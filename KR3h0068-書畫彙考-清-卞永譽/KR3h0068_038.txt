書畫彙考卷三十八
刑部左侍郎卞永譽撰
畫八
吳
曹弗興
曹弗興兵符圖卷
外錄
畫鑒云曹弗興古稱善畫人物衣紋皴皺畫家謂
曹衣山水吳帶雷風宣和内府刻意搜訪不過兵
符圖一卷余嘗見於錢唐人家上有紹興題印筆
意神采疑是唐末宋初人所為也
書畫舫云兵符圖一卷曹弗興畫舊藏韓太史存
良家絹本破碎筆意竒絶蘭坡趙都承故物也蘭
坡宋宗室富於書畫收羅不下千本名卷多至三
百外其目首載雲煙過眼錄
弗興龍圖
外錄
名畫錄云吳赤烏元年冬十月帝游青溪見一赤
龍自天而下凌波而行遂命弗興圖之帝贊曰赤
烏孟冬不時見龍青溪深澗奮鬛來空有道則吉
無道則凶匪兼雲雨靡帶雷風弗興畫筆未讚竒
工我因披閱藴隆忡忡至宋文帝時累月亢旱祈
禱無應乃取弗興畫龍置於水上應時畜水成霧
經旬霶霈其靈異不能盡述
晉
史道碩
史道碩八駿圖
外錄
圖畫見聞志云舊稱周穆王八駿日行三萬里晉
武帝時所得古本乃穆王時畫黃素上為之腐敗
昏潰而骨氣宛在然逸狀竒形蓋亦龍之類也遂
令史道碩模寫之宋齊梁陳以為國寶隋文帝滅
陳圖書散逸此畫為賀若弼所得齊王陳知而求
之答以駿馬四十蹄美錦四十段後復進獻煬帝
至唐貞觀中勑借魏王泰因而𫝊模於世
書畫舫云此圖趙子昂有摹本在王元美家奕奕
有神
東晉
明帝
明帝穆天子燕瑶池圖
外錄
貞觀公私畫錄云史記列士圖息民蘭圃圖洛神
賦圖穆天子燕瑶池圖漢武回中圖畋游圖瀛洲
神仙圖雜人物風土圖八卷晉明帝畫隋朝官本
書畫舫云朱忠僖家畫本以穆天子燕瑶池圖第
一神品上上係明帝真筆乃隋朝官本即貞觀公
私畫史所載也明帝畫本師王廙而沈著過之其
圖止有一卷至宋武臣吳元瑜演為三卷
謝赫古畫評云晉明帝諱紹元帝長子師王廙雖
略於形色頗得神氣筆跡超越亦有竒觀
書史會要云明帝諱紹字道畿元帝長子有識鑒
善書畫
王獻之
王子敬渥洼馬圖卷
外錄
名畫錄云大令渥洼馬圖一卷白麻紙本有梁陳
唐宋年月印記按李嗣真續畫品王獻之列中品
下固宜風神超越也
王大令符神圖卷
外錄
米氏畫史云海州劉先生收王獻之畫符及神一
卷咒小字五斗米道也李伯時只一見求摹不許
其子居金陵與王荆公連袂陳元輿帥金陵余託
訪之云久為一貴人取去
顧愷之
顧長康女史箴圖横卷
班姬有辭割歡同輦夫豈不懷防微慮遠道罔隆而不
殺物無盛而不衰日中則昃月滿則微崇猶塵積替若
駭機人咸修其容莫知飾其性性之弗飾或愆禮正斧
之藻之克念作聖出其言善千里應之苟違斯義同衾
以疑夫言如微榮辱由兹勿謂玄漠靈鑒無象勿謂幽
昧神聽無響無矜爾榮天道惡盈無恃爾貴隆隆者墜
鑒於小星戒彼攸遂比心螽斯則繁爾類歡不可以瀆
寵不可以專專實生慢愛極則遷致盈必損理有固然
美者自美翻以取尤冶容求好君子所仇結恩而絶實
此之由故曰翼翼矜矜福所以興静恭自思榮顯可期
女史司箴敢告庶姬顧愷之畫押
外錄
米氏畫史云顧筆女史箴横卷在劉有方家人物
三寸餘筆彩生動髭髮秀潤太宗實錄載購得顧
筆一卷今士人家收得唐摹顧筆列女圖至刻板
作扇皆是三寸餘人物與劉氏女史箴一同
戲鴻堂帖跋云虎頭與桓靈寶論書夜分不寐此
女史箴風神俊朗欲與感甄賦抗衡自余始為拈
出千載快事也
顧虎頭黃初平牧羊圖
外錄
東坡全集題顧愷之畫黃初平牧羊圖贊云先生
養生如牧羊放之無何有之鄉止者自止行者
行先生超然坐其旁挾策讀書羊不亡化而為石
起復僵流涎磨牙笑虎狼先生指呼羊服箱號稱
雨工行四方莫隨上林芒屩郎齅門舐地尋鹽湯
廣川畫跋云牧羊圖本曾魯公子紆以辠沒入祕
閣畫羊皆作異狀如墳墓間蹲羊伏獸牧者乃羽
服道士初未有賞者以是不入校錄明年少監羅
時始令工者就裝軸列畫錄中同舍方會畀工圖
之既成三月有詔取入留禁中或疑其名余曰此
金華牧羊兒也昔初平牧羊道士見之將入石室
四十餘年其兄索得問羊何在曰山東兄往視之
但見白石平乃往言咄咄羊起於是白石皆起成
羊衆曰然請書之
顧常侍淨名天女圖
外錄
米氏畫史云余家顧淨名天女長二尺五應名畫
記所述小身維摩之數唐鏤牙軸紫錦裝褾李公
麟見之賞愛不已親琢白玉牌鼎銘古篆虎頭金
粟字皆碾雲鶴以結緣也
長康清夜游西園圖卷
外錄
圖畫見聞志云清夜游西園圖者顧長康所畫有
梁朝諸王跋尾詞云圖上若干人並食天廚唐貞
觀中褚河南裝背題處具在圖本張惟素物傳至
相國寺張弘靖家弘靖元和中忽奉詔取之是時
並鍾元常書道德經一部同進入内後中貴崔潭
峻自禁中將出復落人間有張惟素子周封涇川
從事秩滿居京一日有人將此求售周封驚異之
遽以絹十匹易經年忽聞欵門甚急問之見數人
同稱仇中尉願以三百索易公清夜游西園圖周
封憚其廹脅遽以圖授之翊日果齎絹至後方知
其偽乃是一豪士求江淮大鹽院時王涯判鹽鐵
酷好書畫謂此人曰為余訪得清夜游西園圖當
遂公所請因為計取之耳及王家事起後流落一
粉舖家未幾為郭承嘏侍郎閽者以錢三百市之
以獻郭公郭公卒又流傳至令狐相家一日宣宗
問相國有何名畫相國具以圖對即時復進入内
董逌書清夜游西園圖云王逸少蘭亭世稱筆墨
詣絶唐諸子翻搨其書至衆逮今蘭亭真本不見
傳於世者皆臨摹之遺也然世猶以此書至矣豈
典刑未泯蹈規循矩可以移奪之故自有佳致哉
觀鄭彦莊所得西園圖此殆善於摹搨為工者不
知其取自何年而粉丹皆盡惟卷墨僅可見筆法
竒古擺脫俗韻其在人物態度猶是當年風流氣
習可以想見顧後世畫工筆力不能到也顧長康
初以曹子建詩為此圖在梁朝入錄為第一逮唐
褚河南得之後入張惟素家至弘靖進入其後崔
潭竊出張周封得之又為王庶人所藏涯亡此畫
入民家郭承嘏以重金購得之而令狐楚復得以
進唐末兵亂遂失所在非頼摹傳將遂泯滅無見
也
顧虎頭洛神圖卷
外錄
珊瑚網云長康畫宓妃卷重著色人物衣摺秀媚
樹石竒古絹素破裂尚是宋裱世稱虎頭三絶允
為繪事珍祕長康又有衛索像
圖畫見聞志云古之祕畫珍圖名隨意立典範則
有春秋毛詩論語孝經爾雅等圖上古之畫各遺
名姓其次後漢蔡邕有講學圖梁張僧繇有孔子
問禮圖隋鄭法士有明堂朝會圖唐閻立德有封
禪圖尹繼昭有雪宫圖觀德則有帝舜娥皇女英
圖(亡名氏)隋展子虔有禹治水圖晉戴逵有列女仁
智圖宋陸探微有勲賢圖忠鯁則隋楊契丹有辛
毘引裾圖唐閻立本有陳元達鎖諫圖吳道子有
朱雲折檻圖高節則晉顧愷之有祖二疏圖王廙
有木鴈圖宋史藝有屈原漁父圖南齊蘧僧珍有
巢由洗耳圖壯氣則魏曹髦有卞莊刺虎圖宋宗
炳有師子擊象圖梁張僧繇有漢武射蛟圖寫景
則晉明帝有輕舟迅邁圖衛恊有穆天子宴瑶池
圖史道碩有金谷園圖顧愷之有雪霽望五老峯
圖靡麗則晉戴逵有南朝貴戚圖宋袁倩有丁貴
人彈曲項琵琶圖唐周昉有楊妃架雪衣女亂雙
局圖風俗則南齊毛惠遠有剡中溪谷村墟圖陶
景真有永嘉屋邑圖隋楊契丹有長安車馬人物
圖唐韓滉有堯民鼓腹圖已上圖畫雖不能盡
見其跡前人載之甚詳但愛其佳名聊取一二類
而錄之
謝雉
謝寧朔三牛圖
外錄
赤牘清裁載子昂與伯機柬云都下近見晉人謝
雉三牛圖妙入神非牛非麟古不可言
南朝宋
陸探微
陸探微姜后免冠圖卷
右免冠進諫圖周宣王姜后故實也劉宋時吳人
陸探微所作其法遒勁傅色清潤人品端莊神氣
超越六法俱備出乎天成蓋世傳探微乃畫中之
聖者也此卷希世之珍畫入神品其故實誠有補
於風教觀之者使齊家治國咸有助焉駙馬都尉
公當以十襲珍藏使子孫永保珍貝珠玉不足貴
也元祐三年八月提舉太平興國宮賜紫金魚袋
王至跋
探微降靈文殊像卷
外錄
畫鑑云陸探微與顧愷之齊名余平生止見降靈
文殊真跡部從人物共十八人飛仙四各有妙處
内亦有番僧手持髑髏盂者蓋西域俗然此㢧行
筆緊細無纖毫遺恨望之神彩動人真希世之寶
也今藏祕府後見維摩像觀音像摩利攴天像皆
不迨之張彦遠謂運筆遒舉風力頓挫一點一拂
動筆新竒非虚言也
書畫舫云朱忠僖家降靈文殊像妙入神見之雲
煙過眼錄中即喬仲山藏本真跡神品上上按探
微本吳縣人以善畫事宋明帝六法咸備前無古
人也探微又有道相圖
陸探微師子圖
外錄
東坡膠西蓋公堂照壁畫贊並引云陸探微畫師
子在潤州甘露寺李衛公鎮浙西所留者筆法竒
古絶不類近世予為丼露寺詩有云破板陸生畫
青猊戲盤跚上有二天人揮手如翔鸞筆墨雖欲
盡典刑垂不刊者也熙寧九年十一月十五日命
工摹置膠西蓋公堂中且贊之云高其目仰其鼻
奮髯吐舌威見齒舞其足前其耳左顧右盼喜見
尾雖猛而和蓋其戲置之高堂護燕几啼呼顛沛
走百鬼嗟乎妙哉古陸子
南朝梁
陶弘景
陶隠居山居圖
外錄
書畫舫云隠居畫品超邁筆法清真惟南陽宗少
文范陽盧鴻一其遺跡名世差堪鼎足云
張僧繇
張僧繇五星二十八宿真形圖卷
外錄
書畫舫云張僧繇五星二十八宿真形圖狀貌竒
詭筆墨精微尤是設色濃古位置爾雅品在閻立
本吳道子上此卷畫固竒絶而篆文星法更妙故
松雪翁跋極稱許之舊為趙蘭坡所藏今在韓宗
伯存良家故予得一見僧繇又有摩利攴天菩薩
像
又云右圖原係上下二卷今五星幸全其二十八
宿止存起角訖危十二位後有本身空絹識以宣
和大璽丑按篆文星法梁令瓚上也
又云續按圖繪寶鑑以此卷為令瓚畫且云瓚蜀
人梁其姓以善畫人物知名唐開元時按李伯時
云令瓚畫甚似吳生
又云星宿圖是張僧繇真跡故松雪翁極推許之
董太史評為吳道子筆非也吳筆放逸不似此圖
之沈著丑按唐劉長卿撰張僧繇畫僧記事涉語
怪所當存而不論者也
又詩云拭目觀星宿驚心十七軀(張圖原分為兩今止存其上卷)
天皇空記載(天皇寺柏堂壁有盧舍那佛及孔子像今皆無之見宣和畫譜中)丼
露困泥塗(甘露寺有四菩薩板元符末為火所焚見米氏畫史)梁世名偏重
明時色未渝淵源從顧陸霑丐及閻吳騰驟齊龍
壁莊嚴類佛圖佑陵精較錄文敏賴傳模老宿争
嗟賞兒童共囁嚅千金何處覓妙跡震寰區
張吳興九曜象圖
外錄
書畫舫云張僧繇九曜象在震澤王氏真筆上上
乃吾家孫太古十一曜所從出也
神異記云張僧繇吳人仕終吳興太守嘗畫金陵
安樂寺四白龍不點睛每云點睛即飛去人以為
妄誕固請點之須臾雷電破壁兩龍乘雲騰去上
天二龍未點睛者現在
米氏畫史云潤州甘露寺張僧繇四菩薩長四尺
一板長八尺許又陸探微神面黃口角露二向上
齒金甲手持幡下一白師子神彩驚人殿梁天監
中蓋拱明間有二吳道子行脚僧吾移置行脚僧
於淨名齋以避風雨已上並會昌中廢寺於本道
合毁寺處移來於此寺其殿中置明皇銅像因得
不廢元符末一旦為火所焚六朝遺物掃地江左
更無一晉筆藏經是六朝所書卷末晉王總持煬
帝小字也隋平江南鳩集置寺題跋具存李衛公
祠手植檜亦皆焚蕩寺後重重金碧參差多景樓
面山背江為天下甲觀五城十二樓不過也今所
存惟衛公鐵塔米老菴三間余作詩悼之云色改
重重構春歸戶戶嵐槎浮龍委骨畫失獸遺耽神
護衛公塔天留米老菴柏梁終壓勝會副越人談
又云梁武翻經象亦假顧天帝釋象皆僧繇畫張
筆天女宫女面短而豔顧乃深靚為天人相武帝
作居士服反脣露齒宮女四人擎花後四武士持
戈劍髮如神
隋
展子虔
展朝散長安車馬人物圖卷
外錄
書畫舫云展子虔者大李將軍之師也畫品入神
秀潤無比王氏藏其人物一卷最為竒古品在春
游圖上即貞觀公私畫史所載長安車馬人物圖
一卷山谷集中七言絶句云人間猶有展生筆事
物蒼茫烟景寒常恐花飛蝴蝶散明窗一日百回
看其為前人許可如此
又云唐宋人書畫不可日色中展玩多至損壊即
微有蒸濕祇須風日晴美時案頭舒卷亦得因讀
山谷集題展子虔畫絶句雨忩漫筆
展子虔春游圖卷(宋徽宗瘦金書簽)
冰解泥融生水瀾初葩濃豔未應殘夭桃噴火柳
金嫰深谷鶯啼聽且看花影淡梳燕粉媚春暖野
郊風細細游人醉以天為幕酩酊隂濃春意被行
來樹下實相參瞑目無言心自慙黃蝶逐風翻上
下賞花此處更停驂洪武十年孟春觀於奉天門
因和馮子振韻宋濓書(書隔水黃絹上)
春漪吹鱗動輕瀾桃蹊李徑葩未殘紅橋瘦影迷
遠近緩勒仰面何人看高岩下谷韶景媚瑟瑟芳
菲韻纖細層青峻碧草樹騰照野氍毹攤繡被李
唐歲月脚底參楊隋能事筆不慚東風晴陌苕復
穎濃綠正要君停驂前集賢待制馮子振奉皇姊
大長公主命題
煖風吹浪生魚鱗畫圖彷彿西湖春錦韉詩人兩
相逐碧山桃杏霞初勻粉階朱檻眼欲醉垂楊淺
試修蛾顰人間别自有蓬島仙源之說原非真危
橋凌空路欲轉飛流直下煙迷津畫船亦有詩興
好娟娟未必飛梁塵兩翁隔水俯晴淥韶光似酒
融芳晨望中白雲無變態我欲乘風聽松瀨落花
出洞豈世知瑶池池上春千載趙巖
東風一樣翠紅新綠水青山又可人料得春山更
深處仙源初不限紅塵中書平章政事張珪敬題
展子虔筆世所罕見曾從舘師韓宗伯所一寓目
歲在庚午再見之朝延世兄虎丘山樓敬識歲月
董其昌
外錄
書畫舫云展子虔游春圖近歸猶子誕嘉余時得
而較閱之足稱十美具焉隋賢一也畫山水二也
小人物三也大刷色四也内府法絹五也名士題
詠六也宋裝褙如新七也宣和祕府收八也勝國
皇姊圖書九也我太祖命文臣題記十也韓朝延
謂此卷為天下畫卷第一信然哉
展生四載圖
外錄
畫繼云宣和殿御閣有展子虔四載圖最為高品
上每噯玩終日不捨但恨止有三圖其水行一圖
特補遺耳一日中使至洛聞洛中故家有之亟告
留守求觀既見迮愕曰御閣中正欠此一圖登時
進入所謂天生神物必有會合時也
畫鑒云展子虔畫山水大抵唐李將軍父子多宗
之畫人物描法甚細隨以色暈開余嘗見故實人
物山水犬馬等圖又見北齊後主幸晉陽宫圖人
物面部神彩如生意度具足可為唐畫之祖
唐
李緒
江都王馬圖
外錄
范公稱過庭錄云忠宣舊藏一江都王馬往年自
慶赴闕李伯時自京前路延見求觀忠宣云某非
吝但道路難為檢尋俟至闕未晩李日夕懇之甚
力尋出李見之稱歎失措借歸累日用意模寫竟
不能下手復還之但以粉牌牓其上云神妙上上
品江都王馬云某看之累日不能下筆聊留數字
以見歸向之意時米元章作郎每到相府求觀不
與言唯遶屋狂呌而已不盡珍賞之意然絹地朽
爛為數十片無能修之者李因薦一匠者酬庸值
四十千就書室背之乃以畫正湊於卓上略無邪
側用油紙覆微洒水以物砑之著紙上毫釐不失
然後用絹托其背遂為完物崇寧初歸尚方矣
韋偃
韋少監紅韉覆背驄馬圖
外錄
畫鑒云韋偃工畫馬松石更佳世不多見其筆法
磊落揮霍振動杜子美詩所謂戲拈秃筆寫驊騮
倏見騏驎出東壁者余嘗收紅韉覆背驄馬圖筆
力勁健騣尾可數如顔魯公書法往歲鮮于伯幾
見之驚歎累日嘗賦詩曰渥洼産馬如産龍韋偃
畫馬如畫松竒文也惜不成章而卒
韋侯松圖
外錄
米氏畫史云蔣仲永收韋侯(名鶠)松一幅千枝萬葉
非經歲不成鱗文一一如真筆細圓潤楳澤有張
璪澗底松葛氏物余託購乃自取之
韋少監歲寒圖
外錄
硏北雜志云趙忠簡公家藏故韋偃畫松絶妙上
題韋偃歲寒圖廣政二年十月七日奉旨將仕郎
守將作監臣黃居宷識旁有小古印及得全堂諸
印忠簡在貶所嘗失之其孫盛後於他書畫得之
至今藏其家云
韋侯古栢圖
外錄
米氏畫史云張友正家收古栢一株枝枝如龍蛇
糺結甚異石亦皴澁不凡題為韋侯
尉遲乙僧
尉遲乙僧天王像卷
神品上
臣張金界奴上進
内畫庫明道元年十月十日奉聖旨祕閣點取到
唐外蕃尉遲乙僧畫天王一軸字號係能品下裝
褫成卷
入内内侍省内西頭供奉官朝奉郎守内侍省内
侍伯勾當内畫庫護軍臣盧道隆
入内内侍省内東頭供奉官朝奉郎守内侍省内
府局丞勾當内畫庫上騎都尉臣邵從偓
銀青光祿大夫檢校太子賓客兼御史大夫充上
御藥供奉勾當内畫庫上騎尉臣任守忠
銀青光禄大夫檢校太子賓客兼御史大夫充上
御藥勾當内畫庫上護軍臣楊懷忠
唐尉遲乙僧吐火羅人貞觀初其國以善畫薦中
都授宿衛官封郡公父跋質那時人呼為大尉遲
乙僧為小尉遲父子皆擅丹青其用筆之妙遂與
閻立本相抗衡自宋祕府所藏止是天王一軸留
至於今散在人間千百餘禩閱歴多代此亦人之
罕覩者迺絶無僅有之珍不可易得敬襲保護以
傳久遠俾人具瞻亦足興起莊嚴以懲創惡念勿
謂浮屠異端無裨於世教而忽之時萬歷十載孟
冬至日墨林山人項元汴謹識
題尉遲乙僧著色天王小像
祕篋吳生釋伽降生圖為有唐人物第一無論落
筆神竒特立一世即其紙墨收藏亦非餘圖之可
企及耳崇禎己巳清和八日復得小尉遲設色天
王於檇李項氏其行筆賦色全法吾家僧繇星宿
圖而裝褫印記又在吳生卷上頓令寳晉齋中維
摩觀音不得專美於前豈非千古大快事乎苐恨
法書卷中百計勤購僅獲士衡平復逸少此事兩
帖而已乃逸少廿字旋為猶子誕嘉豪奪迄今尚
在夢想的聞子敬麻牋洛神十三行在錫山安氏
近始得見真足壓倒右方書迹未知何時成購此
書函谷一丸泥差堪為鍳家吐氣耶記此以俟玉
峰張丑廣德父書於真晉齋
唐尉遲乙僧大刷色天王像其值肆拾金明墨林
道人項元汴敬襲
外錄
書畫舫云尉遲乙僧之畫近世罕覩其蹤故於晉
唐道釋部中不復甲乙近始購藏宋褙著色天王
像卷欣羡無已得之最晩知之最深若非目覩真
跡幾失一國士矣為述贊云乙僧善冶筆法清圓
天王小像窮工極妍顧陸為友閻吳比肩焚香展
閱翩然欲仙向後吳道玄托塔天王雲蓋天王並
從此本翻出其沈著處殆不及耳立軸作袖卷裝
自北宋始
名畫記云尉遲乙僧于闐國人父跋質那乙僧國
初授宿衛官襲封郡公善畫外國及佛像時人以
跋質那為大尉遲乙僧為小尉遲畫外國及菩薩
小則用筆緊勁如屈鐵盤絲大則洒落有氣槩僧
琮云外國鬼神竒形異貌中華罕繼竇云澄思用
筆雖與中華道殊然氣正迹高可與顧陸為友
唐朝名畫錄云尉遲乙僧者吐火羅國人也貞觀
初其國王以丹青竒妙薦之闕下或云其國尚有
兄甲僧未見其畫蹤也乙僧今慈恩寺塔前功德
又凹凸花面中間千手眼大悲精妙之狀不可名
焉又光澤寺後七寶臺後面畫降魔像千怪萬狀
實竒蹤也凡畫功德人物花鳥皆是外國之物像
非中華之威儀前輩云僧尉遲閻立本之比也品
第無異景玄嘗以閻畫外國之人未盡其妙尉遲
中華之像抑亦未聞由是評之所攻各異其畫故
居神品也
畫鑒云尉遲乙僧外國人作佛像甚佳用色沈著
堆起絹素而不隠指平生凡四見真蹟要不在盧
稜伽之下
楊升菴集云尉遲乙善繪凹凸花或云乙是僧又
張僧繇畫於一乘寺遠望眼暈如凹凸近視即平
書畫舫云思陵祕府書畫其裝褾裁制各有尺度
印識標題具有儀式詳載癸辛雜識内云一應古
畫如有宣和御書題名並行拆下不用别令曹勛
等定驗另行譔名作畫目進呈取旨其言如此余
家收蓄尉遲乙僧天王現有宋仁宗徽宗高宗三
朝御璽題記並金章宗賈秋壑及元文宗印記則
周公謹之言殆不然也
又云書畫中有宣和印識而譜不載者非贋也乃
譜成以後續收之本
畫鑒云唐人畫卷多用碧綾剜背當時名士於闌
道上題字自經宣和紹興裝飾盡用拆去古跡邈
不可得矣
閻立本
閻右相洪崖仙圖卷(此圖書畫舫作吳道玄鐵網珊瑚作閻立本並載俟考)
洪崖先生不知何許人也姓張名藴字藏真風神
秀逸志趣閒雅仙書祕典九經諸史無所不通開
元中已千歲矣蓋古之高仙明皇仰其神異累詔
不赴多游終南泰華或往青城王屋與東羅二大
師為侣每述金丹華池之事易形鍊丹之術人莫
究其微妙焉先生戴烏帽衣紅蕉葛衫烏犀帶短
靿靴僕五人名狀各怪曰橘术粟葛拙有白驢曰
雪精日行千里復有隨身之用白藤笠六角扇木
如意笻竹杖長盈壺常滿杯自然流酌每跨驢領
僕游於市廛酒酣笑傲自若明皇詔圖其像庶朝
夕得瞻觀之元祐四年東坡蘇軾書
余往年每見錢舜舉龔翠岩畫洪厓圖其人物與
此卷略相似而筆路染色各自不同今觀此圖製
作皆有唐人法度非錢龔二老可及誠舊物也其
出處已詳於坡仙之跋兹不復贅至正甲申十月
廿八日大癡道人題時年七十有六
閻令職貢師子圖
外錄
雲烟過眼錄云崔中丞彧所藏閻立本職貢師子
圖大師子二小師子數枚虎首而熊身色黃而褐
神采粲然與世所畫師子不同胡王踞坐甚武傍
有女妓數人各執胡琴之類并執事者十餘皆沈
著痛快高宗題云閻立本職貢師子圖前有睿思
東閣大印
閻立本文殊詣維摩問疾圖
外錄
書畫舫云金閶史氏示余閻立本文殊詣維摩問
疾圖絹本大著色樹石古雅人物生動丑按立本
畫跡當時號為丹青神化真不虚也苐閻筆傳世
不多生平所見僅此聞有閻畫掃象圖未及見
閻右相渭橋圖
外錄
廣川畫跋云渭橋圖漢受呼韓邪朝正月於渭上
者也紹聖三年邵仲恭出其圖且訪其畫長闊遠
近或不可料至芙蓉李杏親見一時人馬屋木全
失形似大不與今世畫上所見相類此其理何哉
余曰世之論畫謂其似也若謂形似長說假畫非
有得於真象者也若謂得其神明造其縣解自當
脫去轍迹豈嫓紅配綠求象後摹寫卷界而為之
耶畫至於此是解衣䃲礴不能偃傴而趨於庭矣
恐時人未能以此求其下筆時也立本世以畫顯
當在荆州時得張僧繇畫初猶未解曰定得虚名
耳明日又往曰猶是近代好手明日又往曰名下
定無虚士十日不能去寢臥其下對之夫畫至於
出轍迹者其難悟如此後人畫未能辨筆畫而學
不知形象所主見解又非得若立本極其功用至
於論畫一望而縣斷是非得失者妄也但恐世之
所論非真得諸絶而不留者當是平平者爾若在
四五間者猶可意識求之其過於什一者果可辨
其真偽哉若謂出於一二而得非數者恐非立本
不能言
閻立本諸番圖卷
閻立本總章元年拜右丞相封博陵縣公有應務
之才兼能書畫時天下初定異國來朝詔立本畫
外邦人物此圖是也李嗣真云自江左陸謝云亡
北朝子華長逝象人之妙號為中興至若萬國來
庭奉塗山之玉帛百蠻朝貢接應門之叙位折旋
矩度端簪奉笏之儀魁詭譎怪鼻飲頭飛之俗盡
該毫末備得神情故朝廷號為丹青神化與兄立
德同在上品云臨漢魏泰道輔記
右圖起武興止狼牙修計國二十六為人二十八
具列國狀貌道輔嘗有東軒筆記行於世(闕𣢾)
閻令步輦圖
外錄
米氏畫史云宗室君發以七百千置閻立本作太
宗步輦圖用熟絹通身背畫經霉便兩邊脱磨畫
蘇落
畫鑒云閻立本畫三清像異國人物職貢圖傳法
太上像五星像皆宣和明昌物余並見之及見步
輦圖畫太宗坐步輦上宫女三十餘人皆曲眉豐
頰神采如生一朱衣髯官執笏引班後有贊普使
者服小團花衣及一從者贊皇李衛公小篆題其
上唐人八分書贊普辭婚事宋高宗題印完真竒
物也
閻右相西域圖
外錄
畫鑒云王芝子慶家收閻令畫西域圖為畫品第
一趙集賢子昂題其後云畫惟人物最難器服舉
止又古人所特留意者此一一備盡其妙至於髮
采生動有欲語狀在虚無之間真神品也
書畫舫云閻令以畫顯太宗時所製職貢圖前元
時在齊齋趙與懃家或云即王會圖也其畫宋世
藏尚方按董逌廣川畫跋第二卷有上王會圖叙
錄一篇尋文索畫想其真跡神妙殆勝西域圖云
盧鴻一
盧浩然草堂十志圖
外錄
石林避暑錄云盧鴻草堂圖舊藏中貴人劉有方
家余往有慶歷中摹本亦名手精妙猶記後載唐
人題跋云相國鄒平叚公家藏圖書並用所歷方
鎮印記咸通初余為荆州從事與柯古同在蘭陵
公幕下閱此軸今所歴歲時倏踰二紀荐罹多難
編軸尚存物在時遷所宜興歎丁未年駕在岐山
涿郡子謩記乂書己酉歲重九日專謁大儀遂載
覽閱累經多難頓釋愁襟子謩再題鄒平公段文
公也柯古其子成式字也子謩不知何人涿郡蓋
亦盧氏望蘭陵公或云蕭鄴其罷相出為荆南節
度使咸通初成式終太常少卿則所謂大儀也丁
未僖宗光啓二年己酉昭宗龍紀元年此畫宣和
庚子余在楚州為賀方回取去不歸當時余方自
許昌得請洞霄思卜築於此山之下視圖中草堂
樾舘桃烟舘幕翠庭等渺然若不可及今余東西
兩巖略有亭堂十餘所比年松竹稍環合每杖策
登山竒石森聳左右詰曲行雲霞中不知視鴻居
為何如但恨水泉不壯無雲錦淙金碧潭耳
書畫舫云范陽盧鴻一字浩然隠居嵩少間清真
絶俗人倫師表開元中以諫議大夫召不就喜寫
山水筆墨峥嶸所作草堂十志圖舊藏段成式家
下逮宋元顯晦不一向後嚴分宜購得之載之書
畫紀按文休承箋註云十圖既精妙而詩辭又作
十體書之乃金陵楊氏物後歸蘇門袁氏復在丹
陽孫氏米元暉諸公所錄已逸其二今十志皆全
又有楊凝式周必大跋語尤為可寶或云十志既
逸其二焉得復全余謂神物離合固自有數子勿
疑也
又云往者伯兄以繩見古蹟卷中有丹楊蔡肇署
名以為擬書者之失余曰否否考晉地理志謂山
多赤柳故曰丹楊非誤也此如漢郭究碑書仲尼
為仲泥係假借字例别有昊蒼為浩倉天地為&KR1337;
墜鶴爵為寉□互易增損用之無害因思古人姓
名字號其曹不興為弗興字異義同盧楞伽為稜
伽文同為仝米黻為芾夏珪為圭倪瓚為郳伯虎
為柏古文通用陸珫為統又為陸玩以字形誤之
張璪為藻關穜為仝董源為元以聲音誤之王洽
為墨則因潑墨而得名范中立為寬則因性緩而
起號莊周為嚴荀卿為孫魏徵為證吳道玄為道
元丙審為景審並屬避諱朱㫤為夏陸堇為杜蓋
表出姓文壁為徵明陳淳為道復則以字行非如
盧鴻一為盧鴻記載訛謬米尹仁為友仁徐珵為
有貞前後更定後學不可不究心也
曹霸
曹將軍玉花驄圖
杜工部贈曹將軍丹青引(原詩不錄)
元祐戊辰獲觀於才翁之子及之對紫金浮玉書
米黻(小行草書)
廣平程鉅夫觀
高秋風起玉關西踣鐵歸來十萬蹄貌得當時第
一匹昭陵風雨夜聞嘶雍虞集題
外錄
畫鑒云曹覇畫人馬筆墨沈著神采生動余平生
凡四見真蹟一奚官試馬圖在申屠侍御家一調
馬圖在李士弘家並宋高宗題印其一下槽馬圖
一黑一騮色圉人背立見鬚眉髣髴竒甚其一余
所藏人馬圖紅衣美髯奚官牽玉面騂綠衣閹官
牽照夜白筆意神采與前三畫同趙集賢子昂嘗
題云唐人善畫馬者甚衆而曹韓為之最蓋其命
意高古不求形似所以出衆工之右耳此卷曹筆
無疑圉人太僕自有一種氣象非世俗所能知也
集賢當代賞識豈欺我哉
李思訓
雲麾將軍御苑采蓮圖卷
右唐李思訓采蓮圖内有宫殿臺閣赤欄橋青龍
舟蓋寫禁中景物非泛然圖江湖之筆也按思訓
有唐宗室官至左武衛大將軍妙極丹青最為當
時所重其設色布景皆極超絶得烟霞縹緲難寫
之狀時其子昭道亦善畫故人有大小李將軍之
稱大則思訓小謂昭道予前在豫章屢見其父子
之筆然昭道不及思訓此卷可珍重也萬歷乙亥
春正月觀於歸來堂中因題其後茂苑文嘉
大李將軍采蓮圖一卷樓觀房櫳衣裳舟檝精巧
細密妙入毫芒而山光掩映湖波浩渺朱華冒水
綠樹羃雲又有濠濮之思唐人去晉未遠猶有顧
陸遺風非後代畫手所能彷彿也此卷本趙宋尚
方間物思陵好古圖史而鑒定乃出曾覿龍大淵
輩名流題識往往剪削不留一二若此圖者嶷然
獨立如魯靈光使覽者不勝扼腕耳太原王穉登
書
書雲麾將軍御苑采蓮圖卷後
金碧山水始於唐之李將軍父子李故帝王苗裔
生長富貴喜寫般游宫殿等圖其用絹則祖吳道
子法皆以熱湯半熟入粉搥如銀版故作山水人
物精彩入筆五代以來此法中絶矣後人收李畫
必以絹辨其紋麄者非是今按采蓮圖一一合格
故知其為名蹟耳又按思訓畫本能於遒勁内備
極古雅清逸之趣是以妙絶古今昭道則一味板
細相去蓋星淵也休承先輩品定於千載之下在
彼而不在此者其得之心鑒與長洲後學張丑謹
識
余向見兩賢共詠雲麾將軍著色山水詩一紙失
去圖引詳味之乃是題其采蓮圖卷大索不獲追
錄於此張丑識
樓閣參差霞綺開峰巒重複水縈廻赤欄橋外垂
楊下步月看花向此來倪瓚
南風吹斷采蓮歌夜雨新添太液波水殿雲廊三
十六不知何處月明多王蒙
外錄
書畫舫云大李將軍思訓為帝室之胄而能以戰
功顯於當世故李北海邕為之書碑所謂雲麾將
軍者其生平大節悉具碑中無事贊述若夫丹青
之妙尤為獨步古今第人間遺蹟日少得者真如
鳳毛麟角云向後其子昭道宋王詵趙伯駒元冷
謙輩皆刻意師法之無不以著色山水擅名於時
斯其所造之極不言可知矣雲上人購藏御苑采
蓮圖小本紹興御府故物復為勝國張雨收藏前
後用句曲外史印金碧緋映古雅超羣則雲麾將
軍絶詣也惜後倪元鎮王叔明二詩今不存耳丁
巳中秋日記
又雲麾將軍采蓮圖銘云黃者金青者碧圖成采
蓮大李新格匣而藏之如拱璧
又云寓意編載盧廷璧藏大李將軍踏錦圖長幅
上有思訓小字與陳湖陸氏春山圖筆法相類皆
宋祕府物也又聞節齋劉公(節齋劉珏廷美初號)亦藏思訓
江山漁樂圖卷本喬仲山故物有金章宗題簽明
昌諸印記後歸之沈氏
大李將軍明皇幸蜀圖
外錄(按宣和畫譜載李思訓畫無幸蜀圖其子昭道有摘瓜圖思訓卒在開元八年前不及幸蜀之)
(時豈以小李而誤耶)
石林避暑錄云明皇幸蜀圖李思訓畫藏宗室汝
南郡王仲忽家余嘗見其摹本方廣不盈二尺而
山川雲物車輦人畜草木禽鳥無一不具峰嶺重
複徑路隠顯渺然有數百里之勢想見為天下名
筆宣和間内府求李畫甚急以其名不佳故不敢
進明皇作騎馬像前後宦官宫女導從略備道傍
瓜圃宫女有即圃採瓜者或諱之為摘瓜圖而議
者疑元稹望雲騅歌有騎騾幸蜀之語謂倉卒儀
物不應猶若是盛遂欲以為非幸蜀時事者終不
能改也山谷間民皆冠白巾以為蜀人為諸葛孔
明服所居深遠者後遂不除然不見他書
畫鑒云李思訓畫著色山水用金碧暉映為一家
法其子昭道變父之勢妙又過之故時號曰大李
將軍小李將軍至五代蜀人李昇工畫著色山水
亦呼為小李將軍宋宗室伯駒字千里復倣傚為
之嫵媚無古意余嘗見神女圖明皇御苑出游圖
皆思訓平生合作也又見昭道海岸圖絹素百碎
粗存神采觀其筆墨之源皆出展子虔輩也
李昭道
小李將軍落照圖
外錄
都玄敬文跋云落照圖宋祕府物嘗入賈丞相家
洪武中崑山有道士黃玄微者寶祕是圖今藏琴
川劉氏唐人畫之入神品者若閻立本大小二李
王摩詰吳道子其真筆予皆嘗見之是圖歷年數
百而氣韻不失當為唐人第一名畫神品上上宋
范中正嘗有臨本亦入神品予亦嘗見之
藝苑巵言云畫家稱大小李將軍謂思訓昭道也
畫格本重大李而舉世只知有小李將軍不得其
說吾嘗於徐封所見小李海天落照圖真是妙品
後一辱權門再入内府聞已就燬矣大抵五代以
前畫山水者少二李輩雖極精工微傷板細右丞
始能發景外之趣而猶未盡至關仝董源巨然輩
方以真趣出之氣概雄遠墨暈神竒至李營丘成
而絶矣營丘有雅癖畫存世者絶少范寬繼之奕
奕齊勝此外如高克明郭熙輩亦自卓然南渡以
前獨重李公麟伯時伯時白描人物遠師顧吳牛
馬斟酌韓戴山水出入王李似於董李所未及也
李中舍漢武帝柏梁聯句圖卷
外錄
書畫舫云柏梁聯句圖一卷在城西王氏界畫精
好人物生動不讓雲麾之作後有思陵行書柏梁
聯句詩蓋行卷中之絶品無對者
鄭虔
鄭弱齊竹溪六逸圖卷
外錄
書畫舫云滎陽鄭虔開元天寶間名士杜文貞吟
友也其顛末詳八哀詩中生平書法鍾王畫登神
品而其遺跡傳世絶少新都黃氏藏虔竹溪六逸
卷紙本淺絳色極佳後有蘇子瞻題跋米元章鑒
定紹興御府等印記渴欲一見而不可得近幸獲
觀錢舜舉摹本筆趣瀟灑足供臥游想其真蹟之
妙更何如也
畫鑒云古人以畫得名者必有一科是其所長如
唐之鄭虔蜀之李昇並以山水著名宣和畫譜皆
入人物等部畫目稱其能山水而所收止人物神
仙耳其他不可枚舉僕凡欲條宣和畫譜者數矣
惜未得遂所欲也
張萱
張萱漢宫祈巧圖(絹本挂幅長四尺七寸闊三尺二寸唐張萱真蹟流傳者絶少此圖)
(乃其尤最者向蔵宣和御府所作朱闌碧瓦曲折工麗極盡六宫之勝几筵盤盂種種臻妙宫嬪三)
(十一人晚粧妍靚端雅豐厚各具意態至於庭柯掩靄儼然夜色洵非神手不辦也)
吳道玄
吳道子鍾馗元夜出游圖
(𣢾書)臣吳道玄奉旨畫
君不見元宵春夜玉京口魑魅陸離山怪吼髯夫
當前黧媍後嬌姿百媚門楣秀大鬼跳梁小鬼波
毬燈百戲舞且歌歡聲騰沸笑聲雜月光瑩白燈
光多腊鬼作粱負鬼驅虹霓可駕雷可車雲奔霧
集效勞勩峥嶸齊力彊肩輿旗鎗散漫非尋常人
間此夜樂未央金吾不敢禁行跡乃知馗心方且
剛斬馘妖邪祛瘴穢驚散鬼魂心膽碎乾坤清謐
正氣淳一睹儀容生者畏想當唐室夢見時道子
丹青親寫之披覽此圖殊慷慨醉裡揮毫為賦詩
青城山人
終南老馗狀酕醄虎靴烏弁鴨色袍青天白日不
肯出上元之夜始出為游遨鬼門關頭月輪高烏
犍背穏如駼駣鬼媍塗兩頰鬼子垂一髦徒御雜
沓聲嗷嘈𨗳以靈姑旗翼以大食刀荼壘左執鞭
質矯右屬櫜方明前持漆燈張若後擁犛旄離未
罔兩不可一二數肩擔背負手且操竒形獰色使
人怕一似貙駿梟獍兼猿猱戰場人血化燐火各
出照地點點如焚膏隂風颯颯笑荒皋百怪屏氣
不敢號汝輩遠遁莫我遭我欲飲汝血甘如飲醇
醪我欲啗汝肉美如啖羊羔肯容汝輩在世長貪
饕吁嗟乎老馗真為百鬼中一豪所以唐皇想其
像詔令道子寫以五色毫吾嘗疑其事展圖再把
短髮臨風搔憶當天寶年左右皆鬼曹太真宫中
逞狐媚祿山殿上作虎嗥當時便有老馗者安得
縱彼二鬼逃便須縛以蒼水使者之赤縧獻於天
閽尸諸獸牢寢其皮拔其毛效爾一日驅馳勞坐
令温泉生汙泥驪山長蓬蒿上除唐家百年害下
受唐史千年褒却來上元夜任爾燒燈竝伐鼛長
洲吳寬
君不見昔日開元全盛時君王圖治世清夷絶地
天通幽明遠舉朝盡是皋與䕫天寶已後君心憊
夢寐時時見妖怪當時玉笛最所欣有鬼盗之君
獨聆終南進士名鍾馗藍袍破帽真黃眉自言能
除虚耗鬼刳目劈啖如療饑奔魑走魅驅罔兩土
逐羵羊水罔象千妖百怪匿其蹤遂令道子圖其
像嗟哉此圖更竒特不比當時舊遺墨如何却作
上元游醉眼摩娑諸鬼側青陽轉春東風遲風和
月白流春澌玉花老梅含野姿垂楊拂水摇烟絲
屬族相隨恣歡笑上下燈光炯相照魔騰鬼趯不
得寧牛背穏騎無&KR1626;&KR1700;我觀此圖誠荒唐陳君得
之奉高堂但祝除君虚耗鬼何須問其擕家出游
有無之行藏姑蘇顧餘慶
吳道子鍾馗圖衣紋筆勢皆有顧虎頭陸探微法
東坡所謂筆所未到氣已吞真竒品也董其昌觀
因題
内教博士勢至像
外錄
珊瑚網云世稱道子筆法超妙為百代畫聖早年
行筆差細中年行筆磊落如蓴菜條人物有八面
生意活動其傅采於焦墨痕中略施微染自然超出
縑素世謂之吳裝觀此大勢至像信然
吳道子送子天王圖卷(一名釋迦降生像水墨紙本凡四叚係白麻真蹟神彩生)
(動畫蹟如新)
右送子天王吳生畫甚竒建康曹仲玄拜閱時昇
元二年夏五望日也
瑞應經云淨飯王嚴駕抱太子謁大自在天神廟
時諸神像悉起禮拜太子足父王驚歎曰我子於
天神中更尊勝宜字天中天(張丑跋云此為李伯時小楷書卷尾)
括蒼王廉以陜牧述職於朝因獲觀於天界之禪
室洪武乙丑三月既望廉識
泰昌紀元八月之望獲觀韓氏送子天王圖為唐
吳生筆是天下第一名畫存良太史故物也卷尾
瑞應經語為李伯時小楷伯時畫師道子宜其珍
重乃爾前後用乾卦圖書紹興小璽出宋思陵睿
賞曲脚封字印悦生葫蘆圖書實賈秋壑之秘藏
中間慧辨此山魏國朱芾四印慧辨乃子固老友
此山則子昂碩交皆方外名流也魏國屬仲穆所
用朱芾係孟辨之章皆藝林宗工也以至安陽老
圃虞杼基本初重鼎三印見鍾太傅季直表中並
為故家韻士其他印識尚多雖未能詳悉亦一時
真賞云載按此圖落筆竒偉形神飛動是吳生擅
場之作豈僅如沈括圖畫歌云操蛇惡鬼吐火獸
鑿名道子傳姓吳而已爰述贊曰道玄畫本才高
氣揚傳播萬古於唐有光嫓美顧陸齊名衛張展
觀送子日覲天章越三日清河張丑在寶米軒審
定真蹟祕玩
外錄
書畫舫云吳道玄送子天王圖一名釋迦降生像
紙本水墨真蹟謹按淨飯王為釋迦文佛之父是
韓氏名畫第一亦天下名畫第一也
又云悦生葫蘆印賈相似道所用都玄敬云悦生
乃其堂名也似道收蓄書畫妙絶古今不特搜訪
詳備尤是目力過人蓋其相業雖屬誤國而鑒賞
則稱獨步矣吾衍云宋賈師憲所藏書畫皆有古
玉一字印相傳是封字又謂之屈角封乃長字也
印大將及二寸其篆法用李陽冰新意盤屈成文
前無此體當是唐時所作
吳道子南嶽圖
外錄
書畫舫云宣和祕府藏吳道子南嶽圖係晩年之
筆今在城西王氏
吳生水月觀音變相圖
外錄
書畫舫云嚴氏水月觀音變相真蹟其衣紋面部
與韓存良家送子天王筆法一類乃其盛年作也
吾家彦遠畫評云顧陸以降畫蹟罕存難悉言之
惟觀道玄之蹟可謂六法俱全萬象必盡神人假
手窮極造化也其推尊之者至矣
吳生洪崖仙圖(此圖鐵網珊瑚作閻立本書畫舫作吳道玄並載俟考蘇黃二跋詳見閻)
(本)
外錄
書畫舫云吳生洪崖仙圖後有蘇東坡黃大癡跋
尾是茂實府君寶玩絶品尋為時貴購送嚴分宜
而書畫記不載則知籍沒時遺失者多矣洪崖蓋
張姓故府君購以自况云
吳道子毘沙門天王圖(小直幅)
外錄
書畫舫云震澤王氏藏吳道子毘沙門天王小直
幅絹本著色全學張僧繇凡為天人大小共三十
異獸二中間旌旗器具一一古雅且竒偉也尤是
烟雲水石山頭屋宇遠近布置竒特上方具唐吳
道子述五字思陵書也並有乾卦圖書御書小璽
曲脚封字等印與韓存良家張僧繇五星二十八
宿卷筆法若合符節是吳生盛年畫不疑耳聞其
家尚有李成烟波漁艇筆法尤異未及見之
内教博士水墨天龍八部圖卷
此吳道子本深愛之故為後人所愛也予欽吳道
子畫鬼神人物得面目之新意窮手足之變態尤
妙於旁見側出曲折長短之勢精意考之不差毫
毛其粗可言者如此至其神妙自然使人喜愕者
固不可言也今長安雷氏所藏乃其真蹟世稱道
子至以為畫聖不如此不稱其名人多假其名氏
者觀此乃知其非是舊說狗馬難於鬼神此非至
論鬼神非人所見然其步趨動作要以人理考之
豈可欺哉難易在工拙不在所畫工拙之中又有
格焉畫雖工而格卑不害為庸品熙寧三年正月
廿二日趙郡蘇軾子瞻書
濮陽吳仲庶嘗觀
逸安安老(篆文)
濟寧于汲思祖括蒼周兊說道建安丘括公度濟
北王淵長卿廬陵彭衛明徵同觀於歴陽使圃之
連雲觀紹聖丁丑初伏日衛題
仲忱惇誼同觀
天龍梵釋等無量諸身雲而於一毫端示現大神
變當知妙起處不落真妄中丁未六月旦信安程
俱書
是歲八月丁夘趙子崧陳鼎同觀丹陽樓
宋㬇向子諲同觀
扶風馬開明仲嘗觀
番陽汪藻毘陵胡交修丹陽洪擬福清林遹信安
程俱河南程與義衡山侯延慶洛陽席益紹興辛
亥季秋大饗致齋觀於競秀閣
蒙伯鎮供奉見過携示吳道子所畫得見妙筆崇
寧丙戌九月三日南徐蘇元崇題
紹興壬子秋趙淑問出此畫相示因得留觀於家
過時未還冬十二月甲午夜大火所居被焚書室
中物皆不及收一老兵獨携數卷軸來此畫在焉
信神物所護持者耶綦崈禮叔厚
逸安安老
得觀此畫出諸公之後未為晩也豫章徐俯
淑問出此金壇之新興僧堂獲觀於兵火擾攘之
後何其幸也荆溪虞謩
先君有博古之名丙戌秋游相藍於資聖閣後畫
肆獲吳生夷部纔一幅耳水墨成之細如絲硬如
鐵者與此政相類蓋不如此不足擅場也紹興乙
丑九月廿有二日邯鄲李廷瓘
襄陽張舍人筆法出其家存誠子先君甚愛之而
世莫之貴也因覽遺墨不勝悲歎熹謹書
少年游汝海佛寺觀吳畫文殊問疾略不記其筆
法復於族祖公美處觀彌沙神周洵子直家觀過
海天王稍能記之及今得觀此本於兵火流落之
餘不易遇也蓋數日手不舍云紹興乙丑十一月
旦書於龜峰堂襄陽張嵲巨山
吳生之筆法兩蘇之行草知名士之識跋可寶者
非一觀者宜無異辭紹興己巳孟秋二十有四日
東萊辛次膺看過
道子鬼神精侔造物兩蘇行草顔筋柳骨寶重璠
璵光照縑帙燕懿有孫世藏十襲紹興己巳秋社
鄱陽程瑀伯寓
道子遺筆觀梵釋盡天神自在之相鬼神極隂威
變化之容兹非入神之妙歟紹興己巳中秋十有
七日大梁陳漢
僕生於西都游於秦魏見吳生真蹟以百數古顧
陸楊鄭不復見斷自開元吳生之筆無出其右者
渡江來眼中寂寂今觀遺墨真所謂忽若神明頓
還舊觀紹興丁丑重陽前一日朱敦儒題于嘉禾
巖壑
沂出守涪陵駒文自嘉禾來款聚於仁和官舍懷
昔話别有甚不堪者展玩名畫得以忘情天用長
吉盡思詠之同觀
頃年見張敬夫家藏吳畫昊天觀壁草卷與此絶
相類但人物差大耳此卷用紙而不設色又有補
畫頭面手足處應亦是草本也張氏所藏本出長
安安氏後有張芸叟題記云其兄弟析産分而為
二此特其半耳頃經臨安之火今不知其在亡而
此卷斷裂之餘所謂天龍八部者亦不免為焦頭
爛額之客豈三災厄會仙聖所不能逃耶是可笑
也吳筆之妙冠絶古今蓋所謂不思不勉而從容
中道者兹其所以為畫聖歟季路所藏書法名畫
甚富計無出其右者既以得觀為幸因記歲月於
其後時慶元丁巳十月己卯也朱熹仲晦父
乾道七年見此畫於趙氏四十載矣平日見畫未
有過此者兹復見之輒題唐律一篇
妙絶天龍八部圖細看真不失錙銖聲名自足高
千古題品尤難遇二蘇旌旆冕旒猶可想鬼神人
物亦何殊君看坐位蘭亭草費盡工夫學得無嘉
定三年上巳四明樓鑰
唐吳道子畫天龍八部圖宋元先儒皆有題識此
畫流落人間八九百年累經兵燹而爛然若新蓋
靈物所在自有鬼神護之耶正統戊辰七月既望
邯鄲賈銓秉鈞廬陵曾鼎復鉉建安鄭以誠彦思
西昌蕭暄仰善東吳姜濬子澄鳳陽陳璇汝衡劍
江楊翰士憲關中李瓘廷璧巴渝張清子澄錢唐
鄭顒士昂同觀於揮使沐公廷章之凝清堂
外錄
書畫舫云吳可文携示唐吳道子天龍八部圖卷
楮紙真蹟乃水墨善本以較韓氏送子天王筆法
略覺端楷雖云位置巉巖動人稍乏竒偉之氣後
有樓攻媿等二十七跋而朱元晦定為道子藁本
良是故中間有畫未完處且云中分為兩今存者
略有其半皆確語也其題跋首為隔水絹上兩行
草法尤精而款識頗屬難解想亦大名公也或云
此跋似不全又按東坡楷跋在熙寧三年寫其字
有拘局未化處按是歲公年三十有五故字瘦勁
不類其平時若非後賢推許亦難信俗目然細玩
之終不失為真蹟云第畫蹟前一紙破損十去其
三四後方皆奕奕動人是宜沐璘廷章之珍祕愛
護也
又云天龍八部圖畫本身有祕府雙龍方璽御書
殿寶尤氏家玩錢氏素軒沐璘廷章及繼軒等印
其畫本盡處有一極細陽文印係唐末五代人印
文譌莫辨
名畫記云或問余以顧陸張吳用筆如何對曰顧
愷之之蹟緊勁聯綿循環超忽調高格逸風趨電
疾意存筆先畫盡意在所以全神氣也昔張芝學
崔瑗杜度草書之法因而變之以成今草書之體
勢一筆而成氣脉通連隔行不斷惟王子敬明其
深旨故行首之字往往繼其前行世上謂之一筆
書其後陸探微亦作一筆畫連綿不斷故知書畫
用筆同法陸探微精利潤媚新竒妙絶名高宋代
時無等倫張僧繇點曳斫拂依衛夫人筆陣圖一
點一畫别是一功鈎戟利劒森森然又知書畫用
筆同矣國朝吳道玄古今獨步前不見顧陸後無
來者授筆法於張旭此又知書畫用筆同矣張既
號書顛吳宜為畫聖神假天造靈英不窮衆皆密
於盼際我則離披其點畫衆皆謹於象似我則脫
落其凡俗彎弧挺刃植柱構梁不假界筆直尺虬
鬚雲鬢數尺飛動毛根出肉力徤有餘常有口訣
人莫得知數仞之畫或自臂起或從足先巨壯詭
怪膚脉連結過於僧繇矣或問余曰吳生何以不
用界筆直尺而能彎弧挺刃植柱構梁對曰守其
神專其一念造化之功假吳生之筆向所謂意存
筆先筆盡意在也凡事之臻妙者皆如是乎豈止
畫也與夫庖丁發硎郢匠運斤效顰者徒勞捧心
代斵者必傷其手意旨亂矣外物役焉豈能左手
劃圓右手劃方乎夫用界筆直尺是死畫也守其
神專其一是真畫也死畫滿壁曷如圬墁真畫一
劃見其生氣夫運思揮毫自以為畫則愈失於畫
矣運思揮毫意不在於畫故得全於畫矣不滯於
心不疑於志不知然而然雖彎弧挺刃植柱構梁
則界筆直尺豈得入於其間哉又問余曰夫運思
精深者筆蹟周密其有筆不周者謂之如何余對
曰顧陸之神不可見其盼際所謂筆蹟周密也張
吳之妙筆纔一二像已應焉離披點畫時見缺落
此雖筆不周而意周也若知畫有疎密二體方可
議乎畫或者頷之
東坡集書吳道子畫後云智者創物能者述焉非
一人而成也君子之於學百工之於技自三代歴
漢至唐而備矣故詩至於杜子美文至於韓退之
書至於顔魯公畫至於吳道子而古今之變天下
之能事畢矣道子畫人物如以燈取影逆來順往
旁見側出横斜平直各相乘除得自然之數不差
毫末出新意於法度之中寄妙理於豪放之外所
謂游刃餘地運斤成風蓋古今一人而已余於他
畫或不能必其主名至於道子望而知其真偽也
然世罕有真者如史全叔所藏平生蓋一二見而
已元豐八年十一月七日書
又答寶月禪師云有吳道子絹上畫釋迦佛一軸
雖頗損爛然妙迹如生意欲送院中供養如欲得
之請示一書即為作記並求的便附去可裝在板
子上仍作一龕子此畫與前來菩薩天王無異但
人物小而多耳
圖畫見聞志云開元中將軍裴旻居喪詣道子請
於東都天宫寺畫鬼神數壁以資冥助道子答曰
吾畫筆久廢若將軍有意為吾纏結舞劒一曲庶
因猛厲以通幽冥旻於是脫去縗服如常裝束走
馬如飛左旋右轉擲劒入雲高十餘丈若電光下
射旻引手執鞘承之觀者數千人無不驚慄道子
揮毫圖壁颯然風起為天下壯觀道子平生繪事
得意無出於此
廣川畫跋云廬山歸宗寺刻吳道玄畫地獄變相
無為楊次公叙其後云張孝師入冥得識所見為
畫隂刑陽囚衆苦具在酸慘悲惻使人畏㮚吳生
就其畫增益成此圖世或疑之謂自西方之學入
中國久矣梁大同寺圖諸經變並吳人張僧繇為
之自是地獄之說繁然滋蔓前世畫工如陳淨眼
傳於寶教盧楞伽傳於化度畫在吳生前其後張
孝師畫於淨法寺孝師在唐以畫知名謂鬼神地
獄可入能品自與當世名手並不可謂畫不工而
道玄改而成此豈不知吳生與孝師並以此顯於
唐哉况陳盧又或先此百年矣此可謂其始孝師
耶景公老僧傳云親見吳生畫時京師屠酤魚罟
之輩見者亦皆懼罪改業人謂此於世教有助校
其時孝師迥出吳生後此似不知考也(楊傑摹地獄變相董)
(逌為王道輔跋云按書畫舫云楞伽為吳生弟子而在吳生前語誤)
蘇長公外紀云老杜自秦州越成都所歴輒作一
詩數千里山川在人目中古今詩人殆無其比又
明皇遣吳道子傳畫蜀道山川歸對大同殿索其
畫無有曰在臣腹中請匹素寫之半日都畢後明
皇幸蜀經其地無不與畫&KR1865;合固知道子之神竒
也
畫評云衛協白描細如蛛網而有筆力其畫人物
尤工點睛顧愷之自以所畫為不及也吳道子畫
早年全師法之
筆談云名畫錄載吳道子嘗畫佛留其圓光當大
會中對萬衆舉手一揮圓中運規觀者莫不驚呼
畫家為之自有法以肩倚壁盡臂揮之自然中規
其筆畫之粗細則以一指拒壁為准自然均勻此
無足竒道子妙處不在於此徒驚俗眼耳
畫鑒云吳道子筆法超妙為百代畫聖早年行筆
差細中年行筆磊落揮霍如蓴菜條人物有八面
生意活動方圓平正高下曲直折筭停分莫不如
意其傅采於焦墨痕中略施微染自然超出縑素
世謂之吳裝當時弟子甚多如盧楞伽楊庭光其
尤者也五代朱繇亦能彷彿終不甚似覽者當自
得之嘗見道子熒惑像在烈焰中神像威猛筆意
超動使人駭然上有金章宗題印祕在内府又見
善神二㡠摩利攴天像帝釋像木紋天尊像及行
道觀音托塔天王毗沙門神等像行筆甚細恐其
弟子輩所為耳
又云人物於畫最為難工蓋拘於形似位置則失
神運氣象顧陸之蹟世不多見唐名手至吳道子
畫家之聖也照映千古至宋李公麟伯時一出遂
可與古作者並驅争先得伯時畫三紙可敵吳生
畫一二紙得吳生畫二紙可易顧陸一紙其為輕
重相懸類若此
又云唐畫龍圖在東浙錢氏用絹十二幅作一幀
其高下稱是中止畫一龍頭一左臂雲氣騰湧墨
痕如臂筆蹟圓勁沈著如印一鱗如二尺盤大不
知當時用何筆如此峻利上有吳越錢王大書曰
感應祈雨神龍並書事蹟舊作吳道子要之唐人
無疑也
太平清話云朱紫陽畫深得吳道子筆法林和靖
亦善繪事
米氏畫史云蘇子瞻收吳道子畫佛及侍者誌公
十餘人破碎甚而當面一手精彩動人點不加墨
口淺深暈成故最如活王元規家二天王皆是吳
之入神畫行筆磊落揮霍如蓴菜條圓潤折算方
圓凹凸裝色如新與子瞻者一同李伯時家天王
雖佳細弱無氣格乃其弟子輩作貴侯家所藏率
皆此類宗室令穰處天蓬亦真吳筆周穜字仁熟
家大悲亦真今人得佛則命為吳未見真者唐人
以吳集大成而為格式故多似尤難鑒定余白首
止見四幅真筆也
書畫舫云古今書畫名家而得仙者郗鑒為南門
亭長陶弘景為蓬萊都水大監蕭子雲為玄洲長
史楊義為東華上佐唐玄宗為太陽朱宫仙人李
白為東華上清監吳道玄躍入畫中遨游洞府杜
甫為文星典吏顔真卿歸葬惟空棺亦云尸解白
樂天為海山院主吳采鸞夜領水府事宋徽宗為
東華帝君郭忠恕流竄海島蜕形仙舉米芾從衆
香國來臨終乃悟石曼卿為芙蓉城主宋高宗乃
元載孔昇天帝下生楊廷秀為蓮花博士冷謙晚
有畫鶴之誣隠壁仙去斯皆灼灼有據雜見傳記
者也
又云勝國陸友得衛青古玉印著印史傳世丑近
購陸機平復帖王羲之此事帖尉遲乙僧華蓋天
王吳道玄送子天王蘇軾三馬圖贊米芾寶章待
訪錄王蒙南村真逸沈周仙山樓閣因之造清河
書畫舫其揆一也
盧楞伽
盧生過海羅漢圖卷(書畫舫定為盧生本仍之俟考)
過海羅漢龍王請齋乃唐道子筆本昔佛在世特
勑請諸大阿羅漢不入涅槃天上人間為諸施主
作大福田化運神通顯揚教法寶斯像者靈山一
會儼然再見今日瞻仰者當自證知蒙泉日聖題
米南宫云李伯時畫如春蠶吐絲法宗顧陸張吳
論者又謂鞍馬逾韓幹佛像追吳道玄其山水人
物則專倣李思訓韓滉兼得瀟灑之致求之前古
得未曾有今觀此圖南宫之言信不誣矣必大
出方廣洞法海茫茫本無色相作如是觀神通妙
用般若慈航十方世界一大涅槃古洪西山許次
孟贊
真無般若航開眼一夢幻參透後三三究竟登彼
岸紫陽樵人
大地山河境界寬重重妙入一毫端乾坤仗錫飛
來去巨海舁盂勢往還伏虎降龍霞靄靄騰空履
漢路漫漫唐吳寫出聲聞蹟妙用神通幾萬般白
雲山埜衲義金
無際洪波接遠空神機密運訪龍宫旌幢出迓烟
霞重此事荒唐竟莫窮
右一
超塵何必眷情交棄却禪心躡海濤來往不殊商
賈慮瑶池又恐宴蟠桃
右二嘉禾王循
題過海羅漢圖卷後
永樂庚子懷遠將軍馮公世賢出家藏羅漢圖卷
求予題踰年無以復公之命非敢久緩蓋乏超特
之見格致之學也閒展卷細閱昆蟲動植之物珍
寳雜用之器皆曲盡其妙匪近時畫工可及前忍
辱王先生品題為過海羅漢圖乃唐吳道子舊格
宋龍眠居士李公麟所重摹先生為文記之立言
運思狀形寫物纖悉弗遺實倣韓退之畫記而作
也昔退之在貞元間客京師同居有獨孤生申叔
者因與彈棋較勝負退之遂得獨孤雜古今人物
小畫一卷愛甚雖百金不願易也明年出河陽與
二三客論畫品格因出而觀之座有趙侍御者戚
然若有所感謂親所摹也游閩中亡之且二十年
矣退之感趙君事遂贈焉作畫記以自觀覧後秦
少游謂退之此記序事該而不煩故倣之而作羅
漢記忍辱此作質而不華詳而有紀汪洋大肆奕
然可觀豈非近取於秦而遠倣於韓者歟忍辱名
高當代雄視千古績文種學博洽老成尚至如此
况予小子學無成就豈敢同驅並駕故其久無以
復懷遠公之命也卷中羅漢已下總若干人出者
迎者伸者赴者昂者俯者涉者荷者伺者慕者回
顧而前盼者瞻禮而起敬者形雖不同要皆騰躡
於波濤瀚漫空闊無涯之際也所乘之物若魚龍
龜螭與夫蝦蟾之屬皆鱗蟲也虎猴鹿豚師子犀
馬皆毛蟲也植物則為松樹芭蕉栖息則有宫藏
之所戴於首曰笠履於足曰屨以至錫杖道具明
珠揮扇麈尾如意淨瓶旗幢斧鉞之屬亦皆手中
所執之具以備其儀者也說者以為人各顯其神
通儒者所不道然吳作之於唐而李摹之於宋此
畫之上品也退之記之矣非為此而作也而少游
忍辱復傚之於百世之下皆文之足以𫝊於無窮
也懷遠公由武而文博雅好古聲色之不邇金玉
犬馬不萌於念慮酷嗜圖畫文墨亦可謂難能者
歟忍辱此記作於丁酉十一月越明年先生物故
矣予撫斯卷不覺為之慨然於是乎書永樂十九
年歲在辛丑春正月賜進士出身翰林庶吉士嘉
禾朱孟德書
龍王請齋過海羅漢圖一卷乃寧夏衛指揮同知
馮傑世賢之家藏也褏出示予而速記予熟閱之
羅漢一十六人惟荷笠搘笻出自巖洞者不闡其
神通餘皆闡其神通者也一人松下結伽趺坐舉
臂欠伸未行有鹿在旁延佇以俟之執麈尾騎哮
吼虎者一人前有猴奉鉢導之後有淨人以錫杖
肩道具隨之臨海一人以竹杖止龍右足已躡其
背左足猶在岸也其勢活動可駭披袈裟持竹杖
者一人踏螭水中浩瀚無涯一目萬里乘錫杖擎
明珠以引在天飛龍者一人有淨人踐蟾蜍瞪視
欲其輒來下也褊袒右肩脫二屨踞豚者一人有
踐魚童子侍焉波紋縠皺葉泛芭蕉上乘一人捻
數珠若念佛者一人蓬頭乘拄杖左握扇右指中
流淨人頂道具以示念佛者若微笑也脫帽障日
乘鉢者一人一人左扶拄杖右擁童子並三狻猊
回顧乘鉢者若有言也踏犀牛者一人戴帽而背
軍持踏龜者一人服袈裟而持如意俯首示敬而
乘笠者一人放光鉢中而踏馬者一人一人眉長
過膝展尼師壇坐者有四鬼舁其四隅馳走如飛
驚濤為之卷雪有淨人踐蝦以竹杖肩道具急尾
其後也既而幽境深入一鬼揚旗導前玄衣執圭
恭敬出迎者請齋龍王也束帶抱文書者判官也
樹寶幢操金鉞者二甲士也雲霞頓開宫殿呈露
於跳蝦之際者水府也是為請齋羅漢之所也以
上羅漢凡一十六人童子二淨人四凡六人龍王
一人判官一甲士二鬼五凡八人龍蝦各二螭魚
龜蟾蜍各一凡八蟲虎猴鹿豚狻猊犀牛馬各一
凡七獸笠帽錫杖拄杖屨各二竹杖四道具三明
珠數珠扇麈尾如意軍持尼師壇旗幢鉞各一凡
二十七器用松芭蕉各一凡二種宫殿一區合人
蟲獸器用等共七十五數宫殿一區不與其數也
予閱此圖下筆一一精微曲盡其妙實畫之神品
也或謂唐吳道子筆以予辨之紙非唐紙蓋吳舊
本而重摹於宋李伯時者也竊嘆道子於諸羅漢
皆畫其躡龍騎虎等狀得以闡其神通而惟荷笠
羅漢不為畫其得以闡其神通之狀者何歟豈其
有感於當時而託之以寓其意乎不然若諸羅漢
以闡其神通宜見恭敬出迎於龍王若荷笠羅漢
雖不闡其神通然亦及於請齋者又何歟予於是
知龍王誠有其佛眼尤加恭敬於若人者非有懲
於昔之耆域王乎昔佛在羅閱城耆域王請齋佛
及五百比丘而不及羅漢般特耆域進清淨水而
佛不受曰爾奚不及般特也耆域即致般特佛命
阿難進水於般特且使不起座而遥授其鉢於佛
手中耆域異其神通以慢賢聖懴悔也以今龍王
尤加恭敬於若人者非有其佛眼而能如是哉苟
佛見之必大歡喜惡有不受清淨水於耆域而曰
爾奚不及般特也耶然則道子託之以寓其意者
非感當時亦有耆域之侮慢於般特者乎此予之
所以竊歎也書之為記世賢其寶之永樂十五年
十一月日南至慶府伴讀文林郎前知河南長葛
縣事金陵王遜書時年八十一
跋過海羅漢圖卷後
余得古過海羅漢龍王請齋白描圖一卷題贊詩
記儒釋相雜而儒為多觀金陵忍辱王先生一記
為最而嘉禾朱吉士次之餘亦有可取者其中論
畫之妙品評盡矣不容置喙第因以為吳道子筆
本首蒙泉說而忍辱以為重摹於李伯時又云紙
非唐紙竊有疑焉披玩歲久考校日深或得其一
二蓋前方長二圖書一則為善卿一則為敏東後
一香鼎圖書又為岐山要之岐山為周敏東為日
出東方敏速之意孟子曰鷄鳴而起孳孳為善者
舜之徒也其昉字之意乎傳曰周昉窮丹青之妙
又曰昉畫士女為古今冠絶在唐為長史尤善傳
神能得人之神氣情性雖韓幹莫能優焉則此為
昉之畫無疑矣謂道子者非也謂伯時重摹者亦
非也其紙則竪紋竹紙止高一尺許而長尺有半
蓋晉物收藏於唐人者也宋豈有此哉賞鑒家當
知所擇矣今觀此畫重經褙褾者幾矣燭之以日
破碎過半紙更爛脆非唐世代云邁何以至此乎
其碧雲春樹一箋則蠶蠒粉箋宋代物爾吳為唐
之畫聖李為宋畫中第一非次於周者但博洽之
學乃格物之一端而銓定之功亦游藝之一驗也
故閒中手自裝補又信筆跋之於後永為家寶不
知後之觀者復以余為何如旹嘉靖戊子二月上
旬之吉五江散人廖俊書於郇墟清隠之精舍
白描過海羅漢一卷細潤古雅流動活潑原係盧
稜伽筆自唐初迨今相傳八百餘歲矣卷中品題
者九人有類聚訟未能畫一獨齊郡周密公謹慧
眼精鑒載之雲煙過眼錄中(舊是司德用進所藏行間印識見存今刻)
(本誤列郭北山祐之名下非也)而不為作跋豈尚惑前人之語耶
萬歷丙辰重九亭午有客以此見示後學張丑傾
囊購取之越三日始克窮其妙趣為之改評述贊
所謂雖違衆吾從周也贊曰稜伽畫法遠從晉過
海羅漢技無賸蒙泉必大皆錯認好竒又見皇明
俊南渡珍藏許次孟轉眼重歸司子進岐山却是
公謹印品題到丑論始定百世不惑以俟聖丈六
白麻抵瑜瑾御李齋東廂展玩書(小字自註)
外錄
書畫舫云元僧蒙泉載記明書方知益公跋語後
人妄益無疑昉字景元一字仲朗見名畫記進字
德用别字善卿與韻解合此又灼然無疑者
又云高深甫尊生八牋叙唐人名畫止六人共八
圖而周昉過海羅漢品第六鄭重如此乃不知出
自盧生謬矣
又云盧楞伽者吳道玄弟子也道玄畫格多種稱
難鑒定故氣格筆力楞伽悉讓其師而面相衣紋
精細過之至佛像經變尤其所長前元司進德用
家藏羅漢二卷周密公謹並載雲煙過眼錄中真
希世之寶也余好古成癖不惜破産以求唐宋書
畫然亦有天幸時致一二名卷近獲盧生過海羅
漢乃是白麻紙真蹟為何新藏本畫品在吳道玄
下李公麟之上不甚難辨後世品題者因見淵源
類吳品定為吳筆又見描寫類李改題為李畫而
好竒之廖俊不談六法過信三印至跋為周昉遺
蹟此皆臆度之言豈玄賞至論與展閱再三見其
意度簡古筆法圓成一一出自盧生(細閱開卷一松而不定為)
(唐人手筆者不足與之言畫矣)而行間司子印識又與公謹文合
特定為楞伽所作無疑雖獲罪於諸先輩所不辭
也尚冀具目之士賞余知言云
又云白麻過海羅漢的屬楞伽真蹟乃蒙泉義金
例以道子目之猶是認陶作阮也至忍辱吉士又
以龍眠題之比於買王得羊耶近有一妄人竄入
益公偽跋於是左袒王朱者牢不可破師生之傳
不絶如綫矣故表而出之以為盧氏金湯
又云蜀畫羅漢雖多當以盧楞伽為第一釋貫休
孫太古不及也而鄧椿畫繼稱其所作多定本止
坐立兩樣至於侍衛供獻花竹羽毛之屬皆無之
不足觀是亦未為確論蓋未覩全能也此如黃魯
直評楊凝式遺蹟病其少規矩不善楷書者同律
按凝式工正書劉夀臣為留臺得其自書假牒十
數紙楷法精絶見邵氏聞見錄乃魯直僅以行草
許之何也
書畫彙考卷三十八
