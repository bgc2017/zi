書畫彙考卷三十
刑部左侍郎卞永譽撰
書三十
明人合卷
明人贈曇霄上人卷
贈内姪曇霄
我聞唐宋及近代虞門簪紱紛如雲外舅蒼梧府君者
上繼祕監傳斯文一女適我有賢德兄弟玉立皆蘭芬
自從外舅沒官所歸隔山川魚鴈阻兵塵浩浩各天涯
夢寐中間時或覩老壮死生那得知子孫有無安可期
誰料内兄仲氏子一朝謁我來京師入門面目恍莫識
頭已祝髮衣純緇細言六歲武昌别别來廿九年華移
闔家骨肉旣凋喪丹陽芤土鬱相向每嗟流落真可憐
石瀨何時得歸葬艱危幾脱虎狼口幸得為僧在林藪
止存一兄作秦贅叔氏之子臨安有二人形影相惸惸
出家蹤跡如雲萍遠聞姑丈歷清要豈知姑已歸幽冥
須臾言罷淚雙墮(闕)痛(闕)風生四座使我聞之倍感傷
感傷之後喜無那桑田滄海自古然世家子孫能幾賢
當時不堪溝壑裏必作丐者閭閻邊或為奴隸甘笞辱
及遭俘擄罹刑戮孰若爾心不為非落在空門遠塵俗
乃知祖宗積德深善慶源源報何速愛爾好文能作詩
驪珠紫貝光陸離虞門文業久陵替爾不承嗣當歸誰
答云十八從佛教年今卅餘亦修蹈茹葷飲酒皆不為
慈航彼岸終須到臨安一兄猶少年有妻有子宗祀傳
願廬丹陽墳冢前以永孝思終殘年斯言慰我如醇酎
夜談剪燭過子丑明日辭我飛錫去愧乏橐金表親厚
老懷悵望秋雨晴為爾折斷石城柳七十翁詹同書于
翰林
贈霄上人序
吳興道場寺主藏霄上人來京師謁翰林學士承旨詹
公于寓宅詢其所自則公之夫人虞氏仲兄奎之子外
舅梧州府君之孫也於是不見者凡二十有九年而夫
人之喪亦二年矣上人詣几筵哭奠弔慰如禮與公道
契闊叙艱危悲慟慨歎有不能喻之於言者蓋追憶初
别時上人甫六歲公年當強仕才名方盛不數載而四
方鼎沸風塵滿目音問暌隔不知存亡何似及皇上龍
飛江左平羣雄而一海宇制禮作樂登崇俊良公以文
學被顧問任天官而持銓衡長詞垣而知制誥康寧壽
考詠歌太平虞夫人猶及目覩公之榮遇足以慰疇昔
艱危之懷而上人遊乎方外得以保全性命復相見於
今日豈非可喜而又可感者耶上人留京踰月乃請于
公曰我虞氏世家會稽自唐永興文懿公陪葬昭陵遂
為雍人傳十一世有守仁壽郡者因家焉遂為蜀人又
八世為宋丞相雍國忠肅公公之季子大理寺丞卒葬
餘杭之石瀨鎮至我曾祖為玉融令宋亡不降遂死之
時祖考梧州府君方七歲隸育于官及曾叔祖仕元為
祕書少監無子因請于朝以府君為嗣後廕官初授光
化主簿歴管城丹陽德安尹調湖廣等處𣙜茶提舉陞
朝列大夫同知梧州路總管府事卒于官謀歸葬石瀨
未果乃殯於丹陽縣南之清水潭墓今久闕展省是行
也願歸結茅庵於墓側朝夕居其間以盡孝思公不忘
親戚之好尚有以教之公乃以其事語趙壎曰我外舅
與故奎章學士邵菴先生雍郡文靖公宗系同出於雍
國忠肅公子嘗游文靖公之門有師友之契霄上人之
行不可無文字以贊美其孝慕之誠也噫壎於先生為
門人於公為屬官又何敢以固陋辭竊嘗觀於前代世
家其以立德立功立言著於當世千載不朽者代有其
人然由唐宋及元家譜相承以勲業文章照映史冊七
百餘年遠而足徵未有若虞氏三公同出於一門者也
今逢創業維新之治其子孫雖未有顯者然國家政教
方隆安知無力學自修以待用者而上人托跡空門懷
其世澤切切以祖宗墳墓為念是其孝思無斁過於庸
俗人遠矣吾輩稱揚而樂道人豈不足以為士大夫之
勸乎謹以此言復於公退而次第書之以為贈大理公
諱杭孫宋阜陵所賜名也祕監公諱應隆在元嘗修大
一統志今其板本猶存梧州府君諱弦字舜臣上人舊
名容德以丁酉年入烏程何山禪寺禮南洲藻公為師
法名曇霄字具瞻雖學佛而通儒書大義蓋其家學云
洪武七年歲在甲寅秋七月甲午朔翰林國史院編修
官清江趙壎序
上人曇霄者宋丞相虞忠肅公彬甫之遺裔也其姑歸
今閣老詹先生同文而上人因與先生有連一旦來謁
將還廬墓於丹陽先生請趙翰林伯友為序且令余題
其左方西方聖人之教一則曰孝二則曰孝故升忉利
天為母說法而所演大報恩經亦孳孳弗倦桑門每取
之以為準的或者謂其絶棄親屬不亦過乎有若上人
通儒者而又善詩念家世之非昔祖宗墳塚遠在一方
悽然有白楊悲風之感縛茅而廬諸墓豈非有合西方
之教哉雖然此固足為孝也西方以法胤嗣續為至要
與吾儒甚不異上人能廬墓矣獨不念虞氏之乏嗣乎
若能幡然改轍歸繼宗祧之重其孝不尤大哉在家出
家同一法門居塵而不染塵浮屠氏之戒也初何傷乎
此惟達人大觀無所係吝上人尚勉之焉若夫家世之
盛趙翰林序之詳矣余尚何言史官宋濓
明人題崔氏友竹軒卷
友竹軒記
去縣而西百里曰洚溪溪之上有德人崔君誼所居在
焉屋前後種竹若干挺幽閴蒼薆不啻一篔簹谷也因
扁其所居曰友竹蓋寓其志然耳君誼當勝國時出宦
京師遭時多故旣歸田里與竹君雅好如昔終日嘯歌
其間於世利紛華邈然無聞也厥子齡國朝任刑部主
事以清慎稱間持友竹詩卷請記予於君誼為通家子
弟其敢辭夫竹一植物耳衞詩美其如簀戴記美其有
筠蓋皆比德於君子故君子而與友也固宜世俗亦以
松竹梅為歲寒三友然則松與梅其竹之友乎人之可
與竹為友者必如松如梅而後可晉王子猷有何可一
日無此君之語是子猷有取於竹而與之友矣唐李太
白有開門風動竹疑是故人來之句則太白亦與竹為
友焉今君誼旣以友竹名其軒復以為號是與竹深交
密締死生以之固非反覆手者比顧何以致此哉吾有
以知之矣主人清脩蓋取諸竹主人疎直亦竹是取主
人與竹彼此相忘不知我友於竹竹之友於我也其節
其心當有以肩子猷而軼太白不然竹之為竹混於凡
草木矣何以表然特立於松梅之間也哉予將徑造竹
所訂三益之盟以從其所樂不知可與否也是為記洪
武秋八月戶部侍郎吳江莫禮書于鍾山之寓
猗竹有操君子所尚歲寒挺然與冰雪抗鳳翥龍騫霄
漢之上鮮颷度空靈響振蕩玉節金奏比德斯鬯維其
友之若丈人行嗟彼蕭艾何所倚仗軒居笑傲與君同
諒載歌淇澳子以自況淮海秦約
伊人何瀟洒尚友孤竹君平生秉高節獨立迥不羣朝
軒晴旭亂夜榻清隂分凉颷拂琴張餘芳襲爐熏翛然
澹相對祗有南山雲天台詹曑
友道久已喪澆風何由淳對面論氣誼轉足生棘榛斷
金臭如蘭所貴同心人取友古所難此君誠可親霜風
凛高節歲寒相與隣於焉念同志碌碌奚足論河南陸
仁
平生抱貞節獨有此君知心契形神表情將歲晚期鈎
簾常對酒倚石或題詩何日來軒裡吹蕭和竹枝東海
徐奐
種竹山石間江南幾風雨愛此青琅玕歷歷皆可數閒
持一尊酒託興為賓主酒酣對竹歌興至為竹舞竹疎
響珮環葉亂落飛羽雖無眼中人友之豈不古譬彼陶
淵明采菊東籬下千秋萬歲名此意竟誰與淮南潘牧
好友不可得索居脩竹林於世旣寡合此君獨知心開
軒日相對臨風時共吟終焉期勿替庶以消煩襟東陽
沈敬明
下榻碧隂裏相與成晤言跡類陋且寡意在薄可敦雖
無絶交書俗駕不到門清風天上來空谷跫音存求志
諒自得歲晚道彌尊横塘秦昺
世人務結託車馬紛交馳言笑雖強驩中懷詎相知幽
林有君子澹然夙與期虚心兩無阻榮悴焉可移行尋
披烟逕坐對褰風帷非君此為偶誰共歲晏時渤海高
啓
空濛翠雨濕琅玕繞屋清隂六月寒自是幽情兩不厭
與君終日澹相看老癡潘穀
璚芳絶交亦已久忘形三徑相追攀高軒時過翠羽蓋
美人或贈青琅玕清風慎截鳴鳳琯滄海勿垂釣鼇竿
一朝羣才盡登用空山無人同歲寒黃廣居
古人結交貴相知傾情倒意心不疑片言如山重然諾
黃金白璧徒爾為今人結交重豪貴車騎聯翩不相離
一朝勢盡交亦疎寂寂朱門但空閉羡君種竹吳江濆
相憶相看如故人皦皦貞心傲霜雪青青佳色無冬春
酒酣對之欲起舞此時無賓亦無主夜深更有明月來
不用吹笙下仙侣君心豈與草木同青雲之交若飛蓬
萬里辭家逐名利十年失路隨西東君不見古來結交
稱管鮑千載同心亦同道勿謂今時無此賢達人一日
相逢卽傾倒吳郡許善
吳下風流斯立家子孫百世更清華庭軒自友平安竹
池館寧栽富貴花長日著書翻鶴露有時把釣共鷗沙
此君相與崇高節王謝芝蘭未足誇崔君君誼避地
于吳江之上屬時擾攘乃講學于家益勵清節名軒友
竹蓋有慕於衞之君子者古稱王謝多佳子弟今於崔
氏見焉至正丙午歲之仲冬隴右邾經
伐木久不作友道誰能持富貴疎還合貧賤親亦離善
哉公叔論後世良可規咄嗟高節人清風藐難追臨軒
植脩竹白首相與期悟彼非所儔信此誠足依摵摵芳
葉聲粲粲芳華垂卑枝拂簷楹長條接虹霓嚴霜歲寒
節蒼翠終不移月出照園中喬林鬱參差凉颷發天籟
屬耳心偏怡置酒獨相對神交理無遺陶然不知醉此
樂當告誰雖云管鮑遇其意莫過之我懷一何深慷慨
歌此詞匪為衆人說冀與達者知八月廿四日吳興金
鉉寫于貞白軒
好客招不至相逢多惡賓世事每如此歲晚誰可親此
君非草木臭味德照鄰南忩數伯個北窗蒼翠新猗猗
淇澳姿濯濯渭水濱旣禀堅勁操清潤復長身三益嗜
古道六逸誠天民鳴琴近蒼雪酌酒對霜筠崔君本縫
掖畊釣甘隠淪誓不競世(闕)書忘賤貧過眼鄙桃李
愛君如席珍虛心與直節願保交道淳而我方避俗高
哉懷若人蜀郡魏奎
我愛此君晚節迺知能友歲寒相與了無俗氣喜聞日
報平安汝陽周敏
白傅養脩竹高人今作坡世間青眼少池上綠隂多食
肉非吾事書裙喜客過臨風一遐想鳴鳳在陽阿黃彧
友竹軒賦
友竹先生雪一巢雲半丘眼空八荒氣凌九秋騁遐思
於千古深景慕於前脩嗟美人其何在藐獨行而無儔
闢軒居之兩楹樹篔簹於林幽澹相對於終日矢永好
之綢繆方掩關而謝客若將玩世而神遊有桂軒散人
冠芙蓉服毛博螽談繭辯麈尾在握長揖先生而進曰
友道之重人倫所推試探索於青編名班班其可窺或
贈帛而尊賢或命駕而踐期或刎頸而忘憾或加足而
相知或德業之深懿或文章之雄竒飲醇酎而春融投
膠漆而堅持由道同而神合相琢磨而箴規然往跡之
淪謝所以名愈久而光輝嗟哉竹君草木孔微雖清流
之多尚將何益而何禆羡植物而求友竟伐木之奚施
此愚蒙之未解請先生之廓疑先生曰友之云貴尚德
是輔淳風旣散勁直誰慕少凉凉而遽斥纔翕翕而爭
附方傾倒而情親隨凌欺而背侮耳哇滛而共聽目嬋
娟其交妬為前哲之深恥俾余心之獨苦惟竹君之修
潔抱虛心其終古分清隂之半席期歲晚而為伍忝名
馳於鶚薦遂挈挈而西騖始暌離於吳越卒周流於齊
魯慨茅屋之荒凉悲琅玕其誰撫懷秋風於渭水吊落
月於湘浦賴孤琴之遣興縆冰絃而時鼓雖芳荃之盈
掬終莫逃予之凄楚幸謝職而南轅獲遄歸於吾土歌
遼鶴之遺響感人民之非故蘭斂秀於春皋菊藏香於
秋圃篝青燈於夜榻夢舊遊之無所酹别斝於松楸讀
殘碑於榛莽欣竹君之無恙獨翛然於環堵蔭蒼苔於
庭砌留白雲於窗戶步虛檐而前覿驚(闕)而相顧初
蕭瑟而欲語遂低昂而起舞匪四美之兼并曷金石之
同固兹信義之深孚足以勒貞銘於肺腑也散人曰四
美可得而聞歟先生曰觀其亭亭猗猗不倚不頗纔清
飈之一拂何靈籟之孔多啼老蛟於隂壑鳴威鳳於陽
阿鏗宮商之夾奏森劍戟而鏘磨吹比管於嶰谷之岑
走落木於洞庭之波款幽人之吟嘯類樵豎之唱歌乍
摧折而僛倒(闕)琤而相和露滴秋林聽飛璚之曳珮
雨來曉谷(闕)子之鳴珂此金聲而玉振庶資講學之
切磋及頑雲凝舞霰集明河凍勁吹急悽獨鶴之宵唳
慘寒蟾之夜泣蘿窗未曙苔階盡濕悄空山之無榮凛
萬木之僵立胡霜筠之獨秀操堅剛而愈執葉翡翠以
羽零幹蒼虬而鱗襲冰裂石而隂翳月穿簾而影入散
晴碧之交輝涌寒青之可吸膚貴黝之不撓項強宣之
難屈此貞標而勁節足以濯遷汙之陋習若夫冷冷烟
梢不蔓不茅邁羣芳之特異盈千尺而彌高實充丹穴
之鵷鸞竿掣滄海之鯨鼇杖化龍而難策筆成杠而誰
操羞豔華之妖血輕凡芥於鴻毛揖夷齊於首陽之林
谷抗巢許於箕山之巖嶅寧相依於松檜豈甘沒於蓬
蒿掃紅塵而披拂干青雲而遊遨軒獨立於物表挺然
伊呂之人豪此離倫而絶俗宜從穎拔於英髦且其肥
瘠俱榮發育有時奮蟄龍而驚起滋潤澤之霑漑蘚茵
迸紫抽犢角之崢嶸籜錦凝斑露綳兒之鮮彩濕蒼烟
之滿谷蓊春雲之如海螺鬟對倚而娉婷霓旌交揚而
晻靄竝森森而玉峙恍多士之如在篤金蘭之同氣依
璚樹而交愛聯秀色之晚榮盎高情之春靄歡共慶以
彈冠儼相逢而傾蓋紛肩摩而袂接豈貌同而心改此
多朋之濟濟直足企䕫龍於千載也嗚呼王以愛著白
以養稱七賢之同調六逸之齊名或千戶之竝貴或三
逕之娛情斯為竹君之深鄙又何足流後世之芳聲今
予辭光華守寂寞我為竹友竹惟我托忘人物而竹我
共徘徊而盤礴睨乾坤之無際疇克知予友竹之樂也
哉吾子畫非與可詠非蘇仙鏡其所短昧其所全而返
以為言乎散人顔色變赤芒背駭汗降階三揖起而為
亂亂曰軒之竹兮蒼蒼軒之人兮佩琳琅歲旣晏兮孰
芳伊友竹兮竹彌光山可梯兮海可航友竹之風兮不
可望會稽謝常造
友竹軒後序
余索居寡疇惟竹君雅有相忘之好軒之南隙地廣三
席延竹君數植而居之清風入簾明月在牖泊如也鄱
陽周公題其顔曰友竹賢士大夫能以詩文鳴者咸有
述以為予榮装潢成軸總若干首樵牧之暇時而詠歌
之若洞庭之野衆樂竝作魚龍噴跳物怪屏走天籟合
而風雨應也若鳳皇覽暉鳴高岡而朝日出也若珩璜
珮玉周旋矩度聆音節於太古之域也予於諸賢或素
識或未之前識因竹君之好而辱交焉何其幸歟後繫
官於燕與竹君契闊者四載及歸田江上凡長林穹谷
俱摧毁於冰霜摇落之餘顧竹君玉立依然尚無恙豈
偶然哉取是編而讀之其人名稱班班珠玉晃曜有雄
才碩德黼黻皇猷於廊廟之上者有聯乘結駟光華赫
奕馳騁於遐邦萬里之外者有望青天觀白雲漁釣溪
山以自樂者有碑横野蔓墓木以拱者求如竹君歡晤
不可得獨抱無涯之思而已雖然微士大夫之文辭弗
克宣竹君之雅操非竹君之雅操又疇能承諸賢之賦
詠也哉予蹇拙之姿知友於竹不審竹君棄取為何如
當砥名勵節誦淇澳之章以自警庶不負名言之見與
也因書以謝云歲己酉二月十有四日序於軒之右
書友竹卷後
國初戶部侍郎吳江莫士敬記其鄉崔君誼之友
竹軒淮海秦文仲賦五言古詩一天台詹曑則五
言律淮南潘牧甫里高季迪皆五言選邾仲義隴
右人黃廣居吾郡人各七言律潘穀不詳其某地
必崔之里曲獨七言絶句謝彦銘亦里人賦後作
亂佳於前之鋪叙君誼自叙於衆作後佳甚六世
孫澄持來予桐邨乞題識開卷則玉雪坡瘦玉筯
篆尤佳蓋君誼仕元適土崩之秋歸隠西洚溪上
慕蒋兖州之遺轍與此君為友諸君子多蒙古氏
遺老義君誼之高蹈而為之言固宜莫侍郎之記
則君誼之子齡請為之二君子方出仕新朝特手
澤是重鄉先達之風義可砥礪名節故乞而與之
澄篤行力學其益知重矣哉予重其遠至宜亦乞
不靳也况皆百年前人物詞意有足起後輩景仰
不容己於逐逐其逸駕也成化癸卯登高後三日
八十三翁嘉禾周鼎書
旦在庠序時嘗繆纂縣志於凡古今人物無不備
錄而登載焉因得以知崔氏者洚溪之舊族也君
誼仕為元金玉局副使而其子大年洪武中以人
材拜刑部主事與先侍郎同時立朝同日辭禄而
又同坐黨錮而歿今百年於兹矣主事君之曾孫
澄出其先世友竹軒卷見示而記文則先侍郎之
所作也不勝今昔之悲感嗟夫吳在勝國時習尚
奢靡豪門鉅族闢苑囿築亭臺所以藏歌而貯舞
者何限孰知友竹之趣哉聖朝更化誅滅無遺百
餘年來鄉之遺基廢址悉已易主而吾兩家幸而
獲存於此可以占知世德矣澄讀書尚義遠大有
期而旦不才不能顯揚有辱先德蓋有愧於崔氏
為多今觀此卷先澤在焉而又有崇明秦侍郎文
仲長洲高太史季迪吳江謝徵士彦銘諸名筆珠
玉森然安得不為之起敬異時解組歸休當造君
軒上觀化龍而覽棲鳳與君重訂歲寒之盟未晚
也弘治元年春王正月初同邑莫旦書於石湖壽
樸堂
明人婁江勝感接待寺八詠詩序卷
近世浮屠出世者以土木營建致聲譽人以之為德者
不少其能樂空寂淡薄自宜游心於其道又能以詩章
發其志意者則不多也苟有之必與之咏而不以其為
有德者衆皆其然惟君子取之而樂與之遊也若王逸
少之與支遁習鑿齒之與(闕)安陶元亮之與慧遠韓退
之之與大顛柳宗元之與文郁歐陽修之與祕演其皆
因名永世俾人慕之而不泯其迹也今姑蘇釋有中其
主婁江勝感接待寺之法席起蕪穢為寶勝徹剝移為
輪奐整樹藝為喬鬱衆以為德其不德之輒淡然而怡
於其道也寺故有玄音堂其益以聽聞室止息齋含暉
樓挹清閤松華堂一掬軒雲深處題凡有八其徧咏之
又求咏於鉅公名士詠於其徒詠於其逸人其傳誦於
人者蓋亦有之由是接待之名稱揚於時而君子樂過
之者誠在此也有中乃集衆作而刻於石來請序之予
嘗與有中游者也而可孤其請哉大凡浮屠謂超詣覺
路者未嘗外於物亦未嘗囿於物而物物隨物悟之以
融其性然非得於玄音而達於聽聞以歸其止息者必
膠於時又何知含暉而可以喻中之光明者哉又何知
挹清而可以喻去濁就潔者哉又何知松華而可以喻
歴冰雪時至而芬芳者哉又何知一掬之水其能照今
古一方之雲其能迷上下者為心之所喻哉有中其將
不外不囿於物者哉誠樂空寂澹薄自宜而可友於支
遁輩者哉予亦知有中者也或言詩為禪者以詩之妙
不在言也得詩之妙者使人誦之則浮屠之禪可無由
此而悟耶宣德三年八月望日翰林院五經博士廬山
陳繼撰
雲深處濯菴八詠
出門山路迷入寺衣裳冷忽聞鐘磬聲㘞地發深省
一掬軒
此些楊枝水掬之不盈手洒向大千界洗除清淨垢
聽聞堂
何所聞而聞何所聽而聽不聽亦不聞方是本來性
含暉樓
朝掛扶桑枝暮浴咸池水靈光滿大千半在小樓裡
玄音堂
空空本無有若有卽非空耳口俱忘觀禪門此是宗
止息齋
可以止則止可以息則息只此坐心齋何須去面壁
松花堂
辭樹舞香風歸根散晴雪老僧坐忘言對此了幻刦
挹清閣
清氣滿乾坤小閣真可挹飽湌五濁除臥看雙眼碧
雲深處記
蘇之城城於平野列闤闠而内外之者鱗集鷄犬之聲
環動二百餘里勝感接待寺者附於城之東距城無百
步有中師名其所棲之所曰雲深處吁何哉山川之氣
為雲山川之深雲之所出而烏得迷漫山下使人而不
知其處哉今曰雲深處其名與實何相去之遠而不相
孚者之若是耶有中學佛視有為者皆為幻幻而又幻
豈玩於幻而瀆於幻耶將託於幻而不以幻為幻耶抑
有寓於雲而警於幻者以身治耶有中居人境誘於耳
目以移其中者轇轕於外志欲謝之淡然無染於見聞
潔其身苦其行以樂其靜者故視其地若深山大川超
然之身而不為世累其與會合者惟雲與之契耳且雲
之聚散不常去來無迹其薄太空翳林壑瞬息而極其
變態者又可以喻心無所著而應用之妙之不測也若
有中師者可謂不梏於物矣余何而不為之記也宣德
四年歲在己酉孟春望日翰林院五經博士兼脩國史
廬山陳繼撰
滿院清香松有花老僧長日坐袈裟吟風弄月知無限
不屬尋常俗士家北湄
僧院喬松片片花天風時復落袈裟一雙白鶴高枝唳
寰宇清竒作一家
寥寂禪關何處尋黯然雲色蔽前林悟空儻謝紅塵迹
更莫泠泠起磬音北湄王大化
傍雲構小堂更在雲深處堂中人未閒雲亦徒為爾野
築傅夢弼
杏閣凌霄起丹門傍石開良時不再得秋日共登臺古
木雲烟亂空山猿鶴哀滄洲吾道在相遇且啣杯
石迥山門古松迴野寺幽傀嵬萬象出縹渺孤雲留湖
近魚龍起秋深烟霧收登高同眺望何處是滄洲閩
中周仲仁題
不見八景勝惟見八景詩讀詩想清景宛若逢當時當
時景不得宇宙恒在兹何不再品題名勝作後基崑山
周綸
盡日山中坐塵心頓一清有身終是累無髮可逃名擬
撇陶潛綬來尋慧遠盟蒲團與貝葉端足了餘生右
婁江志感江盈科
明人垂虹别意卷(内吳山塘詩小字自注)
諸名公垂虹别意詩序
休寧宗弟戴生昭年富質美予教紹興府學時與其父
思端有同譜之好往來情義甚篤然思端業賈什九在
外不能内頋昭恐昭廢學負所禀因挈來游於吳訪可
為師者師之初從唐子畏治詩又恐不知一言以蔽之
之義乃去從薛世竒治易世竒仕去繼從雷雷東以卒
業昭為人言動謙密親賢好士故沈石田楊君謙祝希
哲輩皆吳中名士昭悉得與交交輒忘年忘情及昭學
漸就緒去家且久不能無庭闈之思將告歸衆作詩送
之君謙詩云垂虹拂帆過因題卷云垂虹别意蓋垂虹
者吳地石杠之名也送昭必於此地為别使送者可及
夕而返故也昭自來請序予曰丈夫立身莫先於學不
了則縱富且貴不過血肉之軀耳富則敗禮亂俗貴則
敗政厲下富貴將安用哉死則人皆唾詈不已其所過
之地如孤鴻雪泥指爪易滅人亦不齒也惟人幼而能
進於學以明其理以修其身故能入孝出弟行謹言信
窮則善家厚俗出則忠君澤民生則人化之死則人思
之所歴之地人皆稱述而歌咏之非私也人心之公道
也古今之直道也昭生來游吳中而以明經講學為務
吳之士夫亦樂與游及其去而送之以詩即昭他日所
歷而使人思慕之權輿也不然則贈昭之言豈徒然耶
昭歸以予言諗諸父兄宗族當必以予言為然昭字明
甫同予出唐道國忠公胄之後蓋徽之雙溪世家云正
德戊辰中秋吉旦浙江紹興府儒學訓導長洲戴冠書
垂虹不是灞陵橋送客能來路亦遥西望太湖山閣日
東連滄海地通潮酒波汨汨翻荷葉别思茫茫在柳條
更欲𫝊杯遲判袂月明倚柱喚吹簫沈周
雲外晴虹類石橋送君歸省去程遥樹聲撼地天將雨
颿影拖風晩帶潮短棹載書維古渡長亭折柳剰殘條
離愁無限相思意其奈分襟月下簫謝表次韻
把手江南竒絶處石闌高拍袂輕分胸中故有長虹在
吐作天家補衮文祝允明
相逢憶昔自花村今忍相違賦此吟怨鳥啼殘歸去恨
清風歆動抑高心(垂虹亭上有三高詞)
半江寒送蘋花雪一路香浮桂子雲有約明年重過我
不妨杯酒話更深山塘吳龍
久客懷歸辭舊知扁舟江上欲行時多情最是垂虹月
千里悠悠照别離長洲文璧
相送江頭水映空孤舟渺渺下垂虹秋深無限江楓思
欲贈相思苦未工陳湖陳鍵
柳脆霜前綠橋垂水上虹深杯惜離别明日路西東歡
笑辜圓月平安附便風歸家說經歷挑盡短檠紅蘇門
唐寅
書劍客金閶梧桐葉又黃蛩催歸思早江渺去途長餘
暑庇山影西風來桂香垂虹拂帆過鳬鴈滿銀塘文
學戴明父將歸新安詣草堂言别輒賦此為贈前進士
弘農楊循吉
垂虹橋下碧流長送子明經返故鄉道向南歸𫝊(闕)
水流東去過吳江卦爻象著分竒耦交誼情深各慘傷
婺邑晦翁生長地鄰封英俊有餘光頋福
秋風振喬柯客子歸意扤落日垂虹橋停橈待明發渺
渺兮予懷望望兮水闊暌違不足道鄙吝誰我豁吳興
仇復
卷束殘書上短槎臨行不用嘆摶沙惟餘似水交情在
相逐雲帆送到家古吳練同悳
白首忘年交子久臨期握手思難禁垂虹橋下有流水
别意與之同此深八十七翁雪厓陳儀
楓落江隄晩帶烟行人把𬒮買歸船溪分野色東西路
橋跨(闕)上下天酒為錦心澆磊磈詩憑玉軸寄留連
何時又是逢君日夜雨聯床話昔年東吳厚亝朱侗
芙蓉動清秋凉颸拂衣䄂遊子輕别離執手不可又長
虹灔灔吳雲低闌干插漢天為齊君不見臨邛橋柱侈
今古相如亦是尋常題吳門陸稷
秋江水清兮秋日明送所昵兮將遠行判兩𬒮兮何怔
營指歸岑兮雲英英羌祖道兮江之程酒拍拍兮滿兕
觥君再飲兮延我情射瀆徐子立
久客懷鄉井陽陽不遂留自知歸計好何用别時愁酒
盡鐘聲發詩成夜氣浮相逢惜相别猶欲上江樓黃紋
秋雲隨彩動蛟龍才子行蹤氣貫虹無奈離杯重留戀
不禁吹雨冷江楓皋橋浦䃤
一脉情衷發短篷西風飄泊任行蹤于今莫問江南事
夜月晨鐘兩地同長洲俞符
臨流祖席正清秋歌罷新詞不自由此日送君和興去
何須風雪夜乘舟練全璧
臨岐慷慨擲離觴仗劍南歸發棹郎情似三忠橋下水
遠隨君夢過錢塘魯秦
送君歸去上垂虹霜落吳江幾樹楓堂上有人真倚望
布帆休挫送潮風太原祝續
心懷親舍遠身上客船忙昧昧情千種匆匆酒一觴江
波摇落日楓葉著餘霜頋此垂虹影種愁誰短長漕湖
俞金
送别江楓日已斜倚欄把酒思無涯驚心白髮思鄉國
觸目青山感物華渺渺烟波牽客恨迢迢秋浦亂蘆花
不堪回首天空闊一鶩横飛帶落霞吳釋德璇
客子匆匆買棹回臨岐相别思悠哉石梁照水垂虹遠
澤國涵空鳴鴈哀星斗光鋩堪淬劍風霜牢落且銜杯
吳門賸有相知在開遍梅花擬復來邢參
乾坤上下恣遨遊獨鶚高横萬里秋劍化延平津水上
釣垂嚴瀨石磯頭時清不進圯橋履月白曾携赤壁舟
不似吕岩空誑世帆飛直過岳陽樓長洲戴冠
七澤三湘作勝遊楚天涼雨值新秋江湖來往多青眼
山水登臨半白頭赤壁磯荒重吊古武昌城晩更維舟
元之雖去清風在復讀遺文上竹樓廬山陳儀
終歲覽江山得得避復游閒雲澤國天埜鶴林泉秋予
少從親繼為宦急流勇退旋田頭足迹天下慨無半猶
勝出門莫解舟九垓汗漫擬黃鵠何時叙問城東樓長
洲周同人
新安十日程足為千里游江湖志汗漫仗劍氣横秋昨
逢阿戎與之語知君楚尾并吳頭不須琵琶潯陽郭泊
此書畫滄江舟飄然明發向何許長笛一聲黃鶴樓長
洲朱存理
壯懷未易愜直作汗漫游長嘯楚江晩浩歌彭蠡秋一
函圖書隨所適相逢誰不甘低頭春風帆檣薄南郭飄
作咸(闕)神仙舟為問賢郎讀書處古濠東畔元龍樓吳
郡俞金
人生示弧矢志已在大遊彼昏罔克知苟延春與秋佳
山佳水目未覩種種白髮已滿頭幡然便欲出門去光
景又若逝水舟何如戴君遊汗漫朝登楚閣暮秦樓
江楓未摇落江水正澄清水色君顔色相思無限情應
祥
瑟瑟西風透客衣懷鄉情與鴈南飛夕陽楓葉吳江上
一片秋光送馬蹄海觀陸南
寳帶秋波啓别筵垂虹晚日送行船白雲似與越山隔
明月還同吳地懸後夜相思各杯酒來年重會賸詩篇
殷勤再寫橋頭景江冷丹楓歲暮天長洲朱存理
相見無幾又送君江楓灑酒話殷勤艣聲摇落山頭日
帆影沖開溪溆雲柳剰殘枝猶可折詞將前意不堪聞
歸家談及吳中事挑盡寒燈坐夜分葑涇頋桐
重别垂虹秋正雲相思從此散鷗盟東南一水分吳越
書劍十年如弟兄黃葉不堪風雨路孤舟忍共酒杯情
歸來有夢君何處明月杭州第幾程城南欽遵
松陵一水卧長虹多少行人感慨中此日送君無限意
蕭蕭黃葉與丹楓昌谿王俸
跋垂虹别意卷後
蘇徽古吳越地今俱直隸為鄰封故徽之客于蘇者甚
衆且久至歷幾星霜忘歸者必其山川人物可嘉而可
樂歟蘇多名士善詩賦為諸藩稱首戴君明甫與之遊
獲其詩累卷抑明甫之言語事為忠信篤敬可欲而可
慕歟不然何客蘇者非一明甫别垂虹者亦非一明甫
而獨能致諸名士重之以辭若是也明甫得此誠知重
璠璵矣使徒知重之而不知所以重恐非贈言者之本
意惟勉于學慎于德所謂忠信篤敬者益加修省而精
進焉則徽士將不忍與之别而去蘇士又不忍與之别
而歸矣豈非吾徽之光斯卷之華哉竊意贈言者之意
固如此余敢附言於卷末者意亦如此也若夫紀述之
詳勉進之切則橡菴先生之言誠然余復何言正德甲
戌孟冬月既望眷生頋齋汪昱書
明人碧筠精舍卷(秀水汪氏凝霞閣鑒藏)
天王寺治南洲為精舍竹二畝池倍之閣十尋軒五竹
之一客之造南洲先於軒次竹次池次閣還休於軒古
器像充焉著之月池於濯竹於中窗於書席於琴於奕
閤於風酒食之會則於軒其霽也池明竹明窗明席明
而閣又極明城中之臺榭城外之雲山皆在閣其晦也
池暝竹暝窗暝而閣亦暝聞蘋藻之聲竹之韻而已余
之卧是軒也當壬午六月洞心澄覽則得之池焉灑襟
臆颯毛髮則得之竹焉細書昏誦則得之窗焉馮空御
遠觀中吳之氣雲物之變則得之閣焉憩息舒卷守神
則得之軒焉彌月居得已久多使終身居之得又何如
也書以為碧筠精舍記嘉靖八年己丑三月廿九日林
屋山人蔡羽書于玄秀樓
六月望日過寒翠軒避暑
水滿清池竹滿樓長疑六月是深秋山僧愛客頻頻到
受盡熏罏與茗甌應禎
雨中同李范庵過天王寺看竹二首
步來禪榻畔涼氣逼團蒲花雨檐前亂茶烟竹下孤乘
閒移畫卷習靜對香爐到此忽終日浮生一事無
老禪趺坐處疎竹翠泠泠秀色分鄰舍清陰覆佛經蕭
蕭日暮雨曳履繞方庭吳寬
宿天王禪院贈南洲講主
檻外山光落經卷土岡高竹晚增幽煑茶燒笋能延客
欲去因君復少留南濠居士
辛巳八月朔過碧筠精舍偶題次韻
疎篁今歲似添稠不雨簾前翠欲流莫怪秋來凉思早
暑中相過也如秋盧雍
坐碧筠精舍
高幘短袍雲霞光扁舟繫纜墅籬傍焚香潔坐了無語
山寺閉門春竹長太白山人孫一元
陪林屋師雪宴碧筠精舍
遠公能愛客高會兔園才畫室香貂滿天華寳樹開林
端迷塹谷象外徹樓臺對此復能醉長歌甘草萊雅宜
山人王寵
日出池光欲上樓雨餘脩竹似鳴秋湘簾捲處龍團熟
坐吸清風翠滿甌右和范菴先生韻
陰敷鴨脚樹翠剪虎鬚蒲境寂心同遠僧閒興不孤覆
碁松下石潑茗竹間罏欲舉無生話相忘話亦無
雨苔春寂寂風鐸晝泠泠有客來看竹山僧自課經經
殘客亦去林鳥下空庭右和匏庵先生韻
愛此森森竹萬頭凉陰覆榻草堂幽香銷瓦鼎春眠覺
何處一聲黃栗留右和南濠少卿韻
覽勝平生雙不借穿林老去一扶留白雲每借高僧榻
黃葉時尋野寺秋右和盧師召韻
竹影參差漏日光市聲不到定僧傍楞嚴轉罷殘陽在
始覺空門白晝長右和孫太初韻
上相遊行地羣賢賦咏才殘碑侵蘚卧遺跡自花開風
遞清齋磬鴉鳴施食臺故宫愁入望落日滿蒿萊右
和王履吉韻
徵明屢遊天王寺未嘗作詩戊戌南洲師出示諸賢留
題詩卷因悉用韻和之共得七首所謂雖多亦奚以為
也文徵明識
明名公詩翰前卷(凝霞閣鑒藏)
野寺垂楊裏春畦亂水間美花多暎竹好鳥不歸山城
郭終何事風塵益駐顔誰能共公子薄暮欲俱還高陽
許初元復
青天嗟峨擁高峰江光倒映千芙蓉長松窅窕晝無日
飛泉迸出深林中綠樹倚石標仙客吞吐江山與丘壑
沈先生丹青手寫出意態殊縱横千年不改秋山色萬
古畫苑流芳名淋漓翠黛展此幅身在匡廬與天目濟
南李攀龍
謝却塵凡水上居推筵徧愛八窗虛櫓聲長襍書聲度
波影遥連雲影疎客至烹茶沽市酒興來垂釣羨江魚
多君佳趣雖云異終向林泉樂有餘劉謙
池館清虛落照紅麻衣凉拂蓼花風驚鷗歷亂平沙外
老樹含牙曲水東過雨山光清似洗涵秋江色碧如空
唱桃山女隔山採纖步行雲入紫峰瓊
維揚津藪漫江東渺渺三洲烟霧中雲黑蛟龍噴凌薄
天青日月度虛空山藏林屋陰符祕水接咸池灝氣通
綵鷁朱旗留勝賞千秋文藻仰名公
東南襟帶灌羣川汗漫遥將銀漢連吞吐雲霞朝浴日
動摇星斗夜涵天潛蛟亂捲千重雪孤鶴斜衝萬頃烟
桂樹參差瑶草綠浮游真欲接飛仙右太湖二首王
守
春湖萬頃玉溶溶橋上春山翠掃空神女月明珠返浦
仙人雲曉笛迎風花枝香覆琳宫外草色青迷紫洞中
思挂一颿凌絶頂看圖翻愧賦難工
踏破萬山雲言採千歲藥歸來春暮時杏花幾開落
木落遠山出天空雲似低朝來賦秋興結社過橋西
野鳥穿窗過流雲拂座來有時復對月懷抱得無開
陳鑾書
江頭春色曉重重萬樹桃花帶雨濃隨意尋芳出門去
隔溪人語水聲中
獨坐溪亭酒半酣閒看春色在江南沙燕舞風斜日裏
晴烟漠漠柳毶毶近作二首上禹門仲山王問
幽人每愛南村樹背郭誅茆結小堂靖節歸來存菊徑
少陵老去卜林塘茶烟冉冉晴當戶蘿月紛紛夜到床
何日杖藜尋酒伴悠然觴咏賦羲皇豫章胡儼
長溪東注碧流清觀水能令道眼明暖浸桃花渾濯錦
淨涵星斗若圍枰放歌自得林泉趣拂釣相忘物外情
泉石徜徉無俗慮年來惟卧白鷗盟我齋沈璐
地屬無桑流水濱青山白屋一閒人簾鈎皓魄先迎月
宅近陽和早領春不到西陵無别業自知仁厚有比隣
清秋相約荷衣去放棹滄洲探白蘋震川歸有光
遠跡城市間築室傍林谷西丘俯簷楹流水通淇澳烟
霞曳岩穴晨光謝晴旭軒敞見平疇身聞理耕牧魚鳥
日相親聲利不同躅時瞻天際雲或逐溪上月車轍往
來稀禽言相和續花開繞林春草長緣溪綠世事竟無
聞所居樂幽獨海濱浦南金
溪土風輕雲淡溪頭柳媚花明借問誰家茅屋長聞鶴
唳琴聲
雪霽瑶林矗矗沙寒白鳥雙雙臘盡酒香麴甕月高梅
影陂塘觀察張志撰
明光九級盡琉璃為答玄功詎惜貲地異赤烏寂教後
基同白馬碣名時鷲峰直與諸天接鳳闕翻從下界窺
登罷欲書多寳事奈無江總善題碑右報恩寺浮圖
皇甫百泉
把酒登樓明月夜交游不似去年親疎花欲折偏憂雨
北鴈初来又送人稼穡有秋烟火少兵車無戰羽書頻
却憐醉裏丹楓葉似與吟翁著意春謝時臣
日日尋源繞白雲也憐童子每辛勤秦郎好事能成約
陸羽無嫌許見分汲取豈辭風雨阻往来寧避虎狼羣
幾回小集秋林下石鼎茶香滌酒醺謨次作
畫槳雙扶一葉舸常時載酒泛滄波清風明月情無限
水色山光興最多楊柳岸邊和雪釣蒹葭影裏扣舷歌
塵塗擾擾勞形役為樂如君有幾何友雲
舞罷尋芳去花枝借粉香淺紅添醉色稚綠助新妝撲
蝶關春恨聽鶯去晝長武陵仙路杳何處問劉郎右
賦得花間美人周繩祖
湖水滿秋碧重橋寳帶分人歸青草渡帆落洞庭雲山
倒西南影鯨吞日月文尊前莫辭醉選勝重殷勤右
寳帶橋作書於蓮石齋商谷居節
江碧雲輕楚甸秋美人天遠思悠悠可憐空谷孤芳冷
綠佩清香無那愁顧問
六十年来鬢未絲優游林壑澹無為青山滿戶樽盈酒
此是君家得意時錢穀
天寒雲凍地欲裂飄風襲人草木折深崖墮冰翻白雪
長谿滚滚水如立溪邊古樹烟火斷茅簷重閉無人迹
中有老僧太竒絶獨舸悠悠自鳴枻笠頭垂垂散珠粒
衲衣片片沾璚屑短蓋那能障回飈手脚半皴脣齒齧
罟舟漁子盡入溆笑殺老僧太癡劣冐險無求自得意
舉世寧能論巧拙子卿氊食非人願蔡州半夜真人傑
按圖令予三嘆息灞橋之思今已滅嘉靖癸巳夏至後
少華山人復初書於紫芝閣
明名公詩翰後卷(凝霞閣鑒藏)
柴門寂寂掩青蕪空谷音徽聽欲無一水故人通尺鯉
九霄仙令擁雙鳬河南宅(闕)登龍句郢里人歸和雪孤
早晚課書傳畫省於今淑問滿新都答丁明府王世
貞
玉漏初殘曙欲生千官端笏候華清烟消碧瓦參差見
月晃金門上下明仙杖乍移雙扇合侍臣徐退萬花迎
孤忠自許酬真主况復簪纓際太平春日早朝之作
豐南禺
嵩嶽盤雲陟處危羣峰那敢向爭竒周圭日倒千尋影
漢柏霜封萬歲枝野色中原龍戰地鄉心南國鴈来時
西行不散登臨慨一與緱山子晉期中嶽一首從中
嶽之麓西去為緱山故及之莫如忠
鷄鳴何如矯矯拂羽東烏未光落月承宇志士反側聞
之起舞此生何為蓬累踽踽振吾衣裳坐以待旦壬午
春二月廿一日書於白龍潭舫莫是龍
秋日幽尋物外期行行出郭得招提官閒自覺紅塵遠
地勝何妨白日遲雲散空花堪結社凉生别院試圍棋
皇都車馬紛馳逐只隔城闉已不知文彭
朝元山高高入雲青原玉笥連氛氳石蓮古銅鬱交翠
蒼苔銀榜龜龍文從来人傑由地靈天降羅公應歲星
胸藏萬卷吐竒絶第一臚傳趨帝庭帝庭宛轉石渠側
脩眉玉頰桃花色雲光錯落錦袍新珊瑚出海秋月白
丈夫得意須少年少年通預金閨籍忽然興動碧山棲
飄然長往焚銀魚銀魚焚却歸蓮洞一編閒誦長生書
白飯黃精鍊道真洞門旹挂蓮華巾齋房乞鉢飲玉液
别有玄境無纖塵肇也窮途流浪客落魄無聞頭已白
卅年誤落塵網中旹一思公情悒悒當時遇公茂苑邊
曾惠瑶華燦蓬蓽一别迢迢入夢頻何時去會盧江濱
盧江水遠蓬壺隔商山何處尋遺民相逢古洞受寳訣
桃開洞口三千春嘉靖乙未暮春寄羅念菴石蓮洞
歌開雲文肇祉
刺骨清寒病不禁空中牢落強登臨塵栖每下窮途淚幽
晤難忘入社心竹院靜摇斜日影松壇徐拂梵天音朔風
吹酒歸舟急鼙鼓嚴城憯冱陰亂後治平寺作文元發
海擁峰頭路長松落日前笙歌隨處有羅綺照人妍池
水和烟碧巖花著雨鮮生公片石在相與話因緣劍
丘近作岐雲魯治
龍藏炎氛隔蟬聲灌木通征帆指江上浪迹且山中晝
永長林日凉分曠宇風秦淮醉花處還憶此游同虎
阜别友口占袁尊尼
垂楊夾御河廣陌冶遊多鷄取當場鬭人將拾翠歌雲
間馳畫轂花裏度鳴珂勝日不為樂其如春色何
暎日窺金埒連雲峙玉樓豪華紛越綺俠少競吳鈎鳥
囀全成曲林香元入甌欲知麗春賞不減在瀛洲燕
遊二首戚元佐
湖中日氣午氛氲風外歌聲洲上聞青天不動閣沈樹
白鳥下處溪成雲浮空草綠春無盡隔浦橋平野欲分
臨觴此日即脩禊却自亭前憶右軍烟雨樓登眺
溪邊坐流水水流心自閒不知山月上松影落衣間
萬竹覆北窗長日睡初覺門前一片石新漲已堪濯
中岳元佐書
寒風吹暮雨蕭颼入簷除燈前花竝落窗外葉同疎雁
濕應難度蝸旋疑自書悠悠相憑几雲抱石堂虚賦
得虚窗夜雨項元淇
永日薰風夏序催西山遥望鬱崔嵬空中飛絮撩人去
岩畔餘花待賞開寳樹芳林堪息影清泉碧澗可浮杯
與君莫負山靈約早晚移文獻誚来初夏約遊西山
得杯字同禹門兄作元淇
蕭疎短髮不勝冠臥起空齋過午餐幾種鳥聲新雨霽
一番花信朔風寒桔槔學圃於陵子木榻忘年管幼安
懶慢不須酬客難酒杯聊欲重交歡喜所知過南園
之作少岳山人書
緇衣道者水雲家白祫先生醉帽斜幽興不窮清晝永
風前筆硯竹邊茶墨林項元汴
猗猗谷中香寫作琴上曲萬古聖人心幽花數枝玉
雪居為蘭如美人作
翡翠成雙戲晚汀楚天烟淡屬春晴騷人底事多題咏
香蕊芳椒共此情心原野夫為蘭如姝
湖上堂開霽色分湖空風澹水如紋家家燕乳楊花落
處處蠶眠柘葉紛脩竹欲滋三徑雨養魚常護一溪雲
不辭好事頻相過時向槎頭釣夕曛南溪别墅漫興
張服采
秀色凌雲益有神年来養就赤龍鱗和雲寫入高堂上
相伴人間住世人古松咏陳芹
已入雲林調知無軒冕緣栖枝同息鷃抱葉類鳴蟬永
日壺尊盡凉風枕簟偏石闌閒種藥不是慕長年長
夏園居張鳳翼
旅食遊南國王程計北燕開襟期此日分手愴何年郎
署秋增色儒衣夜泊船逢迎雖不減同調自相憐寄
朱比部張獻翼
天上佳期近林間暑氣收遥憐河北渡正及火西流日
暮雲連夕星闌月在樓七襄纔入咏還擬賦悲秋七
夕立秋張燕翼
雨收江水綠送别孝廉船陵到蝦蟇下磯来燕子前當
壚女二八射策士三千贈子魚腸鍔成名在少年送
友金陵應試王穉登
欲識林中士言過山外樓諸天容客到尊酒為僧留心
鏡巖巖曉松濤樹樹秋從来空寂地不用姓名投三堂
杜大中書
堂構千峰裏雲常載雨回新篁青欲滴古木翠成堆難
試謝公屐且傾陶令杯將窮竒絶處端不厭重来杜大
綬
石上松千尺橋西水一灣杖藜從此去隨意看青山吳
門張元舉
閒支角枕暗銷魂藥碗薰爐晝掩門忽憶天涯芳草路
教人低首怨王孫
荳蔲香清酒半醒回頭一盼最關情誰能繫取西窗月
不遺隣鷄報五更項道民
窮髮垂巖度懸絲石蔓捫無風雲自幻不雨晝常昏石
似三生解人於百戰存飄飄任沙(闕)何處出乾坤登
雲岫談壬戌事有感許光祚
霜月居然勝開軒面曲池團團青桂樹歴歴白榆枝好
我如加膝何人不解頤坐来寒漏徹猶道酒行遲似
愛荆詞丈李維禎
昏黑尋山寺惟聽隔水鐘參差流荇藻窅窕削芙蓉十
載彌天遠三春片席從祗應同笑語何事隠寒松訪
友之作長干杜義欽
蔚然蒼翠中宛爾真人氣石上一跏趺門前雙虎踞
予赴中侍齋師受天人供試問飽飱時滋味還殊衆
右祖堂作雪浪洪恩
轉覺道路難豈料故人惜假我好樓居愛此春湖色湖
上梅花出短墻一開半落湖水香春陽羞澀杏花細桃
花梨花亦不忙君家有酒藏牀頭可憐花月未肯游願
君醉我君亦醉花朝慎勿嗔莫愁房櫳窈窕嬌欲留懊
恨歸来纖月流不知此景誰能酬空將好句為君投
題項子京樓金華吳孺子
瓢杖淨如拭白頭何處来乾坤無汝竝狂狷有人猜詩
句經年鍜衣冠擬古裁每聞秋雨後蕭寺看莓苔贈
吳玄鐡陳繼儒
真心無散亂他事不須斷過去已過了未来何用算玄
宰書於墨禪齋
鷗友鱸鄉兩不猜蒹葭千里散秋懷應憐六代風流地
重有青蓮賦鳳臺右金陵作
池邊荷葉衣無盡臺畔松花拾有餘剛被世人知姓氏
又移茅屋入深居為愛荆先生書董其昌
明名公讌飲聯句詩卷
盍簪留咏奉訓大夫禮部員外郎前直文華殿
太常寺丞甬東金溥書
二月二日成憲宅醼飲聯句二首
一酌松醪興便生(璟)幾人吟對燭花明(顯)江南别久還
風味(鐸)闕下交深不世情(音)溪荇采香青入饌(東陽)雨蒓
烹滑紫浮羹(寬)聯裀坐暖知春早(泰)宿火煨殘覺面頳
(釴)後閣未開樽未盡(庚)中星初見斗初横(旻)行蹤不用
金吾問歸路何妨月二更(成憲)
匆匆四老欲西還(顯)無奈東君興未慳(璟)尊酒盡酣寒
月出(鐸)簾鈎初捲暮雲閒(東陽)令嚴城柝驚心遠(音)坐久
牀屏睡思孱(寬)味得吳鄉蒓荇美(泰)忘嗟客舍髩毛斑
(釴)况當羣彦皆金馬(庚)豈惜狂夫倒玉山(旻)任是寒家
且歡賞百年渾有幾開顔(成憲)周庚錄
刻日相期負友生月中歸騎踏空明癡兒故有勤渠態
小吏能無夙夜情華席竟勞虚下榻雕盤仍荷遠分羹
常愁短鬢忙中白肯惜頑顔醉後頳佳客宴歸星聚散
新詩𫝊看玉縱横欲攀清會嗟何及宫漏聲沈燭又更
折簡相邀往復還佳期欲赴興非慳郵書忽報三邊警
王事難偷半日閒羣彦盡来天下傑一夫惟欠座隅孱
玉牋詩滿松烟濕金剪光寒燭淚斑冰柱才情多翰苑
溪毛風味逼家山細賡高調尋歡伯借得春風上面顔
成憲先生宅良會適以公事所縻不與晚歸和此泄
興且以謝爽約之過云耳庚子二月四日陸容書
不到高居魯兩生(予與士常同有事不赴)此時望眼一雙明得来
繡句知多興未接清塵亦動情座有地僊陪地主味嘗
吳酒薦吳羹宫袍山月紛流彩魚尾燈光相暎頳金馬
人歡方夜靜銅龍水滴正參横朋簪莫惜頻頻合歲月
欺人易改更
日中高會月中還猶恨雙丸為客慳俗慮盡抛人境外
好懷都付酒杯閒清遊把𬒮情偏洽白戰登壇句未孱
翠釡稻烹鸚鵡粒鴨爐香屑鷓鴣斑筵前已共歡車老
眼底惟應憶後山折簡明朝重有召却同李白醉頑顔
(明日予與士常同赴宴)長洲陳璚奉同
璟泰和羅明仲司經局洗馬顯山海蕭文明兵科給事
中鐸黃巖謝鳴治音莆田陳師召東陽長沙李賓之皆
翰林侍講寬長洲吳原博泰太倉張亨父釴崑山陸鼎
儀皆修撰庚古吳周原己太醫院御醫旻崑山朱希仁
石首縣學教諭聯句既成成憲既請原己登卷復欲予
綴數語于後予無以復也特為註其人而還之後三人
之作皆以事不赴補和者容文量兵部郎中邑同鼎儀
璚玉汝官同文明經士常監察御史姓邑自見不復註
明年辛丑四月八日寬書
遠来東郭訪先生槐巷風清竹牖明騎馬十年京國夢
披衣一笑故人情鄰家恰送鷄心棗兒子能調玉糝羹
八韻詩成須半白三杯酒後耳雙頳離筵黃葉尊前墮
歸路青山馬首横𫝊食諸侯無寸補孟軻端是愧彭更
闕下諸公舊往還競將險句破天慳全收天地山川秀
不放風雲日月閒詩卷集成知子好帶圍減盡笑余孱
凌雲敢遂驥千里窺管時驚豹一斑暗裏年光飛似箭
靜中仁者兀如山書滛畫癖前賢戒真樂還尋孔與顔
甲辰秋予訪成憲于長安里第留小酌且出此卷見
示因用前韻賦此但愧續貂可笑耳沈暉識
塵途役役苦勞生良會空聞對月明終日驅車酬俗務
隔宵折簡見多情通名誤寫門前刺染指能忘席上羹
豪飲也應憐蟻綠端居寧復歎魴頳舊知愧我盟偏爽
白戰何人氣獨横他日龍門還啓宴敢辭泥醉入深更
交誼非徒重往還平生杯酒未曾慳縶駒投轄無遺筭
命酒徵歌不暫閒賓座羣公應具美詩壇傑句豈容孱
謫仙豪宕杯傾斗狂素淋漓筆掃斑愛客更誰如北海
携姬肯自比東山腐儒獨愧常多事不共尊前一解顔
成憲席上諸公有聯句之作余以他故負命因和補
之形穢之誚亦自知其不能逃也會後十有二日上谷
李經識
飲成憲府博宅復取席間食物各賦一詩為樂非
所以為飲食之人也予得火肉而詩先成遂首引
之辛丑歲八月十八日吳寬引
竹煙冉冉暗中浮佳味誰將製法求熊掌不勞重宴客
羊頭何用亦封侯黑臋彷彿逢公子白蹢分明出婺州
飽後厨人還細聶一盤紅玉薦新篘
筍脯
長鋏休歌食有魚籜龍新脯出兵厨誰憐老可清饞久
已是東坡大嚼餘炮鳳省供豪客燕擘麟空詫列仙書
舊𫝊蘆服堪為鮓一味香鮮恐未如東陵邵珪
赤棗
秋老疎林採剥頻酒筵登薦貴時新丹霞暈臉心同醉
火齊堆盤顆更勻介夀却憐豳俗厚恤嫠還念杜陵仁
煩君為覓如瓜者持贈文園病渴人海虞李傑
木桃
海東子熟壓枝低王母堂中夀域躋設具豈容先飯黍
托根應見早成蹊共誇弟子投岩手不數先生釘坐梨
飽啖何須頻竊取坐看衰鬢反孩提長洲陳璚
月餅
新樣嫦娥魄未藏玉塵描向後厨妝將瓶自吸寒泉冷
入手齊分翠釡香灔灔雲頭空落句嗷嗷海口略充腸
詩壇老將𫝊餐罷力盡無煩更裹糧尹峰徐厵
蠏羹
斫雪雙螯劍戟齊天然風韻出鹽醯深湯沸鼎旋生眼
小筯供筵已破臍白雪流脂同石髓黃中含潤雜金虀
人間佳味無踰此莫惜青錢付酒奚吳江趙寬
消梨
秋堂供客飣消梨浪說河中有鳳棲一種香甘嘗蜜齊
滿盤明瑩見玻&KR0008;廣都分食名還詫御宿𫝊根事可稽
到口直能消我渴紀時宜與共留題海虞錢承德
蕨芽
雨後新叢入筯肥筠籠小摘到柴扉灌畦不解山人拙
抱甕曾為世俗譏白白嫰於南澗韭纖纖清比首陽薇
書生自道全知味肉食誰能早覺非東崑丁鏞
朝廷清明四方無事士大夫燕會多以文字相娛
樂更唱迭和動成鉅卷其聯句則惟城西李侍講
輩為盛予去京師五年不意城東聯句為尤盛蓋
同鄉多聚于此而匏菴病逸石城諸公又才氣相
敵故會則以此為歡所謂簫鼓琵琶合著一家者
而吾成憲於其間號為翹楚尤可愛予也潦倒無
能將欲會諸君興劇豪吟之際從旁䄂手以觀勍
敵或者求濟師亦得以贊一著今成憲遽有千里
之行念盛時之難遇歎朋遊之不偶因其出示兹
卷輒書以識成化十八年秋季月十七日吳郡李
應禎
余方在至和塘畚臿煩猥之間而王君以此見示
且命之題忽忽披誦輒復舍去雖欲如君謙之頓
還故興亦不可得矣文灝識
累日塵土中無復知有文字之樂及讀此卷頓還
故興吳門楊循吉奉題
讀諸公倡和之作猶昨日事而其間存亡離合已
有不勝其可感者矣王鏊
予至京師造府博成憲鄉先生所坐話移時蒙示
與故交諸君子聯句一大卷時晚莫不暇觀因䄂
歸街東寓舍觀自燈下卒未竟倦且臥明日觀始
竟怳若閱府(原蹟府字點去)武庫甲兵光彩森然奪目噫
敵真可畏矣哉莫復自它歸燈下技癢不可耐乃
不自量追次卷首二韻藁成而臥又明日始填寘
卷尾畏而避之固不趐三舍而已也借使府博復
後會舉故事或一招引予將量敵後進未省敢操
戈入室否而於我乎扶傾濟弱尚有望於府博焉
幸無靳
江湖犇走二毛生正值車書屬聖明行李又為燕
市客羈囚頻動楚鄉情故人辱愛遺長卷滋味能
甜勝大羹把玩孤燈烟熖碧懷慙雙頰肉皮頳漫
空笙籟商聲沸滿紙龍蛇筆陣横歡劇睡魔潛退
聽披衣兀坐了殘更
歲逐東流不復還無情造物一何慳每嫌白髮來
催老那就紅塵暫乞閒遊宦從教家在别哦詩拚
得骨都孱坐娛孤館苔凝綠夢憶諸兒袖舞斑文
軌混同全盛世雲霞繚繞太行山皇恩許大難為
報三復低眉愈厚顔寓金陵蘇人沈鍾丙午九
月廿六日
明名公石湖夜汎詩卷(灑金紙本内殷詩小字自註)
夜汎詩引
吟嘯孫君挾詩自關中来遊于吳自視山川風物皆客
程郵傳以供吾詩料也高步雄談傍若無人謂予曰子
知詩欲知我夜汎云者乎乃掀髯朗誦聲振林木其豪
氣逼人座客為之斂祍余曰請從隗始豈有倡而無和
者哉遂和云云既而休寧程師魯餘姚聞人汝弘輩皆
嗣響連音得若干首常熟吳瑞卿繪為圖系書成卷孫
君復自和以洩其不下之豪不屈之強座客亦各自諷
為樂侑之以酒觥籌相錯以泊一日之勝孫君曰古人
於一晤合頃多紀有詞章示有以𫝊也然𫝊不𫝊在乎
其人又在乎其言余鄙人也言亦鄙矣孫君曰徐凝一
惡語尚傳如君者幾何人哉相顧發大笑推余老以引
詩篇之首云正德己巳六月一日沈周
望望蒼茫裏閒雲度渚田山空偏受月水闊不分天酒
琖初侵夜星河半在船白袍江海上樗散自年年關西
孫一元
夜遊同白日波靜似平田撥槳水開路洗杯江動天誅
求思樂土談笑有吾船明月代秉燭老懷追少年長洲
沈周
有月稱良夜無風水似田遨遊如兩日俯仰一般天鳴
鶴驚吹笛眠鷗避過船何須論赤壁壬戌認今年休寧
程曾
曉風吹落木鴻鴈下湖田蕭索江南路蒼茫歲暮天聊
對長康酒難忘范蠡船石川茅屋在歸去是何年(時同年顧)
(九和為東道主故云長康)游太湖用太初泛月韻夀張殷雲霄
湖波含暝色望望遠連田趁月忙移棹乘風穏坐天繼
蘇還有笛後米豈無船遊實平生冠詩篇特記年海虞
錢仁夫
入夜清溪泛殘汀水接田露華凉枕簟月色淨江天浩
蕩坡翁興飄摇太乙船遊人恣吟嘯消受太平年錢承
德
烟斂依依樹鷗飛漠漠田短簫吹夜月高興落江天遠
火摇輕浪跳魚驚過船良辰不易得吾敢卜明年文璧
奉同
微茫風日暮歸鳥下青田暝色遥吞樹波容澹寫天豚
魚不吹浪菱葉故迎船笑殺鴟彝子浮家不記年一元
次
牢落風塵際空餘種玉田海潮生子候山月在庚天道
眼横秋水驚風簸客船桃花春玉洞一笑已千年崑山
顧鼎臣
鼓枻吳門夜豪吟訪石田舉杯催吸月得句恐驚天賓
從爭分韻魚龍欲避船重遊定何日陳跡付他年聿菴
彭澤
漫漫五湖景役役百年客霜容舍廣墟申椒不堪摘葭
管復氣侯幽人事薰塞遥山為誰青遠水傷心白燕臺
黃金重縣圃丹霄隔終當吸沆瀣遲回結松柏壬申
冬十月廿日余與顧九和孫太初殷近夫顧與成遊太
湖賦此太初極談昔年夜泛之樂出此卷應書其末志
同調也粤鄭善夫
野泛值秋暮霜悴荷田田江曉月墮地波明人坐天河
影淡入酒鴈行低近船壯遊除此樂湖海漫經年仁和
張傑次韻
明女玉臺翰墨餘芳(萬歷間名媛)
洞天人去九萬里凉風吹雲天似水珠扉高啓赤霓翔
冰簾漾中素練舉碧花瑶草簇闌干張君危坐聽啼鸞
翠蜃吹涎作樓閣青田小龍耕曉烟璇宫桂花秋露滑
吳剛玉斧香凝屑絳節高飄阿母来藕黃衫子翠羅鞋
晏香鳴筝婉華舞笙歌沸空擁吹臺自向東王一巵夀
啾啾白麟天半走貝闕人歸龍夜吼右天上謠東海
徐媛小淑氏
鳴蟬寂無聲閒夜凉飈發薜荔覆檐楹葉際見孤月流
光入房櫳徘徊照華髮撫景一長嗟終古誰不沒棄世
學神僊徒勞鍊金骨寒山趙氏陸
華衮輕於一字褒儂家姊妹出蓬蒿媿無芳躅追彤史
浪得虚名動彩毫廣陵雲濤烟鬟氏
花牋處處有儂名欲動春風欲囀鶯對月瞻雲吟秀句
幽閨一倍使人清適楚月液纖黛氏
綺窗得聽梅花弄至今暗香猶襲人也小女朐姝告借
秋鴻新譜特遣婢子顧影叩領贈戴氏二姬一絶附正
雲鬟月面兩相宜濤作秋波液是脂我見猶憐而况若
江妃漢女莫猜疑外曲中衞宛若楊三秀作容錄呈
一品題之眉社女弟張徽卿
計都門分袂抵家無日不思念賢姊暨令愛輩想吉人
有天相自多獲福為慰夏初准望吾姊東歸妹在金閶
奉迎以傾積懷近聞吾姊為夫君納寵德望斗山矣兹
因鴻便聊附八行恭候歸楊門吳氏斂袵
近代名閫以書表著者吳中為范夫人徐小淑趙
大家陸卿子清漳為柯孝廉配張徽卿卿寓白下
有女弟子雲濤月液與余清瑶君投分所遺詩札
翔鸞舞鳳豈僅鸚哥矯也清瑶亦有贈言及濤液
其一云妙橅樂毅衍波殘鐵畫銀鈎字樣圓姊正
臨池洗端石妹先題葉弄輕烟更婁東楊棘丞夫
人尤與清瑶子善别後發其郵筒穆若清冰瀉玉
壺焉時秦淮女郎楊蕙孃曉英精黃庭小楷沙宛
在彩姝擅蘭亭郝藝娥婉然工宣示楊叔卿婉素
喜作麻姑壇潘髯稱得其一染齊䊵可易百錦大
足掩暎林下風而吾禾有十三齡女童徐範能摹
諸家體賣字自活為沈伯姬鳳華所書古詩十九
首入石徐媛跋有云筆彩生芳墨香含素歐率更
允拜下風衞夫人終當北面至自慊每草搨便作
凍蠅其推重可知矣伯姬妹瑶華詞翰亦佳惜咸
蚤世月香居士徒搦琉璃管追之耳又范夫人為
清瑶書五言於便面别號無為道人尚憶兩句扣
齒風雷響挑燈日月光落筆洒洒應是墨池仙子
鴛水定香居士玉識於書帶草草窗
書畫彙考卷三十
