書畫彙考卷二十
刑部左侍郎卞永譽撰
書二十
元人合卷
趙子昂書騰騰和尚歌巙子山&KR1357;括古詩合卷
騰騰和尚了元歌
修道道無可修問法法無可問迷人不了色空悟者本
無逆順八萬四千法門至理不離方寸識取自家城郭
莫謾尋他鄉郡不用廣學多聞不在英才聰俊不知月
之大小不管歲之餘閏煩惱即是菩提淨花生於泥糞
人來問我若為不能共伊理論寅朝用粥充饑齋時更
飡一頓今日任運騰騰明朝騰騰任運心中了了總知
且恁佯癡縛鈍子昂
古詩云吾生落落果何為世事紛紛無了期少筭人皆
嘲我拙多求我亦嘯人癡堤花密密疎疎蕊溪柳長長
短短枝萬事欲齊齊不得天機政在不齊時獨前二句
不稱覺其人尚有乖氣也因櫽括之云不將生機問修
為物外紛紛無了期少筭我亦多筭好多求人(原蹟落一字)
少求癡堤花密密疎疎蕊溪柳長長短短枝萬事欲齊
齊不得天機政在不齊時喀爾庫庫子山
松雪翁書法獨步當代喀爾公繼起遂有北庫庫南
趙之譽優劣固未易言也金庭王希淵寳藏二公
眞蹟間出以相示俾予評之予謂趙書如士大夫
按樂縱爽節奏而意態閒雅庫庫書如生駒出櫪未
閑鞚御安事驅馳世有知予此論者方許具一隻
眼雒陽鎦師卲
趙庫庫二公翰墨歌
元朝翰墨誰擅場北庫庫南趙高頡頏二公才名盖
當世片楮傳播如珪璋子山學士位館閣天水王
孫登玉堂官居位望正相似後先䨇璧聯輝光趙
公至元初入覲神姿皎皎明秋霜世祖重瞳特加
敬顧盼恩渥殊非常眞行篆籀誇第一厓鐫石刻
傳四方金薤琳瑯炯相照天球寳鼎森成行今觀
此書乃行體筆意蕭散還嚴莊危藤兀兀寄高樹
斗柄落落垂穹蒼左廻右顧自遒勁骨肉平均筋
力強庫庫公此書兼行草翩翩筆勢鸞廻翔春蛇秋
蚓恣揮掃走兔落鶻何驚惶有如鄂公握神槊縱
横擊刺誰敢當三軍一掃皆敗北狼籍斷箭並刀
鎗吁嗟墨妙有如此初學詎可窺門墻金庭山下
右軍宅墨池尚有□雲香聞孫千載踵家學收得
此卷如珍藏為言迺祖在元世結交趙魏同肝腸
相遺不贈合歡綺特寫昔賢金玉章妙好文詞二
公筆天葩雲錦何焜煌家傳舊物頼有此臨摹欲
繼蘭亭芳白虹貫室鬼神護仰視東壁生寒芒清
河張燦
袁伯長貫酸齋徐敏甫郭天錫詩詞合卷
一菴首坐久客大慈此得會于萬壽深湛宏博連
辱和篇不可虚其雅意用韻奉謝桷和南
堂堂相國布金寺曾許高人住夏來不見烏衣游别墅
時看金彈落生臺千林有響風調瑟萬壑無聲雪舞杯
讀罷楞嚴誰與伴獨於松徑且徘徊
蕭齋圓綠長深苔忽見談空玄度來已信虚空那有相
極知明鏡本非臺閉門掩息雲生几振錫忘言水覆杯
獨鶴九皋清唳徹肯於林下久徘徊
少年學道悟眞如晩歲驅馳齒髮疎碧落倦游同病鶴
金門聽漏比鰥魚還家重拾班超筆教子空傳阿買書
蒼狗白雲工變幻掩關從此悟乘除
永嘉老子貎温如破帽蒙頭禮數疎彈指十方歸硯穎
駢頭千衲護鍾魚雪飄飣坐蘆花絮雲疊層巒貝葉書
古澗長松傳美蔭肯令藤蔓滿階除師永嘉人故末
章及横川長老
篳栗樂
雄雷怨别雌電老雲海鏝沙地無草(闕)塵不受紫檀風
三寸蘆中元氣巧微聲轔轔喘不栖魑魅夢哭猩猩饑
壮聲九漏雪如鐵酥燈熖冷春風烕神妻夜傳髑髏杯
倒觧崑崙飲腥血紫臺雲散月荒凉歸路人稀腔更長
酸齋道人為西瑛公子(行草一紙)
中秋後四日奉母挈累遊問政之興道觀望黃山
俯練水遂賦水調歌頭徐遜拜
盤馬萬山頂彈禽羣木中追思年少行樂減盡舊豪雄
三十六峰青矗三百六灘碧逝歸路杳重重拱手問仙
伯謫宦豈天公奉慈親携稚子訪琳宫太虚點雪高
處萬慮一杯融但得挈家歸隠何用舉家拔宅鷄犬亦
昇空長(下有笑字點去)嘯下山去脚底響松風(行書一紙)
四禽言
脱却布袴貧家僅有一尺布寒機剪盡無可裁可人不
來廉叔度脱却布袴
不如歸去錦官宫殿迷春樹天津橋上三兩聲呌破中
原無處住不如歸去
提葫蘆今年酒賤頻頻沽衆人皆醉我亦醉哀哉誰問
醒三閭提葫蘆
行不得也哥哥湖南湖北秋水多九疑山前呌虞舜奈
此乾坤無路何行不得也哥哥右相臺梁隆吉作延
祐丁巳春余客番昜吳昭德同集于徐秋湖之一碧亭
酒邊舉似次年歸故里書于家藏隆吉詩卷後京口郭
畀天錫(行書一紙)
趙子昂楊廉夫陸宅之合卷
趙子昂書陶詩
少無適俗韻性本愛丘山誤落塵網中一去踰十年羈
鳥戀舊林池魚思故淵開荒南野際守拙歸園田方宅
十餘畆茅屋八九間榆柳蔭後園桃李羅堂前曖曖遠
人村依依墟里烟狗吠深巷中鷄鳴桑樹顛戶庭無塵
雜虚室有餘閒久在樊籠裏復得返自然孟頫書似
明遠老兄
楊廉夫友聞錄序(闕)
陸宅之友聞錄文
古者書志凡嘉言善行聞見必錄故經傳皆曰志莫非
修齊平治不徒夸多識資譚柄是尚其不經者若齊諧
志怪之類反以資惑聖人無取後世無傳焉魏晉而下
其膾炙人口如世說者亦純駁相半務博者多資之然
去經傳遠矣近世惟宋代特盛客譚筆錄何啻數百家
若近思典刑敦倫諸錄雖未敢儕諸經傳然敦倫美俗
亦足為風化助彼彝堅酉陽無稽浮誕適足蠱愚導姦
則又甚於齊諧者以是觀之志錄可苟作乎宗人景周
博學好古聞善必錄皆使言者自書其事大率皆當代
賢士大夫嘉言善行將以為循省資志亦善矣然善可
法惡可戒與否則在客之見與景周之自擇至正甲辰
立夏日雲間陸居仁在千山環翠樓書
淞江陸蒙者家富而好禮收蓄古書畫彝器甚多
一旹名人無不獲交有友聞錄者楊廉夫陸宅之
皆為之序余亦嘗書數詩與之蒙既死家破於兵
此文流傳竟歸余於前松雪書亦其家故物因合
作一軸異時當訪其子孫有識者還之時洪武四
年七月十一日吳門楊基孟載記
趙魏公書于規矩之中自有神仙蜕骨風度楊鐵
崖狂怪不經而步履自高陸宅之學藏眞而自出
機局三公雖高下不同然皆能以其文辭翰墨豪
於一時陸景周不知何人乃能筆而得之流落之
餘復為吾鄉楊先生所輯觀其題識宛然忠厚可
掬皆足重也元聖高士寳此卷數年矣間出相示
因評數語如右東海徐有貞
外錄
珊瑚網云崇禎癸未重九日寒山趙子惠來吾禾
訪女史黃皆令携其先凡夫所遺物欲售余因得
觀此卷并衡山手錄甫田全集李北海墨蹟宋元
人畫及古澄泥研作隂陽對扇開合宋做白玉飛
鸞楊萱彩描漆囊魚耳宣罏種種又子惠近作云
盛夏非關逼歲除凱風偏不借吹嘘抽毫那有生
花筆展卷寧無蠧字魚一束有懷人杳渺榮枯不
背任親疎斷雲孤月魂無倚荏苒年華獨掩居款
題扶風馬昭從夫姓也詩與字不下其先陸卿子
至寫生逼眞其母氏文淑也惜不免去婦嘆耳噫
佳人薄命自古為然矣
元人天冠山題詠卷
龍口巖
峭石立四壁寒泉飛兩龍人間苦炎熱仙境已秋風
洗藥池
真人栖隠處洗藥有清池金丹要沐浴玉水自生肥
鍊丹井
丹成神仙去井洌寒泉食甘美無比倫華池咽玉液
長廊巖
脩巖如長廊下有流泉注山中古仙人步月自來去
金沙嶺
攀蘿緣石磴步上金沙嶺露下色熒熒月生光炯炯
昇仙臺
仙臺高幾許時時覆雲氣一去三千年令人每翹企
逍遥巗
兹巗足逍遥下可坐百人豈徒木石居直與猿鶴鄰
靈湫
靈湫不受汙深淺何足計小憩松竹鳴蕭蕭山雨至
寒月泉
我嘗遊惠山泉味勝牛乳夢想寒月泉携茶就泉煑
玉簾泉
飛泉如玉簾直下數千尺新月横簾鈎遥遥挂空碧
長生池
竹實鳳將至水深魚自行著我草亭裏危坐學長生
道人巗
道士本避世問之無姓字如何千載後石室有人至
雷公巗
雷公起臥龍為國作霖雨飛電掣金蛇其誰敢予侮
石人峰
巨靈長亘天何時化為石特立千萬年終古無人識
學堂巗
仙人非癡人山中猶讀書嗟我廢學久聞此一長吁
老人峰
有石象老人宛然如繪素稽首禮南極蒼蒼在烟霧
月巗
月巗如偃月風泉灑晴雪仙境在人間眞成兩竒絶
鳳山
山鷄愛羽毛飲啄琪樹間照影寒潭静翔集落花閒
仙足巗
窈窕石室西中有仙人躅說與牧羊兒愼勿傷吾足
鬼谷巖
鬼谷巖前石唐文字字竒何當拂蒼蘚細讀老君碑
風洞
石壁何空洞中有風泠然安知列御寇不向此中仙
釣臺
仙者非有求坐石視投釣咄哉羊裘翁同名不同調
磜潭
神龍或潛淵石洞通水府勿遣兒曹劇飛空作雷雨
馨香潭
山險通鳥道水深有蛟龍誰言仙樂鳴高人方耳聾
三山石
我有泉石癖甚愛山中居何當從羣公講學讀吾書
五面石
洞中即仙境洞口是桃源何殊武陵路鷄犬自成村
小隠巗
林藪未為隠山厓猶可梯終當携家去瑶草正萋萋
一線天
醯雞舞甕中井蛙居坎底莫作一線看開眼九萬里
道士祝丹陽示余天冠山圖求賦詩將刻石山中為作
此廿八首延祐二年十月廿四日松雪道人
小隠巗
山鬼小兒足木精游女神據會學眞隠下視飛花塵
馨香巗
深睡失明珠猛走飛流涎松花卷輕雨滴滴百重泉
學堂巗
露盤下金薤雲笈流珠纓泠泠寒巗下猶有嬰兒聲
鬼谷巗
縱横太古石短長千歲藤感彼巗居子獨飲古澗冰
昇仙臺
寥寥入太清金門繚紫垣或云有宫府微誦五千言
釣臺
垂綸落澄潭小魚儵然來大魚引之去釣石何崔嵬
一線天
兹山可容天舉世皆笑之我不答此語鼓腹支其頥
五面石
分一只成五五石各有一誰能據其上面面不相失
寒月泉
曉汲寒泉清明月各在缶缶空不見月引水復在手
金沙嶺
金沙雖為貴履之傷我足愧彼側布人欲獲無量福
長生池
飲冰人已去山中多白洲青蘋空淺處時見玉蟾浮
老人峰
高帽側整整秀領深重重積此太古雪遂名老人峰
三山石
三山不可度絶壁峙書堂流水日浩浩太極彌茫茫
磜潭
沈沈無底谷央央太古雲赤日焦下土老蛟眠不聞
玉簾泉
截玉作明簾不知簾外事應有碧眼仙隔簾見人至
石人峰
湌玉未得法變形成楚囚九轉乞換骨三沐期點頭
仙足巗
山深猿狖驚瞬息下神步空飛本無蹤長嘯上天去
月巗
顧兔樂嬉遨入地不得騁化為白玉泉彷徨返東井
雷公巗
神鈞起空洞隂火生羽翰我耳杳不聞白雲在天冠
道人巗
道人本無姓對客那有言龍口迸石髓鳥跡開雲根
丹井
金鼎閟寒泉眞人彌不壊年深定飛騰子夜吐光怪
洗藥池
靈根乘月吐肉芝生土肥濯以上源水千歲永不饑
鳳山
孤飛千仞岡兩翼化為石年年春風時山花成五色
風洞
岡風轉空輪浩刦不亭息此為天地根視之杳無跡
逍遥巗
形留非自在何者為逍遥青松在谷口白雲在山腰
龍口巗
弄月紅玻瓈匿雲紫芙蓉近已厭狡獪納息玄虚中
長廊巗
飛吟起霞珮馭氣躡天梯碧雲布參差纖修與巗齊
靈湫
靈龜道其前游鯈殿其後歲久深自韜清夜巗下走
清容居士書
龍口巗
噴薄細成霧噫嘻忽為風孰知生死關在此呼吸中
洗藥池
隠芝生肥水飛根漱靈泉流香到人世飲者壽萬年
丹井
古丹深藏井晨光發崖谷有能下取之錫以兩環玉
玉簾泉
神仙不愛寳萬古玉為簾願遣天風約當明弄海蟾
長廊巗
細霧不濕衣落月見長影緩引步虚吟盡此秋衣冷
金沙嶺
昔踏金沙灘今陟金沙嶺卿來瑣骨觀即是大陽鼎
飛昇臺
絶景斷塵情寥寥入太清可須臺百尺更待羽翰生
逍遥巗
昔誦逍遥遊長憶藐姑射百世待神人瘦影落寒石
靈湫
澄空如不測為谷廓能容沙石俱成寳龜魚總是龍
寒月泉
無盡山下泉普供山中侣各持一瓢來總得全月去
長生池
竹根飛赤鯉荷葉戲靈龜不道神仙宅長生别有池
道人巖
斷崖窮鳥道絶頂出秋旻能此高居者誰非有道人
老人峰
冠顚風披披垂領雲皓皓諸峰羅兒孫獨得老人號
雷公巗
神物時時出人間皆震驚誰知巗上看才是小兒聲
月巖
巗圍徑尺雪天墮第二月豈無凌虚人飛行廣寒闕
仙足巗
失脚落人間一往不復收遂令學者步只循行迹求
鬼谷洞
開闔雲無定從衡石作關任渠名鬼谷亦未離人間
風洞
渾渾復浩浩刁刁仍泠泠空洞幾如許蓄此無邊聲
石人峰
何年餐石髓屹立照清波如此成終古長生亦為何
學堂巗
翩翩學仙子羣居此山巔定無書可讀殆以聲相傳
鳳山
聖神千古上風雨九疑空只有山中竹旋為十二宫
馨香巗
潭水下深黝日星隠文章鼓雲出石氣洒雨作龍香
釣臺
危石上崟攲清風百尺垂故人恐多事莫道釣翁誰
磜潭
未始滿盈過何曾波浪興衆皆資善利此獨保無能
三山石
三山可飛度舟楫不能通莫執兹峰石攀緣浪費功
五面石
一石作五分何者是眞面拄杖試敲看莫作點頭見
小隠巗
深潛辟世塵長恐與名鄰故是絶知者誰言無隠人
一線天
太空誰是碍峽徑事幽行天體元無外通君一線明
余賦此詩時以小字書之袁伯長學士禮部王繼學尚
書趙承旨先後同賦雜書同一卷後云失去復得趙公
如前而求書其後偶閱故紙得槀草餘紙漫錄之虞伯
生甫
龍口巗
飛泉龍口懸平石鼇背展高會瀛洲人一笑滄浪淺
洗藥池
長生底須學神芝何處采不見洗藥人清波湛然在
丹井
丹井只三尺四時無虧盈餘波飲可仙我亦願乞靈
玉簾泉
天孫織玉簾懸之千仞石垂垂不復收滴滴空山碧
長廊巗
誰謂山中險長廊亦晏然花開春雨足月落山人眠
金沙嶺
峻嶺接仙臺仙人獨往來簫聲吹月落鶴翅拂雲開
昇仙臺
高臺去天咫有仙從此昇遺迹若可攀山雲白層層
逍遥巗
老竹空巗裡懸厓飛水前欲識逍遥境試讀逍遥篇
靈湫
神龍蟠泥沙宅此巗之阻遊人勿輕觸歴歴聽秋雨
寒月泉
泉清孤月現夜久空山寒不用取烹茗自然滌塵煩
長生池
修竹夾清池一亭山之西長生人已去誰能汨其泥
道人巗
道人出白雲空巗為誰碧獨往誰得知時有鶴一隻
雷公巗
谷口隂風來山頭暮雲舉但見飛電光山人賀春雨
老人峰
何年南極星墮地化為石至今明月夜清輝倚天碧
月巗
飛泉何許來明月此夜滿登高立秋風妙趣無人款
仙足巗
一足不能行神仙寧此留祗以形之似高蹤何處求
鬼谷巗
道散亦已久世變如浮雲石壁有太古為問空同君
風洞
清風貯深洞四時長氤氲䬒然無遽發散我山中雲
石人峰
仙人立危峰欲作凌雲舉飄然閱浮世獨立寂無語
學堂巗
仙人讀書處樵子時聞聲猶勝爛柯者只看棋一枰
鳳山
孤鳳棲山中白雲護清境朝陽早飛來月落空巗冷
馨香巗
蛟涎漬玩石磴道何﨑嶇深潭湛古色興雲只須臾
釣臺
地非七里灘名乃千古同神仙聊戲劇何有一絲風
磜潭
山川萬古祕雲雨一潭幽何日臥龍起碧潭空自秋
三山石
三山豈仙居百世眞道學荒臺明月秋懷哉彼先覺
五面石
竒石不為峰何為作五面獨立賞春暉水流花片片
小隠巗
抽矢射白額歸洞讀舊書小隠不可見後來誰卜居
一線天
青天何蕩蕩此中纔一線大道本來明愼勿安所見
東平王繼學
龍口巗
晴瀑攲飛沫曉雲嘘空青我欲探頷珠弟恐龍睡醒
洗藥池
仙苖濯雲根幽池發神光至今池中水猶作芝术香
丹井
丹成人已仙有井在巗竇如何葛稚川萬里覓勾漏
長廊石
修廊深石室香烟曳晴虹步虚聲欲斷行道猶未窮
金沙嶺
佛將金布地仙以金為嶺笑殺塵世人愛金如愛命
昇仙臺
眞仙妙神化平地可飛昇喝石為此臺將以遺雲仍
逍遥巗
萬物皆自適詎獨鷃與鵬何事巗下叟愛讀南華經
靈湫
巗阿泓水淺無龍曷為靈老君道猶龍占(闕)
寒月泉
湛如規玉瑩冷若清水冽汲來試酌之乃是一片月
玉簾泉
山月明銀鈎烟蘿垂帶綠何人啓巗扃挂此一簾玉
長生池
鑿池不為口游鱗樂其天豈無赤鯶公飛駕琴高仙
道人巗
道人昔修道煉形巗穴中道成人已去白雲鎖青松
雷公巗
帝遣雷公來為民作年豐夭矯巗下羊孰云非雨工
石人峰
壁立千仞岡不與世俯仰憑誰喚元章來此拜石文
學堂巗
天人無愚懵讀書乃眞仙學堂在巗谷此道今誰傳
老人峰
老仙欲飛騰龍鍾恨無翼笙鶴等不來化作峰頭石
月巗
誰將修月斧斵此石一彎為報折桂人蟾宫在人間
鳳山
秋風吹竹實朝陽照梧樹定有吹簫人來此山中住
仙足巖
飫聞神仙名不見神仙形何年伸一足蹈在幽巗扃
鬼谷洞
鬼谷久為鬼蒼厓名不磨咄哉千載下儀秦一何多
風洞
白羽無用摇披襟坐空明不聞萬籟響但覺兩腋清
釣臺
桐江一絲風萬古蜚英聲築臺學嚴子道人不求名
磜潭
澄淵窈深碧波光射琳宫時有聽經叟恐是潭中龍
馨香潭
巖洞深水府貝闕棲幽靈腥霧襲人鼻時作龍涎馨
三山石
蓬瀛孰云遠神仙在人間中有列仙象白日生羽翰
五面石
一石具五面吐納五方氣遥看石上雲時現五色瑞
小隠巖
陵藪未為僻巖穴入深窈山村總市㕓兹隠孰云小
一線天
巖上天萬里巖下天一線愼勿謂天小有眼看不見
金華王金景文甫
龍口巖
嘘氣雲修修噴薄雨傾注手擘蒼壁開嶄然頭角露
洗藥池
長鑱斸靈根濯以上池水餘波濕黃精不洗俗子耳
鍊丹井
金丹淪井底千載水渾赤短綆願汲深三嚥生羽翼
長廊巖
虚屧開修廊回風走落葉夜月照無眠披衣來步月
金沙嶺
築塢莫漫藏披沙亦良苦小嶺隔仙家黃金賤如土
飛仙臺
棄世如脱屣竦身即蓬萊臺空白雲滿笙鶴時歸來
雷公巖
微陽地中復一鼓元氣行驚起懶龍蟄每作嬰兒聲
石人峰
振衣陟高岡質化日已遠天荒地維折獨立心不轉
學堂巗
邃然若厦屋中隠列仙儒常聞伊吾語不讀人間書
老人峰
細草胸垂鬍積雪髮飃素相逄或疑年甲子不知數
月巖
四萬八千戶斵此寳月圓剛風大地動明鏡驅上天
鳳山
何年覧輝下借此松桂栖春風一振羽百鳥不敢啼
逍遥巖
(闕)木以為廬片石以為席朗誦逍遥遊小大各自適
靈湫
坎井蔽荆棘居然閟神靈願借一勺水為霖慰蒼生
寒月泉
清如三危露冷若太古雪舉瓢斟酌之一洗世情熱
玉簾泉
仙家金銀闕低垂白玉簾天風忽卷起珩瑀鳴纖纖
長生池
靈龜或千歲游魚亦有神會此菊潭水盡壽南陽人
道人巖
道人仙去久道人名尚存樵青相雄長朅來欲争墩
仙足巗
仙人本空飛可望不可即誰能及踵武徒爾泥形迹
鬼谷巖
青溪絶氛垢靈風滿巖扉空餘山水壽三歎游仙詩
風洞
山開空洞腹百竅時一噫獨坐碧忩寒洗耳聽天籟
釣臺
危石可箕踞投竿俯深清寄語羊裘子釣魚非釣名
磜潭
潭色深黝黑無底通歸虚安得然犀照下燭鮫人居
馨香巗
巖谷下空嵌潭底正深黑心清香自聞龍坎在盤石
三山石
三山擁黌宫濟濟衿佩列但使本心明神仙不留訣
五面石
削成元氣中屹立高崒嵂五面雖不同貞堅心若一
小隠巖
朝市亦可隠上界宫府多濯足澗下水晞髮陽之阿
一線天
坐井祗見小一線難求通蒼蒼覆九有無人為發蒙
括蒼林傳以道
子昂諸賢賦天冠山五言詩二十八首模寫已盡矣予
遂作唐律一章題卷尾云閑閑道人吳全節
青山特地聳天冠聞說羣仙駕紫鸞浮世黃金空白髮
倚雲蒼玉尚玄壇松根怪石千年化檜頂飛泉六月寒
弘景定辭神武去鷗波浩蕩錦江干天歷二年六月十
又一日雨中書
龍口巖
日落霞光吸春深雨沫飛昂藏無蟄相吐納有仙機
洗藥池
好在池中水誰留海上方至今人掬處千載有餘香
丹井
千年井水赤人道有遺丹姹女顔何在飛仙骨已寒
玉簾泉
泉飛到地垂借問卷何時昨夜崑岡火仙關渾不知
長廊巖
洞府廊千步苔封不盡春升堂并入室今古豈無人
金沙嶺
此嶺入仙家金星射日華極知同糞土何用化丹砂
飛昇臺
石湧數層臺高人去不廻肉身無羽翼誰復是仙才
逍遥巖
欲識逍遥處兹游隘九州一巖能幾許空有此名留
靈湫
山靈守此宅雲霧起時時人道蓬萊淺龍歸人不知
寒月泉
寒月在泉底酌泉和月吞秋光冰人齒胸次幾乾坤
長生池
吞嚥華池水仙傳不死方此池名美耳人壽若為長
道人巖
道人何許人巖泠耿餘情人已無形影如何問姓名
雷公巖
巖裡有雷公巗前劈怪松寥寥天宇大萬蟄幾秋冬
老人峰
神散形不化癡頑一老翁仙人鍊石髓何日為還童
月巖
老兔得仙藥依巖晝夜明可憐天上者不似我長生
仙足巖
石上巨人跡傳聞古亦然巖今露一足那不是飛仙
鬼谷巖
巖是仙人宅猶存鬼谷名黃冠如許衆誰觧說從横
風洞
日日洞門開清風洞裏來天生仙境界不許有塵埃
石人峰
塊石立巖扃頑然不復靈空令千載下猶說是仙形
學堂巖
道侣似非儒巖居恐腹虚仙經人不識當是讀何書
鳳山
何年來覧德疑此類岐周綵羽今誰見山名自爾留
馨香巗
是此斬蛟地腥風冷幾年空巗香氣滿定有水中仙
釣臺
臨水臺千尺人家不姓嚴今無釣鼇手贏得老龍潛
磜潭
磜高開洞府宅此有龍君不盡池中水須容世上分
三山石
三片三根石侵雲品字排時時會孔老東觀復西亝
五面石
統體一太極居然五氣分無由知艮背面面自生雲
小隠巖
仙人不可見來往太虚空瑣瑣巖居者何由與爾同
一線天
崖高天破碎一線不堪紉莫道女媧死彌縫自有人
元統乙亥余自洪校文還吾宗丹陽師出示天冠山二
十八詠皆朝貴手筆余何敢下注脚然以宗誼重師請
不能辭它日見者必曰何物小子敢汚此卷則知罪矣
祝堯
龍口巖
何年鑿山骨䨇闕鬱崢嶸行人不敢近中有風雨聲
洗藥池
仙家種瑶草養之日月華藥池流水出世上得胡麻
丹井
羽人千歲去丹井春泉肥何如未央宫銀牀生夕霏
玉簾泉
泉影懸玉簾瀑布界青壁神君騎黃鵠隠士歌白石
長廊巗
長廊不可居四時嵐氣寒别有如堂者好作玄都壇
金沙嶺
金沙生嶺頭仙子鳬舄穏空谷無足音高人樂眞隠
飛昇臺
步上昇仙臺飄然隔萬塵天低星辰近雲氣常逼人
逍遥巗
朝看碧桃花夕譜洞簫曲大年駐清景逍遥本無欲
靈湫
山中有靈湫古來是龍宅墮月沈流光出雲透深碧
寒月泉
洞天在眼中石竇消古雪自有松桂林因之煮寒月
長生池
日月馳兩轂催逼世人老養息長生池千歲童顔好
道人巖
石巗有仙居終古與石存千年榖城山寂寂誰與論
雷公巖
雷公不上天收聲息巗戶龜田嘉禾死為起作霖雨
老人峰
弱弱烟霞質宛宛星宿精千歲毛髮青誰呼老人名
月巖
嫦娥老不嫁獨在冰雪宫何年入山中素影滿江東
仙足巗
仙迹本無蹤凌雲逐黃鵠忽見山中人來言有靈躅
鬼谷巗
日照神清洞雲封鬼谷巖古仙無姓字槲葉翦春衫
風洞
洞口風泠泠日吹松桂寒泉聲夜相和環珮玉珊珊
石人峰
高峰似石人天丁斧刀削不見宣和年千秋倚雲幄
學堂巗
仙骨出雲胎邈與文字謝如何學堂巖嚢螢照中夜
鳳山
文鳥出丹穴飛下青琅玕永謝秦王女長依舜樂官
馨香巖
種花弱水西軒龍赤岸東夜風吹天香何似博山銅
釣臺
六鼇戴(闕)山仙宅白玉樓釣客坐空臺此物不可求
磜潭
寒潭積重泉下有神物棲高秋吹木葉不敢下漣漪
三山石
三山在何處迢遞大江東不得丹經訣欲訪浮丘公
小隠巖
牛下有謌詩丘中有鳴琴歎彼考槃人千載誰知心
五面石
三山水清淺五面石檀欒苔磴綠蘿合花房映竹盤
一線天
日車馳九萬天影積一線品彙極太虚何如管中見
栢臺馬伯庸父
龍口巖
呼吸通元氣飛潛順化機風雷生倏忽造物豈兒嬉
洗藥池
采藥白雲裡洗藥清池中池水尚香潔仙人已乘空
丹井
鑿石通泉脉鑄鼎鍊丹砂丹成騎鶴去滿地生雲霞
玉簾泉
燦爛金為屋玲瓏玉作簾百泉來百道定有老龍潛
長廊巖
磬聲遠摇曳鐙影明參差洞章歌已徹行道尚委蛇
金沙嶺
緩步長廊巖更上金沙嶺愼勿貴金沙忘却昇仙境
飛昇臺
黃鵠去不返白雲還自飛神仙豈無有何事蹈危機
逍遥巖
鵬摶九萬里籬鷃飛咫尺所以逹觀人亦各適其適
靈湫
白雲縹緲起驟雨頃刻來神龍一奮迅為農甦旱灾
寒月泉
嚙水漱齒頰嚥雪滌胃腸此泉若寒月飲之年命長
長生池
滄波幾清淺此水淨無汚應有得仙人洗髓伐毛去
道人巖
巖花自開落山鳥時來去道人息深深凡聖難窺覷
雷公巖
隂陽一回薄肖翹皆奮飛安知聲原氣蓄此甚細微
老人峰
雪披素髮短雲覆錦衣長遠近瞻南極高峰有景光
月巖
空巖何圓圓老樹亦纚纚天光雲影中明月忽在指
仙足巖
神仙已霞舉誰復繼其躅安知蓬萊山在此不移足
鬼谷巖
晉有鬼谷子術知亦多竒遂令後世士靡靡競趨時
風洞
天地本空洞運化無停機冷然萬竅作起自一嘘欷
石人峰
臨風衣自整對月影偏長獨立經寒暑眞成石作腸
學堂巖
萬象自森列千載瞬息間仙家學無為心境乃清閒
鳳山
鳳有五色瑞千載一來翔往者不可見相期白雲鄉
馨香巖
月中古桂根巖阿種來久秋風昨夜生馥馥透忩牖
釣臺
高臺垂釣人應是經綸手尚父與嚴陵觧后豈無有
磜潭
澄潭湛無底頫觀毛髮寒但見龜魚出焉知龍下蟠
三山石
海上三神山可望不可到即此是三山可與論至道
五面石
何年星堕天化作五面石面面不相看相看還是一
小隠巖
山深人寂寂澗曲水沄沄顧爾非忘世遺身在白雲
一線天
蒼蒼倘非天天竟何形似莫於通塞中見此一綫止
京兆杜清碧
貞溪諸名勝詞翰卷
晚契生方回記事謹呈宣召廣文内翰玄同尊契先生
回仰止二十八年科名之舊一旦相逄餉之觴之不鄙
其拙於文又從而繅籍之然未知燕石之非玉也令弟
容齋歸首捧賜墨年相若似乎稱謂太謙已不敢當樂
靜先生守齋曹公盛德至善觀執事所述行状老手無
以復加矣俾效區區因獲託名不朽斯謂至幸謹就誌
銘令舘客善顔書人抄呈恐有未當發下再改居竹令
舅聞說在松江府與仇山村胥會今想錦還亦附羾數
字居竹記石本已領中間三十而仕一句别有證據錄
去辨折一紙五條可以祛昧者之惑唐氏康樂堂記已
寫與令弟容齋即日暑氣漸隆新夏塏爽末由尾燕雀
賀成惟劇穹仰不備大德二年四月二十四日回呈
張西岩用其名篆蓋如何趙子昂北上金蓀壁書楷亦
可用而名位未孚回館客鄉人楊晉字昇之學顔書粗
進以貧依回命以資之書樂静先生誌銘頗整巧可以
布一端助其夏衣僭越回又禀桐江集七冊附呈求
教到仙郡後所作朋友刊行詩不精熟一笑回
回恐悚(闕)宣召翰林大學玄同(闕)伏惟執事與回
年相若道同志合不宜太自謙屈以施於不肖捧雲朵
承所以稱謂者非回所敢當也佳楮精筆妙墨鍾遒王
勁定是書忩每事不苟而待之以誠光和舊所寄呈詩
尤句句字字穏妥鏗鏘回廻在下風矣想像古貎而窺
古人之心今之世鮮有並駕者也惠貺玉粒五嚢不待
作帖乞之而自至豈不滋感令親居竹君計人與竹俱
平安石刻再可搨一二見寄否即辰廣厦風薰乳燕日
長綸巾羽扇倘佯琴書札翰之間仙去凡九萬里惟有
欽企不備右謹具申呈大德三年五月初一日回呈
寄賀玄同先生博士榮遷壽樂堂新居晚契生紫
陽方回頓首拜
蓬萊五色海雲邊壽樂新堂戲綵前院宇捲簾通燕賀
園林把酒聽鶯遷兒如司馬温公像耕有歐陽潁水田
未用蒲輪到門外身心無(闕)勝神仙
道坦頓首拜復復孺茂材賢友兄屬者過松江遂得叙
閒闊殊慰渴思之懷匆匆還館舍倏又兼旬盛价來辱
書開誦如對在城間時蒙喻作蓮舟詩亦嘗入思此題
不易措筆兼日與諸少爾汝於此等清事漸致廢弛而
忘之矣待少間當為搜索立志齋記意不特此人還奉
復不謹惟亮之不具李道坦敬復小外甥以其弟病
未來王廚續當與之言矣令舅雲西居竹及竹深師明
伯兄會間千萬致意
端莊肅奉書提學先生野處親家侍史獻歲發春伏惟
慈侍吉慶起居禔福端累承多幸冰雪中先生不數百
里送閨秀令愛于敝邑俾邑中人嘉先生高誼又嘉端
之子非凡子也端累承多幸苐愧貧舍乏款為慊耳自
先生返櫂後宣子廿一日起程繼得信知廿六日入覲
天顔愉懌仍領職備員而已次兒完送兄未回令愛有
禮有法且安於貧素家庭之教有自也因張彦翔行便
欲附家書就擘楮伸謝喙萬一尊閫親家孺封荆拙附
敬再四仲端尊舅入侍幸為道忱仲義先生渡江後未
得消息春向和惟萬萬以斯文自壽不備眷生張端莊
肅奉書
應庚頓首再拜復孺學士尊友兄文侍應庚日與兄相
别貧不能以貨財為禮愚不敢贈人以言分袂之際豈
勝怏怏閒未久又辱施先其為愧感當如何從諗近履
安好且得淇澳諸公以契家相處此尤為斯文之喜雖
稍有應酧日從事於詠歌亦一樂也下視終歲兀兀者
得無逕庭矣承寄懷一詩益見愛我不薄意雅不敢虚
辱臨楮奉荅與君相知最相憶春水東流春望深十年
共坐燈火約兩地忽牽江海心日落瞻烏誰屋上月明
夢鶴故城隂蘼蕪滿地不可寄何以報此瓊瑶吟其餘
篇章有暇續容和去求教壽詩已逹之老雲諸賢承流
問一一語之矣或就有屬筆致敬者惡詩數首錄去盖
為引玉張本併冀是正之益詩藁恃愛妄加選擇兄作
大抵皆整麗可觀未易優劣納還惟衡鑑去取正始遺
風同一目入會果育尊樂二先生幸道下忱令東床立
禮徵君雖不獲識茶次或能引名庶它日見兄免為生
客却也盛价行速草草奉此乍遠時中萬萬珍重不宣
立夏日應庚頓首再拜兄所寄素菴書已逹之矣苐
此公方遭子夏之戚未遑荅問知之
南金先生莫春過溪上僅獲一再聚首詰朝即遂
返櫂既數日乃辱貽書僕以世故牽掣因循弗即
具荅早秋有興偶成四韵以寓故人之感併謝不
敏時辛夘七月二十二日也亨貞再拜
桃花浪裏泊扁舟草草相逄恨莫留一自春風來折簡
幾番夜月獨登樓塵蹤偃蹇長懷舊蓬髩蕭疎又見秋
為謝故人安好在身閒不負遠公遊
庚寅至日有懷南金兄嘗寫短句左便未寄併以
達
一從之子移家去久矣溪居絶賞音萬事無情空過眼
三年不見轉關心春風綵筆新詩少夜雨青燈舊夢深
今日柴門又冬至野梅花下獨沈吟
次寒食雅韵永頓首復菴學士賢姪
郊原春色正丰茸藍酒榆羹引興濃寒食庖廚烟竈冷
踏青巷陌翠簾重隨風細草無端綠著雨疎花為改容
味道澄心方晏坐隔林孤起午時鐘
清明再用韵
暮春一日花紅茸頓覺園林晴色濃幾個沙鷗輕片片
數行烟柳自重重學知老大終無補髮白今朝不改容
正好出郊閒極目莫教和恨聽疎鐘
奉題復孺也田先生家世譜
宋日衣冠戶唐朝德澤門變遷支派異貧賤典刑存瓜
盛青雲合棠高玉露繁密房蜂祝子香壘燕生孫誥護
先王勅車留太守轓一家天與貴百世海㴠恩日有團
欒樂春多笑語温齒非論犬馬祭每課羔豚服任緦麻
盡心期禮義敦公侯始必復勿忘諫臣村至正乙巳春
三月清明日謹書于冥鴻軒友生王逄頓首再拜
至正庚寅歲予自吳門來客于貞溪曹聘君之家
始識其猶子邵君復孺每相與論文說詩則亹亹
忘疲以為相見之晚是以交雖淺而情甚深跡雖
疎而心則親非若湖海雲萍泛然相遭者可同語
也日昨過予瀼東寓舍出示其與友人錢南金唱
和詩清新可喜使人歎誦不能釋手余因屬和二
章一以紀湖山同遊之樂次以道平居相與之歡
非敢與前作較優劣也幸與令伯聘君同是正之
句吳申屠衡頓首再拜復孺先生契兄吟几
西湖曾憶共仙舟勝景娛人輙滯留金殿壓雲岩下寺
青烟隔岸水邊樓逋仙塜在梅花老岳相祠荒草樹秋
何日相期尋舊賞籃輿軋軋恣尋遊
客裏欣然逄合志載歌伐木有遺音掃除埃壒尋清事
披豁襟懷見古心拄笏看山雲閣静挑燈聽雨竹忩深
相逄每愛多新句近日知君費苦吟至正十一年歲
在重光單閼建丑月不盡廿日早作試沈君寳筆書于
瀼東之艸堂
閏正月得復孺先生見教去冬寄懷之詩謹次韻
奉答應庚
忽見新詩慰闊䟽好懷憐爾獨思予無由横柳同垂釣
依舊匡山借讀書自昔交情嗟老矣即今世事轉紛如
西園寂寞梅花路腸斷春風處士廬
向者令嗣遠歸慕藺之久深慰渴思故忘其固陋
輒賦鄙言方自愧赧繼承尊作悚懼無地僭次前
韵奉呈尚祈賜教臨川晚學邾堅肅呈復菴先生
侍次
炎夏謁講席鶉火昏在午弗畏褦襶譏願接荆州語果
如生春風胸次包海宇孳孳素履勤力學不遑處令譽
洽東州華藻擅南土久涉事物情即心慕巢許托言肉
食鄙藜藿雜陳旅詎知形役拘安逸乃天與白眼曠流
俗草澤傲軒組行方愜輿論所向無齟齬悵望紫芝歌
引領復停佇揮掃動龍蛇制作中宫羽别墅横溪濱水
竹得佳所願兹安樂窩童穉習尊俎村市接海隅吾民
頗繁聚廣野付桑麻沃壌多稷黍令子恩例歸綵衣堂
下舞蘭芽茁䨇秀箕裘纘遺緒堅亦忝末學静退居草
莽一自走紅塵道路且修阻苦為薄宦羈碌碌曷勝數
早佩父師訓敢自踰規矩今幸覩儀刑沾溉斯亦溥海
岳寓高深微言煩品叙
遠承佳作見寄足佩不遺故舊之高誼且知潁上
之樂不減吳中因次韵以答曲江居士錢惟善上
伯宣茂異賢契友
遥聞新雨賦詩成異土相知得貴卿潁上民猶思漢德
箕隂人笑避堯名虎牢西峙劍䨇壁鼇極東浮杯四瀛
何夕連牀一尊酒共談詩品與詩評
伯宣過澄懷樓相訪且錄昨會伯寅䨇槐清集之
作以示因次韵見老懷之拳拳于伯寅者若此并
簡吾友循正提學諸佳子弟同千里一笑耳鄉末
惟善上
風輪纔轉秋生座雲錦初張春滿缸頼有遠山横短幅
恨無健筆運長杠白頭吟動今朝興金縷歌傳舊日腔
留别有詩須重醉雨來剪燭話西忩
次韵伯宣茂材留别之作并錄寄循正提學諸佳
子弟一笑
之子有行役殷勤别我吟夢歸淞水遠愁入潁川深移
竹聽新雨采蓍求故簪人生聊復爾何必問升沈
聞伯寅欲邀予過雲錦小酌不果
一聲漁唱起何處最堪聽我住水精域子遊雲錦亭過
橋煩惠遠荷鍤笑劉伶明日嚴灘下維舟訪客星明
日聞松雨伯宣與伯寅過雲錦不得如(闕)因賦一笑書
于澄懷樓上曲江老人錢惟善識
次韵伯宣茂才同集于伯寅文學䨇槐堂松雨和
上倡酬之作六月廿六日曲江老人錢惟善
子從潁上南歸日袖有新詩錦不如故里猶存召伯樹
清尊共醉夏侯居此行未許輕分袂他日無令數寄書
早晚金雞下丹詔豈容老驥伏鹽車
詩送伯宣茂才還潁曲江老人錢惟善
到潁曾蒙遠寄詩爛然秋月共掦輝親安堂上書連搨
弟沒軍前泪滿衣感慨又成千里别笑談已是十年違
此廻莫戀西湖好應夢庭闈亟賦歸
莫學青門舊種瓜幸沾新化到天涯野隂春雨肥桑柘
城動秋風急鼓笳總是移居來潁水也勝遷客去長沙
巢由忘世非吾事霸(闕)惟懷仲父家
宣近獲曲江翁聚首者連日論詩接席聯床樂事
無筭苐恨賤跡僕僕又理北遊之装莫能久陪言
笑為深悵然耳濱行謾爾五言一首為謝併致留
别之語云宣
交托忘年好詩煩餞别吟老來才益贍道在世逾欽話
舊因聯榻投閒偶盍簪看雲定相憶一札肯浮沈丙辰
六月晦日在䨇槐南軒寫
疎雨滿庭似報岩花之訊清風入座忽來玉樹之
章乃賡再歌庸復盛意亨貞頓首
故園老樹碧成帷次第秋香發舊枝待得花開先折出
煩君題作墨參差
廣寒宫裡錦游帷招隠山中棘樹枝自是天香猶拍塞
不堪人事日參差
曲江先生錄示元夕所壽伯翔翁之作且徵鄙和
是以賞音見許也其能無言以復盛意耶倚韵信
筆斐然成章惟諸大方家印可是望亨貞再拜
青袍朝士識貞元時論前修教子孫綵筆自堪修五鳳
黃金誰復購長門雨深燈火杯頻舉夢入池塘草漸繁
兵後吳山春尚好鸎花應滿舊家園
追次前韵遥致翔翁親長彌高之頌亨貞再拜
晉代經今屢改元雲間二陸尚諸孫承平不改丘園隠
爲庶仍推德澤門(闕)硯傳家終遺遠農書成帙更芟繁
(闕)初度當元夕擬祝椿齡(闕)園
應庚頓首再拜復孺學士兄長文席應庚初六日
辱所惠書即訪便答謝而連雨弗果非敢略耳甘
州之寄尤見不鄙此時方塊坐南牖三復來教所
謂况味彼此同也謾爾倚歌奉報不過抒其鬱鬱
附有近作一二首同上一笑夏至必能錦還又圖
晤盡兹草草不宣
折蘭難寄還渺汀蒲烟思共依依甚簷花聽斷騷章歌
罷此意誰知滿眼孤邨流水腸斷去年時過端陽日重
問歸期同是天涯羇旅歎湘靈鼓瑟笑我全非九江
風雨外有客憺忘歸正木杪騫情愁予又吳潮吹上竹
枝詞西忩夜待剪燈深坐却話相思
水檻對雨
緋榴開滿露井竹映琅玕瑩幔卷方池雨微微落飛簷
影荷盖擎萬柄明妆靚浪破魚吹鏡翠禽並梅風乍
起桃笙微帶新潤瀟湘舊夢喚我綠蓑歸興憑遍闌干
暗自(闕)夕陽移下清景
次韻雲西午日酒邊作
連日雨隂天氣凉失喜午日散晴陽弱雲紛披薄崑阜
新水汎溢映瀟湘山中草頭充藥裹江上酒思愛茶香
回首天涯一懷古楚人何用我哀傷
復孺先生用仲參幕贊西江月韵作詞見教讀之
情誼藹然數語之間而卅餘年交情世故曲折備
盡三復降歎僭爾步韵以謝尚冀改正友弟錢應
庚再拜
往事俄驚如夢白頭追感前時半生辛苦為吟詩詞筆
輸君工致世變俱成老大年來更覺衰遲通家欲結
歲寒期未必天工無意
僕一節從軍吳秀間近始謁告還家首辱素翁老
師叙勞兵後間懷既又調春草碧詞見貽以識會
合之意情文悃款溢于言表惠至渥也輒依芳韻
庸寫下忱為先施之謝云
儒冠不觧明韜略底處是生涯雲山約無端寄跡兵戈
蕙帳荒寒怨秋鶴歲暮且歸來情如昨故人幾度傳
心曾煩手削門外見仙槎須停泊老來歲月無何乞與
刀圭九還藥三島景長春尋眞樂
南金契兄始托交時與僕俱未弱冠今乃百年過
半矣暮景相從之樂世故牽掣迨今未遂兵後避
地溪濱復得旦暮握手慨前跡之易陳預後期之
可擬不能已於言也敬借前韵述懷如左契弟邵
亨貞再拜
歲寒歸計曾商略富貴與神仙辜前約儒冠已負平生
不羡揚州去騎鶴蓬髩老風霜心如昨惟應郢上高
才風斤慣削相見問行藏重評泊無情最是桑榆那得
昌陽引年藥山水有清音同行樂
亂後乍見故人情文浹甚老來共談往事心緒茫
然再賡春草之詞以索寒梅之笑
亂離避世無方略何處可尋幽須期約桃源只在人間
爭得身輕跨遼鶴空憶舊歡遊成今昨自憐兵後多
愁吟肩頓削老病有孤舟難安泊殘年但願相依爾汝
忘形縱狂藥白首待時清應無樂子月既望壬辰友
弟亨貞書于小溪吟屋實南至前之五日也
復孺先生自軍中回予伯氏(闕)以識會合之喜
因次韵幸覧之友弟錢應庚再拜
折衝尊爼談兵略還記五湖船烟波約東陵有客歸來
應訝山翁瘦如鶴問訊舊玄都今非昨當年錦里依
稀青天似削天地一蘧廬從栖泊西園長記前遊乘興
重來看欄藥白首友于情同憂樂
再韵以謝復孺友兄長亂後叙舊不覺重形於言
他日時平出此楮觀之當不忘此時之(闕)應庚
又拜
故人胸次藏三略鷗鷺小溪邊重尋約千門兵火蕭條
回首華亭有歸鶴城郭是耶非傷前昨相逄謾說新
詩多君郢削隨分一枝安甘依泊書嚢再覩雄文帷幄
忠言似良藥携手問何時承平樂子月長至前書于
貞溪一枝安所
久不見復翁已劇懷想近到蒨水北山訪南金獲
覩所寄臺城路佳詞愈重其瞻企因用韻留舍親
書(闕)或可逹左右欲翁見賤子惓惓之情耳東郭
姻末錢抱素稽首拜呈
碧雲深凝遥天暮經年鴈書沈影雨散梅魂風醒草夢
還見春回鄉井花明柳暝念賈篋香空謝池詩冷流水
斜陽舊家那是舊風景懷思横柳雅趣故人吟嘯裏
得意酧領譜綴臺城緘傳蒨水肯把俊遊重省憑高倚
迥縱老興猶濃不堪馳騁隔斷相思浦潮波萬頃
春草碧小詞併求斤正
客忩閒理清商譜弹到斷腸聲傷今古自憐素髮無多
猶記文䟽夜深語空剰(闕)舊時迷南浦梨花燕子清
明誰家院宇沒箇好情懷杯慵舉天涯行李蕭蕭還是
新(闕)老羇旅那更落花深紅如雨至正乙未春仲十又
一日
寒食後雨軒獨坐因讀復孺先生臺城路佳詞草
草次韵以紀一時情景久不奉謝殊負吾故人也
併冀恕宥錢應庚拜
一庭芳草閒春晝疎疎弄簾花影鼓子風宣苔痕雨潤
還聽蛙聲鳴井沈吟坐暝正綺席杯空蕙爐烟冷老去
無情好春不减舊芳景天涯誰念倦旅閉門風雨意
獨自禁領南浦歌長西堂夢遠往事不堪追省滄浪望
迥記那日歸舟此懷猶騁莫倚危樓亂紅愁萬頃乙未
清明後二日書于武塘寓舍
元人贈筆工卷
贈筆工沈日新
玉翁洒翰唯馮須製法授以柯山徐當年松雪所親見
故使穎也能馮如擇毫審固用工久楮白陳玄駿奔走
若馮若陸眞可人俱是文場斵輪手沈生晚出亦舊家
恥將秋菊争春華南洲佚老重題品不日聲價十倍加
耄我雲山倦文字爽氣挹來那有思一枝持贈焉用之
殊異江淹夢中事宋季太末徐信卿筆名重搢紳間
玉溪尚書趙公以徐製法授馮應科俾之日縛一管不
合意即拆裂復為之必如法乃止松雪公乃玉溪從子
嘗親見其事故以此法授之陸穎馮陸齊名實本於此
南譙張復亨
獻賦長楊人又去試呼毛穎即稱冤烏犍三百何時足
欲老江南烟雨村甲戌春中沈生持筆過予有感而
作三山林附鳳
吳興馮筆妙無倫近有能工沈日新倘遇玉堂揮翰手
不嫌索價似殊珍杜本伯原
沈生筆妙能隨意曾記蓬萊應制時三十六宫花漠漠
玉階研露寫新詞五雲閣吏柯九思
南州先生真玉人蘇家季孟世絶倫良公騎箕上天去
先生餘不溪水濱東老之家酒熟未其孫猶以縛筆聞
公家兄弟不負筆我軰秃之天且嗔不如醉用榴皮寫
仙人豈亦能書者遂昌鄭元祐
吳興筆工沈日新出馮陸之後製作頗精惜其不得賞
鑒於翰林主人而徒為我軰不善者之所識也然涪州
用三錢雞毛筆游戱箇中三昧此又何耶元統改元年
除前三日燈下試染散卓愛其轉折可人因題卷中柳
貫道傳父我聞善書須擇筆千金求買嗟未得何人縛
兔中山来褐衣猶帶山烟濕西風颯颯吹霜毛快利入
手如銛刀寸鋒一日空萬紙暮鴻作陣邊雲高鍾王不
生書體絶俗軰誰能辨工拙無人致之白玉堂贈我空
山書落葉李坦之
元人題黃氏菊山卷
菊山序
吳興蔣心源為予道黃慶翁之高其人世居烏程地多
泉石之勝晚而愛菊蕭然靖處時取陶詩一卷寘諸左
右微吟抱膝有東籬見山意因以菊山自號方外友若
訢公笑隠之流咸賦詩以嘉其志嗟夫予見世之慕陶
者鮮借使有之能得其迹而已果能得其心耶當典午
時天下雲擾仕而忘返者何限淵明乃能賦歸田園以
寄傲乎採菊見山之頃所謂此中有眞意欲辯已忘言
者正猶冥鴻高飛而世網之設莫之能制也其可使兒
女軰覺哉然則淵明之樂所以獨得於悠然者雖欲自
形諸言而不可得後之人顧欲追尋其樂於千載之上
宜乎徒得其迹而不能得其心苟能得其所以樂之之
心雖無菊與山不害為知陶樂有未得雖日處菊山之
間猶無見也君家魯直嘗以蘇子瞻上擬淵明而斷之
以出處雖不同而風味乃相似之說是足以得其心也
已今慶翁才可仕宦家可伏臘而肥遯一丘如此其亦
有見於斯乎其亦有見於斯乎至元後丙子十月既望
鄜川遺民劉汶師魯甫序
菊山說
夫菊花之隠者也而山則隠者之所居菊花之壽者也
而山則壽者之所樂菊山雖二物實一理也東晟黃君
慶翁以菊山自况而求說於余余觀黃君之為人好雅
淡便幽静惟雅淡故能隐菊山之隐惟幽静故能壽菊
山之壽其自况以菊山也固宜言未既客有過余曰吾
嘗聞有所謂菊潭者矣又嘗聞有所謂菊野者矣抑又
嘗聞有所謂菊圃者矣而未嘗聞所謂菊山者也余應
之曰潭取其淵深野取其虚曠圃取其有所歸宿未若
吾菊山之隠而壽者也客又曰山果有菊乎余又應之
曰子獨不見玉筍山之菊乎人服其華則隠而仙又不
見甘谷山之菊乎人飲其液則壽而康彼其朝開暮落
如舜如葵春妍秋寂如桃如李其視吾菊之不競韶華
獨香晚節者為何如至若霜降水涸則潭有時而竭蓬
斷草枯則野有時而索園林凋謝臺塢荒凉則圃有時
牛羊牧之矣其視吾山之四時一色千古長存為何如
始而隠終而壽莫吾菊山若也黃君之自况也高矣哉
客唯而退余併書其說時大德丙午菊節閩山陳曾書
菊山賦
疇昔之夜余方假寐若有人焉儵然而至金衣碧裳文
采爛爛含香吐秀德馨如蘭叩之則曰吾禀堪輿之質
鍾山之英服土之正陶金之精顧吾生之雖晚而不與
草木以同榮懷幽芳以自潔秉素節以孤貞甘露飲而
風餐曷榮辱之我嬰彼靃靡之紅紫紛雜遝以&KR3015;薴徒
冶容以媚盼幾何其不速殞其生也昔丁典午之變有
彭澤之賢者與吾同志吾嘗勸之懸冠相忘乎寂寞之
濱相羊乎籬落之間清風之尊吾亦與之俱歡南山之
詩諒千載而可觀厥後覩世風之摇落撫榛路而多艱
固耿介而衆睨矧尅厲之交殘吾遂韜光晦迹深隠於
山知我者其誰渭川之君子泰嶽之蒼官日相與堅其
盟固其節今不知其幾歲寒矣悼知己之寥寥倚秋風
之孤立既韶濮之亂鳴宜薰蕕之並緝豈陽亢於重九
致天道之未復抑吾德之未懋伊斯理之罔折唯子之
清同我之德願與我以潔剖我以臆余聞其言矍然而
惕俄形開意暢遽不知其所適起筮之易遇巽之艮繇
曰為木在山幽人之貞吉怪而識之居越三日爰有吳
濱之隠扣乎松菊之扃凛乎其姿介乎其情抱冰霜之
雅操傲闒茸之肥輕亶厥號曰菊山續五柳之希聲感
兹夢之有契乃吉人之所徵於是乎益信蔡齊之殿萊
莊周之物化亦各有其故也遂書夢兆之寓言以為菊
山之賦烏傷黃晉卿
菊山詩
晉有高士食不求餘缾粟幾何尚曰無儲菊豈樂饑聊
以自娛若將忘世氣雄萬夫復將有為時與事殊棄之
千載君子是則種菊東山以樂朝夕匪玩其好實肖於
德嚥咀甘華膏沐芳澤詒爾孫子世守清白元統二年
秋七月二十有二日龍翔大訢
吳興黃君隠德不仕賁於丘園自號菊山蓋有慕於靖
節者也靖節之時八表同昏南山蔽於隂霾采菊之際
悠然見之不能不以之興懷其不書義熙更字元亮其
志將以有為也其賦歸去來而徜徉乎松菊之間蓋知
其無可奈何而安之若命者也豈若吾黃君老於太平
之世幅巾杖屨優游田里為太平之民蒔菊東籬之下
對南山之蒼寒舉杯獨酌挹爽氣而咀秋香之為樂也
夫靖節之自謂羲皇上人願為之而不得者也若黃君
者其無慊矣為賦詩一章謌以侑酒詩曰
英英嘉菊樹之盈畆瞻彼南山在我軒牖邈矣羲皇同
寓一宙昔淳今澆於我何有嘉菊秋榮我有醇酎嘉賓
不速翠瓢在手酒酣歌起清商滿天矯然遐觀南山蒼
然右麾寄奴左拍陶肩時不我與巳㫋巳㫋爰採一枝
笑插華顚優哉悠哉聊以永年至元三年六月二十三
日松陵釋祖瑛
餐菊者壽樂山者仁惟仁而壽在乎吉貞之幽人幽人
謂誰盍擬其倫或以為黃香之裔或以為黃石之孫香
則彌遠石則不磷兼而有之盖將躋仁壽之域而樂夫
天眞翰林國史院編修官鄧汝礪
秋菊兮青青叢生兮山下綠葉兮欣榮紛金英兮楚楚
白露降兮百草蘦蹇孤芳兮孰伍若有人兮苕東企元
亮兮高風苟中情兮永契曠百世兮相從琴無絃兮尊
有醑南山為賓兮花為侶歸來兮歸來微斯人兮誰與
京兆宇文公諒
世有隠君子種菊巢空山心同白雲遠身與黃花閒朝
饑湌落英采擷露未乾幽香被三徑晚節當歲寒林下
非無人獨在柴桑間風味略相似窮年以盤桓金華胡
助
聞君有佳致卜築南山幽綠樹坐終日黃花香晚秋吳
中我云獨世外誰堪儔樂山同可壽更酌清溪流程敬
直
斯人在何許蒔菊向東山造物無盡藏秋風為破慳大
白老衲如砥
種菊南山下山空夕氣凉黃花開晚節紫豔照寒蒼狂
客詩堪賦比鄰酒正香淡然坐終日不復夢柴桑馬彝
中
菊蕊逄秋放山居可賦眠落英敧石冷佳色傍雲鮮舊
摘烟蘿外新栽水竹邊思君多道味何日共攀緣柯九
思
處士菊山隠山中事事幽飛泉來木杪濺沬落巖頭衣潤
朝嵐重花開凉露秋思君不可見塵土欲淹留番陽余震
黃菊有佳色青山無古今淵明一去無知音千載之下
得我心苕溪處士天機深以此好樂勝華簪何須膝上
横素琴人間詩卷多清吟高曄
丈人愛菊菊滿山良時賸把芳心吐紛紛桃李不足數
晩色秋容稱獨步霜明携客為登臨千年陶令亦回顧
興來應插滿頭歸貞松配德為知己白雲住山蕙
東山黃處士種菊擬淵明遶屋秋香薄穿林爽氣清白
衣殊不至烏帽自多情坐石有眞樂看雲湌落英吳興
釋元遜
水精宫裏客不用住柴桑溪上曉山碧籬邊秋菊黃歲
華甘自老晚節為誰香安得淵明酒看花醉夕陽江左
謝師善
千金買山種秋菊為愛晚香寒蔌蔌四山木落霜霰交
采采黃花泛醽醁淵明昔愛南山竒之君合在東山陲
東南信美吾所羡臨風為和淵明詩番陽釋廷俊
先生卜隠青山傍繞山種菊延秋芳屈子湌英有餘樂
杜陵摘蕊空悲傷綠葉漠漠曉多露寒香冉冉天雨霜
題詩頗覺幽興遠淮南日暮烟蒼蒼南昌釋大亨
菊山只在菊潭上歲歲西風甘菊花和露湌英當珍膳
依山結屋傍仙家白衣不至人長醉烏帽從敧髩未華
多辦謝公䨇木屐時登絶頂弄烟霞嚴陵洪頤
南山秋老氣方清采菊東籬眼忽明陶後又聞黃處士
坐吞山綠茹寒英四明劉景元
端居絶塵想丘園日相親俯採東籬菊仰視山中雲既
喜晚香淡亦愛嵐氣新維時風露交菊始掦清芬薄暮
浮雲歸青山常對門陶然樂其間此意誰與論物理正
如此且酌林下尊宣城梅實
晚節秋香冠古今芬芳何獨在山林詩人盡賦黃花句
不識黃花一點心會稽張實
黃君嗜静便幽獨鋤雲種菊青山曲樹林摇落花正開
客子歸來酒初熟顧瞻繞屋翠欲流采擷升堂香可掬
惟憐時世愛春花寧識滿山總麄俗釋永祚
采采東籬秋意長品題多是晉文章南陽壽客今誰在
重疊雲深晚節香苕城慈感感之
元名公送瞿博士卷
送瞿慧夫上青龍鎮學官詩序
予每讀句曲外史所詠送瞿博士上青龍學官詩愛其
華婉新麗飄然有仙氣欲口占效之輙困譬學為頌不
之魯不工是詩予猶未識瞿君也至見其人魁岸温偉
風致皦然愕曰是稱其詩之情者也益慕與之游居頃
之行日與游者及校官人士共為飲餞則屬予為贈言
語云送人以其軒不如送以言言不可已也先聖王設
為庠序之教以厚民性以修人倫以正國俗其仁博矣
猶以為未足又為校室以(闕)所謂家有塾其制也夫民
散處田廬遠於國中而不與入(闕)學則為置塾以徧教
之故其人雖不身與禮樂文藝之事固已習聞其論而
孝弟忠信之節皆以素講而力行竒袤之行異端之言
不入於耳目當是時聖人之教洋溢乎㝢内此頌聲所
由作而君子所以屢致意焉也今青龍學宫不特為塾
庶幾庠序之重蓋千室之聚四民之處秀材生焉卿士
安焉於今與州縣並稱慧夫往為之師宜盡心焉錄朱
子以來其師弟子扶樹大教修孔子之道人之仰之如
日月出與俱出入與俱入今家誦戶蓄其書誠得師為
論繹朱子之說使曉然覺寤功必倍矣吾前舟過青龍
河見大屋在北林中有美衣冠三四人徐行過柳下為
將入者余億之曰何巨家今以言則其學宫也聞學宫
有唐宋石刻諸詩詞悉如外史所詠此可游也慧夫何
遲遲至正四年十二月十九日永嘉李孝光季和序
青龍江上古儒宫子去横經作士風當戶九峰春樹隔
去家百里海潮通華亭好事籠盛鶴楚國名碑篆剥蟲
信是青衫如拾艾辟書已在薦賢中句曲外史張天雨
解道詩成泣鬼神錦袍未負謫仙人隨時俯仰何竒士
值世承平只幸民醉臥惟餘青眼在交遊莫擬白頭新
客來異縣亦近耳得此斯文肺腑親
予客游婁縣與瞿郭盧吕諸君日相從為嬉游登山臨
水飲酒賦詩五六人者無不與將去婁又和此詩為别
至正五年正月八日永嘉李孝光季和父在海寧東齋
書
往年客婁縣適瞿君慧夫將上青龍鎮博士諸君皆賦
新詩以送之使予為序後四年復過婁視所為文但覺
蕪陋耳至正八年二月廿五日孝光題
丈夫求仕非無術只合明時作校官弟子日來供茗飲
先生時坐取琴彈澱山春樹簷前綠谷水秋風帳底寒
善舞不須愁地𥚹才名行且屬儒冠句吳沙門釋善行
庚寅十月廿七日
獨坐高堂對春雨碧梧飄濕鳳皇翎已瞻百里陪郎宿
尚許孤槎載客星把酒長年惟覓句焚香終日只横經
我來十(闕)今朝醉一笑逄君眼倍青至正庚子二月曲
江錢惟善書于嘉禾邑庠敬恕堂
仕宦去家百里近文采照人當妙年想見彈琴讀書處
墻頭春日薺花圓
江上春風日夜催即看柳色上衣來莫言美玉難酧價
定有黃金為築臺
人生豈必相逄早異縣傾心有弟昆却恨客舟無意緒
預先載我出吳門陳惠永叔夏
闔閭城郭東海近滄江正爾連吳淞只消放船七十里
不用通山千百重學子衣冠皆濟濟先生事業豈容容
媿予白首成潦倒春風安得此相從
公道(闕)眞賞諸詩見似人衰年只遯跡今月觧傷神浩
蕩龍江曉淹留鴈塔春心期渾未卜秋夢已頻頻京兆
梁恂
彦明王先生為余言慧夫青龍教諭時已嚮慕且
出示張伯雨李五峰所贈言伯雨故交李與余生
同六(闕)今皆不存覧之愴然為賦此詩
聞說瞿文學與交皆偉人曹劉不可作張李故相親已
蜕塵中鞅猶存席上珍才名元振厲詩語特清眞顧我
思何晚思君妙絶倫平生五經笥他日半通綸小試衣
冠掾終期科第臣芝蘭居輙化薑桂久逾辛孟浩吟祗
苦虞翻相本屯風雲同律呂時序異參辰有限月初夕
無言草自春能忘正云晤搔首莫江津句章黃玠
送瞿君惠夫上青龍鎮學後序
夫位卑而責重賢者不患其位而患其責不患其位故
無謟諛以求進患其責故無廢官而怠事不賢者則反
是矣吾友瞿君惠夫為青龍鎮學教諭知惠夫者咸曰
教諭下初命之士一等其位卑以惠夫賢而多才非所
宜居余因觧之曰教諭固小官也在學校其分則師也
吾見其尊未見其卑也峩冠大帶坐之堂上口誦詩書
禮樂以造羣士務使人人抱道執藝小大成器緩急是
頼為用其責至重也賢者之心盡吾責而已矣夫庸較
其位之崇卑哉不知青龍掛籍凡幾戶能為士者凡幾
人吾聞吳淞大江出其旁地氣清淑必其間多秀民知
讀書向義願為弟子員待惠夫之來唯恐後者惠夫往
焉絃誦之聲聞于鎮間他日吾亦往求吾子而樂觀之
昆陽鄭東序
送瞿惠夫青龍鎮學官二絶
山雨蕭蕭夜轉多思君别後定如何帷犀怪底時時動
池上東風生綠波
雲影垂江護晏隂題詩東閣曉寒侵便須騎馬迎君去
街上青泥三尺深吕肅
書畫彙考卷二十
