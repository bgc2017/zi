書畫彙考卷十七
刑部左侍郎卞永譽撰
書十七
元
張伯淳
張師道楞伽古木詩帖(行書紙夲)
宋張伯淳帖(題夲身紙首原標屬宋按伯淳入元為翰林學士今改正)
楞伽古木山門前下有山石摩蒼天道林卓錫舊種此
髣髴於今八百年皴皮刳腹不自愛猶是童童一車盖
矯然化作龍虎蟠勁節不為霜雪改或時孤高烈風起
蒼茫白日雷雨至從容下蔭數百人赫金六月流清氣
卷曲擁腫也可憐天賦樗散終天全道林不世骨已朽
人間歲月何足言辛卯五月十三日
張伯淳(題本身紙尾)
燕公楠
燕國材扳餞帖(行書紙本帖内項氏印不錄)
公楠記事上復義齋宣慰相公足下比承訪别殊用黯
然明發遣小者造門扳餞則馬首先登矣兹枉顓題寵
有煑醖鹽鱭之貺遠道胡為來哉拜嘉之餘磯感無量
佇聽除書又當别控賀章也帝城書不敢浮沈得報即
以繳逹何當晤悉臨楮拳拳不宣公楠記事上復夏五
廿四日
方回
方萬里台翰甚多帖(行草書蠟牋本)
回謹呈呂君學士宣除尊契家丈回收台翰甚多日昨
姓葉之人始來取答字口所稱執事之意為令閤政之
同氣有家産之訟回於曹弘齋相契而凡百公事並不
敢干預於歙之有司無所施其巧也千萬勿罪幸甚百
冗走筆他不暇及不宣右謹具呈大德四年閏八月
初二日回呈記事謹呈呂内機學士尊契家丈又八
月二日方回謹封
鮮于樞
鮮于奉常書青天詞
青天無數白天無數綠水繞灣無數㶚陵橋上望西川
動不動八千里路來時春暮去時秋暮歸去又還春
暮人生七十古來稀好相看能得幾度漁陽困學書
伯機書唐詩(草書單條)
新粧宜面下朱樓深鎻春光一段愁行到中庭數花朵
蜻蜓飛上玉搔頭
玄晏先生好著書懶心久與市朝疎君看黃鵠關&KR1457;去
閒羡羣鷗臠鼠餘伯機
外錄
珊瑚網云後絶兒淵以若為余設者因䨇鈎於高
麗紙置諸屛間云
鮮于公遺墨卷
遊高亭山廣嚴院記
元貞元年四月廿日送客臨平鎮晨起買舟堰下出東
新橋自高亭山以北岸多野酴醿香氣酷烈薰人欲醉
晚宿廣嚴院僧普聞好竒喜客置酒西有樓下夜分乃
罷明日遍歴殿廡得唐玄覽法師碑於東廡之下乃開
元廿三年集賢學士徐安貞撰諫議大夫褚庭誨書云
師姓褚氏其先河南人食采錢唐因家焉師生而慧解
從慧昶出家本邑有故隋華嚴寺乃師俗緣之地因成
此院後改今名碑經焚燬全不可讀寺有錄本遂得其
詳僧又指護伽藍神曰此玄覽法師之祖褚河南也是
日行者過期未出普聞者煮笋薦酒復飲故處大出書
畫誇客有淨師草書四大幀圓熟有師法殊可喜問之
乃寺僧也紹興初嘗被召作草首書名花傾國兩相歡
宋主不悅賜罷今錢唐人家所收稱王逸老合作者皆
其書也又東坡趙令鑠唱和真蹟一卷坡詩集中有之
令鑠有詩聲集不行世因全錄之序云子瞻和予致齋
詩有端向甕間尋吏部老來惟欲醉為鄉之句因送薄
酒兼成斐章冀發笑也古人醉以酒盖亦有所寓一飲
百憂忘陶陶朝復暮公欲醉為鄉甕間尋吏部惜取青
銅錢濁醪安足酤敢竊好事名聊資子雲具巧手斧鼻
端此情知有素東坡和云伯堅惠玉膏兩壺且枉佳篇
次韻戲答神仙無石髓生世悲轉寓坐待玉膏流千載
真旦暮青州老從事鬲上非所部惠然肯見從知我困
市酤開瓶自洗盞肴核誰與具門前聽剝啄烹魚得尺
素伯堅又詩云子瞻辭免起居之命令鑠復用前韻一
首以勉之登州與儀曹到官如旅寓螭陛鳳凰池翺翔
未云莫冰雪照人清黃色盈中部譬如千日釀一宿陋
清酤載筆無多時公真濟時具歎息賀德基猶知我尸
素自此次韻題其後者一人劉握以詩跋者四人湯思
退孫仲和葛立芳陳之茂以子孫題者四人蘇籍蘇嶠
趙伯醇劉岑觀覽署名者十人陳相汪應辰鄭作肅范
彦輝苪曅徐度凌景夏尹熺劉㢸姚述堯最後王明清
題云英宗潛龍日居穆親宅與宗屬淄恭憲王游從最
厚慶歷八年歲在戊子兩家各生子同年月日時其後
英宗入繼大統所誕即神宗既即天位以是日為同天
節恭憲所育廼太僕伯堅也為本朝登進士第之冠易
文階最先子孫蕃衍世科相望聲華焜燿以至於今五
行之說其可不信哉僧云伯堅子孫今居臨平貧不能
自振此卷近年以粟易之其他無可錄者是晚始與行
者别明日將還普聞曰此去佛日十里而近有寺曰淨
慧山水最佳寺有東坡題名真蹟不可不一到於是自
下山乘馬沿田塍轉村塢詰曲行香篆中如是者數里
過黃鶴山地始平路漸廣峰巒秀拔林麓深䆳夾道清
泉如奏琴筑是時小雨暫止雲日鮮潤四顧閴然惟聞
一鳥啼長松修竹間同行者人人自失謂真在武陵桃
花源也少東遥見飛閣出木末導者云已到山門矣乃
揖蒼髯叟酌甘露泉而後入時巳破午羣僧皆醉住持
覺老入城遂徑造方丈得東坡真蹟於法堂東壁云祖
老入山之十三日述古赴南都率景逹原叔子中子瞻
會别於此熙寧七年八月十二日字方四寸許又有贈
榮公五絶句石刻詩見集中循東廡下入庫堂觀渥洼
池池泉玉色出東北山之麓有石坡陀半在水中因公
有不堪土肉埋山骨未放蒼龍浴渥洼之句遂名回抵
西廡入藏殿觀元豐間所書經藏有巨蛇不敢近者久
矣將出得兩石於山門之左乃楊無為司馬才仲秦少
遊之詩云元祐元年六月十五日還自海上入佛日山
淨慧道場瞻禮懷禪師塔時長老弼公即阿育王大覺
禪師之嗣也送予出山酌甘泉而别因留詩云佛日山
前水行人甘露杯須知源派遠直自四明來才仲云石
冷苔生暈風高竹度凉道人何處去春色半滄浪少游
云五里喬松徑千年古道場泉聲與嵐影收拾入僧房
楊則手書才仲少游皆范石湖追寫初約元仁同行及
期元仁以事不果故僭述所見以告拙詩數首附後仍
乞呈似巖翁山村井西存博善之仲實無逸寵和
留題廣嚴寺
送客臨平古佛祠聞公房裏住多時驪歌不見金閨彦
濁酒聊參玉版師龍象彫零餘故塔蛟鼉斷缺有殘碑
藕花未發風蒲短空詠參寥七字詩
道中一絕留題淨慧壁
野酴醿發氣薰然睡起時驚雪入船安得鴻彛三百乘
空令饞客口流涎
淨慧寺四絕
寂寂僧房半夢中蕭蕭修竹四山風唯應門外蒼髯叟
解識儋州秃鬢翁
曉雨纔收日已西石梁沙路淨無泥清泉㶁㶁千峰迥
綠柳隂隂一鳥啼
壊壁蒼蒼上綠苔籠紗無復護塵埃只應枉駕遊山客
總為坡仙寳墨來
學道當知髓與皮聖門壼奥要探窺十年來往臨平道
爭信山中有許竒
又戲題廣嚴僧房壁
幾年門外策征驂不料能來共一龕壁上未須書歲月
褚河南是護伽藍鮮于樞頓首
伯幾於書法用功極深至每數日相見輒云近見
余某帖孰離孰合言語必相劘切率以為常伯幾
仙去十載非特書法如伯幾者不可得而朋友箴
規之道亦使人慨然此詩乃元貞乙未遊高亭廣
嚴寺所作用筆遒勁與詩律精嚴是或一道卷中
所及嚴翁井西無逸亦相繼云亡交遊凋謝雅道
寥落益增隕涕至大辛亥十二月望日巴西鄧文
原書於素履齋
書法不講百餘年至元間伯幾子昂二妙特起古
意復見於今予嘗謂後有尚論國家文藝之盛必
來取斯伯幾殁既久時人購藏殆欲家有其書而
其合作未有如此卷者亦有錢唐佳山水當時神
情朗(闕)以至此昔人云不恨臣無二王法恨二王
無臣法非耶詩逼王半山叙事類崔德符予評豈
妄盍就子昂學士正之延祐五年四月二日高郵
龔璛書
鮮于伯幾滿江紅詞
近覽鏡白鬚漸多戲作滿江紅長短句繡江先生
拜參上馬敢錄呈醜幸乞一笑鮮于樞頓首
詩酒名場人都羡紫髯如戟今已矣星星滿頷不堪重
摘衰老自知來有漸窮愁誰道尋無迹笑劉郎辛苦覓
仙方終何益東逝水西飛日年易失時難得頼此身
健在寸隂須惜生死百年朝有暮盛衰一理今猶昔問
人間誰是魯陽戈杯中物
困學民書韋端巳詩四首(草書鳥絲闌紙本止存三首)
千蹄萬轂一枝芳要路無媒果自傷題柱未期歸蜀國
曳裾何處謁吳王馬嘶春陌金羈閙鳥睡花林繡羽香
酒薄恨濃消不得却將惆悵問支郎
東南騎馬出郊坰回首寒烟隔郡城清澗漲時翹鷺喜
綠桑疎處哺牛鳴兒童見少生於客奴僕驕多踞似兄
試望田家還自適滿畦秋水稻苖平
馬前紅葉正紛紛馬上離情斷殺魂曉發獨辭殘店月
暮程遥宿隔雲村心如嶽色留秦地夢逐河聲出禹門
莫怪苦吟鞭拂地有誰傾蓋待王孫閒書韋端巳詩
四首大德庚子困學民
直寄老人書昌黎石鼔歌卷(行草書紙本)
石鼓歌
張生手持石鼓文勸我試作石鼔歌少陵無人謫仙死
才薄將奈石鼓何周綱陵遲四海沸宣王奮起揮天戈
大開明堂受朝賀諸侯劍珮鳴相磨蒐於岐陽騁雄俊
萬里禽獸皆遮羅鐫功勒成告萬世鑿石作鼓隳嗟峨
從臣才藝咸第一揀選撰刻留山阿雨淋日炙野火燎
鬼物守護煩撝訶公從何處得紙本毫髮盡備無差訛
辭嚴義密讀難曉字體不類隸與蝌年深豈免有缺畫
快劍斫斷生蛟鼉鸞翔鳳翥衆仙下珊瑚碧樹交枝柯
金繩鐡索鏁紐壯古鼎躍水龍騰梭陋儒編詩不收入
二雅褊廹無委蛇孔子西行不到秦掎摭星宿遺羲娥
嗟余好古生苦晚對此涕淚䨇滂沱憶昔初蒙博士徵
其年始改稱元和故人從軍在右輔為我量度掘臼科
濯冠沐浴告祭酒如此至寳存豈多氊包席褁可立致
十鼓祗載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經洪都尚咽填
坐見舉國來奔波剜苔剔蘚露節角安置妥帖平不頗
大厦深簷與盖覆經歴久遠期無他中朝大官老於事
詎肯感激徒媕娿牧童敲火牛礪角誰復著手為摩挲
日銷月鑠就埋没六年西顧空吟哦羲之俗書趁姿媚
數紙尚可博白鵝繼周八代爭戰罷無人收拾理則那
當今太平日無事柄用儒術崇孔軻安能以此尚論列
願借辯口如懸河石鼓之歌止於此嗚呼吾意其蹉跎
石鼓文字竒也韓此詩又竒困學書此力與之敵
又竒也嘉靖甲申初夏陸深觀於思齋(行書本身紙尾)
困學翁崛起幽州與鷗波亭主人齊驅爭道未知
誰得驪珠嘗僑居我里署名曰檇李某故余見其
手墨輒喜為題之敬附梓里後進之誼秋岳生曹
溶(行書紙本)
鮮于伯幾檀波羅蜜帖(行草書紙本)
先塋圍墻急用四獸像欲求寺院砌地厚大方塼五枚
宗師或有之不知湛淵子可以下一轉語否檀波羅蜜
亦當行所當為事必不吝也呵呵樞頓首湛淵路教翰
學先生八月廿六日
高克恭
高房山眠食安好帖(行楷書紙本)
克恭頓首再拜仲實聘君先生閣下别來伏想眠食安
好為慰區區輒有少瀆故鄉劉光遠先生飽學老成今
春留家兄子安處授徒今江西何參政專書敦請到彼
擬廿四日卜行特求大手作一序贈之以見交誼逹望
慨然不勝感激專容面謝以既未間仍冀為斯文自重
不备克恭頓首再拜九月廿二日堇空
袁易
袁靜春寓錢塘雜詩帖
寓錢塘雜詩求教袁易頓首
舟行漫興
涉世恒多故謀身轉益迂馬周聊逆旅阮籍豈窮途鷺
宿依船尾楓凋落酒壺遠行憀慄意對此不能無
白霧籠舟楫青山失畫圖往來迷只尺收歛忽斯須野
曠連飛鶻江清映浴鳬還將明媚色且復慰征途
隄柳攲招䌫江花笑入舟高歌鳬鵠起闊視水雲流牢
落江淹恨飄零庾信愁都將付尊酒短髮得禁秋
憂患看飄瓦浮沉任轉蓬題詩霜葉赤對酒燭花紅嵇
阮情何曠陶韋意未窮前賢負高興不必萬人同
重午客中雨
往恨湘纍遠他鄉楚俗同流傳存弔祭汨没見英雄竹
葉於人綠榴花此日紅未湏嗟旅泊吾道豈終窮
湖上冥冥雨和愁細似塵翠嵐沾玉塵清潤逼綸巾他
日看濃抹兹晨傚涉(闕)遂諳山水意有為苦留人
令節殊方客虛樓暮雨時何心吟鑄鏡予髮欲成絲昌
歜誰浮玉芳醪且滿巵今朝羈旅思更用獨心為
懷吳中諸友六首
風雨蕭齋裏鷄鳴夜向晨簡編心力盡燈火髩毛新餘
地知游刃何人解斵輪煩君無割席漂轉暫埃塵(錢德鈞)
並馬春風陌高歌夜雨牀追游前夢失漂泊此身忙綠
酒西湖色冰肌六月凉難招髯似戟來對玉成行(蕭子中)
卓行拘常調微官更數移君懷同棄屣吾道歎如絲濩
落材高世飛騰命與時晚成梁棟噐剰破十年遲(湯師言)
枉策招尋密高談謔浪俱他鄉懷楚奏何日攬桓須白
月垂紋練青天落酒壺看君話心事餘子盡﨑嶇(唐希賢)
共話巴山雨曾題華步秋儒官雖寂寞公子足風流即
擬同吳詠焉知效楚囚江南新作賦寄爾恐添愁(趙明仲)
之子華簮裔簞瓢只晏如為官應駐輦延客愧無車早
托襟期合能容禮法疎一燈何日共料理讀殘書(馮景說)
右十三詩命意閒遠下語清麗可謂不流於俗矣
然少加精密杜少陵黃山谷不難到也困學民漁
陽鮮于樞題其後而還之大德辛丑冬至前一日
也
伯幾見通甫詩以古人相期自是當家語或者疑
非伯幾筆殆未得其賞雋乘快之趣耳其品評字
字的確非伯幾不及此仲長寳之泰定三年重九
後三日高郵龔璛書於甫里書院之西序
通甫客杭賦雜詩十三首困學翁喜其閒遠清麗
而以杜少陵期之識者謂為的確之論噫非伯牙
不能精其技非子期不能審其音九原不可復作
徒發覽者一慨云吳郡干文傳書
高人詩妙絕留與後人誇江海思親友風塵老歲
華欲乘山谷興遠訪杜陵家知己真成夢歌殘重
歎嗟陵陽貢奎奉題
予嘗聞外舅存悔翁論袁先生詩可近半山而困
學於此十三章期以少陵山谷然山谷律法雖嚴
未免削刻不能無詭遇之意視少陵闊步隨心未
嘗不範我馳驅者前軰評之矣况閒遠清麗不知
可盡山谷否耶困學必有所見也且此所(闕)雜賦
皆五字詩律呂和諧使氣有所充豈不可造少陵
之藩耶更閱全集則存悔當中的矣姑摭此以問
於仲長天歷三年春正月京口陳方謹題
今集慶昕公鄉年客南屛覃思文字間視(闕)教寂
音不啻方駕過也故論議詩與文斤斤少許可獨
盛稱吳人袁靜春先生所作詩至謂清麗秀潤數
十年所無有元祐固已驚掉而昕出先生詩讀之
恨不多見而昕言已足信及來吳中先生子泰仲
長與元祐相友善且已集錄先生詩為若干卷刊
行元祐得盡讀先生詩而昕之言益信此卷先生
手澤仲長寳藏者鮮于君首題直以杜拾遺黃太
史並言黃從杜出其間不可分寸亂鮮于大手筆
而其言如此盖自有所見今昕公為天子祠官言
論重當世元祐閭巷賤士不足知先生故托昕
推重先生之意於卷後而歸之仲長云至順二年
龍集辛未夏四月己酉遂昌鄭元祐拜手謹題
予不識通甫而亦不多見其詩所見者止是十三
首而已然即是十三首而閒雅靖專之趣已見言
間雖尚論其人可也獨詩乎哉東陽柳貫題
予生晚不識困學翁而雅善其子必明每見其論
先友之能詩者吳下袁先生必在其間及客吳先
生已矣獲交其子仲長出先生所爲詩一卷手澤
尚新有困學翁跋語予於是益知必明之言信而
有徵詩曰雖無老成人尚有典刑是卷近之矣四
明姚安道書
先生落拓不羈放情物表肆筆成章皆直寫其胸
中之竒春江靜波秋山峻峯不足為喻也吾儕碌
碌從俗浮湛與先生相去遠甚而欲強加評品正
如盲人說象知其鼻謂象如杵知其牙者謂象如
蘆菔根一語不契便成聚訟豈不發先生泉下一
哂也哉時元統二年七月二十八日黃溍書
詩曰高山仰止景行行止每恨生晩弗獲親承前
軰先生論議幸於文字間時得接對文采風流之
懿今觀吾鄉袁先生手書詩什洎鮮于困學至黃
文獻公諸搢紳大夫士題識如拂蒙霧而觀景星
之昭粲心目俱開矣伏讀再四謹書於後洪武戊
寅夏五月五日諸生王璲拜題
吾郡通甫袁先生元大德五年辛丑自石洞書院
謝事游杭因書五言唐律十三首奉漁陽鮮于公
伯機伯機時為浙東帥府都曹吟詩作字竒態横
出一時南士多慕與之游故通甫亦以詩求正越
明年壬寅伯機北還得官太常典簿以没又四年
丙午通甫亦捐世矣迨後二十五載通甫之子仲
長出仕江浙儒學提舉龔璛子敬禮部尚書致仕
千文傳壽道集賢學士貢文靖公奎仲章江浙儒
學提舉鄭元祐明德翰林待制柳貫道傳侍講學
士黃文獻公溍晉卿暨子敬之壻陳方子貞四明
姚安道師各有題識入國朝洪武中吾郡贈太子
賓客文靖公王璲汝玉復書於卷以致景仰之意
今年正統戊午通甫五世孫刑部檢挍以凝復求
予題嗚呼吾郡素稱士夫淵藪世變相仍故家子
孫能嗣守先業者鮮矣通甫手書諸詩在元大德
間距今一百四十年矣是非子孫之賢其能保藏
而不失墜也哉雖然猶有進者詩曰孝思維則通
甫之學之德困學以杜拾遺期之龔子敬叙其詩
謂得性情之正墻東謂其嗜慾之機淺是皆後人
所當勉焉者也敢以是復諸檢挍嗚呼其鑒兹哉
嘉議大夫都察院左副都御史海虞吳訥敏德識
寬少喜考論吳中前軰嘗閱元黃文獻公文集載
袁靜春先生墓誌知其為吳人而尤以不得見其
子孫為恨他日社學師袁以昭氏過予談及其家
世則靜春乃其五世祖也又明日挾靜春所寄鮮
于太常游錢塘雜詩來示於是靜春之子孫既得
見之又得見其手跡而詩有懷吳中錢德鈞以下
諸友之作又因得見前軰數人於一日間為欣幸
久之吳寬
吾衍
吾子行書古文篆韻二帙并記(原韵不錄)
余自志學習篆畫丁卯歲自征建昌得古文篆韻于白
鹿書院兵火之餘隻字無存友朋間以此役吾性不能
辭一時率意寕無小失一日會應方中于阮舜咨之堂
偶爾言之遂得其本歸證差謬有哂予者曰年如許亦
晚矣因思小失為人所譏孰若證之以免魚魯焉遂不
以老而廢筆聊備檢閱時至元丙戌中秋前三日秋岩
老子記
此本為吾子行先生筆也先生名丘衍住杭之先
花坊時年二十七即不下樓樓上下分業子弟客
至僮輒止不使登通焉使登乃登先生好古變宋
末鐘鼎圖書之謬寸印古篆實自先生倡之真第
一手趙吳興又晩效先生法耳所著有學古編字源
七辨篆品三十八則私印有竹素山房吾氏子行
我最嬾懷真樂飛丹霄數印印鼻小韋帶嘗在手
弄之盖欲和其四稜令有古意是本正子行耑業
秋岩得而證寫之者焉至正七年歲次丁卯五月
望嘉禾陶九成識
吾子行為錢唐人不仕不娶離世異俗好古博雅
隱居授徒四方之士相傾慕者冠履交於戶内而
子行不以貴賤為低昂可者與之不可者拒之居
僅容膝迎送未嘗下樓留心古道樂志簞瓢不與
世俗爭妍巧盖亦尚友千載者弘治初得說文解
字篆韵於沈石田氏所少者古文篆韻耳今復得
子行手蹟不惟點畫足法且合之成全書良足快
心耳嘉靖甲午中秋菽園庸史王鴻羽識
外錄
珊瑚綱云吾禾沈叔雅弘嘉暨子商丞工篆隸八
分所往還多名流董氏戲鴻堂帖其手摹勒石也
與余交有年矣叔雅垂盡時以是書授余曰此吾
一生得力處也余即酬而閱之豁然心目焉盖篆
既分韻可檢每體各書字文所出為古孝經石經
周易古毛詩古尚書古周禮古禮記古春秋古論
語古爾雅周書隂符經道德經古老子古莊子古
漢書碧落文籀文古文雜古文說文演說文荆山
文石郭文開元文牧子文澄裕古文古世本古月
令古樂章乂雲章汗簡風棲紀茅君傳天台經幢
南岳碑華嶽碑三方碑雲臺碑彌勒傳碑王庶子碑
樊先生碑貝丘長碑陳逸人碑比干墓銘楊氏阡銘
季札墨銘趙琬璋古字略李商隠字略衛宏字說郭
招卿字指庾儼字書朱育集字李宗吉釋字王存
乂切韻祝尚書韻崔希裕略古顔黃門說張庭珪
劍名裴光遠集綴濟南集楊大夫集徐邈集張楫
集李彤集孫彊集馬日集林宜集諸書觀止矣無
以復加矣迺叔雅故今之子行也不但伎倆相當
品行亦相若惜其父子相次作古無有繼之者哉
吾竹房書杜詩諸帖(小篆書)
碧山學士焚銀魚白馬却走深巖居古人已用三冬足
年少今開萬卷餘晴雲滿戶團傾盖秋水浮階溜決渠
富貴必從勤苦得男兒須讀五車書吳人錢翼之與
僕交遊數載每欲得篆字而不言僕謂好事若此豈可
無片紙為相贈意今日雨作賓朋不來因染筆寫杜詩
一首字不甚好然其意則頗有拙處姑且充數俟他日
心宇清泰别作一紙未害也大德庚子正月廿有六日
趙郡吾衍書
招雨師文
大德三年夏六月天旱不雨民以為憂且祠禱多不應
文士吾衍呼雨師而告之為之文而焚之曰穹宇之分
奠兮以溷以清噓以為煬兮吹之以冷爰施降之有序
兮下上以寧旁礴之有所或冷兮皇覽告余以不成惟
兹夏之亢盛兮草木暵以蚤零曷有渰之不沛兮火騰
轡兮輘兢望凱風之靡至兮嘑萍翳以弗興魃倡披以
馳騖兮吾有哀夫民之懲龜大荒之畺&KR0850;兮爞后土之
隂精恐暍死之駢道兮蔓天造之忠貞芻靈鱗兮齊以
盛神之倈兮靁為霆款帝阬兮復倈下庶九有兮民惟
正圉赤魃兮山以圍風爾駕兮雲爾旗玄澤下兮萬福
釐陳吾辭兮其(闕)茲
桃花雨樂府一章寄翼之
秦源春夢陽臺晚風散驚紅作秋苑閒隂碧樹摇暖雲
茸苔羅水香氤氲蝶飛不濕烟錦路吳娥怨澀鸞階步
參差海羽䨇燕來依微石舞瀟湘回
古詩一首送翼之回吳
游子動歸思南風起秋聲我亦當此時相送難為情交
朋尚如斯况爾懷父兄三吳亦鄰邦一水非遠程君還
姑蘇臺我留鳳凰城兩地各相望馳心互奔傾流光若
頽波彼此即寓萍浮世苦離散輾轉百慮縈何能慰予
懷握手徒營營
次韻謝錢翼之
筆翰西臺妙文章五鳳樓美才須比玉直道豈如鈎吳
苑辭春色江風散旅愁吾廬正蕭颯二仲得羊求
菌耳徧沃野
菌耳徧沃野瓊芝亦芬芳羣隂掩其茨誰復知爾良我
願得此草移根植崇岡閒攀紫金蕤挹露晞朝陽服食
換綠髓輕舉過紫皇招携三辰游與之同輝光
與鄰寓人隔屋對月夜話(詩内小字自註)
禦寇連墻屋神交得謝瞻(謝有隔屋夜話事)偶逢吾所契共語
月當簷微禄終何補良才尚此淹憑君縱玄論未怪發
幽潛
右故人吾子行手迹十二紙皆前後得之於書夾
所藏復恐散落集而存之其為人見石塘胡先生
所為墓銘茲不書後三十年為至元五年己卯九
月九日江村民錢良佑識
附錄吾子衍文塜銘金華胡長儒譔
吾衍字子行太末人大父為太學生留弗歸遂家
錢唐子行工篆隸書通聲音律呂之學讀太玄經
號貞白處士慕李長吉詩樂府效其體為之氣韻
輒與相似性曠放有高不仕之節自比張志和郭
忠恕玩䙝一世遇人巧宦善富如蟲蛆臭腐將噬
染已其所厭棄者詣門請謁從樓上遥與語吾出
有間矣顧彈琴吹洞簫撫弄如意不輟求室委室
教小學常數十人未成童坐之樓下與客對談笑
喧樓上下羣童一是肅安好譏刺輕侮詩人文學
士獨盛稱杭仇仁近婺胡牧仲汲仲至謂百年止
有其人著述有尚書要略晉文春秋楚史檮杌說
文續釋道書援神契卦間氣中編等書初子行年
四十未娶所知宛丘趙天錫為買酒家孤女為妾
女嘗妻人年饑棄歸母與後夫匿弗言輒去之太
末妾為子行産子數日死留五年當至大四年秋
故夫微知妻處訟之逮母母來(闕)子行所又逮後
夫後夫復舍於子行因偽楮弊事覺捕得言主人
子行固弗知邏卒辱子行南行數百步錄事張景
亮識子行叱邏曰是不知情者攝之何為即解縱
遣歸臘月未盡二日甲午子行持詩一章暨玄縚
緇笠以詣仁近别值晨出家留詩還縚笠子行去
不知所之其詩曰西泠西畔斷橋邊意將從靈均
於斯明年三月辛酉衛天隱以六壬筮之得亥子
丑順流象曰歲子月巳旬寅斯首亥為水鄉已墓
在丑惟子與丑無禄霣虚墓非其藏死沉江湖是
生戊辰土為宰制土弗勝水家絕身棄此其骨朽
淵泥九十日矣與詩合西湖多寳院主僧可權從
子行學詩聞其定死哭甚哀為琬良石鐫碣院後
與浮屠師遺塔相望曰皆吾師請長儒銘庶幾子
行有後世名其銘曰生不瀆死不辱貞哉白
余自至元元貞間客杭得交子行父雖齒在余先
甚欵密也余往來於杭有年間歸吳門每承以詩
或書尺見寄今猶有存者其過山村翁訣别之詩
按胡汲仲先生塜銘迺至大四年也越三十一年
為至正改元始見其手迹於盧山甫家感悼之餘
為作七言一首以附於後亦挽之之意云時余六
十又四良右
無家人擬地行仙自號青霞小洞天愛竹每留緣
郭寺吹簫時泛過湖船詩魂渺渺波摇月篆脚垂
垂雨在川老我猶能見遺墨可堪回首斷橋邊
程鉅夫(名文海以字行)
程雪樓可人帖(行書紙本)
文海頓首再拜月庭教授學士足下薄歲來歸緬想可
人於千里之外新春使至故意何長開以婣聫良厚不
薄逯先君無恙日媒妁有以近曲一二言悠悠未決比
抵家尋約叶之叶從遂且然諾聞命惜晩如何如何義齋
貽書申以重禮不敢當也亦不敢詎也受飱返璧可乎
往復間幸為道謝意臧簿猶未過此同文并福寧記俱
欲得數本便中示及幸幸讎言簡率尚規嗣陳不具文
海頓首再拜元夕後一日
李倜
李士弘臨右軍明府諸帖卷(原文不錄)
(欵書)至大己酉歲七月晦日書於延平員嶠真逸
李公無帖不臨可謂好學也已僕亦好書者然無
暇臨古帖但羡士弘耳子昂
擬晉齋臨帖用筆圓活精到其勤篤可為世法余
每見愧悚不已自恨昏惰無此工夫耳黃石翁
臨古人書多苦局促鮮能得其韻趣余素聞李公
善書今觀此帖誠得逸少筆意無媿前人也□
士弘天資高邁風神秀朗宜其筆墨超然蜀郡虞
集
右集賢侍讀學士李公士弘手臨晉王右軍明府
等帖真蹟一卷士弘名倜河東太原人好學尚氣
劬神苦思務求博洽而後已故其游戲筆墨皆超
悟不羣此卷雖臨倣古人而清新婉麗自有一種
風度是可珍也泰定四年七月壬辰吳郡陸友仁
書
今人臨帖自松雪翁後便到員嶠真逸謂皆有晉
人風裁此卷又(闕)薛道祖與米老書者寳晉之流
世豈無斯人仙遊去已矣興懷感悼錢良右敬題
余幼時每見士弘公與先君議論談笑使人敬服
不已其文章政事為當世之所推重人但知公之
能書而不知公之為人者有不在於此東昌高晉
繄游藝擬晉氏河東李后十年筆墨仙茲其傳弋
陽李瓚
員嶠作畫息齋伯仲間其臨摹又頡頏於松雪困
學二老斯時有三君子而能追及之可謂難矣員
嶠至今存雖獨步可也翰墨特其餘事至於立身
宦途而志趣常超然於物表此吾所以起敬者也
至順辛未仲春望日後學黃公望
龍跳虎卧世眩淑忒翳其古心員嶠真逸李升
論書至於孫過庭姜白石盡善盡美矣他皆未足
為評也姜謂臨書多得其筆意而失其位置今再
觀員嶠所臨兼無位置之失非其胸中熟於二家
之論恐未易致也良右題
公在延平日政事之餘留意翰墨間故臨帖為最
多此卷又其精妙者亦何憾於古人耶吳興趙雍
題
余昔侍李學士見其作書多喜矮卓執筆甚高臨
帖亦然其精熟如此非拘拘摹倣者比宜其遺墨
若斯之妙也鄱陽張昕子東
仇遠
仇山邨七言詩卷(行書紙夲高九寸餘長六尺四寸)
我本迂疏落拓人滿頭霜雪滿懷春登山有屐身恒健
挂壁無絃趣更真往歲效官殊漫浪老來學佛離貪嗔
却憐衛鶴齊鷄輩空費心機不庇身
野鶴清高六翮輕孤雲萬里去冥冥漢科合應茂才舉
唐士曾書遺教經好趁江南諸老在盡看薊北衆山青
錦衣歸日春風滿期醉沙隄䨇玉缾
懶學羊裘漢子陵亦非解印晉淵明好山好水恒相對
浮利浮名不願爭詩酒每尋朋友共田園都付子孫耕
野心直與閒雲似却笑孤雲出岫輕
末俗由來不貴儒愚夫愚婦恣揶揄束書合向山林隱
絶迹莫登名利塗膝上有孫貧亦樂門前無債醉如愚
咸平處士真堪羡死守梅花住裏湖
宦海漂流四十年老來默默守吾玄艱危頗得文章力
嫁娶各隨兒女緣白飯充腸聊當肉好書到手不論錢
閒心懶作邯鄲夢樂取南&KR1141;一枕眠
筆硯生涯獨善身一區花竹四時春無求莫問朝廷事
有恥難交市井人簾外烏衣飛下上窗前綘蘂結輪囷
鑑如居士東隣住肯借霜毫為寫真
難得心交左伯桃亦無善相九方皐而今賤子多儒誤
自古山人索價高衆雀豈能知鵠志一鷄何足用牛刀
獨醒獨醉俱堪樂妙理依然有濁醪
倦游懶著小烏巾短髮絲絲白滿簮信手拈書聊慰眼
轉頭忘事太無心笑他杜老頻看鏡愛我昭文不鼓琴
喜有山林方外友時携佳紙索新吟
北風雨後忽南風頃刻開晴又轉東后土未乾偏有恨
漏天難補(闕)無功小樓兀坐思猿鶴好客相期避燕鴻
壁上墨蘭香可掬令人長憶所南翁
豪氣年來漸埽除簞瓢自樂守臞儒江頭盡醉唐朝士
澤畔行吟楚大夫萬里鯤朋何必羡一官蟣蝨不如無
葛巾草履從人笑莫問青衫(闕)葉枯士瞻上人習定
好修與予晦翁笑隱長老三世交矣求予斐章遂信手
寫七言十首塞白上人其為我佛前懺悔綺語業至治
元年九日山邨老友仇遠書於北橋躬行齋
予始就學時即知仇白名蓋二先生迺宋之遺老
同居錢唐名望相等一時制作多出其手學者宗
之爾時天竺南北兩山法席甚盛諸尊宿咸在無
不與二人者游仇遠字仁近自號山邨民學者稱
為山邨先生盖抱道博通之士也今觀其詩沖遠
幽茂而静退閒適之趣溢於言外信可敬也此詩
乃為前住天平山士瞻和尚所書者今六十餘年
矣今天平住山復菴禪師士瞻翁之法子也一旦
得之如獲舊物且喜且歎既為卷俾識於左夫物
之廢興成敗似有數存乎其間自兵興以來故家
所藏法書珍玩殘剝毁棄鮮有脱者而是書獨完
於水火瓦礫之餘而又復歸於其後之人殊非偶
然也俯仰今昔為之一嘅洪武戊辰八月東臯釋
妙聲謹識
吾愛山村叟詩工字亦工波瀾唐句法瀟灑晉賢
風交好論方外英雄在彀中天平宜寳護開卷氣
如虹中吳釋弘道
朝野尊遺老山邨有逸民書傳東晉法詩接晚唐
人樂易胸中道風流席上珍前賢不可見仰止挹
清塵吳僧守道
仇先生仁近宋季老儒也與白先生湛淵詩名並
稱於吳下人謂之仇白若唐之皮陸也二先生晚
年謝事樂於湖山泉石間多與方外士游名山勝
地佛刹靈區足跡所到無不有其題詠兵後石刻
墨本百無一二存也此數詩乃仇先生晚年所作
錄與天平士瞻翁者兵後亦失去翁之徒今天平
住山復菴禪師復得之於他人復菴以為傳家之
珍徵余題其後衍壯時過天平見翁於松下翁善
辯評論古今人物惟允於詩亦稱道仇白也仇先
生詩前軰以曾論余尚何言哉然是詩既失而復
得禪師宜加寳重洪武二十年歲在戊辰十二月
望日燕山大慶壽獨菴道衍
山邨先生詩置近代詩家中新巧局製中置一古
商彜識者寧不高其雅厚耶先生所交多偉人在
方外亦皆卓卓如晦翁輩人物先生詩中稱所南
所南鄭憶翁其制行不可屈撓世指為殷之逋播
臣先生稱之先生為人可知矣奕
右詩蓋山邨先生莫年退休時所作也其沖澹閒
曠之意藹然可謂逹生委命者矣前輩文墨近不
多見復菴其寳之洪武己卯冬孟二日吳門後學
梁用行觀
仇白之於宋季猶毆虞之於元初觀其辭翰則知
其趣矣其語平而易其氣醇以和若行雲流水曷
嘗用意求竒哉在唐稱郊島鳴於詩前輩謂其彫
刻肺肝語險艱澀既以窮其身又以愁於人韓子
云將使自鳴其不幸耶是卷始於南麓禪師值時
艱成烏有復闇復藏之山中以貽後人後之覽者
當珍之練川遺老姚性善夫
正德丁卯八月十九日吳門盧襄師陳觀
仇山邨詩余嘗於西湖遊覽志中見其數首愛其
沖澹典雅每以未見全集為憾是卷乃其親筆書
與方外友士瞻者其風格大類樂天觀其詩可以
知所養矣卷後諸跋皆釋子所書字畫不苟豈皆
賢而隱於衲者歟嘉靖丙辰春正月既望箬谿七
十四翁顧應祥書
馮子振
馮海粟居庸賦卷(行書八紙高一尺六寸長幾三丈)
居庸賦
淮南劉安著天下之塞九其一居庸居其間向吾之未
始至也意其巉絶萬仞噫嘻劍閣之不可攀至元庚寅
吾以一僮二馬儼然桑乾流水之徑逶迤而從之首駮
其彪腹爛其斑山䕫㒃(闕)地媪匿奸菴&KR0146;㢝於霏崦橋
略彴於清潺拙窈窕於翠摺工寂寥於綠灣嵐剰暉於
願慳淙遺響於方珊崛䥱鍾而冶釜劣號玦而&KR2010;環層
棱類於椎魯盤阻誑於疎頑中分一宿舂之紛紜已絕
半九十之荒間曰此居庸之關也耶牽率而往從容而
還幾微之面曾無十步九折之歎夫何有古今之至險
道里之至囏也哉十載庚子羸驂重來秀葽蔚其初荑
榮木餙其新栽夏將半而謝豹方欵春已盡而野櫻未
開香兜熏百和於既老蔬蕨薦一拳於若孩辛丑之歲
商羊為災明年一再過之鷙猛伐址蜿蜒㗳煤敧沙潰
為沸壑芳草卒為汙萊疾馹寢埃傳車怒雷燄犖确而
不樵暈崢嶸而不摧擣嶔崟之毁巢批嵽嵲之魁&KR0935;矼
梁萋其株尋欄楯拔其根培餘波漸溢其舂撞諸峯彌
厲其崔嵬鞅欲前而却後胷不跌其如推然後知古今
之至險道里之至囏劉安所為九塞之一塞者豈虛言
也哉於是吾生四十六年矣面加皺鬢加白臍始噬腕
始扼膚焦然而欲槁筋倦矣而猶客始憶吾前者十三
年之慞狂懵惑如醉者之乘車幸而不墮於一落千丈
之不可測也且自居庸之北而之乎上京也黑谷倚左
關之脅紅山踰側嶺之肩俱通白玉之京曾遇赤城之
仙鵰窩臨岐而危罅龍門峻壁而穹懸窰披無數之錦
萱陸染無䨇之金蓮漢臺蹲其磊磈秦塞斗其延緣故
其知章亥之步者以為開平高於析津之境者四十里
是以居然屹立於山後神州只尺之天罄朔漠而悉臣
互太隂而為根靈泉蟄萬古之冰急漲洗百川之渾大
瀛移北溟之鯤太液浴西池之黿御天峙朱雀之門睿
思闢絳闥之閽金閣聳華蓋之閫鐡竿樹祗園之幡乾
岡龍偃蹇而首卧艮麓駿騰驤而足奔帷宫啓而玄武
北戸次舍拱而紫微内垣烟非烟而松鱗之冷韻蛟滃
霧非霧而椒翼之澹芬鳳騫官溝暗分凉亭不暄柳細
於條草遲而繁偏嶺之隂燭羞晨暾厚貂六月而嗔單
虚籟孤吹而厭喧廩弗待秋暑何能袢時則多雨少霽
有溪無痕走澗石於不轉之流埋驛亭於無家之村忽
平陸之成江幾高丘之撤樊比歲北轅駭機難論旭日
正中丹霄可捫遽獰飈之簸蕩愕巨雹之飛掀蠅癡齧
䣛之健騮蝟縮挾輈之快犍老兵仰袴而囊土使客頂
鞍而失鞬俄而搏擊暫置夕陽在藩吾詢之旅進之夫
勞我以麴沽之樽謂何從而驚詫而服怪於狙猨曩灰
心於納屨屢剪紙而招魂自疑道路之遭逢非有宰物
之怨恩迺間歲而一值漸不知其頻煩茲其家常之匕
筯無異几案之羔豚吾思其說而未有得則中宵以起
而喟然曰不虞之變倉猝之怪其摧剛拉勁如前史所
志大如桮圈者果若是吾安能數乘此險以競車仆馬
斃之沄沄乎是歲之冬絮其狐貆雪壓天低雲沈地翻
幻林增誤月之苑遥炬築疑烽之屯千里塞關而欲冥
四面卷席而同昏支頥之頰乍&KR0034;於朝靧裹手之指垂
墮於盤飱稍廹可汗之州始温病鶴之軒驟楚綿之輕
襲卸燕毳之濃寒版泉吊其伏蚖涿鹿睨其翔鸞蚩尤
之城毒螭故蟠山川猶玄女之氣金碧尚黃皇之丹其
陽則上谷之郡(下有堞字點去)苔寖漫縉雲之都岌其巑岏其
上椎鑿栖之嵓巒宛曲﨑嶇次第刻剜盡當時伯禹之
治水大概自冀州而發端故是間導濬之迹在咸想見
腁胝之力殫况復枯螺澀蜯之殼軀嘗九潦稽天之酷
瀾堆灘磧而出没雜蘼蕪而息蕃怛桑壠之塵揚遂芝
田之夢闌淫流涸八柱尊狡蟲死生人完信魚頭之戢
戢拊河洛而悲歎橐神化於悠長役鬼工於不刊近則
鷄鳴之山叢祠蕣顔憤娣摩筓紅啼碧殷慟厨人之銅
斗弱酣代於衰孱㛰媾作於仇讎歡吹激而哀彈側為
榆林旁即潙汭雖重瞳斗口之側微更娥皇女英之卓
異彼饕餮之不才何商均之亦類果賢否之皆天而聖
愚之易地頼宵明與燭光穎季嬪之嬋裔於是舒徐大
野緩慢寬陸融為結構聚為蹙縮因山之列雉晏晏當
道之廢垣矗矗下能渴飲窟之馬上則涎局轅之駒升
若緣魚墜如擲狙如是三陟降者各以三數百武計始
周匝俛仰一眄睞乎北口之隅方其未至於北口也山
海經所為大翮山者巋然其上吾每枝策是山之脊而
南望焉冥濛惝恍薊都之曾城樓觀九市廬井繩野級
梵棋陌帘肆皆可微茫點綴於放睫之一餉吾灑然晞
髮於方零之沆瀣遂揖次仲於躊躇四顧之墟而語之
曰飛仙之狡獪一至此乎將文字之隊地不在茲乎不
然科斗之廢久矣何為自出新意為隸為古以強顔刻
劃人間世歟翁默不應吾(下有痡字點去)匍欲劬汗洽流其如
沐道倍進而長吁篚交王會之玉帛斛䞇島颿之騑珠
上苑擷三時之新太官傾五方之腴輻湊兩都軫遨廱
衢我牧我輦我驪我輸勇躐其驘伎鏖其驢矧駟軿與
駱輜赫名閥其勲閭或主家其軒御或戚畹其纓裾玉
頰閨姝憑軾而居蒼頭廬兒夾輪以趨繡襜曙褰紋薄
溽虛意氣横陳光華與俱莫不矜長雄於盤辟角駛黠
於縈紆或迎躅而歛容或聆珂而避道聳騈脅之驂乘
逆揚聲之騶導或牴牾其轄而蹈藉或扞挌其鑣而踸
踔各會於環中之樞以捷其望外之巧樓亭依於籀嶂
候館跨其青岑亦有婉孌草花斜簪往往牖秀堪餐國
豔未識投梭佯忤對竈偽泣懶鏡罷梳慵機悔織可以
賦閒情於交臂可以寄遠意於良覿吾乃今知野芳幽
卉多生深谷僻壤曳袿摇珥不必通都大邑折柳惜别
怱怱柔柯料後夜之初蟾效長顰之淺蛾少年㢮轡而
忘疲獧子委金而媒笑豈爾日之媌娙非往時之燕趙
吾方抵桮以起縱靶而征軒輊浮嵐婆娑片程俄而青
天為小白晝為杳平土為迮涓流為遶郭長鯨以為郛
縵修蛇以為繚掩靄閴其陽隂蔽虧衒其昏曉或齦然
而嚼或呀然而吞或黮然而幽或煦然而温洞毛竹而無
孫溪桃花而有源虎踞神皋鵬運溟海幽陵掎其蓋統
幕拊其背掎蓋則九州之内拊背則九州之外冠奥區
其如羃襟大河其如帶所以控制方輿尊安聖代父老
為予言前此七八十年我太祖神武皇帝嘗以貔貅百
萬仰關而臨之所為汛掃萬國而旡前揮斥八極而旡
對者也善閉善鍵善扄善鐍彌縫旡隙纖罅必窒削丸
泥之請封悼玉門之生入連肺屬腑固壘堅壁百樓不
攻萬櫛為密其間巨石箕踞林立狼戾狠疾嫵媚俱失
忿者角觝鬭者逆擊竅之嵌空枰漫楸奕孰&KR0008;瓏之可
狀疇棐淨之如拭頑顔格磔醜額黧黑火&KR0008;水囓雪仆
霰踣積大冶之&KR1992;鐡深壊刦之灰墨肌罕豐融骨乏潤
澤羈雌隕而虐羽潛豹蹶而僵蹄狸妖塌於&KR2294;鑱牛鬼
困於枵躋垜者為防捍者為隄偃然而唐岸然而磯或
蔓而幃亦薜而衣或窪然而臼或介然而胄或森然而
戟或井然而甃或龕而浮屠或坡而窣堵或塊鎪而撐
拄或室架而紉補儘人情世故之機械匪天造地設之
斤斧眵氛浩其攘(原蹟攘字旁注)圓礫偏其莽莽均為逆旅无
論宦賈一車以南者釋然而暄妍一車以北者栗然而
凄楚垢塞色之受辛壒騎氣之旁午肩摩肱切髀齬髖
齟投巇靡措伺間無所轂拉軸而頓膺鞭裂韉而挾股
束蛙螾之濡竇填牛羊之牧譜劇太行之迴車窘邯鄲
之故步探鼠蹊於羞澀問蝨隧於遲暮螘九曲而徙垤
蛛一綫而穿路得寸亦寸得尺亦尺袖促衿其莫舞甲
倒趾其誰剔偶晷孔之能移殆尺蠖之信詘輅牽聯奚
俟輓馭飄忽寧須叱然而小棘爛觴其攢㓨翳薈蒙茸
其逼仄九軌焉往而通津千門何繇而廣陌憫羊腸之
跼蹐蘄蚿足之摶幹壑谷為隔岡阜為阨曷愚遷而丁
鑿罔共折而靈擘暍者饋於五漿&KR0146;者休於尺宅紛瓢
榼之豪奪靡酸醎之治擇虀藜羹於徹凍飯粟顆於未
脱薪勃落於壈樵寢篝籠於熱簀眠壚之脂黛糟粕業
屨之妾庸糠粒招行人而瞬目估唐肆而德色技愈下
而愈貧錢日售而无獲袒裼躶於木皮色取仁於杏核
夫須其裳莞藺其幘多懸疣而負贅纔揜髂而裋胈水
聲䀨䀨引脰度脉砉然奏刀晝夜頟頟亦或小瀑練為
斷潢為泓為瀯激射其旁或導其支為碾為磑閒為蔬
圃餘浸所逮鵝鸛豪嬉鸂鶒下窺亦何異於罋盎噱翺
翔之醯鷄溜琮琤而潄泉湍渤潏而沿溪渴羽濯於駃
騠戲錦湔於鳬鷖陂之而不鴻洲之而不鷺澮之而不
田溝之而不渡垠江湖之空闊石洒落其沈痼僅百𣲖
其沃沮私桔橰其雨露或躑躅於野鹿或嘲啾於林烏
霧屛張而乍闔扉箑駐而无逋掌驟撫而節翻幅連沓
而綃鋪擁腫鄰於瓠壺拔鋩利於昆吾開戶卧於處女
當關萬於一夫客者常勞主者常逸坐制羣動人自為
役慎藩籬之訶護增保障之封植鍊真宰之混茫膠大
鈞之密勿英魂大呌而孰酬俠口共呿而莫詰至若葩
分葉暝嘒彼嚶寂雛呼翁蕘媪讓娃汲俑氈邀魅嚴鼓
跳覡琵琶之盲唱空巷琭瑇之踏歌饒(下有覡字點去)粒臠牲
之敗䏑蒜嘬癭缶之薄醅糜吸小兒戴大父之帽女子
穿丈夫之屐家人連姑婦之枕芻賤踞主賓之席謳謠
樂其風土呌笑雅其俗習是亦韓相國太平豐稔之圖
朱陳村嫁娶農桑之集惜倥偬其留盼難傾倒其萬一
彼有劇某水曰可緡夸某邱曰堪弋俗子俚其名氏如
彈琴峽之可為大笑絶倒者(下有殆不字點去)則吾不勝其太
息也木能蒼黃果亦丹漆槐樗椿槨榛棗梨栗草班荆
而晤語菜蚤韭而供給繩樞半昂瓦之缺漏茒棟例銛
尖之&KR0886;嵂猶筩礲之逐逐兼鐸遞之歴歴中邊困於滑
注陟降耗於紏級如是為里者四十為轉側者三十而
後蹀躞馳驟於一蹵而造乎南口之衝霽急景之奔虹
彎落月之長弓坦蛻鱗之饞虬攫掉臂之嘷熊左則如
噞如喁右則如墻如墉有山隆然突兀其中是為山前
之居庸繪中原五千里而為之容驚暘谷之方東小天
從是而遠大短晝從是而醒鬆狹土拓落而翕張細流
噴薄而疏通吾於是凌厲秋霞浩歌天風盪千古未了
之竒胷抉四望无際之方瞳而之乎昌平之驛而辭鞚
焉蕭散秦斄刁騷罽犎鷹決起而脱鞲鶴奮鳴而出籠
却視來徑碧山叢叢鬱玄冥之沍澤戴斗極之空同還
陽鴈於欲冰歸夏蟲於未冬返流浪之浮查轉无根之
吹蓬健犢背之愴父躍漁榔之吳儂謝蘋蔢於夕酥閣
穄米於朝酮於是滄岳不羈之野人蹍然而唶曰前日
鴛鴦之濼也灤都之山後今日龍虎之臺也薊闕之山
前每歲之秋鑾輿北旋農工告休水潦棄捐登梁籽於
廪庾宿槀秸於原田霜蕪粲其綿邈凉菊曄其明鮮於
是天子乃大獵於龍虎之臺也招摇秉麾列缺捧鞭置
九垠羅八埏貪狼發機狡兔應弦麖褐寬而穴吭兕藍
縷而丹咽鶻青雲而鴇薾鴞銀漢而鴐顛血嗉其刳墜
翎其翩少焉數實登&KR1690;會鮮就剸釃甘泉以為醴調嘉
榖以為饘豹櫜飽而嗷嘈鶡俎抃而跰躚輯上公於爵
舉俯羣珮於蟬聯已而黃屋移蹕翠華當躔嬙輗朱駢
嬪輞碧嬛競寳鈿以流轂如璣衡之啓璇旂毒舒舒模
糊錦牽駕瑰犀於馴觸鈎桀象於頑跧弭節於大口捲
班於御園都人翹翠㔩之靚餙夾道擁爐薰之穗燔天
子為之按轡徐驅乃御大明之殿冠冕弁而南面錫醼
焉皇懽浹霈澤宣郊鳳藪麟解鷂縱鸇略九區於廟筭
陶四海於一甄梯航有不腆之玄菟斥候有不驕之祁
連雕題有内附之黑䝤六詔有外縻之白滇井陘有(下有)
(白字點去)不杜之圉碻磝有不牢之圈峨岷有不玉之壘江
漢有不湯之淵梁門有不銅之築建鄴有不金之堅成
功有不牒之鏤偉績有不崖之䥴公侯有特立之屛翰
仁義有自然之戈鋋故曰居庸之一塞特高天壤之九
塞昭代之永年何止山河之萬年方將道德為維愷悌
為邊禮樂為鑰詩書為鍵豈但百居庸之塞而已哉異
時蚰蜒之小壘刀左角以為觸蚍蜉之寸鎧國大槐以
為安等魏中之有梁裂晉境而分韓稍區區輸翟之攻
守復擾擾周秦之摧殘疆漢界於大磧戍唐營於五原
燥六朝其焉取割五代而無存我世祖皇帝執符以御
極從善如轉圜挈三百年共盡之江左開億萬世方昌
之聖元當是時也滄岳不羈之野人自淮泝河去楚適
燕憶尚方借劍之始有蟠木為容之先蓋嘗明目張膽
排奸薦賢流涕為書瀝血為箋&KR4088;屋嗔其何為咄山謗
亦偶然宣臆於紫檀九重之陛拜命於龐村四方之氈
梗孤生之大槩受先帝之深憐旋號哭於鼎湖忍投文
於湘川復素衣之化緇逾白髮之難玄擬酬恩於未死
空信史之能傳哽知己之博陵久南陽之新阡紛故人
之厚禄嚇腐鼠於鴟鳶問我辰之安在愧造物之拘攣
泚枯毫以自滌特歲月之蹄筌吾於是片段南北居庸
之竒間執東西行者之口嘅幾越於長城將歸休乎夢
藪緣是不憚掇拾自忘固陋他日庶幾倦遊京國半生
藉手之畫卷抑以尉薦不出里閾故紙埋頭之病叟删
大人子虛之傳附招隱遠遊之後彼浮沅湘上會稽自
以超然溝瀆絶出培塿者真太史公牛馬走也耶大
德壬寅予至自上京與客談居庸之勝絶疲於應答遂
作此賦今十六年矣支離老倦無復脚色呵凍為吾靜
春書之海粟道人馮子振
海粟馮公以博學英詞名於時當其酒酣氣豪横
厲奮發一揮萬餘言少亦不下數千真一世之雄
哉遺墨之出爭以重貨購之或刻之樂石或藏諸
名山往往有之則為人寳愛可知矣余藏此卷者
久極為珍祕今以歸蒲圻魏先生先生博雅君子
必有以賞識之斯文為有所托矣友生金華宋濓
跋(行草書本身紙尾)
馮翁耽耽老墨虎嘯風詞林彍飛弩熊羆象犀在
不數血人牙牙齒踰斧有一嬰之折汝股横行妥
尾孰敢侮天門九關列翁伍讓翁先登翁孔武丙
班文章耀策府葩華綷錯雜織組不於其夷於其
阻物不虎傷虎物&KR1541;枝撐倒顛人汝苦北登居庸
豁心腑飛巒去天僅尺五黛擁嵐浮動百堵翠華
北廵六飛舉從官車騎多如雨翁如揚雄不羅縷
作賦鋪陳傳下土如何大將建旗鼓六師如雲一
擲賭翁今騎箕還帝所獨遺手書作媚嫵得之者
誰鄧春父菖蒲為菹范登俎蜇喉戟脣不敢吐還
如天霜貸宿莾物以多貴等束楚㸑婦煬竈喜欲
儛遂昌山(下有昌字點去)樵手獨拊題詩愧無一字補翁
名星垂萬&KR1457;古遂昌鄭元祐敬題(行書)
鴻烈解言中國有九關惟劍閣為至險唐李謫仙
作劍閣賦僅百二十字今觀元馮海粟賦居庸首
尾幾五千言何閎衍鉅麗之若是也噫予竊有感
焉(以下節略)今德威遠暨薄海内外罔不浹被教化禮
樂制度聲名文物超軼漢唐之上使海粟得生此
時必將持簡操筆製和平正大之音以形容太平
之盛比隆雅頌豈止作為是賦也哉讀者要當識
此洪熙元年秋八月監察御史吳訥題(行楷書連鄭跋一紙)
袁桷
袁清容舊歲北歸帖(行書紙本)
桷頓首再拜習卿經歴郎中尊兄執事桷舊歲北歸以
長兒之喪蒼黃渡江不得一詣行舘非有簡慢相别兩
載第聞貴名日起為吾道重不肖蹤跡困滯實有望於
激昂也桷歸舍以歉疫之餘且學治生薄田隸吳門每
困膺役近覩新條欲從使臺求一牒文為脱免計元籍
儒生復係寄莊似可施行倘得崇篤力加覆護一飰必
祝寧敢忘所自也詳委令家奴控露臨紙增念伏希垂
亮不宣桷頓首再拜記事再拜上習卿經歴尊兄契弟
袁桷謹封
袁伯長同日分塗帖(行書藍紙本)
桷頓首再拜明復真人契舊侍者仲夏與公同日分塗
一就沙漠一臨湖山情况清濁判然有分此正是太極
肇分時節不審玄覽為何如超然澄觀燕處順宜伏惟
道履堅固桷留滯周南未易得告瞻企珍䆳實不勝情
族叔德平謁選將注畏寒先歸欲見仙風道骨共議瑰
室相交乏理談論綿密必有神契念久違色笑遂奉此
紙便中時賜教藥尤仞不忘霜寒切希照亮桷頓首再
拜
鄧文原
鄧文肅公臨急就章(原文不錄)
(欵書)大德三年三月十日為理仲雍書於大都慶壽寺
僧房巴西鄧文原
天歷庚午清明日汾亭石巖民瞻觀於武林宗陽
明復齋(隸古)
至正八年六月廿日會稽楊維楨偕河南陸仁同
展卷於東滄聽海閣仁嘗學章草者以此卷入臨
品之能云
至正庚寅夏五月廿又四日方外張雨謂素履齋
書此蚤年大合作中歲以往爵位日高而書學益
廢與之交筆硯始以余言為不妄迨暮年章草如
隔世矣信為學不可止如此
洪武十一年戊午歲五月豐城余詮拜觀於東倉
之甘泉里寓舍
急就篇漢黃門令史游作蓋推本蒼頡爰歴博學
凡將等篇而廣之也今石刻相傳為吳皇象書凡
顔師古所著者無焦滅(闕)以下六十三字又頗有
訛脱始東漢人以用藳法寫此章故又號章草此
卷前元鄧文肅公所臨公繇山房高公薦入掌制
誥出持憲節斯乃應奉翰林時為理仲雍所書觀
其運筆若神蜦出海飛翔自如仲雍名熙于闐人
好古博雅為吳郡判官建言助役法民便之弘農
楊子綸出示求題故并及之洪武十二年三月清
明日後學袁華書於鼇峯精舍
嘗論急就篇此小學家之說漢史游傚凡將為之
也末叙長安涇渭街術後或增以齊國山陽二章
宋歐陽修居史館日以餘力及於是篇取州名裒
次之然是篇去古逾遠脫漏訛舛不無人欲辯其
失得而增補亦徒自勞耳漢人以藳法書之故曰
章草此草書之祖也近世人多尚草真行未始學
而先習草如人未能立而欲走盖可笑也况章草
之來作於科斗籀篆觀其運筆圓轉用意深妙烏
有不通籀篆而能學者哉苟其聰明之人雖不通
籀篆能彷彿其形似猶可其奈刻鵠不成者也自
東漢以降臻乎妙者惟皇象鍾繇王右軍而已唐
宋間人臨鍾王所書亦不多見欲習之者不通籀
篆誠難乎哉此卷巴西鄧文肅公所臨公在元時
獨以文章名世而又以能書名世號稱三大家公
與焉觀公運筆用意甚合古人之妙此卷實希世
之寳也亮上人出示乞余題余故以草書之難習
併錄於卷末非但以警於人而有以自警也洪武
二十七年蒼龍甲戌秋七月獨菴道衍寫於海雲
東軒
正統戊午中秋後二日武昌陳謙拜觀於毗陵之
寓舍
鄧善之與本齋札
文原頓首再拜總管相公本齋先生閣下文原不意慶
門為福所倚堂上竟以微疾奄至大故聞訃驚怛曷能
為情然壽母以貞節終始有子克盡孝道為時良二千
石亦可無憾九泉矣銘文見委義不得辭屬體中略苦
風寒而來使以河冰不能久留未免力疾屬稿且繕寫
納去其於發潛德則未之有取也遺貺益重愧恧地遠
不能引却悚然而已人還率爾具復冬令嚴寒惟順理
節哀是禱總干照察文原頓首再拜來諭一一為嗣
(闕)言之自有書奉答銘文中為字有失筆别篆紙末壽
康菴記來使趣行當行馹使便納上來使勞中統一定
鄧祭酒職米帖(行草書藏經紙本内項氏印不錄)
收職米後宜厚犒之也文甫亦自供糊窗之勞他可想
矣此書自新安發恐慶長已過宣故特作此吾妻凡事
耐心小姐而下想皆安文原書致賢妻縣君十二月三
日一書與眉叟便付去家中謹風燭此書附徽州典
史赴省便回時附數字來報平安為佳書中所言同知
之說吾妻自知之不必言
鄧善之杖錫見過帖(行書紙本内項氏印不錄)
文原和南上賢叟長老禪師侍者去冬承杖錫見過極
慰久别之懷區區一病年餘伏庇幸安但起居飲食尚
未復常作書輙目昏腕弱故筆研亦久廢塔銘已藁就
令小子寫去贊語併呈似殊愧不能工耳何時乘便到
杭相與傾到珍&KR1457;重&KR1457;不具文原和南上
龔璛
龔子敬宣城詩并識卷(行書二紙高尺餘長九尺)
書閣
年華荏苒故客况寂寥新雪融疑是雨風和欲近春疎
梅縈小鳳宿藻負潛鱗書閣閒登望時煩載酒人
偶題
宿雨池館淨閒官造請稀石榴朱夏色山鵲青雲飛遐
矚臨風檻沖襟散暑衣陳編撫芳潤脉脉髮初晞
郡樓
久客有遠思肩輿登郡樓聊為避暑飲更學御風游疊
翠城南面䨇虹水北流流將五湖去葉葉采蘋舟
述懷二首
古道直如矢古心能斷金今人思古人寥落誰知音旭
日臨前除暄風散幽襟相彼好鳥鳴擇隂嘉樹林豈無
念朝饑溉之釜與鬵大川無停波高山上嶔崟白髮何
由玄寒暑日夜侵叔孫獨楚製莊生常越吟載歌行路
難歌闋意彌深
葺荷不用織采蓮尚可食芳時安可常秋風鳴槭槭美
人明月璫青霓以為裳手攬北斗柄低昂挹天漿天漿
解渴心下土何茫茫九牡閶闔開寸誠函綠章焉得飛
仙術與陪鸞鶴翔所憂歲年駛敢畏道阻長啓戶辯夜
色驅車遡晨光終然江海澨臨路空徊徨
次韵劉景初偕陳元佐見訪
松閣啓晨眺東雲白英英空尊媿坐客函道聞屐聲郊
墟地自扄林巒暑逾清官居屬冗散朋從多淡成拂麈
急雨過聫鑣去隄平書味一何長襟期浩已盈挑鐙展
篇什寤寐山中行
楚雲湘水圖歌謝張師䕫教授
離騷之國幾千里十幅蒲帆順風駛風順猶須兩月程
伊誰移來墮書几張君墨妙游戲爾亂峯因君接天起
蒼然古木摧不死君應曾隱茅屋底得非是間種蘭芷
慘澹經營那及此松連閣上聽秋聲讀書眼花字如蟻
玉立長身挾童子披圖置我平生喜憶惜詩家愛許渾
凌歊荒臺尋舊址云何姑孰大江邊望湘潭雲尺有咫
我今識君意總為詩料理雲兮楚之雲水兮湘之水廻
鴈夕陽啣一葦山高見衡嶽江遠會南紀君兮君兮可
奈何我詩敢劘屈賈壘
題李克復治中所藏兔圖
雄捉朔雌迷離自是生生無盡期如何時人好異說兔
子之孕惟望月水中影對素秋圓天上身居廣寒闕烏
鵲相傳枝白鶂但視(原蹟視字點去詩末書應字)風走物具四支毛
與羽不同螭虎亦四足無路通水榖雖則能變化蟲豸
竟偏梏氣化飛之徒形交走之屬驗從上古燔求爾在
野逐韓公滑稽毛穎秃八竅吐生殊駭俗不須更問然
不然至今富有中山族
題温日觀蒲萄
墨雲過雨月正黑手摘虛空了無跡一架縱横碧落秋
戒壇池上僧房側
老錢折枝
桃似胭脂棃似雪折花人是惜花人折枝圖上堪腸斷
忍更題詩破費春
泊舟
小舟尋夜泊明月散風瀾故人相别處䨇鷺立前灘
予歸京口省墓天錫出此紙徵予書宣城詩記憶不甚
真天歷二年孟夏二日龔璛識
余生江南所敬二子敬先生吳興姚儒行何可企
及此龔公所著對之歛袵迺癸酉閠三月廿八日
暮夜過京口天錫示此卷其述懷二章真無媿古
人龔敬今亦古人矣噫句曲外史張天雨記(行書)
壬子秋八月余同叔明友兄養疴於汾湖之濱承
京口郭天錫廣陵王伯容兩來慰訊携龔子開所
寫詩一卷見示嗟嗟子開逝矣書法絶矣外史張
君與余有卅年之交近聞隱僻修真會晤未卜何
時撫卷三歎荆蠻民識(行書二跋本身紙尾)
郭畀
郭天錫詩文雜記
風灾鬼難之域僵卧接飲之士或雕其題而漆其齒或
貫其胸而鏤其體服禽獸食草木鴃舌鳥語或斷髮文
身而魋其結或毛以為車或革以為船亂鯨波涉雷淵
夙夜虎兕之林寢食蛟龍之川梯山棧谷沙度繩行莫
不來享來賓來貢其珍蜿蜒濩落扶服稽顙請吏而稱
臣未始壓羊刑馬而要之以盟也云云右會同館賦
君不見王昭君家住秭歸啼處村生來住近離騷國悲
歌慷慨惡離羣紉蘭結茝佩衡芷芝澤頮面薇骨薰瑶
琹慣識九歌譜懷感遠道偏消魂明妃曲
客行暫憩此禪林路遶溪流石磴隂山氣入舟知夜久
雨聲連樹覺村深寒添芋火增多事風落燈花息妄心
憶與高僧宿靈鷲月斜松頂一猿吟夜宿山寺
光分顧兔一毫芒遍灑春芬論墨場得趣妙從看劍舞
全身功貴善刀藏夢花不羡雕虫巧試草曾供倚馬忙
昨過山僧餘習在小書紅葉試新霜贈筆工范君用
晚風索索酒初醒巖桂花開香滿庭掩書不讀亦不寐
明暗一燈如露螢次韻袁道甫
世間一切法如雲行空中太空不待雲因雲而見空
清風鳴禽竹觧籜&KR2264;下枕書還看書(前五言絶後摘句)
士女大集勢若禹峽春流胥濤秋壯壑趣岸滅前擁後
推轡騎巷休輿橋道息武無可布視不得留
謝疊山字君直妻李節婦以君直故與二子繫金陵獄
一將官欲納之李紿曰爾能脱我械繫乃可議此將以
為然禱上下釋其獄李即具湯沐約翼日出是夕伺二
子熟寐解衣帶自經死藁葬城東濠二子放還後數年
子定之復往裹骨歸葬卷吾李先生謹思贈詩云猝猝
多羝屈幽幽獨雉經借渠施粉黛聊與照丹青孤槥何
年寄重泉底處扃有人能縮地不隔短長亭
宋末沙門道燦姓陶氏自號無文龍興人文筆高古不
落禪僧窠臼多與一時名公鉅人處往其題蒲萄草蟲
云汴都南薰門外蒲萄一架九十里盛夏烈日景不到
地當時民物昆蟲熙熙然囿於綠隂清影間今富陽道
中盖彷彿高皇帝舊京遺制也百年故國茂草連天不
知蜎飛蠕動翔集何所造化生色乃於紙上見之悲夫
宋周文謨太守有愛姬善棋而絶色史衛王以計取去
十年不見一日周謁衞王忽見姬與衛王對局四目相
顧驚喜不已遂賦念奴嬌詞云棋聲特地把十年心事
恍然驚覺楊柳樓頭歌舞地長記一枝纖弱破鏡重圓
玉環猶在鸚鵡言如昨秦箏别後知他幾換絃索誰
念顧曲周郎樽前重見千種愁難著猶勝玄都人去後
空怨殘紅零落綠葉成隂桃花結子枉恨東風惡盈盈
淚眼見人欲下還閣
司業鄧文原狀高克恭云公性極坦易然與世落落寡
合遇知己則傾肝鬲與友終身亦不復疑貳公在杭愛
其山水清麗公退即命僮挈榼擕杖履適山中世慮冰
釋竟日忘歸好作墨竹妙處不减文湖州畫山水初學
米氏父子後乃用李成董巨源法造詣精絶公卒後購
公遺墨一紙率千百緡為詩不尚鈎棘自得天趣嘗見
公作畫時雖貴交在側或不暇顧揖有譏其簡傲者久
乃識其真浙右多豪門右族或飛語汙公公亦不辯暨
北歸行李無長物貸於人而後具舟費公掾行臺時嘗
從大夫相威公入見世祖顧問再四曰是高嘉甫兒耶
賜中統鈔二千五百緡公嘗言自筮仕月給餐錢外所
得僅止此房山有田二頃課僮奴耕作歲入不能供給
及卒之日家無餘貲識與不識皆為流涕易簀命喪葬
用朱文公法及區畫家事甚悉此心不以生死亂衆謂
講學之驗
鮮於樞札云適與大兒議親來杭至常之新安暮泊溪
口中夜墮水幾為溺鬼作五言自儆云勿浣衣上泥留
作韋與弦因風寄逹夫都司一笑
郭天錫抄諸賢遺稿
張庭堅自靖人自獻於先王義君子之去就生死在於
天下國家而不在於一身故其死非沽名其生者非懼
禍而引身以求去者非要利以忘君也仁之所存義之
所在鬼神其知之矣昔商之三仁或生或死或為之奴
而皆無愧於宗廟社稷豈非謀出於心歟晦菴先生云
胡致堂議論英發人物偉然向嘗侍之坐見其數杯後
歌孔明出師表誦張才叔自靖人自獻於先生經義陳了
翁奏狀可謂豪傑之士也
林僉憲善之春日絶句寳篆香消雨散絲誰撩詩興上
花枝春風吹度南&KR2264;竹一片紅芳落硯池又西湖夕佳
亭句晴雲木末山四圍新月荷花波萬頃
石敏若柳花詩來時萬縷弄輕黃去日飛毬滿路傍我
比楊花更飄蕩楊花只是一春忙
吳雲道中遣興九絶句
雨餘烟柳綠如苔水淨沙明白鳥廻花氣滿船無覓處
隔籬村舍瑞香開
水村烟草暎花叢夢裡青山入瘦笻晚泊楓橋春睡重
滿船風雨不聞鐘
曉入招提草樹馨怪來松栢老龍形如何剥落冰霜盡
依舊春風吹得青
吳國池臺幾刦灰城闉蘭若鬱崔嵬老僧笑指峩眉石
曾見承平出蜀來
一枕落花溪上春翛然意與葛天隣世間多少邯鄲夢
夢覺依前認不真
水光淨盡月波隨每過垂虹起遁思不信鴟夷五湖去
扁舟只為載西施
花柳清明過雨初修篁風動鳥相呼青山如此不歸去
時向溪流照白鬚
毗山嵐翠入苕溪曾倚池亭醉夕暉回首交朋半凋謝
烟波無際白鷗飛
卜居擬向水晶宫深築茅齋萬竹中三月江南蓴菜美
季鷹何苦待秋風
疊山贈命士云鴂鳴方歇楚臣憂草綠王孫滿地愁試
借星圖看分野黍苖秀處是何州
高彦敬題初陽臺道中云二千里地好耕桑無數海棠
官道傍風掠亂紅攙馬去春光更比路人忙
子昂詩庭槐風静綠隂多睡起茶餘日影過自笑老來
無復夢閒看行蟻上南柯
鮮于伯機湖上新居云吾愛吾廬好臨池構小亭無人
致青李有客覓黃庭樹古蟲書葉莎平鳥篆汀吾衰豈
名世詎肯苦勞形
題范寬雪山句前山積雪深隠約形體具後山雪不到
查牙頭角露遠近復有千萬山一一倚空含太素懸崖
斷溜冰滿壑野店閉門風倒樹
戴表元題子昂疊軸云百折雲山路不通無名怪木淡
書空相逢欲問秋風客不是巴中是剡中
北村題姚静齋女柔德一日三刲股救其兄云女生他
人媍兄死誰養親刲股與紾臂孰仁孰不仁
張玉田山中白雲詞題紅葉云萬里飛霜千山落木寒
豔不招春妬楓冷吳江獨客又吟愁句流水孤村似花
繞斜陽芳樹甚荒溝一片凄凉載情不去載愁去長
安誰問倦旅羞見衰顔借酒飄零如許謾倚新妝不入
洛陽花譜為回風起舞尊前盡化作斷霞千縷記隂隂
綠遍江南夜&KR2264;聽暗雨右調綺羅香
賦松花云碧浮春盖黃點秋棋細芳泛月露委殘釵烟
梳高髻曾戲折幾度宿寄山房麵塵雲屑香入蜂鬚蜜
房風味應别篘酒浮湯愛霏霏粉黃清絕嫩苞新子
憑誰香歌五粒(到)只怕東風吹盡長蕭蕭黃髮獨鶴歸
來滿庭零亂金雪右調華胥引
咏蝉云槐薰忽送清商怨依稀乍聞還歇故苑愁深危
絃調苦前夢蛻痕枯葉傷情訴别是幾度斜陽幾回新
月轉眼西風一襟幽恨向誰說低鬟猶記動影翠貂
應悞我䨇鬢如雪枝冷頻移隂疎難戀空負好秋時節
凄凄切切漸迤邐黃昏砌蛬相接露滴凉柯晚來聲更
咽右調齊天樂
題周草&KR2264;志雅堂云製荷衣傍山&KR2264;卜隠雅志可閒時
欵竹門深移花檻小動人芳意菲菲怕冷落蘋州夜月
想時將漁笛靜中吹塵外柴桑燈前兒女笑語忘歸
分得烟霞數畆乍掃苔尋逕撥葉通池放鶴幽情吟鶯
歡事老去却願春遲愛吾廬琴書自樂好襟懷初不要
人知長日一簾芳草一卷新詩右蘋洲漁笛譜
送人之西江云寒侵桂葉鴈風擊碎珊瑚屑姸凉閒試
新霜晴帖頌橘騷蘭秋事正竒絶故人又作西江别
書樓虛度中秋節碧欄倚遍愁誰說愁是新愁月是舊
時月右調醉落魄
嘯翁詞云草夢初回卷簾盡放閒愁去書長無侣自對
黃鸝語絮影蘋香春在無人處移舟去未成新句一
硯梨花雨右調點絳唇
圖書一室春暖垂簾蜜花滿翠壺薰硯席睡覺半&KR2264;晴
日手寒不了殘碁篝香細勘唐碑無酒無詩情緒欲
梅欲雪天時大德十一年歲丁未十月初十日客寓
燕山奔走暮歸黃塵滿面挑燈讀此詞一過想像江南
如夢中也是夜一更畀
外錄
珊瑚網云天啓丁卯冬覩郭畀手錄詩文一帙格
外上下俱命墨可想其書畫擅勝倪迂追念郭髯
我所愛者也余時病未痊聊摘一二旋為鬻古者
索去姑存此以俟延津劍合淋漓滿志耳
郭天錫書遺林上人詩卷
題宋春卿城市山林
功名身外聊復爾丘壑胸中實過之盤谷壽康懷李愿
輞川蕭洒友王維何人使氣銕如意老子放懷金屈巵
市井收聲凉夜永竹風杉月亂書帷
普照寺楚山閣
白衣處士息羣機高閣登臨送夕暉吳地荒凉征馬盡
楚山空闊斷鴻飛晝閒塔影來朱戶月落鐘聲殷翠微
直下先人敝廬在莫年蓮社得相依
大年便面
疎雨洒荷氣微凉生柳隂閒亭不愛暑坐占清湖心無
客且罷棋有風宜披襟向來行路錯足底黃埃深此意
一領會落日孤蟬吟
為僧作山水
門有方袍客圖成水墨山我非求肖似汝亦愛幽閒密
樹難分辨高雲任往還行當絶世事終老屋三間
有客披方袍合爪前致辭不獨愛公畫仍復愛公詩詩
成縱意書了此一段竒世人稱三絶公胡不自知我心
了不知晚歲聊嬉嬉向來用世心轉首成棄遺所嗟聞
道晚倏已䨇髩絲前賢去已遠來哲未可期寓形宇宙
間倀倀欲何之願誨藥石言再拜真吾師
三月十日寄了即休
白水起寒霧蒼林騰濕烟會心圖已竟假筆竟難傳一
悟空中色相忘定外禪褁茶來竹院風雨落花前
送樂伯善赴都
石磴雲昏筍蕨香江城花落燕鶯忙黃金臺高地形聳
白玉堂深春日長之子顯擢神所與(闕)道將亨民小康
臨行握手出軟語東鄰夜雨淋糟床
燕趙感慨鼓俠氣江湖摇落嗟虚華艱危歴盡為憂國
事業無成非戀家江光隠見魚龍窟雲海蒼茫鷗鷺沙
桃花水長三月暮片帆挾雨飛天涯
篆籀堆牀窺逸跡歌詩到耳遺古音歲華正似阮孚屐
世事真成昭氏琴剪毛肥羊快一飽泛駕駿骨輕千金
暄風拂帽春衫簿小憩宫墻楊柳隂
趙千里小景
鸜鵒喧柳隂生鵝樂清泚竹風遞荷氣長夏凉如水王
孫翰墨仙丹青絶紈綺何當著幽人艇子沙頭艤
元暉山
灌木蔭滄洲閒雲疊曾巘茅茨在只尺逕路渾莫辯黃
家玉印章翰墨屹冠冕悵望海嶽菴禾黍西風轉
下隍朱氏竹山圖
鳳臺東南山萬里山人宴坐何從容乾坤清氣不可遏
一夜春雷起籜龍詩家襟度蔚蕭爽百尺琅玕日應長
我欲驅車訪此君只恐山靈杜來往
題米南宫像
海嶽菴空骨已仙風神超邁畫中傳凌雲健筆飛光怪
不顧人間喚米顛
題滿川花馬趙子昂畫
曲江洗刷雲滿身雄姿逸態何超羣眼中但覺肉勝骨
幹也合讓曹將軍嗟哉今人畫唐馬藝精亦出曹韓下
玉堂學士重名譽一紙千金不當價山窗擁雪觀畫圖
據鞍便欲擒於菟天廐真龍有時有杜老歌行絶代無
客有蓄青玉荷盤色竒古檠杯作蓮蓬下屈為柄
上覆作蓋蓋十九點青質而紫章匠氏剜為蓮房
殆奪天巧故人元復初命不肖賦詩
碧雲亭亭水天永翠蓋翻風墮秋影文姬團扇感初凉
露華亂落明珠冷紫莖綠葉歌秋蘭涉江折得烟蓬還
前緣已被專房誤守宫血點猶斑斑麴生解后誇竒特
倒捲滄溟供一吸太華峰高歸路遥但覺滿懷春拍拍
俗眼傲睨琉璃鍾金罍未用爭誇雄嗚呼古詩調高和
者寡擬喚杜陵醉中把右近詩數首書遺了堂高弟
林上人畀
了堂上人方外友如天錫者情為至矣故其手跡
盈篋每皆惜之不令有所散逸雖俗士有不及之
者宜勤師拳拳不忘歐公於冥冥中也錢良祐跋
陸友
陸友仁書世說卷(隸書)
陳仲舉言為士則行為世範登車攬轡有&KR0697;淸天下之
志為豫章太守至便問徐孺子所在欲先看之主簿曰
羣情欲府君先入解陳曰武王式商容之閭席不暇煗
吾之禮賢有何不可
周子居常云吾時月不見黃叔度則鄙吝之心已復生
矣
郭林宗至汝南造袁奉高車不停軌鸞不輟軛詣黃叔
度乃彌日信宿人問其故林宗曰叔度汪汪如萬頃之
波&KR0697;之不淸擾之不濁其器深廣難測量也
李元禮嘗歎荀淑鍾皓曰荀君清識難尚鍾君至德可
師
陳太丘詣荀朗陵貧儉無僕役乃使元方將車季方持
杖從後長文尚少載著車中既至荀使叔慈應門慈明
行酒餘六龍下食文若亦少坐著膝前於是太史奏真
人東行
晉文王稱阮嗣宗至順每與之言言皆玄遠未嘗臧否
人物
王戎云與嵇康居二十年未嘗見其喜愠之色又云太
保居在正始之中不在能言之流及與之言理致淸遠
將無以德掩其言
謝太傅絶重褚公嘗稱褚季野雖不言而四時之氣亦
備諸名士共至洛水戲還樂令問王彜父曰今日戲樂
乎王曰裴僕射善談名理混混有雅致
過江諸人每至美日輒相邀新亭藉草飲宴周侯中坐
而嘆曰風景不殊正有山河之異皆相視流淚惟王丞相
愀然變色曰當共戮力王室克復神州何至作楚囚相
對
會稽賀生體識清遠言行以禮不徒東南之美實為海
内之秀
高坐道人不作漢語或問此意簡文曰以簡應對之煩
竺法深在簡文坐劉尹問道人何以游朱門答曰君自
見其朱門貧道如游蓬戶
庾法暢造庾太尉握麈尾至佳公曰此至佳那得在法
暢曰廉者不求貪者不予故得在耳
桓公北征經金城見前為琅琊時種柳皆已十圍慨然
曰木猶如此人何以堪攀枝執條泫然流淚
簡文入華林園顧謂左右曰會心處不必在遠翳然林
木便自有濠濮間想不覺鳥獸禽魚自來親人
謝太傅語王右軍曰中年傷扵哀樂與親友别輒作數
日惡王曰年在桑榆自然至此政頼絲竹陶寫恒恐兒
輩覺損欣樂之趣
支道林嘗飬數匹馬或言道人畜馬不韻支曰貧道重
其神駿
劉尹云人想玉荆産佳此想長松下當有清風耳
又云清風朗月輒思玄度
謝胡兒語庾道季諸人暮當就卿談可堅城壘庾曰若
文度來我以偏師待之康伯來濟河焚舟
王司州至吳興印渚中看歎曰非唯使人情開滌亦覺
日月淸朗
袁彦伯為謝安南司馬都下諸人送至瀨鄉將别既自
悽罔歎曰江山遼落居然有萬里之勢
顧長康從會稽還人問山川之美顧云千巖競秀萬壑
爭流草木蒙籠其上若雲興霞蔚
王子敬云從山隂道上行山川自相映發使人應接不
暇若秋冬之際尤難為懷
道一道人好整飾音辭從都下還東山經吳中已而會
雪下未甚寒諸道人問在道所經一公曰風霜固所不
論乃先集其慘澹郊邑正自飄瞥林岫便自皓然
王夷甫容貌整麗妙於談玄恒捉白玉柄麈尾與手都無分别
庾大尉在武昌秋夜氣佳景清佐吏殷浩王胡之之徒
登南樓理詠音調始遒聞函道中有屐聲甚厲定是庾
公俄而率左右十許人步来諸賢欲起避之公徐曰諸
君少住老子於此處興復不淺便據胡牀與諸人詠謔
竟坐甚得任樂後王逸少下與丞相言及此事丞相曰
元規爾時風範不得不少頽右軍曰惟丘壑獨存至
元二年秋七月十日吳郡陸友書世說中語
至元四年龍集戊寅正月二日京口袁矩子方曹
南史元舉大用金華吳福孫子善同觀於清閟閣
此卷予舊藏又嘗雜書紙尾把玩山澤間後為元
鎮持去至正丁亥十二月四日與元鎮同游梁鴻
山携在行笈因得重觀故友陸友仁隸書世說數
則語感慨歲月予老矣能幾把卷重題而歸諸淸
閟閤海昌張雨
班惟志
班恕齋二體千文卷(真草間書烏絲闌紙本高七寸長一丈八尺餘)
千字文(原文不錄)
(欵書)至順四年閠三月廿有四日大梁班惟志書(真書)
錢良右
錢翼之四體千文卷并記(原文不錄)
余壻張性之久言作四體千文未暇也連日不及無以
遣興遂為引墨雖妙不及古人或後予生者庶亦知字
之源委也至元二年丙子三月下旬蘇人錢良右翼之
記
吳郡翼之錢君書法為明時名重四方者也此卷
千文備四體之精妙性之張君携至(闕)陽因得以
觀至元丁丑二月望日浮光王都中敬題
此卷錢君翼之作以遺其壻張性之篆隸真草古
之善書者亦各有所長而鮮能兼之也性之究農
黃之經餘暇喜臨池淸標雅尚盖貌如其心錢君
書四體千文而授之法粲然可玩性之當亦開悟
矣新安汪澤民書
右四體千文一卷吳中錢翼之先生書也古精於
書者莫如晉如王如庾謝皆稱書聖篆隸真草猶
鮮能兼况其下者乎翼之道學而善書備四體且
精到書此以遺其佳壻張性之盖望於性之者其
有深意乎性之儒而醫好古博學者也暇則臨池
日不下千餘字雖造次顛沛一點一畫不苟駸駸
逼翼之而窺古人之域自是不止其當何如哉由
筆法得三昧持敬以養其心言動舉措無不求其
至而一如用筆然此又何止於論書也古所謂心
正則筆正其不謂茲乎至元丁丑二月集賢同同
書
吳人之以書名世者始張旭張從申至於今風徽
未泯也翼之以字學有聞於其鄉卅年此卷為其
快壻作四體千文是尤得意之書即今已不可易
而致之况其後哉東陽柳貫
評者謂吳中惟松雪翁書法備衆體繼之者錢君
翼之因觀為其甥張性之作篆隸正草四千餘字
老筆至此亦甚勤矣(闕)外訓之傳將見靑出於藍
者勉旃勉旃海岱劉貞白記
吳興趙公早年學書用工至精密迨其得於心應
於手縱横曲折無不如意之所欲出以公之學名
其家者務於速成往往摹倣公暮年所書而求其
形似如不由其戶而欲升其堂入其室也得公之
用工精密又參以古人而别出新意自為一家如
吾翼之者盖不多見此卷千文四體皆其得意書
尤不可易得今翼之已不可作而有子逵能傳其
業亦以予言為然否乎至正六年六月十五日黃
溍書
予觀中吳錢君翼之書四體千文其用工可謂精
至矣四體之字出有先後當時學各工一體今以
一人而欲兼之難矣哉夫篆籀實字之源隸真草
其流派也體雖不同凡下筆當務方圜雄勁則風
神完足而結締之工拙不足計也臨池積久必自
有得翼之其見於此歟惜其宰木已拱而不得握
手極談也此卷乃其女夫張性之提舉家藏尤其
著意所書性之以通儒精盧扁之學佳士也能知
寳此其東牀之選不苟矣至正十八年臘日鄱陽
周伯琦書
錢逵
錢伯行書虞雍公辯烏賦
辯烏賦
蹇我生之不辰兮遽遭家之多難痛堂上之諼萎兮交
摧戕於肺肝步屺前而悵望兮曾白雲之漫漫蹈九死
而一生兮存喘息於已殘勉行營於高燥兮卜壌夏之
所安朝既亡於蜚鶴兮莫敢晞於栖鸞俄潛闥之載扄
兮政除月之隆寒紛紛提之令鳥兮翔童童之同山惟
二三其柔桑兮僅短短而可攀誰知彼之雌雄兮忽駢
棲於其間亟營巢而莫去兮曰彛猶而盤旋銜壌而益
墳之楸兮載上下其修翰獨旁廬而感慨兮澘涕泗之
汎瀾謂蒼蒼之蓋高兮亦莫探其端也豈期衆目相與
駭矚風行而電馳道路之相譁也儀談而秦辨聚落之
雄夸也金相而玉振衆芳之聲詩也嵩岱峩峩而萬疊
友朋之高義也羌不謀而相埓兮觀古而驗今目為至
孝之感兮覘瑞應之圖而有云况顯名於孝烏兮亦或
謂之善禽摭北齊之蕭兮李唐之林列巢門之順兮棲
冠之參鋪張虖裴之表門兮鉤索乎(闕)之孝心申申虖
銜塊以助陶兮又遝觀而南尋迨天使之口流血兮庸
顯顔烏之誠忱僉曰昔聞而不見兮固可紹往哲之徽
音吁嗟予小子曰不然兮猶足以理而言兮何山巔不
為烏所集兮何林間不為烏所巢兮孝性之修亦士之
常守兮事物之來亦有時而適然兮何足詫也瞻彼鸒
斯實名維慈予垂久哺之訓公興孝飬之辭嗟彼能而
我不逮兮懷乎風木之悲矧哀哀而蒙酷罰兮豈嘉祥
之可希復倀倀而昩所(闕)兮何前賢之可追意夫&KR1476;&KR1476;
而章厥罰兮俾悠悠其孝思維此理之忽然兮又孰較
其是與非嗟夫予小子不可不辨兮恐來者或失其是
衒損其心而泥其迹兮斯去古而益遠於名教而或戕
兮豈清議之可逭眷里衎之嘉言兮特君子之樂善賦
以捄將來之弊兮亦豈夫子之好辨
右辨烏賦一首宋丞相雍國忠肅虞公之所作也紹興
六年公丁母秦國太夫人憂哀毁骨立朝夕哭墓有枯
桑兩烏來巢悲鳴不去人皆異之以為篤孝所召多作
詩頌之公因著賦以自解此公家傳之所具載者也公
之八世孫堪適遭父處士君之喪出此賦見示且俾書
揭座右逵以為故家之文獻尚存詩書之緒不墜因樂
為之重錄云至正十五年冬十月甲子彭城錢逵謹識
邊武
邊伯京書千文冊(草書紙本)
千字文(原文不錄)
至元之辛巳春正月元日石抹景良以此紙徵不肖書
時天氣清淑光景可人遂滌玉腰研試貍豪筆大書千
文以歸之近人以余粗學困學翁墨蹟但知點畫形似
耳武奚足尚今且塞公雅命殊勉強也覽者幸勿見誚
隴西後學玉蓑漁者邊武伯京父識(行書)
跋邊伯京千文
書法弊於宋季元興作者有工而以趙吴興鮮于
漁陽為巨擘終元之世出入此兩家是卷千文為
邊隴西伯京書自叙出於漁陽結搆潤密波瀾煥
發殆未易優劣也按史元順帝以至順四年六月
即位改元&KR1457;統凡二年乙亥則重紀至元凡六年
辛巳則改元至正不知何以復系至元於辛巳耶
豈作是書時乃至元之日而遠方尚未知改元耶
石抹元之宦族仕浙者尤盛景良未詳其履歴此
必伯京寓浙時為書耶自後數年而元亦季矣我
朝三宋者出追蹤魏晉開一代書學之源今而才
賢&KR1200;出駸&KR1457;古人矣鄭思齋啓範購得此卷持以
示深為論文翰與治化相通者若此思齋冶理文
章直欲等秦漢上之顧扵此卷加欣賞焉異時當
軸取人之善亦若此焉矣是歲嘉靖甲申三月三
日儼山陸深謹跋(行書洒金紙本)
汪從善
汪國良假舟帖(行書紙本内項氏李氏印不錄)
從善頓首拜復居竹按答提舉文几從善昨承惠書兼
有佳貺謹依收領所有假舟之事四月初可遣一介來
從善今只在初七八日間可起乞知之如會雲西提舉
望通拜三意是幸人回草此伏希照亮從善頓首再拜
二月十二日
揭傒斯
揭文安公雜詩卷(草書紙本高一尺餘長六尺餘卷内項氏印不錄)
題真村堂
家居魏亭北悃幅自無華風俗似太古生涯如小家飲
醇猶恐過衣帛尚疑奢稍與鄰人異詩書有五車
題園趣亭
日與世情遠學人聊冶生畦蔬多品類樹果各生成野
老過偏數山禽近不驚詩書吾所好農圃也須明
題山水卷
䨇松臨古屋蕭洒高人情蓬戶常深閉山橋時獨行欣
聞急澗響復愛晚風清世事如解帶誰謂戀簪纓
憶昨四首
天歴年中秘閣開授經新拜育羣材宫門待漏常先到
講席收書每後回召試時蒙天語勞分題不用侍臣催
滿頭白髮丹心在太液池邊只獨來
宫草䓗茸禁樹齊日趨延顥對凝暉(下有線分二字點去)朝迎步
輦花間立暮送回鑾柳下歸碧殿東臨瓊島近金河北
引玉泉肥幾回弘慶門前路春氣濛濛欲染衣
巳巳羣儒應壁奎端陽侍晏寳慈西線分學士親臣送
詩賜皇姑御手題注酒含春瑶露重承塵轉午錦雲低
日斜共出西門道既醉猶能散馬蹄
奎章分署隔&KR2264;紗不斷香風别殿花留守日頒中賜果
宣徽月送上供茶諸生講罷仍番值學士吟成每自誇
五載光隂如過客九疑無處望重華
宫詞一首此篇在前
碧殿隂隂玉漏遲流鶯䨇囀萬年枝平明小輦花間過
又是君王幸閣時揭傒斯
昔唐宋之韓柳歐蘇以文擅名時稱四大家元有
虞楊范揭以詩鳴世人亦謂之云余近日頽榮進
閉門却掃倦則遊藝雅好博古展卷評品至視文
安公手書已作詞格清麗筆法婉媚似得晉唐人
逸韻由其心志非力可勉若困而學之終不能入
豈可與庸鄙罔習共鑒定其甲乙若斯人者當時
罕有與之儔匹余特寳重是卷獨歎其高處不必
世論之同也賞音者自以余為然予何言哉明嘉
靖乙未歲仲夏十又一日在北&KR2264;下書退密齋主
人墨林項元汴力疾饒舌
喀爾庫庫
庫庫子山十二月十二日帖(草書紙本内項氏諸印不錄)
喀爾庫庫頓首再拜彦中管鉤賢友足下十二月十二日
金子振宣使至得教字深荷遠懷之至中間見誨實是
下心然亦自有公論也於此足見足下篤於吾昆弟至
深不肖惟多馳感耳不知來春可果至都不付下棋枰帽
等皆已領此時請家兄使想已逹度賢友亦必喜也此
間公私皆望家兄早來閑報吾兄知之文書一節克明
甚是用心緣不肖小女病(旁添四五十日竟至逝去不勝悲塞奈何奈何)及身
常有微恙不曾與克明相見近月半日來方出當與彼
論之後便奉報未由奉見願盡珍重理今因人便草草
不宣喀爾庫庫頓首拜十二月十四日書諸般雜色素
箋及建連付來些小為禱銀朱亦望惠數兩欲為印色
此中者不可故也彦中管勾賢友足下喀爾庫庫謹封
(五字闕半)
庫庫正齋臨懷素自叙卷(紙本高一尺餘長一丈内項氏諸印不錄)
草書懷素自叙(原文不錄)
草書不可識卿字少於即草書不可知叔字少於其草
書不可道於字何曾草所貴者筆圓所上者筆老獻之
答謝安云世人那得知耳
庫庫子山書梓人傳卷(草書紙本高九寸長九尺)
梓人傳柳子厚
裴封叔之第在光德里有梓人欵其門願傭隙宇而處
焉所職尋引規矩繩墨家不居礱斵之噐問其能曰吾
善度材視棟宇之制高深圓方短長之宜吾指使而羣
工役焉捨我衆莫能就一宇故食於官府吾受禄三倍
作扵私家吾收其直大半焉他日入其室其牀闕足而
不能理曰將求他工余甚笑之謂其無能而貪利嗜貨
者其後京兆尹將餙署余往過焉委羣材會衆工或執
斧斤或執刀鋸皆環立嚮之梓人左持引右執杖而中
處焉量棟宇之任視木之能舉揮其杖曰斧彼執斧者
奔而右顧而指曰鋸彼執鋸者趨而左俄而斤者斵刀
者削皆視其色俟其言莫敢自斷者其不勝任者怒而
退之亦莫敢愠焉畫宫於堵盈尺而曲盡其制計其毫
釐而構大厦無進退焉既成書於上棟曰某年某月某
日某建則姓字也凡執用之工不在列余圜視大駭然
後知其術之工大矣繼而嘆曰彼將捨其手藝專其心
志而能知體要者歟吾聞勞心者役人勞力者役於人彼
其勞心者歟能者用而智者謀彼其智者歟(原蹟歟字旁註)是
足為佐天子相天下法矣物莫近乎此也或曰彼主為
室倘或發其私智牽制梓人之慮奪其世守而道謀是
用雖不能成功豈其罪耶亦在任之而已余曰不然夫
繩墨誠陳規矩誠設高者不可抑而下也狹者不可張
而廣也由我則固不由我則圯彼將樂去固而就圯也
則卷其術默其智悠爾而去不屈吾道是誠良梓人耳
其或嗜其貨利忍而不能捨也喪其制量屈而不能守也
棟撓屋壊則曰非我罪也可乎哉可乎哉余謂梓人之
道類於相故書而藏之梓人盖古之審曲直面勢者今
謂之都料匠云余(原蹟余字旁註)所遇者楊氏潛其名喀爾
庫庫為信卿侍郎書時至順二年冬十月之廿八日也
趙期頤
趙子竒本齋帖
予識本齋卅年文章宦業世所稱道今年其子季境于
維揚有善繼述忠孝之家其可尚哉趙期頥書
馮思温
馮思温贈季境詩
胄出名門正妙年置身聊爾奉藩宣塵生驛路頻驅馬
雨溢官河穏放船后土祠中花綴玉平山堂下柳飛綿
遄歸公館應多暇好對芸&KR2264;理舊編晉陽馮思温
書畫彙考卷十七
