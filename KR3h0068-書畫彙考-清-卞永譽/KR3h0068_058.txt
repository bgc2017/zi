書畫彙考卷五十八
刑部左侍郎卞永譽撰
畫二十八
明
文徵明
文徵仲倣米氏雲山圖并題卷
余於畫獨喜二米雲山平生所見南宫特少惟敷文之
蹟屢屢見之大要父子無甚相遠余所喜者以能脱略
畫家意匠得天然之趣耳元章品題諸家謂皆未離筆
墨畦逕晚乃出新意寫林巒間煙雲霧雨隂晴之變自
謂高出古人元暉亦云漢與六朝作山水者不復見於
世惟王摩詰古今獨步既自悟丹青妙處觀其筆意但
付一笑耳且謂百世之下方有公論又嘗自言遇合作
處渾然天成薦為之不復相似其言雖涉誇詡要亦自
有所得也余暇日漫寫此卷然人品庸下行筆拙劣不
能於二公為役觀者以畦逕求之正可發笑耳乙未冬
十一月晦徵明書
文衡山倣米敷文雲山圖并題(青綠小幅)
平村綠樹一谿分百疊晴巒鎖白雲貌得江南烟雨意
錯教人喚米敷文徵明
樹色猶含雨山容未斂雲草堂閒注目春意正氤
氲穀祥
當年春色曉氤氲天外三峰碧玉文為問華陽洞
中客可能持寄隴頭雲彭年
春水没漁磯春雲連樹綠落葉在遙山江南雨新
足袁褧
文待詔關山積雪圖并題卷
古之高人逸士往往喜弄筆作山水以自娛然多寫雪
景者蓋欲假此以寄其歲寒明潔之意耳若王摩詰之
雪谿圖郭忠恕之雪霽江行李成之萬山飛雪李唐之
雪山樓閣閻次平之寒巖積雪趙承旨之袁安卧雪黃
大癡之九峰雪霽王叔明之劍閣圖皆著名今昔膾炙
人口余皆幸及見之每欲效倣自歉不能下筆曩於戊
子冬同履吉寓於楞伽僧舍値飛雪幾尺四顧千峰失
翠萬木僵仆乃與履吉索素縑乘興濡毫為圖演作關
山積雪一時不能就緒嗣後攜歸或作或輟五易寒暑
而成但用筆拙劣雖不能追跡古人之萬一然寄情明
潔之意當不自減也因識歲月以歸之嘉靖壬辰冬十
月望日衡山文徵明
外錄
書畫舫云有客以關山積雪圖見示精細之極索
價五十千經年始售乃徵仲盛年傑筆也其人云
尚有層樓圖在其家界畫竒絶題名尚用文璧較
之晚歲率易而成者真天淵也
衡山龍門覽勝圖并記
三月韶華過雨濃暖蒸花氣自溶溶菜畦麥隴青黃接
雲岫烟巒紫翠重一片垂楊春水渡兩崕啼鳥夕陽松
晚風吹酒籃輿倦忽聽天平寺裏鐘偶與九逵先生
談天平龍門之勝為寫小景并書近詩請教庚寅四月
廿又一日徵明記
徵仲治平山寺圖并題
遙遙治平寺乃在楞伽麓之子神情秀空山褁雲宿月
冷石牀清孤眠豈能熟還持一束書起傍梅花讀燈昏
夜參半饑鼠鳴古屋凄風西北來吹墮簷間木感此霜
露繁坐覺芳華促少壯曾幾時歲晏在空谷念此隔重
城何能慰幽獨
玄隂失昏旦朔吹號枯株懷君别未久奄忽歲云徂空
庭飄微霰慘淡集饑烏城郭黯以凄况復空邨居空邨
白日短寒雲晴郊墟青山不為容黃葉繞精廬遙知松
窗下時披古人書古人不可見願言掇其腴誰令事干
禄雕鎔失其初嗟余亦喪志與子同厥趨豈不懷遠業
均受貧賤驅朱門富華屋長途有高車寧知饑寒士一
飽不願餘栖栖斥鷃翔豈與鴻鵠俱何當長風發共奮
青雲衢履仁久留治平歲暮有懷題此奉寄正德乙
亥十二月五日徵明
文太史石湖圖并題
題石湖圖與陸子靜
春盡南湖水拍空扁舟如坐畫圖中催詩忽送雲頭雨
吹面時來柳外風人與青山原有約興隨流水去無窮
自家不是陶元亮一笑應慚對遠公
平生幽興碧雲深老去閒身縱壑人喜共白公修洛社
何如逸少在山隂夕陽鐘梵烟藏寺修竹人家水遶林
滿目溪山琴趣在底須絃上覓知音徵明
文衡山石湖圖并題詞
晩涼斜倚赤闌橋天遠白烟消酒醒顧見花間影浮雲
散月在林梢野火青山隱隱漁歌綠水迢迢昔年曾
此醉清宵共&KR0712;木蘭橈白頭重踏行春路同遊客半已
難招夜靜山高月小玉人何處吹簫右調風入松并
石湖圖夏月望日徵明寫
徵仲丹泉草堂圖并題
聞說仙人葛稚川丹成仙去已千年白雲渺渺都無蹟
碧竇涓涓尚有泉秋老山空寒浸月草香沙暖玉生烟
林堂俯仰成今古總屬風流顧彦先衡山徵明為清甫
畫并題
仙嶺媚春華浮泉雜綺霞雲中迴碧草天上泛桃
花流蔽金堂宅源來玉女家容成如可揖綠盞酌
丹砂五嶽山人黃省曾
文待詔老子像并書清淨經老子傳跋卷(白描老子像經傳俱)
(楷書原文不錄)
病困無聊寫此奉(闕)山煉師永充福濟觀常住一笑置
之徵明頓首
猶龍公道貌玄言吾夫子以為不可測識者而徵
仲先生以筆墨追之幾得影響此不復當以藝事
目矣必焚登流眉香一銖乃可開卷壬戌十二日
李日華敬題
衡山袁安卧雪圖并題(紙本挂幅長三尺四寸闊一尺三寸)
趙松雪為袁道甫作卧雪圖老屋疎林意象蕭然自謂
頗盡其能事而龔子敬題其後乃以不畫芭蕉為欠事
余為袁君與之臨此遂於墻角著敗蕉似有生意又益
以崇山峻嶺蒼松茂林庶以見孤高拔俗之藴故不嫌
於贅也壬寅六月廿日徵明識
徵仲桐隂高士圖并題
舊畫重題二十年碧梧秋色尚依然而今點染渾忘却
老去聰明不及前子寅自南都來持余舊作桐隂高
士圖觀之蓋有年矣可見歲月易增筆力易減較之於
今大不如前為之悵然因題一過己巳春徵明記
清賞凝霞四十年斷痕殘墨尚依然不堪香死人
琴後秋色徒供韵石前先子英年得此畫每躍
然稱快後義興吳二甫以白鏹一鎰求易先子笑
却之余年來蹇遭多故書畫鼎彛幾不復存而此
獨固守亦欲後之念今猶今之念昔也因和原韻
一絶崇禎戊辰改元七夕立秋日懷日子砢玉記
文衡山聽玉圖并題
虚齋坐深寂凉聲送清美雜珮搖天風孤琴寫流水尋
聲自何來蒼竿在庭戺泠然如有聲應耳相諾唯竹聲
良已佳吾耳亦清矣誰云聲在竹要識聽由己人清比
修竹竹瘦比君子聲入心自通一物聊彼此傍人漫求
聲已在無聲裏不然吾自吾竹亦自竹耳雖目與竹居
終然邈千里請看太始音豈入筝琶耳里中契家生文
徵明為貳郡程丈畫并詩
外錄
珊瑚網云曹友瞻明初好古時即以此畫質先荆
翁翁鑒賞不已後眞贋莫别每來印正因憶當年
高君明水未第弱冠時與翁相敘書畫玩好滿前
質疑問難常連朝累夕彼後賢之繼起安知宗法
所在乎為之撫卷三嘆
文太史竹居圖并題卷
竹居(二大字陳白陽書)
珍重閒情在竹間幽居深鎻碧琅玕清風自解絶塵土
高節還堪托歲寒門掩夕陽容竟造詩成春雨倩誰刊
已知胸次清虚甚莫作尋常肉食看徵明
猗猗綠竹秩秩華榱翠文洞疏秀翳階壝白日潛
照清風時披淡然幽獨君子之居葆生文伯仁
種竹隨清况幽居遠俗氛誰知豹閹客能愛鳳團
雲曉逕浮青月秋忩映綠濆王猷千載興瀟洒出
人羣漳餘岳岱
修竹堂開粤水潯野情蕭散一抽簪清秋卧聽瀟
湘雨白日行歌翡翠林颯沓時聞金玉奏孤高猶
見歲寒心主人自是逃虚者披閱黃庭坐茂隂吳
趨許閏
右竹居卷皆吳中一時聞人為海寧王君作者王
君不詳為何人觀其絹素精好交無雜賓亦可尚
已不知何緣流落京師震川先生得之先生雅好
種竹而亦姓王亦可以為竒矣偶攜過敝寓因嘆
物之得其所歸而卷中諸人震川所交幾半時一
展玩殆若為震川而設者題此以記歲月蓋自戊
子至今已三十九年又不勝存殁之感於諸公也
嘉靖丙寅秋七月三橋文彭書
萬歷庚辰四月晦日觀於耆英堂之東偏展玩數
四不能去手卷中諸名士惟徐君猶在而先兄亦
仙遊八年矣因題於後以識感慨茂苑文嘉
外錄
珊瑚網云卷有汝南黃省曾居竹賦云海寧王侯
雅崇經術其居羅以修竹五嶽山人聞而賦之詩
有安陽杜璠吳下王穀祥澱峰徐玄度民則陽抱
山人陸芝洞庭徐麟俱未及錄
文徵仲秋林泉石圖并題
長松落高蔭平臯出石罅修梁不通塵幽人寄容暇散
柔搖竒情倏在疎林下萬木疊遙岑晴湖自天瀉何處
得秋多凌空有虚榭文璧
衡山玉蘭圖并題(紙本小挂幅長五尺闊一尺二寸玉蘭一株花盛開下立一石樹石)
(水墨花著色)
綽約新妝玉有輝素娥千隊雪成圍要知姑射眞仙子
欣見霓裳試羽衣影落空階初月冷香生别院晚風微
玉環飛燕元相敵笑比江梅不恨肥
奕葉靈葩别種芳似舒還斂玉房房仙翹映月瑤臺迥
素腕披風縞袂長拭面何郎疑傅粉前身韓夀有餘香
夜深香霧空濛處彷彿羣姬解佩璫辛亥春日訪補
菴郎中適庭中玉蘭盛開連日賞翫賦此并系以圖徵
明(行書圖上)
徵仲澤蘭圖并題卷
草堂安得有琳琅傍案猗蘭奕葉光千里故人來解佩
一忩幽意自生香夢回涼月甌江遠思入風雲楚畹長
漸見不聞餘馥在始知身境兩相忘近承友人寄贈
温蘭秋來著花甚盛因作此詩謝之適張辨之以蘭卷
相示既為補空錄此詩於上文璧
湘波平楚岫青美人羅袂障風横光風綰作騷人
佩還帶三閭一卷經允明
秋日辨之攜此卷索余畫見吾文師墨戲不敢援
筆敬書數語歸之丁亥陳淳謹識(楷書)
一回展卷懷千古無數青峰近可招旅鴈北征雲
慘淡漁舟南下水迢遙蒼梧帝子魂應斷空谷佳
人恨未消憔悴誰知吟澤畔欲傾綠醑慰無聊黃
雲
别來芳迹杳難尋千里相知契結深漢館月明幽
客夢楚江秋盡美人心含風嫋嫋香生珮隔水悠
悠思入琴百卉無情自春迹不堪於此易沾巾
余嘗題文衡山墨蘭寄友人今為辨之錄此時癸
酉歲九月十八日在松陵舟中書湖光月色相映
且與衡山方别其情不言可知也陳沂
文太史飛雲石圖并題(石作飛白圖後有銘失錄)
正德初海虞錢氏齋中獲覯此石上鏤飛雲二字筆法
流動雖愛之未知所自會石田先生適至云此為倪元
鎮所寶久在清閟閣中元鎮遊吳時猶攜以自隨後以
贈所知遂為錢氏所有吾鄉毛九疇博雅好古乃從錢
氏購歸復索余作圖以便展對云徵明
衡山千巖萬壑圖并題
尺素俄驚已數年秀巖流壑始依然感君意趣猶如昔
顧我聰明不及前萬壑潺湲知水競千巖青翠為山妍
詩中真境何容盡聊畢當年未了緣千巖競秀萬壑
爭流乃余為子傳而作也子傳與余相友善每有所往
必方舟相與乘閒出此絹索余圖數筆興闌則止如是
者凡十有三年始克告成因系之以詩嘉靖己酉八月
徵明
文徵仲烹茶圖并題
嫩湯自愛魚生眼新茗還誇翠展旂穀雨江南佳節近
惠山泉下小船歸山人紗帽籠頭處禪榻風光繞鬢飛
酒客不通塵夢醒卧看春日下松扉
文太史畫并題(凡三幅)
簷樹扶疎帶亂鴉蕭齋只似野人家紙忩獵獵風生竹
玉盎浮浮火宿茶日色射雲時弄采雨絲吹雪不成花
庭中卉物彫零盡獨有蒼松領歲華嘉靖廿又七年七
月十日徵明書
宛轉横岡帶遠岑梅花燦燦竹深深人家盡住蒼雲塢
拄杖時穿玉雪林風壑聲傳千澗雨曉山青落半湖隂
剛憐珂里城闉隔經歲不聞車馬音
薄雲籠月夜微茫十里松蘿一逕長草澗伏流時送響
野梅藏雪暗吹香冥烟突兀蒼山色遠火依稀破壁光
十五年前舊遊路重來蹤蹟已都忘
徵仲贈啟之畫并題
東風吹春著幽谷宿雨浮烟樹新沐斜橋曲逕帶流泉
白日疎籬蔭濃綠晴江隔世不隔山百疊蒼螺(闕)茅屋
輸却長吟抱膝人鎮日臨磯弄晴綠正德丙子春三月
徵明為啟之文學寫并題
衡山溪上小圖并題
郭外青烟柳帶柔洞庭西去水悠悠故人不見沙棠楫
燕子齊飛杜若洲日落晚風吹宿酒天寒江草喚新愁
佳期寂寞春如許孤負山花插滿頭經年不見九逵
一日獨行溪上忽爾懷思輒賦短韻并系小圖奉寄時
正德庚辰上已徵明
文待詔遊洞庭西山圖并題
萬頃玻璃帶曲隈眼中圖畫自天開春風爛漫難忘酒
落日登臨更有臺百疊蒼螺湖上島千林香雪崦邊梅
故人何在空流落縹緲峰頭獨自來癸夘十月同履
吉文學遊洞庭西山歸而圖之以記興云徵明
文衡山雨忩戲墨圖并題
一雨垂垂春欲徂弱雲狼藉草紛敷池塘水滿魚爭躍
竹徑泥深鳥亂呼暝色排簷失昏旦涼聲入枕夢江湖
山齋十日經過斷搨得南宫水墨圖戊午新夏雨窗戲
墨并題徵明
徵仲雲林戲筆并題
霜柯夭矯蒼龍精霜根蝕雨莓苔青幽人睡起日亭午
坐看涼影流空庭心間無營靜於洗有時清風落書几
試拈秃筆寫雲林一片秋光生眼底辛亥六月七日戲
筆長洲徵明
衡山古木圖并題
玲瓏蒼壁太湖姿浪蝕沙淘面面竒百穴晴忩通玉女
一拳小石夢仇池乍逢合下南宫拜欲詠還輸白傅詞
更擬高齋題列岫朝來秀色滿簷帷右題古木圖徵
明
文徵仲雲峰石色圖并題
疎樹宿殘雨斷雲開亂山幽人住何處相憶有無間文
璧題贈擊壤先生
此先君四十以前筆也雲峰石色縱横參於造化
非他人可能萬歷八年五月廿七日仲子嘉識
徵仲山水并題(凡三幅)
雲開遠島明木落秋江冷斜日下漁梁照見獨行影
雨過山突兀秋青樹陸離閒情誰領略溪上有茅茨
雨晴山遠近秋老樹參差小橋獨眺處斜陽總是詩
文待詔落木寒泉圖并題
北風入空山古木翠蛟舞何處鳴天球寒泉灑飛雨
衡山竹圖并題
古木蒼龍影修篁碧玉枝相看兩不厭同保歲寒姿
文衡山横塘詩意圖并題卷
百疊春雲百疊山杏花三月雨斑斑分明記得横塘路
一葉輕舟載雨還正德庚午春仲坐雨停雲館題畫
文璧
花光惠崇喜用王洽潑墨法寫湘西山水極有神
韻二米實祖述之非創作也衡山公此卷蒼秀婉
逸直追二衲不入南宫廡下詩筆以涪翁手腕鼔
國初高徐口頰俱可寶也紫雪
外錄
珊瑚網云此畫并倣燕穆之山水卷余得之梁溪
華氏李翁九疑過而見之鑒賞不去口因題其後
云
徵仲倣燕穆之山水卷(後有王雅宜行草長幅失錄)
文徵仲先生繪事從宋入李營丘燕穆之方幅小
景輒具百里之變貴於几端卷舒而遊趣足也此
作是其倣燕者王履吉古詩行草楚楚秀逸若來
與畫競爽真雙璧也春寒無事從玉水假過恣玩
旬日意獨未飽會玉水治入燕裝促歸囊中系此
李日華
文徵仲倣李唐滄浪濯足圖并題
飛泉百丈晝生寒古樹蒼苔過雨斑何似山人多道味
洗心濯足自躋攀徵明
盤空石壁雲難度古木蒼藤不計年最是碧山猿
嘯處一條飛瀑破晴烟蔡羽
百丈飛泉洒面涼桃花片片瀉滄浪道人白足元
無垢自愛空山日月長王寵
衡山倣董北苑山水并題
青山隱隱水漪漪映樹蘭舟晚更移一縷茶烟衝宿鷺
無人知是陸天隨
文太史倣趙文敏滄浪濯足圖并題
溪上青松秀色開溪頭新水綠於苔偶然濯足臨溪上
矗矗芙蓉倒影來
外錄
珊瑚網云為書記王澄甫所藏垂老食貧因以畫
易余米
徵仲倣松雪筆并題(小幅青綠)
越來溪上雨初收茶磨山前爛漫遊斜日正臨芳草渡
飛花故點木蘭舟
文衡山贈泰孫畫并題
千里相思一旦逢半生心事此宵同話深不覺頻移席
露下庭柯月滿空
文徵仲畫大類趙承旨苐微尖利耳同能不如獨
勝無取絶肖似所謂魯男子學柳下惠其昌題
徵仲倣倪迂畫并題
山寒有古意木落見清眞不見倪迂叟誰能繼後塵
文衡山倣雲林子筆并題
遙山過雨翠微茫疎樹離離掛夕陽飛盡晚霞人寂寂
虚亭無賴領秋光戊午四月既望倣雲林子筆徵明時
年八十有九
文待詔燕山春景圖并題
燕山二月已春酣宫柳霏微水暎藍屋角疎花紅自好
相看終不是江南甲申二月晦日鄭正叔偶訪小齋
坐語家山風物寫此寄意徵明
徵仲古木幽居圖并題
古木隂隂山逕迴雨深門巷長蒼苔不嫌寂寞無車馬
時有幽人問字來雨中承克承過訪山房寫此奉贈
癸夘六月二日徵明
衡山古木高逸圖并題
春風著柳弄鵝黃宿雨膏原細草香莫怪幽人坐忘去
遠山偏自稱斜陽文璧
文徵仲泉石高閒圖
(款書)嘉靖壬子九月既望徵明寫時年八十有三
徵仲碧梧高士圖并題
漠漠疎桐灑面涼濺濺寒玉漱迴塘馬蹄不到清隂寂
始覺空山白日長孔周經時不見日想高勝居然在
懷因寫碧梧高士圖并小詩寄意徵明
文衡山河梁話别圖并題(一名蘇武别李陵圖)
泣别河梁恨未銷歸心惻惻漢天遙李陵若論興亡事
誰識蘇卿是久要徵明
落盡旄頭信義全剛腸幾度茹羊羶鴈書不與蘇
卿便啼血東歸化杜鵑右題蘇武别李陵圖崑
山黃雲
鐡石心無隨境改君臣義自與天通忠懷慷慨操
窮節一任時窮道不窮(闕款)
文太史明皇夜游圖并題卷
隔花雕輦度輕雷御酒初傳鳳管催别勑梨園千妓女
月中齊唱紫雲回
徵仲昭君圖并題卷
琵琶彈淚翠眉顰白草黃花暗(闕)塵幾度穹廬明月夜
夢魂猶憶漢宫春
外錄
國潤識云卷後有尤鳳丘按傳布景更豔異奪目
衡山洛神圖(掛幅)
洛神賦(原文不錄)
先内翰畫洛神倣龍眠居士筆嘉靖庚辰年作也
至萬歷甲戌秋補書賦于上仲子嘉
文徵仲白描宓妃雅得神光離合之趣而休承書
亦儀靜體閒泃稱合作繡水汪氏鑒藏
文太史山水并題(凡四十四幅)
三月江南欲暮春綠隂照水玉粼粼自憐身在奔馳地
空羨茒亭共坐人(春幅)
斜橋曲逕帶流水疎樹平臯蔭濃綠輸却長吟抱膝人
鎮日臨磯弄寒玉(夏幅)
高樹扶疎弄夕暉秋光欲上野人衣尋行覓得空山句
獨繞溪橋看竹歸(秋幅)
雲樹埋蹤鳥絶飛空江蓑笠弄寒絲良工妙得竹中趣
故寫愚溪獨釣詩(冬幅)
山中習靜避紅塵朝夕唯於木石親昨日渡頭春忽到
東風綠水又粼粼
萬樹千花盡放春遠峰箇箇玉璘珣谿南策杖來遊者
不是山隂雪後人
曉山經雨洗青螺春水連天漾碧波此景此時誰會得
扁舟行處賞心多
水繞山迴石路深幽懷都付膝前琴春來多謝垂楊柳
分得溪亭半榻隂
青山隱隱遮書屋綠樹隂隂覆釣船好似江南春欲暮
嫩寒微雨落花天
狼藉春風花事休凄涼啼鴂景深幽空山雨過人蹤少
寂寂孤村水自流
玉虹千丈落潺湲石壁巖巖擁翠鬟料得兩翁勞應接
耳中流水眼中山
小樓終日雨潺潺坐見城西雨裏山獨放扁舟湖上去
空濛烟樹有無間
倪迂筆法類荆關點染烟巒杳靄間我亦年來有迂癖
時時閒寫郭西山
平生最愛雲林子能寫江南雨後山我亦雨中聊點染
隔江山色有無間(一作休承詩隔江為疎林云)
一重山崦一重溪猶有人家住水西行過小橋回首望
焙茶烟起午雞啼
桐花半落東風軟山雨全收白晝長寂寂溪亭人不到
鴨頭春漲綠波香
亭下林隂掃不開庭前山色翠成堆日長自有讀書趣
何用紛紛車馬來
高樹隂隂翠蓋長雨餘新水漲迴塘何人得似山中叟
對語溪頭五月涼嘉靖庚子仲夏望日寫於玉蘭堂徵
明
城居六月馬蹄忙日射流塵四散黃誰似谿山開草閣
四簷風雨一忩涼
松隂寂寂清於水草色茸茸軟似烟六月城居如坐甑
水邊輸與納涼天
隂隂灌木壓虚簷六月林亭意爽然百疊烟霞開絶壑
一忩風雨聽飛泉
隂隂夏木水平溪黃鳥飛來不住啼南畆已耕心緒靜
看山斜倚曲闌西
積雨初收消夏灣綠蘿吹雪覆潺湲何當湖上垂雙足
俯看清流仰看山
高林雨過白烟生風動疎隂漏日明午困欲眠書在手
紫薇花底拂桃笙
潭潭虛閣帶灣碕山木蒼蒼結夏幃最是晚涼詩思就
滿忩晴瀑雨飛飛
長林結暝晝生寒坐愛虛亭帶淺灘吟就夕陽詩未就
碧雲千疊上欄杆
雨晴飛瀑寫潺湲地拔蒼松生晝寒詩思攪人眠不得
起臨虚閣弄漁竿
斜陽曲徑帶流水疎樹平臯蔭濃綠輸却長吟抱膝翁
鎮日臨流弄寒玉(詩與前題夏景易三字)
草堂斜覆松隂底忩外青山雲外水扁舟何處未歸來
無數沙鷗落前渚
草堂無用設籬門賸有清隂隔世塵一路溪山歸路永
斜陽照見獨行人
雲罨遙空露碧巔涼聲風激半空泉憶曾倚醉包山下
萬水圍簷聽雨眠
茗杯書卷意蕭然燈火微明夜未眠竹樹雨收殘月出
清聲涼影滿窗前
風激飛藤葉亂流寒沙渺渺水悠悠碧烟半嶺斜陽澹
滿目青山一月秋
清溪汨汨帶遙灘過雨青山落照間三里漁梁歸路近
竹西茒屋未曾關過荆溪舟中貽友
謖謖松風灝碧川高人蹤跡在漁船一痕斜日青山外
萬頃晴波白鳥前
蒼松落落帶滄灣秋在丹楓夕照間料得詩翁勞應接
耳中流水眼中山(與前首有異)
蒼山隱隱樹重重茅屋秋驚半落楓願我知音成遠訪
蹇驢不憚路西東
漠漠空江水見沙寒原日落樹交加幽人索莫詩難就
停櫂閒看繞樹鴉
小蹇衝風引步遲忍寒偏稱覓新詩箇中别有難言處
只許當年鄭五知
小蹇衝風引步遲風融觸眼總新詩千山圍玉天開畫
此意惟應鄭五知
密樹緣山凍不分天垂暮色轉氤氲山童貰酒歸何處
雪壓茒簷有隱君
城中塵土三千丈何似兩翁麋鹿蹤隔浦晚山供一笑
離離自暎夕陽松
扁舟自有江湖興眼底何人得此閒我亦世間求靜者
久攖塵夢負青山
倚空石壁開蒼雪暎水高柯舞翠蛟記取江南竒絶處
石湖西畔獨平橈
文待詔小筆
雨歇風清一櫂横微吟自愛晚潮平夕陽西下山
千疊木落空江生遠情此先待詔小筆仲子既
為鑒定復書此詩甲戌七月嘉識
文徵仲蓮房翠禽圖并題
錦雲零落楚江空翡翠翎邊夕照紅愁絶蘭橈烟水外
秋香吹老一灘風
徵仲杏花黃鸝圖并題
習習春風上苑回一枝先傍曲江開莫嫌花氣能薰客
自有鶯聲喚醒來
文待詔薔薇麻雀圖并題
叢叢花色暎霞妝西域移來種自芳幽賞不知春已去
尚聞野雀噪斜陽
徵仲茶梅雙禽圖并題
絶豔清芬名自竒相看總是歲寒姿山禽應惜棲能穩
兩兩飛來借一枝
文衡山杏花雙鳩圖并題
别院花飛雨乍晴暖風吹日困人情不知春色來多少
試聽雙棲好鳥聲
外錄
珊瑚網云余得之高明水後為姚汝危易去雖著
色而點綴如生神上品也
文待詔小院秋黃圖并題(秋葵)
菊裳荏苒紫羅衷秋日溶溶小院東零落萬紅炎景盡
獨垂舞袖向西風徵明畫并題
栗玉姿偏瑩鵝黃色未深已誇能衛足復道解傾
心穀祥
綠剪參差帶丹傾仔細霞一番秋色起高日映葵
花顧聞
徵仲梅圖并題
雪片經春猶未消一庭寒玉逗清宵無端幽夢尋芳信
香豔分披意自嬌
文衡山菊圖并題(二幅俱水墨)
淵明老去不憂貧醉擷金莖滿意春却笑微花何幸會
至今珍重為斯人
透紙離離見墨花細香團玉見霜華江南五月炎無奈
别有涼風屬畫家
徵仲水仙圖并題
未論搖月堪為佩若使臨波直欲仙香夢攪人眠不得
為君親賦返魂篇
一片行雲隨碧波幻成玉質映江沱天風乍拂河
津帶明月時搖溪上珂師道題
衡山蘭圖并題
葉颭東風翠帶斜白雲根底茁紅芽山中誰得稱君子
滿地無名野草花
文徵仲蘭竹圖并題
纖纖小雨作輕寒最好疎篁帶雨看正似美人無俗韵
清風徐灑碧琅玕雨中禄之攜松雪畫蘭竹過訪即
為作此徵明時年八十有一
衡山竹枝圖并題
淡墨淋漓粉節香清風彷彿見瀟湘一般紅杏沾恩澤
别有濃隂蓋草堂
文衡山古木圖并題
白石巖巖封翠苔喬柯落落委荒萊傍人莫作支離看
猶是明堂有用才
文太史故里讀書圖并題(一作還家志喜圖)
綠樹成隂逕有苔園廬無恙客歸來清朝自是容疎懶
明主何曾棄不才丘壑豈無投老地烟霞常護讀書臺
石湖東畔横塘路多少山花待我開徵明
文待詔春田白社圖并題
悠然白髮對青山輕健懸車十載前時會故人修白社
不忘初業課春田老成自是先朝舊遺愛猶為遠郡傳
莫為有才施不盡只將閒散博長年
徵仲西齋話舊圖并題
木葉蕭蕭夜有霜清言款款酒盈觴碧忩重剪西風燭
白髮還聯舊雨牀秋水不嫌交誼淡寒更何似故情長
不堪又作明朝别次第鄰雞過短墻嘉靖甲午臘月
四日訪從龍先生留宿西齋時與從龍别久秉燭話舊
不覺漏下四十刻賦此寄情并系小圖于此徵明
衡山畫
溪流添雨急樹色著寒深雨歇雲歸壑微茫見遠
岑陸五湖題
文徵仲畫
院落溶溶夜色微月華偏與淨妝宜難明綠樹枝
頭雪且續梅花夢裏詩師道
衡山秋林獨釣圖
策策霜林映水丹重重雲岫鎖輕寒西風斜日空
江暮無限秋光屬釣竿彭年
徵仲畫
遠樹汀洲陣勢分風嘹月唳不堪聞扁舟多少天
涯客腸斷鄉關又夕曛天球
文徵仲夀山福海圖(重青綠山水大幅)
一抹拖藍泰岱東虬枝拂斗掛桑弓銀河帶繞三
三曲蓮嶺冠攢六六峰功業濟時膚寸雨文華蓋
代駕梁虹海山秀色應無限攬取岡陵祝上公日
華
文太史二宜園圖并識
十畆芳園帶野堂白頭兄弟喜相將池塘入夢生春草
風雨淹情接夜牀並集原翎如有戀交花荆樹正吹香
百年樂事眞堪羨為賦斯干第一章大參正齋先生
與其弟國聲友愛甚篤家有二宜園頗極遊觀之勝余
為作圖并系拙句如右嘉靖庚寅正月既望文徵明識
文衡山春深高樹圖并題
春深高樹綠成幃過雨寒泉帶雪飛坐久不知山日落
四簷空翠濕人衣徵明
徵仲瓶山圖卷
外錄
書畫舫云文徵仲瓶山圖絹本淺絳色秀潤可喜
後有黃省曾王穀祥文彭文嘉王寵徐縉等十跋
亦竒跡云
文待詔菊圃圖卷
外錄
書畫舫云文徵仲菊圃圖卷畫法全出趙文敏兼
前題後咏並屬同幅尤為賞心快目
文待詔山靜日長篇圖卷(山居篇原文見明法書名畫合璧冊王雅宜書不錄)
(款書)嘉靖己丑仲秋十日長洲文徵明畫并書
外錄
書畫舫云衡翁畫本滿世未見卓然驚人者苐其
一段文雅之趣翩翩自溢毫楮間有非戴進陸治
輩所能彷彿故士人爭相購求以為竒玩如徐默
川藏山靜日長卷雲道人家落花圖詠小本則其
絶詣也
徵仲摹李成寒林圖
外錄
書畫舫云徵仲先輩摹李成寒林圖有大小兩本
並在長兄伯含所筆墨精銳樹石幽竒得而藏之
足可壓倒元白矣
文太史江山清霽圖卷
外錄
書畫舫云文太史江山清霽圖紙本淺絳袖卷全
倣荆關行筆極細而有韵度山林深遠恍游異境
按左方小楷跋語乃是寫贈陳道復者眞神品也
此本今在崑山顧氏
文徵仲山園圖卷
外錄
書畫舫云太史公為默川先輩作山園圖長卷絹
本大著色前後位置泉石樓閣極古雅中間雜寫
桃杏芙渠拒霜橙橘之屬一圖皆備尤為斐娓絶
倫識者稱其遠師右丞遺法以成之眞仙品也
文太史少峰圖
(款書)徵明
少峰記
崑山一名玉峰峰曰少何居崑崙出玉山名崑假
崑崙玉名峰故兹玉峰視崑崙為少玉峰南北兩
峰南峰差小於玉峰為少予昔讀書兹峰之下故
以自號焉嘗讀莊生齊物論謂物莫大於秋毫之
末而泰山為小予謂天地間物之小大各有定分
不敢為此迂謬誕悠不可執著之說要之君子愼
修之道恒欿焉自視而不偃然以自大故自稱曰
小子曰孤寡不穀峰曰少予以自號不亦可乎然
恐山靈以予見為孱弱幽為神羞齋以自命恍惚
陟降若有聞曰可謙亨君子有終吉因作記
少峰歌
怪哉底處飛來峰亘古突兀撑層空傳是崑崙岡
頭一片玉巨靈移置斗牛之墟中吐吞湖海無盡
藏嘘吸潮汐通鴻濛綿綿宗派由來遠奠峙鼇極
西徂東踰河淮絶江漢波濤險阻截弗住蜿蜒萬
里幻出雙虬龍不誇強大爭雄長自視弱小居謙
沖青城山人匡廬老忘却行輩相追從神游汗漫
遍欲禮五嶽共秉精白承皇穹前進士崑山張情
撰宗弟奉書
右文太史贈大父少峰圖一方廣僅尺許而極幽
深蓊鬱之趣足稱清逸品也其後大父撰述二篇
宗老伯承用隸古書之各得漢魏唐人遺風可謂
諸好備矣吾家文獻此又其足徵者乎萬歷丙辰
得春日孫男丑立書
衡山櫟全軒圖卷
(欵書)嘉靖甲寅八月既望徵明製
櫟全軒記
餘峰先生隱居安亭江上于其居之北構屋三楹
扁之曰櫟全軒君為人坦夷任性自適不為周防
于人意之所至或不謂為然君亦不以屑意以故
人無貴賤皆樂與之處然亦用是不諧于世君年
二十餘舉進士居郎署不及十年為兩司是時兩
司官惟君最少君又施施不肯承迎人人有傾之
者竟以是罷去會予亦來安亭江上所居隔一水
時與君會君不喜飲酒然會即談論竟日或至夜
分不去即至他所亦然其與人無畛域懽然而情
意常有餘如此也君好山水為郎時奉使荆湖日
登黃鶴樓賦詩飲酒其在東藩謁孔林登岱宗觀
滄海日出之處及歸則慕陶峴之為人扁舟五湖
間人或訪君君常不在家去歲如越泛西湖過錢
塘江登子陵釣臺游齊雲巖將陟黃山歴九華興
盡而返一日邀予坐軒中劇論世事自言少登朝
著官資視同時諸人頗為凌躐一旦見絀意亦不
自釋回首當時事今十餘年矣處靜以觀動居逸
以窺勞而後知今之為得也天下之人孰不自謂
為才故用之而不知止夫惟不知其止是以至於
窮漢黨錮唐白馬之禍駢首就戮者何可勝數也
二十四友八司馬十六子之徒夫孰非一世之才
也李斯用秦機雲入洛一時呼吸風雲華曜日月
天下奔走而慕豔之時移事易求牽黃犬出上蔡
東門聽華亭之鶴唳豈可得哉則莊生所謂不才
終其天年信達生之至論而吾之所以託焉者也
予聞而嘆息以為知道之言雖然才與不才豈有
常也世所用楩梓豫章也則楩梓豫章才而櫟不
才矣世所用櫟也則櫟才而楩梓豫章不才矣君
固清廟明堂之所取而匠石之所睥睨也而為櫟
社君其有以自幸也夫其亦可慨也夫嘉靖壬子
重陽日崑山歸有光撰鴈門文彭書
外錄
書畫舫云餘峰先生諱意字誠之登嘉靖己丑進
士仕終山東憲副乃少峰府君之母弟也丑志學
之年獲觀此卷于從兄處今不知流落何所矣摹
本尚藏予家僅存梗概耳
衡山横斜竹外枝圖并題(紙本小挂幅水墨老梅一株斜倚左方右出新枝寒)
(花叢篁孤石徙倚交映)
淡月黃昏水清淺古今惟有老逋詩近來翻得東坡案
為寫横斜竹外枝璧為廷用寫并題(書圖右)
瘦竹疎梅書法妙妙通神處又通詩老夫亦欲翻
公案品作文家玉樹枝沈周讚言
楊子風流蘇老韵豈惟能畫更能詩要看瀟灑超
人處不在千花與萬枝都穆
古今人物難同調大類詩家各自詩圭角不應文
字露兩般生意付南枝允明
和仲案中多口病衡山翻出畫新詩沈都重又各
翻案究竟還輸祝指枝杜啟
跏趺對梅坐至靜發心香樹靜鳥聲寂蕭然物我
忘唐寅
衡山謫仙詩意圖并題(紙本小挂幅淺色茅屋數間前隔清溪門垂碧柳二客劇)
(談樹底高閣一翁憑欄吟矚返景青山白雲卷舒詩人眞境也)
宅近青山同謝眺門垂碧柳似陶潛徵明寫謫仙詩意
(書右角上)
文太史溪山深雪圖(紙本小挂幅淡色羣山積素萬木含清水閣何人倚闌獨對)
正德十二年丁丑徵明為九逵先生寫溪山深雪圖(書右)
(角下)
徵仲倣李營丘寒林圖并識(紙本小挂幅水墨古樹寒林蕭條靜遠一洗筆)
(墨蹊逕直逼營丘)
武原李子成以余有内子之戚不遠數百里過慰吳門
因談李營丘寒林之妙遂為作此時雖歲暮而天氣和
煦意興頗佳篝燈塗抹不覺滿紙比成漏下四十刻矣
時嘉靖壬寅臘月廿又一日徵明識時年七十又三矣
(書左角上)
文待詔倣郭河陽關山積雪圖并題卷(紙本長五尺高八寸淡色)
(羣山逶迤落木交錯對之寒色逼人)
余嘗觀郭河陽眞跡峰巒溪壑蒼潤淋漓深得唐二李
將軍筆法昔年余在京師友人持河陽關山積雪卷出
示時觀之令人灑然而醒燕市風塵不覺洗盡距今思
之已隔二十餘年矣追憶此卷神情欲飛輒洗筆摹一
過凡越二寒暑始就自諒伎拙不敢嫓美古人更不免
效顰之意嗟嗟僅可得其皮毛未能得其神骨耳後日
若欲彷彿此圖則有余之贋本在也徵明(書圖左)
徵明先生關山積雪圖全法二李兼效王維趙千
里谿徑觀其殿宇樹石邨落旅况無不曲盡精妙
可以追蹤古人千山寒色宛然在目殊非高手不
能余生平為文先生工於趙文敏叔明大癡諸名
家獨此卷丰致清逸令人畏敬信勝國諸賢不能
居其右矣吳郡唐寅
文徵仲書畫為當代宗匠用筆設色錯綜古人閒
逸清俊纖細竒絶一洗丹青謬習此卷蓋摹唐人
筆也厮養河陽衙官千里信哉此公神竒莫測矣
吳寬
文衡山桃源别境圖并題卷(紙本三截長一丈四尺高八寸著色重山疊水)
(酒肆漁邨繁桃細柳古松修竹備盡詩意閒堂展對不啻身入武陵源也)
漁舟逐水愛山春兩岸桃花夾去津坐看紅樹不知遠
行盡青溪不見人山口潛行始隈隩山開曠望旋平陸
遙看一處攢雲樹近入千家散花竹樵客初傳漢姓名
居人未改秦衣服居人共住武陵源還從物外起田園
月明松下房櫳靜日出雲中雞犬喧驚聞俗事客爭來
集(原蹟衍一字)競引還家問鄉邑平明閭里掃花開薄暮漁
樵乘水入初因避地去人間更問成仙遂不還峽道誰
知有人事世中遙望空雲山不疑靈境難聞見塵心未
盡思鄉縣出洞無論隔山水辭家終擬長遊衍自謂經
過舊不迷安知峰壑今來變當時只記入山深青溪幾
度到雲林春來徧是桃花水不辨仙源何處尋右桃
源行嘉靖甲申二月十日偶得佳紙遙想桃源别境遂
作是卷民望持去隔數年復來索書錄此終之衡山居
士文徵明識(行書圖尾)
文徵仲仙山圖卷(絹本高七寸餘長三尺青綠界畫山樹人物秀麗清雅不讓大年)
仙山賦(原文不錄)
履約昆仲既得此圖邀余作賦余訝其景意不凡
持難至今雪後將赴南都冰堅不解迺呵凍撚鬚
上林子虚洋洋盈耳其敢在下風枝山祝允明識
右仙山圖先君蓋為履約兄弟所作始於癸夘初
秋迄於甲辰仲春凡八閱月而後成余侍大人見
其圖此愼重不輕動筆非明忩淨几高朋良友相
對輒藏笥中每下筆必以宋元諸名公畫摹倣故
卷中樹石人馬皆法趙松雪屋宇則全學宋人履
約得此以陳希哲先生先生慨然作賦無論其雄
才大略傾服當世觀其書法之妙亦一時未有履
約寶之不啻天球琬琰孰意不能世守流落人間
後歸周侍御今又為石壁所得余覩此卷當日相
與之盛宛然在目感慨不勝聊識數語於末萬歷
甲戌九月仲子嘉謹跋
余家有趙伯駒畫後赤壁賦圖及趙子昂鵲華秋
色圖兩卷並觀覺伯駒稍遜子昂蓋精工不如蕭
遠是為神品妙品之辨今觀文太史此卷全學子
昂鵲華秋色圖筆意子昂雖學吾家北苑至鵲華
圖出入王右丞李將軍文太史悉力血戰故當獨
步文休承所云時用宋元人粉本採取正是漏泄
家風董其昌觀於京兆署中因題壬申四月十日
南宗霞起北苑風高吾黨推尊轉相刻畫而其後
遂以烟雲澹漠雕氣鏤虚之勝誣罔前人輞川以
後似輞川者何不爾耶嘗見襄陽水飛墨濺而半
幅剪松削石丹綠熠然使虞山以下諸君子見之
豈不折膝階下乃我朝闡揚宗繪羽翼吳興推轂
長洲實稱肖子吳門猶有存者流至燕山大半為劉
松年李營丘優孟玄黃嘵嘵而去似如吾鄉一木一
石不免歸憶平泉子孫而不意敬仲家珍忽然顧
我蓋將遲徊夏雲秋水之變使得展焉筆墨以當
千日卧遊迺敬仲未之許也家有吳興一本歸當
作仙山鐡劵而且以此奉趙神仙縹緲杳然去矣
敬仲其如之何丙子冬至中江劉若宰識
丙子冬日舊吳申紹芳觀
衡翁畫蹟人知其多倣趙松雪而不知其本領淵
源俱從王右丞李將軍脱胎即趙千里不難方駕
奚止松雪乎此卷人物樹石各極精妙經營點染
出聖入神余目中所見未嘗覩也枝山墨蹟小楷
最難余家藏止家園十景記夢游鶯花洞天記是
此翁楷書得意筆並此為三簡翁何處得此雙絶
令人生妬丁丑七月虞山媿林居士瞿式耜敬題
文待詔梨花白燕圖并題(紙本挂幅闊七尺餘長一尺八寸餘水墨)
高下翩翻雪羽齊江南春盡絮飛時夢回王謝烏衣盡
舞罷昭陽縞袖垂簾外風輕銀翦翦釵頭春盡玉差差
樓頭霜月傷心處只許張家盼盼知徵明(行書)
驚見玄禽故態非雪翎玉骨世應稀越裳雉尾姬
周化瀚海烏頭漢使歸誤入梨花惟聽語輕沾柳
絮似添衣朱簾不隔涼州路任爾差池上下飛文
彭
瑤星散彩射昭陽雪羽差池繞柏梁臺上舞酣垂
縞袂掌中仙去拂霓裳梨雲漠漠迷香夢花霧冥
冥破曉妝似妬宫中白紈扇故穿珠箔弄輝光陸
師道
雙燕翩然下竹扉曉簷霜羽弄輝輝誰言白鳥非
玄鳥肯信烏衣是雪衣小院風輕迷蝶去滄江日
落亂鷗歸也知自惜竒毛羽不向朱門汗漫飛文
嘉
社後差池素影非荆門春盡雪初稀王孫陵闕當
年見天女祠庭昨夜歸綵勝風翻銀作縷湘簾雲
礙玉為衣尋常不逐銜泥伴遙憶攜書海上飛彭
年
瑤光一點散江潭乙鳥歸來雪羽毶(闕)騎雲中飛
欲没霓裳月下舞初酣定棲珠箔輝初射迷入楊
花路未諳符瑞豈因靈媛降太平天子正宜男周
天球(右題俱小楷書)
文徵明坐看長松圖并題(絹本中挂幅長三尺五寸闊三尺淡色石坡間長松)
(兩株雜樹映帶下坐二人隔江渡船一一人挑薪將渡上有崇山曲澗長松雜樹遠遠相間行人二)
(筆法欲追右丞千里而畫境似秋江待渡圖)
坐看長松落午隂靜聞流澗激清音松風水玉眞堪寫
悔不攜將七尺琴徵明(行書右角上)
文衡山仿趙松雪秋山訪隱圖(絹本中挂幅長三尺九寸闊二尺一寸著)
(色高山疊澗危樓精舍樓坐隠者山樹丹翠相兼近舍板橋二左一人乘馬一童抱琴蓋入林訪隱)
(也)
(款書)嘉靖壬子春日臨摹松雪秋山訪隱徵明旹年八
十有三(小楷書右角上)
文彭
文夀承蘭竹圖并題卷
偶培蘭蕙兩三栽日燠風微次第開坐久不知香在室
推忩時有蝶飛來
西齋半日雨浪浪雨過新梢出短牆塵土不飛人跡斷
碧隂添得晚窗涼余性喜蘭竹每見古人所作輒欲
效之然不能得其彷彿暇日偶想像寫此數幅米老所
謂若見眞跡慚惶殺人者也時隆慶壬申三月廿又七
日在燕山寓舍作書于後三橋文彭
三橋牡丹圖并題(水墨)
傾國初舒豔凌波尚怯寒春光兩相競併作一時看
文國博石榴圖并題
秋霜凋百卉錦顆有安榴還應兆多子積美生公侯
文三橋水仙圖并題
玉為丰骨翠為裳麗質盈盈試淡妝最是雪殘春欲去
滿庭明月自吹香三橋文彭
文嘉
文休承倣米氏雲山圖并題卷(水墨)
米氏雲山余所見者大姚村圖是石田臨本海嶽菴圖
是先待詔所藏後歸之陳道復道復亦歸之石田瀟湘
圖是孫鳴岐物後在中書舍人王子貞家苕溪春曉乃
王吏部酉室尊公款鶴所藏陳氏又有在大姚村妹家
絹本小横幅皆眞蹟最後見杭人一卷則青綠紙本尤
為精絶其餘所見雖多要亦不能出此上矣己巳秋余
來苕溪所居正與道場山對所謂西塞山碧浪湖及松
雪之水晶宫無日不接於目况以冷員散職居此眞足
以蕩滌胷中塵土萬歷丙子六月偶用米法寫此聊自
遣興而已不足以追蹤其萬一也茂苑文嘉在耆英堂
書
米南宫眞蹟所見不過二三卷往從西吳閔氏見
者大率與文休承所臨本相類吳文定有題語嘗
記誦其詩云雲山烟樹總模糊此是南宫鶻突圖
自笑頂門無慧眼臨窗墨迹淡如無苕上人藏畫
絶少惟此人共知寶余得一目甚幸甚幸休承是
作不特墨氣之佳而八十老人用筆精妙可方駕
南宫即友仁出亦當是退舍也六止生周天球題
文文水倣米氏雲山圖并題卷(著色)
此予少時筆也時年少氣銳刻意欲追二米而及之又
見元章苕溪春曉於王吏部處而吾家所得海嶽菴圖
為小米眞筆朝夕展玩至忘寢食恨束于時學不得大
肆其力今年力漸衰雖頗知用筆破墨之法而精力不
逮往時偶展此卷惟有浩歎而已因書其上以志余之
感時萬歷六年戊寅十月四日茂苑文嘉
文學正杜陵詩意圖并題(挂幅)
石出倒聽楓葉下櫓搖背指菊花開(杜句)嘉靖己未十月
望送子庸往金陵茂苑文嘉
秋風去秣陵楓葉江頭赤欲識别離情一吸盡一
石文彭
鶯花迷故國鵬鳥飛南溟八月秋風急家人側耳
聽陳鎏
歲晚送千里林間飛一葉如此不歸來大川當利
涉陸師道
月白石頭城送客渡江滸飛夢逐江風依稀聽搖
櫓張鳳儀
綠酒朱絲琴送君清江涘别酒薦離觴殷勤勞五
指彭年
相送城西隈離心落葉催寒雲渺江滸飛逐片帆
開朱朗(右詩俱書圖上)
休承三梓圖并題
三梓蒼蒼存手澤荒祠過客每懷賢黃家舊物徵遺紙
為寫虬枝插紫烟范祠三梓相傳為文正公手植予
每過輒徘徊其下不獨以其樹也忍齋偶以其先公所
遺舊紙索畫予重其能寶愛世物為寫此圖再賦短句
嘉靖乙酉春三月廿五日文嘉
文水蘭亭圖并題
曲水蘭亭宴風光屬暮春豈惟酬勝賞聊用樂嘉賓酒
罰杯無算書成筆有神翻憐金谷會回首跡俱陳
休承西湖圖并題
一段西湖趣居然入畫圖羣峰皆著寺畔岸獨飛鳬宿
雨花應亂斜陽樹不孤果能移至此日日許來無
文水夀意圖并題
綺宴開晴晝青鸞下紫霄麻姑來擗脯嬴女解吹簫麗
景添春酒回風拂步搖何須羨蓬島滄海自新謠
文學正歸隱圖并題
歸來三徑未全荒拂拭重開舊草堂棐几淨揩平似鏡
硯池新浴粲生光客來親戚情多悦老去詩篇意未忘
莫道歸遲遲亦好猶勝終老滯他鄉
休承倣倪元鎮山水并題(别一幅題句同無夀承叔平二詩)
高天爽氣澄落日横烟冷寂寞草玄亭孤雲亂山影文
嘉
落水照秋色悠然江上亭紅塵嘗作客此地少曾
經文彭
薄霧帶疎林峨眉江上青山公歸去晚秋色在空
亭陸治
文文水秋江獨釣圖并題(汪氏家藏)
秋老木葉脱江空水氣寒長安有塵土不上釣魚竿
文水畫并題(凡十五幅)
曾見尚書筆依稀二米間戲將烟雨意擬此越中山
青山不遠世人自遠青山江上茅亭子清風日日閒
日落遠山紫雨餘湖水平扁舟泊芳渚竹裏亂啼鶯
四月綠隂成喬林下清影何處鳥啼花山人酒初醒
山徑有柴關蕭然草樹間倚闌無一事靜看鳥飛還
江岸草蕭蕭江雲亂眼飄無愁茅屋底痛飲讀離騷
日落暮山紫江深草閣寒尋詩得佳侣相對倚虚闌
疊嶂千岩轉迴流九曲灣石橋閒立處常聽水潺潺
雨餘飛澗急樹葉總蕭蕭欲覓揚雄宅衝泥過小橋
雨過山含翠迎風樹作秋世情方擾擾消盡一溪流
風定溪如鏡山明翠欲流扁舟乘興去應過白蘋洲
雨餘沙磧明風起波紋亂何處櫂歌聲孤舟倚頽岸
日暮鳥飛還虚亭落木間遙看煙歛處一片雨餘山
竹晚鳥啼寂秋清山影寒廣陵泊舟處愁下鷓鴣灘
幽居深雪裏萬玉四山攢輸與高樓客憑闌獨自看
文休承山水
竹樹隂圍合孤舟盡日横雨餘溪閣上獨對一青
山夀承題
文水石湖圖并題
范相祠前水接天越溪莊上柳如烟石湖盡是青油舫
不數西湖有畫船
補陀巖下石梁横醉卧能令萬慮醒亦有蒼苔昏日月
只無江峽鬭雷霆
行春橋影卧長虹落日波搖萬頃紅山似蓬萊人似玉
杖藜徐步水晶宫
拜郊壇迥插蒼天茶磨峰高凌紫烟一線太湖雲外見
萬家燈火望中懸
休承倣叔明谿山高逸圖并題
黃鶴山人骨已仙圖成高逸尚流傳閒忩彷彿追遺法
敢謂風烟似輞川舊見叔明谿山高逸圖因追寫此
紙深愧不似也萬歷戊寅殘臘文嘉
文休承山水并題(挂幅水墨山水汪氏鑒藏)
碧山雨過翠烟濃綠樹微微動晚風雲護仙宫瑤草滿
石溪深處小橋通文嘉
重巖噴飛瀑清風生古松相攜過橋去此興有誰
同文彭
文文水四景圖并題(挂幅)
詩翁揀得雪中天雪淡梅清伴凍肩吟思一腔何處見
蹇驢寒迹裏湖邊
清溪曲曲抱山斜山下虚亭小隱家車馬不通人境寂
疎林落日自交加
青山隱隱水漪漪映樹蘭橈晚更移一縷茶烟衝宿鷺
無人知是陸天隨(詩見徵仲自題倣北苑山水)
千章林木擁招提林外平湖正渺瀰曾是秋來胥口見
一痕山色淡修眉
休承桃源圖并題
偶然避世住深山不道移家遂不還却怪漁郎太多事
又傳圖畫到人間
休承赤壁圖并題
秋清山木夜蒼蒼月出波平斷岸長千古高情蘇子賦
東風誰更說周郎
文水林泉高逸圖并題
蒼苔白石水粼粼雨過輕風不動塵攜客共尋溪上樂
水邊林下作閒人癸丑四月晦日與和仲同坐停雲
館中漫為林泉高逸圖并賦小詩為贈茂苑文嘉
文休承山水并題(凡十九幅)
不論二米與房山巨眼方知破墨難曾是扁舟停北固
夕陽江上數峰寒辛酉臘月七日文嘉
清絶倪迂不可攀能將水墨繼荆關疎林斜日茒亭外
一片江南雨後山
漫將水墨結清緣寫法應從懶瓚傳大似輞川斤竹嶺
疎筠斜日鎖寒烟辛未七月朔文嘉
山齋雨坐漫焚香几淨忩明竹樹涼午睡起來無一事
自翻殘墨寫瀟湘
虚齋日午酒初醒殘墨餘香入硯屏小樣吳箋瑩於雪
自臨南牖寫黃庭
湖波如鏡繞山斜巖下雞鳴有隱家與客相攜過橋去
綠隂清寂試新茶
四月疏林細雨餘高柯修竹滿幽居焚香燕坐心如水
自捲湘簾閱道書
清隂寂寂水泠泠日落羣山四面青記待滁陽行樂處
峰迴路轉有虚亭
沈香烟煖碧忩紗綠柳隂分夏日斜夢覺只聞鈴索響
不知山鳥啄枇杷
幽軒正傍碧山開長夏清隂覆綠苔軒内主人今六袠
推忩閒看鶴飛來
太湖石畔種芭蕉色映軒忩碧霧搖瘦骨主人清似水
煑茶香透竹間橋
不著蓑衣坐野航白鷗流水帶殘陽渭川漁父休相妬
只釣銀鱸不釣璜
罨畫溪山罨畫亭水風忩戶不須屏荷花一色烘雲錦
圍著仙人是醉醒
青竹長竿白鷺磯碧江遙暎綠荷衣憑將此段閒風物
遮掩人間是與非
三竿紅日一庭苔山鳥聲中醉夢迴不是道人猶未起
年來白眼亦慵開
遠山澹澹翠眉低疎樹離離帶淺溪滿目秋光無著處
夕陽剛在小橋西茂苑文嘉
急雨翻盆澗水喧黑雲堆墨暗前村衝泥不怕危橋滑
要聽揚雄講法言(汪氏家藏)
年來觀道漫澄懷長日焚香閉小齋秋到梧桐深幾許
碧雲如玉朗空階
品泉煑水陸鴻漸墨妙筆精王右軍煑茶寫帖關幽興
白日看雲懷二君
文水落英圖并題
花落江隄簇煖烟雨餘草色遠相連香輪莫輾青青破
留與遊人一醉眠
休承蛺蝶圖并題
薝蔔花開香霧裏竹忩幽鳥勸提壺閒門盡日無人到
自搨滕王蛺蝶圖丁酉歲文嘉
閒庭不種凡桃李春去初開白玉花午夢醒來看
蝶舞只疑身世在南華彭年
長日小庭隈幽花似玉開翩翩花上蝶應似竊香
來穀祥
梅雨絲絲潤幽花白白開乍晴香更遠蛺蝶過墻
來文彭
瑤圃仙葩白雪光瓊鬚鳳子薄雲裳暖風勾引到
花傍翼粉褪妝深點玉舞衣生馥暗栖香輸他
輕粉翅顚狂師道(中問題者尚十數家)
文休承作蛺蝶圖蕭遠高逸非近世丹青之士所
得夢見也同時題咏並濯濯名流今不可復作矣
此扇出入懷袖彷彿猶生薝蔔香也王穉登
文文水梅圖并題
疎枝冷蕊散寒香一樹垂垂映草堂輸却逋仙有新句
水痕清淺月昏黃
休承墨蘭圖并題(二幅俱水墨)
奕奕幽蘭傍砌栽紫花綠葉向春開晚涼庭院微風起
吹送清香度竹來
幽蘭奕奕吐竒芳風度深林泛遠香大似清眞古君子
閉門高譽不能藏
文休承水仙西府海棠圖并題
誰見凌波自洛川海棠婀娜更嫣然山齋坐對渾成惱
國色天香共可憐
文水葡萄圖并題
初聞絶塞歸香使復見葡萄入漢宫彷彿湘娥垂曉佩
團絲碧玉掛玲瓏
文休承青山落坐圖并題(紙本小掛幅淡色灌木虚亭二客兀然相對雲山晻)
(靄野水縈洄)
落木蕭條振晚風清江縹緲欲浮空詩成不覺斜陽下
忽送青山落坐中文嘉(書右角上)
文休承溪山幽遠圖并題卷(紙本高五寸許長二丈凡五紙皆休承印鈐縫)
(前有文嘉印文休承印歸來堂印)
溪山游目周天球漫題
金陵紹岡王君雅喜予拙筆每得小幅輒加愛玩萬歷
戊寅以佳紙見寄請為長卷蓋欲盡予之能事而不知
予之點染聊自適興耳豈暇計工拙哉况今老髦不惟
精力不逮而興致亦非復往時勉為塗抹以復來意恐
不足以入紹岡之精鑒也是歲立秋後四日茂苑文嘉
書於蔭白堂中(小行書)
紹岡好文文水畫致卷帙夥矣復觀此長卷爛然
溪山悠遠之趣信是倪雲林方方壺儔匹觀者若
求其筆意而其筆墨之迹則略之雖謂之不讓元
之諸家亦可作此之年已逼釣璜之日神采目力
與其先公太史無兩吁可勝羨哉觀畢記周天球
把玩此卷不但見文水公筆意高古而胷中丘壑
亦可得矣前輩風流迥不可及文徵其寶之哉顧
大典
人間諸事尚能獨畫事一種以能品為下文氏父
子之優劣正在是耳此卷能與不能分出大非平
時伎倆可貴也鄒之麟
文伯仁
文德承萬壑松風圖
汪玉水購得文五峰萬壑松風圖從下數上凡五
層第一層大松四樹踞磐石而生石根横一平橋
橋下湍流漱雪碎石滿磵第二層略見山脊錯落
布中松五六樹樹根一老獨坐又二行者在松徑
松間有亂流滚下第三層作小中松四堆在平岡
上岡左右嵯岈露山脚犬牙相錯水淙淙其間一
老者趺坐而琴一人倚樹而聽又二人促坐對語
第四層寸樣小松三四帶雲氣雜之上作尖峰七
八座左右各取勢為之峰罅迸瀑五處第五層削
壁直下上下大小松樹皆披拂震動之象余見王
叔明臨展子禽北風圖筆法如此此等大局面畫
非經著意布置與陶鑄古人法中者久未易窺其
藩也竹懶李日華
外錄
珊瑚網云余又有驪山弔古圖五峰自題用董巨
法
文五峰溪山仙館圖
(款書)隆慶戊辰九月五峰文伯仁寫
樹林深杳隔洪崖五色霞屏暎日開錯認桃花源
上路不知眞館是蓬萊彭年
獨向山中訪隱君行窮千澗水沄沄仙家更在空
青外只許人間禮白雲文彭
攝山老農深山獨步圖并題
欹枕亦吟行亦醉卧行吟醉更何營貧來猶有故琴在
老去不過新髮生山鳥踏枝紅菓老家童引釣白魚驚
潛夫自有孤雲侣何必王侯知姓名嘉靖庚戌春仲文
伯仁
山隱幽居雲木深鳥啼花落晝沈沈行人杖履多
迷路不是書聲何處尋舊吳彭年
文葆生山水并題(青綠)
山青雲白水拖藍綠樹黃茒小結庵只少紅桃霞一片
令人對景憶江南五峰文伯仁
嘉靖丙寅春日友人金白嶼出素紙索畫於席上草草
戲筆觀之者勿笑耳伯仁再言
五峰山人秋渚拂釣圖并題
淺渚横洲白露漙秋風蘋蓼水邊灘釣竿靜拂珊瑚樹
雲斂青山倒影看丁未五月十又二日五峰山人文伯
仁
疎樹罩烟薄雲溪拂鏡寒城中有塵土寧肯上漁
竿文休承題
德承寄山圖并題(汪氏家藏)
萬有俱空寄是常青山處處住何妨一衣一鉢蕭然在
大地眞為選佛場潛庵改號寄山今日過訪因為寫
圖并賦嘉靖丙辰春仲十又七日攝山老農文伯仁
五峰畫并題(凡四幅)
雨過峰前玉一灣綠隂垂幄蔭潺湲不辭拄杖沿流去
為愛虚亭貯碧山
白雲重疊山千仞松樹高低澗走虹獨坐茅簷無箇事
漫看雲壑聽松風
秋林斜日碧山遙鴈影排空暮靄消寂寂虚亭斷人跡
晴波涵玉望迢迢
鈎輈啼徹雨初收隔浦千山翠欲流有約吟詩過橋去
風烟極目總宜秋
外錄
珊瑚網云此幅余以陸子剛玉玦與松陵吳益之
交易者
文德承梅圖并題
自誰剪玉粘枝白儘有清香入坐幽若使西湖貧處士
臨波對月總悠悠辛丑冬歸自燕臺塵土之懷偶爾
弄筆不覺頓釋
江南一枝雪旑旎春風前莫遣金尊歇愁聞玉笛
傳顧聞
杜甫詩成東閣林逋夢繞西湖雪冷霜濃香重須
知鐵榦冰膚文彭
香滿疎簾月滿庭風簷鳴鐵研池冰夜寒人靜臯
禽語却憶羅浮雪後登彭年
雅負冰霜操終成鼎鼐功穠芳何足比祗自媚東
風穀祥
風傳玉圃香雪映瑤臺色絶塞人未歸胡牀坐吹
笛文嘉
一雪垂垂合凍雲疎枝繁蕊玉增神可憐五月江
城笛吹散香魂奈爾春周天球
寒夜烹茶掃雪餘空齋人靜意何如最憐疎影横
斜處燈火微明紙帳虚朱朗
孤山月透疎疎影庾嶺風飄冉冉香開處能催何
遜賦飛來還點夀陽妝金用
照水扶疎影臨風慘淡香高樓明月夜玉笛按新
腔錢穀
高齋雪霽淨無埃萬玉&KR0785;瓏帶月開疎影只宜何
遜賦清芬疑是洛神來顧雲龍
外錄
南屏翁志云右題梅花詩十首皆書於五峰畫梅
幀上
葆生方壺圖
外錄
畫系云陳生靜甫誇示文伯仁方壺圖為顧汝修
作紙本重著色全學趙千里精細之極亦復古雅
尤是布景卓絶足稱無上神品昔年曾見伯仁驪
山弔古圖小幅頗極許可今復閱此何啻百尺竿
頭更進一步耶
文德承硯山山房圖卷
外錄
書畫舫云德承又為顧汝和寫硯山山房圖凡十
五景計八幀聮為修卷畫品清眞秀潤兼得夀承
隸古標題休承小楷詩帖足稱三絶云
文五峰秋山遊覽圖卷(紙本一幅長八尺許高八寸著色背水山居竹籬茅舍有)
(攜琴者觀瀑者曳杖望風帆者乘馬將入梵刹者想見秋山遊覽之樂卷末紅樹白雲岧岧入勝通)
(幅文秀之氣摸人眉宇葉河原謂兼叔明家法不虚也)
(欵書)嘉靖丙寅七月五峰文伯仁寫(行書圖尾下角)
我朝自石田翁畫名世而宋元諸人遺筆遂減價
矣余觀昔人稱顧愷之登樓研精者二十餘年出
便重於當代文徵君德承獨居山樓絶跡城市筆
墨之外别無他營其直造古人良不虚也此卷瀟
洒精工尤為得趣一點一染皆從董源巨然中來
而時出心匠信非流俗可到乙亥春三月之望得
觀於雨花庵中因記數語如右華亭莫是龍(行書别紙)
(裝後)
畫山水無出北宋内局諸大家而工緻亦非先後
名筆可比至元季始有謂之戾家者蓋以縉紳大
夫高人碩士無論形拘理勝間或遊情翰墨約略
點染寫出胸中丘壑自是不凡今觀文君德承兹
卷迺其中歲之筆精力頗備細潤詳密殊勝他作
其源雖出于董源諸公而兼以王蒙家法既本於
工復成于雅余固不知丹青每從德承遊亦嘗得
其緒論敬題楮末以俟具法眼一再題評益珍重
於藝林可知矣余何贅焉萬歷乙亥春仲新都葉
崐識(行書别紙裝後)
書畫彙考卷五十八
