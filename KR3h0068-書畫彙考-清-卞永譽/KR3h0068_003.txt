書畫彙考卷三
刑部左侍郎卞永譽撰
書三(書旨)
東漢崔瑗草書勢
書契之興始自頡皇寫彼鳥跡以定文章章草之法盖
又簡略應時諭指周旋卒廹兼功並用愛日省力絶險
之變豈必古式觀其法象俯仰有儀方不副矩圓不中
規抑左揚右望之若﨑鸞企鳥峙志意飛移狡獸暴駭
將奔來馳狀以連珠絶而不離畜怒怫鬱放逸生竒騰
蛇赴穴頭没尾垂機要微妙臨時從宜
蔡中郎石室神授筆勢說
邕少時入嵩山學書於石室中嘗夜居不寐恍然一客
厥狀甚異授以筆勢言訖而没其言曰書肇於自然自
然既立隂陽生焉隂陽既生形氣立矣藏頭護尾力在
字中下筆用力獻酬之麗故曰勢來不可止勢去不可
逼書有二法一曰疾二曰澀得疾澀二法書妙盡矣夫
書本乎人性疾者不可使之令徐澀者不可使之令速
筆惟軟則竒怪生焉九勢列後自然無師授而合于先
聖隂陽者結字點畫上皆覆下下以承上逓相映帶無
使反背轉筆左旋右顧無使筋節孤露藏鋒點畫出入
之路左先右至廻右亦爾護尾點畫勢盡用力收之疾
勢出於啄磔之中又在竪䟐之腹掠筆左出攅鋒峻趯
用之澀勢悉在緊馭戰行之法横鱗竪勒之規
伯喈小篆贊
龜文鍼列櫛比龍鱗紆體放尾長翅短身延頸負翼狀
如凌雲隤若黍稷之垂穎蘊若蛇蟲之焚縕若連若絶
似水露緣絲凝垂下端遠而望之象鴻鵠羣游絡繹遷延研
桑不能數其詰曲離婁不能觀其隙間般垂揖譲而辭
巧蒼籀拱手而韜翰摛華豔于紈素為六藝之範先
伯喈隸贊
鳥蹟之變乃惟左隸蠲彼繁文崇兹簡易修短相副異
體同勢煥若星陳鬱若雲布纖波濃點錯落其間若鐘
簴設張庭燎飛烟似崇臺重宇層雲冠山遠而望之飛
龍在天近而察之心亂目炫蟲篆既繁草藁近偽適之
中庸莫尚於隸
晉衛夫人筆陣圖
夫三端之妙莫先於用筆六藝之奥莫深乎銀鈎昔秦
丞相斯見周穆王書七日興嗟哂其無骨蔡尚書入鴻
都觀碣十旬不返嗟其出羣故知達其源者少闇於理
者多近代以來殊不師古而緣情棄道才記姓名或學
不該贍聞見又寡致使成功不就虚費精神自非通靈
感物不可與談斯道今刪李斯筆妙更加潤色總七條
并作其形容列事如左貽諸子孫永為模範庶將來君
子時復覧焉
筆要取崇山絶仞中兔毫八九月收之其筆頭長一寸
管長五寸鋒齊腰強者其硯取煎涸斧石潤澀相兼浮
津耀墨者其墨取廬山之松烟代郡之鹿膠十年以上
強如石者為之紙取東陽魚卵虚柔滑淨者凡學書先
學執筆若真書去筆頭二寸一分若行草書去筆三寸
一分執之下筆點畫芟波屈曲皆須盡一身之力而送
之若初學先大書不得從小善鍳者不寫善寫者不鍳
善筆力者多骨不善筆力者多肉多骨微肉者謂之筋
書多肉微骨者謂之墨豬多力豐筋者聖無力無筋者
病一一從其消息而用之一如千里陣雲隠隐然其
實有形丶如高峰墜石磕磕然實如崩也丿陸斷
犀象乀百鈞弩發丨萬歲枯藤乀崩浪雷奔
&KR1525;勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能緊者心手
不齊意後筆前者敗若執筆遠而急意前筆後者勝又
有六種用筆結搆圖偹如篆法飄颺灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣永和四年上虞製
東晉王右軍錄白雲書訣
白雲先生書訣云天台紫真曰陽氣眀則華璧立隂氣
大則風神生把筆抵鋒肇乎本性力圓則調執疾則澀
緊則勁逸則峻内貴隂外貴虚起不孤伏不寡廻迎非
近背接非遠望之惟逸發之惟靖王羲之記
右軍題筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結構者謀略也颺筆者
吉凶也出入者號令也屈折者殺戮也夫欲書先乾研
墨凝神静思預想字形大小偃仰平直振動令筋脉相
連意在筆前然後作字若平直相似狀如算子上下方
整前後齊平便不是書但得其點畫耳昔鍾繇弟子宋
翼常作此書繇乃叱之翼三年不敢見繇即潜心改迹
每作一波常三過折筆每作一點常隠鋒而為之每作
一横畫如列陣之排雲每作一戈如百鈞之弩發每作
一牽如萬歲枯藤屈折如鋼鈎每作一放縱如足行之
馳驟翼先來書惡晉太康中有人於許下破鍾繇墓遂
得筆勢論翼乃讀之依此法學名遂大振真書及行書
皆依此法若欲學草書又有别法須緩前急後字體行
勢狀等龍蛇氣脉鈎連稜側起伏用筆亦不得使齊平
大小一等每作字須有點處且作餘字總竟然後安點
其點須空中遥擲筆作之其草書亦須篆勢八分古隸
相雜亦不得急令墨不入紙若急作意思淺薄而筆即
直過惟有章草及章程行押等不用此勢但用擊石波
而已其擊石波者缺波也又八分更有一波謂之隼尾
波即鍾公泰山銘及魏文帝受禪碑中已有此體矣夫
書先須引八分章草入隸字中發人意氣若直取俗字
不能先發羲之少學衛夫人書將自謂大能及渡江北
游名山比見李斯曹喜等書又之許下見鍾繇梁鵠書
又之洛下見蔡邕石經三體書又於從兄洽處見張昶
華岳碑始知學衛夫人書徒費年月耳遂改本師仍於
衆碑學習焉遂乃成書耳時年五十有三或恐風燭奄
及聊書之以遺教子孫耳永和十四年四月日
逸少教子敬筆論十二章(孫過庭嘗辨其偽)
吾察汝書性過人仍未閑規矩父不親教自古有之略
修筆勢論一篇開汝之悟凡諸字勢猶有十二章章有
指歸定其模楷詳其舛謬撮其要實錄其便宜或變體
處多罕臻其妙轉筆處衆莫識其源懸鍼垂露之蹤難
為體别揚波騰氣之勢足可迷人故辨其由堪愈膏肓
之疾今書樂毅論一本及筆論一篇貽爾緘之祕之窮
研篆籀省功而易成纂集精專形彰而勢顯存意學之
者兩月即見成功大無性靈者百日亦似其本此作初
成之時有丹陽僧求吾不復與後同學張伯英欲求見
之吾云失矣
創意一
書字貴乎平稳用筆須有偃有仰有攲有斜或大或小
或短或長欲書先搆筋力然後裝束更在注意詳雅起
發緜密疎闊相間始書之時不可畫其形像一遍正手
脚二遍少得形勢三遍須似本趣四遍加其遒潤五遍
加其抽拔如其生澀筆下不滑兩行一度創臨惟須筆
滑不得計遍數
啟心二
凡書時貴乎沈静令意在筆先字居心後未作之始結
思成矣然下筆不欲急管是將軍故須遲重心不宜遲
心是箭鋒遲則中物不入每書貴十遲五急十曲五直
十藏五出十起五伏狀如驚蛇之透水激楚浪以成文
妙似龍蛇之宛轉帶鸞鳳其徘徊擺脱直驚雷掣電此
乃飛空妙密頃刻浮沈統攝鏗鏘啟發其意使昏迷之
輩漸覺稱心博學仁儒顯然開朗
視形三
視形象體變貌猶同逐勢瞻顔高低有趣分均點畫遠
近相須播弄研精調和筆墨鋒纖來往疎密相當鐵點
銀鈎方圓周整起手下筆忖度思量引說蹤由永傳今
古智者榮身盖世方懷浸潤之深愚者不俟佳談如闇
塵之視錦生而知者發憤學而悟者忘飱此即妙中加
妙新中更新金書錦字本領為先盡說安危以平穏為
本分間布白上下齊平均其體制大字促之欲小小字
放之使大寬猛得所不失其宜横則正如長舟之截小
渚竪則直若春笋之抽寒谷
點說四
夫著點皆須磊落似大石之當衢或如蹲鴟或如科斗
如瓜瓣如栗子存如鶚口尖如鼠屎如此之類各禀其
像
處戈五
夫處戈之法落竿峨峨如長松之倚谿似欲倒也又如
百鈞之弩初張其戈意妙理難窮放似弓張箭發收似
虎鬭龍飛直似臨谷之逕曲類懸釣之鈎稜層切於雲
漢倒載殞扵山崖天門騰而地戶躍四海謐而五岳封
玉燭眀而日月敞綵繡亂而錦文翻夫以屈脚之法彎
彎如角弓之張見鳥為鴈之類是也
壯健六
夫立人之法如鳥之在柱仁信位伏類是也宛脚之法
如壯士之屈臂風飛几氣類是也引牽急如雲中之電
日月目因類是也踠脚&KR0008;幹上捺下撚終始轉折悉令
和勻勿使蜂腰鶴膝放縱宜存氣力視筆取勢行中廓
落如勇士伸鈎方剛對敵麒麟鬭角虎湊龍牙筋節弩
拳勇身精健攷法如此書進有功也夫作右邊折角牽
下微開左畔幹轉令取登對勿使腰中傷慢視筆取勢
直截向下趣義常存無不省悟
教悟七
日月目其之字處其中畫之法皆不得倒右右廂復宜
粗於左横畫須纖柱畫須粗分間布白遠近宜均上下
得所自然平穏當須逓相掩盖不得孤露形影及出其
牙鋒者展轉翻筆之處即宜察而用之如作一横畫須
竪作一直看須存筋藏鋒滅迹隠端凡為一字數體俱
入若作一紙皆須字字意别勿使相同
觀形八
夫臨文用筆之法復有數勢並悉不同或有藏鋒者大
側筆者乏押筆者入結筆者撮憩筆者俟失息筆者逼
逐蹙筆者將(將謂劣盡也緩以下筆不宜長短)戰筆者合之&KR1857;筆者成
機帶筆者盡翻筆者先然(翻筆轉勢急而疾也)疊筆者時劣(緩不宜長)
起筆者不下打筆者廣度(打廣而就狹謂快健也)
開要九
夫作字之法甚是為難鋒銛來去之則反復往還之法
可宜熟尋觀察然後下筆撇不宜遲遲則失力拔不宜
緩緩則鈍脚不宜賒腹不宜促頭不宜斜角不宜峻又
不宜作稜角二字合為一體者並不宜闊重不宜長單
不宜小復不宜大密則勝疎短則勝長
節度十
夫欲作楷書須遵正體字之形勢並不得上寬下窄上
短下長不宜傷密密則似疴瘵之纏(不得展也)不宜疎疎則
似溺水之禽傷長則似死蛇掛樹傷短則似踏死蝦蟇
可不慎也
察論十一
臨書按帖之方至妙無窮或有迴鸞返鵲之飾變體則
於行中或有生成臨谷之戈放龍牋於紙上微筆則烽
烟雲起如刀劍之相成落紙則椑楯施張蹙踏江波之
錦若不端嚴手指無以表記心靈吾務斯道廢寢忘飱
歴載彌年方稱美也
譬成十二
欲學書者當以其本緩緩臨之定其形勢不可失於規
矩但形勢須快健手腕須輕便方圓大小各不相犯若
欲經書須得大小字字相則莫以字小易而忙行筆勢
莫以字大難而漫展毫頭如是則筋骨不等死生相混
大凡字不可使一點失所若美人之無目一畫失所若
壯士之無肱樂毅論一本書法筆勢俱備苟能得此自
外皆能勿以難學而慢之也
古傳筆法二十四訣
一點法云作點向左以中指斜頓向右以大指齊頓作
報答便以中指挫鋒須收鋒在内按筆收之又衂側下
其筆含濡其鋒摩輪簇心然後收筆填在員平禁經云
點如利鑚鏤金是也又半蟻法宜字上用之為避其旁
點又側下其筆使墨精闇墜徐乃反揭則稜利矣右軍
云作點皆須磊落如大石之當衢又點不變為布棋貴
變通也更有打點當以指送筆似打物之狀甚難用也
一畫法云作横畫皆用大指遣之若作策法即指擡筆
上若作勒法即用中指鈎筆澀進覆畫以中指頓筆然
後以大指遣至盡處此三勢相近用法不同也鱗勒法
須仰收禁經云畫如長錐界石是也又緊走仰收似長
舟之截小渚兩頭勢起使芒角不失遒潤借勢不策不
鱗勒稍除之取古勁枯澀無求活利凡在字上宜用之
擡筆法初緊策中擡鋒輕勁微勒向右按衂古經云鍾
書宣示字長畫用又畫不為布筭行草法云勢須險策
露鋒飛動為勝
三三畫法云上潜鋒平勒中背筆仰策下緊趯覆收名
逓相解摘古經云黃庭經三關字用草法上衂側中策
下奮筆横飛逓相聳峙以險利為勝
丨懸針法云鋒須先發管逐勢行䟐筆緊收澀進如錐
畫石禁經云懸針如長錐綴地是也又契字下雙筆須
一弩一垂變換用之三勢不同或垂或趯或外掠而中
弩右軍云懸針垂露難為體制衛夫人云如萬歲枯藤
臨池訣云懸針法蘭亭年字盡其訣也張敬玄云申中
字盡宜卓筆直審疾抽事字中畫宜執下筆便挑不宜
停筆
丨垂露法云鋒管齊下勢盡殺筆縮鋒又始築筆而極
力終注鋒而作弩又無垂不縮此言頓筆以摧挫為功
右軍云竪如春筍之抽寒谷也臨池訣云玉露本篆脚
名玉筋如古釵倚物也
乙背抛法云蹲鋒緊掠徐擲之速則失勢遲則緩怯臨
池訣云此種法稍涉八分尾法引過其曲轉蹲其鋒又
徐收而蹲趯之不欲出須闇收使其如負芒刺則善右
軍云援毫蹲節輕重有凖庾肩吾云欲抛還置駐鋒趯
之也
乀抽筆法云左罨掠須峻利右潜趯而戰行待勢卷而
機駐揭摘出而闇收若便抛必流滑凡淺又側起平發
緊殺按波為抽筆從腹内起庾肩吾云將放更留又人
字第二筆云攙引抑拽是也夫木等字亦同用
乀背趯法悉以中指遣至盡處以名指拒而趯之又云
潜鋒闇勒勢盡然後趯之右軍背趯戈法上則俯而過
下則曲而就盖所以失之於前正之扵後也又永禪師
澀出戈法下以名指築上借勢以中指遣之按筆至下
以名指衂鋒潜趯此名秃出法張旭折芒法潜鋒緊走
意盡乃收而趯之鍾書常用也右軍云落筆峨峨如長
松之倚谿谷唐太宗云為戈必潤貴遲疑而顧章草法
潜按微進輕揭闇趯揭欲利按欲輕輕則骨勁神清肥
乃質滯鈍俗張敬玄云戈脚宜斜筆直抽直者緣上實
下自成也
氵散水法上衂側中偃下潜挫趯鋒古經云黃庭樂毅
同用柳宗元云散水幽蹤黃庭宗之是也臨池訣云或
藏或露狀類不同要逓相顯異若頻有則兩點相近而
下點當高此名潜相矚視外雖解摘内相附屬為上中
潜鋒闇衂下峻趯潜遣盖鍾法也行書勢微按而鈎揭
以輕利為美
冫冰水法上側覆殺下築而趯之須相承揖若並連衂
側輕揭則率字左右用之草法須借勢捷遣若緩遲則
為病也
灬烈火法衂鋒闇按臨池訣云須各自立勢扺筆潜衂
所謂視之不見考之彌彰古經云鍾書然字用
灬聯飛法闇衂微駐輕揭潜趯筆鋒連緜相顧不絶也
禁經云聯飛如鴈陣當秋樂毅論燕然字用之虞永興
兼字用其半勢盖中斷也
宀顯異法上點駐鋒左右挫鋒横畫按筆勢須相順古
經云出告誓文又上點側横畫勒左&KR1899;(筆豎側謂之&KR1899;)筆擺鋒
右峻啄輕揭告誓實字用虞永興用之行法以圓峻飛
動為美章草法擬於圓峻飛動其餘險側務在露鋒鈎
裹忌緩也
辶平磔法不遲不疾戰筆側去勢卷不可便出須駐鋒
而後放禁經云磔如生蛇度水是也鍾元常每作磔筆
湏三過折筆故唐太宗云為波必磔貴三折而遣毫
&KR1525;勾裹法圓角趯鋒作弩法勢未盡而趯之顔魯公云
勾裹法用筆如紙下行日月目因岡向字皆用之張敬
玄云固字轉角之勢初不宜稜角弩張即字體俗也非
但固字凡轉筆一切貴其圓潤
勹勾弩法圓角激鋒待筋骨而成要如武人屈臂右軍
云回角不用峻及有稜是也衛夫人謂之勁弩法勻均
勿字用之
小奮筆法左側而獨立中衂折而右鈎古經云鍾書宣
示字下用若中竪則左右闇衂而潜趯又簇鋒捷進為
系字下三點也
彡衫法上平點中啄下衂側
乙外劈法左峻掠中潜鋒衂挫右蹲鋒外擲
丨竪&KR1899;法擡筆竪策挫鋒上下竪直也尚嘗字中竪畫
用也
丷八曾頭其脚法左潜揭而右啄曾頭用之左啄右側
其脚用之
&KR1457;暗築法馭鋒直衡有點連物則名暗築月其字内兩
點是
之衮筆法須按鋒上潜下衂又按鋒上下蹙衂之令今
等字是
爻縮出法上磔衂鋒下磔出之此八分法盖避雙出也
又戔字上縮鋒作弩下出鋒作趯張云戔如爻棗
王珉行書狀
邈乎嵩岱之峻極爛若列宿之麗天偉字挺特竒書秀
出揚波騁萟餘好雲逸虎踞鳳峙龍伸蠖屈資胡氏之
壯傑兼鍾公之精密總二妙之所長盡要蔑乎文質詳
覽字體究尋筆跡粲乎偉乎如圭如璧宛若盤螭之仰
勢翼若翔鸞之舒翮或乃放手飛筆雨下風馳綺麗婉
娩縱横流離
南朝梁武帝答陶隱居論書
夫運筆斜則無芒角執筆寬則書緩弱點掣短則法擁
腫點掣長則法離凘畫促則字勢横畫疎則字形慢拘
則乏勢放又少則純骨無媚純肉無力少墨浮澀多墨
笨鈍此並默然任之自然之理也若抑揚得所趣舍無
違阻筆廉斷觸勢峰鬱揚波折節中規合矩分間下注
濃纖有方肥瘦相和骨力相稱婉婉瞹瞹視之不足稜
稜凛凛常有生氣適眼合心便為甲科衆家可識亦當
復由串耳六文可工亦當復由習耳一聞能持一見能
記且古且今不無其人大抵為論終歸於是程邈所以
能變書體為之舊也張芝所以能書工學之積也既舊
既積方可以肆其談云云
又觀鍾書十二法
平(謂横也)直(謂縱也)均(謂間也)密(謂際也)鋒(謂端也)力(謂體也)輕(謂屈也)
决(牽掣也)補(不足也)損(有餘也)巧(布置也)稱(大小也)
字外之竒文所不書世之學者宗二王元常逸迹曾不
睥睨羲之有過人之論後生遂爾雷同元常謂之古肥
子敬謂之今瘦今古既殊肥瘦頗反如自省覽有異衆
說張芝鍾繇巧趣精細殆同機神肥瘦今古豈易致意
真蹟雖少可得而推逸少至學鍾書勢巧形密及其獨
運意疎字緩譬猶楚音習夏不能無楚過言不悒未為
篤論又子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言必慕之歟
庾元威論書
所學正書宜以殷均范懷約為主方正循紀修短合度
所學草書宜以張融王僧虔為則體用得法意氣有餘
章表牋書於斯足矣夫才能則關性分耽嗜殊妨大業
但令緊快分眀屬辭流便字不須體語輒投聲若以己
巳莫分東柬相亂則兩王妙迹二陸高才頃來非所用
也王延之有言曰勿欺數行尺牘即表三種人身豈非
一者學書得法二者作字得體三者輕重得宜意謂猶
須言無虚出斯則善矣
禁經永字八法(宋桑世昌蘭亭考永字八法本此而未偹)
古人用筆之術多扵永字取法以其八法之勢能通一
切字也學者宜潜心焉
點為側横為勒竪為弩挑為趯
左上為策左下為掠右上為啄右下為磔
側蹲鴟而墜石勒緩縱以藏機弩彎環而勢曲
趯峻快以如錐策依稀而似勒掠彷彿以宜肥
啄騰凌而速進磔抑惜以遲移
側不愧卧勒常患平弩直過而力敗趯直峻而
勢生策仰收而暗揭掠左出而鋒輕啄倉皇而
疾掩磔䟐趞而開撐
側不得平其筆當側筆就右為之口訣云先右揭其腕
次輕蹲其鋒取勢緊則乘機頓挫借勢出之疾則失中
過又成俗側鋒顧右借勢輕揭潜出務於勒也
或問不言點而言側何也曰筆鋒顧右審其勢險而
側之故名側也止言點而不眀顧右無存鋒向背墜
墨之勢若左顧右側則側無方故側不險而失於鈍
鈍則芒角隠而書之神格喪矣筆訣云側者側下其
筆使墨精暗墜徐乃反揭則稜利矣
勒不得卧其筆中高兩頭下以筆心壓之口訣云頭傍
鋒仰策次迅收若一出揭筆不趯而暗收則薄圓而疎
筆無力矣勒筆鋒似及於紙須微進仰策峻趯
或問不言畫而言勒何也曰勒者趯筆而行承其虚
畫取其勁澀則功成矣不言畫者應在不趯一出便
畫則鋒拳而怯薄也筆訣云策筆須仰仰筆覆收凖
此則形勢自章矣
弩不宜直其筆直則無力立筆左偃而下最要有力口
訣云凡榜卷微曲蹙筆累走而進之直則衆勢失力滯
則神氣怯散夫弩須側鋒顧右潜趯輕挫其揭
或問畫者中心竪畫也今謂之弩何也曰弩者勢微
弩在乎趯筆下行若直置其畫則形圓勢質為書之
病也筆訣云弩筆之法竪筆徐行近左引勢勢不欲
直直則無力矣
趯須蹲鋒得勢而出出則暗收又云前畫卷則别斂心
而出之口訣云傍鋒輕揭借勢勢不勁筆不措則意不
深趯與挑一也鋒貴于澀出適期於倒收所謂欲挑還
置也夫趯自弩出潜鋒輕挫借勢而趯之
或問凡字出鋒謂之挑此言趯何也曰趯者語之小
異耳以筆鋒去而言之趯自弩畫收鋒竪筆潜勁借
勢而趯之筆訣云是即弩筆下殺筆趯起也法須挫
衂轉筆出鋒佇思消息則神蹤不墜也
策須斫筆背發而仰收則背斫仰策也兩頭高中以筆
心舉之口訣云仰筆潜鋒以鱗勒之法揭腕趯勢於右
潜鋒之要在盡勢暗鋒捷歸於右也夫策筆仰鋒竪䟐
微勁借勢峻顧於掠也又作策法指擡筆上
或問策一名折異畫今謂之策何也曰仰筆趯鋒輕
擡而進故曰策也若及紙便畫不務遲澀向背偃仰
者此備畫究成耳筆訣云始築鋒而仰策徐轉筆以
成形是也
掠者拂掠須迅其鋒左出而欲利又云微曲而下筆心
至卷處口訣云撆過謂之掠借于策勢以輕駐鋒右揭
其腕加以迅出勢旋于左法在澀而勁意欲暢而婉遲
留則傷於緩滯夫側鋒左出謂之掠
或問掠一名分發今稱為掠何也曰掠乃疾徐有準
手随筆遣鋒自左出取險勁盡而為節發則一出運
用無的故掠之精旨可守也孫過庭云遣不常速筆
訣云從策筆下左出而鋒利不墜則自然佳矣
啄者如禽之啄物也立筆下罨以疾為勝口訣云右上
左之勢為卷啄按筆蹲鋒潜蹙於右借勢收鋒迅擲旋
右須精險衂去之不可緩滯夫筆鋒及紙為啄在潜勁
而啄之
或問撆謂之啄何也曰撆者蒙俗之言啄者因勢而
立啄以輕勁為勝筆訣云啄筆速進勁若銕石則勢
成也
磔者不疾不徐戰行欲卷復駐而去之又云䟐筆戰行
翻筆轉下而出筆磔之口訣云右送之波皆名磔右揭
其腕逐勢緊趯傍筆迅磔盡勢輕揭以暗收在勁迅得
之夫磔法筆鋒湏趯勢欲險而澀得勢而輕揭暗收存
勢候其勢盡而磔之
或問發波謂之磔何也曰發波之筆循右無跡凡磔
若左顧右則勢鈍矣䟐重鋒緩則勢肥須遒勁而遲
澀之筆訣云始入筆緊築而微仰使下徐行勢足而
後磔之其筆或藏鋒或出鋒繇人心之好為之也
釋智果心成頌
迴展右肩(頭項長者向右展寧宣臺尚字是)
長舒左足(有脚者向左舒實其典字是)
峻拔一角(字方擡右角國用周字是)
潜虚半腹(畫稍粗於左右亦須著遠近均勻逓相掩盖放令右虚用見岡月字是)
間開間合(無字四點四畫為綜上開則下合也)
隔仰隔覆(並是隔二畺字隔三在二三字仰覆用之)
迴互留放(字有磔掠重者若爻字上住下放茶字上放下住是也不可並放)
變換垂縮(兩竪畫字一垂一縮并字右縮左垂斤字右垂左縮上下亦然)
繁則減除(王書忽字毚字皆去下一點)
疎當補續(王書神字處字皆加一點)
分若抵背(卅冊爪之類皆須自相背立)
合如對目(八字州字類皆須潛相瞩視)
孤單必大(一點一畫成其獨立者是也)
重並仍促(昌吕棗字上小林棘絲等字左促森森字兼用之)
以側映斜(丿為斜乀為側交欠以入之類)
以斜附曲(謂&KR1457;為曲女安必互之類)
覃精一字功歸自得盈虚(向背仰覆垂縮迴互不失也)
繞視連行妙在相承起伏(行行皆相映帶聯屬而不背違也)
唐太宗論筆法
欲書之時當收視反聽絶慮凝神心正氣和則契于妙
心神不正字則敧斜志氣不和書必顛仆其道同魯廟
之噐虚則敧滿則覆中則正正者和之謂也大抵腕竪
則鋒正鋒正則四面勢全次實指指實則筋力均平次
虚掌掌虚則運用便易為點必收貴緊而重為畫必勒
貴澀而遲為撆必掠貴險而勁為竪必弩貴戰而雄為
戈必潤貴遲疑而右顧為環必郁貴蹙鋒而緩轉為波
必磔貴三折而遣毫側不得平其筆勒不得卧其筆須
筆先鋒行弩不宜直直則失力趯須存其筆鋒得勢而
出策須仰而收掠須筆鋒左出而利啄須卧筆而疾罨
磔須戰筆外發得意徐乃出之夫點要作稜角忌圓平
貴通變合策處策年字是也合勒處勒士字是也凡横
畫並上仰下覆三畫悉用之合掠即掠戶字是也彡乃
形影字右邊不可一向為之須背下撆之爻須上磔衂
鋒下磔放出不可雙出多字四撆一縮二少縮三亦縮
四須出鋒巧在乎躪躒則古秀而意深拙在乎輕浮則
薄俗而直置採摭菁葩芟薙蕪穢庶近乎翰墨脱專執
自賢闕于師授則衆病蜂起衡鑑徒懸于闇矣
虞世南筆髓論
叙體文字經藝之本王政之始也蒼頡象山川江海
之形龍蛇鳥獸之迹以為六體戰國政異俗殊書文略
别秦患多門約為八體筆病訛謬凡五易焉並不述用
筆之妙及蔡邕張索之輩鍾繇衛王之流皆造意精微
自悟其道也
辨應心為君妙用無窮手為輔承命竭股肱之用力
為任使纖毫不撓尺丈有餘故也管為將帥處運用之
道執生殺之權虚心納物守節藏鋒故也毫為士卒隨
管任使迹不凝滯故也字為城池大不虚小不孤故也
指意用筆須手腕輕虚褚公云未觧書者一點一畫
皆求象本乃轉自拙豈成書耶太緩無筋太急無肉側
筆則遲鈍多肉直鋒則枯槁無肉終其誤也粗而不銳
細而能壯長者不為有餘短者不為不足
釋真筆長不過六寸捉筆不過三寸真一行二草三
指實掌虚右軍云弱紙用強筆強紙用弱筆弱者強之
強者弱之遲速虚實若輪扁斵輪不疾不徐得之於心
應之於手口所不能言也掠拂輕重若浮雲散蔽晴天
波撆勾截若微風摇於碧海氣如奔馬亦如柔鈎輕重
出乎心而妙用應其手然且體約八分勢同章草而各
有趣無問巨細皆有虚散其鋒圓毫絶按轉易也真書
一體當覆腕上搶掠毫開下撒撥歴鋒則稍有筋力指
端横鈎蹲踞轉腕之狀矣
釋行行書之體略同於真至頓挫盤礴若猛獸之摶
噬進退斂距若秋鷹之迅擊故覆腕搶毫乃按鋒而直
引其管則外擴内旋結鋒而環轉結者上蹙旋毫不絶
内轉鋒也加以掉筆聯毫若石瑩玉瑕自然之理亦如
長空游絲容曳而來往又如蟲絲壁絡勁而復虚游絲
斷而能續皆契以天真同於輪扁焉
釋草草即縱心奔放覆腕轉蹙懸管聚鋒柔毫外拓
左為外右為内伏連卷舒收攬吐納内轉藏鋒也既如
舞袖揮拂而縈紆又若垂藤摎盤而繚繞蹙旋轉鋒亦
如騰猿過樹逸虯得水輕兵追敵烈火燎原或體雄而
不可抑或勢逸而不可止縱狂逸不違筆意也右軍云
透華嵩而不高踰懸壑而態越或聯或絶如花亂飛若
雄若逸如馬長奔但先緩引興心逸自急也乃接鋒取
興興盡即已又生簇鋒轉剔刓角多勾篆體或似蛇形
亦如兵陣故兵無常陣字無常形又如水火之勢故云
字勢如水火也
契妙字雖有質迹本無為禀隂陽而動静體萬物以
成形達性通變不主其常故知書道玄妙必資神遇不
可以力求也必資心悟不可以目取也字形者如目之
視也目有止障眀執字體既有質滯為目所視遠近不
同如水之在器方圓豈繇其水且筆妙喻水方圓喻字
所視即同遠近即異故眀執字體也字之態度心之暢
也心悟非心合於妙也假如鑄銅為鏡非匠者之眀假
筆寫心非毫之致妙在澄心静慮至微之間神應思徹
又同鼓瑟綸音妙響隨意而生握筆使鋒逸態逐毫而
應學者心悟於至道書妙扵無為苟涉浮華終懵斯理
可不察也
率更書三十六法
排疊字欲其排疉疎密停勻不可或闊或狹或夀臺
畫筆麗嬴㸑亹系旁言旁之類八訣所謂分間布白又
曰調勻點畫是也
避就避密就疎避險就易避遠就近欲其彼此映帶
得宜又如廬字上撆既尖下一撆不得相同逢字下辵
拔出則上捺必作點亦避重叠而就簡徑也
頂戴字之承上者多惟上重下輕欲其得勢如疉壘
藥鸞驚鬐聲醫之類八訣所謂如人上稱下載又謂不
可頭輕尾重是也
穿插字畫交錯者欲其疎密長短大小勻停如中弗
井曲冊兼禹爽爾襄婁垂無密之類八訣所謂四面勻
停八邊具備是也
向背字有相向者有相背者各有體勢不可差錯相
向如切如知以之類相背如北兆肥根之類
偏側字有偏側敧斜亦當隨其字勢結體偏向右者
如心戈衣幾之類向左者如朋及勿少之類正偏者如
亥女丈乂之類字法所謂偏者正之正者偏之又其妙
也
挑挖字之形勢有須挑挖者如戈几武氣之類如獻
勵散斷左邊既多須得右邊挖之如省炙之類上偏者
須得下挖之使相稱乃善
相讓字之左右或多或少須彼此相讓方為盡善如
馬旁糸旁言旁諸字須左邊平直然後右邊可作否則
妨礙不便如䜌字以中央言字上畫短讓兩糸出如鷗
鶠馳字兩旁俱上狹下闊亦當相讓使不妨礙為佳
補空如我哉字作點須對左邊實處如襲譬餐贛之
類欲其四滿方正也如醴泉銘建字是也
貼零字之空脱處欲其聯屬不斷如令今冬寒之類
是也
粘合字之本相離開者即欲粘合使相顧盼拱揖乃
佳如諸偏旁字卧鑒非門是也
滿不要虚如園圃國回包南隔勾之類是也
意連字有形斷而意連者如之以心小川州水求之
類是也
覆冒字之上大者必覆冒其下如雲空榮奢金夆巷
泰之類是也
垂曳垂如都鄉卯夅之類曳如水支欠皮更走民也
之類是也
借換如蘇之為蘇秋之為秌鵝之為鵝為䳘之類為
其字難結體故互換如此所謂東映西帶是也
增減字有難結體者或因筆畫少而增添如新之為
新建之為建是也或因筆畫多而減省如曹之為曺美
之為美但欲體勢茂美不必論古字當何如書也
應副字之點畫稀少者欲其彼此相映帶故必得應
副相稱而後可又如龍詩讐轉必一畫對一畫相應亦
相副也
撐拄字之獨立者必得撐拄然後勁健可觀如可下
永亨亭手司草矛巾弓千之類是
朝揖凡有偏旁者皆欲相顧兩文成字者為多如鄒
謝鋤儲三體成字者尤欲相朝揖八訣所謂迎相顧揖
是也
救應凡作字一筆纔落便當想第二三筆如何救應
如何結裹書法所謂意在筆先文向思後是也
附麗字之形體有宜相附近者不可相離如形影飛
起超飲免凡文欠支旁之類以小附大以少附多是也
回抱抱向左者曷丐易匊之類抱向右者鬼包旭也
之類
包裹謂如圈圍之類四方包裹也尚向上包下幽凶
下包上匱匡左包右旬匈右包左之類是也
卻好謂其包裹鬭湊不致失勢結束停當皆得其宜
也
小成大字以大成小者如冂辶下大者是也以小成
大如孤字只在末後一乀寧字只在末後一勾欠字一
拔類是也
小大成形謂小字大字各有形勢也書法云大字難
於結密而無間小字難於寬綽而有餘若能大小得宜
則盡善矣
小大大小書法曰大字促令小小字放令大自然寬
猛得宜譬如日字之小難與國字同大如一二字之疎
亦欲字畫與密者相間必當思所以位置排布令相映
𢃄得宜然後為上或曰謂上小下大上大下小欲其相
稱亦一說也
左小右大左高右低左長右短此三節皆字之病左
右大小高低長短欲其相稱停勻為佳書法所謂長短
合度粗細折中也
褊作字狹長則有疎掛之病書欲其結束整齊收斂
緊密排疉次第方為老氣書法云密為老氣此所以貴
褊也
相管領欲其彼此顧盼不失位置上覆下下承上左
右皆然
各自成形凡字合為一體則具體可觀分為異體則
一筆自成一體可觀不可以其微小而忽之也至于疎
密長短大小闊狹亦當要細詳之
應接字之點畫欲其互相應接兩點者兩相照應如
八丷類三點者一點起一點𢃄一點應如爫糹類四點
者兩旁兩點相應中間兩點相接如然無類至于水木
州以之類亦然此皆言其大略又在學者能以意精詳
觸類而長之可也
孫過庭書譜(見本帖)
顔真卿述張長史十二筆意
余罷秩醴泉特詣東洛訪金吾長史張公請師筆法長
史于時在裴宅憩息已一年矣師公者甚衆求筆法或
有得者皆曰神妙一日長史乃左右盼視拂然而起僕
乃從行來至竹院小堂公乃當堂踞坐而命僕居乎小
榻言曰筆法玄微難妄傳授非志士高人詎可言其要
妙夫平為横子知之乎僕曰嘗聞長史每令為一平畫
皆須縱横有象非此之謂乎長史曰然直為縱子知之
乎曰豈非直者必縱之不令邪曲之謂乎曰然均為間
子知之乎曰嘗蒙示以間不容髮其此之謂乎曰然密
為際子知之乎曰豈非謂築鋒下筆皆令完成不令甚
疎之意乎曰然鋒為末子知之乎曰豈非末已成畫復
使鋒健之意乎曰然力為體骨子知之乎曰豈非謂趯
筆則點畫皆有筋骨字體自然雄媚之意乎曰然輕為
曲折子知之乎曰豈非鈎筆轉角折鋒輕過亦謂轉角
為暗過之謂乎曰然決為決掣子知之乎曰豈非
謂牽掣為撆銳意挫鋒使筆不怯滯令險峻而成之
謂乎曰然益為不足子知之乎曰豈非謂結搆點畫
有失趣者則以别點畫偏旁救應之謂乎曰然損謂
有餘子知之乎曰豈長史所謂趣長筆短雖點畫不
足常使意氣有餘乎曰然巧為布置子知之乎曰豈
非欲書預想字形布置令其平穏或意外生體令有
異勢乎曰然稱為大小子知之乎曰豈非大字促令
小小字展令大兼令茂密乎曰然子言頗皆近之
矣夫書道之妙妙在執筆令得圓轉勿使拘攣其
次在識筆法其次在於布置不慢不越巧便合宜
其次紙筆精佳其次變通適懷縱舍掣奪咸有規
矩用筆當須知如錐畫沙如印印泥用鋒常欲使
其透過紙背久之自然齊於古人矣(此下尚有一半似後人所)
(贅陳明卿刪去)
張旭傳永字八法
側常患平勒不貴卧弩遇直而敗力趯當
存而勢生策仰收而暗揭略左出而鋒輕
啄倉徨而疾掩磔䟐錯以開撐(見墨池編)
懷素論筆法(見本帖)
釋亞棲論書
凡書通即變王變白雲體歐變右軍體柳變歐陽體永禪
師褚遂良顔真卿虞世南李邕陸柬之等並得書中之法
後皆自變其體以傳於世俱得垂名若執法不變縱能入
石三分亦被號為書奴終非自立之體此書家之大要也
林藴撥鐙序略
大凡點畫不在拘拘長短遠近但勿遏其勢俾令筋骨
相連意在筆先然後作字自有容與徘徊翩翩然有磊
落崔嵬之勢若平直相似狀如算子此畫爾豈書法也
吾昔授教韓吏部其法曰撥鐙推拖撚拽是也訣盡於
此子其旨而味乎
李約壁書飛白蕭字贊(字在建業古壁韓晉公遷之南徐置于海榴堂座右)
昔創飛白蔡氏所得起于堊帚播于翰墨張王繼作子
雲精極壁昏蜃素墨池古色翻飛露白乍輕乍濃翠箔
映雪羅衣從風崩雲委地游霧縈空撥剌勢動蟉蟠氣
雄昆池駭鯨時門鬭龍攅毫疊孔或横或縱層層陣雲
森森古松君子况德高人比蹤抱素自㓗含章内融逸
疑方外縱在規中密而不離疎而有容藝通造化比象
無窮子雲臣梁蕭字逾貴點畫均豐姿形端異迹絶蠒
素名空傳記眀徵褒貶惟此一字
張懷瓘十體略節
案古文者黃帝史蒼頡所造也頡首四目通於神眀仰
觀奎星圓曲之勢俯察龜文鳥跡之象博采衆美合而
為字是曰古文
案大篆者周宣王太史史籀所作也始變古文或同或
異謂之為篆篆者傳也傳其物理施之無窮以史官製
之用以教授謂之史書秦趙高善篆始皇命以教胡亥
故秦焚書惟易與史篇得全
案籀文者亦太史史籀之所作也與古文大篆小異後
人以名稱書謂之籀文甄豐定六書以為竒字是也其
跡有石鼓文存焉
案小篆者秦丞相李斯所作也增損大篆籀文謂之小
篆始皇并六國斯時為廷尉乃奏不合秦文者于是天
下行之畫如鐵石字若飛動作楷隸之祖為不易之法
其銘題鐘鼎及作符印圖書至今多用焉
案八分者秦羽人王次仲所作也次仲始以古書方廣
少波勢以隸草作楷法字方八分言有模楷後人以若
八字分散故名之為八分始皇之世出其數書小篆古
形猶存其半八分已減小篆之半隸又減八分之半然
可云子似父不可云父似子故知隸不能生八分矣本
謂之楷書楷者法也式也模也時人用寫篇章或寫法
令亦謂之章程書
案隸書者秦下邽人程邈所造也邈始為獄吏得罪始
皇幽繫雲陽獄中覃思十年改大小篆方圓而為隸書
三千字奏之始皇善之用惟御史以奏事繁多篆字難
成乃用隸字以為隸人佐書故名隸書按八分小篆之
捷隸八分之捷也
案章草者漢元帝黃門令史游所作也游作急就章解
散隸體此乃存字之梗概損隸之規矩縱任奔逸赴急
就成因草創之義故名草書夫章草即隸書之捷草亦
章草之捷也
案行書者後漢潁川劉德昇所作也即正書之小偽務
從簡易相間流行故謂之行書王獻之常白父云古之
章草未能宏遠頓異真體合窮偽略之理極草縱之致
不若藁行之間于往法固殊也大人宜改體觀其騰烟
麗火則回禄喪精覆海傾河則玄冥失馭天假其魄非
學之功故得之者先禀于天次質于功用而善學者乃
學之于造化異類而求之固不取乎似本而各挺之自
然王愔云晉世工書者多以行草著名
案飛白者後漢左中郎將蔡邕所作也王隠云飛白變
楷製也本是宫殿題署勢既徑文字宜輕微不滿名為
飛白按漢靈帝熹平年詔蔡邕作聖皇篇上時修餙鴻
都門伯喈待詔門下見役人以堊帚成字心有悦焉歸
而為飛白之書其體有二創法于八分窮微于小篆自
非蔡公設妙豈能詣此可謂勝寄冥通縹緲神仙之事
案草書者後漢徵仕張伯英之所造也草猶麄也麄書
為本曰藁盖草書之文祖出於此草書之先因于起草
自杜度妙于章草崔瑗父子繼能然伯英學崔杜之法
温故知新因而變之以成今草轉精其妙字之體勢一
筆而成偶有不連而血脉不斷及其連者氣候通而隔
行唯子敬眀其深指故行首之字往往繼前行之末世
稱一筆書是也實亦約文該思應指宣言列缺施鞭飛
廉縱轡也
張懷瓘用筆十法
偃仰向背兩字并為一字須求點畫上下偃仰離合
之勢
隂陽相應隂為内陽為外斂心為隂展筆為陽須相
應左右亦然
鱗羽參差點畫編次無使齊平要如魚鳥之陣有前
後舒徐之勢
峰巒起伏起筆蹙衂如峰巒之狀殺筆亦須存結
草真偏枯兩字或三字不得真草合成一字謂之偏
枯須求映帶字勢雄媚
斜正失則落筆結字分付點畫之法須依位次安排
不可失其準則
遲澀飛動勒鋒磔筆字須飛動無凝滯之勢是謂得
法
射空玲瓏謂煙感識等字勢行草用筆不依前後
尺寸規度不可長而有餘短而不足須引筆至盡處
則字有凝重之態
隨字變轉如蘭亭年字一筆作懸針其下歲字則變
垂露又其間字體多變幻不同自首至尾一十八箇之
字各别其意
南唐李後主書述略
書有七字法謂之撥鐙自衛夫人并鍾王二家傳于歐
虞禇顔等所謂七法者擫壓鈎揭抵導送是也今有顔
魯公墨跡存於世
宋歐陽文忠公筆記
蘇子美嘗言用筆之法較之斜正之間便分工拙能知
此及虚腕則羲獻之書可以意得也
蘇文忠公論書
獻之少時學書逸少從後取其筆不得知其長必能名
世僕以為不然善書者不在筆牢浩然聽筆之所之而
不失法度乃為善逸少所以重其不可取者獨以其小
兒用意精至卒然掩之而出其不意也
凡世之所貴必貴其難真書難于飄揚草書難于嚴重
大字難扵結密而無間小字難於寬綽而有餘
書法備於正書溢而為行草未能正書而能行草猶未
能莊語而輒放言無足道也
把筆無定法要使虚而寬歐陽文忠公謂余當使指運
而腕不知此語最妙方其運也左右前後却不免敧側
及其定也上下如引䋲此之謂筆正
書初無意於佳迺佳爾草書雖是積學乃成然要是出
於欲速古云人悤悤不及草書此語非是若悤悤不及
乃是平時有意於學此弊之極遂至于周越仲翼無足
怪者吾書雖不甚精然自出新意不踐古人是一快也
又題自作字
東坡平時作字骨撐肉肉没骨未嘗作此瘦妙也宋景
文公自名其書銕綫若東坡此帖可謂云爾已矣元符
三年九月二十四日游三洲嵓回舟中書
黃文節公論書
心能轉腕手能轉筆書字便如人意古人工書無他異
但用筆耳
王氏書法以為如錐畫沙如印印泥盖言藏鋒筆中意
在筆前耳承學之人更用蘭亭永字以開字中眼目能
使學家多拘忌成一種俗氣要之右軍二言羣言之長
也
帖中有張芝書狀二十許行索靖急就章數行清絶瘦
勁雖王氏父子當斂手者也今之學書者知有二王而
不求之二王之上亦未為善學二王者也
筆力同中有異異中有同後百年如有别書者迺解余
語耳張長史折釵股顔太師屋漏痕王右軍畫沙印泥
懷素飛鳥出林驚蛇入草索靖銀鈎蠆尾當時一筆心
不知手手不知心法耳若有心與能者爭衡後世不朽
則與工藝史同功矣
肥字須要有骨瘦字須要有肉古人學書學其工處今
人學書肥瘦皆病又嘗備得其人醜惡處如今人作顔
體乃其粲然者
凡學書欲先學用筆用筆之法欲雙鈎回腕掌虚指實
以無名指倚筆則有力古人學書不盡臨摹張古人書
於壁間觀之入神則筆下時隨人意學字既成且養於
心中無俗氣然後可作以示人為楷式凡作字須熟觀
魏晉人書會之於心自得古人筆法也欲學草書須精
真書知下筆向背則識草書法草書不難工矣
今俗書庵字既於篆文無有又菴非屋不當從广後漢
皇甫規為中郎將持節監關中兵會軍大疫親入菴廬
廵視三軍感悦即用此菴字為有依據
回黨柏舟書云書字已佳但疑是單鈎肘臂著紙故尚
有拘曲不放浪意態耳大概書字楷法欲如快馬斫陣
草法左規右矩此古人妙處
來僰道舟中觀長年盪槳羣丁撥棹乃覺少進意之所
到輒能用筆
余寓居開元寺之怡偲堂坐見江山每于此中作草似
得江山之助然顛長史狂僧皆倚酒而通神入妙不飲
酒忽十五年雖欲善其事而器不利行筆處時時蹇蹶
計遂不得復如醉時書也顧况咏白髮出嫁宮人云准
擬人看似舊時山谷草書無乃似之
米襄陽論書
吾書小字行書有如大字唯家藏真蹟䟦尾間或有之
不以與求書者心既貯之隨意落筆皆得自然備其古
雅壯歲未能立家人謂吾書為集古字盖取諸長處總
而成之既老始自成家人見之不知以為何祖也
世人多寫大字時用力捉筆字愈無筋骨神氣作圓筆
頭如蒸餅大可鄙笑要須如小字鋒勢備全都無刻意
做作乃佳自古及今余不敏實得之榜字固已滿世自
有識者知之
石曼卿作佛號都無回互轉摺之勢小字展令大大字
促令小是張顛教顔真卿謬論盖字自有大小相稱且
如寫太乙之殿作四窠分豈可將乙字肥滿一窠以對
殿字乎盖自有相稱大小不展促也余嘗書天慶之觀
天之字皆四筆慶觀多畫在下各隨其相稱寫之掛起
氣勢自𢃄過皆如大小一般真有飛動之勢字有骨格
肉須裹筋筋須藏肉帖乃秀潤生布置穏不俗險不怪
老不枯潤不肥變態貴形不貴苦苦生怒怒生怪貴形
不貴作作入畫畫入俗皆自病也
唐官告在世為禇陸徐嶠之體殊有不俗者開元以來
緣眀皇字體肥俗始有徐浩以合時君所好經生字亦
自此肥開元以後無復有矣
石刻不可學但自書使人刻之已非己意也故必須真
蹟觀之乃得趣如顔真卿每使家僮刻字故會主人意
修改波撆致大失真唯吉州廬山題名題訖而去後人
刻之故皆得其真無做作之差乃知顔出于禇也夫真
蹟皆無蠶頭燕尾之筆與郭知運爭坐帖有篆籀氣頗
傑思也柳與歐為醜怪惡體但其弟公綽乃不俗於兄
筋骨之說出于柳世人但以弩張為筋骨不知不弩張
自有筋骨存焉
書至隸興大篆古法壊矣籀各隨字形大小故如百物
之狀活動完備各各自足隸乃始有展促之勢而三代
之法亡矣
又論臨摹二法
世人多不曉臨摹之别臨謂以紙在古帖法書之旁觀
其形勢而學之若臨淵之臨故謂之臨摹謂以薄油紙
覆古帖法書之上隨其大小輕重而搨之若摸畫之摹
故謂之摹又有以厚紙覆帖上就眀牖景而摹之又謂
之嚮搨焉臨摹二者迥殊不可亂也
又論小楷提筆
陳寺丞伯修子也嘗於枕屏效元章筆蹟書杜陵詩一
日元章過之見而驚焉伯修命出拜元章喜甚因授以
作字提筆之法曰以腕著紙則筆端有指力無臂力也
曰提筆亦可小楷乎元章笑顧小史索紙書其所作進
黼扆贊表筆畫端謹字如蠅頭而位置規模皆若大字
父子嘆服因請其法元章曰此無他每作字時不可一
字不提筆久當自熟矣
黃祕書伯思論書
昔人運筆側掠弩趯皆有成規若法度禮樂不可斯須
離也及造微洞妙則出没飛動神會意得然所謂成規
者初未嘗失今世人作一波畫尚未知厝筆處徒規規
強效古人縱成亦不過為印刻字耳
流俗言作書皆欲懸腕而聚指管端真草必用此法乃
善予謂不然逸少書法有真一行二草三以言執筆去
筆跗遠近耳今筆長不過五寸雖作草書必在其三而
真行彌近今不問正草字必欲聚指管端乃妄論也今
觀晉宋及唐人畫圖執筆者未曾若此可破俗之鄙說
凡書衡(一作横)難從易方正在二者間不悟書意者強作
横書不斜則濁蜀中一人是已此體惟鍾索盡古人之
妙宋齊人似之梁陳隋至唐終不近也
張懷瓘云飛白全用隸法盖八分之輕者今世人為此
書乃全用草法正與古背馳矣又鮑照飛白用毫筆乃
能成字或輕或重也盖或輕若絲髮或重若雲山濃淡
相錯乃成字若不用毫筆書之則不能若此唐人更不
作章草書近來有濟及洪府人強學之所謂不堪位置
舉止羞澀終不似真俗人未嘗知古人用筆處見其人
書者隨衆稱善皆曰鍾王復出矣
漢甄豐稽正古文字其一古文魯堂壁中書也其二竒
字即古文而異者也古文高質而難遽造若三代鼎彛
遺篆是已竒字怪巧而差異正若漢劉棻從揚雄所學
及近世夏鄭公集四聲韻所載是已今人往往不能辨
之遂盡以竒字為古文焉
南宋高宗翰墨志(見本帖)
劉正夫論書
字美觀則不古初見之使人甚愛次見之則得不到古
人處三見之覺偏旁點畫不合古者盈盈在眼矣字不
美觀者必古初見之不甚愛再見之得其到古人處三
見之自偏旁點畫合法度者歴歴在眼矣故觀今之字
如觀文繡觀古之字如觀鍾鼎學古人字期於必到若
至妙處始會於道則無媿于古矣
執筆要分直側直筆圓側筆方用法有異而執筆初無
異也其所以異者不過遣筆用鋒之差變耳盖用筆直
下則鋒常在中欲側筆則微倒其鋒而書體自然方矣
若夫執筆則不可不方也古人學皆用直筆王次仲等
始有倒法
姜堯章書譜
真行草書之法其源出於蟲篆八分飛白章草等圓勁
古淡則出於蟲篆點畫波發則出于八分轉換向背則
出於飛白簡便痛快則出于章草然而真草與行各有
體製歐陽率更顔平原輩以真為草李邕李西臺輩以
行為真亦以古人有專工正書者有專工草書者有專
工行書者信乎其不能兼也或云草書千字不抵行書
十字行書十字不抵真書一字意以草至易而真至難
豈真知書者哉大抵下筆之際盡倣古人則少神氣專
務遒勁則俗病不除所貴熟習兼通心手相應斯為美
矣白雲與率更書訣亦能言其梗概孫過庭論之又詳
皆可參稽之
真書真書以平正為善此世俗之論唐人之失也古
今真書之神妙無出鍾王二家今觀其書皆瀟洒縱横
何拘平正良由唐人以書判取士而士大夫書類有科
舉氣習顔魯公作干禄書是其證也矧歐虞顔柳前後
相望故唐人下筆應規入矩無復晉魏飄逸之氣且字
之長短大小斜正疎密天然不齊孰能一之謂如東字
之長西字之短口字之小體字之大朋字之斜黨字之
正千字之疎萬字之密畫多者宜瘦畫少者宜肥魏晉
書法之高各盡字之真態不以己意參之耳或專喜平
正極意歐顔或惟務勻圓專師虞永或謂體須稍匾則
自然平正此又有徐會稽之病或欲其蕭散則字不塵
俗又有王子敬之風豈足以盡書法之美哉真書用筆
自有八法吾嘗採古人筆列以為圖今略言其指夫點
者字之眉目全藉顧盼精神有向有背隨字異形横直
畫者字之體骨欲其硬正勻淨有起有止貴長短合宜
結束堅實丿(音撆)乀(音拂)者字之手足伸縮異度變化多端
要如魚翼鳥翅有翩翩自得之趣挑剔者字之步履欲
其沈實晉人挑剔或𢃄斜拂或横引向外至顔柳始正
鋒為之正鋒則無飄逸之氣轉折者方圓之法真多用
折草多用轉折欲少駐駐則有力轉欲不滯滯則不遒
然而真以轉而後遒草以折而後勁不可不知也懸針
者筆欲極正自上而下端若引繩垂而後縮謂之垂露
翟伯夀問於米老曰書法當如何米老曰無垂不縮無
往不收此必至精至熟然後能之古人遺墨得其一點
一畫皆昭然絶異者以其用筆精妙故也大令以來用
筆多矣一字之間長短相補斜正相拄肥瘦相混求妍
媚于成體之後至于今尤甚焉
結體用筆不欲太肥肥則形濁又不欲太瘦瘦則形
枯不欲多露鋒芒露則意不持重不欲深藏圭角藏則
體不精神不欲上小下大不欲左低右昂不欲前多後
少歐陽率更結體雖太拘而用筆大備衆美雖小楷而
翰墨灑落追蹤鍾王來者不能及也顔柳結體既異於
古人用筆復溺於一偏予評二家為書法之一變數百
年間人爭效之字畫剛勁固不無為高眀之助而魏晉
風軌掃地盡矣然柳氏大字偏旁清勁可喜更為竒妙
近世亦有效之者則俗濁不除不足觀故知與其太肥
不若瘦硬也
草書草書之體如人坐卧行立揖遜忿爭乘舟躍馬
歌舞躃踊一切變態非苟然者又一字之體率有多變
有起有應如此起者當如此應各有義理王右軍書羲
之字當字得字深字慰字最多多至數十字無有同者
而卒未嘗不同也可謂所欲不踰矩矣大凡學草書先
當取法張芝皇象索靖等章草則結體平正下筆有源
然後倣右軍申之以變化鼓之以竒崛若泛學諸家則
字有工拙筆多失誤當連者反斷當斷者反續不識向
背不知起止不悟轉換隨意用筆任筆賦形失誤顛錯
反為新竒自大令以來已如此矣况今世哉然而襟韻
不高記憶雖多莫澣塵俗若使風神蕭散下筆便當過
人自唐以前多是獨草不過兩字屬連累數十字而不
斷號曰連綿游絲此雖出于古人不足為竒更成大病
古人作草如今人作真何嘗苟且其相連處特是引𢃄
嘗攷其字是點畫處皆重非點畫處偶相引𢃄其筆皆
輕雖復變化多端未嘗亂其法度張顛懷素最號野逸
而不失此法近代山谷老人自謂得長沙三昧草書之
法至是又一變矣流至于今不可復觀唐太宗云行行
若縈春蚓字字如綰秋蛇惡無骨也大抵用筆有緩有
急有有鋒有無鋒有承接上文有牽引下字乍徐還疾
忽往復收緩以倣古急以出竒有鋒以耀其精神無鋒
以含其氣味横斜曲直鈎環盤紆皆以勢為主然不欲
相𢃄𢃄則近俗横畫不欲太長長則轉換遲直畫不欲
太多多則神癡以捺代乀以發代走走亦以捺代之唯
丿則間用之意盡則用懸針意盡須再生筆意不若用
垂露耳
用筆用筆如折釵股如屋漏痕如錐畫沙如壁拆此
皆後人之論折釵股者欲其曲折圓而有力屋漏痕者
欲其無起止之迹錐畫沙者欲其勻而藏鋒壁拆者欲
其無布置之巧然皆不必若是筆正則藏鋒筆偃則鋒
出一起一倒一晦一冥而神竒出焉常欲鋒在畫中則
左右皆無病矣故一點一畫皆有三轉一波一拂又有
三折一丿又有數樣一點者欲與畫相應兩點者欲自
相應三點者必一點起一點𢃄一點應四點者一起兩
𢃄一應筆陣圖云若平直相似狀如算子便不是書又
如ꇰ當行草時尤宜泯其稜角以寬閒圓美為佳心正
則筆正意在筆前字居心後皆名言也故不得中行與
其工也寧拙與其弱也寧勁與其鈍也寧速然極須淘
洗俗姿則妙處自見矣大要執之欲緊運之欲活不可
以指運筆當以腕運筆執之在手手不主運運之在腕
腕不知執欲作者亦須略考篆文須知點畫來歴先後
如左右之不同刺㓨之相異王之與玉示之與衣以至
秦奉泰春形同理殊得其源本斯不浮矣孫過庭有執
使轉用之法當熟玩之
用墨作楷墨欲乾然不可太燥行草則潤燥相襍潤
以取妍燥以取險墨濃則筆滯燥則筆枯亦不可不知
也筆欲鋒長勁而圓長則含墨可以運動勁則有力圓
則妍美予嘗評世有三物用不同而理相似良弓引之
則緩來舍之則急往世俗謂之揭箭寳刀按之則曲舍
之則勁直如初世俗謂之回性筆鋒亦欲如此若一引
之後已曲不復挺又安能如人意耶故長而不勁不如
勿長勁而不圓不如不勁盖紙筆墨皆書法之助也
行書嘗攷魏晉行書自有一體與草不同大率變真
以便于揮運而已草出於章行出於真雖曰行書各有
定體縱復晉代諸賢亦各不相遠蘭亭記及右軍諸帖
第一謝安石大令諸帖次之顔楊蘇米亦後世可觀者
大要以筆力為貴少有失誤亦可輝映所貴乎濃纖間
出血脉相連筋骨老健風神灑落姿態具備真有真之
態度行有行之態度草有草之態度必須博習可以兼
通焉
臨摹摹書最易唐太宗云卧王濛於紙中坐徐偃於
筆下可以嗤蕭子雲唯初學書不得不摹亦以節度其
手易於成就皆須是古人名筆置之几案懸之坐右朝
夕諦觀思其運筆之理然後可以臨摹其次雙鈎蠟本
須精神摹搨乃不失位置之美耳臨書易失古人位置
而多得其筆意摹書易得古人位置而多失其筆意臨
書易進摹書易忘經意與不經意也夫臨摹之際毫髮
失真則精神頓異所貴詳謹世有蘭亭叙何翅數百本
而定武本為最佳然定武有數樣今取諸本參之其位
置長短大小無不一同而肥瘠剛柔工拙要妙之處如
人之面無有同者以此知定武刻又未必得真蹟風神
矣字書全以風神超邁為主刻之金石其或苟哉雙鈎
之法須得墨暈不出字外或廓填其内或朱其背正得
肥瘦之本體雖然尤貴於瘦使工人刻之又從而刮治
之則瘦者亦變為肥矣或云雙鈎時須倒置之則亦無
容私意於其間誠使下本眀上紙薄倒鈎何害若下本
晦上紙厚却須能書者為之發其筆意可也夫鋒芒圭
角字之精神大抵雙鈎多失此意又須朱其背時稍致
意焉
書丹筆得墨則瘦得朱則肥此常然也故書丹尤以
瘦為竒而圓熟美潤常有餘燥勁老古常不足盖朱使
之然也欲石刻不失其真未有若書丹者之善矣然書
時盤礴不無少勞韋仲將升高書凌雲臺榜下則鬚髮
已白藝成而下斯之謂歟若鍾繇李邕又自刻之可謂
癖矣
精神藝之至未始不與精神通其說見於昌黎送高
閑序與孫過庭乖合篇二語詳之矣夫字有藏鋒出鋒
之異粲然盈楮欲其首尾相應上下相接為佳後學之
士隨所記憶圖寫其形未能涵容皆支離而不相貫串
黃庭與樂毅不同畫讃與蘭亭殊旨一時下筆各有其
勢固應爾也予嘗觀古之名書無不點畫振動如見其
揮運之時山谷云字中有筆如禪家句中有眼信然哉
方圓方圓者真草之體用真貴方草貴圓方者參之
以圓圓者參之以方斯為妙矣然而方圓曲直各自有
要直須涵泳一出於自然如草書尤嫌横直分眀横直
多則字有積薪束葦之狀而無蕭散之氣時時變換一
出之斯為善矣
向背向背者如人之顧盼指示相迎相揖相逐相奔
發扵左者應于右起於上者伏於下大要點畫之間施
設各有情理求之古人惟王右軍為妙
位置假如立人挑土田玉衣示一切偏旁皆須令狭
長則右有餘地矣在右者亦然不可涉于太密太巧太
密太巧是唐人之病也假如口字傍在左者皆與上齊
嗚呼喉嚨唯喻等是也在右者皆與下齊和扣知如加
等是也又如宀人疒尸等字須令覆其下走辶兀心等
字須能承其上審其輕重使相負荷計其大小使相副
稱為妙
疎密書以疎為風神密為老氣如圭之四横川之三
直魚之四點畫之九畫必須下筆輕勁停勻為佳當疎
不疎反成寒乞當密不密必至凋零
風神風神者一須人品高二須師法古三須紙筆佳
四須險勁五須高眀六須潤澤七須向背得宜八須時
出新意則自然長者如秀整之士短者如精悍之徒瘦
者如山澤之臞肥者如貴游之子勁者如武夫之勇猛
媚者如美女之嬌嬈敧斜如醉仙端楷如賢士各任其
態也夫遲以取妍速以取勁先必能速然後能為遲若
素不能速而專事遲則無神氣若專事速又多失勢
筆鋒下筆之初有搭鋒者有折鋒者其一字之體定
於初下筆凡作第一字多是折鋒第二三字承上筆勢
多是搭鋒若一字之間右邊多是折鋒應其左故也又
有平起者如隸畫藏鋒者如篆畫大要折搭多精神平
藏善含蓄兼之則妙矣
廣川論體裁
峻拔一角潜虚半股此於法書其體裁當如此矣至於
分若抵背合如並目以側映斜以斜附曲然後成書而
古人於此盖盡之也
趙子固書法論
學唐不如學晉人皆能言之夫豈知晉豈易學哉學唐
尚不失規矩學晉不從唐入多見不知量也僅能敧斜
雖欲媚而不媚翻成畫虎之犬耳何也書字當立間架
墻壁則不骫骳思陵書法未嘗不圓熟要之於間架墻
壁處不著工夫此理可為識者道近得北方舊本虞永
興破邪論序愛而不知其惡也故為此說正坐無墻壁
也右軍樂毅畫讃蘭亭最真一一有墻壁者一搨直下
是也李瑋家開皇帖行書之祖於此最昭昭化度及魯
公離堆得此法左右隂陽極眀麗丁道護啟法寺碑筆
右方直下最具此法學者當垂情如此下筆則妍麗方
直端重楷正昧此則癡鈍墨豬矣黃庭賀捷有鍾體雖
微敧側隐然亦有牆壁力命表勁利更高學者毋但徇
俗而不究本唯遺教經宛然是經生筆了無神明决非
羲筆正如率更之玩長孫無忌面團團也識此已又識
破懷仁聖教之流入院體也其逸筆處世謂之小王書此
書一一體蘭亭玉潤霜寒諸帖即無此逸筆不知懷仁從
何取入使後人未倣羲帖先為此態觀之可惡其流至於
蘭溪經藏記烏龍廟記僧有交之集書極矣又須戒徐
會稽之濁在跛偃李北海之濁在敧斜唯張從申得大
令之通暢無二公之流弊且世云會稽出自蘭亭出蘭
亭即無偃筆也又云北海深悟大令大令不若是之敧
跛也跛偃之弊流而悞吾坡公敧斜之弊流而為元章
父子矣且如吳傅朋深得諸葛禎瑶臺寺碑筆法的是
蘭亭中出矣公又生出一節病每下竪筆不直搨下乃
仰筆尖鋒全無骨氣皆清和之弊為隘不恭學者更切
自防之自點檢之朋交相警悟之前修長中之短亦無
畏友以覺其非耳故予深信間架牆壁為要也余自謂
學古人當勤媚今人當無心可也中興後朱壑岩横斜
顛倒幾若楊少師孫勒川規矩恐下筆不中觀者元章
曰奴書耳朱吾所取孫吾所戒也更從識者評之
學隸楷於魏晉之下邈乎無以稽也縱有羲繇之跡號
佳絶者唯樂毅論海宇秣陵本爾其唐元度魚帖本已
非古本文次有德州畫讃而已若所謂力命表固繇精
筆古勁幾不入俗眼然尊之敬之未容而友之也黃庭
固類繇敧側不中繩度未學唐人而事此徒成畫虎類
犬然則欲從入道於楷何從曰僅有三焉化度九成廟
堂耳晉宋而下分而南北有丁道護襄陽啟法寺興國
寺二石啟法最精歐虞之所自出興國粗甚如此兩手
天不夀精而夀粗可嘆也北方多朴有隸體無晉逸雅
謂之氊裘氣至合於隋書同文軌開皇大業以迨武德
之末貞觀之初書石無一可議此古今集大成之時也
於是虞歐大宏厥聲始虞於龍聖道場歐於姚辨等刻
亦未臻極及孔子廟堂碑飛來白鶴詩虞為法於世矣
化度九成歐獨步於時矣欲求楷法舍此三者是南轅
而北轍矣三書之法在平正恬淡分間布白行筆停勻
且如横書必兩頭均平不可如俗書左低右昂八訣所
謂千里陣雲是也起筆既成冗類如鑿如錐則有泛冗
錐則尖既不尖又必帶冗斯為妙絶及至書到右方住
處捺筆不可向下須擁起向上於下如繩直其左方主
筆之竪亦結筆在左穿心竪筆是也捺筆宜下到立處
微捺使鋒左向如畫之右肩突出鋒在上竪筆則突出
鋒在左也又於十字處如中字牛字年字凡是一横一
直中停者皆當著心凝然正直平均不可使一高一低
一斜一敧少涉世俗守此法既牢則凡施之間架自然
平均使不俗氣俗之從生始於徐浩也知蘭亭韻致取
有映帶不知先自背了繩墨敧斜跛偃雖有態度何取
態度者書法之餘也骨格者書法之祖也今未正骨格
先尚態度幾何不舍本而求末耶戒之戒之泛入之門
先敬先戒平平直直輕輕勻勻俗咎率更體為排算固
足以攻其短然先排算而尚氣脉乃可不排算而求之
是未行而先馳理不至爾分間布白勿令偏側此誠格
言每一字為率筆多筆少不同先須分布勻整若此未
調順工何從生又有一般偏旁不可盡律以正者每字
必敧歲字必舛有字不可破中叢字取居中而又在右
皆須以古人所書求其義理執一而論第曰中正此李
後主譏魯公為田舍翁又如禇河南所稱八分古雅有
韵一切尚之甚有疎拙薛少保發越禇體飄揚透徹一
尚不回幾至迂疎魯公之正其流也俗誠懸之勁其弊
也寒古往今來中庸鮮能千載之下刻心苦神諸其然
者要是文章之外唯此足以觀人發揮形容有足尚者
不忍怠也又嘗妄論文章精到尚可改餙字畫落筆更
不容加工求以益之適或壊之此吾知字書之貴一生
眠則畫被坐則畫地將老無功此藝厥為不易哉
又分布六法
左欲去吻右欲去肩左右兩平上長下短左
上滿(喃左上)右下滿(所右下)
行草宜用棗心筆者以其摺裊婉媚然此筆須出鋒用
之須捺筆鋒向左意趣如只用筆腰不用筆尖乃可如
真書直竪用尖則施之行草無態度此是要緊處人多
未知之姜堯章孫過庭草書言能籠罨横竪最善發眀
棗心筆於用之時每難揮運䨇鈎懸腕久久得趣其要
正在勿使筆尖也
草書雖連綿宛轉然須有停筆為佳今長沙所開懷素
自叙乃蘇滄浪輩書一向裊摺無典則北方有一本正
不如此或歇或連迺為正當草極難於拙故蘇草不及
行也
晉賢草體虚淡蕭散此為至妙唯大令綰秋蛇便為文
皇所譏至唐旭素等方作連綿之筆此黃伯思簡亝堯
章所不取也今人但見爛然如藤纏者為草書之妙要
之晉人之妙不在此法度端嚴中蕭散為勝耳右軍三
卷僅一半真施老子印證簡亝堯章諸公議論去其間
偽迹如求屏風帖早乘帖止開真帖五卷於海陵當以
此為區處
鄭夾漈六書偏旁例論
六書起一成文衡為一從為丨(音衮)邪為丿(房必反)反丿為
乀(分勿反)至乀而窮折一為&KR1525;(音及)反&KR1525;為□(呼旱反)轉□為
&KR2122;(音隠)反&KR2122;為&KR1525;(居月反亻從此)折一為□(即穴也音綿又音入)轉□為□
(側加反)側□為&KR1457;(音吠)反&KR1457;為□(音泉)至□而窮一再折為冂
(五犯反)轉冂為凵(口犯反)側凵為匚(音方)反匸為□(音播)至□而
窮引一而統合之則為ꇰ(音圍)圓則為(音星)至則環轉
無異勢一之道盡矣然丨與一偶一能生而丨不能生
天地之道隂陽之理也篆通而隸辟故有左無右有&KR0671;
(音阜)無&KR0008;篆眀而隸晦故有王無玉有未無朱篆巧而隸
拙故有冂(音貢)無&KR4172;(音烱)有丨無丶篆縱而隸拘故有刀無
匕有禾無禾(音稽)然則篆之於隸其猶筮之於龜乎
夾漈通志六書論
經術之不眀繇小學之不振小學之不振繇六書之無
傳聖人之道惟藉六經六經之作惟藉文言文言之本
在於六書六書不分何以見義小學之義第一當識字
母之相生第二當識文字之有間象形指事文也會意
諧聲轉注字也假借文字俱也象形指事一也象形别
出為指事諧聲轉注一也諧聲别出為轉注二母為會
意一子一母為諧聲六書也者象形為本形不可象則
屬諸事事不可指則屬諸意意不可會則屬之聲聲則
無不諧矣五不足而後假借生焉六書無傳惟藉說文
然許氏惟得象形諧聲二書以成牽於會意復為假借
所擾故所得者亦不能守焉所以顛沛淪於經籍之中
如汎一葦於溟渤靡所底止皆為假借之所魅也嗚呼
六書眀則六經如指諸掌假借眀則六書如指諸掌若
夫省文則有聲關於義者有聲關於義者六書之道備
於此矣
元鄭肯亭忠質文論
三皇尚忠五帝尚質三王尚文八卦忠也古文質也籀
文也篆則王降而覇矣隸其秦之法令書乎古隸隸之
古文也八分隸之籀也楷法隸之篆也飛白八分之流
也行楷之行也草楷之走也隸之規為方草則圓其矩
而六書之道散也
鄭子經書要篇
六書之要其諧聲乎聲原於虚而妙於物言者聲之宣
也書者聲之寄也飛龍肇音㵳哉閴乎其罔聞也夾漈
山人當是正之有音無文者多矣逮皇元圖書重啟人
文諧書之義實宗乎五雖古之三皇龍書穗書雲書諸
作蔑以加諸猗歟休哉商之倒薤周之虎書魚書其象
形耶彛考禽書龜鸞諸體不過名物作也曰孔壁舊書
皆科斗文字佳城之文獨顯於世曰古文襍用籀體非
一於科斗也盖古文有墳書麒麟鐘鼎篆有垂露複書
襍體隸之八分變而飛白行草草本隸隸出於籀籀始
於古文皆體於自然效法天地然則予何取衷哉曰漢
時遠步晉唐至宋滋弗逮矣蒼夏之迹遠矣幣刀鼎鬲
世復寡傳贊皇石刻其非西周乎詛楚其興於近代乎
石鼓泰山碑暨於兩京遺書舊畫學者不可不歴觀焉
黃庭謂非右軍書其誰作耶曰永僧徐浩輩為之也樂
毅論舊本希見於世宋初王侍書别寫刻之洛神賦亦
後人託獻之而詭行之墓田丙舍其鍾太尉之懿乎傷
寒數帖其王會稽之奥乎李陽冰庶子泉銘怡亭刻石
二世詔無是過也浯溪碑雅厚雄深森嚴於瘞鶴萬安
記其苖裔乎郎官廳壁序祭濠州文末年誥身同出一
軌所謂不約於法而凡踏焉者一掃歐虞褚薛之疲苶
張顔疇宗與曰宗古文籀篆其開於程蔡乎石室之書
今亡矣其言曰書肇於自然隂陽生焉形勢立焉若日
月雲霧若蟲食木葉若刀戟縱横皆有意象左廻右顧
無使孤露藏頭護尾力在字終疾澀之分執筆之度八
體變法之玄䆞崔瑗之儔咸受業焉光和建安諸作高
眀精粹非魏晉所儗議張留侯蕭相國談筆道鍾太傅
著論可為格言矣諸葛武侯其知書之變乎揚子雲訓
纂其說文切韻之本乎白溪書衡肯亭包蒙其義則衍
極竊取之矣夫字有九德九德則法法始於包犧成乎
軒頡盛乎三代革乎秦漢極乎晉唐萬世相因體有損
益而九德莫之有損益也或曰九德孰傳乎曰天傳乎
又問何以自得曰無媿於心為自得(九德出虞書臯陶謨)
又天五篇(仝上出衍極)
天地之數合乎五皇極之道中於五四時之用成於五
六書之變極於五是故古文如春籀如夏篆如秋隸如
冬八分行草歲之閏餘也隸之興也其周之末造乎其
民趨於簡陋乎或問石鼓顯于李唐韓退之韋應物以
為周文王宣王時歐陽永叔蘇子瞻謂非史籀不能作
而夾漈以為秦文信乎曰以漆文知之然則筆曷始乎
曰尚矣書曰作會非筆何會紀於太常非筆何紀蘇望
歐陽棐以三仁為漢石經趙德夫洪景不非之諒也或
曰古書籀隸其渝渝乎久矣而何言之䁷(古獄反眀也)耶曰
吾聞達于理者古今不能隔審其幾者鬼神莫能閟夫
道一而已矣然則用筆有異乎曰有請問曰篆用直分
用側隸楷曰間出存乎其人其人可得聞乎曰顔柳篆
七而分三歐禇分八而篆二問行草曰篆多禊序間以
分側有石書之遺意焉然則執筆有異乎曰夫執筆者
法書之機鍵也近世善執筆者莫如張顔吾以此按天
下圖書不能逃乎玉尺也人善執筆則八體具不善執
筆則八體廢寸以内法在掌指寸以外法兼肘腕掌指
法之常也肘腕法之變也魏晉間帖指掌字也嗚呼師
法不傳人便其所習便其所習此法之所以不傳也故
惠施卒而莊子深瞑不言鍾子期死而伯牙毁琴絶絃
盖傷世之難與知也或曰絳州潘氏摭采竒墨祕楮昉
於蒼頡訖於宋初其雅博乎曰淳化間太宗出内藏古
蹟命王著臨搨工用精嘉大觀絳潭猶有似人之喜戲
魚黔江鼎澧無慮數十家有無不足計也江季路之辨
審矣曰管咨道二十萬購夫子廟碑劉潜夫十餘載求
邕僧塔銘琛乎曰鴻都斷石猶有存者其古刻之天球
乎黃初闕里記詞翰爾雅其南金乎漢碑三百銷蝕無
幾何君閣道夏淳于碑可以全見古人面貌君謀隸纂
其憂思深矣魏晉相承善學隸古莫如鍾王蕭阮諸人
神氣浸殊體式未散歴隋而唐始有專門之學自此益
分矣嗚呼媮風並趁其末造之孱民乎豪傑之生不數
其精神猶參錯於元化之間乎書不盡言言不盡意孔
氏遺蹟陽冰獨神會之魯公之書懷素喜而有得似不
在語言文字之苴乎或問衍極曰極者中之至也曷為
而作也曰吾懼夫學者之不至也
虞伯生六書淵源序略
魏晉以來善隸書以名世未嘗不通六書之義不通其
義則不得文字之情制作之故安有不通其義不得其
情不本其故猶得為善書者唐之諸賢以書義相究辨
析循規蹈矩無復有點畫差訛之弊嗟夫世之不知六
書之義而效其波磔以為媚誠妄人矣
吾丘衍學古編略
篆法匾者最好謂之&KR1915;(音果)匾徐絃謂非老手莫能到石
鼔文字也
小篆俗皆喜長然不可太長長無法但以方楷一字半
為度一字為正體半字為垂脚豈不美哉脚不過三有
無可奈何者當以正脚為主餘略收短如幡脚可也有
下無脚字如□□□等字却以上枝為出如草木之為
物正生則上出枝倒懸則下出枝耳
隸書人謂宜匾殊不知妙在不匾挑拔平硬如折刀頭
方是漢隸書體括云方勁古拙斬釘截鐡備矣
欵識文者諸侯本國之文也古者諸侯書不同文故形
體各異秦有小篆始一其法近世學者取欵識字為用
一紙之上齊楚不分人亦莫曉其謬
明李西涯論篆額
裝潢舊碑石刻法帖上篆額斷不可去不然却似賢人
不著冠耳
祝京兆論楷書及扇書
一血二骨三肉四筋五員六直七平八方九結構十變
十者備謂之楷書
書聚骨扇如令舞女在瓦礫堆上作伎飛燕玉環亦减
態矣呵呵
楊升菴論擘窠書
字體有擘窠書今書家不解其義按顔真卿集有云點
畫稍細恐不堪久臣今謹據石擘窠大書王惲玉堂佳
話云東坡洗玉池銘擘窠大字極佳又云韓魏公書杜
陵畫鶻詩擘窠大字此法宋人多用之墨札之祖也
書系書說
草備玄機亦由風氣籀文三變六象具存雖云道藝蓋
通神明子雲心畫類别正邪中郎筆論散懷恣情多力
無筋者聖鍾司隸得之韋墓通靈感物者淡衛夫人示
以此妙芝象滅景鍾索邈步右軍筆陣判將領之後先
衛瓘風流亦西臺之高品是故有劍法藤法戈法弩法
點法波法增減法畫斷而脉故連形虚而氣故實右軍
云戈如長松倚谷曲如懸鈎釣水放似張弓發箭收如
虎鬭龍驤是故有立法踠法頓挫法顯異法貫穿環合
曳如杖横如舟牽如電掣立如鳥卓踠如股疊秀如秋
水芙蓉險似崩崖攢石穏如&KR0685;頓安步猛似泉瀉湍奔
虎嘯而谷隂生雲興而天彩煥是故渾厚而英發清新
而潛括散散漫漫而剛介勁拔趨趨蹌蹌而優游閒裕
幹疾者如脫舒徐者如待竒正不同視前軍之部伍東
南虚席效賓主之成章是故疎不容加密不容遣華不
可凋秃不可少筆行而志自從趣動而機不已故曰用
筆者天流筆者地内貴盈而外貴虚於戲聖賢既遠聞
見日疎臥畫被穿用心良苦意在筆先山隂之確論十
遲五急墨道之要機羊欣親授於子敬張翼亦幾於亂
真阮研骨力紹之淵微梁武荅書首推程邈元威論筆
先進張融蕭思話不識右軍欣為鼻祖永禪師遥託僧
虔不失家雞筆待心傳道難俗論文皇辟以魯廟之器
世南謂之神遇無為歐陽八訣發永氏之威儀過庭長
譜歎古今之阻絶故三十六法不為贅懷瓘十體不為
侈魯公之授受必待志士高人方明之所述在乎掌虚
指實公權筆諫之要盧雋臨池之訣各有由來非浪言
也顛張得之劍器狂素亦類驚蛇徐季海之體氣純白
沈傳師之骨法清虚蘇長公論草聖大字之難在嚴重
結密黃庭堅自移戎州之後悟沈著痛快吁代有古今
變無終始皇王帝霸各暢厥猷是故三才一德典章不
能掩其盛品彙含嗟鬼神不能奪其秀立造化於毫端
狀萬古於一瞬非吾所知也
弇山人巵言
自張懷瓘以十體斷書一曰古文二曰大篆三曰籀文
四曰小篆五曰八分六曰隸書七曰章草八曰行書九
曰飛白十曰草鄭昂論文字之大變八一曰古文二曰
大篆三曰小篆四曰隸書五曰八分六曰行書七曰飛
白八曰草書其意蓋取程邈以後之隸與鍾王之今楷
合而一之不然則是取漢碑之隸皆屬之於八分而單
以隸為楷也歐陽永叔以八分為隸洪适因之而豐道
生直斥其妄據道生之意以隸為八分以真為隸也是
即吾所疑張鄭之後說也夫以分為隸歐陽氏之誤小
以隸為分以真為隸豐氏之誤大也為豐氏之說大約
與張鄭同其一曰隸書者程邈為御史以奏事繁多篆
字難成乃用隸人佐書以赴急速官司刑獄用之其二
云次仲作八分書謂入篆八分存隸二分是先有隸而
有分固矣其三據淳化閣帖有邈天得一以清數語為
據此皆吾所不敢信之故也閣帖所存邈數十字略無
二鍾古意止是稍增一點一畫以行怪如亢倉元命包
假書填難字類耳此李懷琳輩之所不為而可據為邈
書乎又明言漢因行之獨符印蟠信題署用篆則此外
皆用真隸書矣而何自漢末以前無一筆也歐趙所書
之碑又何無一真隸而皆分書也各碑既謂之分書則
其法正存今何嘗入篆八分也以吾所見惟皇象天發
神讖有五分之篆蔡邕夏承有四分之篆疑此即所謂
八分而八分以其不易習故少傳耳衛恒所贊隸勢如
砥平繩直規旋矩折脩短相副奮筆輕舉離而不絶等
語亦自與正書不甚應其為古隸無疑者後閱陸子淵
書輯云秦興同天下之書而李斯遂為世宗時則趙高
胡母敬改省籀篆同謂之小篆程邈所上務趨便捷謂
之隸書王次仲分取篆隸之間謂之八分自邈以降謂
之秦隸賈魴三倉蔡邕石經諸作謂之漢隸鍾王變體
謂之今隸合秦漢謂之古隸庾元威造為散隸羲獻復
變新竒别以今隸謂之楷法黃庭樂毅謂之小楷史游
解散隸體謂之章草張伯英之法謂之草書衛瓘復采
芝法兼乎行書謂之藳草羲獻之書謂之今草構結微
𦕈者謂之小草復有游絲之草宋蔡襄為飛草謂之散
草劉伯昇小變楷法謂之行書兼真謂之真行帶草謂
之草行蔡邕所作輕微大字謂之飛白自餘諸體以類
生矣蓋自是而隸與八分之說始明然謂羲獻復變新
奇别以今隸謂之楷法此語覺贅蓋受禪勸進即鍾氏
之古隸也尚書宣示墓田丙舍戎路表即鍾氏之今隸
也羲獻不過增華耳古隸亦非鍾造東漢以後碑刻皆
如之特鍾氏入妙耳飛白即古隸今隸蕭子雲頗作篆
皆大書用帚筆輕拂過或有帶行者其體若白而勢若
飛今亦不傳矣後世有以草書作雙絲下中露白者為
飛白極可笑吾三十時為余定州作飛白歌蓋從俗之
語也今人稱真草隸篆雖失作者之意然古隸今隸方
圓勁婉體自難合析為真隸似亦未為不通
吾衍曰秦隸者程邈以文牘繁多難以用篆因减小篆
為徑用之法故不為體勢若漢欵法篆字相近非有批
法之隸也即是秦權秦量上刻字人多不知亦謂之篆
八分則漢隸之未有挑剔者比秦隸則易識比漢隸則
微似篆若用篆筆作漢隸則得之矣由此而言則次仲
所成八分恐存隸八分就篆二分也衍之此論一洗懷
瓘千古之疑盡闢豐氏恣談之陋
衍又曰隸書人謂宜匾殊不知妙不在匾挑拔平硬如
折刀頭方是漢隸衍此語尤合作正受禪勸進之所以
妙也近代文徵仲得之瘦而怪者韓擇木也豐而匾者
唐玄宗也拙而醜者朱恊極也
沈存中云古人以散筆作隸書謂之散隸近歲蔡君謨
又以散筆作草書謂之散草或曰飛草其法皆生於飛
白
章草古隸之變也行草今隸之變也芝旭草又行草之
變也
行書有二有真帶行者如右軍蘭亭霜寒來禽官奴之
類是也正行配者右軍旦極寒雪晴晚復是也
毒熱尊體何如奉橘夫人平康蔡家賓至愛鵝蘄茶曉
復毒熱有以為唐文皇臨者夫人平康蔡家賓有以為
後人書者理俱有之
道生云䨇鈎懸腕讓左側右虚掌實指意前筆後此古
人所傳用筆之訣也如屋漏雨如壁拆如印印泥如錐
畫沙如折釵股古人所論作書之勢也然妙在第四指
得力俯仰進退收住垂縮剛柔曲直縱横轉運無不如
意則筆在畫中而左右皆無病矣此法鍾王之後惟藏
真得之為多庶幾於是者唐則伯施信本登善虔禮紹
京泰和伯高清臣誠懸五季則景度重光宋則君謨元
章元則子山子昂本朝則仲行貞伯希哲徵仲數人而
已
鍾太傅解散古隸而為今隸然張芝草書是今隸之變
觀其行筆可知則太傅之前如曹師諸公亦已作今隸
但非程邈體耳
語云真以點畫為形質使轉為性情草以點畫為性情
使轉為形質縱横牽掣之謂使鈎環盤紆之謂轉向背
得宜之謂點畫又云神彩為上形質次之隸以規為方
草則圓其矩
大字促令小小字舒令大大字難於結密而無間小字
難於寬綽而有餘此偏至之語大須意會不可典要又
云小心布置大膽落筆
梁武帝云點掣短則法擁尰點掣長則法漓凘畫促則
字横畫疎則形慢拘則乏勢放又少則純骨無媚純肉
無力少墨浮澀多墨笨鈍張長史傳此於顔平原而語
少變
董内直曰左欲去吻右欲去肩指欲實掌欲虚李萃曰
虚掌實指緩衂急送意在筆前字居筆後黃山谷云心
能轉腕手能轉筆米元章云肉須裹筋筋須藏肉皆臨
池者所宜知也
李陽冰云點不變謂之布碁畫不變謂之布筭方不變
謂之㪷圓不變謂之環此言篆法也篆亦須變况其它
乎
聞之張敬玄云楷書把筆妙在虚掌運腕不宜把筆苦
緊然大令少時作書右軍從後掣其筆不得非耶曰此
有力也非苦緊也顔柳自有力二王化於力者也習顔
柳者未免苦緊習二王者不妨虚和
以筋骨立形以神情潤色出没斯有倚伏開闔藉乎隂
陽一畫之間變起伏於鋒杪一點之内殊衂挫於毫芒
一畫失所如壯士之折一肱一點失所如美人之𦕈一
目
取蘭亭之半以參宣示則華實配矣取化度之半以參
廟堂則方圓協矣
王肯堂鬱岡齋筆麈
右軍執筆圖東陽陳及時有跋云其圖懸腕者二腕就
几者一於張彦遠法書要錄目中而不見其文依其執
筆似覺紙上有瑟瑟蠶食葉聲隨意所之略無滯礙其
法當大母指對用食指頭以小指疊無名指倚管則腕
回而筆正勿使管歸於食指第二節内則鋒藏而筆直
然用事又全在中指運動取力於肩則字畫秀潤氣骨
遒勁矣孔子曰工欲善其事必先利其器此右軍筆圖
之所以不可無也
凡作楷書須筆筆依法書之鍾繇王羲之獻之智永虞
世南歐陽詢顔真卿七家乃合楷法其餘不過真書耳
唐人所謂經生字也
刻石手唐人為最今世所傳宋搨本神采飛動恍如真
蹟如雲麾將軍九成宫銘聖教序之類皆唐刻也其轉
折波磔處俱稜角分明故鋒穎雖露而古人運筆意象
隠然在目後世摹勒者亦妄意藏鋒而轉摺磔波處俱
以圓渾為工故成無骨之身無幹之樹停雲戲鴻之刻
手固劣亦書家誤之也
古人作書多肥少瘦凡碑初刻未經多搨畫深而字必
肥久而搨多畫淺而字漸瘦瘦非真相也余每笑世人
學聖教序多作細畫不知誤學斷碑後字耳
董玄宰論字生熟
字與畫各有門庭畫可生字不可不熟畫須熟後生字
須熟外熟
又論臨顔書
余近來臨顔書因悟所謂折釵股屋漏痕者惟二王有
之魯公直入山隂之室絶去歐褚輕媚習氣東坡有詩
至於子美書至於魯公非虚語也顔公惟蔡明遠序尤
為沈古米海岳一生不能彷彿蓋亦為學唐初諸公書
稍乏骨氣耳燈下為此都不對帖雖不至入俗第神采
璀璨即是不及古人處漸老漸熟乃造平淡米老猶隔
塵敢自許逼真乎題以志吾媿
陳眉公論筆墨(見妮古錄)
世人愛書畫而不求用筆用墨之妙有筆妙而墨不妙
者有墨妙而筆不妙者有筆墨俱妙者有筆墨俱無者
力乎巧乎神乎膽乎學乎識乎盡在此矣總之不出藴
藉中沈著痛快
又論臨帖(見太平清話)
臨帖切忌緊逼相逼而視吾身方在甕中安能運甕此
亦旁觀棋枰小變法耳
裒訪古帖置之几上其益有五消永日汰俗情一益也
分别六書宗派二益也多識古文奇字三益也先賢風
流韻態如在筆端且可以披其遺行逸籍交游宅墓四
益也不必鈎搨日與聚首如薰脩法自能得解五益也
李竹懶小楷論
古人不貴小楷謂之隸書為胥隸所書耳梁武勅臣下
書疏皆用行狎筆自書唯署名稍謹耳唐文皇令三舘
諸生寫道釋諸經以其楷正名經生體士大夫不為也
竹雨屢要余作楷余目昏甚苦之為作一絶以冷其意
然實書家正論也鴨頭狸骨擅雄奇不數銀鈎躉尾齊
請看貞觀寫經手品流虞褚隔雲泥
又論治書四種
唐人崇事法書其治書有四種曰臨曰摹曰嚮搨曰硬
黃臨者置紙法書之傍睥睨纖濃點畫而倣為之摹者
籠紙法書之上暎照而筆取之嚮搨者坐暗室中穴牖
如盎大懸紙與法書暎而取之欲其透射畢見以法書
故縑色沈暗非此不徹也硬黃者嫌紙性終帶暗澀置
之熱熨斗上以黃蠟塗勻紙雖稍硬而瑩徹透明如世
所為魚枕明角之類以蒙物無不纖毫畢見者大都施
之魏晉鍾索右軍諸蹟以其年久本暗又所宗師故極
意取之臨書如雙鵠並翔各極其致不必為步驟之拘
非於書有深詣者不能也以故屬之虞褚公以下三者
則趙模馮承數輩職耳昔張思聰善摹古帖自名翻身
鳳凰
汪玉水墨雨碎金
張長史謂大字促令小小字展令大董内直謂大字貴
結密不結密則懶散而無精神扁榜宜字字相照應又
宜飄逸氣清雅不俗一字之美皆偏旁凑成分析看時
各自成一美始為大字之盡善者矣小字貴開闊字内
間架宜明整開闊一如大字體段諸美皆具也
胸中有書下筆自然不俗坡詩有云退筆如山未足珍
讀書萬卷始通神此言良是
為書之妙不在憑文按本妙在應變無方
行行須有活法字字須求生動
有功無性神彩不生有性無功神彩不實兼此二者然
後能齊古人
筆正之說真格言也筆正則古人筆法皆如吾手矣側
鋒取妍鍾王不傳之秘濡毫之次法與鋒合然後運筆
無非法也
捉筆在手便須運意不可妄落一筆一筆纔落便想第
二筆合作如何下
偶寫一字不成須於衆碑尋之若無即出意自造不可
輕意率然而作
臨書最有功以其可得精神也字形在紙筆法在手筆
意在心筆筆生意分間布白小心布置大膽落筆左者
右之右者左之偏者正之正者偏之以近為遠以遠為
近以連為斷以斷為連筆近者意遠筆遠者意近
字看碑帖須象運筆又須把其氣象隨所寓成形結字
得形體不如得筆法得筆法不如得氣象學字如女子
學梳掠惟性虚者尤能作態度
只學一家書學成不過為人作奴婢集衆長歸於我斯
為大成
行書非草非真兼真謂之真行帶草謂之行草篆添隸
减篆長隸匾
八分書殆不始於秦水經注齊地掘古塚棺前有八分
書驗文乃太公三世孫胡公之墓科斗古文大篆小篆
亦自五帝時有之矣如禹刻岣嶁碑則用科斗宣王刻
石鼓則用籀書唐人錢譜太昊氏金尊盧氏幣其文具
存悉皆小篆太公九府圜錢黃帝布刀亦是小篆蓋書
契既作字體悉具决不始於秦也
唐昇元帖以匱紙摹搨李廷珪墨拂之為絶品匱紙者
打金箔紙也其次即用澄心堂紙蟬翅拂為第二品濃
墨本為第三品也昇元帖在淳化祖刻之上隋開皇帖
之下迄今皆不可復見也
世有絳帖潭帖臨江帖此三書絳本已少惟潭帖為勝
者以僧希白所臨也希白於字畫得佳處故於二王帖
尤邃若臨江則失真遠矣又淳化帖大觀帖當時以晉
唐善本及江南所收帖擇善者悉出上聖規摹故風骨
意象皆存在識者鑒裁而學者悟其趣法書中唐人硬
黃可喜若其餘紙札俱不精
古人論墨之佳曰輕堅黝黑入硯無聲又曰其堅如玉
其文如犀又曰繢彩奮發論硯之佳曰秀潤玉質論筆
曰長而不勁不如勿長勁而不圓不如不勁皆至理也
唐六典有裝潢匠注音光上聲謂装成而以蠟潢紙也
今製牋法猶有潢製之說人多不解作平聲又改為装
池益謬甚矣
洞天清錄云書與畫一致也書者以濟畫之不足者也
使畫可盡則無事乎書矣古之善繪者或畫詩或圖孝
經或貌爾雅或像論語暨春秋或著易像皆附經而行
猶未失其初也世道日降往往溺志於車馬士女之華
怡神於花鳥蟲魚之麗游情於山林水石之幽而古意
衰矣
屠緯真考槃餘事
古帖歴年遠而裱數多其濃者堅若生漆以手揩之纖
毫無染兼之摩弄積久紙面光彩如砑古意自然故面
舊而背色長新其側勒轉摺處並無沁墨水跡侵染字
法且有一種異馨發自紙墨之外質薄者揭之堅而不
裂以受糊多耳厚者反破裂莫舉以年遠糊重紙脆故
也今之贋帖效南搨者近似之然以手微抹滿指皆黑
效北榻者敲法入石太深字有邊㾗用墨不勻濃處若
烏雲生雨淺者如白虹跨天殊乏雅致大率皆以川扇
紙竹紙用挂灰爐烟瀝和水染成古色表裏湮透兩面
如一試以一角揭看薄者即裂厚者性健不斷矣此俱
以形似求之若以字法刻手敲手揭法過目翻閱雖同
一宋搨而妍醜即别矣矧贋搨乎
吳中近有高手贋為舊帖以竪簾厚麄竹紙皆特抄也
作夾紗搨法以草烟末香烟薰之火氣逼脆本質用香
和糊若古帖臭味全無一毫新狀入手多不能破其智
巧精米反能奪目鑒賞當具神通觀法
古之北紙其紋横質鬆而厚不甚受墨北墨多用松烟
色青而淺不和油蠟故北搨色淡而紋皺如薄雲之過
青天謂之夾紗作蟬翅搨也南紙其紋竪墨用油烟以
蠟及造烏金紙水敲刷碑文故色純黑而有浮光謂之
烏金搨
書畫彙考卷三
