書畫彙考卷十四
刑部左侍郎卞永譽撰
書十四
南宋
趙鼎
趙元鎮劄子(楷書紙本)
鼎以罪名至重不敢復當郡寄尋具奏陳未賜俞允區
區之私不免再陳悃愊伏望鈞慈曲垂贊助俾遂所請
實荷終始之賜鼎方在罪籍不敢時以書至行闕併幸
憐察右謹具呈伏候鈞旨八月日特進知泉州軍州
事趙鼎劄子
韓世忠
韓忠武王二詞蹟
冬日青山蕭灑靜春來山暖花濃少年衰老與花同世
間名利客富貴與貧窮榮華不是長生藥清閒是不
死門風勸君識取主人公丹方只一味盡在不言中
右調臨江仙
人有幾何般富貴榮華總是閒自古英雄都是夢為官
寶玉妻孥宿業纏年事已衰殘鬢髮蒼蒼骨髓乾不
道山林多好處只恐癡迷子賢(末有脫字)右南鄉子世忠
韓良臣秋暑尚煩帖(行楷書紙本)
世忠咨目再拜啟總領少卿台座近專遣人上狀諒已
得達聽瑩秋暑尚煩伏惟神相公忠台候萬福世忠濫
叨政務無補於朝尚阻良晤切冀仰副眷倚以時珍厚
謹上狀不宣世忠咨目再拜啟總領少卿台座
韓良臣高義帖(行書紙本)
世忠再拜日者事緒種種每荷周全自非高義何以及
此世忠近以私家錢物悉進朝廷復得聖旨令世忠般
取縷細專遣人拜聞諒已垂念若更蒙頤旨早與發遣
乃出厚賜也疉有干溷悚仄之劇世忠再拜
汪藻
汪彦章違别滋久帖(行書紙本)
藻咨目頓首再拜上啟太虚判院朝議台座違别滋久
瞻仰殊深忽辱貽教從審即日秋杪氣肅神明攸相台
候動止萬福且感且尉正(闕)參覲敢覬精調茵鼎前膺
殊渥謹奉狀布復不宣藻咨目頓首再拜上啟太虚判
院朝議台坐
汪龍溪誤食胡桃帖
去年得下血疾半年有餘今春誤食胡桃能下血則知
胡桃當忌也汪藻彦章順理行將去隨天分付來又
書
蔣璨
蔣宣卿詩帖(行楷書紙本詩内小字自注)
兔井橋邊鷁首横過逄仍怯近鄉情路人失喜交頭語
鄰犬何知掉尾迎重到雲房驚落莫直須金闕早崇成
百年香火追先志始信吾宗世濟榮
慣見琳宫全盛時朅來荒梗倍傷悽虚堂不復瞻遺蹟
(先考通奉書壁在八蔣院今不復存)敗壁纔容覓舊題(伯考樞密太師題三史院僅留數字)
帝傅前修皆榘矱雲孫後裔合攀躋興衰補弊應商略
徙倚脩廊日欲西
沖寂觀去南莊數里肇建於有唐逮今數百年中間衰
弊吾家曾祖太傅公為司出納且主盟興起之相繼累
世不墜兵火之後殿宇久廢弗理房舍荒寂璨今再至
不勝感嘆故作二詩紹興甲子季秋乙亥蔣璨拜呈
吳說
吳傅朋三詩帖(游絲書)
樓前暮靄暗平林樓上人愁寒思深未必薄雲能作雨
從來秋日自多隂三年客夢迷歸路一夜西風老壯心
欲作新聲寄遺恨直(闕)先斷緩盈琴
久隂忽晴已可喜况復夜氣驅蚊藏清風逆迴六月熱
急雨借得三秋涼非惟歸雲人目快更有白月天心當
從來萬古有未盡待子一夕心胸張
劍氣寒高倚莫空男兒日月鏁心胸莫藏牙瓜同癡虎
好召風雷起卧龍世說王侯無(闕)種古常富貴及耕農
須將大道為奇遇莫踏人間齷齪蹤紹興戊辰歲十
月十三日書於䨇港吳說傅朋
吳傅朋叙慰帖(行楷書紙本)
十二(項氏編號帖内項氏諸印不錄)
說頓首上啟區區叙慰已具右疏即日凝凜不審孝履
何似未由一造廬次惟冀節抑哀苦以承家世寄託之
重不勝至望謹奉啟不宣說頓首上啟大孝宣教苫次
張九成
張子韶宫祠帖(行書紙本)
九成再拜聞宫祠已滿且復有瘡瘍之苦計今已安平
三八哥得書四一哥遂有一男子可喜可喜想見其室
中亦自此無事矣諸令弟讀書不輟尤用慰懌范蘭止
以武舉得官不聞其能文也去歲能賦者乃向來對門
居程逖耳范亦可往來一見自知其人矣九成再拜
張横浦書黃庭經(小楷書原文不錄)
外錄
書畫舫云張九成小字黃庭經全法逸少
朱敦儒
朱希真别後塵勞帖(行草書紙本)
敦儒再拜别後塵勞都不果寓書亦寂不蒙寄聲第勤
尚想比日想諸况安適向者李西臺書久塵文府乞付
示久不見此書日夜夢想告密封付此兵回也必不以
煎廹為罪媿悚媿悚偶作書多不能覼縷何日得相從
於黃崗懷玉間臨書神馳敦儒再拜
張綱
張彦正乞授封號帖(行楷書紙本)
綱比以小兒堅乞回授封號事上干鈞聽方懼冐浼乃
蒙特為開陳俯從所請非參政留念之力何以得此舉
室榮感不可言堅以宫祠任滿束装造朝已令申乞呼
召面列謝悃儻辱與進略賜提耳之誨使晩學小生得
所矜式幸甚幸甚右謹具呈資政殿學士左大中大
夫致仕張綱劄子
張浚
張德遠遠辱手翰帖(行書紙本)
浚再啟遠辱手翰良佩勤厚治郡無補丐祠蒙允荷上
厚恩錫以異數方具牢辭未知所報行李已出城謀為
湖湘寓居之計筆脯為况慰感慰感益遠會集唯祈加
衛浚再啟
張德遠談笑措置帖(行書紙本)
浚再拜虔賊陸梁出於州郡養成端倪漸以滋蔓左右
談笑措置招撫勦除惬當事會朝廷倚重巨鎮一聽規
謀切望頤旨早為之所庶民獲安居為惠甚大僭率僭
率俊再拜
張忠獻即日小雨帖(行書紙本)
浚咨目頓首再拜即日小雨作寒伏惟機政之暇鈞候
起止萬福區區已次丹陽張期以今日相會岳過太平
數日之間事可決也惟錢粮邈然无涯戶帖州縣皆不
敢催督尚觀望改易耳將如之何早夜思之任今日之
責者誠難内有輕舉之謗(闕數字)斂之責終不若前時居
廟堂者偷安寡悔之為愈也然則國家大計又將如何
况吾儕被上厚恩且天下所責望乎凡有可致力者更
冀默運於内切祝切祝常州許筆甚佳但毫極難得已
令計置餘為天下自愛不宣浚咨目頓首再拜元鎮丞
相老兄鈞座二十八日早謹空
張魏公早上封示帖(行書紙本)
杷(項氏編號内項氏諸印不錄)
浚頓首再拜今日早上封示彬父回御前逓論事劄子
聖意喜甚偉哉深切著明之論也今士大夫才識學皆
不到而又重於為已輕於謀國尚烏足與圖事哉幸公
留意川陜上流近事及人才之可用事機之可為措置
之可行者歸以告上至望二十日午不宣浚頓首再拜
彬父制置尚書友契台坐
張栻
張敬夫寄劉公詩帖
栻頃在湘中嘗約刑部劉公脩斜川故事城南有邱巋
然因以南阜名之是歲來守桂林負此約三年矣戊戌
五月與周允叔吳德夫宇文正父傳父登雪觀和五柳
翁韻謹書以寄劉公栻再拜
行客念故里勞者思少休如何歲華新當爾天南游涉
五遇佳日品題自名流聊復揩病眼沙邊玩輕鷗和風
著冠巾春意動林邱眄懷千載人孤高諒能儔亦有一
二士舉酒相勸酧未知吾故國草木如此否政拙甘下
考智短忘百憂賜歸倘蒙幸舊盟良可求
張孝祥
張安國關徹帖(行書紙本)
孝祥拜覆適一再具書當既關徹即日恭惟尊候萬福
孝祥少懇趙不疚(闕)慰既出門下極深感激聞以未獲
刦賊差人督捕此固當然但閱日已久賊終未可盡獲
欲告且與追還使臣者渠當日夜究心期於必獲也僭
易皇恐之極謹拜覆不備孝祥拜覆姨夫判府留守待
制侍郎台坐
張于湖學富帖(行書紙本)
孝祥頓首再拜左右以何時來涇川官居諸况佳否學
富識明進益不已州縣渠能淹久耶臺閣須才會有薦
者孝祥頓首再拜
張于湖臨存帖(行書絳色紙本)
孝祥昨者過辱臨存仰佩敦篤之眷不勝感著之極畏
暑如焚恭惟神相行李台候萬福孝祥無緣往見益以
愧負馳此少致謝悃右謹具呈應辰提幹校書年契
兄六月日年弟張孝祥劄子
張安國歲晏苦寒帖(行書紙本)
孝祥伏以歲晏苦寒即日恭惟提舉宗丞持節觀風有
相賢業台候動止萬福孝祥鹿鹿如昨不足言者何當
再晤臨紙馳鄉願言以時節宣愛身為國即須召用
右謹具呈提舉宗丞季羔尊兄十二月日左承議郎
充集英殿脩撰知平江府張孝祥劄子
龍大淵
龍大淵歲華帖(行楷書紙本)
大淵竊以歲華將暮寒威益凜伏惟戎政多暇神介靖
共台候動止萬福大淵即有承顔接詞之便預增欣躍
謹再奉手訥上詗興居兼謝來貺右謹具呈十二月
日昭慶軍承宣使知閤門事兩淮撫諭龍大淵劄子
王之望
王瞻叔即日薄寒帖(行書紙本)
之望頓首再拜季思通判學士尊親台坐即日薄寒伏
惟台候萬福帥司差體量賊事想又一出今必已了可
作一書與李承宣懇渠或恐奏功薄霑賞典也漆器見
買近得十五哥書報浙東早禾大熟秋間亦旱所諭戍
兵六月間作劄子稟廟堂七月間劄下田侯施行李侯
已差百人於桂陽二百人屯郴矣得此想可奠枕也大
軍幾時回應辦亦良勞也未間保重不宣之望頓首再
拜季思通判學士尊親台座九嬸以次均休百一哥
妹方進茂老妻兒女比問有妾無外服餌藥須面見方
傳
洪遵
洪景嚴暌遠許時帖(行楷書紙本)
遵頓首再拜暌遠許時可量向仰之悰里居屏迹不值
端便只尺之問無從而前專使伏枉教賜累楮周諄尉
感無已涇川視章既久緬計實惠敷施彼民何幸來諭
迺欲奉祠何耶未即再晤伏幾崈練裒對新渥至扣遵
頓首再拜
虞允文
虞雍公鈞堂帖
鈞堂仙集伏惟福本崇大竊聞有長子之戚盛德積善
之門豈應有此天道是不可詰矣然去來脩短皆前定
鈞堂露電世法具大定力自有以處此夢符制幹兄榮
改事有涯此心望望甚久今得報而喜不啻其身之得
也漢上相處甚樂前此每許為允文留别當具稟次家
信一封謹封納伏乞鈞照允文皇恐上覆
虞忠肅采石之戰日星晦蒙江水震蕩功烈赫然
于時足以讋服強敵愧死名將疑其平日為人有
喑啞叱咤千人皆廢之狀及觀其手帖詞語詳雅
氣象雍容乃真一書生耳公之子孫居吳中者世
藏此帖今為葑門朱性甫得之夫性甫雖好文事
藏此吾固知其意不在筆墨間也翰林吳寬題
虞彬甫適造帖(行書紙本)
允文適造見尋辱訪别樂處既久數千里分携可量此
心愴惻也蜀墨二種久所祕愛春秋纂例武侯將苑二
書文與可(原蹟可字旁注)石竹大圖軸皆蜀善本連二麥光牋
鹿角膠霜餅子併以為故人壽入夜倉卒微甚有愧幸
收其意也來旦發舟不甚蚤否為脩名自閟不勝再三
之貇右謹具呈九月二十八日允文劄子
丞相手澤得之於黃舜臣名䕫(原蹟名䕫旁注)先生家藏
時至正二十五年七月六日也嗣孫堪謹識(行楷書另)
(紙裝後)
葉衡
葉夢錫即日初冬帖(行書紙本)
衡悚息啟縣尉奉議即日初冬薄寒伏惟警捕有相履
用多福未緣晤見切冀惠令節宣倚須超擢不宣衡悚
息啟縣尉奉議侍史
汪應辰
汪聖錫中庸畢工帖(行楷書紙本)
應辰頓首再拜被(闕數字)審早上起居佳安小保詳納去
期集明日未能辦須再展昨見許公執云須待中庸畢
工方可期集及見梁師乃云中庸畢工當在後月初間
局中錢物不足決不可候其期容面稟丞相理會却相
聞也不宣應辰頓首再拜子東學士丈
胡銓
胡邦衡台慈分賜劄子(楷書)
銓伏蒙台慈分賜細肋上樽敢不跪受然顔有靦矣朝
夕奉詣硯廬以謝伏幸台照右謹具呈宫使中書舍
人台坐正月日左奉議郎賜紫魚袋胡銓劄子
廬陵蕭楚子荆建炎中自號三顧隠客胡銓邦衡
師事之以春秋登科甲歸拜床下告之曰學者非
但拾一第身可殺學不可辱勿禍吾春秋乃佳暨
卒銓志其墓門人諡曰清節先生所著有春秋辨
子荆不甚著故記於胡公札後崇禎元年立冬日
陳繼儒記
外錄
珊瑚網云胡忠簡公翰墨甚佳阜陵常問公曰卿
寫字宛如卿為人公答曰臣幼習顔真卿字今自
成一家又曰朕前日侍太上於德壽宫閤上治疊
書畫因得卿紹興戊午所上封書真本太上與朕
玩味久之喜卿辭意精切筆法老成英風義氣凜
然飛動太上自藏之曰可為後代式但其後為秦
檜之所批抹汙者朕啟太上令工逐行裁去裝褙
公封事藁有周益公楊誠齋二公題跋在後公孫
搢廣西僉憲刻於融州眞仙巖此一段佳話補眉
公未盡云
曾覿
曾純甫惠誨帖(行書紙本)
覿啟惠誨喜聞朝寒萬福踐長重蒙問餽之及拜况銘
荷謹上狀不宣覿啟上子發承事
曾海野楓橋帖(行書紙本)
覿啟楓橋窣堵在望中念欲重詣久不克被誨存喜聆
清適舟車北來道俗之譽藹然信名下無虚士也不宣
覿啟上溫老
王十朋
王梅溪寵示室銘帖(行書紙本)
十朋伏蒙寵示室銘題跋并和詩三復欽嘆詩詞意俱
工但過情之譽非所敢當耳銘跋高深微妙然有所未
諭者不欺二字豈晩學無力量之人所敢擬議以是名
室自知得罪竊效古人坐右銘聊以自警云耳張丞相
以合天人為不欺深得中庸謹獨論語一貫之旨其說
非不廣大其為訓戒也亦深且至矣而高見以為未廣
如是則吾夫子所謂惟天為大吾誰欺欺天乎之語亦
未廣耶近世學者多流入於異端反以(下有為字點去)吾聖人
之道為小又以天為小而求其所謂大於虚無荒唐清
淨寂滅不驗無實之間是之所謂大者非欺而何不謂
賢者過之而亦為是說也大是饒舌及神游毗耶離城
稽首丈室等語雖出於戲翰弄墨然先聖賢所不道六
經所不載恐非先生長者為後學之訓未敢承教金華
子之學亦雜於佛老至其讀和韓詩有想見大顚師不
應談濯磨之句識者偉之聖道不明久矣諸儒不能無
罪因高論雄文之及輙敢布其狂言十朋惶恐右謹
具呈左奉議郎充集英殿修撰權發遣饒州軍州事王
十朋劄子
劉芮
劉刑部和敬夫詩帖
敬夫寄斜川詩叙往年之約殊不知芮今病矣非如昔
時獨心心不忘耳勉和一章以叙謝意芮再拜
病著不任事淹卧心自休經時不出門况復斜川遊每
覿節物換怳驚時序流少年喜追逐聚散水上鷗沈舟
枯木伴風帆春樹丘我病正爾許懷念老朋儔有酒不
能飲徒有獻與酧故人酌佳日亦復我念否佳章寫懷
抱一讀寬百憂吾君念遠民歸計未易求戊戌三月乙
丑順寧閣
王淮
王季海上恩帖(行書紙本)
淮竢罪機廷每慙無補上恩過厚延寘政塗懇免莫從
夙夜震懼曲承雅眷首遺慶緘感服之私非筆舌所能
既尚幸台照右謹具呈中大夫參知政事王淮劄子
范成大
范至能垂誨帖(草書紙本)
成大白蒙垂誨先夫人志中欲改定數處即已如所教
一一更竄添入久已寫下草子正以一兩處疑封題在
書案數月矣而未敢遣一則今之所增贈典及諸孫及
壻官稱姓名等皆是目今事而僕作志乃是吾儕在湖
蜀時恐公點檢出來却是一病若不以此為病則可耳
公可更細考而詳思之若有所疑即飛介見諭當即日
回報不敢復如前日之遲徊二則本欲力拙自書而劣
體日增倦乏不能如願不知吳興想不乏能書者就令
朱書於石尤良便耳揮汗草草率略不罪不罪成大再
拜
范至能玉候帖(行楷書紙本)
成大頓首上問尊妗宜人玉候萬福十姐兒女輩悉布
起居之禮朗娘侍奉均勝女甥甚難容聊慰目前也諸
院安佳何時得至後堂耶新法玉麟春十斗并&KR0008;鮓黃
雀各十瓶巴叚四缶伴書以瀆椒盤一笑一笑成大再
拜
范石湖金橘帖(行書紙本)
成大蒙餉金橘三百枚荷意珍厚遲面叙感右謹具
呈十月某日端明殿學士中大夫前建康府范成大
范至能中流一壺帖(行草書藍紙本)
成大再拜上問二㛐宜人懿候萬福老㛐兒女輩悉拜
起居之禮朗娘侍奉均慶元日四哥見過却云得大哥
書近曾不快從善書又來為渠覓丹聞大段虚弱甚懸
懸也四哥云得其姪書交之只批數字耳不知先之彼
中曾得書否鍾醫捨我而他之亦緣貧病交攻可亮想
數曾相見如聞錢卿頗周其急可謂中流一壺也平江
有委不也成大頓首再拜
范石湖春晩晴媚帖(行草書白粉牋)
成大維時春晩晴媚昨惟知郡中大旅食燕居台候神
相萬福賢郎來辱惠書審問動靜且拜妙畫之貺併用
慰感小隠自是益增輝矣比者返漁樵粗支風露無足
云賢郎具道公幹事委曲恨此荒寂不能效尺寸謾作
鄭丈書致懇細與賢郎言之其他固似筆舌能既併須
續馳稟矣懇未知會并惟冀厚衛以前亨復慰此願望
右謹具呈三月日中大夫提舉洞霄宫范成大劄子
謝諤
謝昌國傾耳剴切帖(行書紙本)
四(項氏編號帖内項氏李氏諸印不錄)
諤昨日承垂訪傾耳剴切之談執事如有遇其魏鄭公
陸宣公之流亞乎更冀日究時用不患無特達之知也
拙句漫資一笑區區尚容面詳右謹具呈益夫宣教
舊友三月某日朝散郎試右諫議大夫謝諤劄子
朱熹
徽國文公編輯文字帖
熹頓首拜覆竊聞卜築鍾山以便親養去囂塵而就清
曠使前日之所暫游而寄賞者今遂得以為耳目朝夕
之玩竊計雅懷亦非獨為避衰計也甚善甚感所恨未
獲一登新堂少快心目耳蒙喻鄙文此深所不忘者但
向來不度妄欲編輯一二文字至今未就見此整頓秋
冬間恐可錄淨向後稍間當得具藁求教也所編乃通
鑑綱目十年前草創今夏再修義例方定詳略可觀亦
恨未得拜呈須異時携歸請數日之間庶可就得失耳
未由承晤伏紙馳情熹頓首上覆
束三傳以讀春秋事猶可略也據綱目以考通鑑
法不可不備也其始終條理之際而且下問如是
極精微矣凡銘識率因其家子孫門人所述類多
掩惡溢美之辭使富道德而能文章者從而書之
則必傳信於永久以張忠獻公之賢紫陽先生猶
有悔况餘人乎故雖契家不肯假借凜然春秋之
意世盍知所懼哉延祐改元詔取士一用朱氏學
高郵龔璛京口郭&KR3656;同觀於虎林般若僧房時八
月十又四日敬書
至治元年歲在辛酉十月十八日敬觀於寓意齋
桐山蘇希則再拜謹志
右徽國文正公考亭夫子手帖一以辭譔墓志一
以致問起居而以編緝通鑑綱目義例得失取正
於人皆不書官職名氏其謙已誨人之意藹然見
於言表至今三二百年後風範猶在目前先生文
章事業昭在簡冊又豈後學窺其涯涘又奚待於
稱揚褒美哉今京口何彦澂得之於其外祖郭&KR3656;
天錫彦澂寶而藏之亦庶幾知道者翰林學士士
奇楊公復識其後均得拜觀文正公之手澤誦之
三復起敬時永樂庚子仲春清明後五日臨川吳
均端肅書
京口何彦澂氏所藏文公先生墨蹟得觀者以為
至幸而題識之者互相發明殆無餘蘊矣然通鑑
一書上下數千百年則本春秋為萬世公論而於
契家事蹟乃以性命之憂為說而辭之豈耳目所
及不及簡冊歟抑彼此所施有不可同者歟大賢
君子必有以處之此則學者所當講求也詩曰魚
潛在&KR1570;或在于渚其斯之謂歟宣德三年歲次戊
申秋八月望日南郡楊溥識
此卷手書凡三二書如前所云一書則折簡道問
安者京口何彦澄寶藏之以示予於戲先生片紙
隻字流傳於世不啻拱璧之難得况此晚年之筆
其所言尤後學所當矜式者耶拜觀之餘謹識歲
月於後云宣德四年歲己酉夏四月己卯臨江後
學金幼孜謹識
右宋朱夫子晦菴先生手書二通觀其於撰述張
魏公銘誌與他書所載不同不免悔之至其所修
通鑑綱目十年而後成然汲汲尚欲求正於人則
知前賢於為文及著書二事其不敢忽如此後進
之士率爾妄作者觀於此可不少致其謹乎此卷
今藏何彦澄氏間以請予識把玩之餘遂書此於
末簡以歸之宣德四年己酉秋七月庚午後學楊
榮謹識
朱子晝寒詩卷
朱考亭晝寒書卷(篆書引首)崑山王綸理之
僊洲幾千仞下有雲一谷道人何年來借地結茅屋想
因厭塵網寄此媚幽獨架梁俯清湍開徑玩飛瀑交游
得名勝還往有篇牘杖履或鼎來共此巖下宿夜燈照
奇語曉策散遊目茗椀共甘寒蘭皋薦清馥至今壁間
字來者必三讀再拜仰高山𢥠然心神肅我生雖已後
久此寄齋粥孤興屢呻吟羣遊幾追逐十年落塵土尚
幸不遠復新凉有佳期幾日戒征軸宵興出門去急雨
過原陸入谷尚輕埃解裝已銀竹虚空一瞻望遠思翻
蹙恧袒跣亟躋攀冠巾如膏沐雲泉增舊觀怒響震寒
木深尋得新賞一簣今再覆同來况才彦行酒屢更僕
從容出妙句珠貝爛盈匊往生更亹亹俊語非碌碌吾
纓不復洗已失塵萬斛所恨老無奇千毫真浪秃右
遊晝寒以茂林脩竹清流激湍分韻賦詩得竹字乾道
七年歲次辛卯三月朔後二日新安考亭朱熹書於書
寒方丈
成化丙申仲夏之望集惟謙年文廨中積雨新霽
出晦翁手墨見示展讀之二十五韻亮節清詞一
洗塵俗而筆法尤遒勁端重目所罕覩所惜者其
先有元人跋十八家惟謙尊人貞孝先生惡之悉
為屏去猶存倪元鎮一絶蓋高其品耳雖然世不
乏人第以(闕)無人之見而嚴於取亦足以見貞孝
先生之正大真足以繼晦翁之芳躅矣把玩不忍
置因識其末翰林編修吳釴志
觀晦翁書筆勢迅疾曾無意於求工而點畫波磔
無一不合書家矩矱豈所謂動容周旋中禮者耶
翁書自言初學魏武為蔡端明所誚曰余學魯公
乃唐忠臣公所學乃漢奸相也及考魏武本傳云
漢世安平崔瑗與子寔弘農張芝與弟昶竝善草
書而操亞之則魏武之善書信不誣矣今此詩帖
眞有漢魏風骨視唐宋以下自别何物俗儒將元
人品題盡行屏棄豈非藝林中殺風景者哉展卷
再三不勝慨恤吳下王世貞題
朱文公自書武夷九曲詩卷(詩不錄)
外錄
書畫舫云朱文公自書武夷九曲詩一卷在歙人
黃某處又聞文潞公書孫武子十三篇在吳太學
家石介擊蛇笏銘并跋陳去非行書詩帖陸務觀
草書詞藁長卷張即之古柏行竝在檇李項氏岳
武穆手批左傳在徐國公第張伯雨正書山海經
行書參同契二書在高深甫齋中又伯雨自書詩
稿一冊同時題跋極多
朱文公與姪六十郎帖
書呈朱六十秀才叔朝奉大夫致仕熹實封八月廿
日書報六十郎賢姪叔重人來得書知比日為况安佳
足以為慰又聞有析居之擾想見諸事不易此既納祿
又有嫁遣之累窘不可言想吾姪既無館地亦是此模
樣無可奈何只得忍耐耳墓木摧倒此合與小七郎及
四九姪五四姪諸人商議打併若本位那得脩莊固善
然亦須吾姪同八十姪與衆人說過此不及一一作書
也叔重人還附此草草餘惟自愛房下諸孫一一安樂
埜必自有書諸兒女婦孫一一附問叔熹白
余記十年前與煥章氏題先譜推其六世祖為考
亭夫子家藏夫子手澤甚富約至其家閱之今年
冬予始至横溪煥章仲子垕出示夫子與其姪六
十秀才書一紙兵燹之餘僅留手澤者是帖也書
中墓木事丁寧告戒望之至而責之顓又言析居
事閔其失館地勉之以忍耐二字其家教之槩如
此垕時時披展於讀書之室非朱氏子孫之座右
銘乎至正二十年冬十月八日會稽楊維楨謹識
文公墨蹟在他人得之猶為至寶况其子孫乎煥
章尚珍藏之貢師泰藁
考亭夫子七世孫垕自其祖僑居華亭者三世矣
一日出夫子與猶子六十秀才一帖蓋嘉言也垕
其佩服見之行事可也墓門有木則愛護之不如
意事之來則忍耐之祖訓是則是傚是不為考亭
之賢孫乎武夷山樵錢惟善謹識
紫陽夫子百世之師一言一行無非妙道精義之
所發學者皆當佩服而敬守之况為其後者乎今
觀此帖閔其姪之失舘地則勉之以忍耐知其墓
木之摧倒則囑之以修理蓋能忍貧則無苟得無
恥之患念先隴之彫毁則無望其木思以為材之
心修己奉先事之大者故其言懇至如此宜當置
之几案時時展玩引而伸之觸類而長之則凡吾
所當為之事皆可自此而推也至正庚子嘉平後
學沈存端拜謹書
紫陽夫子遺墨七世孫垕字叔仲家藏裝褫成卷
如襲珠璧可謂善貽後矣吾先子為題其後上以
發明夫子之微意下以勉勵後進之立身不惟叔
重由之而能敬守上世之遺訓而震誦先子之言
尤當謹保是身以奉承詩書之澤所得不既多乎
詩曰無念爾祖聿修厥德叔重其有之矣又曰夙
興夜寐無忝爾所生吾所當致力焉至正甲辰八
月廿有八日孤子震百拜謹識
右新安朱夫子與所親手簡真蹟一卷詞語眞淳
氣誼周密婣睦之厚著於當時筆畫之精粲然傳
久誠為後進之楷式也鄱陽周伯琦敬題
愚按宋寧宗慶元五年先正文公始獲休致之請
今封題朝奉大夫致仕則時年蓋七十餘矣所謂
六十郎八十姪者必新安衆族之家墓木摧倒亦
高曾以上之冢當是時公還居建上長子已死家
事屬之於仲子埜故云埜必自有書兹特因其姪
之來書以答書中之意而慰勉之耳附書者叔重
所遣之人不知叔重為何人今獲是書而寶之者
蓋公之後人名垕而亦字叔重是宜永守而勿失
也雖然公手澤之物非直為後世珍玩而已叔重
好學而年富必能自立有以異於尋常抑又考公
家譜諸子孫皆以五行相生之字為名若是則垕
當為七世諸孫慎毋曰君子之澤五世而斬叔重
其勉之至正二十五年歲乙巳夏五月望後學秦
裕伯謹書
董銖叔重在朱門為高弟此書蓋因之以寄諸姪
者親親之意藹乎言表是足以敦乎薄俗七世孫
垕適與銖同字大夫士又從而明之祖孫師友宛
然在目宜其益為世守之重也錢塘凌雲翰敬跋
考亭夫子集道學之大成以遺後人豐功盛德與
天地為始終一言一字皆可師法况手書諭姪其
尊祖淑後之意尤當服膺至於原委考證儒先名
筆既已詳悉區區膚陋有何他辭齋沐撫觀而附
姓名於卷末後學奉化陳朴敬題
子朱子繼續道統優入聖域而於翰墨亦加之功
善行草尤善大字下筆即沈著典雅雖片縑寸楮
人爭珍祕不啻璵璠圭璧此帖乃與姪家書略不
用意出於自然尤可寶也展讀一過敬識諸㢧尾
天台陶九成
昔者坡翁嘗謂昌黎先生道濟天下之溺愚亦嘗
謂自宋之亡得晦翁先生注述四書諸經故斯文
有傳久而五常不廢可不謂濟天下之溺乎其於
片言隻字皆不失格言畦逕至於私書尚且見其
卑尊存亡之序尊尊幼幼之道非命世大賢疇能
若此浙右墨蹟自來不得多見今之收藏者乃亦
同姓後人夫豈偶然也哉嚴陵後學邵亨貞敬識
朱文公城南詩卷
奉同張敬夫城南二十詠
詩筒連畫卷坐看復行吟想像南湖水秋來幾許深(納湖)
小山幽桂叢歲暮藹佳色花落洞庭波秋風渺何極(東渚)
綠漲平湖水朱欄跨小橋舞雩千載事歴歴在今朝(詠歸)
(橋)
考槃雖在陸滉瀁水雲深正爾滄洲趣難忘魏闕心(船齋)
堂後林隂密堂前湖水深感君懷我意千里夢相尋(麗澤)
(堂)
光風浮碧澗蘭杜日猗猗竟歲無人采含薰祗自知(蘭澗)
君家一編書不自圯上得石室寄林端時來玩幽賾(書樓)
藏書樓上頭讀書樓下屋懷哉千載心俯仰數椽足(山齋)
先生湖海姿蒙養今自閟銘坐仰先賢點畫存彖繫(蒙軒)
疏此竹下渠漱彼澗中石暮館繞寒聲秋空動澄碧(石瀨)
西山雲氣深徙倚一舒歗浩蕩忽騫開為君展遐眺(卷雲)
(亭)
渚華初出水隄樹亦成行吟罷天津句薰風拂面凉(柳隄)
月色三秋白湖光四面平與君凌倒景上下極空明(月榭)
涉江采芙蓉十反心無斁不遇無極翁深衷竟誰識(濯清)
朝吟東渚風夕弄西嶼月人境諒非遥湖山自幽絶(西嶼)
湖光湛不流嵌竇亦潛注倚杖忽淙琤竹深無覓處(淙琤)
(谷)
綵舟停畫槳容與得敧眠夢破蓬窗雨寒聲動一川(聽雨)
(舫)
仙人冰雪姿貞秀絶倫擬驛使詎知聞尋香問煙水(梅隄)
湖平秋水碧桂棹木蘭舟一曲菱歌曉驚飛欲下鷗(采菱)
(舟)
高丘復層觀何日去登臨一目長空盡寒江列暮岑(南阜)
右晦菴先生真蹟筆精墨妙有晉人之風大賢無
所不能固非可一藝名也當時先生由建中回新
安時所書流落人間文傳薄游婺源得之携以歸
吳中嘗同仁夫一觀餘不以示他人也近伯廣自
琴川來訪病中不及款曲别後思所以見意念他
物皆不足以浼伯廣因書於卷尾令淵持贈之轉
似仁夫仍題數語云吳郡于文傳
補書宣公詩(闕)
右張宣公城南雜詠廿首子朱子嘗所屬和者也
南沙虞子賢氏受朱子詩翰於其眷(闕)錢廣而宣
公真蹟逸矣予來婁賢介其友王師道持卷來徵
予言予適於宣公集中得其元唱賢且躬至余邸
請予追和未及先為補書宣公詩時至正壬寅冬
十二月東維叟楊楨謹再拜書
余既寫詩已賢復索余評兩前哲詩朱子之詩不
敢評其意張荆州為乾道道學君子而矢口小章
亦有古風人思致如岸花有開落水盈無淺深日
莫飛鳥歸門前長春水又如古井轆轤鳴雖開元
詩人不能到至卷尾一章惟許晉處士代之詞人
不敢企也楨贅評
右徽國文公真蹟先祖禮部府君所藏也禮部君
嘗守婺源實公闕里其故業久為豪右所據公五
世孫光繫頸以組誓不復故業雖死不去其組凡
十有五年而禮部至力復其業光深德之已而秩
滿光持公所書二卷以報禮部君納焉愛之不啻
拱璧重寶會海虞錢伯廣氏謁禮部君於私第伯
廣嗜古好學因出示之詳玩不忍釋手先祖以其
好之之篤他日命淵持其一以贈伯廣為構城南
小隠以居之又博求大夫士為詩文以詠歌其間
且成軸矣未幾禮部君没更十餘年而兵戈搶攘
伯廣亦已遺世向之城南小隠鞠為丘墟則此卷
者安知其所在哉近乃於虞君子賢客次見之及
睹先祖手澤黃太史所為記竊深有所感焉矧聞
虞君之得是卷也亦於其所居之東構軒二十楹
各顔其詩於上蓋其好之之篤不亦愈於伯廣者
乎故併以家藏之卷贈之是以承禮部君之遺意
也因識其顛末於左方而歸之虞君云至正癸卯
冬十有一月既望吳郡于淵再拜書
城南齋記(附錄)
城南齋者常熟錢君伯廣息游藏修之所也伯廣
早從其鄕先達尚書于先生游先生之守婺源也
嘗得晦菴朱子手書城南二十詠而寶愛之未嘗
輙以示人卒乃歸之伯廣而伯廣之居適在其州
之南謂朱子之遺墨不易得而先生之賜尤不可
虚辱遂即所居東偏構斯齋因扁曰城南且併以
城南自號仍刻二十詠之詩置諸齋中焉至正甲
午之夏先生嗣子陜州使君謁予金華山中伯廣
介其求余記夫士君子之為學既從大人長者為
之依歸而又尚友乎古之人以求聖賢之道斯亦
可謂有志者矣惟先生顯擢巍科荐躋膴仕文學
政事著聞當世為一代巨儒而伯廣以鄉里子弟
獲從之遊則其有所依歸而授受之間所得之多
可知矣雖然先生之道實出於朱子而朱子之道
天下後世所同尊而共由者也世之誦其詩而讀
其書者夫人皆是也然能真知其道而實踐之者
幾何人哉今伯廣於其遺墨之偶存即愛護而表
顯之若親覿其光儀而聆其謦欬則於其道能知
而踐之又可知矣夫既因先生之傳而上求朱子
之道復表朱子之遺墨而不敢虚先生之賜然則
伯廣之息游藏修於是齋也其殆庶幾俯仰而無
媿乎詩曰高山仰止景行行止此伯廣之志也又
曰相在爾室尚不媿于屋漏予之望於伯廣者不
其以此歟予於先生有同年之好而陜州之請復
堅故為伯廣一言之嗟乎先生不可作矣伯廣尚
或因予言而有警哉五月甲子金華黃溍記
朱晦翁賜書帖(行書紙本内有項氏五字編號并項氏諸印不錄)
熹昨蒙賜書感慰之劇偶有小職事當至餘姚歸途專
得請見人還撥冗布稟草草餘容面既右謹具呈提
舉中大契丈台坐六月日宣教郎直祕閣提舉兩浙
東路常平茶鹽公事朱熹劄子
朱晦翁與時宰二手劄(行書紙本)
熹前者便中累奉鈞翰之賜去月末間拜啟略叙謝誠
竊計已遂登徹繼此未遑嗣問下情但切瞻仰熹前所
具稟減稅請祠二事伏想已蒙鈞念矣但延頸計日以
俟賜可之報而杳然未有聞衰病之軀日益疲憊舊證
之外加以洞泄不時兼旬未止兩目昏澀殆不復見物
如作此字但以意模索寫成其大小濃淡略不能知又
以鄙性狹劣不能自覺簿書期會之間又不敢全然曠
弛日夕應接吏民省閱文案若更旬月不得脫去即精
神氣血内外枯耗不復可更支吾矣至於郡計空乏有
失料理猶未暇以為憂也今有劄目申懇乞賜憐念二
公之門不敢數致私書亦已各具稟劄託劉堯夫國正
宛轉關白矣論道之餘賜以一言俾得早從所欲實不
能無望於門下東望拜手不勝祈扣之切伏乞鈞照
右謹具呈宣教郎權發遣南康軍事兼管内勸農事朱
熹劄子
熹昨日道間已具稟劄到婺偶有豪民不從教者不免
具奏申省聞其人姦猾有素伏想丞相於里社間久已
悉其為人特賜敷奏重作行遣千萬幸甚熹即今走三
衢前路别得具稟次右謹具呈正月十六日宣教郎
直祕閣提舉兩浙東路常平茶鹽公事借緋朱熹劄子
寬伏讀文公與時宰二手劄大儒君子恬靜剛正
之氣數百載之下猶充溢紙墨間其門人叙公事
行所謂謹難進之禮厲易退之節不貶道以求售
不徇俗以苟安者亦略可以窺見矣二劄今為盱
眙陳明之所藏明之初登進士第將有官守其不
徒玩此必有所以嚮慕之者在矣成化甲辰六月
十九日長洲吳寬謹題(行楷書紙本)
書徽國公晦菴先生遺墨卷後
右徽國公晦菴先生上時宰王淮劄子前一劄乃
淳熙五年知南康軍時値歲饑乞減星子縣稅後
一劄乃八年為浙東常平茶鹽時亦値歲饑繩治
婺之豪民年譜載婺有富民以貲得官素交貴近
藏米山積不糶一粒宜鐫其官恐即其人兹二事
俱已入奏訖復此具劄祈扣之至者冀其亟賜俞
允也而淮視之漠然亦有唐仲友者與淮同里閈
為婣家仲友知台州時貪盗滛虐蓄養亡命徽國
按得其實章凡十上淮皆匿之徽國論之益力至
於不得已始取初章與仲友所自辯者襍進竟脫
仲友重譴觀此則二劄誠妄投也豈徽國一時昧
於知淮者哉夫進賢退不肖宰相之責也親君子
遠小人人主之要務也徽國歴事孝光寧宗屢以
正心誠意與當世急務勸進經帷上方開納延攬
而左右輔弼輙肆沮抑至命臺諫排擊偽學使其
擯斥不得進用徽國自登進士五十年仕於外者
凡九考立朝纔四十日而已奸佞在内賢者疏之
於外淮欲辭其責可乎朝廷偏據一隅祖宗之讐
不復而任相如此宋祚亦可知也淮婺之金華人
後人不知重此二劄遺棄湮没乃為鄉之賢士傅
子庸得之非其後人不知愼此正以先世居廟堂
之上而不能進用賢者蓄此適足以益重先世之
媿耳其棄之也宜哉子庸知寶昔賢遺墨珍藏篋
笥有年因裝潢成卷遣其子寧求予題敬為書此
以歸正統八年冬十一月既望朝議大夫南京國
子祭酒四明陳敬宗謹識(楷書烏絲闌紙本)
太學生金華傅寧歴事於棘寺持文公朱先生二
劄子求題其後前劄則知南安軍時乞減稅請祠
二事而請祠尤切故拳拳以衰病疲憊兩目昏澀
精神枯耗為言後劄則以婺之豪民奸猾不從教
具奏申省祈丞相敷奏行遣為言二劄子迨今若
干年矣辭嚴義正字又遒勁令人觀之肅然起敬
者何哉蓋文公之德之學繼已往之聖賢開未來
之學者而又優於當時之吏事也而祭酒四明陳
公敬宗謂二劄皆上時宰王淮按其知南康軍時
史浩為相王淮知樞密院事趙雄范成大參知政
事淮未為相也劄中有二公之門亦具稟劄之語
其謂趙雄范成大歟及提舉兩浙時王淮在相位
然文公之改兩浙淮薦之也及因唐仲友始改文
公提點江西刑獄則前劄恐上史浩後劄上王淮
也噫君子所守者道所疾者惡故難進而易退觀
二劄可知故立朝纔四十有六日而去若夫小人
所徇者私故患得患失貪位固寵無所不至也雖
然天意固有在也聖人道不行則述六經垂教萬
世文公道不行則明六經以開來學微聖人與文
公則天下後世貿貿焉莫知所之矣此其天意所
使也歟傅生能保二劄而藏之又求題其後其能
取法於聖賢者歟則其志其才之所就誠未可量
也因題其後而歸之景泰二年歲次辛未冬十月
戊子賜同進士出身中憲大夫南京大理寺左少
卿吉水廖莊謹書(楷書烏絲闌紙本)
右文公先生與執事劄子二紙其一在南康論減
稅請祠事其一在婺論豪民行遣事國子祭酒陳
公敬宗以為皆上時宰王淮(下有書字點去)者刑部侍郎
廖公莊謂文公在南康淮尚未相前劄乃上(下有時字)
(點去)史浩劄中所稱二公者趙雄范成大也按此二
劄皆不載刻本全集集中與王樞使書有東府兩
君之語未審何人蓋淮時在西府故傳以相告劄
又云早為開陳亟賜罷免如前兩劄所請則知前
劄有未盡錄者如此劄是也且此二紙皆婺人傅
寧氏所藏大抵婺物非出史氏也盱眙陳進士明
之得而藏於家謹識其後而歸之成化乙巳三月
既望後學長沙李東陽書於懷麓堂(行書烏絲闌紙本)
吳琚
吳居父觀李氏譜牒帖(行書紙本)
杞宋文獻不足而禮無所取證先聖憫之今觀唐李氏
譜牒命誥宛然具存迺知來裔善守其家者如此攬卷
為之三嘆時淳熙歲丙午中秋後四日書於淮東總餉
官舍延陵吳琚九月廿六日
吳獻惠題名帖(行書紙本)
焦山題名
延陵吳居父解組襄陽汝隂孟子開臨卭常叔度皆一
時秩滿聯舟東下泊紫金山越三日來浮玉觀新建飛
仙亭又三日絶江而南紹熙辛亥季秋丙寅題
吳雲壑急足帖(行書紙本)
急足回收書忻審歲晏沍寒所履康勝示及告命已領
良認介注多感多感已專人為夀有懷併載前幅矣兹
得以略琚上復壽甫觀使太尉賢弟氊已附納
外錄
書畫舫云晉陵吳琚書宗米禮部幾於奪眞今北
固天下第一江山題榜是其蹟也所著有雲壑集
今世有米體書用雲壑印者皆吳手筆鑒家不可
不知耳
楊萬里
楊廷秀首夏清和帖(草書紙本)
萬里伏以首夏清和恭惟逹孝宫使判府中大新拜祝
釐高蹈事外天相台候動止萬福萬里素餐有箸亡補
縣官未以罪乃庇焉所逮知感知幸尚遙良覿致幾盡
珍愛理即膺予環之寵右謹具呈四月廿二日朝請
郎守尚書左司郎中兼太子侍讀楊萬里劄子
陸游
陸放翁書大聖樂詞(草書)
電轉雷驚自嘆浮生四十二年試思量往事虚無似夢
悲歡萬狀合散如烟苦海無邊愛河無底流浪看成百
漏船何人解問無常火裏跌打身堅須臾便是華顚
好收拾形骸歸自然又何須著意求田問舍生須宦達
死要名傳壽夭窮通是非榮辱此事由來都在天從今
去任東西南北作(音做)个飛僊游
陸務觀書長相思詞五闋
雲千重水千重身在千重雲水中月明收釣筒頭未
童耳未聾得酒猶能雙臉紅一尊誰與同
橋如虹水如空一葉飄然烟雨中天教稱放翁側船
&KR0963;使江風蟹舍參差漁市東到時聞暮鐘
悟浮生厭浮名回視千鍾一髮輕從今心太平愛松
聲愛泉聲寫向孤桐誰解聽空江秋月明
面蒼然鬢皓然滿腹詩書不値錢官閒常晝眠畫凌
烟上甘泉自古功名屬少年知心惟杜鵑
暮山青暮霞明夢筆橋頭船子横蘋風吹酒醒看潮
生看潮平小住西陵莫校程蓴絲初可烹淳熙戊申
八月下澣笠澤陸游書
陸務觀拜違言侍帖(行草書紙本)
游頓首再拜上啟仲躬侍郎老兄台座拜違言侍又復
累月馳仰無俄頃忘顧以墅處窮僻距京國不三驛邈
如萬里雖聞號召登用皆不能以時脩慶惟有愧耳東
人流殍滿野今距麥秋尚百日奈何如僕輩既憂餓死
又畏剽刦日夜凜凜而霪雨復未止所謂夌又已堕可
憂境中矣朱元晦出衢婺未還此公寢食在職事但恐
儒生素非所講又錢粟有限事柄不顓亦未可責其必
能活此人也游去臺評歲滿尚兩月廟堂聞亦哀其窮
然賦予至薄斗升之祿亦未知竟何如日望公共政如
望歲也無階參省所冀以時崇護即慶延登不宣游頓
首再拜上啟正月十六日
放翁與仲信明遠二帖(行草書紙本)
游頓首再拜仲信學士老友兄即日秋氣寖清伏惟尊
候神相萬福兒子婚事甚荷留念初正以吾輩氣類故
敢有請已令媒氏具道其詳尚何疑哉今又蒙垂誨已
抵龜而決矣餘令媒氏稟白自此遂忝瓜葛何幸如之
羸&KR1170;控叙草草不宣游頓首拜仲信即省元學士友兄
游頓首閒闊頃叩甚至忽奉手帖欣重秋雨尊候輕安
卿禪師遺墨甚妙恨見之晩輙題數行不足稱發颺之
意皇恐得暇見過不宣游奉簡明遠老友文字共四
軸又五冊納去五派圖四軸數日前已就付來人去矣
游
放翁以詩名重天下受知周益公范文穆為中興
大家嘗讀其劍南集愛不忍去手思見其人而不
可得今得觀此二帖恍然如侍左右何其幸哉然
放翁在當時不以書名而遒麗若此真所謂人品
既高下筆自然不同者也二帖一與仲信議婚一
為明遠題卿禪師遺墨放翁到今不為久遠而此
三人者皆不可知昔蔡明遠鄱陽一卒爾以魯公
之書而傳仲信既與翁結婚而禪師遺墨有見晚
之恨則二公要皆非尋常流輩人矣而余皆不知
之鄙淺可笑此卷既歸墨林墨林博雅好古而蓄
書極富必能考以補余之不迨也嘉靖戊午仲冬
廿日後學文彭謹題
陸放翁自得我心詩蹟(行書長方紙本)
能自得我心無入不自得靈府長優閒蕉鹿烏能惑濁
醪吞數升浩氣漫漫塞醉來隠几酣屢到華胥國人生
貴適情何當調語默放翁游作
書畫彙考卷十四
