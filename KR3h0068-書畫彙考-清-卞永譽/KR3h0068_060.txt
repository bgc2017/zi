書畫彙考卷六十
刑部左侍郎卞永譽撰
畫三十
明
周之冕
周少谷愛荆圖卷(圖作山水服卿所絶少者)
愛荆圖(王伯榖八分書引首)
愛爾田家連理枝相看應咏&KR1799;鴒詩懸知弟勸兄
酬處伯氏吹壎仲氏篪張鳳翼似愛荆先生
春風棠棣紫荆花酒滿金樽花滿霞相看好共宜
男草應使君前席上誇王穉登似愛荆先生
連理枝繁拂碧紗深深杯色映紅霞何因鍾得平
生愛重感田家再合花陸士仁爲愛荆先生題
隠几先生南郭居薰罏筆格伴琴書鳥聲細碎話
不了花面低徊笑欲舒竒石漱泉呈透漏古藤纏
樹挂盤紆小齋清祕多真賞何獨荆枝愛有餘
汪愛荆先生博古大雅有雲林金粟之風特表出
之李日華
張龍章
張古塘愛荆圖卷
愛荆圖休休居士申時行爲愛荆詞丈書(行草書引)
(首)
(欵書)萬歷戊戌初夏日寫似愛荆先生古吳張龍章
柴門無俗駕客至坐班荆不信壎篪異時聞咏&KR1799;
鴒爲愛荆先生題張鳳翼
庭前花發曉霞連露濕丁香紫玉鮮自遇田家兄
弟後穠芳開處有人憐陳叔祼
庭中栽得紅荆樹翠葉離離長自花欲與壎篪同
感慨至今珍重若田家吳門周善繼
駘蕩春光上翠微枝間纍纍綴芳菲願如連理壎
篪樂不爲風烟護紫衣長洲陸士仁
昔聞孝義屬君家頃覩名圖誰敢誇獨步徜徉堪
作主幽然時對紫荆花梅墟周履靖
孫枝
孫叔逹愛荆圖卷
愛荆圖(伯榖行書引首)
(欵書)辛丑仲春爲愛荆先生寫孫枝
荆花日日好相依爛漫葳蕤勝紫微名樹年年人
共醉不妨佳客到荆扉王穉登爲愛荆先生題
荆山一片玉無瑕温潤從來君子誇山人執德心
相比豈止春庭一樹花陸士仁爲愛荆先生題
外錄
珊瑚網云卷内張伯起即書前詩後有賡題者未
盡錄
蔣乾
蒋虹橋臨池合作圖并識
夫書稱魏晉畫擅宋元此人人知之至於書中有畫畫
中有書人豈易知哉徐道沖乃臨池家而好繪事持真
賞齋法帖命余倣臨池合作圖余愧非真畫者第朝昏
盤礴敗筆盈簏年逾八旬粗知畫道與書通耳三吳蒋
乾乙巳初夏識
丁雲鵬
丁南羽三大士像(紙夲中挂幅水墨三大士相好莊嚴庭柏桫羅蒼然交蔭)
(款書)乙巳夏日佛子丁雲鵬敬寫(書左角下)
丁聖華溪山烟靄圖卷(紙本長丈許高七寸水墨沙溆平遠林巒交錯烟雲中板)
(橋茅屋参差隠見筆意直與仲圭盂端伯仲)
谿山烟靄(書圖首)壬辰獻歲人日寫於泠然閣聖華居
士雲鵬(書圖尾)
吳東生
吳中翰自韻子小影
(款書)萬歷庚申花朝筆
心如止水背如斷山挺若高岡之松清若幽谷之
蘭家聲可以映冰潔友誼可以締歲寒是將佩陸
離之劍豈止戴進賢之冠者耶陳繼儒題
是耶非耶千川一月非耶是耶銀杯成雪如此氣
韻胡不寘諸巖壑之中蒼茫獨立瞻者知爲玉潤
而水空吳東俞彥贊
石有玉水有珠方頤偉度山海儲行徐徐動于于
春風泛襟蘭氣舒不佻不銛材德俱是將爲造物
者以滋以殖令之夷猶快懌於福澤中而莫之可
圉竹懶李日華
夜光讓瑩止淵遜靜豐下其儀我知義勝藻瓊葩
而見榮悅椿枝之高暎伯玉近與手隻浮溪遠將
名競且草以凌烟竚鴈王之題姓姚士粦(珊瑚網原本手)
(隻下註像露一手余鮮昆季八字)
瑩然如玉湛然若水古貌文心恬澹素履口絶雌
黃胷酣經史山澤茝蘭廟廊簠簋亶其然乎愷悌
君子社弟趙璞贊
䦣然自重自家珍友誼兼之學古人世上若當生
李白安知君不作汪倫社僧智舷贊
豐其頤漱六藝之腴也艮其背載德輝而承之也
鼎彝竹素志千秋也渾爾圭角去爾城府飲人以
和也潜矣而躍息矣而摶扶搖我終不敢謂子爲
山澤之癯也珂雪李肇亨贊
豪遊南北徧友天下士而竒杰締盟故君之度特
廣博綜圖史尚論古賢聖而物色商周故君之趣
特高閱歷世局至風雲百變而聞見不驚故君之
弢特淵於爍哉玉韞山輝而居則閒閒出則炳炳
者乎社弟高孟超題
昔錢鏐鎮吳越尊賢渴士使名畫工二三十人在
沿江號鸞手校尉伺北方士子流移來者咸寫貌
以聞擇清俊富厚者用之胡岳方渡江畫工以貌
奏鏐見之嘆曰面有銀光竒士也即時召見今武
英秘史吳君東生爲先公及余傳小照真三毫妙
伎當今鸞尉也余時花甲半餘眉公諸名宿尚品
題太過迨丁卯東歸公遠始知余之風雲百變矣
噫余非銀光面安能應圖索駿耶姑對影仰天而
一笑古癡今迂尊拙人識于無營齋
李日華
李君實倣黃大癡山水并題(汪氏蔵)
石流有激湍溪魚無滿尺鈎餌久不施持竿自標格
竹懶倣子久富春山圖并題卷
雪消春水動涵光凍柳垂枝未破黃不信滄江有詩句
富春山下問漁郎竹懶寫於澹然無營齋
李太僕倣梅道人筆意并題
溪山醒雨天地夢老夫狂吟喚未醒憑仗歸來江上鶴
浮雲沖破見疎星積雨中倣梅道人日華
竹懶翁秋崖霜樹圖并題
松屋吹烟朝一縷自吟風雨重陽句意中景物落空寒
點筆秋崖寫霜樹片雲忽墮東陽堂收拾溪山入縑素
瘦笻倚壁何所爲手削藤枝作談麈日華
李君實雲裏漁竿圖并題(挂幅淺著色)
矗天霞柱領東南漱雪飛來下急灘渾俗有時還遠俗
直從雲裏弄漁竿癸亥收燈後作
竹懶翁畫并題
春蟲簌簌撲忩紗修竹庭前啼曙鴉昨夜空階墮明月
幽人驚起嗅梅花竹懶翁
李肇亨
李會嘉江干七樹圖
(款書)癸亥暮春爲玉水親家寫李肇亨
披來疑是竹林圖落落人間幾丈夫枝拂南天碍
斗極影聮楚澤動江湖昔董北苑有江干七樹
黃子久諸人皆爲之各出意態不必肖也今玉水
拈爲畫題余因爲咏之日華爲玉水親家
李珂雪杉青送行圖并題
疊鼓津亭晚浮槎霄漢長還應有清夢時一到滄浪
癸亥初夏奉送玉水親家北上李肇亨
珂雪雙松芝石圖并題
雙擎晚翠停仙葆細浥幽香結紫芝弟肇亨奉夀玉翁
姻兄
董其昌
董玄宰舟次城陵磯畫并題
畫家以天地爲師其次山川爲師其次以古人爲師故
有不讀書萬卷不行千里路不可爲畫之語又云天閑
萬馬吾師也然非閒靜無他好縈者不足語此噫是在
吾輩勉之無望庸史矣乙巳六月舟次城陵磯寫因臨
吳真人書其昌
思翁山居圖并題
饑食松花渴飲泉偶從山後到山前陽坡軟草厚如織
因與鹿麋相枕眠董其昌
董宗伯倣倪迂謹細筆并題
王弇州謂倪元鎮設色山水止二幅余見吳門老僧亦
有其一予鄕宋光禄所藏嘗有三本皆謹細有筆墨聊
一倣之世所傳皆寂寥取韻類杜權耳丙辰秋董玄宰
寫
董文敏巴陵舟次畫并題
米元暉作瀟湘白雲圖自題云夜雨初霽曉烟欲出其
狀若此余從項晦伯購之每有所如擕以自隨至洞庭
湖舟次斜陽篷底一望空闊長天雲物怪怪竒竒一幅
米家墨戲也自此每將暮輙卷簾看畫卷覺所將米卷
爲剰物矣自荆江至巴陵連宵雷雨震盪濤聲澎湃若
有龍欲挾舟而去者今日甫意定遂親筆墨董其昌
思白倣郭熙筆意并題
湘江上竒雲大是郭河陽雪山其平展沙脚墨瀋淋漓
乃似米家父子耳古人謂郭熙畫石如雲不虚也時常
荆校士歸爲寫此并題董其昌
董華亭小景并題
舟中擕趙伯駒春隂圖趙文敏溪山清隠圖王叔明青
弁圖倪雲林春靄圖南渚圖黃子久二幅馬扶風鳳山
圖共十幅皆竒絶因作此小景記之戊午七月廿五日
望三塔灣其昌
董文敏倣楊昇没骨圖并題(絹本小挂幅青綠小山叢樹卓孤亭于下純以)
(朱碧渲運嫣然新靚遂無前人)
唐子云紅樹秋山飛亂雲倣楊昇没骨圖董玄宰(書左角上)
董思翁倣關仝筆意并題(紙夲中挂幅用焦墨作列嶂横塞幅間下截古木空)
(亭卓越蒼莾壓倒荆關矣)
倪元鎮有獅子林圖自言得荆關遺意余故以關家筆
寫元鎮山恨古人不見我耳董玄宰(書右角上)
董宗伯風軒水檻圖并題(絹本小挂幅淡色平岡列岫村樹山家細草春流筆)
(致淹潤作家士氣兼而有之)
風軒水檻壓春流一帶平岡草木稠心喜應門差解亊
只容漁父得相求董玄宰畫并題(書右角上)
陳繼儒
陳仲醇天池圖并題
春當三月鳥聲忙柳浪參差麥浪凉此日吳閶好風景
僧厨十里焙茶香白石山樵寫并題
眉公仙人看奕圖并題
綠髮丹臺坐結廬長松側仙客未通名對奕不相識雲
來棋局暗雲去分黑白獨有雪髯猿旁觀無怖色
陳仲醇題大士像
音既能觀色亦可聽此何以故耳目無性一根反源六
根常定陳繼儒
璩之璞
璩君瑕湛泉圖并題
鏡臺澂澈碧天同千丈飛流百道通湛似層冰融大壑
皎如寒月印秋空贈湛泉上人璩之璞
侯懋功
侯夷門南湖禪舍圖并題
春晴野寺綠隂濃蘭槳湖南碧水通竹淨房櫳開士榻
花深臺苑梵王宫微風僧晝鐘聲徹落日山門塔影空
自愛禪棲同惠朗一方新月在幽叢樵溪山人
關思
關九思園林秋色圖(絹本中挂幅淡色青山紅樹水檻逶迤賓從游觀秋光渲染)
園林秋色(隸書)癸亥秋日寫于浴龍池舘關九思(書右角上)
米萬鍾
米友石江鄉夜話圖并題
吏事仍山澤清樽臥白雲譚玄夜欲半波浪寂無聞米
萬鍾書于帆影閣并畫
王生
王生沈啓南小像
㠪生見我精神熟照寫今吾瘦於竹問年初及六
十人享世渾無半分楅一味耽農百不便門前湖
水漲低田饑來讀書不當飽靜裏安心惟信天風
茆雨壁溪堂破貧賤生成貧賤過隠服還勞郡守
遺私篇或辱尚書和草木當衰那復真紙間坐上
兩遊塵是非非是都休辨聊記明時無用人周自
贊
無名氏
摹蕉池積雪圖卷
右蕉池積雪云者海昌句曲外史張伯雨得漢銅
洗後得白石樹木蕉其上置之洗中因有是名夫
蕉所真有者池則洗爲之亦有者積雪則以白石
爲之似有而實無者無非真無有非真有故曰有
無相形伯雨其真知道者歟寫圖賦詩伯雨首倡
羣公和之僅存劉師魯二篇以之成卷元社既屋
伯雨亦亡流散而去爲吳江村叟周氏所得遺什
華蓋洞隠者饒介之錄焉其卷今屬余世姻陶君
文式文式博雅好古装褫愛護又付善畫者摹寫
于冊俾余志本末伯雨師魯之作在卷不錄余追
和伯雨一首乃書之作社中諸老宿之介弘治元
年十月朔日嘉禾姚綬書仙人銅洗不復見翰
墨淋漓天粟零蕉生池上有新綠雪滿嶺頭無故
青追和清詩聊適興苦求遺卷亦勞形何如瀹茗
洗喉吻帶月分江入大瓶雲東逸史
好事品題成小巧古來風韻未凋零仙人掌上一
團碧摩詰圖中四序青靜對栽培供坐嘯懶教磨
洗是忘形何當月下仍招我贈子中泠水滿缾
文式以書來滁陽索和其所謂蕉池卷者詩成踰
年來未有以寄之者余還乃得觀其古卷固不敢
題前詩文式強之既不得已書之卷尾而又書是
冊者非區區本意哉弘治庚戌春仲呂㦂識
長稍羅展翠雲屏曾聽燕山夜雨零何處蕉池綠
雪色也留詩句落丹青筆端造化空裨世眼底風
花浪肖形誰寫西湖清氣味一枝香露浸銅缾嶺
南林光
門前雪花大如手庭下百草皆凋零陶君何從得
此本芭蕉雪裡仍青青峭拔自存堅白操嚴寒不
損孤高形丹青誰是王摩詰便欲輸君玉膽缾嘉
善周澤
曉起支頤靜倚屏蕉池生意不教零皚皚雪積雲
根白颺颺風翻露葉青我向吟邊偏得趣誰於物
外却忘形一般清味亭臺上絶勝梅花浸玉缾新
塗蕭子鵬
人間芭蕉葉最大雪花一沾無不零云何池上數
片葉戴雪不減天家青乃知仙翁有幻術山骨偷
來玄化形何當掬取九霄露洗根供上琉璃缾王
淮
大化洪罏孰真宰範金削玉紛飄零雙魚傳來漢
家洗孤鳳飛墮仇池青花層六出本無象秀聚三
竒真有形重煩摩詰作詩畫小杓分清歸硯缾姚
江魏瀚
樹濕雨初過天青雲已收主人尋友去門掩一山
秋一木
北京五城坊巷圖(凡十帙朱砂大青界畫宫闕官署橋梁街術市肆人物車馬及夜防)
(舖司柵隘每幅地分各署小楷金汁字末附昌平山陵圖自嘉靖止)
出像京師五城坊巷衚衕集序
京師古幽薊之地左環滄海右擁太行北枕居庸
南襟河濟誠所謂天府之國也我成祖文皇帝遷
都于此以統萬邦而撫四夷爲萬世不拔之鴻基
予見公署所載五城坊巷必錄之時俗相傳京師
衚衕亦書之取其大小遠近采葺成編名曰京師
五城坊巷衚衕集附載京師八景古蹟山川公署
學校苑圃倉場寺觀祠廟壇墓關梁皆以次具載
于集分置五城排列坊巷又爲總圖于首披圖而
觀京師之廣古今之蹟了然于目視如指掌使京
師坊巷廣大數十里之外不出戸庭而可知庶五
城衚衕浩繁數千條之間一舉目而畢見均各備
載編集克成繪畫爲圖以永其傳云時嘉靖庚申
孟春竹坡張爵序(按張爵係宦寺)
釋道衍
姚少師竹圖并題卷
永樂六年夏五月余因病不出獨坐于夀椿堂之南忩
忽想長洲舊業之竹歸心油然而生也故作短梢并詩
以紀其事云
翠葉䙰&KR0008;拂水雲凌霜勁節不同羣荒村寥落無人處
誰謂茅菴有此君初八日午前書姚廣孝
北地風高捲塞雲(闕)沙吹起鴈成羣客邊偶寫龍
孫譜忘却江南有此君長洲戴冠次少師韻正德
辛未季春上巳日
夀椿堂上玉帶翁忽思故園寫秋風枝枝葉葉妙
筆法湖州笑老將無同故園平安有誰報風吹不
到長安道何如手把珊瑚枝歸去江南弄釣絲沈
周
誰寫江南一片雲清風瀟灑不隨羣少師自得空
川趣獨憶虚心披節君長洲沈杰次原韻
貌取湘篁入畫圖醉中拈筆墨糢糊斑斑寫到關
心處曾有湘妃此淚無邑人吳一鵬
何處移來半畆雲秋風蕭瑟歎離羣僧家空學元
無竹偶向禪牀寫此君沈濤
百尺喬枝上拂雲東風草木豈同羣我公曾截簫
韶管奏向虞廷答聖君郡人顧福
維摩示疾隠蒲團閒寫江東翡翠竿想嘆故栖歸
未得朔風吹雪滿長安唐寅
琅玕挺挺拂荒雲林下秋風伴鶴羣鳳輦不知何
處去九疑空望泣湘君天童懷讓
清午坐深舘荒凉惺故廬故廬不可即寒梢竟何
如拈毫寄幽想恍然見扶疎淋漓一枝裏思溢千
畆餘誰能把清玩什襲真璠璵對此後百年風情
儼其初斯人起遺慕夢寐與躊蹰楚烟雜湘雨題
詩正愁予義興杭濟
玉堂學士東坡翁瀟灑墨竹生秋風海内流傳至
今惜異世少師無迺同少師之身本法報(法身法報僧家)
(說也)局促強置青雲道寄心澷作荒山枝高堂烟雨
吹如絲杭淮和前石田韻
淇園稚子已成翁翛然落紙生清風百歲山門留
玉樹墨㾗猶與當年同平安浪說無人報而今野
外猶能道莫遣吳儂歌竹枝愁邊雙鬢易垂絲漕
湖錢貴
看竹無由返故園午忩墨瀋灑香㾗釣竿澷有滄
浪興恐負天邊雨露恩沐陽伊乘
烟雨瀟湘隔水雲眼中清趣更無羣少師本是虚
心者獨對清風寫此君永新胡錦輅
維摩真性在清寒寫出瀟湘碧玉竿欲返故園歸
未得秋風先報客平安古吳張珍
我朝少師圓頂翁鳳凰池上寫清風油然歸思生
筆底彷彿似與江南同一枝寄贈不望報至今浮
落姑蘇道我來借看摹一枝禪榻茶烟在鬢絲姚
哲
玉帶曾聞侍五雲空門今日有誰羣閒過方丈觀
遺墨灑灑清風佀見君長洲沈源
道冷謙
冷啓敬蓬萊仙奕圖卷
外錄
皇明異人錄云武陵冷謙字啓敬永樂初寓居南
京落托不羈或云任太常協律郎日在酒家賖飲
飲輒無度至醉乃已積劵不能償爲酒傭迫索乃
于其家壁上畫一門令傭入其中云有物可償傭
不之信謙先入傭隨之其中積錢如山謙令傭負
數十緍而出後内帑失錢官令察之跡知酒家所
盗逮捕法司鞫之執稱謙之所使復令捕謙謙已
遁去追執之略無難色從容就道時忽不見使者
呼之或應于岸傍或言語于舟次或端坐如故使
者無如之何乃懇告曰先生無累我謙曰我自見
皇帝汝輩苐無憂將至京師謂使者曰入朝見上
可沽一壜飲我使者從之謙一吸而盡索水滌瓶
因舉足入瓶口併身没焉使者方驚呼之仍應曰
汝輩可擕此瓶復命使者不得已乃持之而往上
怪之令使者呼之應不輟聲又令衆呼之亦連應
不絶乃碎其瓶復令各執呼之無一脱者後歸人
云謙從丹陽來疾行如飛衣衫沾濕吐舌不下捕
者逮至其家但空室而已見壁上畫一舟舟中載
妻孥已長往矣余嘗見蓬萊仙奕圖卷乃張邋&KR0146;
題後云蓬萊仙奕圖者龍陽子湖湘冷謙所作謙
武陵人字啓敬龍陽其號也中統初與刑臺劉秉
忠仲晦沙門海雲遊無書不讀尤䆳于易及邵氏
經世書天文地理律歷以至衆伎皆過之至元中
秉忠入拜太保參預中書省事乃釋業儒從遊霅
川與故宋司戸參軍趙孟頫子昂于四明史衞王
彌遠府覩唐李思訓將軍畫頓然發之胸臆遂效
之不月餘其山水人物窠石等無異將軍其筆法
傅彩比將軍尤加纖細神品幻出由是以丹青鳴
當時隸淮陽遇異人授中黃大丹出示平叔悟真
之旨穎然而悟如已作之至正間冷君已百數歲
矣其綠髮童顔如方壯不惑之年時值紅巾作亂
君避地金陵日以濟人利物爲念方藥妙用如神
天朝維新君有畫鶴之誣隠壁仙逝則君之墨本
絶蹟矣此卷乃至元六年五月五日爲余作也吾
珍藏若連城之璧而未嘗輕以示人今余將訪冷
君于十洲三島恐後人不知冷君胸中丘壑三昧
之妙不識爲真仙異筆混之凡流故識此特奉遺
元老太師淇國丘公覽此卷則神清氣爽飄然意
在蓬萊之地幸珍襲之且以爲後會云時永樂壬
辰孟春三日三丰遯老書又有三丰印章云
書畫舫云古之名流韻士有不亊畫學而偏饒畫
趣者如唐之李林甫宋之蔡襄晁無咎勝國冷謙
皇明徐有貞祝允明往往而是林甫山水精妙見
高詹亊詩句蔡襄工書畫頗自惜不妄爲人作見
歐陽公墓誌無咎閒居濟州金鄉葺東臯歸去來
園自畫爲圖并書記其上冷謙讀書學道嘗畫蓬
萊仙奕卷大類李思訓徐有貞亦有秋山圖自賦
詩句題之筆力極其豪放今藏吳中一大姓允明
曾臨大米雲山卷後有自書自䟦不特瀟灑出塵
兼得烘鎖之法善乎鄧椿之言曰其爲人也多文
雖有不曉畫者寡矣其爲人也無文雖有曉畫者
寡矣若文湖州之晚靄横看其間山水樹石兼有
王維關仝筆法此又從墨竹一派而恢擴之無足
多異勝國詞人以詩賦名家者往往兼工書畫如
張羽徐賁陳植陳惟允等問學之外各以山水著
聞此尚游方之内者也獨冷謙以世外高真而其
仙奕卷丹青特立一世政如王謝家子弟自有一
種風致耶
道張復陽
張南山山水
外錄
珊瑚網云余弄鳩車時見先荆翁齋閣懸山水二
幅云以墨洒之而成爲張復陽筆復陽當湖人業
儒棄去從朱艮菴學道妻亦爲尼善詩工畫倣吳
仲圭蒼鬱淋漓喜作雲水遊止金陵朝天宫與尹
蓬頭爲侶復擔書住餘杭洞霄宫凡廿年丹就還
里南宫有司建一枝堂棲玄樓以居之弘治三年
復陽八十有八矣竟尸解去仙樂滿空香氣經月
不散舉棺甚輕至今以鐵索懸堂後如空器焉思
白董老嘗見此畫曰仙真遺蹟不可不珍祕也
女仇氏
杜陵内史青鳥傳音圖(絹本青綠山水人物大軸)
聞說瑶池羅列仙種桃結實成千年仙緣不隔人
間世仙籙時令青鳥傳翰林女弟閨中秀弱冠周
郎宰(闕)後好逑方作百年期一鳳孤飛失其偶青
春三復栢舟詩晨昏泣對襁褓兒鉛華不御謝膏
澤金石矢心中不移屈指于今四十載男婚女嫁
嬪風在須知綠髩未全星尚見桑田變成海高秋
八月明婺星瑶空仙樂聞廣庭應是一籌添甲子
綠雲五道迎三清金光獻夀來瑶島玉潤稱觴祝
難老定知繩武在寧馨清門計日綸音表右青
鳥篇爲恒岳世兄賦夀周母沈太夫人六十長洲
張鳳翼
外錄
珊瑚網云此杜陵内史爲吳江沈夫人作也萬歷
甲寅秋余即從彼處周氏得之時吾家方具慶故
去其詩焉先是有仇氏著色白衣大士像無論相
好莊嚴而纓絡上堆粉圓凸宛然珠顆燦燦吳郡
丹青閨秀志稱其能畫綽有父風信哉乃又云律
之女行厥亦牝鷄之晨也意其以善繪春宵祕戲
動盈千幅耶然聞其孤潔獨處日惟焚香鼓琴滌
硯揮毫不與夫偶六如居士所謂閒來寫幅青山
賣不使人間造業錢者則志贊云粉黛鍾靈翺翔
畫苑仇媛慧心内朗窈窕之傑哉蓋女手見稱僅
僅水墨斯稱丹青獨擅者與張伯起詩今已另裱
女頓喜
頓瑶英春江花月社圖
秦淮一帶水故是玉樹新聲陳梁佳境花月春江
夜猶爲吾輩勝場而無奈殺風景者徒起騷人之
一唱三嘆也時萬歷壬子秋余訪馬氏湘蘭舊舘
登其樹石之巔憑老姬人指點板橋故亊云祠部
恐廢纏頭不難毁數百年之佳麗今且移花無地
著月無宫矣吳友羽南因作步院曲余和云試向
藏鶯山子看斜陽流水斷橋酸若言歌舞繇斯罷
何不香消院院殘自是與俞羨長諸君品藻今古
平章風月主盟冶城可眺處而曲中鄭如英寇文
華沙宛在輩咸能淋漓白練裙不讓桃根桃葉有
青溪泛月諸作至癸丑春集靈谷梅花塢鳳臺杏
花村有瑶隂會業合前韻語總標之曰春江花月
社得頓姬瑶英約略破墨成圖絶勝纖纖初月上
鴉黃海棠花下合梁州也于板橋乎復何恨封禺
香史汪砢玉記於珍珠河舍
外錄
珊瑚網云西來即舊曲頓喜至乙卯秋尚爲余作
蘭竹飛白石便面
女薛素素
薛素君水仙圖并題
幽芳小小剪輕羅玉面檀心氣韻多好與避風藏繡箔
天寒不遣試凌波素素
誰將種蘭手寫此春風枝軟碧翻裙帶輕紅暈口
脂蝶來沾粉膩雲動妒芳姿恰恰愁人處紛紛點
髩絲竹懶李日華題薛素筆
薛素花裏觀音像
薛姬能挾彈調筝鳴機刺繡又善理眉掠髩人間
可喜可樂以娛男子事種種皆出其手然花繁春
老後人情不免有綠隂青子之思姬無可著力今
又以繪法精寫大士代天下有情夫婦祈嗣此又
是於姬已分上補一段大闕陷也乃歡喜以贊曰
慧女春風手百花指端吐菩薩現花中自結真實
果日華
外錄
珊瑚網云青樓中善繪事者先素有金陵馬湘後
素有閩中林雪更有迹涉青樓而實閨處者爲徐
氏安生安生爲余作六君子圖儼然雲林再現苐
恣情不檢竟蹈魚玄機覆轍明月照積雪徒賦百
韻于秋郎前視素君之若洪度七千頂菖蒲冠也
大徑庭矣彼不生此好手誰爲憐才至此極哉噫
女黃介
黃皆令南軒松圖并題(單條)
南軒有高松直上數千尺柯葉長青春年齡自綿歷崇
禎辛巳春日寫并題弘農黃媛介
黃媛烟水疎林圖并題
雨外烟疎翠已成遠山如黛轉分明高柯自振秋風色
鳥下滄江水正平辛巳冬日寫似汪老夫人博笑黃媛
介
外錄
珊瑚網云丹青之在閨秀類多隠而弗彰萬歷癸
卯冬仲得山隂范道坤氏倣倪迂山水覺清淑之
氣果鍾於婦人時有吳興老儒女小字瑞丸解琴
理能寫山水竹石張元長以扇請之爲寫澹雲疎
樹置一草堂其下頗得空山無人之致題云問竒
人去後寂寞子雲亭女後不知所在天啓初寒山
趙文俶著色花蝶草蟲爲没骨圖極藴藉風致未
幾琉璃管碎厥女號子惠六法傳母氏無奈佳人
命薄成霜飛愬也乃近日此道中在武林有葛無
竒侍御家姬李因山水寫生俱擅長而松陵盛澤
有楊影憐能詩善畫余見其所作水仙竹石淡墨
淋漓不減元吉子固書法亦佳吾禾若卜馧蕙金
淑修輩頗有林下風然不及皆令既嫺詞章復精
翰墨也彼郵怨唁梅諸作時致珠玉於内人詎意
吾家廣陵散絶猶幸皆令為吾清瑶傳略不啻真
真畫幛珊珊其來乎
明人合卷
沈石田王理之合作梅竹圖并題
平生有眼厭桃李但托梅花是知已小橋初春帶淺水
青鞋布襪從此始看花嚼蕊冰雪中清浹肺肝香沁齒
歸來拈筆弄清真淡墨依稀春繞指花光補之今不作
我欲師之竟誰是横梢的歴寄疎略自我意爲聊爾耳
正如北人煑牀簀筍味澀澀舉其似理之嫌我太草草
斜補竹枝成玉倚要知君子德不孤勿謂畫圖而已矣
崑山士人多畫梅與王理之論其用墨太重殊失清
雅是有累于梅矣因短縑在幀史德徵從容謂曰清雅
果何似丈人當示一梢與梅出氣何如遂妄弄此筆理
之亦作錯刀數葉閒于疎處仍題之以贈德徵弘治甲
寅歲端午日沈周
陸叔平丁南羽贈吳溪陽山水合卷
陸叔平溪山餘靄圖
(欵書)辛丑二月陸治爲溪陽先生寫
吳溪陽先生者新安人其所居里名溪南先生遡
流結廬因以溪陽自號歲辛丑吳門陸叔平作溪
陽圖貽之迄今癸未先生下世且十年所矣其長
君惟明復匄邑人丁生補圖于後常挈之旅橐中
時一寓目不勝太行白雲之悲惟明與遊多一時
名流競爲詩歌題贈而不佞爲記其顛末如此是
歲重陽前一日江都陸弼書于白下長干里石字
菴中
溪山不可見展卷見溪山溪山雲霞色是君世外
顔竟陵鍾惺獲觀於林茂之藏林舘敬題時甲寅
正月十一日
丁南羽谿陽圖
(欵書)癸未秋日丁雲鵬寫
返照上高林虞淵自寒冱祗隔一溪雲日聽潮音
度長干釋洪恩
蕭蕭谿上風吹老一楓樹遼陽鶴不歸荒雲泣秋
雨勾吳俞策
憨頭陀句恍惚竹橋上深林扶鳩杖(其丁元薦長孺詩未錄)
康虞先生擕此卷北遊余得題識其上今八年矣
乙卯與謇叔重游此中再請披閱已乃復康虞曰
君圖不忘先孝也何幸得嗣君雍侍側因樂而書
之萬歷四十三年十月遂州鄭芬識
外錄
珊瑚網云崇禎戊寅冬仲獲觀此卷然包山尚有
溪石圖文徵仲隸書溪石記爲新安吳氏作乃康
虞謇叔俱與余有舊見圖如見其人也
吳延秋給菴圖文文水肇林社圖合卷
給菴圖偈卷并叙
吾崇廣福寺有彬上人者邑之沈氏子生而儁偉
長慕空宗年甫二十餘即探歴諸山訪參知識務
求證悟未少閒息邇者崇福寺野雲禪房啓演經
期請延四方名德而彬亦與焉有首座近玉禪師
乃先師玉芝老人之上足也風儀閑雅宗教該通
一時同門罕出其右彬乃傾心師禮事之咨詢法
要朝夕無怠禪誦之暇復手書圓覺經一部以爲
佩帶持習之資玉師知是法器屢決所疑儲以印
可遂爲更名曰明宗字之曰了義蓋取圓覺一經
之旨抑以冀其永荷天池之正法也曩因白蓮寺
南詢本禪師贈以給菴之號每欲結菴於天池之
側以爲依棲之所而海印居士雖爲廣其說矣然
天池支派尚未之能悉爰索余圓偈用表而出之
乃爲之偈曰
曾聞長者創祗洹多刦勤求結勝緣八部天龍常
擁護世尊說法顯真詮自從大教來東國財法兩
施無閒惑爭似沙彌出世心少年學道徧參尋尋
師不憚山川杳幾處瞻依窮論討聞昔天池闡正
宗每恨無緣一快逢但得此心能了悟誓使羣迷
咸濟度慇勤久禮讃空王天與良緣遘此方此方
高會皆尊宿座上高僧稱近玉語嘿幽閒儼玉芝
信是當年親執持執持芝老歸常定復引兒孫聫
慧命傳法須憑嗣法入巍巍龍象得僧彬歌貝泠
泠容濟濟直下印心期爾始好從圓覺證心空得
本何愁末未通事理雙融真不二曹谿一脉天池
是天池法脉鎮長流流遍天涯潤不休普願衆生
霑一滴慧眼頓開明歴歴祗今正法陵夷久知爾
妙年能抖擻粗糲衡茆須適意修行不在莊嚴地
即看當時須逹孥黃金買地若爲圖何如棲息林
泉下擬作天人師丈夫旹嘉靖乙丑秋七月望日
景西居士祖玄書於文喜道場
吳延秋給菴圖
開秋玉衡指於太白水天晶瑩浩淼余俯仰區中
頓覺塵霽喧息偶從泖上乘扁舟訪我景西居士
於語溪芝溪之間適居士飯僧薦母名德雲集厠
法席之左有法彬上人者僧相具足梵唄朗暢緇
儀楚楚煥如翬如一衆屬目真叢林之鸑鷟也居
士謂余曰此上人妙齡精進數數親近老宿將來
安所量也願假一言以品藻之堅翼其白行如何
余辭曰古人目擊道存固不當斧鑿混沌以喪其
真也明日上人介居士請於余曰南詢本禪師標
貧子以給菴之稱未竟其說敢乞片言使朝夕顧
名思義何慶快如之積念久矣幸無嘿嘿爲也余
曰子欲聞給菴之說乎昔須逹長者財富無量藏
庫充盈從一國土至諸國土凡貧窮伶仃顛沛罔
賴者隨其所須恒滿其念非獨一世之刦爲然緣
其宿植德本以致生生充裕博攝困乏遂有給孤
之名由是根熟願酬正值釋迦如來出興於世布
金買地建立精舍普供三寳人天尋憶往念獲證
初果豈徒然與子既以給菴爲號豈能萬一如須
逹長者之布施乎曰無曰子已知無尚當有進於
彼也且財法二施法施爲上彼之財施雖永久輒
能潤澤人間枯槁其視地上應化大士能以種種
珍寳積滿三千大千世界及普遍恒沙國土又當
云何大抵財施之資益也有封法施之化導也無
盡又況住相有得之布施與不住相無得之布施
大相懸絶不可筭數譬喻子誠能發大願立大誓
以悟爲期無負此巍巍堂堂之道貌則一經行一
習觀一慶讃一一如法使見之者輒生歡喜心而
消其塵慮又終必能荷擔如來一段大事續諸佛
慧命其爲布施不既多乎則子與余逮景西居士
永爲大乘伴侶矣毋竊自諉曰住於給孤園給菴
爲號不爲分外也無復俾人誚予曰大言詹詹不
應以大海納於牛跡蒲團之上善思惟之是爲給
菴說嘉靖甲子中秋之吉海印居士方道成書
文文水肇林社圖
余始事佛延胤公主肇林胤公兄事珂公同受天
池衣鉢余因胤公紹介逆珂公其徒正觀明宗德
欽從珂公至胤公亦紹其徒文溥文徹文言文濬
與俱來至郡中則自如德昂郊勞如禮會祖意自
唐昌至凡十有二人分席而居諸法衆皆供役余
在告屏跡谼中珂公不得余俱相期結夏以待既
就席日講楞嚴經於是洪吉明理以下百餘曹以
聽法至真海覺辨以下十餘曹以修供至縉紳學
士至者則方定之詹東圖陳仲漁方獻成方君在
方羽仲鄭夷吾程子虚吳無懷吳延秋吾弟仲淹
仲嘉山人則吳仲足余病閒始得問法珂公至人
寂然無思公雅言自思惟入思之不得猶必蓄疑
而通焉醫者以藥藥瘍善矣不瘍而螫身以售惡
用藥爲不得而疑視不瘍而螫等耳珂公謂否不
瘍不藥唯至人能長者宜未及此瘍而内藴不治
將深即不深瘍如故也發而決之瘍乃已譬之精
舍業已歴堂皇窮奥阼無問入門垣以外曾未得
其門猥云居其宫而有之則臆說耳何以故無入
故也善乎洪範有言思曰睿睿作聖夫非左劵乎
哉寂然無思則聖者事余謂諸佛無法法在遺經
中世絶學從心開我佛土法惟心造爲得其宗彼
直將以無思爲知無見爲見開宗蓋自此始末流
乃復挾小知操獨見愈益支離惡門而鑿坏惡苦
口而設醴何爲者也珂公謂經以筏喻利涉將必
由之亡楫則筏不前宗是矣故瘍則有毒門則有
樞潰毒運樞宜無不濟長者獨窺要眇猶不離乎
文辭棄楫中流取辦一葦抑或繫筏川上而蹻足
以求前皆誖矣余唯唯蓋將自無知無見者求之
會詔趣行不得請竊念斑白且至奈何舍無碍而
就不堪兩公語余有身爲患一也善則以不堪爲
無礙不善則以無礙爲不堪蓮出汙瀆不濯而芳
蓬生麻中不扶而直長者蓮也豈必擇地而宜吾
儕猶有蓬心願無忘此會耳衆曰善隆慶四年七
月朔日毘師曼室著
東林清絶地西土蔚藍天列幛千山合羣峰四望
全宰官捐淨土長者布金錢闢地依青障開池種
白蓮招尋來惠遠放逹任陶潜說法窺三昧談空
証四禪慈雲三伏度法雨一幢傳象外清凉界山
前水月懸聽經馴慧鴿施食下饑鳶寵命徵安石
文章老惠連未須論去住同結上生緣宗公爲
妥山法師弟子余兄首事肇林延妥山說法則宗
公與俱宗公能詩善顔魯公書不佞則以沙門惟
談心印求證果以此爲兢兢宗公所以務者得無
在外乎不佞望宗公者深故爲綴數語如此藥師
汪道貫書
三月蓮花社同禁雲水足空瓢自汲泉敝緼深懷
玉露頂夜經行拾枯午炊粟牽纏笑返余何日忘
拘束荆南山中人員珂
肇林社中送慧空禪子歸語溪兼簡同參石門居
士曹源一宿覺今子復何如聽經來白社洗鉢臨
清渠妄銷真不立六解一亦除夜參忘壁觀晝卧
學空書論心千里外彈指三月餘凉飈動歸思白
雲生郊墟卓錫語溪日先逹故人廬肇林幻居子
祖胤
中丞初結社緇素百人來慧遠遇斯度東林見復
開鳥馴分石供花雨說經臺自媿陶元亮聞鐘駕
未迴鐵珠道人王仲房
齊代餘華刹明僧舊草堂(闕)居寧有刦閱世自無
量靈氣千巖紫慈隂萬木蒼行持空寂往何處不
清凉慧空上人避暑之栖霞吳門謁予索贈言
漫綴司勲皇甫汸書(前有文五峯畫又宋石門爲化儀作少室圖)
外錄
珊瑚網云彬公一字化儀又號慧空克振宗風傍
通翰墨與先君子最契合所遺手札有謝治西房
種竹索素手卷題咏薦吳興周玉湖作畫皆韻事
又一札云貧衲七八載居少室接見皆清曠之士
後歸梓里復溷常流恨不能即去山中燒拆脚鐺
煑菜度日不被世間籠繫纔是云云遂别赴雙徑
出給菴圖偈諸卷遺先君先君歲供白粲燈油凡
十餘載又慧空之侶慧鑑係龍淵壽堂高足善博
古爲吾荆翁忘形交其遊峨嵋有諸名宿送行卷
文休承項子京爲之圖焦弱侯陳眉公爲之記篇
什甚繁亦老去歸先子每松忩靈石畔展閱諸卷
如對青青鬱鬱焉後余在東省遭艱被宵人罄齋
頭物二上人所遺亦失去可勝悵悵然以法眼視
之真如露亦如電也
程勝袁源合作鍾山社圖(歙人程勝字仲竒號六無作墨山水吳門袁源復著)
(色人物可稱雙美)
竹林人也鍾山侶也流風餘韻正可想見而吾輩
且萍聚焉同調爲期素心相照遂於萬歷癸丑秋
半望日盟鷄壇首約以課功箴過無浪謔無俗靡
繼定以五閱日一社主人備應用文具花枝茗香
作清供友則自舉子業外詩文書畫琴奕鑒賞惟
意所之是日遂集棲賢舘其烟格泠泠步三絶之
品而凭几潑墨者爲羊關程仲竒冰襟月懷翛然
據石撫流霞者是岐山姜還朴清臞鶴骨落落穆
穆古色撲眉展螭牋記勝者係淳安應紱說劍風
生抽琴雲逸戟髯倫騎鶴客非蘇之朱君石耶淵
淵獨坐奕奕畫龍竒致則潤州吳汝廷咄咄逼人
矯矯繡虎英標則琅琊王伯厚蕉隂桐影間設繩
牀清簟坐隠寂寂手談丁丁乃海上沈仲虞與分
水何楚珍也若予又何知亦盤白石兮挹秋色而
已至高山流水沈思忽往木葉脱石氣清抑永豐
潘俊甫松風一榻閒煑玉茗以品翠歡紅濯濯自
喜實茜涇王綸仲風蘭雨菊對以玉人翩翩臨池
擬文簫古歙吳澹林耳外有香徑美人遮遮掩掩
倚侍兒弄臨砌花故六曲蔣夜來乎是昔之賢祗
七今之儔過十要亦各極一時之致以適其適初
不沾沾江左微塵而供白眼清談曰此鍾山而竹
林者也繡水盟餘汪砢玉紀于秦淮之止晉齋
李長蘅宋比玉合作山水圖并題
君畫蒼蒼帶雨松我圖冉冉出雲峰他時相憶還開看
雲樹平添幾萬重李流芳題
文衡山潘太倉合摹李龍眠蓮社圖(絹本中挂幅著色山水人物匡)
(廬一會儼然未散圖中人名金汁書)
(欵書)正德十五年庚辰九月衡山文徵明太倉潘明合
手摹李伯時蓮社圖(金書右方)
李元中蓮社圖記(文徵明隸書装詩堂原文見伯時本圖下不錄)
周臣陳祼吳振山水合卷
第一段周臣北泉圖意(絹本長二尺五寸高九寸淡著色松下蕭齋一人兀)
(坐北軒觀泉聽竹幽致爽然)
(款書)姑蘇周臣寫北泉圖意(書左角上)
第二段陳祼倣石田秋溪新霽圖并題(紙本長三尺五寸高)
(一尺淡著色紅樹蒼雲秋山溪閣細路臨江一翁曳杖入林最得元人遺意)
癸亥春王正月十又六日吾友張子璵兄訂過梅關看
燈因爲信宿之樂不謂雷雨逹旦竟日滂沛肩輿不能
行徒有神往先是子璵嘗以佳紙索畫小卷遂呼童洗
硯爲之走筆因憶啓南先生爲史明古寫秋溪新霽圖
亦題癸亥燈夕作夫明古與先生交最稱莫逆當此良
宵不把盞踏歌迺復屑屑以筆研爲事豈亦有所阻而
借此以適情耶事固有千百世而相符者今日之謂也
聊識數語以博子璵一笑云友弟陳祼
此卷乃癸亥春爲張仲玉作丁卯冬復爲琴臺潘翁得
之附之伴竹(真蹟竹字下多伴字圈去)居卷後夫仲玉琴臺皆吾好
友也畫之所托咸得其宜爲之深喜第惟五年之内人
事之推移物情之變幻若河漢之蒼狗然又不覺增一
慨也十月望祼重題
第三段吳振倣大癡小景并記(紙夲長四尺許高一尺水墨山樹遠)
(近迷離一派烟雨連朝真境)
山雨連朝流泉崩瀉携扙溪邊聽松濤互響殊快人意
因捉筆寫大癡遠峰矮樹茆簷沙瀨小景似稚修詞兄
高齋清賞庚午重陽前二日安樂山中記事吳振(書圖尾)
西士曼倩採桃圖
白麋駕霧作仙遊手摘綏桃過十洲依舊寄身金
馬籍紫泥海吸總無求大西洋琍瑪竇所携詩
畫像俱蠟地重著色人物儼暎冰壺間是六法别
傳異派今西士在漳南者以此爲生涯矣嘗見月
上女圖佛光所攝處摩登伽作横陳光景殊幻絶
此採桃曼倩亦頗神彩生動余更有準提像則紙
上設色不但妙相莊嚴抑亦寳光焕發雖吳道子
運筆諒莫能過允宜冠亞墨利加也香光道者玉
識
外錄
珊瑚網云西畫固足異乃國初楊萱以髹筆妙繪
染凡屛几器其上山水人物花鳥無不精絶即古
來名畫手莫能過也天啓初京師人家有彩漆酒
盤四十面是萱所描沿邊多損剥鬻古者賈老售
得因揭裱成冊葉如蕭字之移壁作齋也亦竒矣
蓋萱能執藝事以諫至廷訊不撓其人故自超此
雖遊方之内要與游方之外同一化人妙用耳
書畫彙考卷六十
