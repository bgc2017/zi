書畫彙考卷二十二
刑部左侍郎卞永譽撰
書
元人合卷
元人題盧賢母卷
盧賢母傳
盧賢母者大名盧氏之母也姓周氏其先彭城人爲臨
安令盧君繼室其歸也(闕)先妻遺孤猶巳出焉已而生
守仁次守禮自孩提至長賢母使與其兄食同器衣傳
服居宿一室而學問同業咸孝敬厚重周慎儒雅入事
尊長出接師友恂恂其容棣棣其儀有弟子所當職之
事則相勞謙遜譲以爲藹然友恭之情不見有先後母
異也聞者莫不嘉之賢母曰不如此吾則與常婦人等
矣且吾自昔歸盧氏宗先人命之曰女在女家也以孝
事其親今移所以事親者往事舅姑無怠而從夫以義
育子以慈能此數者人倫之本也夫夫婦婦父父子子
而家道正矣盖家之本在身其去此而以是輔佐君子
言存衿鞶恒恐一不踐履以忝所生以辱夫子其何敢
忽耶故凡從臨安君守官四方三十年卑而為州賓佐
高而為行省屬或蒞民或贊政所在以能稱盖不特其
才足以有為德足以及物而令妻之賢亦多有以相成
于其間也其在江浙行省時杭有嫗為人賈衒失珠與
金無以償主將殺身以自明哭而過市賢母聞而哀之
謂其夫曰老嫗所失無幾何今將以死塞責竊憐其不
幸願脱簪珥為償而徐訪所遺失可乎夫子曰善賢母
乃止嫗無死出已有以酬直隨購諸市數日得之事聞
省中自宰相以下稱譽焉至其治家則勤勞恭儉逮頒
白猶先諸婦以蠶績之事戒之曰吾固知與民爭利之
不可為也拔園葵去織婦公儀子之禄厚耳今吾家才
升斗惡可恃此而教男女以惰慢哉故臨安君居官清
愼不殖貨利而家自饒以夫人氏之勤於生也其端居
閨門尤好尚禮義凡族婣親戚與所識窮乏者有不能
嫁娶賢母曲為醖釀以成之至有生子而貴盛者會有
不能殯埋及死無所歸則為具棺給喪往往而是仁者
稱有燕山竇氏之遺風焉異時臨安君倅浮梁顧守仁
為學未竟聞可堂吳氏以明經教人遣之從學賢母晨
夕固勉躬自點檢其所業設疑問難以開其子之論議
所與遊處者有不端謹輒命疏之其可與共學而適道
者則勞來崇奬惟恐其子之不相親焉故守仁卒能自
立遭喪亂而貧隠居吳中耕以飬不縻於官禄有古高
士之志操云洽母教也賢母生六十又九年後臨安君
十五載卒至正二十年春正月七日也守仁以禮合葬
賢母於吳縣横山之陳灣臨安君墓兆時先室冡子名
守廉仕粤中聞訃抱終天之戚至于傷生焉而守仁也
哀毁骨立自致踰禮士林稱孝傳曰信者其子必仁則
孝子原出於母氏之慈也審矣賢母有孫十有六人而
蕃息至於曾孫具成長矣皆禮樂文物稱其家子弟故
君子謂賢母於盧宗為孝婦於室家為令妻而獨以賢
母立名者則漢劉向傳列女八篇而以母儀為首之義
也其仁智貞順之行賢明辨通之節可兼包焉詩不云
乎淑人君子其儀不忒其儀不忒正是四國用是見盧
母之德之賢足為四國之表儀也是宜有聞於世初臨
安君致政朝廷行厚典追贈其先亦命賢母為恭人云
是年九月乙丑後學夷門朱桓謹述
右賢母傳前翰林國史院編修官朱桓為故臨安令盧
君夫人周氏作也初夫人歸臨安君時君有前妻之子
二人方在幼夫人撫育之如己出也夫人復生二子同
仁一視不以親疏間焉傳中稱其食共案衣傳服學同
業之類不一而足厥後四子皆成立或仕或隠皆為時
聞人生孫十有六人皆能克紹先業至于今不殞墜自
非夫人之淑德懿行義方家範有以維持之曷能至是
哉夫人眞賢母也嘗觀世之為繼母者率多偏私悍妬
在陶唐氏時而瞽瞍之妻尚然况三代以降乎如閔損
王祥薛包之母皆有所激而後成慈母也苟非爲子者
純孝不倦亦終於骨肉離間綱常廢斁而已耳若盧母
者仁愛之心始終一致卒能保其家室延及胤嗣詵詵
繩繩久而弗替吁真賢母也他如内助夫子克儉克勤
以裕其家外睦婣族賙窮䘏匱以行其義脱簪珥活販
婦於瀕死給棺斂濟鄉鄰之艱急何述而非美行也爲
之立傳不亦宜乎於是世衰道微俗不古若天理民彝
銷毁殆盡至有一家父子兄弟相視如塗人仇敵者探
其所由則多以惑溺婦言之所致終而至於索其家斬
其後而後已於乎聞賢母之風盍亦少愧哉丹陽孫景
乂書
盧母頌
懿彼盧母賢而知禮視前妻子過如己嗣啓夫出金脱
嫗求死君子義之遂傳其事魯隂饒介
貞哉婦德巋然母儀子無後先同視仁慈脱己簪珥濟
嫗艱危貧乏婚葬博施以貲冥冥德厚天道有知丹桂
呈芳蘭玉生竒九泉云遠幽光在兹太史宜書振爾民
彛翠微老樵錢昉
物故盧氏母周夫人輓歌辭
賢哉此媪相良人所至俱稱德化醇婦道雝雝銀鹿備
母儀抑抑彩衣新避兵遠憶重城路同穴全歸百歲身
日莫青山水嗚咽諸孤哀慟徹秋旻遂昌鄭元祐
盧家有賢母德義至今傳慈幼恩無間周貧身獲全良
人官宰邑令子隠耕田誰續鳲鳩作芳名墓石鐫堅白
老人周伯温題
我失慈母早欣逄繼母賢撫恩懷罔極抱痛實終天義
篤恭人行文雄太史篇誰憐感風木開卷一澘然吳郡
許中
近病暑忩身少愈李生携傳喜相過盧家有母賢如此
吳會諸公詠不多曄曄春暉餘寸草滔滔江海振頽波
二南德化皇風遠青史荒凉奈爾何西蜀陳曾虎題
魏郡盧賢母閨門淑德均撫遺先室子守節未亡人頭
白猶勤績時危獨采蘋幽宫光錫典直筆著堅珉曲江
錢惟善
嘆息盧賢母芳名太史知償金求活嫗教子遣從師閨
閫修嬪則鄉閭著母儀傷心埋玉處風木有餘悲永嘉
曹睿
賢母嘉聲著傳家懿德存(闕)齊施軌範雍穆肅閨門教
子心猶切從夫義愈敦板輿遊後圃綵服戲前軒冬雪
曾聯絮春風盡樹萱歲時儲黍稷禴祀薦羔豚封鮓仍
還縣埋錢更築垣孟機嘗示訓班史每能繙蠶織先諸
婦勤勞飭後昆遷鄰依學舍款客具盤飡宗戚逾婣睦
雲仍自衍繁人懷周急惠嫗感代償恩重羡持貞節還
堪配淑媛黃麻承雨露玉樹映蘭蓀遺行眞須紀恭人
端可尊隂功殊亹亹善慶亦源源招挽歌悲些揄揚乏
雅言松楸暗丘隴霜露慘郊原澆俗當懲勵史官宜討
論瞻馳拜遺像追悼重傷魂皇慶二䙫先君掾浙省
時盧臨安為大理幕賓越四十年余以廕補官於吳中
適會樵隠徵君詢其所自始知為臨安君之仲子不敢
忘世契遂與定交交愈久而情愈篤至正丙申罹變故
乃舘予于其家獲拜賢母于堂上觀其治家以勤儉教
子以義方春蠶秋織必先於諸婦處内外之事咸得其
宜高誼厚德不能紀其萬一於戲眞賢母也暨觀樵隠
績學勤律身謹事親孝教子嚴隠居不仕躬耕於石湖
之濱或泛小舟往來鄉校間每以禮義相先謙約自處
度越俗流還能高潔其志趣此蓋賢母平昔訓誨之力
也賢母逝矣我心曷忘謹賦五言律詩二十韻以寓追
悼之思并識不忘樵隠之交誼也時至正二十七年三
月既望南陽野逸邵復書于吳中寓所之聽風雨處
兵塵十年餘世道苦澆横開卷覿斯文起為賢母敬夫
君昔盛年宦仕屢秉政内助得恭人清修名愈稱慈撫
前遺孤視與己兒並鄰媪將自殘捨財生彼命藹然仁
義心天錫有餘慶薄葬西山雲風木助悲興嗣子處士
君文行踐歐孟高風凛千載列史著嘉行東平完顔思
敬
盧君有母最賢能老我驚嗟見未曾教子並無先後異
事夫尚有孝廉稱堂帷月冷翔鸞誥墓道雲生下馬陵
昨夜西齋讀遺傳數行清淚洒秋燈彝門王浩
已矣恭人逝傳家為範模卜鄰能教子結髮早從夫銀
鹿歡仍在黃麻贈亦殊嗟予依廣厦終歲託艱虞鄧人
邵復
婦道肅閨門良人善政存親疎同一體教育及諸孫戲
綵空遺養償金重感恩斯文傳行跡餘慶有堂萱大名
張士敳
樵隠盧君母最賢母儀婦節兩超然相夫德洽周南化
教子名宜太史編華屋萱蘭春藹藹玄堂松桂月娟娟
時清重憶頒鸞誥百世幽光發九泉高昌五十四
繼母少能慈夫人獨若斯類將先室子同視己生兒裹
鮓還陶侃豐殽待范逵編修有佳傳為報史臣知會稽
張憲
母儀抑抑著聲華化溢閨門事可嘉皇澤已迎鸞拂誥
仙顔曾得棗如瓜采蘋修祀光先業脱嫗償金照史家
諸子孝稱三釡養至今喬木有慈鴉蜀人李泓
家聲多自孝廉傳(闕)義當推阿母賢一嫗得金忘萬死
諸孤成學就三遷蘐華春盡風翻葉慈竹林清雨洗烟
我有思親(闕)落泪却因展卷倍澘然蒙丘山人李常
盧母世稱賢流芳照簡編相夫能以正有子更無偏榮
享青春日全歸白髮年捐金生老嫗兹事(闕)堪傳四明
陳朴
郡乘嘗修盧母傳前朝封誥墨猶鮮脱簪曾拯亡金命
斷織終成教子賢彤管書辭文炳若青山埋玉柏蒼然
承家孫子應多顯好效瀧岡表墓阡吳郡傳著
家族崔盧盛閨門德義尊活人䨇璧棄教子一經存欲
效春暉報難酬罔極恩榮封自夫爵不朽付諸孫高平
范成
賢矣盧君母柔儀世所稀貧還陶侃鮓寒憶閔騫衣老
嫗懷恩重窮人荷德微臨風讀遺傳千載挹清輝檇李
鮑恂
禮拜恭人命仁存烈士心賢名傳在昔懿行著于今同
愛均兒服償冤代嫗金高墳爭仰護松栢夜臺深徐賁
題盧母傳後
有幅巾皤然大帶深衣談禮於鄉校者予不識其人竊
謂承平時人已不知其衣冠今兵興已久能不棄其衣
冠又不顧時之非已可嘉也問之知為盧毅夫毅夫魏
人隠居吳中母周氏有賢行毅夫與其兄同處人莫知
毅夫為繼室子也毅夫之先府君臨安令不幸早歿周
氏擇名師教子故毅夫長而為儒有操行遭時喪亂貧
不能自存周氏歿葬祭盡禮耕於墓側泊然將終其身
汴人朱仲威為著盧母傳予閒取觀之載周氏賢行甚
詳乃亟求毅夫識焉嗚呼世道之降禮廢樂壊人不能
強之使興也毅夫毅然獨以禮自律如此吾知毅夫知
守其母訓而已耳至正廿七年既望齊郡張紳書
盧臨安之夫人周氏久有令名吳郡間予不識臨安君
而獲交其子毅夫毅夫篤學樹行諄諄以孝謹稱方力
耕塜旁以畢其終身哀慕之志若將與世遺今讀賢母
傳益信其教子有自若毅夫者世亦久遺之哉開封鄭
元
臨安令盧君繼室周恭人撫其(闕)安衆令程文矩妻
教子從名師擇勝友頗似陶侃母湛氏至於脱簪珥代
市嫗酧遺金於主以救其死則又似竇諫議而過之有
古丈夫之風哉稱之曰賢母嗚呼真賢母矣宛丘陳秀
民題
元人游仙詞卷
向嘗次韻信都趙君季文父游仙詞亡友虎林張
君伯雨父見而愛之亦嘗倚韻以屬和昆山清真
觀道士余君復初伯雨愛友也寫所和詩以遺復
初復初今年冬款予於吳郡之城南乞予寫昔所
和合張君之什併藏之江空歲晚朋友間能詩如
伯雨寥寥絶響因寫舊作不能不興感云耳今年
至正二十年庚子歲之冬也遂昌鄭元祐明德父
金碧樓臺瀛海東娉婷仙子下瑶空聖凡千古無窮事
都在鸞笙一曲中
藹藹身中三素雲朝暉出海共氤氲桃霞沐雨輕勻面
柳浪含漪細織裙
鳳麟洲上水烟分女伴同祠李少君點定易遷宫裏籍
步虚携手踏紅雲
煌煌珠樹四時春樹影玲瓏月滿身理罷玉笙朝斗去
就中誰是避秦人
雲旗阿母降珠庭母為䨇成欲授經塵世登真無要訣
藥嚢辛苦貯參苓
才炊松屑飯胡麻又見蟠桃一度花不為靈姝工服食
金盤那得棗如瓜
窈窕溪眞十二仙靈犀分水夜長然珠宫每按皇人筆
點較青瑶第幾篇
寳髻駢雲誰最高花間行數舊栽桃笙洲月出星宫近
騎著神魚舞翠濤
紫皇親駕按寰瀛又見鯨波徹底清仙籍不能無謫降
塵緣敢恨有虧成
欲采靈芝恐後期魚遊千里費尋師不因悟得長生著
一局纔終未了棋
明德游仙詞十首自天柱山傳來依韻繼作雲林
道氣者觀之亦足自拔於埃壒矣雨上
白玉之槃滄海東蒼蒼下視遠如空請看端正山河影
不滿坳堂杯水中
鴻寳枕函雲積疊芝臺爐火暖氛氲子能試喫青精飯
我亦聊書白練裙
夜久扶桑海色分珠宫望拜赤龍君洞庭未省君山在
元是昆侖一朵雲
藤蘿石上尋長迹金粟圖中見小身抖擻幾重衣祴看
情知不染散花人
厭見霓裳舞廣庭罷看三十九章經道人腰著金鴉嘴
(自)向松根洗茯苓
左股清池足漚麻池中肥水是松花早知魏帝一丸藥
肯信東門五色瓜
恥作深山服食仙伐毛洗髓固依然木蘭墜露研朱寫
只寫南華秋水篇
脚底琴生三尺鯉䄂中阿母一䨇桃别時勞動凌波襪
爛月如銀曬夜濤
眼中自小薄蓬瀛日月䨇飛下始清見得明忩塵彷彿
定知草創大丹成
玉格金科自有期赤城何待遠尋師壁梭也觧為龍去
樵斧如何只看棋丙戌四月廿日靈石山登善精舍
寫
銀流萬里海雲東直汎靈槎上碧空仙女踏歌星影裏
老龍吹笛浪花中
金粟天高碧殿雲鏡中空影夜氤氲白鸞樹下三千女
一色龍綃玉雪裙
月照旌旗夜未分行宫望拜玉華君衆中王母䨇龍駕
飛動神州五嶽雲
令威化鶴已千春華表歸來是後身城郭悲歌荒塜在
到頭應愧學仙人
白鶴下啄瑶草庭道士夜讀神農經問之長生有寳訣
授以松根千歲苓
溪水流香飯熟麻洞中千樹玉桃花金盤日日飛仙供
勅賜安期海上瓜
鬱蕭臺上會羣仙龍燭飛光曉夜然玉殿歸來環珮冷
白雲猶護古苔篇
麟洲宫殿五雲高夜赴瑶池宴碧桃借得仙人紅尾鳳
月中飛影拂波濤
鈞天按樂召蓬瀛手把芙蓉朝太清一曲霓裳羽衣舞
仙家只數董䨇成
長生誰觧問佺期黃石空為孺子師何似山中閒日月
松隂自了著殘碁游仙詩遂昌其最優乎貞居仙去
不可復得清眞余君復初請予和之以繼二妙之後其
知言乎昔揚雄作太玄曰後世有揚子雲必好之蓋謂
作者非難知者為難也復初舊有能詩聲予故喜之遂
為賦此但不可與不知者言耳太原郭翼識
予幼侍貞居張君清節吟詩寫字皆漸摩中來貞
居已矣予方泊化宫超然有退隠志且辟榖有驗
偶過玉峰清真觀道士余君出示貞居所繼明德
鄭先生遊仙詞十首明德復書舊和季文趙君倡
句於卷上誦之令人毛骨翛爽予雖不敏思貞居
昔日之好而明德又吾老文伯也敢不援筆續(闕)
超然之士能無賞音時至正辛丑夏六月初吉益
陽道人陸大本頓首
昆侖之墟渤海東下見一壑涵虚空夜深印出千江月
何處靈光恰正中
秋水為神氣吐雲蘭田種出玉氤氲湘妃為我紉蘭佩
雅稱青霞襞積裙
每憶貞居語夜分深期仙迹寄茅君詩篇今落江湖手
空向晴忩檢白雲
玄圃滄洲日日春含胎鍊骨漸輕身良宵曾宴飛璚室
回首清標惱殺人
元命真人謁紫庭三晨授我蕊珠經不知世上長生藥
歲歲松根珀化苓
搔痒仙姑本姓麻羅家萼綠女中花楊娥空到楊王宅
不似孫鍾(闕)瓜
十洲麟鳳引瓊仙喙角連金曉夜然月底(闕)調玉柱
斷絃時續紫烟篇
雲忩霧閣遇情高三度能偷幾個桃欲把珊瑚都釣起
六鼇海上駕雲濤
(闕)方壺萬里瀛神仙骨格自然清翻然直到三清境
辟榖元來是小成
長生小訣問安期大道湏尋向上師一粒黍珠靈寳氣
橘中只著二翁棋
霞光閃閃五雲東樓觀巍巍照碧空忽報夜池催賜宴
翠鸞飛景月明中
縹緲仙山五色雲玉眞飛佩度氤氲不應名字題仙籍
猶著唐家舊賜裙
一會仙凡兩地分䨇䨇縧脱賜羊君如何窈窕巫山女
只作㐮王夢裏雲
洞草岩花處處春壺中日月鏡中身颷輪飛度麟洲水
知是仙班第一人
松飄金粉落空庭石上清齋玩易經應笑世人工服食
滿頭垂白采參苓
塵寰擾擾事如麻恨我東風易落花阿母蟠桃才一熟
人間幾度摘秋瓜
璚樓十二亞相連樓上仙姝笑粲然青鳥忽煩將遠意
紫霞新寫寄來篇
青童小隊鼓琅璈仙子酣歌詠碧桃下視人寰才洶洶
紅塵如海漲波濤
青鳥銜書降玉京芙蓉金掌露華清深宫無限情緣在
不是神仙不易成
漢武求仙或可期仙人誰可帝王師山河百二功成在
不似松林一局碁至正庚子十二月望磧里釋淨圭
書
鸞書趣燕五城東下視星辰在半空行過瑶臺重廻首
玉清更在有無中
虎豹眈眈守帝閽銀灣水氣曉氤氲石榴花下霓裳隊
競染香雲製舞裙
城闕芙蓉曉未分身騎金虎謁元君青童不道天家近
笑指空中五色雲
三十六宫丸内春邯鄲却憶夢中身𢃄將一箇城南樹
去謁仙班十八人(班一作家)
飄飄天樂下珠庭又從麻姑降蔡經麟脯鳳脂皆可嚼
長鑱何必斵松苓(鑱一作生)
溪頭流水飯胡麻曾折璚林第一花欲識道人藏密處
一壺天地小於瓜
不到麟洲五百年歸來風日尚依然穉龍化作雪衣女
來問東華古玉篇
春宴瑶池日景高烏紗巾上插仙桃長桑樹爛金雞死
一笑黃塵變海濤
高駕颷車過大瀛神官報道禇三清新裁鵝管銀簧澀
一曲玄雲鼓未成
天府官曹夙有期金盤玉粟賜漁師一彈指頃天台近
始悟三生石上棋此予方外生余善追和張外史小
遊仙詩一十觧持藁來予小能加點讀至長桑樹爛金
雞死座客有遶床三呌以為老銕喉中語也又如一壺
天地小如瓜雖老銕無以著筆矣故樂為之書至正癸
卯春王正月上日銕龍道人在玉山高處試奎章賜墨
書
曾訪雲英弱水東玄霜石臼滿如空只今身外都無物
顛倒乾坤子夜中
一碧桃花似白雲望中仙氣日氤氲䨇成未脱烟霞習
却染石榴為絳裙
湖繞黃陵夜色分娟娟孤月照湘君夢中只說經行地
(闕)過陽臺不見雲
九還丹就氣長春身外方知别有身裁涉凡塵便多欲
文君莫怨白頭人
風落長松子滿庭胎仙飛下護丹經世人來問三天事
自傍雲根斸茯苓
瑶簡璚文似白麻案頭手集雨來花中間盛說仙官去
不似人間代及瓜
瑶池阿母宴璚仙玉齒微微笑囅然應笑有人思獻納
退朝空檢白雲篇
碧落風清鶴背高鬢花飛墮武陵桃湘江亭上山如鳳
想見仙人聽夜濤
麻姑飛佩入方瀛三見蓬萊淺更清漢武不曾離五柞
翼生毛羽幾時成
樓船何負始皇期黃石曾為漢相師世有嬴劉莫相記
商岩山下好圍棋
西皇春宴百娉婷玉碧桃花滿洞扃自飲一杯璚屑露
東風吹夢不曾醒
銀河淡淡月輝輝洞草岩花夕露微笑蹋青鸞作龍馬
九天凉動五銖衣
雲牀烟節紫霞裙齊馭泠風集步虚若受人間塵一點
長門又屬漢相如
䨇成今是五雲仙得奏長書玉帝前天上星河春似海
人間風雨夜如年至正壬寅春三月五日過崑山雨
留清真觀主者余復初出示句曲張外史遂昌鄭先生
及郭義仲陸德中所和游仙詞誦再過神氣超然殆與
諸游仙笞鸞鳳相下上碧寥間也因記憶早歲侍先君
庫使在信州時嘗和郡經歴張率性游仙詞四首今廿
年矣人事變遷城池墟莾雖欲如曩昔賡歌之樂不可
得矧敢覬游仙樂之萬一者然句曲仙去矣而其詞存
則出塵之句有足發予之清興是亦一樂也復初因徵
次韵就書舊作於後冀來者同賞鍳云席冐山人王逢
游仙賦
夜景兮幽寥蓮漏兮迢迢仰桂魄之嬋娟兮覧榆星之
光昭髩髮颯以風生兮露花洒其&KR3073;祹縱神爽之飛馳
兮(闕)九天之遊遨予於是挈仙奈携松醪挾偓佺之佳
友兮拉喬晉之知交鳴赤玉之翠管兮吹鸞翼之叢簫
駕八鸞之鏘鏘兮驂九鳳之飄飄凌太窾之虚柔兮羾
天門之迢遥若乃予游目以盼睞兮駭玉京之龍蟠獰
龍威鳳儼前後兮霛卉異石縈列乎其間予乃且遊且
詠再盤再桓會牛女於銀潢兮招仙娥於廣寒升霞步
於八景兮覿天皇之璚顔凌紫氛之浩浩越金景之爛
爛於戲噫嘻此玉京之所以為神仙之居而形槩之勝
又不可得而遍觀也方其上璚樓著雄文傾沆瀣開霞
尊彼偓佺喬晉一笑而相語曰諳三教以一貫之者君
也獨不聞乎天何言哉四時行焉之載於石經者乎又
豈不聞高明配天悠久無疆之載於中庸者乎且天體
之不言而治猶仙道之無為而成而天之所以默運猶
人心之所以經綸也今子違人寰憩高天驅豊隆御飛
廉戴招摇之雲旗環華采之翠幨毨栖鶴之霜翎挽毒
龍之蒼髯縱逸興之遄飛兮極良夜之游瞻是則吾友
之致幸而有天道之不參耶予於是聞斯言也頓然悟
廓然啓慨然而為之歌曰繄渾天夫悠悠兮渺萬頃之
一碧括羣下而無言兮固眞機之嘿嘿凡纖滓不可得
而留兮實上德之不德又歌曰嗟大道之無私兮得其
眞而故長人能同此眞道兮寄悠久於無疆歌罷星翻
漢㢠殘月在樹鞭雲鳳以來歸而作游仙之賦歲甲辰
十月既望霅川錢孤雲製
元人題徐氏耕漁軒卷
耕漁軒記
古者民有恒産咸食其力而已故農者服田而勤穡商
者交易而懋遷工者利器而效役雖勞而弗怠也雖羡
而弗輟也果怠而輟何以獨善其身哉惟士則不然學
成於已行孚於人其大而用天下小而為天下用無不
可者苟得其位則天地日星之運行以之而有常華嶽
河海之流峙以之而不匱(闕)民物之生遂以之而得
宜其發於事業可謂盛矣故萬鍾之禄不足為其富百
里之封不足為其貴而農工商之民不足以班之也雖
然弗際可為之時固不能行其道弗得大有為之君亦
不能成其功是以豪傑竒偉之士有潛身於農者有寄
跡於工商者寧藏器而待時沒世而不悔也噫豈特士
之不幸哉吳人徐君良輔世家笠澤之陂慕學無所不
讀凡往古之成敗汙隆人物之是非得失莫不周知而
有要愈叩而不窮其為人平易以坦夷尊賢而好禮弗
矯激以干名弗(闕)媮以趨利予得而友之一日造予曰
不肖生居山澤躬耕以具簞食無所仰給於人遭時乂
寧野無螟螣之菑鄉無枹鼔之警官無發召之役穫於
田而觀黍稷之歛穧緡於水而逐鱣鮪之涪湛而又暇
日挾冊以學思古人之微以適其適吾於是充然而有
餘囂然而自得怡然以盡夫修年而無所覬覦矣因名
居室曰耕漁所以寓吾志也敢求文以為記予聞而歎
曰士之抱璞藴賢固不欲自售於世亦不可遺世而弗
顧也苟振耀一時而事業不足以堪之又不若獨善而
食其力也以君之才而所志如此抑豈有待而然歟盖
士必有待然後能有所立何獨徐君也哉是為記至正
二十一年夏五月河南高巽志謹書
耕漁軒說
震澤之東有隠者焉朝而耕夕而漁結屋若干楹勌則
休息其中題曰耕漁軒穹窿山牧方飲牛水濱乃舍牛
而扣之曰爾耕且漁亦知所以耕漁之說乎昔庖犧氏
王天下為網罟以漁而人得茹其鮮神農氏斵木為耜
揉木為耒以耕以穫而人得食其甘此羲農之耕漁也
重華側微耕歴山之陽而人譲畔漁雷夏之澤而人譲
居此虞舜之耕漁也桀之時伊尹耕於有莘之野紂之
世呂望漁於東海之濱此伊尹呂望之耕漁也羲農之
耕漁所以教天下虞舜之耕漁所以化天下伊尹呂望
之耕漁所以待天下教天下者立其極化天下者變其
俗待天下者辟其亂是數聖人者或以教民或以善身
雖窮逹不同而皆有事於耕漁者也千載而下戴髮含
齒操耒耜運網罟於畎畆波濤之間者皆羲農之遺教
也處聖明之世事耕漁之業以興揖譲厚風俗者皆虞
舜之遺化也逃兵革避禍亂或芸於高或釣於深以待
天下之清者皆伊尹呂望之遺風也爾其守羲農之遺
教歟被虞舜之遺化歟不然則逃兵革避禍亂以襲伊
尹呂望之遺風歟耕漁子笑曰予耕以糧漁以羞晝作
而夜休春芸而秋收不知守羲農之遺教耶非羲農之
遺教耶壮者耕弱者息穉者漁耄者食鄰里相助溝澮
相譲不知被虞舜之化耶非虞舜之化耶金革不聞於
耳旌旗不接於目無束帛之招無車馬之臨亦不知襲
伊尹呂望之風耶非伊尹呂望之風耶子飲牛而行飯
牛而歌豈所謂箕山巢父之友歟南山扣角之儔歟否
則乘蒲韉挂漢書徘徊而相羊者歟牧者不答策牛而
去耕漁子姓徐氏字良輔牧者嘉陵楊基也
耕漁軒銘
軒以耕漁名非耕漁於斯也耕漁之暇必休於斯則軒
之所以休吾之耕漁也軒以休吾之耕漁而直以耕漁
名軒可乎軒之人曰吾于田而耕則樂在耕輟耕而休
則樂在吾軒矣吾于川而漁則樂在漁輟漁而休則樂
在吾軒矣豈軒之樂異於耕漁之樂哉出而耕漁也入
而休于軒也其樂同也則名軒以耕漁不可乎或為之
銘曰軒之幽釋耒而休其樂也由由軒之泰投竿以愒
其樂也洩洩朝華其宫莫或易而翁昨鼎其食今或臠
而骼勿舍予田勿忘予筌于以老吾軒會稽唐肅
安乎其廬載耕載漁或以鄙子之迂澹乎其榮載漁載
耕或以薄子之(闕)孰鄙孰薄耕漁自樂君子烏乎予以
寧其處若吾子者志於道而已爾世孰知其故也耶會
稽包大同
耕漁軒詩序
世之事不可以形迹論也徒論其形迹則失其所以然
之意失其所以然之意猶照影而求與之談對偶人而
責其揖譲也得不為狂且病乎昔仲尼射於矍相之圃
蓋亦欲觀盛德焉而謂其主於皮者不知射者也子産
與禆諶謀而適野謝安命駕以出山墅非事乎游觀而
已也苟以游觀而論之則君子何所取哉有人於此焉
業庸人之業貎庸人之貎而行則古人之行也直視之
以庸人其可乎故君子之論人必自其内而求之自其
内而求之則其外者弗較矣東海徐良輔築室太湖之
上以耕漁為業吳之大夫士多賦詩以詠歌之既久而
成卷因其友高君士敏來徵予序於篇端予誦其詩而
歎曰今之耕漁者夫豈少哉而獨於是詠歌焉豈其所
謂耕漁者異於他所謂耕漁者耶豈大夫士偶於是而
有所感發耶抑其人之行果有可嘉尚而不可冺焉者
耶不然何其美之者之多如是也蓋耕漁野人之事耳
以野人之事而得詠歌於大夫士者其必有道矣吾意
其耕也足以養其家漁也足以奉其親在堂有餘懽在
室有餘樂混跡於鄉人之塗致意於哲人之言而存心
於聖人之道也大夫士求之於其内而嘉其志於道故
時而稱敭之稱敭之不足以盡其賢也故發之於詠歌
焉噫是其然也耶其不然也耶苟如是吾益知不可膠
於形迹矣然或耕焉以自美其餐漁焉以自甘其茹弛
然而自放也優然而自佚也悠悠然而忘乎蹈道也則
不有孤於詠歌者之意乎雖然傳有之曰以友輔仁今
其友有高君焉高君多文而好學良輔既得而友之必
不至於怠也審矣則予之所云者蓋亦閑其未然之意
也至正二十二年秋八月二日介休王行序
予既為良夫友契作耕漁圖復為之詩
鄧山之下其水舒舒林廬田圃君子攸居載耕載漁爰
讀我書唐虞緬邈愴矣其悲栖遲衡門聊得我娛敬愼
誠篤德罔三二四勿是克三益來萃彼溺於利我以吾
義彼棄懦頑我以仁智匪今之同惟古是嗜虚徐逍遥
隠約斯世倪瓚
夙有邁往志結茅依山澤不辭沮溺勞更慕濠梁逸既
耕亦以釣四體欣暫息新稼登場丘嘉魚薦晨夕烝嘗
無足患喜復留我客野田荒烟翳平湖微景寂開檐睇
孤雲窅然無遺迹緬維高世士何嘗異今昔識逹理自
周情怡慮非易念子屬紛紏抗俗願有適束𢃄趨城府
愧予尚促戚百年誠艸艸會當從兹役句吳周砥
鄧尉山中春雨餘徐公開軒方讀書力田歸來飽炊黍
持釣相羊多得魚滄浪水清白石爛歌濯纓兮夜何旦
謂我栖栖澤畔行空役長吟歲將晏隆山
幽人薄世榮耕漁夙所喜朝耕西華田莫釣洞庭水浮
湛干戈際無譽亦無毁釀秫雲翻甕鱠魚雪飛几客來
具杯酌客去味經史緬懷清渭濱何如鹿門裡往者不
復見斯人亦云已努力勤所業庶免素餐恥荆南山樵
者張緯
一具牛二頃田力耕而食度年年若人之樂無比焉
一葉舟五湖水風引釣絲魚不起閒詠滄浪一樂耳
陳寅
朝聞孺子歌暮聽梁父吟豈無滄洲懷亦有畎畆心昔
賢在泥蟠終當起爲霖釣獲溪上璜鉏揮瓦中金兹世
方喪亂伊人邈難尋既迷烟波闊復阻雲谷深嗟我豈
其偶聊將學幽潛惟子是同抱相期清渭隂渤海高啓
之子往銅坑人傳好事名如何同甲子翻遣昧平生野
岸風中釣湖田雨後耕秋天漸凉冷或可赴前盟尋陽
張羽
予過耕漁軒出示耕漁諸作觀之真不可得也然
歿者既不復見存者猶不能親展卷歎恨忽讀尋
陽張羽詩而恨書於别紙良輔君俾予書之言後
綴於此云
荷鍤喜逢春雨鳴榔又近黃昏誰道南陽渭水不似桐
江鹿門
門泊陶朱歸棹家住張翰故鄉霜落鱸魚出水秋晴嘉
榖登場東海徐賁
南山饑牛常待飯而君力田致疎懶北溟遊鯤幾千里
而君垂釣滄浪水高堂老親鶴兩髩二者本自供甘旨
禾囷三百既有𫉬得魚可羹而已矣甫田之詩誠足歌
犗餌之談眞浪耳五湖飛濤雪崩奔高軒却立青山根
魚龍出舞日色死四面綠忩相吐呑輟耕罷釣來坐臥
每與明月爭黃昏抽書腰下教兒讀等身長鍤支柴門
有時風雨得頳尾沽酒約客東西村楸樹磯頭淨淘米
蘋香滿席羅盤餐頽然醉飽無一事淵識自許探乾坤
鄙夫或問榮與辱笑指浮雲無一言主人可能從我請
借我開軒對烟暝與君極談濟世略君抱長策玉在礦
借令刖足亦可笑賢聖出處有要領吕望豈意遭周獵
伊尹却負干湯鼎吾以吾手奉君鋤君以君力為吾騁
聊將榔板敲一聲蛟鼉跼斂風波静清時有才亦如此
奚必區區事箕潁鱠魚飛雪落牛蓑暫賞湖光三萬頃
吳郡王隅
高人謝塵囂俯仰忘昏旦興衰固無繋舒卷任蕭散鮮
鱗醒莫酣新炊應晨饌羊裘猶近名兹隠發深歎適意
好歸來江空歲將晏淮南劉天錫禹玉父
白日帶經隴上鋤夜間放棹澤中漁有米即周鄰舍急
得魚遠寄故人書山川雨露桑麻地風月圖書水竹居
出處不慚徐孺子文華能敵馬相如仇機
太湖湖上結茅廬盡日耕漁樂有餘釣罷一蓑春雨足
歸來南渚帶經鋤三山王禋
(闕)溪溪上敝廬存隨分耕漁樂此身千古清風仰高節
南州孺子彼何人西澗翁
風塵眯目獨安居耕隴漁溪樂有餘試問虎丘山下客
當時箕潁果何如堅白叟
溪水東西合山家高下居琴書忘産業蹤跡隠耕漁積
雨客留宿新晴人趁墟厭喧來洗耳清泚繞前除倪瓚
築室遠塵囂開軒更清絶間鋤南澗雲時釣東湖月犢
背晚山青船頭秋水白安得往從之使我心如結陳宗
義
朝耕鄧山雲暮釣具區雪兹焉寄幽悰孰云事高潔石
田雖磽确貢賦歲不缺烟波空浩蕩蹤跡詎能滅矧非
沮溺儔畎畆耰不輟寧同羊裘子翩翩與世絶林廬頗
深幽門巷寡車轍暇日肆微勤追蹤古先哲素志諒不
違餘生自怡悦豐城余銓士平
耕漁軒詩後序
予居穹窿間年將期然客之來無虚日識之者寡求志
相得語相合者尤寡甚常&KR1273;&KR1273;不自樂日有隠君子徐
良輔氏峩其冠儼其服翹翹然而來與之揖貎加恭坐
于室西隅與之談言加温夐與向之來者異予私喜之
曰不意今日有是子也起辟席僂而問焉曰子來何居
也良輔曰某家太湖之濱讀祖父之書親耕漁之業不
求知於人不謀庸於世樂乎其心恒猶有餘忖乎其巳
每若不及既飫其食又燠其裳故吾適其適而不外之
也吾以偃休之所名之曰耕漁幸而賢士大夫多為詩
文以道吾事遂成一卷子雖浮圖而識予初將求子之
文以序其後子弗我拒也予然而受其卷披而覧之凡
作者多吾友也如勾吳周砥嘉陵楊基會稽唐肅吳郡
王隅介休王行渤海高啓河南高巽志東海徐賁或規
以文或歌以詩若駢貝聯錦爛然錯陳而炫人目也予
甚嘉之意良輔不求知於人而自適其適何賢士大夫
交相贊詠之盛豈非其德之所感耶况吾友數君子學
廣而識明行高而德厚樹期業如古先哲凡毁譽人一
弗妄人得其言者亦弗易也今良輔交其人而得其言
予以見良輔之賢信不失矣雖然良輔之交於數君子
不薄矣然則數君子或出於仕途或羇於異方或處於
城郭雖欲適良輔之居叙耕漁之樂不可得也然予浮
圖也多閒暇又非若數君子之出處願從荷鋤於町畽
之間聽鳴榔於烟波之上倦則休於軒醒而歌醉而臥
或倚於牀或枕於股冥然出於萬物之表者良輔非我
其誰與俱乎遂序其末至正二十五年二月十八日古
汴沙門道衍序
元人為竹林陳氏雜帖
宗遠先生復入虚白齋余喜承教有日因成短歌
一章以求笑正
竹林先生陳夫子白髮鬖鬖垂兩耳著書眼似秋月明
為文思入青冥裏近來學得神仙術欲向山中飡石髓
世間自有仙人居何必蓬萊三萬里先生一去竟莫廻
我嘗勸之留不止如何擘破山中雲却被茅君強招起
至正壬寅立冬日浯溪辱友朱志道再拜書
奉和中秋翫月佳什三首錄上虚白先生宗遠隠
君同發一笑鮑恂再拜
昔年為作蟾宫客曾向宫中看玉輪萬丈光懸金粟樹
三更影落絳河津生憎老兔深為窟却笑仙娥不嫁人
回首歸來舊塵世滿天風露一吟身
數年不對中秋月月色依然不負秋嬾問仙人修玉樹
且陪帝子上璚樓斗牛既繞天樞轉河漢斜横左界流
却望蓬萊宮闕遠幾隨清影重回頭
浪說今宵明月好干戈滿地幾人看惟堪院落清尊賞
忍照沙場白骨寒綵筆寫殘思縛兔玉笙吹罷擬乘鸞
知君此會非忘世只為良辰一笑難至正庚子中秋
後五日在玩易齋寫
次韻劉季章治中邀夏仲信郎中遊永安湖詩二
首
金粟寺中公廨静白晝事閒如治蒲沙棠為舟穏可汎
郎官之湖今豈無啄花鸎坐水楊柳雪藕人歌山鷓鴣
日西上馬踏歸路小隊高呵驚(闕)吾
湖上筵開張水戲捲幔凉風吹短蒲大魚聽樂浪頭出
小艇賣花城内無丙鼎庚庚識饕餮甲煎斑斑炙鷓鴣
酒酣賦詩動海色絸紙楷書能寄吾
向曾附字問起居想逹聽司光弼員外詣門下迨今不
知何在今因禀從道便敬寫前詩以通近信新民先生
有無辜之累政在府上所見不齊之中能無斯文之念
轉一語為觧紛乎從道公差至彼望吩咐僧房住七五
日更望作成早回尤好從道菊坡甚愛其誠謹倘有書
附菊坡廷傑託之毋妨鄙藁在銕厓先生處煩討付從
道回幸幸思邈貳府會問道意稍凉往見也六月十八
日布衣生顧阿瑛詩帖上子剛判府先生元璞臥病
弗能作書囑筆申敬
金粟道人和劉别駕永安湖上詩有啄花鸎坐水
楊柳雪藕人歌山鷓鴣之句此(闕)一出便覺銕雅
不得擅(闕)體又徼老銕同韻走筆賡去不能竒也
嘿菴虚白兩明府共賦必有錦槖中語拈出一竒
也
秀州城外夗央湖郎官颿開十幅蒲人遊玉壺天上下
鳥度屏風山有無起舞或呼謝鴝鵒賦詩爭傳鄭鷓鴣
酒甘不怕路歸晩將軍曾識李金吾老銕貞詩帖上和
畢煩粘卷送逹金粟所也
次韻觀帖之什
水如燕尾出湖分合入長溪直到門韋杜桑麻元兩曲
朱陳雞犬却通村換羊賣馬嚢中帖刳癭懸匏竹裏尊
昨日煩君來閱賞扁舟短䌫繋籬根
次韻癸邜除夕
仰觀北斗轉遥天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿烟
不用鞭灰覓如願客嚢剰有酒家錢
次韻甲辰元日
異鄉元日身強健兒女欣欣各有家禾秀連莖秋合穗
雪裁五出曉分花天開象魏星辰逼地接燕幽道里賒
三徑不荒松菊在白頭且覓醉生涯
夜宿三塔次陳元朗韻
水落南湖不露沙又牽舫子到僧家春浮大斗涓涓酒
寒隔虚櫺薄薄紗半夜塔鈴傳梵語一林江月照梅花
坐來詩句生枯吻指點銀缾索煮茶
海上留别復初長老
通玄寺裏遊三日剪剪輕風逗薄寒一樹山茶開朵朵
五更百舌語般般看山且喜秦川近把酒休歌蜀道難
不得携笻上金粟摩挲天冊舊碑看承寄諸作讀之
不忍釋手隨即和復適往禾興失於寫上昨日又辱見
和八詩合溪行卷始不寂寞矣鄙作附呈併求竄改顧
阿瑛載拜博文先生舘下正月十五日呵凍書于不二
室
元夕與婦飲
問夜夜何其睠兹燈火夕月出屋東頭照見琴與冊老
婦紀節序清夜羅酒席右蠻舞裊裊左瓊歌昔昔婦起
勸我酒壽我歲千百仰唾天上蜍誓作酒中魄勸君飲
此酒呼月為酒客婦言自可聽為之浮大白老婦曰
人言天孫思妃不如月娥守孤不知羿婦相棄以犇曷
若織女相望以久之也錄呈子剛節判宗唐秋官一笑
竹林先生見此煩繕寫一本到秋官牙仍要光和見教
老銕貞再拜
頼善卿到嘉禾為予作金粟道人詩使瀕行曰金
粟吟友為元璞尊者胡為無詩走筆一觧兼柬西
白仲銘兩宗匠一笑
琦公口有綺語債年來不誦西(闕)經宮詞在古無師刹
野史于今有贊寧刦灰何曾燒汲冡世祚時聞語塔鈴
林下寧無讀書者夢中應見伍喬星至正辛丑立秋日
老銕貞在雲間清唳亭試郭玘墨
唐律一首上寄節判相公尊先生
鳳凰亭亭江水長令人情夢憶瀟湘坐來深樹當春雨
舍近分隂到野棠一柱空標玉日月千金難買漢文章
壮懷無頼憑詩遣絸紙封霜少府堂陸掾郎行書此
以奉起居語意不工萬希賜教餘無言扶風馬庸再拜
上
次韻元章先生簡奉訥齋判府相公一笑
倅車新赴雲間幕文采風流有譽髦未許茞蘭紉客佩
又承雨露染恩袍濃薰酒漬紅螺甲清夢華生玉兔毫
退食郡齋無一事詩成渾似柳儀曹辛丑六月望高平
瞿智書于龍江之通波草閣
長句四韻奉贄郡倅相公先生伏干郢削
銀章朱紱照熊輈特命東吳最上游綵筆判花分半虎
鸞刀觧節少全牛一官檇李風生幕午夜雲間月滿樓
為報廬江毛孝子故人張奉在南州諸生張樞再拜
舊作錄呈希過目正之至祝
上史右轄廿韻
天下中興日名臣第一功長才王佐略壮節古人風德
業蕭曹並威名李郭同從容三代禮磊落萬夫雄閫令
秋霜肅牙旗曉日紅勒碑因入蔡賜樂豈和(闕)翊戴尊
王室勤勞答聖躬捷書聞薊北惠政遍山東淮海民皆
仰荆揚貢復通壺漿來父老歡詠及兒童掣電驚神駿
穿雲射過鴻乾坤今運泰狐兔已巢空衮服三台近麻
宣極品崇雲臺圖漢將赤舄美周公楚塞秋吹雨吳江
夜落楓壮懷思附驥吉夢兆非熊素有依劉念將陳報
國忠賈生憂世切阮籍歎途窮恩禮多蒙被周旋誓始
終敢從鞍馬後擬見賦彤弓
送謝参軍陳長史一律
朔風吹雪滿貂裘朝覲寧辭萬里遊河水南來依故道
關山北去近神州春明玉殿衣冠盛花覆宫筵禮數優
共說中興漢天子雲臺今已盡公侯至正壬寅春三
月六日錢方再拜宗遠聘君尊先生
元人題楊母貞壽堂卷
貞壽堂記(四字篆書)
松栢挺于深林蘭茞茂于幽谷根荄柯葉敷暢條逹貫
四時敵寒暑不變色不改操者由其性之正氣之純而
受於天者異於凡卉也易曰貞者事之幹也人之有身
猶木之幹冬而貞春而元循環無端是故貞者必壽壽
者必貞在物猶然况于人乎吳縣尹楊彛之母夫人吳
氏年八十三吾同郡人也彝迎養于吳甘膬滫髓之奉
定省温清之宜怡顔愉色左右如意一日彝踵門再拜
請于予曰吾父素貧贅于外氏及禄郡曹家益貧彝也
不幸生六歲而孤有弟曰宜者生才五月耳吾母零丁
艱苦躬蠶績以衣食諸孤外大父吳翁應之嘗惑於嬖
妾潛令媒妁誘之改適以自存吾母毅然以死自誓曰
良人亡而家貧子幼命也夫貧食吾力幼者有時而長
此吾志也吾夫事親以孝稱治吏事奉法循理公而不
刻廉而不矯能為人所難天其或者有後也歟古人云
一與之醮終身不改若奪吾志則禽獸耳何以生為屬
吳翁有子早亡無嗣吾母遂以吾兄存禮後之存禮告
外大父曰存禮楊氏子也今後于吳者吾母所以報外
氏也苟母志不遂存禮遠遁終身不復相見矣翁為惻
然而止於是四十又三年矣彝也祗服慈訓出職吏牘
日就月將幸獲禄養惟吾母抗節勵行劬躬正家所以
承宗祀而覆遺胤者大矣時邁事邈湮昧是懼願夫子
矜其情表以堂名記以文辭庶有以慰母心而示來裔
幸甚勿靳予嘉而諾之遂以貞壽名其堂而次第其言
以實其名義焉夫人道之大親親為先即家而言造端
乎夫婦成立乎父子言父則母在其中矣然為夫為父
者立身恒易為婦為母者立身恒難盖托身于人事或
不偶柔順之質類牽於私自非受於天者至正至純其
能持身堅志以全其貞固之行哉夫能自秉貞固行已
無忝氣充體泰久於其道幼稚立而家道成心逸日休
安享眉壽所謂生於憂患而佚於安樂者也吾故曰貞
者必壽壽者必貞非歟夫人夙罹荼毒之死靡他凛然
栢舟之風及其老也幸哉有子燕喜壽母熙然魯頌之
盛稱之貞壽孰曰不宜孔子曰臨大節而不可奪孟子
曰人有不為也而後可以有為夫人有焉其曰存禮者
既後于吳試吏上饒調郡曹而卒彝也以才推擇由廣
束郡曹史轉茶鹽兩運司書吏升掾浙東帥府江浙行
中書省滿考選辟今官蒞政廉敏民心翕然宜也亦補
吏嘉興郡曹歴帥府行樞密院掾今為行院照磨二子
皆有能聲於時位日進禄日豐養日隆吾知夫人優游
高堂斒斕娛侍怡神悦性以先君之思自勗黃髮兒齒
福壽康寧蓋未艾也吾嘗職太史傳忠孝節義取信於
天下故因其請而且述之以風厲四方非私於鄉黨姻
舊也噫楊氏子孫其毋忘夫人之德以有辭于永世至
正旃蒙大荒落之歲孟夏之月哉生明資政大夫江南
諸道行御史臺侍御史鄱陽周伯琦温父撰并書篆
貞壽堂銘
吳縣尹鄱陽楊彝早孤母夫人吳氏甫中歲以志自誓
撫育彝及彝弟今樞密照磨宜皆克成立年踰八袠而
康寧無恙侍御同郡周公既名其堂而記之矣又屬予
為銘銘曰易稱乾德貞居其四書衍五福壽處其始既
貞且壽伊誰克專惟吳邑令母也有旃母實吳女贅為
楊婦祚胤用延嗣有令緒年嗇楊永溘先淪亡蕞爾諸
幼零丁母傍吳弗母察欲奪廼志微母之貞孰全厥義
家既多難號寒啼饑載紡載織以食以衣曰彝若宜敬
遵母訓爰及成人聯翩仕進慈闈綵侍甘旨具將兒齒
鶴髮日康以強謂天蓋高式彰顯道匪母之壽曷享厥
報噫嘻楊母守節不渝靡靡流俗曾莫母如有翼高堂
于番之涘揣德命名惟周太史申銘座右昭示柔儀庶
幾來者常目在兹臨海陳基
貞壽堂詩
天道有恒運惟貞故悠久鈞陶大化中貞性固難朽菲
菲桃李花朝妍夕已醜清霜變朱夏衰颯先蒲柳弱質
心易渝苦節難獨守菀彼高崗松霰雪紛錯糅蒼然歲
寒姿根柢氣充厚不為時暫榮磅礴千載後豈獨草木
然仁者宜有壽夫人吳氏女嫁為楊家婦矢言結髮初
生死期不負義同金石堅氣合蓀蘭臭䨇燕寧獨棲結
巢麗華構炎颷忽凋落孤飛二雛幼霜閨未亡人秋月
共賓友載誦栢舟詩芳年瀕皓首詩禮訓諸孤三遷師
孟母良材易成立伯仲允文武仲也拖長纓伯也冠章
甫危世方急賢麟鳳在郊藪南服有成命朱紫曳長綬
車輿日以高官崇禄亦阜上堂拜阿母此豈人所授滫
髓在彝敦醴齊貯尊卣鸞刀割肥羜嘉蔬進春韭蹣跚
膝下戲斑衣眩晴晝堂前種松柏堂下種萱草松以比
貞節蘐以忘憂悄良時樂未央千秋遽云老在昔聖王
世此事豈云少風俗日以頽棘心竟誰咎翼翼貞壽堂
瓴甓擬瓊玖福善天不爽作訓戒箕帚王蒙為此詩于
以勸嬼妵旹至正廿六年仲秋黃鶴山人王蒙謹書
貞壽堂詩三首
青青澗畔松歲晏發華滋衆芳日以悴風霜何獨宜祗
緣一氣貞何處有榮衰隂陽雖代序顔色故不移人於
萬物中寧復不如斯惟堅歲寒節迺異春花飛所以楊
令母高堂壽期頥
吳門盡西垂中有楊母堂龍煤鋪作榜嘉名偉煌煌母
也勞禄養婆娑壽而康問胡能致之惟貞神所相是行
一不然萬事易乃常不賡眉壽詩却詠棘心章
人生此世中奄忽如奔駒地久而天長幾人能與俱只
緣本心死暫榮還復枯惟此堂下木枝葉久蕃敷願培
百尺根芘此千歲株金華戴良
貞壽堂頌(有序)
番陽楊侯彝奉其母太夫人居於吳婉順怡愉備盡孝
敬而太夫人年逾八袠耳目聰明克享榮養大夫士皆
歆羡景慕以為世希有而莫或知其所自侍御史同郡
周公為題其堂曰貞壽且推其本以記之然後太夫人
之節行暴白於天下後世而天之報施為不誣矣方番
陽君之棄諸孤夫人之死靡適始終不渝可不謂貞乎
時丁亂離而夫人安享上壽令名垂於無窮可不謂壽
乎然則貞者其基而壽者其效也彝由吳縣尹知吳江
州事次子宜為行樞密院照磨侯之遺愛在民蜚聲籍
籍太夫人之福蓋未可量已漸嘗辱交於侯則其稱頌
之也豈為過哉廼拜手稽首而述頌曰奕奕高堂母氏
所居斒斒綵衣子孫燕胥高堂奕奕母氏居只綵衣斒
斒子孫燕喜母曰汝彝汝惟孝慈愼移爾忠以勗我思
彝拜稽首母恩罔報叨禄于朝頼母之教曰小子宜汝
從于兄夙夜恪恭為親顯榮宜拜稽首伯也式好願勵
朝夕長奉色笑姑曰婦前汝順汝憐願汝得婦如新婦
賢惟爾子孫綿綿瓜瓞婉孌在目我心則悦賓拜媵爵
用陳壽辭母德母言實惟姆儀人孰無母福則希有母
守其貞天與其壽母孰無子甘旨靡嘗孰如母兒朱紫
在旁爰昭頌聲匪溢其美式丕民風徵于太史會稽姜
漸
翼翼貞壽堂肅肅賢者居堂上鶴髮母霓裳而霞裾貞
節四十年壽今八袠餘斯堂得佳名請試陳厥初母也
實氏吳番有先君廬良人溘先露生計亦淪胥誓言賦
栢舟那復詠關睢志存楊氏祀靡暇䘏其諸大兒甫六
朞小纔五月且辛勤立門戶寤寐課詩書嶄然見頭角
籍甚多名譽伯為邑大夫仲隨李輕車綵衣日就養樹
蘐滿庭除兄弟進甘旨夫人御板輿自飲吳郡水勝食
武昌魚令德兼壽考此樂復何如瞻彼堂之隂嘉樹&KR1273;
扶疏上有䨇鳳雛和鳴自虚徐爵位日以高禄養日以
舒生封有令典寵渥在吹嘘煌煌太史筆暎暎百車渠
桓楹俯流水過者式其閭吳郡沙門妙聲
貞壽堂前風日遲夭夭寸草答春暉兒兮事育心無怍
母氏康強志不違後日腰懸季子印只今身著老萊衣
熙然鶴髮照綠酒金鴨火温香靄微倪玄暎
貞壽堂詩(隸書)
貞壽堂者番陽楊彛奉其母太夫人吳氏之堂也彛父
蚤喪太夫人方盛年而嫠居其志確不可奪以能教育
其諸子皆克有成彝以材諝發身從事于時仕日逹其
弟宜亦騰踏(闕)塗廪廩嚮用太夫人春秋益高安享榮
飬當世之鉅公顯人名其所居堂貞壽復記以文士大
夫往往託之辭華爲章侈之太夫人之卓節懿行遂聞
遐邇彝字好德今自吳縣尹超遷知吳江州事翮因與
之友善則為之頌詩美貞壽焉其辭曰
有蔚高堂奕奕甫甫云誰之居楊侯之母瞻彼綠竹其
葉青青雪霜弗凌壽母之貞
高堂有蔚甫甫奕奕誰其作之侯惟好德樹以松栢松
栢方茂如石如金貞母之壽
其貞伊何率禮弗弛謂天無二夫也天只夫之逝矣秉
志自矢靡棘不罹覆翼諸子永貞之吉以綏壽祉
其壽伊何衎衎耋耄黃髮中處載言載笑祝哽左右祝
饐在旁庶殽孔嘉甘旨既將式歌且舞宴娛高堂
其堂伊何棟楹盤盤榱桷桓桓維居之安惟楊侯之母
以樂以般眉壽攸介上天之賚宜而康而泰則莫有艾
至正廿有六年龍集丙午夏五月初九日作於吳門
之寓復以隷古書之上元楊翮
於皇犧經雷風為恒立不易方婦道是徵恒其德貞婦
人之吉其吉伊何惟終從一允儀刑式久於其道明德
惟馨寧且胡考粤鄱楊侯母孟母賢遭家不弔夙殞所
天父兮不諒母志欲奪夫也天只天胡可越人一其天
移天匪人洵兮靡忒誓終厥身志定于義金石弗堅崔
崔廿節清風凛然二孤煢煢幼在襁褓劬瘁顧復至克
有造孟守大邦季贊樞密聯躋膴仕蜚英王室皤皤夫
人背台齒兒錫羡純嘏戩榖攸宜兩侯克孝恪愼養志
尊之順之鞠躬不匱爰崇華構載樹以蘐怡愉夕朝夫
人宴安嗚呼休哉夫人之貞體易之恒匪松栢之青於
戲休哉夫人之壽惟貞致之曷嫓乎岡阜之貞之壽自
夫人之身日監在上單厚有申既永其年又祚其子昭
昭天明不遠伊邇豈伊祚子孫綏方滋繩繩後昆勿替
引之柏舟矢詩黃鵠作歌三靈與明泰山同峩惟斯人
斯千古高表猗歟夫人耿介並耀評隲懿緒形容盛德
其風肆好顯視女則京口顔肅再拜上
南山白鶴辭(有序)
鄱陽楊母夫人吳早失所天矢無二志或有諷他適者
則視如仇焉勤紡績以為衣食教育二子成材並登顯
仕而夫人年逾八袠安享榮養可不謂之貞且夀乎前
侍御史周公温父榜其燕居之堂曰貞夀又為之記大
夫士從而頌美之嗚呼婦德不出門自房中之歌廢戰
國以下方著於外非婦人之幸也後世俗益媮風益漓
遇患難能守網常之正者千百中不一二見其一見之
君子以為難必暴白之為千百之所勸此傳記歌頌之
不可少也余久病文思荒落苟關於彝倫風教之事輒
不能默焉一日夫人之仲子宜持卷示予故為賦南山
白鶴辭一解使歌以夀母或足為薄俗之勸也夫辭曰
南山有白鶴兮長松之顛一巢生兩雛兮羽衣未全溘
然失故雄兮哀哉其鳴可憐慎出入而止宿兮不與同
類而蹁躚朝啄青田之紫芝兮夕飲重淵之深泉潔身
心以自固兮不肯戴夫二天保二雛非一日兮忽聯舞
而共騫飛鳴乎太清之家飲啄乎王母之筵或馭瀛洲
之客或駕崑崙之仙將非凡間之享及跱足乎王前日
復日兮年復年鶴之夀兮百千母之貞兮子之賢松
之居兮完且堅曰其居為貞壽兮孰謂之為非然句吳
張適造
元人贈宋仲温卷
南宫生傳渤海高啓撰
南宫生吳人偉軀幹博涉書傳少任俠喜擊劍走馬尤
喜彈指飛鳥下之家素厚藏生用周養賓客及與少年
飲博遨戲盡喪其貲逮壮見天下亂思自樹功業乃謝
酒徒去學兵得風后握竒陳法將北走中原從豪傑計
事會道梗周流無所合遂遡大江遊金陵入金華會稽
諸山蒐覧瓌怪渡浙江泛具區而歸家居以氣節聞衣
冠慕之爭往迎候門止車日數十兩生亦善交無貴賤
皆傾身與相接有二軍將恃武横甚數毆辱士類號虎
冠其一嘗召生飲或曰彼酗不可近也生笑曰使酒人
惡能勇吾將柔之矣即駕往坐上座為語古賢將事其
人竦聽居尊下拜起為壽至罷會無失儀其一嘗遇生
客次顧生不下已目慴生而起他日見生獨騎出從健
兒𢃄刀策馬踵生後若將肆暴者生故緩轡當中道進
不少避知生非懦儒遂引去不敢突冐訶辟明旦同客
詣生謝請結驩生能以氣服人類如此性抗直能辯好
箴切友過有忤已則面數之無留怨與人論議蘄必勝
然援事析理衆終莫能折時藩府數用師生私策其雋
蹶多中有言生於府府欲致生幕下不能得將中生法
生以智免家已貧然喜事故在有饋酒肉立召客與飲
啗相樂四方游士至吳察其賢必與周旋款曲延譽上
下所知有喪疾不能葬療者以告生輒令削櫝蔬所乏
爲請諸公間營具之終飲其德不言故人皆多生謂似
樓君卿原巨先而賢過之久之稍厭事闔門寡將迎闢
一室庋歴代法書周彝漢硯唐雷氏琴日游其間以自
娛素工草隷逼鍾王患求者衆遂自閟希復執筆歆慕
靜退時賦詩見志泊然處約若將終身生姓宋名克字
仲温家南宫里故自號云贊曰生之行凡三變每變而
益善尚俠末矣欲奮於兵固壮然非士所先晚乃刮磨
豪習隠默自將履藏器之節非有得能之乎與夫不自
知反違遠道德者異矣
會稽楊維楨廉夫庚子歲贈
東吳宋仲温工古歌詩尤工諸家書法余有所著必命
仲温書之且扁舟訪余東海角觴咏數日而别為賦長
歌一觧酒餘使歌之余和以鐵龍之嘯不知人間世復
有過余樂者不余既醉書此歌復令仲温書遺玉笥崆
同兩生者和之
宋才子玉雪表鐵石腸裔出蘭臺大夫後才似祁庠大
小之䨇郎龍伯國長鯨未築封豕未屠蚩尤張天天鶻
塗白日不照東西隅東相府西將府爭致人才出門下
宋才子高步野鶴不嚇腐鼠喏喏恥僕臣嚶嚶羞妾婦
歸來閉關彈五弦浩歌激烈驚千古宋才子莫論秦莫
美新城中酒薄不醉人尋我銕龍東海濱鐵龍雄飛雌
亦走鐵仙九招重入手海水未西傾扶桑未左紐倩爾
五色豪飲以酒一斗不書汝祖九辯吊湘纍大書銕龍
九招傳不朽
饒右丞介之論書贈仲温丁未歲贈
太白流西荒音響一何切蒼精散暘谷光彩爛昭晰靈
氣垂八芒雲漢自兹抉人文既開張象畫亦區别冥機
不自見直待智者發誰能懷邃初心焉悟皇頡閉門工
造車出門即合轍古人有成言得之盡毫髮流形歸自
然萬古字不滅將同造化功豈獨在書訣神哉嶽瀆經
煉石補天裂
玉笥生張憲思廉贈(四首)
大王風息塵漲天邊𤇺鬼燐紅飛烟劍倚高穹懶磨刃
弓挂扶桑未上弦冰凝霜沍江南道偃蹇寒梅雨中老
鐵心不屑作和羹紅杏枝頭春意閙宋才子第一人卿
寵(闕)奴佞臣姻不諧(闕)宴不終圉人恥隨青袍白馬
横梁境肯學銅爐鐵筯匡徐君登科只許大兄先奪錦
已傳佳句新宋才子温如玉商之孫子多伶俜能武能
文唯爾獨唯爾獨何不取中尉獨擅代成功治太平鼎
食開元禄文武名成吾爾錄
江南羽化張天雨海上神交宋仲温楷法鍾繇稱獨步
草臨皇象已專門折釵未墜風前股漏屋先凝雨後痕
寄語臨池諸俊彦蚓蛇鷄鶩莫須論
吳生抱綠綺為我操春江洄洑收沙溆飛濤濺石矼岸
低風捩柂船静月窺忩萬派朝宗意鍾期信少䨇
興盡抱琴歸江空歲莫時孤城天拍水長路雪漫岐日
月催年事關河啓夢思胸藏幾兵甲能壓布帆遲
高啓季廸贈醉歌
書足記姓名劍可酬恩讎少學兩不就空作澹蕩游與
君相逢在東州赤氣浮面非凡儔驅車欲過公子宅苦
心莫伸涕横流黃雲已蔽燕國晚白露正滿梁園秋天
高海闊無處往借問何以銷煩憂千石酒萬戶侯請君
論此誰當優吳門日出花滿樓醉眠不須遣客休君留
綠綺琴我脱紫綺裘今朝春好能飲否東風吹散江南
愁
高季廸奉答感舊五十韻
魯酒且緩傾聽君放歌行君歌意何苦慷慨陳平生少
爲鬭鷄兒鮮裘奪春明走馬出飛彈撇捩誇身輕氣服
諸俠徒不倚父與兄落華錦坊南美人理妝迎綠雲晚
不度樓上鳴瑶筝酒酣迸五木脱帽呼輸贏及壮家已
破狂遊恥無成太白犯紫微三辰晦光精金鏡偶淪照
干戈起紛爭中原未失鹿東海方横鯨遂尋鬼谷師從
之學言兵石室得隂符龍虎隨權衡業成事燕將遠戍
三關營巖谷雨雪霏哀獸常夜鳴撫劍起流涕軍中未
知名竒勲既難集廻臨石頭城石頭何壮哉山盤大江
横黃旗歇王氣玉樹沈歌聲晚登臨滄觀惻愴懷古情
覧時識禍機不因憶蓴羹飄然别戎府溧水罷東征裸
衣佐刺船臨危釋猜萌歸來訪鄉里亂餘掩蓬荆舊宅
人已改荒池泉尚清瘦妻倚寒機正嘆伊威盈相迎不
相笑伏雌爲重烹從兹謝行役閒園事躬耕昔同徒步
人十年擁麾旌鴻毛獨未順蹭蹬違霄程知音竟爲誰
四海嗟惸惸齊竿不觧奏楚璞何由呈懶求薦辟書傲
然揖公卿衰蕙吊蟋蟀柔桑喚鸝鶊閉門節屢變壮魄
空潛驚顧我雖腐儒當年亦峥嶸小將說諸侯捧盤定
從盟大欲千萬乘獻策登蓬瀛洪瀾阻川途浮雲蔽天
京終焉困澤畔日暮吟蘺蘅賤貧此時居復與喪亂并
何殊九月中嚴霜折枯莖頗聞君子心道窮貴益誠已
志不𫉬施安用軒裳榮所以不苟出出則時當平今晨
喜逢君百壺對前楹風日初澹沲櫻桃作繁英適意不
一醉屑屑徒悲縈逹人若相遇大笑絶冠纓
雲林處士倪瓚元鎮所贈三首并序
至元乙巳三月廿四日仲温高士與沈文舉共載訪余
笠澤東渚之蝸牛廬中相從過玉明宅煮茶留坐遂以
永日吹笙鼓琴於水光林影間但恨吾子儀遠在數十
里外不得同此集也廿五日仲温别余他之漫成長句
以寫余懷瓚
三月將闌春欲夏循簷共看辛夷花階前㵸茗香照色
坐上吹笙清不譁拄杖偶過公子宅班荆宛似山人家
宋玉才情何可得肯抛塵土踏江沙
江上欣逢宋仲温蕭條古道向君論我居笠澤已十載
看竹惟君款我門
宋公天下士畫竹能鼓琴來我北渚下相從論古心
放歌行贈宋君汝陽周砥履道(辛丑)
今日非昨日今年非去年天地不同老日月豈停旋寸
心摇摇顔色改只似秋蓬與夏蓮柏梁賦詩不早(闕)長
楸走馬未得前閶闔九重虎豹守我欲上訴無因緣荆
山泣玉徒自苦夷門抱關誰復賢寳劍夫容拂秋月高
歌對酒聲哽咽當時輕意千古事幽憤于今向誰雪蘭
臺公子天下竒心膽豈是他人知荆卿不答魯勾踐項
羽肯顧齊安期東吳市上花漠漠相逢意氣傾山嶽咲
說秦關百二重卷舒風雲不盈握一生不識平陽奴况
是霍家馮子都明珠白璧等糞壌玉環翠䄂皆蟲蛆甘
心廓落事屠釣矯如游龍不可拘宋公子爾彈琴我放
歌白晝苦短夜何多黃金臺幾千尺翳日浮雲奈若何
放歌贈宋君仲温雲間沈鉉
宋君曠蕩士儒服非狂生筆掃千軍陳胸藏數萬兵銛
豪破紙竟何益按圖折禦分縱横魚翼鳥翼談者易野
雉家鷄人目盲當時管樂已黃土白璧往往遭蠅營荒
城(闕)啓塵四塞拔劍斫地浮雲行十年驅走尚豪俠(闕)
人一諾千金輕低頭拜東野捐官識韓荆苦心爲知巳
嗜膽報仇爭(闕)西入關装刀從北征途窮亦知時不
利俛首抑氣隨將迎蕭蕭破屋漏星雨妻子顧笑形神
清東家小兒袴褶鞍馬好西家老(闕)成爾獨
胡爲昧生理長軀七尺誇人英城頭雨聲如建瓴泥汙
厚地天無晴我留君家醉十日謔浪顛倒呼儂傖請君
棄擲几上筆爲君拾留墻角檠眼中世事如轉日勿謂
貧賤忘交情氣酣中熱䨇耳赤細語向人肝膽傾玉壺
擊缺歌浩浩不作老腐咿嚶聲促君起望東南氣(闕)
泰階何夕乎我有長策君有長纓危可安亂可寧慎勿
輕受虞人旌愼勿虚看處士星丈夫事業須磊落富貴
逼君君莫驚
詩送仲温先生還吳沈鉉
江城蕭索西風起行逢故人驚夢裏憂深自覺少容顔
食盡唯愁拙生理看君白髮何由得白髮相逢更悲喜
筆力隨年老愈深詩思逼人鳴不已每呼石丈即低頭
獨寳蘭亭誇(闕)死近來英氣減前時酒量仍非向來比
從渠門第沸如羹自保情懷澹如水城南只有高書記
謝官歸來接隣里交游散落苦無多世事悠悠竟如此
明朝忍去别江頭楓葉蘋花送行李
燕山曾爟蜀人王璲會稽唐愚士洪武廿一年四
月既望同觀于應天府學之東齋
元人賦竹深處卷(内題詠多屬明人更考南舟䟦益知當屬明矣今仍珊瑚綢作元卷)
姑蘇劉孟功先生性嗜竹種之數萬竿蔚然成林孟功
日居其中同志者過之輒留終夕或信宿而去廼取杜
少陵竹深留客之句顔其所居曰竹深處蓋心有以契
乎竹也鴻儒碩生咸爲之品題余與先生相知之久因
爲之賦以貽之且以爲竹逸之一助云
繄予生之好竒負磊落而不羈嘗縱懽乎淇水之湄吊
古於嶰谷之蹊過瀟湘登九疑斐然武公之想邈焉伶
倫之思慨重華之不作二妃徒悵悵以增悲因物懷人
屢觸乎目惟凛凛之高風托娟娟之修竹是竹也禀君
子之貞抱幽人之獨鶴兮斯巢鳳兮斯宿宜雨宜晴宜
寒宜燠挺蒼烟之萬竿散凉颷於三伏夜月篩瑣瑣之
金秋聲戛鏘鏘之玉此其竹之可愛不一而足也者時
有種竹主人謂予曰子徒知愛其竹而嘗造於竹之奥
區乎廼披蒙茸拉榛蕪遂探其幽遂闖其虚肩摩足躡
性逸情娛顧枝葉之繽紛覺蹊徑之縈紆綠雲垂幾尺
之琅玕素濤拂萬籟之笙竽蕭蕭森森雅雅魚魚空翠
浸毛骨湛露濕衣裾匪隠者之盤谷實神仙之奥都抗
纖塵於朝夕鎔百慮於須臾主人於是設枕簟具壺觴
于以嘯歌于以翺翔或鼓瑟而嬉或擊缶而歌或敲棋
以剥啄或臨流而徜徉不知天壌之大日月之長茫乎
桃源之迷杳乎橘林之藏未足以形容其彷彿適所以
貽笑其荒唐豈若斯竹之深處廼可以晦吾蹟而韜吾
光也予曰深乎深乎其竹之處乎昔靈均於蘭深乎其
君之愛也靖節於菊深乎其身之退也濓溪於蓮深乎
其道之大也之三子者皆其植物之深而子尤得其所
以深眞有以契其古于今所謂不以其迹而以其心者
歟主人乃喜而為之歌曰竹之虚中兮惟吾身之容兮
竹之勁外兮惟吾行之介兮予續而歌之曰匪竹之容
我將奚從匪竹之介吾將奚頼歌畢賓主交歡遂鐫其
言於竹間錢唐張時
高風(闕)市門植竹千篔簹蒼雪下庭砌玄隂翳齊房晴
旭(闕)聚島鮮飈鳳鳴陽碧滋潤簡編翠浥浮冠裳披圖
有眞趣夙抱非羈寓遊蹤自南北夢寐還相遇朝哦栖
遁詞暮誦琳琅句恍即故園居森森竹深處宙亭石宇
種得琅玕萬個蒼滿林烟霧似瀟湘九秋露滴琴書潤
六月風侵枕簟凉肯為潯陽留勁節佇看奎府散清香
掛冠有約來相訪並坐吹笙引鳳凰廬陵王復原
樂彼數畆園青青萬竿竹中有讀書人開軒伴幽獨軒
前輕隂掃不開軒後繁聲疑雨來春風淡蕩拂翠羽白
露冷冷生莓苔八忩無塵從不掃吐蓐在地璚花老夜
深對月任光微晝永乘風覺凉好有時早起坐石床口
中吹笙鵝管長有時枕書臥軒中清興窅入蓬萊宮蓬
萊宮闕幾千里紅塵不到看書几彩鸞紫鳳情翩翩一
段清光照流水昨日我來造竹下主人開門笑相迓山
殽滿盤酒滿壺醉歌一曲為君謝豈不見園中桃又不
見道傍柳昔日媚春華今日成衰朽何如此君含彩故
青青獨向軒楹托根久勸君更種松與梅歲寒清絶成
三友隆谿黃仲瑶
萬玉深中構草堂風清幽致逼瀟湘羣龍垂影秋無際
獨客高吟興正長雲壓四簷飄翠雨暑消三伏隕玄霜
清芬不許紅塵入寒溢苔花滿石床三山江輻
一室幽偏半榻宜四邊修竹綠漪漪通宵明月無塵到
長夏清風只自知每喜王猷同玩賞更從蔣詡共襟期
階前忽見分龍角疑是春雷夜雨時安城彭敷恂
碧琅玕下覓幽蹤行盡齋居路始通烟斂月梢金瑣碎
風生雲幹玉琤琮秋光滿座隂長合靛色清神暑自空
淨掃蒼苔夜留客觧衣磅薄興無窮秀州金灝
我愛高人賦考槃買山結屋種琅玕烟梢影落虚忩寂
風葉凉生翠簟寒已喜秋深存節操更期歲晚報平安
何當吹徹參差玉共看朝陽宿鳳鸞吳郡朱復吉
公家種竹一萬箇已喜此中堪結茅珊瑚戛玉天籟動
翡翠蔽空雲氣交呼童去尋化龍杖留客坐看棲鳳巢
何當開徑延益友共論大易明羲爻劍江徐疇
種得篔簹數百竿築亭深處伴秋寒危梢滴露清堪掬
密葉籠雲翠作團夜月虚濤翻素壁晚風清佩響雕欄
漪漪絶勝淇園好會看忩前宿鳳鸞文江鄧資深
帶雨含烟碧玉枝蕭森偏與静相宜風生萬壑秋無際
月到孤亭客未知遠憶楚山吹笛夜㢠疑湘水泊舟時
此君自昔持高節長結幽人歲晚期甫里趙宗文
琅玕三徑綠成林瑟瑟凉生漠漠隂蔣詡琴尊閒自適
王猷車馬窅難尋四簷蒼雪翻鸞彩一榻清風引鳳吟
客去浩歌淇澳罷永言同結歲寒心長洲沈玄
種竹雲深處迢迢一徑通清隂湘浦月高韻渭川風節
操宜幽客逍遥稱老翁晚來丹鳳下栖向綠雲中余學
䕫
金臺名宦姑蘇客客裏相逢見顔色手持詩卷錦離離
珠玉聯篇光耀日自言平昔愛此君手栽十畆吳江濆
蒼龍起舞淇園夕彩鳳長鳴湘水春客來倒屣邀偕去
擊筑彈棋不知暑紅塵半點飄不來好鳥一䨇向人語
逍遥深處深復深等閒㤀却樊籠心何時買棹東歸去
願借繁隂事討尋閩中陳潤
劉侯愛客仍愛竹種得琅玕滿書屋一片湘江雨外青
千年嶰谷春前綠三徑縈㢠蒼雪深四時晴翠生繁隂
過門二仲偏知巳假榻羣公自盍簪元龍逸去眞湖海
肯學尋常兒女態禄米長捐佐酒貲錦嚢不惜供詩債
清心獨有此君知摇落冰霜也不移為籬擬護新梢長
掃籜應教舊幹滋邇來阿閣增光價五彩郇雲見揮灑
振佩終隨鸞鳳羣投閒暫寄風塵下漫說當年六逸溪
鳥啼烟草碧萋萋風流文采如君少自有丹崖為品題
三山林誌書於玉堂之署
君家舊住東吳上百畆篔簹繞簷長月明影拂青珊瑚
箇箇凌雲絶塵想宦游南北今十年朝回幾立春風前
虚心不忘久要好夢魂長役霜筠邊故托高人寫高致
翰墨淋漓湧空翠屈銕交加篆籀文眞假相資元不異
披圖渾似故園看枕衾六月生隂寒脱巾露頂聽靈籟
鏗金戛玉來雲端葆羽亭亭鳳鸞翥日上天門不知曙
肯容借我洗煩囂便訪君家竹深處元虚
萬玉蕭森蔽草堂惟通鶴徑破蒼蒼繁隂滿榻琴長潤
秋色凝忩地自凉幽静窅然居物外虚閒渾訝是仙鄉
一從高步清霄上楚雨湘雲思渺茫吳僧湧
修竹千竿一草堂幽深偏愛水雲鄉碧隂滿地春簾濕
蒼雪侵幃夏簟凉詩刻粉筠初觧籜聲傳茶臼遠飄香
宦游十載天南北猶想園林思不忘竹樵
吳門烟雨掩荆扉湘楚清分一徑微叢(闕)蔽空忘晝永
凉生入夜覺寒歸王猷疎散人皆(闕)劉向操持世不違
儒業已聞沾寵渥休將宦思戀初衣倪維哲
先生幽趣在琅玕手種窗前可萬竿三伏清隂不受暑
一天明月自棲鸞翠濤夜捲瀟湘雨蒼雪晴飄嶰谷寒
珍重鳳池留直節青青常與後人看紹興王鉉
華軒瀟灑傍林巒萬玉扶疎護石欄雨沐風披看舞鶴
山空月白聽鳴鸞時調焦尾清聲遠曉閱芸編綠字寒
佳趣可人君獨得肯分三徑共盤桓天台陳璲
高人適幽趣羡此琅玕清新梢和露滴舊葉迎風鳴結
屋住深處時見茶烟横焚香手遺編詎有塵慮縈一自
綰章綬夢入吳中行覺來尚幽意滿抱凉吹生天水趙
次進
舊家吳下住萬玉俯澄溪翠色連花圃清隂接柳隄稀
稠無隙地宛轉自成蹊琴就聲前和詩從節下題拂雲
蒼幹直承露碧梢低佳趣王兼馬高情阮與嵇豈容卑
鷃集早見瑞鸞栖斑籜堪冠製玉牙或饌韲林林森畫
戟矗矗列文犀門有軒車過亭多枕簟携久晴鼯鼠出
積雨鷓鴣啼瞻綠同淇澳分青若瀼西編籬須代篠截
杖勝扶藜密葉縈香篆繁枝㸑茗畦嫩書蝸畫健枯(闕)
蟻行齊新譜憑誰撰遺編必自稽栽培忘歲月暌别隔
雲泥得信忻無恙牽思夢欲迷青班聯玉筍何日聽黃
鸝好乞還山假從容款碧閨同郡釋啓
分得瀟湘數畆隂中藏茅屋往來深半忩色淨凉偏入
一榻聲清暑不侵雨長子孫金個個風生頭角玉森森
此君今向圖中見時報平安慰客心方外釋冏
憶昔山行到竹深綠凝(闕)合晝森森塵衣欲挂應難入
樵子興懷每見尋驟雨洗枝添秀色微風翻葉墮清隂
笑看來往馳驅者休息誰從此處唫中吳釋鼒
客至頻留醉僧過只對吟渭川多雅興淇澳有遺音節
操常應在冰霜老更禁七賢堪並美六逸謾同心遊宦
今來往多情憶舊尋三衢金關(珊瑚網云起有闕文)
知君雅性恒愛竹幾年封植當華屋此君結根羡得所
風雨年年長蒼玉綠隂滿地蔭階墀拂雲香葉何参差
萬竿總含霜雪操數畆盡𢃄瀟湘姿芸忩晝啓無俗客
秀色時能映緗帙猗猗堪比衛武賢青青差擬王猷宅
我來薊北正天寒雪中無處尋琅玕坐想君家最深處
便擬敲門試一看廬陵周崇厚書
跋竹深處卷後
劉孟功甫世家吳山水之間其先大夫退軒公嘗
植竹數百本于庭清隂勁色照暎几席蕭瑟檀欒
之聲恒接于耳退軒公既捐舘孟功以其竹有先
人之遺澤瞻之敬之封之植之竹日以蕃廼揭其
宴息之軒曰竹深處示不忘也既而宦游四方雖
欲有事于竹而不可得逮扈從北京去竹益遠蔑
以舒其婉孌之懷遂屬其所交名卿鉅儒作爲詩
文圖書以發其思竹之藴余得觀其卷焉灝灝乎
其文之雄也渢渢乎其詠之長也沕乎穆乎不見
其端倪也若竹之綿亘杳藹連畛接町綠雲際天
一目千頃者也鈎章棘句詞嚴義正若竹之密而
不倚疎而不離森然而成陣挺然而列峙振風不
能摇其根祁寒不能易其節者也聲律清婉格調
高妙若竹之簸弄皓月戛擊鮮飈樅然而琳球鳴
鏘然而韶鈞作者也意趣冲澹思致超軼若竹之
中虚外直與道消息豊本推枝樹德務滋跂之弗
可及撓之弗可移者也此詩文之大略竹固有之
矣以書而言之則竹深處三大字去篆而從隷戟
立槊横戈揮石墜若竹之含貞厲氣藏鋒蓄銳毅
然而不阿者也以圖而言之則爲方弗逾咫而曲
盡萬竹之幽邃將不求其象於圖中而欲得其意
於象外者也以是言之則竹之於人而不爲無遇
也夫竹植物也向使生於遐陬僻壌荒閒閴寂之
濱雖蕃若渭川盛若淇園音諧嶰谷之律材儷柯
亭之椽苟弗遇其人則蕪沒乎蒸槱之場芟刈乎
樵斧之下槁死乎華實之餘澌盡乎朽腐之後者
殆弗可以數計也其亦可悲矣乎求欲見遇乎其
人而𫉬揚厲乎諸君子者詎可得哉然則竹之遇
不遇其相去若是之懸殊也推之他物亦不異於
竹矣故爲跋其卷末南舟
外錄
珊瑚網云先子自少暱此君凝霞閣下水石罍盎
間遍植公孫竹會稽志所謂高不盈尺穉翠瀟疎
可愛允宜几席佳玩每對之展竹深詩賦卷覺空
青萬餘在玄圃中無風而神籟自韻焉因自稱筠
居子又稱荆筠山人無何余自歴下還東垞庭中
紫篠數百个盡爲人所戕而此卷亦失去每念胡
介夫句一文沒也還留竹四壁蕭然不賣琴那禁
苔痕蘚拗凉凄耶遂成竹史百㢧巳誦蔣捷山詞
有二十年來無家種竹猶藉竹爲名則卷語存笥
正可藉竹爲名况余尚有家乎今而後爲高元之
萬竹先生可爲許洞門前一竿竹亦可同此王猷
興者請讀元賢題竹一過
書畫彙考卷二十二
