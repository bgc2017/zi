書畫彙考卷十二
刑部左侍郎卞永譽撰
書十二
宋
吕公弼
吕寳臣子安學問帖(行書紙本)
子安學問博贍材智深遠豈能久困常選方朝廷搜揚
俊異用特立之士何必借譽平常之流公弼再拜
韓琦
宋韓魏公二帖
小懇帖
琦再拜啓琦有小懇容易干聒台聽琦向者自并易相
事簡公暇因闢後圃起一堂名曰晝錦蓋取古人榮守
本邦之義時杜正獻公以降往往有詩以光賁之已而
被召歸闕常欲求公文百十字以記之為鄴中不朽之
事拜接幾十年卒畜縮不敢措一語今守相趙元甫知
琦欲有求於公遂能用心獲一美石磨礱已就且有書
見督云早丐公文至則便可鐫石琦以此不自量度輒
以誠請公若憐而許之不獨夸耀閭里誠獲託公文遂
為無窮之傳矣如曰未可幸恕妄作皇恐皇恐謹奉手
啓上聞不宣琦再拜啓
信宿帖
琦再拜啓信宿不奉儀色共惟興寢百順琦前者輒以
晝錦堂記容易上干退而自謂眇末之事不當仰煩大
筆方夙夜愧悔若無所處而公遽以記文為示雄辭濬
發譬夫江河之决奔騰放肆勢不可禦從而視者徒聳
駭奪魄烏能測其淺深哉但褒假太過非愚不肖之所
勝遂傳布之大恐為(闕)之玷此又捧讀慙懼而不能
自安也其在感著未易言悉謹奉手啓叙謝不宣琦再
拜啓參政侍郎台坐
張敬夫嘗言平生所見王荆公書皆如大忙中寫
不知公安得有如許忙事此雖戲言然實切中其
病今觀此卷因省平日得見韓公書蹟雖與親戚
卑幼亦皆端嚴謹重略與此同未嘗一筆作行草
勢蓋在胸中安静詳密從容和豫故無頃刻忙時
亦無纖芥忙意與荆公之躁擾急廹正相反也書
札細事而於人德性其相關有如此者熹於是竊
有警焉因識其語於左方慶元丁巳十月庚辰朱
熹
曾鞏
曾子固局事多暇帖(行楷書印書紙背)
局事多暇動履禔福去遠誨論之益忽忽三載之久跧
處窮徼日迷汨於吏職之冗固豈有樂意耶去受代之
期雖幸密邇而替人寂然未聞亦旦夕望望果能遂逃
曠弛實自賢者之力夏秋之交道出府下因以致謝左
右庶竟萬一餘冀順序珍重前即召擢偶便專此上問
不宣鞏再拜運勾奉議無黨鄉賢二十七日謹啓
曾宰
曾湘潭五十郎帖(見下曾氏諸帖内)
曾布
曾子宣被召帖
曾子宣與宋親帖(俱見下曾氏諸帖内)
曾肇
曾子開奉别行復帖(行書紙本)
肇奉别行復歲暮傾鄉實倍常情但公私紛紛為問不
數甚自媿也别紙丁寧豈惟益友忠告之誼亦出於憂
國懇懇之誠反復數四不勝感歎衰拙於此豈能恝然
但再三則凟終恐無補爾餘非會面不究所懷遠書萬
一流落不可不慮也海陵過此相見誠如所諭所諭廣
陵之傳廼邸吏誤報乘流得坎任其自然未嘗以此為
念上下匱乏所在皆爾非獨彼也歲晩益寒強食自愛
為祝肇又上
曾子開造門帖(行楷書紙本)
肇頓首啓比獲造門幸承餘教繼蒙手筆感服并深稍
間再參候謹因還使上啓伸謝不宣肇頓首再拜給事
閣下
曾紆
曾公卷草履帖(草書紙本)
紆以道半雨淖狼狽之甚欲煩左右置草履以濟兵卒
漫照公文去幸留念今晩恐不可行來日相見紆再拜
久直知縣七哥借一二十人來相接左言
曾氏諸帖
曾子開五十郎帖
五十郎久不得書計侍二十嫂同諸弟各安此中如常
不知汝已納婦未必不輟講學為文有新文詩寄來看
此外且須倍自謹慎每事三思不可因循自肆取誚鄉
里也愛汝至切故及此言能相聽否餘惟與諸弟多愛
晉晉行者脩學必漸成立更且勤學蠻哥亦計長進郡
君傳語廿(闕)已下更不别書各好將息為祝陳家四十
八娘必常得書計安計安二月五日啟咨三十郎頗
自成否且更勉之
曾子開近疎帖
肇近疎聞問方深企想辱書甚以為慰訊後安否何如
衰薾比幸安完他不復道閒居講學想甚自得尚阻披
見千萬厚愛草草不悉肇手啟宋親茂材
曾湘潭五十郎帖
五十郎人來得書甚慰遠念即日同汝母五十七已下
一一安樂此中如常諸不復道知漸習舉業甚好莫須
入州學否且更勉勵自立不可更作少時可悔事也五
十七等脩學有次第否各須勤學不可因循有文字寄
來看此外與汝母各好將息陳郎四十八今在(闕)處已
到官未因書言來人回草草五月四日啟付五十郎甫
伯仲宰上
闕欵詩
父傳佳句愛灊山為愛山奇景物閒今去折腰縻吏職
欲圖捧檄慰親顔江涵秋潦鱸魚美岸入春(闕)荻笋斑
粗有時羞供養俎敢辭碌碌守門關
曾兄惠然見臨篤叙世契示以先哲遺墨稽首敬
觀因題其後
家傳文獻六經香袖有驪珠日月光喬木隂隂人
已遠祗應故笏是甘棠嘉泰壬戌七夕前三日豫
章李大異
曾子宣被召帖
布啟被召經途特辱垂訪廹於行役不及謁謝幸冀財
恕乍遠保愛為祝聊奉啟代面叙不宣布手啟上徐君
茂材足下
曾子宣與宋親帖
布叩頭為别滋久良以馳想每辱書示審(闕)况佳福兼
承旦夕遂還侍下趣裝諒亦勞止新塗去此不遠因風
頻惠問為佳爾未相見間多愛五娘子不日離家想離
戀不易更宜寬中加愛六妗已下一一同此伸意為煩
惱中未及子細不訝不悉布叩頭宋親茂材
熹未冠而讀南豐先生之文愛其詞嚴而理正居
常誦習以為人之為言必當如此乃為非苟作而
於王子發舍人所謂自比劉向不知視韓愈為何
如者竊有感焉今乃得於先生之族孫濰見其親
筆不勝歎息文昭公字頃嘗於長樂僧舍見之至
於湘潭文肅之書則亦今始得觀也紹熙甲寅夏
四月廿二日新安朱熹書於宜春昌山渡之客舍
味南豐先生右軍墨池記方勉學者進於道德何
暇役心字畫間者今觀此帖亦未嘗不善也新安
朱公因覩親筆而極論先生之文蓋璧慶元初與
公同在史院暇日評本朝諸老之作公所推許視
今卷中語一同又為璧誦范貫之奏議集序不遺
一字時公春秋已高強記猶爾况其論說魁偉闡
明聖真蓋將與先生並傳於千載而未知孰為先
後也染翰工拙宜公所略而獨有感於斯文視先
生記墨池之意亦何以異哉嘉定元年四月眉山
李璧
南豐兄弟之文自成一家嘗得玩誦其翰墨及湘
潭帖今始見之道夫力學當世其家所勉之而已
嘉定(闕)子上已後二日吳郡衞涇書於臨川驛舍
觀道夫寳藏先世手澤文獻所在班班可考兹孝
子慈孫之心也嘉定元年孟夏甲子永嘉徐誼敬
書於豫章襟帶堂
陳后山謂向來一瓣香敬為曾南豐糿誦是詩暨
讀先生元豐類藁其言必止乎仁義誠一代之儒
宗是知當時學者起敬起慕后山獨發之吟詠也
先生手澤散逸族屬居多族孫道夫講書摭其所
有寳藏惟謹合諸祖翰墨刊成大軸一日(闕)訪逮
出以見示再拜敬觀家學之淵源端有自來矣道
夫之尊府艇齋先生早游韓吕之門旋謁名公大
老琢磨講貫學成行尊曾不求於聞達偉哉區區
幸窺先哲之典型更識名門之文獻歛袵為之三
歎道夫篤志切問卓然自立於鄉曲咸謂克世其
家云嘉定辛巳五月上澣襄陽王(闕)謹書
曾公道夫出示先世手澤歛袵拜觀之餘敬題二
小詩嘉定壬午下元日里人聶子述
香瓣平生滿意薰更參曲阜問關津只疑黃閣官
尊貴不敢近前丞相嗔
一門翰墨森圭璧諸老題評粲錦花珍重雲仍好
收拾夜虹貫月定君家
頃年嘗見曲阜手澤於番陽彭尚書家後又兩見
文肅真帖然忘其處所矣若南豐與湘潭翰墨則
未之見也來撫訪跡故家於是識湘潭之孫濰而
因得盡窺其先世四君子典刑雖紙弊墨渝生意
曅然故在不謂衰莫潦倒猶有此一幸遇也敬書
以志喜嘉定癸未夏浚儀趙汝談
予平生閱前軰翰墨不少獨南豐湘潭文肅文昭
手澤雖在鄉里乃未之見道夫曾兄一日出此軸
以相示見其書猶見其人焉歛袵讀之所得多矣
若夫四公之文章履行近世諸賢已自著語無所
容喙姑紀歲月以附卷尾嘉定甲申夏六月甲午
里人董居誼
荆公南豐皆以淡墨片紙荒率行草而人往往從
其後收之易世之後敬之如此此如敧破帽煨半
芋振衣迎客客主無語而意自消因思少年舉子
一門三第非四方所少功名富貴竟亦何足復道
惟人自有集列為三文大者見稱歐曾此大江以
西文山文水太平星聚諸賢福力左提右挈流風
餘澤不乏不衰是以至此也而非一家之慶一人
之禄一書生之所能也此卷家乘在流落為多在
文獻為少蓋後又百八九十年而徵宋猶有存焉
廬陵劉辰翁
文定公書如謝家子弟雖時蹇偃不端正自爽塏
有一種風氣文肅公書如高麗吏人抗浪甚有意
氣文昭公書如玉環擁腫自是太平人物湘潭公
書如吳興小兒形雖未成而骨體甚雋一見此衆
妙何其幸歟丁亥四月十八日陳黃裳觀
即文公之書翰可以盡情而謹禮趙侯履常之說
得之觀曾公之致力於艱阨可以知其為人傅侯
仲珍之說得之文公之盛德固學者所當法曾君
之尚義其亦豈易及哉寳慶二年上元日西山真
德秀書
廣賢曾堂賓出示先世手墨敬題廿八字滕斌
西風吹老髩根霜幾度青山送夕陽回首淵明今
已矣黃花猶帶晉時香
吾鄕人物之盛莫踰曾氏一門者南豐兄弟之後
有艇齋景建焉艇齋之聞孫廣賢袖示先世遺墨
讀竟為之暢然噫樂其所樂憂其所憂安得見斯
人也哉鄉後學吳澄敬書
前人手澤滿脩椽歲月無多已棄捐誰似文安遺
帖在至今珍襲作家傳
片言流落總吾師策藁諄諄妙救時但恨故家三
四紙起人無限後來思大德丁未六月望盱眙
周端禮
南豐而後艇齋君忠義詞章萃一門手澤流芳凌
刦火欽承猶得到來孫大德丁未立冬日前宫講
陳隨隱拜題
招子拜觀帖後内翰文昭公三書云五十郎者吾
六世祖司直公尊行也(公乃艇齋父諱晦之字仲共)内翰乃司
直公之叔祖故作書以此稱之其帖(闕)故云叔翁
批蓋三帖是家書耳先世未嘗附焉觀雁湖李公
之跋則可見矣先君恐其遺散遂附於諸帖之後
招子因參其家傳攷其次第始得知焉乙亥冬隨
侍先君辟地稠原至於駝山屢遭鋒刃之阨此帖
此身甚於草芥殆幾於不保矣幸神其擁護與他
書表裏佩在左右一旦遂為不失之物真可謂奪
之虎口而得之龍頷也嗚呼經此一番大變故而
所擕盡為一空可為當日憾然此生尚存斯文未
喪猶可謂後來慶雖則神者相而亦莫非祖宗有
靈冥冥之中隂實相之也當是時如高大父艇齋
文安贊述及晦菴先生朱文公所與曾大父適軒
講書十七帖俱在嚢中其所謂贊述者僅存一軸
而文公墨帖祇存四五紙如此書則全璧依然青
氊再復至今為全書為我家故物於斯弗失矣招
子暇日重為緝理遂得以窺先代四祖染翰之盡
其心文安講書收拾之盡其力祖考二君珍藏之
盡其功流傳三百年間紙未弊而墨未渝也嗚呼
一經靖康之變再歴開慶之擾終更德祐之阨異
書竒文古篆名迹至於泯没凘盡與之俱化者亦
不少而此帖巋然獨存尚傳千載曾不與之俱化
吁可怪也夫若使後人觀之聳然駭愕當撫卷而
三嘆也為之子孫者又安敢失墜而忘其祖宗付
託之意哉故予題其帖曰傳家之寳云歲在玄黓
敦牂季秋菊前一日八世孫招子再拜謹書於跋
尾(按招子跋與五十郎者皆文昭肇札也鐡網珊瑚本五十郎人來帖末欵有宰上二字則此帖)
(為湘潭令宰札矣又考文定公鞏神道碑南豐縣志選舉題名曾易占子六長曅早卒次鞏三牟四)
(宰五布六肇原本載肇於宰布之前令皆仍之俟得真蹟考正)
趙抃
趙清獻山藥帖(行楷書紙本)
四(項氏編號内項氏諸印不錄)
抃啟辱誨示以南都山藥分惠曷勝珍感介還布謝崖
略不宣抃頓首知郡公明大夫坐前即刻海柑四十
顆容易為獻皇恐皇恐
孫甫
孫之翰與德表帖
之翰啟孟冬薄寒伏惟德表兄長朝奉尊體起居萬福
之翰即日蒙恩不審邇來動止何似之翰改使湖北向
已上狀自後江行寡便不數拜問之翰八月廿二日方
到本路十月中始還治舍内外幸亦如常末繇省侍伏
乞善保寢興專奉狀拜候不備弟之翰百拜德表朝奉
兄台前十月十五日狀
外錄
陳繼儒云之翰孫之翰甫也嘗著唐史要論必盥
手始函之謂家人云萬一有兵燹之變貨財盡棄
之此書不可失也公移少間增損未嘗去手其在
江東為轉運使出行部亦以自隨過休亭止輒復
修之會宣州有急變乘驛遽往行後金陵火延燒
廨舍子弟親負其笥避於池中島上公宣州還入
門問曰唐書在乎對曰在文潞公嘗從公借之己
巳除夕記
孫之翰虞候還帖(行書紙本)
甫啟虞候還附手啟必已呈左右節級歸又辱啟誨承
即日體况休豫深以為慰舟船極荷應副已差人申取
亦欲完葺也有所教令時惠音餘惟順時自重以竢迅
擢不宣甫手啟子温運判屯田同年侍史三月廿六日
謹空
司馬光
司馬温公兩淮帖(行書紙本)
光再覆伏自兵興兩淮幾為棄地朝廷雖欲漸謀經理
而兵食闕然未易倉卒辦也餘俟後訊詳具伏乞照知
光再拜
司馬温公史草并短啟附范忠宣手簡(史草并忠宣簡不錄)
右伏蒙尊慈特有頒賜感佩之至但積下情謹奉狀陳
謝伏惟照察謹狀(闕)月日具位(闕)狀(此係温公短啟真蹟)
温公起通鑑草於范宣公尺牘其末又謝人惠物
狀草也幅紙之間三絶具焉誠可寳哉岐國汝述
明可識
温公修通鑑起草於書牘間可見當日用意之厪
至答送物狀亦自為檢前軰之不苟如此可師也
已嘉定八年十二月十四日任希彛觀於玉堂夜
直
此屬稿爾而字畫無一敧傾惟公不欺之學何往
而不在哉葛洪程珌趙崇和同觀因相與歎仰如
此
四百五十三字無一筆作草則其忠信誠慤根於
其中者可知已永昌元年其歲壬午晉元帝即位
之五年也自正月王敦將作亂至十二月慕容皝
入令支而還每事苐書發端一二字或四五字其
下則以云云攝之校今通鑑是年所書凡日時有
異同此或初藁而後更删定之歟始公辟官置局
前後漢則劉貢父自三國七朝而隋則劉道原唐
五代則范淳父至於削繁舉要必經公手乃定此
永昌一年事公不以屬道原而手自起草何歟然
則文正忠宣之手澤所存猶足企想元祐一時際
會之盛豈固以翰墨争長為可傳哉至順二年歲
次辛未夏四月乙丑東陽柳貫題
温公被命為通鑑給筆札辟僚屬其事至重其以
牘背起草可以見其儉字必端謹可以見其誠比
事而書該以一二字可以見其博紙尾謝狀稿此
尋常之事亦出於手書可以見其遇事之不苟也
方公作此時豈料其為後世之傳由今傳之盛德
之藴自然而形見蓋有不可勝言者敬慕不已謹
題卷末韓性
司馬公編通鑑用范忠宣公手帖起草方晉之南
海多事晉書多引小書世說語論之類極叢冗此
載永昌之初一年或加之以潤色之辭矣公嘗自
言編閱舊史旁采小說豈果為晉史故耶此則未
之見也至順二年秋八月朔浦江吳萊謹跋
司馬公作通鑑長編范忠宣實與共事大綱領處
皆公手自筆削而元祐名臣漢唐以下人物非所
倫也故其相繼為相使四夷懷畏人莫敢有議者
今觀此卷一時典刑猶在若冠冕而立殿陛之下
展玩惟有景慕甘立敬題
温公於通鑑書永昌元年事視此猶為詳備此特
其初稿耳而作字方整不為縱逸之態其敬慎無
所苟如此宜其十有九年始克成書歟今之文人
以敏捷為高貴輕揚而賤持重使温公復生未必
能與之相追逐也展玩之餘惟有掩卷太息而已
至正元年夏四月二十二日後學黃溍書
張南軒跋荆公書謂丞相平生何得有許忙事此
言深中其病今觀温公此稿筆削顛倒訖無一字
作草其謹重詳審乃如此誠篤忠厚氣象凛然見
於心畫之表彼浮躁急廹者安能如是耶後學宇
文公諒書
司馬公通鑑編年一變班馬舊史之習而國家興
衰生民休戚善可為法惡可為戒者備此書矣故
以事繫月以月繫年而不以日或以年不以月者
蓋週歲之中記事之要總為一編而君臣父子是
非得失之互見使人得便觀覧有春秋之義例焉
此稿標題晉永昌元年事是年王敦還鎮元帝崩
乃江左立國之一變故公不得不手書之范忠宣
與公繼居相位今獲手筆於一紙豈勝幸哉至正
三年十月朔旦後學朱潤書
典午渡江後盗臣接跡起由其創業初所事不以
理温公成通鑑善惡悉就紀心畫既嚴正形見在
藁紙藁蓋人所忽敬慎不少弛固宜公之心天地
同終始鄭元祐
外錄
珊瑚網云隆慶辛未仲夏得於無錫安氏用價二
十二金
王安石
王荆公書楞嚴經要旨(正楷書原文不錄)
(款書)余歸鍾山假道原本手自校正刻書寺中時元豐
八年四月十一日臨川王安石稽首敬書
霜筠雪柏鍾山寺投老歸歟寄此生王介甫既賦
此詩元豐八年四月竟罷政而歸書經乃其時也
繼遂為元祐矣假本道原即劉秘丞恕也經中十
二者欲令法界衆生求男得男是時雱已卒介甫
之意端有所為後舍半山所居為寺申其薦拔可
歎也作字有斜風疾雨之勢亦其性卞急使然然
不妨得書法陵陽耄叟牟獻之書
觀世音菩薩發妙耳門從聞思修入三摩地與眼
耳鼻舌身意日刦相倍此一節楞嚴經之法髓也
荆公暮年深悟佛理故特於是經提出而親書之
所以深警禪學之士豈復有心較世間之榮辱是
非及字畫之工拙也哉後學王蒙歎慨而敬書之
宋王安石字介甫號半山本撫州臨川人後居金
陵官至丞相封荆國公諡曰文追封舒王凡作字
率多淡墨疾書初未嘗略經意惟達其辭而已然
使積學盡力莫能到評書者謂得晉宋人用筆法
美而不夭豔瘦而不枯瘁黃庭堅云荆公率意而
作本不求工而蕭散簡遠如高人勝士敝衣敗履
行乎大車駟馬之前而目光在牛背此卷是荆公
手書楞嚴經旨要視其所摘乃深於宗教由其積
學累功所至非尋常漫自抄寫可擬觀其書圓轉
健勁别有一種骨氣風度俊逸有飄飄物外之想
予家法書頗衆如此本者止獲是經卷世所希見
寂寥之中一展閱之亦可以出生死游淨土不為
無益絶勝羅塵網溺嗜欲饕餮墮於餓骨趣中歴
刦不能超也豈特貴其書之竒妙而已哉墨林子
項元汴敬識於攖寧菴其值三十金
宋淮海張邦基墨莊漫錄王荆公書清勁峭拔飄
飄不凡世謂之橫風疾雨黃魯直謂學王濛米元
章謂學楊凝式以余觀之乃天然如此墨池編以
介甫筆老不俗說郛所抄宋雜記謂荆公作字似
忙者而山谷以荆公字法出於楊虛白今停雲舘
所鐫安石二札具在何嘗類楊景度也介甫書要
旨卷留余處彌月縱觀因述諸說如是樂卿識
文彦博
文潞公祠部帖
彦博頓首祠部同年近累得來翰深荷勤意審美轉伏
惟歡會未涯披對春中萬萬愛重彦博頓首静萬已
至且令模書必應過夏
吕大防
吕維仲私門帖(行書紙本)
大防頓首私門不幸息女喪亡伏蒙台慈特賜手問仰
荷軫恤無任悲感未由面謝哀咽奉啟不次大防頓首
尚書右丞台坐
蒲宗孟
蒲傳正夏中蒲兵帖(行楷書紙本)
宗孟頓首夏中蒲兵還辱榮翰遙懷德誼無時暫忘秋
高氣清想惟邇日視履均勝南北遼邈江河阻修引領
話言實勞鍳寐初寒惟冀倍萬珍衞手削草率不宣宗
孟頓首知府鈐轄子中待制十二日
唐坰
唐林夫征局冗坐帖(行書紙本)
三(項氏編號帖内項氏李氏諸印不錄)
坰啟征局冗坐忽辱珍翰意快目明殊增欣感昨日紙
再納一番朝夕躬請左右次不宣坰再拜彦遠尊兄侍
史午刻
韓絳
韓子華承師詩帖(行楷書紙本)
絳偶成拙頌寄沖師長老潁川韓絳上
承師一指便心空萬象森羅觸處通别後自它知不隔
漫漫積雪起寒風
韓子華家湌帖(行楷書紙本)
絳啟屢承見顧皆失迎候豈勝愧悚來早攀請家湌幸
希垂訪庶少接清論也餘不皇悉絳祇啟節推同年廿
六日
韓繹
韓繹瞻懷帖(行書紙本)
繹頓首再拜留守司徒侍中繹瞻懷館下馳情旦暮昨
以承乏牽冗久疎左右之問悚作至深冬仲嚴寒伏惟
台候動止萬福區區鄉往未繇言侍仰覬保調寢味下
情之望謹奉啟不宣繹皇恐啟上留守司徒侍中台坐
十一月一日謹空
韓縝
韓玉汝欽聞帖(行書紙本)
縝欽聞制命深副願言屬此守藩莫皇修慶嚮風馳想
言叙奚殫縝又上
錢勰
錢穆父跋先起居帖(行書紙本)
三(項氏編號帖内項氏諸印不錄)
先起居贈開府儀同三司司空一帖先叔父脩懿尚書
儀同十八帖已上元祐庚午十二月知軍州事勰因移
高陽安撫使辭墳遂命裝褫付沈氏以防遺墜云
錢穆父顔帖跋(行書絹本)
長安安氏富蓄法書顔帖數種此其一也觀其筆法圓
勁初不用意實為竒蹟又歎魯公之義烈而曾不得少
容于朝廷至逐為刺史迄不免淮西之行則時事可知
矣此又可深嗟而永歎云元祐九年甲戌四月會稽公
穆父題時在開封東
王詵
王晉卿潁昌湖上詩蝶戀花詞卷(行書紙本高一尺長九尺原題黃山)
(谷蹟今從秋岳辨正)
余前年恩移清潁道出許昌前途小阻留西湖之别舘
者幾一月常與韓持國范景仁泛舟嘯詠使人頓忘去
國流離之恨也韓公德性温厚風度高雅固已可愛范
公雖老而精神不衰議論純正白須紅面動輒醺酣時
余有所賦詠公即取紅蓮葉命筆疾書初不經思佳辭
麗句頃刻而成坐客莫不驚歎也比聞朝廷就除端明
殿學士以寵之因思方今進任老成如公者若再起之
亦足以厚風俗耳
潁昌湖上余有贈諸公詩其略曰清影十分月暗香千
柄蓮不知從此别高會復何年韓公詩曰浩歌輕白雪
密意得青蓮詩就西橋月留為好事傳而蜀公云慣乘
霄漢鶴翻說淤泥蓮可惜玉臺處等閒閒幾年蓋公不
喜釋氏故有是句亦可一笑也
小雨初晴迴晩照金翠樓臺倒影芙蓉沼楊柳垂垂風
裊裊嫩荷無數青鈿小似此園林無限好流落歸來
到了心情少坐到黃昏人悄悄更應添得朱顔老右
蝶戀花余舊不飲酒近年輒能飲故多醉中所書耳
黃文節公氣節矯矯其書遒勁一點一畫自有晉
人風度此帖在潁昌時日與韓范二公遨遊唱詠
之作觀其詩辭流麗飄然出塵而字畫雖放縱不
羈而軌度不失信哉神品也花城沈子厚好古之
士每縱遊擕此帖以自隨至正丁酉春日遇余京
邸雨窗閒集談及四大家書出此以示展玩再三
敬題其後而歸之吳興趙肅識(行楷書紙本)
余觀黃太史詩辭翰墨未嘗不為之景慕向年春
游錢唐訪仇氏於西湖别業出示太史公謫黔州
時與伯氏元明同行贈别帖有急雪鶺鴒相並影
驚風鴻雁不成行之句紙墨如新令人夢寐不忘
今覩此卷與韓范二公集于潁昌湖上唱酬記事
之帖雖若草草不經意而波瀾洄婉氣象瀟灑煥
然復還舊觀公嘗云近年多醉中所書蓋記言耳
攷其時元祐間受時宰之厄志不得伸或寓意於
詩詞或形之於翰墨是故放而不拘也鍳賞者殆
不可以執一而論永樂十年秋八月翰林編修王
洪(行書紙本)
黃丈節潁昌湖上詩皆元祐間如雷如霆之偉人
韓持國范景仁是也文節公初學周越書已仿瘞
鶴銘大字險絶此卷用顔平原筆法兼帶楊凝式
韭花帖波策即八分書亦寓其中絶無纖毫本色
自謂二十年抖擻俗氣隨意顛倒信非虚語黃茂
仲擕示山中得之婦翁少林項公若以中丞所藏
東坡赤壁賦勒帖並行真合璧也天啟丁卯蒲月
前一日得觀於頑仙廬七十翁陳繼儒題(行書)
此卷舊傳䨇井書視其執筆迥不相肖公平生無
移潁上留許昌事集中亦無此絶句而楮尾蝶戀
花詞入草堂選余心儗王晉卿蹟不敢遽謂然也
出家藏韓持國南陽集考之白雪青蓮之句為和
王都尉詩蜀公用玉臺故實的的可證余自喜老
眼生花猶堪懸定古人墨派也晉卿繪事為時所
重不以書名山谷曾以番人錦囊致誚然其去國
羈栖自云能飲託意信陵至推服蜀公大能忠君
愛國(下有之字點去)蓋親受眉山陶鑄一洗膏粱夙習超
詣乃爾即使未諳八法猶當以人重況豪落之氣
躍躍行墨間者乎先生幸珍惜勿河漢余言康熙
庚申九月望前一日檇李曹溶(行書連陳跋一紙)
李公麟
李伯時孝經卷(原文不錄)
外錄
玄宰云伯時孝經力追鍾法宣和譜謂書逼魏晉
不虚耳其帖皆節文
方勺
方少翁黃鶴引詞帖
生逢垂拱不識干戈免田隴士林書圃終年庸非天寵
才初闒茸老去支離何用浩然歸筭似黃鶴秋風相送
塵事塞翁心浮世莊生夢漾舟遥指煙波羣山森動
神間意聳回首利鞿名鞚此情誰共問幾許淋浪春甕
右黃鶴引方勺(勺著泊宅編者)
秦觀
秦少游書黃庭經(小楷書原文不錄)
外錄
書畫舫云秦少游小楷黃庭經在長洲黃氏質山
公故物也其書於緊密中特姿媚飄逸較海嶽臨
本字形差硬可方駕云後有吳傅朋李泰發鮮于
伯機康里子山四跋尾皆極贊美之
秦太虚書古詩十九首(楷書原文不錄)
外錄
書畫舫云秦太虚楷書古詩十九首一卷係盛年
筆妍媚動人今藏震澤王氏惜不及見之
秦少游詩餘草藁卷(行楷書原文不錄)
少游詩餘草藁一卷楷行妙絶駸駸出黃豫章上
子瞻評其書少游行草甚有東晉風味真知言哉
丁巳八月獲觀妙蹟漫書其尾張丑
秦少游竹詩蹟(草書紙本)
墨君颯颯風雨鳴垂鸞舞鳳翻青綬一竿珍重幾百緡
奚啻渭川三百畆金鏘玉戛宫佩聲婢行奴顔謝花柳
得意真從寂寞間卓古高標壓羣醜不須辦直致湘江
便覺滿窗凉意透挺然葉節抱風孤頓應君子虚心受
雷迸籜龍龍欲走櫻筍紛紛徒適口破除肉味若聞韶
王猷笑咏還依舊藉檻湘隂淨簡書接地春華幻塵垢
拂手筆端可有神往來平安慰良友前時無偶後無繼
竒寳祕靈宜永久元豐三年上元日淮海居士秦觀識
外錄
坡公遺事云蘇長公未識秦少游少游知公將過
維揚作公筆語題壁公果不能辨大驚及見孫莘
老出少游詩數百篇讀之乃嘆曰向書壁者必此
郎也
東坡跋云少游近日學書便有東晉風味作詩增
竒麗乃知此人不可使閒遂兼有百伎矣進伎而
不進道則不可少游乃伎道兩進也浮屠不三宿
桑下東坡蓋三宿矣去後仲脩使君當復念我邪
庚辰八月二十七日合浦清樂軒
渭南集跋秦少游書云黃豫章秦淮海皆學顔平
原真行豫章晩尤自稱許淮海則退避不肯以書
自名亦各其志也嘉定改元四月己酉山隂陸游
書
書畫舫云秦少游盛年學書人多好之唯錢穆父
以為俗後秦聞其語遂改度稍去俗氣漸趨平淡
然絶不為人知誠哉贋鼎易售也
蔣之竒
蔣穎叔辱書帖(行書紙本)
之竒啟辱書承比來體履佳愈遠宦枹罕想難於行計
也往使陜右乃所嘗到一味只有(闕)人與兵馬便可以
習帥才也呵呵承國門嘗見訪非諭及則不知也方暄
自愛愛不宣之竒頓首彦和河洲司戶二月二十日
蔣穎叔北客帖(行書紙本)
之竒頓首啟改朔伏惟台候萬福北客少留方此甚熱
又房室隘窄良不易處亦聞小苦痔疾更乞調飲食將
息為佳久闊不展深以想念也謹馳啟上問不宣之竒
頓首再拜脩史承旨侍讀台坐
章惇
章子厚會稽尊候帖(行書紙本)
會稽尊候萬福承待次維揚想必迎侍過浙中也宜興
度應留旬日二十間必於姑蘇奉見矣冀盡從容惇
别紙
吕嘉問
吕望之蒙恩進職帖(行書紙本)
嘉問衰晩無堪蒙恩進職易郡悉出交游延譽之賜將
何補報有媿而已辱誨示副以慶函禮意之厚益重慚
畏嘉問至青社累月乍脫東南之劇就一州之安良以
為幸但未知晤語之日馳情惓惓嘉問再拜
林希
林子中奉見風範帖(行書紙本)
希再拜前此四年嘗於武林奉見風範然一往來之間
未及深接嘉誼而心所傾嚮固亦異於此矣乖隔以來
不審侍下福履何似希閒居吳門相望才數舍未緣前
見徒積瞻跂輒奉手狀通問幸恕崖略不宣長樂林希
再拜劉君祕書文几二月十三日手狀
王升
王逸老杜門帖(草書紙本)
升再拜衰老杜門多病久不承興居之問日益系詠近
魏端叔見臨能道動止之詳用以為尉累蒙見許一過
弊圃竟不聞足音因出切幸迂臨至望升再拜
劉正夫
劉德初又啟帖(行書紙本内項氏何氏李氏陳氏諸印不錄)
正夫頓首又啟遠辱手翰得聞佳履殊用慰感正夫乍
至都下公私擾怵叙布草略惟亮幸甚他冀珍嗇以需
褒除正夫頓首
陳瓘
陳瑩中仲冬嚴寒帖(行書紙本)
瓘啟仲冬嚴寒伏惟尊候萬福瓘蒙恩遷叙兩官昨日
祗授聖恩深厚無以論報拜命感涕而已五八娘已成
親十娘在後月恐知之七六行謹此上問餘乞保重不
備瓘拜上思濟使君大夫十三姐縣君十一月廿二日
陳𤾉
陳晉之詩帖(行書紙本)
太常少卿陳暘
行藝當年帝所聞聲名久矣動簪紳文場秉筆淵源厚
師席談經業履醇白髮忽驚蒿里暮青山難問箬溪春
兩京模範垂芳遠多少生徒淚滿巾
薛紹彭
薛道祖雲頂山詩卷
山壓衆峯首寺占紫雲頂西遊金泉來登山緩歸軫昨
暮下三學出谷已延頸山名高劍外回首陋前嶺躋攀
困難到頼此晝亦永魏魏石城出步步松徑引青霄屋
萬楹下俯二川境玉壘連金雁西軒列阡畛青城與岷
峨天際暮雲隱少城白烟裏水墨澹微影江流一練帶
不復辯漁艇東慚梓澤隘右喜錦川迥磐陀石不轉枯
枿弄芒穎四更月未出蕙帳天風緊客行弊帑垢到此
凡慮屏暫時方外遊聊愜素心静明朝武江路拘窘逐
炎景建中靖國元年七月廿四日翠微居士題
上清連年寳享清適絶塵物外皆自製亭名也錄
示詩句未見佳處想難逃老鍳也舊藁不存尚可
記憶
雨不濕行徑雲猶依故山看雲醒醉眼乘月棹迴瀾水
上三更月烟中一葉舟寒臨重閣迥影帶亂山流暮煙
秦樹暗落日渭川明平林映日疎野草經寒短霜乾葉
飄零日出水清淺官冷繫懷非吏事地徧相訪定閒人
一馬春風過微雨竹間歸路淨無塵鷗鷺驚飛起秋風
菱荇花一徑入中渚坐來惟鳥啼水雲生四面常恐世
人迷綠逕無行路蒼苔露未晞曾夢春塘題碧草偶來
霧夕看紅蕖無人雲閉戸深夜月為鐙曉露凝蕪逕斜
陽滿畫橋不眠聽竹雨高卧枕風湍橋橫雲壑連朝渡
雨暗鐙窗半夜棋微波拂涼吹澹烟生遠樹天寒湘水
秋雨暗蒼梧暮乘月多忘歸往返帶霜露自然鷗鳥親
日與漁樵遇去意已輕千里陌深杯難醉九迴腸灞陵
葉落秋風裏忍對霜天數雁行已上雖記然全章皆忘
之矣語固未佳要之恐平生經心一事老友必憐其散
落便風早以為寄也紹彭再拜更有第三編亦不見
來信不言及必不在彼不知失去何處如何如何
左綿山中多青松風俗賤之止供樵㸑之用郡亝
僧刹不見一本余過而太息輒諷通守晉伯移植
佳處使人知為可貴東川距綿百里餘入境遂不
復有晉伯因以為惠沿流而來至此皆活作詩述
謝併代簡師道史君紹彭上
越王樓下種成行濯濯分來一葦航偃蓋可須千歲榦
封條已傲九秋霜含風便有笙竽韻帶雨偏垂玉露光
免作㸑烟茅屋底華軒自在拂雲長
通泉字法出官奴日日臨池恨不如䨇鯉可無輕素練
數行惟作硬黃書鄉關何處三秦路馬足經年萬里餘
多謝玉華宫畔客新詩未覺故人疎和巨濟韻臨
池通泉為如字韻牽非實事也不笑不笑
右宋薛紹彭書五紙薛氏三鳳名河東紹彭其後
人也字道祖號翠微居士居長安符祐間以書名
名竝米芾今書史會要所載是也水村陸公得此
卷特愛重間出示余為識數語於後長沙李東陽
薛道祖三帖
晴和帖
紹彭啟兩日途中不得少欵為慊晴和想起居佳安二
畫久假上還希撿收許借承晏張遇墨希示一觀千萬
千萬承晏若得真完雖異熱帖亦可易更俟續布不具
紹彭再拜大年太守執事廿八日
二像帖
紹彭啟早來蒙教多荷借示二像甚佳得觀多幸雜畫
更借數種所喻智永曇林二書於左右不恡但不欲雪
山他畫皆可也紹彭頓首大年防禦執事雪山非不
佳但苦太大軸耳
隨事吟帖
紹彭啟寺中日昨領來教不及為報皇悚可知枉誨伏
審經夕氣凉台候萬福隨事吟蒙借示多幸謹還納去
劉二乃云有兩軸若并得一閱幸也古經紙若空得畫
贊小字三十行可耳古綾古絹亦求一閱羅有難書矣
人還不一紹彭再拜大年太尉容三十行兩叚亦可
也元本自是兩段
書法自古至今皆有沿襲繇魏晉六朝隋唐以至
於宋其遺跡可考而知惟米元章英資高識力欲
追晉人絶軌同時如薛道祖是其同盟者也故能
脱唐略宋齊蹤前古豈不偉哉孟頫
前脩謂道祖作字軒輊六朝有超妙入神之譽夷
考其法誠不虚矣此晴和二像隨事吟三帖予咸
淳甲戌曾觀今獲觀於伯雨書室俯仰間廿有九
年如天津橋上一見李白喜可知也大德壬寅清
明日蓀璧金應桂題時年七十歲
紹彭書世不多見如伯雨所藏三帖雖雜於六朝
盛唐人書中當無愧也居仁
外錄
寓意編云伯雨舊藏道祖三帖今在沈氏乃倪雲
林故物也
薛翠微雜書四帖(原文不錄)
薛道祖書世說新語(小楷書原文不錄)
薛翠微昨日帖(草書蠟牋本)
昨日得米老書云欲來早率吾人過天寧素飯飯罷閱
(原蹟閱字旁注)古書然後同訪彦昭想亦嘗奉聞左右也侵晨
求見庶可偕行幸照察紹彭再拜
外錄
書畫舫云薛紹彭字道祖號翠微居士米元章書
畫友也其書緊密藏鋒得晉宋人意惜少風韻耳
張舜民
張芸叟姻期帖
舜民再啟姻期必嘗經度舜民以初二日次洛中自爾
至初六日良吉又以一行兵冗不能久留欲於初六將
財定併行并以是日納壻留在門下翼日遂行未審可
否餘堇面質舜民頓首
陳師錫
陳伯脩歲晏帖(行書紙本)
師錫頓首歲晏伏承德履休佳辱手畢霑餉名醪野人
豈當厚賜仁者之粟懷惠為多餘面謝不一一師錫頓
首方迴監郡宣德執事
邵䶵
邵仲恭到京帖(行草書紙本内項氏諸印不錄)
䶵啟到京俗事區區遂不果頻上狀鄉往何可言秋暑
尚爾不審迹成公外動静何如䶵無狀承乏東排岸勉
力祇職未緣聚會謹勒手啟候起居唯祈以時保衛不
宣䶵再拜存道良親司理閣下
蔡卞
蔡元度雪意帖(草書紙本)
卞拜覆雪意殊濃甿畆大洽殊為可慶蒙賜答誨尤以
感慰適行首司呈賀雪笏記似未穏試為更定如可用
即乞令寫上也不備卞拜覆四兄相公坐前
李之儀
李端叔别紙帖(行書紙本)
之儀再啟伏讀别紙延予加重深畏非據頃自稍遠一
向杜門時到田畆間與村老周旋外塊坐而已高誼素
所景仰裹糧而趨固所欣願况近在數十里地邪便當
掇置以圖傾盡不愚早晩可回聞其婦家已有代期何
猶遷延也丁君聞好事鄙語書於(原蹟於字旁注)質轉應副過
煩獎予皇恐皇恐叔黨定肯書否果得之足以借重也
乍到過從必未間又端若將遠别得無應接稍勞否之
儀再啟
何㮚
何文縝即辰六月帖(行書紙本内項氏二印不錄)
㮚拜覆姑夫都大提刑寶謨郎中姑姑令人即辰六月
徂暑稼寶告登恭惟疊組輝華宸眷益楙尊候神贊動
止萬福㮚不振之蹤(闕)累侍所生&KR1423;門忍貧仰藉鴻
休知感知自此嘗一再貢狀嗣以無謂弗敢溷籖史若
詹依一忱則食息未始少替鄉間之梅霑足日來晴炎
泉流易涸目今更得甘霔一飽可指期矣江右擾擾聞
已平戢威惠所孚固宜屏迹知縣表兄微恙已遂向安
深切慶忭内除尊表安問如織兩院㛐恭人尊候㬅福
禁從之拜鄉里應有驅榮伏聽嚴戒不備㮚拜覆
趙令畤
趙德麟蒙餉梨栗帖(行書紙本)
令畤頓首辱惠翰伏承久雨起居佳勝蒙餉梨栗愧荷
比拜上恩賜茶分一餅可奉尊堂餘冀為時自愛不宣
令畤頓首仲儀兵曺宣教八月廿七日
薛尚功
薛用敏摹鐘鼎彜器欵識(二十卷)
鐘鼎欵識法帖二十卷趙孟頫鍳定
嘉熙三年冬十有一月望後十一日外縣朝請郎
新知臨江軍事楊伯嵒拜觀於廿四叔外翁書室
後二十年弁陽周密得之外舅泳齋書房
集金石錄者多矣尚功所編尤為精詣况其墨蹟
乎予舊於山隂錢德平家屢閱之誠竒書也至正
元年十二月甲子鍳書博士柯九思書於吳氏遜
學齋
錢唐薛尚功摹集三代彜鼎欵識文凡廿&KR1505;較其
器之墨蹟筆精墨妙過之又集討論有出於博古
考古諸書之外前軰博雅精詣如此彼困而不學
竊好古之名自此於米顛者得不有愧方外張天
雨老學齋觀
予讀薛尚功集古金石文常歎其博及見謝長源
所收尚功寫本乃知金石刻僅得其半而寫本字
畫為精夫學至於博而精豈特論藝文而已至正
元年後五月廿二日靈武斡玉倫徒克莊在武林
驛書是日以潘雲谷墨試張掖劉伯温所遺黃羊
尾毛筆
至正七年秋八月十二日巴延布哈觀(小篆)
番陽周伯温觀於中吳寓舍(正篆)
姑蘇王行觀
李彭
李商老公闢家兄帖(行草書紙本)
公闢家兄得彼相從當甚歡也然亦以親老思北歸何
時遂耶小妹子與諸孤幸此糊口粗安勿煩為念但念
八長成未有親親三十已許與小子房(闕)弟十二子為
婚須候念八了當方議之也令嗣去年相見或云尚未
出京久不訪及諒當專令人來㛐所耳别紙示諭備悉
來諭敢不在下懷耶未間千萬珍重彭頓首
(闕)愭
(闕)愭初冬薄寒帖(行書紙本)
愭頓首啟初冬薄寒伏惟衞生有經啟處禔福别來傾
企不少置比奉書誨副以土珍良戢厚意愭比徙寓常
熟閒居一動勞費滋甚乍到人事衮衮略此通訊自餘
嗣布睠集均康令弟省幹美除有所向未宫拜并三意
山邑有喻不外正寒唯千萬為器業厚護或有警誨片
札付邸吏只附來常熟可也不不罪罪十月廿七日愭
頓首再拜叔至省幹舍人契友
釋法暉
法暉細書經塔
外錄
書系云釋法暉政和二年天寧節以細書經塔來
上作正書如半芝麻粒寫佛經十部曰妙法蓮華
經楞嚴經維摩經圓覺經金剛經普賢行法經
大悲經佛頂尊勝經延壽經仁王護國經自塔
頂起以至趺坐層級鱗次不差毫末恍然如鬱
羅蕭臺突兀碧落說者謂作此字時取竅密室
正當下筆處容光一點明而不耀故至細可書
然其字累數百萬不容脱落而始終如一亦其
誠心則有是耶
女李清照
李易安一剪梅詞
紅藕香殘玉簟秋輕解羅裳獨上蘭舟雲中誰寄錦書
來雁字回時月滿樓花自飄零水自流一種相思兩
處閒愁此情無計可消除纔下眉頭却上心頭右調
一剪梅
外錄
書畫舫云易安詞藁一紙乃清閟閣故物也筆勢
清真可愛此詞漱玉集中亦載所謂離别曲者耶
卷尾略無題識僅有點定兩字耳
才婦錄云易安居士能書能畫又能詞而尤長於
文藻迄今學士每讀金石錄序頓令心神開爽何
物老嫗生此寧馨大竒大竒
宋蔡蘇黃米四大家合卷
鍾元常薦季直表(原文不錄)
(款書)丁酉清和下浣宿雨新霽長林如沐小齋蕭宗漫
臨一過似覺塵遠莆陽蔡襄
次韻王晉卿送梅花一首
東坡先生未歸時自種來禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪翻天雪相激明年我復在江湖
知君對花三歎息僕去黃州五周歲矣飲食夢寐未
嘗忘之書此一詩寄示李樂道也軾
庭堅頓首承示諭數往助崇德姨母此蓋公孝友之素
仕宦所得唯此而已其餘亦何足道耶願數顧省立則
參於前在輿則倚於衡也庭堅頓首
五鼓起迎駕作此書極草草也
今日獻汲相國紀慶生申祝壽訴衷情輒錄呈芾
頓首再拜
薰風吹綻滿池蓮曉雲樓閣鮮繡閣華堂嘉會齊拜玉
爐煙斟美酒奉觥船祝芳筵宜春耐夏多福莊嚴富貴
長年頌德紀慶生申鷓鴣天芾頓首再拜
芾頓首再啟觀使樞密太尉先生鈞席芾頓首再拜經
宿恭惟台候萬福伏想般舟良勞神用俟到蕭閑參見
次前蒙寵賜嚴命不許辭然今有所獻公亦何辭以拒
之通圍願隨茸錦增光久為選人鈍滯非稱也若不以
為洪願檢入謹奉啟不宣芾頓首再拜
余垂髫時即喜事翰墨年來所藏前代名蹟頗富
若宋之四大家則未之有也蒐羅廿年得彙此册
誠為宇内第一大觀昔趙子固云性命可輕至寳
是寳余於此帖亦云金華宋濂
延陵吳寬觀記之
宋代法書名家濟濟册中四公當時負望後代推
宗可為有傳人而有傳跡者也宋學士得彙其書
於一册之中焚香静對恍揖諸賢於一室之中與
之寤寐同堂也其樂為何如耶即南面百城亦不
與易也東海張弼
宋名公翰墨合卷
蘇子瞻牡丹和韻詩帖
光風為花好奕奕弄清温撩理鶯情趣留連蝶夢魂飲
酣浮倒暈舞倦怯新翻水竹傍邊意明紅似故園牡
丹五言和人韻軾
蘇子瞻官屬帖
軾此間官屬中有游九思誠之自長沙邀來攝經幕其
人有志趣曉民事亦嘗從元晦遊又有嚴昌裔慶曾永
州人軾舊與之欵慤實可委信又有李悰静翁見為經
屬雖才短頗氣直肯言此外又有兩三人頗習事自楚
來(旁一行云武行中勇毅者極難得收拾得數輩)其餘亦頗似肯向前亦未有
顯過者凡百姓教詔之甚而不悛然後不免治之耳諸
郡守得人者寡例多苟且其間亦多闕向來三司共作
一味是人情今與兩臺約請公是選不可一毫欺朝廷
但却似目前難得人到任後今已辟兩處(闕)詣頗以為
然也吳伻到遵州後彼中事(闕)殊覺血脉通貫見已
攝守極通曉也李天亨規摹只是理會兵財兩事甚有
條緒至今傳道之林君本政書(闕)未盡要其根本之論
得其家更有數書已往錄矣廣州農事(闕)尤滅裂若今
冬尚備數於此亦當考究料理也此間士人聞見極陋
然資質寧無佳者軾再過學中與之講論經史學宮弊
甚已脩治增廣講堂之旁列前政生祠不免徙置佛寺
用其處新濓溪二程先生祠庶來者知向方耳軾比領
御筆理會買馬事既而軾奏聞又御筆批下依奏依奏
往返自更遞共不廿日荷(闕)上不棄外應之如響軾凡
有所見其敢不自竭况敢自有疎外耶其他可(闕)教者
(闕)一二(闕)示免之軾再拜偶有肘子納二十枚并川
墨兩笏同寄軾又拜
蘇子瞻兖海帖
在兖海與青社密邇嘗得希文侍郎音問忽嘗詗(闕)閣
下昆季動静深在念也朝城三叔中舍嘗得書尺三叔
母去年十二月傾逝在遠官極孤寂也雄州四叔推官
在官下無恙軾再拜
蘇子由和子瞻詩帖
矯矯公孫才不羣白駒衝雪(闕)新春忽過銀闕迷歸路
誤認瑤臺尋故人訪我不嫌泥(闕)滑留君深愧酒非醇
歸時九陌鋪寒月清絶空教僕御(闕)和子瞻兄招子
高晩飲轍
薛道祖昨日帖(見本集不錄)
米南宫雞黍詩帖
雞黍招要意已真後堂許到轉相親巧栽花竹豈多地
净掃軒窗無一塵傾倒不知情話密衰隤深畏酒行頻
落花一夜成疎迹風雨還增客恨新米黻
郭祥卿山頭詩帖
山頭崒嵂侵霄漢片幅之間據其半河水盤旋寒玉貫
雲氣濛濛中截斷峯巒回合平若按山城嵯峨聳樓觀
下有森森林木灌隱約浮空露纖巘沙平野曠征途遠
行人凌競馬欲汗天機滿前呈爛漫濃墨如新色凌亂
渾沌鑿破太極判元氣淋漓風雨散若非定以范寬斷
誰能展此竒手段玉堂老仙重稱贊絶筆當為古之冠
牙籖玉軸宜倒看縱得千金慎勿換老眼摩娑獲珍玩
不敢留題只驚嘆吳郡郭麟孫
楊補之詠鞵詞帖
端正纖柔如玉削窄韈宮鞵輭襯吳綾薄掌上細看纔
半搦巧偷強奪嘗春酌稳稱身材輕綽約微步盈盈
未怕香塵覺試問更誰如樣腳除非借與嫦娥着右
咏鞵調蝶戀花逃禪老人楊無咎
陳晉之行藝詩帖(見本集不錄)
吳傅朋題節義夫人傳詩帖
國步阽危古所稀曠無仗節不勝譏得夫人輩戡多難
撥亂興衰亦庶幾
丈夫效死以成仁何事臨危反愛身有靦閨門全節義
傷今思古淚沾巾右二詩題節義榮夫人傳紹興十
一年歲在辛酉正月十一日錢唐吳說
外錄
珊瑚網云余家向藏宋人墨蹟共四十則僅錄前
九幅其餘如王晉卿覆子中内翰送茶器珍核祖
建為七姐禀丈母要糟藏翁孫姐姐書覆四哥宣
贊姻事及范資政張孝祥吳傅朋諸劄未及錄也
又有宋人翰墨一卷後題先起居贈開府儀同三
司司空一帖先叔文脩懿尚書儀同十八帖已上
元祐庚午十二月知軍州事勰因移高陽安撫使
辭墳遂命褫裝付沈氏以防遺墜云亦迸逸錄為
念耳
宋賢十七劄子
宋公垂度支帖
綬頓首度支學士近奉宴言深慰勞吝忽承手札曲示
勤私貺及吳中碑本及藤帽茶一奩傷費頗多不敢辭
拒但增靦佩之至謹因來价輒奉片幅為謝綬頓首四
日
葉道卿近遣帖
清臣啟近遣一幹隨府伉持書并錄覧二書同詣鈴下
計已呈露數日前追胥自彼還辱手教歲不我與忽焉
隆夏言念出處光景載環夷險均之政如宿昔天休蹈
道深篤報上忠純樂職裕人無有内外顧為簡書所縛
不得車騎相過此可恨耳生拙守退伏盍族尸飡閒齋
晝眠後池晚飲惟性所適頗無羈牽長杜櫟之扶疎同
海鷗之放逸故人不為念也清臣頓首五月十八日
章子平承示帖
承示諭張恢者嚮以明公昆玉世契之厚待之以禮不
謂全不循理切恐仰玷盛德然亦欲小警大戒可以完
其出處諒惟深密公文如命頒下縣鎮矣衡竦息
林子中前日帖
希啟前日辱屈臨感刻感刻歸聖兄弟竝入開寳睿遂
當獨牒奈何天清一室速治之開寳舍亦望令人諭主
僧且那與小子虡并一二親情同處也恐見令姪般出
便據之也兼舉子紛然不可不先慮之也阻於面奉先
此布一二希頓首完夫府判朝奉學士兄十四日
蔣穎叔遂往法濟帖
之竒啟知遂往法濟不勝依依長安酥二个葱雀鮓二
罐水梨鳳棲棃各十枚小藥少許聊薦賓盤幸冀容納
以鞫大獄不果拜違愴愴之懷不能勝述乍遠乞保重
不備弟之竒再拜九兄知府郎中
(闕)逵七月帖
逵啟辱七月五日賜教承已西上今想對還當有休嘉
也秋暑未熄伏惟動止佳福逵山間粗好兒女來歸已
餘月老來如夢寐間耳未緣款晤千萬為國加愛為國
加愛不宣逵上穎叔知置大夫閣下八月六日
劉無言昨夕帖
燾再拜昨夕幸得侍坐早來廷中瞻望顔色不款奉告
伏審晩刻尊候萬裕改月自當至左右適自局玉家親
賓紛然逮今未定旦夕專得面拜使還不備燾再拜五
伯父大夫伯母縣君座前
(闕)煜久疎帖
煜啟久疎脩問秀州道中賢子見過傳雅誨極荷意愛
之厚且承燕閒多適氣宇泰然至慰至慰比欲詣邑圖
一笑之樂屬治行廹窘悰賴不釋不克如願但向風怏
怏無已劇寒唯以時自全保固壽福瞻禱瞻禱煜再拜
致政太保大初兄執侍二日
葉石林人至帖
夢得叩頭人至辱教示審聞頓暄動止安健良深慰荷
冗幹極荷留念悚悚不知幾時定可還日遲面款入此
月來淚眥頓昏痛作字艱強勉附報草草餘唯珍愛不
次夢得叩頭季貢貢元親契
張天覺女夫帖
商英惶恐女夫王撝之蒙收錄八月七日已解商水任
薦極餘溢遂可改京商英受賜與王氏均等會第二女
夫楊開還蜀輒令請見恐或下問河東北間事蓋楊生
從商英者二年矣伏恐上知商英惶恐再拜
周美成前日帖
邦彦頓首啟前日特辱降顧閒冷之中倍增感激負疴
屛迹造謁不逮第深悚惕邦彦頓首啟
青谷德止夷塗詩帖
夷塗勿抛控抛控馬多失挹水勿極量極量器多溢安
史起天寳轉戰竟奔北辭臣獻頌詩要垂萬世則一字
堪白首大書仍深刻誰作語溪圖千里在只赤飛湍如
有聲旁匯浸層碧巉絶半巖間髣髴見馬迹不覺加手
磨真恐苔蘚没國姓前後異天運古今一向來文武才
坐籌或操筆種種皆可稱俯仰重嘆息願君寳此圖置
之丹粉壁昔人如可作想像壯胷臆
林彦振承誨帖
攄頓首啟比不承誨下情渴仰知數辱顧訪皆失迎對
但深愧感蒙教伏審晩來尊候萬福峴刻已領蚤暮當
卜祗詣遽中馳此拜覆不宣攄再拜右司彦和尊兄座
前
韓良臣近間帖
世忠咨目頓首啟運使直閣侍史近間言誼良勤懷向
比辰春雨伏惟漕輓餘閒台候曼福少懇近得旨以本
司官兵二月下旬以後劵食錢未有准擬權於貴司兊
撥應副已有公文奉聞今去支期不遠敢煩頤旨速為
兊撥錢三十萬貫告為嚴戒所屬星夜起發得二月中
旬内到軍前以濟急鬭候朝廷降到錢即便發還也千
萬干凂悚仄未間自愛不宣世忠咨目頓首啟運使直
閣侍史
吳傅朋門内帖
說拜問門内眷聚伏想長少均協多慶賢壻以未接識
不及别狀孥累輩乘二巨艦轉江入淮甸頗遲遲今猶
未至次第經由高沙兒輩若知良臣在彼必往請見大
兒子近堂差泰州如皋監鹽偶得見闕便來赴官朝夕
先過此相聚數日而後之任仲子調真州推官尚有年
闕叔子嶽祠滿已一年半未得赴部同二季隨骨肉俱
來賢嗣昆仲一一均福說再拜
吳居父伏自帖
琚伏自廿二日具稟報之後深慮旨揮未到勢不容留
遂將牌印牒以次官權管姑作急難給假起發方登舟
間忽領珍染寵示省劄如解倒懸感佩特達之意無以
云喻郎星夜前邁矣瞻望鈞光在邇兹得以略切自炳
照琚皇恐拜覆觀使開府相公尊兄鈞席
葉正則觀牡丹詩帖
前日入寺觀牡丹不覺已謝惜其穠豔故以詩悼
之敢冀見和適上
牡丹乘春芳風雨苦相妬朝來小庭中零落已無數魂
銷梓澤園腸斷馬嵬路盡日向闌干踟蹰不能去
右宋賢劄子十七帖皆一代名流鴻望魁壘英巨
之筆往歲客燕山嘗從朱忠禧公綠蔭亭中閱此
朱公好古家藏名蹟甚富每愛惜此册以為劉公
一札可當十部從事諸賢濯濯單言片翰竝有風
致非近世雕蟲之士所能比肩忠禧化去未久圖
書散落此册為粥畫人持至江南思重參軍見之
悽惋遂出重貲購之命余題册尾余與思重皆忠
禧文酒之客覩此不勝人琴之感非徒以諸公手
澤之故耳王穉登書
右宋賢十七札首名綬者宋宣獻公也名上有朱
文印曰宋綬公垂公以楷名於宋今札亦是正書
遒勁有法清臣者葉學士道卿也蘇之長洲人衡
者章待制子也浦城人二公天聖嘉祐時人希者
林子中也閩人之竒者蔣穎叔也草法老勁似王
荆公逵者不知何人其札乃與穎叔者故次於此
燾者劉無言也行草出入蘇黃而風趣盎溢山谷
云令天假以年江左又出一薄紹之矣殆非虚言
夢得者葉石林也書法與停雲所刻正同商英者
張天覺也書與語皆不免俗透末後句者固如是
耶邦彦者周美成也攄者林彦振也二公書俱類
元長豈氣類相似耶世忠者韓蘄王良臣也史
稱目不知書晩忽有悟能作字工小詞此札與運
使借錢者時尚在軍中或出佐史手正書有蘇長
公風致說者吳傅朋也李清照金石錄後序云尚
餘五七簏盗穴壁取去為吳說運使賤價得之即
此也琚者吳居父也行草逼肖米元章若不視其
款未有不以為元章者適者水心居士葉正則也
嘉王之立寳發於公以與趙丞相議不合即拂衣
歸水心詩早已精嚴晩尤高古今詩亦淡宕可喜
書法蔡君謨而自具風骨中間名煜者為青谷德
止者皆不知何人書亦可觀此册舊為朱忠禧物
後為談岳山參軍名志伊字思重者得之後又轉
入汪景辰家今年秋王越石舫中見之余極愛劉
無言吳居父葉水心三札遂易得之略疏其人於
後愧疎(闕)未能徧考以竢世之博雅者崇正甲戌
年秋九月閒止居士曹函光書
宋人手簡
逵奉狀帖
逵啟近已奉狀計徹左右秋杪氣勁伏惟體候清勝逵
於此粗如前乃敢仰承大旆薄海陵而還今宜已安治
府東南大計一出指麾使權益重不次之寵未可量也
向寒惟希保重以慰卷卷不宣逵上穎叔制置大夫閣
下九月廿五日
端友頃幸帖
端友皇恐再啟頃幸使旆久寓輦下可以朝夕承教而
文禁拘牽不遂所欲迨今歉然方圖叙列區區先捧誨
示重複尤增感悚宏才偉德久處聞曠豈其所宜尚冀
以道順適重加葆輔前即龍光無任瞻祝端友皇恐再
拜
書畫彙考卷十二
