書畫彙考卷三十一
刑部左侍郎卞永譽撰
畫一(畫論)
唐王右丞山水論(或云李成作)
凡畫山水意在筆先丈山尺樹寸馬分人遠人無目遠
樹無枝遠山無石隠隠如眉遠水無波高與雲齊此是
訣也山腰雲塞石壁泉塞樓臺樹塞道路人塞石看三
面路看兩岐樹看頂𩕳水看風脚此是法也凡畫山水
平夷頂尖者巔峭峻相連者嶺有穴者岫峭壁者崖懸
石者巖形圓者巒路通者川兩山夾道名爲壑也兩山
夾水名爲澗也似嶺而高者名爲陵也極目而平者名
爲坂也依此者粗别山水之髣髴也觀者先看氣象後
辨清濁定賓主之朝揖列羣峯之威儀多則亂少則慢
不多不少要分遠近遠山不得連近山遠水不得連近
水山腰掩抱寺舍可安斷岸頽隄小橋可置有路處則
林木岸絶處則古渡水斷處則烟樹水闊處則征帆林
密處則店舍臨巖古木根斷而纏藤臨流石岸嵌空而
水痕凡畫林木遠者疎平近者高密有葉者枝嫩柔無
葉者枝硬勁松皮如鱗柏皮纏身生土上者根長而勁
直生石上者拳曲而伶仃古木節多而半死寒林扶疎
而蕭岑有雨不分天地不辨東西有風無雨只看樹枝
有雨無風樹頭偃低行人傘笠漁父蓑衣雨霽則雲收
天碧薄霧霏微山添翠潤日近斜暉早景則千山欲曉
霧靄微微朦朧殘月氣色昏迷晚景則山銜紅日帆捲
江湄路行人急半掩柴扉春景則霧鎻烟籠長烟引素
水如藍染山色漸青夏景則古木蔽天綠水無波穿雲
瀑布近水幽亭秋景則天如水色簇簇幽林鴻鴈秋水
蘆鳥沙汀冬景則借地爲雪樵者負薪漁舟倚岸水淺
沙平凡畫山水須按四時或曰烟籠霧鎻或曰楚岫雲
歸或曰秋山曉霽或曰古塜斷碑(一云古渡横舟)或曰洞庭春
色或曰荒路人迷如此之類皆爲畫題山頭不得一樣
樹頭不得一般山藉樹而為衣樹藉山而為骨樹不可繁
要見山之秀麗山不可亂須顯樹之精神能如此者可謂
名手之畫山水也
張彦遠論鑒藏書畫
夫識書人多識畫自古蓄聚寳玩之家固亦多矣則有
收藏而未能鑒識鑒識而不善閱玩者閱玩而不能裝
褫裝褫而殊亡銓次者此皆好事者之病也貞觀開元
之代自古盛時天子神聖而多才士人精博而好藝購
求至寳歸之如雲故内府圖書謂之大僃或有進獻以
獲官爵或有搜訪以獲錫賚又有從來蓄聚之家自號
圖書之府蓄聚既多必有佳者姸蚩渾雜亦在銓量是
故非其人雖近代亦朽蠧得其地則遠古亦完全其有
晉宋名跡煥然如新已歴數百年紙素彩色未甚敗何
故開元天寳間蹤或已耗散良由寳之不得其地也夫
金出於山珠產於泉取之不已爲天下用圖畫歲月既
久耗散將盡名人藝士不復更生可不惜哉夫人不善
寳玩者動見勞辱卷舒失所者操揉使損不解裝褫者
隨手棄捐遂使眞跡漸少不亦痛哉非好事者不可妄
傳書畫近火燭不可觀書畫向風日正飡飲唾涕不洗
手並不可觀書畫昔桓玄愛重圖書每示賓客有非好
事者正飡寒具以手捉書畫大點汚玄惋惜移時自後
每出法書輒令洗手人家要置一平安床褥拂拭舒展
觀之大卷軸宜造一架觀則懸之凡書畫時時舒展即
免蠧濕余自弱年鳩集遺失鑒玩裝理晝夜精勤每獲
一卷遇一幅必孜孜葺綴竟日寳玩可致者必貨敝衣
減糲食妻子僮僕切切嗤笑或曰終日爲無益之事竟
何補哉既而歎曰若復不爲無益之事則安能悦有涯
之生是以愛好愈篤近於成癖每清晨閴景竹窗松軒
以千乘爲輕以一瓢爲樂身外之累且無長物唯書與
畫猶未忘情既頽然以㤀言又怡然以觀閱常恨不得
竊觀御府之名跡以資書畫之廣博又好事家難以假
借况少真本書則不得筆法不能結字已墜家聲爲終
身之痛畫又迹不逮意但以自娛與夫熬熬汲汲名利
交戰於胸中不亦猶賢乎昔陶隠居啓梁武帝曰遇固
博涉思未能精苦恨無書願作主書令史曉愛楷隸又
羨典掌之人人生數紀之内識解不能周流天壤區區
惟恣五慾實可愧恥每以得爲才鬼猶勝頑仙此陶隠
居之志也由是書畫皆爲精妙况余凡鄙於二道能無
癖好哉
珊瑚網云郭若虚圖畫見聞志云彥遠字愛賓河東
人能文字學隸書外多喜作八分書其家乃富有典
刑而落筆不愧作者著法書要錄一十卷歴代名畫
記十卷自序其右云得此二書則書畫之事畢矣繡
里平陽氏忠魁世裔家藏本
宋鄧公夀畫繼
畫者文之極也故古今之人頗多著意張彥遠所次歴
代畫人冠裳大半唐則少陵題詠曲盡形容昌黎作記
不遺毫髮本朝文忠歐公三蘇父子兩晁兄弟山谷後
山宛丘淮海月巖以至漫士龍眠或評品精高或揮染
超拔然則畫者豈獨藝之云乎難者以爲自古文人何
止數公有不能且不好者將應之曰其爲人也多文雖
有不曉畫者寡矣其爲人也無文雖有曉畫者寡矣
畫之爲用大矣盈天地之間者萬物悉皆含毫運思曲
盡其態而所以能曲盡者止一法耳一者何也曰傳神
而已矣世徒知人之有神而不知物之有神此若虛深
鄙衆工謂雖曰畫而非畫者蓋止能傳其形不能傳其
神也故畫法以氣韻生動爲第一而若虛獨歸於軒冕
巖穴有以哉
自昔鑒賞家分品有三曰神曰妙曰能獨唐朱景眞撰
唐賢畫錄三品之外更增逸品其後黃休復作益州名
畫記乃以逸爲先而神妙能次之景眞雖云逸格不拘
常法用表賢愚然逸之高豈得附於三品之末未若休
復首推之爲當也至徽宗皇帝專尚法度乃以神逸妙
能爲次
子嘗取唐宋兩朝名臣文集凡圖畫紀詠考究無遺故
於羣公略能察其鑒别獨山谷最爲精嚴元章心眼高
妙而立論有過中處少陵東坡兩翁雖注意不專而天
機本高一語之確有不期合而自合者杜云妙絶動宮
墻則壁傳人物須動字始能了請公放筆爲直幹則千
丈之姿於用筆之際非放字亦不能辦至東坡又曲盡
其理如始知眞放本細微不比狂華生客慧當其下筆
風雨快筆所未到氣已吞非前身顧陸安能道此等語
耶
予作此錄獨推高雅二門餘則不苦立褒貶蓋見者方
可下語而聞者豈容輕議嘗考郭若虛論成都應天孫
位景朴天王曰二藝爭鋒一時壯觀傾城士庶看之闐
噎予嘗按圖熟觀其下則知朴務變怪以傚位正如杜
默之詩學盧仝馬異也若虚未嘗入蜀徒因所聞妄意
比方豈爲歐陽炯之誤耶然有可恕者尚注幸顯之論
謂朴不及位遠甚蓋亦以傳爲疑也此予所以少立褒
貶
郭若虛所載往往遺略如江南之王凝花鳥潤州僧修
範湖石道士劉貞白松石梅雀蜀之童祥許中正人物
仙佛丘仁慶花王延嗣鬼神皆名筆也俱是熙寧以前
人物
山水家畫雪景(見李咸熙羣峯霽雪圖外錄)
李營丘多才足學之士也(見李營丘寒林平野圖外錄)
畫之六法(見李龍眠孝經圖外錄)
米元章云(見元章自寫眞外錄)
鳥獸草木之賦狀也其在五方自各不同而觀畫者獨
以其方所見論難形似之不同以爲或小或大或長或
短或豐或瘠互相譏笑以爲口實非善觀者也蜀雖僻
遠而畫手獨多于四方李方叔載德隅齋畫而蜀筆居
半德麟貴公子也蓄畫至數十函皆留京師所載止襄
陽隨軒絶品多已如此蜀學其盛矣哉畫之逸格至孫
位極矣後人往往益爲狂肆石恪孫太古猶之可也然
未免乎麤鄙至貫休雲子輩則又無所忌憚者也意欲
高而未嘗不卑實斯人之徒歟蜀之羅漢雖多最稱盧
楞伽其次杜楷丘文播兄弟耳楞伽所作多定本止坐
立兩樣至於侍衛供獻花石松竹羽毛之屬悉皆無之
不足觀杜丘雖各有此筆意不甚清高俱愧長沙之武
也
舊說楊惠之與吳道子同師道子學成惠之恥與齊名
轉而爲塑皆爲天下第一故中原多惠之塑山水壁郭
熙見之又出新意遂令圬者不用泥掌止以手搶泥于
壁或凹或凸俱所不問乾則以墨隨其形跡暈成峰巒
林壑加之樓閣人物之屬宛然天成謂之影壁其後作
者甚盛此宋復古張素敗壁之餘意也
大抵收藏古畫往往不對或斷縑片紙皆可珍惜而又
高人逹士恥于對者十中八九而俗眼遂以不成器目
之夫豈知古畫至今多至五百年少至二三百年那得
復有完物斷金碎玉俱可寳也
榮輯子邕酷好圖畫務廣藏蓄每三伏中曝之各以其
類循次開展徧滿其家每一種日日更換旬日始了好
事家鮮其比也聞之故老曰承平時有一不肖子質畫
一匣于人家凡十餘圖每圖止各有其半或横或竪當
中分剪如維山戴特徐熙芙蓉桃花崔白翎毛無一全
者蓋其家兄弟不義之甚凡物皆如是分之以爲不如
是則不平也誠可傷歎(以上論遠)
徽宗建龍德宮成命待詔圖畫宮中屏壁皆極一時之
選上來幸一無所稱獨顧壼中殿前柱廊栱眼斜枝月
季花問畫者爲誰實少年新進上喜賜緋褒錫甚寵皆
莫測其故近侍嘗請于上上曰月季鮮有能畫者蓋四
時朝暮花蘂葉皆不同此作春時日中者無毫髮差故
厚賞之
宣和殿前植荔枝既結實喜動天顔偶孔雀在其下亟
召畫院衆史令圖之各極其思華彩爛然但孔雀欲升
藤墩先舉右脚上曰未也衆史愕然莫測後二日再呼
問之不知所對則降旨曰孔雀升高必先舉左衆史駭
服
宣和殿御閣(見展子虔四載圖外錄)
聞之薛志曰明達皇后閤初成左廊有劉益所畫百猿
後志于右畫百鶴以對之舉動各無相犯頗稱上旨賞
賚十倍也
政和間每御畫扇則六宮諸邸競皆臨倣一樣或至數
百本其間貴近往往有求御寳者
先大父在樞府日有旨賜第于龍津橋側先君侍郎作
提舉官仍遣中使監修比背畫壁皆院人所作翎毛花
竹及家慶圖之類一日先君就視之見背工以舊絹山
水揩拭几案取觀迺郭熙筆也問其所自則云不知又
問中使乃云此出内藏庫退材所也昔神宗好熙筆一
殿專皆熙作上即位後易以古圖退入庫中者不止此
耳先君云幸奏知若只得此退畫足矣明日有旨盡賜
且命轝至第中故第中屋壁無非郭畫誠千載之會也
政和間有外宅宗室不記名多蓄珍圖往往王公貴人
令其别識於是遂與常賣交通凡有竒蹟必用詭計勾
致其家即時臨模易其眞者其主莫能别也復以眞本
厚價易之至有循環三四者故當時號曰便宜三
勾處士不記其名在宣和間鑒賞第一眷寵甚厚凡四
方所進必令定品欲命以官謝而不爲止賜處士之號
令待詔畫院
畫院界作最工各以新意相尚嘗見一軸甚可愛玩畫
一殿廊金碧熀耀朱門半開一宮女露半身于戸外以
箕貯果皮作棄擲状如鴨脚茘枝胡桃榧栗榛芡之屬
一一可辨各不相因筆墨精微有如此者
祖宗舊制凡待詔出身者止有六種如模勒書丹裝背
界作種種飛白筆描畫欄界是也徽宗雖好畫如此然
不欲以好玩輒假名器故畫院得官者止依倣舊制以
六種之名而命之足以見聖意之所在也
本朝舊制凡以藝進者雖服緋紫不得佩魚政宣間獨
許書畫院出職人佩魚此異數也又諸待詔每立班則
畫院爲首書院次之如琴院棋玉百工皆在下又畫院
聽諸生習學凡系籍者每有過犯止許罰直其罪重者
亦聽奏裁又他局工匠日支錢謂之食錢惟兩局則謂
之俸直勘旁支給不以衆工待也睿思殿日命待詔一
人能雜畫者宿直以僃不測宣喚他局皆無之也
圖畫院四方召試者源源而來多有不合而去者蓋一
時所尚專以形似苟有自得不免放逸則謂不合法度
或無師承故所作止衆工之事不能高也
凡取畫院人不專以筆法往往以人物爲先蓋召對不
時恐被顧問故劉益以病贅異常雖供御畫而未嘗得
見終身爲恨也
高麗松扇如節板狀其土人云非松也乃水柳木之皮
故柔膩可愛其紋酷似松栢故謂之松扇東坡謂高麗
白松理直而疎析以爲扇如蜀中織㯶櫚心蓋水柳也
又有用紙而以琴光竹爲柄如市井中所製摺疊扇者
俱精緻非中國可及展之廣尺三四合之止兩指許所
畫多作士女乘車跨馬踏青拾翠之狀又以金銀屑飾
地面及作星漢星月人物粗有形似以其來遠磨擦故
也其所染青綠竒甚與中國不同專以空青海綠爲之
近年所作尤爲精巧亦有以絹素爲團扇特柄長數尺
爲異耳山谷題之云會稽内史三韓扇分送黃門畫省
中海外人烟來眼界全勝博物注魚蟲蘋汀遊女能騎
馬傳道蛾眉盡不如寳扇眞成集陳隼史臣今得殺青
書
倭扇以松板兩指許砌疊亦如摺疊扇者其柄以銅黶
錢環子黃絲絛甚精妙板上罨畫山川人物松竹花草
亦可喜竹山尉王公軒惠恭后家嘗作明州舶官得兩
柄
西天中印度邵蘭陁寺僧多畫佛及菩薩羅漢像以西
天布爲之其佛相好與中國人異眼目稍大口耳俱怪
以帶掛右肩裸袒坐立而已先施五藏于畫背乃塗五
彩于畫面以金或朱紅作地謂牛皮膠爲濁故用桃膠
合柳枝水甚堅漬中國不得其訣也邵太史知黎州嘗
有僧自西天來就公廨令畫釋迦今茶馬司有十六羅
漢(以上論近)
張澹嵒畫錄廣遺
予頃自右轄得請湓江在官八十日即有回鴈之貶朞
年解網以江湖盗賊充斥展轉嶺嶠久乃僅還江南寓
于臨川禄厚身閒杜門無事因搜閱舊所藏圖畫追憶
異時接賢士大夫議論之餘采摭商㩁著爲畫錄廣遺
一卷昔戴安道就范宣子學范見其畫以爲無用之事
不必虛勞心思安道乃畫南都賦范觀之嗟嘆以爲有
益乃亦學畫故張彥遠謂畫與六籍同功四時並運誠
不可誣也然予所著錄位置品覈或有未當尚幾博雅
君子爲予是正庶有傳焉紹興己未十二月甲子澹嵒
居士張澂叙
徽廟御畫居卷之首不第門目
徽廟萬機之餘游藝天縱神明用意兼有顧陸曹吳荆
關李范之長花竹翎毛專徐熙黃筌父子之美嘗于辛
企宗處見高麗匹紙寫江鄉動植之物莫不臻妙又見
鬻畫者持十二景十四幅每幅用觀音紙一張長可五
尺許作朝雲弄日晚雨昏江漁市晨烟江村晚靄遥山
驟雨疊嶂殘霞霧鎻松溪雪迷山路澄江印月晴麓横
雲春谷冰銷秋山雨霽官橋雨栢野渡風松每景御題
其目印以御畫之寳寳縱廣五寸泱泱哉天人之極趣
也回視宋迪之八景么麽何足道哉又有八勝横看無
朝雲晚雨春谷秋山官橋野渡六段景題云因閱宋迪
八景戲筆作此名之八勝圖云
胡嚴徵五代石晉時人予家有李伯時蠟本吳道子天
王横看題云大晉天福五年太歲庚子正月十五日寫
兩本勘會皆吳生本互有眞僞恐此後世乏古迹精志
傳寫後學之人勿輕耳晉功胡嚴徵記就郭若虛圖畫
見聞志錄五代殆百人而不及嚴徵豈若虛未之知耶
伯時手摹其迹於二百年之際固非碌碌者也右一
李伯時人品如晉宋間人物本江南李氏之遠族世居
廬州之舒城縣父賢良公六論過閣被黜伯時中熙寧
丙科即隠龍眠山十年不求仕自號龍眠山人又曰龍
眠三李王介甫居金陵以詩招之曰能爲白下東南尉
藜杖䟽巾得往還元祐中侍御史董敦逸薦爲御史臺
主簿檢法官辨正咸陽所貢玉璽議論爲朝臣第一詔
用其說改元行典禮焉卒于朝奉郎丹陽蔡天啟誌其
墓翟公巽書之石博古善畫尤長于佛神人物率不入
色而精微潤徹六法該暢世謂王右丞後身有離騷九
歌圖龍眠山莊圖蓮社十八賢支遁相馬五王夜歸列
子御風孝經圖玻瓈鏡繁杏圖傳于世而作觀音尤亞
吳生小楷亦精密云右二
鍾山隠翁不知何許人米元章畫史云鍾峰白蓮居士
又鍾峰隠居又稱鍾隠者皆李重光自題號意是鍾山
隠居耳上有内殿圖書之印及押字建昌軍南豐有人
蓄六幅梅花雉鷄圖相傳李後主畫圖角有鍾山隠翁
字予訪得之乃輒去題字然筆勢峻清如金錯書所作
花竹超然不羣非後主不能也右三
張宗古國初人莫詳其鄉里或謂與趙評事同時予家
有畫林石四幅根幹雄強撒梢富潤林石悉有凍色而
雪冐之每暑月張之于壁覺寒風襲人不殊劉褒北風
圖也顧其畫世間少見而人稀道其名右四
陳陽江西人往來臨川建昌二郡嗜酒放逸作林石清
峭奇古多用黃心皮木不以筆也嘗自詠云解畫無根
樹能描似病人作大樹浮生石上有萬牛不拔之氣蘇
子瞻謂蔡規學畫于陳陽而過之悞矣規何能望陳之
彷彿也右五
米芾襄陽人終于禮部員外郎致仕書爲本朝第一喜
畫丹陽一帶江山為袖卷如淨名齋圖海岳家山圖皆超
然拔俗有凌雲之姿其子友仁繼其學作水墨横看亦
駸駸有父風右六
顔博文字持約任著作佐郎晚有鄭虔之貶作山水横
看頗有清致在五羊衣食不給至賣畫以自活竟死瘴
鄉右七
吳眞鴈蕩山野人或謂隸赤籍畫龜鶴高妙前無古人
每鬻于市舉止狂異人不能測或邀數倍之價或得錢
輒售人疑其隠于龜也予家有十二龜龜皆有名神采
驚人卓然一絶右八
張遠太原人善畫山水林石專法李成其合處乃亂眞
也江西提舉陳商彦頃官太原得其臨李成壁上四時
景山水八幅清遠恬暢非許郭之流所可望也右九
鄭天民崇寧間士人學董北苑予有山水半幅頗清竒
右十
范正夫字子立忠宣公之猶子德孺之子也善畫馬得
龍眠典刑予有子立所作詩意一幅蓋雪天也極温雅
清麗與晁以道以詩文往還右十一
孫玠趙廣皆舒城人玠受筆法于龍眠廣又受于玠焉
玠畫合處幾于出藍後梁師成引入書藝局一旦馬羣
幾空俄爲人鴆死廣落墨尤超詣予嘗令其作盧楞伽
羅漢磨墨之次連飲數觥落筆如風雨近時所未有也
右十二畫錄廣遺畢庚戌八月中秋譔畢于王
陽谷家手寫于吳中武狀元坊寓廨之東窗
沈存中圖畫歌
畫中最妙言山水摩詰峯巒當面起李成筆奪造化工
荆浩開圖論千里范寬石澗烟林深枯木關仝極難比
江南董元僧巨然淡墨輕嵐爲一體宋迪長于遠與平
王端善作寒江行克明已往道寧逝郭熙遂得新來名
花竹翎毛不同等特出徐熙入神境趙昌設色古無如
王友劉常亦堪逞黃筌居宷及譚宏鷗鷺春葩蜀中景
艾宣孔雀世絶倫梅行思鷄皆妙品惟有長沙易元吉
豈止獐猿人不及鵰鷹飛動羨張涇番馬胡瓌岌然立
濠梁崔白及崔慤蘆鴈屏風供御幄海州徐易魚水科
鱗鬛如生頗難學金陵佛像王齊翰顧德謙名家雅玩
老曹菩薩各精神道士李劉俱偉觀星辰獨尚孫知微
盧氏楞伽亦爲伴勾龍爽筆勢飄颻錦里三人競輝煥
西川女子分十眉宮粧撚線周昉肥堯民擊壤鼓腹笑
滕王蛺蝶相交飛居寧草蟲名浙右孤松韋偃稱世稀
韓幹能爲大宛馬包鼎虎有驚人威將軍曹霸善圖寫
玉花驄馬今傳之馭人相扶似偶語老杜詠入丹青詩
少保薛稷偏工鶴雜品皆竒推石恪戴嵩韓滉能畫牛
小景惠崇烟漠漠唐僧傳古精畫龍毫端想與精神通
拏珠奮身奔海窟鬛如飛火騰虛空忠恕樓臺偏有功
山頭突出華清宮用及象坤能畫鬼觜角鐵面頭鬔鬆
侯翼曾爲五侯圖海山聚出風雲烏爾朱先生著儒服
吕翁碧眼長髭鬚愷之維摩失舊跡但見累世令人模
探微真蹟存一本甘露板壁狻猊枯操蛇惡鬼吐火獸
鑿名道子傳姓吳僧繇殿龍點雙目即時便有雷霆驅
仙翁葛老度溪嶺瀟灑數幅名移居輞川山水并捕魚
長汀亂葦寒疎疎予家所有將盈車高下百品難具書
相傳好古雅君子覩詩觀畫言無虚
米襄陽畫學
大抵畫今時眼生者即以古人向上名差配之似者即
以正名差配之好事者與賞鑒之家爲二等賞鑒家謂
其篤好編閱記錄又復心得或自能畫故所收皆精品
近世人或有貲力元非酷好意作標韵至假耳目于人
此謂之好事者置錦囊玉軸以爲珍祕開之或笑倒余
輒撫案大呌曰慙惶殺人
無名人畫(見戴嵩牛圖外錄)
今人絶不作故事者繇所爲之人不考古衣冠皆使人
發笑古人皆云某圖是故事也蜀人有晉唐餘風國初
以前多作之人物不過一指雖乏氣骨亦秀整林木皆
用重色清潤可喜今絶不復見矣
唐初畫舉人必鹿皮冠縫掖大袖黃衣短至膝長白裳
也蕭翼御史至越見辨才云著黃衣大袖如山東舉子
用證未軟裹白襕也李白像鹿皮冠大袖黃袍服亦其
制
鑒閱佛像故事圖以勸戒爲上其次山水有無窮之趣
尤以烟雲霧景爲佳其次竹木水石其次花草至於士
女翎毛貴游戱閱殊不入清翫家具眼
大略人物牛馬一模便似山水摹皆不成山水心匠自
得處高也
余少收畫(見米元章陽朔山圖外錄)
京西工拙其屏風上山水林木奇古坡岸皴如董源乃
知人稱江南蓋自顧以來皆一樣隋唐及南唐至巨然
不移至今池州謝氏亦作此體
坦然明白易辨者顧陸吳周昉人物滕邊徐唐祝花竹
翎毛荆李關董范巨然劉道士山水戴牛曹韓馬韋馬
亦復難辨蓋相似衆也
蘇氏種瓜圖純畫故事蜀人多作此等畫工甚非閻立
本筆立本畫皆著色而細銷銀作月色布地今人收得
便謂之李將軍思訓皆非也江南李主多有之以内合
同印集賢院印印之蓋收遠物或是珍貴
孫知微作星辰(見知微十一曜圖張丑䟦内)
武岳學吳有古意子洞清元作佛像羅漢善戰掣筆作
髭髮尤工天人畫壁髮彩生動然絹素畫以粉點眼久
皆先落使人惜之南嶽後殿壁天下竒筆
傅古(見圖繪寳鑑他本作傳)龍如蜈蚣董羽龍如魚
東丹王胡瓌(見李贊華人犬圖外錄)
滕昌祐邊鸞徐熙徐崇嗣皆如生黃筌惟蓮差勝雖富
艷皆俗
黃筌畫(見筌龍圖外錄)
易元吉徐熙後一人而已善畫草木葉心翎毛如唐徐
後無人繼世但以猿獐稱可歎或曰畫孝嚴殿壁院人
妬其能只令畫獐猿竟爲人所鴆
鍾峰白蓮居士
李主山水(俱見李後主江山摭勝圖外錄)
唐希雅作林竹韵清楚但不合多作禽鳥又作棘林間
戰筆小竹非善是效其主李重光耳
江南周文矩士女(見文矩戱嬰圖外錄)
董源平淡天眞(見董源瀟湘圖外錄書畫舫内)
董源峰頭(見前圖外錄)
巨然師董源(見董源江南山色圖外錄畫鑒内)
荆浩善爲雲(見浩山莊圖外錄)
關仝人物(見仝仙游圖外錄)
李成師荆浩(見荆浩山莊圖外錄)
李成淡墨
范寬山水(俱見范寬臨流獨坐圖外錄)
王端學關仝人物益入俗
道士牛戩筆墨麤豪縱放亦不俗格固在艾宣惠崇寳
覺張涇之上也
禮部侍郎燕穆之司封郎宋廸直龍圖閣劉明復皆師
李成復古比二公特細秀作松枝而無向背荆楚細甚
秀
趙昌王友之流如無才而善佞士初甚可惡終須憐而
收錄裝堂嫁女亦不棄
趙昌王友譚黌輩得之可遮壁無不爲少程坦崔白侯
封馬賁張自芳之流皆能汙壁茶坊酒店可與周越仲
翼草書同掛不入吾曹議論得無名古筆差排猶足爲
尚友
江南劉常花氣格清秀有生意在趙昌王友之上
江南陳常以飛白筆作樹石有清逸意人物不工折枝
花亦以逸筆一抹爲枝以色亂點花欲奪造化本朝妙
工也
李甲華亭逸人作逸筆翎毛有意外趣木不佳
蘇子瞻常作墨竹(見子瞻萬竿烟雨圖外錄)
王詵學李成(見詵畫卷外錄畫繼内)
嗣濮王宗漢作蘆鴈有佳思
大夫蔣長源作著色山水頂似荆浩松身似李成葉取
眞松爲之如靈鼠尾大有生意石不甚工作凌霄花纏
松亦佳作
章友直善畫龜蛇以篆筆畫亦有意又能以篆筆畫棋
盤筆筆相似其女並能之
伯時病右手(見米元章自寫眞卷外錄)
知音求者只作横挂三尺軸惟寳晉齋中懸雙幅成對
長不過三尺標出乃不爲椅所蔽人行過肩汗不著
凡收畫必先收唐希雅徐熙等雪圖巨然或范寬山水
圖齊整相對者裝堂遮壁乃于其上旋旋掛名筆絹素
大小相當成對者又漸漸掛無對者蓋古畫大小不齊
鋪掛不必端正若晉筆須第二重掛唐筆爲襯乃可掛
也(觀此知昔人好尚今則無須如此)
古畫至唐初(見周昉士女圖外錄)
眞絹色淡雖百破而色明白精神彩色如新惟佛像多
經香烟薰損本色
絹素百破必好畫裂紋各有辨長幅横卷裂紋横横幅
直絹裂紋直各隨軸勢裂也直斷不當一縷歲久卷自
兩頭蘇開斷不相合不作毛掐亦蘇不可僞作其僞者
快刀直過當縷兩頭依舊生作毛起掐又堅紉也濕染
者色棲縷間乾薰者烟臭上深下淺
古畫若得之不脱不須背褾若不佳換褾一次背一次
壞屢更矣深可惜蓋人物精神髮采花之穠艷蜂蝶只
在約略濃淡之間一經背多或失之也
檀香辟濕氣畫必用檀軸有益開匣有香而無糊氣又
辟蠧也若玉軸以古檀爲身檀身重今却取兩片刳中
空合柄軸鑿乃輕輕不損畫常卷必用桐杉佳也軸重
損絹軸不宜用金銀既俗且招盗若桓靈寳不然水晶
作畫挂幅必兩頭墜性重蜀青圓錢雙鶯錦最俗不可
背古畫只背今人裝堂亦俗也
蘇木爲軸以石灰湯轉色歲久愈佳又性輕角軸引蟲
又開軸多有濕臭氣檀犀同匣共發古香紙素既古自
有古香也
尋常畫多中損者縳破故也線褊絛闊指半絲細如綿
者略略縛之烏用力
余家最上品書畫用姓名字印審定眞迹字印神品字
印平生眞賞印米芾祕篋印寳晉書印米姓翰墨印鑒
定法書之印米姓祕玩之印玉印六枚辛卯米芾米芾
之印米芾氏印米芾印米芾元章印米芾氏已上六枚
白字有此印者皆絶品玉印惟著於書帖其他用米姓
清玩之印者皆次品也無下品者其他字印有百枚雖
參用於上品印也自畫古賢惟用玉印
余家晉唐古帖千軸蓋散一百軸矣今惟絶精只有十
軸在有竒書亦續續去矣晉畫必可寳蓋緣數晉物命
所居爲寳晉齋身到則掛之當世不復有矣
書畫不可論價士人難以貨取所以通書畫博易自是
雅致今人收一物與性命俱大可笑人生適目之事看
久即厭時易新玩兩適其欲乃是達者
珊瑚網云太平清話畫者六書像形之一故古人金
石鍾鼎隸篆往往如畫而畫家寫山水寫蘭寫竹寫
梅寫葡萄多兼書法正是禪家一合相也畫用焦墨
生氣韻書以用淡墨生古色此又禪家賓主法也苔
石一人樂卿氏組述
元吳仲圭寫竹說
墨竹之法作幹節枝葉而已而疊葉爲至難於此不工
則不得爲佳畫矣昔見于息齋學士譜中謂須宗文與
可下筆要勁節實按而虛起一抹便過少遲留則必鈍
厚不銛利矣法有所忌學者當知粗似桃葉細如柳葉
孤生並立如义如井太長太短蛇形魚腹手指蜻蜓等
狀均疎均密偏重偏輕之病使人厭觀必使疎不至零
繁不至亂翻正向背轉側低昂雨打風翻各有法度不
可一例塗去如染皂絹然也汝求余墨竹以爲法切不
㤀吾言之諄諄
明董思白畫旨
杜東原先生嘗云繪畫之事胸中造化吐露於筆端恍
惚變幻象其物宜足以啟人之高志發人之浩氣晉唐
之人以爲玩物適情無所關係若曰黼黻皇猷彌綸治
具至於圖史以存鑒戒豈無所關係哉陳後山云晚知
詩畫眞有得却悔歲月來無多亦此意也
畫家六法一曰氣韻生動氣韻不可學此生而知之自
然天授然亦有學得處讀萬卷書行萬里路胸中脫去
塵濁自然丘壑内營成立郛郭隨手寫出皆爲山水傳
神
古人遠矣曹弗興吳道子近世人耳猶不復見一筆况
顧陸之徒其可得見之哉是故論畫當以目見者爲準
若遠指古人曰此顧也此陸也不獨欺人實自欺耳故
言山水則當以李成范寬花果則趙昌王友花竹翎毛
則徐熙黃筌崔順之馬則韓幹李伯時牛則厲范二道
士仙佛則孫太古神怪則石恪猫犬則何尊師周照得
此數家已得竒妙士大夫家或有收其妙迹者價已千
金矣何事求太古之上耳目之所不及者哉
畫與字各有門庭字可生畫不可熟字須熟後生畫須
熟外熟
畫平遠師趙大年重山疊嶂師江貫道皴法用董源麻
皮皴及瀟湘圖點子皴樹用北苑子昂二家法石用大
李將軍秋江待渡圖及郭忠恕雪景李成畫法有小幅
水墨及著色青綠俱宜宗之集其大成自出機軸再四
五年文沈二君不能獨步吾吳矣
朝起看雲氣變幻可收入筆端吾嘗行洞庭湖推篷曠
望儼然米家墨戱又米敷文居京口謂北固諸山與海
門連亘取其境爲瀟湘白雲卷故唐世畫馬入神者曰
天閑十萬疋皆畫譜也
士人作畫當以草隸竒字之法爲之樹如屈鐵山如畫
沙絶去甜俗蹊徑乃爲士氣不爾縱儼然及格已落畫
師魔界不復可救藥矣若能解脫繩束便是透網鱗也
古人自不可盡其伎倆元季高人皆隱於畫史如黃公
望莫知其所終或以仙去陶宗儀亦異人也梅花道人
吳仲圭自題其墓曰梅花和尚後値兵起以和尚墓獨
全樗里子之智與國朝沈啓南文徵仲皆天下士而使
不善畫亦是人物錚錚者此氣韻不可學之說也
昔人評趙大年畫謂得胸中著千卷書更佳又大年以
宋宗室不得遠游每得一新境輒目之曰又是上陵回
也不行萬里路不讀萬卷書看不得杜詩畫道亦爾馬
遠夏圭輩不及元季四大家觀王叔明倪雲林姑蘇懷
古詩可知矣
元季四大家浙人居其三王叔明湖州人黃子久衢州
人吳仲圭錢塘人惟倪元鎮無錫人耳江山靈氣盛衰
故有時國朝名士僅僅戴進爲武林人已有浙派之目
不知趙吳興亦浙人若浙派日就澌滅不當以甜斜俗
輭者係之彼中也
文人之畫自王右丞始其後董源巨然李成范寬爲嫡
子李龍眠王晉卿米南宮及虎兒皆從董巨得來直至
元四大家黃子久王叔明倪元鎮吳仲圭皆其正傳吾
朝文沈則又遠接衣鉢若馬夏及李唐劉松年又是大
李將軍之派非吾曹當學也
以境之奇怪論則畫不如山水以筆墨之精妙論則山
水決不如畫東坡有詩曰論畫以形似見與兒童隣作
詩必此詩定非知詩人余曰此元畫也晁以道詩云畫
寫物外形要物形不改詩傳畫外意貴有畫中態余曰
此宋畫也
丁酉三月十五日余與仲醇在吳門韓宗伯家其子逢
禧携示余顔書自身告徐季海書朱巨川告即海岳書
史所載皆是雙玉又趙千里三生圖周文矩文會圖李
龍眠白蓮社圖惟顧愷之作右軍家園景直酒肆壁上
物耳
畫家之妙全在烟雲變滅中米虎兒謂王維畫見之最
多皆如刻畫不足學也惟以雲山爲墨戱此語似偏然
山水中當著意生雲不可用粉染當以墨漬出令如氣
蒸冉冉欲墮乃可稱生動之韻
畫之道所謂宇宙在乎手者眼前無非生機故其人往
往多夀至如刻畫細謹爲造物役者乃能損夀蓋無生
機也黃子久沈石田文徵仲皆大耋仇英知命趙吳興
止六十餘仇與趙雖格不同皆習者之流非以畫爲寄
以畫爲樂者也寄樂於畫自黃公望始開此門庭耳
嘗謂右軍父子之書至齊梁而風流頓盡自唐初虞褚
輩一變其法乃不合而合右軍父子殆如復生此言大
不易會蓋臨摹最易神會難傳故也巨然學北苑元章
學北苑黃子久學北苑倪迂學北苑一北苑耳而各各
不相似他人爲之與臨本同若之何能傳世也
禪家有南北二宗唐時始分畫之南北二宗亦唐時分
也但其人非南北耳北宗則李思訓父子著色山水流
傳而爲宋之趙幹趙伯駒伯驌以至馬夏輩南宗則王
摩詰始用渲淡一變拗折之法其傳爲張璪荆關董巨
郭忠恕米家父子以至元之四大家亦如六祖之後有
馬駒雲門臨濟兒孫之盛而北宗微矣要之摩詰所謂
雲峰石迹迴出天機筆意縱横參乎造化者東坡贊吳
道子王維畫壁亦云吾於維也無間然知言哉
荆浩河内人自號洪谷子博雅好古以山水專門頗得
趣向爲雲中山頂四面峻厚自撰山水訣一卷語人曰
吳道子畫山水有筆而無墨項容有墨而無筆吾當采
二子所長爲一家之體故關仝北面事之世論荆浩山
水爲唐末之冠蓋有筆無墨者見落筆蹊徑而少自然
有墨無筆者去斧鑿痕而多變態
宋畫至董源巨然脱盡廉纖刻畫之習然惟寫江南山
則相似若海岸圖必用大李將軍北方盤車騾綱必用
李晞古郭河陽朱銳黃子久專畫海虞山王叔明專畫
苕霅景宋時宋迪專畫瀟湘各隨所見不得相混也
趙大年令穰平遠絶似右丞秀潤天成眞宋之士大夫
畫此一派又傳爲倪雲林雖工緻不敵而荒率蒼古勝
矣今作平遠及扇頭小景一以此兩家爲宗使人玩之
不窮味外有味可也
趙大年平遠(見大年江干雪霽圖外錄)
趙令穰伯駒承旨三家合并雖妍而不甜董源米芾高
克恭三家合并雖縱而有法兩家法門如鳥雙翼吾將
老焉
元季四大家以黃公望爲冠而王蒙倪瓚吳仲圭與之
對壘此數公評畫必以高彦敬配趙文敏恐非偶也
張伯雨題元鎮畫云無畫史縱横習氣余家有此幅又
其自題獅子林圖云余與趙君善長商確作獅子林圖
眞得荆關遺意非王蒙輩所夢見也其高自標置如此
又顧謹中題倪畫云初以董源爲宗及乎晚年畫益精
詣而書法漫矣蓋倪迂書絶工緻晚年乃失之而聚精
於畫一變古法以天眞幽淡爲宗要今所謂漸老漸熟
者若不從北苑築基不容易到縱横習氣即黃子久未
能斷幽淡兩言則趙吳興猶遜迂翁其胸次自别也
黃大癡九十而貌如童顔米友仁八十餘而神明不衰
無疾而逝蓋畫中烟雲供養也
山之輪廓先定然後皴之今人從碎處積爲大山此最
是病古人運大軸只三四大分合所以成章雖其中細
碎處甚多要之取勢爲主吾有元人論米高二家山書
正先得吾意
畫樹之竅只在多曲雖一枝一節無有可直者其向背
俯仰全於曲中取之或曰然則諸家不有直樹乎曰樹
雖直而生枝發節處必不都直也董北苑樹作勁挺之
狀特曲處簡耳李營丘則千屈萬曲無復直筆矣
畫樹木各有分别如畫瀟湘圖意在荒遠滅没即不當
作大樹及近景叢木畫五岳亦然如畫園亭景可作楊
柳梧竹及古檜青松若以園亭樹木移之山居便不稱
矣若重山複嶂樹木又當直枝直幹多用攢點彼此相
藉望之模糊鬱葱似入林有猿啼虎嘷者乃稱至春夏
秋冬風晴雨雪又不在言也
畫家以古人爲師已自上乘進此當以天地爲師每朝
看雲氣變幻絶近畫中山山行時見竒樹須四面取之
樹有左看不入畫而右看入畫者前後亦爾看得熟自
然傳神傳神者必以形形與心手相湊而相忘神之所
託也樹豈有不入畫者特畫史收之生絹中茂密而不
繁峭秀而不寒即是一家眷屬耳
董北苑畫樹都有不作小樹者如秋山行旅是也又有
作小樹但只遠望之似樹其實憑點綴以成形者余謂
此即米氏落茄之源委蓋小樹最要淋漓約略簡於枝
柯而繁於形影欲如文君之眉與黛色相參合則是高
手也
枯樹最不可少時於茂林中間出乃見蒼秀樹雖檜栢
楊柳椿槐要得鬱鬱森森其妙處在樹頭與四面参差
一出一入一肥一瘦處古人以墨畫圈隨圈而點綴正
爲此也
古人云有筆有墨筆墨二字人多不曉畫豈有無筆墨
者但有輪廓而無皴法即謂之無筆有皴法而不法輕
重向背明晦即謂之無墨古人云石分三面此語是筆
亦是墨可參之
遠山一起一伏則有勢疎林或高或下則有情此畫訣
也余蓋欲拈出以示人惜未有知其解者
畫人物須顧盼語言花果迎風帶露禽飛獸走精神脱
真山水林泉清閒幽曠屋廬深邃橋渡往來山脚入水
澄明水源來歴分曉有此數端即不知名定是高手
宋人多寫垂柳又有點葉柳不難畫只要分枝頭得勢
耳點柳之妙在樹頭圓鋪處只以汁綠漬出又要森蕭
有迎風搖颺之思其枝須半明半暗又春二月柳未垂
條秋九月柳已衰䬃俱不可混設色亦須體此意也
盧鴻又名盧乙字浩然唐玄宗時隱於嵩山應詔入長
安見帝不拜宰相使人問之曰禮者忠信之薄不欲以
薄待君父耳除諫議大夫不受還山爲構草堂堂有十
景鴻皆自爲賦又善畫畫與王右丞埒故世傳草堂圖
多名人所轉相臨撫也
輞川粉本行世者横卷耳余以卷中諸景收爲長軸如
李伯時白蓮社圖然以輞口莊爲主
余在長安苑西草堂所臨郭恕先畫粉本也恨未設色
與點綴小樹然布置與眞本相似
郭忠恕谿山行旅圖余得之長安館師韓宗伯見而竒
之謂此圖如滄海沈珠荆山韞玉卞和一出眞足絶凡
余每歎服斯言乙巳春作此小幅如與古人有合
余家有董源溪山圖墨法沈古今日鄂渚官舍凉風乍
至齋閣蕭閒捉筆倣之元畫不能將之行裝追憶其意
他日取以相質不知離合何如也
余家有董源谿山行旅圖沈石田曾倣之文待詔所謂
生平見北苑畫山得半幅即此圖也今日在西郊抱珠
樓遠眺城隂秀峰如簇川原蒼莽一片江南畫派信筆
作此殊愧出藍
宋元名畫余所藏各家甚備惟燕文貴小景未見耳昨
年於潘侍御翔公邸舍見溪山風雨圖行筆潤秀在惠
崇巨然之間借觀旬日寫此圖以擬之
上元後三日友人以巨然松隂論古圖售於余者余懸
之畫禪室合樂以享同觀者復秉燭掃二圖厥明以示
客客曰君參巨然禪幾於一宿覺矣
余寫此圖用李成寒林法李出於右丞故自變法超其
師門禪家呵稱見過於師方堪傳授者也
昨歲在石湖寫此圖今携至西湖展觀乃絶似兩峰六
橋景界惟是積雨連旬煙霏不開與李營丘畫法無當
須米家父子可爲傳神也
李成畫偏頭關在萬金吾邦孚家余在長安借臨今倣
其意爲此
關仝畫爲倪迂之宗余嘗見趙文敏扣角圖倣關筆皆
用横皴如疉糕坡乃知倪所自出也
余家有關仝秋林暮靄圖絹色已剝落獨存其風骨尚
足掩暎宋代名手數輩元季惟倪迂得其意雖荒率墨
戱非工細者所能庶幾也
右東坡先生題王晉卿畫晉卿亦有和歌詩特奇麗東
坡爲再和之意當時晉卿必自畫二三本不獨爲王定
國藏也今皆不傳亦無復副本在人間雖王元美所自
題家藏烟江圖亦自以爲與詩意無取知非眞矣余從
嘉禾項氏見晉卿瀛山圖筆法似李營丘而設色似李
思訓脱去畫史習氣惜項氏本不戒於火已歸天上晉
卿迹遂同廣陵散矣今爲想像其意作烟江疊嶂圖於
時秋也輒從秋景於所謂春風摇江天漠漢等語存而
弗論矣
雲山不始於米元章蓋自唐時王洽潑墨便已有其意
董北苑好作烟景烟雲變没即米畫也余於米芾瀟湘
白雲圖悟墨戱三昧故以寫楚山王晉卿寫武昌樊口
景
米元章作畫一正畫家謬習觀其高自標置謂無一點
吳生習氣又云王維之跡殆如刻畫眞可一笑蓋唐人
畫法至宋乃暢至米家又變耳余雖不學米畫恐流入
率易兹一戱倣之猶不敢失董巨意善學下惠頗不能
當也
米元暉自謂墨戱足正千古畫史謬習雖右丞亦在詆
訶致有巨眼余以意爲之聊與高彥敬上下非能盡米
家父子之變也
余養疴山齋黃石公數襆被相過爲消寥寂之況偶出
絹素強余寫米家山燭下塗抹僅似其荒率天眞耳六
法未能僃也
余在山中先後六年雖自閒遠每苦筆墨徵索者無寧
日不能作鐵門限之也鄂渚官署雖依鳳山之麓北望
翠屏在眼松聲鳥語居然林樾又鮮過客終日掩關得
從夙好今年避暑無事遂作數圖此幅則以許中舍攜
趙伯驌萬松金闕卷見示故倣之耳
余家有趙伯駒春山讀書圖趙大年江鄉清夏圖今年
項晦甫復以趙子昂鵲華秋色卷見貽余兼採三趙筆
意爲此圖然趙吳興已兼二子余所學則吳興爲多也
圖畫譜載尚書能畫者宋時有燕肅元有高克恭在本
朝余與鼎足若宋迪趙孟頫則宰相中烜赫有名者
高彥敬尚書載吾松上海誌元末避兵子孫世居海上
余曾祖母則尚書之雲孫女也今日詣竹岡先塋宣三
品贈誥念余仕路邅迴未及貤恩曾祖父母展拜之次
慙負高孺人在時摩頂懸記之語且余好爲山水小景
似亦有因歸舟寫此付孫庭收貯以見志勝國名手以
趙吳興爲神品而雲林以鷗波房山所稱許者或有異
同此繇未見房山眞跡耳余得大姚村圖乃高尚書眞
跡烟雲淡蕩格韻俱超果非子久山樵所能夢見也爲
此圖以倣之
余嘗見勝國時推房山鷗波居四家之右而吳興每遇
房山畫輒題品作勝語若讓伏不置者顧近代賞鑒家
或不謂然此繇未見高尚書眞跡耳今年六月在吳門
得其巨軸烟雲變滅神氣生動果非子久山樵所能夢
見因與道寅爲别訪之容安草堂出精素求畫畫成此
圖即高家法也觀者可意想房山規模於百一乎
詩在大癡畫前畫在大癡詩外恰要三百餘年翻身出
世作怪沈啟南曾有此圖余以意爲之并書六言絶
王叔明畫從趙文敏風韻中來故酷似其舅又汎濫唐
宋諸名家而以董源王維爲宗故其縱逸多姿又往往
出文敏規格之外若使叔明專門師文敏未必不爲文
敏所掩也因畫叔明筆意及之
余爲仲醇摹雲林一幅題云仲醇悠悠忽忽土木形骸
絶似嵇叔夜求之近代惟懶瓚得其半耳仲醇好懶瓚
畫以爲在子久山樵之上政是識韻人了不可得余爲
寫雲林山景一似呂安命駕
余頃馳車彭城不勝足音之懷又有火雲之苦迴馭谷
水塔上養疴三月而仲醇挾所藏木癭罏王右軍月半
帖眞蹟吳道子觀音變相圖宋板華嚴經尊宿語錄示
余丈室中惟置一牀相對而坐了不蓄筆硯既雨窗靜
閴吳門孫叔達以畫事屬余紀遊爲寫迂翁筆意即長
安游子能有此適否
此倣倪高士筆也雲林畫法大都樹木似營丘寒林山
石宗關仝皴似北苑而各有變局學古人不能變便是
籬堵間物去之轉遠乃繇絶似耳
迂翁畫在勝國時可稱逸品昔人以逸品置神品之上
歴代惟張志和可無愧色宋人中米襄陽在蹊徑之外
餘皆從陶鑄而來元之能者雖多然禀承宋法稍加蕭
散耳吳仲圭大有神氣獨雲林古淡天然米癡後一人
也
此倪元鎮畫余於海上顧氏見之書作歐陽信本體畫
作董北苑體亭中著兩人有小印雲林字皆與他雲林
畫不類今日姜神超以粉本見示遂臨之
懿卜爲余談劉沖倩鑑園之勝因作此圖却寄余將爲
山隂之遊他時以相質不知果有當否鑑湖一曲未聞
有李白詩王維畫紀勝太白亦惟風流季眞之句不足
以配天姥夢遊篇也鑑園主人能爲余作楚詞題畫則
甚善
渭川一竿發明王之夢及其千畆遂作素封竹亦時而
俗此美箭種竹獨取淇園耳園在蕺山之上大都挾江
山之勝與永和羣賢翰墨風流横絶海上之稱名園者
余尤意傾則以其爲文安相國之裔傳家無厚業宛然
師儉花不姚魏石不平泉喬木萬株不河陽而僅寄情
於此君以俎豆文安於洛陽司馬間語不云乎公侯之
後必復其始是在美箭矣宋趙伯駒爲君實獨樂園圖
李伯時自爲龍眠山莊圖而子由爲題絶句如右丞輞
川圖余未暇過江覽小淇澳之槩因懿卜視圖書此若
賦詩寫景以待異日
延陵村在茅山之東有張從申碑從申唐大歷時司直
趙子固稱其書品在李北海之右玄靖天師碑與延陵
季子此碑皆在華陽筆法類徐浩三藏法師碑延陵碑
蕭定作也略曰聽樂辨列國之興亡審賢知世數之存
没掛劒示不言之信避國保無欲之眞玄風可想至德
如存云旁有四賢以祠季子董永韋昭與王素而四癸
亥二月畫於朱陽舟次因命之延陵村圖并書此
宋人有温公獨樂園圖仇實甫有摹本蓋宋畫院界畫
樓臺少有郭恕先趙伯駒之韻非余所習兹以董北苑
黃子久法寫岳陽樓圖欲其眞率當彼巨麗耳
余與平原程黃門以使事過江南一日閣輿道上陂陀
迴複峰巒孤秀下有平湖澄碧萬頃湖之外長江吞吐
征帆點點與鳥俱没黃門曰此何山也余曰其齊山乎
蓋以江涵秋水測之果然
趙文敏黃鶴山樵皆有青弁圖余遊弁山維舟其下知
二公之畫各能爲此山傳寫神照然山川靈氣無盡余
於二公筆墨蹊徑外别構一境未爲蛇足也
郭河陽論畫山有可望者有可游者可居者可居則更
勝矣以其能令人起高隱之思也江南諸山以九子爲
可望齊山爲可游若可居者惟洞庭兩山耳余歸將卜
築老焉此圖所以志也
范爾正新構草堂於雲隱蘭若之旁屬余顔其額余題
之曰尋雲莊蓋取謝公詩所謂尋雲陟累榭隨山望菌
閣不對芳尊酒還向青山郭首夏自滸墅宿爾正山房
因圖此幅乃學僧巨然異時存一清話耳
李思訓寫海外山董源寫江南山米元暉寫南徐山李
唐寫中州山馬遠夏圭寫錢塘山趙吳興寫霅苕山黃
子久寫海虞山若夫方壺蓬閬必有羽人傳照余以意
爲之未知似否
幽亭秀木古人嘗繪圖世無解其意者余爲下註脚曰
亭下無俗物謂之幽木不臃腫經霜變紅黃葉者謂之
秀昌黎云坐茂樹以終日當作嘉樹則四時皆宜霜松
雪竹雖凝寒亦自堪對
簡文云會心處不在遠翳然林木便自有濠濮間想也
覺鳥獸禽魚自來親人余過仲醇歲寒齋中大不容斗
而花竹娟秀魚鳥近人焚香啜茗有象外之致此非所
爲會心不在遠者耶喜而作此圖
水作羅浮磬山鳴于闐鐘此太白詩何必右丞詩中畫
也畫中欲收鐘磬不可得但衆山之響在定境時有耳
圓通正自覓解人不易
山下孤烟遠村天邊獨樹高原此王右丞句也非吾家
北苑與高房山不能摹寫近時以來得其緒餘者寥寥
不聞余所以寫詩中有畫即畫中有詩意此圖然非右
丞不能為
坐茂樹以終日濯清泉以自潔趙吳興嘗補圖所謂大
丈夫得志之樂未有圖之者余書昌黎全序因爲山水
以弁之亦僅摹吳興畫境耳
掃地焚香閉閣眠簟紋如水帳如烟客來睡起渾無事
捲起西窗浪接天東坡先生絶句當是居黃時作趙伯
駒與吳興趙文敏皆爲圖之余此幅亦學千里畫法也
鄂渚公署去黃百餘里江上晴窗尤入東坡詩境
赤日無閒人綠天有傲士種樹不幾株清凉總相似此
綠天菴詩也余夏日北窗坦腹展玩是圖兼爲臨之頗
得清凉滋味
余之游長沙也往返五千里雖江山映發蕩滌塵土而
落日空林長風駭浪感行路之艱犯垂堂之誡者數矣
古有風不出雨不出三十年不蓄雨具者彼何人哉先
是余之游檇李也爲圖崑山讀書臺小景尋爲人奪去
及是重倣巨然筆意以志余慕余且倒衣從之不作波
民老也
余以至後三日與陳仲醇唐元徵張兼之同處谷水至
婁江信宿元徵先别余兩三人稍逗帆觀米元章樂圃
先生志王晉卿烟江疉嶂圖自後泊舟吳山徧採諸勝
意興所至輒爾潑墨凡爲仲醇作畫十餘幅歸已經月
矣因識歲月
此余壬辰癸巳爲庶常請告家居多暇與顧中舍宋太
學借畫臨倣之筆所謂粉本用貯奚囊者不下數十幅
遺散漸盡止存此耳自是蓄畫頗多臨摹反不及前武
帝既得相如平平耳非復讀賦詩時庶幾遇之之意也
攤燭作畫正如隔簾看月隔水看花意在遠近之間亦
文章法也
晉陵道中望遠岫平林坡陀溪岸一一如畫秋色正佳
舟行間適隨意拈筆遂得十景
畫中詩惟右丞得之兼工者自古寥寥余雅意六法而
氣韻生動吾莫猶人獨所心醉大癡山水此冊皆有其
意矣
米敷文題瀟湘圖云生平有著色袖珍卷爲翟伯夀所
豪奪盟于天而後歸之今不知安在余擬之爲米家山
已復雜元人法正可出入懷袖
畫家右丞如書家右軍(見王維江山雪霽圖䟦)
右丞山水入神品(見王維江干雪意圖䟦)
王右丞詩云宿世謬詞客前身應畫師余謂右丞雲峰
石迹迥出天機筆思縱横參乎造化唐以前安得有此
畫師也
宋時名手如巨然李范諸公皆有漁樂圖此起於烟波
釣徒張志和蓋顔魯公贈志和詩而志和自爲畫此唐
勝事後人蒙之多寓意漁隱耳元季尤多蓋四大家皆
在江南葭菼間習知漁釣之趣故也(張志和畫漁翁夜傍西巖宿詩)
五代時僧惠崇與宋初僧巨然皆工畫山水巨然畫米
元章稱其平淡天眞惠崇以右丞爲師又以精巧勝江
南春卷爲最佳一似六度中禪一似西來禪皆畫家之
神品也惠生博雅好古獲此竒跡惠公似得主人矣
此卷余以丁酉六月得於長安
余以丙申持節吉藩(俱見董北苑瀟湘圖䟦)
余家有董源龍宿郊民圖(見北苑本圖外錄)
郭恕先樓閣山水可謂人巧極天工錯非李嵩輩所能
夢見也此圖似金焦境界或疑不類余曰君曾見五代
時金焦即當首肯耳
余在廣陵見司馬端衡畫山水細巧之極絶似李成多
宋元題䟦畫譜俱不載以此知古人之逃名王弇州嘗
䟦作張端衡後見陸放翁集始知其誤䟦畫最非易事
夏圭師李唐更加簡率如塑工所謂減塑者其意欲盡
去模擬蹊逕而若滅若没寓二米墨戱於筆端他人破
觚爲員此則琢員爲觚耳
李成晴巒蕭寺文三橋售之項子京全法王維今歸余
處細視之其名董羽也
營丘山水危峰奮起蔚然天成喬木倚磴下自成隂軒
暢閒雅悠然遠眺道路深窈儼然深居用墨頗濃而皴
散分曉凝坐觀之雲烟忽生澄江萬里神變萬狀余嘗
見一雙幅每對之不知身在千巖萬壑中
趙令穰江鄉清夏卷筆意全倣右丞余從京邸得之日
閱數過覺有所會趙與王晉卿皆脱去院體以李咸熙
王摩詰爲主然晉卿尚有畦逕不若大年之超軼絶塵
也丙申七月三十日奉旨持節封吉府渡錢塘次馬氏
樓待潮多暇出此卷臨寫因題後
先是余過嘉興觀項氏所藏晉卿瀛山圖至武林觀高
氏所藏郭恕先輞川圖二卷皆天下傳誦北宋名蹟以
視此卷不無退舍蓋瀛山圖筆細謹而無澹蕩之致輞
川多不皴惟有鈎染猶是南宋人手跡余在京師往來
於懷至形夢寐及是獲披覯再過始知營平所言百聞
不如一見眞老將語也此聊以論畫耳類是者更何限
人須自具法眼勿隨人耳食也
此卷爲王越石以倪迂設色山水易去猶恐新都多收
藏家轉入素封手不韻今又爲遜之璽卿所收得所歸
矣第景純夢中之錦爲江令割截多盡且奈何
昔李伯時西園雅集圖有兩本一作於元豐間王晉卿
都尉之第一作於元祐初安定郡王趙德麟之邸余從
長安買得團扇上者米襄陽細楷極精但不知何本又
别見仇英所摹文休承䟦後者
宋趙千里設色桃源圖卷昔在庚寅見之都下後爲新
都吳太學所購余無十五城之償惟有心艷乃觀此仇
英臨本精工之極眞千里後身雖文太史悉力爲之未
必能勝語曰巧者不過習者之門信矣余後休承六十
三年而余獲觀於東郡王長公所每觀唐人山水皴法
皆如鐵線至於畫人物衣紋亦如之此祕自余逗漏從
無拈出者休承雖解畫不解恭此用筆訣也長公具眼
又多蓄唐宋蹟以余爲何如
米南宮襄陽人自言從瀟湘得畫境已隱京口南徐江
上諸山絶類三湘奇境墨戱長卷今在余家余洞庭觀
秋湖暮雲良然因大悟米家山法
高房山多瓦屋米家多草堂以此爲辨此圖瀟灑出塵
非南宮不能作
米元暉作瀟湘白雲圖(見董文敏巴陵舟次畫自題)
米元暉又作海岳菴圖謂於瀟湘得畫境其次則京口
諸山與湘山差類今海岳圖亦在行笈中元暉未嘗以
洞庭北固之江山爲勝而以其雲物爲盛所謂天閑萬
馬皆吾師也但不知雲物何以獨於兩地可以入畫或
以江上諸名山所憑空闊四天無遮得窮其朝朝暮暮
之變態耳此非靜者何繇深解故論書者曰一須人品
高豈非品高則閒靜無他好縈故耶
此梵隆之筆蓋龍眠高足如北苑之有巨然皆不讓於
師者凡得四軸而有端平間一題偈實非端平間畫師
所能措也
張擇端清明上河圖(見擇端本圖外錄)
余二十年見此圖於嘉興項氏以為文敏一生得意筆
不減伯時蓮社圖每往來於懷今年長至日項晦伯以
扁舟訪余攜此卷示余則蓮社先在案上互相展視咄
咄歎賞晦伯曰不可使延津之劔久判雌雄遂屬余藏
之戱鴻堂
吳興此圖兼右丞北苑畫法(見趙松雪鵲華秋色圖䟦)
趙集賢畫為元人冠冕獨推重高彦敬如後生事名家而
倪迂黃子久畫云雖不能夢見房山特有筆意則高尚書
之品幾與吳興埒矣高乃一生學米有不及無過也
詩至少陵書至魯公畫至二米古今之變天下之能事
畢矣獨高彦敬兼有衆長出新意於法度之中寄妙理
於豪放之外所謂游刃餘地運斤成風古今一人而已
梅花道人吳仲圭畫(見仲圭漁父圖零冊䟦)
此幅余爲庶常時見之長安邸中已歸雲間復見之顧
中舍仲方所仲方諸所藏大癡畫盡歸於余獨存此耳
觀大癡老人自題亦是平生合作張伯雨評云峰巒渾
厚草木華滋以畫法論大癡非癡豈精進頭陀而以釋
巨然爲師者耶不虛也(陡壑密林圖)
畫家初以古人爲師(見黃子久天池石壁圖䟦)
此吾松顧中舍名正誼之所藏也中舍持入長安爲川
中郭民部所購顧舍人每向余惋惜忽忽二十年客有
游蜀者得之歸江南舍人已千古矣楚弓楚得以故復
收之(子久陽明洞天圖)
黃子久有三教堂所至之處三教高流皆就之談道機
鋒電發其博學乃爲畫所掩耳
黃子久畫以余所見不下三十幅要之浮巒暖翠第一
雲林生平不畫人物惟龍門僧一幅有之亦罕用圖書
惟荆蠻民一印者其畫遂名荆蠻民今藏余家
雲林畫江東人以有無論清俗余所藏秋林圖有詩云
雲開見山高木落知風勁亭下不逢人夕陽澹秋影其
韻致超絶當在子久山樵之上
雲林山水早歲學北苑後乃自成一家圖繪寳鑑以爲
師馮覲覲閹人耳雲林負氣節必不師其畫
梁溪華學士收藏法書名畫爲江南冠檇李項子京後
起與之鬭勝元季四大家無所不有惟倪迂畫寥寥畫
猶易致畫卷絶少項所藏獅子林圖華則鶴林圖耳文
太史父子嘗欲兩家合併爲一各不相下獅子林爲京
口張修羽所收余數訪華文伯於東臯亭山出此見示
如徐洪客一見唐文皇心降神伏咄咄歎賞文伯覺余
雅好便以見歸幾同豪奪豈亦學士公點頭相許爲同
官同味令其文孫作米老捐硯山故事耶
石田先生於勝國諸賢名蹟無不摹寫亦絶相似或出
其上獨倪迂一種淡墨自謂難學蓋先生老筆密思於
元鎮若淡若疎者異趣耳獨此幅蕭散秀潤最爲逼古
亦平生得意筆也
寫生與山水不能兼長惟黃要叔能之余所藏勘書圖
學李昇金盤鵓鴿學周昉皆有奪藍之手我朝則沈啓
南一人而已此冊寫生更勝山水間有本色然皆眞虎
也
相如之賦昔人稱爲勸百風一此冊子畏之畫似勸希
哲之詩似風又幾於詈矣若夫王嬙以女兵柔(闕)薛濤
以才媛娛賓不在亡國敗家之列當置輕典否則不免
重儓之誚(唐伯虎絶代名姝圖)
子昂嘗有創爲即工者題畫卷有曰余嘗畫馬未嘗畫
羊子中強余爲此不知合作否此卷特爲精妙故知氣
韻必在天生非虛也
李思訓畫一魚甫完未施藻荇之類有客扣門出看尋
入失去畫魚使童子覓之乃風吹入池水拾視之惟空
紙耳後嘗戱畫數魚投池内經日夜終不去
王西園爲吾郡先輩名流蓋與錢鶴灘同時訓倡甚有
高韻余得其日紀數冊每遇書畫題詠隨手紀錄如周
密烟雲過眼錄之類想見其人絶去俗事山水畫亦老
筆紛披似啓南本色此寫生四種拙中有巧非時師所
能湊泊也後有孫漢陽周山人宋居士各爲寫生似欲
與爭席恐非野老所堪然古質今妍各有獨詣未可抹
殺前人草創之力余不工花草畫以意定如此
江南顧大中嘗於南陵廵捕舫子上畫樊川南陵水面
詩意時大中未知名人莫加重後爲客竊去乃共歎惋
余曾見文徵仲畫此詩意題曰吾家有趙榮禄仿趙伯
駒小幅畫法妙絶間一摹之殊愧不似今余不復見徵
仲筆去二趙可知矣
管夫人墨竹世多有之余見山廬繡佛圖亦工山水今
復見此佛像及小楷皆有法度雖文敏續書數十行無
能遠過也白石翁䟦筆法不減涪翁垂始當作無始或
偶然筆誤耳
姚氏月華筆札之暇時及丹青花卉翎毛世所鮮及嘗
爲楊生畫芙蓉約略濃淡生態逼眞然聊復自娛人不
獲多見也
花品從衆香國中來臨風獨笑足令姚魏氣短便有羣
芳競妬其品自絶(畫海棠)
趙子固畫水仙欲與楊無咎梅花作敵子固南宋人周
草窗廖瑩中極重其品曾刺舟嚴陵灘下見新月出水
大笑云此文公所謂綠淨不可唾乃我水仙出現也
昔見周貞靜先生小景雲山十餘幅絶類米虎兒高尚
書及是又見行草書不減蘇玉局黃涪翁與其詩得三
絶曾游楚中以一瓣香薦於先生遺愛祠少時讀先生
論數十篇至今不忘如此前輩風流今日殆盡良可興
慨
錢舜舉山水師趙令穰人物師李伯時皆稱具體趙文
敏嘗從之問畫法宋進士不仕元者此卷得李伯時筆
或亦臨本蓋伯時畫阿羅漢粉本流傳勝國時尚多也
右仇實父臨趙伯駒光武渡河圖衷於李伯時單騎見
(闕)與陳居中文姬歸漢二圖之間位置古雅設色妍麗
爲近代高手第一
道君皇帝以積墨寫石凡有六品後敷文學士小米䟦
於海岳菴中不似人間鈎勒法也然石田翁則云畫石
須用皴如寫大山則雋永有味漢陽先生嗜石不減米
顛生平畫石甚多獨此卷悉摹宣和所藏宣和一生寳
石皆爲(闕)騎輦入黃沙白草此石出漢陽不知傳流幾
千百年信乎翰墨之(闕)眞堪與萬乘埓也
唐李德裕採天下怪石聚之平泉别墅遺誡後昆曰有
以平泉石輕與人者非佳子弟也内一醒酒石尤珍愛
之醉則踞焉今漢陽之寳石似不少遜而畫石疑較勝
唐詩云寒姿數片竒突兀曾作秋江秋水骨又云雪盡
身還瘦雲生勢不孤此頗足以狀石
昔人評石之竒曰透曰漏吾以知畫石之訣亦盡此矣
趙文敏常爲飛白石又常爲捲雲石又爲馬牙鈎石此
三種足盡石之變孫漢陽推其意爲此冊若使米公見
堪僕僕下拜
此羅漢婁水生弇山先生所藏乃吾友丁南羽游雲間
時筆當爲丙子丁丑年如生力駒順風鴻非復晚歲枯
木禪也詩文書畫少而工老而淡淡勝工不工亦何能
淡東坡云筆勢崢嶸文采絢爛漸老漸熟乃造平淡實
非平淡絢爛之極也觀此卷者當以意求之
衆生有胎生卵生濕生化生余以菩薩爲毫生蓋從畫
師指頭放光拈筆之時菩薩下生矣佛所云種種意生
身我說皆心造以此耶南羽在余齋中寫大阿羅漢余
因贈印章曰毫生館(丁南羽白描羅漢)
余嘗與眉公論畫畫欲暗不欲明明者如觚棱鈎角是
也暗者如雲横霧塞是也眉公胸中素具一丘壑雖草
草潑墨而一種蒼老之氣豈落吳下之畫師甜俗魔境
耶同觀者修微王道人也
余以辛卯之秋游武夷曾爲雲窩二律詩獨未爲圖耳
今見遜之此圖追蹤子久烟雲奔放林麓深密實爲畫
中之詩三十年前眼境重新坐收幔亭竒致歎服歎服
(題王遜之接筍峰圖)
沈石田每作迂翁畫其師趙同魯見輒呼之曰又過矣
又過矣蓋迂翁妙處實不可學啓南力勝於韻故相去
猶隔一塵也遜之爲迂翁蕭疎簡貴如此圖者假令啓
南見之當咄咄歎賞
余以丙申冬得黃子久富春大嶺圖卷以丙寅秋得沈
啓南倣癡翁富春卷相距三十一年二卷始合初聞白
石翁有出藍之能乃多本家筆又雜以米家墨戱其肖
似者過半不若遜之此圖氣韻位置遂欲亂眞也丁卯
夏五日雨窗觀長蘅鑒定(闕)書此以志崇慕
李孝廉長蘅清修素心人也平生交有二孟陽一爲程
孟陽善畫一爲鄒孟陽善鑒畫過於程蓋程以能畫故
不受法縛而鄒孟陽居六橋三竺湖山間每長蘅游屐
所至必與之俱乘頽然微醉有意放筆時輒以紙墨應
無論合作與否收貯如頭目腦髓果有以十五城易者
知其必不爲割好也長蘅以山水擅長余所服膺乃其
寫生又有别趣如此冊者竹石花卉之類無所不僃出
入宋元逸氣飛動嗟嗟其人千古其技千古而孟陽爲
慶卿之漸離其交道亦是千古可傳也
勝國時畫道獨盛於越中若趙吳興黃鶴山樵吳仲圭
黃子久其尤卓然者至於今乃有浙畫之目鈍滯山川
不少邇來又復矯而事吳裝亦文沈之賸馥耳伯玉此
冊行筆破墨種種自超可謂剗俗入雅故當名家伯玉
寒士然從項氏弟兄游多見項子京所藏名畫遂爾有
得吾友陳道醇特好之
畫家以神品爲宗極又有以逸品加於神品之上者曰
出於自然而後神也此誠篤論恐護短者竄入其中士
大夫當窮工極妍師友造化能爲摩詰而後爲王洽之
潑墨能爲營丘而後爲二米之雲山乃足關畫師之口
而供賞音之耳目楊龍友生於貴竹獨破天荒所作台
蕩等圖有宋人之骨力去其結有元人之風雅去其佻
余訝以爲出入巨然惠崇之間觀止矣龍友一日千里
春秋甚富未見其止不知分手之後變化若何余畫禪
室中專待溪藤一幅與摩詰同供養耳
王摩詰十九賦桃源行潘安仁三十作閒居賦孔彰今
年三十爲招隱詩志在林泉聲出金石其詩則取材於
選程格於唐奄有摩詰安仁之長而若置身於輞川莊
河陽别業以終老無朝市慕者雖年三十而摩詰安仁
晚歲﨑嶇涉世賦白首同所歸安得舍塵網之句蚤分
迷悟矣惟是詞之品雖懸畫師之習猶在其山川長卷
不免乞靈於右丞然又出入荆關規模董巨細密而不
傷骨奔放而不傷韻似未以輞川爲竟者他時如韋蘇
州李晞古之大年詩畫更當何若以此少年之筆爲劵
可也
王叔明爲松雪甥居吳興最近太湖屢游東西洞庭兩
山嘗見其谿橋玩月圖又名具區林屋圖皆摹王右丞
石穴嵌空樹枝刻畫爲未變唐法也原之精於繪理自
出筆意一洗黃鶴老人氣習蒼莽秀潤君家顧長康眞
有種耶
李昭道一派爲趙伯駒伯驌精工之極又有士氣後人
倣之者得其工不能得其雅若元之丁野夫錢舜舉是
已蓋五百年而有仇實父在昔文太史亟相推服太史
於此一家畫不能不遜仇氏故作以賞鑒增價也實父
作畫時耳不聞鼔吹闐駢之聲如隔壁釵釧不顧其術
亦近苦矣行年五十方知此一派畫殊不可習譬之禪
定積刦方成菩薩非如董巨米三家可一超直入如來
地也
古人論畫(見項易菴畫聖冊䟦)
吾鄉米文豹以韜鈐爲冠軍常待詔闕下仰畫蘭自給
畫蘭深得文太史風韻今仕於閩獨不見其寫九節蘭
豈懷鄉結夢習此谷中草本耶且澗蘭以海禁鮮至猶
待將軍盪平海寇復還舊觀耳
古人左圖右書自虞舜時已有作繪彰施之論近代白
沙先生尤工畫梅講學家宗玩物喪志語幾所謂殺風
景漢玄水獨取濓洛新安絶句詩寫爲八景一經點綴
便自風流不減輞川龍眠諸名蹟以爲臥遊其間無關
浴沂悟境有進技者矣余好古人畫至爲人摹入中山
篋不免作此語護短玄水觀之無俗不眞即藝成道或
以此有取於余也
吾郡畫家顧仲方中舍最著其游長安四方士大夫求
者填委幾欲作鐵門限以却之得者如獲拱璧今原之
長公元慶踵其家風有出藍之能又以精工佐其古雅
如王氏之有羲獻竒矣竒矣
書有法帖尚可意求至於畫道必托縑素非木石雕鐫
所能傳者今宋元名筆一幛百金鑒定少譌輒收贋本
而淺學之流朝事執筆夕以自標或曰此學范關此學
董巨殊可慚惶亦聞王安道之事乎安道精於醫自謂
天下少雙聞秦中有國醫不遠千里爲之傭保凡及三
年莫窺其際一日忽佐片言國醫駭之曰子非王安道
乎相視而笑安道遂縱游華山作圖四十幅而歸翰墨
之事談何容易也(林雪畫)
歲在己亥余北歸過汶上時于文定公以東平李室名
道坤者所作山水花卉冊見示託路大夫求余䟦北方
畫學自李夫人創發亦書家之有李衛奇矣奇矣山居
荏苒幾三十年乃聞閨秀之能畫史者一再出又皆著
於武林之西湖初爲林天素繼爲王友雲彼如北宗臥
輪偈此如南宗慧能偈或對境心不起或對境心數起
皆菩提增長求女人相了不可得然天素秀絶吾見其
止友雲澹宕特饒骨韻假令嗣其才力殆未可量惜其
身世猶繞樹三匝非然明二三君子爲之金湯何自磨
磚作鏡余又惜于東阿雖度外憐才不遑見獻花天女
聽其說法與余同耳(林下風畫)
趙承旨畫滚馬管夫人隔垣窺公作滚馬形自此絶筆
蓋傳神之妙能使生馬之神收入筆端杜工部丹青引
所謂花驄却在御榻上圉人太僕皆惆悵也李伯時畫
馬秀鐵面呵之恐串習既久或墮馬趣則子昂變形益
自可信吾邑顧太學家有鍼聖繡此八駿圖雖子昂用
筆不能辦亦當代一絶余每勸太學令多繡大士像以
助生天作佛之因正如秀鐵面說法耳
董北苑僧巨然都以墨染雲氣有吐吞變滅之勢米氏
父子宗董巨然法稍刪其繁複獨畫雲仍用(闕)軍拗
筆如伯駒伯驌輩欲自成一家不得隨人去取故也
老米畫難於渾厚但用淡墨濃墨潑墨破墨積墨焦墨
盡得之矣
米元暉自題瀟湘圖有詩云山中宰相有仙骨坐愛嶺
頭生白雲壁張此畫定驚倒先請倩人扶著君朱晦翁
又題云閒雲無四時散漫此山谷幸乏霖雨姿何妨媚
幽獨余每有當其語畫成即以題之庚戌春日寓於德
清吳禮部之來青樓樓收西湖之勝畫中所得不少余
自閩中歸阻雨湖上日望兩峰如濃墨畫每有所會輒
爲拈筆成此長卷凡半閱月雨霽圖窮别構一境不使
米氏父子可伎倆矣因記其歲月於此
長興姚中丞家有黃子久臨溪書屋圖昔年曾訪之如
索靖觀碑今猶未盡其法聊以效顰耳
文太史本色畫極類趙承旨苐微尖利耳同能不如獨
詣無取絶肖似所謂魯男子學柳下惠
吳文中爲米仲詔畫所藏石一卷仲詔走信三千里視
余余爲定名曰此洞天靈燄也蓋文中以孫知微畫火
法爲此石傳寫神照而其蜿蜒垂垂者當作水觀劒峰
嶄截者當作金觀孤起林立者當作木觀坡陀平夷者
當作土觀宋邵氏以石與金木水火土而六謂石具五
行之秀也仲詔所藏有之矣昔人聞鏡可照二十里許
者曰吾面如楪子大安用是聞硯可呵之出水者曰一
文錢一擔水安用是此雖發於名賢之口未爲篤論物
有尤物如人有異人若夫蘇子瞻之仇池米元章之硯
山可抑其身價與他山之石等則相取桓圭衮裳足矣
何必臯契將取長矛大戟足矣何必韓白哉豈直石之
不幸而已米蘇二公爲石兄作卞和泣意不在石也仲
詔豈有異耶元章洞天一品石有甘露降其旁禮部狀
聞於朝今仲詔在輦轂之下太乙下觀百靈潜衛何止
甘露灑須彌而已(米仲詔奇石圖)
畫圖與此卷(見右丞奕棋圖外錄)
汪玉水論畫
繪事名目
染(不描彩色塗染出)渲(翎毛謂之染渲)
界(界畫屋宇)描(白描人物)
臨(看眞本對臨)摸(用紙搨影)
傳(對面傳)寫(花果草木禽獸寫生)
畫則
白描水墨淺絳色
輕籠薄罩五色幹淡吳裝
大著色
古今描法(一十八等)
高古游絲描(十分尖筆如曹衣文)琴絃描(如周舉類)
鐵線描(如張叔厚)行雲流水描
馬蝗描(馬和之顧興裔類一名蘭葉描)釘頭鼠尾(武洞清)
混描(人多描)橛頭描(秃筆也馬遠夏圭)
曹衣描(魏曹不興)折蘆描(如梁楷尖筆細長長撇納也)
橄㰖描(江西顔輝也)棗核描(尖大筆也)
柳葉描(似吳道子觀音筆)竹葉描(筆肥短撇納)
戰筆水紋描減筆(馬遠梁楷之類)
柴筆描(麤大減筆也)蚯蚓描
皴樹法
松皮如鱗皴(寫針有鼠尾蝴蝶車輪爪離等名)
栢皮如蠅皴柳身皴如交乂麻皮皴
梅身要點擦横皴梧桐樹身稀二三筆横皴
樹枝四等
丁香(范寬)雀爪(郭熙)火燄(李遵道)拖枝(馬遠)
樹葉二十七等(靜存處士續增十七等僃寫形狀見繪事指蒙)
描葉(有八等)墨葉(一等)著色葉(一十八等)
皴石法(會集諸名家論)
麻皮皴(董源巨然短筆麻皴)直擦皴(關仝李成)
雨點皴(范寬俗名芝麻皴諸家皴法俱備頼頭山丁香樹芝麻點綴皴)
大斧劈皴(李唐馬遠夏圭)小斧劈皴(李將軍劉松年)
長斧劈皴(許道寧顔輝是也名曰雨淋墻頭)
巨然短筆皴(江貫道師巨然)泥裏拔釘皴(夏圭師李唐)
米元暉拖泥帶水皴(先以水徧抺山形坡石大小之處然後醮佳墨横筆拖之)
又亂雲皴彈渦皴鬼面皴骷髏皴
馬牙勾(如李將軍趙千里先勾勒成山却以大青綠著色方用螺青苦綠碎皴染兼泥金石脚)
寫石二十六種
飛白(無色竹蘭上用)雲母(中等)山字(大青石)
太湖(大黑石)盤陀石筍(上尖下大)
佛座大石鬼面骷髏(與上同)
獅子(可大石)臥虎(同上)羊肚(白色小石植竹蒲盆中)
馬牙(勾描)馬鞍(半大石)鵝子(小碎石)
鷹座(大石)蚌蛤(小石)牡礪(如雲母)
蝦蟆彈窩(大石)漿腦(白粉點出小石亦可置盆)
筆架(勢如山)插劒(細長如劒)坡脚(亂石)
靈碑(青黑色仕女竹木上用)勾勒(白描)
點苔
古多有不用苔者恐覆山脉之巧障皴法之妙今人畫
不成觀必須叢點不免有媸女添痂之誚若攢苔如仲
圭渴苔如叔明乃得個中之旨
染雲
雲要湧起勢如飛動著色雲頭色要現雲脚要淡無蹤
影爲妙董源山水上湥墨描成雲淡苦綠逐染馬夏用
秃筆淡描指甲雲亦以淡苦綠逐染若元暉彦敬山水
上積染出懵懂雲借絹地而成雲也至青綠山水淡墨
細描白雲或粉染出或粉細細絲省
破墨
唐伯虎云作畫破墨不宜用井水性冷凝故也溫湯或
河水皆可洗硯磨墨以筆壓開飽浸水訖然後蘸墨則
吸上勻暢若先蘸墨而後蘸水被水沖散不能運動也
濃淡
徐充暖姝用筆山水中凡畫遠山峰青色露尖一切上
濃下淡此何理也因極意觀審久驗其不然上下濃淡
須一色乃得但爲雲所掩隔腰脚者則變換耳前人未
嘗言及
去取
丹青志畫山不畫外畫水不畫均畫石不畫巧畫樹不
畫孤畫路不畫直畫境不畫重畫貴不畫醜畫賤不畫
清畫錯不畫俗畫古不畫今
兼擅
畫者六書象形之一故古人金石鐘鼎隸篆往往如畫
而畫家寫蘭寫竹寫梅寫葡萄多兼書法然畫用焦墨
生氣韵書用淡墨生古色
好尚
唐喻鳬曰我詩無羅綺鉛粉宜其不售畫亦同之嘗見
黃子久山水一幅上有句曲張雨詩由來老筆荆關輩
施粉施朱笑後生
米南宮海嶽圖陳方叔常寄雲林簡云此圖拙古俗眼
罕識前輩常評其畫云大米造妙入無言雲林胸次清
曠筆意蕭遠當咄咄逼眞矣暇日能寄小立幅否耶
倪迂畫在勝國時可稱逸品昔人以逸品置神品之上
歴代惟張志和盧鴻可無愧色宋人中米襄陽在蹊逕
之外餘皆從陶鑄而來元之能者雖多然承率宋法稍
加蕭散耳吳仲圭大有神氣黃子久特妙風格王叔明
奄有前規而三家未洗縱横習氣獨雲林古淡天然米
癡後一人而已(與思白畫旨少異)
孝廟時直畫史鍾欽禮王歡王諤善山水歡嘗畫萬里
長江圖進上孝廟悦之别索絹令畫十幅至三四而死
其吳偉善人物嘗爲皇太后傳神孝宗手捧絹格從旁
跪覧焉吕紀善翎毛藝冠一世張珍善花果尺寸之楮
人輒貴之林良蘆鴈即古人亦不能及邊景昭花鳥細
巧工緻爲當時獨步云見左輔王維禎掠閒遂錄
鈐記
郭熙畫於角有小熙字印趙大年永年則有大年某年
筆記蕭照以姓名作石鼔文書崔順之書姓名於葉下
易元吉書於石間宋思陵有御書之寳印書後有御書
瓢印王晉卿家藏則有寳繪堂方寸印米元章有米氏
審定眞蹟等印或用團印中作米芾字如蛟形江南李
主所藏則有建業文房之印内合同印陳簡齋則有無
住道人印記蘇武功家則有許國後裔蘇耆國老等印
東坡則用一寸長形印文曰趙郡蘇軾圖籍吳傅朋則
曰延州吳悦曰吳悦私印
功助
余觀畫之術非細也圖山林巖壑則使人忘囂塵志淡
薄圖川澤河海則使人心膽疎通神氣圓暢圖宫室則
能營計毫釐布指高下使人身如可居狀若可入圖鬼
神威貌使人啟敬圖父子提擕則使人知孝圖君臣上
下節義則使人知忠圖昆弟夫婦而友愛之情生圖主
賓而揖讓之儀見以至爲兵爲刑而愚人孺子見而亦
知惕懼善感惡勸入之深勸之易吾謂他無如也是將
可與文章並齒其助道之功豈淺淺乎美哉斯術之可
尚者如此嘉禾秀色玉水汪砢玉樂卿甫輯于青人巢
唐李嗣眞續畫品錄
上一品(凡三品)
劉褒桓範趙岐
上品中(凡三人)
陸探微閻立德閻立本
上品下(凡三人)
王廙張僧繇楊契丹
中品上(凡二十一人)
衛協史道碩曹髦曹弗興(吳)
顧愷之(東晉)戴逵顧寳先顧景秀
袁蒨史敬文蘧僧珍陸杲
戴顒姚曇度張善果張德童(諒男)
曹仲逹袁子昂鄭法輪楊子華
董伯仁
中品中(凡四人)
楊循宗炳陶景眞展子虔
中品下(凡一十二人)
荀勗王獻之毛稜顧駿之
謝赫謝惠遠戴蜀陸整
江僧寳解蒨王知愼劉堇
下品上(凡四人)
毛惠秀史粲嵇康高貴鄉公
下品中(凡一十八人)
王羲之毛惠遠康元之陸探綏
范懷珍梁元帝聶松高尚士
(外國)僧迦陀吉底俱摩羅菩提康菩提
鄭德文孜尚子江志吳智敏
楊須跋檀知政
下品下(凡三人)
晉明帝蔡贇范長
又(凡五十二人)
蔡邕夏瞻謝雉劉項
張墨戴勃史藝劉斌
王微尹長生吳暕張則
僕道興陸紹祖劉徹康昕
濮萬年朱僧繇褚靈石蕭賁
張季和章愜伯謝約蘧道敏
沈粲僧惠覺鍾宗斐王奴兒
丁寬王殿陳公息沈標
虞堅焦寳願嵇寳鈞因僧亮
徐德祖劉殺鬼高孝珩閻思光
解悰劉烏賊陳善見程瓚
李雅王仲舒楊德紹周烏孫
張仲舒范龍樹倪武端思靜心
朱景玄唐朝名畫錄目(神妙能逸分爲四品)
國朝親王三人
漢王元昌(鞍馬雉兔)(鷹鶻竹鷄)
江都王(鞍馬圖瑞應)
嗣滕王(蜂蟬驢子)(燕雀水牛)
神品上一人
吳道玄(功德鬼神)(山水禽獸)(雲龍臺殿)(人物草木)(佛像地獄)
神品中一人
周昉(寫眞士女)(神佛圖障)(天王眞仙)
神品下七人
閻立本(寫眞圖簇)(人物功德)(鞍馬車服)
閻立德(職貢圖)
尉遲乙僧(菩薩山水)(人物功德)(外國花鳥)
張藻(松石人物)(山水)
韓幹(鞍馬鬼神)(高僧人物)(佛像花竹)
李思訓(山水草木)(鳥獸樹石)
薛稷(鶴竹菩薩)(人物青牛)(佛像花鳥)
妙品上七人
韋無忝(鞍馬人物)(異獸花竹)
朱審(山水松石)(竹樹高僧)
王維(寫眞松石)(山水樹木)
韋偃(人物山水)(人馬松石)(僧佛竹木)
王宰(松石山水)
韓滉(村田水牛)(人物驢子)
楊炎(松石山水)
妙品中五人
陳閎(寫眞士女)(人物眞仙)(鞍馬禽獸)(花木佛像)
范長夀(風俗人物)
張萱(宮苑士女)(鞍馬子貴公)
程修已(寫眞鳥獸)(人物古賢)(鞍馬士女)(花木眞仙)(草木佛像)
(山水竹石)
邊鸞(花鳥蜂蟬)(樹木雈竹)
妙品下十人
馮紹政(鸂鶒龍水)盧楞迦(佛像地獄)
戴嵩(山澤水牛)張孝師(鬼神地獄)
楊光庭(眞仙佛像)殷仲容(花鳥竹木)
陸庭耀(功德人物)蒯廉(鶴竹松石)
鄭儔(樓臺屋木)李顧(竹木山水)
能品上六人
陳譚(山水)鄭虔(山水)
劉商(松柏竹木)畢宏(松石雲水)
韋鸞(花鳥山水)王定(佛像高僧)(菩薩)
能品中二十八人
楊辨(山水)陸滉(神佛人物)
李仲和(蕃馬犬兔)李衡(蕃馬)
王陁子(山水)姚彦山(佛像)
齊旻(蕃馬)冷元琇(花鳥)
高雲(士女功德)衛憲(花鳥蟬雀)
譚皎(士女高士)錢國養(花木)
李仲昌(寫眞)李倣(寫真)
張遵禮(武將鞍馬)張正言(山水)
孟仲暉(寫眞)程伯儀(松石功德)
沈寧(松石)劉罄(松石)
李倫(佛像菩薩)尹澄(功德)
侯造(花竹)趙立言(山水)
麴庭(山水)鄭珽(檜樹)
盧少長(鞍馬)尹林(功德)
能品下二十六人
黃諤(人馬車馬)曹元廓(鞍馬)
檀章(花木)耿昌言(山水)
吳玢(山水)田湥(蕃落人馬)
盧弁(猫兒)陳庶(花鳥)
梁廣(花鳥)王朏(士女)
白旻(鷹鴿)蕭溱(士女)
蕭悦(竹)程邈(花鳥)
樂峻(士女山水)頂容(山水)
董奴子(花鳥)衛芋(花鳥越人)
陳淨心(功德)陳淨眼(功德)
梁洽(寫眞功德)裴遼(山水)
張涉(士女)韓伯達(鞍馬)
僧道玠(山水)李湊(士女)
逸品三人
王墨(潑墨松石)(山水雜樹)
張志和(人物鳥獸)(舟船風月)
李靈省(山水竹木)
李嗣眞畫錄云空有其名不見蹤跡不可定其品
格者凡二十五人
何墨君王昭應王雄段去惑劉行臣
楊整陸慤劉智敏荆元成任質
李國相祝岳靳知翼吳智敏康薩陁
馬光業馬樹應楊朏周子朝蔡金剛
許昆史晟王岳曹伯崇胡宗
宋劉道醇五代名畫補遺目錄
人物門
神品四人韓求李祝張圖朱瑤
妙品四人䟦異曹仲元陶守立王仁夀
能品二人竹夢松陸晃
山水門
神品二人荆浩關同
走獸門
神品二人胡瓌東丹王
花竹翎毛門
神品二人鍾隱郭權輝
妙品一人施璘
能品一人丁謙
屋木門
神品一人衛賢
能品一人何遇
塑作門
神品三人楊惠之劉九郎王溫(裝鑾附)
彫木門
神品一人技巧夫人嚴氏
劉道醇聖朝名畫評目錄
人物門
神品六人王瓘(上)王靄(中)孫夢卿趙光輔(下)
高益武宗元
妙品十五人王齊翰(上)王士元侯翌蒲思訓(中)
黃筌黃居宷孫知微孟顯周文矩
張昉(下)王端勾龍爽陳用志厲昭慶
王兼濟
能品十九人楊斐(上)高文進趙元長高元亨
孫懷說(中)南簡王道眞牟谷釋元靄
尹質石恪(下)陳士元王拙王居正
葉進成燕文貴葉仁遇郝澄毛文昌
山水林木門
神品二人李成范寬
妙品六人高克明王士元王端商訓
葉文貴許道寧
能品十人陳用志黃懷玉黃筌翟院湥
劉永釋巨然趙幹李隱龐崇穆
曹仁希
畜獸門
神品一人趙光輔
妙品六人趙邈卓裴文睍楊輝袁㠖
龍章何尊師
能品十二人陳用志馮清王士元高益
荀信吳懷董羽王道眞李用及
張鈐辛成馮進成
花竹翎毛門
神品四人徐熙唐希雅黃筌黃居寀
妙品九人趙昌陶裔徐崇嗣徐崇勲
梅行思解處中王曉母咸之傅文用
能品九人唐宿唐忠祚夏侯延祐劉文惠
王友(道士)牛戩閻士安王端劉夢松
鬼神門
神品一人李雄
妙品一人高益
能品二人李用及石恪
屋木門
神品二人郭忠恕王士元
妙品二人燕文貴蔡潤
能品三人吕拙劉文通王道真
書畫彙考卷三十一
