書畫彙考卷二十五
刑部左侍郎卞永譽撰
書二十五
明
朱存理
朱性父賀膚菴詩帖(楷書紙本)
奉賀膚菴先生致仕
膚翁家近匏翁家二老風流世並誇歸已一人今白髮
門無五柳自黃花山林日月爲詩社霄漢星辰遠釣槎
莫謂草玄終寂寞還来舊雨有侯巴侍生朱存理拜藁
徐禎卿
徐昌穀與惟修札(行楷書紙夲内項氏諸印不錄)
自徐州别後消息兩絶始從楚回乃聞執事領安吉(下有)
(陸字點去)相去二百里許不能爲故人具扁舟俗况可知也
友人朱存理老詩人也室貧如磬二喪不舉兹来湖欲
求一謁徑申小柬以罄區區冬盡趨朝當迎謁道左餘
不縷縷年生徐禎卿頓首惟修太守先生下吏四月廿
二日柬
徐昌穀與仁渠札(行草書紙夲内項氏諸印不錄)
隸釋第六冊自廿二卷至廿七卷者不知在君處或在
性甫可作柬往取之付叔英抄完極荷令嗣小恙無虞
否禎卿頓首仁渠老兄
孫燧
孫忠烈律詩四首
坐對湖山酒一觴醒時歌舞醉時狂丹砂不是千年藥
白日難消兩髩霜身後碑銘空自好眼前傀儡爲誰忙
要知閒處且爲樂光景無多却散場
醉眼昏迷懶得開自斟自酌且舒懷百千萬事了不得
六七十年容易来得一日時過一日遇三杯滿飲三杯
世間多少英雄漢南北山頭土一堆
懶與時人論富強富強原不是良方石崇金谷今安在
韓信琱弓昔已藏産置百年終換主氣横千里總淪亡
不如守分存天理錫福兒孫更久長
病中守病要心寬調理隄防有幾般強食損脾饑損骨
多言傷肺怒傷肝常留腎水消殘火緊把鐡衾護歲寒
有眼如盲耳如聵一些塵事莫相干
李廷相
李夢弼與鶴松札(行書紙本)
寓南都年生李廷相頓首鶴松張年兄大人先生臺次
不肖南行滿擬與年兄一會不意不果至今耿耿人来
承惠翰教足仞不遺雅愛中間蒙示老父思念不肖一
節不肖讀之不覺涕淚交下也盖老父母止有不肖一
子不肖又别無一子弟可以侍養南北暌違何日是了
以此歸志甚决曾有疏乞身又不蒙允許將奈之何耶
恃年兄三十年之愛輒敢布之亮必有以教我也人回
草草奉復兼伸鄙悃匆冗不能盡所欲言伏惟照亮不
具二月十二日寓南都廷相拜啓使南稿一帙奉覽
左素
周倫
周貞庵同年燕集詩帖(行楷書紙本)
丙辰己未同年燕集一首錄上冡宰白川宗丈老
先生請教
卅年前共曲江春六百名来止六人一會又將淮海别
相看真有弟兄親風雲際合天邊客鬢髮蕭疎夢裏
身累疏乞休休未得不知何以報楓宸侍生周倫頓首
藁上
唐寅
唐伯虎詩蹟
人生七十古来有處世誰能得長久光隂真是過隙駒
綠髩看看成白首積金到斗俱是閒幾人買斷鬼門關
白日昇天無此理自古有生還有死眼前富貴一枰棋
身後功名半張紙古稱彭祖夀最多八百年後還如何
請君聽我歌且舞窮通夀夭皆由他
都憑乖黠討便宜我討便宜只是癡把日繋繩終不住
待天倚杵是何時隨緣冷暖開懷盞不計輸贏伴手碁
七尺形骸一棺土任他評我是和非漫興
措身物外謝時名著眼閒中看世情人算不如天算巧
機心爭似道心平思量昨日疑前世睡起今朝是再生
說與明人應曉得與愚人說也分明六如居士
席地松隂樂有餘瓦盆盛酒炙枯魚心中洗盡閒名利
一派泉聲應讀書
一雨江南水接天春山凝翠樹浮烟飽看山水歸来晩
隔岸應須買渡船
平日春醪賤可賖春来酒價忽然加山村野店如城市
都爲遊人賞杏花晉昌唐寅
曲港疎籬野寺邊藍橋重叙舊因緣一宵折盡平生
福醉抱仙花月下眠丁丑十一月望夕夜宿廣福寺
前作蘇臺唐寅
唐六如書嘆世詞八闋(前四首巳刻後四首未刻書于一卷因俱錄入)
春去春来白頭空自捱花落花開紅顔容易改世事等
浮埃光隂如過隙休慕雲臺功名安在哉休想蓬莱神
仙真浪猜清閒兩事錢難買枉把身拘礙人生過百
年便是超三界别無閒計策
極品隨朝誰似倪宫保萬貫纏腰誰似姚三老富貴不
堅牢逹人須自曉蘭蕙蓬蒿算来都是草鸞鳳鴟梟算
来都是鳥北邙路兒人怎逃及早尋懽樂痛飲一萬觴
大唱三千套無常到来猶恨少
禮拜彌陀也難憑信他懼怕閻羅也難迴避他枉自苦
奔波回頭纔自可口是懸河也須牢閉呵手是揮戈也
須牢袖呵越不聰明越快活省了些閒灾禍家私那
用多官爵何須大我笑别人人笑我
暮鼔晨鐘聽得咱耳聾春燕秋鴻盼得咱眼矇猶記做
頑童俄然成老翁休逞姿容難逃青鏡中休使英雄都
堆黃土中算来不如閒打哄枉自把機關弄跳出麵
糊盆打破酸虀甕誰是惺惺誰懵懂
有酒無花端的爲省酒有妓不佳也難當做有選妓要
班頭方纔是對手不論酸甜酒須傾一百斗爛醉酕醄
通宵不肯走老頭兒非是要出醜世事多參透一朝
那話兒来要耍不能勾想人生有幾個到九十九
荏苒春光不覺歸去早老朽容顔怎能又還少明月
尚可邀昨宵難再找綠蟻紅裙一刻不可少萬事由天
何勞空自炒甜的苦的一般樣老甜的多歡樂赴了些
有名席睡了些風流覺把一个張揭老兒乾罷了
一主一賓一個知心表一味一壺一輪明月皎或把話
兒嘲或將琵琶掃只唱新詞舊曲多丢了只論今番往
事多勾倒今年覺比去年老緊要著光隂到今日說
你忙明日說無鈔問先生那一日纔是個好
競短爭長世事何時已富貴貧窮由天不由已七十古
来稀而今豈止你風雨憂愁又常多似喜屈指尋思前
途能有幾是會的從今日受用起莫爲千年慮對景且
開懷有酒須招妓既爲人須索要爲到底右調對玉
環清江引吳郡唐寅書
樂處酣歌時光容易過苦處奔波早晩偏難渡世
界號娑婆苦樂平分破佩玉鳴珂生辰不似他戴
笠披蓑安閒不羡他别人騎馬我騎驢更有徒
行個日月疾如梭天地旋如磨也非過意相摧挫
美竹幽花便是清凉界淡飯粗茶且共蕭閒話白
日苦喧嘩有約来良夜網得魚蝦壺傾問酒家筆
走龍蛇詩成付會家世間禍福亂如麻我也難
禁架休言鵲與鴉任作牛和馬只教方寸長瀟洒
覆轍翻舟那個曾回首大劍長矛那個曾丢手無
數世間愁憑著人承受拜將封侯是英雄釣鈎按
簿持籌是愚夫枷杻休題能向死前休更算千
年後步步使機關也要天公凑行年五十曾參透
皂帽絲縧一第猶難料紫綬緋袍一品猶嫌小量
盡海波濤人心難忖著翠養翎毛爲誰頭上好豕
養脂膏爲誰腸内飽千尋鳥道上雲霄何必都
經到平地好逍遥高處多顛倒世人只是回頭少
畫棟雕梁推收紙半張綠髩紅妝消除淚幾行此
事本尋常謾說多魔障百草芬芳須防秋降霜萬
木萎黃須逄春再陽假如傀儡一登場多少悲
歡樣旁人費忖量兀自生惆悵不知刊定傳竒上
百甕黃虀須了今生事一縷紅絲須是前生繋人
事有推移總是天安置智似靈龜何常脱死期巧
似蜘蛛何常不忍饑命通若在四更時夜半猶
憔悴千年薦福碑九日滕王記勸君且等時辰至
鐵鎖銅關財寳終須散玉液金丹遲速難違限但
放此心寬萬事從天斷不坐蒲團西方掉臂還不
戴蓮冠南華合眼看人間苦海黑漫漫送盡聰
明漢饑来粥與饘睡要牀和簟此外不湏多繾綣
麋鹿山邊終日防弓箭鸚鵡簷前終歲愁猫犬身
在畏途間頃刻憂機變恩愛纏綿多因仇恨緣涕
淚流漣多因歡喜緣白駒過隙難留轉何苦又
加鞭靈臺一寸間簇起冰和炭任教世事如電閃
愁多病多早已髩毛皤恩多寵多轉入是非窩洗
耳聽漁歌一一多嘲我漫天網羅方被浮名悞三
載沈疴兒被阿爺悞只今九表向天呼誓不上
長安路黃昏夢已徂破衲還堪補聊就人間小結果
一粒芝蔴救饑也是他一片黃瓜解渴也是他其
餘萬事賒到了成虛話纔說西家殺牛與宰馬又
說東家鑽龜共打瓦他們圖甚王和霸一任的
閒搭掛待乘博望槎看過天河界那時碌碌纔干罷
南陌東疇是兒孫馬牛趙舞秦謳是歡喜冤讐萬
事總悠悠勞生何所求一簇眉頭算前又算後三
寸舌頭說強又說醜饒君一日可千秋空落得
多僝僽青山夢裡遊玄牝空中守羲皇一夢君知否
你會使乖别人也不呆你要錢財前生須𢃄来我
命非我排自有天公在時該運該人来還你債時
衰運衰你被他人賣常言作法可消災怕没福
難擔戴有酒且開懷見怪何須怪一任桑田變滄海
右倣唐六如對玉環帶清江引王錫爵
外錄
珊瑚網云弇州評子畏書軟熟亦不惡此紙更稜
峭可異乃子畏自稱江南第一風流才子又曰普
救寺婚姻案主者而太原相業偉如生平不二色
何嘆世詞相唱和至此兒淵云唐解元狂者也王
文肅獧者也狂獧迹異而心同宜其相契合乎然
子畏作風態以遠宸濠未嘗不介然自守耳至詞
調率意縱横有如巵言伯虎其乞兒唱蓮花落少
時亦復玉樓金埓故復不惡
唐六如雨花臺詩帖(行楷書紙本)
雨花臺感昔
雨花烟月此時逄臺殿虚無古寺中莫問六朝何事業
萬家砧杵弄秋風友弟唐寅艸上石壁先生吟壇斧政
唐子畏醉璚香詞帖(行楷書紙本)
香閨長日不勝情把春心分付銀箏巧弄十三絃間關
花底流鶯寫幽怨綠慘紅驚還記得天寳年中舊曲調
促音清且移宫換徵試奏新聲能彈更羡人如玉玉
生香笑語盈盈十指弄纖柔傳芳意款語叮嚀催象板
一任他翠鈿零落金鴈縱横恁風流也應未數薛瓊瓊
右醉璚香譜蘇臺唐寅
吳奕
吳茶鄉東莊小集詩帖(小楷書紙本)
人日偶同諸友東莊小集分韻得詩字呈膚菴尊
丈先生改教
小莊閒探早春時有客同游不假期聊謂斯辰循故事
漫搜佳句入新詩疎梅隔水香飛遠野鳥投林語到遲
晝短還思繼深夜相逄難復是相知契家姪吳奕再拜
上
王鏊
王濟之與礪菴四札(行草書紙本)
鏊頓首自得告還蘇未有一字詗問左右舊患肺疢比
復何如故鄉風土宜人當不藥而肥矣甚慰甚慰僕多
病早衰近以修書日朝退赴館過午乃歸疲苶不能堪
又未能引去奈何奈何聞全卿無事不入城理正當爾
然則在家相會恐亦甚少也舊歲小兒似貽乃岳之憂
今年忽改行且學作文字矣得一嚴師督之寸步不出
門也地遠南北不能以時修敬乃復蒙時賜及甚愧甚
愧薄幣一端少布遠懷餘唯倍萬自愛不復具鏊再拜
礪菴黃門親家先生閣下
得二月十五日書承到官起居佳安眷聚清吉豈勝慰
浣僕此百凡粗遣但舊苦脾胃不和日来轉甚人事殆
廢故懷仰惟勤啟問殊簡亦惟亮之兒向近頗棄舊弄
漸知好學但性魯劣未獲寸進幸時賜督教之庶平生
知愛之意南京無朝謁之勞有山水之適高興所至不
惜示及亦足以想見宦署之况若所下問者則平生抱
負當必有異於人者僕何足以言之末由瞻奉惟萬萬
自愛不具鏊頓首礪菴黃門先生親家執事
南来甚煩執事沈才美還始克裁謝疎懶之過也計考
滿不遠不知何日北轅日瞻望也辱手教豈勝慰浣其
始末不及知然得通報數語疾讀爲快此亦天下之公
義也但人不肯爲耳此後則望少徐之然此非僕所當
言也樊京兆之語此僕素行不能信於人甚愧甚愧然
僕生平之心執事其以爲何如哉此不敢爲他人道也
亦以竢知者耳然浮議不形於下而獨出於勢位之口
則僕宜無愧焉耳置之不足道也語及故復爾匏菴進
少天官斯文鄉里之光想同之也方震行急燈下作報
甚草草懷不能究惟自愛鏊再拜礪菴黃門先生親家
閣下
有鹿角三四具在此未知修煉之法欲煩盛价過此指
點頑童不知何日得暇幸撥冗是禱陳久者亦可用否
乎鏊再拜礪菴中丞尊親家先生閣下
居節
居士貞與葦川札(行草書紙本)
頃承過臨慢去媿罪日来滿意(闕)候鳳山因足痛未復
兒輩(闕)所者而内外俗事紛擾日無暇時遂爾因仍每
或念及未嘗不面赧汗流也因感荷鳳山雅存而未獲
少報萬一耳僕固庸碌無一可齒於人繆爲時流推愛
而鳳山與僕似有深嬺雖不昌言而心已許之矣連歲
館賓匪曰不良但因豚兒愚戅不承教令人亦何苦而
爲僕諄諄雖名爲從學實虚度歲月也僕之屬意鳳
山非一日矣去冬不避誚責輒爾吐辭鳳山慨然許允
僕聞語即舉手對天稱慶而交游知者亦爲僕喜此非
虚語也詎意愚父子丁時不辰復有今日事體可勝感
歎蒙示二帖足多感戴但一帖有微露舍姪之語甚爲
之驚駭不識舍姪何以獲罪於鳳山也當詢之負荆兄
或知其槩何吝見教若館事必無可解之理若(墨蹟若字點去)
脱果舍姪有罪則鳳山今日之辭似非實病矣悠悠者
喜爲浮詞望致意鳳山當勉爲僕父子一行也不日當
来相見同載往黃村一笑何如餘情種種容面悉不一
一具節弟頓首奉復葦川長兄先生侍史禹門兄不
及另柬同此致聲
毛澄
毛白齋題也適軒詩帖(草書紙本)
奉題也適軒用主人水村先生詠懷之韻
煩思劇紛糾閒情澹紆餘逹人有張弛豈以形骸拘聊
開屋角圃小構花間廬漪鱗集深藻林羽鳴高株向来
車馬巷忽若瀕海隅石峙勢彌聳雲孤心與俱於焉足
遐想所&KR2412;非細娛憂勤贊邦治反覆窺前書詎效古巢
許高言藐唐虞列筵會真率拊景共踟躇清觴發新詠
一使客眉舒習池將在此此老山公如太倉毛澄
祝允明
祝京兆在山記(行書)
號琴者曰在山進善琴者希之爾鍾子期謂伯牙氏曰
巍巍然若泰山時牙志果在高山也夫本吾神明所趨
高而有山山而後有指指而後有絃絃而後有音音而
後有耳耳而後有吾之音與絃與指與神明焉以有山
於其間將山從志乎將志從山乎將山與志皆必從於
絃乎將虚乎實乎當其時必有宫角徵商羽半宫半徵
之調必有散引操曲之章必有疏急修促起止之度左
之於徽右之於絲固不以類吾之思其諸有者則將有
之乎將無之乎有則此實矣孰從而出是山無則不知
何爲必伺乎嗚嗚而後識也期牙之談妙今古吾妄意
其可疑者在此雖然吳札之論列國風尼父之見文王
皆爾矣理必有不可破者吾其未臻故云爾意者說藴
諸周易乎盖曰形而上者謂之道形而下者謂之噐其
妙矣乎吾未能以闚焉張文端能琴因問號號以在山
所謂進牙而希之且列是諱俾文端他日進焉則舉其
所得以解我弘治乙卯重九鄉貢進士蘇臺祝允明記
枝山文選書後
自士以經術梯名昭明之選與醬瓿翻久矣然或有以
著者必事乎此者也吳中數年来以文競兹編始貴余
向畜三五種亦皆舊刻錢秀才高本尤佳秀才既力文
甚競助以佳本尤當增翰藻不可涯爾丁巳祝允明筆
門人張靈時侍筆研
文選自隋唐以来莫不習之余昔遊南都求監本
率多漏缺不可讀偶閱書肆獲部之半亦非全書
也其後赴試京師今少宰洞庭王公出其前帙見
示儼然合璧遂留而成之孔周何從得此精好倍
余所藏好學之篤又有好書濟其求宜有以慶賞
楊循吉跋
外錄
珊瑚網云後題徐禎卿觀唐寅披玩余家尚有宋
板隸篆五經左國諸子史漢通鑑文集種種淨拭
棐几展玩覺古香可愛後苕溪鐫五色硃批各書
錯陳左右牙籖錦函燦爛相暎奚百城之足云
枝山書怪語錄(有上下冊籖俱項子京題)
二編成後久倦筆墨然予固東西南北之人也日溢於
耳不期而積閒窗試錄倏成十卷或疑事以罕怪今多
而速若是曷怪爲曰子不校之耳人生一日耳目涉閱
幾許若試常者皆筆此一編殆數日事耳今以四方之
衆二紀之永而若此尚何多速之有爲此語以見世之
有怪亦理之常乃不足怪且爲洪公解嘲初既稱怪聊
仍之以第三正德戊辰允明叙
自古才士無不喜怪者是編迺祝希哲所輯昔嘗
於張士魯舟中閒坐閱之不覺終帙此日士魯索
跋偶盡一二紙始憶舊讀長夏無事即六經諸子
豈能與此等書爭勝哉癸卯立秋日夢禎識
外錄
珊瑚網云卷末有守谿太傅筆記正德間異聞二
則爲墨林項氏所珍後歸吳功甫太學名顯科者
功甫去世又歸之愛荆府君時得陸象玄作宣和
裝極精工友輩欲出重價購求愚父子莫許也萬
歷壬子秋余應試留都得祝子辠知錄附志怪五
卷乃曾孫化甫所鐫云尚有續編失去而余家竟
獲之可稱合璧也先生前叙以語怪雖不若語常
之爲益然幽詭之物固宇宙之不能無而變異之
事亦非亽尋常念慮所及今苟得其實而記之則
卒然之頃而逄其物值其事者固知所以趨避所
以勸懲是已不爲無益矣今余既資先生記載之
益復鑒先生楷法之妙欣幸何如苐未及與全錄
鋟行爲欠事每不去心耳
祝希哲書月賦卷(草書)
陳王初喪應劉端憂多暇綠苔生閣芳塵凝榭悄焉疚
懷弗怡中夜乃清蘭路肅桂苑騰吹寒山弭盖秋坂臨
濬壑而怨遥登崇岫而傷遠於時斜漢左界北陸南躔
白露曖空素月流天沈吟齊章殷勤陳篇抽毫進牘以命
仲宣仲宣跪而稱曰臣東鄙幽介長自丘樊昧道懵學
孤奉明恩臣聞沈潛既義高明既經日以陽德月以隂
靈擅扶光於東沼嗣若英於西冥引玄兔於帝臺集素
娥於後庭朒朓警闕朏魄示沖順辰通爥從星澤風增
華台室揚彩軒宫委照而吳業昌淪精而漢道融若夫
氣霽地表雲歛天末洞庭始波木葉微脱菊散芳於山
椒鴈流哀於江瀨升清質之悠悠降澄暉之藹藹列宿
掩縟長河韜映柔祗雪凝圓靈水鏡連觀霜縞周除冰
淨君王乃厭晨歡樂宵宴收妙舞弛清縣去燭房即月
殿芳酒登鳴琴薦若乃凉夜自凄風篁成韻親懿莫從
羇孤逓進聆臯禽之夕聞聽朔管之秋引於是絃桐練
響音容選和徘徊房露惆悵陽阿聲林虛籟淪池滅波
情紆軫其何託愬皓月而長歌歌曰美人邁兮音塵絶
隔千里兮共明月臨風歎兮將焉歇川路長兮不可越
歌響未終餘景就畢滿堂變容迴遑如失又稱歌曰月
既没兮露欲晞歲方晏兮無與歸佳期可以還微霜霑
人衣陳王曰善迺命執事獻夀羞璧敬佩玉音服之無
斁九疇酒次鋪宋經箋索書爛漫爲此試莊氏筆甚
佳然而舊牋有盡書學此止矣九疇謂何乙酉七月枝山
居士六十六歲書
吾鄉前輩書家稱武功伯徐公次爲太僕少卿李
公李楷法師歐顔而徐草書出於顛素枝山先生
武功外孫太僕之壻也早歲楷法精謹實師婦翁
而草法奔放出於外父盖兼二父之美而自成一
家者也李公嘗爲余言祝壻書筆嚴整而少姿
態盖不及見晩年之作耳昔人評張長史書驚蛇
入草飛鳥出林而郎官壁記乃反嚴整世固無有
能草書而不能正書者因觀九疇所藏枝山月賦
爲拈出之徵明題
祝京兆書法當時無輩而或者評其不出正鋒盖
謂此老目視短不能懸筆運肘耳此卷藏毛氏不
克見嘗見其刻本細騐於點畫間皆正鋒也丙寅
冬獲觀手蹟竊謂所鑒不謬因識其末周天球題
希逸此賦真江左琳琅一時膾炙人口然不無穉語
希哲生書法波靡時乃能用素師鐵手腕參以雙
井逸趣超千載而上之尤可貴也余嘗謂希哲如
王謝門中佳子弟雖偃蹇縱逸而不使人憎跳盪
健鬭如祭將軍而有雅歌投壺風味識者以爲知
言此卷爲故毛光禄書光禄嘗刻之石而其家貿
以供何潁考兩日費今年春與張中丞肖甫閱之
時陸叔平在坐曰此贋本也真蹟在故毛光禄所
余笑謂叔平曰子知光禄之有此賦而不知此賦
之不爲光禄也耶叔平悟乃諦視之而笑嗟乎人
閱物物亦能閱人聊以寓吾一時目而已萬歷癸
酉秋日王世貞題
枝山書偕美賦并叙(賦内小字自註檇李汪氏鑒藏)
妻子好合如鼓瑟琴
錦谷笑仙黃璋秉叔錦衣令公一江之仲氏其配錦叢
坐僲童令人小字静娥大宗伯枕肱先生之令息也聯
德嫓年雙璧合一秉叔生以秋仲五日令人後一月其
日同秉叔道於予爲綴八韻美而祝之
潤玉佳倩玭珠令妻較才華而允匹問日月而仍齊俊
傑豪英拔千人於藝苑工容言德暢四美於蘭閨金烏
曜東玉兔望西秋水之芙蓉並蒂春塘之翡翠雙栖玄
圃藍橋玉杵琤琤而夜搗仙源流水桃花片片以春迷
門竝弧帨光連壁奎偕老之篇既賡迭爲遐祝窈窕之
章姑闋看此新題
温温淑人少保之子宛宛靈修金吾之嗣女也同心兮
式穀爾似士也合志兮云胡不喜閨儀幼&KR0570;美有德而
有容華風日騰果何彼而何此追漢津之帝孫逐秦臺
之簫史蘭襟婉㜻以相依霞袂連娟而互倚綺閤乃移
来之圓嶠鳳舞朝陽洞房有幻出之瀛洲魚遊春水
聽爾話言和哉情抱雎鳩偶語於河洲鸞鳳協鳴於蓬
島雖或默或語之際必也雝雝在一嚬一笑之間何嘗
草草芳詞出口囀關關春柳之鶯麗語成章掞翠
翠秋江之藻助成君子之德惟善是寳倡隨夫婦之
宜永以爲好適逓啟其初辰肆交陳於善禱撫松篁而
胥慶百福攸宜捧壺觴以互酬君子偕老
人亦有言天作之合試權度其工能信宫商之應答朝
爲百賦鏗韶奏之九成暮就七襄粲組文之五雜朱墨
交横篇章合沓金聲振相如之館瑶響滿易安之閤吟
從幼課妙傳蛺蝶之瓊詞(宫保自幼日課一詩擬題甚繁其咏春燕等篇尤膾炙人)
(口)秀自少成俊出鳳凰之珠蠟藹五雲兮刺繡陸離綰
秋蛇兮札牘紛遝裁霞作性三芝生九竅之香鏤月爲
情七寳藉雙纖之合
工則爾矣容也何如訝靈鶼之比翼羡文鴛而乘居炯
秋冰兮湛壺寒煇密透粲朝霞之暎日絢彩徐舒三生
結合二妙相胥百豔爭竒奪冰蠶五色之錦一清相照
涵摩尼九曲之珠春風濯柳夕露籠蕖擷芳蘭之仙佩
珥瑶碧之華琚傾國傾城信瓊肌之宜象服如圭如璧
當玉帶以挂金魚
徵彼足縷藉此斤斧寧惟才貎之兼具實乃襟情之合
矩春城紫陌同吟御柳之青烟暮日朱簾共醉桃花之紅
雨静几譜雙閒窗格五孟德曜三時俎案爭道齊眉張京
兆一點黛㾗競𫝊樣嫵時歌彤管之舊章戲續霓裳之新譜
賞月峰上追綵鸞以遇文簫乞巧樓頭笑天孫之嫁河鼓
惟仙家之雙逸謫人間而妙匹樂只君子宜其家室英英
稚齒都未踰花歴之三脉脉芳情尚不忘摽梅之七金舂
玉應兮和瑤琴於錦瑟聲應氣求兮投鸞膠於鳳漆載
頌淵淵之鶴算五福斯全矧有嶷嶷之麟兒萬事既畢
其頌則和後簡有述
誕朝聿臨春酒載斟樂而不淫續彦先相贈之句求之既
得撫文王舊友之琴為此儷辭相爾一心請祈祉於方
来爰徵效而自今德與位以齊升誥同封而章同服年
將情而並久山其高兮海其深毋嫌綺語式播徽音維
皆美之自天温其如玉試一舉而擲地聲必成金弘治
十五年壬戌八月一日蘇臺祝允明在秦淮東書院寫
枝山翁書為當代第一然質性豪爽不耐拘檢故
其作書多狂草大幀至於小楷則僅一見之此卷
結構精密而筆力矯健微測其裏似從衞夫人發
源真不媿逸少矣嘉靖辛卯春三月六日王寵
外錄
珊瑚網云此卷前繪錦叢坐仙童小影如慧月天
人坐花隂翠茵凭石几含毫構思一侍兒跽向磨墨
紅纖倒點綠莎設色穠豔而無款後見大軸白描
黃金吾像枝山書傳其上售者云像亦枝山筆也
余時匆匆在舟不及細閱復見枝山書異犬記即
作墨犬於下宛然吠走則静娥之真或先生所寫
乃丙辰冬是卷與諸玩好入盗手未幾爲松陵汝
姓者緝至邑尊劉玉受見偕美賦殊嘆賞今仍歸
烏有矣
祝希哲懷知詩帖(急就小行草書藏經牋本題下有小字者係自注)
懷知詩
卧病泊然緬懷平生知愛遂各爲一詩少長隠顯
遠近存没皆非所計祗以心腑之真凡十有八人共
詩一十九首
歲寒十人
顧明府榮夫
鷄山燕市每依依此日都抛入洛衣家近鬱林公舊隠
門如彭澤令初歸空憐舊社惟君密却笑無車訪我稀
最愛滄浪池水好歲時同坐一方磯
錢太常元抑
入室芝蘭始見薰也知孤陋合離羣烟霄本自冥黃鵠
城市安能駐白雲震澤晩山青歴歴漕湖秋水碧沄沄
相思只借中天月會把清輝兩地分
王文學履吉(二首)
七十看花歲已殘始憐梅蘂照衰顔河清可道遭逄易
駕俗深慚會合難錦繡(闕)閒藏黼黻驪龍珠抱媚江山
欲留光彩無窮事心緒悠悠竹素間
我居廛陌子滄洲望隔江城各倚樓共惜賈生違漢室
豈知王粲重荆州青雲尚恐終難附白璧空懷未盡投
十載三都墻壁滿不堪玄晏思悠悠
葛隠君汝敬
獨承華緒振芳塵想見先公氣魄新開口只傳前輩事
存心不共此時人城中紫陌藏巢許門外青山是主賓
布褐一逄埃土盡誰言叔度賤還貧
湯徵君文守
舞勺歌詩把袂儔白頭俱換舊烏頭深憐武庫豐懷寳
却羡名宗獨綴旒擊壤舍君誰作伴看山無我不成遊
高吟李白襄陽曲掌上隋珠國已收
謝處士元和
薰茗清談午夜陪詩筒拂旦又飛来應憐去日多来日
却見千迴似一迴槐院定酬王祐志蘭庭休起卜商哀
紅芳落盡青青在始信松筠是德材
表弟蔣允暉
風雨牀空坐燭闌分襟兩見物華殘蕭條鷗鷺江湖迥
寂寞宫商草樹寒王謝風流吾子在武功中外老夫單
懷君有句君應笑不向滄浪共釣竿
施侍御聘之
行藏蹤迹只雲萍一種神襟爾我形清角痛悲鳴晉鄙
黃鍾力挽向虞廷丹山鳳去尼丘歎紫府龍歸霅水靈
昨日書来淚盈把南溟心事到東溟
朱提刑升之(楚州)
渚萍漂泊合江蘺並逐東流更不移曾指松筠能晩節
共抛簮紱向明時烟霞草樹春容與河漢星辰夜陸離
慙愧逄人說桑梓只如黃卷對光儀
張秀才天賦(惠州)
文征屢北道空南雲錦才華織女慚宗廟豈能瑚璉舍
蛟龍未許土泥弇襟期天合膠投漆光彩神驚玉在函
不見書来誦書序相望渾欲淚毿毿
先露八人
吳文定公
穆穆文定淵淵金玉風被四遠譽髦歸淑伊余小子欽
承在夙籋雲駿附潛泥蠖伏詞林銜恤閟息茅廬扣
戶請益拱肅趨隅教曰勖旃竭景劬書默爾富獲單辭
靡餘選曹展丘俾書皇綸山房接夕返檝同津永言
夙好旁(闕)前聞虛膺祗受充然萬珍公耆後先三四
及門一瞻百益(闕)誦終身望之如日就之如雲大雅既
喪悼霣徒紛
王文恪公
肅肅文恪有嚴我師扣竭空鄙博約兼資片語必法寸
履皆規甘雨中含滋浹時熙屢躓於征靡辭有戚公
薦以升黃閣有職援呼晝三導掖漠百嗟予不肖鼎冶
負德邦作封吏来相予總謂言冢君車迎館奉襄懷
報寧公戾上衆往趣成旁誚龐莫誦公聞斯愠命我專
統謂守載屬同羣答汹終亦靡克公愾滋勇有矢畢命
卒隊茲恐公歸在堂復傳函丈三變泰如揚休彌暢
湖山奠高風霆下上嗟予懦與弗從以往中星載回遄
失几杖梁木既壊吾將安放
韓尚書
司徒巖巖四海具瞻孰不歛袵植偃礲頑蒙逖以卑霄
麗泥蟠訊之招之令之曰前旭日垂熙温誨孔殷昔
我先公政於晉陽知公於童拔立序庠範之德行訓之
典章古道世用啟迪游揚聲詩書畫亦靡不詳曰爾國
器必成用光公曰於乎前德不忘乃共之食乃賜之
帛嚴威儼恪靖莊允塞拜賜必誠餐德必實一望弗再
有啣以訖
沈周先生
有華東陽曄於吳門古有遺高展也茲存孰爲先生秀
降三辰胷集萬寳手揮五雲九淵淑暎千茝齊芬鶴跱
霄逵抗首風塵維予二祖式契且姻親公自髫屬於
夕昕齒惟父子視猶季昆聚晤員員援推勤勤謂子良
史左丘馬班謂子鵬運直舉横鶱安知乘馬班如迍邅
終需於泥以卒歲年予既暮矣公猶巋然於何不臧
自遐不因一往不復追悔空辛豈念平生我思古人
本郡使君南海林公
昌哉我牧百夫之特瞬洞萬棼平呑四渤經庫儲學智
嚢韜識鸞刀一振不截以訖吳材總升胡特我特載笑
載言載永以繹有作斯屬慚孤善述冥留靈逝奚贖身
百九京有知有茹闐臆
陸冢宰
陸締於我好也奕世中丞汪汪視實兄弟翔泳殊然逵
磐别致川梁無接鑘鐔遥契南都於遘日以文會勖哉
進修驩然游藝鷗鷺先盟江湖結氣公績平寇尚克
銘紀首聚須臾夙約載厲迨登掌武爰均四海迹用地
隔禮由嫌廢穹淵契闊怳若越世恩譴公被不才余
棄聚散忽再幽明永異終則羣疑始亦何諱丹誠寸積
悠悠兩在天吳晝掠鼇波夕沸茫茫大壑魂兮何寄
朱孝廉性甫
秀矣孝廉名駒在吳白玉清冰碧梧翠竹少游諸老孤
鶯喬木余家日見匪暝維夙黃庭晉度朱絃漢曲羣公
星落長庚爾獨後生更仰離羣昂鵠頽然順化行閱滄
陸修年默逝亦可世哭雅能君斷更莫彼續来英日富
風流絶目前修履踐流膏醉馥嗟子勤哉堆箱疊腹繄
我與君髧皓相逐今我視衆如君我矚餘霜猶幾三歎
不足
朱文學堯民
葑亦多彦哿矣兩朱崑丘連璧嶧陽雙梧子出最後遺
風爽如寒泉冬潔菉竹秋癯積百媚學孰儷君劬宵聞
片籍屏寐以須先之皇皇獲之愉愉抛裘噴炙投玉捐
珠珍香寳茗法繪名書清談晏對日坐仙區愛我維篤
棄我亦除悵其邈矣臨風永吁余既作此詩未及書
遺諸君(闕)首出紙索錄遂勉筆歸之他固不能悉然
當各寫所贈本篇投之耳允明識
此京兆祝先生所書懷知詩深得鍾王筆法然停
雲之思出自心腑之真前輩風流豈特詞翰間已
也門人黃姬水敬識
外錄
珊瑚網云此卷爲項氏物後識其值二十金購於
文文水氏嘉靖甲子年重装崇禎初余獲一觀
錄其詩竟失去并逸歲寒十人名姓先露八人則
吳文定公寬王文恪公鏊韓襄毅公雍沈先生周
東郡使君南海林公世遠陸冢宰完朱孝廉性甫
朱文學堯民
枝山書古詩帖(楷書)
晉陽起唐祚王明紹巢封垂統已如此繼體宜昏風麀
聚嬻天倫牝晨司禄凶朝綱一以墜天樞遂崇崇滛毒穢
宸極虐熖燔蒼穹向非狄張徒誰辨取日功云胡歐陽
子秉筆迷至公唐經亂周紀凡例孰此容侃侃范太史
受說伊川翁春秋二三策萬古開羣蒙
朱光遍炎宇微隂藐重淵寒威閉九野陽德昭窮泉文
明昧謹獨昏迷百開先幾微諒難忽善端本緜緜掩身
事齋戒及此防未然閉關息商旅絶彼柔道牽
微月墮西嶺爛然衆星光明河(闕)未落斗柄低復昂感
此南北極樞軸遥相當太乙有常居仰瞻獨煌煌中天
照四國三辰環侍旁人心要如此寂感無邊方
放勲始欽明南面亦恭已大哉精一傳萬世立人紀猗
歟歎日躋穆穆歌敬止戒傲光武烈待旦起周禮恭惟
千載心秋月照寒水魯叟何常師刪述追聖軌
吾聞庖犧氏爰初闢乾坤乾行配天德坤布協地文仰
觀玄渾周一息萬里奔頫察方儀静隤然萬象存悟彼
立象意契彼入德門勤行當不息敬守思彌敦
大易圖象隠詩書簡編譌禮樂矧交喪春秋魚魯多瑶
琴空寳柙絃絶將如何興言理餘韻龍門有遺歌
顔生躬四勿曾子日三省中庸首謹獨衣錦思尚絅偉
哉鄒孟氏雄辨極馳騁操存一言要爲我挈裘領丹青
著明法今古垂煥炳何事千載餘無人踐斯境
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原枝
山祝允明書
外錄
珊瑚網云本朝名公楷法余家彙成一函首此希
哲書古詩嗣爲徵仲書阿房宫賦雅宜書唐宫詞
隆池書紀遊諸帖亦偉觀也徽友程松蘿竟以漢
玉兕鎮瑪瑙辟邪青綠小鬲易去惜哉
祝京兆書聞絃詩(挂幅)
舟泊衢州城下暮赤脚苦蚊眼欲瞀逡巡就枕忽聞絃
已覺再聽還恐誤披衣起見燈影紅柔指鶯喉暗輕度
初聞乃是三絃語寂歴空江烟落霧少年慣向醉中聽
老大聞之猶起妬須臾演入琵琶絃指撥聲清不似前
疑是小璚更大封移宫換羽各争妍斯時夜静絃愈急
潛鱗出浴棲羽寒珍珠錯落玉盤淨鐵騎跂東封可懸
老夫聽久毛髮竪恐有蛟龍来搏船右聞絃一首書
於虎丘梅花樓枝指道人(中有疑句俟考)
外錄
珊瑚網云余嘗攜此幅於白下戊午春懸三山草
堂小集諸工音律者爲關中姜還樸七絃婁水張
聘夫三絃蘇臺徐賀世二絃及陳玉素四絃東曲
大小雪二十五絃一時聲傳九陌余因步祝韻紀
之及追憶猶自盈耳
枝山詩草
長安昔日在關中洛陽浙右亦相同江東自古帝王宅
周秦已見氣葱葱長安石城如虎踞長道鍾阜似蟠龍
千年王氣浮天表一日真人建法宫天府天開天闕起
五門三殿當中峙五鳳樓前柳似烟奉天門外天如水
金陵金闕勝金城玉陛連天接玉京星散羽林霜氣肅
天臨華盖日華明十二飛樓石門繚百萬豼貅屯八表
寳刹天花和月飛郊壇神樂穿雲霄(叶)御史當街百
騎驄將軍納陛羅霜鋒五侯甲第遥迷霧七貴前驅響
鬭風鳳凰臺上鳳凰遊玄武湖中水似油萬戶鶯啼花裏
晚千家砧搗月中秋會同館外白雉多包茅楛矢交經過
重譯来賓醉卉服輕烟淡粉列青蛾六樓六館鬭倡妍
日日新聲沸管絃狹市斜街迷錯絡曲房洞戶暗鈎連
吳下書生好遠遊抱書来看帝王州那知高卧西風邸
蓬眉蕭颯長安秋右余所賦長安秋一首爲希百書
之允明
東南大澤名具區中有洞庭相對峙七十二峰湖上浮
萬頃汪洋五湖水仙人隠士住高峰青天羅列金芙蓉
巖窟巉岏蹲虎豹渚宫幽閴潛蛟龍山人茅屋翠微裏
鷄犬聲遥白雲起昔聞綺皓留此山今日高風亦相似
湖山横黛畫中開湖水浮藍鏡中止還疑海上駕蓬瀛
豈識人間有朝市朗然吟嘯入烟霞山中萬樹開桃花
問津那許漁郎到伐木不知漁父家時見青崕麋鹿走
朝出爲羣暮爲友我欲共君歌紫芝借問山中何所有
贈洞庭張山人允明
獨愛無人處幽棲不用名竹雞啼午寂松鼠落枝輕芳
草初平路春深欲上城蕭然吾亦得擾擾自勞生右
題畫一首枝山
西望崚嶒擁國門秣陵秋氣動乾坤清江故有蛟龍窟
白日元疑虎豹蹲日滿荒城生野色雲来别渚浸山村
莫愁玉質歸黃土遮莫輕招月下魂允明
春山雨新沐掩靄結濃綠一葉金芙蓉粲粲迎朝旭
江亭小於艇松子落滿頂盡日無人来流水抱虛影
右二首題子昂畫允明
白雲媚蒼山寂寂太古春窅靄林薄中一區宅無鄰
揚子並清淨閉門了玄文兩生勿輕過惟通問字人
客子欲何歸中林猶獨步幸有蒼蒼松爲辨去来路
季冬雪裏積十日竒寒沍啁啾閴不聞葱蒨失其故
梧桐滴夜雨客鄉秋可憐盡是離人淚聲聲落枕邊
右五首題畫幅枝山
落日採薇歸蕭蕭兩布衣邇来人採少春雨長頑肥
吳巗好箇景鑿得不成山人自要頭白山頭也會斑
右雜作二首枝山
閒雲寂寂鎖龍宫萬頃春湖洗碧空惟有白猿聽講後
向人長嘯月明中呼猿洞作支山
吟詩寫畫似參禪不向他人被裏眠生公堂前點頭石
天平山上白雲泉
秋浸具區天地寒老崖垂脚怒龍蟠仙人夜半騎鶴去
木客潛窺古竈丹
雲母薄梳青石髮水花肥點碧荷錢樹根一坐空山老
不許時人問歲年
寒光交逗眼蒼然半夜人間别有天想得非仙亦非鬼
四山風雨擁孤眠
滿地松隂六月凉採芹歸去擔頭香相逄夕照誰家子
倚樹喃喃話正長
身在雲西夢想間松頭鶴影枕屏間一聲隠隠啼花雉
信手推窗滿眼山
朝雲乍起千峰冷暮雨初收萬壑鳴此地烟霞誰領略
却輸痴老筆縱横
腰刀帕首報君恩初事將軍出鴈門無限家門兒女念
秋風吹上五陵原
費却青錢換戲資世人多道小兒痴不知世事誰非戲
爭得長年作小兒右九首題畫支山
扇功本在驅炎上不似屏風只好看算得題詩真拙計
郤供雙眼失清寒題箑允明
外錄
珊瑚網云本朝法書首推希哲其狂草有不可
以素旭擬者項又新嘗過余煑霜鱸夜話索所
藏扇冊展玩見祝書身在雲西一首運筆如烟雲
變幻莫測越明又新復過余云思竟夕得之矣出
手錄片紙對之相與撫掌叫絶又先君每撫松擊
竹哦枝山句客香秋可憐想得非仙亦非鬼松濤
竹籟答響清冷不復知有人間俗務今思之恍如
隔世可勝浩歎
祝京兆詞蹟
燈火三更把筭籌風沙萬里覓封侯蠶兒作繭生難罷
蛾子親燈死却休身外苦夢中忙渾無些子爲吾謀
世間富貴真何物賺得英雄白了頭調鷓鴣天
南阜小亭臺薄有山花取次開寄與多情熊少府晴也
須来雨也須来隨意且啣杯莫惜春衣坐綠苔若待
明朝風雨後人在天涯春在天涯調一剪梅
祝枝山臨黃庭經冊(烏絲闌紙本)
黃庭經(原文不錄)
(款書)正德庚午八月二日雨窗孤坐戲臨一過枝山祝
允明
祝希哲臨黃庭經并記(宋黃蠟箋本原文不錄)
崑山魏誠甫遠謁乞書黃庭此非抱病老人所辦也誠
甫意極懇且欲坐守急回遂以六十七歲久病初閒却
藥執筆半日間了千三百餘言可謂老人多兒態矣自
亦不堪屬目以徇愛情而已覽者若以作字視之尚大
笑况謂臨帖乎丙戌十月枝山老樵祝允明記
予嘗見趙文敏所臨黃庭經刻本雖時一露嫵媚
而右軍堂室已稱優入盖不啻爲叔敖之優孟中
郎之虎賁而已此卷爲祝京兆晩年所書不必點
畫惟肖而結構疎密轉運遒逸神韻俱足要非得
書家三昧者不能苐令右軍復起且當頷之矣豈
獨追蹤文敏哉設有好事儒者摹勒登石以嗣
王趙二帖即以搨本一紙易一鵝誰曰不可萬歷
甲辰孟冬八日張鳳翼跋峕年七十有八
古今臨黃庭者不下數十家然皆泥於點畫形似
鈎環戈磔之間而已昔賢所以有脱墼之譏也枝
指公獨能於榘矱繩墨之中而具豪縱奔逸之氣
如豐肌妃子著霓裳羽衣在翠盤中舞而驚鴻游
龍徊翔自若信是書家絶技也大原王穉登書於
快雪亭上
祝枝山書莊子逍遙游(行書)
惠子謂莊子曰魏王貽我大瓠之種我樹之成而實五
石以盛水漿其堅不能自舉也剖之以爲瓢則瓠落無
所容非不呺然大也吾爲其無用而掊之莊子曰夫子
固拙於用大矣宋人有善爲不龜手之藥者世世以洴
澼絖爲事客聞之請買其方百金聚族而謀曰我世世
爲洴澼絖不過數金今一朝而鬻技百金請與之客得
之以說吳王越有難吳王使之將冬與越人水戰大敗
越人裂地而封之能不龜手一也或以封或不免於洴
澼絖則所用之異也今子有五石之瓠何不慮以爲大
樽而浮乎江湖而憂其瓠落無所容則夫子猶有蓬之
心也夫
惠子謂莊子曰吾有大樹人謂之樗其大本擁腫而不
中繩墨其小枝卷曲而不中規矩立之塗匠者不顧今
子之言大而無用衆所同去也莊子曰子獨不見狸狌
乎卑身而伏以候敖者東西跳梁不避高下中於機辟
死於罔罟今夫斄牛其大若垂天之雲此能爲大矣而
不能執鼠今子有大樹患其無用何不樹之於無何有
之鄉廣莫之野彷徨乎無爲其側逍遙乎寢卧其下不
夭斤斧物無害者無所可用安所困苦哉嘉靖改元
初夏五日枝山祝允明在寒綠堂寫
讀莊子逍遙游二首
惠施五石瓠彌大彌無當呺然莫與京不任盛水
漿掊棄誰顧惜胡由效所長幸遇漆園叟昌言爲
闡揚大樽堪取材江湖一葦杭浩蕩凌萬頃寥廓
共徜徉平生誦此篇心曠超八荒樂哉逍遥游千
古仰蒙莊於今所見殊却笑予更狂璠璵韞在璞
奚必爲珪璋儵忽鑿渾沌報德反致戕試問不龜
手何如袖手康澼絖裂地封臧穀均亡羊欲識大
瓠真請從最初詳弗剖天質全塊處神自王惟大
似不肖老氏言孔彰鎮以無名樸樸散器始張有
用以爲用錐刀競夭傷無用以爲用伎倆未盡忘
寧如竟勿用藏用孰可量我願寳斯種藝之寂寞
場瓠成復何事畫前問羲皇
樗大苦不材匠石過弗視樹彼無何鄉彷徨無所事
頗疑夢蝶翁與世太相避曳尾泥中龜豈希留骨貴
吾觀閩有榕一籌蔑可試祗垂廣長蔭亭亭每匝地
既為居人依復為行人施暍者頼以凉憊者頼以憩
本無心利物物乃蒙其利借令中繩規斧斤早應被
焉能磨歲月而成此大庇勿用用乃全用即不可繼
寢寤獨逍遙逍遙未為至雙林利自他樗也何敢企
旹萬歷己丑春日巢居子張應文書附祝京兆
真蹟卷後
外錄
書畫舫云吾家世傳希哲京兆行書莊子逍遙遊
師虞世南後有茂實府君古體詩二首
祝京兆書離騷九歌并孔雀東南飛二卷(九歌行楷書孔雀東)
(南飛行草書原文不錄)
外錄
書畫舫云祝京兆楷行離騷經九歌行草孔雀東
南飛二卷並藏中吳王氏是盛年妙蹟在吾家莊
子逍遥游卷之上用意購求卒未得記此以當銘
心
又云祝希哲京兆書法入神真草皆絶代四方餅金
收購聲價不減松雪翁或云過之向見王氏小楷
黃庭經袖卷筆意全斆鍾繇後作繩頭章草跋語
殆百餘字尤爲佳絶不知今尚存否予家藏翁小
草懷知詩十九首爲守齋書跋又藏翁行書離騷
經九歌共一卷並能融化羲獻逸趣翩然兼字形
圓渾精采動人見者稱爲皇明書法之冠不妄耳
尋遇好事家宛轉購去迄今惋惜尚往来方寸間
也
希哲書草堂詩餘全部(小楷書原文不錄)
外錄
書畫舫云錫山華氏寳藏希哲小楷草堂詩餘全
部師鍾元常履吉正書尚書毛詩全本師王逸少
足稱雙璧而希哲尤沈著痛快又聞陸氏藏希哲
小楷北西廂及琵琶記書法極精未及見之
希哲書秋軒賦(楷書原文不錄)
外錄
書畫舫云希哲楷書秋軒賦爲石田翁作雖循規
矩大饒風趣後有古詩一帖乃是寫贈朱野航者
亦佳蹟也
祝枝山吳中勝景詩(行書原文不錄)
外錄
書畫舫云祝希哲吳中勝景詩卷宋經箋上行書
全學王大令
又云祝希哲小楷楞嚴經十卷孫武子十三篇行
書曹子建詩草書馬異結交詩前後並見之而書
法各各不同真大家也
祝希哲書千文(草書藏經紙本)
千字文(原文不錄)
余筆雖拙素不書此癸未閏四月望後過雲莊樓酒次
出經紙索書千文余與雲莊誼厚勉爲書此誠爲貽笑
於大方也枝山老樵祝允明
祝枝山書東坡記遊卷(楷書粉牋二紙高四寸長八尺餘内項氏李氏印不錄)
東坡記遊
元豐六年十月十二日夜解衣欲睡月色入戶欣然起
行念無與樂者遂至承天寺尋張懷民亦未寢相與步
於中庭庭下如積水空明水中藻荇交横盖竹栢影也
何夜無月何處無竹但少閒人如吾兩人耳
黃州東南三十里爲沙湖亦曰螺師店予買田其間因
往相田得疾聞麻橋人龐安常善醫而聾遂往求療安
常雖聾而穎悟絶人以指畫地字不數字輒深了人意
余戲之曰余以手爲口君以眼爲耳皆一時異人也疾
愈與之同遊清泉寺寺在蘄水郭門外二里許有王逸
少洗筆泉水極甘下臨蘭溪溪水西流余作歌云山下
蘭芽短浸溪松間沙路淨無泥蕭蕭暮雨子規啼誰道
人生無再少君看流水尚能西休將白髮唱黃鷄是日
劇飲而歸
紹聖元年十月十二日與幼子過遊白水佛迹院浴於
湯池熱甚其源殆可熟物循山而東少北有懸水百仞
山八九折折處輒爲潭深者磓石五丈不得其所止雪
濺雷怒可喜可畏水涯有巨人迹數十所謂佛迹也暮
歸倒行觀山燒火甚俯仰度數谷至江山月出擊汰中掬
弄珠璧到家二鼓復與過飲酒食餘甘煮菜顧影頽然
不復甚寐書以付過
僕初入廬山山谷竒秀平生所未見殆應接不暇遂發
意不欲作詩已而見山中僧俗皆云蘇子瞻来矣不覺
一絶云芒鞵青竹杖自挂百錢遊可怪深山裏人人識
故侯既自哂前言之謬復作兩絶云青山若無素偃蹇
不相親要識廬山面他年是故人又云自昔憶勝賞初
遊杳靄間如今不是夢真個是廬山是日有以陳令
舉廬山記見寄者且行且讀見其中云徐凝李白之詩
不覺失笑旋入開先寺主僧求詩因作一絶云帝遣銀
河一沠(下有來字點去)垂古來惟有謪仙辭飛流濺沬知多少不
與徐凝洗惡詩往来山南十餘日以爲勝絶不可勝談
擇其尤者莫如潄玉亭三峽橋故作此二詩最後與總
老同遊西林又作一絶云横看成嶺側成峰到處看山
了不同不識廬山真面目只緣身在此山中廬山詩盡
於此矣
余嘗寓居惠州嘉祐寺縱步松風亭下足力疲乏思欲
就林止息望亭宇尚在木末意謂是如何得到良久忽
曰此間有甚麼歇不得處由是如挂鈎之魚忽得解脱
若人悟此雖兵陣相接鼓聲如雷霆進則死敵退則死
法當甚麼旹也不妨熟歇
己夘上元余在儋耳有老書生數人来過曰良月佳夜
先生能一出乎予欣然從之步城西入僧舍歴小巷民
夷襍揉屠酤紛然歸舍己三鼓矣舍中掩關熟寢已再
鼾矣放杖而笑孰爲得失問先生何笑盖自笑也然亦
笑韓退之釣魚不得更欲遠去不知誨者未必得大魚
也
在徐州時王子立子敏皆館於官舍而蜀人張師厚来
過二王方年少吹洞簫飲酒杏花下明年余謫黃州對
月獨飲嘗有詩云去年花落在徐州對月酣歌美清夜
今年黃州見花發小院閉門風露下盖憶與二王飲時也
黎醇字希聲治春秋有家法歐陽文忠公喜之然爲人
質木遲緩劉貢父戲之爲黎&KR3111;子以爲指其德不知果木
中真有是也一旦聯騎出聞市人有唱是果鬻之者大
笑幾落馬今吾謫海南所居有此霜實纍纍然二君皆
入鬼錄坐念故友之風味豈復可見劉固不泯於世者
黎亦能文守道不苟隨者也昔爲鳳翔幕過長安見
劉原父留吾劇飲數日酒酣謂吾曰昔陳季弼告陳元
龍曰聞遠近之論謂明府驕而自矜元龍曰夫閨門雍
穆有德有行吾敬陳元方兄弟淵清玉潔有禮有法吾
敬華子魚清修疾惡有識有義吾敬趙元逹博聞強記
竒逸卓犖吾敬孔文舉雄姿傑出有王霸之略吾敬劉
玄德所敬如此何驕之有因仰天太息癸酉八月十二
日步月宿東禪寺書此枝山祝允明
辛巳八月廿又二日王寵觀於清賢堂(小楷書本身紙尾)
我朝善書者不可勝數而人各一家家各一意惟
祝京兆爲集衆長盖其少時於書無所不學學
亦無所不精此卷乃全法鍾太傅而用筆遒勁偉
麗出入清臣誠懸間盖能用太傅指於大令腕者
也三橋文彭(隷書)
祝京兆書清圓秀媚在大令下北海諸君之上然
草書易得而真楷不可多見余嘗於文休承所見
其十九首心竊愛之聞以桂玉故鬻之他人每恨
明妃嫁呼韓今見此卷不覺雄心勃勃置之几案
間可當阮公數斗美酒瑯琊王世貞跋(行書)
曩見鍾元常薦季直表筆意自篆隷来及觀祝
希哲夜坐記則知得之季直表者爲多若此卷亦
夜坐記類也元美性好酒而以數斗美酒當之固
宜長洲張鳳翼(行草書)
二十年来内府真蹟流落人間自右軍以下至於
子昂伯幾所見五六百卷大有古今不相及之嘆
京兆正書力追魏晉乃爾可謂頽波一柱然其他
行草殊不盡然而世又酷重之此古法終不可復
也庚戌仲冬日檇李曹溶(行書)
鍾司徒書法惟宋仲温窺其堂奥希哲此卷俱從
季直宣示諸帖神明變化良足寳也越州羅坤(行楷)
(書連前四跋一紙)
山隂張陛觀於廣陵客舍辛亥四月浴佛日謹識
祝京兆書法推爲明朝第一此卷極摹鍾太傅
季直表字無纖毫遺憾洵足並美晉唐諸名家世
具隻眼者當自有共鑒也登子陛再記(張二跋行書藍紙本)
祝枝山中酒札(行書花箋本)
昨中酒矣今日又邀花下耶聞請如聽令固措大家風
不須再促也允明拜復
祝希哲與秋田札(草書紙本内項氏諸印不錄)
專請今午過舍看種榴樹使此等輩莫敢欺於僕也萬
希勿距感荷感荷眷生祝允明頓首秋田表弟愛下
枝指生與子行札(草書紙本内項氏諸印不錄)
早間承王侍御送紅白江梅二枝特此到宅專借向者
執事所言花缾一用對此先春之景焉能扼其不賞之
意乎若尊肯顧乞降爲慰三日祝允明頓首子行表弟
親誼
祝枝山與在野札(草書紙本内項氏諸印不錄)
明日請過觀畫恐尊他出敢此預期勿距萬萬眷生祝
允明頓首在野賢妺丈執事
祝京兆書五言排律帖(楷書紙本)
嶺海元勲(闕二字)瑯琊(原蹟瑯琊圈去)都世望豪山河高祖誓龍
虎太公韜培植歸瓜瓞騫騰見鳳毛都臺知獨早列校
柄專操烈烈平蠻績遑遑定國勞東通越裳雉西郤旅
人獒玉帳抽竒策牙旗偃怒濤頻煩膺重寄稠疊受恩
褒魚水尋常願風雲二五遭兩江嚴副鉞五府侑樞曹
特命司符鑰元戎總節旄風生新草詔光動舊花袍拔
浪鯨魚振横秋空(原蹟空字圈去)鵰鶚翺諸侯惟敬梓大雅在
揮毫再拜歌崧嶽宣王百代高治生祝允明頓首再
拜稿呈
枝指生書宋人品詩韻語卷(楷書絹本)
詩有二十四品偏者得其一能者得其全會其全者惟
李杜二人而已其曰雄渾者大用外腓真體内充返虛
入渾積健爲雄具僃萬物横絶太空荒荒油雲寥寥長
風超以象外得其環中持之匪強来之無窮曰沖淡者
素處以默妙機其微飲之大和與鶴獨飛猶之蕙風超
以(原蹟超以二字點去)苒苒在衣閱音修篁美曰載歸遇之非深
即之愈稀脱有形似握手已違曰纖穠者采采流水蓬
蓬遠春窈窕深谷時見美人碧桃滿樹風日水濱柳隂
路曲流鶯比隣乘之愈往識之愈真如將不盡與古爲
新曰沈著者綠杉野屋落日氣清脱巾獨步時聞鳥聲
鴻雁不来之子遠行所思不遠若爲平生海風碧雲夜
渚月明如有佳語大河前横曰高古者畸人乘雲手把
芙蓉汎彼浩劫窅然空蹤月出東斗好風相從太華夜
碧人聞清鐘虚佇神素脱然畦封黃唐在獨落落玄宗
曰典雅者玉壺買春賞雨茅屋坐中佳士左右修竹白
雲初晴幽鳥相逐眠琴綠隂上有(闕)瀑落花無言人淡
如菊書之歲華其曰可讀曰洗鍊者猶鑛出金如鉛出
銀超心鍊冶絶愛緇磷空潭瀉春古鏡照人體素儲潔
乘心(原蹟心字點去)月返真載瞻星辰載歌幽人流水今日明
月前身曰勁健者行神如空行氣如虹巫峽千尋走雲
連風飲真茹強蓄素守中俞彼行健是謂存雄天池與
立神化攸同期之以實御之以終曰綺麗者神存富貴
始輕黃金濃盡必枯淺者屡深露餘山青紅杏在林月
明華屋畫橋碧隂金尊酒滿伴客彈琴取之自足良殫
美襟曰自然者俯拾即是不取諸隣俱道適往著手成春
如逄花開如瞻歲新貞予不奪強得易貧幽人空山過
水采蘋薄言情悟悠悠天鈞曰含蓄者不著一字盡得
風流語不涉難已不堪憂是有真宰與之沈浮如綠滿
酒花時返秋悠悠空塵忽忽海漚淺深聚散萬取一收
曰豪放者觀花匪禁吞吐大荒由道返處得以強天風
浪浪海山蒼蒼真力彌滿萬象在旁前招三辰後引鳳
皇曉看六鰲濯手扶桑曰精神者欲及不盡相期與来
明漪絶底竒花初胎青春鸚鵡楊柳碧臺山人興来清
酒深杯生氣遠出不著死灰妙造自然伊誰與裁曰清
竒者娟娟羣松下有漪流晴雪滿汀隔溪漁舟可人如
玉步屧尋幽載瞻載止空碧攸攸神出古異淡不可收
如月之曙如氣之秋曰委曲者登彼太行翠遶羊腸香
靄流玉悠悠花香力之於時聲之於羌道不自噐與之
圓方曰悲慨者大風捲水林木爲摧意苦欲死招憩不
来百歲如流富貴冷灰大道日喪若爲雄材壯士拂劍
浩然彌哀蕭蕭落葉漏雨荒苔曰實境者取語甚直計
思匪深忽逄幽人如見道心晴澗之曲碧松之隂一客
荷樵一客聽琴情性所至妙不自尋曰形容者絶佇靈
素少迥清真如覓水影如寫陽春風雪變態花草精神
海之波瀾山之嶙峋俱似大道妙契同塵曰超詣者匪
神之靈匪機之微如將白雲清風與歸曰飄逸者落落
欲往矯矯不羣緱山之鶴華頂之雲高人惠中令色絪
緼曰曠逹者生者百歲相去幾何歡樂苦短憂愁實多
何如尊酒日住烟蘿花覆茅簷疎雨相過到酒既盡杖
藜行歌孰不有古南山峩峩曰流動者若納水輨如轉
丸珠夫豈可道假體遺愚荒荒坤軸悠悠天樞載要其
端載同其符超超神明反之冥無来往千載同歸殊途
曰縝密者是有真迹如不可知意象欲出造化已竒水
流花間清露未晞要路愈遠幽行爲遲語不欲犯思不
欲癡曰疎野者唯性所宅真取弗羈拾物自富與率爲
期築室松下脱帽看詩但知旦暮不辨何時倘然適意
豈必有爲若其天放如是得之故障箬溪先生歲丙
子秋僉嶺南按察事公餘歴覽諸勝紀全廣風物之作
於魏晉諸家無所不詣日抵羅浮蓋纍纍聯翠穿雲樹
杪竒絶足爲大觀及歸便崇報禪院時天空雲淨暮山
碧了無一點塵埃侵有僧幻上供清茗叩先生解帶出
新釀麻姑先生輒秉燭譚古今興滅事坐久賦詩有云
名山昔日来司馬不到羅浮名總虛又云不妨珠玉成
千言但得揮翰箋麻傳頃出摘翠編所述種種詩法如
曄曄紫芝秀色可餐誠詞壇拱璧世不多見者遂爲先
生作行楷以紀時事云長洲祝允明
本朝書法推祝希哲先生爲首楷書尤佳或以爲
當在趙魏國上余向有牡丹帖甚精歸之亡友項
氏逸廿餘年不入目中矣此日放舟吳閶凌玄房
出示先生所書宋人品詩韻語幾千餘字蓋贈顧
箬溪先生者跋語學季直表書法尤勁所云煥若
神明頓還舊觀者喜而書此萬歷癸卯仲春日馮
夢禎書
祝京兆書陶靖節田居詩并題(行草書藏經紙凡四詩六首不錄)
梁昭明太子云有能觀淵明之文者馳競之情遺鄙吝
之意祛貪可廉懦可立仁義可蹈爵禄可辭何淵明之
見重若此哉余領京兆如逆旅寄寓未嘗一日忘歸田
也偶過石湖僧寮見儿上有淵明集舉未竟而恬澹止
足之意有先後同符者矣遂錄其田居六詠以見志云
時正德庚午秋八月既望枝山祝允明識
王守仁
王陽明上父親二札(行楷書紙本)
男守仁百拜父親大人膝下會稽易主簿来得書僃審
起居萬福爲慰男與妺壻等俱平安但北来邊報甚急
昨兵部得移文調發鳳陽諸處人馬入援遠近人心未
免倉黃男與妺壻只待滿期即發舟而東矣行李須人
照管禎兒輩久不見到令渠買畫絹亦不見寄来長孫
之夭骨肉至痛老年懷抱須自寬釋幸祖母康強弟
輩年富將来之福尚可積累道弟近復如何須好調攝
母貽父母兄弟之憂念錢清陳倫之回草草報安小錄
一冊奉覽未能多寄梁太守一冊續附山隂任主簿廿
八日男守仁百拜
父親大人膝下毛推官来(闕)大人早晩起居出入之詳
不勝欣(闕)弟恙尚未平而祖母桑榆暮(闕)不能(闕)爲楊
公所留養病致仕皆未能遂殆亦命之所遭也人臣以
身許國見難而退甚所不可但於時位出處中較量輕
重則亦尚有可退之義是以未能忘情不然則亦竭忠
盡道極吾心力之可爲者死之而已又何依違觀望於
此以求必去之路哉昨有一儒生素不相識以書抵男
責以既不能直言切諫而又不能去坐視亂亡不知執
事今日之仕爲貧乎爲道乎不早自决將舉平生而盡
棄異日雖悔亦何所及等語讀之良自愧嘆交遊之中
往往有以此意相諷者皆由平日不務積德而徒竊虛
名遂致今日士夫不考其實而謬相指目適又當此進
退兩難之地終將何以答之反已自度此殆欺世盗名
之報易所謂負且乘致寇至者也近甸及山東盗賊奔
突往来不常河南新失大將賊勢愈張邊軍久居内地
疲頓懈弛皆無鬭志且有怨言邊將亦無如之何兼多
疾疫又乏糧餉府庫外内空竭朝廷費出日新月盛養
子番僧伶人優婦居禁中以千數計皆錦衣玉食近又
爲養子盖造王府番僧崇飾塔寺資費不給則索之勲
臣之家索之戚里之家索之中貴之家又帥養子之屬
遍搜各監内臣所蓄積又索之皇太后皇太后又使人
請太后出飲與諸優雜劇求賞或使人紿太后出遊而
密遣人入太后宫檢所有盡取之太后欲還宫令宫門
毋納固索錢若干然後放入太后悲咽不自勝復不得
哭又數數遣人請太后爲左右所持不敢不至至即求
厚賞不已或時賂左右間得免請爲幸宫苑内外鼓噪
火砲之聲晝夜不絶惟大風雨或疾病乃稍息一日二
日臣民視聽習熟今亦不甚駭異永齋用事勢漸難測
一門二伯兩都督都指揮指揮十數千百戶數十甲第
墳園店舍京城之外連亘數里城中卅餘處處處門面
動以百計谷馬諸家亦皆稱是榱桷相望宫室土木之
盛古未有也大臣趨承奔走漸復如劉瑾時事其深奸
老滑甚於賊瑾而歸怨於上市恩於下尚未知其志之
所存終將何如春間黃河忽清者三日霸州諸處一日
動地十二次各省来奏山崩地動星隕災變者日日而
有十三省惟吾浙與南直隸無盗近聞(闕)中諸(闕)頗黠
桀按兵不動似有乘弊之謀而各邊謀將又皆頓留内
地不得歸守疆場是皆有非人謀所能及者七妺已到
此初見悲咽者久之數日来喜極病亦頓減顔色遂平
復大抵皆因思念鄉土欲見父母兄弟而不可得遂致
如此本身却無他疾兼聞男有南圖不久當得同歸又
甚喜其恙想可勿藥而愈矣又喜近復懷姙當在八月
間曰仁考滿在六月間曰仁以盗賊難爲之故深思脱
離州事但欲改正京職則又可惜虛却三年歴俸欲遷
陞則又覺年資尚淺待渠考滿後徐圖之曰仁决意求
南此見亦誠是男若得改南都當遂與之同行矣䆳庵
近日亦苦求退事勢亦有不得不然蓋張已盛極决無
不敗之理而䆳之始進實由張引覆轍可鑒能無寒心
乎中間男亦有難言者如啞子見鬼不能爲傍人道得
但自疑怖耳西涯諸老向爲瑾賊立碑槌磨未了今又
頌張德功略無愧恥雖䆳老亦不免禁中養子及小近
習與大近習交搆已成禍變之興旦夕叵測但得渡江
而南始復是自家首領耳時事到此亦是氣數家中凡
百皆宜預爲退藏之計弟輩可使讀書學道親農圃朴
實之事一應市囂虚詐之徒勿使與接親近忠信恬淡
之賢變化氣習專以積善養福爲務退步譲人爲心未
知三四十年間天下事又當何如也凡男所言皆是實
落見得如此異時分毫走作不得不比書生據紙上陳迹
騰口漫說今時人亦見得及但信不及耳餘姚事亦須
早區畫大人决不須避嫌但信自已惻怛心平直心退步
心當時了却此最脱洒牽纏不果中間亦生病痛歸侍
雖漸可期而歸途尚爾難必翹首天南不勝瞻戀男守
仁拜書外山巾及包頭二封
王文成公與弟伯顯二札(行書紙本)
比聞吾弟身體極羸弱不勝憂念此非獨大人日夜所
㥬惶雖親朋故舊亦莫不以是爲慮也弟既有志聖賢
之學懲忿窒慾是工夫最緊要處若世俗一種縱欲忘
生之事已應弟所决不爲矣何迺亦至於此念汝未婚
之前亦自多病此殆未必盡如時俗所疑疾病之来雖
聖賢亦有所不免豈可以此專咎吾弟然在今日却須
加倍將養日充日茂庶見學問之力果與尋常不同吾
固自知吾弟之心弟亦當體吾意母爲俗輩所指議乃
於吾道有光也不久吾亦且歸陽明當携弟輩入山讀
書講學旬日始一歸省因得完養精神薰陶德性縱有
沈疴亦當不藥自愈顧今未能一日而遂言之徒有惘
然未知吾弟兄終能有此福分否也来成去草草念之
念之長兄陽明居士書致伯顯賢弟收看
此間事汝九兄能道不欲瑣瑣所深念者爲汝資質雖
美而習氣未消除趣向雖端而德性未堅定故每得汝
書既爲之喜而復爲之憂蓋喜其識見之明敏真若珠
之走盤而憂其舊染之習熟或如水之赴壑也汝念及此
自當日嚴日畏决能不負師友屬望之厚矣此間新添
三四友皆質性不凡每見尚謙談汝輒嘖嘖稱嘆汝將
何以副之乎勉之勉之聞汝身甚羸弱養德養身只是
一事但能清心寡慾則心氣自當和平精神自當完固
矣餘非筆所能悉陽明山人書寄十弟伯顯收看印官
與正憲讀書早晩須加誘掖奬勸庶有所興起耳
書畫彙考卷二十五
