書畫彙考卷四十二
刑部左侍郎卞永譽撰
畫十二
宋
王詵
王都尉夢游瀛山圖(一名蓬島圖)
元祐戊辰春正月夢游瀛山既覺因圖夢中所見保寧
賜第晉卿題
他日緘幐屬貴游詎知遷徙過南州天涯與汝共
淪落淚濕湓江煙雨秋王晉卿圖瀛山筆畫精
緻京師貴游蓄之為希代之寳自圖書棄擲於路
陽翟張飛卿見而得之過九江以遺友人傅延之
延之出以示余余悲而賦詩建炎初元九月卄八
日陽翟田亘元邈
蓬島圖本張飛卿所寳後以遺傅延之紹興七年
飛卿之弟共甫與延之及章皆會集於南昌游從
之樂殆無虚日是歲中秋同賞共甫之舍章亦與
焉延之出以示衆客既而謂共甫曰此公家舊物
也遂歸共甫願寳惜之次年冬至後二日共甫持
節湖湘道由清江章適寓是郡因得再觀延之下
世已一年矣相與慨嘆云嵩山陳章漢卿書
珍木文禽玉佩環清都絳闕色闌玕香山居士蓬
萊院借與王郎夢裏看建人袁立儒題駙馬都尉
所作夢游瀛山圖
外錄
畫鑒云王晉卿學李成山水清潤可愛又作著色
山水師唐李將軍不今不古自成一家内臣馮瑾
摹其筆墨臨倣亂真高宗竟題作王維觀者不可
不察也然余能望而知之
書畫舫云項氏蔵王詵夢游瀛山圖金碧緋映風
韻動人不知者謂為李將軍思訓筆晉卿題為己
作殊可發笑也聞其家尚蔵詵畫層巒古刹真本
更精未得見
王晉卿烟江疊嶂圖卷(絹本高一尺長四尺有竒青綠雲山層疊烟樹蕭森樓臺)
(舟楫各極精微意象迥與畫家各别)
書王定國所蔵王晉卿畫烟江疊嶂圖一首
江上愁心千疊山浮空積翠如雲烟山耶雲耶遠
莫知烟空雲散山依然但見兩崖蒼蒼暗絶谷中
有百道飛來泉縈林絡石隠復見下赴谷口為奔
川川平山開林麓斷小橋野店依山前行人稍渡
喬木外漁舟一葉江吞天使君何從得此本點綴
毫末分清妍不知人間何處有此境徑欲往買二
頃田君不見武昌樊口幽絶處東坡先生留五年
春風摇江天漠漠莫雲捲雨山娟娟丹楓翻鴉伴
水宿長松落雪驚醉眠桃花流水在人世武陵豈
必皆神仙江山清空我塵土雖有去路尋無緣還
君此畫三嘆息山中故人應有招我歸來篇元祐
四年三月十日(書粉牋)
憶昔大宋承平時陶鎔物彙歸範圍聖人端坐九
天上祕閣圖書清晝遲錦袍公子貎閒雅退食公
家及清暇萬壑千巖勢鬱盤遠而致之來筆下定
國王公欣得之東坡先生加品題書工畫妙兩無
敵虹光夜燭牛斗輝武陽公子卯金裔讀書好古
多文藝手持玉軸遠相過云此傳踰三百歲謂子
稽古能識真贈之不啻如寶珍諸公詞章爛雲錦
使我一見重與陳我生襟懷頗好古蠧簡討論知
出處千金敝帚只自憐不遇知音不輕語獨不聞
晉卿都尉多豪奢氣吞江嶽之英華先生舊是薇
垣客復與定國為通家又不見元祐四年歲己巳
是時先生五十四方將乞郡辭玉堂珍重交情遠
相寄我知先生真是人中仙信與江山有夙緣披
圖劃然清思發驪珠顆顆落錦箋一時掃秃中山
兔神鬼多應為呵護留傳百世鎮坤輿雷電六丁
將弗去吁嗟世變事已殊人間不復留此圖江山
清絶欲見無長吟此詩想此景功與造化爭先驅
家鷄野鶩分優劣春蚓秋蛇空綰結呼兒擘破古
錦囊收拾江湖舊風月行簡老人
玉堂學士神仙倫文章翰墨誰能羣今日披圖見
真蹟不讓當年王右軍書法極精妙詩意亦蕭散
至今片紙落人間千載辭林作清玩東山老人辭
華簪父子書畫兼留心青田劉郎出為贈寶之重
若䨇南金命子持來遠相示滿幅龍蛇動雲氣摩
挲三復仰高風勉賦狂歌為題識梧山遺老
老蘇文業高山嶽妙札精嚴孰與齊卧虎勢排王
逸少家鷄氣壓庾安西試開繡口題烟嶂為寫雄
篇寄剡谿千古珍藏同郜鼎越奴欣婢莫輕詆葉
圭
千濤躍江千疊山晴煙籠山山吐烟與君拄笏聊
騁望但見一氣長蒼然細看雲腰出矮屋復有木
末奔寒泉漁網迎陽罥小港布帆吹籟彌平川王
家禁臠得此景骨格迥出荆關前胸中八九小雲
夢筆底萬頃滄浪天眉山學士高興發秀句欲奪
春江妍以兹不愛玉堂美去買陽羨山中田此圖
此歌有神護小住人間四百年摩挲卷素開黯澹
飛舞醉墨藏便娟卧游齋頭一展看恍若身對湘
巫眠鼎湖髯挂都尉去學士亦作芙蓉城内仙鄒
陽後身薄自曉舍我誰結三生緣嗚呼江烟幻滅
在俄頃萬古不廢王蘇篇余既已和蘇長公韻
題此卷後續覽宣和畫譜目有祕藏晉卿烟江疊
嶂圖及攷聖朝名畫評則又稱烟江疊嶂圖行于
世然則晉卿作此畫有二本其行世者為王定國
畫而長公作歌者也當宣政間詔天下斷公文及
墨蹟進御之本豈應復留公歌於後而畫首乃有
祕殿圖印盖定國之本僅餘公墨蹟而畫已失矣
御藏晉卿别本又有江山平遠及千里江山圖安
知不流落人間好事者取以配公書為一卷作藝
林竒翫耶若以為延津之合則吾未敢盖歌辭與
畫境小牴牾耳至於分布結構紆徐掩映之狀妙
極工緻斷非南宋勝國人所能辦而蘇長公筆法
精純古雅為平生冠又不當參置蜉蝣之足也書
此以俟夫真賞鑒者瑯琊王世貞識
辛卯七月徐益孫陳繼儒鑒記
萬歷乙亥春晦張九一九二觀於元美御史府中
隆慶壬申孟冬卄日南海梁孜共觀於心遠堂
萬歷癸酉孟秋一日潁川陳演同黃潤甫姚大有
敬觀於大江之清谿
蘇長公此書極醇古妙在藏鋒而秀氣又自不可
遏乃至大令辭尚書永興孔子廟堂法亦時時見
之豈定國晉卿皆公所深愛而晉卿畫又足發之
耶時萬歷改元初秋宣城道中展此卷覺九𣲖九
子諸江山各出所有來爭勝也王世貞
萬歷丙子夏五月王世懋載觀於鄖之清美堂
丙申六月望前曹子念重觀於碧鮮舘
王晉卿烟江疊嶂余凡見兩本其一在崐山魏氏
其一在金陵姚氏皆無蘇詩姚後覓得松雪所書
配入而景象竒妙與蘇詩甚合今已歸祕府矣魏
是紙本而設色行筆政與此同此本氣韻清雅坡
書神妙與他書迥别為可寶耳萬歷丁丑仲夏文
嘉跋
生綃六尺千重山山頭隠約生雲烟倦游展此忽
驚眼恍復行役心茫然初疑蓬窗夢五姥彷彿倒
挂匡廬泉又疑黃河放舟檝順流百折沿長川浮
屠嵯峨綵雲表人家高下蒼崖前得無蓬山與海
嶠凌波别有壺中天王郎丘壑出毫末丹青金碧
相爭妍分明秦源入晉世變幻滄海成桑田長公
愛此作長句紙尾題之元祐年中丞懷賢喜步武
玉環飛燕俱嬋娟枕中抽書納此卷陶然枕石江
干眠東山自足老謝傅北闕何勞呼謫仙鳳廷賡
歌麟閣畫暫寄物外成清緣烟巒可攀亦可望豈
若宋君悵恨明河篇元美中丞示予烟江疊嶂
卷卷中蘇文忠有詩而中丞和之率爾次韻雖欲
步步趨趨而走筆漫成知不免邯鄲之誚也長洲
張鳳翼
晉卿畫烟江疊嶂圖及子瞻詩歌昔嘗觀於張銀
臺所今王大理元美購得之屬余附題其後其辨
論始末元美與文休承最為詳委然晉卿之筆勢
秀潤綿遠子瞻之興寄宕逸以至書法醇古竝足
使人目暢神怡而脫落於塵囂之外者矣安得日
置此於几席之間耶萬歷丁丑夏俞允文
萬歷壬辰孟冬望後一日長洲章藻鑒記(凡十五跋俱紙)
(本裝東坡詩末)
王榮安烟江疊嶂圖卷
江上愁心千疊山(全詩見前卷詩前無書王定國所蔵以下十七字詩後無元祐)
(以下八字)
王晉卿作烟江疊嶂圖僕賦詩十四韻晉卿和之
語特竒麗因復次韻不獨紀其詩畫之美亦為道
其出處契闊之故而終之以不忘在莒之戒亦朋
友忠愛之義也
山中舉頭望日邊長安不見空雲烟歸來長安望
山上時移事改應潸然管絃去盡賓客散惟有馬
埒編金泉渥洼故自千里足要飽風雪輕山川屈
居華屋啗棗脯十年俯仰龍旂前却因病瘦出竒
骨鹽車之厄寧非天風流文采磨不盡水墨自與
詩爭妍畫山何必山中人田歌自古非知田鄭虔
三絶君有二筆勢挽回三百年欲將巖谷亂窈窕
眉峰修嫮誇連娟人間何有春一夢此身將老蠶
三眠山中幽絶不可久要作平地家居仙能令水
石常在眼非君好我當誰緣願君終不忘在莒樂
時更賦囚山篇(柳子厚有囚山賦右俱東坡書無款)
外錄
東坡集云次韻子由書王晉卿畫山水一首而晉
卿和二首誤點故教同子敬雜篇直欲擬湯休
壠雲寄我山中信雪月追君溪上舟會看飛仙虎
頭篋却來顛倒拾遺裘(子美詩云天吳與紫鳳顛倒在短褐)王孫辦
作玄真子細雨斜風不濕鷗此境眼前聊妄想
幾人林下是真休我今心似一潭月君己身如萬
斛舟看畫題詩䨇鶴鬢歸田送老一羊裘明年兼
與士龍去萬頃蒼波没兩鷗
東坡手柬答寶月大師云屢蒙寄紙一一愧荷駙
馬都尉王晉卿畫山水寒林冠絶一時非畫工能
髣髴近得一古松障子奉寄非吾兄别識不寄去
也幸祕蔵之亦使蜀中工者見長意思也他甚珍
惜不妄與人
書畫舫云元美公蔵王晉卿烟江疊嶂圖卷筆意
古雅墨暈精微極得唐人遺法後有東坡長歌一
篇淋漓委曲尤為遒勁刺眼原係嚴分宜故物書
畫皆佳第不知較徐容齋舊本可頡頏否耳
又云東坡集中有題王晉卿畫詩四其一曰山隂
陳迹其二曰雪谿乘興其三曰四明狂客其四曰
西塞風雨
王晉卿烟江疊嶂圖并詩卷(絹本水墨長四尺餘高八寸圖尾有方圓二印)
(莫辨)
江上愁心千疊山浮空積翠如雲烟山耶雲耶遠
莫知烟空雲散山依然但見兩崖蒼蒼闇絕谷中
有百道飛來泉縈林絡石隠復見下赴谷口為奔
川川平山開林麓斷小橋野店依山前行人稍渡
喬木外漁舟一葉江吞天使君何從得此本點綴
毫末分清妍不知人間何處有此境徑欲往買二
頃田君不見武昌樊口幽絶處東坡先生留五年
春風摇江天漠漠莫雲捲雨山娟娟丹楓翻鴉伴
水宿長松落雪驚醉眠桃花流水在人世武陵豈
必皆神仙江山清空我塵土雖有去路尋無緣還
君此畫三歎息山中故人應有招我歸來篇右
書晉卿所畫烟江疊嶂圖一首元祐三年十二月
十五日子瞻書(内境字上原蹟有景字點去)
帝子相從玉斗邊洞簫忽斷散非烟平生未省山
水窟一朝身到心茫然長安日遠那復見掘地寧
知能及泉幾年漂泊漢江上東流不舍悲長川山
重水遠景無盡翠幕金屏開目前晴雲羃羃曉籠
岫碧嶂溶溶春接天四時為我供畫本巧自增損
媸與妍心匠搆盡遠江意筆鋒耕徧西山田蒼顔
華髮何所遣聊將戲墨忘餘年將軍色山自金碧
蕭郎翠竹夸嬋娟風流千載無虎頭於今妙絶推
龍眠豈圖俗筆挂高詠從此得名因謫仙愛詩好
畫本天性輞口先生疑宿緣會當别寫一匹烟霞
境更應消得玉堂醉筆揮長篇右奉和子瞻内
翰見贈長韻(右二跋小行書絹本)
晉卿作烟江疊嶂圖僕為作詩十四韻而晉卿和
之語特竒麗因復次韻非獨紀其詩畫之美亦為
道其出處契闊之故而終之以不忘在莒之戒亦
朋友忠愛之義也
(闕九句零十一字)龍旂前却因病瘦出竒骨鹽車之厄寧
非天風流文采磨不盡水墨自與詩爭妍畫山不
獨山中人田歌自古非知田鄭虔三絶君有二筆
勢挽回三百年欲將巖谷亂窈窕眉峰脩嫮誇連
娟人間何有春一夢此身將老蠶三眠山中幽絶
不可久要作平地家居仙能令水石長在眼非君
好我當誰緣願君終不忘在莒樂時更賦囚山篇
閏十二月晦日醉後寫此
子瞻再和前篇非惟格韻高絶而語意鄭重相與
甚厚因復用韻答謝之(原蹟之謝鈎轉)
憶從南澗北山邊慣見嶺雲和野烟山深路僻空
弔影夢驚松竹風蕭然杖藜芒屩謝塵境已甘老
去栖林泉春籃採术問康伯夜竈養丹陪稚川漁
樵每笑坐爭席鷗鷺無機馴我前一朝忽作長安
夢此生猶欲更問天歸來未央拜天子枯荄敢自
期春妍造物潛移真幻影感時未用驚桑田醉來
却畫山中景水墨想像追當年玉堂故人相與厚
意使嫫母齊聯娟豈知憂患耗心力讀書懶去但
欲眠屠龍學就本無用只堪投老依金仙更得新
詩寫珠玉勸我不作區中緣佩服忠言匪論報短
章重次木瓜篇元祐己巳正月初吉晉卿書(内自)
(字原蹟旁注右二跋中行書絹本)
坡公標格卓越千古詩若字若畫咸克副焉昔獲
其片幅不啻徑尺之玉然王晉卿則當日風雲契
也曾於王定國家賞其烟江疊嶂圖書十四韻為
題贈晉卿步韻和之又賡又和各各長篇金石遞
應巖谷皆響殆所謂詩中有畫畫中詩耶余每讀
其詩輒心醉其圖意陵谷遞易剥而竟蠧乎妙而
通神乎雲際縹緲已耳迨宦游金陵客有云此圖
尚在人間噫帳中玄祕莫瞷其蔵紫炁斗間更誰
能為合者一日兀坐閒齋有老秃執此卷求售披
閱間烟雲生動墨舞筆歌恍惚二公悟對喜不自
持急罄羞澀囊中應之呈諸賞鑒家咸鄭重欽為
至寳直欲觴而夀之余亦恐久而湮也重付名手
裝潢精彩尤覺光怪愈有感乎時代變遷神物離
合各有數存乎其間有幾百值求之不得者數十
值得之幾大家謀之不得者村野得之幾十年望
而見之不得者忽忽瞬盼間得之其天耶人耶余
坦率絶少沈癖惟於此道如嵇生之癖於鍜阮子
之癖於屐或於(闕)此癖而有忽逢則亦天人互合
之一也低徊時代恐後之視今猶今之視昔神物
之逢不偶善守則全在人焉因附數言於卷末以
告後之子若孫知予鄭重二公洵逾徑尺之玉珍
而護之勿替有之毋以篇中有天耶人耶之語而
漫以得失存毁之故顓委之於數丁亥臘月惠雲
主人識友人廫霩敬書
晉卿平遠圖
外錄
黃豫章集題王晉卿平遠云風流子晉罷吹笙小
筆溪山刮眼明相倚鴛鴦得偎映一川風雨斷人
行
洞天清錄云唐大小李將軍始作金碧山水其後
王晉卿趙大年近日趙千里皆為之大抵山水初
無金碧水墨之分要在心匠布置如何耳若多用
金碧如今生色罨畫之狀而略無風韻何取乎墨
其為病則均耳
王晉卿畫卷(烟江疊嶂圖别本依珊瑚網錄)
兩峰蒼蒼暗石壁中有百道飛來泉人間何處有
此景便欲往買二頃田東坡題
外錄
珊瑚網云壬戌春正十三日雨霰雜冰予為程友
季白所招時李九疑翁暨長公珂雪徐君潤卿在
坐出書畫鑒賞首展一卷即王晉卿烟江疊嶂是
當年吳功甫故物今一再見如䲭夷子皮重挹夷
光膚采也
畫繼云王詵字晉卿尚英宗女蜀國公主為利州
防禦使雖在戚里而其被服禮義學問詩書常與
寒士角平居攘去膏梁黜遠聲色而從事於書畫
作寶繪堂於私第之東以蓄其所有而東坡為之
記東軒亦贈詩云錦囊犀軸堆象床文筆連幅翻
雲光手披横素風飛揚卷舒終日未用忙游意澹
泊心清凉屬目俊麗神激昂其所畫山水學李成
皴法以金碌為之似古今觀音寶陀山狀作小景
亦墨作平遠皆李成法也故東坡謂晉卿得破墨
三昧有烟江疊嶂圖房相宿因圖及山隂陳迹雪
溪乘興四明狂客西塞風雨著色山水等圖𫝊於
世
李公麟
李龍眠孝經圖并題(紙本)
鳳閣舍人楊公雅言孝經關鍵六藝根本百行在世訓
所重謂龍眠山人李公麟曰能圖其事以示人為有補
元豐八年六月因摭其一二隨章而圖之
龍眠居士圖孝經雖曰隨章摭其一二然自天子
以至於庶人威儀動作之節與夫郊廟之規模閭
里之風俗器物之制度畜産之性情亦略備矣東
坡謂其神與萬物交其智與百工通者覽之可想
雖然龍眠畫贊者多矣至于書史稱妙絶而見者
不多今覩其筆勢若清廟既陳而君子佩玉趨蹌
于其間清和簡肅猶有晉宋間人氣韵當時以書
名者未必能如此也吾得此卷不徒愛其畫而尤
愛其書特珍蔵之每紙壓縫有䨇龍團印末有紹
興字喬氏私印盖曾入南宋御府而又為喬仲山
所藏云水村居民陸完
龍眠孝經圖嘗載雲烟過眼錄藏西人王芝子慶
所余後草窗周先生三百餘年往往獲覩其品過
物是何多幸也子京
外錄
畫繼云畫之六法難於兼全獨唐吳道子本朝李
伯時始能兼之耳然吳筆豪放不限長壁大軸出
竒無窮伯時痛自裁損只於澄心紙上運竒布巧
未見其大手筆非不能也盖實矯之恐其或近衆
工之事
李伯時吳中三賢像
已將勲業等浮鷗鳥盡弓藏見遠謀越國江山留
不住五湖風月一扁舟范蠡
西風淅淅動高梧目送浮雲悟卷舒自是歸心感
秋色不應高興為鱸魚張翰
杞菊蕭條遶屋春不教鵝鴨惱比隣滿身花影猶
沈醉真是江湖一散人陸龜蒙
覽夢得所藏吳中三賢因各書絶句鄆王押(王即)
(徽廟楷按徽廟始封端王鄆王名非徽廟也本注有悞)
李檢法漢高等六圖卷
眉公跋云李龍眠患右手米元章始學畫當時已
推重如此是不然也龍眠細入元章寫意各不相
襲余昔有此卷為東倉楊汝邁所惠先君即以贈
華亭薛氏後轉入王越石手天啟三年冬十一月
廿三日同李九疑太翁觀于春波舟次龍惕子汪
砢玉
李龍眠華嚴變相圖卷(紙本高尺許長二丈二尺淡設色人物長六寸其上各以)
(楷書標識名目)
龍眠居士畫華嚴變相豈獨筆力超逸然此公性
理皆通誠可嘆服也庠謹書
龍眠居士宿慧通親覩華嚴法界觀手畫毘盧妙
相好靈知所現非幻作諸神勇識以次來衣冠纓
絡嚴飾具乃至諸天諸大天福德貴神八部等威
慈並承佛恩力各隨因地見形勢我思法雲頂中
寶紫金光聚超衆地一毫孔中一切見半月滿月
諸寶王香雲鬘雲宫殿雲重重單複互含攝悲愍
衆生故在世今我愚蒙得瞻仰願如童真法王子
彈指開門入寶閣普禮普讚盡未來與佛長住金
剛定邵菴道人虞集生贊
前一題乃後湖居士丹陽蘇飬直書惜此圖為舊
人摹本其鋪叙諸天八部龍神之妙不知真跡流
落何許得一瞻禮此生之幸也墨林
外錄
書畫舫云李公麟白描華嚴變相長卷白麻箋真
跡係宋祕府官本後有蘇庠虞伯生跋尾在吾家
維摩經相之上以較吳生天王送子天龍八部兩
卷未免少避三舍古今人不相及處微特學力夐
絶抑亦天分有限此圖今在吳城顧氏余諦觀之
佛事莊嚴筆力清勁真名蹟也此卷用鐵線白描
而人物面部用赤朱細染氣韻生動逸趣翩翩亦
異製也
石林避暑錄云李伯時初喜畫馬曹韓以來未有
比也曹輔為太僕少卿太僕視他卿寺有廨舍國
馬皆在其中伯時每過之必終日縱觀有不暇與
客語者法雲圜通秀禪師為言衆生流浪轉徙皆
自積刦習氣中來今君胸中無非馬者得無與之
俱化乎伯時懼乃教之使為佛像以變其意于是
深得吳道子用筆意晚作華嚴經八十卷變相李
冲元書其文備極工妙不及畢而以末疾廢重自
太息既不復能畫乃反厚以金帛求其所畫在人
世者藏之以示珍貴宣和間其畫幾與吳生等有
持其一二紙取美官者踵相繼而伯時無恙時但
諸名士鑒賞得好詩數十篇爾
李龍眠毘邪問疾圖(一名維摩經相圖)
維摩大士身不有云何文殊來問疾惟其維摩身
不有故能一念示于有惟其維摩未嘗病故感文
殊來問疾不二法門共談演不在默與非默處三
萬二千師子牀恒河沙數香積國衆生重說不二
門畫出人間貝多葉若作畫與非畫見則有默與
非默異當知未曾開展時維摩文殊嘗說法風花
雲葉水重重踞公道人如是說至大二年三月廿
日枯木巖比丘行魁拜讚
文殊如是設問太煞老婆心維摩如是酬答面皮
厚多少點檢將來總未勦絶居士原非病文殊謾
詰徵無人知此意特地覓圖形至順壬申吳城北
山若舟
一生只解彈人短自病元來不會醫非是曼殊來
勘破從前敗闕少人知慧雲沙門善慶
靚妝士女何足觀此卷宜尊為畫聖老學庵居沙
門天泉
濡首舌頭尖似鑽淨名心地曲如鈎二千三百年
前事今日無言倚石樓洪武十二年知足山翁清
濋
真病何憂不易治原來假病極難醫是真是假無
人識惟有文殊一箇知徑山心泰拜書
李龍眠作毘邪問疾圖前代諸碩師多著語于左
中天民應上人得而藏焉洪武甲子會稽溥洽在
吳門雨花堂寫
李伯時維摩說不二法圖余曾見之項氏二十餘
年矣今日重展于蘇門舟次一彈指頃無去來今
謂是耶丙辰夏日董其昌觀
外錄
書畫舫云項又新誇示李伯時畫維摩經相乃用
鐵線描法非公莫能為也本身上有吳僧應天民
印及鄭氏寶藏漢中趙氏等印其後元僧行魁善
慶可了若舟餘澤本復清濋心泰溥洽九跋并董
玄宰太史題識三行皆真蹟可喜圖末原無伯時
印欵不知何時為妄人畫蛇添足差堪短氣不腆
酷嗜李畫宛轉貿易遂成購云龍眠書法古雅山
谷謂其畫之關鈕透入書中其款豈可偽耶
又云伯時維摩詰所說經相在項氏有釋行魁暨
溥洽等九跋其鐵線描法尤異不類番王禮佛行
筆乃釋天民故物今歸余家
龍眠臨王摩詰輞川圖卷(絹本高宗書圖前)
李龍眠所臨王摩詰輞川圖畫法氣韻咄咄逼真
卷首有思陵所題誠可寶也但所藏不謹想失去
元祐間諸公跋語深為惜哉至大三年正月既望
趙孟頫敬題
甲寅重九日得此卷子湯玉林云龍惕子記
外錄
藝苑巵言云郭若虚有云佛道人物士女牛馬近
不及古山水林石花竹禽魚古不及近何以明之
顧愷之陸探微張僧繇吳道玄及閻立德立本皆
純重雅正性出天然吳生之作為萬世法號曰畫
聖張萱周昉韓幹戴嵩氣韻骨法皆出意表後之
學者終不能到故曰近不及古如李成關仝范寬
董源之蹟徐熙黃筌居寀之蹤前不藉師資後無
復繼踵者借使二李三王之輩復起邊鸞陳庶之
倫再生亦將何以措手其間哉故曰古不及近此
語亦定論也然人物以吳生為聖山水以營丘為
神由此推之則仲宋當推伯時元初必讓子昂盖
二公雖不能凌吳蹈李而能兼撮二家之長故也
李伯時三教圖卷(紙本)
祖師西來億刦誰伍眷焉摩尼燭此下土滄海津
梁脱離幽苦至哉流宗以振聾瞽
丈人之德藐焉猶龍吐納新故嬰兒在中鼎水靜
綠飛丹夜紅大德不德河上遺蹤
素王峩峩萬世所師太和元氣逝者如斯吾儕小
人有喙何施稽首頓首念兹在兹靖康丁未春
二月朔邵武李綱拜書
岳珂許觀焚香拜觀
聞王詵家舊藏李公麟三教圖卿可取進來一閱
廿二日付孔玠□(宋高宗御札并押)
三教何志本也本雖三一而已矣人知其所以一
則不惑于三知所本雖萬猶一也矧三乎哉吾知
吾之所宗則彼二宗猶是也若後世流入於技能
幻妄者其果本之使然乎許衡
右三教圖一卷李伯時畫忠定公讚宋高宗札許
先生跋其超凡入神之筆驅今邁古之文龍飛鳳
翥之字闢邪衛正之心萃在斯卷矣愚小子敢肆
言哉至正元年花朝日黃公望謹沐手書
京兆杜本太末周佩同觀于安雅堂
余在史舘見龍眠所作孝經精彩暎目蔚然可觀
以為天下更無匹體近覩三教圖又出孝經之上
何龍眠之多能耶忠定公之讚語意典則筆法蒼
老為宋朝第一人豪故有宋朝第一文字其為高
宗之所賞嘆夫豈虚哉按陶宗儀語錄云三教圖
在駙馬都尉王晉卿家正與高宗御札符契想此
圖在靖康已流落民間其幸而不煨燼者是神物
定為諸龍守護也余過錫山見于李高士家高士
故篤志好古者也余德其人乃作數語令藏之時
洪武二年九月望日金華宋濓再拜題
龍眠山莊圖
此心初無住每與物皆禪如何一丸墨舒卷作山
川
右墨禪堂
清谿便種稻秋晚連雲熟不待見新春西風薌自
足
右雲薌閣
蒼壁立精鐵懸泉瀉天紳山行見已久指與未來
人
右陳彭澄
白龍晝飲潭石壁脩尾掛幽人欲下看雨雹晴相
射
右玉龍峽
層崖落飛泉微風動喬木坐遣谷中人家家有琴
筑
右泠泠谷
團團寶華巖重重蔭珍木歸來得商鼎試浴溪邊
淥
右寶華巖
倚厓開翠壁臨潭置苔石有所獨無人君心得未
得
右觀音巖
巖花不可攀翔蘂久未墮忽下幽人前知子觀空
坐
右雨花巖
溪深龜魚驕石瘦椿楠勁借子木蘭船寬我芒鞵
病
右鵲源
山開稍有路水放不成川遊人得所息真言才澹
然
右發真塢
山居少華麗牽茆結淨屋此間不受塵幽人亦新
浴
右薌雲塢
未見垂雲沜其如歸興何路窮䨇足熱為我洗盤
陀
右垂雲沜
伯時作龍眠山莊圖由建德舘至垂雲沜著錄者
十六處自西而南凡數里巖崿隠見泉源相屬山
行者路窮於此道南溪山清深秀峙可遊者有四
曰勝金巖寶華巖陳彭漈鵲源以其不可緒見也
故特著于後子瞻既為之記又屬轍賦小詩凡十
二章以繼摩詰輞川之作云
李公麟字伯時舒城人也舉進士用陸佃薦為刪
定官又用御史薦為檢法官公麟博學好古多識
竒字紹聖五年朝廷得玉璽下禮官諸儒議言人
人殊公麟以為秦璽用藍田玉今玉色正青其書
以龍蛇鳥令為文著帝王受命之符真秦李斯所
為也議由是定公麟能行草書善畫尤工人物比
顧陸云元符三年既歸老肆意于泉石間作龍眠
山莊圖為世所寶藏其為文清婉工于詩而一時
多稱譽焉(闕款)
右龍眠山莊圖宋李公麟伯時畫伯時舉進士入
官以博學好古有盛名其畫盖取晉唐諸名家所
善以為己有論者謂鞍馬過韓幹道釋追吳道玄
山水似李思訓人物似韓滉瀟洒如王摩詰在宋
當為第一手元符間歸老山中作此圖其景由建
德舘至垂雲沜十有六又道南溪得勝景之可賞
者有四皆山水清秀竹樹茂美喧囂塵俗之所不
到東坡先生為之記潁濱又為賦詠盖妙絶一時
人所寶愛不啻拱璧夫景以畫而傳畫則以人而
重東坡先生高風大節百世之望也凡詞翰之所
賁及者天下其誰不重之然則龍眠山莊豈獨頼
畫而顯哉先生嘗言君子可以寓意於物而不可
以留意於物寓意於物則物長為吾樂留意於物
則物足以為吾病伯時之矻矻于此盖留意之病
也先生之文出於天縱以狀物適情如風發霆震
歘然變化於俄頃之間於其所當止而止焉非所
謂寓意於物者乎今數百年龍眠山川固在也其
所經營締構不可得而見也矣所可見者文章圖
畫而已則文章圖畫固可以為不朽之託哉雖然
亦有時而弊也特聊以寓意焉耳文選郎中龍士
郁得此卷以求余言因題其後以歸之士郁求題
余許之久矣不欲孤其意勉綴數語既授之藁又
欲親書及其半而苦之盖滿眼黑花不能成字遂
閣筆至次日乃畢此亦余留意之病也景泰四年
八月八日抑菴老人王行儉書于吏部之南軒是
年七十五矣
外錄
書畫舫云李伯時山莊圖在嚴氏樹石竒古或云
李工道釋人物山水次之恐非確論
李龍眠楊太真瑶臺醉歸圖卷
宴罷瑶池跨彩鸞天風吹墮碧雲端侍兒扶起嬌
如醉彷彿春心上繡鞍西林
雲髩鬅鬙玉鳳攲攀鞍欲上意遲遲酒㾗微涴胭
脂色疑是瑶臺宴罷時希古
為厭昭陽晝漏遲閒乘玉勒鞚青絲可憐鼙鼓南
來日不得從容喚侍兒蘭谷
方侍天顔醉玉醅腰肢無力下瓊臺臨歸恐有重
宣勑斜倚金鞍首復回梅莊
謾控青驄欲上鞍翠翹斜嚲髻雲寬半酣嬌態花
無比贏得三郎著意看友梅
霓裳舞罷酒微醒一笑春風百媚生縱使君王看
不已都門回首鼓鼙聲畏翁周寅
温泉浴罷宴昭陽扶醉乘驂樂未央誰道翠華西
幸日海棠紅委馬蹄香夢草
唐家宫闕驪山頭瓊臺相暎華萼樓君王荒淫惟
酒色日日放浪花間遊楊家姊妹白如玉並肩圍
坐芙蓉褥一時專寵無與俱買笑豈辭珠百斛沈
香亭畔奏管絃清聲溜滑疑鈞天纏頭一賜輕數
萬何惜狼藉遺金鈿虢國夫人偏婀娜傾城顔色
欺嬌朵醉歸跨馬因無力懵騰欲上香韉坐侍兒
羣擁弱難扶執鞭俯首失奚奴和羣穿鐙強攀杌
未能緩轡行前途嗚呼後人觀此當深念女色于
人致昏墊早知蜀道苦凄凉亦擬帳中揮利劍故
鄣吳珫
宴罷瓊臺日暮還侍兒扶醉上金鞍應緣玉貎花
難比承得君恩分外寬
手攬雕鞍故上遲髩雲斜嚲翠眉低玉驄似識嬌
羞態鞚向東風不敢嘶竹隣
宴罷承恩出九重半酣欲上玉花驄嫣然一笑東
風裏粉黛三千總失容友竹
金鞍欲上更遲遲滿鐙春風擁侍兒一種餘酣消
未得漁陽醒眼却多時疑舫
高人卜宅鴛湖畔雅趣平生多清玩龍眠居士𫝊
此圖見之不惜千金換初看恍惚楊太真寶冠金
鳳緤鴉雲䨇成小玉侍嬌醉騎邊執勒高將軍又
疑日暮湘江曲靈妃倚馬愁紅玉帝子南廵去未
歸顰眉望斷蒼梧綠細覩仙妹多綽約宛然笑(闕)
東方朔霓裳舞罷蟬鬢斜始知宴下瑶池樂西林
學士披卷時雄文健羡仍留詩才人畫史不易得
留作人間䨇絶竒(闕款)
百花正芳豔遲遲春日長梨園笙歌靡十斛葡萄
香美人睡初覺起來整新妝醉後嬌無力東風吹
海棠侍兒控花驄欲上猶徜徉龍眠驅造化幻出
非尋常翰苑羣公覩爭摛月露章休文後裔賢重
之加寶藏使我亦披覽裁詩并發揚養素
李龍眠醉僧圖卷(紙本)
(款書)李伯時畫
人人送酒不曾沽終日松閒掛一壺草聖欲成狂
便發真堪畫作醉僧圖老泉書懷素詩并倣其
草法
唐僧懷素以草書名天下唐賢善書者亦推重之
素有自序一篇備載諸人之詞素深喜絹書吾家
前後所得數軸了無紙上一字最先所得乃人之
送酒詩也老泉山人學書垂四十年每愛此詩時
時寫之不下數十張矣龍眠李伯時因是詩遂作
此畫頗能狀醉僧之態而老泉所書自成一種風
格所謂二妙圖耳東邨閒居方外堂字&KR4169;書
余嘗見李龍眠山莊圖用墨妍秀設色精工真入
摩詰之室若其畫人物佛像如以燈取影逆來順
往若遊絲迴還無迹雖吳道子顧虎頭不能過于
此卷可見此卷因老泉先有醉僧詩伯時乃為補
圖正所謂合之䨇美也董其昌觀於惠山舟次
龍眠居士李伯時五馬圖卷(黃太史箋題)
右一匹元祐元年十二月十六日左騏驥院收于
闐國進到鳳頭驄八歲五尺四寸
右一匹元祐元年四月初三日左騏驥院收董氊
進到錦膊驄八歲四尺六寸
右一匹元祐二年十二月廿三日於天駟監㨂中
秦馬好頭赤九歲四尺六寸
元祐三年閏月十九日温溪心進照夜白
右一匹青花驄(原無箋恐即是滿川花也)
余嘗評伯時人物似南朝諸謝中有邊幅者然朝
中士大夫多嘆息伯時久當在臺閣僅為喜畫所
累余告之曰伯時丘壑中人暫熱于聲名儻來之
軒冕此公殊不汲汲也此馬駔駿似吾友張及潛
筆力瞿曇所謂識鞭影者也黃魯直書
余元祐庚午歲以方聞科應詔來京師見魯直九
丈於酺池寺魯直方為張仲模箋題李伯時畫天
馬圖魯直謂余曰異哉伯時貌天廐滿川花放筆
而馬殂矣盖神駿精魄皆為伯時筆端取之而去
實古今異事當作數語記之後十四年當崇寧癸
未余以黨人貶零陵魯直亦除籍徙宜州過余瀟
湘江上因與徐靖國朱彦明道伯時畫殺滿川花
事云此公卷所親見余曰九丈當踐前言記之魯
直笑云只少此一件罪過後二年魯直死貶所又
卄七年余將漕二浙當紹興辛亥至嘉禾與梁仲
謨吳德素張元覽汎舟訪劉延仲於真如寺延仲
遽出是圖開卷錯愕宛然疇昔拊事念往逾四十
年憂患餘生巋然獨在彷徨吊影殆若異身也因
詳叙本末不特使來者知伯時一叚異事亦魯直
遺意且以玉軸遺延仲俾重加裝飾云空青曾紆
公卷書
此卷已載雲烟過眼錄三百年來余生多幸得獲
覩焉畫於澄心堂紙上筆法簡古步驟曹韓曾入
思陵内帑璽識精明真神品也近日摹數本於吳
中自能辨之子京
外錄
珊瑚網云先大父懷荆公遊雲間得趙文敏臨此
本及琥珀盞官窰吐壺携歸今僅壺存耳
畫鑒云伯時宋畫人物第一耑師吳生照映千古
者也畫馬師韓幹不為著色獨用澄心紙為之惟
臨摹古畫用絹素著色筆法如行雲流水有起倒
作天王佛像全法吳生士人喬仲常專師伯時彷
彿亂真至南渡吳興僧梵隆亦師伯時但人物多
作出水紋稍乏神氣若畫馬則全不能也伯時暮
年作畫蒼古字亦老成余嘗見徐神翁像筆墨草
草神氣炯然上有二絶句亦老筆所書真是佳作
又見伯時摹韓幹三馬神駿突出縑素今在杭州
人家使韓復生亦恐不能盡過也
雲林集題李伯時畫云飛仙游騎龍眠畫貎得形
模也自竒句曲真人親鑒定不須言下更題詩
李龍眠九歌圖卷
離騷九歌圖
九歌者屈原之所作也昔楚南郡之邑沅湘之間
其俗信鬼好祠作鼓舞以樂諸神原既遭放逐含
懷憂恚見俗人祭祀之禮歌舞之樂其辭鄙陋因
為作九歌之曲上言事神之敬下寄見黜之情以
諷焉九者陽數之極自謂否極取為歌名矣
吉日兮辰良穆將愉兮上皇舞長劔兮玉珥璆鏘
鳴兮琳瑯瑶席兮玉瑱盍將把兮瓊芳蕙肴蒸兮
蘭藉奠桂酒兮椒漿揚枹兮拊鼔疏緩節兮安歌
陳笙竽兮浩倡靈偃蹇兮姣服芳菲菲兮滿堂五
音紛兮繁會君欣欣兮樂康東皇太一
浴蘭湯兮沐芳華采衣兮若英靈連蜷兮既留爛
昭昭兮未央蹇將憺兮夀宫與日月兮齊光龍駕
兮帝服聊翺遊兮周章靈皇皇兮既降焱遠舉兮
雲中覽冀州兮有餘横四海兮焉窮思夫君兮太
息極勞心兮忡忡雲中君
君不行兮夷猶蹇誰留兮中洲美要眇兮宜修沛
吾乘兮桂舟令沅湘兮無波使江水兮安流望夫
君兮未來吹參差兮誰思駕飛龍兮北征邅吾道
兮洞庭薜荔拍兮蕙綢采荃橈兮蘭旗望涔陽兮
極浦横大江兮揚靈揚靈兮未極女嬋媛兮為余
太息横流涕兮潺湲隠思君兮陫側桂櫂兮蘭栧
斵冰兮積雪采薜荔兮水中搴芙蓉兮木末心不
同兮媒勞恩不甚兮輕絶石瀨兮淺淺飛龍兮翩
翩交不忠兮怨長期不信兮告我以不閒朝馳騖
兮江皋夕弭節兮北渚鳥次兮屋上水周兮堂下
捐余玦兮江中遺余佩兮澧浦采芳洲兮杜若將
以遺兮下女時不可兮再得聊逍遥兮容與湘
君
帝子降兮北渚目眇眇兮愁余嫋嫋兮秋風洞庭
波兮木葉下白蘋兮騁望與佳期兮夕張鳥萃兮
蘋中罾何為兮木上沅有芷兮澧有蘭思公子兮
未敢言恍惚兮遠望觀流水兮潺湲麋何食兮庭
中蛟何為兮水裔朝馳余馬兮江皋夕濟兮西澨
聞佳人兮召余將騰駕兮偕逝築室兮水中葺之
兮以荷盖荃壁兮紫壇播芳椒兮成堂桂棟兮蘭
橑辛夷楣兮葯房罔薜荔兮為帷擗蓮櫋兮既張
白玉兮為鎮疏石蘭兮以為芳芷葺兮荷屋繚之
兮以杜蘅合百草兮實庭建芳馨兮廡門九疑賓
兮並迎靈之來兮如雲捐余袂兮江中遺余襟兮
澧浦搴汀洲兮杜若將以遺兮遠者時不可兮驟
得聊逍遥兮容與湘夫人
秋蘭兮麋蕪羅生兮堂下綠葉兮素枝芳菲菲兮
襲余夫人自有兮美子蓀何為兮愁苦秋蘭兮青
青綠葉兮紫莖滿堂兮美人忽獨與余兮目成入
不言兮出不辭乘回風兮載雲旗悲莫悲兮生别
離樂莫樂兮新相知荷衣兮蕙帶倏而來兮忽而
逝夕宿兮帝郊君誰須兮雲之際與汝遊兮九河
衝飈起兮水揚波與汝沐兮咸池晞汝髮兮陽之
阿望美人兮未來臨風怳兮浩歌孔盖兮翠旌登
九天兮撫彗星竦長劔兮擁幼艾蓀獨宜兮為民
正少司命
若有人兮山之阿被薜荔兮帶女蘿既含睇兮又
宜笑子慕予兮善窈窕乘赤豹兮從文貍辛夷車
兮結桂旗被石蘭兮帶杜蘅折芳馨兮遺所思余
處幽篁兮終不見天路險難兮獨後來表獨立兮
山之上雲容容兮而在下杳冥冥兮羌晝晦東風
飄兮神靈雨留靈脩兮憺忘歸歲既晏兮孰華予
采三秀兮于山間石磊磊兮葛蔓蔓怨公子兮悵
忘歸君思我兮不得閒山中人兮芳杜若飲石泉
兮蔭松栢君思我兮然疑作雷填填兮雨冥冥猿
啾啾兮狖夜鳴風颯颯兮木蕭蕭思公子兮徒離
憂山鬼
壬午仲夏廿四日余寓吳房會子明故人出李伯
時所畫離騷九歌求余書其詞于每篇之後余謂
李畫格韵高妙當與唐王摩詰輩並軫非今世舐
筆和墨畫史所能造也又子明好事藹然不凡故
余樂為書亦欲託于畫以自列云潁昌曹緯元象
題
先君故物盗敓之餘偶復得之說題
先君諫院崇寧間僑寓漣水得此軸於廵檢劉昌
公子明飄泊干戈之餘書畫無復存者而此軸再
獲今以歸元象賢良猶子上閤承宣功顯巾笥功
顯好竒尚古種學績文克肖諸父詩曰維其有之
是以似之功顯有焉紹興二十六年歲在丙子七
夕錢唐吳說題後
張浚觀
吳師禮安中王廣陵之聓建中靖國間臨池擅美
恥于自名學士大夫有求者面輒發赤或繼以怒
雖其家僅藏數十帖爾想眼高餘輩介不妄可傅
朋安中子也出故物歸忠靖曹公題字於後益知
元象龍眠取重當時藝云藝云書畫云乎哉元載
詞源衮衮文獻所萃當克繼之淳祐壬寅暮春十
九日臨海謝奕恭書于妹倩卷末
是歲首夏五日謝奕修借臨于青嶼且躬自撫寫
皆僅得其一二耳
右李伯時所作九歌圖宗叔本與張公所藏也屈
原抱忠諫不遇其憤惋之情形於詞亦宜况狀乎
鬼神者非無愧有激而能哉伯時畫世𫝊頗多大
率意態相類真偽亦莫之辨也然至靈善知鬼神
情狀閱此必有以發之是所珍也敬為題歲玄黓
涒灘陽月晦日蓍山道者識
李檢法九歌圖并曹吳以下六跋劉珏鑒定謹識
李伯時作九歌圖余所見非一此卷尤精密遒勁
用筆如屈鐵絲盖得意之作曹緯元象無書名而
書法乃清疎有致若此士豈可但徇耳食哉吳傅
朋善署書宋思陵欲易九里松額屢書皆罷去自
嘆以為不及也竟不易其書亦不多見僅見此跋
耳閱一名畫而得兩法書余亦何幸哉長生舘主
王穉登題
王元美說部云吳李以前畫家實而近俗荆關以
後畫家雅而太虛今雅道尚存實德則病又云董
源巨然之蹟氣槩雄遠墨暈神竒雖以真趣出之
然猶未若李成之絶倫此公談藝三昩語也又云
趙子昂近宋人人物為勝沈啟南近元人山水為
優二子之於古可謂具體而微又云唐王右丞維
能發景外之趣而猶為未盡宋李檢法公麟白描
人物遠師顧吳牛馬斟酌韓戴山水出入王李似
於董李有所未及斯言過矣夫右丞檢法畫聖也
子昂啟南奕奕齊勝藉令四家出其長技以與荆
關董巨李成輩一時角逐中原未知鹿死誰手是
可訾議之乎但檢法畫品在四家中為不易識得
其門者盖寡自非具慧眼者何能品題下一語也
𫝊聞檢法博學精識出劉貢父上官京師數年不
一迹權貴之門佳時勝日載酒出遊坐石臨流翛
然終日山谷謂其風流文雅不減古人而為畫所
掩其為當時推許如此及觀檢法之畫筆法如春
蠶吐絲雲行水流初看甚平易細玩則六法兼備
有不可以語言文字形容者焉然流𫝊日久真跡
罕存以故贋鼎滿天下至有老死未嘗染指一臠
者可慨也即今孝經九歌山莊歸去來圖摹倣不
下千百翻成惡道令人起厭殆是檢法之罪人乎
尚頼一二真蹟𫝊世其描寫位置深得古意大為
鑒家所賞差堪吐氣耳此九歌圖卷定為檢法真
筆無疑其畫止六段實全本也按檢法九歌圖有
二一卷凡十一段乃檢法自書是曾經宣和睿賞
者(宋末藏趙與懃家止白描神鬼之像而無景界)近世摹撮本皆祖此真
跡𫝊至成化間為吳江史明古所得語具都穆寓
意編中此卷則檢法别本未知作於何年而筆跡
極精細其在皇宋元豐之初乎向後廿餘年而曹
緯書詞與跋實徽宗崇寧壬午歲也緯書前有序
後有跋詞悉同昭明文選而絹素完好中問無斷
縫固知其為全本耳然亦因詞非靈均之舊坐是
不入宣和御府以免靖康之難斯又不幸中之幸
者與其後五十有四年而吳說題後實高宗紹興
丙子歲也說字傅朋為宋小楷第一墨蹟𫝊世絶
少僅見游絲書律詩與此跋為二真可寶已乃張
浚題名略無年月可考或在放逐之歲乎其後八
十有六年而二謝書跋寶理宗淳祐壬寅歲也二
謝天台人兄曰奕恭弟曰奕修並好古成癖嘗建
養浩齋以藏法書名畫詳載周密雲烟過眼錄錄
中稱李伯時畫九歌曹緯吳傅朋跋者指此其後
百五十年而嗣四十三代天師(師名無為)為叔本輿公
識尾實高皇帝洪武壬申歲也師書體婉麗源出
羲獻可與倪瓚並驅第首行五字的係磨改不知
何故又其後篆跋為劉珏僉憲筆僉憲以畫著名
天順中上距皇宋元豐之初幾四百年矣斯皆歴
歴可考證者也是後不著相𫝊之次直至韓存良
太史獲此卷於朱太保家為著跋語甚詳暇日誇
示先府君極為府君所忻慕比時請以宋高宗真
蹟字卷告易弗就尋為僮僕藏匿割去太史跋語
以售王徵君百谷(卷首尚存太史書簽)故百谷題識僅叙檢
法曹吳書畫之妙餘皆莫及云壬子冬百谷賦白
玉樓其所藏書畫亦頗有散失者竊計檢法此卷
向為府君所留意奚可任其去來因備物易歸并
志韓朱以下相𫝊之㮣以示後人而此卷之珍異
又可知已雲間董玄宰太史留心畫學初從長安
邸中買得團扇上李伯時西園雅集圖兼有米襄
陽細楷極精移書報陳仲醇云為此橐裝澁矣又
云向見伯時瀟湘畫卷最為妙絶及觀董北苑所
作其間山川竒秀筆趣又復過之乃知伯時雖名
家所乏蒼茫之氣耳夫王董二公皆當世所稱具
慧眼者而其持論先後一揆如此則信乎檢法畫
品在四家中為不易識也似反不如沈趙之與右
丞人皆知其相鼎足耶余不佞未能闚畫學之奥
而願為檢法執鞭者則以九歌圖卷板實中有風
韻流著内饒姿態其間山水樹石人物屋宇形形
色色事事絶倫非胸襟丘壑汪洋如萬頃波胡能
為此擅場之筆與若董若李方且兩相印可顧吳
而下無論已昔漢成帝幸合德定情之夕謂為温
柔鄉間語樊嫕曰吾老是鄉矣不能效武帝求白
雲鄉也余於檢法此卷亦云時萬歷癸丑三伏日
古吳張丑在山齋對風消暑重裝謹誌
外錄
書畫舫云龍眠李伯時為北宋畫品第一宣和畫
譜𫝊文極稱許之所載畫蹟多至百本外猶未盡
前元時天台謝奕修蔵其九歌圖别本有曹緯吳
說等跋見之雲烟過眼錄祕府所無也此卷不止
人物擅場而布景用筆尤為古雅其前後山水樹
石舟車屋宇龍馬鳥獸什物器具無不種種絶倫
近從王氏購得之為著跋語以當推轂行將著為
家令必擇子姓中謹厚者守之庶不為夜壑舟耳
又云古賢名筆流𫝊贋跡紛紜可厭龍眠九歌别
本獨以深蔵獲免尤足嘉尚云或疑為奕修手筆
豈惑於借臨等語耶殆是癡人前不得說夢也兹
語正與白馬寺臨同科慧眼定為智永真跡令人
轉憶海岳翁耳
又云余家唐宋勝國畫本共有廿卷近為易李伯
時九歌圖割去趙子昂小竹石圖高彦敬巢雲圖
黃子久筲箕泉圖凡三卷一時元人畫跡如掃亦
可歎也夫
又云乙卯春客從燕京來自言購得紙本龍眠九
歌圖卷為李畫之冠計用錢三十萬餘余往謁請
觀焉其卷高頭連幅描法極細然筆則未古也布
景合并奕修蔵本六段而成其餘則缺之第中間
稍加潤色耳左方亦無題跋僅有篆文九歌一通
而已余因大笑而别此卷至今在周敏仲處
戲鴻堂帖載米海嶽云少時未能立家但規模法
帖謂之集古字今觀九歌良然左方有伯時畫畫
史所稱與伯時經營九歌者是已
龍眠居士蓮社圖卷(絹本水墨高八寸餘長一丈三尺餘卷中收蔵元印二方陳緝)
(熙家叢書堂文籍印)
龍眠蓮社圖(李西涯篆引首泥金藍宫箋)
龍眠李伯時為余作蓮社十八賢圖追寫當時亊
按十八賢行狀沙門惠遠初為儒因聽道安講般
若經豁然大悟乃與其弟惠持俱棄儒落髮太元
中至廬山時沙門惠永先居香谷遠欲駐錫是山
一夕山神見夢稽首留師忽於後夜雷電大震平
旦地皆坦夷材木委積江州刺史桓伊表奏其異
為師建寺是為東林因號其殿為神運時有彭城
遺民劉程之豫章雷次宗雁門周續之南陽宗炳
張詮張野凡六人皆名重一時棄官捨緣來依遠
師復有沙門道昺曇常惠叡曇詵道敬道生曇順
凡七人又有梵僧佛䭾跋陀羅佛䭾耶舍二尊者
相結為社號廬山十八賢時陳郡謝靈運以才自
負少所推與及來社中見遠師心悦誠服乃為開
池種白蓮求預淨社遠師以其心亂拒而不納陶
潛時棄官居栗里每來社中或纔至便攢眉迴去
遠師愛之欲留不可得道士陸修靜居簡寂觀亦
常來社中與遠相善遠自居東林足不越虎溪一
日送陸道士忽行過溪相持而笑又嘗令人沽酒
引淵明來故詩人有愛陶長官醉兀兀送陸道士
行遲遲沽酒過溪俱破戒彼何人斯師如斯又云
陶令醉多招不得謝公心亂去還來者皆其事也
此圖初為石路與清流激湍縈帶曲折踰石橋溪
迴路轉石巖一又繚而上石巖一二巖之間有方
石池種白蓮花巖之傍有石梯度山迤邐而去不
知所窮當圖窮處横為長雲蔽覆樹腰巖頂其高
深遠近盖莫得而見也傍石池有高崖懸泉下瀦
為潭支流貫池下注大溪激石而湍浪者虎溪也
巖之外遊行而來者二人一人登嶺出半身者宗
炳也一人躡石磴而下者曇順也巖中為經筵會
講者六人一人踞牀憑几揮麈而講說者道生也
一人持羽扇目注懸猿而意在深聽者雷次宗也
一人合掌坐於牀下者道敬也一人相向而坐者
曇詵也一人執經卷跪聽於其後童子一舒足搔
首有倦聽之意蓮池之上環石臺坐而箋經校義
者五人石上列香爐筆硯之具一人凭石而坐者
劉程之也一人手開經軸倚石而回視者張詮也
一人正坐俯而閱經者惠叡也一人回坐拱手傍
視而沈思者惠持也一人持如意而指經者惠永
也一人捧經笈與童子持如意立其後又童子跪
而司火持鋏向爐而吹一人俯爐而方烹捧茶盤
而立者一人傍有石置茶器又一巖中有文殊金
像環坐其下為佛事者三人一執爐跪而歌唄者
曇常也一人坐而擎拳者道昺也一人執經卷而
坐者周續之也臨溪偶坐者二人皆梵僧一人袒
肩持短錫者跋陀羅也一人舉如意據膝而坐者
耶舍也童子一卷髮(闕)面持羽扇立其後一人露
頂坦腹仰觀懸泉坐而濯足者張野也童子持巾
立其側又蹲而汲者一人石橋之傍峭壁崛起前
有僧與道士相捉而笑者遠公送陸道士過虎溪
也一人貎怪雄視捉巾瓶而立者捕蛇翁也童子
負杖却立而待一人乘籃輿者淵明之迥去也淵
明有足疾嘗以竹籃為輿其子與門生肩之前者
若欲憩而不得後者若甘負而忘倦盖門人與其
子也童子負酒瓢從之一人持貝葉騎而方來者
謝靈運也傍一人持曲笠童子負笈前騎而行凡
為人三十有八馬一猿一鹿一器用草木不復以
數計人物灑落泉石秀潤追千載於筆下萃羣賢
於掌中開圖恍然若與之接揮麈而談者如欲懸
河吐屑肆辯而未停默坐而聽者如欲屏息杜意
審諦而冥冥沈思者如欲鈎深味遠叩玄關宅靈
府而遊乎恍惚之庭梵唄者如欲轉喉鼓舌而有
雲雷之響與海潮之聲行往來者如御風而遐舉
坐臨水者如騎魚而將去笑執手者軒渠絶倒達
於衣冠盖其心手相忘筆與神會而妙出意表故
能奴隸顧陸童僕張吳跨千載而獨步非十八人
者不足以發伯時之筆非伯時不足以寫十八人
之趣豈非泉石膏肓烟霞痼疾其臭味相似故形
容之工若同時而共處者也伯時於予為從兄實
山林莫逆之友為此圖凡三十八日而成余得之
遊居寢飯其下客來觀者或未知蓮社事因記其
後覽者當自得之也圖成於元豐庚申十二月二
十五日越明年辛酉正月二十六日龍眠李冲元
元中記(書絹本長三尺四寸高九寸凡五十三行)
誰寫廬山十八賢白頭居士老龍眠藥囊經卷隨
行杖如在香爐瀑布前
蓮社風流遠市朝幾人身跡混漁樵陶翁心亊誰
能識惟有攢眉似折腰右龍眠蓮社圖卷兵侍
陸公全卿得之全卿素精賞鑒以為真跡間以示
予為題二絶嘗疑典午不競幽人竒士多有託意
而逃者盖於陶翁見之而翁於此又有所不屑也
因漫及之長沙李東陽賓之識
外錄
書畫舫云伯時蓮社圖卷與吾家九歌畫法正同
陳緝熙故物也
李檢法女孝經圖并書卷
昔人論文章不關世教雖工無益余以為圖畫亦
然此卷寫女孝經四章而其事跡則每章圖之初
不知作於何人獨其上有喬氏半印可辨啟南得
之定以為龍服筆及觀元周公謹志雅堂雜鈔云
己丑六月二十一日同伯機訪喬仲山運判觀畫
而列其目有伯時女孝經且曰伯時自書不全則
知其為龍眠無疑啟南真知畫者哉圖中為女婦
輩所以共職進戒者皆閨門之法家國之利而其
容氣端莊詳雅覽之使人竦然起敬足以消其淫
媟戲嫚之心非特女子之有家者當為鑒戒也所
謂關世教者此類是已延陵吳寬識
外錄
書畫舫云啟南翁蔵李龍眠女孝經四章每章龍
眠自書惜不全吳原博先生為之作跋
李伯時五百應真圖卷
(款書)元豐六年八月龍眠山人李公麟(書卷末)
外錄
畫系云龍眠山人之圖五百應真也布景不凡落
筆尤異前後樹色川光松針石脉烟雲風日竒蹤
橋梁殿宇勝槩大非平日可比即其經禪枯坐外
或為棲巖渡海或為伏虎降龍或為乘馬駕車或
為坐師騎象以至麋鹿銜花猿猴獻果諸夷頂禮
龍王請齋舞鶴觀蓮之容淨髮挑耳之相種種不
離宗門本色惟是中間分寫琴棋書畫四段殆是
書生習氣未除耶
書畫舫云韓氏舊蔵李伯時五百應真圖白麻紙
真跡樹石竒勝人物生動而中間烟雲龍水殿宇
器具精細之極又復古雅計其成功非窮年累月
不能就當為伯時畫卷之冠末有款云元豐六年
八月龍眠山人李公麟其書法亦類顔體㢧後止
存默齋一跋盖永樂間人也
李龍眠慈孝故實圖并書卷
伯時真跡嶺南黎民表書
孔子嘗獨立鯉趨而過庭曰學詩乎對曰未也不學詩
無以言鯉退而學詩他日又獨立鯉趨而過庭曰學禮
乎對曰未也不學禮無以立鯉退而學禮
孟軻之母其舍近墓孟子之少也嬉戲為墓間之事踊
躍築埋孟母曰此非所以居子也乃去舍市其嬉戲為
賈衒孟母曰此非所以居子也乃徙舍學宫之旁其嬉
戲乃設俎豆揖讓進退孟母曰此真可以居子矣遂居
之孟子幼時問東家殺豬何為母曰欲啖汝既而悔曰
吾聞古有胎教今適有知而欺之是教之不信乃買豬
肉以食之既長就學遂成大儒
公父文伯退朝朝其母其母方績文伯曰以歜之家而
主猶績乎其母歎曰魯其亡乎使僮子備官而未之聞
耶居吾語汝民勞則思思則善心生逸則淫淫則忘善
忘善則惡心生沃土之民不材淫也瘠土之民莫不嚮
義勞也是故王后親織玄紞公侯之夫人加以紘綖卿
之内子為大帶命婦成祭服列士之妻加之以朝服自
庶士以下皆衣其夫社而賦亊烝而獻功男女效勣愆
則有辟古之制也吾冀爾朝夕脩我曰必無廢先人爾
今曰胡不自安以是承君之官余懼穆伯之絶嗣也
疏廣為太子太傅上疏乞骸骨加賜黃金二十觔太子
贈五十觔歸鄉里日令家供具設酒食請族人故舊賓
客相與娛樂數問其家金餘尚有幾觔趣賣以供具居
歲餘廣子孫竊謂其昆弟老人廣所信愛者曰子孫冀
及君時頗立産業基址今日飲食費且盡宜從丈人所
勸說君買田宅老人即以閒暇時為廣言此計廣曰吾
豈老悖不念子孫哉顧自有舊田廬令子孫勤力其中
足以供衣食與凡人齊今復增益之以為贏餘但教子
孫怠惰耳賢而多財則損其志愚而多財則益其過且
夫富貴者衆之怨也吾既無以教化子孫不欲益其過
而生怨又此金者聖主所以惠養老臣也故樂與鄉黨
宗族共享其賜以盡吾餘日不亦可乎
曾子養曾晳必有酒肉將撤必請所與問有餘必曰有
曾晳死曾元養曾子必有酒肉將撤不請所與問有餘
曰亡矣將以復進也此所謂養口體者也若曾子則可
謂養志也事親若曾子者可也
老萊子孝奉二親行年七十作嬰兒戲身著五色斑斕
之衣嘗取水上堂詐跌仆臥地為小兒啼弄鶵於親側
欲親之喜
淮水出桐栢山東馳遥遥千里不能休淝水出其側不
能千里百里入淮流夀州屬縣有安豐唐貞元年時縣
人董召南隠居行義于其中刺史不能薦天子不聞名
聲爵禄不及門門外惟有吏日來徵租更索錢嗟哉董
生朝出耕夜歸讀古人書盡日不得息或山而樵或水
而漁入廚具甘旨上堂問起居父母不慼慼妻子不咨
咨嗟哉董生孝且慈人不識惟有天翁知生祥下瑞無
休期家有狗乳出求食鷄來哺其兒啄啄庭中拾蟲蟻
哺之不食鳴聲悲傍偟躅躑久不去以翼來覆待狗歸
嗟哉董生誰將與儔時之人夫妻相虐兄弟為仇食君
之禄而令父母愁亦獨何心嗟哉董生誰將與儔
崔山南昆弟子孫之盛鄉族罕比山南曾祖王母長孫
夫人年高無齒祖母唐夫人事姑孝每旦櫛縰笄拜於
階下即升堂乳其姑長孫夫人不粒食數年而康寧一
日疾病長幼咸萃宣言無以報新媳恩願新婦有子有
孫皆得如新婦孝敬則崔之門安得不昌大乎
此畫朱子小學數段皆明倫敬身之事無非欲以
所行照此樣子不敢失其正者亦可敬也哉或曰
此皆小學所載若所謂大學之事則未有一二不
知何也嗟乎小學此明倫也大學亦此明倫也小
學此敬身也大學亦此敬身也小學之與大學但
只大小精粗之間而已豈有異哉趙子昂不知至
惟以畫手高否為論是其所知者惟以畫也惟其
所知者畫凡君臣父子夫婦昆弟親疎内外上下
冠履之分俱有所不知故至貪富貴而寡廉恥忘
君親而事仇敵無所不至其視命工繪圖使人惕
然有所警於君父之間者豈止為可愧死也哉嚴
汝學世寶此卷久矣過余定山求跋汝學之先父
(闕)與吾戚祝信携古畫一卷見示亦此卷也余
雖未嘗題跋一語而其心則甚耿耿至今汝學之
父子亦可謂知所愛哉弘治八年歲次乙卯四月
八日賜進士南京吏部郎中前翰林院檢討定山
居士莊昶在張家灣横河旅次書
題李伯時紙本白描慈孝故實卷後
尼父庭訓孟母三遷敬姜儆逸疏廣散金
曾參養志老萊奉親董生行義唐氏乳姑
始余得李伯時畫九歌卷於太原王氏乃前元謝
奕修蔵本具載雲烟過眼錄中絶愛之製文千餘
言跋其尾遂以御李名吾齋并作記而微病其絹
本非澄心紙畫九歌係曹緯筆非伯時書尚未號
為盡善也歲丁巳之夏五新安王仲交以伯時書
畫慈孝故實八則見示初意盖欲得余跋以為傳
家清玩耳及余徐閱之見其畫較九歌卷尤細潤
而古雅每則伯時親書其事跡且澄心紙本也末
用伯時龍眠印章二押字一皆竒偉亦雅勝其平
時私心擬購之以自快卒難發諸口居頃之余亦
出書畫縱觀焉屬有天幸仲交極喜余家趙子昂
畫卷把玩至不忍去手比時余欲得李圖王欲得
趙畫座客為之和會彼此竟相易自是御李齋名
若益著而伯時妙迹從此無䨇成有䨇矣余按古
圖畫多聖賢與貞妃烈婦事跡皆可以補世道者
後人流為山水禽魚草木之類而古意蕩然矣及
觀米氏畫史云圖畫故事可備勸戒品居上之上
自近世尚寫山乃不復作胡能想其人論其世志
其志而樂其樂乎又元鎮畫評云伯時畫圖種種
入聖尤是紙本白描人物為上絹素設色山水次
之兩者相提而論伯時畫格之高下居然自見矣
今慈孝圖卷既屬故實所載皆上古聖賢可法可
𫝊之迹更用澄心堂紙白描筆法頡頏衛協吳道
子而每則記事精楷悉從樂毅宣示中來直至卷
尾題識猶是子昂承旨大手筆其為傳世第一品
畫無疑矣或者致疑莊昶跋中此畫朱子小學數
段等語似不出伯時之經營意謂小學乃仲晦所
集伯時在其前且百歲不應預取為圖爾余曰否
否伯時圖寫故實為慈者四次孝亦四並起三代
訖漢唐行間人物宫室服飾器具皆寓實學非率
易點綴者比而又疏節其事書之誠可重也厥後
仲晦集小學亦取李畫八事散各卷中仍其文不
易乃是仲晦之取用乎伯時而非伯時之有取于
仲晦也審矣其子昂承旨一跋自當出莊昶上幾
百倍足稱藝林鴻寶奈何嚴汝學氏漫不加省過
聽莊昶新題敝帚棄之殆非也豈知道學自修趙
不如莊品題鑒定莊不如趙二公互有短長所謂
合之則䨇美離之則兩傷者故與其偏信而獨存
孰若兼收並蓄為得策耶雖然汝學剪跋一節深
可惜也亦可慰也曷故哉夫莊昶者昭代所謂信
人也隻字不苟片言足為蓍蔡而其跋語如是決
非重言以飾伯時畫本者今讀其詞味其旨又何
以異於趙跋之具存乎若夫伯時人品之孤高書
畫之神化其時投贈詩篇者則王介甫稱頌書法
者則趙希鵠陶九成董玄宰美其畫寓勸戒者則
宣和祕監吳原博許其畫似王摩詰吳道子者則
曹元象黃魯直葉少藴鄧公夀楊廉夫王元美嘉
其集大成具衆妙者則蘇子瞻李方叔文徵仲而
載之著述者則米元章董史鮮于樞周公謹曹明
仲朱性甫都玄敬文休承陳仲醇收其卷軸者則
趙與懃喬簣成王子慶司德用莊蓼塘霍清臣謝
奕修沈啟南題其畫跡者則朱伯原王晉卿秦少
游薛道祖釋仲殊陳太虚釋道潛南宋思陵吳傅
朋董廣川周少隠曾公卷王英伯周美成王震葛
邲趙子昂虞伯生張天雨盧處道倪元鎮劉廷美
祝希哲先後紀述詳且備矣并附志於篇末旹端
陽日寓吳門慶雲里玉峰張丑在御李齋與客飲
蒲觴畢酣暢題
外錄
書畫舫云右圖每則標題小帖惜今不在尚頼形
跡可辨余為補書於後
又云御李齋成如笠小圖史紛披花竹相環繞三
馬九歌今絶少珍蔵十襲逾春草(春草者張長史寳帖先世所蔵)
(因以名其堂)慈孝番王存古道慧眼偏憐肉眼還相笑
鑒定寥寥心悄悄離騷熟讀除煩惱右調寄蝶戀
花題御李齋壁和東坡居士原韻
李伯時君臣故實圖并書卷
沛公西過高陽酈食其為里監門曰諸將過此者多吾
視沛公大度乃求見沛公沛公方踞床使兩女子洗酈
生不拜長揖曰足下必欲誅無道秦不宜踞見長者於
是沛公起攝衣謝之延上坐
張釋之從文帝行至霸陵上居外臨厠時慎夫人從上
指視慎夫人新豐道曰此走邯鄲道也使慎夫人鼓瑟
上白倚瑟而歌意悽愴悲懷顧謂羣臣曰嗟乎以北山
石為槨用紵絮斮陳漆其間豈可動哉左右皆曰善釋
之前曰使其中有可欲雖錮南山猶有隙使其中無可
欲雖亡石槨又何戚戚焉文帝稱善
建昭中元帝幸虎圈鬭獸後宫皆坐熊佚出圈攀檻欲
上殿左右貴人傅昭儀等皆驚走馮婕妤直身當熊而
立左右格殺熊上問人情咸懼何故當前婕妤對曰猛
獸得人而止妾恐熊至御座故以身當之帝嗟嘆以此
倍加敬重焉傅昭儀等皆慙
唐明皇嘗引鑑默然不樂左右曰自韓休入朝陛下無
一日歡何自戚戚不逐去之帝曰吾雖瘠天下肥矣
霍光初輔昭帝政自己出天下想聞其風采殿中嘗有
怪一夜羣臣相驚光召尚符璽郎郎不肯授光光欲奪
之郎按劔曰臣頭可得璽不可得也光甚異之明日詔
增郎秩二等衆庶莫不多光
晉永嘉三年山簡鎮襄陽於時四方寇亂簡優游卒歲
惟酒是耽諸習氏豪族荆土有佳園池簡每出嬉遊多
之池上置酒輒醉名之曰高陽池時有童兒歌曰山公
出何許往至高陽池日夕倒載歸酩酊無所知時時能
騎馬倒著白接䍦舉鞭問葛疆何如并州兒
晉王猛字景略丰姿雋偉博學好兵書氣度宏遠是以
浮華之士咸輕而笑之猛悠然自得不以屑懷遂隠於
華隂山懷佐世之志斂翼待時候風雲而動桓温入關
猛被褐而詣之一面談當世之事捫蝨而言旁如無人
温察而異之賜猛車馬拜高官督護請與俱南猛還山
唐明皇寵楊貴妃天寶九年忤旨送歸外第温吉與中
貴人善温入奏曰婦人智識不遠有忤聖情然貴妃久
承賜顧何惜宫中一席之地上即令中使張韜光賜御
饌妃附韜光泣奏曰妾忤聖顔罪當萬死衣服之外皆
聖恩所賜惟髮膚父母所有乃引刀剪髮一繚附獻明
皇見之驚惋即使力士召還龍眠李伯時畫
右李伯時所畫前代故實毫髮纖備真若想見古
人風度意節高遠豈徒世玩哉識者當珍襲之青
城山樵者虞集
此畫或以氣節或以任逹或以智略或以情致各
極其玅然興亡之跡默存於中觀者以意論之毋
徒以畫品優劣也天歷二年三月望後俞焯題
繪畫之事自虞時固已有之若書五采彰施禮繪
事後素之類是已後之能畫而入神品不可以一
二數近代惟李伯時之筆稱絶妙自昔至今殆三
百䙫兵燹屢經而猶存遺墨誠難得也雖然古人
以圖史日陳於左右盖將以明得失示勸懲也今
觀龍眠前所畫皆事載史冊於人倫日用具有微
意寓乎其間善者可法惡者宜懲尚默識之不徒
以為玩好焉可也時洪武乙卯東安袁時億書
龍眠居士畫有神筆意一過皆天真竹帛所紀千
萬緒故意寫此何云云沛中隆準厭儒雅食其不
羞人慢罵奮身長揖摩龍鱗肯為君王封廣野固
知狂客非真儒亦兆文明大運初遂令叔通建綿
蕞干戈未暇聞詩書霸陵未識君臣契一語從容
得廷尉誰言禮樂猶未遑却會夫人瑟中意建昭
人物無英雄翻使纖腰當巨熊始知大柄落外戚
帝業移入恐懼中博陸忠貞存遠大夜半何須問
妖怪一時臣節頗驚疑喜有郎官符璽在開元相
業數韓休鏡底問人肥瘦由一自梨園盛歌舞和
氣冰消華萼樓盡剪太真雲鬟綠難酬西去馬嵬
羞運回典午關河易日日習家池上醉疎狂笑殺
路邊兒可憐大鼎隨人去景略褐破蝨可捫大義
不向劉裕論致身忼慨許諸葛却將長策開西秦
縹緗卷舒纔只尺千載興衰著遺跡拭目湘潭看
畫時層臺寒柏凌雲碧鍾陵侯復
余嘗得觀楊文貞公家東陽吳希純所臨趙松雪
九歌圖云出龍眠此卷則吾友欽謨大參所蔵龍
眠真跡漢晉唐朝君臣典故可為法戒者八事末
有龍眠自署妙絶矣而觀龍眠固有志於正君謀
國者豈閻立本輩可比哉古所謂工執藝事以諫
龍眠之謂歟覽者尚敬之哉癸巳冬子月旦葉盛
龍眠此卷實與史筆相發明可謂畫家之良史非
但工於藝而已盖古所謂圖畫者如此此漢晉唐
事凡八未暇悉論惟當熊見妬反兆漢業之衰剪
髮啟寵適成唐室之亂使人不能無感於女禍耳
後之有天下者宜有鑒於斯成化十五年二月廿
七日史官吳寬題
外錄
祝氏集略云伯時父圖史事八端其一沛公坐文
榻隆冠長裾一手卷按榻厠一手疏其髯意韻凝
遠垂兩足以洗右一女捧持足左執而濯並鴟蹲
姿質窈宨一童佩劍立榻後去稍遠酈生高視挺
立舉兩手傲對沛公眉目鼻舌皆豁朗須耏飄摇
宛然長者情度其二文帝傍瑟緩立垂襟引髭若
歌徹而思者慎夫人却立帝後婉㜻密倚瑟首張
廷尉秉簡拜奏座側巖巖有大臣氣其三為孝元
據牀熊突而前馮媛颺其軀正面交手臨熊屹立
傅氏回身上旁斂唇蹙額四體展布意愬愬將趨
避者上一手按膝攝裳一手舉向婕妤馮婕妤意
亦略似動志者而風神固自安雅也其四唐明皇
帝散步中立拂髯握帶危巾嚴裳風態逸甚猶在
天府一從官遥捧大鑑對值又三輩在鑑後執杖
者二义手者一皆傴僂嚴畏上後一人抱龍文坐
墩一人操鉞乃瘠於韓丞相時也其五博陸侯夜
將奪璽郎時子孟握劍而來從以六士一士把巨
燎以先二夾掖之一髯持旌前後各一人拔劍向
外前者特驍獰挺臆怒胔刃直衝人反一掌背後
將承霍氏之劍儼如肆奪刦之詞而索䨇鍔以舞
進者郎對立凝顧右手横劍左指撫之僩毅特甚
而更謐定於大將軍之徒也後一人密擁之其六
騎者寬巾大袍半俯其首醉思蒙漠兩足推鐙而
前左腕猶揚鞭右肩垂垂一奚在馬前肩荷之隨
行人三其一髽髫負罌其一冠裳想是兒姪輩一
童子被髮擎一爵以進爵有籍馬為乘者髀壓其
絡俛鬛急頸不能以遽馳馬前兒四齊開掌奔繞
而闌之兩脚開者一立一蹻者一曳向後者一將
失下跪軟不勝者髮四垂者覆額者髠者數螺纍
纍者長衫者半長衫者褁者引縛者凡與後四從
者悉大笑而形模略不雷同焉此山公也其七二
人對坐而談戴幘曳舄面目疎秀美髭髯兩手叉
握按一膝者桓公也褐博垂臂一手入懷臆間瀟
然沈雅者王景略也老温後髯參短簿偕立以侍
一長面趣額一頗豐腯别一執事人免冠加鞟捧
劍植立於後一蒼頭䨇髽徒跣握如意一背負蒲
藉口眼寒苦可匊而自温之桀拔其溢乎容者亦
無若王君之充衍也其八玄宗遣張韜光視太真
於私第而妃獻髮事也肢體婉轉鬒雲高蟠猶蔚
然如生垂一細縷殆長逾其身左手持右手剪精
玄入神玩之疑便欲斷然小女子跪托一盤承之
面貎結束亦復飛動韜光執挺遥立别一寺檠匳
盒之屬意狀幽惻而莊敬凡事八則係李氏澄心
紙白描人長不過今五寸每紙不過三尺通為丈
夫三十六女婦六嬰稚四君臣夫婦僚佐賓友侍
從之異品喜怒悲壯談笑奉事之異情憂勤忠節
才略放逸委附之異務人能識之伯時父又自疏
節史文手鈔每冊之後覽者瞭然矣所以重者伯
時父之藝其一而又託以鑒古之為世勸懲也予
既獲觀因思所以解其嗜想於一矚之後故志之
云耳
書畫舫云李伯時畫君臣故實八事後有虞集俞
焯等六䟦即祝希哲先輩為撰畫記者也此卷舊
蔵都玄敬家後轉屬張伯起氏矣按虞俞等䟦卷
尾具存止祝記真筆惜已佚去其辭幸存祝氏集
略錄附䟦後此卷畫法與慈孝故實一類並是盛
年妙跡
李檢法三清圖并書卷
玉清天者天寶君之所治也何以言之神(闕)内經曰太
虛精妙六合相更變化之道一生一成大洞經曰分形
散影位為上真
上清天者靈寶君之所治也東華南極北真
西靈蓮花池
太清天者神寶君之所治也天人身有光明大洞經曰
身生水火放光萬(闕)項負圓耀浮游(闕)晨此天以蓮花
開合為晝夜日月(闕)明上照不及是(闕)人等身有光明
諸君丈人玉輔保傅蓮花池
玉京山四方三十二天三十二帝與中央之天凡三十
三天太史公曰崐崘山者日月隠蔽以為晝夜大洞經
曰金翅為之落飛翊聖真君𫝊以玉皇殿為通明殿謂
帝身光明與殿光明相照仰視惟見大光明中上帝儼
然玉京天天真九皇虛皇元尊虛皇元老
虛皇元君虛皇元帝東方七宿羅㬋星君南
方七宿金星真君水星真君北斗七星太陽
帝君木星真君艮象震象巽象高上玉皇
紫微帝君正一真人張天師道家謂之引進真人
茅山劉混康伏章屢至天門能道其詳精爽不二歘然
上達東方天王金翅鳥真武真君唐將軍
葛將軍天篷大元帥引進張真人坎象三天
門下通真使者奏書南方天王七金山七
大海離象周將軍天猷副元帥黑殺真君
西方天王北方天王四天王居須彌山四埵又有
二十八大將軍盖每方一天王七大將軍也今道家有
真武天蓬天猷黑殺四聖皆天之將軍也太隂帝君
紫炁星君月孛星君乾象兌象坤(闕)土
德星君火德星君西方七宿北方七宿艮象
震象巽象坎象(闕)乾象兌象坤象
(共十五幅)臣李公麟製
古作畫人物第一谿山次之花卉禽鳥為下盖聖
賢仙佛使人因敬生悟非苟然也唐以後獨伯時
不失此意宋祥符以來尚道家者言此盖當時應
制為之精緻中韻致具存故是合作用卿其寳之
澹園居士焦竑
外錄
書畫舫云右李伯時三清圖紙本白描極精凡為
人物二百四十宫殿四十餘尤是圓光五段幾於
神化乃武陵高瑞南故物先曾入倪雲林蕭閒書
舘者卷尾印識具存真劇跡云
李龍眠郭子儀單騎降(闕)圖卷
外錄
書畫舫云檇李項篤夀氏購蔵韓朝延家李龍眠
畫郭子儀單騎降虜圖卷係宋裱澄心紙白描舊
本前後凡十有四䟦其最著名者趙子昂陳敬初
也畫筆如春蠶吐絲而能古雅動人無論起手雲
霧驍勇作雜種後合鐵甲士馬作唐裝尤是子儀
番將卓立人羣有巖巖出世姿態在吾家番王禮
佛圖右此卷國初蔵錢素軒氏乃黔寧王之故物
也
李檢法陽關圖
外錄
書畫舫云李檢法白描陽關圖一卷細如絲髮神
采煥然後有親書詩䟦及薛紹彭識尾并三鳳後
人等印又有二印一曰忠恕而已一曰關西傖父
不知何人印也此畫原係趙蘭坡故物後歸郝清
臣所見之雲烟過眼錄中今在陳湖陸氏亦云購
於陸全卿全卿太宰刻意好古其神品書畫累至
千卷嗚呼可謂盛矣某丘墓在陳湖之東屢經賞
閱按蘇文忠公集伯時陽關歸去來二圖并在林
次中家蘇公之詩惜今不存
伯時番王禮佛圖卷(紙本高一尺長三尺八寸水墨佛在巨浪中袒裼趺坐番王虬)
(鬚袴褶長跪受記從者殊形詭狀延頸遥瞻或合掌或拱立計三十一人人長四寸餘)
維西列萬國有土此有人孰是無繼立而能治其
民佛化大無外萬有入彌(闕)衣冠雜誕譎莫不悉
來賓東方九州地治教亦具陳豈知五經表復自
叙彝倫斥鷃譏南運舜英疑大椿擴充固有道一
視歸同仁東皋釋妙聲
佛身充滿大千界蓮座玄談海水翻融攝羣修證
圓覺靈通虛徹卓然存玉笥李簡
玉峰善士唐漢卿携番王禮佛圖請贊為之贊曰
九夷八蠻聲教罕至惟見佛客必恭敬止惟王在
前載拜稽首羣從咸集嚴列左右峨峨其冠楚楚
其服虬髯螺髮穹鼻深目伊昔宋代鮮有其人方
今聖朝來往日新曩迦辣蔵孕囉賽因撤藍嘛哩
名動搢紳言不雅馴訓義無别粤有象胥善為解
說式觀此卷畫手非常裝潢蔵之有耿餘光時
至正十年上章攝提格孟陬已立春六日郡城天
台老學沙門餘澤七十四歲書於寳馬寺東廡如
山重公之煖閣
香水海中傳直指碧蓮華上結加趺方今象教行
中國况爾番王部落俱八十五翁易偉
彫題朱髮紛重趼竺國西來聽梵音仰止孔壇羣
弟從杏花春雨坐彈琴吳下周備
華雨繽紛寳樹重戎王卑俯近慈容從來禮樂行
中國幾度鑾輿下辟雍鴈山戴寧
金繩鹿苑四花香沙界蓮臺法雨長番落左(闕)齊
膜拜皈依始信有空王嘉禾彭沖溪
外錄
書畫舫云李伯時番王禮佛圖在韓氏純用鐵線
描法有元人䟦尾始於李簡訖於聲九皋也此卷
亦在嚴氏見之抄没籍中
龍眠居士定林蕭散圖
外錄
書畫舫云李公麟定林蕭散圖後有陸佃趙孟頫
陳方等五䟦布景極異筆趣蕭然惜絹素微有塵
點汙染亦是白璧微瑕耳
李伯時三馬圖卷
元祐初上方閉玉門關謝遣諸將太師文彦博宰
相吕大防范純仁起諸生游師雄行邊飭武備師
雄至熙河番官包順請以所部熟戸除邊患師雄
許之遂擒猾羌大首領鬼章青宜結以獻百官皆
賀且遣使告永裕陵時西域貢馬首高八尺龍顱
而鳳膺虎脊而豹章出東華門入天駟監振鬛長
鳴萬馬皆瘖父老縱觀以為未始見也然上方恭
默思道八駿在庭未嘗一顧其後圉人起居不以
其時馬有斃者上亦不問來年羌温谿心有良馬
不敢進請於邊吏願以饋太師潞國公詔許之蔣
之竒為熙河帥西番有貢駿馬汗血者有司以為
非入貢歲月留其使與馬於邊之竒為請乞不以
時入事下禮部軾時為宗伯判其狀云朝廷方却
走馬以糞正復汗血亦何所用事遂寢於時兵革
不用海内乂康馬則不遇矣而人少安軾嘗私請
於承議郎李公麟畫當時三駿馬之狀而使鬼章
青宜結效之蔵於家紹聖四年三月十四日軾在
惠州謫居無事因閱舊畫追思一時之事而歎三
馬之神駿乃為之贊曰吁鬼章世悍驕奔貳師走
嫖姚今在廷服虎貂效天驥立内朝八尺龍神超
遥若將西燕西瑶帝念之乃下招籋歸雲逝房妖
題龍眠畫鬼章牽錦膊驄
漢武愛名馬將軍出西征蹀血幾百萬侯者七十
人區區僅得之登歌告神明後來龍眠子心通大
宛城落筆動九州俊氣横四溟迢迢歴萬里矯首
瞻彤庭不假貳師力汲黯何庸爭重譯自朝貢天
王今聖明政和壬辰歲仲夏蓬(一作蓮)池生書
己酉四月二十(闕)日(闕)禾借(闕)觀于真齋(闕)英彦
記之
頃游洛下見此圖於范元實水南新第盖其尊内
相淳夫公元祐中得之伯時父者其後元實携以
歸蜀未十年復見於長安趙端殿公才家不謂今
日流落吾里觀龍眠之畫東坡之贊毛龍神駿絶
世二妙其價不減曹將軍與太府韓丞師弟子可
以寳𫝊無窮云紹興壬子十月既望紫芝道人䟦
于壺居(下有印四)
右龍眠居士李伯時畫三馬圖東坡先生贊之伯
時畫妙絶一時畫馬尤工與唐江都王爭優劣三
馬固神駿非伯時意匠之巧未易能寫真𫝊遠也
東坡之贊雄傑偉麗翰墨精竒真可寳蔵後世觀
伯時之畫讀東坡之文想望元祐君臣之忠厚於
數千載之下當撫卷而三嘆也紹興甲寅冬十二
月七日開封王震書
蘇李二公百夫之特圖贊三馬四方為則夢得拜
題
李伯時所畫青宜結三馬圖筆畫簡遠初疑其真
若致諸韓間誰復疑者蘇内翰謫惠州時書特佳
詞語又警拔似居徐季海羊曇之右甲寅歲十二
月五日王緯借觀於荆南官舍
古人畫馬形與骨今人畫馬色與肉唐有韓幹筆
意高宋有龍眠可相續今朝偶見西馬圖眼如懸
鈴漆團麯短騣兩耳䨇竹批風入四蹄如鐵錇宗
伯老蘇亦閒雅贊以詩文過金玉嗚呼安得九方
皋見此應須少回矚齊東野老兀顔子敬題於南
徐聽雨齋
神龍來自大宛西騰踏清秋十二蹄今日天閑多
駿骨玉門沙遠草萋萋子夀(下有中方印三)
渥洼汗血真龍種千里霜蹄賈餘勇閶闔牽來三
疋練霧鬛霜鬃欲飛動龍眠居士筆有神獨憐神
駿為寫真雪堂老翁親灑翰玅墨著楮光如新三
百年間一蕭瑟此書此畫俱難得市骨猶拚五百
金此卷應當萬金直方今四海同一家玉關咫尺
無塵沙十二閑中盡騠駃不須更畫青宜結京口
俞希魯
東坡先生三馬圖贊文似班孟堅書如徐季海杜
工部詩云畫手看前輩吳生遠壇場為是耶董其
昌蔵於寳鼎齋
李伯時畫三馬居然曹霸風格不知畫成時此三
馬者曾為畫家取神駿歸帝閑否董其昌題
龍眠三馬圖筆簡意自足冥契玉局翁題品光南
服我公購得之愛護同荆玉寳氣看上騰壓倒千
横軸後學張丑恭題
外錄
書畫舫云蘇長公三馬圖贊宋元䟦者九人紫芝
道人姓周氏字少隠所著有竹坡詩話三卷王震
乃鞏之姪東坡有用王鞏韻送其姪震知蔡州等
詩並載東坡集中王震大觀間人嘗叙郭氏山水
訓纂夢得張其姓即東坡為譔郭忠恕畫贊者非
石林也子夀乃楊椿之字本蜀人流寓吳中為守
將脱寅參謀死張士誠之難而吳興張文蔚為之
誄亦名士也
又云苶音聶疲也籋音捻箱也薾音你草盛貎批
音披擊也㧗音紫捽也蘇米二公博識絶倫其書
苶批不能無籋㧗之誤字學之難如此或云蘇公
用字法本籋浮雲句蘇林曰籋音躡言天馬上躡
浮雲也
李伯時姑射仙像卷
賜朱勝非(高宗御筆)
伯時號龍眠居士以書畫自重當世咸推奬焉僕
雖知名未得目其真暇日因訪靖齋陳先生於䨇
桂堂話間出示徽廟宸翰紹興初太上皇復賜朱
勝非御卷乃姑射真人遺像乘龍駕雲高古得法
云即伯時筆也細窮熟玩有如啖蔗漸入佳境云
爾時紹熙三年尚書左僕射寳溪樂閒居士葛邲
頓首謹書
宋之龍眠居士工畫人物仙鬼即唐之吳道子也
筆法入妙非庸史所能摹擬此東山相家所蔵姑
射像人疑徽廟所臨然古茂簡要非龍眠不能到
樂閒居士意為龍眠真蹟是也紹興至今二百有
餘年而墨迹若新東山氏其寳之哉至正己亥冬
十月抱遺叟楊維楨識於璜溪書院
起居出此卷為清玩覽畢漫賦一詩
三素雲中駕赤螭天風吹袂翠披披神仙可有情
緣在手掉芙蓉欲贈誰以齋老人黃章題
姑射乘龍遠出山横飛四海一時還乾坤盡在清
風裏萬古無言意自閒延陵桑慎
乘飛龍兮翩翩握金蓮兮吾知其非鞭高馳兮沖
天逍遥者為誰兮姑射之仙望雲霓兮其如蒼生
苦何不鞭雷霆而作霖雨吁嗟龍兮許我攀鱗兮
吾將繼王喬之步武四明狂客王麟
李龍眠羅漢圖卷(紙本高一尺長二丈許共七段淡色畫羅漢十八尊于山坡松栢栟)
(櫚間行住坐卧各得大自在蹲犼懸猿負經之虎一一若生動末一尊者注視置鉢波濤前起彷彿)
(探珠筆墨清勁圓潤誠伯時不數見筆鈐縫有紹興及蒲汀居士朱文印)
(款書)舒城公麟寫(書左角上)
予性嗜書畫昔先君集萬副至精妙入神不下半
萬但不幸中為豪家所得至予知重時十無一二
可惜可惜觀此為宋李公麟字伯時號龍眠居士
親筆一卷觀之令人忘食自先君仙遊十載後觀
此卷可見先君賞鑒之目萬古弗磨也予頗知畫
意故書之以紀時月耳龍集甲寅春二月初四日
不肖男孝元頓首百拜書(洒金粉牋裝後)
李伯時臨劉商觀弈圖(吳弈篆書石刻宋榻本)
余所蔵劉商觀弈圖由唐迄今二百年絹素剝爛
粉墨蕭瑟伯時為余臨之茅君(闕)勒之皆絶筆也
噫劉商之畫非伯時則失其真伯時之筆非茅生
則不能夀茅生之名豈以余言而遂𫝊歟眉陽蘇
軾謹識
七朝不廢劉商業翻刻重經四百年渺渺蟲絲尋
寫法昏昏蜂翅影殘鐫熙寧寂寞風流遠兵火沈
埋搨本𫝊高舘清秋低首玩晴窗自是拂雲烟林
屋蔡羽
宛轉纖紋如絡絲輕毫銛刻兩精竒蕭蕭古墨含
山色裊裊秋風亂客髭人世别來雲樹遠仙碁滅
盡海田移滿窗晴日閒披覆為補眉陽未詠詩後
學徐禎卿
詩品中唐識令名又逢圖刻愛精成柯嫌歲月還
能爛碁怪神仙亦有爭山色照人殘墨在松隂彌
石亂雲生紙膚細細窮毫末一試晴窗老眼明長
洲沈周
一模一刻足堪傳信補劉公未了緣物外形骸真
玩世山中樹木暗蔵年但知對局相忘老不解旁
觀也是仙我得細看增感慨怕拈枯筆續餘篇義
興李瀛
哲匠窮精能兹圖寳𫝊玩飛泉灑空中陡筆倚天
半石床森雲霞厓松錯枝幹意到神具完絲縈縷
不斷明窗目力竭白日烟靄亂桃源或避秦商山
豈辭漢宛轉蓬壺通縹緲赤城貫碁枰一以覆日
月凡幾換世途苦局促風燭易消散我欲從樵人
重尋路迷漫神仙何有無盈襟徒浩歎山中湯珍
遺縑蕭瑟繙遺刻對弈風流共宛然墨翟九攻竒
似弱孟明三北殿爭先河山帶礪歸彈指日月虧
盈易轉圜千載人間𫝊不朽品題坡老識龍眠
蠒光對弈真𫝊璧鐵畫微銛妙隠鋒蟬蛻仙人今
尚在龍眠高士邈難逢綺疏縈蚓䨇蓬髩院落遊
絲一瘦笻天禄校讎瞻傃遠瑶編玉樹慰相從
右題劉商觀奕圖石刻時嘉靖四年冬十月望為
余契重衡山文學士君乃郎夀承題夀承視余執
行也請勤勤勉為書此余意其年富學銳方擅盛
聲于時則彝視余澀拙適不足為取不若緘致之
學士君其有以相發籥不倦如昨夀承其知之余
何能為役望之夀承其猶學士君也隴西彭昉題
王伯榖云勒石者以臨書為易摹畫為難刻石畫
圖自梁武祠堂而下僅僅數本余所見惟宋人所
鐫劉商觀奕最為精絶毫髮絲縷纖微不移以為
千載無兩丁亥七夕同里冰鐵老人社弟駱雲程
為玉翁盟兄校讐時坐岳謙菴款雲堂中并記
李伯時赤壁圖卷(絹本高一尺餘長八尺水墨布景蒼老肖形閒逸江風山月之遊宛)
(然如或見之)
大江東流浩無極神斧何年開赤壁西風吹盡戰
船灰翠疊峨峨埽空碧秋清白露洗銀河水落空
山見危石何處扁舟載月行眉山學士黃州客黃
州老客不世才江漢波瀾深莫測自說前身盧道
人謫向人間了文墨平生顧義不顧害往往長遭
權貴斥策題謗息詩案興不免姓名歸黨籍何如
斗酒魚十頭鼓棹滄浪散胷臆目斷天涯望美人
此時此意誰能識我懷高風不可即坐對畫圖三
歎息安得江東化鶴來洞簫吹徹東方白天禧夢
叟守仁
空明一葉泛扁舟紅蓼花開赤壁秋往事欲詢人
已遠大江無盡水空流幕薪漫有千年恨載酒重
携二客遊孤鶴不來山月上倚篷吹笛過滄洲
余昔遊鄂渚舟次赤壁弔古興懷慨然有作士文
持此圖求題因書舊詩以附卷末永樂二年春正
月豫章胡儼題
李龍眠維摩演教圖卷(紙本高尺餘長六尺一寸法衣鬘髻端坐牀間者文殊也)
(長髯幅巾對榻跏趺相向者維摩也前後左右應真者六拈花持鉢者各一鬘髻者五天王二比丘)
(老叟各一參謁者二指顧合掌斜倚屹立皆得諦聽神致也)
心經(原文不錄)
永樂丙戌歲予客燕臺真如寺老僧元覺出示李
龍眠演教圖真蹟隨索予書心經附後自媿玉石
難並固辭再三老僧索之甚篤勉強淨手謹書一
通是夕上元日也雲間沈度
宋李公麟演教圖精工之極盖學陸探微平視閻
右相者後為吾鄉沈學士補書心經其楷法端勁
亦與畫相抗衡本為長安古寺常住舊蔵大都為
有力者豪奪轉入飛鳬手遂成世諦流布非法門
皈奉之故矣公麟從秀鐵面遊秀師訶其畫馬因
改而畫菩薩變相雖得畫家三昩實以畫作佛事
者也元時惟吳興趙文敏庶幾不媿之董其昌觀
因題
舊觀於長安苑西邸中丙寅二月望重觀於吳門
官舫二紀餘矣其昌
李伯時人品畫法名重當世故一時效之者衆魚
目夜光慧眼自辨余所見最多然惟袁氏白蓮社
王孫匡南草堂王敬美伏生授書項子京女孝經
朱少傅高士余家蘇長公笠屐像與此卷維摩演
教圖乃真蹟其餘贋本亂真雖工奚取觀其所作
摩詰文殊二像飄飄有天人相細入微茫而高古
超越非塵凡面目聽經法侣皆皈心合掌若羣石
點頭真神采之筆視後世丹青手直土苴耳白描
畫易纖弱柔媚最難遒勁高逸今觀此圖如屈鐵
絲唐有閻令宋有伯時元有趙文敏可稱鼎足矣
沈學士書莊嚴整肅如程不識用兵亦一時之傑
也太原王穉登書於快雪亭
書畫彙考卷四十二
