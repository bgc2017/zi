書畫彙考卷四十一
刑部左侍郎卞永譽撰
畫十一
宋
徽宗
宋徽宗雪江歸棹圖卷(絹本横卷長五尺)
雪江歸棹圖(瘦金書題首上有雙龍小方璽半邊字)
宣和殿製(瘦金書上有御書瓢印下有天下一人御押)
臣伏觀御製雪江歸棹水遠無波天長一色羣山
皎潔行客蕭條鼔棹中流片帆天際雪江歸棹之
意盡矣天地四時之氣不同萬物生天地間隨氣
所運炎凉晦明生息榮枯飛走蠢動變化無方莫
之能窮皇帝陛下以丹青妙筆偹四時之景色究
萬物之情態於四圖之内盖神智與造化等也大
觀庚寅季春朔太師楚國公致仕臣京謹記
宣和主人花鳥鴈行黃易不以山水人物名世而
此圖遂超丹青蹊徑直闖右丞堂奥下亦不讓郭
河中宋復古其同雲遠水下上一色小艇戴白出
沒於淡煙平靄間若輕鷗數點水窮驟得積玉之
島古樹槎蘖皆少室三花快哉觀也度宸遊之跡
不能過黃河艮嶽一舍許何所得此景豈祕閣萬
軸一展玩間即曉本來面目耶後有蔡楚公元長
䟦雖沓拖不成文而行筆極楚楚與余所藏題聽
阮圖同結構一時君臣於翰墨中作俊事乃爾令
人思藝祖韓王椎朴狀瑯琊王世貞題
據蔡楚公題有四圖此當是最後景耳題之十又
六年而帝以雪時避(闕)幸江南雖黃麾紫仗斐亹
於璚浪瑶島中而白羽旁午更有羨於一披蓑之
漁翁而不可得又二年而北竄五國大雪沒駝足
縮身穹廬與餐氊子卿伍吾嘗記其渡黃河一小
詞有云孟婆孟婆你做箇方便吹箇船兒倒轉於
戲風景殺且盡矣視雪江歸棹中王子猷何啻天
壤不覺三嘆世貞又題
朱太保絶重此卷以古錦為褾羊脂玉為籖兩魚
膽青為軸宋刻絲龍衮為引首延吳人湯翰裝池
太保亡後諸古物多散失余往宦京師客有持此來
售者遂鬻装購得之未幾江陵張相盡收朱氏物
索此卷甚急客有為余危者余以尤物賈罪殊自
愧米顚之癖顧業已有之持贈貴人士節所係有
死不能遂持歸不數載江陵相敗法書名書聞多
付祝融而此卷幸保全余所乃知物之成敗故自
有數也宋君相流翫技藝已盡余兄䟦中廼太保
江陵復抱滄桑之感而余亦幾罹其釁乃為記顚
末示儆懼令吾子孫毋復蹈而翁轍也吳郡王世
懋敬美甫識
宣和主人寫生花鳥時出殿上捉刀雖著瘦金小
璽真贋相錯十不一真至於山水惟見此卷觀其
行筆布置所謂雲峰石色迥出天機筆意縱横參
乎造化者是右丞本色宋時安得其匹也余妄意
當時天府收貯維畫尚夥或徽廟借名而楚公曲
筆君臣間自相倡和為翰墨場一段簸弄未可知
耳王元美兄弟藏為世寶雖權相跡之不得季白
得之若遇溪上吳氏出右丞雪霽長卷相質便知
余言不謬二卷足稱雌雄雙劔瑞生莫嗔妬否戊
午夏五董其昌題
外錄
珊瑚網云董䟦吳瑞生所有王右丞江山雪霽卷
後竟歸程季白季白與余善故獲覩其珍祕
書畫舫云王敬美氏嘗以百千購藏宋徽宗雪江
歸棹圖卷絹本細著色御題璽押全其布景用筆
大有晉唐風韻當為宸翰中第一向曾質長兄伯
含所丑從府君東歸屢經拜閱帝又有果籃圖
宋徽廟模衛協高士圖卷(瘦金書題簽著色極沈著可愛)
晉衛協所作世人莫能及故模寫其本然行筆用
意不可得其萬一數百年間未有繼者伏蒙宣示
聖作妙筆神智出於自然不見施為之迹協豈足
尚哉臣京謹題
徽廟畫卷眞跡皆命蔡京䟦於卷末余所見非一
二若雪江歸棹圖其一也蔡書米海岳謂為得意
筆未可贋作此卷真跡無疑董其昌題
道君集古今名畫一千五百件列為四門題曰宣
和睿覽喜寫山水花鳥不謂&KR0570;於人物至此模畫
追法晉唐即比時五嶽觀諸博士寶籙宫授題應
制者皆不能其纖毫彷彿如臨衛協此卷是也乙
亥五月得觀於頑仙廬眉道人陳繼儒題
徽廟模唐人明皇訓子圖幷䟦卷
唐人所畫訓子明皇圖喜其畫法工巧神采奕曄當時
丸熊過庭之意描寫殆盡機暇彷彿成卷求之驪黃牝
牡之外可也宣和殿製
宣和帝手摹唐人明皇訓子圖設色不甚深而人
物古雅筆意精巧圖中隠几而坐者天顔肅穆目
力注視奕奕有生氣重子媚好靜秀展卷畏篤一
武將拱立豐下而謹若不敢肆者然可想其搴旗
殺將之力餘一侍童二介士皆各得其意風神態
度可與顧陸爭衡眞英筆也後䟦亦出手書所謂
瘦金體天骨遒美逸趣藹然細玩之信不在李重
光下誠足珍矣元貞四年八月既望吳興趙孟頫
書
至正壬辰青溪野史邵亨貞寶藏
鄭元祐敬觀
外錄
研北雜志云徽宗御題圖書字内從口章宗書圖
字内從厶可驗以知其書也
宋徽宗山水(大著色思陵題籖冥滅不知圖名前有謝常一詩甚長失錄)
畫以人物花竹鳥獸禽蟲為神妙宫室臺榭園池
器用為精巧獨山水清雄竒富變態無窮為難九
重之筆渾然天成粲然日新已離畫工之度數而
得詩人之清麗也紹興九年五月二日襄陽米友
仁書
嘗見雪江歸棹長卷暨此圖皆大設色彷彿唐人
其鋪叙經營超軼畫家矩度要非畫流窺其堂奥
也惜皆破如魚鱗神采猶在歎賞彌日子京
宋徽宗竹禽圖卷(絹本重著色雙鈎竹二鳥集竹上)
道君聰明天縱其於繪事尤極神妙動植之物無
不曲盡其性殆若天地生成非人力所能及此卷
不用描墨粉彩自然宜為世寶然蕞爾小禽蒙聖
人所錄抑何幸耶孟頫恭跋
玉几横箋寫小禽珍藏世永價千金要知微物沾
光渥披卷深詳孟頫吟西淮武夫黃中
徽宗萬機之暇雅好書畫興學校藝如取士法丹
青卷軸眞天縱之妙有晉唐逸韻尤善墨花藂密
處微露白道自家成趣不履襲古人軌轍極注思
花鳥點睛每用墨黑漆隠然豆許高出縑素間幾
欲飛動畫中押字天水及宣和政和小璽或用瓢
印蟲魚篆文汴也重購得此竹禽圖展玩不忍釋
手為其有生氣惜乎不喻致中和參兩化育惟以
微技游戱卒歸北狩哀哉後之覽者亦將有感於
斯明墨林主人項元汴謹題
外錄
畫繼云徽宗皇帝天縱將聖藝極於神即位未幾
因公宰奉清閒之宴顧謂之曰朕萬幾餘暇别無
他好惟好畫耳故祕府之藏充牣填溢百倍先朝
又取古今名人所畫上自曹弗興下至黃居寀集
為一百帙列十四門總一千五百件名之曰宣和
睿鑒集蓋前世圖籍未有如是之盛者也於是聖
鑒明悉筆墨天成妙體衆形兼備六法獨於翎毛
尤為注意多以生漆點睛隠然豆許高出紙素幾
欲活動衆史莫能也政和初嘗寫仙禽之形凡二
十名曰筠莊縱鶴圖或戲上林或飲太液翔鳳躍
龍之形驚露飛風之態引吭唳天以極其思刷羽
清泉以致其潔竝立而不爭獨行而不倚閒暇之
格清迥之姿寓於縑素之上各極其妙而莫有同
者焉已而又製奇峰散綺圖意匠天成工奪造化
妙外之趣咫尺千里其晴巒疉秀則閬風羣玉也
明霞紓綵則天漢銀潢也飛觀倚空則仙人樓居
也至於祥光瑞氣浮動縹緲空明之間使覽之者
欲跨汗漫豋蓬瀛飄飄焉嶢嶢焉若投六合而隘
九州也五年三月上已賜宰臣以下燕於瓊林侍
從皆預酒半上遣中使持大杯勸飲且以龍翔池
鸂鶒圖并題序宣示羣臣凡預燕者皆起立環觀
無不仰聖文覩奎畫贊嘆乎天下之至神至精也
其後以太平日久諸福之物可致之祥奏無虚日
史不絶書動物則赤烏白鵲天鹿文禽之屬擬於
禁籞植物則檜芝珠蓮金柑駢竹瓜花來禽之類
連理並蒂不可勝紀乃取其尤異者凡十五種寫
之丹青亦目曰宣和睿鑒冊復有素馨末利天竺
娑羅種種異産䆒其方域窮其性類賦之於詠歌
載之於圖繪續為第二冊已而玉芝競秀於宫閨
甘露宵零於紫闥陽烏丹兔鸚鵡雪鷹越裳之雉
玉質皎潔鸑鷟之雛金色煥爛六目七星巢蓮之
龜盤螭翥鳳萬歲之石並幹雙葉連理之蕉亦十
五物作冊第三又凡所得純白禽獸一一寫形作
冊第四增加不已至累十冊各命輔臣題䟦其後
實亦冠絶古今之美也宣和四年三月辛酉駕幸
祕書省訖事御提舉廳事再宣三公宰執親王使
相從官觀御府圖畫既至上起就書案徙倚觀之
左右發篋出御書畫公宰親王使相執政人各賜
書畫兩軸於是上顧蔡攸分賜從官以下各得御
畫兼行草書一紙又出祖宗御書及宸筆所模名
畫如展子虔作北齊文宣幸晉陽等圖靈臺郎奏
辰正宰執以下逡巡而退是時既恩詔分賜羣臣
皆斷珮折巾以爭先帝為之笑此君臣慶會又非
特幣帛筐篚之厚也始建五岳觀大集天下名手
應詔者數百人咸使圖之多不稱旨自此之後益
興畫學教育衆工如進士科下題取士復立博士
考其藝能當是時臣之先祖適在政府薦宋迪猶
子子房以當博士之選是時子房筆墨妙出一時
咸謂得人所試之題如野水無人渡孤舟盡日横
第二人以下多繫空舟岸側或鷺拳於舷間或棲
鴉於蓬背獨魁則不然畫一舟人卧於舟尾横一
孤笛其意以為非無舟人止無行人耳且以見舟
子之甚閒也又如亂山藏古寺魁則畫荒山滿幅
上出幡竿以見藏意餘人乃露塔尖或鴟吻往往
見有殿堂者則無復藏意矣亂離後有畫院舊史
流落於蜀者二三人嘗謂臣言某在院時每旬蒙
恩出御府圖軸兩匣命中貴押送院以示學人仍
責軍令狀以防遺墜漬汙故一時作者咸竭盡精
力以副上意其後寳籙宫成繪事皆出畫院上時
時臨幸少不如意即加墁堊别令命思雖訓督如
此而衆史以人品之限所作多泥繩墨未脫卑凡
殊乖聖王教育之意也
宋道君鸂鶒圖卷(絹本著色)
御筆(書圖前下有天下一人押)
鸂鶒灘頭狎浪隨君王縑墨慣娛嬉凄凉晚歲鴛
鴦濼漠雁沙鴻未必知前集賢待制馮子振奉皇
姊大長公主命題
宣和雙鵲圖(紙本水墨)
外錄
珊瑚網云宋帝水墨雙鵲棲山查枝上極生動之
趣余向見項又新家後歸吳友叔符舉以易無塵
墨余因得之竟為竹懶翁所有迺宣和初何文縝
為中書舍人帝以御畫雙鵲賜之蒼時為校書郎
賦詩二章曰君王妙畫出神機弱羽爭巢並占時
想見春風鳷鵲觀一雙飛上萬年枝又舍人簪筆
上蓬山輦路春風從駕還天上飛來兩烏鵲為傳
喜色到人間
宣和雙蟹圖卷(絹本淺色)
講餘幾暇諫書空艮嶽江湖入眼中郭索能令天
一笑畫圖何必面春風己未前史臣劉辰翁
游罷神霄樂意濃香飄小殿菊花風揮毫想見留
情處只恐雙螯畫未工武林瞿佑
道君善畫花鳥尤善昆蟲此圖寫蟹腹背兩面飄
逸若神固不徒形肖已也劉須翁題亦佳卷内裝
池尚是宋手曾入晉藩邸印識可驗足珍已項篤
夀識
外錄
珊瑚網云畫絹素上淺色水草小横卷首押字用
御書瓢印鈐縫政和御璽前有晉國奎章朱文大
方印後有晉府圖書朱文大印為吾禾項憲副少
溪所藏後歸其姪孫公定丙寅秋曾留余處時與
公定把盞持螯余因談徽宗即南唐李煜神祖幸
秘書省閱江南李主圖見其人物儼雅再三嘆訝
繼而端邸生所以文采風流過李主十倍及北狩
(闕)用江南後主見藝祖時典故坐中沈姬憮然
曰兩主有如此才而不能横行海内反不若無腸
公子矣遂引滿大嚼
宋道君瑶池馬圖
黃之池其馬歕沙黃之澤其馬歕玉龍種之與世
馬不同如此仰惟陛下託於筆墨記其骨相具存
太蒙之遺種不在探前趹後蹄間三尋此殆得於
歴崑崙宴瑶池上之時耶非摹擬展子虔曹覇輩
以見巧也臣逌幸得識之敢不謹書
外錄
螢窗叢談云徽宗政和中建設畫學用太學法補
試四方畫士以古人詩句命題不知掄選幾許人
也嘗試竹鎻橋邊賣酒家人皆從色相形容無不
向酒家上著工夫惟一善畫但於橋頭竹外掛一
酒帘書酒字而已便見得酒家在竹内也又試踏
花歸去馬蹄香何以見得親切有一名畫但掃數
蝴蝶逐馬後而已便表得馬蹄香出也果皆中魁
選夫以畫學之取人取其意思超拔者為上亦猶
科舉之取士取其文才角出者為優二者之試雖
下筆有所不同而於得失之際只較智與不智而
已
徽宗自畫夢游化城圖
外錄
畫鑒云徽宗自畫夢游化城圖人物如半小指累
數千人城郭宫室麾幢鼔樂仙嬪眞宰雲霞樹石
禽畜龍馬凡天地間所有之物色色俱備為工甚
至觀之令人起神游八極之想不復知有人間世
奇物也今在嘉興陳氏
徽廟荷鷺驚魚圖
外錄
書畫舫云徽廟荷鷺驚魚圖有鄧杞䟦全倣江南
落墨寫生遺法其百合竒石圖尤妙乃宣和年間
紫宸殿御筆卷後有倪瓚張紳等跋右圖運筆竒
偉設色如生眞異製也
宋道君百合圖(粉紙本高一尺闊三尺七寸)
昇平豐歲賣珠樓日月晶明雨露柔紫殿洒金横
軸在宣和天子極風流
絳蠟青煙素識名保和祈殿燕臣京枝枝濃綠春
風面故與羣公象太平宋渤
宣和衰政自崇寧沈陸神州已兆形地下若逢渠
藝祖為言臣技進丹青
五國城鄰海一涯謳歌獄訟隔中華當時携得金
牋在好寫春風野草花姚隊
上林華鳥日相催宫使新𫝊百合開二十四番春
信晚不知風自楝花來齊郡張紳
湘妃竹下淚斑斑此日重瞳去不還百合幽禽苔
石畔春光不似紇干山倪瓉
百合花殘六合塵汴京啼鳥怨無人不知風雪龍
沙地還有圖中此樣春渤海高啓
天開艮嶽故饒春花鳥多情識道君偶為美名圖
百合不知南北已瓜分稽岳王彝
宋徽廟御筆十八學士圖并題長卷(絹本長一丈七尺餘高八寸八)
(分著色卷中有亭翼然池橋闌檻前後錯列學士十八分布其間有對談者有觀書者有作字者有)
(欠伸者有坐者有閒步者有解帶者有張筵飲酒者有醉扶者有作樂者衣裳冠舄種各不同并具)
(灑洒生動之致執事傔從實繁有徒其花樹有荷有蓼有竹有柳有桐桂之屬其器具有屏有簾有)
(牀有䄄有席有絲管之屬飛走者冇馬有驘有犬有鶴有鳬有雁有鷹刻畫物色各致精妍真上上)
(神品)
唐十八學士圖(徽廟御題鵝溪黃絹隔水上)
有唐至治詠康哉闢舘登筵經濟才廱泮育賢今日盛
彙征無復隠蒿萊(行楷書本身絹尾)御筆
唐十八學士
杜如晦房玄齡于志寧蘇世長
薛收禇亮姚思廉陸德明
孔穎逹李元道李守素虞世南
蔡允恭薛玄敬顔相時許敬宗
蓋文達蘇勖(墨跡九行每行二人)
儒林華國古今同吟咏飛毫醒醉中多士作新知入彀
畫圖猶喜見文雄大觀戊子歲御筆(行楷書)
唐太宗得杜如晦房玄齡等十八人佐命興邦臣
考其施為皆不能稽古立政然終致其君至太平
者蓋唐乘大亂之後饑易為食渴易為飲故事半
古人功已倍之也太宗嘗曰秦漢不足襲三代損
益如何房杜不能對遂命魏徵與玄齡等宿中書
省講議終不能定太宗曰禮廢樂壊朕甚閔之有
志不就古人攸悲對曰非陛下不能行乃臣等無
素業何愧如之徵與玄齡如晦慙慄而出玄齡相
謂曰有元首無股肱誠可歎也蓋玄齡如晦學非
堯舜三代其所操知秦漢蹇淺卑近使太宗無鄉
舉里選制禮作樂之功後之學者未嘗不掩卷太
息今天下去唐又五百餘歲皇帝陛下睿智生知
追述三代於是鄉舉里選制禮作樂以幸天下足
以跨唐越漢猶慨然緬想十八人圖其形寄意於
詩什有廱泮育賢今日盛彙征無復隠蒿萊之句
求賢樂士可見於此則成人有德小子有造當如
聖志十八人不足道也大觀庚寅季春望太師魯
國公臣京謹記(行書連徽廟御書十八學士姓名共高麗紙三接長六尺五寸高九)
(寸五分)
周文矩
周待詔唐宫春曉圖卷(一名宫中圖)
外錄
澹嵒居士張澂題宫中圖摹本云周文矩宫中圖
婦人小兒其數八十一男子寫神而裝具樂器盆
盂扇椅席鸚鵡犬蝶不與文矩句容人為江南翰
林待詔作士女近周昉而加纖麗嘗為後主畫南
莊圖號一時絶筆他日上之朝廷詔籍之閟閣宫
中圖云是真蹟藏前太府鄉朱載家或摹以見饋婦
人高髻自唐以來如此此卷豐肌長襦裙周昉法
也余在嶠南於端溪陳高之裔見其世藏諸帝像
左右宫人梳髻與此略同而了鬟乃作兩大鬟垂
肩項間雖醜而有眞態李氏自謂南唐故衣冠多
用唐制然風流實承六朝之餘畫家者言辨古畫
當先問衣冠車服蓋謂是也紹興庚申五月乙酉
澹巖居士張澂題
周文矩蘇若蘭話别會合圖卷(一名織錦迴文圖)
外錄
畫系云周文矩畫蘇若蘭話别會合圖卷後有李
易安小楷織錦迴文詩並則天璇璣圖記書畫皆
精觀於陳湖陸氏此本舊為元素府君購藏余感
其事為著字字錦𫝊竒行世
書畫舫云崇禎戊辰暮春之望過項氏獲觀周文
矩織錦迴文圖卷備寫送别會合情景人物樹石
皆佳前有凌晏如題署後有宋人細書璇璣圖詩
則天皇后御製記文或云李易安筆也
文矩村翁嫁女圖卷
外錄
書畫舫云周文矩村翁嫁女卷所畫人物極異龔
開臨本亦自佳
周待詔倦繡詩意圖卷
外錄
書畫舫云文矩行筆瘦硬戰掣全從後主李煜書
法中得來嚴分宜藏其倦繡詩意圖卷吳原博先
生故物也當時後主題其左方云遼陽春盡無消
息夜合花開日正西此本書畫皆精妙今歸韓太
史存良家余屢見之
又云朱希孝太保承襲累代之貲廣求上古名筆
屬有天幸會折俸事起頗獲内府珍儲由是書畫
甲天下而韓存良太史素號博雅於朱公稱石交
朱尋卒書畫悉歸之太史名物會合信有數哉
文矩阿房宫樣圖卷
外錄
書畫舫云阿房宫樣一卷南唐周文矩筆今藏震
澤王氏樹石茂密人物古雅前後界畫樓閣尤精
細迥出恕先避暑宫殿上乃是倣傚唐人之作誠
絶品云
廣川畫跋云宣徽南院使馮當世得阿房宫圖見
謂絶藝紹聖二年其子翊官河朔携以示予考之
此殆唐世善工所𫝊不知其經意致思還自有所
出哉將發於心匠者能自到前人規矩地邪然結
構密緻善於位置屋木石甓自有尺度可求無毫
髮遺恨處信全於技者也按始皇以咸陽人多先
王之宫庭小豐鎬間帝王之都也乃營作朝宫渭
南上林苑中先作前殿阿房東西五百步南北五
十丈上可坐萬人下可建五丈旗周馳為閣道自
殿下直抵南山表南山之巔以為闕為複道自阿
房渡渭屬之咸陽以象天極閣道絶漢抵營室三
秦記咸陽之旁三百里内宫觀二百七十複道相
連帷帳鐘鼔不移而具天下以其作宫阿房基傍
阿房今梵語有之蓋當周末人言也故名如此逮
二世時詔謂先帝為咸陽宫庭小故營阿房為室
堂未就於是復作阿房夫秦以再世事此宫極天
下之力成之其制作恢崇囂廣宜後世之侈靡未
有及之者此圖雖極工力不能備寫其制至於圍
繞驪山駕谷凌虚上下相連重屋數十相為掩覆
與史所書異矣此疑其為後宫備游幸者也杜牧
賦阿房謂二川溶溶流入宫牆五步一樓十步一
閣廊腰曼回鈎心鬭角釘頭磷磷瓦縫參差與此
圖相合彷彿可以見也豈牧得見圖像而賦之耶
周待詔戲嬰圖卷
外錄
書畫舫云周文矩戲嬰圖卷為紹興秘本後有錢
舜舉詩及文休承等跋休承定為眞跡乃吳可文
携示者與韓氏村翁嫁女卷不類當細辨之
畫鑒云士女之工在於得其閨閣之態唐周昉張
萱五代杜睿周文矩下及蘇漢臣輩皆得其妙不
在施朱傅粉鏤金佩玉以飾為工余嘗見收宫女
圖文矩筆也置玉笛於腰𢃄中目視指爪情意凝
佇知其有所思也又見文矩畫高僧試筆圖在錢
唐民家一僧攘臂揮翰旁觀數士人咨嗟嘖嘖之
態如聞有聲眞奇筆也
襄陽畫學云江南周文矩士女面一如昉衣紋作
顫筆此蓋布紋也惟以此為别昉筆秀潤勻細
李成
李咸熙寒鴉圖
余觀此畫林深雪積寒色逼人羣鳥翔集有饑凍
哀鳴之態亦可謂能矣子昂
饑凍哀鳴不忍觀使余一見即心酸明年豐稔春
風暖遠舉高飛羽力寬貫雲石題
老樹枯苔雪乍晴饑烏飛集噤無聲蒺藜沙上花
開早且讓春風與燕鶯延祐元年七月山村人仇
遠
殘雪羣烏下草萊林棲不定自鳴哀畫工筆底天
機熟只欠遥空獨鶴來恕齋班彦功
雪後寒林玉壓枝饑鳴翔集不成飛世間多少無
知物不似羣烏預識機行齋陳邁
李營丘山水寒林圖
山水寒林李營丘神境也其位置盤礴自得其氣
韻飄渺欲僊其骨力矯矯如游龍其神彩霏霏若
翥鳳迹簡而意淡登顧陸之堂細密而精微入展
鄭之室風日晴美時清心展閱恍置身在寒泉古
木間耳世賢子
外錄
珊瑚網云萬歷癸卯秋歙客質繪冊於先子高君
明水來見遽持去後再期明水以逾期不聽贖巳
濡墨點綴竹樹客訴非巳物將奈之何惟所携李
咸熙畫一軸原值二百五十近付善手湯氏装潢
甫完無已將此畫典償之耳淚潸潸下先子惻然
稱貸多金存其畫客一去杳然未幾董太史玄宰
過舍極鑒賞是幅正欲跋其上會兵憲邀宴連速
不果先君遂自題數語至崇禎己卯夏竟被姑溪
友人賺去余不憚千里追返内人嘆曰世已為無
李論君何必作有李論而役役如此余笑曰不知
其人視其畫誠如東坡所云縹渺營丘水墨仙乎
因述當年典畫事爾爾
又云名畫李成以山水供奉禁中然以子姓饒貲
為宫市珠玉大商不易為人落筆惟性嗜香藥名
酒人亦不知獨相國寺東宋藥家最與相善每往
醉必累日不特紙素揮灑盈滿箱篋即鋪門兩壁
亦為淋漓潑染識者謂壁畫最入神妙惜在白堊
上耳此宋時百歲袁老楓窗小牘所載掇之用補
畫史
營丘江山招隠圖卷(絹本)
健枝無冗筆樹外來江山洲渚蘆荻空斜陽淡烟
鬟歸鞍倦危橋短蓬止荒灣業漁古云樂寧論晉
宋間菰米蓴菜羹妻兒有餘間坐令王李輩濡毫
破天慳展玩不去手綠隂掩柴關浩歌滄浪辭濯
我塵土顔悠悠江湖夢隠者招不還朱方郭畀題
李咸熙暮林疊岫圖
桑苧未成鴻漸隠丹青聊作虎頭癡久知圖畫非
兒戲到處雲山是我師澤民朱潤
李光禄雪溪待渡圖
外錄
書畫舫云韓朝延家雪溪待渡巨幅上有希蘧菴
題詠雖未必真猶是郭熙以上手筆
營丘寒林圖
外錄
書畫舫云福建林公兆家咸熙畫本上有跋云太
師文公家藏李成寒林圖用筆神妙意度清奇有
宰相吕大防范純仁宗伯判陳儀郎李公麟蘇軾
同觀執筆軾也按咸熙畫跡宋時較少故米老有
無李論此幀兼有魏了翁隸書題識神品上上
歸田錄云近時名畫李成巨然山水包鼎虎趙昌
花果成官至尚書郎其山水寒林往往人家有之
巨然之筆惟學士院玉堂北壁獨存人間不復見
也包氏宣州人世以畫虎名家而鼎最為妙今子
孫猶以畫虎為業而曾不得其髣髴也昌花果寫
生逼真而筆法輭俗無古人格致然時亦未有其
比
畫系云宋人畫山水者例宗李成筆法許道寧得
成之氣李宗成得成之形翟院深得成之風後世
所有成畫多此三人為之
朱氏畫史云山水李成只見二本一松石一山水
四幅松石出盛文肅家今在余齋山水在蘇州寳
月大師處秀潤不凡松勁挺枝葉鬱然有隂荆棘
小木無一冗筆不作龍蛇鬼神之狀今世貴侯所
收大圖猶如顔柳書藥舖牌形貌似爾無自然皆
凡俗林木怒張松幹枯瘦多節小木如柴無生意
成身為光禄丞第進士子祐為諫議大夫孫宥為
待制贈成金紫光禄大夫使其是凢工衣食所仰
亦不如是之多皆俗手假名余欲為無李論(按寳月本)
(蜀郡人蘇氏子也而云蘇州蓋屬語誤或云寳月游寓蘇臺故来稱之)
又云寳月收李成四幅路上一才子騎馬一童隨
清秀如摩詰畫浩然成作人物不過如是他圖畫
人醜怪賭博村野如伶人者皆許道寧專作成時
畫
又云余家所收李成至李冠卿大扇愛之不已為
天下冠既購得之背於眞州昭宣使宋用臣自舒
州召還見之太息云慈聖光獻太后於上温清小
次盡購李成畫貼屏風以上所好至輒玩之因吳
丞相沖卿夫人入朝太后使引辨眞偽成之孫女
也内以四幅為真拆奉上别購補之勅用臣背於
内東門正與此類因語泫然囑吾愛惜余亦甚珍
之及得盛文肅家松石片幅如砥幹挺可為隆棟
枝葉凄然生隂作節處不用墨圈下一大點以通
身淡墨空過乃如天成對面皴石圓潤突起至坡
峰落筆與石脚及水中一石相平下用淡墨作水
相凖乃是一磧直入水中不若世俗所效直斜落
筆下更無地又無水勢如飛空中使妄評之人以
李成無脚蓋未見眞耳劉涇自以李成眞筆多於
是出示之良久乃曰此必成師也
李營丘茂林遠岫圖
曾祖母東平夫人實申國文靖公之孫樞使惠穆
公之女也右李營丘成所作茂林遠岫圖即曾祖
母事先曾祖金紫時奩具中小曲屏大父少卿靖
康間南渡與趙昌徐熙花携以來今皆保藏敬書
所自以詔後世嘉定己卯歲冬至日古汴向亖若
冰因再裝池以示友人姚子晦徐元海夏齊卿朱
仲幾劉宋儒(韓侂胄閱古堂圖書皆出於向若冰鑒定)
李營丘平生自貴重其畫不肯輕與人作故人間
罕得米南宫至欲作無李論蓋以多不見眞也此
卷林木蒼古山石渾然逕岸縈迴自然趣多類荆
浩晚年合作至正乙巳六月廿日吳城盧氏樓觀
延陵倪瓚
李營丘作茂林遠岫圖倪雲林評其有渾然天趣
者也東平夫人之曾孫嘗識其曾祖金紫時小曲
屏之具今觀其峰巒疊翠草木聮青舟車往還亭
舘森鬱有無限眞賞良可嘉也内監吳公用誠得
之不啻拱璧余特識之如右云時弘治三年秋八
月廿五日也文華殿直之暇雲間張天駿
外錄
書畫舫云李成山水妙絶古無其人米元章刻意
搜訪生平只見二本至欲作無李論一山水四幅
在寳月大師處一松石在盛文肅家其後元章購
得之著於畫史成之為畫精通造化筆盡意在掃
千里於咫尺寫萬趣於指下峰巒重疊林木蕭森
凝坐觀之恍疑身在丘壑中矣余向見成茂林遠
岫行卷晴巒疊嶂小幅筆法秀潤精熟皴斮分曉
其妙乃有語言文字形容不盡者何幸生數百載
後得見元章所未見耶李成又有晴巒蕭寺圖
又云茂林遠岫在項氏向若冰等有跋廼文夀承
鑒定也近復得閱成畫為人拆去别購補之故封
字印不全云
李咸熙讀碑窠石圖
神品上上洛陽范坦評
讀碑窠石圖李唐宗室成所畫也予謂筆墨備有
神妙兩到於此本見之矣前人稱畫山水者必以
成為古今第一信不誣矣宜乎評者以此本第居
神品上上云成字咸熙五季艱難之際避地北海
遂為營丘人凡畫家至不名而曰營丘者是也柯
九思
炎漢乾坤逆已移可憐匡復屬於誰君臣父子同
天性空向荒祠解讀碑吳郡陸修正
草昧乾坤氣鬱森同過祠下讀碑隂可憐英識機
徒敏不料斯人伏禍心戴有南
孝娥祠下曹瞞過立讀碑隂八字中較智何須三
十里披圖千古笑奸雄雲松子黃斌
何事碑隂較滑稽射機遲速孰能齊後來人不前
人鑑猶詠空梁落燕泥石屏後人戴益
咸熙羣峰霽雪圖
外錄
營丘畫目云李咸熙羣峰霽雪圖在震澤王氏唐
伯虎嘗臨摹之文恪公大加稱賞作一詩題其上
詩載震澤集中
畫繼云山水家畫雪景多俗嘗見營丘所作雪圖
峰巒林屋皆以淡墨為之而水天空處全用粉填
亦一竒也予每以告畫人不愕然而驚則莞爾而
笑足以見後學之凡下也
營丘雪巖寒溜圖
外錄
書畫舫云李成雪巖寒溜圖絹本小直幅上有宣
和御題並小璽細閱之此本甚眞而畫譜不載亦
一難解事或云即雲烟過眼錄中重巒寒溜圖宋
秘書省故物也未知然否
李咸熙偃松圖
外錄
書畫舫云李成偃松圖今在秀水項氏云是邵澤
民故物未及見之
營丘寒林平野圖
外錄
書畫舫云李成寒林平野圖文徵仲太史題以長
歌許可之極眞跡神品上上又倪瓚玄文舘讀書
圖徵仲亦有題跋右畫為二公絶詣故太史前後
皆摹之宛然虎賁之似中郎矣
東坡集與滕達道書云承差人借示李成十幅圖
遂得縱觀幸甚幸甚且暫借留令李明者用公所
教法試摹看只恐多累筆耳此本眞竒絶月十日
後當於徐守處借人齎納令專愛護也
畫繼云李營丘多才足學之士也少有大志屢舉
不第竟無所成故放意於畫其所作寒林多在巖
穴中裁劄俱露以興君子之在野也自餘窠植盡
生於平地亦以興小人在位其意微矣宇文龍圖
季蒙云宣和御府曝書屢嘗預觀李成大小山水
無數軸今臣庶之家各自謂其所藏山水為李成
吾不信也
藝苑巵言曰氣象蕭疎烟林清曠毫鋒穎脱墨法
精微者營丘之制也石體堅凝雜木豐茂臺閣古
雅人物幽閒者關氏之風也峰巒渾厚勢状雄強
搶筆俱勻人物俱質者范氏之作也此語亦似得
其略矣
范中正
范寬烟嵐秋曉圖
范寬本名中立其為人簡率故人以寬名之所畫
山皆寫秦隴峻拔之勢大圖闊幅山勢逼人眞古
今絶筆也子昂題(按宣和畫譜圖繪寳鑑俱載范寬名中正字中立)
此既言為中立筆不在大松雪翁猶言其大圖闊
幅者殆是雄覽中原即高求深更欲盡寬能事耳
今夫山一卷石之多及其至也翁當以為何如龔
璛
范寬墨法似營丘散落人間二百秋只尺畫圖千
里思山青水碧不勝愁王蒙
范寬作畫絶代無巖壑交錯青珊瑚玉堂仙人妙
題品千載見題如見圖亂後圖書盡狼籍奇珍委
地無人識蕭條錦褾世間稀拂拭墨痕三嘆息嘉
興葉廣居
范寬筆法天下稀峰巒峭拔尤崛竒龍翔鳳舞入
霄漢白晝慘淡隂雲垂玉堂仙人揮翰手彩筆留
題世希有祗今流落百餘年滿紙龍蛇欲飛走蜀
郡劉元佐
魏公善書亦善畫秘閣圖書慣臨寫歸來見此雙
眼明品題即重千金價法書名畫兩入神當時好
事無存者舊圖拆裂懸高堂半紙雲烟自瀟灑何
年神品久復合二妙俱𫝊千載下西江張附鳳
丘壑胸中起龍蛇筆底生斯人皆没世羨爾獨鍾
情未識真為幻徒聞畫有聲誰能寫廬阜翠色到
窗楹陵陽牟魯
范中立長江萬里圖卷
昔在苑西有吳太學持范中立長江圖見示位置正
如此卷猶心疑為裴旻之虎今見真本快心洞目
之觀始信鑒裁不謬史官董其昌
外錄
珊瑚網云余有范華原雪景山樹依稀世號范臘
棃云
范華原秋山圖卷
外錄
書畫舫云玉田翁藏范中正秋山圖一曾經劉西
臺鑒定猶記卷尾手柬云仰間承見示范寬秋山
圖觀其石潤林深筆力蒼老縱横滿幅眞有古意
(與家間所藏引首無二致)雖未敢必其為親筆然善人吾不得
而見之矣得見有恒者斯可矣敢以是覆之不識
以為何如若夫論其直則在乎棄者不識收者多
幸雖至寳若敝屣不然以白金五兩亦未易以易
之也因盛价迴略此為復並以八詠圖奉觀不宣
珏端復玉田賢親待聘夫劉沈二公並號具目當
時得一小圖猶且互相商㩁如此前輩虚心可想
也按秋山圖本趙蘭坡故物而玉田者啟南之初
號云寬又有溪山蕭寺圖
范寬山水圖
外錄
廣川畫䟦題王晉卿待制所藏范寬山水圖云伯
樂以御求於世而所遇無非馬者庖丁善刀藏之
十九年知天下無全牛余於是知中立放筆時蓋
天地間無遺物矣拂隆施所從自來忽乎太行王
屋起於前而連連若不可掩計其功當與夸娥争
力吾嘗夜半求之石破天驚元氣淋漓謂蒲城之
所過而問不可求於冀南漢隂矣
范中立袁安卧雪圖卷
外錄
書畫舫云范寬袁安卧雪圖卷後有東坡題䟦其
妙不减周昉畫學不以時代為限信然哉
范寬臨流獨坐圖(絹本大掛幅淡著色巒壑藴藉雲烟浮動飛瀑有聲孤舟横渡秋林)
(老屋之側一叟臨流倚琴箕踞眞得山靜日長之意)
茅堂結構背江干日日愛看江上山箕踞盤陀吟
未穏不知身在畫圖間何權
亦有名賢遠市朝蕭然環堵住山椒虚亭未足容
清氣據石臨流興自饒楊昇牖
藐石林兮熹微望佳人兮不歸目眇眇兮愁絶悵
青山兮夕霏王閑
年來深媿竊時名争似無官去就輕李渤自甘居
少室謝安應不念蒼生小橋曲徑孤村遠茂樹清
泉一雨晴何日風流成二老青鞵布襪遂幽情時
洪武丙辰五月既望太末徐克諧題於邑庠之論
堂
大山合沓横陣雲小山窈窕瓜文分大山小山誰
鑿斷迴溪中有波沄沄扁舟長繫太古石略彴遥
通何處村數間茅屋少人住萬壑松風多畫聞臨
流獨坐者誰子㗳然已似忘昏昕逍遥時詠池上
作酩酊自倒林下尊時來好作東山起麋鹿焉可
同其羣眉山蘇伯衡
峰巒兮嶄岩溪谷兮潺湲樂哉幽居兮夐隔乎塵
寰吾將抱琴兮相從乎泉水之間伯善
畫工能畫山不識山之眞泉石阿誰曾著身天機
精到若有神高低遠近隨所置心與造化功無二
點布衆翻墨浪勻迅掃尖排筆鋒利翠嵐紅樹滿
秋山斷厓水落當松關松下丈人坐不去似訝此
境非人間君不見李將軍王摩詰一幅千尋妙難
述崩石驚濤聳觀目潇洒充君眼中物廬山五老
雁宕峰芒屨杖藜何日同佳境滿堂秋色動山要
隠隠來清風池裀
輕綃水墨横秋色一曲溪山似輞川柳浪欹湖俱
在眼何時花落醉猶眠吕熒
自西南兮遐觀江漫漫兮峰巑巑雲冥冥兮上覆
溪紆迴兮中盤吾不知其為何所兮抑池陽之羣
山九華崒嵂以前列兮浮圖依約乎崇巒望謫仙
兮不見覺天宇之空閒青松白日以晦昩兮碧巘
倒浸乎蒼灣石慘慘兮玉潤楓蕭蕭兮霜殷路崎
嶇兮直上欲南接乎荆蠻渺夫人兮獨處超逍遥
兮盤桓人間豈不有異境兮嗟身紆兮青綸安得
羽翼極八表之外兮駕黃鵠兮徠還張彝
曹君手持山水圖墨色黯淡雲糢糊請我試作山
水歌對之神思馳八區憶昔薄遊齊楚間不見好
盡常見山匡廬巫峽千萬仞江水下注聲潺潺泰
山三峰倚天碧徂徠龜蒙皆辟易上登絶頂俯日
月元氣鴻濛闔且闢此圖恍惚欲相似更有高閣
清江裏何人最得隠者趣行到水窮望雲起千林
高樹動寒風半崖飛瀑走玉虹輕舟長向古渡泊
小逕自與仙源通曹君愛畫意無極此畫千金未
可得明朝肯作鹿門期布襪青鞋踏秋色桑以時
外錄
米氏畫史云范寬山水嶪嶪如恒岱遠山多正面
折落有勢晚年用墨太多土石不分本朝自無人
出其右溪谷深虚水若有聲其作雪山全師世所
尚王摩詰
又云李成淡墨如夢霧中石似雲根多巧少眞意
范寬勢雖雄傑然深暗如暮夜晦冥土石不分物
象之幽雅品固在李成上
許道寧
許道寧山水圖
外錄
黃豫章集答王道濟寺丞觀許道寧山水圖詩云
往逢醉許在長安蠻溪大硯磨松烟忽呼絹素翻
硯水久之下筆或經年異時踏門闖白首巾冠欹
斜更索酒舉杯意氣欲翻盆倒卧虚樽將八九醉
拈枯筆墨淋浪勢若山崩不停手數尺江山萬里
遥滿堂風物冷蕭蕭山僧歸寺童子後漁伯欲渡
行人招先君笑指溪上宅鸕鷀白鷺如相識許生
再拜謝不能元是天機非筆力自言年少眼明時
手揮八幅錦江絲贈行卷送張京兆心知李成是
我師張公身逐銘旌去流落不知今主誰大梁畫
肆閱水墨我君盤礴忘揖客蛛絲煤尾意昏昏幾
年風動人家壁雨雪涔涔滿寺庭四圍冷落壊丹
青笑酬肆翁錢十萬卷付騎奴市盡傾王丞來觀
皆失席指點如見初畫日四時風物入句圖信知
君家有摩詰我持此圖二十年眼見綠髮皆華顛
許生縮手入黃泉衆史弄筆摩青天君家枯松出
老翟風烟枯枝倚崩石蠧穿風物君愛惜不誣方
將有人識
道寧秋山晴靄圖
外錄
書畫舫云無錫鄒氏藏許道寧秋山晴靄圖元柯
九思家物筆法勁偉奕奕有神今猶及見白石翁
摹本吳原博為作長歌褒美之眞有出藍聲價古
人稱半面交者此類是已
許道寧關山密雪圖(大幅雙絹本淡著色山林密雪重關複嶺一人負戴自磴道下)
(山外遠峰沙溆景物蕭寂樹木俱作積雪凹凸浮動霏霏蒼翠欲濕人衣)
(欵書)許道寧學李熙關山密雪圖(書左角上)
顧宏中
顧待詔韓熙載夜宴圖
顧宏中南唐人事後主為待詔善畫獨見於人物
是時中書舍人韓熙載以貴游世胄多好聲妓專
為夜飲雖賓客揉雜歡呼狂逸不復拘制李氏惜
其才置而不問聲𫝊中外頗聞其荒縱然欲見樽
爼燈燭間觥籌交錯之態度不可得乃命宏中夜
至其第竊窺之目識心記圖繪以上之此圖乃宏
中之所作者也其不化為神物也幸矣宜寳藏之
泰定改元仲秋既望天水趙昇識
熙載眞名士風流追謝安每留賓客飲歌舞雜相
歡却有丹青士燈前密細看誰知筵上景明日到
金鑾遂昌鄭元祐
長夜留賓飲平生氣亦粗燈前傾國貌一笑總歡
娛李煜非英主韓郎欲自汚誰知偷眼客明日進
新圖白羊山人張簡
絳燭金杯滿席春紅妝歌舞樂逾新堪憐此際歡
無極豈顧堂前有瞰人句曲外史張雨
人物風流獨占魁娛賓清夜綺筵開醉眸頻看紅
妝舞疑是姮娥月裏來江右山林何廣
銀燭金爐夜若春紅妝一顧一迴新觀圖不獨丹
青美又必知其繪畫人玉山顧瑛次韻
右夜宴圖乃顧宏中之所作而寫韓熙載之豪俠
吁閎中名筆熙載名士可謂聮璧矣而况得參政
趙君之題識益增其聲價焉至順癸卯冬十月六
日月山道人書
觀熙載郵亭之計可以賺陶榖之多慾而熙載之
荒於夜飲又豈可逃乎後主之覘哉所以君子必
愼其獨也故跋至正二年三月既望曲江錢惟善
外錄
米氏畫史云南唐顧宏中畫支許王謝仝游山隂
圖三吳老僧寳之不肯𫝊借余與伯時說伯時率
然弄筆隨所說想像作之瀟洒有山隂放浪之思
董源
董北苑溪山風雨圖卷
右溪山風雨圖一卷無題識有私印曰容齋清翫
官印曰紹興省試總轄諸司印按宋洪邁號容齋
在理宗初以奎章閣學士知紹興府此卷有紹興
人王某題稱知府相公所藏意者為洪氏物又有
皇姊圖書印馮子振詩奉大長公主命題子振吾
長沙人號海粟又號怪怪道人今私印所篆者仕
元為集賢待制所稱皇姊為元公主則此卷又為
元外戚家物又有李氏珍藏印不審為何人今為
庶子吳君元博所藏也嘗記容齋隨筆稱畫之妙
者人必以為似眞江山之妙者則又以為似畫此
世間常語今觀此圖凡谿山草木人物噐具皆風
雨也論畫者殆將以為眞乎使其固幻然歷二代
數百年宋元之江山皆不能有而此圖方入盛世
為大夫君子所藏玩觀物者不以眞幻為輕重可
也長沙李東陽
外錄
珊瑚網載竹懶云洪谷子故有溪山風雨圖余嘗
見王叔明所臨卷較此尚長二尺餘而景物更有
歸僧叩寺門牧兒逐墮笠與浮鼻之牛守門之犬
而此俱無之則西涯所云斷爛收拾不獨楮素脱
落印章不全而已然則筆氣渾厚人物精采所作
客舟倚樹搭蓋蓬席一婦一童子目睛仰注如生
山樵有不能不遜步者專車一節想見偉人不可
忽也此卷向藏余家今歸李氏清樾堂矣
董叔達溪山風雨圖短卷
外錄
書畫舫云溪山風雨圖短卷乃董北苑畫眞蹟神
品上上今在甫里馬氏陸全卿太宰故物也後有
俞焯蘧菴跋尾沈啓南吳原博和韻詩皆極稱許
之惜為庸工裝背神彩十去三四矣
又云北苑畫本昔人以著色山水稱絶筆尤是風
雨霧景為佳此等製作皆與造化同流非荆關范
巨所能彷彿也甫里馬氏以溪山風雨卷向余質
錢未遂其願卷還之為此惘然者經月
又云北苑夏山少遜風雨圖卷並閱優劣自見暇
日漫綴小詞題其溪山風雨云雨零風漾叔達模
眞樣展玩如聞澎濞響傑出雲麾畫上漁郎理
網船開山僧負衲歸來村店重茅被卷倉皇驚動
裙釵右調清平樂步孫夫人韻泰昌元年八月
十日詞旨前半評畫後半叙景皆實錄也
北苑秋山行旅圖
董其昌觀因定
北苑畫米南宫時止見五本予家所藏凡七本以
為觀止矣都門又見夏口待渡卷吳閶泊舟又見
此本皆世之罕物其昌重題
外錄
妮古錄云皴法董源麻皮皴范寬雨點皴(俗云芝麻皴)
李將軍小斧劈皴李唐大斧劈皴巨然短筆麻皴
江貫道師巨然泥裏拔釘皴夏圭師李唐米元暉
拖泥帶水皴先以水筆皴後却用墨筆
叔達夏山圖
外錄
畫鑒云董源夏山圖見在史崇文家天眞爛漫拍
塞滿軸不為虚歇烘鎻之意而幽深古潤使人神
情爽朗古人云山隂道上行應接不暇豈意數尺
敗素亦能若是耶
北苑龍宿郊民圖
外錄
容臺集云余家有董源龍宿郊民圖不知所取何
義大都簞壺迎師之意蓋宋藝祖下江南時所進
御者畫甚奇名則謟矣
書畫舫云董源龍宿郊民圖係進呈本乃是寫宋
太祖登極事者大竒大奇
董叔達夏山林木圖
外錄
書畫舫云董叔達夏山林木小直幅紙本水墨神
品惜收藏未善不稱神明煥然耳
北苑仙山樓閣圖
外錄
書畫舫云河南俞氏藏董源仙山樓閣圖一軸絹
本淺絳色用筆最為疎逸不惟樹石古雅人物生
動而中間界畫精妙不讓衞賢郭忠恕輩余每展
玩如從山隂道上行令人接應不暇始知湯垕評
源夏山圖者端非虚語乃沈括存中云北苑多寫
江南眞山不為奇峭其用筆極草草近視之幾不
類物象遠觀則景物粲然是未許其秀潤也豈亦
未覩其全邪
董北苑風雨出蟄圖
外錄
書畫舫云董源繪事冠絶南唐不特山水入神兼
工畫龍郡城湯氏藏其風雨出蟄龍圖宋祕府物
嘗入賈丞相家有悦生封字二印的係眞蹟好事
者謂為董羽筆非也
叔達江南山色圖
外錄
書畫舫云𫝊聞叔達江南山色巨幅雙軿絹本止
存半幀原係沈啓南故物今藏董玄宰家品在畫
史所載廬山圖上眞絶筆也
筆談云江南中主時有北苑使董源善畫尤工秋
嵐遠景多寫江南真山不為奇峭之筆其後建業
僧巨然祖述源法皆臻妙理大體源及巨然畫筆
皆宜遠觀其用筆甚草草近視之幾不類物象遠
觀則景物粲然幽情遠思如覩異境源嘗畫落照
圖近視無工遠觀村落杳然深遠悉是晚景遠峰
之頂宛有返照之色此妙處也
畫鑒云董源天眞爛漫平淡多奇唐無此品在畢
宏之上此米元章議論唐畫山水至宋始備如源
又在諸公之上樹石幽潤峰巒清勝蚤年礬頭頗
多暮年一洗舊習余於祕府見春龍出蟄圖孔子
哭虞丘子圖春山圖溪岸圖秋山圖及窠石二幀
於人間約見二十本皆其平生得意合作源之後
有鍾陵僧巨然及劉道士劉與巨然同時畫亦同
但劉畫則以道士在左巨然則以僧在左以此為
别耳要皆各得源之一體至米氏父子用其遺法
别出新意自成一家然得源之正𫝊者巨然為最
也
董叔達江山漁艇圖(雙絹大幅設色羣山左峙巨浸古涵梵刹雲外林壑孤深中間)
(亭閣掩映灌木沙溆漁舟三二舟並泊一人停橈回顧一人垂釣一舟半藏蘆渚渟泓蕭寂人間世)
(似罕有此魚鄉)
董北苑瀟湘圖卷(絹本高一尺六寸長四尺許用花青運墨淡著色畫洞庭張樂地瀟)
(湘帝子遊詩意筆在象外畫中墨寳)
此卷余以丁酉六月得於長安卷有文三橋題董
北苑字失其半不知何圖也既展之即定為瀟湘
圖蓋宣和畫譜所載而以選詩為境所謂洞庭張
樂地瀟湘帝子遊者耳憶余丙申持節長沙行瀟
湘道中蒹葭漁網汀洲叢木茅菴樵徑晴巒遠隄
一一如此圖令人不動步而重作湘江之客昔人
乃有以畫為假山水而以山水為真畫者何顛倒
見也董源畫世如星鳳此卷尤奇古荒率僧巨然
於此還丹梅道人嘗其一臠者余何幸得卧遊其
間耶董其昌題己亥首夏三日(書藍箋裝圖前)
舟行諸巖欲動雲吞雨吐時霡霂微下未審有渰
之聲在簷石歟在絹素歟為石&KR0034;袁親家親家收
藏如此至寳葵丘城墮家失有此數幀不宜鬱宜
快也王鐸(書卷後隔水綾上)
余以丙申持節吉藩行瀟湘道中越明年得此北
苑瀟湘圖乃為重遊湘江矣今年復以校士湖南
秋日乘風積雨初霽因出此圖印以眞境因知古
人名不虚得予為三遊湘江矣忽忽已是十年事
良可興感萬歷乙巳九月前一日書於湘江舟中
董其昌
萬歷癸丑射陽湖舟中閱四月十七日(右二題紙本裝圖後)
外錄
襄陽畫學云董源峰頭不工絶澗危徑幽壑荒迥
多真意
又畫史云余家董源霧景横披全幅山骨隠顯林
梢出没意趣高古
鮮于伯幾題董北苑山水云愛山不得山中住長
日空吟憶山句偶然見此虚堂間頓覺還我滄洲
趣隂厓絶壑雷雨(闕)蒼藤老木蛟龍怒岸石犖确
溪澗闊知有人家入無路一重一掩深復深危橋
古木依雲林是中宜有避世者我欲徑去投冠簪
源也世本膏梁子胸中丘壑有如此後來僅見僧
巨然筆墨雖工氣難似想當解衣盤礴初意匠妙
與造化俱官閒禄飽日無事吮墨含毫時自娛誰
憐齷齪百僚底雙鬢塵埃對此圖
畫譜拾遺云董源山水有二種一樣水墨礬頭疎
林遠樹平淡幽深山石作麻皮皴一樣著色者皴
紋甚少用色濃古人物多用青紅面施粉素皆佳
作也
妮古錄云玄宰携示北苑一卷諦審之有二姝及
鼔瑟吹笙者有漁人布網漉魚者玄宰曰瀟湘圖
也蓋取洞庭張樂地瀟湘帝子遊二語為境耳卷
長丈許神彩煥然又云余曾遊瀟湘道上山川奇
秀大都如此圖而是時方見伯時瀟湘卷亦復效
之作一小幅今見北苑乃知伯時雖名家所乏蒼
茫之氣耳宋宣和譜有北苑瀟湘圖云
又云董玄宰云余家所藏北苑畫有瀟湘圖秋山
行旅圖又二圖不著其名(按圖即宣和譜中夏山秋山二圖)一從
白下徐國公家購之一則金吾鄭君與余余嘗懸北
苑於堂中兼以倪黃諸蹟無復於北苑著眼者政
自不知元人來處耳
書畫舫云董玄宰太史酷好北苑畫蹟前後收得
四本内惟瀟湘圖卷為最至以四源名其堂云按
米氏畫史曰董源平淡天成唐無此法在畢宏之
上近世神品格高無與比也峰巒出没雲霧顯晦
不妝巧趣皆得天真嵐色鬱蒼枝幹勁挺咸有生
意溪橋漁浦洲渚掩映一片江南也董源又有秋
山圖河伯娶婦圖
又云董玄宰題叔達巨幅云魏府收藏董北苑畫
天下第一真極筆也此畫與玄宰家藏瀟湘圖巨
然秋山圖二卷皆是無上神品
畫鑒云山水之為物禀造化之靈秀隂陽晦冥雨
晴寒暑朝昏晝夜隨形改步有無窮之趣自非胸
中丘壑汪洋如萬頃波者未易摹寫如六朝至唐
初畫者雖多筆法位置深得古意自王維張璪畢
宏鄭虔之徒出深造其理五代荆關又别出新意
一洗前習迨於宋朝董源李成寬范三家鼎立前
無古人後無來者山水之法始備三家之下各有
入室弟子兩三人終不逮也
董北苑溪山行旅圖(絹本水墨掛幅實半幅也長三尺四寸闊一尺六寸舊稱江南)
(有半幅董源眞蹟指此)
余求董北苑畫於江南不能得萬歷癸巳春與友
人飲顧仲方第因語及之仲方曰公入長安從張
樂山金吾購之此有眞蹟乃從吾郡馬耆清和尚
往者先是余少時於清公觀畫猶歷歴在眼特不
知為北苑耳比入都三日有徽人吳江邨持畫數
幅謁余余方肅客倦甚未及發其畫首叩之曰君
知有張金吾樂山否吳愕然曰其人已千古矣公
何謂謁之亟也余曰吾家北苑畫無恙否吳執圖
以上曰即此是余驚喜不自持展看之次如逢舊
友亦有冥數云辛丑五月廿六日記
此畫為溪山行旅圖沈石田家藏物石田有自臨
溪山行旅用隸書題欵亦妙手也玄宰(小楷書畫綾兩旁)
石恪
石子專維摩圖
外錄
東坡集譔石恪畫維摩頌云我觀衆工工一師人
持一藥療一病風勞欲寒氣欲暖肺肝腎胃更相
克挾方儲藥如丘山卒無一藥堪施用有大醫王
撫掌笑謝遣衆工病隨愈問大醫王以何藥還是
衆工所用者我觀三十二菩薩各以意談不二門
而維摩詰默無語三十二義一時墮我觀此義亦
不墮維摩初不離是說譬如油蠟作燈燭不以火
點終不明忽見默然無語處三十二說皆光焰佛
子若讀維摩經當作是念為正念我觀維摩方丈
室能受九百萬菩薩三萬二千師子座皆悉容受
不迫迮又能分布一鉢飯饜飽十方無量衆斷取
妙喜佛世界如持鍼鋒一棗葉云是菩薩不思議
住大解脫神通力我觀石子一處士麻鞋破帽露
兩肋能使筆端出維摩神力又過維摩詰若云此
畫無實相毗耶城中亦非實佛子若見維摩相應
作此觀為正觀
趙幹
趙幹江行初雪圖
江行初雪畫院學生趙幹狀
外錄
書畫舫云趙幹江行初雪圖是明昌祕府藏本眞
跡神品上上皇元天歷二年十一月日進入御府
中間有文宗御題璽記卷尾具奎章閣諸臣張景
先柯九思虞集等十一人銜位雖南唐名手而具
勝國氣韻又一竒也通卷灑粉作雪輕盈飛舞足
稱前無古人後元王蒙岱宗密雪圖實祖述之不
知者謂其法始於黃鶴山樵殆非也又幹自題名
云江行初雪畫院學生趙幹狀凡十一字字體竒
逸足稱兩絶云嘉靖間歸分宜權相家引首關防
具存今在松陵吳仲庚所余嘗再閱
王齊翰
王待詔挑耳圖卷(一名勘書圖)
外錄
書畫舫云王齊翰挑耳圖卷前有徽廟宸翰曰勘
書圖又有睿思東閣大印御書葫蘆印後有宸翰
曰王齊翰妙筆又有御書方印建業文房之印祕
府葫蘆印所畫屏障間細山水全倣王摩詰至人
物衣紋宛然吳道子法也後有眉山兩蘇及王晉
卿䟦不能悉錄今在錫山安氏妮古錄云李伯時
筆非也
燕文貴
燕文貴秋山蕭寺圖卷(絹本高九寸餘長九尺一寸餘水墨淺設色林巒屋宇人)
(物舟騎細且工矣傅色雖淡而蒼然秀氣入眼自爾殊觀前後宋元人並項氏收藏諸印不錄前有)
(項氏編號小治字)
(欵書)燕文貴畫(小楷書圖尾)
潯陽江上山如繡挾策追遊憶往年柿葉霜黃秋
滿壑芙蓉波冷月臨川釣舟箇箇來沙曲梵宇層
層倚樹顛白髮田園歸計晚斷腸西望夕陽邊鍾
陵余復(八分書)
為愛前朝寺披圖憶舊遊醉騎支遁馬閒覓海翁
鷗落澗松林月懸崖瀑布秋媿無棲隠地吟咏到
滄洲樗菴屠文
野棠花落過清明春事匆匆夢裏驚倚棹幽吟沙
際路半江烟雨暮潮生己酉二月廿一日為清
明日風雨凄然舟泊東林西滸步過伯璇徵君高
齋焚香瀹茗出示燕文貴秋山蕭寺圖展玩既久
因寫是日所賦絶句於上倪瓚
漫浪遨遊五十年高崕絶巘出雲烟眼明恍識圖
中意江峽曾乘萬里船天游生陸廣
忽見燕侯畫令人憶舊遊千巖開太古萬木聳高
秋石路驅輕騎江風送遠舟人間無此景舒卷不
能休曲江居士錢惟善
己酉歲僕客沈隠君伯璿家觀燕文貴精妙入神
畫不敢綴辭沈君索詩書卷後勉賦四語後二載
復觀斯卷諸公沛然吟長篇沈君復索鄙詩故有
是作
長風吹船過彭蠡縹緲雲巒矗天際天柱峰迴玉
筍遥金掌芙蓉半空起汴宋先後多畫師回斡天
機誰比擬燕侯文貴世罕得點染清妍才擅美斯
圖拂拭雙眼明幽討直須論萬里箾槮絡石虧雲
根鐡壁蒼崖徹澗沚紺殿珠樓佛寺中丹臺玉室
仙境裏水邊沙際市橋通野店人家茅屋底令我
憶舊遊心跡追冥搜華星輝丹壑綵杖凌玄洲安
期羨門子招邀指蓬丘回視句吳山培塿一土坏
載復觀斯圖慷慨興歌謳天游生陸廣
蕭寺久寥落燕侯為發揚山横紅樹晚殿鎻碧雲
凉杖策情仍在乘舟意不忘獨懷前代事撫景暗
悲傷右蕭寺圖乃燕侯文貴所作按梁武帝造
佛寺令蕭子雲飛白大書蕭寺二字故名今覽此
圖不勝感慨漫賦是詩書識於後環中老人鮑恂
野性樂山水㕓居違素心蕭然困疲役胡能遂幽
尋恒思愜所適勝概恣登臨秋清景尤曠蒼翠列
遥岑霜餘委蔓草孤秀愛雲林畸人寡諧俗結宇
丹崖隂浮念不煩遣寂寞契沖襟况復邇蕭寺禪
誦有遺音簞瓢足自老簪組知難任披圖憶所歷
閱歲兹已深景物匪殊昔但傷華髮侵何當脫塵
躅歸休期自今河南高巽志題於秀水隠居
秋山望不盡蕭寺意無窮巖壑飛霜月樓臺落水
風待船茅屋近乘騎野橋通神會燕侯得當時孰
與同前東塔住山若允
長江浩蕩秋波碧待渡行人立沙側望中烟樹翠
糢糊夾岸層巒幾千尺禪宫梵刹山遠林林間曲
逕歸僧尋也知畫史眞善幻一幅生綃𫝊至今吟
嘯生羅紘
六月閒居塵事寡故人相訪衡門下示我秋山蕭
寺圖云是燕侯之所寫燕侯畫癖人共知苦心毫
素鬢成絲江山楚越曾徧覽援筆絶境移於斯千
巖萬壑氣森爽木落天虚百泉響翠碧含風薜荔
懸青林積雨莓苔長磵谷金銀佛寺開五雲樓殿
影崔巍聽經鶴繞多羅樹衛法龍趨七寶臺秋濤
江上兼天湧浦溆聯綿山縱&KR1128;幽人乘暇喚舟航
逋客還尋躡坡壠野騎冥搜渡小橋水邊林下逢
漁樵烟岑猿嘯清裊裊蘆洲雁起輕飄飄乃知異
境不可得汨没人間看遺墨布襪青鞋興浩然塵
容白首歸猶惑依稀雲氣上衣襟動我登山臨水
心山中故人倘招隠結茅擬旁蒼崕隂長沙蕭規
下輿酌清泉步自山南陲躋攀得幽勝超攄遂忘
疲依巖結淨宇面海啓高扉振衣虚臺迥窺竇隂
雲迷佛鐙晝熒熒翻經惟老緇竟日無嘯語適聞
林鳥啼謂非隔人世靜趣寧若茲久思脫塵網負
累勢莫遺所遇愜遐思何能即幽棲射利念已絶
徇名心更違終尋烟霞侣同赴滄洲期八月十
三日過顧子羽東溪小隠羽為伯璇求題蕭寺圖
時予匆促理櫂不得思索遂寫題海雲蘭若詩於
其右彭城劉堪識
迴崖列岫鬱相連兜率樓臺際碧天飛鳥已還秋
色裏疎鍾猶在夕陽邊溪橋緩轡官人馬野飯維
梢客子船記得宦遊逢此景披圖不覺思茫然莆
田黃守
燕文貴吳興人初師河東郝惠往來京師市畫於
天門道上待詔高益見而竒之聞於宋太宗命寫
相國寺樹石端拱中勅畫臣面進紈扇上賞其精
筆曾畫舶船渡海像七夕夜市圖工麗無比神廟
時又有燕文季畫院謂之燕家景終不及文貴此
卷蕭寺圖也張無奇出示於白石山房客有謂其
南宋者余故拈此題於卷後天啓二年十二月望
日呵凍書陳繼儒題
外錄
書畫舫云檇李項氏有燕文貴秋山蕭寺短卷極
精乃宋祕書省官畫也今歸張修羽家
燕文貴七夕夜市舶船渡海二圖
外錄
畫系云燕文貴吳興人善畫山水精細之極尤為
太宗所重文貴嘗畫七夕夜市圖自安業界北頭
向東至潘樓竹木市井盡存狀其浩穰之所至為
精備又富商高氏家有文貴畫舶船渡海圖其本
大不盈尺舟如葉人如麥而檣帆篙櫓指呼奮勇
盡得態度至於風波浩蕩島嶼相望蛟蜃雜出咫
尺千里何其妙也二圖詳載聖朝名畫評云
郭忠恕
郭恕先升龍圖卷
建武神僊事渺茫西池王母惜劉郎赤龍一去無
消息兒子東方御榻旁
萬戶千門築漢宫巍峩井幹與天通青禽當日銜
書降從此瑶池碧樹紅馮子振奉皇姊大長公主
命題
海上參差十二樓閬風玄圃綵雲浮神仙尚厭人
間世故作乘龍汗漫遊
建章宫闕漏沈沈翠輦春遊接上林未識嫦娥天
上樂廣寒丹樹五雲深鄧文原
雲旗晝下覿仙姿漢殿隂隂碧潄池眼見赤龍騰
踏去穆王八駿不能追趙巖
郭主簿越王宫殿圖卷
外錄
書畫舫云越王宫殿圖卷郭忠恕畫曾入嚴分宜
家其後籍没朱節菴國公以折俸得之流傳至董
玄宰處其長三丈有餘皆没骨山也全圖法度森
嚴亦復清逸之極細檢乃畫錢鏐王宫殿非於越
也此卷係宋禙收藏如新予嘗再閱
又云恕先界畫原本尹繼昭嘗見繼昭姑蘇臺閣
圖行筆古雅淵源蓋有自矣
畫系云五代郭忠恕狀貌奇偉卓犖不羣自柴世
宗時以明經中第歷官周易博士入國朝太宗喜
忠恕名節特授國子監主簿後坐事遷謫竟屍解
焉忠恕工篆隸凌轢晉魏以來字學其畫尤精宫
室界畫高古置之康衢世目未必售也歷百歲方
有知者至目之為逸品政如韓愈論文以謂似古
人必大怪之時時作應俗文字示人則以為好矣
古人難知如此予於忠恕畫本亦云
郭主簿模摩詰本網川圖卷
(欵書)河北郭忠恕奉命復本(書圖後)
王右丞輞川圖與予昔在杭苕故家見者一樣前
有集賢院御書印内合同印題摩詰本後書河北
郭忠恕奉命復本則知為江南李後主時臨本也
虎賁中郎更無辨處郭亦妙筆矣右丞唐開元天
寶朝士名維字摩詰工詩畫輞川其所居自寫為
圖精密細潤在小李將軍著色山水右今如魯寶
玉大弓絶無僅有吾昂霄珍之重之携上天京名
公相一見賞識鑒定價增十倍大德戊戌冬至廬
陵民八十叟李旺元暉䟦又詩
園圖親畫早流傳已是人間五百年凝碧池頭秋
句在當時幾負此林泉
輞川圖有二本此從矮本所臨畫格高絶觀此猶
有生意為賦短句袁桷
詩中傳畫意畫裏見詩餘山色無還有雲光見復
舒前溪漁父宿舊宅梵王居千古風流在披圖儼
起予
摩詰嘗與裴迪倡和廿絶紀輞川之勝至今讀之
如身游其間此本甚精緻尚可想見其景與詩會
之時也因追而和之
孟城坳
春風孟城坳年年自花柳當日倦游人何處談空
有
華子岡
蜿蜒浮遠空慘淡凝古色出雲亦何心既雨返無
極
文杏館
種杏白雲間因之葺茅宇鶯聲烟中曙虎跡夜來
雨
斤竹嶺
苞竹秀孤嶺虚籟涵清漪秋風何時實鳳饑竹不
知
鹿柴
崖蹙石林稠谷靜山泉響麕麚囿其間攸伏息下
上
木蘭柴
手折木蘭花心憶懷沙侣墜露玉可和金盤羞帝
所
茱萸沜
茱萸綻紫粟白雲封不開似待陶元亮共把菊花
杯
宫槐陌
屯雲蔭廣陌零露濕古苔中街日亭午四面風徐
來
臨湖亭
積水涵倒影萬象凌虚來魚在山中泳花從天上
開
南垞
亭亭一風榭脫屨席可即階前雙白鶴相迎似相
識
欹湖
岸巾臨水澨酒醒呼隠君收緡玉梭起摇蕩空中
雲
柳浪
年年黃金縷照影麴塵漪誰為南浦贈紉佩扈江
蘺
欒家瀨
鑿鑿沸白喧浩浩空青瀉漁翁互相呼放船莫輕
下
金屑泉
洗耳山下泉永念童蒙歲敢希作聖功事心如事
帝
白石灘
湍駛風逾清水明石可把倚杖獨移時白鷗翩然
下
北垞
波影媚松樾山色麗石闌留連南川月不肯下雲
端
竹里館
此君儼相峙清坐一晤嘯天風振空聲萬境通寂
照
辛夷塢
迎春發蒼柯映日在瓊萼欣欣各自私先開還早
落
漆園
黽勉殉世名鞅掌嬰俗務漆以津自枯不如樗櫟
樹
椒園
申椒芳聲遠秉德類幽人時來薦瑶席愼勿佞夫
君
天台楊敬悳
藍田可勝宋家莊認作伊家華子岡身後不知誰
是主漫留副墨至今香
食淡衣麤識幻身如何幻境却留神早知大地非
眞有已了前生不二因吳澂
開元宇宙承平日華子岡頭曾晏適至今自貌輞
川圖下有幽人交莫逆辛彝塢外萸沜隔亦復扁
舟春蕩潏竹君冰霰歲寒傲未便申椒能辨屈平
生雅志厭朝市醒醉悠哉睠泉石是間山水無限
趣况迺佳賓得裴迪規模想像郭忠恕垂四百年
留妙跡鶯啼花落香句在誰信長安歎凝碧後來
拊卷意迷茫且復追維三太息海南金元帥出
此圖與余三十年前張子有家觀摩詰眞卷無不
似者則忠恕殆神仙者流信名下之士不虚也海
粟子振
猪龍兒嬉錦綳好三郎歲晚歡娛老阿環姊娣擁
華清朝士宫前誰敢到右丞脫却尚書履布襪青
鞋弄烟水藍田别業堪畫圖矮本丹青自遊戲華
子岡輞口莊湖亭竹舘遥相望小橋摺轉青紅窗
樹窠歷歷烟蒼蒼欒家瀨前兩舟上柳浪一尺春
風狂詩成與和者誰子我外裴迪誰能雙丘壑風
流妙如此安知畫外凄凉意凝碧池頭天樂聲白
髮纍臣淚如雨亂後歸來舊第中玄墻綠戶老秋
風人生過眼皆夢境乞與山僧開梵宫半幅吳綃
如傳舍俟誰得此千金價客來寒具莫匆匆四百
年前御橱畫按維本傳輞川乃宋之問别墅在
藍田後表上為清源寺臨江李核
外錄
米氏畫史云王維畫小輞川摹本筆細在長安李
氏人物好此定是眞若比世俗所謂王維全不類
或傳宜興楊氏本上摹得
郭恕先避暑宫殿圖(一名釣鰲圖)
畫家宫室最為難工謂須折算無差乃為合作蓋
束於繩矩筆墨不可以逞稍涉畦畛便入庸匠故
自唐以前不聞名家至五代衞賢始以此得名然
而未為極致獨郭忠恕以俊偉奇特之氣輔以博
文強學之資游規矩準䋲中而不為所窘論者以
為古今絶藝此軸水殿圖千榱萬桷曲折高下纖
悉不遺而行筆天放設色古雅非忠恕不能也宣
和御府所藏三十四種有明皇避暑宫圖四此豈
其一耶舊傳此為釣鰲圖按趙與時賓退錄載唐
人酒令有釣鰲圖一卷刻木為鰲魚沈水中釣之
以行勸罰此圖有鰲魚之類浮水面豈避暑時用
以行酒耶其事不可考而此圖則避暑宫無疑矣
忠恕字恕先洛陽人通九經尤精小學仕漢為湘
隂令從事謝去周世祖召為周易博士貶乾州司
戶秩滿不仕宋初復召為國子監主簿後竟尸解
事具東坡集而畫譜稱忠恕字國寶不知何許人
與坡集所記不同要為怪誕不經之人然其畫法
之妙則不可掩也中書舍人王君子貞出以相示
遂為記此正德十四年己卯七月既望文徵明書
外錄
書畫舫云文休承嚴氏書畫記首載郭忠恕釣鰲
圖一真筆上上即吳中王氏所藏衡山太史題為
避暑宫殿圖幾是乎圖皆界畫樓閣精細之極其
間樹石尤為古雅且設色超絶石脉虚和唐人畫
法至此又一變矣豈真仙筆趣與凡筆自是不同
耶忠恕又有雪霽江行圖
恕先樓居仙圖卷
外錄
德隅齋畫品云樓居仙圖郭忠恕恕先所作中書
令趙韓王普思默堂印相國冀公欽若太原欽若
圖書作石似李思訓作樹似王摩詰至於屋木樓
閣恕先自為一家最為獨妙棟梁楹桷望之中虚
若可提足闌楯戶牖則若可以捫歴而開闔之也
以毫計寸以分計尺以寸計丈增而倍之以作大
宇皆中規度曾無小差非至詳至悉委曲於法度
之内者不能也然恕先仕於朝跅&KR1375;不羈放浪玩
世卒以傲恣流竄海島中道仆地蛻形仙去其圖
寫樓居乃如此精密非徒精密也蕭散簡遠無塵
埃氣東坡先生嘗為之贊長松參天蒼壁插水縹
緲飛觀憑欄誰子空濛寂歴烟雨滅没恕先在焉
呼之或出非神仙中人孰能知神仙之樂而審於
畫也予嘗見恕先清泰元年所作盤車圖粉本水
磨大圖今幷此圖最能知其妙處孔子所謂從心
所欲不踰矩莊子所謂猖狂妄行而蹈乎大方者
乎其為人無法度如彼其為畫有法度如此則知
天下妙理從容自能中度使恕先規度量而為之
則亦疲矣恕先亦為是乎
書畫舫云近見郭忠恕仙居圖一卷界畫奇妙樹
石高古或云即李廌德隅齋畫品所載樓居仙圖
也果爾當為恕先第一品云恕先工篆隸尤精楷
法石刻小字說文字源即恕先筆也丑按五代干
戈之際風流掃地是為君子道消之時然猶有恕
先者以書畫擅名於世亦可謂卓然特立者矣
郭恕先寒林晚山圖
外錄
廣川畫跋書郭恕先圖後云龍門李偃藏郭恕先
寒林晚山圖雖託李咸熙舊本自出新規勝槩風
乾木老沙明水淨烟開霧合蓋是江臯舊游使人
有憂愁窮悴之歎也筆跡夭放不入畦畛然氣攝
萬山隨意取之往往得於形似外人以見有而索
之恐不得盡也此畫雖與長安寒林大小並行而
各有至到處恐不能伯仲間譬若轉崑崙而陵九
坂不盡一級雖是未極五山然既已窮河源也
野老紀聞云或問新唐書與史記所以異余告之
曰不辨可也唐書如近世許道寧輩畫山水是眞
畫也太史公如郭忠恕畫天外數峰略有筆墨然
而使人見而心服者在筆墨之外也
孫知微
孫太古十一曜圖卷
孫知微畫十一星君奇古絶倫吳道玄之宗也道
玄有二十八宿與眞武像余曾見之館師韓宗伯
家或命之僧繇皆一家眷屬其昌
䟦十一曜象卷後
右十一曜象一卷未審為何人所作考之宣和畫
譜趙宋孫知微有十一曜象圖然知微之畫𫝊於
世者蓋鮮此蓋未敢必其為知微真跡然筆法之
精妙可尚已按十一曜上古止稱七曜故書云在
璇璣玉衡以齊七政所謂七政者日月水火木金
土是也迨及唐李弼乾加以紫氣月孛羅㬋計都
四星始推為十一曜我朝宋太史謂弼乾乃西域
婆羅門伎士而羅㬋計都亦竺乾之語其術蓋出
於西域為無疑又青蘿歷載紫氣等四星無形皆
隠而不見然則日月五星懸象於天為天之七緯
而古今善觀乾象者第仰其光象而已紫氣等四
星既無象可見况其形乎而繪事者不知其何據
何見而一一肖其形象而圖之哉此蓋不可以正
理論也間嘗見釋老二氏俱有十一曜經卷中之
象與釋氏經中所圖者頗類此蓋出於釋氏之作
益明矣予每展玩而珍重之或曰釋老之學儒者
所不談而其圖象鬼神又可玩耶予謂古人論畫
以道釋鬼神為首稱人物山水次之何也蓋鬼神
無常形人不可得而見千變萬化極難形容故得
其奥趣者代不數人此予之所以怡玩於心目初
非尚其誕異也予家舊有唐吳道子龍天八部象
一卷紫陽朱夫子兩識於後以為難得噫朱夫子
豈好談鬼神者歟抑喜其詭態異狀而寄其戲玩
歟將以藝之精筆之妙者為世之尤物而重之歟
予之所以珍重者良在於是庸書以識於卷末云
時(闕)紀元孟冬朔東樓居士書
古今圖星宿者自吾家僧繇而下其畫日月五星
七政九曜者代有其人而寫十一曜星君象見之
古記載獨有知微兩本一藏阜陵祕府宣和畫譜
書之一藏張衍知縣家鄧椿畫繼書之並歴歴可
據此卷畫法神竒紙墨煥發兼裱禙出宋名手後
有遂寧張氏張衍寳藏印章而無宣和政和小璽
丑特定為張衍家本無疑得而藏之吾家青氊復
還豈偶然哉書之以志竒遇時崇禎三年元旦卓
午寓婁水張丑青甫䟦
畫家以逸格名者實始唐世吳道玄五代則僧貫
休宋初則孫知微郭忠恕輩其寫道釋人物宫室
噐具大都回部衣紋以及棟梁門戶事物樣式分
杪皆有尺度初非規規用意為之往往從心所欲
而自不踰乎矩惟善鑒者方能知其心畫之妙焉
此知微十一曜象筆意與道玄天龍八部草本忠
恕越王宫殿長卷同趣雖逸格而法律森然機鋒
奮迅豈如後世畫人一味放縱狂怪託名逸筆以
傳乎丑按米芾畫史云孫知微作星辰多奇異不
類人間所傳信異人也然是逸格造次而成平淡
生動雖清拔筆皆不圜學者莫及然自有瓌古圓
勁之氣畫龍有神彩不俗也楊朏學吳生點睛髭
髮皆有意衣紋差圓尚為孫知微逸格所破數語
推許不過一支一節耳恐未覩其全能云是歲十
月之望張丑又識
外錄
書畫舫云孫知微太古畫本雖以逸格著名而其
精細者沉著痛快亦復不讓顧陸張衞此如張長
史楊少師書世以狂草擅場而其郎官壁記與乞
假牒文楷法烜赫可喜區區逸格何足以盡三公
耶吾家新收太古十一曜象卷係宋世裝禙定為
張衍知縣舊本國初藏沐璘廷章氏不幸落刦為
逆賊嚴世蕃所購其䟦尾亦翩翩自恣彷彿張廷
範題歐陽信本眞跡雖蒙塵受垢終不失為名筆
也予故豐值取之為著於篇以見書畫之事足以
垂不朽者如此
又云宋裱孫知微十一曜圖精蠒所畫設色濃古
落筆精微各具天人出世之相定屬神品上上或
者以板細評之是未覩韓太史家張僧繇五星二
十八宿項子京藏尉遲乙僧華蓋天王圖卷者也
謹按知微雖以逸格著名而其圖寫道釋例多深刻
嚴重此如元章妙跡世稱縱逸絶倫而其寳章待
訪小冊循規蹈矩遠勝歐虞顔柳墨本蓋十倍也
識者辨之
孫太古湖灘水石圖
外錄
畫鑒云孫太古湖灘水石圖在浙右民家雙幅長
軸中畫一石高數尺湍流激注飛濤走雪聽之似
覺有聲筆法甚老黃筌不能過也
畫系云前人評畫以孫位為真逸之祖而以貫休
為逸筆孫知微為逸格郭忠恕為逸品同一逸也
而知微有意外趣云孫位畫蹟今世少見德隅齋
畫品載其畫本奇特知微逸格之目殆非過許爾
孫太古江山行旅圖卷(紙本長一丈三尺許高一尺有竒水墨山川漫衍水關邨)
(寺行旅歸樵處處引人入勝氣度疎秀自非太古不能宜為雲林家藏匏菴賞識也)
江山行旅(隸書)文彭書(藏經紙本裝前)
(欵書)太古遺民(書圖末石上)
孫劉馬夏並以畫名於宋而圭遠松年之筆流傳
後代往往見之惟太古之作世不多見宣和内府
所藏僅三十有七具載譜籍且稱其畫天機穎悟
非學而能今觀此卷行筆超逸用墨清潤信非人
所能及宜其為雲林之寳愛也弘治辛酉立春日
觀於陸氏書樓謹題延陵吳寬(紙本裝後)
王居正
王居正紡車圖卷
紡車圖(大書卷首)故宋王居正筆周天球書
王居正拙之子也俗以其小字呼為憨哥學丹青
有父風師周昉士女略得其妙嘗於苑圃寺觀衆
游之處必據高隟以觀士女格態凡欲命筆則沉
祕思慮故於形似為得右聖朝名畫評按王拙
河東人也大中祥符間父子以畫馳名海内延祐
四年七月予客燕都有持此卷相示者因以五十
金購之乃賈師相故物也圖雖尺許而氣韻雄壯
命意高古精采飛動真可謂神品者矣是歲中秋
日松雪道人趙孟頫識
春風楊柳色麗日何清明田家作苦餘軋軋繰車
鳴母子勤紡績不羨羅綺榮童稚嬉自樂小尨恬
不驚緬思全盛日萬物遂所生王郎稱好畫奕世
垂佳名詎意刦火餘留此天機精千金匪重價至
寶那可輕暇時一披閱邈焉起遥情後二年四月
三日重題子昂
高克明
高克明雪意圖卷(一名溪山雪意圖)
(欵書)高克明(書圖前)
(闕)州牟氏書齋清玩(宋人書圖後)
畫譜稱高克明得李成筆意蒼古清潤為北宋丹
青名家思陵嘗有詩評云克明已往道寧逝郭熙
遂得新成名則其品第皆出熙上也而其眞跡世
不多見此雪意卷廷美僉憲得之於道遜太僕圖
不盈丈而三遠備焉誠不易得者余題之為劉氏
山房所藏第一云題竟廷美復強余詩余適游雪
湖得一律猶記之因書以塞白
湖山勝趣自難窮雪後登臨興倍濃大地盡成銀
色界一塵不到水晶宫舟移月洞雲庭外人在冰
壺玉鑑中我欲題詩誰屬和惜無魯望與逋翁成
化乙丑春仲天全翁有貞書於虞山上湖舟中
赤脚真人龍鳳姿俯視藝苑時游嬉良工待詔金
門裏高生前身應畫師含毫吮墨立良久自言臣
是唐王維平生胸中無一物獨有山水能容之郭
熙成名乃新進范寬得意纔並馳丹青競巧稱院
體後來不比宣和時密竹千岡松萬壑蒼翠峰巒
白湖濼岸傍桂楫何處移磵曲茅堂是誰縛行人
暮歸天漠漠遥望前村愁雪落船頭一老自閒暇
詩思分明入寥廓劉侯朝回過燕市亦復愛畫入
骨髓偶從太僕得此圖每一開之心輙喜天全僊
翁惜題字評品數行非佞史翁今已逝侯亦亡兩
洞庭荒渺湖水石田多才從後起况有佳兒好文
事只今竒物欣有託賦詩獨媿前人耳宋社久已
屋宋畫如有神劉侯地下勿長歎楚弓得失皆吾
人延陵吳寬
外錄
書畫舫云此圖劉僉憲得之任太僕今歸沈啓南
後有徐天全䟦克明宋仁宗時人題曰臣克明上
進(按書欵與珊瑚網異錄存俟考)
又云劉僉憲廷美藏高克明雪霽溪山圖卷宋祕
府舊物御題璽記全後皆歸沈氏蓋僉憲長子石
田之姊夫也
燕肅
燕穆之楚江秋曉圖卷
燕龍圖在王府以德業自勵後世乃以能畫稱觀
此足見其藝之不凡但恨為此所掩噫以顔魯公
之政事而世亦以書稱可見學之不可不慎也乙
丑三月雲門山老樵齊郡張紳
蕭條落木楚江秋岸艤風檣萬斛舟歷歷舊遊渾
不忘分明黃鶴斷磯頭寄翁
幾聲哀角起寒譙一夜清霜脆柳條浦溆未明滄
海日客帆應發楚江潮山經太白西來險雁轉衡
陽北去遙愧我無才重弔屈忠魂千古有誰招東
婁秦衡
日出楚山碧照見龍鱗波扁舟何處郎解唱竹枝
歌神女朝雲裏啼猿秋樹多蒼梧望不極遠意當
如何鹽官胡奎(胡一作吳)
燕尚書生有巧思能奮志功業圖書特其一事耳
在燕府侍書時王求畫一筆不肯與蓋恐王之志
尚偏也故其畫罕見於世此卷筆力遒媚其在早
年所製無疑也吳郡張適識
月落楚江空秋林待日紅船開飛葉雨人渡長潮
風閣影濤聲外山形曙色中神仙問何在有路想
難通吳下賀言
猿啼秋樹邈月落曉霜清行客休爭渡風高潮(一作)
(浪)未平林屋外史
楚江秋向曙畫裏景依然旭日浮波面凉風動樹
顚同來桃葉渡相並木蘭船欲問西洲信潯陽何
許邊吳僧普震
碧水連空入望深匡廬秋色正蕭森曙分巴峽猿
聲斷月落湘潭鴈影沉宿霧收邊横荻渚炊烟起
處隔楓林何因得似歸來棹笑傲衡門自楚吟石
湖吳文泰
曉風吹醒蓬窗夢驚心斷魂潮尾深鬢蕭蕭秋烟
黯黯殘月漸看西墜披衣乍起對萬頃蒼茫半空
飛露曙色纔分巫山隠隠掃晴翠行舟此際競
發嘆還吳適楚盡趨名利投老襟懷思鄉情緒慵
賦天涯羈旅鷗汀鴈渚記彷彿當年遍經行處今
日披圖舊游如夢裏余嘗放舟武昌泛赤壁磯
登黃鶴樓上巫峽涉瞿塘之險於楚江晨夕飽覽
奇勝回首又廿餘年(一作年餘)矣今披此圖恍然(一作若)
夢寐追想舊遊姑譜齊天樂詞以寓所慨云癸酉
十月望日夢菴識
木落秋江露濕衣放舟有客候潮歸烟霞彷彿天
將曙星斗升沉影漸稀避弋鴈鴻投渚宿忘機鷗
鷺傍人飛巫山巫峽曾登覽猶憶題詩在翠微林
泉瞿旼
蒼茫巫峽曉搖落楚天秋神女千年廟商人萬里
舟詩中曾想賦畫裏每思游江海平生志窮經老
一丘韓奕
本自為農住一丘却攜書劍歴河洲龍門碣石尋
常到鴈宕天台汗漫遊風舸順流如驟馬人生隨
處若浮鷗夜來又作江湖夢剰水殘山總是愁清
江俞行之
日光蕩微瀾草色澹平楚愁雲結蒼梧騎龍下神
女水宿烟渚寒山空木落雨客懷歸鳥外迢迢見
孤嶼吳人王鳴吉
江水滔滔日夜流帆檣來去幾曾休畫圖不盡古
今恨感慨令人憶壯遊俞貞木
初晰澹微茫猿啼楚江曉恬風展波鏡千里瀉瀰
渺起居船上人驚飛岸邊鳥行裝亂填委徒御爭
紛擾川后弭安流天吳沕深窈隂霾歛遥翳目斷
秋旻杳響枻節歌長翔颿逗風小人生等萍寄奔
涉何時了旅思協悲端羈情重憂悄忠沈不可見
永弔鳴寒篠回首噭湘纍蒼山亂雲繞卞同
臺城路
黃陵廟下瀟湘浦依稀少年羈旅夢澤生風渚宫
花落收盡峽雲巫雨長天𢃄水正日出三竿客船
猶艤四望蒼蒼秋光都在白蘋渚流年暗驚易
度向畫中空見舊游如許鼔瑟人遥紉蘭事往誰
折芳馨寄與魂消(一作消魂)凝竚待收拾閒情寫成新
句心與鴻飛空江烟浪裏去年秋友人謝彦起
氏為孟敷陳孝廉索賦楚江秋曉詞久未能成今
日偶過許瀾伯讀書山房時夏雨初霽軒窗朗澈
因援筆賦此留瀾伯歸諸孟敷殊愧不工也洪武
廿八年孟夏十有一日吳人王璲
曾記蒹葭水廟東客心爭渡曉鷄中平蕪落月三
湘路千里孤舟一鴈風别去鄉關猶在夢老來江
海尚飄蓬何因得似閒鷗鳥兩兩沙邊睡正濃沈
應
荻花收隂月初落兩岸鷄聲夜光薄津頭估客欲
移舟曙色一帆候風作須臾海日燭天紅怒濤洶
湧分西東三巴遠映蒼茫外九疑尚在迷漫中作
商如仙真足慕千里惟消數程度畫圖一見意猶
歡何况身行此江路沈遠
川烟破初旭曙色楚江湄斷峽猿啼迥平沙鴈起
遲征車催曉發商舶候潮移月落湘娥浦雲愁屈
子祠野昏山隠隠岸闊樹離離露芷清遺馥風篁
翠裊枝臨風多舊感弔古漫遐思南北嗟岐路塵
沙困鞅羈秋聲紛亂葉人影照輕漪畫裏經游處
披圖一詠詩頓丘葛昺
大船駕帆曉欲發小船載客客未絶行李匆匆不
憚勞須臾會面須臾别江濤洶湧聲如雷名利縈
擾心為摧楚天秋高何所有黃鶴磯頭多美酒便
當吟笑解金龜勿向風波空皓首彭城錢復
氐州第一調題楚江秋曉圖後
秋色翻霞開曉閃閃金烏已動江渚細蹙靴紋平
鋪練帶帆矗船移長水商旅蟬聯到認有南冠行
李卉服巴人蠻琛洞客沸來蜂蟻總翠繁隂交
杞梓應坡坂豫章風起寫韻軒盈袪蚊府靖玉宇
雲霄裏想燕生情思喜蒼凉景輕摹筆底一片齊
紈便流芳千年畫史楓江老漁
上山豺虎怒撑目入海蛟龍饑嚙足卧遊誰似畫
圖間占斷瀟湘半江綠波紋晃漾勢欲生却似潑
醅新釀成維北有斗會斟酌吸盡狂瀾肝肺清露
華洗淨羣峰小灝氣晶熒碧空曉纖纖斜月墜銀
鈎獵獵飛帆翔白鳥襄王神女知何處為雨為雲
空旦暮彷彿漢陽城外祠依稀鸚鵡洲邊渡樓船
如屋穏勝家夜泊蘆花近淺沙好是潯陽送行客
不聞商女彈琵琶平眀潮落如奔馬徒御蕭蕭意
閒雅揚舲鼔枻若登仙豈是天涯流落者人生適
興在不羈處世當作汗漫期痛飲采石磯上酒浩
歌黃鶴樓中詩左招安期生右接魯連子長揖謝
流俗拂衣青雲裏俯視下界一粟中營營不啻螻
蟻同令我對此不得開心胸吁嗟乎令我對此不
得開心胸龍泉生
極目無邊萬里遥秋來轉覺勢雄豪隂連雲夢霜
初冷霧接巴陵日未高赤壁爭雄蘇子賦汨羅遺
怨屈原騷烟消燃竹聞漁唱衮衮悲風起怒濤雲
間陸萬䆋
空江烟霧曉微茫潮落沙寒洲渚長颿拂曙光開
夢澤鴈將秋色渡瀟湘荻花團露輕盈雪楓葉迎
霞遠近霜倚棹令人添遠思漁歌欸乃起滄浪錫
山曹恕
七澤蒼茫曙色微眼中風景尚依稀疎林半隠黃
陵廟凉霧初消赤壁磯波動蒹葭涵日出沙喧鴻
鴈帶霜飛令人却憶曾遊處濯足中流放櫂歸勾
吳偶武孟
露凉風細日初紅潮引巫山(一作門)與海通數幅蒲
帆烟樹裏幾家茒屋水村中翩翩沙鴈悠悠景隠
隠淮山淡淡空歇塜原祠朝欲見斷雲衰草自西
東聽玉張巔
曉來潮落雨痕收曙色初分促去舟巫峽空濛山
隠隠楚江迢遞水悠悠蒲帆帶露翻蒼暝楓葉籠
霞皎素秋今日披圖見佳趣令人猶憶少年遊石
湖莫敏
曨曨曙光啓渺渺楓江白天空爽氣清露滴千峰
碧微茫雲夢渚迢遞潯陽宅五柳高且疎凉風亦
蕭瑟河漢縱復横分明見秋色翩然鶴夢醒孤舟
正攜客河南高遜志
陳君永之有宋燕龍圖山水卷元季國初諸人詩
蓋其大父孟敷所藏間為人持去莫知所之其父
良紹不勝惋惜終良紹之世不能得錫山華祖芳
偶購得之曰此陳氏故物也吾何可私持歸永之
永之如獲拱壁出示於予且道其故於戲合浦還
珠魯國獲弓其為喜幸之甚矣未若此卷之尤為
喜幸也蓋珠也弓也特奇物而已此卷既為奇物
又其父祖所寳諸賢之作而多美陳氏家世之懿
由此觀之不猶愈於珠弓之獲也乎宜永之求志
其得失之自以示夫子孫當什襲焉龍圖姓燕名
肅字穆之陽翟人善山水師王維李成獨不設色
嘗侍書燕王府以禮部尚書致仕又嘗為龍圖閣
直學士故人稱為燕龍圖云成化六年歲次庚寅
中秋日東原杜瓊書
五更人語覺潮生估客帆檣候曉行樹色未分雲
夢澤鷄聲已動漢陽城天空畫角吹霜盡月落銀
河入斗横欲問楚南千古事至今江水為誰清吳
郡陳寬
南浦青霜覆荻花颺帆一半去長沙鳳皇山近猿
聲急鸚鵡洲寒月影斜白髮此時傷九辯翠眉何
處泣重華天明莫上江樓望滿地西風正憶家彭
城劉珏
楚江秋曉三首題陳味芝所藏燕龍圖畫卷後
天連湘漢水悠悠水色微茫接素秋殘月已沉三
國恨亂雲初散九疑愁南方流落身將老西候蕭
條客倦游欲采蘋花悵無伴美人迢遞隔滄洲
葭菼蒼蒼白露晞蕭條江色帶微暉平沙鴈逐寒
潮起野樹雅隨亂葉飛漸見九溪如練淨誰憐三
戶似星稀不堪昨夜南遊客愁向西風憶授衣
夢回江上算秋程水影迢迢積漸明落木西風連
鄂渚亂山高浪隠湓城鐘邊野寺經僧起霜裏孤
帆估客行往事獨悲前席誤不從賈誼問蒼生吳
興沈周寫
外錄
書畫舫云王維顒氏藏燕肅楚江秋曉圖米友仁
苕溪春曉圖清逸兩絶題詠並佳為之鑒定入錄
維顒號杏圃精於醫高士光菴族屬其孫禄之吏
部諱榖祥則先叔祖誠之憲副諱意同年進士也
禄之殁書畫多為人持去亦可歎也夫肅又有牛
頭山望圖
東坡題䟦云畫以人物為神花竹禽鳥為妙宫室
器用為巧山水以清雄奇富變態無窮為難燕公
之筆渾然天成燦然日新已離畫工之度數而得
詩人之清麗也
燕龍圖江山雪霽圖卷(絹本高二尺長五尺餘淡著色青嶂嶙峋臺觀縹緲旅店)
(漁舟參差位置右角蹇驢數騎遠渡重關寒色逼人雪霽佳境宛在心目)
徐熙
徐熙梅花圖卷(絹本高不盈咫長尺有半漬墨梅花一枝古致絶俗)
䟦徐熙所畫梅花卷後
梅之為花雖與草木同類然孤高清遠之撡雅淡
幽閒之姿迥然與羣類殊故當春日載陽生意敷
暢含芳毓秀之屬靡不舒揚華彩獻其翹英梅獨
退然自守不肯詭隨迨夫冰霜凝固天地肅殺梅
於此時玉肌素質娟娟若飛瓊仙子下瑶臺而降
貝闕也是以宋廣平著之於賦林和靖表之於詩
范石湖品之於譜晁無咎楊補之形之於畫諸公
者皆昔稱高世之士其於梅有取焉豈非以其不
與衆芳爭妍類君子之處浮世而不羣凌歲寒而
獨發者類君子之臨大節而不變歟吳門李孟莊
氏愛梅居鄉里時嘗手植之僑居京師處隘巷中
無隙地可為栽梅之所乃得徐君之所畫古梅每
一觀之又若空窗夜寒而聽翠禽之亂啼也心甚
樂焉請余為題識之余家吳山西塢遶舍有梅數
十百株自我不見今三年餘矣因孟莊之請而動
余之越吟焉他日與孟莊獲締東歸期相見於荒
山雪月之濱效昔人話巴山夜雨尚當為孟莊賦
之青城王汝玉
盈盈萬玉繞枝間不帶春風桃李顔又得昔人遺
墨在真如合浦見珠還右宋人徐熙所作梅花
圖名畫也為吳中李氏故物遺失既久而李氏之
孫思式復求得之為賦一絶因識臨川王祐書
右墨梅卷吳李方思式家藏者也蓋自思式迺祖
孟莊始有之中為里無頼子竊去歷歲月且久至
是思式理於官而復得之閒持以求予題卷有金
陵徐氏印識青城王先生䟦語以為徐熙之筆今
觀其筆意乃大似楊補之然亦不必泥此蓋思式
所重在乃祖之手澤耳夫其於一墨梅卷且然况
大此者乎予於是有所取焉時成化紀元之五年
春三月望天全翁有貞識
推篷一幅寫南枝不似徐熙似補之白璧久亡嗟
往事青氊終復頼佳兒冰姿雪骨當年迹玉珮瓊
琚上客詞老眼摩挲增感慨平泉花木廢多時
李方思式為邑庠生時復其先世失去梅畫一卷
士林嘉之多為題詠思式閒持過余亦求一言且
又言其復還先世故物非一信如是是可嘉也故
為題之成化己丑孟夏朔旦退翁書於蔗境園之
晚香亭
宋畫苑寫生之妙為金陵徐熙想象遣筆寓志意
於態度精藝入神而高韻夭放卓然以貞固歲寒
自許則於梅發之通四時朝暮隂晴之景於尺素
盈虚消息變幻往來於俄頃間垂數百年而好事
珍襲者去而復返不失其舊則思欲制鍊形魄後
天而終以盡反復無窮之世變亦猶此之堅忍乎
霜雪冰冱易歲而不易其操者屈子頌橘為伯彝
志寓或有在哉崑山沈魯䟦
不見當時萼綠仙江湖流落向誰邊何郎别思應
無限逋老重逢又幾年招得香魂歸故國不教舊
主失青氊夜來紙帳渾無夢月白風清自在眠長
洲沈貞吉
雪榦霜葩筆底傳謫仙風韻儗逋仙非關銕石心
腸在安得家藏二百年琴川錢昌
不見徐熙筆底華又移清影到窗紗羅浮山下當
年月還落江南李氏家陳蒙
徐熙畫苑英今古稱神妙幻出歲寒花冰輪炯然
照紛紛鼔芳風吹散滿晴昊瑶臺萬玉妃羽衣舞
顛倒展卷思昔年流落鶴空弔大弓忽還魯完璧
復還趙清白永傳芳雷琴寫孤調崑山張穆
隴頭無信凍雲低悵望徐熙路轉迷風送寒香滿
詩屋不須攜杖六橋西崑山李鼎
外錄
談藝云畫花趙昌意在似徐熙意不在似非高於
畫者不能以似與不似第其高下蓋意不在似者
太史公之於文杜工部之於詩是也
徐熙秋色圖(絹本中挂幅著色墨漬一石石背秋葉一叢莖葉紅黃相襯粉蝶栩栩其右)
(欵書)治平元年徐熙筆(書圖左)
徐熙浣花醉歸圖
外錄
書畫舫云徐熙浣花醉歸圖舊在夏文振氏見圖
繪寳鑑可考
徐熙躑躅海棠圖
外錄
書畫舫云花鳥以徐熙為神黃筌為妙宣和帝次
之趙昌為品之下熙畫世不多有余向見其躑躅
海棠一軸宣和祕府故物足稱神品追憶萬歷乙
巳冬日有客以佑陵梅花鸜鵒求售上有御題璽
記筆法痛快神彩如生定在黃徐堂廡間也
筆談云國初江南布衣徐熙偽蜀翰林待詔黃筌
皆以善畫著名尤長於畫花竹蜀平黃筌并子居
寀居寶弟維亮皆隸翰林圖畫院擅名一時其後
江南平徐熙至京師送圖畫院品其畫格諸黃畫
花妙在賦色用筆極精細殆不見墨蹟但以輕色
染成謂之寫生徐熙以墨筆畫之殊草草略施丹
粉而已神氣迥出别有生動之意筌惡其軋己言
其粗惡不入格罷之熙之子乃效諸黃之格更不
用墨筆直以粉色圖之謂之没骨圖尤工與諸黃
不相下筌等不復能瑕疵遂得齒院品然其氣韻
皆不及熙遠甚
徐處士碧檻蜀葵圖(一名就日圖)
外錄
鐡圍山叢談云王晉卿家舊寳徐處士碧檻蜀葵
圖但二幅晉卿每歎闕其半惜不滿也徽廟默然
一旦訪得之乃從晉卿借半圖晉卿惟命但謂端
邸愛而欲得其祕爾徽廟始命匠者褾軸成全圖
乃招晉卿共觀視之因卷以贈晉卿一時盛傳人
已&KR0719;異厥後禁中謂之就日圖者是已太上天縱
雅尚已著龍潛之時也及即大位於是酷意訪求
天下法書圖畫自崇寧始命宋喬年掌御前書畫
迨喬年後罷去而繼以米芾輩殆至末年尚方所
藏率舉千計實熙朝之盛事也吾以宣和歲己邜
嘗得見其目若唐人用硬黃臨二王帖至三千八
百餘幅顔魯公墨蹟至八百餘幅大凡歐虞禇薛
及唐名臣李太白白樂天等書字不可勝會獨兩
晉人則有數矣至二王破羌洛神諸帖其奇絶蓋
亦為多焉
米氏畫史云徐熙大小折枝吾家亦有士人家往
往見之翎毛之倫非雅翫故不錄桃一大枝謂之
滿堂春色在余家余相國寺中八金得紙桃兩枝
綠葉蟲透背二葉著桃上二桃突兀高出紙素徐
熙真筆也
又云蘇汶有江南暝禽圖徐熙一酸榴余有丁晉
公所收甜榴滕中孚有徐熙對花果子四軸石揚
休有吾家唐畫韋侯故事六横幅山水人物車馬
備具後人題作張萱易李邕帖衆物之一也并熙
牡丹海棠兩幅徐熙風牡丹圖葉幾千餘片花只
三朵一花在正面一在右一在衆枝亂葉之背石
竅圓潤上有一猫兒余惡畫猫欲剪去
蔡襄
蔡君謨荔枝圖卷(絹本著色畫前有復古殿寳後有紹興御書之印復古殿寶凡四印)
(舊作高宗畫今依書畫舫歸君謨)
閩南産佳實名為丹荔枝品題冠諸果風味甘如
飴曾買貴妃笑亦辱君謨知高宗寫此圖六種顔
色奇移兹工巧心治國諒無虧鼎湖龍去遠展卷
令人悲守約劉偘
河洛腥羶委(闕)兩宫曾獻荔枝無如何王室方
多故猶有閒情寫此圖訥齋李旻
旌旗南渡土崩秋恢復中原尚可謀何事閒來寫
丹荔恬然忘却戴天讎右宋高宗繪荔枝圖一
幅吾友於以誠之所藏者而求題於余按本紀徽
欽鑾輿播遷擁廹而北天下土崩瓦裂腥羶河北
甚可哀憐高宗南渡僅能中興然無撥亂之才奪
於奸檜之和議由是偷安江左乾綱不振功垂成
而復墮宴安之際不鑒覆轍猶圖口腹之奉以自
玩而忘不共戴天之讎何其心哉何其心哉正統
四年春二月上吉甲午鄉貢進士襄陽經衛檇李王
逵識
上皇西幸劍門時遠憶涪州貢荔枝今日思陵圖
畫裏兩宫甘旨不勝悲
畫卷深宫寫荔枝建炎天步屬艱危江南風味稱
竒甚莫遣當年北(闕)知
五國城頭歸夢遲炎風閩海駐旌旗閒將荔子勞
宸翰知是天機出孝思詩貴涵蓄無淺露刻削
之陋曩予嘗作宋思陵荔枝二絶句亦微刺之甫
脫藁未入卷而見者遂藉為張本極意詆訾不少
恕非詩教矣予欲得藁毁之弗及尚與畫同藏于
於松巖所餘二十載空前紙待予書欲却之則似
乎靳應其求則貳過焉為補二十八字微與之諱
併書之後紙天順三年龍集己邜仲秋朔吉苹川
周鼎客石湖陳忍齋所
治平二年二月歐陽文忠公與蔡忠惠公手簡
修啓遂爾大暄不審氣體何似承已對謝應已漸
治裝無由詣前日劇瞻企荔枝圖已令崔慤𫝊寫
自是一段佳事碑文好者前已倒篋今又於揀退
中得此數十本勒李敭送上因出過門為幸不宣
修頓首君謨端明侍郎二十六日嘉靖改元中
秋日錄
右宋端明殿學士蔡君謨畫荔枝一卷詳觀筆墨
精謹絹素縝密乃其進呈譜圖也蓋君謨工於書
畫頗自惜不妄為人作見歐陽公墓誌然奏技人
主之前未有不殫竭生平造詣者今此卷行筆清
勁傅色濃古既非庸史可及而泥金小楷標題(起龍)
(芽訖蜜荔枝)次第悉與譜合其出君謨之手益無疑耳
但遭靖康兵火得不化為烏有先生足稱幸甚似
難免乎前後之殘闕矣厥後紹興南渡人主重修
宣和故事潛命搜訪圖書一時斷縑殘墨咸蒙收
錄由是君謨荔枝六種復為天府珍奇嗚呼盛哉
奈何守約諸公漫不加考因見紹興御書等印遂
題為思陵所作例不滿焉此類認陶作阮得無為
有識者所嗤乎是以丑雖不敏直攄鄙見如右定
為君謨眞蹟縱未敢曰破千古之疑沾沾自喜較
之買王得羊不失所望差堪軒軒豪舉也庚戌開
歲三日眞賞齋凍筆謹䟦清河張丑青父審定眞
蹟祕玩
外錄
書畫舫云蔡君謨荔枝圖卷在予家止存六段刷
色鮮麗筆意高古第以糜爛細故易去令人想念
無已在昔米南宫於趙叔盎家張璪松石猶且著
之畫史蓋不聞以破糜棄也則丑有愧前人多矣
又云宋名臣中如王曾杜祁公等退食之暇並游
情翰墨書畫皆合格惜少傳耳
崔白
崔子西林塘刷羽圖(絹本著色樹石芙蓉水邊立一鵝軒起翹頸儼然生動)
雨後菰蒲翠色分水邊舒雁已離羣杜陵對酒吟
詩愛更憶山隂王右軍靜學題(一見零冊與此少異)
崔藝學桃澗雛黃圖
善聲而不知轉未可謂善歌也善繪而不善染未
可謂善畫也是作桃紅覆澗水羣雛啄宿其間笋
芽迸出樹根游蜂撲花不定神彩煥發氣韻生動
最得傅染之妙固趙昌流輩歟昌之每當晨露繞
欄諦玩掌中調色上素自號寫生驗之以手捫摸
不為朱色所隠若蘭亭所蓄又非濠梁崔藝學莫
工此也總之如善歌者浮其轉法矣謂昌之可謂
子西亦可砢玉題
吳元瑜
吳公器瑶池圖卷
外錄
雲烟過眼續集云吳元瑜瑤池圖二卷一作王母
冠玉冠乘金車駕二龍前後女從各執旄節導引
攀龍撫鸞者亦二髽髻女童甚奇卷尾作大池即
瑤池也一作穆王坐金殿據金椅而王母與一峩
冠婦人鼎峙而坐彼云右坐者上元夫人也畫極
精緻而有院體前後政和七印佑陵題宣和畫譜
云三卷今止二卷
文同
文與可晚靄横看圖卷
文同晚靄横看(宋思陵御題)
吳君會示文湖州晚靄横看觀之歎息彌日瀟洒
大似王摩詰而工夫不减關仝東坡先生稱與可
下筆能兼衆妙而不言其善山水豈東坡亦未嘗
見耶此畫初入手心欲留玩數月乃歸之會予遠
竄宜州亟遺光山之僕自此往來予夢寐中耳山
谷老人題(其後尚有都穆一䟦逸去不存詞載文䟦中)
外錄
書畫舫云石室先生絹本晚靄横看前後樹石屋
宇人物皆佳左方有涪翁題䟦原係高頭闊幅思
陵改裝行卷清真奇絶秀潤超羣細玩書畫並佳
遠勝李貞伯藏與可水墨此君圖也第李卷備有
坡翁律詩題識元人李衎以下十䟦此又文畫蘇
詩同為卷軸者也第蘇詩頗有殘缺不得稱為完
璧惜哉
珊瑚網云壬戌之秋程季白飛霞舫成招李君實
及珂雪與予集舫中看新得漢玉圖書約三百方
因示文同畫卷曰晚靄横看君實題其後用東坡
思無邪齋章鈐記余共珂雪各印諸玉作譜婁東
朱錦春撥阮奪落葉響吾輩無暇聽也歸而思此
圖樹瘦於竹艇小於葉遥山遠水層出林端暮烟
凝靄掩映亭閣畫中人應爾横看無盡意躍躍焉
東坡嘗稱與可下筆兼衆妙而不言其善山水乃
山谷於吳君惠處見文湖州晚靄横卷兼有王摩
詰關仝筆力世僅以洋州竹一𣲖稱之何足以盡
石室又與可至天彭舘徐氏園杯酒譚笑中肆筆
成焦夫子像於亭壁曲盡寒酸態度焦蓋博學導
後進貌陋且怪性率不自餙者元豐壬戌郡守聶
子固徙其壁於郡圃凝翠亭今有石刻在是與可
又善人物也故坡公謂與可詩文不能盡溢而為
書變而為畫畫皆詩之餘乎詎意此卷至崇禎初
歸留都一大老後共徽廟竹禽卷殉葬斯刦一遭
真珠沉滄海矣可勝憾憾後聞不果殉今在譚埽
菴處
文湖州竹枝圖卷
若人今已無此竹寧復有那將春蚓筆畫作風中
柳君看斷崖上瘦節蛟蛇走何時此霜竿復入江
湖手東坡居士題
延祐乙未秋九月十有八日薊丘李衎觀於毗陵
趙東皋之書隠謹題
翰墨真儒者事畫(闕)如山未知判取詩書萬卷來
看風霜一枝
此老墨君三昧雲山發興清奇我在蓬萊書府曾
看晚靄横披余曩客京師獲觀文湖州晚靄横
披圖山谷題識其後真絶品也文湖州平日丹青
之妙不止墨竹故因及之鄧文原
石室先生墨竹之妙與雪堂先生之書同有鍾王
妙趣此卷為郭君天錫所藏文畫蘇書紙蠧而墨
色如新題識俱有徵得一展玩何其幸哉會稽王
艮江夏費雄天台柯九思京兆杜本同觀(本書隸古)
臨行話與崔公度到了神交蘇子瞻却是主林神
不管黯隨凉月墮虚簷高郵龔璛為郭天錫題
當今好事家多藏文竹觀者每以東坡題識定真
偽此卷字畫兩優為真無疑汾石巖民瞻
至治元年冬十二月七日與仁卿來訪天錫得觀
石室先生墨君真蹟薊丘李士行書
僕平生篤好文筆所至即求披玩所見不啻數百
卷真者僅十餘耳其真偽可望而知之文蘇同時
德業相望墨竹之法親授彭城故湖州之作多雪
堂所題若必東坡題識而定真偽則膠柱鼔瑟之
論也此卷文畫蘇題俱成全美余舊嘗見之每往
來胸中未忘今復於益清亭中披閱令人不忍釋
手故為之識同觀者倪元鎮至正二年七月十九
日丹丘柯九思書
至正六年十二月廿日觀於益清亭趙雍
東坡之文如長江大河與可之竹若飛龍舞鳳觀
此卷可謂一舉兩得矣三寶柱&KR0034;題
清貧太守石室翁渭川千畮藏胸中理閒䑛筆盤
薄臝兔走鶻落無留蹤雨梢晴葉各殊態揮灑位
置分纖穠鍾峰隠居撥鐙法氣韻生動將無同墨
君一派來自東韈材當萃彭城公平生知己最親
厚走書調笑言舂容陳州官舍示長舌翛然化去
當元豐嗚呼二老不復作空瞻遺墨翔鸞龍汝陽
袁華
與可竹圖
(欵書)錦江道人文同為雪岸先生作
文湖州盤谷圖卷(紙本水墨高八寸長八尺餘前有宋人書盤谷序文不錄)
文湖州以寫竹名天下而山水人物世固未之覩
甲寅之秋夏叔宜兄弟出其所作盤谷圖相示曰
此蓋湖州得意時筆也予為之把玩不釋手蓋湖
州胸次之高足以冠絶天下翰墨之妙足以追配
古人去之四百餘年覽此一圖尚足使人油然感
動如李愿初入盤谷韓昌黎與酒作歌時也此圖
乃袁文清公家舊物鑒定眞蹟無疑九靈山人書
於囂囂亭
東坡先生嘗言唐無文章惟韓昌黎送李愿歸盤
谷序一篇而已又稱其友文與可之畫與詩楚詞
草書為四絶謂其友云世無知我者惟蘇子瞻一
見識吾妙處今觀夏叔宜兄弟所藏與可畫盤谷
圖山水人物林木風致灑落筆意高古眞足以追
配昌黎文章之妙使當時坡翁見之必加歎賞無
疑也然此圖既經清容公鑒定而復為夏氏奇玩
則後世之坡翁亦豈無人哉慈溪桂同德䟦
右文與可畫盤谷叙圖人物山水高古秀潤絶類
李伯時伯時以山水人物與可以畫竹同出一時
各以所長著稱東坡謂與可畫竹前無古人而不
言其他畫故世未有知其能畫山水人物者惟宣
和畫譜言與可或喜作古槎老枿淡墨一掃雖丹
青家極毫楮之妙形容不能及而近時孫大雅記
吳仲圭墨竹云仲圭以畫掩竹與可以竹掩畫其
言必有所自然與可畫竹之外他畫絶不傳聞宜
興吳氏有所藏晚靄横看甚妙先友沈周先生嘗
見之為余言其行筆絶似許道寧按道寧宋初人
張士遜詩所為李成謝世范寬死惟有長安許道
寧者是也然評者謂道寧之筆頗涉畦徑所謂作
家畫也而與可簡易率略高出塵表獨優于士氣
此卷作家士氣咸備要非此老不能作也嘉靖甲
辰秋八月二日長洲文徵明䟦
石室先生折竹圖(小幀)
外錄
書畫舫云古今墨竹以石室先生為最而東坡澹
游鷗波黃鶴次之石室妙跡稀如星鳳僅於先友
處獲觀折竹小幀眞是無上神品其鷗波黃鶴者
余家各有一本所謂秀石風篁圖純倣錐畫沙作
石金錯刀作竹逸趣翩翩無愧似舅之目而鷗波
小竹石圖備極石如飛白木如籀寫竹還從八法
求之妙筆力扛鼎尤足為此君傳神下視梅花庵
主五雲閣吏眞培塿耳(墨竹自七子外劉涇張鎡李衎田衍郭畀李倜顧安)
(張遜宋克張紳王紱夏㫤皆能品)
又文與可墨竹辭云余幼好此墨戲兮冀遇洋州
之色絲捧觀折竹於先友兮筆法蒼然以多姿是
宜帖服乎蘇子兮畢世心慕而手追遐稽晚靄横
披兮堪與盤谷袖卷相驅馳何如兹圖之得所兮
曾伴海嶽居漣漪恨不據舷請易兮實坐貧窘無
高貲援毫寫夫仳離兮心忡忡焉久不彝
文與可倒垂竹圖
外錄
書畫舫云洋州絹本倒垂竹巨幅按款作於熙寧
二年本身上有子山伯幾等三詩神彩煥發足稱
神品
又云與可墨竹妙絶古無其人後惟補之叔雅畫
梅子固所南蘭蕙水仙差堪繼響此外如日觀葡
萄世人以得草書法稱之然鄙性絶不喜也
郭熙
郭熙春山對酌圖
何處春山聳翠寒洒然林下見衣冠高情此日難
為别且盡壺觴物外歡雲隠信筆題
二老相忘共一家笑談酬酢總堪誇獨憐雲白山
深處極目枝頭不見花北山錢復
雲白山青風日柔有人同在此林丘一樽細酌東
風裏解折山花當酒籌谷西
郭河陽夏山行旅圖
畫行旅者四時俱供筆端此其炎景山程耶雄偉
清潤妙絶如許余每懸齋壁森然若在長林豐草
中與策蹇停驂者相周旋焉熙嘗言畫山水數百
里間必有精神聚處乃足畫散地不足畫也誠然
哉玉水子
郭熙溪山行旅圖
外錄
書畫舫云郭熙畫法源出李成而能自出新規晚
歲尤號超軼其溪山行旅圖眞本元初蘭坡趙都
承故物今在檇李項氏秀勁可愛
郭河陽秋晚殘霞圖
外錄
書畫舫云茂實府君收得郭熙秋晚殘霞一軸筆
法與項氏溪山行旅一類即雲烟過眼錄中尤氏
所藏舊本旋為好事者餅金購去矣
郭熙長江萬里圖
外錄
書畫舫云郭熙長江萬里圖在吳氏筆意清峭名
蹟也又見一圖在李氏亦為宋祕書省故物
郭河陽山水
郭熙元豐末為顯聖寺悟道者作十二幅大屏高
二丈餘山重水複不以雲物映帶筆意不乏余嘗
招子瞻兄弟共觀之子由歎息終日以為郭熙因
為蘇才翁家摹六幅李成驟雨從此筆力大進觀
此圖乃是老年所作可貴也元符三年九月丁亥
觀於青神蘇漢侯所山谷題
外錄
藝苑巵言云語曰畫石如飛白木如籀又云畫竹
榦如篆枝如草葉如眞節如隸郭熙唐棣之樹文
與可之竹温日觀之葡萄皆自草法中得來此畫
與書通者也至於書體篆隸如鵠頭虎爪倒薤偃
波龍鳳麟龜魚蟲雲鳥鵲鵠牛鼠猴鷄犬兔科斗
之屬法如錐畫沙印印泥折釵股屋漏痕高峰墜
石百歲枯藤驚蛇入草比擬如龍跳虎卧戱海游
天美女仙人霞收月上及覽韓退之送高閑上人
序李陽冰上李大夫書則書尤與畫通者也
書畫舫云郭熙山水其寫草樹妙絶千古固宜大
名垂宇宙第石脉自成一家非其至者黃子久以
畫石如雲取之溺愛甚矣
郭熙秋山平遠圖(潞公為䟦尾)
外錄
東坡集云玉堂晝掩春日閒中有郭熙畫春山鳴
鳩乳燕初睡起白波青嶂非人間離離短幅開平
遠漠漠疎林寄秋晚恰似江南送客時中流回首
望雲巘伊川佚老鬢如霜卧看秋山思洛陽為君
紙尾作行草炯如嵩洛浮秋光我從公游如一日
不覺青山映黃髮為畫龍門八節灘待向伊川買
泉石
郭熙長谷盤車圖
外錄
書畫舫云郭熙長谷盤車圖直幅絹本水墨極精
或謂李咸熙筆非也
郭河陽溪山秋霽圖卷(絹本高六寸餘長五尺八寸淡設色)
右郭熙溪山秋霽圖乃眞筆也原有倪雲林籖題
并柯九思印章今籖題已失而柯印猶存蓋倪柯
二君所藏也舊在予友杜君處嘗求先太史題而
未果今二十年矣其子于始持來求䟦按熙之出
稍後於營丘故當時以李成郭熙並稱則固已崇
重之矣當時山谷詩云玉堂坐對郭熙畫發興已
在青林端又云郭熙官畫但荒遠短渚曲折開秋
晚而石田先生論營丘云丹青隠墨墨隠水其妙
貴淡不貴濃今觀此圖脫去筆墨畦徑而專趨於
平淡古雅雖層巒疊嶂縈灘曲瀨略無㾗跡信乎
非熙不能而眞足為營丘之亞也萬歷己邜秋九
月三日茂苑文嘉
李成郭熙並宋名手一時畫院諸人爭效其法遂
往往魚目混淆大抵二君能以丹青水墨合為一
體不稍露㾗跡信乎繪家三昧也此圖為溪山秋
霽長巖曲嶺遠樹平蕪與浮嵐暮靄相映森沈茂
潤無纖微不愜以此視營丘眞當並驅爭先矣太
原王穉登書
予友莫廷韓嗜畫畫亦逼眞子久此卷蓋其所藏
以為珍賞甲科後歸潘光禄流傳入余手每一展
之不勝人琴之歎萬歷己亥首夏三日董其昌
是日前一宿夢廷韓及曉起題
河陽繪事妙絶寰中四百年來眞蹟頗少予生所
見亦不數數此卷精美入神緜密秀潤殆非遠與
松年和之輩所能彷彿而况其他乎觀者寶之丙
申孟夏望後三日蜀陳盟書於眞州旅舍
外錄
書畫舫云陸生攜示郭熙溪山秋霽畫卷綃本水
墨極佳後有文嘉王穉登董其昌三䟦乃莫雲卿
故物也
郭河陽移居圖(絹本長挂幅淡色複嶂連岡林木交映山麓樓閣盤囷行人踵接人十二)
(鶴二馬一犬一筆意蒼古絶去谿徑)
宋迪
宋復古鞏洛小景圖卷(思陵題簽已泯)
宋復古用墨復摩詰之祕此卷曾入宋内府印欵
俱有左驗彦廉寶藏之齊郡張紳題
宋迪字復古洛陽人由進士為郎善山水松石此
卷林徑深窈烟嵐開合蓋即鞏洛之景而模寫也
曾入紹興内府故思陵題識尚存世傳宣和所藏
未免白玉微瑕非若紹興皆極精選復有劉宸妃
奉華寳藏之印又神品上上今圖後有奉華瑶暉
堂印信為真玩也彦廉其保諸汝陽袁華書於陳
氏之春草軒
雲烟淡客與岡嶺岌奔騰脩塗繞巴蛇歸人如凍
蠅宋侯天機深游戲精藝能風流各異代卧遊聊
曲肱倪瓚
落日下嵐嶺行人逢已稀隔烟望田舍應未掩荆
扉鳥亂夕林暗草多秋徑微家人知候我賣畚郭
中歸渤海高啓
一望秋風似春路迷入谷無因斜陽欲雨未雨别
嶺歸人幾人鐘斷鳥沉僧塢吹殘鷄唱樵隣峰迴
忽見月出稚子相迎磵濱蜀郡王彝
深谷含夕暉居人入林迥澗底采芝還臨流見笻
影松鶴已先歸蘿扉已微暝張適
青山鞏洛舊林園彷彿生平古意存雨外人歸秋
葉浦烟中鳥下夕陽村昔年題字宸光合今日披
圖野興繁風景西湖仍不異惟餘故老說中原吳
郡謝徽
山村晚色秋離離蕭條郭西初出時烟嵐莾蒼家
住遠道路詰曲人歸遲重擔緣峻氣促息薄袂迎
寒嵐倒吹隣樵偶值得相問到門此夜如何其蘇
人王行
曾入思陵内府藏瑶琨緗軸舊裝潢山頭怪石如
蹲虎谿上行人似散羊鶴谷逶迤迷短草鯨波起
伏見層岡至今玉璽分明在猶帶宣和雨露香東
海釣鰲客陶振
復古運筆高妙筆墨清潤大抵多師法李成議者
謂山之體貌古今第一則復古之高妙有自來矣
袁子榮先生精於鑒畫以有奉華堂印知為思陵
所藏時劉夫人侍高宗掌内翰文字居奉華堂故
以其印識之後為陳氏彦廉所得自季迪諸公題
識以來又幾十年矣先觀復古之畫復觀諸公之
作恍然置我於林壑窈冥間與行旅相逐歸途也
品在神妙不亦宜乎致翰林國史修撰事承務郎
東吳張洪識
宋員外瀟湘八景圖卷
外錄
書畫舫云宋迪山水長於平遠近世好事家收其
瀟湘八景一卷秀雅清潤冠絶一時每幅有印文
曰雲谷寓物雍熙寺僧所藏眞跡也迪以進士擢
第善畫林木極得李成遺法運思高古筆墨神奇
迪兄道尤精山水閒澹簡遠取重一時但傳世不
多耳迪又有萬松圖崇山茂林圖
筆談云度支員外郎宋迪工畫尤善為平遠山水
其得意者有平沙落鴈遠浦歸帆山市晴嵐江天
暮雪洞庭秋月瀟湘夜雨烟寺晚鐘漁村落照謂
之八景好事者多傳之往歲小窰村陳用之善畫
迪見其畫山水謂用之曰汝畫信工但少天趣用
之深服其言曰常患其不及古人者正在於此迪
曰此不難耳汝先當求一敗墻張絹素訖倚之敗
墻之上朝夕觀之觀之既久隔素見敗墻之上高
平曲折皆成山水之象心存目想高者為山下者
為水坎者為谷缺者為澗顯者為近晦者為遠神
領意造恍然見有人禽草木飛動往來之象了然
在目則隨意命墨默以神會自然境皆天就不類
人為是謂活筆用之自此畫格進
復古秋山對月圖卷
天□□兮月朤朤山&KR0008;&KR0008;兮水㵘㵘木森森兮竹
□□勢□□兮墨鱻鱻滎陽鄭采題
外錄
書畫舫云宋迪秋山對月圖卷是周草窗藏本後
有元人鄭采題語甚奇走筆錄之
又三五七言次李謫仙韻題宋復古秋山對月圖
後云宋才清迪德明思超雲物外筆落鬼神驚秋
山舊跡令人賞對月風流萬古情
書畫彙考卷四十一
