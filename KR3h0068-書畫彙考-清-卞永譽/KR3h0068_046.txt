書畫彙考卷四十六
刑部左侍郎卞永譽撰
畫十六
元
趙孟頫
趙子昂林山小隐圖卷(絹夲著色)
(款書)大德八年十二月廿日子昂(有吴郡徐霖子仁林山小隐叙不錄)
苕水秋風動白蘋青錢學士玉為人山林物外别
成趣造化手中殊有神寒具漫傳誰點染京華高
臥不埃塵馮君韞匵長懷寶莫負當時此寫真
宗道得此圖因以自號其向歸可知矣余賞之不
足附記一律所幸亦同作卷中人耳癸亥重九吴
郡祝允明志
蘇子愛竒石雪浪號齋居米氏寶晉墨標榜亦復
如瞻兹小隐圖按境結林廬於焉寓祖述雅致私
契余因名實豈戾匪云賦子虚溪山在屋上流水
走階渠衆鳥鳴樹顛亦可觀跳魚耕釣托遠心城
市即村墟知子日無事垂簾惟讀書長洲沈周
展圖忽有契歎物留待人金陵山水處松雪與傳
神子非滑稽口金門為弄臣亦非南昌尉忤世跡
埋堙但甘布衣老供税作齋民白雲自怡悦暇則
琴尊親雖遭孔璋筆移文空爾陳嘉禾吕㦂
松雪此圖全法董北苑大著色於絹素上溪山重
疊魚舍秧畦不異武陵風景真肥遯之區恍然如
隔世也世賢子
趙承旨玄真觀圖并題(絹本重青綠山水掛幅)
對此山水詠使人塵慮銷况兹構真舘燕坐遠煩囂青
林蔭石牖素雲冠山椒松風和澗泉雜珮笙瓊瑶焚香
玉女降長齋百靈朝僊道本不遠清都亦非遥自嘆衰
耆年頗費猿鶴招安得生羽翰從子以消搖子昂
玉堂圖就幾經年祕錄清修不卧氊心想遠期三
島客夢魂不到九重天消搖風月山中事放浪形
骸物外仙誰信長生真有訣豈知林下可通玄南
屏山人彝簡
華髮驚心慕引年久捐燈火伴吟氊迂疎願棄人
間事放浪難拘甕裡天丹濟有時飛姹女酒酣長日
夢游僊從今已謝吞腥客祗就洪崖訪太玄關繡
天慶重歸白髮年儒冠便脱卷吟氊蒼龍復佩遊
三島玄鶴還期朝九天靈運誰云先作佛稚川自
信後來仙逍遙今出塵寰外應笑揚雄尚草玄京
兆宇文公諒
樂道幽人已有年蒲團應勝紫茸氊階前影轉花
當檻松外聲高鶴在天杯酒久疎名利客經書惟
考古今仙居㕓亦棄林泉趣何日相依細論玄碧
虚道人盛昌
月林棲遯樂餘年芳草綠苔為坐氊擬駕雲駢遊
碧落還陪羽客聽鈞天興隨緱氏山頭鶴夢入邯
鄲枕上仙從此超然埃壒表好尋真侣覆玄玄盧
充&KR1846;
趙子昂玄真圖不流外郡余慕之久觀在玲瓏山
去郭北一十八里相傳其山産玉怪石萬數旅乎
如林孤峰拔秀繚繞雲巒中多洞壑懸崖崖上有
沈休文書洞天福地四字後為取石者鑿損舊有
雨花菴玄真觀長夀塢韵石書院巔有漏月峰子
昂築一精舍於其旁供養中峰大師每顧大師必
小憩玄玄堂故得子昂遺蹟甚富飛甍華屋鐘鼓
相聞迄今並廢按觀建自吴越王世出得道真人
號玄玄子者諱龍字雲卿乃妙應淵德慈濟元君
之裔子昂族叔也能詩好道中年棄家入山集道
藏得黃白異術善呼喚風雨而武宗屢聘不就遂
採藥海上不知所終至元間谷翁真人從天台忽
遇師於山隂道上叩玄乞道默無片言惟授丹一
粒而去故谷翁亦得蟬脱云此圖向鎮藏觀中後
為冰壺先生賺出復易數姓今得覩於幽蘭軒樹
石精雅墨妙詩清可為子昂生平得意之作也寶
諸寶諸己酉榖日弁山老人高輝志
趙文敏謝幼輿丘壑圖卷(倣趙千里著色横卷)
黃塵汚人廊廟具蕭散風流誰比數清言善畫浪
相傳遺恨千年機上女吴興姚式題
昔顧長康畫謝幼輿於巗石裏人問其故答曰幼
輿一丘一壑自謂過之故宜置此子丘壑中也觀
其清逸標致固足嘉尚然能確守臣節當時同幕
罕有及之者今松雪翁後數百載心領神會作為
此圖最是位置有方筆意竒妙使長康復生見此
必當點頭東廬王琦
一丘一壑絶塵坌坐看前山出白雲可使玉堂揮
翰手却疑大小李將軍鄧榆木之
身形似鶴鬢毶毶消得松風置一龕幸自青青好
山色無緣祗有幼輿堪虞集
論者可方庾亮何如丘壑自專甚幸嘯歌不廢風
流圖畫猶傳宋旡
右先承旨早年所作幼輿丘壑圖真蹟無疑拜觀
之餘悲喜交集不能去手無言師宜寶之雍謹書
宜著山巖謝幼輿鷗波落月夜忩虚虎頭癡絶無
人識把筆臨池每自娱倪瓚
洪武辛未夏六月十又二日三山周斌西甌趙友
士李鐸上饒梁鵠同觀於建庠之春風堂
萬歷丁未陳繼儒觀於項孟璜萬卷樓
此圖乍披之定為趙伯駒觀元人題跋知為鷗波
筆猶是吴興刻畫前人時也詩書畫家成名以後
不復模擬或見其杜機矣董其昌觀因題己酉九
月晦日
趙魏公幼輿丘壑圖并題卷(嚴氏藏)
予自少小愛畫得寸縑尺楮未嘗不命筆模寫此圖是
初傅色時所作雖筆力未至而粗有古意邇來鬚髮盡
白畫乃加進然百事皆嬾欲如昔者作一二圖亦不可
得右之要予再跋故重書以識之孟頫
右之邇來苦心學道不畜長物故此卷亦復棄置姑蘇
金實之收而藏之誠好事哉子昂
右先平章初年所作幼輿丘壑圖雍至正十四年
冬被召入京師待制集賢十六年秋航海南還十
七年春至錢唐琴川鄒伯常復以見示拜觀之餘
悲喜交集展不能去手伯常宜寶藏之三月廿五
日雍謹書
此圖乃先大父魏國公早年所作真蹟無疑至正
丁酉四月甲子拜觀於會稽之寓舍麟謹書
濁世公子何翩翩風流丘壑妙當年無端却被鄰
娃惱不廢嘯歌猶自賢
小齋松雪對青山波上閒鷗自往還文采風流今
不見空餘粉墨落人間京兆宇文公諒
伯常避難東徙家貲如山委棄不復顧戀獨珍惜
此畫不忍使失去客中時一展玩輙欣然自慰雅
好異於流俗深可敬也併書二絶於後
萬金家産不復惜特為會稽山水來行李只留松
雪畫時時展玩旅懷開
知君雅志在丘壑况復風流如謝鯤此景人間何
處有便堪避世似桃源咸亭侯風流任達其自
謂一丘一壑(疑闕)庾亮今觀趙文敏用六朝筆法作
是圖格力似弱氣韻終勝披卷之餘令人遐想缺
窬公清歌鼔琴於千載之上王阮之徒有不及者
至正辛丑三月廿有六日會稽抱遺老人楊維楨
在春夢軒試郭玘墨
趙松雪淵明歸田圖卷(青綠山水横卷)
(款書)子昂
陶令厭處貴處貧懷反開到官六十日賦辭歸去
來輕舟颺素波浦溆相沿洄微風吹襟袖飄飄若
毰毸衡宇方在瞻候門見僮孩孤松自堪撫三徑
從荒萊容膝諒已安豈受外嫌猜斯人有高蹈千
春攬芳埃允文
淵明千載人懷惟遇酒開竟辭五斗米浩然賦歸
來扁舟下七澤蕩槳聊沿洄頭上漉酒巾髩髭已
毰毸到家俱歡迎老稚雜童孩入門列罇罍相與
鋤蒿萊松雪妙點筆圖成無疑猜誰云萬古後磨
滅同塵埃趙承旨此圖設色精妙師伯駒而雜
以士氣又非止於伯駒也俞仲蔚詩亦沖遠蕭散
可愛因遂和之茂苑文嘉
陶令罷彭澤正及黃花開有酒不辭濁長歌歸去
來千載義熙波誰能溯其洄學士返(闕)天椎髮白
毰毸回首感宗周擲國一嬰孩籃轝蹇柴桑紫騮
捷蓬萊時暌迹更殊疇能不見猜惜哉丹青美托
尚隔雲埃趙吴興畫陶彭澤歸去來縱極八法
之妙不能不落豎儒吻盖以永初之不臣宋與至
元之仕(闕)趣相左耳若其風華秀潤標舉超逸虎
頭點拂雲麾烘染所謂趙郎并其情性而得之者
與彭澤人品文章真足三絶又不當以此論也余
詩為惡韻所窘不免墮豎儒口業令嗜古見之其
不罵為殺風景者幾希書畢一笑弇州山叟王世
貞
弇山題跋載四部藁今得見此卷知此公鑒裁甚
確口業自懴又是翻公案語其昌
趙文敏淵明像并書歸來辭卷(横卷自製粉牋本白描像行書辭後更畫)
(竹石)
(款書)大德四年春二月吴興趙孟頫書
既書歸來餘興未盡乃作竹石淵明亦當愛此耶
虚舘坐清曉高秋零露時佳菊秀可餐寒葩含晚
滋芳馨發孤思寫此歸來辭餘興猶未已玄玉生
瓊枝孰謂公子懷不與幽人期撫卷三嘆息繋年
非義熙姑蘇王行
典午山河已莫支先生歸去自嫌遲寄奴小草連
天綠剛剰黃花一兩枝沈周
右元趙文敏公手摹晉處士陶靖節先生像兼錄
其歸去來辭翰墨精妙楮隙復補以竹石且謂淵
明亦當愛此豈謂其辭中偶不及此耶讀其辭想
見其為人文敏公之尚友吾亦想見之矣苐靖節
之孤松卓有定見而文敏公之愛或博而不專非
後學可輕議也錫山鄒松石翁珍圖書甚富而於
此尤珍之吾亦想見其尚友矣然獨出以眎予豈
亦謂知辭中趣耶書以質諸有識者弘治己未中
秋後二日華亭後學錢福誌
松雪書歸去來辭前作淵明像後餘興未盡又作
竹石其風流瀟散可以想見予曾見人得一墓石
乃東坡作銘自書後亦作小竹以盡興二公之文
采情致大略相類然也此松雪卷有王行題王行
元末人歿於難詩亦清雅錫山鄒氏家藏正德癸
酉四月朔鄞陳沂志
淵明曠世逸材出處卷舒匹之者鮮矣然恥向官
折腰達人每恨其褊豈先生託此以發歸來之興
耶撫故園而不歸徇微官以自失先生固亦齒冷
也此卷乃松雪真蹟舊為錫山鄒氏珍藏今歸之
楊氏七檜山房癸巳夏蘇門山人叔嗣赴山西省
燈下醉題
松雪作淵明像予見者數幅矣皆不若此卷為佳
所書歸去來辭用筆尤精不類他本其紙亦松雪
齋自製箋粉中隐起有八分書子昂二字可證也
卷末復作小竹石能令人想見古人雅致極為可
愛舊為錫山鄒炫家藏嘉靖戊子夏予寓蘇王氏
水閣中作溪光詩成炫從弟煌偶見之求書一通
以去更歲餘煌忽來予家自言携此詩歸得消其
家門骨肉之禍其事有出於意料之外者因以此
卷為贈予辭之再四委之而去瓊瑶之報甚可愧
也甚可笑也癸卯歲十月廿日五川居士楊儀書
於萬卷樓中
趙魏國摹周待詔羲獻像并題卷
僕於京師見周文矩畫羲獻像歸而摹之時皇慶二年
夏五月也吴興趙孟頫題
外錄
珊瑚網云後為姚公綬作羲獻二傳又有楊循吉
吕㦂諸人跋崇禎戊辰秋此卷在余家數月
趙子昂羲獻像(絹本自題失錄)
晉代風流數二王名家書法過中郎吴興墨妙尤
竒絶貌得神遊到醉鄉葉砥題
松雪翁桐隂高士圖
(款書)延祐七年十月八日子昂畫
玉立桐隂十畆蒼托根何必在朝陽迎風簌簌秋
聲早洒雨隂隂月色涼勝事只消琴在膝野情聊
倚石為牀高人自得坡頭趣不為花開引鳳凰古
涪鄧文原題
趙鷗波翫花仕女圖并題(絹本掛幅重著色)
(款書)至元(闕)年(闕)月(闕)作翫花仕女圖子昂(小楷書)
此余少年所作今十餘年矣歲月易邁悲夫(子昂冄題篆書)
是圖為項又新家物董玄宰嘗共余過之時懸畫
於讀易堂之松軒玄宰玩賞不已曰似此光景應
為管夫人寫照耳聞松女徐安生曾倣其意作惜
花春起早麗人披霧縠綰結於胸前薄暎雪膚淺
靸落紅苔翠憑欄看牡丹綠竹叢繞其後露華尚
滴滴也余亟覓之不得無何又新物故所藏多散
逸余得其書畫數十種趙筆其一焉紅亭翠篠間
高峰兀立姚黃魏紫参差其下翫花人正與徐娘
當年所寫惜花人相若因念安生遺豔未知落誰
手而又新墓木已拱不能不動念歲月易邁同文
敏之悲感云封禺漆屬玉水汪砢玉識於月香居
外錄
藝苑巵言云人物自顧陸展鄭以至僧繇道玄一
變也山水大小李一變也荆關董巨又一變也李
成范寬又一變也劉李馬夏又一變也大癡黃鶴
又一變也趙子昂近宋人人物為勝沈啓南近元
人山水為優二子之於古可謂具體而微大小米
高彦敬以簡略取韻倪瓉以稚弱取姿宜登逸品
未是當家
趙承旨停琴撥阮圖(項子京題籖一名高逸圖䨇幅絹堂畫重青綠雲山巖下正面)
(坐高士葛巾深衣背面一高士峩冠撥阮右大松二樹樹旁童子髽髻大袖䨇結手捧石榴山足多)
(鹿葱花)
(款書)大德五年秋八月吴興趙孟頫作高逸圖(細楷書樹根)
外錄
藝苑巵言云趙松雪孟頫梅道人吴鎮仲圭大癡
老人黃公望子久黃鶴山樵王蒙叔明元四大家
也高彦敬倪元鎮方方壺品之逸者也盛懋錢選
其次也松雪尚工人物樓臺花樹描寫精絶至彦
敬等直寫意取氣韻而已今時人極重之宋體為
之一變彦敬似米老父子而别有韻子久師董源
晚稍變之最為清遠叔明師王維穠郁深至元鎮
極簡雅似嫩而蒼或謂宋人易摹元人難摹元人
猶可學獨元鎮不可學也子心頗不以為然而未
有以奪之
趙文敏杏花書屋圖(詩款失錄)
書法二王畫法顧陸自宋元名家得其法者有幾
而松雪翁乃兼之今觀此圖綠隂青樾紅雪飄香
幽人兩兩向書屋敲落日看杏花種種入神境更
靚妝明媚仍不失淡掃蛾眉之致有顧陸不得耑
媺於前矣固宜榮際五朝名滿四海也歟玉水子
識(萬歷乙卯冬日)
趙榮禄水村圖并題卷(紙本水墨寫意)
水村圖大德六年十一月望日為錢德鈞作子昂
後一月德鈞特此圖見示則已装成軸矣一時信手塗
抹乃過辱珍重如此極令人慙愧子昂題
向來寫意思卜居住處只今成畫圖胸中本自渺
江海主人相浼寫分湖鄧楀題
漚鳥難渝舊約湖山不改清秋人自與波上下我
其卒歲優游題前詩竟復得六言一首并書其
後覺非叟
村南村北樹濛濛秋水清涵野色空道外俗塵飛
不到似移家住畫圖中梅塘吴延夀敬題
疎柳平蕪落鴈飛斷橋斜日釣船歸江天萬頃秋
如畫一笑人間醉墨非顧天祥敬書
屋後青山門外溪疎疎蘆葦護漁磯地緣清絶人
堪愛長是三春鴈不歸男資深
菩薩蠻
當年圖畫知何處如今身向滄洲住吾亦愛吾廬
芸忩幾卷書青山天際小目送飛鴻杳試問釣
魚船蘆花淺水邊學子陸祖允敬題
青山横陳水縈浦饑鴻高起漁設罟中有幽人坐
環堵晚風吹斷蘆花舞林宏
桑梓未能忘楚甸琴書久已住吴門悠悠江海風
烟隔知是夕陽何處村于文傳題
坐忩不遨呻蠧竹兀兀那知髀生肉眼明見此水
邊村浣我胸中塵百斛荒山寂歴蒼烟斜驚風䬃
䬃鳴蒹葭平沙莫寒羣鴈起垂柳掩映幽人家風
流王孫摩詰手妙處端如神所授等閒點綴皆精
妍怪底秋光生戸牖我家本住松江濱恍然一見
融心神他年卜築遂君志留取青山容散人松陵
葉齊賢
息齋居士舊常為德鈞作水村圖予題云問君何
許水邊村亦有扁舟乘興人無限好山茅屋外他
年倘許我為鄰既還吴興復來見子昂此圖意像
融會使人應接不暇又何暇詩非德鈞詎能領會
耶姚式書於姑蘇寓館
牛馬百川獨渚烏鳶羣木西村天地四方黃鵠先
生秋雨柴門忽有滄浪鳴笛飛鴻黃葉雲深相望
美人秋水捲簾隐几何心吴郡陸桂
水村隐居圖
予游淮水來吴會客于季道陸翰林之宇下近十
年知其别墅在淞江之南分湖之東欲往來未能
每思寬閒寂寞之濱得與鱸鄉蟹舍鄰接庶城市
委巷偪仄之懷有所托以紓焉季道悉予志為卜
築於其别墅之傍至則聚書其中以自怡悦屋前
流水清澈鑒毛髮居人類汲以飲時有鷗鳥舞而
下若相忘於江湖可取以玩也異時子昂趙集賢
為作水村圖林樾蔭乎茅屋略彴横乎荒灣秋風
鴻鴈夕陽網罟短棹延緣葦間不聞挐音迹其意
匠圖寫於大德壬寅迄延祐甲寅十有四年景物
處所宛然不異於今所居事固冇不相期而相符
若是然者季道泛舟往來吾廬手叢書一編筆床
茶竈之風流故在明月之夜共載以遊撫清絶之
區得詠歌之趣或能追皮陸清事可乎噫予老矣
方將卷書學釣容與於烟波之上而為之歌曰舟
摇摇兮風嫋嫋兮波鱗鱗兮鷗翩翩兮扣舷漁歌
兮孰知其他兮歌已遂書為水村隐居記延祐乙
卯季夏望日通川錢重鼎記
四野漫漫水接天孤村林木似凝烟莫言此地無
車馬自是高人遠市㕓學生哲理野臺謹書
草草三間屋愛竹旋添栽碧紗忩戸眼前都是翠
雲堆一月山翁不出連雪水村清冷木落遠山開
唯有平安信留得伴寒梅喚家童開門看有誰
來一笑清話煑茗更傳杯有客只愁無酒有酒又
愁無客酒熟且徘徊明日人間事天自有安排
分湖新卜築適與此詞同如今不是畫真在水村
中延祐丙辰十一月十有一日郭麟孫題
蒹葭蒼蒼白露為霜所謂伊人在水一方溯洄從
之道阻且長溯游從之宛在水中央
蒹葭淒淒白露未晞所謂伊人在水之湄溯洄從
之道阻且躋遡游從之宛在水中坻
蒹葭采采白露未已所謂伊人在水之涘溯洄從
之道阻且右遡游從之宛在水中址是詩三章
賦蒹葭於露已霜想伊人於水一方欲往從之道
阻長嘗三復之紫陽夫子以為不知其何所指偶
閱水村圖其景物蕭瑟烟波浩蕩有人乘扁舟往
來其間此圖此意殆與此詩若相符者故書於其
後云延祐己未九月望日學子陸祖宣
水村圖賦
孤村何所厥土若浮宛然虚舟渺乎中流秋雲兮
漠漠流水兮悠悠老鴈兮肅肅折葦兮颼颼爾其
罛箄懸乎夕陽茅屋枕乎灣碕略彴通乎往來林
薄鬱乎蔽虧睇絶境兮寥閴恨凡塵兮喧卑我之
懷矣一葦杭之忘鉤意釣與物委蛇鄙詹父兮施
芒針哂任公兮垂同緇固匪釣渭兮疑蝦蛭盖將
劈水兮看蛟螭滄浪兮舒嘯漣漪兮賦詩蒼茫兮
獨立逸豫兮無期亦有岡巒峙兮嵯峨薜荔深兮
婆娑縹緲兮雲霞暎𢃄兮烟波玄真兮漁蓑幼輿
兮山阿思夫(闕)人兮柰何悲予生兮蹉跎孰若求
吾性兮自得勝外景兮實多信動静兮有徵希仁
智兮靡他庶幾適此性之天兮惘然忘其為畫圖
也大德七年六月一日重鼎書
錢子守道殊自適某山某水藏袖中有時對客且
舒卷坐我絶境烟波空参差老鴈忽飛起微風欲
拂蘆葦叢彎碕寂寞懸網罟夕陽隐約歸漁翁遠
山近山雲漠漠前村後村水重重適從何來蕩兩
槳懸知浦溆遥相通深林蔽虧八九家竹籬茅戸
無不同青天白日機事息樂此耕釣得古風誰言
見畫獨幻影我欲振衣即往從因思輞川著摩詰
復想嵩山棲盧鴻只今好事空見畫山川緬邈悽
遺蹤從大題
曖曖水邊村蕭條絶塵滓錢君智者徒而後能樂
此平生丘壑情所尚政在是問誰為此圖吾兄固
能爾趙孟籲
幽人心地本翛然此景相諳七十年茅屋數椽依
約外雲山一抹有無邊眼前生意今林屋筆底秋
風古輞川勝景有餘描不盡歸鴻幾點落寒烟聚
山黃肖翁
空林有影連山遠流水無聲𢃄鴈寒自是漁樵真
樂處不知圖畫與誰看束南仲題
長愛秦郎絶妙詞荒寒暗合輞川詩斜陽萬點寒
雅處流水孤村又一竒丙午清明羅志仁題
奉題德鈞錢君水村圖
山色濃還淡孤村水繞之俗塵飛不到野老住偏
宜碕岸疎疎柳茅檐短短籬小舟敧側過便是少
陵詩陵陽牟巘
茅屋竹籬山掩映蒹葭楊柳水縈紆漁人定指扁
舟語野老應尋隐者徒漢東孟淳
水村歌
吴中水為鄉人與鳬鷖(闕)年黃梅少時
雨農不田疇占洲渚鄉風用鋤不用犁築堘踏車
兒女妻農家辛苦亦復樂高低兩(闕)角自愛
茅簷暖莫厭社酒(闕)賽神卜東作飯牛何必
歌(闕)尚可著十年種樹樹滿村明年養蠶蠶百
箔延祐丙辰偶賦此十月七日訪湖天學士遂
到水村先生寓居烟水蒼茫間適與此詩相似俾
書龔璛
寒烟漠漠鎖荒村日莫帆歸浦溆昏䬃䬃秋風鳴
老樹娟娟流水遶柴門平沙鴈起聲如寂斷岸罾
懸影若翻要問先生得真趣玩圖默欲復何言真
定門生王鈞謹題
翰林妙寫溪村趣(闕)屋知何處溪翁想像住溪灣
一笑如今家在畫圖間西風門掩蘆花溆聊與
漁家伍人間不信有張翰剪取吴淞空向卷中看
延祐丁巳中秋日德鈞携此卷俾書小詞為題
虞美人一闋湯彌昌
依綠軒記
季道為甫里賢子孫予久客其門束書相隨於分
湖予居其第宅東偏池上駕屋亢爽扁依綠俾二
三子於焉澄懷滌慮誦詩讀書暇日倚闌俯瞰魚
行鏡中無遯形天寒水落石嶄然離列其涯可坐
而釣其流清澈滉瀁非斷港絶潢居然有濠濮之
想予嘗獨立蒼茫欲窮水脉之所自來第見短篷
拂蘆葦叢往來烟波之上若鳬鷖然悠悠乎不知
其所之中秋雨歇夕陽依依季道謂予曰此距分
湖數里子能共載以遊否遂呼輕舟汎中流雲破
月出水月上下輝燭照澈肝膽徘徊者久之東望
檇李渺然有無間分湖水之半舒舒焉西南向趨
第宅之傍不為湖所吞而資其所潤故其積渟者
得以為沼為沚演迤於闌檻之下而不去岐而東
西以逝者其為澤抑為川乎然觀水有術必觀其
瀾者非耶二三子睇流動而得其固有之智詠淪
漪而得其自然之文因盈科而進悟成章而逹未
必不為藏修游息之一助某水某丘童子釣游云
乎哉予老學落不工於文姑紀其勝為季道言之
曰子之言不虚其書為記延祐二年正月望日通
川錢重鼎記
小重山
楊柳絲絲兩岸風前村溪路遠小橋通人家依約
水西東舟一葉移過葦花叢清景迴涵空好山
青未了莫雲重是誰驚起幾征鴻天然趣却在畫
圖中合肥束從周
平生鷗鷺盟結此茅一把江湖散人傳著我無不
可芳浦曹浚
青山横陳流水如玉蕭瑟寒蘆扶疎雲木匪耕伊
漁熙然自足睠兹幽尚繄誰之屋有隐君子好古
耽書扁舟何人載酒來與豈無知者爰作是圖輞
川之勝千載與俱吴興孫桂
每憐北苑風流遠筆底精神此日司春水孤村無
限意題詩輸與杜陵翁吴郡錢良右
鴈行低拂水光寒茅屋遥憐野趣寬自是一經摩
詰手披圖真作輞川看東淮俞日華
幾疉山連松竹一行鴈起汀沙看他水村茅屋試
問處士誰家從虎題
古木蕭疎蔽草廬好山重疉水縈紆先生自得漁
樵趣無限秋光入畫圖建安黃介翁
祝英臺近
染秋雲圖澤國野趣入游戲能事何湏五日畫一
水重重楊柳陂塘茅茨(闕)落鱸鄉外西風漁計
晚烟霽有客乘扁舟延緣度疎葦欲訪幽居宛在
碧溪尾浩然目送飛鴻醉歌款乃溪光裏亂山横
翠湯彌昌敬題
澤國漁無定秋霜柳不凋幽人意晼晚此日畫蕭
條高沙龔璛
有宅一區兮水之鄉前可漁兮後可耕絶輿馬之
憧憧兮魚蝦集兮而鳬鴈翔伊昔寄之圖寫兮猶
彷彿而賦高唐暨歲晏遂初服兮遇夫人之慨慷
維安宅之攸居兮何羡乎堂皇爰不耕而穫兮維
道之昌我還湖山以騁望兮懷若人兮不可忘眉
夀兮未艾維水兮泱泱讀水村隐居記輒歌以
系其後吴興姚式
德鈞先生於中吴久而同客於甫里陸氏之門後
十四年先生始遂隐居之志適與家叔子昂所畫
水村圖相符既自為之賦又復記之僕三讀其文
慨甚且有卜隣之興遂擬賦之以寫先生之懷併
致景仰之意云吴興趙由儁識
惟具區之大澤兮(闕)流泒於分湖滉漾演迤以東
注兮渺天水之涵虚平疇鱗次以壌接兮但見雲
烟竹樹之村墟雞鳴犬吠之相聞兮夕陽照景於
桑榆憑舟楫以出入兮匪車馬之通衢鷗鷺狎而
忘機兮鷹鸇免乎叢敺鳳高岡而難附兮繄樂郊
之可圖慨先生之夙志兮適繪事之相符既卜築
於水涯兮軼埃壒之㕓居諒遺情於軒冕兮羌無
毁而無譽矧觀遠以為主兮契金石而弗渝從子
弟以摳趨兮視詩書之範模遵皮陸之高軌兮時
吟詠以相娛歲既晏而躊躇兮動西風之蓴鱸念
狼山之歴歴兮遡淮水之舒舒悵兩鄉之明月兮
託親舊於音書廓逹人之大觀兮八荒在乎庭除
歎人生之如寄兮齊天地於逆旅苟予情之瀟洒
兮又何必懷乎故土幸締交以忘年兮得相過於
雞黍聞咳唾之緒餘兮啓茅塞之心宇盖將濯纓
於清泚過先生而結廬
延祐四年十月二十有六日小姪以道將會試於
京師來告遠别因見圖後水村隐居記謹賦小詩
簾捲蒼茫野色屋連演迤清流歲晼晚兮自適蹇
誰留兮中洲
過京口
比來朋友不如鴻幾个西飛幾个東多少登臨舊
樓觀闌干閒在夕陽中
過信州
二千里地佳山水無數海棠官路傍風送落花攙
馬過春光更比路人忙
弋陽
雷聲驅雨轉山西山腹雲根似削齊日莫牧兒歸
不得料應白水漲前溪
拍洪樓
仰有嵐光俯有溪軒窗初不計東西雲峰雨岫安
排定松竹林林自整齊
題闕
山腰澗曲繞短垣百怪老樹龍蛇蜿山翁有時抱
琴至雪霽月明開北軒
滿目雲山樓
溪頭白鷺來相安溪上紅桃雨打殘滿目雲山為
誰好一川晴色上樓看
題闕
古木隂中生白烟忽從石上見流泉閒隨委曲尋
源去直到人家竹塢邊大德八年夏五還自江
西過虎丘舟中子敬携此卷見示俗客以惡酒相
撓情况搆詩不成遂書途中所作少答雅意房山
高克恭
芳草孤舟渡幽居一徑通江湖春雨外墟里莫烟
中機息鷗先下花飛水自東臨流無限意畫史若
為工巴西鄧文原
馬足黃塵三尺深清風吹斷自難侵乾坤老矣驚
浮世泉石蕭然動隐心鷗鳥起沙春漠漠漁舟繫
柳書隂隂他年欲訪幽棲處莫似仙源無路尋甫
里陸行直
澤國淨秋色遠山横夕烟水田羣鴈起蘆渚一罾
縣林樹幾間屋君家若箇邊扁舟何日去相伴白
鷗眠郭麟孫
一片寬閒景波涵萬頃天鴈飛秋影外樹倚夕陽
邊山色來忩牖溪聲自管絃何當明月夜著我釣
魚船陸祖凱
流水孤村深處茂林修竹誰家知是幽人小隐於
焉讀書五車束巽之
流水縈紆别浦孤村掩映前山開卷不知何處高
人隐約其間趙駿聲
奉題水村圖
遊塵飛不到柴關名利無心夢亦閒時有扁舟乘
興去高談終日對青山
不入山林不入城孤舟客我寄浮生年來與世殊
相遠漸喜無人識姓名青巖趙由祚
矮忩曲几茶破睡雲水烟村護元氣政湏側耳畫
圖外冥鴻聲中今古意林寬
清溪抱村流茅屋蔭疎柳天秋鴈行遠山翠當戸
牖罷釣者誰子延緣來渡口野情固超逸圖畫傳
不朽何當從之遊扁舟落吾手趙由儁
烟中山色濃還淡柳外溪流直又斜借問孤村錢
處士不知鄰壁是誰家束復之
誰識漁樵興趣閒由來家計在江干羡君圖畫能
殊勝愧我田園卒未安浩蕩閒雲低樹影蕭條野
屋蔽天寒秋深夜色猶堪愛寫取嬋娟浸石灘趙
承孫敬題
一水復一村開卷不忍罷前有無聲詩後有有聲
畫束同之
青山迷遠近蕭條古郊墟側逕深且窈中有幽人
居短籬門半掩竹樹相扶疎平疇涵白波淺渚漲
綠蕪何人泛扁舟似欲相招呼誰令破幽寂驚鴻
起寒蘆此意胡可言會心寫成圖撫卷空歎賞悠
悠水雲孤陸繼善敬題
家住吴淞江水西短垣矮屋綠隂齊朝雲研濕知
山近莫雨舟平覺岸低騎犢看書閒自遣得魚沽
酒醉相携從遊尚記髫年日白首花邊看舊題承
學朱梓瑞
水村先生家寓吴文章翰墨悉範模平生雅趣何
處無寄名播遠聊爾娱子昂濡筆成是圖心與神
會美且都山溪繚繞秋色敷籬落荆榛塵跡虚我
來拭目聲相呼惜哉人物不兩俱僭言子孫思勤
渠傳業繼志萬代儒至正七年丁亥二月廿日
實之兄出示先大夫水村圖思之不覺慷慨謾書
于卷末徐關
戊戌八月三日予過獨樹湖泊舟葦間閱此景物
宛然益嘆松雪翁畫手之妙此圖今藏射瀆徐氏
後十七日雨中再閱題吴寬
外錄
珊瑚網云天啓壬戌春玉觀于程氏交遠閣
陳眉公云子昂水村圖學摩詰在王敬美太常家
文太史臨摹一卷如出趙手余于白下得之
書畫舫云松雪翁水村圖詠一卷大德六年為錢
德鈞作翁前後凡再題德鈞亦著一賦二記其他
題詠者自鄧楀至末計四十有八人皆知名之士
昔為王敬美所藏今轉屬董玄宰氏矣翁又有鷗
波秋曉圖
子昂春郊挾彈圖
公子翩翩出大隄玉驄踏碎落花泥叮嚀莫打黃
金彈恐有慈烏樹上棲金華宋濓
洛陽三月百花紅金谷春闌步障空疋馬閒行芳
草地金丸十二盡(闕)空胡儼若思
趙松雪宋宗室畫唐馬稱第一至今筆迹儼若生
張弓彈雀意氣横曾將文墨動元主拜官翰林貴
無比詩辭婉麗字風流千金未許易片紙金蓮醉
送玉堂仙父子歸來共被眠錦䌫牙檣非昨夢豈
無十畆種瓜田李潭州文丞相口血模糊尸鐵強
一瓣香為有此何人慷慨崖山死董狐有筆直如
絃元宋分明兩青史至正十年十月一日余過
金華訪隐值雪坐草堂上有客自青城來亦同居
客邸夜坐閒談出此挾彈圖命題雪寒筆凍書不
成字見者掩口黃溍題
手挽青絲跨玉驄乘凉挾彈落花風應知田野經
行處盡在咨詢一念中黃花老人
誰畫開元玉雪驄黃門待駕(闕)春風南薰殿上承
恩日只有車書四海同虚白道人
草軟坡平午樹凉玉驄挾彈過山陽曾知亦有無
閒者馬上雞聲滿地霜胡廣
趙吴興挾彈走馬圖余以丙申歲得之武林是時
又有支遁洗馬圖亦吴興筆今皆與好事者相易
古畫盖予好山水于畫馬非所習我用我法耳董
其昌戊申重題於雪浪軒
趙吴興秋原牧馬圖(絹本淺著色馬凡五)
健馬奔泉如渴虹活馬浴水如游龍竦身作勢蹴
厚地仰首噴沫生長風倦思滚塵痒磨樹似是馬
身通馬語莫將意態問丹青天機正在忘言處西
涯
趙文敏秋郊飲馬圖卷(絹本高八寸長二尺著色秋林疎樹野色長隄一朱衣奚)
(官持竿驅馬就飲馬凡十立水者一踏沙者三在陸者三一為奚官所乘隔岸馳逐者二筆簡意閒)
(古秀溢目)
秋郊飲馬圖
(款書)皇慶元年十一月子昂
右趙文敏公秋郊飲馬圖真蹟予嘗見韋偃暮江
五馬圖裴寬小馬圖與此氣韻相望豈公心慕手
追有不期而得者耶至其林木活動筆意飛舞設
色無一點俗氣高風雅韻沾被後人多矣奎章閣
學士院鑒書博士柯九思跋
趙魏國䨇馬圖并題卷
飛騰自是真龍種健筆何年貌得來照室神光欲飛去
祕圖不敢向人開至治二年四月廿二日子昂
舊圖如璞玉遺墨抵南金莫向天閑老猶懷萬里
心大食哲馬
天閑曾識玉花驄神駿驍(闕)萬馬中老去人間空
見畫王孫遺墨動秋風林鏞
羌夷貢馬從西土來識天家十二閑駿骨不居千
里後黃金已在築臺間雲東逸史
如鹿如龍出宛西竹批䨇耳玉為蹄(闕)遠貢天
朝用牽入君門不敢嘶江隂汴榮
西極飛來八尺龍方皋一見萬羣空太平時節無
征戰辜負華山汗血功趙吴興畫馬直與韓曹
抗衡此卷尤為合作後有雲東題咏必江南好事
家所藏可寶也其昌
趙承旨番馬圖
(款書)至大三年九月廿一日子昂
一馬形軀百法全生時靈氣取山川英雄正用同
生死那忍無聲立仗前海粟
京口郭畀天錫敬觀松雪翁唐番馬圖
神駒初墮地雷電飛海水三歲不敢騎萬里獻天
子翰林直學士虞集題
奎章閣鑒書博士丹丘柯九思敬仲審定
曲江洗刷雲滿身雄姿逸態何超羣眼中但見肉
勝骨幹也合讓曹將軍嗟哉今人畫唐馬藝精亦
出曹韓下玉堂學士重名譽一紙千金不當價山
窗擁雪觀畫圖據鞍便欲擒於菟天廐真龍有時
有老杜歌行絶代無史官察伋士安(詩見馮海粟題白鼻騧圖)
松雪二墨羊逸筆并題卷(一作勻描形段白質赭文一作批毳滿體如亂麻宛)
(頸俯嗅地極有生韻)
余嘗畫馬未嘗畫羊因仲信求畫余故戲為寫生雖不
能逼近古人頗於氣韻有得(行書)
余嘗讀杜工部畫馬讚云良工惆悵落筆雄才未
嘗不歎世之畫者鮮其人也晉唐而下姑未暇論
至如近代趙文敏公書畫俱造神妙今觀此圖後
復題曰雖未能逼近古人氣韻有得非公誇言真
妙品也好事者其慎保諸吴龍門山樵良琦寓玉
峰遠綠軒題時為洪武十有七年秋七月十九日
也
趙文敏公為仲信寫二羊展卷間如行河湟道中
與㫋裘索𢃄之牧羝奴逐水草而棲止昔稱廊廟
材器稽古入妙者信矣汝陽袁華書于鰲峰寓舍
昔李伯時好畫馬遇大比丘戒墮馬胎乃畫一切
佛得三昩松雪翁亦善畫馬今披此圖又善畫羊
觀龍門所題想亦含此意又惜其丹青之筆不寫
蘇武執節之容青海牧羝之景也為之三嘆東郭
牧者張大本寓崑山客舘與琦龍門同觀書此
王孫長憶使烏桓因念蘇卿牧雪寒落盡節旄無
復見寫生傳得兩羝看義陽偶武孟
水晶宫中松雪翁玉堂歸來金盖峰樓船如屋載
珍繪四壁展玩青芙蓉江都之馬滕王蝶彩筆臨
摹最親切如何此紙意更新不寫驊騮寫羝羯昔
余遊宦灤河東大羣濈濈晴沙中長髯巨尾悦人
意幾回立馬當春風只今撫卷頭如雪復為王孫
畫愁絶也知臨筆感先朝不寫中郎持漢節戒得
人
吴興毫素妙如神暫寫柔毛便逼真沙漠已空人
去遠春風塞草幾回新東竺山人至&KR0008;
居延歲晚朔風寒荒草茫茫木葉乾山羜自肥羝
自老也知曾屈子卿看昆丘遺老
松雪翁胸中妙奪造化故戲筆寫羊即得其真宛
如勑勒川上風吹草低而見之也石城居士為友
橘金先生題
子昂肖物之妙無所不造極此二羝乃其偶作而
宛然置人於黃沙白草間評者紛紛徵蘇卿事我
恐此妙趣正復當面蹉過也吾深嘆其亡羊春波
竹懶李日華
趙榮禄杏花鸂鶒圖并題
余嘗泛舟溪上因過下箬時值杏花盛開溪邊鸂鶒黃
色可愛恍如徐熙畫中行也乘興作此以記歲月云至
大二年二月九日子昂
趙魏公落花游魚圖并題
溶溶綠水濃如染風送落花春幾多頭白歸來舊池館
閒看魚泳白漚波延祐三年二月六日春雨初霽溪
光可人乘興作落花游魚圖就賦詩其上殊有清思耳
進之在坐以為何如吴興趙孟頫
水晶宫道人竹石圖并題(絹本掛幅飛白石墨竹)
近水秋山兩岸青明朝歸去獨揚舲平生是箇知音客
纔過柯亭子細聽子昂
外錄
格古要論云古人云畫無筆蹟如書之藏鋒嘗見
趙魏公自題已畫云石如飛白木如籀寫竹應湏
八法通正所謂書畫一法也
趙鷗波松石老子圖
外錄
書畫舫云趙鷗波松石老子圖小幀畫法全師唐
人設色濃古
趙子昂處静齋圖
外錄
書畫舫云子昂處静齋圖絹本淡青綠清逸之極
當屬神品
趙承旨鵲華秋色圖并題卷
公謹父齊人也余通守齊州罷官來歸為公謹說齊之
山川獨華不注最知名見於左氏而其状又峻峭特立
有足竒者乃為作此圖其東則鵲山也命曰鵲華秋色
云
弁陽老人公謹父周之子孫猶懷土南來寄食弁
山陽夢作齊東野人語濟南别駕平原君為貌家
山入嚢楮鵲華秋色翠可飡耕稼陶漁在其下吴
儂白頭不歸去不如掩卷聽春雨張雨
吴興此圖兼右丞北苑二家畫法有唐人之致去
其纖有北宋之雄去其獷故曰師法捨短不如書
家以肖似古人不能變體為書奴也萬歷三十三
年㬠畫武昌公𪠘題董其昌
外錄
書畫舫云子昂書畫並優然畫實勝書允為前元
絶品予向見其鵲華秋色一卷按題盖為周公謹
作山頭皆著青綠全師王維遺法雖尺許小圖而
具無窮之趣昔人論書云小心布置大膽落筆又
云意在筆先筆盡意在此畫有焉今藏宜興吴氏
子昂重江疊嶂圖卷(王氏真賞)
昔者長江險能生白髮哀百年經濟盡一日畫圖
開僧寺依稀在漁舟浩蕩迴蕭條數株樹時有海
潮來虞集
藝事推三絶交情到八哀衣冠太平出筆硯好懷
開虹月從延佇鷗波渺去迴同為帝都客揮洒得
看來石岩次韻
君不見帝壻王家寶繪堂山川潑墨開鴻荒重江
疊嶂詩作畫東坡留題雲錦光乂不見後身松雪
齋中叟伸紙臨摹筆鋒走樓臺縹緲出林坳蘆葦
蕭騷藏澤藪白雲飛不盡青冥百丈牽江入樊口
墨光照儿射我眸我為搴芳歌遠遊胸中是物有
元氣世上何所無滄洲我疑此叟猶未化瞬息御
風行九州五山四溟一觴豆瑣細弗遺嚢楮收故
能援毫發天藻不與俗工争醜好楚山雲歸楚水
流萬里秋光如電掃拈來關董散花禪别出曹劉
斵輪巧披圖我作如是觀毛穎陶泓共聞道嗚呼
相馬猶相人駑駘豈得同翔麟舍夫毛骨論形似
如此鑒賞焉能真後來有問延祐脚意索舉似吾
方歅至順四年夏四月廿四日東陽柳貫道傳鑒
定并題
曠望不可極江山圖畫中晴空開浩蕩元氣闢鴻
濛遠樹崑崙外扶桑滄海東黃河來萬里弱水出
三峰帆影秋波棹潮音曉寺鐘雨收龍入壑烟溟
鶴歸松妙墨真名筆神機奪化工古來精絶者誰
似水晶宫右趙文敏公重江疊嶂圖今為李昶
啓明家藏昶姑熟士文子也士文以善醫名於時
昶克世其家業且好讀書能吟詩善楷法言温氣
和進退有度可嘉也以予嘗交其先子因持是圖
求予題之所謂水晶宫文敏公號也宣德九年三
月既望四明陳敬宗題
松雪仙人秉巨扛一時揮洒世無䨇後山雲起嶂
西嶂隔浦帆過江外江潮退淺沙寒雁集聲來遠
寺曉鐘撞畫圖只尺殊千里諸老風流久已降
右松雪重江疊嶂圖一卷為李舍人家藏舊物間
以示予予見翁之畫多矣此紙尤覺入神一時如
虞伯生石民瞻柳道傳諸大老題咏殆遍而予復
置喙其間非敢為畫之重輕亦以附一名於不朽
焉耳後學古吴陳鑑志
長江滔滔向東瀉憶昔扁舟順流下慈悲閣前浪
花白兩岸青山似奔馬蒹葭楊柳風颼颼江行六
月疑深秋歸來已是十年事看畫偶然思舊遊水
聲樹色非耶是仍見山腰隐高寺赤岸滄洲杳靄
間只尺悠然起愁思苕溪影落鷗波亭王孫弄筆
何曾停北來戎馬暗江滸千古遺恨歸滄(一作東)溟
延陵吴寬觀李兵曹所藏題
外錄
皇明風雅載沈周題子昂重江疊嶂卷云王孫無
運開英雄聊拾江山藏畫中還從惨淡見舊物似
有涕淚含孤忠長篇禹貢與作稿一圖萬里連提
封張韓劉岳果何功入關蕭相將無同王孫本號
松雪翁能事錯認營丘公丹青隠墨墨隠水其妙貴
淡不數濃縈灘曲瀨導巴蜀沓巘長巒連華嵩空
濛野馬軋雲日浩蕩碧縠吹秋風王孫隔此不可
從水晶䨇闕金芙蓉招之千年或一出黃鶴豈不
思江東
書畫舫云趙文敏重江疊嶂與王敬美家水村圖
形模悉異機趣各别固知而翁胸中富丘壑筆底
足烟霞有非衆史所可企及者
趙榮禄秋江待渡圖(青綠長掛幅)
(款書)大德十一年正月(闕)日集賢學士朝列大夫趙孟
頫為叔固摹秋江待渡圖(小書圖旁)
郁水坑頭蕭侍郎負薪歸去趁溪航解包席地彼
誰子日暮途窮話尚長樵人張雨
趙文敏公江山蕭寺圖
江山蕭寺圖子昂
外錄
書畫舫云俞氏藏趙文敏公小畫一幀紙本淺絳
色行筆蒼古其畫全法董巨大饒元人風趣且尺
山尋水寸木分人而有巉嵓浩渺之勢蓊鬱生動
之形品在秋江待渡以上乃公盛年用意作也
趙子昂軒轅問道圖
外錄
書畫舫云趙子昂軒轅問道圖絹本大幅都佳
子昂贈鮮于伯幾西谿圖并題
山林忽然在我眼攬袂欲遊嗟已遠長松落落&KR0877;蒼烟
平川茫茫際層巘大梁繁華天下稀走馬鬭雞夜忘歸
君獨何為甘寂寞坐對山水娱清暉西谿先生竒崛士
正可著之岩石裏數間茅屋破不脩中有神光發竒字
綠蘋齊葉白芷生送君江南空復情相思萬里不可見
時對此圖䨇眼明
趙子昂蒼林疊嶂圖并題
桑苧未成鴻漸隐丹青聊作虎頭癡久知圖畫非兒戲
到處雲山是我師
溪上先人之敝廬南山秀色照庭除何時共買扁舟去
看釣寒波縮項魚
趙鷗波寄高仁卿畫并題
碧山清曉護晴嵐綠樹經秋醉色酣誰是丹青三昩手
為君滿意畫江南
子昂扣角圖
外錄
書畫舫云趙子昂扣角圖小幅絶妙人物山水皆
可愛上有鮮于伯幾題識竝真蹟也
子昂畫并跋卷
作畫貴有古意若無古意雖工無益今人但知用筆纖
細傅色濃豔便自為能手殊不知古意既虧百病横生
豈可觀也吾所作畫似乎簡率然識者知其近古故以
為佳此可為知者道不為不知者說也大德五年三月
十日趙孟頫跋
趙文敏山水并題卷
霜後疎林葉盡乾雨餘流水玉聲寒世間多少間庭榭
要向溪山好處安
趙松雪羅漢像并題卷(高八寸闊一尺八寸紙木)
(款書)大德八年暮春之初吴興趙孟頫子昂畫(下有中方印一)
余嘗見盧楞伽羅漢像最得西域人情態故優入聖域
盖唐時京師多有西域人耳目所接語言相通故也至
五代王齊翰輩雖畫要與漢僧何異余仕京師久頗嘗
與天竺僧遊故于羅漢像自謂有得此卷余十七年前
所作粗有古意未知觀者何如也庚申歲四月一日孟
頫書
趙文敏與中峰禪師為法喜禪悦之游曾畫歴代
祖師像藏于吾郡北禪然皆梵漢相雜都不著色
不若此圖尤佳觀其自題知為得意筆也董其昌
觀
曾見羅漢像數卷如楞嚴變相則楞伽最古松雪
發脉於此非梵隆輩能夢見也陳繼儒題
子昂自畫小像
外錄
文翰類選傳季生題子昂自畫小像云天人風度
故王孫不見珠明玉潤温想得松忩看鏡影月斜
清霅瑩無痕
趙榮禄葛震父小像
趙榮禄寫葛震父扶老像筆法全法唐人有非李
檢法僧元靄所可企及計其後當有贊辭不知何
緣脫落弘治中其裔孫汝敬敦請文内翰隸古黃
文獻墓誌銘係其後真名跡也近從拾遺人購得
之展玩快心恭題二絶句以慶嘉遇時癸卯春廿
六日學人張丑(詩失錄)
子昂古木散馬圖(紙本)
(款書)大德四年十二月廿八日為彦遠作古木散馬圖
子昂
詩人有言入為君王駕鼔車出與將軍静邊野此
馬之遭竒遇馬之獲勝騰驤馬之光輝也趙文敏
戲筆乃馳馳數行于蕭疎古木之下從平原而息
力就野草以自秣鞭策之弗加控勒之無施文敏
之意殆有所喻而然耶士大夫鞅掌之餘寧無休
逸之思耶錫鸞和鈴韅靷鞅靽充飫乎菽粟而雍
容于康莊之上視此知物各有其時又奚可齊耶
長樂王賓題
趙承旨白鼻騧圖
(款書)大德四年七月廿八日子昂畫
曲江細刷墨滿身雄姿逸態何超羣眼中但覺肉
勝骨幹也合讓曹將軍嗟哉今人畫唐馬藝精亦
出曹韓下玉堂學士重名譽一紙千金不當價山
忩擁雪觀圖畫據鞍便欲擒於莬天廐真龍有時
有杜老歌行絶代無松雪趙承旨用生紙畫人
馬圖居然生動之態使龍眠無恙當與並驅也因
賦一詩時泰定二年七月廿二日書於維掦寓室
海粟(詩見察伋士安題番馬圖)
趙文敏公人馬圖徐遜敏甫觀於毘陵寓舍之静
學齋
平生我亦有馬癖曾向畫圖求象龍曹韓已矣伯
時遠昂公筆底寫追風郭畀題
外錄
輟耕錄云魏國趙文敏公孟頫以書法稱雄一世
畫入神品其書人但知自魏晉中來晚年則稍入
李北海耳嘗見千字文一卷以為唐人字絶無一
點一畫似公法度閱至後方知為公書公自題云
僕廿年來寫千文以百數此卷殆數年前所書當
時學褚河南孟法師碑故結字規模八分今日觀
之不知孰為勝也田君良卿于駱駝橋市中買得
此卷持來求跋為書其後因思自五歲入小學學
書不過如世人漫爾學之耳不知時人持去可以
粥錢而吾良卿又捐錢若干緡以購之皆可笑也
元貞二年正月十八日子昂題則知公之書所以
妙者無帖不習也又嘗見公題所畫馬云吾自幼
好畫馬自謂頗盡物之性友人郭佑之嘗贈余詩
云世人但解比龍眠那知已出曹韓上曹韓固是
過許使龍眠無恙當與之竝驅耳然往往閱公所
畫馬及人物山水花竹禽鳥等圖無慮數十百軸
又豈止龍眠並驅而已哉又聞公偶得米海岳書
壮懷賦一卷中闕數行因取刻本摹榻以補其缺
凡易五七紙終不如意乃嘆曰今不逮古多矣遂
以刻本完之公之翰墨為國朝第一猶且服善如
此近有一等人僅能點畫如意便自誇大者于公
寧不愧乎
趙子昂詩意圖
外錄
書畫舫云吾家舊藏陳深手書寧極齋稿計四十
葉筆意不減子昂今歸荻溪王氏内有題梁中砥
詩趙子昂畫古體一篇附此其序曰中砥有送存
書記詩云一聲兩聲松子落一片兩片楓葉飛夕
陽在山新月上道人相伴一僧歸趙公子昂畫而
為圖中砥索詩漫賦一首山昏歸雲斂葉落夕飈
驟疎松漏微月清光照巖竇烟中二仙師一笑欣
邂逅行行撲空翠枤履相先後清景適與期得句
從天授畫成詩逾絶開卷消鄙陋如飲中冷泉可
嚥不可潄我懷陶貞白日夕夢三秀何年卓茆菴
餌术衍遐夀
又云元畫自趙魏公而下陳琳差近古陸廣號清
妍王淵步趨乎子昂盛懋誦法夫仲美皆不及也
趙鷗波高士圖并題卷
袁安字邵公汝南汝陽人嚴重有威見敬于州里時大
雪洛陽令自出案行見人家皆除雪有乞食者至安門
無有行路謂安已死令人除雪入戶見安僵臥問何以
不出安曰大雪人(闕)饑不宜干人令以為賢舉安孝廉
也大德癸卯二月廿五日姑蘇寓舍製孟頫
袁氏自司徒安後世為上公猗歟盛哉斯其積德
累行有以致也而傳者又以得葬地之故豈其然
乎予兄為通甫作卧雪圖特寫先曾之清高以貽
其子孫而傳無窮也通甫宜保之後一年二月廿
五日吴興趙孟籲
雪氣侵人卧欲僵苦勞明府到藜牀主賓問答皆
情話何用閒名入薦章楚龔開
大雪塞門袁公高卧不出不宜干人之語非直一
時高致而已想其面目嚴冷意氣凛烈與雪同其
孤高此豈肯為汝南郡從事持私書致邑令者哉
宜其痛遭峻拒也觀大節者於細事他日争楚獄
於人主盛怒之時折竇憲於朋黨怙權之日毅然
不少屈真可畏而仰也陵陽牟巘
袁氏曰世五公跡其富貴烜赫豈淺尠哉千載而
下使人彷彿圖寫思見其人者乃在卧雪時耳姚
式書
余為通甫作此圖正以通甫好修之士使之景慕
其高節耳然予自謂頗盡其能事此難與不知者
道也明年四月七日子昂重題
閭巷風雪中僵卧何限洛陽令政為一士來爾乃
其所辟舉類如此而史失令名亦可惜舊圖雪中
有芭蕉若子昂更畫之廩廩通甫身世谷陽龔璛
題
僵卧空齋儘耐寒門前行路雪漫漫投炎附熱非
吾事一任人將冷眼看
門巷蕭條雪已深空齋展轉泥重衾就令僵死亦
閒事可見世間君子心聊城周馳
隂風響枯梢凍雪埋老屋深徑斷行蹤除道乏童
僕閉門事高枕政爾清寐熟誰與排戶入停馬駐
車軸問知是令君冷語無款曲卿去我欲眠毋煩
賁空谷升車首重回欲餉不敢瀆移書舉孝廉庶
以激頽俗後來立朝端諤諤争楚獄方其高卧時
何意萬鍾禄令君非素交此舉真具目范史良包
羞姓名忘紀錄邵公有裔孫眉宇清可掬苕仙贈
此圖筆駛意自足老氣近古作冷光淡朝旭當以
淨眼觀那許汙手觸平生冰雪心展玩亦三沐嘉
興蔡景傳
此圖天真爛漫無一豪筆意畦徑寒氣凜凜逼人
疑此身與令相後先於(闕)邵公門(闕)也孟子曰人
有不為也而後可以有為公為漢名臣立於朝自
天子至大臣皆倚賴之方僵卧時盖有所不為耳
東萊吕克勤
在昔洛陽雪深丈餘士也高卧來令尹車今年吴
淞雪復何如積素一色鷗鷺有無之子江皋脩亭
是居有琴有書有酒有魚賞静獨眺聊以自娱挹
兹清風凜凜起予此景此圖再卷再舒通川錢重
鼎
洛陽雪深凍闌干高士僵卧饑袁安忍貧束腹一
榻寒不忍持鉢鄰里干令君曉鞭望門看賢哉此
公此操難誰能為口湏片肝五公四世清節完吴
興松雪峻筆端(闕)縑粉白(闕)漫漫儼若古意幅面
攤好事把玩應長歎人間飽飯煩邯鄲功名回首
(闕)霏殘何如小忍聊盤桓門前嵩少青巑岏唐
人得意袁安卧雪圖宋真宗出諸内府以餞相國
丁謂之之守昇州其被召也留之賞心亭而去後
有饞太守者竊而易之莫知流落何許尤物足嗟
惜如此松雪作此幅極有思致非能烹陶家凍茗
者安能味之此可與識者道海粟
天下豈遽有餓死之士哉士縱不餓死亦死况餓
不死耶不宜干人豈特雪中但干人則媿且死矣
邵公之所以致洛令來者政在平日不在雪中也
子昂以通甫好修為圖閉門卧雪時事通甫沒後
數年其子仲長持以示僕時秋暑猶熾展卷寒氣
襲人體栗烏乎好修如通甫者何可多得其子種
學績文有操尚克世其家此卷筆意超詣不減古
人子昂亦自謂盡其能事仲長宜善藏之郭麟孫
東郭先生履下穿更圖卧雪詠袁安就令餓死亦
細事門外春泥何日乾璛再題
吾十數年前作此圖今日觀之便如一夢通甫沒
又已七八年尤使人悵然耳子昂
門外雪深泥沒膝幽人懷抱自春風可憐令尹無
高致乘興何湏見此公文原
向吾友姚子敬持是圖索題回首十六年通甫子
敬皆為古人展卷為歎息子俊
曉看嵩少玉嶙峋枉駕應憐處士貧令尹若能為
保障長衾盡覆洛陽人墻東老叟陸文圭
僵卧雪塞戸汝南袁邵公冠盖洛陽令掃雪見高
風冷竈不生烟虚斝久塵蒙投謁非吾事舍君其
誰從東海倪瓚
巷深雪沒脛高卧不知寒誰計千載下流傳入畫
看黃山老樵
雪中閉戸將何所求令之造之固無加損於公亦
無加損於令也而遂相傳以為美事(闕)時之可尚
耳又惜令亡名亦不煩惜也使公與令聞予言當
相顧一笑既畫之八十四年淡如王行題于翠巗
而下十有六人之後此卷於袁氏屢見之今歸陳
孟敷矣
公嘗冬時負日陽稱快哉大雪中不干人饑寒不
以累其心是亦一快哉也公之固所守向火乞兒
趨走無寒暑誠何物耶子邵子詩半夜風寒當門
獨立公真其人矣洛陽令薦之有識者乎令以民
苦雪親巡問之牧民君子矣醉醲飽鮮其下斃踣
于凍餓之鄉冰雪之場恬不思問及又誠何物耶
趙松雪寫公卧雪使後世若目覩其事為士子觀
之能不思固守可僕僕以干人乎居民上者觀之
能不思賢者有饑餓於吾土地乎陳孟敷愛此卷
而購藏之不與他卷同是其重名筆而仰高風思
固守而凛凛於其躬孟敷其有之乎長樂王賓
右東漢袁司徒卧雪圖故元趙文敏公之筆句吴
陳孟敷所藏也文敏公於此卷凡三題識而繼之
者有若前代遺老陵陽牟先生兩龔先生暨聊城
周公巴西鄧公皆儒林巨擘去今纔半百年咸修
文地下不復可見矣昔之君子一時登覽游詠之
適其遺跡之所存往往傳以弗朽若司徒卧雪事
亦無足深論至於圖而傳之者豈不以其人哉盖
其立朝之大節忠讜弗阿而羣憸讋服海内仰其
清德與漢祚相為終始所以後世圖而傳之者良
以此也苟其人之大節無足稱者則閉門高卧不
宜干人之語曾何足深論哉兹圖乃文敏公為袁
静春而作静春物故已久而今為孟敷所得東海
倪雲林介休王澹如漫題於后孟敷其寳蓄之洪
武二十三年十月廿有三日河南後學高遜志書
于姑蘇之山塘
水晶宫道人甕牖圖并題卷(一名子貢見原憲圖)
右子貢見原憲圖要見貧無諂富無驕之意乃為盡其
能事耳然二子同出夫子之門以道德為悅豈以貧富
為嫌哉子昂
一從辭宰粟饑餓隐空山貨殖門前客先生不啓
關北村老民湯炳龍題
處以道雖得天下不足為富也何必但以貧為羡
耶雲石
賜也貨殖憲也貧憲貧非病衣已鶉未若簞瓢顔
氏子陋巷所樂皆天真倪瓚
貨殖雖師名退思客有辯如何司馬遷於憲却無
傳恕齋班惟志
處富無驕易處貧樂道難先賢不可作撫卷一長
嘆大梁賈策治安
軒車當路遊甕牖空山坐出處固不同貧富要皆
可賜也辯有餘未知原憲心慨嘆千載下斯人難
重尋丘茂拜毛
道之不行謂之病財之不給謂之貧賜也能言心
未識虚勞結駟踏青塵金粟道人顧阿瑛
貧病無聊似老儂蕭條門巷絶行蹤畫圖不盡朋
從意凝望停雲檢宿舂
窮通由命不由人結駟來窺甕牖春富貴不滛貧
賤樂山青雲白水粼粼遂昌鄭元祐
坐甕牖下見貧居而無病色此畫史用意所在張
天雨觀
賜誠不在原思下晚歲曾聞性命微未必駟車辭
見後始知貧富諂驕非此畫無名氏而有松雪
先生小跋故識者以為其筆也予以衆詩多掦憲
而抑賜因贅此語嘉興吕㦂
松雪臨郭河陽溪山漁樂圖(掛幅)
(款書)大德(闕)年(闕)月(闕)日吴興趙孟頫製
峭石浮嵐俯翠微瀑流飛雨散林霏漁舟來往清
溪曲悵望行人古道稀鄧文原
松雪仙翁筆有神溪山溪屋共秋雲千年不獨王
摩詰三絶今看鄭廣文錢塘馬臻
遠山近山何歴歴下有長溪横一碧溪中亦有釣
鰲手此手不遮長安日野橋烟樹接草廬飛流如
練懸空虚截山白雲凝不去要人寫作巖居圖泰
定丙寅春湛淵白珽題子昂所作上
子昂墨梅圖
子昂郎中墨梅非僕所能及也敬服敬服吴興錢
選舜舉
疎枝横尺素玉雪長精神古人隔烟水好贈江南
春陳慤
夜月参差秀影天風浮動繁香彷彿釵横髩亂惱
人不減紅妆姚式
江邊春色歸何處長憶年年花發時愛殺南枝如
許瘦却愁羌管不勝吹蕭和
皎皎姑射姿寒香淡孤月歲暮耿幽貞江空照竒
絶何處碧参差吹落南枝雪因之託豪素夜半清
輝發一洗京洛塵芳菲不堪折踟蹰坐消憂何待
清尊竭張復亨
歙工擗藤瑩如水北枝横出霜毫裏(闕)如絶澗月
徘徊影落空光辨花蕊謫仙去久羅浮村何人楚
些能招魂王孫獨寫無聲意猶𢃄烟巒蜃雨痕陳
康祖
憶昔衝寒踏雪時百花零落願開遲如今收拾横
書卷一任無情塞管吹鄧文原
江南初見一枝春隴月霜鐘亦可人不管玉堂岑
寂夜悮隨驛使馬蹄塵任月山
小橋流水雪晴時曾折幽芳寄所思明月觀深春
夢遠玉堂仙客寫横枝錢惟善
趙承旨竹石圖并詩卷
怪石太古色叢篁蒼玉枝相看兩不厭自有歲寒期子
昂畫并詩
魏公書真行篆籀皆造古人地位復能以飛白作
石金錯刀作墨竹則又古人之所鮮能者嗚呼書
法至公可謂備矣俗工不知書乃欲效其形似真
若楚優叔敖令人不覺發笑此卷竹石皆佳詩亦
不苟可為文房清玩書此以見書畫同途不可岐
而二也雲門山樵張紳
聞(闕)氏文房在城南竹樹間清玩當不止此暇則
一往徧觀之庶幾為老眼洗(闕)紳再題
湘箬生清風蒼苔護幽石夢想玉堂仙臨池弄秋
碧范陽盧熊
常時奉詔直金鑾日轉鰲峰用筆寒想得花間鈴
索静自將賜墨寫琅玕
琅玕林下鳳毛多八法書成自一科誰謂高風清
節在金壺飛墨奈渠何淮海秦約
昔文敏公初赴京過毘陵止宗人東皋先生家人
多求公翰墨後仕於朝往來霅上時先人數從之
游因得公所書并畫凡數幅内竹石一紙公題小
詩絶類此卷吁公初以書名於時其畫與詩本皆
絶妙今此卷備焉有區區未易贊述者特以余家
藏舊物俱亡于兵視前人又隔一宇宙矣其手筆
真希世之寶也奉玩再三重為慨惜洪武六年三
月之望龜巢老人謝應芳敬題
玉堂飛墨寫湖州彷彿鷗波竹樹秋珍重王孫歸
未得淡烟斜月不勝愁句吴張適
竹生盤石間翠色相因依爾節固已完此心終不
移如何玉堂人而有林壑姿凉風雖未至䬃然動
秋思謝林
魏國圖書天下無當時聲價滿王都萬篇文繡垂
金薤一叚冰清置玉壺碧海春深龍出蟄丹山月
白鳳生鶵看雲忽起苕溪夢便欲乘舟訪五湖淮
海馬麐
燕閒天禄較書餘墨汁金壺寫竹圖長恐震雷風
雨作化龍飛去入雲衢溪西樵者許性
石上幽篁楚楚月明飛下䨇鸞羡殺承平公子臨
池空翠生寒朱煥
錯刀光彩照琅玕龍影常從石上看六月酒醒開
草閣滿天風露作秋寒諸生楊性
王孫老去更風流醉裏猶思竹石秋翠佩明璫俱
寂寞洞庭閒却釣魚舟陸釴
趙文敏秋林載酒圖(絹本中掛幅著色扁舟艤岸舟中二客倚舷坐前頓游榼岸上)
(送酒人甫至隔澗叢樹草堂籬外一道者捉麈凝視秋色澄澈望之心爽)
(款書)至大三年秋九月子昂為民瞻老弟
趙榮禄磻溪垂釣圖(絹本中掛幅淺色雲山浮動樹石蒼秀干旄之使翼然而前垂)
(釣者置竿顧視神氣儼然望而知為松雪翁筆非仲圭子昭所能彷彿也)
趙子昂竹林七賢圖卷(絹本高九寸長五尺許淡色七賢坐卧吟咏竹林中神氣)
(閒適奕奕晉人宇度尊罍果餌錯陳童子四執侍于中叢薄碧鮮林籜香溢)
(款書)子昂
吴興趙公以書名天下以其通六書之義得文字
之情制作之故也而閤老虞公又謂其以畫法作
書法故望而知其非他人所及也世之不通六書
不知畫法而徒效其波磔以為媚誠妄人矣是七
賢竹卷觀者故當以是求之玉堂然藜老人
趙鷗波古木竹石圖(紙本小挂幅水墨平坡秀石間古木三株小竹數叢筆意蕭閒)
(雲林之藍本也)
(款書)子昂
玉署當年雅度苕川晚日高居每向詩中見畫今
於畫裏觀書姑蘇王行
水晶宫裏人如玉忩瞰鷗波可釣魚秀石疎林秋
色滿時將健筆試行書丹丘柯九思題
叢篁偏暎寒雲色古石猶凝翠蘚痕曾是碧瀾堂
上月獨臨苕水憶王孫臨川危素題
松雪道人蘭竹圖卷
幽蘭生石間光風汎修竹老樹亦含滋新葉萋以
綠大化無偏私君子抱貞獨懷哉松雪翁蕭散美
如玉妙思發天真揮灑脫拘束超然毫素外誰能
繼遐躅胡儼
空山野谷稀樵斧百年古木繞風雨秃枝樛榦老
槎枒月明彷彿寒蛟舞伊誰寫入毫素中前朝學
士松雪翁紫蘭浥露散春馥脩竹凝翠含秋風紉
芳結佩懷幽思蕭䬃凉聲如在耳欲結茅齋置石
牀長年坐對虚忩裏鄒緝
浚儀王孫美如玉筆鋒所至天機熟興來援筆掃
長縑颯颯驚颷起巖谷殘星夜墮懸厓隂日銷月
鑠蒼苔深山中老蛟作人立雷雨白晝天沈沈湘
中媺人渺何許翠袖娟娟隔江渚幾回紉佩倚東
風無限春愁共誰語黃金錯刀那可求子規呌月
空山秋仙槎杳杳向何處但見銀漢東西流乃知
妙筆真竒絶變化烟雲生翕忍玉堂展卷賦新詩
坐對清風灑蘭雪同郡曾棨
趙文敏浴馬圖卷(絹本高八寸闊四尺五寸奚官九人馬十四匹)
(款書)子昂為和之作
數匹青驄馬牽來不被鞍太平無用處閒殺老奚
官鄧弘
誰將韋侯筆掃出神駿姿何當脱羈縶變化騰天
池承遠
將閒銷戰器那復顧青驄落日秋原上長鳴向朔
風廣益
天閑惠養神俊豪健自欲騰驤悵望東郊瘦馬日
暮老烏啄瘡章庠
少年曾進榑桑馬駿骨連錢不受鞿今日重於江
上見却疑何處使人啼東吴道人
李伯時好畫馬繡長老勸其無作不爾當墮馬身
後更不作止作大士像耳趙集賢少便有李習其
法亦不在李下嘗據牀學滚塵状管夫人自牖中
窺之正見一匹滚塵馬晚年遂罷此技要是專精
致然此卷凡十四騎奚官九人飲流囓草解鞍倚
樹昂首跼地長嘶小頓厥状不一驂驔千里之氣
溢出毫素之外王生老矣猶能把如意擊唾壺歌
烈士暮年耳熱烏烏也庚辰六月雲棲舘中漫題
王穉登
趙子昂春遊圖(絹本掛幅設色)
(款書)至大庚戌春日子昂為心之作
開元少年意氣雄任俠不數陳孟公文犀𢃄束鵠
袍小驕馬颯沓如遊龍側身仰望日瞿瞿為有流
鸎在高樹兩騎聯翩未敢前目送金丸落飛羽白
頭烏啄延秋門漁陽塵起天地昏珊瑚寶玦散原
野空令野客哀王孫平原公子五色筆俗史庸工
俱辟易寫成圖畫監興衰未必奢滛不亡國鐵篴
道人
珍禽欲語避雕鞍已勒青絲轉首看日暮香隄遊
冶子却從芳草得金丸句曲外史
紫陌香塵沒繡鞍青山立馬晩猶看少年行樂不
知老日月東西似擲丸倪瓚
此趙文敏公春遊圖也人物都冶裘馬蹁躚宛有
東風芳草馳逐之態而松株石澗蕭閒野逸又不
為町畦所縛信矣筆力能扛鼎乎老鐵歌辭雄麗
杜公哀江頭之遺響哉伯雨元鎮寄興不一而各
極其致吾獨慨趙王孫者畫成絶代而無黍離麥
秀之感何耶太原王穉登題
趙子昂折枝秋葵圖并題(紙本小挂幅長三尺餘䦚一尺淡色秋葵一枝正背)
(花各一苞繁葉瘦楚楚可愛)
葉垂鳳爪迎風顫花側金杯𢃄露寒疑是道妝無國色
向陽獨有寸心丹
女管道昇
管夫人墨竹圖并書此君賦卷
楊萬里此君賦
客有問於清虚子曰昔者子猷愛竹字之曰君謂此君
一日之不可無古之知竹者未有若子猷之勤者與清
虚子曰子猷可謂愛竹矣知竹則未也古之知竹者其
惟吾夫子乎盖嘗聞之夫子適衛公孫青僕子在淇園
間有風動竹聞蕭瑟團欒之聲欣然忘味三月不肉食
顧謂青曰人不肉則瘠不竹則俗汝知之乎其詩曰瞻
彼淇澳綠竹如簀言念君子温其如玉吾乃今知竹之
所以請述公之所以盛也盖君子於竹比德焉今汝視
其節凛然而孤也所謂直哉史魚邦有道如矢者與汝
視其貌頎然而癯也所謂伯夷叔齊餓於首陽之下民
到於今稱之者歟汝視其中洞然而虚也所謂回也其
庶乎屢空有若無歟故古之知竹者其惟夫子乎子猷
盖非知竹者也客曰大哉清虚子之言似夫子也敢賀
此君從陳蔡者皆不及門君何脩何飾乃得四子而同
席願堅晚節於歲寒以無忘吾夫子之德仲姬
竹六段(絹本水墨)
(款書)仲姬筆
管夫人畫山樓繡佛圖與鷗波公在伯仲間至其
書櫝行楷殆不可辨同異衛夫人後無儔此卷竹
枝縱横墨妙風雨離披又似公孫大娘舞劍不類
閨秀本色竒矣竒矣董其昌
石室先生以書法畫竹山谷道人以畫竹法作書
東坡居士則兼二法而為風枝雨葉則偃蹇攲斜
疎稜勁節則亭亭直上觀仲姬書法墨法即坡老
復生能不點頭姹女散花耶醉里曹谷
鷗波池上起相思瀟碧幽情得自知漫道衰顔難
復好只今殘墨有餘姿曾見仲姬寫竹寄外君
題云夫君去日竹新栽竹子成林夫未來容貌一
衰難再好不如花落又花開今閱此卷想其遺墨
敬題錢塘魯得之
小忩摹影後歴亂碧烟中莫問王孫草猶餘林下
風為慎日公祖題管夫人墨竹真蹟埽菴譚貞默
管夫人書法畫法皆文弱秀潤望而知為閨閣中
人此卷縱筆揮洒大類仲圭使道人見之未免下
衛夫人之淚况其他乎乙亥七月十五日吉州楊
文總跋
管仲姬漁父圖并題卷(水墨短卷全學董巨或曰畫属承旨)
遥想山堂數樹梅凌寒玉蕊發南枝山月照曉風吹只
為清香苦欲歸
南望吴興路四千幾時回去霅溪邊名與利付之天笑
把漁竿上畫船
身在燕山近帝居歸心日夜憶東吴斟美酒膾新魚除
却清閒總不如
人生貴極是王侯浮利浮名不自由争得似一扁舟弄
月吟風歸去休右漁父詞仲姬書
子昂漁父詞其二
儂在東西震澤州烟波日日釣魚舟山似翠酒如
油醉眼看山百自由吴興郡夫人不學詩而能
詩不學畫而能畫得於天者然也此漁父詞皆相
勸以歸之意無貪榮苟進之心其與老妻強顔道
䨇鬢未全斑何苦行吟澤畔不近長安者異矣皇
慶二年十二月十八日子昂書
魏國夫人漁父圖并題
人生貴極是王侯浮利浮名不自由争得似一扁舟弄
月吟風歸去休管道昇
渺渺烟波一葉舟西風木落五湖秋盟鷗鷺傲王
侯管甚鱸魚不上鈎趙孟頫
管夫人懸崖朱竹圖(掛幅)
網得珊瑚枝擲向篔簹谷明年錦綳兒春風生面
目朱竹古無所本宋仲温在試院卷尾以朱筆
掃之故張伯雨有偶見一枝紅石竹之句楊維楨
瀟洒三君子是伊親弟兄所期持大節莫負歲寒
盟赤城陶君故家子也余寓西湖之東九成時
來會談論竟日退有不忍舍者其仲季皆清爽真
芝蘭玉樹百十晉之王謝家也遂題而歸之己丑
夏五月二十二日會稽王冕
管夫人梅圖
幽姿不入少年場無語只凄凉一個清虚身世十
分冷澹心腸江頭月底新譜舊恨孤夢清香任
是春風不管也曾先識東皇冬日集陳惟寅兄
醉香館出示管夫人畫梅有感題之倪瓚
仲姬雪梅圖
攲帽垂鞭送客回小橋流水一枝梅醉後紅綃都
不記剰(闕)幽香却解逐人來松畔扶閒頻置酒
攜手與君看到十分開少壯相從今雪鬢因甚流
年清興兩相催庚寅臘月同天台陶九成訪雲
棲子于玉山草堂是日微雪著紅梅上雲棲子見
示管夫人雪梅與今日情境適合因題一調定風
波云瓚記
管仲姬蘭花圖卷(著色)
善畫蘭者故宋推子固吾元稱子昂堪為伯仲兹
卷管夫人所繪非固非昂復有一種清姿逸態出
人意外且以承旨手筆六法竝臻尤稱䨇璧得未
曾有以余仲蔚蓬蒿而獲擊此於目頓覺埃垢盡
洗五體俱香矣往復披玩不能釋手敬識而歸之
陸源
管夫人畫竹與大士像恒多蘭亦僅見一斑今於
李夢然獲觀六種種種精妍碧葉丹英玉莖水石
掩映葳蕤荏苒恍若翩翩於湘江楚畹間幽芬可
挹堪與盈川賦子昂書争工公其什襲祕之勿輕
視俗眼也徐緬
余家有漳蘭數十罁培之多歴年所矣每花發則
曄曄猗猗罏薰可罷欲一寫其幽致恨無好手弄
芳一旦得管氏蘭卷正貌漳種初作兩葉一莖花
漸增至後繁英叢𢃄墨巒間更疎秀可喜夫人其
化工在握矣余即以宋玻璃盞白玉柄紅拂水精
辟邪壓繡易之嘗携以遊秣陵歲餘雖乏家植盈
庭然時一展玩此圖覺滿前皆九畹香也尋香客
子汪砢玉識於味蘭居
管夫人竹石圖卷
竹兮脩石兮貞木之茂草之清魏國作此贈以中
了無一點塵世情風露冷禪入骨何如忉利(闕)
似老摩耶也教直下䨇瞳明魏國夫人管氏
深入禪定於富貴中書經之暇尤精於竹石夫人
長往又三白而以中亦為之入寂偶見此軸(闕)
請著語故不能忘言幻住明本題
介然有守而不可轉者石也勁然有節而不可屈
者竹也古人以竹石比君子其有旨哉今觀魏國
夫人管氏所畫竹石甚得文敏公之筆法可謂夫
婦皆得君子之道詩云惟其有之是以似之德誠
王生寶之如夜光明月意必有所取焉淨慈住山
釋道聯
旦國春雷動淇園雨露饒遠模當世質來植再生
苖鰲石清如漬鸞梢翠不消百年遺墨在光采照
清苕浙河沈用
古木脩篁石似雲縱横八法自成文何當截作韶
華琯吹落春天紫鳳羣豫章自恢
夫人寫竹如寫字不墮畫家蹊逕中料得山房明
月夜翛然葉葉動秋風吴郡朱應辰
能書獨數衛夫人墨沼春香教右軍近代苕溪惟
魏國却將八法寫湘君吴下丁明
魏國夫人雲錦裳銅盤磨露寫篔簹蒙恩曾上黃
金殿詔賜乘鸞出未央
至正廿六年歲丙午九月廿七日因避難至語溪
安卿契友處得拜觀先魏國所畫竹石手澤如新
為增愴情趙奕謹識
此卷乃先大母魏國夫人所畫墨竹麟因避難至
語溪拜觀于寓舍時丙午歲九月廿九日也趙麟
魏國夫人翰墨香愛拈湘管寫幽篁不如練成五
色線繡出朝天補衮裳沛邑朱禎
謝家道韞清如玉林下風標迥不羣猶夢江南脩
竹好蒼梧朝雨暗湘君
誰裁弄玉碧雲簫吹過瓊臺月影遥白鳳一䨇何
處下水晶宫裏赤闌橋鄭元
管夫人脩竹村居圖(紙本水墨小挂幅長一尺八寸闊九寸重山烟靄曲水迥環樓)
(舍十餘楹脩竹長垣護之樓上一人當門者二隔水村墅籬内竿懸䨇燈夫人長明菴圖亦嘗有此)
(左跨一橋二人將度橋後屋瓦鱗次筆意深遠坡邊停泊三舟山皴臨高尚書夜山圖篔籜具趙文)
(敏晴露法一時閨中之畫傑也)
(款書)至大二年魏國夫人趙管
趙雍
趙仲穆茅山西墅圖
昨自杭回道經茅山西墅時夕陽也松如偃盖水若
鳴琴青山萬重白雲千頃山下有乘駿馬者出沒於
其間乃天然一圖畫心有所得以目疾未愈不能舉
筆因命子雍代之至大四年五月既望識於鷗波亭
雲白山青幾萬重溪邊游子馬如龍眼前有景畫不
盡歸去鷗波命阿雍子昂
外錄
珊瑚網云壬戌之秋義興吳友擕此幅来殊堪鑒
賞舫中設古虬根榻天然無琢痕瑩潤如玉真竒
物也
趙總管贈張伯雨黃梁夢圖并題
舉世通驚夢一場何須抵死說黃梁勸君切莫頻開口
恐起癡人論短長
仲穆天閑騏驥圖(人凡十有三馬十有六猿一)
趙仲穆天閑騏驥枝山題
騏驥昔在人間繼在毫墨今歸吾賈君駿在君矣
走千里價千金浴滛池而秣天山衛龍墀而驂鸞
輅一旦事耳君尚稍加剪拂以伺之因君索題為
采舊跋語揭諸前而漫贅斯說歲丁卯夏日蘇人
祝允明記
騏驥驊騮世有之不逄伯樂自長嘶却憑筆貌千
金骨誰信相知是畫師吴郡唐寅
畫史畫馬妙自知筆端變態毛骨竒長嘶逸步畫
不出幾番吟咏少陵詩宗正
趙集賢沙苑牧馬圖(著色小横披)
沙樹歴歴沙草荒江上誰開芻牧場羣馬所聚何
劻攘飲䬴而俯嘶而昂訛踶浴滚逐且驤或乳或
卧或軋瘡三縱五横不成行五花雜沓駁而黃烏
騅赤兔照夜白連錢桃花鬭文章牝兮牡兮未可
辨亦莫可識駑與良相骨相肉信已矣老夫兩眼
徒茫茫但愛各各無羈韁自縱自得肥更光肥哉
肥哉空老死未試何以知爾長我知馬亦待駕御
人馬兩得氣始掦請看溝汗流血漿争前欲縳左
賢王追風逐電一般走五十之中當有強右馬
五十匹畫者各極其態余鑒為趙仲穆親筆而題
其上如此成化歲在乙酉十月望沈周
仙驥凡駘久混同伊誰能使冀羣空拳竒獨有青
龍骨合作觀風御史驄甲子仲吕之月吴瑄題奉
全卿憲副是月既望日
仲穆看雲圖
青山與浮雲終日淡相守山為雲窟宅雲為山戸
牖無心成白衣有意變蒼狗人情亦如雲寄語看
雲叟玉山顧瑛
落日杖藜溪上行溪流十里𢃄松聲輞川詩意無
人領坐對南山雲氣生富春吴毅
靄靄晴雲擁碧巒清分秋影落江干何人宴坐長
松下蒼翠滿身生薄寒雲間永彛
松頭自與峰巒黑雲影何如水意閒放下瘦笻成
小憩不妨坐對日啣山會稽張憲
松隂坐來稳山色望中分寄語東州客歸來看白
雲彭城劉儼
結屋山中住尋幽曳杖行獨來松樹下坐看白雲
生韓友直
行憩蒼石上坐愛青松隂白雲在天際相對總無
心潘純
横杖坐松下看雲起遥岑惟應陶靖節會得此時
心宇文公諒
松溪春水落白石粲可數坐愛南山雲溶溶不成
雨南陽迺賢
舊遊清苕上愛看弁峰雲稍將春雨度始見遠林
分起滅悟真理逍遥遺世紛於焉自怡悦永懷陶
隐君龍門良琦
雲擁秋臺落鏡臺道人日日好懷開山頭夜半風
雨作驚起䨇龍出峽來扶風馬庸
趙仲穆臨李伯時鳳頭驄圖并題
李伯時五花馬圖余所愛者惟鳳頭驄耳舍弟仲光亦
重之今為仲光臨此殊覺快然真所謂心合意會者也
趙仲穆重題
家兄知州為奕臨李伯時鳳頭驄今作紫花馬此
老杜所謂五花變作雲滿身者是也眞家藏之寳
與知者道耳弟奕謹題
高帽黃髯款塞(闕)殿前引貢盡龍駒仗移天步臨
軒看畫出韓生試馬圖此余舊製宫詞也仲光
出示此圖不覺興懷因書于左五雲閣吏柯九思
敬仲賦
至正丁亥秋八月予自苕溪還吴仲光以海寧所
臨李伯時鳳頭驄寄似仲瑛予至玉山適仲瑛方
浴五馬於桃溪形神颯爽屹然相向殊與道林神
駿同一佳賞遂題長語于左
王孫昨在水晶宫貌得龍眠八尺驄為言特寄玉
山去當與桃源五馬同吴龍門山釋良琦
君王不愛碧銜霞獨愛真龍被紫花珍重王孫親
貌得錦巾袱送野人家元樸師自吴興來辱仲
光兄見寄仲穆所作紫花馬圖展玩之餘敬題一
絶為識桃花源主者顧阿瑛
綠波新濕五花雲駿氣初離塞北羣南國龍芻青
入眼髯奚那識故將軍清河張天英
房星夜入水龍馬出渥洼西來幾萬里進入天王
家公子重豪素惨淡生風沙明時不好武終然駕
鼔車匡廬于立
蓬萊宫中春晝遲五馬曾閱李伯時天閑一一盡
龍種獨愛鳳頭尤崛竒王孫歸卧江南日見之為
爾生顔色乃知神駿世所憐彷彿明忩親貌得黃
頭圉官頎且髯絳袍烏𢃄高帽尖是日牽來赤墀
下黃門辟易争觀瞻紅絲絡頭尾窣地玄雲滿身
飛不起長鳴知是戀九重豈但一日行千里君不
見春風立仗何駉駉龍文照地來房星何當中道
為剪拂縱目平原春草青吴興郯韶
今代王孫紫花馬分明貌得鳳頭驄寄來適荷老
支遁神駿固應清賞同延陵吴克恭
華萼樓前漲曉塵龍駒新刷五花文銀鞍羅帕今
寥落嘶入沙場萬馬羣會稽俞瓛
昨夜房星墮渥洼(闕)西貢涉流沙平原公子親
曾見墨蹟團雲簇五花汝陽袁華
宛西來貢鳳頭驄神氣飄飄欲化龍牽入九天深
處過滿身雲影紫重重玉峰楊忠
趙仲穆為弟仲光寫鳳頭驄神凝骨立晶熒颯爽
履步嚴重而文彩爛然觀其挾一日千里之才而
氣志欲超凡馬直與古駿良白&KR2059;山子驊騮騄駬
者等也九方歅宜相其能置之十二天閑遇凡郊
祀大禮同古帝王省方觀氏之事駕殷輅載旂常
節和鸞服繁纓執靶于王良附輿于韓哀則規行
矩步于蕩蕩平平之大道使乘者心不勞而體逸
濟長途而經遠略矣此馬之得展其用也如九方
歅之不遭使羣凡馬駢槽櫪濺泥穢牽制于奚官
窘辱于圉人則亦自悲其不幸而心受之而已矣
其又能言哉雖然以是馬之所挾與其氣志之所
藴蓄猶足以瓌偉屹立自異於凡馬歟永樂甲辰
春正月朔中書舍人吴郡盧儒題
趙集賢洪崖移居圖并題卷(紙本高尺餘長四尺許淡色洪崖先生曳杖前)
(行從一侏儒舉六角扇如輪若不勝力童子控白騾騾懾蒼頭鞭絶韁人立兩童子一縛書卷如意)
(末横擎而趨一荷杖負大瓠接踵前翛然物外之象躍躍浮動)
神駕馭景飈太虚時總轡玄道不可分直悟天人際羣
從皆成僊玩世不計年何當事神遊許我笑拍肩吴興
趙雍仲穆父畫并題
洪崖先生住西山移宅深密逃人寰幅巾烏鞾腰
角𢃄闊袖袍色濃嵐斑一笻九節相携慣矮幹家
僮蕉扇攀﨑嶇步武轉蹣跚皂服輕袪行計辦一
僮肩躶鞚白騾俊駛難馭馳坡陀後鞦側畔蹺足
勢柰爾決驟奔傾何藍衫隻手操鞭逐席帽背擎
無世俗一僮未了一僮催高束文書赤䨇足一僮
綠袂麻履觕臂挑莊叟大瓠壺先生家具即此是
焉用檢校隨身符豫章穹巖鑰幽谷雨捲雲飛霧如
沐神仙狡獪蹤跡竒寫到吴興趙氏屋誰傳畫卷
秦淮邊妙意恰得希徵憐海翁一見心繾綣贈以
菊徑歸田篇玉禾自熟犁鋤廢黃犢烏犍有餘地
雪騾水草久馴良却後千年丹發匱洪都西山
有洪崖移居古刻此吴興趙仲穆作意臨摹又别
是一格非學神仙者流如恒麓李子希徵誰當識
之海粟賦于李氏恒麓山房(書紙本装圖後詩見文徵仲題錢舜舉洪)
(崖先生像)
趙仲穆寒林圖并題(黃紙本長一尺六寸闊七寸餘)
我心漂泊似秋雲閒步松隂到寺門為問幻僊詩在否
墨花猶續舊書痕右遊靈峰寺見句曲外史所戲詩
就此韻趙雍
趙仲穆臨高房山越山圖卷(絹本高七寸長三尺餘設色水滿山青關雲亭)
(樹入目曠然)
越山圖
浙江春水滿東岸盡青山旭日明旌棨晴雲擁髻
鬟柯亭林倚塔秦望石迷關一曲何時遂開圖漫
破顔趙仲穆作越山圖玉雪老人鄱陽周伯温題
(款書)高尚書越山圖魏趙雍臨
江盡正分吴山多繞越都一望中還見重湖昔日
伯圖何在者空雲樹烟蕪遥指廢臺孤論興亡
一軌迨如今仍似姑蘇剰與後人傳作畫王孫曾
有傷無右填糖多令長洲沈周
浙江東岸是越王句踐舊時封國嘗膽卧薪成底
事惟有荒臺凝碧萬壑争流千峰競秀宛宛無今
昔兔葵燕麥中間多少遺跡遥想東晉風流蘭
亭修禊空自留殘墨何用登臨傷往事堪嘆衰毛
垂白且覓扁舟賀家湖上載酒尋春色季真歸後
四明還有狂客右調念奴嬌(闕)谿張鈇
趙麟
趙彦徵畫(掛幅)
松老苔滋鶴徑溪虚石隐漁舟苕水千尋清還玉
堂三世風流恒
文敏公孫清且賢陶弘楮穎過年年子由命也成
菹醢坐對漚波一惘然瓚
趙檢校苕溪山水圖卷
曾泛苕溪看晚霞紅簾小艇稳如車水通孤棹橋
依竹路入重林屋傍花風外眠鷗驚客笛雲間大
吠隔仙家秋波千頃芙蓉老誰覓王孫舊釣槎豫
章蒲菴來復
苕花如雪晚風腥見設鷗波尚有亭公子不歸溪
上去弁山雖好為誰青
玉堂學士硯猶存三絶名家尚有孫何處有山如
此畫便將歸計問田園曲江錢惟善
濟濟清朝彦亭亭璚樹枝世胄雖可保零落遽如
斯朱門亦已仆墨沼淡無滋空餘圖畫跡永絶人
間期虚名知何益冥寞有餘悲撫卷一長嘆想子
平生時尋陽張羽
江南水多丘壑少閒有峰巒復低小曾向吴興看
弁山七十二峰青不了山色林光湧翠螺蘭苕春
雨漲鷗波風塵滿眼花零落老矣王孫柰若何嘉
陵楊基
吴興嘉山水遠近蓄清光岧嶤金蓋峰秀色獨蒼
蒼烟雲互出沒草木生風香長橋接迴溪積石倚
崇岡樵漁識徑幽於以樂深藏擊鮮列魴鯉啓翳
理松篁晨雨况可鉏春泉亦堪湘既已長孫子所
願安是鄉嗟哉風塵中何得尚由羊趙君鍾神秀
揮灑發竒章卷圖思舊遊掩抑不能忘吴郡張簡
昔在苕花溪上住遶溪山色滿高樓别來十載看
圖畫山自青青我白頭
吴興孫子多才俊曾把文章動九關歸到江南塵
滿眼忍將情思寫青山秀民鮑恂
吴興之山弁山好碧嶂丹崖净如掃雲開影落水
晶宫妙處不傳休草草玉堂學士文敏孫筆意惨
淡深討論大峰揚旗出天闕小峰倒翅如鵬摶清
溪過雨泉聲壮茅屋疎林更蕭爽他年此地巢雲
松一笑人間脫塵鞅雪山文信為本心德上人
題是日山雨初歇新凉忽生書於慈受堂東偏洪
武六年夏六月二十八日也
弁峰何巍巍太湖亦浩浩風淡白鷗波花明紫雲
嶠瞻彼水晶闕清輝盪昏曉中有公子居皇皇照
馳道芳草美遺澤於兹極幽討墨池發華滋詞林
振嘉藻遠遊今不歸空亭散歸鳥猗蘭豈不佳晚
節諒難保國香一零落天涯遍芳草披圖想遺躅
悲風響林杪洪武十有一年春正月上澣書于松
間紫芝山房吴恒
遠山入空青老樹擎寸碧近山接平坡鑿鑿見白
石兩山盡處岐路平松林漠漠烟如織清溪疑是
天目來鷗鷺飛起無纖埃有人曳杖過溪去渡頭
古屋誰為開玉堂學士畫家趣蕭洒文孫傳筆意
風塵滿眼何處避安得向此山中住錢塘宋杞
平生性癖耽山水奥域靈墟探討來獨有吴興為
冠絶王孫意匠奪天才東山無量
零落苕花暮雨多舊溪何處問漚波披圖不盡懷賢
意誰為青山葺薜蘿東吴普震
長憶苕溪溪上山溪流如玉翠花寒十年不到經
遊地見畫還疑夢裏看蜀魏俊民
玉堂學士之孫子文雅風流世無比漚波亭上客
闌時戲寫吴興好山水遠山疑是弁山青近山金
蓋與雲平兩峰翠峙勢如削中有滉瀁䨇溪清溪
上村村桑柘綠橋下脩林覆茅屋春風酒熟雞豚
肥野老過從少拘束邇來風塵十載餘可憐樂土
皆丘墟只今獨有苕溪上有水有山如此圖吾生
頗識山林趣按圖擬問田園計何時長嘯來山中
與君放曠人間世吴郡朱斌
吴興佳麗地畫裏忽崔嵬水到太湖去山從天目
來人家清鏡合僧寺翠屏開千古漫陳迹王孫安
在哉塵外人可悦
玉堂學士流芳盛了悟蓬宫古淡情冠冕文章銘
大德絶竒山水表䨇清供衣春仰桑麻熟給食秋
期黍稷成客到上方遊憩日夢魂應擬問三生四
明樂耕生葉昇
趙氏合卷
趙子昂仲穆彦徵三馬圖卷
第一幅趙魏國畫青驪一匹
(款書)延祐五年九月既望畫于大都寓舍子昂
第二幅趙總管畫玉花驄一匹
(款書)至正十九年歲己亥秋九月畫于龍華寶閣仲穆
第三幅趙知州畫赤驥一匹
(款書)至正庚子十月初吉為雪庭作于錢唐龍華閣彦
徵
僧房曾見寫騏驎人已云亡紙墨新寂寞九原無
弔處至今猶見執鞭人
驥子生來骨相竒滿溝汗血落胭脂空門終有䭾
經日得似牽過白玉墀廬陵張昱為雪庭禪師
題
右湖州路總管趙公仲穆其子苕州知州趙彦徵
所畫二馬氣韻精神各得其妙總管筆法得曹將
軍為多知州筆法得韓幹為重獨文敏公兼曹韓
而獲其神妙此所以名重千古無媿前人雪庭禪
師與總管公為心交父子之間同為知己王蒙在
文敏公為外祖總管為母舅知州為表弟豈敢品
題哉實識悲感耳王蒙謹書
松雪當年稱獨步子孫今日繼遺風香凝淡墨連
錢碧色染秋毫汗血紅濟濟奚官顔似玉昂昂龍
種氣如虹春風滿轡初牽出對立長鳴冀北空燕
山哈珊沙
吴興妙筆傳家世總畫天閑汗血駒萬里歸來秋
露曉圉人牽去牧龍芻
太守舊圖如璞玉拾遺新畫抵南金玉驄已向天
閑老赤驥猶懷萬里心大食哲馬
郭右之題趙文敏畫馬云世人但識李龍眠那知
已出曹韓上文敏見之謂曹韓固不敢當使龍眠
在固當與抗衡也其自許如此錫山安君嘗得其
子集賢諸孫彦徵畫聯馬軸王叔明題其後並論
其父子筆法所出而尤盛稱文敏得曹韓之妙顧
卷中無文敏之筆非闕典歟安君乃别購文敏一
馬標諸卷首遂成合璧特來示余俾題其後於戲
曹韓龍眠盛矣然其後皆無所聞豈若趙氏祖子
孫三世具於一軸之中而並臻其妙殆古今一見
耳豈曹韓諸人所得而擬耶若安君者其亦知所
尚哉(安君名國字民太號桂坡錫山人)嘉靖壬辰三月既望文徵
明題
趙氏三世人馬圖卷(楮本最精)
第一幅子昂畫并題(畫奚官牽澹黃馬西向)
元貞二年正月十日作人馬圖以奉飛卿廉訪清玩吴
興趙孟頫題
第二幅仲穆畫并書(畫胡人牽驄馬西向)
至正十九年己亥秋八月余寓武林一日韓介石過余
道松江同知謝伯理雅意俾介石持所藏先平章所畫
人馬見示求余於卷尾亦作人馬以繼之拜觀之餘悲
喜交集不能去手余雖未識伯理嘉其高致故慨然為
作以授介石歸之伯理云趙雍書
第三幅彦徵畫并識(畫奚官牽玉花驄西向)
先大父魏國公所畫人馬圖装潢成卷復請家君作于
後而亦以命余竊惟伯理之意豈欲侈吾家三世之所
傳歟自非篤於(闕)雅不能用心若此也遂不辭而承命
時至正己亥冬十月望日也承事郎江浙等處行中書
省檢校官麟識
吴興趙公文章政事見重前代又以其餘(闕)適情
於翰墨之内故字畫之工點染之神妙天下而子
孫亦克承其志焉清江王氏希和持其所藏公家
三世所作人馬圖以示余蓋自子昂公為之祖仲
穆公為之子彥徵公為之孫覩其顧視隨立尊卑
秩然親誼藹然然後知名賢措思運筆雖於圖寫
之末而寓乎天理人心之正使後人於一展卷之
頃孝敬之心自不能不興起於其衷也况蘭筋麴
膝方首厚蹄目如懸鈴光流紫電竒情妍態宛如
鏘如曅如翔如實可以充天閑而鳴和鸞也又何
必伯樂之經九方皋之法然後可以見之哉希和
今世名家素勤詩禮之教鄉先生稱道之者日益
著是猶驥有其德而又得其所養者他日充天閑
鳴和鸞今將於此圖而徵希和之所至也載閱是
圖敬書于後時永樂元年冬十一月五日將仕佐
郎臨江府儒學教授錢唐沈大年
清江王均希和所藏松雪齋三世人馬圖暇日持
以示余余獲拜觀先朝文獻之懿繼述之雅亘古
今而希有也楚書曰楚國無以為寳唯善以為寳
希和寶此以傳家其亦善人也三肅以還珍重珍
重永樂三年春龍在乙酉三月廿日前進士胡誠
拜書
書畫彙考卷四十六
