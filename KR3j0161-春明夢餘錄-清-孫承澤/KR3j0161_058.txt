春眀夢餘錄卷五十八
吏部左侍郎孫承澤撰
欽天監一
欽天監在闕之東禮部後初置太史監洪武元年改司
天監又置回回監三年始改為欽天監二十一年革回
回監以回回歴法隸焉所職主歴數天文星紀之事監
有正有副而分春夏中秋冬為五官五官正專理歴法
造歴監候佐之靈臺郎辨日月星辰之躔次分野以占
候天文密疏聞保章正佐之挈壺正考中星旦夜昏眀
之候而漏刻博士佐之凡日月星辰風雲氣色之變異
率其屬登觀象臺占焉臺四面面四人國有大營建師
旅冠婚擇日營陵寢擇地凡立春先期候氣於東郊凡
大朝賀設定時鼔於門樓及期擊焉凡日月交食先期
算其分杪時刻起復方位以聞下禮部移内外諸司救
護之凡疇人世業立師而教之乏人移禮部訪取試用
凡元象圖書密䟽上非其職不得預凡習業者分為四
科曰天文曰漏刻曰回回曰歴日五官正至天文生隂
陽人各專科肄焉歴有四曰大統歴曰御覧月令歴曰
七政躔度歴曰六壬遁甲歴歴註上歴三十事民歴三
十二事壬遁歴六十七事
永樂元年命吏部欽天監正佐官歲滿不考覈著
為令
治歴之學始於堯典衍於歴代而精於元蓋郭守
敬深於數學而又以一代大儒許衡參之故其上
合往古下質来今無不脗合即聖人復起不能易
也後人再斟酌於歲差之法百世行之可也眀之
太祖為一代神聖襲用其法而不改三百年行之
而無弊可謂歴之聖矣後乃不能用郭之法以合
郭之歴而曰别事捷法豈其然乎保定邢雲路邃
於郭歴者也時不能用惜矣
堯典乃命羲和欽若昊天歴象日月星辰敬授人
時註曰歴所以紀數之書象所以觀天之噐如璣
衡之屬是也日陽精一日而繞地一周月隂精一
月而與日一會星二十八宿衆星為經金木水火
土五星為緯皆是也辰以日月所會分周天之度
為十二次也人時謂耕穫之候凡民事早晚之所
關也
堯典曰期三百有六旬有六日以閏月定四時成
歲按律歴諸書與周髀皆云日行一度月行十三
度十九分度之七周天三百六十五度四分度之一
故日一周天為歲歲十二月而無整數故以閏月
定四時三歲一閏五歲再閏及十九年而餘一百
九十日一萬五千七百十三分以日法除之共得
二千六百七十三分為七閏之數是謂一章然必
以十九歲而無餘分者蓋天數終於九地數終於
十十九者天地二終之數積八十一章則其盈虛
之餘盡而復始推此以定四時歲功其有不成乎
治歴之法莫捷於以中星定四時堯典載之矣分
命羲仲宅嵎夷曰暘谷寅賓出日平秩東作日中
星鳥以殷仲春厥民析鳥獸孳尾申命羲叔宅南
交平秩南訛敬致日永星火以正仲夏厥民因鳥
獸希革分命和仲宅西曰昧谷寅餞納日平秩西
成宵中星虚以正仲秋厥民夷鳥獸毛毨申命和
叔宅朔方曰幽都平在朔易日短星昴以正仲冬
厥民隩鳥獸氄毛鄭氏曰二十八宿環列於四方
隨天而成轉東方七宿自角至箕是為蒼龍以次
舍而言則房心為大火之中南方七宿自井至軫
是為鶉鳥以形而言則有朱鳥之象虛者北方七
宿之中星也昴者西方七宿之中星也星本不移
附天而移天傾西北極居天之中二十八宿半隠
半見各以其時所以必於南方而考之仲春之月
星火在東星鳥在南星昴在西星虚在北至仲夏
則鳥轉而西火轉而南虛轉而東昴轉而北仲秋
則火轉而西虛轉而南昴轉而東鳥轉而北至仲
冬則虚轉而西昴轉而南鳥轉而東火轉而北来
歲仲春鳥復轉而南矣循環無窮此堯典考中星
以正四時甚簡而眀異乎呂令之星舉月本然聖
人南面視四星之中豈徒然哉以授民時秩民事
而已
寅賓出日寅餞納日此禮日之祭也春禮日以起
事秋禮日以助成不言夕月所重在日也殷之為
言正也所正在四仲者便民事取天地之中氣也
春言日中秋言宵中日夜互稱順其隂陽也星鳥
星火星虛星昴者以午位為中王者向離而治故
以此考時也星本不移附天而移仲春則鳥在南
至仲夏而西至仲秋而北至仲冬而東他星皆倣
此析者分力因者相助夷者相傷也芟伐草木以
順時也隩者務蓋蔵也朔方曰幽都都謂所聚隂
氣盛聚於北也平在朔易者古者建子以為歲首
則凡事至此皆更易也南獨曰訛訛者邪也氣盛
則防其淫皆所以節宣天地之氣也
九疇之有次何也大道不越乎五行有五行則道
此萌始故初一曰五行在天為五行在人為五事
能敬用之則成其為人故曰敬用五事既成人矣
而推以治人則為八政故曰農用八政八政舉而
天紀可恊故曰恊用五紀四者偹而后為皇極皇
極何也太極也皇極居中而前四疇由此會後四
疇由此出也建者如斗柄所建止於是不他也以
極自正則曰建以極正人則曰乂用三德稽極之
得失於天則曰眀用稽疑騐極之得失於天則曰
念用庶徵考極之得失於人則曰嚮用五福威用
六極嚮者可慕威者可畏也
五行之變不可窮而言味何也味者食之主人資
以生故言味也人得水以滋其貎故貎屬水人得
火以發其氣故言屬火木之外敷如人之魂魂棲
目為視故視屬木金之内鑑如人之魄魄棲耳為
聽故聽屬金土之為德金木水火得之乃成而用
行於行為思思者貎言視聽之主也
周禮馮相氏掌十有二歲十有二月十有二辰十
日二十有八宿之位辨其序事以會天位吳澂曰
歲謂歲星所在寅曰攝提卯曰單閼辰曰執徐已
曰大荒落午曰敦牂未曰協洽申曰涒灘酉曰作
噩戌曰掩茂亥曰大淵子曰困敦丑曰赤奮若歲
星在行於地凡歴十二舍而為一紀則有十二歲
之位月為斗柄所建自正月建寅至十二月建丑
凡歴十二朔而為一歲則有十二月之位辰謂日
月所會子曰元枵亥曰娵訾戌曰降婁酉曰大梁
申曰實沈未曰鶉首午曰鶉火已曰鶉尾辰曰夀
星卯曰大火寅曰析木丑曰星紀為十二辰之位
自甲乙丙丁戊己庚辛壬癸為十日之位東方角
亢氐房心尾箕南方井鬼柳星張翼軫西方奎婁
胃昴畢觜參北方斗牛女虛危室壁為二十八宿
之位蓋天象有定位則人事有定序辨其序事而
會之者如仲春之月平秩東作厥民析則知其月
之建卯日月會於降婁而為奎婁之次仲夏之月
平秩南訛厥民因則知其月之建午日月會於鶉
首而為井鬼之次仲秋之月平秩西成厥民夷則
知其月之建酉日月會於夀星而為角亢之次仲
冬之月平在朔易厥民隩則知其月之建子日月
會於星紀而為斗牛之次以至十二歲十二月所
會天位皆倣乎此
古今善治歴者三家一曰漢太初歴以鍾律起二
曰唐大衍歴以蓍策起三曰元授時歴以晷影測
就日影測之毫忽微𦕈不可得而遁者元史所謂
自古及今推驗之精蓋未有出於此
歴至授時雖聖人復起不能易也當元之初仍用
金歴世祖欲釐正之命王恂楊恭慤郭守敬領其
事恂等言歴家知歴數而不知歴理願得通天道
精歴理大臣如許衡者摠之於是命衡領太史院
當是時守敬言司天莫大於測景古今歴以唐一
行所造大衍為稱首則以唐開元間令南宫說行
天下測景所歴地最廣也今國家一統疆宇比唐
尤廣袤宜遣使者四往測景成一代之制而測驗
莫先於儀表今司天儀本宋皇祐中於汴亰所造
與大都天規環不恊比量南北極差四度有竒又
表石年深欹側難遵用請别創儀表相比覈宜可
精求於是創簡儀仰儀及諸儀各臻其精妙以為
天樞附極而動昔人嘗展管候之宿度餘分終未
得其的用二線測餘分纖微可考作候極儀極辰
旣位天體斯正作渾天儀儀象形似莫適於用作
玲瓏儀以表之矩方測天之正圓欲合也實難法
當以圓求圓作仰觀儀古有經緯儀相連絡而不
動作新儀東西運轉南北低昂而七政列舍中外
宫去極度分燦然作立運儀日有中道月有九行
用為測驗其致一也作証理儀表高景虛罔象非
真作景符月雖有眀測景則難作闚几歴法之驗
在於交會作日月食儀天有赤道輪以當之兩極
低昂標以指之作星晷定時儀諸皆創以意為之
又作仰規覆矩圖異方渾蓋圖日出入永短圖與
諸儀互參驗而彌精於是設監候官十四人分道
行測景東至高句驪西極滇池南踰朱崖北盡鐵
勒凡二十七所而守敬作懸正儀令行四方測景
者用之仰察躔離近取晷景微入刻杪遠周寰海
徧參歴法酌稽中數蓋五年而歴成衡守敬具䟽
言天體難測古歴家於天往往各有測悟而未偹
精察今創以新儀木表與舊儀所測較得數歲冬
至晷景及日躔所在若月離遲速與列舍分度之
差自大都較北極出地高下之度四時晝夜刻之
長短參古制立新法非假測悟一本其故常攷正
者七事創法者五端非敢謂能然方之前代全踵
故歴增損傅會為法者較然易知誠得每歲創驗
修改積三十年庶幾可使如三代日官世專其職
大統歴悉用授時歴之制特改太隂行度耳洪武
中漏刻博士元統節取其法以洪武十七年甲子
為歴元行之無弊後以交食稍差議欲增損然讀
元史李謙歴議而玩其測驗之法自近日以至遠
日自近地以至遠地東極高麗西極滇池南踰朱
崖北盡鐵勒不可謂不精矣而又上考往古自春
秋獻公以来二千一百六十餘年類皆脗合不可
謂不密矣何所據而增損之或疑元統有年遠數
盈漸差天度之說殊不知歲差者謂冬至日躔赤
道之度耳
黃道度數自宋統天歷至授時歴凢四變蓋天道
三十年必一小變烏有定法如堯時冬至日在牽
牛宋文公時在壁眀初在箕六度今冬至日日在
箕四度矣古今不同此亦可驗所以郭守敬有消
長之法也洪武十七年欽天監博士元統請改修
大統歴監副李德芳駁之曰臣按故元至元辛巳
為歴元上推往古每十年長一日每百年消一日
永久不可易也今監正元統改作洪武甲子歴元
不用消長之法考得春秋晉獻公十五年戊寅歲
距至元辛巳二千一百六十三年以辛巳為歴元
推得天正冬至在甲寅日夜子初三刻與當時實
測數相合洪武甲子元正上距獻公戊寅歲二千
二百六十六年推得天正冬至在己未日午正三
刻比辛巳為元差四日六時五刻有此不合今當
用至元辛巳為元及消長之法方合天道此足以
正元統之誤
洧川范守已云授時歴雖起於至元辛巳而不以
辛巳為歴元其法以七千二百五十七萬六十為
一元之中平分天地人三元各得二千四百十九
萬二千自太乙甲子至嘉靖四十三年甲子歴過
五千二百九十五萬八百四十已逾天地二元矣
今當人元内四百五十六萬六千八百四十後推
將来每年增一前考已往每年减一是以太乙甲
子為歴元而不以至元辛巳為歴元也至於歲差
之法起於子半虛宿六度約六十六年而退一度
自堯時迄洪武甲子退過四十九度五十七分故
冬至日躔箕七度七十九分至正統甲子退過五
十度四十一分冬至日躔箕六度九十六分弘治
甲子退過五十一度二十四分冬至日躔箕六度
一十三分嘉靖甲子退過五十二度七分冬至日
躔箕五度三十分以後每歲約退一分三十八杪
四十七微步歷者隨年减去之矣豈仍至元辛巳
之舊哉至於日食起復方位多寡分數稍有不同
則以南北地勢不一里差之法未之講耳故正德
甲戌日食日官推步八分六十七杪而閩廣之間
遂至食既萬歴乙亥日食京師未甚而蘇松亦至
晝晦則南北之地勢使然也蓋日輪大而月魄小
故相掩之際自下視之南北不同每千里而差一
分東西不同每千里而異數刻矣而豈歴元不精
歲差未改使然哉
保定邢雲路曰孟子曰天之高也星辰之遠也苟
求其故千歲之日至可坐而致也旨哉言乎夫故
之言利也其天行順利之故道也故不難致而難
於求然求亦多術也從古羲和道廢日官失職帝
王六歴訛於四分漢人踵之久假不變而不知為
好事之偽作也四分之歴天與日齊以步氣朔一
跬步不可行迨漢末劉洪始覺其誤乃減歲餘立
歲差考冬至日躔在斗二十二度千古不明之數
自洪始發之後之歴家代各改革然不數十年而
輒先後天不可行者何則以歲差之中仍有消長
一機未備也至元太史郭守敬乃悉其竅焉觀守
敬之言曰上考往古下驗將来皆距立元為算歲
寔上推每百年長一下算每百年消一其諸應䓁
數隨時推測不用為元其說至眀也至洪武初欽
天監博士元統則不知測驗為何事而竟削去消
長另立凖分以為修改合天擢為監正監副李德
芳持消長正論力争之不得遂從統議然而統所
修改四准則授時舊數接年續之一無所改者也
訛傳至今失之益遠疇人沿襲恬不為怪余於蘭
州立六丈之表視郭太史四丈之高又申一之半
復從宋周琮取立春立冬去至日遠之景日差長
幾九寸尤易分别以法布之立春時刻與郭太史
消一之歴符合而大統則後天九刻八十餘分適
值子半之交差天一日矣夫歴從何来從日躔之
在天来也今仰觀天象立春日躔在戊寅亥初而
欽天監在己卯子正此可以口舌争乎且七政一
禀於日躔日度變而朔轉交及五曜之率皆變氣
應一差即諸事皆差而以之步歴無一可者故守
敬曰天有不齊之運而歴為一定之法所以既久
而不能不差既差則不可不改隆慶間監官周相
亦曰今年遠數盈歲差天度失今不考所差必甚
皆探本之論也乃監正張應侯曰大統歴乃元統
依守敬法為之凖驗無差必不可改夫使元統果
依守敬安得有差統背守敬者也背守敬而差却
以為無差何不觀今日之天其躔形圭景立春在
亥分寸易辨一指點間可與海内億萬人有目所
共見者正孟子所謂天日之故不可求而可坐致
者也
嘉靖中華湘疏歴之来由黃帝迄秦末凡六改漢
高帝迄漢末凡五改由魏文帝迄隋凡十三改由
唐高祖迄周末凡十六改由宋太祖迄宋末凡十
八改由金熙宗迄元末凡三改然歴代長於歴者
不數歲而輒差杜預曰隂陽之運隨動而差差而
不已遂與歴錯夫所以差者由天周有餘日周不
足也天周有餘則天常平運而舒日周不足則日
常内轉而縮天日之差於中星驗焉堯之冬至初
昏昴中而日在虛七度虛者北方之宿則日行北
陸躔於元枵之子也今之冬至初昏室中而在箕
三度箕者東方之宿則日行東躔於析木之寅也
計今去堯末四千年而差五十度矣再以赤道考
之勝國至元辛巳改歴天正冬至赤道歲差一度
五十杪今退天三度五十二分五十杪也黃道歲
差九十二分九十八杪今退天三度二十五分七
十四杪也故洪武中漏刻博士元統言我朝承運
以来歷雖以大統為名而積分猶踵授時之數年
遠數盈漸差天度非所以重始敬正也授時法以
至元辛巳為歴元至洪武甲子僅一百四年迄今
則二百四十二年請以洪武甲子歲冬至為歴元
授時歴法每歲差一分五十杪約七十年差一度
今合差三度餘矣年愈遠而數愈盈治歴者當隨
時脩改以求合於天否則歴必差是以正德戊寅
日食庚辰月食時刻分杪起復方位多與欽天監
推算不合臣伏揆古今善治歴者三家漢太初以
鍾律唐大衍以蓍策元授時以晷景而晷景為近
其所因者本也欲正歴而不登臺測景竊以為皆
空言臆見非事實也宜掄選疇人子弟諳曉本業
者及冬至前詣觀象臺晝夜推測日記月書至来
年冬至以驗二十四氣分至合朔日躔月離黃赤
二道昏旦中星七政紫氣月孛羅㬋計都之度視
元辛巳所測委有所差偹錄上覽昔班固作漢志
言治歴有不可不擇者三家專門之裔眀經之儒
精算之士臣三者無一夙夜皇皇罔知所措乞勅
禮部延訪有能知歴理如楊䧺精歴數如邵雍智
巧天授如僧一行郭守敬者徵赴京師令詳定歲
差以成一代之懿制
改歴之法有四一曰立元二曰測候三曰察度四
曰定數夫歲朔又復謂之元作歴者每以十一月
甲子夜半朔旦冬至為歷元必也用太史公三紀
大偹之法本范史紀元之日如太初所謂四千六
百十七歲已盡都無絲髮之餘特起新歴之第一
日則歴元不差後其可久乎是謂歴元馬融謂天
體不可測知天之度惟有璣衡一事夫璣衡即今
之渾儀也歴代以来其法漸偹至郭守敬又加詳
焉獨不可倣而行之乎是謂測候易之革曰澤中
有火革君子以治歴眀時夫作歴有常度也惟觀
五星以測三垣觀三垣以測二十八宿觀二十八
宿以察中星是謂察度定朔之法必於交時驗之
張何所考皆不能無差惟郭守敬以辰集時刻所
在之日為定數此為其最精者是謂定朔治歴之
人有三一曰專門之裔二曰眀經之儒三曰精算
之士夫漢之公孫卿壺遂司馬遷請改正朔矣而
不能為算也乃鄧平唐都洛下閎之徒出然後成
太初歴崔浩之魏歴稱精矣而惟高允能辨五星
聚井之差程子常曰堯夫差法冠絶古今堯夫常
曰揚子雲知歴法又知歴理許衡郭守敬王恂之
作歴也窮極四海竭盡心思就晷測影凌駕百代
夫唐都洛下閎鄧平專門之裔也子雲堯夫許衡
眀經之儒也高允郭守敬王恂精算之士也
歴法以十一月甲子朔夜半冬至為一元其時日
月五星皆起於牽牛初度更無餘分此以為推步
之端每歲有二十四氣節氣十二中氣十二是每
月皆有中氣惟閏月獨無中氣閏前之月則中氣
在晦日閏後之月則中氣在朔日舉中氣而正月
則置閏不差矣周天三百六十五度四分度之一
日之行也日一度自今年冬至至眀年冬至方一
周天實計三百六十五箇日零三箇時也而一歲
正有三百六十日更有五日零三箇時辰無所歸
著是為日行之餘分每歲只均分在二十四氣上
所謂氣盈者也月之行也日十三度十九分度之
七常以二十九日半強與日合於朔是每月又有
半日弱無所歸著是為月行之餘分故月不滿三
十日而有大小盡焉所謂朔虛者也積日月之餘
分每歲常餘十一日弱故十九年而置七閏月是
謂一章之數故云終於終也惟開端不差故時序
無愆過中氣既正則寒暑不忒而民心無疑惑置
閏得所故作事順時而無悖亂
日與天會而有氣盈即歴書所謂大餘五小餘八
也月與日會而有朔虛即歴書所謂大餘五十四
小餘三百四十八也大餘日也小餘分也五歲再
閏而無餘分歴書所謂無大餘無小餘也
周天都計三百六十五度二十四分五十杪分步
十二宫惟子午兩宫每宫計三十度四十三分八
十杪其餘十宫每宫計三十度四十三分七十九
杪歲必三百六十五日零三時而交春是合周天
之度月必三十日零五時二刻而交節是合一宫
之度
日景每千里差一寸愈南則日短而夜長愈北則
日長而夜短幽京在地東北故夏至日晝六十二
刻夜三十八刻若洛陽有周公測景臺夏至日晝
六十刻夜四十刻
歴法天有黃赤二道月有九道此皆強名非實有
也亦猶天有三百六十五度何嘗有度以日行三
百六十日而一期強謂之度以步日月五星行次
而已日之所由謂之黃道南北極之中度最均處
謂之赤道月行黃道之南謂之朱道行黃道之北
謂之黑道黃道之東謂之青道黃道之西謂之白
道黃道内外各四並黃道為九日月之行有遲有
速難可以一術御也故因其合散分為數叚每一
叚以一色名之欲以别算位耳歴家不知遂以為
實有九道矣
崇禎戊辰七月上傳欽天監推算日食前後刻數
俱不對天文重事這䓁錯違卿等傳與他姑恕一
次以後還要細心推算如再錯悮重治不饒禮部
因具疏請改修歴法奉旨歴法皇祖朝曾議重修
今日食刻數復差允宜更正依卿等所請修改一
應事宜再着另行具奏禮部復奏略謂治歴明時
古人以為重事臣等不敢繁稱止據元史所載以
宰相王文謙樞密張易主領裁奏於上仍命左丞
許衡參預其事王恂郭守敬並領太史院事分掌
測驗推步於下而又博徵楊恭懿諸人助之然猶
五年而成六年而頒行十年而進書五種二十六
卷後三十年間續進書九種七十九卷則成之甚
難矣至順帝北遜以後典章散失止存授時成法
數卷方為大統歴僅能依法布算而不能言其所
以然之故後来有志之士亦止將前史歴志揣摩
推度並未有守敬等數年實測之功力又無前代
灼然可據之遺書所以言之而未可行用之而不
必驗也按大眀會典凡天文地理等藝術之人行
天下訪取考驗收用弘治十一年令訪取精通天
文者試中取用嘉靖三年科臣建議部覆保舉於
是以戸科給事中樂馥工部主事華湘俱陞光禄
寺少卿提督欽天監事然二臣終不能改守敬之
舊所以至今寢閣臣等考之周禮則馮相與保章
異職稽之職掌則天文與歴法異科蓋天文占候
之宜禁者懼妄言禍福惑世誣人也若歴法則於
敬授人時而已豈律例所禁哉今議通行各省直
不拘官吏生儒草澤布衣但通曉歴法者具文前
来但近世言歴諸家大都宗守敬舊法比於現在
監官藝猶魯衛無能翹然出於其上也至於歲差
環轉歲實參差天有經地有緯列宿有本行日月
五星有本輪日月有其會惟覀國之歴有之高皇
帝命吳伯宗與西域馬沙亦黑翻譯歴法蓋以此
也萬歴四十年監正周子愚建議欲得參用務會
通歸一今宜取其說參用西法果得會通歸一即
本朝歴法可以遠邁前代矣
大統歴雖本於郭守敬之授時歴然高皇帝精於
觀天而特令劉基召集天下律歴名家赴京詳議
復自製觀象盤天文分野諸書誠可萬世以為典
要者自西洋之法入中國上海徐光啟專習之後
湯若望嗣利瑪竇之教而李天經黃應遴等信奉
益堅進新歴書一百四十餘本日晷星晷星球星
屛闚筩諸器然其法與舊法稍異舊法用日度計
日定率西法用天度因天立差舊法用黃道矩度
西法用黃道緯度之不同欽天監官生連䟽争執
禮部因議另立新法一科允之
崇禎十四年禮部議歴法疏看得古今治歴之家
多矣其最精者漢雒下閎太初歴以鍾律唐一行
大衍歴以蓍策元郭守敬授時歴以晷景皆稱推
騐之精而晷景為近然用之既久皆不能無差蓋
天與日月星辰其體皆動而其最不可測者常在
於杪忽之間推移盈縮聖智有不能盡窮故雖以
時分刻刻分杪非不至細而差之半杪積之歲月
則躔離朓朒皆不合原算此治歴之所以難也我
皇上因監法少差特置西法一局令禮臣徐光啟
領其事而寺臣李天經陪臣湯若望等與欽天監
張守登諸臣覿面講求逐年推較十餘年来如日
月交食五星伏見之類臣等屢經會同赴觀星臺
占測而御前亦用赤儀器親自臨驗西法比監法
實為密近固昭然不待辨者守敬成歴時嘗言天
體難測湏每歲創騐修改庶幾可使如三代日官
世專其職未嘗自以為足也高皇帝精於觀天雖
用守敬歴而特令劉基召集天下律歴名家者赴
京詳議復自製觀星盤天文分野諸書且别立回
回一科亦未嘗以守敬之歴為足也蓋其慎也當
時博士元統成化中邱濬正德中鄭善夫嘉靖中
華湘萬歴中邢雲路諸臣皆以差訛疏請更正今
得西歴與之較驗而舊歴之不能不差則守敬固
已自言之矣臣部尚書林欲楫向與臣等詳察經
緯新歴誠如所言交食節氣用新神煞月令諸欵
用舊未為不可而再四商確有不得不鄭重者舊
法用日度計日定率西法用天度因天立差舊法
用黃道矩度西法用黃道緯度雖微有不同然其
黃赤儀器與守敬簡儀仰儀候極景符玲瓏立運
等儀亦皆相似特守敬之徒沿習不察耳自古歴
法輒數十年一改而守敬之歴行之已三四百年
矣小差者惟日月交食時同刻異無大懸絶至置
閏之差起於春秋分所差二日而西歴定分之日
即舊歴所註晝夜各五十刻之日也在今日西法
較密在異時亦不能保其不差則一番更改良不
易言據天經原䟽曾請將在局生儒盡收之欽天
監以便隨時測驗將新法暫附大統以便公同考
証而前奉明旨亦令監官張守登等於交食經緯
晦朔弦望年遠有差者旁求參考又以新法推測
屢近著照回回科例收監學習實為得之似宜勅
下另立新法一科遇交食節氣同異據法直陳以
俟測騐而後徐商更改庶有當乎其寺臣李天經
及陪臣湯若望中書黃應遴新局官生黃宏憲等
累年新歴書一百四十餘本日晷星晷星球星屏
闚筩諸器多歴家所未發專門勞勩積有歲年似
宜量加叙錄而該監官生學習則有會典按月按
季課試嚴行賞罰之例所當重加申飭者也乃臣
等區區之愚猶有進焉歴為敬天授民設也敬天
在順時布令觀變警心其所重莫如刑賞授民在
東作西成南訛朔易其所重莫若農桑故堯舜之
歴以釐上熙績為欽天而成周之歴以無逸豳風
為月令非徒如保章挈壺之流斤斤於時刻分杪
之末而已凡歴數始於河圖五十有五以十乘之
為五百五十以五乘之為二百七十有五自洪武
元年戊申距今壬午蓋二百七十有五年矣實為
河圖中候宜修眀禮樂先德後刑勸民農桑敦崇
仁厚以昌扶國脉基萬年有道之長其斯為治歴
之本務乎漢儒言眀王謹於尊天慎於飬人故立
羲和之官以節授民事奉順隂陽則日月光眀風
雨時節災害不生我皇上敬天勤民同符二祖故
知有敬授精思非臣等迂陋所能測識萬一也
授時歴要法歌歌曰授時歴法君要知但以九年
舊歴推(古云但見九年兔望日便是今年正月一)月大月小起初一看
其初一天地支(天下不言干者為詩句所拘然舉支以見干也當推九年前歴每月)
(初一是何干支便以此干支依後法數去)大月天干五支九(且如大月天干五地)
(支九假令初一日甲子甲至戊五數也子至申九數也即以戊申為今日朔)小月天四
地八耦(且如小月天干四地支八假令初一日丙寅丙至已四數也寅至酉八數也即以己)
(酉為今日朔古云前九之年起算法大月五九小四八)月大三十日無差(如初)
(一日己酉數至次日朔見己卯即月大也)月小分眀只卄九(如九朔數至次月朔)
(止二十九日即月小也)節氣只憑九年歴(假若造甲午日歴則看丙戌節氣)
二十四氣真端的(要知今年節氣只看前九年是何節氣)天干三數
地支七(假如癸亥日癸見乙三數亥見已七數也)熟記胸中湏歴歴定
時二十四年取逢時遇八君無慮(如逢子時交節氣却用未時亦)
(交也中氣如之)若依此法箇中推方省隂陽元奥處閏月
本来中氣無(古云閏月無中氣)何勞物外更他圖世人暗
得神仙術不是愚氓是丈夫
又歌曰九年二月半便是正月一(前九年二月十五日辰即今年)
(正月初一日辰該九十七箇半月二千八百八十日六甲轉四十八周)九年中試取
大小無差失
又歌曰若要求立春相衝對食神(假如前九年甲子日立春甲食)
(丙子衝午即今年丙午日立春也二十四氣准此)閏月無中氣說與惺惺
人
葉子竒論授時歴曰歴自上古黃帝以後莫不隨
時考騐以與天合故歴法無數更之弊及秦滅先
世之術置閏於歲終古法殆廢矣由漢而下以積
年日法為推步之凖以至於今夫天運流行而不
息欲以一定之法拘之未有久而不差之理差而
必改其勢有不得不然者乃命改造儀象日測月
騐以與天合庶永終無弊元詔定歴名曰授時取
堯典敬授人時之義自古歴多用一定之法故未
久而差由不知天為動物而歲亦略有差也古歴
雖立差法五十年差一度又太過一百年差一度
又不及七十五年差一度稍為近之尚未精密守
敬以八十一年而差一度算已往减一算將来加
一算始為精密
回回歴
漢律歴志曰三代既沒五伯之末史官喪紀疇人
子弟分散或在外國外國之有歴亦自中國而流
者也然東方北地南蠻皆不聞有歴而西域獨有
之蓋西域諸國當崑崙之陽於諸國中為得風氣
之正故多異人若天竺梵學婆羅門技術皆西域
出也自隋唐以来已見於中國今世所謂回回歴
者相傳為西域馬可之地年號阿剌必時異人馬
哈麻之所作也以今考之其元實起於隋開皇十
九年己未之歲其法常以三百五十五日為一歲
歲有十二宫宫有閏日凡百二十有八年閏三十
有一日又以三百五十四日為一周周有十二月
月有閏日凡三十年閏十有一日歴千九百四十
一年而宫月甲子再會其白羊宫第一日日月五
星之行與中國春正定氣日之宿直同其用以推
步分經緯之度著陵犯之占歷家以為最密元之
季世其歴始東逮我高皇帝之造大統歴也得西
人之精乎歴者於是命欽天監以其歴與中國歴
相參推步迄今用之今按歲之為義於文從步從
戌謂推步從戌起也白羊宫於辰在戌豈推步自
戌時見星為始故與御製文集有授翰林編修馬
沙亦黑馬哈麻敕文謂大將入元都得秘藏之書
數十百冊乃乾方先聖之書我中國無觧其文者
聞爾道學本宗深通其理命譯之今數月測天之
道甚是精詳時洪武壬戌十二月也三人在翰林
凡十餘年豈所譯者即此歴書與當竢知者考諸
韓苑洛論天文
天體至圓天本無涯何體之可測度謂天體者二
十八宿之環列者以次相挨左旋地外此天盤之
内地平之外可測度者也周圍三百六十五度四
分度之一九百四十分為一度四分度之一者將
九百四十分分為四分每分該二百三十五分則
天體周圓共該三百六十五度零二百三十五分
角十二度亢九度氐十六度
房六度心六度尾十九度
箕十一度斗二十(五度)牛七度
女十一度虛九度危十六度
室十七度壁九度奎十六度
婁十二度胃十五度昴十一度
畢十七度觜(二百三十五分)參十度
井三十(四度)鬼三度柳十四度
星七度張十七度翼十九度
軫十七度
繞地左旋常一日繞地一周而過一度冬至初一
日角起子字位到第二日時則過子位一度稍東
矣二十八宿天盤一定之次如二十八宿釘在車
輪輪轉則釘轉角行則二十七宿皆行角易一度
則二十七星皆易一度到那三百六十五日零三
個時辰時恰好天多行了一遭
日麗天而少遲故日行一日亦繞地一周而在天
為不及一度積三百六十五日九百四十分日之
二百三十五而與天會是一歲日行之數也
此九百四十分是說日二百三十五分是四分日
之一天以九百四十分為一度日以九百四十分
為一日二百三十五分是三個時把十二時分作
四分也九百四十分日之二百三十五者是說九
百四十分中的二百三十五分蓋三百六十五日
零那九百四十分中的二百三十五分若只說三
百六十五日零二百三十五分為尤眀渠却帶其
母而言之
天與日冬至初一日子時同在子一度上起到初
二日時日只到舊位天則過子位二度上了
一日過一度十日過十度一百日過一百度三百
日過三百度又五十五日則過三百五十五度還
有二百三十五分又三個時辰時又過二百三十
五分則與日到寅字上會日與天會是一年已畢
又起第二年矣歲之有三百六十五日零四分日
之一者以天體有三百六十五度四分度之一也
月麗天而尤遲一日常不及天十三度十九分度
之七積二十九日九百四十分日之四百九十九
而與日會凡月與日會自朔至晦凡二十九日零
六箇時辰有竒十九分度之七難算若照常數以
十計之雖微杪不盡其餘今釐以下通變其法以
四竒為一釐十九息為一竒則乘除始無竒零以
九百四十分分為十九分每分該四十九分四釐
二竒十八息内取七分該三百四十六分三釐十
二息
十二會得全日三百四十八此十二個二十九日
餘分之積又五千九百八十八此十二個四百九
十九分
如日法九百四十而一得六不盡三百四十八日
法九百四十分為一日以九百四十分為一日約
之前五千九百八十八該六日零三百四十八分
而一者一日也得六者得六日也
通計得日三百五十四九百四十分日之三百四
十八以全日三百四十八及餘積六日並不盡之
數通共三百五十四日零三百四十八分是一歲
月行之數也
歲有十二月月有三十日三百六十者一歲之常
數也故日與天會而多五日九百四十分日之二
百三十五者為氣盈月與日會而少五日九百四
十分日之五百九十二者為朔虚合氣盈朔虛而
閏生焉天運有常何嘗有有餘不足之數其不能
齊者歷不能齊也所以置閏者只為月氣不能與
節氣相同故反以節氣就朔氣若不論朔只一節
一中排定則節氣又正歴亦省便但初一月不與
日會十五月不圓耳然不用朔氣似與天時無害
夫有陽必有隂月之氣亦自與萬物相關豈可不
論
三百六十者一歲之常由前面所註日與天會為
三百六十五日零三時多五日強月與日會三百
五十四日零七時強為少五日日五日多月五日
少相合来十日然皆是月之不足者
故一歲閏率則十日九百四十分日之八百二十
七將及十一日
三歲一閏則三十二日九百四十分日之六百單
一五歲再閏則五十四日九百四十分日之三百
七十五十有九歲七閏則氣朔分齊是為一章也
十有九年餘一百九十日一萬五千七百十三分
以日法除之得二百六日六百七十三分為七閏
之數氣朔之分齊矣
三百六十為一歲之常者甲子六十日甲寅六十
日甲辰六十日甲午六十日甲申六十日甲戌六
十日六六三百六也
大餘是月不及天之數小餘是日不及天之數
堯冬至日在虛昏中昴今冬至日在斗昏中壁中
星不同者蓋天有三百六十五度四分度之一歲
有三百六十五日四分日之一天度四分之一而
有餘歲日四分之一而不足故天度常平運而舒
日道常内轉而縮天漸差而西歲漸差而東斗二
十五度牛七度女十一度虛九度共五十二度壁
九度奎十六度婁十二度胃十五度昴十一度共
六十三度昏中多十一度者蓋日在斗之末昏中
在畢昴之中歟大較若此
晉虞喜始以天為天以歲為歲乃立差以追其變
約以五十年退一度何承天以為大過乃倍其年
而又反不及至隋劉焯取二家中數七十五年為
近之以七十五年乘九百四十分每年該十二分
半強自堯甲子至宋寕宗己未以七十五約之則
五十二度雖未齊一亦不甚遠天運微杪雖巧歴
不能齊歴家那前䟎後以步之如閏法耳二十八
宿安次則由右運行則由左
邢雲路歴
高陽孫承宗邢觀察古今律歴考序古者天子有
日官居卿以底日而授百官於朝蓋四序眡五緯
而五緯眡日度故以日名官而歴法之顯者乃在
定朔定朔者求日與月合度而取之乎&KR1882;故課&KR1882;
之分刻而合朔之早晚氣候之遲速置閏之乖合
昭有劵驗是以歴家仰觀黃赤表裏隂陽交錯而
立之法乃其消長欲親其加時欲細其綜畸零長
短欲精嘗讀諸家歴說至大衍十二議即間有牽
合乎而實啓之窽若勝國授時歴則又參别同異
酌取中數即測景遂至二十有七隅故法獨精而
他或泥意泥經以行妬競故朔日有進退而氣節
日分有誤予不知今歴何如而頃言課&KR1882;不效則
歲差之法未盡合天而歴應改及讀士登律歴書
鑿鑿發吾覆也夫律歷起於數而士登精九章以
理御數故成聲見象確孚成說予因卒業而嘆歴
代法漸加詳數漸加密後之人即豫餙所未偹要
不得忘創初而笑前人之未工然窮天運於心計
而釐刻易亂故差法淆而歴改無論漢之五唐之
八宋之十六即唐虞敬授之後不七十年而輒在
璣衡齊七政其恊日正月歲行之方國假令歲與
天易齊而無差則唐虞之際寕多事也國家歴法
仍授時而授時之無幾輙改三應豈其異世異人
而可承訛謬者往代歷不效輙收草澤與司歴並
騐至付布衣說於史館廼宗伯韙士登議請倣居
卿之意而格不行夫歴竟安訛謬也則已倘欲正
訛定歲則士登議具在安得格勿行昔魯史螽書
之誤說者曰過在司歴而次年再誤則說不行於
魯耳豈眀盛之世而亦格正議者常嘆立言家談
改率習空文而至可見之行事輒結舌不談即談
所可行亦或從旁慫恿而不必以身試今士登議
鑿鑿可行而又可身試也乃不可與草澤之說一
參騐乎然士登抱經世術天子方用以康國寕人
即律歴之學未易而隸首可窮星翁可步乃何足
盡士登士登且入踐九列天子將以其暇召司天
有心計者受士登法而試之以正其訛則歴何足
煩士登也王郡公翼庭以大中丞孫公藍石大參
執張公和節之檄刻其書於郡且以予郡人也而
弁之辭
河南僉事邢雲路修歴四事䟽略謂窺天之器無
踰觀象測景候時籌策四事乃今之日至大統推
在申正二刻臣測在未正一刻是大統實後天九
刻餘矣不寕惟是今年立春夏至立冬皆適值子
午之交臣測立春乙亥而大統推丙子臣測夏至
壬辰而大統推癸巳臣測立冬巳酉而大統推庚
戌夫立春與冬乃王者行陽德隂德之令而夏至
則其祀方澤之期也今皆相隔一日則理人事神
之謂何是豈為細故且歴法疎密驗在交食自昔
記之矣乃今年閏八月朔日有食之大統推初虧
已正二刻食幾既而臣候初虧已正一刻食止七
分餘大統實後天幾二刻而計閏應及轉應若交
應則各宜如法增損之矣蓋日食八分以下隂歴
交前初虧西北固歴家所共知也今閏八月朔日
食實在隂歴交前初虧西北其食七分餘眀甚則
安得謂之初虧正西食甚九分八十六杪耶而大
統之不效亦眀甚然此八月也若或值元日於子
半則當退履端於月窮而朝賀大禮當在月正二
日矣又可謂細故耶此而不改臣竊恐愈久愈差
將不流而至春秋之食晦不止臣故曰閏應轉應
交應之宜俱改也久之刑科給事中李應策亦言
國朝歴元聖祖崇諭二說難憑但騐七政交會行
度無差者為是惟時以至元辛巳揆之洪武甲子
僅百四年所律以差法似不甚遠至正德嘉靖已
當退三度餘奚俟今日哉春秋不食朔猶直書官
失之今日食後天幾二刻冬至後天逾九刻計氣
應應損九百餘分乃云弗失乎歴理微渺日月五
星運轉交會咸取應於窺管測表歐陽修所謂事
之最易差者雖古太初大衍諸書詎不深思元觧
行羲和氏之歴象授時遺意然果以鍾律為數無
差則太初歴宜即定於漢而後之為三統四分者
若何又果以蓍策為術無差則大衍歴亦當即定
於唐而後之為五紀貞元觀象者又若何蓋隂陽
迭行隨動而移移而錯錯而乖違日䧟不止則躔
離之謬分至之忒積此焉窮雲路持觀象測景候
時籌策四事議者應宜俱改使得中秘星歴書一
編閱而校焉必自有得於是欽天監正張應侯等
疏詆其誣禮部言使舊法無差誠宜世守而今既
覺少差矣失今不修將歲愈久而差愈遠其何以
齊七政而釐百工哉理宜俯從雲路所請即行考
求磨算漸次修改但歴數本極元微修改非可易
議蓋更歴之初上考往古數千年布算雖有一定
之法而成歴之後下行將来數百年不無分杪之
差前此不覺非其術之疎也以分杪布之百餘年
間其微不可紀蓋亦無從測識之耳必積至數百
年差至數分而始微見其端今欲驗之亦必測候
數年而始微得其概即今該監人員不過勦襲故
常推衍成法而已若欲斟酌損益錄舊為新必得
精諳歴理者為之總綂其事選集星家多方測候
積算累歲較析毫芒然後可為凖信裁定規制伏
乞即以邢雲路提督欽天監事該監人員皆聽約
束本部仍博訪通曉歴法之士悉送本官委用務
親自督率官屬測候二至太陽晷刻逐月中星躔
度及騐日月交食起復時刻分杪方位諸數隨得
隨錄一切開呈御覧積之數年酌定歲差修正舊
法則萬世之章程不易而一代之寳歷惟新其於
國家敬天勤民之政誠大有禆益矣䟽奏留中不
報
授時歴至元辛巳黃道躔度十二交宫界守敬所
測也至今三百餘年冬至日躔已退五度則宜另
步日躔宫界另以赤道變黃道以合今時在天宫
界從古歴家未有以三百年後仍用三百年前黃
道者而何欽天監之茫然莫覺也考唐志云日躔
宿度如郵傳之過宿度既差黃道隨而變矣元志
云黃道宿度據歲差每移一度依術推變嘉靖初
樂頀掌監事上言歴經即歲差以推變黃道六十
七年該推變一次本監失於推變頀又嘗語人云
往年在監未奉更正甚為遺憾頀有文集可考也
胡大統不是之察也
元大都即今順天府授時歴大都測影夏至晝六
十二刻夜三十八刻冬至晝夜刻反是洪武初南
京測影夏至晝五十九刻夜四十一刻冬至反是
今欽天監以授時大都之歴法布洪武南京之刻
漏冬夏二至各差三刻以故正統十四年歴冬夏
至六十一刻想監官以漏記之覺其差而改者人
驗以為異而不知為順天測影宜然之數也夫冬
夏二至盈縮之始二至既差則分至以次皆差然
則一期之中盈縮損益有一日一時一刻之不參
差者乎以是而頒行天下為民授時空使人夢中
度日骨董瞢䠢也
西洋歴
徐光啟修歴十事疏其一議歲差每歲東行漸長
漸短之數以正古来百五十年六十六年多寡互
異之說其二議歲實小餘昔多今少漸次改易及
日景長短歲歲不同之因以定冬至以正氣朔其
三每日測驗日行經度以定盈縮加減真率東西
南北高下之差以步月躔其四夜測月行經緯度
數以定交轉遲疾真率東西南北高下之差以步
月離其五密測列宿經緯行度以定七政盈縮遲
疾順逆違離遠近之數其六密測五星經緯行度
以定小輪行度遲疾留逆伏見之數東西南北高
下之差以推步凌犯其七推變黃赤道廣狭度數
密測三道距度及月五星各道與黃道相距之度
以定交轉其八議日月去交遠近及真會似會之
因以定距午時差之真率以正交食其九測日行
考知二極出入地度數以定周天緯度以齊七政
因月食考知東西相距地輪經度以定交食時刻
其十依唐元法隨地測驗二極出入度數地輪經
緯以求晝夜晨昏永短以正交食有無先後多寡
之數因舉南京太僕寺少卿李之藻西洋人龍化
民鄧玉函同襄歷事䟽奏報可
李之藻請譯西洋歴法䟽伏見大西洋國歸化陪
臣龐廸我龍化民熊三拔陽瑪諾䓁諸人慕義遠
来讀書談道俱以穎異之資洞知歴算之學携有
彼國書籍極多久漸聲教曉習華音在京仕紳與
講論其言天文歴數有我中國昔賢談所未及者
凡十四事一曰天包地外地在天中其體皆圓皆
以三百六十度算之地徑各有測法從地窺天其
自地心測算舉其地面測算者皆有不同二曰地
面南北其北極出地高低度分不等其赤道所離
天頂亦因而異以辨地方風氣寒暑之節三曰各
處地方所見黃道各有高低斜直之異故其晝夜
長短亦各不同所得日影有表北影有表南影亦
有周圍圓影四曰七政行度不同各自為一重天
層層包褁推算周徑各有其法五曰列宿在天另
有行度以二萬七千餘歲一周此古今中星所以
不同之故不當指列宿之天為書夜一周之天六
曰月五星之天各有小輪原俱平行特為小輪旋
轉於大輪之上下故人從地面測之覺有順逆遲
疾之異七曰歲差分杪多寡古今不同蓋列宿天
外别有两重之天動運不同其一東西差出入二
度二十四分其一南北差出入一十四分各有定
算其差極微從古不覺八曰七政諸天之中心各
與地心不同處所春分至秋分多九日秋分至春
分少九日此由太陽天心與地心不同處所人從
地而望之覺有盈縮之差其本行初無盈縮九曰
太隂小輪不但算得遲疾又且測得高下遠近大
小之異交食多寡非此不確十曰日月交食随其
出地高低之度看法不同而人從所居地面南北
望之又皆不同兼此二者食分乃審十一曰日月
交食人從地面望之東方先見西方後見凡地面
差三十度則時差八刻二十分而以南北相距二
百五十里作一度東西則視所離赤道以為減差
十二曰日食與合朔不同日食在午前則先食後
合在午後則先合後食凡出地入地之時近於地
平其差多至八刻漸近於午則其差時漸少十三
曰日月食所在之宫每次不同皆有捷法定理可
以用器轉測十四曰節氣當求太陽真度如春秋
分日乃太陽正當黃赤二道相交之處不當計日
勻分凡此十四事者臣觀前此天文歴志諸書皆
未論及或有依稀揣度頗與相近然亦初無一定
之見惟是諸臣能偹論之不徒論其度數而已又
能論其所以然之理蓋緣彼國不以天文歴學為
禁五千年来通國之俊曹聚而講究之窺測既核
硏究亦審與吾中國數百年来始得一人無師無
友自悟自是此豈可以疎密較者哉
歲差考
歲差法堯時冬至躔在虛一度夏至在柳十四度
春分在胃十二度秋分在氐十度至唐開元大衍
歷冬至日躔在斗十度夏至在井十度春分在奎
七度秋分在軫十四度宋統元歴冬至在牛二度
夏至在井六度春分在奎初度秋分在軫七度此
歴代之歴可驗者如此然雖有進退其度不出一
舍前後蓋天運星行動體也未免或前或却小有
不齊歴家步算乃死法耳安得與天相符故曰歲
差後世隨時占候修改求與天合又不得不然也
漢自鄧平改歴之後洛下閎謂八百年當差一度
當時史官考諸上古中星知大初歴已差五度而
閎未究蓋古之為歴未知有歲差之法其論冬至
日躔之宿一定而不移不知天日會道不得均齊
餘分積久度數必爽今歲之日躔在冬至者視去
歲冬至之躔常有不齊之分至晉虞喜始覺其差
乃以天為天歲為歲立差法以追其變而算之約
以五十年日退一度然失之太過宋何承天倍增
其數約以百年退一度而又不及至隋劉焯取二
家中數以七十五年為近之然亦未甚密至唐僧
一行乃以大衍歴推之得八十三年而差一度自
唐以来歴家皆宗其法(大衍法有云日躔一歲行周天度未遍而日已至故)
(每歲有不及之分約天一度為三千四十分計一歲不及之分三十有六大積而至于八十三年則)
(差三千四十分為差一度矣)然猶未至也至元朝郭守敬算之
約六十六年而差一度算已往減一算算將来加
一算而歲差始為精密至今三百餘年臺官推演
又多不合天道識者往往奏請再改歴元以正歲
差嗟乎天動物也進退盈縮未免少有不齊一定
之法不可拘也劉焯取虞何二家中數定以七十
五年當時善矣至唐而復差僧一行以八十三年
時為合天矣至宋元之交而復差許衡郭守敬定
以六十六年當時以為精矣至今又復有差然則
一定之法顧可拘執也哉况法亦自有權宜者如
定歲之法四期餘一日之數分於四期則二至之
定每疑於絲忽之間湏酌量以定無常凖者定日
之法一日變為九百四十畫者以氣朔有不盡之
數難分也每月三十日一氣盈四百一十一畫二
十五杪一朔虚四百四十一畫積盈虚之數以成
閏故定朔必視四百四十一畫之前後以為脁朒
故定朔每疑於一畫之間要亦湏酌量以定無常
凖者如日月交食之法時刻分杪最為精微及至
半杪難分之處亦湏酌量以定無常凖焉夫至之
絲忽朔之一畫食之半杪積之歲久則皆差失不
合原算矣以天道不齊之動加以歲久必差之法
欲守一定之算夫安可得是故随時考驗以求合
於天此為至當堯時冬至在虚於今豈可固執也
哉
唐順之勾股測望論勾股所謂矩也古人執數寸
之矩而日月之運行脁朒遲速之變山谿之高深
廣遠凡目力所及無不可知蓋不能逃於數也勾
股之法横為勾縱為股斜為弦勾股求弦勾股自
乘相併為實平方開之得弦勾弦求股勾弦自乘
相減為實平方開之得股股弦求勾同法蓋一弦
實藏一勾一股之實一勾一股之實併得一弦實
也數非兩不可行因勾股而得弦因股弦而得勾
因勾弦而得股三者之中其兩者顯而可知其一
者藏而不可知因兩以得三此勾股法之可通者
也至如遠近可知而高下不可知如卑則塔影高
則日影之類塔影之在地者可量而人足可以至
於戴日之下而日與塔高低之數不可知則是有
勾而無股弦三者缺其二數不可起而勾股之法
窮矣於是有立表之法蓋以小勾股求大勾股也
小勾股每一寸之勾為股長幾何則大勾股每一
尺之勾其長幾何可知矣此以人目與表與所望
之高三相直而知之也人目至表小弦也人目至
所望之高大弦也又法表為小股其高幾何與至
塔下之數相乘以小勾除之則得塔高蓋横之則
為小股至塔之積縱之則為小勾至塔頂之積縱
横之數恰同是變勾以為股因横而得縱者也勾
股弦三者有一可知則立表之法可得而用若其
高與遠之數皆不可知而但目力可及如隔海望
山之類則勾股弦三者無一可知而立表之法又
窮矣於是有重表之法蓋兩表相去幾何為影差
者幾何因其差以求勾股亦可得矣立表者以通
勾股之窮也重表者以通一表之窮也其實重表
一表也一表勾股也無二法也
崇禎七年山東參政李天經䟽七政之餘依新法
則火土金三星本年九月初旬會於尾宿之天江
左右木星於是月前犯鬼宿之積尸氣一時五緯
已有其四非必以數合天即天驗法之一據也從
来歴家於列宿借星有經度無緯度雖回回歴近
之猶然古法故臣等所推經緯度數時刻與監推
各各不同如本年八月秋分大統歷算在八月三
十日未正一刻新法算在閏八月二日未初一刻
一十分相距兩日臣於閏八月二日同監局官生
測太陽午正高五十度零六分尚差一分入交推
變時刻應在未初一刻一十分脗合新歴隨取輔
臣徐光啟從前測影簿數年俱合春秋傳曰分同
道也至相過也二語可為今日節變差訛之一証
蓋太陽行黃道中線迨二分而黃道與赤道相交
此晝夜之所以平而分應所由起也迨二至則過
赤道内外各二十二度有竒夫過赤道三十三度
為真至則兩道相交於一線詎不為真分乎太陽
有平行有實行平則每日約行若干而實則有多
有寡不獨秋分為然謹將諸曜會合凌犯行度開
具禮部委司官同監局官生詳議以聞
春眀夢餘錄卷五十八
