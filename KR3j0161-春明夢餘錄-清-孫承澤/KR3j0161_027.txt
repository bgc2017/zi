春明夢餘錄卷二十七
吏部左侍郎孫承澤撰
光禄寺
光禄寺在皇城東華門内初為宣徽院尚食尚醴二局
繼改光禄寺掌祭饗宴勞酒醴膳羞之事辨其名數會
其出入量其豐約以聽於禮部凡祭祀請眎牲進飲福
酒胙凡薦新共品物凡祭葬共祭物凡牲果嘉蔬移上
林苑共不給市諸民視時估十加一凡市直季支凡貢
獻果鮮厨料省受之凡噐皿移工部若募工兼作之歲
省其成敗凡宴待四方貢使差其等共之凡傳奉宣索
籍記而覆奏之監以科道官各一人其屬四署曰大官
曰珍羞曰良醞曰掌醢而司牲司牧二局隸焉
周官天官膳夫上士二人中士四人下士八人府
二人史二人胥十有二人徒百有二十人掌王之
食飲膳羞以養王及后世子即今光禄寺官之職
也寺有四署曰大官即周官庖饔之任曰珍羞即
周官籩人之任曰良醞周官酒人是也曰掌醢周
官醢人是也周官凡膳夫甸師酒正宫人之屬皆
總于太宰盖太宰之佐王將與之講論治道而經
綸邦國則内必有以養其心外必有以養其身以
一人而治四海則必以四海而奉一人若夫奉養
有節而交于萬物有道則自有九式存焉而侈非
所慮也故王日一舉一太牢也朔日加食一等則
二太牢也齋之日三舉則三太牢也盖朔之聽政
勞於常日於是而有加於常食祭祀將以致精明
之德自強於禮而交於鬼神不可以不備其養于
是而又有加于朔反覆膳夫一官其所以奉至尊
而助體氣之養者一何其至也必品嘗食乃食所
以謹其節必侑徹以樂所以導其和必奉膳而贊
祭所以起其敬必受祭僕司士之福與摯所以養
其德
元人王惲云有旨講䆒光禄寺職掌寺與卿漢官
也應劭曰光明禄爵勲功也言光禄典郎謁者虎
賁羽林舉不失德賞不失勞故曰光禄勲郎中令
秦始置掌宫殿門戶及諸郎在殿中之侍衛者故
曰郎中令漢因之不改北齊隋唐止掌膳許左丞
衡作新定官制圖大抵以唐為則品從略與金同
洪武初禮部尚書牛諒上所考定進膳禮奏言古
禮凡大祀齋日宰犢為膳以助精神上曰太牢非
當用之物致齋三日而供三犢所費太侈夫儉可
以制欲澹可以頤性若無節制惟事奢侈徒增傷
物之心何益事神之道諒曰周禮是古人所定非
過侈也上曰周官之法不行于後世多矣惟自奉
者乃欲法古其可哉
洪武元年正月初八日諭今後但係光禄寺買辦
一應供用物件比與民間交易價錢每多十文且
如肉果之類及諸項物件民人交易一百文一斤
光禄寺買辦須要一百十文隨物貴賤每加一分
賣物之人照依時估多取十文利息
宣德五年二月行在光禄寺厨士告言光禄竊減
外國供給之弊上命行在刑部侍郎施禮執而罪
之且諭禮曰光禄寺之弊不止此祖宗以来飲食
供給皆有定規比聞擅自增減應給之人率不能得
得者率非應給之人惟虚立案牘掩人耳目宜䆒
治之因顧侍臣曰毋謂飲食細故不干大體華元
殺羊享士羊斟不與遂致喪師勾踐投醪于江與
衆共飲士心感悦遂成伯業以此而論所係非輕
寺額設銀二十四萬先時止用十二萬餘至正嘉
時用至三十六萬猶稱不足嘉靖中厨役用四千
一百名
嘉靖中光禄歲用銀計三十六萬上疑有乾沒乃
諭内閣今無論祖宗時兩宫大分盡省九嬪僅十
餘宫中罷宴設二十年矣朕日用膳品悉下料無
堪御者十壇供品不當一次茶飯朕不省此三十
餘萬安所用也閣臣對祖宗時光禄寺除米豆果
品外徵解本色歲額定二十四萬彼時該寺歲用
不過十二三萬節年積有餘剰後加添至四十萬
近年稍減乃用三十六萬其花費情弊可知而冐
費之弊有四一傳取錢糧原無印記止憑手票取
討莫敢問其真偽一内外各衙門關支酒飯或一
人而支數分者或其事已完而酒飯尚支者一門
禁不嚴下人侵盗無筭一每歲增買磁噐數多臣
查得會典内一欵凡本寺供用物件每月差御史
一員照刷具奏内府尚膳監刊刻花攔印票遇有
上用諸物某日于光禄寺取物若干用印鈐盖照
數支領進用本寺仍置文簿登記歲終會計稽查
此一例不知何年停罷若查復舊規則諸弊可革
矣乃切責該寺官而添差御史月籍該寺支費進
覽
神宗朝宫膳豐盛列朝所未有不支光禄錢糧彼
時内臣甚富皆令輪流偹辦以華侈相勝又收買
書畫玉噐侑饌謂之孝順上惟歲時賞賜而已至
崇禎禁止一日欲食米糖内臣奏令御膳監製進
上問一料所費幾何對曰得銀八兩上以銀三錢
令赴市買之須臾捧一盒至上分給各皇子公主
笑曰此寧須八兩耶
崇禎十五年春光禄寺支用
皇帝膳每日三十六兩每月一千四十六兩
厨料在外又藥房靈露飲用粳米老米黍米在
外
皇后膳每日十一兩五錢每月三百三十五兩
厨料二十五兩八錢
懿安皇后同
承乾皇貴妃翌坤貴妃兩宫每月各一百六十
四兩
皇太子膳並厨料每月一百五十四兩九錢
定王永王兩宫每月各一百二十兩光禄寺
每月册奏一切内外諸費約用二萬餘兩
崇禎十六年癸未九月上諭内閣輔臣修省應有
實政庶幾挽回氣運仰希天慈如賊寇失事各案
應速結戰守有功應速叙此二事全賴先生每秉
公擔當如錢糧不足亟宜節儉先自朕躬始若祀
典豐潔仍舊不敢議減外朕久服浣濯之衣此無
可議惟日用膳品減去一半各宫分減去十分之
四宫女内員桌銀減去十分之三通俟平定之日
照舊在外衙門有可節裁者亦著照此推行再如
兵火焚殺之酷災變死亾之慘朕皆不能拯捄消
弭殊愧君師之位今又添嬪御之奉乃是增過增
慚之舉其選擇之事竟宜停止此亦節儉之一事
其章疏沉壓過多朕不能朝上夕下稽誤政幾皆
朕之過當極力披閱發行先生每即擬旨来行
寺中典故
光禄卿蔚能朝邑人於成化初以吏員為禮部侍
郎管光禄卿事盡心職事每宴會躬自檢視必求
豐潔在光禄三十年未嘗持一臠還家嘗率其僚
請清查入内供應噐皿有旨逮問能謂衆曰上怒
不可測某老矣請獨任之諸公方嚮用不以相累
也既而獨受責降調官南京退無後言
鄭宗仁於正德中以太僕卿調光禄卿凡供應俱
照弘治初年例日省百金上幸光禄寺樓呼之為
節儉管家
永樂十三年十二月初十日行在光禄寺卿張泌
等謹奏為不遵舊制事切照洪武年間凡遇筵宴
禮部奏請合宴人數坐𣲖本寺造辦茶飯完備鴻
臚寺堂上官提督司賓司儀分擺班次序班搬放
茶飯桌椅斟酒逓湯已有成規近年以来四方使
臣朝貢及遇節令筵宴序班止是殿内斟酒逓湯
其餘搬放茶飯桌椅斟酒逓湯等項俱係本寺整
理臣等累對鴻臚寺官說知舊制事例其寺丞丁
鐸高慶司賓司儀王神等視為泛常略不䆒心照
例改正又不分擺與宴官人等依品序坐致使攙
越擠匝難以供應非惟背舊制乖禮儀實乃故違
舊制俱合拏送法司問罪緣係京官未敢擅便奉
聖旨且記他每一遭都察院着御史看着今後再
不依舊制時拏了問當即又奉聖旨但有攙越班
次的再不許他入宴
正統二年諭比聞進宫中食物所用噐皿扛索十
還一二重復造用甚費財擾民今後凡進食物必
須印信揭帖備書噐皿扛索之數與收領内官姓
名尚膳監如數還之不足即以奏聞敢隐瞞扶同
者悉坐以罪復勅宮中六尚司知之
隆慶初詔罷寶坻縣等處採取魚鮮自今薦新上
供俱令光禄寺備辦毋得奏遣内臣著為令
萬歴二年光禄寺積米二十七萬石倉厫滿盈奏
于東安門外買房一區改為外倉
明初筵宴祭祀凡茶食果品俱係散撮至天順後
始用粘初每盤高二尺用荔枝圓眼一百二十斤
以上棗柿二百六十斤以上舊制各衙門堂上官
皆支光禄寺酒饌正統七年以光禄寺卿奈亨言
始罷之六科給事中辦事科中每日支用如故寫
抄監生每人日給米一升五日一支
故事自冬至後至春日殿前將軍甲士賜酒肉名
曰頭腦酒
琉璃厰有牧羊地一十三頃四十一畞舊屬尚膳
監後以光禄寺卿趙錦請以羊發有司而地遂荒
廢
朝廷每賜臣下筵宴其噐皿俱各領回珍貯之以
為傳家祭噐
國子監監生寫倣紙每季移送光禄寺作麵袋
寺有鐵梨木酒柞可盛醞三十石洪武中籍沒沈
萬三家物永樂移置寺中
吏部選官于棕棚賜宴必用糯米糕一盤永樂朝
吏部說選正值上用饌掇御前米糕賜之命光禄
寺以為例
春明夢餘錄卷二十七
