春明夢餘錄卷六十九
吏部左侍郎孫承澤撰
川渠
通惠河即玉河也發源昌平州神仙泉過榆河會一畆
馬眼泉遶甕山後滙為七里濼東入都城西水門貫積
水潭積水潭者皇城内西海子也又稍東從月橋入内
府環繞宫殿南出玉河橋由大通橋至通州與白河合
袤一百六十里元郭守敬所鑿十里一閘蓄水濟運元
人名通惠焉入明廢不治天順二年漕運總兵官都督
楊茂先請脩之以省從張家灣陸輓者命戶部尚書楊
鼎工部侍郎喬毅往視還言通州至京城四十餘里古
有通惠河古道石閘尚存永樂間曾於此河搬運大木
以此度之船亦可行先年曾奏欲於此河積水船運又
有議欲於三里河從張家灣烟墩橋以西疏挑二十里
灣泊糧船以避水患者二事俱未施行今此河道通流
其水約深二尺不勞疏挑惟用閘蓄水令運糧衛所每
船二十五隻造一剥船自備米袋挨次剥運如此則運
士得省脚費而困憊少蘇矣今蒙命臣等同參將袁佑
等親詣昌平縣元人引水去處及宛平大興通州地方
三里河各河道將行船故迹逐一踏勘及據元史并各
閘見樹碑文所載事疏稽考回奏看得閘河原有舊閘
二十四座以通水道但元時水在宫墻外船得進入城
内海子灣泊今水從皇城中金水河流出難循故道行
船須用從宜改圖除元人舊引昌平東南山白浮泉水
往西逆流徑過祖宗山陵恐於地理不宜及一畆泉水
經過白羊口山溝雨水衝截俱難導引外及勘得城南
三里河至張家灣運河口袤延六十餘里舊無河源正
統間因脩城壕作壩蓄水慮恐雨多水溢故於正陽橋
東南低窪處開通壕口以泄其水始有三里河名自壕
口三里至八里始接渾河舊渠兩岸多人家廬舍墳墓
流向十里迤南全接舊河流入張家灣白河其水深處
止有二三尺淺處一尺餘闊處僅丈餘窄處未及一丈
今若用此河行船凡河身窄狹淤淺處必用濬深開闊
凡遇人家房垣墳所必須拆毁那移且以今闊處一丈
計之水深二尺若散於五丈之闊止深四寸况春夏天
旱泉脉易乾流水更少糧船剥運俱難行使兼且沿河
堤岸高者必須剷削低者缺者必須增築填塞又有走
沙急湍處俱要創閘派夫脩挑倘水少又須增引别處
水來相濟若引西湖之水則自河口迤西直至西河堤
岸未免添置閘座若引草橋之水必須於大祀壇邊一
路創鑿溝渠亦恐有碍况其源又止出彰義門外玉匠
局等處馬跑等地泉亦不深遠大抵此河天旱則淤壅
淺澀雨澇則漫𣪚衝突徒勞人力卒難成功决不可開
况元人開此河曾用金口之水勢洶湧衝沒民舍船不
能行卒為廢河此乃不可行之明騐也今會勘得玉泉
龍泉及月兒柳沙等泉諸水其源皆出於西北一帶山
麓堪以導引滙於西湖見今大半流出清河若從西湖
源頭將分水青龍閘閉住引至玉泉諸水從高梁河量
其分數一半仍從皇城金水河流出其餘從都城外壕
流轉通會流於正陽門東城壕再將泄入三里河水閘
住併流入大通橋閘河随時開閉天旱水小則閉閘瀦
水短運剥船雨澇水大則開閘泄水放行大舟况河道
閘座見成不用增造官吏閘夫見有不須添設臣等勘
時曾將慶豐平津通流等閘下板七葉剥船已驗可行
若板下至官定水則其船亦可通行止是閘座河渠間
有决壞淤淺處要逐加脩濬較之欲創三里河工程甚
省况前元開創此河漕運七八十年公私便宜後來廢
弛今若復興則舟楫得以環城灣泊糧儲得以近倉上
納在内食糧官軍得以就近關給通州該上糧儲又得
運來都城與夫天下百官之朝覲四方外國之貢獻其
行李方物皆得直抵都城下若此事舉行實天意暢快
人心歡悅足以壯觀我聖朝京師萬萬年太平之氣象
也伏望聖明早賜裁處乞勅各該衙門會計物料量撥
官匠并各營見&KR0894;官軍人等自西山玉泉一帶并都城
周圍壕&KR2238;及大通橋直抵通州張家灣一路河道分工
逐一脩濬如此則不惟省一時糧運之脚價實足以垂
萬世無窮之利益矣明年發軍夫九萬餘往治尋以災
異罷後成化十一年詔平江伯銳等濬之一年而成自
都城東大通橋抵張家灣渾河口百六十餘里漕船稍
通然坐獨引西湖泉水之半不踰二歲淺澀如舊嘉靖
六年廵倉御史吳仲請復開之上使戶部侍郎王軌工
部侍郎王詔往議軌等言漕國計也必如元人引白河
故事令大船皆可直達京師則必大興工役其費稍鉅
惟據見存故閘稍脩治之聽小車剥船並行而載且以
便歸運之軍詔可
元史中統二十八年郭守敬至上都别陳水利十
有一事其一大都運糧河不用一畆泉舊源别引
北山白浮泉水西折而南經甕山泊自西水門入
城環匯於積水潭復東折而南出南水門合入舊
運糧河每十里一置牐比至通州凡為牐七距牐
里許上重置斗門互為提閼以過舟止水上覽奏
喜曰當速行之於是復置都水監俾守敬領之首
事於二十九年之春告成於三十年之秋賜名曰
通惠役興之日上命丞相以下皆親操畚鍤為之
倡咸待守敬指授而後行事置牐之處往往於地
中偶值舊時甎木時人為之感服船既通行公私
省便先時通州至大都陸運官糧歲若千萬石方
秋霖雨驢畜死者不可勝計至是皆罷是秋車駕
還自上都過積水潭見其舳艫蔽水大悅特賜錢
一萬二千五百緡仍以舊職兼提調通惠河漕運
事守敬又欲於澄清牐稍東引水與北壩河接且
立牐麗正門西令舟楫得環城往來志不就而罷
盧溝河出太原天池伏流至朔州馬邑從雷山陽發為
渾泉而為桑乾河鴈門應州雲中諸水皆會經太行山
入宛平縣界東南至看丹口分為二一東流至通州高
麗莊入白河是為渾河一南流至霸水合易水又南至
丁字沽入運河仍從本河是河過懷來束兩山間至京
城西四十里石經山東地平而土疏衝擊震盪遷徙不
常往代常脩築國朝特重云
水經注云澤水至雍奴入笥溝謂之合口是矣隋
圖經云澤水即桑乾河也寰宇記云桑乾水西北
自昌平縣來南流經郡城西又東流經郡城南又
東南與高梁河合按桑乾河即今之盧溝河也俗
呼曰渾河亦曰小黃河又名漯河以源出朔州馬
邑縣之桑乾山故曰桑乾河郡國志云范陽有張
塜臨桑乾河側名為張華村
四明王荁云渾河即桑乾河從保安舊城過沿河
口通石港口直抵盧溝河宋蘇轍渡桑乾詩北渡
桑乾冰欲結心畏穹廬三尺雪南渡桑乾風始和
冰開易水應生波蓋桑乾下流為渾河渾河下流
為盧溝以其濁故呼渾河以其黑故呼盧溝本一
水也渾河奔騰澎湃勢如殷雷亦曰小黃河跨河
板橋甚欹行者率猿臂渡毛骨盡竦萬歷戊子秋
九月十六日聖駕還自夀宮駐蹕功德寺明日幸
石景山觀渾河上先登中板橋諸臣翼而趨中流
顧問輔臣水從何來申時行對曰從大漠經居庸
下天津則朝宗於海矣上曰觀此水則黃河可知
因勅河臣亟脩堤岸毋妨漕計諸臣頓首謝
晉陵蔣一葵記河因桑乾山名一名漯水相傳黃
河伏流自山西馬邑縣金龍池發源流至保安舊
城燕尾河與洋河諸水合唐賈島詩無端更渡桑
乾水却望并州是故鄉即此每當晴空月正野曠
天低曙色蒼蒼波光淼淼為京師八景之一曰盧
溝曉月又記盧溝河金人呼黑水河橋亘周行
金明昌初建正統間重修長二百餘步左右石欄
刻為獅形凡一百狀數之輒隠其一又記盧溝
橋由西北行十里渡王家嶺嶺勢由西來蜿蜒數
里至此復西向川原獻媚林谷爭竒余登嶺南望
則渾河一線如遊龍東望則宫闕参差與石相映
北望則九陵在焉佳氣葱籠似領袖西山而襟帶
之者
楊榮脩堤記天下之難治者莫踰水而治水之先
者莫踰京師故大禹之蹟首在冀州豈非以水之
利害所係者大而畿甸之内宜慎其防以為弘遠
之圖也歟盧溝之河至京城西四十里石經山之
東地勢平而土脉疏衝激震蕩遷徙弗常後魏都
督河北道諸軍事建成侯劉靖及子平鄉侯弘築
戾陵堰以防之水患以息後人思其功謂之劉師
堰歷世既久水勢漸更下流十五里距盧州不遠
有白狼窩口時復衝决漫流而東浸沒田廬民弗
安業聖朝建北京視河為襟帶永樂間屢嘗脩築
輒復傾圯今聖天子嗣位命工部侍郎李庸内官
監少監姜山義往任厥事復命太監阮公安少保
工部尚書吳公中總其事宜勅其務存堅久勿為
苟且庶幾暫勞永逸群公效命材謀共濟經始於
正統元年冬畢工於二年夏凡用工匠二萬餘月
給糧餉以萬計累石重甃培植加厚崇二丈三尺
廣如之延袤百六十五丈視昔益堅既告成賜名
固安堤置守護者二十家建神祠於上有司以時
修祀禮凡督事悉賜鈔幣以勞之其視築戾陵堰
役費加倍而堅實亦過之
金口在京西通盧溝河
元郭守敬建議金時自燕京之西麻峪村分引盧
溝一支東流穿西山而出是為金口其水自金口
以東燕京以北溉田若干頃其利不可勝計兵興
以來典守者懼有所失因以大石塞之今若接視
故迹使水得通流上可以至西山之利下可以廣
京畿之漕上納其議又言當於金口西預開減水
口西南還大河令其深廣以防漲水突入之患帝
善之
三里河在城南元時名文明河接通惠河為漕儲運道
今鐡閘尚存
國初戶部楊茂疏看得京城南原有三里河直通
張家灣烟墩橋自橋往西疏濬深闊二十餘里却
將烟墩木橋改作吊橋糧船到彼灣泊可免漂流
之患若將此河濬深直至三里河作平水壩三四
截於内置匾淺剥船令運船由此盤壩以達京師
歲可省車脚數百萬乞命工部踏勘明白將在京
操備旗軍暫借分上畢事誠為經久之利
嘉靖中大學士桂萼疏近皇上遣戶工二部漕運
等官相視地方欲自大通橋直達通州將及月餘
言人人殊臣竊以為營度者未得其詳不敢不再
請皇上擇之臣聞大通橋河源出自昌平州神仙
泉南會一畆馬眼二泉繞出甕山後滙七里濼即
今之西湖東入都城西水門貫積水潭即今之海
子又東至月橋入内府南出都城東水門過大通
橋又東五十餘里至通州入白河此河元郭守敬
由古水道開濬非自守敬創始盖西山諸水由皇
城東出每當山水泛漲由此而泄引之入白河以
濟漕運故置閘以時啓閉初非為行舟設也成化
十二年平江伯陳銳不察其故建言脩復憲宗皇
帝命戶部左侍郎翁世資工部左侍郎王詔挑濬
仍濬西湖諸泉以益水勢可放運船千餘直抵大
通橋下既而水急岸狹船不可泊未幾即耗船退
幾不能全遂不復行正德七八年亦嘗挑濬竟無
成功蓋京師之地西北高峻自大通橋下視通州
勢若建瓴而強為之且未免有害非徒無益而已
惟正陽門外東偏有古三里河一道東有南泉寺
西有玉泉庵至今基下俱有泉脉由三里河繞出
慈源寺八里莊五箕花園一帶直抵張家灣烟墩
港地勢低下故道俱存冬夏水脉不竭見今天壇
北蘆葦園草場九條巷其地下者俱河身也高者
即舊馬頭明白易見不假經畫稍加脩治即可復
也但附近勢家莊園故成化六年楊茂雖嘗建議
而不敢盡言但請置壩而已後亦竟沮不行成化
十二年踏勘而勢家買通欽天監以為地居京師
子午方位為說不知三里河乃在都城㢲已實非
子午方也今若誠按此脩濬則公私大船俱可直
抵三里河不但便搬剥而已
白河源出邊外經密雲縣霧靈山為潮河川而富河罾
口河七渡河桑乾河三里河俱于此會名白河南流經
通州合通惠及榆渾諸河至張家灣總名曰潞河並南
流楊村以北通惠之勢峻若建瓴白河之流淤沙易阻
夏秋水漲則懼潦冬春水微則病澀藉濬治焉
水經注云鮑邱水又南逕潞縣故城西漢光武遣
吳漢耿弇等破銅馬五幡於潞東謂是縣矣屈而
東南流逕潞城南世祖拜彭寵為漁陽太守後寵
叛光武遣遊擊將軍鄧隆伐之軍於是水之南遺
壁故壘存焉鮑邱水又東南入夏澤澤南紆曲渚
一十餘里北佩謙澤渺望無垠按志州城北二十
五里有盞兒淀廣袤三頃水上開花浮若金盞而
名此即古謙澤也今廢為馬房地鮑邱水即潞河
俗名白河以其兩岸皆白沙不産青艸云
高梁河水經出自并州黃河之别源東逕昌平境沙澗
又東南經高梁店流入都城海子宋太祖伐遼與遼將
耶律沙等戰於高梁河即此
魏劉靖脩高梁河碑魏使持節都督河北道諸軍
事征北將軍建城鄉侯沛國劉靖字文恭登梁山
以覩源流相原隰以度形勢嘉武安之通渠美秦
民之殷富乃使帳下督丁鴻軍士千人以嘉平二
年於高梁河造堨開車箱渠高梁河者出自并州
黃河之别源也長岸峻固直截中流積石籠以為
主高一丈東西長三十丈南北廣七十餘步依北
岸立水門門廣四丈立水堨長十丈山水暴發則
乘堨東下平流守常則自門北入灌田歲二千頃
凡所封地百餘萬畆至景元三年辛酉詔書以民
食轉廣陸發不贍遣謁者樊晨更制水門水流乘
車箱渠自薊西北逕昌平東盡漁陽潞縣凡所潤
舍四五百里高下孔濟原隰底平疏之斯溉决之
斯𣪚道渠口以為濤門灑滮池以為甘澤施加於
當時敷被於後世積三十六載至元康五年夏六
月洪水暴出毁損四分之三君少子驍騎將軍平
鄉侯弘受命持節監幽州諸軍事遐惟前勳親詣
山川指授規略命司馬關内侯逢惲内外將士二
千人起長岸立石渠脩治水門門廣四丈立水堨
五尺興復載利通塞之宜凖遵舊制凡用工四萬
有餘諸部王侯不召而至襁負趨亊者蓋數千人
詩載經始勿亟易稱民忘其勞斯之謂乎於是二
府文武之士感秦國思鄭渠之績魏人置豹祀之
義乃遐慕仁政追述成功是年十月十一日刊石
立表以記勲烈按此河名裏漕河北達京師長店
運艘鱗集即通惠河也
琉璃河在良鄉縣南四十里金史作劉李河有二大姓
居此也大房山孔水入焉石橋跨之形勢鉅麗橋建於
嘉靖二十年各處捐銀三十餘萬上助銀九萬三千兩
又自西山諸泉來者曰胡良河自紫荆關外鐡鎻崖入
者曰巨馬河晉劉琨守此以拒石勒處也二河俱有大
橋建於萬歷二年橋成上命輔臣張居正撰碑以頌太
后功德
潞河一名沽水一名鮑邱水記云通州城西三十里有
潞河源出北山南流
按志沽水有二即東西潞水也源自塞北丹花嶺
來合九泉水南逕安樂縣故城西南與螺山之水
合為西潞河又南逕狐奴城西與鮑邱水合為東
潞河
清河在德勝門外二十里距昌平州五十里以水清冽
故名源自州境一畆泉經燕丹村東南合榆河下流為
沙河經順義會白河跨清河有橋永樂間造橋因河以
名跨沙河亦有橋正統間造賜名安濟劉尚書龍云過
清河時微雨初霽車塵不起望昌平山若美人新沐雲
鬟翠髻環列天際
榆河源自昌平境南月兒灣即古濕餘河又名溫餘河
經順義縣境會白河以入潞芹城水在州東北四十里
流至藺溝入焉又黃花鎮川河自塞外流入黃花鎮亦
注焉
潮河在寳坻縣東二十里一名白龍港源自梨河泃河
鮑邱河至縣界三义口合流為糧運河入於海又有柳
沽河自玉田縣來渠河自香河縣來俱由縣東南注白
龍港故邑有渠陽之稱
霸河距霸州城南三里為白溝河之下流志云瓦河水
在城西南三百步與城南之沙塘二河合即寰宇記之
五渠也
州北達京師二百餘里川原平衍厥壤卑下西北
諸山水合胡良河至州界苑家口洪波瀰漫一望
無際皆滙於此既滙而盈後乃東流出於丁字沽
注白河以入於海入海處呼為飛魚口舊築河堤
起涿州東境按固安至州境之趙村務臨津水口
經州南關有古城址相傳趙武靈王所築也堤長
三百餘里廣尋有二尺址倍之崇丈有八尺傍植
榆柳以為固其間為水口一百六十有七至文安
縣之蘇家橋大城之辛張口而止
新河在漷縣西一名漷河自盧溝水分流至縣界折而
為三其一徑東入白河其一為新莊河南流武清縣界
其一為黃漚河東注馬家莊飛放泊
三角淀在武清縣南武清漢雍奴縣注水經云雍奴藪
澤之名四面有水曰雍水不流曰奴水經云沽水又東
至雍奴縣西入笥溝志云縣南八十里有三角淀周廻
二百餘里即古雍奴水也笥溝其别名耳笥溝水自范
甕口王家陀河及劉道口魚兒里諸水滙於大沽港水
經注謂笥溝水滙衆川而東注混同一瀆云
直沽在武清縣東南八十里衛河白河丁字沽合流於
此又西南合清沽港水流四十里名海口每日潮至楊
村云
附新開河
薊州河運薊州軍餉也明初用遮洋船從直沽出海轉
餉薊時有漂沒天順二年開直沽河焉
唐神龍中於漁陽開平虜渠傍海穿漕以避海難
此蓋唐蹟也
昌平河運諸陵官軍餉也起鞏華城外安濟橋抵通州
渡口止袤百四十五里
密雲河運密雲官餉也本白河上流自牛欄山而下與
潮河川交會水勢深廣嘉靖三十四年總督薊遼保定
都御史楊博請捍塞就通利合以濟餉四十三年總督
劉燾發卒濬治而潮河川直達通州凡密雲鎮歲餉十
萬悉用小舟轉粟省車輓入河費上嘉燾賜賚之
嘉靖十四年十一月香河縣郭家莊自開新河一
道長一百七十丈闊五十一丈有竒較舊河近十
餘里有司以聞命祭河神
水泉
玉泉在玉山東北泉出石罅間因鑿石為螭頭泉從螭
口噴出鳴若雜佩色若素練味極甘美瀦而為池廣三
丈許池東跨小石橋水經橋下東流入西湖為京師八
景之一名曰玉泉垂虹往時翰林學士黃諫品泉水自
郊畿論之以玉泉為第一自城内論之以文華殿東大
庖厨井為第一作京師水記
水源頭在香山之北兩山相夾諸泉湧出流至退谷傍
伏行地中至玉泉山復出
丹砂泉在香山下相傳為葛稚川丹井井二一泉水上
湧一泉水横流味極甘冽
卓錫泉在甕山之陽泉傍有寺曰碧雲其泉湧出繞寺
而出
龍泉自金山西山下湧出滙而為池甃石為暗渠引水
伏流約五里許南經功德寺前入西湖
清冷泉在京城西三十里覺山之頂味甘冽
魚藻池泉在南城東南一帶皆泉元人三里河之源也
今坎而為池以養魚舊有瑶池殿
金井在京城南魏村社永樂間嘗駐蹕於此賞其甘冽
遂命甃之
義井在京城西南二十五里四圍沉碧相傳為唐時置
滿井在東直門外有泉湧出冬夏常滿
公安袁宏道紀燕地寒花朝節後餘寒猶厲凍風
時作作則飛沙走礫局促一室之内欲出不得每
冐風馳行未百步輒返二十二日天稍和偕數友
出東直門至滿井高柳夾堤土膏微潤一望空闊
若脱籠之鵠於時冰皮始解波色乍明鱗浪層層
清徹見底晶晶然如鏡之初開而冷光之乍出於
匣也山巒為晴雪所洗娟然如拭鮮姸明媚如倩
女之靧面而髻鬟之始掠也柳條將舒未舒柔梢
披風麥田淺鬛寸許遊人雖未盛泉而茗者罍而
歌者紅裝而蹇者亦時時有風力雖尚勁然徒步
則汗出浹背凡曝沙之鳥呷浪之鱗悠然自得毛
羽鱗鬛之間皆有喜氣始知郊田之外未始無春
而城居者未之知也夫能不以遊墮事而瀟然於
山石草木之間者惟此官也而此地適與余近余
之遊將自此始惡能無記己亥之二月也
閩人蔣德璟記出安定門從北郊壇遶後取西北
過大教場一望空闊雪殘土潤行麥田間頗有幽
致二里許荒村數家錯落柴扉折而入即滿井也
井三面皆窪池而井獨高黝不見底因繫石於綆
測之可二十五尺下皆樹根也根下復得丈許其
大可一丈圍井千百年常滿大旱不縮大寒不冰
溢井幹而出為小石函受之上有亭亭四周為小
石溝蜿蜒而下滙於池遂與東南水會於通州鴻
寳云其竒不如濟南趵突諸泉然皆地旺氣濆湧
而成予謂自太行山迤邐數千里至西山一帶其
勢甚雄𣪚而平陂結為都城宜吉氣之随地起也
北人疎朴徧尋無碑碣可讀僅環池柳十餘株古
者腹穿横斜入畫泉味甘冽予為獨酌一盂而弟
瓏兒熺亦至鵬洲出所携酒蔬就村榻環坐限韻
作詩各一律轟飲良快日且西復移榻井前酌數
廵而歸
龍潭在盧師山潭廣丈許上有巨石覆之其下深不可
測有大青小青二龍潛於此二龍出則雲氣随之歲旱
禱雨輒應歷代相傳俱有封號立廟於潭上歲時祭祀
九龍池在皇陵翠屛山下出泉九穴鑿石為龍水從吻
出瀦而為池
學士程敏政記成化戊戌有事於西陵自昌平尋
九龍池迤西山而南絶小磵磵小騰沸石齒間馬
為之前却踰磵望前峰趨之失道徑茂淤入灌莾
中遇樵者指示乃並高阜東南行不五里忽聞雞
犬聲出谷中相顧異之俯瞰得委巷草舍隠然成
村詢之乃陵卒所居池適在其南未至池石瀨濺
濺北流入溝塍稍寬處輒有蒲芷叢翳鵝鴽泳游
其下自朱門入池方廣踰十丈重垣護之覆以黃
甓石琢九龍首嵌西垣下呀然張頦噴泉沫入池
有聲泠然相應池上石壁千仞巉削如斧鑿痕泉
脉出其中山脚為小石方井識泉源檜竹桃柳夾
池東西一峰蒼然峙其南池中影沉沉紺寒門稍
東為月關洩水水淙出關東為小渠過石梁乃縈
廻西入山下田即前所見者予命從者下石磴以
碗承龍口泉飲一勺味甘爽毛骨森然聽陵卒道
文廟駐蹕泉上事久之乃去
一畆泉在昌平州西南新屯廣一畆許流入清河以資
糧運
百泉在州西南四里平地湧出不計其數中有三大泉
闊徑丈許一曰源泉一曰黃泉一曰響泉是也又有龍
泉出州東南五里之龍泉山溫泉出州西北二十五里
之湯峪虎眼泉在昌平舊縣西北城下流至豐善村入
榆河
聖水泉在房山下又西南有伏龍穴名龍城峪峪出湯
泉上方寺在山絶頂有泉如斗汩汩不絶
孔水洞在大房山東北懸崖千尺石竇如門深不可測
時有白龍出焉樵牧往往聞絲竹音有人乘桴窮源五
六日無所抵惟見仙鼠晝飛頳鱗游泳而已唐開元歲
每旱必遣使投金龍玉璧禱之立應金大和中有桃花
瓣浮出其大如當五錢按孔水洞今訛為雲水洞距上
方寺南十二里
湯泉在遵化西北福泉山下
王緱山衡記取道薊州過石門石門兩山嶻嶪正
鎻驛道道傍祠漢張將軍純以有捍禦功也又二
十里為湯泉泉在山坡下初漫羡四溢戚將軍繼
光始甃石為池池正壓九新堂深二丈許廣幾倍
之水勢壯甚然適如石而止未至數十步聲湯湯
然氣滃滃然若不可嚮邇即而俯之静若元鑑可
捧而盥其氣香其味冲泡起於下大小□□若轉
念珠投以錢作蛺蝶舞與泡影相頡頏良久乃下
池之南穴而下水支委於牆外種荷花一渠綠淨
可把又溝其北石唇承之穿堂而出中堂為簷除
甓為小方塘以上受雨而下引泉客至則設版焉
其東則銅龍張舌噴泉甚怒迤行入浴池池之隂
有竇焉蓄寒水浴者時其溫凉之候而啓閉之九
新堂後有池如偃月寒水所自出色正凝碧余愕
問主者具言泉本寒沁有石根可一畆類焦釡覆
之水受石性故沸所不及則不蓋數武之内而水
火共鼎亦一竒也已乃循行壁間讀武宗宮人王
氏詩末有溶溶一脉流千古不為人間洗冷腸之
語顧見塞外諸山層複如青蓮瓣長城為𢃄金湯
屹然相與歎山河兩戒之不偶時有老卒問以塞
上事對娓娓而流涕為言戚將軍將軍賞罰嚴得
士死力其所規造無論戍堞樓櫓即小小臺館皆
有意要於不可易常因材於山因力於士無侈費
而其大指則恐士卒驕惰難用故欲練磨之於斧
薪畚鍤之間蓋彼時雖外嚴斥堠内通苞苴而將
帥猶得以其意為官故其財力與精神俱閒可以
鼛鼓寓軍興可以遊觀寓蒐閱今一切絞急迫促
文武吏局促自守此佳泉怪石僅以供吾軰幽閒
好事之賞而聞且有以為禁者嗟乎欵堅而網密
者數十年於兹矣蓋昔之敝竇無一焉而邊事竟
如之何也
春明夢餘錄卷六十九
