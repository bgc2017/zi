春眀夢餘錄卷五十五
吏部左侍郎孫承澤撰
府學
順天府儒學在城東北國學之南洪武中以元國學為
北平府學永樂定鼎仍為國學改報恩寺為順天府學
初有僧遊湘潭募造報恩寺尚未安像眀師下燕戒士
卒毋得入孔聖廟僧倉皇借宣聖木主置殿中後不敢
去遂以為學其地元之柴市也文文山授命焉東有祠
西有館曰教忠再西有坊曰育賢
諭旨
眀太祖初年詔曰惟致治在善俗善俗視教化教
化行雖閭閻可化為君子教化廢中才不免于小
人近北方𣪚亂人鮮務學其選太學諸生中年長
學優者往各郡分教使人務學而興材又輟翰林
院脩撰檢討為郡學官已復令按察司精考儒學
官不稱者送部别調又詔各布政司府州縣官舉
秀才人材必會同境内耆宿長者訪求德行道藝
著聞州里之人以充從隣里保結命有司騐實盖
重薦舉而先德行儼然成周造士之法也
提督學校官勅諭(原勅萬歴初改)
一學者讀書貴乎知而能行先將聖賢經書熟讀
背誦牢記不忘又從師友講解眀白俾將聖賢言
語體而行之敦尚孝弟忠信禮義廉恥之行不許
徒務口耳之學將来朝廷庶得真才任用
一為學功夫必收其放心主敬窮理毋得鹵莽間
斷其餘脩已治人之方義利公私之辨須要體認
精切庶幾趨向不差他日出仕方能顧惜名節事
業可觀
一習學舉業亦窮理之事果能精通四書本經便
會行文有等生徒不肯實下工夫惟誦舊文意圖
僥倖出身今宜痛革此弊其所作四書經義策論
等文務要典實平順說理詳眀不許浮誕至于習
字亦須端楷庶不乖教飬之意
一學效無成皆由師道不立今之教官賢否不齊
先須察其德行考其文學果所行所學皆善須禮
待之若一次考驗學問疎淺及怠于訓誨者姑戒
勵之令其進學改過若再考無進不改送吏部别
用其貪滛不肖實迹彰聞者不必考其文學即送
按察司直隸送廵按御史問理吏部别選有學行
者補其缺
一師生每日坐齋讀書及日逐會饌有司簽與齋
夫膳夫府學膳夫四名齋夫八名州學膳夫三名
齋夫六名縣學膳夫二名齋夫四名不許違悮缺
後
一生員考試不諳文理者廩膳十年以上發附近
去處充吏六年以上發夲處充吏增廣十年以上
發夲處充吏六年以上罷黜為民未及六年者量
加決罰勉勵進學
一生員之家並依洪武間例除本身外戶内優免
二丁差役有司務要遵行不許故違
一凡廵視學校水路乘驛舟陸路乘馬仍扵夲司
帶書吏一名随行陸路與官驢俱支廩給
一府州縣提調官員宜嚴束生徒不許出外遊蕩
為非凡學内殿堂齋房等屋損壊即辦料量工脩
理若恃有提督憲職將學校中一切合行之事推
故不行用心整理量加決罰懲戒
一所過之處遇有軍民利病及不材官吏貪酷害
人事干奏請者從實奏聞
一本職專督學校不理刑名如有軍民人等訴告
冤枉等事許受詞状輕則發下所在有司問理重
則送按察司直隸送廵按御史提問
一科舉夲古者鄕舉里選之法今南北所取舉人
名數已有定制近年奔競之徒利他處學者寡少
往往赴彼投充增廣生員詐冐鄕貫隠蔽過惡一
概應試所在教官僥倖以為己功其弊滋甚今後
不許違者聽本職及提調科舉官監試官拿問
一布政司按察司官及廵按御史不許侵越提督
官職事若以公務至府州縣亦當勉勵師生勤力
學業不許推故不理若提督官行止不端許廵按
監察御史指實奏聞
一所轄境内遇有衛所學校一體提調整理武職
子弟悉令其習讀武經七書百將傳及操習武藝
其中有能習舉業者亦聽科舉
一各處歲貢生員照例將食糧年深者嚴加考試
不必會官如果年深不堪充貢就便照例黜罷却
以次者考充務要通曉文理方許起送赴部
一廪膳增廣生員已有定額廪膳有缺扵增廣内
考選學問優等者幇補增廣有缺扵本處官員軍
民之家選擇資質聰敏人物俊秀子弟補充不許
聽信有司及學官徇私作弊若有額外之數須嚴
加考選通曉文義者存留待缺不許將不堪者一
槩存留躱避差徭
一古者鄉閭里巷莫不有學即今社學是也凡提
督去處即令有司每鄕每里俱設社學擇立師範
眀設教條以教人之子弟年一考較擇取勤效仍
免為師之人差徭
一師生扵學校一切事務並要遵依洪武間卧碑
行不許故違
崇禎六年癸酉二月初三日上諭祖制設科取士
專為致治求賢近来士習日偷貢舉失當人才鮮
少理道不張由督學教諭訓導各官董率乖方培
養無術盡失舊制初意以致朝廷不獲收用人之
效朕思士子讀書進身乃人才根源必宜首重德
行幼學壮行如生平果係孝弟廉讓自然做官時
不貪不欺盡忠竭節何必專工文藝據會典及提
學勅書内敦尚行誼以勵頽俗不專論文優劣開
載甚眀近通不遵行至小學諸書乃州縣各有社
學原欲養蒙育德敷教儲才近来全不講論興舉
其士子自童時入塾以迨應試登科只以富貴溫
飽為志竟不知立身脩行忠君愛國之大道如此
教化不眀士風吏治安得不日趨卑下朕惟祖宗
朝求才用賢原不盡拘科目至考試文義正欲因
言徵人亦非專尚浮詞務華遺實今欲祗遵祖宗
制起敝還醇童生必先入學遇試先查德行自儒
童以及鄕會須有實跡方許入場異日敗行考官
挨論又教官為士子師長化導最親舊制甚重近
皆以衰庸充數教術全廢此尤士風不正之源今
設法興起著吏禮二部同都察院及該科詳議眀
確具奏至海内之大豈無潛脩碩德純孝鴻才清
志剛方實堪大用者更宜特拔一二以示風勸至
扵科道不必專出考選館員應令先歷推知并著
酌議来行
江陵項氏曰學制之可見于書者自五帝始其名
曰成均說者曰以成性也然則有民斯可教有教
斯可學自開闢則既然矣有虞氏始即學以蔵粢
而命之曰庠又曰米廩則自其孝養之心發之也
夏后氏以射造士如行葦矍相之所言而命之曰
序則以檢其行也商人以樂造士如䕫與大司樂
所言而命之曰學又曰瞽宗則以成其德也學之
音則校校之義則教也周人脩而兼用之内即近
郊並建四學虞庠在其北夏序在其東商校在其
西當代之學居中南面而三學環之命之曰膠又
曰辟雍郊言其地璧言其象皆今古假借字也其
外亦以四學之制參而行之凡侯國皆立當代之
學而損其制曰泮宫凡鄕皆立虞庠凡州皆立夏
序凡黨皆立商校于是四代之學達扵天下
正統中禮部請兩直隸勅御史十三省按察司勅
添設副使或僉事提督學校成化中勅提學各分
督所属官簿錄諸儒生德業為三等德行優文學
贍治事上者為上等有德行而經義治事稍劣者
次之即經義優治事長而德行玷缺者列下等歲
課月考非上等毋得應貢舉欲務士于本實而例
廪生考黜者俱追廪為民父兄咸憚慴不務子弟
扵學提學御史閻禹錫請停追廪學乃興當是時
陳恭愍公選督南畿學言稱古昔動必禮則先頒
冠婚喪祭及射儀于學宫令歲時肄業訓生徒一
主扵躬行以變革浮習所廵行不居公府居宿于
學宫端默危坐以率之已而見諸生周旋磬折絃
管豆登洋洋翼翼也比入夜齋館燈燭如白晝咿
唔之聲鍧然選時以二燈前導省勸之郡士競奮
前後三年章縫士未嘗見其變色之語折箠之威
即輿皂不施也其教人必本諸文公小學書以達
扵四書五經及通書西銘性理諸書諸生翕然孚
化畏信如神眀既去思之如父母以憲副督河南
廣東學一如南畿時為國朝督學使者之冠
眀初重督學之選其盛時未論迨正德末御史蕭
鳴鳳懲惡嚴雖才不貸副使魏校敦行急受欺不
悔副使李夢陽伸士節振萎習士誦義不休其後
督學官稍輕柄其任者非必有卓行實學厭士心
如異時高者虚談沽譽劣者安祿養交下者至開
倖門聽請託不忌又廵㦄或二三歲乃一至至不
過浃旬月獨品所為校試一日文而止不復關行
能考察他道藝即甄考德行亦獨案郡縣學官所
報三等簿奬汰之不復有案質甚乃憚廵行勞苦
獨高坐引日月至大比獨委府州縣類考而合試
之故士習刓而人騖扵奔趨
眀初重學官之選往往取耆儒宿學以充後科目
法行取舉人登副榜者選授凡國家推選坊局纂
脩典籍會試校文必與焉其經保薦及九載處優
考者類得授翰林院科道部曹官于陟陞無等故
廷臣薦士以起家學官為美談後久刓弊師儒之
職益輕副榜舉人不屑就而貢生年稍邁若貧困甚
者乃甘心焉因取充位精力倦于鼓舞而學術紕
謬無能為諸生先奔走有司結富豪以苟得而扵
月考課及上下三等簿率以貲不復問行能盖冗
蠧甚矣
禮部尚書沈鯉疏竊惟教職之親士與有司之親
民一也今天下有牧民之官而無教士之官盖所
謂教授學正等職者徒取備員實扵弟子無分毫
授受之益雖亦三年大比每歲貢士未嘗乏人而
求其成德達材以著作人之效者則杳乎其未之
聞也夫人材風俗出自學校為治忽理亂所係可
任其廢壊不脩至此乎臣等職專風化責有攸歸
竊欲稍為振拔使知自奮無所容其督責之法惟
慎其選除優其遷轉以示鼓舞作興之意使由科
目出身者不薄此而不為貢途出身者不畫地以
自限庶幾師道立而學政之脩舉有日矣請自萬
㦄十七年為始新科進士有願就教職者免其自
行陳乞具呈辦事衙門移文吏部代與題准即與
除府學教授教授三年查果稱職原係二甲者陞各
部主事係三甲陞推官知縣俟其歴俸三年將前教
職舊俸准折有司年半與初選推官知縣歷俸四
年半者一體推陞行取其三甲進士有願久任教
職以終作人之效者許于就選之日具呈案候待
其六年徑陞各部主事三年者陞國子監博士等
官如有雅意作人如塾師之于子弟日課月程多
所造就及能贊助有司脩眀教化有移風易俗之
效遇該内轉與相應部分遇該行取則通論功績
所以優進士教職者似應如此夫其守選未及者
得免扵淹滯之苦而政體未諳者可習見有司之
事或遇該鄕試之年則聘取同考不患乏人斯其
所以優之者又不在遷轉之間而已矣會試副榜
舉人及下第乞恩就教者本為貧而仕者居多乃
當臨選之期有持兩端不决者何也盖年長而願
就教職者本利于推陞之速年青而有志進取者
又惟恐推陞之速此其情之不同有若是相反者
不可不從其兩便也請自今以後凡舉人就教者
俱經會試一次方與推陞有司如就教之後會試
不第而仍願久任教職以終作人之效者許具呈
案候准其再一會試方與推陞惟已經三次者不
准其餘仍照常推用若有造就人才脩眀教化如
前項所稱功績者三年以上陞司務博士知州九
年考滿起送到部者陞各部主事大理寺評事府
同知所以優舉人教職者似應如此夫進士舉人
就教者多則教授學正可悉得科目出身者而用
之縣學教諭雖不盡然亦宜選訓導之有賢聲者
以充其任蓋掌教得人則一方學政有為之綱維
者故尤宜慎選矣貢生教職視科目出身者常多
數倍乃近年以来則一任分教再任掌教概從劣
轉彼既無可欲之勢以誘其前而又有患失之心
以随其後未有不甘心自棄者故學政之壊由貢
途居多而鼓舞作興亦宜于此輩加意也合無貢
士教官查有稱職者除春秋兩季照常序轉學職
外其雙月大選遇該推陞之時亦查其年力精壮
考語特優者與一體推陞有司九年考滿起送到
部而著有前項功績者陞知州助教其各該撫按
薦舉教職者亦特許寬其人數仍于薦本中以其
資格分為三叚示不相掩如云某以上係進士出
身某以上係舉人出身某以上係貢士出身斯不
得偏右科目致枉公論以消沮貢士之氣所以優
貢士教職者似應如此夫待之優則人知自奮而
師道可立學政不患其不脩矣至扵有司改教近
年事例猶有可議者盖凡撫按官論劾有司而欲
存一線之路者必曰操守猶未大壊學問尚為可
師夫曰守未大壊非果不壊特惜其履任之淺也
曰學為可師非真有學特借此以爲之名也審如
是則教士以貪而已矣何重民而輕士如此也合
無自今以後論材力則姑准改教犯操守則降調
閑𣪚不許概與教職以溷學宫亦補偏捄弊一事
也伏乞勅下吏部覆議上請俯賜施行臣等幸甚
桂文襄萼疏臣聞先王之教民也因天地之性順
人物之生分土授職統之于鄉州黨族閭里而導
之以孝友睦婣任恤教不出扵畎畝而行不出于
彛倫管敬仲曰農之子恒為農野處而不昵其秀
民之能為士者必足頼此之謂也漢書餘子遣入
序室所謂餘子父在則子餘兄在則弟餘故天下
生員皆名子弟其職在入孝出弟而所以教之者
莫切于出作入息之期後世岐教養之政而二之
教者不知養養者不知教以致學校之弊考德行
不求之鄕黨談經之謬分司徒以属之各官故一
登講堂永恥民事有父兄荷簔笠而子弟衣輕裘
見達官貴人竦然敬起見腁手胝足雖至親赧然
媿之是雖冠服士人言論道法而其孝友之實曾
塗之人不若矣此風俗之所以日下也乞勅諭提
督學校官敦本抑末進農民之秀重居鄕之行凡
入學生徒必求子弟曾知稼穡有孝弟實行者取
之每于考校後咨訪篤實父老如古所謂孝弟力
田者量賞犒以風之設稽行簿付之里老書其敬
敏任恤條報其善行旌異之其鄕行玷缺者選人
不許入序歲貢舉不以應科而命府州縣教官集
諸生為會五日一會先將所欲講求經傳手錄之
錄畢即將本文諧協音聲圈點句讀會通章大旨
尋繹不得破碎擬題以壊經義苟有自得錄冊端
商之所作字務莊楷次將身所處倫理間事未盡
分若所遭不如意者務盡心商處如此將不出畎
畝之中鄕庠之内而駸駸然有復古之漸矣且夫
人者天地之心也人存其心則與天地為一一息
不存則不與天地相似失久不復則其違禽獸不
遠矣心何以存曰敬敬何以入曰畏昊天曰眀及
爾出王昊天曰旦及爾游衍敢不敬乎曾子曰十
目所視十手所指畏也惟畏而後能敬敬而後心
存朋友之交切嚴如此至舉業文字士子所頼以
發身者固不待督責而自勸者矣然其業之也粗
解章句輒决裂經傳擬題搆文競為浮華放誕之
言以奪有司之目是則雖名士人其設心與壟斷
之徒何異放心至此尚何望其讀書窮理以求見
聖賢之心法也哉必申令學官務戒諸生一洗此
習先閉門静坐整齊嚴肅然後以先儒讀書法取
聖賢經書誦讀而近思之體認深至程子曰如讀
論孟將門人問處便作已問將聖賢答處便作今
日耳聞又云未讀時已曉文義大略既讀後自家
見得又别但覺意味深長今生徒知此味者或鮮
矣近議者又以為讀書無益傳註為贅正緣其始
未知讀書之法未深扵讀書之味後有所得懲之
太過而不知此論一開必將至扵尚清談滅禮教
聾瞽一世使天下貿貿焉無所執持而後已非所
聞也乃小學之教本古庠序序以眀教庠以行禮
而視化春民畢出在野冬畢入于邑餘子畢入序
室學六甲五算書計之事非獨教之將有以養之
也非獨飬其德性亦將養其身體固其夀命而堅
強其血脈也故聲音以養其耳采色以養其目降
登疾徐以養其血脉今之教者嚴課程急記誦以
傷其魂強所不能苦其思索以損其魄而教與飬
胥病矣臣治縣時闢義倉之右廢寺隙地南北數
百步有餘建為學舍左右相向中設四堂前後為
門左右為塾以篤實長老二人平旦坐左右塾序
行道出入每食時至日夕亦如之次為習禮堂中
繪陳祥道楊復所撰禮圖曰童子禮曰士相見禮
曰婚禮曰子事父母禮曰婦事舅姑禮曰祀先禮
曰鄕射禮立師掌之諸童子進學即率見先生習
升降拜揖坐立之節随授一圖指示擘畫令其通
曉間令展習以辨雜服又次為句讀堂内榜管子
弟子職亦列數圖示之日講一圖次以孝經小學教
之句讀令其粗熟仍為講說大義約之入身又次為
書算堂榜六書法每日止教一兩字即以四方上
下自一至十若干支等名數授之又次為聽樂堂
内置鼔鼙笙磬投壺詩章弓矢禮樂之器或教以
鼓節或教以詩歌或教擊魯薛鼓之半以習投壺
或擊魯薛鼔之全以習射儀四堂遍而日亦且晡
矣自聽樂堂復之書算以次至句讀至習禮皆略
復舊業于門左右塾以次序出如此則家無子弟
之憂而子弟亦得養其德性血脈養其耳目心志
而非僻之干無自而入扵以飬端正之本而復古
興理幸甚
元大興府學孔子廟碑馬祖常文曰昔我太祖皇
帝受命造邦金人孫于汴太祖即以全燕開大藩
府制臨中夏維時已有定都之志矣故太宗皇帝
首詔國子通華言乃俾貴臣子弟十八人先入就
學城新刳于兵學官攝于老氏之徒迨世祖皇帝
教命下始正儒師復學官廟事孔子歸壖垣四侵
地勒石具文作新士子至元二十四年既城今都
立國子學位于國左又因故廟為京學京師雜五
方俗尹治日不給廟之墻屋弊壊將壓以毁講席
之堂粗完泰定三年今大尹曹侯上視廟貌祠位
皆不如制割稍入為寮宷倡然後大家富人合貲
以聚財者有焉釋子方士分食以庀徒者有焉施
于廟咸樂相成延兩廡五十有二楹締搆塗飾工
良物辦象從祀諸賢百有五人妥靈惟肖威儀有
容又懇請扵朝得廪餼弟子員百人受學扵師復
其身不勞以事扵是天下首善之教興焉廟肇自
唐咸通中至遼金燕為都邑故嘗用天子學制選
舉升造與南國角立亦一時之盛也太宗皇帝當
雲雷經綸之世聖訓諄切以德賞喻父師以夏楚
懲子弟饑焉粟肉渴焉酒醴力焉僕使恩義甚備
其養賢勸善之誠固已高出扵百王之上矣世祖
皇帝立極作則人文昭眀登用儒臣躬親講學故
當時勲賢之裔以及宿衛之臣罔不以揖讓爼豆
之為懿顓蒙昏庸之為恥也而三代國學黨序庠
遂家塾之等秩然羅列于上下才學經術用世之
士踵武而出暨仁宗皇帝賓興大比四方舉進士
比登賢書策名禮部者京師屢倍于外郡非列聖
仁涵義揉百年之禮樂文物推而致之與燕自虞
夏為武衛之服召公之化尚矣昭王築臺以徕賢
士鄒衍樂毅劇辛至有稱扵世韓嬰以詩易為一
家師孔穎達博綜五經卓然庶幾醇儒今多士游
歌在庭摳衣在廟將見魯鄒之美矣若嬰穎達宜
所不道矧衍毅辛之徒哉夫儒者之學詩書六藝
之文以至施天下之道無有二也後世教不眀家
異人殊各溺于所習以相詆訾由上之教無以一
之嗟夫古者小學大學之師弟子之傅皆本于道
德仁義之實著扵詩書六藝之文非有教有授則
不敢以傳也傳焉而龐雜不經則上有刑也是故
風淳而氣固由上之教有以一之也而王國多士
逢文眀之會肄業有學學有師春秋祀其先聖先
師者有廟有位入有食以處出有貴于衆所以報
稱列聖教化之德而應賢侯承宣之志者必冠而
起矣提舉學事崔居中教授賈良弼言正張禎禄
司視以状請曰廟之事成前尹馬思忽實能始之
今尹曹偉實能終之經歴王孝祖薛讓警廵監院
兀都瞞使李權且能考工扵下也余既為言正兖
郕沂鄒四公配食東鄕位其来請遂為銘詩不辭
詩曰皇元有赫奄受大國于月之&KR0008;于日之域京
邑翼翼莫不来極予誕敷文德新都有嵯辟雍峩
峩&KR0722;弁之瑳濟爾象犠鍧爾弦歌新宮則那舊廟
如之何皇帝在御百度咸若海輸維柟河浮厥柏
是尋是斵虞庠嶽嶽式光我上國元聖儀儀元紞
龍衣衎我先師既右享之采芹于池薦此眀犠用
介我蕃釐蕃釐伊何彼美多士克眀克類克諒厥
事以登膴仕以媚于天子有鏗華鐘路鼔逢逢言
燕于公有翼有顒多士既同天府是庸惟曹侯之
功曹侯誾誾廼承廼宣御劇廼專虞庠連連王氏
安安祗國維賢天子萬年
武學(附)
洪武初禮部奏請如前代故事立武學仍建武成王廟
上曰立武學是分文武為二輕天下無全才矣三代以
前之士文武兼備用無不宜如太公之鷹揚而授丹書
仲山甫之賦政而式古訓召虎之經營而成文德豈比
于後世武學止講韜略不事經書專習干戈不聞爼豆
拘拘扵一藝偏長哉今建武學又立武成王廟是近世
之陋規也太公宜從祀帝王廟其武學武成王廟罷之
軍衞舊無學與府州縣同城者軍官子弟皆附其
學獨治一城者皆立衞學宣德十年從兵部尚書
徐何之請也武官子弟曰武生軍中俊秀曰軍生
衞學之有歲貢始于成化三年從李文達賢之請
也
京衞武學始于正統六年除教授一員訓導六員
教習勲衛子弟以兵部司官提調之每三年一開
科如文士鄕試制然勲衞率多紈袴學雖立而卒
無干城出其中者然後知太祖之睿謨遠也
宋時武學與太學宗學共稱三學其時中武科者
授簿尉之職初調即可補州縣與文科不甚遠文
武之途不合而天下欲治不可得也
天順八年于武舉分為二等上者加署職二級次
者加署職一級旗舍餘丁上者授所鎮撫次者授
官帶總旗民生上者授各衛試經歴次者授各衛
知事後絶無授經歴知事者
春眀夢餘錄卷五十五
