春明夢餘錄卷二十九
吏部左侍郎孫承澤撰
宗人府
宗人府在皇城之東吏部衙門之上坐東向西洪武三
年置大宗正院正一品二十三年改為宗人府設宗人
令左右宗正掌皇族之屬籍以時修其玉牒書宗室子
女嫡庶名封生卒婚嫁諡葬之事初以秦王為宗人令
晉王燕王左右宗正周王楚王左右宗人及建都北京
永春侯王寧洪熙宣德武定侯郭鉉署事正統三年始
建府西寧侯宋瑛嘉靖中京山侯崔元署事寧瑛元皆
駙馬都尉鉉仁宗貴妃弟崇禎五年壬申推掌印以近
代多用都尉諸戚畹太康伯張國紀軰起而爭之然竟
用都尉至己卯再推復力爭仍用都尉萬煒
周禮少宗伯掌三族之别以辨其親疎此宗人立
官之始後世因之置宗正然列於九寺之中至明
特立宗人府于六部之上玉牒始于宋大中祥符
其制考定世次枝分派别而歸于本統者為僊源
積慶圖推其所自出至於子孫而列其名位者為
宗藩慶系錄具其官爵功罪生死乃若男若女者
為類紀同姓之親而序其五服之戚疎者為屬籍
編年以紀帝系而載其歷數及朝廷政令之因革
者為玉牒
明之玉牒至嘉靖重修其總圖倣古史世表之法
以横格分代數列書其名氏而各𣲖所出之子孫
則逓書于各𣲖之下仍餘下方以俟續書其圖以
帝系為統有雖係長出而在藩封及國初加封為
王者俱不以加書于帝系之前有長出而殤追授
封號者唯册内載之不以列于圖盖從禮部之議
也禮部疏云嘉靖二十四年九月初一日内閣題
玉牒事宜臣等為照玉牒紀載宗支以垂萬世係
朝廷重事其制不敢不倍加詳慎其舊牒内有事
當釐改者理合開具上請臣等看得第一册内例
有總圖備載天潢世系于首所以表帝王之統合
同氣之親也切因世代未遠人數未多有紙一面
列書代氏而以硃線各系所出之子孫于下但近
年以来宗𣲖蕃衍已倍于前其數不下累萬兹仍
用前制不惟紙狹不足備載而字跡微渺硃線紛
亂難以尋檢不無遺漏混淆之弊况將来天支萬
代愈難增續臣等竊意略倣古史世表之法以横
格分代數而列書其名氏于上其各𣲖所出子孫
則從而逓書于各𣲖之下庶世次不紊一覽可見
仍餘下方以俟後来增入臣等又思得玉牒之修
當以帝系為宗統其中有雖係長出但不有天命
位在藩封如懿文太子秦晉二王不敢以加於成
祖之前又有雖係長出但既殤而追受封號如悼
恭太子岳懷王哀冲太子惟當以册内載之不敢
列于圖之前俱所以尊帝統也其無可仿如穎陽
等王則仍書之又壽春王熙祖之長子仁祖之兄
也南昌諸王仁祖之長子太祖之兄也俱在太祖
有天下之後追封為王今靖江王則南昌王之後
也以太祖之聖子神孫視之則有堂從之分舊圖
以列于帝系之前今移置本支之後亦所以尊帝
統也
明太祖自叙世德碑本宗朱氏出自金陵之句容
地名朱巷在通德鄉上世以来勤農桑五世祖仲
八公娶陳氏生男三人長六二公次十二公其季
伯六公是為高祖考娶胡氏生二子長四五公次
即曾祖考四九公娶侯氏生子四初一公初二公
初三公初四公初一公凡四子初一公配王氏為
祖考妣有子二人長五一公次即先考諱世珍元
初籍淘金戶金非土産市于他方以先祖初一公
困于役遂棄田廬携二子遷泗州旴𣅿縣先伯考
五一公十有二歲先考纔八歲先祖營家泗上置
田治産及卒家日消由是五一公遷濠州鍾離縣
其後因至鍾離居先伯考性淳良務本積德與人
無疾言忤意鄉里稱善人先伯娶劉氏生子四人
重一公重二公重三公生旴𣅿重五公生鍾離先
考君娶陳氏泗州人長重四公生旴𣅿次重六公
重七公生五河某其季也先遷鍾離後戊辰年先
伯公有孫六人兵興以来相繼寢没先兄重四公
有子曰文正今為大都督重六重七俱絶嗣曩者
父兄因某自幼疾捨入皇覺寺中甲申父母長兄
俱喪次兄守業又次兄出贅劉氏某托跡緇流至
正二十四年天下大亂諸兄皆亡淮兵大起掠入
行伍乃招集義旅兵力漸衆因取滁和龍鳳三年
帥師渡江駐兵太平為念先考君常言世為朱巷
人宗族俱存平日每有鄉土之念即訪求故鄉宗
族之所遂調兵取句容明年克金陵而朱巷距城
四十里族父兄昆弟四十餘人至始得與之叙長
幼之禮行親睦之道但朱氏世次自仲八公之上
不可復考今自重八公高曾而下皆起家江左歷
世墓在朱巷惟先祖葬泗州先考葬鍾離此我朱
氏之源流也爰自金陵太平駐師開府為基本之
地實鄉郡焉屢歲征伐拓境吳楚甌越方數千里
由是累有顯爵乃龍鳳九年三月十四日内降制
書曾祖考為資德大夫江南等處行中書省右丞
相上護國軍司空吳國公曾祖妣侯氏吳國夫人
先祖考稱大夫江南行中書省平章政事上柱國
司徒吳國公祖妣王氏吳國夫人先府君開府儀
同三司錄軍國事平西右丞相吳國公先妣陳氏
吳國夫人以閏月十三日祇謁隴上焚香告祭遵
舊典也重念報本禮行宜厚今勉建事功匪由已
能實荷先世靈長之澤垂衍後昆報恩三代并為
公以遂子孫者之至願書曰作善降之百祥易曰
積善之家必有餘慶先祖父積功累善天之報茂
于厥後凡我子孫皆當體祖宗之心蹈德存仁以
永其緒于無窮是吾之所望也于是備書于後以
傳信將来有所考焉
按明緒本顓頊周諸侯國于邾漢司空朱浮裔太
祖不肯冐附名族惟以所知德祖為始祖其見過
於漢唐遠矣
帝系
明高皇二十六子懿文太子秦愍王晉恭王成祖
文皇帝周定王楚昭王齊庶人潭王梓趙王杞魯
荒王蜀獻王湘獻王代簡王肅莊王遼簡王慶靖
王寧獻王岷莊王谷庶人韓獻王瀋簡王安惠王
唐定王郢靖王伊厲王皇子楠
太宗四子仁宗漢庶人趙簡王四皇子
仁宗十子宣宗鄭靖王蘄獻王越靖王襄憲王荆
憲王淮靖王滕懷王梁莊王衛恭王
宣宗二子英宗景皇
英宗十子憲宗榮王三皇子許悼王德莊王秀懷王
崇簡王忻穆王吉簡王徽莊王景皇一子懷獻太子
憲宗十三子悼恭太子孝宗睿宗岐惠王益端王
衡恭王雍靖王壽定王八皇子汝陽王涇簡王榮
莊王申懿王
孝宗二子武宗蔚悼王
睿宗二子岳懷王世宗
世宗八子哀冲太子莊敬太子穆宗景王穎殤王
薊哀王戚懷王均思王
穆宗二子神宗潞王
神宗五子光宗福王惠王桂王瑞王
光宗二子熹宗崇禎帝
崇禎帝三子皇太子永王定王
二祖公主
明太祖十六女長女臨安公主駙馬都尉李祺寧
國大長公主梅殷安慶公主歐陽倫汝寧公主陸
賢懷慶大長公主永春侯王寧大名大長公主李
堅福清公主張麟壽春公主傅忠南康大長公主
胡觀永嘉大長公主郭鎮汝陽大長公主謝逹寶
慶大長公主趙煇餘未詳
成祖五女永安公主廣平侯袁容永平公主富陽
侯李讓安成公主西寧侯宋琥咸寧公主西平侯
宋瑛常寧公主沭昕又按懿文江都公主耿璿
御定名次
懿文太子位下允文遵祖訓欽武大君勝順道宜
逢吉師良善用晟
秦王位下尚志公誠秉惟懷敬誼存輔嗣資廉直
匡時永信惇
晉王位下濟美鍾竒表知新慎敏求審心咸景慕
述學繼前修
燕王位下係帝系高瞻祈見祐厚載翊常由慈和
怡伯仲簡靖廸先猷
周王位下有子同安睦勤朝在肅恭紹倫敷惠潤
昭恪廣登庸
楚王位下孟季均榮顯英華藴盛容宏才升博衍
茂士立全功
齊王位下賢能長可慶睿智實堪宗養性期淵雅
寅思復會同
魯王位下肇泰陽當健觀頤壽以弘振舉希廉逹
康莊遇本寧
蜀王位下悦友申賓讓承宣奉至平懋進深滋益
端居務穆清
湘王位下久鎮開方岳揚威謹禮儀剛毅循超卓
權衡素自持
代王位下遜仕成聰俊充廷鼐鼎彛傳貽連秀郁
炳燿壯洪基
肅王位下贍禄貢真弼縉紳識烈忠曦暉躋富運
凱諫處恒隆
遼王位下貴豪恩寵致憲術儼尊儒雲礽祺保合
操翰麗龍輿
慶王位下秩邃寘台鼒倪伸帥倬竒适完因巨衎
隲眷發需毘
寧王位下磐奠覲宸拱多謀統議中總添支庶闊
作哲向親衷
岷王位下徽音膺彦譽定幹企禋雍崇理原諮訪
寬鎔喜賁從
谷王位下賦質僖雄敞叢興闡福昌篤諧恂懌豫
擴霽昱禎祥
韓王位下冲範徵偕旭融謨朗璟逵亶韶愉顥慥
合緒价蕃維
瀋王位下佶幼詮勛胤恬珵效廻瑝湜源諲晳暐
圭璧澈澄昂
安王位下斐序斌延賞凝覃濬祉襄恢嚴顓輯矩
縝密廓程綱
唐王位下瓊芝彌宇宙碩噐聿琳琚啓齡蒙頌體
嘉歷恊銘圖
郢王位下偉聞參望奭箴誨洎臯䕫麒麟餘積兆
奎穎曄璿璣
伊王位下顒勉諟訏典褒珂采鳳琛應疇頒冑選
昆玉冠泉金
靖江王位下贊佐相規約經邦任履亨若依純一
行遠得襲芳名
舊有潭王位下福昌忻保定嘉應必興隆啓處詢
從式尊聞汝貴中以國除祖訓不載靖江王府不
以五行為拘
封建
洪武元年既立長子標為皇太子三年四月詔封
諸子為王分鎮各省第二子樉秦王國西安第三
子棡晉王國太原第四子即成祖燕王國北平第
五子橚周王國汴梁第六子楨楚王國武昌第七
子槫齊王國青州第八子梓潭王國長沙第九子
杞魯王國兖州第十子檀蜀王國成都第十一子
湘王國荆州絶後又封子代王大同肅王甘肅後
移蘭州遼王廣寧後移荆州慶王寧夏寧王大寧
後移南昌國除岷王雲南後移武岡谷王宣府絶
韓王平凉瀋王潞安安王某處絶唐王南陽郢王
安陸絶伊王洛陽又封兄子為靖江王國廣西上
親製祖訓頒賜太子諸王親王歲禄五萬石後定
為萬石慶肅諸王亦有二千石者親王嫡長子襲
封餘封郡王郡王嫡長子襲封鎮國將軍鎮國子
俱輔國將軍輔國子俱奉國將軍奉國子俱鎮國
中尉鎮國子俱輔國中尉輔國子俱奉國中尉郡
王初封禄二千石嗣封一千石其將軍中尉以次
逓减至二百石皇女為公主禄二千石親王女為
郡主郡王女為縣主郡王孫女為郡君曾孫女為
縣君元孫女為鄉君禄亦逓减至二百石其配駙
馬儀賓宫室服色儀仗各有差具載會典玉牒
削除
齊王槫永樂四年并世子諸王俱削爵錮南京西
内宣德三年以嫌賜裁少子賢爀存谷王穗永樂
十五年并世子諸王俱削爵錮西内宣德三年以
嫌俱賜裁漢王高煦宣德九年并世子諸王俱削
爵錮西内後俱賜裁又齊谷以反搆漢以反皆誅
其子故國盡除荆王見潚弘治中削爵錮西内尋
賜裁以弟之子和王嗣國不除楚世子英燿嘉靖
二十四年誅庶弟恭王嗣國不除晉王濟熺永樂
十二年削爵守恭園弟濟熿立宣德三年濟熿削
爵錮鳳陽高墻濟熺子憲王嗣國不除遼王貴烚
正統中削爵守簡園弟肅王嗣國不除寧王宸濠
正德十五年反誅國除諸弟兄爵如故徽王載埨
嘉靖中削爵錮鳳陽高墻國除伊王典楧隆慶中
削爵錮鳳陽高墻國除遼王憲㸅隆慶中削爵錮
鳳陽高墻國除唐王崇禎九年削爵錮鳳陽高墻
國不除
宗籍
玉牒所載親王二十四郡王二百五十一鎮輔奉
國將軍七千一百鎮輔奉國中尉八千九百五十
一郡主縣主郡君縣君七千七十三庶人六百二
十而未封未名者與夫齊府之餘高墻之庶皆不
與焉
宗例
慶成王晉恭王之曾孫也弘治五年八月山西巡
撫楊澄等奏王子女至九十四人恐其中有收養
異姓之弊且為子鎮國將軍竒&KR0008;等增年冐支禄
米乞下禮部議處并乞下各郡王以下定妾媵之
數禮部查勘覆奏謂王子女俱王妃夫人并宫人
室女所生别無違碍其冐支禄米法宜追徵還官
得旨王子女既無違碍其冐支禄米不必追徵准
作以後年分該支之數法司原奏有不許濫收子
女事例仍行各王府知會自郡王以下妾媵多少
之數再會官定議以聞禮部復會議覆奏謂郡王
自正妃外妾媵不得過四人各將軍不得過三人
中尉不得過二人從之著為令
成化中追降韓府漢陰王徵鍵為庶人王母平氏
妃周氏及冐封郡王縣主者皆賜死妃父周恂凌
遲處死妻妾子皆梟首籍其家仍貽書天下諸王
以王無子將死令宫人若有娠者以托韓王及韓
王既薨妃父恂與王母及妃謀取其妾之女與他
人男前後令妾與子抱納宫中既長請于朝俱受
封上惡其冐亂宗支故特以異法處之
天順中命諸宗室凡無子者方許請繼室生子至
八歲者方許請名女至十五歲者方許請封
景泰時岷王徽煣奏蒙封臣子音垽為世子臣弟
徽煝為江川王凡遇節令及家庭行禮班次不定
命禮部議以宗子法言之則以嫡長為重以家人
禮言之則以尊卑為先凡遇公禮則當依宗子法
重在世子家庭私禮則當依家人禮尊歸叔伯
天順末年楚府岳陽恭僖王薨無嗣其弟鎮國將
軍墀嫡長子輔國將軍均鍠請嗣封以奉恭僖之
祀禮部言稽考近制惟親王無嗣有以郡王進封
者郡王無嗣有以鎮國將軍進封者無輔國將軍
封郡王例事遂止
崇禎帝系
諭德許士柔帝系不可略疏臣備員史局執事神
廟熹廟兩朝纂修之役得于皇考實錄大端目涉
手鈔反覆參定尤加詳覈竊以為本朝實錄一書
即古帝王本紀史家編年遺意也其間提綱振目
最重且大莫若聖作明述世系相傳之際故總紀
之則父子母后之倫書之必其備分紀之則兄弟
同宫異寢之序書之又必其明惟明且備乃為實
錄此定體也以臣觀於皇考改錄世系獨略萬不
可解此不可以當代闕文傳疑後世積慮于中欲
陳已久今請為皇上備陳之而加裁察焉臣謹按
原錄萬歷三十三年乙巳十一月十四日皇考第
一子生命廟諱孝和皇后出此熹廟篤生之自所
當書也後三十四年丙午十二月二十八日皇考
第二子生命某名孝和皇后出追封簡懷王後三
十七年己酉七月十五日皇考第三子生命某名
母選侍王氏出後三十八年庚戌十一月十六日
皇考第四子生命某名母選侍李氏出此諸皇子
逓年之自所當書也迨至我皇上鳳乳龍興之瑞
孝純皇后捫天懷日之祥亦實在萬歷庚戌間則
聖母氏族所自出封號所自隆錄中固自當具載
皇上娠教之年聖誕之日命名之典潛邸之號錄
中尤自當表明盖必如是而後倫備而序明可以
見皇考當時前有為之作後有為之述後宫多俔
天之媛五葉肇承乾之胤暨乎聖母麟趾之並庥
王母葛藟之綏福昭代盛烈誠可以光示于天下
萬世無窮也亦必如是始見我皇上帝立之最竒
天命之攸歸三代以来所未有而昭代二百餘年
所僅見也乃臣所閱改錄則考以皇上娠教之年
聖誕之日不書也命名之典潛邸之號不書也臣
不能解也更考以聖母出何氏族受何封號不書
也臣不能解也而且徧及諸王之生與所生之自
花萼相輝之美鳲鳩並飼之仁不書也臣不能解
也所書者止三十三年乙巳皇考第一子而巳夫
皇考實生五子而何以獨紀其一皇上實有四兄
而何以竟遺其三臣不能解也且臣同官文震孟
所言此改錄所筆焉者也筆焉而不信天下萬世
猶得按其筆而正之若今臣所言此改錄所削焉
者也削焉而不著則將使天下萬世讀皇考實錄
者謂聖躬之誕降果何辰謂聖母之發祥果何姓
謂其間花萼輝映者又果幾何人是使聖朝父子
母后兄弟之大倫皆缺而不具晦而不辨也臣所
謂不可解者此也或者為之解曰皇上之誕降聖
母之發祥在皇考之錄雖不書而萬歷三十八年
皇第五孫之生當必書之也臣則曰自仁率親上
而至于祖自義率祖下而至于禰祖廟尊而遠何
若禰廟親而近以明明天子不大書于禰廟皇子
之列而附書于祖廟皇孫之列此何可為訓也又
或為之解曰皇上之誕降聖母之發祥在皇考之
錄即不書而天啟初年皇五弟之冠婚册號當必
書之也臣則曰父子相傳之謂世兄弟相傳之謂
及總繇一本之繼體須辨兩宫之各乳况冠婚册
號乃成立以後之典禮誕降發祥乃哲命初生之
本原本原蚤已不著典禮何自而加以明明天子
不蚤揭其天錫岐嶷之始而雜見于藩邸婚封之
列又何可為訓也若此者其在當曰筆則筆削則
削果無心耶抑有心耶其無心也是玩帝系而輕
削之不可訓也其有心也是紊帝系而故削之是
可忍也孰不可忍也今原錄雖不藏史宬然聞當
日之史臣嘗絜而藏之閣中矣皇上試命典籍搜
取詳加睿覽此叚紀載原錄有是乎無是乎原錄
而有之則原錄宜復也原錄而無之則改錄何以
不補也况原錄之成在皇上潛邸之日而統系之
詳慎如此及改錄之成在皇上御極之初而統系
之慢忽如彼將何以傳信天下萬世也而宫闈更
有大典今日不容不著明者孝元貞皇后皇考之
元配也遡青宫承飾之春則當以萬歷三十年二
月書大婚以正其始迨副禕掩綵之冬則當以萬
歷四十一年十二月書辭御以正其終而今錄勿
書也天下後世考皇考元配之始末者將何徵也
孝和皇后熹廟之所鍾慶也在承華懸矢之辰業
已于萬歷三十四年三月書封號以著有初至景
殿驚葭之夕亦當以萬歷四十七年三月書辭御
以著有卒而今錄又勿全書也天下後世考熹廟
鍾慶之始末者又將何徵也至孝純皇后之辭御
日月已載著祀典而其年亦不著于錄中此又所
當詳載者也臣所謂總紀之欲其備分紀之欲其
明者此也總之今日之錄本紀編年之意微而提
綱振目之法冺義例不問所重輕筆削不衷所緩
急而臣于皇考實錄尤獨註詳者則以列聖實錄
祗取當年之行事分著本年之條目而遂可備一
王之書皇考實錄必以一月之紀載備舉四朝之
大綱而後可以成一代之史此臣所以積慮於中
欲陳已久不能不為皇上備悉之而仰祈聖裁者
也
又詳考補牘以效史職疏臣前有帝皇世系一疏
仰祈聖鑒摉取原錄詳加參訂以定信史奉旨實
錄體裁自有累朝成例不必復滋煩議臣恭繹明
綸敢不敬懼奉持無容再凟然臣終夜思維平旦
憬然竊有不得已而言者則臣嘗攷之累朝實錄
矣臣未暇全舉即以我太祖高皇帝二十六子憲
宗純皇帝十有三子其最盛也而實錄中書誕書
名書婚書封母后著焉仁宗昭皇帝十子世宗肅
皇帝八子亦最盛也而實錄中書誕書名書婚書
封母后著焉次及妃嬪公主以至冠婚典禮莫不
燦列昭如雲漢是帝皇世系為成例者也但我皇
考在位止是一月其世系書法既不能如列聖條
析于編年之中自當絜要提綱統列于總紀之首
而臣閱改錄掛漏殊甚即我皇上聖母孝純皇后
並未紀載其餘可知且臣遡此錄告成之日在皇
上元年二月是皇上登大寶既半年矣我朝列聖
一帝止生一帝而我皇考一帝而生二帝則為臣
子者以皇考總紀之首篇紀皇上龍興之盛事自
是千古無兩之美業而改錄不然反舉原錄而刪
削焉則臣前疏所論列者政謂夫改錄與累朝成
例有所不合也如果合成例臣又何有言若原錄
總紀則世系明備仰祈我皇上試宣取詳覽其是
非得失必有瞭然者此臣前疏所謂原錄宜復也
乃臣積慮詳訂前疏有未敢深言與未及悉言者
以聖明在上臣安敢復隐而不吐以朦徇滋戾其
一曰高皇后之祭典宜書也盖禮莫大于祭祭莫
重于始祖而國家以八月初十日高皇后忌辰祭
奉先殿先二日奏祭此萬世不祧之廟制累朝實
錄所必書而世宗肅皇帝以是日聖誕議先期受
賀議同日舉行實錄所載尤詳今皇考元年八月
初十日奉先殿行禮弗書也若曰不舉而不書則
以皇考之孝敬必無此失節若曰舉之而不書是
以臣子之忽玩䧟皇考于廢禮也且是月初八日
孝康皇后之祭則書初二日先師孔子之祭則書
而何獨漏于高皇后也其一曰孝端顯皇后之為
嫡母宜書也夫分莫尊于正嫡而恩莫大于保聖
當孝靖皇后封號未加我皇考青宫未定而貴妃
顯號先隆之日國本幾危于震虩天心幸託諸坤
寧商山之羽翼曾未能轉日而河洲之荇藻乃可
以補天在當日調護之苦心真萬古慈聖之極則
乃至今外廷尚論夾輔之功而中宮不言顧復之
德即貴妃尚見封后之論而嫡母不著其恩勤之
勞此真天理所必不可磨而人心所必不容冺者
也臣所謂未敢深言者此也又其一曰皇考之冠
禮夫冠禮成人之始嘉事之重與婚禮並書累朝
可考也况古者天子之子十五而冠而皇考以二
十而冠即以二十而婚視列帝嘉禮後期已甚此
其危疑震撼所關特重今何以不書也其一曰皇
考之公主夫公主同氣之至親内戚之至貴與子
並書亦累朝可攷也盖古者男女異長以辨内外
而皇考本育八女所存三主則寧德遂平樂安其
笄字于歸皆骨肉毛裏所係最親今何以不書也
此臣所謂未及悉言者此也凡此皆大經大法典
章首務聖明在上臣子所當有言無諱而皇上孝
思無窮所當下明詔令史局著之本錄者也至于
書法之宜繁宜簡則以列聖在位多歴年所其于
編年既詳則于總紀可約而皇考在位止是一月
夫既不暇編年自當詳于總紀此史官之事臣業
已具揭閣臣無容贅凟聖聽也臣職在史局叨禄
十有餘年外無疆場汗馬之勞内無民社耑城之
績惟是討論故實次第編摩以供史職庶無瘝官
故敢不辭數凟仰祈聖聽
萬歴實錄
萬歴三十三年乙巳十一月皇太子第一子生即
熹宗選侍王氏出神宗以元孫生頒詔天下諭宗
藩
三十四年十二月二十八日皇太子第二子生與
元孫同母命名由㰒四歲薨天啟二年追封簡懷
王
三十七年七月皇太子第三子生命名由楫母選
侍王氏八歲薨
三十八年十月十六日皇太子第四子生命名由
模母選侍李氏五歲薨
十二月二十四日皇太子第五子生命名由檢天
啓二年封信王母選侍劉氏追封貞靜賢妃
泰昌實錄(初錄)
萬歴三十三年乙巳十一月皇太子第一子生即
熹宗選侍王氏出神宗以元孫生頒詔天下諭宗
藩三十四年丙午二月尊上慈聖徽號是月進封
聖母恭妃為皇貴妃先是羣臣屢請進封皆不允
至是以宫闈喜慶大典告成特諭舉行人情歡悦
三月封元孫母王氏為才人時禮部議上封號不
稱神宗意傳諭再議隨出皇明典禮一書内載皇
太子正妻皆封妃次皆稱才人故禮部奉旨定今
封
三十四年十二月二十八日皇太子第二子生與
元孫同母命名由㰒四歲薨天啓二年追封簡懷
王
三十七年七月皇太子第三子生命名由楫母選
侍王氏八歲薨
三十八年十月十六日皇太子第四子生命名由
模母選侍李氏五歲薨
十二月二十四日皇太子第五子生命名由檢天
啓二年封信王母選侍劉氏追封貞靜賢妃
按光宗在東宫生育頗多崇禎初追封皇兄齊思
王等皇姊悼淑公主等至辛巳五月御札皇六弟
(定懿妃生)七弟(敬妃生)十妹(慎嬪生)皆殤未追封
擬封六弟湘懷王七弟慧昭王十妹悼温公主七
月二十日親定皇六弟名由栩七弟名由橏皇十
妹名徽姃又追賜九妹名徽妱仍祭告奉先殿
愍帝生母孝純皇太后生于萬歴壬辰而薨于甲
寅七月十九日享年僅二十有三時帝甫四齡及
登極詔曰朕惟慶源有自禮必隆于所生孝思永
言施必由于親始典關教衆誼切同心彛章具存
肇稱宜亟我皇妣貞靜賢妃芬降華宗躬膺令德
徽音夙禀于女史婉懿早著于青蒲在昔皇考毓
我弟昆蓋華萼共輝於連枝而顧復各勤于離裏
我皇兄纂承祧之重典既篤于濬源逮𦕈躬荷世
及之休情亦深于惓慕欲酬罔極宜備追崇正儷
體之鴻稱舉遷祔之上典庶永無窮之問少伸不
匱之思於是禮部上尊諡孝純淵靜慈肅毗天鍾
聖皇后遷祔慶陵
崇禎丁卯九月二十七日册立皇后諭曰朕聞太
極元撰首闢乾坤天地合德乃生萬物則君之有
后固儷體于兩儀而弼成於風化者也朕昭受鴻
圖誕撫函夏思順陰陽剛柔之道茂衍室家君王
之傳嘉内德于安貞稽懿徽于温惠敬崇壼教宜
正隆稱元妃周氏揚芬華族毓慶軫元皇兄慎選
以配朕躬夙夜無逸而闡敬戒已受封章于潛邸
丕纉景命以維新四德咸修六宮著範可册立為
皇后女順蔚承乾之佑坤寧恊應地之符特諭於
是遣禮部尚書来宗道持節英國公張惟賢捧册
大學士黃立極捧璽施鳳来行禮
崇禎元年二月初四日皇長子生誥曰朕惟帝王
膺天歴而奉宗祧首重元儲尤隆世嫡朕以𦕈躬
嗣位丕基夙夜祗念我皇祖皇考集慶發祥源深
緒遠佇昌嗣續仰慰貽謀兹荷上帝居歆宗祊垂
祐以今年二月初四日第一子生係皇后周氏出
中闈開冡胤之先萬國愜元良之祝肆頒渥澤覃
被多方
崇禎三年二月初十日册立東宫詔曰朕惟自古
帝王嗣大歴服長治久安莫不首重建儲所以定
宗祧隆國本凝天眷而繫人心也我祖宗列聖相
承德祚綿洽率繇兹道以裕貽謀朕祗紹丕基兢
懷付託乃荷皇穹眷祐胤嗣早開長子慈烺睿託
坤元祥鍾震一中外起敬承之頌天人表恊應之
符昨日文武臣民疏請再三舉行册禮而朕以子
方襁褓謙讓未遑兹届青陽載仲之辰正值蒼㢲
誕彌之月禮官復申前請衆志誠難固違爰考舊
章式諏吉日祗告于天地宗廟社稷授册寶立慈
烺為皇太子以仰䋲累葉無疆之緒俯慰兆人胥
戴之情大典告成環垓同慶
崇禎十四年九月十八日册封第三子慈炯為定
王
十五年三月二十一日册封第四子慈照為永王
皇女樂安長公主名徽娖
春明夢餘錄卷二十九
