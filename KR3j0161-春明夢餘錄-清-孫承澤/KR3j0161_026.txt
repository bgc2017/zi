春明夢餘錄卷二十六
吏部左侍郎孫承澤撰
尚寶司
尚寶司在午門外西兵科之上初設符璽郎後改今名
設卿少卿丞職在禁庭守寶璽符牌印章而辨其所用
有事請於内既事而藏之凡寶十四曰奉天之寶以鎮
萬國祀天地曰皇帝之寶以册封賜勞曰皇帝信寶以
徵召軍旅曰天子之寶以祭享鬼神曰天子行寶以封
賜蠻司曰天子信寶以調發番兵曰制誥之寶以識誥
命曰勅命之寶以識勅命曰廣運之寶以識黃選勘籍
曰御前之寶以進御座從車駕曰皇帝尊親之寶以答
賜宗人曰敬天勤民之寶以訓廸有司凡奉寶用寶從
寶洗寶與印綬監俱凡扈守侍衛令牌之號六以警夜
廵金牌之號五以嚴守衛凡半字銅符之號四以稽廵
守凡銅牌之號一以稽卒凡牙牌之號五以察朝參凡
祭牌之號三以謹祀事凡雙魚銅牌之號五以肅直衛
以潔祀壇凡符騐之號五以給傳郵通制命
尚寶司題名記尚寶司掌璽牌符之事國初建符
璽郎後改曰尚寶司秩正三品洪武元年乃置卿
一人正五品少卿一人從五品司丞二人正六品
其後大臣子弟以廕補丞者無常員列署在右掖
之内其地至禁密也寶璽之大者曰奉天之寶為
唐宋傳璽惟祀天地用之凡詔若赦則用皇帝之
寶立封及賜勞則用行寶詔親王大臣調兵則用
信寶册上尊號則用尊親之寶勅諭親王則用親
親之寶祀山川鬼神則用天子之寶封外國及賜
勞則用天子行寶詔外國調兵則用天子信寶曰
誥則用誥命之寶曰勅則用勅命之寶勅奬臣工
則用廣運之寶勅諭来朝官員則用敬天勤民之
寶凡寶之用必請命而後發焉天子享祀郊廟若
視學耤田勲衛扈從及公侯駙馬都督日衛錦衣
當直則給金牌牌之制有龍者虎者麒麟者獅者
雲者以其官為差皇城金吾禁夜五城夜巡則給
令牌虎賁巡城則給銅符九門守衛則給銅牌錦
衣校尉入直則給雙魚銅牌京官之朝參者則給
牙牌勲臣以勲字親臣以親字文臣以文字武臣
以武字文武官之與陪祀郊廟及執事人亦給牙
牌有圓花長花長素之别凡諸得給牌者有故則
檢籍而納之親王之國及文武大臣出撫鎮則給
符騐御史出巡察則給印事竣則納之稽出入之
令而辨其數其事至重也每大朝會則二人以寶
導駕先立侍殿中駕出幸則二人以騎從寶行其
為侍從至親近國初類以文學儒臣領其職或兼
秩為尚書郎而下非有才名者不得調勲輔大臣
子弟奉特旨乃得補丞他流所弗與焉其𨕖至慎
也尚寶司舊直廬頽圮而題名亦闕焉嘉靖丁未
尚寶諸君乃請于上曰尚寶為禁近臣而待漏齋
直無所每風雨晨夕雜處他舍中弗便詔以長安
之閒署改為之用是興止有寧宇既而諸君復喟
然曰君子疾沒世而名不稱也况居其官而紀載
弗偹姓名無傳焉何以稽往而詔来哉乃蒐諸故
牒自洪武而下迄於今凡有事於尚寶者得若干
人刻其名氏爵里立石廬中丐張治記之記曰寶
者人君所以信其命於天下者也名者君子所以
信其行於後世者也人君之於寶則設官以守之
者慎其令也然則君子之於名其賢不肖關於勸
懲者至遠也顧可以弗思慎乎哉夫德者所以慎
名之具也是故人君有慎令而後天下無邪政是
謂治法君子有慎名而後終身無邪行是謂治人
以治人而守治法則身安而國家可長保也嗚呼
豈獨尚寶然哉此諸君所為題名意也長沙張治
撰
尚寶司卿劉日升議處公署疏竊照本司設在掖
門内西收藏金銅牌面等件俱係朝廷信物機密
所在關係匪輕國家剏立衙門必於禁地誠重之
也伏讀聖祖賜臣等衙門誥詞寶乃乾符也昔列
聖握而統寰宇故為神噐特謹以示信又曰事密
而隐機潛而深洋洋聖謨顯示以禁地之當慎矣
續奉欽依凡一應閑雜人等無事擅進尚寶司裏
去的錦衣衛着人拿赫赫明命嚴諭以禁地之當
肅矣臣等夙夜出入仰王言之在上瞻天威之伊
邇兢兢焉惟不能奉職是懼不意一旦被燬遂致
辦事無所臣等有不敢不亟請者但大工方興恐
難遽及本司有午門外直房三間原係候朝處所
合無比照六科勅下工部估計脩理暫容臣等辦
事其中候大工完日次第興造照舊入内庶不失
祖宗創建初意而臣等職業亦不致曠廢矣奉旨
是該衙門知道
西垣筆記
周官有典瑞掌節二官掌瑞節之事秦漢有符節
令丞領符璽郎文帝時與郡守有銅虎符竹使符
之制皆屬焉隋有符璽局屬門下省唐稱符寶郎
掌天子之八寶及國之符節並納于宫中駕出幸
則二人以騎從寶行
明之各寶皆内尚寶監女官掌之遇用寶則尚寶
司以揭帖赴尚寶監尚寶監請旨然後赴内司領
取歲用寶三萬餘顆歲終尚寶司奏進數目
官職入朝皆佩牙牌其官職鐫牌上拜官則於尚
寶領出出京及遷轉則繳還唐人百官隨身魚符
一右一左左者進内右者隨身皆盛以袋宋賜金
帶者例不佩魚惟兩府賜佩謂之重金
煎熬寶色法
大麻子油十八斤一次下皂角四十五兩二
次下金毛狗脊九個三次下白芨十八兩四
次下白礬九兩蜜陀僧一兩八錢黃丹一兩
八錢無名異九錢茆香二兩五次下藿香二
兩地蓮衣二兩甘松二兩山柰二兩苓
陵香二兩麝香五個
雙璽記弘治十三年七月陕西都司都指揮使楊
敬等奏據西安府鄠縣道安里軍人毛志學狀本
年六月二十二日午時在本里趙綸村沿河邊澡
浴得一玉璽臣等辨得篆文係是受命於天既壽
永昌八字背有螭鈕其色洗白光彩異常厚一寸
連鈕二寸方圓一尺四寸四分完全篆文明朗刻
畫竒古殊無瑕玷巡撫右都御史熊翀會騐此即
歷代傳國璽也除璽該熊翀差官齎進外謹具奏
聞
天啟甲子九月初四日河南臨漳縣民邢一泰於
務本莊東去磁州八里漳河西畔得一玉璽大如
斗縣令何可及騐其文曰受命於天既壽永昌方
各四寸厚三寸餘重一百一十兩報之都察院副
都御史巡撫河南程紹奏聞曰秦璽之不足徵久
矣今璽之出適在臣疆内道路喧噪流聞禁闥既
不應還瘞地下又不敢私秘人間欲遣官恭進闕
庭跡涉貢媚非臣誼所宜亦恐皇上之所寶者在
彼不在此臣雖什襲進之皇上且瓦礫置之也謹
先馳奏聞候命進止昔者王孫圉不寶玉珩齊威
王不寶照乘蠻裔偏霸猶知尊賢寶善輝耀史册
况於聖明之朝全盛之世乎今之大臣如總憲鄒
元標馮從吾尚書王紀盛以弘孫慎行侍郎曹於
汴等憂國奉公白首魁艾又有一斥不還之詞臣
久錮不起之臺諫思皇多士國之寶臣臣不能挽
回天聽汲致明廷徒獻符貢璽效七十二代之故
事臣竊羞之伏望皇上踐履大寶克受貞符怡神
寡慾親賢納諫在朝之忠直勿事虚拘遺野之名
賢急為登進玉瓚毖於清廟瑚璉賁於明堂共襄
大噐永固金甌雖謂虞舜黃璽夏禹元圭至今存
可也區區傳國璽其真偽豈足論哉
秦璽至漢已亡後之僣竊多偽為之其不足重明
矣弘治中秦中所進上令禮部察騐謂與輟耕錄
所載秦璽規製不合僅賞軍人毛志學銀五兩此
弘治之所以為弘治也河南省所報上令賫進天
子親御文華殿璽貯御前逆閹魏忠賢手捧之憑
軒頒示羣臣皆呼萬歲傳制受賀而罷此天啟之
所以為天啟也巡撫程公紹一疏烺烺千古矣程
公德州人崇禎初起為工部右侍郎四疏告歸優
游林泉歿贈工部尚書
丁酉六月曬書得萬歷癸未中書謝從寧所搨璽
文一紙因書二疏於後以為山中閒玩退谷手記
按宋紹聖三年十二月長安村民叚義掘地得玉
璽正綠色以獻於朝蹇序辰安惇等皆言此秦璽
漢以為傳國寶自五代失之今為時而出尋詔禮
部御史臺學士院秘書省太常寺議於是蔡京等
奏考之璽文皇帝壽昌晉璽也受命於天後魏璽
也有德者昌石晉璽也今云受命於天既壽永昌
其為秦璽無疑哲宗遂以五月朔御殿受賀改紹
聖五年為元符元年云此事與熹宗朝事極似
春明夢餘錄卷二十六
