春明夢餘錄卷五十二
吏部左侍郎孫承澤撰
四譯館
四譯館在東華門外南向設太常寺少卿提督之聽于
翰林院所隸凡八舘曰西天曰韃靼曰回回曰高麗曰
高昌曰西番曰緬甸曰百裔初以舉人監生年少者入
翰林院習裔字以通事為教師科舉時任其應試卷尾
識譯書數十字三場畢送翰林定去取仍送入場填榜
中榜後改庶吉士仍習譯天順中革令擇俊民俾專其
業藝成會六部大臣試之通者冠帶又三年授以官
永樂初命禮部選國子生蔣禮等三十八人隸翰
林院習譯書人月給米一石遇開科令就試仍譯
所作文字合格准出身置館于長安右門之外處
之
謇齋瑣綴錄永樂間嘗選舉人監生習四方譯書
憫其妨曠夲業乃命會試卷尾識譯書數十字三
場畢送出翰林定去取仍送入場填榜盖優典也
然既登第仍官館中習譯書如許道中是也至景
泰初吳禎以民人充譯字始援此例中鄕試及登
第又以與修寰宇通志成從衆庶吉士出授御史
成化間俞瓚又因此例授主事于戸部盖資稍可
進輙習舉業而譯書不復精徒藉為科第之捷徑
故爭趨者衆天順八年彭可齋始建白如制去取
于内不復送出院
天順中禮部左侍郎鄒幹奏永樂間翰林院譯寫
番字俱于國子監選取監生習用近年以來官員
軍民匠作厨役子弟投托教師私自習學濫求進
用况番字文書多關邊務教習既濫不免透漏消
息乞飭翰林院今後各館有缺仍照永樂間例選
取年幼俊秀監生送館習學其教師不許擅留各
家子弟私習及徇私保舉
洪武中以元人素無文字但借高昌書制蒙古字
行天下乃會翰林侍講火原潔與編修馬伊徹赫
等以華言譯其語復取元秘史參攷以切其字諧
其聲音名之曰譯語詔刊行之自是使臣往來朔
漠皆能得其情
大學士高拱議補譯字生疏看得譯字生自嘉靖
十六年考收之後迄今垂三十年中多事故更遷
所存者僅餘一二世業無傳番譯具廢夲當選收
以備作飬今該内閣題乞照例選收併勅夲部詳
議委應議處臣等謹擬議條件開具上請一選
世業查得正德三年選取譯字生一百七名嘉靖
十六年選取譯字生一百二十名皆不問世家不
論夲業止泛考漢文數字待收舘之後方習番文
考非所用用非所考譬之責工于商難便成熟今
該内閣具奏專取各館世業子弟資禀年歲相應
者考選送院作飬其議甚當相應申請合候命下
夲部行移翰林院轉行四譯館即將各官名下世
業子弟資禀清秀者開送夲部考以番文收管習
學伏乞聖裁一定年限議得世業子弟雖即試
以番文然未經作飬難便責其全曉但取其精通
門路易于習學而已若不限年則有年既長而止
通數字者收之豈能有進若皆限年則有年雖長
而業已成熟者棄之豈不可惜合令各生先自報
已通未通二項其未通者限年二十五歲以下審
驗得實方准收考以分數多者取中其已通者不
限年數考必全曉而後取仍于夲卷首行明書已
通未通以便分别庶年富者可望其進而業成者
可得其用伏乞聖裁一慎考校查得舊例考選
入館之後提督官四季考試欠精者責打二十習
學三年會同六部都察院堂上官翰林院掌印官
於午門内會考每差御史二員監試其中試者月
給米一石又至三年會考中優等者與冠帶仍月
給米一石又至三年會考中優等者授以序班職
事其初試不中者有再試三試之例及查嘉靖元
等年屡經夲部題准各館官生中有愚頑不學屡
考無成者若容再試終于無用今後習學三年不
中者徑斥為民六年冠帶不中者給與冠帶榮身
九年授職不中者即以應得原職俱各回籍閑住
今該收考相應通查議請合候命下除將前項考
選送館之後仍行提督官照例季考懲戒其有怠
惰愚昧終難策勵者不拘歲時徑請罷革至于三
六九年會考照例食糧冠帶授職其三年考不中
者姑量加責治容再習學又三年不中者黜退為
民其食糧三年考不中者亦行黜退其冠帶三年
考不中者令冠帶閑住毋或姑息坐糜廪禄伏乞
聖裁一定收補查得收補譯字生自正德三年
一行嘉靖十六年一行以至于今曠日久遠人心
絶望所以不習其業應考者鮮而他人反得營求
入選取收之後三年會考例有黜陟人漸减少而
各館世業子弟藝隨齒長又自有俊秀者出似當
量為收補以便習學合無今後每六年一次收考
每考止取二三十人則進身有期人既肻習其業
取人不泛業自可精其能况數番方滿一百二十
人之數得諸積累似與一日濫收者尤為有間伏
乞聖裁一查實歴查得在館各生有怠惰托避
者率多告病給假及會考之期輒行告補甚非事
體今後合無臨及三年會考湏要查算在舘日期
有無虚曠若無故曠三箇月之上已食糧者住支
未食糧者令補足日期方許送考其丁憂起復事
出不幸者情若不同故往時亦嘗奏擾乞要附在
廷試歲貢中同考皆已准行然據考課責實之意
似亦未當今後俱合扣算三十六箇月為滿如未
滿數者通不准考伏乞聖裁一嚴保勘照得世
業子弟必用夲館教師保送然有等夤緣之徒冐
認宗族假托姓名買囑教師朦朧保送深為可惡
今該内閣奏令各館教師結送世業子弟赴考如
朦朧冐選者日後事發即行黜退并將原保教師
參問相應依擬申請合候命下行令各館教師各
將夲館見任各官及曾任而物故退閑者的親世
業子弟取具重甘執結親赴夲部投逓間有夲館
教師故絶而子弟獨存者許隣館保之臣等嚴加
審覈果無詐冐方准收考仍于考試之日許各生
面訐如有前弊即將夲生并保送者一併送問脱
或一時倖免日後被人告發或查訪得出不論入
館年月久近仍行問革為民原保教師一體連坐
伏乞聖裁一絶干請查得先年考選不公大招
物議皆因富商豪族凴恃錢神或鑚刺部官自通
貨賄或買囑勢要轉為請求以致有嫌可避年久
不敢舉行然國法有在若果以公奉法何有于嫌
合候命下臣等先行禁約敢有鑚求窺伺及轉為
干請係官員者容臣等指名參奏治以重罪不係
官員者即於夲部門首枷號一個月滿日送法司
問罪伏乞聖裁一嚴考試查得先年試法甚疎
致通關節且止考以七言絶句詩一首既係成語
則或有預擬而暗合者合于考試之日嚴加搜檢
封鎻防範前後不得相通其試字不用舊句臨時
雜出漢文三十字令譯番文仍設彌封官一員卷
完時先行彌封然後送看預行各館教師先將番
文底夲送部以憑驗對其考試之日俱于部中别
所封鎻待取定進呈之時放出令其參驗庶免差
訛伏乞聖裁一分館業查得九館所習番文各
異而註以漢字亦互相有無若一體考譯則有無
其字者將何以應合於考試之日公同于九館番
文底夲内揭出一叚令其譯寫又各館事務繁簡
不同亦難一槩均取合于事繁者多取數名事簡
者少取數名如有一館無人習學者則于别館當
取有餘之數補之令入館之後改習其業仍于考
卷首行明寫某館譯字以便稽查伏乞聖裁一
禁差遣查得譯字官生一得進身即便營求差遣
曠廢夲業每有外藩朝貢之文及朝廷勅諭宣示
諸番者令一辨譯則瞪目支吾莫可措手不免為
遠人所笑今後各館官生俱要安心習業較閱課
倣毋得鑚刺謀差以取罪譴伏乞聖裁一補教
師查得提督四譯舘少卿邱岳呈稱緬甸館師生
俱已故絶誠為闕典盖先年缺人俱令各邊鎮廵
官保舉起送充用又查得當時緬甸教師不識中
國文字使人口傳漢字題目令其寫作番字先因
夲館教師不曾傳有夲國字樣夲館人員止將百
裔字樣習學故考時欲要依夲對看而無夲可對
以致難定等第封卷進呈今據教師既缺相應取
補合候命下本部行令該鎮廵等官多方覽求通
曉番漢字樣者充緬甸教師并求夲國字迹或就
責令教師尋獲凑譯成書以便教授庶各館皆有
全書不致如往時含糊考校漫無凴據伏乞聖裁
春明夢餘錄卷五十二
