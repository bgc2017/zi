春明夢餘錄卷十一
吏部左侍郎孫承澤撰
武英殿
武英殿在右順門之西規制如文華凡齋居及召見大
臣其中後以文華殿近慈寧宮故歴朝多居之而移太
子講讀於南廡至嘉靖建九五齋於文華殿以為致齋
之所而武英遂不復御
文華有直殿中書擇能書者居之武英有待詔擇
能畫者居之如宋之書畫學是也然宋朝立學時
有考較至明惟以中官領之不關藝苑無從考其
殿最故技藝之精遠不及宋宣德獨好畫品武英
待詔間有一二著名者至書法以姜立綱為宗類
如掾史矣
仁智殿
仁智殿在武英殿後命婦朝賀中宮之地朝儀前期一
日女官陳設皇后寳座于宮中設香案于丹墀之南其
日清晨内官陳設儀仗於丹陛之東西及丹墀東西女
官擎執者立于寳座之左右陳内樂於丹陛東西北向
設而不作設箋案于殿東門外設班首拜位及各命婦
拜位于丹墀北向設司贊位於丹墀東西設司賓位於
命婦班之北東西相向設内贊二人於殿内東西命婦
至宫門外司贊引命婦入就拜位女官具服侍班如常
儀尚冠尚衣等官詣内奉迎尚儀奏請陞座皇后具禮
服出導從如常儀陞座司贊唱班齊贊四拜外贊唱進
箋贊衆命婦跪引箋案女官二人由殿東門入至殿中
箋文不宣命婦皆興司贊唱四拜尚儀跪奏禮畢皇后
興還宫命婦以次出
鹵簿
丹陛儀仗三十六人黃麾二戟五色繡旛六戈五
色繡旛六鍠五色繡旛六小雉扇四紅雜花團扇
四錦曲蓋二紫方繖二紅大繖四
丹墀儀仗五十八人班劎四金吾杖四立瓜四卧
瓜四儀刀四鐙杖四骨朵四斧四響節十二錦花
蓋二金交椅一金脚踏一金水盆一金水罐一方
扇八
宫中常用儀衛二十人内使八人青五色繡旛二
金斧二金骨朵二金交椅一金脚踏一宫女十二
人金水盆一金水罐一金香罏一金香盒一金唾
壺一金唾盂一拂子二方扇四宫女服用紫色圓
領穿袖徧刺折技小葵花於上以金圈之珠絡縫
金束帶紅裙弓樣鞵烏紗帽飾以花帽額縀團珠
結珠鬢梳垂珠耳飾
冠服
冠為圓匡冒以翡翠上飾以九龍四鳳大花十二
樹小花如大花之數兩博鬢十二鈿服禕衣深青
為質畫翠赤質五色十二等素紗中單黼領朱羅
縠褾襈裾蔽膝隨衣色以緅為領緣用翟為章三
等大帶隨衣色朱裏紕其外上以朱錦下以絲錦
鈕約用青組玉革帶青襪青舄舄以金飾凡朝會
受冊謁廟皆服之燕居則服雙鳳翊龍冠首飾釧
鐲以金玉珠寳翡翠隨用諸色團衫金繡龍鳳文
帶用金玉
命婦冠服
一品冠花釵九樹兩博鬢九鈿服用翟衣色隨夫
用紫繡翟九重素紗中單黼領朱縠褾襈裾蔽膝
隨裳色以緅為領緣加文繡重翟為章一等大帶
隨衣色革帶用玉青襪舄佩綬二品冠花釵八樹
兩博鬢八鈿服用翟衣八等其色隨夫用紫革帶
用犀角餘並同一品三品冠花釵七樹兩博鬢七
鈿翟衣七等其色隨夫用紫革帶用金餘同二品
四品冠花釵六樹兩博鬢六鈿翟衣六等其色隨
夫用紫革帶用金餘同三品五品冠花釵五樹兩
博鬢五鈿翟衣五等其色隨夫用紫革帶用烏角
餘同四品六品冠花釵四樹兩博鬢四鈿翟衣四
等其色隨夫用緋革帶用烏角餘同五品七品冠
花釵三樹兩博鬢三鈿翟衣三等其色隨夫用緋
革帶用烏角餘同六品
崇禎五年三月二十八日皇后千秋命婦例當朝
賀久不行閣擬二票一免一是上用是字而是時
京官以驛遞禁用夫馬罕携家者多携妾媵即間
有之亦多不習是日惟勲臣成國公朱純臣夫人
韋氏等七人文職禮部侍郎姜逄元詹事何吾騶
兩淑人而已然何淑人尚云候封則未封也又鴻
臚卿等三人武職都督十五人共命婦二十七人
耳教坊司奉鑾等官妻李氏四名口女樂來定三
十六名口其日甫明中宫已御仁智殿行禮畢命
婦即歸亦無頒賞例也先十日文書房傳諭文武
命婦從西安門北安門進西華門赴武英殿行禮
仁智殿在武英後中宫受朝賀之所也
甲戍三月命婦再朝賀林尚書欲楫莊少司農欽
隣二夫人與焉諸命婦可百餘人自西華門外下
輿入門復肩輿至武英殿門外下黎明皇后升殿
諸命婦入排班下手立四拜女官宣箋表跪班首
成國夫人入殿内致詞命婦皆跪三叩頭起四立
拜而出以立為拜不復俯伏也是日皇后母嘉定
伯夫人亦入班朝賀畢即召入殿皇后欲設座拜
之辭不許皇后面有泪痕先是二十四日上以祈
雨出宿文華是日方入宫故事東西宫備宴奉邀
上與中宫上座上以齋素辭翌日再出文華
崇禎帝事皇嫂懿安皇后甚恭每年十月初六為
懿安聖節許命婦朝賀崇禎辛巳十月行賀文官
命婦無一至者惟武命婦十八人耳上令司禮監
呼儀制司詰問時道路寇警又楊司馬嗣昌嚴申
驛禁官至八座僅用夫二十名以次遞減僅至數
名勢難携家也教坊司女樂舊用一百十五人後
惟用三十餘人耳
春明夢餘錄卷十一
