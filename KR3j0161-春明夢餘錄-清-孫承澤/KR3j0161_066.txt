春明夢餘錄卷六十六
吏部左侍郎孫承澤撰
寺廟
晉像觀音寺天福中僧道翊所造後漢乾祐中僧從勲
以佛舍利親安大士頂烏珠入臨安宋高宗遜於海遂
與玉帛圖籍俱航而北僧志完率徒以從至燕都城西
五里玉河鄉建寺居之天順壬午及成化乙酉俱重脩
晉嘉福寺唐改龍泉寺即今潭柘寺也寺兩鴟尾自潭
中湧出竒偉之甚昔謂有柘千萬章今亡矣僧新種者
存其名耳燕諺謂先有潭柘後有幽州此寺之最古者
也
後魏尉使君寺建於元象元年戊午幽州刺史尉萇命
造後改為智泉寺武則天時改為大雲寺開元中改為
龍興寺在憫忠寺前隋造塔藏舍利處
隋舍利塔建於仁夀二年壬戌正月初文帝為太子時
有梵僧以釋迦佛舍利遺之至登極勅天下大州建舍
利塔時幽州節制竇抗造五層木塔扄舍利於其下至
唐文宗太和八年塔災宣宗大中丙寅得石凾於故基
下移置於憫忠寺多寳塔下僖宗中和壬寅又災延燒
憫忠寺樓臺俱燼昭宗景福壬子遷舍利於閣内
隋天王寺今之天寧寺開皇中建唐開元中脩明正統
中重脩始改今名内有塔高十三尋每每現光其影入
殿之門窗隙内一塔散為數十塔影皆倒也
唐火神廟在皇城北貞觀中建元至正六年重脩萬歴
三十三年始增碧瓦後有水亭可望北湖
唐吉祥寺在城西南隅萬歴丙午重脩改名石鐙庵蓋
脩時於地掘得石鐙上刻唐人所書心經萬歴中翰林
黃輝陶望齡集縉紳於此放生後林增志踵行之尤盛
唐憫忠寺建於貞觀十九年太宗憫東征士卒戰亡者
收其遺骸葬幽州城西十餘里許為哀忠墓又於幽州
城内建憫忠寺作佛事以超度之中有高閣故但以閣
名唐諺憫忠高閣去天一握是也寺前有隋藏舍利塔
所謂智泉寺也及塔災始移舍利塔於憫忠寺中今石
凾尚存寺前空地即䨇塔舊基
唐晉陽庵供大士像上刻大唐貞觀十四年尉遲敬德
監造庵在宣武門外後移受水塘古佛庵庵壊移稽山
會舘
唐聚慧寺武德中建正統中改萬夀寺在城西戒壇
唐兜率寺今名永安俗呼卧佛寺殿前娑羅樹來自西
域唐建寺時所植今大三圍高参天
唐佑聖教寺在通州城内西北隅内浮圖十三層高三
百八十尺下作蓮花臺座高百二十尺周圍百四尺虚
其中以祀佛攷斷碑剏於唐貞觀七年歴五代宋遼金
元凡八世始成塔頂有銕矢一相傳金將楊彦升射鏃
於其上迄今猶存每天氣晴朗塔影垂映白河中
唐淤泥寺即今鷲峰寺鷲峰者唐僧之號也見唐人石
刻心經中寺在内城西隅中有旃檀瑞相元學士程鉅
夫記云釋迦如來初為太子誕七日母摩耶棄世生忉
利天佛既成道思念母恩遂升忉利為母說法優闐國
王欲見無從乃刻旃檀為像目犍連尊者以神力攝三
十二匠升忉利天諦觀相好三返乃成及佛返人間王
率臣庶同往迎佛此像騰步空中向佛稽首佛為摩頂
受記曰我滅度千年之後汝從震旦廣利人天像由是
飛歴西土一千二百八十五年龜兹六十八年凉州一
十四年長安一十七年江南一百七十三年淮安三百
一十七年復至江南二十一年北京汴京一百七十七
年北至燕京居聖安寺十二年北至上京大儲慶寺二
十年南還燕京内殿五十四年丁丑三月燕京火迎還
聖安寺五十九年元世祖迎入仁智殿十五年遷於萬
安寺一百四十餘年蜀僧紹乾續記云復居慶夀寺一
百二十餘年嘉靖戊戌慶夀寺災奉迎鷲峰寺迄天啟
丁卯共居八十八年計優闐造像當周穆王辛卯至熹
宗丁卯凡三千六百一十餘年其說荒唐不足信然佛
之體制衣紋踽踽欲動非近代人所能辦
五代瑞雲寺李克用建今改百家寺在百花山
金彌陀寺即法藏寺在外城東南金大定中建景泰二
年脩後有塔中空可登凡七級高十丈餘
金護聖寺即功德寺宣德中僧板庵重脩改今名
金雀兒庵在潭柘寺後章宗彈雀於此即行幄建庵
金昊䒶寺大定四年秦越公主建正統四年王振脩改
隆恩寺
金大定寺章宗建有詩刻石今改棲隠寺在仰山
金甘露寺即香山寺建於大定中正統時内侍范宏重建
費銀七十餘萬傍一軒萬歴御題曰來青山有祭星臺
護駕松夢感泉皆金章宗遺跡
遼白塔寺建於夀昌二年塔制如幢色白如銀至元八
年加銅網石欄天順二年改名妙應寺附近有青塔寺
黑塔寺然寺存而無塔
元天慶寺原遼之永泰寺大安兵毁元世祖至元壬申
重建明成化二年錦衣指揮朱善重脩後有高閣可望
天壇僧舍中有李龍眠畫羅漢十六軸
元學士袁桷記至治三年三月甲寅魯國大長公
主集中書議事執政官翰林集賢成均之在位者
悉會於南城之天慶寺命秘書監丞李某為之主
其王府之寮宷悉以佐執事籩豆静嘉尊斝潔清
酒不強飲簮佩雜錯水陸畢凑各執禮盡歡以承
飫賜而莫敢自恣酒闌出圖畫若干卷命隨其所
能俾識於後禮成復命能文詞者敘其歲月以昭
示來世竊嘗聞之五經之傳左國是先女史之訓
有取於繪畫將以正其視聽絶其念慮誠不以五
采之可接而為之也先王以房中之歌逹於上下
而草木蟲魚之纖悉因物以喻意觀文以鍳古審
時知變其謹於朝夕者盡矣至於宫室有圖則知
夫禮之不可僭溝洫田野則知夫民生之日勞朝
覲贊享冕服懸樂詳其儀而慎别之亦將以寓其
儆戒之道則是魯國之所以襲藏而躬玩之者誠
有得夫五經之深意夫豈若嗜竒侈聞之士為耳
目計哉河水之精上為天漢昭回萬物矞雲興而
英露集也吾知縑緗之積寳氣旁逹候占者必於
是乎得之泰定元年正月具官袁桷記
元報國寺在元彰義街今廣寧門内成化改大慈仁寺
後有高閣西山翠色以手可捫前殿竒松離竒飛舞有
如怒虬閣下窑變觀音僅高尺許寳冠綠帔瞑而右倚
以手承頥宛是吴道子妙畫
蔣德璟記報國寺在宣武門外可二里成化中重
脩盖憲宗為皇太后祝釐處初入東廊憩禪悅庵
少遲入寺後總聖門禮佛兩傍名畫百二十軸皆
天堂地獄變相僧云宫内送至寺者登大毘盧閣
可三十六級為王母及母兩太君遥祝畢閣外通
廊環行一週俯視西山若在襟袖宫闕城市具在
目中旁精舍一枝繁花或云梨或云杏甚豔遂行
觀成化劉公定之碑出總聖門右轉入僧房有海
棠一巨叢其幹大可數圍出過後殿多松樹及核
桃再出過正殿則䨇松怪甚矣䨇松偃盖皆數百
年物東者高可三四丈有三層西則僅高二丈許
而枝柯盤屈低亞横斜其蔭數畝虬角龍髯披拂
鱗皴其最修而壓地者以數十紅架承之因移榻
其下梳風幕翠一庭寒色
元慶夀寺即䨇塔寺在西長安街有二塔一九級一七
級寺僧海雲可庵葬其下僧像尚存皆團龍魚袋海雲
像有門弟子劉秉忠贊舊有石刻金章宗飛渡橋飛虹
橋六大字嘉靖十七年燬
元般若庵在北湖之南萬歴中始增宏麗改名金剛寺
僧雪浪講經其中士紳多從之遊吳中姚現聞先生著
凖提像讃刻寺中
元靈福寺阜成門外韓家山寺有二竒松漢循吏韓延
夀家此山
元祐聖王靈應廟即今都城隍廟在城西刑部街永樂
遷都新其廟宇正統中重脩内有石刻北平府三大字
半埋土中相傳下尚有城隍廟三字
元崇國寺元有二崇國寺此乃北寺至元中建至宣德
改名隆善成化壬辰又增護國二字寺為托克托丞相故
宅今佛座下立一幞頭朱衣老叟一鳳冠朱裳老嫗乃
其夫婦也後僧錄司右姚廣孝一像一主在焉廣孝舊
配享廟廡嘉靖九年閣臣李時以髠徒不便在廟乃將
其主送大興隆寺寺災移此其像上自題一偈看破芭
蕉拄杖子等閒徹骨露風流有時搖動龜毛拂直待虚
空笑點頭後署獨庵老人題獨庵廣孝號也釋名道衍
字斯道
元東嶽廟舊稱仁聖宫在朝陽門外真人張留孫買地
大都齊化門外擬為宫以祀東嶽大帝未成至治壬戌
其徒吳全節始畢工賜名仁聖宫泰定乙丑魯國大長
公主出資鉅萬更為寝宫又賜名昭德殿其像乃昭文
舘學士劉元手製兩傍侍臣倣唐開國功臣像為之故
赫赫有生氣劉元字秉元寳坻人官至昭文舘大學士
正奉大夫秘書監卿凡兩都名刹有塑土範金摶換為
佛一出元手天下無與比
元石湖寺在德勝門内北湖傍後為方閣老園
元鐡牛廟在舊燕城東南有土埋鐡牛露脊元人立廟
祀之
元昭應寺在西阜成門外至元中建正德八年重建脩
元法王寺即今廣通寺在高梁橋西北寺四角有石樓
門前玉河水色如碧古柳参天高梁一橋横亘水上余
少時讀書東角樓者三年西山黛色時照書幌
元從容庵元僧萬松老人建所著有從容錄今磚塔尚
存在宣武門内乾石橋北
元碧雲庵在西山建於元雅克伊勒吉正德中内監于經
拓之為寺經以佞倖得寵於通灣等處開設皇店歲報
上銀八萬兩餘以自飽乃為寺於香山而立塜域於後
所費以萬萬計嘉靖初下獄死籍其家天啟三年内璫
魏忠賢重脩土人呼為于公寺
朝天宫在皇城西北元之天師府也宣德中倣南都之
制建三清殿通明殿又建普濟景德總制寳藏佑聖靖
應崇真文昌元應九殿至成化十七年重脩天啟六年
六月二十日災止存張真人府府設道籙司元三碑存
張真人元以為天師明太祖去其舊稱俾為大真
人改天師印為真人印後授六品銅印曰龍虎山
正乙元壇之印宏治間賜玉印文曰陽平治都功
印盖紅巾張道陵舊印其文如此而陽平治即蜀
之陽平山二十八治之一道陵起處也隆慶元年
追奪其玉印萬曆二年厚賄馮保復給之
大德顯靈宫在皇城西永樂時建成化中更拓其制又
建彌羅閣嘉靖中復建昊極通明殿東輔薩君殿西弼
王帥殿西殿有栢為雷所擘其枝委地如屏
靈濟宫在皇城西祀玉闕金闕二真人永樂十五年建
成化十六年重增宏麗凡遇大禮朝臣先習儀於朝天
宫宫燬乃習儀於此崇禎十五年科臣左懋第䟽言二
真人乃叛臣之子不宜受朝臣拜跪請以帳幕隔之報
可
延夀寺在韓家山永樂時内臣剛鉄靖難從征有功葬
於此
真覺寺在阜成門外永樂中建至成化九年建石臺高
五丈許上列五塔
宏光寺在香山宣德中内侍鄭同建同高麗人倣其國
毘羅殿之制作圓殿供毘羅門内松徑作盤最為幽勝
順天保明寺天順中建俗稱皇姑寺正統八年征額森
陜西呂尼叩馬諫而死及復辟乃為建寺肉身在寺中
碧霞元君廟在城外東南宏仁橋成化時建宏仁橋元
時呼為馬駒橋都人最重元君祠其在麥莊橋北者曰
西頂在草橋者曰中頂在東直門外者曰東頂在安定
門外者曰北頂又西直門外高梁橋北亦有祠每月朔
望士女雲集
極樂寺在阜成門外成化中建寺有牡丹園春日遊履
恒滿園有高樓萬歴壬辰新進士曠鳴鸞必欲登之寺
僧以久扄不便開曠不聽甫登火發曠與樓俱燼盖嘉
靖庚戌都城告警貯火藥於此煮酒者火觸之而作也
關帝廟在皇城北安門東者曰白馬廟隋基也姚彬盗
馬廟在三里河天壇北亦隋基也正陽門甕城廟建於
明初蒲州楊太宰博每元旦入拜先以名刺通之曰鄉
晚生
明因寺在天壇北内有貫休所畫羅漢十六軸僧紫栢
各係以贊僧寮左壁有董文敏其昌書佛成道紀天啟
二年刻石
隆安寺天順間建萬歴己酉重脩後有一堂曰净土社
宏善寺在左安門外所謂韋公寺也正德中内侍韋霦
建寺後有西府海棠二株高二尋每開爛如堆繡香氣
滿庭昔人恨海棠無香誤也寺東臨池一亭亭後假山
極其幽勝
龍華寺在德勝門東成化三年建萬歴五年重脩寺外
稻田千畆宛如江南
大隆福寺景泰四年建極其鉅麗大法堂石欄乃南城
翔鳳殿物撤用於此
摩訶庵在阜成門外八里莊嘉靖丙午建
都人王崇簡記予少時獵西郊偶過摩訶庵見石
工勒金剛經集篆於石呼僧問之廓上人曰此汪
中丞所得之古集篆也其始青衣鼓枻於黃蓮洲
垝垣間一箧浮水上觸舟視之故經没滅耳夜則
有鬼物恍惚呵護驚告中丞於日中辨之為古集
篆金剛經中丞欲刻之金陵旋以撫軍雲中未果
其門人洪度刻木相貽且告之故感此竒因愿勒
之石以示久遠並募士大夫楷書於後余為之歎
異嘗聞金剛經之有集篆始於五代僧夢英集十
八體宋僧道肯增成三十二體此或是耶亡何籀
文法書焜燿壁上時萬歴戊午己未之際也予頻
年讀書庵中夕燈晨磬瞻曯獨久甲申避宼竄伏
庵中流連而去迨歸來村墟半落風景非殊石經
之室巍然而上人已九十老矣三十年來余初見
刻石於承平之時遊覧於閒暇之日以至喪亂餘
生人物灰散猶得見此經石俛仰今昔不知泣涕
之無從也一日上人命諸孫元長聞因謂余知刻
石因緣属為著其意求汪中丞序不可得長椿寺
僧性柔出以相質為掇其大略而識之亦以見余
之瞻依此經獨久也汪中丞名可受號静峰黃梅
人廓上人名性宏元長名寂善聞因名寂惠
萬夀寺萬歴五年建大璫谷大用寺基慈聖李太后出
資鉅萬命太監馮保督造寺懸永樂時所鑄大鐘内外
書華嚴八十一卷名曰華嚴鐘
按鐘在漢經厰此其一也厰在德勝門内舊鑄高
二丈餘闊一丈餘者尚有十數仆地上皆楷書佛
經端勁如帖非沈度夏㫤不能也
十刹海在龍華寺前萬歴中陜西僧三藏建
千佛寺萬歴九年孝定皇太后建内供高麗所供尊天
二十四身阿羅漢一十八身像貎詭異
西域䨇林寺在阜成門外二里溝萬歴四年建佛作西
番變相
興教寺在䨇林寺東成化中建
藥王廟在天壇北戚畹李成銘建
長椿寺萬歴四十年孝定皇太后建在宣武門外斜街
都人米萬鍾水齋禪師傳長椿寺水齋大師者名
明陽故中山郡鹿氏子隂入母腹已立禪於嘉靖
三十八年七月十有一日生泡質雖蒙識田無染
見僧而悅聞佛而稱鎮星甫週即從剃落嗣法本
郡慈氏寺太和座下餐麩跣立肇脩苦行八越暑
霜色腰參請初受記㟥嶺不二和尚謂當十方宏
濟大展宗風某甲不當汝師再走雲霧山謁無窮
長老心心印可冺言諦矣自是三十餘年間普陀
大士峨眉普賢菩薩少林逹摩祖師道場躬親頂
禮往來五臺終南伏牛等山普行饒益一切諸苦
徧經罔攝其在中臺古松和尚問師云空假中是
甚麽師默然元對當體全空頓見本來心地為然
指以謝復於普陀問大智禪師云如何是生死荅
云生死原是大智師了然更然一指炙背八十一
炷如華嚴卷數乃去通天和尚者峨眉老宿也問師
西來意晴天日頭出下雨地皮濕說破無生話只
恐信不及又問識得麽師左指天右指地不更下
一語機緣既投衣法旋授二十七代之燈嘱師重
剔盖至是師復然一指通前而三矣略述苦行實
難縷數嘗割體肉半斤於伏牛兼刺骨懸耳立禪
一年負椽求飼虎於本山暨大澷者前後共六年
其臨崖潑水以供僧細事爾最後來京師以水齋
著人號水齋師先期不食七冄七後然後呷水日
數以為常初師持之終南三閱月已持之京師黑
窑厰一年鷲峰寺一年宣武門外茶庵五年嗟夫
月光水觀未罷資糧圖澄滌腸存乎神化方之於
師行獨苦矣雖然苦行云者世俗目師之強名師
固不知孰為苦孰為非苦也惟知空吾身以空一
切示無揀擇而已矣聖母太皇太后皇帝陛下實
與嘉之賜金紫欽命焚脩勅建大華嚴寺於永樂
店再建大祚長椿寺於今所尋勅師齎内帑普賜
南海諸净刹及欽建八十八佛道場於休哉師之
苦師之宏也斯真十方宏濟大展宗風者哉
慈慧寺在平則門外萬歴中蜀僧愚庵建寺後蜘蛛塔
蜀太史黃輝有碑記其事
慈夀寺在阜成門外八里萬歴丙子慈聖皇太后建寺
有塔十三級高入雲表後寧安閣榜太后手書又後有
九蓮菩薩像
嘉禧寺在阜成門外二十里萬歴中建中有御書聯
天主堂在宣武門東構於西洋利瑪竇自歐羅巴航海
九萬里入中國崇奉天主所畫天主乃一小兒婦人抱
之曰天母其手臂耳鼻皆隆起儼然如生人所印書册
皆以白紅一面反覆印之字皆傍行其書装法如宋板
式外以漆革護之外用金銀屈戌鈎絡所製有簡平儀
龍尾車沙漏遠鏡候鐘天琴之属
蔣德璟破邪集序向與西士游苐知其歴法與天
地球日圭星圭諸器以為工不知其有天主之教
也比讀其書苐知其竊吾儒事天之旨以為天主
即吾中國所奉上帝不知其以漢哀帝時耶龢為
天主也其書可百餘種顓與佛抗而迹其人不婚
不宦頗勝於火居諸衲子以是不與之絶比吾築
家廟奉先而西士見過謂予此君家主當更有天
主公知之乎予笑謂天主則上帝也吾中國惟天
子得祀上帝餘無敢干者若吾儒性命之學則畏
天敬天無之非天安有畫像即有之恐不是深目
高鼻一濃鬍子耳西士亦語塞或曰佛自西來作
佛像利氏自大西來亦作耶龢像以大西抑西以
耶龢抑佛非敢抗吾孔子然佛之徒非之而孔子
之徒顧或從之者何也未幾當道檄所司逐之燬
其像拆其居而株擒其黨事急乃控於予予適晤
觀察曾公曰其教可斥遠人則可矜也曾公以為
然稍寬其禁而吾漳黃君天香以破邪集見示則
若以其教為必亂世而亟為建鼓之攻又若以予
之斥其教而緩其人為異於孟子距楊墨之為者
予謂孟夫子距邪說甚峻然至於楊墨逃而歸則
受之而以招放豚為過今亦西士逃而歸之候矣
愚自以為善學孟子特不敢似退之所稱功不在
禹下耳且以中國之尊賢聖之衆聖天子一統之
盛何所不容四夷八舘現有譯字之官西僧七王
亦賜闡教之號即近議脩歴亦令西士與欽天分
曹測定聊以之偹重譯一種示無外而已原不足
驅也驅則何難之有李文節曰退之原道其功甚
偉苐未聞明先王之道以道之而輙廬其居亦不
必予因以此意廣黃君而復嘆邪說之行能使愚
民為所惑皆吾未能明先王之道之咎而非邪說
與愚民之咎也白蓮聞香諸教入其黨者駢首就
戮意竊哀之然則黃君破邪之書其亦哀西士而
思以全之歟即謂有功於西士可矣
春明夢餘錄卷六十六
