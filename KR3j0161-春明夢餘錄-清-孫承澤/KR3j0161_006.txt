春明夢餘錄卷六
吏部左侍郎孫承澤撰
宫闕
燕中宮闕古不可考當自遼始遼史載其略云南京析
津府本古冀州之地高陽氏謂之幽陵陶唐曰幽有虞
析為幽州商復為冀州周職方東北曰幽州武王封太
保奭於燕漢為燕國廣陽國後漢為廣陽郡隋為幽州
總管唐置大都督府改范陽節度使晉高祖以遼有援
立之勞割幽州等十六州以獻太宗升為南京又曰燕
京城方三十六里崇三丈衡廣一丈五尺敵樓戰櫓具
八門東曰安東迎春南曰開陽丹鳳西曰顯西清普北
曰通天拱辰大内在西南隅皇城内有景宗聖宗御容
殿二東曰宣和南曰大内内門曰宣教改元和外三門
曰南端左掖右掖左掖改萬春右掖改千秋門有樓閣
毬場在其南東為永平館皇城西門曰顯西設而不開
北曰子北西城巔有凉殿東北隅有燕角樓坊市廨舍
寺觀蓋不勝書其外有居庸松亭榆林之關古北之口
桑乾河高梁河石子河大安山燕山中有瑤璵府曰幽
都軍號盧龍開泰元年落軍額
宋王曾奉使錄略曰自䧺州白溝驛渡河四十里
至新城縣右督亢亭之地又七十里至涿州北渡
涿水范水劉李河六十里至良鄊縣渡盧溝河六
十里至幽州號燕京子城就羅郭西南為之正南
曰啟夏門内有元和殿洪武殿東門曰宣和城中
坊門皆有樓有憫忠寺本唐太宗為征遼陣亡將
士所造又有開泰寺魏王耶律漢寧造皆邀朝士
遊觀城南門外有於越王廨為晏集之所門外永
平館舊名碣石館請和後易之南即桑乾河
按遼之正殿曰洪武元之正殿曰大明是後之國
號年號已見於此誰謂非定數也
金宫城史載海陵煬王遣左右丞相張浩張通古左丞
蔡松年調諸路夫匠築燕京宫室皇城周九里三十步
自天津槁之北曰宣陽門中門繪龍兩偏繪鳳用金釘
釘之中門唯車駕出入乃開兩偏分雙单日開一門過
門有兩樓曰文曰武文之轉東曰來寧館武之轉西曰
會同館正北曰千步廊東西對焉廊之半各有偏門向
東曰太廟向西曰尚書省至通天門後改名應天樓高
八丈朱門五飾以金封東西相去一里餘又各設一門
左曰左掖右曰右掖内城之正東曰宣華正西曰玉華
北曰拱辰及殿凡九重殿凡三十有六樓閣倍之正中
位曰皇帝正位後曰皇后正位位之東曰内省西曰十
六位乃妃嬪居之西出玉華門曰同樂園若瑤池蓬瀛
柳莊杏村皆在焉都城四圍凡七十五里城門十二每
一面分三門其正門四旁又設兩門正東曰宣曜陽春
施仁正西曰顯華麗澤彰義正南曰豐宜景風端禮正
北曰通元會城崇智此四城十二門也此外有宣陽門
即内城之南門也上有重樓制度宏大三門並立中門
常不開惟車駕出入通天門即内城之正南門也四角
皆垜樓瓦皆琉璃金釘朱戶五門列焉常扄惟大禮祫
享則由之宣華乃内城之正東門玉華正西門也左掖
東偏門右掖西偏門各有武夫守衛拱辰即内城正北
門也又曰後朝門制度守衛與玉華宣華等金碧翬飛
規模宏麗矣
范石湖攬轡錄其略云興陵見宋使儀衛戊子早
入見循東西御廊北行廊幾二百間廊分三節每
節一門將至宫城廊即東轉又百許間其西亦然
亦有三門出門中馳道甚闊兩傍有溝上植柳廊
脊皆以青琉璃瓦覆宫闕門戶即純用之北即端
門十一間曰應天之門下開五門兩挟有數如左
右昇龍之制東西兩角樓端門内有左右翔龍門
日華月華門前殿曰大安殿使人自左掖門入北
循大安殿東廊入敷德門東北行直東有殿宇門
曰東宫直北西南列三門中曰書英是故夀康殿
母后所居西曰會通門自會通北入承明門又北
則昭慶門東則集禧門尚書省在門外東西則左
右嘉會門門有樓即太安殿後門之後至幕次黑
布拂廬侍班有頃入宣明門即常朝後殿也門内
庭中列衛士二百許人帖金雙鳳幞頭團花紅錦
衫散手立入仁政隔門至仁政殿下團鳳大花氊
可半庭殿兩傍有朵殿朵殿上兩高樓曰東西上
閤門兩廊悉有簾幕中有甲士東西御廊循簷各
列甲士東立者紅茸甲金纏竿槍黃旗畫青龍西
立者碧茸甲金纏竿槍白旗畫黃龍至殿下皆然
惟立於門下者錦袍持弓矢殿兩階雜列儀物幢
節之属如道家醮壇威儀之類使人由殿下東行
上東階却轉南由露臺北行入殿閾謂之欄子金
主幞頭紅袍玉帶坐七寳榻背有龍水大屏風四
壁帟幕皆紅綉龍拱斗皆有繡衣兩檻間各有焚
香大金獅蠻地鋪禮佛毯可一殿兩傍玉帶金魚
或金帶者十四五人相對列立遥望前後殿屋崛
起甚多制度不經工巧無遺力煬王亮始營此都
規摹出於孔彦舟役民八十萬兵夫四十萬作治
數年死者不可勝計
金朝北京營制宫殿其屏扆忩牖皆破汴都輦致
於此汴中工匠有名燕用者製作精巧凡所造下
刻其名及用之於燕而名已為先兆
元大都宫殿考宫城週迴九里三十步東西四百八十
步南北六百十五步高三十五尺分六門正南曰崇天
左曰星拱右曰雲從東曰東華西曰西華北曰厚載舊
記曰南麗正門内千步廊可七百步建靈星門門建蕭
墻週廽可二十里俗呼紅門闌馬墻門内二十步有河
上建白石槗三座名周槗槗四白石龍擎載旁盡高柳
欝欝萬株遠與城内海子西宫相望及槗可二百步為
崇天門門外有五總建關樓其上連内觀旁出為十字
角樓其左有門為東華右為西華中為大明門仍旁建
掖門繞為長廡中抱丹墀之半左右為文武樓與廡相
連中為大明殿乃登極正旦夀節會朝之正衙也殿後
連為主廊十二楹四周金紅鎖忩連建後宫廣三十步
殿半之後有寝宫俗呼為拏頭殿東西相向至冬則自
殿外一周皆籠護皮帳夏則黃油絹幕内寝屏帳重覆
帷幄而後褁以銀鼠席地皆編細簟上架深紅厚氊後
覆茸卑宫後連抱長廡以通前門以貯妃嬪而每院間
必建三楹東西相向為繡榻廡後横亘道以入延春宫
丹墀皆植青松即萬年枝也置金酒海前後列紅蓮牀
其上為延春閣後仍為主廊東有文思小殿西有紫檀
小殿寝東有玉德殿又東有宣文閣旁有秘密堂西有
鹿頂小殿前後散為便門高下分引而入更為别殿飛
甍數座又後為清寒宫宫後引抱長廡遠連長春宫其
中皆以處嬖幸也又後為厚載門上建高閣東百步有
觀星臺臺傍有雪柳萬株臺西為内浴室有小殿在前
由浴室而出内城臨海子廣可五六里駕飛槗於海中
起瀛洲之殿後引長槗上萬歲山山高可數十丈東臨
太液池西北皆俯瞰海子下有故殿基尚存金主圍棋
石盤山半有方壺殿又為吕公洞洞上數十步為金露
殿由東而上為玉虹殿殿前有石岩如屋繞層闌登廣
寒殿内列二十四楹出為露臺繞以白石闌道旁有鐵
竿數丈上置金葫蘆三引鐵練以繋之乃金章宗所立
以鎮其下龍潭山下萬柳中有浴室前有小殿為穴中
盤雙龍昂首共吐一丸於上注以温泉自瀛洲外城西
度飛仙槗上入明仁殿半臨邃河河流引自瀛洲西邃
地而出繞延華閣達於興聖宫復西折秃樂斯后老宫
而出抱前苑東下於海子約遠三四里新殿後有二水
晶圓殿中有脩衢長槗遠而升懿德殿槗傍二石柱度
槗前苑入懿德殿主廊寝宫亦如前制乃建都之初基
也山後仍為寝宫連以長廡廡後西繞邃河東流水出
便門走繞東北又繞紅墻入紅門可二十步許為光天
門仍闢左右掖門而繞以長廡中為光天殿殿後穿廊
如前但廊後高起隆福宫左右後三向皆為寝殿殿東
有沉香殿長廡環抱又後為興聖宫中建小直殿引邃
河分流繞其下甃以白石翌為仙槗四起鎖忩而抱綵
樓樓後東西為日月殿後又有禮天臺高跨殿上又少
東有流杯亭又少東出便門步邃河入明仁殿後為延
春閣規制高大與延華相望四面皆臨花苑苑東有端
本堂又東為棕毛殿少西出掖門為慈仁殿又後苑中
為金殿四外盡植牡丹百餘年高可五尺又西有翠殿
又有花亭毬閣金殿前有野果名紅姑娘外垂絳囊中
空有桃子如丹朱苑外重繞長廡廡後出内墻東連海
子以接厚載門
元世祖思創業艱難取所居之地青草置於大内
丹墀之前謂之誓儉艸司農達不花詩墨河萬里
金沙漠世祖深思創業難却倚闌干望青艸丹墀
留與子孫看
明太宗永樂十四年車駕巡幸北京因議營建宫城初
燕邸因元故宫即今之西苑開朝門于前元人重佛朝
門外有大慈恩寺即今之射所東為灰厰中有夾道故
皇墻西南一角獨缺太宗登極後即故宫建奉天三殿
以備巡幸受朝至十五年改建皇城於東去舊宫可一
里許悉如金陵之制而弘敞過之按金陵宫殿作於吴
元年門曰奉天三殿曰奉天曰華蓋曰謹身兩宫曰乾
清坤寧四門曰午門東華西華元武至洪武十年改作
大内午門添兩觀中三門東西為左右掖門奉天門之
左右為東西角門奉天殿之左右曰中左中右兩廡之
間左文樓右武樓奉天門外兩廡曰左順右順及文華
武英二殿至二十五年建金水槗及端門承天門樓各
五間長安東西三門北京宫殿悉倣其制永樂十五年
起工至十八年三殿工成十九年辛丑四月初八日庚
子災
新宫既遷舊内東華門之外逼近居民喧囂之聲至徹
禁籞宣德七年始加恢擴移東華門於河之東遷民居
於灰厰西之隙地正統五年三月建三殿兩宫六年九
月工成嘉靖三十六年丁巳四月十三日奉天等殿門
灾是日申刻雷雨大作戍刻火光驟起由正殿延燒至
午門樓廊俱盡次日辰刻始熄三十七年七月大朝門
等工成四十一年三殿成改奉天殿曰皇極殿門曰皇
極門華蓋殿為中極謹身殿為建極文樓曰文昭武樓
曰武成左順門曰會極右順門曰歸極東角門曰弘政
西角門曰宣治又改乾清右小閣曰道心左門曰仁蕩
右門曰義平正德九年兩宫灾萬歴二十四年丙申三
月乾清坤寕灾二十五年二月重建是年六月十九日
三殿灾天啟五年二月起工至七年八月初二日三殿
工成共用銀五百九十五萬七千五百十九兩餘
皇城外圍墻三千二百二十五丈九尺四寸其門凡六
曰大明門曰長安左門曰長安右門曰東安門曰西安
門曰北安門俗呼曰厚載門仍元舊也墻外紅舖七十
二登聞鼓院在長安右門外
紫禁内城牆南北各二百三十六丈二尺東西各三百
二丈九尺五寸其門凡八曰承天門曰端門曰午門即
俗所謂五鳳樓也東曰左掖門西曰右掖門再東曰東
華門再西曰西華門向北曰元武門墻外紅舖三十六
午門之内曰皇極門左曰弘政門右曰宣治門旁曰歸
極門曰會極門皇極門内東曰文昭閣西曰武成閣上
曰皇極殿中曰中極殿後曰建極殿所謂三大殿也中
極渗金圓頂如穿堂之制建極殿後曰雲臺門東曰後
左門西曰後右門亦名曰平臺又東則景運門西則隆
宗門中則乾清門上則為乾清宫崇禎元年八月初四
日題敬天法祖牌東暖閣曰昭仁殿西暖閣曰弘德殿
左曰日精門右曰月華門曰端凝殿曰懋勤殿左小門
曰龍光右小門曰鳳彩西御憩房萬歴中更夀安居乾
清宫後披簷東曰思政軒西曰養德齋中圓頂則交泰
殿上則曰坤寧宫皇后所居坤寧東露頂曰貞德齋西
露頂曰養正軒東披簷曰清暇居北圍廊曰遊藝齋左
曰景和門右曰隆福門再北左曰端則門右曰基化門
便接瓊苑左右門矣此中一路之大略也
乾清宫後過日精門之東曰崇仁門稍南則曰奉慈殿
萬歴中改東裕庫曰弘孝殿崇先殿改為神霄殿日精
門往北曰順德北門則東一長街也再北向西與龍光
門斜對者曰咸和左門向南者曰景仁宫其東則東二
長街也南首曰麟趾門北首曰千嬰門麟趾門之東曰
延禧宫曰怡神殿再東曰嘉德左門再東曰蒼震門咸
和左門之北向西與景和門相對者曰廣和左門向南
者曰承乾宫東宫貴妃所居東二長街之東曰永和宫
廣和左門之北向西與端則門相對者曰大成左門向
南者曰鍾祥宫皇太子所居後改興龍宫東二長街之
東曰景陽宫千嬰門之北並列者則乾東之房五所宫
正司六尚局皆在乾清宫之東此東一路之大略也
乾清宫後過月華門之西曰遵義門向南則養心殿西
南則祥寧宫宫前向北者曰無梁殿嘉靖中元修之所
月華門之西南者曰隆道閣原名道心閣下曰仁德堂
東曰忠義室曰仁蕩門曰義平門西南則慈寧宫矣月
華門往北曰順德右門則西一長街也再北向東與鳳
綵門斜對者曰咸和右門向南者曰毓德宫原名長樂
宫後又改永夀宫則西二長街也北首曰百子門南首
螽斯門西曰啟祥宫原名未央宫内二石坊北曰聖本
肇初南曰元德永衍蓋興獻帝所生之地也再西曰嘉
德右門曰隆德殿祀三清諸神左有容軒右無逸齋配
殿左曰春仁右曰秋義再西北曰英華殿有菩提樹二
株北則北角井再西則咸安宫咸和右門之北向東與
興福門相對者曰廣和門向南者曰翊坤宫西宫貴妃
所居西二長街之西曰永寧宫後改長春宫廣和右門
與基化門相對者曰大成右門向南者曰儲秀宫西二
長街之西曰咸福宫又後則乾西之房五所此西一路
之大略也
坤寧宫所謂中宫也宫後則為後苑欽安殿在焉曰天
一門萬春亭千秋亭對育軒清望閣金香亭玉翠亭樂
志齋曲流館四神祠有假山曰堆繡山山亭曰御景池
亭二東曰浮碧西曰澄瑞萬歴十一年修東南曰瓊苑
左門西南曰瓊苑右門欽安殿後曰順貞門此外則元
武門矣
皇極門之東曰會極門門東曰文華殿中懸神宗御書
學二帝三王治天下大法十大字有精一堂恭默室九
五齋殿之後曰玉食館西北曰省愆居殿之西曰崇本
門殿之後曰刻漏房銅壺驗時之所殿東向後開門者
曰聖濟殿御用藥餌之所再則徽音門亦曰麟趾門其
内則慈慶宫又奉宸宫勖勤宫承華宫昭儉宫麟趾門
之東曰關雎左門西曰關雎右門再西曰元輝殿再北
朝南者曰寳善門迤東曰慈慶宫後門門之外曰奉先
殿即内太廟也街東則隆祀門其内則外東裕庫也又
東北並列二門曰履順蹈和則一號殿仁夀宫之門内
有噦鸞宫喈鳳宫宫妃養老之處自寳善門亦可通元
武門其中之門則蓮花門也皇極門之西曰歸極門門
西曰武英殿殿西曰大庖曰尚膳監東北曰思善門曰
仁智殿西南曰御酒房又北曰慈寧門嘉靖十五年以
仁夀宫故址並撤大善殿建慈寧宫過慈寧宫皆内侍
直房再北過長庚槗則元武門矣
紫禁内城之外北安門東曰黃瓦東門街南曰尚衣監
街北曰司設監再東酒醋麵局曰内織染局曰皮房紙
房曰針工局曰巾帽局曰火藥局再東稍南曰供用庫
曰番經厰曰漢經厰曰司苑局曰鐘鼓司再南曰新房
曰都知監曰司禮監曰御馬監再南曰杵子房北膳房
南膳房曰煖閣厰曰明器厰曰混堂司曰尚膳監曰百
花房曰印綬監曰中書房曰蹴圓亭曰内承運庫曰外
馬房過東上北門東曰弹子房曰學醫讀書處曰光禄
寺曰篦頭房自東上南門之東曰重華宫制度如乾清
宫有中路有兩長街中路門曰永泰昭祥端拱昭德重
華廣愛咸熙肅雍康和麗春殿曰重華圓殿閣曰清和
館曰迎春東長街門曰廣順中和景華宣明景明殿曰
洪慶西長街門曰興善麗景長春清華高明宫曰寧福
延福嘉福明德永春永寕宜春宜喜延春又東則内承
運庫再東南則崇質宫俗云黑瓦殿景泰年間英宗居
此所謂南城也再南則皇史宬蔵貯歴朝宸翰及實錄
左右小門曰&KR0008;歴再東則追先閣欽天閣嘉靖中御製
欽天頌石碑再南則御作也皇史宬之西過觀心殿稍
南則嘉樂館東為蒼龍門南為丹鳳門中為龍德殿左
右曰崇仁廣智北有槗玲瓏精巧來自西域槗之南北
有飛虹戴鰲兩坊大學士姜立綱書東西有天光雲影
二亭又北叠石為山曰秀巖山上有圓殿曰乾運其東
西二亭曰凌雲御風山後有佳麗門又後為永明殿最
後為圓殿引流水繞之曰環碧再北則玉芝宫門曰寳
慶曰芝祥曰景神殿曰永孝殿曰大德殿其東墻外則
觀心殿也自皇史宬東西有門通河河上有湧福閣原
名澄輝稍北則吕梁洪東安槗再北槗亭曰㴠碧又北
曰回龍觀其殿曰崇德觀内海棠每春開如堆繡
北安門内街東曰安樂堂内官有疾者移此再南黃瓦
西門之裏則内官監也過北中門迤西則白石槗萬法
殿大高元殿炅真閣&KR3971;靈軒象一宮等處皆供奉仙道
過北中門之南曰夀皇殿曰北果園東曰永夀殿曰觀
德殿習射處也南則萬歲山山高一十四丈樹木蓊欝
有毓秀夀春長春翫景集芳會景諸亭山下一洞曰夀
明殿曰觀花曰永夀樓曰翫春閣曰萬福永康延寕山
前門曰萬歲再南曰北上門左曰北上東門右曰北上
西門再南過北上門則元武門北上西門之西則石作
又西曰乾明門曰兵仗局曰袍房曰舊監庫曰尚膳外
監甜食房曰西上北門其東則西下馬門矣過西上南
門則御用監又南曰靈臺曰寳鈔司自西中門之西則
尚寳監鷹房司再西出西苑門迤南向東曰灰池曰樂
成殿有水碓水磨河之西曰昭和殿曰紫光閣曰陽德
門曰萬夀宫曰旋磨臺即兔兒山也曰無逸殿曰豳風
亭金海槗之北曰玉熙宫曰承華殿曰元禧殿曰寳月
亭曰清馥殿曰王媽媽井槗之東北金之瓊花島至元
八年賜名萬歲山俗呼為蕭太后梳粧樓者誤也山皆
竒石叠成中三殿中曰仁智左曰介福右曰延和至其
頂為廣寒殿左右四亭曰方壺瀛洲玉虹金露山北有
殿臨池曰凝和二亭臨水擁翠飛香西北有殿用草曰
太素後草亭曰歲寒左軒臨水曰遠趣前草亭曰會景
西岸南行有亭臨水曰映輝又南有殿臨池曰迎翠有
亭臨水曰澄波又西東小山引泉噴潡曰水簾有殿曰
翼然再南則曰南臺有殿臨水曰昭和瓊花島東南曰
圓殿即承光殿有古松三株曰金水槗有坊二一曰金
鰲一曰玉蝀再南曰五雷殿即椒園也實錄成焚草於
此由金水槗玉熙宫迤西曰欞星門迤北曰羊房夾道
虎城再西曰西酒房曰花房曰經厰曰大光明殿曰大
極殿曰洗帛厰曰果園厰曰甲字十庫曰司鑰庫曰惜
薪司曰鴿子房曰西安門
皇城内河來自玉泉山經高梁槗分而為二一灌城隍
一從德勝水關滙入後湖至藥王廟西槗下流入禁地
所謂西苑太液池也池水又分為二一環繞靈臺寳鈔
司東與護城河合流過長安右門之北經承天門前再
東過長槗左門之北自湧福閣下從巽方流出經玉河
槗與城河會一自元武門之西從地溝入由懷公門過
長庚槗裏馬房槗經仁智殿西御酒房東武英殿前思
善門外皇極殿前文華殿西而北而東自慈慶宫外南
從地溝亦至巽方而出會扵玉河槗
附載宫殿額名考
中路
大明門扁長安左門無扁
長安右門無扁承天之門牌
廟街門牌社街門牌
太廟牌社稷壇無扁
端門牌神廚門牌
社左門牌闕左門牌
闕右門牌午門牌
左掖門扁右掖門扁
左順門更會極門牌右順門更歸極門牌
奉天門更皇極門牌東角門更弘政門牌
西角門更宣治門牌文樓更文昭閣扁
武樓更武成閣扁奉天殿更皇極殿牌
華蓋殿更中極殿牌謹身殿更建極殿牌
已上左順門起俱嘉靖四十一年七月十三日更
中左門牌中右門牌
後左門牌後右門牌
景運門牌隆宗門牌
乾清門牌乾清宫牌殿内敬天法祖牌
崇禎元年八月初四日懸安
東暖殿萬歴十一年閏二月添額名弘德殿本年四月
初七日更昭仁殿扁
西暖殿萬歴七年五月十五日添額名雝肅殿萬歴十
一年四月初七日更弘德殿扁
日精門牌月華門牌
端凝殿嘉靖十四年七月初二日添額
懋勤殿嘉靖十四年七月初二日添額
龍光門牌鳳彩門牌
西御憩房萬歴二十二年十月初三日更夀安居添額
萬歴三十二年正月二十九日去額不懸
乾清宫後披簷東思政軒扁西養德齋扁俱崇禎五年
四月二十日安
中圓殿更交泰殿扁嘉靖十四年七月初二日添額
景和門牌隆福門牌
方殿萬歴三十二年正月二十九日添額萬歴四十年
十月二十五日拆方殿改造夀安殿泰昌元年十
月二十六日拆
坤寧宫嘉靖十四年七月初二日添額東露頂安德齋
改貞德齋崇禎六年四月二十四日安扁西露頂
養正軒崇禎七年八月二十五日安扁東披簷清
暇居崇禎五年十月二十三日安扁北圍廊遊藝
齋崇禎五年十月二十三日安扁
永祥門增瑞門俱萬歴二十五年二
月十一日添額
基化門牌端則門牌
廣運門更坤寕門嘉靖十四年七月初二日添額
欽安殿牌天一之門嘉靖十四年四月
十一日添牌
萬春亭牌千秋亭牌
已上二亭嘉靖十五年十二月初一日添牌
對育軒嘉靖十四年五月初十日更玉芳軒添牌
四神祠牌
觀花殿萬歴十一年閏二月二十五日拆去壘垜石山
子劵門石扁名堆秀山子上蓋亭子一座牌名御
景亭東西兩邊魚池二池上蓋亭子東邊牌名浮
碧亭西邊牌名澄瑞亭已上萬歴十一年三月初
二日添蓋
清望閣牌金香亭牌
玉翠亭牌
已上嘉靖十五年十二月初一日添牌
樂志齋曲流池萬歴十九年閏三月十九日拆西連房
添蓋扁
承光門牌集福門牌
延和門牌
坤寧門更順貞門嘉靖十四年七月初二日添牌
東長街
景和門更順德左門牌
迎祥門更崇仁門牌百福門更咸和左門扁
千祥門更廣生左門扁
長慶門更大成左門扁
長寧門更長寧左門牌
嘉福門更瓊苑東門牌
已上七門嘉靖十四年十月初九日更
長安宫更景仁宫牌景仁門牌
惟和亭扁從善亭扁
長夀宫更延祺宫牌延祺門牌
集瑞亭牌
瑞安左門牌瑞安右門牌
永寧宫更承乾宫崇禎五年八月十二日安牌
承乾門牌
東配殿崇禎七年八月二十五日安貞順齋扁
西配殿崇禎七年八月二十五日安明德堂扁
永安宫更永和宫牌永和門牌
咸陽宫更鍾粹宫牌鍾粹門牌
隆慶五年十一月二十日鍾粹宫前殿更興龍殿
牌後殿添聖哲殿牌後小院添龍德齋扁
長陽宫更景陽宫牌景陽門牌
已上六宫嘉靖十四年五月初十日更
怡神殿萬歴三十九年四月十九日被燬萬歴四十三
年五月初二日拆西城清虚殿連房四添蓋連房
怡神門萬歴三十九年四月十九日被燬
玉食厨牌
東宫門更蒼震門嘉靖十四年八月二十三日更牌
嘉德門更嘉德左門嘉靖十四年十月初九日更牌
夀春門更麟趾門慶安門更千嬰門
已上二門嘉靖十四年八月二十三日更牌
東頭一所扁東第二所扁
東第三所扁東第四所扁
東第五所扁
東二長街
衍福門扁迎瑞門扁
德陽門扁履和門扁
西長街
順德門更順德右門牌
膳厨門更遵義門牌廣安門更咸和右門扁
廣生門更廣生右門扁大成門更大成右門扁
麗景門更長寧右門牌隆德門更瓊苑西門牌
已上七門嘉靖十四年十月初九日更名各添懸
扁額
螽斯門牌百子門牌
長樂宫更毓德宫牌萬歴四十四年十一月十三日更
永夀宫永夀門牌
未央宫更啟祥宫牌啟祥門牌
已上二宫嘉靖十四年五月初十日更名各添懸
扁額
牌樓
貞源茂始更聖本肇初
慶澤無終更元德永衍
已上二牌樓嘉靖十七年十一月十四日添額名
四十四年九月十五日更
萬安宫更翊坤宫牌翊坤門牌
長春宫更永寕宫牌萬歴四十三年六月十二日更長
春宫長春門牌
夀昌宫更儲秀宫牌儲秀門牌
夀安宫更咸福宫牌咸福門牌
咸熙宫更咸安宫牌咸安門牌
已上五宫嘉靖十四年五月初十日更
宫西門更長庚門牌肅禁門牌
太安門牌
景福門嘉靖十四年十月初九日更嘉德右門牌
通元門隆慶元年六月二十日拆
西頭一所扁西第二所扁
西第三所扁西第四所扁
西第五所扁
西二長街
翔鸞門扁儀鳳門扁
崇禧門扁長泰門扁
奉先殿牌奉先門牌
崇先殿更神霄殿牌萬歴二十七年二月二十七日添
蓋左蔵庫
神霄門牌景雲殿牌
景雲門牌奉慈殿更東裕庫牌
寳善門牌文華殿牌
文華門牌九五齋牌
臨寳室扁精一堂扁
恭默室扁省愆居牌
端敬殿牌端敬門牌
理辦房牌御食館牌
聖濟殿牌元輝殿牌
元輝門牌
方殿萬歴二十七年十一月初十日拆去添蓋庫座
清寧宫後小宫五花宫花園拆蓋
慈慶宫牌徽音門牌
關雎左門牌關雎右門牌
麟趾門牌慈慶門牌
純禧左門牌純禧右門牌
膳厨無扁厨庫房無扁
太寧門牌
後四宫
奉宸宫牌奉宸門牌
勖勤宫牌勖勤門牌
承華宫牌承華門牌
昭儉宫牌昭儉門牌
韶圃門牌麗園門牌
擷芳殿牌隆祀門牌
本恩殿被燬萬歴二十六年二月二十九日蓋常盈庫
懸牌
仁夀殿牌仁夀門牌
嘉慶左門牌嘉慶右門牌
履順門牌蹈和門牌
景福宫牌景福門牌
元吉閣牌恊瑞門牌
噦鸞宫牌泰昌元年十月二十四日被燬
喈鳳宫牌宫正司
尚衣局尚食局
尚功局尚服局
尚寝局尚宫局
短連庫座萬歴二十七年五月十二日添蓋
仁夀宫大善殿嘉靖二十一年九月初八日拆蓋
慈寧宫牌慈寧門牌
長信門牌徽音左門牌
徽音右門牌永安門牌
慈寧宫花園咸若亭一座萬歴十一年五月内更咸若
館扁翠芳亭扁
花園内槗萬歴六年添蓋臨溪館一座萬歴十一年五
月内更臨溪亭
瑞花亭萬歴十一年五月内蓋造添扁
精一堂隆慶四年正月二十八日更仁德堂
精一門更仁德門牌
皇極閣更道心閣隆慶四年正月二十八日更
隆道閣牌下仁德堂牌
忠義室牌會極門更仁蕩門牌
歸極門更義平門牌
已上嘉靖四十一年七月十三日更
養心殿牌養心門牌
前東配殿履仁齋扁前西配殿一德軒扁
後殿
㴠春室扁東隆禧館扁
西臻祥館扁
已上前東配殿起萬歴二十二年十月初九日添
額
祥寧宫牌祥寧左門牌
祥寧右門牌臨寳室扁
元極寳殿隆慶元年六月二十日更隆德殿牌天啟七
年三月初二日添蓋崇禎六年四月十五日更中
正殿牌左有容軒右無逸齋俱扁左配殿春仁殿
右配殿秋義殿俱牌
元極門隆慶元年六月二十日更隆德門牌崇禎六年
三月内拆
二南門牌四德門牌
隆禧殿更英華殿牌崇禎五年十一月二十三日拆去
牌面出回衙門收貯
英華門隆慶元年六月二十日更扁
仁智殿牌思善門牌
武英殿扁大庖厨牌
南薰殿牌
世廟
景神殿牌永孝殿牌
睿宗廟嘉靖四十四年九月二十五日更名玉芝宫牌
懸額後殿大德殿牌
宫門芝祥門牌外劵門寳慶門牌
延祥宫扁佳麗門扁
永明殿扁乾運殿牌
&KR1272;雲亭牌御風亭牌
秀巖石扁天光亭牌
雲影亭牌戴鰲牌樓
飛虹牌樓龍德殿牌
崇仁殿牌廣志殿牌
丹鳳門牌蒼龍門扁
昭明門扁環碧殿牌
嘉樂館扁瑞雲館扁
紫芝軒牌昭慶殿扁
崇先殿牌昭融館扁
咸春閣牌安福左門牌
安福右門牌迎祥左門牌
迎祥右門牌休明門扁
欽天閣牌追先閣牌
已上二閣嘉靖十九年九月十九日添牌
麒麟房無扁環翠殿扁
崇智殿扁清華殿牌
瓊林石扁宣仁門扁
翔鳳之殿嘉靖四十一年八月初六日被燬地基萬歴
二十八年四月初四日添蓋庫座
金寳庫嘉靖十三年七月初七日拆蓋
皇史宬牌皇史門牌
&KR0008;歴左門牌&KR0008;歴右門牌
南城
中路
永泰門扁
觀心殿萬歴二十八年六月二十日添蓋扁
昭祥門扁端拱之門牌
昭德門牌重華門牌
廣愛門牌咸熙門牌
重華殿牌中圓殿無扁
肅雍門牌康和門牌
後殿無扁麗春門牌
清和閣牌迎春館扁
圓殿牌
東長街
廣順門扁中和門扁
景華門扁宣明門扁
景明門扁洪慶門牌
洪慶殿牌後殿無扁
膳房無扁庫無扁
景和門扁
西長街
興善門扁麗景門扁
長春門扁清華門扁
二所無扁寧福宫扁
延福宫扁嘉福宫扁
高明門扁明德宫扁
永春宫扁永寧宫扁
宜春宫扁延喜宫扁
延春宫扁御前作
河東
崇德殿即回龍觀萬歷二十八年六月初四日拆去蓋
造觀心殿修補乾運殿萬歷三十二年三月十六
日添蓋崇德殿牌
翫芳亭萬歷三十二年三月十六日添蓋牌
集祥門扁桂香館萬歷二十八年六月
初四日拆去蓋造觀心殿修補乾運殿
膳房萬歷二十八年六月初四日拆去蓋造觀心殿修
補乾運殿
翠玉館扁浮金館扁
擷秀亭聚景亭
已上二亭嘉靖十三年五月二十一日添牌
吕梁洪嘉靖十三年五月二十二日更
漾金左亭漾金右亭
已上二亭嘉靖十二年五月二十一日添牌
含和殿牌
澄輝閣萬歷三十年四月二十九日更湧福閣
秋香閣無扁東華門牌
東上門牌東上南門牌
東上北門牌東中門牌
大烹厨牌東安門牌
正心殿嘉靖四十四年九月十八日更齋宫
始陽静五師堂左右配殿後小殿宫門
已上正心殿等隆慶元年三月初一日工部拆去
萬歲山崇禎七年九月初九日奉旨萬歲山頂至山根
斜量二十一丈著拆高多少合每丈拆高七尺共
拆高一十四丈零七尺
萬歲門牌山左門
山右門
已上三門萬歷三十年八月十一日添牌
毓秀亭嘉靖十三年五月十一日更
玩芳亭萬歴二十八年四月十四日更
翫景亭萬歴二十九年八月十七日更
長春亭牌長春門牌
夀皇殿牌左毓秀館扁
右毓秀館萬歴三十八年六月二十九日添蓋扁
萬福閣牌下臻禄堂牌
永康閣牌下聚仙室牌
延寧閣牌下集仙室牌
已上萬歷三十年閏二月初八日添盖
萬福閣東
觀德殿萬歴二十八年五月初八日添蓋牌
後亭
夀春亭萬歴三十一年二月十三日添盖牌
山子上翫景亭牌下洞
夀明洞萬歴三十一年二月十三日添蓋扁
永夀殿牌永夀門牌
觀花殿萬歷三十年閏二月初八日添蓋牌
後亭
集芳亭萬歴三十一年二月十三日添盖牌
會景亭萬歴三十年五月十三日添牌
興慶閣萬歷四十一年四月二十八日更翫春樓牌
夀安室萬歴三十年九月十七日添牌
萬福閣西
永安亭萬歴三十一年二月十三日添蓋牌
永安門牌
乾祐閣牌下嘉禾館牌
乾祐門牌
興慶閣萬歴四十一年四月十五日添蓋牌
景明館牌
山左裏門萬歴三十年七月初二日添盖牌
山右裏門牌山右門
已上嘉靖二十一年三月初七日添牌
元武門牌北上門牌
北上東門牌北上西門牌
北中門牌北安門牌
道經堂更書造局無扁護道殿
大高元殿等處
前牌樓名
先天明鏡孔綏皇祚
太極仙林弘佑天民
亭名
炅真閣牌&KR3971;靈軒
已上嘉靖二十一年四月初一日添牌
始青道境牌福靜門扁
康生門扁高元門牌
蒼精門牌黃華門牌
大高元殿牌無上閣牌
下龍章鳳篆牌始陽齋牌
象一宫牌寧安門扁
夀昌門扁隆道齋
萬法寳殿被燬萬歴二十九年五月二十五日添蓋佛
殿連房萬歷三十年十一月初四日佛殿添額名
祖師殿牌
長寧門更永亨門牌龍翔門牌
西便門更長寧門慈濟門
咸明門牌
圓明閣嘉靖二十六年二月初四日添蓋牌
承光殿嘉靖三十一年八月初三日更乾光殿牌金海
等處
廣寒殿萬歴七年五月初四日坍塌六月初六日拆去
牌樓名
堆雲積翠
大橋
牌樓名
金鰲玉蝀
太液橋
陟山門嘉靖二十一年三月初一日添扁
凝和殿嘉靖二十三年六月二十二日更惠熙殿嘉靖
四十三年三月十二日更元熙殿扁
凝和門嘉靖二十三年六月二十二日更惠熙門嘉靖
四十三年三月十二日更元熙門扁
元熙殿馬頭左擁翠亭萬歷三十年七月十五日更元
津亭
右飛香亭萬歴三十年七月十五日更元潤亭
船塢弘濟神祠牌
北閘口亭嘉靖十三年六月初六日更湧玉亭嘉靖二
十二年三月初六日更滙玉渚扁
西馬頭龍淵亭萬歷三十年七月十五日添蓋扁
凝道雷軒扁念善館
已上嘉靖二十二年三月初六日添
遠趣軒更神應軒又更元雷居牌
元雷門牌
會景亭嘉靖二十二年三月初六日更龍澤亭萬歴三
十年七月十五日更龍湫亭牌
雷霆洪應之殿牌壇城
轟雷軒嘯風室
噓雪室靈雨室
耀電室清一齋
寳淵門牌靈安堂
精馨堂馭仙次
輔國堂演妙堂
入聖居
已上嘉靖二十二年三月初六日懸額
漙惠門牌
太素殿嘉靖四十三年七月内更夀源殿牌
正心齋持敬齋
已上嘉靖二十二年三月初六日添
素左門
素右門天啟七年六月内壘塞
歲寒亭嘉靖二十二年三月初六日更五龍亭牌
龍神祠扁
北臺萬歴二十九年六月十三日添蓋天啟元年十一
月初四日拆
乾德殿萬歴二十九年六月十三日添盖萬歴三十年
八月初五日更乾德閣牌天啟元年八月初四日
奉旨拆卸天啟四年五月初一日添蓋嘉德殿牌
下祐皇殿牌延景門
乾德門牌
牌坊名
南福渚扁北夀岳扁
五亭名
中龍澤亭牌左澄祥亭扁
右湧瑞亭扁左滋香亭扁
右浮翠亭扁
三洞名
上隆夀洞牌中玉華洞牌
下仙遊洞牌
已上萬歴三十年七月十四日添天啟元年拆
□祥橋牌獅子房
虎城無扁
振武殿萬歴二十九年四月二十三日添盖牌
恒裕倉扁省歛亭扁
天鵝房嘉靖二十五年七月十八日拆蓋騰禧殿牌
湰沼門
秋輝亭嘉靖二十二年四月初九日更騰波亭嘉靖三
十五年五月十九日更滋祥亭萬歴三十年七月
十七日更香津亭扁
清馥殿牌丹馨門扁
錦芳亭牌翠芬亭牌
已上嘉靖十一年三月初三日添牌
長春門牌昭馨門扁
瑞芬門扁馥景門
仙芳門扁馥東門
馥西門嘉靖三十五年十一月初六日安扁
澄碧亭嘉靖二十三年六月二十三日更飛靄亭嘉靖
三十年五月十九日更湧福亭萬歷三十年七月
十七日更騰波亭扁
涌瑞亭萬歴三十年七月十七日更飛靄亭扁
迎翠殿更承華殿萬歴三十年十月初六日拆去乾德
閣工所用
迎翠門更承華門扁
已上嘉靖二十三年六月二十二日更
浮香亭嘉靖十三年五月二十一日添嘉靖三十年六
月初四日更芙蓉亭扁
寳月亭嘉靖十一年三月初三日那蓋添牌
延年殿嘉靖四十三年三月十二日添蓋牌
滋齡門扁
滋齡亭萬歷三十一年二月十三日更南教場平臺嘉
靖三十五年三月十五日拆蓋
紫光閣牌下玉仙室扁
明德殿萬歴二十八年十月初一日添牌
玉熙宫牌熙祥門牌
熙瑞門牌後殿清仙宫牌
東夀祺齋扁仙輝館扁
鳳和居扁西禄祺齋扁
仙朗館扁鸞鳴居扁
羊房夾道
貞慶殿萬歷三十一年八月初七日拆去大山子工所
用
福德門
大仙都殿嘉靖二十八年三月初三日更大道殿牌
大道門牌天啟七年三月初二日拆蓋隆德殿
清虛殿牌清虛門牌
鍳戒亭牌
已上嘉靖十三年八月十三日添
曲流觀扁
曲流觀門萬歴二十九年四月二十三日添扁
翠林瑤景
旋波臺嘉靖二十八年三月十六日更仙臺萬歴九年
七月内添四柱方亭一座萬歴四十年九月初六
日添迎仙亭牌
牌坊名
南福巒北禄渚
臺上七層牌額
一層玉光二層光華
三層華耀四層耀真
五層真境六層境僲
七層僲臺
朝元館牌
館門嘉靖四十五年五月初四日添蓋萬歴二十八年
五月二十六日拆
顯陽殿萬歴二十九年五月十三日添蓋牌
景德殿萬歴二十八年十月初一日添盖牌
大光明殿等處
西登豐門牌廣福門牌
廣和門牌廣寧門扁
二門
玉宫門牌昭祥門扁
凝瑞門扁大光明殿牌
左太始殿牌右太初殿牌
宣恩亭牌響祉亭牌
一陽亭牌萬仙亭牌
後門
永吉門牌左安門
右安門太極殿牌
東統宗殿牌西總道殿牌
帝師堂牌萬歴三十年九月十九日拆
積德殿牌萬歴三十年九月十九日拆
夀聖居萬歴三十年二月十三日拆
福真憩萬歴三十年二月十三日拆
禄仙居萬歴三十年二月十三日拆
天元閣牌下闡元保祚
朝東外門
天平門豐和門
萬夀宫嘉靖四十二年九月初二日更恩夀宫嘉靖四
十四年三月十五日更萬夀宫牌
萬夀門牌
夀源宫嘉靖四十四年三月十五日更百禄宫牌
五福殿嘉靖四十四年三月十五日添
承祐殿扁左祐祥殿扁
右祐寧殿扁
龍禧殿嘉靖四十二年二月十二日更龍煌齋嘉靖四
十四年三月十五日更龍吉齋
鳳祺館嘉靖四十二年二月十二日更鳳煜館嘉靖四
十四年三月十五日更鳳祥館
福臻閣嘉靖四十二年二月十二日更昭祥閣
禄康御更朗瑞居
曦福門嘉靖四十四年三月十五日更耀曦門
朗禄門嘉靖四十四年三月十五日更耀朗門
含祥門牌成瑞門牌
永康門更永和門牌永順門
永綏門牌永祉門
納康門
衍慶門嘉靖四十四年三月十五日更長寕門牌
太元亭嘉靖四十四年二月十九日拆
凝一殿牌
東
萬春宫春明門牌
後含春殿牌春静門
萬和宫萬和門
萬華宫萬華門
萬寧宫萬寧門
御饌庖扁御饌門扁
體仁門扁履康門扁
啟泰門扁納祉門
泰安門
西
仙禧宫更千秋宫仙樂宫更千樂宫
仙安宫更千景宫仙明宫更千安宫
已上四宫嘉靖四十二年九月二十一日更
朝東南起
常寧門扁常和門
常善門常輝門
金寧門攸順門
攸利門金静門
金瑞門宣惠門
静安門灌木門更素康門扁
授衣門更金寧門螽斯門更常静門
已上三門嘉靖三十七年二月十四日更
夀安門嘉靖三十三年正月十九日添蓋
廣成門嘉靖二十一年八月二十一日添蓋
東和門更平安門
南陽德門牌永光門扁
北嘉安門牌東迎和門牌
已上嘉靖二十一年八月十六日蓋
帝社稷壇帝社街
無逸殿更書館豳風亭更寫法亭
夀明殿無扁夀明門無扁
已上殿門嘉靖三十七年閏七月二十六日添盖
省耕亭
西莊家門馬頭
飛香亭萬歷三十年七月十五日添扁
昭和殿牌
擁翠亭萬歴三十年七月十五日添扁
趯臺坡牌
翠香亭萬歴三十年七月十五日添扁
澄淵亭牌海神祠扁
已上嘉靖十三年五月二十一日添
樂成殿扁㴠碧亭牌
浮玉亭萬歴三十年七月十五日添扁
西苑門扁左臨海亭扁
右臨海亭扁
已上嘉靖二十三年五月二十一日添蓋
崇智殿嘉靖四十四年二月二十六日拆蓋
五雷殿牌左迎祥館
右集瑞館萬歴二十九年三月二十二日添扁
太元亭扁問法所
臨漪亭牌水雲榭牌
已上嘉靖二十一年五月二十一日添蓋
西華門牌西上門牌
西上南門牌西上北門牌
西中門牌乾明門牌
西安裏門牌西安門牌
明洪武元年八月大將軍徐達遣指揮張煥計度
元皇城周圍一千二十六丈將宫殿拆燬至二十
二年封太宗為燕王命工部於元皇城舊基建府
其制山川二壇在王城南之右王城四門東曰體
仁西曰遵義南曰端禮北曰廣智門樓廊廡二百
七十二間中曰承運殿十一間後為圓殿次曰存
心殿各九間承運殿之兩廡為左右二殿自八間
殿之後前中後三宫各九間宫門兩廂等室九十
九間王城之外周垣四門其南曰靈星餘三門同
王城門名周垣之内堂庫等室一百三十八間凡
為宫殿室屋八百一十一間
宫禁誡勅
明太祖洪武三年命工部造紅牌鐫戒諭后妃之
詞懸之宫中申嚴宫闈之禁皇后之尊只得治宫
中之事宫門外事毫不得預后妃嬪嬙宫中諸費
皆尚宫奏之發内官監覆奏方得赴部關領若尚
宫不奏而輙發内官監内官監不奏而輙赴部擅
領者皆論死宫嬪以下有疾醫者不得入宫惟問
症取藥而已羣臣命婦惟慶節朝見中宫無事不
許入宫人主亦無見命婦之禮凡天子及親王后
妃宫人等必湏選擇良家子女以禮聘娶不拘處
所勿受大臣進送
命儒臣修女誡曰治天下者脩身為本正家為先
正家之道始於謹夫婦后妃雖母儀天下然不可
使預政事至於嬪嬙之屬不過備職事侍巾&KR0808;若
寵之太過則驕恣犯分上下失序觀歷代宫閫政
由内出鮮有不為禍亂者也夫内嬖惑人甚於鴆
毒惟賢明之主能察之于未然其他未有不為所
惑者卿等纂述女誡及古賢之事可為法者使後
世子孫知所持守
宫官
宫官有六局一司局洪武十二年置曰尚宫尚儀尚服
尚食尚寝尚功司曰宫正
尚宫局尚宫二人正五品掌導引中宫總司記司言司
簿司闈四司之官屬凡六尚事物出納文籍皆印署之
司記二人正六品典記二人正七品掌記二人正八品
司記掌印宫内諸司簿書出入錄目審而付行典記掌
記佐之女史六人掌執文書司言二人正六品典言二
人正七品掌言二人正八品司言掌宣傳奉啟之事典
言掌言佐之女史四人掌執文書司簿二人正六品典
簿二人正七品掌簿二人正八品司簿掌名籍廩賜之
事典簿掌簿佐之女史六人掌報文書司闈六人正六
品典闈六人正七品掌闈六人正八品司闈掌宫闈管
鑰之事典闈掌闈佐之女史四人掌執文書
尚儀局尚儀二人正五品掌禮樂𧺫居總司籍司樂司
賓司贊四司之官屬司籍二人正六品典籍二人正七
品掌籍二人正八品司籍掌經籍教授筆札几案之事
典籍掌籍佐之女史十人掌執文書司樂二人正六品
典樂四人正七品掌樂四人正八品司樂掌率樂人習
樂陳縣拊擊進退之事典樂掌樂佐之女史二人掌執
文書司賓二人正六品典賓二人正七品掌賓二人正
八品司賓掌朝見宴會賞賜之事典賓掌賓佐之女史
二人掌執文書司贊二人正六品典贊二人正七品掌
贊二人正八品司贊掌朝見宴會贊相之事典贊掌贊
佐之女史二人掌執文書彤史二人正六品掌后妃羣
妾御于君所書其月日
尚服局尚服二人正五品掌供内服用采章之數總司
寳司衣司飾司仗四司之官屬司寳二人正六品典寳
二人正七品掌寳二人正八品司寳掌寳符契圖籍典
寳掌寳佐之女史四人掌執文書司衣二人正六品典
衣二人正七品掌衣二人正八品司衣掌衣服首飾典
衣掌衣佐之女史二人掌執文書司飾二人正六品典
飾四人正七品掌飾二人正八品司飾掌膏沐巾&KR0808;器
玩之事典飾掌飾佐之女史二人掌執文書司仗二人
正六品典仗二人正七品掌仗二人正八品司仗掌羽
輿仗衛之事典仗掌仗佐之女史二人掌執文書
尚食局尚食二人正五品掌供膳羞品齊之數總司膳
司醖司藥司饎四司之官屬凡進食先嘗之司膳四人
正六品典膳四人正七品掌膳四人正八品司膳掌割
烹煎和之事典膳掌膳佐之女史四人掌執文書司醖
二人正六品典醖二人正七品掌醖二人正八品司醖
掌酒醴酏飲之事典醖掌醖佐之女史二人掌執文書
司藥二人正六品典藥二人正七品掌藥二人正八品
司藥掌醫方藥物之事典藥掌藥佐之女史四人掌執
文書司饎二人正六品典饎二人正七品掌饎二人正
八品司饎掌給宫人廪餼薪炭之事典饎掌饎佐之女
史四人掌執文書
尚寝局尚寝二人正五品掌燕寝進御之次序總司設
司輿司苑司燈四司之官屬司設二人正六品典設二
人正七品掌設二人正八品司設掌帷帳裀席灑掃張
設之事典設掌設佐之女史四人掌執文書司輿二人
正六品典輿二人正七品掌輿二人正八品司輿掌輿
輦繖扇羽儀之事典輿掌輿佐之女史二人掌執文書
司苑二人正六品典苑二人正七品掌苑二人正八品
司苑掌園苑種植蔬菜之事典苑掌苑佐之女史二人
掌執文書司燈二人正六品典燈二人正七品掌燈二
人正八品司燈掌燈燭膏火之事典燈掌燈佐之女史
二人掌執文書
尚功局尚功二人正五品掌女功之程課總司製司珍
司綵司計四司之官屬司製二人正六品典製二人正
七品掌製二人正八品司製掌衣服裁製縫線之事典
製掌製佐之女史四人掌執文書司珍二人正六品典
珍二人正七品掌珍二人正八品司珍掌金玉寳貨之
事典珍掌珍佐之女史六人掌執文書司綵二人正六
品典綵二人正七品掌綵二人正八品司綵掌綵繒錦
枲之事典綵掌綵佐之女史六人掌執文書司計二人
正六品典計二人正七品掌計二人正八品司計掌度
支衣服飲食薪炭之事典計掌計佐之女史四人掌執
文書
宫正司宫正一人正五品掌糾察宫闈責罰戒令之事
司正二人正六品典正四人正七品女史四人掌執文
書
二十九年授六尚局官勑曰朕觀帝王為治必自
齊家始未有家不齊而能治國平天下者周之内
宰以隂禮教六宫九嬪以婦職之法教九御各有
職司非細故也朕起布衣陟尊位而於内治之道
不敢忽焉是以内設六尚以職六宫斯列聖相維
之道也近年精選民間淑德入宫者數人使兼六
尚事人各克勤事多周備今特命某為某官爾尚
克遵前規慎守乃職毋怠毋忽其外有家者女子
服勞既多或五載六載歸其父母從其婚嫁人受
命年高者許歸以終天命願留者聽其宫闈及見
受職者家與禄視外品官等
内官監(承運等庫局附)
内官監通掌内史名籍總督各職凡差遣及缺員具名
奏請設令一人正六品丞二人從六品典簿一人正九
品所掌文籍以通書算小内使為之神宫監掌太廟祭
器及祭祀灑掃設令一人正七品丞一人徔七品奉御
一人正八品尚寳監掌御寳圖書凡用御寳則奏請然
後付尚寳司官用之畢則捧入設令一人正七品丞一
人從七品尚衣監掌御用冠冕衣服靴履設令一人正
七品丞一人從七品奉御四人正八品尚膳監掌御膳
設令一人正七品丞一人徔七品司設監掌御用儀仗
輦輅輿帳裀褥張設設令一人正七品丞一人徔七品
奉御四人正八品司禮監掌宫廷禮儀凡正旦冬至等
節命婦朝賀等禮則掌其班位儀注及糾察内官人員
違犯禮法者設令一人正七品丞一人從七品直殿監
掌各殿灑掃陳設設令一人正七品丞四人徔七品小
内使一十五人宫門承制掌傳奉宣召設奉御五人正
八品宫門守門官掌宫門灑掃時其開闔譏察出入設
門正一人正八品副四人徔八品内承運庫掌供御金
銀縀疋等物設大使一人正九品副使一人徔九品司
鑰庫掌皇城各門管鑰大使一人正九品副使四人徔
九品巾帽局掌造内府冠帽設大使一人正九品副使
二人徔九品針工局掌造内府衣服設大使一人正九
品副使一人徔九品織染局掌織染縀疋設大使一人
正九品副使一人徔九品顔料局掌燒造銀硃等項顔
料設大使一人正九品司苑局掌種蒔蔬果設大使一
人正九品司牧局掌牧養孳牲設大使一人正九品皆
于内官内選用外承運庫掌收金銀縀疋等物甲字庫
掌收銅錢布疋顔料乙字庫掌收衣服衾帳紙劄等物
丙字庫掌收紵絲綿紗線丁字庫掌收銅鐵錫香茶蠟
諸物戊字庫掌收氊衫胡椒并支軍器廣源庫掌收貯
寳鈔廣惠庫掌收支寳鈔每庫設大使一人正九品副
使一人徔九品皆於流官内選用隸戶部皮作局掌硝
熟皮張成造靴鞋鞍轡兵仗局掌造各項軍器寳源局
掌鼔鑄銅器每局設大使一人正九品副使一人徔九
品皆於流官内選用隸工部内官禁令凡内使於官城
内相罵詈先發而理屈者杖五十後發而理直者不坐
其不服本官鈐束而抵罵者杖六十内使罵奉御者杖
六十罵門官監官者杖七十内使等於官城内鬭毆先
闘而理屈者杖七十毆傷者加一等後應理直而無傷
者笞五十不服本官鈐束而毆之者杖八十毆傷加一
等毆奉御者杖八十毆門官監官者杖一百傷者各加
一等内使有心懷惡逆出不道之言者凌遲處死知情
而蔽之者同罪知而不首者斬首者賞銀三百兩
洪武二年諭吏部曰朕觀周禮内官未及百人後
世至踰數千卒為大患今雖未能復古亦當為防
微之計古時此輩所治止於酒漿醯醢司服守閽
數事今朕不過以備使令非别有委任可斟酌其
宜毋令過多又曰此輩自古以來求其善良千百
中不一二見若用以為耳目即耳目蔽矣以為腹
心即腹心病矣馭之之道但常教戒使之畏法不
可使之有功有功則驕恣畏法則檢束檢束則自
不敢為非也乃定置六十人
中官之制凡内使小火者烏木牌平巾者不得衣
圓領束帶唯請&KR0008;長随并都知監長随各獅子等
補束角帶及有牙牌官帽便謂之奉御正六品得
服麟補束金廂瑇瑁或犀帶自奉御而上左右監
丞五品左右少監徔四品太監正四品太監而上
方服斗牛補再陞則膝襴飛魚斗牛及蟒衣再陞
方賜玉帶冬則光素夏則玲瓏三九月則頂收再
陞則内府騎馬凡騎馬者自東西下馬門起至南
内西上南門起至寳鈔司凡遇聖節正旦大婚誕
慶各進馬一匹再陞則每歲禄米十二石後加一
級皆益十二石逆賢以遼左缺馬凡中官力能辦
馬者皆賜騎一時數百人有每次進十疋至五十
匹每歲傳進十餘次其身頓加禄米一次至一千
二百石蓋百級矣皆濫典也
内書堂教習内官始於宣廟初以大學士陳山後
皆以編檢矣然不施夏椘其權反在學長其罰典
輕則以界方捶手重則於聖人前罰跪再重則扳
著幾炷香扳著者向聖人直立彎腰用兩手扳住
兩脚不許股屈屈則界方兩下
嘉靖中詹事霍韜等重修會典疏謂内臣監局官
員祖訓置軄甚詳惟弘治年間儒臣失考不及纂
述宜查洪武年間各監局軄掌何如員數何如編
列禮典亦以禮制治之意也不報嗣是屢脩會典
無人議及矣
附載
宫人參随視朝起扵晉代六朝相因至唐不改六
典曰宫嬪掌朝會贊相之事引容立於殿廷杜詩
所謂戶外昭容紫袖垂雙瞻御座引朝儀是也崔
胤盡誅宦官止令内夫人至中學士院傳宣聖諭
及朱溫將謀禪代而始罷宫人傳宣及随朝之儀
永樂末年上有疾用宫人随侍出朝後無復有此
事
漢時宫中有對食者宫人相與配合為夫婦也陳
皇后無子使宫人衣上衣冠與之寝處武帝廢之
責以為女而男滛後世宫人率與中官為匹偶其
暱甚于夫婦
唐時宫中給使令者皆有冠巾謂之裹頭内人舊
制宫中女官亦給冠帶即其遺制也
宋制以内夫人六人輪日修起居至暮封付史館
舊制有女秀才代書王命而不職起居此不及宋
古葬宫人之所謂之宫人斜京城阜城門外五里
許有静樂堂磚甃二井屋以塔南通方尺門謹閉
之井前結石為洞四方通風宫人有病非有名稱
者例不賜墓則出之禁城後舜貞門榜右門承以
歛具舁出元武門經北上門北中門達安樂堂授
其守者召本堂土工移北安門外易以朱棺禮送
之静樂堂火葬塔井中凡宫人故必請旨凡出必
以銅符合符乃遣嘉靖中有貴嬪捐資易民地數
畝其焚燼不願井者悉内地中
禮儀房奶口
皇城東安門外稍北有禮儀房乃選養奶口以候
内廷宣召之所俗名奶子府有提督司禮監太監
有掌房有貼房俱錦衣衛指揮每季選奶口四十
名養之於内謂之坐季奶口别選八十名籍于官
謂之點卯奶口倘坐季者有故即以補之先期宛
平大興兩縣及各衙門博求軍民家有夫女口年
十五以上二十以下夫男俱全形容端正第三胎
生男女僅三月者雜選之仍令稳婆騐無隠疾具
結起送候司禮監請旨差内官出合各衙門所送
奶口會選乃定每口日給米八合肉四兩光禄寺
支領每年更番什物每季煤炭雜器兩縣召商辦
送每遇宣取則就中選取一人易高髻新衣宫粧
以進崇禎十六年五月司禮監王德化本云奶口
例有定額按季遴選季終退換故取之於軍者則
錦衣等二十八衛之大小地方之廣狹以定口數
之多寡故衛之口數最多者為錦衣額數以一百
計餘衛則十五以至十口止城縣之最多者為南
城額以一百七十計餘則一百二十以至二十口
止每遇選期慎擇生男生女各二十口并所乳嬰
兒存房作養以備一季之取用上季未用者即行
疎放此舊例也今宜選生男生女各以十五口為
額少副軫恤之意至於里甲之勒索僉報之騷擾
事屬城司宜嚴申禁
故事民間婦無得入禁中者即諸宫女已承恩賜
名稱其母非得旨亦不入惟三婆則時有之一曰
奶婆即二縣與各衙門選送禮儀房坐季奶口若
内廷將有誕喜先鋪月子房傳預選則數人候之
内直房産男用乳女者産女用乳男者初亦雜試
候月餘乃留一人一曰醫婆取精通方脉者候内
有旨則各衙門選取以送司禮監會選中籍名待
詔入選者婦女多榮之一曰穏婆即民間收生婆
中預選籍名在官者惟内府所用之如選宫女則
用以辨别妍媸可否如選奶口則用以等第乳汁
厚薄隠疾有無如内廷有喜則先期預集老扵事
者直宿日伺候之事定乃罷諸婆中有一經傳宣
者則出入高髻彩衣如宫装以自别於曹偶民間
亦以此信而用之醫婆穏婆事竣皆得出惟奶口
一留用則終其身事所乳得霑恩澤無復出理其
食報蓋特隆云崇禎辛巳令乳皇子至七歲放出
保母之崇非先王之制即中季亦自陸令萱等一
二人而外不多見明制例封夫人而永樂之保母
賢順夫人馮氏夫王忠贈左都督諡恭靖洪熙之
衛聖夫人楊氏夫蔣廷封追封保昌伯諡莊靖此
作法於&KR0765;矣至天啟之奉聖夫人客氏子弟官俱
累都督客氏黨比逆賢幾危宗社
後市(附)
古國都如井田法畫為九區面朝背市左祖右社中一
區君之宫室宫室前一區為外朝朝會蔵庫之屬皆在
焉後一區為市市四面有門每日市門開則商賈百物
皆入惟民得入公卿大夫士皆不得入入則有罰市官
之法如周禮司市平物價治争訟譏察異服異言之類
此國君都邑規模之大槩也
宫闕之制前朝後市市在元武門外每月逢四則開市
聽商賈易謂之内市燈市自正月初旬起至月半止歲
惟一舉每月逢朔望及二十五則城隍廟市每月逢三
則土地廟市謂之外市然外市係士夫庶民之所用若
竒珍異寳進入尚方者咸於内市萃之至内造如宣德
之銅器成化之窑噐永樂果園厰之髹器景泰御前作
房之琺瑯精巧遠邁前古四方好事者亦扵内市重價
購之
自古都邑大賈名侠皆有稱號如古地官司徒司
市市官掌市之治教政刑量度禁令以次序分地
而經市以陳肆辨物而平市以政令禁物靡而均
市以商賈阜貨而行市以量度教賈而徵價以質
劑結信而止訟以賈民禁偽而除詐以刑罰禁虣
而去盗以泉府同貨而歛賖大市日昃而市百族
為主朝市朝時而市商賈為主夕市夕時而市販
夫販婦為主漢書所謂東市賈萬城西萬章箭張
禁酒趙放又如貨殖傳所載翁伯販脂張氏賣漿
郅氏灑削濁氏胃脯其所貨至為纖嗇往往鼎食
擊鐘富比王侯都城舊日如勾欄衚衕何關門家
布前門槗陳内官家首飾雙塔寺李家冠帽東江
米巷黨家鞋大柵欄朱家靴雙塔寺趙家薏酒順
承門大街劉家冷淘麺本司院劉鶴家香帝王廟
街刁家丸藥皆名著一時起家鉅萬至抄手衚衕
華家專煑猪頭内而宫禁外而勲戚皆知其名薊
鎮將帥置走馬傳致亦當日太平勝槩也
登聞鼔院(附)
院在西長安門小廳三間東向傍一小樓懸鼓俾冤民
擊之通達下情每日科道官各一員錦衣衛官一員輪
司其事民有冤抑有司不為申理具状通政司又不為
轉達審實列其状以聞
唐時宫闕前有肺石長可八九尺形如垂肺古秋
官大司寇以肺石達窮民原其義乃伸冤者擊之
立其下然後士聽其詞所以肺形者肺主聲聲所
以達其冤也
憲綱凡按察司官斷理不公不法等事果有冤枉
者許赴廵按監察御史處聲冤監察御史枉問許
赴通政司遞状送都察院申理都察院不與理斷
或枉問者許擊登聞鼓陳訴
春明夢餘錄卷六
