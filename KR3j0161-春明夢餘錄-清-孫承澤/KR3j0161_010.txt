春明夢餘錄卷十
吏部左侍郎孫承澤撰
文華傍室
文華殿原係東宫講讀之所天順中始移於殿之東廂
房每早各官繡服行禮分立東宫自座上背誦先日之
書畢講官直上地平内侍授以牙籖指書而講講畢退
食東宫易&KR2177;&KR2956;金鑲寶石帶玉縧向西窗習倣書一張
各官易素袍復進通講三日之書畢諭先生每喫茶各
官叩頭而出内臣設一卓將東宫倣書請視閣臣以硃
筆點字之端楷者
元時太子講讀之所曰承華明曰文華永樂中著
文華寶鑑賜太子
太子出閣講官陳經書於前講官讀一句太子照
讀一句或五遍或十遍大約讀重於講故官銜讀
列於前然通謂之講官
天順二年禮部請皇太子出閣讀書上召李賢謂
曰東宫講讀當在文華殿朕欲避此往居武英但
早晚朝太后不便姑以左廊居太子此東宫移居
之始也英宗爲太子年二歲孝宗年六歲武宗尚
未週年光宗以萬歴二十二年甲午出閣講讀時
年十三崇禎十年丁丑禮部請太子出閣講讀時
太子年九歲矣上定明年二月遂以戊寅正月冠
二月初七日出閣己卯八月兵部選東宫侍衞人
員於五府衞所子弟選一等名帶刀舍人一百五
十六員名二等名控馬侍衞二百二十員名開講
朝賀之日在文華門外侍立
東宫講讀侍班皆用詹事春坊如萬歴四十四年
題詹事劉一燝韓爌二人侍班及庶子張邦紀等
六人講讀皆坊局官也萬歴二十九年東宫册立
三十年正月開講侍班四講讀六翰林兼司經局
較書二侍書二閣臣提調每日輪一員入侍光宗
出講閣臣連侍三日以後逢三輪侍崇禎中東宫
出閣閣臣初侍三日以後遇三八日全進餘日一
人輪侍
崇禎十五年八月閣臣恭進東宫講儀
一覽史以佐經察舊儀有讀四書讀經史之文似
宜於經書外每摘簡要通鑑一叚進講於凡治亂
邪正是非之際詳細開陳庶以古鏡今爲益不小
一省讀以進業舊儀經書各讀十遍爲蒙養聖功
伏見皇太子聰穎非常似可各省爲五遍以餘力
用之閱史作對既可養氣兼可旁通
一對句以致知相傳祖宗朝講讀畢皆有對偶之
句繇淺漸深繇近及遠比物連類觸發頗多似可
將舊對佳者集爲一帙恭候東宫時取覽觀閒作
一對容臣等與侍班講讀官互相參叩似亦格致
一端
一問辨以去疑聞高皇帝每令儒臣進講必令反
覆討論以求義理之極如講洪範講立政講攻乎
異端及心箴皆至闡聖眞出自天悟至肅皇帝聽
講尤多發前賢所未發皇上精洞古今同符二祖
計萬幾之暇所以諭東宫者耳提面命無不周到
而講官進講時間有疑義東宫亦可時賜詰問以
盡下情
一時習以基聖先臣詹事吳寬言東宫講學自寒
暑朔望令節外一歲之中不過數月一日之内不
過數刻况其間又多間歇即曰習讀於内終不若
出就外傅親近儒臣講習治道所得爲多也商書
言終始典學周頌言日就月將皆守成芳躅謹舉
以爲時習不厭之助
親王受封未之國者當出閣讀書永樂後擇翰林官二
員輪日講讀迨之國日遂改陞長史以從故預者多不
願宣德中周文襄忱自刑部主事陞越府長史未幾越
國絶遂陞侍郎巡撫南畿正統中儀銘楊翥爲郕府講
讀官後郕王嗣位以從龍官至宫保尚書天順初德王
秀王等出閣内閣李賢以親王四用官八員翰林官少
請於新進士選用授以檢討之職遂著爲例
崇禎皇子定王於壬午正月出閣永王於癸未八
月出閣皆命吏部選新進士爲檢討國子助教等
官爲待詔充講讀以兩房兩殿中書充侍書每遇
出講則王從皇極門之左弘政門出紅板轎用校
尉八人青羅小傘二柄與至尊同而隨侍内璫六
人皆金帶也王至皇極門下輿趨過西復上輿至
書堂陛下出輿閣臣率講讀侍書官立於門右一
躬候王入書堂至先師前行禮畢出坐堂中王命
先生每來一躬即分班入門内閣臣左立餘各官
稍退分左右立一躬出班初開館行四拜禮以後
行一拜禮不叩頭也讀四書書經各五遍講四書
書經各二遍王命先生每喫酒飯即出用酒飯畢
再入侍王寫倣閣臣至案前環觀王親寫十字餘
俟諸臣退後寫足送閣閣中批圈畢進呈
皇極門外兩廡四十八間除曠八間外實四十間
東二十間爲實錄玉牒起居諸館及東閣會坐公
揖處西二十間上十間爲諸王館下十間則會典
諸館也定王書堂在西第六間爲讀書處第五間
懸先師孔子畫像四配侍側蓋摹吳道子筆及永
王出閣因移定王第四間而永王在第六間王初
出閣向先師行四拜叩頭禮以後則行一拜三叩
頭皆内官贊禮第三間第七間爲二王退居處案
上置四書書經白文及集註大學章句或問洪武
正韻海篇直音諸書皆紅綾殼
春明夢餘錄卷十
