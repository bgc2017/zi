春明夢餘錄卷四十三
吏部左侍郎孫承澤撰
兵部二
輿圖考
周禮職方氏掌天下之圖以掌天下之地辨其邦
國都鄙四夷八蠻七閩九貉五戎六狄之人民與
其財用九穀六畜之數要周知其利害
掌天下之地圖而隸於司馬何也謹之也戰國策
士每言窺周室則可以按圖籍争天下漢大將軍
王鳳亦云太史公書有地形阨塞不宜在諸侯王
然則古人圖志雖司徒營之即藏之司馬秘不必
見所以弭姦而防患也蕭何入秦獨收圖書自漢
掌之司空浸以泄露當時如淮南諸王皆按輿地
圖謀變以此知古人之慮遠矣
凡用兵制勝以識形勢為先然有天下之形勢有
一方之形勢有戰陣間之形勢得之則成失之則
敗成敗之為利害有不可勝計者矣今之儒者鮮
或談兵要之錢穀甲兵皆吾人分内事何可以不
講也且如唐安禄山既犯東京眷留不去李泌郭
子儀皆請先取范陽以覆其巢穴此真識形勢者
也肅宗急於收復不從其策河北之地由此失之
終唐之世而不能復黃巢横行入廣高駢請分兵
守郴循梧昭桂永數州之險自將由大庾度嶺擊
之此真識形勢者也使從其言巢直罝中兔爾而
當國曾莫之省巢果覆出為惡遂致滔天然則形
勢之所繫豈小哉
京城北九十里昌平州州東北九十里黃花鎮自
鎮歴白馬陳家吊馬等峪關口四十八而古北口
又一十四關口至峨嵋寨中歴黃松峪將軍石凡
五口而薊州東岸峪自關以東歴寬峪等關凡十
口而遵化縣之馬蘭峪乃歴沙皮羅文松青龍井
兒潘家口團亭寨關口三十一而喜峰口又七十
口而遷安縣之青山口又十二口而冷口又三口
而劉家口又四口而盧龍縣之桃林口又四口而
昌黎縣之界嶺箭桿等六口而撫寧縣之義院口
又石門等五口而董家口歴大毛山小青山等十
口而山海關
眀初於古會州之地設大寧都司為外藩籬又收
山海關喜峰口古北口黃花鎮潮河川一帶為内
藩籬永樂中遷都北平掣回大寧以其地委諾延
福餘泰寧三衛而以内藩籬為界
大寧既棄則開平興和不容於不失宣德中移守
獨石勢然也
興和在萬全都司野狐嶺之外乃隂山之脊元之
中都地宜耕牧居民亦盛宣德間棄守龍門西人
踰野狐嶺過宣府又開平去獨石馬營三四百里
宣德間棄守獨石遂失桓州興州興安宜興肥要
邊地開平四日程則有玻璃谷諸要地興和四日
程則有哈喇罕之險哈喇罕即五雲關關内諸山
乃隂山之脊澗壑天塹能守玻璃谷以衛開平戍
五雲關以固興和大興耕牧則萬全勢重京師益
壯紫荆關易州西南保定界倒馬關龍泉關并井
陘故關皆真定界此通燕山前後東西路偏頭寧
武雁門三關乃通南北之路為大同太原所達
廢東勝則大同寧夏不為援廢大寧則遼東宣府
不為援以榆林援大同寧夏則偏頭關花馬池等
處所以孤弱以諾延三衛代大寧則喜峰古北口
黃花鎮等處所以單薄
九邊初設遼東宣府大同延綏復設寧夏甘肅薊
州皆文武大臣鎮守提督又以山西鎮廵控固原
共為九鎮弘治間設總制於固原嘉靖間設專督
於三關權任差異而邊防則九
都金陵者守淮以防外庭守武昌九江以蔽上游
守淮之勢東固淮安泗州自丹陽而揚州而淮安
而泗州乃全淮之右臂也西固鳳陽夀州自采石
而和州而鳳陽而夀州乃全淮之左臂也東無淮
安雖得泗州而不為用西無鳳陽雖得合肥而不
為用上游之勢沅湘諸水合洞庭之波而輸之江
則武昌為之都會固湖廣省所以蔽九江江西諸
水與鄱陽之浸滙於湓口則九江為之都會固九
江所以接武昌而蔽金陵若用於天下則徐邳臨
清淮安之應也洛陽鈞鄭鳳陽之應也荆州武昌
之應也而襄陽又荆州之應也固荆州可以開蜀
道固襄陽可以控川陜固臨清可以通燕冀固洛
陽可以制潼關其西南守江西以運百粤其東南
守浙江以治閩吳皆金陵之門庭帑蔵爾
欲聯屬南北以制天下於揚州臨清徐州置重臣
鎮之其聯屬徐臨而執其中則濟寧為之要轄其
聯屬徐揚而執其中則淮安為之要轄臨為梁冀
青兖之會揚為江淮汴海之交徐為梁冀青兖江
淮汴海之限
金陵十衛陳列江北浦子口五衛和陽龍虎應天
横海武德直當龍江下關處東西之中江淮衛設
江浦縣瀋陽右衛設和州以防上游英武衛設紅
心驛飛雄衛設池河驛廣武衛設朱龍橋鳳陽滁
州之中以防北衝儀真之東鎮江之北有揚州重
鎮不為慮也甘州古張掖郡肅州古酒泉郡極西
北重鎮北倚合黎山山丹界甘肅之中焉支山在
山丹東南五十里祁連山在酒泉張掖南連亘一
帶古匃奴失此地嘗曰亡我祁連使我六畜不蕃
亡我焉支使我婦女無姿本朝設行都司於甘州
以肅州為都司門庭肅州城西六十里為嘉峪關
乃羌人要塗關外即沙州衛古三危山在焉有羈
縻六鎮古燉煌地土番所居西北有鎮番所尤孤
危其地雖險溥於塩利外所垂涎紫荆倒馬大關
在北龍泉故關小在南龍泉把總成化二年設原
係倒馬提調故關𠫭將嘉靖二十二年設則並制
龍泉而龍泉不屬倒馬盖往年敵犯紫荆倒馬故
龍泉為急後每犯山西則故關為重故設故關𠫭
將住劄真定當二關之中若警在五臺繁峙赴龍
泉警在太原榆次赴故關又西可援廣昌南可趨
順德諸路
寧武處三關之中當内外之要衝為東西之援應
實陽方温嶺神池義并之門戶外接八角堡内維
岢嵐一守備一千戶居之自偏頭徂雁門似落寞
套人渡河而東焦家坪娘娘灘羊圈子等處為衝
其要在偏頭關
三受降城唐所築禦敵於河外中城南直朔方西
城南直靈武東城南直榆林三叠相距各四百餘
里
花馬池極要地成化前外患在河西敵據套而河
東為敵衝花馬池居其中都憲徐公廷璋楊公一
清王公瓊新舊城控禦得宜花馬池西至興武營
一百二十里又西至横城堡一百四十里一漫沙
漠寇路拆墻頗易入靈韋掠環慶犯平固則清水
營鐵柱泉小塩池一帶為捷徑又自大壩廣武渡
河而下至靈韋亦易
蘭州重地行都司八鎮自此出宋張叔夜以天都
山為守界我朝守在定火城今亦棄去止就河外
作金城關關外即倚山較前易守榆林地乏耕牧
所藉河套自套失弘治正德間數千里膏腴盡為
敵有榆林由是失所飬榆林無險可據左右大同
寧夏勢非所及雖設迤左烽墩五十六迤右烽墩
九十二而軍食兩艱諸邊鎮榆林最忠義每懷復
套之憤究之志以時移漸委無事
固原西北二百里海納都城控鳴沙州路東北三
百里葫蘆峡城控靈韋州路
宋种世衡城清澗成化九年余子俊城榆林去清
澗外二百餘里是為大鎮東起黃甫川西至定邊
營長亘一千二百里横絶河套之口内復塹山湮
谷以為夾道地利亦多
大河三門之上有小河可通延綏應運糧草各貯
水次泝流儧發為便且順帶解塩數十萬充淮課
國利亦頼之天順間戸書楊公鼎曾疏議不及行
延綏邊覀抵三山饒陽界與固原相接榆林鎮成
而延綏警備緩
議處宣府者補長峪城鎮遠城之募軍益浮圖峪
插箭嶺之防守留茂山衛京操以益紫荆築李信
屯界堡以固兩鎮
大同地勢平衍無據且增套警而腹裏門道直衝
京輔其鎮西衛朔州諸路四衝保德岢嵐河曲及
太原平陽甚易議者欲于三岔路口八柳樹堡嚴
戍之若三關緊要己巳之變徵調七千餘又河南
山西歲運掛籌屯糧逋負給馬疲斃昔許襄毅裁
占役禁掊剋恤調遣有益邊務
甘肅鎮自蘭州起至嘉峪關幾二千里一綫綿延
歲縻邊費止欲絶隔羌及戎以息其争其謂斷匈
奴右臂非說之盡乃是宇宙一體之心而今無知
之者
四川天下絶險龍川松蕃鎮其北播州諸夷列其
南天全黎州當其西瞿塘守其東江山四塞關峡
孤開可守一當百吐蕃西控烏思蔵等處風俗樸
魯慈教大行法令嚴飭行人所安非若倭寇烏合
之衆殘侵無紀况以重險臨之為力又易南隣芒
部東川烏蒙烏撒諸蠻獠要皆腹裏几上肉行都
司六衛截制民夷可以安業而西之雅威茂灌南
之崇慶瀘嘉馬叙北之疊溪綿漢彭石重重遶護
深蔵三窟所慮奸宄内作地饒貯實不能施速定
之術國初從階文隂平道入成都取眀昇蓋以計
破之苟非瞿塘東守之堅事未易成也
川之形勢北有劍門不足恃而慮在松蕃松蕃以
孤城介生蕃之域乃待食於龍川懸命千里之外
設為羌戎所截則疊溪以南如建瓴而下直抵茂
州西有黎州不足恃而慮在維州維州在保縣外
無百里乃為董卜韓胡所據是切近之災且復有
自靈關一道可抵雅州自草坡一道可抵汶川縣
自泄里壩一道可抵灌縣自清溪口一道可抵崇
慶州
雲南領十四府八軍民府州惟雲南大理臨安鶴
慶楚雄嵌居中腹地頗饒沃餘俱瘠壌警區大抵
一省夷居十之六七百蠻雜處土酋割據惟黔寧
遺法沐氏世守較廣西貴州省土官差有定志而
西有瀾滄衛聯屬永寧麗江以控吐蕃南有金齒
騰衝以持諸甸東有元江臨安以扼交趾北有曲
靖以臨烏蠻各先得其所處惟尋甸武定防戍稍
疎木邦孟密性習叵測元江景東土酋稱桀老撾
車里姻好安南阿迷羅台瘴癘微梗廣南富州界
臨左江不可不加之意也
雲南自貴州烏撒衛入曲靖霑益州為通衢烏撒
衛實居四川烏撒府之地又自貴州普安州入曲
靖又有廣南府一路出廣西安隆上林泗城今英
國禁不由又有武定一路從金沙江出四川建昌
衛今亦莾塞
自涪陵由達州取西鄉路入子午谷至長安纔二
日楊貴妃生荔枝馳道也
襄東䕫北入漢始略為金州險阻平曠之交也西
安商州與襄陽上津縣止隔金州鶻嶺
地網在秦州吴璘制以拒金因平為險
北邊自燉煌起至遼東一萬一千五百餘里地勢
平易又界以山便於水泉便于望瞭部曲相保可
為屯田
甘州可屯次凉州其莊浪西寧俱可屯
陕西鞏昌入階州文縣進青川所江油縣至彰眀
縣綿州達成都
六詔乃西南夷雲南全省之地夷語謂王為詔其
都在大理麗江蒙化及四川行都司建昌之地六
詔俱姓蒙氏凡名嗣代各頂父名下一字蒙舍詔
在蒙化府浪穹詔在大理浪穹縣鄧賧詔在大理
鄧川州施浪詔在浪穹縣麽些詔在麗江府蒙嶲
詔在建昌衛六詔惟蒙舍居南蒙舍至皮羅閣始
彊盛滅五詔而王總名南詔遷大理名大和城子
閣羅鳳用叚儉魏為相獲唐西瀘令鄭回而尊之
至其孫異牟尋創立法度修議禮樂設三公九爽
三託諸府之官以分其任回勸尋歸唐蒙氏歴年
二百五十而鄭氏趙氏楊氏迭興皆不久至石晉
天福間段氏始立元世祖得南詔降叚為總𬋩迄
明朝尚為鎮撫不絶
黎州安撫司為巴蜀西門外有卭崃飛越青溪之
險以臨吐蕃内復蔵雅州之雕門始陽靈關以蔽
腹裏重重要隘出險據險唐韋臯城此成征西之
功
貴州省古夷地明初分隸湖廣廣西雲南永樂中
設流以控制土官乃川楚滇桂之衢大路三自鎮
遠偏橋興隆清平平越新添龍里至省而威清平
壩普定安莊安南為中路自省而威清平壩安順
鎮寧永寧州普安為西路自省而劄佐龍場谷里
水西奢香金雞閣鴉歸化畢節周泥黑章瓦甸烏
撒為北路小分路自省南五十里為程番自平越
而南六十里為都勻自鎮遠而東北為思州為銅
仁自鎮遠而北為石阡為思南自鎮遠而西北為
黃平自畢節而赤水普市為永寧衛由普安西亦
資孔驛達雲南曲靖平夷衛由烏撒西倘塘驛達
雲南曲靖霑益州由程番南達廣西泗城州由都
勻南獨山豐寧達廣西丹州由思州東達湖廣沅
州由思南東達四川酉陽西達四川播州北達四
川涪州由黃平達四川草塘白泥容山由永寧衛
北達四川瀘州由永寧州南達廣西泗城州由省
北抵寨養龍達四川播州其各小路不能悉載
黎平門戶全貴鎮遠都會水陸貴州省城統括諸
衢廣西五屯所居荔浦斷藤府江藤縣之中當斷
藤峡右臂及白石寨十二磯濛江口之衝為諸猺
要道其間山泉佳秀獸木豐麗田沙衍沃足以裕
其居而遏其患洪武間立所近增置城堡集獞兵
而守之借其力以為用亦一隅雄鎮
廣西猺獞獠蠻雜生蕃類然微各有别猺多性槃
氏初靖江之興安義寧古田融州之融水懷遠有
之猜忌輕生烙蹠善奔能忍饑獞初居慶遠南丹
之地人呼為獞今桂之荔浦修仁永福且多而忻
城荔波天河永順永定尤厲其慶遠思恩分生熟
二種以入編籍為熟獠無酋長版籍惟推勇者為
郎火餘自稱火蠻有撫水蠻出慶遠酋多蒙姓有
西原蠻出廣容之南邕桂之西酋多寗姓有廣原
蠻出邕州西南今羈縻州峒多古蠻地
南安在西贑州在東贑州東南為汀州汀州東南
為漳州贑州南為惠州界龍南縣山峒接惠州三
浰寨安遠縣東過登頭嶺即汀州府武平縣安遠
縣南過打鼔嶺皆惠州由峒南安縣南二十五里
過梅嶺為南雄南安西過横水桶岡聶都山為桂
陽州軬人溪峒連接彬州桂楊州都臺總轄
瓊州居浮海中週二千餘里中有黎母山絶峻五
峯諸蠻盤據號黎人最中者為生黎不與州人交
其外為熟黎雜耕州地原姓黎後多姓王及符熟
黎之産今半為湖廣福建奸民亡命又南恩藤梧
高化征夫利其土占居之各稱峒酋成化来副使
徐棐有犂庭之計漸就編差弘治末符南蛇之亂
連都震警其小醜漫突無時而息故欲拔其根株
可編甲食土或遷置高雷湖廣奠籍之亦可
天全六番無險而險在雅州故禁門紫石二關以
雅州所戍之
巴蜀地居極高而烏蒙特甚烏蒙南臨六詔東控
諸蠻故畢備諸種羅羅土獠蠻夷人悉聚
青州城中實外䧟惟女墻出土而城埒平地盖因
地勢之舊也不患於攻紹興城勾踐所築堅緻不
易攻蔚州城如盂形不能攻
儀真舊設臨江諸閘復新設攔江閘於江口引湖
水以濟諸閘且便停舶瓜洲近設瓜口閘於西江
觜諸壩之利也亦攔江遺意瓜洲舊有通江閘後
尋廢瓜州既設似與儀真不異闢通江與十壩並
發不亦可乎裏河運船十年一造江南船五年一
造以往回越壩耳
貴州偏橋清浪銅鼓五開四衛及黎平中潮龍里
新化亮寨新化屯五所俱隸湖廣據上游也雲南
霑益所隸貴州開行道也四川黃平所隸貴州厚
夷防也河南汝寧所隸鳳陽守中都也河南磁州
所隸山西扼壺關也山西廣昌所隸萬全嚴紫荆
也山西平定所隸後軍謹外應也浙江嘉興所隸
蘇州運海防也潼關衛隸中軍系親戌也山西蒲
州所隸潼關衛援關戍也
嘉靖十五年以四川川南道地曠分眉卭雅三州
八縣建昌行都司六衛天全招討黎州安撫二司
為上川南道兵備駐卭州州近省黎州至省八百
餘里建昌至省一千五百餘里似遠而疎控制
舟山七十四㠗山繞圍不能進蘆花㠗在口傍故
被盗
府江八百里自梧達桂中度灘瀧三百六十至平
樂稍平以藩省節鎮夾於梧桂兩端而兵憲署嵌
平樂兩岸猺獞嘯集去城不數里輒禦人而魚肉
之堡寨沿江為毒不息三府而北惟全州為樂土
四川馬湖叙州二府逼臨蠻獠華與夷雜瀘州不
雜夷實殷夷警成都以省藩重鎮控制西番而崇
慶雅州亦難安堵重慶南接夜郎西通牂牁俗有
夏邑蠻夷雜處夏為中夏人邑為廪君後蠻為盤
瓠後夷為白虎種順慶閴無外防保寧䕫州險據
在我其地沃民殷諸府皆然當是海内樂土馬湖
叙州略次之
湖廣省南滙交廣滇貴諸水於洞庭而受之於前
北引漢沔諸水而固之於後西承川蜀諸水而折
而過焉東有武昌縣樊山承之而為大回釣臺横
之而為小回水法縈洶而山奔不歇故有不可居
終之說大率楚廣俗悍而易動雜夷種蔓而寡束
雜之以四方来者東南人以覓利至西北人以避
地至實能容之其地氣固然也
蘄黃北倚五關前憑大江占淮壖之上腴連雲夢
之巨藪古豪傑有取焉然非宅中圖外之地其水
要不如武昌其險要不如襄陽其路要不如荆州
東漫廬安則退無歸束中阻江湖則江西不為用
肘腋之勝殊非所以成大此陳友諒所以得筭之
少也
永州寳慶正據五嶺之背嶺南羣山四固故瘴為
獨盛兩府嶺擁如案後曠諸湖故無瘴永州之背
衡嶽為扆故炎氣較盛若郴州窪在一隅負之以
衡水障之以九疑夹之以袁吉欲其不為瘴不可
得矣
諸省惟雲南諸夷雜聚之地其為中華人惟各衛
所戍夫耳百夷種曰𤏡人㸑人各有二種即黑羅
羅白羅羅麽些禿老些門蒲人和泥蠻土獠羅舞
羅落撒摩都摩察儂人沙人山後人哀牢人哦昌
蠻懈蠻魁羅蠻博尋蠻色目濔河尋丁蠻栗夢些
廣西及高廉等府山嵐蔚薈蒸氣成瘴如坐甑中
頃間裘扇兩用晴雨疊更春為青草瘴夏為黃梅
瘴夏秋之間為新水瘴中秋為黃茅瘴霜降後始
無恙炎方隂閉陽洩故治者不宜發表麻黃金沸
散青龍白虎湯不可用只宜温中正氣亦或投以
薑附沈存中七棗湯用烏頭七移七泡亦此意平
時調攝平胃散正氣散節食寡欲戒多七情
南方蠱毒有數種蛇毒蜥蜴毒蜣螂毒草毒食之
變亂元氣心腸絞痛或吐逆不定面目青黃十指
俱黑驗蠱法吐於水沉而不浮含黑豆豆脹爛脫
皮嚼之不腥嚼白礬味甘皆是治蠱法飲白水牛
血為效王氏博濟方歸魂散必用方雄硃丸皆可
斷藤峡即大藤峡韓都憲雍平賊改今名甲藤絶
流蔓生韓斷之周六百餘里下口潯州府西北境
上口接柳州府勒馬峡兩崖壁立叢樾蔽天中流
奔滙猺獞哨聚行者患之近設有上隆州以控上
口五屯所以控下口風氣天成舉動猶昨陳都憲
金處行旅魚塩瓦器以給之數年盗息復改永通
峽然恐非事體今復不能守於其終議者謂摘其
酋而授之職以居之稅商以充廐廪或為可久處
興安六峒賓州八寨亦須此意
廉州人作閩語福寧人作四眀語海上相距不遠
風氣相關
杭之西湖高據上流陳同甫駭為可灌上書宋孝
宗
福州城外海洲名河口居十九姓交往琉球全諳
其國姓
贑州龍南界惠州興寧微瘴微癩惠之長樂龍川
興寧界贑林深山㠗寒少暑多其俗巾縞純素為
羣豈有所為以鎮之程番俗亦然
閩中有流民佘種潘藍吕三姓舊為一祖所分不
入編戸凡荒崖棄地居之耕獵以自食不供賦役
椎髻跣足各統於酋長酋長名老人具網巾長服
諸府游處不常
松蕃地極寒不産五榖惟青稞一種如麥粒炒而
磨酥和以食或以熬茶又有芫根白莖青葉煮為
菜
莊浪土官魯經忠勇馭下嚴靜部曲以萬計其下
甚感而服其子孫雖幼有調即用命本朝混一河
隴勝國遺姓魯趙汪三氏趙汪今微惟魯賢盛至
此
無襄陽則荆州不足以用武無漢中則巴蜀不能
以存險無關中則河南不能以豫居無巴蜀則吳
楚不得以奠枕
廣西府江即灕江發源興平縣海陽山經桂林平
樂至梧州左江源廣源州右江源峩利州經太平
南寧之合江鎮二江合是為鬱江又黔江源牂牁
界經柳州象州至潯州與鬱江合是為潯江至梧
州與府江合東注封川縣德慶州肇慶府至番禺
縣入海三江為經其餘諸水各附焉是梧州乃兩
廣輪輻八桂門戶水陸要衝民夷總節開設三堂
自成化元年始其設鎮守總兵永樂間始總制都
御史景泰三年始
沔湖廣八百六十里袤五百四十里為江漢諸水
所滙瀦於太白湖洩於沌口設河泊所三十六以
課魚成化弘治以来漢淤江溢湖水渟注積滓所
澄洲沙漸𧺫佃民估客日集因攘為業由是湖平
強半今省所為二十一水患日甚夏秋之交沱潛
溢道車木堤排沙頭班家灣等處利害切要且繕
功未至百年後將莫知誰何
雲南二大水俱源吐蕃一金沙江自西北来經麗
江鶴慶武定東北出四川馬湖一瀾滄江自西北
来經麗江大理蒙化臨安車里東南入海地勢中
卭然也其滇池西洱海撫遷湖瀘沽河石地河魯
窟海子俱周廣三五百里山脉局厄然也
梧州開總憲府初意重廣西其廣東山海警事漸
生則兩廣之備不得兼而遥制又僱募打手自梧
州始其初行頗可應用後漸流玩局成虚器矣
贑榆外有神山海州外青峯山有一所十八村登
萊外浮島其比如櫛沙門島渡遼者必泊舟長山
島四十餘里多産鹿田横島可居千餘人唐島唐
太宗征遼駐蹕石臼島金主宋高營寨古鎮島有
廵司薛島武陽侯故居不能悉紀故自淮海渡山
東者只島内行不放大洋
山東泉獨多為其地高擁下流而河南土䟽水勢
所控遂成伏流至山東乃出
山東平度州東南境有南北新河元時所開以避
海運放洋之險其水源發高密至膠州分流為南
北新河自膠州入新河二百四十里至萊州之海
倉口入海自迤北新河店置閘以達安東止八十
里河通海歲久盡塞近王副使獻方御史遠宜力
主開復并於馬家濠鑿山麓通海人溺便安不遂
此議不可終已也
海運憚文登南之成山登州北之沙門此兩險多
磧又成山突出當東陽之衝沙門旋扼處北洋之
腹宜無靖勢新河一開可避兩險不爾則古濰水
及沽尤河稍致力皆可免於兩險
辰州當夷蠻咽喉西際施州南際靖州東際永順
保靖乃五溪所出能溪眀溪西溪武溪辰溪惟東
為常德古武陵桃源之境由是而五溪注之洞庭
故洞庭諸溪洞之庭除也
海匱乃荆州北險築横堤引水作三海綿亘數百
里又為八匱蓄泄水勢今盡占為民田非惟失荆
州之險其地十年六七澇苦於無所瀉瀦
金衢徽諸水入江至嚴州一峡口諸山水若齊發
嚴州輙罹水患至盈五丈餘
太湖介蘇常湖三府之中北納荆溪百瀆南納霅
溪七十二漊荆溪百瀆上受金溧常廣諸水東壩
既立宣徽應天之水皆出大江霅溪七十二漊港
口日淤苕川勢渀嘉興分以東洩湖之所瀦自吳
江長橋出合龐山湖以南入海為松江自大姚分
支過澱山湖以東入海為東江自鮎魚口北經蘇
郡之婁門東北入海為婁江又有胥口白洋灣鮎
魚口三支流惟吳江長橋築而茭生沙壅松江之
勢緩惟大石趙屯等浦淤而澱山水阻東江之勢
緩惟七浦塩鐡等塘滯而陽城水阻婁江之勢緩
近来三支流盛瀉白茅港北入於大江以達海而
白茅港遂致淤淺
震澤注海三江淞江一流已久為淤上海之南蹌
浦口即吳淞江嘉定之劉家港即婁江常熟之白
茅港乃震澤餘流向北注之揚子江者水勢東南
為順今盛流白茅港漸渀於北則長橋所為害其
明驗也故陽城昆承流壅復浚吳淞江南北兩岸
定安諸浦閒道北注劉家白茅二港又大黃浦流
壅傍浚范家浜間道注蹌口皆引水北流以順其
勢而三吳勢占水利日盛莫知於何底止也
保寧漢江客舟可直遡漢中再上徽州徽州以上
止通浮筏保寧又一水自西北来至巴州可通舟
下渠縣歴入大江
䕫江平近重慶有險上叙江又平近馬湖又有險
江勢至京口頗下丹陽一帶運河每患淺練湖高
據欲厚所瀦而時洩之可濟緩急
瓊州東畔水道文昌之舖前清瀾會同之調懶樂
會之傳敖萬州之運塘南山之李村崖州之臨川
諸港不可泊舟其西畔水道澄邁之東水臨高之
博浦儋之洋浦昌化之烏泥感恩之抱羅崖州之
保平諸港有灣汊俱可泊舟
黃河自蘭州入中國五千餘里至開封界不為患
决溢惟開封大名居多二府地夷斥孟津而下無
山岡束隘且土疏善崩又下流所受已多旁無渟
瀦而河身易淤冬春止丈許其湍駛不能遏固勢
也古黃河周定王五年徙砱礫始失故道漢而下
徙决無常漢武帝時已通淮泗宋太宗時始入淮
自是南北交注今河水全達淮入海一道自開封
蘭陽縣趙皮寨口東南流由杞縣睢州寧陵歸德
夏邑宿州下符離橋出宿遷縣小河口至清河縣
入淮乃嘉靖七年新開趙皮寨口今盛流一道自
趙皮寨口至寧陵縣南入渦河經亳州蒙城懷遠
縣出荆山口之西開趙皮寨口今由焉一道自儀
封縣北折經黃陵岡蔡家口縷水堤入梁靖口出
徐州小浮橋下清河縣入淮其梁靖之行自宋初
今流漸微梁靖以上至儀封北乃黃河東行舊道
此三流之南又正統十三年徙開封西北滎澤縣
孫家渡口入汴河至夀州入淮弘治二年塞三流
之北又新開榆林集口經虞城縣碭山縣四口衝
出蕭縣出小浮橋今塞又正統四年决曹縣單縣
直衝沛縣出飛雲橋今塞又嘉靖九年决單縣東
北流衝出穀亭運河今塞又弘治二年决荆隆黃
陵岡口經曹州濮州出張秋運河今塞
自祁連合黎北張掖河諸水俱北注亦集乃河而
西總入硖口穿沙磧繞出為黑水放於南海禹導
弱水不言其所極有黑水為續耳
居延海青海烏海皆在磧石西傾岷山岡脊之西
之北大勢既不能東復為山阜所扼不得直趨以
南遂成大瀦
海潮應月浙廣福等處潮俱有信瓊州潮半月東
流半月西流其大小應長短星不随月
岳州西境慈利縣諸蠻門戶今立九豁等二衛四
所及桑植安撫領美坪等十八峒
過江運道之徑自常州西得勝新河或孟瀆出江
入泰興白塔河出揚州灣頭鎮省瓜洲搬壩之費
若江洋畏警暫分掣鎮江儀真通州軍截守漕艎
無慮也海運三道初元巴延建議自上海劉家港
入海經揚州海門黃連沙頭萬里長灘開洋沿山
㠗而行抵塩城縣歴西海州東海縣密州膠州放
靈山洋投東北路多淺沙行月餘抵成山計水程
至楊村馬頭一萬三千三百五十里至元二十九
年朱清等陳便道自劉家港開洋至撑脚沙轉沙
觜至三沙洋子江過匾擔沙大洪又過萬里長灘
血沙放大洋清水洋黑水洋至成山過劉島至芝
罘沙門二島放莱州大洋抵界河口其道差徑至
正十三年千戸殷眀略又開新道劉家港入海至
崇明州三沙放洋向東行入黑水大洋取成山轉
西至劉家島登州沙島門於萊州大洋入界河口
舟行風信有時自浙西至京師不旬日比二道尤
便
通惠河元郭守敬議開引昌平白浮村神山泉過
䨇塔榆河引一畆玉泉諸水進都城繞至通州置
閘以宣節之後漸淤廢嘉靖間御史吳仲議修築
立五閘閘置剥船六十每米一担减陸輓費銀四
分五釐歲省漕價十萬餘兩
明初安插降人於雲南廣福等處有事則調用
江南東海之防守在崇眀吳松江口而要在蘇州
故崇明吳松江設所而蘇州重鎮設三衛江北淮
南海防守在泰州通州興化塩城而要在揚州高
郵淮安故泰州通州興化塩城各設所而惟揚州
高郵淮安設衛淮安當大瀆通海為重鎮設三衛
淮北海防患在東海守在海州而要在邳州故東
海海州設所而邳州設衛
左右二江之中設奉議馴象南丹三衛以斷其運
奉議居貴縣為潯州西徼馴象居横州為南寧東
徼南丹居賓州為柳州南徼
松蕃遊擊一員領松蕃遊兵一千住劄龍州上下
江油縣漢關墩往來又遊擊一員領疊茂遊兵一
千駐劄疊溪往来鎮平歸化等堡及扺茂州䟽通
道路松蕃威茂各專設兵備安綿兵備轄安縣綿
州石泉江油縣龍州一帶總兵官守松蕃控制諸
路左參將恊守松蕃東路自小河以下直抵南路
茂州土地嶺地方右參將恊守松蕃南路分管威
茂疊北至永鎮南至保縣堡并茅迭六關駐劄茂
州
太原周七百餘里無山太原北至代州三百里代
州又北三十里始入山過雁門雁門山厚四十五
里偏頭雁門寧武三關乃通此山之隔也偏頭至
雁門三百五十里至寧武一百四十里雁門寧武
一山兩口雁門山中三關十八隘口代州過山至
大同三百六十里大同東南為蔚州東為渾源州
正南為應州西南為朔州朔州西南一百四十里
為偏頭關大同以西偏頭關以北皆鹵地總督雁
門駐劄代州所以防其入總制宣大駐劄朔州所
以便其運
廬州舒城北峡關八蘄黃巢縣東關西關為江淮
要路山由岷蜀来至此始斷開一峡口舒城又有
龍卧石索二山寨險要
滁州西通廬鳳有二關一清流大關要路又北小
馬鞍關
弘治間廵撫童軒䟽議捐棄疊溪自松蕃高屯堡
迤南茂州鎮西鎮迤北移疊溪千戸所於高屯茂
州衛守戍宿於鎮西橋餘所輪戍放回歲省兵糧
七萬餘廣州府清遠設兵偹遏覀北山寇東莞設
兵偹當東南海警清遠之北為英德其西為連州
連州北與西逼邇臨武江華及懷集賀縣深山桀
徒所集故連州設守偹都指揮又布列廵司東莞
當虎頭門之正衝東連惠州山海而大鵬鹿步切
隣警地故大鵬有所又白墳南岡營有守備指揮
韶州北境樂昌仁化北界桂楊郴州林深俗梗故
湖廣設兵備於郴楊廣東設兵偹於清遠夹立兩
鎮東南翁源界惠州事頗緩列黃岡桂山丫二廵
司及六關隘
潮州府饒平之柘林澳惠来之梅林海寇巢穴程
鄉員子嶺通江福大埔諸隘通上杭永定饒平黃
岡通詔安政和峒谷險邃且猺獞滿前編戶殊少
海上五㠗諸番過東之窟
肇慶西恩平陽江會處鹿圍黃竹橋乃高廉雷瓊
要衝
封川之羅傍營覀三十里峒民下城地衍田腴天
險四設議者謂宜移兵署廵司控之
高廉處置營屯甚密然猺峒驕肆要是孽子孤臣
法玩情疎耳廉雖以生珠之地氣鍾於物且南海
北梧西交東高又四民為俗係全廣輕重以兵憲
鎮靈山必有可運制之者
雷州直出海中有圍洲周廣七十餘里内有八村
專業採珠
下海大船倭國禁嚴不敢造皆仰給中國地方造
者饒安之梅林漳州之海陽
榆林餉道出魚河堡榆林命脉一魚河持之
吐魯番自肅州外西寧而南至雲南西北之境皆
其地洪武初立為烏斯藏都司衛所宣慰宣撫司
凡三十三以羈縻之歲通朝貢有警遣西僧諭之
即已其岷州洮州河州在陕覀境者舊亦吐蕃地
今久内屬惟差南近四川松蕃地險而易生梗
甘肅以西番夷相界北額伯爾阿爾圖竄居西海
乃西寧西境西寧衛地方番帳凡千餘一十三大
族番人漸以南徙中國茶馬之利大為減失
疊州生吐蕃界四川松蕃陕西洮州之中且東接
陕西岷州其地山多層疊番夷出沒為患不細洪
武十五年指揮馬曄以三萬卒擒獲其酋錫哷格
五千餘衆全師以歸要渠三面受敵勢不能應故
取之甚易今復為番族有其地自後周置州歴隋
唐宋元皆為中國郡縣宜不可終棄但今林密道
塞内犯少息可姑置之
雲南所轄夷民率𤏡羅二種𤏡人與漢人雜居充
役公府羅羅性多疑深居山寨人得紿害之
雲南通貴州商道東路白水平夷亦資孔一帶如
分水嶺炒鐵溝龍井舖小哨兒等處西路南寧松
林炎方霑益州一帶如老雅林桐居埧石灰窑梭
羅灣等處夷羅不時出沒搶掠商貨又貴州倚蘭
寨等處賊徒互相勾引官兵勢難禁捕各驅本地
夷守護稱其既廪費出於商而官為取發兩全之
道也舊曾有議興輟不時并官費口糧及令夷自
索商保路錢皆非善計
江淮之形合則表裏之勢成夀春合肥之守堅則
南北限而江淮互為蔽故魏得夀春合肥而吳不
敢窺後出廣陵吳乃可以為擒東晉至陳彭城盱
眙江東廬夀皆入南境及陳宣帝盡以歸周而陳
亡
貴州宣慰家水西所轄長官司四十八每司銳卒
數千
雲南惟麗江富饒
温州東南福寧南南紀㠗海盗巢穴至冬俱歸泊
又宫前㠗上馬溪曲溪口俱漳州對出雙嶼港在
定海外一潮可到
定海一潮下舟山起陸八十里至沈家口出港十
里許至烏家口出蓮花洋半潮至普陀
自安吉獨松關陸路至杭城元大軍取宋路
自杭由長興之金竺關入南都為捷徑
終南山産山花火頭根僊人掌黃精百合山柰山
藥芋頭可食竹山房縣一帶出蜂蜜花椒木耳又
金州以南生紅花皆自然之利可随取
川路壩底堡左隣白草龍藏獨坪三溪青岡坡甘
松第坡野猪坪等寨右隣青片板舍白若羅打鼓
巴地赤土神村永楉曹磨蒿坪等寨近何總兵所
開
滇池出郡甸至松花壩下盤龍江今壩築挽其水
沿山散流七十餘里能灌田數萬畝其餘流繞碧
雞山西南而出
碉橋在碉門外以鐡索為橋
黃河濟具名横脫乃羊皮也繫於兩腋之間以手
划渡大江濟具名浮環如帶匣斜負肩側可游
褒城縣北即連雲棧棧南口為褒谷北口為斜谷
谷中水名黑龍江縣北八里過雞頭關十三里陟
七盤嶺入棧谷北口為寳雞縣中歴鳳縣褒城縣
南一百二十里過松梁關二百七十里過米倉關
俱巴縣界饒風關在覀鄉石泉之間大散關武休
關陳倉和尚原俱在鳳縣宋紹興中金破鳳縣和
尚原進攻略陽僊人關
沔縣東北通秦嶺西南控川蜀金牛峡縣西一百
七十里陳倉古道縣西二十五里漢中前控六路
之師後據兩蜀之粟左通荆襄之財右出秦隴之
馬
城固縣南木曹關可通西鄉及通江蕭何守漢中
修城固北通關山道由盩厔鄠縣入關中盩厔小
道老子青牛所過令尹喜授經之地
自商州商南藍田咸寧武功長安鄠縣扶風岐山
一帶山俱謂之終南
駱谷自盩厔東南三十里有道入洋縣北三十里
為灙谷南口曰灙北口曰駱實一谷也中距八十
四盤唐德僖幸興元由此
金州為秦頭楚尾
征蠻法全剿不如殱魁眀捕不如暗執征戎法避
銳不避歸殺衆不殺降
峨眉抵鎮西新開路自峨嵋縣至箭坪公館金口
堡玀&KR0624;公館入水路至嘉定自嘉定至板房堡一
碗水堡龍溪溝堡木坪公館麻溝堡舒快公館小
菩薩堡不一百五六十里至鎮西
大相公嶺卭郲山俱在榮經縣為黎雅之隔山高
甚又險隘相公嶺山接瓦屋相公嶺縣西百里瓦
屋山縣南百二十里卭郲山縣東四十里
由相公嶺渡河入建昌瘴毒且盛&KR0008;猓鐡口生番
時發自来有峨眉抵鎮西别由之路洪武初景川
侯議復尋廢嘉靖間各兵備議復亦尋廢
鄱湖口殊曠贛瑞閩廣之盗所出沒如登陸則池
之建德徽之祁門可以四達兩邑宜於設戌今沿
湖建廵司十有四雖足譏捕而寇盗每時發
營陣
史記於韓信世家中其平生陣法如囊沙背水木
罌渡軍拔趙幟立漢赤幟諸事一一詳載無有遺
者盖古来用兵未有如信之神異莫測者太史公
委曲如此盖重之也戰國時惟孫臏斬龐涓一事
差可與信比肩餘皆不逮也
兵家時日之法子丑寅夘辰巳午未申酉戌亥為
支甲乙丙丁戊己庚辛壬癸為干干支所以配時
日而用之也五行金木水火土是也金旺在巳午
未申酉木旺在亥子丑寅卯水旺在申酉戌亥子
火旺在寅夘辰巳午土旺在申酉戌亥孤虚之法
以一畫為孤無畫為虚二畫為實以六十甲子日
定東南西北四方然後占其孤虚實而向背之即
知吉凶矣又如周武王犯歲以伐商魏太祖以甲
子日破慕容用師之道有太史以占天時太史之
執同律之類是也
史記註六甲孤虚法甲子旬戌亥為孤辰巳為虚
後五甲倣此如今人以甲子旬無戌亥為空亡是
以空亡為孤也辰巳與戌亥對辰巳為孤虚
金仁山曰兵家用日時方位法支即十二枝干即
十幹十甲如木之有幹十二時如木之有枝唐李
靖用兵精風角孤虚空亡也虚空亡對宫歲孤虚
太歲後二辰為孤前四辰為虚日孤虚正月以子
丑為孤午未為虚旬孤虚如甲子旬則戌亥為孤
午未為虚餘倣此王相占算家所謂吉凶臧否平
王相休囚死又五行十二宫生旺八卦冬至坎王
震相立春震王巽相之類皆是總言以之屬二字
其用非一兵家八門遯甲逐時分開休生傷閉景
死驚方立太乙局逐日分主客勝負又出城布陣
逐時占斗柄天角所指之方又如六壬遯甲以支
加支范蠡以占歲占兵此皆其屬也
趙悳曰戰陣之法背孤擊虚則吉史記律書以十
干十二支配五音十二律而序云六律為萬事根
本其於兵機尤所重故云望敵知吉凶聞聲效勝
負此雖以律言而不外乎十干十二支是皆兵書
所尚也
兵之制始於軒轅其道貴一曰一者階於道幾於
神故謂握竒蓋言一也以天地風雲為四正龍虎
鳥蛇為四竒正以出兵立老營以為家竒以禦敵
設陣勢以為戰風后軒轅之臣乃司兵故謂風后
握竒經正者所常居握而運之其惟所餘之竒竒
随時應用零出而不二故謂餘音
陣之為八謂因井田以制非也握竒之握謂九開
方而將居中增一陣非也八八成行則陣六十四
何得言八竒無不握流行於六十四陣中不以九
握其八也故四為正四為竒以是而為八盖并言
其用正以言體用即遇敵以出戰天有衝本圓而
立為方地有軸本方而運為圓天地各前後衝所
以駐之為出隊之具風雲附於天地所以挟而助
天地之為變衡重列各四前後之衝各四風接居
四維圓之所為圓也軸單列各三前後之衝各三
雲接居四角方之所為方也圓之所設以禦方方
之所設以禦圓此皆言其體於是遇敵設戰用無
定形而龍而虎而鳥而蛇各以時出虚實以為二
壘動靜以為措宜化裁以為戰勝
陣勢雖八不得分而視之天惟主衝而無隂不能
行地自成軸而無陽不能配風雲之附藉於天於
地言有所起也而天與地無其附則未足以成全
用於是而四竒所由生皆四正之宗嫡千變萬化
不脫本母故古之竒兵兵在陣内求竒兵於陣外
則形露必潰大將眀賞罰為首事欲眀賞罰必由
好惡之公學問最難處是公好惡此處未消磨不
可以言大將
遊軍選銳先出遊軍定兩端先鋒策先鋒所以為
陣始陣訖遊軍從後躡敵殿後策殿後所以當敵
遇或驚其左或驚其右所以助跳盪聽音望麾獨
往獨来力不可輕故當正陣三分之一
正竒一物營陣一事營為居生陣為戰作居而為
正戰而為竒正以守其常竒以應其變神而眀之
化而裁之不以動靜有無有所息戰無正形形随
時而立然而未嘗無一定之體居無竒設設無時
可襲然而未嘗無必守之法故神眀而化裁流行
於動靜有無之間以正合以竒勝兩相為用故為
一物以必然者視正任意者名竒又非正竒之實
世復冇以遊軍作竒則遠之甚矣
止則為營出則為陣皆以言其體所謂正也因其
所遇以為出則随人随地随敵随時變化無常是
謂竒八陣之正可圖可言竒不可豫言豫圖廣都
土壘魚腹石磧一也如人立家各任其基局其惟
天衝其惟地軸其惟附天之風其惟附地之雲則
兩端中央前後之所生以之為自固為可守其惟
龍飛其惟虎翼其惟蛇蟠鳥翔皆由是出以之為
設局為應敵輕重之權鎮於中外剛柔之節列於
隂陽取舍之宜生於方面以之而訂虚實等主賓
量進止随在以為用然後為竒則是合戰之陣
陣之行次先右兵尚隂道先虞候兵尚探先角聲
兵尚一耳必於角兵尚木求其生先馬軍兵尚速
右而前前而中中而後後而左凡中不使離乎中
兵尚主主尚權
李筌言曰兵猶水水因地以制形兵因敵以制勝
能與敵變化取勝謂之神庸將以教習之法為戰
敵之陣不亦謬乎宋人有不然其說盖筌能言其
意所以輕迹古法云善用兵者教正不教竒
古萬二千五百人為軍合用三軍二軍有成算後
世兵無一定之數各随多寡可為陣必以若干成
隊若干成軍則拘矣惟平時練意不可不偹
古名將李廣竇嬰祭遵李勣等皆極廉約不私財
故蓄惠不倦愛士能得其用這是世人命根此處
得則我之根培於御人得則人之根益培根根相
培造化日盛
校士先結伍法左傳云先偏後伍司馬法五人為
伍尉繚子有束伍令漢制定尺籍伍符左傳鄭子
元請為左右二拒以中軍奉公為魚麗之陣先偏
後伍伍承彌縫以敗王師偏車乘也先車而後伍
以伍乘車之隙而彌縫其缺漏穰苴以五人為一
伍尉繚子五人為伍共一符收於將令之所亡伍
而得伍當之得伍而不亡有賞亡伍不得伍身死
家殘漢制尺籍伍符尺籍書斬首之功於尺板伍
符伍伍相承
李靖六花陣本諸葛八陣而變後世謂八陣以九
宫為法六花陣以七軍為法大陣包小陣大營包
小營隅落鈎連曲折相對是八陣制外畫之方内
環之圓是六花法方是立局圓是結伍此說非也
變是變其形局其為正其為竒其制營其結伍其
周意為鈎連其委情為曲折一也而未嘗變也
曹操兵法戰騎居前䧟騎居中遊騎居後前後中
為三覆不言兩廂軍何也舍藏變化曹術所寓四
頭八尾散合正竒不定當其轉戰徹遊騎而前退
戰騎而後而化分陷騎以為用故兵法須識意不
識勢識勢不識形在神其妙
兵形五變方圓曲直銳因地而為之者也李勣兵
法有牝牡方圓伏因人而生之者也
范蠡兵法先用陽後用隂盡敵陽節盈吾隂節以
奪之其曰設右為牝益左為牡早晏以順天道盖
深於計者也
田單為燕所圍命一人假為神師拜而祠之神言
燕可破遂出火牛大破燕此以天官時日為我用
不用於天官時日者也
趙盾帥師伐秦交綏而退司馬法逐奔不遠縱綏
不及盖我軍既有節制彼衆亦正行伍豈可輕合
光武收銅馬鐡脛五旛大彤尤来大鎗時按行賊
營賊曰蕭王推赤心置人腹這是兵家本錢
太公云分不分為糜軍聚不聚為孤旅散合無常
形要須識辨
孫子曰可勝者攻也不可勝者守也皆以敵言之
也敵有間則攻不以我強弱為攻守其自治則當
先為待矣
兵法以伍為要小列之為五人大列之二十五人
参列之七十五人又五参其數得三百七十五人
其卒三百人為正六十人為竒竒之於正如五而
一蓋重本也兵之要不虚内以役外重末以輕本
洞當勝中黃中黃勝龍驤龍驤勝鳥翔鳥翔勝折
衝折衝勝握機握機勝虎翼虎翼勝衡陣衡陣勝
洞當言得用竒之道也用竒之道惟先自識為難
吾見定知彼知已彼誠中黃也而吾能誠洞當也
則勝彼非中黃也而吾之洞當敝過時而用近似
而用士不精而用藝不備而用也則不惟不勝而
累而以責陣法不驗可乎哉
十二辰陣成都碁盤市江田植芋法九曲燈詳整
周匝總是布陣一理雖一一偹具簡以御煩堅以
待渗若堅而不簡令人難守煩而有渗令人易窺
李靖陣裴緒陣穰苴陣彌牟魚復陣會得分數明
只一法李筌楊師晉獨以天地風雲龍虎鳥蛇均
列而為八後世異之若真會得已為名識
安營九法九地十八避随形随時警備只一心生
於警備之心無形無法疎密生於時非守前人故
套
蓋凡老營立可守可攻如人之有家否則是遊夫
路旅
裴緒新令數尚十只從五法起每部前後曲總是
兩其伍百人曰隊二隊曰官二官曰曲二曲曰部
部以前後曲相次曲以左右官相當官以前後隊
相随隊百人為列列十人為對對則伍也隊分為
團團合為隊團則十之伍也方圓牝牡衝方罘罝
軍輪雁行陣雖八皆自方為變已為知要後尾常
山楊竒備伏且以應權
陣方以備曠圓以御險偃月之情險之所生偃月
為圓之半圓當用而半所補於圓者地也
虎鈐四陣即四竒而言之不言以正合也飛鶚為
衝重霞為細長虹為扼八卦為周以飛鶚當灣以
重霞當直以長虹當突以八卦當圍隨變化生形
於敵者陣不可疎疎難應不可密密難用首欲捷
翼欲輕腹欲實尾欲正捷不可使過輕不可使凌
實不可使不應正不可使不知變此虎鈐之法也
李靖以正兵為應敵之陣諸葛擒孟獲馬隆討樹
機能藥師平突厥皆為正兵以勝又言兵以前向
為正後却為竒又以兵少地遥而用正乃知其正
兵之陣因行遠深入敵境即其所布之行陣以應
敵不待更作轉發而變化因生其間者可盖惟專
倚車用且戰且前竒即是正正即是竒
教武之功愈習而愈無窮教武之器更述而更不
盡種種安排只三官不謬五教不亂是簡易包括
教須以寡傳衆以暇寓忙當事三令五申又曰閱
以成家校以習意悠而優之使自得之
品武孫吳為名家然兩家不同局若詳戰事孫誠
精吳論意在威國以運於用而以兵為緒餘其無
王心則同
用衆必素有練以不教民戰為棄民近世乃不得
已而興召募此非用衆正法兵專重選將將得而
練成將選雖重才賢尤貴習久與士卒相便近易
於轉擢突臨新卒恐非所以為選也
樂毅不下齊兩城不下云者知七十餘城之皆下
之也不以德威自服而待勤於兵刀曾曰下之乎
此毅兵法之善也開彌廣之路長容善之風其為
道光而賢智托心盖意兼天下者也
太史公謂田單兵法始如處女敵人開戶守之慎
而難也後如脫兔敵不及距發之决而勇也當家
無慮濟濟獨於單發之單不專於技擊筴深而功
易施也
李廣軍行無部伍行陣就善水草屯舍止人人自
便不擊刁斗以自衛幕府省約文書籍事此深得
古兵法故敵屢犯而不為害其遠斥堠疏於近而
密於外有所以當其處者若程不識謹嚴同出機
軸特宏狭藴露可以見才力淺深其受成顯拜係
諸過而已君子不道也
文中子有言強國戰兵伯國戰智王國戰義帝國
戰德皇國戰無為言戰而至無為則戰法無所施
不得已而受命焉知其所從事不可苟也斯意劉
誠意蓋知之曰善戰者省敵湯武之所以無敵以
我之敵敵敵
司馬法誠是周家兵典節節不忘所本殺人安人
以戰止戰王者不得已之意盎然具見雖嚴位用
衆篇專發眀治兵應敵總不脫這意後世有謂出
於穰苴穰苴豈能見到於此
聖人神武而不殺性立而弛張時仁義具武士慣
家手熟不免横刺之惨積以成見發之而不自由
所以強兵有制即其所有事堅束之使不得擅施
犯者必罹重刑練既成雖非性出習與性成故曰
小人而和於君子勉意以事上豈其性哉接物而
變已者也
春明夢餘錄卷四十三
