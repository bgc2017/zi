春眀夢餘錄卷六十
吏部左侍郎孫承澤撰
鴻臚寺
鴻臚寺在闕東工部之南初置儀侍司為從六品衙門
職專朝會賓客吉凶禮之事洪武九年改為殿庭儀禮
司設使副承奉鳴贊序班十三年革承奉添設司儀十
九年正使為司正副為左右司副三十年始改鴻臚寺
陞正四品衙門定設卿左右少卿左右寺丞屬官主簿
司儀司賓署各署丞鳴贊序班䓁官後又設四裔通事
亦隸焉宣德元年四月建公署於亰師
周禮有大行人掌大賓之禮及大客之儀小行人
掌邦國之禮籍以待四方之使者秦之典客漢之
鴻臚皆其職也漢文有大行為鴻臚屬官顔師古
曰事之尊重者遣大鴻臚而輕賤者遣行人是巳
武帝時更名行人為大行令其後事歸鴻臚唐之
典客司儀宋之懷遠其名不一然皆鴻臚之事無
復有行人之名矣
春眀夢餘錄卷六十
