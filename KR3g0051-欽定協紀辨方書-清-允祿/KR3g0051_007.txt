欽定協紀辨方書卷七
義例五
黃道黑道
天乙貴人
天官貴人
福星貴人
喜神
八錄
日建日破日合日害日刑
四大吉時(四煞沒時)
貴登天門時
五不遇時
九醜
旬中空亡
截路空亡
神樞經曰青龍明堂金匱天德玉堂司命皆月内天黃
道之神也所值之日皆宜興衆務不避太歲將軍月刑
一切凶惡自然避之天刑朱雀白虎天牢元武勾陳者
月中黑道也所理之方所值之日皆不可興土功營屋
舍移徙遠行嫁娶出軍李鼎祚曰青龍正月起子金
匱正月起辰司命正月起戌皆順行六陽辰也明堂正
月起丑天德正月起巳玉堂正月起未皆順行六隂辰
也天刑者正月起寅白虎者正月起午天牢者正月起
申皆順行六陽辰也朱雀者正月起卯元武者正月起
酉勾陳者正月起亥皆順行六隂辰也曹震圭曰此
天黃道也蓋天者萬物之主黃者中央之色道者乃天
皇居九重之内出入所履之道也故名曰天黃道其神
逐年月日各有所主易傳云乾為天為君為父是天皇
之正位也主御羣靈司萬物生死故曰司命亦能掌握
萬物故又名曰天符今皆作天府此乾卦之主也初行
其道起於戌是乾之世爻納甲也其對衝巽宫為明堂
是天皇治事之宫也聖人南面而聽天下故以巽為明
堂又名曰執儲是天皇所操執以除暴虐也故曰齊乎
巽初行其道起於丑是巽之初爻納甲也其明堂之左
有青龍宰相之象是震宫也震為雷為龍故曰青龍又
名曰雷公初行其道起於子是震之初爻納甲也其明
堂之前有朱雀是離宫也又曰飛流故離為火朱雀飛
流之象初行其道起於卯是離卦初爻納甲也其明堂
之右有白虎將軍之象又曰天棒是天皇之先驅也又
曰天馬是天皇之所乘也初行其道起於午是震卦外
體之納甲也謂震為大臣之象向外則為將軍也其天
皇之右有玉堂是天皇寢安之宫天后之位是坤宫也
又曰天玉是天皇寵愛之所初行其道起於未是坤之
初爻納甲也天皇之左有金匱是寳蔵之府庫艮之位
也又曰天寳初行其道起於辰是艮卦初爻納甲也天
皇右旁有天德兑也是天皇施仁布德喜樂之宫又曰
天對是天皇納諫聽政論道經邦之所初行其道起於
巳是兑之初爻納甲也天皇左旁有天刑坎也勞卦也
是掌刑罰之所又曰蚩尤蚩尤者虐民之神初行其道
起於寅坎之初爻納甲也白虎天棒之後有天牢又曰
天獄是囚禁之所也配之朱雀明堂之間蓋使刑禁明
而無私也初行其道起於申是坎之外體納甲也故云
勞乎坎也天皇天牢之間有元武又曰隂私是邪妄之
臣故論正道必有讒言舉正直則邪妄亦進易卦爻辭
半君子半小人則天下之道然也初行其道起於酉是
離卦外體納甲也故離為朱雀飛流皆小人之輩也中
宫之位有勾陳是天皇嬪妃之位天帝之所居也初行
其道起於亥是乾宫之隂辰兑宫之外體納甲也蓋兑
者說也是天皇喜悦之宫也故用配焉又曰青龍即雷
公明堂即執儲金匱即天寳天德即天對玉堂即天玉
司命即天府天刑即蚩尤朱雀即飛流白虎即天棒天
牢即天岳元武即隂私土勃即勾陳邵泰衢曰黃道
明星十二神異其名為二十四龍雷一也而一吉一凶
天獄凶也而字誤為嶽不知即建除滿平定執破危成
收開閉也今人以除危定執成開為黃道建破平收滿
閉為黑道除即明堂黃道破即白虎黑道皆相合獨青
龍之建而以為黑道者雷公之凶誤之也以天獄之黑
道曰黃道者天岳之吉誤之也不知此即長生沐浴冠
帶臨官帝旺衰病死墓絶胎養也建危即生死也在時
曰建危在人曰墓在物曰成所謂蓋棺而論定也建危
以時候言生死以蠢動言也黃道明堂則其神也人之
初生時之建立猶龍雷之出震也人之入墓時之巳成
如天獄之囚牢也人物之胎有開之先也而曰司命命
根之由立也閉固則養之之道而勾陳之土所以藏之
也總不出王相休囚之四者分之為王官守建除滿長
生沐浴冠帶青龍明堂天刑雷公執儲蚩尤名雖異而
其理固不異也干支之生死以長生沐浴言之四時十
二月之建立以建除言之日時之吉凶以青龍雷公言
之更以王相卜之未常非合一之旨也擇日之家不能
類觀兼察泥執神煞之名以立異而并不察其誤各自
異說欲自名家幾何不為識者之所棄也建除等皆次
第行黃道以六陽六隂行故人不悟也考原曰黃黑
二道者黃道六黑道六共十有二以配十有二辰一青
龍二明堂三天刑四朱雀五金匱六天德七白虎八玉
堂九天牢十元武十一司命十二勾陳其法則寅申青
龍起子卯酉起寅辰戌起辰巳亥起午子午起申丑未
起戌順行十二辰月起日則建寅之月子日為青龍丑
日為明堂日起時則子日申時起青龍酉時為明堂依
次順數
按神樞經載黃黑道十二神歷來通書用之顧此十二
神之何以吉何以凶則未言其故通書又專用之以選
時相沿日久終身由之而不知其道曹震圭作明原則
以為納甲而斥坎離為小人荒唐不經已甚邵泰衢作
原始以為與建除相配而不顧六陽六隂十二神各得
一半萬不能與建除相合徒多遁詞此考原所以疑之
而存而弗論也今按司命即是子勾陳即是丑青龍即
是寅明堂即是卯天刑即是辰朱雀即是巳金匱即是
午天德即是未白虎即是申玉堂即是酉天牢即是戌
元武即是亥其法以天罡加於建上視各神所臨之辰
神吉則吉神凶則凶天罡者厭對也招摇也六儀也隨
所取義而異其名其實一也所以用天罡加建者天罡
為北斗臨制四方之柄故以加建擇日則加月建擇時
則加日建此神道之樞機也罡既加於陽建則破必指
於隂建矣此隂陽之妙用也罡指陽建則陽明用事破
指隂建則隂慝伏藏於是視其日其時所履之神以定
吉凶焉如寅月日罡為辰加陽建破為申指隂建申月
日罡為戌加陽建破為寅指隂建則寅天刑卯朱雀辰
金匱巳天德午白虎未玉堂申天牢酉元武戌司命亥
勾陳子青龍丑明堂矣卯月日罡為卯加陽建破為酉
指隂建酉月日罡為酉加陽建破為卯指隂建是為伏
吟則卯明堂辰天刑巳朱雀午金匱未天德申白虎酉
玉堂戌天牢亥元武子司命丑勾陳寅青龍矣午月日
罡為子加陽建破為午指隂建子月日罡為午加陽建
破為子指隂建是為反吟則午司命未勾陳申青龍酉
明堂戌天刑亥朱雀子金匱丑天德寅白虎卯玉堂辰
天牢巳元武矣餘月日倣此竒門所謂月月常加戌時
時建破軍亦即此義蓋用建則月月常加戌矣言昏時
斗柄所指之方當以天罡加之便得起例也又此司命
以下十二神向以黃道黑道命之今按黃道為日行躔
度無只以子午卯酉寅未為黃道之理若黑道之說蓋
不見經傳即黃赤二道亦歷家識於儀象以紀天度後
世相沿以為名稱豈天真有此黃赤異色耶然則此所
為黃黑道云者亦即吉凶之别名而非有深義決矣子
曰司命子位正當天極斗衡所枕為斗之中央故曰司
命也春秋文耀鈎曰北宫黑帝其精元武亥為天門故
以為北帝之坐也亥為北方之始寅為東方之始巳為
南方之始申為西方之始四神之名各於其始重始也
丑者建星之位建星者旗也故為勾陳猶鹵簿也東方
蒼龍寅為攝提格日月始子則斗始寅歲且更始焉故
寅為青龍春秋說題辭曰房心為明堂天王布政之宫
房心卯也房南衆星左角理右角將當辰之位理者法
官故辰為天刑也辰者天罡戌者河魁河魁者天獄戌
獄而辰刑天之罡魁也南方朱鳥太微三光之廷春秋
合誠圖曰太微主法式故以午為金匱金匱石室以藏
先王之訓典法式之所在也巳為鶉尾朱鳥形成故以
巳為朱雀也未者坤方萬物之成雖於秋而其所以成
者實在於庚伏之會中央土之正位也坤作成物其致
役者未而非申至於申則役休矣故以未為天德天德
云者乾知大始而不為首成之者皆坤也能使坤之克
有成則天德也西宫白虎參為白虎在申故以白虎名
申酉者月也卯為明堂故以酉為玉堂帝主日而后主
月玉堂猶言後宫也史記律書曰戌者言萬物盡滅也
漢書志曰畢入於戌金者殺氣戌又金行之終故河魁
為天獄也合而觀之子午卯酉天之四正洗心退藏基
命宥密必於子則古昔法先王嚮明而出治復有以垂
百世之法則必於午出乎震說乎兑如日月東西相從
而不巳以先天而不違後天而奉天時必於卯酉無成
而有終終則有始觀天地之生物必於寅服中色而處
下飾順承天德觀天地之成物必於未餘辰莫有可與
比盛者也故以六辰為黃道餘則曰黑道也又按三合
旺氣曰天德此黃道亦名天德以無别為嫌查天德黃
道又名天對明星又名寳光天對名不雅馴故取名寳
光以别於天德云
蠡海集曰天乙貴人當有陽貴隂貴之分蓋陽貴起於
子而順隂貴起於申而逆此神實得隂陽配合之和故
能為吉慶可解凶厄也且如陽貴以甲加子甲與巳合
所以巳用子為貴人以乙加丑乙與庚合所以庚用丑
為貴人以丙加寅丙與辛合所以辛用寅為貴人以丁
加卯丁與壬合所以壬用卯為貴人辰為天罡貴人不
臨以戊加巳戊與癸合所以癸用巳為貴人午衝子原
不數以巳加未巳與甲合所以甲用未為貴人以庚加
申庚與乙合所以乙用申為貴人以辛加酉辛與丙合
所以丙用酉為貴人戌為河魁貴人不臨以壬加亥壬
與丁合所以丁用亥為貴人子原宫不數以癸加丑癸
與戊合所以戊用丑為貴人此乃陽貴順取也且如隂
貴以甲加申甲與巳合所以巳用申為貴人以乙加未
乙與庚合所以庚用未為貴人以丙加午丙與辛合所
以辛用午為貴人以丁加巳丁與壬合所以壬用巳為
貴人辰為天罡貴人不臨以戊加卯戊與癸合所以癸
用卯為貴人寅衝申原不數以巳加丑巳與甲合所以
甲用丑為貴人以庚加子庚與乙合所以乙用子為貴
人以辛加亥辛與丙合所以丙用亥為貴人戌為河魁
貴人不臨以壬加酉壬與丁合所以丁用酉為貴人申
原宫不數以癸加未癸與戊合所以戊用未為貴人此
乃隂貴逆取也古云丑未為天乙貴人出入之門緣陽
貴以甲起子循丑順行至癸復歸於丑隂貴以甲起申
由未逆行至癸復歸於未豈非丑未為貴人出入之門
乎曹震圭曰天乙者乃紫微垣左樞傍之一星萬神
之主掌也一日二者隂陽分治内外之義也辰戌為魁
罡之位故貴人不臨戊以配中央之位乃勾陳后宫之
象故與甲同其起例以丑乃紫微後門之左陽界之辰
也未乃紫微南門之右隂界之辰也甲者十干之首故
陽貴以甲加丑逆行甲得丑乙得子丙得亥丁得酉巳
得申庚得未辛得午壬得巳癸得卯此晝日之貴也隂
貴以甲加未順行甲得未乙得申丙得酉丁得亥巳得
子庚得丑辛得寅壬得卯癸得巳此暮夜之貴也戊以
助甲成功故亦得丑未若六辛之獨得寅午則自然所
致更無疑矣通書云郭景純以十干貴人為吉神之
首至静而能制羣動至尊而能鎮飛浮以其為坤黃中
通理乃貴人之德是以陽貴人出於先天之坤而順隂
貴人出於後天之坤而逆天干之德未足為貴而干德
之合氣乃為貴也
先天坤卦在正北陽貴起於先天之坤故從子起甲甲
德在子氣合於己故己以子為陽貴以次順行乙德在
丑氣合於庚丙德在寅氣合於辛丁德在卯氣合於壬
辰為天羅貴人不居故戊跨在巳氣合於癸午與先天
坤位相對名曰天空貴人有獨無對故陽貴人不入於
午己德在未氣合於甲庚德在申氣合於乙辛德在酉
氣合於丙戌為地網貴人不居故壬跨在亥氣合於丁
子坤位貴人不再居故癸跨在丑氣合於戊是為陽貴
起例
申(庚合乙)酉(辛合丙)戌(地網)亥(壬合丁)
未(巳合甲)子(甲合己)
午(天空)丑(乙合庚癸合戊)
巳(戊合癸)辰(天羅)卯(丁合壬)寅(丙合辛)
後天坤卦在西南隂貴起於後天之坤故從申起甲甲
德在申氣合於巳故己以申為隂貴以次逆行乙德在
未氣合於庚丙德在午氣合於辛丁德在巳氣合於壬
辰為天羅貴人不居故戊跨在卯氣合於癸寅於後天
坤位相對名曰天空貴人有獨無對故隂貴人不入於
申己德在丑氣合於甲庚德在子氣合於乙辛德在亥
氣合於丙戌為地網貴人不居故壬跨在酉氣合於丁
申坤位貴人不再居故癸跨在未氣合於戊是為隂貴
起例
申(甲合己)酉(壬合丁)戌(地網)亥(辛合丙)
未(乙合庚癸合戊)子(庚合乙)
午(丙合辛)丑(巳合甲)
巳(丁合壬)辰(天羅)卯(戊合癸)寅(天空)
考原曰曹氏與通書二說各有意義但曹氏則以陽為
隂以隂為陽夫陽順隂逆陽前隂後自然之理也當以
起未而順者為陽起丑而逆者為隂方是按貴人云者
干德合方之神也何以不用干德而用其合干德體也
合則其用也合干之德其所用必大吉矣故以貴人名
之合方之論攷歷書所載審矣而曹震圭隂陽順逆倒
置者則世俗並如其說攷其根原則以元女經有旦大
吉夕小吉之文故也然其理良不可通則亦未得以元
女經有其文而可遽信也且大小二字易以淆譌安知
非淺學之人轉以俗說改竄元女經遂傳刻襲謬耶至
其晝夜之分則或以卯酉為限或以日出入為限今攷
其義自當以日出入為定也
神煞起例日隨干官星曰天官貴人
按酉中有辛甲之官也故甲日酉申中有庚乙之官也
故乙日申子中有癸丙之官也故丙日子亥中有壬丁
之官也故丁日亥卯中有乙戊之官也故戊日卯寅中
有甲巳之官也故巳日寅午中有丁庚之官也故庚日
午巳中有丙辛之官也故辛日巳丑未中有己壬之官
也故壬日丑未辰戌中有戊癸之官也故癸日辰戌不
取五鼠遁者伏藏者為貴為官顯露者為尅為伐也
神煞起例日干生時干曰福星貴人
按淮南子甲日寅時必為丙寅乙日丑時亥時必為丁
丑丁亥丙日子時戌時必為戊子戊戌丁日酉時必為
己酉戊日申時必為庚申己日未時必為辛未庚日午
時必為壬午辛日巳時必為癸巳壬日辰時必為甲辰
癸日卯時必為乙卯皆本日日干之食神子孫子孫為
寳爻故曰福星貴人也
甲巳日艮方寅時乙庚日乾方戌時丙辛日坤方申時
丁壬日離方午時戊癸日巽方辰時曹震圭曰大抵
物之所喜者母見子也假令甲巳化土生金為子金之
所居者丑也丑近於艮丙辛化水生木為子木之所居
者未也未近於坤戊癸化火生土為子土居於辰近於
巽也乙庚化金生水為子水居於辰辰既有土故居於
乾乾為亥子也丁壬化木生火為子火旺於午離也
攷原曰物以相見為喜易傳曰相見乎離離者南方之
卦也於五行為火於十干為丙喜神者見丙也假令甲
巳之干用五虎元起丙寅寅為艮故在艮也乙庚之干
得丙戌戌為乾故在乾也丙辛之干得丙申申為坤故
在坤也丁壬之干得丙午午為離故在離也戊癸之干
得丙辰辰為巽故在巽也
按喜神之義攷原得之其日之方與其時並取利用然
亦須與其他神煞參論如甲巳之日得丙寅時固為喜
神時矣而在申日則為日破又不得以其為喜神而用
之也餘倣此
按神煞起例有八禄時本日之禄位也定為吉時詳年
神例
以本日地支為主而以時參之或為日之建或為日之
破或為日之合或為日之害或為日之刑建合則吉而
破刑害則凶也其與年月相參亦必有此五者遠大之
事亦須參觀近小之事則勿論也
歴例曰四大吉時月將在四孟用甲丙庚壬時月將在
四仲用癸乙丁辛時月將在四季用艮巽坤乾時攷
原曰四煞者寅午戌火煞在丑亥卯未木煞在戌申子
辰水煞在未巳酉丑金煞在辰凡取四煞沒時者以月
將加時使四煞臨乾坤艮巽之位為四煞沒於四維正
四七十四孟月用甲丙庚壬時二五八十一四仲月用
艮巽坤乾時三六九十二四季月用癸乙丁辛時如正
月月將在亥則以亥加甲或加丙或加庚或加壬依二
十四方位順推之則辰戌丑未四煞皆臨四維卦位是
為四煞沒時也以四煞既沒故又曰四大吉時
按辰戌丑未謂之四煞者以其為五行之氣所終盡也
若臨長生之位則是生生不已循環無端故謂之四煞
沒時即壬課四墓覆生之說也其以八干四卦言者則
選擇宗鏡謂時之上四刻其說得之蓋選擇取時之通
例而非此四煞沒時獨與八干四卦相干涉也俗又以
此為神藏煞沒時則因煞沒二字而至譌謬蓋惟貴登
天門則餘十一將皆居其所凶神受制吉神得位為名
之曰神藏煞沒若四煞沒時甫將十二支加於地盤尚
未論及於神將安得有神藏煞沒之理選擇家不參壬
遁之過也
通書曰經云年之善不如月之善月之善不如日之善
日之善不如時之善貴人登天門乃時之最善者也其
法以月將加用時晝用陽貴夜用隂貴以天乙貴人為
主而螣蛇朱雀六合勾陳青龍天空白虎太常元武太
隂天后隨之故貴人臨乾亥登天門則螣蛇臨壬子而
落水朱雀臨癸丑而鎩羽六合臨艮寅而乘軒勾陳臨
甲卯而登陛青龍臨乙辰而游海天空臨巽已而投匭
白虎臨丙午而燒身太常臨丁未而登筵元武臨坤申
而折足太隂臨庚酉而回宫天后臨辛戌而入帷六吉
將得地而六凶將斂威故曰神藏煞沒又為六神悉伏
此擇時之妙用也又曰貴人己丑土六合乙卯木青
龍甲寅木太常己未土太隂辛酉金天后壬子水為六
吉將螣蛇丁巳火朱雀丙午火勾陳戊辰土天空戊戌
土白虎庚申金元武癸亥水為六凶將
按貴登天門為選時第一義其月將加時貴人隂陽順
逆皆六壬法也日家未知壬遁之法故誤以四煞沒時
為神藏煞沒而貴登天門之說錯襍於其間觀者遂不
可曉今為取而序之則知神藏者安於其居之義郭璞
所謂藏神合朔宗鏡所謂歸垣入局是也煞沒者𨼆而
不現之義通書所謂六凶斂威六神悉伏是也乾亥為
天門貴人居之六合木而臨艮寅青龍木而臨乙辰太
常土而臨丁未太隂金而臨庚酉天后水而臨辛戌皆
各得其位當旺受生故曰神藏螣蛇朱雀火而臨壬子
癸丑勾陳天空土而臨甲卯巽巳白虎金而臨丙午元
武水而臨坤申皆不得其位受制潛伏故曰煞沒然皆
由貴登天門而得之故貴登天門即神藏煞沒而非有
二義也一日只有一時然貴分隂陽又卯酉辰戌時兼
占晝夜故一日有兩時者其或晝不得陽夜不得隂則
又有一日不得一時者今既按日起例於前而又於總
括七百二十課貴登天門時為表於左
雨水亥將
春分戌將
穀雨酉將
小滿申將
夏至未將
大暑午將
處暑巳將
秋分辰將
霜降卯將
小雪寅將
冬至丑將
大寒子將
如雨水後甲日卯時以月將亥加甲卯則陽貴未加乾
亥是陽貴登天門也又如雨水後甲日酉時以月將亥
加庚酉則隂貴丑加乾亥是隂貴登天門也其法以日
干為主以貴人加乾亥上視某月將加某時即某時貴
登天門如甲日陽貴在未加乾亥上看旦時雨水亥將
加甲卯即雨水後甲日卯時陽貴登天門大寒子將加
乙辰即大寒後甲日辰時陽貴登天門又如甲日隂貴
在丑加乾亥上看夕時雨水亥將加庚酉即雨水後甲
日酉時隂貴登天門大寒子將加辛戌即大寒後甲日
戌時隂貴登天門餘倣此例至宗鏡以壬時為子時上
四刻則與雙山法合而取義尤切如乾為天貴登天門
取乾非取亥也朱雀鎩羽取癸非取丑也天空投匭取
巽非取巳也元武折足取坤非取申也天后入帷取辛
非取戌也然雙山以干維與支同宫故六壬用支亦謂
神藏煞沒則知二十四時之法由來舊矣後世失其義
謂乾時為戌正二刻至亥初二刻亥時為亥初二刻至
亥正二刻壬時為亥正二刻至子初二刻子時為子初
二刻至子正二刻以十二支占十二時之中四刻而以
前後各二刻分隸前後干維似亦有理然乾巽為天門
地戸隂陽之界貴人順逆所由分若以乾為戌正二刻
則乾淪於隂貴罹於網而螣蛇以下諸神皆當逆轉又
烏覩所謂貴登天門神藏煞沒者乎
神煞起例五不遇時干尅日干也
按五不遇時以五鼠遁得本時所臨之干尅本日之干
則為凶時而遁甲𨼆公歌注則又以本時尅本日之支
亦為五不遇今攷其義不若神煞起例之善亦列圖而
辨之如左
遁甲𨼆公歌時尅干兮五不遇此時名為辱損明舉事
遥遥終不定朝行暮敗損精兵注曰時干尅日干時支
尅日支名為損明凡事不用如甲乙日庚辛時亥子日
辰戌時寅卯日申酉時之類並是
按天干五行氣純地支五行氣雜如寅中有火則遇土
日有相生之理五行之性逢生即生而見尅不尅此天
地之性也故干尅干斯純而不雜然尚須論其所臨之
支是否與日干日支相生如其相生則又不為五不遇
也焉得以土日寅卯時即為五不遇耶
金匱經曰乙者雷電始發之日戊巳者北辰下位之日
辛者萬物決斷之日壬者三光不照之日子午卯酉四
仲之辰日月之門隂陽之界五干臨此四辰其日不可
出軍嫁娶移徙築室曹震圭曰卯酉為日月出入之
門子午為隂陽交争之界乙為六合辛為太隂壬為元
武己為六賊戊為勾陳故此五干加此四辰名曰醜又
以五干四辰其共數九故以名之指掌賦曰乙戊己
辛壬同四仲名曰九醜天地歸殃注凡戊子戊午壬子
壬午乙卯己卯辛卯乙酉己酉辛酉日而大吉又臨日
辰子午卯酉上者為真九醜卦也蓋乙是雷電始動之
日震而不安戊己是諸神下位之日又戊己為坤諸神
清虚之氣合德于乾轉入坤維曰下位是也壬是三光
不照之位壬禄在亥六隂俱足日月之光至此損照辛
是西方殺物之位如何又居在四仲極隂位上大吉是
十二宫神之主為貴人之本家所以為星紀言諸星朝
會於斗也今又臨四仲極隂之位是為九醜九陽數九
醜言陽之醜也
按辰戌為天羅地網子午卯酉為四敗丑為星紀惟此
十日支既為四敗而星紀又落於支上則干又必遭羅
網矣否則其干本屬羅網且羅網又必臨四敗是以謂
之天地歸殃若丑不臨支則皆不然自不得為九醜也
乙戊己辛壬合子午卯酉為九故曰九醜曹震圭之說
得之必大吉臨日辰乃為九醜指掌賦注得之若其九
醜之義則皆支離牽強無足取也十二月將每日各得
一時合計七百二十日内有一百二十時為九醜餘並
非是如圖内一層為月將外一層為所得之時假如内
一層為子則是大寒立春也戊子日則丑時為九醜戊
午日則未時為九醜餘倣此
歴例曰旬中空亡者甲子旬戌亥時甲戌旬申酉時甲
申旬午未時甲午旬辰巳時甲辰旬寅卯時甲寅旬子
丑時考原曰十日為旬以十干配十二支自甲至癸
而止餘二辰天干不及故為空亡如甲子至癸酉不及
戌亥故甲子旬以戌亥為空餘倣此
按劉歆七略有風后孤虚二十卷今其書亡矣古人以
旬空為虚其對為孤如甲子旬中無戌亥則戌亥為虚
辰巳即為孤也兵法曰背孤擊虚一女可敵十夫又按
旬中空亡云者就一旬之内十干不及之二支而言也
空亡固不利矣然猶有火空則發金空則鳴之義隨五
行之性與所遇之事以為斷未可盡以為凶況又從空
亡而論日禄如甲辰旬内寅卯之類謂之禄陷空亡而
又以甲辰乙巳本日之寅卯二時謂之十惡大敗無禄
時益屬無謂夫甲辰日寅時乙巳日卯時即巳得本日
之禄矣而以其為旬空也而謂之無禄豈非騎驢覓驢
之誚耶若甲辰本旬内寅卯時而本日為丙丁則尤為
他人之無禄何與於己而亦謂為禄陷空亡而忌之豈
不謬哉
歴例曰截路空亡者甲巳日申酉時乙庚日午未時丙
辛日辰巳時丁壬日寅卯時戊癸日子丑戌亥時攷
原曰截路空亡遇壬癸也行路而遇水則不可行也如
甲巳日以五鼠遁起甲子順歴之得壬申癸酉故甲巳
日以申酉為截路空亡也餘倣此
按截路空亡之義謂十干至此而極其下二支即是旬
空便如下臨無地故曰截路空亡也其說載於神煞起
例以五鼠遁取日干遁支得甲乙則無吉無凶得丙丁
則為喜神得戊己則為五鬼得庚辛則為金神得壬癸
則為截路空亡通書惟取截路空亡一種今推其義蓋
由竒門最重丙丁故忌壬癸尅之也若以行路遇水為
截則方之舟之可矣何截之有
欽定協紀辨方書卷七
