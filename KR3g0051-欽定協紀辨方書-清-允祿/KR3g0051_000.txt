御製協紀辯方書序
粤昔帝堯命羲和敬授人時厥民知析因夷隩之節後
聖有作推而彌廣至於外事用剛日内事用柔日此皆
載之經典百王不易者也厥後濫觴日以訛謬術士以
吉凶禍福之說震驚朕師不可方物如褚少孫補史記
所稱彼家云吉此家云凶彼家云小吉此家云大凶茫
乎不知其畔岸漢武以來已如聚訟而荀悅王充輩斥
為理之所無弃而勿論者也雖然天以日月行四時人
奉天而時若嚮明而治嚮晦而息后王君公所以奉若
天道也日出而作日入而息羣黎百姓所以奉若天道
也否則不能晨夜不夙則暮詩人譏焉人人所知也然
則舉大事動大衆協乎五紀辨乎五方以順天地之性
豈無寸分節解以推極其至精至微之理者歟其支離
蒙昧拘牽謬悠之說乃術士之過而非可因噎而廢食
者也欽天監舊有選擇通書刻於康熙二十二年其書
成於星官之手因訛襲謬見之施行往往舉矛刺盾
皇祖聖祖仁皇帝知其荒率不可以訓曾纂為星歷考原一
書刊刻頒行而未將監本改正蓋以待夫後人
聖人之心慎而又慎如此也以諭監臣監臣曰通書之謬允
宜改正朕因其請謂及今猶有莊親王等數人曾經
皇祖指授稍明此理使此時不加訂正恐後此益復無可任
使爰命編輯成書頒布天下較之舊本謬說少除然俗
所久沿則亦不能盡去便民用也命名曰協紀辨方書
夫協紀辨方者敬天之紀敬地之方也一作止一語默
天地實式臨之况其大乎如曰如是則吉如是則凶如
是則福如是則禍則明者所弗道也雖然敬不敬之間
吉凶禍福隨之矣是為序
乾隆六年十二月望日
奏議
欽天監監正兼佐領(臣)進愛謹
奏為請
旨重修選擇通書萬年書以昭畫一以垂永久事竊惟
隂陽選擇書籍繁多彼此參差最難考定康熙二
十二年
聖祖仁皇帝
特命九卿詹事科道會議照依前定選擇通書萬年書遵
行仍取通書大全内二十四條附入選擇通書彙
為一部與萬年書一同永遠遵行臣監遵奉編校
繕成十卷擬名
欽定選擇通書進呈
御覽奉
旨依議欽遵在案惟是從來選擇諸書皆未考究根源(臣)
監當年編校亦止照依舊本
聖祖仁皇帝道通法象學貫天人康熙五十二年
大内蒙養齋開局
命和碩莊親王率同翰林何國宗梅㲄成等恭編
御製算法律吕諸書併發曹震圭所著歷事明原著同大
學士李光地重加考訂
親加披覽
賜名御定星歷考原
頒賜(臣)監(臣)等欽遵考校始知從前選擇通書内尚有傳
譌即萬年書與選擇通書亦未畫一除時憲書紀
年九宫已奉
特旨改正外其餘參差錯誤之處甚多因係久經九卿定
議遵行之書未敢遽議更改今(臣)監開設增修時
憲算書館和碩莊親王現在總理梅㲄成何國宗
現在總裁(臣)蒙
皇上天恩特授監正職叨協理館事所有(臣)監選擇通
書萬年書參差錯誤之處應請一併考訂重修庶
可昭畫一而垂永久倘蒙
皇上恩准請以梅㲄成何國宗為總裁(臣)監監副李廷
耀專司選擇請以為副總裁再量選(臣)監通曉選
擇官生十員分修校錄除現今在館各員已蒙
聖恩賞給桌飯銀兩外其餘亦請照例支給應用紙張
等項照例該處支取書成之日進呈
御覽恭請
欽定一併交
武英殿刊刻頒行所有應改條目關係神煞及合婚
俗論應行刪去之處(臣)監未敢擅便謹另單臚列
伏乞
皇上睿鑒勅部定議(臣)監遵奉施行為此謹
奏請
旨
計開
一天德乃月建三合五行中和之氣孟月用隂干
季月用陽干仲月用庫宫如申子辰月三合水局
申孟月以癸為天德辰季月以壬為天德子仲月
以巽為天德水庫在辰屬巽宫也天德不用地支
故不用辰而用巽通書子月巳月誤載天德宜改
正
一月恩乃月建所生之氣陽月生陽干隂月生隂
干通書五月丙戌日十二月甲子日誤載月恩宜
改正
一喜神乃取時干見丙如甲日丙寅時則以寅時
為喜神論方向則以寅屬艮即以艮方為喜神是
方向原從時起通書以丑寅皆屬艮誤以甲日丑
時亦為喜神逐日皆誤俱宜改正
一復日乃月建所同之干如正月建寅為陽木而
甲亦陽木故正月以甲日為復日七月建申為陽
金而庚亦陽金故七月以庚日為復日世俗作為
歌訣云正七連庚甲通書因誤以正月之庚日七
月之甲日皆為復日逐月皆誤俱宜改正
一九空乃月建三合庫地對衝之日如寅午戌月
合火局火庫在戌故以辰日為九空通書九空誤
為寅午戌月辰卯寅日卯未亥月丑子亥日辰申
子月戌酉申日己酉丑月未午巳日俱宜改正
一大敗乃月建三合五行沐浴如寅午戌月合火
局火長生在寅沐浴在卯故寅午戌月以卯日為
大敗日通書誤以春卯夏午秋酉冬子為大敗日
俱宜改正
一蠶官蠶室蠶命乃取歲方生養之地如歲在東
方寅卯辰屬木木養于戌為蠶官生于亥為蠶命
乾在戌亥之間為蠶室通書蠶命惟寅午二年合
餘年俱誤宜改正
一男女合婚以生命之九宫配卦爻之變動六爻
不動為歸魂一爻變為五鬼二爻變為福德三爻
變為絶體四爻變為天醫五爻變為生氣游魂卦
為游魂歸魂卦為絶命牽合非倫至年命神煞雖
亦附會五行然非祿命之理如以年命之納音五
行生于死墓絶之三月為男妨妻女妨夫尤屬妄
誕愚民拘牽俗論往往婚姻失時應請刪去
一紅沙日忌嫁娶上兀下兀四不祥日忌上官選
擇通書皆不載萬年書亦不載紅沙(臣)監舊例註
時憲書時按期添入查紅沙乃己酉丑金局日孟
月巳日仲月酉日季月丑日相傳又誤以為孟月
酉日仲月巳日甚屬無當上兀下兀乃俗傳小六
壬之留連赤口日陽年正月初一日起小吉隂年
正月初一日起留連按日順數尤為荒陋四不祥
乃從朔日取對七為衝隔三為破自初一順數初
四日為隔三初七日為對七十六日又為隔三十
九日又為對七二十八日又為隔三故皆為四不
祥日不論月建與干支而以月朔定衝破甚屬不
經應請一併刪去等因于乾隆四年七月二十七
日交與奏事郎中張文彬等轉奏本日奉
旨該部議奏欽此
禮部謹
題為遵
旨議奏事該(臣)等議得欽天監監正進愛條奏重修選
擇通書萬年書以昭畫一以垂永久一摺據進愛
奏稱從來選擇諸書皆未考究根源(臣)監當年編
校亦止照依舊本康熙五十二年
命和碩莊親王等恭編
御製算法律吕諸書
賜名御定星歷考原
頒賜(臣)監(臣)等欽遵考校始知從前選擇通書内尚有傳
譌即萬年書與選擇通書亦未畫一除時憲書紀
年九宫已奉
特旨改正外其餘參差錯誤之處甚多因係九卿定議遵
行之書未敢遽議更改今(臣)監開設增修時憲算
書館和碩莊親王現在總理梅㲄成何國宗現在
總裁所有選擇通書萬年書參差錯誤之處應請
一併考訂重修請以梅㲄成何國宗為總裁監副
李廷耀專司選擇請以為副總裁再量選(臣)監通
曉選擇官生十員分修校錄除現今在館各員已
蒙賞給桌飯銀兩外其餘亦請照例支給應用紙
張等項照例該處支取書成之日交
武英殿刊刻頒行所有應改條目關係神煞及合婚
俗論應行刪去之處另單臚列伏乞
皇上睿鑒勅部定議等語查選擇通書紀隂陽之正協
剛柔之宜究象數本原以順時趨事載入時憲昭
示萬方誠宜考校精詳歸於至當今該監既稱尚
有參差錯誤之處應仍請
勅交總理增修時憲算書館和碩莊親王總裁梅㲄成
何國宗等一併考訂重修至稱監副李廷耀專司
選擇請以為副總裁等語查監正進愛現在協理
館事監副李廷耀選擇既係專司自宜令其協同
辦理其請以為副總裁之處無庸議至分修校錄
不可乏員應如所請令該監於通曉選擇之挈壺
正博士天文生挑取十員其桌飯銀兩併應用紙
張等項照該館例支取報銷所有单内應改條目
交與該館詳核訂正務於畫一可垂永久書成之
日進呈
御覽恭候
欽定一併交與
武英殿刊刻頒行可也等因於乾隆四年八月二十
六日題本月二十九日奉
旨依議欽此
總理增修時憲算書館事務和碩莊親王(臣)允禄謹
奏為請
旨事竊(臣)館奉
旨重修萬年時憲書選擇通書務期考據精詳校訂明
確方可昭示天下垂諸永久但神煞宜忌各有根
源而諸本吉凶多相矛盾(臣)等現將各神宜忌之
事與各事宜忌之神悉心參互考訂正其譌謬去
其重複分派在館各員重加修註此外根據未詳
彼此互異之處尚多查内閣學士張照學問淹博
家多藏書且素日亦留心神煞選擇之事伏乞
皇上天恩准令張照兼(臣)館總裁行走遇有考訂之處
與梅㲄成何國宗一同商酌辦理於(臣)館事務實
有裨益為此謹
奏請
旨等因於乾隆五年二月初九日交與奏事郎中張文
彬等轉奏本日奉
旨好欽此
總理增修時憲算書館事務和碩莊親王(臣)允禄等謹
奏為請
旨事竊(臣)館奉
旨重修選擇通書萬年書先據欽天監監正(臣)進愛奏
稱應改條目關係神煞及合婚俗論應行刪去之
處另单臚列伏乞
皇上睿鑒勅部定議經禮部議覆单内應改條目交與
該館詳核訂正務歸畫一可垂永久奉
旨依議欽此欽遵(臣)等謹按圖書為五行生尅之原卦
疇為吉凶變化之本聖人作卜筮以前民用即選
擇之道所由昉也術數之家更相推衍神煞之名
愈多而選擇愈無準的恭查康熙二十二年為葉
鍾龍誣告王府動土一案奉
聖祖仁皇帝諭旨隂陽選擇書籍浩繁吉凶禍福多相矛
盾且事屬渺茫難以憑信若各據一書偏執己見捏造
大言恣相告訐將來必致誣訟繁興作何立法永行無
弊著九卿詹事科道會同確議具奏欽此
聖言煌煌萬世為則矣但當時定議之臣雖經刪其矛盾
而尚多未盡應用神煞亦未考據本原(臣)等悉心
考訂務求其理而得其合正其舛誤加之解說因
見其荒誕錯誤尚有出於(臣)進愛所奏之外而必
不可不改者春秋傳云國之大事在祀與戎今通
書祭祀用神在日查所謂神在日者全無理解及
檢道藏乃云許真君奏玉帝而定之荒誕已甚通
書出軍忌九醜日今查九醜出於六壬凡十日每
日各有一時為九醜乃選時之法而通書誤以選
時為選日大事尚然其小者又無論矣他如嫁娶
周堂五姓修宅之類悉屬荒唐謬說而載在時憲
書内又如天德月德乃上吉之日諸事皆宜今註
時憲書天德日止宜修造動土月德日止宜修造
動土宴樂上官殊於名義不合其餘吉凶宜忌亦
多類此兹當奉
旨重修之時(臣)等又經查出自應一併釐定昔年時憲
書内九宫錯誤
聖祖仁皇帝特諭欽天監具題改正有例可循但事重司
天議須衆允且於時憲書内多所更定大典攸關
(臣)等謹將一切應刪應改之處與欽天監官員公
同商酌另單開列恭呈
御覽伏乞
皇上睿鑒勅下大學士九卿定議施行(臣)等未敢擅便
為此謹
奏請
旨
計開
一時憲書載五姓修宅以五音分五姓始於漢時
䜟緯之說託之孔子歴代以來諸儒駁論不勝枚
舉即使其說果是則自今日以溯黃帝民間姓氏
屢改豈能猶合本音況實無義理徒滋拘忌應刪
去
一男女合婚(臣)進愛已經奏請刪去至其嫁娶大
利月及周堂日亦屬不經皆術士之妄說也查大
利月以女命為主陽年本命前一月隂年本命後
一月為大利次月妨媒次月妨翁姑次月妨女父
母次月妨夫次月妨女本身惟妨本身月為女之
本命與其對衝然選擇亦無專取本命年支一字
之例餘更無義可推至于周堂載在時憲書以乾
為翁坎為第艮為竈震為婦巽為廚離為夫坤為
姑兌為堂大月從夫順數小月從婦逆數遇第堂
廚竈為吉遇翁姑夫婦則妨其人並不論本命與
日干支尤屬無理細按其圖合於儀禮成婚之次
日新婦盥饋而舅姑饗婦之位次其所為翁姑夫
婦者各人所立之方向也宅與堂者宅為坎宅堂
為坐西朝東之堂行禮之所古人堂室如是也有
廚又有竈者廚為女氏之行廚所以饋舅姑竈為
男氏之爨竈所以饗新婦婦在震方則廚竈在艮
巽乃便也此豈得有吉凶生於其間耶查月有十
二而忌者居其十而兩月六十日中忌者又居其
半是使民間可以婚嫁之日至少也不便於民莫
此為甚亦應刪去
一時憲書載太白遊方不宜抵向其法每月一日
十一日二十一日在正東二日十二日二十二日
在東南以次轉至東北八方既周則以九日十九
日二十九日為在中宫十日二十日三十日為在
天查太白星隨太陽出入前引後從總不遠離太
陽右行太白豈能左行以算術求之萬不能符考
其根原出於西域日時吉凶善惡宿曜經徧查釋
藏並無此經不知其出何印度但彼處以每月初
三為一日又或以每月上弦為一日與中國朔望
總不相合然則太白即使左行亦與中國日辰不
同況又萬無此理應刪去
一時憲書載長星短星每月各一日八九月各二
日無論月之大小有閏無閏每年皆然義實無謂
曹震圭以長星為金短星為火牽合虎鼠二遁為
之而其數仍必不能合則遷就他說以粘合之邵
泰衢以為生乎月而其說又無理之可申查長星
短星所忌不過裁衣開市立劵交易納財事既無
關重輕世亦未嘗避忌亦毫無應驗應俱刪去
一時憲書伏斷日密日裁衣日皆以值宿起算查
二十八宿選擇之法來自西域其伏斷以日配宿
與旬空路空之義相似尚屬有理至所謂密日者
乃房虚星昴四宿七政屬日西語曰密主喜事中
國遂以其日忌安葬啟攢今查西域二十八宿分
屬七政其日各有宜忌與中國風俗迥然不同專
取其密日殊屬無謂至以角亢房斗牛虚壁奎婁
鬼張翼軫十三宿日為宜裁衣亦無取義應一併
刪去
一時憲書以每月三日四日八日九日十日十一
日十三日十四日十五日二十二日二十三日二
十六日二十七日及申酉亥子日為宜洗頭日查
通書祓除澡雪之事用申酉亥子日其尋常洗頭
原不待擇日也況初三初四等日義亦無取應刪
去
一二十八宿次舍星經天官書原係觜宿在前參
宿在後選擇家以酉日值觜宿為伏斷日星命家
二十八宿分配七政以日月火水木金土為序觜
屬火參屬水皆依古宿次舍而定者也新法算書
以參宿前一星為距星參在前觜在後則觜宿與
酉日不得相值星命家以為水火顛倒查宿之距
星惟人所指與算法疎密全無關礙又七政時憲
書之羅㬋計都乃月行正交中交之度古以正交
為羅㬋新法算書以中交為羅㬋星命家以為羅
㬋屬火計都屬土遂謂顛倒羅計查羅㬋計都並
非實有此星亦於字義無取於算法尤無關礙應
俱依古改正
一通書時憲書推日出入晝夜時刻春秋分前後
隔六度小滿小雪前後一隔九度一隔十二度冬
夏至前後隔十五度故交節氣之日無日出入晝
夜時刻者有之今查春秋分前後隔五度小滿小
雪前後一隔七度一隔八度則交節之日皆有日
出入晝夜時刻于授時之義允協應改正
一通書以甲子乙丑丁卯戊辰辛未壬申癸酉甲
戌丁丑己卯庚辰壬午甲申乙酉丙戌丁亥己丑
辛卯甲午乙未丙申丁酉乙巳丙午丁未戊申己
酉庚戌乙卯丙辰丁巳戊午己未辛酉癸亥三十
五日為神在日其日宜祭祀曹震圭作明原謂為
唐賈耽所集曲為之解而不能通又引撮要曰舊
本錯誤十有八日今依官本改正未審舊本為非
新本為是選擇宗鏡則曰神無所不在以此三十
五日為神在日其不在日又何在乎今徧查諸家
通書皆無解說惟道藏玉匣記云許真君考天曹
案簿三十一日諸神在人間地府祭祀受福餘日
諸神在天求福反禍察其日數雖比通書少四日
不同九日然其為根本於玉匣記而又加之以傳
譌亦可斷矣荒誕不經實甚宜昔人之疑而駁之
也今現用之殊屬未合按明原引神樞經等書天
德合月德合福德普護福生聖心續世天后天巫
宜祭祀祈福求嗣等事較之神在日為近理應取
天德合等日為宜祭祀其神在日應刪去
一九醜本於壬遁其法以乙卯己卯辛卯乙酉己
酉辛酉戊午戊子壬午壬子十日内視丑臨於支
上則其時為九醜課推其理唯此十課魁罡及日
干皆落敗地故謂之醜乙巳辛戊壬五干加子午
卯酉四支共為九故曰九醜並非此十日皆為九
醜日也今通書選時内原有九醜之說而又誤用
之以選日則此十日内儘有吉日非盡應避忌也
應改正
一辛未壬申癸酉己卯壬午甲申壬寅甲辰丙午
己酉庚戌丙辰己未庚申辛酉十五日為大明日
今通書稱上吉日明原謂是李淳風所集又以丙
寅丁卯戊辰己巳壬申癸酉甲戌乙亥丙子丁丑
庚辰辛巳甲申乙酉戊子己丑庚寅辛卯甲午乙
未戊戌己亥壬寅癸卯甲辰乙巳戊申己酉庚戌
壬子癸丑甲寅乙卯戊午己未庚申辛酉三十七
日為七聖日明原謂是賈耽所集七聖者黃帝元
女文王周公孔子天老董仲舒也其日宜舉百事
其說不倫全無義理今選擇雖不用而通書猶載
其名應刪去
一玉皇鑾駕紫微帝星紫微鑾駕北辰帝星撼龍
帝星都天寶照都天轉運行衙帝星周仙羅星星
馬貴人既非實有此星又且必無此理且於一帝
星之中又有金輪火輪水輪天乙太乙諸名選擇
宗鏡曰皆術士捏造也今通書雖載其名實不用
以選擇應俱刪去
一逆血刃𨼆伏血刃千金血刃五子打劫血刃山
家火血山家刀砧或從年干起或從年支起其於
生尅制化之理了不相干選擇宗鏡曰民間最畏
刀砧火血術士捏造惡名以嚇人耳今選擇不用
而通書猶載其名應俱刪去
一九良星按年周遊於井廚門路庭堂寺觀之間
全無義理通書總論内載元朝奏罷等語今選擇
雖不用而年局仍然開載又有暗刀煞亦是此類
皆世俗妄說應一併刪去
一通書以本年五虎元遁甲干所臨之支為穿山
大羅㬋乙干所臨之支為天禁朱雀二支所夾之
方為山家困龍今時憲書惟以庚辛二干所臨之
支為金神並不避甲乙所有穿山大羅㬋等名應
刪去
一通書以驛馬前干為驛馬臨官主吉又為馬前
六害主凶為凶為吉皆無義理彼此牴牾最為惑
人應一併刪去
一飛天獨火又名皇天灸退通書總論已言其無
驗而年局猶載之應併刪去
一頭白空亡八山空亡即浮天空亡八山刀砧翎
毛禁向即坐煞向煞流財即支退舊刻彼此錯譌
遂致異同莫辨而並列之今查明重複應刪去
一通書以月厭前一辰為章光其日忌嫁娶查嫁
娶不將日取厭前干厭後支章光為厭前之支自
在不用之内則章光之名亦虚設也應刪去
一天願乃十二月將以四時旺干順配之正月乙
亥二月甲戌三月乙酉四月丙申五月丁未六月
戊午七月己巳八月庚辰九月辛卯十月壬寅十
一月癸丑十二月甲子甲乙各二者十干配十二
支勢必重見十二月木將旺五氣順布而四時行
且甲子干支之首十二月月之終有貞下起元之
理故不用壬子而用甲子也今通書正月乙亥譌
甲午四月丙申譌丙子五月丁未譌丁丑七月己
巳譌甲寅八月庚辰譌丙辰十月壬寅譌戊辰十
一月癸丑譌甲子十二月甲子譌癸未俱應改正
一通書以春酉夏子秋卯冬午為守日春辰夏未
秋戌冬丑為牢日原始謂守牢以字形相近而誤
當易守日為牢日易牢日為守日今按春辰夏未
秋戌冬丑乃四時當旺之土以為守日宜也春酉
夏子秋卯冬午乃四時死囚之辰以為牢日宜也
應照原始改正
一天獄天火通書載寅午戌月子日亥卯未月卯
日申子辰月午日己酉丑月酉日按原始引李鼎
祚語亥卯未月當是酉日己酉丑月當是卯日乃
三合之對沖猶年之災煞也又原始以春木旺酉
為牢日秋金旺卯為牢日尤與天獄名義相合至
天火既以子為寅午戌火局之天火午為申子辰
水局之天火則木必用酉金必用卯義例始得相
符蓋天火者推其氣之根原故正以相反而互根
即陽根隂而隂根陽也應同天獄一併改正
一八風乃取四時對衝三合之辰以木火二干配
之蓋對衝為虚虚則生風木火所以生風也春衝
酉用丁丑丁巳日夏衝子用甲申甲辰日秋衝卯
用丁亥丁未日冬衝午用甲寅甲戌日今通書丁
巳譌己酉丁亥譌辛未應改正
一地囊乃四時三合卦之納甲蓋三合無土局而
土旺於四季木火金水之所以生旺墓者無適非
土故用當時三合卦内外兩初爻之納甲為地囊
日其一卦兩用者則再用世應二爻之納甲日春
木亥卯未局為震坤乾卦正月用震内卦初爻庚
子外卦初爻庚午二月用坤内卦初爻乙未外卦
初爻癸丑三月用乾内卦初爻甲子外卦初爻壬
午夏火寅午戌局為離乾艮卦四月用離内卦初
爻己卯外卦初爻己酉五月用乾世爻壬戌應爻
甲辰六月用艮内卦初爻丙辰外卦初爻丙戌秋
金己酉丑局為兌艮巽卦七月用兌内卦初爻丁
巳外卦初爻丁亥八月用艮世爻丙寅應爻丙申
九月用巽内卦初爻辛丑外卦初爻辛未冬水申
子辰局為坎巽坤卦十月用坎内卦初爻戊寅外
卦初爻戊申十一月用巽世爻辛卯應爻辛酉十
二月用坤世爻癸酉應爻乙卯今通書二月乙未
譌癸未三月壬午譌甲寅四月己酉譌己丑五月
譌戊午戊辰六月譌癸未癸巳七八月互易丁亥
譌丁卯九月譌戊辰戊子十月譌庚戌庚子十一
十二月闕今俱應改正
一通書安葬用庚寅壬寅丙午庚午壬午甲申丙
申庚申壬申乙酉丁酉己酉辛酉癸酉十四日為
鳴吠日啓攢用丙子庚子壬子甲寅丙寅乙卯丁
卯辛卯癸卯甲午十日為鳴吠對日相傳始自郭
璞取金雞鳴玉犬吠之義而其用日則不知所由
來明原曲為之解而不能通原始考原疑其有誤
今按神煞起例以雞為酉犬為戌酉為日入之門
戌為閉物之會然葬歸於土避土日不用故不用
戌而用酉星命之術卯為命宫取東方出地之義
葬埋之術酉為命宫取西方入地之義自酉上溯
至午而一隂生故鳴吠用午申酉日鳴吠對則子
寅卯日也其法以甲丙庚壬四干配午申得八日
避戌土不用以乙丁己辛癸五干配酉得五日避
未土不用共十三日為鳴吠日已為隂土生於酉
故配酉而不避也又以丙庚壬三干配子得三日
避戊土不用甲配子為純陽亦避不用以甲丙庚
壬四干配寅得四日避戊不用以乙丁辛癸四干
配卯得四日避已不用共十一日為鳴吠對日通
共二十四日干支皆與通書合而自各有義例通
書特悞以庚寅壬寅為鳴吠甲午為鳴吠對故遂
不可解耳應依起例改正
一臨日陽月取三合前辰隂月取三合後辰其義
應吉歴事明原樞要經以為居上臨下容保無疆
之義皆有吉無凶而通書萬年書誤以為凶日忌
臨官視事上表陳訟於理乖謬應改為吉日宜臨
政親民上冊進表章陳詞訟
一天德月德乃上吉之日諸事皆宜今註時憲書
天德日止宜修造動土月德日止宜修造動土宴
樂上官諸如此類凡吉神所宜凶神所忌皆多與
義例不合應逐條斟酌改正
一刑衝破害在日為最不宜之日在方亦為最不
宜之方而通書年表皆不載即時憲書年神方位
通書亦或載或不載而刀砧火血謬妄之說俱未
芟除殊為矛盾亦應增刪改正乾隆五年六月十
五日交與奏事郎中張文彬等轉奏本日奉
旨大學士九卿定議具奏其翰詹科道内如有通曉算
書者亦著入議欽此
大學士伯(臣)鄂爾泰等謹
題為遵
旨議奏事該(臣)等會議得總理增修時憲算書館事務
和碩莊親王等奏稱奉
旨重修選擇通書萬年書經禮部議覆應改條目交與
該館詳核訂正務歸畫一可垂永久奉
旨依議欽此欽遵(臣)等悉心考訂務求其理而得其合
正其舛悞加之解說因見其荒誕錯悞尚有出於
(臣)進愛所奏之外而必不可不改者兹當奉
旨重修之時(臣)等又經查出自應一併釐定昔年時憲
書内九宫錯悞蒙
聖祖仁皇帝特諭欽天監具題改正有例可循但事重司
天議須衆允且於時憲書内多所更定大典攸關
(臣)等謹將一切應刪應改之處與欽天監官員公
同商酌另單開列恭呈
御覽伏乞
皇上睿鑒勅下大學士九卿定議施行等因具奏前來
(臣)等伏思選擇吉日三代以上祇論干支之剛柔
絶少拘忌後世論說日多術家遞衍增設神煞本
一日而吉凶頓殊本一星而名號雜出以致民間
趨避無所適從現在算書館奉
旨重修選擇通書萬年書先據監(臣)進愛將應改條目
及神煞俗論應行刪去之處奏請
勅部定議經禮部議交該館詳核訂正奉
旨依議欽此欽遵在案今和碩莊親王等奏稱悉心攷
訂尚有出於(臣)進愛所奏之外而必不可不改者
自應一併釐定且於時憲書内多所更定大典攸
關請
勅廷議等語(臣)等查和碩莊親王等開列應刪應改之
處共二十八條其載在時憲書者共七條一曰五
姓修宅一曰嫁娶周堂一曰太白遊方一曰長星
短星一曰洗頭日一曰參觜易位一曰交節日出
入晝夜時刻(臣)等公同酌議五姓修宅見於黃帝
宅經以姓音分五行修造各有宜忌歴代以來諸
儒駁論甚詳然後世雖姓氏繁多猶往往上溯得
姓之始拘忌姓音以為趨避嫁娶周堂太白遊方
為婚嫁擇吉之用長星短星宜於裁衣交易等項
洗頭日宜於申酉亥子等日原無甚義理而載在
時憲書民俗便安遵行已久應將莊親王等奏請
刪去之處無庸議至於參觜先後之序由於距星
之不同從前用參中星為距星則觜在先參在後
康熙年間用新法算書以參西第一星為距星遂
改為參先觜後今莊親王等奏稱宿之距星惟人
所指與算法疎密全無關礙等語夫既與算法全
無關礙則既經康熙年間改定今亦不必更改應
將所奏參觜仍改觜參之處無庸議至本條内請
將羅㬋計都依古改正之處查羅㬋計都生於日
月交行謂之天首天尾中法以天首屬羅天尾屬
計自古而然今以西法起算由彼土占候後天行
一日遂以羅為尾計為首查羅計止入七政書内
應如所奏依古改正再七政古有四餘今以紫氣
無憑起算遂去其一然古法具在應請添入以備
四餘之用至奏添時憲書内交節日出入晝夜時
刻雖屬比舊精密但時憲書欵式頒行已久亦不
便增添應將所奏添入之處無庸議仍令刻入通
書内可也其不載入時憲書而為選擇通書欽天
監所據以選擇者二十一條皆民間修方造葬趨
吉避凶之用原係術士推衍各家不同謬妄者固
多譌舛者亦復不少其係于修方者二條曰九良
星曰飛天獨火係于造葬者六條曰密日曰玉皇
鑾駕等星曰逆血刃等煞曰穿山大羅㬋曰馬前
六害曰頭白空亡等煞或係術士捏造或係緯書
所測名目繁多莊親王等既稱實不用以選擇且
查明牴牾重複應刪之處應如所奏刪去若七聖
日之不經神在日章光日之無謂此三條亦應如
所奏刪去至於九醜日天願日守牢日天獄天火
日八風日地囊日鳴吠日臨日共八條既經該館
查明錯譌應如所奏照善本改正又天德月德等
吉神所宜通書未經該載刑衝破害等凶神所忌
亦未經該載及諸謬妄之說未盡芟除此二條係
該館應辦之事應如所奏令莊親王等率同該館
各員細心詳考編輯成書一併進呈
御覽恭候
欽定再通書所有神煞名目雖經刪改應仍將舊有名
目附載卷末以示傳疑以備博攷俟
命下之日令欽天監照例辦理可也等因於乾隆五年
七月二十五日題本月二十七日奉
旨依議欽此
總理增修時憲算書館事務和碩莊親王(臣)允禄等謹
奏(臣)等恭纂萬年書通書今已告竣謹將纂就萬年
書稿本一套通書稿本五套恭呈
御覽伏候
欽定俟
命下之日欽遵原奉
諭旨辦理再通書向循俗稱理合恭請
欽定嘉名以光典策另擬書名一單仰懇
欽點為此謹
奏等因於乾隆五年八月初七日交與奏事郎中張
文彬等轉奏本日奉
旨知道了書名著用協紀辨方書字樣欽此
乾隆六年十二月十八日奉
旨開載諸臣職名
總理
和碩莊親王(臣)允禄
武英殿監理
和碩和親王(臣)弘晝
總裁
經筵講官刑部左侍郎(臣)張照
鴻臚寺卿紀錄一次(臣)梅㲄成
原任工部右侍郎(臣)何國宗
協理館事欽天監監正兼佐領紀錄二次(臣)進愛
纂修
協同辦理館事員外郎銜仍留欽天監右監副任(臣)李廷耀
刑部主事留欽天監時憲科中官正任加三級(臣)何國宸
工部主事留欽天監時憲科秋官正任加一級(臣)方穀
欽天監時憲科春官正加三級(臣)何君惠
欽天監漏刻科五官挈壺正加二級(臣)熊佑
欽天監漏刻科五官挈壺正紀錄二次(臣)劉毓圻
欽天監時憲科博士加四級(臣)潘汝瑛
欽天監漏刻科博士(臣)齊克昌
國子監算學教習原任福建汀州府知府(臣)何國棟
提調
欽天監天文科五官靈臺郎紀錄三次(臣)薩哈圖
欽天監主簿加一級紀錄一次(臣)毛嘉梓
收掌
欽天監時憲科博士加一級(臣)祝喬齡
欽天監博士(臣)張弘渶
欽天監時憲科博士紀錄一次(臣)永定
欽天監時憲科天文生加一級(臣)李鏊
欽天監時憲科天文生加一級(臣)白士傑
校錄繪圖推算
欽天監天文科五官靈臺郎加三級(臣)陳世銓
欽天監時憲科博士加一級(臣)羅廷
欽天監時憲科博士加一級(臣)孫君德
欽天監時憲科博士紀錄一次(臣)鮑懷仁
欽天監時憲科博士(臣)王德明
欽天監天文科天文生加一級(臣)何國勲
欽天監天文科天文生加一級(臣)徐彭年
欽天監時憲科天文生加一級(臣)何國政
欽天監時憲科天文生(臣)潘從源
欽天監時憲科天文生(臣)何廷禄
欽天監時憲科天文生加一級(臣)徐文學
欽天監時憲科天文生加一級(臣)董又新
欽天監時憲科天文生(臣)程鐸
欽天監時憲科天文生(臣)劉必顯
欽天監時憲科天文生(臣)門泰
欽天監天文科天文生(臣)歐天瑞
欽天監時憲科天文生(臣)路銓
武英殿監造
内務府南苑郎中兼佐領加五級紀錄十次(臣)雅爾岱
内務府錢糧衙門郎中兼佐領加六級紀錄十次(臣)永保
内務府廣儲司郎中加一級紀錄二次(臣)衆神保
内務府錢糧衙門主事(臣)永忠
内務府廣儲司司庫加二級(臣)胡三格
監造加一級(臣)李保
監造(臣)鄭桑格
庫掌(臣)李延偉
庫掌(臣)胡什泰
欽定協紀辨方書目錄術數類六(隂陽五行之屬)
卷一
本原一
卷二
本原二
卷三
義例一
卷四
義例二
卷五
義例三
卷六
義例四
卷七
義例五
卷八
義例六
卷九
立成
卷十
宜忌
卷十一
用事
卷十二
公規一
卷十三
公規二
卷十四
年表一
卷十五
年表二
卷十六
年表三
卷十七
年表四
卷十八
年表五
卷十九
年表六
卷二十
月表一
卷二十一
月表二
卷二十二
月表三
卷二十三
月表四
卷二十四
月表五
卷二十五
月表六
卷二十六
月表七
卷二十七
月表八
卷二十八
月表九
卷二十九
月表十
卷三十
月表十一
卷三十一
月表十二
卷三十二
日表
卷三十三
利用一
卷三十四
利用二
卷三十五
附錄
卷三十六
辨訛
(臣)等謹案
欽定協紀辨方書三十六卷乾隆四年
皇上特允監(臣)進愛之請
命和碩莊親王等修訂越三年成編凡本原二卷
義例六卷立成宜忌用事各一卷公規二卷
年表六卷月表十二卷日表一卷利用二卷
附錄辨訛各一卷盡破世俗術家選擇附會
不經拘忌鮮當之說而正之以干支生尅衰
旺之理蓋欽天監舊有選擇通書立說猥繁
動多矛盾我
聖祖仁皇帝嘗纂星歷考原一書以正之而於通書
監本未之改正是書之成若通書所載子月
巳月天德之誤五月十二月月恩之誤甲日
丑時為喜神之誤正月庚日七月甲日為復
日之誤九空大敗等日之誤並條列改駁而
荒誕無稽如男女合婚嫁娶大小利用及諸
依托許真君玉匣記之說者悉皆刪削使覽
者咸得曉然於趨吉避凶之道而不為習俗
謬悠之論所惑洵利用前民之要術矣伏讀
御製序文特標敬天之紀敬地之方二義而以吉
凶禍福决於敬不敬之間尤足以仰見
聖人牖民覺世因習俗而啓導之者無微不至云
乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
