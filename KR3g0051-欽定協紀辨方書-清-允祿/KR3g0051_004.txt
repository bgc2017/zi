欽定協紀辨方書卷四
義例二
建除十二神
建除同位異名
建(兵福)(小時)(土府)
除(吉期)(兵寶)
滿(福德)(天巫)(天狗)
平(陽月天罡)(隂月河魁)(死神)
定(時隂)(官符)(死氣)
執(枝德)(小耗)
破(大耗)
危
成(天醫)(天喜)
收(陽月河魁)(隂月天罡)
開(時陽)(生氣)
閉(血支)
建除十二神所合叢辰
月建
月厭(地火)
厭對(六儀)(招搖)
隂陽不將
隂陽大會
隂陽小會
行狠了戾孤辰
單隂純隂孤陽純陽
歲薄逐陣
隂陽交破隂陽擊衝
陽破隂衝隂道衝陽
隂位三隂
陽錯隂錯隂陽俱錯
絶隂絶陽
歷書曰歷家以建除滿平定執破危成收開閉凡十二
日周而復始觀所值以定吉凶每月交節則疊兩值日
其法從月建上起建與斗杓所指相應如正月建寅則
寅日起建順行十二辰是也淮南子曰正月建寅則
寅為建夘為除辰為滿已為平主生午為定未為執主
陷申為破主衡酉為危主杓戌為成主小德亥為收主
大德子為開主太陽丑為閉主太隂選擇宗鏡曰建
為歲君為元神為吉凶衆神之主帥可坐不可向其在
山在方疊吉星則大吉疊凶星則凶除為四利太陽小
吉滿為土瘟為四利喪門又為天富小吉平為三台又
為土曲大吉定為歲三合為顯星吉又為地官符畜官
次凶執為四利之死符又為小耗凶破為歲破為大耗
大凶危為極富星為谷將星為四利龍德吉成為三合
吉又為飛廉又為四利白虎小凶收為四利福德小吉
又為八座小凶開為青龍太隂為生氣華蓋上吉又為
四利弔客小凶閉為病符凶平成開危最吉定除次吉
破大凶考原曰按月建十二神除危定執成開為吉
建破平收滿閉為凶歴書所謂建滿平收黑除危定執
黃成開皆可用閉破不相當者也選擇宗鏡以四利三
元諸神相配吉凶亦未盡合如以建為太歲除為太陽
滿為喪門破為歲破危為龍德此相合者也至以平為
太隂定為官符執為死符成為白虎收為福德開為弔
客此不相合者也大抵凡日吉神多則吉凶神多則凶
又各視其神之宜忌以為趨避亦未可以執一而論也
按建者一月之主故從建起義而參伍於十二辰古之
所謂建除家言也建次為除除舊布新月之相氣也一
生二二生三三者數之極故曰滿滿則必溢矣易曰坎
不盈祇既平概滿則平繼滿故必以平也平則定建前
四位則三合合亦定也定則可執矣故繼之以執執者
守其成也物無成而不毁故繼之以破對七為衝衝則
破也救破以危在易已日乃革之已十干之第六破十
二辰之第七其義同也是故救破以危既破而心知危
孟子曰危故逹夫心能危者事乃成矣不必待其成而
後知為逹也淮南子云前三後五百事可舉平前三也
危後五也繼危者成何以成建三合備也既成必收自
建至此而十十極數也數無終極之理開之開之云者
十即一也一生二二生三由此一而三之則復為建矣
建固生於開者也故開為生氣也氣始萌芽不閉則所
謂發天地之房而物不能以生故受之以閉終焉唯其
能閉故復能建與易同也又按自建至閉十二神其辰
皆由建改而遞更古今論說紛紜吉凶不一夫止以建
除論吉凶未甚彰顯著明也此建則彼除十二辰自然
輪轉耳迨夫參以萬事錯以二氣五行然後吉凶生焉
特其吉凶之大小劑量則生於建除雲駛月運舟行岸
移明者默契其微神而明之可也今具列各條之下隂
陽之變化無窮夫亦舉一隅云耳又按建除之說見於
古者自淮南子外又有太公六韜云開牙門當背建向
破越絶云黃帝之元執辰破已伯王之氣見於地戶王
莽傳云以戊辰直定御王冠即真天子位師古曰於建
除之次其日當定也知所由來久矣蓋其說與諸家同
起戰國時而並託之黃帝云
古有建除家叢辰家時師已莫識其統系總名選擇而
咸統於天官今按建除之義以年統時以時統月以月
統日雖原本於五行而以建為重若夫叢辰云者猶言
衆辰吉凶各以義起者也如兵福小時之即建吉期兵
寶之即除之類或建除家之異名見義或叢辰家之殊
途同歸己莫可考但散而無紀殽而無序此云吉而彼
云凶方稱宜而旋稱忌莫之適從今為類聚之而悉統
於建除取其必須異名而後義見者或此吉彼凶不妨
一辰兩義者著於篇
歷例曰兵福者與月建同行太白經曰五帝所在不
可出軍向之必敗春東方夏南方秋西方冬北方又云
春不東行是謂伐生百事不成夏不南行是謂伐強兵
卒多殃秋不西行是謂伐熟兵將不復冬不北行是謂
伐藏士卒多傷故月建所在為王相之方我用而我利
也
淮南子曰小時者月建也神樞經曰小時者郎將之
象也其日忌結姻親開倉庫總要歷曰四時之氣隨
斗杓所指而建立雖非四時之大時亦一月之小時也
選擇宗鏡曰建破平收俗之所忌惟破日最凶建日
吉多可用平日甚吉收日吉多無妨曹震圭曰小時
者是當時之旺辰也忌結姻親者因陽氣獨持旺氣也
忌開倉庫者是旺氣發而不收也邵泰衢曰建為土
府者猶言中府也月建當月令而為主於中府也
按歷書建日不利行師而於兵福則又曰利行師兵福
即建也而矛盾如是蓋月建所在我用則我利用之則
為兵福矣若敵在建方則不利行師以伐之以彼據王
氣故也然禮記孟春月令云兵戎不起不可從我始然
則建雖兵福要須視此建為何月之建如孟春建寅則
亦不利行師也月建大義詳後厭建篇此專以明建之
同位異名者又按建日忌結姻親者男為日女為月夫
建者月也女壯之象故忌之若夫忌開倉庫猶夫甲不
開倉之意建為十二辰之首亦有朔旦之象焉惡其月
建初轉之月即有所費民俗所忌耳至今元旦俗忌用
財謂一歲不能積蓄皆此類也
總要歷曰吉期者吉慶之神也所值之日宜出軍行師
攻城寨興弔伐會親姻歷例曰常居月建前一辰也
曹震圭曰吉期者是月建腹心同契之侍臣也蓋常
居建前一辰可與要約吉事故因名之
歷例曰兵寳者月建前一辰也
按兵寶之義與兵福同說已見前假如寅為兵福則夘
為兵寶皆四時當王之氣云耳
總要歷曰福德者月中福德之神也其日宜祀神祗求
福願修宫室獻封章歷例曰福德常居月建前二辰
曹震圭曰建前二辰者是月所生之子以其當相氣
在前為引與我能為福為德之神也故易卦以子孫爻
為福德其義一也大抵子能制乎鬼使不害已故為福
德假令正月寅以火生辰土為子其土能制水鬼也二
月夘木生巳火為子火能制金鬼也三月辰之衰木能
生午火為子去制金鬼也餘倣此考原曰十二地支
各有所藏若以前二辰為月建所生者亦無不合則生
氣之在月建前二辰亦當取此義
總要歷曰天巫者月中善神也所值之日宜合藥請醫
祀鬼神求福願歷例曰常居月建前二辰曹震圭
曰天巫者月中善神能克除鬼煞也義與福德同
樞要歷曰天狗者月中凶神也其日忌禱祀鬼神祈求
福願歷例曰天狗者常居月建前二辰曹震圭曰
天狗者月中禦衞之犬也祛除私邪之神無使敢侵故
居建前二辰是禦於門首也自子建之月起於寅寅者
艮之陽辰也易曰艮為夫是也祈福願祠鬼神皆為正
道故並忌之
按滿為福德總要歷謂其日宜祭神祇祈福願又謂之
天巫亦謂宜祀鬼神求福願夫天巫云者巫能通幽明
以見日吉辰良其誠意可逹於鬼神故比之天巫云耳
豈真是日有神號天巫者下行世間哉顧同一滿日也
忽又謂之天狗同一樞要歴也又云忌禱祀鬼神祈求
福願誠不可解矣詳考其義蓋天狗者戌日值滿也天
官家謂太白餘氣散為天狗滿既是戌建必在申滿之
為滿也以三為數之極也天之刑神當令之時而又居
盛滿之極則其與他滿日不可同例論明矣故又謂之
天狗而謂不宜禱祀非謂凡為滿日皆天狗也夫滿日
所以為福德而宜祭祀者以月建為本日之生氣有鬼
神降福之象也若滿在戌日則從申至酉悉屬金行其
為神也乃蓐收司刑之神而非降福之神矣故忌之也
乃曹震圭以天狗為祛除私邪之神夫天狗本妖星如
彗孛之類從未有被以嘉稱者其說不類又謂建前二
辰為禦於門首之象犬之守宅亦不必其在門也又以
寅為艮艮為犬而謂建子則滿寅有犬之象焉未識建
丑滿夘則又何說也又謂祈福願祀鬼神皆為正道故
並忌之然則為邪道則不須忌也無論隂陽之道本不
為小人謀且前既以天狗為祛除私邪之神矣此又謂
忌用正道倏命之為正倏命之為邪何其無特見也又
按天狗為申建之戌止一位故不入圖
桑道茂曰天罡河魁者月内凶神也所值之日百事宜
避歷例曰陽建之月前三辰為天罡後三辰為河魁
隂建之月反是曹震圭曰魁罡者乃月建四煞之辰
平收之日也洞源經曰對七為衝隔三為破選擇家
所謂辰破丑而丑衝未亥破寅而寅衝申午破夘而夘
衝酉酉破子而子衝午申破巳而巳衝亥戌破未而未
衝丑是也
神樞經曰死神者月中凶神也其日忌請醫服藥出師
征討種植樹木進人納畜李鼎祚曰常居月建前三
辰曹震圭曰死神者以月建為旺辰前逢死位也大
抵死氣之前必有死神其義同前
按天罡者辰也河魁者戌也平收二日輪轉十二支何
與辰戌事而亦命為天罡河魁耶洞源經曰對七為衝
隔三為破說者曰辰破丑而丑衝未亥破寅而寅衝申
謂辰至丑上則破其所居之丑而丑又衝我對宫之未
也然辰何以破丑耶其義未詳也今按辰戌之所以為
魁罡者以其為二氣之樞紐也陽從辰而左至於戌而
成剥蔑之象隂從戌而右至於辰而成夬決之象隂陽
消息之大會也是故歲從辰始而至巳辰陽善之通也
厭從戌始而至亥戌隂慝之作也二者必不能比而和
且辰戌互相衝擊故畏忌之今建除家以平收為魁罡
者乃比擬於魁罡以見宜畏忌之意非真以此為魁罡
也由是言之則洞源經所謂隔三為破者破即是罡罡
破軍也本從此魁罡借義以及於破而後人釋之遂謂
辰破丑亥破寅失其旨矣亥與寅合安得有破義也凡
數三而極建前三而建後三則前後之數皆極矣而此
二位必自相衝擊假如建在子前三為平為夘後三為
收為酉夘酉衝也建在丑前三為平為辰後三為收為
戌辰戌衝也推之十二辰莫不皆然有龍戰之象焉故
亦以魁罡名之也其隂月陽月兩相易位者以此見其
非真魁罡也若魁罡則有定位矣夫以一歲而論陽生
於冬至三於寅五於辰隂生於夏至三於申五於戌三
者春秋之首隂陽各半也五者歲厭之首隂陽之紐也
故曰魁罡取義於斗之第一第七星以其為運斗之樞
也國語曰王者必合三五以一建而論陽生於開半於
建終於平故平為死神而開為生氣為時陽也半於建
者陽長至三而乃可建與寅為歲首同也隂生於定半
於破終於收故定為時隂為死氣一建之内亦有十二
月之象故亦曰魁罡取諸歲神之魁罡以見意也平之
為死神也平在定前定為死氣則其神已降於平矣氣
在萌芽之前而神又在氣之前也由此推之開為生氣
收必為生神而歷不言者或係闕文或以其微而不足
於吉故不言均未可定然神煞起例以收為月命座則
亦生神之意云
總要歷曰時隂者月中隂神也所值之日宜運謀算畫
計策睦子孫會親友歷例曰常居月建前四辰曹
震圭曰時隂者月内隂氣之神母婦之象故隂神主事
機密不測故其日宜運謀算畫計策會親友睦子孫起
例常以月建加功曹子上所得之辰為時陽午上所得
之辰為時隂謂子者一陽初生也故時陽取焉午者一
隂初生也故時隂取焉寅者艮方成終成始之位三陽
交泰之所故以加之太乙家常以計神加和德其義一
也
總要歷曰官符者其日忌拜官視事上表章陳詞訟
歷例曰官符者正月起午順行十二辰曹震圭曰官
符者是歲月中掌符信之官文職也常居三合前辰大
抵歲辰月建以其三合前辰為文官後辰為武職是左
文右武之義假令正月建寅則午上有官符文官也戌
上有白虎武職也併見第二卷
神樞經曰死氣者無氣之辰也其日忌戰鬭征伐療病
求醫安置産室經營栽植李鼎祚曰死氣者常居月
建前四辰曹震圭曰死氣者以月建為臨官前臨死
位也假令二月建夘為臨官帝旺在辰衰在巳病在午
死在未也或云生氣之衝辰也謂此愛其生彼愛其死
我旺而彼死也故常與生氣相對
按時隂死氣之義具見前條而曹震圭月建加功曹之
說亦甚有理至官符之義已見歲官符條下四利三元
成為白虎定為官符皆同歲神取義官符為文白虎為
武今歷家不用白虎而惟用官符於義例不合蓋四利
三元原從太歲起例官符白虎皆歲神方位以其弔照
太歲故避之若其在日則定成為月建三合何凶之有
歷家特誤以年方配日辰耳其以臨日為凶者誤亦由
此今既不用白虎應亦不用官符也
經曰枝德者地支帶德也所值之日宜修造築垣歷
例曰枝德者正月在未順行十二辰
樞要歷曰亦月内之耗神也其日忌經營種蒔納財交
易開市歷例曰小耗者常居月建前五辰曹震圭
曰小耗者小損也乃月建氣絶之辰大耗之從神也
按枝德乃歲神吉方詳歲枝德條下蓋陽年歲幹即歲
德隂年歲幹即歲德合自太歲順數至前五辰其幹必
與歲幹合陽年則為歲德合隂年則為歲德方為枝而
幹為德故曰地枝帶德也若其在月則一丙寅月也而
未日有五其辛未日為月幹合矣乙丁己癸四未日初
與丙寅無涉也何以概謂之枝德耶即以辛未日而論
辛為月幹五合六辛皆然與枝無取非若歲枝前五辰
之獨與歲幹合也且月幹非月德即與之合亦第幹合
云爾非若歲幹合之必為德也是則枝德之名曰枝曰
德皆無取義可見古人原由歲枝起例後世誤用之於
月而於歲反遺之也今添入歲神月枝德應刪去月小
耗義詳歲小耗條下舊歲破為歲小耗則舊月破為月
小耗又為本月閉日之衝應閉而衝之是小耗也
考原曰月破者月建所衝之日也與歲破義同
樞要歷曰大耗者月中虛耗之神也其日忌營庫藏出
財物遠經求取債負歷例曰大耗者正月起申順行
十二辰曹震圭曰大耗者月建擊衝破散之辰也與
月破同位
按選擇宗鏡曰危為極富星為谷將星為四利之龍德
吉顧其所以為極富為谷將則無其義神煞起例又名
之為地輅皆今歷家所不用龍德别詳四利三元條下
總要歷曰天醫者天之巫醫其日宜請藥避病尋巫禱
祀歷例曰天醫者正月起戌順行十二辰曹震圭
曰天醫者三合後辰能使萬物死而復生損而復益如
正月建寅三合為寅午戌而戌為寅之後辰是也餘倣
此
選擇宗鏡曰天喜者正月戌二月亥三月子四月丑順
輪十二月乃日支與月建三合故曰天喜通書曰春
戌夏丑秋辰冬未今人不原其理嘗於卦書中得其要
領大抵取日辰與月建相合為天喜也與成日同位
按月建後二辰生氣也又後二辰即生氣之生氣也故
曰天醫又成日也萬物莫不喜其有成故曰天喜歷書
以春戌夏丑秋辰冬未為天喜日而曹震圭謂母喜見
子然亦有成就之義如春之令屬木木生火火墓在戌
至於戌則火之道成矣故春以戌為天喜夏之令屬火
土火土生金金墓在丑至於丑則金之道成矣故夏以
丑為天喜秋辰冬未可以類推今通書與宗鏡皆以成
日為天喜惟寅申巳亥四孟月與戌丑辰未相合或古
有兩說或一為後起俱未可知然成日之理為長且通
書總論既取成日而立成又用戌丑辰未日不宜自相
矛盾故改從畫一而並存其說以備參考
按陽月魁隂月罡之義己見平日條下
總要歷曰時陽者月中陽神也所值之日宜叙婚姻行
宴樂歷例曰常居月建後二辰曹震圭曰時陽者
月内掌陽氣之神父夫之象故陽之主事威儀正直有
禮義儀容故其日宜叙婚姻行宴樂
五行論曰生氣者極福之神也其日宜修築城壘開道
溝渠起土修營養育羣畜種蒔如出軍戰陣則宜背之
歷例曰生氣者常居月建後二辰曹震圭曰生氣
者萬物所生之辰也生育萬物者土也土之所居者四
季也四季者乃四時五行所衰之辰也自衰然後可生
彼故以四時前季辰為生物之位假令冬水生春木水
衰於丑生木於前木之長生在亥也木衰於辰生火於
前火之長生在寅也火衰於未生金於前金生於巳也
金衰於戌生水於前水生於申也皆各居其後二辰此
其義也考原曰月建乃當王之氣不可以衰言也且
生氣亦不耑在四維之位亦不可耑以五行之長生言
也大抵月建者當正王之位而前二辰己有生氣是未
旺而將旺者也如正月為三陽之月而子則一陽己生
是為生氣也可與王日官日參看益明
按孫奭孟子疏曰木旺亥子丑寅夘火旺寅夘辰巳午
金旺巳午未申酉水旺申酉戌亥子土與水同其言旺
也始於長生之位而終於正旺之鄉此即生氣居建後
二辰之義也隂符經曰天地之道浸故隂陽勝隂陽相
推而變化順矣建為月中天子其後二辰為極福之神
隂陽以漸浸而勝也必以二位者從生氣至建而成三
蓋一生二二生三而天地之道備也歲後二辰為太隂
建後二辰為生氣太隂為后妃之象天下之母也生氣
之義亦母道也於建除為開日無一之不吉也曹震圭
強以衰論者豈疑其與太隂同位歟不知太隂固吉神
也特不宜侵犯耳
樞要經曰血支其日忌針刺出血曹震圭曰血支者
氣血之支流也故起於旺建之後生氣之前如人生之
後自有血脉暢於四肢若其日針刺者是去其血也故
忌之
按月令仲冬以後忌作土事謂地氣阻洩是謂發天地
之房閉之為血忌而不宜針刺者亦此意人身與天地
之氣相應不宜於應閉之日而發洩之建之為建也生
於開而養於閉以成其建閉在十二辰猶小冬也閉日
針刺猶冬日發房也
凡月神之以十二辰起例者雖莫考其為建除家言叢
辰家言今一以建除統之如寅為建則凡神煞之在正
月為寅者皆與建同也夘為建則凡神煞之在二月為
夘者皆與建同也如寅為除則凡神煞之在十二月為
寅者皆與除同也夘為除則凡神煞之在正月為夘者
皆與除同也餘可類推既使一日之内吉凶神煞如指
諸掌又可參詳其吉凶之大小深淺有制無制可化不
可化以為從違也
天寶歷曰月建者陽建之神也所理之方戰鬭攻伐宜
背之不可抵向所值之日宜封建視事不宜興造土功
結親禮歷例曰正月建寅順行十二辰曹震圭曰
月建所理之地戰鬭攻伐不宜向而宜背者蓋使我乘
旺氣而攻彼休囚也所值之日宜封建視事者建者健
也是月内羣神之長萬神無不咸服也不可興造土功
者蓋彼當旺勢不可犯也其不可結親禮者是陽建獨
旺隂建氣消之辰親禮之道宜隂陽相和若偏則不宜
也
按淮南子云斗柄為小歲正月建寅月從左行十二辰
小歲東南則生西北則殺不可近也而可背也不可左
也而可右也賈公彦疏周禮占夢曰建謂斗柄所建謂
之陽建故左旋於天史記天官書曰斗為帝車運於中
央臨制四鄉然則月建者諸神之主帥也俗謂之月中
天子從建而之焉則有除滿以下十一神並建而十二
觀所值以定吉凶古所為建除家者也建之所在日躔
其所合之辰則太陽月將也太陽前一位則為月厭月
厭謂之隂建右旋於天厭建相值相離則周禮所稱觀
天地之會者也其說各詳本條下
堪輿經曰天老曰正月陽建於寅隂建在戌春秋繁
露曰天道大數相反之物也不得俱出隂陽是也春出
陽而入隂秋出隂而入陽夏右陽而左隂冬右隂而左
陽隂出則陽入陽入則隂出隂右則陽左隂左則陽右
是故春俱南秋俱北而不同道夏交於前冬交於後而
不同理並行而不相亂澆滑而各持分此之謂天之意
而何以從事天之道初薄大冬隂陽各從一方來而移
於後隂由東方來西陽由西方來東至於中冬之月相
遇北方合而為一謂之曰至别而相去隂適右陽適左
適左者其道順適右者其道逆逆氣左上順氣右下故
下煖而上寒以此見天之冬右隂而左陽也上所右而
下所左也冬月盡而隂陽俱南還陽南還出於寅隂南
還入於戌此隂陽所始出地入地之見處也至於中春
之月陽在正東隂在正西謂之春分春分者隂陽相半
也故晝夜均而寒暑平隂日損而隨陽陽日益而鴻故
為燒熱初得大夏之月相遇南方合而為一謂之曰至
别而相去陽適右隂適左適右由下適左由上上暑而
下寒以此見天之夏右陽而左隂也上其所右下其所
左夏月盡而隂陽俱北還陽北還而入於申隂北還而
入於辰此隂陽之所始出地入地之見處也至於中秋
之月陽在正西隂在正東謂之秋分秋分隂陽相半也
故晝夜均而寒暑平陽日損而隨隂隂日益而鴻故至
於季秋而始霜至於孟冬而始大寒下雪而物咸成大
寒而物畢藏天地之功終矣淮南子曰北斗之神有
雌雄十一月始建於子月徙一辰雄左行雌右行五月
合午謀刑十一月合子謀德隂建所居辰為厭日厭日
不可以舉百事堪輿徐行雄以意知雌故為竒辰數從
甲子始子母相求所合之處為會十日十二辰周六十
日凡八會會於歲前則死亡會於歲後則無殃天寶
歷曰月厭者隂建之辰也所理之方可以禳災祈福避
病所值之日忌遠行歸家移徙婚嫁歷例曰月厭者
正月在戌逆行十二辰曹震圭曰月厭者厭魅之神
也其性暗昧私邪不正故各忌之蓋十一月建子隂陽
氣爭冬至前隂氣極冬至後陽氣生故自建子之月陽
建順歷丑寅夘一十二辰隂建逆歴亥戌酉一十二辰
至五月夏至二氣又同建而相爭也亦名曰隂建
按月建者斗柄所建也象見於天仰而望之而莫不見
者也月厭者二氣消息之原運於太无而出萬有者也
推建可以知厭故淮南云堪輿徐行雄以意知雌也曰
堪輿者蓋此堪輿家言也其曰厭者以其每處日躔之
前故謂之厭厭古壓字也月建左行月厭右行六十甲
子相交相錯而吉凶生焉周禮所為觀天地之會者鄭
康成以厭建當之可以知古之日者必宗乎此也若其
所以然則董仲舒春秋繁露言之詳且明矣淮南子云
會於歲前則死亡會於歲後則無殃然則八會之日非
吉日也建陽而厭隂建吉而厭凶其同位之日隂陽參
雜斷可識矣夫和會者隂從乎陽之謂太陽為陽月建
為隂如寅月之亥夘月之戌則當以隂陽和會論若從
月建而復生隂建則所為隂中之隂其所會之干支安
得以吉論乎又參以太歲而消息之如歲在甲寅正月
甲戌大會則歲前也尤凶若八月辛夘大會則在歲後
矣可無殃也漢時已有堪輿八會見於經史今歷家大
會八即其傳也又有小會八又有行狠了戾孤隂單陽
等名考原詳之今並載於後要之皆為不吉之日而曹
震圭以大小會為隂陽和會則顯與淮南子不符不可
從也若夫天子用大小會日謂之歲位皇后太子諸侯
用歲前卿大夫用歲對士庶人用歲後其所為歲前歲
後亦與淮南子不同而以歲前為可用益悖於古均無
取焉
地火
神樞經曰地火者月中凶神也其日忌修築園圃栽植
種蒔歷例曰地火者正月起戌逆行十二辰
按厭建堪輿家言也地火叢辰家言也然地火即是月
厭故載於此
天寶歷曰厭對者月厭所衝之辰也其日忌嫁娶又為
招搖忌乘船渡水歷例曰厭對者正月起辰逆行十
二辰
神樞經曰六儀者月中吉神也所值之日宜牧養生財
栽植樹木結親納禮視事臨官歷例曰正月起辰逆
行十二辰曹震圭曰六儀者月中正禮儀之神也月
厭主暗昧六儀與之敵衝以威厲之使不敢妄失儀容
也故以名之
按厭對正月起辰逆行十二辰六儀亦正月起辰逆行
十二辰然則厭對之即為六儀也明甚乃選擇之書於
厭對則曰忌嫁娶於六儀則曰宜結親納禮適相反也
蓋堪輿家言其大指總以建為陽厭為隂必干支與厭
全不相涉者始為吉日故厭對雖衝破月厭亦不以為
吉也而叢辰家則以其能衝破月厭而名之曰六儀謂
月厭主曖昧隂私則月厭之反必威儀正直之神也是
以兩相矛盾而並見于歷書莫之適從也今定為厭對
忌嫁娶六儀宜視事臨官庶於義各當云招搖見後
天寶歷曰隂陽不將者以月建為陽謂之陽建正月起
寅順行十二辰月厭為隂謂之隂建正月起戌逆行十
二辰分於夘酉會於子午厭前枝幹自相配者為陽將
厭後枝幹自相配者為隂將厭後幹配厭前枝者為隂
陽俱將厭前幹配厭後枝者為隂陽不將也陽將傷夫
隂將傷婦隂陽俱將夫婦俱傷隂陽不將夫婦榮昌戊
己之幹位在中央戊為陽土寄於艮己為隂土寄於坤
經曰春冬己不將秋夏戊不將歷例曰隂陽不將者
正月辛亥辛丑辛夘庚子庚寅己亥己丑己夘丁亥丁
丑丁夘丙子丙寅二月庚戌庚子庚寅己亥己丑丁亥
丁丑丙戌丙子丙寅乙亥乙丑三月己酉己亥己丑丁
酉丁亥丁丑丙戌丙子乙酉乙亥乙丑甲戌甲子四月
丁酉丁亥丙申丙戌丙子乙酉乙亥甲申甲戌甲子戊
申戊戌戊子五月丙申丙戌乙未乙酉乙亥甲申甲戌
戊申戊戌癸未癸酉癸亥六月乙未乙酉甲午甲申甲
戌戊午戊申戊戌癸未癸酉壬午壬申壬戌七月乙巳
乙未乙酉甲午甲申戊午戊申癸巳癸未癸酉壬午壬
申八月甲辰甲午甲申戊辰戊午戊申癸己癸未壬辰
壬午壬申辛巳辛未九月戊辰戊午癸夘癸巳癸未壬
辰壬午辛夘辛巳辛未庚辰庚午十月癸夘癸巳壬寅
壬辰壬午辛夘辛巳庚寅庚辰庚午己夘己巳十一月
壬寅壬辰辛丑辛夘辛巳庚寅庚辰己丑己夘己巳丁
丑丁夘丁巳十二月辛丑辛夘庚子庚寅庚辰己丑己
夘丁丑丁夘丙子丙寅丙辰考原曰厭前枝幹自相
配者為陽將純陽無隂也厭後枝幹自相配者為隂將
純隂無陽也厭後幹配厭前枝者為隂陽俱將隂非其
隂陽非其陽其道相乖也蓋幹為陽當居於前枝為隂
當從其後是夫唱婦隨之理故厭前幹配厭後枝為隂
陽不將也
按隂陽不將者乃堪輿家之吉日凡事可用非僅施之
嫁娶也惟六月戊午為逐陣不可用今世所傳祗曰嫁
娶吉而又不明歲前歲後之義且于天子皇后卿士庶
民用日妄說亦覺其支離而難通遂將大會等日一併
廢棄而不用不知此法最古其於隂陽之義亦最微妙
縝密良不可忽也具詳於後
隂陽大會
堪輿經曰正月大會甲戌二月大會乙酉五月大會丙
午六月大會丁巳七月大會庚辰八月大會辛夘十一
月大會壬子十二月大會癸亥如正月陽建在寅隂建
在戌陽主干隂主支也陽建在寅近於甲陽甲隂戌支
干相和會故甲戌為正月大會也二月陽建於夘隂建
於酉夘近於乙陽乙隂酉故乙酉為二月大會也五月
隂陽二建俱會於午午近於丙以丙配午故丙午為五
月大會也六月陽建於未隂建於己未近於丁以丁配
巳故丁巳為六月大會也七月陽建於申隂建於辰陽
建近庚以庚配辰故庚辰為七月大會也八月陽建於
酉隂建於夘酉近於辛以辛配夘故辛夘為八月大會
也十一月隂陽二建俱會於子子近於壬以壬配子故
壬子為十一月大會也十二月陽建於丑隂建於亥丑
近於癸以癸配亥故癸亥為十二月大會也
隂陽大會立成
月會大會大會所領日春夏秋冬
正月甲戌(癸亥甲子乙丑丙寅丁夘戊辰己巳庚午辛未壬申癸酉)歲位歲後歲對歲前
七月庚辰(甲戌乙亥丙子丁丑戊寅己夘)歲對歲前歲位歲後
二月乙酉(庚辰辛巳壬午癸未甲申)歲位歲後歲對歲前
八月辛夘(乙酉丙戌丁亥戊子己丑庚寅)歲對歲前歲位歲後
五月丙午(辛夘壬辰癸巳甲午乙未丙申丁酉戊戌己亥庚子辛丑壬寅癸夘甲辰乙巳)歲前歲位歲後歲對
十一月壬子(丙午丁未戊申己酉庚戌辛亥)歲後歲對歲前歲位
六月丁巳(壬子癸丑甲寅乙夘丙辰)歲前歲位歲後歲對
十二月癸亥(丁巳戊午己未庚申辛酉壬戌癸亥)歲後歲對歲前歲位
右大會望後用之其所領日從本會日起逆數至上會
止即得所領日數也
隂陽小會
堪輿經曰小會二月己酉三月戊辰四月己巳五月戊
午八月己夘九月戊戌十月己亥十一月戊子皆以中
宫戊巳配厭建為之如二月陽建於夘隂建於酉隂陽
相衝以乙配酉以辛配夘大會皆已有之故以已配隂
建之酉為隂陽小會也三月陽建於辰隂建於申以庚
配辰大會有之以乙配申隂陽非耦故以戊配辰為三
月小會也四月純陽用事隂勢盡消故無大會而以己
巳為四月小會也五月陽建隂建俱會於午故以戊配
所建之辰則戊午為五月小會也八月秋分建厭分位
亦以已配隂陽建厭之辰故八月以己夘為小會也九
月剥卦直月陽消將盡故無大會而以戊戌為小會也
十月陽勢消盡純隂用事故無大會則以己亥為十月
小會也十一月隂陽二建俱會於子亦以戊配所建之
子故十一月戊子為小會也
隂陽小會立成
月會小會小會所領日春夏秋冬
二月己酉(丙午丁未戊申)歲位歲後歲對歲前
三月戊辰(癸亥甲子乙丑丙寅丁夘)歲位歲後歲對歲前
四月己巳(戊辰)歲前歲位歲後歲對
五月戊午(丁巳)歲前歲位歲後歲對
八月己夘(甲戌乙亥丙子丁丑戊寅)歲對歲前歲位歲後
九月戊戌(辛夘壬辰癸巳甲午乙未丙申丁酉)歲對歲前歲位歲後
十月己亥(戊戌)歲後歲對歲前歲位
十一月戊子(乙酉丙戌丁亥)歲後歲對歲前歲位
右小會望前用之其所領日亦從本會日逆數至他大
小會止曹震圭曰大會者是月内隂陽正會之辰也
小會者是隂陽偶會之辰也故為上吉之日比和之辰
考原曰大會者陽會於隂也小會者隂會於陽也其
月無大會者以其干支不能相配如三月辰中之乙不
能配隂建之申四月巳中之丙不能配隂建之未是也
小會為隂會陽故其日皆用陽建惟二月八月隂陽二
建對衝故相易也其月無小會者以其日大會巳有之
或他月小會巳有之觀其所領日逆至他月大小會日
則止可見矣
行狠了戾孤辰
堪輿經曰三月陽建於辰隂建於申陽前不及於丙隔
於巳也後過於甲隔於夘也故以甲配申則不從以丙
配申則不及以戊庚壬配申則不合故甲申為行狠丙
申為了戾戊申庚申壬申為孤辰也四月陽建於巳隂
建於未陽前不及於丁隔於午也後過於乙隔於辰也
故以乙配未則不從以丁配未則不及以己辛癸配未
則不合故乙未為行狠丁未為了戾己未辛未癸未為
孤辰也九月陽建於戌隂建於寅陽前不及壬隔於亥
也後過於庚隔於酉也故以庚配寅則不從以壬配寅
則不及以甲丙戊配寅則不合故庚寅為行狠壬寅為
了戾甲寅丙寅戊寅為孤辰也十月陽建於亥隂建於
丑陽前不及癸隔於子也後過於辛隔於戌也故以辛
配丑則不從以癸配丑則不及以乙丁己配丑則不合
故辛丑為行狠癸丑為了戾乙丑己丑丁丑為孤辰也
天寶歷曰過為行狠不及為了戾不合為孤辰曹
震圭曰月建者陽也月厭者隂也陽主干隂主支若得
陽建前後近干以配隂建者大會也若以陽建後隔位
之干配隂建者為行狠不從乃陽氣不從也陽建前隔
位之干配隂建者為了戾不及是陽氣不及也以隂建
左右之干自配者為孤辰非正應隂自配也故曰不合
單隂(自單隂至純陽四位皆以時無大會故以戊己配月建為之)
堪輿經曰三月卦得夬謂五陽爻對一隂爻故戊配辰
為單隂也
純隂
堪輿經曰十月卦得坤謂六爻皆隂陽氣已盡故以己
配亥為純隂也
孤陽
堪輿經曰九月卦得剥謂五隂爻對一陽爻故以戊配
戌為孤陽也
純陽
堪輿經曰四月卦得乾謂六爻皆陽隂氣已盡故以己
配巳為純陽也
歲薄
堪輿經曰四月陽建於巳而左行隂建於未而右行隂
陽相向欲合於午故以丙午戊午為四月歲薄也十月
陽建於亥而左行隂建於丑而右行隂陽相向欲合於
子故以壬子戊子為十月歲薄也曹震圭曰薄者迫
也隂陽二建交相迫之丙壬則近子午之干戊者謂時
無大會皆以戊己配之也
逐陣
堪輿經曰六月陽建於未而左行隂建於巳而右行隂
陽相背分别於午故以戊午丙午為六月逐陣十二月
陽建於丑而左行隂建於亥而右行隂陽相背分别於
子故以壬子戊子為十二月逐陣曹震圭曰隂陽二
建此月相分背各隨其陣也
隂陽交破
堪輿經曰四月陽建於巳破於亥隂建於未破於癸癸
陽也為隂所破也亥隂也為陽所破也是謂陽破隂隂
破陽故四月癸亥為隂陽交破十月陽建於亥破於巳
隂建於丑破於丁丁陽也為隂所破也巳隂也為陽所
破也是為陽破隂隂破陽故十月丁巳為隂陽交破
隂陽擊衝
堪輿經曰五月隂陽俱至午陽建挾丙而擊壬隂建居
午而衝子故五月以壬子為隂陽擊衝十一月隂陽俱
至子陽建挾壬而擊丙隂建居子而衝午故十一月以
丙午為隂陽擊衝
陽破隂衝
堪輿經曰六月陽建於未而破丑隂建於巳而衝癸故
六月癸丑為陽破隂衝也十二月陽建於丑而破未隂
建於亥而衝丁故十二月丁未為陽破隂衝也
隂道衝陽
堪輿經曰二月陽建於夘而衝酉隂建於酉而衝夘故
二月己夘月宿在夘為隂道衝陽八月陽建於酉而衝
夘隂建於夘而衝酉故八月以己酉月宿在酉為隂道
衝陽
隂位
堪輿經曰三月陽建於辰隂建於申故三月庚辰月宿
在辰為隂位九月陽建於戌隂建於寅故九月甲戌月
宿在戌為隂位
三隂
堪輿經曰正月破在申一隂也厭在戌二隂也辛在其
間三隂也故正月得辛酉月宿在酉為三隂也七月破
在寅一隂也厭在辰二隂也乙在其間三隂也故七月
得乙夘月宿在夘為三隂也
陽錯
堪輿經曰以陽建之支配當方之干隂陽自相配合為
日以值所衝之宿為陽錯如正月陽建在寅近於甲支
干相配為甲寅日寅衝於申故正月甲寅之日月宿在
申為陽錯二月陽建在夘近於乙支干相配為乙夘日
夘衝於酉故二月乙夘之日月宿在酉為陽錯三月陽
建在辰近於甲支干相配得甲辰日辰衝於戌故三月
甲辰之日月宿在戌為陽錯也餘月倣此
隂錯
堪輿經曰以隂建之支配當方之干隂陽自相配合為
日以值所衝之宿為隂錯如正月隂建於戌近於庚支
干相配為庚戌日戌衝辰故正月庚戌之日月宿在辰
為隂錯二月隂建於酉近於辛支干相配為辛酉日酉
衝夘故二月辛酉之日月宿在夘為隂錯三月隂建在
申近於庚支干相配為庚申日申衝寅故三月庚申之
日月宿在寅為隂錯餘倣此唯五月十一月隂陽二建
會於子午故無隂錯陽錯
隂陽俱錯
堪輿經曰五月十一月隂陽二氣同建一辰則以所建
之支配所近之干共為一日月宿居月建所衝之辰為
隂陽俱錯如五月隂陽二建合於午近於丙配為丙午
月宿在子為隂陽俱錯十一月隂陽二建合於子近於
壬配為壬子月宿在午為隂陽俱錯也
絶隂
堪輿經曰絶隂者謂三月四月隂氣絶也故三月小會
所領日為四月絶隂所領日
絶陽
堪輿經曰絶陽者謂九月十月陽氣絶也故九月小會
所領日為十月絶陽所領日
立成
行狠
了戾
孤辰
單隂
純隂
孤陽
純陽
歲薄
逐陣
隂陽交破
隂陽擊衝
陽破隂衝
隂位
隂道衝陽
三隂
陽錯
隂錯
隂陽俱錯
絶隂
絶陽
曹震圭曰以上諸日雖遇天德月德玉堂生氣黃道吉
星值日亦不可用集正所謂隂陽不足之辰是也忌興
造嫁娶上官赴任入宅遷移出行交易合藥問病百事
不宜
按大小會所領日考原依歴事明原所載堪輿經列之
曹震圭既以大小會為上吉之日比和之辰則其所領
必亦以為吉日也今按淮南之言大小會既為凶日則
所領日當亦非吉然周禮漢鄭康成注有八會之目而
唐賈公彦謂堪輿大會有八小會亦有八然則大小會
之來舊矣顧未言大小會所領日今考其旨日辰參差
不齊多寡不等無義可尋恐後人之附會歟又以歲位
歲對歲前歲後屬之春夏秋冬以季為歲名實紊矣又
與淮南之言大相逕庭復分屬天子皇后卿士庶民或
用歲位歲對或用歲前歲後其謬更甚今將所分用日
四條刪去仍其春秋冬夏歲位歲對歲前歲後之目刪
者以其不可為法也存者不没其迹使後人可考也其
行狠了戾以下二十神俱從厭建起義合不將日觀之
堪輿家擇日之道備矣堪輿經單隂純隂孤陽純陽以
時無大會故以戊己配月建為之而謂皆不吉然則堪
輿家本意以大會為凶日益可知矣特其書無傳吉凶
之義不著歴家不覩淮南等書故曹震圭輩妄意以為
吉耳又按賈公彦疏周禮引堪輿經黃帝問天老云四
月陽建於己巳破於亥隂建於未未破於癸是為陽破
隂隂破陽故四月有癸亥為隂陽交會十月丁巳為隂
陽交會言未破癸者即是未與丑對而近癸也云云是
即立成中隂陽交破之二日也今曰交破古曰交會然
則會之為義與破同洵非吉也至大會等名義考原所
載甚詳而猶有未盡今按隂陽二建合于子午分于夘
酉大會為陽會隂由合而至分故自十一月至二月自
五月至八月共八日而三四九十月無大會小會為隂
會陽由分而至合故自二月至五月自八月至十一月
共八日而六七十二正月無小會非以其月干支不能
相配而無大會其日己有大會而無小會也陽會于隂
者干建支厭甲即寅乙即夘非取近干也隂會于陽者
干厭支建厭為隂隂為地故以戊己配月建為小會非
近干已有大會而後取戊己也又小會皆建日衝皆破
日明原以二月己酉八月己夘為小會二月己夘八月
己酉為隂道衝陽當是互誤也三九月隂陽始侵四十
月隂陽相逼故行狠了戾孤辰無虛日單隂純陽孤陽
純隂乃從小會别取一義為名非以其月無大會也歲
薄隂陽將合而氣已先爭逐陣隂陽始分而難猶未解
故以二建配子午日丙壬即陽建非取近干也戊即隂
建非以無大會而取戊己也辰戌為戊己之分故以隂
建配辰戌日為隂位非但以辰戌為陽建也如第取陽
建而已則逐月皆有之何獨三九月耶正七月厭破將
併而氣已先交故正月辛酉七月乙夘皆取厭破間干
支自相配者為三隂日與歲薄同義明原作正月辛夘
七月乙酉當亦是互誤也陽建疊陽建為陽錯隂建疊
隂建為隂錯五月十一月隂陽同建又疊同建之干為
隂陽俱錯亦非取近干也又自隂位以下皆取月宿孫
思邈房中經載月宿日是否即此亦不可考然其日之
不吉義例甚明不待值月宿而後定矣今三隂己為改
正小會改載立成卷中此則仍舊以備參考若夫絶隂
絶陽乃從單隂孤陽更進一義蓋三月之單隂至四月
而絶九月之孤陽至十月而絶也其所領日亦後人附
會故刪
欽定協紀辨方書卷四
