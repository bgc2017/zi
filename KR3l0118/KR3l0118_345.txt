太平廣記卷三百四十五宋李昉等編
鬼三十
郭承嘏張庾劉方元
光澤坊民淮西軍將郭翥
裴通遠鄭紹孟氏
郭承嘏
郭承嘏嘗寶惜法書一卷每攜隨身初應舉就雜文試
駕畢夜猶早緘置篋中及納試而誤納所寶書帖却歸
鋪於燭籠下取書帖觀覽則程試宛在篋中計無所出
來往於棘闈門外見一老吏詢其試事具以實告吏曰
某能換之然某家貧居興道里倘換得願以錢三萬見
酬承嘏許之逡巡齎程試入而書帖出授承嘏明日歸
親仁里自以錢送詣興道里欵問久之吏家人出以姓
氏質之對曰王父死三日力貧未辦周身之具承嘏驚
歎久之方知棘闈所見乃鬼也遂以錢贈其家(出尚書談錄)
張庾
張庾舉進士元和十三年居長安昇道里南街十一月
八日夜僕夫他宿獨庾在月下忽聞異香滿院方驚之
俄聞履聲漸近庾屣履聽之數青衣年十八九艷美無
敵推門而入曰步月逐勝不必樂遊原只此院小臺藤
架可矣遂引少女七八人容色皆艷絶服餙華麗宛若
豪貴家人庾走避堂中垂簾望之諸女徐行直詣藤下
須臾陳設牀榻雕盤玉樽杯杓皆竒物八人環坐青衣
執樂者十人執拍板立者二人左右侍立者十人絲管
方動坐上一人曰不告主人遂欲張樂得無慢乎既是
衣冠邀來同歡可也因命一青衣傳語曰娣妺步月偶
入貴院酒食絲竹輒以自樂秀才能暫出為主否夜深
計已脫冠紗巾而來可稱疎野庾聞青衣受命畏其來
也乃閉門拒之青衣扣門庾不應推不可開遽走復命
一女曰吾輩同歡人不敢預既入其門不召亦合來謁
閉門塞戶羞見吾徒呼既不來何須更召於是一人執
樽一人糺司酒既巡行絲竹合奏殽饌芳珍音曲清亮
庾度此坊南街盡是墟墓絶無人住謂從坊中出則坊
門已閉若非妖狐乃是鬼物今吾尚未惑可以逐之少
頃見迷何能自悟於是潛取搘牀石徐開門突出望塵
而擊正中臺盤紛然而散庾逐之奪得一盞以衣繫之
及明視之乃一白角盞竒不可名院中香氣數日不歇
盞鏁於櫃中親朋來者莫不傳視竟不能辨其所自後
十餘日傳觀數次忽墮地遂不復見庾明年進士上第
(出續元怪錄)
劉方元
山人劉方元自漢南扺巴陵夜宿江岸古舘廳西有巴
籬隔之又有一廳常扄鏁云多怪物使客不安已十年
不開矣中間為廳廊崩摧郡守完葺至新淨而無人敢
入方元都不知之二更後月色滿庭江山清寂唯聞籬
西有婦人言語笑咏之聲不甚辨惟一老青衣語稍重
而秦音者言曰往年阿郎貶宰時常令老身騎偏面騧
抱阿荆郎阿荆郎嬌不肯穩坐或偏於左或偏於右墜
損老身左膊至今天欲陰則酸疼焉今又發矣明日必
天雨如今阿荆郎官高也不知有老身無復聞相應答
者俄而有歌者歌音清細若曳縷之不絶復吟詩吟聲
切切如含酸和淚之詞不可辨其文久而老青衣又云
昔日阿荆郎愛念青青河畔草今日亦可謂綿綿思遠
道也僅四更方不聞明旦果大雨呼館吏詢之吏云此
西廳空無人方敘賓客不敢入之由方元因令開院視
之則秋草蒼苔没階西則連山林無人跡也啟其廳廳
則新净了無所有唯前間東柱上有詩一首墨色甚新
其詞曰爺娘送我青楓根不記青楓幾迴落當時手刺
衣上花今日為灰不堪着視其言則鬼之詩也館吏云
此廳成來不曾有人居亦先無此題詩處乃知夜來人
也復以此訪於人終不能知之(出𫝊異記)
光宅坊民
元和中光宅坊民失姓名其家有病者將困迎僧持念
妻兒環守之一夕衆髣髴見一人入戶衆遂驚逐乃投
於甕間其家以湯沃之得一袋蓋鬼間取氣袋也忽聽
空中有聲求其袋甚哀切且言我將别取人以代病者
其家因擲還之病者即愈(出酉陽雜爼)
淮西軍將
元和末有淮西軍將使於汴州止驛中夜久眠將熟忽
覺一物壓已軍將素健驚起與之角力其物遂退因奪
得手中革囊鬼闇中哀祈甚苦軍將謂曰汝語我物名
我當相還鬼良久曰此蓄氣袋耳軍將乃舉甓擊之語
遂絶其囊可盛數升絳色如藕絲攜於日中無影(出酉陽雜)
(爼)
郭翥
元和間有郭翥者常為鄂州武昌尉與沛國劉執謙友
善二人每相語常恨幽顯不得通約先沒者當來告後
執謙卒數月翥居華陰一夕獨處戶外嗟吁久而言曰
聞郭君無恙翥聆其音知執謙也曰可一面否曰請去
燭當與子談耳翥即徹燭引其袂而入與同榻話舊歴
歴然又言冥話罪福甚明不可欺夜既分翥忽覺有穢
氣發於左右須臾不可受即以手遽捫之其軀甚大不
𩔖執謙翥有膂力知為他怪因攬其袂以身加之牢不
可動掩鼻而卧既而告去翥佯與語留之將曉求去愈
急曰將曙矣不遣我禍且及子翥不答頃之遂不聞語
俄天曉見一胡人長七尺餘如卒數日者時當暑穢不
可近即命棄去郊外忽有里人數輩望見疾來視之驚
曰果吾兄也亡數日矣昨夜忽失所在乃取屍而去(出宣)
(室志)
裴通遠
唐憲宗葬景陵都城人士畢至前集州司馬裴通遠家
在崇賢里妻女輩亦以車輿縱觀於通化門及歸日晩
馳馬驟至平康北街有白頭嫗步走隨車而來氣力殆
盡至天門街夜鼓時動車馬轉速嫗亦忙遽車中有老
青衣從四小女其中有哀其奔迫者問其所居對曰崇
賢即謂曰與嫗同里可同載至里門耶嫗荷媿及至則
申重辭謝將下車遺一小錦囊諸女共開之中有白羅
製為逝者面衣四焉諸女驚駭棄於路不旬日四女相
次而卒(出集異記)
鄭紹
商人鄭紹者喪妻後方欲再娶行經華隂止於逆旅因
悅華山之秀峭乃自店南行可數里忽見青衣謂紹曰
有人令傳意欲暫命君紹曰何人也青衣曰南宅皇尚
書女也適於宅内登臺望見君遂令致意紹曰女未適
人耶何以止於此青衣曰女郎方自求佳婿故止此紹
詣之俄及一大宅又有侍婢數人出命紹入延之於館
舍逡巡有一女子出容質殊麗年可初笄從婢十餘並
衣錦繡既相見謂紹曰既遂披覿當去形迹冀稍從容
紹唯唯隨之復入一門見珠箔銀屏煥爛相照閨閫之
内塊然無侣紹乃問女是何皇尚書家何得孤居如是
耶尊親焉在嘉耦為誰雖荷寵招幸袪疑抱女曰妾故
皇公之幼女也少喪二親厭居城郭故止此宅方求自
適不偶良人惠然辱顧既愜所願何樂如之女乃命紹
升榻坐定具酒殽出妓樂不覺向夕女引一金罍獻紹
曰妾求佳婿已三年矣今既遇君子寧無自得妾雖慙
不稱敢以金罍合卺願求奉箕帚可乎紹曰余一商耳
多遊南北惟利是求豈敢與簪纓家為眷屬也然遭逢
顧遇謹以為榮但恐異日為門下之辱女乃再獻金罍
自彈箏以送之紹聞曲音凄楚感動於心乃飲之交獻
誓為伉儷女笑而起時夜已久左右侍婢以紅燭籠前
導成禮至曙女復於前閣備芳醪美饌與紹歡醉經月
餘紹曰我當暫出以緝理南北貨財女郎曰鴛鴦配對
未聞經月而便相離也紹不忍後又經月餘紹復言之
曰我本商人也泛江湖涉道途蓋是常也雖深承戀戀
然若久不出行亦吾心之所不樂者願勿以此為嫌當
如期而至女以紹言切乃許之遂於家園張祖席以送
紹乃橐囊就路至明年春紹復至此但見紅花翠竹流
水青山杳無人迹紹乃號慟經日而返(出瀟湘錄)
孟氏
維揚萬貞者大商也多在於外運易財寶以為商其妻
孟氏者先壽春之妓人也美容質能歌舞薄知書稍有
詞藻孟氏獨遊於家園四望而怨乃吟曰可惜春時節依
然獨自遊無端兩行淚長秖對花流吟詩罷泣下數行
忽有一少年容貌甚秀美踰垣而入笑謂孟氏曰何吟
之太苦耶孟氏大驚曰君誰家子何得遽至於此而復
輕言之也少年曰我性落魄不自拘撿唯愛高歌大醉
適聞吟咏之聲不覺喜動於心所以踰垣而至苟能容
我於花下一接良談而我亦或可以彊攀清調也孟氏
曰欲吟詩耶少年曰浮生如寄年少幾何繁花正妍黃
葉又墜人間之恨何啻千端豈如且偷頃刻之歡也孟
氏曰妾有良人萬貞者去家已數載矣所恨當兹麗景
遠在他方豈惟惋歎芳菲固是傷嗟契闊所以自吟拙
句蓋道幽懷不虞君之涉吾地也何故少年曰我向聞
雅咏今覩麗容固死命猶拚且責言何害孟氏即命牋
續賦詩曰誰家少年兒心中暗自欺不道終不可可即
恐郎知少年得詩乃報之曰神女得張碩文君遇長卿
逢時兩相得聊足慰多情自是孟氏遂私之挈歸己舍
凡踰年而夫自外至孟氏憂且泣少年曰勿爾吾固知
其不久也言訖騰身而去頃之方没竟不知其何怪也
(出瀟湘錄)
太平廣記卷三百四十五
