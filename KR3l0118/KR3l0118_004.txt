太平廣記卷四
神仙四
王子喬鳳綱琴高
鬼谷先生蕭史徐福
王母使者月支使者衞叔卿
張楷陽翁伯
王子喬
王子喬者周靈王太子也好吹笙作鳳凰鳴遊伊洛之
間道士浮丘公接以上嵩山三十餘年後求之於山見
桓良曰告我家七月七日待我於緱氏山頭果乘白鶴
駐山嶺望之不到舉手謝時人數日而去後立祠於緱
氏及嵩山(出列仙傳)
鳳綱
鳳綱者漁陽人也常採百草花以水漬封泥之自正月
始盡九月末止埋之百日煎九火卒死者以藥内口中
皆立活綱常服此藥至數百歲不老後入地肺山中仙
去(出神仙傳)
琴高
琴高者趙人也以鼓琴為宋康王舍人行涓彭之術浮
遊冀州涿郡間二百餘年後辭入涿水中取龍子與弟
子期之曰皆潔齋候於水旁設祠屋果乘赤鯉來坐祠
中旦有萬人觀之留一月餘復入水去(出列仙傳)
鬼谷先生
鬼谷先生晉平公時人𨼆居鬼谷因為其號先生姓王
名栩亦居清溪山中蘇秦張儀從之學縱横之術二子
欲馳騖諸侯之國以智詐相傾奪不可化以至道夫至
道玄微非下才得造次而傳先生痛其道廢絶數對蘇
張涕泣然終不能寤蘇張學成别去先生與一隻履化
為犬北引二子即日到秦矣先生凝神守一朴而不露
在人間數百歲後不知所之秦皇時大宛中多枉死者
横道有鳥銜草以覆死人面遂活有司上聞始皇遣使
齎草以問先生先生曰巨海之中有十洲曰祖洲瀛洲
玄洲炎洲長洲元洲流洲光生洲鳳麟洲聚窟洲此草
是祖洲不死草也生在瓊田中亦名飬神芝其葉似菰
不叢生一株可活千人耳(出仙傳拾遺)
蕭史
蕭史不知得道年代貌如二十許人善吹簫作鸞鳳之
響而瓊姿煒爍風神超邁真天人也混迹於世時莫能
知之秦穆公有女弄玉善吹簫公以弄玉妻之遂教弄
玉作鳳鳴居十數年吹簫似鳳聲鳳凰來止其屋公為
作鳳臺夫婦止其上不飲不食不下數年一旦弄玉乘
鳳蕭史乘龍昇天而去秦為作鳳女祠時聞簫聲今洪
州西山絶頂有蕭史石仙壇石室及巖屋真像存焉莫
知年代(出神仙傳拾遺)
徐福
徐福字君房不知何許人也秦始皇時大宛中多枉死
者横道數有鳥銜草覆死人面皆登時活有司奏聞始
皇始皇使使者齎此草以問北郭鬼谷先生云是東海
中祖洲上不死之草生瓊田中一名飬神芝其葉似菰
不叢生一株可活千人始皇於是謂可索得因遣福及
童男童女各三千人乘樓船入海尋祖洲不返後不知
所之逮沈羲得道黃老遣福為使者乘白虎車度世君
司馬生乘龍車侍郎薄延之乘白鹿車俱来迎羲而去
由是後人知福得道矣又唐開元中有士人患半身枯
黑御醫張尚容等不能知其人聚族言曰形體如是寧
可久耶聞大海中有神仙正當求仙方可愈此疾宗族
留之不可因與侍者齎糧至登州大海側遇空舟乃賫
所攜挂帆随風可行十餘日近一孤島島上有數百人
如朝謁狀須臾至岸岸側有婦人洗藥因問彼皆何者
婦人指云中心牀坐鬚鬢白者徐君也又問徐君是誰
婦人云君知秦始皇時徐福耶曰知之此則是也頃之
衆各散去某遂登岸致謁具語始末求其醫理徐君曰
汝之疾遇我即生初以美飯哺之器物皆竒小某嫌其
薄君云能盡此為再餐也但恐不盡爾某連啖之如數
甌物致飽而飲亦以一小器盛酒飲之致醉翌日以黑
藥數丸令食食訖痢黑汁數升其疾乃愈某求住奉事
徐君云爾有禄位未宜即留當以東風相送無愁歸路
遥也復與黃藥一袋云此藥善治一切病還遇病者可
以刀圭飲之某還數日至登州以藥奏聞時玄宗令有
疾者服之皆愈(出仙傳拾遺及廣異記)
王母使者
漢武帝天漢三年帝廵東海祠恒山王母遣使獻靈膠
四兩吉光毛裘武帝以付外庫不知膠裘二物之妙也
以為西國雖遠而貢者不竒使者未遣之帝幸華林苑
射虎兕弩絃斷使者時随駕因上言請以膠一分以口
濡其膠以續弩絃帝驚曰此異物也乃使武士數人對
牽引之終日不脱勝未續時也膠青色如碧玉吉光毛
裘黃白盖神馬之𩔖裘入水終日不沈入火不焦帝悟厚
賂使者而遣去集絃膠出自鳳麟洲洲在西海中地面
正方皆一千五百里四面皆弱水遶之上多鳳麟數萬
為羣煮鳳喙及麟角合煎作膠名之集絃膠一名連金
泥弓弩已斷之絃刀劒已斷之鐡以膠連續終不脱也
(出仙傳拾遺)
月支使者
漢延和三年春武帝幸安定西胡月支國王遣使獻香
四兩大如雀卵黑如桑椹帝以香非中國所乏以付外
庫又獻猛獸一頭形如五六十日犬子大如貍其毛黃
色國使將以呈帝帝見使者抱之以入其氣秃悴尤怪
其所貢之非問使者曰此小物何謂猛獸使者對曰夫
威加於百禽者不必計其大小是以神驎為巨象之王
鳳凰為大鵬之宗亦不在巨細也臣國去此三十萬里
常占東風入律百旬不休青雲干吕連月不散者中國
將有好道之君矣我國王將仰中土而慕道風薄金玉
而厚靈物故搜竒藴而索神香步天林而請猛獸乘肥
車而濟弱水策驥足以度飛沙契闊途徑艱苦蹊路于
今十三年矣神香辟天殘之死疾猛獸却百邪之魍魎
夫此二物者實濟衆生之至要助至化之昇平豈圖陛
下乃不知貴乎是臣國占風之謬也今日仰鑒天姿乃
非有道之君也眼多視則貪恣口多言則犯難身多動
則注賊心多節則奢侈未有用此四多而天下成治者
也帝默然不平帝乃使使者勑猛獸發聲試聽之使者
乃指獸令發一聲獸䑛唇良久忽如天雷霹靂之響又
作兩目如䃸磹之炎光久乃止帝登時顛蹷掩耳振動
不能自止侍者乃武士皆失仗帝忌之因以此獸付上
林苑令虎食之虎見獸皆相聚屈蹟如也帝恨使者言
不遜欲罪之明日失使者及猛獸所在至始元元年京
城大疫死者大半帝取月支神香燒之於城内其死未
三日者皆活香氣經三月不歇帝信神香乃祕錄餘香
一旦函檢如故而失神香也此香出於聚窟洲人鳥山
山上多𣗳與楓𣗳相似而香聞數里名為返魂𣗳亦能
自作聲如羣牛吼聞之者心振神駭伐其木根於玉釡
中煮取汁更以微火熟煎之如黑&KR0961;狀令可丸名為驚
精香或名振靈丸或名返生香或名振檀香或名却死
香一種六名斯實靈物也(出仙傳拾遺)
衞叔卿
衛叔卿者中山人也服雲母得仙漢儀鳳二年八月壬
辰孝武皇帝閒居殿上忽有一人乘雲車駕白鹿從天
而下來集殿前其人年可三十許色如童子羽衣星冠
帝乃驚問曰為誰答曰吾中山衞叔卿也帝曰子若是
中山人乃朕臣也可前共語叔卿本意謁帝謂帝好道
見之必加優禮而帝今云是朕臣也於是大失望默然
不應忽然不知所在帝甚悔恨即遣使者梁伯至中山
推求叔卿不得見但見其子名度世即將還見帝問云
汝父今在何所對曰臣父少好仙道嘗服藥導引不交
世事委家而去已四十餘年云當入太華山也帝即遣
使者與度世共之華山求尋其父到山下欲上輒火不
能上也積數十日度世謂使者曰豈不欲令吾與他人
俱往乎乃齋戒獨上未到其嶺於絶巖之下望見其父
與數人博戱於石上紫雲欝欝於其上白玉為牀又有
數仙童執幢節立其後度世望而載拜叔卿曰汝來何
為度世曰帝甚恨前日倉卒不得與父言語今故遣使
者梁伯與度世共來願更得見父也叔卿曰前為太上
所遣欲誡帝以大災之期及救危厄之法國祚可延而
彊梁自貴不識真道而反欲臣我不足告語是以去耳
今當與中黃太乙共定天元吾終不復往耳度世曰不
審向與父並坐是誰也叔卿曰洪崖先生許由巢父火
低公飛黃子王子晉薛容耳今世向大亂天下無聊後
數百年間土滅金亡汝歸當取吾齋室西北隅大柱下
玉函函中有神素書取而按方合服之一年可能乘雲而
行道成來就吾於此勿得為漢臣也亦不復為語帝也
度世於是拜辭而去下山見梁伯不告所以梁伯意度
世必有所得乃叩頭於度世求乞道術先是度世與之
共行見伯情行温實乃以語之梁伯但不見柱下之神
方耳後掘得玉函封以飛仙之香取而餌服乃五色雲
母遂合藥服之與梁伯俱仙去留其方與子而世人多
有得之者(出神仙傳)
張楷
張楷字公超有道術居華山谷中能為五里霧有玉訣
金匱之學坐在立亡之道人學其術者填門如市故云
霧市金華山有張超谷焉(出仙傳拾遺)
陽翁伯
陽翁伯者盧龍人也事親以孝葬父母於無終山山高
八十里其上無水翁伯廬於墓側晝夜號慟神明感之
出泉於其墓側因引水就官道以濟行人嘗有飲馬者
以白玉一升與之令翁伯種之當生美玉果生白璧長
二尺者數䨇一日忽有青童乘虛而至引翁伯至海上
仙山謁羣仙曰此種玉陽翁伯也一仙人曰汝以孝於
親神真所感昔以玉種與之汝果能種之汝當夫婦俱
仙今此宫即汝他日所居也天帝將廵省於此開禮玉
十珏汝可致之言訖使仙童與俱還翁伯以禮玉十珏
以授仙童北平徐氏有女翁伯欲求婚徐氏謂媒者曰
得白璧一䨇可矣翁伯以白璧五䨇遂壻徐氏數年雲
龍下迎夫婦俱昇天今謂其所居為玉田坊翁伯仙去
後子孫立大石柱於田中以紀其事(出仙傳拾遺)
太平廣記卷四
