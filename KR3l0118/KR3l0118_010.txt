太平廣記卷十
神仙十
河上公劉根李仲甫
李意期王興趙瞿
王遥
河上公
河上公者莫知其姓字漢文帝時公結草為菴于河之
濱帝讀老子經頗好之勅諸王及大臣皆誦之有所不
解數事時人莫能道之聞時皆稱河上公解老子經義
旨乃使齎所不決之事以問公曰道尊德貴非可遙問
也帝即幸其菴躬問之帝曰普天之下莫非王土率土
之濱莫非王臣域中四大王居其一子雖有道猶朕民
也不能自屈何乃高乎公即撫掌坐躍冉冉在虚空中
去地數丈俯仰而答曰余上不至天中不累人下不居
地何民臣之有帝乃下車稽首曰朕以不德忝統先業
才小任大憂於不堪雖治世事而心敬道直以暗昧多
所不了惟願道君有以教之公乃授素書二卷與帝曰
熟研之此經所疑皆了不事多言也余注此經以来一
千七百餘年凡傳三人連子四矣勿以示非其人言畢
失其所在須臾雲霧晦冥天地泯合帝甚貴之論者以
為文帝好老子之言世不能盡通故神人特下教之而
恐漢文心未至信故示神變所謂聖人無常心以百姓
心為心耶(出神仙傳)
劉根
劉根者字君安京兆長安人也少明五經以漢孝成皇
帝綏和二年舉孝廉除郎中後棄世學道入嵩高山石
室崢嶸峻絶之上直下五千餘丈冬夏不衣身毛長一
二尺其顔色如十四五歲人深目多鬚鬢皆黃長三四
寸每與坐或時忽然變著高冠玄衣人不覺換之時衡
府君自說先祖與根同歲者至王莽時頻使使者請根
根不肯往衡府君使府掾王珍問起居根不答再令功
曹趙公往山逹敬根惟言謝府君更無他言後潁川太
守高府君到官郡民大疫死者過半太守家大小悉得
病高府君復遣珍往求根請消除疫氣之術珍叩頭述
府君之言根教言於太歲宫氣上掘地深三尺以沙着
其中及酒沃之君依言病者悉愈疫氣尋絶每用有效
後太守張府君以根為妖遣吏召根擬戮之一府共諫
府君府君不解如是諸吏逹根欲令根去根不聽府君
使至請根根曰張府君欲吾何為耶間當至耳若不去
恐諸君招咎謂卿等不敢来呼我也根是日至府時賓
客滿座府君使五十餘人持刀杖繩索而立根顔色不
怍府君烈聲問根曰若有何道術也答曰唯唯府君曰
能召鬼乎曰能府君曰既能即可捉鬼至廳前不爾當
大戮根曰召鬼至易見耳借筆硯及奏按鎗鎗然作銅
鐵之聲聞於外又長嘯嘯音非常清亮聞者莫不肅然
衆客震悚須臾廳上南壁忽開數丈見兵甲四五百人
傳呼赤衣兵數十人齎刀劒將一車直從壊壁中入来
又壊壁復如故根勅下車上鬼其赤衣便乃發車上披
見下有一老翁老姥大繩反縳囚之懸頭廳前府君熟
視之乃其亡父母也府君驚愕流涕不知所措鬼乃責
府君曰我生之時汝官未逹不得汝禄養我死汝何為
犯神仙尊官使我被收困辱如此汝何面目以立人間
府君下階叩頭向根伏罪受死請求放赦先人根勅五
百兵將囚出散遣之車出去南壁開後車過壁復如故
既失車所在根亦𨼆去府君惆悵恍惚狀若發狂妻登
時死良久乃蘇云見府君家先捉者大怒言汝何故犯
神仙尊官使我見收今當来殺汝其後一月府君夫婦
男皆卒府掾王珍數得見數承顔色懽然時伏地叩頭
請問根學仙時本末根曰吾昔入山精思無所不到後
如華隂山見一人乘白鹿車從者十餘人左右玉女四
人執采旄之節皆年十五六余載拜稽首求乞一言神
人乃告余曰爾聞有韓衆否答曰實聞有之神人曰我
是也余乃自陳曰某少好道而不遇明師頗習方書按
而為之多不驗豈根命相不應度世也有幸今日得遇
大神是根宿昔夢想之願願見哀憐賜其要訣神未肯
告余余乃流涕自搏重請神人曰坐吾將告汝汝有仙
骨故得見吾耳汝今髓不滿血不煖氣少腦減筋息肉
沮故服藥行氣不得其力必欲長生且先治病十二年
乃可服仙藥耳夫仙道有昇天躡雲者有遊行五岳者
有服食不死者有屍解而仙者凡修仙道要在服藥藥
有上下仙有數品不知房中之事及行氣導引并神藥
者亦不能仙也藥之上者有九轉還丹太乙金液服之
皆立登天不積日月矣其次有雲母雄黃之屬雖不即
乘雲駕龍亦可役使鬼神變化長生次乃草木諸藥能
治百病𥙷虚駐顔斷穀益氣不能使人不死也上可數
百歲下即全其所稟而已不足久賴也余頓首曰今日
蒙教乃天也神人曰必欲長生先去三尸三尸去即志
意定嗜慾除也乃以神方五篇見授云伏尸常以月朢
晦朔上天白人罪過司命奪人算使人不壽人身中神
欲得人生而尸欲得人死人死則神散無形之中而成
鬼祭祀之則得歆饗故欲人死也夢與惡人鬭爭此乃
尸與神相戰也余乃從其言合服之遂以得仙珍又每
見根書符了有所呼召似人来取或數聞推問有人對
答及聞鞭撻之聲而悉不見其形及地上時時有血莫
測其端也根乃教珍守一行氣存神坐三綱六紀謝過
上名之法根後入鷄頭山仙去(出神仙傳)
李仲甫
李仲甫者豐邑中益里人也少學道於王君服水丹有
效兼行遁甲能步訣𨼆形年百餘歲轉少初𨼆百日一
年復見形後遂長𨼆但聞其聲與人對語飲食如常但
不可見有書生姓張從學𨼆形術仲甫言卿性褊急未
中教然守之不止費用數十萬以供酒食殊無所得張
患之乃懷匕首往先與仲甫語畢因依其聲所在騰足
而上拔匕首左右刺斫仲甫已在牀上笑曰天下乃有
汝輩愚人道學未得而欲殺之我寧得殺耶我真能死
汝但恕其頑愚不足問耳使人取一犬来置書生前曰
視我能殺犬否犬適至頭已墮地腹已破乃叱書生曰
我能使卿如犬行矣書生下地叩頭乃止遂赦之仲甫
有相識人居相去五百餘里常以張羅自業一旦張羅
得一鳥視之乃仲甫也語畢别去是日仲甫已復至家
在民間三百餘年後入西岳山去不復還也(出神仙傳)
李意期
李意期者本蜀人傳世見之漢文帝時人也無妻息人
欲遠行速至者意期以符與之并丹書兩腋下則千里
皆不盡日而還或說四方國土宮觀市鄽人未曾見聞
說者意不解意期則為撮土作之但盈寸其中物皆是
須臾消滅或行不知所之一年許復還於是乞食得物
即度與貧人於成都角中作土窟居之冬夏單衣飲少
酒食脯及棗栗劉玄德欲伐吳報關侯之死使迎意期
意期到甚敬之問其伐吳吉凶意期不答而求紙畫作
兵馬器仗十數萬乃一一裂壊之曰咄又畫作一大人
掘地埋之乃徑還去備不悅果為吳軍所敗十餘萬衆
纔數百人得還甲器軍資略盡玄德忿怒遂卒於永安
宮意期少言人有所問略不對答蜀人有憂患往問之
凶吉自有常候但占其顔色若懽悅則善慘慼則惡後
入琅琊山中不復見出也(出神仙傳)
王興
王興者陽城人也居壺谷中乃凡民也不知書無學道
意漢武上嵩山登大愚石室起道宮使董仲舒東方朔
等齋潔思神至夜忽見有仙人長二丈耳出頭巔垂下
至肩武帝禮而問之仙人曰吾九嶷之神也聞中岳石
上菖蒲一寸九節可以服之長生故来採耳忽然失神
人所在帝顧侍臣曰彼非復學道服食者必中岳之神
以喻朕耳為之採菖蒲服之經二年帝覺悶不快遂止
時從官多服然莫能持久惟王興聞仙人教武帝服菖
蒲乃採服之不息遂得長生鄰里老少皆云世世見之
竟不知所之(出神仙傳)
趙瞿
趙瞿者字子榮上黨人也得癩病重垂死或告其家云
當及生棄之若死於家則世世子孫相蛀耳家人為作
一年糧送置山中恐虎狼害之從外以木砦之瞿悲傷
自恨晝夜啼泣如此百餘日夜中忽見石室前有三人
問瞿何人瞿度深山窮林之中非人所行之處必是神
靈乃自陳乞叩頭求哀其人行諸砦中有如雲氣了無
所礙問瞿必欲愈病當服藥能否瞿曰無狀多罪嬰此
惡疾已見疎棄死在旦夕若刖足割鼻而可活猶所甚
願况服藥豈不能也神人乃以松子松栢脂各五升賜
之告瞿曰此不但愈病當長生耳服半可愈愈即勿廢
瞿服之未盡病愈身體強徤乃歸家家人謂是鬼具說
其由乃喜遂更服之二年顔色轉少肌膚光澤走如飛
鳥年七十餘食雉兔皆嚼其骨能負重更不疲極年百
七十夜卧忽見屋間光有如鏡者以問左右云不見後
一日一室内盡明能夜書文再見面上有二人長三寸
乃美女也甚端正但小耳戲其鼻上如此二女稍長大
至如人不復在面上出在前側常聞琴瑟之聲欣然懽
樂在人間三百餘年常如童子顔色入山不知所之(出神)
(仙傳)
王遥
王遥者字伯遼鄱陽人也有妻無子頗能治病病無不
愈者亦不祭祀不用符水針藥其行治病但以八尺布
帊敷坐於地不飲不食須臾病愈便起去其有邪魅作
禍者遥畫地作獄因召呼之皆見其形入在獄中或狐
狸鼉蛇之𩔖乃斬而燔燒之病者即愈遥有竹箧長數
寸有一弟子姓錢隨遥數十年未嘗見遥開之一夜大
雨晦暝遥使錢以九節杖擔此箧將錢出冒雨而行遥
及弟子衣皆不濕所行道非所曾經又常有兩炬火導
前約行三十里許登小山入石室室中有二人遥既至
取弟子所擔箧發之中有五舌竹簧三枚遥自鼓一枚
以二枚與室中二人並坐鼓之良久遥辭去收三簧皆
納箧中使錢擔之室中二人出送語遥曰卿當早来何
為久在俗間遥答曰我如是當来也遥還家百日天復
雨遥夜忽大治装遥先有葛单衣及葛布巾已五十餘
年未嘗著此夜皆取著之其妻即問曰欲捨我去乎遥
曰暫行耳妻曰當將錢去不遥曰獨去耳妻即泣涕曰
為且復少留遥曰如是還耳因自擔箧而去之遂不復
還後三十餘年弟子見遥在馬蹄山中顔色更少盖地
仙也(出神仙傳)
太平廣記卷十
