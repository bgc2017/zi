太平廣記卷四百七十宋李昉等編
水族七
魚
李鷸謝二荆州漁人
劉成薛二娘趙平原
高昱僧法志
李鷸
唐燉煌李鷸開元中為邵州刺史挈家之任泛洞庭時
晴景登岸因鼻衂血沙上為江鼉所䑛俄然復生一鷸
其形體衣服言語與其身無異鷸之本身為鼉法所制
縶於水中其妻子家人迎奉鼉妖就任州人亦不能覺
悟為郡幾數年因天下大旱西江可涉道士葉静能自
羅浮山赴玄宗急詔過洞庭忽沙中見一人面縛問曰
君何為者鷸以狀對静能書一符帖巨石上石即飛起
空中鼉妖方擁案晨衙為巨石所擊乃復本形時張說
為岳州刺史具奏并以舟檝送鷸赴郡家人妻子乃信
今舟行者相戒不瀝血於波中以此故也(出獨異記)
謝二
唐開元時東京士人以遷歴不給南遊江淮求丐知巳
困而無獲徘徊揚州久之同亭有謝二者矜其失意恒
欲恤之謂士人曰無爾悲為若欲北歸當有三百錢相
奉及别以書付之曰我宅在魏王池東至池叩大柳樹
家人若出宜付其書便取錢也士人如言逕叩大𣗳久
之小婢出問其故云謝二令送書忽見朱門白壁婢往
却出引入見姥充壯當堂坐謂士人曰兒子書勞君送
令付錢三百千竟不違其意及人出已見三百錢在岸
悉是官家排斗錢而色小壊士人疑其精怪不知何處
得之疑用恐非物理因以告官具言始末河南尹奏其
事皆云魏王池中有一黿窟恐是耳有敕使擊射之得
崑崙數十人悉持刀鎗沉入其窟得黿大小數十頭末
得一黿大如連牀官皆殺之得錢帛數千事其後五年
士人選得江南一尉之任至揚州市中東店前忽見謝
二怒曰於君不薄何乃相負以至於斯老母家人皆遭
非命君之故也言訖辭去士人大懼十餘日不之官徒
侣所促乃發行百餘里遇風一家盡没時人云以為謝
二所損也(出廣異記)
荆州漁人
唐天寳中荆州漁人釣得青魚長一丈鱗上有五色圓
花異常端麗漁人不識以其與常魚異不持詣市自烹
食無味頗怪焉後五日忽有車騎數十人至漁者所漁
者驚懼出拜聞車中怒云我之王子往朝東海何故殺
之我令將軍訪王子汝又殺之當令汝身崩潰分裂受
苦痛如王子及將軍也言訖呵漁人漁人倒因大惶汗
久之方悟家人扶還便得癩病十餘日形體口鼻手足
潰爛身肉分散數月方死也(出廣異記)
劉成
宣城郡當塗民有劉成者李暉者俱不識農事嘗用巨
舫載魚蟹鬻於吳越間唐天寳十三年春三月皆自新
安江載往丹陽郡行至下查浦去宣城四十里會天暮
泊舟二人俱登陸時李暉往浦岸村舍中獨劉成在江
上四顧雲島閴無人跡忽聞舫中有連呼阿彌陀佛者
聲甚厲成驚而視之見一大魚自舫中振鬛搖首人聲
而呼阿彌陀佛焉成且懼且悚毛髮盡勁即匿身蘆中
以伺之俄而舫中萬魚俱跳躍呼佛聲動地成大恐遽
登舫盡投羣魚於江中有頃而李暉至成具以告暉暉
怒曰豎子安得為妖妄乎唾而罵者且久成無以自白
即用衣資酧其直既而餘百錢易荻草十餘束至于岸
明日遷於舫中忽覺重不可舉解而視之得緡十五千
簽題云歸汝魚直成益竒之是日於瓜洲會羣僧食併
以緡施焉時有萬莊者自涇陽令退居瓜洲備得其事
傳於紀述(出宣室志)
薛二娘
唐楚州白田有巫曰薛二娘者自言事金天大王能驅
除邪厲邑人崇之村民有沈某者其女患魅發狂或毁
壊形體蹈火赴水而腹漸大若人之姙者父母患之迎
薛巫以辨之既至設壇於室卧患者於壇内旁置大火
坑燒鐵釜赫然巫遂盛服奏樂鼓舞請神須臾神下觀
者再拜巫奠酒祝曰速召魅来言畢巫入火坑中坐顔
色自若良久振衣而起以所燒釜覆頭鼓舞曲終去之
遂據胡牀叱患人令自縛患者反手如縛敕令自陳初
泣而不言巫大怒操刀斬之剨然刃過而體如故患者
乃曰伏矣自陳云淮中老獺因女浣紗悦之不意遭逢
聖師乞自此屏迹但痛腹中子未育若生而不殺以還
某是望外也言畢嗚咽人皆憫之遂秉筆作别詩曰潮
来逐潮上潮落在空灘有来終有去情易復情難腸斷
腹中子明月秋江寒其患者素不識書至是落筆詞翰
俱麗須臾患者昏睡翌日乃釋然方說初浣紗時有美
少年相誘因而來往亦不自知也後旬月産獺子三頭
欲殺之或曰彼魅也而信我人也而妄不如釋之其人
送於湖中有巨獺迎躍負而没之(出通幽記)
趙平原
唐元和初天水趙平原漢南有别墅嘗與書生彭城劉
簡辭武威叚齊眞詣無名湖捕魚為鱠須臾獲魚數十
頭内有一白魚長三尺餘鱗甲如素錦耀人目精鬐鬛
五色鮮明可愛劉與叚曰此魚狀貎異常不可殺之平
原曰子輩迂闊不能食吾能食之矣言未畢忽見湖中
有羣小兒俱著半臂白袴馳走水上呌嘯来往略無畏
憚二客益懼復以白魚為請平原不許之叱庖人曰速
所鱠来逡廵鱠至平原及二客食方半風雷暴作霆震
一聲湖面小兒脚下生白烟大風隨起二客覺氣候有
變顧望三里内有一蘭若遂投而去平原微哂方復下
筯于時飛沙折木雨火相雜而下霆電掣拽天崩地拆
二客惶駭相顧失色謂平原已為虀粉矣俄頃雨霽二
客奔詣鱠所見平原坐於地冥然已無知矣二客扶翼
呼問之良久張目曰大差事大差事辛勤食鱠盡被一
青衫人向吾喉中拔出擲於湖中吾腹今甚空乏矣其
操刀之僕遂亡失所在經數月方歸平原詰其由云初
見青衫人於電火中嗔罵遂被領將令負衣襆行僅十
餘日至一處人物稠廣市肆駢雜青衣人云此是益州
又行五六日復至一繁會處青衫人云此是潭州其夕
領入曠野中言曰汝隨我行已久得無困苦耶今與汝
别因懷中取乾脯一脡與某云饑即食之可逹家也又
曰為我申意趙平原無天害生命暴殄天物神道所惡
再犯之必無赦矣平原自此終身不釣魚(出博物志)
高昱
元和中有高昱處士以釣魚為業嘗艤舟於昭潭夜僅
三更不寐忽見潭上有三大芙蕖紅芳頗異有三美女
各踞其上但衣白光潔如雪容華艷媚瑩若神仙共語
曰今夕闊水波澄高天月皎怡情賞景堪話幽玄其一
曰旁有小舟莫聽我語否又一曰縱有非濯纓之士不
足憚也相謂曰昭潭無底橘洲浮信不虚耳又曰各請
言其所好何道其次曰吾性習釋其次曰吾習道其次
曰吾習儒各談本教道義理極精微一曰吾昨宵得不
祥之夢二子曰何夢也曰吾夢子孫倉皇窟宅流徙遭
人斥逐舉族奔波是不祥也二子曰遊魂偶然不足信
也三子曰各算来晨得何物食久之曰從其所好僧道
儒耳吁吾適來所論便成先兆然未必不為禍也言訖
逡巡而没昱聽其語歴歴記之及旦果有一僧来渡至
中流而溺昱大駭曰昨宵之言不謬耳旋踵一道士艤
舟將濟昱遽止之道士曰君妖也僧偶然耳吾赴知者
所召雖死無悔不可失信叱舟人而渡及中流又溺焉
續有一儒生挈書囊徑渡昱懇曰如前去僧道已没矣
儒正色而言死生命也今日吾族祥齋不可虧其弔禮
將鼓棹昱挽書生衣袂曰臂可斷不可渡書生方呌呼
於岸側忽有物如練自潭中飛出繞書生而入昱與渡
人遽前捉其衣襟漦涎流滑手不可制昱長吁曰命也
頃刻而没三子而俄有二客乘葉舟而至一叟一少昱
遂謁叟問其姓字叟曰余祁陽山唐勾鼈今適長沙訪
張法明威儀昱久聞其高道有神術禮謁甚謹俄聞岸
側有數人哭聲乃三溺死者親屬也叟詰之昱具述其
事叟怒曰焉敢如此害人遂開篋取丹筆篆字命同舟
弟子曰為吾持此符入潭勒其水怪火急他徙弟子遂
捧符而入如履平地循山脚行數百丈觀大穴明瑩如
人間之屋室見三白猪寐於石榻有小猪數十方戲於
旁及持符至三猪忽驚起化白衣美女小者亦俱為童
女捧符而泣曰不祥之夢果中矣曰為某啓仙師住此
多時寧無愛戀容三日徙歸東海各以明珠為獻弟子
曰吾無所用不受而返具以白叟叟大怒曰汝更為我
語此畜生明晨速離此不然當使六丁就穴斬之弟子
又去三美女號慟曰敬依處分弟子歸明晨有黑氣自
潭面而出須臾烈風迅雷激浪如島有三大魚長數丈
小魚無數周繞㳂流而去叟曰吾此行甚有所利不因
子何以去昭潭之害遂與昱乘舟東西耳(出傳竒)
僧法志
臺山僧法志遊至淮隂見一漁者堅禮而命焉法志隨
至草庵中漁者設食甚謹法志頗怪因問曰弟子以漁
為業自是造罪之人何見僧如此敬禮答曰我昔於會
稽山遇雲遠上人為衆講法暫曾隨喜得悟聖教邇來
見僧即歡喜無量僧異之勸令改業漁者曰我雖聞善
道而滯於罟網亦猶和尚為僧未能以戒律為事其罪
一也又何疑焉僧慙而退迴顧見漁者化為大黿入淮
亦失草庵所在(出瀟湘錄)
太平廣記卷四百七十
