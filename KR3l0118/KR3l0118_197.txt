太平廣記卷一百九十七
博物
東方朔劉向胡綜
張華束晳沈約
虞世南傅奕郝處俊
孟詵唐文宗賈躭
叚成式江陵書生
東方朔
漢武帝時嘗有獨足鶴人皆不知以爲怪異東方朔奏
曰此山海經所謂畢方鳥也騐之果是因敕廷臣皆習
山海經山海經伯翳所著劉向編次作序伯翳亦曰伯
益書曰益典朕虞盖隨禹治水取山海之異遂成書(出尚)
(書故實)
劉向
貳負之臣曰危與貳負殺窫窳帝乃梏之疏屬之山桎
其右足反縛兩手與髮繫之山上在關提西北郭璞注
云漢宣帝使人發上郡盤石石室中得一人徒裸被髮
反縛械一足以問羣臣莫知劉向按此言之宣帝大驚
由是人爭學山海經矣(出山海經)
胡綜
胡綜博物多識吳孫權時有掘地得銅匣長二尺七寸
以琉璃爲盖雕鏤其上得一白玉如意所執處皆刻龍
虎及蟬形時莫能識其所由者權以綜多悉往事使人
問之綜云昔秦始皇東遊以金陵有天子氣乃改縣名
并掘鑿江湖平諸山阜處處輙埋寳物以當王土之氣
事見於秦記此盖是乎衆人咸歎其洽聞而悵然自失
(出綜别傳)
張華
魏時殿前鐘忽大鳴震駭省署華曰此蜀銅山崩故鐘
鳴應之也蜀尋上事果云銅山崩時日皆如華言(出小說)
又
晉陸士衡嘗餉張華於時賓客盈座華開噐便曰此龍
肉也衆雖素伏華博聞然意未之信華曰試以苦酒灌
之必有異試之有五色光起士衡乃窮其所由鮓主曰
家園中積茅下得一白魚質狀殊常以作鮓過美故以
餉陸(出世說)
又中朝時有人畜銅澡盤晨夕恒鳴如人扣以白張華
華曰此盤與洛鐘宫商相諧宫中朝暮撞故聲相應可
鑢令輕則韻乘鳴自止也依言即不復鳴(出小說)
又武庫内有雄雉時人咸謂爲怪華云此蛇之所化也
即使搜除庫中果見蛇蛻之皮(出小說)
又吴郡臨平岸崩出一石鼓打之無聲以問華華曰可
取蜀中桐材刻作魚形扣之則鳴矣即從華言聲聞數
十里(出小說)
又惠帝時有得一鳥毛長數丈華見而歎曰此所謂海
鳬毛此毛出則天下土崩果如其言(出異苑)
又洛中有一洞穴深不可測有一婦人欲殺夫謂夫曰
未曾見此穴夫自過視之至穴婦推夫墜穴至底婦擲
飰物如欲祭之此人當時顛墜恍惚良久乃蘇得飯食
之氣力稍彊周惶覓路乃得一穴匍匐從就﨑嶇反側
行數十里穴小寬亦有微明遂得寬平廣遠之地步行
百餘里覺所踐如塵而聞粇米香啗之芬美過於充饑
即裹以爲糧緣穴行而食此物既盡復遇如泥者味似
向塵又齎以去所歴幽遠里數難測就明曠而食所齎
盡便入一都郛郭修整宫館壯麗臺榭房宇悉以金魄
爲餙雖無日月明踰三光人皆長三丈被羽衣奏竒樂
非世所聞也便告請求哀長人語令前去從命進道凡
遇如此者九處最後所至苦告饑餒長人入指中庭一
大柏𣗳近百圍下有一羊令跪捋羊鬚初得一珠長人
取之次捋亦取後捋令啗食即得療饑請問九處之名
求停不去答曰君命不得停還問張華當悉此人便復
隨穴而行遂得出交郡往還六七年間即歸洛問華以
所得二物視之華云如塵者是黃河龍涎泥是崑山下
泥九處地仙名九館羊爲癡龍其初一珠食之與天地
等夀次者延年後者充饑而已(出幽明錄)
又豫章有然石以水灌之便熱用以烹煮可使食成熱
盡下可以冷水灌之更熱如此無窮世人貴其異不能
識其名雷煥元康中入洛乃齎以示華華云此所謂然
石(出異物志)
又嵩高山北有大穴空莫測其深百姓歲時每遊其上
晉初嘗有一人悞墜穴中同輩冀其倘不死試投食於
穴墜者得之爲糧乃緣穴而行可十許日忽曠然見明
又有草屋一區中有二人對坐圍碁局下有一杯自飲
墜者告以饑渴碁者曰可飲此墜者飲之氣力十倍碁
者曰汝欲停此否墜者曰不願停碁者曰汝從西行數
十步有一井其中多怪異慎勿畏但投身入中當得出
若饑即可取井中物食之墜者如其言井多蛟龍然遇
墜者輙避其路墜者緣井而行井中有物若青泥墜者
食之了不復饑可半年許乃出蜀中因歸洛下問張華
華曰此仙館所飲者玉漿所食者龍穴石髓也(出小說)
束晳
晉武帝問尚書即摯仲冶三月三日曲水其義何旨答
曰漢章帝時平原徐肇以三月初生三女至三日而俱
亡一村以爲怪乃相㩦之水濱盥洗因流以濫觴曲水
之義盖起此也帝曰若如所談便非嘉事也尚書郎束
晳進曰仲冶小生不足以知此臣請說其始昔周公城
洛邑因流水以泛酒故逸詩云羽觴隨波流又秦昭王
三月上已置酒河曲見金人自淵而出奉水心劍曰令
君制有西夏及秦覇諸侯乃因此處立爲曲水二漢相
沿皆爲盛業帝曰善賜金五十斤而左遷仲冶爲陽城
令(出續齊諧記)
沈約
梁武帝多策事因有貢徑寸栗者帝與沈約策栗事帝
得十餘事約得九事及約出人問今日何不勝約曰此
人忌前不譲必恐羞死時又策錦被事(出盧氏雜記)
又天監五年丹陽山南得瓦物高五尺圍四尺上銳下
平盖如合焉中得劔一瓷具數十時人莫識沈約云此
東夷罨盂也葬則用之代棺此制度卑小則隨當時矣
東夷死則坐葬之武帝服其博識語在江右雜事(出史系)
虞世南
唐太宗令虞世南寫列女傳屏風已裝未及求本乃暗
書之一字無悮(出國史纂異)
又太宗常出行有司請載副書以從帝曰不須虞世南
此行秘書也
傅奕
唐貞觀中有婆羅門僧言得佛齒所擊前無堅物於是
士女奔湊其處如市傅奕方卧病聞之謂其子曰非佛
齒吾聞金剛石至堅物莫能敵惟羚羊角破之汝往試
焉僧緘縢甚嚴固求良久乃見出角扣之應手而碎觀
者乃止今理珠玉者用之(出國史纂異)
郝處俊
唐太宗問光禄卿韋某須無脂肥羊肉充藥韋不知所
從得乃就侍中郝處俊宅問之俊曰上好生必不爲此
事乃進狀自奏其無脂肥羊肉須五十口肥羊一一對
前殺之其羊怖懼破脂並入肉中取最後一羊則極肥
而無脂也上不忍爲乃止賞處俊之博識也(出朝野僉載)
孟詵
唐孟詵平昌人也父曜明經擢第拜學官詵少敏悟博
聞多竒舉世無與比進士擢第觧褐長樂尉累遷鳳閣
舍人時鳳閣侍即劉褘之臥疾詵候問之因留飯以金
椀貯酪詵視之驚曰此藥金非石中所出者褘之曰主
上見賜當非假金詵曰藥金仙方所資不爲假也禕之
曰何以知之詵曰藥金燒之其上有五色氣遽燒之果
然褘之以聞則天以其近臣不當旁稽異術左授台州
司馬累遷同州刺史每歴官多煩政人吏殆不堪薄其
妻室常曰妻室可烹之以啖客人多議之(出御史臺記)
唐文宗
唐文宗皇帝聽政暇博覽羣書一日延英顧問宰臣毛
詩云呦呦鹿鳴食野之苹苹是何草時宰相李珏楊嗣
復陳夷行相顧未對珏曰臣按爾雅苹是藾蕭上曰朕
看毛詩䟽苹葉圓而花白叢生野中似非藾蕭又一日
問宰臣古詩云輕衫襯跳脫跳脫是何物宰臣未對上
曰即今之腕釧也真誥言安妃有斵粟金跳脱是臂餙
(出盧氏雜記)
賈躭
唐賈躭好地理學四方之使乃是蕃虜來者而與之坐
問其土地山川之所終始凢三十年所聞既偹因撰海
内華夷圖以問其郡人皆得其實事無虚詞(出盧氏雜記)
叚成式
唐叚成式詞學博聞精通三教復強記每披閱文字雖
千萬言一覽略無遺漏嘗於私第鑿一池工人於土下
獲鐡一片怪其異質遂持來獻成式命尺周而量之笑
而不言乃静一室懸鐡其室中之北壁已而泥戸但開
一牖方纔數寸亦緘鐍之時與近親闢牖窺之則有金
書两字以報十二時也其博識如此(出南楚新聞)
又
成式多禽荒其父文昌嘗患之復以年長不加面斥其
過而請從事言之幕客遂同詣學院具述丞相之旨亦
唯唯遜謝而已翌日復獵於郊原鷹犬倍多既而諸從
事各送兔一䨇其書中徵引典故無一事重疊者從事
軰愕然多莫曉其故實於是齊詣文昌各以書示之文
昌方知其子藝文該贍山簡云吾年四十不為家公所知
頗亦𩔖此(出玉堂閒話)
江陵書生
江陵南門之外雍門之内東垣下有小瓦堂室一所高
尺許具體而微詢其州人曰此息壤也詢其由曰數百
年前此州忽爲洪濤所漫未沒者三二版州帥惶懼不
知所爲忽有人白之曰州之郊墅間有一書生博讀甚
廣才智出人請召詢之及召問之此是息壤之地在於
南門僕嘗讀息壤記云禹湮洪水茲有海眼泛之無恒
禹乃鎸石造龍之宫室寘於穴中以塞其水脈後聞版
築此城毁其舊制是以有此懷襄之患請掘而求之果
於東垣之下掘數尺得石宫室皆已毁損荆帥於是重
葺以厚壤培之其洪水乃絶今於其上又起屋宇誌其
處所旋以息壤記騐之不謬(出玉堂閒話)
太平廣記卷一百九十七
