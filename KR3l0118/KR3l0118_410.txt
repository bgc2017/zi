太平廣記卷四百十宋李昉等編
草木五
果上
柤稼&KR2286;樹實如何樹實仙棃
綺縞樹實波那娑樹實瞻波異果
神仙李武陵桃李金李
漢帝杏仙人杏御李子
朱李兔頭柰脂衣柰
朱柰文林果聖柰
木桃東方村桃仙桃
勾桃一石桃偏桃
王母桃食桃核韶子
羅浮甘子天寳甘子北方棗
西王母棗仙人棗仲思棗
波斯棗
果上
柤稼&KR2286;樹實
東方大荒之中有樹焉名曰柤稼&KR2286;柤柤棃也稼者株
稼也&KR2286;暱也三千歲作花九千歲作實其花蕊紫色其
實赤色亦高百丈或千丈也敷張自輔東西南北方枝
各近五十丈葉長七尺廣五尺色如綠青木皮如梓樹
理如甘草味飴實長九尺圍如長無瓤核竹刀剖之如
凝蜜得食復見實即滅矣言復見後實熟者夀一萬二
千歲(出神異經)
如何樹實
南方大荒有樹焉名曰如何三百歲作花九百歲作實
花色朱其實正黃高五十丈敷張如蓋葉長一丈廣二
尺餘似菅苧色青厚可五分似絮如厚朴材理如支九
子味如飴實有核形如棗子長五尺圍如長金刀剖之
則酸蘆刀剖之則辛食之者地仙不畏水火不畏白刃
(刃刀之屬言地仙者不能飛在地從之法也出神異經)
仙棃
南方有樹焉高百丈敷張自輔葉長一丈廣六尺名仙梨
如今之柤棃但樹大耳其子徑三尺剖之少瓤白如素
和羹食之地仙衣服不敗辟穀可以入水火也(出神異經)
綺縞樹實
東南荒中有邪(音耶)木焉高三千丈或十餘圍或七八尺
其枝有喬直上不可那也葉如甘瓜三百歲晝落而生
花形如甘瓜花復二百歲落而生萼萼下生子三歲而
成熟成熟之後不長不減子形如寒瓜似冬瓜也長七
八寸徑四五寸萼復覆生頂言發萼而得成實此不取
萬世如故若取子而留萼萼復生子如初年月復成熟
復二年則成萼則復生子其子形如甘瓤少&KR0008;(音練)甘美
食之令人身澤不可過三升令人冥醉半日乃醒木高
人取不能得唯木下有多羅之人緣能得之(多羅國名)一名
無葉世人後生不見葉謂之無葉也一名綺縞人見無
葉謂之綺縞(出神異經)
波那婆樹實
波那婆樹出拂林國呼為阿薩嚲樹長五六丈皮色青
綠葉極光淨冬夏不凋無花結實其實從樹莖出大如
冬瓜有皮裹之殼上有刺瓤至甘甜可食核大如棗一
實有數枚核中仁如粟黃炒之食甚美(出酉陽雜俎)
瞻波異果
瞻波國有人牧牛百餘頭有一牛離羣忽失所在至暮
方歸形色鳴吼異常牛主異之明日遂獨行主因隨之
入一穴行五六里豁然明朗花木皆非人間所有牛於
一處食草草不可識有果作黃金色牧牛人竊將還為
鬼所奪又一日復往取此果至穴鬼復欲奪其人急吞
之身遂暴長頭纔出身塞於穴數日化為石(出酉陽雜俎)
神仙李
防陵楚山有朱神李圃三十六所潘岳閒居賦云房陵
朱神之李又李尤果賦云三十六之朱李蓋仙李縹而
神李紅陸士衡果賦云中山之縹李是也(出述異記)
武陵桃李
武陵源在吳中山中無他木盡生桃李俗呼為桃李源
源上有石洞洞中有乳水世傳秦亂吳人於此避難者
食桃李實者皆得仙去(出述異記)
金李
杜陵有金李李之大者謂之夏李尢小者謂之鼠李(出述)
(異記)
漢帝杏
濟南郡之東南有分流山山上多杏大如梨色黃如橘
土人謂之漢帝杏亦曰金杏(出酉陽雜俎)
仙人杏
杏圃洲南海中多杏海上人云仙人種杏處漢時嘗有
人舟行遇風泊此洲五六日日食杏故免死云洲中有
冬杏王充果賦云冬實之杏春熟之甘晉郭太儀果賦
云杏或冬而實(出述異記)
御李子
許昌節使小廳是故魏景福殿董卓亂魏武挟令遷帝
自洛都許許州有小李子色黃大如櫻桃謂之御李子
即獻時所植至今有焉(出述異記)
朱李
魏文帝安陽殿前天降朱李八枚啖一枚數日不食今
李種有安陽李大而甘者即其種也(出述異記)
兔頭柰
白柰出涼州野豬澤大如兔頭(出酉陽雜俎)
脂衣柰
脂衣柰漢時紫柰大如升核紫花青研之有汁可漆或
著衣不可浣(出酉陽雜俎)
朱柰
唐貞觀年中頓邱縣有一賢者於黃河渚上拾菜得一
樹子僅大如指持歸蒔之三年乃結子五顆味狀如柰
又似林檎多汁異常酸美送縣縣上州以其奇味乃進
之上賜綾一十匹後樹長成漸至三百顆每年進之號
曰朱柰至今存德具博等州取其枝接所在豐足人以
為從西域浮来礙渚而住矣(出朝野僉載)
文林果
唐永徽中魏郡臨黃王國村人王方言嘗於河中灘上
拾得一小樹栽埋之及長乃林檎也實大如小黃瓠色
白如玉間以珠點亦不多三數而已有如纈實為奇果
光眀瑩目又非常美紀王慎為曹州刺史有得之獻王
王貢於高宗以為朱柰又名五色林檎或謂之聫珠果
種於苑中西域老僧見之云是奇果亦名林檎上大重
之賜王方言文林郎亦號此果為文林郎果俗云頻婆
果河東亦多林檎秦中亦不少河西諸郡亦有林檎皆
小於文林果(出洽聞記)
聖柰
河州鳳林關有靈巖寺每七月十五日溪穴流出聖柰
大如盞以為常(出洽聞記)
木桃
桃之大者木桃詩云投我以木桃是也(出述異記)
東方村桃
東方村有桃樹其子徑三尺二寸和核羹食之令人益
夀食核中仁可以治𠻳小桃溫潤既𠻳人食之即止也
(出神異記)
仙桃
出郴州蘇躭仙壇有人至心求之者桃落壇上或至五
六顆形似石塊赤黃色破之如有核三重研飲之愈衆
疾尤治邪氣(出酉陽雜俎)
勾桃
鄴華林苑勾桃子重三觔或二觔半亦有名梨者比衆
果氣味甘美入口消釋人間有名果季龍作蝦蟇車四
箱廣一丈深一丈合土載中植之則無不生也(出洽聞記)
一石桃
吐谷渾桃大如石甕(出洽聞記)
偏桃
偏桃出波斯國波斯呼為婆淡樹長五六丈圍四五尺
葉似桃而闊大三月開花白色花落結實狀如桃子而
形偏其肉苦澁不堪噉核中仁甘甜西域諸國並珍之
(出酉陽雜俎)
王母桃
王母桃洛陽華林園内有之十月始熟形如括簍俗語
曰王母甘桃食之解勞亦名西王母桃(出酉陽雜俎)
食桃核
楊子留後吳堯卿家有傭賃者役之既久一日持一大
桃核可容數升以獻堯卿堯卿知其異稍磨之取食食
盡頗覺輕徤堯卿為吏貪猥殘虐畢師鐸之難投所居
後閣井中死師鐸求得類堯卿者殺之後有得其故居
者竊知其屍在井中取而得之舉體皆腐壊而藏府有
成金者(出稽神錄)
韶子
初寧縣里有石榆子一名山棗又時呼為韶子也(出南越志)
羅浮甘子(二種)
羅浮甘子唐開元中始有山僧種於南樓寺其後進獻
幸蜀奉天之歲皆不結實(出國史補)
天寳甘子
唐天寳十年上謂幸臣曰近於宫内種甘子數株今秋
結實一百五十顆與江南蜀道所進不異宰臣賀表曰
雨露所均混天區而齊被草木有性憑地氣而潛通故
得資江外之珍果為禁中之華實相傳云元宗幸蜀年
羅浮甘子不實嶺南有蟻大於秦中馬蟻結巢於甘樹
實時常循其上故甘皮薄而滑往往甘實在巢中冬深
取之味數倍於常者(出酉陽雜俎)
北方棗
北方荒中有棗林焉其高五十丈敷張枝條數里餘疾
風不能偃雷電不能摧其子長六七寸圍過其長熟色
如朱乾之不縮氣味潤澤殊於常棗食之可以安軀益
氣故方書云此棗枝條盛於常棗亦益氣安軀赤松子
云北方大棗味有殊既可益氣又安軀(出神異記)
西王母棗
鄴華林苑中西王母棗冬夏有葉九月生花臘月乃熟
三子一尺又有圭角亦三子一尺(出洽聞記)
仙人棗
晉時太倉南有翟泉西有華林園園有仙人棗長五寸
核細如針(出酉陽雜俎)
仲思棗
信都獻仲思棗四百枚棗長四五寸圓紫色細又縐細
核肥有味賢於青州棗北齊時有仙人仲思得此棗種
之亦名仙棗時海内唯有數樹(出大業拾遺)
波斯棗
波斯棗出波斯國波斯呼為窟莽樹長三四丈圍五六
尺葉如土藤不凋二月生花狀如蕉花有兩甲漸漸開
罅中有十餘房子長二尺黃白色有核熟則紫黑狀類
乾棗味甜如飴可食(出酉陽雜俎)
太平廣記卷四百十
