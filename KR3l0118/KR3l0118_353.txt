太平廣記卷三百五十三宋李昉等編
鬼三十八
皇甫枚陳璠豫章中官
邵元休何四郎青州客
周元樞朱延夀秦進忠
望江李令張飛廟祝僧彦翛
建康樂人黃廷讓張瑗
婺源軍人妻陳德遇廣陵吏人
皇甫枚
光啓中僖宗在梁州秋九月皇甫枚將赴調行在與所
親裴宜城者偕行十月自相州西抵高平縣縣西南四
十里登山越玉溪其日行旅稍稀煙雲晝晦日昃風勁
惑於多岐上一長坂下視有茅屋數間槿籬疎散其中
有喧語聲乃延望之少頃有村婦出自西廂之北著黃
故衣蓬頭敗屨連呼之不顧但俛首而復入乃循坂東
南下得及其居至則荆扉横葛縈帶其上茨棘羅生於
其庭略無人蹤如涉一二年者矣枚與裴生愕立久之
復登坂長望見官道有人行乃策蹇驢赴之至則郵吏
將往端氏縣者也乃與俱焉是夜宿端氏(出三水小牘)
陳璠
陳璠者沛中之走卒也與故徐帥時浦少結軍中兄弟
之好及浦為支辟所任璠亦累遷右職黃巢之亂支辟
簡勁卒五千人命浦總之而西璠為次將浦自許昌趨
洛下璠以千人反平陰浦乃矯稱支命追兵廻於是引
師與璠合屠平陰掠圃田而下及沛支慮其變郊勞及
解甲盛設厚賂之乃令所親諷支曰軍前不安民望見
追且請公解印以厭衆心支力不能致乃率其孥出居
大彭館浦自稱留後璠謂浦曰支尚書惠及沛人若不
殺之將貽後悔浦不可璠固請與浦往復十餘翻浦怒
曰自看自看璠乃詐為浦命謂之曰請支行李歸闕下
支以為誠也翌日遂發璠伏甲於七里亭至則無少長
皆殺之沛人莫不流涕其後浦受朝命乃表璠為宿州
太守璠性慘酷喜殺復厚歛淫刑百姓嗟怨五年中貲
賄山積浦惡之乃命都將張友代璠璠怒不受命友至
處别第以俟璠出璠夜率麾下五百人圍友遲明友自
領驍果百餘人突之璠潰與十餘人騎走出數十里從
騎皆亡璠棄馬微服乞食於野野人有識之者執以送
友縶之馳自浦浦命斬之於郡璠本麤悍而朴不知書
臨刑忽索筆賦詩曰積玉堆金官又崇禍來倏忽變成
空五年榮貴今何在不異南柯一夢中時以為鬼代作
也(出三水小牘)
豫章中官
天復甲子歲豫章居人近市者夜恒聞街中若數十人
語聲向市而去就視則無人如是累夜人家惴恐夜不
能寐頃之紹盡誅閹宫豫章所殺凡五十餘驅之向市
驟語喧噪如先所聞(出稽神錄)
邵元休
漢左司員外郎邵元休當天復年中尚未冠居兖州廨
宅宅内惟乳母婢僕堂之西序最南是書齋時夜向分
舉家滅燭熟寐書齋内燈亦滅邵枕書假寐聞堂之西
窸窣若婦人屨聲經于堂階先至東序皆女僕之寢室
也每至一房門即住少時遂聞至南廊有閤子門不扃
鍵乃推門而入即聞轟然若撲破磁器聲遂西入書齋
窗外微月見一物形狀極偉不辨其面目長六七尺如
以青黑帛幪首而入立于門扉之下邵不懼厲聲叱之
仍問數聲都不酬答遂却出其勢如風邵欲捫枕擊之
則已去矣又聞行往堂西其聲遂絶遲明驗其南房内
則茶牀之上一白磁器已墜地破矣後問人云常有兵
馬留後居是宅女卒權於堂西作殯宫仍訪左右有近
鄰識其女者云體貌頗長蓋其魄也(出玉堂閒話)
何四郎
梁時西京中州市有何四郎者以鬻粧粉自業嘗於一
日五更初街鼓未鳴時聞百步之外有人極呌何四郎
者凡數聲而罷自是率以為常約半月後忽晨興開肆
畢有一人若官僚之僕者直前揖之云官令召汝何意
府尹之宅有取未就路僕又促之何方束帶僕又不容
俄以衣牽之北行達于東西之衢何乃欲廻歸僕執之
尤急何乃愈疑將非人耶嘗聞所著鞋履以之規地自
圍亦可禦其邪魅某雖亟為之即被擲之于屋知其無
能為也且訝且行情甚恍惚遂正北抵徽安門又西北
約五七里則昏冥矣忽有朱門峻宇若王者之府署至
更深延入烈炬熒煌供帳華麗唯婦人軰欵接殷勤云
是故將相之第幼女方擇良匹實慕英賢可就吉席何
既覩妖冶情亦惑之婉淑之姿亦良代是比曉則卧于
丘塜之間寂無人迹遂望徽安門而返草莽翳密墮於
荒井之中又經一夕飢渴難狀以衣襟承露而飲之有
樵者見而問之遂報其家縋而出之數日方愈(出玉堂間話)
青州客
朱梁時青州有賈客泛海遇風飄至一處遠望有山川
城郭海師曰自頃遭風者未嘗至此吾聞鬼國在是得
非此邪頃之舟至岸因登岸向城而去其廬舍田畝不
殊中國見人皆揖之而人皆不見已至城有守門者揖
之亦不應入城屋室人物甚殷遂至王宫正值大宴羣
臣侍宴者數十其衣冠器用絲竹陳設之𩔖多𩔖中國
客因升殿俯逼王坐以窺之俄而王有疾左右扶還亟
召巫者視之巫曰有陽地人至此陽氣逼人故王病其
人偶來爾無心為祟以飲食車馬謝遣之可矣即具酒
食設座於别室巫及其羣臣皆來祀祝客據按而食俄
有僕夫馭馬而至客亦乘馬而歸至岸登舟國人竟不
見已復遇便風得歸時賀德儉為青州節度與魏博節
度楊師厚有親因遣此客使魏具為師厚言之魏人范
宣古親聞其事為余言(出稽神錄)
周元樞
周元樞者睢陽人為平盧掌書記寄居臨淄官舍一夕
將寢忽有車馬輜重甚衆扣門使報曰李司空候謁元
樞念親知軰皆無此人因自思必鄉曲之舊吾不及知
矣即出見之延坐請問其所從來曰吾亦新家至此未
有所止求居此宅矣元樞驚曰何至是對曰此吾之舊
宅也元樞曰吾從官至此相𫝊云書記之公署也君何
時居此曰隋開皇中嘗居之元樞曰若爾君定是鬼也
曰然地府許我立廟於此故請君移去爾元樞不可曰
人不當與鬼相接豈吾將死故君得凌我耶雖然理不
當以此宅授君吾雖死必與君訟因召妻子曰我死必
多置紙茟於棺中將與李君對訟即具酒與之飲相酧
數百杯詞色愈厲客將去復留之良久一蒼頭來云夫
人傳語司空周書記木石人也安可與之論難自取困
哉客於是辭謝而去送之出門倏忽不見元樞竟無恙
(出稽神錄)
朱延夀
夀州刺史朱延夀末年浴於室中窺見窗外有二人皆
青面朱髮青衣手執文書一人曰我受命來取一人曰
我亦受命來取一人又曰我受命在前延夀因呼侍者
二人即滅侍者至問外有何人皆云無人俄而被殺(出稽)
(神雜錄)
秦進忠
天祐丙子歲浙西軍士周交作亂殺大將秦進忠張胤
凡十餘人進忠少時嘗怒一小奴刃貫心殺而并埋之
末年恒見此奴捧心而立始於百步之外稍稍而近其
日將出乃在馬前左右皆見之而入府又遇亂兵傷胷
而卒張胤前月餘每聞呼其姓名聲甚清越亦稍稍而
近其日若在對面入府皆斃矣(出稽神錄)
望江李令
望江李令者罷秩居舒州有二子甚聰慧令嘗飲酒暮
歸去家數百步見二子來迎即共禽而敺之令驚大怒
大呼而遠方人絶竟無知者且行且敺將至家二子皆
却走而去及入門二子復迎于堂下問之皆云未嘗出
門後月餘令復飲酒於所親家因具白其事請留宿不
敢歸而其子恐其及暮歸復為所敺即俱往迎之及中
途見其父怒曰何故暮出即使從者擊之困而獲免明
日令歸益駭其事不數月父子皆卒郡人云舒有山鬼
善為此厲蓋黎邱之徒也(出稽神錄)
張飛廟祝
梓州去城十餘里有張飛廟廟中有土偶為衛士一夕
感廟祝之妻經年遂生一女其髮如朱眉目手足皆如
土偶之狀至於長大人皆畏之凡蒞職梓州者謁廟則
呼出驗之或遺之錢帛至今猶存(出野人閒話)
僧彦翛
草書僧文英大師彦翛始在洛都明宗世子秦王從榮
復厚遇之後有故南居江陵西湖曾口寺一日恍惚忽
見秦王擁二十騎詣寺訪彦翛彦翛問大王何以此來
恰未對倏而不見彦翛方訪於人不旬日秦王遇害(出北)
(夢瑣言)
建康樂人
建康有樂人日晚如市見二僕夫云陸判官召隨之而
去至大宅陳設甚嚴賓客十餘人皆善酒惟飲酒而不
設食酒亦不及樂人向曙而散樂人困甚因卧門外牀
上既寤乃在草間旁有大塚問其里人云相傳陸判官
之塜不知何時人也(出稽神錄)
黃廷讓
建康吏黃廷讓嘗飲酒於親家迨夜而散不甚醉恍然
而身浮飄飄而行不能自制行可十數里至一大宅寂
然無人堂前有一小房房中有牀廷讓困甚因寢牀上
及寤乃在蔣山前草間踰重城複塹矣因恍惚得疾歲
餘乃愈(出稽神錄)
張瑗
江南内臣張瑗日暮過建康新橋忽見一美人袒衣猖
獗而走瑗甚訝諦視之婦人忽爾廻頭化為旋風撲瑗
瑗馬倒傷面月餘乃復初馬既起乃提一足跛行而歸
自是每過此橋馬輒提一足而行竟無他怪(出稽神錄)
婺源軍人妻
丁酉歲婺源建威軍人妻死更娶其後妻虐遇前妻之
子過甚夫不能制一日忽見亡妻自門而入大怒後妻
曰人誰無死孰無母子之情乃虐我兒女如是耶吾比
訴與地下所司今與我假十日使我誨汝汝遂不改必
能殺君夫妻皆恐懼再拜即為具酒食徧召親黨鄰里
問訊叙話如常他人但聞其聲唯夫見之及夜為設榻
别室夫欲從之宿不可滿十日將去復責勵其後妻言
甚切至舉家親族共送至墓去墓百餘步曰諸人可止
矣復殷勤辭訣而去將及栢林中諸人皆見之衣服容
色如平生及墓乃沒建威軍使汪延昌言如是(出稽神錄)
陳德遇
辛亥歲江南偽右藏庫官陳居讓字德遇直宿庫中其
妻在家五更初忽夢二吏手把文書自門而入問此陳
德遇家耶曰然德遇何在曰在庫中吏將去妻追呼之
曰家夫字德遇耳有主衣庫官陳德遇者家近在東曲
二吏相視而嘻曰幾誤矣遂去邇日德遇晨起如厠自
云有疾還卧良久遂卒二人並居治城之西(出稽神錄)
廣陵吏人
廣陵吏姓趙當暑獨寢一室中夜忽見大黃衣人自門
而入從小黃衣七人謂己曰處處尋不得乃在此耶叱
起之曰可以行矣一黃衣前曰天年未盡未可遽行宜
有以記之可也大人即探懷出一印印其左臂而去及
明視之印文著肉字若古篆識其下右若仙字左若記
字其上不可識趙後不知所終(出稽神錄)
太平廣記卷三百五十三
