太平廣記卷三百五十四宋李昉等編
鬼三十九
楊瑊袁繼謙邠州士人
王商謝彦璋崇聖寺
任彦思張仁寳楊藴中
王延鎬僧惠進田達誠
徐彦成鄭郊李茵
柳鵬舉周潔
楊瑊
兖州龍興寺西南廊第一院有經藏有法寳大師者常
於靈神佛堂之前見一白衣叟如此者數日怪而詰之
叟曰余非人乃楊書記宅之土地僧曰何為至此叟曰
彼公愎戾興造不輟致某無容身之地也僧曰何不禍
之答曰彼福夀未衰無奈之何言畢不見後數年朱瑾
棄城而遁軍亂一家皆遇害楊名瑊累舉不第為朱瑾
書記(出玉堂閒話)
袁繼謙
殿中少監袁繼謙嘗居兖州侍親疾家在子城東南隅
有僕人自外通刺者署云前某州長史許延年後云陳
慰繼謙不樂命延入及束帶出則已去矣僕云徒步衣
故皂衣張帽而至裁投刺入車門則去矣其年親卒遂
以其刺兼冥錢焚之(出玉堂閒話)
邠州士人
朱梁時有士人自雍之邠數舍遇天晴月皎中夜而進
行至曠野忽聞自後有車騎聲少頃漸近士人避於路
旁草莽間見三騎冠帶如王者亦有徒步徐行談話士
人躡之數十步聞言曰今奉命往邠州取三數千人未
知以何道而取二君試為籌之其一曰當以兵取又一
曰兵取雖優其如君子小人俱罹其禍何宜以疫取同
行者深以為然既而車騎漸遠不復聞其言士人至邠
州則部民大疫死者甚衆(出玉堂閒話)
王商
梁貞明甲戍歲徐州帥王殷將叛八月二十日夜月明
如晝居人咸聞通衢隊伍之聲自門隙覘之則皆青衣
兵士而無甲胄初謂州兵潜以捕盜耳俄聞清嘯相呼
或歌或歎刀盾矛槊囂隘閭巷怪狀竒形甚可畏懼乃
知非人也比自府廨出於州南之東門扄鍵無阻比至
仲冬殷乃拒詔朝命劉鄩以兵五萬致討凡八月而敗
合境悉罹其禍(出玉堂閒話)
謝彦璋
梁許州節度使謝彦璋遇害朝廷命宣和庫副使郝昌
遇往許昌籍其家財别開一室見彦璋真像之左目下
鮮血在焉竟不知自何而有衆共異之彦璋性嗜鱉鎮
河陽命漁者采以供膳無虛日焉不獲則必加重罰有
漁人居於城東其日未曙將往取之未至一二里遇一
人問其所適以實對此人曰子今日能且輟否漁人曰
否則獲罪矣又曰子若不臨網罟則贈子以五千錢可
乎漁人許之遂獲五千肩荷而回比及曉唯呀其輕顧
之其錢皆紙矣(出玉堂閒話)
崇聖寺
漢州崇聖寺寒食日忽有朱衣一人紫衣一人氣貌甚
偉驅殿僕馬極盛寺僧謂其州官至奔出迎接皆非也
與僧展揖甚恭唯少言語命筆各題一絶句于壁朱衣
詩曰禁烟佳節同遊此正值酴醿夾岸香緬想十年前
往事強吟風景亂愁腸紫衣詩曰策馬暫尋原上路落
花芳草尚依然家亡國破一場夢惆悵又逢寒食天題
罷上馬疾去出松徑失其所在但覺異香經月不散其
詩于今見存(出玉堂閒話)
任彦思
蜀昌州牧任彦思家忽聞空中有樂聲極雅麗悲切竟
日不休空中言曰與吾設食任問是何人竟不肯言本
末乃與静室設之如人食無遺或不與食即致破什器
蟲入人耳烈火四起彦思惡之移去廻避亦常先至凡
七八年忽一日不聞樂聲置食無所餐廳舍栿上血書
詩曰物𩔖易遷變我行人不見珍重任彦思相别日已
遠彦思尤惡其所題以刀剗之而字已入木終不知何
鬼也(出幽明錄)
張仁寳
挍書郎張仁寳素有才學年少而逝自成都歸葬閬中
權殯東津寺中其家寒食日聞扣門甚急出視無人唯
見門上有芭蕉葉上有題曰寒食家家盡禁烟野棠風
墜小花鈿如今空有孤魂梦半在嘉陵半錦川舉族驚
異端午日又聞扣門聲其父於門罅伺之乃見其子身
長三丈許足不踐地門上題五月午日天中節題未畢
其父開門即失所在頃之克葬不復至矣(出述異記)
楊藴中
進士楊藴中得罪下成都府獄夜夢一婦人雖形不揚
而言詞甚秀曰吾即薛濤也頃幽死此室乃贈藴中詩
曰玉漏深長燈耿耿東墻西墻時見影月明窗外子規
啼忍使孤魂愁夜永(出幽異記)
王延鎬
梓州有陽關神即蜀車騎將軍西鄉侯張飛也靈應嚴
暴州人敬憚之龍州軍判官王延鎬納成都美妓人霞
卿甚寵之携之赴官經陽關神祠前過霞卿暴卒唯所
生一女非延鎬之息倍哀憫之一日𫝊靈語具云為陽
關神所錄辭而得解從此又同寢處寫其貌而馮之至
於盥潄飲食皆如生乃曰俟我嫁女方與君别延鎬將
更娶告之鬼亦許焉乃娶沋彦循女自是或女客列坐
即有一黑蝴蝶翩翻掠筵席而過卒以為常其後延鎬
為新津令方嫁其女資送甚備自是無聞(出靈異記)
僧惠進
西蜀有僧惠進者姓王氏居福感寺早出至資福院門
見一人長身如靛色廹之漸急奔走避之至竹簀橋馳
入民家此人亦隨至撮拽牽頓勢不可解僧哀鳴祈之
此人問汝姓何答曰姓王此人曰名同異姓乃捨之而
去僧戰懾投民家移時稍定方歸寺中是夕有與之同
名異姓者死焉(出錄異記)
田達誠
廬陵有賈人田達誠富於財頗以周給為務治第新成
有夜扣門者就視無人如是再三因呼問之為人耶鬼
耶良久答曰實非人也比居龍泉舍為暴水所毁求寄
君家治舍畢乃去耳達誠不許曰人豈可與鬼同居耶
對曰暫寄居耳無害於君且以君義氣聞於鄉里故告
耳達誠許之因曰當止我何所達誠曰唯有廳事耳即
拜辭謝而去數日復來曰家已至廳中亦無妨君賓客
然可嚴整家人慎火萬一不意或當云吾等所為也達
誠亦虛其廳以奉之達誠嘗為詩鬼忽空中言曰君乃
能詩耶吾亦嘗好之可唱和乎達誠即具酒置紙茟於
前談論無所不至衆目視之酒與紙筆儼然不動試暫
回顧則酒已盡字亦著紙矣前後數篇皆有意義筆跡
勁健作柳體或問其姓字曰吾儻言之將不益於主人
可詩以寄言之乃賦詩云天然與我一靈通還與人間
事不同要識吾家真姓字天地南頭一段紅衆亦不諭
也一日復告曰吾有少子婚樟樹神女將以某日成禮
復欲借君後堂三日以終君大惠可乎達誠亦虚其堂
以幕圍之三日復謝曰吾事訖矣還君此堂主人之恩
可謂至矣然君家老婢某可笞一百也達誠辭謝召婢
笞數下鬼曰使之知過可止矣達誠徐問其婢言曾穴
幕竊視見賓客男女厨膳花燭與人間不殊後歲餘乃
辭謝而去達誠以事至廣陵久之不歸其家憂之鬼復
至曰君家憂主人耶吾將省之明日還曰主人在楊子
甚無恙行當歸矣新納一妾與之同寢吾燒其帳後幅
以戲之爾大笑而去達誠歸問其事皆同後至龍泉訪
其居亦竟不獲(出稽神錄)
徐彦成
軍吏徐彦成恒業市木丁亥歲往信州汭口場無木可
市泊舟久之一日晚有少年從二僕往來岸側狀若訪
人而不遇者彦成因延入舟中為設酒食賓敬之少年
甚媿焉將去謝曰吾家近此數里别業中君旦日能辱
顧乎徐彦成許諾明日乃往行里餘有僕馬來迎奄至
一大宅門館甚盛少年出延客酒膳豐備從容久之彦
成因言住此久無木可市少年曰吾有木在山中明當
令出也居一二日果有材木大至良而價廉市易既畢
往辭少年少年復出大杉板四枚曰向之木吾所賣今
以此贈君至吳當獲倍蓰彦成廻始至秦淮會吳帥殂
納杉板為棺以為材之尤異者獲錢數十萬彦成大市
珍玩復往汭口以酬少年少年復與交市如是三往頗
獲其利間一歲復詣之村落如故了無所見訪其里中
竟無能知者(出稽神錄)
鄭郊
鄭郊河北人舉進士下第游陳蔡間過一塜上有竹二
竿青翠可愛因駐馬吟曰塜上兩竿竹風吹常裊裊久
不能續聞塜中言曰何不云下有百年人長眠不知曉
郊驚問之不復言矣(出述異記)
李茵
進士李茵襄陽人嘗遊苑中見紅葉自御溝流出上題
詩云流水何太急深宫盡日間殷勤謝紅葉好去到人
間茵收貯書囊後僖宗幸蜀茵奔竄南山民家見一宫
娥自云宫中侍書名雲芳子有才思茵與之欵接因見
紅葉嘆曰此妾所題也同行詣蜀具述宫中之事及綿
州逢内官田大人識之曰書家何得在此逼令上馬與
之前去李甚怏悵其夕宿逆旅雲芳復至曰妾已重賂
中官求得從君矣乃與俱歸襄陽數年李茵疾瘠有道
士言其面有邪氣雲芳子自陳往年綿竹相遇實已自
經而死感君之意故相從耳人鬼殊途何敢貽患於君
置酒賦詩告辭而去矣(出北夢瑣言)
柳鵬舉
唐龍紀中有士人柳鵬舉遊杭州避雨於伍相廟見一
女子抱五絃云是錢大夫家女僕鵬舉悦之遂誘而奔
藏於舟中為廂吏所捕女僕自經而死一日却到柳處
柳亦知其物故其僕具導其情故留之經時而去(出北夢瑣)
(言)
周潔
霍丘令周潔甲辰歲罷任客遊淮上時民大饑逆旅殆
絶投宿無所升高而望遠見村落煙火趨而詣之得一
村舍扣門久之一女子出應門告以求宿女子曰家中
饑餓老幼皆病無以延客至中堂一榻可矣遂入之女
子侍立於前少頃其妹復出映姊而立不見其面潔自
其食取餅二枚以與二女持之入室閉關而寢悄無人
聲潔亦聳然而懼向曉將去便呼二女告之了無聲應
者因壊戶而入乃見積尸滿屋皆將枯朽唯女子死可
旬日其妹面目已枯矣二餅猶置胸上潔皆為瘞之云
(出稽神錄)
太平廣記卷三百五十四
