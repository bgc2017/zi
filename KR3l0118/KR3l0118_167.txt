太平廣記卷一百六十七
氣義二
裴冕李宜得穆寧
趙驊曹文洽陽城
王義裴度廖有方
裴冕
裴冕為王鉷判官鉷得罪伏法李林甫操竊權柄咸懼
之鉷賓佐數人不敢窺鉷門冕獨收鉷屍親自護喪瘞
於近郊(出談賓錄)
李宜得
李宜得本賤人背主逃當玄宗起義與王毛仲等立功
宜得官至武衞將軍舊主遇諸塗趨而避之不敢仰視
宜得令左右命之主甚惶懼至宅請居上座宜得自捧
酒食舊主流汗辭之留連數日遂奏云臣蒙國恩榮祿
過分臣舊主卑𤨏曾無寸祿臣請割半俸解官以榮之
願陛下遂臣愚欵上嘉其志擢主為郎將宜得復其秩
朝廷以此多之(出朝野僉載)
穆寧
穆寧不知何許人顔眞卿奏為河北道支使寧以長子
屬母弟曰唯爾所適苟不乏嗣吾無累矣因往平原謂
眞卿曰先人有嗣矣古所謂死有輕於鴻毛者寧是也
願畢佐公以定危難其後寧計或不行眞卿棄平原夜
渡河(出談賓錄)
趙驊
趙驊因脇於賊中見一婦人問之即江西廉察韋環之
族女也夫為畿官以不往賊軍遇害韋氏沒入為婢驊
哀其冤抑以錢贖之俾其妻致之别院而驊竟不見焉
明年收復東都驊以家財贍給而求其親屬歸之議者
咸重焉(出談賓錄)
曹文洽
曹文洽鄭滑之禆將也時姚南仲為節度使被監軍薛
盈珍怙勢干奪軍政南仲不從數為盈珍讒於上上頗
疑之後盈珍遣小使程務盈馳表南仲誣讒頗甚文洽
時奏事赴京師竊知盈珍表中語文洽憤怒遂晨夜兼
道追務盈至長樂驛及之與同舍宿中夜殺務盈沉盈
珍表於厠中乃自殺日旰驛吏開門見血傷滿地傍得
文洽二緘一狀告盈珍一表理南仲冤且陳謝殺務盈
德宗聞其事頗疑南仲慮釁深遂入朝初至上曰盈珍
擾卿甚邪南仲曰盈珍不擾臣自隳陛下法耳如盈珍
輩所在雖羊杜復生撫百姓御三軍必不能成愷悌父
母之政師律善陣之制矣德宗默然久之(出談賓錄)
陽城
陽城貞元中與三弟隱居陜州夏陽山中相誓不婚啜
菽飲水莞簟布衾熙熙怡怡難名其室後遇歲荒屛跡
不與同里往來懼於求也或採桑榆之皮屑以為粥講
論詩書未嘗暫輟有蒼頭曰都兒與主協心蓋管寧之
比也里人敬以哀饋食稍豐則閉戶不納散於餓禽後
里人竊令於中戶致糠覈十數杯乃就地食焉他日山
東諸侯聞其高義發使寄五百縑城固拒却使者受命
不令返城乃標於屋隅未嘗啟緘無何有節士鄭俶者
迫於塋舉投人不應因途經其門往謁之俶戚容瘵貌
城留食旬時問俶所之及其瘠瘁之端俶具以情告城
曰感足下之操城有諸侯近貺物無所用輒助足下人
子終身之道俶固讓城曰子苟非妄又何讓焉俶對曰
君子既施不次之恩某願終志後為奴僕償之遂去俶
東治塋事罷杖歸城以副前約城曰子奚如是苟無他
繫同志為學可也何必云役已以相依俶泣涕曰若然
者微軀何幸俶於記覽苦不長月餘城令諷毛詩雖不
輟尋讀及與之討論如水投石也俶大慙城曰子之學
與吾弟相昵不能舍有以致是邪今所止阜北有高顯
茅齋子可自翫習也俶甚喜遽遷之復經月餘城訪之
與論國風俶雖加功竟不能往復一辭城方出未三二
十步俶縊於梁下供餼童窺之驚以告城城慟哭若裂
支體乃命都兒將酒奠之又作文親致祭自咎不敏我
雖不殺俶俶因我而死自脱衣令僕夫負之都兒行檟
楚十五仍服緦麻厚瘞之由是為縉紳之所推重後居
諫議大夫時極諫裴延齡不合為國相其言至懇唐史
書之及出守江華郡日炊米兩斛魚羹一大鬵自天使
及草衣村野之夫肆其食之幷置瓦甌樿杓有𩔖中衢
罇也(出乾&KR0871;子)
王義
王義即裴度之隸人也度為御史中丞武元衡遇害之
日度為人所刺義扞刃而死度由是獲免乃自為文以
祭厚給其妻子是歲進士撰王義傳者十二三焉(出國史補)
裴度
元和中有新授湖州錄事參軍未赴任遇盗&KR1327;剽殆盡
告敇歷任文簿悉無孑遺遂於近邑求丐故衣迤邐假
貸却返逆旅旅舍俯逼裴晉公第時晉公在假因微服
出遊側近邸遂至湖糾之店相揖而坐與語周旋問及
行止糾曰某之苦事人不忍聞言發涕零晉公憫之細
詰其事對曰某主京數載授官江湖遇寇盪盡唯殘微
命此亦細事爾其如某將娶而未親迎遭郡牧強以致
之獻於上相裴公位亞國號矣裴曰子室之姓氏何也
答曰姓某字黃娥裴時衣紫袴衫謂之曰某即晉公親
校也試為子偵遂問姓名而往糾復悔之此或中令之
親近入而白之當致其禍也寢不安席遲明詣裴之宅
側偵之則裴已入内至晚有赬衣吏詣店頗怱遽稱令
公召糾聞之惶懼倉卒與吏俱往至第斯須延入小廳
拜伏流汗不敢仰視即延之坐竊視之則昨日紫衣押
牙也因首過再三中令曰昨見所話誠心惻然今聊以
慰其憔悴矣即命箱中官誥授之已再除湖州糾喜躍
未已公又曰黃娥可于飛之任也特令送就其逆旅行
裝千貫與偕赴所任(出玉堂閒話)
廖有方
廖有方元和乙未歲下第游蜀至寳雞西適公館忽聞
呻吟之聲潛聽而微惙也乃於閒室之内見一貧病兒
郎問其疾苦行止彊而對曰辛勤數舉未偶知音眄睞
叩頭久而復語唯以殘骸相託餘不能言擬求救療是
人俄忽而逝遂賤鬻所乘鞍馬於村豪備棺瘞之恨不
知其姓字苟為金門同人臨岐悽斷復為銘曰嗟君歿
世委空囊幾度勞心翰墨場半面為君申一慟不知何
處是家鄉後廖君自西蜀廻取東川路至靈龕驛驛將
迎歸私第及見其妻素衣再拜嗚咽情不可任徘徊設
辭有同親懿淹留半月僕馬皆飫啜熊虎之珍極賓主
之分有方不測何緣悚惕尤甚臨别其妻又悲啼贈賮
繒錦一䭾其價值數百千驛將曰郎君今春所葬胡綰
秀才即某妻室之季兄也始知亡者姓字復叙平生之
事所遺物終不納焉少婦及夫堅意拜上有方辭曰僕
為男子粗察古今偶然葬一同流不可當兹厚惠遂促
轡而前驛將奔騎而送復逾一驛尚未分離廖君不顧
其物驛將執袂各恨東西物乃棄於林野鄉老以義事
申州州將以表奏朝廷文武宰寮願識有方共為導引
明年李逢吉知舉有方及第改名游卿聲動華夷皇唐
之義士也其主驛戴克勤堂牒本道節度甄昇至於極
職克勤名義與廖君同遠矣(出雲溪友議)
太平廣記卷一百六十七
