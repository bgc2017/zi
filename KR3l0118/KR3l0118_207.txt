太平廣記卷二百七
書二
王羲之王獻之王修
荀輿謝安王廙
戴安道康昕韋昶蕭思話
王僧虔王融蕭子雲
蕭特智永智果
王羲之
晉王羲之字逸少曠子也七歲善書二十見前代筆說於
其父枕中竊而讀之父曰爾何來竊吾所秘羲之笑而不
答母曰爾看用筆法父見其小恐不能秘之語羲之曰待
爾成人吾授也羲之拜請今而用之使待成人恐蔽兒之
幼令也父喜遂與之不盈朞月書便大進衛夫人見語太
常王策曰此兒必見用筆訣近見其書便有老成之智涕
流曰此子必蔽吾名晉帝時祭北郊文更祝板工人削之
筆入木三分三十三書蘭亭序三十七書黃庭經書訖空
中有語卿書感我而况人乎吾是天台文人自言眞勝鍾繇
羲之書多不一體(出羊欣筆陣圖)逸少善草隸八分飛白章行備精
諸體自成一家法千變萬化得之神功逸少隸行草章草飛
白五體俱入神八分入妙妻郗氏工書有七子獻之最知名
玄之凝之徽之操之並工草(出書斷)
又
羲之書以章草答庾亮示翼翼見乃歎伏因與羲之書
云吾昔有伯英章草八紙過江顚沛遂乃亡失常歎妙
跡永絕忽見足下答家兄書煥若神明頓還舊觀羲之
罷會稽住蕺山下旦見一老姥把十許六角竹扇出市
王聊問此欲貨耶一枚幾錢答云二十許右軍取筆書
扇扇五字姥大悵惋云老舉家朝飡俱仰於此云何書
壊王答曰無所損但道是王右軍書字請一百既入市
人競市之後數日復以數扇來詣請更書王笑而不答
又云羲之曾自書表與穆帝專精任意帝乃令索紙色
𩔖長短闊狹與王表相似使張翼寫效一毫不異乃題
後答之羲之初不覺後更相看廼歎曰小人亂真乃爾
羲之性好鵝山隂曇&KR1619;村有一道士養好者十餘王清
旦乘小船故往看之意大願樂乃告求市易道士不與
百方譬說不能得之道士言性好道久欲寫河上公老
子縑素早辦而無人能書府君若能自書屈道德各兩
章便合羣以奉羲之停半日為寫畢籠鵝而歸大以為
樂又嘗詣一門生家設佳饌供給意甚感之欲以書相
報見有一新榧几至滑淨王便書之草正相半門生送
王歸郡比還家其父已刮削都盡兒還去看驚懊累日
(出圖書會粹)
又
晉穆帝永和九年暮春三月三日嘗遊山隂與太原孫
統承公孫綽興公廣漢王彬之道生陳郡謝安石高平郄
曇重熙太原藴叔仁釋支遁道林并逸少子凝徽操之
等四十一人修祓禊之禮揮毫製序興樂而書用蠶繭
紙鼠鬚筆遒媚勁健絕代更無凡二十八行三百二十
四字字有重者皆别體就中之字最多(出法書要錄)
王獻之
王獻之字子敬尤善草隸幼學於父習於張芝爾後改
變制度别創其法率爾師心冥合天矩初謝安請為長
史太元中新起太極殿安欲使子敬題榜以為萬代寳
而難言之乃說韋仲將題凌雲臺之事子敬知其旨乃
正色曰仲將魏之大臣寧有此事使其有此知魏德之
不長安遂不之逼子敬年五六歲時學書右軍從後潛
掣其筆不脱乃歎曰此兒當有大名遂書樂毅論與之
學竟能極小真書可謂窮微入聖筋骨緊密不減於父
如大則尤直而寡態豈可同年唯行草之間逸氣過也
及論諸體多劣右軍總而言之季孟差耳子敬隸行草
章草飛白五體俱入神八分入能(出書斷)
又
羲之為會稽子敬出戲見北館新白土壁白淨可愛子
敬令取掃帚沾泥汁中以書壁為方丈一字晻曖斐亹
極有勢好日日觀者成市羲之後見歎其美問誰所作
答曰七郎羲之於是作書與所親云子敬飛白大有直
是圖於此壁子敬好書觸遇造玄有一好事年少故作
精白紙裓着往詣子敬便取裓書之草正諸體悉備兩
袖及褾略周自歎比来之合年少覺王左右有凌奪之
色如是掣裓而走左右果逐及於門外鬭爭分裂少年
纔得一袖而已子敬為吳興羊欣父不疑為烏程令欣
時年十五六書已有意為子敬所知往縣入欣齋著新
白絹裙晝眠子敬乃書其裾幅及帶欣覺歡樂遂寳之
後以上朝廷(出圖書會粹)
又
獻之嘗與簡文帝書十許紙題最後云下官此書甚合
作願聊存之此書為桓玄所寳玄愛重二王不能釋手
乃撰縑素及紙書正行之尤美者各為一帙嘗置左右
及南奔雖甚狼狽猶以自隨將敗並沒于江(出法書要錄)
王修
王修字敬仁仲祖之子官至著作郎少有秀令之譽年
十六著賢令論劉真長見之嗟歎不已善隸行書嘗就
右軍求書乃寫東方朔畫讚與之王僧虔云敬仁書殆
窮其妙王子敬每看咄咄逼人昇平元年卒年二十四
歲始王導愛好鍾氏書喪亂狼狽猶衣帶中藏尚書宣
示過江後以賜逸少逸少乞敬仁敬仁卒其母見此書
平生所好以入棺敬仁隸行入妙殷仲堪書亦敬仁之
亞也(出書斷)
荀輿
荀輿能書嘗寫狸骨方右軍臨之至今謂之狸骨帖(出尚)
(書故實)
謝安
謝安字安石學正於右軍右軍云卿是解書者然之書
解為難安石尤善行書亦猶衛洗馬風流名士海内所
瞻王僧虔云謝安入能書品錄也安石隸行草并入妙
兄尚字仁祖萬石並工書(出書斷)
王廙
晉平南將軍後侍中王廙右軍之叔父工隸飛白祖述
張衛法復索靖書七月二十六日一紙每寳玩之遭永
嘉喪亂乃四叠綴衣中以渡江今蒲州桑泉令豆盧器
得之叠跡猶在(出圖史異纂)
戴安道康昕
晉戴安道隱居不仕總角時以雞子汁溲白瓦屑作鄭
玄碑自書刻之文既竒䴡書亦絕妙又有康昕亦善草
隸王子敬嘗題方山亭壁數行昕密改之子敬後過不
疑又為謝居士題畫像以示子敬歎能以為川河絕矣
昕字君明外國人官臨沂令(闕)
韋昶
晉韋昶字文休仲將兄康字元將涼州刺史之玄孫官
至潁川太守散騎常侍善古文大篆及草狀貌極古亦
猶人則抱素木則封冰竒而且勁太元中孝武帝改治
宫室及廟諸門並欲使王獻之隸草書題牓獻之固辭
及使劉瓌以八分書之後又以文休以大篆改八分焉
或問王右軍父子書名以為云何答曰二王自可謂能
未知是書也又妙作筆王子敬得其筆歎為絕世義熙
末卒年七十餘文休古文大篆草書並入妙(出書斷)
蕭思話
宋蕭思話蘭陵人父源冠軍瑯琊太守思話官至征西
將軍左僕射工書學於羊欣得具體法雖無竒峰壁立
之秀連岡書望勢不斷絕亦可謂有功矣王僧虔云蕭
全法羊風流媚好殆欲不減筆力恨弱袁昂云羊真孔
草蕭行范篆各一時之妙也(出書斷)
王僧虔
瑯琊王僧虔博通經史兼善草隸太祖謂虔曰我書何
如卿曰臣正書第一章書第三陛下草書第二正書第
三臣無第二陛下無第一上大笑曰卿善為詞也然天
下有道丘不與易也虔歴左僕射尚書令諡簡穆公僧
虔長子慈年七歲外祖江夏王劉義恭迎之入中齋施
實寳物恣其所取慈唯取素琴一張孝子圖而已年十
歲共時軰蔡約入寺禮佛正見沙門等䜟悔約戲之曰
衆僧今日何乾乾慈應聲答曰卿如此不知禮何以興
蔡氏之宗約興宗之子也謝超宗見慈學書謂之曰卿
書何如虔公答云慈書與大人如雞之比鳳超宗鳳之
子慈歴侍中贈太常卿約歴太子詹事(出談藪)
又
齊高帝嘗與王僧虔賭書畢帝曰誰為第一僧虔對曰
臣書人臣中第一陛下書帝中第一帝笑曰卿可謂善
自謀矣(出南史)
王融
宋末王融圖古今雜體有六十四書少年倣效家藏紙
貴而風魚蟲鳥是七國時書元長皆作隸字故貽後来
所誥湘東王遣沮陽令韋仲定為九十一種次功曹謝
善勛增其九法合成百體其中以八卦為書為一以太
為兩法徑丈一字方寸千言(出法書要錄)
蕭子雲
梁蕭子雲字景喬武帝謂曰蔡邕飛而不白羲之白而
不飛飛白之間在卿斟酌耳嘗大書蕭字後人匣而寳
之𫝊至張氏賓護東都舊第有蕭齋前後序皆名公之
詞也(出尚書故實)
武帝造寺令蕭子雲飛白大書蕭字至今存焉李約竭産自
江南買歸東洛建一小亭以翫號曰蕭齋(出國史補)
蕭特
海鹽令蘭陵蕭特善草隸高祖賞之曰子敬之書不如
逸少蕭特之跡遂過其父(出談藪)
僧智永
陳永欣寺僧智永永師遠祖逸少歴紀專精攝齋升堂
真草唯命智永章草及草書入妙行入能兄智楷亦工
書丁覘亦善隸書時人云丁真永草(出書斷)
又
智永嘗於樓上學書業成方下(出國史纂異)梁周興嗣編次
千字文而有王右軍者人皆不曉其始乃梁武教諸王
書令殷鐡石於大王書中榻一千字不重者每字片紙
雜碎無序武帝召興嗣謂曰卿有才思為我韻之興嗣
一夕編綴進上鬢髮皆白而賞錫甚厚右軍孫智永禪
師自臨八百夲散與人外江南諸寺各留一夲永公住
吳興永欣寺積學書後有禿筆頭十甕每甕皆數千人
来覓書并請題額者如市所居戸限為穿穴乃用鐡葉
褁之謂為鐡門限後取筆頭瘞之號為退筆塜自製銘
誌(出尚書故實)常居永欣寺閣上臨書所退筆頭置之於大
竹簏簏受一石餘而五簏皆滿(出法書要錄)
僧智果
隋永欣寺僧智果會稽人也煬帝甚善之工書銘石其
為瘦健造次難𩔖嘗謂永師云和尚得右軍肉智果得骨
夫筋骨藏於膚肉山水不厭高深而此公稍乏清幽傷
於淺露若吳人之戰輕進易退勇力而非武虛張誇耀
無乃小人儒乎智果隸行草入能(出書斷)
太平廣記卷二百七
