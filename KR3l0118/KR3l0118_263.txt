太平廣記卷二百六十三
無賴一
劉誡之宗玄成孟神爽
飛騎席人韓令珪李宏
長孫昕張易之兄弟劉懷恩
宋之愻張幹等彭先覺
張德士子吞舍利劉子振
荆州鬻劄者
劉誡之
唐天授年彭城劉誡之粗險不調高言庳語凌上忽下
恐嚇財物口無關鑰妄說妖災從萬年縣尉常彦瑋索
錢一百干云我是劉果毅當與富貴彦瑋進狀告之上
令二給使先入彦瑋房中下簾坐窗下聽之有頃誡之
及盧千仞至於廳上坐談話彦瑋引之說國家長短無
所忌諱給使一一紙筆抄之以進上怒令金吾捕捉親
問之具承遂腰斬誡之千仞處絞授彦瑋侍御史(出朝野僉)
(載)
宗玄成
唐老三衛宗玄成邢州南和人祖齊黃門侍郎玄成性
粗猛禀氣兇豪凌轢鄉村横行州縣紀王為邢州刺史
玄成與之抗行李備為南和令聞之每䧏階引接分庭
抗禮務在招延養成其惡屬河朔失稔開倉賑給玄成
依勢作威鄉墅強乞粟一石備與客對不命玄成乃門
外揚聲奮背直入備集門内典正一百餘人舉牒推窮
強乞是實初令項上著鏁後却鏁上著枷文案既周且
决六十杖下氣絶無敢言者(出朝野僉載)
孟神爽
孟神爽揚州人禀性狼戾執心鴆毒廵市索物應聲即
來入邸須錢隨口而至長史縣令高揖待之丞尉判司
頷之而已張潛為揚州刺史聞其暴亂遣江都縣令店
上捉來拖入府門高聲唱速付法曹李廣業推鞫密事
並虚准敕决百杖下卒(出朝野僉載)
飛騎席人
則天之廢廬陵也飛騎十餘人於客戶坊同飲有一人
曰早知今日無功賞不如扶竪廬陵席上一人起出北
門進狀告之席未散並擒送羽林鞫問皆實告者授五
品言者斬自餘知反不告坐絞(出朝野僉載)
韓令珪
周令史韓令珪耐羞耻厚貌強梁王公貴人皆呼次第
平生未面亦強干之曾選於陸元方下引銓時舍人王
勮奪情與陸同廳而坐珪佯驚曰未見王五勮便降階
憫然令珪嚬眉蹙刺相慰而去陸與王有舊對面留住
問勮是誰莫之識也後嚇人事敗於朝堂决杖遙呼河
内王曰大哥何不相救懿宗目之曰我不識汝催杖苦
鞭杖下取死(出朝野僉載)
李宏
唐李宏汴州浚儀人也兇悖無賴狼戾不仁每高鞍壯
馬廵坊歴店嚇庸調租船綱典動盈數百貫強貸商人
巨萬竟無一還商旅驚波行綱側胆任正理為汴州刺
史上十餘日遣手力捉來責情决六十杖下而死工商
客生酣飲相歡遠近聞之莫不稱快(出朝野僉載)
長孫昕
唐長孫昕皇后之妹夫與妻表兄楊仙玉乘馬二十餘
騎並列瓜撾於街中行御史大夫李傑在坊内參姨母
僮僕在門外昕與仙郎使奴打傑左右傑出來併波按
頓須臾金吾及萬元縣官並到送縣禁之昕妻父王開
府將二百萬騎劫昕等去傑與金吾萬年以狀聞上奉
敕斷昕殺積杖至數百而卒(出朝野僉載)
張易之兄弟
張易之兄弟驕貴強奪莊宅奴婢姬妾不可勝數昌儀
於萬年縣街内行逢一女人壻抱兒相逐昌儀馬鞭撥
其頭巾女婦罵之昌儀顧謂奴曰横䭾將來壻投匭三
四狀並不出昌儀捉送萬年縣誣以他罪决死之昌儀
常謂人曰丈夫當如此今時千人推我不能倒及其敗
也萬人擎我不能起俄而事敗兄弟俱斬(出朝野僉載)
權懷恩
唐邢州刺史權懷恩無賴除洛州長史州差參軍劉犬
子迎至懷州路次拜懷恩突過不與語步趁二百餘步
亦不遣乘馬犬子覺不似乃自上馬馳之至州令脫靴
訖謂曰洛州幾箇參軍對曰正員六人員外一人懷恩
曰何得有員外對曰餘一員遣為長史脫靴懷恩驚曰
君誰家兒對曰阿父為僕射懷恩憮然而去僕射劉仁
軌謂曰公草裏刺史至神州不可以造次參軍雖卑微
豈可令脫靴耶懷恩慙請假不復出旬日為益州刺史
(出朝野僉載)
宋之愻
唐洛陽丞宋之愻太常主簿之問弟羅織殺駙馬王同
皎初之愻謟附張易之兄弟出為兖州司倉遂亡而歸王
同皎匿之於小房同皎慷慨之士也忿逆韋與武三思
亂國與一二所見言之每至切齒之愻於簾下竊聽之
遣姪曇上書告之以希韋之旨武三思等果大怒奏誅
同皎之黨兄弟並授五品官之愻為光禄丞之問為鴻
臚丞曇為尚衣奉御天下怨之皆相謂曰之問等緋衫
王同皎血染也誅逆韋之後之愻等長流嶺南客謂浮
休子曰來俊臣之徒如何對曰昔有獅子王於深山獲
一豺將食之豺曰請為王送二鹿以自贖獅子王喜周
年之後無可送王曰汝殺衆生亦已多今次到汝汝其
圖之豺默然無應遂齚殺之俊臣之輩何異豺也(出朝野僉)
(載)
張幹等
上都市肆惡少率髠而膚劄備衆物形狀恃諸軍張拳
強劫至有以蛇售酒捉羊甲擊人者京兆尹薛元賞上
三日令里長潛捕約三十餘人悉杖棄屍於市市人有
點青者皆炙滅之時大寧坊力者張幹劄左膊曰生不
怕京兆尹右膊曰死不畏閻羅王又有王力奴以錢五
千召劄工于胸腹為山亭院池樹草木鳥獸無不悉具
細若設色公悉杖殺之又賊趙武建劄一百六處番印
盤鵲等右膊刺言野雞灘頭宿朝朝被鶻捎忽驚飛入
水留命到今朝又高陵縣捉得鏤身者宋元素劄七十
一處刺左臂曰昔日已前家未貧千金不惜結交親及
至栖惶覓知己行盡關山無一人右膞上劄瓠蘆上劄
出人首如傀儡戲有郭公者縣吏不解問之言胡蘆精
也(出酉陽雜俎)
彭先覺
周御史彭先覺無面目如意年中斷屠極急先覺知廵
事定鼎門草車翻得两羫羊門卒告御史先覺進狀奏
請合宫尉劉緬專當屠不覺察决一頓杖肉付南衙官
人食緬惶恐縫新褌待罪明日則天批曰御史彭先覺
奏決劉緬不須其肉乞緬喫却舉朝稱快先覺於是乎
慙(出朝野僉載)
張德
周長夀中斷屠極切左拾遗張德妻誕一男私宰一口
羊宴客其日命諸遗補杜肅私嚢一餤肉進狀告之至
明日在朝前則天謂張德曰卿妻誕一男大歡喜德拜
謝則天又謂曰然何處得肉德叩頭稱死罪則天曰朕
斷屠吉凶不預卿命客亦須擇交無賴之人不須共聚
集出肅狀以示之肅流汗浹背舉朝唾其面(闕)
士子吞舍利
唐洛中頃年有僧以數粒所謂舍利者貯於瑠璃器中
晝夜香火檀越之禮日無虛焉有士子迫於寒餒因請
僧願得舍利掌而觀之僧遂出瓶授與遽即吞之僧惶
駭如狂復慮聞之於外士子曰與吾幾錢當服藥出之
僧喜聞遂贈二百緡乃服巴豆下瀉僧洗濯而收之(出尚)
(書故事)
劉子振
劉子振蒲人頗富厚業而不知大體尤好凌轢同道詆
訐公卿不耻干索州縣稍不如意立致寒暑以至就試
明庭稠人廣衆罕有與立談者劉允章知舉歲患舉子
納卷繁多榜云納卷不得過三卷子振納四十軸因之
大掇凶譽
荆州鬻劄者
荆州貞元中市中有鬻劄者有印上簇針為衆物狀如
蟾蝎鳥獸隨人所欲一印之刷以石墨瘡愈後細於隨
永印(出酉陽雜俎)
太平廣記卷二百六十三
