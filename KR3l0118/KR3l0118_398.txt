太平廣記卷三百九十八宋李昉等編
石
黃石馬肝石石鼓
採石青石石文
石連理太白精古鐵鏵
走石石橋石磨
釡瀨石魚墜石
立石孤石網石
卵石卧石僧化
霣石目巖石駞
石柱石響石女
藏珠石化石松化
自然石熱石犬吠石
甕形石三石人石
金蠶
坡沙
飛坡鳴沙
石
黃石
帝堯時有五星自天而霣一是土之精墜於穀城山下
其精化為圯橋老人以兵書授張子房云讀此當為帝
王師後求我於穀城山下黃石是也子房佐漢功成求
於穀城山下果得黃石焉子房𨼆于商山從四皓學道
其家葬其衣冠于黃石焉古者常見墓上黃氣高數十
丈後赤眉所發不發其尸黃石亦失其氣自絶(出錄異記)
馬肝石
元鼎五年郅支國貢馬肝石百斤長以水銀養内於玉
函中金泥封其上其國人長四尺唯餌馬肝石此石半
青半白如金肝石碎之以和九轉丹吞之一丸彌年不
饑渴以之拭髮白者皆黑帝嘗坐羣臣於甘泉殿有髮
白者以此拭之應手皆黑是時公卿語曰不用作方伯
唯願拭馬肝石此石酷烈不雜丹砂唯可近髮(出洞冥記)
石鼓
吳郡臨江半岸崩出一石鼓搥之無聲武帝以問張華
華曰可取蜀中桐材刻為魚形扣之則鳴矣於是如其
言果聲聞數里(出錄異記)
採石
石季龍立河橋於雲昌津採石為中濟石無大小下輒
隨流用工五百餘萬不成季龍遣使致祭沈璧於河俄
而所沈璧流于渚上地震水波騰上津所樓殿傾壞壓
死者百餘人(出錄異記)
青石
唐顯慶四年漁人於江中網得一青石長四尺闊九寸
其色光潤異於衆石懸而擊之鳴聲清越行者聞之莫
不駐足都督滕王表送納瑞府(出豫章記)
石文
昌松瑞石文初李襲譽為涼州刺史奏昌松有瑞石自
然成字凡千一十字其略曰高皇海宇字李九王八千
太平天子李世王千年太子治書燕山人士國主尚任
諤奬文通千古大王五王七王十王鳳手才子武文貞
觀昌大聖四方上下萬古忠孝為喜勅禮部郎中柳逞
馳驛檢覆并同所奏(出錄異記)
石連理
永昌年中台州司馬孟詵奏臨海水下馮義得石連理
樹三株皆白石(出洽聞記)
太白精
金星之精墜於中南圭峰之西因號為太白山其精化
為白石狀如美玉時有紫氣覆之天寶中玄宗立玄元
廟於長安大寧里臨淄舊邸欲塑玄元像夢神人曰太
白北谷中有玉石可取而琢之紫氣見處是也翌日令
使入谷求之山下人云旬日來嘗有紫氣連日不散果
於其下掘獲玉石琢為玄元像高二尺許又為二眞人
二侍童及李林南陳希烈之形高六尺已來(出錄異記)
古鐵鏵
天寶中玄宗以三門河道險阨漕轉艱阻乃令旁北山
鑿石為月河以避湍急名曰天寶河歲省運夫五十餘
萬又無覆溺淹滯之患天下稱之其河東西徑直長五
里餘闊四五丈深二丈三丈至五六丈皆鑿堅石匠人
於堅石之下得古鐵鏵長三尺餘上有平陸兩字皆篆
文也玄宗異之藏於内庫遂命改河北縣為平陸縣旌
其事也(出開天傳信記)
走石
寶歴元年乙巳歲資州資陽縣清弓村山有大石可三
間屋大從此山下忽然吼踴下山越澗却上坡可百步
其石走時有鋤禾人見之各手執鋤赶至止所其石高
二丈(出朝野僉載)
石橋
趙州石橋甚工磨瓏密緻如削焉望之如初月出雲長
虹飲澗上有勾欄皆石也勾欄並為石獅子龍朔年中
高麗諜者盜二獅子去後復募匠修之莫能相𩔖者至
天后大足年默啜破趙定州賊欲南過至石橋馬跪地
不進但見一青龍卧橋上奮迅而怒賊乃遁去(出朝野僉載)
石磨
吳興故彰縣東三十里有梅溪山山根直豎一石可高
百餘丈至青而團如兩間屋大四面斗絶仰之于雲外
無登陟之理其上復有盤石正員如車蓋恒轉如磨聲
若風雨土人號為石磨轉駃則年豐遲則歲儉欲知歲
之豐儉以石磨候之無差焉(出續齊諧記)
釡瀨
夷道縣有釡瀨其石大者如釡小者如斗形色亂眞唯
石中耳(出酉陽雜俎)
石魚
衡陽相鄉縣有石魚山山石黑色理若生雌黃開發一
重輒有魚形鱗鰭首尾有若畫焉長數寸燒之作魚腥
(出酉陽雜俎)
墜石
伊闕縣令李師晦有兄弟任江南官與一僧往還嘗入
山採藥暴風雨避於榿樹須臾大震有物瞥然墜地倏
而晴朗僧就視乃一石形如藥器可以懸擊其上平齊
如削中有竅其下漸闊而員狀若垂嚢長二尺厚三分
左小缺色理如碎錦光澤可鑒叩之有聲僧意其異物
置於樵中歸櫃而埋於禪牀下為其徒所見往往有知
者李生墾求一見僧確然無言忽一日僧召李生既至
執手曰貧道已力衰弱無常將至君前所求物聊用為
别乃盡去侍者引李生入卧内撤榻掘地捧匣授之而
卒(出酉陽雜俎)
立石
萊子國海上有石人長一丈五尺大十圍昔始皇遣此
石人追勞山不得遂立(出酉陽雜俎)
孤石
筑陽縣水中有孤石挺出其下澄潭時有見此石根如
竹根色黃見者多凶俗號承受石(出酉陽雜俎)
網石
于季有為和州刺史時臨江有一寺寺前漁釣所聚有
漁子下網舉之覺重壞網視之乃一石如拳因乞寺僧
寘於佛殿中石遂長不已經年重四十斤張司封員外
入蜀時親覩其事(出酉陽雜俎)
卵石
常侍崔元亮在洛中常閒步涉岸得一石子大如雞卵
黑潤可愛玩之行一里劃然而破有鳥大如巧婦飛去
(出酉陽雜俎)
卧石
荆州永豐縣東鄉里有卧石一長九尺六寸其形似人
而舉體青黃𨼆起狀若雕刻境若旱使祭而舉之小雨
小舉之大雨大舉之相傳此石忽見如此本長九尺今
加六寸矣(出酉陽雜俎)
僧化
天台僧乾符中自台山之東臨海縣界得洞穴同志僧
相將尋之初一二十里徑路低狹率多泥塗自外稍平
闊漸有山山十許里見市肆居人與世無異此僧素習
嚥氣不覺饑渴其同行之僧饑甚詣食市肆乞食人或
謂曰若能忍饑渴速還無苦或飡啖此地之食必難出
矣饑甚固求食焉食畢相與行十餘里路漸隘小得一
穴而出飡物之僧立化為石矣天台僧出山逢人問其
所管已在牟平海濱矣(出錄異記)
霣石
唐天復十年庚午夏洪州霣石于越王山下昭仙觀前
有聲如雷光彩五色闊十丈袁吉江洪四州之界皆見
光聞聲觀前五色烟霧經月而散有石長七八尺圍三
丈餘清碧如玉墮於地上節度使劉威命舁入昭仙觀
内設齋祈謝七日之内石稍小長三尺又齋數日石長
尺餘今只有七八寸留在觀(出錄異記)
目巖
平樂縣有山林石巖間有目如人眼極大瞳子白黑分
明名曰目巖(出荆州記)
石駞
于闐國北五日行又有山山上石駱駞溺水滴下以金
銀等器承之皆漏人掌亦漏唯瓠取不漏或執之令人
身臭皮毛改(出洽聞記)
石柱
劫比他國中天竺之屬國也有石柱高七十尺紺色有
光或觀其身隨其罪福悉見影中見之(出洽聞記)
石響
南嶽岣嶁峰有響石呼喚則應如人共語而不可解也
南州南河縣東南三十里丹溪亦有響石高三丈五尺
闊二丈狀如卧獸人呼之應笑亦應之塊然獨處亦號
曰獨石也(出洽聞記)
石女
桂陽有貞女峽傳云秦世數女取螺於此遇雨一女化
為石人今石人形高七尺狀似女人(出王歆始興記)
藏珠石
江州南五十里有店名七里店在沱江之南小山下有
十餘枚如流星往來或聚或散石上石有光景相傳云
珠藏于此乃無價寶也或有見者密認其處尋求不得
(出錄異記)
化石
會稽進士李晀偶拾得小石清黑平正温滑可玩用為
書鎮焉偶有蛇集其上驅之不去視之化為石求他蟲
試之隨亦化焉殼落堅重與石無異(出錄異記)
松化
婺州永康縣山亭中有枯松樹因斷之悞墮水中化為
石取未化者試於水中隨亦化焉其所化者枝榦及皮
與松無異且堅勁有未化者數段相兼留之以旌異物
(出錄異記)
自然石
洪州建昌縣界田中有自然石碑石人及石龜散在地
中莫知其數皆如鐫琢之狀而無文字石人多倒卧者
時有立者又云側近有石井深而無水有好事者持火
入其中旁有横道莫知遠近道側亦皆是石人焉(出錄異記)
熱石
新北市是景雲觀舊基有一巨石大如柱礎人或坐之
蹋之逡巡如火燒應心煩熱因便成疾往往致死或云
若聚火燒此石吼即瞿塘山吼而水沸古老相傳耳又
蜀州晉原縣山亭中有二大石各徑二尺已來出地七
八寸人或坐之心痛往往不救又是落星石東邊者坐
即靈者西邊者與諸石無異色並帶青白也(出錄異記)
犬吠石
婺源縣有大黃石自山墜于谿側瑩徹可愛羣犬見而
競吠之數日村人不堪其喧乃相與推致水中犬又俯
水而吠愈急取而碎之犬乃不吠(出稽神錄)
甕形石
潘祚為鄱陽縣令後連帶古城其中隙荒數十畆祚嘗
與家人望月於此見城下草中有光高數丈其間荆棘
蒙密不可夜行即取弓射其處以誌之明日掘其地得
一甕大腹小口青石塞之祚命舁歸其家發其口不可
開令擊碎之乃一石如甕之形若冰凍之凝結者復碎
而棄之訖無所得(出稽神錄)
三石
處州石人山在泥水口近有三石形甚似人居中者為
君左曰夫人右曰女郎(出鄧德明南康記)
人石
昔有夫妻二人將兒入山獵其父落崖妻子將下救之
並變為三石因以為人石(出周地圖記)
金蠶
右千牛兵曹王文秉丹陽人世善刻石其祖嘗為浙西
廉使裴璩采碑於積石之下得一自然員石如毬形式
如礱斵乃重叠如殼相包斵之至盡其大如拳復破之
中有一蠶如蠐螬蠕蠕能動人不能識因棄之數年浙
西亂王出奔至下蜀與鄉人夜會語及青蚨還錢事佐
中或云人欲求富莫如得石中金蠶畜之則寶貨自至
矣問其形狀則石中蠐螬也(出稽神錄)
坡沙
飛坡
永昌年太州敷水店南西坡白日飛四五里直塞赤水
坡上桑畦麥壟依然仍舊(出朝野僉載)
鳴沙
靈州鳴沙縣有沙人馬踐之輒鎗然有聲持至他處信
宿之後無復有聲(出國史異纂)
太平廣記卷三百九十八
