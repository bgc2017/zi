太平廣記卷四百三十二宋李昉等編
虎七
松陽人南陽士人虎恤人
范端石井崖械虎
商山路陳褒食虎
周雄
松陽人
松陽人入山採薪會暮為二虎所逐遽得上樹樹不甚
高二虎迭躍之終不能及忽相語云若得朱都事應必
捷留一虎守之一虎乃去俄而又一虎細長善攫時夜
月正明備見所以小虎頻攫其人衣其人樵刀猶在腰
下伺其復攫因以刀砍之斷其前爪大吼相隨皆去至
明人始得還會村人相問因說其事村人云今縣東有
朱都事往候之得無是乎數人同往問訊答曰昨夜暫
出傷手今見頓卧乃騐其真虎矣遂以白縣令命羣吏
持刀圍其所而燒之朱都事忽起奮迅成虎突人而出
不知所之(出廣異記)
南陽士人
近世有一人寓居南陽山忽患熱疾旬日不瘳時夏夜
月明暫於庭前偃息忽聞扣門聲審聽之忽如睡夢家
人即無聞者但於恍惚中不覺自起看之隔門有一人
云君合成虎今有文牒此人驚異不覺引手受之見送
牒者手是虎爪留牒而去開牒視之排印于空紙耳心
甚惡之置牒席下復寝明旦少憶與家人言之取牒猶
在益以為怪疾似愈忽憶出門散適遂策杖閒步諸子
無從者行一里餘山下有澗沿澗徐步忽于水中自見
其頭已變為虎又覩手足皆虎矣而甚分明自度歸家
必為妻兒所驚但懷憤耻緣路入山經一日餘家人莫
知所往四散尋覓比鄰皆謂虎狼所食矣一家號哭而
已此人為虎入山兩日覺飢餒忽於水邊蹲踞見水中
科斗䖝數升自念常聞虎亦食泥遂掬食之殊覺有味
又復徐行乃見一兔遂擒之應時而獲即噉之覺身輕
轉強晝即於深榛草中伏夜即出行求食亦數得麞兔
等遂轉為害物之心忽尋樹上見一採桑婦人草間望
之又私度吾聞虎皆食人試攫之果獲焉食之果覺甘
美常近小路伺接行人日暮有一荷柴人過即欲捕之
忽聞後有人云莫取莫取驚顧見一老人鬚眉皓白知
是神人此人雖變然心猶思家遂哀告老人曰汝曹為
天神所使作此身今欲向畢却得復人身若殺負薪者
永不變矣汝明日合食一王評事後當却為人言訖不
見此老人此虎遂又尋草潛行至明日日晚近官路伺
候忽聞鈴聲於草間匿又聞空中人曰此誰角䭾空中
答曰王評事角䭾又問王評事何在答曰在郭外縣官
相送飯會方散此虎聞之更沿路伺之一更已後時有
微月聞人馬行聲空中又曰王評事來也須臾見一人
朱衣乘馬半醉可四十餘亦有導從數人相去猶遠遂
於馬上擒之曳入深榛食之其從迸散而走食訖心稍
醒却憶歸路去家百里餘來尋山却歸又至澗邊却照
其身已化為人矣遂歸其家家人驚怪失之已七八月
日矣言語顛倒似沉醉人漸稍進粥食月餘平復後五
六七年遊陳許長葛縣時縣令席上坐客約三十餘人
主人因話人變化之事遂云牛哀之輩多為妄說此人
遂陳己事以明變化之不妄主人驚異乃是王評事之
子也自說先人為虎所殺今既逢讐遂殺之官知其實
聽免罪焉(出原化記)
虎恤人
鳳翔府李將軍者為虎所取蹲踞其上李頻呼大王乞
一生命虎乃弭耳如喜状須臾負李行十餘里投一窟
中二三子見人喜躍虎于窟上俯視久之方去其後入
窟恒分所得之肉及李積十餘日子大如犬悉能陸梁
乳虎因負出窟至第三子李恐去盡則已死窟中乃因
抱之云大王獨不相引虎因垂尾李持之遂得出窟李
復云幸已相祐豈不送至某家虎又負李至所取處而
訣每三日一至李舍如相看經二十日前後五六度村
人怕懼其後又來李遂白云大王相看甚善然村人恐
懼願勿來經月餘復一來自爾乃絶焉(出廣異錄)
范端
涪陵里正范端者為性幹了充州縣任使久之化為虎
村隣苦之遂以白縣云恒引外虎入村盜食牛畜縣令
云此相惡之辭天下豈有如此事遂召問端對如令言
久之有虎夜入倉内盜肉遇曉不得出更遞圍之虎傷
數人逸去耆老又以為言縣令因嚴詰端所由端乃具
伏云常思生肉不能自致夜中實至于東家欄内竊食
一豬覺有滋味是故見人肥充者便欲噉之但苦無伍
耳每夜東西求覓遇二虎見隨所有得者皆共分之亦
不知身之將變然察其舉措如醉也縣令以理喻遣之
是夜端去凡數日而歸衣服如故家居三四日昏後野
虎輙來至村外鳴吼村人恐懼又欲殺之其母告諭令
去端泣涕辭母而行數日或見三虎其一者後左足是
靴端母乃遍求于山谷復見之母號哭二虎走去有靴
者獨留前就之虎俯伏閉目乃為脱靴猶是人足母持
之而泣良久方去是後鄉人頻見或呼范里正二虎驚
走一虎回視俛仰有似悲愴自是不知所之也(出廣異記)
石井崖
石井崖者初為里正不之好也遂服儒號書生因向郭
買衣至一溪溪南石上有一道士衣朱衣有二青衣童
子侍側道士曰我明日日中得書生石井崖充食可令
其除去刀杖勿有損傷二童子白去訖石井崖見道士
道士不見石井崖井崖聞此言驚駭行至店宿留連數
宿忽有軍人來問井崖莫要擕軍器去否井崖素聞道
士言乃出刀拔鎗頭懷中藏之軍人將刀去井崖盤桓
未行店主屢逐之井崖不得已遂以竹盛却鎗頭而行
至路口見一虎當路徑前攫取井崖井崖遂以鎗刺適中
其心遂斃二童子審觀虎死乃謳謌喜躍(出廣異記)
械虎
襄梁間多&KR0743;獸州有採捕將散設檻穽取之以為職業
忽一日報官曰昨夜檻發請主帥移厨命賓寮將挍往
臨之至則虎在深穽之中官寮宅院民間婦女皆設幄
幕而看之其獵人先造一大枷仍具釘鎖四角系縆施
于穽中即徐徐以土填之&KR0743;獸將欲出穽即迤邐合其
荷板虎頭纔出則蹙而釘之四面以索趁之而行看者
隨而笑之此物若不設機械困而取之則千夫之力百
夫之勇曷以制之勢窮力竭而取之則如牽羊拽犬雖
有纖牙利爪焉能害人哉夫欲制強敵者亦當如是乎
(出玉堂閒話)
商山路
舊商山路多有&KR0743;獸害及行旅適有騾羣早行天未平
曉羣騾或驚駭俄有一虎自藂薄中躍出攫一夫而去
其同羣者莫敢回顧迨至食時聞遭攫者却趕來相及
衆人謂其已碎于銛牙莫不驚異競問其由徐曰某初
銜至路左巖崖之上前有萬仞清溪溪南有洞洞口有
小虎子數枚顧望其母忻忻然若有所待其虎置某崖
側略不損傷而面其溪洞呌吼以呼諸子某因便潛伸
脚于虎背盡力一踏其虎失脚墮于深澗不復可登是
以脱身而至此某獸盖欲生致此人按演諸子是以不
傷真可謂脱身于虎口危哉危哉(出玉堂閒話)
陳褒
清源人陳褒𨼆居别業臨窗夜坐窗外即曠野忽聞有
人馬聲視之見一婦人騎虎自窗下過徑入西屋内壁
下先有一婢卧婦人即取細竹枝從壁隙中刺之婢忽
爾腹痛開戶如厠褒方愕駭未及言婢已出即為虎所
搏遽前救之僅免鄉人云村中恒有此怪所謂虎鬼者
也(出稽神錄)
食虎
建安人山中種粟者皆搆棚于高樹以防虎嘗有一人
方昇棚見一虎垂頭塌耳過去甚速俄有一獸如虎而
稍小躡前虎而去遂聞竹林中哮吼震地久之乃息明
日往視其虎遇食略盡但存少骨爾(出稽神錄)
周雄
唐大順景福已後蜀路劍利之間白衛嶺石筒溪虎暴
尤甚號税人場商旅結伴而行軍人帶甲列隊而過亦
遭攫搏時遞鋪卒有周雄者膂力心膽有異于常日夜
行役不肯規避仍持托杈利劍前後于税人場連斃數
虎行旅賴之西川書記常莊作長語以賞之蜀帥補軍
職以壮之凡死于虎溺于水之鬼號為倀須得一人代
之雖聞汎言往往而有先是西川監軍使魚全諲特進
自京搬家憩于漢源驛其孀嫂方税駕遂嚴籹倚驛門
而看為虎攫去雖驅奪得之已傷鈎爪也僕嘗行次白
衛嶺時屬炎蒸夜涼而進一馬二僕與他人三五軰偕
行或前或後而民家豚犬交横道路山林依然居人如
昔虎豹之屬又復何之景福乾寧之時三川兵革虎豹
晝行任土貢輸梗于前邁西川奏章多取巫峽人蟲作
暴得非係國家之盛衰乎(出北夢𤨏言)
太平廣記卷四百三十二
