太平廣記卷二百七十一
婦人二
賢婦
徐才人盧氏董氏
高叡妻崔敬女李畬母
盧獻女鄧廉妻肅宗朝公主
潘炎妻劉皇后河池婦人
賀氏
才婦
謝道韞楊容華上官昭容
張氏杜羔妻張暌妻
關圖妹魚玄機牛肅女
愼氏薛媛孫氏
賢婦
徐才人
徐氏名惠堅之女也生五月能言唐太宗以爲才人特
遷爲充容軍旅未寧上疏諫修宮室詞甚典美上然之
盧氏
狄仁傑之爲相也有盧氏堂姨居于午橋南别墅姨止有
一子而未嘗來都城親戚家仁傑每伏臘晦朔修禮甚謹
常經雪後休暇仁傑因候盧姨安否適表弟挾弓矢攜雉
兔而來歸進膳於母顧揖仁傑意甚輕簡仁傑因啓於姨
曰某今爲相表弟有何樂從願悉力從其旨姨曰相自貴
爾姨止有一子不欲令其事女主仁傑大慙而退(出松窗雜錄)
董氏
則天朝太僕卿來俊臣之彊盛朝官側目上林令侯敏偏
事之其妻董氏諫止之曰俊臣國賊也勢不久一朝事壞
奸黨先遭君可敬而遠之敏稍稍而退俊臣怒出爲涪州
武隆令敏欲棄官歸董氏曰速去莫求住遂行至州投刺
參州將錯題一張紙州將展看尾後有字大怒曰修名不
了何以爲縣令不放上敏憂悶無已董氏曰但住莫求去
停五十日忠州賊破武隆殺舊縣令略家口並盡敏以不
許上獲全後俊臣誅逐其黨流嶺南敏又獲免(出朝野僉載)
高叡妻
趙州刺史高叡妻秦氏默啜賊破定州部至趙州長史
已下開門納賊叡計無所出與秦氏仰藥而詐死舁至
啜所良久啜以金獅子帶紫袍示之曰降我與爾官不
降即死叡視而無言陽顧其婦秦氏秦氏曰受國恩報
在此今日受賊一品何足爲榮俱合眼不語經兩日賊
知不可屈乃殺之(出朝野僉載)
崔敬女
唐冀州長史吉懋欲爲男頊娶南宮縣丞崔敬女敬不
許因有故脅以求親敬懼而許之擇日下函并花車卒至
門首敬妻鄭氏初不知抱女大哭曰我家門戸低不曾有
吉郎女堅卧不起其小女白其母曰父有急難殺身救解
設令爲婢尚不合辭姓望之門何足爲恥姊若不可兒自
當之遂登車而去頊遷平章事賢妻達節談者榮之頊
坐與河内王武懿宗爭競出爲溫州司馬而卒(出朝野僉載)
李畬母
監察御史李畬母清素貞潔畬請禄米送至宅母遣量
之賸三石問其故令史曰御史例不槩又問脚錢幾又
曰御史例不還脚車錢母怒令送所賸米及脚錢以責
畬畬乃追倉官科罪諸御史皆有慙色(出朝野僉載)
盧獻女
文昌左丞盧獻第二女先適鄭氏其夫早亡誓不再醮
姿容端秀顔調甚高姊夫羽林將軍李思冲姊亡之後
奏請續親許之兄弟並不敢白思冲擇日備禮贄幣甚
盛執致就宅盧氏拒關抗聲詈曰老奴我非汝匹也乃
踰垣至所親家截髮冲奏之敕不奪其志後爲尼甚精
進(出朝野僉載)
鄧廉妻
滄州弓高鄧廉妻李氏女嫁未周年而廉卒李年十八
守志設靈几每日三上食臨哭布衣蔬食六七年忽夜
夢一男子容止甚都欲求李氏爲偶李氏睡中不許之
自後每夜夢見李氏竟不受以爲精魅書符呪禁終莫
能絶李氏歎曰吾誓不移節而爲此所撓蓋吾容貌未
衰故也乃援刀截髮麻衣不濯蓬鬢不理垢面灰身其
鬼又謝李氏曰夫人竹栢之操不可奪也自是不復夢
見郡守旌其門閭至今尚有節婦里(出朝野僉載)
肅宗朝公主
肅宗讌于宫中女優弄假戲有綠衣秉簡爲參軍者天
寳末蕃將阿布恩伏法其妻配掖庭善爲優因隸樂工
是以遂令爲參軍之戲公主諫曰禁中妓女不少何必
須得此人使阿布恩眞逆人耶其妻亦同刑人不合近
至尊之座若果冤横又豈忍使其妻與羣優雜處爲笑
謔之具哉妾雖至愚深以爲不可上亦憫惻遂罷戲而
免阿布恩之妻由是賢重公主(公主即柳晟之母也出因話錄)
潘炎妻
潘炎侍郎德宗時爲翰林學士恩渥極異其妻劉晏女
也京尹某有故伺候累日不得見乃遺閽者三百縑夫
人知之謂潘曰豈爲人臣而京尹願一謁見遺奴三百
縑其危可知也遽勸潘公避位子孟陽初為戸部侍郎
夫人憂惕謂曰以爾人材而在丞郎之位吾懼禍之必
至也戸部解喻再三乃曰不然試會爾同列吾觀之因
遍招深熟者客至夫人垂簾視之既罷會喜曰皆爾儔
也不足憂矣問末座慘綠少年何人也曰補闕杜黃裳
夫人曰此人全别必是有名卿相(出幽閒鼔吹)
劉皇后
後唐太祖至州上源驛之變太祖憤恨欲廻軍攻之劉
皇后時隨軍行謂太祖曰公爲國討賊而以柸酒私忿
若攻城即曲在於我不如廻師自有朝廷可以論列於
是班師天復中周德威爲汴軍所敗三軍潰散汴軍乘
我太祖危懼與德威議出保雲州劉皇后曰妾聞王欲
棄城而入外藩誰爲此畫曰存信輩所言劉后曰存信
本北蕃牧羊兒也焉顧成敗王常笑王行瑜棄權失勢
被人屠割今復欲效之也王頃歲避難逹靼幾遭陷害
頼遇朝廷多事方得復歸今一旦出城便有不測之變
焉能遠及北蕃遂止居數日亡散之士復集軍城安堵
劉后之力也(出北夢瑣言)
河池婦人
梁祖攻圍岐隴之年引兵至于鳳翔秦帥李茂貞遣戎
挍李繼朗統衆救之至則大捷生降七千餘人及旋軍
於河池縣掠獲一少婦甚有顔色繼朗悅之寢處於兵
幕之下西邁十五餘程每欲逼之即云我姑嚴夫妬請
以死代之戎帥怒脅之以威終莫能屈帥笑而憫之竟
不能犯使人送還其家(出玉堂閒話)
賀氏
兗州有民家婦姓賀氏里人謂之織女父母以農爲業
其丈夫則負擔販賣往來于郡賀初爲婦未浹旬其夫
出外每出數年方至至則數日復出其所獲利蓄别婦
於他所不以一錢濟家賀知之每夫還欣然奉事未嘗
形於顔色夫慙愧不自得更非理毆罵之婦亦不之酬
對其姑已老且病凍餒切骨婦傭織以資之所得傭直
盡歸其姑已則寒餒姑又不慈日有凌虐婦益加恭敬
下氣怡聲以悦其意終無怨歎夫嘗挈所愛至家賀以
女弟呼之略無慍色賀爲婦二十餘年其夫無半年在
家而能勤力奉養始終無怨可謂賢孝矣(出玉堂閒話)
才婦
謝道韞
王凝之妻謝道韞王獻之與客談義不勝道韞遣婢白曰請
與小郎解圍乃施青綾步障自蔽與客談客不能屈(出獨異志)
楊容華
楊臨川姪女曰容華幼善屬文嘗為新籹詩好事者多𫝊
之詩曰宿鳥驚眠罷房攏乘曉開鳳釵金作縷鸞鏡玉為
臺粧似臨池出人疑月下来自憐終不見欲去復徘徊
上官昭容
唐上官昭容之方娠母鄭氏夢神人畀之大秤以此可
稱量天下生彌月鄭弄之曰爾非秤量天下孩啞應之
曰是襁中遇家禍入掖庭年十四聰達敏識才華無比
天后聞而試之援筆立成皆如宿搆自通天後逮景龍
前恒掌宸翰其軍國謀猷殺生大柄多其所决至若幽
求英雋鬱興詞藻國有好文之士朝希不學之臣二十
年間野無遺逸此其力也而晚年頗外通朋黨輕弄權
勢朝廷畏之矣玄宗平難被誅(出景龍文館記)
張氏
燕文貞公張說其女嫁盧氏嘗為舅求官候父朝下而
問焉父不語但指搘牀龜而示之女拜而歸室告其夫
曰舅得詹事矣(出𫝊載)
杜羔妻
杜羔妻劉氏善為詩羔累舉不中第乃歸將至家妻即
先寄詩與之曰良人的的有竒才何事年年被放回如
今妾面羞君面君到来時近夜来羔見詩即時迴去竟
登第(出玉泉子)
張暌妻
會昌中邊將張暌防戍十有餘年其妻侯氏繡迴文作
龜形詩詣闕進上詩曰暌離已是十秋彊對鏡那堪重
理粧聞雁幾迴修尺素見霜先為製衣裳開箱叠練先
垂淚拂杵調砧更斷腸繡作龜形獻天子願教征客早
還鄊敇賜絹三百疋以彰才美(出杼情詩)
關圖妹
關圖有一妹甚聰惠文學書札㒺不動人圖常語同&KR1212;
曰某家有一進士所恨不櫛耳後寓居江陵有鹺賈常
某者嚢畜千金三峡人也亦家于江陵深結託圖圖亦
以長者待之數載常公殂有一子狀貎頗有儒雅之風
紀而略曉文墨圖竟以其妹妻之則常修也關氏乃與
修讀書習二十餘年才學優博越絶流輩咸通六年登
科座主司空李公蔚也初江東羅𨼆下第東歸有詩别
修云六載辛勤九陌中却尋岐路五湖東名慙桂苑一
枝綠鱠憶松江滿棹紅浮世到頭須適性男兒何必盡
成功惟應鮑叔深知我他日蒲帆百尺風又廣陵秋夜
讀修所賦三篇復吟寄修云入蜀還吳三首詩蔵於箧
笥重於師劍關夜讀相如聽瓜步秋吟煬帝悲物景也
知輸健筆時情誰不許高枝明年二月東風裏江島閒
人慰所思修名望若此關氏亦有助焉後修卒關氏自
為文祭之時人競相𫝊寫(出南楚新聞)
魚玄機
女道士魚玄機字惠蘭甚有才思咸通中適李億補闕
後愛衰下山隸咸宜觀為道士詩曰易求無價寳難得
有心郎又云蕙蘭銷歇歸春圃楊柳東西絆客舟自是
縦懷乃倡婦也竟以殺侍婢為京尹温璋殺之有集行
於世(出北夢瑣言)
牛肅女
牛肅長女曰應貞適弘農楊唐源少而聰穎經耳必誦
年十三凡誦佛經二百餘卷儒書子史又數百餘卷親
族驚異之初應貞未讀左𫝊方擬授之而夜初眠中忽
誦春秋起惠公元妃孟子卒終智伯貪而愎故韓魏反
而喪之凡三十卷一字無遺天曉而畢當誦時若有教
之者或相酬和其父驚駭數呼之都不答誦已而覺問
何故亦不知試令開卷則已精熟矣問不答著文章百
餘首後遂學窮三教博涉多能每夜中眠熟與文人談
論文皆古之知名者往来答難或稱王弼鄭玄王衍陸
機辯論鋒起或論文章談名理往往數夜不已年二十
四而卒今採其文魍魎問影賦著扵篇其序曰庚辰歲
子嬰沈痛之疾不起者十旬毁頓精神羸悴形體藥物
救療有加無瘳感莊子有魍魎責影之義故假之爲賦
庶解疾焉魍魎問於予影曰君英逹之人聰明之子學
包六藝文兼百氏賾道家之秘言探釋部之幽旨既虔
恭於中饋又希慕於前史不矯枉以干名不毁物而成
巳伊淑德之如此即精神之足恃何故羸厥姿貌沮其
精神煩冤枕席憔悴衣巾子惟形兮是寄形與子兮相
親何不誨之以崇德而教之以自倫異萊妻之樂道殊
鴻婦之安貧豈痼疾而無生頼將微賤而欲忘身今節
變歲移臘終春首照晴光於郊甸動暄氣於梅柳水解
凍而繞軒風扇和而入牖固可解憂釋疾怡神養夀何
默爾無營自貽伊咎僕於是勃然而應曰子居於無人
之域遊乎魑魅之鄉形既圖於夏鼎名又著於蒙莊何
所見之不博何所談之不長夫影依日而生像因人而
見豈言談之足曉何節物之能辨随晦明以興滅逐形
骸以遷變以愚夫畏影而蒙鄙之性以彰智者視隂而
遲暮之心可見伊美惡兮由巳影何辜而遇譴且予聞
至道之精窈兮冥至道之極昏兮默達人委性命之修
短君子任時運之通塞悔吝不能纏榮耀不能惑喪之
不以爲喪得之不以爲得君子何乃怒予之不賞芳春
責予之不貴華餙且吾之秉操奚子智之能測言未卒
魍魎惕然而驚歎而起曰僕生絶域之外長於荒遐之
境未曉智者之處身是以造君而問影既談玄之至妙
請終身以藏屏初應貞夢製書而食之每夢食數十卷
則文體一變如是非一遂工爲賦頌文名曰遺芳(出記聞)
慎氏
愼氏北陵虔亭儒家之女也三史嚴灌夫因游覽遂結
姻好同載歸蘄春經十餘年無嗣息灌夫乃拾其過而
出妻令歸二浙愼氏慨然登舟親戚臨流相送妻乃爲
詩以訣灌夫灌夫覽之悽感遂爲夫婦如初愼氏詩曰
當時心事已相關雨散雲飛一餉間便是孤帆從此去
不堪重上望夫山(出雲谿友議)
薛媛
濠梁人南楚材者旅遊陳潁歲久潁守慕其儀範將欲
以子妻之楚材家有妻以受知於潁牧忽不思義而輒
已諾之遂遣家僕歸取琴書似無返舊之心或謂求道
青城訪僧衡嶽不復留心於名宦也其妻薛媛善書畫
妙屬文亦微知其意乃對鏡畫其形并詩四韻以寄之
楚材得妻眞及詩甚慙遽有雋不疑之讓夫婦遂偕老
焉里語曰當時婦棄夫今日夫棄婦若不逞丹青空房
應獨自薛媛寫眞寄夫詩曰欲下丹青筆先拈寳鏡端
已經顔索寞漸覺鬢凋殘淚眼描將易愁腸寫出難恐
君渾忘却時展畫圖看(出雲谿友議)
孫氏
樂昌孫氏進士孟昌期之内子善爲詩一旦併焚其集
以爲才思非婦人之事自是專以婦道内治孫有代夫
贈人白蠟燭詩曰景勝銀缸香比蘭一條白玉逼人寒
他時紫禁春風夜醉草天書仔細看又有聞琴詩曰玉
指朱絃軋復清湘妃愁怨最難聽初疑颯颯凉風動又
似蕭蕭暮雨零近若流泉来碧嶂遠如玄鶴下青冥夜
深彈罷堪惆悵霧濕叢蘭月滿庭又謝人送酒詩曰詩
將清酒寄愁人澄徹甘香氣味真好是綠窗風月夜一
杯搖蕩滿懷春(出北夢瑣言)
太平廣記卷二百七十一
