太平廣記卷六十六
女仙十一
謝自然盧眉娘
謝自然
謝自然者其先兗州人父寰居果州南充舉孝廉鄉里
器重建中初刺史李端以試秘書省校書表為從事母
胥氏亦邑中右族自然性穎異不食葷血年七歲母令
隨尼越惠經年以疾歸又令隨尼日朗十月求還常所
言多道家事詞氣高異其家在大方山下頂有古像老
君自然因拜禮不願却下母從之乃徙居山頂自此常
誦道德經黃庭内篇年十四其年九月因食新稻米飯
云盡是蛆虫自此絶粒數取皂莢煎湯服之即吐痢困
劇腹中諸虫悉出體輕目明其虫大小赤白狀𩔖頗多
自此猶食柏葉日進一枝七年之後柏亦不食九年之
外仍不飲水貞元三年三月於開元觀詣絶粒道士程
太虛受五千文紫靈寳籙六年四月刺史韓佾至郡疑
其妄延入州北堂東閤閉之累月方率長幼開鑰出之
膚體宛然聲氣朗暢佾即使女自明師事焉先是父寰
旋遊多年及歸見自然修道不食以為妖妄曰我家世
儒風五常之外非先王之法何得有此妖惑因鎖閉堂
中四十餘日益加爽秀寰方驚駭焉七年九月韓佾轝
於大方山置壇請程太虛具三洞籙十一月徙自然居
於州郭貞元九年刺史李堅至自然告云居城郭非便
願依泉石堅即築室于金泉山移自然居之山有石嵌
竇水灌其口中可澡飾形神揮斥氛澤自然初駐山有
一人年可四十自稱頭陀衣服形貌不𩔖緇流云速訪
真人合門皆拒之云此無真人頭陀但笑耳舉家拜之
獨不受自然拜施錢二百竟亦不受乃施手巾一條受
之云後會日當以此相示須臾出門不知所在久之當
午有一大蛇圍三尺長丈餘有兩小白角以頭枕房門
吐氣滿室斯須雲霧四合及霧散蛇亦不見自然所居
室唯容一牀四邊纔通人行白蛇去後常有十餘小蛇
或大如臂或大如股旦夕在牀左右或黑或白或吐氣
或有聲各各盤結不相毒螫又有兩虎出入必從人至
則隱伏不見家犬吠虎凡八年自遷居郭中犬留方出
上昇之後犬不知所在自然之室父母亦不敢同坐其
牀或輒詣其中必有變異自是呼為仙女之室常晝夜
獨居深山窮谷無所畏怖亦云誤踏蛇背其冷如冰虎
在前後異常腥臭兼言常有天使八人侍側二童子青
衣戴冠八使衣黃又二天神衞其門屏如今壁畫諸神
手執鎗鉅每行止則諸使及神驅斥侍衞又云某山神
姓陳名夀魏晉時人并說真人位高仙人位卑言已將
授東極真人之任貞元十年三月三日移入金泉道場
其日雲物明媚異於常景自然云此日天真羣仙皆會
金泉林中長有鹿未嘗避人士女雖衆亦馴擾明日上
仙送白鞍一具縷以寳鈿上仙曰以此遺之其地可安
居也五月八日金母元君命盧使降之從午至亥六月
二十日聞使從午至戍七月一日崔張二使從寅至午
多說神仙官府之事言上界好奕棋多音樂語笑率論
至道玄妙之理又云此山千百蛇虫悉驅向西矣盡以
龍鎮其山道場中常有二虎五麒麟兩青鸞或前或後
或飛或鳴麟如馬形五色有角紫麟[騣-凶+(鬯-匕)]尾白者常在前
舉尾苕菷七月十一日上仙杜使降石壇上以符一道
丸如藥丸使自然服之十五日可焚香五爐於壇上五
爐於室中至時真人每來十五日五更有青衣七人内
一人稱中華云食時上真至良久盧使至云金母來須
臾金母降於庭自然拜禮母曰别汝兩劫矣自將几案
陳設珍竒溢目命自然坐初盧使侍立久亦令坐盧云
暫詣紫極宫看中元道場官吏士庶咸在逡巡盧使來
云此一時全勝以前齋問其故云此度不燒乳頭香乳
頭香天真惡之唯可燒和香耳七日崔張二使至問自
然能就長林居否答云不能二使色似不悦二十二日
午前金母復降云為不肯居長林被貶一階長林仙宫
也戍時金母去崔使方云上界最尊金母賜樂一器色
黃白味甘自然餌不盡却將去又將衣一副珠碧綠色
相間外素内有文其衣縹緲執之不着手且却將去已
後即取汝來又將桃一枝大於臂上有三十桃碧色大
如椀云此猶是小者是日金母乘鸞侍者悉乘龍及鶴
五色雲霧浮泛其下金母云便向州中過羣仙後去望
之皆在雲中其日州中馬坊厨戟門皆報云長虹入州
翌日李堅問於自然方驗之紫極宫亦報虹入遠近共
見八月九日十日十一日羣仙日來傳金母敕速令披
髮四十日金母當自來所降使或言姓崔名某將一板
闊二尺長五尺其上有九色每羣仙欲至墻壁間悉熒
煌似鏡羣仙亦各自有几案隨從自然每被髮則黃雲
繚繞其身又有七人黃衣戴冠侍於左右自八月十九
日已後日誦黃庭經十徧誦時有二童子侍立每一遍
即抄錄至十遍童子一人便將向上界去九月一日羣
仙又至將桃一枝大如斗半赤半黃半紅云鄉里甚足
此果割一臠食餘則侍者却收九月五日金母又至持
三道符令吞之不令着水服之覺身心殊勝金母云更
一來則不來矣又指旁側一仙云此即汝同𩔖也十五
日平明一仙使至不言姓名將三道符傳金母敕盡令
服之又將桃六臠令食食三臠又將去其使至暮方還
十月十一日入靜室之際有仙人來召即乘騏驎昇天
將天衣來迎自然所着衣留在繩牀上却回着舊衣置
天衣於鶴背將去云去時乘驎回時乘鶴也十九日盧
仙使來自辰至未方去每天使降時鸞鶴千萬衆仙畢
集位高者乘鸞次乘騏驎次乘龍鸞鶴每翅各大丈餘
近有大鳥下長安鸞之大小幾欲相𩔖但毛彩異耳言
下長安者名曰天雀亦曰神雀每降則國家當有大福
二十五日滿身毛髮孔中出血沾漬衣裳皆作通帔山
水横紋就溪洗濯轉更分明向日看似金色手觸之如
金聲二十六日二十七日東嶽夫人併來勸令沐浴兼
用香湯不得令有乳頭香又云天上自有神非鬼神之
神上界無削髮之人若得道後悉皆戴冠功德則一凡
齋食切忌嘗之尤宜潔淨器皿亦爾上天諸神每齋即
降而視之深惡不精潔不唯無福亦當獲罪李堅常與
夫人于几上誦經先讀外篇次讀内篇内即魏夫人傳
中本也大都精思講讀者得福麄行者招罪立驗自然
絶粒凡一十三年晝夜寐兩膝上忽有印形小於人間
官印四壖若有古篆六字粲如白玉今年正月其印移
在兩膝内並膝則兩印相合分毫無差又有神力日行
二千里或至千里人莫知之冥夜深室纖微無不洞鑒
又不衣綿纊寒不近火暑不搖扇人問吉凶善惡無不
知者性嚴重深密事不出口雖父母亦不得知以李堅
崇尙至道稍稍言及云天上亦欲遣世間奉道人知之
俾其尊明道教又言凡禮尊像四拜為重三拜為輕又
居金泉道場每靜坐則羣鹿必至又云凡人能清淨一
室焚香諷黃庭道德經或一徧或七徧全勝布施修齋
凡誦經在精心不在徧數多事之人中路而退所損尤
多不如元不會者慎之慎之人命至重多殺人則損年
夭夀來往之報永無休止矣又每行常聞天樂皆先唱
步虛詞多止三首第一篇第五篇第八篇步虛訖即奏
樂先撫雲璈雲璈形圓似鏡有絃凡傳道法必須至信
之人魏夫人傳中切約不許傳教但令秘密亦恐乖於
折中夫藥力只可益夀若昇天駕景全在修道服藥修
道事頗不同服柏便可絶粒若山谷難求側柏只尋常
柏葉但不近丘墓便可服之石上者尤好曝乾者難將
息旋採旋食尙有津潤易清益人大都柏葉茯苓枸杞
胡麻俱能常年久視可試驗修道要山林靜居不宜俯
近村栅若城郭不可以其葷腥靈仙不降與道背矣煉
藥飲水宜用泉水尤惡井水仍須遠家及血屬慮有恩
情忽起即非修持之行凡食米體重食麥體輕辟榖入
山須依衆方除三虫伏尸凡服氣先調氣次閉氣出入
不由口鼻令滿身自由則生死不能侵矣是年九月霖
雨甚自然自金泉往南山省程君凌晨到山衣履不濕
詰之云旦離金泉耳程君甚異之十一月九日詣州與
李堅别云中旬的去矣亦不更入靜室二十日辰時於
金泉道場白日昇天士女數千人咸共瞻仰祖母周氏
母胥氏妹自柔弟子李生聞其訣别之語曰勤修至道
須臾五色雲遮亘一川天樂異香散漫彌久所着衣冠
簪帔一十事脱留小繩牀上結繫如舊刺史李堅表聞
詔褒美之李堅述金泉道場碑立本末為傳云天上有
白玉堂老君居之殿壁上高列真仙之名如人間壁記
時有朱書注其下云降世為帝王或為宰輔者又自然
當昇天時有堂内東壁上書記五十二字云寄語主人
及諸眷屬但當全身莫生悲苦自可勤修功德倂諸善
心修立福田清齋念道百劫之後冀有善緣早會清原
之鄉即與相見其書迹存焉(出集仙錄)
盧眉娘
唐永貞年南海貢竒女盧眉娘年十四歲眉娘生眉如
線且長故有是名本北祖帝師之裔自大定中流落嶺
表後漢盧景裕景祚景宣景融兄弟四人皆為皇王之
師因號帝師眉娘幼而惠悟工巧無比能于一尺絹上
繡法華經七卷字之大小不逾粟粒而點畫分明細如
毛髮其品題章句無不具矣更善作飛仙盖以絲一鈎
分為三段染成五色結為金盖五重其中有十洲三島
天人玉女臺殿麟鳳之像而執幢捧節童子亦不啻千
數其盖闊一丈秤無三兩煎靈香膏傳之則堅硬不斷
唐順宗皇帝嘉其工謂之神姑因令止于宫中每日止
飲酒二三合至元和中憲宗嘉其聰惠而又竒巧遂賜
金鳳環以束其腕眉娘不願在禁中遂度為道士放歸
南海仍賜號曰逍遥及後神遷香氣滿堂弟子將葬舉
棺覺輕即徹其蓋惟見雙舊履而已後人見往往乘紫
雲遊於海上羅浮處士李𧰼先作盧逍遥傳而𧰼先之
名無聞故不為時人傳焉(出杜陽編)
太平廣記卷六十六
