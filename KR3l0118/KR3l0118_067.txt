太平廣記卷六十七
女仙十二
崔少玄妙女吳清妻
崔少玄
崔少玄者唐汾州刺史崔恭之小女也其母夢神人衣
綃衣駕紅龍持紫函授於碧雲之際乃孕十四月而生
少玄既生而異香襲人端麗殊絶紺髮覆目耳璫及頤
右手有文曰盧自列妻後十八年歸于盧陲陲小字自
列歲餘陲從事閩中道過建溪遠望武夷山忽見碧雲
自東峰來中有神人翠冠緋裳告陲曰玉華君來乎陲
怪其言曰誰為玉華君曰君妻即玉華君也因是反告
之妻曰扶桑夫人紫霄元君果來迎我事已明矣難復
隱諱遂整衣出見神人對語久之然夫人之音陲莫能
辨逡巡揖而退陲拜而問之曰少玄雖胎育之人非陰
隲所積昔居無欲天為玉皇左侍書諡曰玉華君主下
界三十六洞學道之流每至秋分日即持簿書來訪志
道之士嘗貶落所犯為與同宫四人退居靜室嗟嘆其
亊恍惚如有欲想太上責之謫居人世為君之妻二十
三年矣又遇紫霄元君已前至此今不復近附於君矣
至閩中日獨居靜室陲既駭異不敢輒踐其間往往有
女真或二或四衣長綃衣作古鬟髻周身光明燭燿如
晝來詣其室升堂連榻笑語通夕陲至而看之亦皆天
人語言不可明辨試問之曰神仙秘密難復漏泄沉累
至重不可不隱陲守其言誡亦常隱諱洎陲罷府恭又
解印組得家于洛陽陲以妻之誓不敢陳泄於恭後二
年謂陲曰少玄之父夀算止于二月十七日某雖神仙
中人生于人世為有撫養之恩若不救之枉其報矣乃
請其父曰大人之命將極於二月十七日少玄受劬勞
之恩不可不護遂發絳箱取扶桑大帝金書黃庭内景
之書致於其父曰大人之夀常數極矣若非此書不可
救免今將授父可讀萬徧以延一紀乃令恭沐浴南向
而跪少玄當几授以功章寫於青紙封以素函奏之上
帝又召南斗注生真君附奏上帝須臾有三朱衣人自
空而來跪少玄前進脯羞噏酒三爵手持功章而去恭
大異之私訊於陲陲諱之經月餘遂命陲語曰玉清真
侣將雪予於太上今復召為玉皇左侍書玉華君主化
元精炁施布仙品將欲反神還於無形復侍玉皇歸彼
玉清君莫泄是言遺予父母之念又以救父之事泄露
神仙之術不可久留人世之情畢于此矣陲跪其前嗚
呼流涕曰下界蟻虱黷汚仙上永淪穢濁不得昇舉乞
賜指喻以救沉痼久永不忘其恩少玄曰予留詩一首
以遺子予上界天人之書皆雲龍之篆下界見之或損
或益亦無會者子當執管記之其詞曰
得之一元匪受自天太老之真無上之仙
光含影藏形於自然真安匪求神之久留
淑美其真體性剛柔丹霄碧虛上聖之儔
百歲之後空於墳丘
陲載拜受其辭晦其義理跪請講貫以為指明少玄曰
君之於道猶未熟習上仙之韻昭明有時至景申年中
遇琅琊先生能達其旨與君開釋方見天路未間但當
保之言畢而卒九日葬舉棺如空發櫬視之留衣而蜕
處室十八居閩三歸洛二在人間二十三年後陲與恭
皆保其詩遇儒道適達者示之竟不能會至景申年中
九疑道士王方古其先琅琊人也遊華嶽㢠廻道次于陜
郊時陲亦客于其郡因詩酒夜話論及神仙之事時會
中皆貴道尚德各徵其異殿中侍御史郭固左拾遺齊
推右司馬韋宗卿王建皆與崔恭有舊因審少玄之事
於陲陲出涕泣恨其妻所留之詩絶無會者方古請其
辭吟詠須臾即得其旨歎曰太無之化金華大仙亦有
傳於後學哉時坐客聳聽其辭句句解釋流如貫珠凡
數千言方盡其義因命陲執筆盡書先生之辭目曰少
玄玄珠心鏡好道之士家多藏之(出少玄本傳)
妙女
唐貞元元年五月宣州旌德縣崔氏婢名妙女年可十
三四夕汲庭中忽見一僧以錫杖連擊三下驚怖而倒
便言心痛須臾迷亂針灸莫能知數日稍間而吐痢不
息及瘥不復食食輒嘔吐唯餌蜀葵花及鹽茶既而清
瘦爽徹顔色鮮華方說初昏迷之際見一人引乘白霧
至一處宫殿甚嚴悉如釋門西方部其中天仙多是妙
女之族言本是提頭頼咤天王小女為洩天門間事故
謫墮人世已兩生矣頼咤王姓韋名寬弟大號上尊夫
人姓李號善倫東王公是其季父名括第八妙女自稱
小娘言父與姻族同遊世間尋索今於此方得見前所
見僧打腰上欲女吐瀉藏中穢惡俗氣然後得昇天天
上居處華盛各有姻戚及奴婢與人間不殊所使奴名
羣角婢名金霄偏(闕)鳳樓其前生有一子名遥見並依
然相識昨來之日於金橋上與兒别賦詩惟記兩句曰
手攀橋柱立滴淚天河滿時自吟詠悲不自勝如此五
六日病卧叙先世事一旦忽言上尊及阿母并諸天仙
及僕隸等悉來參謝即託靈而言曰小女愚昧落在人
間久蒙存䘏相媿無極其家初甚驚惶良久乃相與問
答仙者悉憑之叙言又曰暫借小女子之宅與世人言
語其上尊語即是丈夫聲氣善倫阿母語即是婦人聲
各變其語如此或來或往日月漸久談諧戲謔一如平
人每來即香氣滿室有時酒氣有時蓮花香氣後妙女
本狀如故忽一日妙女吟唱是時晴朗空中忽有片雲
如席徘徊其上俄而雲中有笙聲聲調清鏘舉家仰聽
感動精神妙女呼大郎復唱其聲轉厲妙女謳歌神色
自若音韻竒妙清暢不可言又曲名桑柳條又言阿母
適在雲中如此竟日方散旬時忽言家中二人欲有腫
疾吾代其患之數日後妙女果背上脇下各染一腫並
大如杯楚痛異常經日其主母見此痛苦令求免之妙
女遂冥冥如卧忽語令添香於鐘樓上呼天仙懺念其
聲清亮悉與西方相應如此移時醒悟腫消須臾平復
後有一婢卒染病甚困妙女曰我為爾白大郎請兵救
女即如睡狀須臾却醒言兵已到急令灑掃添香淨室
遂起支分兵馬匹配幾人於某處檢校幾人於病人身
上束縛邪鬼其婢即瘥如故言見兵馬形像如筆畫神
王頭上着胡帽子悉金鈿也其家小女子見良久乃滅
大將軍姓許名光小將曰陳萬每呼之驅使部位甚多
來往如風雨聲更旬時忽言織女欲嫁須往看之又睡
醒而說婚嫁禮一如人間言女名垂陵子嫁薛氏事多
不備紀其家常令妙女繡忽言今要暫去請婢鳳樓代
繡如此竟日便作鳳樓姿容精神時異繡作巧妙疾倍
常時而不與人言語時時俛首笑久之言却㢠廻即復本
態無鳳樓狀也言大郎欲與僧伽和尚來看娘子即掃
室添香煎茶待之須臾遂至傳語問訊妙女忽笑曰大
郎何為與上人相撲此時舉家俱聞牀上踏蹴聲甚厲
良久乃去有時言向西方飲去㢠廻遂吐酒竟日醉卧一
夕言將娘子一魂小娘子一魂遊看去使與善倫友言
笑是夕娘子等並夢向一處與衆人遊樂妙女至天明
便問娘子夢中事一一皆同如此月餘絶食忽一日悲
咽而言大郎阿母喚某歸甚悽愴苦言久在世間戀慕
娘子不忍捨去如此數日涕泣又言不合與世人往來
汝意須住如之奈何便向空中辭别詞頗鄭重從此漸
無言語告娘子曰某相戀不去既在人間還須飲食但
與某一紅衫子着及瀉藥如言與之遂漸飲食雖時說
未來事皆無應其有繁細不能具錄其家紀事狀盡如
此不知其婢後復如何(出通幽記)
吳清妻
唐元和十二年虢州湖城小里正吳清妻楊氏號監真
居天仙鄉車谷村因頭疼乃不食自春及夏每静坐入
定皆數日村鄰等就看三度見得藥共二十一丸以水
下玉液漿兩椀令煎茶飲四月十五日夜更焚香端坐
忽不見十七日縣令自焚香祝請其夜四更牛驢驚見
墻上棘中衫子逡巡牛屋上見楊氏裸坐衣服在前肌
肉極冷扶至院與村舍焚香聲磬至辰時方醒稱十四
日午時見仙鶴語云洗頭十五日沐浴五更有女冠二
人并龍駕五色雲來乃乘鶴去到仙方臺見道士云華
山有同行伴五人煎茶湯相待汴州姓吕名德真仝州
姓張名仙真益州姓馬名辨真宋州姓王名信真又到
海東山頭樹木多處及吐番界山上五人皆相隨却至
仙方臺見仙骨有尊師云此楊家三代仙骨令禮拜却
請歸云有父在年老遂還有一女冠乘鶴送來云得受
仙詩一首又詩四並書于後云道啓真心覺漸清天教
絶粒應精誠雪外仙歌笙管合花間風引步虛聲其二
曰心清境靜聞妙香憶昔期君隱處當一星蓮花山頭
飯黃精仙人掌上經其三曰飛鳥莫到人莫攀一隱十
年不下山袖中短書誰為達華山道士賣藥還其四曰
日落焚香坐醒壇庭花露濕漸更闌淨水仙童調玉液
春霄羽客化金丹其五曰攝念精思引彩霞焚香虛室
對烟花道合雲霄遊紫府湛然真境瑞皇家(出逸史)
太平廣記卷六十七
