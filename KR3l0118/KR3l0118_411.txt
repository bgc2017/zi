太平廣記卷四百十一宋李昉等編
草木六
果下
櫻桃檽棗柿
㡳檷𣗳實柿盤融峯梨
六觔梨紫花梨胡榛子
酸棗蒲萄王母蒲萄
侯騷子蔓胡桃仙𣗳實
橄欖子東荒栗猴栗
瓜五色瓜瓜惡香
菜
蔓菁越蒜三蔬
菠薐芥葅芥末
水韭茄子𣗳崑崙紫瓜
茄子故事儋崖瓠
果下
櫻桃
唐時新進士尤重櫻桃宴乾符四年劉鄴第三子覃及
第時鄴以故相鎮淮南勅邸吏曰以銀一定資醵置而
覃所費往往數倍邸吏以聞鄴命取足而已會時及薦
新狀頭已下方議醵率覃潛遣人厚以金帛預購數十
𣗳矣于是獨置是宴大會公卿時京國櫻桃初出雖貴
達未適口而覃山積鋪席復和以糖酪用享人蠻獻一
小盤亦不啻數升以至參御輩靡不霑足(出摭言)
檽棗
晉趙瑩家庭有檽棗𣗳婆娑異常四遠俱見有望氣者
訪其隣里問人云此家合有登宰輔者里叟曰無之然
主人小字相兒得非此乎術士曰王氣方盛不在其身
當在其子孫其後瑩由太原判官大拜出將入相(出北夢𤨏)
(言)
柿
俗謂柿𣗳有七德一夀二多隂三無鳥窠四無蟲五霜
葉可翫六嘉實七落葉肥大(出酉陽雜俎)
㡳穪𣗳實
阿驛波斯呼為阿驛拂林呼為㡳穪𣗳長丈四五枝葉
繁茂葉有五出似蜱麻無花而實實赤色𩔖蜱子味似
乾柿而一年一熟
柿盤
木中根固柿為最俗謂之柿盤(出酉陽雜俎)
融峯梨
仙梨融峯上有青壇方五丈有焼香行道處古形銅器
數種有梨𣗳高三十丈子如斗至搖落時但見其汁核
無得味者(出洽聞記)
六觔梨
洛陽報國寺梨重六觔(出酉陽雜俎)
紫花梨
清泰中薄遊京輦曾與盧泳廵官鄭扆博士僧季雅及
三五知友夜會于越波隄僧院是時清秋欲杪明月方
高句聯五字之竒酒飲八仙之美柿新紅脯茗醶綠芽
一詠一觴或醒或醉座上因相與徵引古今遂及果實
之事有叙及紫花梨者衆云真定有之雅公獨顰蹙而
言曰此微僧先祖之遺恨衆驚而問之雅曰昔武宗皇
帝御天下之五載萬國事殷聖情不懌忽患心熱之疾
名醫進藥厥疾㒺瘳遂博詔良能遐徵和緩時有言青
城山邢道士者妙于方藥帝即召見之道士以肘後綠
囊中青丹兩粒及取梨數枚絞汁而進之帝疾尋愈旬
日之内所賜萬金仍加廣濟先生之號帝從容問其丹
為何物先生曰赤城山頂有青芝兩株太白南溪有紫
花梨一𣗳臣之昔歲曾遊二山獨獲兩寳合練成丹五
十年来服食殆盡惟餘兩粒幸逢陛下服之更欲此丹
須求二物也經數月邢生辭帝歸山後疾復作再詔邢
先生于青城則不知何適也帝遂詔示天下有紫花梨
即時奏上時恒州節度太尉公王達尚夀春公主即會
昌之女弟聞真定李令種梨數株其一紫花梨即遣寺
人就加封檢剪其旁𣗳匝以朱欄寳惜纖枝有同月桂
當花發之時防蜂蝶之窺耗每以輕綃紗縠遠加籠罩
焉守𣗳者不勝艱苦洎及秋實公主必手𨕖而進之比
達帝廷十得其六七帝多食此梨雖不及邢氏者亦粗
解其煩躁耳是時有李遵来侍御任恒州記室作進梨
表云紫花開處擅美春林縹蒂懸時迥光秋景離離玉
潤落落珠圓甘不得嘗脆難勝口表達闕下公卿見者
多大笑之曰常山公何用進殘梨于天府也蓋以其表
有脆難勝口之字明年武宗崩公主亦相次逝此梨自
後以為貢賦之常物縣官歲久亦漸怠于寳守焉至天
祐末年趙王為明德之所簒弑其後縣邑公署多歴兵
戎紫花之梨亦已枯朽今之真定無復繼種者焉當武
宗時縣宰李公名尚即雅之祖也嘗以守𣗳不謹曾風
折一枝降為冀州典午由是追感而顰蹙也(出耳目記)
胡榛子
阿月生西國蕃人言與胡榛子同𣗳一年榛子二年阿
月(出酉陽雜俎)
酸棗
耆舊說周秦時河南雨酸棗遂生野酸棗今酸棗縣是
也酸棗之甚小者為野酸棗(出述異記)
蒲萄
俗言蒲萄蔓好引于西南庾信謂魏使尉瑾曰我在鄴
遂大得蒲萄竒有滋味陳招曰作何形狀徐君房曰有
𩔖軟棗信曰君殊不體物何得不言似生荔枝魏肇師
曰魏武有言末夏涉秋尚有餘暑酒醉宿酲掩露而食
甘而不飴酸而不酢道之固以流沫稱竒况親食之者
瑾曰此物出自大宛張騫所致有黃白黑三種成熟之
時子實逼側星編珠聚西域多釀以為酒每来歲貢在
漢西京似亦不少杜陵田五十畝中有蒲萄百𣗳今在
京邑非直止禁林也信曰乃園種戸植接蔭連架昭曰
其味何如橘柚信曰津液勝竒芬芳減之瑾曰金衣素
裏見苞作貢向齒自消良應不及(出酉陽雜俎)
王母蒲萄
貝丘之南有蒲萄谷谷中蒲萄可就其所食之或有取
歸者即失味世言王母蒲萄也天寳中沙門曇霄因遊
諸岳至此谷得蒲萄食之又見枯蔓堪為杖大如指五
尺餘持還本寺植之遂活長高數仞蔭地幅員十丈仰
觀若帷蓋焉其旁實磊落紫瑩如墜時人號為草龍珠
帳焉(出酉陽雜俎)
侯騷子
侯騷蔓生如雞卵既甘且冷輕身消酒廣志言因王太
僕所獻(出酉陽雜俎)
蔓胡桃
蔓胡桃出南詔大如扁螺兩隔味似胡桃或言蠻中藤
子也(出酉陽雜俎)
仙𣗳實
祁連山上有仙𣗳實行旅得之止饑渴一名四味木其
實如棗以竹刀剖則甘鐵刀剖則苦木刀剖則酸蘆刀
剖則辛(出酉陽雜俎)
橄欖子
獨根𣗳東向枝曰木威南向枝曰橄欖(出酉陽雜俎)
東荒栗
東方荒中有木名曰栗有殼徑三尺三寸殼刺長丈餘
實徑三尺殼亦黃其味甜食之令人短氣而渴(出酉陽雜俎)
猴栗
唐衞公李德裕一夕甘子園會客盤中有猴栗無味陳
堅處士云虔州南有漸栗形如素核(出酉陽雜俎)
瓜
漢明帝隂貴人夢食瓜甚美帝使求諸方國時有燉煌
獻異瓜種常山獻巨桃核瓜名穹窿長三尺而形屈其味
臭如粘父老云昔道士從蓬莱山得此瓜云是空洞靈
瓜四劫一實東王公西王母遺種于地世代遐絶其實
頗存又說此瓜霜下始花隆冬可熟亦云仙人所食常
使植於霜林園此園皆植寒果積冰之節百果方盛俗
為相陵瓜故霜園之聲訛也后曰王母之桃王公之瓜
可得而食五萬歲矣安可食乎后崩内侍者見鏡奩中
有瓜桃之核視之涕零疑其非𩔖(出王子年拾遺)
五色瓜
吴桓王時會稽生五色瓜今吴中有五色瓜歲充貢賦
(出述異記)
瓜惡香
瓜惡香中尤忌麝唐鄭注太和初赴職河中姬妾百餘
盡綺香氣數里逆于人鼻是歲自京至河中所過路瓜
盡死一蔕不獲(出酉陽雜俎)
菜
蔓菁
諸葛所止令兵士獨種蔓菁者取其纔出甲可生啖一
也葉舒可煑食二也久居則隨以滋長三也棄不令惜
四也回則易尋而採之五也冬有根可斸食六也比諸
蔬屬其利不亦博哉劉禹錫曰信矣三蜀之人也今呼
蔓菁為諸葛菜江陵亦然(出嘉話錄)
越蒜
異苑曰晉安平有越王餘蒜菜長尺許白者似骨黑者
如角古云越王曾于舟中作籌筭有餘者棄之水而生
焉(闕)
三蔬
晉咸寧四年立芳圃于金墉城東多種異菜名曰雲薇
𩔖有三種紫色者最繁滋其根爛漫春敷夏密秋榮冬
馥其實若珠五色隨時而盛一名雲芝其紫色者為上
蔬而味辛其黃色者為中蔬而味甘其青色者為下蔬
而味鹹常以此蔬充御其葉可以藉飲食以供宗廟祭
祀亦止人饑渴宫人採帶其莖葉香氣歴月不歇(出拾遺記)
菠薐
菜之菠薐者本西國中有僧自彼將其子来如苜蓿蒲
萄因張騫而至也菠薐本是頗陵國將来語訛耳多不
知也(出嘉話錄)
芥𦵔
廣州人以巨菜為鹹𦵔埋地中有三十年者貴尚親賓
以相餉遺(出嶺南異物志)
芥末
掌中芥末多國出也取子置掌中吹之一吹一長長三
尺乃植于地(出酉陽雜爼)
水韮
水韮生于水湄狀如韮而葉細長可食(出酉陽雜俎)
茄子𣗳
南中草菜經冬不衰故蔬圃之中栽種茄子宿根有三
二年者漸長枝榦乃為大𣗳每夏秋熟則梯𣗳摘之三
年後漸𣗳老子稀即伐去别栽嫩者(出嶺表錄異)
崑崙紫瓜
隋煬帝大業末改茄子為崑崙紫瓜(出述異記)
茄子故事
茄子茄子連根名革遐反今呼伽未知所自昔叚成式
因就廊下食茄子數蒂偶問工部員外張周封茄子故
事張云一名落蘇事具食料本草成式記得隱侯行園
詩云寒瓜方卧壟秋瓜正滿陂紫茄紛爛漫綠芋鬱參
差又一名崑崙瓜嶺南茄子宿根成𣗳高五六尺姚向
曾為南𨕖使親見之故本草記廣州有慎火𣗳𣗳大三
四圍慎火即景天也俗呼為護火草茄子熟者食之厚
腸胃動氣發疾根能理龜瘃欲其子繁候其花時取葉
布于過路以灰規之人踐之子必繁也俗謂嫁茄子曾
火炙之甚美有新羅種者色稍白形如雞卵西明寺僧
造玄院中有其種水經云石頭西對蔡浦長百里上有
大荻荻浦下有茄浦(出酉陽雜俎)
儋崖瓠
儋崖種瓠成實率皆石餘芥高者亦五六尺子大如雞
卵(出酉陽雜俎)
太平廣記卷四百十一
