太平廣記卷二百七十
婦人一
洗氏衞敬瑜妻周迪妻
鄒待徵妻奉天竇氏二女鄭神佐女
盧夫人符鳳妻呂榮
封景文高彥昭女李誕女
義成妻魏知古妻侯四娘
鄭路女鄒僕妻竇烈女
歌者婦
洗氏
洗氏高涼人世爲南越首領部落十餘萬幼賢明在父母
家能撫循部衆壓服諸越高涼太守馮寶聞其志行聘爲妻
每與夫寶參決詞訟政令有序侯景反都督蕭勃徵兵入援
遣刺史李遷仕召寶寶欲往氏疑其反止之後果反寶卒嶺表
大亂氏懷集之百越晏然子僕尚幼以氏功封信都侯詔冊
氏為中郎將石龍太夫人賚繡幰油絡駟馬安車鼔吹麾幢
旌節如刺史之儀僕卒百越號夫人爲聖母王仲宣反夫人
帥師敗之親披甲乘馬巡撫諸州嶺南悉定封譙國夫人幕
府署長史官屬給印章便宜行事皇后賜以首飾及宴服
一襲時番州總管趙訥貪虐黎獠多亡叛夫人上封事論
之敕夫人招慰夫人親載詔書自稱使者歴十餘州宣述德
意所過皆降文帝賜夫人臨振縣湯沐邑卒諡誠敬(闕)
衞敬瑜妻
衞敬瑜妻年十六而夫亡父母舅姑欲嫁之乃截耳爲
誓不許戸有巢燕常雙飛後忽孤飛女感其偏栖乃以
縷繫脚爲誌後歲此燕果復來猶帶前縷妻爲詩曰昔
年無偶去今春又獨歸故人恩義重不忍更雙飛(闕)
周迪妻
周迪妻某氏迪善賈往來廣陵會畢師鐸亂人相略賣
以食迪飢將絶妻曰今欲歸不兩全君親在不可并死
願見賣以濟君行迪不忍妻固與詣肆售得數千錢以
奉迪至城門守者誰何疑其紿與迪至肆問狀見妻首
已在于枅矣迪裹餘體歸葬之(闕)
鄒待徵妻
鄒待徵妻薄者武康尉自牧之女也從待徵官江隂袁
晁亂待徵解印竄匿薄爲賊所掠將汙之不從語家媪
使報待徵曰我義不辱即死于水賊去得其尸義聲動
江南聞人李華作哀節婦賦曰昔歲隋盗並起横行海
浙江隂萬戸化爲凝血無石不焚無玉不折峩峩薄媛
烱然名節自牧之子鄒徵之妻玉德蘭姿女之英兮鄒
也避禍伏于榛莾婉如之賓執爲囚虜匍匐泥沙極望
無睹出授官之告託垂白之姥姥感夫人爰逹鄒君兵
解求尸在于江濱哀風起爲連波痛氣結爲孤雲鳬雁
爲之哀鳴日月爲之蒙昏端標移景而恒直勁芳貫霜
而猶存知子莫如父誠哉長者之言(闕)
奉天竇氏二女
奉天縣竇氏二女伯娘仲娘雖長於村野而幼有志操
住與邠州接界永泰中草賊數千人持兵刃入其村落
行剽劫聞二女有容色姊年十九妹年十六藏於巖窟
間賊徒擬爲逼辱乃先曳伯娘出行數十步又曳仲娘
出賊相顧自慰行臨深谷伯娘曰我豈受賊汙辱乃投
之於谷賊方驚駭仲娘又投於谷谷深數百尺姊尋卒
仲娘脚折面破血流被體氣絕良久而蘇賊義之而去
京兆尹第五琦感其貞烈奏之詔旌表門閭長免丁役
二女葬事官給京兆尹曹陸海首賦以美之(闕)
鄭神佐女
大中五年兗州瑕丘縣人鄭神佐女年二十四先許適
馳雄牙官李元慶神佐亦爲官健戍慶州時党項叛神
佐戰死其母先亡無子女以父戰殁邊城無由得還乃
剪髮壞形自往慶州護父喪還至瑕丘縣進賢鄉馬青
村與母合葬便廬於墳所手植松檜誓不適人節度使
蕭俶以狀奏之曰伏以閭里之中罕知禮教女子之性
尤昧義方鄭氏女痛結窮泉哀深陟岵投身沙磧歸父
遺骸遠自邊陲得還閭里感蓼莪以積恨守丘墓以誓
心克彰孝理之仁足勵貞方之節詔旌表門閭而贊曰
政教隆平男忠女貞禮以自防義不苟生彤管有煒蘭
閨振聲關雎合雅始號文明(闕)
盧夫人
盧夫人房玄齡妻也玄齡微時病且死嘱曰吾病革君
年少不可寡居善事後人盧泣入帷中剔一目示玄齡
明無他意玄齡良愈禮之終身按妬婦記亦有夫人
何賢於微時而妬於榮顯邪子於是而有感(闕)
符鳳妻
玉英唐時符鳳妻也尤姝美鳳以罪徙儋州至南海爲
獠賊所殺脅玉英私之對曰一婦人不足以事衆男子
請推一長者賊然之乃請更衣有頃盛服立於舟上罵
曰受賊辱不如死遂自沉於海(闕)
呂榮
許升妻呂氏字榮升少爲博徒不理操行榮嘗躬勤家
業以奉養其姑數勸升修學每有不善輒流涕進規榮
父積忿疾升乃呼榮欲改嫁之榮嘆曰命之所遭義無
離貳終不肯歸升感激自勵乃尋師遠學遂以成名尋
被本州辟命行至壽春爲盗所殺刺史尹耀捕盗得之
榮迎喪於路聞而詣州請甘心讐人耀聽之榮乃手斷
其頭以祭升靈後郡遭宼賊賊欲犯之榮踰垣走賊拔
刀追之賊曰從我則生不從我則死榮曰義不以身受
辱宼虜遂殺之是日疾風暴雨雷電晦冥賊惶懼叩頭
謝罪乃殯葬之(闕)
封景文
殷保晦妻封敖孫也名絢字景文能文章草隸保晦歴
挍書郎黃巢入長安共匿蘭陵里明日保晦逃賊悦封
色欲取之固拒賊誘悦萬詞不答賊怒勃然曰從則生
不然正膏我劍封罵曰我公卿子守正而死猶生也終
不從逆賊手遂遇害保晦歸左右曰夫人死矣保晦號
而絶(闕)
高彦昭女
高愍女名妹妹父彦昭事正巳及納拒命質其妻子使
守濮陽建中二年挈城歸河南都統劉元佐屠其家時
女七歲母李憐其幼請免死爲婢許之女不肯曰母兄
皆不免何頼而生母兄將被刑徧拜四方女問故答曰
神可祈也女曰我家以忠義誅神尚何知而拜之問父
所在西嚮哭再拜就死德宗駭歎詔太常謚曰愍諸儒
爭爲之誄彦昭從元佐救寧陵復汴州授穎州刺史朝
廷錄其忠居州二十年不徙卒贈陜州都督(闕)
李誕女
東越閩中有庸嶺高數十里其下北隰中有大蛇長七
八丈圍一丈土俗常懼東治都尉及屬城長吏多有死
者祭以牛羊故不得福或與人夢或喻巫祝欲得噉童
女年十二三者都尉令長患之共求人家生婢子兼有
罪家女養之至八月朝祭送蛇穴口蛇輒夜出吞嚙之
累年如此前後已用九女一歲將祀之募索未得將樂
縣李誕家有六女無男其小女名寄應募欲行父母不
聽寄曰父母無相留今惟生六女無有一男雖有如無
女無緹縈濟父母之功既不能供養徒費衣食生無所
益不如早死賣寄之身可得少錢以供父母豈不善耶
父母慈憐不聽去終不可禁止寄乃行請好劍及咋蛇
犬至八月朝便詣廟中坐懷劍將犬先作數石米餈蜜
麨以置穴口蛇夜便出大如囷目如二尺鏡聞餈香氣
先噉食之寄便放犬犬就嚙咋寄從後斫蛇因踊出至
庭而死寄入視穴得其九女髑髏悉舉出咤言曰汝曹
怯弱爲蛇所食甚可哀愍於是寄女緩步而歸越王聞
之聘寄爲后拜其父爲將樂令母及姊皆有賜賞自是
東治無復妖邪之法其歌謠至今存焉(出法苑珠林)
義成妻
漢源縣人義成妻壯年無子夫死將葬及先殯時含毒
藥酒至未入墓時撫棺吞之而死乃爲合葬焉時以狀
聞有詔賜帛事見常&KR2011;國志(出黎州國經)
魏知古妻
唐工部尚書魏知古性雅正善屬文年七十卒於位妻
蘇氏不哭比至香水洗浴唅襲訖舉聲一慟而絶與尚
書同日合喪時竒其節以爲前代未之有(闕)
侯四娘
至德元年史思明未平衛州有婦人侯四娘等三人刺
血謁於軍前願入義營討賊(出獨異志)
鄭路女
鄭路昆仲有爲江外官者維舟江渚羣偷奄至即以所
有金帛羅列岸上而恣賊運取賊一不犯曰但得侍御
小娘子足矣其女則美色賊潜知之矣骨肉相顧不知
所以答女欣然請行其賊即具小舟載之而去謂賊曰
君雖爲偷得無所居與親屬焉然吾家衣冠族也既爲
汝妻豈以無禮見逼若達所止一會親族以託好仇足
矣賊曰諾又指所偕來二婢曰公既以偷爲名此婢不
當有爲公計不若歸吾家賊以貌美其言且順顧已無
不可者即自鼓其棹載二婢而去女於是赴江而死(出玉)
(泉子)
鄒僕妻
梁末龍德壬午歲襄州都軍務鄒景温移職于徐亦綰
都軍之務有勁僕(失其姓名)自恃拳勇獨與妻策驢以路至
宋州東芒碭澤素多賊盜行旅或孤則鮮有獲免者其
日與妻偕憩于陂之半雙柳樹下大咤曰聞此素多豪
客豈無一人與吾曹决勝負乎言粗畢有五六盜自叢
薄間躍出一夫自後雙手交抱搏而仆之其徒遽扼其
喉抽短刃以斷之斯僕隨身兵刃略無所施蓋掩其不
備也唯妻在側殊無惶駭但矯而大呼曰快哉今日方
雪吾之恥也吾比良家之子遭其俘掠以致於此孰謂
無神明也賊謂誠至而不殺與行李并二驢驅以南邁
近五六十里至亳之北界逹孤莊南而息焉莊之門有
器甲蓋近戍巡警之卒也其婦遂徑入村人之中堂盜
亦謂其謀食不疑也乃泣拜其總首且告其夫適遭屠
戮之狀總首聞之潜召其徒俱時執縛唯一盜得逸械
送亳城咸棄於市其婦則返襄陽還削爲尼誓終焉之
志(出玉堂閑話)
竇烈女
烈女姓竇氏小字桂娘父良建中初爲汴州戸曹掾桂
娘美顔色讀書甚有文李希烈破汴州使甲士至良門
取桂娘去將出門顧其父曰愼無戚戚必能滅賊使大
人取富貴于天子桂娘既以才色在希烈側復能巧曲
取信凡希烈之密雖妻子不知者悉皆得聞希烈歸蔡
州桂娘嘗謂希烈曰忠而勇一軍莫如陳仙竒其妻竇
氏仙竒竉且信之願得相往來以姊妹叙齒因徐說之
以堅仙竒之心希烈然之因以姊事仙竒妻嘗間謂曰
賊凶殘不道遲晚必敗姊應早圖遺種之地仙竒妻然
之興元元年四月希烈暴死其子不發喪欲盡誅老將
校俾少者代之計未决有獻含桃者桂娘白希烈子請
分遺仙竒妻且以示無事於外因爲蠟帛書曰前日已
死殯在後堂欲誅大臣須自爲計次朱染帛丸如含桃
仙竒發丸見之言於薛育曰兩日稱疾但怪樂曲雜發
盡夜不絶此乃有謀未定示暇於外事不疑矣明日仙
竒薛育各以所部兵譟於衙門請見希烈烈子迫出拜
願去僞號一如李納仙竒曰爾悖逆天子有命因斬希
烈妻及子函七首以獻陳尸於市後兩月吳少誠殺仙
竒知桂娘謀因亦殺之(出樊川集)
歌者婦
南中有大帥世襲爵位然頗恣横有善歌者與其夫自
北而至頗有容色帥聞而召之每入輒與其夫偕至更
唱迭和曲有餘態帥欲私之婦拒而不許帥密遣人害
其夫而置婦于别室多其珠翠以悦其意逾年往詣之
婦亦欣然接待情甚婉孌及就榻婦忽出白刃於袖中
擒帥而欲刺之帥掣肘而逸婦逐之適有二奴居前闔
其扉由是獲免旋遣人執之自斷其頸矣(出玉堂閒話)
太平廣記卷二百七十
