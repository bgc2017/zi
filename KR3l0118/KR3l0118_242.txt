太平廣記卷二百四十二
謬誤
益州長吏蕭穎士郗昂
張長史蕭俛崔清
何儒亮于頔苑䛆
李文彬蘇拯竇少卿
遺忘
張利涉閻玄一郭務靜
張守信李睍張藏用
謬誤
益州長吏
唐益州每歲進柑子皆以紙裹之他時長吏嫌其不敬
代之以細布既而恒恐有柑子為布所損每歲多懷憂
懼俄有御史甘子布至長吏以為推布裹甘子事因大
懼曰果為所推及子布到驛長吏但叙以布裹柑子為
敬子布初不知之久而方悟聞者莫不大笑子布好學
有才知名當代(出大唐新語)
蕭穎士
唐天寳初蕭穎士因遊靈昌遠至胙縣南二十里有胡
店店上有人多姓胡穎士發縣日晚縣寮飲餞移時薄
暮方行至縣南三五里便即昏黑有一婦人年二十四
五着紅衫綠裙騎驢驢上有衣服向穎士言兒家直南
二十里今歸遇夜獨行怕懼願隨郎君鞍馬同行穎士
問女何姓曰姓胡穎士常見世間說有野狐或作男子
或作女人於黃昏之際媚人穎士疑此女即是野狐遂
唾叱之曰死野狐敢媚蕭穎士遂鞭馬南馳奔至主人
店歇息解衣良久所見婦人從門牽驢入來其店叟曰
何為衝夜曰衝夜猶可適被一害風措大呼兒作野狐
合被唾殺其婦人乃店叟之女也穎士慚恧而已(出辨凝志)
郗昂
唐郗昂與韋陟交善因話國朝宰相誰最無德昂誤對
曰韋安石也已而驚走而去逢吉温於街中温問何故
倉惶如此答曰適與韋尚書話國朝宰相最無德者本
欲言吉頊誤言韋安石既言又鞭馬而走抵房相之第
琯執手慰問之復以房融為對昂有時稱忽一日犯三
人舉朝嗟嘆唯韋陟遂與之絶(出國史𥙷)
張長史
唐臨濟令李回妻張氏其父為廬州長史告老歸以回
之薄其女也故往臨濟辱之誤至全節縣而問門人曰
明府在乎門者曰在張遂入至廳前大罵辱全節令趙
子餘不知其故私自門窺之見一老父詬罵不已而縣
下常有狐烏魅以張為狐焉乃密召吏人執而鞭之張
亦未寤罵仍恣肆擊之困極方問何人輒此詬罵乃自
言吾李回妻父也回賤吾女來怒回耳全節令方知其
誤寘之館給醫藥焉張之僮夜亡至臨濟告回回大怒
遣人吏數百將襲全節而擊令令懼閉門守之回遂至
郡訴之太守召令責之恕其誤也使出錢二十萬遺張
長史以和之回乃迎至縣張喜回之報復卒不言其薄
女遂歸(出紀聞)
蕭俛
唐貞元中蕭俛新及第時國醫王彦伯住太平里與給
事鄭雲逵比舍住忽患寒熱早詣彦伯求診候誤入雲
逵第會門人他適雲逵立於中門俛前趨曰某前及第
有期集之役忽患病具說其狀逵命僕人延坐為診其臂
曰據脈候是心家熱風雲逵姓鄭若覓國醫王彦伯東
隣是也俛赧然而去(出乾&KR0871;子)
崔清
唐崔清除濠州刺史替李遜清辭戸部侍郎李巽畱坐
與語清指謂所替李遜曰清都不知李遜渾不解官再
三言之巽曰李巽即可在只是獨不稱公意清稍悟之
慚顧而去(出嘉話錄)
何儒亮
唐進士何儒亮自外州至京訪其從叔誤造郎中趙需
宅自云同考房會冬至需欲家宴揮霍云既是同房便
令入宴姑姊妺妻子盡在焉儒亮饌畢徐出及細察之
乃何氏之子也需大笑儒亮歲餘不敢出京城時人因
以為何需郎中(出國史補)
于頔
唐司空于頔以樂曲有想夫憐其名不雅將改之客有
笑曰南朝相府曾有瑞蓮故歌為相府蓮自是後人語
訛乃不改(出國史補)
又
舊說董仲舒墓門人至皆下馬謂之下馬陵語訛為蝦
蟇陵今荆襄之人呼堤為提留絳之人呼釜為付皆訛
謬所習也(出國史補)
苑䛆
唐尚書裴胄鎮江陵常與苑論有舊論及第後更不相
見但書札通問而已論弟䛆方應舉過江陵行謁地主
之禮客將見䛆名曰秀才之名雖字不同且難於尚書
前為禮如何會䛆懷中有論舊名紙便謂客將曰某自
别有名客將見日晩倉遑遽將名入胄喜曰苑大来矣
屈入䛆半庭胄見貎異及坐揖曰足下第幾䛆對曰第
四胄曰與苑大遠近䛆曰家兄又問曰足下正名何對
曰名論又曰賢兄改名乎䛆曰家兄也名論公庭將吏
於是皆笑及引坐乃陳本名名䛆既逡巡於便院俄而
遠近悉知(出乾&KR0871;子)
李文彬
唐舉人李文彬受知於舍人紀于臮時有京兆府司籙
賀蘭洎卒文彬因謁紫微紫微問曰今日有何新事文
彬曰適過府門聞紀于洎卒臮曰莫錯否文彬曰不錯
臮曰君大似共鬼語也拂衣而入文彬乃悟蓋俱重姓
又同名而誤對也(出竒聞錄)
蘇拯
唐光化中蘇拯與鄉人陳滌同處拯與考功郎中蘇璞
初叙宗黨璞故奉常滌之子也拯既執贄尋以啓事温
卷因令陳滌緘封滌遂誤書已名璞得之大怒拯聞之
倉皇復致書謝過吳子華聞之曰此書應悞也(出北夢瑣言)
竇少卿
有竇少卿者家于故都素游渭北諸州至村店中有從
者抱疾寄于主人而前去歴鄜延靈夏經年未歸其從
者尋卒於店中此人臨卒店主問曰何姓名此僕只言
得竇少卿三字便奄然無語店主遂坎路側以埋之卓
一牌向道曰竇少卿墓與竇相識者過之大驚訝問店
主店主曰牌上有名固不謬矣於是更有識竇者經過
甚痛惜有至親者報其家及令骨肉省其牌果不謬其
家於是舉哀成服造齋相次迎其旅櫬殯葬遠近親戚
咸来弔慰葬後月餘有人附到竇家書歸程已近郡報
上下平善其家大驚不信謂人詐修此書又有人報云
道路間覩其形貌甚是安健其家愈惑之遂使人潛逆
之竊窺于路左疑其鬼物至其家妻男皆謂其魂魄歸
来竇細話其由方知埋者是從人乃店主卓牌之錯誤
也(出王氏見聞)
遺忘
張利涉
唐張利涉性多忘解褐懷州參軍每聚會被召必於笏
上記之時河内令耿仁惠邀之怪其不至親就門致請
涉看笏曰公何見顧笏上無名又一時晝寝驚索馬入
州扣刺史鄧惲門拜謝曰聞公欲賜責死罪鄧惲曰無
此事涉曰司功某甲言之惲大怒乃呼州官箠以甲間
搆將杖之甲苦訴初無此語涉前請曰望公捨之涉恐
是夢中見說耳時人由是咸知其性理惛惑矣(出朝野僉載)
閻玄一
唐三原縣令閻玄一為人多忘曾至州於主人舍坐州
佐史前過以為縣典也呼欲杖之典曰某是州佐也一
慚謝而止須臾縣典至一疑其州佐也執手引坐典曰
某是縣佐也又愧而止曾有人傳其兄書者止於階下
俄而里胥白錄人到一索杖遂鞭送書人數下其人不
知所以訊之一曰吾大錯顧直典向宅取杯酒愞瘡良
久典持酒至一既忘其取酒復忘其被杖者因便賜直
典飲之(出朝野僉載)
郭務靜
唐滄州南皮縣丞郭務靜初上典王慶通判案靜曰爾
何姓慶曰姓王須臾慶又来又問何姓慶又曰姓王静
怪愕良久仰看慶曰南皮佐史摠姓王(出朝野僉載)
張守信
唐張守信為餘杭太守善富陽尉張瑤假借之瑤不知
其故則使錄事參軍張遇逹意於瑤將妻之以女瑤喜
吉期有日矣然私相聞也郡縣未知之守信為女具衣
装女之保母問曰欲以女適何人守信以告保母曰女
壻姓張不知主君之女何姓吾竊惑焉守信乃悟亟止
之(出紀聞)
李睍
唐殿中侍御史李逄年自左遷後稍進漢州雒縣令逄
年有吏才蜀之採訪使常委以推按焉逄年妻中丞鄭
昉之女也情志不合去之及在蜀城謂益府戸曹李睍
曰逄年家無内主濩落難堪兒女長成理須婚娶弟既
相狎幸為逄年求一妻焉此都官寮女之與妺縱再醮
者亦可論之幸留意焉睍曰諾復又訪之於睍睍率略
人也乃造逄年曰兵曹李札甚名家也札妺甚美聞於
蜀城曾適元民莫夫尋卒資装亦厚從婢且二十人兄
能娶之乎逄年許之令睍報李札札自造逄年謝明日
請至宅其夜逄年喜寝未曙而興嚴飾畢顧步階除而
獨言曰李札之妺門地若斯雖曾適人年幼且美家又
富貴何幸如之言再三忽驚難曰李睍過矣又誤於人
今所論親為復何姓怪哉因策馬到府庭李睍進曰兄
今日過札妺乎逄年不應睍曰事變矣逄年曰君思札
妺乎為復何姓睍驚而退遇李札札曰侍御今日見過
乎已為地矣睍曰吾大誤耳但知求好壻都不思其姓
氏札大驚惋恨之(出紀聞)
張藏用
唐青州臨朐丞張藏用性既魯鈍又弱於神嘗召一木
匠十召不至藏用大怒使擒之匠既到適會隣縣令使
人送書遺藏用藏用方怒解木匠又走讀書畢便令剝
送書者笞之至十送書人謝杖請曰某為明府送書縱
書人之意忤明府使者何罪藏用乃知其誤謝曰適怒
匠人不意誤笞君耳命里正取飲一器以飲送書人而
别更視事忽見里正指酒問曰此中何物里正曰酒藏
用曰何妨飲之里正拜而飲之藏用遂入戸送書者竟
不得酒扶杖而歸(出紀聞)
太平廣記卷二百四十二
