太平廣記卷五十二
神仙五十二
陳休復殷天祥閭丘子
張卓
陳休復
陳休復者號陳七子貞元中來居褒城耕農樵採與常
無異如五十許人多變化之術褒人有好事少年承奉
之者五六人常為設酒食以求學其術勤勤不已休復
約之曰我出西郊行及我者授以術休復徐行羣少年
奔走追之終不能及遂止無得其術者後入市衆復奉
之不已休復與出郊外坐大樹下語道未竟忽然暴卒
須臾臭敗衆皆驚走莫敢迴視自此諸少年不敢干之
常狂醉市中褒帥李讜怒而繫於獄中欲加其罪桎梏
甚嚴忽不食而死尋即臭爛虫蛆流出郊外旋亦還家
復在市中讜時加禮異為築室於褒城江之南岸遺與
甚多略無受者河東柳公仲郢相國周墀燕國公高駢
擁旄三州皆威望嚴重而深加禮敬書幣相屬休復亦
無所受唯鶴氅布裘受而貯之亦未嘗衣著也昌明令
胡倣常師事之將赴任留錢五千為復休市酒笑而不
取曰吾金玉甚多恨不能用耳以鋤授倣使之劚地不
二三寸金玉錢貨隨劚而出曰人間之物固若是矣但
世人賦分有定不合多取若吾用之豈有限約乎倣之
昌明休復祖之于仙流江上指砂中令倣取酒器倣
攫砂數寸得器皿五六事飲酒畢復埋砂中又戲曰吾
於砂中嘗藏菓子今亦應在又令取之皆得蜀相燕公
使人致書至褒城所居延召休復同日離褒城使人經旬
方達休復當日已至成都而又有一休復與使者偕行
未嘗相捨燕公詰於使者益奇待之常於巴南太守筵
中為酒妓所侮休復笑視其面須臾妓者髯長數尺泣
訴於守為祈謝休復呪酒一杯使飲之良久如舊又有
藥一丸投水中沉浮旋轉任人指呼變化隱顯其類極
多不可備載光啟元年大駕還京休復亦至闕下田晉
公軍容問至京國幾年安寧曰二十果自問後二十日
再幸陳倉後於道中寄詩與田晉公曰夜坐空庭月色
微一樹寒梅發兩枝及駕至梁洋邠帥朱玫立襄王監
國寒梅兩枝驗矣自是衞駕詣都多在西縣三泉褒斜
以來屯駐休復之術素為人所傳俄為人釘其手於柱
上尋有人救而拔之竟亦無患歲餘卒於家葬於江南
山下數月好事者掘其墓無復所有見休復在長安駕
駐華州休復亦至興德府矣(出仙傳拾遺)
殷天祥
殷七七名天祥又名道筌嘗自稱七七俗多呼之不知
何所人也遊行天下人言久見之不測其年壽面光白
若四十許人到處或易其姓名不定曾於涇州賣藥時
靈臺蕃漢疫癘俱甚得藥者入口即愈皆謂之神聖得
錢却施於人又嘗醉於城市間周寳舊於長安識之尋
為涇原節度延之禮重慕其道術房中之事及寳移鎮
浙西數年後七七忽到復賣藥寳聞之驚喜召之師敬
益甚每日醉歌曰彈琴碧玉調藥鍊白朱砂解醖頃刻
酒能開非時花寳常試之悉有驗復求種瓜釣魚若葛
仙翁也鶴林寺杜鵑高丈餘每春末花爛漫寺僧相傳
言貞元中有外國僧自天台來盂中以藥養其根來種
之自後搆飾花院鏁閉時或窺見三女子紅裳豔麗共
遊樹下人有輒採花折枝者必為所祟俗傳女子花神
也是以人共寳惜故繁盛異於常花其花欲開探報分
數節使賓僚官屬繼日賞翫其後一城士女四方之人
無不載酒樂遊縱連春入夏自旦及昏閭里之間殆于
廢業寳一日謂七七曰鶴林之花天下奇絶常聞能開
非時花此花可開否七七曰可也寳曰今重九將近能
副此日乎七七乃前二日往鶴林宿焉中夜女子來謂
七七曰道者欲開此花邪七七乃問女子何人深夜到
此女子曰妾為上玄所命下司此花然此花在人間已
逾百年非久即歸閬苑去今與道者共開之非道者無
以感妾於是女子瞥然不見來日晨起寺僧忽訝花漸
拆蕊及九日爛漫如春乃以聞寳與一城士庶驚異之
遊賞復如春間數日花俄不見亦無落花在地後七七
偶到官僚家適値賓會次主與賓趨而迎奉之有佐酒
倡優甚輕侮之七七乃白主人欲以二栗為令可乎咸
喜謂必有戲術資於歡笑乃以栗巡行接者皆聞異香
驚歎唯佐酒笑七七者二人嗅之化作石綴扵鼻掣拽不落但
言穢氣不可堪二人共起狂舞花鈿委地相次悲啼粉
黛交下及優伶輩一時亂舞鼔樂皆自作聲頗合節奏
曲止而舞不已一席之人笑皆絶倒久之主人祈謝於
七七有頃石自鼻落復為栗嗅之異香及花鈿粉黛悉
如舊略無所損咸敬事之又七七酌水為酒削木為脯
使人退行指船即駐呼鳥自墜唾魚即活撮土畫地狀
山川形勢折茅聚蟻變成城市人有曾經行處見之歴
歴皆似但少狹耳凡諸術不可勝紀後二十年薛朗劉
浩亂寳南奔杭州而寳總戎為政刑殺無辜前上饒牧
陳全裕經其境搆之以禍盡赤其族寳八十三筋力尤
壯女妓百數盡得七七之術後為無辜及全裕作厲一
旦忽殂七七劉浩軍變之時甘露寺為衆推落北崖謂
墜江死矣其後人見在江西十餘年賣藥入蜀莫知所
之鶴林犯兵火焚寺樹失根株信歸閬苑矣(出續仙傳)
閭丘子
有滎陽鄭又玄名家子也居長安中自小與鄰舍閭丘
氏子偕讀書於師氏又玄性驕率以門望清貴而閭丘
氏寒賤者往往戲而罵之曰閭丘氏非吾𩔖也而我偕
學於師氏我雖不語汝寧無愧於心乎閭丘子嘿然有
慚色後數歲閭丘子病死及十年又玄以明經上第其
後調補參軍於唐安郡既至官郡守命假尉唐興有同
舍仇生者大賈之子年始冠其家貲産萬計日與又玄
會又玄累受其金錢賂遺常與讌遊然仇生非士族未
嘗以禮貎接之嘗一日又玄置酒高會而仇生不得預
及酒闌有謂又玄者曰仇生與子同舍會讌而仇生不
得預豈非有罪乎又玄慚即召仇生生至又玄以巵飲
之生辭不能引滿固謝又玄怒罵曰汝市井之民徒知
錐刀爾何為僭居官秩邪且吾與汝為伍實汝之幸又
何敢辭酒乎因振衣起仇生羞且甚俛而退遂棄官閉
門不與人往來經數月病卒明年鄭罷官僑居濛陽郡
佛寺鄭常好黃老之道時有吳道士者以道藝聞廬於
蜀門山又玄高其風即驅而就謁願為門弟子吳道士
曰子既慕神仙當且居山林無為汲汲於塵俗間又玄
喜謝曰先生眞有道者某願為隸於左右其可乎道士
許而留之凡十五年又玄志稍惰吳道士曰子不能固
其心徒為居山林中無補矣又玄即辭去讌遊濛陽郡
久之其後東入長安次褒城舍逆旅氏遇一童兒十餘
歲貌甚秀又玄與之語其辨慧千轉萬化又玄自謂不
能及已而謂又玄曰我與君故人有年矣君省之乎又
玄曰忘矣童兒曰吾嘗生閭丘氏之門居長安中與子
偕學於師氏子以我寒賤且曰非吾類也後又為仇氏
子尉於唐興與子同舍子受我金錢賂遺甚多然子未
嘗以禮貌遇我罵我市井之民何吾子驕傲之甚邪又
玄驚因再拜謝曰誠吾之罪也然子非聖人安得知三
生事乎童兒曰我太清眞人上帝以汝有道氣故生我
于人間與汝為友將授真仙之訣而汝以性驕傲終不
能得其道吁可悲乎言訖忽亡所見又玄既寤其事甚
慚恚竟以憂卒(出宣室志)
張卓
張卓者蜀人唐開元中明經及第歸蜀覲省唯有一驢
衣與書悉背在上不暇乘但驅而行取便路自斜谷中
數日將至洋州驢忽然奔擲入深箐中尋之不得天將
暮又無人家欲宿林下且懼狼虎是夜月明約行數十
里得大路更三二里見大宅朱門西開天既明有山童
自宅中出卓問求水童歸逡巡見一人朱冠高履曳杖
而出卓趨而拜之大仙曰觀子塵中之人何為至此卓
具陳之仙曰有緣耳乃命坐賜杯水香滑清冷身覺輕
健又設美饌訖就西院沐浴以衣一箱衣之仙曰子骨未
成就分當留此某有一女兼欲聘之卓起拜謝是夕成禮
數日卓忽思家仙人與卓二朱符二黑符一黑符可置於
頭入人家能隱形一黑符可置左臂千里之内引手取
之一朱符可置舌上有不可却者開口示之一朱符可
置左足即能蹙地脉及拒非常然勿恃靈符自顛狂耳
卓至京師見一大宅人馬駢闐窮極華盛卓入之經數
門至廳事見鋪陳羅列賓客滿堂又於帳内粧飾一女
年可十五六卓領之潛於中門聞一宅切切之聲云相
公失小娘子具事聞奏勅羅葉二師就宅尋之葉公踏
步叩齒噴水化成一條黑氣直至卓前見一少年執女
衣襟右座一見怒極令前擒之卓因舉臂如扺牆壁終
不能近遽以狗馬血潑之又以刀劔擊刺之卓乃開口
鋒刃斷折續又勅使宣云斷頸進上卓聞而懼因脫左
鞋伸足推之右座及羅葉二師暨勅使皆仰仆焉葉公
曰向來入門見非常之氣及其開口果有太乙使者相
公但獲愛女何苦相害卓因縱女上使衞兵送歸舊山
仙人曳杖途中曰張郎不聽吾語遽遭羅網也侍衞兵
士尚隨之仙人以拄杖畫地化為大江波濤浩淼闊三
二里妻以霞帔搭於水上須臾化一飛橋在半天之上
仙人前行卓次之妻又次之三人登橋而過隨步旋收
但見蒼山四合削壁萬重人皆遙禮歸奏玄宗俄發使
就山祭醮之因呼為隔仙山在洋州西六十里至今存
焉(出會昌解頥錄)
太平廣記卷五十二
