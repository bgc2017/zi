太平廣記卷一百七十六
器量一
樂廣劉仁軌婁師德
李勣李日知盧承慶
裴勉郭子儀宋則
樂廣
晉樂令廣女適大將軍成都王潁王兄長沙王乂執權
於洛遂搆兵相圖長沙親近小人遠外君子凡在朝者
人懷危懼樂令既處朝望加有婚親小人䜛於長沙嘗
問樂令神色自若徐答曰廣豈以五男易一女由是釋
然無復疑意(出世說新語)
劉仁軌
唐劉仁軌為左僕射戴至德為右僕射皆多劉而鄙戴
時有一老婦陳牒至德方欲下筆老婦顧左右曰此劉
僕射戴僕射左右以戴僕射言急就前曰此是不解事
僕射却將牒來至德笑令授之戴僕射在職無異迹當
朝似不能言及薨後高宗歎曰自吾喪至德無所復聞
當其在時事有不是者未嘗放我過因出其前後所陳
章奏盈篋閱而流涕朝廷始追重之(出國史異纂)
婁師德
納言婁師德鄭州人為兵部尚書使并州接境諸縣令
隨之日高至驛恐人煩擾驛家令就廳同食尚書飯白
而細諸人飯黑而麄呼驛長責之曰汝何為兩種待客
驛將恐對曰邂逅淅米不得死罪尚書曰卒客無卒主
人亦復何損遂換取麄飯食之檢挍營田往梁州先有
鄉人姓婁者為屯官犯贓都督許欽明欲决殺令衆鄉
人謁尚書欲救之尚書曰犯國法師德當家兒子亦不
能捨何况渠明日宴會都督謂尚書曰犯國法俱坐死
尚書曰聞有一人犯國法云是師德鄉里師德實不識
但與其父為小兒時共牧牛耳都督莫以師德寬國家
法都督遽令脱枷至尚書切責之曰汝辭父孃求覓官
職不能謹潔知復奈何將一楪䭔餅與之曰噇却作箇
飽死鬼去都督從此捨之後為納言平章事及檢挍屯
田行有日矣諮執事早出婁先足疾待馬未來於光政
門外横木上坐須臾有一縣令不知其納言也因訴身
名遂與之並坐令有一丁遠覘之走告曰納言也令大
驚𧺫曰死罪納言曰人有不相識法有何死罪令因訴
云有左嶷以其年老眼暗奏解某夜書表狀亦得眼實
不暗納言曰道是夜書表狀何故白日裏不識宰相令
大慙曰願納言莫說向宰相納言南無佛不說公左右
皆笑使至靈州果驛上食訖索馬判官諮驛家漿水亦
索不得全不祇承納言曰師德已上馬與公料理往呼
驛長責曰判官與納言何别不與供給索杖來驛長惶
怖拜伏納言曰我欲打汝一頓大使打驛將細碎事徒
涴却名聲若向你州縣道你即不存生命且放却驛將
跪拜流汗狼狽而走婁目送之謂判官曰與公躓頓之
矣衆皆怪歎其行事皆此𩔖浮休子曰司馬徽劉寬無
以加也(出朝野僉載)
李昭德為内史師德為納言相隨入朝婁體肥行緩李
屢顧待不即至乃發怒曰可耐殺人田舍漢婁聞之乃
笑曰師德不是田舍漢更阿誰是師德弟拜代州刺史
將行謂之曰吾以不才位居宰相汝今又得州牧叨遽
過分人所嫉也將何以全先人髮膚弟長跪曰自今後
雖有人唾某面上某亦不敢言但拭之而已以此自勉
庶不為兄憂師德曰此適為我憂也夫人唾汝者發怒
也汝今拭之是惡其唾惡而拭是逆人怒也唾不拭將
自乾何如弟笑而受之武后年竟保寵䘵(出國史異纂)
李勣
唐英公李勣為司空知政事有一番官者參選被放來
辭英公公曰明朝早向朝堂見我來及期而至郎中並
在傍番官至辭英公嚬眉謂之曰汝長生不知事尚書
侍郎我老翁不識字無可教汝何由可得留深負愧汝
努力好去侍郎等惶懼遽問其姓名令南院看牓湏臾
引入注與吏部令史英公時為宰相有鄉人嘗過宅為
設食客裂却餅緣英公曰君大少年此餅犂地兩遍&KR0827;
槩下種鋤塒收刈打颺訖磑羅作麵然後為餅少年裂
却緣是何道此處猶可若對至尊前公作如此事參差
斫却你頭客大慙悚浮休子曰宇文朝華州刺史王羆
有客裂餅緣者羆曰此餅大用功力然後入口公裂之
只是未饑且擎却客愕然又臺使致羆食飯使人割瓜
皮大厚投地羆就地拾起以食之使人極悚息今輕薄
少年裂餅緣割瓜侵瓤以為達官兒郎通人之所不為
也(出朝野僉載)
李日知
唐刑部尚書李日知自為畿赤不曾行杖罰其事克濟
及為刑部尚書有令史受敕三日忘不行者尚書索杖
剝衣喚令史總集欲決之責曰我欲笞汝一頓恐天下
人稱你云撩得李日知嗔喫李日知杖你亦不是人妻
子亦不禮汝遂放之自是令史無敢犯者設有稽失衆
共責之(出朝野僉載)
盧承慶
盧尚書承慶總章初考内外官有一官督運遭風失水
盧考之曰監運失糧考中下其人容止自若無一言而
退盧重其雅量改注曰非力不及考中中既無喜容亦
無愧詞又改曰寵辱不驚可中上(出國史異纂)
裴冕
李齊物天寶初為陜州刺史開砥柱之險石中鐡犂鏵
有平陸字因改河北縣為平陸縣齊物性褊急怒陜縣
尉裴冕於州城大路冠冕之士鄙之後冕為宰相除齊
物太子賓客時人嘉冕不報私怨(出談賓錄)
郭子儀
郭子儀為中書令觀容使魚朝恩請遊章敬寺子儀許
之丞相意其不相得使吏諷請君無往邠吏自中書馳
告郭公軍容將不利於公亦告諸將須臾朝恩使至子
儀將行士衷甲請從者三百人子儀怒曰我大臣也彼
非有密旨安敢害我若天子之命爾曹胡為獨與童僕
十數人赴之朝恩候之驚曰何車騎之省也子儀以所
聞對且曰恐勞思慮耳朝恩撫胷捧手嗚咽揮涕曰非
公長者得無疑乎(出談賓錄)子儀有功高不賞之懼中貴人
害其功遂使盜於華州掘公之先人墳墓公禆將李懷
光等怒欲求盡捕其黨及公入奏對揚之日但號泣自
罪因奏曰臣領師徒出外征伐動經歲年害人之兄殺
人之父多矣其有節夫義士刃臣於腹中者衆今搆隳
辱宜當其辜但臣為國之心雖死無悔由是中外翕然
莫測公子弘廣常於親仁里大啓其第里巷負販之人
上至公子簮纓之士出入不問或云王夫人趙氏愛女
方粧梳對鏡往往公麾下將吏出鎮去及郎吏皆被召
令汲水持帨視之不異僕隸他日子弟羣列啓諫公三
不應於是繼之以泣曰大人功業已成而不自崇重以
貴以賤皆游卧内某等以為雖伊霍不當如此也公笑
而謂曰爾曹固非所料且吾官馬粟者五百匹官餼者
一千人進無所往退無所據向使崇垣扄戸不通内外
一怨將𧺫搆以不臣其有貪功害能徒成就其事則九
族韲粉噬臍莫追今蕩蕩無間四門洞開雖䜛毁是興
無所加也吾是以爾諸子皆伏(郭氏舊史說辛雲京曾為公之吏使後除潭州)
(都督將辭累日不獲見夫人王氏及趙氏愛女乃謂雲京曰汝第去吾為汝言於令公雲京拜於庭夫人傅粉)
(於内曰吾大喜且喜汝得一喫飯處趙氏女臨階濯手令雲京汲水夫人曰放伊去雲京始趨而去矣)永
泰元年僕固懷恩卒諸蕃犯京畿子儀統衆禦之至涇
陽而虜已合子儀率甲士二千出入虜見而問曰此何
人也報曰郭令公迴紇曰令公在乎懷恩謂吾天可汗
已棄四海令公殂謝中國無主故某來今令公在天可
汗在乎子儀報曰皇帝萬壽無疆迴紇皆曰懷恩欺我
子儀使諭之迴紇曰令公若在安得見之子儀出諸將
皆曰戎狄不可信也請無往子儀曰虜有數十倍之衆
今力不敵奈何但至誠感神况虜乎諸將請𨕖鐡騎五
百為從子儀曰此適足為害也乃傳呼曰令公來初疑
皆持兵注目以待之子儀乃數十騎徐出免胄勞之曰
安乎久同忠義何至於是迴紇皆捨兵降馬曰是吾父
也子儀長六尺餘貌秀傑於靈武加平章事封汾陽王
加中書令圖形淩烟閣加號尚父配饗代宗廟庭有子
八人壻七人皆重官子曖尚昇平公主諸孫數十人每
諸孫問安頷之而已事上誠藎臨下寬厚每降城下邑
所至之處必得志前後連罹幸臣程元振魚朝恩等譖
毁百端時方握強兵或臨戎敵詔命徵之未嘗以危亡
迴顧亦遇天幸竟免患難田承嗣方跋扈狠傲無禮子
儀嘗遣使至魏州承嗣輒望拜指其膝謂使者曰此膝
不屈於人若干歲矣今為公拜麾下老將若李懷光輩
數十人皆王侯重貴子儀麾指進退如僕隸焉始光弼
齊名雖威略不見而寬厚得人過之歲入官俸二十四
萬私利不預焉其宅在親仁里居其地四分之一通永
巷家人三千相出入者不知其居代宗不名呼為大臣
天下以其身存亡為安危者殆二十年挍中書令考二
十四年權傾天下而朝不忌功蓋一代而主不疑侈窮
人欲而君子不罪富貴壽考繁衍安泰終始人倫之盛
無缺焉卒年八十五(出談賓錄)
宋則
宋則家奴執弩絃斷誤殺其子則不之罪(出獨異志)
太平廣記卷一百七十六
