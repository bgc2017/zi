太平廣記卷二百五十六
嘲誚四
盧邁柳宗元陸暢
平曾僧靈徹蘇芸
李寰王璠韋蟾
封抱一崔涯李宣古
杜牧陸巖夢李遠
李德裕薛昭緯崔慎由
鄭薰唐五經青龍寺客
羅隐
盧邁
唐宰相盧邁不食鹽醋同列問曰足下不食鹽醋何堪
邁笑而答曰足下終日食鹽醋又何堪矣(出國史𥙷)
柳宗元
唐柳宗元與劉禹錫同年及第題名於慈恩塔談元茂
秉筆時不欲名字彰著曰押縫版子上者率多不達或
即不久物故柳起草暗斟酌之張復已下馬徵鄧文佐
名盡著版子矣題名皆以姓望而辛南容人莫知之元
茂閣筆曰請辛先軰言其族望辛君適在他處柳曰東
海人元茂曰爭得知柳曰東海之大無所不容俄而辛
至人問其望曰渤海衆大笑慈恩題名起自張莒本於
寺中閒遊而題其同年人因為故事(出嘉話錄)
陸暢
唐陸暢雲陽公主降都尉劉氏朝士舉為儐相内人以
陸吳音才思敏捷凡所調戲應對如流復以詩嘲之陸
亦酬和六宮大喜凡十餘篇嬪娥皆諷誦之例外别賜
宫錦十叚楞伽瓶唾盂以賞之内人詩云十二層樓倚
碧空鳳鸞相對立梧桐雙成走報監門衞莫使吳歈入
漢宫或謂内學宋若蘭若昭姊妹所作陸酬曰粉面仙
郎選聖朝偶逢秦女學吹簫須教翡翠聞王母不奈烏
鳶噪鵲橋(出雲溪友議)
平曾
唐平曾恃才傲物多犯諱忌僕射薛平出鎮浙西投謁
禮遇稍薄乃留詩以諷曰梯山航海幾﨑嶇來謁金陵
薛大夫髭髮竪時趨劒戟衣冠儼處拜冰壺誠知兩軸
非珠玉深媿三縑䘏旅途今日楚江風正好不須廻首
望句吳薛聞之遣吏追還縻留數日又獻縶白馬詩曰
白馬披鬃練一團今朝被絆欲行難雪中放出空尋跡
月下牽來只見鞍向北長鳴天外遠臨風斜鞚耳邊寒
自知毛骨還應異更請孫陽仔細看薛覩詩曰若不留
絆行軒那得觀其毛骨遂殊禮待之後遊蜀謁少師李
固言時幕客皆名士曾每與諸客評論言笑彌日侍於
李側輕忽無所畏遂獻雪山賦云雪山雖兹潔白之狀
疊障攅風夏日清寒而無草木華茂為人採掇以李罕
作文章發于專經也李覽賦命推出不踰旬貢鯸鮧魚
賦言此魚觸物而怒翻身上波為鴟鳶所獲柰魴鱮何
李覽賦笑曰昔趙元叔之狂簡袁彦伯之機捷無以過
焉然愛其文彩投贄者無出於曾雖有忤不至深罪又
作潼關賦刺中朝此關倚太華瞰黃河雖來往攸同而
歎有異也(出雲溪友議)
僧靈徹
唐江西帥韋丹與東林僧靈徹忘形之契篇什唱和月
四五焉序曰徹公近以匡廬七詠見寄及吟咏之皆麗
絶於文圃也(即蓮花峯石鏡虎跑泉聰明水白鹿洞鐡船橋康王廟為七詠)此七詠者
俾予益發歸歟之興且芳時勝侣上遊於三二道人必
當攀躋千仞之峰觀九江之波是時也飄然而去不希
京口之顧默然而遊不假東門之送天地為一朝萬物
任陶鑄夫青山羽翼松逕幽邃則何必措足於丹霄馳
心於太古矣偶為思歸絶句詩一首以寄上人法友幸
先達其深趣耳詩云王事紛紛無暇日浮生冉冉只如
雲已為平子歸休計五老巖前必共君徹酬曰年老身
閒無外事麻衣草座亦容身相逢盡道休官去林下何
曾見一人(出雲溪友議)
蘇芸
嶺表多假吏而里巷目為使君而貧窶徒行者甚衆元
和中進士蘇芸南地淹遊嘗有詩云郭裏多榕樹街中
足使君(闕)
李寰
唐李寰鎮晉州表兄武恭性誕妄又稱好道及蓄古物
遇寰生日無餉遺乃箱擎一故皂襖與寰云此是李令
公收復京師時所服願尚書功業一似西平寰謝之後
聞知恭生日箱擎一破弊幞頭餉恭曰知兄深慕高真
求得一洪崖先生初得仙時幞頭願兄得道如洪崖賓
僚無不大笑(出因話錄)
王璠
唐王璠自河南尹拜右丞除書纔到少尹侯繼有宴以
書邀之王判書後云新命雖聞舊銜尚在遽為招命堪
入笑林中京以為語柄故事少尹與大尹遊宴禮隔雖
除官亦須候正敕也(出因話錄)
韋蟾
韋蟾左丞至長樂驛見李瑒給事題名走筆書其側曰
渭水秦山照眼明希仁何事寡詩情只因學得虞姬壻
書字纔能記姓名(出摭言)
封抱一
唐封抱一任櫟陽尉有客過之既短又患眼及鼻塞抱
一用千字文語作嘲之詩曰面作天地玄鼻有雁門紫
既無左達承何勞罔談彼(出啓顔錄)
崔涯
唐崔涯吳楚狂士也與張祜齊名每題詩於倡肆無不
誦之於衢路譽之則車馬繼來毁之則杯盤失措嘗嘲
一妓曰雖得蘇方木猶貪玳瑁皮懷胎十箇月生下崑
崙兒又布袍披襖火燒氊紙𥙷箜篌麻接弦更着一雙
皮屐子紇梯紇榻出門前又嘲李端端云黃昏不語不知
行鼻似煙忩耳似鐺獨把象牙梳插鬢崑崙山上月初
生端端得詩憂心如病使院飲廻遙見二子躡屐而行
乃道傍再拜兢惕曰端端祗候三郎六郎伏望哀之乃
重贈一絶句以飾之云覓得黃騮鞁繡鞍善和坊裏取
端端揚州近日渾成差一朵能行白牡丹於是豪富之
士復臻其門或戲之曰李家娘子纔出墨池便登雪嶺
何為一日黑白不均紅樓以為倡樂無不畏其嘲謔也
祜涯久在維揚天下晏清篇詞縱逸貴達欽憚呼吸風
生(出雲溪友議)
李宣古
唐澧州宴酒糺崔雲娘形貌瘦瘠每戲調舉罰衆賓兼
恃歌聲自以為郢人之妙李宣古當筵一詠遂至箝口
詩曰何事最堪悲雲娘只首竒瘦拳抛令急長嘴出歌
遲只見肩侵髩唯憂骨透皮不須當戶立頭上有鍾馗
(出雲溪友議)
杜牧
唐杜牧罷宣州幕經陜有酒糺肥碩而詞讋牧贈詩云
盤古當時有遠孫尚令今日逞家門一車白土將泥項
十幅紅旗𥙷破裩瓦官寺裏逢行跡華嶽山前見掌痕
不須啼哭愁難嫁待與將書問岳神(出雲溪友議)
陸巖夢
唐陸巖夢桂州筵上贈胡女子詩云自道風流不可攀
那堪蹙額更頹顔眼睛深却湘江水鼻孔高於華岳山
舞態固難居掌上歌聲應不遶梁間孟陽死後欲千載
猶有佳人覓往還(出雲溪友議)
李遠
唐進士曹唐遊仙詩才情縹緲岳陽守李遠每吟其詩
而思其人一日曹往謁之李倒屣而迎曹儀質充偉李
戲之曰昔者未見標儀將謂可乘鸞鶴此際接見方知
壯水牛亦恐不勝其載時人聞而笑之世謂渾詩遠賦
不如不作非言其無才藻鄙其無教化也(出北夢瑣言)
李德裕
唐衞公李德裕武宗朝為相勢傾朝野及罪譴為人作
詩曰蒿棘深春衞國門九年於此盗乾坤兩行密疏傾
天下一夜隂謀達至尊肉視具僚亡七箸氣吞同列削
寒溫當時誰是承恩者背有餘波達鬼村又云勢欲凌
雲威觸天權傾諸夏力排山三年驥尾有人附一日龍
髯無路攀畫閣不開梁燕去朱門罷掃乳鵶還千巖萬
壑應惆悵流水斜傾出武關(出盧氏雜記)
薛昭緯
唐薛保遜大中朝尤肆輕佻因之侵侮諸叔故自起居
舍人貶澧州司馬子昭緯頗有父風嘗任祠部員外時
李系任禮部員外王蕘任主客員外正旦立仗班退昭
緯朗吟曰左金烏而右玉兔天子旌旗蕘遽請其下句
應聲答曰上李系而下王蕘小人行綴聞者靡不大哂
天復中自臺丞累貶登州司馬中書舍人顔蕘當制略
曰凌轢諸父代嗣其凶(出摭言)
崔慎由
唐自大中洎咸通白敏中入相次畢諴曹確羅劭權使
相繼升巖廊宰相崔愼由曰可以歸矣近日中書盡是
蕃人蓋以畢白曹羅為蕃姓也始蔣伸登庸西川李景
讓覽報狀歎曰不能事斯人也遽託疾離鎮有詩云成
都十萬戶抛若一鴻毛亦同愼由之誚也大夫趙崇卒
侍郎吳雄歎曰本以畢白待之何乃乖於所望盖歉其不大
拜而亦譏當時也(出北夢瑣言)
鄭薰
唐顔標咸通中鄭薰下狀元及第先是徐寇作亂薰志
在激勸勲烈謂標魯公之後故擢之首科既而問及廟
院標曰標寒素京國無廟院薰始大悟塞默久之時有
無名子嘲曰主司頭腦太冬烘錯認顔標作魯公(出摭言)
唐五經
唐咸通中荆州書生號唐五經學識精博實曰鴻儒旨
趣甚高人所師仰聚徒五百以束修自給優游卒歲有
西河濟南之風幕寮多與之遊常謂人曰不肖子弟有
三變第一變為蝗蟲謂鬻莊而食也第二變為蠧魚謂
鬻書而食也第三變為大蟲謂賣奴婢而食也三食之
輩何代無之(出北夢瑣言)
青龍寺客
唐乾符末有客寓止廣陵開元寺因文會話云頃在京
寄青龍寺日有客嘗訪知事僧屬其怱遽不暇留連翌
日至又遇要地朝客後時復來亦阻他事頗有怒色題
其門而去曰龕龍去東海時日隐西斜敬文今不在碎
石入流沙僧皆不解有沙彌頗解衆問其由曰龕龍去
有合字存焉時日隐有寺字焉敬文不在有苟字焉碎
石入沙有卒字焉此不遜之言辱我曹矣僧大悟追訪
杳無跡矣客究沙彌乃懿皇朝云皓供奉也(出桂苑叢譚)
羅隐
唐裴筠婚蕭遘女問名未幾便擢進士第羅隐以一絶
刺之略曰細看月輪還有意信知青桂近姮娥(出摭言)
太平廣記卷二百五十六
