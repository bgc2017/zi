太平廣記卷四百七十三宋李昉等編
昆蟲一
蜮射化蟬揖怒蛙
怪哉小蟲蔣蟲
園客烏衣人朱誕給使
葛輝夫蝘蜓肉芝
千歲蝙蝠蠅觸帳蒼梧蟲
蚱蜢施子然龐企
蟾蜍蠅赦髮妖
桓謙青蜓朱誕
白蚓王雙
蜮射
玄中記蜮以氣射人去人三十步即射中其影中人死
十六七紀年云晉獻公二年春周惠王居於鄭鄭人入
王府取玉馬玉化為蜮以射人也(出感應經)
化蟬
齊王后怨王怒死尸化為蟬遂登庭𣗳嘒唳而鳴後王
悔恨聞蟬鳴即悲歎(出崔豹古今註)
揖怒蛙
越王勾踐既為吳辱常盡禮接士思以平吳一日出遊
見蛙怒勾踐揖之左右曰王揖怒蛙何也答曰蛙如是
怒何敢不揖於是勇士聞之皆歸越而平吳(出越絶書)
怪哉
漢武帝幸甘泉馳道中有蟲赤色頭牙齒耳鼻盡具觀
者莫識帝乃使東方朔視之還對曰此蟲名怪哉昔時
拘繫無辜衆庶愁怨咸仰首歎曰怪哉怪哉盖感動上
天憤所生也故名怪哉此地必秦之獄處即按地圖信
如其言上又曰何以去蟲朔曰凡憂者得酒而解以酒
灌之當消於是使人取蟲置酒中須臾糜散(出小說)
小蟲
漢光武建武六年山陽有小蟲皆𩔖人形甚衆明日皆
懸於𣗳枝死(出廣古今五行記)
蔣蟲
蔣子文者廣陽人也嗜酒好色佻逹無度每自言我死
當為神也漢末為秣陵尉逐賊至山下被賊擊傷額因
解印綬縛之有頃而卒及吳先主之初其故吏見子文
於路間乘白馬執白羽扇侍從如平生見者驚走子文
追之謂曰我當為此地神爾下民可宣告百姓為我立
祠不爾將有大咎是歲夏大疾疫百姓輒恐動頗有祀
之者未幾乃下巫祝曰吾將大咎福孫氏官宜為我立
祠不爾將使蟲入人耳為災也俄而果有蟲䖟入人耳
即死醫所不治百姓愈恐孫主尚未之信既而又下巫
祝曰若不祀我將以大火為災是歲火災大發百數火
漸延及公宫孫主患之時議者以神有所歸乃不為厲
宜告饗之於是使使者封子文為中都侯其子緒為長
水挍尉皆加印綬為立祠宇以表其靈今建康東北蔣
山是也自是疾厲皆息百姓遂大事之幽明錄亦載焉
(出搜神記)
園客
園客者濟隂人也姿貌好而良邑人多願以女妻之終
不娶常種五色香草積數十年服其實一旦有五色蛾
出其旁客收而薦之至蠶時有女夜半至自稱客妻道
蠶之状客與俱蠶得百二十頭繭皆如瓮繰一頭六十
日乃盡訖則俱去莫知所如濟隂人設祠祀焉(出列仙傳)
烏衣人
吳富陽縣有董昭之者曾乘船過錢塘江江中見一蟻
著一短蘆遑遽畏死因以繩繫蘆著舡船至岸蟻得出
其夜夢一烏衣人謝云僕是蟻中之王也感君見濟之
恩君後有急難當相告語歴十餘年時所在劫盗昭之
被横錄為劫主繫餘姚昭之忽思蟻王之夢結念之際
同被禁者問之昭之具以實告其人曰但取三兩蟻著
掌中語之昭之如其言夜果夢烏衣云可急投餘杭山
中天下既亂赦令不及也既寤蟻齧械已盡因得出獄
過江投餘杭山旋遇赦遂得無他(出齊諧記)
朱誕給使
淮南内史朱誕字永長吳孫皓世為建安太守誕給使
妻有鬼病其夫疑之為姦後出行密穿壁窺之正見妻
在機中織遥瞻桑𣗳上向之言笑給使仰視𣗳上有年
少人可十四五衣青衿袖青幧頭給使以為信人也張
弩射之化為鳴蟬其大如箕翔然飛去妻亦應聲驚曰
噫人射汝給使怪其故後久時給使見二小兒在陌上
共語曰何以不復見汝其一即𣗳上小兒也答曰前不
遇為人所射病瘡積時彼兒曰今何如曰頼朱府君梁
上膏以傅之得愈給使白誕曰人盗君膏藥頗知之否
誕曰吾膏久置梁上人安得盗之給使曰不然府君視
之誕殊不信為試視之封題如故誕曰小人故妄作膏
自如故給使曰試開之則膏去半焉所掊刮見有趾跡
誕自驚乃詳問之給使具道其本末(出搜神記)
葛輝夫
晉烏傷葛輝夫義熙中在婦家宿三更有兩人把火至
階前疑是凶人往打之欲下杖悉變成蝴蝶繽紛飛散
有衝輝夫腋下便倒地少時死(出搜神記)
蝘蜓
博物志蝘蜓以器養之食以朱砂體盡赤稱滿七斤治
擣萬杵以點女子肢體終不滅淮南萬畢術云取守宫
新合隂陽以牝牡各藏之瓮中隂乾百日以點女臂則
生文章與男子合輒滅去也(出感應經)
肉芝
肉芝者謂萬歲蟾蜍頭上有角頷下有丹書八字再重
以五月五日中時取之隂乾百日以其足畫地即為流
水帶在左手於身辟五兵若敵人射巳者弓弩矢皆反
還自向也(出抱朴子)
千歲蝙蝠
千歲蝙蝠色如白雪集則倒懸腦重故也此物得而隂
乾末服之令人夀四萬歲(出抱朴子)
蠅觸帳
晉明帝常欲肆𤯝祕而不言乃屏曲室去左右下帷草
詔有大蒼蠅觸帳而入萃於筆端須臾亡出帝異焉令
人看蠅所集處輒傳有赦喧然已遍矣(出異苑)
蒼梧蟲
博物志云蒼梧人卒便有飛蟲大如麥有甲或一石餘
或三五斗而来食之如風雨之至斯須而盡人以為患
不可除唯畏梓木自後因以梓木為棺更不復来(出博物志)
蚱蜢
徐邈晉孝武帝時為中書侍郎在省直左右人恒覺邈
獨在帳内以與人共語有舊門生一夕伺之無所見天
時微有光始開窗戶瞥觀一物從屏風裏飛出直入前
鐡鑊中仍逐視之無餘物唯見鑊中聚菖蒲根下有大
青蚱蜢雖疑此為魅而古来未聞但摘除其兩翼至夜
遂入邈夢云為君門生所困往来道絶相去雖近有若
山河邈得夢甚悽慘門生知其意乃微發其端邈初時
疑不即道語之曰我始来直省便見一青衣女子從前
度猶作兩髻姿色甚美聊試挑謔即来就已且愛之仍
溺情亦不知其從何而至此兼告夢門生因具以状白
亦不復追殺蚱蜢(出續異記)
施子然
晉義熙中零陵施子然雖出自單門而神情辨悟家大
作田至穫時作蝸牛廬於田側守視恒宿在中其夜獨
自未眠之頃見一丈夫来長短是中形人著黃練單衣
袷直造席捧手與子然語子然問其姓名即答云僕姓
盧名鉤家在粽溪邊臨水復經半旬中其作人掘田塍
西溝邊蟻垤忽見大坎滿中螻蛄將近斗許而有數頭
極壮一個彌大子然自是始悟曰近日客盧鉤反音則
螻蛄也家在粽溪即西坎也悉灌以沸湯於是遂絶(出續)
(異記)
龐企
晉廬陵太守龐企自云其祖坐繫獄忽見螻蛄行其左
右因謂曰爾有神能活我死否因投食與之螻蛄食飯
盡而去有頃復來形體稍大意異之復投食與之數日
間其大如豚及將刑之夜螻蛄夜掘壁為大穴破械得
從之出亡後遇赦免故企世祀螻蛄焉(出搜神記)
蟾蜍
晉孝武太元八年義興人周客有一女年十八九端麗
潔白尤辯惠性嗜膾噉之恒苦不足有許纂者小好學
聘之為妻到壻家食膾如故家為之貧於是門内博議
恐此婦非人命歸家乘車至橋南見罟家取魚作鮓著
按上可有十許斛便於車中下一千錢以與魚主令擣
韲乃下車熟食五斗生食五斗當噉五斛許便極悶卧
須臾据地大吐水忽有一蟾蜍從吐而出遂絶不復噉
病亦愈時天下大兵(出廣古今五行記)
蠅赦
前秦苻堅欲放赦與王猛苻融密議甘露堂悉屏左右
堅親為赦文有一大蒼蠅集於筆端聽而復出俄而長
安街巷人相告曰官今大赦有司以聞堅驚曰禁中無
耳屬之理事何從泄也敕窮之咸曰有小人衣青大呼
於市且官今大赦須臾不見歎曰其向蒼蠅也(出廣古今五行)
(記)
髮妖
晉安帝義熙年琅邪費縣王家恒失物謂是人偷每以
扄鑰為意而零落不已見宅後籬一孔穿可容人臂滑
澤試作繩罥施於穴口夜中聞有擺撲聲往掩得大髮
長三尺許而變為蟮從此無慮(出廣古今五行記)
桓謙
桓謙字敬祖太原中忽有人皆長寸餘悉被鎧持槊乘
具装馬從塪中出精光耀日遊走宅上數百為羣部陣
指麾更相撞刺馬既輕快人亦便能緣几登竈尋飲食
之所或有切肉輙来叢聚力所能勝者以槊刺取逕入
穴中寂不復出出還入穴蔣山道士朱應子令作沸湯
澆所入處因掘之有斛許大蟻死在穴中謙後誅滅(出異)
(苑)
青蜓
司馬彪莊子注言童子埋青蜓之頭不食而舞曰此將
為珠人笑之博物志云埋青蜓頭於西向戶下則化成
青色之珠(出感應經)
朱誕
宋初淮南郡有物取人頭髻太守朱誕曰吾知之矣多
買黐以塗壁夕有一蝙蝠大如雞集其上不得去殺之
乃絶觀之鈎簾下已有數百人頭髻(出幽明錄)
白蚓
劉德願兄子太宰從事中郎道存景和元年忽有白蚓
數十登其齋前砌上通身白色人所未嘗見也蚓並張
口吐火赤色其年八月與德願並誅(出述異記)
王雙
孟州王雙宋文帝元嘉初忽不欲見明常取水沃地以
菰蔣覆上眠息飲食悉入其中云恒有女著青裙白&KR1326;
来就其寢每聽聞薦下歴歴有聲發之見一青色白纓
蚯蚓長二尺許云此女常以一奩香見遺氣甚精芬奩
乃螺殼香則菖蒲根於時咸以雙暫同阜螽矣(出異苑)
太平廣記卷四百七十三
