太平廣記卷三
神仙三
漢武帝
漢武帝
漢孝武皇帝景帝子也未生之時景帝夢一赤彘從雲中
下直入崇芳閣景帝覺而坐閣下果有赤龍如霧來蔽戸
牖宫内嬪御望閣上有丹霞蓊蔚而起霞滅見赤龍盤廻
棟間景帝召占者姚翁以問之翁曰吉祥也此閣必主命
世之人攘夷狄而獲嘉瑞為劉宗盛主也然亦大妖景帝
使王夫人移居崇芳閣欲以順姚翁之言也乃改崇芳閣
為猗蘭殿旬餘景帝夢神女捧日以授王夫人夫人吞之
十四月而生武帝景帝曰吾夢赤氣化為赤龍占者以為
吉可名之吉至三歲景帝抱於膝上撫念之知其心藏洞
徹試問兒樂為天子否對曰由天不由兒願每日居宫垣
在陛下前戲弄亦不敢逸豫以失子道景帝聞而愕然加
敬而訓之他日復抱之几前試問兒悦習何書為朕言之
乃誦伏羲以來羣聖所錄隂陽診候及龍圖龜策數萬言
無一字遺落至七歲聖徹過人景帝令改名徹及即位好
神仙之道常禱祈名山大川五嶽以求神仙元封元年正
月甲子登嵩山起道宫帝齋七日祠訖乃還至四月戊辰
帝閒居承華殿東方朔董仲舒在側忽見一女子着青衣
美麗非常帝愕然問之女對曰我墉宫玉女王子登也向
為王母所使從崑崙山來語帝曰聞子輕四海之禄尋道
求生降帝王之位而屢禱山嶽勤哉有似可教者也從今
日清齋不閑人事至七月七日王母暫來也帝下席跪諾
言訖玉女忽然不知所在帝問東方朔此何人朔曰是
西王母紫蘭宫玉女常傳使命往來扶桑出入靈洲交
關常陽傳言玄都阿母昔出配北燭仙人近又召還使
領命禄真靈官也帝於是登延靈之臺盛齋存道其四
方之事權委於冡宰焉到七月七日乃修除宫掖設坐
大殿以紫羅薦地燔百和之香張雲錦之幃燃九光之
燈列玉門之棗酌蒲萄之醴宫監香果為天宫之饌帝
乃盛服立于階下敇端門之内不得有妄窺者内外寂謐以
候雲駕到夜二更之後忽見西南如白雲起鬱然直來
逕趨宫庭須臾轉近聞雲中簫鼓之聲人馬之響半食
頃王母至也懸投殿前有似鳥集或駕龍虎或乘白麟
或乘白鶴或乘軒車或乘天馬羣仙數千光耀庭宇既
至從官不復知所在唯見王母乘紫雲之輦駕九色斑
龍别有五十天仙側近鸞輿皆長丈餘同執綵旄之節
佩金剛靈璽戴天真之冠咸住殿下王母唯扶二侍女
上殿侍女年可十六七服青綾之袿容眸流盼神姿清
發真美人也王母上殿東向坐著黃金褡䙱文采鮮明
光儀淑穆帶靈飛大綬腰佩分景之劒頭上太華髻戴
太真晨嬰之冠履玄璚鳳文之舄視之可年三十許修
短得中天姿掩藹容顔絶世真靈人也下車登牀帝跪
拜問寒暄畢立因呼帝共坐帝面南王母自設天厨真
妙非常豐珍上果芳華百味紫芝萎蕤芬芳填樏清香
之酒非地上所有香氣殊絶帝不能名也又命侍女更
索桃果須臾以玉盤盛仙桃七顆大如鴨卵形圓青色
以呈王母母以四顆與帝三顆自食桃味甘美口有盈
味帝食輙收其核王母問帝帝曰欲種之母曰此桃三
千年一生實中夏地薄種之不生帝乃止於坐上酒觴數
遍王母乃命諸侍女王子登彈八琅之璈又命侍女董雙
成吹雲和之笙石公子擊昆庭之金許飛瓊鼓震靈之簧
婉凌華拊五靈之石范成君擊湘隂之磬叚安香作九
天之鈞於是衆聲澈朗靈音駭空又命法嬰歌玄靈之
曲歌畢王母曰夫欲修身當營其氣太仙真經所謂行
益易之道益者益精易者易形能益能易名上仙籍不
益不易不離死厄行益易者謂常思靈寶也靈者神也
寳者精也子但愛精握固閉氣吞液氣化為血血化為
精精化為神神化為液液化為骨行之不倦神精充溢
為之一年易氣二年易血三年易精四年易&KR0899;五年易
髓六年易骨七年易筋八年易髮九年易形形易則變
化變化則道成道成則為仙人吐納六氣口中甘香欲
食靈芝存得其味微息揖吞從心所適氣者水也無所
不成至柔之物通致神精矣此元始天王在丹房之中
所說微言今敇侍笈玉女李慶孫書錄之以相付子善
錄而修焉於是王母語言既畢嘯命靈官使駕龍嚴車
欲去帝下席叩頭請留殷勤王母乃止王母乃遣侍女
郭密香與上元夫人相問云王九光之母敬謝但不相
見四千餘年矣天事勞我致以愆面漢主好道適來視
之見某了了似可成進然形慢神穢腦血淫漏五臟不
淳關胄彭孛骨無精液脈浮反升肉多精少瞳子不夷
三尸狡亂玄白失時雖當語之以至道殆恐非仙才也
吾久在人間實為臭濁然時復可遊望以寫細念庸主
對坐悒悒不樂夫人可暫來否若能屈駕當停相須帝
見侍女下殿俄失所在須臾郭侍女返上元夫人又遣
一侍女答問云阿環再拜上問起居遠隔絳河擾以官
事遂替顔色近五千年仰戀光潤情係無違密香至奉
信承降尊於漢主處聞命之際登當命駕先被太帝君
敕使詣玄洲挍定天元正爾暫住如是當還還便束帶
願暫少留帝因問王母不審上元何真也王母曰是三
天上元之官統領十萬玉女名籙者也俄而夫人至亦
聞雲中簫鼓之聲既至從官文武千餘人並是女子年
皆十八九許形容明逸多服青衣光彩耀目真靈官也
夫人年可二十餘天姿精耀靈眸絶朗服青霜之袍雲
彩亂色非錦非繡不可名字頭作三角髻餘髮散垂至
腰戴九雲夜光之冠曳六出火玉之佩垂鳳文林華之
綬腰流黃揮精之劒上殿向王母拜王母坐而止之呼
同坐北向夫人設厨厨亦精珍與王母所設者相似王
母敕帝曰此真元之母尊貴之神汝當起拜帝拜問寒
温還坐夫人笑曰五濁之人耽酒營利嗜味淫色固其
常也且帝以天子之貴其亂目者倍於凡焉而復于華
麗之墟拔嗜欲之根願無為之事良有志焉王母曰所
謂有心哉夫人謂帝曰汝好道乎聞數招方術祭山嶽
祠靈神禱河川亦為勤矣勤而不獲實有由也汝胎性
暴胎性滛胎性奢胎性酷胎性賊五者恒舍於榮衛之
中五臟之内雖獲良針固難愈也暴則使氣奔而攻神
是故神擾而氣竭滛則使精漏而魂疲是故精竭而魂
消奢則使真離而魄穢是故命逝而靈失酷則使喪仁
而自攻是故失仁而眼亂賊則使心鬭而口乾是故内
戰而外絶此五事者皆是截身之刀鋸刳命之斧斤矣
雖復志好長生不能遣兹五難亦何為損性而自勞乎
然由是得此小益以自知往爾若從今已捨爾五性反
諸柔善明務察下慈務矜冤惠務濟貧賑務施勞念務
存孤惜務及愛身恒為隂德救濟死厄旦夕孜孜不泄
精液於是閉諸滛飬汝神放諸奢從至儉勤齋戒節飲
食絶五穀去羶腥鳴天鼔飲玉漿蕩華池叩金梁按而
行之當有異耳今阿母迂天尊之重下降於蟪蛄之窟
霄虛之靈而詣狐鳥之爼且阿母至誡妙唱玄音驗其
敬勖節度明修所奉比及百年阿母必能致汝於玄都
之墟迎汝於昆閬之中位以仙官遊於十方信吾言矣
子勵之哉若不能爾無所言矣帝下席跪謝曰臣受性
凶頑生長亂濁面墻不啓無由開達然貪生畏死奉靈
敬神今日受教此乃天也某戢聖命以為身範是小醜
之臣當獲生活唯垂哀護願賜上元夫人使帝還坐王
母謂夫人曰卿之為戒言甚急切更使未解之人畏於
志意夫人曰若其志道將以身投餓虎忘軀破滅蹈火
履水固於一志必無憂也若其志道則心凝真性嫌惑
之徒不畏急言急言之發欲成其志耳阿母既有念必
當賜以尸解之方耳王母曰此子勤心已久而不遇良
師遂欲毁其正志當疑天下必無仙人是故我發閬宫
暫舍塵濁既欲堅其仙志又欲令向化不惑也今日相
見令人念之至於尸解下方吾甚不惜後三年吾必欲
賜以成丹半劑石象散一具與之則帝不得復停當今
匈奴未彌邊陲有事何必令其倉卒舍天下之尊而便
入林岫但當問篤向之志何如如其㢠廻改吾方數來王
母因拊帝背曰汝用上元夫人至言必得長生可不勖
勉耶帝跪曰臣書之金簡以身佩之焉帝又見王母巾
笈中有一卷書盛以紫錦之囊帝問此書是仙靈方耶
不審其目可得瞻盻否王母出以示之曰此五嶽真形
圖也昨青城諸仙就吾請求今當過以付之乃三天太
上所出文祕禁重豈汝穢質所宜佩乎今且與汝靈光
生經可以通神勸心也帝下地叩頭固請不已王母曰
昔上皇清虚元年三天太上道君下觀六合瞻河海之
長短察丘山之高卑立天柱而安於地理植五嶽而擬
諸鎮輔貴昆陵以舍靈仙尊蓬丘以館真人安水神於
極隂之源棲太帝於扶桑之墟於是方丈之阜為理命
之室滄浪海島飬九老之堂祖瀛玄炎長元流光生鳳
麟聚窟各為洲名並在滄流大海玄津之中水則碧黑
俱流波則震蕩羣精諸仙玉女聚居滄溟其名難測其
實分明乃因山源之規矩覩河嶽之盤曲陵迴阜轉山
高隴長周旋逶迤形似書字是故因象制名定實之號
書形祕於玄臺而出為靈真之信諸仙佩之皆如傳章
道士執之經行山川百神羣靈尊奉親近汝雖不正然
數訪仙澤扣求不忘于道欣子有心今以相與當深奉
慎如事君父泄示凡夫必禍及也上元夫人語帝曰阿
母今以瓊笈妙韞發紫臺之文賜汝八會之書五嶽真
形可謂至珍且貴上帝之玄觀矣子自非受命合神弗
見此文矣今雖得其真形觀其妙理而無五帝六甲左
右靈飛之符太隂六丁通真逐靈玉女之籙太陽六戊
招神天光策精之書左乙混沌東蒙之文右庚素收攝
殺之律壬癸六遯𨼆地八術丙丁入火赤班符六辛入
金致黃水月華之法六巳石精金光藏景化形之方子
午卯酉八稟十訣六靈咸儀丑辰未戌地真素訣長生
紫書三五順行寅申巳亥紫度炎光内視中方凡缺此
十二事者當何以召山靈朝地神攝總萬精驅策百鬼
束虎豹役蛟龍乎子所謂適知其一未見其他也帝下
席叩頭曰某下土濁民不識清真今日聞道是生命會
遇聖母今當賜以真形修以度世夫人云今告帝應須
五帝六甲六丁六符致靈之術既蒙啓發弘益無量唯
願告誨濟臣飢渴使已枯之木蒙靈陽之潤焦炎之草
幸甘雨之溉不敢多陳帝啓叩不已王母又告夫人曰
夫真形寳文靈宫所貴此子守求不已誓以必得故虧
科禁特以與之然五帝六甲通真招神此術𦕈邈必須
清潔至誠殆非流濁所宜施行吾今既賜彼以真形夫
人當授之以致靈之途矣吾嘗憶與夫人共登玄隴朔
野及曜真之山視王子童王子立就吾求請太上隱書
吾以三元祕言不可傳泄於中仙夫人時亦有言見助
於子童之言志矣吾既難違來意不獨執惜至於今日
之事有以相似後造朱火丹陵食靈瓜味甚好憶此未
久而已七千歲矣夫人既以告帝篇目十二事畢必當
匠而成之緣何令人主稽首請乞叩頭流血耶上元夫
人曰阿環不苟惜向不持來耳此是太虚羣文真人赤
童所出傳之既自有男女之限禁又宜授得道者恐彼
下才未應得此耳王母色不平乃曰天禁漏泄犯違明
科傳必其人授必知真者夫人何向下才而說其靈飛
之篇目乎妄說則泄泄而不傳是衒天道此禁豈輕於
傳耶别敇三官司直推夫人之輕泄也吾之五嶽真形
太寳乃太上天皇所出其文寳妙而為天仙之信豈復
應下授於漢主耶直以某孜孜之心數請川嶽勤修齋
戒以求神仙之應志在度世不邅明師故吾等有以下
眄之耳至於教仙之術不復限惜而弗傳夫人且有致
靈之方能獨執之乎吾今所以授某真形文者非謂其
必能得道欲使其精誠有驗求仙之不惑可以誘進向
化之徒又欲令悠悠者知天地間有此靈真之事足以
却不信之狂夫耳吾意在此也此子性氣滛暴服精不
純何能得成真仙浮空參差十方乎勤而行之適可度
於不死耳明科所云非長生難聞道難也行之難非行
之難也終之難良匠能與人規矩不能使人必巧也何
足𨼆之耶夫人謝曰謹受命矣但環疇昔蒙倒景君無
常先生二君傳靈飛之約以四千年一傳女授女不授
男太上科禁已表於昭生之符矣環受書以來并賢大
女即抱蘭凡傳六十八女子固不可授男也伏見扶廣
山青真小童受六甲靈飛於太甲中元凡十二事與環
所受者同青真是環入火弟子所受六甲未聞别授於
人彼男官也今止敇取之將以授帝也先所以告篇目
者意是愍其有心將欲堅其專氣令且廣求他日與之
亦欲以男授男承科而行使勤而方獲令知天真之珍
貴耳非徒苟執衒泄天道阿環主臣願不罪焉阿母真
形之貴愍於勤志亦已授之可謂大不宜矣王母笑曰
亦可恕乎上元夫人即命侍女紀離容徑到扶廣山敇
青真小童出六甲左右靈飛致神之方十二事當以授
漢主也須臾侍女還捧五色玉笈鳳文之藴以出六甲
之文曰弟子何昌言向奉使絳河攝南真七元君檢校
羣龍猛獸之數事畢授教承阿母相詣漢主家不意天
靈至尊乃復下降於臭濁中也不審起居比來何如侍
女紀離容至云尊母欲得金書祕字六甲靈飛左右策
精之文十二事欲授漢主輒封一通付信曰帝雖有心
實非仙才詎宜以此傳泄於行尸乎昌近在帝處見有
上言者甚衆云山鬼哭於叢林孤魂號於絶域興師旅
而族有功忘賞勞而刑士卒縱横白骨煩擾黔首滛酷
自恣罪已彰於太上怨已見於天氣囂言互聞必不得
度世也奉尊見敇不敢違耳王母歎曰言此子者誠多
然帝亦不必推也夫好道慕仙者精誠志念齋戒思愆
輒除過一月克已反善奉敬真神存真守一行此一月
輒除過一年帝念道累年齋亦勤矣累禱名山願求度
脱校計功過殆已相掩但今以去勤修至誠奉上元夫
人之言不宜復奢淫暴虐使萬兆勞殘冤魂窮鬼有被
屈之訴流血之尸忘功賞之辭耳夫人乃下席起立手
執八色玉笈鳳文之藴仰帝而祝曰九天浩洞太上耀
靈神照玄寂清虚朗明登虚者妙守氣者生至念道臻
寂感真誠役神形辱安精年榮授帝靈飛及此六丁左
右招神天光策精可以步虚可以𨼆形長生久視還白
留青我傳有四萬之紀授帝傳在四十之齡違犯泄漏
禍必族傾反是天真必沉幽冥爾其慎禍敢告劉生爾
師主是真青童小君太上中黃道君之師真元始十天
王入室弟子也姓延陵名陽字庇華形有嬰孩之貎故
仙宫以青真小童為號其為器也玉朗洞照聖周萬變
玄鏡幽覽才為真俊游於扶廣權此始運館玄圃治仙
職分子在師居從爾所願不存所授命必傾淪言畢夫
人一一手指所施用節度以示帝焉凡十二事都畢又
告帝曰夫五帝者方面之天精六甲六位之通靈佩而
尊之可致長生此書上帝封於玄景之臺子其寳祕焉
王母曰此三天太上之所撰藏於紫陵之臺𨼆以靈壇
之房封以華琳之函韞以蘭繭之帛約以紫羅之素印
以太帝之璽受之者四十年傳一人無其人八十年可
頓授二人得道者四百年一傳得仙者四千年一傳得
真者四萬年一傳昇太上者四十萬年一傳非其人謂
之泄天道得其人不傳是謂蔽天寳非限妄傳是謂輕
天老受而不敬是謂慢天藻泄蔽輕慢四者取死之刀
斧延禍之車乘也泄者身死於道路受上刑而骸裂蔽
者盲聾於來世命凋枉而卒殁輕則鍾禍於父母詣玄
都而考罰慢則暴終而墮惡道棄疾於後世此皆道之
科禁故以相戒不可不慎也王母因授以五嶽真形圖
帝拜受俱畢夫人自彈雲林之璈歌步玄之曲王母命
侍女曰四非答哥哥畢乃告帝從者姓名及冠帶執佩
物名所以得知而紀焉至明旦王母與上元夫人同乘
而去人馬龍虎導從音樂如初而時雲彩鬱勃盡為香
氣極望西南良久乃絶帝既見王母及上元夫人乃信
天下有神仙之事其後帝以王母所授五真圖靈光經
及上元夫人所授六甲靈飛十二事自撰集為一卷及
諸經圖皆奉以黃金之箱封以白玉之函以珊瑚為軸
紫錦為囊安著柏梁臺上數自齋㓗朝拜燒香灑掃然
後乃執省焉帝自受法出入六年意旨清暢高韻自許
為神真見降必當度世恃此不修至德更興起臺館勞
弊萬民坑降殺服遠征夷狄路盈怒歎流血膏城每事
不從至太初元年十一月乙酉天火燒柏梁臺真形圖
靈飛經錄十二事靈光經及自撰所受凡十四卷并函
並失王母當知武帝既不從訓故火災耳其後東方朔
一旦乘龍飛去同時衆人見從西北上冉冉仰望良久
大霧覆之不知所適至元狩二年二月帝病行盩厔西
憩五柞宫丁卯帝崩入殯未央宫前殿三月葬茂陵是
夕帝棺自動而有聲聞宫外如此數遍又有芳香異常
陵畢墳埏間大霧門柱壊霧經一月許日帝塜中先有
一玉箱一玉杖此是西胡康渠王所獻帝甚愛之故入
梓宫中其後四年有人於扶風市中買得此二物帝時
左右侍人有識此物是先帝所珍玩者因認以告有司
詰之買者乃商人也從關外來宿鄽市其日見一人於
北車巷中賣此二物青布三十疋錢九萬即售之度實
不知賣箱杖主姓名事實如此有司以聞商人放還詔
以二物付太廟又帝崩時遺詔以雜經三十餘卷常讀
玩之使随身斂到元康二年河東功曹李友入上黨抱
犢山採藥於巖室中得此經盛以金箱卷後題東觀臣
姓名記日月武帝時也河東太守張純以經箱奏進帝
問武帝時左右侍臣有典書中即冉登見經及箱流涕
對曰此孝武皇帝殯殮時物也臣當時以著梓宫中不
知何緣得出宣帝大愴然驚愕以經付孝武帝廟中按
九都龍真經云得仙之下者皆先死過太隂中鍊尸骸
度地戸然後乃得尸解去耳且先斂經杖乃忽顯出貨
於市中經見山室自非神變幽妙孰能如此者乎(出漢武帝)
(内傳)
太平廣記卷三
