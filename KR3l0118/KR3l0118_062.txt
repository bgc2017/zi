太平廣記卷六十二
女仙七
魯妙典諶母旴母
杜蘭香白水素女蔡女仙
蓬球紫雲觀女道士
秦時婦人何二娘
魯妙典
魯妙典者九嶷山女冠也生即敏慧高潔不食葷飲酒
十餘歲即謂其母曰旦夕聞食物臭濁往往鼻腦疼痛
願求不食舉家憐之復知服氣餌藥之法居十年常悒
悒不樂因謂母曰人之上夀不過百二十年哀樂日以
相害況女子之身豈可復埋没真性混於凡俗乎有麓
床道士過之授以大洞黃庭經謂曰黃庭經扶桑大帝
君宫中金書誦詠萬遍者得為神仙但在勞心不倦耳
經云詠之萬徧昇三天千災已消百病痊不憚虎狼之
凶殘亦已却老年永延居山獨處詠之一遍如與十人
為侣輒無怖畏何者此經召集身中諸神澄正神氣神
氣正則外邪不能干諸神集則怖畏不能及若形全神
集氣正心清則徹見千里之外纖毫無隱矣所患人不
能知知之而不能修修之而不能精精之而不能久中
道而喪自棄前功不惟有玄科之責亦將流蕩生死苦
報無窮也妙典奉戒受經入九嶷山岩棲靜默累有魔
試而貞介不撓積十餘年有神人語之曰此山大舜所
理天地之總司九州之宗主也古有高道之士作三處
麓床可以棲庇風雨宅形念貞歲月既久旋皆朽敗今
為制之可以遂性宴息也又十年真仙下降授以靈藥
白日昇天初妙典居山峰上無水神人化一石盆大三
尺長四尺盆中常自然有水用之不竭又有大鐵臼亦
神人所送不知何用今並在上仙壇石上宛然有仙人
履跡各古鏡一面大三尺鐘一口形如偃月皆神人送
來並妙典昇天所留之物今在無為觀(出集仙錄)
諶母
嬰母者姓諶氏字曰嬰不知何許人也西晉之時丹陽
郡黃堂觀居焉潛修至道時人自童幼逮衰老見之顏
狀無改衆號為嬰母因入吳市見一童子可年十四五
前拜於母云合為母兒母曰年少自何而來拜吾為母
既非其𩔖不合大道童子乃去月餘又吳市逢有三歲
孩子悲啼呼呌倏遇諶母執母衣裾曰我母何來母哀
而收育之逾於所生既長明穎孝敬異於常人冠歲以
來風神挺邁所居常有異雲氣光景彷彿時說蓬萊閬
苑之事母異之謂曰吾與汝暫此相因汝以何為號也
子曰昔蒙天真盟授靈章錫以名品約為孝道明王今
宜稱而呼之矣遂告母修真之訣曰每須高處玄臺疎
絶異黨修閒丘阜餌順陽和靜夷玄圃委鑒前非無英
公子黃老玉書大洞真經豁落七元太上隱玄之道可
致宴息以流霞之障睠眄乎文昌之臺得此道者九鳳
齊唱天籍駭虚竦身御節入景浮空龍車虎旂遊遍八
方矣母宜寳之一旦孝道明王漠然隱去母密修道法
積數十年人莫知也其後吳猛許遜自高陽南遊詣母
請傳所得之道因盟而授之孝道之法遂行江表閒日
每告二子曰世雲昔為遜師今玉皇玄譜之中猛為御
史而遜為高明大使總領仙籍五品已遷又所主十二
辰配十二國之分野遜領玄枵之野於辰為子猛統星
紀之邦於辰為丑許當居吳之上以從仙階之等降也
又數年有雲龍之駕千乘萬騎來迎諶母白日昇天今
洪州高安縣東四十里有黃堂靜壇即許君立祠朝拜
聖母之所其昇天事迹在丹陽郡中後避唐宣宗廟諱
鍾陵祠號為諶母其孝道之法與靈寳小異豫章人世
世行之(出墉城集仙錄)
旴母
旴母者豫章人也外混世俗而内修真要常云我千年
之前曾居西山世累稍息當歸真於彼其子名烈字道
微少喪父事母以孝聞家貧而營侍甘旨未嘗有闕鄉
里推之西晉武帝時同郡吳猛許遜精修通感道化宣
行居洪崖山築壇立靜猛既去世遜即以寳符真籙拯
俗救民遠近宗之遜仕(闕)州為記室後每朔望還家朝
拜人或見其乘龍往來徑速如咫尺耳旴君淳篤忠厚
遜委用之即與母結草於遜宅東北八十餘步旦夕侍
奉謹愿恭肅未嘗有怠母常於山下採擷花果以奉許
君君惜其誠志常欲拯度之元慶二年壬子八月十五
日太上命玉真上公崔文子太玄真卿瑕丘仲册命徵
拜許君為九州都仙大使高明主者白日昇天許謂道
微及母曰我承太帝之命不得久留汝可後隨仙轝期
於異日母子悲不自勝再拜告請願侍雲輦君許之即
賜靈藥服之躬禀真訣於是午時從許君昇天今壇井
存焉鄉人不敢華繕盖旴君母子儉約故也世號為旴
母井焉(出集仙錄)
杜蘭香
杜蘭香者有漁父於湘江洞庭之岸聞兒啼聲四顧無
人惟三歲女子在岸側漁父憐而舉之十餘歲天姿竒
偉靈顏姝瑩迨天人也忽有青童靈人自空而下來集
其家㩦女而去臨昇天謂其父曰我仙女杜蘭香也有
過謫于人間玄期有限今去矣自後時亦還家其後於
洞庭包山降張碩家盖修道者也蘭香降之三年授以
舉形飛化之道碩亦得仙初降時留玉簡玉唾盂紅火
浣布以為登真之信焉又一夕命侍女賫黃麟羽帔絳
履玄冠鶴氅之服丹玉珮揮劍以授於碩曰此上仙之
所服非洞天之所有也不知張碩仙官定何班品漁父
亦老因益少往往不食亦學道江湖不知所之(出集仙錄)
白水素女
謝端晉安侯官人也少喪父母無有親屬為鄰人所養
至年十七八恭謹自守不履非法始出作居未有妻鄉
人共愍念之規為娶婦未得端夜卧早起躬耕力作不
捨晝夜後於邑下得一大螺如三升壺以為異物取以
歸貯甕中畜之十數日端每早至野還見其戶中有飯
飲湯火如有人為者端謂是鄰人為之惠也數日如此
端便往謝鄰人鄰人皆曰吾初不為是何見謝也端又
以為鄰人不喻其意然數爾不止後更實問鄰人笑曰
卿以自取婦密着室中炊㸑而言吾為人炊耶端默然
心疑不知其故後方以雞初鳴出去平早潛歸於籬外
竊窺其家見一少女從甕中出至竈下燃火端便入門
徑造甕所視螺但見女仍到竈下問之曰新婦從何所
來而相為炊女人惶惑欲還甕中不能得答曰我大漢
中白水素女也天帝哀卿少孤恭慎自守故使我權相
為守舍炊烹十年之中使卿居富得婦自當還去而卿
無故竊相伺掩吾形已見不宜復留當相委去雖爾後
自當少差勤於田作漁採治生留此殼去以貯米糓常
可不乏端請留終不肯時天忽風雨翕然而去端為立
神座時節祭祀居常饒足不致大富耳於是鄉人以女
妻端端後仕至令長云今道中素女是也(出搜神記)
蔡女仙
蔡女仙者襄陽人也幼而巧慧善刺繡隣里稱之忽有
老父詣其門請繡鳳眼畢功之日自當指點既而繡成
五綵光煥老父觀之指視安眼俄而功畢雙鳳騰躍飛
舞老父與仙女各乘一鳳昇天而去時降於襄陽南山
林木之上時人名為鳳林山後於其地置鳳林關關南
山側有鳳臺𠡠於其宅置靜貞觀有女仙真像存焉云
晉時人也(出仙傳拾遺)
蓬球
貝丘西有玉女山傳云晉太始中北海蓬球字伯堅入
山伐木忽覺異香遂遡風尋至北山廓然宫殿盤鬱樓
臺博敞球入門窺之見五株玉樹復稍前有四婦人端
妙絶世共彈棋於堂上見球俱驚起謂球曰蓬君何故
得來球曰尋香而至遂復還戲一小者便上樓彈琴留
戲者呼之曰元暉何為獨昇樓球樹下立覺少饑乃以
舌䑛葉上垂露俄然有一女乘鶴而至迎惠曰玉華汝
等何故有此俗人王母即令王方平行諸仙室球懼而
出門回顧忽然不見至家乃是建平中其舊居閭舍皆
為墟矣(出酉陽雜爼)
紫雲觀女道士
唐開元二十四年春二月駕在東京以李適之為河南
尹其日大風有女冠乘風而至玉貞觀集于鐘樓人觀
者如堵以聞于尹尹率略人也怒其聚衆袒而笞之至
十而乘風者既不哀祈亦無傷損顏色不變於是適之
大駭方禮請奏聞𠡠召入内殿訪其故乃蒲州紫雲觀
女道士也辟榖久輕身因風遂飛至此玄宗大加敬畏
錫金帛送還蒲州數年後又因大風遂飛去不返(出紀聞)
秦時婦人
唐開元中代州都督以五臺多客僧恐妖偽事起非有
住持者悉逐之客僧懼逐多權竄山谷有法朗者深入
鴈門山幽澗之中有石洞容人出入朗多賫乾糧欲住
此山遂尋洞入數百步漸闊至平地涉流水渡一岸日
月甚明更行二里至草屋中有婦人並衣草葉容色端
麗見僧懼愕問云汝乃何人僧曰我人也婦人笑云寧
有人形骸如此僧曰我事佛佛須擯落形骸故爾因問
佛是何者僧具言之相顧笑曰語甚有理復問宗旨如
何僧為講金剛經稱善數四僧因問此處是何世界婦
人云我自秦人隨蒙恬築長城恬多使婦人我等不勝
其弊逃竄至此初食草根得以不死此來亦不知年歲
不復至人間遂留僧以草根哺之澁不可食僧住此四
十餘日暫辭出人間求食及至代州備糧更去則迷不
知其所矣(出廣異記)
何二娘
廣州有何二娘者以織鞋子為業年二十與母居素不
修仙術忽謂母曰住此悶意欲行遊後一日便飛去上
羅浮山寺山僧問其來由答云願事和尚自爾恒留居
止初不飲食每為寺衆採山果充齋亦不知其所取羅
浮山北是循州去南海四百里循州山寺有楊梅樹大
數十圍何氏每採其實及齋而返後循州山寺僧至羅
浮山說云某月日有仙女來採楊梅驗之果是何氏所
採之日也由此遠近知其得仙後乃不復居寺或旬月
則一來耳唐開元中𠡠令黃門使往廣州求何氏得之
與使俱入京中途黃門使悦其色意欲挑之而未言忽
云中使有如此心不可留矣言畢踊身而去不知所之
其後絶跡不至人間矣(出廣異記)
太平廣記卷六十二
