太平廣記卷四百六十宋李昉等編
禽鳥一
鳳
旃塗國鳳凰臺元庭堅
睢陽鳳
鸞
鶴
徐奭烏程採捕者戸部令史妻
裴沆李松
鵠
蘇瓊
鸚鵡
張華鸚鵡救火雪衣女
劉潛女
鷹
楚文王劉聿鄴郡人
鷂
魏公子
鶻
寶觀寺落雁殿
鳳
旃塗國
周時旃塗國獻鳳鶵載以瑤華之車以五色玉為飾駕
以赤象至京師育於靈禽之苑飲以瓊漿飴以雲實二
物皆出上元經方鳳初至之時毛色未彪發及成王封
泰山禪社首之後文彩炳燿中國飛走之𩔖不復喧鳴
咸服神禽之遠至及成王崩沖天去(出拾遺錄)
鳳凰臺
鳳骨黑雄雌旦夕鳴各異皇帝使伶倫製十二籥寫之
其雄聲其雌音樂有鳳凰臺此鳳脚下物如白石者鳳
有時來儀候其所止處掘深三尺有圓石如卵正白服
之安心神(出酉陽雜俎)
元庭堅
唐翰林學士陳王友元庭堅者昔罷遂州參軍於州界
居山讀書忽有人身而鳥首來造庭堅衣冠甚偉衆鳥
隨之數千而言曰吾衆鳥之王也聞君子好音律故來
見君因留數夕教庭堅音律清濁文字音義兼教之以
百鳥語如是來往歲餘庭堅由是曉音律善文字當時
莫及隂陽術數無不通達在翰林撰韻英十卷未施行
而西京陷胡庭堅亦卒焉(出紀聞)
睢陽鳳
貞元十四年秋有異鳥其色青狀𩔖鳩鵲翔于睢陽之
郊止叢木中有羣鳥千𩔖俱率其𩔖列于左右前後而
又朝夕各銜蜚蟲稻粱以獻焉是鳥每飛則羣鳥咸噪
而導其前咸翼其旁咸擁其後若傳喚警衞之狀止則
環而向焉雖人臣侍天子之禮無以加矣睢陽人咸適
野縱觀以為羽族之靈者然其狀不𩔖鸞鳳由是益奇
之時李翺客於睢陽翺曰此真鳳鳥也於是作知鳳一
章備書其事(出宣室志)
鸞
堯在位七年有鸞鶻歲歲來集麒麟遊於澤藪鴟梟逃
於絶漠有折支之國獻重明之鳥一名重睛言雙睛在
目狀如雞鳴似鳳時解落毛羽以肉翮而飛能搏逐猛
虎使妖災不能為害飴以瓊膏或一歲數來或數歲不
至國人莫不掃灑門戸以待重明之集國人或刻木或
鑄金為此鳥之狀置於戸牖之間則魑魅醜𩔖自然退
伏今人每歲元日刻畫為雞於戸牖之上此遺像也(出拾)
(遺錄)
鶴
徐奭
晉懷帝永嘉中徐奭出行田見一女子姿色鮮白就奭
言調女因吟曰疇昔聆好音日月心延佇如何遇良人
中懷邈無緒奭情既諧欣然延至一屋女施設飲食而
多魚遂經日不返兄弟追覓與湖邊見與女相對坐兄
以藤杖擊女即化成白鶴翻然高飛奭恍惚年餘乃差
(出劉敬叔異苑)
烏程採捕者
隋煬帝大業三年初造羽儀毛氅多出江南為之略盡
時湖州烏程縣人身被科毛入山捕採見一大樹高百
尺其上有鶴巢養子人欲取之其下無柯高不可上因
操斧伐樹鶴知人必取恐其殺子遂以口拔其毛放下
人收得之皆合時用乃不伐樹(出五行記)
戸部令史妻
唐開元中戸部令史妻有色得魅疾而不能知之家有
駿馬恒倍芻秣而瘦劣愈甚以問鄰舍胡人胡亦術士
笑云馬行百里猶勌今反行千里餘寧不瘦耶令史言
初不出入家又無人曷由至是胡云君每入直君妻夜
出君自不知若不信至入直時試還察之當知耳令史
依其言夜還𨼆他所一更妻起靚粧令婢鞍馬臨階御
之婢騎掃帚隨後冉冉乘空不復見令史大駭明往見
胡瞿然曰魅信之矣為之奈何胡令更一夕伺之其夜
令史歸堂前幕中妻頃復還問婢何以有生人氣令婦
以婢帚燭火遍然堂廡令史狼狽入堂大甕中須臾乘
馬復往適已燒掃帚無復可騎妻云隨有即騎何必掃
帚婢倉卒遂騎大甕隨行令史在甕中懼不敢動須臾
至一處是山頂林間供帳帟幕筵席甚盛羣飲者七八
輩各有匹偶座上宴飲合眤備至數更後方散婦人上
馬令婢騎向甕婢驚云甕中有人婦人乘醉令推著山
下婢亦醉推令史出令史不敢言乃騎甕而去令史及
明都不見人但有餘烟燼而已乃尋徑路崎嶇可數十
里行乞辛勤月餘僅得至舍妻見驚問久之何所來令
史以他答復往問胡求其料理胡云魅已成伺其復去
可遽縛取火以焚之聞空中乞命頃之有蒼鶴墜火中
焚死妻遂愈(出廣異記)
裴沆
同州司馬裴沆嘗說再從伯自洛中將往鄭州在路數
日曉程偶下馬覺道左有人呻吟聲因披蒿萊尋之荆
叢下見一病鶴垂翼俛咮翅下瘡壞無毛且異其聲忽
有老人白衣曳杖數十步而至謂曰郎君少年豈解哀
此鶴耶若得人血一塗則能飛矣裴頗知道性甚高逸
遽曰某請刺此臂血不難老人笑曰君此志甚勁然須
三世是人其血方中郎君前生非人唯洛中胡盧生三
世人矣郎君此行非有急切豈能至洛中見胡盧生乎
裴欣然而返未信宿至洛乃訪胡盧生具陳其事且拜
祈之胡盧生初無難易開襆取一石合大若兩指援針
刺臂滴血下滿合授裴曰無多言也及至鶴處老人已
至喜曰固是信士乃令盡塗其鶴復邀裴云我所居去
此不遠可少留也裴覺非常人以丈人呼之因隨行纔
數里至一莊竹籬草舍庭蕪狼藉裴渴甚求漿老人指
一土龕此中有少漿可就取裴視龕中有一杏核一扇
如笠滿中有漿漿色正白乃力舉飲之不復飢渴漿味
如杏酪裴知𨼆者拜請為奴僕老人曰君有世間微禄
縱住亦不終其志賢叔真有所得吾久與之遊君自不
知今有一信憑君必達因裹一襆物大如合戒無竊開
復引裴視鶴鶴損處毛已生矣又謂裴曰君向飲杏漿
當哭九族親情且以為酒色誡也裴復還洛中路閱其
所持將發之襆四角各有赤蛇出頭裴乃止其叔得信
即開之有物如乾大麥飯升餘其叔後因遊王屋不知
其終裴夀至九十七(出酉陽雜俎)
李松
李松公遊嵩山見病鶴亦曰須人血李松解衣即刺血
鶴曰世間人至少公不是乃令拔眼睫持往東都但映
眼照之即知矣李松中路自視乃馬頭也至東洛所遇
非少悉非全人皆犬彘驢馬一老翁是人李松言病鶴
之意老翁笑下驢袒臂刺血李公得之以塗鶴即愈鶴
謝曰公即為明時宰相復當上昇相見非遙慎無懈惰
李公謝鶴遂沖天而去(出逸史)
鵠
鵠生百年而紅五百年而黃又五百年而蒼又五百年
為白夀三千歲矣(出述異記)
蘇瓊
晉安帝元興中一人年出二十未婚對然目不干色曾
無穢行嘗行田見一女甚麗謂少年曰聞君自以柳季
之儔亦復有桑中之歡耶女便歌少年微有動色後復
重見之少年問姓云姓蘇名瓊家在塗中遂要還盡歡
從弟便突入以杖打女即化成雌白鵠(出劉義慶幽冥錄)
鸚鵡
鸚鵡能飛衆鳥趾前三後一唯鸚鵡四趾齊分凡鳥下
瞼向上獨此鳥兩瞼俱動似人目(出酉陽雜俎)
張華
張華有白鸚鵡華行還鳥輒說童僕善惡後寂無言華
問其故鳥云見藏甕中何由得知公時在外令喚鸚鵡
鸚鵡曰昨夜夢惡不宜出戸彊之至庭為鴟所攫教其
啄鴟啄僅而獲免(出異苑)
鸚鵡救火
有鸚鵡飛集他山山中禽獸輒相貴重鸚鵡自念雖樂
不可久也便去後數日山中大火鸚鵡遙見便入水濡
羽飛而灑之天神言汝雖有志意何足云也對曰雖知
不能然嘗僑居是山禽獸行善皆為兄弟不忍見耳天
神嘉感即為滅火(出異苑)
雪衣女
天寶中嶺南獻白鸚鵡養之宮中歲久頗甚聰慧洞曉
言詞上及貴妃皆呼為雪衣女性既馴擾常縱其飲啄
飛鳴然不離屏幃間上命以近代詞臣篇詠授之數遍
便可諷誦上每與貴妃及諸王博戲上稍不勝左右呼
雪衣女必飛局中鼔翼以亂之或啄嬪御及諸王手使
不能爭道一旦飛於貴妃鏡臺上語曰雪衣女昨夜夢
為鷙所搏將盡於此乎上令貴妃授以多心經自後授
記精熟晝夜不息若懼禍難有祈禳者上與貴妃出遊
别殿貴妃置鸚鵡於步輦上與之同去既至命從官校
獵於前鸚鵡方嬉戲殿檻上瞥有鷹至搏之而斃上與
貴妃歎息久之遂命瘞於苑中立鸚鵡塚開元中宫中
有五色鸚鵡能言而慧上令左右試牽御衣輒瞋目叱
之岐王文學熊延景因獻鸚鵡篇上以示羣臣焉(出譚賓錄)
劉潛女
隴西百姓劉潛家大富唯有一女初笄美姿質繼有求
聘者其父未許家養一鸚鵡能言無比此女每日與之
言話後得佛經一卷鸚鵡念之或有差誤女必証之每
念此經女必焚香忽一日鸚鵡謂女曰開我籠爾自居
之我當飛去女怪而問之何此言邪鸚鵡曰爾本與我
身同偶託化劉潛之家今須却復本族無怪我言人不
識爾我固識爾其女驚白其父母父母遂開籠放鸚鵡
飛去曉夕監守其女後三日女無故而死父母驚哭不
已方欲葬之其屍忽為一白鸚鵡飛去不知所之(出大唐奇)
(事)
鷹
楚文王
楚文王好獵有人獻一鷹王見其殊常故為獵于雲夢
毛羣羽族爭噬共搏此鷹瞪目遠瞻雲際俄有一物鮮
白不辨其鷹便竦羽而升矗若飛電須臾羽墮如雪血
下如雨有大鳥墜地度其羽翅廣數十里時有博物君
子曰此大鵬雛也(出幽明錄)
劉聿
唐永徽中萊州人劉聿性好鷹遂於之罘山懸崖自縋
以取鷹雛欲至巢而繩絕落於樹岐間上下皆壁立進
退無據大鷹見人銜肉不敢至巢所遙放肉下聿接取
内&KR0008;鷹雛以外即自食之經五六十日雛能飛乃裂裳
而繫鷹足一臂上繫三聯透身而下鷹飛掣其兩臂比
至澗底一無所傷仍繫鷹而歸(出玉堂閒話)
鄴郡人
薛嵩鎮魏時鄴郡人有好育鷹隼者一日有人持鷹來
告於鄴人人遂市之其鷹甚神俊鄴人家所育鷹隼極
多皆莫能比常臂以玩不去手後有東夷人見者請以
繒百餘段為直曰吾方念此不知其所用其人曰此海
鷂也善辟蛟螭患君宜於鄴城南放之可以見其用矣
先是鄴城南陂蛟常為人患郡民苦之有年矣鄴人遂
持往海鷂忽投陂水中頃之乃出得一小蛟既出食之
且盡自是鄴民免其患有告於嵩乃命鄴人訊其事鄴
人遂以海鷂獻焉(出宣室志)
鷂
魏公子
魏公子無忌曾在室中讀書之際有一鳩飛入案下鷂
逐而殺之忌忿其縶搏因令國内捕鷂遂得二百餘頭
忌按劒至籠曰昨搦鳩者當低頭伏罪不是者可奮翼
有一鷂俯伏不動(出列異傳)
鶻
寶觀寺
滄州東光縣寶觀寺常有蒼鶻集重閣每有鴿數千鶻
冬中每夕即取一鴿以暖足至曉放之而不殺其餘鷹
鶻不敢侵之(出朝野僉載)
落雁殿
唐太宗養一白鶻號曰將軍取鳥常驅至於殿前然後
擊殺故名落雁殿上恒令送書從京至東都與魏王仍
取報日往返數迴亦陸機黃耳之徒歟(出朝野僉載)
太平廣記卷四百六十
