太平廣記卷二十一
神仙二十一
孫思邈司馬承禎尹君
孫思邈
孫思邈雍州華原人也七歲就學日誦千餘言弱冠善
談莊老及百家之說亦好釋典洛州總管獨孤信見而
嘆曰此聖童也但恨其器大識小難為用也後周宣帝
時思邈以王室多故遂隱居太白山隋文帝輔政徵為
國子博士稱疾不起常謂所親曰過是五十年當有聖
人出吾方助之以濟人及唐太宗即位召詣京師嗟其
容色甚少謂曰故知有道者誠可尊重羡門廣成豈虛
言哉將授以爵位固辭不受唐顯慶七年高宗召見拜
諫議大夫又固辭不受上元元年辭疾請歸特賜良馬
及鄱陽公主邑司以居焉當時名士如宋之問孟詵盧
照隣等皆執師弟之禮以事焉思邈嘗從幸九成宫照
隣病留在其宅時庭前有大梨樹照隣為之賦其序曰
癸酉之歲余卧疾長安光德坊之官舍戶老云是鄱陽
公主邑司昔公主未嫁而卒故其邑廢時有處士孫思
邈道洽古今學殫數術高談正一則古之蒙莊子深入
不二則今之維摩詰至于推步甲乙度量乾坤則洛下
閎安期先生之儔也自云開皇辛酉歲生年九十三矣
察之鄉里咸云數百歲又共話周齊間事歴歴如目見
以此參之不啻百歲人矣然猶視聽不衰神彩甚茂可
謂古之聰明博達不死者也時照隣有盛名而染惡疾
嗟禀受之不同昧遐天之殊致因問思邈曰名醫愈疾
其道如何對曰吾聞善言天者必質於人善言人者必
本於天天有四時五行寒暑迭代其轉運也和而為雨
怒而為風凝而為霜雪張而為虹蜺此天地之常數也
人有四肢五臟一覺一寐呼吸吐納循而為往來流而
為榮衛彰而為氣色發而為音聲此人之常數也陽用
其精隂用其形天人之所同也及其失也蒸則生熱否
則生寒結而為疣贅陷而為癰疽奔而為喘乏竭而為
焦枯診發乎面變動乎形推此以及天地則亦如之故
五緯盈縮星辰失度日月錯行彗孛流飛此天地之危
疹也寒暑不時此天地之蒸否也石立土踴此天地之
疣贅也山崩地陷此天地之癰疽也奔風暴雨此天地
之喘乏也雨澤不時川源涸竭此天地之焦枯也良醫
導之以藥石救之以針劑聖人和之以道德輔之以政
事故體有可愈之疾天地有可消之災又曰膽欲大而
心欲小智欲圓而行欲方詩曰如臨深淵如履薄冰謂
小心也赳赳武夫公侯干城謂大膽也不為利回不為
義疚行之方也見機而作不俟終日智之圓也其文學
也穎出如是其道術也不可勝紀焉初魏徵等受詔修
齊梁周隋等五代史恐有遺漏屢訪於思邈口以傳授
有如目覩東臺侍郎孫處約嘗將其五子&KR2720;儆俊侑佺
以謁思邈思邈曰俊當先貴侑當晩達佺最居重位禍
在執兵後皆如其言太子詹事盧齊卿自幼時請問人
倫之事思邈曰汝後五十年位登方伯吾孫當為屬吏
可自保也齊卿後為徐州刺史思邈孫溥果為徐州蕭
縣丞邈初謂齊卿言時溥猶未生而預知其事凡諸異
跡多如此焉永淳元年卒遺令薄葬不藏冥器不奠生
牢經月餘顔貌不改舉尸就木空衣而已時人異之自
注老子莊子撰千金方三十卷福祿論三十卷攝生真
籙枕中素書會三教論各一卷開元中復有人見隱於
終南山與宣律師相接每來往參請宗旨時大旱西域
僧請於昆明池結壇祈雨詔有司備香燈凡七日縮水
數尺忽有老人夜詣宣律師求救曰弟子昆明池龍也
無雨時久匪由弟子胡僧利弟子腦將為藥欺天子言
祈雨命在旦夕乞和尚法力救護宣公辭曰貧道持律
而已可求孫先生老人因至思邈謂曰我知昆明龍宫
有仙方三十首若能示予予將救汝老人曰此方上帝
不許妄傳今急矣固無所恡有頃捧方而至思邈曰爾
但還無慮胡僧也自是池水忽漲數日溢岸胡僧羞恚
而死又嘗有神仙降謂思邈曰爾所著千金方濟人之
功亦已廣矣而以物命為藥害物亦多必為尸解之仙
不得白日輕舉矣昔真人桓闓謂陶貞白事亦如之固
吾子所如也其後思邈取草木之藥以代䖟蟲水蛭之
命作千金方翼三十篇每篇有龍宫仙方一首行之於
世及玄宗避羯胡之亂西幸蜀既至蜀夢一叟鬚鬢盡
白衣黃𥜗再拜于前已而奏曰臣孫思邈也廬於峨眉
山有年矣今聞鑾駕幸成都臣故候謁玄宗曰我熟識
先生名久矣今先生不遠而至亦將有所求乎思邈對
曰臣隱居雲泉好餌金石藥聞此地出雄黃願以八十
兩為賜脫遂臣請幸降使齎至峨眉山玄宗諾之悸然
而寤即詔侍臣陳忠盛挈雄黃八十兩往峨眉宣賜思
邈忠盛既奉詔入峨眉至屏風嶺見一叟貌甚俊古衣
黃𥜗立於嶺下謂忠盛曰汝非天子使乎我即孫思邈
也忠盛曰上命以雄黃賜先生其叟僂而受既而曰吾
蒙天子賜雄黃今有表謝屬山居無翰墨天使命筆札
傳寫以進也忠盛即召吏執牘染翰叟指一石曰表本
在石上君可錄焉忠盛目其石果有硃字百餘實表本
也遂謄寫其字寫畢視其叟與石俱亡見矣於是具以
其事聞於玄宗玄宗因問忠盛叟之貌與夢者果同由
是益竒之自是或隱或見咸通末山下民家有兒十餘
歲不食葷血父母以其好善使於白水僧院為童子曰
有遊客稱孫處士周遊院中訖袖中出湯末以授童子
曰為我如茶法煎來處士呷少許以餘湯與之覺湯極
美願賜一碗處士曰此湯為汝來耳即以末方寸匕更
令煎喫因與同侣話之出門處士已去矣童子亦乘空
而飛衆方驚異顧視煎湯銚子已成金矣其後亦時有
人見思邈者(出仙傳拾遺及宣室志)
司馬承禎
司馬承禎字子微博學能文攻篆迴為一體號曰金剪
刀書隱於天台山玉霄峰自號白雲子有服餌之術則
天累徵之不起睿宗雅尚道教屢加尊異承禎方赴召
睿宗問隂陽術數之事承禎對曰老子經云損之又損
以至於無為且心目所見知每損之尚未能已豈復攻
乎異端而增智慮哉睿宗曰理身無為則清高矣理國
無為如之何對曰國猶身也老子曰游心於淡合氣於
漠順物自然乃無私焉而天下理易曰聖人者與天地
合其德是知天不言而信無為而成無為之旨理國之
要睿宗深賞異留之欲加寵位固辭無何告歸山乃賜
寳琴花帔以遣之公卿多賦詩以送常侍徐彦伯撮其
美者三十餘篇為製序名曰白雲記見傳於世時盧藏
用早隱終南山後登朝居要官見承禎將還天台藏用
指終南謂之曰此中大有佳處何必在天台承禎徐對
曰以僕所觀乃仕途之捷徑耳藏用有慙色玄宗有天
下深好道術累徵承禎到京留於内殿頗加禮敬問以
延年度世之事承禎隱而微言玄宗亦傳而祕之故人
莫得知也由是玄宗理國四十餘年雖祿山犯闕鑾輿
幸蜀及為上皇回又七年方始晏駕雖由天數豈非道
力之助延長耶初玄宗登封太嶽回問承禎五嶽何神
主之對曰嶽者山之巨鎮能出雲雨潛儲神仙國之望者
為之然山林之神也亦有仙官主之于是詔五嶽於山
頂列置仙官廟自承禎始也又蜀女真謝自然泛海將
詣蓬萊求師船為風飄到一山見道人指言天台山司
馬承禎名在丹臺身居赤城此真良師也蓬萊隔弱水
三十萬里非舟楫可行非飛仙無以到自然乃回求承
禎受度後白日上昇而去承禎居山修行勤苦年一百
餘歲童顔輕徤若三十許人有弟子七十餘人一旦告
弟子曰吾自居玉霄峯東望蓬萊常有真靈降駕今為
東海青童君東華君所召必須去人間俄頃氣絶若蟬
蜕然解化矣弟子葬其衣冠爾(出續仙傳)
尹君
唐故尚書李公鎮北門時有道士尹君者隱晉山不食
粟常餌栢葉雖髮盡白而容狀若童子往往獨遊城市
里中有老父年八十餘者顧謂人曰吾孩提時嘗見李
翁言李翁吾外祖也且曰我年七歲已識尹君矣迨今
七十餘年而尹君容狀如舊得非神仙乎吾且老自度
能幾何為人間人汝方壯當志尹君之容狀自是及今
七十餘歲矣而尹君曾無老色豈非以千百歲為瞬息
耶北門從事馮翊嚴公綬好竒者慕尹之得道每旬休
即驅駕而詣焉其後嚴公自軍為司馬為北門帥遂迎
尹君至府庭舘於公署終日與同席常有異香自肌中
發公益重之公有女弟學浮圖氏嘗曰佛氏與黃老固
殊致且怒其兄與道士遊後一日密以堇斟致湯中命
尹君飲之尹君既飲驚而起曰吾其死乎俄吐出一物
甚堅有異香發其中公命剖而視之真麝臍也自是尹
君貌衰齒墮其夕卒於舘中嚴公既知女弟之所為也
怒且甚即命部將治其喪後二日葬尹君於汾水西二
十里明年秋有照聖觀道士朱太虛因投龍至晉山忽
遇尹君在山中太虛驚而問曰師何為至此耶尹君笑
曰吾去歲在北門有人以堇斟飲我者我故示之以死
然則堇斟安能敗吾真耶言訖忽亡所見太虛竊異其
事及歸具白嚴公曰吾聞仙人不死脱有死者乃尸解
也不然何變異之如是耶將命發其墓以驗之然慮惑
於人遂止其事(出宣室志)
太平廣記卷二十一
