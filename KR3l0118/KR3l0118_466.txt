太平廣記卷四百六十六宋李昉等編
水族三
魚
夏鯀東海人昆明池
徐景山潘惠延葛玄
介象龍門池中魚
通川河行海人隂火
裴伷王旻之韓愈
鄖鄉民赤嶺溪
夏鯀
堯命夏鯀治水九載無績鯀自沉於羽淵化為玄魚時
植鬐振鱗横遊波上見者謂為河精羽淵與河海通源
也上古之人於羽山之下修立鯀廟四時以致祭祀常
見此黑魚與蛟龍瀺灂而出觀者驚而畏之至舜命禹
疏川奠岳行遍日月之下唯不踐羽山之地濟巨海則
黿龜為梁踰峻山則神龍為負皆聖德之感也鯀之化
其事互說神變猶一而色狀不同玄魚黃熊四音相亂
傳寫流誤並略記焉(出王子年拾遺)
東海人
昔人有遊東海者既而風惡船破補治不能制隨風浪
莫知所之一日一夜得一孤洲其侣懽然下石植纜登
洲煮食食未熟而洲没在船者砍斷其纜船復漂蕩向
者孤洲乃大魚也吸波吐浪去疾如風在洲上死者十
餘人(出西京雜記)
昆明池
昆明池刻石為鯨魚每至雷雨魚常鳴吼鬐尾皆動漢
世祭之以祈雨往往有驗(出西京雜記)
徐景山
魏明帝遊洛水水中有白獺數頭美净可憐見人輒去
帝欲取之終不可得侍中徐景山奏云臣聞獺嗜鯔魚
乃不避死可以此誑之乃畫板作兩鯔魚懸置岸上於
是羣獺競逐一時執得帝甚嘉之謂曰聞卿能畫何以
妙也答曰臣未嘗執筆然人之所作自可庶幾耳帝曰
是善用所長也(出續齊諧記)
潘惠延
平原高苑城東有魚津傳云魏末平原潘府君字惠延
自白馬登舟之部手中筭囊遂墜於水囊中本有鍾乳
一兩在郡三年濟水泛溢得一魚長三丈廣五尺刳其
腹中得頃時墜水之嚢金針尚在鍾乳消盡其魚得脂
數十斛時人異之(出酉陽雜記)
葛玄
葛玄見遺大魚者玄云暫煩此魚到河伯處乃以丹書
紙内魚口擲水中有頃魚還躍上岸吐還書青黑色如
木葉而飛又玄與吳主坐樓上見作請雨土人玄曰雨
易得耳即書符著社中一時之間大雨流淹帝曰水中
有魚乎玄復書符擲水中須臾有大魚數百頭使人取
食之(出神仙傳)
介象
介𧰼與吳主共論鯔魚之美乃於殿庭作坎汲水滿之
并求釣𧰼起餌之須臾得鯔魚帝驚喜乃使厨人切食
之(出神仙傳)
龍門
龍門山在河東界禹鑿山斷門一里餘黃河自中流下
兩岸不通車馬每暮春之際有黃鯉魚逆流而上得者
便化為龍又林登云龍門之下每歲季春有黃鯉魚自
海及諸川争來赴之一歲中登龍門者不過七十二初
登龍門即有雲雨隨之天火自後燒其尾乃化為龍矣
其龍門水浚箭湧下流七里深三里(出三秦記)
池中魚
風俗通曰城門失火禍及池魚舊說池仲魚人姓字也
居宋城門城門失火延及其家仲魚燒死又云宋城門
失火人汲取池中水以沃灌之池中空竭魚悉露死喻
惡之滋并傷良謹也(出風俗通)
通川河
通川界内多獺各有主養之並在河側岸間獺若入穴
插雉尾於獺孔前獺即不敢出去却尾即出取得魚必
須上岸人便奪之取得多然後自喫喫飽即鳴板以驅
之還插雉尾更不敢出(出朝野僉載)
行海人
昔有人行海得洲木甚茂乃維舟登岸㸑於水傍半炊
而林没於水遽斷其纜乃得去詳視之大蠏也(出異物志)
隂火
海中所生魚蜄置隂處有光初見之以為怪異土人常
推其義蓋鹹水所生海中水遇隂物波如然火滿海以
物擊之迸散如星火有月即不復見木玄虛海賦云隂
火退然豈謂此乎(出嶺南異物志)
裴伷
唐裴伷開元七年都督廣州仲秋夜漏未艾忽然天曉
星月皆没而禽鳥飛鳴矣舉郡驚異之未能諭然已晝
矣裴公於是衣冠而出軍州將吏則已集門矣遽召參
佐泊賓客至則皆異之但謂衆惑固非中夜而曉即詢
挈壺氏乃曰常夜三更尚未也裴公罔測其倪因留賓
客於廳事共須日之昇良久天色昏暗夜景如初官吏
則執燭而歸矣詰旦裴公大集軍府詢訪其說而無能
辨者裴因命使四訪闔界皆然即令北訪湘嶺湘嶺之
北則無斯事數月之後有商舶自遠南至因謂郡人云
我八月十一日夜舟行忽遇巨鼇出海舉首北向而雙
目若日照耀千里毫末皆見久之復没夜色依然徵其
時則裴公集賓寮之夕也(出集異記)
王旻之
唐王旻之在牢山使人告琅琊太守許誡言曰貴部臨
沂縣其沙村有逆鱗魚要之調藥物(逆鱗魚仙經云謂之肉芝故是欲以)
(調藥也)願與太守會於此誡言許之則令其沙村設儲峙
以待太和先生先生既見誡言誡言命漁者捕所求其
沙村西有水焉南北數百步東西十丈色黑至深岸有
神祠鄉老言於誡言曰十年前村中少年於水釣得一
物狀甚大引之不出於是下釣數十道方引其首出狀
如猛獸閉目其大如車輪村人謂其死也以繩束縛繞
之樹十人同引之猛獸忽張目大震聲若霹靂近之震
死者十餘人因怖喪去精魂為患者二十人猛獸還歸
於水乃建祠廟祈禱之水旱必有應若逆鱗魚未之有
也誡言乃止(出紀聞)
韓愈
唐吏部侍郎韓文公愈自刑部侍郎貶潮陽守先是郡
西有大湫湫有鰐魚約百餘尺每一怒則湫水騰盪林
嶺如震民之馬牛有濱其水者輒吸而噬之一瞬而盡
為所害者莫可勝計民患之有年矣及愈刺郡既至之
三日問民不便事俱曰郡西湫中之鰐魚也愈曰吾聞
至誠感神昔魯恭宰中牟雉馴而蝗避黃覇治九江虎
皆遁去是知政之所感故能化禽獸矣即命庭掾以牢
醴陳於湫之旁且祝曰汝水族也無為生人患既而沃
以酒是夕郡西有風雷聲震山野迨夜分齊焉明日里
民視其湫水已竭公命使窮其跡至湫西六十里易地
為湫巨鰐亦隨而徙焉自是郡民獲免其患故工部郎
中皇甫湜撰愈神道碑叙曰刑部為潮陽守云洞獠海
夷陶然皆化鰐魚稻蟹不暴民物蓋謂此矣(出宣室志)
鄖鄉民
唐元和末均州鄖鄉縣有百姓年七十飬獺十餘頭捕
魚為業隔日一放將放時先閉於深溝斗門内令饑然
後放之無網罟之勞而獲利甚厚令人抵掌呼之羣獺
皆至緣衿藉膝馴若守狗戶部郎中李福親見之(出酉陽雜爼)
赤嶺溪
歙州赤嶺下有大溪俗傳昔有人造横溪魚梁魚不得
下夜半飛從此嶺過其人遂於嶺上張網以捕之魚有
越網而過者有飛不過而變為石者今每雨其石即赤
故謂之赤嶺而浮梁縣得名因此按吳都賦云文鰩夜
飛而觸綸蓋此𩔖也(出歙州圖經)
太平廣記卷四百六十六
