太平廣記卷三百二十八宋李昉等編
鬼十三
慕容垂李勣女解襆人
漕店人張琮劉門奴
閻庾明崇儼王懷智
沙門英禪師陳導王志
巴峽人陸餘慶
慕容垂
唐太宗征遼行至定州路側有一鬼衣黃衣立高冢上
神彩特異太宗遣使問之答曰我昔勝君昔君今勝我
今榮華各異代何用苦追尋言訖不見問之乃慕容垂
墓(出靈怪集)
李勣女
貞觀元年李勣愛女卒葬北邙使家僮廬於墓側一日
女子忽詣家僮曰我本不死被大樹之神竊我今值其
神出朝西嶽故得便奔出知爾在此是以來我已離父
母復有此辱恥不可歸幸爾匿我我能以致富報爾家
僮駭愕良久乃許遂别置一室其女或朝出暮至或夜
出曉來行步如風一月後忽攜黃金十斤以賜家僮受
之出賣數兩乃民家所失主者執家僮以告洛陽令推
窮其由家僮具述此事及追取此女已失其餘金盡化
爲黃石焉(出孫相錄)
解襆人
江南有數人行船見岸上兩人與船並行數里岸上人
云暫寄歇息船人許之怪其跳擲上船其疾如風須臾
兩人云暫至村各有小襆且寄船上慎勿開也殷勤戒
之兩人去後船中一人解襆共看每襆有五百帖子似
非紙篆隸並不可識共驚還結如故俄頃二人回云開
訖何因諱乃捉解襆人云是此人解遂擲解襆上岸如
擲嬰兒又於村中取人擁之而去經數日一人欲放解
襆者一人不許曰會遺一二年受辛苦乃將至富人家
其人家有好馬恒於庭中置槽自看飲飼此時已夜堂
門閉欲取富人無由一人云此人愛馬解馬放即應開
門出如言富人果出一人擔之應手即死取得富人遂
棄解襆人而去此家忙懼唯見此人在即共毆縛之送
縣以解襆等事爲辭州縣不信遂斷死此人自雪無由
久禁乃出(出異聞錄)
漕店人
貞觀中長安城西漕店人葬父母凶具甚華一二年後
忽見亡弟來容貌憔悴言爲兄厚葬父母之故被差爲
林臯驛馬祇承困苦不堪故來請兄代兄大驚懼更多
與紙錢遣努力且作其後數月又見弟來云祇承不濟
兄遂不免去其兄應時而卒(出異聞錄)
張琮
永徽初張琮爲南陽令寢閣中聞階前竹有呻吟之聲
就視則無所見如此數夜怪之乃祝曰有神靈者當相
語其夜忽有一人從竹中出形甚弊陋前自陳曰朱粲
之亂某在兵中爲粲所殺尸骸正在明府閣前一目爲
竹根所損不堪楚痛以明府仁明故輒投告幸見移葬
敢忘厚恩令謂曰如是何不早相聞乃許之明日爲具
棺櫬使掘之果得一尸竹根貫其左目仍加時服改葬
城外其後令笞殺一鄉老其家將復仇謀須令夜出乃
要殺之俄而城中失火延燒十餘家令將出按行之乃
見前鬼遮令馬曰明府深夜何所之將有異謀令問爲
誰曰前時得罪於明府者令乃復入明日掩捕其家問
之皆驗遂窮治之夜更祭其墓刻石銘於前曰身徇國
難死不忘忠烈烈貞魂寔爲鬼雄(出廣異記)
劉門奴
高宗營大明宫宣政殿始成每夜聞數十騎行殿左右
殿中宿衞者皆見焉衣馬甚潔如此十餘日高宗乃使
術者劉門奴問其故對曰我漢楚王戊之太子也門奴
詰問之案漢書楚王與七國謀反漢兵誅之夷宗覆族
安有遺嗣乎答曰王起兵時留吾在長安及王誅後天
子念我置而不殺養於宫中後以病死葬於此天子憐
我殮以玉魚一雙今在正殿東北角史臣遺略是以不
見於書門奴曰今皇帝在此汝何敢庭中擾擾乎對曰
此是我故宅今既在天子宫中動出頗見拘限甚不樂
乞改葬我於高敞美地誠所望也慎無奪我玉魚門奴
奏之帝令改葬發其處果得古墳棺已朽腐傍有玉魚
一雙製甚精巧乃勅易棺櫬以禮葬之於苑外并以玉
魚隨之於此遂絶(出廣異記)
閻庚
張仁亶幼時貧乏恒在東都北市寓居有閻庚者馬牙
荀子之子也好善自喜慕仁亶之德恒竊父資以給其
衣食亦累年矣荀子每怒庚云汝商販之流彼才學之
士於汝何由而破産以奉仁亶聞其辭謂庚曰坐我累
君今將適詣白鹿山所勞相資不敢忘也庚久爲仁亶
胥附之友心不忍别謂仁亶曰方願志學今欲偕行仁
亶竒其志許焉庚乃私備驢馬糧食同去六日至陳留
宿逆旅仁亶舍其内房房外有牀久之一客後至坐於
牀所仁亶見其視瞻非凡謂庚自外持壺酒至仁亶以
酒先屬客客不敢受固屬之因與合飲酒酣歡甚乃同
房而宿中夕相問行李客答曰吾非人乃地曹耳地府
令主河北婚姻糾男女脚仁亶開視其衣裝見袋中細
繩方信焉因求問已榮位年壽鬼言亶年八十餘位極
人臣復問庚鬼云庚命貧無位禄仁亶問何以致之鬼
云或絆得佳女配之有相當能得耳今河北去白鹿山
百餘里有一村中王老女相極貴頃已絆與人訖當相
爲解彼絆此以成閻侯也第速行欲至其村當有大雨
濡濕以此爲信因訣去仁亶與庚行六七日至村遇大
雨衣裝濕汙乃至村西求王氏舍焉款門久之方出謝
客云家有小不得意所以遲遲無訝也仁亶問其故云
已唯一女先許適西村張家今日納財非意單寡此乃
相輕之義已決罷婚矣仁亶等相顧微哂留數日主人
極歡仁亶乃云閻侯是已外弟盛年志學未結婚姻主
人辭以田舍家然有喜色仁亶固求方許焉以馬驢及
他賫爲贄數日成親畢留閻侯止王氏仁亶獨往主人
贈送之其後數年仁亶遷侍御史并州長史御史大夫
知政事後庚累遇提挈竟至一州(出廣異記)
明崇儼
唐正諫大夫明崇儼少時父爲縣令縣之門卒有道術
儼求教教以見鬼方兼役使之法遺書兩卷儼閱之書
人名也儼於野外獨處按而呼之皆應曰唯見數百人
於是每須役使則呼其名無不立至者儼嘗行見名流
將合祔二親者輀車已出郊儼隨而行召其家人謂曰
汝主君合葬二親乎曰然曰汝取靈柩得無誤發他人
冢乎曰無儼曰吾前見紫車後有夫人年五十餘長大
名家婦也而後有一鬼年甚壯寡髮弊衣距躍大喜而
隨夫人夫人泣而怒曰合葬何謂也汝試以吾言白汝
主君云明正諫有言如此祔親者聞之大驚泣而謂儼
曰吾幼失父昨遷葬決老豎取之不知乃誤如此崇儼
乃與至發墓所命開近西境按銘記果得之乃棄他人
之骨而祔其先人儼在内言事及人間厭勝至多備述
人口故不繁述(出紀聞)
王懷智
唐坊州人王懷智顯慶初卒其母孫氏及弟懷善懷表
並存至四年六月雍州高陵有一人失其姓名死經七
日背上已爛而蘇云在地下見懷智見任太山錄事遣
此人執筆口授爲書謂之曰汝雖合死今方便放汝歸
家宜爲我持此書至坊州訪我家白我母曰懷智今爲
太山錄事幸蒙安泰但家中曾貸寺家木作門此既功
德物早償之懷善將死不合久住速作經像救助不然
恐無濟理此人既蘇即賫書特送其舍所謂家事無不
暗合至三日懷善暴死合州道俗聞者莫不增修功德
鄜州人勲衞侯智純說之(出法苑珠林)
法門英禪師
唐法海寺沙門英禪師具言每見鬼寺主沙門慧蘭怪
而問焉英曰向秦莊襄王遣人傳語飢虚甚以師大慈
又自有所見從者二百許人勿辭勞費也吾已報云後
日曉食書來專相候待慧蘭便備酒脯之類至時秦王
果來侍從甚衆貴賤羅列坐食甚急謂英曰弟子不食
八十年矣英問其故答曰吾生時未有佛法地下見責
功德吾但以放生矜恤惸孤應之以福薄受罪未了受
此一餐更四十年方便得食因指坐上人云是陳軫爲
多虛詐又指二人云是白起王翦爲殺人多受罪亦未
了英曰王何不從人索食而自受飢窘也答曰慈心少
且餘人又不相見吾貴人不可妄作禍祟所以然也因
指酒脯曰寺主將來耶深躭愧臨去時謂英曰甚愧禪
師弟子有物在當相送城東門通化外尖冢是弟子墓
時人不知妄云呂不韋冢耳英曰往赤眉賊發掘何得
更有物在鬼曰賊將麄物去細者深賊取不得見在英
曰貧道出家無用物處必莫將來言訖謝去(出兩京記)
陳導
唐陳導者豫章人也以商賈爲業龍朔中乃泛舟之楚
夜泊江浦見一舟泝流而來亦宿於此導乃移舟近之
見一人龐眉大鼻如吏在舟檢勘文書從者三五人導
以同旅相值因問之曰君子何往幸喜同宿此浦龐眉
人曰某以公事到楚幸此相遇導乃邀過船中龐眉亦
隨之導備酒饌飲經數廵導乃問以姓氏龐眉人曰某
姓司徒名弁被差至楚已來充使導又問曰所主何公
事也弁曰公不宜見問君子此行慎勿以楚爲意願適
他土耳導曰何也弁曰吾非人也冥司使者導驚曰何
故不得之楚弁曰吾往楚行災君亦其人也感君之惠
故相報耳然君須以錢物計會方免斯難導懇苦求之
弁曰但俟我從楚回君可備緍錢一二萬相貺當免君
家導許諾告謝而别是歲果荆楚大火延燒數萬家蕩
無孑遺導自别弁後以憂慮繫懷及移舟而返既至豫
章弁亦至矣導以慳鄙爲性託以他事未辦所許錢使
者怒乃令從者持書一緘與導導開讀未終而宅内掀
然火起凡所財物悉盡是夕無損他室惟燒導家弁亦
不見蓋以導慳嗇負前約而致之也(出集異記)
王志
唐顯慶三年岐州人王志任益州縣令考滿還鄉有女
美未嫁道亡停縣州寺中累月寺中先有學生停一房
夜初見此女來糚飾華麗欲伸繾綣學生納之相知經
月此女贈生一銅鏡巾櫛各一令欲上道女與生密共
辭别家人求此物不得令遣巡房求索於生房得之令
遣左右縛此生以爲私盜學生訴其事非唯得此物兼
留上下二衣令遣人開棺檢之果無此衣既見此徵於
是釋之問其鄉里乃岐州人因從父南任父母俱亡遊
諸州學問不久當還令給衣馬裝束同歸以爲女夫憐
愛甚重(出法苑珠林)
巴峽人
調露年中有人行於巴峽夜泊舟忽聞有人朗詠詩曰
秋逕填黃葉寒催露草根猿聲一呌斷客淚數重痕其
音甚厲激昂而悲如是通宵凡吟數十遍初聞以爲舟
行者未之寢也曉訪之而更無舟船但空山石泉谿谷
幽絶詠詩處有人骨一具(出紀聞)
陸餘慶
陸餘慶吳郡人進士擢第累授長城尉拜員外監察久
視中遷鳳閣舍人歴陜州刺史洛州長史大理卿少府
監主睿宗輼車不精出授沂州刺史餘慶少時嘗冬日
於徐亳間夜行左右以囊橐前行餘慶緩轡躡之寒甚
會羣鬼環火而坐慶以爲人馳而遽下就火訝火燄熾
而不煖慶謂之曰火何冷爲我脫靴羣鬼但俯而笑不
應慶顧視之羣鬼悉有面衣慶驚策馬避之竟無患其
傍居人謂慶曰此處有鬼爲祟遭之者多斃郎君竟無
所驚懼必福助也當富貴矣(出御史臺記)
太平廣記卷三百二十八
