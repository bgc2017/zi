太平廣記卷四百九十八宋李昉等編
雜錄
李宗閔馮宿李回
周復楊希古劉禹錫
催陣使李羣玉温庭筠
苖躭裴勛鄧厰
李宗閔
李德裕在維揚李宗閔在湖州拜賓客分司德裕大懼
遣專使厚致信好宗閔不受取路江西而過非久德裕入
相過洛宗閔憂懼多方求厚善者致書一見欲以解分復
書曰怨則不怨見則無端初德裕與宗閔早相善在中外
交致勢力及位高稍稍相傾及宗閔在位德裕為兵部尚
書自得岐路必當大用宗閔多方沮之及邠公杜悰入朝
即宗閔之黨也時為京兆尹一日詣宗閔值宗閔深念杜
曰何念之深也荅曰君揣我何念杜曰得非大戎乎曰是
也然何以相救曰某則有策顧相公必不能用耳曰請言之
杜曰大戎有詞學而不由科第若與知舉則必喜矣宗閔
默然良久曰更思其次曰更有一官亦可平其慊宗閔曰
何官曰御史大夫曰此即得也邠公再三與約乃馳詣曰
適宗相有意旨令其傳逹遂言亞相之拜德裕驚喜䨇
淚遽落曰此大門官也小子豈敢當此薦拔寄謝重叠杜
還報宗門復與楊虞卿議之竟為所隳終致後禍(出幽閒鼓吹)
馮宿
馮宿文宗朝揚歴中外甚有美譽垂入相者數矣又能
曲事北司權貴咸得其懽心焉一日晚際中尉封一合
送與之開之有結巾二頂暨甲煎面藥之屬時班行結
中貴者將大拜則必先遺此以為信馮大喜遂以先呈
相國楊嗣復盖常佐其幕也馮又性好華楚鮮潔自夕
逹曙重衣數襲選駿足數疋鞍韉照地無與比馮以既
有的信即不宜序班欲窮極稱惬之事遂修容易服而
入至幕次吏報有按則偽為不知比就果有按謁者捧
麻必相也將宣則謁者向殿執敕罄折朗呼所除拜大
僚之姓名既而大呼曰蕭倣馮乃驚仆于地扶而歸第
得疾而卒蓋其夕擬狀將付學士院之時文宗謂近臣
曰馮宿之為人似非沉静蕭倣方判鹽鐡朕察之頗得
大臣之體遂以易之(出玉堂閒話)
李回
太和初李回任京兆府參軍主試不送魏謩謩深銜之
會昌中回為刑部侍郎謩為御史中丞常與次對官三
數人候對于閣門謩曰某頃歲府解蒙明公不送何事
今日同集於此回應聲曰經(音頸)如今也不送謩為之色
變益懷憤恚後回謫刺建州謩大拜回有啓狀謩悉不
納既而回怒一衙官决杖勒停建州衙官能庇徭役求
隸籍者所費不下數十萬其人不恚于杖止恨停廢耳
因亡命至京師投時相訴冤諸相皆不問會亭午憩于
槐隂顔色憔悴旁人察其有故私詰之其人具述本志
於是誨之曰建陽相公素與中書相公有隙子盍詣之
言訖見魏導騎自中書而下其人常懷文狀即如所誨
望塵而拜導騎自中對曰建州百姓訴冤魏聞之倒持
塵尾敲鞍子令止及覧狀所論事二十餘件第一件取
同姓子女入宅於是為魏極力鍛成大獄時李已量移
鄧州刺史行次九江遇御史鞫獄却回建陽竟坐貶撫
州司馬終於貶所(出摭言)
周復
元稹在鄂州周復為從事稹嘗賦詩命院中屬和復乃
簪笏見稹曰某偶以大人往還謬獲一第其實詩賦皆
不能稹嘉之曰質實如是賢於能詩者矣(出幽閒鼔吹)
楊希古
楊希古靖泰諸楊也朋黨連結率相期以死權勢燻灼
力不可拔與同里崔氏相埒而敦厚過之希古性迂僻
初應進士舉以文投丞郎丞郎獎之希古乃起而對曰
斯文也非希古之作也丞郎訝而詰之曰此舍弟源嶓
為希古作也丞郎大異之曰今子弟之求名者大半假
手也苟袖一軸投知於先達靡不私自衒耀以為莫我
若也如子之用意足以整頓波靡矣性酷嗜佛法常置
僧于第陳列佛像雜以幡蓋所謂道場者每凌旦輒入
其内以身俛地俾僧據其上誦金剛經三遍性又潔淨
内逼如厠必散衣無所有然後高屐以往(出玉泉子)
劉禹錫
劉禹錫屯田員外左遷朗州司馬凡十年始徵還方春
作贈看花諸君子詩曰紫陌紅塵拂面來無人不道看
花回玄都觀裏桃千𣗳盡是劉郎去後栽其詩當日傳
於都下有嫉其名者白於執政又誣其有怨憤他日見
時宰與坐慰甚厚既辭即曰近者新詩未免其累奈何
不數日出為連州刺史禹錫自叙云貞元二十一年春
予為屯田員外時此觀未有花是歲出牧連州至荆南
又貶朗州司馬居十年詔至亰師人人皆言有道士手
植仙桃滿觀盛如紅霞遂有前篇以志一時之事耳屬
又出牧於連州至十四年始為主客郎中重遊玄都蕩
然無復一存唯兔葵燕麥動搖於春風耳因再題二十
八字以俟後遊時太和二年三月也詩曰百畆庭中半
是苔桃花静盡菜花開種桃道士今何在前度劉郎今
獨來(出本事詩)
催陣使
會昌中王師討昭義久未成功賊之遊兵往往散出山
下剽掠邢洺懷孟又發輕卒數千偽為羣羊散漫山谷
以㗖官軍官軍自遠見之乃分頭掩捕因不成列且無
偹焉於是短兵接鬪蹂踐相乘凡數十里王師大敗是
月東都及濆上諸州聞之大震咸加備戒嚴都統王宰
石雄等皆堅壁自守武宗坐朝不怡召宰臣李德裕等
謂之曰王宰石雄不與朕殺賊頻遣中使促之尚聞逗
撓依違豈可使賊黨坐至東都耶卿今日可為朕晚歸
别與制置軍前事宜奏來時宰相陳夷行鄭肅拱默聽
命德裕歸中書即召御史中丞李回具言上意曰中丞
必一行責戎師早見成功慎無違也回刻時受命於是
具名以聞曰今欲以御史中丞李回為催陣使帝曰可
即日李自銀臺戒路有邸吏五十導從至於河中緩轡
以進俟王宰等至河中界迎候乃行二師至翼城東道
左執兵如外府列挍迎候儀回立馬受起居寒温之禮
二帥復前進數步罄折致詞回掉鞭亦不甚顧之禮成
二帥旁行俛首俟命回於馬上厲聲曰今日當直令史
安在羣吏躍馬聽命回曰責破賊限狀來二帥鞠躬流
汗而請以六十日破賊過約請行軍中令於是二帥大
懼率親軍而鼓之士卒齊進凡五十八日攻拔潞城梟
劉稹首以獻功成回復令後六十日由御史中丞拜中
書侍郎平章事(出芝田錄)
李羣玉
李羣玉既解天禄之任而歸涔陽經二妃廟題詩二首
曰小孤洲北浦雲邊二女眀粧尚儼然野廟向江春寂
寂古碑無字草芊芊東風近墓吹芳芷落日深山哭杜
鵑猶似含顰望廵狩九疑如黛隔湘川又曰黃陵廟前
莎草春黃陵女兒茜裙新輕舟小楫唱歌去水遠山長
愁殺人後又題曰黃陵廟前春已空子規滴血啼松風
不知精爽落何處疑是雲行秋色中李自以第二篇春容
便到秋色踟蹰欲改之乃有二女郎見曰兒是娥皇女
英也二年後當與郎君為雲雨之遊李乃志其所陳俄
而影滅遂禮其神像而去重涉湖嶺至于潯陽太守段
成式素與李為詩酒之友具述此事段因獻之曰不知
足下是虞舜之辟陽侯也羣玉題詩後二年乃逝于洪
州段乃為詩哭之曰酒裡詩中三十年縱橫唐突世喧
喧明時不作禰衡死傲盡公卿歸九泉又曰增話黃陵
事今為白日催老無兒女累誰哭到泉臺(出雲溪友議)
温庭筠
温庭筠有詞賦盛名初將從鄉里舉客游江淮間揚子
留後姚勖厚遺之庭筠少年其所得錢帛多為狹邪所
費勖大怒笞且逐之以故庭筠卒不中第其妹趙顓之
妻也每以庭筠下第輒切齒于勖一日廳有客温氏偶
問客姓氏左右以勖對温氏遂出廳前執勖袖大哭勖
殊驚異且持袖牢固不可脱不知所為移時温氏方曰
我弟少年宴遊人之常情奈何笞之迄今無有成遂得
不由汝致之復大哭久之方得解勖歸憤訝竟因此得
疾而卒(出玉泉子)
苗躭
苖躭進士登第閒居洛中有年矣不堪其窮或意為將
來通塞可以響卜躭即命子姪掃灑廳事設几焚香束
帶秉笏端坐以俟一言所居窮僻久之無所聞日晏有
貨枯魚者至焉躭復專其志而諦聽之其家童連呼之
遂挈魚以入其實無一錢良久方出貨者遲其出固怒
之矣又見或微割其魚貨者視之因罵曰乞索兒卒餓
死耳何滯我之如是邪初躭嘗自外遊歸途遇疾甚不
堪登升忽見有以輦棺而回者以其價賤即僦而寢息
其間至洛東門閽者不知其中有人詰其所由來躭謂
其訝已徐答曰衣冠道路得病貧不能致他物相與無
怪也閽者曰吾守此三十年矣未嘗見有解語神柩後
躭終江州刺史(出玉泉子)
裴勛
裴勛容貌么麽而性尤率易與父垣會飲垣令(去聲)飛盞
每屬其人輒自言狀垣付勛曰矬人饒舌破車饒楔裴
勛十分勛飲訖而復其盞曰蝙蝠不自見笑他梁上燕
十一郎十分垣第十一也垣怒笞之慈恩寺連接曲江
及京輦諸境每歲新得第者畢列姓名于此勛常與親
識游見其父及諸家牓率多物故謂人曰此皆鬼錄也
(出玉泉子)
鄧厰
鄧厰封教之門生初比隨計以孤寒不中第牛蔚兄弟
僧孺之子有氣力且富于財謂厰曰吾有女弟未出門
子能婚乎當為君展力寧一第耶時厰已壻李氏矣其
父常為福建從事官至評事有女二人皆善書厰之所
行卷多二女筆跡厰顧已寒賤必能致騰踔私利其言
許之及既登第就牛氏親不日厰挈牛氏而歸將及家
厰紿牛氏曰吾久不到家請先往俟卿可乎牛氏許之
洎到家不敢洩其事明日牛氏奴驅其輜槖直入即出
牛氏居常所&KR2412;好幕帳雜物列于庭廡間李氏驚曰此
何為者奴曰夫人將到令某陳之李氏曰吾即妻也又
何夫人焉即撫膺大哭頓地牛氏至知其賣已也請見
李氏曰吾父為宰相兄弟皆在郎省縱嫌不能富貴豈
無一嫁處耶其不幸豈唯夫人乎今願一與夫人同之
夫人縱憾于鄧郎寧忍不為二女計耶時李氏將列于
官二女共牽輓其袖而止後厰以祕書少監分司慳嗇
尤甚黃巢入洛避亂于河陽節度使羅元杲請為副使
後巢寇又来與元杲竄焉其金帛悉藏于地中並為羣
盗所得(出玉泉子)
太平廣記卷四百九十八
