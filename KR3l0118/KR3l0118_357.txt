太平廣記卷三百五十七宋李昉等編
夜义二
東洛張生薛淙邱濡
陳越石張融藴都師
東洛張生
牛僧孺任伊闕縣尉有東洛客張生應進士舉携文往
謁至中路遇暴雨雷雹日已昏黑去店尚遠歇於樹下
逡巡雨定微月遂解鞍放馬張生與僮僕宿於路側困
倦甚昏睡良久方覺見一物如夜义長數丈拏食張生
之馬張生懼甚伏於草中不敢動纔訖又取其驢驢將
盡遽以手拽其從奴提兩足裂之張生惶駭甚狼狽走
野义隨後呌呼詬罵里餘漸不聞路抵大塜塜畔有一
女立張生連呼救命女人問之具言事女人曰此是古
塜内空無物後有一孔郎君且避之不然不免矣張生
遂尋塜孔投身而入内至深良久亦不聞聲須臾覺月
轉明忽聞塜上有人語推一物便聞血腥氣視之乃死
人也身首皆異矣少頃又推一人至於數四皆死者也
既訖聞其上分錢物衣服聲乃知是劫賊其帥且唱曰
某色物與某乙某衣某錢與某乙都唱十餘人姓名又
有言不平相怨怒者乃各罷去張生恐懼甚將出復不
得乃熟念其賊姓名記得五六人至明鄉村有尋賊者
至墓旁覩其血乃圍墓掘之覩賊所殺人皆在其中見
生驚曰兼有一賊墮於墓中乃持出縳之張生具言其
事皆不信曰此是劫賊殺人送於此偶墮下耳笞擊數
十乃送於縣行一二里見其從奴驢馬鞍䭾悉至張生
驚問曰何也從者曰昨夜困甚於路傍睡着至明不見
郎君故此尋求張生乃說所見從者曰皆不覺也遂送
至縣牛公先識之知必無此乃為保明張生又記劫賊
數人姓名言之於令令遣捕捉盡獲之遂得免究其意
乃神物冤魄假手於張生以擒賊耳(出逸史)
薛淙
前進士薛淙元和中遊河北衛州界村中古精舍日暮
欲宿與數人同訪主人僧主人僧會不在唯聞庫西黑
室中呻吟聲迫而視見一老僧病鬚髮不剪如雪狀貌
可恐淙乃呼其侣曰異哉病僧僧怒曰何異耶少年子
要聞異乎病僧略為言之淙等曰唯唯乃曰病僧年二
十時好遊絶國服藥休糧北至居延去海三五十里是
日平明病僧已行十數里日欲出忽見一枯立木長三
百餘丈數十圍而其中空心僧因根下窺之直上其明
通天可容人病僧又北行數里遥見一女子衣緋裙跣
足袒膊被髮而走其疾如風漸近女人謂僧曰救命可
乎對曰何也云後有人覓但言不見恩至極矣須臾遂
入枯木中僧更行三五里忽見一人乘甲馬衣黃金衣
備弓劍之器奔跳如電每步可三十餘丈或在空或在
地步驟如一至僧前曰見某色人否僧曰不見又曰勿
藏此非人乃飛天夜义也其黨數千相繼諸天傷人已
八十萬矣今已並擒戮唯此乃尤者也未獲昨夜三奉
天帝命自沙吒天逐來至此已八萬四千里矣如某之
使八千人散捉此乃獲罪於天師無庇之爾僧乃具言
須臾便至枯木所僧返步以觀之天使下馬入木窺之
却上馬騰空繞木而上人馬可半木已來見木上一緋
點走出人馬逐之去七八丈許漸入霄漢沒於空碧中
久之雨三數十點血意已為中矢矣此可以為異少年
以病僧為異無乃陋乎(出博異𫝊)
丘濡
博士丘濡說汝州傍縣五十年前村人失其女數歲忽
自歸言初被物寐中牽去倏止一處及明乃在古塔中
見美丈夫謂曰我天人分合得汝為妻自有年限勿生
疑懼且誡其不窺外也日兩返下取食有時炙餌猶熱
經年女伺其去竊窺之見其騰空如飛火髮藍膚磔耳
如驢及地方乃復人焉女驚怖汗洽其物返覺曰爾固
窺我我實夜义與爾有緣終不害爾女素慧謝曰我既
為君妻豈有惡乎君既靈異何不居人間使我時見父
母乎其物言我罪業或與人雜處則疫作今形跡已露
任爾縱觀不久當歸爾也其塔去人居止甚近女常下
視其物在空中不能化形至地方與人雜或有白衣塵
中者其物歛手則避或見枕其頭唾其面者行人悉若
不見及歸女問之向者君街中有敬之者有戲狎之者
何也物笑曰世有吃牛肉者予得而欺矣遇忠直孝飬
釋道守戒律法籙者吾悞犯之當為天戮又經年忽悲
泣語女緣已盡候風雨送爾歸因授一青石大如雞卵
言至家可磨此服之能下毒氣後一夕風雨其物遽持
女曰可去矣如釋氏言屈伸臂項已至其家墜在庭中
其母因磨石飲之下物如青泥斗餘(出酉陽雜俎)
陳越石
潁州陳越石初名黃石郊居于王屋山下有妾張氏者
元和中越石與張氏俱夜食忽聞燭影後有呼吸之聲
甚異已而出一手至越石前其手青黑色指短爪甲纖
長有黃毛連臂似乞食之狀越石深知其怪惡而且懼
久之聞燭影下有語我病飢故來奉謁願以少肉致掌
中幸無見阻越石即以少肉投于地其手即取之而去
又曰此肉味甚美食訖又出手越石前越石怒罵曰妖
鬼何為輒來宜疾去不然且擊之得無悔耶其手即引
去若有所懼俄頃又出其手至張氏前謂張曰女郎能
以少肉見惠乎越石謂張氏曰慎無與張氏竟不與久
之忽於燭影旁出一面乃一夜义也赤髮蓬然兩目如
電四牙若鋒刃之狀甚可懼以手擊張氏遽仆於地冥
然不能動越石有膽勇即起而逐之夜义遂走不敢回
視明日窮其跡於垣上有過蹤越石曰此物今夕將再
來矣於是至夜持杖立東北垣下以伺之僅食頃夜义
果來既踰墻足未及地越石即以杖連擊數十及夜义
去以燭視其垣下血甚多有皮尺餘亦在地蓋擊而墮
者自是張氏病愈至夕聞數里外有呼者曰陳黃石何
為不歸我皮也連呼不止僅月餘每夕嘗聞呼聲越石
度不可禁且惡其見呼於是遷居以避之因改名越石
元和十五年登第進士至會昌二年卒於藍田令(出宣室志)
張融
渤海張融字眉嵎晉咸寕中子婦産男初不覺有異至
七歲聰慧過人融曾將看射令人拾箭還恒苦遲融孫
云自為公取也後射纔發便赴遂與箭俱至棚倏已捉
矢而歸舉坐怪愕還經再宿孫忽暴病而卒將殯呼諸
沙門燒香有一胡道人謂云君速歛此孫是羅刹鬼也
當噉害人家既見取箭之事即狼狽闔棺須臾聞棺中
有撲擺聲咸輟悲駭愕遽送葬埋後數形見融作八關
齋於是便去(出宣騐記)
藴都師
經行寺僧行藴為其寺都僧嘗及初秋將備盂蘭會洒
掃堂殿齊整佛事見一佛前化生姿容妖冶手持蓮花
向人似有意師因戲謂所使家人曰世間女人有似此
者我以為婦其夕歸院夜未分有欵扉者曰蓮花娘子
來藴都師不知悟也即應曰官家法禁極嚴今寺門已
閉夫人何從至此既開門蓮花及一從婢妖資麗質妙
絶無倫謂藴都師曰多種中無量勝因常得親奉大圓
正智不謂今日聞師一言忽生俗想今已謫為人當奉
執巾鉢朝來之意豈遽忘耶藴都師曰某信愚昧常獲
僧戒素非省相識何嘗見夫人遂相紿也對曰師朝來
佛前見我謂家人曰儻貌𩔖我將以為婦言猶在耳我
感師此言誠願委質因自袖中出化生曰豈相紿乎藴
師悟非人廻惶之際蓮花即顧侍婢曰露仙可備帷幄
露仙乃陳設寢處皆極華美藴雖駭異然心亦喜之謂
蓮花曰某便誓心矣但以僧法不容久居寺舍如何蓮
花大笑曰某天人豈凡識所及且終不以累師遂綢繆
敘語詞氣清婉俄而滅燭童子等猶潛聽伺之未食頃
忽聞藴失聲冤楚頗極遽引燎照之至則拒戶闥禁不
可發但聞狺牙齧詬嚼骨之聲如胡人語音而大罵曰
賊秃奴遣爾辭家剃髮因何起妄想之心假如我真女
人豈嫁與爾作婦耶於是馳告寺衆壊垣以窺之乃二
夜义也鋸牙植髮長比巨人哮呌拏獲騰踔而出後僧
見佛座壁上有二畫夜义正𩔖所覩脣吻間猶有血痕
焉(出河東記)
太平廣記卷三百五十七
