太平廣記卷一百三十七
徵應三
吕望仲尼文翁
董仲舒何比干五鹿充宗
王溥應樞袁安
陳仲舉張承張氏
司馬休之杜慈武士彠
張文成上官昭容崔行功
李正已李揆賈隱林
張子良鄭絪
吕望
吕望釣于渭濱獲鯉魚剖腹得書曰吕望封于齊(出說苑)
仲尼
周靈王二十一年孔子生魯襄之代夜有二神女擎香
露沐浴徵在天帝下奏鈞天樂空中有言曰天感生聖
子故降以和樂有五老列徵在之庭中五老者蓋五星
精也夫子未生之前麟吐玉書於闕里人家文云水精
子繼衰周為素王徵在以繡&KR0807;繫麟之角相者云夫子
殷湯之後水德而為素王至定公二十四年鉏商畋于
大澤得麟示夫子繫&KR0807;尚存夫子見之抱而解&KR0807;涕下
沾襟(出王子年拾遺記)
文翁
漢文翁嘗起田斫柴為陂夜有百十野猪鼻載土著柴
中比曉塘成稻常收嘗欲斷一大樹欲斷處去地一丈
八尺翁先呪曰吾得二千石斧當著此處因擲之正斫
所欲後果為蜀郡守(出小說)
董仲舒
漢董仲舒常夢蛟龍入懷中乃作春秋繁露(出小說)
何比干
漢何比干夢有貴客車騎滿門覺以語妻子未已門首
有老姥年可八十餘求避雨雨甚盛而衣不沾濡比干
延入禮待之乃曰君先出自后稷佐堯至晉有隂功今
天賜君策如簡長九寸凡九百九十枚以授之曰子孫
能佩者富貴言訖出門不復見(出幽明錄)
五鹿充宗
漢五鹿充宗受學于弘成子成子少時嘗有人過已授
以文石大如燕卵成子吞之遂大明悟為天下通儒成
子後病吐出此石以授充宗又為名學也(出西京雜記)
王溥
後漢永初三年國用不足令民吏入錢者得為官琅邪
王溥其先吉為昌邑中尉溥奕世衰凌及安帝時家貧
無貲不得仕乃挾竹簡搖筆洛陽市傭書為人美形貌
又多文詞僦其書者丈夫賜其衣冠婦人遺其金玉一
日之中衣寶盈車而歸積粟十廩九族宗親莫不仰其
衣食洛陽稱為善而富也溥先時家貧穿井得鐵印銘
曰傭力得富至億庾一土三田軍門主溥以得錢輸官
得中壘校尉三田一土壘字校尉掌北軍壘門故曰軍
門主也(出拾遺錄)
應樞
後漢汝南應樞生四子見神光照社樞見光以問卜人
卜人曰此天符也子孫其興乎乃探得黃金自是諸子
官學並有才名至瑒七世通顯(出孝子傳)
袁安
漢袁安父亡母使安以鷄酒詣卜工問葬地道逢三書
生問安何之具以告書生曰吾知好葬地安以鷄酒禮
之畢告安地處云當此世為貴公便與别數步顧視皆
不見安疑是神人因葬其地遂登司徒子孫昌盛四世
五公焉(出幽明錄)
陳仲舉
陳仲舉微時嘗行宿主人黃申家申家夜産仲舉不知
夜三更有扣門者久許聞應云門裏有貴人不可前宜
從後門往俄聞往者還門内者問之見何兒名何當幾
歲還者云是男兒名阿奴當十五歲又問曰後當若為
死答曰為人作屋落地死仲舉聞此默志之後十五年
為豫章太守遣吏往問昔兒阿奴所在家云助東家作
屋墮棟而死矣仲舉後果大貴(出幽明錄)
張承
孫氏懷張承時乘輕舠于江浦忽見白蛇長三丈騰入
舟中呪曰若為吉祥勿毒噬我縈而將還置于房中一
宿不復見母嗟惜之隣中相謂曰昨者張家有白鵠聳
翮入雲以告承母母使筮之筮者曰吉祥鵠是延年之
物從室入雲自卑升高之象昔吳闔閭葬其妹殉以美
人寶劒珍物窮江南之富未及千年雕雲覆其溪谷美
女遊於塚上白鵠翔乎林中白虎嘯於山側皆昔時之
精靈今出於世當使子孫位極人臣擅名江表若生子
可以名為白鵠後承生昭位輔吳將軍年九十蛇鵠之
祥也(出王子年拾遺記)
張氏
晉長安有張氏者晝獨處室有鳩自外入止于牀張氏
惡之披懷而呪曰鳩爾來為我禍耶飛上承塵為我福
耶飛入我懷鳩飛入懷乃化為一銅鈎從爾資産巨萬
(出法苑編珠)
司馬休之
晉司馬休之安帝族子遇難出奔所乘騅常于牀前養
之忽連鳴不食注目視鞍休之即試鞴之則不動休之
還坐馬又驚因騎馬即驟出行十里餘慕容超收使已
至奔馳僅得歸晉(出廣古今五行記)
杜慈
秦苻生壽光年每宴集後入者皆斬之尚書郎杜慈奔
馳疲倦假寢省中夢一人乘黑驢曰寧畱而同死將去
而獨生慈聞驚覺取馬遁走乃免餘皆斬(出廣古今五行記)
武士彠
唐武士彠太原文水縣人微時與邑人許文寶以鬻材
為事常聚材木數萬莖一旦化為叢林森茂因致大富
士彠與文寶讀書林下自稱為厚材文寶自稱枯木私
言必當大貴及高祖起義兵以鎧胄從入關故鄉人云
士彠以鬻材之故果逢構厦之秋及士彠貴達文寶依
之位終刺史(出太原事跡)
張文成
唐率更令張文成梟晨鳴于庭樹其妻以為不祥連唾
之文成云急灑掃吾當改官言畢賀客已在門矣(出國史異)
(纂)
又一說文成景雲二年為鴻臚寺丞帽帶及綠袍並被
鼠囓又蜘蛛大如栗當寢門上懸絲經數日大赦加階
授五品男不宰鼠亦囓腰帶欲斷尋選授博野尉(出朝野僉)
(載)
上官昭容
唐上官昭容者侍郎儀之孫也儀子有罪婦鄭氏填宫
遺腹生昭客其母將誕之夕夢人與秤曰持此秤量天
下文士鄭氏冀其男也及生昭容母視之曰秤量天下
豈是汝耶口中嘔嘔如應曰是(出嘉話錄)
崔行功
唐祕書少監崔行功未得五品前忽有鸜鵒銜一物入
其室置案上去乃魚袋鉤鐵不數日加大夫也(出國史異纂)
李正巳
唐李正巳本名懷玉侯希逸之内弟也侯鎮淄青署懷
玉為兵馬使尋搆飛語侯怒囚之將置于法懷玉抱冤
無訴於獄中疊石像佛默祈冥助時近臘月心慕同儕
歎咤而睡覺有人在頭上語曰李懷玉汝富貴時至即
驚覺顧不見人天尚黑意甚怪之復睡又聽人謂曰汝
看牆上有青鳥子噪即是富貴時至即驚覺復不見人
有頃天曙忽有青鳥數十大如雀時集牆上俄聞三軍
呌呼逐出希逸壊鏁取懷玉權知畱後(出酉陽雜俎)
李揆
唐代宗帝臨軒送上計郡守百僚外辦御輦俯及殿之
橫門帝忽駐輦召北省官謂曰我常記先朝每餞計吏
皆有德音以申誡勵今獨無有可乎宰相匆遽不暇奏
對帝曰且罷朝撰詞以俟異日中書舍人李揆越班伏
奏曰陛下送計吏勅下已久遠近咸知今忽臨朝改移
或恐四方乍聞妄生疑惑今止須制詞臣請立操翰伏
乞陛下稍駐鑾輅帝俞之遂命紙筆即令御前起草隨
遣書工寫錄頃刻而畢及宣詔每遇要處帝必目揆于
班中外日俟揆之新命時方盛暑揆夜寢于堂之前軒
而空其中堂為晝日避暑之所於一夜忽有巨狐鳴噪
于庭仍人立跳躍目光迸射久之踰垣而去揆甚惡之
是夜未艾忽聞中堂動盪喧豗若有異物即令執燭開
門以視人輩驚駭返走皆曰有物甚異揆即就窺乃有
蝦蟇大如三斗釡兩目朱殷蹲踞嚼沫揆不令損害階
前素有漬瓜果大銅盆可受一斛遂令家人覆其盆而
合之因扄其門亦無他變將曉揆入朝其日拜相及歸
親族列賀因話諸怪即遣啓戸揭盆視之已失其物矣
(出異苑)
賈隱林
唐德宗欲西幸有知星者奏云逢林即住帝曰豈敢令
朕止於林木間姜公輔曰不然但地亦應乃奉天尉賈
隱林謁帝于行在帝觀隱林氣色雄傑兼是忠烈之家
而名叶星者所奏之語隱林即天寶末賈修之猶子帝
因召于卧内以探籌略之深淺隱林于御榻前以手板
畫地陳攻守之策帝甚異之隱林奏曰臣昨夢日墮于
地臣以頭戴日上天帝曰朕此來也乃已前定遂拜隱
林為侍御史糾劾行在尋遷左常侍(出神異錄)
張子良
唐永貞二年春三月彩虹入潤州大將張子良宅初入
漿甕水盡入井飲之是月九日節度使李錡詔召不赴
闕欲亂令子良領兵收宣歙子良翻然反兵圍城李錡
就擒子良拜金吾將軍尋拜方鎮(出祥異集驗)
鄭絪
唐丞相鄭絪宅在昭國坊南門忽有物來投瓦礫五六
夜不絶及移於安仁西門宅避之瓦礫又隨而至久之
復還昭國鄭公歸心釋門宴處常在禪室及歸昭國入
方丈蟢子滿室懸絲去地一二尺不知其數其夕瓦礫
亦絶翌日拜相(出祥異集驗)
太平廣記卷一百三十七
