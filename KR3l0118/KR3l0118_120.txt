太平廣記卷一百二十
報應十九
梁武帝張禆羊道生
釋僧越江陵士大夫徐鐵臼
蕭續樂蓋卿康季孫
張絢楊思達弘氏
朱貞北齊文宣帝梁武帝
韋戴隋庶人勇京兆獄卒
卭人
梁武帝
梁武帝蕭衍殺南齊主東昏侯以取其位誅殺甚衆東
昏死之日侯景生焉後景亂梁破建業武帝禁而餓終
簡文幽而壓死誅梁子弟略無孑遺時人為景是東昏
侯之後身也(出朝野僉載)
張禆
下邳張禆者家世冠族末葉衰微有孫女殊有姿貌鄰
人欲聘為妾禆以舊門之後而不許鄰人忿之乃焚其
屋禆遂燒死其息邦先行不在後還亦知情狀而畏鄰
人之勢又貪其財而不言嫁女與之後經一年邦夢見
禆曰汝為兒子逆天不孝棄親就怨潛同兇黨便捉邦
頭以手中桃杖刺之邦因病兩宿嘔血而死邦死日鄰
人又見禆排門戶直入張目攘袂曰君恃勢縱惡酷暴
之甚枉見殺害我已上訴事獲申雪却後數日令君知
之鄰人得病尋亦隕殁(出還冤記)
羊道生
梁太山羊道生為邵陵王中兵參軍其兄海珍任溠州
刺史道生乞假省之臨别兄于近路設頓祖送道生道
生見縛一人于樹就視乃故舊部曲也見道生涕泣哀
訴云溠州欲賜殺乞求救濟道生問汝何罪答云失意
逃叛道生便曰此最可忿即下馬以佩刀刳其眼睛吞
之部曲呼天大哭須臾海珍來又囑兄決斬道生良久
方覺眼睛在喉内噎不下索酒嚥之頓盡數杯終不能
去轉覺脹塞遂不成嚥而别在路數日死當時莫不以
為有天道焉(出還冤記)
釋僧越
梁東徐州刺史張臯僕射永之孫也嘗因敗入北有一
土民與臯盟誓將送還南土民遂即出家法名僧越臯
供養之及在東徐且隨至任恃其勲舊頗以言語忤臯
臯怒遣兩門生夜往殺之爾後忽夢見僧越云來報怨
少時出射而箭栝傷指纔可見血不以為事後因破梨
梨汁浸漬乃加膿爛停十許日膊上無故復生一瘡膿
血與指相通月餘而死(出還冤記)
江陵士大夫
江陵陷時有關内人梁元暉俘獲一士大夫姓劉此人
先遭侯景喪亂失其家口惟餘小男始數歲躬自擔負
又值雪泥不能前進梁元暉監領入關逼令棄兒劉甚
愛惜以死為請遂彊奪取擲之雪中杖捶交下驅蹙使
去劉乃步步迴顧號呌斷絶辛苦頓斃加以悲傷數日
而死死後元暉日見劉伸手索兒因此得病雖復悔謝
來殊不已元暉載病到家而卒(出還冤記)
徐鐵臼
東海徐甲前妻許氏生一男名鐵臼而許氏亡甲改娶
陳氏凶虐之甚欲殺前妻之子陳氏産一男生而祝之
曰汝若不除鐵臼非吾子也因名之為鐵杵欲以擣臼
也於是捶打鐵臼備諸毒苦飢不給食寒不加絮甲性
闇弱又多不在舍後妻得意行其酷暴鐵臼竟以凍餓
甚被杖死時年十六亡後旬餘鬼忽還家登陳氏牀曰
我鐵臼也實無罪横見殘害我母訴怨于天得天曹符
來雪我冤當令鐵杵疾病與我遭苦時同將去自有期
日我今停此待之聲如生時家人不見其形皆聞其語
恒在屋梁上住陳氏跪謝頻為設奠鬼云不須如此餓
我令死豈是一飡所能酬謝陳氏夜中竊語道之鬼應
聲云何故道我今當斷汝屋棟便聞鋸聲屑亦隨落拉
然有聲響如棟實崩舉家走出炳燭照之亦無異又罵
鐵杵曰殺我安坐宅上為快耶當燒汝屋即見火然煙
爛火盛内外狼籍俄爾自滅茅茨儼然不見虧損日日
罵詈時復謳謌謌云桃李花嚴霜落奈何桃李子嚴霜
落早已聲甚傷悽似是自悼不得成長也于時鐵杵六
歲鬼至病體痛腹大上氣妨食鬼屢打之打處青黶月
餘而死鬼便寂然(出還冤記)
蕭續
梁廬陵王蕭續為荆州刺史時有武寧太守張延康甚
便弓馬頗為人伏秩滿將還王留之延康意貪進上辭不
肯留王遂尋延康為郡時罪鏁繫在獄發使啓申意望
朝廷委州行決梁主素識延康兼疑王啓不實乃敕送
都王既懷恨又懼延康申雪翻覆獲罪乃未宣敕使獄
卒說延康曰如聞王欲見殺君何不拔身還都自理若
能去當為方便延康然之遂夜逃王遣游軍設伏刺延
康于城下乃表叛獄格戰而死又有枝江令吳某將還
揚州被王要結亦不肯住遂使人於道擊殺之舉家數
十口並從沈溺後數年得疾王日夜常見張吳二人王
但曰寬我寬我少時而薨(出還冤記)
樂蓋卿
廬陵王在荆州時嘗遣從事量括民田南陽樂蓋卿亦
充一使公府舍人韋破虜發遣誡敇失王本意及蓋卿
還以數誤得罪破虜惶懼不敢引愆但誑蓋云自為分
雪無勞訴也數日之間遂斬于市蓋卿號呌無由自陳
唯語人以紙筆隨殮死後少日破虜在槽上看牛忽見
蓋卿挈頭而入持一椀蒜韲與之破虜驚呼奔走不獲
已而服之因得病未幾卒(出還冤記)
康季孫
康季孫性好殺滋味漁獵故恒事奴婢愆罪亦或死之
常病篤夢人謂曰若能斷殺此病當差不爾必死即于
夢中誓不復殺驚悟戰悸汗流浹體病亦漸瘳後數年
三門生竊其兩妾以叛追獲之即並毆殺其夕復夢見
前人來曰何故負信此人罪不至死私家不合擅殺今
改亦無濟理迨明嘔血數日而卒(出還冤記)
張絢
梁武昌太守張絢嘗乘船行有一部曲役力小不如意
絢便躬捶之杖下臂折無復活狀絢遂推江中須臾見
此人從水而出對絢撫手曰罪不當死官枉見殺今來
相報即跳入絢口因得病少日而殂(出還冤記)
楊思達
梁楊思達為西陽郡守值侯景亂時復旱歉饑民盜田
中麥思達遣一部曲守視所得盜者輒截手腕凡戮十
餘人部曲後生一男自然無手(出還冤記)
弘氏
梁武帝欲為文皇帝陵上起寺未有佳材宣意有司使
加採訪先有曲阿人姓弘家甚富厚乃共親族多齎財
貨往湘州治生經年營得一栰可長千步材木壯麗世
所稀有還至南津南津校尉孟少卿希朝廷旨乃加繩
墨弘氏所賣衣裳繒綵猶有殘餘誣以涉道劫掠所得
并造作過制非商賈所宜結正處死沒入其材充寺用
奏遂施行弘氏臨刑之日敕其妻子可以黃紙筆墨置
棺中死而有知必當陳訴又書少卿姓名數十吞之經
月少卿端坐便見弘來初猶避捍後乃欵服但言乞恩
嘔血而死凡諸獄官及主書舍人預此獄事署奏者以
次殂殁未及一年零落皆盡其寺營搆始訖天火燒之
略無纖芥所埋柱木亦入地成灰(出還冤記)
朱貞
梁秣陵令朱貞以罪下獄廷尉虞獻者覆其事結正入
重貞遣相知謂獻曰我罪當死不敢祈恩但猶冀主上
萬一弘宥我明日既是國家忌日乞得過此奏聞可乎
獻答曰此於理無爽何謂不然謹聞命矣而朱事先明
日奏來獻便遇客共飲頗醉遂忘抽文書旦日家人合
束内衣箱中獻復不記比至帝前頓束香案上次第披
之方見此事勢不可隱便爾上聞武帝以為合死付外
詳決貞聞之大恨曰虞小子欺罔將死之人鬼若無知
固同灰土儻有識誓必報之貞于市始當命絶而獻已
見其來自爾之後時時恒見獻甚惡之又夢乘車在山
下行貞于山上推石壓之居月餘獻除曲阿令拜之明
日詣謝張門下其婦于宅暴卒獻狼狽而還入室哭婦
舉頭見貞在梁上獻曰朱秣陵在此我婦豈得不死于
時屋無故忽崩獻及男女婢使十餘人一時併命虞隲
是其宗室助喪事見獻如是走下堂避之僅乃得免(出還)
(冤記)
北齊文宣帝
北齊文宣高洋既死太子嗣位年號乾明文宣母弟常
山王演在并州權勢甚重因文宣山陵留為錄尚書事
王遂怒潛生異計上省之日内外官僚皆來奔集即收
縛乾明腹心尚書令楊遵彦等五人皆為事狀奏斬之
尋廢乾明而自立是為孝昭帝後在并州望氣者奏鄴
中有天子氣平秦王高歸彦勸殺乾明遂錄向并州盡
殺之其年孝昭數見文宣作諸妖怪就其索兒備為厭
禳終不能遣而死(出還冤記)
梁武帝
陳霸先初立梁元帝第九子晉安王為主而輔戴之會
稽虞涉本梁武世為中書舍人尚書右丞于時夢見梁
武帝謂涉曰卿是我舊左右可語陳公簒殺于公不利
事甚分明涉既未見簒殺形迹不敢言之數日復夢如
此并語涉曰卿若不傳意卿亦不佳涉雖嗟惋決無言
理少時之間太史啓云殿有急兵霸先曰急兵正是我
耳倉卒遣亂兵害少主而自立爾後涉便得病又夢梁
武曰卿不為我語致令禍及卿與陳主尋當知也涉方
封啓報夢之由陳主為人甚信鬼物聞此大驚遣輿迎
涉面相詢訪乃尤涉曰卿那不道竒事六七日涉死尋
有韋戴之事(出還冤記)
韋戴
陳武帝霸先既害梁大司空王僧辯次討諸將義興太
守韋戴黃門郎放之第四子也為王公固守陳主頻遣
攻圍不克後重征之誘說戴曰王公親黨皆已殄滅此
一孤城何所希冀過爾相拒耶若能見降不失富貴戴
曰士感知己本為王公抗禦大軍致成讎敵今亦承明
公盡定江左窮城自守必無路活但鋒刃屢交殺傷過
甚軍人忿怨恐不見全老母在堂彌懼禍及所以苟延
日月未能束手耳必有誓約不敢久勞神武乃遣刑白
馬為盟戴遂開門陳主亦寬信還揚都後陳主即位遣
戴從征以小遲晩因宿憾斬之尋於大殿視事便見戴
來驚走入内移坐光嚴殿戴又逐入顧訪左右皆無所
見因此得病死(出還冤記)
隋庶人勇
隋煬帝元德太子寢疾帝遣見鬼人崔善影看祟善影
幼來無目而言見庶人勇瞋目穰袂大呼云我不放你
善影具述勇狀貌如舊相識(出法苑珠林)
京兆獄卒
隋煬帝大業中京兆獄卒失其名酷暴諸囚囚不堪其
苦而獄卒以為戲樂後生一子頤下肩上有若肉枷無
頸數歲不能行而死(出廣古今五行記)
卭人
唐武德中卭人姓韋與一婦人言誓期不相負累年寵
衰婦人怨恨韋懼其反已自縊殺之後數日韋遍身癢
因發癩瘡而死(出法苑珠林)
太平廣記卷一百二十
