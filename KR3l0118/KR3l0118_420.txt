太平廣記卷四百二十
龍三
俱名國釋元照王景融
凌波女陶峴齊澣
沙州黑河興慶池龍井龍
旃然龍門
俱名國
僧祇律云佛住舍衛城南方有邑名大林時有商人驅
八牛到北方俱名國有一商人在澤中牧牛時有離車
捕龍食之捕得一龍離車穿鼻牽行商人問離車今汝
牽此龍何用云我將殺而為噉商人欲以一牛易之捕
者邀至八牛方許商人即放龍令去既而復慮離車追
逐復捕取放别池中龍忽變為人語謂商人曰君施我
命今欲報恩可共入宫當報大德商人答言龍性率暴
嗔恚無常或能殺我答云不爾前人繫我我力能殺彼
人但以我受菩薩法都無殺心何况君今施我夀命顧
當加害若不去者少住此中我先往掃除商人後入宫
内見龍門邊二龍繫在一處因問汝為何被繫答言此
龍女半月中三日受齋法我兄弟守護此龍女不為堅
固為離車所捕以是被繫龍女俄出呼商人入宫坐寶
牀上龍女言龍中有食能盡夀而消者有二十年消者
有七年消者有閻浮提人食者未知君欲何食答言須
欲閻浮提食即時種種飲食俱備商人問龍女此龍何
故被繫龍女言此有過我欲殺之商人言汝莫殺乃言
不爾要當殺之商人言汝放彼者我當食耳復言曰不
得直放之當罰六月擯置人間商人見龍宫中寶物莊
嚴飾宫殿即問汝有如是莊嚴因受菩薩何為答言我
龍法有五事若何等為五謂生時眠時媱時嗔時死時
一日之中三過皮肉落地熱沙簇身商言汝欲何求耶
答言人道中生為畜生苦不知法故欲就如來出家龍
女即與八餅金言此金足汝父母眷屬終身用之不盡
復言汝合眼即以神變持着本國以八餅金與父母曰
此是龍金說已更生盡夀用之不可盡時思念仁慈不
得不行暫救龍女恩報彌重况持大齋受福寧小(出法苑珠)
(林)
釋元照
釋元照修道於嵩山白鵲谷操行精慤冠於緇流常願
講法華經千遍以利於人既講於山中雖沍寒酷熱山
林險邃而来者恒滿講席焉時有三叟眉鬚皓白容狀
瓌異虔心諦聽如此累日元照異之忽一旦晨謁元照
曰弟子龍也各有所任亦頗勞苦已歴數千百年矣得
聞法力無以為報或長老指使願效微力元照曰今愆
陽經時國内荒饉可致甘澤以救生靈即貧道所願也
三叟曰召雲致雨固是細事但雨禁絶重不奉命擅行
誅責非細身首為憂也試說一計庶幾可矣長老能行
之乎元照曰願聞其說三叟曰少室山孫思邈處士道
高德重必能脱弟子之禍則雨可立致矣元照曰貧道
知孫處士之在山也而不知其所行又何若此耶三叟
曰孫公之仁不可診度著千金翼方惠利濟於萬代名
已籍於帝宫誠為貴真也如一言救庇當保無恙但長
老先與之約如其許諾即便奉依即以拯護之方授於
元照元照詣思邈所居懇誠祇謁情禮甚謹坐定久之
乃曰處士以賢哲之度濟拔為心今者亢陽寸苗不植
嗷嗷百姓焦枯若此仁哲之用固在於今幸一開恩以
救危歉思邈曰僕之無堪遁棄山野以何功力濟於人
也苟有可施固無所恡元照曰貧道昨遇三龍令其致
雨皆云不奉上帝之命擅行雨者誅罪非輕唯處士德
尊功大救之則免特布腹心仰希裁度思邈曰但可施
設僕無所惜元照曰既雨之後三龍避罪投處士後沼
中以隐當有異人捕之處士喻而遣之必得釋罪矣思
邈許之元照歸見三叟於道左元照以思邈之旨示之
三叟約一日一夜千里雨足於是如期汎灑澤甚廣被
翌日元照來謁思邈對語之際有一人骨狀殊異徑往
後沼之畔喑啞叱咤斯須水結為冰俄有三獺二蒼一
白自池而出此人以赤索繫之將欲挈去思邈召而謂
曰三物之罪死無以贖然昨者擅命是鄙夫之意也幸
望脱之兼以此誠上逹恕其重責也此人受教登時便
解而釋之擕索而去有頃三叟致謝思邈願有所酬孫
曰吾山谷之中無所用者不須為報回詣元照願陳力
致效元照曰山中一食一衲此外無闕不須酧也三叟
再為請元照因言前山當路不便往來却之可否三叟
曰固是小事耳但勿以風雷為責即可為之是夕雷霆
震擊及曉開霽寺前豁然數里如掌三叟復來告謝而
去思邈至道不求其報尤為竒特矣(出神仙感遇傳)
王景融
唐前侍御史王景融瀛州平舒人也遷父靈柩就洛州
於埏道掘着龍窟大如甕口景融俯而觀之有氣如烟
直上衝其目遂失明旬日而卒(出朝野僉載)
凌波女
玄宗在東都晝寢於殿夢一女子容色穠豔梳交心髻
大帔廣裳拜於牀下上曰汝是何人曰妾是陛下凌波
池中龍女衛宮護駕妾實有功今陛下洞曉鈞天之音
乞賜一曲以光族𩔖上於夢中為鼓胡琴合新舊之聲
為凌波曲龍女再拜而去及覺盡記之因命禁樂與琵
琶習而翻之遂宴從官於凌波宫臨池奏新曲池中波
濤湧起復定有神女出於波心乃昨夜之女子也良久
方没因遣置廟於池上每歲祀之(出逸史)
陶峴
陶峴者彭澤令孫也開元中家於崑山富有田業擇家
人不欺能守事者悉付之家事身則汎遊於江湖遍行
天下往往數載不歸見其子孫成人皆不辯其名字也
峴之文學可以經濟自謂疎脱不謀仕宦有知生者通
於八音命陶人為甓潛記歲時取其聲不失其驗嘗撰
集樂錄八音以定音之得失自制三舟備極工巧一舟
自載一舟置賓一舟貯飲饌客有前進士孟彦深進士
孟雲卿布衣焦遂各置僕妾共載而峴有女樂一部常
奏清商曲逢其山泉則窮其境物乘興春行峴且名聞
朝廷又值天下無事經過郡邑無不招延峴拒之曰某
麋鹿間人非王公上客亦有未招而詣者係水仙之為
人江山之可駐耳吳越之土號為水仙曾有親戚為南
海守因訪韶石而往省焉郡守喜其遠來贈錢百萬及
遇古劍長二尺許又玉環徑四寸及海船崑崙奴名摩
訶善遊水而勇捷遂悉以錢而買之曰吾家至寶也乃
回棹下白芷入柏江每遇水色可愛則遺劍環於水命
摩訶取之以為戲樂如是數載因渡巢湖亦投劍環而
令取之摩訶纔入獲劍環而便出曰為毒蛇所嚙遽刃
去一指乃能得免焦遂曰摩訶所傷得非隂靈怒乎盖
水府不欲人窺也峴曰敬奉喻然某常慕謝康樂之為
人云終當樂死山水但徇所好莫知其他且棲遲逆旅
之中載於大塊之上居布素之賤擅貴遊之歡浪跡怡
情僅三十載固亦分也不得昇玉墀見天子施功惠養
逞志平生亦其分也乃命移舟曰須要一到襄陽山便
歸吳郡也行次西塞山維舟吉祥佛舍見江水黑而不
流曰此必有怪物乃投劍環命摩訶下取見汨没波際
久而方出氣力危絶殆不任持曰劍環不可取也有龍
高二丈許而劍環置前某引手將取龍輙怒目峴曰汝
與劍環吾之三寶今者二物既亡爾將安用必須為吾
力爭之也摩訶不得已被髮大呼目眦流血窮泉一入
不復還也久之見摩訶支體磔裂汚於水上如有示於
峴也峴流涕水濱乃命回棹因賦詩自叙不復議遊江
湖矣詩曰匡廬舊業自有主吳越新居安此生白髮數
莖歸未得青山一望計還程鶴翻楓葉夕陽動鷺立蘆
花秋水明從此捨舟何所詣日旗歌扇正相迎(出甘澤謠)
齊澣
唐開元中河南採訪使汴州敕使齊澣以徐城險急奏
開十八里河逹於青水平長淮之險其河隨州縣分掘
亳州真源縣丞崔延禕糾其縣徒開數千步中得龍堂
初開謂是古墓然狀如新築淨潔周視北壁下有五色
蟄龍長丈餘頭邊鯉魚五六枚各長尺餘又有靈龜兩
頭長一尺二寸毛九寸如常龜禕以白開河御史鄔元
昌狀上齊澣澣命移龍入淮取龜入汴禕移龍及魚二
百餘里至淮岸白魚數百萬跳躍赴龍水為之沸龍入
淮噴水雲霧杳冥遂不復見初將移之也御史貢錫拔
其一鬚元昌差網戶送龜至汴遇水泊大龜屢引頸向水
網戶憐之暫放水中水闊數尺深不過五寸遂失大龜
所在涸水求之亦不獲空致龜焉(出廣異記)
沙州黑河
北庭西北沙州有黑河深可駕舟其水往往汎濫蕩室
廬瀦原野由是西北之禾稼盡去地荒而不可治居人
亦遠徙用逃墊溺之患其吏於北庭沙州者皆先備牲
酎望祀於河滸然後敢視政否即淫雨連月或大水激
射圮城邑則里中民盡魚其族也唐開元中南陽張嵩
奉詔都護于北庭挈符印至境上且召郊迎吏訊其事
或曰黑河中有巨龍嗜羔特犬彘故往往漂浪騰水以
覬郡人望祀河滸我知之久矣即命致牢醴布筵席密
召左右執弓矢以俟於側嵩率僚吏班於河上峩冠斂
板罄折肅躬俄頃有龍長百尺自波中躍而出俄然昇
岸目有火光射人離人約有數十步嵩即命彀矢引滿
以伺焉既而果及於几筵身漸短而長數尺方將食未
及而嵩發矢一時衆矢共發而龍勢不能施而摧龍既
死里中俱來觀之譁然若市嵩喜已除民害遂以獻上
上壯其果斷詔斷其舌函以賜嵩且子孫承襲在沙州
為刺史至今號為龍舌張氏
興慶池龍
唐玄宗嘗潜龍於興慶宫及即位其興慶池嘗有一小
龍出遊宫外御溝水中竒狀蜿蜒負騰逸之狀宫嬪内
豎靡不具瞻後玄宗幸蜀鑾輿將發前一夕其龍自池
中御素雲躍然亘空望西南而去環列之士率共觀之
及上行至嘉陵江乘舟將渡見小龍翼舟而進侍臣咸
覩之上泫然泣下顧謂左右曰此吾興慶池中龍也命
以酒沃酹上親自祝之龍乃自水中振鬛而去(出宣室志)
井龍
開元末西國獻獅子至安西道中繫於驛樹近井獅子
吼若不自安俄頃風雷大至有龍出井而去(出國史𥙷)
旃然
玄宗將封泰山進次滎陽旃然河上見黑龍命弓矢親
射之矢發龍滅自爾旃然伏流於今百餘年矣按旃然
即濟水也濟水溢而為滎遂名旃然左傳云楚師濟於
旃然是也(出開天傳信記)
龍門
舊說春水時至魚發龍門則有化者至今汾晉山中龍
有遺骨角甚衆採以為藥有五色者(出國史𥙷)
太平廣記卷四百二十
