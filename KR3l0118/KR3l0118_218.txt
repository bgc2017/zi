太平廣記卷二百十八
醫一
華佗張仲景吳太醫
句驪客范光禄徐文伯
徐嗣伯腹瘕病李子豫
徐之才甄權孫思邈
許裔宗秦鳴鶴盧元欽
周允元楊玄亮趙玄景
張文仲郝公景崔務
華佗
魏華佗善醫嘗有郡守病甚佗過之郡守令佗診候佗
退謂其子曰使君病有異於常積瘀血在腹中當極怒
嘔血即能去疾不爾無生矣子能盡言家君平昔之愆
吾疏而責之其子曰若獲愈何謂不言於是具以父從
來所為乖誤者盡示佗佗留書責罵之父大怒發吏捕
佗佗不至遂嘔黑血升餘其疾乃平又有女子極美麗
過時不嫁以右膝常患一瘡膿水不絶華佗過其父問
之佗曰使人乘馬牽一栗色狗走三十里歸而熱截右
足柱瘡上俄有一赤蛇從瘡出而入犬足中其疾遂平
(出獨異志)
又後漢末有人得心腹瘕病晝夜切痛臨終敕其子曰
吾氣絶後可剖視之其子不忍違言剖之得一銅鎗容
數合許後華佗聞其病而解之因出巾箱中藥以投鎗
鎗即成酒焉(出志怪)
張仲景
何顒妙有知人之鑒初郡張仲景總角造顒顒謂曰君
用思精密而韻不能高將為良醫矣仲景後果有竒術
王仲宣年十七時過仲景仲景謂之曰君體有病宜服
五石湯若不治年及三十當眉落仲宣以其賒遠不治
後至三十果覺眉落其精如此世咸嘆顒之知人(出小說)
吳太醫
吳孫和寵鄧夫人嘗醉舞如意誤傷鄧頰血流嬌惋彌
苦命太醫合藥言得白獺髓雜玉與虎魄屑當滅此痕
和以百金購得白獺乃合膏虎魄太多及差痕不滅左
頰有赤點如痣(出酉陽雜爼)
句驪客
魏時有句驪客善用針取寸髮斬為十餘叚以針貫取
之言髮中虛也其妙如此(出酉陽雜爼)
范光禄
有范光禄者得病兩脚並腫不能飲食忽有一人不自
通名徑入齋中坐於光禄之側光禄謂曰先不識君那
得見詣答云佛使我來理君病也光禄遂發衣示之因
以刀針腫上倏忽之間頓針兩脚及膀胱百餘下出黃
膿水三升許而去至明日並無針傷而患漸愈(出齊諧記)
徐文伯
宋徐文伯嘗與宋少帝出樂遊苑門逢婦人有娠帝亦
善診候診之曰是女也問文伯伯曰一男一女男在左
邊青黑色形小於女帝性急令剖之文伯惻然曰臣請
針之必落便針足太隂補手陽明胎應針而落果效如
言文伯有學行不屈公卿不以醫自業為張融所善歴
位泰山太守文伯祖熙之好黃老𨼆於秦望山有道士
過乞飲留一胡蘆子曰君子孫宜以此道術救世當得
二千石熙開視之乃扁鵲醫經一卷因精學之遂名振
海内仕至濮陽太守子秋夫為射陽令嘗有鬼呻吟聲
甚淒苦秋夫問曰汝是鬼也何所湏鬼曰我姓斛斯家
在東陽患腰痛而死雖為鬼疼痛猶不可忍聞君善術
願見救濟秋夫曰汝是鬼無形云何措治鬼曰君但縳
芻作人按孔穴針之秋夫如其言為針四處又針肩井
三處設祭而埋之明日見一人來謝曰蒙君療疾復為
設祭除飢解疾感惠實多忽然不見當代服其通靈(出談)
(藪)
又宋明帝宫人患腰疼牽心發即氣絶衆醫以為肉癥
徐文伯曰此髮瘕也以油灌之則吐物如髮稍稍引之
長三尺頭已成蛇能動懸柱上水滴盡一髮而已病即
愈(出談藪)
徐嗣伯
徐嗣伯字德紹善清言精於醫術曾有一嫗患滯瘀積
年不差嗣伯為之診疾曰此屍注也當須死人枕煮服
之可愈於是就古塜中得一枕枕已半邊腐缺服之即
差後秣陵人張景年十五腹脹面黃衆醫不療以問嗣
伯嗣伯曰此石蚘耳當以死人枕煮服之依語煮枕以
服之得大利蚘蟲頭堅如石者五六升許病即差後沈
僧翼眼痛又多見鬼物以問之嗣伯曰邪氣入肝可覓
死人枕煮服之竟可埋枕於故處如其言又愈王晏知
而問之曰三病不同而皆用死人枕療之俱差何也答
曰屍注者鬼氣也伏而未起故令人沉滯得死人枕促
之魂氣飛越不復附體故屍注可差石蚘者醫療既僻
蚘蟲轉堅世間藥不能除所以須鬼物驅之然後可散
也夫邪氣入肝故使眼痛而見魍魎應須邪物以釣其
氣因而去之所以令埋於故處也晏深歎其神妙(出南史)
腹瘕病
昔有一人與奴同時得腹瘕病奴既死令剖腹視之得
一白鼈乃試以諸藥澆灌之并内藥於腹中悉無損動
乃繫鼈於牀脚忽有一客來看之乘一白馬既而馬溺
濺鼈鼈乃惶駭疾走避之既繫之不得去乃縮藏頭頸
足焉病者察之謂其子曰吾病或可以救矣乃試以白
馬溺灌鼈須臾消成水焉病者遂頓服升餘白馬溺病
即豁然除愈(出續搜神記)
李子豫
許永為豫州刺史鎮歴陽其弟得疾心腹堅痛居一夜
忽聞屏風後有鬼言何不速殺之明日李子豫當以赤
丸打汝汝即死矣及旦遂使人迎子豫既至病者忽聞
腹中有呻吟之聲子豫遂於巾箱中出八毒赤丸與服
之須臾腹中雷鳴彭轉大利所病即愈(出續搜神記)
徐之才
北齊右僕射徐之才善醫術時有人患脚跟踵痛諸醫
莫能識之之才曰蛤精疾也得之當由乘船入海垂脚
水中疾者曰實曾如此為割之得蛤子二箇如榆莢(出太)
(原故事)
甄權
甄權精究醫術為天下最年一百三歲唐太宗幸其宅
拜朝散大夫(出譚賓錄)
孫思邈
唐鄧王元裕高祖第十八子也好學善談名理與典籖
盧照鄰為布衣之交常稱曰寡人之相如也照鄰范陽
人為新都尉因染患疾居於陽翟之具茨山著釋疾文
及五悲雅有騷人之風竟自沉於潁水而死照鄰寓居
于京城鄱陽公主之廢府顯慶三年詔徵太白山𨼆士
孫思邈亦居此府思邈華原人年九十餘而視聽不衰
照鄰自傷年纔彊仕沈疾困憊乃作病梨樹賦以傷其
禀受之不同詞甚美麗思邈既有推步導養之術照鄰
與當時知名之士宋令文孟詵皆執師資之禮嘗問思
邈曰名醫愈疾其道何也思邈曰吾聞善言天者必質
於人善言人者必本於天故天有四時五行日月相推
寒暑迭代其轉運也和而為雨怒而為風散而為露亂
而為霧凝而為霜雪張而為虹霓此天之常數也人有
四肢五臓一覺一寐呼吸吐納精氣往來流而為榮衛
彰而為氣色發而為音聲此亦人之常數也陽用其精
隂用其形天人之所同也及其失也蒸則為熱否則生
寒結而為瘤贅隔而為癰疽奔而為喘乏竭而為焦枯
診發乎内而變動乎形推此以及天地亦如之故五緯盈
縮星辰錯行日月薄蝕彗孛流飛此天地之危診也寒
暑不時此天地之蒸否也石立土踊此天地之瘤贅也
山崩地䧟此天地之癰疽也奔風暴雨此天地之喘乏
也雨澤不降川澤涸竭此天地之焦枯也良醫𨗳之以
藥石救之以針灸聖人和之以至德輔之以人事故體
有可消之疾天有可消之災通乎數也照鄰曰人亊如
何思邈曰膽欲大而心欲小智欲圓而行欲方照鄰曰
何謂也思邈曰心為五臓之君君以恭順為主故心欲
小膽為五臓之將將以果决為務故膽欲大智者動象
天故欲圓仁者靜象地故欲方詩曰如臨深淵如履薄
冰為小心也赳赳武夫公侯干城為大膽也傳曰不為
利回不為義疚仁之方也易曰見幾而作不俟終日智
之圓也照鄰又問養性之道其要何也思邈曰天道有
盈缺人事多屯厄苟不自慎而能濟於厄者未之有也
故養性之士先知自慎自慎者恒以憂畏為本經曰人
不畏威天威至矣憂畏者死生之門存亡之由禍福之本
吉凶之源故士無憂畏則仁義不立農無憂畏則稼穡
不滋工無憂畏則規矩不設商無憂畏則貨殖不盈子
無憂畏則孝敬不篤父無憂畏則慈愛不著臣無憂畏
則勲庸不建君無憂畏則社稷不安故養性者失其憂
畏則心亂而不理形躁而不寧神散而氣越志蕩而意
昏應生者死應存者亡應成者敗應吉者凶夫憂畏者
其猶水火不可暫忘也人無憂畏子弟為勍敵妻妾為
寇仇是故太上畏道其次畏天其次畏物其次畏人其
次畏身憂於身者不拘於人畏於巳者不制於彼慎於
小者不懼於大戒於近者不懼於遠能知此者水行蛟
龍不能害陸行虎兕不能傷五兵不能及疫癘不能染
䜛賊不能謗毒螫不加害知此則人事畢矣思邈尋授
承務郎直尚藥局以永淳初卒遺令薄葬不設冥器祭
祀無牲牢死經月餘顔色不變舉屍就木如空衣焉撰
千金方三十卷行於代(出譚賓錄)
許裔宗
許裔宗名醫若神人謂之曰何不著書以貽將來裔宗
曰醫乃意也在人思慮又脈候幽玄甚難别意之所解
口莫能宣古之名手唯是别脈脈既精别然後識病病
之於藥有正相當者唯須用一味直攻彼病即立可愈
今不能别脈莫識病原以情億度多安藥味譬之於獵
不知兔處多發人馬空廣遮圍或冀一人偶然逢也以
此療病不亦疎乎脈之深趣既不可言故不能著述(出譚)
(賓錄)
秦鳴鶴
唐高宗苦風眩頭目不能視召侍醫秦鳴鶴診之秦曰
風毒上攻若刺頭出少血愈矣天后自簾中怒曰此可
斬也天子頭上豈是出血處耶鳴鶴叩頭請命上曰醫
人議病理不加罪且吾頭重悶殆不能忍出血未必不
佳朕意决矣命刺之鳴鶴刺百會及腦戸出血上曰吾
眼明矣言未畢后自簾中頂禮以謝之曰此天賜我師
也躬負繒寶以遺之(出譚賓錄)
盧元欽
泉州有客盧元欽染大風唯鼻根未倒屬五月五日官
取蚺蛇膽欲進或言肉可治風遂取一截蛇肉食之三
五日頓漸可百日平復(出朝野僉載)
又商州有人患大風家人惡之山中為起茅舍有烏蛇
墜酒罌中病人不知飲酒漸差罌底見蛇骨方知其由
也(出朝野僉載)
周允元
則天時鳳閣侍郎周允元朝罷入閣太平公主喚一醫
人自光政門入見一鬼撮允元頭二鬼持棒隨其後直
出景運門醫白公主公主奏之上令給使覘問在閣無
事食訖還房午後如厠長參典怪其久私往候之允元
踣面於厠上目直視不語口中涎落給使奏之上問醫
曰此可得幾時對曰緩者三日急者一日上與錦被覆
之并牀舁送宅止夜半而卒上自為詩以悼之(出朝野僉載)
楊玄亮
久視年中襄州人楊玄亮年二十餘於虔州汶山觀傭
力晝夢見天尊云我堂舍破壊汝為我修造遣汝能醫
一切病悟而說之試療無不愈者贑縣里正背有腫大
如拳亮以刀割之數日平復療病日獲十千造天尊堂
成療病漸漸無效(出朝野僉載)
趙玄景
如意年中洛州人趙玄景病卒五日而蘇云見一僧與
一木長尺餘教曰人有病者汝以此木拄之即愈玄景
得見機上尺乃是僧所與者試將療病拄之立差門庭
每日數百人御史馬知巳以其聚衆追之禁左臺病者
滿於臺門則天聞之追入内宫人病拄之即愈放出任
救病百姓數月以後得錢七百餘貫後漸無騐遂絶(出朝)
(野僉載)
張文仲
洛州有士人患應病語即喉中應之以問善醫張文仲
張經夜思之乃得一法即取本草令讀之皆應至其所
畏者即不言仲乃錄取藥合和為丸服之應時而止一
云問醫蘇澄云(出朝野僉載)
郝公景
郝公景於泰山採藥經市過有見鬼者怪羣鬼見公景
皆走避之遂取藥和為殺鬼丸有病患者服之差(出朝野僉)
(載)
崔務
定州人崔務墜馬折足醫令取銅末和酒服之遂痊平
及亡後十餘年改葬視其脛骨折處銅末束之(出朝野僉載)
太平廣記卷二百十八
