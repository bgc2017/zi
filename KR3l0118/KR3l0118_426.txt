太平廣記卷四百二十六宋李昉等編
虎一
白虎漢景帝种僮
封邵亭長嚴猛
袁雙吳道宗牧牛兒
師道宣謝允鄭襲
劉廣雅易拔蕭泰
黃乾酋耳獸虎塔
傅黃中柳州左史巴人
峽口道士
白虎
秦昭襄王時白虎為害自秦蜀巴漢患之昭王乃重募
國中有能殺虎者邑萬家金帛如之於是夷朐䏰廖仲
藥何射虎秦精等乃作白竹弩如高樓上射白虎中頭
三矢白虎常從羣虎瞋恚盡搏殺羣虎大吼而死昭王
嘉之曰虎歷四郡害千二百人一朝患除功莫大焉欲
如約且嫌其夷人乃刻石為盟約復夷人頃田不租十
妻不筭傷人不論殺人不死秦犯夷輸黃金一兩夷犯
秦輸清酒一壺夷人安之(出華陽洞志)
漢景帝
漢景帝好遊獵見虎不能得之乃為珍饌祭所見之虎
帝乃夢虎曰汝祭我欲得我牙皮耶我自殺從汝取之
明日帝入山果見此虎死在祭所乃命剝取皮牙餘肉
復為虎(出獨異志)
种僮
种僮為畿令常有虎害人僮令設檻得二虎僮曰害人
者低頭一虎低頭僮取一虎放之自是猛獸皆出境吏
目之為神君(出獨異志)
封邵
漢中有虎生角道家云虎千歲則牙蜕而角生漢宣城
郡守封邵一日忽化為虎食郡民民呼曰封使君因去
不復來故時人語曰無作封使君不治民死食民(出述異記)
亭長
長沙有民曾作檻捕虎忽見一亭長赤幘大冠在檻中
因問其故亭長怒曰昨被縣召誤入此中耳於是出之
乃化為虎而去(出搜神記)
嚴猛
晉時會稽嚴猛婦出採薪為虎所害此後猛行至蒿中
忽見婦云君今日行必遭不善我當相免也既而俱前
忽逢一虎跳梁向猛婦舉手指麾狀如遮護須臾有一
胡人荷戟而過婦因指之虎即擊胡猛卒獲免(出法苑珠林)
袁雙
晉孝武太元五年譙郡譙縣袁雙家貧作客暮還家道
逢一女年十五六姿容端正即與雙為婦五六年後家
資甚豐又生二男至十歲家乃巨富後里有新死者葬
後此女逃往至墓所乃解衣脱釧挂樹便變形作虎發
冢曳棺出墓外取死人食之食飽後還變作人有見之
者竊語其壻卿婦非人恐將相害雙聞之不信經時復
有死者輙復如此後將其壻共看之述知其實後乃越
縣趨墟還食死人(出五行記)
吳道宗
晉義熙四年東陽郡太末縣吳道宗少失父與母居未
娶婦一日道宗他適隣人聞屋中窣磕之聲窺不見其
母但有烏斑虎在屋中隣人恐虎食道宗母遂鳴鼓會
里人共救之圍宅突進不見有虎但見其母語如平常
不觧其意兒還母語之曰宿罪見譴當有變化事後一
月忽失母縣界内虎災屢起皆云烏斑虎百姓患之衆
共格之傷數人後人射虎箭𢃄膺并戟刺中其腹然不
能即死經數日後虎還其家不能復人形伏牀上而死
其兒號泣葬之如母(出齊諧記)
牧牛兒
晉復陽縣里民家兒常牧牛牛忽䑛此兒䑛處肉悉白
兒俄而死其家葬此兒殺牛以供賓客凡食此牛肉男
女二十餘人悉變作虎(出廣異記)
師道宣
晉太元元年江夏郡安陸縣師道宣年二十二少未了
了後忽發狂變為虎食人不可紀後有一女子樹上採
桑虎取食之竟乃藏其釵釧於山石間後復人形知而
取之經年還家復為人遂出仕官為殿中令史夜共人
語忽道天地變怪之事道宣自云我曾得病發狂遂化
作虎啗人言其姓名同坐人或有食其父子兄弟者於
是號哭捉送赴官遂餓死建康獄中(出齊諧記)
謝允
歷陽謝允字道通少為賊所掠為奴於蔣鳳家常於山
中見穽中虎饑因出之後詣縣自白令長不為申理考
訊無不至允夜夢人曰此中易入難出汝自有慈惠當
相拯拔覺見一少年通身黃衣遥在栅外與允語獄吏
以告令長令長由是不敢誣辱既還乃上武當山時唐
公亮聞之愍之給以資履遂於襄陽見道士曰吾師戴
先生者成人君子嘗言有志者與之俱來得非爾耶隨
入山齊三日進見之乃昔日所夢人也問允欲見黃衣
童否賜以神藥三丸服之不饑渴無所思欲先生亦無
常處時有祥光紫氣蔭其上芬馥之氣遍於山谷(出甄異記)
鄭襲
滎陽鄭襲晉太康中為太守門下騶忽如狂奄失其所
經日尋得裸身呼吟膚血淋漓問其故社公令其作虎
以斑皮衣之辭以執鞭之士不堪虓躍神怒還使剥皮
皮已著肉瘡毁慘痛旬日乃差(出異苑)
劉廣雅
彭城劉廣雅以太元元年為京府佐被使還路經竹里
亭多虎劉防衛甚至牛馬繫於前手戟布於地中宵與
士庶同睡虎乘間跳入獨取劉而去(出異苑)
易拔
晉時豫章郡吏易拔義熙中受番還家違遁不返郡遣
追見拔言語如常亦為設食使者催令束妝拔因語曰
女看我面乃見眼目角張身有黃斑色便竪一足徑出
門去家先依山為居至麓即變成三足大虎竪一足即
成其尾也(出異苑)
蕭泰
梁衡山侯蕭泰為雍州刺史鎮襄陽時虎甚暴村門設
檻機發村人炬火燭之見一老道士自陳云從村丐乞
還誤落檻裏共開之出檻即成虎奔馳而去(出五行志)
黃乾
梁末始興人黃乾有妹小珠聘同縣人李肅小珠共嫂
入山採木實過神廟而小珠在廟戀慕不肯歸及將還
復獨走上廟見人即入草中乾妻來告肅肅以為更有
他意肅被縣召將一伴夜還值風雨見廟屋有火二人
向火炙衣見神牀上有衣少間聞外有行聲二人惶怖
入神牀屏風後須臾見一虎振尾奮迅直至火邊自脱
牙爪捲其皮置牀上著衣向火坐肅看乃小珠也肅徑
出抱之與語不應明日將歸送向乾家乃閉置一室擲
生肉則接食之其家看守少日又成虎郡縣檢驗村人
乃將弓弩上舍即發屋射殺之明日有虎暴百姓白日
閉門太守熊基表聞之(出五行記)
酋耳獸
唐天后中涪州武龍界多虎暴有一獸似虎而絶大日
正午逐一虎直入人家噬殺之亦不食由是縣界不復
有虎矣錄奏檢瑞圖乃酋耳不食生物有虎暴則殺之
也(出朝野僉載)
虎塔
唐天后中成王千里將一虎子來宫中養損一宫人遂
令生餓數日而死天后令葬之其上起塔設千人供勒
碑號為虎塔至今猶在(出朝野僉載)
傅黃中
唐傅黃中為越州諸暨縣令有部人飲大醉夜中山行
臨崖而睡忽有虎臨其上而嗅之虎鬚入醉人鼻中遂
噴啑聲震虎遂驚躍便落崕腰胯不便為人所得(出朝野僉)
(載)
郴州左史
唐長安年中郴州左史因病而為虎將噉其嫂村人擒
獲乃左史也雖形未全改而尾實虎矣因縶樹數十日
還復為人長史崔玄簡親問其故左史云初被一虎引
見一婦人盛服諸虎恒參集各令取當日之食時某新
預虎列質未全不能别覓他人將取嫂以供遂為所擒
今雖作虎不得尚能其聲耳簡令試之史乃作虎聲震
駭左右簷瓦振落(出五行志)
巴人
巴人好羣伐樹木作板開元初巴人百餘輩自褒中隨
山伐木至太白廟廟前松樹百餘株各大數十圍羣巴
喜曰天贊也止而伐之已倒二十餘株有老人戴帽拄
杖至其所謂巴曰此神樹何故伐之羣巴初不輟作老
人曰我是太白神已倒者未倒者無宜作意巴等不止
老人曰君若不止必當俱死無益也又不止老人乃登
山呼斑子倏爾有虎數頭相繼而至噬巴殆盡唯五六
人獲免神謂之曰以汝好心因不令殺宜速去也其倒
樹至天寳末尚存有詔修理内殿楊國忠令人至山所
宣敕取樹作板以用焉神竟與之(出廣異記)
峽口道士
開元中峽口多虎往來舟船皆被傷害自後但是有船
將下峽之時即預一人充飼虎方舉船無患不然則船
中被患者衆矣自此成例船留一人上岸飼虎經數日
其後有一船内皆豪強數内有一人單寒被衆推出令
上岸飼虎其人自度力不能拒乃為出船而謂諸人曰
某貧窮合為諸公代死然人各有定分苟使不為其所
害某别有懇誠請諸公能允許否衆人聞其語言甚切
為之愴然而問曰爾有何事其人曰某今便上岸尋其
虎踨當自别有計較但懇為某留船灘下至日午時若
不來即任船去也衆人曰我等如今便泊船灘下不止
住今日午時兼為爾留宿俟明日若不來船即去也言
訖船乃下灘其人乃執一長柯斧便上岸入山尋虎並
不見有人踨但見虎跡而已林木深邃其人乃見一路虎
踨甚稠乃更尋之至一山隘泥極甚虎踨轉多更行半
里即見一大石室又有一石牀見一道士在石牀上而
熟寐架上有一張虎皮其人意是變虎之所乃躡足于
架上取皮執斧衣皮而立道士忽驚覺已失架上虎皮
乃曰吾合食汝汝何竊吾皮其人曰我合食爾爾何反
有是言二人爭競移時不已道士詞屈乃曰吾有罪于
上帝被謫在此為虎令食一千人吾今已食九百九十
九人唯欠汝一人其數當足吾今不幸為汝竊皮若不
歸吾必須别更為虎又食一千人矣今有一計吾與汝
俱獲兩全可乎其人曰可也道士曰汝今但執皮還船
中剪髮及鬚鬢少許剪指爪甲兼頭面脚手及身上各
瀝少血二三升以故衣三兩事裹之待吾到岸上汝可
抛皮與吾吾取披已化為虎即將此物抛與吾取而食
之即與汝無異也其人遂披皮執斧而歸船中諸人驚
訝而備述其由遂於船中依虎所教待之遲明道士已
在岸上遂抛皮與之道士取皮衣振迅俄變成虎哮吼
跳躑又抛衣與虎乃嚙食而去自後便不聞有虎傷人
衆言食人數足自當歸天去矣(出解頤錄)
太平廣記卷四百二十六
