太平廣記卷二百六
書一
古文大篆籀文
小篆八分隸書
章草行書飛白
草書汲冢書李斯
蕭何蔡邕崔瑗
張芝張昶劉德昇
師宜官梁鵠左伯
胡昭鍾繇鍾會
韋誕
古文
按古文者黃帝史蒼頡所造也頡首有四目通於神明仰
觀奎星圜曲之勢俯察龜文鳥跡之象博采衆美合而爲
字是曰古文孝經援神契云奎主文章蒼頡倣象是也(出書斷)
大篆
按大篆者周宣王太史史籀所作也或云柱下史始變
古文或同或異謂之篆篆者傳也傳其物理施之無窮
甄酆定六書三曰篆書八體書法一曰大篆又漢書藝
文志史籀十五篇並此也以此官製之用以教授謂之
史書凡九千字(出書斷)
籀文
周太史史籀所作也與古文大篆小異後人以名稱書
謂之籀文七略曰史籀者周時史官教學童書也與孔
氏壁中古文體異甄酆定六書二曰竒字是也(出書斷)
小篆
小篆者秦丞相李斯所作也增損大篆異同籀文謂之
小篆亦曰秦篆(出書斷)
八分
按八分者秦時人上谷王次仲所作也王愔云王次仲
始以古書方廣少波勢建初中以隸草作楷法字方八
分言有模楷始皇得次仲文簡略赴急疾之用甚喜遣
使召之三徵不至始皇大怒制檻車送之於道化為大
鳥飛去(出書斷)
隸書
按隸書者秦下邽人程邈所作也邈字元岑始為縣吏
得罪始皇幽繋雲陽獄中覃思十年益小篆方圓而為
隸書三千字奏之始皇善之用為御史以奏事煩多篆
字難成乃用隸字以為隸佐書故曰隸書(出書斷)
章草
按章草漢黃門令史史游所作也衛恒李誕並云漢初
而有草法不知其誰蕭子良云章草者漢齊相杜操始
變藁法非也王愔云章帝時史游作急就章解散隸體麤
書之漢俗簡惰漸以行之是也(出書斷)
行書
按行書者後漢隸川劉德昇所造也行書即正書之小
偽務從簡易相聞流行故謂之行書王愔云晉世以来
工書者多以行書著名鍾元常善行書是也爾後王羲
之獻之並造其極焉(出書斷)
飛白
按飛白者後漢左中郎蔡邕所作也王隱王愔並云飛白
變楷制也本是宫殿題署勢既勁文字宜輕微不滿名
為飛白王僧&KR1050;云飛白八分之輕者邕在鴻都門見匠
人施堊帚遂創意焉(出書斷)
草書
按草書者後漢徵士張伯英所造也梁武帝草書狀曰
蔡邕云昔秦之時諸侯爭長羽檄相𫝊望烽走驛以篆
隸難不能救急遂作赴急之書蓋今之草書是也(出書斷)
汲冢書
汲冢書蓋魏安釐王時衛郡汲縣耕人於古冢中得之
竹簡漆書科斗文字雜寫經史與今本挍驗多有異同
耕人姓不(不字呼作彪其名曰淮出春秋後序文選中註出尚書故實)
李斯
秦丞相李斯曰上古作大篆頗行於世但為古遠人多
不能詳今刪略繁者取其合體參為小篆斯善書自趙
高已下咸見伏焉刻諸名山碑璽銅人並斯之筆書秦
望紀功石乃曰吾死後五百三十年當有一人替吾迹
焉(出蒙恬筆經)斯妙篆始省改之為小篆者蒼頡篇七章雖
帝王質文世有損益終以文代質漸就澆醨則三皇結
繩五帝畫象三王肉刑斯可况也古文可為上古大篆
為中古小篆為下古三古為實草隸為華妙極於華者
羲獻精窮其實者籀斯始皇以和氏之璧琢而為璽令
斯書其文今泰山嶧山及秦望等碑並其遺迹亦謂𫝊
國之偉寳百世之法式斯小篆入神大篆入妙李斯書
知為冠蓋不易施乎(出書評並出書斷)
蕭何
前漢蕭何善篆籀為前殿成覃思三月以題其額觀者
如流何使秃筆書(出羊欣筆陣圖)
蔡邕
後漢蔡邕字伯喈陳留人儀容竒偉篤孝博學能畫善
音明天文術數工書篆隸絕世尤得八分之精微體法
百變窮靈盡妙獨步古今又剏造飛白妙有絕倫伯喈
八分飛白入神大篆小篆隸書入妙女琰甚賢亦工書
邕入嵩山學書於石室内得一素書八角垂芒篆寫李
斯日史籀用筆勢伯喈得之不食三日乃大呌喜歡若
對數十人伯喈因讀誦三年便妙逹其旨伯喈自書五
經於太學觀者如市(出羊欣筆法)蔡邕書骨氣風秀精爽入
神(出袁昂書評並出書斷)
崔瑗
崔瑗字子玉安平人曾祖蒙父駰子玉官至濟北相文
章蓋世善章草書師於杜度媚趣過之點畫精微神變
無礙利金百鍊美玉天姿可謂冰寒於水也袁昂云如
危峰阻日孤松一枝王隱謂之草賢章草入神小篆入
妙(出書斷)
張芝
張芝字伯英性好書凡家之衣帛皆書而後練尤善章
草又善隸書韋仲將謂之草聖又云崔氏之肉張氏之
骨其章草急就章字皆一筆而成伯英章草行入神隸
書入妙(出書斷)伯英書如漢武愛道憑虛欲仙(出袁昂書評)
張昶
張昶字文舒伯英季弟為黃門侍郎尤善章草書𩔖伯
英時人謂之亞聖文舒章草入神八分入妙隸入能(出書斷)
劉德升
劉德升字君嗣潁川人桓靈世以造行書擅名既以草
剏亦甚妍美風流婉約獨步當時胡昭鍾繇並師其法
世謂鍾繇善行狎書是也而胡書體肥鍾書體瘦亦各
有君嗣之美也(出書斷)
師宜官
師宜官南陽人靈帝好書徵天下工書於鴻都門者數
百人八分稱宜官為最大則一字徑丈小則方寸千言
甚矜能而性嗜酒或時空至酒家因書其壁以售之觀
者雲集酤酒多售則鏟滅之後為袁術將鉅鹿耿球碑
術所立宜官書也(出書斷)宜官書如鵰翅未息翩翩自逝
(出袁昂書評)
梁鵠
梁鵠字孟皇安定烏氏人少好書受法於師宜官以善
八分書知名舉孝廉為即亦在鴻都門下遷選部郎靈
帝重之魏武甚愛其書常懸帳中又以釘壁以為勝宜
官也于時邯鄲淳亦得次仲法淳宜為小字鵠宜為大
字不如鵠之用筆盡勢也(出書斷)
左伯
左伯字子邑東萊人特工八分名與毛弘等列小異於
邯鄲淳亦擅名漢末又甚能作紙漢興有紙代簡至和
帝時蔡倫工為之而子邑尤得其妙故蕭子良答王僧
&KR1050;書云子邑之紙妍妙輝光仲將之墨一點如漆伯英
之筆窮神盡思妙物遠矣邈不可追(出書斷)
胡昭
胡昭字孔明潁川人少而博學不慕榮利有夷皓之節
甚能籀書真行又妙衛恒云胡昭與鍾繇並師於劉德
升俱善草行而胡肥鍾瘦尺牘之迹動見模楷羊欣云
胡昭得張芝骨索靖得其肉韋誕得其筋張華云胡昭
善隸書茂先與荀勖共整理記籍又立書博士置弟子
教習以鍾胡為法可謂宿士矣(出書斷)
鍾繇
魏鍾繇字元常少隨劉勝入抱犢山學書三年遂與魏
太祖邯鄲淳韋誕等議用筆繇乃問蔡伯喈筆法於韋
誕誕惜不與乃自搥胷嘔血太祖以五靈丹救之得活
及誕死繇令人盗掘其墓遂得之由是繇筆更妙繇精
思學書臥畫被穿過表如厠終日忘歸每見萬𩔖皆書
𧰼之繇善三色書最妙者八分(出羊欣筆陣圖)繇尤善書於曹
喜蔡邕劉德升真書絕世剛柔備焉點畫之間多有異
趣可謂幽深無際古雅有餘秦漢以来一人而已雖古
之善政遺愛結人於心未足多也尚德哉若其行書則
羲之獻之亞草書則衛索之下八分則有魏受禪碑稱
此為最也太和四年薨迨八十年元常隸行入神草八
分入妙(出書斷)
鍾書有十二種意外巧妙實亦多竒(出袁昂書評)
鍾會
鍾會字士季元常子善書有父風稍備筋骨美兼行草
尤工隸書遂逸致飄然有凌雲之志亦所謂劒則干將
鏌鎁焉會嘗詐為荀勖書就勖母鍾夫人取寳劒兄弟
以千萬造宅未移居勖乃潛畫元常形像會兄弟入見
便大感慟勖書亦會之𩔖也會隸行草章草並入妙(出書)
(斷)
韋誕
魏韋誕字仲將京兆人太僕之子官至侍中伏膺於張
伯英兼邯鄲淳之法諸書並善題署尤精明帝凌雲臺
初成令仲將題牓高下異好宜就點正之因危懼以戒
子孫無為大字楷法袁昂云如龍拏虎據劒拔弩張張
茂先云京兆韋誕誕子熊潁川鍾繇繇子會並善隸書
初青龍中洛陽許鄴三都宫觀始就詔令仲將大為題
署以為永制給御筆墨皆不任用因奏蔡邕自矜能書
兼斯喜之法非紈素不妄下筆夫欲善其事必利其器
若用張芝筆左伯紙及臣墨兼此三者又得臣手然後
可以逞徑丈之勢方寸千言然草跡之妙亞乎索靖也
嘉平五年卒年七十五仲將八分隸書章草飛白入妙
小篆入能兄康字元將工書子熊字少李亦善書時人
云名父之子克有二事世所美焉(出書斷)
又云魏明帝凌雲臺成誤先釘牓未題署以籠盛誕轆
轤長絙引上使就牓題去地二十五丈誕危懼誡子孫
絕此楷法(出書法錄)
太平廣記卷二百六
