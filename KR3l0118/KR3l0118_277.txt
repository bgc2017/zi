太平廣記卷二百七十七
夢二
閭英宋瓊宋穎妻
盧元明元淵許超
北齊李廣蕭鏗徐孝嗣
梁江淹代宗徐善
隋文帝唐高祖戴胄
婁師德顧琮天后
薛季昶玄宗魏仍
陳安平李瞿曇趙良器
奚陟張鷟裴元質
潘玠樊系呂諲
閭英
後魏閭英為肥城令夢日墮所居黃山水中村人以車
牛挽致不出英抱戴而歸後至散騎常侍(出夢雋)
宋瓊
後魏宋瓊母病冬月思瓜瓊夢見人與瓜覺得之手中
時稱孝感(出夢雋)
宋穎妻
後魏宋穎妻鄧氏亡十五年忽夢亡妻向穎拜曰今被
處分為高崇妻故來辭流涕而去數日崇卒(出夢雋)
盧元明
後魏盧元明字幼章為中書侍郎孝武永熙末乃居洛
東緱山時元明夢友王由㩦酒就之言别賦詩為贈及
覺憶其詩十字云自兹一去後朝市不復遊元明歎曰
由性不狎俗旅寄人間乃有今夢詩復如此必有他故
也經三日果聞由為亂兵所害尋其亡日乃是發夢之
夜焉(出夢記)
元淵
後魏廣陽王元淵夢著袞衣倚槐樹問占者楊元&KR0876;元
&KR0876;言當得三公退謂人曰死後得三公耳槐字木傍鬼
果為爾朱榮所殺贈司徒(出酉陽雜俎)
許超
許超夢盜羊入獄問楊元稹元稹曰當得城陽令後封
城陽侯(出酉陽雜爼)
北齊李廣
北齊侍御史李廣博覽羣書修史夜夢一人曰我心神
也君役我太苦辭去俄而廣疾卒(出獨異志)
蕭鏗
齊宜都王鏗年七歲出閤陶弘景為侍讀八九年中甚
相接遇後鏗遇害時弘景隠山中夢鏗來慘然言别曰
某今命過無罪後三年當生某家弘景訪之以幽中事
多祕不出及覺即使人至都參訪果與夢符弘景因此
著夢記(出夢記)
徐孝嗣
徐孝嗣字始昌曾在率府晝臥北壁下夢兩童子遽云
移公牀孝嗣驚起壁有聲行數步而壁倒壓牀(出談藪)
梁江淹
宣城太守濟陽江淹少時嘗夢人授以五色筆故文彩
俊發後夢一丈夫自稱郭景純謂淹曰前借卿筆可以
見還探懷得五色筆與之自爾淹文章躓矣故時人有
才盡之論(出南史)
代宗
李輔國恣横無君代宗漸惡之因寢夢登樓見高力士
領數百鐵騎以戟刺輔國流血灑地前後歌呼自北而
去遣謁者問其故力士曰明皇之命也帝覺不輒言及
輔國為盜所殺帝異之方以其夢話於左右(出杜陽雜編)
徐善
江南偽中書舍人徐善幼孤家于豫章楊吳之尅豫章
善之妹為一軍挍所虜既定軍挍得善請以禮聘之善
自以舊族不當與戎士為婚固不許乃強納幣焉悉擲
棄之臨以白刃亦不懼然竟虜之而去善即詣楊都求
見吳楊渥而訴之時渥初嗣藩服府廷甚嚴僭擬王者
布衣游士旬歲不得一見而善始至白沙渥夜夢人來
言曰江西有秀才徐善將來見公今在白沙逆旅矣其
人良士也且有情事公可厚遇之旦即遣騎迎之既至
禮遇甚厚且問所欲言善具白其妹事即命贖歸于徐
氏時歙州刺史陶雅聞而異之因辟為從事(出稽神錄)
隋文帝
隋文帝未貴時常舟行江中夜泊中夢無左手及覺甚
惡之及登岸詣一草庵中有一老僧道極高具以夢告
之僧起賀曰無左手者獨拳也當為天子後帝興建此
庵為吉祥寺在武昌下三十里(出獨異志)
唐高祖
唐太宗為秦王時年十八與晉陽令劉文靜首謀之夜
高祖夢墮牀下見遍身為蟲蛆所食甚惡之諮詢於安
樂寺智滿禪師師俗姓賈氏西河人也戒行高潔師曰
此可拜乎夫牀下者陛下也羣蛆食者所謂羣生共仰
一人活耳高祖喜其言又云貧僧頗習易以卦之象明
夷之兆按易曰巽在牀下紛若無咎而早吉晚凶斯固
體大不可以小小則敗大則濟可作大事以濟羣生無
往不亨乃必成乎高祖動容曰雖蒙善誘未敢當禪師
眄秦王曰郎君與大人並叶兆夢是謂幹父之蠱考用
無咎天理人事昭然可知不可固拒天之與也天與不
取必受其咎無乃不可乎高祖拜而謝曰弟子何幸再
煩鄭重丁寧之意敢不敬從(出廣德神異錄)
戴胄
戴胄素與舒州别駕沈裕善胄以唐貞觀七年死至八
年八月裕在州夢其身行於京師義寧坊西南街每見
胄著故弊衣顔容甚顇見裕悲喜問公生平修福今者
何為答曰吾昔誤奏殺人吾死後他人殺羊祭我由此
二事辯答辛苦不可具言今亦勢了矣因謂裕曰吾平
生與君善友竟不能進君官位深恨于懷君今自得五
品文書已過天曹相助欣慶故以相報言畢而寤向人
說之冀夢有徵其年冬裕入京參選有銅罰不得官又
向人說所夢無驗九年春裕將歸江南行至徐州奉詔
書授裕五品為婺州治中(出冥報記)
婁師德
婁師德布衣時常因沉疾夢一人衣紫來榻前再拜曰
君之疾且間矣幸與某偕去即引公出忽覺力甚捷自
謂疾愈行路數里見有廨署左右吏卒朱門甚高曰地
府院驚曰何地府院而在人間乎紫衣者對曰冥道固
與人接跡世人又安得而知之公入其院吏卒辟易而
退見一空室曰司命署問職何如對曰主世人禄命之
籍也公因竊視之有書數千幅在几上傍有綠衣者稱
為按掾公命出已之籍按取一軸以進公閱之書已名
載其禄位年月履歴清貴出入台輔壽至八十有五覽
之喜謂按掾曰某一布衣耳無饑凍足矣又安敢有他
望乎言未畢忽有一聲㳂空而下震徹簷宇按掾驚曰
天鼓且動君宜疾歸不可留矣聞其聲遂驚悟始為夢
遊耳時天已曙其所居東鄰有佛寺擊曉鐘蓋按掾所
謂天鼓者也是日疾亦間焉後入仕歷官咸所載者及
為西京帥一日見黃衣使者至閤前曰冥途小吏奉命
請公公曰吾嘗見司命之籍紀吾之位當至上台壽凡
八十有五何為遽見命耶黃衣人曰公任某官時嘗悞
殺無辜人位與壽為主吏所降今則窮矣言訖忽亡所
見自是臥疾三日乃薨也(出宣室志)
顧琮
顧琮為補闕嘗有罪繫詔獄當伏法琮一夕憂愁坐而
假寐忽夢見其母下體琮愈懼形於顔色流輩問琮以
夢告之自謂不祥之甚也時有善解者賀曰子其免乎
問何以知之曰太夫人下體是足下生路也重見生路
何吉如之吾是以賀也明日門下侍郎薛稷奏刑失入
竟得免琮後至宰相(出廣異記)
天后
唐則天后夢一鸚鵡羽毛甚偉兩翅俱折以問宰臣羣
公默然内史狄仁傑曰鵡者陛下姓也兩翅折者陛下
二子廬陵相王也陛下起此二子兩翅全也武承嗣武
三思連項皆赤後契丹圍幽州檄朝廷曰還我廬陵相
王來則天乃憶狄公之言曰卿曾為我占夢今乃應矣
朕欲立太子何者為得傑曰陛下内有賢子外有賢姪
取舍詳擇斷在聖衷則天曰我自有聖子承嗣三思是
何疥癬承嗣等懼掩耳而走即降敇追廬陵立為太子
充元帥初募兵無有應者聞太子行北邙山頭皆兵滿
無容人處賊自退散(出朝野僉載)
薛季昶
唐薛季昶為荆州長史夢猫兒伏臥於堂限上頭向外
以問占者張猷猷曰猫兒者爪牙伏門限者閫外之事
君必知軍馬之要未旬日除桂州都督嶺南招討使(出朝)
(野僉載)
玄宗
玄宗嘗夢落殿有孝子扶上他日以問高力士力士云
孝子素衣此是韋見素耳帝深然之數日自吏部侍郎
拜相(出廣異記)
又
玄宗夢入井有一兵士著緋褌背負而出明日使於兵
號中尋訪總無此人又於苑中搜訪見一掌關着緋褌
便引見上問汝昨夜作何夢對曰從井中背負日出登
天上覩其形狀與夢相似乃問汝欲官乎答曰臣不解
作官臣家貧遂敕賜錢五百千(出定命錄)
魏仍
魏仍與李龜年同選相與夢魏夢見侍郎李彭年使人
喚仍於銓門中側耳聽之龜年夢有人報侍郎注與君
一畿丞明日共解此夢以為門中側耳是聞字應是聞
喜果唱聞喜尉李龜年果唱蘄州蘄縣丞仍後貶齊安
郡黃崗尉准敕量移乞夢夢拾得一毛蠅子與李龜年
占議云毛字千下有七應去此一千七百里如其言(出定)
(命錄)
陳安平
給事中陳安平子年滿赴選與鄉人李仙藥臥夜夢十
一月養蚕仙藥占曰十一月養蚕冬絲也君必送東司
數日果送吏部(出朝野僉載)
李瞿曇
饒陽李瞿曇勲官番滿選夜夢一母猪極大李仙藥占
曰母猪㹠主也君必得屯主數日果如其言(出朝野僉載)
趙良器
趙良器嘗夢有十餘棺並頭而列良器從東歷踐其棺
至第十一棺破陷其脚後果歷任十一政至中書舍人
卒高適任廣陵長史嘗謂人曰近夢於大廳上見叠累
棺木從地至屋脊又見旁有一棺極為寬大身入其中
四面不滿不知此夢如何其後累歷諸任改為詹事亦
寬慢之官矣(出定命錄)
奚陟
奚侍郎陟少年未從官夢與朝客二十餘人就一廳中
喫茶時方甚熱陟東行首坐茶起西自南而去二盌行
不可得至奚公渴甚不堪其忍俄有一吏走入肥大抱
簿書近千餘紙以案致筆硯請押陟方熱又渴兼惡其
肥忿之乘高推其案曰且將去濃墨滿硯正中文書之
上并吏人之面手足衣服無不沾汚乃驚覺夜索紙筆
細錄藏于巾笥後十五年為吏部侍郎時人方漸以茶
為上味日事修潔陟性素奢先爲茶品一副餘公卿家
未之有也風爐越甌盌托角匕甚佳妙時已熱飡罷因
請同舍外郎就廳茶會陟為主人東面首坐坐者二十
餘人兩甌緩行盛又至少揖客自西面始雜以笑語其
茶益遲陟先有痟疾加之熱乏茶不可得燥悶頗極逡
廵有一吏肥黑抱大文簿兼筆硯滿面瀝汗遣押陟惡
忿不能堪乃於階上推曰且將去并案皆倒正中令史
面及簿書盡汚坐客大笑陟方悟昔年之夢語於同省
明日取所記事驗之更無毫分之差焉(出逸史)
張鷟
張鷟曾夢一大鳥紫色五彩成文飛下至庭前不去以
告祖父云此吉祥也昔蔡衡云鳳之𩔖有五其色赤文
者鳳也青者鸞也黃者鵷雛也白者鴻鵠也紫者鸑鷟
也此鳥為鳳凰之佐汝當為帝輔也遂以為名字焉鷟
初舉進士至懷州夢慶雲覆其身其年對策考功員外
騫味道以為天下第一又初為岐王屬夜夢著緋乘驢
睡中自怪我衣綠裳乘馬何為衣緋却乘驢其年應舉
及第授鴻臚丞未經考而授五品此其應也(出朝野僉載)
裴元質
河東裴元質初舉進士明朝唱策夜夢一狗從竇出挽
弓射之其箭遂撆以為不祥問曹良史曰吾往唱策之
夜亦為此夢夢神為吾解之曰狗者第字頭也弓第字
身也箭者第豎也有撆為第也尋而唱第果如夢焉(出朝)
(野僉載)
潘玠
潘玠自稱出身得官必先有夢與趙自勤同選俱送名
上堂而官久不出後玠云已作夢官欲出矣夢玠與自
勤同謝官玠在前行自勤在後及謝處玠在東公在西
相視而笑其後三日果官出玠為御史自勤為拾遺同
日謝初引玠在前先行自勤在後入朝則玠於東立自
勤於西立兩人遂相視而笑如其夢焉(出定命錄)
樊系
員外郎樊系未應舉前一年嘗夢及第牓出王正卿為
牓頭一牓二十六人明年方舉登科之後果是王正卿
為首人數亦同系又自挍書郎調選吏部侍郎逹奚珣
深器之一注金城縣尉系不受逹奚公云挍書得金城
縣尉不作更作何官系曰不敢嫌畿尉但此官不是系
官經月餘本銓更無闕與換抑令入甲系又不伏其時
崔異於東銓注涇陽尉緣是憂闕不授異尚書崔翹之
子遂别求換一闕適遇系此官不定當日牓引逹奚謂
云不作金城耶與公改注了公自云合得何官耶系云
夢官合𢃄陽字逹奚歎曰是命也因令唱云乃涇陽縣
尉(出定命錄)
吕諲
吕諲嘗晝夢為地府所追隨見判官判官云此人勲業甚
高當不為用諲便仰白母老子幼家無所主控告甚切
判官令將過王尋問左右白王此人已得一替問替為
誰云是蒯適王曰蒯適名士職當其任遂放諲諲時與
妻兄顧況同宿既覺為況說之後數十日而適攝吳縣
丞甚無恙而況數玩諲以為歡笑適月餘罷職修第於
吳之積善里忽有走卒衝入謁云丁侍御傳語令參三
郎適云初不聞有丁侍御為誰卒曰是仙芝適曰仙芝
卒於餘杭何名侍御卒曰地下侍御耳適惡之曰地下
侍御何意傳語生人卒曰兼令相追不獨傳語名籍已
定難可改移適求其白丁侍御已未合死乞為求代卒
去復來云侍御不許催令促裝因中疾數日而死(出廣異記)
太平廣記卷二百七十七
