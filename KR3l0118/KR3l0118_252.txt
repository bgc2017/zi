太平廣記卷二百五十二
詼諧八
李曜王鐸薛昭緯
孔緯宇文翰千字文語乞社
山東佐史羅隐盧延讓
俳優人王舍城顧夐
不調子司馬都吳堯卿
李任爲賦
李曜
唐尚書李曜罷歙州與吳圓交代有佐酒錄事名媚川
聰明敏慧李頗留意而已納營籍妓韶光託於替人令
存䘏之臨發洪飲不勝離情有詩曰經年理郡少歡娛
為習干戈閒飲徒今日臨行盡交割分明收取媚川珠
吳答曰曳履優容日日歡須言達德倍汍瀾韶光今已
輸先手領得蠙珠掌内看(出抒情詩)
王鐸
唐中書令王鐸位望崇顯率由文雅然非定亂才出鎮
清宫為都綂以禦黃巢攜姬妾赴鎮而妻妬忌忽報夫
人離京在道鐸謂從事曰黃巢漸似南來夫人又自北
至旦夕情味何以安處幕僚戲曰不如降黃巢王亦大
笑洎荆州失守復把潼關黃巢傳語云令公儒生非是
我敵請自退避無汚鋒刃於是棄關隨僖皇播遷干蜀
再授都綂收復京都大勲不成竟罹非命(出北夢瑣言)
薛昭緯
唐薛昭緯未登第前就肆買鞋肆主曰秀才脚第幾對
曰昭緯作脚來未曾與立行第(出北夢瑣言)
孔緯
唐宰相孔緯嘗拜官教坊伶人繼至求利市有石野猪
獨行先到有所賜乃謂曰宅中甚闕不得厚致若見諸
野猪幸勿言也復有一伶至乃召俯階索其笛指笛竅
問曰何者是浣溪沙孔子伶大笑之(出北夢瑣言)
宇文翰
唐道士程子宵登華山上方偶有顛仆郎中宇文翰致
書戲之曰不知上得不得且怪懸之又懸(出北夢瑣言)
千字文語乞社
敬白社官三老等切聞政本於農當須務兹稼穡若不
雲騰致雨何以稅熟貢新聖上臣伏戎羌愛育黎首用
能閏餘成歲律吕調陽某人等並景行維賢德建名立
遂乃肆筵設席祭祀蒸嘗鼓瑟吹笙絃歌酒讌上和下
睦悅豫且康禮别尊卑樂殊貴賤酒則川流不息肉則
似蘭斯馨非直菜重芥薑兼亦果珍李柰莫不矯首頓
足俱共接杯舉觴豈徒戚謝歡招信乃福緣善慶但某
乙某索居閑處孤陋寡聞雖復屬耳垣墻未曾攝職從
政不能堅持雅操專欲逐物意移憶肉則執熱愿凉思
酒如骸垢想浴老人則飽飫烹宰某乙則饑厭糟糠欽
風則空谷𫝊聲仰惠則虚堂習聽脫蒙仁慈隐惻庶有
濟弱扶傾希垂顧答審詳望咸渠荷滴歷某乙即稽顙
再拜終冀勒碑刻銘但知悚懼恐惶實若臨深履薄(出啓)
(顔錄)
山東佐史
唐山東一老佐史前後縣令無不遭侮家致巨富令初
至者皆以文案試之即知強弱有令初至因差丁造名
簿將身點過有姓向名明府者姓宋名郎君者姓成名
老鼠者姓張名破袋者此佐史故超越次第使其名一
處以觀明府強弱先喚張破袋成老鼠宋郎君向明府
其縣令但點頭而已意無所問佐史出而喜曰帽底可
知竟還即賣之(出啓顔錄)
羅隐
唐羅隐與周繇分深謂隐曰閤下有女障子詩極好乃
為絶唱隐不喻何為也曰若教解語應傾國任是無情
也動人是隐題花詩隐撫掌大笑(出抒情詩)
盧延讓
唐盧延讓業詩二十五舉方登第卷中有狐衝官道過
狗觸店門開之句租庸調張濬親見此事每稱賞之又
有餓猫臨鼠穴嚵犬䑛魚砧句為中書令成汭所賞又
有栗爆燒氊破猫跳觸鼎翻為蜀王建所賞盧謂人曰
平生投謁公卿不意得力於猫鼠狗子也人聞而笑之
(出北夢瑣言)
俳優人
唐咸通中俳優人李可及滑稽諧戲獨出輩流雖不能
託諷諭然巧智敏捷亦不可多得嘗因延慶節緇黃講
論畢次及倡優為戲可及襃衣博帶攝齊以昇座自稱
三教論衡偶坐者問曰既言博通三教釋迦如來是何
人對曰婦人問者驚曰何也曰金剛經云敷座而座或
非婦人何煩夫坐然後兒坐也上為之啓齒又問曰太
上老君何人曰亦婦人也問者益所不諭乃曰道德經
云吾有大患為吾有身及吾無身吾有何患儻非為婦
人何患於有娠乎上大悦又問曰文宣王何人也曰婦
人也問者曰何以知之曰論語云沽之哉沽之哉我待
價者也向非婦人待嫁奚為上意極歡寵錫頗厚(出唐闕史)
又
天復元年鳳翔李茂貞請入朝奏事昭宗御安福樓茂
貞涕泣陳匡救之言時崔相胤密奏曰此姦人也未足
為信陛下宜寬懷待之翌日宴於壽春殿茂貞肩輿披
褐入金鑾門易服赴宴咸以為前代䟦扈未之有也時
中官韓全誨深結茂貞崔相懼之自此亦結朱全忠竟
致汴州迎駕劫遷入洛之殆以王子帶召戎崔胤比之
先是茂貞入關放火燒京闕居人殆盡是宴也教坊優
人安轡新號茂貞為火龍子茂貞慙惕俛首仍竊怒曰
他日會殺此豎子安聞之因請告往岐下謁茂貞茂貞
見之大詬曰此賊胡顔敢來邪當求乞耳安曰只思上
謁非敢有干也茂貞曰貧儉若斯胡不求乞安曰京城
近日但賣麩炭便足一生何在求乞茂貞大笑而厚賜
之(出北夢瑣言)
又
光化中朱朴自毛詩博士拜相而朴恃其口辯謂可安
致太平由藩王引導聞於昭宗遂有此命對&KR2348;之日面
陳言數條每言臣必為陛下致之洎操大柄殊無所成
自是恩澤日衰中外騰沸内宴日俳優穆刁綾作念經
行者至前朗諷曰若見朱相即是非相翌日出宫時人
語曰故為相自古有之君子不恥其言之不出恥躬之
不逮况經喪亂天下阻兵雖負荷竒才不能為計而朱
朴一儒生恃區區之辯欲其整亂秪取辱焉宜其涓縷
未申而黜放已至故大為識者之所嗤也(出北夢瑣言)
又
太祖入覲昭宣昭宗開宴坐定伶倫百戲在焉俳恒直
頌聖先祝帝德然後說元勲梁王之功業曰我元勲梁
王五百年閒生之賢九優太史胡䟎應曰灼然如此四
海之内共知固教朝廷如東向侍宴臣僚無不失色獨
梁太祖但笑而已昭宗不懌如無柰何䟎又自好博奕
嘗獨跨一驢日致故人家棋多早去晩歸年歲之間不
曾暫輟每到其家主人必戒家童曰與都知於後院餵
飼驢子䟎甚感之夜則跨歸一日非時宣召䟎倉忙索
驢及牽前至則覺喘氣通體汗流乃正與主人拽磑耳
䟎方知自來與其家拽磨明早復展步而至主人亦曰
與都知擡舉驢子曰驢子今日偶來不得主人曰何也
䟎曰只從昨回宅便患頭旋惡心起止未得且乞假將
息主人亦大笑蓋以䟎之黠也如是而不知其所乘經
年與人旋磑享利亦數為同人對銜揶揄之(出玉堂閒話)
王舍城
偽蜀王先主未開國前西域僧至蜀蜀人瞻敬如見釋
迦舍於大慈三學院蜀主復謁坐於廳傾都士女就院
不令止之婦女列次禮拜俳優王舍城飃言曰女弟子
勤苦禮拜願後身面孔一切似和尚蜀主大笑(出北夢瑣言)
顧夐
僞蜀王先主起自利閬號親騎軍皆拳勇之士四百人
分(闕)執紫旗凡戰陣若前軍將敗麾紫旗以副
之莫不(闕)靡霆駭星散未嘗挫衂此團將卒多達
或至節將(闕)至散員亦享官禄以之定霸皆資
福人于時(闕)南黑雲都皆紫旗之𩔖也此
從各有名號時顧(闕)亦嘗典郡多雜談謔曾
造武舉助曰大順(闕)侍郎李吒吒下進士及第
三(闕)憨子姜癩子張
打胸長小(闕)許(闕)
李嗑蛆李破肋李吉了樊忽雷日遊神王
號馳郝牛屎(闕)貢陳波斯羅蠻子試亡命山澤賦到
處不生草詩斯亦麥鐵杖韓擒虎之流也(出北夢瑣言)
不調子
有不調子恒以滑稽為事輩流間有慧點過人性識機
警者皆被誘而翫之嘗與一秀士同舟泛江湖中將欲
登路同船客有驢瘦劣尾仍偏不調子堅勸秀士市之
秀士鄙其瘦劣勉之曰此驢有異相不同常等不得已
高價市之既捨檝登途果尫弱不堪乘跨而苦尤之不
調曰勿悔此不同他等其夕忽值雪不調曰得之矣請
貰酒三五杯然後奉為話其故事秀士又僶俛貰而飲
之及舉爵言之曰君不聞杜荀鶴詩云就船買得鱸偏
美踏雪沽來酒倍香乎請君買驢沽酒者蓋為杜詩有
之非無証據秀士被賣而翫之殊不知覺至是方悟焉
(出玉堂閒話)
司馬都
前進士司馬都居于青邱嘗以錢二萬託戎帥王師範
下軍將市絲經年絲與金並為所没都因月旦趨府謁
王公偶見此人問之其人貌狀魁偉鬍顋兇頑發怒欲
自投于井都徐曰何至如此足下吒一抱之髭鬚色斯
舉矣望千尋之玉甃井有人焉王公知之斃軍將于枯
木(出玉堂閒話)
吳堯卿
唐吳堯卿家于廣陵初為傭保於逆旅善書計因之出
入府庭遂聞於搢紳間始為鹽鐡小吏性敏辯於事之
利病皆心記能調悅人耳目故丞相李蔚以其能自首
任之與高駢因署堯卿知泗州院之兼利國監尋奏為
敕史制命未行會軍變復歸廣陵頃之知浙西院數月
而罷又知揚州院兼㩁糶使僞朝授堯卿御史大夫堯
卿託附權勢不問貴賤苟有岐路縱厮養輩必歛袵且
以金玉餌之微以失勢雖素約為之死交則相對終日
不復與言趨利背義如此權貴無不以賄賂交結之故
不離淮泗僭竊朱紫塵汚官省三數年間盗用鹽鐡錢
六十萬緡時王棨知兩使句務下堯卿獄將窮其事為
諸葛殷所保持獲全及城陷軍人識是堯卿者咸請啗
之畢師鐸不許夜令堯卿以他服而遁至楚州遇變為
仇人所殺棄屍衢中其妻以紙絮葦棺歛之未及就壙
好事者題其上云信物一角附至阿鼻地獄請去斜封
送上閻羅王時人以為笑端(出妖亂志)
李任為賦
天成年盧文進鎮鄧因出城賓從偕至舍人韋吉亦被
召年老無力控馭既醉馬逸東西馳桑林之中被横枝
罥挂巾冠露禿而奔突僕夫執從則已墜矣舊患肺
風鼻上瘾疹而黑臥于道周幕客無不笑者從事令左
司郎中李任祠部員外任瑤各占一韻而賦之賦略云
當其廳子潛窺衙官共看諠呼於麥壠之裏偃仆於桑
林之畔藍攙鼻孔真同生鐵之椎靦甸骷髏宛是熟銅
之鑵餘不記之聞之者無不解頤(出玉堂閒話)
太平廣記卷二百五十二
