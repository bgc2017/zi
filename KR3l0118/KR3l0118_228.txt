太平廣記卷二百二十八
博戲
奕棋
羊玄保王積薪一行
韋延祐日本王子
彈棋
漢成帝魏文帝
藏鈎
桓玄高映石旻
雜戲
奕棋
羊玄保
宋文帝善奕棋常與太平羊玄保棋玄保戲賭得宣城
太守當敕除以爲虛受(出談藪)
王積薪
玄宗南狩百司奔赴行在翰林善棋者王積薪從焉蜀
道隘狹每行旅止息道中之郵亭人舍多爲尊官有力
之所先積薪棲無所入因沿溪深遠寓宿於山中孤姥
之家但有婦姑皆闔戶止給水火纔暝婦姑皆闔戶而
休積薪棲于簷下夜闌不寢忽聞堂内姑謂婦曰良宵
無以適興與子圍棋一賭可乎婦曰諾積薪私心竒之
堂内素無燈燭又婦姑各在東西室積薪乃附耳門扉
俄聞婦曰起東五南九置子矣姑應曰東五南十二置
子矣婦又曰起西八南十置子矣姑又應曰西九南十
置子矣每置一子皆良久思唯夜將盡四更積薪一一
密記其下止三十六忽聞姑曰子已敗矣吾止勝九枰
耳婦亦甘焉積薪遲明具衣冠請問孤姥曰爾可率已
之意而按局置子焉積薪即出囊中局盡平生之祕妙
而布子未及十數孤姥顧謂婦曰是子可教以常勢耳
婦乃指示攻守殺奪救應防拒之法其意甚略積薪即
更求其說孤姥笑曰止此亦無敵於人間矣積薪虔謝
而别行十數步再詣則失向來之室閭矣自是積薪之
藝絕無其倫即布所記婦姑對敵之勢罄竭心力較其
九枰之勝終不得也因名鄧艾開蜀勢至今棋圖有焉
而世人終莫得而解矣(出集異記)
一行
一行本不解奕棋因會燕公宅觀王積薪棋一局遂與
之敵笑謂燕公曰此但爭先耳若念貧道四句乘除語
則人人爲國手晉羅什與人棋拾敵死子空處如龍鳳
形或言王積薪對玄宗棋局畢悉持出(出酉陽雜俎)
韋延祐
韋延祐圍棋與李士秀敵手士秀惜其名不肯先寧輸
延祐籌終饒兩路延祐本應明經舉道過大梁其護戎
知其善棋表進之遂因言江淮足棋人就中奕棋明經
者多解(出嘉話錄)
日本王子
大中中日本國王子來朝獻寳器音樂上設百戲珍饌
以禮焉王子善圍棋上敕待詔顔師言對手王子出楸
玉棋局冷暖玉棋子云本國之東三萬里有集眞島島
上有凝霞臺臺上有手譚池池中出玉子不由制度自
然黑白分明冬温夏冷故謂之冷暖玉更産如楸玉狀
𩔖楸木琢之爲棋局光潔可鑑及師言與之敵手至三
十三下勝負未決師言懼辱君命而汗手凝思方敢落
指即謂之鎮神頭乃是解兩征勢也王子瞪目縮臂已
伏不勝㢠廻話鴻臚曰待詔第幾手耶鴻臚詭對曰第三
手也師言實稱國手王子曰願見第一曰王子勝第三
方得見第二勝第二方得見第一今欲躁見第一其可得
乎王子掩局而吁曰小國之第一不如大國之第三信
矣今好事者尚有顔師言三十三下鎮神頭圖(出杜陽編)
彈棋
漢成帝
漢成帝好蹙鞠羣臣以蹙鞠勞體非尊者所宜帝曰朕
好之可擇似而不勞者奏之劉向奏彈棋以獻上悅賜
之青羔裘紫絲履服以朝覲(出小說)
魏文帝
彈棋魏宫内用裝棋戲也文帝爲之特妙用手巾角拂
之無不中者有客自云能帝使爲之客著葛巾角低頭
拂棋妙殆踰於帝(出世說)
又文帝嘗云予於他戲弄之事少所喜唯彈棋略盡其
妙少時嘗爲之賦昔京師妙工有二焉合卿侯東方世
安張公子常恨不得與之對也今彈棋用棋二十四色
色别貴賤又魏戲法先立一棋於局中餘者間白黑圓
繞之十八籌成都(出世說)
藏鈎
舊言藏鈎起於鉤弋蓋依辛氏三秦記云漢武鉤弋夫
人手拳時人傚之目爲藏鈎也殷敬順敬訓曰彄與摳
同衆人分曹手藏物探取之又令藏鈎剩一人則來往
於兩朋謂之誐鴟風土記曰藏鈎之戲分二曹以較勝
負若人偶則敵對若竒則使一人爲游附或屬上曹或
屬下曹爲飛鳥又今爲此戲必於正月據風土記在臘
祭後也庾闡藏鈎賦云予以臘後命中外以行鈎爲戲
矣(出酉陽雜俎)
桓玄
殷仲堪與桓玄共藏鈎一朋百籌桓朋欲不勝唯餘虎
探在顧愷之爲殷仲堪參軍屬病疾在廨桓遣信請顧
起病令射取虎探即來坐定語顧云君可取鈎顧答云
賞百匹布顧即取得鈎桓朋遂勝(出渚宫故事)
高映
舊說藏彄令人生離或言占語有徵也舉人高映善意
彄段成式常於荆州藏鈎每曹五十餘人十中其九同
曹鈎亦知其處當時疑有他術訪之映言但意舉止辭
色若察囚視盜也(出酉陽雜俎)
石旻
山人石旻尤妙打彄與張又新兄弟善暇夜會客因試
其意彄注之必中張遂寘鈎於巾襞中旻良久笑曰盡
張空拳有頃眼鈎在張君幞頭左翅中其妙如此旻後
居揚州段成式因識之曾祈其術石謂成式可先畫人
首數十遣胡越異貌辯其相當授疑其見紿竟不及畫
(出酉陽雜俎)
雜戲
武帝時郭舍人善投壺以竹爲矢不用棘也古之投壺
取中而不求還故實小豆於中惡其矢躍而出也郭舍
人則激矢令還一矢百餘反謂之爲驍言如博之羿棋
於輩中爲驍傑也每爲武帝投壺輒賜金帛(出西京雜記)
小戲中於耍局一枰各布五子角遲速名蹙融段成式
讀座右方爲之蹙戎(出酉陽雜俎)
貞元中董叔儒進博局并經一卷頗有新意不行於時
洛陽令崔師本又好爲古文樗蒱其法三分其子三百
六十限以二關人執六馬其骰五枚分上爲黑下爲白
黑者刻二爲犢白者刻二爲雉擲之全黑乃爲盧其彩
十六二雉三黑爲雉其彩十四二犢三白爲犢其彩十
全白爲白其彩八四者貴彩也開爲十二塞爲十一塔
爲五秃爲四梟爲二撅爲三(二六者雜彩也)貴彩得連擲得打
馬得過關餘彩則否新加進六兩彩(出國史補)
貞元中有杜勸好長行皆有佳名各記有輕妙夏中用
者爲冷子取其似蕉葛之輕健而名之(出嘉話錄)
今之博戲有長行最盛其具有局有子子黑黃各十五
擲采之骰有二其法生於握槊變於雙六天后嘗夢雙
六不勝狄梁公言宫中無子是也後人新意長行出焉
又有小雙六圍透大點小點遊談鳳翼之名然無如長
行也監險易者喻時事焉適變通者方易象焉王公大人
頗或耽翫至於廢慶弔忘寢食及博徒用之於是彊各
爭勝謂之撩零假借分畫謂之囊家囊家什一而取謂
之乞頭有通宵而戰者有破産而輸者其工者近有譚
鎬崔師本首出圍棋次於長行其工者近有韋延祐楊
芃首出如彈棋之戲甚古法雖設鮮有爲之其工者近
有吉達高越首出焉(出國史補)
太平廣記卷二百二十八
