太平廣記卷四百二十八宋李昉等編
虎三
裴旻斑子劉薦
勤自勵宣州兒笛師
張竭忠裴越客盧造
裴旻
裴旻為龍華軍使守北平北平多虎旻善射嘗一日斃
虎三十有一既而於山下四顧自矜有父老至曰此皆
彪也似虎而非將軍若遇真虎無能為也旻曰真虎安
在老父曰自此而北三十里往往有之旻躍馬而往次
叢薄中果有一虎騰出狀小而勢猛據地一吼山石震
裂旻馬辟易弓矢皆墜殆不得免自此慙懼不復射虎
(出國史補)
斑子
山魈者嶺南所在有之獨足反踵手足三歧其牝好傅
脂粉於大樹空中作窠有木屏風帳幔食物甚備南人
山行者多持黃脂鉛粉及錢等以自隨雄者謂之山公
必求金錢遇雌者謂之山姑必求脂粉與者能相護唐
天寶中北客有嶺南山行者多夜懼虎欲上樹宿忽遇
雌山魈其人素有輕賫因下樹再拜呼山姑樹中遥問
有何貨物人以脂粉與之甚喜謂其人曰安卧無慮也
人宿樹下中夜有二虎欲至其所山魈下樹以手撫虎
頭曰斑子我客在宜速去也二虎遂去明日辭别謝客
甚謹其難曉者每歲中與人營田人出田及種餘耕地
種植並是山魈穀熟則來喚人平分性質直與人分不
取其多人亦不敢取多取多者遇天疫病(出廣異記)
劉薦
天寶末劉薦者為嶺南判官山行忽遇山魈呼為妖鬼
山魈怒曰劉判官我自遊戲何累於爾乃爾罵我遂於
下樹枝上立呼斑子有頃虎至令取劉判官薦大懼策
馬而走須臾為虎所攫坐脚下魈乃笑曰劉判官更罵
我否薦大懼左右再拜乞命徐曰可去虎方捨薦薦怖
懼幾絶扶歸病數日方愈薦每向人說其事(出廣異記)
勤自勵
漳浦人勤自勵者以天寶末充健兒隨軍安南及擊吐
蕃十年不還自勵妻林氏為父母奪志將改嫁同縣陳
氏其婚夕而自勵還父母具言其婦重嫁始末自勵聞
之不勝忿怒婦宅去家十餘里當破吐蕃得利劒是晚
因仗劒而行以詣林氏行八九里屬暴雨天晦進退不
可忽遇電明見道左大樹有旁孔自勵權避雨孔中須
臾復去自勵聞有人呻唫徑前捫之即婦人也自勵問
其為誰婦人云已是林氏女先嫁勤自勵為妻自勵從
軍未還父母無状見逼改嫁以今夕成親我心念舊不
肯再嫁憤恨莫已遂持巾於宅後桑林自縊為虎所取
幸而遇君今猶未損倘能相救當有後報自勵謂曰我
自勵也曉還至舍父母言君適人故仗劒而來相訪何
期於此相遇乃相持而泣頃之虎至初大吼呌然後倒
身入孔自勵以劍揮之虎腰中斷恐又有虎故未敢出
尋而月明後果一虎至見其偶斃吼呌愈甚自爾復倒
入又為自勵所殺乃負妻還家今尚無恙(出廣異記)
宣州兒
天寶末宣州有小兒其居近山每至夜恒見一鬼引虎
逐已如是已十數度小兒謂父母云鬼引虎來則必死
世人云為虎所食其鬼為倀我死為倀必矣若虎使我
則引來村中村中宜設穽於要路以待虎可得也後數
日果死於虎久之見夢於父云身已為倀明日引虎來
宜於西偏速修一穽父乃與村人作穽穽成之日果得
虎(出廣異記)
笛師
唐天寶末祿山作亂潼關失守京師之人於是烏散棃
園子弟有笛師者亦竄於終南山谷中有蘭若因而寓
居清宵朗月哀亂多思乃援笛而吹嘹唳之聲散漫山
谷俄而有物虎頭人形著白袷單衣自外而入笛師驚
懼下階愕眙虎頭人曰美哉笛乎可復吹之如是累奏
五六曲曲終久之忽寐乃咍嘻大鼾師懼覺乃抽身走
出得上高樹枝葉隂密能蔽人形其物覺後不見笛師
因大懊歎云不早食之被其逸也乃立而長嘯須臾有
虎十餘頭悉至狀如朝謁虎頭云適有吹笛小兒乘我
之寐因而奔竄可分路四遠取之言訖各散去五更後
復來皆人語云各行四五里求之不獲會月落斜照忽
見人影在高樹上虎顧視笑曰謂汝雲行電滅而乃在
兹遂率諸虎使皆取攫既不可及虎頭復自跳身亦不
至遂各散去少間天曙行人稍集笛師乃得隨還(出廣異記)
張竭忠
天寶中河南緱氏縣東太子陵仙鶴觀常有道士七十
餘人皆精專修習法籙齋戒咸備有不專者不之住矣
常每年九月三日夜有一道士得仙已有舊例至旦則
具姓名申報以為常其中道士每年到其夜皆不扄戶
各自獨寝以求上昇之應後張竭忠攝緱氏令不信至
時乃令二勇士持兵器潛覘之初無所覩至三更後見
一黑虎入觀來須臾啣出一道士二人射之不中虎棄
道士而去至明無人得仙者具以此物白竭忠申府請
弓矢大獵於太子陵東石穴中格殺數虎有金簡玉籙
洎冠帔及人之髮骨甚多斯皆謂每年得仙道士也自
後仙鶴觀中即漸無道士今並休廢為陵使所居(出博異記)
裴越客
唐乾元初吏部尚書張鎬貶扆州司戶先是鎬之在京
以次女德容與僕射裴冕第三子前藍田尉越客結婚
為己尅迎日而鎬左遷遂改期來歲之春季其年越客
則速装南邁以畢嘉禮春仲拒扆百里鎬知其將至矣
張斥在遠方抱憂惕深嘉越客遵約而至因命家族宴
於花園而德容亦隨姑姨妹遊焉山郡蕭條竹樹交密
日暮衆將歸或後或先紛紜笑語忽有猛虎出自竹間
遂擒德容跳入翳薈衆皆驚駭奔告張夜色已昏計力
俱盡舉家號哭莫知所為及曉則大發人徒求骸骨於
山野間週廻遠近曾無蹤跡由是夕之前夜越客行舟
去郡三二十里尚未知其妻之為虎暴乃召僕夫十數
軰登岸徐行而船亦隨焉不二三里遇水次板屋屋内
有榻因掃拂即之憩焉僕從羅列於前後俄聞有物來
自林木之間衆乃静伺微月之下忽見猛虎負一物至
衆皆惶撓則共闞喝之仍大擊板屋并物其虎徐行尋
俯於板屋側留下所負物遂入山間共窺看云是人尚
有餘喘越客即令舁之登舟因促使解纜然後船中烈
燭熟視乃是十六七美女也容貎衣服固非村間之所
有越客深異之則遣羣婢看診之雖髻被散衣破服裂
而身膚無少損羣婢漸以湯飲灌之即能微微入口久
之神氣安集俄復開目與之言語莫肯應夜久即有自
郡至者皆云張尚書次女昨夜遊園為暴虎所食至今
求其殘骸未獲聞者遂以告之於越客即遣羣婢具以
此詢德容因號啼不止越客既登岸遂以其事列於鎬
鎬凌晨躍馬而至既悲且喜遂與同歸而婚媾果諧其
期自是黔峽往往建立虎媒之祠焉今尚有存者(出集異記)
盧造
汝州葉縣令盧造者有幼女大歴中許嫁同邑鄭楚之
子元方俄而楚錄潭州軍事造亦辭而寓葉後楚卒元
方護喪居江陵數年間音問兩絶縣令韋計為子娶焉
其吉辰元方無所容徑往縣東十餘里佛舍舍西北隅
有若小獸號鳴者出火視之乃三虎雛目尚未開以其
小未能害人且不忍殺閉門堅拒而已約三更初虎來
觸其門不得入其西有窗亦甚堅虎怒搏之櫺折陷頭
於中為左右所轄進退不得元方取佛塔磚擊之虎吼
怒拏攫終莫能去連擊之俄頃而斃既而門外若女人
呻唫氣甚困劣元方問曰門外呻唫者人耶鬼耶曰人
也曰何以到此曰妾前盧令女也今夕將適韋氏親迎
方登車為虎所執負荷而来投此今夕無損而又畏其
復來能救乎元方竒之執炬出視乃真衣纓也年十七
八禮服儼然泥水皆澈扶入復固其門遂拾佛塔毁像
以繼其明女曰此何處也曰縣東佛舍爾元方言姓名
且話舊諾女亦能記之曰妾父曾許妻君一旦以君之
絶耗也將嫁韋氏天命難改虎送歸君莊去此甚近君
能送歸請絶韋氏而奉巾櫛及明送歸其家其家以虎
攫去方將制服忽見其來喜若天降元方致虎於縣且
具言其事縣宰異之以盧氏歸於鄭焉當時聞者莫不
嗟異之(出續元怪錄)
太平廣記卷四百二十八
