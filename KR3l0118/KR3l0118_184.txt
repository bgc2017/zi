太平廣記卷一百八十四
貢舉七
昭宗韋甄(闕)劉纂
鍾𫝊盧文煥趙光逢
盧延讓韋貽範楊玄同
封舜卿高輦
氏族
李氏王氏七姓
李積崔湜𩔖例
李嶠張說楊氏
李益莊恪太子妃白敏中
汝州衣冠黃生
昭宗
昭宗皇帝頗為孤進開路崔凝覆試但是子弟無問文
章高下率多退落其間屈人頗多孤寒中惟程晏黃韜
擅場之外其餘以呈試考之濫得亦不少矣然如王貞
白張蠙律詩趙觀文古風之作皆臻前輩之閫閾者也
(出摭言)
劉纂
劉纂者商州劉蛻之子也亦善為文乾寕中寒栖京師
偶與一醫士為隣纂侍之甚至往往假貸之其人即樞
密使門徒嗣薛王為大京兆醫工因為知柔診脈從容
之際盛言纂之窮且屈知柔甚領覽會試官以解送等
第禀於知柔知柔謂纂是開府門前人醫者之言必開
府之意也非解元不可由是以纂居首送纂亦莫知其
由自是纂落數舉方悟竟無以自雪(出摭言)
鍾傳
唐朝自廣明庚子之亂甲辰天下大荒車駕再幸岐梁
饑饉相望郡國率不以貢士為意江西節帥鍾傳起於
義聚奄有疆土充庭述職為諸侯表式而乃孜孜以薦
賢為急務雖州里白丁片文隻字求貢於有司者莫不
盡禮接之至於考試之辰設會供帳甲於治平行鄉飲
之禮嘗率賓佐臨視拳拳然有喜色後大會以餞之筐
篋之外率皆資以桂玉解元三十萬解副二十萬其餘
皆不減十萬垂三十載此志未嘗稍息時舉子者以公
卿關節不遠千里而求首薦歲常不下數輩(闕)
盧文煥
盧文煥光化二年狀元及第頗以讌醵為急務常府開
讌同年皆患貧無以致之一旦紿以遊齊國公亭子既
至皆解帶從容煥命團司牽驢時柳璨告文渙以驢從
非已有文煥曰藥不瞑眩厥疾弗瘳璨甚銜之居四年
璨登庸文渙憂戚日加璨每遇之曰藥不瞑眩厥疾弗
瘳(出摭言)
趙光逢
光化二年趙光逢放柳璨及第光逢後三年不遷時璨
自内庭大拜光逢始以左丞徵入未幾璨坐罪誅死光
逢膺大用居重地十餘歲上表乞骸守司空致仕二年
復徵拜上相(出摭言)
盧延讓
盧延讓光化三年登第先是延讓師薛能為詩詞意入
癖時人多笑之吴融向為侍御史出官峽中延讓時薄
游荆渚貧無卷軸未遑贄謁會融表弟滕籍者偶得延
讓百篇融既覽大竒之且曰此無他貴語不尋常耳於
是稱之於府主成汭時故相張公職於是邦常以延讓
為笑端及融言之咸所改觀由是大獲舉糧延讓深所
感激然猶因循竟未相面值融赴急徵尋入内庭孜孜
於公卿間稱譽不已光化戊午歲來自襄之南融一見
如舊相識延讓嗚咽流涕於是攘臂成之矣(出摭言)
韋貽範
羅𨼆顧雲俱受知於相國令狐綯顧雖鹺賈之子而風
韻詳整羅亦錢塘人鄉音乖剌相國子弟每有宴會顧
獨預之風韻談諧莫辨其寒素之士也顧文賦為時所
稱而切於成名嘗有啓事陳於所知只望丙科盡處竟
列於尾株之前也羅既頻不得意頗怨望竟為貴遊子
弟所排契闊東歸黃寇事平朝賢議欲召之韋貽範沮
之曰某與同舟而載雖未相識舟人告云此有朝官羅
曰是何朝官我脚夾筆亦可敵得數輩必若登科通籍
吾徒為粃糠也由是不果召(出北夢𤨏言)
楊玄同
唐天祐年河中進士楊玄同老於名場是歲頗亦彷徨
未涯兆朕宜祈吉夢以卜前途是夕夢龍飛天乃六足
及見牓乃名第六則知固有前定矣(出玉堂閒話)
封舜卿
封舜卿梁時知貢舉後門生鄭致雍同受命入翰林為
學士致雍有俊才舜卿才思拙澀及試五題不勝困弊
因託致雍秉筆當時識者以為座主辱門生同光初致
仕(出北夢𤨏言)
高輦
禮部貢院凡有牓出書以淡墨或曰名第者隂注陽受
淡墨書者若鬼神之跡耳此名鬼書也范質云未見故
實塗說之言未敢為是嘗記未應舉日有登第者相告
舉子將策名必有異夢今聊記憶三數夢載之於此高
輦應舉夢雷電晦冥有一小龍子在前吐出一石子輦
得之占者曰雷電晦冥變化之象一石十科也將來科
第其十數矣及將放牓有一吏持主文帖子至問小吏
姓名則曰姓龍詢其名第高卑則曰第十人又郭俊應
舉時夢見一老僧屐於卧榻上&KR2650;跚而行既寤甚惡之
占者曰老僧上座也著屐於卧榻上行屐高也君其巍
峩矣及見榜乃狀元也王汀應舉時至滑州旅店夢射
王慎徵一箭而中及將放榜或告曰君名第甚卑汀答
曰苟成名當為第六人及見榜果如所言或者問之則
告以夢王慎徵則前年第六人及第今射而中之故知
亦此科第也質於癸巳年應舉考試畢場自以孤平初
舉不敢決望成名然憂悶如醉晝寢於逆旅忽有所夢
寐未吪間有九經蔣之才相訪即驚起而坐且告以夢
夢被人以朱筆於頭上亂點已牽一胡孫如驢許大蔣
即以夢占之曰君將來必捷兼是第三人矣因問其說
即曰亂點頭者再三得也朱者事分明也胡孫大者為
猿算法圓三徑一故知三數也及放榜即第十三人也
(出玉堂閒話)
氏族
李氏
後魏孝文帝定四姓隴西李氏大姓恐不入星夜乘鳴
駝倍程至洛時四姓已定訖故至今謂之駝李焉(出朝野僉)
(載)
王氏
太原王氏四姓得之為美故呼為鈒鏤王家喻銀質而
金飾也(出國史補)
七姓
高宗朝以太原王范陽盧滎陽鄭清河博陵二崔趙郡
隴西二李等七姓其族望恥與諸姓為婚乃禁其自相
姻娶於是不敢復行婚禮密裝飾其女以送夫家(出國史纂)
(異)
李積
李積酒泉公義琰姪孫門戶第一而有清名常以爵位
不如族望官至司封郎中懷州刺史與人書札唯稱隴
西李積(出國史補)
崔湜
崔仁師之孫崔湜&KR0949;等昆仲數人文翰列官清要每私
宴之際自比王謝之家謂人曰吾之人門及出身官歷
未嘗不為第一丈夫當先據要路以制人豈能默默受
制于人故進取不已而不以令終(出摭言)
𩔖例
世有山東士大夫𩔖例三卷其有非士族及假冒者多
不見錄署云相州僧曇剛撰後柳冲亦明族姓中宗朝
為相州刺史詢問舊老云自隋已來不聞有僧曇剛蓋
懼嫉於時故𨼆其名氏(出國史補)
李嶠
初李嶠與李迴秀同在廟堂奉詔為兄弟又西祖王璋
與信安王褘同産故趙郡隴西二族昭穆不定一會之
中或孫為祖或祖為孫(出國史補)
張說
張說好求山東婚姻當時皆惡之及後與張氏親者乃
為申明四姓鄭氏不離滎陽又崗頭盧澤底李土門崔
皆為鼎甲(出國史補)
楊氏
楊氏自楊震號關西孔子葬於潼關亭至今七百餘年
子孫猶在閿鄉故宅天下一家而已(出國史補)
李益
李尚書益有宗人庶子同名俱出於姑臧公時人謂尚
書為文章李益庶子為門戶李益而尚書亦兼門第焉
嘗姻族間有禮會尚書歸笑謂家人曰大堪笑今日局
席兩箇坐頭總是李益(出因話錄)
莊恪太子妃
文宗為莊恪𨕖妃朝臣家子女者悉被進名士庶為之
不安帝知之召宰臣曰朕欲為太子婚娶本求汝鄭門
衣冠子女為新婦聞在外朝臣皆不願共朕作親情何
也朕是數百年衣冠無何神堯打家羅訶去因遂罷其選
(出盧氏雜說)
白敏中
白敏中為相嘗欲以前進士侯溫為子壻且有日矣其
妻盧氏曰身為宰相願為我壻者多矣已既姓白又以
侯氏兒為壻必為人呼作白侯爾敏中為之止焉敏中
始婚也已朱紫矣嘗戲其妻為接脚夫人又妻出輒導
之以馬妻既憾其言每出必命撤其馬曰吾接脚夫人
安用馬也(出玉泉子)
汝州衣冠
汝州衣冠無非望族多有子女有汝州參軍亦令族内
於一家求親其家不肯曰某家世不共軒冕家作親情
(出盧氏雜說)
黃生
有黃生者擢進士第人問與頗同房否對曰别洞黃本
溪洞豪姓生故以此對人雖咍之亦賞其直實也(出尚書故)
(實)
太平廣記卷一百八十四
