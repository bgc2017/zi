太平廣記卷二百五十九
嗤鄙二
蘇味道李師旦霍獻可
袁守一崔泰之陸餘慶
孫彦高出使御史韓琬
趙仁奬姜師度成敬竒
石惠泰馮光震李謹度
三穢陽淊常定宗
張玄靖
蘇味道
唐蘇味道初拜相有門人問曰天下方事之殷相公何
以燮和味道無言但以手摸牀稜而已時謂摸稜宰相
也(出盧氏雜記)
李師旦
唐李師旦新豐人也任會稽尉國忌日廢務飲酒唱歌
杖人為吏所訟御史蘇味道按之俱不承引味道厲而
謂曰公為官奈何不守法而違犯若是將罪之師旦請
更問乃歎曰飲酒法所不禁况飲藥酒耶挽歌乃是哀
思撻人吏事緣急速侍御何譴為味道曰此反白為黑
漢不能繩之(出御史臺記)
霍獻可
唐霍獻可貴鄕人也父毓岐州司法獻可有文學好詼
諧累遷至侍御史左司員外則天法峻多不自保競希
旨以為忠獻可頭觸玉階請殺狄仁傑裴行本裴即獻
可堂舅也既損額以綠帛褁於巾下常令露出冀則天
以為忠時人比之李子慎子慎則天朝誣告其舅加游
擊將軍母見其著緋衫以面覆牀涕淚不勝曰此是汝
舅血染者耶(出御史臺記)
袁守一
唐袁守一性行淺促時人號為料闘鳧翁雞任萬年尉
雍州長史竇懷貞每欲鞭之乃於中書令宗楚客門餉
生菜除監察懷貞未之知也貞高揖曰駕欲出公作如
此檢挍袁守一即彈之月餘貞除左臺御史大夫守一
請假不敢出乞解貞呼而慰之守一兢惕不已楚客知
之為除右臺御史於朝堂抗衡於貞曰與公羅師羅師
者市郭兒語無交涉也無何客以反誅守一以其黨配
流瑞州(出朝野僉載)
崔泰之
唐黃門侍郎崔泰之哭特進李嶠詩曰臺閣神仙地衣
冠君子鄕昨朝猶對坐今日忽云亡魂隨司命鬼魄逐
見閻王此時罷歡笑無復向朝堂(出朝野僉載)
陸餘慶
唐尚書右丞陸餘慶轉洛州長史其子嘲之曰陸餘慶
筆頭無力嘴頭硬一朝受辭訟十日判不竟送案褥下
餘慶得而讀之曰必是那狗遂鞭之(出朝野僉載)
孫彦高
周定州刺史孫彦高被突厥圍城數十重不敢詣廳文
符須徵發者於小忩接入鎖州宅門及賊登壘乃入櫃
中藏令奴曰牢掌鑰匙賊來索慎勿與昔有愚人入京
選皮袋被賊盗去其人曰賊偷我袋將終不得我物用
或問其故答曰鑰匙今在我衣𢃄上彼將何物開之此
孫彦高之流也(出朝野僉載)
出使御史
唐御史出使久絶滋味至驛或竊脯腊置於食偽叱侍
者撤之侍者去而後徐食此往往而有殊失舉措也嘗
有御史所留不多不覺侍者見之對曰乾肉驛家頗有
請更留御史深自愧焉亦有膳者爛煮肉以汁作羹御
史偽不知而食之或羹中遇肉乃責庖人或值新庖人
未閑應答但謝曰羅漏言以羅濾之漏也神龍中韓琬
與路元殼鄭元父充判官至萊州親覩此事相顧而笑
僕射魏元忠時任中丞謂琬之曰元忠任監察至驛乾
肉雞子並食之未虧於憲司之重蓋盗之深失國士體
魏公之言當矣但不食不竊豈不美歟(出御史臺記)
韓琬
唐韓琬與張昌宗王本立同遊太學博士姓張即昌宗
之從叔精五經懵於時事畜一雞呼為勃公子愛之不
已每講經輒集于學徒巾或攫破書比逐之必被嗔責
曰此有五德汝何輕之昌宗嘗為此雞被杖本立與琬
頗不平之曰腐儒不解事為公殺此雞張生素取學徒
回殘食料本立以業長乃見問合否本立曰明文案即
得張生喜每日受之皆立文案他日張生請假本立舉
牒數雞罪殺而食之及張生歸學不見雞驚曰吾勃公
子何在左右報本立殺之大怒云索案來索案來見數
雞之罪曰縱如此亦不合死本立曰雞不比人不可加
笞杖正合殺張以手再三拍案曰勃公子有案時更知
何道當時長安以有案動曰為實故知躭翫經史者宜
詳時事不然何古人號為愚儒朴儒腐儒豎儒耶亦可
貽誡子弟(出御史臺記)
趙仁奬
唐趙仁奬河南人也傭販于殖業坊王戎墓北善歌黃
麞與宦官有舊因所托附景龍中乃負薪詣闕遂得召
見云負薪助國家調鼎即日臺拜焉睿宗朝左授上蔡
丞使于京訪尋臺中舊列妄事歡洽御史倪若水謂楊
茂直曰此庸漢妄為傝茸乃奏之中書令姚崇曰此是
黃麞漢耶授當州悉當尉馳驛發遣仁奬在臺既無餘
能唯以黃麞自衒宋務光題之曰仁奬出王戎幕下入
朱博臺中捨彼負薪登茲列柏行人不避驄馬坐客唯
聽黃麞時崔宣一使于都仁奬附書于家題云西京趙
御史書附到洛州殖業坊王戎墓北第一鋪付妻一娘
宣一以書示朝士初其左授上蔡潘好禮自上蔡令拜
御史仁奬贈詩曰令乘驄馬去丞脱繡衣來當時訝之
或以為假手仁奬初拜監察謝朝貴但云有幸把公馬
足時朝士相隨遇一胡負兩束柴曰此胡合拜殿中或
問其由答曰趙仁奬負一束而拜監察此負兩束固合
授殿中(出御史臺記)
姜師度
唐姜師度好竒詭為滄州刺史兼按察造槍車運糧開
河築堰州縣鼎沸於魯城界内種稻置屯穗蟹食盡又
差夫打蟹苦之歌曰魯地一種稻一槩被水沬年年索
蟹夫百姓不可活又為陜州刺史以永豐倉米運將别
徵三錢計以為費一夕忽云得計立注樓從倉建槽直
至于河長數千丈而令放米其不快處具大杷推之米
皆損耗多為粉末兼風激揚凡一函失米百石而動即
千萬數遣典庾者償之家産皆竭復遣輸戶自量至有
償數十斛者甚害人方停之(出朝野僉載)
成敬竒
唐成敬竒有俊才天策中詣闕自陳請日試文章三十
道則天乃命王勃試之授挍書郎累拜監察大理正與
紫微令姚崇連親崇嘗有疾敬竒造宅省焉對崇涕淚
懷中寘生雀數頭乃一一持出請崇手執之而後釋祝
云願令公速愈也崇勉從之既出崇鄙其䛕媚謂子弟
曰此淚從何而來自茲不復禮也(出御史臺記)
石惠泰
唐岐王府參軍石惠泰與監察御史李全交詩曰御史
非長任參軍不久居待君遷轉後此職還到余因競放
牒往來全交為之判十餘紙以報之乃假手於拾遺張
九齡(出朝野僉載)
馮光震
唐率府兵曹參軍馮光震入集賢院挍文選嘗注蹲鴟
云蹲鴟者今之芋子即是著毛蘿蔔也蕭令聞之拊掌
大笑(出譚賓錄)
李謹度
唐御史中丞李謹度宋璟引致之遭母喪不肯舉發哀
訃到皆匿之官寮苦其無用令本貫瀛州申謹度母死
尚書省牒御史臺然後哭其庸猥皆此𩔖也(出朝野僉載)
三穢
唐王怡為中丞憲臺之穢姜晦為掌選侍即吏部之穢
崔泰之為黃門侍郎門下之穢號為京師三穢(出朝野僉載)
陽滔
唐陽滔為中書舍人時促命制敕令史持庫鑰他適無
舊本撿尋乃斵窗取得之時人號為斵窗舍人(出朝野僉載)
常定宗
唐國子祭酒辛弘智詩云君為河邊草逢春心剩生妾
如臺上鏡照得始分明同房學士常定宗為改始字為
轉字遂爭此詩皆云我作乃下牒見博士羅道宗判云
昔五字定表以理切稱竒今一言競詩取詞多為主詩
歸弘智轉還定宗以狀牒知任為公之驗(出朝野僉載)
張玄靖
唐張玄靖陜人也自左衛倉曹拜監察性非敦厚因附
會慕容寳節而遷時有兩張監察號玄靖為小張初入臺
呼同列長年為兄及選殿中則不復兄矣寳節既誅頗
不自安復呼舊列為兄監察杜文範因使還會鄭仁恭
方出使問臺中事意恭答曰寳節敗後小張復呼我曹
為兄矣時人以為談笑(出御史臺記)
太平廣記卷二百五十九
