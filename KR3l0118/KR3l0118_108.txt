太平廣記卷一百八
報應七
何軫王殷王翰
甯勉倪勤高涉
張政李琚巴南宰
元初兖州軍將楊復恭弟
蔡州行者販海客
何軫
何軫以鬻販為業妻劉氏少斷酒肉常持金剛經先焚
香像前願年止四十五臨終心不亂先知死日至唐太
和四年冬四十五矣悉捨資裝供僧欲入歲徧别親故
何軫以為病魅不信至歲除日請僧授八關沐浴更衣
獨處一室趺坐高聲念經及辨色悄然兒女排室看之
已卒頂熱灼手軫以僧禮塔葬在荆州北郭(出酉陽雜俎)
王殷
蜀左營卒王殷常讀金剛經不茹葷飲酒為賞設庫子
前後為人誤累合死者數四皆非意得免至唐太和四
年郭釗鎮蜀郭性嚴急小不如意皆死王殷因呈錦纈
郭嫌其惡弱令袒背將斃之郭有蕃狗隨郭臥起非使
宅人逢之輒噬忽吠聲立抱王殷之背驅逐不去郭異
之怒遂解(出酉陽雜俎)
王翰
唐太和五年漢州什邡縣百姓王翰常在市日逐小利
忽暴卒經三日却活云冥中有十六人同被追十五人
散配他處翰獨至一司見一青衫少年稱是已姪為冥
官廳子遂引見推典又云是己兄貎皆不類其兄語云
有冤牛一頭訴爾燒畬枉燒殺之又曾賣竹與殺狗人
作箜篌殺狗二頭狗亦訴爾爾今名未注死籍猶可以
免為作功德翰欲為設齋及寫法華經金光明經皆曰
不可乃請曰持金剛經七遍與之其兄喜曰足矣及活
遂捨業出家(出酉陽雜俎)
甯勉
甯勉者雲中人年少有勇氣善騎射能以力格猛獸不
用兵仗北都守健其勇署為衙將後以兵四千軍於飛
狐城時薊門帥驕悍棄天子法反書聞闕下唐文宗皇
帝詔北都守攻其南詔未至而薊門兵夜伐飛狐鉦鼓
震地飛狐人洶然不自安謂甯勉曰薊兵豪健不可敵
今且至矣其勢甚急願空其邑以遁去不然旦暮拔吾
城吾不忍父子兄弟盡血賊刃下悔寧可及雖天子神
武安能雪吾冤乎幸熟計之勉自度兵少固不能折薊
師之鋒將聽邑人語慮得罪於天子欲堅壁自守又慮
一邑之人悉屠於賊手憂既甚而策未決忽有諜者告
曰賊盡潰矣有棄甲在城下願取之勉即登城垣望時
月明朗見賊兵馳走顛躓者不可數若有大兵擊其後
勉大喜開邑門縱兵逐之生擒數十人得遺甲甚多先
是勉好浮圖氏常誦佛書金剛經既敗薊師擒其虜以
訊焉虜曰向夕望見城上有巨人數百長三丈餘雄俊
可懼怒目呿吻袒裼執劒薊人見之慘然汗慄即走避
又安有闘心乎勉悟巨人乃金剛也益自竒之勉官御
史中丞後為清塞副使(出宣室志)
倪勤
倪勤梓州人唐太和五年以武略稱因典涪州興教倉
素持金剛經倉有廳事面江甚為勝槩乃設佛像而讀
經其中六月九日江水大漲惟不至此廳下勤讀誦益
勵洎水退周視數里室屋盡溺唯此廳略不沾漬倉亦
無傷人皆禮敬(出報應記)
高涉
唐太和七年冬給事中李石為太原行軍司馬孔目高
涉因宿使院鼕鼕鼓起時詣鄰房忽遇一人長六尺餘
呼曰行軍喚爾涉遂行行稍遲其人自後拓之不覺向
北約行數十里至野外漸入一谷底後上一山至頂四
望邑屋盡在眼下至一曹司所追者呼云追高涉到其
中人多朱綠當按者似崔行信郎中判云付司對復至
一處數百人露坐與猪羊雜處領至一人前乃涉妹壻
杜則也逆謂涉曰君初得書手時作新人局遣某買羊
四口記得否今被相責意甚苦毒涉遽云爾時祗使市
肉非羊也則遂無言因見羊人立嚙則逡巡被領他去
倏忽又見一處露架方梁梁上釘大鐵環有數百人皆
持刀以繩繫人頭牽入環中刳剔之涉懼走出但念金
剛經倏忽逢舊相識楊演云李說尚書時杖殺賊李英
道為劫賊事已於諸處受生三十年今却訴前事君常
記得否涉辭巳年幼不省又遇舊典段怡先與涉為義
兄弟逢涉云弟先念金剛經莫廢忘否向來所見未是
極苦處勉𣗳善業今得還亦經之力因送至家如夢死
已經宿向拓處數日青腫(出酉陽雜俎)
張政
張政卭州人唐開成三年七月十五日暴亡初見四人
來捉行半日至大江甚闊度深三尺許細看盡是膿血
便小聲念金剛經使者色變入城見胡僧長八尺餘罵
使者曰何不依帖亂捉平人盡皆驚拜及領見王僧與
對坐曰張政是某本宗弟子被妄領來王曰待略勘問
僧色怒王判放去見使者四人皆著大枷僧自領政出
城不見所渡之水僧曰吾是汝所宗和尚汝識我否我
是須菩提乃知是持經之力再三拜禮僧曰弟子合眼
僧以杖一擊不覺失聲乃活死已三日唯心上煖(出報應記)
李琚
唐李琚成都人大中九年四月十六日忽患疫疾恍惚
之際見一人自稱行病鬼王罵琚云抵犯我多未領汝
云明日復共三女人同來速設酒食皆我妻也琚亦酬
酢曰汝何得三妻但聞呵叱啾唧不覩人也却四度來
至二十一日辭去琚亦拜送却回便覺身輕於佛堂作
禮將喫粥却行次忽被風吹去住足不得乃至一大山
見江海無涯人畜隨琚立岸邊不知所向良久有黃衫
人問曰公是何人隨我來才四五步已見江山甚遠又
問作何善事若無適已於水上作猪羊等也細說恐王
問琚云在成都府曾率百餘家於淨衆寺造西方功德
一堵為大聖慈寺寫大藏經已得五百餘卷兼慶讃了
使者引去約五十里見一大城入門數里見殿上僧長
六七尺語王云此人志心造善無有欺謟王詰黃衫人
如何處得文帖追平人來答云山下見領來無帖追王
云急送去便見所作功德在殿上碑記分明石壁造廣
利方在後使者領去又入一院令坐向琚說緣漢州刺
史韋某亡欲令某作刺史琚都不諭六七日已來放歸
凡過十二處皆云王院悉有侍衛總云與寫一卷金剛
經遂到家使人臨别執手亦曰乞一卷金剛經便覺頭
痛至一塔下聞人云我是道安和尚作病卓頭兩下願
得爾道心堅固遂醒見觀音菩薩現頭邊立笑自此頓
寤妻兒環哭云没已七日惟心上煖寫經與所許者自
誦不怠(出報應記)
巴南宰
巴南宰韋氏常念金剛經唐光化中至泥溪遇一女人
著緋衣挈二子偕行同登山嶺行人相駐叫噪見是赤
貍大蟲三子母也逡巡與韋分路而去韋終不覺是持
經之力也(出述異記)
元初
唐元初九江人販薪於市年七十常持金剛經晚歸江
北中流風浪大起同涉者俱没唯初浮於水上即漂南
岸羣舟泊者悉是大商見初背上光高數尺意其貴人
既得活争以衣服遺之及更召以與飯語漸熟乃知村
叟因詰光所自云某讀金剛經五十年矣在背者經也
前後厄難無不獲免知是經之力也(出報應記)
兖州軍將
乾符中兖州節度使崔尚書法令嚴峻嘗有一軍將衙
參不到崔大怒令就衙門處斬其軍將就戮後顔色不
變衆咸懼之是夜三更歸家妻子驚駭謂是鬼物軍將
曰初遭決斬時一如醉睡無諸痛苦中夜覺身倒街中
因爾還家妻子罔知其由明旦入謝崔驚曰爾有何幻
術能致軍將云素無幻術自少讀金剛經日三遍昨日
誦經所以過期崔問記得斬時否云初領到戟門外便
如沉醉都不記斬時崔又問所讀經何在云在家鏁函
子内及取到鏁如故毁鏁見經已為兩斷崔大驚自悔
慰安軍將仍賜衣一襲命寫金剛經一百卷供養今兖
州延夀寺門外蓋軍將衙門就法并斬斷經之像至今
尚存(出報應記)
楊復恭弟
唐内臣姓楊忘其名復恭之弟也陷秦宗權鹿晏洪劉
巨容賊内二十餘年但讀金剛經雖在城中未嘗廢會
宗權男為襄陽節度使楊為監軍使楊因人心危懼遂
誘麾下將趙德言攻殺宗權男發表舉德言為節度使
由是軍府稍定民復舊業矣楊於課誦之功益加精勵
嘗就牙門外柳𣗳下焚香課誦之次歘有金字金剛經
一卷自空中飛下楊拜捧而立震駭心目得非信受精
虔獲此善報也故陷於賊黨二十年間終能梟巨盗立
殊勲克保福禄者蓋佛之冥祐也(出報應記)
蔡州行者
唐宋汶牧黃州日秦宗權阻命作亂將欲大掠四境蔡
州有念金剛經行者郡人咸敬之宗權差為細作令入
黃州探事行者至黃州未逾旬為人告敗宋汶大怒令
於軍門集衆決殺忽報有加官使到將校等上言方聞
喜慶不欲遽行殺戮由是但令禁錮逾月使臣不到又
命行刑出狴牢次報使入境復且停止使已發引出就
刑值大將入衙見之遽白於宋曰黃州士馬精彊城壘
嚴峻何懼姦賊窺覘細作本非惡黨受制於人將軍曲
貸性命足示寬恕汶然之命髠髮負鉗緣化財物造開
元新寺寺宇將就之一夜夢八金剛告曰負鉗僧苦行
如此締構既終盍釋其鉗以旌善類汶覺大異之遂令
釋鉗待以殊禮自後一州悉呼為金剛和尚(出報應記)
販海客
唐有一富商恒誦金剛經每以經卷自隨嘗賈販外國
夕宿於海島衆商利其財共殺之盛以大籠加巨石并
經沉於海平明衆商船發而夜來所泊之島乃是僧院
其院僧每夕則聞人念金剛經聲深在海底僧大異之
因命善泅者沉於水訪之見一老人在籠中讀經乃牽
挽而上僧問其故云被殺沉於海不知是籠中忽覺身
處宫殿常有人送飲食安樂自在也衆僧聞之悉普加
讃歎蓋金剛經之靈驗遂投僧削髮出家於島院(出報應記)
太平廣記卷一百八
