太平廣記卷一百十九
報應十八
杜伯公孫聖(一作勝)燕臣莊子儀
游敦王宏宋皇后
徐光王淩夏侯玄
金玄經曠萬默
麴儉太樂伎鄧琬
孔基曇摩懴支法存
張超袁粲幼子庾宏奴
魏煇儁直子融
杜伯
杜伯名曰恒入為周大夫宣王之妾曰女鳩欲通之杜
伯不可女鳩訴之宣王曰竊與妾交宣王信之囚杜伯
于焦使薛甫與司空錡殺杜伯其友左儒九諫而王不
聽杜伯既死為人見王曰恒之罪何哉王召祝而以杜
伯語告祝曰始殺杜伯誰與王謀之王曰司空錡也祝
曰何以不殺錡以謝之宣王乃殺錡使祝以謝之伯猶
為人而至言其無罪司空錡又為人而至曰臣何罪之
有宣王告皇甫曰祝也為我謀而殺人吾殺者又皆為
人而見訴奈何皇甫曰殺祝以謝可也宣王乃殺祝以
兼謝焉又無益皆為人而至祝亦曰我焉知之奈何以
此為罪而殺臣也後三年宣王遊圃田從人滿野日中
見杜伯乘白馬素車司空錡為左祝為右朱冠起於道
左執朱弓彤矢射王中心折脊伏于弓衣而死(出還冤記)
公孫聖
吳王夫差殺其臣公孫聖而不以罪後越伐吳王敗走
謂太宰噽曰吾前殺公孫聖投于胥山之下今道由之
吾上畏蒼天下慙於地吾舉足而不能進心不忍往子
試唱于前若聖猶在當有應聲噽乃登餘杭之山呼之
曰公孫聖聖即從上應曰在三呼而三應吳王大懼仰
天歎曰蒼天乎寡人豈可復歸乎吳王遂死不返(出還冤記)
燕臣莊子儀
燕臣莊子儀無罪而簡公殺之子儀曰死者無知則已
若其有知不出三年當使君見之明年簡公將祀於祖
澤燕之有祖澤猶宋之有桑林國之大祀也男女觀之
子儀起于道左荷朱杖擊公公死于車上(出報冤記)
游敦
游敦字幼齊漢世為羽林中郎將先與司隸校尉胡軫
有隙遂脫但言伏罪游幼齊將鬼來于是遂死(出還冤記)
王宏
漢王宏字長文為扶風太守與司徒王允俱為李傕等
所害宏素與司隸校尉胡伸不相能伸因就獄竟其事
宏臨死歎曰胡伸小子勿樂人之禍禍必及汝伸後病
頭不得舉眼若睡見宏來以大杖擊之數日死(出還冤記)
宋皇后
漢靈帝宋皇后無寵而居正位後宮幸姬衆共譖毁初
中常侍王甫枉誅渤海王悝及妃妃即后之姑也甫恐
后怒乃與大中大夫程何共誣后執左道呪咀靈帝信
之收后璽綬后自致暴室以憂死父及兄弟俱被誅諸
常侍大小黃門在省署者皆憐宋氏無罪帝後夢見桓
帝曰宋皇后何罪過而聽用邪嬖使絶其命昔渤海王
悝既已自貶又受誅斃今宋后及悝皆訴于天上帝震
怒罪在難救夢殊明察帝既覺而懼以事問羽林左監
許永此為何祥其可禳乎永對以宋氏及渤海無辜之
狀並請改葬以安冤魂還宋家之徙復渤海之封以消
災咎帝弗能用尋亦崩焉(出還冤記)
徐光
徐光在吳常行術市里間種梨橘棗栗立得食而市肆
賣者皆已耗矣凡言水旱甚驗常過大將軍孫綝門褰
衣而趨左右唾踐或問其故答曰流血臭腥不可耐綝
聞而殺之斬其首無血及綝廢幼帝更立景帝將拜陵
上車車為之傾因顧見徐光在松栢樹上附手指揮嗤
笑之綝問侍從無見者綝惡之俄而景帝誅綝(出還冤記)
王淩
司馬宣王功業日隆又誅魏大將軍曹爽簒奪之迹稍
彰王淩時為揚州刺史以魏帝制於彊臣不堪為主楚
王彪年長而有才欲迎立之兖州刺史董莘以淩隂謀
告宣王宣王自將中軍討淩卒至淩自知勢窮乃單舸
出迎宣王遂送淩還京師至項城過賈逵廟側淩呼曰
賈梁道吾固盡心於魏之社稷惟爾有神知之淩遂飲
藥酒死三族皆誅其年宣帝有病白日見逵來并淩為
祟因呼淩字曰彦雲緩我宣王身亦有打處少時遂卒
(出還冤記)
夏侯玄
魏夏侯玄字太初以當時才望為司馬景王所忌而殺
之玄宗族為之設祭見玄來靈座脫頭置其旁悉斂果
肉食物以納頭既而還自安頸而言曰吾得訴於上帝
矣司馬子元無嗣也既而景王薨遂無子文王封次子
攸為齊王繼景王後攸薨攸子冏嗣立又被殺及永嘉
之亂有巫見宣王泣云我國傾覆正由曹爽夏侯玄二
人訴冤得申故也(出還冤記)
金玄
晉明帝殺力士金玄謂持刀者曰我頭多筋斫之必令
即斷吾將報汝刀者不能留意遂斫數瘡然後絶後見
玄絳冠朱服赤弓彤矢射持刀者呼云金玄緩我少時
而死(出還冤記)
經曠
河間國兵張麤經曠二人相與諧善晉太元十四年五
月五日共升鍾嶺坐于山椒麤酒酣失性拔刀斬曠曠
託夢于母自說為麤所殺屍在澗間脫裳覆腹尋覓之
時必難可得當令裳飛起此處也明晨追捕一如所言
麤知事露將謀叛逸出門見曠手執雙刀來擬其面遂
不得去母遂報官麤伏辜(出還冤記)
萬默
晉山隂縣令石密先經為御史枉奏殺句容令萬默密
尋白日見默來殺密死(出還冤記)
麴儉
前凉張天錫元年西域校尉張頎殺麴儉儉臨死具言
取之後頎偶見白狗以刀斫之不中頎便倒地不起左
右見儉在旁遂暴卒(出還冤記)
太樂伎
宋元嘉中李龍等夜行掠劫于時丹陽陶繼之為秣陵
縣令令人密尋捕遂擒龍等引人是太樂伎劫發之夜
此伎與同伴往就人宿共奏音聲陶不詳審為作欵引
隨例申上而所宿主人及賓客並相明證陶知枉濫但
以文書已行不欲自為通塞并諸劫十人於郡門斬之
此伎聲價藝態又殊辨慧將死之日曰我雖賤隸少懷
慕善未嘗為非實不作劫陶令已當具知枉見殺害若
無鬼則已有鬼必自陳訴因彈琵琶歌數曲而就死衆
知其枉莫不隕泣經月餘陶遂夢伎來至案前云昔枉
見殺實所不忿訴天得理今故取君便跳入陶口乃落
腹中陶即驚寤俄而倒狀若風癲良久蘇醒有時而發
發即夭矯頭乃著背四日而亡亡後家便貧瘁二兒早
死餘有一孫窮寒路次(出還冤記)
鄧琬
宋泰始元年江州長史鄧琬立刺史晉安王子勲為帝
作亂初南郡太守張悅得罪鏁歸揚都及湓口琬赦之
以為冠軍將軍共綱紀軍事袁顗既敗張悅懼誅乃稱
暴疾伏甲而召鄧琬既至謂之曰卿首唱此禍今事急
矣計將安出琬曰斬晉安王以待王師或可以免悅怒
曰卿始此禍而欲賣罪少帝乎命斬於牀前并殺其子
以琬頭降至五年悅卧疾見琬為厲遂死(出還冤記)
孔基
會稽孔基勤學有志操族人孔敞使其二子從基為師
而敞子並兇狠趨向不軌基屢言於敞此兒常有忿志
敞尋喪亡服制既除基以宿舊乃齎羊酒往看二子二
子猶懷宿怨潛遣奴路側殺基奴還未至乃見基來張
目攘袂厲聲言曰奸醜小豎人面獸心吾蒙顧存昔敦
舊平生有何怨惡候道見害反天忘父人神不容要當
斷汝家種從此之後數日見形孔氏無幾大兒向厠忽
便絶倒絡繹往看已斃于地次者尋復病疽而死卒致
兄弟無後(出還冤記)
曇摩懴
沮渠蒙遜時沙門曇摩懴者博達多識為蒙遜之所信
重魏氏遣李順拜蒙遜為凉王乃求曇摩懴蒙遜恡而
不與曇摩懴意欲入魏屢從蒙遜請行蒙遜怒殺之既
而左右當白日中見曇摩懴以劍擊蒙遜因以疾而死
(出還冤記)
支法存
支法存者本自胡人生長廣州妙善醫術遂成巨富有
八九尺毾㲪百種形像光彩曜目又有沈香八尺板牀
居常芬馥王譚為廣州刺史大兒劭之屢求二物法存
不與王因狀法存豪縱殺而籍沒家財焉死後形見于
府内輒打閣下鼓似若稱冤如此經月王尋得病恒見
法存守之少時遂亡劭之比至揚都又死焉(出還冤記)
張超
高平金鄉張超先與同縣翟願不和願以宋元嘉中為
方輿令忽為人所殺咸疑是超超後除金鄉縣令解職
還家入山伐材翟兄子銅烏執弓持矢并齎酒醴就山
餽之斟酌已畢銅烏曰明府昔害我叔無緣同戴天日
即引弓射之超乃死銅烏其夜見超云我不殺汝叔横
見殘害今已上訴故來相報引刀刺之吐血而死(出還冤記)
袁粲幼子
齊高祖欲禪宋尚書令袁粲舉兵不從被害其幼子乳
母潛將投粲門生狄靈慶靈慶殺之經年忽見兒騎狗
戲如常後復有一狗走入靈慶家遇靈慶便噬殺之其
妻子竝死于狗(出古今記)
庾宏奴
庾宏為竟陵王府佐家在江陵宏令奴無患者載米餉
家未達三里遭劫被殺屍流泊查口村時岸傍有文欣
者母病醫云須得髑髏屑服之即差欣重賞募索有鄰
婦楊氏見無患尸因斷頭與欣欣燒之欲去皮肉經三
日夜不焦眼角張轉欣雖異之猶惜不棄因刮耳頰骨
與母服之即覺骨停喉中經七日而卒尋而楊氏得疾
通身洪腫形如牛馬見無患頭來罵云善惡之報其能
免乎楊氏以語兒言終而卒(出幽明錄)
魏輝儁
北齊陽翟太守張善苛酷貪叨惡聲流布蘭臺遣御史
魏輝儁就郡治之贓賄狼籍罪當合死善于獄中使人
通訴反誣輝儁為納民財枉見推縛文宣帝大怒以為
法司阿曲必須窮正令尚書令左丞盧斐覆驗之斐遂
希旨成輝儁罪狀奏報于州斬決輝儁遺語令史曰我
之情理是君所見今日之事可復如之當辦紙百番筆
二管墨一錠以隨吾屍若有靈祇必望報盧令史哀悼
為之殯斂并備紙筆十五日善得病唯云叩頭未旬日
而死纔兩月盧斐坐譏駮魏史為魏收奏文宣帝鴆殺
之(出還冤記)
真子融
真子融北齊世嘗為井陘關收租使贓貨甚為人所糾
齊主欲以行法意在窮治乃付并州城局參軍崔法瑗
與中書舍人蔡暉共拷其獄然子融罪皆在赦前法瑗
等觀望上意抑為赦後子融臨刑之際怨訴百端既不
得理乃曰若使此等平直是無天道後十五日法瑗無
病死經一年許蔡暉患病膚肉爛墮都盡苦楚日加方
死(出還冤記)
太平廣記卷一百十九
