太平廣記卷四百四十宋李昉等編
畜獸七
猫
唐道襲賣醋人歸係
鼠
王周南終祚清河郡守
淳于智徐密蔡喜夫
茅崇邱蕭悉達逆旅道士
李測天寳彍騎畢杭
崔懷嶷李甲王縉
郗士美李知微建康人
盧嵩柴再用蘇長史
盧樞朱仁李昭嘏
鼠狼
張文蔚
猫
猫目睛旦暮圓及午豎斂如綖其鼻端常冷惟夏至一
日暖其毛不容蚤虱黑者闇中逆循其毛即若火星俗
言猫洗面過耳則客至楚州謝陽出猫有褐花者靈武
有紅叱撥及青驄色者猫一名蒙貴一名烏圓平陵城
古譚國也城中有一猫常𢃄金鏁有錢飛若蛺蝶土人
往往見之(出酉陽雜俎)
唐道襲
王建稱尊於蜀其嬖臣唐道襲為樞密使夏日在家會
大雨其所蓄猫戲水於簷溜下道襲視之稍稍而長俄
而前足及簷忽爾雷電大至化為龍而去(出稽神錄)
賣醋人
建康有賣醋人某者畜一猫甚俊健愛之甚辛亥歲六
月猫死某不忍棄置猫坐側數日腐且臭不得已㩦棄
秦淮水既入水猫活某自下救之遂溺死而猫登岸走
金烏鋪吏獲之縛置鋪中鎻其戶出白官司將以其猫
為證既還則已斷其索齧壁而去矣竟不復見(出稽神錄)
歸係
進士歸係暑月與一小孩子於廳中寢忽有一猫大呌
恐驚孩子使僕以枕擊之猫偶中枕而斃孩子應時作
猫聲數日而殞(出聞奇錄)
鼠
舊說鼠王其溺精一滴成一鼠一說鼠母頭脚似鼠尾
蒼口銳大如水中獺性畏狗溺一滴成一鼠時有鼠災
多起於鼠母鼠母所至處動成萬萬鼠其肉極美凡鼠
食死人目睛則為鼠王俗云鼠齧上服有喜凡齧衣欲
得有益無益凶(出酉陽雜俎)
西域有鼠大如狗中者如兔小者如常大鼠頭悉已白
然𢃄以金枷商估有經過其國不先祈祀者則齧人衣
裳也得沙呪願更獲無他釋道安昔至西方親見如此
(出異苑)
不盡木火中有鼠重千斤毛長二尺餘細如絲恒居火
中洞赤時時出外而毛色白以水逐而沃之即死人紡
績其毛織以為布用之若有垢涴以火燒之則净也(出神)
(異記)
北方層冰萬里厚百丈有磎鼠在冰下土中其形如鼠
食草木肉重千斤可以作脯食之已熱其毛八尺可以
為褥卧之却寒其皮可以蒙鼓聲聞千里其毛可以來
鼠此尾所在鼠聚今江南鼠食草木為災此𩔖也(出神異錄)
紅飛鼠多出交趾及廣管隴州皆有深毛茸茸然惟肉
翼淺黑色多雙伏紅蕉花間採捕者若獲一則其一不
去南中婦人買而帶之以為媚藥(出嶺表異錄)
拱鼠形如常鼠行田野中見人即拱手而立人近欲捕
之跳躍而去秦川中有之(出錄異記)
鼴鼠首尾如鼠色青黑短足有指形大重千餘斤出零
陵郡界不知所來民有災及為惡者鼠輙入其田中振
落毛衣皆成小鼠食其苗稼而去或捕得鼴鼠者治其
皮飾為帶頗能澁芻為其三毛出於一孔與常皮有異
人多寳之(出錄異記)
義鼠形如鼠短尾每行遞相咬尾三五為羣驚之則散
俗云見之者當有吉兆成都有之(出錄異記)
唐鼠形如鼠稍長青黑色腹邊有餘物如腸時亦汚落
亦名易腸鼠昔仙人唐昉拔宅升天雞犬皆去唯鼠墜
下不死而腸出數尺三年易之俗呼為唐鼠城固川中
有之(出異苑)
白鼠身如皎白耳足紅色眼眶赤赤者乃金玉之精伺
其所出掘之當獲金玉云鼠五百歲即白耳足不紅者
乃常鼠也(出錄異記)
王周南
魏齊王芳時中山有王周南者為襄邑長忽有鼠從穴
出語曰周南爾以某日死周南不應至期更冠幘皂衣
而出曰周南爾以日中死亦不應鼠復入穴日適中鼠
又冠幘而出曰周南汝不應我何道言絶顚蹶而死即
失衣冠所在就視之與常鼠無異(出幽明錄)
終祚
吳北寺終祚道人卧齋中鼠從坎出言終祚後數日當
死祚呼奴令買犬鼠云亦不畏此其犬入戶必死犬至
果爾祚常為商閉戶謂鼠曰汝正欲使我富耳今既遠
行勤守吾房勿令有所零失時桓玄在南州禁殺牛甚
急終祚數宰竊買牛皮還東貨之得二十萬還時戶猶
闔也都無所失其怪亦絶自後稍富(出幽明錄)
清河郡守
清河郡太守至前後輙死新太守到如厠有人長三尺
冠幘皂服云府君某日死太守不應意甚不樂催使吏
為作主人外頗怪其事日中如厠復見前所見人言府
君今日中當死三言亦不應乃言府君當道而不道鼠
為死乃頓仆地大如豚郡内遂安(出幽明錄)
淳于智
淳于智字叔平濟北人性深沉有恩義少為書生善易
高平劉柔夜卧鼠齧其左手中指意甚惡之以問智智
為筮之曰鼠本欲殺君而不能當相為使之反死乃以
朱書其手腕横文後為田字可方一寸使夜露手以卧
有大鼠伏死於前(出搜神記)
徐密
上虞魏虔祖婢名皮納有色密樂之鼠乃託為其形而
就密宿密心疑之以手摩其四體便覺縮小因化為鼠
而走(出幽明錄)
蔡喜夫
宋前廢帝景平中東陽大夫蔡喜夫避住南壟夜有大
鼠形如㹠子浮水而來徑伏喜夫奴床角奴愍而不犯
每食輙以餘飯與之水勢既退喜夫得返居鼠以前脚
捧青紙裹二個珠置奴前啾啾似語從此去來不絶亦
能隱形又知人旤福後同縣吕慶祖牽狗野獵暫過遂
齧殺之(出異苑)
茅崇邱
齊世祖永明十年丹陽郡民茅崇邱家夜夜厨中有人
語笑復明燈火有宴饌之聲及開門視之即無所見及
閉戶即依然聞如此數旬忽有一道士詣崇邱問曰君
夜夜有妖患乎崇邱曰然道士乃懷中取一符與之謂
崇邱曰但釘於竈上及北壁來日早視之言訖遂失其
道士崇邱喜乃以符如其言明日見厨中有五六大鼠
各長二尺無毛而色如朱盡死於北壁乃竟絶(出窮怪錄)
蕭悉達
北齊平原太守蘭陵蕭悉達腰帶為鼠齧楊遵彦以俗
事戲之曰當遷官未幾除家令尋失職鼠後齧其鞾遵
彦曰當復得官悉達曰鼠便為吏部尚書何關人事(出談)
(藪)
逆旅道士
唐萬歲元年長安道中有群寇晝伏夜動行客往往遭
殺害至明旦略無蹤由人甚畏懼不敢晨發及暮至旅
次後有一道士宿於逆旅聞此事乃謂衆曰此必不是
人當是怪耳深夜後遂自於道旁持一古鏡潜伺之俄
有一隊少年至兵甲完具齊呵責道士曰道旁何人何
不顧生命也道士以鏡照之其少年棄兵甲奔走道士
逐之仍誦呪語約五七里其少年盡入一大穴中道士
守之至曙却復逆旅召衆以發掘有大鼠百餘走出乃
盡殺之其患乃絶(出瀟湘錄)
李測
李測開元中為縣令在廳問事有鳥高三尺無毛羽肉
色通赤來入其宅測以為不祥命卒擊之卒以柴斧砍
鳥刃入木而鳥不傷測甚惡之又於油鑊煎之以物覆
上數日開視鳥隨油氣飛去其後又來測命以繩縛之
係於巨石沉之於河月餘復至斷繩猶在頸上測取大
木鑿空其中實鳥於内鐡冒兩頭又沉諸河自爾不至
天寳中測移官其宅亦凶涖事數日宅中有小人長數
寸四五百頭滿測官舍測以物擊中一頭仆然而殪視
之悉人也後夕小人等群聚哭泣有車載棺成服祭弔
有行葬於西階之下及明才發測便掘葬處得一鼠通
赤無毛於是乃命人力尋孔發掘得鼠數百其怪遂絶
測家亦甚無恙(出廣異記)
天寳彍騎
天寳初邯鄲縣境恒有魘鬼所至村落十餘日方去俗
以為常彍騎三人夜投村宿媪云不惜留住但恐魘鬼
客至必當相苦宜自防之雖不能傷人然亦小至迷悶
騎初不畏鬼遂留止宿二更後其二人前榻寐熟一人
少頃而忽覺見一物從外入狀如鼠黑而毛牀前著綠
衫持笏長五六寸向睡熟者曲躬而去其人遂魘魘至
二人次至覺者覺者竟往把脚鬼不動然而體冷如冰
三人易持之至曙村人悉共詰問鬼初不言騎怒云汝
竟不言我以油鑊煎汝遂令村人具油鑊乃言已是千
年老鼠若魘三千人當轉為狸然所魘亦未嘗損人若
能見釋當去此千里外騎乃釋之其怪遂絶御史大夫
當為邯鄲尉崔懿親見其事懿再從弟恒說之(出廣異記)
畢杭
天寳末御史中丞畢杭為魏州刺史陷於禄山賊中尋
欲謀歸順而未發數日於庭中忽見小人長五六寸數
百枚遊戲自若家人擊殺明日羣小人皆白服而哭載
死者以喪車凶器一如士人送喪之備仍於庭中作塜
葬畢遂入南墻穴中甚驚異之發其塜得一死鼠乃作
熱湯沃中久而掘之得死鼠數百枚後十餘日杭以事
不尅一門遇害(出廣異記)
崔懷嶷
崔懷嶷其宅有鼠數百頭於庭中兩足行口中作呱呱
聲家人無少長盡出觀其屋轟然而塌壞嶷外孫王汶
自向余說(出廣輿記)
近世有人養女年十餘歲一旦失之經歲無蹤跡其家
房中屢聞地下有小兒啼聲掘之初得一孔漸深大縱
廣丈餘見女在坎中坐手抱孩子旁有秃鼠大如斗女
見家人不識主領父母乃知為鼠所魅擊鼠殺之女便
悲泣云我夫也何忽為人所殺家人又殺其孩子女乃
悲泣不已未及療之遂死(出廣異記)
李甲
寳應中有李氏子亡其名家於洛陽其世以不好殺故
家未嘗畜貓所以宥鼠之死也迨其孫亦能世祖父意
嘗一日李氏大集其親友會食於堂既坐而門外有數
百鼠俱人立以前足相鼓如甚喜狀家僮驚異告於李
氏李氏親友乃空其堂而縱觀人去且盡堂忽摧圮其
家無一傷者堂既摧羣鼠亦去悲乎鼠固微物也尚能
識恩而知報況人乎如是則施恩者宜廣其恩而報恩
者亦宜力其報有不顧者當視此以愧(出宣室志)
王縉
唐相國王公縉大歴中與元載同執政事嘗因入朝天
尚早坐於燭下其榻前有囊公遂命侍童取之侍童挈
以進覺其重不可舉公啓視之忽有一鼠長尺餘質甚
豐白囊中躍出公大懼顧謂其子曰我以不才謬居卿
相無德而貴常懼有意外之咎今異物接於手足豈非
禍之將萌耶後數日果得罪貶為縉雲守(出宣室志)
郗士美
許昌郗尚書士美元和末為鄂州觀察仁以撫下忠以
奉上政化之美載於冊書一日晨興出視事束𢃄已畢
左手引鞾未及陷足忽有一巨鼠過庭北面拱手而舞
入座大怒驚叱之略無懼意因擲鞾以擊鼠即奔逸有
毒虺墜於鞾中珠目錦身尺長筴細螫焰勃勃起於舌
端向無鼠妖則以致臃指潰足之患參寥子曰是知梟
鳴鼠舞不恒為災大人君子遇之則吉(出闕史)
李知微
李知微曠達士也嘉遯自高博通書史至於古今成敗
無不通曉常以家貧夜遊過文成宫下初月微明見數
十小人皆長數寸衣服車乘𨗳從呵喝如有位者聚立
於古槐之下知微側立屏氣伺其所為東復有垝垣數
雉旁通一穴中有紫衣一人冠帶甚嚴擁侍十餘輩悉
稍長諸小人方理事之狀須臾小人皆趨入穴中有一
人白長者曰某當為西閣舍人一人曰某當為殿前錄
事一人曰某當為司文府史一人曰某當為南宫書佐
一人曰某當為馳道都尉一人曰某當為司城主簿一
人曰某當為遊仙使者一人曰某當為東垣執戟如是
各有所責而不能盡記喜者憤者若有所恃者似有果
求者唱呼激切皆請所欲長者立盼視不復有詞有似
唯領而已食頃諸小人各率部位呼呵引從入於古槐
之下俄有一老父顔狀枯瘦杖策自東而來謂紫衣曰
大為諸子所擾也紫衣笑而不言老父亦笑曰其可言
耶言訖相引入穴而去明日知微掘古槐而求唯有群
鼠百數奔走四散紫衣與老父不知何物也(出河東記)
建康人
建康人方食魚棄魚頭於地俄而壁下穴中有人乘馬
鎧甲分明大不盈尺手執長槊徑刺魚頭馳入穴去如
是數四即掘地求之見數大鼠魚頭在旁惟有筯一隻
了不見甲馬之狀無何其人卒(出稽神錄)
盧嵩
太廟齋郎盧嵩所居釜鳴竈下有鼠如人哭聲因祀竈
竈下有五大鼠各如方色盡食所祀之物復入竈中其
年嵩補興化尉竟無他怪(出稽神錄)
柴再用
龍武統軍柴再用常在廳事凭几獨坐忽有一鼠走至
庭下向再用拱手而立如欲拜揖之狀再用怒呼左右
左右皆不至即起逐之鼠乃去而廳屋梁折所坐床几
盡壓麋碎再用後為廬鄂宣三鎮節度使卒(出稽神錄)
蘇長史
蘇長史將卜居京口此宅素凶妻子諫止之蘇曰爾惡
此宅吾必獨住始宿之夕有三十餘人皆長尺餘衣道
士冠褐來詣蘇曰此吾等所居君必速去不然及禍蘇
怒持杖逐之皆走入宅後竹林中而没即掘之獲白鼠
三十餘頭宅不復凶(出稽神錄)
盧樞
侍御史盧樞言其親為建州刺史暑夜獨出寢室望月
於庭始出戶聞堂西階下若有人語笑聲躡足窺之見
七八白衣人長不盈尺男女雜坐飲酒几席食器皆具
而微獻酬久之其席一人曰今夕甚樂然白老將至奈
何因歎吒須臾坐中皆哭入隂溝中遂不見後罷郡新
政家有猫名白老既至白老入堂西階地中獲白鼠七
八皆殺之(出稽神錄)
朱仁
朱仁者世居嵩山下耕耘為業後仁忽失一幼子年方
五歲求尋十餘年終不知存亡後一日有僧經遊造其
門㩦一弟子其形容似仁所失之幼子也仁遂延僧於
内設供養良久問僧曰師此弟子觀其儀貎稍似余家
十年前所失一幼子也僧驚起問仁曰僧住嵩山薜蘿
内三十年矣十年前偶此弟子悲號來投我我問其故
此弟子方孩幼迷其蹤由不甚明僧因養育之及與落
髮今聰悟無敵僧常疑是一聖人也君子乎試自熟騐
察之仁乃與家屬共詢問察視其母言我子背上有一
黶記逡巡驗得實是親子父母家屬一齊號哭其僧便
留與父母而去父母安存養育倍於常子此子每至夜
即失所在曉却至家如此二三年父母以為作盜伺而
窺之見子每至夜化為一大鼠走出及曉却來父母問
之此子不語多時對曰我非君子也我是嵩山下鼠王
下小鼠既見我形我不復至矣其父母疑惑間其夜化
鼠走去(出瀟湘錄)
李昭嘏
李昭嘏舉進士不第登科年已有主司並無薦託之地
主司晝寢忽寤見一卷軸在枕前看其題乃昭嘏之卷
令送於架上復寢暗視有一大鼠取其卷銜其軸復送
枕前如此再三昭嘏來春及第主司問其故乃三世不
養猫皆云鼠報(出聞竒錄)
鼠狼
張文蔚
相國張文蔚莊在東都柏坡莊内有鼠狼穴養四子為
蛇所吞鼠狼雌雄情切乃於穴外坋土恰容蛇頭伺蛇
出穴果入所坋處出頭度其迴轉不及當腰齧斷而劈
蛇腹銜出四子尚有氣置之穴外銜豆葉嚼而傅之皆
活何微物而有情有智之如是乎最靈者人胡不思之
(出北夢𤨏言)
太平廣記卷四百四十
