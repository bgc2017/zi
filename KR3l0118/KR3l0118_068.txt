太平廣記卷六十八
女仙十三
郭翰楊敬真封陟
郭翰
太原郭翰少簡貴有清標姿度美秀善談論工草隸早
孤獨處當盛暑乘月卧庭中時有清風稍聞香氣漸濃
翰甚怪之仰視空中見有人冉冉而下直至翰前乃一
少女也明豔絶代光彩溢目衣玄綃之衣曳霜羅之帔
戴翠翹鳳凰之冠躡瓊文九章之履侍女二人皆有殊
色感蕩心神翰整衣巾下牀拜謁曰不意尊靈&KR1199;降願
垂德音女微笑曰吾天上織女也久無主對而佳期阻
曠幽態盈懷上帝賜命遊人間仰慕清風願託神契翰
曰非敢望也益深所感女為敕侍婢净掃室中張霜霧
丹縠之幃施水晶玉華之簟轉會風之扇宛若清秋乃
㩦手升堂觧衣共卧其襯體輕紅綃衣似小香囊氣盈
一室有同心龍腦之枕覆雙縷鴛文之衾柔肌膩體深
情密態妍豔無匹欲曉辭去面粉如故為試拭之乃本
質也翰送出戶凌雲而去自後夜夜皆來情好轉切翰
戱之曰牛郎何在那敢獨行對曰隂陽變化關渠何事
且河漢隔絶無可復知縦復知之不足為慮因撫翰心
前曰世人不明瞻瞩耳翰又曰卿已託靈辰象辰象之
門可得聞乎對曰人間觀之只見是星其中自有宫室
居處羣仙皆遊觀焉萬物之精各有象在天成形在地
下人之變必形扵上也吾今觀之皆了了自識因為翰
指列宿分位盡詳紀度時人不悟者翰遂洞知之後將
至七夕忽不復來經數夕方至翰問曰相見樂乎笑而
對曰天上那比人間正以感運當爾非有他故也君無
相忌問曰卿來何遲答曰人中五日彼一夕也又為翰
致天厨悉非世物徐視其衣並無縫翰問之謂翰曰天
衣本非針線為也每去輒以衣服自随經一年忽扵一
夕顔色悽惻涕流交下執翰手曰帝命有程便可永訣
遂嗚咽不自勝翰驚惋曰尚餘幾日在對曰只今夕耳
遂悲泣徹曉不眠及旦撫抱為别以七寳椀一留贈言
明年某日當有書相問翰答以玉環一雙便履空而去
廻顧招手良久方滅翰思之成疾未嘗暫忘明年至期
果使前者使女將書函致翰遂開封以青縑為紙鉛丹
為字言詞清麗情意重叠書末有詩二首詩曰河漢雖
云闊三秋尚有期情人終已矣良會更何時又曰朱閣
臨清漢瓊宫御紫房佳期情在此只是斷人腸翰以香
牋答書意甚慊切并有酬贈詩二首詩曰人世將天上
由來不可期誰知一廻顧交作兩相思又曰贈枕猶香
澤啼衣尚淚㾗玉顔霄漢裏空有往來魂自此而絶是
年太史奏織女星無光翰思不已凡人間麗色不復措
意復以繼嗣大義湏婚強娶程氏女所不稱意復以無
嗣遂成反目翰後官至侍御史而卒(出靈怪集)
楊敬真
楊敬真虢州閿鄉縣長夀鄉天仙村田家女也年十八
嫁同村王清其夫家貧力田楊氏婦道甚謹夫族目之
勤力新婦性沉静不好戱笑有暇必灑掃静室閉門閒
居雖鄰婦狎之終不相往來生三男一女年二十四歲
元和十二年五月十二日夜告其夫曰妾神識頗不安
惡聞人言當扵静室寧之君宜與兒女暫居異室夫許
之楊氏遂沐浴著新衣焚香閉戶而坐及明訝其起遲
開門視之衣服委於牀上若蟬蛻然身已去矣但覺異
香滿室其夫驚以告其父母共嘆之數人來曰昨夜方
半有天樂從西而來似若雲中下扵君家奏樂久之稍
稍上去合村皆聽之君家聞否而異香酷烈遍數十里
村吏以告縣令李邯遣吏民遠近尋逐皆無蹤跡因令
不動其衣閉其戶以棘環之冀其或來也至十八日夜
五更村人復聞雲中仙樂異香從東來復下王氏宅作
樂久之而去王氏亦無聞者及明來視其門棘封如故
房中髣髴若有人聲遽走告縣令李邯親率僧道官吏
共開其門則婦宛在牀矣但覺面目光芒有非常之色
邯問曰向何所去今何所來對曰昨十五日初有仙騎
來曰夫人當上仙雲鶴即到宜静室以伺之至三更有
仙樂綵仗霓旌絳節鸞鶴紛紜五雲來降入扵房中報
者曰前夫人准籍合仙仙師使使者來迎將會扵西岳
扵是彩童二人捧玉箱箱中有竒服非綺非羅製若道
人之衣珍華香潔不可名狀遂衣之畢樂作三闋青衣
引白鶴曰宜乘此初尚懼其危試乘之稳不可言飛起
而五雲捧出綵仗前引至扵華山雲臺峰峰上有盤石
已有四女先在彼焉一人云姓馬宋州人一人姓徐幽
州人一人姓郭荆州人一人姓夏青州人皆其夜成仙
同會扵此旁一小仙曰並捨虛幻得證真仙今當定名
宜有真字扵是馬曰信真徐曰湛真郭曰修真夏曰守
真其時五雲參差徧覆崖谷妙樂羅列間作扵前五人
相慶曰同生濁界並是凡身一旦翛然遂與塵隔今夕
何夕歡會扵斯宜各賦詩以道其意信真詩曰幾劫澄
煩慮思今身僅成誓將雲外隐不向世間存湛真詩曰
綽約離塵世從容上太清雲衣無綻日鶴駕沒遥程修
真詩曰華嶽無三尺東瀛僅一杯入雲騎綵鳳歌舞上
蓬萊守真詩曰共作雲山侣俱辭世界塵静思前日事
抛却幾年身敬真亦詩曰人世從紛擾其生似夢華誰
言今夕裏俛首視雲霞既而雕盤珍果名不可知妙樂
鏘鍠響動崖谷俄而執節者曰宜往蓬萊謁大仙伯五
真曰大仙伯為誰曰茅君也妓樂鸞鶴復前引東去倏
然間已到蓬萊其宫皆金銀花木樓殿皆非人間之製
作大仙伯居金闕玉堂中侍衛甚嚴見五真喜曰來何
晚耶飲以玉杯賜以金簡鳳文之衣玉華之冠配居蓬
萊華院四人者出敬真獨前曰王父年高無人侍飬請
回侍其殘年王父去世然後從命誠不忍得樂而忘王
父也惟仙伯哀之仙伯曰汝村一千年方出一仙人汝
當其會無自墜其道因敕四真送至其家故得還也邯
問昔何修習曰村婦何以知但性本虛静閒即凝神而
坐不復俗慮得入胸中耳此性也非學也又問要去可
否曰本無道術何以能去雲鶴來迎即去不來亦無術
可召扵是遂謝絶其夫服黃冠邯以狀聞州州聞廉使
時崔從按察陕輔延之舍扵陕州紫極宫請王父扵别
室人不得升其階惟廉使從事及夫人得之瞻拜者才
及階而已亦不得升廉使以聞唐憲宗召見舍扵内殿
試道而無以對罷之今在陕州終歲不食食時㗖果實
或飲酒二三杯絶無所食但容色轉芳嫩耳(出續玄怪錄)
封陟
寳歷中有封陟孝廉者居扵少室貎態潔朗性頗貞端
志在典墳僻于林藪探義而星歸腐草閱經而月墜幽
忩兀兀孜孜俾夜作晝無非搜索隐奥未嘗暫縱愒時
日也書堂之畔景像可窺泉石清寒桂蘭雅淡戱猱每
竊其庭果唳鶴頻棲扵澗松虛籟時吟纖埃晝閴烟鎖
簹篁之翠節露滋躑躅之紅葩薜蔓衣垣苔茸毯砌時
夜將午忽飄異香酷烈漸布扵庭際俄有輜軿自空而
降畫輪軋軋直凑簷楹見一仙姝侍從華麗玉珮敲磬
羅裙曳雲體欺皓雪之容光臉奪芙蕖之豔冶正容歛
袵而揖陟曰某籍本上仙謫居下界或遊人間五岳或
止海面三峰月到瑶階愁莫聽其鳳管虫吟粉壁恨不
寐扵鴛衾燕浪語而徘徊鸞虛歌而縹緲寳瑟休泛虬
觥懶斟紅杏豔枝激含嚬扵綺殿碧桃芳萼引凝睇扵
瓊樓既厭曉粧漸融春思伏見郎君坤儀濬潔襟量端
明學聚流螢文含隐豹所以慕其真朴愛以孤標特謁
光容願持箕箒又不知郎君雅旨如何陟攝衣朗燭正
色而坐言曰某家本貞廉性惟孤介貪古人之糟粕究
前聖之指歸編柳苦辛燃糠幽暗布被糲食燒蒿茹藜
但自固窮終不斯濫必不敢當神仙降顧斷意如此幸
早廻車姝曰某乍造門墻未申懇廹輒有詩一章奉留
後七日更來詩曰謫居蓬島别瑶池春媚烟花有所思
為愛君心能潔白碩&KR0894;箕箒奉屏幃陟覽之若不聞雲
軿既去忩戶遺芳然陟心中不可轉也後七日夜姝又
至騎從如前時麗容潔服豔媚巧言入白陟曰某以業
緣遽縈魔障剡起蓬山瀛島繡帳錦宫恨起紅茵愁生
翠被難窺舞蝶扵芳草每妬流鶯扵綺叢靡不雙飛俱
能對跱自矜孤寢轉懵空閨秋却銀缸但凝眸扵片月
春尋瓊圃空抒思扵殘花所以急切前時布露丹懇幸
垂采納無阻精誠又不知郎君意竟如何陟又正色而
言曰某身居山藪志已顓蒙不識鉛華豈知女色幸垂
速去無相見尤姝曰碩不貯其深疑幸望容其陋質輒
更有詩一章後七日復來詩曰弄玉有夫皆得道劉綱
兼室盡登仙君能仔細窺朝露湏逐雲車拜洞天陟覧
又不廻意後七日夜姝又至態柔容冶靚衣眀眸又言
曰逝波難駐西日易頽花木不停薤露非久輕漚泛水
只得逡廵微燭當風莫過瞬息虛争意氣能得幾時恃
此韶顔須臾槁木所以君誇容鬢尚未凋零固止綺羅
貪窮典籍及其衰老何以任持我有還丹頗能駐命許
其依托必寫襟懷能遣君夀例三松瞳方兩目仙山靈
府任意追遊莫種槿花使朝晨而騁豔休敲石火尚昏
黑而流光陟乃怒目而言曰我居書齋不欺暗室下惠
為証叔子為師是何妖精苦相凌逼心如鐵石無更多
言倘若遅迴必當窘辱侍衛諫曰小娘子迴車此木偶
人不足與語况窮薄當為下鬼豈神仙配偶耶姝長吁
曰我所以懇懇者為是青牛道士之苖裔况此時一失
又須曠居六百年不是細事扵戱此子大是忍人又留
詩曰蕭郎不顧鳳樓人雲澁迴車淚臉新愁想蓬瀛歸
去路難窺舊院碧桃春輜軿出戶珠翠響空泠泠簫笙
杳杳雲路然陟意不易後三年陟染疾而終為太山所
追束以大鎖使者驅之欲至幽府忽遇神仙騎從清道
甚嚴使者躬身扵路左曰上元夫人遊太山耳俄有仙
騎召使者與囚俱至陟至彼仰窺乃昔日求偶仙姝也
但左右彈指悲嗟仙姝遂索追狀曰不能扵此人無情
遂索大筆判曰封陟往雖執迷&KR0894;惟堅潔實由朴戅難
責風情宜更延一紀左右令陟跪謝使者遂解去鐡鏁
曰仙官已釋則幽府無敢追攝使者却引歸良久蘇息
後追悔昔日之事慟哭自咎而已(出傳竒)
太平廣記卷六十八
