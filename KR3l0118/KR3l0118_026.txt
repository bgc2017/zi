太平廣記卷二十六
神仙二十六
葉法善邢和璞
葉法善
葉法善字道元本出南陽葉邑今居處州松陽縣四代
修道皆以隂功密行及劾召之術救物濟人母劉因晝
寐夢流星入口吞之乃孕十五月而生年七歲溺於江
中三年不還父母問其故曰青童引我飲以雲漿故少
留耳亦言青童引朝太上太上頷而留之弱冠身長九
尺額有二午性淳和潔白不茹葷辛常獨處幽室或遊
林澤或訪雲泉自仙府歸還已有役使之術矣遂入居
卯酉山其門近山巨石當路每環廻為徑以避之師投
符起石須臾飛去路乃平坦衆共驚異常遊括蒼白馬
山石室内遇三神人皆錦衣寳冠謂師曰我奉太上命
以密旨告子子本太極紫微左仙卿以校錄不勤謫於
人世速宜立功濟人佐國功滿當復舊任以正一三五
之法今授於子又勤行助化宜勉之焉言訖而去自是
誅蕩精怪掃馘凶袄所在經行以救人為志叔祖靖能
頗有神術高宗時入直翰林為國子祭酒武后監國南
遷而終初高宗徵師至京拜上卿不就請度為道士出
入禁内及欲告成中岳扈從者多疾凡噀呪病皆愈二
京受道籙者文武中外男女子弟千餘人所得金帛並
修宫觀䘏孤貧無愛惜久之辭歸松陽經過之地救人
無數蜀川張尉之妻死而再生復為夫婦師識之曰尸
媚之疾也不速除之張死矣師投符而化為黑氣焉相
國姚崇已終之女鍾念彌深投符起之錢塘江常有巨
蜃時為人害淪溺舟檝行旅苦之投符江中使神人斬
之除害殄凶玄功遐被各具本傳於四海六合名山洞
天咸所周歴師年十五中毒殆死見青童曰天台苖君
飛印相救於是獲蘇又師青城山趙元陽受遁甲與嵩
陽韋善俊傳八史東入蒙山神人授書詣嵩山神仙授
劒常行涉大水忽沉波中謂已溺死七日復出衣履不
濡云暫與河伯遊蓬萊則天徵至神都請於諸名岳投
奠龍璧中宗復位武三思尚秉國權師以頻察袄祥保
護中宗相王及玄宗為三思所忌竄於南海廣州人庶
夙仰其名北向候之師乘白鹿自海上而至止於龍興
新觀遠近禮敬捨施豐多盡修觀宇焉歲餘入洪州西
山養神修道景龍四年辛亥三月九日括蒼三神人又
降傳太上之命汝當輔我睿宗及開元聖帝未可隱跡
山巖以曠委任言訖而去時二帝未立而廟號年號皆
以先知其年八月果有詔徵入京迨後平韋后立相王
睿宗玄宗承祚繼統師於上京佐佑聖主凡吉凶動静
必預奏聞會吐蕃遣使進寳函對曰請陛下自開無令
他人知機密朝廷默然唯法善曰此是凶函請陛下勿
開宜令蕃使自開玄宗從之及令蕃使自開函中弩發
中番使死果如法善言俄授銀青光祿大夫鴻臚卿越
國公景龍觀主祖重精於術數明於考召有功於江湖
間諡有道先生自有傳父慧明贈歙州刺史師請以松
陽宅為觀賜號淳和御製碑書額以榮鄉里明年正月
二十七日忽有雲鶴數百行列北來翔集故山徘徊三
日瑞雲五色覆其所居是歲庚申六月三日甲申告化
於上都景龍觀弟子既齊物尹愔覩真仙下降之事祕
而不言二十一日詔贈金紫光祿大夫越州都督春秋
百有七歲所居院異香芬郁仙樂繽紛有青烟直上燭
天竟日方滅師請歸葬故鄉勅度其姪潤州司馬仲容
為道士與中使監護葬于松陽詔衢婺括三州助葬供
終所須發引日敕官縞衣祖送於國門之外開元初正
月望夜玄宗移仗于上陽宫以觀燈尚方匠毛順心結
搆綵樓三十餘間金翠珠玉間厠其内樓高百五十尺
微風所觸鏘然成韻以燈為龍鳳螭豹騰躑之狀似非
人力玄宗見大悦促召師觀于樓下人莫知之師曰燈
火之盛固無比矣然西凉府今夕之燈不亞於此玄宗
曰師頃嘗遊乎曰適自彼來便蒙急召玄宗異其言曰
今欲一往得乎曰此易耳於是令玄宗閉目約曰必不
得妄視若誤有所視必有非常驚駭如其言閉目距躍
已在霄漢俄而足已及地曰可以觀矣既覩燈火連亘
數十里車馬駢闐士女紛委玄宗稱其盛者久之乃請
回復閉目騰空而上頃之已在樓下而歌舞之曲未終
玄宗於凉州以鏤鐡如意質酒翌日命中使託以他事
使於凉州因求如意以還驗之非謬又嘗因八月望夜
師與玄宗遊月宫聆月中天樂問其曲名曰紫雲曲玄
宗素曉音律默記其聲歸傳其音名之曰霓裳羽衣自
月宫還過潞州城上俯視城郭悄然而月光如晝師因
請玄宗以玉笛奏曲時玉笛在寢殿中師命人取頃之
而至奏曲既投金錢於城中而還旬日潞州奏八月望
夜有天樂臨城兼獲金錢以進玄宗累與近臣試師道
術不可殫盡而所驗顯然皆非幻妄故特加禮敬其餘
追岳神致風雨烹龍肉祛妖偽靈效之事具在本傳此
不備錄又燕國公張說嘗詣觀謁師命酒說曰既無他
客師曰此有麴處士者久隱山林性謹而訥頗耽於酒
鍾石可也說請召之斯須而至其形不及三尺而腰帶
數圍使坐于下拜揖之禮頗亦魯朴酒至杯盂皆盡而
神色不動燕公將去師忽奮劒叱麴生曰曾無高談廣
論唯沉湎於酒亦何用哉因斬之乃巨榼而已嘗謂門
人曰百六十年後當有術過我者來居卯酉山矣初師
居四明之下在天台之東數年忽於五月一日有老叟
詣門號泣求救門人謂其有疾也師引而問之曰某東
海龍也天帝所敇主八海之寳一千年一更其任無過
者超證仙品某已九百七十年矣微績垂成有婆羅門
逞其幻法住於海峰晝夜禁呪積三十年矣其法將成
海水如雲卷在天半五月五日海將竭矣統天鎮海之
寳上帝制靈之物必為幻僧所取五日午時乞賜丹符
垂救至期師敕丹符飛往救之海水復舊其僧愧恨赴
海而死明日龍輦寳貨珍竒以來報師拒曰林野之中
棲神之所不以珠璣寳貨為用一無所受因謂龍曰此
厓石之上去水且遠但致一清泉即為惠也是夕聞風
雨之聲及明繞山麓四面成一道石渠泉水流注經冬
不竭至今謂之天師渠又一說云顯慶中法善奉命修
黃籙齋于天台山道由廣陵明晨將濟瓜州是日江干
渡人艤舟而候時方春暮浦漵晴暖忽有黃白二叟相
謂曰乘間可以圍碁為適乎即嚮空召冥兒俄有丱童
擘波而出衣無沾濕一叟曰挈碁局與席偕來須臾丱
童如命設席沙上對坐約曰賭勝者食明日北來道士
因大笑而下子良久白衣叟曰卿北矣幸無以味美見
侵也曠望逡廵徐步凌波遠遠而沒舟人知其將害法
善也惶惑不寧及旦則有内官馳馬前至督備舟檝舟
人則以昨日之所見具列焉内官驚駭不悦法善尋續
而來内官復以舟人之辭以啓法善法善微哂曰有是
乎幸無掛意時法善符術神驗賢愚共知然内官洎舟
人從行之軰憂軫靡遑法善知之而促解纜發岸咫尺
而暴風狂浪天日昏晦舟中之人相顧失色法善徐謂
侍者曰取我黑符投之鷁首既投而波流静謐有頃既
濟法善顧舟人曰爾可廣召宗侣㳂流十里之間或蘆
洲菼渚有巨鱗在焉爾可取之當大獲其資矣舟人承
教不數里果有白魚長百尺許周三十餘圍殭暴沙上
就而視腦有穴嵌然流膏舟人因臠割載歸左近村閭
食魚累月(出集異記及仙傳拾遺)
邢和璞
邢先生名和璞善方術常擕竹算數計算長六寸人有
請者到則布算為卦縱横布列動用算數百布之滿牀
布數已乃告家之休咎言其人年命長短及官祿如神
先生貌清羸服氣時餌少藥人亦不詳所生唐開元二
十年至都朝貴候之其門如市能增人算夀又能活其
死者先生嘗至白馬坂下遇友人友人已死信宿其母
哭而求之和璞乃出亡人寘于床引其衾解衣同寢令
閉戸眠熟良久起具湯而友人猶死和璞長嘆曰大人
與我約而妄何也復令閉戸又寢俄而起曰活矣母入
視之其子已蘇矣母問之其子曰被籙在牢禁繫栲訊
正苦忽聞外曰王喚苦人官不肯曰訊未畢不使去少
頃又驚走至者曰邢仙人自來喚苦人官吏出迎再拜
恐懼遂令從仙人歸故生又有納少妾妾善歌舞而暴
死者請和璞活之和璞墨書一符使置妾卧處俄而言
曰墨符無益又朱書一符復命置於牀俄而又曰此山
神取之可令追之又書一大符焚之俄而妾活言曰為
一山神領從者數百人拘去閉宫門作樂酣飲忽有排
戸者曰五道大使呼歌者神不應頃又曰羅大王使召
歌者方駭仍曰且留少時須臾數百騎馳入宫中大呼
曰天帝詔何敢輙取歌人令曳神下杖一百仍放歌人
還于是遂生和璞此事至多後不知所適(出紀聞)
太平廣記卷二十六
