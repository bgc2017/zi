太平廣記卷二十
神仙二十
隂隱客譚宜王可交
楊通幽
隂隱客
唐神龍元年房州竹山縣百姓隂隱客家富莊後穿井
二年已濬一千餘尺而無水隱客穿鑿之志不輟二年
外一月餘工人忽聞地中雞犬鳥雀聲更鑿數尺傍通
一石穴工人乃入穴探之初數十步無所見但捫壁傍
行俄轉有如日月之光遂下其穴下連一山峰工人乃
下山正立而視則别一天地日月世界其山傍向萬仞
千岩萬壑莫非靈景石盡碧琉璃色每岩壑中皆有金
銀宫闕有大樹身如竹有節葉如芭蕉又有紫花如盤
五色蛺蝶翅大如扇翔舞花間五色鳥大如鶴翺翔樹
杪每岩中有清泉一眼色如鏡白泉一眼白如乳工人
漸下至宫闕所欲入詢問行至闕前見牌上署曰天桂
山宫以銀字書之門兩閣内各有一人驚出各長五尺
餘童顔如玉衣服輕細如白霧綠煙綘脣皓齒鬒髮如
青絲首冠金冠而跣足顧謂工人曰汝胡為至此工人
具陳本末言未畢門中有數十人出云怪有昏濁氣令
責守門者二人惶懼而言曰有外界工人不意而到詢
問途次所以來奏須臾有緋衣一人傳敕曰敕門吏禮
而遣之工人拜謝未畢門人曰汝已至此何不求遊覽
畢而返工人曰向者未敢儻賜從容乞乘便言之門人
遂通一玉簡入旋而玉簡却出門人執之引工人行至
清泉眼令洗浴及澣衣服又至白泉眼令盥漱之味如
乳甘美甚連飲數掬似醉而飽遂為門人引下山每至
宫闕只得於門外而不許入如是經行半日至山趾有
一國城皆是金銀珉玉為宫室城樓以玉字題云梯仙
國工人詢于門人曰此國何如門人曰此皆諸仙初得
仙者關送此國修行七十萬日然後得至諸天或玉京
蓬萊崑䦘姑射然方得仙宫職位主籙主印飛行自在
工人曰既是仙國何在吾國之下界門人曰吾此國是
下界之上仙國也汝國之上還有仙國如吾國亦曰梯
仙國一無所異言畢謂工人曰卿可歸矣遂却上山尋
舊路又令飲白泉數掬臨至山頂求穴門人曰汝來此
雖頃刻人間已數十年矣却出舊穴應不可矣待吾奏
請通天關鑰匙送卿歸工人拜謝須臾門人攜金印及
玉簡又引工人别路而上至一大門勢侔樓閣門有數
人俯伏而候門人示金印讀玉簡劃然開門門人引工
人上纔入門為風雲擁而去因無所覩唯聞門人云好
去為吾致意於赤城真伯須臾雲開已在房州北三十
里孤星山頂洞中出後詢隂隱客家時人云已三四世
矣開井之由皆不能知工人自尋其路唯見一巨坑乃
崩井之所為也時貞元七年矣工人尋覓家人了不知
處自後不樂人間遂不食五榖信足而行數年後有人
於劍閣鷄冠山側近逢之後莫知所在(出博異志)
譚宜
譚宜者陵州民叔皮子也開元末年生生而有異墮地
能言數歲之中身逾六尺髭鬢風骨不與常兒同不飲
不食行及奔馬二十餘歲忽失所在遠近異之以為神
人也至是父母思念鄉里追立廟以祀之大歴元年丙
午忽然還家即霞冠羽衣真仙流也白父母曰兒為仙
官不當久在人世雖父母憶念又不宜作此祠廟恐物
所憑妄作威福以害於人請為毁之廟基之下昔藏黃
金甚多撤廟之後鑿地取金可以分濟貧民散遺鄉里
矣言訖騰空而去如其言毁廟掘地皆得金焉所掘之
處靈泉湧出澄澈異常積雨不加至旱不減郡邑禱祝
必有靈應因名譚子池亦謂之天池進士周郭籓為詩
以記其事曰澄水一百步世名譚子池余詰陵陽叟此
池當因誰父老謂余說本郡譚叔皮開元末年中生子
字阿宜墜地便能語九歲多鬚眉不飲亦不食未嘗言
渴饑十五能行走快馬不能追二十入山林一去無還
期父母憶念深鄉閭為立祠大歴元年春此兒忽來歸
頭冠簪鳳凰身着霓裳衣普遍拯疲俗丁寧告親知余
為神仙官下界不可祈恐為妖魅假不如早平夷此有
黃金藏鎮在兹廟基發掘散生聚可以救貧羸金出繼
靈泉湛若清琉璃泓澄表符瑞水旱無竭時言訖辭冲
虛杳靄上玄微凡情留不得攀望衆號悲尋稟神仙誡
徹廟斸開窺果獲無窮寳均融沾困危巨源出嶺頂噴
湧世間稀異境流千古終年福四維(出仙傳拾遺)
王可交
王可交蘇州崑山人也以耕釣自業居於松江南趙屯
村年三十餘莫知有真道常取大魚自喜以槌擊殺煮
之擣蒜韮以食常謂樂無以及一旦棹漁舟方擊檝高
歌入江行數里間忽見一綵畫花舫漾于中流有道士
七人皆年少玉冠霞帔服色各異侍從十餘人總角雲
鬟又四人黃衣乘舫一人呼可交以姓名方驚異不覺
漁舟已近舫側一道士令總角引可交上舫見七人面
前各有青玉盤酒器果子皆瑩徹有光可交莫識又有
女妓十餘人悉持樂噐可交遠立於筵末遍拜七人共
視可交一人曰好骨相合仙生於凡賤眉間已灸破矣
一人曰與酒喫侍者瀉酒而樽中酒再三瀉之不出侍
者具以告道士曰酒是靈物必得入口當換其骨瀉之
不出亦乃命也一人又曰與栗吃俄一人於筵上取二
栗付侍者與可交令便吃視之其栗青赤光如棗長二
寸許囓之有皮非人間之栗肉脆而甘如飴久之食方
盡一人曰王可交已見之矣可令去命一黃衣送上岸
於船邊覓所乘漁舟不見黃衣曰不必漁舟但合眼自
到於是合眼若風水林木浩浩之聲令開眼已到失黃
衣所在但見峰巒重疊松栢參天坐於草中石上及望
見有門樓人出入俄頃採樵者并僧十餘人到問可交
何人可交具以前事對又問何日離家可交曰今日早
離家又問今日是何日對是三月三日樵者與僧驚今
日是九月九去三月三日已半年餘可交問地是何所
僧曰此是天台山瀑布寺前也又問此去華亭多少地
僧曰水陸千餘里可交自訝不已乃為僧邀歸寺設食
可交但言飽不喜聞食氣唯飲水耳衆僧審問極異之
乃以狀白唐興縣以達台州以聞越州廉使王渢素奉
道召之見極以為非常之事神仙變化不可測也可交
身長七尺餘儀貌殊異言語清爽渢歎曰此誠真仙人
也又以同姓益敬之餙以道服而遣人至蘇州以詰其
實具言三月三日可交乘漁舟入江不歸家人尋得漁
舫謂墮江死漉之無跡妻子以招魂葬訖王渢具以表
聞詔甚稱異後可交却歸鄉里備話歴歴及與鄉人到
江上指所逢花船之處依然可交食栗後已絶榖動靜
若有神助不復耕釣乃挈妻子往四明山二十餘年復
出明州賣藥使人沽酒得錢但施於人時言藥則壺公
所授酒則餘杭阿母相傳藥極去疾酒甚醉人明州里
巷皆言王仙人藥酒世間不及道俗多圖其形像有患
痁及邪魅者圖於其側即愈後三十餘年却入四明山
不復出今人時有見之者(出續神仙傳)
楊通幽
楊通幽本名什伍廣漢什邡人幼遇道士教以檄召之
術受三皇天文役命鬼神無不立應驅毒厲翦氛邪禳
水旱致風雨是皆能之而木訥疎傲不拘於俗其術數
變異遠近稱之玄宗幸蜀自馬嵬之後屬念貴妃往往
輟食忘寐近侍之臣密令求訪方士冀少安聖慮或云
楊什伍有考召之法徵至行朝上問其事對曰雖天上
地下冥寞之中鬼神之内皆可歴而求之上大悦於内
置場以行其術是夕奏曰已於九地之下鬼神之中遍
加搜訪不知其所上曰妃子當不墜于鬼神之伍矣二
日夜又奏曰九天之上星辰日月之間虛空杳冥之際
亦遍尋訪而不知其處上悄然不懌曰未歸天復何之
矣炷香燃燭彌加懇至三日夜又奏曰於人寰之中山
川岳瀆祠廟之内十洲三島江海之間亦遍求訪莫知
其所後於東海之上蓬萊之頂南宫西廡有羣仙所居
上元女仙太真者即貴妃也謂什伍曰我太上侍女隸
上元宫聖上太陽朱宫真人偶以宿緣世念其願頗重
聖上降居於世我謫於人間以為侍衛耳此後一紀自
當相見願善保聖體無復意念也乃取開元中所賜金
釵鈿合各半玉龜子一寄以為信曰聖上見此自當醒
憶矣言訖流涕而别什伍以此物進之上澘然良久乃
曰師昇天入地通幽達冥真得道神仙之士也手筆賜
名通幽賜帛千叚金銀各千兩良田五千畝紫霞帔白
玉簡特加禮異暇日問其所受之道曰臣師乃西城王
君青城真人昔於後城山中教以召命之術曰可以輔
贊太平之君然後方得飛昇之道戒以護氣希言目不
妄視絶聲利遠囂塵則可以凌三界登太清矣又問昇
天入地何門而往何所為礙曰得道之人入火不熱入
水不濡躡虛如履實觸實如蹈虛其所以然者形與道
合道無不在毫芒之細萬物之衆道皆居之上善其對
居數載乃登後城山葺静室於其頂時還其家門人言
天真累降於静室一旦與羣真俱去(出仙傳拾遺)
太平廣記卷二十
