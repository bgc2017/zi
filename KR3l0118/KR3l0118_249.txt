太平廣記卷二百四十九
詼諧五
令狐德棻崔行功邊仁表
辛郁尹君裴玄本
長孫玄同王福畤許敬宗
高崔嵬元晉趙謙光
沈佺期崔日用裴談
李鎮惡盧廙松壽
封抱一尹神童
令狐德棻
唐趙元楷與令狐德棻從駕至陜元楷召德棻河邊觀
砥柱德棻不去遂獨行及還德棻曰砥柱共公作何語
答曰砥柱附參承公德棻應聲曰石不能言物或憑焉
時羣公以為佳對(出啓顏錄)
崔行功
唐崔行功與敬播相逐播帶櫚木霸刀子行功問播云
此是何木播對曰是栟櫚木行功曰唯問刀子不問佩
人(出啓顏錄)
邊仁表
唐四門助教弘綽與弟子邊仁表論議弘綽義理將屈
乃高聲大怒表遂報曰先生聞義即怒豈曰弘弘又報
云我姓既曰弘是事皆弘邊又應聲曰先生雖曰弘義
終不綽座下大笑弘竟被屈而歸(出啓顔錄)
辛郁
唐辛郁管城人也舊名太公弱冠遭太宗於行所問何
人曰辛太公太宗曰何如舊太公郁曰舊太公八十始
遇文王臣今適年十八已遇陛下過之遠矣太宗悦命
直中書(出御史臺記)
尹君
唐楊纂華隂人也累遷雍州長史吏部尚書纂之在雍
州司法參軍尹君嘗任坊州司戸省符科杜若尹君判
申曰坊州本無杜若天下共知省符忽有此科應由讀
謝朓詩悞華省曹即如此判事不畏二十八宿向下笑
人由是知名及雍州司法時有胡盜金城坊者纂判京
城諸胡盡禁問尹君不同之曰賊出萬端詐偽非一亦
有胡著漢帽漢着胡靴亦須漢裏兼求不可胡中直覓
請西市胡禁餘請不問纂怒不同判遽命筆復沈吟少
𨕖乃判曰纂輸一籌餘依太宗聞而笑曰朕用楊纂聞
義伏輸一籌朕伏得幾籌(出御史臺記)
裴玄本
唐裴玄本好諧謔為戸部郎中時左僕射房玄齡疾甚
省即將問疾玄本戲曰僕射病可須問之既甚矣何須
問也有洩其言者既而隨例看玄齡玄齡笑曰裴郎中
來玄齡不死也(出大唐新語)
長孫玄同
唐長孫玄同幼有機辯坐中每劇談無不歡笑永徽中
在京會宴衆因語論及民間事一人云醴泉縣去京不
遠百姓遂行蠱毒此邑須遠配流豈得令在側近一人
乃云若令配流處還有百姓此人復行蠱毒豈不還更
損人其人云若如此欲令何處安置玄同即云若令玄
同安置必令得所諸人大喜同即問之答云但行蠱毒
人並送與莫離支作食手衆皆歡笑貞觀中嘗在諸公
主席衆莫能當高密公主乃云我段家兒郎亦有人物
走令喚取段恪來令對玄同段恪雖微有辭其容儀短
小召至始入門玄同即云為日已暗公主等並大驚怪
云日始是齋時何為道暗玄同乃指段恪若不日暗何
得短人行坐中大笑段恪面大赤更無以答玄同初上
府中設食其倉曹是吳人言音多帶其聲喚粉粥為糞
粥時餚饌畢陳蒸炙俱下倉曹曰何不先將糞粥來舉
坐咸笑之玄同曰倉曹乃是公侯之子孫必復其始諸
君何為笑也坐中復大笑玄同任荆王友所司差攝祭
官祠社於壇所清齋玄同在幕内坐有犬來遺糞穢於
墻上玄同乃取支牀塼自擊之傍人怪其率問曰何為
自徹支牀塼打狗玄同曰可不聞苟利社稷專之亦可
(出啓顔錄)
王福畤
唐王福畤名行温恭累授齊澤二州世以才學稱子勔
勮勃俱以文筆著天下福畤與韓琬父有舊福畤及婚
崔氏生子勸嘗致書韓父曰勔勮勃文章並清俊近小
者復似不惡韓復書曰王武子有馬癖明公有譽兒癖
王氏之癖無乃多乎要當見文章方可定耳福畤乃致
諸子文章韓與名人閱之曰生子若是信亦可誇(出御史臺)
(記)
許敬宗
唐吏部侍郎楊思玄恃外戚之貴待𨕖流多不以禮而
排斥之為𨕖人夏侯彪之所訟御史中丞郎餘慶彈奏
免中書令許敬宗曰固知楊吏部之敗也或問之宗曰
一彪一狼共着一羊不敗何待敬宗性輕傲見人多忘
之或謂其不聰曰卿自難記若遇何劉沈謝暗中摸索
著亦可識(出國朝雜記)
高崔嵬
唐散樂高崔嵬善弄癡太宗命給使捺頭向水下良久
出而笑之帝問曰見屈原云我逢楚懷王無道乃沈汨
羅水汝逢聖明主何為來帝大笑賜物百段(出朝野僉載)
元晉
唐曹懷舜金鄉人父繼叔死王事贈雲麾將軍懷舜襁
褓授遊擊將軍歴内外文武官則天云懷舜久歴文資
而屈於武職自左鷹揚衛郎將拜右玉鈐衛將軍有宋
州司馬曹玄本父名乞伯時汲縣丞元晉好談多警策
或問元晉玄本懷舜從叔元晉應聲答曰雖則同堂俱
非本族人怪而問之晉曰玄本乞伯子懷舜繼叔兒以
此知矣(出御史臺記)
趙謙光
唐諸郎中不自即員外郎拜者謂之土山頭果毅言便
拜崇品有似長征兵士便授邊遠果毅趙謙光自彭州
司馬入為大理正遷戸部郎中戸部員外賀遂涉詠曰
員外由來美郎中望不優寧知粉署裏翻作土山頭趙
謙光答詩曰錦帳隨情設金爐任意薰唯愁員外置不
應列星文人以為竒句(出譚賓錄)
沈佺期
唐沈佺期以罪謫遇恩復官秩而未還朱衣因内宴羣
臣皆歌廻波樂詞起舞由是多求遷擢佺期詞曰廻波
爾時佺期流向嶺外生歸身名已蒙齒錄袍笏未復牙
緋中宗即以緋魚袋賜之(出本事詩)
崔日用
崔日用為御史中丞賜紫是時佩魚須有特恩亦因宴
會命羣臣撰詞日用曰臺中鼠子直須諳信足跳梁上
壁龕倚翻燈脂汚張五還來嚙帶報韓三莫浪語直王
相大家必若賜金龜賣却猫兒相賞中宗亦以金魚賜
之(出夲事詩)
裴談
唐中宗朝御史大夫裴談崇釋氏妻悍妬談畏之如嚴
君時韋庶人頗襲武后之風中宗漸畏之内宴命唱廻
波詞有優人詞曰廻波爾時栲栳怕婦也是大好外邊
秖有裴談内裏無過李老韋后意色自得以束帛賜之(出本)
(事詩)
李鎮惡
唐李鎮惡即趙公嶠之父𨕖授梓州郪縣令與友人書
云州帶子號縣帶郪名由來不屬老夫併是婦兒官職
(出傳載)
盧廙
唐殿中内供奉盧廙持法細密雖親故貴勢無所廻避
舉止閑雅必翔而後集嘗於景龍觀監官行香右臺諸
御史亦預焉臺中先號右臺為高麗僧時有一胡僧徙
倚於前庭右臺侍御史黃守禮指之曰何胡僧而至此
廙徐謂之曰亦有高麗僧何獨怪胡僧為一時歡笑廙
與李畬俱非善射者嘗三元禮射廙畬雖引滿射俱不
及垜而墜廙言其工拙畬戲曰畬與盧箭俱三十步左
右不曉畬曰畬箭去垜三十步盧箭去身三十步歡笑
久之(出御史臺記)
松壽
唐韋慶本女𨕖為妃詣朝堂欲謝而慶本兩耳先卷朝
士多呼為卷耳時長安公松壽見慶本而賀之因曰僕
固知足下女得妃慶本曰何以知之松壽乃自摸其耳
而卷之曰卷耳后妃之德(出啟顔錄)
封抱一
唐封抱一任益州九隴尉與同列戲白打賭錢座下數
百錢輸已略盡便欲斂手傍人謂之曰何不更覓錢廻
取之抱一乃舉手摸錢曰賜也何敢望回山東人謂
盡為賜故言賜也(出啓顏錄)
尹神童
唐尹神童每說伯樂令其子執馬經畫樣以求馬經年
無有似者歸以告父更令求之出見大蝦蟇謂父曰得
一馬略與相同而不能具伯樂曰何也對曰其隆顱跌
目脊郁縮但蹄不如累趍耳伯樂曰此馬好跳躑不堪
也子笑乃止(出朝野僉載)
太平廣記卷二百四十九
