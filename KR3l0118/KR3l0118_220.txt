太平廣記卷二百二十
醫三
申光遜孫光憲漁人妻
陳寨陶俊張易
廣陵木工飛蠱菌毒
田承肇蛇毒治葛鴆
雜說藥
異疾
綘州僧崔爽劉錄事
句容左史崔融刁俊朝
李生魏淑皇甫及
王布侯又玄李言吉
蒯亮
醫三
申光遜
近代曹州觀察判官申光遜言本家桂林有官人孫仲
敖寓居於桂交廣人也申往謁之延於卧内冠簪相見
曰非慵於巾櫛也蓋患腦痛爾即命醇酒升餘以辛辣
物洎胡椒乾薑等屑僅半杯以温酒調又於枕函中取
一黑漆筩如今之笙項安於鼻竅吸之至盡方就枕有
汗出表其疾立愈蓋鼻飲蠻獠之𩔖也(出玉堂閒話)
孫光憲
火燒瘡無出醋泥甚騐孫光憲嘗家人作煎餅一婢抱
憲子擁爐不覺落火炭之上遽以醋泥傅之至曉不痛
亦無瘢痕是俗說不厭多聞(出北夢瑣言)
漁人妻
瓜村有漁人妻得勞疾轉染死者數人或云取病者生釘
棺中棄之病可絶頃之其女病即生釘棺中流之江至金
山有漁人見而異之引至岸開視之女猶活因取置漁舍
每得鰻黧魚以食之久之病愈遂以為妻今尚無恙(出稽神錄)
陳寨
陳寨者泉州晉江巫也善禁祝之術為人治疾多愈者
有漳州逆旅蘇猛其子病狂人莫能療乃往請陳陳至
蘇氏子見之戟手大罵寨曰此疾入心矣乃立壇於堂
中戒人無得竊視至夜乃取蘇氏子劈為兩片懸堂之
東壁其心懸北簷下寨方在堂中作法所懸之心遂為
犬食寨求之不得驚懼乃持刀宛轉於地出門而去主
人弗知謂其作法耳食頃乃持心而入内於病者之腹
被髮連叱其腹遂合蘇氏子既悟但連呼遞鋪遞鋪家
人莫之測乃其日去家數里有驛吏手持官文書死於
道傍初南中驛路二十里置一遞鋪驛吏持符牒以次
𫝊授欲近前鋪輒連呼以警之乃寨取驛吏之心而活
蘇氏蘇遂愈如故(出稽神錄)
陶俊
江南吉州刺史張曜卿有傔力者陶俊性謹直嘗從軍
征江西為飛石所中因有腰足之疾恒扶杖而行張命
守舟于廣陵之江口因至白沙市避雨於酒肆同立者
甚衆有二書生過於前獨顧俊相與言曰此人好心宜
為療其疾即呼俊與藥二丸曰服此即愈乃去俊歸舟
吞之良久覺腹中痛楚甚頃之痛止疾亦多差操篙理
纜尤覺輕健白沙去城八十里一日往復不以為勞後
訪二書生竟不復見(出稽神錄)
張易
江南刑部郎中張易少居菑川病熱困惙且甚恍惚見
一神人長可數寸立於枕前持藥三丸曰吞此可愈易
受而亟吞之二丸嗛之一丸落席有聲因自起求之不
得家人驚問何為具述所見病因即愈爾日出入里巷
了無所苦(出稽神錄)
廣陵木工
廣陵有木工因病手足皆舉縮不能復執斤斧扶踴行
乞至后土廟前遇一道士長而黑色神采甚異呼問其
疾因與藥數丸曰餌此當愈旦日平明復會於此木工
辭曰某不能行家去此遠明日雖晩尚未能至也道士
曰爾無憂但早至此遂别去木工既歸餌其藥頃之手
足痛甚中夜乃止因即得寐五更而寤覺手足甚輕因
下牀趨走如故即馳詣后土廟前久之乃見道士倚杖
而立再拜陳謝道士曰吾授爾方可救人疾苦無為木
匠耳遂再拜受之因問其名居曰吾在紫極宫有事可
訪吾也遂去木匠得方用以治疾無不愈者至紫極宫
訪之竟不復見後有婦人久疾亦遇一道士與藥而差
言其容貌亦木工所見也廣陵尋亂木工竟不知所之
(出稽神錄)
飛蠱
江嶺之間有飛蠱其来也有聲不見形如鳥鳴啾啾唧
唧然中人即為痢便血醫藥多不差旬日間必不救(出朝)
(野僉載)
菌毒
嶺南風俗多為毒藥令老奴食冶葛死埋之土堆上生
菌子其正當腹上食之立死手足額上生者當日死旁
自外者數日死漸遠者或一月兩月全遠者或二年三
年無得活者惟有陳懷卿家藥能解之或有以菌藥塗
馬鞭頭馬控上拂著手即毒拭著口即死(出朝野僉載)
田承肇
王蜀將田承肇常領騎軍戍于鳳翔因引騎潛出解鞍
憩於林木之下面前忽見方圓數尺静地中有小𣗳子
一莖高數尺並無柯葉挺然而立尤甚光滑肇就之翫
弄以手上下摩娑頃刻間手指如中毒藥苦不禁於是
鞭馬歸營至臂膊已麤於桶時有村嫗善禁居在深山
中急使人召得已將不救嫗曰此是胎生七寸蛇戲處
噴毒在𣗳木間捫著𣗳枝立合致卒肇曰是也急使人
就彼斸之果獲二蛇長六七寸斃之嫗遂禁勒自膊間
趁漸漸下至于腕又併趁入食指盡食指一節趁之不
出蹙成一毬子許肉丸遂以利刀斷此一節所患方除
其斷下一節巨如一氣毬也(出玉堂閒話)
蛇毒
趙延禧云遭惡蛇虺所螫處帖之艾炷當上灸之立差
不然即死凡蛇齧處久之引去毒氣即止(闕)
冶葛鴆
冶葛食之立死有冶葛處即有白藤花能解冶葛毒鴆
鳥食水之處即有犀牛犀牛不濯角其水物食之必死
為鴆食蛇之故(出朝野僉載)
雜說藥
醫書言虎中藥箭食清泥野豬中藥箭豗薺苨而食雉
被鷹傷以地黃葉帖之又礜石可以害鼠張鷟曾試之
鼠中毒如醉亦不識人猶知取泥汁飲之須臾平復鳥
獸蟲物猶知解毒何况人乎被蠶齧者以甲蟲末傅之
被馬咬者燒鞭鞘灰塗之蓋取其相服也蜘蛛齧者雄
黃末傅之筋斷須續者取旋覆根絞取汁以筋相對以
汁塗而封之即相續如故蜀兒奴逃走多刻筋以此續
之百不失一(出朝野僉載)
異疾
綘州僧
永徽中綘州有一僧病噎都不下食如此數年臨命終
告其弟子云吾氣絕之後便可開吾胸喉視有何物欲
知其根夲言終而卒弟子依其言開視胸中得一物形
似魚而有兩頭遍體悉是肉鱗弟子致鉢中跳躍不止
戲以諸味致鉢中雖不見食須臾悉化成水又以諸毒
藥内之皆隨銷化時夏中藍熟寺衆於水次作靛有一
僧往因以少靛致鉢中此蟲恇懼遶鉢馳走須臾化成
水世𫝊以靛水療噎疾(出廣五行記)
崔爽
永徽中有崔爽者每食生魚三斗乃足於後飢作鱠未
成爽忍飢不禁遂吐一物狀如蝦蟇自此之後不復能
食鱠矣(出朝野僉載)
劉錄事
和州劉錄事者大歴中罷官居和州旁縣食兼數人尤
能食鱠嘗言鱠味未嘗果腹邑客乃網魚百餘斤會於
野庭觀其下筯劉初食鱠數楪忽似小哽因彀出一骨
珠子大如豆乃寘於茶甌中以楪覆之食未半怪覆甌
楪傾側舉視之向骨珠子巳長數寸如人狀座客競觀
之隨視而長頃刻長及人遂捽劉因相毆流血良久各
散走一循廰之西一轉廰之左俱及後門相觸翕成一
人乃劉也神已癡矣半日方能語訪其所以皆不省之
劉自是惡鱠(出酉陽雜俎)
句容佐史
句容縣佐史能啖鱠至數十斤恒食不飽縣令聞其善
啖乃出百斤史快食至盡因覺氣悶久之吐出一物狀
如麻鞋底縣令命洗出安鱠所鱠悉成水累問醫人術
士莫能名之令小吏持往揚州賣之冀有識者誡之若
有買者但高舉其價看至幾錢其人至揚州四五日有
胡求買初起一千累增其價至三百貫文胡輒還之初
無酬酢人謂胡曰是句容縣令家物君必買之當相隨
去胡因隨至句容縣令問此是何物胡云此是銷魚之
精亦能銷人腹中塊病人有患者以一片如指端繩繋
之置病所其塊即銷我本國太子少患此病父求愈病
者賞之千金君若見賣當獲大利令竟賣半與之(出廣異記)
崔融
唐國子司業知制誥崔融病百餘日腹中蟲蝕極痛不
能忍有一物如守宫從下部出須臾而卒(出朝野僉載)
刁俊朝
安康伶人刁俊朝其妻巴嫗項癭者初微若雞卵漸巨
如三四升缻盎積五年大如數斛之鼎重不能行其中
有琴瑟笙磬塤箎之響細而聽之若合音律泠泠可樂
積數年癭外生小宂如針芒者不知幾億每天欲雨則
宂中吹白煙霏霏如絲縷漸高布散結為屯雲雨則立
降其家少長懼之咸請遠送巖宂俊朝戀戀不能已因
謂妻曰吾廹以衆議將不能庇於伉儷送君於無人之
境如何妻曰吾此疾誠可憎惡送之亦死拆之亦死君
當為我決拆之看有何物俊朝即磨淬利刃揮挑將及
妻前癭中軒然有聲遂四分披裂有一大猱跳躍蹋而
去即以帛絮裹之雖癭疾頓愈而冥然大漸矣明日有
黃冠扣門曰吾乃昨日癭中走出之猱也吾夲獼猴之
精解致風雨無何與漢江鬼愁潭老蛟還往常與覘船
舸將至俾他覆之以求舟中餱糧以養孫息昨者太一
誅蛟搜索黨與故借君夫人蝤蠐之領以匿性命雖分
不相干然為累亦甚矣今於鳳凰山神處求得少許靈
膏請君塗之幸當立愈俊朝如其言塗之隨手瘡合俊
朝因留黃冠烹雞設食食訖貰酒欲飲黃冠因囀喉高
歌又為絲匏瓊玉之音罔不鏗鏘可愛既而辭去莫知
所詣時太定中也(出續玄怪錄)
李生
天寳中有隴西李生自白衣調選桂州參軍既至任以
熱病旬餘覺左乳痛不可忍及視之隆若癰腫之狀即
召醫驗其脈醫者曰臟腑無他若臆中有物以喙攻其
乳乳痛而癰不可為也又旬餘病甚一日癰潰有一雉
自左乳中突而飛出不知所止是夕李生卒(出宣室志)
魏淑
大歴中元察為卭州刺史而州城將有魏淑者膚體洪
壯年方四十親老妻少而忽中異疾無所酸苦但飲食
日損身體日銷耳醫生術士拱手無措寒暑未周即如
嬰孩焉不復能行坐語言其母與妻更相提抱遇淑之
生日家人召僧致齋其妻乃以釵股挾之以哺須臾能
盡一小甌自是日加所食身亦漸長不半歲乃復其初
察則授與故職趨驅氣力且無少異後十餘年捍蠻戰
死于陳(出集異記)
皇甫及
皇甫及者其父為太原少尹甚鍾愛之及生如常兒至
咸通壬辰歲年十四矣忽感異疾非有切肌徹骨之苦
但暴長耳逾時而身越七尺帶兼數圍長啜大嚼復三
倍於昔矣明年秋無疾而逝(出三水小牘)
王布
永貞年東市百姓王布知書藏錢千萬商旅多賓之有
女年十四五艷䴡聰悟鼻兩孔各垂息肉如皂莢子其
根細如麻綖長寸許觸之痛入心髓其父破錢數百萬
治之不差忽一日有梵僧乞食因問布知君女有異疾
可一見吾能止之布被問大喜即見其女僧乃取藥色
正白吹其鼻中少頃摘去之出少黃水都無所苦布賞
之百金梵僧曰吾修道之人不受厚施唯乞此息肉遂
珍重而去勢疾如飛布亦意其賢聖也計僧去五六坊
復有一少年美如冠玉騎白馬遂扣其門曰適有胡僧
到無布遽延入具述胡僧事其人吁嗟不悦曰馬小蹶
足竟後此僧布驚異詰其故曰上帝失樂神二人近知
藏於君女鼻中我天人也奉命来取不意此僧先取之
當獲譴矣布方作禮舉手而失(出酉陽雜俎)
侯又玄
荆州處士侯又玄嘗出郊厠于荒塜上及下跌傷其肘
瘡甚行數百步逢一老人問何所苦也又玄具言且見
其肘老人言偶有良藥可封之十日不開必愈又玄如
其言及解視一臂遂落又玄兄弟五六人互病病必出
血月餘又玄見兄兩臂忽病瘡六七處小者如榆錢大
者如錢皆成人面(闕)
又江表嘗有商人左臂有瘡悉如人面亦無他苦商人
戲滴酒口中其面亦赤以物食之凡物必食食多覺膊
内肉漲起疑胃在其中也或不食之則一臂瘠焉有善
醫者教其歴試諸藥金石草木悉試之至貝母其瘡乃
聚眉閉口商人喜曰此藥必治也因以小葦筒毁其口
灌之數日成痂遂愈(出酉陽雜俎)
李言吉
金州防禦使崔堯封有親外甥李言吉者左目上臉忽
痒而生一小瘡漸長大如鴨卵其根如弦恒壓其目不
能開堯封每患之他日飲之酒令大醉遂剖去之言吉
不知覺也贅既破中有黃雀鳴噪而去(出聞竒錄)
蒯亮
處士蒯亮言其所知額角患瘤醫為割之得一黑石碁
子巨斧擊之終不傷缺復有足脛生瘤者因至親家為
猘犬所齚正齧其瘤其中得針百餘枚皆可用疾亦愈
(出稽神錄)
太平廣記卷二百二十
