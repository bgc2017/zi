太平廣記卷三百七十六宋李昉等編
再生二
鄭會王穆卲進
李太尉軍士五原將挍范令卿
湯氏子士人甲李簡
竹季貞陸彦
鄭會
滎陽鄭會家在渭南少以力聞唐天寶末祿山作逆所
在賊盜蜂起人多羣聚州縣會恃其力尚在莊居親族
依之者甚衆會恒乘一馬四遠覘賊如是累月後忽五
日不還家人憂愁然以賊劫之故無敢尋者其家樹上
忽有靈語呼阿妳即會妻乳母也家人惶懼藏避又語
云阿妳不識會耶前者我往探賊便與賊遇衆寡不敵
遂為所殺我以命未合死頻訴於冥官今蒙見允已判
重生我屍在此莊北五里道旁溝中可持火來及衣服
往取家人如言於溝中得其屍失頭所在又聞語云頭
北行百餘步桑樹根下者也到舍可以穀樹皮作線攣
之我不復來矣努力勿令參差言訖作鬼嘯而去家人
至舍依其攣湊畢通身人色及腰目數日乃能視恒以
米飲灌之百日如常(出廣異記)
王穆
太原王穆唐至德初為魯旻部將於南陽戰敗軍馬奔
走穆形貌雄壯馬又竒大賊騎追之甚衆及以劒自後
砟穆頸殪而隕地觔骨俱斷唯喉尚連初冥然不自覺
死至食頃乃悟而頭在臍上方始心惋旋覺食漏遂以
手力扶頭還附頸須臾復落悶絶如初久之方蘇正頸
之後以髮分繫兩畔乃能起坐心亦茫然不知自免而
所乘馬初不離穆穆之起亦來止其前穆扶得立左膞
髮解頭墜懷中衣後方蘇繫髮正首之後穆心念馬卧
方可得上馬忽横伏穆前因得上馬馬亦隨之起載穆
東南行穆兩手附兩頰馬行四十里穆麾下散卒十餘
人羣行亦便路求穆見之扶寄村舍其地去賊界四十
餘里衆心惱懼遂載還旻軍軍城尋為賊所圍穆於城
中養病二百餘日方愈繞頸有肉如指頭竟小偏旻以
穆名家子兼身以王事差攝南陽令尋奏葉令歲餘遷
臨汝令秩滿攝棗陽令卒於官(出廣異記)
邵進
唐大歴元年周智光為華州刺史劫剝行侣旋欲謀反
遣吏邵進潛往京伺朝廷禦伐之意進歸告曰朝廷無
疑公之心光怒以其叶朝廷而紿於已遽命斬之既而
甚悔速遣送其首付妻兒妻即以針紉頸俄頃復活以
藥傅之然猶懼智光使人告光曰進本蒲人今欲歸葬
光亦賙賻之既至蒲浹旬其瘡平愈乃改姓他遊後三
十年崔顒為宋州牧晨衙有一人投刺曰敕吏顒召見
訊其由進曰明公昔為周光智從事因敘其本末顒乃
省悟與縑帛揖之而去(出獨異志)
李太尉軍士
長安里巷說朱泚亂時李太尉軍中有一卒為亂兵所
刃身頸異處凡七日忽不知其然而自起但覺臚骨稱
哽咽喉彊於昔時而受刃處癢甚行步無所苦扶持而
歸本家妻兒異之訊其事具說其所體與頸分之時全
不悟其害亦無心記憶家鄉忽為人驅入城門被引隨
兵死數千計至其東面有大局署見綠衣長吏凭几點
籍姓名而過次呼其人便云不合來乃呵責極切左右
逐出令還見冥司一人髠桑木如臂大其狀若浮漚釘
牽其人頭身斷處如令勘合則以桑木釘自腦釘入喉
俄而便覺再見日月不甚痛楚妻兒因是披頂髮而觀
則見隆高處一寸已上都非尋常皮裏桑木黃文存焉
人或謂之粉黛元和中温會有宗人守清為邠鎮之權
將忽話此事守清便呼之前出乃云是其麾下甲馬士
耿皓今已七十餘膂力猶可支數夫會因是親覩其異
(出定命錄)
五原將挍
五原遣將挍往楊子請衣賜挍有所知能承顧問院官
與之欵曲顧見項上有一肉環圍遶瘢痕可懼院官與
之熟因詰其所來具對昔歲巡邊其衆五六百深犯榆
塞遭虜騎掩襲衆數千悉是騎兵此五百短兵全軍陷
殁積屍為京觀其身首已異矣至日入但魂魄覺有呵
喝狀若宫府一點巡者至某官怒曰此人不合死因何
殺却胥者扣頭求哀官曰不却活君須還命胥曰活得
遂許之良久而喝迴又更約束須速活却誤死者胥厲
聲唱喏某頭安在項上身在三尺厚葉上卧頭邊有半
椀稀粥一張折柄匙插在椀中某能探手取匙抄致口
中漸能食即又迷悶睡著眼開又見半椀粥匙亦在中
如此六七日能行策杖却投本處荏苒今日其瘢痕是
也(出芝田錄)
范令卿(縊死復再生)
隋文帝開皇二年汴州浚儀縣功曹范欽子令卿在家
與族人文志挍書競工拙令卿以手反擊文志鼻血出
不止因即殞文志父乃執令卿以繩懸縊於屋梁移時
氣絶文志父母恐令卿却活復用布重絞之死經三日
令卿却蘇文志長逝(出五行記)
湯氏子
湯氏子者其父為樂平尉令李氏隴西望族素輕易恒
以吳人狎侮尉甚不平輕為令所猥辱如是者已數四
尉不能堪某與其兄詣令紛争令格罵叱左右曳下將
加捶楚某懷中有劒直前刺令中胸不深後數日死令
家人亦擊某繫獄州斷刑令辜内死當決殺將入市無
悴容有善相者云少年有五品相必當不死若死吾不
相人矣施刑之人加之以繩決畢氣絶牽曳就獄至夕
乃蘇獄卒白官官云此手殺人義無活理令卒以繩縊
絶其夕三更復蘇卒又縊之及明復蘇獄官以白刺史
舉州歎異而限法不可呼其父令自斃之又於州門對
衆縊絶刺史哀其終始命家收之及將歸第復活因葬
空棺養之暗室久之無恙乾元中為全椒令卒(出廣異記)
士人甲(易形再生)
晉元帝世有甲者衣冠族姓暴病亡見人將上天詣司
命司命更推挍算歴未盡不應枉召主者發遣令還甲
尤脚痛不能行無緣得歸主者數人共愁相謂曰甲若
卒以脚痛不能歸我等坐枉人之罪遂相率具白司命
司命思之良久曰適新召胡人康乙者在西門外此人
當遂死其脚甚健易之彼此無損主者承敕出將易之
胡形體甚醜脚殊可惡甲終不肯主者曰君若不易便
長決留此耳不獲已遂聽之主者令二並閉目倏忽二
人却已各易矣仍即遣之豁然復生具為家人說發視
果是胡脚叢毛連結且胡臭甲本士愛翫手足而忽得
此了不欲見雖獲更活每惆悵殆欲如死旁人見識此
胡者死猶未殯家近在茄子浦甲親往視胡尸果見其
脚著胡體正當殯斂對之泣胡兒並有至性每節朔兒
並悲思馳往抱甲脚號咷忽行路相遇便攀援啼哭為
此每出入時恒令人守門以防胡子終身憎穢未嘗悞
視雖三伏盛暑必復重衣無暫露也(出幽明錄)
李簡
唐開元末蔡州上蔡縣南里村百姓李簡癇病卒瘞後
十餘日有汝陽縣百姓張弘義素不與李簡相識所居
相去十餘舍亦因病經宿却活不復認父母妻子且言
我是李簡家住上蔡縣南李村父名亮遂徑往南李村
入亮家亮驚問其故言方病時夢二人著黃齎帖見追
行數十里至大城署曰王城引入一處如人間六司院
留居數日所勘責事委不能對忽有一人自外來稱錯
追李簡可即放還有一吏曰李身壞别令託生一時憶
念父母親族不欲别處受生因請却復本身少頃見領
一人至通曰追到雜職汝陽張弘義吏又曰張弘義身
幸未壞速令李簡託其身以盡餘年遂被兩吏扶却出
城但行甚速漸無所知忽若夢覺見人環泣及屋宇都
不復認亮問其親族名氏及平生細事無不知也先解
竹作因息入房索刀具破篾盛器語音舉止信李簡也
竟不返汝陽時叚成式三從叔父攝蔡州司戶親驗其
事昔扁鵲易魯公扈趙齊嬰之心及寤互返其室二室
相諮以是稽之非寓言矣(出酉陽雜俎)
竹季貞
陳蔡間有民竹季貞卒十餘年矣後里人趙子和亦卒
數日忽寤即起馳出門其妻子驚前訊之子和曰我竹
季貞也安識汝今將歸吾家既而語音非子和矣妻子
遂隨之至季貞家見子和來以為狂疾罵而逐之子和
曰我竹季貞卒十一年今乃歸何拒我耶其家聆其語
果季貞也驗其事又季貞也妻子俱駭異請之季貞曰
我自去人世迨今且一紀居冥途中思還省妻孥不一
日忘然冥間每三十年即一逝者再生使言罪福昨者
吾啟請案據得以名聞冥官願為再生者既而冥官謂
我曰汝宅舍壞久矣如何案據白曰季貞同里趙子和
者卒數日願假其屍與季貞之魂冥官許之即遣使送
我於趙氏之舍我故得歸因話平昔事歴然可聽妻子
方信而納之自是季貞不食酒肉衣短麤衣行乞陳蔡
汝鄭間緡帛随以修佛像施貧餓者不一還家至今尚存
(出宣室志)
陸彦
餘杭人陸彦夏月死十餘日見王云命未盡放歸左右
曰宅舍亡壞不堪時滄洲人李談新來其人合死王曰
取談宅舍與之彦遂入談柩中而蘇遂作吳語不識妻
子具說其事遂向餘杭訪得其家妻子不認具陳由來
乃信之(出朝野僉載)
太平廣記卷三百七十六
