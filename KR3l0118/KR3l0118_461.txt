太平廣記卷四百六十一宋李昉等編
禽鳥二
孔雀
交趾羅州王軒
燕
漢燕胡燕千歲燕
晉瑞元道康范質
鷓鴣
飛數飛南向吳楚鷓鴣
鵲(鴿附)
知太歲張顥條支國
黎景逸張昌期崔圓妻
乾陵鴿信
鷄
陳倉寳雞楚雞衛女
長鳴鷄沉鳴鷄孫休
吳清廣州刺史祝鷄公
朱綜代郡亭高嶷
天后衛鎬合肥富人
孔雀
交趾
交趾郡人多養孔雀或遺人以充口腹或殺之以為脯
腊人又養其雛為媒旁施網罟捕野孔雀伺其飛下則
牽網横掩之採其金翠毛裝為扇拂或全株生截其尾以
為方物云生取則金翠之色不減耳(出嶺表錄異)
羅州
羅州山中多孔雀羣飛者數十為偶雌者尾短無金翠雄
者生三年有小尾五年成大尾始春而生三四月後復凋
與花萼相榮衰然自喜其尾而甚妬凡欲山棲必先擇有
置尾之地然後止焉南人生捕者候甚雨往擒之尾霑而
重不能高翔人雖至且愛其尾恐人所傷不復騫翔也雖
馴養頗久見美婦人好衣裳與童子絲服者必逐而啄之芳時
媚景聞管絃笙歌必舒張翅尾盻睇而舞若有意焉山谷夷
民烹而食之味如鵝解百毒人食其肉飲藥不能愈病其血
與其首觧大毒南人得其卵使雞伏之即成其脚稍屈其鳴
若曰都護土人取其尾者持刀於叢篁可𨼆之處自蔽伺過
急斷其尾若不即斷廻首一顧金翠無復光彩(出紀聞)
王軒
盧肇住在京南海見從事王軒有孔雀一日奴告曰蛇
盤孔雀且毒死矣軒令救之其走卒笑而不救軒怒卒
曰蛇與孔雀偶(出紀聞)
燕
漢燕
蓐泥為窠聲多稍小者漢燕陶勝力注本草云紫胸輕
小者是越燕胸斑黑聲大者是胡燕其作巢喜長越燕
不入藥用越與漢亦小差耳(出世說)
胡燕
凡狐白貂鼠之𩔖燕見之則毛脱或燕蟄於水底舊說
燕不入室取桐為男女各一投井中燕必來胸斑黑聲
大名胡燕其窠有容匹素者(出酉陽雜爼)
千歲燕
齊魯之間謂燕為乙作巢避戊巳玄中記云千歲之燕
戶北向述異要云五百歲燕生胡髯(出酉陽雜爼)
晉瑞
魏禪晉歲北闕下有白光如鳥雀之狀時有飛翔去來
有司即聞奏帝使羅者張之得一白燕以為神物以金為籠致
於宫内旬日不知所在論者云金德之瑞昔師曠時有白燕來
巢檢瑞應圖果如所論師曠晉人也古今之議相符焉(出拾遺錄)
元道康
後魏元道康字景怡居林慮山雲棲幽谷靜掩衡茅不
下人間踰二十載服餌芝术以娛其志高歡為丞相前
後三辟不就道康以時方亂不欲應之至高洋又徵亦
不起道康書齋常有雙燕為巢歲歲未嘗不至道康以
連徵不去有懼見抑不覺嗟咨是夕秋月朗然清風颯
至道康向月微思忽聞燕呼康字云景怡卿本澹然為
樂今何愁思之深耶道康驚異乃知是燕又曰景怡景
怡樂以終身康曰爾為禽而語何巢我屋燕曰我為上
帝所罪暫為禽耳以卿盛德故來相依道康曰我忘利
不售人間所以閉關服道寧昌其德為卿所謂燕曰海
内棲𨼆盡名譽耳獨卿知道卓然囂外所以神祗敬屬
萬靈歸德燕曰我來日晝時往前溪相報道康乃策杖
南溪以伺其至及晝見二燕自北嶺飛來而投澗下一
化為青衣童子一化為青衣女子前來謂道康曰今我
便歸以卿相命故來此化然無以留别卿有𨼆志幽陰
見嘉卿之夀更四十歲以此相報言訖復為雙燕飛去
不知所往時道康巳年四十後果終八十云(出紀聞)
范質
漢戶部侍郎范質言嘗有燕巢於舍下育數雛已哺食
矣其雌者為猫所搏食之雄者啁啾久之方去即時又
與一燕為匹而至哺雛如故不數日諸雛相次墮地宛
轉而殭兒童剖腹視之則有蒺藜子在嗉中蓋為繼偶
者所害(出玉堂閒話)
鷓鴣
飛數
鷓鴣飛數逐月如正月一飛而止于窠中不復起矣十
二月十二起最難採南人設網取之(出酉陽雜爼)
飛南向
鷓鴣似雌雉飛但南不向北楊孚交州異物志云鳥像雌雉
名鷓鴣其志懷南不思北徂(出雜錄)
吳楚鷓鴣
鷓鴣吳楚之野悉有嶺南偏多此鳥肉白而脆遠勝雞雉能
解冶葛并菌毒臆前有白圓點背上間紫赤毛其大如野雞
多對啼南越志云鷓鴣惟東西㢠廻翔然開翅之始必先南翥
其鳴自呼社薄州又本草云自呼鉤輈格磔李羣玉山行聞
鷓鴣詩云方穿詰曲﨑嶇路又聽鉤輈格磔聲(出嶺南錄異)
鵲
知太歲
鵲知太歲之所在博物志云鵲巢背太歲此非才智任
自然爾淮南子曰鵲識歲多風喬木巢傍枝(出說文)
又
鵲構窠取在樹杪枝不取墮地者又纏枝受卵端午日
午時焚其巢炙病者疾立愈(出酉陽雜爼)
張顥
常山張顥為梁相天新雨後有鳥如山鵲稍下墮地民拾
取即化為一圓石顥椎破之得一金印文曰忠孝侯印顥
以上聞藏之秘府顥後官至太尉後議郎汝南樊行夷校
書東觀上表言堯舜之時嘗有此官云(出酉陽雜爼)
條支國
章帝永寧元年條支國有來進異瑞有鳥名鳷鵲形高
七尺解人言其國太平鳷鵲羣翔昔漢武時四夷賓服
有致此鵲馴善有吉樂事則鼓翼翔鳴按莊周云雕陵
之鵲蓋其類也(出拾遺記)
黎景逸
唐貞觀末南康黎景逸居於空青山常有鵲巢其側每
飯食餧之後鄰近失布者誣景逸盜之繋南康獄月餘
劾不承欲釋之其鵲止于獄樓向景逸歡喜似傳語之
狀其日𫝊有赦官司詰其來云路逢玄衣素衿人所說
三日而赦果至景逸還山乃知玄衣素衿者鵲之所𫝊
(出朝野僉載)
張昌期
汝州刺史張昌期易之弟也恃寵驕貴酷暴羣僚梁縣
有人白云有白鵲見昌期令司戶楊楚玉捕之部人有
鷂子七十籠矣以蠟塗爪至林見白鵲有羣鵲隨之見
鷂迸散唯白者存焉鷂竦身取之一無損傷而籠送之
昌期笑曰此鵲贖君命也玉叩頭曰此天活玉不然投
河赴海不敢見公拜謝而去(出朝野僉載)
崔圓妻
鵲窠中必有棟崔圓相公妻在家時與姊妹於後園見
一鵲構窠共銜一木大如筆管長尺餘安窠中衆悉不
見俗言見鵲上梁必貴(出酉陽雜爼)
乾陵
大歷八年乾陵上仙觀之尊殿有雙鵲銜柴及泥補葺
隙壊十五處宰臣表賀之(出酉陽雜爼)
鴿信
大理丞鄭復禮言波斯舶上多養鴿鴿能飛行數千里
輙放一隻至家以為平安信(出酉陽雜爼)
鷄
陳倉寳雞
秦穆公時陳倉人掘地得物若羊非羊若猪非猪牽以獻穆
公道逄二童子曰此為媪述常在地中食死人腦若欲殺之
以柏插其首媪曰此二童子名為鷄寳得雄者王得雌者伯
陳倉人捨之逐二童子二童化為雉飛入於林陳倉人告穆
公發徒大獵果得其雌又化為石置之汧渭之間至文公立
祠名陳寳雄者飛南集今南陽雉飛縣即其地也(出列異傳)
楚雞
楚人有擔山雞者路人問曰何鳥也擔者欺之曰鳳凰
也路人曰我聞有鳳凰久矣今真見之汝賣之乎曰然
乃酬千金弗與請加倍乃與之方將獻楚王經宿而鳥
死路人不遑惜其金惟恨不得以獻耳國人傳之咸以
為真鳳而貴宜欲獻之遂聞於楚王王感其欲獻已也
召而厚賜之過買鳳之直十倍矣(出笑林)
衛女
雉朝飛操者衛女傅母所作也衛侯女嫁於齊太子中
道聞太子死問傅母曰何如傅母曰且往當喪喪畢不
肯歸終之以死傅母悔之取女所自操琴於塜上鼓之
忽有二雉俱出墓中傅母撫雌雉曰女果為雉耶言未
卒俱飛而起忽然不見傅母悲痛援琴作操故曰雉朝
飛(出揚雄琴清英)
長鳴鷄
漢成帝時交趾越雋獻長鳴鷄伺晨鷄即下漏驗之晷
刻無差長鳴一食頃不絶長距善鬭(出西京雜記)
沉鳴鷄
建安三年胥圖獻沉鳴石鷄色如丹大如燕常在地中
應時而鳴聲能遠徹其國聞其鳴乃殺牲以祀之當聲
處掘地得此鷄若天下平翔飛頡頏以為嘉瑞亦謂寳
鷄其國無鷄人聽地中以候晷刻道師云昔仙人相君
採石入穴數里得丹石鷄舂碎為藥服者令人有聲氣
後天而死昔漢武寳鼎元年四方貢珍怪有琥珀燕置
之静室自然鳴翔此之類也洛書云胥圖之寳土德之
徵大魏嘉瑞焉(出王子年拾遺記)
孫休
孫休好射雉至其時則晨往夕還羣臣莫不上諫曰此
小物何足甚躭答曰雖為小物耿介過人朕之所以好
也(出語林)
吳清
徐州民吳清以太元五年被差為征民殺鷄求福煮鷄
頭在盤中忽然而鳴其聲甚長後破賊帥邵寳寳臨陣
戰死其時僵尸狼籍莫之能識清見一人著白袍疑是
主帥遂取以聞推挍之乃是寳首清以功拜清河太守
越自什伍遽升榮位鷄之祅更為吉祥(出甄異記)
廣州刺史
廣州刺史喪還其大兒安吉元嘉三年病死第二兒四
年復病死或教以一雄鷄置棺中此鷄每至天欲曉輒
在棺裏鳴三聲甚悲徹不異栖中鳴一月日後不復聞
聲(出齊諧記)
祝鷄公
祝鷄公者洛陽人也居尸鄉北山下養鷄百餘年鷄皆
有名字千餘頭暮棲樹下晝放散之欲取呼名即種别
而至賣鷄及子得千餘萬輙置錢去之吳作池養魚後
登吳山雞雀數百常出其旁(出列仙傳)
朱綜
臨淮朱綜遭母難恒外處住内有病因往視婦曰喪禮
之重不煩數還綜曰自荼毒已來何時至内婦云君來
多矣綜知是魅敕婦婢候來便即閉戶執之及來登往
赴視此物不得去遽變老白雄鷄推問是家鷄殺之遂
絶(劉義慶幽明錄)
代郡亭
代郡界中一亭作怪不可止有諸生壯勇者暮行欲止
亭宿亭吏止之諸生曰我自能消此乃住宿食夜諸生
前坐出一手吹五孔笛諸生笑謂鬼曰汝止有一手那
得遍笛我為汝吹來鬼云卿為我少指耶乃復引手即
有數十指出諸生知其可擊因拔劒砍之得老雄鷄(出幽)
(明錄)
高嶷
唐渤海高嶷巨富忽患目餘日帖然而卒心上仍暖經
日而蘇云有一白衣人眇目把牒冥司訟殺其妻子嶷
對元不識此老人冥官云君命未盡且放歸遂悟白衣
人乃是家中老瞎麻鷄也令射殺魅遂絶(出紀異)
天后
唐文明已後天下諸州進雌雞變為雄者甚多或半已
化半未化乃則天正位之兆(出紀異)
衛鎬
衛鎬為縣官下鄉至里人王幸在家方假寐夢一烏衣
婦人引十數小兒著黃衣咸言乞命叩頭再三斯須又
至鎬甚惡其事遂催食欲前適鎬所親者報曰王幸在
家窮無物設饌有一鷄見抱兒已得十餘日將欲殺之
鎬方悟烏衣婦人果烏鷄也遂命解放是夜復夢感謝欣
然而去(並出朝野僉載)
合肥富人
合肥有富人劉某好食鷄每殺鷄必先刖雙足置木櫃
中血瀝盡力乃烹以為去腥氣某後病生瘡於鬢既愈
復生小鷄足於瘡瘢中每巾櫛必傷其足傷即流血被
面痛楚竟日如是積歲無日不傷竟以是卒(出稽神錄)
太平廣記卷四百六十一
