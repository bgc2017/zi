太平廣記卷二百八十八
祅妄一
蔡誕須曼卿馬太守
鄴城人紇干狐尾李恒
惠範史崇玄嶺南滛祀
賀元景瀛州婦人薛懷義
胡僧寳嚴胡超僧調猫兒鸚鵡
駱賓王馮七姨姜撫先生
蔡誕
蔡誕好道廢家業晝夜誦黃庭太清中經觀即解之屬謂道
盡於此矣其家患之巳亦慙悔忽棄家言我仙道成矣因走
入深山賣薪以易衣三年不堪苦而還家黑瘦骨立欺家云
吾但為地仙位卑為老君牧數十龍有一斑龍五色老君嘗
與吾後與仙人博戲輸此龍為此見謫送吾付崑崙下芸鋤
芝草三四頃皆生細石中多莽穢甚苦當十年乃得原會偓
佺子喬來案行吾首訴之並為吾作力得免也(出抱朴子)
須曼卿
蒲坂有須曼卿者曰在山中三年精思有仙人來迎我
乘龍昇天龍行甚疾頭昂尾低令人在上危怖及到天
上先過紫府金牀玉几晃晃昱昱真貴處也仙人以流
霞一杯飲我輒不饑渴忽然思家天帝前謁拜失儀見
斥來還令更自修責乃可更往昔淮南王劉安昇天見
上帝而箕坐大言自稱寡人遂見謫守天厠三年吾何
人哉河東因號曼卿為斥仙人(出抱朴子)
馬太守
興古太守馬氏在官有親故人投之求恤焉馬乃令此
人出住外詐云是神人道士治病無不手下立愈又令
辯士遊行為之虚聲云能令盲者明躄者即行于是四
方雲集赴之如市而錢帛固已山積矣又敕諸來治病
者雖不便愈其當告人已愈也如此則必愈矣若告人
言未愈者則後終不愈也道法正爾不可不承信於是
後人問前來者輒告之云已愈無敢言未愈者也旬月
之間乃致巨富焉(出抱朴子)
鄴城人
北齊後主武平中和士開諷百官奏胡太后臨朝所在
皆言有狐魅截人頭髮鄴城北兩三坊無人居住空墻
時有某家婢子年十六七獨行荷一大黃襆襆内有錦
被忽逄一嫗年可五十餘而作白粧漫糊可畏以皂巾
抹頭四顧無人便走逐婢子脱却皂巾頭髮盡作屈髻
十餘道綖束之手持一剃刀云我是狐魅汝急捨襆反
走此嫗得襆趨走入東坊婢子行啼逄同州人乘馬來
借問何為云狐奪我被襆始入東坊人馳馬往執得之
蓋是人也數百人看之莫不競笑天下有如此造祅事
經略財貨毆擊垂死行路勸放之(出廣古今五行記)
紇干狐尾
并州有人姓紇干好劇承間在外有狐魅遂得一狐尾
綴着衣後至妻旁側坐露之其妻私心疑是狐魅遂密
持斧欲斫之其人叩頭云我不是魅妻不信走遂至鄰
家鄰家又以刀杖逐之其人惶懼告言我戲劇不意專
欲殺我此亦祅由人興矣(出廣古今五行記)
李恒
陳留男子李恒家事巫祝邑中之人往往吉凶為驗陳
留縣尉陳增妻張氏召李恒恒索於大盆中置水以白
紙一張沉於水中使增妻視之增妻正見紙上有一婦
人被鬼把頭髻拽又一鬼後把棒驅之增妻惶懼涕泗
取錢十千并沿身衣服與恒令作法禳之增至其妻具
其事告增增明召恒還以大盆盛水沉一張紙使恒觀
之正見紙上有十鬼拽頭把棒驅之題名云此李恒也
恒慚走遂却還昨得錢十千及衣服物便潛竄出境衆
異而問增曰但以白礬畫紙上沉水中與水同色而白
礬乾驗之亦然(出辨疑志)
惠範
周有婆羅門僧惠範姦矯狐魅挾邪作蠱趦趄鼠黠左
道弄權則天以為聖僧賞賚甚重太平以為梵王接納
彌優生其羽翼長其光價孝和臨朝常乘官馬往還宫
掖太上登極從以給使出入禁門每入即賜綾羅金銀
噐物氣岸甚高風神傲誕内府珍寳積在僧家矯說祅
祥妄陳禍福神武斬之京師稱快也(出朝野僉載)
史崇玄
唐道士史崇玄懷河内縣縫靴人也後度為道士矯假
人也附太平為太清觀主金仙玉真出俗立為尊師每
入内奏請賞賜甚厚無物不賜授鴻臚卿衣紫羅裙帔
幄象笏佩魚符出入禁闈公私避路神武斬之京師中
士女相賀(出朝野僉載)
嶺南滛祀
嶺南風俗家有人病先殺雞鵝等以祀之將為修福若
不差即刺殺猪狗以祈之不差即次殺太牢以禱之更
不差即是命也不復更祈死則打鼓鳴鐘於堂北至葬
訖初死但走大呌而哭(出朝野僉載)
賀玄景
唐景雲中有長髮賀玄景自稱五戒賢者同為祅者十
餘人陸渾山中結草舍幻惑愚人子女傾家産事之紿
云至心求者必得成佛玄景為金薄袈裟獨坐暗室令
愚者竊視云佛放光衆皆懾伏緣於懸崖下燒火遣數
人於半崖間披紅碧紗為仙衣隨風習颺令衆觀之誑
曰此仙也各令着仙衣以飛就之即得成道尅日設齋
飲中置莨菪子與衆餐之女子好髮者截取為剃頭串
仙衣臨崖下視眼花恍惚推崖底一時燒殺沒取資財
事敗官司來檢灰中得焦拳屍柩數百餘人敕決殺玄
景縣官左降(出朝野僉載)
瀛州婦人
唐景龍中瀛州進一婦人身上隐起浮圖塔廟諸佛形
像按察使進之授五品其女婦留内道場逆韋死後不
知去處(出朝野僉載)
薛懷義
周證聖元年薛師名懷義造功德堂一千尺於明堂北
其中大像高九百尺鼻如千斛船小指中容數十人並
坐夾紵以漆之正月十五起無遮大會於朝堂掘地五
丈深以亂彩為宫殿臺閣屈竹為胎張施為楨蓋又為
大像金剛並坑中引上詐稱從地涌出又刺牛血畫作
大像頭頭高二百尺誑言薛師膝上血作之觀者填城
溢郭士女雲會内載錢抛之更相蹈藉老少死者非一
至十六日張像於天津橋南設齋二更功德堂火起延
及明堂飛燄衝天洛城光如晝日其堂作仍未半已高
七十餘尺又延燒金銀庫鐵汁流液平地尺餘人不知
錯入者便即焦爛其堂煨燼尺木無遺至曉乃更設會
暴風歘起裂血像為數百叚浮休子曰梁武帝捨身同
泰寺百官傾庫物以贖之其夜歘電霹靂風雨暝晦寺
浮圖佛殿一時盪盡非理之事豈如來本意哉(出朝野僉載)
胡僧寳嚴
唐景雲中西京霖雨六十餘日有一胡僧名寳嚴自云
有術法能止雨設壇場讀經呪其時禁屠宰寳嚴用羊
二十口馬兩疋以祭祈請經五十餘日其雨更盛於是
斬逐胡僧雨遂止(出朝野僉載)
胡超僧
周聖歷年中洪州有胡超僧出家學道隐白鶴山微有
法術自云數百歲則天使合長生藥所費巨萬三年乃
成自進藥於三陽宫則天服之以為神妙望與彭祖同
夀改元為久視元年放超還山賞賜甚厚服藥之後二
年而則天崩(出朝野僉載)
調猫兒鸚鵡
則天時調猫兒鸚鵡同噐食命御史彭先覺監遍示百
官及天下考使𫝊看未遍猫兒飢遂齩殺鸚鵡以餐之
則天甚愧武者姓殆不祥之徵也(出朝野僉載)
駱賓王
唐裴炎為中書令時徐敬業欲反令駱賓王畫計取裴
炎同起事賓王足踏壁静思食頃乃為謠曰一片火兩
片火緋衣小兒當殿坐教炎莊上小兒誦之并都下童
子皆唱炎乃訪學者令解之召賓王至數啖以寳物錦
綺皆不言又賂以音樂妓女駿馬亦不語乃將古忠臣
烈士圖共觀之見司馬宣王賓王歘然起曰此英雄丈
夫也即說自古大臣執政多移社稷炎大喜賓王曰但
不知謠䜟何如耳炎以謠言片片火非衣之事白賓王
即下北面而拜曰此真人矣遂與敬業等合謀揚州兵
起炎從内應書與敬業等書唯有青鵝字人有告者朝
臣莫之能解則天曰此青字者十二月鵝字者我自與
也遂誅炎敬業等尋敗(出朝野僉載)
馮七姨
唐逆韋之妹馮太和之妻號七姨信邪見豹頭枕以辟
邪白澤枕以去魅作伏熊枕以為宜男太和死嗣虢王
娶之韋之敗也虢王砟七姨頭送朝堂即知辟邪之枕
無效矣(出朝野僉載)
姜撫先生
唐姜撫先生不知何許人也嘗著道士衣冠自云年已
數百歲持符兼有長年之藥度世之術時人謂之姜撫
先生元宗皇帝高拱穆清棲神物表常有昇仙之言姜
撫供奉别氶恩澤於諸州採藥及修功德州縣牧宰趨
望風塵學道者乞容立於門庭不能得也有荆巖者於
太學四十年不第退居嵩少自稱山人頗通南北史知
近代人物嘗謁撫撫簡踞不為之動荆巖因過而問曰
先生年幾何撫曰公非信士何暇問年幾巖曰先生既
不能言甲子先生何朝人也撫曰梁朝人也巖曰梁朝
絶近先生亦非長年之人不審先生梁朝出仕為復隐
居撫曰吾為西梁州節度巖叱之曰何得誑妄上欺天
子下惑世人梁朝在江南何處得西梁州只有四平四
安四鎮四征將軍何處得節度使撫慙恨數日而卒(出辨)
(疑志)
太平廣記卷二百八十八
