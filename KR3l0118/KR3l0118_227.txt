太平廣記卷二百二十七
伎巧三
華清池重明枕韓志和
絕藝
督君謨李欽瑤蘇州游僧
江西人僧靈鑒張芬
河北將軍西蜀客陟屺寺僧
伎巧
華清池
玄宗於華清宫新廣一池制度宏麗安禄山於范陽以
白玉石爲魚龍鳳鴈仍爲石梁及石蓮花獻雕鐫巧妙
殆非人工上大悦命於池中仍以石梁横亘其上而下
蓮花出於水際上因幸華清宫至其所解衣將入而魚
龍鳳鴈皆若奮鱗舉翼狀欲飛動上甚恐遽命撤去去
之而蓮花石梁尚存又嘗於宮中置長湯池數十間屋
宇環迴甃以文石為銀鏤漆船及檀香水船致於其中
至檝棹皆飾以珠玉又於湯池中壘瑟瑟及檀香木為
山狀瀛洲方丈(出談賓錄)
重明枕
元和八年大軫國貢重明枕神錦衾云其國在海東南
三萬里當軫宿之位故曰大軫國合丘禺藳山(合丘禺藁山見)
(山海經)重明枕長一尺二寸高六寸潔白逾於水精中
有樓臺之狀四方有十道士持香執簡循環無已謂
之行道真人其樓臺瓦木丹青真人簪帔無不悉具
通瑩焉如水覩物神錦衾水蠶絲所織方二尺厚一
寸其上龍文鳳彩殆非人工其國以五色石甃池塘
採大柘葉飼蠶於池中始生如蚊睫游泳其間及長
可五六寸池中有挺荷雖驚風疾吹不能動大者可闊
三四尺而蠶經十五日即跳入荷中以成其繭形如
方斗自然五色國人繅之以織神錦亦謂之靈泉絲
上始覽錦衾與嬪御大笑曰此不足以為嬰兒綳褯
曷能為我被耶使者曰此錦之絲水蠶也得水即舒
水火相反遇火則縮遂於上前令四官張之以水一
噴即方二丈五色煥爛逾於向時上歎曰本乎天者
親上本乎地者親下不亦然哉却令以火逼之須臾
如故(出杜陽編)
韓志和
穆宗朝有飛龍士韓志和本倭國人也善雕木作鸞鶴
鴉鵲之狀飲啄悲鳴與真無異以關捩置於腹内發之
則凌空奮翼可高百尺至一二百步外方始却下兼刻
木猫兒以捕雀鼠飛龍使異其機巧奏之上覩而悦之
志和更雕踏牀高數尺其上飾之以金銀綵繪謂之見
龍牀置之則不見龍形踏之則鱗鬛爪角俱出始進上
以足履之而龍天矯若得雲雨上恐畏遂令撤去志和
伏於上前稱臣愚昧而致有驚忤聖躬臣願别進薄伎
以娛陛下耳目以贖死罪上笑曰所解何伎試為我出
志和於懷中將出一桐木合方數寸其中有物名蠅虎
子數不啻一二百焉其形皆赤云以丹砂㗖之故也乃
分爲五隊令舞梁州上召國樂以舉其曲而虎子盤㢠廻
宛轉無不中節每遇致詞處則隱隱如蠅聲及曲終累
累而退若有尊卑等級志和臂虎子於指上獵蠅於數
步之内如鷂擒雀罕有不獲者上嘉其伎小有可觀即
賜以雜彩銀器而志和出宫門悉轉施於人不逾年竟
不知志和所在上於殿前種千葉牡丹及花始開香氣
襲人一朵千葉大而且紅上每覩芳盛歎人間未有自
是宫中每夜即有黃白蝴蝶萬數飛集於花間輝光照
耀達曙方去宫人競以羅巾撲之無有不獲者上令張
網於宫中遂得數百於殿内縱嬪御追捉以爲娛樂遲
明視之則皆金玉也其狀工巧無以爲比而内人爭用
絲縷絆其脚以爲首飾夜則光起於粧奩中其後開寳
厨視金屑玉屑藏内將有化爲蝶者宫中方覺焉(出杜陽編)
絕藝
督君謨
隋末有督君謨善閉目而射志其目則中目志其口則
中口有王靈智者學射於君謨以爲曲盡其妙欲射殺
君謨獨擅其美君謨製一短刀箭來輒截之惟有一矢
君謨張口承之遂囓其鏑而笑曰汝學射三年未教汝
囓鏃法列子甘蠅古之善射者弟子名飛衛巧過於師
紀昌又學射於飛衛以徵角之弧朔蓬之簳射貫虱心
既盡飛衛之術計天下敵已一人而已乃謀殺飛衛相
遇於野二人交射矢鋒相觸墜地而塵下揚飛衛之矢
先窮紀遺一矢既發飛衛以棘刺之端捍之而無差焉
於是二子泣而投弓請爲父子刻背爲誓不得告術於
人孟子曰逢蒙學射於羿盡羿之道惟羿爲愈已於是
殺羿(出酉陽雜俎)
李欽瑶
天寳末有騎將李欽瑶者弓矢絕倫以勞累官至郡守
兼御史大夫至德中隸臨淮與史思明相持於陜西晨
朝合戰臨淮布陣徐進去敵尚十許里忽有一狐起於
軍前踉蹌而趨若導引者臨淮不懌曰越王軾怒蛙蓋
激勵官軍士耳狐乃持疑妖邪之物豈有前陣哉即付
欽瑶以三矢令取狐焉欽瑶受命而馳適有淺蕪三二
十畝狐奔入其中欽瑶逐之歘有野雉驚起馬足徑入
雲霄欽瑶翻身仰射一發而墜然後鳴鞭逐狐十步之
内拾矢又中於是擕二物以復命焉舉軍懽呼聲振山
谷時回鶻列騎置陣於北原其首領僅一二百輩棄軍
飛馬而來爭捧欽瑶以爲神異仍謂曰爾非回鶻之甥
不然何能弧矢之妙乃得如此哉(出集異記)
蘇州游僧
蘇州重玄寺閣一角忽墊計其扶薦之功當用錢數千
貫有游僧曰不足勞人請得一夫斫木爲楔可以正之
寺主從焉游僧每食訖輒取楔數十執柯登閣敲椓其
間未旬日閣柱悉正舊說聖善寺閣常貯醋十瓮恐爲
蛟龍所伏以致雷電(出國史補)
江西人
江西人有善展竹數節可成器又有人熊葫蘆云翻葫
蘆易於翻鞠(出酉陽雜俎)
僧靈鑒
貞元末閬州僧靈鑒善彈常自爲彈丸其彈丸方用洞
庭沙岸下土三斤炭末三兩資末一兩榆皮半兩泔澱
二勺紫礦二兩細沙三分藤紙五張渴[莫-大+羽]汁半合九味
和搗三千杵齊丸之隂乾鄭彙爲刺史時有當家名寅
讀書善飲酒彙甚重之寅常與靈鑒較角放彈寅指一
𣗳節相去數十步曰中之獲五千寅自一發而中之彈
丸反射而不破靈鑒控弦百發百中皆節陷而丸碎焉
(出酉陽雜俎)
張芬
張芬曾爲韋臯行軍曲藝過人力舉七尺碑定雙輪水
磑常於福感寺趯鞠高及半塔彈弓力五斗常揀向陽
巨筍織竹籠之隨長旋培常畱寸許度竹籠高四尺然
後放長秋深方去籠伐之一尺十節其色如金用成弓
焉每塗牆方丈彈成天下太平字字體端妍如人摸成
(出酉陽雜俎)
河北將軍
建中初有河北將軍姓夏彎弓數百斤常於毬場中累
錢千餘走馬以擊鞠杖擊之一擊一錢飛起高六七丈
其妙如此又於新泥牆安棘刺數十取爛豆相去一丈
擲豆貫於刺上百不差一又能走馬書一紙(出酉陽雜俎)
西蜀客
又張芬在韋臯幕中有一客於宴席上以籌椀中綠豆
擊蠅十不失一一座驚笑芬曰無費吾豆遂指起蠅拈
其後脚略無脫者(出酉陽雜俎)
陟屺寺僧
荆州陟屺寺僧那善照射每言照射之法凡光長而搖
者鹿貼地而明滅者兔低而不動者虎又言夜格虎時
必見三虎並來挾者虎威當刺其中者虎死威乃入地
得之可却百邪虎初死記其頭所藉處候月黑夜掘之
欲掘時必有虎來吼擲前後不足畏此虎之鬼也深二
尺當得物如琥珀蓋虎目光淪入地所爲也(出酉陽雜俎)
太平廣記卷二百二十七
