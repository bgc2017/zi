太平廣記卷一百四十四
徵應十
吕羣朱克融王涯
温造李宗閔柳公濟
王涯玉潛韓約
王氏王哲杜牧
盧獻卿盧駢封望卿
崔彦曾崔雍龐從
呂羣
唐進士呂羣元和十一年下第遊蜀性麤褊不容物僕
使者未嘗不切齒恨之時過褒斜未半所使多逃去唯
有一厮養羣意悽悽行次一山嶺復歇鞍放馬策杖尋
逕不覺數里見杉松甚茂臨溪架水有一草堂境頗幽
邃似道士所居但不見人復入後齋有新穿土坑長可
容身其深數尺中植一長刀傍置二刀又於坑傍壁上
大書云兩口加一口即成獸矣羣意謂術士厭勝之所
亦不爲異即去一二里問樵人向之所見者誰氏所處
樵人曰近並無此處因復窺之則不見矣後所到衆會
之所必先訪其事或解曰兩口君之姓也加一口品字
也三刀州字亦象也君後位至刺史二千石矣羣心然
之行至劎南界計州郡所獲百千遂於成都買奴馬服
用行李復泰矣成都人有曰南豎者凶猾無狀貨久不
售羣則以二十緡易之既而鞭撻毁罵奴不堪命遂與
其傭保潛有戕殺之心而伺便未發耳羣至漢州縣令
爲羣致酒宴時羣新製一綠綾裘甚華潔縣令方燃蠟
炬將上於臺蠟淚數滴汚羣裘上縣令戲曰僕且拉君
此裘羣曰拉則爲盜矣復至眉州留十餘日冬至之夕
逗宿眉西之正見寺其下且欲害之適遇院僧有老病
將終侍燭不絶其計不行羣此夜忽不樂乃於東壁題
詩二篇其一曰路行三蜀盡身及一陽生賴有殘燈火
相依坐到明其二曰社後辭巢燕霜前别蔕蓬願爲蝴
蝶夢飛去覓關中題訖吟諷久之數行淚下明日冬至
抵彭山縣縣令訪羣羣形貌索然謂縣令曰某殆將死
乎意緒不堪寥落之甚縣令曰聞君有刺史三品之說
足得自寬也縣令即爲置酒極歡至三更羣大醉舁歸
館中兇奴等已於羣所寢牀下穿一坑如羣之大深數
尺羣至則舁置坑中斷其首又以羣所攜劎當心釘之
覆以土訖各乘服所有衣裝鞍馬而去後月餘日奴黨
至成都貨鬻衣物略盡有一人分得綠裘徑將北歸却
至漢州街中鬻之適遇縣令偶出見之識其燭淚所汚
擒而問焉即皆承伏時丞相李夷簡鎮西蜀盡捕得其
賊乃發羣死處於褒中所見如影響焉(出河東記)
朱克融
唐寳歷二年春范陽節度使朱克融獵鹿鹿膽中得珠
如彈丸黑色初軟後硬如石光明或問麻安石曰是何
祥也安石曰此事自古未有請以意推之鹿膽得珠克
融以爲已瑞鹿者祿也鹿死是祿盡也珠初軟後硬是
珠變也祿盡珠變必有變易之事衰亡之兆也自此克
融言辭輕發是年五月果帳下軍亂而全家被殺(出祥驗集)
王涯
唐丞相王涯太和九年掌邦賦又主簿鹽鐵其子仲翔
嘗一日避暑於山亭忽見家僮數十皆無首被血來仲
翔前僅食頃方不見仲翔驚異且甚即具白之願解去
權位涯不聽是歲冬十一月果有鄭注之禍(出宣室志)
温造
新昌里尚書温造宅桑道茂嘗居之庭有二栢樹甚高
桑生曰夫人之所居古木蕃茂者皆宜去之且木盛則
土衰由是居人有病者乃土衰之致也於是以鐵數十
鈞鎮于栢樹下既而告人曰後有居發吾所鎮之地者
其家長當死唐太和九年温造居其宅因修建堂宇遂
發地得桑生所鎮之鐵後數日造果卒(出宣室志)
李宗閔
唐丞相李宗閔太和七年夏出鎮漢中明年冬再入相
又明年夏中嘗退朝於靖安里第其榻前有熨斗忽跳
擲久之宗閔異且惡是時李訓鄭注以奸詐得幸數言
於帝訓知之遂奏以致其罪後旬日有詔貶爲明州刺
史連貶潮州司戶蓋其兆也(出宣室志)
柳公濟
柳公濟尚書唐太和中奉詔討李同捷既出師無何麾
槍忽折客有見者歎曰夫大將軍出師其門旗及麾槍
折者軍必敗不然上將死後數月公濟果薨凡軍出征
有烏鳶隨其後者皆敗亡之徵有曾敬云者嘗爲北都
裨將李師道叛時曾將行營兵士數千人每出軍有烏
鳶隨其後即軍必敗率以爲常後捨家爲僧住於太原
凝定寺太和九年羅立言爲京兆尹嘗因入朝既冠帶
引鏡自視不見其首遂語於季弟約言後果爲李訓連
坐誅死(出宣室志)
王涯
宋永寧王相涯家有三怪淅米作人蘇閨本是王家炊人至
荆州方知因問王家咎徵言宅南有一井每夜常沸湧
有聲晝窺之或見銅叵羅或見銀熨斗者水腐不可飲
又王相内齋有禪牀柘材絲繩工極精巧無故解散各
聚一處王甚惡之命焚於竈下又長子孟博晨興見堂
地上有凝血數瀝蹤至大門方絶孟博遽令鏟去王相
初不知也未數月及難(出酉陽雜俎)
玉潛
唐太和玉潛爲荆南節度使無故有白馬馳入府門而
斃殭卧塞途是歲而潛卒此近馬禍也(出因話錄)
韓約
韓約唐太和中爲安南都護時土産有玉龍膏南人用
之能化銀液耆舊相傳其膏不可齎往犯者則爲禍耳
約不之信及受代還闕貯之以歸時爲執金吾果首罹
甘露之禍乃貪利冒貨之所致也(出補錄紀傳)
王氏
唐河陽城南百姓王氏莊有小池池邊巨柳數栽開成
末葉落池中旋化爲魚大小如葉食之無味至冬其家
有官事(出酉陽雜俎)
王哲
唐虔州刺史王哲在平康里治第西偏家人掘地拾得
一石子朱書其上曰修此不吉家人揩拭轉分明乃呈
哲哲意家人惰於畚鍤自磨朱深若石脈哲甚惡之其
月哲卒(出酉陽雜俎)
杜牧
唐杜牧自宣城幕除官入京有詩留别云同來不得同
歸去故國逢春一寂寥其後二十餘年連典四郡後自
湖州刺史拜中書舍人題汴河云自憐流落西歸疾不
見春風二月時自郡守入爲舍人未爲流落至京果卒
(出感定錄)
盧獻卿
范陽盧獻卿唐大中中舉進士詞藻爲同流所推作愍
征賦數千言時人以爲庾子山哀江南之亞連年不中
第蕩遊衡湘至郴而病夢人贈詩曰卜築郊原古青山
唯四鄰扶疎繞屋樹寂寞獨歸人獻卿旬日而歿郴守
爲葬之近郊果以夏初皆符所夢者(出本事詩)
盧駢
唐盧駢員外才俊之士忽一日晏抵青龍精舍休僧院
詞氣悽慘如蓄甚憂其呼嗟往復於軒檻間僧問不對
逮夜將整歸騎徘徊四顧促命毫硯題於南楣曰壽夭
雖云命榮枯亦太偏不知雷氏劎何處更衝天題畢草
草而去涉旬出官未逾月卒其詩至今在院僧逢其人
輒話其異(出唐闕史)
封望卿
唐封望卿僕射敖之子杜邠公悰鎮岐下自省中請爲
判官其所常居室壁有筆灑墨跡者望卿一日忽以指
爪盡掐去之其色如喪沮侍兒或問其故望卿默不應
無何病甚謂侍兒曰記吾前日以指爪掐墨跡否吾其
時惡之不能語汝每點乃一鬼字數日而卒(出玉泉子)
崔彦曾
滎陽郡城西有永福湖引鄭水以漲之平時環岸皆臺
樹花木乃太守郊勞班餞之所西南壖多修竹喬林則
故徐帥崔常侍彦曾之别業也唐咸通中龐勛作亂彦
曾爲賊執湖水赤如凝血者三日未幾而凶問至昔河
間王之征輔公祏也江行舟中宴羣帥命左右以金盌
酌江水將飲之水至忽化爲血合座失色王徐曰盌中
之血公祏授首之徵果破之則禍福之難明也如是(出三)
(水小牘)
崔雍
崔雍起居譽望清美尤嗜古書圖畫故鍾王韓展之跡
萃於其家常寳太眞上馬圖一軸以爲畫品之上者唐
咸通戊子歲授祿二千石于和州値龐勛搆逆豐沛間
賊鋒四掠歷陽歷郡右史儒生非枝拒所及矣乃命小
將齎持牛酒犒賊師且以全雉堞活黎庶爲請由是境
亡剽戮之患雖矯爲欵諭而密表自陳時宰有不協者
因寘之以法士君子相弔後有得崔君所寳畫者軸杪
題云上蔡之犬堪嗟人生到此華亭之鶴虛唳天命如
何字雖眞跡不書時日識者云聞命之後無暇及此其
預知耶復偶然耶(出唐闕史)
龐從
唐昭宗乾寧丙辰歲朱梁太祖誅不附已者兗帥朱瑾
亡命淮海梁祖命徐帥龐從(舊名師古)會軍五萬于青口(東晉)
(命謝安伐青州堰吕梁水樹柵立七埭爲派擁其流以利運漕故謂之青州派其實泗水也浮磬石在下邳)
所屯之地蓋兵書謂之絶地人不駕肩行一舍方至夷
坦之處時梁祖命腹心者監護之從師莫之能禦未信
宿朱瑾果自督數萬而至從聞瑾親至一軍喪魄及戰
無敢萌鬭志或溺或浮唯一二獲免先是瑾軍未至前
部伍虚驚尤多怪異刁斗架自行於軍帳之前家屬在
徐州亦凶怪屢見使宅之後素有妖狐之穴或府主有
災即見時命僧於鵰堂建道場(蓋多狐妖故畫鵰於中)從未亡之
前家人望見鷰子樓上有婦人衣紅白晝凭欄而立見
人窺之漸移身退後而沒時登樓之門皆扄鐍之不數
日凶問至(出玉堂閒話)
太平廣記卷一百四十四
