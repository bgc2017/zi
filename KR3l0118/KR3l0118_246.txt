太平廣記卷二百四十六
詼諧二
蔡謨諸葛恢周顗
韓博習鑿齒孫盛
祖納郝隆羅友
張融何承天王絢
何勖謝靈運劉繪
徐孝嗣沈文季沈昭略
胡諧之梁武柳信言
徐摛徐陵李諧
周捨王琳
蔡謨
晉王導妻妬導有衆妾在别館妻知之持食刀將往公
遽命駕患牛遲手捉麈尾以柄助打牛蔡謨聞之後詣
王謂曰朝廷欲加公九錫王自敘謙志蔡曰不聞餘物
唯聞短轅犢車長柄麈尾導大慙(出晉史)
諸葛恢
晉諸葛恢與丞相王導共爭姓族先後王曰何以不言
葛王而言王葛答曰譬如言驢馬驢寕勝馬也(出啓顏錄)
周顗
晉庾亮造周顗顗曰君何忻悦而忽肥庾曰君何憂慘
而瘦周曰吾無所憂直是清虚日來穢滓日去(出南史)
韓博
晉張天錫從事中郎韓博奉表并送盟文博有口才桓
温甚稱之嘗大會温使司馬刁彛謂博曰卿是韓盧後
博曰卿是韓盧後温笑曰刁以君姓韓故相問耳他人
自姓刁那得是韓盧後博曰明公未之思爾短尾者則
為刁闔坐推歎焉(出啓顏錄)
習鑿齒
秦苻堅尅襄陽獲習鑿齒釋道安時鑿齒足疾堅見之
與語大悦歎曰昔晉平吳利在二陸今破南土獲士一
人有半蓋刺其蹇也初鑿齒嘗造道安譚論自贊曰四
海習鑿齒安應聲曰彌天釋道安咸以為精對(出晉春秋)
孫盛
晉孫盛與殷浩談論往反精苦客主無間左右進食冷
而復暖者數四彼我奮擲麈尾毛悉脱落滿餐飯中賓
主遂至暮忘食殷乃語孫曰莫作強口馬我當捩卿鼻
孫曰卿不見決鼻牛人當勞卿頸(出南史)
祖納
東晉光禄祖納少孤苦性至孝常自為母炊㸑作食王
平聞其住知其常親供養乃以二婢餉之因以為吏人
有戲之者奴價倍於婢祖答曰百里奚亦何必輕于五
羖之皮耶(出世說)
郝隆
晉郝隆為南蠻參軍三月三日作詩曰娵隅躍清池桓
温問何物答曰蠻名魚為娵隅桓曰何為作蠻語隆曰
千里投公始得一蠻府參軍那得不作蠻語(出世說)
羅友
晉羅友家貧乞禄於桓温雖以才學遇之而謂其誕肆
非治民才許而不用後同府人有得郡者温為坐飲叙
别友亦被命至尤遲晩温問之答曰臣昨奉教旨出門
於中路見鬼揶揄云我只見汝送人上郡何不見人送
汝上郡友始終慙廻以還解不覺成淹緩之罪温笑其
滑稽而頗愧焉後以為襄陽太守(出渚宮舊事)
張融
宋張融嘗乞假還帝問所居答曰臣陸居非屋舟居非
水上未解問張緒緒曰融近東山未有居止權牽小船
上岸住在其間上大笑太祖嘗面許融為司徒長史敇
竟不出融乘一馬甚瘦太祖曰卿馬何瘦給粟多少融
曰日給一石帝曰何瘦如此融曰臣許而不與明日即
除司徒長史融與謝寶積俱謁太祖融於御前放氣寶
積起謝曰臣兄觸忤宸扆上笑而不問須臾食至融排
寶積不與同食上曰何不與賢弟同食融曰臣不能與
謝氣之口同盤上大笑(出談藪)
何承天
宋東海何承天徐廣之甥也除著作佐郎年已邁諸佐
郎並名家少年潁川荀伯子嘲之嘗呼為妳母承天曰
卿當知鳳凰將九子妳母何言耶(出談藪)
王絢
晉王絢彧之子六歲外祖何尚之特加賞異受論語至
郁郁乎文哉尚之戲曰可改為耶耶乎文哉(吳蜀之人呼父為耶)
絢捧手對曰尊者之名安得為戲亦可道草翁之風必
舅(論語云草上之風必偃翁即指外祖也絢外祖何尚之舅即尚之子偃也出啓顏錄)
何勖
宋江夏王義恭性愛古物常遍就朝士求之侍中何勖
已有所送而王徵索不已何甚不平嘗出行於道中見
狗枷犢鼻乃命左右取之還以箱擎送之牋曰承復須
古物今奉李斯狗枷相如犢鼻(出因話錄)
謝靈運
宋會稽太守孟顗事佛精懇謝靈運輕之謂顗曰得道
應須慧業文人生天當在靈運前成佛必在靈運後顗
深恨之(出南史)
劉繪
齊劉繪為南康郡郡人郅𩔖所居名穢里繪戲之曰君
有何穢而居穢里答曰未審孔丘何闕而居闕里繪歎
其辯給(出談藪)
徐孝嗣
齊僕射東海徐孝嗣修輯高座寺多在彼宴息法雲師
在蕭寺日夕各遊二寺鄰接而不相往來孝嗣嘗謂法
雲曰法師嘗在高座而不遊高座寺答曰檀越既事蕭
門何不至蕭寺(出談藪)
沈文季
齊太祖之為齊王也置酒為樂清河崔思祖侍宴謂侍
中沈文季曰羹膾為南北所推文季答曰羹膾中乃是
吳食非卿所知思祖曰炰鼈膾鯉似非句吳之詩文季
曰千里蓴羹豈關魯衛之士帝稱美曰蓴羹頗須歸沈
(出談藪)
沈昭略
齊黃門郎吳興沈昭略侍中文叔之子性狂俊使酒任
氣朝士常憚而容之嘗醉負杖至蕪湖苑遇瑯琊王約
張目視之曰汝王約耶何肥而癡約曰汝是沈昭略耶
何瘦而狂昭略撫掌大笑曰瘦已勝肥狂又勝癡約景
文之子(出談藪)
胡諧之
齊豫章胡諧之初為江州治中太祖委任之以其家人
語傒語音不正乃遣宮内數人至諧之家教其子女二
年上問之卿家語音正未答曰宮人少臣家人多非惟
不能正音遂使宮人頓傒語上大笑徧向朝臣說之諧
之歴位度支尚書豫州刺史(出談藪)
梁武
梁高祖嘗作五字叠韻曰後牖有榴柳命朝士並作劉
孝綽曰梁王長康強沈約曰偏眠船舷邊庾肩吾曰載
匕每礙埭徐摛曰臣昨祭禹廟殘六斛熟鹿肉何遜用
曹瞞故事曰暯蘇姑枯廬吳均沈思良久竟無所言高
祖愀然不悦俄有詔曰吳均不均何遜不遜宜付廷尉
(出談藪)
柳信言
梁安城王蕭佽博學善屬文天保之朝為一代文宗專
掌詞令沈博歴侍中僕射尚書令有集三十卷著梁史
百卷初佽以文詞擅名所敵擬者唯河東柳信言然柳
内雖不伏而莫與抗及聞佽卒時為吏部尚書賓客候
之見其屈一脚跳連稱曰獨步來獨步來衆賓皆舞忭
以為笑樂(出渚宮舊事)
徐摛
梁侍中東海徐摛散騎常侍超之子也博學多才好為
新變不拘舊體常體一人病癰曰朱血夜流黃膿晝瀉
斜看紫肺正視紅肝又曰戸上懸簾明知是箔魚遊畏
網判是見罾又曰牀非快馬蹋脚相連席異儒生帶經
長臥摛子陵通直散騎常侍聘魏魏主客魏收曰今日
之熱當由徐常侍來陵答曰昔王肅至此為魏始制禮
儀今我來聘使卿復知寒暑收不能對(出談藪)
徐陵
北齊使來聘梁訪東海徐陵春秋荅曰小如來五歲大
孔子三年謂七十五也(出談藪)
李諧
梁陸晏子聘魏魏遣李諧郊勞過朝歌城晏子曰殷之
餘人正應在此諧曰永嘉南渡盡在江外(出談藪)
周捨
梁汝南周捨少好學有才辯顧諧被使高麗以海路艱
問於捨捨曰晝則揆日而行夜則考星而泊海大便是
安流從風不足為遠河東裴子野在晏筵謂賓僚曰從
事未嘗薑食捨曰孔稱不徹裴曰未嘗一座皆笑捨學
通内外兼有口才謂沙門法雲師曰孔子不飲盜泉之
水雲師何以捉鍮石香爐答曰檀越既能戴纛貧道何
為不執鍮(出談藪)
王琳
後梁王琳明帝時為中書舍人博學有才藻好臧否人
物衆畏其口常擬孔稚珪又為䱉表以託刺當時其詞
曰臣䱉言伏見除書以臣為糝蒸將軍油蒸校尉臞州
刺史脯腊如故者肅承明命灰身屏息憑臨鼎鑊俯仰
兢懼臣聞高沙走姬非有意於綺羅(江陵城西二十里有高秀湖其中有)
(魚)白鮹女兒豈期心於珠翠(江陵丙河縈結呼曰&KR0008;河)臣美愧夏鱣
味慙冬鯉常恐鮐腹之譏懼貽鼈巖(五甘反)之誚是以潄
流湖底枕石泥中不意高賞殊宏曲蒙鈞拔遂得起昇
綺席忝預玉盤爰厠玳筵猥煩象筯澤覃紫腴恩加黃
腹方當鳴薑動桂紆蘇佩欓輕瓢纔動則樞槊如雲濃
汁暫停則蘭膏成列婉轉綠韲之中逍遥朱脣之内銜
恩噬澤九殞弗辭不任屏營之至謹到銅鐺門奉表以
聞詔答曰省表是公卿池沼縉紳波渠後又穿蒲入苻
(一作藻)肥滑素彰正膺兹選無勞謝也時惡之或以譏誚
聞孝明亦弗之罪也其文傳於江表(闕)
太平廣記卷二百四十六
