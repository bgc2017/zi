太平廣記卷三百二十一宋李昉等編
鬼六
郭翻王瑗之牽騰
新鬼劉青松庾亮
司馬義李元明張闓
庾紹之韋氏胡馥之
賈雍宋定伯呂光
郭翻
晉郭翻字長翔武昌人敬言之弟子也徵聘不起亡數
日其少子忽如中惡狀不復識人作靈語音聲如其父
多知隂世所問皆答而昔時庾亮欲取爲上佐不就家
問曰君生有令德沒爲神明今豈有官職也答曰我本
無仕進之志以庾公欲見取不願故得脫今復爲羈縶
不得從初願故爾戚戚也問庾今何官答云爲天所用
作撫軍大將軍見居東海之東統領神兵取吾為司馬
本欲取謝仁祖爲之選官以為資望未足且蔣大侯先
取爲都尉是以不能因問陶太尉何官答云陶辛苦不
可言方在罪謫之候過此大得敘用也又問王丞相今
何職答曰王公爲尚書郎大屈事更萬機位雖不及生
時而貴勢無異也諸人曰亡後還思後人否長翔曰亡
已久則不復念生人如吾始死私心未歇猶自有念也
靈語兒求紙筆欲作書與親舊捉筆以命兒書之皆横
行似胡書已成一紙曰此是鬼書人莫能識使人持紙
口授作書書畢諸人言蘇孝先多作此語已而復作詩
一首曰性軀還昔志精魂久逍遥秉心不得令不免時
所要薄言塵外事何遂謂言妖郭大没无識在昔有蘇
韶(出幽異錄)
王瑗之
廣漢王瑗之爲信安令在縣忽有一鬼自稱姓蔡名伯
喈俄復談詩文揆知古今靡所不諳問是昔日蔡邕否
答云非也與之同姓字耳問前伯喈今何在云在天上
作仙人甚是受福其快樂非復疇昔也(出齊諧記)
牽騰
牽騰以咸和三年爲沛郡太守出行不節夢烏衣人告
云何數出不輟唯當斷馬足騰後出行馬足自斷騰近
行郭外忽然而闇有一人長丈餘玄冠白衣遥叱將車
人使避之俄而長人至以馬鞭擊御者即倒既明從人
視車空覓騰所在行六七十步見在榛莽中隱几而坐
云了不自知騰五十日被誅(出幽明錄)
新鬼
有新死鬼形疲瘦頓忽見生時友人死及二十年肥健
相問訊曰卿那爾曰吾飢餓殆不自任卿知諸方便故
當以法見教友鬼云此甚易耳但爲人作怪人必大怖
當與卿食新鬼往入大虚東頭有一家奉佛精進屋西
廂有磨鬼就捱此磨如人推法此家主語子弟曰佛憐
吾家貧令鬼推磨乃輦麥與之至夕磨數斛疲頓乃去
遂罵友鬼卿那誑我又曰但復去自當得也復從虚西
頭入一家家奉道門傍有碓此鬼便上碓如人舂狀此
人言昨日鬼助某甲今復来助吾可輦榖與之又給婢
簸篩至夕力疲甚不與鬼食鬼暮歸大怒曰吾自與卿
爲婚婣非他比如何見欺二日助人不得一甌飲食友
鬼曰卿自不偶耳此二家奉佛事道情自難動今去可
覓百姓家作怪則無不得鬼復去得一家門首有竹竿
從門入見有一羣女子窗前共食至庭中有一白狗便
抱令空中行其家見之大驚言自来未有此怪占云有
客鬼索食可殺狗并甘果酒飯於庭中祀之可得無他
其家如師言鬼果大得食自此後恒作怪友鬼之教也
(出幽明錄)
劉青松
廣陵劉青松晨起見一人著公服賫版云召爲魯郡太
守言訖便去去後亦不復見至来日復至曰君便應到
職青松知必死入告妻子處分家事沐浴至晡見車馬
吏侍左右青松奄忽而絶家人咸見其升車南出百餘
步漸高而沒(出幽明錄)
庾亮
庾亮鎮荆州亮登厠忽見厠中一物如方相兩眼盡赤
身有光耀漸漸從土中出庾乃攘臂以拳擊之應手有
聲縮入地因而寢疾遂亡(出甄異錄)
司馬義
金吾司馬義妾碧玉善絃歌義以太元中病篤謂碧玉
曰吾死汝不得别嫁當殺汝曰謹奉命葬後其鄰家欲
娶之碧玉當去見義乘馬入門引弓射之正中其喉喉
便痛亟姿態失常奄忽便絕十餘日乃甦不能語四肢
如被撾損周歲始能言猶不分明碧玉色甚不美本以
聲見取既被患遂不得嫁(出甄異錄)
李元明
後唐李元明嘗在牀上臥時夜半忽聞人呼云元明元
明久乃出應有二人便牽將去入屋下捨去不知所在
至逾時竟鮮所見徐捫所坐牀是棺木四壁皆是冢恐
怖不安欲去難如升天不復能出家人左右索不知所
往因率領僕從乃共大呼其名元明於冢中聞遥應之
乃鑿門出之(出甄異錄)
張闓
新城張闓以建武二年從野還宅見一人臥道側問之
云足病不能復去家在南楚無所告訴闓憫之有後車
載物棄以載之既達家此人了無感色且語闓曰向實
不病聊相試耳闓大怒曰君是何人而敢弄我也答曰
我是鬼耳承北臺使来相收錄見君長者不忍相取故
佯爲病臥道側向乃捐物見載誠銜此意然被命而来
不自由奈何闓驚請留鬼以豚酒祀之鬼相爲酹享於
是流涕固請求救鬼曰有與君同名字者否闓曰有僑
人黃闓鬼曰君可詣之我當自往闓到門主人出見鬼
以赤摽摽其首因回手以小鈹刺其心主人覺鬼便出
謂闓曰君有貴相某爲惜之故虧法以相濟然神道幽
密不可宣泄闓後去主人暴心痛夜半便死闓年六十
位至光禄大夫(出甄異錄)
庾紹之
晉新野庾紹之小字道覆湘東太守與南陽宗協中表
昆弟情好綢繆紹之元興未病亡義熙中忽見形詣協
形貌衣服具如平生而兩脚著械既至脫械置地而坐
協問何由得来顧答云暫蒙假歸與卿親好故相過也
協問鬼神之事言輒漫略不甚諧對唯云宜勤精進不
可殺生若不能都斷可勿宰牛食肉之時勿啗物心協
云五臟與肉乃有異耶答曰心者藏神之宅也其罪尤
重具問親戚因談世事末復求酒協時釀茱萸酒因爲
設之酒至杯不飲云有茱萸氣協曰爲惡耶答云下官
皆畏之非獨我也紹之爲人語聲高壯比言論時不異
恒日有頃協兒邃之来紹之聞屐聲極有懼色謂協曰
生氣見陵不復得住與卿三年别耳因貫械而起出戶
便滅協後爲正員郎果三年而卒(出冥祥記)
韋氏
安定人姓韋北伐姚泓之時歸國至都住親知家時兵
戈擾亂齊有客来問之韋云今雖免慮而體氣惙然未
有氣力思作一羹尤莫能得至凄苦夜中眠熟忽有叩
牀而来告者云官與君錢便驚出戶見一千錢在外又
見一烏紗冠幘人執版背戶而立呼主人共視比来已
不復見而取錢用之(出幽明錄)
胡馥之
上郡胡馥之娶婦李氏十餘年無子而婦卒哭之慟曰
汝竟無遺體怨酷何深婦忽起坐曰感君痛悼我不即
朽可人定後見就依平生時當爲君生一男語畢還臥
馥之如言不取燈燭暗而就之復曰亡人亦無生理可
側作屋見置須伺滿十月然後殯爾後覺婦身微煖如
未亡既十月後生一男男名靈産(出幽明錄)
賈雍
豫章太守賈雍有神術出界討賊爲賊所殺失頭上馬
回營胸中語曰戰不利爲賊所傷諸君視有頭佳乎無
頭佳乎吏涕泣曰有頭佳雍曰不然無頭亦佳言畢遂
死(出述異記)
宋定伯
南陽宋定伯年少時夜行逢鬼問之鬼言我是鬼鬼問
汝復誰定伯誑之言我亦鬼鬼問欲至何所答曰欲至
宛市鬼言我亦欲至宛市遂行數里鬼言步行太遲可
共逓相擔何如定伯曰大善鬼便先擔定伯數里鬼言
卿太重不是鬼也定伯言我新鬼故身重耳定伯因復
擔鬼鬼略無重如是再三定伯復言我新鬼不知有何
所惡忌鬼答言唯不喜人唾於是共行道遇水定伯令
鬼渡聽之了然無水音定伯自渡漕漼作聲鬼復言何
以有聲定伯曰新死不習渡水故爾勿怪吾也行欲至
宛市定伯便擔鬼著肩上急執之鬼大呼聲咋咋然索
下不復聽之徑至宛市中下著地化爲一羊便賣之恐
其變化唾之得錢千五百乃去當時有言定伯賣鬼得
錢千五(出列異傳)
吕光
吕光承康元年有鬼呌於都街曰兄弟相滅百姓弊徼
吏尋視之則無所見其年光死子紹代立五日紹庶兄
簒殺紹自立(出述異記)
太平廣記卷三百二十一
