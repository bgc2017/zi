太平廣記卷四百十五
草木十
木怪
張叔高陸敬叔聶友
董竒趙翼魏佛陁
臨淮將崔導賈秘
薛弘機盧虔僧智通
江夏從事
木怪
張叔高
桂陽太守江夏張遼字叔高留其使家居買田田中有
大𣗳十餘圍扶疎蓋數畝地不生榖遣客伐之有赤汁
六七斗出客驚怖歸具白叔高高怒曰𣗳老赤汁有何
等血因自行復斫之血大流灑叔高使先斫其枝有一
空處見白頭公可長四五尺忽出往叔高叔高乃逆格
之如此凡數四顧左右皆怖伏地而叔高恬如也徐熟
視非人非獸遂伐其木是歲司空辟高為侍御史兖州
刺史以居二千石之尊過鄉里薦祝祖考竟無他怪(出風)
(俗通)
陸敬叔
吴先主時陸敬叔為建安郡太守使人伐大樟𣗳不數
斧有血出𣗳斷有物人面狗身從𣗳中出敬叔曰此名
彭侯乃烹食之白澤圖曰木之精名彭侯狀如黑狗無
尾可烹食之(出搜神記)
聶友
吳聶友字文悌豫章新塗人少時貧賤常好射獵見一
白鹿射之中尋蹤血盡不知所在饑困卧梓𣗳下仰見
所射鹿箭著𣗳枝怪之於是還家賫糧命子弟持斧伐
之𣗳有血遂截為二板牽置陂中常沉時復浮出出家
必有言友欲迎賓客常乘此版或于中流欲沒客大懼
友呵之復浮仕官如願位至丹陽太守其板忽隨至石
頭友驚曰此陂中版来必有意因解職還家二板挾兩
邊一日即至自爾後板出或為凶禍今新塗北二十里
餘曰封谿有聶友截梓𣗳版濤牂柯處牂柯有樟𣗳今
猶存乃聶友回日所栽枝葉皆向下生(出搜神記)
董竒
京兆董竒庭前有大𣗳隂暎甚佳後霖雨竒獨在家鄉
有小吏言大承雲府君来乃見承雲著通天冠長八尺
自稱為方伯某第三子有雋才方當與君周旋明日覺
𣗳下有異每晡後無人輙有一少年就竒語戲或命取
飲食如是半年竒氣強壯一門無疾竒後適下墅其僕
客三人送護言𣗳材可用欲貨之郎常不聽今試共斬
斫之竒遂許之神亦自爾絶矣(出幽明錄)
趙翼
永嘉松陽趙翼以義熙中與大兒鮮共伐山桃𣗳有血
流驚而止後忽失第三息所在經十日自歸聞空中有
語聲或歌哭翼語之曰汝既是神何不與我相見答曰
我正氣耳舍北有大楓𣗳南有孤峯名曰石樓四絶壁
立人獸莫履小有失意便取此兒著𣗳杪及石樓上舉
家叩頭請之然後得下(出異苑)
魏佛陁
梁末蔡州市席家空宅相承云凶不可居有回防都督
軍人魏佛陁將火入宅前堂止息曛黃之際堂舍有一
物人面狗身無尾在舍跳躑佛陁輓弓射之一發即不
復見明日發屋看箭飲羽得一朽木可長尺許下有凝
血自後遂絶(出五行記)
臨淮將
上元中臨淮諸將等乘夜宴集燔炙猪羊芬馥備至有
一巨手從窗中入言乞一臠衆皆不與頻乞數四終亦
不與乃潛結繩作彄施于孔所紿云與肉手復入因而
繫其臂牽輓甚至而不能脱欲明乃朴然而斷視之是
一楊枝持以求𣗳近至河上以碎斷往往有血(出廣異記)
崔導
唐荆南有富人崔導者家貧乏偶種橘約千餘株每歲
大獲其利忽一日有一株化為一丈夫長丈餘求見崔
導導初怪之不敢出丈夫苦求之導遂出見之丈夫曰
我前生欠君錢百萬未償而死我家人復自欺君乃上
訴于天是以令我合門為橘計傭于君僅能滿耳今上
帝有命哀我族屬復我本形兼我自省前事止如再宿
耳君幸為我置一敝廬我自耕鑿以卒此生君仍盡剪
去橘𣗳端居守常則能自保不能者天降禍矣何者昔
百萬之資今已足矣導大驚乃皆如其言即為葺廬且
盡伐去橘𣗳後五年而導卒家復貧其人亦不知所在
(出瀟湘錄)
賈秘
順宗時書生賈秘自睢陽之長安行至古洛城邊見綠
野中有數人環飲自歌自舞秘因詣之數人忻然齊起
揖秘同席秘既見七人皆儒服俱有禮乃問之曰觀數
君子士流也乃敢聚飲于野四望無人有一人言曰我
輩七人皆負濟世之才而未用於時者亦猶君之韜蘊
而方謀仕進也我軰適偶會論之間君忽辱臨幸且共
芳樽惜美景以古之興亡為警覺以人間用捨為擬議
又何必涉綺閣入龍舟而方盡一醉也秘甚怪之不覺
肅然致敬及懽笑久而七人皆逓相目若有所疑乃問
秘曰今既接高論奚不一示君之芳猷使我軰服君而
不疑也秘乃起而言曰余睢陽人也少好讀書頗識古
者王霸之道今聞皇上纂嗣大寳開直言之路欲一叩
象闕少伸愚誠亦不敢取富貴但一豁鄙懷耳適見七
君子高會故来詣之幸無遐棄可也其一人顧諸輩笑
曰他人自道必可無傷吾屬斷之行當敗缺其一人曰
已雖勿言人其捨我一人曰此君名秘固當為我匿瑕
矣乃笑謂秘曰吾輩是七𣗳精也其一曰松二曰柳三
曰槐四曰桑五曰棗六曰栗七曰樗今各言其志君幸
聽而秘之其松精乃起而言曰我本處空山非常材也
負堅貞之節雖霜凌雪犯不能易其操設若哲匠搆大
厦揮斤斧長短之木各得其用榱桷雖衆而欠梁棟我
即必備棟梁之用也我得其利則永無傾危之患矣其
次一人起言曰我之風流之名聞于古今但恨煬帝不
回無人見知張緒效我空耀載籍所喜者絮飛則才子
咏詩葉嫩則佳人學畫柔勝剛強且自保其性也其次
者曰我受陽和之恩為不材之木大川無梁人不我取
大厦無棟人不我用若非遭郢匠之斵則必不合于長
短大小也噫倚我者有三公之名矣其次者言曰我平
生好吞無辭吐飼不異惟食𧖟即繭繭而絲絲為紈綺
紈綺入貴族之用設或貴族之流見紈綺之美麗以念
我我又豈須大為梁棟小為榱桷者也其次者曰我自
辯士蘇秦入燕之日已推我有兼濟之名也不唯漢武
帝號為束束投我者足表赤心我又奚慮不為人所知
也其次曰我雖處蓬蓽性實恬然亦可以濟大國之用
也倘人主立宗廟虔祀饗而法古以用我我實可以使
民之戰慄也其次曰我與衆何殊也天亦覆我地亦載
我春即榮秋即落近世人以我為不材我實常懷憤惋
我不處澗底怎見我有凌雲之勢我不在宇下焉知我
是搆厦之材驥不騁即駑馬也玉不剖即頑石也固不
必松即可搆厦凌雲我即不可搆厦凌雲此所謂信一
人之言大喪其真矣我所以慕隱淪之輩且韜藏其迹
我若逢陶侃之一見即又用之有餘也言訖復自歌自
舞秘聞其言大怖坐不安席遽起辭之七人乃共勸酒
一杯謂秘曰天地間人與萬物皆不可測慎勿輕之秘
飲訖謝之而去(出瀟湘記)
薛弘機
東都渭橋銅駞坊有隱士薛弘機營蝸舍渭河之隈閉
戸自處又無妻僕每秋時隣𣗳飛葉入庭亦掃而聚焉
盛以紙囊逐其彊而歸之常於座隅題其詞曰夫人之
計將苟前非且不可執我見不從於衆亦不可人生實
難唯在虚中行道耳居一日殘陽西頹霜風入戶披褐
獨坐仰張邴之餘芳忽有一客造門儀狀瓌古隆準龐
眉方口廣顙嶷然四皓之比衣皂霞裘長揖薛弘機曰
足下性尚幽遁道著嘉肥僕所居不遥嚮慕足下操履
特相詣弘機一見相得切磋今古遂問姓氏其人曰藏
經姓柳即便歌唫清夜將艾云漢興叔孫為禮何得以
死喪婚姻而行二載制度吾所惑焉歌曰寒水停圓沼
秋池滿敗荷杜門窮典籍所得事今多弘機好易因問
藏經則曰易道深微未敢學也且劉氏六說只明詩書
禮樂及春秋而亡于易其實五說是道之難弘機甚喜
此論言訖辭去窣颯有聲弘機望之隱隱然丈餘而沒
後問諸鄰悉無此色弘機苦思藏經丈不知所尋月餘
又詣弘機弘機每欲相近藏經輙退弘機逼之微聞朽薪
之氣藏經隱至明年五月又来乃謂弘機曰知音難逢
日月易失心親道曠室邇人遐吾有一絶相贈請君記
焉詩曰誰謂三才貴余觀萬化同心虚嫌蠧食年老怯
狂風吟訖情意搔然不復從容出門而西遂失其蹤是
夜惡風發屋拔𣗳明日魏王池畔有大枯柳為烈風所
拉折其内不知誰人藏經百餘卷盡爛壞弘機往收之
多為雨漬斷皆失次第内唯無周易弘機嘆曰藏經之
謂乎建中年事(出乾&KR0871;子)
盧虔
東洛有故宅其堂奥軒級甚宏特然居者多暴死是以
空而鍵之且久故右散騎常侍萬陽盧虔貞元中為御
史分察東臺常欲貿其宅而止焉或曰此宅有怪不可
居虔曰吾自能弭之後一夕虔與從吏同寢其堂命僕
使盡止於門外從吏勇悍善射於是執弓矢坐前軒下
夜將深聞有叩門者從吏即問之應聲曰柳將軍遣奉
書於盧侍御虔不應已而投一幅書軒下字似濡筆而
書者點畫纖然虔命從吏視其字云吾家於此有年矣
堂奥軒級皆吾之居也門神戸靈皆吾之隸也而君突
入吾舍豈其理耶假令君有舍吾入之可乎既不懼吾
寧不愧於心耶君速去勿招敗亡之辱讀既畢其書飄
然四散若飛燼之狀俄又聞有言者柳將軍願見盧御
史已而有大厲至身長數十尋立庭手執一瓢其從吏
即引滿而發中所執其厲遂退委其瓢久之又来俯軒
而立俛其首且窺焉貌甚異從吏又射之中其胸厲驚
若有懼遂東向而去至明虔命窮其跡至宅東隙地見
柳高百餘尺有一矢貫其上所謂柳將軍也虔伐其薪
自此其宅居者無恙後歲餘因重搆堂室於屋瓦下得
一瓢長約丈餘有矢貫其柄即將軍所執之瓢也(出宣室志)
僧智通
臨湍寺僧智通常持法華經入禪宴坐必求寒林淨境
殆非人跡所至處經年忽夜有人環其院呼智通至曉
聲方息歴三夜聲侵戶智通不耐因應曰呼我何事可
入来言也有物長六尺餘皂衣青面張目巨吻見僧初
亦合手智通熟視良久謂曰爾寒乎就此向火物乃就
坐智通但念經至五更物為火所醉因閉目開口據爐
而鼾智通觀之乃以香匙舉灰火寘其口中物大呼起
至門若蹶聲其寺背山智通及明視蹶處得木皮一片
登山尋之數里見大青桐𣗳梢已老矣其下凹根若新
缺僧以木皮附之合無綖隙其半有薪者創成一蹬深
六七寸餘蓋魅之口灰火滿其中久猶熒熒智通焚之
其怪遂絶(出酉陽雜俎)
江夏從事
大和中有從事江夏者其官舍嘗有怪異每夕見一巨
人身盡黑甚光見之即悸而病死後有許元長者善視
鬼從事命元長以符術考召後一夕元長坐于堂西軒
下巨人忽至元長出一符飛之中其臂剨然有聲遂墮
于地巨人即去元長視其墮臂乃一枯木枝至明日有
家僮謂元長曰堂之東北隅有枯𣗳焉先生符今在其
上即往視之其𣗳有枝梢折者果巨人所斷臂也即伐
而焚之宅遂無怪(出宣室志)
太平廣記卷四百十五
