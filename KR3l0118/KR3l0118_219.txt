太平廣記卷二百十九
醫二
周廣白岑張萬福
王彦伯李祐婦元頏
梁革梁新趙鄂高駢
田令孜于遘顔燧
周廣
開元中有名醫紀明者吳人也嘗授祕訣於隱士周廣
觀人顔色談笑便知疾深淺言之精詳不待診候上聞
其名徵至京師令於掖庭中召有疾者俾周驗焉有宫
人每日昃則笑歌啼號若中狂疾而又足不能及地周
視之曰此必因食且飽而大促力頃復仆於地而然也
周乃飲以雲母湯既已令熟寐寐覺乃失所苦問之乃
言嘗因大華公主載誕三日宫中大陳歌吹某乃主謳
者懼其聲不能清且長食㹠蹄美遂飽而當筵歌數曲
曲罷覺胸中甚熱戲於砌臺乘高而下未及其半復為
後来者所激因仆於地久而方蘇而病狂因兹足不能
及地也上大異之有黃門奉使自交廣而至拜舞於殿
下周顧謂曰此人腹中有蛟龍明日當産一子則不可
活也上驚問黃門曰卿有疾否乃曰臣馳馬大庾嶺時
當大熱既困且渴因於路傍飲野水遂腹中堅痞如石
周即以消石雄黃煮而飲之立吐一物不數寸其大如
指細視之鱗甲備具投之以水俄頃長數尺周遽以苦
酒沃之復如故形以器覆之明日器中已生一龍矣上
深加禮焉欲授以官爵周固請還吳中上不違其意遂
令還鄉水部員外劉復為周作𫝊叙述甚詳(出明皇雜錄)
白岑
白岑曾遇異人𫝊發背方其驗十全岑賣弄以求利後
為淮南小將節度高適脇取之其方遂不甚效岑至九
江為虎所食驛吏於囊中乃得真本太原王昇之寫以
𫝊布(出國史補)
張萬福
柳芳為郎中子登疾重時名醫張萬福初除泗州與芳
故舊芳賀之具言子病惟恃故人一顧也張詰旦候芳
芳遽引視登遙見登頂曰有此頂骨何憂也因診脈五
六息復曰不錯夀且踰八十乃留芳數十字謂登曰不
服此亦得後登為庶子年至九十(出酉陽雜俎)
王彦伯
荆人道士王彦伯天性善醫尤别脈斷人生死夀夭百
不差一裴胄尚書有子忽暴中病衆醫拱手或說彦伯
遽迎使視之候脈良久曰都無疾乃煮散數味入口而
愈裴問其狀彦伯曰中無鰓鯉魚毒也其子實因鱠得
病裴初不信乃鱠鯉魚無鰓者令左右食之其疾悉同
始大驚異焉(出酉陽雜俎)
又彦伯自言醫道將行列三四竈煮藥於庭老幼塞門
而請彦伯指曰熱者飲此寒者飲此風者飲此氣者飲
此各負錢帛来酬無不效者(出國史補)
李祐婦
李祐為淮西將元和十三年送欵歸國裴度破吳元濟
入其城官軍有剝婦人衣至裸體者祐有新婦姜氏懷
孕五月矣為亂卒所劫以刀劃其腹姜氏氣絕踣地祐
歸見之腹開尺餘因脱衣襦裹之一夕復蘇傅以神藥
而平滿十月産一子朝廷以祐歸國功授一子官子曰
行修年三十餘為南海節度罷歸卒於道(出獨異志)
元頏
唐時京城有醫人忘其姓名元頏中表間有一婦人從
夫南中曾誤食一蟲常疑之由是成疾頻療不損請看
之醫者知其所患乃請主人姨妳中謹密者一人預戒
之曰今以藥吐瀉但以盤盂盛之當吐之時但言有一
小蝦蟇走去然切不得令病者知是誑紿也其妳僕遵
之此疾永除又有一少年眼中常見一小鏡子俾醫工
趙卿診之與少年期来晨以魚鱠奉候少年及期赴之
延於内且令從容候客退後方接俄而設臺子止施一
甌芥醋更無他味卿亦未出迨禺中久候不至少年飢
甚且聞醋香不免輕啜之逡巡又啜之覺胸中豁然眼
花不見因竭甌啜之趙卿知之方出少年以啜醋慙謝
卿曰郎君先因喫鱠太多醬醋不快又有魚鱗在胸中
所以眼花適来所備醬醋只欲郎君因飢以啜之果愈
此疾烹鮮之會乃權詐也請退謀朝餐他妙多斯𩔖也
(出北夢瑣言)
梁革
金吾騎曹梁革得和扁之術太和初為宛陵巡官按察
使于敖有青衣曰蓮子念之甚厚一旦以笑語獲罪斥
出貨焉市吏定直曰七百緡從亊御史崔某者聞而召
焉請革評其脈革診其臂曰二十春無疾之人也崔喜
留之送其直於敖敖以常深念也一怒而逐之售於不
識者斯已矣聞崔寵之不悦形於顔色然已去之難復
召矣常貯於懷未一年蓮子暴死革方有外郵之事廻
見城門逢柩車崔人有執紼者問其所葬曰蓮子也呼
載歸而奔告崔曰蓮子非死蓋尸蹶耳向者革入郭遇
其柩載歸而往請蘇之崔怒革之初言悲蓮子之遽夭
勃然曰匹夫也妄惑諸侯遂齒簮裾之列汝謂二十春
無疾者一年而死今既葬矣召其柩而歸脱不能生何
以相見革曰此固非死蓋尸蹶耳苟不能生之是革術
不仁於天下何如就死以謝過言乃令破棺出之遂刺
其心及臍下各數處鑿去一齒以藥一刀圭於口中衣
以單衣臥空牀上以練素縛其手足有微火於牀下曰
此火衰蓮子生矣且戒其徒煮葱粥伺焉其氣通若狂
者愼勿令起逡巡自定定而困困即解其縛以葱粥灌
之遂活矣正狂令起非吾之所知也言竟復入府謂崔
曰蓮子即生矣崔大釋其怒留坐廳事俄而蓮子起坐
言笑界吏報敖敖飛牘於崔蓮子復生乃何術也仍與
革偕歸入門則蓮子来迎矣敖大竒之且夫蓮子事崔
也非素意因勸以與革崔亦惡其無齒又重敖遂與革
革得之以神藥𫝊齒未踰月而齒生如故太和壬子歲
調金吾騎曹與蓮子偕在輦下其年秋高損之以其元
舅為天官即日與相聞故熟其事而言之(出續異錄)
梁新趙鄂
唐崔鉉鎮渚宫有富商船居中夜暴亡待曉氣猶未絕
鄰房有武陵醫工梁新聞之乃與診視曰此乃食毒也
三兩日非外食耶僕夫曰主翁少出舫亦不食於他人
梁新曰尋常嗜食何物僕夫曰好食竹雞每年不下數
百隻近買竹雞併將充饌梁新曰竹雞喫半夏必是半
夏毒也命擣薑捩汁析齒灌之由是而蘇崔聞而異之
召至安慰稱奬資以僕馬錢帛入京致書於朝士聲名
大振仕至尚醫奉御有一朝士詣之梁曰何不早見示
風疾已深矣請速歸處置家事委順而已朝士聞而惶
遽告退策馬而歸時有鄜州馬醫趙鄂者新到京都於
通衢自牓姓名云攻醫術此朝士下馬告之趙鄂亦言
疾危與梁生之說同謂曰只有一法請官人剩喫消梨
不限多少咀齕不及捩汁而飲或希萬一此朝士又策
馬而歸以書筒質消棃馬上旋齕行到家旬日唯喫消
棃頓覺爽朗其恙不作却訪趙生感謝又訪梁奉御且
言得趙生所教梁公驚異且曰大國必有一人相繼者
遂召趙生資以僕馬錢帛廣為延譽官至太僕卿(出北夢瑣)
(言)
又省郎張廷之有疾詣趙鄂纔診脈說其疾宜服生薑
酒一盞地黃酒一杯仍謁梁新所說並同皆言過此即
卒自飲此酒後所疾尋平他日為時相堅虐一杯訴之
不及其夕乃卒時論謂之二妙(出聞竒錄)
高駢
江淮州郡火令最嚴犯者無赦蓋多竹屋或不慎之動
則千百間立成煨燼高駢鎮維揚之歲有術士之家延
火燒數千戶主者錄之即付於法臨刃謂監刑者曰某
之愆尤一死何以塞責然某有薄技可以𫝊授一人俾
其救濟後人死無所恨矣時駢延待方術之士恒如飢
渴監刑者即緩之馳白於駢駢召入親問之曰某無他
術唯善醫大風駢曰可以覈之對曰但於福田院選一
最劇者可以試之遂如言乃置患者於隙室中飲以乳
香酒數升則懵然無知以利刃開其腦縫挑出蟲可盈
掬長僅二寸然後以藥封其瘡别與藥服之而更節其
飲食動息之候旬餘瘡盡愈纔一月眉鬚已生肌肉光
淨如不患者駢禮術士為上客(出玉堂閒話)
田令孜
長安完盛日有一家於西市賣飲子用尋常之藥不過
數味亦不閑方脈無問是何疾苦百文售一服千種之
疾入口而愈常於寬宅中置大鍋鑊日夜剉斫煎煮給
之不暇人無遠近皆来取之門市駢羅喧闐京國至有
齎金守門五七日間未獲給付者獲利甚極時田令孜
有疾海内醫工召遍至於國師待詔了無其徵忽見親
知白田曰西市飲子何妨試之令孜曰可遂遣僕人馳
乘往取之僕人得藥鞭馬而廻將及近坊馬蹶而覆之
僕既懼其嚴難不復取去遂詣一染坊丐得池脚一缾
子以給其主既服之其病立愈田亦只知病愈不知藥
之所来遂償藥家甚厚飲子之家聲價轉高此蓋福醫
也近年鄴都有張福醫者亦然積貨甚廣以此有名為
蕃王挈歸塞外矣(出玉堂閒話)
于遘
近朝中書舍人于遘嘗中蠱毒醫治無門遂長告漸欲
遠適尋醫一日策杖坐于中門之外忽有釘鉸匠見之
問曰何苦而羸薾如是于即為陳之匠曰某亦曾中此
遇良工為某鈐出一蛇而愈某亦傳得其術遘欣然且
祈之彼曰此細事耳来早請勿食某當至矣翊日果至
請遘於舍簷下向明張口執鈐俟之及欲夾之差跌而
失則又約以来日經宿復至定意伺之一夾而中其蛇
已及二寸許赤色麤如釵股矣遽命火焚之遘遂愈復
累除官至紫微而卒其匠亦不受贈遺但云某有誓救
人唯引數觴而别(玉堂閒話)
顔燧
京城及諸州郡闤闠中有醫人能出蠱毒者目前之驗
甚多人皆惑之以為一時幻術膏肓之患即不可去郎
中顔燧者家有一女使抱此疾常覺心肝有物唼食痛
苦不可忍累年後瘦瘁皮骨相連脛如枯木偶聞有善
醫者於市中聚衆甚多看療此病顔試召之醫生見曰
此是蛇蠱也立可出之於是先令熾炭一二十斤然後
以藥餌之良久醫工秉小鈐子於傍于時覺咽喉間有
物動者死而復蘇少頃令開口鈐出一蛇子長五七寸
急投於熾炭中燔之燔蛇屈曲移時而成燼其臭氣徹
於親鄰自是疾平永無齧心之苦耳則知活變起虢肉
徐甲之骨信不虛矣(出玉堂閒話)
太平廣記卷二百十九
