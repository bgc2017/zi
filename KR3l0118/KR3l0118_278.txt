太平廣記卷二百七十八
夢三
張鎰楚寔楊炎
竇參李逢吉王播
豆盧署韋詞皇甫弘
杜牧高元裕楊敬之
盧貞猶子國子監明經薛義
鄭光宋言曹確
劉仁恭僖宗劉檀
晉少主辛夤遜何致雍
郭仁表王璵謝諤
崔萬安江南李令毛貞輔
張鎰
張鎰大歷中守工部尚書判度支因奏事稱旨代宗面
許宰相恩澤甚厚張公日日以冀而累旬無信忽夜夢
有人自門遽入抗聲曰任調拜相張公驚寤思中外無
其人尋譯不解有外甥李通禮者博學善智張公因召
面示之令研其理李生沉思良久因賀曰舅作相矣張
公即詰之通禮答曰任調反語饒甜饒甜無逾甘草甘
草獨為珍藥珍藥反語即舅名氏也公甚悦俄有走馬
吏報曰白麻下公拜中書侍郎平章事(出集異記)
楚寔
著作佐郎楚寔大歷中疫癘篤重四十日昏迷不知人
後一日忽夢黃衣女道士至寔所謂之曰汝有官禄初
未合死因呼范政將藥來忽見小兒持琉璃缾大角椀
寫藥飲畢便愈及明許叔冀令送藥來寔疾久困初不
開目見小兒及椀藥皆昨夜所見因呼小兒為范政問
之信然其疾遂愈(出廣異記)
楊炎
故相國楊炎未仕時嘗夢陟高山之巔下瞰人境杳不
可辨仰而視之見瑞日在咫尺紅光赫然洞照萬里公
因舉左右手以捧之炎燠之氣如熱心目久而方寤視
其手尚瀝然而汗公異之因語於人有解者曰夫日者
人君像也今夢登山以捧日將非登相位而輔人君乎
其後楊公周歷清貫遂登相位果叶捧日之祥也(出宣室志)
竇參
貞元中相國竇參為御史中丞嘗一夕夢德宗召對於
便殿問以經國之務上喜因以錦半臂賜之及寤竒其
夢默而念曰臂者庇也大邑所以庇吾身也今夢半臂
者豈上以我叨居顯位將給半俸俾我致政乎蹙然久
之因以夢話於人客有解曰公之夢祥符也且半臂者
蓋被股肱之衣也今公夢天子賜之豈非上將以股肱
之位而委公乎明日果拜中書侍郎平章事(出宣室志)
李逢吉
李逢吉未掌綸誥前家有老婢好言夢後多有應李公
久望除官因訪於婢一日婢至慘然公問故曰昨夜與
郎君作夢不好意不欲說公彊之婢曰夢有人舁一棺
至堂後云且置在此不久即移入堂中此夢恐非佳也
公聞甚喜俄爾除中書舍人後知貢舉未畢而入相(出因)
(話錄)
王播
王播少貧賤居揚州無人知識唯一軍將常接引供給
無不罄盡杜僕射亞在淮南端午日盛為競渡之戲諸
州徵伎樂兩縣争勝負綵樓看棚照耀江水數十年未
之有也凡揚州之客無賢不肖盡得預焉唯王公不招
惆悵自責宗人軍將曰某有棚子弟悉在八郎但於棚
内看却勝居盤筵間也王公曰唯遂往棚時夏初日方
照宗人令送法酒一榼曰此甚好適令求得王公方憤
懣自酌將盡棚中日色轉熱酒濃昏憊遂就枕纔睡夢
身在宴處居杜之坐判官在下多於杜公近半良久驚
覺亦不敢言於人後為宰相將除淮南兼鹽鐡使敕久
未下王公甚悶因召舊從事在城者語之曰某淮南鹽
鐵此必定矣當時夢中判官數多一半此即并鹽鐵從
事也數日果除到後偶臨江宴會賓介皆在公忽覺如
已至者思之乃昔年夢風景氣候無不皆同時五月上
旬也(出逸史)
豆盧署
豆盧署本名輔貞少年旅於衢州刺史鄭式瞻厚待之
謂曰子複姓不宜二名吾為子易之乃書署著助三字
授之曰吾恐子羣從中有同者子自擇焉其夕夢老父
告之聞使君與君易名君當四舉成名四者甚佳又曰
君後二十年牧兹郡又指一方地曰此處可建亭臺既
寤因改名署後已再下第又二舉後復不第又二舉乃
成名蓋自改名後四舉也後二十年果為衢州刺史於
所夢之地立徵夢亭(出傳載)
韋詞
元和六年京兆韋詞為宛陵廉使房武從事秋七月微
雨詞於公署因晝寢忽夢一人投刺視之瞭然見題其
字曰李故言俄於恍惚間空中有人言明年及第狀頭
是時元和初有李顧言及第意甚訝其事為名中少有
此故字者焉得復有李故言哉秋八月果有取解舉人
具名投刺一如夢中但故為固耳即今西帥李公也詞
閟夢中之事不洩乃曰足下明年必擢第仍居衆君之
首是冬兵部侍郎許孟容知舉果擢為牓首初固言嘗
夢著宋景衣元和十年已後景甚著時望籍甚有拜大
憲之耗及景自司刑郎中知雜出為澤州刺史尋又物
故固言心疑其夢長慶初穆宗有事于圓丘時固言居
左拾遺舊例諫官從駕行禮者太常各頒禮衣一襲固
言所服因褰衣觀其下乃見書云左補闕宋景衣固言
自說於班行(出續定命錄)
皇甫弘
皇甫弘應進士舉華州取解酒忤於刺史錢徽被逐出
至陜州求解訖將越城關聞錢自華知舉自知必不中
第遂東歸行數程因寢夢其亡妻乳母曰皇甫郎方應
舉今欲何去具言主司有隙乳母曰皇甫郎須求石婆
神乃相與去店北草間行數里入一小屋中見破石人
生拜之乳母曰小娘子婿皇甫郎欲應舉婆與看得否
石人點頭曰得乳母曰石婆言得即必得矣他日莫忘
報賽生即拜謝乳母却送至店門遂驚覺曰我夢如此
分明安至無驗乃却入城應舉錢侍即意欲挫之放雜
文過侍郎私心曰人皆知我怒弘今若庭辱之即不可
但不與及第即得又令帖經及牓成將寫錢心恐懼欲
改一人換一人皆未決反覆籌度近至五更不睡謂子
弟曰汝試取次把一帙舉人文章來既開乃皇甫文卷
錢公曰此定於天也遂不改移及第東歸至陜州問店
人曰側近石婆神否皆笑曰郎君安得知本頑石一片
牧牛小兒戲為敲琢似人形狀謂之石婆耳只在店二
三里生乃具酒脯與店人共往皆夢中經歷處奠拜石
婦而歸(出逸史)
杜牧
杜牧頃於宰執求小儀不遂請小秋又不遂嘗夢人謂
曰辭春不及秋昆脚與皆頭後果得比部員外(出尚書故實)
高元裕
襄陽節度使高元裕太和三年任司勲員外郎寓宿南
宫晝夢有人告曰十年作襄陽刺史即寤髣髴儀質蓋偉
秀士也私異之因援毫以隠語記于廳之東楹掩映之
處曰太三寤襄刺十年洎開成三年為御史中丞既渝
前夢遂謂夢固虚耳是後出入中外揚歷貴位清望碩
德冠冕時流海内傾注佇升鼎鉉視刺襄乃優賢之舉
耳大中二年由天官尚書授鉞漢南去前夢二十年矣
公謂楹上之字無復存也因話其事於都官韋好竒之
士往詣求焉自公題記後廨署補葺亦屢矣而毫翰煥
然獨存非神靈扶持而明徵于今日耶公因屈指以今
之年加曩之十乃二十年矣何陰隲之顯晦微婉及期
而朗悟之如此哉(出集異記)
楊敬之
楊敬之任江西觀察使子戴江西應舉時敬之年長天性
尤切時已秋暮忽夢新牓四十進士歴歴可數寓目及
半其子在焉其鄰則姓濮陽而名不可别既寤大喜訪
於詞場則云有濮陽愿者為文甚高且有聲譽時搜訪
草澤方急雅在選中遂尋其居則曰閩人未至京國楊
公誡其子令聽之俟其到京與之往來以應斯夢一日
楊公祖客㶚上客未至間休于逆旅有自遠來者試命
詢之乃貢士也偵所自曰自閩問其姓曰濮陽審其名
曰愿楊公曰吁斯天啓也安有既夢於彼復遇於此哉
遂命相見濮陽逡廵不得讓執所業以進始閱其人眉
宇清朗次與之語詞氣安詳終閱其文體理精奥問其
所抵則曰今將僦居楊公令盡驅所行置于庠序命江
西與之朝夕同處且大稱濮陽藝學于公卿間人情翕
然昇第必矣試期有日而生一夕暴卒楊公惋痛嗟駭
搜囊甚貧鄉路且遠力為營辦歸骨閩間仍謂其子曰
我夢無徵汝之一名亦不可保明年其子及第而同年
無濮陽者夏首將關送于吏部時宰相有言前輩重族
望輕官職竹林七賢曰陳留阮籍沛國劉伶河間向秀
得以言高士矣是歲慈恩寺題名咸以族望題畢楊閒
步塔下仰視之曰弘農楊戴濮陽吳當恍然如夢中所
覩(出唐闕史)
盧貞猶子
太子賓客盧尚書貞猶子為僧會昌中沙汰僧徒斥歸
家以蔭補光王府參軍一夕夢為僧時所奉師來慰問
其出處再三告以佛氏淪破已無所歸今為一官徒遣
旦夕期再落頂上髮方畢志願且泣且訴之良久曰若
我志果遂興佛法語未竟見八面屯兵千乘萬騎旌旗
日月衣裳錦繡儀衛四合眞天子大駕軍中人喧喧言
迎光王部整行列以次前去盧方駭愕不能測遽驚覺
魂悸流汗久之方能言卒不敢洩於人無幾宣宗自光
邸踐祚錄王府屬吏盧以例不拘常調格遷叙自是稍
稍興起釋教寺宇僧尼舊制一契夢中語盧挍夢中所
謂本師蓋參軍事府主近師弟子故以為冥兆豈神之
意以是微而顯乎(出宣室志)
國子監明經
柳璟知舉年有國子監明經失姓名晝夢倚徙于監門
有一人負衣囊訪問經姓氏明經語之其人笑曰君來
春及第明經遂邀入長興里畢羅店常所過處店外有
犬競驚曰差矣夢覺遽呼鄰房數人語其夢忽見長興
店子入門曰即君與客食畢羅計二斤何不計直而去
也明經大駭解衣質之且隨驗所夢相其榻器省如夢
中乃謂店主曰我與客俱夢中至是客豈食乎店主驚
曰初怪客前畢羅悉完疑其嫌置蒜也來春明經與鄰
房三人夢中所訪者悉上第(出酉陽雜爼)
薛義
秘省挍書河東薛義其妹夫崔秘者為桐廬尉義與叔
母韋氏為客在秘家久之遇痁疾數月綿輟幾死韋氏
深憂夜夢神人白衣冠袷單衣韋氏因合掌致敬求理
義病神人曰此久不治便成勃瘧則不可治矣因以二
符兼呪授韋氏呪曰勃瘧勃瘧四山之神使我來縳六
丁使者五道將軍收汝精氣攝汝神魂速去速去免逢
此人急急如律令但疾發即誦之及持符其疾便愈是
時韋氏少女年七歲亦患痁疾旁見一物狀如黑犬而
蚝毛神云此正病汝者可急擒殺之汝疾必愈不爾汝
家二小婢亦當患瘧韋氏夢中殺犬及覺傳呪於義義
至心持之疾遂愈韋氏女子亦愈皆如其言也(出廣異記)
鄭光
淄青鄭尚書光會昌六年春夢自御牛車車中載瑞日
光燭天地自執靷行通衢中俄而驚寤且竒歎後月餘
宣宗即位以元舅之故累拜尚書淄青節度果契前夢
(出宣室志)
宋言
宋言近十舉而名未播大中十一年將取府解本名嶽
因晝寢似有人報云宋秀才若頭上戴山無因成名但
去之自當通泰覺來便思去之不可名獄遂去二犬乃
改為言及就府試馮涯侍郎作掾而為試官以解首送
也時京兆尹張毅夫以馮參軍解送舉人有私奏譴澧
州司戸再試退解頭為第六十五人知聞來唁宋曰來
春之事甘已參差及李潘舍人放牓言第四人及第(出雲)
(溪友議)
曹確
曹確判度支亦有台輔之望或夢剃髮為僧心甚惡之
有一士云占夢多驗確召之具以所夢話之此人曰前
賀侍郎旦夕必登庸出家者號剃度也無何杜相出鎮
江西而相國大拜(出北夢瑣言)
劉仁恭
梁劉仁恭微時曾夢佛旛於手指飛出占者曰君年四
十九必有旌幢之貴後如其說果為幽帥焉(出北夢瑣言)
唐僖宗
僖宗自普王即位幼而多能素不曉碁一夕夢人以碁
經三卷焚而使吞之及覺命待詔觀碁凡所指畫皆出
人意(出補錄紀傳)
劉檀
王蜀員外郎劉檀本名審義忽夢一孝子引令上檀香
樹而謂曰君速登劉乃登遂向懷内出緋衣令服之覺
因改名檀未及一年蜀郡牧請一杜評事充倅職奏授
殿中侍御史内供奉賜緋敕下杜丁憂不行杜遂舉劉
于郡侯郡侯乃奏檀而所授官與杜充奏擬無别是時
劉方閑居力困杜因遺劉新緋公服一領果徵夢焉(出玉)
(谿編事)
晉少主
開運甲辰歲暮冬晉帝遣中使至内署宣問諸學士云
朕昨夜夢一玉盤中有一玉碗及一玉𢃄皆有碾文光
熒可愛是何徵也宜即奏來承旨李愼儀與同僚併表
奏賀以為玉者帝王之寳也𢃄者有誓功之兆盤盂者
乃守器之𧰼為吉夢不敢有他占(出玉堂閑話)
辛夤遜
孟蜀翰林學士辛夤遜頃年在青城山居其居則古道
院在一峰之頂内塑像皇姑則唐玄宗之子也一夕夢
見皇姑召之謂曰汝可食杏仁令汝聰利老而彌壯心
力不倦亦資於年壽矣汝有道性不久住此須出佐理
當代夤遜夢中拜請法制則與申天師怡神論中者同
夤遜遂日日食之令老而輕徤年逾從心猶多著述又
夢掌中草不脱後來内制草數年復掌選心力不倦因
知申天師怡神論中仙方盡可騐矣(出野人閑話)
何致雍
何致雍者賈人之子也幼而爽俊好學嘗從其叔父泊
舟皖口其叔夜夢一人若官吏乘馬從數僕來往岸側
徧閱舟船人物之數復一人自後呼曰何僕射在此勿
驚之對曰諾不敢驚既寤徧訪鄰舟之人皆無姓何者
乃移舟入深浦中翌日大風濤所泊之舟皆没唯何氏
存叔父乃謂致雍曰我家世貧賤吾復老矣何僕射必
汝也善自愛致雍後從知於湖南為節度判官會楚王
殷自稱尊號以致雍為戸部侍郎翰林學士致雍自謂
當作相而居師長之任後楚王希範嗣立復去帝號以
致雍為節度判官檢挍僕射竟卒於任(出稽神錄)
郭仁表
偽吳春坊吏郭仁表居冶城北甲寅歲因得疾沉痼忽
夢道士衣金花紫帔從一小童自門入坐其堂上仁表
初不甚敬因問疾何時可愈道士色厲曰甚則有之既
寤疾甚數夜復夢前道士至因叩頭遜謝久之道士色
解索紙筆仁表以為將疏方即跪奉之道士書而授之
其辭曰飄風暴雨可思惟鶴望巢門歛翅飛吾道之宗
正可依萬物之先數在兹不能行此欲何為夢中不曉
其義將問之童子搖手曰不可拜謝道士自西北而去
因爾疾愈(出稽神錄)
王璵
偽吳鄂帥王璵少為小將從軍圍潁州夜夢道士告之
曰旦有流星墮地能避之當至將相明日衆軍攻城城
中矢石如雨璵仗劒倚柵木而督戰俄有大石正中其
柵木及璵鎧甲之半皆縻碎而璵無傷因歎曰流星正
爾耶由是自負卒至大官(出稽神錄)
謝諤
進士謝諤家于南康舍前有谿常遊戲之所也諤為兒
時嘗夢浴溪中有人以珠一器遺之曰郎吞此則明悟
矣諤度其大者不可吞即吞細者六十餘顆及長善為
詩進士裴說為選其善者六十餘篇行於世(出稽神錄)
崔萬安
江南司農少卿崔萬安分務廣陵常病苦脾泄困甚其
家人禱于后土祠是夕萬安夢一婦人珠珥珠履衣五
重皆編貝珠為之謂萬安曰此疾可治今以一方相與
可取青木香肉豆蔲等分棗肉為丸米飲下二十丸又
云此藥太熱疾平即止如其言服之遂愈(出稽神錄)
江南李令
江南有李令者累任大邑假秩至評事世亂年老無復
宦情築室于廣陵法雲寺之西為終焉之計嘗夢束草
加首口銜一刀兩手各持一刀入水而行意甚異之俄
而孫儒陷廣陵儒部將李瓊屯兵于法雲寺恒止李令
家父事令及儒死宣城裨蔣馬殷劉建封輩率衆南走
瓊因彊令俱行及殷據湖南瓊為桂管觀察使用令為
荔浦令則前夢之驗也(出稽神錄)
毛貞輔
偽吳毛貞輔累為邑宰應選之廣陵夢吞日既寤腹猶
熱以問侍御史楊廷式楊曰此夢至大非君所能當若
以君而言當得赤烏場官也果如其言(出稽神錄)
太平廣記卷二百七十八
