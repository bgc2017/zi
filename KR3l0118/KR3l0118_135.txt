太平廣記卷一百三十五
徵應一
帝堯周武王越王
臨洮長人漢高祖陸賈
漢元后後漢章帝吳大帝
魏明帝晉司馬氏白燕
晉武帝晉惠帝晉元帝
蜀李雄宋高祖宋孝武帝
宋明帝齊太祖北齊神武
後周太祖陳高祖隋文帝
隋煬帝唐高祖唐太宗
唐齊王元吉唐中宗唐相王
潞州别駕金蝸牛
帝堯
秦始皇時宛渠國之民乘螺舟而至云臣國去軒轅之
丘十萬里臣國先聖見冀州有黑風應出聖人果慶都
生堯(出王子年拾遺記)
周武王
紂之昏亂欲殺諸侯使飛廉惡來誅戮賢良取其寶器
埋于瓊臺之下使飛廉等於所近之國侯服之内使烽
燧相續紂登臺以望火之所在乃興師往伐其國殺其
君囚其民收其女樂肆其淫虐神人憤怨時有朱鳥銜
火如星之照耀以亂烽燧之光紂乃回惑使諸國滅其
烽燧及武王伐紂樵夫牧豎探高鳥之巢得赤玉璽文
曰木德將滅水祚方盛文皆大篆紀殷之世歷已盡而
姬之聖德方隆是以三分天下而二分歸周乃元元之
𩔖嗟殷亡之晚恨周來之遲(出拾遺錄)
越王
越王入吳國有丹鳥夾王飛故勾踐之霸也起望鳥臺
言丹鳥之瑞也(出王子年拾遺記)
臨洮長人
秦始皇時長人十二見於臨洮皆夷服於是鑄銅為十
二枚以寫之蓋漢十二帝之瑞也(出小說)
漢高祖
滎陽南原上有厄井父老云漢高祖曾避項羽於此井
為雙鳩所救故俗語云漢祖避時難隱身厄此間雙鳩
集其上誰知下有人漢朝每正旦輒放雙鳩起於此(出小)
(說)
陸賈
樊將軍噲問於陸賈曰自古人君皆云受命於天云有
瑞應豈有是乎陸賈應之曰有夫目瞤得酒食燈火花
得錢財午鵲噪而行人至蜘蛛集而百事喜小既有徵
大亦宜然故曰目瞤則呪之燈火花則拜之午鵲噪則
餧之蜘蛛集則放之況天下之大寶人君重位非天命
何以得之哉瑞寶信也天以寶為信應人之德故曰瑞
應天命無信不可以力取也(出小說)
漢元后
元后在家嘗有白燕銜石大如指墮后績筐中后取之
石自剖為二其中有文曰母天地后乃合之遂復還合
乃寶錄焉及為皇后常置之璽笥中謂為天璽也(出西京雜)
(記)
後漢章帝
後漢章帝永寧五年條支國來獻異鳥名鳷鵲其高七
尺解人言語國太平則羣翔鳴焉(出王子年拾遺記)
吳大帝
吳孫權獵於武昌樊山下見一老母問權何獲曰只獲
一豹曰何不豎其尾忽然不見權稱尊號立廟于山下
(出武昌記)
魏明帝
魏明帝時泰山下出連理文石高十二丈狀如栢樹其
文色彪發如人雕鏤自上及下皆合而中開廣五尺父
老云當秦末二石相去百餘步蕪没無有蹊徑及明帝
之始稍覺相近如雙闕形土王隂𩔖魏為土德斯為靈
徵又沛國有戊巳之地土德之嘉祥也乃修戊巳壇黃
星炳夜又起畢昴臺祭之言魏之分野歲時皆修祀焉
(出王子年拾遺記)
晉司馬氏
水星之精墜于張掖郡柳谷中化為黑石廣一丈餘高
三尺後漢之末漸有文彩未甚分明魏青龍年忽如雷
震聞聲百餘里其石自立白色有牛馬仙人及玉環玉
玦文字之像後司馬氏受命以符金德焉(出錄異記)
白燕
魏禪晉之歲北闕下有一白燕以為神物以金籠盛置
於宫中旬日不知所在論者以晉金德之瑞昔師曠時
有白燕來巢以為瑞應師曠事晉古今之議相符矣(出王)
(子年拾遺記)
晉武帝
晉武帝為撫軍時府内後堂忽生草三株莖黃葉綠若
總金抽翠花條冉弱似金䔲有羌人桃馥字世芬在廏
中養馬解隂陽之術云此草應金德之瑞帝以草賜張
華華作金䔲賦云翫九莖於漢庭美三株於兹館貴表
祥乎金德比名𩔖而相亂(出王子年拾遺記)
晉惠帝
高堂隆嘗刻鄴宫柱云後若干年當有天子居此及晉
惠帝幸鄴年歷當矣(出異苑)
晉元帝
晉中宗為丞相時有雞雛者而雀飛集其背驅而復來
如此再三占者云雞者酉酉者金夫雀變而來赴之即
王踐祚之象也又云元帝時三雀共登一雄雞背三入
安東廳占者以為當進三爵為天子(出洞林記)
蜀李雄
蜀長老言宕渠故賽國今有賽城盧城秦始皇時有人
長二十五丈見宕渠秦史胡毋敬曰是後五百年外必
有異人為大人者及李雄之王其祖出自宕渠有識者
皆以為應焉(出華陽國志)
宋高祖
晉安帝時冀州桑門釋法珍告其弟子普嚴曰嵩山神
告我江東有劉將軍漢家苗裔當受天命吾以璧三十
二枚并鎮金一餅與之劉氏卜代之數也嚴告同學法
義以安帝義熙十三年於嵩廟石壇下得寶璧三十二
枚三十二者世宋有天下相承八帝享祚六十年(出廣古今)
(五行記)
宋孝武帝
宋元嘉七年五月武陵洪水善德山崩兩石高丈餘如
人雕刻精竒形備古制式占者云武陵出天子其時八
月孝武始誕後宫十五年封武陵王三十年即帝位(出洽)
(聞記)
宋明帝
宋明帝自序云予初封湘東王居侍中衞尉府孝武皇
帝為予置蕭惠開宅邸經營方始鑿池獲赤玉一枚色
如練朱半圓半方重五斤光潤如瑩世祖崩少帝繼位
予自姑熟入朝居西邸少帝狂暴惡聞直言醉為非法
予驟諫之大怒乃使仗士防守左右文武悉驚怖奔走
西邸遂空於是百姓悉入邸適意取物纖毫畢盡至夜
少帝醉醒意頗解釋明日左右文武方還予於是不喜
居于西邸歷陽太守建平王景素起私宅于建陽門外
始成予别覓一宅換之少帝許焉予自西邸移新宅新
宅在清溪西舊邸今湘宫寺河洛䜟曰靈曜豫見東南
隅予二邸皆處宫城之東南且在吳地蓋天應也(出宋明帝)
(自序)
齊太祖
齊太祖在淮隂理城塹掘得古錫九枚下有篆書荀伯
玉諸人皆不能識時紀僧真獨言曰何須辨此久遠之
物錫而有九九錫之徵也帝喜而賞之(出談藪)
北齊神武
北齊神武少曾與劉貴賈智為奔走之友貴曾得一白
鷹獵於沃野見一赤兔每搏輒逸遂至迥澤有一第屋
兔將奔入犬噬之鷹兔俱死神武怒以鳴鏑射犬犬斃
屋中有二大人出持神武衣甚急其母目盲曳杖呵二
子何故觸大家因出甕中酒烹羊以飯客自云有知遍
捫諸人言並當貴至神武曰皆由此人飲竟而出還更
訪問之則本無人居乃知向者非人境也由是諸人益
加敬異(出三國典略)
後周太祖
後周太祖時有李順興者世傳漢築長安城之日已為
北面軍主或隱或見愚聖莫測魏自永熙之後權雄分
據齊神武興軍數十萬次沙苑太祖地狹兵少懼不當
敵計盡力窮須臾興來太祖請其策謀更無餘語直云
黃狗逐黑狗急走出筋斗一過出筋斗黃狗夾尾走語
訖便去於時東軍旗幟服色尚黃西兵用黑太祖悟其
言遂力戰大破神武于沙苑(出廣古今五行記)
陳高祖
陳高祖武帝受禪之日其夜有會稽人史溥夢朱衣人
戴武冠自天而下手持金板上有文字溥視之其文曰
陳氏五主三十四年遂凌空而上(出談藪)
隋文帝
長安朝堂即舊楊興村村門大樹今見在初周代有異
僧號為棖公言詞恍惚後多有驗時村人於此樹下集
言議棖公忽來逐之曰此天子坐處汝等何故居此及
隋文帝即位便有遷都意(出西京記)
隋煬帝
隋末望氣者云乾門有天子氣連太原甚盛故煬帝置
離宫數遊汾陽以厭之後唐高祖起義兵汾陽遂有天
下(出感定錄)
唐高祖
唐高祖武德三年老君見于羊角山秦王令吉善行入
奏善行告老君云入京甚難無物為驗老君曰汝到京
日有獻石似龜者可為驗既至朝門果有邵州獻石似
龜下有六字曰天下安千萬日(出錄異記)
唐太宗
太宗誕之三日也有書生詣高祖曰公是貴人有貴子
因目太宗曰龍鳳之姿天日之表也公貴因此兒二十
必能安民矣(出感定錄)
唐齊王元吉
唐齊王元吉于晉陽宫獲青石若龜形文有丹書四字
曰李淵萬吉元吉遣使獻之文字暎澈宛若龜形見者
咸異焉高祖曰不足信也乃令水漬磨以驗之數日浸
而經宿磨之其字愈明於是内外畢賀高祖曰上天明
命貺以萬吉孤陋寡薄寧堪預此宜以少牢祀石龜而
酹送之(出廣德神異記)
唐中宗
唐中宗為天后所廢於房陵仰天而歎心祝之因抛一
石于空中曰我後帝此石不落其石遂為樹枝罥挂至
今猶存又有人渡水拾得古鏡進之帝照面其鏡中影
人語曰即作天子未浹旬復居帝位(出獨異志)
唐相王
唐安州都督杜鵬舉父子皆知名中宗在位韋后方盛
而鵬舉暴卒在冥司鞫訊未畢至王殿前忽聞官曰王
今當立相王為皇帝王起至階下見人身皆長二丈共
扶輦者百人相王被衮冕在輦中鬼王見之迎拜相王
下輦答拜如是禮成而出鵬舉既蘇言之時相王作相
矣後歲餘韋皇后將危李氏相王子臨淄王興兵滅之
而尊相王為皇帝乃召鵬舉遷其官(出紀聞)
潞州别駕
唐玄宗為潞州别駕將入朝有軍州韓凝禮自謂知五
兆因以食筯試之既而布卦一箸無故自起凡三偃三
起觀者以為大吉既而誅韋氏定天保因此行也凝禮
起官至五品(出國史異纂)
金蝸牛
唐玄宗在藩邸有蝸牛成天子字在寢室之壁上心懼
之以泥塗去數日復如舊如是者三及即位鑄金銀蝸
牛數百枚於功德前供養之又有琢玉為之後人時有
得之者(出錄異記)
太平廣記卷一百三十五
