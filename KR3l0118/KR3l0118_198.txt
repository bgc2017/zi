太平廣記卷一百九十八
文章
司馬相如謝朓沈約
庾信王勃盧照鄰
崔融張說崔曙
王維李翰顧況
唐德宗戎昱李端
韓翃楊憑符載
王建裴度白居易
元和沙門
司馬相如
漢司馬相如賦詩時人皆稱典而麗雖詩人之作不能
加也揚子雲曰長卿賦不似從人間來其神化所至耶
子雲學相如之賦而弗迨也故雅服焉相如為上林賦
意思蕭散不復與外物相關控引天地錯綜古今忽然
而睡躍然而興幾百日而後成其友人盛覽字長卿牂
牁名士嘗問以作賦相如曰合纂組以成文列錦繡而
為質一經一緯一宫一商此賦之迹也賦家必苞括宇
宙總覽人物斯乃得之於内不可得而𫝊覽乃作合組
歌列錦賦而退終身不敢言作賦之心也(出西京雜記)
謝朓
梁高祖重陳郡謝朓詩常曰不讀謝詩三日覺口臭(出談)
(藪)
沈約
梁奉朝請吳均有才噐常為劍騎詩云何當見天子畫
地取關西高祖謂曰天子今見關西安在焉均默然無
答均又為詩曰秋風瀧白水鴈足印黃沙沈隱侯約語
之曰印黃沙語太險均曰亦見公詩云山櫻發欲然約
曰我始欲然即以印訖(出談藪)
庾信
梁庾信從南朝初至北方文士多輕之信將枯𣗳賦以
示之於後無敢言者時温子昇作韓陵山寺碑信讀而
寫其夲南人問信曰北方文士何如信曰唯有韓陵山
一片石堪共語薛道衡盧思道少解把筆自餘驢鳴狗
吠聒耳而已(出朝野僉載)
王勃
唐王勃每為碑頌先磨墨數升引被覆面而卧忽起一
筆書之初不點竄時人謂之腹藁(出談藪)
盧照鄰
唐盧照鄰字昇之范陽人弱冠拜鄧王府典籖王府書
記一以委之王有書十二車照鄰總披覽略能記憶後
為益州新都縣尉秩滿婆娑於蜀中放曠詩酒故世稱
王楊盧駱照鄰聞之曰喜居王後恥在駱前時楊之為
文好以古人姓名連用如張平子之略談陸士衡之所
記潘安仁宜其陋矣仲長統何足知之號為點鬼簿駱
賓王文好以數對如秦地重關一百二漢家離宫三十
六時人號為算博士如盧生之文時人莫能評其得失
矣惜哉不幸有冉畊之疾著幽憂子以釋憤焉文集二
十卷(出朝野僉載)
崔融
唐國子司業崔融作武后冊文因發疾而卒時人以為
二百年來無此文(出國史纂異)
張說
唐張說徐堅同為集賢學士十餘年好尚頗同情契相
得時諸學士凋落者衆說堅二人存焉說手疏諸人名
與堅同觀之堅謂說曰諸公昔年皆擅一時之美敢問
藝之先後說曰李嶠崔融薛稷宋之問之文皆如良金
美玉無施不可富嘉謩之文如孤峯絶岸壁立萬仞叢
雲鬱興震雷俱發誠可異乎若施之於廊廟則為駭矣
閻朝隱之文則如麗色靚粧衣之綺繡燕歌趙舞觀者
忘憂然𩔖之風雅則為俳矣堅又曰今之後進文詞孰
賢說曰韓休之文有如太羹玄酒雖雅有典則而薄於
滋味許景先之文有如豐肌膩體雖穠華可愛而乏風
骨張九齡之文有如輕縑素練實濟時用而窘於邊幅
王翰之文有如瓊林玉斝雖爛然可珍而多有玷缺若
能箴其所短濟其所長亦一時之秀也(出大唐新語)
崔曙
唐崔曙應進士舉作明堂火珠詩續有佳句曰夜來雙
月滿曙後一星孤其言深為工文士推服既夭殁一女
名星星而無男當時咸異之(出明皇雜錄)
王維
唐王維好釋氏故字摩詰性高致得宋之問輞川别業
山水勝絶今清涼寺是也維有詩名然好取人章句如
行到水窮處坐看雲起時人以為含英集中詩也漠漠
水田飛白鷺隂隂夏木囀黃鸝乃李嘉佑詩也(出國史補)
李翰
唐李翰文雖宏暢而思甚苦澀晩居陽翟常從邑令皇
甫曾求音樂思涸則奏樂神全則綴文(出國史補)
顧況
唐顧況在洛乘間與一二詩友遊於苑中流水上得大
梧葉上題詩曰一入深宫裏年年不見春聊題一片葉
寄與有情人況明日於上游亦題葉上泛於波中詩曰
愁見鸎啼柳絮飛上陽宫女斷腸時君恩不禁東流水
葉上題詩寄與誰後十日餘有客來苑中尋春又於葉
上得一詩故以示況詩曰一葉題詩出禁城誰人愁和
獨含情自嗟不及波中葉蕩漾乘風取次行(出夲事詩)
盧渥
中書舍人盧渥應舉之歲偶臨御溝見一紅葉命僕搴
來葉上乃有一絶句置於巾箱或呈於同志及宣宗既
省宫人初下詔許從百官司吏獨不許貢舉人渥後亦
一任范陽獨獲其退宫人覩紅葉而吁怨久之曰當時
偶題隨流不謂郎君收藏巾箧驗其書跡無不訝焉詩
曰流水何太急深宫盡日閒殷勤謝紅葉好去到人間
(出雲溪友議)
唐德宗
唐德宗每臨朝多令徵四方丘園才能學術直言極諫之
士由是題筆貢藝者滿於闕下上多親自考試故絶請
託之門是時文學相高公道大振得路者咸以推賢進
善為意上試制科於宣政殿或有乖謬者即濃點筆抹
之或稱旨者翹足朗吟翌日即遍示宰臣學士曰此皆
朕門生也公卿大夫已下無不服上藻鑒宏詞獨孤綬
試放馴象賦及進其夲上覽稱歎久之因吟其詞云化
之式孚則必受乎來獻物或違性斯用感於至仁上甚
嘉之故特書第三等先是代宗朝文單國累進馴象三
十有二上悉令放於荆山之南而綬不斥受獻不傷放
棄上賞其知去就也(出杜陽雜編)
貞元五年初置中和節御製詩朝臣奉和詔寫夲賜戴
叔倫於容州天下榮之(出國史補)
戎昱
唐憲宗皇帝朝以北狄頻侵邊境大臣奏議古者和親
有五利而無千金之費帝曰比聞有一卿能為詩而姓
氏稍僻是誰宰相對曰恐是包子虚冷朝陽帝曰皆不是
也遂吟曰山上青松陌上塵雲泥豈合得相親世路盡
嫌良馬瘦唯君不棄卧龍貧千金未必能移姓一諾從
來許殺身莫道書生無感激寸心還是報恩人侍臣對
曰此是戎昱詩也京兆尹李鑾擬以女嫁昱令其改姓
昱固辭焉帝悦曰朕又記得詠史一篇此人若在便與
朗州刺史武陵桃源足稱詩人之興詠聖旨如此稠疊
士林之榮也其詠史詩云漢家青史内計拙是和親社
稷依明主安危託婦人豈能將玉貌便欲静胡塵地下
千年骨誰為輔佐臣帝笑曰魏絳之功何其懦也大臣
公卿遂息和戎之論者矣(出雲溪友議)
李端
唐郭曖尚昇平公主盛集文士即席賦詩公主帷而觀
之李端中宴詩成有荀令何郎之句衆稱絶妙或謂宿
搆端曰願賦一韻錢起曰請以起姓為韻復有金埓銅
山之句曖大喜出名馬金帛為贈是會也端擅場送丞
相王縉之鎮幽朔韓翃擅場送丞相劉晏之廵江淮錢
起擅場(出國史補)
韓翃
唐韓翃少負才名侯希逸鎮青淄翃為從事後罷府閒
居十年李勉鎮夷門又署為幕吏時韓已遲暮同職皆
新進後生不能知韓共目為惡詩韓翃翃殊不得意多
辭疾在家唯末職韋廵官者亦知名士與韓獨善一日
夜將半韋扣門急韓出見之賀曰員外除駕部郎中知
制誥韓大愕然曰必無此事定誤矣韋就座曰留底狀
報制誥闕人中書兩進名御筆不點出又請之德宗批
曰與韓翃時有與翃同姓名者為江淮刺史又具二人
同進御筆復批曰春城無處不飛花寒食東風御柳斜
日暮漢宫傳蠟燭輕烟散入五侯家又批云與此韓翃
韋又賀曰此非員外詩耶韓曰是也是知不誤矣質明
而李與僚屬皆至時建中初也(出夲事詩)
楊憑
唐京兆尹楊憑兄弟三人皆能文為學甚苦或同賦一
篇共坐庭石霜積襟袖課成乃已(出𫝊載)
符載
唐符載字厚之蜀郡人有竒才始與楊衡宋濟栖青城
山習業楊衡擢第宋濟先死無成唯載以王覇自許耻
於常調韋臯鎮蜀辟為支使雖曰受知尚多偃蹇臯嘗
於二十四化設醮請撰齋詞于時陪飲於摩訶池載離
席盥潄命小吏十二人捧硯人分兩題緩步池間各授
口占其敏速也如此劉闢時為金吾倉曹參軍始依臯
焉載與撰真贊云矯矯化初氣傑文雄靈螭出水秋鶚
乘風行義則固輔仁乃通他年良覿麟閣之中及臯卒
闢總留務載亦在幕中及闢敗載亦免禍(出北夢𤨏言)
王建
唐王建初為渭南縣尉値内官王樞密者盡宗人之分
然彼我不均復懷輕謗之色忽因過飲語及桓靈信任
中官起黨錮興廢之事樞密深憾其譏詰曰吾弟所有
宫詞天下皆誦於口禁掖深䆳何以知之建不能對故
元稹以嘗有宫詞詔令隱其文朝廷以為孔光不言温
樹者愼之至也及王建將被奏劾因為詩以讓之乃脱
其禍也建詩曰先朝行坐鎮相隨今上春宫見長時脱
下御衣偏得著進來龍馬每交騎常承密旨歸家少獨
奏邊情出殿遲不是當家頻向說九重爭遣外人知(出雲)
(溪友議)
裴度
唐憲宗以玉𢃄賜裴度臨薨却進門人作表皆不如意
公令子弟執筆口占曰内府之珍先朝所賜既不敢將
歸地下又不合留在人間聞者歎其簡切而不亂(出因話錄)
白居易
唐白居易有妓樊素善歌小蠻善舞嘗為詩曰櫻桃樊
素口楊柳小蠻腰年既高邁而小蠻方豐豔因楊柳詞
以託意曰一𣗳春風萬萬枝嫩於金色軟於絲永豐坊
裏東南角盡日無人屬阿誰及宣宗朝國樂唱是詞上
問誰詞永豐在何處左右具以對遂因東使命取永豐
柳兩枝植於禁中白感上知其名且好尚風雅又為詩
一章其末句云定知此後天文裏柳宿光中添兩星後
除蘇州刺史自峡沿流赴郡時秭歸縣繁知一聞居易
將過巫山先於神女祠粉壁大署之曰蘇州刺史今才
子行到巫山必有詩為報高唐神女道速排雲雨候清
詞居易覩題處暢然邀知一至曰歷陽劉郎中禹錫三
年理白帝欲作一詩於此怯而不為罷郡經過悉去千
餘詩但留四章而已此四章者乃古今之絶唱也而人
造次不合為之沈佺期詩曰巫山高不極合沓状竒新
闇谷疑風雨幽崖若鬼神月明三峡曙潮滿九江春為
問陽臺客應知入夢人王無竸詩曰神女向高唐巫山
下夕陽徘徊作行雨婉孌逐荆王電影江前落雷聲峡
外長霽雲無處所臺館曉蒼蒼李端詩曰巫山十二重
皆在碧空中廻合雲藏日霏微雨𢃄風猿聲寒渡水樹
色暮連空愁向高堂去千秋見楚宫皇甫冉詩曰巫峡
見巴東迢迢出半空雲藏神女館雨到楚王宮朝暮泉
聲落寒暄𣗳色同清猿不可聽偏在九秋中白居易吟
四篇詩與繁生同濟而竟不為(出雲溪友議)
元和沙門
唐元和中長安有沙門不記名善病人文章尤能捉語
意相合之處張籍頗恚之冥搜愈切思得句曰長因送
人處憶得别家時徑往誇揚乃曰此應不合前軰意也
僧笑曰此有人道了也籍曰向有何人僧冷吟曰見他
桃李發思憶後園春籍因撫掌大笑(出摭言)
太平廣記卷一百九十八
