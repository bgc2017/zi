太平廣記卷四百一宋李昉等編
金下
張珽龔播宜春郡民
張彦康氏豫章人
陳濬建安村人蔡彦卿
水銀
吕生
玉
沈攸之玉龍江嚴
唐玄宗五色玉玉辟邪
軟玉鞭玉豬子
金下
張珽
咸通末年張珽自徐之長安至圃田東時於大樹下俄
頃有三書生繼來環坐珽因問之一書生曰我李特也
一曰我王象之也一曰我黃眞也皆曰我三人俱自汴
水來欲一遊龍門山耳乃共閒論其王象之曰我去年
遊龍門山經於是路北一二里有一子亦儒流也命我
於家再宿而回可同一謁之珽因亦同行至路北一二
里果見一宅甚荒毁既扣門有一子儒服自内而出見
象之頗喜問象之曰彼三人者何人哉象之曰張珽秀
才也李特黃眞即我同鄉之書生也其儒服子乃并揖
入升堂設酒饌其所設甚陳故儒服子謂象之曰黃家
弟兄將大也象之曰若皇上脩德好生守帝王之道下
念黎庶雖諸黃齒長又將若何黃眞遽起曰今日良會
正可盡歡諸君何至亟頂人家事波及我孫耶珽性素
剛决因大疑其俱非人也乃問之曰我偶與二三子會
於一樹下又攜我至此適見高論我實疑之黃家弟兄
竟是誰也且君輩人也非人也我平生性不畏懼但實
言之象之笑曰黃氏將亂東夏弟兄三人也我三人皆
精也儒服子即鬼也珽乃問曰是何物之精也是何鬼
也象之曰我玉精也黃眞即金精也李特即枯樹精也
儒服子即是二十年前死者鄭適秀才也我昔自此自
化精又去年復遇鄭適今詣之君是生人當怯我輩既
君不怯故聊得從容耳珽又問曰鄭秀才既與我同科
奚不語耶鄭適曰乃命筆寫詩一首以贈詩曰昔為唫
風嘯月人今是唫風嘯月身塜壊路邊唫嘯罷安知今
日又勞神珽覽詩愴然歎曰人之死也反不及物物猶
化精人不復化象之輩三人皆聞此歎怒而出適亦不
留珽乃拂衣及至門外迴顧已見一壊塜因逐三精以
所佩劍擊之金杯精皆中劍而踣唯枯樹精走疾追擊
不及遂迴反見一故玉帶及一金杯在路傍珽拾得之
長安貨之了無别異焉矣(出瀟湘錄)
龔播
龔播者峽中雲安監鹽賈也其初甚窮以販鬻蔬果自
業結草廬於江邊居之忽遇風雨之夕天地陰黑見江
南有炬火復聞人呼船求濟急時已夜深人皆息矣播
即獨棹小艇涉風而濟之至則執炬者仆地視之即金
人也長四尺餘播即載之以歸於是遂富經營販鬻動
獲厚利不十餘年間積財巨萬竟為三蜀大賈(出河東記)
宜春郡民
宜春郡民章乙其家以孝義聞數世不分異居從同爨
所居别墅有亭屋水竹諸弟子皆好善積書往來方士
高僧儒生賓客至者皆延納之忽一日晩際有一婦人
年少端麗被服靚粧與一小青衣詣門求寄宿章氏諸
婦忻然近接設酒饌至夜深而罷有一小子弟以文自
業年少而敏俊見此婦人有色遂嘱其乳嫗别灑掃一
室令其宿止至深夜章生?身入室内略不聞聲息遂
升榻就之其婦人身體如冰生大驚命燭照之乃是銀
人兩頭可重千百斤一家驚喜然恐其變化即以炬炭
燃之乃眞白金也其家至今巨富羣從子弟婦女共五
百餘口每三日就食聲鼓而升堂江西郡内富盛無比
(出玉堂閒話)
張彦
巴巫間民多積黃金每有聚會即於席上羅列三品以
誇尚之雲安民有李仁表者施澤金臺盤以此相高亂
離之後州將皆武人競以貪虐蜀將張彦典忠州暴惡
尤甚將挍苦之因而作叛連及黨與數千家張攫其金
銀莫知紀極後於蜀中私第别搆一堂以貯其金忽一
旦屋外有火烟頻起駭入驗之乃無延爇之處由是疑
焉及開篋視之悉已空矣即向時火烟乃金化矣(出北夢瑣)
(言)
康氏
偽吳楊行密初定揚州遠坊居人稀少烟火不接有康
氏者以傭賃為業僦一室於太平坊空宅中康晨出未
返其妻生一子方席藁忽有一異人赤面朱衣冠據門
而坐妻驚怖叱之乃走如舍西踣然有聲康適歸欲至
家路左忽有錢五千羊半邊尊酒在焉伺之久無行人
因持之歸妻亦告其所見即往舍西尋之乃一金人仆
於草間亦曳之歸因烹羊飲酒得以周給自是出必獲
利日以富贍而金人留為家寶所生子名曰平平長遂
為富人有李潯者為江都令行縣至新寧鄉見大宅即
平家也其父老為李言如此(出稽神錄)
豫章人
天復中豫章有人治舍掘地得一木匱發之得金人十
二頭各長數寸皆古衣冠首戴十二辰屬數欵精麗殆
非人工其家寶祠之因以致福時兵革未定遂為戍將
劫取之後不知所終(出稽神錄)
陳濬
江南陳濬尚書自言其諸父在鄉里好為詩里人謂之
陳白舍人比之樂天也性疎簡喜賓客嘗有二道士一
黃衣一白衣詣其家求宿舍之廳事夜間聞二客牀壞
訇然有聲久之若無人者秉燭視之見白衣卧於壁下
乃銀人也黃衣不復見矣自是致富(出稽神錄)
建安村人
建安有人村居者常使一小奴出入城市經舍南大塜
塜傍恒有一黃衣兒與之較力為戲其主遲之奴以實
告覘之信然一日挾撾而往伏於草間小奴至黃衣兒
復出即起擊之應手而踣乃金兒也因持以歸家自是
富(出稽神錄)
蔡彦卿
廬州軍吏蔡彦卿為拓臯鎮將暑夜坐鎮門外納涼忽
見道南桑林中有白衣婦人獨舞就視即滅明夜彦卿
挾杖先往伏於草間久之婦人復出方舞即擊之墮地
乃白銀一缾復掘地獲銀千兩遂為富人云(出稽神錄)
水銀
吕生
大歷中有吕生者自會稽上虞尉調集於京師既而僑
居永崇里嘗一夕與其友數輩會食於其室食畢將就
寢俄有一嫗容服潔白長二尺許出於室之北隅緩步
而來其狀極異衆視之相目以笑其嫗漸迫其榻且語
曰君有會不能一命耶何待吾之薄歟吕生叱之遂退
去至北隅乃亡所見且驚且異莫知其來也明日生獨
寤於室又見其嫗在北隅下將前且退皇然若有所懼
生又叱之遂没明日生默念曰是必怪也今夕將至若
不除之必為吾患不朝夕矣即命一劍置其榻下是夕
果是北隅徐步而來顔色不懼至榻前生以劍揮之其
嫗忽上榻以臂揕生胸有餘躍於左右舉袂而舞久之
又有一嫗忽上榻復以臂揕生生遽覺一身盡凛然若
霜被於體生又以劍亂揮俄為數嫗亦隨而舞焉生揮
劍不已又為十餘嫗各長寸許雖愈多而貌如一焉皆
不可辨環走四垣生懼甚計不能出中者一嫗謂書生
曰吾將合為一矣君且觀之言已遂相望而來俱至榻
前翕然而合又為一嫗與始見者不異生懼益甚乃謂
曰爾何怪而敢如是撓生人耶當疾去不然吾求方士
將以神術制汝汝又安能為耶嫗笑曰君言過矣若有
術士吾願見之吾之來戲君耳非敢害也幸君無懼吾
亦還其所矣言畢遂退於北隅而没明日生以事語於
人有田氏子者善以符術除去怪魅名聞長安中見說
喜躍曰是我事也去之若爪一蟻耳今夕願往君舍且
伺焉至夜生與田氏子俱坐於室未幾而嫗果来至榻
前田氏子叱曰魅疾去嫗揚然其色不顧左右徐步而
來去者久之謂田生曰非吾之所知也其嫗忽揮其手
手墮於地又為一嫗甚小躍而升榻突入田生口中田
生驚曰吾死乎嫗謂生曰吾比言不為君害君不聽今
田生之疾果何如哉然亦將成君之富耳言已又去明
日有謂吕生者宜於北隅發之可見矣生喜而歸命家
僮於其所没處窮焉至丈餘果得一瓶可受斛許貯水銀
甚多生方悟其嫗乃水銀精也田生竟以寒慄而卒(出宣)
(室志)
玉
沈攸之
宋順帝昇明中荆州刺史沈攸之廐中羣馬輒躑蹋驚
嘶若見他物攸之令人伺之見一白駒以綠繩繫腹直
從外來圉者具言攸之使人夜伏櫪邊候之俄而見白
駒來忽然復去視廐門猶閉計其蹤跡直入閣内時人
見者咸謂為怪檢内人唯愛妾馮月華臂上一玉馬以
綠絲繩穿之至夜輒脱置枕邊至夜有時失去曉時則
還試取看之見蹄下有泥後攸之敗不知所在(出宣室志)
玉龍
梁大同八年戍主楊光欣獲玉龍一枚長一尺二寸高
五寸雕鏤精妙不似人作腹中容斗餘頸亦空曲置水
中令水滿倒之水從口出出聲如琴瑟水盡乃止(出酉陽雜)
(俎)
江嚴
江嚴於富春縣清泉山遙見一美女紫衣而歌嚴就之
數十步女遂𨼆唯見所據石如此數四乃得一紫玉廣
一尺又邴浪於九田山見鳥狀如雞色赤鳴如吹笙射
之中即入穴浪遂鑿石得一赤玉如鳥形狀也(出列異錄)
唐玄宗(已見三百九十六卷)
唐天后嘗召諸皇孫坐於殿上觀其嬉戲因出西國所
貢玉環釧杯盤列於前後縱令爭取以觀其志莫不奔
競厚有所獲獨玄宗端坐略不為動后大奇之撫其背
曰此兒當為太平天子因命取玉龍子以賜玉龍子太
宗於晉陽宫得之文德皇后常置之衣箱中及大帝載
誕之三日後以珠絡衣褓并玉龍子賜焉其後常藏之
内府雖其廣不數寸而温潤精巧非人間所有及玄宗
即位每京師愆雨必虔誠祈禱將有霖注逼而視之若
奮鱗鬛開元中三輔大旱玄宗復祈禱而涉旬無雨帝
密投南内之龍池俄而雲物暴起風雨隨作及幸西蜀
車駕次渭水將渡駐蹕於水濱左右侍御或有臨流濯
弄者於沙中得之上聞驚喜視之泫然流泣曰此吾昔
時所寳玉龍子也自後每夜中光彩輝燭一室上既還
京為小黃門攘竊以遺李輔國李輔國常置於櫃中輔
國將敗夜聞櫃中有聲開視之已亡其所(出明皇雜錄)
五色玉
天寶初安思順進五色玉帶又於左藏庫中得五色玉
上怪近日西貢無五色玉令責安西諸蕃蕃言此常進
皆為小勃律所劫不達上怒欲征之羣臣多諫獨李林
甫贊成上意且言武臣王天運謀勇可將乃命王天運
將四萬人兼統諸蕃兵伐之及逼勃律城下勃律君長
恐懼請罪悉出寳玉願歲貢獻天運不許即屠城擄二
千人及某珠璣而還勃律中有術者言將軍無義不祥
天將大風矣行數百里忽驚風四起雪花如翼風激小
海水成冰柱起而復摧經半日小海漲湧四萬人一時
凍死唯蕃漢各一人得還具奏玄宗大驚異即命中使
隨二人驗之至小海側冰猶崢嶸如山隔水見兵士屍
立者坐者瑩徹可數中使將返冰忽消釋衆屍亦不復
見(出酉陽雜俎)
玉辟邪
肅宗賜李輔國香玉辟邪二各高一尺五寸工巧殆非
人工其玉之香可聞數百步雖鏁之於金函石櫃中不
能掩其氣或以衣裾悞拂芬馥經年縱澣濯數四亦不
消歇輔國常置之坐側一日方巾櫛而辟邪一則大笑
一則悲號輔國驚愕失據而囅然者不已悲號者更涕
泣交下輔國惡其怪遂碎之為粉没於厠中自後常聞
冤痛之聲其輔國所居安邑里芬馥彌月猶在蓋舂之
為粉愈香故也不周歲而輔國死焉始碎辟邪輔國嬖
奴慕容宫知異常物𨼆屑二合魚朝恩不惡輔國之禍
以錢三十萬買之而朝恩將伏誅其香化為白蝶沖天
而去當時議者以竒香異寶非人臣之所蓄也輔國家
藏珍玩皆非世人所識夏即於堂中設迎涼草其色𩔖
碧而幹似苦竹葉細於杉雖若乾枯未嘗凋落盛暑束
之窗戶間涼自至鳳首木高一尺而雕刻如鸞鳳之形
其木頗似枯槁故毛羽禿落不甚盡雖嚴凝之時置於
高堂大厦中而和煦之氣如二三月故别名曰常春水
縱以烈火焚之終不燋黑涼草鳳木或出於薛王宅十
洲記云火林國出也(出杜陽編)
軟玉鞭
德宗嘗幸興廢宫於複璧閒得寶匣中獲玉鞭其末有
文曰軟玉鞭即天寳中異國所獻也瑞妍節文光明可
鑒雖藍田之美不能過也屈之則首尾相就舒之則徑
直如繩雖以斧鑕鍜研終不傷缺德宗歎為神物遂命
聯蟬繡為嚢碧蠶絲為鞘碧蠶絲即永泰元年東海彌
羅國所貢也云其國有桑枝榦盤屈覆地而生大者亦
連延十數里小者亦蔭百畆其上有蠶可長四寸其色
金其絲碧亦謂之金蠶絲縱之一尺引之一丈反撚為
鞘表裏通瑩如貫瑟雖併十夫之力挽之不斷為琴絃
鬼神愁為弩絃則箭出一千步為弓絃則箭出五百步
上令藏於内府至朱泚犯禁闕其鞭不知所在(出杜陽編)
玉豬子
執金吾陸大鈞從子某其妻嘗夜寢中聞有物啁啾鬭
聲既覺於枕下攬之得二物遽以火照皆曰玉豬子也
大數寸狀甚精妙置之枕中而寶之自此財貨日增家
轉蕃衍有求必遂名位遷騰如此二十年一夕忽失所
在而陸氏亦不昌矣(出紀聞列異)
太平廣記卷四百一
