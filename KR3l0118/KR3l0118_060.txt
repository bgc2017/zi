太平廣記卷六十
女仙五
麻姑玄俗妻陽都女
孫夫人樊夫人東陵聖母
郝姑張玉蘭
麻姑
漢孝桓帝時神仙王遠字方平降於蔡經家將至一時
頃聞金鼔簫管人馬之聲及舉家皆見王方平戴遠遊
冠着朱衣虎頭鞶囊五色之綬帶劍少鬚黃色中形人
也乘羽車駕五龍龍各異色麾節幡旗前後導從威儀
奕奕如大將軍鼓吹皆乘麟從天而下懸集於庭從官
皆長丈餘不從道行既至從官皆隱不知所在唯見方
平與經父母兄弟相見獨坐久之即令人相訪經家亦
不知麻姑何人也言曰王方平敬報姑余久不在人間
今集在此想姑能暫來語乎有頃使者還不見其使但
聞其語云麻姑再拜不見忽已五百餘年尊卑有叙修
敬無階煩信來承在彼登山顛倒而先受命當按行蓬
萊今便暫往如是當還還便親覲願未即去如此兩時
間麻姑至矣來時亦先聞人馬簫鼓聲既至從官半於
方平麻姑至蔡經亦舉家見之是好女子年十八九許
於頂中作髻餘髮垂至腰其衣有文章而非錦綺光彩
耀目不可名狀入拜方平方平為之起立坐定召進行
厨皆金盤玉杯餚膳多是諸花果而香氣達於内外擘
脯行之如柏靈云是麟脯也麻姑自說云接侍以來已
見東海三為桑田向到蓬萊水又淺于往者會時略半
也豈將復還為陵陸乎方平笑曰聖人皆言海中復揚
塵也姑欲見蔡經母及婦姪時弟婦新産數十日麻姑
望見乃知之曰噫且止勿前即求少許米得米便撒之
擲地視其米皆成真珠矣方平笑曰姑故年少吾老矣
了不喜復作此狡獪變化也方平語經家人曰吾欲賜
汝輩酒此酒乃出天厨其味醇醲非世人所宜飲飲之
或能爛腸今當以水和之汝輩勿怪也乃以一升酒合
水一斗攪之賜經家飲一升許良久酒盡方平語左右
曰不足遠取也以千錢與餘杭姥相聞求其沽酒須臾
信還得一油囊酒五斗許信傳餘杭姥答言恐地上酒
不中尊飲耳又麻姑鳥爪蔡經見之心中念言背大癢
時得此爪以爬背當佳方平已知經心中所念即使人
牽經鞭之謂曰麻姑神人也汝何思謂爪可以爬背耶
但見鞭着經背亦不見有人持鞭者方平告經曰吾鞭
不可妄得也是日又以一符傳授蔡經鄰人陳尉能檄
召鬼魔救人治疾蔡經亦得解蜕之道如蜕蝉耳經常
從王君遊山海或暫歸家王君亦有書與陳尉多是篆
文或真書字廓落而大陳尉世世寳之宴畢方平麻姑
命駕昇天而去簫鼓道從如初焉(出神仙傳)
玄俗妻
河間王女者玄俗妻也玄俗得神仙之道住河間已數
百年鄉人言常見之日中無影唯餌巴豆雲母亦賣之
於都市七丸一錢可愈百病河間王有病買服之下蛇
十餘頭問其藥意答言王之所以病乃六世餘殃所致
非王所招也王嘗放乳鹿即麟母也仁心感天固當遇
我耳王家老舍人云嘗見父母說玄俗日中無影王召
而視之果驗王女幼絶葷血清淨好道王以此女妻之
居數年與女俱入常山時有見者(出女仙傳)
陽都女
陽都女陽都市酒家女也生有異相眉連耳細長衆以
為異疑其天人也時有黑山仙人犢子者鄴人也常居
黑山採松子茯苓餌之已數百年莫知其姓名常乘犢
時人號為犢子時壯時老時醜時美來往陽都酒家女
悦之遂相奉侍一旦女隨犢子出取桃一宿而返得桃
甚多連葉甘美異於常桃邑人伺其去時既出門二人
共牽犢耳而走其速如飛人不能追如是且還復在市
中數十年夫婦俱去後有見在潘山之下冬賣桃棗焉
(出集仙錄)
孫夫人
孫夫人三天法師張道陵之妻也同隱龍虎山修三元
默朝之道積年累有感應時天師得黃帝龍虎中丹之
術丹成服之能分形散影坐在立亡天師自鄱陽入嵩
高山得隱書制命之術能策召鬼神時海内紛擾在位
多危又大道凋喪不足以拯危佐世年五十方修道及
丹成又二十餘年既術用精妙遂入蜀遊諸名山率身
行教夫人棲真江表道化甚行以漢桓帝永嘉元年乙
酉到蜀居陽平化煉金液還丹依太乙元君所授黃帝
之法積年丹成變形飛化無所不能以桓帝永夀二年
丙申九月九日與天師於閬中雲臺化白日昇天位至
上真東岳夫人子衡字靈真繼志修煉世號嗣師以靈
帝光和二年歲在己未正月二十三日於陽平化白日
昇天孫魯字公期世號嗣師當漢祚陵夷中土紛亂為
梁益二州牧鎮南將軍理於漢中魏祖行靈帝之命就
加爵秩旋以劉璋失蜀蜀先主舉兵公期託化歸真隱
影而去初夫人居化中遠近欽奉禮謁如市遂於山趾
化一泉使禮奉之人以其水盥沐然後方詣道靜號曰
解穢水至今在焉山有三重以象三境其前有白陽池
即太上老君遊宴之所後有登真洞與青城峩眉青衣
山西玄山洞府相通故為二十四化之首也(出女仙傳)
樊夫人
樊夫人者劉綱妻也綱仕為上虞令有道術能檄召鬼
神禁制變化之事亦潛修密證人莫能知為理尚清靜
簡易而政令宣行民受其惠無水旱疫毒鷙暴之傷歲
歲大豐暇日常與夫人較其術用俱坐堂上綱作火燒
客碓屋從東起夫人禁之即滅庭中兩株桃夫妻各呪
一株使相鬭擊良久綱所呪者不如數走出籬外綱唾
盤中即成鯉魚夫人唾盤中成獺食魚綱與夫人入四
明山路阻虎綱禁之虎伏不敢動適欲往虎即隨之夫
人徑前虎即面向地不敢仰視夫人以繩繫虎於床脚
下綱每共試術事事不勝將昇天縣廳側先有大皂莢
樹綱昇樹數丈方能飛舉夫人平坐冉冉如雲氣之昇
同昇天而去後至唐貞元中湘潭有一媪不云姓字但
稱湘媪常居止人舍十有餘載矣常以丹篆文字救疾
于閭里莫不嚮應鄉人敬之為結搆御名華屋數間而
奉媪媪曰不然但土木其宅是所願也媪髩翠如雲肥
潔如雪策杖曳履日可數百里忽遇里人女名曰逍遙
年二八艷美㩦筐採菊偶媪瞪視足不能移媪目之曰
汝乃愛我可同之所止否逍遙欣然擲筐歛袵稱弟子
從媪歸室父母奔追及以杖擊之叱而返舍逍遙操益
堅竊索自縊親黨敦喻其父母請縱之度不可制遂捨
之復詣媪但箒塵易水焚香讀道經而已後月餘媪白
鄉人曰某暫之羅浮扃其戶慎勿開也鄉人問逍遙何
之曰前往如是三稔人但於戶外窺見小松迸笋而叢
生階砌及媪歸召鄉人同開鎖見逍遙懵坐于室貎若
平日唯蒲履為竹稍串于棟宇間媪遂以杖叩地曰吾
至汝可覺逍遙如寐醒方起將欲拜忽遺左足如肘于
地媪遽令無動拾足勘膝噀之以水乃如故鄉人大駭
敬之如神相率數百里皆歸之媪貎甚閒暇不喜人之
多相識忽告鄉人曰吾欲往洞庭救百餘人性命誰有
心為我設船一隻一兩日可同觀之有里人張拱家富
請具舟檝自駕而送之欲至洞庭前一日有大風濤蹙
一巨舟没于君山島上而碎載數十家近百餘人然不
至損未有舟檝來救各星居于島上忽有一白鼉長丈
餘遊于沙上數十人攔之撾殺分食其肉明日有城如
雪圍繞島上人家莫能辨其城漸窄狹束島上人忙怖
號呌囊槖皆為虀粉束其人為簇其廣不三數丈又不
可攀援勢已緊急岳陽之人亦遙覩雪城莫能曉也時
媪舟已至岸媪遂登島攘劍步罡噀水飛劍而刺之白
城一聲如霹靂城遂崩乃一大白鼉長十餘丈蜿蜒而
斃劍裂其胸遂救百餘人之性命不然頃刻即拘束為
血肉矣島上之人咸號泣禮謝命拱之舟返湘潭拱不
忍便去忽有道士與媪相遇曰樊姑爾許時何處來甚
相慰悅拱詰之道士曰劉綱真君之妻樊夫人也後人
方知媪即樊夫人也拱遂歸湘潭後媪與逍遙一時返
真(出女仙傳)
東陵聖母
東陵聖母廣陵海陵人也適杜氏師劉綱學道能易形
變化隱見無方杜不信道常怒之聖母理疾救人或有
所詣杜恚之愈甚訟之官云聖母姦妖不理家務官收
聖母付獄頃之已從獄窗中飛去衆望見之轉高入雲
中留所着履一雙在窗下於是遠近立廟祠之民所奉
事禱之立效常有一青鳥在祭所人有失物者乞問所
在青鳥即飛集盜物人之上路不拾遺歲月稍久亦不
復爾至今海陵縣中不得為姦盜之事大者即風波没
溺虎狼殺之小者即復病也(出女仙傳)
郝姑
郝姑祠在莫州莫縣西北四十五里俗傳云郝姑字女
君本太原人後居此邑魏青龍年中與隣女十人於漚
洟洩水邊挑蔬忽有三青衣童子至女君前云東海公
娶女君為婦言訖敷茵褥於水上行坐往來有若陸地
其青衣童子便在侍側㳂流而下隣女走告之家人往
看莫能得也女君遙語云幸得為水仙願勿憂怖仍言
每至四月送刀魚為信自古至今每年四月内多有刀
魚上來鄉人每到四月祈禱州縣長吏若謁此祠先拜
然後得入於祠前忽生青白石一所縱横可三尺餘高
二尺餘有舊題云此是姑夫上馬石至今存焉(出莫州圖經)
張玉蘭
張玉蘭者天師之孫靈真之女也幼而潔素不茹葷血
年十七歲夢赤光自天而下光中金字篆文繚繞數十
尺隨光入其口中覺不自安因遂有孕母氏責之終不
言所夢唯侍婢知之一旦謂侍婢曰吾不能忍恥而生
死而剖腹以明我心其夕無疾而終侍婢以白其事母
不欲違冀雪其疑忽有一物如蓮花自疈其腹而出開
其中得素金書本際經十卷素長二丈許幅六七寸文
明甚妙將非人功玉蘭死旬月常有異香乃傳寫其經
而葬玉蘭百餘日大風雷雨天地晦暝失經其玉蘭所
在墳壙自開棺盖飛在巨木之上視之空棺而已今墓
在益州温江縣女郎觀是也三月九日是玉蘭飛昇之
日至今鄉里常設齋祭之靈真即天師之子名衡號曰
嗣師自漢靈帝光和二年己未正月二十三日於陽平
化白日昇天玉蘭産經得道當在靈真上昇之後三國
紛競之時也(出傳仙錄)
太平廣記卷六十
