太平廣記卷四百八十三宋李昉等編
蠻夷四
狗國南蠻縛婦民
南海人日南拘彌國
南詔獠婦南中僧
番禺嶺南女工芋羹
蜜啷南州
狗國
陵州刺史周遇不茹葷血嘗語劉恂云頃年自青杜之
海歸閩遭惡風飄五日夜不知行幾千里也凡歷六國
第一狗國同船有新羅云是狗國逡巡果見如人裸形
抱狗而出見船驚走又經毛人國形小皆被髮面身有
毛蔽如&KR0008;又到野义國船抵暗石而損遂船人物上岸
伺潮落閣船而修之初不知在此國有數人同入深林
採野蔬忽為野叉所逐一人被擒餘人驚走回顧見數
輩野义同食所得之人同舟者驚怖無計頃刻有百餘
野叉皆赤髮裸形呀口怒目而至有執木鎗者有雌而
挾子者篙工賈客五十餘人遂齊將弓弩鎗劍以敵之
果射倒二野义即舁拽朋嘯而遁既去遂伐木下寨以
防再來野义畏弩亦不復至駐兩日修船方畢随風而
逝又經大人國其人悉長大而野見船上鼓噪即驚走
不出又經流虬國其國人么麽一槩皆服麻布而有禮
競將食物求易釘鐵新羅客亦半譯其語遣客速過言
此國遇華人飄泛至者慮有災禍既而又行經小人國
其人祼形小如五六歲兒船人食盡遂相率尋其巢穴俄
頃果見捕得三四十枚以歸烹而充食後行兩日遇一
洲島而取水忽有羣山羊見人但聳視都不驚避既肥
且偉初疑島上有人牧羊而又絶無人蹤捕之僅獲百
口皆食之(出嶺表錄異)
南蠻
南道之酋豪多選鵝之細毛夾以布帛絮而為被復縱
横納之其温柔不下于挾纊也俗云鵝毛柔暖而性冷
徧宜覆嬰兒辟驚癎也(出嶺表錄異)
縛婦民
縛婦民喜他室女者率少年持白梃往趨墟路值之俟
過即共擒縛歸一二月與其妻首罪俗謂之縳婦也(出南)
(海異事)
南海人
南海男子女人皆縝髮每沐以灰投流水中就水以沐
以彘膏其髮至五六月稻禾熟民盡髠鬻於市既髠復
取彘膏塗來歲五六月又可鬻(出南海異事)
南海解牛多女人謂之屠婆屠娘皆縛牛于大木執刀
以數罪某峕牽若耕不得前某旹乘若渡水不時行今
何免死耶以策舉頸揮刀斬之(出南海異事)
南海貧民妻方孕則詣富室指腹以賣之俗謂指脂賣
或己子未勝衣隣之子稍可賣往貸取以鬻折杖以識
其短長俟己子長與杖等即償貸者鬻男女如糞壤父
子兩不戚戚(出南海異事)
日南
天寳實錄云日南廏山連接不知幾千里裸人所居白
民之後也刺其胸前作花有物如粉而紫色畫其兩目
下去前二齒以為美飾(出酉陽雜俎)
拘彌國
順宗即位年拘彌之國貢却火雀一雌一雄履水珠常
堅冰變畫草其却火雀純黑大小𩔖燕其聲清亮不並
尋常禽鳥置于烈火中而火自散上嘉其異遂盛于火
精籠懸于寝殿夜則宮人併蠟炬燒之終不能損其毛
羽履水珠色黑𩔖銕大如雞卵其上鱗皴其中有竅云
將入江海可長行洪波之上下上始不謂之實遂命善
游者以五色絲貫之繫之于左臂毒龍畏之遣入龍池
其人則步驟于波上若在平地亦潛于水中良久復出
而遍體略無沾濕上竒之因以御饌賜使人至長慶中
嬪御試弄于海池上遂化為異龍入于池内俄而雲烟
暴起不復追討矣常堅冰云其國有大凝山其中有冰
千年不釋及齎至京師潔冷如故雖盛暑赫日終不消
嚼之即與中國冰凍無異變晝草𩔖芭蕉可長數尺而
一莖千葉樹之則百步内昏黑如夜始蔵于百寳匣其
上緘以胡畫及上見而怒曰背明向暗此草何足貴也
命并匣焚之于使前使初不為樂及退謂鴻臚曰本國
以變晝為異今皇帝以向暗為非可謂明德矣(出杜陽編)
南詔
南詔以十二月十六日謂之星回節日遊于避風臺命
清平官賦詩驃信詩曰避風善闡臺極目見藤越(鄰國之名)
(也)悲哉古與今依然烟與月自我居震旦(謂天子為震旦)翊衛
𩔖䕫契伊昔經皇運艱難仰忠烈不覺歲云暮感極星
回節元昶(謂朕曰元謂卿曰昶)同一心子孫堪貽厥清平官趙叔
達曰(謂詞臣為清平官)法駕避星回波羅毘勇猜(波羅虎也毘勇野馬也驃)
(信昔年幸此曾射野馬并虎)河闊冰難合地暖梅先開下令俚柔洽
(俚柔百姓也)獻賝弄㨂(國名)來願將不才質千載侍游臺(出玉谿編)
(事)
獠婦
南方有獠婦生子便起其夫卧牀褥飲食皆如乳婦稍
不衛護其孕婦疾皆生焉其妻亦無所苦炊㸑樵蘇自
若又云越俗其妻或誕子經三日便澡身于溪河返具
糜以餉壻壻擁衾抱雛坐于寝榻稱為產翁其顛倒有
如此(出南楚新聞)
南中僧
南人率不信釋氏雖有一二佛寺吏課其為僧以督責
釋之土田及施財間有一二僧喜擁婦食肉但居其家
不能少解佛事土人以女配僧呼之為師郎或有疾以
紙為圓錢置佛像旁或請僧設食翌日宰羊豕以噉之
目曰除齋(出投荒雜錄)
又南中小郡多無緇流每宣德音須假作僧道陪位唐
昭宗即位柳韜為客廣宣告使赦文到下屬州崖州自
來無僧家臨事差攝宣時有一假僧不伏排位太守王
弘夫怪而問之僧曰役次未當差遣編併去去歲已曾
攝文宣王今年又差作和尚見者莫不絶倒(出嶺表錄異)
番禺
廣州番禺縣常有部民諜訴云前夜亡失蔬圃今認得
在于某處請縣宰判状往取之有北客駭其說因詰之
民云海之淺水中有藻荇之屬被風吹沙與藻荇相雜
其根既浮其沙或厚三五尺處可以耕墾或灌或圃故
也夜則被盜者盜之百餘里外若桴蔑之乘流也以是
植蔬者海上往往有之(出玉堂閒話)
有在番禺逢端午聞街中喧然賣相思藥聲訝笑觀之
乃老媪舊揭山中異草鬻于富婦人為媚男藥用此日
採取為神又云採鵲巢中獲兩小石號鵲枕此日得之
者佳婦人遇之有抽金簮解耳璫而償其值者(出投荒錄)
嶺南女工
嶺南無問貧富之家教女不以針縷績紡為功但躬庖
厨勤刀機而已善醯醢葅鮓者得為大好女矣斯豈遐
裔之天性歟故偶民争婚聘者相與語曰我女裁袍補
襖即灼然不會若修治水蛇黃鱔即一條必勝一條矣
(出投荒錄)
芋羹
百越人好食蝦蟆凡有筵會斯為上味先于釡中置冰
次下小芋烹之候湯沸如魚眼即下其蛙乃一一捧芋
而熟如此呼為抱芋羹又或先于湯内安笋笴後投蛙
及進于筵上皆執笋笴瞪目張口而座客有戲之曰賣
燈心者又云介皮者最佳擲于沸湯即躍出其皮自脱
矣皮既脱乃可以修饌時有一叟聞兹語大以為不可
云切不得除此錦襖子其味絶珍聞之者莫不大笑(出南)
(楚新聞)
蜜啷
嶺南獠民好為蜜啷即鼠胎未瞬通身赤蠕者飼之以
蜜釘之筵上囁囁而行以筯挾取咬之啷啷作聲故曰
蜜啷(出朝野僉載)
南州
王蜀有劉𨼆者善于篇章嘗說少年賫益部監軍使書
案于黔巫之南謂之南州州多山險路細不通乘騎貴
賤皆策杖而行其囊槖悉皆差夫背負夫役不到處便
遣縣令主簿自荷而行將至南州州牧差人致書迓之
至則有一二人背籠而前將𨼆入籠内掉手而行凡登
山入谷皆絶高絶深者日至百所皆用指爪攀緣寸寸
而進在于籠中必與負荷者相背而坐此即彼中車馬
也洎至近州州牧亦坐籠而迓于郊其郡在桑林之間
茅屋數間而已牧守皆華人甚有心義翌日牧曰須略
謁諸大將乎遂差人引之衙院衙各相去十餘里亦在
林木之下一茅齋大挍三五人逢迎極至于是烹一犢
兒乃先取犢兒結腸中細糞置在盤筵以筯和調在醯
中方餐犢肉彼人謂細糞為聖虀若無此一味者即不
成局筵矣諸味將半然後下麻虫裹蒸裹蒸乃取麻蕨
蔓上虫如今之刺猱者是也以荷葉裹而蒸之𨼆勉強
餐之明日所遺甚多(出玉堂閒話)
太平廣記卷四百八十三
