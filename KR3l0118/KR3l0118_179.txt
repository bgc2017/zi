太平廣記卷一百七十九
貢舉二
杜正玄李義琛陳子昂
王維楊瑄蕭穎士
喬彝許孟容張正甫
閻濟美潘炎令狐峘
熊執易
杜正玄
隋仁夀中杜正玄正蔵正倫俱以秀才擢第隋代舉進
士摠一十人正倫一家三人(出談賓錄)
李義琛
武德五年李義琛與弟義琰三從弟上德同年三人進
士義琛等隴西人世居鄴城國初草創未定家業素貧
乏與上德同居事從姑定省如親焉隨計至潼關遇大
雪逆旅不容有咸陽商人見而憐之延與同寢處居數
日雪霽而去琛等議鬻驢以一醉酬之商人竊知不辭
而去復先贈以稻糧琛後宰咸陽召商人與之抗禮親
厚位至刑部侍郎雍州長史義琰相高宗上德司門郎
中(出摭言)
陳子昂
陳子昂蜀射洪人十年居京師不為人知時東市有賣
胡琴者其價百萬日有豪貴𫝊視無辨者子昂突出於
衆謂左右可輦千緡市之衆咸驚問曰何用之答曰余
善此樂㦯有好事者曰可得一聞乎答曰余居宣陽里
指其第處并具有酒明日專候不唯衆君子榮顧且各
宜邀召聞名者齊赴乃幸遇也來晨集者凡百餘人皆
當時重譽之士子昂大張讌席具珍羞食畢起捧胡琴
當前語曰蜀人陳子昂有文百軸馳走京轂碌碌塵土
不為人所知此樂賤工之役豈愚留心哉遂舉而棄之
舁文軸兩案遍贈會者會既散一日之内聲華溢都時
武攸宜為建安王辟為記室後拜拾遺歸覲為叚簡所
害(出獨異記)
王維
王維右丞年未弱冠文章得名性閑音律妙能琵琶遊
歷諸貴之間尤為岐王之所眷重時進士張九臯聲稱
藉甚客有出入公主之門者為其地公主以詞牒京兆
試官令以九臯為解頭維方將應舉言於岐王仍求庇
借岐王曰貴主之強不可力争吾為子畫焉子之舊詩
清越者可錄十篇琵琶新聲之怨切者可度一曲後五
日至吾維即依命如期而至岐王謂曰子以文士請謁貴
主何門可見哉子能如吾之教乎維曰謹奉命岐王乃
出錦繡衣服鮮華竒異遣維衣之仍令齎琵琶同至公
主之第岐王入曰承貴主出内故擕酒樂奉醼即令張
筵諸伶旅進維妙年潔白風姿都美立於行公主顧之
謂岐王曰斯何人哉答曰知音者也即令獨奏新曲聲
調哀切滿坐動容公主自詢曰此曲何名維起曰號鬱
輪袍公主大竒之岐王因曰此生非止音律至於詞學
無出其右公主尤異之則曰子有所為文乎維則出獻
懷中詩卷呈公主公主既讀驚駭曰此皆兒所誦習常
謂古人佳作乃子之為乎因令更衣昇之客右維風流
蘊藉語言諧戱大為諸貴所欽瞩岐王因曰若令京兆
府今年得此生為解頭誠為國華矣公主乃曰何不遣
其應舉岐王曰此生不得首薦義不就試然已承貴主
論託張九臯矣公主笑曰何預兒事本為他人所託顧
謂維曰子誠取當為子力致焉維起謙謝公主則召試
官至第遣宫婢𫝊教維遂作解頭而一舉登第矣及為
太樂丞為伶人舞黃師子坐出官黃師子者非一人
不舞也天寳末祿山初陷西京維及鄭虔張通等皆處
賊庭洎尅復俱囚於宣楊里楊國忠舊宅崔圓因召於
私第令畫數壁當時皆以圓勲貴無二望其救解故運
思精巧頗絶其藝後由此事皆從寬典至於貶黜亦獲
善地今崇義里竇丞相易直私第即圓舊宅也畫尚在
焉維累為給事中祿山授以偽官及賊平兄縉為北都
副留守請以已官爵贖之由是免死累為尚書右丞於
藍田置别業畱心釋典焉(出集異記)
楊暄
楊國忠之子暄舉明經禮部侍郎逹奚珣考之不及格
將黜落懼國忠而未敢定時駕在華清宫珣子撫為會
昌尉珣遽召使以書報撫令候國忠具言其狀撫既至
國忠私第五鼓初起列火滿門將欲趨朝軒蓋如市國
忠方乘馬撫因趨入謁於燭下國忠謂其子必在選中
撫蓋微笑意色甚歡撫乃白曰奉大人命相君之子試
不中然不敢黜退國忠却立大呼曰我兒何慮不富貴
豈藉一名為鼠輩所賣耶不顧乘馬而去撫惶駭遽奔
告於珣曰國忠恃勢倨貴使人之慘舒出於咄嗟奈何
以挍其曲直因致暄於上第既為戶部侍郎珣纔自禮
部侍郎轉吏部侍郎與同列暄話於所親尚嘆已之淹
徊而謂珣遷改疾速(出明皇雜錄)
蕭穎士
蕭穎士開元二十三年及第恃才傲物漫無與比常自
攜一壺逐勝郊野偶憩於逆旅獨酌獨吟會有風雨暴
至有紫衣老人領一小僮避雨於此穎士見其散冗頗
肆陵侮逡巡風定雨霽車馬卒至老人上馬呵殿而去
穎士倉忙覘之左右曰吏部王尚書尚書名丘穎士常
造門未之面極驚愕明日具長牋造門謝丘命引至廡
下坐責之且曰所恨與子非親屬當庭訓之耳頃曰子
負文學之名倨忽如此止於一第乎穎士終揚州功曹
(出明皇雜錄)
喬彝
喬彝京兆府解試時有二試官彝日午扣門試官令引
入則已曛醉視題曰幽蘭賦彝不肯作曰兩箇漢相對
作得此題速改之遂改渥洼馬賦曰此可矣奮筆斯須
而成警句云四蹄曳練翻瀚海之驚瀾一噴生風下湘
山之亂葉便欲首送京兆曰喬彝峥嶸甚以解副薦之
可也(出幽閒鼓吹)
許孟容
許孟容進士及第學究登科時號錦襖子上著莎衣蔡
京與孟容同(出摭言)
張正甫
李丞相絳先人為襄州督部方赴舉求鄉薦時樊司空
澤為節度使張常侍正甫為判官主鄉薦張公知絳有
前途啓司空曰舉人中悉不如李秀才請只送一人諸
人之資悉以奉之欣然允諾又薦絳弟為同舍郎絳感
澤殊常之恩不十年登庸澤之子宗易為朝官人問宗
易之文於絳絳戲而答曰蓋代時人因以蓋代為口實
相見論文必曰莫是李三蓋代否及絳為戶部侍郎也
常侍為本司郎中因會把酒請侍郎唱歌李終不唱而
哂之滿席大噱(出嘉話錄)
閻濟美
閻濟美前朝公司卿許與定分一志不為某三舉及第
初舉劉單侍郎下雜文落第二舉坐王侍郎雜文落第
某當是時年已蹭蹬常於江激往徑山欽大師處問法
是春某既下第又將出關因獻座主六韻律詩曰謇諤
王臣直文明雅量全望鑪金自躍應物鏡何偏南國幽
沈盡東堂禮樂宣輸今遊異士更昔至公年芳樹歡新
景青雲泣暮天唯愁鳳池拜孤賤更誰憐座主覽焉問
某今年何者退落具以實告先榜落第座主赧然變色
深有遺才之嘆乃曰所投六韻必展後效足下南去幸
無疑將來之事某遂出關秋月江東求薦名到省後兩
都置舉座主已在洛下比某到洛更無相知便投跡清
化里店屬時物翔貴囊中但有五縑策蹇驢而已有舉
公盧景莊已為東府首薦亦同處焉僕馬甚豪與某相
揖未交一言久乃問某曰閻子自何至止對曰從江東
來敬奉不敢怠景莊一旦際暮醉歸忽蒙問某行第乃
曰閻二十消息絶好景莊大險某對曰不然必先大府
首薦聲價已振京洛如某遠地一送豈敢望有成哉景
莊曰足下定矣十一月下旬遂試雜文十二月三日天
津橋放雜文榜景莊與某俱過其日苦寒是月四日天
津橋作鋪帖經景莊尋被黜落某具前白主司曰某早
畱心章句不工帖書必恐不及格主司曰可不知禮闈
故事亦許詩贖某致詞後紛紛去畱某又遽前白主司
曰侍郎開奬勸之路許作詩贖帖未見題出主司曰賦
天津橋望洛城殘雪詩某只作得二十字某詩曰新霽
洛城端千家積雪寒未收清禁色偏向上陽殘已聞主
司催納詩甚急日勢又晚某告主司天寒水凍書不成
字便聞主司處分得句見在將來主司一覽所納稱賞
再三遂唱過其夕景莊相賀云前與足下並鋪試蜡日
祈天宗賦竊見足下用魯丘對衛賜據義衛賜則子貢
也足下書衛賜作駟馬字唯以此奉憂耳某聞是說反
思之實作駟馬字意甚惶駭比榜出某濫忝第與狀頭
同參座主座主曰諸公試日天寒急景寫札雜文或有
不如法今恐文書到西京須呈宰相請先輩等各買好
紙重來請印如法寫淨送納抽其退本諸公大喜及某
撰本却請出駟字上朱點極大座主還闕之日獨揖前
曰春間遺才所投六韻不敢暫忘聊副素約耳(出乾&KR0871;子)
潘炎
侍郎潘炎進士牓有六異朱遂為朱滔太子王表為李
納女壻彼軍呼為駙馬趙博宣為冀定押衙袁同直入
番為阿師竇常二十年稱前進士奚某亦有事時謂之
六差竇常新及第薛某給事宅中逢桑道茂給事曰竇
秀才新及第早晚得官桑生曰二十年後方得官一坐
皆哂不信然果耳五度奏官皆敇不下即攝職數四其
如命何(出嘉話錄)
令狐峘
大歷十四年改元建中禮部侍郎令狐峘下二十二人
及第時執政間有怒薦託不從勢擬傾覆峘惶恐甚因
進其私書上謂峘無良放牓日竄逐不得與生徒相面
後十年門人田敦為明州刺史峘量移本州别駕敦始
使陳謝恩之禮(出摭言)
熊執易
熊執易通於易義建中四年侍郎李紓試易簡知險阻
論執易端座割析傾動場中一舉而捷(出國史𥙷)
太平廣記卷一百七十九
