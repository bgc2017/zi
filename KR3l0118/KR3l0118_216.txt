太平廣記卷二百十六
卜筮一
管輅淳于智柳林祖
隗炤郭璞蔡鐵
吳中察聲者王子貞張璟藏
凑州筮者蔡微遠車三
李老開元中二道士蔣直
管輅
管輅洞曉術數初有婦人亡牛從卜曰可視東丘塜中
牛當懸向上既而果得婦人反疑管輅告官按騐乃知
是術數所推又洛中一人失妻輅令與擔豕人鬭於東
陽門豚逸入一舍突壊其牆其婦出焉輅鄉里范玄龍
苦頻失火輅云有角巾諸生駕黑牛故車來必留之宿
後果有此生來玄龍因留之生急求去不聽遂宿主人
罷入生懼圖已乃持刀門外倚薪假寐忽有一物以口
吹火生驚斫之死而視之則狐也自是不復有災又有
人捕鹿獲之為人所竊詣輅為卦云東巷第三家候無
人時發其屋頭第七椽以瓦著椽下明日食時自送還
汝也其夜盗者父患頭痛亦來自占輅令歸之病乃愈
又治内吏失物輅使候人靜於寺門令指天畫地舉手
四向暮果獲於故處(出異苑)
又平原太守劉邠取山雞毛置器中使輅筮之輅曰高
岳巖巖有鳥朱身羽翼玄黃鳴不失晨此山雞毛也(出異)
(苑)
淳于智
鮑瑗家多喪及病淳于智為筮之卦成云宜入市門數
十步有一人持荆馬鞭便就買取懸東北桑樹上無病
三年當得財如其言後穿井得錢及銅器二十萬(出獨異志)
柳林祖
有日者柳林祖善卜筮其妻曾病鼠瘻積年不差漸困
垂命休祖占之得頤之復按卦曰應得姓石者治之當
獲灸鼠而愈也既而鄉里有一賤家果姓石自言能除
此病遂灸病者頭上三處覺佳俄有一鼠色黃秀逕前
噞噞然伏而不動呼犬噬殺之視鼠頭上有三灸處病
者自差(出洞林)
隗炤
晉隗炤善易臨終謂妻子曰後雖大荒勿賣宅後五年
詔使龔負吾金以吾所書板告之後如其言妻賫板詣
之使者惘然沈吟乃悟取蓍筮之卦成曰妙哉隗生吾
不負金賢夫自藏金以待太平知吾善易書板寄意金
有五百斤盛以青瓷埋在堂屋去壁一丈入地九尺妻
掘之果得金也(出國史補遺)
郭璞
揚州别駕顧球娣生十年便病至年五十餘令郭璞筮
之得大過之升其辭曰大過卦者義不嘉塜墓枯楊無
英華振動遊魂見龍車身被重累嬰天邪法由斬祀殺
靈蛇非已之咎先人瑕案卦論之可奈何球乃訪迹其
家事先世曾伐大樹得大蛇殺之女便病病後有羣鳥
數千迴翔屋上人皆怪之不知何故有縣農行過舍邊
仰視見龍牽車五色晃爛甚大非常有頃遂滅(出搜神記)
蔡鐵
宋南郡王義宣在鎮府史蔡鐵者善卜王嘗在内齋見
一白鼠緣屋梁上命左右射得之内函中命鐵卜函中
何物卦成笑曰得之矣王曰狀之曰白色鼠背明戸彎
弧射之絶其左股鼠乳五子三雄二雌若不見信剖腹
而立知王便剖之皆如鐵言賜萬錢(出渚宫舊事)
吳中察聲者
後魏末有吳士至北間目盲而妙察聲丞相嗣渤海王
澄使試之聞劉桃枝之聲曰當代貴王侯將相死於其
手然譬如鷹犬為人所使耳聞趙道德之聲曰亦貴人
也聞太原公洋之聲曰當為人主聞澄之聲不動崔暹
私掐之乃繆言亦國王也王曰我家羣奴猶當極貴况
吾身乎後齊諸王大臣賜死多為桃枝之所拉殺焉而
澄竟有蘭京之禍洋受禪是為文宣王(出三國典略)
王子貞
唐貞觀中定州鼔城縣人魏全家富母忽然失明問卜
者王子貞子貞為卜之曰明年有從東來青衣者三月
一日來療必愈至時候見一人着青紬襦遂邀為重設
飲食其人曰僕不解醫但解作犂耳為主人作之乃持
斧繞舍求犂轅見桑曲枝臨井上遂斫下其母兩眼煥
然見物此曲枝葉盖井之所致也(出朝野僉載)
張璟藏
周郎中裴珪妾趙氏有美色曾就張璟藏卜年命藏曰
夫人目長而慢視准相書猪視者淫婦人目有四白五
夫守宅夫人終以姦廢宜慎之趙笑而去後果與人姦
没入掖庭(出朝野僉載)
湊州筮者
杜景佺信都人也本名元方垂拱中更為景佺剛直嚴
正進士擢第後為鸞臺侍郎平章事時内史李昭德以
剛直下獄景佺庭稱其公清正直則天怒以為面欺左
授湊州刺史初任湊州會善筮者於路言其當重入相
得三品而不着紫袍至是夏終服紫衫而終(出御史臺記)
蔡微遠
瀛州人安縣令張懷禮滄州弓高令晉行忠就蔡微遠
卜轉式訖謂禮曰公大親近位至方伯謂忠曰公得京
官今年禄盡宜致仕可也二人皆應舉懷禮授左補闕
後至和復二州刺史行忠授城門郎至秋而卒(出朝野僉載)
車三
車三者華隂人善卜相進士李蒙宏詞及第入京注官
至華隂縣官令車三見誑云李益車云初不見公食禄
諸公云應緣不道實姓名所以不中此是李蒙宏詞及
第欲注官去看得何官車云公意欲作何官蒙云愛華
隂縣車云得此官在但見公無此禄如何衆皆不信及
至京果注華隂縣尉授官相賀於曲江舟上宴會諸公
令蒙作序日晩序成史翽先起於蒙手取序看裴士南
等十餘人又爭起看序其船偏遂覆没李蒙士南等並
被没溺而死(出定命錄)
李老
開元中有一人姓劉不得名假廕求官數年未捷忽一
年銓試畢聞西寺有李老善卜造而問之老曰今年官
未合成生曰有人竊報我期以必成何不然也老人曰
今年必不成來歲不求自得矣生既不信果為保所累
被駁生乃信老人之神也至明年試畢自度書判微劣
意其未遂又問李老李老曰勿憂也君官必成禄在大
梁得之復來見我果為開封縣尉又重見老人老人曰
君為官不必清儉恣意求取臨滿請為使入城更為君
推之生至州果為刺史委任生思李老之言大取財賄
及滿貯積千萬遂謁州將請充綱使州將遣部其州租
税至京又見李老李老曰公即合遷官生曰某今向秩
滿後選之今是何時豈得更有官也老曰但三日内得
官官亦合在彼郡得之更相見也生疑之遂去明日納
州賦於左藏庫適有鳳凰見其處敕云先見者與改官
生即先見遂遷授浚儀縣丞生益見敬李老又問為官
之方云一如前政生滿歲又獲千萬還鄉居數年又調
集復詣李老李老曰今當得一邑不可妄動也固宜慎
之生果授夀春宰至官未幾坐贜免又來問李老老曰
今當為君言之不必慙諱君先代曾為大商有二千萬
資卒於汴州其財散在人處故君於此復得之不為妄
取也故得無尤此邑之人不負君財豈可過求也生大
服焉(出原化記)
開元中二道士
開元二年梁州道士梁虛舟以九宫推算張鷟云五鬼
加年天罡臨命一生之大厄以周易筮之遇觀之渙主
驚恐後風行水上事即散又安國觀道士李若虚不告
姓名暗使推之云此人今年身在天牢負大辟之罪乃
可以免不然病當死無有救法果被御史李全交致其
罪敕令處盡而刑部尚書李日知左丞張庭珪崔玄昇
侍郎程行謀咸請之乃免死配流嶺南二道士之言信
有徵矣(出朝野僉載)
蔣直
天寶十二載永嘉人蔣直云郡城内有白幕太守李江
忽丁憂李欲歸江北蔣又云公至縉雲郡却迴當有一
緋一綠一碧人來相推按然終無事後果採訪使張愿
着緋大理司直杜喬着綠判官張璘着碧來推遇赦而
止(出定命錄)
太平廣記卷二百十六
