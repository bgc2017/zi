太平廣記卷二百三十七
奢侈二
韋陟芸輝堂裴冕
于頔王淮李德裕
楊收同昌公主李璋
李使君
韋陟
韋斌雖生于貴門而性頗質厚然其地望素高冠冕特
盛雖門風稍奢而斌立朝偘偘容止尊嚴有大臣之體
每會朝未嘗與同列笑語舊制羣臣立于殿庭既而遇
雨雪亦不移步于廊下忽一旦密雪驟降自三事以下
莫不振其簪裙或更其立位獨斌意色益恭俄雪甚至
膝朝既罷斌于雪中拔身而去見之者咸嘆重焉斌兄
陟早以文學識度著名于峕善屬文攻草隸書出入清顯
踐歴崇貴自以門地才華坐取卿相而接物簡傲未嘗
與人欵曲衣服車馬尤尚奢侈侍兒閹豎左右常數十
人或隱几搘頤度日懶為一言其于饌羞尤為精潔仍
以鳥羽擇米每食畢視厨中所委棄不啻萬錢之直若
宴于公卿雖水陸具陳曾不下筯每令侍婢主尺題往
來復章未嘗自札授意而已詞旨重輕正合陟意而書
體遒利皆有楷法陟唯署名常自謂所書陟字如五朵
雲當時人多倣效謂之郇公五雲體常以五彩紙為緘
題其侈縱自奉皆此𩔖也然家法整肅其子允課習經
史日加誨勵夜分猶使人視之若允習讀不輟旦夕問
安顔色必悅若稍怠惰即遽使人止之令立于堂下或
彌旬不與語陟雖家僮數十人應門賓客必遣允為之
寒暑未嘗輟也頗為當峕稱之然陟竟以簡倨恃才常
為持權者所忌(出酉陽雜爼)
芸輝堂
元載造芸輝堂于私第芸輝香草名也出于闐國其香
潔白如玉入土不朽爛舂之為屑以塗其壁故號芸輝
而更以沉香為梁棟金銀為戸牖内設懸黎屏風紫綃
帳其屏風本楊國忠之寳也其上刻前代美女妓樂之
形外以玳瑁水晶為押絡飾以眞珠瑟瑟精巧之妙殆
非人工所及紫綃帳得于南海溪洞之帥首即鮫綃𩔖
也輕疎而薄如無所礙雖當時凝寒風不能入盛夏則
清凉自至其色隱隱或不知其帳也謂載卧内有紫氣
其餘服玩奢僭率皆擬于帝王家芸輝堂前有池以文
石砌其岸中有蘋楊花亦𩔖于白蘋其花紅而且大有
如牡丹更有碧芙蓉香潔萏菡偉于常者載因暇日凭
欄以觀忽聞歌聲清亮若十四五女子唱焉其曲則玉
樹後庭花也載驚異莫知所在及審聽之乃芙蓉中也
俯而視之聞喘息之音載大惡逐剖其花一無所見因
秘不令人說及載受戮而逸奴為平盧軍卒人故得其
實載龍髯拂紫色如爛椹可長三尺削水晶以為柄刻
紅玉以為環鈕或風雨晦暝臨流沾濕則光彩動搖奮
然如怒置之于堂中夜則蚊蚋不能近拂之為聲則雞
犬牛馬無不驚逸若垂之于池潭則鱗甲之屬悉俯伏
而至引水于空中即成瀑布長三五尺而未嘗輒斷燒
燕肉薰之則㶿㶿焉若生雲霧厥後上知其異載不得
已而進内載自云得之于洞庭道士張知和(出杜陽雜編)
又
載妻王氏字韞秀忠嗣之女也初忠嗣鎮北京以韞秀
嫁元載歲久而見輕怠韞秀謂夫曰何不增學妾有奩
幌資装盡為紙筆之費王氏父母未知或知親屬以載
夫妻皆乞兒厭薄之甚元遂遊秦為詩别韞秀曰年來
誰不厭龍鍾雖在侯門似不容看取海山寒翠樹苦遭
霜霰到春風妻請偕行曰路掃饑寒跡天哀志氣人休
淋離别淚㩦手入西秦載既到京屢陳峕務深符上旨
肅宗擢拜中書王氏喜元郎入相寄諸姊妹詩曰相國
已隨麟閣貴家風第一右丞詩笄年解笑鳴機婦恥見
蘇秦富貴峕載肅宗代宗兩朝宰相貴盛無比廣葺亭
臺交遊貴族客候其門或多間阻王氏復為一篇以喻
之曰楚竹燕歌動畫梁春闌重換舞衣裳公孫開館招
嘉客知道浮榮不久長載於是稍減太原内外親屬悉
來謁賀韞秀安置于閒院忽因天晴之景以青紫絲絛
四十條各長三十丈皆施羅紈綺繡之飾每條絛下排
金銀爐二十枚皆焚異香香至其服乃命諸親戚西院
閒步韞秀問是何物侍婢對曰今日相公與夫人曬曝
衣服王氏謂諸親曰豈料乞索兒婦還有兩事蓋形麤
衣也於是諸親羞赧稍稍辭去韞秀常分饋服飾于他
人而不及太原之骨肉每曰非兒不禮于姑姊其奈當
峕見辱何載後貪恣為心竟招罪累上惡誅之而亡其
家韞秀少有識量節槩亦高載被戮上令入宫備彤管
箴規之任歎曰王家十二娘子二十年太原節度使女
十六年宰相妻誰能書得長信昭陽之事死亦幸矣堅
不從命或云上宥其罪或云京兆笞而斃之載寵姬薛
瑤英能詩書善歌舞仙姿玉質肌香體輕雖旋波移光
飛燕綠珠不能過也瑶英之母趙娟亦岐王之愛妾也
後出為薛氏之妻生瑤英而幼以香啗之故肌香及載
納為姬處金絲之帳却塵之褥出自勾驪國云却塵獸
毛為之其色紅殷光軟無比衣龍綃之衣一襲無二三
兩摶之不盈一握載以瑶英體輕不勝重衣故于異國
求之唯賈至楊炎與載友善故往往得見歌舞時至因
贈詩曰舞怯銖衣重笑疑桃臉開方知漢武帝虛築避
風臺炎亦作長歌褒美其略曰雪面淡娥天上女鳳簫
鸞翅欲飛去玉釵翹碧步無塵纖腰如柳不勝春瑶英
善為巧媚載惑之怠于相務而瑤英之父曰宗本兄曰
從義與趙娟逓相出入以搆賄賂號為關節更與中書
主吏卓倩等為心腹而宗本輩以事告者載未嘗不從
之天下賫貨求官職者無不恃載雄勢指薛卓為梯媒
及載死瑤英為里人妻論者以元載喪令德自一婦人
致也(出杜陽雜編)
裴冕
裴冕代裴鴻漸秉政小吏以俸錢文簿白之冕顧子弟
喜見于色其嗜財若此冕性本靡好尚車服名馬至數
百金鑄者十匹每會客滋味品數多有不知名者(出朝野僉)
(載)
于頔
于頔為襄州點山燈一上油二千石李昌䕫為荆南打
獵大修粧飾其妻獨孤氏亦出女隊二千人皆著乾紅
紫繡襖子錦鞍韉此郡因而空耗(出傳載)
王涯
文宗朝宰相王涯奢豪庭穿一井金玉為欄嚴其鎻鑰
天下寳玉眞珠悉投于中汲其水供涯所飲未幾犯法
為大兵梟戮赤其族涯骨肉色並如金(出獨異志)
李德裕
武宗朝宰相李德裕奢侈每食一杯羹其費約三萬為
雜以珠玉寳貝雄黃朱砂煎汁為之過三錢則棄其柤
(出獨異志)
楊收
咸通中崔安潛以清德峻望為鎮峕風宰相楊收師重
焉欲設食相召無由可入先請崔公之門人方便為言
至于再三終未許楊意轉堅稍稍亦有流言或勸崔曰
峕相不可堅拒不得已而許之楊喜甚遽令排比然後
請日祗候先是崔公親情間人亦與楊通舊欲求事請
公言之終難啓口將赴楊之召謂親情曰修行今召我
食明日爾但與側近祗候此際必言之倘或要見爾便
須即来及崔到楊舍見廳館鋪陳華煥左右執事皆雙
鬟珠翠崔公不樂飲饌及水陸之珍臺盤前置香一爐
烟出成樓閣之状崔别聞一香氣似非烟爐及珠翠所
有者心異之峕峕四顧終不喻香氣移峕楊曰相公意
似别有所矚崔公曰某覺一香氣異常酷烈楊顧左右
令于廳東間閣子内縷金案上取一白角楪子盛一漆
毬子呈崔公曰此是罽賓國香崔大竒之宴罷返歸竟
不說得親情求事據太宗實錄云罽賓國進拘物頭花
香聞數里疑此近是又見楊門人說相公每下朝常弄
一玉婆羅門子高數寸瑩徹精巧可愛云是于闐王内
庫中物(出盧氏雜說)
同昌公主
咸通九年同昌公主出降宅于廣化里錫錢五百萬貫
更罄内庫珍寳以實其宅而房櫳戸牖無不以衆寳飾
之更以金銀為井欄藥臼食櫃木槽鐺釜盆甕之屬縷
金為笊籬箕筐製水晶火齊琉璃玳瑁等為床榰以金
龜銀鹿更琢五色玉為器皿什物合百寶為圓案賜金
麥銀粟共數斛此皆太宗朝條支國所獻也堂中設連
珠之帳却寒之簾犀簟牙席龍罽鳳褥連珠帳續真珠以
成也却寒簾𩔖玳瑁斑有紫色云却寒鳥骨之所為也
但未知出于何國更有鷓鴣枕翡翠匣神絲繡被其枕
以七寳合為鷓鴣之斑其匣飾以翠羽神絲繡被三千
鴛鴦仍間以竒花異葉精巧華麗可得而知矣其上綴
以靈粟之珠如粟粒五色輝煥更有蠲忿犀如意玉其
犀圓如彈丸入土不朽爛帶之令人蠲忿怒如意玉𩔖
枕頭上有七孔云通明之𧰼更有瑟瑟幕紋布巾火蠶
緜九玉釵其幕色如瑟瑟闊三尺長一百尺輕明虚薄
無以為比向空張之則疎朗之紋如碧絲之貫真珠雖
大雨暴降不能沾濕云以鮫人瑞香膏所傅故也紋布
巾即手巾也潔白如雪光軟絶倫拭水不濡用之彌年
亦未嘗垢二物得之鬼谷國火蠶緜出炎洲絮衣一襲
止用一兩稍過度則熇蒸之氣不可奈九玉釵上刻九
鸞皆九色其上有字曰玉兒精巧竒妙殆非人製有得
于金陵者因以獻公主酧之甚厚一日晝寢夢絳衣奴
傳語云南齊潘淑妃取九鸞釵及覺具以夢中之言告
于左右洎公主薨其釵亦不知其處韋氏異其事遂以實
語諸門人或曰玉兒即潘妃小字逮諸珍異不可具載
自漢至唐公主出降之盛未之有也公主乘七寳步輦四
角綴五色錦香囊囊中貯辟邪香瑞麟香金鳳香此皆
異國獻者仍雜以龍腦金屑鏤水晶瑪瑙辟塵犀為龍
鳳花木狀其上悉絡眞珠玳瑁更以金絲為流蘇雕輕
玉為浮動每一出遊則芬香街巷晶光耀日觀者眩其
目峕有中貴人買酒于廣化旗亭忽相謂曰坐来香氣
何太異也同席曰豈非龍腦乎曰非也予幼給事于嬪
妃宮故常聞此未知今日何由而致因顧問當壚者云
公主步輦夫以錦衣質酒于此中貴人共請視之益歎
異焉上日賜御饌湯藥而道路之使相屬其饌有靈消
炙紅虬脯其酒則有凝露漿桂花醅其茶則有綠花紫
英之號靈消炙一羊之肉取四兩雖經暑毒終不臭敗
紅虬脯非虬也但貯於盤中則健如虬紅絲高一尺以筯
抑之無三四分撤即復故其諸品味他人莫能識而公
主家人餐飫如里中糠粃一日大會韋氏之族于廣化
里玉饌具陳暑氣將甚公主命取澄水帛以水蘸之挂於
南軒滿座皆思挾纊澄水帛長八九尺似布而細明薄
可鑒云其中有龍涎故能消暑也韋氏諸宗好為葉子
戲夜則公主以紅琉璃盤盛夜光珠令僧祁捧立堂中
則光明如晝焉公主始有疾召術士米賨為禳法乃以
香蠟燭遺之米氏之隣人覺香氣異常或詣門詰其故
賓具以事對出其燭方二寸長尺餘其上施五彩爇之
竟夕不盡郁烈之氣可聞於百步餘烟出于上即成樓
閣臺殿之状或云燭中有蜃脂也公主疾既甚醫者欲
難其藥奏云得紅蜜白猿膏食之可愈上令檢内庫得
紅蜜數石本兜離國所貢白猿膏數甕本南海所獻雖
日加藥餌終無其驗公主薨上哀痛遂自製挽歌詞令
朝臣繼和及庭祭日百司内官皆用金玉飾車輿服玩
以焚于韋氏庭韋家爭取灰以擇金寳及葬於東郊上
與淑妃御延興門出内庫金玉駝馬鳳凰麒麟各高數尺
以為儀從其衣服玩具與人無異每一物皆至一百二
十輿刻木為數殿龍鳳花木人畜之象者不可勝計以
綘羅綺繡絡以金珠瑟瑟為帳幕者千隊其幢節傘蓋
彌街翳日旌旗珂珮鹵簿率多加等敕紫尼及女道士
為侍從引翼焚昇霄降靈之香而擊歸天紫金之磬繁
華輝煥殆將二十餘里上又賜酒一百斛餠餤三十駱
駝各徑闊二尺飼役夫也京城士庶罷業觀者流汗相
屬唯恐居後及靈輀過延興門上與淑妃慟哭中外聞
者無不傷痛同日葬乳母上更作祭乳母文詞質而意
切人多傳誦自後上日夕注心挂意李可及進歎百年
曲聲詞哀怨聽之莫不淚下更教數十人作歎百年隊
取内庫珍寳雕成首飾取絹八百匹畫作魚龍波浪文
以為地衣每舞竟珠翠滿地可及官歴大將軍賞賜盈
萬甚無状左軍容使西門季玄素頗梗直乃謂可及曰
爾恣巧媚以惑天子族無日矣可及恃寵無有少改可
及善囀喉舌于天子前弄眼作頭腦連聲著詞唱曲須
臾間變態百數不休是峕京城不調少年相效謂之拍
彈(去聲)一日可及乞假為子娶婦上曰即令送酒麫及米
以助汝嘉禮可及歸至舍俄一中貴人監二銀榼各高
二尺餘宣賜可及始以為酒及啓皆實以金寳上賜可
及銀麒麟高數尺可及取官庫車載往私第西門玄素
曰今日受賜用官車他日破家亦須輦還内府不道受
賞徒勞牛足後可及果流于嶺表舊賜珍玩悉皆進入
君子謂玄素有先見之明(出杜陽編)
李璋
李絳子璋為宣州觀察使楊收造白檀香亭子初成會
親賓觀之先是璋潛遣人度其廣袤織成地毯其日獻
之及收敗璋亦從坐(出杜陽編)
李使君
乾符中有李使君出牧罷歸居在東洛深感一貴家舊
恩欲召諸子從容有敬愛寺僧聖剛者常所往来李因
以具宴為說僧曰某與為門徒久矣每觀其食窮極水
陸滋味常饌必以炭炊往往不愜其意此乃驕逸成性
使君召之可乎李曰若朱象髓白猩唇恐未能致止于
精辦小筵亦未為難於是廣求珍異俾妻奴親為調鼎
備陳綺席雕盤選日邀致弟兄列坐矜持儼若冰玉餚
羞每至曾不入口主人揖之再三唯沾果實而已及至
冰餐俱置一匙于口各相眄良久咸若嚙蘖吞針李莫
究其由但以失飪為謝明日復見聖剛備述諸子情貎
僧曰前者所說豈謬哉既而造其門問之曰李使君特
備一筵餚饌可謂豐潔何不略領其意諸子曰燔炙煎
和未得法僧曰他物縱不可食炭炊之餐又嫌何事乃
曰上人未知凡以炭炊饌先煖令熟謂之煉炭方可入
㸑不然猶有烟氣李使君宅炭不經煉是以難食僧拊
掌大笑曰此則非貧道所知也及巢寇陷洛財産剽掠
俱盡昆仲數人乃與聖剛同竄潛伏山谷不食者至於
三日賊鋒稍遠徒步將往河橋道中小店始開以脱粟
為餐而賣僧囊中有錢數百買于土杯同食腹枵既甚
膏粱之美不如僧笑而謂之曰此非煉炭所炊不知堪
與即君吃否皆低頭慚靦無復詞對(出劇談錄)
太平廣記卷二百三十七
