太平廣記卷三百一十七宋李昉等編
鬼二
吳祥周翁仲田疇
文穎王樊秦巨伯
宗岱鄭竒鍾繇
夏侯玄嵇康倪彦思
沈季糜竺王弼
陳仙胡熙魯肅
吳祥
漢諸暨縣吏吳祥者憚役委頓將投竄深山行至一溪
日欲暮見年少女子綵衣甚美云我一身獨居又無鄉
里唯有一孤嫗相去十餘步耳祥聞甚悅便即隨去行
一里餘即至女家家甚貧陋爲祥設食至一更竟聞一
嫗喚云張姑子女應曰諾祥問是誰答云向所道孤嫗
也二人共寢至曉雞鳴祥去二情相戀女以紫巾贈祥
祥以布手巾報行至昨所遇處過溪其夜水暴溢深不
可涉乃迴向女家都不見昨處但有一冢耳(出法苑珠林)
周翁仲
汝南周翁仲初爲太尉掾婦産男及爲北海相吏周光
能見鬼署為主簿使還致敬於本郡縣因告之曰事訖
臘日可與小兒俱侍祠主簿事訖還翁仲問之對曰但
見屠人弊衣蠡髻而踞神坐持刀割肉有衣冠青墨綬
數人彷徨堂東西廂不進不知何故翁仲因持劒上堂
謂嫗曰汝何故養此子嫗大怒曰君常言兒體貌聲氣
喜學似我老翁欲死作爲狂語翁仲具告之祠祭如此
不具服子母立截嫗涕泣言昔以年長無男不自安實
以女易屠者之男畀錢一萬此子年已十八遣歸其家
迎其女已嫁賣䴵者妻後適西平李文思文思官至南
陽太守(見風俗通)
田疇
田疇北平人也劉虞為公孫瓚所害疇追慕無已往虞
墓設雞酒之禮哭之音動林野翔鳥爲之凄鳴走獸爲
之悲吟疇卧於草間忽有人通云劉幽州来欲與田子
泰言生平之事疇神悟遠識知是劉虞之魂既進而拜
疇泣不自止因相與進雞進酒疇醉虞曰公孫瓚購求
子甚急宜竄伏避害對曰君臣之道生則盡其義今見
君之靈願得同歸九泉骨且不朽安可逃乎虞曰子萬
古之高士也深慎爾儀奄然不見而疇醉亦醒(出王子年拾遺)
(記)
文穎
漢南陽文穎字叔長建安中爲甘陵府丞過界止宿夜
三鼓時夢見一人跪前曰昔我先人葬我於此水来湍
墓棺木溺漬水處半然無以自温聞君在此故来相依
欲屈明日暫住須臾幸爲相遷高燥處鬼披衣示穎而
皆沾濕穎心愴然即寤訪諸左右曰夢爲虚耳何足怪
穎乃還眠向晨復夢見謂穎曰我以窮苦告君奈何不
相愍悼乎穎夢中問曰子為誰對曰吾本趙人今屬汪
芒氏之神穎曰子棺今何所在對曰近在君帳北十數
步水側枯楊𣗳下即是吾也天將明不復得見君必念
之穎答曰諾忽然便寤天明將發穎曰雖云夢不足怪
此何太過左右曰亦何惜須臾不驗之耶穎即起率十
數人將導順水上果得一枯楊曰是矣掘其下未幾果
得棺棺甚朽壊没半水中穎謂左右曰向聞於人謂之
虚矣世俗所傳不可無驗爲移其棺葬之而去(出搜神記)
王樊
燉煌實錄云王樊卒有盜開其冢見樊與人摴蒱以酒
賜盜者盜者惶怖飲之見有人牽銅馬出冢者夜有神
人至城門自云我王樊之使今有發冢者以酒墨其脣
訖旦至可以驗而擒之盜既入城城門者乃縛詰之如
神所言(出獨異志)
秦巨伯
琅邪秦巨伯年六十嘗夜行飲酒道經蓬山廟忽見其
兩孫迎之扶持百餘步便捽伯頸著地罵老奴汝某日
捶我我今當殺汝伯思惟某時信捶此孫伯乃佯死乃
置伯去伯歸家欲治兩孫孫驚惋叩頭言爲子孫寧可
有此恐是鬼魅乞更試之伯意悟數日乃詐醉行此廟
間復見兩孫来扶持伯伯乃急持動作不得達家乃是
兩偶也伯著火灸之腹背俱焦坼出著庭中夜皆亡去
伯恨不得之後月又佯酒醉夜行懷刀以去家不知也
極夜不還其孫恐又爲此鬼所困仍俱往迎之伯乃刺
殺之(出搜神記)
宗岱
宗岱爲青州刺史禁淫祀著無鬼論甚精無能屈者鄰
州咸化之後有一書生葛巾修刺詣岱與之談甚久岱
理未屈辭或未暢書生輒爲申之次及無鬼論便苦難
岱岱理欲屈書生乃振衣而起曰君絶我輩血食二十
餘年君有青牛髯奴未得相困耳今奴已叛牛已死今
日得相制矣言絶遂失書生明日而岱亡(出雜語)
鄭竒
後漢時汝南汝陽西門亭有鬼魅賓客宿止多死亡或
亡髮失精郡侍奉掾宜禄鄭竒休去亭六七里有美婦
人乞寄載竒初難之然後上車入亭趨至樓下吏卒白
樓不可上竒曰我不惡也時亦昏冥遂上樓與婦人接
宿未明發去亭卒上樓埽除見死婦大驚走白亭長擊
鼓會諸廬吏共集診之乃亭西北八里吳氏婦新亡夜
臨殯火滅及火至失之其家即持去竒發行數里腹痛
到南頓利陽亭加劇物故樓遂無敢復上(出風俗通)
鍾繇
鍾繇忽不復朝會意性有異於常僚友問其故云常有
婦人来美麗非凡問者曰必是鬼物可殺之後来止戶
外曰何以有相殺意元常曰無此殷勤呼入意亦有不
忍乃微傷之便出去以新綿拭血竟路明日使人尋跡
至一大冢棺中一婦人形體如生白練衫丹繡裲襠傷
一髀以裲襠中綿拭血自此便絶(出幽明錄)
夏侯玄
夏侯玄被司馬景王所誅宗人爲設祭見玄来靈座脫
頭於邊悉斂果魚酒肉之屬以内頸中畢還自安其頭
既而言曰吾得請於帝矣子元無嗣也尋有永嘉之役
軍還世宗殂而無子(出異苑)
嵇康
嵇康燈下彈琴忽有一人長丈餘著黑單衣革帶康熟
視之乃吹火滅之曰恥與魑魅爭光嘗行去洛數十里
有亭名月華投此亭由来殺人中散心神蕭散了無懼
意至一更操琴先作諸弄雅聲逸奏空中稱善中散撫
琴而呼之君是何人答云身是故人幽没於此聞君彈
琴音曲清和昔所好故来聽耳身不幸非理就終形體
殘毁不宜接見君子然愛君之琴要當相見君弗怪惡
之君可更作數曲中散復爲撫琴擊節曰夜已久何不
来也形骸之間復何足計乃手挈其頭曰聞君奏琴不
覺心開神悟怳若暫生遂與共論音聲之趣辭甚清辯
謂中散曰君試以琴見與乃彈廣陵散便從受之果悉
得中散先所受引殊不及與中散誓不得教人天明語
中散相與雖一遇於今夕可以遠同千載於此長絶能
不悵然(出靈鬼志)
倪彦思
吳時嘉興倪彦思居縣西埏里有鬼魅在其家與人語
飲食如人惟不見形彦思奴婢有竊罵大家者云今當
以語彦思治之無敢詈之者彦思有小妻魅從求之彦
思乃迎道士逐之酒殽既設鬼乃取厠中草糞布著其
上道士便盛擊鼓召請諸神魅乃取伏虎於神座上吹
作角聲音有頃道士忽覺背上冷驚起解衣乃伏虎也
於是道士罷去彦思夜於被中竊與嫗語共患此魅魅
即屋梁上謂彦思曰汝與婦道吾吾今當截汝屋梁即
隆隆有聲彦思懼梁斷取火照視魅即滅火截梁聲愈
急彦思懼屋壊大小悉遣出更取火視梁如故魅大笑
問彦思復道吾不郡中典農聞之曰此神正當是狸物
耳此魅即往謂典農曰汝取官若千百斛穀藏著某處
爲吏汚穢而敢論吾今當白於官將人取汝所盜榖典
農大怖而謝之自後無敢道三年後去不知所在(出搜神記)
沈季
吳興沈季吳天紀二年爲豫章太守白日於廳上見一
人著黃巾練衣自稱汝南平輿許子將求改葬倏然不
見季求其喪不知所在遂招魂葬之(豫章記)
糜竺
糜竺用陶朱公計術日益億萬之利貲擬王侯有寶庫
千間竺性能賑生恤死家馬廏屋側有古冢中有伏尸竺
夜尋其泣聲忽見一婦人袒背而来云昔漢末為赤眉
所發扣棺見剝今袒肉在地垂二百餘年就將軍求更
深埋并乞弊衣自揜竺即令爲石槨瓦棺設祭既畢以
青布裙衫置於冢上經一年行於路曲忽見前婦人葬
所青氣如龍蛇之形或有人問竺曰將非龍怪耶竺乃
疑此異及問其家童云時見青蘆杖自然出入於門疑
其神也不敢言竺爲性多忌信厭術之士有言中忤即
加刑戮故家童不言竺貲貨如丘山不可算記内以方
諸為具及大珠如卵散滿於庭故謂之寶庭而外人不
得窺數日忽見有青衣童子數人来云糜竺家當有火
厄萬不遺一賴君能惻愍枯骨天道不辜君德故来禳
却此火當使君財物不盡自今以後亦宜自衞竺乃掘
溝渠周繞其庫内旬日火從庫内起燒其珠玉十分得
一皆是陽燧得旱爍自能燒物也火盛之時見數十青
衣童子来撲火有青氣如雲覆火上即滅童子又云多
聚鸛鳥之𩔖以禳災鸛能聚水巢上也家人乃收集鵁
鶄數千頭養於池渠之中厭火也竺歎曰人生財運有
限不得盈溢竺懼爲身之患時三國交兵軍用萬倍乃
輸其珍寶車服以助先主黃金一億斤錦綺繡氊罽積
如邱山騣馬千匹及蜀破後無所有飲恨而終(出王子年拾遺)
(記)
王弼
王弼注易輒笑鄭元爲儒云老奴無意於時夜分忽聞
外閤有著屐聲須臾便進自云鄭玄責之曰君年少何
以輕穿鑿文句而妄譏詆老子也極有忿色言竟便退
弼惡之後遇癘而卒(出雜語)
陳仙
吳時陳仙以商賈爲事驅驢行忽遇一空宅廣厦朱門
都不見人仙牽驢入宿至夜聞有語聲小人無畏敢見
行災便有一人徑到仙前叱之曰汝敢輒入官舍時籠
月曖昩見其面上黶深目無瞳子脣褰齒露手執黃絲
仙即奔走後村具說事狀父老云舊有惡鬼明日看所
見屋宅處並高墳深𡑞(出幽明錄)
胡熙
吳左中郎廣陵相胡熙字元光女名中許嫁當出而倏
有身女亦不自覺熙父信嚴而有法乃遣熙妻丁氏殺
之倏有鬼語腹中音聲嘖嘖曰何故殺我母我某月某
日當出左右驚怪以白信信自往聽乃捨之及産兒遺
地則不見形止聞兒聲在於左右及長大言語亦如人
熙妻别爲施帳時自言當見形使姥見熙妻視之在丹
帷裏前後釘金釵好手臂善彈琴時問姥及母所嗜欲
爲得酒脯棗之屬以還母坐作衣兒来抱膝緣背數戲
中不耐之意竊怒曰人家豈與鬼子相隨即於旁怒曰
就母戲耳乃罵作鬼子今當從母指中入於母腹使母
知之中指即直而痛漸漸上入臂髀若有貫刺之者須
臾欲死熙妻乃設饌祝請之有頃而止(出錄異傳)
魯肅
孫權病巫啓云有鬼著絹巾似是故將相呵叱初不顧
徑進入宫其夜權見魯肅来衣巾悉如其言(出幽明錄)
太平廣記卷三百一十七
