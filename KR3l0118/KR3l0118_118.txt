太平廣記卷一百十八
報應十七
漢武帝東方朔毛寶
孔愉宗叔林桓邈
劉樞蔡喜夫劉沼
劉之亨嚴泰程靈洗
韋丹熊慎王行思
陳弘泰
漢武帝
昆明池漢武帝鑿之習水戰中有靈沼神池云堯時洪
水停船此池池通白鹿原人釣魚於原綸絶而去魚夢
於武帝求去其鉤明日帝遊戲於池見大魚銜索曰豈
非昨所夢乎取魚去鉤而放之帝後得明珠(出三秦記)
東方朔
漢武帝宴於未央方噉黍&KR0796;忽聞人語云老臣冒死自
訴不見其形尋覓良久梁上見一老翁長八九寸面目
頳皺鬚髮皓白拄杖僂步篤老之極帝問曰叟姓字何
居在何處何所病苦而來訴朕翁緣柱而下放杖稽首
嘿而不言因仰頭視屋俯指帝脚忽然不見帝駭愕不
知何等乃曰東方朔必識之於是召方朔以告朔曰其
名為藻水木之精夏巢幽林冬潛深河陛下頃日頻興
造宫室斬伐其居故來訴耳仰頭看屋而復俯指陛下
脚者足也願陛下宮室足于此帝感之既而息役幸瓠
子河聞水底有弦歌聲前梁上翁及年少數人絳衣素
帶纓佩甚鮮皆長八九寸有一人長尺餘淩波而出衣
不霑濡或有挾樂器者帝方食為之輟膳命列坐於食
案前帝問曰聞水底奏樂為是君耶老翁對曰老臣前
昧死歸訴幸蒙陛下天地之施即息斧斤得全其居不
勝歡喜故私相慶樂耳帝曰可得奏樂否曰故齎樂來
安敢不奏其最長人便弦而歌歌曰天地德兮垂至仁
愍幽魄兮停斧斤保窟宅兮庇微身願天子兮壽萬春
歌聲小大無異於人清徹繞越梁棟又二人鳴管撫節
調契聲諧帝歡悅舉觴並勸曰不德不足當雅貺老翁
等並起拜受爵各飲數升不醉獻帝一紫螺殼中有物
狀如牛脂帝問曰朕闇無以識此物曰東方生知之耳
帝曰可更以珍異見貽老翁顧命取洞穴之寶一人受
命下沒淵底倏忽還到得一大珠徑數寸明耀絶世帝
甚愛翫翁等忽然而隱帝問朔紫螺殼中何物朔曰是
蛟龍髓以傅面令人好顔色又女子在孕産之必易會
後宮産難者試之殊有神效帝以脂塗面便悅澤又曰
何以此珠名洞穴珠朔曰河底有一穴深數百丈中有
赤蚌蚌生珠故以名焉帝既深歎此事又服朔之竒識
(出幽明錄)
毛寶
晉咸康中豫州刺史毛寶戍邾城有一軍人於武昌市
買得一白龜長四五寸置甕中養之漸大放江中後邾
城遭石氏敗赴江者莫不沈溺所養人被甲入水中覺
如墮一石上須臾視之乃是先放白龜既得至岸迴顧
而去(出幽明錄)
孔愉
孔愉嘗至吳興餘不亭見人籠龜於路愉買而放之至
水反顧視愉及封此亭侯而鑄印龜首回屈三鑄不正
有似昔龜之顧靈德感應如此愉悟乃取而佩焉(出會稽先)
(賢傳)
宗叔林
晉陽守宗叔林得十頭龜付厨曰每日以二頭作&KR0796;其
夜夢十丈夫皂衣袴褶叩頭求哀明夜復夢八人求命
方悟乃放之後夢八人來謝(出夢雋)
桓邈
桓邈為汝南郡人齎四烏鴨作禮大兒夢四烏衣人請
命覺忽見鴨將殺遂救之買肉以代還夢四人來謝而
去(出夢雋)
劉樞
宋文帝元嘉三年春彭城劉樞字正一自江陵歸鄂下
宿上明洲時夜月微明吟宴次忽二人扣舟高呼正一
云我自鄂下來要見正一樞引首望之于岸下見二人
各長五尺餘容貌華飾皆白服便出與語乃語樞曰久
欲奉謁今會良時樞曰卿自鄂下來有何相謂一人曰
聞君儒者也故修謁耳遂與同宴夜闌二人俱醉於飲
處便卧樞甚異之及左右皆相目不敢言乃以被覆之
及明尚寢欲喚因舉被見二魚各長五六尺眼雖動而
甚困矣不敢殺乃舁致江中是夕樞夢二人衣白衣各
執一珠放樞卧前不語而去及曉枕前二珠各徑寸乃
是雙白魚也(出三吳記)
蔡喜夫
宋景平中東陽大水永康蔡喜夫避住南壟夜有大鼠
浮水而來伏喜夫奴牀角奴愍而不犯每以飯與之水
勢既退喜夫得返故居鼠以前脚捧青囊囊有三寸許
珠留置奴牀前啾啾狀如欲語也(出異苑)
劉沼
秣陵令中山劉沼梁天監三年為建康監與門生作食
次竈裏得一龜長尺許在灰中了不以燔炙為弊劉為
設齋會放之於婁湖俄遷秣陵令(出續異記)
劉之亨
梁劉之亨仕南郡嘗夢二人姓李詣之亨乞命之亨不
解其意既明有人遺生鯉兩頭之亨曰必夢中所感乃
放之其夕夢二人謝恩云當令君延一算(出渚宮舊事)
嚴泰
陳宣帝時揚州人嚴泰江行逢漁舟問之云有龜五十
頭泰用錢五千贖之放行數十步漁舟乃覆其夕有烏
衣五十人扣泰門謂其父母曰賢郎附錢五千可領之
緡皆濡濕父母雖受錢怪其無由及泰歸問乃說贖龜
之異因以其居為寺里人號曰嚴法寺(出獨異志)
程靈洗
歙州歙縣黃墩湖其湖有蜃(蛟蜃之蜃也)常為吕湖蜃所鬭
湖之近村有程靈洗者卓越不羈好勇而善射夢蜃化
為道士告之曰吾甚為吕湖蜃所厄明日又來君能助
吾必厚報靈洗遂問何以自别道人曰束白練者吾也
既異之明日與村人少年鼓噪于湖邊須臾波濤湧激
聲若雷霆見二牛相馳其一甚困而腹肚皆白靈洗彎
弓射之正中後蜃俄而水變為血不知所之其傷蜃遂
歸吕湖未到而斃後人名其死處為蜃灘吕湖亦從此
漸漲塞今纔餘尋丈之廣居歲餘靈洗偶出有一道人
詣其母求食食訖曰勞母設食無以報之今貧窶到此
當為求善墓地使母隨行上山以白石識其地曰葬此
可以暴貴矣尋而靈洗還母語之靈洗馳求之了無所
見遂遷葬于其所後侯景作亂率郡鄉萬餘衆保據新
安遂隨陳武帝平賊累有竒功軍中謂之程虎及陳武
受梁禪靈洗以佐命功臣與周文昱侯安都為三傑如
漢之蕭張焉後官止丹陽尹按靈洗宅湖東二里宅南
有楮樹其大數十圍樹有靈今村人數有祈禱其祝辭
號為千年樹其墓在湖西北黃牢山下故檢校刑部郎
中程皓即其後也(出歙州圖經)
韋丹
唐江西觀察使韋丹年近四十舉五經未得嘗乘蹇驢
至洛陽中橋見漁者得一黿長數尺置于橋上呼呻餘
喘須臾將死羣萃觀者皆欲買而烹之丹獨憫然問其
直幾何漁曰得二千則鬻之是時天正寒韋衫襖袴無
可當者乃以所乘劣衞易之既獲遂放於水中徒行而
去時有胡蘆先生不知何所從來行止迂怪占事如神
後數日韋因問命胡蘆先生倒屣迎門欣然謂韋曰翹
望數日何來晚也韋曰此來求謁先生曰我友人元長
史談君美不容口誠託求識君子便可偕行韋良久思
量知聞間無此官族因曰先生誤但為某決窮逹胡蘆
曰我焉知君之福壽非我所知元公即吾師也往當自
詳之相與策杖至通利坊靜曲幽巷見一小門胡蘆先
生即扣之食頃而有應門者開門延入數十步復入一
板門又十餘步乃見大門製度宏麗擬於公侯之家復
有丫鬟數人皆極姝美先出迎客陳設鮮華異香滿室
俄而有一老人鬚眉皓然身長七尺褐裘韋帶從二青
衣而出自稱曰元濬之向韋盡禮先拜韋驚急趨拜曰
某貧賤小生不意丈人過垂採錄韋未喻老人曰老夫
將死之命為君所生恩德如此豈容酬報仁者固不以
此為心然受恩者思欲殺身報效耳韋乃矍然知其黿
也然終不顯言之遂具珍羞流連竟日既暮韋將辭歸
老人即於懷中出一通文字授韋曰知君要問命故輒
于天曹錄得一生官禄行止所在聊以為報凡有無皆
君之命也所貴先知耳又謂胡蘆先生曰幸借吾五十
千文以充韋君改一乘早決西行是所願也韋再拜而
去明日胡蘆先生載五十緡至逆旅中賴以救濟其文
書具言明年五月及第又某年平判入登科受咸陽尉
又明年登朝作某官如是歷官一十七政皆有年月日
最後年遷江西觀察使至御史大夫到後三年廳前皂
莢樹花開當有遷改北歸矣其後遂無所言韋常寶持
之自五經及第後至江西觀察使每授一官日月無所
差異洪州使廳前有皂莢樹一株歲月頗久其俗相傳
此樹有花地主大憂元和八年韋在位一旦樹忽生花
韋遂去官至中路而卒初韋遇元長史也頗怪異之後
每過東路即于舊居尋訪不獲問於胡蘆先生先生曰
彼神龍也處化無常安可尋也韋曰若然者安有中橋
之患胡蘆曰迍難困厄凡人之與聖人神龍之與&KR0008;蠕
皆一時不免也又何異焉(出河東記)
熊慎
唐豫章民有熊慎者其父以販魚為業嘗載魚宿于江
滸聞船内千百念經佛聲驚而察之乃船中諸魚也遂
歎異而悉取放之不復以漁為業後鬻薪于石頭窮苦
至甚嘗暮宿於江上忽見沙中光焰高尺餘就掘之得
黃金數斤明日齎詣都市貨之市人云此所謂紫磨金
也酬緡數十萬熊氏由此殖産鉅富子孫于今存焉(出報)
(應錄)
王行思
偽蜀渠陽鄰山有富民王行思嘗養一馬甚愛之芻粟
餵飼倍于他馬一日因乘往本郡遇夏潦暴漲舟子先
渡馬迴舟以迎王氏至中流風起船覆其馬自岸奔入
駭浪接其主蒼茫之間遽免沈溺(出儆誡錄)
陳弘泰
偽蜀廣都縣百姓陳弘泰者家富于財嘗有人假貸錢
一萬弘泰徵之甚急人曰請無慮吾先養蝦䗫萬餘頭
貨之足以奉償泰聞之惻然已其債仍别與錢十千令
悉放蝦䗫于江中經月餘泰因夜歸馬驚不進前有物
光明視之乃金蝦䗫也(出儆誡錄)
太平廣記卷一百十八
