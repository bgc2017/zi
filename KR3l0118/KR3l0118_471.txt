太平廣記卷四百七十一宋李昉等編
水族八
水族為人
鄧元佐姚氏宋氏
史氏女漁人
人化水族
黃氏女宋士宗母宣騫母
江州人獨角薛偉
水族為人
鄧元佐
鄧元佐者潁川人也遊學於吳好尋山水凡有勝境無
不歴覽因謁長城宰延挹託舊暢飲而别將抵姑蘇誤
入一徑甚險阻紆曲凡十數里莫逢人舍但見蓬蒿而
巳時日色已暝元佐引領前望忽見燈火意有人家乃
尋而投之既至見一蝸舍惟一女子可年二十許元佐
乃投之曰余今晚至長城訪友乘醉而歸誤入此道今已
侵夜更向前道慮為惡獸所損幸娘子見容一宵豈敢忘
德女曰大人不在當奈何况又家貧無好茵席祇侍君子
不棄即聞命矣元佐餒因舍焉女乃嚴一土塌上布軟草坐
定女子設食元佐餒而食之極美女子乃就元佐而寢元佐
至明忽覺其身卧在田中旁有一螺大如升子元佐思夜
來所餐之物意甚不安乃嘔吐視之盡青泥也元佐嘆咤
良久不損其螺元佐自此棲心於道門永絶遊歴耳(出集異記)
姚氏
東州静海軍姚氏率其徒捕海魚以充歲貢時已將晚
而得魚殊少方憂之忽網中獲一人黑色舉身長毛拱
手而立問之不應海師曰此所謂海人見必有災請殺
之以塞其咎姚曰此神物也殺之不祥乃釋而祝之曰
爾能為我致羣魚以免闕職之罪信為神矣毛人却行
行上數十步而没明日魚乃大獲倍於常歲矣(出稽神錄)
宋氏
江西軍吏宋氏嘗市木至星子見水濱人物喧集乃漁
人得一大黿黿見宋屢顧宋即以錢一千贖之放於江
中後數年泊船龍沙忽有一僕夫至云元長史奉召宋
恍然不知何長史也既往歘至一府官出迎與坐曰君
尚相識耶宋思之實未嘗識又曰君亦記星子江中放
黿耶曰然身即黿也頃嘗有罪帝命謫為水族見囚於
漁人微君之惠己骨朽矣今已得為九江長相召者有
以奉報君兒某者命當溺死名籍在是後數日鳴山神
將朝廬山使者行必以疾風雨君兒當以此時死今有
一人名姓正同亦當溺死但先期歲月間耳吾取以代
之君兒宜速登岸避匿不然不免宋陳謝而出不覺已
在舟次矣數日果有風濤之害死甚衆宋氏之子竟免
(出稽神錄)
史氏女
溧水五壇村人史氏女因蒔田倦偃息𣗳下見一物鱗
角爪距可畏来據其上已而有娠生一鯉魚養於盆中
數日益長乃取投金瀨中頃之村人刈草誤斷其尾魚
即奮躍而去風雨隨之入太湖而止家亦漸富其後女
卒每寒食其魚輒從羣魚一至墓前至今每閏年一至
爾又漁人李黑獺者恒張網於江忽獲一嬰兒可長三
尺網為亂涎所縈浃旬不解有道士見之曰可取鐵汁
灌之如其言遂觧視嬰兒口鼻眉髮如畫而無目口猶
有酒氣衆懼復投於江(出稽神錄)
漁人
近有漁人泊舟馬當山下月明風恬見一大黿出水直
上山頂引首四望頃之江水中湧出一彩舟有十餘人
會飲酒妓樂陳設甚盛獻醻久之上流有巨艦来下櫓
聲振於坐中彩舟乃沒前之黿亦下未及水忽死於岸
側意者水神使此黿為候望而不知巨艦之来故殛之
(出稽神錄)
人化水族
黃氏母
後漢靈帝時江夏黃氏之母浴而化為黿入於深淵其
後時時出見初浴簮一銀釵及見猶在其首(出神鬼錄)
宋士宗母
魏清河宋士宗母以黃初中夏天於浴室裏浴遣家中
子女闔戶家人於壁穿中窺見沐盆水中有一大黿遂
開戶大小悉入了不與人相承嘗先著銀釵猶在頭上
相與守之啼泣無可奈何出外去甚駛逐之不可及便
入水後數日忽還巡行舍宅如平生了無所言而去時
人謂士宗應行喪士宗以母形雖變而生理尚存竟不
治喪與江夏黃母相似(出續搜神記)
宣騫母
吳孫皓寳鼎元年丹陽宣騫之母年八十因浴化為黿
騫兄弟閉戸衛之掘堂内作大坎實水其黿即入坎遊
戲經累日忽延頸外望伺戸小開便輒自躍赴於遠潭
遂不復見(出廣古今五行記)
江州人
晉末江州人年百餘歲頂上生角後因入舍前江中變
為鯉魚角尚存首自後時時暫還容狀如平生與子孫
飲數日輒去晉末已来絶不復見(出廣古今五行記)
獨角
獨角者巴郡人也年可數百歲俗失其名頂上生一角
故謂之獨角或忽去積載或累旬不語及有所說則旨
趣精微咸莫能測焉所居獨以德化亦頗有訓導一旦
與家辭因入舍前江中變為鯉魚角尚在首後時時暫
還容状如平生與子孫飲讌數日輙去(出述異記)
薛偉
薛偉者唐乾元元年任蜀州青城縣主簿與丞鄒滂尉
雷濟裴寮同時其秋偉病七日忽奄然若往者連呼不
應而心頭微暖家人不忍即斂環而伺之經二十日忽
長吁起坐謂其人曰吾不知人間幾日矣曰二十日矣
與我覷羣官方食鱠否言吾已蘇矣甚有竒事請諸公
罷筯來聽也僕人走視羣官實欲食鱠遂以告皆停餐
而来偉曰諸公敇司戶僕張弼求魚乎曰然又問弼曰
漁人趙幹藏巨鯉以小者應命汝於葦間得藏者携之
而来方入縣也司戶吏坐門東糺曺吏坐門西方弈棋
入及階鄒雷方博裴啗桃實弼言幹之藏巨魚也裴五
令鞭之既付食工王士良者喜而殺乎逓相問誠然衆
曰子何以知之曰向殺之鯉我也衆駭曰願聞其說曰
吾初疾困為熱所逼殆不可堪忽悶忘其疾惡熱求凉
策杖而去不知其夢也既出郭其心欣欣然若籠禽檻
獸之得逸莫我如也漸入山山行益悶遂下遊於江畔
見江潭深淨秋色可愛輕漣不動鏡涵遠虚忽有思浴
意遂脱衣於岸跳身便入自幼狎水成人已来絶不復
戲遇此縱適實契宿心且曰人浮不如魚快也安得攝
魚而健遊乎旁有一魚曰顧足下不願耳正授亦易何
况求攝當為足下圖之决然而去未頃有魚頭人長數
尺騎鯢来導從數十魚宣河伯詔曰城居水遊浮沉異
道苟非其好則昩通波薛主簿意尚浮深跡思閒曠樂
浩汗之域放懷清江厭巘崿之情投簮幻世暫從鱗化
非遽成身可權充東潭赤鯉鳴呼恃長波而傾舟得罪
於晦昩纖鉤而貪餌見傷於明無或失身以羞其黨爾
其勉之聽而自顧即已魚服矣於是放身而遊意往斯
到波上潭底莫不從容三江五湖騰躍將遍然配留東
潭每暮必復俄而饑甚求食不得循舟而行忽見趙幹
垂鈎其餌芳香心亦知戒不覺近口曰我人也暫時為
魚不能求食乃吞其鈎乎捨之而去有頃饑益甚思曰
我是官人戲而魚服縱吞其鈎趙幹豈殺我固當送我
歸縣耳遂吞之趙幹收綸以出幹手之將及也偉連呼
之幹不聽而以繩貫我腮乃繫於葦間既而張弼来曰
裴少府買魚須大者幹曰未得大魚有小者十餘斤弼
曰奉命取大魚安用小者乃自於葦間尋得偉而提之
又謂弼曰我是汝縣主簿化形為魚遊江何得不拜我弼
不聽提之而行罵亦不已幹終不顧入縣門見縣吏坐者
弈棋皆大聲呼之略無應者唯笑曰可畏魚直三四斤
餘既而入階鄒雷方博裴啗桃實皆喜魚大促命付廚
弼言幹之藏巨魚以小者應命裴怒鞭之我呌諸公曰
我是汝同官而今見殺竟不相捨促殺之仁乎哉大呌
而泣三君不顧而付鱠手王士良者方礪刃喜而投我
於几上我又呌曰王士良汝是我之常使鱠手也因何
殺我何不執我白於官人士良若不聞者按吾頸於砧
上而斬之彼頭適落此亦醒悟遂奉召爾諸公莫不大
驚心生愛忍然趙幹之獲張弼之提縣司之弈吏三君
之臨階王士良之將殺皆見其口動實無聞焉於是三
君並投鱠終身不食偉自此平愈後累遷華陽丞乃卒
(出續玄怪錄)
太平廣記卷四百七十一
