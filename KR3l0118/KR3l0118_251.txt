太平廣記卷二百五十一
詼諧七
周愿劉禹錫袁德師
李程楊虞卿沈亞之
張祜交廣客盧肇
章孝標南卓王智興
盧發裴休馮袞
鄰夫關圖楊玄翼
裴慶餘趙崇鄭光業
周愿
唐周愿嘗奉使魏州節度使田季安引之連轡路見一
驢極肥季安指示(闕)聲答曰總是
小(闕)建德李巽性(闕)知河西鹽鐵留
事將至李戒從事曰(闕)
待之及愿至數讌李公寒(闕)
無由得發一日饌親賓愿亦預焉李(闕)
落拓不事遍問舊别墅及家童有之(闕)書有笞
者悉云貨却李責曰未官家貧産業從貨何(闕)書籍古
畫店彼除惆悵久之復問一曰有一本虞永興手書尚
書此又在否某人慙懼不敢言貨云暫將典錢愿忽言
曰此尚書大迍厄李都忘先拒其詼諧遂問曰尚書何
迍愿曰已遭堯典舜典又遭此兒郎典李之顔大開自
更不拒(闕)
又
陸長源以舊德爲宣武軍行司馬韓愈爲巡官同在使
幕或譏年輩相懸愿曰大蟲老鼠俱爲十二屬何怪之
有旬日布於長安(出國史𥙷)
劉禹錫
唐劉禹錫改連州替高寓寓後入羽林將軍自京附書
曰以承眷輒舉自代矣劉答書云昔有一話曾有老嫗
山行見大蟲羸然跬步而不進若傷其足嫗目之而虎
遂自舉足以示嫗乃有芒刺在掌因爲拔之俄奮迅闞
吼而愧其恩自後擲麋鹿狐兔於庭日無闕焉嫗登垣
視之乃前傷虎也因爲親族具言其事而心異之一旦
忽擲一死人血肉狼藉嫗乃被村胥訶捕嫗具說其由
始得釋縛嫗乃登垣伺其虎至而語曰感矣叩頭大王
已後更莫抛死人來也(出嘉話𫝊)
袁德師
唐汝南袁德師故給事高之子嘗於東都買得婁師德
故園地起書樓洛人語曰昔日婁師德園今乃袁德師
樓(闕)
李程
唐劉禹錫云李二十六丞相程善謔爲夏口日有客辭
焉李曰且更住三兩日客曰業已行矣舟船已在漢
口李曰但住那漢口不足信其客盧胡掩口而退又因
與裳以丞相留守石投店酒飲石收頭子糺者罰之石
曰何罰之有程曰汝忙閙時把他堂印將去又何辭焉
酒家謂重四爲堂印蓋譏石太和九年冬朝廷有事之
際而登庸用也(出嘉語錄)
楊虞卿
唐郎中張又新與虔州楊虞卿齊名友善楊妻李氏即
鄘相女有德無容楊未嘗介意敬待特甚張嘗語楊曰
我年少成美名不憂仕矣唯得美室平生之望斯足楊
曰必求是但與我同好定諧君心張深信之既婚殊不
愜心楊秉笏觸之曰君何太癡言之數四張不勝其忿
廻應之曰與君無間以情告君君誤我如是何爲癡楊
於是歷數求名從宦之由曰豈不與君皆同邪曰然然
則我得醜婦君詎不同邪張色解問君室何如我曰特
甚張大笑遂如初張既成家乃爲詩曰牡丹一朵直千
金將謂從來色最深今日滿欄開似雪一生辜負看花
心(出本事詩)
沈亞之
唐沈亞之常客游爲小輩所試曰某改令書俗各兩句
伐木丁丁鳥鳴嚶嚶東行西行遇飯遇羹亞之答曰如
切如磋如琢如磨欺客打婦不當婁羅(出摭言)
張祜
唐張祜客淮南幕中赴宴時舍人杜牧爲御史座有妓
人索骰子賭酒牧微吟曰骰子逡巡裹手拈無因得見
玉纖纖祜應聲答曰但知報道金釵落髣髴還應露指
尖祜未識白居易白刺史蘇州始來謁纔相見白謂曰
久欽藉甚嘗記得右欵頭詩祜愕然曰舍人何所謂白
曰鴛鴦鈿帶抛何處孔雀羅衫付阿誰非欵頭何邪張
頫微笑仰而答之曰祜亦嘗記得舍人目連變白曰何
也曰上窮碧落下黃泉兩處茫茫皆不見非目連變何
邪遂歡宴竟日趙公令狐綯鎮維揚祜常預狎讌公因
熟視祜改令曰上水船風太急帆下人須好立祜答曰
上水船船底破好看客莫倚柂(出摭言)
交廣客
交廣間遊客各求舘帖所至迎接甚厚贐賂每處十千
廣帥盧鈞深知其弊凡求舘帖者皆云累路舘驛供菜
飯而已有客齎帖到驛驛司依帖供訖客不發驛吏曰
恐後更有使客前驛又遠此非宿處客曰食帖如何處
分吏曰供菜飯而已客曰菜飯供了還我而已驛吏相
顧莫知所爲客又追促無計吏問曰不知而已大於驢
小於騾若無可供但還我價直驛吏問每一而已其價
幾何客曰三五千驛吏遂歛送耳(出盧氏雜記)
盧肇
當盧肇初舉先達或問所來肇曰某袁民也或曰袁州
出舉人邪肇曰袁州出舉人亦猶沅江出鼈甲九肋者
蓋稀矣又肇就江西解試爲試官末送肇有啓事謝曰
巨鼇屓贔首冠蓬山試官謂之曰某昨限以人數擠排
雖獲申展深慙名第奉凂焉得翻有首冠蓬山之謂肇
曰必知明公垂問大凡頑石處上巨鼇載之豈非首冠
邪一座聞之大笑(出摭言)
章孝標
唐章孝標及第後寄淮南李紳詩曰及第全勝十政官
金湯鍍了出長安馬頭漸入揚州路爲報時人洗眼看
紳亟以一絶答之曰假金只用眞金鍍若是眞金不鍍
金十載長安得一第何須空腹用高心(出摭言)
南卓
唐郎中南卓與李修古親表昆弟李性迂僻卓常輕之
李俄授許州從事奏官勑下時許帥方大讌忽逓到開
角有卓與李書遂執書喜白帥曰某與卓二十年表兄
弟多蒙相輕今日某忝爲尚書賓幕又奏署勅下遽與
某書大竒及啓緘云即日卓老不死生見李修古上除
因帥請書看合座大笑李修古慙甚(出盧氏雜記)
王智興
唐王智興帶使侍中罷鎮歸京親戚間有以選事求智
興論薦固不允遂請致一函與吏部侍郎吏部印尾狀
云選人名銜謹領訖智興曰不知侍中也有用處(出盧氏雜)
(記)
盧發
唐中書令白敏中鎮荆南杜藴廉問長沙請從事盧發
致聘焉發酒酣傲睨公少不懌因改著詞令曰十姓胡
中第六胡也曾金閣掌洪爐少年從事誇門地莫向罇
前氣色粗發答曰十姓胡中第六胡文章官職勝崔盧
暫來關外分憂寄不稱賓筵語氣粗公極歡而罷(出摭言)
裴休
曲江池本秦時豐洲唐開元中疏鑿爲勝境南即紫雲
樓芙蓉苑西即杏園慈恩寺花卉環周煙水明媚都人
遊賞盛於中和上巳節即錫宴臣僚會于山亭賜太常教
坊樂池備綵舟唯宰相三使北省官翰林學士登焉傾
動皇州以爲盛觀裴休廉察宣城未離京值曲江池荷
花盛發同省閣名士遊賞自慈恩寺各屏左右隨以小
僕步至紫雲樓見數人坐於水濱裴與朝士憩其旁中
有黃衣半酣軒昂自若指諸人笑語輕脫裴意稍不平
揖而問之吾賢所任何官率爾對曰喏郎不敢新授宣
州廣德令反問裴曰押衙所任何職裴效之曰喏郎不
敢新授宣州觀察使於是狼狽而走同座亦皆奔散朝
士撫掌大笑不數日布於京華後於銓司訪之云有廣
德令請換羅江矣宣皇在藩邸聞是說與諸王每為戲
談其後龍飛裴入相因書麻制廻謂樞近曰喏郎不敢
新授中書門下平章事矣(出松窗雜錄)
馮袞
唐馮袞牧蘇州江外優佚暇日多縱飲博因會賓僚擲
盧馮突勝以所得均遗一座乃吟曰八尺臺盤照面新
千金一擲闘精神合是賭時須賭取不妨廻首乞閒人
更因飲酣戲酒妓而軍倅留情索然無緒馮眄之曰老
夫過戲無能為也倅歛袵而謝因吟曰醉眼從伊百度
斜是他家屬是他家低聲向道人知也隔坐剛抛豆蔲
花(出抒情詩)
鄰夫
有覩鄰人夫婦相諧和者夫自外歸見婦吹火乃贈詩
曰吹火朱唇動添薪玉腕斜遙看烟裏面大似霧中花
其妻亦候夫歸告之曰每見鄰人夫婦極甚多情適來
夫見婦吹火作詩詠之君豈不能學也夫曰彼詩道何
語乃誦之夫曰君當吹火為别製之妻亦效吹乃為詩
曰吹火青唇動添薪黑腕斜遙看煙裏面恰似鳩盤茶
(出笑言)
關圖
唐荆州衣冠藪澤每歲解送舉人多不成名號曰天荒
解劉蛻以荆州解及第號為破天荒爾來關圖常翛皆
荆人也率有高文連登上科圖即戎挍之子及第歸鄕
都押衙輩為其張筵乃指盤上醬甌戲老挍曰要挍卒
為者其人以醋樽進之曰此亦挍卒為者也席人大噱
關圖妻即常修妹才思婦也有祭夫文行於世(出北夢瑣言)
楊玄翼
唐咸通中楊玄翼怒舉子車服太盛欲令騎驢時有詩
曰今年詔下盡騎驢紫軸緋氊滿九衢清瘦兒郎猶自
可就中愁殺鄭昌圖(出盧氏雜記)
裴慶餘
唐裴慶餘咸通末佐北門李蔚淮南幕常遊江舟子刺
船誤以篙竹濺水濕妓人衣蔚為之色變慶餘遽請彩
牋紀一絶曰滿額蛾黃金縷衣翠翹浮動玉釵垂從教
水濺羅裙濕知道巫山行雨歸蔚覽之極歡謔命讌者
傳之(出摭言)
趙崇
雖盧氏衣冠之盛而累代未嘗知舉乾符中盧攜在中
書以宗人無掌文柄者乃擢羣從陜虢觀察使盧渥司
禮闈是年秋黃巢犯闕僖皇播遷舉人星迸迨復京都
裴贄連知三舉渥有羡色趙崇戲之曰閣下所謂出腹
不生養主司也(出北夢瑣言)
鄭光業
鄭光業中表間有同入試者時舉子率以白紙糊案子
光業潛紀之曰新糊案子其白如銀入試出試千春萬
春光業弟兄共有一巨皮箱凡同人投獻詞有可嗤者
即投其中號苦海昆季或從容用資諧戲即命二僕舁
苦海於前人閱一編皆極懽而罷光業常言及第之歲
策試夜一同人突入試鋪為吳語謂光業曰必先必先
可以相容否光業為輟半鋪之地又曰必先必先諮仗
取一杓水亦為取之又曰便干託煎一椀茶得否欣然
與之烹煎居二日光業狀元及第其人首貢一啓頗敘
一宵之素累曰既蒙取水又使煎茶當時不識貴人凡
夫肉眼今日俄為後進窮相骨頭(出摭言)
太平廣記卷二百五十一
