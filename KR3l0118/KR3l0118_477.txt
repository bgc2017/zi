太平廣記卷四百七十七宋李昉等編
昆蟲五
張景蛇醫山蜘蛛
蟲變蝎化虱建草
法通登封士人虱徵
壁鏡大蝎紅蝙蝠
青蚨滕王圖異蜂
寄居異蟲蠅
壁魚天牛蟲白蜂窠
毒蜂竹蜂水蛆
水蟲抱搶避役
&KR1874;蝺竈馬謝豹
碎車蟲度古雷蜞
復育蛺蝶螘
蟻樓
張景
平陽人張景者以善射為本郡裨將景有女始十六七
甚敏惠其父母愛之居以側室一夕女獨處其中寤未
熟忽見軋其戶者俄見一人来被素衣貌充而肥自欹
身於女之榻懼為盜默不敢顧白衣人又前廹以笑女
益懼且慮為怪焉因叱曰君豈非盗乎不然是他𩔖也
白衣者笑曰東選吾心謂吾為盜且亦誤矣謂吾為他
類不其甚乎且吾本齊人曺氏子也謂我美風儀子獨
不知乎子雖拒我然猶寓子之舍耳言已遂偃於榻且
寤焉女惡之不敢竊視迨將曉方去明夕又来女懼益
甚又明日具事白於父父曰必是怪也即命一金錐貫
鏤於其末且利鋩以授女教曰魅至以此表焉是夕又
来女強以言洽之魅果善語夜將半女密以錐倳其項
其魅躍然大呼曳縷而去明日女告父命僮逐其跡出
舍數十步至古木下得一穴而繩貫其中乃窮之深不
數尺果有一蠐螬約尺餘蹲其中焉錐表其項蓋所謂
齊人曹氏子也景即殺之自此遂絶(出宣室志)
蛇醫
王彦威鎮汴之二年夏旱時表王𫝊李玘過汴因宴王
以旱為慮李醉曰欲雨甚易耳可求蛇醫四頭十石甕
二每瓮實以水浮二蛇醫覆以木盖密泥之分置於閙
處瓮前設席燒香選小兒十歲已下十餘令執小青竹
晝夜更擊其瓮不得少輟王如其言試之一日兩度雨
大注數百里舊說龍與蛇師為親家(出酉陽雜爼)
山蜘蛛
相𫝊裴旻山行有山蜘蛛垂絲如匹布將及旻旻引弓
射却之大如車輪因斷其絲數尺收之部下有金瘡者
剪方寸貼之血立止(出酉陽雜爼)
蟲變
河南少尹韋絢少時嘗於夔州江岸見一異蟲初疑一
棘刺從者驚曰此蟲有靈不可犯之或致風雨韋試令
踏地驚之蟲飛伏地如滅細視地上若石&KR0890;焉良久漸
起如舊每刺上有一爪忽入草疾走如箭竟不知何物
(出酉陽雜爼)
蝎化
蝎負蟲巨者多化為蝎蝎子多負於背段成式嘗見一
蝎負十餘子子色猶白纔如稻粒又嘗見張希復言陳
州古倉有蝎形如錢螫人必死江南舊無(出酉陽雜爼)
虱建草
舊說虱蟲飲赤龍所浴水則愈虱惡水銀人有病虱者
雖香衣沐浴不能已惟水銀可去之道士崔白言荆州
秀才張告嘗捫得兩頭虱又有草生山足濕處葉如百
合對葉獨莖莖微赤高一二尺名虱建草能去蟣虱(出酉)
(陽雜爼)
法通
荆州有帛師號法通本安西人少於東天竺出家言蝗
蟲腹下有梵字或自天下来者及叨利天梵天来西域
驗其字作本天壇法禳之今蝗蟲首有王字固自可曉
或言魚子變近之矣舊言蟲食榖者部吏所致侵漁百
姓則蟲食榖蟲身黑頭赤武官也頭黑身赤儒吏也(出酉)
(陽雜爼)
登封士人
唐嘗有士人客遊十餘年歸莊莊在登封縣夜久士人
睡未著忽有星火發於牆堵下初為螢稍稍芒起大如
彈丸飛燭四隅漸底輪轉来往去士人面纔尺餘細視
光中有一女子貫釵紅衫碧裙搖首擺尾具體可愛士
人因張手掩獲燭之乃鼠糞也大如雞栖子破視有蟲
首赤身青殺之(出酉陽雜爼)
虱徵
相𫝊人將死虱離身或云取病者虱於牀前可以卜病
將差虱行向病者背則死(出酉陽雜爼)
壁鏡
一日汪楓亭會衆說單方段成式記治壁鏡用白礬重
訪許君用桑柴灰汁三度沸取汁白礬為膏塗瘡口即
差兼治蛇毒自商鄧襄州多壁鏡毒人必死身匾五足
者是坐客或云已年不宜殺蛇(出酉陽雜爼)
大蝎
安邑縣北門縣人云有一蝎如琵琶大每出来不毒人
人猶是恐其靈積年矣(出傳載)
紅蝙蝠
劉君云南中紅蕉花時有紅蝙蝠集花中南人呼為紅
蝙蝠(出酉陽雜爼)
青蚨
青蚨似蟬而狀稍大其味辛可食每生子必依草葉大
如蠶子人將子歸其母亦飛来不以遠近其母必知處
然後各致小錢子巾埋東行隂牆下三日開之即以母
血塗之如前每市物先用子即子歸母用母者即母歸
子如此輪還不知休息若買金銀珍寳即錢不還青蚨
者一名魚伯(出窮神秘苑)
滕王圖
一日紫極宫會秀才劉魯封云嘗見滕王蜂蝶圖有名
江夏斑大海眼小海眼村裏来菜花子(出酉陽雜爼)
異蜂
異蜂有蜂状如蠟蜂稍大飛勁疾好圓裁𣗳葉卷入木
竅及壁罅中作窠段成式嘗發壁尋之每葉卷中實以
不潔或云將化為蜜(出酉陽雜爼)
寄居
寄居之蟲如螺而有脚形似蜘蛛本無殼入空螺殼中
載以行觸之縮定如螺閉戶也火炙之乃出走始知其
寄居也(出酉陽雜爼)
異蟲
温會在江州與賓客看打魚漁子一人忽上岸狂走温
問之但反手指背不能語漁者色黑細視之有物如黃
葉大尺餘眼遍其上囓不可取温令燒之方落每對一
眼底有觜如釘漁子出血數升而死莫有識者(出酉陽雜爼)
蠅
長安秋多蠅段成式嘗日讀百家五卷頗為所擾觸睫
𨼆字敺不能已偶拂殺一焉細視之翼甚似蜩冠甚似
蜂性察於腐嗜於酒肉按理首翼其類有蒼者聲雄壯
負金者聲清聽其聲在翼也青者能敗物巨者首如火
或曰大麻蠅芋根所化(出酉陽雜爼)
壁魚
壁魚補闕張周封言嘗見壁上白瓜子化為白魚因知
列子言朽瓜為魚之義(出酉陽雜爼)
天牛蟲
天牛蟲黑甲蟲也長安夏中此蟲或出於籬壁間必雨
段成式七度驗之皆應(出酉陽雜爼)
白蜂窠
白蜂窠段成式修行里私第果園數畝壬戍年有蜂如
麻子蜂膠土為巢於庭前&KR0585;大如雞卵色正白可愛家
弟惡而壊之其冬果舋鍾手足南史言宋明帝惡言白
問金樓子言子婚日疾風雪下帷幕變白以為不祥抑
知俗忌白久矣(出酉陽雜爼)
毒蜂
毒蜂嶺南有毒菌夜明經雨而腐化為巨蜂黑色喙若
鋸長三分餘夜入人耳鼻中斷人心繫(出酉陽雜爼)
竹蜂
蜀中有竹蜜蜂好於野竹上結窠窠大如雞卵有蔕長
尺許窠與蜜並紺色可愛甘倍於常蜜(出酉陽雜爼)
水蛆
水蛆南中水溪澗中多此蟲長寸餘色黑夏深變為䖟
螫人甚毒(出酉陽雜爼)
水蟲
象浦其川渚有水蟲攅木食船數十日船壊蟲甚細微
(出酉陽雜爼)
抱搶
水蟲形似蛣蜣大腹下有刺如棘針螫人有毒(出酉陽雜爼)
避役
南中有蟲名避役應一日十二辰其蟲状如蛇醫脚長
色青赤肉鬛暑月時見於籬壁間俗見者多稱意事其
首倏忽更變為十二辰状段成式再從兄尋常覩之(出酉)
(陽雜爼)
&KR1874;蝺
&KR1874;蝺形如蟬其子如蝦著草葉得其子則母飛来就之
煎食辛而美(出酉陽雜爼)
竈馬
竈馬状如促織稍大脚長好穴於竈側俗言竈有馬足
食之兆(出酉陽雜爼)
謝豹
虢州有蟲名謝豹常在深土中司馬裴沈子嘗掘穴獲
之小𩔖蝦蟇而圓如毬見人以前兩脚交覆首如羞状
能穴地如鼢鼠頃刻深數尺或出地聽謝豹鳥聲則腦
裂而死俗因名之(出酉陽雜爼)
碎車蟲
碎車(赤即反)蟲狀如唧聊蒼色好棲高𣗳上其聲如人吟
嘯終南有之(出酉陽雜爼)
度古
度古似書帶色類蚓長二尺許首如鏟背上有黑黃襴
稍觸則斷常趁蚓蚓不復動乃上蚓掩之良久蚓化唯
腹泥如涎有毒雞食輒死俗呼土蠱(出酉陽雜爼)
雷蜞
雷蜞大如蚓以物觸之及蹙縮圓轉若鞠良久引首鞠
形漸小復如蚓焉或云齧人毒甚(出酉陽雜爼)
腹育
蟬未脱時名腹育相𫝊言蛣蜣所化秀才韋翾莊在杜
曲嘗冬中掘𣗳根見腹育附於朽處怪之村人言蟬固
朽木所化也翾因剖一視之腹中猶實爛木(出酉陽雜爼)
蛺蝶
蛺蝶尺蠖繭所化也秀才顧非熊少時嘗見鬱棲中壊
綠裙幅旋化為蝶工部員外郎張周封言百合花合之
泥其隙經宿化為大蝴蝶(出酉陽雜爼)
螘
螘秦中多巨黑蟻好鬭俗呼為馬蟻次有色竊赤者細
蟻中有黑遲鈍力舉等身鐡有竊黃者最有兼弱之智
叚成式兒戲時常以棘刺摽蠅直其来路此蟻觸之而
返或去穴一尺或數寸入穴中者如索而出疑有聲而
相召也其行每六七有大首者間之整若隊伍至徙蠅
時大首者或翼或殿如備異蟻狀也(出酉陽雜爼)
蟻樓
程執恭在易定野中蟻樓高二尺餘(出酉陽雜爼)
太平廣記卷四百七十七
