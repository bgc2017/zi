太平廣記卷二十五
神仙二十五
採藥民元柳二公
採藥民
唐高宗顯慶中有蜀郡青城民不得姓名嘗採藥於青
城山下遇一大薯藥斸之深數丈其根漸大如甕此人
斸之不已漸深五六丈而地䧟不止至十丈餘此人墮
中無由而出仰視穴口大如星焉分必死矣忽旁見一
穴既入稍大漸漸匍匐可數十步前視如有明狀尋之
而行一里餘此穴漸高繞穴行可一里許乃出一洞口
洞上有水闊數十步岸上見有數十人家村落桑柘花
物草木如二三月中有人男女衣服不似今人耕夫釣
童往往相遇一人驚問得來之由遂告所以乃將小舠
子渡之民告之曰不食已經三日矣遂食以胡麻飯栢
子湯諸葅止可數日此民覺身漸輕問其主人此是何
所兼求還蜀之路其人相與笑曰汝世人不知此仙境
汝得至此當是合有仙分可且留此吾當引汝謁玉皇
又其中相呼云明日上已也可往朝謁遂將此人往其
民或乘雲氣或駕龍鶴此人亦在雲中徒步須臾至一
城皆金玉為餙其中宫闕皆是金寳諸人皆以次入謁
獨留此人於宫門外門側有一大牛赤色形狀甚異閉
目吐涎沫主人令此民禮拜其牛求乞仙道如牛吐寳
物即便吞之此民如言拜乞少頃此牛吐一赤珠大踰
徑寸民方欲捧接忽有一赤衣童子拾之而去民再求
得青珠又為青衣童子所取又有黃者白者皆有童子
奪之民遂急以手捧牛口須臾得黑珠遽自吞之黑衣
童子至無所見而空去主人遂引謁玉皇玉皇居殿如
王者之像侍者七人冠劒列左右玉女數百侍衛殿庭
竒異花果馨香非世所有玉皇遂問民具以實對而民
貪顧左右玉女玉皇曰汝既悦此侍衛之美乎民俯伏
請罪玉皇曰汝但勤心妙道自有此等但汝修行未到
須有功用不可輕致敕左右以玉盤盛仙果示民曰恣
汝以手拱之所得之數也其果紺赤絶大如拳狀若世
之林檎而芳香無比自手拱之所得之數即侍女之數
也自度盡拱可得十餘遂以手捧之唯得三枚而已玉
皇曰此汝分也初至未有位次且令前主人領往彼處
敇令三女充侍别給一屋居之令諸道侣導以修行此
人遂却至前處諸道流傳授真經服藥引氣洗滌塵念
而三侍女亦授以道術後數朝謁每見玉皇必勉其至
意其地草木常如三月中無榮落寒暑之變度如人間
可一歲餘民自謂仙道已成忽中夜而歎左右問曰吾
今雖得道本偶來此耳來時妻產一女纔經數日家貧
不知復如何思往一省之玉女曰君離世已久妻子等
已當亡豈可復尋蓋為塵念未袪至此誤想民曰今可
一歲矣妻亦當無恙要明其事耳玉女遂以告諸隣諸
隣共嗟嘆之復白玉皇玉皇命遣歸諸仙等于水上作
歌樂飲饌以送之其三玉女又與之别各遺以黃金一
鋌曰恐至人世歸求無得以此為費耳中女曰君至彼
倘無所見思歸吾有藥在金鋌中取而吞之可以歸矣
小女謂曰恐君為塵念侵不復有仙金中有藥恐有失
耳吾知君家已無處尋唯舍東一擣練石尚在吾已將
藥置石下如金中無但取此服可矣言訖見一羣鴻鵠
天際飛過衆謂民曰汝見此否但從之而去衆捧民舉
之民亦騰身而上便至鵠羣鵠亦不相驚擾與飛空回
顧猶見岸上人揮手相送可百來人乃至一城中人物
甚衆問其地乃臨海縣也去蜀已甚遠矣遂鬻其金為
資糧經歲乃至蜀時開元末年問其家無人知者有一
人年九十餘云吾祖父往年因採藥不知所之至今九
十年矣乃民之孫也相持而泣云姑叔父皆已亡矣時
所生女適人身死其孫已年五十餘矣相尋故居皆為
瓦礫荒榛唯故碪尚在民乃毁金求藥將吞之忽失藥
所在遂舉石得一玉合有金丹在焉即吞之而心中明
了却記去路此民雖仙洞得道而本庸人都不能詳問
其事時羅天師在蜀見民說其去處乃云是第五洞寳
仙九室之天玉皇即天皇也大牛乃䭾龍也所吐珠赤
者吞之夀與天地齊青者五萬歲黃者三萬歲白者一
萬歲黑者五千歲此民吞黑者雖不能學道但於人世
上亦得五千歲耳玉皇前立七人北斗七星也民得藥
服却入山不知所之蓋去歸洞天矣(出原仙記)
元柳二公
元和初有元徹柳實者居于衡山二公俱有從父為官
浙右李庶人連累各竄於驩愛州二公共結行李而往
省焉至於廉州合浦縣登舟而欲越海將抵交阯艤舟
於合浦岸夜有村人饗神簫鼓喧嘩舟人與二公僕吏
齊往看焉夜將午俄颶風欻起斷纜漂舟入于大海莫
知所適罥長鯨之鬐搶巨鼇之背浪浮雪嶠日涌火輪
觸蛟室而梭停撞蜃樓而瓦解擺簸數四幾欲傾沉然
後抵孤島而風止二公愁悶而陟焉見天王尊像瑩然
於嶺所有金爐香燼而别無一物二公周覽之次忽覩
海面上有巨獸出首四顧若有察聽牙森劒戟目閃電
光良久而沒逡廵復有紫雲自海面湧出漫衍數百步
中有五色大芙蓉高百餘尺葉葉而綻内有帳幄若繡
綺錯雜耀奪人眼又見虹橋忽展直抵於島上俄有雙
鬟侍女捧玉合持金爐自蓮葉而來天尊所易其殘燼
炷以異香二公見之前告叩頭辭理哀酸求返人世雙
鬟不答二公請益良久女曰子是何人而遽至此二公
具以實白之女曰少頃有玉虛尊師當降此島與南溟
夫人會約子但堅請之將有所遂言訖有道士乘白鹿
馭彩霞直降于島上二公並拜而泣告尊師憫之曰子
可隨此女而謁南溟夫人當有歸期可無礙矣尊師語
雙鬟曰余暫修真畢當詣彼二子受教至帳前行拜謁
之禮見一女未笄衣五色文彩皓玉凝肌紅流膩豔神
澄沆&KR1197;氣肅滄溟二子告以姓字夫人哂之曰昔時天
台有劉晨今有柳實昔有阮肇今有元徹昔時有劉阮
今有元柳莫非天也設二榻而坐俄頃尊師至夫人迎
拜遂還坐有仙娥數軰奏笙簧簫笛旁列鸞鳳之歌舞
雅合節奏二子恍惚若夢于鈞天即人世罕聞見矣遂
命飛觴忽有玄鶴銜彩牋自空而至曰安期生知尊師
赴南溟會暫請枉駕尊師讀之謂玄鶴曰尋當至彼尊
師語夫人曰與安期生間闊千年不值南遊無因訪話
夫人遂促侍女進饌玉器光潔夫人對食而二子不得
餉尊師曰二子雖未合餉然為求人間之食而餉之夫
人曰然即别進饌乃人間味也尊師食畢懷中出丹篆
一卷而授夫人夫人拜而受之遂告去回顧二子曰子
有道骨歸乃不難然邂逅相遇合有靈藥相貺子但宿
分自有師吾不當為子師耳二子拜尊師遂去俄海上
有武夫長數丈衣金甲仗劒而進曰奉使天真清進不
謹法當顯戮今已行刑遂趨而沒夫人命侍女紫衣鳳
冠者曰可送客去而所乘者何侍女曰有百花橋可馭
二子二子感謝拜别夫人贈以玉壺一枚高尺餘夫人
命筆題玉壺詩贈曰來從一葉舟中來去向百花橋上
去若到人間扣玉壺鴛鴦自解分明語俄有橋長數百
步欄檻之上皆有異花二子於花間潛窺見千龍萬蛇
遽相交遶為橋之柱又見昔海上獸已身首異處浮於
波上二子因詰使者使者曰此獸為不知二君故也使
者曰我不當為使而送子蓋有深意欲奉託強為此行
遂襟帶間解一琥珀合子中有物隱隱若蜘蛛形狀謂
二子曰吾軰水仙也水仙隂也而無男子吾昔遇番禺
少年情之至而有子未三歲合棄之夫人命與南嶽神
為子其來久矣聞南岳回鴈峰使者有事於水府返日
憑寄吾子所弄玉環往而使者隱之吾頗為恨望二君
子為持此合子至回鴈峰下訪使者廟而投之當有異
變倘得玉環為送吾子吾子亦自當有報效耳慎勿啓
之二子受之謂使者曰夫人詩云若到人間扣玉壺鴛
鴦自解分明語何也曰子歸有事但扣玉壺當有鴛鴦
應之事無不從矣又曰玉虛尊師云吾軰自有師師復
是誰曰南岳太極先生耳當自遇之遂與使者告别橋
之盡所即昔日合浦之維舟處回視已無橋矣二子詢
之時已一十二年驩愛二州親屬已殞謝矣問道將歸
衡山中途因餒而扣壺遂有鴛鴦語曰若欲飲食前行
自遇耳俄而道左有盤饌豐備二子食之而數日不思
他味尋即達家昔日童稚已弱冠矣然二子妻各謝世
已三晝家人軰悲喜不勝曰人云郎君亡沒大海服闋
已九秋矣二子厭人世體已清虛覩妻子喪不甚悲感
遂相與直抵回鴈峰訪使者廟以合子投之倏有黑龍
長數丈激風噴電折樹揭屋霹靂一聲而廟立碎二子
戰慄不敢熟視空中乃有擲玉環者二子取之而送南
岳廟及歸有黃衣少年持二金合子各到二子家曰郎
君令持此藥曰還魂膏而報二君子家有斃者雖一甲
子猶能塗頂而活受之而使者不見二子遂以活妻室
後共尋雲水訪太極先生而曾無影響悶却歸因大雪
見大叟負樵而鬻二子哀其衰邁飲之以酒覩樵擔上
有太極字遂禮之為師以玉壺告之叟曰吾貯玉液者
亡來數十甲子甚喜再見二子因隨詣祝融峰自此而
得道不重見耳(出續仙傳)
太平廣記卷二十五
