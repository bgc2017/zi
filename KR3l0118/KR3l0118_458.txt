太平廣記卷四百五十八宋李昉等編
蛇三
李舟弟檐生嵩山客
鄧甲蘇閏利州李錄事
昝老馮但陸紹
鄭翬張惡子選仙場
狗仙山李黃
李舟弟
李舟之弟患風或說蛇酒可療乃求黑蛇生覆甕中加
之麴蘖數日蛇聲不絶及熟香氣酷烈引滿而飲須臾
悉化為水唯毛髮存之(出國史補)
檐生
昔有書生路逢小蛇因而收養數月漸大書生每自檐
之號曰檐生其後不可檐負放之范縣東大澤中四十餘
年其蛇如覆舟號為神蟒人往於澤中者必被吞食書生
時以老邁途經此澤畔人謂曰中有大蛇食人君宜無往
時盛冬寒甚書生謂冬月蛇藏無此理遂過大澤行二
十里餘忽有蛇逐書生尚識其形色遙謂之曰爾非我
檐生乎蛇便低頭良久方去廻至范縣縣令聞其見蛇
不死以為異繋之獄中斷刑當死書生私忿曰檐生養
汝翻令我死不亦劇哉其夜蛇遂攻䧟一縣為湖獨獄不
䧟書生獲免天寳末獨孤暹者其舅為范令三月三日與
家人於湖中泛舟無故覆沒家人幾死者數四也(出廣異記)
嵩山客
元和初嵩山有五六客皆寄山習業者也初秋避熱於
二帝塔下日晚於塔下見一大蛇長數丈蟠樹身數回
不得解衆駭而觀之一客曰可充脯食之厨咸和之中
一客善射或曰大者或龍神殺之恐為禍也晝脯之膳
豈在此乎不如勿為諸客決議不可復止善射者發一箭
便中再箭蛇蟠解墜地衆共殺之諸客各務庖事操刀
剸割者或有入寺求柴炭鹽酤者其勸不取者色不樂
遂辭而歸去其寺數里時天色已陰天雷忽起其中亦
有各歸者而數客猶在塔下須臾雲霧大合遠近晦冥
雨雹如瀉飄風四捲折木走石雷雹激怒山川震蕩數
人皆震死於塔下有先歸者在路亦死一客不欲殺者
未到山居投一空蘭若闔門雷電隨客入大懼自省且
非同謀令其見害乃犬言曰某不與諸人共殺此蛇神
理聰明不可濫罸無辜幸宜詳審言訖雷霆併收風雨
消歇此客獨存(出原化記)
鄧甲
寳歴中鄧甲者事茅山道士峭巖峭巖者真有道之士
藥變瓦礫符召鬼神甲精懇虔誠不覺勞苦夕少安睫
晝不安牀峭巖亦念之教其藥終不成受其符竟無應
道士曰汝於此二般無分不可強學授之禁天地蛇術
寰宇之内唯一人而己甲得而歸焉至烏江忽遇會稽
宰遭毒蛇螫其足號楚之聲驚動閭里凡有術者皆不
能禁甲因為治之先以符保其心痛立止甲曰須召得
本色蛇使收其毒不然者足將則矣是蛇疑人禁之應
走數里遂立壇於桑林中廣四丈以丹素周之乃飛篆
字召十里内蛇不移時而至推之壇上高丈餘不知幾
萬條耳後四大蛇各長三丈偉如汲桶蟠其堆上時百
餘步草木盛夏盡皆黃落甲乃跣足攀緣上其蛇堆之
上以青蓧敲四大蛇腦曰遣汝作五主掌界内之蛇焉
得使毒害人是者即往非者即去甲却下蛇堆崩倒大
蛇先去小者繼往以至于盡只有一小蛇土色肖筯其
長尺餘懵然不去甲令舁宰來垂足叱蛇收其毒蛇初
展縮難之甲又叱之如有物促之只可長數寸耳有膏
流出其背不得已而張口向瘡吸之宰覺其腦内有物
如針走下蛇遂裂皮成水只有脊骨在地宰遂無苦厚
遺之金帛時維揚有畢生有常弄蛇千條日戲于闤闠
遂大有資産而建大第及卒其子鬻其第無奈其蛇因
以金帛召甲甲至與一符飛其蛇過城垣之外始貨得
宅甲後至浮梁縣時逼春風有茶園之内素有蛇毒人
不敢掇其茗斃者已數十人邑人知甲之神術斂金帛
令去其害甲立壇召蛇王有一大蛇如股長丈餘煥然
錦色其從者萬條而大者獨登壇與甲較其術蛇漸立
首隆數尺欲過甲之首甲以杖上拄其帽而高焉蛇首
竟困不能逾甲之帽蛇乃踣為水餘蛇皆斃儻若蛇首
逾甲即甲為水焉從此茗園遂絶其毒虺甲後居茅山
學道至今猶在焉(出傳竒)
蘇閏
俗𫝊有媪嫗者嬴秦時常得異魚放於康州悦城江中
後稍大如龍嫗汲澣於江龍輒來嫗邊率為常他日嫗
治魚龍又來以刀戲之誤斷其尾嫗死龍擁沙石墳其
墓上人呼為掘尾為立祠宇千餘年大和末有職祠者
欲神其事以惑人取羣小蛇術禁之藏祠下目為龍子
遵令飲酒置巾箱中持詣城市越人好鬼怪爭遺之職
祠者輒收其半開成初滄州故將蘇閏為刺史心知其
非但利其財益神之得金帛用修佛寺官舍他日軍吏
為蛇囓閏不使治乃整簮笏命走語嫗所囓者俄頃死
乃云慢神罸也愚民遽唱其事信之益堅嘗有殺其一
蛇乾於火藏之已而祠中蛇逾多迄今猶然(出嶺南異物志)
利州李錄事
開成中有隴西李生為利州錄事參軍居于官舍中嘗
曉起見蛇數百在庭生大懼盡命棄於郊野外其明旦
羣蛇又集於庭生益懼之且異也亦命棄去後一日羣
蛇又至李生驚曰豈天將禍我乎慼其容者且久後旬
餘生以贓罪聞於刺史遣吏至門將按其罪且聞於天
子生惶駭無以自安縊於庭樹絶脰而死生有妻感生
不得其死亦自縊焉於是其家僮震慴委身於井者且
數輩果符蛇見之禍刺史即李行樞也(出宣室志)
昝老
長夀老僧辯言他時在衡山村人為毒蛇所噬須臾而
死髮解腫起尺餘其子曰昝老若在當勿慮遂迎昝至
乃以灰圍其屍開四門先曰若從足入則不救矣遂踏
步握固久而蛇不至昝大怒乃取飯數升擣蛇形詛之
忽蠕動出門有頃飯蛇引一蛇從死者頭入徑及其瘡
屍漸低蛇縮而死村人遂活(出酉陽雜爼)
馮但
馮但者常有疾醫令浸蛇酒服之初服一甕于疾減半
又令家人園中執一蛇投甕中封閉七日及開蛇躍出
舉首尺餘出門因失所在其過跡地墳起數寸(出酉陽雜爼)
陸紹
郎中陸紹言嘗記一人浸蛇酒前後殺蛇數十頭一日
自臨甕窺酒有物跳出囓其鼻將落視之乃蛇頭骨也
因瘡毁其鼻如削焉(出酉陽雜爼)
鄭翬
進士鄭翬說家在高郵有親表盧氏莊近水其鄰人數
家共殺一白蛇未久忽大震電雨發洪水數家䧟溺無
遺唯盧宅當中一家無恙(出因語錄)
張惡子
梓潼縣張惡子神乃五丁拔蛇之所也或云嶲州張生
所養之蛇因而祠時人謂為張惡子甚神其靈偽蜀王
建世子名元膺聰明博達騎射絶倫牙齒常露多以袖
掩口左右不敢仰視蛇眼而黑色凶惡鄙䙝通夜不寐
竟以作逆伏誅就誅之夕梓潼廟祝亟為惡子所責言
我久在川今始方歸何以致廟宇荒穢如是耶由是蜀
人乃知元膺為廟蛇之精矣(出北夢𤨏言)
選仙場
南中有選仙場場在峭崖之下其絶頂有洞穴相傳為
神仙之窟宅也每年中元日拔一人上昇學道者築壇
于下至時則遠近冠帔咸萃於斯備科儀設齋醮焚香
祝數七日而後衆推一人道德最高者嚴潔至誠端簡
立于壇上餘人皆掺袂别而退遙頂禮顧望之于時有
五色祥雲徐自洞門而下至於壇場其道高者冠衣不
動合雙掌躡五雲而上昇觀者靡不涕泗健羡望洞門
而作禮如是者年一兩人次年有道高者合選忽有中
表間一比邱自武都山住與訣别比邱懷雄黃一觔許
贈之曰道中唯重此藥請密寘于腰腹之間慎勿遺失
之道高者甚喜遂懷而昇壇至時果躡雲而上後旬餘
大覺山巖臭穢數日後有獵人自巖旁攀緣造其洞見
有大蟒蛇腐爛其間前後上昇者骸骨山積於巨穴之
間蓋五色雲者蟒之毒氣常呼吸此無知道士充其腹
哀哉(出玉堂閒話)
狗仙山
巴賨之境地多巖崖水怪木怪無所不有民居溪壑以
弋獵為生涯嵌空之所有一洞穴居人不能測其所往
獵師縱犬於此則多呼之不迴瞪目搖尾瞻其崖穴於
時有彩雲垂下迎獵犬而昇洞如是者年年有之好道
者呼為狗仙山偶有智者獨不信之遂絏一犬挾弦弧
往之至則以麄縆系其犬腰繋於拱木然後退身而觀
之及彩雲下犬縈身而不能隨去嘷呌者數四旋見有
物頭大如甕雙目如龜鱗甲光明全照溪谷漸垂身出
洞中觀其犬獵師毒其矢而射之既中不復再見頃經
旬日臭穢滿山獵師乃自山頂縋索下觀見一大蟒腐
爛於巖間狗仙山之事永無有之(出玉堂閒話)
李黃
元和二年隴西李黃鹽鐵使遜之猶子也因調選次乘
暇於長安東市者見一犢車侍婢數人於車中貨易李
潛目車中因見白衣之姝綽約有絶代之色李子求問
侍者曰娘子孀居袁氏之女前事李家今身衣李之服
方外除所以市此耳又詢可能再從人乎乃笑曰不知
李子乃出與金帛貨諸錦繡婢輩遂𫝊言云且貸錢買
之請隨到莊嚴寺左側宅中相還不晚李子悦天已晩
遂逐犢車而行礙夜方至所止犢車入中門白衣姝一
人下車侍者以帷擁之而入李下馬俄見一使者將榻
而出云且坐坐畢侍者云今夜郎君豈暇領錢乎不然
此有主人否且歸主人明晨不晚也李子曰廼今無交
錢之志然此亦無主人何見隔之甚也侍者入復出曰
若無主人此豈不可但勿以疎漏為誚也俄而侍者云
屈郎君李子整衣而入見青服老女郎立於庭相見曰
白衣之姨也中庭坐少頃白衣方出素裙粲然凝質皎
若辭氣閑雅神仙不殊略序欵曲飜然却入姨坐謝曰
垂情與貨諸彩色比日來市者皆不如之然所假如何
深憂愧李子曰綵帛麄繆不足以奉佳人服餙何苦指
價乎答曰渠淺陋不足侍君子巾櫛然貧居有三十千
債負郎君儻不棄則願侍左右矣李子悦拜於侍側俯
而圖之李子有貨易所先在近遂命所使取錢三十千須
臾而至堂西間門剨然而開飯食畢備皆在西間姨遂
延李子入坐轉盼炫煥女郎旋至命坐拜姨而坐六七
人具飯食畢命酒歡飲一住三日飲樂無所不至第四
日姨云李郎君且歸恐尚書怪遲後往來亦何難也李
亦有歸志承命拜辭而出上馬僕人覺李子有腥臊氣
異常遂歸宅問何處許日不見以他語對遂覺身重頭
旋命被而寢先是婚鄭氏女在側云足下調官已成昨
日過官覓公不得其二兄替過官已了李答以媿佩之
辭俄而鄭兄至責以所往行李已漸覺恍惚祗對失次
謂妻曰吾不起矣口雖語但覺被底身漸消盡揭被而
視空注水而已唯有頭存家大驚懾呼從出之僕考之
具言其事及去尋舊宅所乃空園有一皂莢樹樹上有
十五千樹下有十五千餘了無所見問彼處人云往往
有巨白蛇在樹下便無别物姓袁者蓋以空園為姓耳
復一說元和中鳳翔節度李聽從子琯任金吾參軍自
求寧里出遊及安化門外乃連一車子通以銀裝頗極
鮮麗駕以白牛從二女奴皆乘白馬衣服皆素而姿容
婉媚琯貴家子不知檢束即隨之將暮焉二女奴曰郎
君貴人所見莫非麗質某皆賤質又麄陋不敢當公子
厚意然車中幸有姝麗誠可留意也琯遂求女奴乃馳
馬傍車笑而廻曰郎君但隨行勿捨去某適已言矣琯
既隨之聞其異香盈路日暮及奉誠園二女奴曰娘子
住此之東今先去矣郎君且此廻翔某即出奉迎耳車
子既入琯乃駐馬於路側良久見一婢出門招手琯乃
下馬入坐於廳中但覺名香入鼻似非人世所有琯遂
令人馬入安邑里寄宿黃昏後方見一女子素衣年十
六七姿豔若神仙琯自喜之心所不能諭及出已見人
馬在門外遂别而歸纔及家便覺腦疼斯須益甚至辰
巳間腦裂而卒其家詢問奴僕昨夜所歴之處從者具
述其事云郎君頗聞異香某輩所聞但蛇臊不可近舉
家冤駭遽命僕人於昨夜所止之處覆驗之但見枯槐
樹中有大蛇蟠屈之跡乃伐其樹發掘已失大蛇但有
小蛇數條盡白皆殺之而歸(出博異志)
太平廣記卷四百五十八
