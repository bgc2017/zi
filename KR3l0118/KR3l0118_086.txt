太平廣記卷八十六
異人六
黃萬祐任三郎黃齊
王處回天自在掩耳道士
抱龍道者何昭翰盧延貴
杜魯賓建州狂僧劉甲
盧嬰趙燕奴
黃萬祐
黃萬祐修道於黔南無人之境累世常在每三二十年
一出成都賣藥言人災禍無不神驗蜀王建迎入宫盡
禮事之問其服食皆秘而不言曰吾非神仙亦非服餌
之士但虚心養氣仁其行尠其過而已問其齒則曰吾
只記夜郎侯王蜀之歲蠶叢氏都郫之年時被請出爾
後烏兔交馳花開木落竟不記其甲子矣忽一日南望
嘉州曰犍為之地何其炎炎請遣人赴之如其言使至
嘉州市肆已為瓦礫矣後堅辭歸山建泣留不住問其
後事皆不言之既去於所居壁間見題處曰莫交牽動
青猪足動即炎炎不可撲鷙獸不欲兩頭黃黃即其年
天下哭智者不能詳之至乙亥年起師東取秦鳳諸州
報捷之際宫内延火應是珍寳帑藏並為煨燼矣乃知
太歲乙亥是為青猪為焚爇之期也後三年歲在戊寅
土而建殂方知寅為鷙獸干與納音俱是土土黃色是
以言鷙獸兩頭黃此言不差毫髮(出錄異記)
任三郎
鳳州賓祐王鄑員外時在相國滿存幕中籌畫賓佐最
為相善有客任三郎者在焉府中寮屬咸與之相識而
獨親於王居無何忽謂王曰或有小失意即吾子之福
也又旬月王忽失主公意因稱疾百餘日主公致於度
外音問杳絶任亦時來一日謂王曰此地將受災官街
大樹自枯事將逼矣葉墮之時事行也速求尋醫以脱
此禍王以主公之怒未息深以為不可任曰但三貢啟
事必有指揮如其言數日内三貢啟乞於關隴已來尋
醫果使人傳旨相勉遽以出院例錢匹段相遺倍厚於
常王乃入謝留宴又遺綵纈錦繡之物及其家不旬即
促行北去滿相於郊外宴餞臨岐之際僅二百餘人五
六日至吳山縣僦居又十日至鳳州人言已軍變矣滿
公歸褒中同院皆死於難王獨免其禍又其年至長安
開化坊西北角酒肆中復見任公問其所舍再往謁之
失其所在矣(出錄異記)
黃齊
黃齊者蜀之偏禆也常好道行隂功有歲年矣於朝天
嶺遇一老人髭髮皎白顔色孾孺肌膚如玉與之語曰
子既好道五年之後當有大厄吾必相救勉思隂德無
退前志其後齊下峽舟船覆溺至灘上如有人相拯得
及於岸視之乃前所遇老人也尋失所在自是往往見
之忽於什邡縣市中相見召齊過其所居出北郭外行
榿林中可三二里即到其家山川林木境趣幽勝留止
一宿及明相送出門已在後城山内去縣七十餘里既
歸亦話於人(出錄異記)
王處回
王侍中處回常於私第延接布素之士一旦有道士龐
眉大鼻布衣&KR0008;縷山童從後擎拄杖藥囊而已造詣王
公於竹葉上大書道士王挑杖奉謁王公素重士得以
相見因從容致酒觀其談論清風颯然處回曰弟子有
志清閒願於青城山下致小道院以適閒性道士曰未
也因於山童處取劔細點階前土廣尺餘嚢中取花子
二粒種子令以盆覆於上逡廵去盆花已生矣漸漸長
大破長五尺已來層層有花爛然可愛者兩苖尊師曰
聊以寓目適性此則仙家旌節花也命食不飡唯飲數
杯而退曰珍重善為保愛言訖而去出門不知所之後
王公果除二節鎮方致仕自後往往有人收得其花種
(出野人閒話)
天自在
利州市鄽中有一人被髮跣足衣短布襦與人語多說
天上事或遇紙筆則欣然畫樓臺人物執持樂器或雲
龍鸞鳳之像夜則宿神廟中人謂之天自在州之南有
市人甚闐咽一夕火起烟熖亘天天自在於廟中獨語
曰此方人為惡日久天將殺之遂以手探階前石盆中
水望空澆灑逡廵有異氣自廟門出變為大雨盡滅其
火掌廟者往往與人說之天自在遂潛遁去其後居人
果為大水漂蕩始信前言有徵(出野人閒話)
掩耳道士
利州南門外乃商賈交易之所一旦有道士羽衣&KR0008;縷
來於稠人中賣葫蘆子種云一二年間甚有用處每一
苖只生一顆盤地而成兼以白土畫樣於地以示人其
模甚大逾時竟無買者皆云狂人不足可聽道士又以
兩手掩耳急走言風水之聲何太甚耶巷陌孩童競相
隨而笑侮之時呼為掩耳道士至來年秋嘉陵江水一
夕泛漲漂數百家水方渺瀰衆人遥見道士在水上坐
一大瓢出手掩耳大呌水聲風聲何太甚耶泛泛而去
莫知所之(出野人閒話)
抱龍道士
灌口白沙有太山府君廟每至春三月蜀人多往設齋
廼至諸州醫卜之人亦嘗集會時有一人鶉衣百結顔
貌憔悴亦往廟所衆人輕之行次江際衆人憩於樹隂
貧士亦坐石上逡廵謂人曰此水中有一龍睡衆不之
應旁有一叟曰何得見貧士曰我則見衆曰我等要見
如何貧士曰亦不難遂解衣入水抱一睡龍出腥穢頗
甚深閉兩目而爪牙鱗角悉備雲霧旋合風起水湧衆
皆驚走遥禮謂之聖人遂却沉龍於水底自掛鶉衣而
行謂衆人曰諸人皆以醫卜為業救人疾急知人吉凶
亦近於道也切不得見貧素之士便輕侮之衆人慙謝
而已復同行十里瞥然不見(出野人閒話)
何昭翰
偽蜀度支員外郎何昭翰嘗從知於黔南暇日因閒
步野徑於水際見釣者謂翰曰子何判官乎曰然曰我
則野人張涉也余比與子交知久矣子今忘我也翰懵
然不醒因藉草坐謂翰曰子有數任官然終於青城縣
令我則住青城山也待君官滿與君同歸山中今不及
到君公署也遂辭而去翰深志之後累歴官及出為青
城縣令有憂色釣者亦常來往何甚重之一旦大軍到
城劫賊四起釣者與翰相攜入山何之骨肉盡在城内
賊衆入縣言殺縣令臠而食之賊首之子自號小將軍
其日尋覓不見細視縣宰之首即小將軍之首也賊於
是自相殘害莫知縣令所之後有人入山見何與張同
行何因寄語妻子曰吾本不死却歸舊山爾等善為生
計無相追憶也自此人不復見莫知所之(出野人閒話)
盧延貴
盧延貴者為宣州安仁場官赴職中塗阻風泊大江次
數日因登岸閒步不覺行遠遥望大樹下若有屋室稍
近見室中一物若人若獸見人即行起而來延貴懼而
却走此物連呼無懼吾乃人也即往就之狀貌竒偉裸
袒而通身有毛長數寸自言商賈也頃歲泛舟至此遇
風舉家沒溺而身獨得就岸數日食草根飲澗水因得
不死歲餘身乃生毛自爾乃不飲不食自傷孤獨無復
世念結廬於此已十餘年矣因問獨居於此得無虎豹
之害乎答曰吾已能騰空上下虎豹無奈何也延貴留
久之又問有所須乎對曰亦有之每浴於谿中恒患身
不速乾得數尺布為巾乃佳也又得小刀以掘藥物益
善君能致之耶延貴延之至船固不肯乃送巾與刀而
去罷任復尋之遂迷失路後無有遇之者(出稽神錄)
杜魯賓
建康人杜魯賓以賣藥為事嘗有客自稱豫章人恒來
市藥未嘗還直魯賓善待之一日復至市藥甚多曰吾
欠君藥錢多矣今更從君求此吾將還西天市版木比
及再求足以併酬君矣杜許之既去久之乃還贈杜山
桃木十條委之而去莫知所之杜得之不以介意轉移
親友所存三條命工人剖之其中得小鐵杵臼一具高
可五六寸臼有八足間作獸頭製作精巧不𩔖人力杜
亦凡人不知所用竟為人取今失所在杜又常治舍有
賣土者自言金壇縣人來往甚數杜亦厚資給之治舍
畢賣土者將去留方尺之土曰以此為别遂去不復來
其土堅緻有異於常杜置藥肆中不以為貴數年杜之
居為火所焚屋壊土裂視之有小赤蛇在其隙中剖之
蛇縈繞一白石龜大可三二寸蛇去龜存至今寳於杜
氏(出稽神錄)
建州狂僧
建州有僧不知其名常如狂人其所言動多有徵驗邵
武縣前臨溪有大磐石去水猶百步一日忽以墨畫其
石之半因坐石上持竿為釣魚之狀明日山水大發適
至其墨畫而退癸卯歲盡斫去臨路樹枝之向南者人
問之曰免礙旗幡又曰要歸一邊及吳師之入皆行其
下又城外僧寺大署其壁某等若干人處書之及軍至
城下分據僧寺以為柵所安置人數一無所差其僧竟
為軍士所殺初王氏之季閩建多難民不聊生或問狂
僧曰時世何時當安答曰儂去即安矣及其既死閩嶺
克平皆如其言(出稽神錄)
劉甲
有人姓劉在南方不得共語若與之言人必遭禍難或
本身死疾唯一士謂無此理偶值人有屯塞耳劉聞之
忻然而往自說被謗君能見明答云世人雷同何足䘏
須臾火發資畜服玩蕩盡於是舉世號為鵂鶹脱遇諸
塗皆閉車走馬掩目奔避劉亦杜門自守歲時一出則
人驚散過於見鬼(出異苑)
盧嬰
淮南有居客盧嬰者氣質文學俱為郡中絶人悉以盧
三郎呼之但甚竒蹇若在羣聚中主人必有横禍或小
兒墮井幼女入火既久有騐人皆捐之時元伯和為郡
守始至愛其材氣特開中堂設宴衆客咸集食畢伯和
戲問左右曰小兒墮井乎曰否小女入火乎曰否伯和
謂坐客曰衆君不勝故也頃之合飲羣客相目惴惴然
是日軍吏圍宅擒伯和棄市時節度使陳少遊甚異之
復見其才貌謂曰此人一舉非摩天不盡其才即厚以
金帛寵薦之行至潼關西望烟塵有東馳者曰朱泚作
亂上幸奉天縣矣(出獨異志)
趙鷰奴
趙鷰奴者合州石鏡人也居大雲寺地中初其母孕數
月産一虎棄於江中復孕數月産一巨鼈又棄之又孕
數月産一夜叉長尺餘棄之復孕數月而産鷰奴眉目
耳鼻口一一皆具自項已下其身如斷瓠亦有肩胛兩
手足各長數寸無肘臂腕掌於圓肉上各生六指纔寸
餘爪甲亦具其下布兩足一二寸亦皆六指既産不忍
棄之及長只長二尺餘善入水能乘舟性甚狡慧詞喙
辯給頗好殺戮以捕魚宰豚為業每鬭船驅儺及歌竹
枝詞較勝必為首冠市肆交易必為牙保常髠髮緇衣
民間呼為趙師晚歲但秃頭白衫而已或拜跪跳躍倒
踣於地形倮露人多笑之或乘驢遠適只使人持之横
卧鞍中若衣囊焉有二妻一女衣食豐足或擊室家力
不可制乾德初年僅六十腰腹數圍面目如常人無異
其女右手無名指長七八寸亦異於人(出錄異記)
太平廣記卷八十六
