太平廣記卷三百一十四宋李昉等編
神二十四
清泰主僕射陂李泳子
譙乂俊劉峭袁州老父
朱廷禹僧德林司馬正彛
劉宣黃魯張鋋
郭厚潯陽縣吏朱元吉
沽酒王氏鮑回劉皥
崔鍊師
清泰主
唐清泰主乃晉高祖之婦兄也明宗始為太原將帥二
主軍職未高因擊鞠入趙襄子廟俱見土偶避位而立
甚訝之潛亦自負及明宗功高常危懼二主曰趙襄子
終能致福邪爾後二主迭享大位(出北夢瑣言)
僕射陂
乙未歲契丹據河朔晉師拒于澶淵天下騷然疲於戰
伐翰林學士王仁裕奉使馮翊路由于鄭過僕射陂見
州民及軍營婦女填溢於道路皆執錯彩小旗子插於
陂中不知其數詢其居人皆曰鄭人比家夢李衛公云
請多造旗幡置於陂中我見集得無數兵為中原剪除
戎寇所乏者旌旗耳是以家别獻此幡幟初未之信以
為祅言果旬月之間擊敗胡虜及使迴過其陂使僕者
下路訪于草際存者尚多(出玉堂閒話)
李泳子
蜀大理少卿李泳嘗歸郫城别墅過橋見一嬰兒以蕉
葉薦之泳憐其形相魁異收歸哺養為子六七年能書
善譚笑父母鍾愛之過於親子至十二歲經史未見者
皆覽之如夙昔人皆謂之神智嘗獨居一室中閱書父
母偶潛窺之見一人持簿書復有二童子接引呈過其
子便大書數行却授之去父母異之來日因侍立泳欵
曲謂之曰吾夜來竊有所覩汝得非判隂府事乎曰然
重問則唯拜不對泳曰隂府人間事意不同吾不欲苦
問汝宜善保子又拜却後六年一旦白父母兒只合與
少卿夫人為兒一十八年今則事畢來日申時却歸冥
司因泣下久之父母亦為之出涕泳問曰吾官至何答
曰只在大理少卿果來日申時其子卒故泳有退閒之
志未久坐事遂罷(出野人閒話)
譙乂俊
羅江縣道士譙乂俊壯年忽夢太山府君追之賜以黃
敕補為杖直晝歸陽間夜赴冥府如此二十餘年常說
人間有命未終為惡者追生魂笞之其人在陽間之病
或貧乞是也往見親戚及里人被笞者明旦往視之皆
驗然恒願得免忽於冥間遇道士不言姓名謂曰爾何
不致名香晝於陽間上告南辰北極必得免乂俊依此
虔告忽爾太山府君却追黃敕自是遂免因入道攻易
年八十餘(出野人閒話)
劉峭
辛酉歲金水主簿劉峭因遊雲頂山覩山廟盛飾一堂
有土偶朱衣據桉峭訝之詰於山主昭訥昭訥曰余三
夕連夢見王語近辟一判官宜設堂宇塑朱衣一官而
祀之故有此作峭不之信明年秩滿還成都遇都官員
外孫逢吉言其事逢吉曰頃為安仲古彌留之際語長
幼雲頂山王已具書馬聘禮辟吾作判官言絶儼然端
坐長逝(出撒誠錄)
袁州老父
袁州村中有老父性謹厚為鄉里所推家亦甚富一日
有紫衣少年車僕甚盛詣其家求食老父即延入設食
甚至徧及從者老父侍食於前因思長吏朝使行縣當
有頓地此何人哉意色甚疑少年覺之謂曰君疑我我
不能復為君隱仰山神也父悚然再拜曰仰山日厭於
祭祀奈何求食乎神曰凡人之祀我皆從我求福我有
力不能致者或非其人不當受福者我皆不敢享之以
君長者故從君求食爾食訖辭讓而去遂不見(出稽神錄)
朱廷禹
江南内臣朱廷禹言其所親泛海遇風舟將覆者數矣
海師云此海神有所求可即取舟中所載棄之水中物
將盡有一黃衣婦人容色絶世乘舟而來四青衣卒刺
船皆朱髮豕牙貌甚可畏婦人竟上船問有好髮髢可
以見與其人忙怖不復記但云物已盡矣婦人云在船
後掛壁篋中如言而得之船屋上有脯腊婦人取以食
四卒視其手鳥爪也持髢而去舟乃達廷禹又言其諸
親自江西如廣陵攜一十歲兒行至馬當泊登岸晚望
及還船失其兒徧尋之得於茂林中已如癡矣翌日乃
能言云為人召去有所教我乃吹指長嘯有山禽數十
百隻應聲而至毛彩怪異人莫能識自爾東下時時吹
嘯衆禽必至至白沙不敢復入博訪醫巫治之久乃愈
(出稽神錄)
僧德林
浙西僧德林少時游舒州路左見一夫荷鉏治方丈之
地左右數十里不見居人問之對云頃時自舒之桐城
至此暴得痁疾不能去因臥草中及稍醒已昏矣四望
無人烟唯虎豹吼呌自分必死俄有一人部從如大將
至此下馬據胡床坐良久召二卒曰善守此人明日送
至桐城縣下遂上馬去倏忽不見唯二卒在焉某即彊
起問之答此茅將軍也常夜出獵虎憂汝被傷故使護
汝欲更問之困而復臥及覺已日出不復見二卒即起
而行意甚輕健若無疾者至桐城頃之疾愈故以所見
之處立祠祀之德林上舒州十年及迴則村落皆立茅
將軍祠矣(出稽神錄)
司馬正彛
司馬正彛者始為小吏行溧水道中去前店尚遠而饑
渴甚意頗憂之俄而遇一新草店數間獨一婦人迎客
為設飲食甚豐潔正彛謝之婦人云至都有好粉臙脂
宜以為惠正彛許諾至建業遇其所知往溧水因市粉
脂遺之具告其處既至不復見店但一神女廟因置所
遺而去正彛後為溧水令相傳云往往有遇之者未知
其審(出稽神錄)
劉宣
戊寅歲吳師征越敗於臨安裨將劉宣傷重卧於死人
中至夜有官吏數人持簿書至徧閱死者至宣乃扶起
視之曰此漢非是引出十餘步置路左而去明日賊退
宣乃得歸宣肥白如瓠初伏於地越人割其尻肉宣不
敢動後瘡愈肉不復生臋竟小偏十餘年乃卒(出稽神錄)
黃魯
徐三誨為撫州錄事參軍其下幹力黃魯者郡之俚人
年少頗白晳有父母在鄉中數月一告歸歸旬日復來
一旦歸月餘不至三誨遣吏至其家召至家人云久不
歸矣於是散尋之又月餘乃見在深山中黃衣屣履挾
彈而游與他少年數人皆衣服相𩔖捕之不獲魯家富
乃多募人伏草間以伺之數日果擒之而諸少年皆走
既歸問其故曰山中有石氏者其家如王公納我為壻
他無所言留數日復失去又於山中求得之如是者三
後一日竟去遂不復見尋石氏之居亦不能得此山乃
臨川人採石之所蓋石之神也(出稽神錄)
張鋋
張鋋者累任邑宰以廉直稱後為彭澤令使至縣宅堂
後有神祠祠前巨木成林野禽羣巢其上糞穢積於堂
中人畏其神故莫敢犯鋋甚惡之使巫祈于神曰所為
土地之神當潔清縣署以奉居人奈何使腥穢如是耶
爾三日中當盡逐衆禽不然吾將焚廟而伐樹矣居二
日有數大鶚奮擊而至盡壞羣巢又一日大雨糞穢皆
淨自此宅居清潔矣(出稽神錄)
郭厚
李宗為舒州刺史重造開元寺工徒始集將浚一廢井
井中有斷碑其文不識是夜李宗夢一人自稱郭厚葬
此前土寇犯闕天下亂僧輩利吾行資殺我投此井中
今骸骨在是為我白我公幸葬我無見棄也主者以告
宗翌日親至井上使發之果得骸骨即為具衣衾棺槨
設祭而葬之葬日伍伯復仆地鬼如曰為我謝李公幽
魂處此已三十年藉公之惠今九州社令已補我為土
地之神配食於此矣寺中至今祀之(出稽神錄)
潯陽縣吏
庚寅歲江西節度使徐知諫以錢百萬施廬山使者廟
潯陽令遣一吏典其事此吏嘗入城召一畫工俱往畫
工負荷丹彩雜物從之始出城吏昏然若醉自解腰帶
投地畫工以為醉而隨之須臾復脱衣棄帽比至山中
殆至裸身近廟澗水中有一卒青衣白韋蔽膝吏至乃
執之畫工救之曰此醉人也卒怒曰交交加加誰能得
會竟擒之坐於水中工知其非人也走往廟中告人競
往視之卒已不見其吏猶坐水中已死矣乃閱其出給
之籍則已乾沒過半進士謝岳親見之(出稽神錄)
朱元吉
烏江縣令朱元吉言其所知泛舟至采石遇風同行者
數舟皆沒某既溺不復見水道路如人間其人驅之東
行可在東岸山下有大府署門外堆壞船板木如邱陵
復有人運諸溺者財物入庫中甚衆入門堂上有官人
徧召溺者閱籍審之至某獨曰此人不合來可令送出
吏即引去復至舟所舟中財物亦皆還之怳然不自知
出水已在西岸沙上矣舉船儼然亦無霑濕(出稽神錄)
沽酒王氏
建康江寧縣廨之後有沽酒王氏以平直稱癸卯歲二
月既朢夜店人將閉外戶忽有紫衣數人僕馬甚盛奄
至戶前叱曰開門吾將暫憩於此店人奔走告其主其
主自出迎則已入坐矣主人因設酒食甚備又犒諸從
者客甚謝焉頃之有僕夫執綑繩百千丈又一人執橛
杙數百枚前白請布圍紫衣可之即出以杙釘地繫繩
其上圍坊曲人家使徧良久白事訖紫衣起至戶外從
者白此店亦在圍中矣紫衣相謂曰主人相待甚厚免
此一店可乎皆曰一家爾何為不可即命移杙出店於
圍外顧主人曰以此相報遂去倏忽不見顧視繩杙已
亡矣俄而巡使歐陽進邏巡夜至店前問何故夜深開
門又不滅燈燭何也主人具告所見進不信執之下獄
將以祅言罪之居二日建康大火自朱雀橋西至鳳臺
山居人焚之殆盡此店四鄰皆為煨燼而王氏獨免(出稽)
(神錄)
鮑回
鮑回者嘗入深山捕獵見一少年裸臥大樹下毛髮委
地回欲射之少年曰我山神也避君不及勿殺我富貴
可致回以刃刺其口血皆逆流遂殺之無何回卒(出稽神錄)
劉皥
漢宗正卿劉皥忽夢一人手執文簿殆似冥吏意其知
人命禄乃詰之仍希閱已將來窮達吏曰作齊王判官
後為司徒宗正卿皥自以朝籍已高不樂却為王府官
職夢覺歷歷記之亦言於親友後銜命使吳越路由鄆
州忽於公館染疾恍惚意其曾夢為齊王判官恐是大
四神天齊王也乃令親侍就廟陳所夢炷香擲筊以質
之一擲果應宗卿以家事未了更將明懇神祈俟過海
迴得以從命頻擲不允俄卒於郵亭(出搜神記)
崔鍊師
晉州女道士崔鍊師忘其名莫知所造何道置輜車一
乘傭而自給或立小小隂功人亦不覺一日車於路輾
殺一小兒其父母訴官追攝駕車之夫械之欲以其牛
車償死兒之家其人曰此物是崔鍊師處租來官司召
鍊師并縶之太守欒元福夜夢冥司崔判官謂曰崔鍊
師我之姪女何罪而縶之夢覺召鍊師以夢中之言告
之鍊師對曰某雖姓崔莫知是何長行俄而死兒復活
周高祖聞而異之召崔鍊師入京仍擇道士往晉州紫
極宫修齋焉(出玉堂閒話)
太平廣記卷三百一十四
