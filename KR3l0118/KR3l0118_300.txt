太平廣記卷三百
神十
杜鵬舉河東縣尉妻三衛
李湜葉静能王昌齡
張嘉祐
杜鵬舉
景龍末韋庶人專制故安州都督贈太師杜鵬舉時尉
濟源縣爲府召至洛城修籍一夕暴卒親賓將具小殮
夫人尉遲氏敬德之孫也性通明彊毅曰公算術神妙
自言官至方伯今豈長往耶安然不哭洎二日三夕乃
心上稍溫翌日徐蘇數日方語云初見兩人持符來召
遂相引徽安門出門隙容寸過之尚寬直北上邙山可
十餘里有大坑視不見底使者令入鵬舉大懼使者曰
可閉目執手如飛須臾足已履地尋小徑東行凡數十
里天氣昏慘如冬凝陰遂至一廨墻宇宏壯使者先入
有碧衣官出趨拜頗恭既退引入碧衣者踞坐案後命
鵬舉前旁有一狗人語云誤姓名同非此官也笞使者
改符令去有一馬半身兩足跳梁而前曰往爲杜鵬舉
殺今請理冤鵬舉亦醒然記之訴云曾知驛敕使將馬
令殺非某所願碧衣命吏取案審然之馬遂退旁見一
吏揮手動目教以事理意相庇脱所證既畢遂揖之出
碧衣拜送門外云某是生人安州編戶少府當爲安州
都督故先施敬願自保持言訖而向所教之吏趨出云
姓韋名鼎亦是生人在上都務本坊自稱向來有力祈
錢十萬鵬舉辭不能致鼎云某雖生人今於此用紙錢
易致耳遂許之亦囑云焚時願以物籍之幸不著地兼
呼韋鼎某即自使人受鼎又云既至此豈不要見當家
簿書遂引入一院題云戶部房廊四周簿帳山積當中
三間架閣特高覆以赤黃幃帕金字牓曰皇籍餘皆露
架往往有函紫色蓋之韋鼎云宰相也因引詣杜氏籍
書籤云濮陽房有紫函四發開卷鵬舉三男時未生者
籍名已具述求筆書其名於臂意願踟蹰更欲周覽韋
鼎云既不往亦要早歸遂引出令一吏送還吏云某苦
飢不逢此便無因得出願許别去冀求一食但尋此道
自至其所留之不可鵬舉遂西行道左忽見一新城異
香聞數里環城皆甲士持兵鵬舉問之甲士云相王於
此上天子有四百天人來送鵬舉曾爲相王府官忻聞
此說墻有大隙窺見分明天人數百圍繞相王滿地綵
雲竝衣仙服皆如畫者相王前有女人執香鑪引行近
窺帝衣裙帶狀似剪破一如鴈齒狀相王戴一日光明
輝赫近可丈餘相王後凡有十九日纍纍成行大光明
皆如所戴須臾有綈騎來迎甲士令鵬舉走遂至故道
不覺已及徽安門門閉閑過之亦如去時容易爲羣犬
遮齧行不可進至家見身在牀上躍入身中遂寤臂上
所記如朽木書字尚分明遂焚紙錢十萬呼贈韋鼎心
知卜代之數中興之期遂以假故來謁睿宗上握手曰
豈敢忘德尋求韋鼎適卒矣及睿宗登極拜右拾遺詞
云思入風雅靈通鬼神敕宫人妃主數十同其妝服令
視執鑪者鵬舉遙識之乃太平公主也問裙帶之由其
公主云方熨龍衮忽爲火迸驚忙之中不覺爇帶倉惶
不及更服公主歔欷陳賀曰聖人之興固自天也鵬舉
所見先睿宗龍飛前三年故鵬舉墓誌云及睿宗踐阼
陰隲祥符啓聖期於化元定成命於幽數後果爲安州
都督(出處士蕭時和作傳)
又
一說鵬舉得釋復入一院問簾下者爲誰曰魏元忠也
有頃敬揮入下馬衆接拜之云是大理卿對推事見武
三思著枷韋溫宗楚客趙履溫等著鏁李嶠露頭散腰
立聞元忠等云今年大計會果至六月誅逆韋宗趙韋
等竝斬嶠解官歸第皆如其言(出朝野僉載)
河東縣尉妻
景雲中河東南縣尉李某妻王氏有美色著稱三輔李
朝趨府來歸王妝梳向畢焚香閒坐忽見黃門數人御
犢車自雲中下至堂所王氏驚問所以答曰華山府君
使來奉迎辭不獲於倉卒欲去謂家人曰恨不得見李
少府别揮淚而行死於階側俄而綵雲捧車浮空冉冉
遂滅李自州還既不見妻撫屍號慟絶而復蘇者數四
少頃有人詣門自言能活夫人李罄折拜謁求見衛護
其人坐牀上覓朱書符朱未至因書墨符飛之須臾朱
至又飛一符笑謂李曰無苦尋當得活有頃而王氏蘇
李拜謝數四竭力贈遺人大笑曰救災恤患焉用物乎
遂出門不見王氏既悟云初至華山見王王甚悦列供
帳於山椒與其徒數人歡飲宴樂畢方申繾綣適爾杯
酌忽見一人乘黑雲至云太一令喚王夫人神猶從容
請俟畢會尋又一人乘赤雲大怒曰太一問華山何以
輒取生人婦不速送還當有深譴神大惶懼便令送至
家(出廣異記)
三衛
開元初有三衛自京還青州至華嶽廟前見青衣婢衣
服故惡來白云娘子欲見因引前行遇見一婦人年十
六七容色慘悴曰已非人華嶽第三新婦夫壻極惡家
在北海三年無書信以此尤爲嶽子所薄聞君遠還欲
以尺書仰累若能爲達家君當有厚報遂以書付之其
人亦信士也問北海於何所送之婦人云海池上第二
樹但扣之當有應者言訖訣去及至北海如言送書扣
樹畢忽見朱門在樹下有人從門中受事人以書付之
入頃之出云大王請客入隨行百餘步後入一門有朱
衣人長丈餘左右侍女數千百人坐畢乃曰三年不得
女書讀書大怒曰奴輩敢爾乃𫝊教召左右虞候須臾
而至悉長丈餘巨頭大鼻狀貌可惡令調兵五萬至十
五日乃西伐華山無令不勝二人受教走出乃謂三衛
曰無以上報命左右取絹二疋贈使者三衛不悦心怨
二疋之少也持别朱衣人曰兩絹得二萬貫方可賣慎
無賤與人也三衛既出欲驗其事復往華陰至十五日
既暮遙見東方黑氣如蓋稍稍西行雷震電掣聲聞百
里須臾華山大風折樹自西吹雲雲勢益壯直至華山
雷火喧薄遍山涸赤久之方罷及明山色焦黑三衛乃
入京賣絹買者聞求二萬莫不嗤駭以爲狂人後數日
有白馬丈夫來買直還二萬不復躊躇其錢先已鏁在
西市三衛因問買所用丈夫曰公以渭川神嫁女用此
贈遺天下唯北海絹最佳方欲令人往市聞君賣北海
絹故來爾三衛得錢數月貨易畢東還青土復至華陰
復見前時青衣云娘子故來謝恩便見青蓋犢車自山
而下左右從者十餘輩既至下車亦是前時女郎容服
炳煥流目清眄迨不可識三衛拜乃言曰蒙君厚恩遠
報父母自閙戰之後恩情頗深但愧無可仰報爾然三
郎以君達書故移怒於君今將五百兵於潼關相候君
若往必爲所害可且還京不久大駕東幸鬼神懼鼓車
君若坐於鼓車則無慮也言訖不見三衛大懼即時還
京後數十日會元宗幸洛乃以錢與鼓者隨鼔車出關
因得無憂(出廣異記)
李湜
趙郡李湜以開元中謁華岳廟過三夫人院忽見神女
悉是生人邀入寶帳中備極歡洽三夫人迭與結歡言
終而出臨訣謂湜曰每年七月七日至十二日岳神當
上計於天至時相迎無宜辭譲今者相見亦是其時故
得盡歡爾自爾七年每悟其日奄然氣盡家人守之三
日方悟說云靈帳瑇筵綺席羅薦搖月扇以輕暑曳羅
衣以縱香玉珮清泠香風斐亹候湜之至莫不笑開星
靨花媚玉顔叙離異則涕零論新歡則情洽三夫人皆
其有也湜才偉於器尤爲所重各盡其歡情及還家莫
不惆悵嗚咽延景惜别湜既悟形貌流浹輒病十來日
而後可有術者見湜云君有邪氣爲書一符後雖相見
不得相近二夫人一姓王一姓杜罵云酷無行何以帶
符爲小夫人姓蕭恩義特深涕泣相顧誡湜三年勿言
言之非獨損君亦當損我湜問以官云合進士及第終
小縣令皆如其言(出廣異記)
葉靜能
開元初玄宗以皇后無子乃令葉靜能道士奏章上玉
京天帝問皇后有子否久之章下批云無子跡甚分明
(出廣異記)
王昌齡
開元中琅邪王昌齡自吳抵京國舟行至馬當山屬風
便而舟人云貴職至此皆令謁廟昌齡不能駐亦先有
禱神之備見舟人言乃命使齎酒脯紙馬獻於廟及草
履上於夫人題詩云青驄一匹崑崙牽奏上大王不取
錢直爲猛風波浪驟莫怪昌齡不下船讀畢而過當市
草履時兼市金錯刀一副貯在履内至禱神時忘取之
誤幷將往昌齡至前程求錯刀子方知其誤又行數里
忽有赤鯉魚可長三尺躍入昌齡舟中呼使者烹之既
剖腹得金錯刀宛是誤送廟中者(出博異記)
張嘉祐
開元中張嘉祐爲相州刺史使宅舊凶嘉祐初至便有
鬼&KR1090;迴祐家備極擾亂祐不之懼其西院小廳鋪設及
他食物又被翻倒嘉祐往觀之見一女子嘉祐問女郎
何神女云已是周故大將軍相州刺史尉遲府君女家
有至屈欲見使君陳論嘉祐曰敬當以領有頃而至容
服魁岸視瞻高遠先致敬於嘉祐祐延坐問之曰生爲
賢人死爲明鬼胡爲宵窣幽瞑恐動兒女遂令此州前
後號爲凶闕何爲正直而至是耶云往者周室祚殫楊
堅簒奪我忝周之臣子寧忍社稷崩殞所以欲全臣節
首倡大義冀乎匡復宇宙以存太祖之業韋孝寬周室
舊臣不能聞義而舉反受楊堅銜勒爲其所用以一州
之衆當天下累益之師精誠雖欲貫天四海竟無救助
尋而失守一門遇害合家六十餘口骸骨在此廳下日
月既多幽怨愈甚欲化别不可欲白於人悉皆懼死無
所控告至此明公幸垂顧盼若沈骸儻得不棄幽魅有
所招立則雖死之日猶生之年嘉祐許諾他日出其積
骸以禮葬於廳後便以廳爲廟歲時禱祠焉祐有女年
八九歲家人欲有所問則令啓白神必有應神欲白嘉
祐亦令小女出見以爲常也其後嘉祐家人有所適神
必使陰兵送出境兵還具白送至某處其西不過河陽
橋(出廣異記)
太平廣記卷三百
