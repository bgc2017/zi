太平廣記卷十九
神仙十九
馬周李林甫郭子儀
韓滉
馬周
馬周者華山素靈宫仙官也唐氏將受命太上敕之下
佐於國而沈湎於酒汨沒風塵間二十年棲旅困餒所
向拘礙幾為磕仆聞袁天綱自蜀入秦善於相術因詣
之以决休咎天綱目之良久曰五神奔散尸居旦夕耳
何相之有邪周大驚問以禳制之術天綱曰可自此東
直而行當有老叟騎牛者不得廹而與語但隨其行此
災可除矣周如言而行未出都門果有老叟騎牛出城
默隨其後繚繞村徑登一大山周隨至山頂叟顧見之
下牛坐於樹下與語曰太上命汝輔佐聖孫創業拯世
何為昏沈於酒自掇困餓五神已散正氣凋淪旦夕將
死而不修省邪周亦懵然未曉叟曰汝本素靈宫仙官
今太華仙王使人召汝即引入宫闕經歴宫門數重至
大殿之前羽衛森肅若帝王所居趨至簾前有宣言責
之者以其受命不恭墮廢所委使還其舊署自責省愆
叟與所使數人送於東廡之外别院中室宇宏麗視其
門則姓名存焉啓鑰而入鑪火鼎器牀榻茵席宛如近
所棲止沉吟思之未能了悟忽有五人服五方之衣長
大竒偉立於前曰我皆先生五臟之神也先生酣酒流
蕩濁辱於身我等久歸此矣但閉目將復於神室也周
瞑目頃之忽覺心智明悟併憶前事二十餘年若旬日
之間耳復扃鐍所居出仙王之庭稽首謝過再禀其命
來詣長安明日復謁天綱天綱驚曰子何所遇邪已有
瘳矣六十日當一日九遷百日位至丞相勉自愛也如
是貞觀中敕文武官各貢理國之策周之所貢意出人
表是日拜拾遺監察御史裏行自此累居大任入相中
書令數年一旦羣仙降其室曰佐國功成可以退矣太
乙徵命無復留也翌日無疾而終諡曰忠公其所著功
業匡贊國政敡歴品秩國史有傳此不備書(出神仙拾遺)
李林甫
唐右丞相李林甫年二十尚未讀書在東都好遊獵打
毬馳逐鷹狗每於城下槐壇下騎驢擊毬略無休日旣憊
捨驢以兩手返據地歇一日有道士甚醜陋見李公踞
地徐言曰此有何樂郎君如此愛也李怒顧曰關足下
何事道者去明日又復言之李公幼聦悟意其異人乃
攝衣起謝道士曰郎君雖善此然忽有顚墜之苦則悔
不可及李公請自此修謹不復為也道士笑曰與郎君
後三日五更會於此曰諾及往道士已先至曰為約何
後李乃謝之曰更三日復來李公夜半往良久道士至
甚喜談笑極洽且曰某行世間五百年見郎君一人已
列仙籍合白日昇天如不欲則二十年宰相重權在已
郎君且歸熟思之後三日五更復會於此李公迴計之
曰我是宗室少豪侠二十年宰相重權在已安可以白
日昇天易之乎計已决矣及期往白道士嗟嘆咄叱如
不自持曰五百年始見一人可惜可惜李公悔欲復之
道士曰不可也神明知矣與之叙别曰二十年宰相生
殺權在已威振天下然愼勿行隂賊當為隂德廣救拔
人無枉殺人如此則三百年後白日上昇矣官祿已至
可使入京李公匍匐泣拜道士握手與别時李公堂叔
為庫部郎中在京遂詣叔父以其縱蕩不甚記錄之頗
驚曰汝何得至此曰某知向前之過今故候覲請改節
讀書願受鞭箠庫部甚異之亦未令就學每有賓客遣
監杯盤之餙無不修潔或謂曰汝為吾著某事雖雪深
沒踝亦不去也庫部益親憐之言於班行知者甚衆自
後以蔭叙累官至贊善大夫不十年遂為相矣權巧深
密能伺上旨恩顧隆洽獨當衡軸人情所畏非臣下矣
數年後自固益切大起大獄誅殺異已冤死相繼都忘
道士槐壇之言戒也時李公之門將有趨謁者必望之
而步不敢乘馬忽一日方午有人扣門吏驚候之見一
道士甚枯瘦曰願報相公聞者呵而逐之外吏又鞭縛
送于府道士微笑而去明日日中復至門者乘間而白
李公曰吾不記識汝試為通及道士入李公見之醒然
而悟乃槐壇所覩也慙悸之極若無所措却思二十年
之事今已至矣所承教戒曾不暫行中心如疾乃拜道
士迎笑曰相公安否當時之請並不見從遣相公行隂
德今枉殺人上天甚明譴謫可畏如何李公但搕額而
已道士留宿李公盡除僕使處於中堂各居一榻道士
唯少食茶果餘無所進至夜深李公曰昔奉教言尚有
昇天之挈今復遂否道士曰緣相公所行不合其道有
所竄責又三百年也更六百年乃如約矣李公曰某人
間之數將滿既有罪譴後當如何道士曰莫要知否亦
可一行李公降榻拜謝曰相公安神静慮萬想俱遣兀
如枯株即可俱也良久李公曰某都無念慮矣乃下招
曰可同往李公不覺便隨道士去大門及春明門到輙
自開李公援道士衣而過漸行十數里李公素貴尤不
善行困苦頗甚道士亦自知之曰莫思歇否乃相與坐
於路隅逡巡以數節竹授李公曰可乘此至地方止慎
不得開眼李公遂跨之騰空而上覺身泛大海但聞風
水之聲食頃止見大郭邑介士數百羅列城門道士至
皆迎拜兼拜李公約一里到一府署又入門復有甲士
升階至大殿帳榻華侈李公困欲就帳臥道士驚牽起
曰未可恐不可迴耳此是相公身後之所處也曰審如
是某亦不恨道士笑曰兹介癬之屬其間苦事亦不少
遂却與李公出大門復以竹杖授之一如來時之狀入
其宅登堂見身瞑坐於牀上道士乃呼曰相公相公李
公遂覺涕泗交流稽首陳謝明日别去李公厚以金帛
贈之俱無所受但揮手而已曰勉旃六百年後方復見
相公遂出門而逝不知所在先是安禄山常養道術士
每語之曰我對天子亦不恐懼唯見李相公若無地自
容何也術士曰公有隂兵五百皆有銅頭鐵額常在左
右所以如此某安得見之祿山乃奏請宰相宴於已宅
密遣術士於簾間窺伺退曰竒也某初見李相公有一
青衣童子捧香爐而入僕射侍衛銅頭鐡額之𩔖皆穿
屋踰墻奔逆而走某亦不知其故也當是仙官暫謫在
人間耳(出逸史)
郭子儀
郭子儀華州人也初從軍沙塞間因入京催軍食㢠廻至
銀州十數里日暮忽風砂陡暗行李不得遂入道傍空
屋中籍地將宿既夜忽見左右皆有赤光仰視空中見
軿輜車繡屋中有一美女坐牀垂足自天而下俯視子
儀拜祝云今七月七日必是織女降臨願賜長夀富貴
女笑曰大富貴亦夀考言訖冉冉昇天猶正視子儀良
久而𨼆子儀後立功貴盛威望烜赫大歴初鎮河中疾
甚三軍憂懼子儀請御醫及幕賓王延昌孫宿趙惠伯
嚴郢等曰吾此疾自知未到衰殞因話所遇之事衆稱
賀忻悦其後拜太尉尚書令尚父年九十而薨(出神仙感遇傳)
韓滉
唐宰相韓滉廉問浙西頗強悍自負常有不軌之志一
旦有商客李順泊船於京口堰下夜深矴斷漂船不知
所止及明泊一山下風波稍定上岸尋求微有鳥徑行
五六里見一人烏巾岸幘古服與常有異相引登山詣
一宫闕臺閣華麗迨非人間入門數重庭除甚廣望殿
遥拜有人自簾中出語之曰欲寓金陵韓公一書無訝
相勞也則出書一函拜而受之贊者引出門送至舟所
因問贊者曰此為何處也恐韓公詰問又是何人致書
荅曰此東海廣桑山也是魯國宣父仲尼得道為真官
理於此山韓公即仲由也性彊自恃夫子恐其掇刑網
致書以諭之言訖别去李順却還舟中有一使者戒舟
中人曰安坐勿驚懼不得顧船外逡廵則達舊所若違
此戒必致傾覆舟中人皆如其言不敢顧視舟行如飛
頃之復在京口堰下不知所行幾千萬里也既而詣衙
投所得之書韓公發函視之古文九字皆科斗之書了
不可識詰問其由深以為異拘縶李順以為妖妄欲加
嚴刑復博訪能篆籀之人數輩皆不能辨有一客龐眉
古服自詣賓位言善識古文韓公見以書示之客捧書
於頂再拜賀曰此孔宣父之書乃夏禹科斗文也文曰
告韓滉謹臣節勿妄動公異禮加敬客出門不知所止
韓慘然默坐良久了然自憶廣桑之事以為非遠厚禮
遣謝李順自是恭默謙謹克保終始焉(出神仙感遇傳)
太平廣記卷十九
