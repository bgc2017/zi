太平廣記卷四百九十宋李昉等編
雜傳記七
東陽夜怪錄
前進士王洙字學源其先琅琊人元和十三年春擢第
嘗居鄒魯間名山習業洙自云前四年時因隨籍入貢
暮次滎陽逆旅值彭城客秀才成自虚者以家事不得
就舉言旋故里遇洙因話辛勤往復之意自虚字致本
語及人間目覩之異是歲自虚十有一月八日東還(乃元)
(和八年也)翼日到渭南縣方屬隂曀不知時之早晚縣宰黎
謂留飲數巡自虚恃所乘壯乃命僮僕輜重悉令先於
赤水店俟宿聊踟蹰焉東出縣郭門則隂風刮地飛雪
霿天行未數里迨將昏黑自虚僮僕既悉令前去道上
又行人已絶無可問程至是不知所屆矣路出東陽驛
南尋赤水谷口道去驛不三四里有下塢林月依微略
辨佛廟自虚啓扉投身突入雪氣愈甚自虚竊意佛宇
之居有住僧將求委焉則策馬入其後纔認居横數間
空屋寂無燈燭久之傾聽微似有人喘息聲遂繫馬於
西面柱連問院主和尚今夜慈悲相救徐聞人應老病
僧智高在此適僮僕已出使村中教化無從以致火燭
雪若是復當深夜客何為者自何而來四絶親鄰何以
取濟今夕脫不惡其病穢且此相就則免暴露兼撤所
藉芻藁分用委質可矣自虚他計既窮聞此内亦頗喜
乃問高公生緣何鄉何故棲此又俗姓云何既接恩容
當還審其出處曰貧道俗姓安(以本身肉鞍之故也)生在磧西本
因捨力隨緣來詣中國到此未幾房院疎蕪秀才卒降
無以供待不垂見怪為幸自虚如此問荅頗忘前倦乃
謂高公曰方知探寶化成如來非妄立喻今高公是我
導師矣高公本宗固有如是降伏其心之教俄則沓沓
然若數人聯步而至者遂聞云極好雪師丈在否高公
未應間聞一人云曹長先行或曰朱八丈合先行又聞
人曰路甚寬曹長不合苦讓偕行可也自虚竊謂人多
私心益壯有頃即似悉造座隅矣内謂一人曰師丈此
有宿客乎高公對曰適有客來詣宿耳自虚昏昏然莫
審其形質唯最前一人俯簷暎雪彷彿若見著皂裘者
背及肋有搭白補處其人先發問自虚云客何故瑀瑀
(邱主反)然犯雪昏夜至此自虚則具以實告其人因請自
虚姓名對曰進士成自虚自虚亦從而語曰暗中不可
悉揖清揚他日無以為子孫之舊請各稱其官及名氏
便聞一人云前河隂轉運巡官試左驍衛胃曹參軍盧
倚馬次一人云桃林客副輕車將軍朱中正次一人曰
去文姓敬次一人曰銳金姓奚此時則似周坐矣初因
成公應舉倚馬旁及論文倚馬曰某兒童時即聞人詠
師丈聚雪為山詩今猶記得今夜景象宛在目中師丈
有之乎高公曰其詞謂何試言之倚馬曰所記云誰家
掃雪滿庭前萬壑千峰在一拳吾心不覺侵衣冷曾向
此中居幾年自虚茫然如失口呿眸眙尤所不測高公
乃曰雪山是吾家山往年偶見小兒聚雪屹有峰巒之
狀西望故國悵然因作是詩曹長大聰明如何記得貧
道舊時惡句不因曹長誠念在口實亦遺忘倚馬曰師
丈騁逸步於遐荒脫塵機(機當為羈)於維縶巍巍道德可謂
首出儕流如小子之徒望塵奔走曷(曷當為褐用毛色而譏之)敢窺
其高遠哉倚馬今春以公事到城受性頑鈍闕下柱玉
煎迫不堪旦夕羈(羈當為饑)旅雖勤勞夙夜料入况微負荷
非輕常懼刑責近蒙本院轉一虚銜(謂空驅作替驢)意在苦求
脫免昨晚出長樂坡下宿自悲塵中勞役慨然有山鹿
野麋之志因寄同侣成兩篇惡詩對諸作者輒欲口占
去就未敢自虚曰今夕何夕得聞佳句倚馬又謙曰不
揆荒淺况師丈文宗在此敢呈醜拙邪自虚苦請曰願
聞願聞倚馬因朗吟其詩曰長安城東洛陽道車輪不
息塵浩浩爭利貪前競著鞭相逢盡是塵中老其一日
晚長川不計程離羣獨步不能鳴賴有青青河畔草春
來猶得慰(慰當作餵)羈(羈當作饑)情合座咸曰大高作倚馬謙曰
拙惡拙惡中正謂高公曰比聞朔漠之士吟諷師丈佳
句絶多今此是穎川况側聆盧曹長所念開洗昏鄙意
爽神清新製的多滿座渴咏豈不能見示三兩首以沃
羣矚高公請俟他日中正又曰眷彼名公悉至何惜兔
園雅論高談抑一時之盛事今去市肆苦遠夜艾興餘
杯觴固不可求炮炙無由而致賓主禮闕慙恧空多吾
輩方以觀心朵頤(謂齕草之性與師丈同)而諸公通宵無以充腹
赧然何補高公曰吾聞嘉話可以忘乎饑渴祗如八郎
力濟生人動循軌轍攻城犒士為己所長但以十二因
緣皆從觴起茫茫苦海煩惱隨生何地而可見菩提(提當)
(為蹄)何門而得離火宅(亦用事譏之)中正對曰以愚所謂覆轍
相尋輪回惡道先後報應事甚分明引領修行義歸於
此高公大笑乃曰釋氏尚其清淨道成則為正覺(覺當為角)
覺則佛也如八郎向來之談深得之矣倚馬大笑自虚
又曰適來朱將軍再三有請和尚新製在小生下情實
願觀寶和尚豈以自虚遠客非我法中而見鄙之乎且
和尚器識非凡岸谷深峻必當格韻才思貫絶一時妍
妙清新擺落俗態豈終祕咳唾之餘思不吟一兩篇以
開耳目乎高公曰深荷秀才苦請事則難於固違况老
僧殘疾衰羸習讀久廢章句之道本非所長却是朱八
無端挑抉吾短然於病中偶有兩篇自述匠石能聽之
乎曰願聞其詩曰擁褐藏名無定蹤流沙千里度衰容
𫝊得南宗心地後此身應便老雙峰為有閻浮珍重因
遠離西國越咸秦自從無力休行道且作頭陀不繫身
又聞滿座稱好聲移時不定去文忽於座内云昔王子
猷訪戴安道於山隂雪夜皎然及門而返遂𫝊何必見
戴之論當時皆重逸興今成君可謂以文會友下視袁
安蔣詡吾少年時頗負雋氣性好鷹鸇曾於此時畋遊
馳騁吾故林在長安之巽維御宿川之東畤(此處地名苟家觜也)
詠雪有獻曹州房一篇不覺詩狂所攻輒汚泥高鑒耳
因吟詩曰愛此飄颻六出公輕瓊洽絮舞長空當時正
逐秦丞相騰躑川原喜北風獻詩訖曹州房頗甚賞僕
此詩因難云呼雪為公得無檢束乎余遂徵古人尚有
呼竹為君後賢以為名論用以證之曹州房結舌莫知
所對然曹州房素非知詩者烏大嘗謂吾曰難得臭味
同斯言不妄今涉彼遠官參東州軍事(事見古今注)相去數
千苗十(以五五之數故第十)氣候啞吒憑恃羣親索人承事魯無
君子者斯焉取諸銳金曰安敢當不見苗生幾日曰涉
旬矣然則苗子何在去文曰亦應非遠知吾輩會於此
計合解來居無幾苗生遽至去文偽為喜意拊背曰適
我願兮去文遂引苗生與自虚相揖自虚先稱名氏苖
生曰介立姓苗賓主相諭之詞頗甚稠沓銳金居其側
曰此時則苦吟之矣諸公皆由老奚詩病又發如何如
何自虚曰向者承奚生眷與之分非淺何為尚吝瑰寶
大失所望銳金退而逡巡曰敢不貽廣席一噱乎輒念
三篇近詩云舞鏡爭鸞綵臨場定鶻拳正思仙仗日翹
首仰樓前養鬭形如木迎春質似泥信如風雨在何憚
跡卑棲為脫田文難常懷紀涓恩欲知疎野態霜曉呌
荒村銳金吟訖暗中亦大聞稱賞聲高公曰諸賢勿以
武士見待朱將軍此公甚精名理又善屬文而乃猶無
所言皮裏臧否吾輩抑將不可况成君遠客一夕之聚
空門所謂多生有緣宿鳥同樹者也得不因此留異時
之談端哉中正起曰師丈此言乃與中正樹荆棘耳苟
衆情疑阻敢不唯命是聽然盧探手作事自貽伊戚如
何高公曰請諸賢靜聽中正詩曰亂魯負虚名遊秦感
甯生候驚丞相喘用識葛盧鳴黍稷兹農興軒車乏道
情近來筋力退一志在歸耕高公歎曰朱八文華若此
未離散秩引駕者又何人哉屈甚屈甚倚馬曰扶風二
兄偶有所繫(意屬自虚所乘)吾家龜兹蒼文斃甚樂喧厭靜好
事揮霍興在結束勇於前驅(謂般輕貨首隊頭驢)此會不至恨可
知也去文謂介立曰胃家兄弟居處匪遥莫往莫來安
用尚志詩云朋友攸攝而使尚有遐心必須折簡見招
鄙意頗成其美介立曰某本欲訪胃大去方以論文興
酣不覺遲遲耳敬君命予今且請諸公不起介立略到
胃家即回不然便拉胃氏昆季同至可乎皆曰諾介立
乃去無何去文於衆前竊是非介立曰蠢兹為人有甚
爪距頗聞潔廉善主倉庫其如蜡姑之醜難以掩於物
論何殊不知介立與胃氏相攜而來及門瞥聞其說介
立攘袂大怒曰天生苗介立鬭伯比之胄下得姓於楚
遠祖棼皇茹分二十族祀典配享至於禮經(謂郊特牲八蜡迎虎)
(迎貓也)奈何一敬去文盤瓠之餘長細無别非人倫所齒
只合馴狎稚子獰守酒旗諂同妖狐竊脂媚竈安敢言
人之長短我若不呈薄藝敬子謂我咸秩無文使諸人
異日藐我今對師丈念一篇惡詩且看如何詩曰為慙
食肉主恩深日晏蟠蜿卧錦衾且學志人知白黑那將
好爵動吾心自虚頗甚佳歎去文曰卿不詳本末厚加
矯誣我實春秋向戌之後卿以我為盤瓠裔如辰陽比
房於吾殊所華闊中正深以兩家獻酬未絶為病乃曰
吾願作宜僚以釋二忿可乎昔我逢丑父實與向家棼
皇春秋時屢同盟會今座上有名客二子何乃互毁祖
宗語中忽有綻露是取笑於成公齒冷也且盡吟詠固
請息喧於是介立即引胃氏昆仲與自虚相見初襜襜
然若自色二人來前長曰胃藏瓠次曰藏立自虚亦稱
姓名藏瓠又巡座云令兄令弟介立乃於廣衆延譽胃
氏昆弟潛跡草野行著及於名族上參列宿親密内達
肝膽况秦之八水實貫天府故林二十族多是咸京聞
弟新有題舊業詩時稱甚美如何得聞乎藏瓠對曰小
子謬厠賓筵作者雲集欲出口吻先增慙怍今不得已
塵汗諸賢耳目詩曰鳥鼠是家川周王昔獵賢一從離
子卯(鼠兔皆變為蝟也)應見海桑田介立稱好弟他日必負重
名公道若存斯文不朽藏瓠歛躬謝曰藏瓠幽蟄所宜
幸陪羣彦兄揄揚太過小子謬當重言若負芒刺座客
皆笑時自虚方聆諸客嘉什不假自念己文但曰諸公
清才綺靡皆是目牛遊刃中正將謂有譏潛然遁去高
公求之不得曰朱八不告而退何也倚馬對曰朱八世
與炮氏為讐惡聞發硎之說而去耳自虚謝不敏此時
去文獨與自虚論詰語自虚曰凡人行藏卷舒君子尚
其達節搖尾求食猛虎所以見幾或為知己吠鳴不可
以主人無德而廢斯義也去文不才亦有兩篇言志奉
呈詩曰事君同樂義同憂那挍糟糠滿志休不是守株
空待兔終當逐鹿出林邱少年嘗負饑鷹用内願曾無
寵鶴心秋草毆除思去宇平原毛血興從禽自虚賞激
無限全忘一夕之苦方欲自誇舊制忽聞遠寺撞鐘則
比膊鍧然聲盡矣注目略無所覩但覺風雪透窗臊穢
撲鼻唯窣颯如有動者而厲聲呼問絶無由答自虚心
神恍惚未敢遽前捫攖退尋所繫之馬宛在屋之西隅
鞍韉被雪馬則齕柱而立遲疑間曉色已將辨物矣乃
於屋壁之北有橐駝一䀡腹跪足儑耳&KR0008;口自虚覺夜
來之異得以遍求之室外北軒下俄又見一瘁瘠烏驢
連脊有磨破三處白毛茁然將滿舉視屋之北拱微若
振迅有物乃見一老雞蹲焉前及設像佛宇塌座之北
東西有隙地數十步牖下皆有彩畫處土人曾以麥穏
之長者積於其間見一大駁貓兒眠於上咫尺又有盛
餉田漿破瓠一次有牧童所棄破笠一自虚因蹴之果
獲二刺蝟蠕然而動自虚周求四顧悄未有人又不勝
一夕之凍乏乃攬轡振雪上馬而去週出村之北道左
經柴攔舊圃覩一牛踣雪齕草次此不百餘步合村悉
輦糞幸此藴崇自虚過其下羣犬喧吠中有一犬毛悉
齊躶其狀甚異睥睨自虚自虚驅馬久之值一叟闢荆
扉晨興開徑雪自虚駐馬訊焉對曰此故友右軍彭特
進莊也郎君昨宵何止行李間有似迷途者自虚語及
夜來之見叟倚篲驚訝曰極差極差昨晚天氣風雪莊
家先有一病橐駝慮其為所斃遂覆之佛宇之北念佛
社屋下有數日前河隂官脚過有乏驢一頭不任前去
某哀其殘命未捨以粟斛易留之亦不羈絆彼欄中瘠
牛皆莊家所畜適聞此說不知何緣如此作怪自虚曰
昨夜已失鞍䭾今餒凍且甚事有不可率話者大略如
斯難於悉述遂策馬奔去至赤水店見僮僕方訝其主
之相失始忙於求訪自虚慨然如喪魂者數日
太平廣記卷四百九十
