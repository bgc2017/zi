太平廣記卷一百三十二
報應三十一
王將軍姜略賀悅
李壽方山開王遵
李知禮陸孝政果毅
劉摩兒店婦屠人
劉知元季全聞當塗民
張縱
王將軍
驍騎將軍王某者代郡人隋開皇末年出鎮蒲州性好
畋獵所殺無數有五男無女後生一女端美見者皆愛
憐之父母尤鍾愛既還鄉里女年七歲一旦忽失所在
皆疑鄰里戲藏匿之訪問不見諸兄馳馬遠尋去家三
十餘里得於荒野中冥然已無所識口中唯作兔鳴足
上得荆棘盈掬經月餘不食而死父母悲痛甚以為畋
獵殺害之報也後合家持齋不復食肉大理寺丞蔡宜
明曾為代府法曹親說之(出冥報記)
姜略
隋鷹揚郎將天水姜略少好畋獵善放鷹犬後遇病見
羣鳥千數皆無頭圍繞略牀呌鳴曰急還我頭來略輒
頭痛氣絶久而後蘇因請衆僧急為諸鳥追福許之皆
去既而得愈終身絶酒肉不殺生命姜略嘗自說其事
(出冥報記)
賀悦
唐武德中隰州大寧人賀悦為鄰人牛犯其稼乃以繩
勒牛舌斷後生三子並皆瘖啞不能言(出法苑珠林)
李壽
唐交州都督遂安公李壽貞觀初罷職歸京第性好畋
獵常籠鷹數聯殺鄰狗餧鷹既而公疾見五犬來責命
公謂之曰殺汝者奴通達之過非我罪也犬曰通達豈
得自任耶且我等既不盜汝食自于門首過而枉殺我
等要當相報終不休也公謝罪請為追福四犬許之一
白犬不許曰既無罪殺我我未死間汝又生割我肉臠
臠苦痛我思此毒何有放汝耶俄見一人為之請于犬
曰殺彼于汝無益放令為汝追福不亦善乎犬乃許之
有頃公蘇遂患偏風肢體不遂於是為犬追福而公疾
竟不差(出冥報記)
方山開
唐曹州武城人方山開少善弓矢尤好遊獵以之為業
所殺無數貞觀十一年死經一宿蘇云初死之時被二
十人引去行可十餘里即上一山三鬼共引山開登梯
而進上欲至頂忽有一大白鷹鐵為觜爪飛來攫山開
左頰而去又有一黑鷹亦鐵觜爪攫其右肩而去及至
山頂引至廳事見一官人被服緋衣首冠黑幘謂山開
曰生平有何功德可具言之對曰立身以來不修功德
官曰可宜引向南院觀望二人即引南行至一城非常
險峻二人扣城北門數下門遂開見其城中赫然總是
猛火門側有數毒蛇皆長十餘丈頭大如五斗斛口中
吐火如欲射人山開恐懼不知所出唯知叩頭念佛而
已門即自閉乃還見官人欲遣受罪侍者諫曰山開未
合即死但恐一入此城不可得出未若且放令修功德
官人曰善令前二人送之依舊道而下復有鷹欲攫之
賴此二人援護得免及下山見一大坑極穢惡忽被二
人推入須臾即蘇面及右膊之上爪蹟宛然終身不滅
遂舍妻子以宅為佛院恒以誦經為業(出法苑珠林)
王遵
唐王遵者河内人也兄弟三人並時疾甚宅有鵲巢旦
夕翔鳴忿其喧噪兄弟共惡之及病差因張鵲斷舌而
放之既而兄弟皆患口齒之疾家漸貧以至行乞(出宣驗志)
李知禮
唐隴西李知禮少趫捷善弓射能騎乘兼工放彈所殺
甚多有時捕魚不可勝數貞觀十九年病數日即死乃
見一鬼并牽馬一匹大於俗間所乘之馬謂知禮曰閻
羅王追公乃令知禮乘馬須臾之間忽至王前王約束
云遣汝討賊必不得敗敗即殺汝有同侣二十四人向
東北望賊不見邊際天地盡昏埃下如雨知禮等敗知
禮語同行曰王教嚴重寧向前死不可敗歸知禮回馬
射三箭以後諸賊已稍退却箭五發賊遂敗散事畢謁
王王責知禮汝敵雖退何為初戰之時即敗以麻辮髮
并縛手足臥在石上以大石鎮而磨之前後四人體並
潰爛次到知禮厲聲呌曰向者賊退並知禮之力還被王
殺無以勵後王遂釋放不管束凡經三日忽向西北出
行入一牆院見飛禽走獸可滿三四畆總來索命漸相
逼近曾射殺一雌犬此犬直向前囓其面次及身體無
不被傷復見三大鬼各長丈餘共剝知禮皮肉須臾總
盡面及目白骨并五臟等得存乃以此肉分乞禽獸其
肉剥而復生生而復剥如此三日苦毒之甚不可勝紀
事畢大鬼及禽獸等忽然總失知禮回顧不見一物遂
踰牆南走莫知所之意中似如一跳千里復有一鬼逐
及知禮乃以鐵籠罩之有無數魚競來唼食食畢鬼遂
倒迴魚亦不見其家舊供養一僧其僧先死來與知禮
去籠語知禮曰檀越大飢授以白物三丸如棗令知禮
噉之應時而飽乃云檀越宜還家僧亦别去知禮所居
宅北見一大坑其中有諸槍矟攢植不可得過見其兄
女并婢齎箱箱内有錢絹及别置一器飲食在坑東北
知禮心中謂此婢及姪女遊戲意甚怪之回首北望即
見一鬼挺劒直進知禮惶懼委身投坑即得蘇也自從
初死至于重生凡經六日後問家中乃是姪女持紙錢
絹及飯饌為奠禮當時所視乃是銅錢絲絹也(出冥報記)
陸孝政
唐雍州陸孝政貞觀中為右衞隰州府左果毅孝政為
性躁急多為殘害府内先有蜜蜂一龕分飛聚于宅南
樹上孝政遣人移就别龕蜂未去之間孝政大怒遂以
湯就樹沃死殆無孑遺至明年五月孝政于廳晝寢忽
有一蜂螫其舌上遂即紅腫塞口數日而死(出法苑珠林)
果毅
唐貞觀永徽間盩厔鄠縣界有果毅每客來恒買豚設
饌衞士家生十豚總買盡其最後買者煮尚未熟果毅
對客坐遂聞婦人哭聲意疑其妻向家看之不哭至廳
又聞哭聲看妻還不哭如此數迴後更向家即聞哭聲
在門外若門外即聞哭聲在家中其客大驚不安席似
聞哭聲云男女生十箇總被果毅吃盡其客數遍聽之
了了聞此客惻之即去果毅驚因此得病數旬而終長
客共傳此事焉(出法苑珠林)
劉摩兒
唐汾州孝義縣泉村人劉摩兒顯慶四年八月遇病而
終男師保明日又死父子平生行皆險詖比鄰有祁隴
威因採樵被車碾死經數日而蘇乃見摩兒男師保在
鑊湯中須臾之間皮肉俱盡無復人形唯見白骨如此
良久還復本形隴威問其故對曰我為射獵故受此罪
又謂保曰卿父何在對曰我父罪重不可卒見卿既即
還請白家中為修齋福言訖被使催促前至府舍見館
宇崇峻執杖者二十餘人一官人問曰汝比有何福業
對曰隴威去年正月在獨村看誦一切經脱衫一領布
施兼受五戒至今不犯官人乃云若如所云無量功德
何須來此遂索簿勘及見簿乃曰其人合死不虚側注
曰受戒布施福助更合延壽乃遣人送還當時蘇活(出法)
(苑珠林)
店婦
唐顯慶中長安城西路側有店家新婦誕一小男月滿
日親族慶會欲殺羊羊數向屠人跪拜屠人報家内家
内大小不以為徵遂即殺之將肉就釡煮餘人貪料理
葱蒜餅食令産婦抱兒看煮肉抱兒火前釡忽然自破
湯衝灰火直射母子母子俱亡店人見聞之者多斷殺
生焉(出法苑珠林)
屠人
唐總章咸亨中京師有屠人積代相傳為業因病遂死
乃被衆羊懸之一如殺羊法兩羊捉手諸羊捉脚一羊
持刀刺頸出血數斗乃死少頃還蘇此人未活之前家
人見繞頸有鮮血驚共看之頸有被刺處還似刺羊一
邊刀孔小一邊刀孔大數年瘡始合(出廣古今五行記)
劉知元
唐虔州司士劉知元攝判司倉大酺時司馬楊舜臣謂
之曰買肉必須含胎肥脆可食餘瘦不堪知元乃揀取
懷孕牛犢及猪羊驢等殺之其胎仍動良久乃絶無何
舜臣一奴無病而死心上乃煖七日而蘇云見一水犢
白額并子隨之見王訴云懷胎五箇月枉殺母子須臾
又見猪羊驢等皆領子來訴見劉司士答欵引楊司馬
處分如此居三日而知元卒亡又五日而舜臣死(出朝野僉)
(載)
季全聞
唐則天初京兆人季全聞家富於財性好殺戮猪羊驢
犢皆烹宰於前常養鷹鷂數十聯春夏採魚鼈秋冬獵
狐兔常與諸子取鳥雀以刀齊刈其頭即放飛看其飛
得近遠遠者為勝近者為負以此戲樂在家極嚴殘婢
妾及奴僕有少事或懸開其心或剜去其眼其妻初生
一子自眼上䀹有皮垂下至于鼻從額已後又有一片
皮垂至於項有似人著帽焉後生一子牙爪如虎口似
鷹吻又生一子從項至腰有縫撥看見其心肺五臟生
而俱死其人有兄亦好鷹犬弋獵性又殘忍酷毒其妻
生男項上有肉枷或如鳥獸魚鼈形或無眼鼻者數矣
(出廣古今五行記)
當塗民
吳俗取鮮魚皆生之欲食則投之沸湯偃轉移時乃死
天寶八載當塗有人業取鱓魚是春得三頭鱓其子去
鱓皮斷其頭燃火將羹之其鱓則化為蛇赤文斒斕長
數尺行趨門外其子走反顧餘二鱓亦已半為蛇須臾
化畢皆去其子遂病明日死于是一家七人皆相繼死
十餘日且盡當塗令王休愔以其無人也命葬之(出紀聞)
張縱
唐泉州晉江縣尉張縱者好啖鱠忽被病死心上猶煖
後七日蘇云初有黃衫吏告云王追縱隨行尋見王王
問吏我追張縱何故將張縱來宜速遣去旁有一吏白
王曰此人好啖鱠暫可罰為魚王令縱去作魚又曰當
還本身便被所白之吏引至河邊推縱入水化成小魚
長一寸許日夕增長至七日長二尺餘忽見罟師至河
所下網意中甚懼不覺已入網中為罟師所得置之船
中草下須臾聞晉江王丞使人求魚為鱠罟師初以小
魚與之還被杖復至網所搜索乃于草下得鯉持還王
家至前堂見丞夫人對鏡理粧偏袒一膊至廚中被膾
人將刀削鱗初不覺痛但覺鐵冷泓然尋被剪頭本身
遂活時殿下侍御史李萼左遷晉江尉正在王家飡鱠
聞縱活遽往視之既入縱迎接其手謂萼曰飡鱠飽耶
萼因問何以得知縱具言始末方知所飡之鱗是縱本
身焉(出廣異記)
太平廣記卷一百三十二
