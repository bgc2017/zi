太平廣記卷四百三十一宋李昉等編
虎六
李大可藺庭雍王太
荆州人劉老虎婦
趙倜周義中朝子
李大可
宗正卿李大可嘗至滄州州之饒安縣有人野行為虎
所逐既及伸其左足示之有大竹刺貫其臂虎俯伏帖
耳若請去之者其人為拔之虎甚悦宛轉搖尾隨其人
至家乃去是夜投一鹿于庭如此歲餘投野豕麞鹿月
月不絶或野外逢之則隨行其人家漸豐因潔其衣服
虎後見改服不識遂齧殺之家人收葬訖虎復來其家
母罵之曰吾子為汝去刺不知報德反見殺傷今更來
吾舍豈不媿乎虎羞慚而出然數日常旁其家既不見
其人知其誤殺乃號呼甚悲因入至庭前奮躍折脊而
死見者咸異之
藺庭雍
吉陽治在涪州南泝黔江三十里有寺像設靈應古碑
猶在物業甚多人莫敢犯涪州禆將藺庭雍妹因過寺
中盜取常住物遂即迷路數日之内身變為虎其前足
之上銀纏金釧宛然猶存每見鄉人隔樹與語云我盜
寺中之物變身如此求見其母託人為言之母畏之不
敢往虎來郭外經年而去(出錄異記)
王太
海陵人王太者與其徒十五六人野行忽逢一虎當路
其徒云十五六人決不盡死當各出一衣以試之至太
衣吼而隈者數四海陵多虎行者悉持大棒太選一棒
脱衣獨立謂十五人卿宜速去料其已遠乃持棒直前
擊虎中耳故悶倒尋復起去太背走惶懼不得故道但
草中行可十餘里有一神廟宿于梁上其夕月明夜後
聞草中虎行尋而虎至廟庭跳躍變成男子衣冠甚麗
堂中有人問云今夕何爾纍悴神曰卒遇一人不意勁
勇中其健棒困極迨死言訖入座上木形中忽舉頭見
太問是何客太懼墮地具陳始末神云汝業為我所食
然後十餘日方可死我取爾早故中爾棒今已相遇理
當佑之後數日宜持猪來以己血塗之指庭中大樹可
繫此下速上樹當免太後如言神從堂中而出為虎勁
躍太高不可得乃俯食猪食畢入堂為人形太下樹再
拜乃還爾後更無患(出廣異記)
荆州人
荆州有人山行忽遇倀鬼以虎皮冒已因化為虎受倀
鬼指揮凡三四年搏食人畜及諸野獸不可勝數身雖
虎而心不願無如之何後倀引虎經一寺門過因遽走
入寺庫伏庫僧牀下道人驚恐以白有德者時有禪師
能伏諸横獸因至虎所頓錫問弟子何所求耶為欲食
人為厭獸身虎弭耳流涕禪師手巾繫頸牽還本房恒
以衆生食及他味哺之半年毛落變人形具說始事二
年不敢離寺後暫出門忽復遇倀以皮冒己遽走入寺
皮及其腰下遂復成虎篤志誦經歲餘方變自爾不敢
出寺門竟至死(出廣異記)
劉老
信州劉老者以白衣住持於山溪之間人有鵝二百餘
隻請劉放生恒自看養數月後每日為虎所取已耗三
十餘頭村人患之羅落陷穽遍於放生所自爾虎不復
來後數日忽有老叟巨首長鬛來詣劉問鵝何以少減
答曰為虎所取又問何不取虎答云已設陷穽此不復
來叟曰此為倀鬼所教若先制倀即當得虎劉問何法
取之叟云此鬼好酸可以烏白等梅及楊梅布之要路
倀若食之便不見物虎乃可獲言訖不見是夕如言布
路至四鼔後聞虎落穽自爾絶焉(出廣異記)
虎婦
利州賣飯人其子之婦山園採菜為虎所取經十二載
而後還自說入深山石窟中本謂遇食久之相與寝處
窟中共有四虎妻婦人者最老老虎恒持麋鹿等肉還
以哺妻或時含水吐其口中婦人欲出輙為所怒驅以
入窟積六七年後數歲漸失餘虎老者獨在其虎自有
婦人未常外宿後一日忽夜不還婦人心怪之欲出而
不敢如是又一日乃徐出行數十步不復見虎乃極力
行五六里聞山中伐木聲徑往就之伐木人謂是鬼魅
以礫石投擲婦人大言其故乃相率詰問婦人云已是
某家新婦諸人亦有是隣里者先知婦人為虎所取衆
人方信之鄰人因脱衫衣之將還會其夫已死翁姥憫
而收養之婦人亦憨戅乏精神恒為往來之所狎劉全
白親見婦人說其事云(出廣異記)
趙倜
荆州有一商賈說趙名倜多南泛江湖忽經歲餘未歸
有一人先至其家報趙倜妻云趙倜物貨俱没于湖中
倜僅免一死甚貧乏在路即當至矣其妻驚哭不已後
三日有一人一如趙倜儀貎來及門外大哭其妻遽引
入家内詢問其故安存經百餘日欲再商販謂趙倜妻
曰我慣為商在外在家不樂我心無聊勿以我不顧戀
爾當容我却出投交友俄而倜輩物貨自遠而至及入
門其妻反乃驚疑走出以投鄰家其趙倜良久問其故
知其事遂令人喚其人其人至既見趙倜奔突南走趙
倜與同伴十餘人共趁之直入南山其人回顧謂倜曰
我通靈虎也勿逐我我不傷爾軰遂躍身化為一赤色
虎呌吼而去(出瀟湘錄)
周義
周義者鄭人也性倜儻好急人之患難忽有一人年可
弱冠已來衣故錦衣策杖而詣周義謂義曰我是孟州
使君之子也偶出獵於郊坰既獲兔後其鷹犬與所從
我十餘少年與所乘馬皆無故而死我亦有一流矢不
知自何至傷我右足我是以不敢返歸恐少年家父母
不捨我今聞君急人之患難故特來投君幸且容我我
他日必厚報君之惠也義遂藏之于家經百餘日義既
不聞孟州有此事乃夜與少年對酌問之曰君子始投
我言是使君之子因出獵有死傷不敢返歸今何不𫝊
聞此事我疑君子君子必以實告我我心無貳少年沉
吟移時方起拜而言曰我始設此異詞者盖欲憫念納
我今若必問我我實不敢更設詐也君當不移急人之
心我即以實告君義曰我終無貳但言之少年曰我孟
州境内虎也傷人多矣刺史發兵搜求我欲殺我聞君
廣義因變形質以投君君憐恤我待之如賓但我已誓
報君之惠不忘今夜既言誠實事也我不可住遂呌吼
數聲化為一虎走去後月餘夜有一少年踰垣入義家
抛下一金枕高聲告周義我是昔受恩人也今將此枕
答君之惠言訖復化為一虎去(出瀟湘錄)
中朝子
有一中朝子弟性頗落拓少孤依於外家外家居在亳
州永城界有莊舅氏一女甚有才色此子求娶焉舅曰
汝且勵志求名名成吾不違汝此子遂發憤篤學求名
京邑白於舅曰請三年以女見待如違此期任别適人
舅許之此子入京四年未歸乃别求女壻行有日矣而
生亦已成名歸去舅莊六七十里夜宿時暑熱此子從
舟中起登岸而望去舟半里餘有一空屋遂領一奴持
刀棒居宿焉此乃一廢佛屋土榻尚存此子遂寝焉奴
人於地持刀棒衛之忽覺榻下有物動聲謂是蟲鼠亦
無所疑夜至三更月漸明忽一虎背負一物擲於門外
草内將欲入屋此人遂持刀棒呌呼便驚走呼舟人持
火來照草間所墮乃一女妝梳至美但所著故衣耳亦
無所損傷熟視之乃其舅妹即許嫁之者為虎驚語猶
未得遂扶入屋又照其榻後有虎子數頭皆殺之扶女
却歸舟中明日至舅莊遥聞哭聲此子遂維舟莊外百
餘步入莊先慰問凶故舅曰吾以汝來過期許嫁此女
於人吉期本在昨夜一更後因如厠為虎所搏求尸不
得生乃白其事舅聞悲喜驚嘆遂以女嫁此生也(出原化記)
太平廣記卷四百三十一
