太平廣記卷三百三十五宋李昉等編
鬼二十
浚儀王氏章仇兼瓊李林甫
陳希烈楊國忠李叔霽
新繁縣令姚蕭品梁守威
浚儀王氏
浚儀王氏士人也葬其母女婿裴郎飲酒醉入冡卧棺
後家人不知遂掩壙後經數日不見裴郎家誣為王氏所
殺遂相訟王氏實無此舉家思慮葬日恐在壙中遂開壙
得之氣息奄奄以粥灌之數日平復說云初葬之夕酒向
醒無由得出舉目竊視見人無數文栢為堂宅宇甚麗王
氏先亡長幼皆集衆鬼見裴郎甚驚其間一鬼曰何不殺
之妻母云小女幼稚仰此奈何欲殺苦爭得免既見長筵
美饌歌樂歡洽俄聞云喚裴郎某懼不敢起又聞羣婢連
臂踏歌詞曰栢堂新成樂未央迴來廻去繞裴郎有一婢
名穠華以紙燭燒其鼻凖成瘡痛不可忍遂起遍拜諸鬼
等頻令裴郎歌舞飢請食妻母云鬼食不堪令取瓶中
食與之如此數夜奴婢皆是明器不復有本形像(出廣異記)
章仇兼瓊
唐天寶中章仇兼瓊為劍南節度數載入朝蜀川有夜
义者狀如狂人而言事多中兼瓊將行呼而問之夜义
云大使若住蜀有無涯之壽若必入朝不見其吉兼瓊
初甚惶懼久之曰安有是耶遂行至漢州入驛墮馬身
死獨心上微煖彭州刺史李先令洛陽尉馬某送藥酒
罨藥兼起居洛陽去漢州五十里奉命便行至漢州入
驛到兼瓊所忽然顛倒而卒後兼瓊乃蘇云地下所由
以馬尉見免馬一死便至其家家人驚異云適爾奉命
還何遽也不言視天太息其妻再問儐從何在又不把
笏何也馬殊不言遽揮使去因流涕言已代章仇大使
死適於地下苦論地下所由並為他無如之何自念到
官日淺遠客孤弱故還取别舉言悲號又謂其妻曰無
苦我代其死彼亦當有深恤無憂不得還鄉但便爾倉
卒死生永隔以此為恨耳言訖不見子等初猶恍然疑
之尋見牀舁屍還兼瓊翌日還成都賻馬氏錢五百萬
又檄州彭賻五百萬兼還四年秩禄云(出廣異記)
李林甫
唐李林甫為相既久將以掇禍且天下人多怨頗招鬼
災乃致方術士以禳去之後得一術士曰相國豪貴久
矣積怨者亦多矣為禍之基非一朝一夕之故雖然庶
可免者朝夕之禍也林甫曰若之何術士曰可於長安
市求一善射者以備之林甫乃於西市召募之得焉自
云嘗厠軍伍間以善射稱近為他病無所知林甫即資
其衣食月計以給後一夕林甫會宴於庭燕趙翼侍度
曲未終忽然中絶善射者異而聽之無聞矣乃默籌曰
夜未闌忽如是非有他耶抑術士之言耶乃執弓矢踰
垣以入伺之忽見垣之南有一物墮而下又一人踰來
善射者一發中之乃驚去因至林甫長樂之地見歌者
舞者噤而不能囀其喉屹而不得翻其袖寂寂然若木
偶狀者因視垣南墮下之物即一囊而結者解其中有
數百籖皆林甫及家僮名氏也於是以名呼一一而應
遂宴飲如初其明日術士來且賀以賴此人不然幾為
所禍乃負冤而死者也明公久專機要積戾萬狀自兹
十稔乃非吾之所知其後林甫籍沒果期十年也(出宣室志)
陳希烈
陳希烈為相家有鬼焉或詠詩或歌呼聲甚微細激切
而歴歴可聽家人問之曰汝何人而在此鬼曰吾此中
戲遊遊畢當去或索衣服或求飲食得之即去不得即
罵如此數朝後忽談經史鬼甚博覧家人呼希烈姪壻
司直季履濟令與鬼談謂履濟曰吾因行故於此戲聞
君特諭今日豁然有事當去君好住因去(出紀聞)
楊國忠
唐天寶中楊國忠權勢薰灼朝廷無比忽有一婦人詣
宅請見閽人拒之婦人大呌曰我有大事要見楊公爾
何阻我若見阻當令火發盡焚楊公之宅閽人懼告國
忠國忠見之婦人謂國忠曰公為相國何不知否泰之
道耶公位極人臣又聯國戚名動區宇亦已久矣奢縱
不節德義不修而壅塞賢路謟媚君上又亦久矣略不
能傚前朝房杜之蹤迹不以社稷為意賢與愚不能别
但納賄於門者爵而禄之大才大德之士伏於林泉曾
不一顧以恩付兵柄以愛使牧民噫欲社稷安而保家
族必不可也國忠大怒問婦人曰自何來何造次觸犯
宰相不懼死罪耶婦人曰公自不知死罪翻以我為死
罪國忠怒命左右欲斬之婦人忽不見國忠驚未已又
復立於前國忠乃問曰是何妖耶婦人曰我實惜高祖
太宗之社稷被一匹夫傾覆公不解為宰相雖處輔佐
之位而無輔佐之功公一死小事耳可痛者國朝自此
弱幾不保其宗廟胡怒之耶我來白於公胡多事也今
我却退胡有功也公胡死也民胡哭也言訖笑而出令
人逐之不見後至禄山起兵方悟胡字(出記聞)
李叔霽
唐天寶末禄山作亂趙郡李叔霽與其妻自武關南奔
襄陽妻與二子死於路叔霽遊荆楚久之禄山既據東
京妻之姑寡居不能自免尚住城中辛苦甚至役使婢
女各出城採樵遙見犢走甚急有紫衣人騎馬在後車
中婦人頻呼各女既近問識我否婢驚喜曰李郎何往
娘子乃爾獨行妻乃悲泣云行至襄陽叔霽及兩兒並
死於賊我緣飢餒擕小兒女嫁此車後人遂與各女見
姑哭畢問姊娣何在姑言近在外曰此行忽速不可復
待留停半日許時民飢姑乃設食粗糲無味妻子於車
中取粳米飯及他美饌呼其夫與姑餐餐畢便發臨别
之際謂曰此間辛苦亦合少物相留為囊齎已前行今
車中唯有一疋半絹且留充衣服深以少為恨也乾元
中肅宗尅復二京其姑與子同下楊州月餘叔霽亦至
相見悲泣再嘆其妻於客中因産歿故兼小兒女相次
夭逝言訖又悲泣姑初慙怍為其姪女為賊所掠及見
叔霽情至因說其事云所著裙即此留絹也叔霽咨嗟
而已吳郡朱敖嘗於陳留賊中識一軍將自言索得叔
霽婦云(出廣異記)
新繁縣令
新繁縣令妻亡召女工作凶服中有婦人婉麗殊絶縣
令悦而留之甚見寵愛後數月一旦慘悴言辭頓咽令
怪而問之曰本夫將至身方遠適所以悲耳令曰我在
此誰如我何苐自飲食無苦也後數日求去止之不可
留銀酒杯一枚為别謂令曰幸甚相思以此為念令贈
羅十疋去後恒思之持銀杯不捨手每至公衙即放案
上縣尉已罷職還鄉里其妻神柩尚在新繁故遠來移
轉投刺謁令念待甚厚尉見銀杯數竊視之令問其故
對云此是亡妻棺中物不知何得至此令嘆良久因具
言始末兼論婦人形狀音旨及留杯贈羅之事尉憤怒
終日後方開棺見婦人抱羅而卧尉怒甚積薪焚之(出廣)
(異記)
姚蕭品
姚蕭品者杭州錢塘人其家會客因在酒座死經食頃
乃活云初見一人來喚意是縣家所用出門看之便被
捉去至北郭門有數吏在船中捉者令品牽船品云忝
是緒餘未嘗引挽遂被捶擊辭不獲己力為牽之至驛
亭橋已八九里所鬼不復防禦因爾疾走得脱也(出廣異記)
梁守威
唐肅宗時安史之黨方亂邢州正在賊境刺史頗有安
時之志長安梁守威者以文武才辨自負自長安潛行
因往邢州欲說州牧至州西南界方夜息於路旁古墓
間忽有一少年手擕一劍亦至呵問守威曰是何人守
威曰我遊說之士欲入邢州說州牧令立功報君少年
曰我亦遊說之士也守威喜而揖共坐草中論以世亂
少年曰君見邢牧何辭以說守威曰方今天子承祧上
皇又存佐國大臣足得戮力同心以盡滅醜𩔖故不假
多辭邢牧其應聲而奉我教也可謂乘勢因時也少年
曰君知其一不知其二今太子𫝊位上皇猶在君以為
天下有主耶有歸耶然太子至靈武六軍大臣推戴欲
以為天下主其如自立不孝也徒欲使天下怒又焉得
為天下主也設若太子但奉行上皇而徵兵四海力剪
羣盜收復京城唯撫而輯之爵賞軍功亦行後而聞之
則不期而大定也今日之大事已失卒不可平天下我
未聞自負不孝之名而欲誅不忠之輩答曰欲安天下
寧羣盜必待仁主得位君無說邢牧我若可說早已說
之守威知少年有才略因長嘆曰我何之昔劉琨聞天
下亂而喜我今遇天下亂而憂少年乃命行詣一大林
及逹曙至林下見百餘人皆擐甲執兵乃少年之從者
少年索酒饌同歡話而别謂守威曰我授君之一言君
當聽之但回長安必可取爵禄也太子新授位自賤而
貴者多矣關内亂之極也人皆思治願安君但以治平
之術關内諸侯因依而進何慮不自立功耶守威拜謝
而回纔行十步已來顧之不見乃却詣林下訪之唯見
壊墓甚多(出瀟湘錄)
太平廣記卷三百三十五
