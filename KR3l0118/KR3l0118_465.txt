太平廣記卷四百六十五宋李昉等編
水族二
魚
峰州魚海蝦瓦屋子
印魚石斑魚井魚
異魚螃&KR3254;鱓魚
玳瑁海术海鏡
水母蠏百足蠏
螗蠏䱜魚鸚鵡螺
紅螺鴦龜鯢魚
鱟飛魚虎蠏
蠔赤鯶公雷穴魚
虬尾牛魚蝤䗋
奔䱐係臂雞嘴魚
劍魚嬾婦魚黃雀化蛤
天牛魚
峰州魚
峰州有一道水從吐蕃中來夏冷如冰雪有魚長一二
寸來去其時蓋水上如粥人取烹之而食千萬家取不
可盡不知所從來(出朝野僉載)
海蝦
劉恂者曾登海舶入䑨樓忽見窗板懸二巨蝦殼頭尾
鉗足具全各七八尺首占其一分嘴尖利如鋒刃嘴上
有鬚如紅筯各長二三尺雙脚有鉗鉗麤如人大指長
二尺餘上有芒刺如薔薇枝赤而銛硬手不可觸腦殼
烘透彎環尺餘何止於杯盂也北戶錄云滕循為廣州
刺史有客語循曰蝦鬚有一丈者堪為拄杖循不之信
客去東海取鬚四尺以示循方伏其異(出嶺表錄異)
瓦屋子
瓦屋子蓋蚌蛤之𩔖也南中舊呼為蚶(音憨)子頃因盧鈞
尚書作鎮遂改為瓦屋子以其殼上有稜如瓦壠故以
此名焉殼中有肉紫色而滿腹廣人猶重之多燒以薦
酒俗呼為天臠炙食多即壅氣背膊煩疼未測其性也
(出嶺表錄異)
印魚
印魚長一尺三寸額上四方如印有字諸大魚應死者
先以印封之(出酉陽雜爼)
石斑魚
僧行儒言建州有石斑魚好與蛇交南中多隔蜂窠窠
大如壺常羣螫人土人取石斑魚就蜂側炙之標於竿
上向日令魚影落其窠上須臾有鳥大如燕數百互擊
其窠窠碎落如葉蜂亦全盡(出酉陽雜爼)
井魚
唐段成式云井魚腦有穴每嗡水輒於腦穴蹙出如飛
泉散落海中舟人競以空器貯之海水鹹苦經魚腦穴
出反淡如泉水焉成式見梵僧善提勝說(出酉陽雜爼)
異魚
異魚東海人常獲魚長五六尺腹胃成胡鹿刀槊之狀
或號秦皇魚(出酉陽雜爼)
螃&KR3254;
傍海大魚脊上有石十二時一名籬頭溺一名螃&KR3254;其
溺甚毒(出酉陽雜爼)
鱓魚
郫縣侯生者於漚麻池側得鱓魚大可尺圍烹而食之
髮白復黑齒落復生自此輕徤(出錄異記)
玳瑁
玳瑁形狀似龜唯腹背甲有烘點本草云玳瑁觧毒其
大者悉婆薩石兼云辟邪廣南盧亭(海島夷人也)獲活玳瑁
龜一枚以獻連帥嗣薛王王令生取背甲小者二片帶
於左臂上以辟毒龜被生揭其甲甚極苦楚後養於使
宅後北池伺其揭處漸生復遣盧亭送於海畔或云玳
瑁若生帶之有驗是飲饌中有蠱毒玳瑁甲即自搖動
若死無此驗(出嶺表錄異)
海术
南海有水族前左脚長前右脚短口在脇旁背上常以
左脚捉物寘於右脚右脚中有齒嚙之方内於口大三
尺餘其聲术术南人呼為海术(出酉陽雜爼)
海鏡
海鏡廣人呼為膏葉盤兩片合以成形殼圓中甚瑩滑
日照如雲母光内有少肉如蚌胎腹中有紅蟹子其小
如黃豆而螯具足海鏡饑則蟹出拾食蟹飽歸腹海鏡
亦飽或廹之以火則蟹子走出離腸腹立斃或生剖之
有蟹子活在腹中逡巡亦斃(出嶺表錄異)
水母
水母廣州謂之水母閩謂之&KR2821;(癡駕反)其形乃渾然凝結
一物有淡紫色者有白色者大如覆帽小者如盌腸下
有物如懸絮俗謂之足而無口眼當有數十蝦寄腹下
咂食其涎浮泛水上捕者或遇之即歘然而没乃是蝦
有所見耳(越絶書云海鏡蟹為腹水母蝦為目)南中好食之云性煖治河
魚之疾然甚腥須以草木灰點生油再三洗之瑩净如
水精紫玉肉厚可二寸薄處亦寸餘先煮椒桂或荳蔲
生薑縷切而煠之或以五辣肉醋或以蝦醋如鱠食之
最宜蝦醋亦物𩔖相攝耳水母本隂海凝結之物食而
煖補其理未詳(出嶺表錄異)
蠏
蠏八月腹内有芒芒真稻芒也長寸許向東輸與海神
未輸芒不可食(出酉陽雜爼)
百足蠏
善苑國出百足蠏長九尺四螯煎為膠謂之螯膠勝鳳
喙膠也(出酉陽雜爼)
螗蠏
平原郡貢螗蠏採於河間界每年生貢斵水火照懸老
犬肉蠏覺犬肉即浮因取之一板直百錢以氊密束於
驛馬上馳之至京(出酉陽雜爼)
䱜魚
䱜魚章安縣出焉䱜子朝出索食暮還入母腹中容四
子頰赤如金甚徤網不能制俗呼為河伯徤兒(出酉陽雜爼)
鸚鵡螺
鸚鵡螺旋尖處屈而咮如鸚鵡嘴故以此名殼上青綠
斑大者可受二升殼内光瑩如雲母裝為酒杯竒而可
玩(出嶺表錄異)
紅螺
紅螺大小亦𩔖鸚鵡螺殼薄而紅亦堪為酒器刳小螺
為足綴以膠漆尤可佳尚也(出嶺表錄異)
鴦龜
初寧縣里多鴦龜殼薄狹而燥頭似鵝不與常龜同而
能嚙犬也(出南越志)
鯢魚
鯢魚如鮎四足長尾能上樹天旱輒含水上山以草葉
覆身張口鳥来飲水輒吸食之聲如小兒峽中人食之
先縛於樹鞭之身上白汁出如構汁去此方可食不爾
有毒(出酉陽雜爼)
鱟
鱟雌常負雄而行漁者必得其雙南人列肆賣之雄者
少肉舊說過海輒相積於背高丈餘如帆乘風遊行今
鱟殼上有物高七八寸如石珊瑚俗呼鱟帆至今閩嶺
重鱟醬十二足殼可為冠次於白角南人取其尾大小如
意(出酉陽雜爼)
飛魚
飛魚朗山朗水有之魚長一尺能飛即凌雲空息即歸
潭底(出酉陽雜爼)
虎蠏
虎蠏殼上有虎斑可裝為酒器與紅蠏皆産瓊崖海邊
雖非珍竒亦不易採得也(出嶺表錄異)
蠔
蠔即牡蠣也其初生海島邊如拳石四面漸長有高一
二丈者巉巖如山每一房内蠔肉一片隨其所生前後
大小不等每潮來諸蠔皆開房伺蟲蟻入即合之海夷
盧亭者以斧楔取殼燒以烈火蠔即啓房挑取其肉貯
以小竹筐赴虚市以易&KR0008;米蠔肉大者&KR0008;為炙小者炒
食肉中有滋味食之即甚壅腸胃(出嶺表錄異)
赤鯶公
鯉脊中鱗一道每鱗上有黑點大小皆三十六鱗唐朝
律取得鯉魚即宜放仍不得喫說赤鯶公賣者决六十
(出酉陽雜爼)
雷穴魚
興州有一處名雷穴水常半穴每雷聲水塞穴流魚隨
流而出百姓每候雷聲繞𣗳布網獲魚無限非雷聲漁
子聚擊鼓於穴口魚亦輒出所獲半於雷時韋行規為
興州刺史時與親故書說其事(出酉陽雜爼)
虬尾
東海有魚虬尾似鴟鼓浪即降雨遂設像於屋脊(出談賓錄)
牛魚
海上取牛魚皮懸之海潮至即毛竪(出談賓錄)
蝤䗋
蝤䗋大者長尺餘兩螯至彊八月能與虎鬭虎不如隨
大潮退殼一退一長(出酉陽雜爼)
奔䱐
奔䱐一名&KR0008;非魚非蛟大如船長二三丈若鮎有兩乳
在腹下雄雌隂陽𩔖人取其子着岸上聲如嬰兒啼項
上有孔通頭氣出嚇嚇作聲必大風行者以為候相傳
嬾婦所化殺一頭得膏三四斛取之燒燈照讀書紡績
輒暗照懽樂之處則明(出酉陽雜爼)
係臂
係臂如龜入海捕之必先祭又陳所取之數則自出因
取之若不信則風浪覆船(出酉陽雜爼)
雞嘴魚
李德裕幼時常於明州見一水族有兩足嘴似雞身如
魚(出酉陽雜爼)
劍魚
海魚千歲為劍魚一名琵琶魚形似琵琶而喜鳴因以
為名虎魚老則為蛟江中小魚化為蝗而食五榖者百
歲為鼠(出酉陽雜爼)
嬾婦魚
淮南有嬾婦魚俗云昔楊氏家婦為姑所怒溺水死為
魚其脂膏可燃燈燭以之照鼓琴瑟博奕則爛然有光
若照紡績則不復明(出述異記)
黃雀化蛤
淮水中黃雀至秋化為蛤至春復為黃雀雀五百年化
為蜃蛤(出述異記)
天牛魚
天牛魚方員三丈眼大如斗口在脇下露齒無脣兩肉
角如臂兩翼長六尺尾五尺(出南越記)
太平廣記卷四百六十五
