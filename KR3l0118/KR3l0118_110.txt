太平廣記卷一百十
報應九
竇傅周璫竺法義
王珉妻竺長舒潘道秀
欒荀張崇釋開達
竺法純釋道泰郭宣
吕竦徐榮劉度
南宫子敖徐義畢覽
釋法智孫道德張興
曇無竭車母釋曇穎
邢懷明王球
竇傅
晉竇傅者河内人永和中并州刺史高昌冀州刺史吕
護各權部曲相與不和傅為昌所用作官長護遣騎抄
擊為所俘執同伴六七人共繫一獄鎻械甚嚴剋日當
殺之沙門支道林時在護營中先與傅相識聞其執厄
山至獄所候視之隔戶共語傅謂山曰今困厄命在漏
刻何方得相救山曰若能至心歸請必有感應傅先亦
頗聞觀世音及得山語遂專心屬念晝夜三日至誠自
歸觀其鎻械如覺緩解有異於常聊試推盪摧然離體
傅乃復致心曰今蒙哀祐已令桎梏自解而同伴尚多
無心獨去觀世音神力普濟當令俱免言畢復牽挽餘
人皆以次解落若有割剔之者遂開戶走出於警徼之
間莫有覺者便踰城逕去行四五里天明不敢復進共
逃𨼆一林中須臾護覺失囚人馬絡繹四出尋捕焚草
踐林無不徧至唯傅所𨼆一畝許地終無至者遂得免
還鄉里敬信異常咸信奉佛法遁山後過江為謝居士
敷具說其事焉(出真傳拾遺)
周璫
晉周璫會稽剡人也家世奉法璫年十六便蔬食誦經
正月長齋竟延僧設八關齋及請其師竺佛密支法階
佛密令持小品齋轉讀三日僧赴齋忘持小品至中食
畢欲讀經方憶甚惆悵璫家在坂怡村去寺三十里無
人遣取至人定燒香畢本家恨不得經密益踧踖有頃
聞叩門者言送小品經璫愕然心喜開門見一年少著
單衣裌先所不識又非時人疑其神異便長跪受經要
使前坐年少不肯進曰斯夜當來聽經比出不復見香
氣滿宅既而視之乃是密經也道俗驚喜密經先在厨
中緘鑰甚謹還視其鑰儼然如故於是村中十餘家咸
皆奉佛璫遂出家字曇嶷諷誦衆經二十萬言(出冥祥記)
竺法義
晉興寧中沙門竺法義山居好善住在始寧保山後得
病積時攻治備至而了不損日就綿篤遂不復自治唯
歸誠觀世音如此數日晝眠夢見一道人來候其病因
為治之刳出腸胃湔洗臟腑見有結聚不淨物甚多洗
濯畢還納之語義曰汝病已除夢覺衆患豁然尋得復
常業故其經云或現沙門梵志之象意者義公夢其是
乎義以太元七年亡宋尚書令傅亮撰其事跡亮自云
其先君與義遊義每說其事輒凛然增肅焉(出述異記)
王珉妻
晉瑯琊王珉其妻無子嘗祈觀世音云乞兒珉後路行
逢一胡僧意甚悦之僧曰我死當為君作子少時道人
果亡而珉妻有孕及生能語即解西域十六國梵音大
聰明有器度即晉尚書王洪明身也故小名阿練敘前
生時事事有驗(出辨正論)
竺長舒
晉有竺長舒者本天竺人專心誦觀音經為業後居吳
中於邑内遭火屋宇連棟甍簷相繼皆焚長舒家正住
下風分意燒毁一心念觀世音欲至舒家風迴火滅合
縣驚異之時有惡少年訝其靈應到後夜風急少年以
火投屋四投皆滅少年嗟感至明乃叩頭首過舒云我
無神力常以誦觀音為業每有事恆得脱免(出辨正論)
潘道秀
潘道秀吳郡人年二十餘嘗隨軍北征既而軍小失利
秀竄逸被掠經數處作奴俘虜異域欲歸無因少信佛
法恆至心念觀世音每夢寐輒見像後既南奔迷不知
道於窮山中忽覩真形如今行像因作禮怡然不覺安
行乃得還路遂歸本土後精進彌篤(出冥祥記)
欒荀
晉欒荀不知何許人也少奉法嘗作富平令先從征盧
循值小失利船舫遭火垂盡賊亦交逼正在中江風浪
駭目荀恐怖分盡尤念觀世音俄見江中有一人挺然
孤立腰與水齊荀心知念經有感便投水就之體既浮
涌脚似履地俄而天軍遣船迎接敗者於是遂得濟(出冥)
(祥記)
張崇
晉張崇者京兆杜陵人也年少奉法太元中苻堅既敗
長安百姓千有餘家南走歸晉為鎮戎所拘謂為游寇
崇與同等五人手足杻械置坑中埋禁至腰各相去二
十步明日與馳馬射之崇慮望窮盡唯潔心念觀世音
夜中械忽自破因得脱走路經一寺乃復稱觀世音名
至心禮拜以一石置前發誓願云今欲過江東訴辭晉
帝理此冤魂救其妻息心願獲果此石當分為二崇拜
石即破焉崇至京師發白虎樽具列冤狀帝乃加宥已
為人所略賣者皆贖為編戶智生道人目所親見其事
者(出法苑珠林)
釋開達
晉沙門釋開達隆安二年登隴採甘草為羌所執時年
大饑羌胡相噉乃置達柵中將食之先在柵中十有餘
人羌日夕烹𦵔唯達尚存自達被執便潛誦觀世音經
不懈於心及明日當見噉其晨始曙忽有大虎遥逼羣
羌奮怒號吼羌各駭怖迸走虎乃前噬柵木得成小缺
可容人過已而徐去達初見虎噬柵謂必見害柵既穿
不入心疑其異謂是觀世音力計諸羌未及便即穿柵
逃走夜行晝伏遂得免脱(出法苑珠林)
竺法純
晉沙門竺法純山陰顯義寺主也元興中起寺買材路
經湖道材主是婦人與同船俱行既入湖日暮暴風波
浪如山船小水入又與婦人俱行命在瞬息乃一心誦
觀世音經時既入夜行旅已絶俄有大船流至純即乘
度之而此小船應時淪沒大舟隨波鼓盪俄得達岸也
(出法苑珠林)
釋道泰
晉沙門釋道泰常山衡唐精舍僧義熙中嘗夢人云君
命當終六七泰年至四十二遇篤疾慮必不濟悉以衣
鉢之資厚為福施又歸誠念誦觀世音晝夜四日勤心
不替時所坐牀前垂帷忽於帷下見人跨戶而入足趺
金色光明照屋泰乃搴帷遽視奄然而滅驚欣交萃因
大流汗胸體即輕所患平差(出法苑珠林)
郭宣
晉義熙十一年太原郭宣蜀郡文處茂先與梁州刺史
楊收敬為友收敬有罪下獄宣與處茂同被桎梏念觀
世音十日後夜夢一菩薩慰諭之告以大命無憂俄而
鎻械自脱及曉還著如是復解二人遂發願若得免罪
各出錢十萬上西明寺作功德少日俱免宣依願送錢
向寺處茂違誓不送及盧循舉兵茂於香浦為流矢所
中未死之間曰我有大罪語訖而死(出辨正論)
吕竦
晉吕竦字茂高兖州人也寓居始豐縣其南溪流急岸
峭迴曲如縈又多大石白日行者尤懷危懼竦自說其
父嘗行溪中去家十餘里日向暮大風雨晦暝如漆不
復知東西自分覆溺唯歸心觀世音且誦且念須臾有
火光來岸如人捉炬者照見溪中了了逕得歸家火常
在前後去船十餘步竦後與郗嘉賓周旋郗所傳說(出法)
(苑珠林)
徐榮
晉有徐榮者瑯琊人也嘗至東陽還經定山舟人不慣
誤墮洄洑中垂欲沈沒榮無復計唯至心呼觀世音名
須臾間如有數十人齊力引舡者踊出洄洑中沿江而
下日已暮天大昏暗風雨甚駛不知所向而湧浪轉盛
榮誦經不輟忽望見山頭有火焰赫奕迴舟趨之逕得
達岸既至即不復見明旦問浦中人昨夜山上是何火
衆愕然曰風雨如此豈有火耶乃知佛力冥祐矣榮後
為會稽府督護謝敷嘗聞榮說時與榮同船者沙門支
道藴謹篤士也亦具其事為傅亮言之與榮所說同(出法)
(苑珠林)
劉度
劉度平原聊城人也鄉里千餘家並奉大法造立形像
供養僧尼值虜主木末時此縣常有逋逃末大怒欲盡
滅一城衆皆兇懼分必殄盡度乃潔誠率衆歸命觀世
音頃之末見物從空下繞其屋柱驚視乃觀世音經末
大歡喜因省刑戮於是此城即得免害(出冥祥記)
南宫子敖
南宫子敖始平人也戌新平城為狒狒虜兒長樂公所
破合城數千人皆被誅害子敖雖分必死而猶至心念
觀世音既而次至子敖羣刃交下或高或僻持刀之人
忽疲懈四支不隨爾時長樂公親自臨刑驚問之子敖
聊爾答云能作馬鞍乃令原釋子敖亦不知所以作此
言時後遂得遁逸乃造一觀音小像貯以香函行則頂
戴(出冥祥記)
徐義
苻秦徐義高陸人為尚書少奉佛法時兵革蜂起賊獲
義將加害乃埋其兩足編髮於樹至夜義專念觀世音
有頃忽夢人謂之曰今事亟矣何暇眠乎義便驚起見
防守者並疲而寢乃試自奮動手髮既解足亦得脱而
遁百餘步𨼆草中便聞追者交馳秉炬無見者迨明賊
散義歸投鄴寺遂得免焉(出宴祥記)
畢覽
苻秦畢覽東平人少奉法隨慕容垂北征沒虜單馬逃
竄虜騎追將及覽至心誦念觀世音既得免脱入山迷
惑失道又專心持念中夜見一道人法服持錫示以途
徑安然至家(出冥祥記)
釋法智
沙門釋法智為白衣時嘗獨行至大澤中忽遇猛火四
方俱起走路已絶便至心禮誦觀世音俄而火過一澤
之草無有遺莖者唯法智所容身處不燒始乃敬奉大
法後為姚興將從征索虜軍退失馬落在圍裏乃𨼆溝
邊叢棘中得蔽頭復念觀世音心甚勤至隔溝人遥喚
後軍指令殺之而軍過搜覓輒無見者遂得免後逕出
家(出冥祥記)
孫道德
宋孫道德益州人也奉道祭酒年過五十未有子息居
近精舍景平中沙門謂道德曰必願有兒當至心禮誦
觀世音經此可冀也德遂罷不事道丹心投誠歸誦觀
世音少日之中而有夢應婦即有孕産男(出冥祥記)
張興
宋張興新興人頗信佛法常從沙門僧融曇翼時受八
戒元嘉初興嘗為劫賊所引逃避妻繫獄掠笞積日時
縣失火出囚路側會融翼同行偶經囚邊妻驚呼闍梨
何不賜救融曰貧道力弱不能救如何唯宜勤念觀世
音庶獲免耳妻便晝夜祈念經十日許夜夢一沙門以
足躡之曰咄咄可起妻即驚起鉗鎻桎梏俱解然閉戶
警防無由得出慮有覺者乃却自械又夢向者沙門曰
戶已開矣妻覺而馳出守備俱寢安步而逸闇行數里
卒值一人妻懼躃地已而相訊乃其夫也相見悲喜夜
投僧翼翼匿之獲免焉(出冥祥記)
曇無竭
宋元嘉初有黃龍沙門曇無竭者誦觀世音經淨修苦
行與徒屬二十五人往尋佛國備經艱險既達天竺舍
衞路逢山象一羣竭賫經誦念稱名歸命有獅子從林
中出象驚奔走後有野牛一羣鳴吼而來將欲加害竭
又如初歸命有大鷲飛來牛便驚散遂得免(出法苑珠林)
車母
車某者遭宋廬陵王青泥之難為虜所得在賊營中其
母先來奉佛即燃七燈於佛前夜精心念觀世音願子
得脱如是經年其子忽叛還七日七夜獨行自南走常
值天陰不知東西遥見有七段火光望火而走似村欲
投終不可至如是七夕不覺到家見其母猶在佛前伏
地又見七燈因乃發悟母子共談知是佛力自後懇禱
專行慈悲(出宣驗記)
釋曇穎
宋長干寺有釋曇穎會稽人少出家謹於戒行誦經十
餘萬言止長干寺善巧宣唱天然獨絶穎常患癬疾積
治不除房内恆供養一觀世音像晨夕禮拜求差此疾
異時忽見一蛇緣壁上屋須臾有一鼠子從屋墜地涎
液沐身狀如已死穎候以活即取竹刮除涎液又聞蛇
所吞鼠能療瘡疾即取涎以傅癬上所傅既遍鼠亦還
活信宿之間瘡疾頓盡方悟蛇之與鼠皆是祈請所致
於是君王所重名播遐邇後卒所住年八十一(出高僧傳)
邢懷明
宋邢懷明河間人為大將軍參軍嘗隨南郡太守朱脩
之北伐同見陷沒伺候間隙俱遁南歸夜行晝伏三日
猶懼追捕乃遣人前覘虜候數日不還一夕將雨陰暗
所遣人將曉忽至乃驚曰向遥見火光甚明故來投之
那得至而反暗脩等驚愕懷明先奉法自出征恆頂戴
觀世音經誦讀不廢夕亦暗誦咸疑是經神力遂得脱
免居於京師忽有沙門詣懷明云貧道見此巷中及君
家有血氣宜移避語畢去懷明追而目之出門便不見
意甚惡之經二旬鄰人張景秀傷父及殺妻懷明以為
血氣之徵庶得無事時與劉斌劉敬文同在一巷其年
竝以劉湛之黨被誅夷(出法苑珠林)
王球
宋王球字叔達太原人為涪陵太守以元嘉元年於郡
失守繫在刑獄防鎻堅固球先精進用心尤至獄中百
餘人並多飢餓球每食皆分施之日自持齋至心念觀
世音夜夢昇高座見一沙門以一卷經與之題名光明
按行品併諸菩薩名球得而披讀忘第一菩薩名第二
觀音第三大勢至又見一車輪沙門曰此五道門也既
覺鎻皆斷脱球心知神力彌增專志因自釘治其鎻經
三日而被原宥(出法苑珠林)
太平廣記卷一百十
