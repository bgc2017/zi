太平廣記卷三百六十三宋李昉等編
妖怪五
韋滂柳氏王愬
李哲盧瑗廬江民
揚州墖高郵寺劉積中
韋滂
唐大歷中士人韋滂膂力過人夜行一無所懼善騎射
每以弓矢隨行非止取鳥獸烹炙至於蛇蝎蚯蚓蜣蜋
螻蛄之𩔖見則食之嘗於京師暮行鼓聲向絶主人尚
遠將求宿不知何詣忽見市中一衣冠家移家出宅子
弟欲鏁門滂求寄宿主人曰此宅鄰家有喪俗云妨殺
入宅當損人物今將家口於側近親故家避之明日即
歸不可不以奉白也韋曰但許寄宿復何害也殺鬼吾
自當之主人遂引韋入宅開堂厨示以牀榻飲食皆備
滂令僕使歇馬槽上置燭燈於堂中又使入厨具食食
訖令僕夫宿於别屋滂列牀於堂開其雙扇息燭張弓
坐以伺之至三更欲盡忽見一光如大盤自空飛下廳
北門扉下照曜如火滂見尤喜於闇中引滿射之一箭
正中爆然有聲火乃掣掣如動連射三箭光色漸微已
不能動携弓直往拔箭光物墮地滂呼奴取火照之乃
一團肉四向有眼眼數開動即光滂笑曰殺鬼之言果
不虛也乃令奴烹之而肉味馨香極甚煮令過熟乃切
割為虀噉之尤覺芳美乃沾奴僕留半呈主人至明主
人歸見韋生喜其無恙韋乃說得殺鬼獻所留之肉主
人驚歎而已(出原化記)
柳氏
唐大歷中有士人莊在渭南遇疾卒於京妻柳氏因莊
居有一子年十一二夏夜其子忽恐悸不眠三更後見
一老人白衣兩牙出吻外熟視之良久漸近前有婢眠
熟因扼其喉咬然有聲衣隨手碎攫食之須臾骨露乃舉起
飲其五臟見老人口大如箕子方呌一無所見婢已骨
矣數月後亦無他士人祥齋日暮柳氏露坐納涼有胡
蜂遶其首面柳氏以扇擊墮地乃胡桃也柳氏取置掌
中遂長初如拳如椀驚顧之際已如盤矣嚗然分為兩
扇空中轉輪聲如分蜂忽合於柳氏首柳氏碎首齒著
於樹其物飛去竟不知何怪也(出酉陽雜俎)
王愬
建中三年前楊府功曹王愬自冬調選至四月寂無音
書其妻扶風竇氏憂甚有二女皆國也忽聞門有賣卜
女巫包九娘者過其卷人皆推占事中遂召卜焉九娘
設香水訖俄聞空間有一人下九娘曰三郎來與夫人
看功曹有何事更無音書早晚合歸言訖而去經數刻
忽空中宛轉而下至九娘喉中曰娘子酬答何物阿郎
歸甚平安今日在西市絹行舉錢共四人長行緣選場
用策子被人告所以不得見官作行李次密書之五月
二十三日初明愬奄至宅竇氏甚喜坐訖便問君何故
用策子令選事不成又於某月日西市舉錢共四人長
行愬自以不附書愕然驚異妻遂話女巫之事即令召
巫來曰勿憂來年必得好官今日西北上有人牽二水
牛患脚可勿争價買取旬日間應得數倍利至時果有
人牽跛牛過即以四千買買經六七日甚肥壮足亦無
損同曲磨家二牛暴死卒不可市遂以十五千求買初
愬宅在慶雲寺西巫忽曰可速賣此宅如言貨之得錢
十五萬又令於河東月僦一宅貯一年已來儲然後買
竹作麤籠子可盛五六斗者積之不知其數明年春連
帥陳少遊議築廣陵城取愬舊居給以半價又運土築
籠每籠三十文計資七八萬始於河東買宅神巫不從
包九娘而自至曰某姓孫名思兒寄住巴陵欠包九娘
錢今已償足與之别歸故來辭耳吁嗟久之不見其形
竇氏感其所謀謂曰汝何不且住不然吾飬汝為兒可
乎思兒曰娘子既許某更何愁可為作一小紙屋安於
堂簷每食時與少食即足矣竇氏依之月餘遇秋風飄
雨中夜長歎竇氏乃曰今與汝為母子何所中外不然
向吾牀頭櫃上安居可乎思兒又喜是夕移入便問拜
兩姊不見形但聞其言愬長女好戲因謂曰姊與爾索
一新婦於是紙畫一女及布綵繢思兒曰請如小姊装
索其女亦戲曰依爾意其夜言笑如有所對即云新婦
參二姑姑愬堂妹事韓家住南堰新有分㝃二女作繡
鞋欲遺之方命青衣裝思兒笑二女問笑何事答曰孫
兒一足腫難著繡鞋竇氏始惡之思兒已知更數日乃
告辭云且歸巴陵蒙二姊與娶新婦便欲將去愬與令
造一船子長二尺已來令姊監將香火送至楊子江為
幸足矣竇氏從其請二女又與一幅絹畫其夫妻相對
思兒着綠秉板具小船上拜别自其去也二女皆若神
不足者二年長女嫁外兄親禮夜卒於帳門以燭照之
其形若黃葉爾小女適張初初嫁亦如其姊愬終山陽
郡司馬(出乾&KR0871;子)
李哲
唐貞元四年春常州錄事參軍李哲家於丹陽縣東郭
去五里有莊多茅舍晝日無何有火自焚救之而滅視
地麻屨跡廣尺餘意為盗索之無狀旬時屢災而易撲
方悟其妖異後乃有投擲空間家人怖悸輒失衣物有
乳母阿萬者性通鬼神常見一丈夫出入隨之或為胡
形鬚髯偉然羔裘貂帽間以朱紫倏閃出來哲晚習春
秋於閤阿萬見胡人竊書一卷而去馳報哲哲閱書欠
一卷方祝祈之須臾書復帙中亦無損汚李氏患之意
其庭竹聳荗鬼魅可栖潛議伐去之以植桃忽於庭中
得一書聞君議伐竹種桃盡為竹籌州下粟方賤一船
竹可貿一船粟幸速圖之其筆札不工紙方數寸哲兄
子士温士儒並剛勇常罵之輒失冠屨後稍祈之而歸
所失復投書曰惟聖罔念作狂唯狂克念作聖君始罵
我而見祈今並還之書後言墨荻君狀居旬鄰人盗哲
犬殺而食之事發又得一書曰里仁為美擇不處仁焉
得智數旬之後其家失物至多家人意其鬼為盗又一
書言劉長卿詩曰直氏偷金枉君謂我為盗今既得盗
如之何士温士儒竟扞禦之見夏夜士温醉卧背燭牀
頭見一丈夫自門直入不虞有人因至燭前士温忽躍
身擒之果獲燭亦滅於暗中扞禦盡力久之喀喀有聲
燭至漸堅是一瓦瓦背畫作眉目以紙為頭巾衣一小
兒衣又以婦人披帛纏頭數匝方結之李氏遂釘於柱
碎之數日外有婦人喪服哭於圃言殺我夫明日哭於
庭乃投書曰諺所謂一雞死一雞鳴吾屬百戶當相報
耳如是往來如初嘗取人衣著庭書樹扶疎莫知所由
也求而遂觧之又以大器物投小器中出入不礙旬時
士儒又張燈見一婦人外來戲燈下復為士儒擒焉扞
力良久摋而硬燭之亦瓦而衣也遂末之而明日復有
其𩔖哀哭常畏二姪呼為二郎二郎至即不多來李氏
潛欲徙其居而得一書曰聞君欲徙居吾已先至其所
矣李氏有二老犬一名韓兒一名猛子自有此妖不復
食常搖尾戲於空暗處遂斃之自後家中有竊議事魅
莫能知之一書自無韓大猛二吾屬無依又家人自郭
返至其里見二丈夫於道側迎問家人曰聞爾家有怪
異若之何遂以事答及行顧已不見李氏於潤州迎山
人韋士昌士昌以符置諸瓦櫺間以壓之鬼至書曰符
至聖也而置之屋上不亦輕乎士昌無能為乃去聞淮
楚有衛生者久於呪術乃邀之衛生至其鬼頗憚之其
來稍疎衛生乃設道場以考召置箱於壇中宿昔箱中
得一狀狀件所失物云若干物已貨記得錢若干買果
子及梳子等食訖其餘若干並送還驗其物悉在箱中
又言失鐺子某實不取請問諸水濱狀言狐&KR0008;等狀自
此更不復來異日於河中果得鐺子等乃驗水濱之說
也(出通幽記)
盧瑗
貞元九年前毫州刺史盧瑗家于東都康裕坊瑗父正
病卒後兩日正晝忽有大鳥色蒼飛于庭巡翔空間度
其影可闊丈四五家人咸見頃之飛入西南隅井中久
而飛出人往視之其井水已竭中獲二卵大如斗將出
破之血流數斗至明忽聞堂西奥有一女人哭往看見
一女子年可十八九烏巾帽首哭轉哀厲問其所從來
徐徐出就東間乃言曰吾誕子井中何敢取殺言畢却
往西間拽其尸如糜散之訖奮臂而去出門而滅其家
大震懼取所留卵却送于野使人馳問桑道茂道茂令
禳謝之後亦無徵祥而莫測其異也(出通幽記)
廬江民
貞元中有廬江都民因採樵至山會日暮忽見一胡人
長丈餘自山崦中出衣黑衣執弓矢民大恐遽走匿古
木中窺之胡人佇望良久忽東向發一矢民隨望之見
百步外有一物狀𩔖人舉體黃毛數寸蒙烏巾而立矢
中其腹輒不動胡人笑曰果非吾所及遂去又一胡亦
長丈餘魁偉愈於前者亦執弧矢東望而射中其物之
胸亦不動胡人又曰非將軍不可又去俄有胡人數十
衣黑臂弓腰矢若前驅者又見一巨人長數丈被紫衣
狀貌極異緩步而來民見之不覺懔然巨胡東望謂其
前驅者曰射其喉羣胡欲爭射之巨胡誡曰非雄舒莫
可他胡皆退有一胡前引滿一發遂中其喉其物亦不
懼徐以手拔去三矢持一巨礫向西而來胡人皆有懼
色前白巨胡事廹矣不如降之巨胡即命呼曰將軍願
降其物乃投礫於地自去其巾狀如婦人無髮至羣胡
前盡收奪所執弓矢皆折之遂令巨胡跪於地以手連
掌其頰胡人哀祈稱死罪者數四方釋之諸胡高拱而
立不敢輒動其物徐以巾蒙首東望而去胡人相賀曰
賴今日甲子耳不然吾輩其死乎既而俱拜於巨胡前
巨胡頷之良久遂導而入山崦時欲昏黑民雨汗而歸
竟不知其何物也(出宣室志)
揚州墖
諮議朱景玄見鮑容記陳少遊在揚州時東市墖影忽
倒老人言海影翻則如此(出酉陽雜俎)
高郵寺
高郵縣有一寺不記名講堂西壁枕道每日晚人馬車
舉影悉透壁上衣紅紫者影中鹵莾可辨壁厚數尺難
以理究辰午之時則無相𫝊如此二十餘年或一年半
年不見(出酉陽雜俎)
劉積中
劉積中常於西京近縣莊居妻病亟未眠忽有婦人白
首長纔三尺自燈影中出謂劉曰夫人病唯我能理何
不祈我劉素剛咄之姥徐戟手曰勿悔勿悔遂滅妻因
暴心痛殆將卒劉不得已祝之言已復出劉揖之坐乃
索茶一甌向日如呪狀顧令灌夫人茶纔入口痛愈後
時時輒出家人亦不之懼經年復謂劉曰我有女子及
笄煩主人求一佳壻劉笑曰人鬼路殊難遂所託姥曰
非求人也但為刻桐木稍工者可矣劉許諾因為具之
經宿木人失矣又謂劉曰兼煩主人作鋪公鋪母若可
某夕我自具車輿奉迎劉心計無奈之何亦許之至一
日過酉有僕馬車乘至門姥亦至曰主人可往劉與妻
各登其車馬天黑至一處朱門崇墉籠燭列迎賓客供
帳之盛如王公家引劉至一廳朱紫數十有相識者有
已歿者各相視無言妻至一堂蠟炬如臂錦翠争煥亦
有婦人數十存殁相識各半但相視而已及五更劉與
妻恍惚却還至家如醉醒十不記其一二數日姥復來
拜謝曰我小女成長今復託主人劉不耐以枕抵之曰
老魅敢如此擾之姥隨枕而滅妻遂疾發劉與男女酹
地禱之不復出矣妻竟以心痛卒劉妹復病心痛劉欲
徙居一切物膠着其處輕若屨屐亦不可舉迎道流上
章梵僧持呪悉不禁劉常暇日讀藥方其婢小碧自外
來垂手緩步大言劉四頗憶平昔無既而嘶咽曰省躬
近從泰山回路逢飛天野义携賢妹心肝我已奪得因
舉袖袖中蠕蠕有物左顧似有所命曰可為安置又覺
袖中風生衝簾幌婢入堂中乃對劉坐問存歿敘平生
事劉與杜省躬同年及第友善其婢舉止笑語無不肖
也頃曰我有事不可久留執劉手嗚咽劉亦悲不自勝
婢忽倒及覺一無所記其妹亦自此無恙(出酉陽雜俎)
太平廣記卷三百六十三
