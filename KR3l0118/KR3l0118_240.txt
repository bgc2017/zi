太平廣記卷二百四十
諂佞二
趙元楷閻知微鄭愔
薛稷李嶠李義府
侯思止盧藏用趙履温
張岌吉頊宗楚客
崔融崔湜用番將
張說程伯獻楊國忠
太眞妃李林甫
趙元楷
趙元楷為交河道行軍大總管時侯君集為元帥君集
馬病顙瘡元楷以指霑其膿而嗅之以諛君集為御史
所劾左遷刺史(出談賓錄)
閻知微
唐春官尚書閻知微和默啜司賓丞田歸道為之副焉
至牙帳下知微舞蹈宛轉抱默啜靴鼻而嗅之田歸道
獨長揖不拜默啜大怒倒懸之經一宿明日將殺之元
珍諫大國和親使殺之不祥乃得釋後與知微爭於殿
庭言默啜必不和知微堅執以爲和默啜果反陷趙定
天后乃誅知微九族拜歸道夏官侍郎(出朝野僉載)
鄭愔
唐吏部侍郎鄭愔初託附來俊臣俊臣誅即附張易之
易之被戮即附韋庶人後附譙王竟被誅(出朝野僉載)
薛稷
唐太子少保薛稷雍州長史李晉中書令崔湜蕭至忠
岑羲等皆外飾忠鯁内藏諂媚脅肩屛氣而䑛痔折肢
阿附太平公主並騰遷雲路咸自以爲得志泰山之安
也七月三日家破身戮何異鸋鴂栖於葦苕大風忽起
巢折卵壞後之君子可不鑒哉(出朝野僉載)
李嶠
唐李嶠少負才華代傳儒學累官成均祭酒吏部尚書
三知政事封鄭國公長壽三年則天徵天下銅五十餘
萬斤鐵一百三十餘萬斤錢二百七千貫於定鼎門内
鑄八稜銅柱高九十尺徑一丈二尺題曰大周萬國述
德天樞張革命之功貶皇家之德天樞下置鐵山銅龍
負戴獅子麒麟圍繞上有雲蓋蓋上施盤龍以托火珠
珠高一丈圍三丈金彩熒煌光侔日月武三思爲其文
朝士獻詩者不可勝紀唯嶠詩冠絶當峕詩曰轍跡光
西[山弇]勲庸紀北燕何如萬國會諷德九門前灼灼臨黃
道迢迢入紫烟仙盤正下露高柱欲承天山𩔖叢雲起
珠疑大火懸聲流塵作劫業固海成田聖澤傾堯酒薰
風入舜絃忻逢下生日還偶上皇年後憲司發嶠附會
韋庶人左授滁州别駕後至開元初詔毁天樞發卒鎔
爍彌月不盡洛陽尉李休烈乃賦詩以詠曰天門街東
倒天樞火急先須卸火珠旣合一條絲線挽何勞兩縣
索人夫先有謠云一條絲線挽天樞言其不久也故休
詩及之庶士莫不諷誦天樞之北韋庶人繼造一臺先
此毁拆(出大唐新語)
李義府
唐李義府狀貌溫恭與人語必嬉怡微笑而褊忌陰賊
旣處權要欲人附已微忤意者輒加傾陷故峕人言義
府笑中有刀楊行穎表言義府罪狀制令劉祥道對推
其事李勣監焉按有實長流嶲州或作劉祥道破銅山
之大賊李義府露布稱混奴婢而亂放各識家而競入
(出談賓錄)
侯思止
唐侯思止貧窮不能理生業乃依事恒州參軍高元禮
而無頼詭譎無以踰也峕恒州刺史裴貞杖一判司則
天將不利王室羅織之徒已興矣判司謂思止曰今諸
王多被誅戮何不告之思止因請状遂告舒王及裴貞
謀反詔按問並族誅授思止游擊將軍元禮懼而思媚
之引與同坐呼為侯大曰國家用人不次若言侯大不
識字可奏云獬豸亦不識字而能觸邪則天果曰欲與
汝御史人云汝不能識字思止以獬豸對則天大悦即
授焉元禮復教曰聖上知侯大無宅倘以没官宅見借
可拜謝而不受聖上必問所由可奏云諸反逆人宅惡
其名不願坐其内果如言則天復大喜恩賞甚優(出談賓錄)
盧藏用
盧藏用徵拜左拾遺遷吏部侍郎中書舍人歴黃門侍
郎兼昭文舘學士轉尚書右丞與陳伯玉趙貞固友善
隱居之日頗以貞白自衒往來于少室終南二山峕人
稱為假隱自登朝奢靡淫縱車服鮮麗趦趄詭佞專事
權貴峕議乃表其醜行以阿附太平公主流隴州(出談賓錄)
趙履温
唐趙履温為司農卿諂事安樂公主氣勢回山海呼吸
變霜雪客謂張文成曰趙司農何如人曰猖獗小人心
佞而險行僻而驕折支勢族䑛痔權門諂于事上傲于
接下猛若虣虎貪如餓狼性愛食人終為人所食為公
主奪百姓田園造定昆池言定天子昆明池也用庫錢
百萬億斜褰紫衫為公主背挽金犢車險詖皆此𩔖誅
逆韋之際上御承天門履温詐喜舞蹈稱萬歲上令斬
之刀劒亂下與男同戮人割一臠骨肉俱盡(出朝野僉載)
張岌
唐天后峕張岌諂事薛師掌擎黃幞隨薛師後于馬旁
伏地承薛師馬鐙侍御史郭覇嘗來俊臣糞穢宋之問
捧張易之溺器並偷媚取容寔名教之罪人也(出朝野僉載)
吉頊
天后峕太常博士吉頊父哲易州刺史以賍坐死頊于
天津橋南要内史魏王承嗣拜伏稱死罪承嗣問之曰
有二妹堪事大王承嗣諾之即以犢車載入三日不語
承嗣問其故對曰父犯國法憂之無復聊頼承嗣既奏
免其父極刑進頊籠馬監俄遷中丞吏部侍郎不以才
升二妹請求耳(闕)
宗楚客
唐天后内史宗楚客性諂佞峕薛師有嫪毐之寵遂為
作傳二卷論薛師之聖從天而降不知何代人也釋迦
重出觀音再生期年之間位至内史(出朝野僉載)
崔融
唐天后梁王武三思為張易之作傳云是王子晉後身
于緱氏山立祠詞人才子佞者為詩以詠之舍人崔融
為最後易之赤族佞者並流嶺南(出朝野僉載)
崔湜
唐崔挹子湜桓敬懼武三思讒間引湜為耳目湜乃反
以桓敬等計潛告三思尋為中書令湜又說三思盡殺
五王絶其歸望先是湜為兵部侍郎挹為禮部侍郎父
子同為南省副貳有唐以来未之有也上官昭容屢出
外湜諂附之玄宗誅蕭至忠後所司奏宮人元氏欵稱
與湜曾密謀進鴆乃賜湜死年四十初湜與張說有隙
說為中書令議者以為說搆陷之湜美容儀早有才名
弟液滌及從兄涖並有文翰列居清要每私宴之際自
比王謝之家謂人曰吾之門地及出身歴官未嘗不為
第一丈夫當先據要路以制人豈能默默受制于人故
進取不已而不以令終又湜諂事張易之與韋庶人及
韋誅復附太平有馮子都董偃之寵妻美并二女並進
儲闈得為中書侍郎平章事有牓之曰託庸才于主第
進豔婦于青宮(出朝野僉載)
用番將
唐玄宗初即位用郭元振薛訥又八年而用張嘉貞張
說五年而杜暹進又三年蕭嵩進又十二年而李適之
進咸以大將直登三事李林甫既懲適之之患遂易舊
制請以番人為將欲固其權嘗奏于上曰以陛下雄才
兼國家富強而諸番未滅者由文吏為將怯懦不勝武
事陛下必欲滅四夷威海内莫若武臣武臣莫若番將
番將生而氣雄少養馬上長求陣敵此天性然也若陛
下感而將之使其必死則夷狄不足圖也上大悦首用
安祿山安禄山有功用哥舒翰有勇用安思順能軍用
高仙芝善戰禄山卒為戎首林甫之罪也(出談賓錄)
張說
唐燕國公張說倖佞人也前為并州刺史諂事特進王
毛仲餉致金寶不可勝數後毛仲廵邊會說于天雄軍
大宴酒酣恩敕忽降授兵部尚書同中書門下三品說
拜謝訖便把毛仲手起舞嗅其靴鼻(出朝野僉載)
程伯獻
唐將軍高力士特承玄宗恩寵遭父喪左金吾大將軍
程伯獻少府監馮紹正二人直就其喪前被髮而哭甚
于巳親朝野聞之不勝其笑(出談賓錄)
楊國忠
玄宗謂侍臣曰我欲行一事自古帝王未有也蓋欲傳
位于肅宗及制出國忠大懼言語失次歸語楊氏姊妺
曰娘子我輩何用更作活計皇太子若監國我與姊妺
等即死矣相聚而哭虢國入謀于貴妃妃銜土以請其
事遂止哥舒翰在潼關或勸請誅國忠以悦衆心舒翰
不聽禄山發范陽每日于帳前歎曰楊國忠頭来何太
遲也國忠妻裴柔蜀之大娼也國忠又為劒南節度勸
玄宗入蜀授其所親官布蜀漢(出談賓錄)
太眞妃
太眞妃嘗因妬忌有語侵上上怒甚令高力士以輜車
載送還其家妃悔恨號泣抽刀剪髮授力士曰珠玉珍
異皆上所賜不足充獻唯髮父母所生可達妾意望為
申妾萬一慕戀之誠上得髮揮涕泫然遽命力士召之歸
(出貴妃傳)
李林甫
玄宗在東都宮中有怪明日召宰相欲西幸裴稷山張
曲江諫曰百姓場圃未畢請候冬間是峕李林甫初拜
相竊知上意及罷退佯為蹇步上問何故脚疾對曰臣
非病足願獨奏事乃言二京陛下東西宮也將欲駕幸
何用擇峕設有妨于刈穫獨免過路賦税臣請宣示有
司即日西幸上大悦自此駕幸長安不復東矣旬日耀
卿九齡俱罷而牛仙客進(出國史𥙷)
又
李林甫居相位一十九年誅鋤海内人望自儲君以下
無不累息初開元後姚宋等一二老臣多獻可替否以
爭天下大體天下既理上心亦泰張九齡上所拔頗以
後進少之九齡尤謇諤數犯上上怒而逐之上雄才豁
達任人不疑晚得林甫養成君欲未嘗有逆耳之言上
愛之遂深居高枕以富貴自樂大臣以下罕得對見事
無大小責成林甫林甫雖不文而明練吏事愼守綱紀
衣冠非常調無進用之門而隂賊忍殺未嘗以愛憎見
于容色上左右者雖饔人厮養無不賂之故動靜輒知
李適之初入相疎而不密林甫賣之乃曰華山之下有
金鑛焉採之可以富國上未知之耳適之善其言他日
從容以奏上悦顧問林甫林甫曰臣知之久矣華山陛
下本命也王氣所在不可發之故臣不敢言上遂薄適
之因曰自今奏事先與林甫議之無輕脱自是適之束
手矣非其所引進皆以罪誅威震海内諫官但持禄養
資無敢論事獨補闕杜中猶再上疏翌日被黜為下邽
令林甫召諸諫官謂曰今明主在上羣臣將順之不暇
何用多言君不見立仗馬乎終日無聲而食三品料及
其一鳴即黜去雖欲再鳴其可得乎由是諫諍之路絶
矣晩年多冤讐懼其報復出廣車僕金吾靜街前驅百
步之外居則以磚甃屋以板幕牆家人警衛如禦大敵
其自防也如此故事宰臣騎從三五人而已士庶不避
于路至是騎從百餘人為左右翼公卿以下趨避自林
甫始也(出談賓錄)
太平廣記卷二百四十
