太平廣記卷三百六十五宋李昉等編
妖怪七
王申子韓佽許敬張閑
太原小兒李師古孟不疑
戴詧杜&KR0008;鄭絪
河北軍將宫山僧
王申子
貞觀中望苑驛西有民王申子植榆於路傍成林搆茅
屋夏月常饋漿於行人官客即延憩具茗有兒年十三
每令伺客一日白其父路有女子求水因令呼入女年
甚少衣碧襦白幅巾自言家在南十餘里夫死無兒今
服禫矣將適馬嵬訪親情丐衣食語言明晤舉止可愛
王申乃留食謂曰今日已暮可宿此達明去也女亦欣
然從之其妻内之後堂呼為妹倩裁衣數事自午至戌
悉辦針指細密殆非人工申大驚異妻尤愛之乃戲曰
妹能為我作新婦乎女笑曰身既無託願執井竈王申
即日借衣貰酒禮納為新婦其夕暑熱戒其夫近多盜
不可闢門即舉巨椽捍戶而寢及夜半王申妻夢其子
被髮訴曰被食將盡矣妻驚欲省其子王申曰渠得好
新婦喜極囈言耶妻還睡復夢如初申與妻秉燭呼其
子及新婦悉不應扣其戶戶牢如鍵乃壞門闔纔開有
一物圓目鑿齒體如藍色衝人而去其子唯餘腦骨及
髮而已(出酉陽雜俎)
韓佽
韓佽在桂州妖賊封盈能為數里霧先是嘗行野外見
黃蝶數十因逐之至大樹下而滅掘得石函素書大如
臂遂成左道歸之如市乃聲言某日收桂州有紫氣者
我必勝至期果有紫氣如匹帛亘于州城上白氣直衝
之紫氣遂散忽大霧至午稍霽州宅諸樹滴下銅佛大
如麥不知其數是年韓卒(出酉陽雜俎)
許敬張閑
唐貞元中許敬張閑同讀書於偃月山書堂兩間人據
其一中隔有丈許西而張東各開戶牖初敬閑相勖勵
情地甚狎自春徂冬各秉燭而學一夜二更忽有一物
推許生戶而入初意其張生而不為意其物已在案側
立及讀書徧乃迴視方見一物長可五尺餘虎牙狼目
毛如猿玃爪如鷹鸇服豹皮褌見許生顧盻乃义手端
目並足而立許生恐甚遂失聲連呌張生相救如是數
百聲張生滅燭柱戶佯寢竟不應之其物忽倒行就北
壁火爐所乃蹲踞視許生呼張生不已其物又起於牀
下取生所用伐薪斧却迴而坐附火復如初良久許生
安心定氣而言曰余姓許名敬辭家慕學與張閑同到
此不早謁諸山神深為罪耳然浮俗淺識幸勿責之言
已其物奮起义手鞠躬唯唯而出敬恨張生之甚也翌
日乃撤書而歸於是張生亦相與俱罷業竟不成(出𫝊信志)
太原小兒
嚴綬鎮太原市中小兒如水際泅戲忽見物中流流下
小兒爭接乃一瓦缾重帛羃之兒就岸破之有嬰兒長
尺餘遂迅走羣兒逐之頃間足下旋風起嬰兒已蹈空
數尺近岸舟子遽以篙擊殺之髮朱色目在頂上(出酉陽雜)
(俎)
李師古
李師古治山亭掘得一物類鐵斧頭時李章武遊東平
師古示之武驚曰此禁物也可飲血三斗驗之而信(出酉)
(陽雜俎)
孟不疑
東平未用兵時有舉人孟不疑客昭義夜至一驛方欲
濯足有稱淄青張評事者至僕從數十孟欲謁之張被
酒初不顧孟因退就西間張連呼驛吏索煎餅孟默窺
之且怒其傲良久煎餅至孟見一黑物如猪隨盤至燈
影而滅如此五六返張竟不察孟恐懼不睡張尋太鼾
至三更孟纔寐忽見一人皂衣與張角力久乃相捽入
東徧房拳聲如杵頃之張被髮雙袒而出還寢牀上至
五更張乃喚僕使張燭巾櫛就孟曰某昨醉中都不知
秀才同廳因命食談笑甚歡時時小聲曰昨夜甚慙長
者乞不言也孟但唯唯復曰某有程須早發秀才可先
也探靴中得金一挺授孟曰薄貺乞密前事孟不敢辭
即前去行數里方聽捕殺人賊孟詢諸道路皆曰淄青
張評事至其騎早發及明但空鞍失張所在騎吏返至
驛尋索驛西閣中有席角發之白骨而已無泊一蠅肉
也地上滴血無餘唯一隻履在傍相𫝊此驛舊凶竟不
知何怪舉人祝元膺嘗言親見孟不疑說每誡夜食必
須祭也祝又言孟素不信釋氏頗能詩其句云白日故
鄉遠青山佳句中後嘗持念溺於遊覽不復應舉(出酉陽雜)
(爼)
戴詧
臨川郡南城縣令戴詧初買宅於館娃坊暇日與弟閒
坐廳中忽聞外有婦人聚笑聲或近或遠詧頗異之笑
聲漸近忽見婦人數十散在廳前倏忽不見如是累日
詧不知所為廳際有枯梨樹大合抱意其為祥因伐之
根下有石露如拳掘之轉闊勢如𨫼形乃烈火其上沃
醋復鑿深五六尺不透忽見婦人繞坑拊掌大笑有頃
共牽詧入坑投於石上一家驚懼婦人復還大笑詧亦
隨出詧纔出又失其弟家人慟哭詧獨不哭曰他亦甚
快活何用哭也詧至死不肯言其狀(出酉陽雜俎)
杜悰
杜悰未達時游江湖間値一程稍遙昏瞑方達一戍有
𫝊舍居者多不安或怖懼而卒驛將見悰骨氣非凡内
思之此或貴人若宿而無恙必將相也遂請悰舍於内
供待極厚至夜分聞東序隙舍洶洶如千萬人聲悰取
紙大署已之名繫於瓦石擲之喧聒之處其聲即絶又
聞西序復喧即如前擲之尋亦寂然遂安寢遲明驛吏
問安公具述之乃知必貴以束素餞之及大拜即訪吏
擢用(出玉堂閒話)
鄭絪
唐陽武侯鄭絪罷相自嶺南節度入為吏部尚書居昭
國里弟縕為太常少卿皆在家厨饌將備其釜忽如物
於竈中築之離竈尺餘連築不已其傍有鐺十餘所並
烹庖將熱皆兩耳慢搖良久悉能行乃止竈上每三鐺
負一釡而行其餘列行引從自厨中出在地有足折者
有廢不用者亦跳躑而隨之出厨東過水渠諸鐺並行
無所礙而折足者不能過其家大小驚異聚而視之不
知所為有小兒呪之曰既能為怪折足者何不能前諸
鐺乃棄釡於庭中却過每兩鐺負一折足者以過往入
少卿院堂前大小排列定乃聞空中轟然如屋崩其鐺
釡悉為黃埃黑煤盡日方定其家莫測其故數日少卿
卒相國相次而薨(出靈怪集)
河北軍將
胡城逆旅前嘗有河北軍將過行未數里忽有旋風如
斗器起於馬前軍將以鞭擊之轉大遂旋馬首鬛起豎
如植軍將懼下馬觀之覺鬛長數尺中有細綆如紅綖
馬時人立嘶鳴軍將怒乃取佩刀拂之因風散滅馬亦
死軍將剖馬腹視之腹中已無腸不知何怪(出酉陽雜俎)
宫山僧
宫山在沂州之西鄙孤拔聳峭迥出衆峰環山三十
里皆無人居貞元初有二僧至山蔭木而居精勤禮念
以晝繼夜四遠村落為構屋室不旬日院宇立焉二僧
尤加慤勵誓不出房二十餘載元和中冬夜月明二僧
各在東西廊朗聲唄唱空中虚静時聞山下有男子慟
哭之聲稍近須臾則及院門二僧不動哭聲亦止踰垣
遂入東廊僧遙見其身絶大躍入西廊而唄唱之聲尋
輟如聞擊撲争力之狀久又聞咀嚼啖噬啜吒甚勵東
廊僧惶駭突走久不出山都忘途路或仆或蹶氣力殆
盡迴望見其人踉蹌將至則又跳迸忽逢一水兼衣徑
渡畢而追者適至遙詬曰不阻水當併食之東廊僧且
懼且行罔知所詣俄而大雪咫尺昏迷忽得人家牛坊
遂𨼆身於其中夜久雪勢稍晴忽見一黑衣人自外執
刀鎗徐至欄下東廊僧省息屏氣向明潛窺黑衣踟蹰
徙倚如有所伺有頃忽院牆中般過兩箱衣物之類黑
衣取之束縳負擔續有一女子攀牆而出黑衣挈之而
去僧懼涉蹤跡則又逃竄恍惚莫知所之不十數里忽
墜廢井井中有死者身首已離血體猶暖蓋適遭殺者
也僧驚悸不知所為俄而天明視之則昨夜攀牆女子
也久之即有捕逐者數輩偕至下窺曰盜在此矣遂以
索縋入就井縶縳加以毆擊與死為鄰及引上則以昨
夜之事本末陳述而村人有曾至山中識為東廊僧者
然且與死女子俱得未能自解乃送之於邑又細列其
由謂西廊僧已為異物啖噬矣邑遣吏至山中尋驗西
廊僧端居無恙曰初無物但將二更方對持念東廊僧
忽然獨去久與誓約不出院門驚異之際追呼已不及
矣山下之事我則不知邑吏遂以東廊僧誑妄執為殺
人之盜榜掠薰灼楚痛備施僧冤痛誣甘寘于死贓狀
無據法吏終無以成其獄也逾月而殺女竊資之盜他
處發敗具得情實僧乃冤免(出集異記)
太平廣記卷三百六十五
