太平廣記卷三百三十六宋李昉等編
鬼二十一
常夷張守一鄭望
宇文覿李瑩裴晠
李氏
常夷
唐建康常夷字叔通博覽經史雅有文藝性耿正清直
以世業自尚家近清溪常晝日獨坐有黃衫小兒齎書
直至閣前曰朱秀才相聞夷未嘗識也甚怪之始發其
書云吳郡秀才朱均白常高士書中悉非生人語大抵
家近在西岡幸為善鄰思奉顔色末有一詩具陳云平
生遊城郭殂沒委荒榛自我辭人世不知秋與春牛羊久
來牧松柏幾成薪分絶車馬好甘随狐兔羣何處清風至
君子幸為鄰烈烈盛名德依依佇良賓千年何旦暮一室
動人神喬木如在望通衢良易遵高門倘無隔向與折龍
津其紙墨皆故弊常夷以感契殊深嘆異久之乃為答書
慇懃切至仍直尅期請與相見既去令随視之至舍西一
里許入古墳中至期夷為具酒果須臾聞扣門見前小兒
云朱秀才來謁夷束帶出迎秀才著角巾葛單衣曳履可
年五十許風度閑和雅有清致與相勞苦秀才曰僕梁朝
時本州舉秀才高第屬四方多難遂無宦情屏居求志陳
永定末終此地久處泉壤常欽風味幽明路絶遂廢將迎
幸因良會大君子不見嫌棄得申欝積何樂如之夷答曰
僕以暗劣不意冥靈所在咫尺久闕承稟幸蒙殊顧欣感
實多因就坐噉果飲酒問其梁陳間事歴歴分明自云朱
異從子說異事武帝恩幸無匹帝有織成金縷屏風珊瑚
鈿玉柄塵尾林邑所獻七寳澡瓶沉香鏤枕皆帝所秘惜
常於承雲殿講竟悉將以賜異昭明太子薨時有白霧四
塞葬時玄鵠四雙翔遶陵上徘徊悲鳴葬畢乃去元帝一目
失明深忌諱之為湘東鎮荆州王嘗使博士講論語至於
見瞽者必變色語不為𨼆帝大怒乃酖殺之又嘗破北虜
手斬一禆將于謹破江陵帝見害時行刀者乃其子也
沈約母拜建昌太夫人時帝使散騎侍郎就家讀策受
印綬自僕射何敬容已下數百人就門拜賀宋梁已來
命婦未有其榮庾肩吾少事陶先生頗多藝術嘗盛夏
會客向空大嘘氣盡成雪又禁諸器物悉住空中簡文
帝詔襄陽造鳳林寺少刹柱木未至津吏於江中獲一
樟木正與諸柱相符帝性至孝居丁貴嬪柩涕泣不絶
卧痛潰爛面盡生瘡侯景䧟臺城城中水米隔絶武帝
既敕進粥宫中無米於黃門布囊中齎得四升食盡遂
絶所求不給而崩景所得梁人為長枷悉納其頭命軍
士以三投矢亂射殺之雖衣冠貴人亦無異也陳武帝
既殺王僧辯天下大雨百餘日又說陳武微時家甚貧
為人庸保以自給常盜取長城豪富包氏池中魚擒得
以擔竿繫甚困即祚後滅包氏此皆史所脱遺事𩔖甚
多不可悉載後數相來往談宴賦詩才甚清舉甚成密
交夷家有吉凶皆預報之後夷病甚秀才謂曰司命追
君為長史吾亦預巡察此職甚重尤難其選冥中貴盛
無比生人會當有死縱復疆延數年何如居此地君當
勿辭也夷遂欣然不加藥療數日而卒(出廣異記)
張守一
乾元有張守一為大理少卿性仁恕以平反折獄死囚
出免者甚多後當早朝有白頭老人傴僂策杖詣馬前
拜謝守一問故請避從者曰非生人明公所出死囚之
父也幽明卑賤無以報德明公倘有助身之求或能致
耳請受教守一曰賢子無罪非我屈法伸恩不敢當此
忝列九卿頗得自給幸無勞苦再三慰遣之鬼曰當爾
且去倘有求不致者幸相念遂不見俄爾有詔賜城中
縱觀守一於會中窺見士人家女姿色豔絶相悦之而
防閑甚急計無從出試呼前鬼頗能為我致否言訖即
至曰此易事耳然不得多時纔可七日曰足矣得非變
化相感耶鬼曰明公何疑之深僕以他物代取其身遂
營寂静之處設帷帳有頃奄然而至良久寤驚曰此何
處唯守一及鬼在傍紿云此是天上天使因與欵昵情
愛甚切至七日謂女曰天上人間當隔異歡會尚淺便
爾乖離如何因流涕取别鬼復掩其目送還守一後私
覘女家云家女卒中惡不識人七日而醒後經十年又
逢此鬼曰天曹相召便當永訣今奉藥一丸此能點化
雜骨為骨&KR1633;刀把之良者願公寳之有急當用因歔欷
而去藥如雞卵許大至武太后時守一以持法寬平為
酷吏所搆流徙嶺表資用窘竭乃以藥點骨信然之取
給藥盡遂卒(出廣異記)
鄭望
乾元中有鄭望者自都入京夜投野狐泉店宿未至五
六里而昏黑忽於道側見人家試問門者云是王將軍
與其亡父有舊望甚喜乃通名參承將軍出與望相見
叙悲泣人事備之因爾留宿為設饌飲中夜酒酣令呼
蘧蒢三娘唱歌送酒少間三娘至容色甚麗尤工唱阿
鵲鹽及曉别去將軍夫人𫝊語令買錦袴及頭䯻花紅
朱粉等後數月東歸過送所求物將軍相見歡甚留宿
如初望問何以不見蘧蒢三娘將軍云已隨其夫還京
以明日辭去出門不復見宅但餘丘隴望憮然却迴至
野狐泉問居人曰是王將軍塜塜邊伶人至店其妻暴
疾亡以葦蓆裹屍葬將軍墳側故呼曰蘧蒢三娘云旬
日前伶官亦移其尸歸葬長安訖(出玄怪錄)
宇文覿
韓徹者以乾元中任隴州吳山令素與進士宇文覿辛
稷等相善並隨徹至吳山讀書兼許秋賦之給吳山縣
令號凶闕前任多死令廳有大槐樹覿稷等意是精魅
所憑私與典正欲徹不在砍伐去之期有一日矣更白
徹徹謂二子曰命在於天貴不在樹子等無然其謀遂止
後數日覿稷行樹得一孔旁甚潤澤中有青氣上昇為
雲伺徹還寢乃命縣人掘之深數尺得一塜塜中有棺
木而已爛壊有少齒髮及脛骨胯骨猶在遙望西北陬
有一物衆謂是怪異乃以五千顧二人取之初縋然畫
燭一束二人背刀緣索往視其食瓶瓶中有水水上有
林檎縋夾等物瀉出地上悉如烟銷徹至命佐史收骨
髮以新棺歛葬諸野佐史偷錢用小書函折骨埋之既
至舍倉卒欲死家人白徹徹令巫視之巫於徹前靈語
云己是晉將軍契苾鍔身以戰死受葬於此縣立冡近
馬坊恒苦糞穢欲求遷改前後累有所白多遇令死人
遂令冥苦無可上逹今明府恩及幽壤俸錢市櫬甚惠
厚胥吏酷惡乃以書函見貯骨髮骨長函短斷我胯脛
不勝楚痛故復讐之耳徹辭謝數日自陳為主不明令
吏人等有此偽欺當令市櫬以衣被相送而可小赦其
罪誠幸也又靈語云尋當釋之然創造此謀是宇文七
及辛四幽魂珮戴豈敢忘之辛侯不久自當擢禄足光
其身但宇文生命薄無位雖獲一第終不及禄且多厄
難我當救其三死若忽為官雖我亦不能救言畢乃去
佐史見釋方獲禮葬覿家在岐山久之鍔忽空中語云
七郎夫人在莊疾亟適已往彼營救今亦小痊尋有莊
人來報可無懼也若還妻可之後慎無食馬肉須臾使
王具如所白覿入門其妻亦愈會莊客馬駒死以熟腸
及肉餽覿覿忘其言而食之遇乾霍亂悶而絶氣者數
矣忽聞鍔言云令君勿食馬何故違約馬是前世冤家
我若不在君無活理我在亦無苦也遂令左右執筆疏
方藥至服之乃愈後覿還吳山會岐州土賊欲僭偽號
署置百官覿有名被署中書舍人賊尋被官兵所殺覿
等七十餘人繫州獄十人鍔復至覿妻所語云七郎犯
事我在地中大為求請然要三千貫錢妻辭貧家實不
能辦鍔曰地府所用是人間紙錢妻云紙錢當力辦之
焚畢復至獄中謂覿曰我適於夫人三千貫為君屬請
事亦解矣有劉使君至者即當得放飽食無憂也尋而
詔用劉晏為隴州刺史辭日奏曰點汚名賢曾未相見
所由但以為逆所引悉皆繫獄臣至州日請一切釋免
上可其奏晏至州上畢悉召獄囚宣敕放之覿既以為
賊所署恥而還家半歲餘呂崇賁為河東節度求書記
之士在朝多言覿者崇賁奏覿左衞兵曹河東書記敕
賜衣一襲崇賁送絹百疋敕至覿甚喜受敕衣綠裳西
向拜蹈奴忽倒地鍔靈語嘆息久之謂覿勿令作官何
故受之此度不能相救矣覿云今却還之如何答云己
受官畢何謂復還千萬珍重不復來矣後四日覿遇疾
卒初女巫見鍔衣冠甚偉鬢髮洞赤狀若今之庫莫奚
云(出廣異記)
李瑩
壽昌令趙郡李瑩同堂妹第十三未嫁至德初隨諸兄
南渡卒葬於吳之海鹽其親兄岷莊在濟源有妹寡居
去莊十餘里禄山之亂不獲南出上元中忽見妹還問
其由來云為賊所掠言對有理家人不之詰娣以亂故
恐不相全倉卒將嫁近莊張氏積四五年有子一人性
甚明惠靡所不了恒於岷家獨鏁一房來去安堵岷家
田地多為人所影占皆公訟收復之永泰中國步既清
岷及諸弟自江東入京參選事畢還莊欲至數百里妹
在莊忽謂婢云諸兄弟等數日當至我須暫住張家又
過娣别娣問其故曰頻夢云爾婢送至中路遣婢還行
十餘步回顧不復見婢頗怪之後二日張氏報云已死
姨及外甥等悲泣適已而諸兄弟遂至因發張氏妹喪
岷言渠上元中死殯在海鹽何得至此恐其鬼魅因往
張家臨視舉被不復見屍驗其衣鏡皆入棺時物子亦
尋死(出廣異記)
裴晠
河東裴晠幼好彈箏時有彈箏師善為新曲晠妹欲就
學難其親受於是晠就學轉授其妹遂有能名久之晠
客江湘卒於南楚母妹在家晠忽輕身獨還家驚喜問
其故云囊齎并奴等在後日暮方至歡慶之後因求箏
彈復令其妹理曲有所誤錯悉皆正之累正十餘曲因
不復見須臾喪輿乃至云(出廣異記)
李氏
上都來庭里婦人李氏者晝坐家堂忽見其夫亡娣身
衣白服戴布幞巾逕來逐已李氏遶牀避走追逐不止
乃出門絶騁﨑嶇之中莫敢支吾救援之者有北門萬
騎卒以馬鞭擊之隨手而消止有幞頭布奄然至地其
下得一髑髏骨焉(出廣異記)
太平廣記卷三百三十六
