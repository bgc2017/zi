太平廣記卷一百六十二
感應二
崔恕何瑚陳遺
王虛之河南婦人岑文本
鄭鮮張楚金羅道悰
陵空觀皇甫氏田仁會
徐州軍士唐宣宗李彦佐
胡生劉行者王法朗
郗法遵王暉李夢旗
孟熙
崔恕
譙郡有功曹𡼏天統中濟南來府君出除譙郡功曹清
河崔恕弱冠有令德於人時春夏積旱送别者千餘人
至此𡼏上衆渴甚來公有思水之色恕獨見一青烏於
𡼏中乍飛乍止怪而就焉鳥起見一石方五六寸以鞭
撥之清泉湧注盛以銀瓶瓶滿水立竭惟來公與恕供
飲而已議者以為德感所致焉時人異之故以為目(出酉)
(陽雜俎)
何瑚
梁何瑚字重寶為北征諮議博問彊學幼有令名性淳
深事親恭謹母病求醫不乘車馬忽感聖僧體質殊異
手執香爐來求齋食而至無早晚故疑其非常如此十
餘日母病有瘳僧便辭去留素書般若經一卷因執手
曰貧道是二十七賢聖不近相人感檀越至心故來看
病者已差貧道宜還言訖前行忽不見而爐煙香氣一
旬方歇精誠所感朝野歎嗟因捨别宅為目愛寺也(出辯)
(正論)
陳遺
吳人陳遺少為郡吏母好食燋飯遺在役恒帶囊每煮
食漉其燋以獻母孫恩作亂遺隨例奔逃母憶遺晝夜
哭泣遂失明遺脱難還家入門見母再拜號泣母目忽
然開朗(出孝子傳)
王虚之
王虚之廬陵西昌人年十三喪父母二十年鹽酢不入
口後得重病忽有一人來詣謂之曰君病尋差俄而不
見又所住屋室夜有異光庭中橘樹隆冬三實病果尋
愈咸以至孝所感(出孝子傳)
河南婦人
隋大業中河南婦人養姑不孝姑兩目盲婦以蚯蚓為
羹以食之姑怪其味竊藏其一臠留示兒兒見之號泣
將錄婦送縣俄而雷雨暴作失婦所在尋見婦自空墮
地身及服玩如故而首變為白狗言語如恒自云不孝
於姑為天神所罰夫乃斥去之後乞食於道不知所在
(出冥報記)
岑文本
唐中書令岑文本江陵人少信佛常念誦法華經普門
品會乘船於巨江中船壞人盡死文本沒在水中聞有
人言但念佛必不死也如是三言之既而隨波涌出已
著北岸遂免死後於江陵設齋僧徒集其家有一客僧
獨後去謂文本曰天下方亂君幸不預其災終逢太平
致富貴也言訖趨出外不見既而文本就齋於自食椀
中得舍利二枚後果如其言(出法苑珠林)
鄭鮮
唐鄭鮮字道子善相法自知命短念無以可延夢見沙
門問之須延命耶可大齋日放生念善持齋奉戒可以
延齡得福鮮因奉法遂獲長年(出宣驗記)
張楚金
唐則天朝刑部尚書張楚金為酷吏周興搆陷將刑乃
仰歎曰皇天后土豈不察忠孝乎奈何以無辜獲罪因
泣下數行市人皆為歔欷須臾陰雲四塞若有所感旋
降敇釋罪宣示訖天地開朗慶雲紛糾時議言其忠正
所致也(出御史臺記)
羅道悰
唐司竹園羅道悰上書忤旨配流時有同流者道病卒
泣曰所恨委骨異壤道悰曰吾若生還當取同歸遂瘞
之而去及還為大水漂蕩失其所在道悰哭告之請示
其靈俄而水際沸涌又咒曰如真在此下更請一沸又
然遂得之誌銘可驗負之還鄉(出廣德神異錄)
陵空觀
唐景龍四年洛州陵空觀失火萬物並盡惟有一真人
巋然獨存乃泥塑為之乃改為聖真觀(出朝野僉載)
皇甫氏
唐僕射裴遵慶母皇甫氏少時常持經經函中有小珊
瑚樹異時忽有小龍骨一具立於樹側時人以為裴氏
休祥上元中遵慶遂居宰輔云爾(出廣異記)
田仁會
唐田仁會為郢州刺史自暴得雨人歌曰父母育我田
使君精誠為人上天聞田中致雨山出雲但願常在不
患貧(出廣德神異錄)
徐州軍士
唐王智興在徐州法令甚嚴有防秋官健交代歸其妹
壻於家中設饌以賀自於厨中磨刀將就坐割羊脚磨
訖持之疾行妻兄自堂走入厨倉卒相值鋒正中妻兄
心即死所由擒以告智興訊問但稱過誤本無惡意智
興不之信命斬之刀輒自刑者手中躍出徑沒於地三
換皆然智興異之乃不殺(出因話錄)
唐宣宗
唐大中初京師嘗淫雨涉月將害粢盛分命禱告百無
一應宣宗一日在内殿顧左右曰昔湯以六事自責以
身代犧牲雖甚旱卒不為災我今萬姓主遠慙湯德而
災若是兆人謂我何乃執鑪降階踐泥焚香仰視若自
責者久之御服沾濕感動左右旋踵而急雨止翌日而
凝隂開比秋而大有年(出貞陵十七史)
李彦佐
李彦佐在滄景唐太和九年有詔詔浮陽兵北渡黃河
時冬十二月至濟南郡使擊冰進舟冰觸舟舟覆詔失
彦佐驚懼不寢食六日鬢髮白至貌侵膚削從事亦謬
其儀形也乃令津吏不得詔盡死吏懼且請公一祝禱
于河吏憑公誠明以死索之彦佐乃令具爵酒及祝𫝊
語詰河其旨明天子在上川瀆山嶽祝史咸秩予境之
望祀未嘗匱爾河伯洎鱗介之長當衞天子詔何反溺
之乎或不獲予將齋告于天天將謫爾吏酹冰辭已忽
有聲如震河冰中斷可三十丈吏知彦佐精誠已達乃
沉鈎索而出封角如舊惟篆印微濕耳彦佐所至令嚴
務簡推誠於物著聲於官如河水色渾駛流大木與纖
芥頃刻千里矣安有舟覆六日一酹而堅冰陷一鈎而
沉詔獲得非誠之至乎(出闕史)
胡生
列子終於鄭今墓在郊藪謂賢者之跡而或禁其樵採
焉里有胡生者家貧少為洗鏡鍍釘之業遇甘果名茶
美醖輒祭于禦寇之壟似求聰慧而思學道歷稔忽夢
一人刀劃其腹開以一卷之書置于心腑及覺而吟咏
之意皆綺美之詞所得不由於師友也既成卷軸尚不
棄於猥賤之業真隱者之風遠近號為胡釘鉸太守名
流皆仰矚之而門多長者或有遺賂必見拒也或持茗
酒而來則忻然接奉其文略說數篇喜圃田韓少府見
訪云忽聞梅福來相訪笑著荷衣出草堂兒童不慣見
車馬爭入蘆花深處藏又觀鄭州崔郎中諸妓繡樣云
日暮堂前花蕊嬌爭拈小筆上牀描繡成安向春園裏
引得黃鸚下柳條江際小兒垂釣云蓬頭稚子學垂綸
側坐蒼苔草映身路人借問遥招手恐畏魚驚不譍人
(出雲溪友議)
劉行者
唐廬陵闤闠中有一劉行者以釘鉸為業性至孝母親
患眼二十餘年行者懇苦救療一日忽有衲僧㩦淨水
銅瓶子覓行者磨洗出百金為酬行者不受告云家有
母親患眼多年和尚莫能有藥療否僧云待磨洗瓶子
了與醫磨洗畢便出門而行者隨問之僧云但歸去已
與醫了言訖失僧所在行者奔還家見母親忽自牀墜
地雙目豁開闔家驚喜方知向者僧是羅漢遂畫其形
影供養至今存焉(出報應錄)
王法朗
唐䕫州道士王法朗舌大而長呼文字不甚典切常以
為恨因發願讀道德經夢老君與剪其舌覺而言詞輕
利精誦五千言頗有徵驗(出錄異記)
郗法遵
唐道士郗法遵居廬山簡寂觀道行精確獨力檢校已
歷數年全無徒弟忽夢玄中法師謂之曰汝無人力甚
見勤勞今有二童子所恨年小耳既覺話於衆出山過
民王家有孩子年纔一晬見法遵抱其足不肯捨遵去
晝夜啼號不息遵復至則欣然後數年父母即捨為童
子又一小兒姓劉眼有五色光父母疑其怪異因炙眼
尾其光遂絶已四五歲亦捨在觀中相次入道果符玄
中夢授之語矣(出錄異記)
王暉
西蜀將王暉嘗任集州刺史集州城中無水泉民皆汲
於野外值岐兵急攻州城且絶其水路城内焦渴旬日
之間頗有死者王公乃中夜有所祈請哀告神祗及寐
夢一老父告曰州獄之下當有美泉言訖而去王亦驚
寤遲明且命畚鍤於所指之處掘數丈乃有泉流居人
飲之蒙活甚衆岐兵比知城中無水意將坐俟其斃王
公命汲泉水數十甖於城上揚而示之其寇乃去是日
神泉亦竭豈王公精誠之所感耶疎勒拜井之事固不
虚耳王後致仕家於雍州嘗言之故記耳(出玉堂閒話)
李夢旗
偽蜀拔山軍卒李夢旗經敵擒歸岐陽老母悲泣因瞽
雙目夢旗在岐陽虔祈切至願見慈母三載方還夢旗
刺股血點母眼即時如故乃知孝道感通其昭然耳(出儆)
(誡錄)
孟熙
蜀孟熙販果實養父母承顔順旨温凊定省出告反面
不憚苦辛父常云我雖貧養得一曾參及父亡絶漿哀
號幾至滅性布苫于地寢處其上三年不食鹽酪遠近
嘆服因見鼠掘地得黃金數千兩自此巨富焉(出儆誠錄)
太平廣記卷一百六十二
