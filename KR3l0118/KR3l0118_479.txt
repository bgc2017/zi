太平廣記卷四百七十九宋李昉等編
昆蟲七
蟻子蛙蛤金龜子
海山蜈蚣蚊翼
壁蟲白蟲蠶女
砂俘效舍毒老蛛
李禪蝗化水蛙
蚓瘡蜂餘熊廼
螽斯蝻化
蟻子
南方尤多蟻子凡柱楣戶牖悉遊蟻循途奔走居有所
營里棟相接莫窮其往來(出投荒雜錄)
蛙蛤
南方又有水族狀如蛙其形尤惡土人呼為蛤為蛙食
之味美如鷓鴣及治男子勞虚(出投荒雜錄)
金龜子
金龜子甲蟲也春夏間生於草木上大如小指甲飛時
即不𩔖泊草蔓上細視之真金色龜兒也行必成雙南
人採之陰乾裝以金翠為首飾之物亦𩔖黔中所産青
蟲子也(出嶺表錄異)
海山
又珠崖人每晴明見海中遠山羅列皆如翠屏而東西
不定悉蜈蚣也蝦鬚長四五十尺此物不足怪也(出嶺表異)
(物志)
蜈蚣
蜈蚣南越志云大者其皮可以鞔鼓取其肉曝為脯美
於牛肉又云大者能噉牛里人或遇之則鳴鼓然火炬
以驅逐之(出嶺表錄異)
蚊翼
南方蚊翼下有小蜚蟲焉自明者見之每生九卵復未
嘗曾有&KR1409;(徒亂反)復成九子蜚而俱去蚊遂不知亦食人
及百獸食者知言蟲小食人不去也此蟲既細且小因
曰細蠛(音蔑)陳章對齊桓公小蟲是也此蟲常春生而以
季夏冬蔵於鹿耳中名孆婗孆婗細小也(出神異錄)
壁蟲
壁虱者土蟲之𩔖化生壁間暑月囓人其瘡雖愈每年
及期必發數年之後其毒方盡其狀與牛虱無異北都
廏中之馬忽相次瘦劣致斃所損日甚主將雖督審芻
藥勤至終莫能究而斃者狀𩔖相似亦莫知其疾之由
掌厩獲罪者已數人矣皆傾家破産市馬以賠納然後
伏刑有一裨將幹敏多識凡所主掌皆能立功衆所推
舉俾其掌廐馬此人勤心養膳旦夕躬親旬月之後馬
之殯斃如舊疑其有他乃明燭以守之二鼔之後馬皆
立不食黑者變白白者變黑秉炬以視諸馬之上有物
附之不可勝數乃壁虱所噆也五鼓之後壁虱皆去一
道如繩連亘不絶翌日而以其事白於帥臣尋其去蹤
於樓中得巨穴焉以湯灌之壊城門穴得壁虱死者數
十斛穴中大者一所長數尺形如琵琶金色焚而殺之
築塞其處其害乃絶(出錄異記)
白蟲
有人忽面上生瘡暑月即甚略無完皮異常楚痛塗嘗
餌藥不能致效忽一日既卧餘燭未滅同寝者見有物
如絃如線以著其面因執燭視之白蟲如虱自瓷枕穴
中出以噆其面既明遂道其事剖枕以視之白蟲無數
因盡殺之面瘡乃愈(出錄異記)
蠶女
蠶女者當高辛帝時蜀地未立君長無所統攝其人聚
族而居逓相侵噬蠶女舊跡今在廣漢不知其姓氏其
父為隣所操去已逾年唯所乘之馬猶在女念父隔絶
或廢飲食其母慰撫之因告誓於衆曰有得父還者以
此女嫁之部下之人唯聞其誓無能致父歸者馬聞其
言驚躍振迅絶其拘絆而去數日父乃乘馬歸自此馬
嘶鳴不肯飲齕父問其故母以誓衆之言白之父曰誓
於人不誓於馬安有配人而偶非𩔖乎能脱我於難功
亦大矣所誓之言不可行也馬愈跑父怒射殺之曝其
皮於庭女行過其側馬皮蹶然而起卷女飛去旬日皮
復栖於桑樹之上女化為蠶食桑葉吐絲成繭以衣被
於人間父母悔恨念之不已忽見蠶女乘流雲駕此馬
侍衛數十人自天而下謂父母曰太上以我孝能致身
心不忘義授以九宫仙嬪之任長生於天矣無復憶念
也乃冲虚而去今家在什邡緜竹德陽三縣界每歲祈
蠶者四方雲集皆獲靈應宫觀諸化塑女子之像披馬
皮謂之馬頭娘以祈蠶桑焉稽聖賦曰安有女感彼死
馬化為蠶蟲衣被天下是也(出原化𫝊拾遺)
砂俘效
陳蔵器本草云砂俘又云倒行拘子蜀人號曰俘鬱旋
乾土為孔常睡不動取致枕中令夫妻相悦愚有親表
曾得此物未嘗試驗愚始遊成都止於逆旅與賣草藥
李山人相熟見蜀城少年往往欣然而訪李生仍以善
價酬因詰之曰媚藥徵其所用乃砂俘與陳氏所說信
不虚語李生亦秘其所𫝊之法人不可得也武陵山川
媚草無賴者以銀換之有因其術而男女發狂罹禍非
細也(出北夢瑣言)
舍毒
舍毒者蚊蚋之屬江嶺間有之郴連界尤甚為客中者
慎勿以手搔之但布鹽於上以物封裹半日間毒則解
矣若以手搔癢不可止皮穿肉穴其毒彌甚湘衡北間
有之其毒稍可峽江至蜀有蟆子色黑亦能咬人毒亦
不甚視其生處即&KR0008;鹽樹葉背上春間生之葉卷成窠
大如桃李名為五倍子治一切瘡毒收者曬而殺之即
不化去不然者必竅穴而出飛為蟆子矣黔南界有微
塵色白甚小視之不見能晝夜害人雖帳深密亦不可
斷以麤茶燒之煙如焚香狀即可斷之又如席鋪油帔
隔之稍可滅(出錄異記)
老蛛
泰嶽之麓有岱嶽觀樓殿咸古制年代寝遠一夕大風
有聲轟然響震山谷及旦視即經樓之陊也樓屋徘徊
之中雜骨盈車有老蛛在焉形如矮腹五升之茶鼎展
手足則周數尺之地矣先是側近寺觀或民家亡失幼
兒不計其數蓋悉罹其啗食也多有網於其上或遭其
黏縻絆不能自解而脱走則必遭其害矣於是觀主命
薪以焚之臭聞十餘里(出玉堂閒話)
李禪
李禪楚州刺史承嗣少子也居廣陵宣平里大第晝日
寝庭前忽有白蝙蝠繞庭而飛家僮輩竟以箒撲皆不
能中久之飛去院門撲之亦不中又飛出門至外門之
外遂不見其年禪妻卒輭車出入之路即白蝙蝠飛翔
之所也(出稽神錄)
蝗化
唐天祐末歲蝗蟲生地穴中生訖即衆蝗銜其足翅而
拽出帝謂蝗曰予何罪食予苖遂化為蜻蜓洛中皆驗
之是歲羣雀化燕(出異記)
水蛙
徐之東界接沂川有溝多盤車相𫝊是奚仲試車之所
(徐州有奚仲墓山上亦有試車處石上輙深數尺)溝有水水有蛙可大如五石
甕目如盌昔嘗有人於其項上得藥服之度世(出玉堂閒話)
蚓瘡
天祐中浙西重造慈和寺治地既畢每為蚯蚓穿穴執
事者患之有一僧教以石灰覆之由是得定而殺蚯蚓
無數頃之其僧病苦舉身皆癢須得長指爪者搔之以
以至成瘡瘡中輙得死蚯蚓一條殆數百千條肉盡至
骨而卒(出稽神錄)
蜂餘
廬陵有人應舉行遇夜詣一村舍求宿有老翁出見客
曰吾舍窄人多容一榻可矣因止其家屋室百餘間但
窄小甚久之告飢翁曰居家貧所食唯野菜耳即以設
客食之甚甘美與常菜殊及就寝唯聞訌訌之聲既曙
而寤身卧田中旁有大蜂窠客嘗患風因爾遂愈蓋食
蜂之餘爾(出稽神錄)
熊廼
信州有版山川谷深遠采版之所因以名之州人熊廼
嘗與其徒入山伐木其弟從而追之日暮不及其兄忽
見甲士清道自東來𫝊呼甚厲廼弟懼恐伏於草間俄
而旗幟戈甲絡繹而至道傍亦有行人其犯清道者輒
為所戮至軍中擁一人若大將者西馳而去度其遠乃
敢起行迨曉方見其兄具道所見衆皆曰非巡邏之所
而西去谿灘險絶往無所詣安得有此人即共尋之可
十餘里隔谿灘猶見旌旗紛若布圍畋獵之狀其徒有
勇者遙呼叱之忽無所見就視之人皆樹葉馬皆大螘
取而碎之皆有血云(出稽神錄)
螽斯
蝗之為孽也蓋沴氣所生螽斯臭腥或曰魚卵所化每
歲生育或三或四每一生其卵盈百自卵及翼凡一月
而飛故詩稱螽斯子孫衆多螽斯即蝗屬也羽翼未成
跳躍而行其名蝻晉天福之末天下大蝗連歲不解行
則蔽地起則蔽天禾稼草木赤地無遺其蝻之盛也流
引無數甚至浮河越嶺踰地渡壍如履平地入人家舍
莫能制禦穿戶入牖井溷填咽腥穢牀帳損齧書衣積
日連宵不勝其苦鄆城縣有一農家豢豕十餘頭時于
陂澤間值蝻大至羣豢豕躍而啗食之斯須復飫不能
運動其蝻又飢唼齧羣豕有若堆積家竟困頓不能禦
之皆為蝻所殺癸夘年其蝗皆抱草木而枯死所為天
生殺也(出玉堂閒話)
蝻化
己酉年將軍許敬遷奉命於東洲按夏苗上言稱於陂
野間見有蝻生十數里纔欲打捕其蟲化為白蛺蝶飛
去(出玉堂閒話)
太平廣記卷四百七十九
