太平廣記卷二百十三
畫四
保夀寺先天菩薩王宰
楊炎顧況周昉
范長夀程修巳邊鸞
張萱王墨李仲和
劉商厲歸真聖畫
廉廣范山人韋叔文
保夀寺
保夀寺本高力士宅天寶九載捨為寺初鑄鐘成力士
設齋慶之舉朝畢至一擊百千有規其意連擊二十杵
經藏閣規構危巧二㙮火珠授十餘斛河陽從事李涿
性好竒古與僧善嘗俱至此寺觀庫中舊物忽於破瓮
中得物如被幅裂汙坌觸而塵起涿徐視之乃畫也因
以州縣圖三及縑三十換之令家人裝治大十餘幅訪
於常侍柳公權方知張萱所畫石橋圖也玄宗賜力士
因留寺中後為鬻畫人宗牧言於左軍尋有小使領
軍卒數十人至宅宣敇取之即日進入帝好古見之大
悦命張于雲韶院(出酉陽雜爼)
先天菩薩
有先天菩薩㡧本起成都妙積寺開元初有尼魏八師
者常念大悲呪雙流縣百姓劉乙名意兒年十一自欲
事魏尼尼遣之不去嘗於奥室禪堂白魏云先天菩薩
見身此地遂篩灰於庭一日有巨跡數尺輪理成就因
謁畫工隨意設色悉不如意有僧楊法成自言能畫意
兒常合掌仰祝然後指授之以近十稔工方後素先天
菩薩凡二百四十二首首如㙮勢分臂如蔓畫樣十五
卷柳七師者崔寧之甥分三卷往上都流行時魏奉古
為長史進之後因四月八日賜高力士今成都者是其
次本(出酉陽雜爼)
王宰
唐王宰者家於西蜀貞元中韋臯以客禮待之畫山水
樹石出於象外故杜甫贈歌云十日畫一松五日畫一
石能事不受相促迫王宰始肯留真跡又嘗於席䕫廳
見圖一障陵江雙松一栢古藤縈繞上盤半空下著水
面千枝萬葉交查屈曲分布不雜或枯或茂或垂或直
葉叠千重枝分四面精人所難凡目莫辨又於興善寺
見畫四時屏風若移造化風候雲物八節四時於一座
之内妙之至也山水松石並上上品(出畫斷)
楊炎
楊炎唐貞元中宰相氣標王韓文敵揚馬畫松石山水
出於人之表初稱處士謁盧黃門舘之甚厚知有丹青
之能意欲求之未敢發言楊懇辭去復苦留之知其家
累洛中衣食乏少心所不安乃潛令人將數百千至洛
供給取其家書迴以示楊公公感之未知所報盧因從
容乃言欲得一蹤以子孫寶之意尚難之遂月餘圖一障
松石雲物移動造化世莫覩之其跡妙上上品(出唐畫斷)
顧況
唐顧況字逋翁文詞之暇兼工小筆嘗求知新亭監人
或詰之謂曰余要寫貎海中山耳仍辟畫者王默為副
(出尚書故實)
周昉
唐周昉字景玄京兆人也節制之後好屬學畫窮丹青
之妙遊卿相間貴公子也長兄晧善騎射隨哥舒往征
吐蕃收石堡城以功授執金吾時德宗修章敬寺召晧
謂曰卿弟昉善畫朕欲請畫章敬寺神卿特言之經數
日帝又請之昉乃下手初如障蔽都人觀覽寺抵國門
賢愚必至或有言其妙者指其瑕者隨日改之經月餘
是非語絶無不歎其妙遂下筆成之為當代第一又郭
令公女壻趙縱侍郎嘗令韓幹寫真衆皆稱美後又請
昉寫真二人皆有能名令公嘗列二畫於座未能定其
優劣因趙夫人歸省令公問云此何人對曰趙郎何者
最似云兩畫總似後畫者佳又問何以言之前畫空得
趙郎狀貎後畫兼移其神思情性笑言之姿令公問後
畫者何人乃云周昉是日定二畫之優劣令送錦綵數
百疋今上都有觀自在菩薩時人云水月大雲西佛殿
前行道僧廣福寺佛殿前面兩神皆殊妙也後任宣州别
駕於禪定寺畫北方天王常於夢中見其形像畫子女
為古今之冠有渾侍中宴會圖劉宣武按舞圖獨孤妃
按曲粉本又仲尼問禮圖降真圖五星圖撲蝶圖兼寫
諸真人文宣王十弟子卷軸至多貞元末新羅國有人
於江淮盡以善價收市數十卷將去其畫佛像真仙人
物子女皆神也唯鞍馬鳥獸竹石草木不窮其狀也(出畫)
(斷)
范長夀
唐范長夀善風俗田家景候人物之狀人間多有月令
屏風是其製也凡山川水石牛馬畜𩔖屈曲遠近牧放
閑野皆得其妙各盡其趣梁張僧繇之次也僧彦悰續
畫品云博贍繁多未見其能也其畫並妙品上又時號
何長夀齊名次之(出畫斷)
程修已
唐程修已其先冀州人性好學時周昉任趙州長史遂
師事焉二十年凡畫之六十病一一口授以傳其妙寳
歴中修已應明經舉以眆所授付之大和中文宗好古
重道以晉明帝衛協畫毛詩圖草木鳥獸賢士忠臣之
象不得其真遂召修已圖之皆據經定名任土採拾由
是冠冕之製生植之姿遠無不審幽無不顯矣又嘗畫
竹障於文思殿帝賜歌云良工運精思巧極似有神臨
忩乍覩繁隂合再盻真假殊未分當時學士皆奉詔繼
和自貞元後以藝進身承恩稱旨一人而已尤精山水
竹石花鳥人物古賢功德異獸等並入妙上品(出畫斷)
邊鸞
唐邊鸞京兆人攻丹青最長於花鳥折枝之妙古所未
有觀其下筆輕利善用色窮羽毛之變態奮春華之芳
麗貞元中新羅國獻孔雀解舞德宗召於玄武門寫貎
一正一背翠彩生動金鈿遺妍若運清聲宛應繁節後
以困窮於澤潞貎五參連根精妙之極也近代折枝花
居其首也折枝花卉蜂蝶并雀等妙品上(出畫斷)
張萱
唐張萱京兆人嘗畫貴公子鞍馬屏帷宫苑子女等名
冠於時善起草點簇位置亭臺竹樹花鳥僕使皆極其
態畫長門怨約詞攄思曲盡其旨即金井梧桐秋葉黃
也粉本畫貴公子夜遊圖宫中七夕乞巧圖望月圖皆
綃上幽閑多思意逾於象其畫子女周昉之難倫也貴
公子鞍馬等妙品上(出畫斷)
王墨
唐王墨不知何許人名洽善潑墨時人謂之王墨多遊
江湖善畫山水松栢雜樹性疎野好酒每欲圖障興酣
之後先已潑墨或呌或吟脚蹙手抹或拂或榦隨其形
象為山為石為水為樹應心隨意倏若造化圖成雲霞
澹之風雨掃之不見其墨汙之跡也(出畫斷)
李仲和
唐李仲和漸之子漸嘗任忻州刺史善畫番人馬仲和
能繼其藝而筆力不及其父相國令狐綯奕代為相家
富圖畫即忻州外孫家有小畫人馬障是尤得意者會
憲宗取置禁中後却賜還(出名畫記)
劉商
唐劉商官至檢校禮部郎中汴州觀察判官少年有篇
詠高情攻山水樹石初師張藻以造真為意自張貶竄
後惆悵賦詩云苔石蒼蒼臨澗水溪風褭褭動松枝世
間唯有張通會流向衡陽那得知(出名畫記)
厲歸真
唐末江南有道士厲歸真者不知何許人也曾遊洪州
信果觀見三官殿内功德塑像是玄宗時夾紓製作甚
妙多被雀鴿糞穢其上歸真遂於殿壁畫一鷂筆跡竒
絶自此雀鴿無復栖止此殿其畫至今尚存歸真尤能
畫折竹野鵲後有人傳歸真於羅浮山上昇(出玉堂閒話)
聖畫
雲化寺有聖畫殿長安中謂之七聖畫初殿宇既製寺
僧召畫工將命施彩飾繪貴其直不合寺僧祈酬亦竟
去後數日有二少年詣寺來謁曰某善畫者也今聞此
寺將命畫工某不敢利其價願輸功可乎寺僧欲先閱
其迹少年曰某弟兄凡七人未嘗畫於長安中寧有迹
乎寺僧以為妄稍難之少年曰某既不納師之直苟不
可師意即命圬其壁未為晚也寺僧利其無直遂許之
後一日七人果至各挈綵繪將入其殿且謂僧曰從此
去七日慎勿啟吾之門亦不勞飲食盖以畏風日所侵
鑠也可以泥錮吾門無使有纖隙不然則不能施其妙
矣僧從其語如是凡六日閴無有聞僧相語曰此必他
怪也且不可果其約遂相與發其封戶既啟有七鴿翩
翩望空飛去其殿中綵繪儼若四隅唯西北墉未盡其
飾焉後畫工來見之大驚曰真神妙之筆也於是無敢
繼其色者(出宣室志)
廉廣
廉廣者魯人也因採藥於泰山遇風雨止於大樹下及
夜半雨晴信步而行俄逢一人有若𨼆士問廣曰君何
深夜在此仍林下共坐語移時忽謂廣曰我能畫可奉
君法廣唯唯乃曰我與君一筆但密藏焉即隨意而畫
當通靈因懷中取一五色筆以授之廣拜謝訖此人忽
不見爾後頗有騐但祕其事不敢輕畫後因至中都縣
李令者性好畫又知其事命廣至飲酒從容問之廣祕
而不言李苦詰之廣不得已乃於壁上畫鬼兵百餘狀
若赴敵其尉趙知之亦堅命之廣又於趙廨中壁上畫
鬼兵百餘狀若擬戰其夕兩處所畫之鬼兵俱出戰李
及趙既見此異不敢留遂皆毁所畫鬼兵廣亦懼而逃
往下邳下邳令知其事又切請廣畫廣因告曰余偶夜
遇一神靈傳得畫法每不敢下筆其如往往為妖幸察
之其宰不聽謂廣曰畫鬼兵即戰畫物必不戰也因命
畫一龍廣勉而畫之筆纔絶雲蒸霧起飄風倏至畫龍
忽乘雲而上致滂沲之雨連日不止令憂漂壊邑居復
疑廣有妖術乃收廣下獄窮詰之廣稱無妖術以雨猶
未止令怒甚廣於獄内號泣追告山神其夜夢神人言
曰君當畫一大鳥叱而乘之飛即免矣廣及曙乃密畫
一大鳥試叱之果展翅廣乘之飛遠而去直至泰山而
下尋復見神謂廣曰君言泄於人間固有難厄也本與
君一小筆欲為君致福君反自致禍君當見還廣乃懷
中探筆還之神尋不見廣因不復能畫下邳畫龍竟為
泥壁(出大唐竒事)
范山人
李叔詹常識一范山人停於私第時語休咎必中兼善
推步禁呪止半年忽謂李曰某將去有一藝欲以為别
所謂水畫也乃請後廳上掘地為池方丈深尺餘泥以
麻灰日汲水滿之候水不耗具丹青墨硯先援筆叩齒
良久乃縱毫水上就視但見水色渾渾耳經二日搨以
緻絹四幅食頃舉出觀之古松怪石人物屋水無不備
也李驚異苦詰之唯言善能禁彩色不令沈散而已(出酉)
(陽雜爼)
韋叔文
唐進士韋叔文善畫馬暇日偶畫二馬札絹而未設色
赴舉過華嶽廟前怳然如夢見廟前人謁已云金天王
奉召叔文不覺下馬而入昇殿見王王曰知君有二馬
甚佳今將求之來春改名而第矣叔文曰已但有所乘
者爾王曰有試思之叔文暗思有二畫馬即對曰有馬
毛色未就曰可以為惠叔文曰諾出廟急於店中添色
以獻之來春改名而第(出聞竒錄)
太平廣記卷二百十三
