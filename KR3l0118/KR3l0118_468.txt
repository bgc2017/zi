太平廣記卷四百六十八宋李昉等編
水族五
魚
子路長水縣姑蘇男子
永康人王素費長房
張福丁初謝非
顧保宗武昌民寡婦嚴
尹兒廣陵王女楊醜奴
謝宗
子路
孔子厄於陳絃歌於舘中夜有一人長九尺餘皂衣高
冠咤聲動左右子路引出與戰於庭即仆於地乃是大
鯷魚也長九尺餘孔子嘆曰此物也何為来哉吾聞物
老則羣精依之因衰而至此其来也豈以吾遇厄絶糧
從者病乎夫六畜之物及龜蛇魚鼈草木之屬神皆能
為祅怪故謂之五酉五行之方皆有其物酉者老也故
物老則為怪矣殺之則已夫何患焉(出搜神記)
長水縣
秦時長水縣有童謠曰城門當有血則陷没為湖有老
嫗聞之憂懼旦旦往窺焉門衛欲縛之嫗言其故嫗去
後門衛殺犬以血塗門嫗又往見血走去不敢顧忽有
大水長欲没縣主簿何幹入白令令見幹曰何忽作魚
幹曰明府亦作魚矣遂淪陷為谷(出神鬼傳)
姑蘇男子
後漢時姑蘇有男子衣白衣冠幘容貎甚偉身長七尺
眉目疎朗從者六七人遍歴人家姦通婦女晝夜不畏
於人人欲掩捕即有風雨雖守郡有兵亦不敢制苟犯
之者無不被害月餘術人趙杲在趙聞吳患泛舟遽来
杲適下舟步至姑蘇北堤上遥望此祅見路人左右奔
避無所杲曰此吳人所患者也時會稽守送臺使遇亦
避之於舘杲因謁焉守素知杲有術甚喜杲謂郡守曰
君不欲見乎因請水燒香長嘯數聲天風歘至聞空中
數十人響應杲擲手中符符去如風頃刻見此祅如有
人持至者甚惶懼杲謂曰何敢幻惑不畏乃按劍曰誅
之便有旋風擁出杲謂守曰可視之矣使未出門已報
去此百步有大白蛟長三丈斷首於路旁餘六七者皆
身首異處亦黿鼉之𩔖也左右觀者萬餘人咸稱自此
無患矣(出三吳記)
永康人
吳孫權時永康有人入山遇一大龜即逐之龜便言曰
遊不良時為君所得人甚怪之載出欲上吳王夜泊越
里纜舡於大桑𣗳宵中𣗳呼龜曰勞乎元緒奚事爾耶
龜曰我被拘縶方見烹臛雖盡南山之樵不能潰我樹
曰諸葛元遜博識必致相苦令求如我之徒計從安出
龜曰子明無多辭禍將及爾𣗳寂而止既至權命煮之
焚柴百車語猶如故諸葛恪曰燃以老桑方熟獻之人
仍說龜樹共言權登使伐取煮龜立爛今烹龜猶多用
桑薪野人故呼龜為元緒也(出異苑)
王素
吳少帝五鳳元年四月會稽餘姚縣百姓王素有室女
年十四美貎鄰里少年求娶者頗衆父母惜而不嫁嘗
一日有少年&KR1086;貎玉潔年二十餘自稱江郎願婚此女
父母愛其容質遂許之問其家族云居會稽後數日領
三四婦人或老或少者及二少年俱至素因持資財以
為聘遂成婚媾已而經年其女有孕至十二月生下一
物如絹囊大如升在地不動母甚怪異以刀剖之悉白
魚子素因問江郎所生皆魚子不知何故素亦未語江
郎曰我所不幸故産此異物其母心獨疑江郎非人因
以告素素密令家人候江郎解衣就寢收其所著衣視
之皆有鱗甲之狀素見之大駭命以巨石鎮之及曉聞
江郎求衣服不得異常詬罵尋聞有物偃踣聲震於外
家人急開戶視之見牀下有白魚長六七尺未死在地
撥剌素砍斷之投江中女後别嫁(出三吳記)
費長房
汝南有妖常作太守服詣府門椎鼓郡患之及費長房
来知是魅乃呵之即解衣冠叩頭乞自改變為老鼈大
如車輪長房令復就太守服作一札敕葛陂君叩頭流
涕持札去視之以札立陂邊以頸繞之而死(出列異傳)
張福
鄱陽人張福舡行還野水邊忽見一女子甚有容色自
乘小舟福曰汝何姓作此輕行無笠雨駛可入見就避
雨因共相調遂入就福寢以所乘小舟繫福舡邊三更
許雨晴明月福視婦人乃一大鼉欲執之遽走入水向
小舟乃是一槎段長丈餘(出搜神記)
丁初
吳郡無錫有上湖大陂陂吏丁初天每大雨輒循隄防
春盛雨初出行塘日暮間顧後有小婦人上下青衣戴
青傘追後呼初掾待我初時悵然意欲留伺之復疑本
不見此今忽有婦人冐隂雨行恐必鬼物初便疾行顧
見婦人追之亦速初因急走去之轉遠顧視婦人乃自
投陂中汜然作聲衣蓋飛散視是大蒼獺衣&KR0987;皆荷葉
也此獺化為人形數媚年少者也(出搜神記)
謝非
道士丹陽謝非往石城冶買釜還日暮不及家山中有
廟舍於溪水上入中宿大聲語曰吾是天帝使者停此
宿猶畏人劫奪其釜意苦搔搔不安夜二更中有来至
廟門者呼曰何銅銅應諾廟中有人氣是誰銅云有人
言是天帝使者少頃便還須臾又有来者呼銅問之如
前銅答如故復嘆息而去非驚擾不得眠遂起呼銅問
之先来者是誰銅答言是水邊穴中白鼉汝是何等物
是廟北巖嵌中龜也非皆隂識之天明便告居人言此
廟中無神但是龜鼉之輩徒費酒肉祀之急具鍤来共
往伐之諸人亦頗疑之於是並會伐掘皆殺之遂壊廟
絶祀自後安静(出搜神記)
顧保宗
顧保宗字世嗣江夏人也每釣魚江中嘗夏夜於草堂
臨月未卧忽有一人鬚髮皓然自稱為翁有如漁父直
至堂下乃揖保宗便箕踞而坐唯哭而已保宗曰翁何
至不語良久謂保宗曰陸行甚困言不得速保宗曰翁
適何至今何往答曰来自江州復歸江夏言訖又哭保
宗曰翁非異人乎答曰我實非人以君閒退故来相話
保宗曰野人漁釣用釋勞生何閒退之有答曰世方兵
亂閒退何詞保宗曰今世清平亂當何有答曰君不見
桓玄之志也保宗因問若是有兵可言歲月否翁曰今
不是隆安五年耶保宗曰是又屈指復哭謂宗曰後年
易號復一歲桓玄盜國盜國未幾為卯金所敗保宗曰
卯金為誰答曰君當後識耳言罷復謂保宗曰不及二
十稔當見大命變革保宗曰翁遠至何所食答曰請君
常食保宗因命筆記之翁食訖謂保宗曰今夕奉使須
向前江来日平旦幸願觀之又曰百里之中獨我偏異
故驗災祥我等是也宗曰未審此言何以驗之答曰兵
甲之兆也言訖乃出保宗送之於戶外乃訣去及曉宗
遂臨江觀之聞水風漸急魚皆出浪極目不知其數觀
者相傳首尾百餘里其中有大白魚長百餘丈驤首四
望移時乃没是歲隆安五年六月十六日也保宗大異
之後二歲改隆安七年為元興元興二年十一月壬午
桓玄果篡位三年二月建武將軍劉裕起義兵滅桓玄
復晉安帝位後十七年劉裕受晉禪一如魚之所言(出九)
(江記)
武昌民
宋高帝永初中張春為武昌太守時有人嫁女未及升
車女忽然失怪出外敺擊人仍云已不樂嫁巫云是邪
魅將女至江際遂擊鼓以術呪療翌日有一青蛇来到
坐所即以大釘釘頭至日中復見大龜從江来伏於巫
前巫以朱書龜背作符遣入江至暮有大白鼉從江出
乍沉乍浮龜隨後催逼鼉自分死冐来先入帽與女辭
訣慟哭云失其同好於是漸差或問魅者歸於一物今
安得有三巫云蛇是傳通龜是媒人鼉是其對所獲三
物悉殺之(出廣古今五行記)
寡婦嚴
建康大夏營寡婦嚴宋元嘉初有人稱華督與嚴結好
街卒夜見一丈夫行造護軍府府在建陽門内街卒呵
問答云我華督還府徑㳂西墻欲入街卒以其犯夜邀
擊之乃變為鼉察其所出入處甚瑩滑通府中池池先
有鼉窟歲久因能為魅殺之遂絶(出異苑)
尹兒
安城民尹兒宋元嘉中父暫出令守舍忽見一人年可
二十騎馬張斗繖從者四人衣並黃色從東方来於門
呼尹兒求暫寄息因入舍中庭下坐胡牀一人捉繖覆
之尹兒看其衣悉無縫五色爛斑似鱗甲而非毛也有
頃雨將至此人上馬去顧語尹兒曰明當更来乃西行
躡虚而昇須臾雲氣四合白晝為之晦暝明日大水暴
至川谷沸湧丘壑淼漫將掩尹舍忽見大魚長三丈餘
盤屈當水衝尹族乃免漂蕩之患(出廣古今五行記)
廣陵王女
沙門竺僧瑶得神呪猶能治邪廣陵王家女病邪瑶治
之入門瞑目罵云老魅不念守道而干犯人女乃大哭
云人殺我夫魅在其側曰吾命盡於今因歔欷又曰此
神不可與事乃成老鼉走出庭中瑶令撲殺之也(出志怪)
楊醜奴
河南楊醜奴常詣章安湖拔蒲將瞑見一女子衣裳不
甚鮮潔而容貎美乘船載蓴前就醜奴家湖側逼暮不
得返乃停舟寄住借食器以食盤中有乾魚生菜食畢
因戲笑醜奴歌嘲之女答曰家在西湖側日暮陽光頽
託蔭遇良主不覺寬中懷俄滅火共寢覺其臊氣又手
指甚短乃疑是魅此物知人意遽出戶變為獺徑走入
水(出甄異志)
謝宗
會稽王國吏謝宗赴假經吳臯橋同船人至市宗獨在
船有一女子姿性婉娩来詣船因相為戲女即留宿歡
讌乃求寄載宗許之自爾船人夕夕聞言笑後逾年往
來彌數同房密伺不見有人知是邪魅遂共掩被良久
得一物大如枕須臾又獲二物並小如拳視之乃是三
龜宗悲思數日方悟向說如是云此女子一歲生二男
大者名道愍小者名道興宗又云此女子及二兒初被
索之時大怖形並縮小謂宗曰可取我枕投之時族叔
道明為郎中令籠三龜示之(出志怪)
太平廣記卷四百六十八
