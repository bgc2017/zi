太平廣記卷一百三十六
徵應二
唐玄宗叱金像天寳符
蜀當歸萬里橋唐肅宗
唐武宗唐宣宗迎光王
唐懿宗唐僖宗李邰
後唐太祖後唐明宗潞王
晉高祖偽蜀主舅
唐玄宗
唐玄宗之在東宫為太平公主所忌朝夕伺察纖微必
聞于上而宫闈左右亦潛持兩端以附太平之勢時元
獻皇后方姙玄宗懼太平欲令服藥除之而無可以語
者張說以侍讀得進見太子宫玄宗從容謀及說說亦
密贊其事他日說又入侍因懷去胎藥三煮劑以獻玄
宗得藥喜盡去左右獨搆火於殿中煮未熟怠而假寐
肹蠁之際有神人長丈餘馬具飾身被金甲操戈繞藥
鼎三匝煮盡覆無餘焉玄宗起視異之復增搆火又投
一劑煮於鼎因就榻瞬息以伺之而神見復煮如初凡
三煮皆覆之乃止則明日說又至告之說降階肅拜賀
曰天所命也不可去之厥後元獻皇后思食酸玄宗亦以
告說說每因進講輒袖木瓜以獻故開元中說恩澤莫
與為比肅宗之於說子均垍若親戚昆弟云(出柳氏史)
叱金像
初唐有神像用金而製傳云周隋間有術士鎔範而成
之天后朝因命置于宫中扄其殿宇甚嚴玄宗嘗幸其
殿啓而觀焉時肅宗在中宫代宗尚稚俱侍上上問内
臣力士曰此神像何所異亦有說乎力士曰此前代所
制可以占王者在位之幾何年耳其法當厲聲而叱之
苟年甚永則其像搖震亦久不然一撼即止上即嚴叱
之其像若有懼搖震移時仆于地上喜笑曰誠如說我
為天子幾何時力士因再拜賀上即命太子叱之其像
微震又命皇孫叱之亦動搖久之上曰吾孫似我其後
玄宗在位五十載肅宗在位凡六年代宗在位十九年
盡契其占也(出宣室志)
天寶符
唐開元末于弘農古函谷關得寶符白石赤文正成乘
字識者解之云乘者四十八所以示聖人御歷之數也
及帝幸蜀之來歲正四十八年得寶之時天下歌之曰
得寶耶弘農耶弘農耶得寶耶得寶之年遂改元為天
寶(出開天傳信記)
蜀當歸
僧一行將卒遺物一封令弟子進於帝帝發視之乃蜀
當歸也帝初不喻及幸蜀回乃知微旨深歎異之(出開天傳)
(信記)
萬里橋
玄宗幸東都偶然秋霽與一行師共登天宫寺閣臨眺
久之上遐顧淒然發歎數四謂一行曰吾甲子得終無
患乎一行進曰陛下行幸萬里聖祚無疆西狩初至成
都前望大橋上舉鞭問左右是橋何名節度崔圓躍馬
前進曰萬里橋上因追歎曰一行之言今果符之吾無
憂矣(出松窗錄)
唐肅宗
肅宗在東都為李林甫所搆勢幾危者數矣無何鬚髮
斑白常早朝上見之愀然曰汝疾歸院吾當幸汝及上
至顧見宫中庭宇不灑掃樂器屏幃塵埃積其間左右
使令無有女妓上為動容顧謂力士曰太子居如此將
軍盍使我聞乎上在禁中不知力士呼為將軍力士奏
曰臣嘗欲上言太子不許云無以動上念上即詔力士
下京兆尹亟選人家子女頎長潔白者五人將以賜太
子力士趨去復還奏曰臣他日嘗宣旨京兆閱致子女
人間囂囂而朝廷好言事者得以為口實臣以為掖庭
中故衣冠以事没入其家者宜可備選上大悦使力士
詔掖庭令按籍閱視得三人乃以賜太子而章敬吳皇
后在選中頃之后侍寢厭不寤吟呼若有痛氣不屬者
肅宗呼之不解竊自計曰上賜我卒無狀不寤上安知
非吾護視不謹耶遽秉燭視之良久乃寤肅宗問之后
手掩其左脇曰妾向夢中有神人長丈餘介金甲而操
劒顧謂妾曰帝命吾與汝為子自左脇劒決而入痛殆
不可忍及今尚未之已也肅宗檢之于燭下則若有綖
而赤者存焉遽以狀聞遂生代宗代宗之載生三日也
上幸東宫賜之金盆命以浴吳皇后年弱皇孫龍體未
舒負嫗惶惑乃以宫中諸王子同日誕而體貌豐碩者
以進上視之不樂曰此兒非吾兒也負嫗叩頭具服上
睨曰非爾所知取吾兒來於是以太子進見上大喜置
諸掌内向日視之笑曰此兒福祿遠過其父上還宫盡
畱内樂謂力士曰此一殿有三天子樂乎哉可與太子
飲乎(出柳氏史)
唐武宗
唐會昌末年武宗忽改御名為火下火及宣宗以光王
龍飛于古文光字實從光焉噫先兆之明若是耶(出眞陵十)
(七事)
唐宣宗
唐宣宗在藩時常從駕回而誤墜馬人不之覺比二更
方能興時天大雪四顧悄無人聲上寒甚會巡警者至
大驚上曰我光王也不悟至此方困且渴若為我求水
警者即于旁近得水以進遂委而去上良久起舉甌將
飲顧甌中水盡為芳醪矣上喜獨自負舉一甌已而體
微煖有力步歸藩邸後遂即皇帝位(出眞陵十七事)
迎光王
太子賓客盧眞有猶子曾為沙門會昌中沙汰歸俗廕
𥙷為光王府參軍一日夢前師至其家而問訊焉盧則
告卑官屑屑然非其願也常思落髮再披緇褐師曰汝
誠有是志像教興復非晚也語未竟俄四面見日月旌
旆千乘萬騎喧言迎光王即皇帝位未幾武帝崩光王
果即皇帝位至是竟符其事焉(出宣室志)
唐懿宗
唐懿宗器度沈厚形貌瑰偉在藩邸時疾疹方甚而郭
淑妃見黃龍出入於卧内上疾稍退妃具以狀告上曰無
泄是言貴不相忘更嘗大雪盈尺而上寢室輒無分寸
諸王見者無不異之大中末京城小兒疊布蘸水向日
張之謂捩暈及上自鄆王即位捩暈之言應矣宣宗製
泰邊陲曲撰其詞云海岳晏咸通上垂拱而號咸通上
仁孝之道出于天性鄭太后厭代而蔬素悲毁同士人
之禮公卿奉慰者無不動容(出杜陽編)
唐僖宗
唐丞相隴西公李蔚建大旆于廣陵日時咸通十二年
也泗州狀言有女僧二人至普光寺將祈禮者睢盱顧
視如病風狂云後二年國有變亂此寺大聖和尚當履
寶位循廊喧呌聚人甚衆不跡其來釋徒大恐且欲拘
縻之際則齊登峻塔投身而下其一不救其一墜傷狂
痛昏迷詰問不獲丞相立命焚其狀仍牒州杖殺之至
十四年果懿皇晏駕八月僖宗即位乃是普王(出唐史)
李邰
唐李邰為賀州刺史與妓人葉茂蓮江行因撰骰子選
謂之葉子咸通以來天下尚之殊不知應本朝年祚正
體書葉字卄世木子自武德至天祐恰二十世(出感定錄)
後唐太祖
後唐太祖在姙十三月而生載誕之夕母后甚危令族
人市藥于鴈門遇神人教以率部人被介持旄擊鉦鼓
躍馬大噪環所居三周而止果如所教而生是時虹光
燭室白氣充庭井水暴溢及能言喜道軍旅年十二三
善騎射曾於新城北酒酹于毗沙門天王塑像請與交
談天王被甲持矛隱隱出于壁間所居帳内時有火聚
或有龍形人皆異之嘗隨火征龐勛臨陣出没如神號為
龍虎子(出北夢瑣言)
後唐明宗
後唐明宗皇帝微時隨蕃將李存信巡邊宿於鴈門逆
旅逆旅媪方姙帝至不時具食腹中兒語謂母曰天子
至速宜具食聲聞于外媪異之遽起親奉庖爨敬事尤
謹帝以媪前倨後恭詰之曰公貴不可言也問其故具
道娠子腹語事帝曰老嫗遜言懼吾辱耳後果如言(出北)
(夢瑣言)
潞王
清泰之在岐陽也有馬步判官何某年逾八十忽暴卒
云有使者拘錄引出冥間見隂君曰汝無他過今放汝
還與吾言於潞王曰來年三月當帝天下可速返達吾
之旨言訖引出使者送歸及蘇遂以其事密白王之左
右咸以妖妄而莫之信由是不得聞于王月餘又暴卒
入冥復見隂君隂君怒而責之曰何故受吾教而竟不
能達耶徐曰放汝去可速導吾言仍請王畫吾形及地
藏菩薩像何惶恐而退見其庭院廊廡之下簿書雜亂
吏胥交橫何問之使者曰此是朝代將變陞降去畱將
來之官爵也及再活託以詞訟見王及見之且曰某有
密事上白王因屏左右問之備述所見王未之信何曰
某年踰八十死在旦夕豈敢虚妄也王默遣之來春果
下詔攻岐陽唯何叟獨喜知其必驗至期何叟之言毫
髮無差矣清泰即位擢何叟為天興縣令固知冥數前
定人力豈能遏之乎(出王氏見聞)
晉高祖
清泰中晉高祖潛龍于并部也常一日從容謂賓佐云
近因書寢忽夢若頃年在洛京時與天子連鑣于路過
舊第天子請某入其第某遜讓者數四不得已即促轡
而入至廳事下馬升自阼階西向而坐天子已馳車去
矣其夢如此羣僚莫敢有所答是年冬果有鼎革之事
(出玉堂閒話)
偽蜀主舅
偽蜀主之舅累世富盛於興義門造宅宅内有二十餘
院皆雕牆峻宇高臺深池竒花異卉叢桂小山山川珍
物無所不有秦州董城村院有紅牡丹一株所植年代
深遠使人取之掘土方丈盛以木櫃自秦州至成都三
千餘里歷九折七盤望雲九井大小漫天隘狹懸險之
路方致焉乃植於新第因請少主臨幸少主歎其基構
華麗侔於宫室遂戲命筆於柱上大書一孟字時俗謂
孟為不堪故也明年蜀破孟氏入成都據其第忽覩楹
間有絳紗籠迫而視之乃一孟字孟曰吉祥也吾無易
此居孟之有蜀蓋先兆也(出王氏見閒)
太平廣記卷一百三十六
