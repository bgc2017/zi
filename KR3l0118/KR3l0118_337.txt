太平廣記卷三百三十七宋李昉等編
鬼二十二
韋璜薛萬石范俶
李澣張勍牛爽
李咸李晝元載
蕭審
韋璜
潞城縣令周混妻者姓韋名璜容色妍麗性多黠惠恒
與其嫂妹若雲若月約先死幽冥之事期以相報後適
周氏生二女乾元中卒月餘忽至其家空間靈語謂家
人曰本期相報故以是來我已見閻羅王兼親屬家人
問見鑊湯劒樹否答云我是何人得見是事後復附婢
靈語云太山府君嫁女知我能粧梳所以見召明日事
了當復來耳明日婢又靈語云我至太山府君嫁女理
極榮貴令我為女作粧今得胭脂及粉來與諸女因而
開手有胭脂及赤與粉並不異人間物又云府君家撒帳
錢甚大四十鬼不能舉一枚我亦致之因空中落錢錢大
如盞復謂府君知我善染紅乃令我染我辭已雖染不親
下手平素是家婢所以但承己指揮耳府君令我取婢今
不得已暫將婢去明日當遣之還女云一家唯仰此婢奈
何奪之韋云但借兩日耳若過兩日汝宜擊磬呼之夫磬
聲一振鬼神畢聞婢忽氣盡經二日不返女等鳴磬少選
復空中語云我朝染畢已遣婢還何以不至當是迷路耳
須臾婢至乃活兩手忽變作深紅色又制五言詩與妹嫂
夫數首其寄妹詩云修短各有分浮華亦非真斷腸泉壤
下幽憂難具陳淒淒白楊風日暮堪愁人又二章寄夫題
云泉臺客人韋璜詩云不得長相守青春夭舜華舊遊今
永已泉路却為家其二早知别離切人心悔作從来恩愛
深黃泉冥寞雖長逝白日屏帷還重尋贈嫂一章序云阿
嫂相疑留詩曰赤心用盡為相知慮後防前秪定疑案牘
可申生節目桃符雖聖欲何為見其親說云爾(出廣異記)
薛萬石
薛萬石河東人廣德初浙東觀察薛兼訓用萬石為永
嘉令數月忽謂其妻曰後十日家内食盡食盡時我亦
當死米穀荒貴為之奈何婦曰君身康強何為自作不
祥之語萬石云死甚可惡有言者不得已耳至期果暴
卒殮畢棺中忽令呼錄事佐史等既至謂曰萬石不幸
身死言之悽愴然自此未嘗擾君今妻子飢窮遠歸無
路所相召者欲以親愛累君爾時永嘉米貴斗至萬錢
萬石於錄事已下求米有差吏人凶懼罔不依送迨至
丞尉亦有贈後數日謂家人曰我暫往越州謁見薛公
汝輩既有糧食吾不憂矣自爾十餘日無言婦悲泣疲
頓晝寢忽聞其語驚起曰君何所來答曰吾從越還中
丞已知吾亡見令張卿來迎又為見兩女擇得兩壻兄
弟之情可為厚矣宜速裝飾張卿到來即可便發不爾
當罹山賊之劫第宜速去也家人因是裝束會卿至即
曰道途去永嘉二百里温州為賊所破家人在道危急
即焚香諮白必有所言不問即否親見家人白之(出廣異記)
范俶
范俶者廣德初於蘇州開酒肆日晩有婦人從門過色
態甚異俶留宿婦人初不辭讓乃秉燭以髮覆面向暗
而坐其夜與申宴私之好未明求去云失梳子覓不得
臨别之際嚙俶臂而去及曉於牀前得一紙梳心甚惡
之因而體痛紅腫六七日死矣(出廣異記)
李澣
河中少尹李澣以廣德二年薨初七日家人設齋畢忽
於中門見澣獨騎從門而入奴等再拜持澣下馬入座
於西廊諸子拜謁泣澣云生死是命何用悲耶只攪亡
者心耳判屬家事久之澣先娶項妃妹生子四人項卒
再娶河南竇滔女有美色特為澣所愛時竇懼不出澣
使呼之逆謂之曰生死雖殊至於恩情所未嘗替何懼
而不出耶每在地下聞君哭聲輒令悽斷悲卿亦壽命
不永於我相去不出二年夫妻義重如今同行豈不樂
乎人生會當有死不必一二年在人間為勝卿意如何
竇初不言澣云卿欲不從亦不及矣後日當使車騎至
此相迎幸無辭也遂呼諸婢謂四人曰汝等素事娘子
亦宜從行復取其妻衣服手自别之分為數袋以付四
婢曰後日可持此隨娘子來又謂諸子曰吾雖先婚汝
母然在地下殊不相見不宜以汝母與吾合葬可以竇
氏同穴若違吾言神道是殛言畢便出奴等送至門外
見澣駛騎走而從東轉西不復見後日車騎至門他人
不之見唯四婢者見之便裝束竇取所選衣服與家人
訣遂各倒地死亡(出廣異記)
張勍
代宗時河朔未寧寇賊劫掠張勍者恒陽人也因出遊
被掠其後亦自聚衆因殺害行旅而誓不傷恒陽人一
日引衆千人至恒陽東界夜半月明方息大林下忽逢
百餘人列花燭奏歌樂與數婦人同行見勍遙叱之曰
官軍耶賊黨耶勍左右曰張將軍也行人曰張將軍是
綠林將軍耶又何軍容之整士卒之整也左右怒白勍
請殺之因領小將百人與戰行人持戈甲者不過二三
十人合戰多傷士卒勍怒自領兵直前又數戰不利内
一人自稱幽地王得恒陽王女為妻今來親迎比夜静
月下涉原野欲避繁雜不謂偶逢將軍候從無禮方叱
止之因不犯將軍之怒然素聞將軍誓言不害恒陽人
將軍幸不違言以恒陽之故勍許捨之乃曰君輩皆捨
婦人即留對曰留婦人即不可欲鬭即可勍又入戰復
不利勍欲退左右皆憤怒願死格遂盡出其兵分三隊
更鬭又數戰不利見幽地王揮劍出入如風勍懼乃力
止左右勍獨退而問曰君兵士是人也非人也何不見
傷幽地王笑言曰君為短賊之長行不平之事而復欲
與我隂軍競力也勍方下馬再拜又謂勍曰安禄山父
子死史氏僭命君為盜奚不以衆歸之自當富貴勍又
拜曰我無戰術偶然賊衆推我為長我何可佐人幽地
王乃出兵書一卷以授之而去勍得此書頗逹兵術尋
以兵歸史思明果用之為將數年而卒(出瀟湘錄)
牛爽
永泰中牛爽授盧州别駕將之任有乳母乘驢為鐙研
破股歲餘瘡不差一旦苦瘡痒抑搔之若虫形狀忽有
數蟬從瘡中飛出集庭樹悲鳴竟夕家人命巫卜之有
女巫頗通神鬼巫至向樹呵之咄咄人詰之答見一鬼
黑衣冠據枝間以手指蟬以導其詞曰東堂下余所處
享我致福欺我致禍及三女巫又言黑衣者竈神耳爽
不信之網蟬殺之逐巫者後歲餘無異變爽有三女在
閨房夏月夜褰闈爽忽覺前牀有一長大尸白衾覆而
殭卧爽大怖私語其妻妻見甚懾爽嘗畜寶劍潛取擊
之劃然而内驚呌及燭失其鬼而閨中長女腰斷矣流
血滿地爽驚慟失據大小亂哭莫知其由既後半年夜
晦冥爽列燈於奥方寢心動驚覺又見前鬼在牀爽神
迷倉卒復刎之斷去閨中亂喧次女又斷腰矣舉家惶
振議者令爽徙居明鬼神不可與競爽終不改明年又
見卒殺三女而親友強徙之他第爽抱疾亦卒果如蟬
言後有華岳道士褚乘霞善驅除素與爽善聞之而來
郡以是宅凶廢之霞至獨入結壇守其日暮内聞雷霆
搜索及明發屋拔木道士告郡命鍬鍤發堂下丈餘得
古墳銘曰卓女墳道士說宵中初有甲兵與霞戰鬼敗
而潰散須臾有一女子言二十許叩頭謝言是卓女郎
霞讓之答曰非某過也宿命有素值爽及女命盡且不
修德而強梁誣欺自當爾乘霞遂徙其墳宅後不復凶
矣(出通幽錄)
李咸
太原王容與姨弟趙郡李咸居相衞間永泰中有故之
荆襄假公行乘𫝊次鄧州夜宿郵之廳時夏月二人各
據一牀於東西間僕隸息外舍二人相與言論將夕各罷
息而王生竊不得寐三更後雲月朦朧而王卧視庭木
蔭宇蕭蕭然忽見厨屏間有一婦人窺覘去而復還者
再三須臾出半身綠裙紅衫素顔奪目時又竊見李生
起坐招手以挑之王生謂李昔日有契又必謂婦人是
驛吏之妻王生乃佯寐以窺其變俄而李子起就婦人
相執於屏間語切切然久之遂擕手大門外王生潛行
隂處遙覘之二人俱坐言笑殊狎須臾見李獨歸行甚
急婦人在外屏立以待李入厨取燭開出書笥顔色慘
悽取紙筆作書又取衣物等皆緘題之王生竊見之直
謂封衣以遺婦人輒不忍驚伺其睡乃擬掩執封衣畢
置牀上却出顧王生且睡遂出屏與婦人語久之把被
俱入下廳偏院院中有堂堂有牀帳供樹森森然既入
食頃王生自度曰我往襲之必同私狎乃持所卧枕往
潛欲驚之比至入簾正見李生卧於牀而婦人以披帛
絞李之頸咯咯然垂死婦人白面長三尺餘不見面目
下按悉力以勒之王生倉卒驚呌因以枕投之不中婦
人遂走王生乘勢奔逐直入西北隅厨屋中據牀坐頭
及屋梁久之方滅童隸聞呼聲悉起見李生斃七竅流
血心猶稍煖耳方為招魂將養及明而蘇王生取所封
書開視之乃是寄書與家人敘以辭訣衣物為信念不
陳所往但詞句鄭重讀書惻愴及李生能言問之都不
省記但言髣髴夢一麗人相誘去耳諸不記焉驛之故
吏云舊傳厠有神先天中已曾殺一客使此事王容逢
人則說勸人夜不令獨寐(出通幽錄)
李晝
李晝為許州吏莊在扶溝永泰二年春因清明歸欲至
伯梁河先是路旁有塜去路約二十步其上無草牧童
所戲其夜李晝忽見塜上有穴大如盤兼有火光晝異
之下馬躋塜焉見五女子衣華服依五方坐而紉釙俱
低頭就燭矻吃不歇晝叱之一聲五燭皆滅五女亦失
所在晝恐上馬而走未上大路五炬火從塜出逐晝晝
走不能脱以鞭揮拂為火所爇近行十里方逹伯梁河
有犬至方滅明日看馬尾被燒盡及股脛亦燒損自後
遂目此為五女塜今存焉(出博異志)
元載
大歷九年春中書侍郎平章事元載早入朝有獻文章
者令左右收之此人若欲載讀載云候至中書當為看
人言若不能讀請自誦一首誦畢不見方知非人耳詩
曰城東城西舊居處城裏飛花亂如絮海燕啣泥欲下
来屋裏無人却飛去載後竟破家妻子被殺云(出玄怪錄)
蕭審
蕭審者工部尚書旻之子永泰中為長洲令性貪暴然
有理跡邑人懼憚焉審居長洲三年前後取受無紀極
四年五月守門者見紫衣人三十餘騎從外入門迎問
所以騎初不言直至堂院廳内治書者皆見門者走入
白審曰適有紫衣將軍三十騎直入不待通審問其人
安在焉得不見門者出至廳須臾見騎從内出以白衫
蒙審步行門者又曰竒事審顧不言諸吏送至門不復
見俄聞内哭方委審卒後七日其弟宇復墓忽倒地作
審靈語責宇不了家事數十百言又云安胡者將吾米
二百石絹八十疋經紀求利今幸我死此胡辜恩已走
矣明日食時為物色捉之宇還至舍記事白嫂婢爾日
亦靈語云然宇具以白刺史常元甫元甫令押衙候捉
果得安胡米絹具在初又云米是己錢絹是枉法物可
施之宇竟施絹(出廣異記)
太平廣記卷三百三十七
