太平廣記卷三百九十一宋李昉等編
銘記一
李斯夏侯嬰張恩
高流之高顯洛謝靈運
王果豐都冢樊欽賁
姜師度鄔載鄭欽悅
李斯
周末有發冢得方玉石上刻文八十字當時莫識遂藏
書府至秦時李斯識八字云上天作命皇辟迭王至漢
時叔孫通識二字(出述異記)
夏侯嬰
漢夏侯嬰以功封滕公及死將葬未及墓引車馬踣地
不前使人掘之得一石室室中有銘曰佳城鬱鬱三千
年見白日吁嗟滕公居此室遂改卜焉(出獨異記)
張恩
後魏天賜中河東人張恩盗發湯冢得志云我死後二
千年困於恩恩得古鐘磬皆投於河此又别見聖賢城
冢記(出史系)
高流之
後魏高流之為徐州刺史決滹沱河水繞城破一古墓
得銘曰吾死後三百年背底生流泉頼逢高流之遷吾
上高原流之為造棺椁衣物取其柩而改葬焉(出朝野僉載)
高顯洛
洛陽大綂寺南有三公令史高顯洛宅洛每於夜見赤
光行於堂前如此者非一向光所掘地丈餘得黃金百
斤銘云蘇秦家金得者為吾造功德洛遂造招福寺世
又謂此地蘇秦舊時宅當時元義秉政聞其得金就洛
索之以二十斤與之案蘇秦時未有佛法功德者不必
起寺或是碑銘之𩔖頌聲績也(出洛陽伽藍記)
謝靈運
宋浦陽江有琵琶圻圻有古冢墮水甓有𨼆起字云筮
吉龜凶八百年落江中謝靈運取甓詣京咸𫝊視焉乃
驗龜繇古冢已八百年矣(出水經)
王果
唐左衞將軍王果被責出為雅州刺史於江中泊船仰
見巖腹中有一棺臨空半出乃緣崖而觀之得銘曰欲
墮不墮逢王果五百年中重收我果喟然歎曰吾今葬
此人被責雅州固其命也乃收窆而去
豐都冢
東都豐都市在長夀寺之東北初築市垣掘得古冢土
藏無磚甓棺木陳朽觸之便散屍上著平上幘朱衣得
銘云筮道居胡龜言近市五百年間於斯見矣當時達
者參驗是魏黃初二年所葬也(出朝野僉載兩京記)
樊欽賁
寇天師謙之後魏時得道者也常刻石為記蔵於嵩山
上元初有洛川郜城縣民因採藥於山得之以獻縣令
樊文言於州州以上聞高宗皇帝詔蔵於内府其銘記
文甚多奥不可解略曰木子當天下又曰止戈龍又曰
李代代不可移宗又曰中鼎顯真容又曰基千萬歲所
謂木子當天下者蓋言唐氏受命也止戈龍者言天后
臨朝也止戈為武武天后氏也李代代不移宗者謂中
宗中興再新天地中鼎顯真容者實真宗之廟諱真為
睿聖之徽諡得不信乎基千萬歲者基玄宗名也千萬
歲蓋歴數久長也後中宗御歴樊文男欽賁以石記本
上獻上命編於國史(出宣室志)
姜師度
衞先生大經解梁人以文學聞不狎俗常閉門絶人事
生而敏悟周知天文歴象窮冥索玄後以夀終墓於解
梁之野開元中天水姜師度奉詔鑿無鹹河以溉鹽田
剗室廬潰邱墓甚多解梁人皆病之既至衞先生墓前
發其地得一石刻字為銘蓋先生之詞也曰姜師度更
移向南三五步工人得之以状言之於師度師度異其
事歎咏久之顧謂僚吏曰衛先生真竒士也即命工人
遷其河遠先生之墓數十步(出宣室志)
鄔載
開元中江南大水溺而死者數千郡以状聞玄宗詔侍
御史鄔君載往廵視之載至江南忽見道旁有古墓水潰
其穴公念之命遷其骸於高原上既發墓得一石鑿而
成文蓋誌其墓也誌後有銘二十言乃卜地者之詞詞
曰爾後一千年此地化為泉賴逢鄔侍御移我向高原
載覽而異之因挍其年果千歲矣(出宣室志)
鄭欽悦
天寳中有商洛𨼆者任昇之嘗貽右𥙷闕鄭欽悦書曰
昇之白頃退居商洛入闕披陳山林獨往交親兩絶意
有所問别日垂訪昇之五代祖仕梁為太常初任南陽
王帳下於鍾山懸岸圯壙之中得石銘不言姓氏小篆
文云龜言土蓍言水甸服黃鍾啓靈趾瘞在三上庚墮
遇七中巳六千三百浃辰交二九重三四百圯文雖剥
落仍且分明大雨之後纔墮而獲即梁武大同四年數
日遇盂蘭大會從駕同泰寺錄示史官姚訾并諸學官
詳議數月無能知者篋笥之内遺文尚在足下學乃天
生而知計捨運籌而會前賢所不及近古所未聞願採
其旨要會其歸趣著之遺簡以成先祖之志深所望焉
樂安任昇之白數日欽悦即復書曰使至忽辱簡翰用
浣襟懷不遺舊情俯見推訪又示以大同古銘前賢未
達僕非遠識安敢輕言良增懷愧也屬在途路無所披
求據鞍運思頗有所得發壙者未知誰氏之子卜宅者
實為絶代之賢蔵往知来有若指掌契終論始不差錙
銖隗炤之預識龔使無以過也不說葬者之歲月先識
圯時之日辰以圯之日却求初兆事可知矣姚史官亦
為當世逹識復與諸儒詳之沉吟月餘竟不知其指趣
豈止於是哉原卜者之意𨼆其事微其言當待僕為龔
使耳不然何忽見顧訪也謹稽諸歴術測以微詞試一
探言庶會微旨當梁武帝大同四年歲次戊午言甸服
者五百也黃鍾者十一也五百一十一年而圯從大同
四年上求五百一十一年得漢光武帝建武四年戊子
歲也三上庚三月上旬之庚也其年三月辛巳朔十日
得庚寅是三月初葬於鍾山也七中已乃七月戊午朔
十二日得己巳是初圯&KR2330;之日是日己巳可知矣浃辰
十二也從建武四年三月至大同四年七月總六千三
百一十二月每月一交故云六千三百浹辰交也二九
為十八重三為六末言四百則六為千十八為萬可知
從建武四年三月十日庚寅初葬至大同四年七月十
二日己巳初圯計一十八萬六千四百日故云二九重
三四百圯也其所言者但說年月日數耳據年則五百
一十一會於甸服黃鍾言月則六千三百一十二會於
六千三百浹辰交論日則一十八萬六千四百會於二
二九重三四百圯從三上庚至於七中巳據歷計之無
所差也所言年歲月日但差一數則不相照會矣原卜
者之意當待僕言之吾子之問契使然也從吏已久藝
業荒蕪古人之意復難遠測足下更詢能者時報焉使
還不代鄭欽悦白記貞元中李吉甫任尚書屯田員外
郎兼太常博士時宗人巽為戶部郎中於南宫暇日語
及近代儒術之士謂吉甫曰故右𥙷闕集賢殿直學士
鄭欽悦於術數研精思通玄奥蓋僧一行所不逮以其
天閼當世名不甚聞子知之乎吉甫對曰兄何以覈諸
巽曰天寳中商洛隱者任昇之自言五代祖仕梁為太
常大同四年於鍾山下獲古銘其文𨼆祕博求時儒莫
曉其旨因緘其銘誡諸子曰我代代子孫以此銘訪於
通人倘有知者吾無所恨至昇之頗耽道博雅聞欽悦
之名即告以先祖之意欽悦曰子當錄以示我我試思
之昇之書遺其銘會欽悦適奉朝使方授駕於長樂驛
得銘而繹之行及滋水凡三十里則釋然悟矣故其書
曰據鞍運思頗有所得不亦異乎辛未歲吉甫轉駕部
員外郎欽悦子克鈞自京兆府司錄授司門員外郎吉
甫數以巽之說質焉雖且符其言然克鈞自云亡其草
每想其微言至賾而不獲見吉甫甚惜之壬申歲吉甫
貶明州長史海島之中有𨼆者姓張氏名玄陽以明易
經為州將所重召置閣下因講周易卜筮之事即以欽
悦之書示吉甫吉甫喜得其書抃逾獲寳即編次之仍
為著論曰夫一邱之土無情也遇雨而圮偶然也窮象
數者已懸定於十八萬六千四百日之前矧於理亂之
運窮達之命聖賢不逢君臣偶合則姜牙得璜而尚父
仲尼無鳳而旅人傅說夢達於巖埜子房神授於圯上
亦必定之符也然而孔不暇暖其席墨不俟黔其突何
經營如彼孟去齊而接淅賈造湘而投弔又眷戀如此
豈大聖大賢猶惑於性命之理歟將凂身存教示人道
之不可廢歟余不可得而知之欽悦尋自右𥙷闕歴殿
中侍御史為時宰李林甫所惡斥擯於外不顯其身故
余敘其所聞係於二篇之後以著蓍筮之神明聰哲之
懸解竒偶之有數貽諸好事為後學之竒翫焉時貞元
九年十一月二十八日趙郡李吉甫記(出異聞記)
太平廣記卷三百九十一
