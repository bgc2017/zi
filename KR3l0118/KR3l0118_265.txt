太平廣記卷二百六十五
輕薄一
劉祥劉孝綽汲師
許敬宗盈川令崔湜
杜審言杜甫陳通方
李賀崔駢李羣玉
馮涓温庭筠西川人
河中幕客陳磻叟崔照符
温定薛能高逢休
劉祥
東莞劉祥恃才傲物嘗謂一驢曰汝努力如汝輩已為
令僕矣復作連珠譏諷朝廷尋被誅(出談藪)
劉孝綽
梁劉孝綽輕薄到洽洽本灌園者洽謂孝綽曰某宅東
家有好地擬買被本主不肯何計得之孝綽曰卿何不
多輦其糞置其墉下以苦之洽死恨孝綽竟被傷害(出家)
(話錄)
汲師
汲師滑州人也自溧水尉拜監察御史時大夫李乾祐
為萬年令師按縣獄乾祐差池而出晚師怒不顧而出
銜之乾祐尋廵察韋務静與師鄉里充乾祐判官會制
書拜乾祐中丞乾祐顧謂務静曰邑子可出矣足下可
入矣遂左授新樂令性躁率時直長李冲寂即高宗從
弟也微有犯師將彈而謂之呼冲寂為弟冲寂謂之曰
冲寂主上從弟公姓汲於皇家何親而見呼為弟師慙
而止嘗監享太廟責署官將彈之署官徹曉伺其失汲
履赤舄如厠共訐之乃止(出御史臺記)
許敬宗(已見二百四十九卷本𫝊)
唐許敬宗性輕見人多忘之或謂其不聰曰卿自難識
若是曹劉沈謝暗中摸索著亦可識(出國史纂異)
盈川令
唐衢州盈川縣令楊炯詞學優長恃才簡倨不容於時
每見朝官目為麒麟楦(許怨反)人問其故楊曰今餔樂假
弄麒麟者刻畫頭角修飭皮毛覆之驢上巡場而走及
脫皮褐還是驢馬無德而衣朱紫者與驢覆麟皮何别
矣(出朝野僉載)
崔湜
崔湜之為中書令張嘉貞為舍人湜輕之常呼為張底
後曾量數事意皆出人右湜驚美久之謂同列曰知否
張底乃我輩一般人此終是其坐處湜死後十餘年河
東竟為中書令(出國史纂異)
杜審言
杜審言初舉進士恃才謇傲甚為時輩所妬蘇味道為
天官侍郎審言參選試判後謂人曰蘇味道必死人問
其故審言曰見吾判即當羞死矣又問人曰吾之文章
合得屈宋作衙官書跡合得王羲之北面其矜誕如此
貶吉州司戶司馬周季重員外司戶郭若訥共構審言
罪狀繫獄將因事殺之既而季重等酣宴審言子并年
十三懷刀以擊季重重中創而死并亦為左右所殺(出譚)
(賓錄)
杜甫
杜工部甫在蜀醉後登嚴武之牀厲聲問武曰公是嚴
挺之兒否武色變甫復曰僕乃杜審言孫子武少解矣
(出摭言)
陳通方
陳通方閩縣人真元十年顧少連下進士及第時屬公
道大開採掇孤俊通方年二十五第四人及第以其年
少名高輕薄自負與王播同年王時年五十六通方薄
其成事後時因期集戲拊其背曰王老王老奉贈一第
言其日暮途遠及第同贈官也王曰擬應三篇通方又
曰王老一之謂甚其可再乎王心每貯之通方尋值家
艱還歸王果累捷高科官漸達矣通方後履人事入關
王已丞郎判鹽鐵通方窮悴寡坐不知王素銜其言投
之求救同年李虛中時為副使通方亦有詩扣之求為
汲引云應念路傍憔悴翼昔年喬木幸同遷王不得已
署之江西院官赴職未及其所又改為浙東院僅至半
程又改與南陵院如是往復數四困躓日甚退省其咎
謂甥姪曰吾偶戲謔不知王生遽為深憾人之於言豈
合容易哉尋值王真拜禮分懸絶追謝無地悵望病終
(出閩川多士𫝊)
李賀
元和中進士李賀善為歌篇韓愈深所知重於縉紳間
每為延譽由此聲華藉甚時元稹年少以明經擢第一
攻篇什常交結於賀一日執贄造門賀覽刺不容遽入
僕者謂曰明經及第何事來看李賀稹無復致情慙憤
而退其後自左拾遗制策登科日當要路及為禮部郎
中因議賀祖諱晉不合應舉賀亦以輕薄為時輩所排
遂致轗軻韓愈惜其才為著諱辯錄明之然竟不成名
(出劇談錄)
崔駢
李德裕退朝歸第多與親表裴璟無間破體笑語李多
詢以内外新事李問更有何說裴曰别無新事但昨日
坡下郎官集送某郎官出牧江湖飲餞郵亭人客甚衆
有倉部白員外末至崔駢郎中作錄事下四籌白自以
卑秩人乘凌兢更不敢固辭上次酌四大器白連引三
器訖餘一持之而請第四器名崔郎中云亦别無事但
何必要到處出脫時白踉蹌仆於下座竟不飲而去坐
上有笑者有縮頸者但不知此官人今日起得否李聞
之大怒曰何由可耐不斯言必有之乎曰固然又問弟
知白員外所止否璟曰是人在某坊某曲李曰為某𫝊
語白員外請至宅白捧命又憂恐比至李曰久欲從容
中外事併然旬朔不要出人事既而白授翰林學士崔
駢汾州刺史續改洺州刺史流落外任不復更遊郎署
終鴻臚卿(出芝田錄)
李羣玉
李羣玉字文山性輕率多侮戲人常假江陵幕客書求
丏於澧州刺史艾乙李謂艾曰小生病且甚矣幸使君
痛救之李以戲其姓之僻也羣玉以其輕脫而濟之不
厚矣(出北夢瑣言)
馮涓
大中四年進士馮涓登第榜中文譽最高是歲新羅國
起高樓厚齎金帛奏請撰記時人滎之初除京兆府參
軍恩地即杜相審權也杜有江西之拜制書未行先召
涓密語延辟之命欲以牋奏任之戒令勿泄涓拜謝辭
出速鞭而歸遇友人鄭賨見其喜形於色駐馬懇謁涓
遽以恩地之辟告之賨尋捧刺詣京兆門謁賀具言得
於馮先輩也京兆嗟憤而鄙其淺薄洎制下開幕馮不
預焉心緒憂疑莫知所以連車發日自灞橋乘肩輿門
生咸在長樂候别京兆長揖馮曰勉旃由是囂浮之譽
徧於縉紳竟不通顯問又涉交通中貴愈招清議官至
祠部郎中眉州刺史仕蜀至御史大夫(出北夢瑣言)
温庭筠
開明中温庭筠才名藉甚然而罕拘細行以文為貨識
者鄙之無何執政間復有誣奏庭筠攪擾場屋出隨州
方城縣尉時中書舍人裴坦當制忸怩含毫久之時有
老吏在側因訊之升黜對曰舍人合為責詞何者入策
進士與望州長馬齊資坦釋然故有澤畔長沙之比庭
筠之任文士争為詞送唯計唐夫得其尤曰何事明時
泣玉頻長安不見杏園春鳳凰詔下雖霑命鸚鵡才高
却累身且飲醁&KR0812;消積恨莫辭黃綬拂行塵方城若比
長沙遠遊隔千山與萬津(出摭言)
西川人
蜀東西川之人常互相輕薄西川人言梓州者乃我東
門之草市也豈得與我為耦哉節度柳仲郢聞之謂幕
客曰吾立朝三十年清華備歴今日始得與西川作市
令聞者皆笑之故世言東西兩川人多輕簿(出北夢瑣言)
河中幕客
相國劉瞻父景連州人少為漢南鄭司徒掌牋奏因題
商山驛側泉石鄭大竒之勉以進修俾前驛換麻衣執
贄見之後致解薦擢進士第歴臺省瞻相孤貧有藝雖登
第不預急流任大理評事日饘粥不給嘗於安國寺相
識僧處求餐留所業文數軸置在僧几致仕軍容劉玄
翼遊寺見瞻文卷甚竒之憐其貧窶厚有濟䘏又知其
連州人朝無彊援謂僧曰某雖閒棄必能為此人致宰
相爾後授河中少尹幕寮有貴族浮薄者蔑視之一旦
有命徵入府尹祖之前之輕薄幕客呼瞻為尹公曰歸
朝作何官職瞻對曰得路即作宰相同舍郎大笑之在
席亦有異其言者瞻自是以水部員外知制誥旋入翰
林以至大拜也(出北夢瑣言)
陳磻叟
陳磻叟父岵富有詞學尤溺於内典長慶中常注維摩
經進上有中旨令與好官執政謂岵因内道場僧進京
頗抑挫之止授少列而已磻叟形質短小長喙疎齒尤
富文學自負王佐之才大言騁辯雖接對公相旁若無
人復自料非名教之器弱冠度為道士隸名於昊天觀
咸通初降聖之辰三教論議黃衣屢北帝小不懌宣下
令後輩新入内道場有能折衝浮圖者許以自薦磻叟
攝衣奉詔時釋門為主論目誤引湼槃經疏義磻叟應
聲叱之曰皇帝山呼大慶阿師口稱獻夀而經引湼槃
犯大不敬始其僧謂磻叟不通佛書既而錯愕殆至顛
墮自是連挫數輩聖顔大悅左右呼萬歲其日簾前賜
紫衣一襲磻叟繇是恣其輕侮高流宿德多患之潛聞
帝聽云磻叟衣冠子弟不願在冠帔思理一邑以自效
耳於是中旨授池州至德縣令磻叟莅事未終考秩抛
官詣闕上事通義劉瞻引為羽翼非時詔對數刻磻叟
所陳凡數十節備究時病復曰臣請破邊瑊一家可以
贍軍一二年上問邊瑊何人對曰宰相路巖親吏既而
大為巖恚怒翌日敕以磻叟誣㒺上聽詆訐大臣除名
為民流愛州磻叟雖至顛蹶輙不以其道自屈素有重
膇之疾歴聘藩后率以肩輿造墀廡所至無不仰止及
巖貶磻叟得量移為鄧州司馬時屬廣明庚子之後劉
巨容起徐將得襄陽不能知磻叟待以巡屬一州佐耳
磻叟㳂漢南下中途與巨容幕吏書云已出無禮之鄉
漸入逍遙之境巨容得之大怒遣健步十餘輩移牒潭
鄂追捕磻叟時天下喪亂無人為之隄防既而為卒伍
所凌全家泝漢至賈壍後門殺之三十餘口無遺𩔖矣
(出摭言)
崔昭符
皮日休南海鄭愚門生春關内嘗宴於曲江醉寢於别
榻衣囊書笥羅列傍側率皆新飾同年崔昭符鐐之子
固蔑視之矣亦醉更衣見日休謂其素所熟狎者即伺
問且欲戲之日休僮僕遽前欲呼之昭符知其日休也
曰勿呼之渠方宗會矣以其囊笥皆皮也時人𫝊之以
為口實日休嘗遊江漢間時劉允章鎮江夏幕中有穆
判官者允章親也或譖日休薄焉允章素使酒一日方
宴忽怒曰君何以薄穆判官乎君知身之所來否鸚鵡
洲在此即黃祖沈襧衡之所也一席為之懼日休垂涕
而已(出玉泉子)
又
一說東都留守劉允章文學之宗氣頗高介後進循常
之士罕有敢及門者咸通中自禮部侍郎授鄂州觀察
使明年皮日休登第將歸覲於蘇臺路由江夏因投刺
焉劉待之甚厚至於饔餼有加等留連累日仍致宴於
黃鶴樓以命之監軍使與參佐悉集後日休方赴召已
酒酣矣既登樓劉以其末至復乘酒應命心薄之及酒
數行而日休吐論紛擾頓亡禮敬劉作色謂曰吳兒勿
恃蕞爾之才且可主席日休答曰大夫豈南岳諸劉乎
何倨貴如是劉大怒戟手遙指而詬曰皮日休知鸚鵡
洲是襧衡死處無日休不敢答但嵬峩如醉掌客者扶
出翌日微服而遁於浙左(出三水小牘)
温定
乾符四年新進士曲江春讌甲於常年有温定者久困
場籍坦率自恣尤憤時之浮薄因設竒以侮之至其日
蒙衣肩輿金翠之飾夐出於衆侍婢皆稱是徘徊於柳
陰之下俄頃諸公自露棚移樂登鷁首既而謂是豪貴
其中姝麗必矣因遣促舟而進莫不注視於此或肆調
謔不已羣興方酣定乃於簾間垂足定膝脛極偉而長
毳衆忽覩之皆掩袂亟命廻舟避之或曰此必温定也
(出摭言)
薛能
薛能以文章自負而累出戎鎮常鬱鬱歎息因有詩謝
淮南寄天柱茶其落句云粗官乞與真抛却賴有詩情
合得嘗意以節將為粗官也鎮許昌日幕吏咸集因令
其子&KR1060;鞬參諸幕客幕客驚怪能曰俾渠消災時人以
為輕薄(出北夢瑣言)
高逢休
顧雲大順中制同羊昭業等十人修史雲在江淮遇諫
議高逢休時僕射劉崇龜清名雅譽充塞縉紳其弟崇
望復在中書雲以逢休與崇龜舊交將造門希致先容
逢休許之久矣雲臨岐請書逢休授之一函甚草創雲
微有惑因取所授潛閱啓之凡一幅並不言雲但曰羊
昭業擬將一尺三寸汗脚踏他燒殘龍尾道懿皇帝雖
薄德不任被前件人羅織執大政者亦大悠悠雲吁歎
而已(出摭言)
太平廣記卷二百六十五
