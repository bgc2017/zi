太平廣記卷二百八十七
幻術四
侯元功德山襄陽老叟
青城道士蜀都婦人
侯元
侯元者上黨郡銅鞮縣山村之樵夫也家道貧窶唯以鬻薪
為事唐乾符己亥歲於縣西北山中伐薪回憩谷口傍有巨
石嶷然若厦屋元封之太息恨巳之勞也聲未絶石砉然豁
開若洞中有一叟羽服烏帽髯髮如霜曳杖而出元驚愕遽
起前拜叟曰我神君也汝何多歉自可於吾法中取富但隨
吾来叟復入洞中元從之行數十步廓然清朗田疇砥平時
多異花芳草數里過横溪碧湍流苔鴛鷁沂洄其上長梁夭
矯如晴虹焉過溪北左右皆喬松修篁高門渥丹臺榭重複
引元之别院坐小亭上簷楹階砌皆竒寳煥然及進食行觴
復目所未覩也食畢叟退少頃二童揖元詣便室具湯沐進
新衣一襲冠帶竟復導至亭上叟出命僕設淨席於地令
元跪席上叟授以秘訣數萬言皆變化𨼆顯之術元素惷
戅至是一聽不忘叟誡曰汝雖有少福合於至法進身然
而有敗氣未除亦宜謹密自固若圖謀不軌禍必喪生且
歸存思如欲謁吾但至心扣石當有應門者元因拜謝而
出仍令一童送之既出洞穴遂泯然如故視其樵蘇巳失
至家其父母兄弟驚喜曰去一旬謂已碎於虎狼之吻元
在洞中如一日耳又訝其服装華潔神氣激揚元知不可
𨼆乃為其家人言之遂入静室中習熟其術朞月而術成
能變化百物役召鬼魅草木土石皆可為步騎甲兵於是
悉收鄉里少年勇悍者為將卒出入陳旌旗幢蓋鳴鼓吹儀
比列國焉自稱曰賢聖官有三老左右弼左右將軍等號每
朔望必盛飾往謁神君神必戒以無稱兵若固欲舉事宜待
天應至庚子歲聚兵數千人縣邑恐其變乃列上上黨帥高
公等命都將以旅討之元馳謁神君請命神君曰既言之矣
但當偃旗卧鼓以應之彼見兵威若是必不敢内薄而攻我
志之甚勿輕接戰元雖唯諾心計以為我竒術制之有
餘且小者不能抗後其大者若之何復示衆以不武也
既歸令其黨戒嚴是夜潞兵去元所據險三十里見步
騎戈甲蔽山澤甚難之明方陣以前元領千餘人直突
之先勝後敗酒酣被擒至上黨縶之府獄嚴兵圍守旦
視枷穿中唯燈臺耳失元所在夜分已逹銅鞮徑詣神
君謝罪君怒曰庸奴終違我教今日雖幸而免斧鑕亦
行將及矣非吾徒也不顧而入鬱悒趨出後復謁神君
虔心扣石石不為開矣而其術漸歇猶為其黨所說是
秋率徒掠并州之大谷而并騎適至圍之數重術既不
神遂斬之於陣其黨與散歸田里焉(出三水小牘)
功德山
唐巢寇將亂中原汴中功德山有妖僧遠近桑門皆歸
之至於士庶無不降附者能於紙上畫神寇放入人家
令作禍祟幻惑居人通宵繼晝不能安寢或致人疾苦
及命功德山贈金作法則患立除之又畫紙作甲兵夜
夜於街坊嘶鳴騰踐城郭天明即無所見又多畫雞犬
焚祝之夜則鳴吠相咬囓於街衢居人不得安眠命而
贈之即悄無影響人既異其術趍術者愈衆又滑州亦
有一僧頗善祅術與功德山無異公私頗患之時中書
令王鐸鎮滑臺遂下令曰南燕地分有災宜善禳之遂
自公衛至于諸營軍開啟道場延僧數千人僧數不足
遂牒汴州諸功德山一行徒衆悉赴之遂以幡花螺鈸
迎至衛赴道場之夕分選近上名德入于公衙其餘并
令散赴諸營禮懴洎入營悉鍵門而坑之方袍而死者
數千人衙中只留功德山已下酋長訊之並是巢賊之
黨將欲自二州相應而起咸命誅之(出王氏見聞)
襄陽老叟
唐并華者襄陽鼓刀之徒也嘗因遊春醉卧漢水濱有
一老叟叱起謂曰觀君之貎不是徒博耳我有一斧與
君君但持此造作必巧妙通神他日慎勿以女子為累
華因拜受之華得此斧後造飛物即飛造行物即行至
於上棟下宇危樓高閣固不煩餘刃後因遊安陸間止
一富人王枚家枚知華機巧乃請華臨水造一獨柱亭
工畢枚盡出家人以觀之枚有一女已喪夫而還家容
色殊麗罕有比倫既見深慕之其夜乃踰垣竊入女之
室其女甚驚華謂女曰不從我必殺汝女荏苒同心焉
其後每至夜竊入女室中他日枚潛知之即厚以賂遺
遣華華察其意謂枚曰我寄君之家受君之惠已多矣
而復厚賂我我異日無以為荅我有一巧妙之事當作
一物以奉君枚曰何物也我無用必不敢留華曰我能
作木鶴令飛之或有急但乘其鶴即千里之外也枚既
嘗聞因許之華即出斧斤以木造成飛鶴一隻唯未成
其目枚怪問之華曰必須君齋戒始成之能飛若不齋
戒必不飛爾枚遂齋戒其夜華盗其女俱乘鶴而歸襄
陽至曙枚失女求之不獲因潛行入襄陽以事告州牧
密令摉求果擒華州牧怒杖殺之所乘鶴亦不能自飛
(出瀟湘記)
青城道士
偽蜀青城山道士能幻術往往入錦城施其法有所獲
即潛挈歸洞穴或聞其行甚穢官吏中有識者頗惡之
後於成都誘引富室及勲貴子弟皆潛而隨之或於幽
僻宅院中灑掃焚香設榻張陳帷幌則獨於室内作法
或召西王母或巫山神女或麻姑鮑姑神仙皆應召而
至與之杯饌寢處生人無異則令學者隙而窺之歡笑
罷則自簾帷之前躡而去又或城中化出金樓衆皆覩
之惑衆頗甚其民間少年膏粱子弟滿城如狂少主知
其祅密使人擒之累月不獲後有人報云已出笮橋門
去因使人逐之乃以猪狗血齎行至青城路上三十餘
里及之遂傾血沃之不能施其術及下獄訊之云年年
採民家處子住山中行黃帝之道死於巖穴者不知其
數豪貴之家頗遭穢滛所通詞欵指貴逹之門甚多少
主不欲彰其惡潛殺之(出王氏見聞)
蜀都婦人
元和子嘗因暇日出蜀郡東郭門見二人踞坐江岸排
治舟艦方怒篙棹者且呼且呌忽有婦人衣布襦拜於
前有所乞焉其人盛怒且叱之久而不去將加毆擊婦
人乃去傍江岸佇立四顧久之以手推腰引步直視二
客船其船即似有物牽拽飄然而逝直抵大岸應時粉
碎財貨悉皆溺于水二人大駭疑婦人所為欲擒之已
亡去矣(出野人間話)
太平廣記卷二百八十七
