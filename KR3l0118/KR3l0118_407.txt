太平廣記卷四百七宋李昉等編
草木二
異木
主一州樹偃桑不晝木
蚊子樹聖鼔枝鹿木
倒生樹黝木桄榔𣗳
怪松楓人楓鬼
楓生人靈楓破木有肉
江中楓材河伯下材鬭蛟船木
交讓木千歲松汗杖
化蝶𣗳涪水材端正𣗳
崇賢里槐三枝槐癭槐
荆根枕五重桑蜻蜓樹
無患木醋心樹登第皂荚
辨白檀樹
藟蔓
藤實杯鍾藤人子藤
蜜草蔓胡草蔓野狐絲
異木
主一州樹
東方荒外有豫章焉此樹主一州其高千丈圍百丈本
上三百丈本有枝條敷張如帳上有玄狐黑猿樹主一
州南北並列面向西南有九力士操斧伐之以占九州
吉凶斫復其州有福創者州伯有病積歲不復者其州
滅亡(亡言州死復者木創復也出神異經)
偃桑
東方有樹焉高八十丈敷張自輔其葉長一丈廣六七
尺名曰桑其上自有蠶作繭長三尺繰一繭得絲一觔
有椹焉長三尺五寸圍如長(桑是偃桑但樹長大耳出神異經)
不晝木
荒外有火山其中生不晝之木晝夜火燃得曝風不猛
猛雨不滅(出神異經)
蚊子樹
有樹如冬青實生枝間形如枇杷子每熟即坼裂蚊子
羣飛唯皮殼而已土人謂之蚊子樹(出嶺南異物志)
聖鼓樹
舍沂縣滃水口下東岸有聖鼓即楊山之鼔枝也横在
川側衝波所激未嘗移動衆鳥飛鳴莫有萃者船人悞
以篙觸必患瘧(出酉陽雜俎)
鹿木
武陵郡北有鹿木二株馬伏波所種木多節(出酉陽雜俎)
倒生木
倒生木此木依山生根在上有人觸則葉翕人去則葉
舒出東海(出酉陽雜俎)
黝木
黝木節以蠱獸可以為鞭
桄榔樹
古南海縣有桄榔樹峯頭生葉有麫大者出麫乃至百
斛以牛乳噉之甚美(出酉陽雜俎)
怪松
南康有怪松從前刺史每令畫工寫松必數枝衰悴後
因一客與妓環飲其下經日松死(出酉陽雜俎)
楓人(田種)
嶺中諸山多楓樹樹老多有瘤癭忽一夜遇暴雷驟雨
其樹贅則暗長三數尺南人謂之楓人越巫云取之雕
刻神鬼異致靈驗(出嶺表錄異)
楓鬼
臨川記云撫州麻姑山或有登者望之廬嶽彭蠡皆在
其下有黃連厚朴恒山楓樹數千年者有人形眼鼻口
臂而無脚入山者見之或有砟之者皆出血人皆以藍
冠於其頭眀日看失藍為楓子鬼(出十道記)
楓生人
江東江西山中多有楓木人於楓樹下生似人形長三
四尺夜雷雨即長與樹齊見人即縮依舊曾有人合笠
於明日看笠子挂在樹頭上旱時欲雨以竹束其頭禊
之即雨人取以為式盤極神驗楓木棗地是也(出朝野僉載)
靈楓
南中有楓子鬼楓木之老者人形亦呼為靈楓焉(出述異記)
破木有肉
有人破大木木中有肉可五觔如熟猪肉(出稽神錄)
江中楓材
循海之間每搆屋即令民踏木於江中短長細大唯所
取率松材也彼俗常用不知古之何人斷截埋泥砂中
既不朽蠧又多如是事可異者(出嶺南異物志)
河伯下材
中宿縣山下有神宇溱水至此沸騰鼔怒槎木汎至此
淪没竟無出者世人以為河伯下材(出酉陽雜俎)
鬭蛟船木
樟木江東人多取為船船有與蛟龍鬭者(出酉陽雜俎)
交讓木
武陵郡記白雉山有木名交讓衆木敷榮後方萌芽亦
更歲迭榮也(出酉陽雜俎)
千歲松
玉策記稱千歲松樹四邊披越上杪不長望而視之有
如偃蓋其中有物如青犬或如人皆夀萬歲(出抱朴子)
汗杖
東方朔西那汗國迴得聲木十枚帝以賜大臣人有疾
則杖汗將死則折里語生年未半杖不汗(出酉陽雜俎)
化蝶樹
長安城禁苑内一大樹冬月雪中忽花葉茂盛及凋落
結實其子光眀璨爛如火之眀焉數日皆化為紅蛱蝶
飛去至眀年唐高祖自唐國入長安此必前兆也(出瀟湘錄)
涪水材
梓潼郪縣唐大歷七年夏六月甲子涪水汎溢流木數
千條梁棟榱桷具備補内城屋悉此木喬林為之記(出洽)
(聞記)
端正樹
長安西端正樹去馬嵬一舍之程乃唐德宗皇帝幸奉
天覩其蔽芾錫以美名後有文士經過題詩逆旅不顯
姓名詩曰昔日偏霑雨露榮德皇西幸賜嘉名馬嵬此
去無多地合向楊妃冡上生風雅有如此焉(出杼情詩)
崇賢里槐
唐陳朴者元和中崇賢里北街大門外有槐樹嘗黃昏
徙倚窺外見若婦人及老狐異鳥之類飛入樹中遂伐
視之樹凡三槎並空中一槎中有獨頭栗一百二十一
枚中襁一死兒長尺餘(出酉陽雜俎)
三枝槐
唐相國李石河中永樂有宅庭槐一本抽三枝直過堂
前屋脊一枝不及相國同堂昆弟三人曰石日而皆登
宰執唯福一人歷七鎮使相而已
癭槐
華州三家店西北道邊有槐甚大葱鬱周迴可蔭數畝
槐有癭形如二豬相趁奔走其迴顧口耳頭足一如塑
者(出奇聞錄)
荆根枕
賈人張宏者行至華嶽廟前忽昏懵前進不可繫馬於
一金荆樹而酣睡馬驚拽出樹根而走寤逐而及之樹
根形如獅子毛爪眼耳足尾無不悉具乃於華陰縣求
木工修之為一枕獻於廟守廟者常以匱鏁之行人聞
者賂守廟者百錢始獲一見(出奇聞錄)
五重桑
洛中願會寺魏中書侍郎王翊捨宅立也佛堂前生桑
樹一株直上五尺枝條横遶柯葉傍布形如羽蓋復高
五尺又然凡為五重每一重葉椹各異京師道俗謂之
神桑觀者甚衆帝聞而惡之以為惑衆命給事黃門侍
郎元紀伐殺之其日雲霧晦冥下斧之處流血至地見
者莫不悲泣(出洛陽伽藍記)
蜻蜓樹
昔婁約居常山据禪座有一野嫗手持一樹植之於庭
言此是蜻蜓樹歲久芬芳鬱茂有一烏身赤尾長常止
息其上(出酉陽雜俎)
無患木
無患木燒之極香辟惡氣一名噤婁一名桓昔有神巫
曰璠&KR0008;能符劾百鬼擒魑魅以無患木擊殺之世人競
取此木為器用却鬼因曰無患木(出酉陽雜俎)
醋心樹
杜師仁嘗賃居庭有巨杏樹隣居老人每擔水至樹側
必歎曰此樹可惜杜詰之老人云某善知木病此樹有
疾某請治乃診樹一處曰樹病醋心杜染指於蠧處嘗
之味若薄醋老人持小鈎披蠧再三鈎之得一白蟲如
蝠乃傅藥於瘡中復戒曰有實自青皮時必標之十去
八九則樹活如其言樹益茂盛矣又云嘗見栽植經三
卷言木有病醋心者(出酉陽雜俎)
登第皂荚
泉州文宣王廟庭宇嚴峻學校之盛冠於藩府庭中有
皂荚樹每州人將登第則生一荚以為常矣梁真眀中
忽然生一荚有半人莫諭其意乃其年州人陳逖進士
及第黃仁穎學究及第仁穎恥之復登進士舉至同光
中舊生半荚之所復生全荚其年仁穎及第後數年廟
為火焚其年閩自稱尊號不復貢士遂至於今(出稽神錄)
辨白檀樹
劍門之左峭巖間有大樹生於石縫之中大可數圍枝
榦純白皆傳曰白檀樹其下常有巨虺蟠而護之民不
敢採伐又西巖之半有志公和尚影路人過者皆西向
擎拳頂禮若親面其如来王仁裕癸未歲入蜀至其巖
下注目觀之以質向来傳說時值晴朗溪谷洗然遂勒
轡移時望之其白檀乃一白栝樹也自歷大小漫天夹
路溪谷之間此類甚多安有檀香蛇遶之事又西瞻志
公影蓋巖間有圓柏一株即其笠首也兩面有上下石
縫限之為身形斜其縫者即袈裟之文也上有苔蘚斑
駮即山水之毳文也方審其非白檀志公不留影於此
眀矣乃知人之誤傳者何限哉(出玉堂閑話)
藟蔓
藤實杯
藤實杯出西域藤大如臂葉似葛花實如梧桐實成堅
固皆可酌酒自有文章映徹可愛實大如杯味如荳蔲
香美消酒士人提酒来至藤下摘花酌酒乃以其實消
醒國人寳之不傳於中國張騫入宛得之事在張騫出
關志(出炙轂子)
鍾藤
松楨即鍾藤也葉大者晉安人以為盤(出酉陽雜俎)
人子藤
安南有人子藤紅色在蔓端有刺其子如人狀崑崙燒
之集象南中亦難得(出酉陽雜俎)
蜜草蔓
北天竺國出蜜草蔓生大葉秋冬不死因重霜露遂結
成蜜如塞上蓬鹽(出酉陽雜俎)
胡蔓草
胡蔓草此草在邕間叢生花偏如梔子稍大不成朵色
黃白葉稍異悞食之數日卒死飲白鵝白鴨血則解或以
物投之祝曰我買你食之不死(出酉陽雜爼)
野狐絲
有草蔓生色白花微紅大如粟秦人呼為野狐絲(出酉陽雜)
(爼)
太平廣記卷四百七
