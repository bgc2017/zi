太平廣記卷三百六十一宋李昉等編
妖怪三
崔季舒安陽王氏齊後主
王惠照獨孤陁楊素
滕景貞元邃劉志言
素娥張易之李承嘉
泰州人梁載言范季輔
洛陽婦人裴休貞牛成
張翰南鄭縣尉李泮
元自虛
崔季舒
北齊崔季舒位至侍中特進忽爾其家池中蓮皆化為
人面著鮮卑帽又其妻曾晝寢見一神人身長丈餘徧
體黑毛前來逼已巫曰此是五道將軍入宅者不祥也
又庭中忽流血有一白物大如斛自天而下當其子首
未至尺餘乃滅季舒又見其家内廳中有一大手長丈
餘從地而出滿室光耀問左右皆云不見尋以非罪見
誅(出北史)
安陽王氏
北齊武成時安陽縣有王家者住古城南其先累世巨
富有巫師占君家財物欲出好自防守若去家即大貧
其家每夜使人分守夜有一隊人盡着黃衣乘馬從北
門出一隊白衣人乘馬從西門出一隊青衣人乘馬從
東園門出悉借問趙虞家此去近遠當時悉忘去後醒
覺撫心懊悔不可復追所出黃白青者皆金銀錢貨良
久復見一人跛脚負薪而來亦問趙虞家人忿極命奴
擊之就視乃家折脚鐺也自此之後漸貧死亡都盡(出廣)
(古今五行記)
齊後主
北齊後主武平五年如晉陽在路兵人於幕下忽唱呌
訊之曰見無數人皆騎小馬如狐争揮刀矟故呌之(出廣)
(古今五行記)
王惠照
武平末廣平都省主事王惠照息休為郡學生刻木作
一小兒盛衣帶裏每食必食之告云奴噉方自食自此
後迷為魍魎著之時餉不飼則病發垂死漸不饗菜𬞞
要索酒肉休兄竊取以火焚之休病轉困其家事急顧
工匠刻木妙寫形狀為置靈床之處下語云燒毁我如
此重刻何益歲餘休成狂病卒(出廣古今五行記)
獨孤陁
隋獨孤陁字黎邪文帝時為延州刺史性好左道其外
甥高氏先事猫鬼已殺其舅&KR0008;沙羅因轉入其家帝微
聞之而未信其姊為皇后與楊素妻鄭氏俱有疾召醫
視之皆曰此猫鬼疾帝以陁后之異母弟陁妻乃楊素
之異母妹也由是疑陁所為陰令其兄穆以情喻之上
又遣左右諷陁言無有上不悅左遷陁陁遂出怨言上
令左僕射高穎納言蘇威大理楊遠皇甫孝緒雜按之
而陁婢徐阿尼供言本從陁母家來常事猫鬼每以子
日夜祀之言子者鼠也猫鬼每殺人被殺者家財遂潛
移於畜猫鬼家帝乃以事問公卿竒章公牛弘曰妖由
人興殺其人可以絶矣上令犢車載陁夫妻將死詣闕
哀求於是免死除名以其妻楊氏為尼先是有人訴其
母為猫鬼殺者上以為妖怒禁而遣之及是乃詔赦訴
行猫鬼家焉陁亦未幾而卒(出北史)
楊素
大業五年尚書令楊素於東都造宅潛於宫省遣人就
衞尉少卿蕭吉請擇良日入新宅吉知其不終乃以書
一卷付之此書專是述死喪之事素聞而惡之乃焚於
前庭素宅内造沉香堂甚精麗初成閉之三日然後擇
日始開視之四壁如新血所灑流於地腥氣觸人素甚
惡之竟遇鴆而死九年素長子禮部尚書楊玄感庭中
無故有血灑地玄感懼遂舉兵反伏誅(出廣古今五行記)
滕景貞
滕景貞在廣州七層寺永徽中罷職歸家婢炊釡中忽
有聲如雷米上芃芃隆起滕就視聲轉壯甑上生花數
十長似蓮花色赤如金俄頃萎滅旬日景貞卒(出酉陽雜俎)
元䆳
永湻初同州司功元邃其母白日在堂坐忽見屏外有
小人騎小馬入來人長二三尺馬亦相稱衣甲具裝光
彩輝日於庭内廵牆馳走良久方滅此後每常欲自殺
合家守之經年稍怠母夜卧以衣置被中自代便即走
出侍者覺之分覓已投於井比及出之殆亦絶矣(出廣古今)
(五行記)
劉志言
長安劉志言任華州下邽縣尉此廨素凶遂於里内借
宅然宅内不免有怪婢晨起理髮梳墮地婢俯取梳見
床下有布袋中似有數歲小兒婢引手取之袋内跳出
婢驚懼走出舉家就視了無所見志言秩滿而卒(出五行記)
素娥
素娥者武三思之妓人也三思初得喬氏青衣窈娘能
歌舞三思曉知音律以窈娘歌舞天下至藝也未幾沉
於洛水遂族喬氏之家左右有舉素娥曰相州鳳陽門
宋媪女善彈五弦世之殊色三思乃以帛三百叚往聘
焉素娥既至三思大悅遂盛宴以出素娥公卿大夫畢
集唯納言狄仁傑稱疾不來三思怒於座中有言宴罷
有告仁傑者明日謁謝三思曰某昨日宿疾暴作不果
應召然不覩麗人亦分也他後或有良宴敢不先期到
門素娥聞之謂三思曰梁公彊毅之士非欵狎之人何
必固抑其性若再宴可無請召狄梁公也三思曰儻阻
我宴必族其家後數日復宴客未來梁公果先至三思
特延梁公坐於内寢徐徐飲酒待諸賓客請先出素娥
略觀其藝遂停杯設榻召之有頃蒼頭出曰素娥藏匿
不知所在三思自入召之皆不見忽於堂奥隙中聞蘭
麝芬馥乃附耳而聽即素娥語音也細於屬絲纔能認
辨曰請公不召梁公今固召之不復生也三思問其由
曰某非他怪乃花月之妖上帝遣來亦以多言蕩公之
心將興李氏今梁公乃時之正人某固不敢見某嘗為
僕妾敢無情願公勉事梁公勿萌他志不然武氏無遺
種矣言迄更問亦不應也三思出見仁傑稱素娥暴疾
未可出敬事之禮有加仁傑莫知其由明日三思密奏
其事則天歎曰天之所授不可廢也(出甘澤謠)
張易之
張易之將敗也母韋氏號阿藏在宅坐家人報云有車
馬騎從甚多至門而下疑其内官也藏出迎之無所見
又野狐數擎飯甕牆頭而過未旬日而禍及垂拱之後
諸州多進雌鷄化為雄雞者則天之應也(出朝野僉載)
李承嘉
唐神龍中戶部尚書李承嘉不識字不解書為御史大
夫兼洛州長史名判司為狗罵御史為驢威振朝廷西
京造一堂新成坊人見野狐無數直入宅須臾堂舍四
裂瓦木一聚判事筆管手中直裂别取筆復裂如初數
日出為藤州員外司馬卒(出朝野僉載)
泰州人
太定年中泰州赤水店有鄭家莊有一兒年二十餘日
晏於驛路上見一青衣女子獨行姿容殊麗問之云欲
到鄭縣待二婢未來躊蹰伺候此兒屈就莊宿安置廳
中供給酒食將衣被同寢至曉門久不開呼之不應於
窗中窺之惟有腦骨頭顱在餘並食訖家人破戶入於
梁上暗處見一大鳥衝門飛出或云是羅刹魅也(出朝野僉)
(載)
梁載言
唐懷州刺史梁載言晝坐廳事忽有物如蝙蝠從南飛
來直入口中翕然似吞一物腹中遂絞痛數日而卒(出朝)
(野僉載)
范季輔
鄜城尉范季輔未娶有美人崔氏宅在永平里常依之
開元二十八年二月崔氏晨起下堂有物死在階下身
如狗項有九頭皆如人面面狀不一有怒者喜者妍者
醜者老者少者蠻者夷者皆大如拳尾甚長五色崔氏
恐以告季輔問諸巫巫言焚之五道災則消矣乃於四
達路積薪焚之後數日崔氏母殂又數日崔氏死又數
日季輔亡(出記聞)
洛陽婦人
玄宗時洛陽婦人患魔魅前後術者治之不愈婦人子
詣葉法善道士求為法遣善云此是天魔彼自天上負
罪為帝所譴暫在人間然其譴已滿尋當自去無煩遣
之也其人意是相解之詞固求祐助善云誠不惜往乃
携人深入陽翟山中絶嶺有池水善於池邊行禁久之
水中見一頭髻如三間屋冉冉而出至兩目晱如電光
須臾雲霧四合因失所在(出廣異記)
裴休貞
金吾將軍裴休貞微時居教業里有客過之休貞飲客
其弟皆預日晚客去休貞獨卧廳事昏後休貞醒繞牀
有聲曰哥哥去娘子如此不絶休貞視呼者狀甚可畏
繞之不止休貞懼跳門呼奴奴以燈來其弟亦至於是
怪依燈影中狀若崑崙齒大而白長五尺休貞弟休
元素多力擊之以拳應手有聲如擊鐡石怪形即滅其
歲休貞母殂(出記聞)
牛成
京城東南五十里曰孝義坊坊之西原常有怪開元二
十九年牛肅之弟成因往孝義晨至西原遇村人任杲
與言忽見其東五百步有黑氣如轜車凡十餘其首者
高二三丈餘各丈餘自北徂南將至原窮又自南還北
累累相從日出後行轉急或出或没日漸高皆失杲曰
此處常然蓋不足怪數月前有飛騎者番滿南歸忽見
空中有物飛騎刀刺之角䭾湧出為人身長丈餘而逐
飛騎飛騎走且射之中怪遂少留又來踵飛騎又射之
乃止既明尋所射處地皆有血不見怪因遇疾還家數
日而卒(出紀聞)
張翰
右監門衞錄事參軍張翰有親故妻天寳初生子方收
所生男更有一無首孩子在傍跳躍攬之則不見手去
則復在左右按白澤圖曰其名曰常依圖呼名至三呼
奄然已滅(出紀聞)
南鄭縣尉
南鄭縣尉孫旻為山南採訪支使嘗推覆在途舍於山
館忽有美婦人面出於柱中顧旻而笑旻拜而祈之良
久方滅懼不敢言也後數年選授桑泉尉在京遇疾友
人問疾旻乃言之而卒(出記聞)
李泮
咸陽縣尉李泮有甥勇而頑常對客自言不懼鬼神言
甚誇誕忽所居南牆有面出焉赤色大尺餘趺鼻眑目
鋒牙利口殊可增惡甥大怒拳毆之應手而滅俄又見
於西壁其色白又見東壁其色青狀皆如前拳擊亦滅
後黑面見於北牆貌益恐人其大則倍甥滋怒擊數拳
不去拔刀刺之乃中面乃去牆來掩甥手推之不能去
黑面遂合於甥面色如漆甥仆地死及殯殮其色終不
改(出記聞)
元自虛
開元中元自虚為汀州刺史至郡部衆官皆見有一人
年垂八十自稱蕭老一家數口在使君宅中累世幸不
占廳堂言訖而没自後凡有吉凶蕭老必預報無不應
者自虛剛正常不信之而家人每夜見怪異或見有人
坐於簷上脚垂於地或見人兩兩三三空中而行或抱
嬰兒問人乞食或有美人濃粧美服在月下言笑多擲
磚瓦家人乃白自虚曰常聞厨後空舍是神堂前人皆
以香火事之今不然故妖怪如此自虚怒殊不信忽一
日蕭老謁自虚云今當遠訪親舊以數口為託言訖而
去自虛以問老吏吏云常聞使宅堂後枯樹中有山魈
自虛令積柴與樹齊縱火焚之聞樹中冤枉之聲不可
聽月餘蕭老歸縞素哀哭曰無何遠出委妻子於賊手
今四海之内孑然一身當令公知之耳乃於衣帶解一
小合大如彈丸擲之於地云速去速去自虚俯拾開之
見有一小虎大纔如蠅自虚欲捉之遂跳於地已長數
寸跳擲不已俄成大虎走入中門其家大小百餘人盡
為所斃虎亦不見自虚者亦一身而已(出會昌解頤錄)
太平廣記卷三百六十一
