太平廣記卷一百六十一
感應一
張寬漢武帝醴泉
淮南子揚雄劉向
袁安樊英五石精
律呂陳業陳實
三州人魏任城王呂虔
管寧河間男子宜陽女子
張應南郡掾蒲坂精舍
吳興經堂南徐士人徐祖
劉京何敬叔蕭子懋
蕭叡明解叔謙宗元卿
匡昕曾康祖
張寬
張寬字叔文漢時為侍中從祀于甘泉至渭橋有女子
浴于渭水乳長七尺上怪其異遣問之女曰帝後第七
車知我所來時寬在第七車對曰天星主祭祀者齋戒
不嚴即女人星見(出漢武故事)
漢武帝
漢武帝嘗微行造主人家家有婢國色帝悦之仍留宿
夜與主婢臥有一書生亦寄宿善天文忽見客星將掩
帝座甚逼書生大驚懼連呼咄咄不覺聲高仍又見一
男子操刀將入戶聞書生聲急謂為己故遂縮走客星
應時而退如此者數過帝聞其聲異而問之書生具說
所見帝乃悟曰必此人壻也將欲肆兇惡於朕仍召集
期門羽林語主人曰朕天子也於是擒奴問而欵服乃
誅之帝歎曰斯蓋天啓書生之心以扶祐朕躬乃厚賜
書生焉
醴泉
太山之東有醴泉其形如井本體是石也欲取飲者皆
洗心跪而挹之則泉出如流多少足用若或汚慢則泉
縮焉蓋神明之常志者也(出法苑珠林)
淮南子
淮南子曰東風至而酒汎溢許慎云東風震方也酒汎
清酒也木味酸相感故也高誘云酒汎為米麫麯之汎
者風至而沸動李淳風又按今酒初熟甕上澄清時恒
隨日轉在旦則清者在東畔午時在南日落在西夜半
在子恒清者隨日所在又春夏間於地廕下停春酒者
甕上蟻汎皆逐風而移雖居深密非風所至而感召動
也(出感應經)
揚雄
揚雄讀書有人語云無為自苦玄故難𫝊忽然不見雄
著玄夢吐白鳳皇集上頃之而滅(出西京雜記)
劉向
漢劉向於成哀之際校書于天祿閣專精覃思夜有老
人著黃衣藜杖扣閣而進見向暗中獨坐誦書老人乃
吹杖端爛然火明因以照向說開闢已前事乃授洪範
五行之文向裂衣及紳以記其言至曙而去請問姓名
云我是太乙之精聞金卯之姓有博學者下而觀之焉
乃出懷中竹牓有天文地圖之事子歆從向授此術(出王)
(子年拾遺記)
袁安
袁安為隂平長有惠化縣先有雹淵冬夏未嘗消釋歲
中輒出飛布十數里大為民害安乃推誠潔齋引愆貶
已至誠感神雹遂為之沉淪伏而不起乃無苦雨凄風
焉(出小說)
樊英
漢樊英善圖緯洞達幽微永泰中見天子因西向南唾
詔問其故對曰成都今日火後蜀郡上言火災如英所
道云時有雨從東北來故火不為大害英嘗忽被髮拔
刀斫擊舍中妻怪問其故英曰郗生遇賊郗生者名巡
是英弟子時遠行後還說於道中逢賊賴一被髮老人
來相救故得免永建時殿上鐘自鳴帝憂之公卿莫能
解乃問英英曰蜀岷山崩母崩子故鳴非聖朝災也尋
上蜀山崩事(出英列傳)
五石精
論衡曰陽燧取火方諸取水二物皆當以形勢得陽燧
若偃月方諸若圬杯若二器如板狀安能得水火也鑄
陽燧用五月丙午日午時鍊五色石為之形如圓鏡向
日即得火方諸以十一月壬子夜半時鍊五色石為之
狀如圬杯向月即得津水今取大蜯蛤向月亦有津潤
淮南子云陽燧見日熯而為火方諸見月津而為水注
云皆五石之精陽燧圓以仰日得火方諸圬而向月得
水又云陽燧之取火於日方諸之取露於月天地之間
玄微忽恍巧歷所不能推其數然以掌握之中引𩔖於
太極之上而水火可立致者隂陽相感動然也(出感應經)
律呂
物理論云十二律呂候氣先於平地為室三重重有三
重壁揚子所謂九閉之中也外室南戶以布為幔次室
北戶内室南戶並以布為幔皆上圓下方閉密無風人
居其中三日觀之十二律各以木為按每律各内庳外
高以律加其上依位安置之以河内葭莩灰實其端若
氣至吹灰去管首小動為和大動為臣彊李淳風云自
古言樂聲律呂者皆本於十二管以氣應灰飛為驗後
魏末孫僧化造六甲一周歷其序云以管律候某月某
時律氣應推挍前後五六事皆不與算歷家術數相符
此外諸書無言候氣得應驗者以理推尋恐無實錄後
魏信都芳自云造風扇候二十四氣每一氣至其扇輒
舉斯又驗矣(出感應經)
陳業
陳業字文理業兄渡海傾命時同依止者五六十人骨
肉消爛而不可辨别業仰皇天誓后土曰聞親戚者必
有異焉因割臂流血以灑骨上應時㰱血餘皆流去(出會)
(稽先賢傳)
陳實
潁川陳實有子元方次曰仲方並以名德稱兄弟孝養
閨門雍睦海内慕其風四府並命無所屈就兄弟嘗過
同郡荀爽夜會飲宴太史奏德星聚(出汝南先賢傳)
三州人
晉三州人約為父子父令二人作舍於大澤中欲成父
曰不如河邊乃徙焉又幾成父曰不如河中二人乃負
土填河三旬不立有書生過為縛兩土豚投河中父乃
止二人曰何嘗見江河填耶吾觀汝行耳明迴至河邊
河中土為高丈餘袤廣十餘里因居其上(出孝子𫝊)
魏任城王
魏任城王彰薨如漢東平王禮葬及喪出聞空中數百
人泣聲送者言昔亂軍殺傷者皆無棺槨王之仁惠收
其朽骨死者歡於地下精靈以之懷感焉(出王子年拾遺記)
呂虔
魏長沙郡久雨太守呂虔令戶曹掾齋戒在社三日三
夜祈晴夢見白頭翁曰汝來遲明日當霽果然(出長沙𫝊)
管寧
管寧死遼東三十七年歸柩而阻海風同行數十船俱
沒惟寧船望見火光投之得島嶼及上岸無火亦無人
玄晏先生以為積善之感(出獨異志)
河間男子
晉武帝世河間郡有男女相悦許相配適既而男從軍
積年父母以女别適人無幾而憂死男還悲痛乃至塚
所始欲哭之不勝其情遂發塚開棺即時蘇活因負還
家將養數日平復其夫乃往求之其人不還曰卿婦已
死天下豈聞死人可復活耶此天賜我非卿婦也於是
相訟郡縣不能決讞於廷尉廷尉奏以精誠之至感於
天地故死而更生在常理之外非理之所處刑之所裁
斷以還開塚者(出法苑珠林)
宜陽女子
晉永嘉之亂郡縣無定主彊弱相暴宜陽縣有女子姓
彭名娥父母昆弟十餘口為長沙賊所殺時娥負器出
汲於溪間賊至走還正見牆壁已破不勝其哀與賊相
格賊縛娥驅出溪邊將殺之溪際有大山石壁高數十
丈仰呼曰皇天寧有神否我為何罪而當如此因奔走
向山山立開廣數丈平路如砥羣賊亦逐娥入山山遂
崩合泯然如初賊皆壓死娥遂隱不復出娥所捨汲器
化為石形似雞土人因號曰石雞山女娥潭(出幽冥錄)
張應
晉歷陽郡張應先奉魔娶佛家女為婦咸和八年移居
蕪湖妻病因為魔事家財略盡而病不瘥妻曰我本佛
家女為我作佛事應即往精舍中見竺曇鏡鏡曰普濟
衆生但君當一心受持耳曇鏡期明當向其家應夕夢
一人長五六尺趨步入門曰此家寂寂乃爾不淨見鏡
隨此人後白曰此家始欲發意未可責之應眠覺便把
火作高座及鬼子母座鏡食時往高座之屬具足已成
應具向說夢遂夫妻受五戒病亦得瘥(出辯正論)
南郡掾
晉南郡議曹掾姓歐得病經年骨消肉盡巫醫備至無
復方計其子夜如得睡眠夢見數沙門來視其父明旦
便往詣佛圖見諸沙門問佛為何神沙門為說事狀便
將諸道同歸請讀經再宿病人自覺病如輕晝得小眠
如舉頭見門中有數十小兒皆五綵衣手中有持幡杖
者持刀矛者於門走入有兩小兒在前徑至簾前忽便
還走語後衆小人云住居中總是道人遂不復來前自
此後病漸漸得差(出靈鬼志)
蒲坂精舍
宋元嘉八年河東蒲坂城大失火不可救惟精舍大小
儼然及白衣家經像皆不損墜百姓驚異倍共發心(出辯)
(正論)
吳興經堂
宋元嘉中吳興郡内嘗失火燒數百家蕩盡惟有經堂
草舍儼然不燒時以為神(出宣驗記)
南徐士人
宋少帝時南徐有一士子從華山往雲陽見客舍中有
一女子年可十八九悦之無因遂成心疾母問其故具
以啓母母往至華山雲陽尋見女子具說之女聞感之
因脱蔽膝令母密藏於席下臥之當愈數日果差忽舉
席見蔽膝持而泣之氣欲絶謂母曰葬時從華山過母
從其意比至女門牛打不行且待須臾女粧點沐浴竟
而出歌曰華山畿君既為儂死獨活為誰施君若見憐
時棺木為儂開言訖棺木開女遂投棺中因合葬呼曰
神士塚(出系蒙)
徐祖
嘉興徐祖幼孤叔隗養之如所生隗病祖營侍甚勤是
夜夢一神人告云汝叔應合死也祖叩頭祈請哀愍二
神人云念汝如此為汝活祖覺叔乃差(出搜神記)
劉京
臨江郡民劉京孝行鄉里推敬時江水暴溢居者皆漂
溺京負其母號泣忽有大龜至其前舉家七口俱上龜
背然行十許里及一高岸龜遂失之(出九江記)
何敬叔
何敬叔少奉佛法作一檀像未有木先夢一沙門衲衣
杖錫來云縣後何家桐甚精苦求庶可得如夢求之果
獲(出夢雋)
蕭子懋
齊晉安王蕭子懋字雲昌武帝之子也始年七歲阮淑
媛嘗病危篤請僧行道有獻蓮華供佛者衆僧以銅罌
盛水浸之如此三日而花不萎子懋流涕禮佛誓曰若
使阿姨因此勝緣遂獲冥祐願華竟齋如故七日齋畢
色更鮮紅看視罌中稍有根鬚淑媛病尋差當世稱其
孝感(出法苑珠林)
蕭叡明
齊松滋令蘭陵蕭叡明母患積年叡明晝夜祈禱時寒
凍叡明下淚凝結如筯額上扣血成冰不溜忽有一人
以石函授之曰此能治太夫人病叡明跪而受之忽然
不見以函奉母中惟三寸絹丹書為日月字母病即愈
(出談藪)
解叔謙
齊鴈門解叔謙徵為朝請不赴母疾叔謙夜於庭中稽
顙祈福聞空中云得丁公藤為酒便差訪醫及本草無
識者乃﨑嶇求訪至宜都境遙見山中老翁伐木問其
所用答曰此丁公藤治風尤驗叔謙再拜流涕具欵行
求之意此翁愴然以藤與之并示其漬酒之法叔謙受
領此人不復知處依法為酒母疾便愈(出談藪)
宗元卿
齊南陽宗元卿有志行早孤為母所養母病元卿在遠
輒心痛大病則大痛小病則小痛以此為常則鄉里宗
敬率號宗曾子(出談藪)
匡昕
齊廬陵匡昕隱金華山服食不與俗人交母亡已經數
日昕奔還號呌母便蘇孝感致也(出談藪)
曾康祖
齊扶風曾康祖母患乳癰諸醫不能療康祖乃跪以兩
手捧乳大悲泣母癰即差(出談藪)
太平廣記卷一百六十一
