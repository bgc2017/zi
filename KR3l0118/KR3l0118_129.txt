太平廣記卷一百二十九
報應二十八
王濟婢王範妾宋宮人
金荆杜嶷妾後周女子
張公瑾妾范略婢胡亮妾
梁仁裕婢張景先婢李訓妾
花嚴晉陽人妾
王濟婢
晉王濟侍者常於闈中就婢取濟衣物婢遂欲姦之其
人云不敢婢言若不從我我當大呌此人卒不肯婢遂
呼云某甲欲姦我濟即令殺之此人具陳說濟不信故
牽將去顧謂濟曰枉不可受要當訟府君於天濟乃病
忽見此人語之曰前具告實既不見理便應去濟數日
而死(出還冤記)
王範妾
晉富陽縣令王範妾桃英殊有姿色遂與閣下丁豐史
華期二人姦通範當出行不還帳内督孫元弼聞丁豐
戶中有環珮聲覘視見桃英與同被而卧元弼扣戸叱
之桃英即起攬裙理鬢躡履還内元弼又見華期帶佩
桃英麝香二人懼元弼告之乃共謗元弼與桃英有私
範不辯察遂殺元弼有陳超者當時在座勸成元弼罪
後範代還超亦出都看範行至赤亭山下值雷雨日暮
忽然有人扶超腋逕曳將去入荒澤中電光照見一鬼
面甚青黑眼無睛子曰吾孫元弼也訴怨皇天早見申
理連時候汝乃今相遇超叩頭流血鬼曰王範既爲事
主當先殺之賈景伯孫文度在泰山玄堂下共定死生
名錄桃英魂魄亦取在女靑亭至天明失鬼所在超至
楊都詣範未敢謝之便見鬼從外來逕入範帳至夜範
始眠忽然大魘連呼不醒家人牽靑牛臨範上并加桃
人左索向明小蘇十數日而死妾亦暴亡超乃逃走長
干寺易姓名爲何規後五年二月三日臨水酒酣超云
今當不復畏此鬼也低頭便見鬼影已在水中以手摶
超鼻血大出可一升許數日而死(出冥報志)
宋宮人
宋少帝子業常使婦人裸形相逐有一女子不從命斬
之其夜夢有一女子罵曰汝悖逆明年不及熟矣帝怒
於宮中求得似夢見者斬之其夕復夢所戮者曰汝枉
殺我我已訴上帝集羣巫與六宮捕鬼帝尋被弑(出廣古今)
(五行記)
金荆
後魏末嵩陽杜昌妻柳氏甚妒有婢金荆昌沐令理髮
柳氏截其雙指無何柳被狐刺螫指雙落又有一婢名
玉蓮能唱歌昌愛而歎其善柳氏乃截其舌後柳氏舌
瘡爛事急就稠禪師懴悔禪師已先知謂柳氏曰夫人
爲妒前截婢指已失指又截婢舌今又合斷舌悔過至
心乃可以免柳氏頂禮求哀經七日禪師大張口咒之
有二蛇從口出一尺以上急咒之遂落地舌亦平復自
是不復妒矣(出朝野僉載)
杜嶷妾
梁襄陽杜嶷新納一妾年貌兼美寵愛特甚妾得其父
書倚簾讀之嶷外還而妾自以新來羞以此事聞嶷因
嚼吞之嶷謂是情人所寄遂命剖腹取書妾氣未斷而
書已出嶷看訖歎曰吾不自意忽忽如此傷天下和氣
其能久乎其夜見妾訴冤嶷旬日而死(出廣古今五行記)
後周女子
後周宣帝在東宮時武帝訓督甚嚴恒使宦者成慎監
察之若有纖毫罪失而不奏慎當死於是慎常陳太子
不法之事武帝杖之百餘及即位顧見髀上杖瘢問及
慎所在慎於時已出為郡遂敕追之至便賜死慎奮厲
曰此是汝父爲成慎何罪悖逆之餘濫以見及鬼若有
知終不相放于時宮掖禁忌相逢以目不得轉共言笑
分置監官記錄愆罪左皇后下有女子欠伸淚出因被
劾謂有所思奏使敕拷訊之初擊其頭帝便頭痛更擊
之亦然遂大發怒曰此冤家耳乃使拉折其腰帝復腰
痛其夜出南宮病漸重明旦還腰痛不得乘馬御車而
歸所殺女子之處有黑暈如人形時謂是血隨刷之旋
復如故如此再三有司掘除舊地以新土填之一宿之
間如故因此七八日舉身瘡爛而崩及初下屍諸跼脚
牀牢不可脫唯此女子所引之牀獨是直脚遂以供用
蓋亦鬼神之意焉帝崩去成慎死僅二十許日焉(出還冤記)
張公瑾妾
唐魏郡馬嘉運以貞觀六年正月居家日晚出大門忽
見兩人各捉馬一匹先在門外樹下立嘉運問是何人
答云東海公迎馬生耳嘉運素有學識知名州里每臺
使及四方貴客多請見之及是弗復怪也謂使者曰吾
無馬使者進馬嘉運即於樹下上馬而去其身倒卧於
樹下也俄至一官曹將入大門有男女數十人門外如
訟者有一婦人先與嘉運相識是同郡張公瑾妾姓元
氏手執一紙文書迎謂嘉運曰馬生尚相識否昔張總管
交某數相見總管無狀非理殺我我訴天曹於今三年
爲王天主救護公瑾故常見抑今乃得申官已追之不
久將至疑我獨見枉害馬生那亦來耶嘉運先知元氏
被殺及見方自知死使者引入門門者曰公眠未可謁
宜可就霍司刑乃益州行臺郎中霍璋也見嘉運延坐
曰此府記室官闕東海公聞君才學欲屈爲此官耳嘉
運曰貧守妻子不願爲官得免幸甚璋曰若不能作自
陳無學君當有相識可舉令作俄有人來云公眠已起
引嘉運入見一人在廳事坐肥短黑色呼嘉運前謂曰
聞君才學欲屈爲記室耳能爲之乎嘉運拜謝曰幸甚
但鄙夫田野頗以經業教授後生不足以當記室之任
耳公曰識霍璋否答曰識之因使召璋問以嘉運才術
璋曰平生知其經學不見作文章公曰誰有文章者嘉
運曰有陳子良者解文章公曰放馬生歸即命追子良
嘉運辭去璋與之别嘉運問曰向見張公瑾妾所言天
主者爲誰璋曰公瑾鄉人王五戒者死爲天主常救公
瑾故得至今今已不免矣言畢而别遣使者送嘉運至
一小澀道指令由此路歸其年七月綿州人姓陳子良
暴死經宿而蘇自言見東海公用爲記室辭不識文字
别有是人陳子良卒公瑾亦亡至貞觀中車駕在九成
宮聞之使中書侍郎岑文本就問其事文本錄以奏云
爾嘉運後爲國子博士卒官(出冥報記)
范略婢
唐貞觀中濮陽范略妻任氏略先幸一婢任以刀截其
耳鼻略不能制有頃任有娠誕一女無耳鼻女年漸大
其婢仍在女問婢具說所由女悲泣以恨其母母深有
媿色悔之無及(出朝野僉載)
胡亮妾
唐廣州化蒙縣丞胡亮從都督周仁軌討獠得一首領
妾幸之將至縣亮向府不在妻賀氏乃燒釘烙其雙目
妾遂自縊死後賀氏有娠産一蛇兩目無睛以問禪師
師曰夫人曾燒釘烙一女婦眼以夫人性毒故爲蛇報
此是被烙女婦也夫人好養此蛇可以免難不然禍及
身矣賀氏養蛇一二年漸大不見物唯在衣被中亮不
知也發被見蛇大驚以刀斫殺之賀氏兩目俱枯不復
見物悔無及焉(出朝野僉載)
梁仁裕婢
唐梁仁裕爲驍衛將軍先幸一婢妻李氏甚妒而虐縛
婢擊其腦婢號呼曰在下卑賤制不自由娘子鎻項苦
毒何甚婢死後月餘李氏病常見婢來喚李氏頭上生
四處癉疽腦潰晝夜鳴呌苦痛不勝數月而卒(出朝野僉載)
張景先婢
唐荆州枝江縣主簿夏榮判冥司縣丞張景先寵一婢
其妻楊氏妒之景出使不在妻殺婢投之於厠景至紿
之曰婢逃矣景以妻酷虐不問也婢訟之於榮榮追對
之問景曰公夫人病困說形狀景疑其有私也怒之榮
曰公夫人枉殺婢投於厠今見推勘公試問之景悟問
其婦婦病甚具首其事榮令厠内取其骸骨香湯浴之
厚加殯葬婢不肯放月餘日而卒(出朝野僉載)
李訓妾
唐左僕射韋安石女適太府主簿李訓訓未婚以前有一
妾成親之後遂嫁之已易兩主女患傳屍瘦病恐妾厭
禱之安石令河南令秦守一捉來榜掠楚苦竟以自誣
前後決三百以上投井死不出三日其女遂亡時人咸
以爲冤魂之所致也安石坐貶蒲州太極元年八月卒
(出朝野僉載)
花嚴
唐王弘冀州衡水人少無頼告密羅織善人曾遊河北
趙具見老人每年作邑齋遂告殺二百人授游擊將軍
俄除侍御史時有告勝州都督王安仁者密差弘往推
索大枷夾頸安仁不承伏遂於枷上斫安仁死便即脫
之其男從軍亦擒而斬之至汾州與司馬毛公對食須
臾喝下斬取首百姓震悚後坐誣枉流雷州將少姬花
嚴素所寵也弘於舟中僞作敕追花嚴諫曰事勢如此
何忍更爲不軌乎弘怒曰此老嫗欲敗吾事縛其手足
投之於江船人救得之弘又鞭二百而死埋於江上俄
而僞敕發御史胡元禮推之錮身領廻至花嚴死處忽云
花嚴來喚對事左右皆不見唯弘稱叩頭死罪如授枷
棒之聲夜半而卒(出朝野僉載)
晉陽人妾
唐牛肅舅之尉晉陽也縣有人殺其妾將死言曰吾無
罪爲汝所殺必報後數年殺妾者夜半起至母寢門呼
其母問故其人曰適夢爲虎所囓傷至甚遂死覺而心
悸甚驚惡故啓之母曰人言夢死者反生夢想顛倒故
也汝何憂然汝夜來未飯牛亟飯之其人曰唯闇中見
物似牛之脫也前執之乃虎矣遂爲所噬其人號呌竟
死虎既殺其人乃入院至其房而處其牀若寢者其家
伺其寢則閉鏁其門而白於府季休光爲留守則使取
之取者登焉破其屋攢矛以刺之乃死舅方爲留守判
官得其頭漆之爲枕至今時人以虎爲所殺之妾也(出紀)
(聞)
太平廣記卷一百二十九
