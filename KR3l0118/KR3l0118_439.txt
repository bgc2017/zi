太平廣記卷四百三十九宋李昉等編
畜獸六
羊
月氏稍割西域大羊罽賓青羊
齊訟者梁文顧霈
潘果李審言楊氏
陳正觀安甲
豕
燕相杜願都末
劉胡耿伏生李挍尉
湯應安陽書生吳郡士人
晉州屠兒元佶崔日用
李汾徐州軍人
羊
月氏稍割
月氏有羊大尾稍割以供賓亦稍自補復有大秦國北
有羊子生於土中秦人候其欲萌為垣以遶之其臍連地
不可以刀截擊鼔驚之而絶因跳鳴食草以一二百口
為羣(出異物志)
西域大羊
僧玄奘至西域大雪山高嶺上有一村養羊大如驢(出酉)
(陽雜俎)
罽賓青羊
罽賓國出野青羊尾如翠色土人食之(出酉陽雜俎)
齊訟者
齊莊公時有里徵者訟三年而獄不决公乃使二人具
一羊詛於社二子將羊而刺之灑其血羊起觸二子殪
於盟所(出獨異志)
梁文
漢齊人梁文好道其家有神祠建室三四間座上施皂
帳常在其中積十數年後因祀事帳中忽有人語自呼
高山君大能飲食治病有騐文奉事甚肅積數年得進
其帳中神醉文乃乞得奉見顔色謂文曰授手來文納手
得持其頤髯鬚甚長文漸繞手卒然引之而聞作殺羊
聲座中驚起助文引之乃袁公路家羊也失之七八年
不知所在殺之乃絶(出搜神記)
顧霈
顧霈者吳之豪士也曾送客於昇平亭時有沙門流俗
者在座中言人欲殺一羊羊絶繩因走來投此道人穿
頭向袈娑下主人命將去殺之既行炙先割以啖道人
道人食下覺炙走行皮中痛毒不可忍呼醫來鍼之以
數鍼貫焉炙猶動搖乃破肉視之故是一臠肉耳道人
於此得疾作羊鳴吐沫還寺少時而卒(出搜神記)
潘果
唐京師人姓潘名果年未弱冠以武德時任都水小吏
歸家與少年數人出田游戲過於塜間見一羊為牧人
所遺獨立食草果因與少年捉之將以歸家其羊中路
鳴喚果懼主聞乃拔却羊舌於夜殺食之後經一年果
舌漸縮盡陳牒解吏富平縣令鄭餘慶疑其虛詐令開
口驗之乃見全無舌根本纔如豆許不盡官人問之因
由果取紙書以答之元狀官之時彈指教令為羊追福
寫法華經果發心信教齋戒不絶為羊修福後經一年
舌漸得生平復如故又請官陳牒縣官用為里正餘慶
至貞觀十八年為監察御史自向說爾(出法苑珠林)
李審言
萬夀年中長安百姓李審言忽得病如狂須與羊同食
家人無以止求醫不效後忽西走近將百里路旁遇羣
羊遽走入其内逐之者方至審言已化為一大羊於衆
中不能辨認及家人齊至泣而擇之其一大羊乃自語
曰將我歸慎勿殺我我為羊快樂人何以比遂將歸飼
養以終天年(出瀟湘錄)
楊氏
長安楊氏宅恒有青衣婦人不知其所由來每上堂直
詣諸女曰天使吾與若友女悉驚畏而避之不可則言
詞不遜所為甚鄙或裸體而行左右掩目因出外間與
男子調戲猛而交穢擒捕終不可得一日悉取諸女囊
中襟衣暴置庭前女不勝其忿極口罵之遂大肆醜言
發其内事纖毫必盡如此十餘日呼神巫以符禁逐之
巫去輙來悉莫能止乃徙家避之會楊氏所親自遠而
至具為說之此人素有膽使獨止其宅夜張燈自卧婦
人果來偽自留之寢宿私令匿其所曳綠履求之不得
狼狽而去取履視之則羊蹄也以計尋之至宅東寺中
見長生青羊而雙蹄無甲行甚艱蹶贖而殺之其怪遂
絶(出廣異記)
陳正觀
潁川陳正觀斫割羊頭極妙天寳中有人詣正觀正觀
為致飲饌方割羊頭初下刀子刺其熟胸正觀暫乃洗
手頭作羊鳴數聲正觀便爾心悸數日而死(出廣異記)
安甲
邠州有民姓安者世為屠業家有牝羊并羔一日欲刲
其母縛上架之次其羔忽向安生面前雙跪前膝兩目
涕零安生亦驚異之良久遂致刀於地去喚一童稚共
事刲宰而迴遽失刀乃為羔子銜之致墻根下而卧其
上安生俱疑為鄰人所竊又懼詣市過時且無他刀極
揮霍忽轉身趯起羔兒見刀在羔之腹下安生遂頓悟
解下母羊并羔並送寺内乞長生自身尋捨妻孥投寺
内竺大師為僧名守思(出玉堂閒話)
豕
燕相
朔人有獻大豕於燕相令膳夫烹之豕既死見夢於燕
相曰造化勞我以豕形食我以人穢仗君之靈得化今
始得為魯之津伯也(出符子)
杜願
晉杜願字永平梓潼涪人也家甚富有一男名天保願
愛念年十歲泰元三年暴病死後數月猪生五子一子
最肥後官長新到願將以作禮就捉殺之有比丘忽至
願前謂曰此㹠是君兒也如何百餘日中而相忘乎言
竟忽然不見願尋視見在火中騰空而去雲氣充布彌
日乃歇(出法苑珠林)
都末
莎車王殺于闐王于闐大人都末出見野豕欲搏之乃
人語曰無殺我為汝殺莎車都末異之即與兄弟共殺
莎車王(出張璠漢記)
劉胡
後魏植貨里有太常民劉胡兄弟四人以屠為業永安年
中胡殺猪猪忽唱乞命聲及四鄰鄰人謂胡兄弟相鬭
來觀之乃猪也胡即捨宅為歸覺寺合家入道焉(出伽藍記)
耿伏生
隋冀州臨黃縣東有耿伏生者其家薄有資産隋大業
十一年伏生母張氏避父將絹兩疋與女數歲後母亡
變作母猪生在其家復産二㹠伏生並已食盡遂更不
産伏生即召屠兒出賣未取之間有一客僧從生乞食
即於生家少憩僧從一童子入猪圈中游戲猪與之言
我是伏生母為往日避生父眼取絹兩疋與女我坐此
罪變作母猪生得兩兒被生食盡還債既畢更無所負
欲召屠兒賣我請為報之童子具陳向師師時怒曰汝
甚顛狂猪那解作此語遂即寢眠又經一日猪見童子
又云屠兒即來何因不報童子重白師主又不許少頃
屠兒即來取猪猪踰圈走出而向僧前床下屠兒逐至
僧房僧曰猪投我來今為贖取遂出錢三百文贖猪後
乃竊語伏生曰家中曾失絹否生報僧云父存之日曾
失絹兩疋又問娣姒幾人生云惟有一娣嫁與縣北公
乘家僧即具陳童子所說伏生聞之悲泣不能自已更
别加心供養猪母凡經數日猪忽自死託夢其女云還
債既畢得生善處兼勸其女更修功德(出法苑珠林)
李挍尉
唐龍朔元年懷州有人至潞州市猪至懷州賣有一特
猪潞州三百錢買將至懷州賣與屠家得六百錢至冬
十一月潞州有人姓李任挍尉至懷州上翻因向市欲
買肉食見此特猪已縛四足在店前將欲殺之見此挍
尉語云汝是我女兒我是汝外婆本為汝家貧汝母數
索不可供足我大兒不許我憐汝母子私避兒與五斗
米我今作猪償其盜債汝何不救我挍尉問此屠兒贖
猪屠兒初不之信餘人不觧此猪語惟挍尉得解屠兒
語云審若是汝外婆我觧放之汝對我更請共話屠兒
為解放已挍尉更請猪語云某今上番一月未得將婆
還舍未知何處安置婆猪即語挍尉云我今已隔並受
此惡形縱汝下番亦不須將我還汝母見在汝復為挍
尉家鄕眷屬見我此形决定不喜恐損辱汝家門某寺
有長生猪羊汝安置我此寺挍尉復語猪言婆若有驗
自預向寺猪聞此語遂即自向寺寺僧初不肯受挍尉
具為寺僧說此靈驗合寺僧聞並懷慚愍為造舍居處
安置挍尉復留小氈令卧寺僧道俗競施飲食後寺僧
並解猪語下番辭向本州報母此事母後自來看猪母
子相見一時泣淚猪至麟德元年猶聞平安(出法苑珠林)
湯應
吳時廬陵縣亭重屋中每有鬼物宿者輙死自後使人
莫敢入亭止宿丹陽人湯應者大有膽武使至廬陵遂
入亭宿焉吏啓不可應不聽悉屏從者還外惟持一大
刀獨處亭中至三更竟忽聞有扣閣者應遥問是誰答
云部郡相問應使進致詞而去頃復有扣閣者云府君
相問應復使進焉了無疑也旋又有扣閣者云部郡府
君相詣應方疑是鬼物因持刀迎之見二人皆盛服齊
進坐定稱府君者便與應談而部郡者忽起應乃回顧
因以刀砍之府君者即下座走焉追至亭後墻下及之
砍幾刀焉應乃還卧達曙方將人尋之見有血跡皆得
之稱府君者是一老狶狶猪也部郡者是一老狸自此
其妖遂絶(出搜神記)
安陽書生
安陽城南有一亭不可宿宿輙殺人書生乃過宿之亭
民曰此不可宿前後宿此未有活者書生曰無苦也吾
自住此遂往𪠘舍乃端坐誦書良久乃休夜半後有一
人著皂衣來往戶外呼亭主亭主應曰諸亭中有人耶
答曰向者書生在此讀書適休未似寢乃喑嗟而去既
而又有冠赤幘者來呼亭主問答如前既去寂然書生
知無來者即起詣問處效呼亭主亭主亦應諾復云亭
中有人耶亭主答如前乃問向者黑衣來誰曰北舍母
猪也又曰冠赤幘來者誰曰西鄰老雄雞也汝復誰也
我是老蝎也於是書生密便誦書至明不敢寐天曉亭
民來視驚曰君何獨得活書生曰促索劎來吾與鄕取
魅乃握劍至昨夜應處果得老蝎大如鼙毒長數尺西
家得老雄雞北舍得老母猪凡殺三物亭中遂安靜也
(出搜神記)
吳郡士人
晉有一士人姓王家在吳郡還至曲阿日暮引船上當
大埭見塘上有一女子年十七八便呼之留宿至曉解
金鈴繫其臂使人送至家都無女人因逼猪欄中見母
猪臂有金鈴也(出搜神記)
晉州屠兒
唐顯慶三年徐玉為晉州刺史有屠兒在市東巷殺一
猪命斷湯燖皮毛並落死經半日會殺餘猪未及開解
至曉以刀破腹長劃腹下一刀刀猶未入腹其猪忽起
走出門直入市西至一賈者店内牀下而卧市人競往
看之屠兒執刀走逐看者問其所由屠兒答云我一生
以來殺猪未嘗聞見此事猶欲將去看者數百人皆嗔
責屠兒競出錢贖猪諸人共為造塔安置猪身毛皮始
得生咽下及腹下瘡處差已作大肉塊麤如臂許出入
來去不汙其室性潔不同餘猪至四十五年方卒(出法苑珠)
(林)
元佶
唐長安中豫州人元佶居汝陽縣養一牝猪經十餘年
一朝失之乃向汝陽變為婦人年二十二三許甚有資
質造一大家門云新婦不知所適聞此須人養𧖟故來
求作主人悦之遂延與女同居其婦人甚能梳粧結束
得錢輙沽酒并買脂粉而已後與少年飲過因入林醉
卧復是牝猪形耳兩頰猶有脂澤在焉(出廣古今五行記)
崔日用
開元中崔日用為汝州刺史宅舊凶世無居者日用既
至修理洒埽處之不疑其夕日用堂中明燭獨坐半夜
後有烏衣數十人自門入至坐階下或有跛者眇者日
用問君輩悉為何鬼來此恐人其跛者自陳云某等罪
業悉為猪身為所放散在諸寺號長生猪然素不樂此
生受諸穢惡求死不得恒欲於人申說人見悉皆恐懼
今屬相公為郡相投轉此身耳日用謂之曰審若是殊
不為難俱拜謝而去翌日寮佐來見日用莫不驚其無
恙也衙畢使奴取諸寺長生猪既至或跛或眇不殊前
見也歎異久之令司法為作名乃殺而賣其肉為造經
像收骨葬之他日又來謝恩皆作少年狀云不遇相公
猶十年處於穢惡無以上報今有寳劎一雙各值千金
可以除辟不祥消彌凶厲也置劎床前再拜而去日用
問何當收官答云兩日内為太原尹更問得宰相否默
而不對(出廣異記)
李汾
李汾秀才者越州上虞人也性好幽寂常居四明山山
下有張老莊其家富多養豕天寳末中秋之夕汾步月
於庭撫琴自適忽聞戶外有嘆美之聲問之曰誰人夜
久至此山院請聞命矣俄有女子笑曰冀觀長卿之妙
耳汾啓戶視之乃人間之極色也惟覺其口有黑色汾
問曰子得非神仙乎女曰非也妾乃山下張家女也夕
來以父母暫過東村竊至於此私面君子幸無責也汾
欣然曰娘子既能降顧聊可從容女乃升階展叙言笑
談謔汾莫能及夜闌就寢備盡繾綣俄而晨雞報曙女
起告辭汾意惜别乃潛取女青氊履一隻藏衣笥中時
汾欹枕假寐女乃撫汾悲泣求索其履曰願無留此今
夕再至脱君留之妾身必死謝於君子汾不允女號泣
而去汾覺視床前鮮血點點出戶汾異之乃開笥視青
氊履則一猪蹄殼耳汾惶駭尋血至山前張氏溷中見
一牝豕後足刓一殼豕視汾瞑目咆哮如有怒色汾以
事白張叟叟即殺之汾乃棄山院别遊他邑(出集異記)
徐州軍人
後唐長興中徐州軍營將烹一牝豕翌日將宰之是夕
豕見夢於主曰爾勿殺我我之胎非豕也爾能誌之俾
爾豐渥比明忘而宰之腹内果懷一小白象纔可五寸
形質已具雙牙燦然主方悟無及矣營中洶洶咸知之
聞於都挍以紙緘之聞於節度使李敬周時人咸不測
之亦竟無恙(出玉堂閒話)
太平廣記卷四百三十九
