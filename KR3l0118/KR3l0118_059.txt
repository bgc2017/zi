太平廣記卷五十九
女仙四
明星玉女昌容園客妻
太玄女西河少女梁玉清
江妃毛女秦宫人
鈎翼夫人南陽公主程偉妻
梁母董永妻酒母
女儿
明星玉女
明星玉女者居華山服玉漿白日昇天山頂石龜其廣
數畝高三仞其側有梯磴遠皆見玉女祠前有五石臼
號曰玉女洗頭盆其中水色碧綠澄澈雨不加溢旱不
减耗祠内有玉石馬一匹焉(出集仙錄)
昌容
昌容者商王女也修道於常山食蓬蔂根二百餘年顏
如二十許能致紫草鬻與染工得錢以與貧病者往來
城市世世見之遠近之人奉事者千餘家竟不知其所
修之道常行日中不見其影或云昌容能鍊形者也忽
冲天而去(出女仙傳)
園客妻
園客妻神女也園客者濟陰人也美姿貎而良邑人多
欲以女妻之客終不娶常種五色香草積數十年服食
其實忽有五色蛾集香草上客收而薦之以布生華蠶
焉至蠶出時有一女自來助客養蠶亦以香草飼之蠶
壯得繭百三十枚繭大如甕每一繭繰六七日乃盡繰
訖此女與園客俱去濟陰今有華蠶祠焉(出女仙傳)
太玄女
太玄女姓顓名和少喪父或相其母子皆曰不夀惻然
以為憂常曰人之處世一失不可復生况聞夀限之促
非修道不可以延生也遂行訪明師洗心求道得王子
之術行之累年遂能入水不濡盛雪寒時單衣冰上而
顏色不變身體温煖可至積日又能徙官府宫殿城市
屋宅於他處視之無異指之即失其所在門戶櫝櫃有
關鑰者指之即開指山山搉指樹樹折更指之即復如
故將弟子行山間日暮以杖叩石即開門戶入其中屋
宇床褥幃帳廩供酒食如常雖行萬里所在常爾能令
小物忽大如屋大物忽小如毫芒或吐火張天嘘之即
滅又能坐炎火之中衣履不燃須臾之間或化老翁或
為小兒或為車馬無所不為行三十六術甚效起死㢠廻
生救人無數不知其何所服食亦無得其術者顏色益
少鬢髮如鴉忽白日昇天而去(出女仙傳)
西河少女
西河少女者神仙伯山甫外甥也山甫雍州人入華山
學道精思服食時還鄉里省親族一百餘年容狀益少
入人家即知其家先世已來善惡功過有如目擊又知
將來吉凶言無不效見其外甥女年少多病與之藥女
服藥時年已七十稍稍還少色如嬰兒漢遣使行經西
河於城東見一女子笞一老翁頭白如雪跪而受杖使
者怪而問之女子答曰此是妾兒也昔妾舅伯山甫得
神仙之道隱居華山中愍妾多病以神藥授妾漸復少
壯今此兒妾令服藥不肯致此衰老行不及妾妾恚之
故因杖耳使者問女及兒年各幾許女子答云妾年一
百三十歲兒年七十一矣此女亦入華山而去(出女仙傳)
梁玉清
東方朔内傳云秦并六國太白星竊織女侍兒梁玉清
衞承莊逃入衞城少仙洞四十六日不出天帝怒命五
岳搜捕焉太白歸位衞承莊逃焉梁玉清有子名休玉
清謫於北斗下常舂其子乃配於河伯驂乘行雨子休
每至少仙洞耻其母淫奔之所輒廻馭故此地常少雨
焉(出獨異志)
江妃
鄭交甫常遊漢江見二女皆麗服華裝佩兩明珠大如
雞卵交甫見而悦之不知其神人也謂其僕曰我欲下
請其佩僕曰此間之人皆習於辭不得恐罹悔焉交甫
不聽遂下與之言曰二女勞矣二女答曰客子有勞妾
何勞之有交甫曰橘是橙也我盛之以笥令附漢水將
流而下我遵其旁搴之知吾為不遜也願請子佩二女
曰橘是橙也盛之以莒令附漢水將流而下我遵其旁
捲其芝而茹之手解佩以與交甫交甫受而懷之既趨
而去行數十步視懷空無珠二女忽不見詩云漢有遊
女不可求思言其以禮自防人莫敢犯況神仙之變化
乎(出列仙傳)
毛女
毛氏字玉姜在華陰山中山客獵師世世見之形體生
毛自言秦始皇宫人也秦亡流亡入山道士教食松葉
遂不饑寒身輕如此至西漢時已百七十餘年矣(出列仙傳)
秦宫人
漢成帝時獵者於終南山中見一人無衣服身生黑毛
獵人欲取之而其人踰坑越谷有如飛騰不可追及於
是乃密伺其所在合圍而得之問之言我本秦之宫人
聞關東賊至秦王出降宫室燒燔驚走入山饑無所飡
當餓死有一老翁教我食松葉松實當時苦澁後稍便
之遂不饑渴冬不寒夏不熱計此女定是秦王子嬰宫
人至成帝時一百許歲獵人將歸以榖食之初時聞榖
臭嘔吐累日乃安如是一年許身毛稍脱落轉老而死
向使不為人所得便成仙人也(出抱朴子)
鈎翼夫人
鈎翼夫人齊人也姓趙少好清淨病卧六年右手捲飲
食少漢武帝時望氣者云東北有貴人氣推而得之召
到姿色甚偉武帝發其手而得玉鈎手得展幸之生昭
帝武帝尋害之殯尸不冷而香一月後昭帝即位更葬
之棺空但有絲履故名其宫曰鈎翼後避諱改為弋(出列)
(仙傳)
南陽公主
漢南陽公主出降王咸屬王莾秉政公主夙慕空虚崇
尚至道每追文景之為理世又知武帝之世累降神仙
謂咸曰國危世亂非女子可以扶持但當自保恬和退
身修道稍遠囂競必可延生若碌碌隨時進退恐不可
免於支離之苦奔迫之患也咸曰黽俛世禄未從其言
公主遂於華山結廬棲止歲餘精思苦切真靈感應遂
捨廬室而去人或見之徐徐絶壑乘雲氣冉冉而去咸
入山追之越巨壑昇層巔涕泗追望漠然無跡忽於嶺
上見遺朱履一雙前而取之已化為石因謂為公主峰
潘安仁為記行於世(出集仙錄)
程偉妻
漢期門即程偉妻得道者也能通神變化偉不甚異之
偉當從駕出行而服餙不備甚以為憂妻曰止闕衣耳
何愁之甚耶即致兩匹縑忽然自至偉亦好黃白之術
煉時即不成妻乃出囊中藥少許以器盛水銀投藥而
煎之須臾成銀矣偉欲從之受方終不能得云偉骨相
不應得逼之不已妻遂蹷然而死尸解而去(出集仙錄)
梁母
梁母者盱眙人也寡居無子舍逆旅于平原亭客來投
憩咸若還家客還錢多少未嘗有言客住經月亦無所
厭自家衣食之外所得施諸貧寒常有少年住經日舉
動異常臨去曰我東海小童也母亦不知小童何人也
宋元徽四年丙辰馬耳山道士徐道盛暫至蒙陰於蜂
城西遇一青羊車車自行見一童呼為徐道士前道盛
行進去車三步許止又見二童子年並十二三許齊着
黃衣綘褁頭上髻容服端整世所無也車中人遣一童
子傳語曰我平原客舍梁母也今被太上召還應過蓬
萊尋子喬經太山考召意欲相見果得子來靈轡飄飄
玄崗嶮巇隂津驛有限日程三千三子侍對在近我心憂勞便
當乘烟三清此三子見送到玄都國汝為我謝東方諸
清信士女太平在近十有餘一好相開度過此憂危舉
手謝云太平相見馳車騰逝極目乃沒道盛還逆旅訪
之正梁母度世日相見也(出集仙錄)
董永妻
董永父亡無以葬乃自賣為奴主知其賢與錢千萬遣
之永行三年喪畢欲還詣主供其奴職道逢一婦人曰
願為子妻遂與之俱主謂永曰以錢丐君矣永曰蒙君
之恩父喪收藏永雖小人必欲服勤致力以報厚德主
曰婦人何能永曰能織主曰必爾者但令君婦為我織
縑百匹於是永妻為主人家織十日而百匹具焉(出搜神記)
酒母
酒母闕下酒婦遇師呼于老者不知何許人也年五十
餘云已數百歲酒婦異之每加禮敬忽來謂婦曰急裝
束與汝共應中陵王去是夜果有異人來持二茅狗一
與于老一與酒婦俱令騎之乃龍也相隨上華陰山上
常大呼云于老酒母在此(出女仙傳)
女几
女几者陳市上酒婦也作酒常美仙人過其家飲酒即
以素書五卷質酒錢几開視之乃仙方養性長生之術
也儿私寫其要訣依而修之三年顔色更少如二十許
人數歲質酒仙人復來笑謂之曰盜道無師有翅不飛
女几隨仙人去居山歴年人常見之其後不知所適今
所居即女几山也(出女仙傳)
太平廣記卷五十九
