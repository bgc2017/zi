太平廣記卷二百二十九
器玩一
周穆王周靈王王子喬
方丈山昆吾山漢太上皇
漢武帝輕玉磬李夫人
吉光裘西毒國桂宫
西胡渠王漢宣帝劉表
周穆王
周穆王時西戎獻玉杯光照一室置杯于中庭明日水
滿杯香而甘美斯仙人之器也(出十洲記)
周靈王
周靈王二十三年起昆陽臺渠胥國來獻玉駱駝高五
尺琥珀鳳凰高六尺火齊鏡高三尺暗中視物如晝向
鏡則聞影應聲周人見之如神靈王末不知所之(出王子年)
(拾遺)
王子喬
王子喬墓在京陵戰國時有人盜發之都無見惟有一
劍懸在壙中欲取而劍作龍虎之聲遂不敢近俄而徑
飛上天神仙經云眞人去世多以劍代五百年後劍亦
能靈化此其驗也(出世說)
方丈山
方丈山一名巒稚東有龍場千里玉瑤爲林龍常鬭此
處膏血如流水膏色黑者著地堅凝如漆而有紫光可
爲寶器(出王子年拾遺記)
昆吾山
昆吾山其下多赤金色如火昔黃帝伐蚩尤陳兵於此
地掘深百丈猶未及泉惟見火光如星地中多丹鍊石
爲銅銅色青而利泉色赤山草木皆勁利土亦剛而精
至越王句踐使工人以白牛馬祠昆吾之神採金鑄之
以成八劍一名掩日以之指日則光晝暗金陰物也陰
盛則陽滅二名斷水以之畫水開而卽不合三名轉魄
以之指月則蟾兔為之側轉四名懸翦飛鳥遊蟲遇觸
其刃如斬截焉五名驚鯢以之泛海則鯨鯢為之深入
六名滅魂挾之夜行不逢魑魅七名却邪有妖魅者見
之則止八名眞剛以之切玉斷金如刻削土木矣以應
八方之氣鑄之者(王子年拾遺記)
漢太上皇
漢太上皇微時常佩一刀長三尺上有銘其字雖難識
疑是殷高宗伐鬼方時作此物也太上皇遊豐沛山澤
中窮谷裏有人歐冶鑄上皇息其傍問曰此鑄何器工
人笑而答曰為天子鑄劍勿泄言上皇謂為戲言了無
疑色工曰今所鑄鐵鋼礪難成若得翁腰間佩刀雜而
冶之卽成神器可以尅定天下星精為輔佐以殱三猾
水衰火盛此為異兆也上皇曰余有此物名為七首其
利難儔水斷虬龍陸斬虎兕魑魅魍魎莫能逢之削玉
鐫金其刃不卷工人曰若不得此七首以和鑄雖歐冶
專精越工砥鍔終為鄙器上皇卽解腰間七首以投於
罏中俄而烟㷔衝天日為之晝闇及乎劍成殺三牲釁
祭之鑄工問上皇何時得此七首曰秦昭襄王之時余
行逢一野人於路授余云殷時靈物世世相傳上有古
書記其年月及劍成工人視之其銘尚存叶前疑也工
人卽持劍授上皇上皇以賜高祖高祖長佩於身以殱
三猾及天下已定授吕后藏於寶庫之中守藏者見白
氣如雲出於戸外如龍蛇改其庫名曰靈金藏及諸吕
擅權白氣亦滅及惠帝卽位以此庫貯禁兵器改曰靈
金内府(出王子年拾遺記)
又漢帝相傳以秦王子嬰所奉白玉璽高祖斬白蛇劍
劍上皆用七綵珠九華玉以為飾雜厠五色琉璃為劍
匣劍在室中其光景猶照於外與挺劍不殊十二年一
加磨礱刃上常若霜雪開匣板鞘輒有風氣光彩射人
(出酉陽雜爼)
漢武帝
孫氏應瑞圖六神鼎者文質精也知吉凶知存亡能輕
能重能息能行不灼自沸不汲自滿中生五味王者興
則出衰則去說苑云孝武時汾陰人得寶鼎獻之甘泉
宫羣臣畢賀上夀曰陛下得周鼎侍中吾丘夀王曰非
周鼎上召問之有說則生無說則死夀王對曰周德者
始於天授成於文武顯於周公德澤上暢於天下漏三
泉上天報應鼎為周出今漢繼周德澤顯行六合和同
至陛下之身而逾盛天瑞並至昔秦始皇親求鼎於彭
城而不得天昭有德神寳自至此天所以遺漢乃漢鼎
非周鼎也上曰善魏文帝典論亦云墨子曰昔夏后啓
使飛廉折金以精神於昆吾使翁乙灼自若之龜鼎成
四定而方不灼自烹不舉自滅不遷自行拾遺錄云周
末大亂九鼎飛入天池末世書論云入泗水聲轉謬焉
(出小說)
輕玉磬
漢武帝起招仙閣於甘泉宫西其上懸浮金輕玉之磬
浮金者自浮水上輕玉者其質貞明而輕也(出洞冥記)
李夫人
漢武帝過李夫人就取玉簮搔頭自此宫人搔頭皆用
玉簮玉倍貴焉又以𧰼牙為篦賜李夫人(出小說)
吉光裘
漢王莾時西戎獻吉光裘入水數日不濡入火不焦元
鳳不道之時服此裘以視朝焉(出十洲記)
西毒國
漢武帝時西毒國獻連環羈皆以白玉作之瑪瑙石為
勒白光琉璃為鞍安在暗室中嘗照十餘丈其光如晝
(西京雜記)
桂宫
漢武帝為七寳牀雜寳案雜寳屏風雜寳帳設於桂宫
時人謂之四寳宫(出西京雜記)
西胡渠王
漢武帝塜裏先有玉箱瑤杖各一是西胡渠王所獻帝
平素常玩之後有人扶風郿市買得二物帝左右識而
認之說賣者形狀乃帝也(出異苑)
漢宣帝
漢綵女常以七月七日夜穿七孔針於開襟樓俱以習之
宣帝被收繫郡邸獄臂上猶帶史良娣合采婉轉絲繩
係身毒國寳鏡一枚大如八銖錢舊傳此鏡照見妖魅
得佩之者為天神所福故宣帝從危獲濟及卽大位每
持此鏡感咽移辰常以琥珀笥盛之緘以戚里織成一
曰斜紋織成宣帝崩不知所在(出西京雜記)
劉表
劉表跨有南土子弟驕貴並好酒為三爵大曰伯雅受
七升次曰仲雅受六升次曰季雅受五升(出魏文典論)
太平廣記卷二百二十九
