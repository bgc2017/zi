太平廣記卷一百四十五
徵應十一
李鈞高駢鉅鹿守
陜帥嚴遵美成汭
劉知俊田頵桑維翰
鍾傳頓金湖南馬氏
王愼辭安守範
李鈞
唐李鈞之莅臨汝也郡當王仙芝大兵之後民間多警
李鈞以兵力單寡抗疏聞奏詔以昭義軍三千五百人
鎮焉乾符戊戍歲也兵至營于郡西郭明年春鈞節制
上黨雜報到於是鎮兵部將排隊於州前通衢率其屬
入衙展君臣之禮忽有暴風揚塵起自軍門而南蟠折
行伍拔大旆十餘以登州人愕眙而顧沒于天際明日
州北二十里大牛谷野人得旆以獻帛無完幅枝幹皆
摺拉矣鈞至上黨統衆出雁門兵既不戢暴殘居民遂
爲猛虎軍所殺矣(出三水小牘)
高駢
唐光啓三年中書令高駢鎮淮海有蝗行而不飛自郭
西浮濠緣城入子城聚於道院驅除不止松竹之屬一
宿如剪幡㡠畫像皆嚙去其頭數日之後又相啖食九
月中暴雨方霽溝瀆間忽有小魚其大如指蓋雨魚也
占有兵喪至十月有大星夜墮於延和閣前聲若奔雷
迸光碎響洞照一庭自十一月至明年二月昏霧不解
或曰下謀上之兆是時粒食騰貴殆逾十倍寒僵雨仆
日輦數千口棄之郭外及霽而遠坊靜巷爲之一空是
時浙西軍變周寳奔毗陵駢聞之大喜遽遣使致書於
周曰伏承走馬已及奔牛(奔牛堰名在常州西)今附虀一瓶葛粉
十斤以充道途所要蓋諷其虀粉也三月使院致看花
宴駢有與諸從事詩其末句云人間無限傷心事不得
樽前折一枝蓋亡滅之䜟也及爲秦彦幽辱計口給食
自五月至八月外圍益急遂及於難(出妖亂志)
鉅鹿守
唐文德戊申歲鉅鹿郡南和縣街北有紙坊長垣悉曝
紙忽有旋風自西來卷壁紙略盡直上穿雲望之如飛
雪焉此兵家大忌也夏五月郡守死(出三水小牘)
陜帥
唐乾寧末分陜有蛇鼠鬭於南門之内觀者如堵蛇死
而鼠亡去未旬而陜帥遇禍則知内蛇死而鄭厲入羣
鼠奔而蒲山亡妖由人興可爲戒懼(出三水小牘)
嚴遵美
唐左軍容使嚴遵美閹官中仁人也嘗言北司爲供奉
官袴衫給事無秉簡之儀又云樞密使廨署三間屋書
櫃而已亦無視事之廳堂狀後帖黃指揮公事乃楊復
恭奪宰相權也遵美嘗發狂手足舞蹈之傍有一猫一
犬猫謂犬曰軍容改常也犬曰何用管俄而舞定且異
猫犬之言遇昭宗播遷鳳翔乃求致仕漢中尋徙於劎
南青城山下卜别墅以居之年過八十而終其忠正謙
約與西門季玄爲季孟于時誅宦官唯西川不奉詔由
是脱禍家有北司治亂記八卷備載閹官忠佞好惡蓋
巷伯之流也未必俱爲邪僻良由南班輕忌大過以致
怨怒蓋邦國不幸也先是路巖自成都移鎮渚宫所乘
馬忽作人語且曰蘆荻花此花開後路無家不久及禍
然畜𩔖之語豈有物憑之乎石言於晉殆斯比也(出北夢瑣)
(言)
成汭
荆州成汭唐天復中准詔統軍救援江夏師次公安縣
寺有二金剛神土人號曰二聖頗有靈驗艤舟而謁之
且以勝負爲禱汭兆皆不吉汭惑之孔目官楊師厚曰
公業已行安可疑阻於是不得已而進竟有覆軍之敗
身死家亡非偶然也(出北夢瑣言)
劉知俊
梁彭城王劉知俊鎮同州日因築營牆掘得一物重八
十餘斤狀若油囊召賓幕將校問之或曰地囊或曰飛
廉或曰金神七殺獨留源曰此是冤氣所結也古來囹
圄之地或有焉昔王充據洛陽修河南府獄亦獲此物
而遠祖記之乃冤死囚人精爽入地聚爲此物經百千
年凝結不散源聞酒能忘憂請奠以醇醪或可消釋耳
然此物之出亦非吉徵也知俊命具酒饌祝酹復瘞之
尋有扳城背主奔秦之事乃驗之矣(出鑒戒錄)
田頵
宣州節度田頵將作亂一日向暮有鳥赤色如雉而大
尾有火光如散星之狀自外飛入止戟門而不見翌日
府中大火曹局皆盡唯甲兵存焉頵資以起事明年遂
敗(出稽神錄)
桑維翰
魏公桑維翰尹開封一日嘗中夜於正寢獨坐忽大驚
悸如有所見向空厲聲云汝焉敢此來如是者數四旬
日憤懣不已雖齊體亦不敢有所發問未幾夢已整衣
冠嚴車騎將有所詣就乘之次忽所乘馬亡去追尋莫
知所在既寤甚惡之不數日及難(出玉堂閒話)
鍾傳
南平王鍾傳在江西有衙門吏孔知讓新治第晝有一
星隕於庭中知讓甚惡之求典外戎以空其地歲餘御
史中丞薛昭緯貶官至豫章傳取此地第以居之遂卒
於此(出稽神錄)
頓金
袁州刺史頓金罷郡還都有人以紫襆包一物詣門遺
之開視則白襴衫也遽追其人則亡矣其年金卒(出稽神錄)
湖南馬氏
湖南武穆王巡邊迴舟至洞庭宜春江口暴風忽至波
如連山乃見波中恢詭譎怪蛟螭出沒雲霧昏蒙有如
武夫執戈戟者有文吏具襴簡者有如捧盤盂者或緋
或綠倏閃睢盱莫知何物左右大駭衣服器皿悉投之
舟人欲以姬妾爲請王不聽移時風定僅獲存焉後數
年武穆王薨於位(出北夢瑣言)
王愼辭
江南通事舍人王愼辭有别墅在廣陵城西愼辭常與
親友遊其上一日忽自愛其岡阜之勢歎曰我死必葬
於此是夜村中聞犬吠或起視之見愼辭獨騎徘徊於
此逼之遂不見自是夜夜恒至月餘愼辭卒竟葬其地
(出稽神錄)
安守範
僞蜀彭州刺史安思謙男守範嘗與賓客遊天台禪院
作聯句詩守範云偶到天台院因逢物外僧定戎軍推
官楊鼎夫云忘機同一祖出語離三乘前懷遠軍巡官
周述云樹老中庭寂窗虚外境澄前眉州判官李仁肇
云片時松栢下聯續百千燈因紀于僧壁而去翌日有
貧子乞食見之朗言曰人道有初無尾此則有尾無初
却後五年首頷俱碎洎不如尾句者撫掌大笑院僧驅
逐之貧子走且告曰此後主人不遠千里即欲到來衆
以爲狂莫測其由後數年守範伏法鼎夫暴亡此首頷
俱碎之義周與李累授官資此不如尾句之義也院主
僧尋亦卒相承住持者來自興元則主不遠千里也貧
子之說一無謬焉(出野人閒話)
太平廣記卷一百四十五
