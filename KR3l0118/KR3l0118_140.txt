太平廣記卷一百四十
徵應六
大星火災水災
僧一行汪鳳僧普滿
秦城芭蕉睿陵僧興聖觀
駱駞杖
大星
唐開元二年五月二十九日夜大流星如甕或如盆大
者貫北斗並西北落小者隨之無數天星盡搖至曉乃
止七月襄王崩諡殤帝十月吐蕃入隴右掠羊馬殺傷
無數其年六月大風拔樹發屋長安街中樹連根出者
十七八長安城初建隋將作大匠高熲所植槐樹殆三
百餘年至是拔出終南山竹開花結子綿亘山谷大小
如麥其歲大饑其竹並枯死嶺南亦然人取而食之醴
泉雨麫如米顆人可食之後漢襄楷云國中竹栢枯者
不出三年主當之人家竹結實枯死者家長當之終南
竹花枯死者開元四年而太上皇崩(出朝野僉載)
火災
開元五年洪潭二州復有火災晝日人見火精赤燩燩
所詣即火起東晉時王弘爲吳郡太守亦有此災弘撻
部人將爲不愼後坐廳事見一物赤如信幡飛向人家
舍上俄而火起方知變不復由人遭爇人家遂免笞罰
(出朝野僉載)
水災
唐開元八年契丹叛關中兵救營府至澠池缺門營於
穀水側夜半水漲漂二萬餘人唯行綱夜摴蒱不睡接
高獲免村店並没盡上陽宫中水溢宫人死者十七八
其年京興道坊一夜陷爲池没五百家初鄧州三鵶口
見二小兒以水相潑須臾有大蛇十圍已上張口向天
人或有斫射者俄而雲雨晦冥雨水漂二百家小兒及
蛇不知所在(出朝野僉載)
僧一行
唐開元十五年一行禪師臨寂滅遗表云他時愼勿以
宗子爲相蕃臣爲將後李林甫擅權於内安祿山弄兵
於外東都爲賊所陷天寳中樂人及閭巷好唱胡渭州
以回紇爲破後禄山兵馬竟被回紇擊破國風興廢潛
見於樂音時兩京小兒多小錢攤地於穴中更爭勝負
名曰投胡後士庶果投身於胡庭兩京童謠曰不怕上
蘭單唯愁答辯難無錢求案典生死任都官及尅復諸
舊僚朝士繫於三司獄鞫問罪狀家産罄盡骨肉分散
申雪無路即其兆也(出廣神異錄)
汪鳳
唐蘇州吳縣甿汪鳳宅在通津往往怪異起焉不十數
年鳳之妻子洎僕使輩死喪略盡鳳居不安因貨之同
邑盛忠忠居未五六歲其親戚凋隕又復無幾忠大憂
懼則損其價而摽貨焉吳人皆知其故久不能售邑胥
張勵者家富於財羣從彊大爲邑中之蠧横居與忠同
里每旦詣曹路經其門則遙見二青氣粗如箭簳而緊
銳徹天焉勵謂寳玉之藏在下而精氣上騰也不以告
人日日視之因詣忠請以百緡而交關焉尋徙入復晨
望其氣不衰於是大具畚鍤發其氣之所萌也掘地不
六七尺遇盤石焉去其石則有石櫃雕鐫製造工巧極
精仍以鐵索周匝束縛皆用鐵汁固縫重以石灰密封
之每面各有朱記七窠文若繆篆而又屈曲勾連不可
知識勵即加鉗錘極力開折石櫃既啓有銅釜可容一
斛釡口銅盤覆焉用鉛錫固護仍以紫印九窠迴旋印
之而印文不𩔖前體而全如古篆人無解者勵折去銅
盤而釡口以緋繒三重羃之勵纔揭起忽有大猴跳而
出衆各驚駭無敢近者久之超踰而莫知所詣勵因視
釡中乃有石銘云禎明元年七月十五日茅山道士鮑
知遠囚猴神於此其有發者發後十二年胡兵大擾六
合煙塵而發者俄亦族滅禎明即陳後主叔寳年號也
勵以天寳二年十月發至十四年冬祿山起戎自是周
年勵家滅矣(出集異記)
僧普滿
唐大歷中澤潞有僧號普滿隨意所爲不拘僧相或歌
或笑莫喻其旨以言事往往有驗故時人待之爲萬迴
建中初於潞州佛舍中題詩數篇而亡所記者云此水
連涇水雙珠血滿川青牛將赤虎還號太平年題詩後
人莫能知及賊泚稱兵衆方解悟此水者泚字涇水者
自涇州兵亂也雙珠者泚與滔也青牛者興元二年乙
丑歲乙者木也丑者牛也明年改元貞元歲在丙寅丙
者火也寅者虎也至是賊已平故云青牛將赤虎還號
太平年(出廣德神異記)
秦城芭蕉
天水之地邇於邊陲土寒不産芭蕉戎師使人於興元
求之植二本于亭臺間每至入冬即連土掘取之埋藏
于地窟候春暖即再植之庚午辛未之間有童謠曰花
開來裹花謝來裹而又節氣變而不寒冬節和煦夏節
暑毒甚於南中芭蕉於是花開秦人不識遠近士女來
看者填咽衢路尋則蜀人犯我封疆自爾年年一來不
失芭蕉開謝之候乙亥歲岐隴援師不至自隴之西竟
爲蜀人所有暑濕之候一如巴卭者蓋劒外節氣先布
於秦城童謠之言不可不察(出玉堂閒話)
睿陵僧
睿陵之側有貧僧居之草衣芒屨不接人事嘗燔木取
灰貯之亦有施其資鏹者得即藏於灰中無所使用出
入必輓一拖車謂人曰此是駟馬車汝知之乎他日必
有龍輿鳳輦萃於此地居人罔測其由及漢高祖皇帝
因山於此陵寢陶器所用須灰僧貯灰甚多至于畢功
資用不闕又於灰積中頗獲資鏹輦輅之應不差毫釐
因山既畢僧亦化滅睿陵行禮官僚靡不知者(出玉堂閒話)
興聖觀
蜀城舊有興聖觀廢爲軍營庭宇堙毁已數十年軍中
生子者奕世擐甲矣殊不知此爲觀基甲申歲爲蜀少
主生日僚屬將率俸金營齋忽下令遣將營齋之費亟
修興聖觀左徒蕆事急如星火不日而觀成丹雘未飾
興聖統師而入蜀嗟乎國之興替運數前定其可以苟
延哉(出王氏見聞)
駱駞杖
蜀地無駱駞人不識之蜀將亡王公大人及近貴權幸
出入宫省者竟執駱駞杖以爲禮自是内外效之其杖
長三尺許屈一頭傅以樺皮識者以爲不祥明年北軍
至駱駞塞劒棧而來般輦珍寳填滿城邑至是方驗(出王)
(氏見聞)
太平廣記卷一百四十
