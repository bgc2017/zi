太平廣記卷二百三十五
交友
宗世林禰衡荀巨伯
管寧竹林七賢嵇康
山濤王安期王敦
孫伯翳湘東王繹唐霍王元軌
王方翼吳少微張說
柳芳杜佑李舟
白居易許棠陸龜蒙
顔蕘
宗世林
漢宋南陽宗世林與魏武同時而薄其為人不與交及
武帝拜司空總朝政從容問宗曰可以交未答曰松柏
之志猶存既忤旨見疎位不配德而文帝兄弟每造其
門必拜牀下其禮重如此(出世說)
襧衡
襧衡字正平少與孔文舉作爾汝之交時衡未二十而
文舉已五十餘矣(出本傳)
荀巨伯
荀巨伯遠看友人疾値胡賊攻郡友人語伯曰吾且死
矣子可去伯曰遠來視子今有難而捨之去豈伯行耶
賊既至謂伯曰大軍至此一郡俱空汝何人獨止耶伯
曰有友人疾不忍委之寧以巳身代友人之命賊聞其
言異之乃相謂曰我軍無義之人而入有義之國乃偃
兵而退一郡獲全(出殷芸口說)
管寧
魏管寧與華歆友善嘗共園中鋤菜見地有黃金一片
管揮鋤不顧與瓦石無異華捉而擲之又嘗同席讀書
有乘軒冕者過門管讀書如故華廢書出看管割席分
坐曰子非吾友也(出世說)
竹林七賢
陳畱阮籍譙國嵇康河内山濤三人年相比預此契者
沛國劉伶陳畱阮咸河内向秀琅琊王戎七人常集于
竹林之下肆意酣暢世謂之竹林七賢(出世說)
嵇康
嵇康素與吕安友每一相思千里命駕安來値康不在
兄喜出迎安不前題門上作鳳字而去喜不悟康至云
鳳凡鳥也(出語林)
山濤
山濤與嵇阮一面契若金蘭山妻韓氏覺濤與二人異
於常交問之濤曰當年可以為友者唯此二人妻曰負
羈之妻亦親觀趙狐意欲窺之可乎濤曰可他日二人
來勸濤止之宿具酒食妻穿牆視之逹旦忘返濤入曰
二人何如曰君才致不如正當以識度耳濤曰伊輩亦
以我識度為勝(出世說)
王安期
晉太傅東海王越鎮許昌以王安期為記室參軍雅相
知重敕世子毘曰夫學之所益者淺體之所安者深間
習禮度不如式瞻儀形諷味遺言不如親承音旨王參
軍人倫之表汝其師之(出世說)
王敦
庾亮見王敦問曰聞君有四友何者為是答曰君家中
郎我家太尉阿平胡毋彦國阿平故當最劣庾曰似未
劣又問何者居其右王曰自有人庾曰何者是王曰噫
左右躡庾公之足乃止(出世說)
孫伯翳
齊太原孫伯翳家貧嘗映雪讀書放情物外棲志丘壑
與王令君亮范將軍雲為莫逆之交王范既相二朝欲
以吏職相處伯翳曰人生百年有如風燭宜怡神養性
琴酒寄情安能棲棲役曳若此嵇康所不堪予亦未能
也(出談藪)
湘東王繹
梁湘東王繹博覽羣書才辨冠世不好聲色愛重名賢
與河東裴子野蘭陵蕭子雲為布衣之交(出談藪)
唐霍王元軌
唐霍王元軌高祖第十四子也謙愼自守不妄接士在
徐州與處士劉玄平為布衣交或問玄平王之所長玄
平曰無問者怪而詰之玄平曰夫人有短所以見其長
至于霍王無所不備吾何以稱之哉(出談賓錄)
王方翼
涼州長史趙持滿與長孫無忌親許敬宗既陷無忌懼
持滿為已患乃誣其同反追至京拷訊嘆曰身可殺辭
不可辱吏為代占而結奏遂死獄中尸于城西親戚莫
敢收視者王方翼嘆曰欒布之哭彭越大義也周文之
掩朽骸至仁也絶友之義蔽主之仁何以事君遂具禮
葬焉高宗義之而不問(出新語)
吳少微
吳少微東海人也少負文華與富嘉謨友善少微進士
及第累授晉陽太原尉拜御史時嘉謨疾卒為文哭之
其詞曰維三月癸丑河南富嘉謨卒于京邸少微時在
官署聞之投袂而起疾行乎衫席匍匐于寢門之外病
不能起仰天而呼曰天乎天乎予曷所朋曷有律曷可
得而見抑斯文也以存乎哀太常少卿徐公鄜州刺史
尹公中書徐元二舍人兵部張郎中說未嘗値我不嘆
于朝夫情悼之賦詩以寵亡也其詞曰吾友適不死於
戲社稷臣直祿非造利常懷大庇人乃無承明藉遘此
敦䍧春藥礪其可畏皇穹故匪仁疇昔與夫子孰云異
天倫同病一相失茫茫不重陳子之文章在其殆尼父
新鼓興幹河岳眞詞毒鬼神可悲不可朽東輤没荒榛
聖主賢為寳吁兹大國貧詞人莫不嘆美既而病亟長
嘆曰生死人之大分吾何恨焉然官職十分未作其一
乃至是耶慷慨而終(出御史臺記)
張說
張說之謫岳州也常鬱鬱不樂時宰以說機辨才略互
相排擯蘇頲方當大用而張說與瓌善張因為五君詠
致書封其詩以遺頲戒其使曰候忌日近暮送之使者
既至因忌日齎書至頲門下會積隂累旬近暮吊客至
多說先公寮舊頲因覽詩嗚咽流涕悲不自勝翌日乃
上封大陳說忠貞謇諤有勤乎王室亦人望所屬不宜
淪滯于遐方上乃降璽書勞問俄而遷荆州長史由是
陸𧰼先韋嗣立張廷珪賈曾皆以譴逐歲久因加甄收
頲常以說父之執友事之甚謹而說重其才器深加敬
慕焉(出明皇雜錄)
柳芳
柳芳與韋述友善俱為史學述卒後所著書未畢者芳
多續成之(出國史𥙷)
杜佑
劉禹錫言司徒杜公佑視穆贊也如故人子弟佑見贊
為(闕)因謂之曰(闕)有一言為入郎久(闕)
蔽為珪穆(闕)納之友(闕)威也(出嘉語錄)
李舟
隴西李舟與齊暎友善暎為將相舟為布衣舟致書于
暎以交不以貴也時暎左遷于䕫書曰三十三官足下
近年以來宰臣當國多與故人禮絶僕以禮處足下則
足下長者僕心未忍欲以故人處足下則慮悠悠之人
以僕為諂幾欲修書逡廵至今忽承足下出守䕫國為
蒼生之望不為不幸為足下之謀則名遂身退斯又為
難僕知時者謹以為賀但鄱陽雲安道阻且長音塵寂
蔑永望增嘆僕所病沉痼方率子弟力農與世疎矣足
下亦焉能不疎僕耶足下素僕所知其于得喪固恬如
也然朝臣如足下者寡矣明主豈當不察之耶唯強飯
自愛珍重珍重(出摭言)
白居易
白少𫝊居易與元相國稹友善以詩道著名號元白其
集内有哭元相詩云相看掩淚俱無語别有傷心事豈
知想得咸陽原上樹已抽三丈白楊枝(出北夢瑣言)
許棠
許棠久困名場咸通末馬戴佐大同軍幕棠往謁之一
見如舊識畱連數月但詩酒而己未嘗問所欲忽一旦
大會賓友命使者以棠家書授之棠驚愕莫知其來啓
緘乃是戴潛遣一价䘏其家矣(出摭言)
陸龜蒙
吳郡陸龜蒙字魯望父賓虞進士甲科浙東從事家于
蘇臺龜蒙幼精六籍長而攻文與顔蕘皮日休羅隱吳
融為益友性高潔家貧思飬親之禄與張搏為廬江吳
興二郡倅丞相李蔚盧㩦景重之羅隱寄龜蒙詩云龍
樓李丞相昔歲仰高文黃閣今無主青山竟不焚蓋嘗
有徵聘之意唐末以左拾遺授之詔下之日疾終于家
與皮日休為詩友(出北夢瑣言)
顔蕘
顔給事蕘謫官殁于湖外未間自草墓志性躁急不能
容物其志詞云寓于東吳與吳郡陸龜蒙為詩文之交
一紀無渝龜蒙卒為其就木至穴情禮不缺其後即故
諫議大夫高公丞之故丞相陸公扆二君于蕘至死不
變其餘面交皆如㩦手過市見利即解㩦而去莫我知
也後有吏部尚書薛公貽矩兵部侍郎于公兢中書舍
人鄭公撰三君子者予今日以前不變不知後日見予
骨肉孤幼復如何哉(出北夢瑣言)
太平廣記卷二百三十五
