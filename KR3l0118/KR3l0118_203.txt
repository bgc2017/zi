太平廣記卷二百三
樂一
舜白玉琯師延師曠
師涓楚懷王咸陽宫銅人
隋文帝唐太宗衛道弼曹紹䕫
裵知古李嗣眞宋沇
王仁裕李師誨
琴
璵璠樂劉道強趙后
馬融楊秀李勉
張弘靖董庭蘭蔡邕
于頔韓臯王中散
瑟
盧邁阮咸
樂一
舜白玉琯
舜之時西王母來獻白玉琯漢章帝時零陵文學奚景
於冷道舜祠下得笙白玉琯知古以玉為琯後乃易之
以竹為琯耳夫以玉作音故神人和鳳凰儀也(出風俗通)
師延
師延者殷之樂工也自庖皇以來其世遵此職至師延
精述隂陽曉明象緯終莫測其為人世載遼絶而或出
或隱在軒轅之世為司樂之官及乎殷時總修三皇五
帝之樂撫一絃之琴則地祗皆升吹玉律則天神俱降
當軒轅之時已年數百歲聽衆國樂聲以審世代興亡
之兆至夏末抱樂噐以奔殷而紂淫於聲色乃拘師延
於隂宫之内欲極刑戮(隂宫囚人之所)師延既被囚縶奏清商
流徵調角之音司獄者以聞於紂紂猶嫌曰此乃淳古遠
樂非余可聽悦也猶不釋師延乃更奏迷魂淫魄之曲
以歡修夜之娛乃得免炮烙之害聞周武王興師乃越
濮流而逝或云其後死於水府故晉衛之人鐫石鑄金
圖畫以象其形立祠不絶矣(出王子年拾遺記)
師曠
師曠者或云出於晉靈之世以主樂官妙辯音律撰兵
書萬篇時人莫知其原裔出没難詳也晉平公時以隂
陽之學顯於當世乃薰目為瞽以絶塞衆慮專心於星
筭音律考鍾吕以定四時無毫釐之異春秋不記師曠
出於何帝之時曠知命欲終乃述寶符百卷至戰國分
爭其書滅絶矣晉平公使師曠奏清徵師曠曰清徵不
如清角也公曰清角可得聞乎師曠曰君德薄不足聽
之聽之將恐敗公曰寡人老矣所好者音願遂聽之師
曠不得已而鼔一奏之有雲從西北方起再奏之大風
至大雨隨之掣帷幕破爼豆墮廊瓦坐者散走平公恐
懼伏於廊室晉國大旱赤地三年平公之身遂病(出王子年)
(拾遺記)
師涓
師涓者出於衛靈公之世能寫列代之樂善造新曲以
代古聲故有四時之樂春有離鴻去㕍應蘋之歌夏有
明晨焦泉之華流金之調秋有商颷白雲落葉吹蓬之
曲冬有凝河流隂沉雲之操此四時之聲奏於靈公公
情湎心惑忘於政事蘧伯玉諫曰此雖以發揚氣律終
為沉湎靡曼之音無合於風雅非下臣宜薦於君也靈
公乃去新聲而親政務故衛人美其化焉師涓悔其違
於雅頌失為臣之道乃退而隱迹伯玉焚其樂器於九
逹之衢恐後世傳造焉其歌曲湮滅世代遼遠唯紀其
篇目之大意也(出王子年拾遺記)
楚懷王
洞庭之山浮於水上其下金堂數百間帝女居之四時
聞金石絲竹之音徹於山頂楚懷王之時與羣才賦詩
於水湄故云瀟湘洞庭之樂聽者令人難老雖咸池簫
韶不能比焉每四仲之節王嘗繞山以遊宴各舉四仲
之氣以為樂章惟仲春律中夾鐘乃作輕流水之詩宴
於山南時中蕤賓乃作皓露秋霜之曲其後懷王好進
姦雄羣賢逃越屈平以忠見斥隱於沅澧之間王廹逐
不已乃赴清泠之淵楚人思慕之謂之水仙(出王子年拾遺記)
咸陽宫銅人
秦咸陽宫中有鑄銅十二枚坐高皆三五尺列在一筵
上琴筑竽笙各有所執皆組綬華采儼若生人筵下有
銅管上口高數尺其一管空内有繩大如指使一人吹
空管一人紐繩則琴瑟竽筑皆作與眞樂不異(出西京雜記)
隋文帝
隋文帝開皇十四年於翟泉獲玉磬十四懸之於庭有
二素衣神人來擊之其聲妙絶(出洽聞記)
唐太宗
唐太宗留心雅正勵精文教乃命太常卿祖孝孫正宮
商起居郎呂才習音韻協律即張文收考律呂平其散
濫為之折衷作降神樂為九功舞天下靡然向風矣初
孝孫以梁陳舊樂雜用吳楚之音周齊舊樂多涉胡戎
之伎於是斟酌南北考以古音而作大唐雅樂以十二
律各順其月旋相為宫按禮記云大樂與天地同和詩
序云太平之音安以樂其政和故制十二和之樂合三
十曲八十四調祭圜丘以黃鐘為宮方澤以大呂為宮
宗廟以太簇為宮五郊迎享則隨月用律為宮初隋但
用黃鐘一宫唯扣七鐘餘五虛懸而不扣及孝孫造旋
宫之法扣鐘皆遍無復虛懸矣時張文收善音律以蕭
吉樂譜未甚詳悉取歴代沿革截竹為十二律吹之備
盡旋宮之義太宗又召文收於太常令與孝孫參定雅
樂太樂古鐘十二俗號啞鐘莫能通者文收吹律調之
聲乃暢徹知音樂者咸服其妙授協律郎及孝孫卒文
收始復採三禮更加釐革而樂教大備矣(出譚賓錄)
又
潤州曾得玉磬十二以獻張率更扣其一曰晉某歲所
造也是歲閏月造磬者法月數當有十三箇闕其一宜
如黃鐘東九尺掘必得焉求之如言而得(出國史纂異)
又
貞觀中景雲見河水清張率更制為景雲河清歌名曰
燕樂今元會第一奏是也(出國史纂異)
又
太宗之平劉武周河東士庶歌舞於道軍人相與作秦
王破陣樂之曲後編樂府云(闕)
又
破陣樂被甲持戟以象戰事慶善樂長袖曳屣以象文
德鄭公見奏破陣樂則俯而不視慶善樂則翫之不厭
(出國史纂異)
衛道弼曹紹䕫
樂工衛道弼天下莫能以聲欺者曹紹䕫與道弼偕為
太樂合享北郊御史怒紹䕫欲以樂不和為罪雜叩鐘
磬聲使䕫聞召之無誤者由是反歎伏洛陽有僧房中
磬子夜輒自鳴僧以為怪懼而成疾求術士百方禁之
終不能已䕫與僧善來問疾僧具以告俄擊齋鐘復作
聲紹䕫笑曰明日可設盛饌當為除之僧雖不信紹䕫
言冀其或效乃具饌以待之䕫食訖出懷中錯鑪磬數
處而去其聲遂絶僧苦問其所以䕫云此聲與鐘律合
擊彼此應僧大喜其疾亦愈(出國史纂異)
裵知古
裵知古奏樂謂元行冲曰金石諧和當有吉慶之事其
在唐室子孫耳其月中宗即位(出譚賓錄)
又
知古直太常路逢乘馬者聞其聲竊言曰此人即當墮
馬好事者隨而觀之行未半坊馬驚殆死又嘗觀人迎
婦聞婦珮玉聲曰此婦不利姑是日姑有疾竟亡善於
攝生開元十二年年百歲而卒(出國史纂異)
李嗣眞
唐朝承周隋離亂樂懸散失獨無徵音國姓所闕知者
不敢言逹其事天后末御史大夫李嗣眞密求之不得
一旦秋爽聞砧聲者在今弩營是當時英公宅又數年
無由得之其後徐敬業反天后瀦其宫嗣真乃求得喪車
一鐔入振之於東南隅果有應者遂掘之得石一叚裁
為四具補樂懸之闕後享宗廟郊天掛簨簴者乃嗣眞
所得也(出獨異志)
宋沇
宋沇為太樂令知音近代無比太常久亡徵調沇考鍾
律得之(出國史補)
沇為太常丞嘗一日早於光宅佛寺待漏聞塔上風鐸
聲傾聽久之朝廻復止寺舍問寺主僧曰上人塔鈴皆
知所自乎曰不能知沇曰其間有一是古製某請一登
塔循金索試歴扣以辨之可乎僧初難後許乃扣而辨
焉在寺之人即言往往無風自搖洋洋有聞非此耶沇
曰是耳必因祠祭考夲懸鐘而應之固求摘取而觀之
曰此姑洗之編鐘耳請旦獨掇於僧庭歸太常令樂工
與僧同臨之約其時彼知夲懸此果應遂購而獲焉又
曾送客出通化門逢度支運乘駐馬俄頃忽草草揖客
别乃隨乘行認一鈴言亦編鐘也他人但覺鎔鑄獨工
不與衆者埓莫知其餘及配懸音形皆合其度異乎此
亦識徵在金奏者與(出羯鼓錄)
王仁裕
晉都洛下丙申年春翰林學士王仁裕夜直聞禁中蒲
牢每發聲如叩項腦之間其鐘忽撞作索索之聲有如
破裂如是者旬餘每與同職默議罔知其何兆焉其年
中春晉帝果幸於梁汴石渠金馬移在雪宫迄今十三
年矣索索之兆信而有徵(出玉堂閒話)
李師誨
李師誨者畫番馬李漸之孫也為劉從諫潞州從事知
從諫不軌遂隱居黎城山潞州平朝廷嘉之就除縣宰
曾於衲僧處得落星石一片僧云於蜀路早行見星墜
於前遂掘之得一片石如斷磬其石端有雕刻狻猊之
首亦如磬有孔穿絛處尚光滑豈天上奏樂噐毁而墜
歟此石流轉到安邑李甫宅中(出尚書故實)
琴
璵璠樂
秦咸陽宮有琴長六尺安十三絃二十六徽皆七寶飾
之銘曰璵璠之樂(出西京雜記)
劉道強
齊人劉道強善彈琴能作單鳬寡鶴之弄聽者皆悲不
能自攝(出西京雜記)
趙后
趙后有寶琴曰鳳凰皆以金玉隱起為龍鳳螭鸞古賢
烈女之象亦善為歸風送遠之操焉(出西京雜記)
馬融
馬融歴二郡兩縣政務無為事從其約在武都七年南
郡四年未嘗按論刑殺一人性好音樂善鼓琴吹笛每
氣出蜻蜊相和(出商芸小說)
楊秀
隋文帝子蜀王秀嘗造千面琴散在人間(出尚書故實)
李勉
唐汧公李勉好雅琴嘗取桐梓之精者雜綴為之百衲
琴用蝸殼為徽其間三面尤絶異通謂之嚮泉韻磬絃
一上可十年不斷(出尚書故實)
又
勉又取漆筩為之多至數百張求者與之有絶代者一
名嚮泉一名韻磬自寶於家(闕)
又
京中又以樊氏路氏琴為第一路氏有房太尉石枕損
處惜而不治蜀中雷氏斵琴常自品第上者以玉徽次
者以寶徽又次者以金螺蚌徽(闕)
張弘靖
張相弘靖夜會名家觀鄭宥調二琴至切各置一榻動
宫則宫應動角則角應稍不切乃不應宥師董庭蘭尤
善況聲祝聲(出國史補)
董庭蘭
嚮泉韻磬夲落樊澤司徒家後在珠崖宅又在張彦遠
宅今不知流落何處彈琴近代稱賀若夷甘黨前有董
庭蘭陳懷古懷能况祝二家聲謂大小胡笳也蕭古亦
善琴云胡笳第四頭犯無射商遂用其音為蕭氏九弄
(出盧氏雜說)
蔡邕
蔡邕在陳留其鄰人有以酒食召邕比往而酒會已酣
焉客有彈琴者邕至門潛聽之曰嘻以樂召我而有殺
心何也遂返將命者告主人主人遽自追而問其故邕
具以告琴者曰我向鼓絃見螗螂方向鳴蟬蟬將去螗
螂為之一前一却吾心唯恐螗螂之失蟬也此豈為殺
心而聲者乎邕歎曰此足以當之矣(出漢書)
于頔
于司空頔常令客彈琴其嫂知音聽於簾下歎曰三分之
中一分箏聲二分琵琶聲無本色韻(出國史補)
韓臯
韓臯生知音律嘗觀彈琴至止息歎曰妙哉稽生之為
是也其當晉魏之際其音主商商為秋聲秋也者天將
搖落肅殺其歲之晏乎又晉承金運之聲也此所以知
魏之季而晉將代之也慢其商絃以宫同音是臣奪君
之義也此所以知司馬氏之將簒也司馬懿受魏明帝
顧托後反有簒奪之心自誅曹爽逆節彌露王陵都督
揚州謀立楚王彪毌丘儉文欽諸葛誕前後相繼為揚
州都督咸有匡復魏室之謀皆為懿父子所殺叔夜以
揚州故廣陵之地彼四人者皆魏室文武大臣咸散敗
於廣陵故名其曲為廣陵散言魏氏散亡自廣陵始也
止息者晉雖暴興終止息於此也其哀憤戚慘痛廹切
之音盡在於是永嘉之亂是其應乎叔夜撰此將貽後
代之知音者且避晉禍所以託之鬼神也臯之於音可
謂至矣(出盧氏雜記)
王中散
唐乾符之際黃巢盗據兩京長安士大夫避地北遊者
多矣時有前翰林待詔王敬傲長安人能碁善琴風骨
清峻初自蒲坂歴於并并帥鄭從讜以相國鎮汾晉傲
謁之不見禮後又之鄴時羅紹威新立方撫士卒務在
戰爭敬傲在鄴中數歲時李山甫文筆雄健名著一方
適於道觀中與敬傲相遇又有李處士亦善撫琴山甫
謂二客曰幽蘭綠水可得聞乎敬傲即應命而奏之聲
清韻古感心動神曲終敬傲澘然返𬒮云憶在咸通王庭
秋夜供奉至尊之際不意流離於此也李處士亦為白
鶴之操山甫援毫抒思以詩贈曰幽蘭綠水耿清音歎
息先生枉用心世上幾時曾好古人前何必苦霑襟餘
句未成山甫亦自黯然悲其未遇也王生因别彈一曲
坐客彌加悚敬非尋常之品調山甫遂命酒停絃各引
滿數杯俄而玉山俱倒洎酒醒山甫方從容問曰向來
所操者何曲他處未之有也王生曰某家習正音奕世
傳受自由德順以來待詔金門之下凡四世矣其常所
操弄人衆共知唯嵇中散所受伶倫之曲人皆謂絶於
洛陽東市而不知有傳者余得自先人名之曰廣陵散
也山甫早疑其音韻殆似神工又見王生之說即知古
之廣陵散或傳於世矣遂成四韻載於詩集今山甫集
中只標李處士蓋寫錄之誤耳由是李公常目待詔為
王中散也王生後又遊常山是時節帥王鎔年在幼齡
初秉戎鉞方延多士以廣令名時有李夐郎中莫又玄
祕書蕭珦員外張道古並英儒才學之士咸自四集於
文華館故待詔之琴碁亦見禮於賓榻歲時供給莫不
豐厚王或命揮絃動軫必大加錫遺焉在常山十數年
甚承禮遇敬傲每戴危冠着高屐優遊嘯詠而已冬月
亦葛巾單衣體無綿纊日醺酣於市人咸怪異之聞昭
宗返正辭歸帝里後不知所終敬傲又能衣䄂中剪紙
為蜂蝶舉袂令飛滿於四座或入人之襟袖以手攬之
即復於故所也當時咸疑有神仙之術張道古與相善
每欽其道藝會著王逸人傳為此也道古名睍博學善
古文讀書萬卷而不好為詩曾在張楚夢座上時久旱
忽大雨衆賓皆喜而詠之道古最後方成絶句曰亢暘
今已久喜雨自雲傾一點不斜去極多時下成坐客重
其文學之名而哂其詩之拙也(出耳目記)
瑟
盧邁
盧中丞邁有寳瑟四各直數十萬有寒玉石罄響泉和
至之號(出傳記)
阮咸
元行冲賓客為太常少卿時有人於古墓中得銅物似
琵琶而身正圓莫有識者元視之曰此阮咸所造樂也
乃令匠人改以木為聲清雅今呼為阮咸者是也(出國史纂)
(異)
又
晉書稱阮咸善彈琵琶後有發咸墓者得琵琶以瓦為
之時人不識以為於咸墓中所得因名阮咸近有能者
不少以琴合調夕夕同之(出盧氏雜說)
大平廣記卷二百三
