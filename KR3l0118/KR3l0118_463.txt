太平廣記卷四百六十三宋李昉等編
禽鳥四
飛涎鳥精衛仁鳥
鸐韓朋帶箭
細鳥王母使者鴛鴦
五色鳥新喻男子張氏
漱金鳥鶖營道令
紙鳶化鳥鶉戴文謀
瑞鳥報春鳥冠鳧
秦吉了韋氏子鳥賊
鳥省劉景陽食蝗鳥
盧融張氏王緒
武功大鳥鸛鷒吐綬鳥
杜鵑蚊母鳥桐花鳥
真臘國大鳥百舌鸛
甘蟲戴勝北海大鳥
鵶仙居山異鳥鸎
飛涎鳥
南海去會稽三千里有狗國國中有飛涎鳥似鼠兩翼
如鳥而脚赤每至曉諸棲禽未散之前各各占一樹口
中有涎如膠遶樹飛涎沾灑衆枝葉有他禽之至而如
網也然乃食之如竟午不獲即空中逐而涎惹之無不
中焉人若捕得脯治渴其涎每布後半日即乾自落落
即布之(出外荒記)
精衛
有鳥如烏文首白喙赤足名曰精衛昔赤帝之女名女
娙往遊於東海溺死而不返其神化為精衛故精衛常
取西山之木石以填東海(出博物志)
仁鳥
晉文公焚林以求介推有白鵶繞煙而噪或集介子之
側火不能焚晉人嘉之起一高臺名曰思烟臺種仁夀
之木木似栢而枝長軟其花堪食故吕氏春秋云木之
美者有夀木之華即此是或云此鵶有識於焚介之山
數百里不復識羅網呼之曰仁鳥俗亦謂仁鳥白臆為
慈鳥則此𩔖也(出王子年拾遺記)
鸐
幽州之墟羽山之北有善鳴禽人面鳥喙八翼一足毛
色如雉行不踐地名曰鸐其聲似鐘磬笙竽也世語曰
青鸐鳴時太平乃盛明之世翔鳴藪澤音中律吕飛而
不行禹平水土棲於川岳所集之地必有聖人出焉自
上古鑄諸鼎器皆圖像其形銘讃至今不絶(出拾遺錄)
韓朋
韓朋鳥者乃鳧鷖之𩔖此鳥為雙飛泛溪浦水禽中鸂
鶒鴛鴦鵁鶄嶺北皆有之唯韓朋鳥未之見也案干寳
搜神記云大夫韓朋(一云憑)其妻美宋康王奪之朋怨王
囚之朋遂自殺妻乃陰腐其衣王與之登臺自投臺下
左右提衣衣不勝手遺書於帶曰願以尸還韓氏而合
葬王怒令埋之以塜相望經宿忽見有梓木生二塜之
上根交於下枝連其上又有鳥如鴛鴦恒棲其樹朝暮
悲鳴南人謂此禽即韓朋夫婦之精魂故以韓氏名之
(出嶺表錄異)
帶箭
帶箭鳥鳴如野鵲翅羽黃綠間錯尾生兩枝長二尺餘
直而不梟唯尾稍有毛宛如箭羽因目之為帶箭鳥(同上)
細鳥
漢元封五年勒畢國貢細鳥以方尺玉籠盛數百頭大
如蠅其狀如鸚鵡聞聲數里如黃鵠之音國人常以此
鳥候時亦名曰候蟲上得之放於宫内旬日之間不知
所止惜甚求不復得明年此鳥復來集於帷幄之上或
入衣袖因更名曰蟬鳥宫人婕妤等皆悅之但有此鳥
集於衣上者輒蒙愛幸武帝末稍稍自死人尤愛其皮
服其皮者多為男子媚也(出洞冥記)
王母使者
齊郡函山有鳥足青嘴赤素翼絳顙名王母使者昔漢
武帝登此山得玉函長五寸帝下山玉函忽化為白鳥
飛去世傳山上有王母藥函常令鳥守之(出酉陽雜爼)
鴛鴦
漢時鄢縣南門兩扇忽一聲稱鴛一聲稱鴦晨夕開閉
聲聞京師漢末惡之令毁其門兩扇化為鴛鴦相隨飛
去後遂改鄢為晏城縣(出朝野僉載)
五色鳥
楊震卒未葬有大鳥五色高丈餘從天飛下到震棺前
舉頭悲鳴淚出沾地至葬日冲天上昇(出謝丞後漢書)
新喻男子
豫章新喻縣男子見田中有六七女皆衣毛衣不知是
鳥匍匐往得某一女所解毛衣取藏之即往就諸鳥諸
鳥各飛去一鳥獨不得去男子取以為婦生三女其母
後使女問父知衣在積稻下得之衣而飛去後復以衣
迎三兒亦得飛去(出搜神記)
張氏
京兆有張氏獨處一室有鳩自外入止于牀張氏祝曰
鳩為禍也飛上承塵為福也即入我懷以手探之而得
一金鉤是後子孫漸盛資財萬倍蜀賈客至長安聞之
乃厚賂婢婢竊鉤以與客張氏既失鉤漸漸衰耗而蜀
客亦罹窮厄於是齎鉤以反張氏復昌(出搜神記)
漱金鳥
魏時昆明國貢漱金鳥國人云其地去然州九千里出
此鳥形如雀色黃毛羽柔密常翾翔海上羅者得之以
為至祥聞大魏之德被於荒遠乃越山航海來獻大國
帝得此鳥蓄於靈禽之圃飴以真珠飲以龜腦鳥常吐
金屑如粟鑄之可以為器昔漢武時有獻大雀此之𩔖
也此鳥畏霜雪乃起小室以處之名曰辟寒臺皆用水
晶為戶牖使内外通光而常隔於風雨塵霧宫人爭以
鳥所吐之金飾釵珮謂之辟寒金故宫人相嘲言曰不
服辟寒金那得君王心不服辟寒鈿那得君王憐於是
媚惑爭以寳為身飾及行卧皆懷挾以要寵也魏代喪
滅珍寳池臺鞠為茂草漱金之鳥亦自高翔(出拾遺錄)
鶖
晉永嘉二年有鶖集於始安縣木矢貫之鐵鏃其長六
寸有半以箭計之其射者當身長丈五六尺(出拾遺記)
營道令
晉太元中營道令何潛之去職於縣界山中得一鳥大
如白鷺青色赤目膝上髀下自然有銅環形大小刻畫
轉輾如攬子絶妙人功於是京邑皆傳觀之營道經今
屬道州(出酉陽雜爼)
紙鳶化鳥
梁武泰清三年侯景圍臺城遠不通問簡文作紙鳶飛
空告急於外侯景謀臣王偉謂景曰此紙鳶所至即以
事達外令左右善射者射之及墮皆化為鳥飛入雲中
不知所往(出獨異志)
鶉
安定原土築時奠祭設觚爵忽有一鶉飛於觚上因名
鶉觚城後魏文帝天統中立為鶉觚縣(出窮神秘苑)
戴文謀
有戴文謀者𨼆居陽城山中曾於客堂食際忽聞有呼
曰我天帝使者欲下憑君可乎文謀聞甚驚又曰君疑
我也文謀乃跪曰居貧恐不足降下耳既而灑掃設位
朝夕進食甚謹後謀於室内竊言之其婦曰此恐是狐
魅依憑耳文謀曰我亦疑之及祠饗之時神乃言曰吾
相從方欲相利不意有疑心異議文謀辭謝之際忽堂
上如數十人呼聲出視之見一大鳥五色白鳩數十隨
之東北入雲而去(出窮神秘苑)
瑞鳥
煬帝征遼回次於柳城郡之望海鎮步出觀望有大鳥
二素羽丹嘴狀同鶴鷺出自霄漢翻翔雙下高一丈四
五尺長八九尺徘徊馴擾翔舞御營敕著作佐郎虞綽
製瑞鳥銘以進上命鐫於其所仍敕殿内丞閻毗圖寫
其狀秘書郎虞世南上瑞鳥頌敕令寫於圖首(出大業拾遺)
報春鳥
顧渚山中有鳥如鴝鵒而小蒼黃色每至正月二月作
聲云春起也至三月四月作聲云春去也採茶人呼為
報春鳥(出顧渚山記)
冠鳧
石首魚至秋化為冠鳧冠鳧頭中有石也(出海陸碎事)
秦吉了
秦吉了容管廉白州産此鳥大約似鸚鵡嘴脚皆紅兩
眼後夾腦有黃肉冠善效人言語音雄大分明於鸚鵡
以熟雞子和飯如棗飼之或云容州有純赤純白色者
俱未之見也(出嶺表錄異)
韋氏子
汧陽郡有張女郎廟上元中有韋氏子客於汧陽途至
其廟遂解鞍以憩忽見廟宇中有二屐子在地上生視
之乃結草成者文理甚細色白而製度極妙韋生乃收
貯於槖中既而别去及至郡郡守舍韋生於館亭中是
夕生以所得屐致於前而寐明日已忘其所莫窮其處
僅食頃乃於館亭瓦屋上得焉僕者驚愕告於韋生生
即命昇屋而取之既得又致於前明日又失其所復於
瓦屋上得之如是者三韋生竊謂僕曰此其怪乎可潛
伺之是夕其僕乃竊於隙中伺之夜將半其屐忽化為
白鳥飛於屋上韋生命取焚之乃飛去(出宣室志)
鳥賊
李靖弟客師官至右武衛將軍四時從禽無暫止息京
師之西南際澧水鳥獸皆識之每出鳥鵲競逐噪之人
謂之鳥賊(出談賓錄)
鳥省
馮兗給事親仁坊有宅南有山亭院多養鵝鴨及雜禽
之𩔖極多常遣一家人掌之時人謂之鳥省(出盧氏雜記)
劉景陽
天后時左衛兵曹劉景陽使嶺南得吉了鳥雄雌各一
隻解人語至都進之留其雌者雄煩怨不食則天問曰
何乃無聊也鳥為言曰其配為使者所得今頗思之乃
呼景陽曰卿何故藏一鳥不進景陽叩頭謝罪乃進之
則天不罪也(出朝野僉載)
食蝗鳥
開元中貝州蝗蟲食禾有大白鳥數千小白鳥數萬盡
食其蟲(出酉陽雜爼)
盧融
開元初范陽盧融病中獨卧忽見大鳥自遠飛來俄止
庭樹高四五尺狀𩔖鴞目大如柸嘴長尺餘下地上階
頃之入房登牀舉兩翅翅有子持小槍欲以擊融融伏
懼流汗忽復有人從後門入謂鳥云此是善人慎勿傷
也鳥遂飛去人亦隨出融疾自爾永差(出廣異記)
張氏
濮州刺史李全璋妻張牛肅之姨也開元二十五年卒
于伊闕莊張寢疾有鳥止於庭樹白首赤足黃腹丹翅
其鳴但云懊恨也母兮如是晝夜不絶聲十餘日張殂
鳥遂不見(出紀聞)
王緒
天寳末台州錄事參軍王緒病將死有大鳥飛入緒房
行至牀所引嘴向緒聲云取取緒遂卒(出廣異記)
武功大鳥
大歴八年大鳥見武功羣噪之行營將張自芬射獲之
肉翅狐首四足足有爪廣四尺狀𩔖蝙蝠(出酉陽雜爼)
鸛鷒
鸛鷒一名墮羿形似鵲人射之則銜矢反射人(出酉陽雜爼)
吐綬鳥
魚復縣南山有鳥大如鴝鵒羽色多黑雜以黃白頭頗
似雉有時吐物長數寸丹采彪炳形色類綬因名為吐
綬鳥又食必蓄嗉臆前大如斗慮觸其嗉行每遠草木
故一名避株鳥(出酉陽雜爼)
杜鵑
杜鵑始陽相推而鳴先鳴者吐血死嘗有人山行見一
羣寂然聊學其聲即死初鳴先聽者主離别厠上聽其
聲不祥厭之之法當為犬聲應之(出酉陽雜爼)
蚊母鳥
蚊母鳥形如鷁嘴大而長池塘捕魚而食每呌一聲則
有蚊蚋飛出其口俗云採其翎為扇可辟蚊子亦呼為
吐蚊鳥(出嶺表錄異)
桐花鳥
劒南彭蜀間有鳥大如指五色畢具有冠似鳳食桐花
每桐結花即來桐花落即去不知何之俗謂之桐花鳥
極馴善止於婦人釵上客終席不飛人愛之無所害也
(出朝野僉載)
真臘國大鳥
真臘國有葛浪山高萬丈半腹有洞先有浪鳥狀似老
鴟大如駱駞人過即攫而食之騰空而去百姓苦之真
臘王取大牛肉中安小劒子兩頭尖利令人載行鳥攫
而吞之乃死無復種矣(出朝野僉載)
百舌
百舌春囀夏至唯食蚯蚓正月後凍開蚓出而來十月
後蚓藏而往蓋物之相感也(出朝野僉載)
鸛
江淮謂羣鸛旋飛為鸛井鸛亦好旋飛必有風雨人探
巢取鸛子六十里旱能羣飛薄霄激雨雨為之散(出酉陽雜)
(爼)
又南方有鸛食蛇每遇巨石知其下有蛇即於石前如
道士禹步其石阞然而轉因得而噉里人學其法者伺
其養雛緣樹以篾絙縛其巢鸛必作法而解之乃鋪沙
樹底俾足跡所印而倣學之(出北夢𤨏言)
甘蟲
大中末舒州奏衆鳥成巢闊七尺高一丈而燕雀鷹鸇
水禽山鳥無不馴狎如一更有鳥人面綠毛嘴爪皆紺
其聲曰甘蟲因謂之甘蟲時人畫圖鬻於坊市(出杜陽編)
戴勝
王蜀刑部侍郎李仁表寓居許州將入貢於春官時薛
能尚書為鎮先繕所業詩五十篇以為贄濡翰成軸於
小亭凭几閱之未三五首有戴勝自簷飛入立于案几
之上馴狎良久伸頸嚲翼而舞向人若將語久之又轉
又舞如是者三超然飛去心異之不以告人翌日投詩
薛大加禮待居數日以其女妻之(出錄異記)
北海大鳥
北海有大鳥其高千里頭文曰天胸文曰候左翼文曰
鷖右翼文曰勒頭向東正海中央捕魚或時舉翼飛而
其羽相切如雷風也(出神異錄)
鵶
温璋為京兆尹勇於殺戮京邑憚之一日聞挽鈴而不
見有人如此者三乃一鵶也尹曰是必有人探其鶵而
來訴耳命吏隨鵶所在而捕之其鵶盤旋引吏至城外
樹間果有人探其雛尚憩樹下吏執送之府尹以事異
於常乃斃捕雛者(出北夢𤨏言)
仙居山異鳥
王蜀永平二年得北邙山章宏道所留瑞文於什邡之
仙居山遂出緡錢委漢州馬步使趙宏約締搆觀宇洎
創天尊殿材石宏博功用甚多是日將架巨梁工巧丁
役三百餘人縛拽鼓噪震動遠近忽有異鳥三隻一紅
赤色二皆潔白尾如曳練各長二尺餘棲於梁上隨絙
索上下在衆人中略無驚怖工人撫搦戲翫之如所馴
養者梁既上畢鳥亦飛去(出錄異記)
鸎
頃年有人取得黃鸎鶵養於竹籠中其雌雄接翼曉夜
哀鳴於籠外則更來哺之人或在前略無所畏忽一日
不放出籠其雄雌繚繞飛鳴無從而入一投火中一觸
籠而死剖腹視之其腸寸斷(出玉堂閒話)
太平廣記卷四百六十三
