太平廣記卷四百五十九宋李昉等編
蛇四
僧令因衛中丞姊蒲州人
相魏貧民番禺書生郫縣民
游邵成汭孫光憲
朱漢賓牛存節水清池
王思同徐坦張氏
顔遂瞿塘峽靳老
景煥舒州人賈潭
姚景王稔安陸人
僧令因
僧令因者於子午谷過山往金州見一竹輿先行有女僕
服縗而從之數日終不見其人令因乃急引簾窺之乃一
婦人首而蛇身甚偉令因甚驚婦人曰不幸業重身忽
變化上人何乃窺之問其僕曰欲送秦嶺之上令因遂
與誦功德送及秦嶺亦不見婦人之首而入林中矣(出聞竒錄)
衛中丞姊
御史中丞衛公有姊為性剛戾毒惡婢僕鞭笞多死忽
得熱疾六七日自云不欲見人常獨閉室而欲至者必
嗔喝呵怒經十餘日忽聞屋中窸窣有聲潛來窺之昇
堂便覺腥臊毒氣開牖已見變為一大蛇長丈餘作赤
斑色衣服爪髮散在床褥其蛇怒目逐人一家驚駭衆
共送之於野蓋性暴虐所致也(出原化記)
蒲州人
蒲州人穿地作井坎深丈餘遇一方石而不及泉欲去
石更鑿忽墮深坑蟄蛇如覆舟小者與凡蛇等其人初
甚驚懼久之稍熟饑無所食其蛇吸氣因亦效之遂不
復饑積累月聞雷聲初一聲蛇乃起首須臾悉動頃之
散去大者前去相次出復入人知不害已乃前抱其項
蛇遂徑去緣上白道如行十里前有烽火乃致人於地
而去人往借問烽者云是平州也(出廣異記)
相魏貧民
相魏有貧民劚園荒地見一大蛇钁而殺之尋見一大
穴穴中十餘小蛇又復殺而埋之既畢歸家明日有人
持狀訴論云被殺一家大小埋在園中官捕獲此人訊
問了然不伏於園中驗之得一坑者共十餘人但言昨
打殺者十餘條蛇埋之於此並不殺人不知此禍而來
若為就決實為大枉官疑之勘本告者尋覓無人又令
重就園檢驗昨所埋之處但見十餘死蛇不復見人乃
得免焉(出原化記)
番禺書生
有書生遊番禺歴諸郡經山中見有氣高丈餘如烟鄉
人曰此岡子蛇吞象也遂告鄉里振鼓呌噪而蛇退入
一巖谷中經宵鄉里人各持缻甕往見一象尚立而肌
骨皆化為水遂針破取其水里人云此過海置舟中辟
去蛟龍又有官人於南中見一大蛇長數丈徑可一尺
五寸腹内有物如㭬橛之類㳂一樹食其葉腹中之物
漸消無所有而里人云此蛇吞鹿此木葉能消之遂令
從者採其葉收之歸後或食不消腹脹乃取其葉作湯
飲之經宵及午不報及撤被視之唯殘枯骸餘化為水
矣(出聞竒錄)
郫縣民
郫縣有民於南郭渠邊得一小蛇長尺餘刳剔五臟盤
而串之置于火焙之數日民家孩子數歲忽遍身腫赤
皮膚炮破因自語曰汝家無狀殺我刳剔腹中胃置於
火上且令汝兒知此痛苦民家聞之驚異取蛇拔去剗
竹以水灑之焚香祈謝送於舊所良久蜿蜒而去兒亦
平愈焉(出錄異記)
游邵
汝州魯山縣所治即元魏時西廣州也今子城東南有
妖神祠其前庭廣袤數百步古老云當時大毬場也正
門左右雙槐各二十圍枝幹扶疎亦云當時植焉至中
和初歲釁起東夏郡邑騷然刺史游邵許將也令屬縣
伐木為柵以自固雖桑柘梓檟靡有孑遺將伐雙槐其
夕有巨蟒蟠于上聲若震霆目若飛星鎮將李璠主其
事璠武人也聞之以為妖且率徒親斬之下斧而流血
雨迸腥氣薄人亦心動而止雙槐至今尚存(闕)
成汭
荆州節度使成汭領蔡州軍戍江陵為節度使張瑰謀
害之遂棄本部奔於秭歸一夜為巨蛇繞身幾至于殞
乃曰苟有所負死生唯命逡廵蛇亦亡去邇後招緝戶
口訓練士卒移鎮渚宫尋受節旄撫綏凋殘勵精為理
初年居民唯一十七家末年至萬戶勤王奉國通商務
農有足稱焉朝廷號北韓南郭(韓即華州韓建成初姓郭後歸本姓出北夢)
(𤨏言)
孫光憲
孫光憲曾行次叙谷宿於神山見嶺上板屋中以木根
為巨虺前列香燈因詰居叟彼何神也叟曰光化中楊
守亮鎮褒日有一蛇横此嶺路高七八尺莫知其首尾
四面小蛇翼之無數每一拖身即林木摧折殆旬半方
過盡阻絶行旅因聚草焚燎路隅慮其遺毒然後方行
明年楊伏誅(出北夢𤨏言)
朱漢賓
梁貞明中朱漢賓鎮安陸之初忽一日曙色纔辨有大
蛇見於城之西南首枕大城尾拖於壕南岸土地廟中
其魁可大如五斗器雙目如電呀巨吻以瞰于城其身
不翅百尺粗可數圍跨于羊馬之堞兼壕池之上其餘
尚蟠於廟垣之内有宿城軍校卒然遇之大呼一聲失
魂而逝一州惱懼莫知其由來年淮宼非時而至圍城
攻討數日不破而返豈神祗之先告歟(出玉堂閒語)
牛存節
梁牛存節鎮鄆州於子城西南角大興一第因板築穿
地得蛇一穴大小無數存節命殺之載于野外十數車
載之方盡時有人云此蛇藪也是歲存節疽背而薨(出玉)
(堂閒話)
水清池
太原屬邑有水清池本府祈禱雨澤及投龍之所也後
唐莊宗末過河南獵射都捕獵就池卓帳為憩宿之所
忽見巨蛇數頭自洞穴中出皆入池中良久有一蛇紅
白色遙見可圍四尺以來其長稱是獵卒齊彀弩連發
射之而斃四山火光池中魚鼈咸死浮在水上獵夫輩
共刲剝食之其肉甚美莊宗尋知之于時謟事者以為
剋梁之兆有五臺僧曰吾王宜速過河決戰將來梁祚
其能久乎此亦斷白蛇之類也(出北夢𤨏言)
王思同
後唐少帝朝清泰王起于岐陽朝廷詔西京留守王思
同綂禁旅征之王師西出之後尋聞劘壘雍京僚屬日
登西樓望其捷書忽一日官僚凭檻西向見羊馬城上
有二大蛇東西以首相向為從者輩遙擲彈丸以警之
于時一人擲中東蛇之腦蜿蜒然墮于牆下挺然不動
使人視之已卒矣其西蛇徐徐入于穴隟之間識者竊
議之曰潞王乙巳生統帥王公亦乙巳生俱為蛇相今
東蛇中腦而卒豈非王師不利乎未逾旬日羣師叛歸
潞王思同腹心都將王彦暉已下並投岐城納欵同單
馬而遯竟沒于王事焉蛇亡之兆得不明乎(出王氏見聞)
徐坦
清泰末有徐坦應進士舉下第南遊渚宫因之峽州尋
訪故舊旅次富堆山下有古店是夜憩琴書訖忽見一
樵夫形貎枯瘠似有哀慘之容坦遂詰其由樵夫濡瞍
而答曰某比是此山居人姓李名孤竹有妻先遘沈疴
歴年不愈昨因入山採木經再宿未返其妻身形忽變
恐人驚悸謂鄰母曰我之身已變矣請為報夫知之及
歸語曰我已弗堪也唯尸在焉請君託鄰人舁我置在
山口為幸如其言遷至於彼逡廵忽聞如大風雨聲衆
人皆懼之又言曰至時速廻慎勿返顧遂叙訣别之恨
俄見羣山中有大蛇無數競凑其妻妻遂下牀伸而復
屈化為一蟒與羣蛇相接而去仍於大石上捽其首迸
碎在地至今有蛇種李氏在焉(出玉堂閒話)
張氏
王蜀時杜判官妻張氏士流之子與杜齊體數十年誕
育一子壽過旬六而殂殁洎殯于家累旬後方窆于外
啓攅之際覺其秘器搖動謂其還魂剖而視之見化作
大蛇蟠蜿屈曲骨肉奔散俄頃徐徐入林莽而去(出玉堂閒話)
又
興元静明寺尼曰王三姑亦於棺中化為大蛇其杜妻
即晩年不敬其夫老病視聽步履皆不任持張氏顧之
若犬彘凍餒而卒人以為化蛇其應也(出玉堂閒話)
顧遂
郎中顧遂嘗密話其先人嘗宰公安罷秩後僑寄于縣
側荆江之壖四面多林木蘆荻月夜未寢徐步出門見
一條物巨如椽横於地謂是門關舉足踢之其物應足
而起自胸背至於腰下纏繳數十匝仆于地懵無所知
其家訝其深夜不歸使人看之見腰間皎皛而明來往
䃂于地上逼而視之見大蛇纏其身解之不可於是取
利刃斷其蛇一叚叚置於地彎彎然不展繳勒悶絶因
而失喑旬日而卒(出玉堂閒話)
瞿塘峽
有人遊於瞿塘峽時冬月草木乾枯有野火燎其峯巒
連山跨谷紅焰照天忽聞巖崖之間若大石崩墜輷磕
然有聲遂駐足伺之見一物圓如大囷䃂至平地莫知
其何物也細而看之乃是一蛇也遂剖而驗之乃蛇吞
一鹿在於腹内野火燒然墮于山下所謂巴蛇吞象信
而有之(出玉堂閒話)
靳老
恒州井陘縣豐隆山西北長谷中有毒蛇據之能傷人
里民莫敢至其所採藥人靳四翁入北山忽聞風雨聲
乃上一孤石望之見一條白蛇從東而來可長三尺急
上一樹蟠在西南枝上垂頭而歇須臾有一物如盤許
大似蝦蟇色如烟熏褐土色四足而跳至蛇蟠樹下仰
視蛇垂頭而死自是蛇妖不作前澧州有鵾鵊雛為蛇
所吞有物如蝦蟇吐白氣直衝墜而致死得非靳老所
見之物乎凡毒物必有能制者殆天意也(出北夢𤨏言)
景煥
景煥為壁州白石縣令行陟巴嶺峻險萬仞約七八程
達玉女廟或有巨虺横亘其前徑可七八尺鱗甲不啻
開扇許大頭尾垂在山下唯聞折木震響山谷童僕輩
盡股慄驚駭莫能前進於是且駐山穴因登高望之竟
日方見其尾欲謂之龍龍之行動必有風雨隨之其日
晴明方見是蛇也因知吞舟之魚翳天之鳥蟲禽之絶
大者信有之焉(出野人閒話)
舒州人
舒州有人灊山見大蛇擊殺之視之有足甚以為異因
負之出將以示人遇縣吏數人於路因告之曰我殺此
蛇而有四足吏皆不見曰爾何在曰在爾前何故不見
卽棄蛇於地乃見之於是負此蛇者皆不見人以為怪
乃棄之案此蛇生不自𨼆其形死乃能𨼆人之形此理
有不可窮者(出稽神錄)
賈潭
偽吳兵部尚書賈潭言其所知為嶺南節度使獲一橘
其大如升將表上之監軍中使以為非常物不可輕進
因取針微刺其蒂下乃蝡而動命破之中有小赤蛇長
數寸(出稽神錄)
姚景
偽吳壽州節度使姚景為兒時事濠州節度使劉金給
使廐中金嘗卒行至廐見景方寢有二小赤蛇戲於景
面出入兩鼻中良久景寤乃不見金由是驟加寵擢妻
之以女卒至大官(出稽神錄)
王稔
偽吳壽州節度使王稔罷歸揚都為統軍坐廳事與客
語忽有小赤蛇自屋墜地向稔而蟠稔令以器覆之良
久發視唯一蝙蝠飛去其年稔加平章事(出稽神錄)
安陸人
安陸人姓毛善食毒蛇以酒吞之嘗遊齊安遂至豫章
恒弄蛇於市以乞丏為事積十年餘有賣薪者自鄱陽
來宿黃倍山下夢老父云為我寄一蛇與江西弄蛇毛
生也乃至豫章觀步門賣薪將盡有蛇蒼白色盤於船
中觸之不動薪者方省向夢即攜之至市訪毛生因以
與之毛始欲振撥應手囓其乳毛失聲顛仆遂卒食久
即腐壊蛇亦不知所在焉(出稽神錄)
太平廣記卷四百五十九
