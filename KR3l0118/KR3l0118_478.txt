太平廣記卷四百七十八宋李昉等編
昆蟲六
飯化蜈蚣氣蠮螉
顛當蜾蠃沙虱
水弩徐玄之短狐
蜘蛛怨蜥蜴殷琅
豫章民婢南海毒蟲諾龍
飯化
道士許象之言以盆覆寒食飯於闇室地入夏悉化為
赤蜘蛛(出酉陽雜爼)
蜈蚣氣
綏縣多蜈蚣氣大者能以氣吸兔小者吸蜥蜴相去三
四尺骨肉自消(出酉陽雜爼)
蠮螉
蠮螉段成式書齋多此蟲蓋好窠於書卷也或在筆管
中祝聲可聽有時開卷視之悉是小蜘蛛大如蠅虎旋
以泥隔之方知不獨負桑蟲也(出酉陽雜爼)
顛當
顛當段成式書齋前每雨後多顛當窠(秦人所呼)深如蚓穴
網絲其中土蓋與地平大如榆莢常仰捭其蓋伺蠅蠖
過輒飜蓋捕之纔入復閉與地一色並無絲隙可尋也
其形似蜘蛛(如墻角負網中者)爾雅謂之王蛈蝪鬼谷子謂之
蛈母秦中兒童戲曰顛當牢守門蠮螉宼汝無處奔(出酉)
(陽雜爼)
蜾蠃
蜾蠃今謂之蠮螉也其為物純雄無雌不交不産取桑
蟲之子祝之則皆化為已子蜂亦如此耳(出酉陽雜爼)
沙虱
潭袁處吉等州有沙虱即毒蛇鱗中虱也細不可見夏
月蛇為虱所苦倒掛身於江灘急流處水刷其虱或卧
沙中碾虱入沙行人中之所咬處如針孔粟粒四面有
五色文即其毒也得術士禁之乃剜其少許因以生肌
膏救治之即愈不爾三兩日内死矣(出錄異記)
水弩
水弩之蟲狀如蜣蜋黑色八足鉗曳其尾長三四寸尾
即弩也常自四月一日上弩至八月卸之時彎其尾自
背而上於頭前以鉗執之見人影則射中影之處人身
隨有遼腫大小與沙虱之毒同矣速須禁氣制之剜去
毒肉固保其命不爾一兩日死矣復多蠱毒行者尤宜
慎之凡入蠱家慎告主人曰汝家有蠱毒不得容易害
我如此則毒不行矣(出錄異記)
徐玄之
有徐玄之者自浙東遷於吳於立義里居其宅素有凶
藉玄之利以花木珍異乃營之月餘夜讀書見武士數
百騎升自牀之西南隅於花氊上置繒繳縱兵大獵飛
禽走獸不可勝計獵訖有旌旗豹纛并導騎數百又自
外入至西北隅有戴劒操斧手執弓槌凡數百挈幄幕
簾榻盤楪鼎鑊者又數百負器盛陸海之珍味者又數
百道路往返奔走探值者又數百玄之熟視轉分明至
中軍有錯綵信旗擁赤幘紫衣者侍從數千至案之右
有大鐵冠執鉞前宣言曰殿下將欲觀漁於紫石潭其
先鋒後軍并甲士執戈戟者勿從於是赤幘者下馬與
左右數百升玄之石硯之上北設紅拂廬帳俄爾盤榻
幄幕歌筵舞席畢備賓旅數十緋紫紅綠執笙竽簫管
者又數十輩更歌迭舞俳優之詞不可盡記酒數巡上
客有酒容者赤幘顧左右曰索漁具復有舊網籠罩之
𩔖凡數百齊入硯中未頃獲小魚數百千頭赤幘謂上
客曰予深得任公之術請以樂賓乃持釣於硯中之南
灘樂徒奏春波引曲未終獲魴鯉鱸鱖百餘遽命操膾
促膳凡數十味皆馨香不可言金石絲竹鏗鞠齊奏酒
至赤幘者持杯顧玄之而謂衆賓曰吾不習周公禮不
習孔氏書而貴居王位今此儒髮鬢焦秃肌色可掬雖
孜孜矻矻而又奚為肯折節為吾下卿亦得陪今日之
宴玄之乃以書卷蒙之執燭以觀一無所見玄之捨卷
而寢方寐間見被堅執銳者數千騎自西牖下分行布
伍號令而至玄之驚呼僕夫數騎已至牀前乃宣言曰
蚍蜉王子獵於羊林之茸釣於紫石之潭玄之牖奴遽
有廹脅士卒潰亂宫車振驚既無高共臨危之心須有
晉文還國之伐付大將軍蠪虰追過宣訖以白練繫玄
之頸甲士數十羅曳而去其行迅疾倏忽如入一城門
觀者駕肩疊足逗五六里又行數里見子城有赤衣冠
者唱言蚍蜉王大怒曰披儒服讀儒書不脩前言往行
而肆勇敢凌上付三事已下議乃釋縛引入議堂見紫
衣冠者十人玄之遍拜皆瞋目踞受所陳設之類尤炳
煥於人間是時王子以驚恐入心厥疾彌甚三事已下
議請寘肉刑議狀未下太史令馬知玄進狀論曰伏以
王子日不遵典法遊觀失度視險如砥自貽震驚徐玄
之性氣不回博識非淺况脩天爵難以妖誣今大王不
能度已返恣胷臆信彼多士欲害哲人竊見雲物頻興
沴怪屢作市言訛䜟衆情驚疑昔者秦射巨魚而衰殷
格猛獸而滅今大王欲害非類是躡殷秦但恐季世之
端自此而起王覽疏大怒斬太史馬知玄於國門以令
妖言者是時大雨暴至草澤臣螱飛上疏曰臣聞縱盤
遊恣漁獵者位必亡罪賢臣戮忠讜者國必喪伏以王
子獵患於絶境釣禍於幽泉信任幻徒熒惑儒士喪履
之戚所謂自貽今大王不究遊務之非返聽詭隨之議
况知玄是一國之元老實大朝之世臣是宜採其謀猷
匡此顛仆全身或止於三諫犯上未傷於一言肝膽方
期於畢呈身首俄驚於異處臣竊見兵書云無雲而雨
者天泣今直臣就戮而天為泣焉伏恐比干不恨死於
當時知玄恨死於今日大王又不貸玄之峻法欲正名
於肉刑是抉吾眼而觀越兵又在今日昔者虞以宫之
竒言為謬卒併於晉公吴以伍子胥見為非果滅於句
踐非敢自周秦悉數累黷聰明竊敢以塵埃之卑少益
嵩華王覽疏即拜螱飛為諫議大夫追贈太史馬知玄
為安國大將軍以其子蚳為太史令賻布帛五百叚米
各三百石其徐玄之待後進旨於是蚳言移市門進官
表曰伏奉恩制云馬知玄有殷王子比干之忠貞有魏
侍中辛毗之諫諍而我亟以用已昩於知人爇棟梁於
將為大厦之晨碎舟艥於方濟巨川之日由我不德致
爾非辜是宜褒贈其亡賞延于後者宸翰忽臨載驚載
懼叩頭氣竭號斷血零伏以臣先父臣知玄學究天人
藝窮歴數因玄鑒得居聖朝當大王採芻蕘之晨是臣
父展嘉謨之日逆耳之言難聽驚心之說易誅今蒙聖
澤旁臨照此非罪鴻恩霑洒猶驚已散之精魂好爵彌
縫難續不全之腰領今臣豈可因亡父之誅戮定國家
之寵榮報平王而不能效伯禹而安忍况今天圖將變
歴數堪憂伏乞斥臣遐方免逢喪亂王覽䟽不悦乃返
寢於候雨殿既寤宴百執事於陵雲臺曰適有嘉夢能
曉之使我心洗然而亮者賜爵一級羣臣有司皆頓首
敬聽曰吾夢上帝云助爾金開爾國展爾彊土自南自
北赤玉洎石以答爾德卿等以為如何羣臣皆拜舞稱
賀曰答鄰國之慶也螱飛曰大不祥何慶之有王曰何
謂其然螱飛曰大王逼脇生人滯留幽穴錫兹咎夢由
天怒焉夫助金者鋤也開國者闢也展彊土者分裂也
赤玉洎石與火俱焚也得非玄之鋤吾土攻吾國縱火
南北以答繫領之辱乎王於是赦玄之之罪戮方術之
徒自壊其宫以禳厥夢乃以安車送玄之歸纔及榻玄
之寤既明乃召家僮於西牖掘地五尺餘得蟻穴如三
石缶因縱火以焚之靡有孑遺自此宅不復凶矣(出纂異記)
短狐
搜神記及鴻範五行傳曰蜮射生於南方謂之短狐者
也南越夷狄男女同川而浴淫以女為主故曰多蜮蜮
者淫女惑亂之氣所生(出感應經)
蜘蛛怨
頃有寺僧所住房前有蜘蛛為網其形絶大此僧見蜘
蛛即以物戲打之蜘蛛見僧来即避𨼆如此數年一日
忽盛熱僧獨於房内晝寢蜘蛛乃下在牀齧斷僧喉成
瘡少頃而卒蜂蠆有毒非虚言哉(出原化記)
蜥蜴
曹叔雅異物志曰魚跳跳則蜥蜴從草中下稍相依近
便共浮水上而相合事竟魚還水底蜥蜴還草中(出三教珠)
(英)
殷琅
陳郡殷家養子名琅與一婢結好經年婢死後猶往来
不絶心緒昏錯其母深察焉後夕見大蜘蛛形如斗樣
緣牀就琅便燕爾怡悅母取而殺之琅性理遂復(出異苑)
豫章民婢
豫章有一家婢在竈下忽有人長數寸来竈間婢誤以
履踐殺一人遂有數百人着縗麻持棺迎喪凶儀皆備
出東門入園中覆船下就視皆是鼠婦作湯澆殺遂絶
(出搜神記)
南海毒蟲
南海有毒蟲者若大蜥蜴眸子尤精朗土人呼為十二
時蟲一日一夜隨十二時變其色乍赤乍黃亦呼為籬
頭蟲𫝊云傷人立死既潛噬人急走於藩籬之上望其
死者親族之哭新州西南諸郡絶不産蛇及蚊蠅余竄
南方十年竟不覩蛇盛夏露臥無噆膚之苦此人謂南
方少蛇以為夷獠所食别有水蛇形狀稍短不居陸地
非噴毒齧人者(出投荒雜錄)
諾龍
南海郡有蜂生橄㰖𣗳上雖有手足頗類木葉抱枝自
附與木葉無别南人取者先伐仆𣗳候葉凋落然後取
之有水蟲名諾龍狀如蜥蜴微有龍狀俗云此蟲欲食
即出水據石上凡水族游泳過者至所據之石即跳躍
自置其前因取食之有得者必雙雄者既死雌者即至
雌者死亦然俗傳以雌雄俱置竹中以節間之少頃竹
節自通里人貨其殭者幻人以蜂俱用為婦人惑男子
術(出投荒雜錄)
太平廣記卷四百七十八
