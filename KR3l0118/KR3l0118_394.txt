太平廣記卷三百九十四宋李昉等編
雷二
陳鸞鳳建州山寺蕭氏子
周洪蕭澣僧文淨
徐智通雷公廟南海
陳義葉遷韶元積
裴用東陽郡山段成式伯
智空
陳鸞鳳
唐元和中有陳鸞鳳者海康人也負義氣不畏鬼神鄉
黨咸呼為後來周處海康者有雷公廟邑人虔潔祭祀禱
祝既淫妖妄亦作邑人每歲聞新雷日記某甲子一旬復
值斯日百工不敢動作犯者不信宿必震死其應如響時
海康大旱邑人禱而無應鸞鳳大怒曰吾之鄉乃雷鄉也
為神不福况受人奠酹如斯稼穡既焦陂池已涸牲牢饗
盡焉用廟為遂秉炬爇之其風俗不得以黃魚彘肉相和
食之亦必震死是日鸞鳳持竹炭刀於野田中以所忌物
相和啖之將有所祠果怪雲生惡風起迅雷急雨震之鸞
鳳乃以刃上揮果中雷左股而斷雷墮地狀𩔖熊猪毛角
肉翼青色手執短柄剛石斧流血注然雲雨盡滅鸞鳳知
雷無神遂馳赴家告其血屬曰吾斷雷之股矣請觀之親
愛愕駭共往視之果見雷折股而已又持刀欲斷其頸齧
其肉為羣衆共執之曰霆是天上靈物爾為下界庸人輒
害雷公必我一鄉受禍衆捉衣袂使鸞鳳奮擊不得逡廵
復有雲雷哀其傷者和斷股而去雖然雲雨自午及酉涸
苖皆立矣遂被長幼共斥之不許還舍於是持刀行二十
里詣舅兄家及夜又邅雷霆天火焚其屋復持刀立於庭
雷終不能害旋有人告其舅兄向來事又為逐出復往僧
室亦為霆震㷊爇如前知無容身處乃夜秉炬入於乳穴
嵌孔之處後雷不復能震矣三暝然後返舍自後海康每
有旱邑人即醵金與鸞鳳請依前調二物食之持刀如前
皆有雲雨滂沱終不能震如此二十餘年俗號鸞鳳為
雨師至太和中刺史林緒知其事召至州詰其端倪鸞
鳳云少壯之時心如鐵石鬼神雷電視之若無當者願
殺一身請蘇萬姓即上玄焉能使雷鬼敢逞其凶臆也
遂獻其刀於緒厚酬其直(出傳竒)
建州山寺
唐柳公權侍郎嘗見親故說元和末止建州山寺夜半
覺門外喧閙潛於忩櫺中窺之見數人運斤造雷車宛
如圖畫者久之一嚏氣忽斗暗其人雙目遂昏(出酉陽雜俎)
蕭氏子
唐長慶中蘭陵蕭氏子以膽勇稱客遊湘楚至長沙郡
舍於仰山寺是夕獨處撤燭忽暴雷震蕩&KR0585;雨久而不
止俄聞西垣下窣窣有聲蕭恃膂力曾不之畏榻前有
巨捶持至垣下俯而撲焉一舉而中有聲甚厲若呼吟
者因連撲數十聲遂絶風雨亦霽蕭喜曰怪且死矣迨
曉西垣下覩一鬼極異身盡青傴而庳有金斧木楔以
麻縷結其體焉瞬而喘若甚困状於是具告寺僧觀之
或曰此雷鬼也蓋上帝之使耳子何為侮於上帝禍且
及矣里中人具牲酒祀之俄而雲氣曛晦自室中發出
戶昇天鬼亦從去既而雷聲又興僅數食頃方息蕭氣
益銳里中人皆以壮士名焉(出宣室志)
周洪
唐處士周洪云寳歴中邑客十餘人逃暑會飲忽驟風
雨有物墮如玃兩目睒睒衆驚伏於牀下倏忽上階周
視俄失所在及雨定稍稍能起相顧但耳悉泥矣邑人
云向来雷震牛戰鳥墜而邑客止覺殷殷然(出酉陽雜俎)
蕭澣
唐蕭澣初至遂州造二旛刹施於寺齋慶畢作樂忽暴
雷震刹俱成數十片至来歲雷震日澣死(出酉陽雜俎)
僧文淨
唐金州水陸院僧文淨因夏屋漏滴於腦遂作小瘡經
年若一大桃來歲五月後因雷雨霆震穴其贅文淨睡
中不覺寤後唯贅痛遣人視之如刀割有物𨼆處乃蟠
龍之状也(出聞竒錄)
徐智通
唐徐智通楚州醫士也夏夜乘月於柳堤閒步忽有二
客笑語於河橋不虞智通之在隂翳也相謂曰明晨何
以為樂一曰無如南海赤巖山弄珠耳答曰赤巖主人
嗜酒留客必醉僕来日未後有事於西海去恐復為縈
滯也不如只於此郡龍興寺前與吾子較技耳曰君將
何戲曰寺前古槐僅百株我霆震一聲剖為纖莖長短
粗細悉如食筯君何以敵答曰寺前素為郡之戲場每
日中聚觀之徒通計不下三萬人我霆震一聲盡散其
髮每縷仍為七結二人因大笑約諾而去智通異之即
告交友六七人遲明先俟之是時晴朗己午間忽有三
雲大如車輪凝於寺上須臾昏黑咫尺莫辨俄而霆震
兩聲人畜頓踣及開霽寺前槐林劈㭊分散布之於地
皆如算子小大洪纖無不相肖而寺前負販戲弄觀看
人數萬衆髮悉解散每縷皆為七結(出集異記)
又
洛京天津橋有儒生逢二老人言話風骨甚異潛聽之
云明日午時於寺中鬭疾速一人曰公欲如何一人曰
吾一聲令寺内聽講驢馬盡結尾一人曰吾一聲令十
丈旛竿盡為算子仍十枚為一積儒生乃與一二密友
於寺候之至午果雷雨霹靂一聲客走出視驢馬數百
匹盡結尾一聲旛竿在廊下為算子十枚一積(出錄異記)
雷公廟
雷州之西雷公廟百姓每歲配連鼓雷車有以魚彘肉
同食者立為霆震皆敬而憚之每大雷雨後多於野中
得黳石謂之雷公墨叩之鎗然光瑩如漆又如霹靂處
或土木中得楔如斧者謂之霹靂楔小兒佩帶皆辟驚
邪孕婦磨服為催生藥必驗(出嶺表錄異)
南海
南海秋夏間或雲物慘然則見其暈如虹長六七尺此
候則颶風必發故呼為颶母見忽有震雷則颶風不作
矣舟人常以為候預為備之(出嶺表錄異)
陳義
唐羅州之南二百里至雷州為海康郡雷之南瀕大海
郡蓋因多雷而名焉其聲恒如在&KR0585;宇上雷之北高亦
多雷聲如在尋常之外其事雷畏敬甚謹每具酒殽奠
焉有以彘肉雜魚食者霹靂輒至南中有木名曰棹以
煮汁漬梅李俗呼為棹汁雜彘肉食者霹靂亦至犯必
響應牙門將陳義𫝊云義即雷之諸孫昔陳氏因雷雨
晝冥庭中得大卵覆之數月卵破有嬰兒出焉自後日
有雷扣擊戸庭入其室中就於兒所似若乳哺者歲餘
兒能食乃不復至遂以為己子義即卵中兒也又云嘗
有雷民畜畋犬其耳十二每將獵必笞犬以耳動為獲
數未嘗全動一日諸耳畢動既獵不復逐獸至海傍測
中嘷鳴郡人視之得十二大卵以歸置於室中後忽風
雨若出自室既霽就視卵破而遺甲存焉後郡人分其
卵甲歲時祀奠至今以獲得遺甲為豪族或隂冥雲霧
之夕郡人呼為雷耕曉視野中果有墾跡有是乃為嘉
祥又時有雷火發於野中每雨霽得黑石或圓或方號
雷公墨凡訟者投牒必以雷墨雜常墨書之為利人或
有疾即掃虚室設酒食鼓吹旛蓋迎雷於數十里外既
歸屠牛彘以祭因置其門鄰里不敢輒入有誤犯者為
唐突大不敬出猪牛以謝之三日又送如初禮又云嘗
有雷民因大雷電空中有物豕首鱗身狀甚異民揮刀以
斬其物踣地血流道中而震雷益厲其夕凌空而去自
後揮刀民居室頻為天火所災雖逃去輒如故父兄遂
擯出乃依山結廬以自處災復隨之因穴崖而居災方
止或云其刀尚存雷民圖雷以祀者皆豕首鱗身也(出投)
(荒雜錄)
葉遷韶
唐葉遷韶信州人也幼歲樵牧避雨於大樹下樹為雷
霹俄而却合雷公為樹所夾奮飛不得遷韶取石楔開
枝然後得去仍餽謝之約曰来日復至此可也如其言
至彼雷公亦来以墨篆一卷與之曰依此行之可以致
雷雨祛疾苦立功救人我兄弟五人要聞雷聲但喚雷
大雷二即相應然雷五性剛躁無危急之事不可喚之
自是行符致雨咸有殊驗嘗於吉州市大醉太守擒而
責之欲加楚辱遷韶於庭下大呌雷五時郡中方旱日
光猛熾霹震一聲人皆顛沛太守下階禮接之請為致
雨信宿大霔田原遂足因為遠近所𫝊遊滑州時方久
雨黃河泛溢官吏備水為勞忘其寝食遷韶以鐵札長
二尺立一符於河岸上水湧溢堆阜之形而沿河流下
不敢出其符外人免墊溺如今𫝊之或有疾請符不擇
筆墨書而授之皆得其效多在江浙間周遊好啗葷腥
不修道行後不知所之(出神仙感遇𫝊)
元積
唐元積鎮江夏㐮州賈墅有别業搆堂架梁纔畢疾風
甚雨時戶各輸油六七甕忽震一聲甕悉列於梁上都
無滴汙於外是年積卒(出劇談錄)
裴用
唐大和濮州軍吏裴用者家富於財年六十二疾死既
葬旬日霆震其墓棺飛出百許步屍柩零落其家即選
他處重瘞焉仍用大鐡索繫䌫其棺未幾震如前復選
他處重瘞不旬日震復如前而棺柩灰盡不可得而收
矣因設靈儀招魂以葬(出集異記)
東陽郡山
唐東陽郡濱於浙江有山周數百里江水曲而環焉迂
滯舟楫人頗病之常侍敬昕大和中出守其山一夕雲
物曛晦暴風雷電動蕩室廬江水騰溢莫不惶惑迨曉
方霽人往視之已劈而中分相遠數百步引江流直而
貫焉其環曲處悉填以石遂無縈繞之患(出宣室志)
段成式伯
唐段成式三從伯父少時於陽羡親舊舍夜值雷雨每
電起光中見有人頭數十大於栲栳(出酉陽雜俎)
智空
唐晉陵郡建元寺僧智空本郡人道行聞於里中年七
十餘一夕既闔關忽大風雷若起於禪堂殷然不絶燭
滅而塵坌晦黑且甚&KR0585;宇搖震矍然自念曰吾棄家為
僧迨兹四紀暴雷如是豈神龍有怒我者不然有罪當
雷震死耳既而聲益甚復坐而祝曰某少學浮屠氏為
沙門迨五十餘年豈所行乖於釋氏教耶不然且有黷
神龍耶設如是安敢逃其死倘不然則愿亟使開霽俾
舉寺僧得自解也言竟大聲一舉若發左右茵榻傾縻
昏霾顛悖由是驚慴仆地僅食頃聲方息雲月晴朗然
覺有腥腐氣如在室内因燭視之於垣下得一蛟皮長
數丈血滿於地乃是禪堂北有槐高數十尋為雷震死
循理而裂中有蛟蟠之跡焉(出宣室志)
太平廣記卷三百九十四
