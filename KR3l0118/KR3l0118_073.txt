太平廣記卷七十三
道術三
周賢者王常葉虛中
鄭君程逸人李處士
駱玄素趙操崔玄亮
周賢者
唐則天朝相國裴炎第四弟為虢州司戶虢州有周賢
者居深山不詳其所自與司戶善謂曰公兄為相甚善
然不出三年當身戮家破宗族皆誅可不懼乎司戶具
悉其行事知非常人也乃涕泣而請救周生曰事猶未
萌有得脱理急至都以吾言告兄求取黃金五十鎰將
來吾扵弘農山中為作章醮可以移禍殃矣司戶扵是
取急還都謁兄河東侯炎炎為人睦親扵友悌甚至每
兄弟自遠來則同卧談笑雖彌歷旬日不歸内寢焉司
戶夜中以周賢語告之且求其金炎不信鬼神至扵邪
俗鎮厭常呵怒之聞弟言大怒曰汝何不知大方而随
俗幻惑此愚輩何解而欲以金與之且世間巫覡好託
鬼神取人財物吾見之常切齒今汝何故忽有此言静
而思之深令人恨司戶泣曰周賢者識非俗幻每見發
言未嘗不中兄為宰相家計温足何惜少金不令轉災
為祥也炎滋怒不應司戶知兄志不可奪惆悵辭歸弘
農時河東侯初立則天為皇后專朝擅權自謂有泰山
之安故不信周言而却怒恨及歲餘天皇崩天后漸親
朝政忌害大臣嫌隙轉搆乃思周賢者語即令人至弘
農召司戶至都炎餽具黃金令求賢者扵弘農諸山中
盡不得尋至南陽襄陽江陵山中乃得之告以兄言賢
者因與還弘農謂司戶曰往年禍害未成故可壇場致
請今災殃已搆不久滅門何求之有且吾前月中至洛
見裴令被戮繫其首扵右足下事已如此且無免勢君
勿更言且吾與司戶相知日久不可令君與兄同禍可
求百兩金與君一房章醮請帝可以得免若言裴令終
無益也司戶即市金與賢者入弘農山中設壇場奏章
請命法事畢仍藏金扵山中謂司戶曰君一房免禍矣
然急去官移家襄陽司戶即遷家襄陽月餘而染風疾
十月而裴令下獄極刑兄弟子姪皆從而司戶風疾在
襄州有司奏請誅之天后曰既染風疾死在旦夕不須
問此一房特宜免死由是得免初河東侯遇害之夕而
犬咬其首曳焉及明守者求得之因以髮繫其首扵右
足下竟如初言(出紀聞)
王常
王常者洛陽人負氣尚義見人不平必手刃之見人飢
寒至扵解衣推食略無難色至德二年常扵終南山遊
遇風雨宿扵山中夜將半雨晴雲飛月朗風恬常慨然
四望而歎曰我欲平天下亂無一人之柄以佐我無尺
土之封以資我我欲救天下之飢寒而又衣食亦不自
充天地神祗福善固不足信言訖有一神人自空而下
謂常曰爾何此言常按劒沉吟良久乃對曰我言者生
平之志也是何神聖降臨此間神人曰我有術黃金可
成水銀可死雖不足平禍亂亦可少濟人之飢寒爾能
受術扵我以救世人飢寒乎常曰我聞此術是神仙之
術空有其名未之見也况載籍之内備叙秦皇漢武好
此道終無成但為千載之譏誚神人曰秦皇漢武帝王
也帝王處救人之位自有救人之術而不行反求神仙
之術則非爾無救人之位欲救天下之人固可行此術
常曰黃金成水銀死真有之乎神人曰勿疑有之哉夫
黃金生扵山石其始也是山石之精而千年為水銀水
銀受太隂之氣固流蕩而不凝定微遇純陽之氣合則
化黃金扵倏忽也今若以水銀欲化成黃金必須在山
即化不在山即不化但遇純隂之石氣合即化也我有
書君受之勿疑常乃再拜神人神人扵䄂中取一卷書
授常常跪受訖神人誡之曰讀此書盡了黃白之道異
日當却付一人勿輕授勿終祕勿授之以貴人勿授之
以道流僧徒彼皆少有救人之術勿授之以不義之輩
彼必不以飢寒為念黃金成濟人之外勿奢逸珍重我
術珍重我言如不然天奪爾算常又再拜曰神人今授
我聖術固終身無忘也但乞示我是何神聖使我知大
惠之處神仙曰我山神也昔有道人藏此書扵我山今
遇爾義烈之人是以付爾言訖而滅常得此書讀之遂
成其術爾後多遊歷天下以黃金賑濟乏絶(出竒事記)
葉虚中
唐貞元初丹陽令王瓊三年調集皆黜落甚惋憤乃齋
宿扵茅山道士葉虛中求奏章以問吉凶虚中年九十
餘強為奏之其章随香煙飛上縹緲不見食頃復堕地
有朱書批其末云受金百兩折禄三年枉殺二人死後
處分後一年瓊果得暴疾終(出獨異志)
鄭君
唐貞元末鄭君知塩鐵信州院常有頑夫不察所從來
每扵人吏處恐脇茶酒鄭君擒至笞脊方庭鍊鑛次計
銀數萬兩杖訖曳去色返揚揚呼曰且看此物得成否
果竟不變鄭君怒枷送塩鐡使江西李公公即棒殺之
旬日又至復扵爐處言曰看更得成就否亦如前鄭公
令捉倒先折脚笞死沃以豕血埋獄中明旦擺撥復自
門來至使等驚異皆迎接曰我本與汝作戱鑛但重鍊
無慮也乃去鄭君視扵瘞所悉已無矣銀並成就從不
復見矣(出逸史)
程逸人
上黨有程逸人者有符術劉悟為澤潞節度臨沼縣民
蕭季平家甚富忽一日無疾暴卒逸人嘗受平厚惠聞
其死即馳往視之語其子云爾父未當死盖為山神所
召治之尚可活于是朱書一符向空擲之僅食頃季平
果蘇其子問父向安適乎季平曰我今日方起忽見一
綠衣人云霍山神召我由是與使者俱行約五十餘里
適遇丈夫朱衣仗劍怒目從空而至謂我曰程斬邪召
汝汝可即去扵是綠衣者馳走若有懼朱衣人牽我復
偕來有頃忽覺醒然其家驚異因質問逸人曰所謂程
斬邪者誰邪逸人曰吾學扵師氏歸氏龍虎斬邪符籙
因觧所佩籙嚢以示之人方信其不誣逸人後遊閩越
竟不知所在(出宣室志)
李處士
李文公翺自文昌宫出刺合淝郡公性𥚹直方正未嘗
信巫覡之事郡客李處士者自云能通神人之言言事
頗中合郡肅敬如事神明公下車旬月乃投刺候謁禮
容甚倨公謂曰仲尼大聖也而云未知生焉知死子能
賢扵宣父邪生曰不然獨不見阮生著無鬼論精辨宏
贍人不能屈果至見鬼乎且公骨肉間旦夕當有遘疾
沉困者苟晏安酖毒則已成五常粗偹請以七情孰忍
視溺而不援㦲公愈怒立命械繫之夫人背疽明日内
潰果不食昏暝百刻不糁遍召醫藥曾無少瘳愛女十
人既笄未嫁環牀&KR0561;&KR0561;而泣自歸咎扵文公之桎梏李
生也公以鴛鴦義重息裔情牽不得已觧縲絏而祈叩
之則曰若手翰一文俟夜當祈之宜留黑篆同焚當可
脱免仍誡曰慎勿箋易鉛槧他無所須矣公竟受教即
自草祝語潔手書之公性𥚹且疑數紙皆誤不能爽約
則又再書炬灺更深疲扵毫硯克意一幅繕札稍嚴而
官位之中竟箋一字既逾時刻遂并符以焚焚畢呻吟
頓减合室相慶黎明李生候謁公深德之生曰禍則見
免猶謂遲遲誡公無得漏略何為復注一字公曰無之
生曰祝詞在斯因探懷以出示則昨夕所燼之文也公
驚愕慚赧避席而拜酬之厚幣竟無所取旬日告别不
知所往疾亦漸間(出唐闕史)
駱玄素
趙州昭慶民駱玄素者為小吏得罪扵縣令遂遁跡而
去令怒分捕甚急遂匿身山谷中忽遇老翁衣褐衣質
狀凡陋策杖立扵長松之下召玄素訊之曰爾安得至
此耶玄素對得罪扵縣令遁逃至此幸翁見容翁引玄
素入深山僅行十餘里至一巖穴見二茅齋東西相向
前臨積水珍木竒花羅列左右有侍童一人年甚少總
角衣短褐白衣緯帶革舄居扵西齋其東齋有藥竈命
玄素候火老翁自稱東真君命玄素以東真呼之東真
以藥十餘粒令玄素餌之且曰可以治飢矣自是玄素
絶粒僅歲餘授符術及吸氣之法盡得其妙一日又謂
玄素曰子可歸矣既而送玄素至縣南數十里執手而
别自此以符術行里中常有孕婦過期不産玄素以符
一道令餌之其夕即産扵兒手中得所吞之符其他神
效不可具述其後玄素犯法刺史杖殺之凡月餘其尸
如生曾無委壊之色盖餌靈藥所致扵是里人收瘞之
時寳歷元年夏月也(出宣室志)
趙操
趙操者唐相國憬之孽子也性疎狂不慎相國屢加教
戒終莫改悔有過懼罪因盗小吏之驢擕私錢二緡竄
扵旗亭下不日錢盡遂南出啓夏門恣意縦驢從其所
往俄屆南山漸入深遠猿鳥一徑非畜乘所歴操即繫
驢山木躋攀獨往行可二十里忽遇人居因即欵門既
入有二白髮叟謂操曰汝既至可以少留操顧其室内
妻妾孤幼不異俗世操端無所執但恣遊山水而甚安
焉月餘二叟謂操曰勞汝入都為吾市山中所要操則
應命二叟曰汝所乘驢貨之可得五千汝用此依吾所
約買之而還操因曰操大人方為國相今者入京懼其
收維且驢非已畜何容便貨况縶之山門今已一月其
存亡不可知也二叟曰第依吾教勿過憂苦操即出山
宛見其驢尚在還乘之而馳足力甚壯貨之果得五千
因探懷中二叟所示之書惟買水銀耳操即為交易薄
晚而歸終暝遂及二叟之舍二叟即以雜藥燒煉俄而
化為黃金因以此術示之扵操自爾半年二叟徐謂操
曰汝可歸寧三年之後當與汝會扵茅廬操願留不獲
于是辭訣及家相國薨再宿矣操過小祥則又入山岐
路木石峯巒樹木皆非向之所經也操亟返服闋因告
别昆弟遊扵江湖至今無羈扵世從學道者甚衆操終
無傳焉(出集異記)
崔玄亮
唐太和中崔玄亮為湖州牧嘗有僧道閑善藥術崔曾
求之僧曰此術不難求但利扵此者必及隂譴可令君
侯一見耳乃遣崔市汞一斤入瓦鍋納一紫丸盖以方
瓦疊炭埋鍋鞴而焰起謂崔曰只成銀無以取信公宜
虔心想一物則自成矣食頃僧夹鍋扵水盆中笑曰公
想何物崔曰想我之形僧取以示之若笵金焉眉目巾
笏悉具之矣此則神仙之術不可厚誣但罕遇其流有
自言者皆妄焉耳(出唐年𥙷錄)
太平廣記卷七十三
