太平廣記卷二百七十九
夢四
蕭吉侯君集崔湜
李林甫杜玄召皎
李捎雲李叔霽李愬
薛存誠李伯憐張瞻
于堇盧彦緒柳宗元
衛中行張省躬王惲
柳凌崔暇蘇檢
韋檢朱少卿覃隲
孟德崇孫光憲陸洎
周延翰王瞻邢陶
蕭吉
大業中有人嘗夢鳳鳥集手上深以為善徵往詣蕭吉
占之吉曰此極不祥之夢夢者恨之而以為妄言後十
餘日夢者母死遣所親往問吉所以吉云鳳鳥非梧桐
不棲非竹實不食所以止君手上者手中有桐竹之象
禮云苴杖竹也削杖桐也是以知必有重憂耳(出大業拾遺記)
侯君集
唐貞觀中侯君集與庶人承乾通謀意不自安忽夢二
甲士錄至一處見一人高冠奮髯叱左右取君集威骨
來俄有數人操屠刀開其腦上及右臂間各取一骨片
狀如魚尾因啽囈而覺腦臂猶痛自是心悸力耗至不
能引一鈞弓欲自首不決而敗(出酉陽雜爼)
崔湜
唐右丞盧藏用中書令崔湜太平黨被流嶺南至荆州
湜夜夢講坐下聽法而照鏡問善占夢張猷謂盧右丞
曰崔令公大惡夢坐下聽講法從上來也鏡字金旁竟
也其竟於今日乎尋有御史陸遺免齎敕令湜自盡(出朝)
(野僉載)
李林甫
李林甫夢一人細長有髯逼林甫推之不去林甫寤而
言曰此裴寬欲謀替我(出談賓錄)
杜玄
洛州杜玄有牛一頭玄甚憐之夜夢見其牛有兩尾以
問占者李仙藥曰牛字有兩尾失字也經數日果失之
(出朝野僉載)
召皎
安禄山以討君側為名歸罪楊氏表陳其惡乃牒東京
送表議者以其辭不利楊氏難於傳送又恐他日禄山
見殛乃使大理主簿召皎送表至京玄宗覽之不悦但
傳詔言皎還皎出中書見國忠問送胡之表無乃勞耶
頼其不相罪狀忽有惡言亦當送之乎呵使速去皎還
至戲口驛意甚忙忙坐廳上繩牀恍然如夢忽覺繩牀
去地數丈仰視見一人介胄中立呵叱左右二十餘人
令撲已雖被拖拽廳上復有一人短帽紫衣來云此非
蔣清無宜殺也遂見釋放皎數日還至洛逆徒尋而亦
至皎與流輩數人寸扄待命悉被收縛皎長大有容止
而立居行首往見賊將田乾貞乾貞介胄而立即前牀
間所夢者也逆呵呼皎云何物小人敢抗王師命左右
撲殺手力始至嚴莊遽從廳下曰此非蔣清無宜加罪
乾貞方問其姓云姓召因而見釋次至蔣遂遇害也(出廣)
(異記)
李捎雲
隴西李捎雲范陽盧若虚女壻也性誕率輕肆好縱酒
聚飲其妻一夜夢捕捎雲等輩十數人雜以娼妓悉被
髮肉袒以長索繫之連驅而去號泣顧其妻别驚覺淚
沾枕席因為說之而捎雲亦夢之正相符會因大畏惡
遂棄斷葷血持金剛經數請僧齋三年無他後以夢滋
不驗稍自縱怠因會中友人逼以酒炙捎雲素無檢遂
縱酒肉如初明年上巳與李蒙裴士南梁褒等十餘人
泛舟曲江中盛選長安名倡大縱歌妓酒正酣舟覆盡
皆溺死(出廣異記)
李叔霽
監察御史李叔霽者與兄仲雲俱進士擢第有名當代
大歷初叔霽卒經歲餘其妹夫與仲雲同寢忽夢叔霽
相見依依然語及仲雲音容慘愴曰幽明理絶歡會無
由正當百年之後方得聚耳我有一詩可為誦呈大兄
詩云忽作無期别沉冥恨有餘長安雖不遠無信可傳
書後數年仲雲亦卒(出廣異記)
李愬
凉武公愬以殊勲之子將元和之兵擒蔡破鄆數年攻
戰收城下壁皆以仁恕為先未嘗枉殺一人誠信遇物
發於深懇長慶元年秋自魏博節度使左僕射平章事
詔徵還京師將入洛其衙門將石季武先在洛夢凉公
自北登天津橋季武為導以宰相行呵叱動地有道士
八人乘馬持綘節幡幢從南欲上導騎呵之對曰我迎
仙公安知宰相招季武與語季武驟馬而前持節道士
曰可記我言聞於相公其言曰聳轡排金闕乘軒上漢
槎浮名何足戀高舉入煙霞季武元不識字記性又少
及隨道士信之再聞已得道士曰巳記得可先白相公
乃驚覺汗流被體喜以為相國猶當上仙況俗官乎後
三日凉公果自北登天津橋季武為導因入憩天宫寺
月餘而薨時人以仁恕端慤之心固合於道安知非謫
仙數滿而去乎(出續幽怪錄)
薛存誠
御史中丞薛存誠元和末由臺丞入給事中未朞復亞
臺長憲閣清嚴俗塵罕到再入之日浩然有閑曠之思
及廳吟曰捲簾疑客到入戸似僧歸後月閽吏因晝寢
未熟髣髴間見僧童數十人持香花幢蓋作梵唱次第
入臺閣吏呵之曰此御史臺是何法事高聲入來其一
僧自稱識逹是中丞弟子來迎本師師在臺可入省迎
乎閽吏曰此中丞官亞臺本非僧侣柰何敢入臺門即
欲擒之識逹曰中丞元是須彌山東峰静居院羅漢大
德緣誤與天人言意涉近俗謫來俗界五十年年足合
歸故來迎耳非汝輩所知也閽吏將馳報遂驚覺後數
日薛公自臺中遇疾而薨潛伺其年正五十矣(出續玄怪錄)
李伯憐
威遠軍小將梅伯成善占夢有優人李伯憐遊涇州乞
錢得米百斛及歸令弟取之過期不至夜夢洗白馬訪
伯成占之伯成抒思曰凡顐人好反語洗白馬白米也
君所憂或有風水之虞乎數日弟至果言渭河中覆舟
一粒無餘(出酉陽雜爼)
張瞻
江淮有王生者牓言解夢賈客張瞻將歸夢炊於臼中
問王生生言君歸不見妻矣臼中炊因無釜也賈客至
家妻卒數月矣(出酉陽雜爼)
于堇
有一人夢松生戸前一人夢棗生屋上以問補闕于堇
堇言松丘壠間所植棗字重來重來者呼魄之象後二人
俱卒(出酉陽雜爼)
盧彦緒
許州司倉盧彦緒所居溷夏雨暴至水滿其中須臾漏
盡彦緒使人觀之見其下有古壙中是瓦棺有婦人年
二十餘潔白凝淨指爪長五六寸頭插金釵十餘隻銘
誌云是秦時人千載後當為盧彦緒開運數然也閉之
吉啓之凶又有寳鏡一枚背是金花持以照日花如金
輪彦緒取釵鏡等數十物乃閉之夕夢婦人云何以取
吾玩具有怒色經一年而彦緒卒(出廣異記)
柳宗元
柳員外宗元自永州司馬徵至京意望錄用一日詣卜
者問命且告以夢曰余柳姓也昨夢柳樹仆地其不祥
乎卜者曰無苦但憂為遠官耳徵其意曰夫生則柳樹
死則柳木木者牧也君其牧柳州乎竟如其言後卒于
柳州焉(出因話錄)
衛中行
衛中行為中書舍人時有故舊子弟赴選投衛論囑衛
欣然許之駮牓將出其人忽夢乘驢渡水蹶墜水中登
岸而靴不沾濕選人與祕書郎韓臮有舊訪之韓被酒
半戲曰公今年選事不諧矣據夢衛生相負足下不沾
及牓出果駮放韓有學術韓僕射猶子也(出酉陽雜爼)
張省躬
枝江縣令張汀子名省躬汀亡因住枝江有張垂者舉
秀才下第客於蜀與省躬素未相識大和八年省躬晝
寐夢一人自言當家名垂與之接歡彌日將去留贈詩
一首曰戚戚復戚戚秋堂百年色而我獨茫茫荒郊遇
寒食驚覺遽錄其詩數日而卒(出酉陽雜爼)
王惲
進士王惲才藻雅麗尤長體物著送君南浦賦為詞人
所稱會昌二年其友人陸休符忽夢被錄至一處有騶
卒止之屏外見若胥靡數十王惲在其中陸欲就之惲
面若愧色陸彊牽之語惲垂泣曰近受一職司厭人聞
指其𩔖此悉同職也休符恍惚而覺時惲住揚州其子
住太平休符異所夢遲明訪其家信得王至洛書又七
日其訃至計其卒日乃陸之夢夕也(出酉陽雜爼)
柳凌
司農卿韋正貫應舉時嘗至汝州汝州刺史柳凌留署
軍事判官柳嘗夢有人呈案中言欠柴一千七百束因
訪韋解之韋曰柴薪木也公將此不久乎月餘柳疾卒
素貧韋為部署米麥鏹帛悉前請於官數月矣唯官中
欠柴一千七百束韋披案方省柳前夢(出酉陽雜爼)
崔暇
中書舍人崔暇弟嘏娶李續女李為曹州刺史令兵馬
使國邵南勾當障車後邵南因睡忽夢崔妻在一廳中
女立於牀西崔嘏在牀東女執紅牋題詩一首笑授嘏
嘏因朗吟之詩言莫以貞留妾從他理管絃容華難久
駐知得幾多年夢後纔一歲崔嘏妻卒(出酉陽雜爼)
蘇檢
蘇檢登第歸吳省家行及同州澄城縣止於縣樓上醉
後夢其妻取筆硯篋中取紅牋剪數寸而為詩曰楚水
平如鏡周廻白鳥飛金陵幾多地一去不知歸檢亦裁
蜀牋而賦詩曰還吳東去下澄城樓上清風酒半醒想
得到家春已暮海棠千樹已凋零詩成俱送于所臥席
下又見其妻笞檢所挈小青極甚及寤乃於席下得其
詩視篋中紅牋亦有剪處小青其日暴疾已而東去及
鄂岳已來捨陸登舟小青之疾轉甚去家三十餘里乃
卒夢小青云瘞我北岸新塋之後及殯于北岸乃遇一
新塋依夢中所約瘞之及歸妻已卒問其日乃澄城縣
所夢之日謁其塋乃瘞小青墳之前也時乃春暮其塋
四面多是海棠花也(出聞竒錄)
韋檢
韋檢舉進士不第常有美姬一日捧心而卒檢追痛悼
殆不勝情舉酒吟詩悲怨可掬因吟曰寳劒化龍歸碧
落嫦娥隨月下黃泉一杯酒向靑春晚寂寞書窗恨獨
眠一日忽夢姬曰某限於修短不盡箕箒涕淚澘然當
有後期今和來篇口占曰春雨濛濛不見天家家門外
柳和煙如今腸斷空垂淚歡笑重追别有年檢終日悒
悒後更夢姬曰即遂相見覺來神魂恍惚乃題曰白浪
漫漫去不廻浮雲飛盡日西頽始皇陵上千年樹銀鴨
金鳧也變灰後果卽世皆符兆(出抒情詩)
朱少卿
王蜀時有朱少卿者不記其名貧賤客于成都因寢於
旅舍夢中有人扣扉覓朱少卿其聲甚厲驚覺訪之寂
無影響復睡夢中又連呼之俄見一人手中執一卷云
少卿果在此朱曰吾姓即同少卿即不是其人遂卷文
書兩頭只留一行以手遮上下果有朱少卿三字續有
一人自外牽馬一疋直入云少卿領取朱視之其馬無
前足步步側蹶匍匐而前其狀異常苦楚朱大驚而覺
常自惡之後蜀王開國有親知引薦累至司農少卿無
何膝上患瘡雙足自膝下俱落痛苦經旬五月五日殂
乃馬夢之徵也(出王氏見聞)
覃隲
孟蜀工部侍郎劉義度判雲安日有押衙覃隲夢與友
人胡鍼同在一官署廳前見有數人引入劉公則五木
備體孑然音旨說理分解似有三五人執對久而方退
於行廊下坐見進食者皆是鮮血覃因問旁人答曰公
為斷刑錯誤所致追來亦數日矣遂覺及早見胡鍼話
之鍼曰余昨夜所夢一與君叶豈非同夢乎因共袐之
劉公其日果吟感懷詩十韻其一首曰昨日方髽髻如
今滿頷髯紫閣無心戀青山有意潛今其詩皆刊於石
上人皆訝其詩意不數日而卒豈非斷刑之有錯誤乎
(出野人閑話)
孟德崇
蜀宗正少卿孟德崇燕王貽鄴之子也自恃貴族脱略
傲誕嘗太廟行香㩦妓而往一夕夢一老人責之且取
案上筆叱令開手大書九十字而覺翌日與賓客話及
此事自言老人責我是惜我也書九十字賜我壽至九
十也客有封璉戲之曰九十字廼是行書卒字亞卿其
非吉徵乎不旬日果卒(出野人閑話)
孫光憲
荆南節度使高保融有疾幕吏孫光憲夢在渚宫池與
同僚偶坐而保融在西廳獨處唯姬妾侍焉俄而高公
弟保勖見召上橋授以筆硯令光憲指撝發軍仍遣廳
頭二三子障蔽光憲不欲保融遙見逡廵有具櫜鞬將
校列行俟命次見掌節吏嚴光楚鞹而前趨手捧兩黑
物其一則如黑漆鞾而光其一即尋常鞾也謂光憲曰
某曾失墨兩挺蒙王黜責今果尋獲也良久夢覺翌日
說于同僚踰月而保融卒節院將嚴光楚具帖子取處
分倒節光憲請行軍司馬王甲判之墨者隂黑之物節
而且黑近於凶象即向之所夢倒雙節之謂也(出北夢瑣言)
陸洎
江南陸洎為常州刺史不克之任為淮南副使性和雅
重厚時輩推仰之副使李承嗣尤與之善乙丑歲九月
承嗣與諸客訪之洎從容曰某明年此月當與諸客别
矣承嗣問其故答曰吾向夢人以一騎召去止大明寺
西可數里至一大府署曰陽明府入門西序復有東向
大門下馬入一室久之吏引立階下門中有二綠衣吏
捧一案案上有書有一紫衣秉笏取書宣云洎三世為
人皆行慈孝功成業就宜授此官可封陽明府侍郎判
九州都監事來年九月十七日本府上事復以騎送歸
奄然遂寤靈命已定不可改矣諸客皆嘻然至明年九
月日使候其起居及十六日承嗣復與向候之客詣之
謂曰君明日當上事今何無恙也洎曰府中已辦明當
行也承嗣曰吾常以長者重君今無乃近妖乎洎曰唯
君與我有緣他日必當卜鄰承嗣默然而去明日遂卒
葬于茱萸灣承嗣後為楚州刺史卒葬于洎墓之北云
(出稽神錄)
周延翰
江南太子挍書周延翰性好道頗修服餌之事嘗夢神
人以一卷書授之若道家之經其文皆七字為句唯記
其末句云紫髯之畔有丹砂延翰寤而自喜以為必得
丹砂之效從事建業卒葬于吳大帝陵側無妻子唯一
婢名丹砂(出廣異記)
王瞻
虔化縣令王瞻罷任歸建業泊舟秦淮病甚夢朱衣吏
執牒至曰君命已盡今奉召瞻曰命不敢辭但舟中狹
隘欲寬假之使得登岸卜居無所憚也吏許諾以五日
為期至日平明且當來也既寤便能下牀自出僦舍營
辦凶具教其子哭踊之節召六親為别至期登榻安臥
向曙乃卒(出稽神錄)
邢陶
江南大理司直邢陶癸卯歲夢人告云君當為涇州刺
史既而為宣州涇縣令考滿復夢其人告云宣州諸縣
官人來春皆替而君官誥不到邢甚惡之至明年春罷
歸有薦邢為水部員外郎牒下而所司失去復請二十
餘日竟未拜而卒(出稽神錄)
太平廣記卷二百七十九
