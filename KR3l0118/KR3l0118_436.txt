太平廣記卷四百三十六宋李昉等編
畜獸三
馬
盧從事韋有柔吳宗嗣
孫漢威于遠張全
王武韋玭
駱駝
明駞知水脉風脚駞
兩脚駞白駱駞
騾驢
白騾推磨騾僧朗
厭逹國村人供僧張高
東市人賀世伯王甲
湯安仁王薰
馬
盧從事
嶺南從事盧傳素寓居江陵元和中常有人遺一黑駒
初甚蹇劣傳素豢養歴三五年稍益肥駿𫝊素未從事
時家貧薄矻矻乘之甚勞苦然未常有銜橜之失𫝊素
頗愛之一旦𫝊素因省其槽櫪偶戲之曰馬子得健否
黑駒忽人語曰丈人萬福𫝊素驚怖却走黑駒又曰阿
馬雖畜生身有故須曉言非是變怪乞丈人少留𫝊素
曰爾畜生也忽人語必有冤抑之事可盡言也黑駒復
曰阿馬是丈人親表甥常州無錫縣賀蘭坊玄小家通
兒者也丈人不省貞元十二年使通兒往海陵賣一别
墅得錢一百貫時通兒年少無行被朋友相引狹邪處
破用此錢略盡此時丈人在遠無奈通兒何其年通兒
病死冥問了了為丈人徵債甚急平等王謂通兒曰爾
須見世償他錢若復作人身待長大則不及矣當須暫
作畜生身十數年間方可償也通兒遂被驅出畜生道
不覺在江陵羣馬中即阿馬今身是也阿馬在丈人槽
櫪于兹五六年其心省然常與丈人償債所以竭盡駑
蹇不敢居有過之地亦知丈人憐愛至厚阿馬非無戀
主之心然記傭五年馬畜生之夀已盡後五日當發黑
汗而死請丈人速將阿馬貨賣明日午時丈人自乘阿
馬出東棚門至市西北角赤板門邊當有一胡車將問
丈人賣此馬者丈人但索十萬其人必酬七十千便可
速就之言事訖又曰兼有一篇留别丈人乃驤首朗吟
曰既食丈人粟又飽丈人芻今日相償了永離三惡途
遂奮迅數遍嘶鳴齕草如初𫝊素更與之言終不復語
其所言表甥姓字盜用錢數年月一無所差𫝊素深感
其事明日試乘至市角果有胡將軍懇求市𫝊素微驗
之因賤其估六十緡軍將曰郎君此馬直七十千已上
請以七十千市之亦不以試水草也𫝊素載其緡歸四
日復過其家見胡軍將曰嘻七十緡夜來飽發黑汗斃
矣(出河東記)
韋有柔
建安縣令韋有柔家奴執轡年二十餘病死有柔門客
善持呪者忽夢其奴云我不幸而死尚欠郎君四十五
千地下所由令更作畜生以償債我求作馬兼為異色
今已定也其明年馬生一白駒而黑目皆奴之作也後
數歲馬可直百餘千有柔深嘆其言不驗頃之裴寬為
採訪使以有柔為判官裴寬見白馬求市之問其價直
有柔但求三十千寬因受之有柔曰此奴尚欠十五千
當應更來數日後寬謂有柔曰馬是好馬前者付錢深
恨太賤乃復以十五千還有柔其事遂驗(出廣異記)
吳宗嗣
軍使吳宗嗣者嘗有父吏某從之貸錢二十萬月計利
息一年後不復肯還求索不可得宗嗣怒召而數之曰
我前世負汝錢我今還矣汝負我當作驢馬還我因焚
劵而遣之逾年宗嗣獨坐廳事忽見吏白衣而至曰某
來還債宗嗣曰已焚劵何為復來吏不答徑自入廄中
俄而廄人報馬生白駒使詣吏舍問之云翌日已死矣
駒長賣之正得吏所欠錢(出稽神錄)
孫漢威
江南神武軍使孫漢威廄中有馬遇夜輙尾上放光状
若散火驚羣馬皆嘶鳴漢威以為妖仗劒斬之數月除
盧州刺史(出稽神錄)
于遠
鄴中富人于遠者性奢逸而復好良馬居第華麗服玩
鮮潔擬於公侯之家也常養良馬數十匹忽一日有人
市中鬻一良馬竒毛異骨人争觀之遠聞之酬以百金
及馬至廄中有一老姥扣門請一觀遠問之曰馬者駿
逸也豪狹少年好之宜哉老母奚觀老母曰我失一良
馬十年遊天下訪之不得每遇良馬必永日觀之未嘗
見一如我所失之馬也何阻一觀不以為惠遠因延入
從容出其馬以示之老母一見其馬因怒變色回觀遠
而言曰我馬也遠曰老母之馬奚人賣昔日何得之何
失之老母曰為我昔日偶北邙山神為物傷目化身以
求我我以名藥療之目愈遂以此馬賜我我得此馬唯
不乘之上天乘之遊四海之外八荒之内秖如百里也
我常乘東過扶桑有一人遮其途而問我此馬焉及夜
至西竺國忽失此馬我自失此馬已來十年不息遍天
下皆不知我訪此馬也去年今日流沙見一小兒言有
一異馬如飛倏然東去矣我既知自東方疑此馬在中
華必有常人收得此馬我今當還君百金馬須還我遠
性癖好良馬又聞此馬之異深恡惜之乃拜老母乞且
暫留以翫賞數日老母怒曰君若留此馬必有禍發遠
因亦怒老母之極言遂令家僮十餘人共守此馬遣出
老母其家果火盡焚其宅財寳遠仍見姥入宅自躍上
此馬而滅(出瀟湘錄)
張全
益州刺史張全養一駿馬甚保惜之唯自乘跨左右皆
不敢輕跨每令二人曉夕以專飼飲忽一日其馬化為
一婦人美麗竒絶立於廄中左右遽白張公張公乃親
至察視其婦人前拜而言曰妾本是燕中婦人因癖好
駿馬每覩之必嘆美其駿逸後數年忽自醉倒俄化成
駿馬一匹遂奔躍出隨意南走近將千里被一人收之
以至於君廄中幸君保惜今偶自追恨為一畜淚下入
地被地神上奏於帝遂有命再還舊業思往事如夢覺
張公大驚異之安存於家經十餘載其婦人忽爾求還
鄉張公未允之間婦人仰天號呌自撲身忽却化為駿
馬衝突而出不知所之(出瀟湘記)
王武
京洛富人王武者性苟且能媚於豪貴忽知有人貨駿
馬遂急令人多與金帛於衆中争得之其馬白色如一
團美玉其鬃尾赤如朱皆言千里足也又疑是龍駒馳
驟之駛非常馬得及王武將以獻大將軍薛公乃廣設
以金鞍玉勒間之珠翠方伺其便逹意也其馬忽於廐
中大嘶一聲後化為一泥塑之馬立焉武大驚訝遂焚
毁之(出大唐竒事)
韋玭
京兆韋玭小逍遥公之裔世居孟州氾水縣莊性不喜
書好馳騁田弋馬有蹄齧不可羈勒者則市之咸通末
因來氾水飲於市酣歌之際忽有鬻白馬者曰此極駔
駿玭乘之於衢曰善可著鞭矣遂市之日晏乘歸御之
鐵鞭一僕以他馬從既登東原絶馳十餘里僕不能及
復遺鐵鞭馬逸不能止迅越榛莽溝畎而玭酒困力疲
度必難禁矣馬方驟逼大桑下玭遂躍上高枝中以為
無害矣馬突過數十步復來桑下暝目長鳴仰視玭而
長鳴躩地少頃齧桑木本柹落如掌卧即或齕草於十
步五步内旋復來齧不已桑本將半焉玭懼其桑之顛
也遥望其左數步外有井伺馬之休於茂草乃跳下疾
走投井中纔至底馬亦隨入玭與馬俱殞焉(出三水小牘)
駱駞
明駞
明駞千里脚多誤作鳴字駞卧腹不貼地屈足漏明則
行千里(出酉陽雜俎)
知水脉
燉煌西渡流沙往外國濟沙千餘里無水時有伏流處
人不能知駱駞知水脉過其處輙不行以足踏地人於
其所踏處掘之輙得水(出博物志)
風脚駞
于闐國有小鹿角細而長與駞交生子曰風脚駞日行
七百里其疾如吹(出洽聞記)
兩脚駞
悒恒國治鳥滸河南本漢大月氏地劉璠梁典云出兩
脚駱駞(闕)
白駱駞
哥舒翰常鎮於青海路既遥遠遣使常乘白駱駞以奏
事日馳五百里(出明皇雜錄)
騾
白騾
唐玄宗將登泰山益州進白騾至潔朗豐潤權竒偉異
上遂親乘之柔習安便不知登降之勞也告成禮畢復
乘而下纔及山址上休息未久有司言白騾無疾而殪
上嘆異久之諡之曰白騾將軍命有司具槥櫝壘石為
墓墓在封禪壇北數里至今存焉(出開天傳信記)
推磨騾
臨洛市中百姓有推磨盲騾無故死因賣之屠者剖腹
中得二石大如合拳紫色赤斑瑩潤可愛(出酉陽雜俎)
驢
僧朗
晉僧朗住金榆山及卒所乘驢上山失之時有人見者
乃金驢矣樵者往往聽其鳴響土人言金驢一鳴天下
太平(出酉陽雜俎)
厭逹國
西域厭逹國有寺戶以數頭驢運糧上山無人驅逐自
能往返寅發午至不差晷刻(出酉陽雜俎)
村人供僧
世有村人供於僧者祈其密言僧紿之曰驢其人遂日
夕念之經數歲照水見青毛驢附於背凡有疾病魅鬼
其人至其所立愈後知其詐呪效亦歇(出酉陽雜俎)
張高
長安張高者轉貨於市資累巨萬有一驢盲之久矣唐
元和十二年秋八月高死十三日妻命其子和乘往近
郊營飯僧次且出里門驢不復行擊之即卧乘而鞭之
驢忽顧和曰汝何擊我和曰我家用錢二萬以致汝汝
不行安得不擊也和甚驚驢又曰錢二萬不說父騎我
二十餘年吾今告汝人道獸道之倚伏若車輪然未始
有定吾前生負汝父力故為驢酬之無何汝飼吾豐昨
夜汝父就吾筭侵汝錢一緡半矣汝父常騎我我固不
辭吾不負汝汝不當騎我汝彊騎我我亦騎汝汝我交
騎何劫能止以吾之肌膚不啻直二萬錢也只負汝一
緡半出門貨之人酬爾然而無的取者以他人不負吾
錢也麩行王胡子負吾二緡吾不負其力取其緡半還
汝半緡充口食以終驢限耳和牽歸以告其母母泣曰
郎騎汝年深固甚勞苦緡半錢何足惜將捨債豐秣而
長生乎驢擺頭又曰賣而取錢乎乃點頭遽舍貨之之
酬不過緡半且無敢取者牽入西市麩行逢一人長而
胡者乃與緡半易問之其姓曰王自是連雨數日乃晴
和覘之驢已死矣王竟不得騎又不負之驗也和東鄰
有金吾郎將張逹其妻李之出也余嘗造焉云見驢言
之夕遂聞其事且以戒貪昧者故備書之(出續玄怪錄)
東市人
開成初東市百姓喪父騎驢市凶具行百步驢忽語曰
我姓白名元通負君家力已足勿復騎我南市賣麩家
欠我錢五千四百文我又負君錢數亦如之今可賣我
其人驚異即牽往旋訪主賣之驢甚壮報價只及五千
及詣麩行乃得五千四百文因賣之兩宿而死(出酉陽雜俎)
賀世伯
北齊時曲安賀世伯年六十餘家有小驢未經調習使
兒乘之二兒更亦被撲世伯嗤之曰儜劣小子試無堪
我雖年老不須鞴鞍猶能控制遂即躑上驢驚迅跳走
世伯荒忙跳下僅得免撲其夜在堂内與所親宴聚世
伯欲睡忽然驚起以手掩額家人怪問云吾夢調此驢
以杖擊之誤打吾額今痛熱如湯腫大如梨往看其驢
在他村外其人因病而死(出廣古今五行記)
王甲
隋大業中洛人有姓王者常持五戒時言未然之事閭
里敬信之一旦忽謂人曰今當有人牽驢一頭送來涕
泣說言早喪父其母寡養一男一女女嫁而母亡二十
年矣寒食日持酒食祭墓此人乘驢而往墓在伊水東
欲渡伊水驢不肯行鞭其頭面傷流血既至墓所放驢
而祭俄失其驢其日妹在兄家忽見其母入來頭面流
血形容毁悴號泣告女我生時避汝兄送米五斗與汝
坐得此罪報受驢身償汝兄五年矣今日欲渡伊水水
深畏之汝兄鞭撻我頭面盡破仍期還家更苦打我我
走來告汝吾今償債垂畢何太非理相苦也言訖出門
尋之不見唯見驢頭面流血如母傷状女抱以號泣兄
回怪而問之女以狀告於是兄妹抱持慟哭驢亦涕泣
皆流不食水草兄妹跪請若是母者願為食草驢即為
食既而復止兄妹莫如之何遂備芻粟送王五戒處後
死兄妹收葬焉(出法苑珠林)
湯安仁
唐京兆湯安仁家富素事慈門寺僧以熙寧元年忽有
客寄其家停止客盜他驢於家殺之以驢皮遺安仁至
貞觀三年安仁遂見一人於路謂安仁曰追汝使明日
至汝當死也安仁懼逕至慈門寺坐佛殿中經宿不出
明日果有三騎并步卒數十人皆兵仗入寺遥見安仁
呼湯安仁應而念誦愈進鬼相謂曰昨日不即取今修
福如此何由可得因相與去留一人守之守之者謂安
仁曰君往日殺驢驢今訴君使我等來攝君耳終須共
詣不去何益安仁遥答曰往日他盜自殺驢但以皮與
我耳非我殺何為見追諸君還為我語驢我本不殺汝
然今又為汝追福於汝有利當捨我也此人許諾曰驢
若不許我明日更來如其許者不來矣言畢而出明日
遂不來安仁於是為驢追福舉家持戒菜食云爾盧文
礪說之安仁今見在(出法苑珠林)
王薰
天寶初有王薰者居長安延夀里中常一夕有三數輩
挈食會薰所居既飲食燭前忽有巨臂出燭影下薰與
諸友且懼相與觀之其臂色黑而有毛甚多未幾影外
有語曰君有會不能一見呼耶願得少肉置掌中薰莫
測其由即與之其臂遂引去少頃又伸其臂曰幸君與
我肉今食且盡願君更賜之薰又置肉於掌中已而又
去於是相與謀曰此必怪也伺其再來當斷其臂頃之
果來拔劒斬之臂既墮其身亦遠俯而視之乃一驢足
血流滿地明日因以血蹤尋之直入里中民家即以事
問民民曰家養一驢且二十年矣夜失一足有似刃而
斷者焉方駭之薰具言其事即殺而食之(出宣室志)
太平廣記卷四百三十六
