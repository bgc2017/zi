太平廣記卷三百一十五宋李昉等編
神二十五
梨山廟吳延瑫
淫祠
餘光祠䱉父廟鮑君
張助著餌石人洛西古墓
豫章樹狄仁傑檄飛布山廟
畫琵琶壁山神
梨山廟
建州梨山廟土人云故相李回之廟回貶為建州刺史後
卒於臨川卒之夕建安人咸夢回乘白馬入梨山及凶問
至因立祠焉世𫝊靈應王延政在建安與福州構隙使其
將吳某帥兵向晉安吳新鑄一劍甚利將行攜劒禱於梨
山廟且曰某願以此劔手殺千人其夕夢人謂已曰人不
當發惡願吾祐汝使汝不死於人之手既戰敗績左右皆
潰散追兵將及某自度不免即以此劍自刎而死(出稽神錄)
吳延瑫
廣陵豆倉官吳延瑫者其弟既冠將為求婦鄰有媒嫗
素受吳氏之命一日有人詣門云張司空家使召隨之
而去在政勝寺之東南宅甚雄壯嫗云初不聞有張公
在是其人云公沒於臨安之戰故少人知者及至其家
陳設炳煥如王公家見一老姥云是縣君之坐頃之其
女亦出姥謂嫗曰聞君為吳家求婚吾欲以此女事之
嫗曰吳氏小吏貧家豈當與貴人為婚邪女因自言曰
兒以母老無兄弟家業既大事託善人聞吳氏子孝謹
可事豈求高門邪嫗曰諾將問之歸以告延瑫異之未
敢言數日忽有車輿數乘詣鄰嫗之室乃張氏女與二
老婢俱至使召延瑫之妻即席具酒食甚豐皆張氏所
備也其女自議婚事瑫妻内思之此女雖極端麗然可
年三十餘其小郎年節少未必歡也其女即言曰夫妻
皆繫前定義如有合豈老少耶瑫妻聳然不敢復言女
即出紅白羅二疋曰以此為禮其他贈遺甚多至暮邀
鄰嫗俱歸其家留數宿謂嫗曰吾家至富人不知耳他
日皆吳郎所有也室中三大廚其高至屋因開示之一
厨實以金二厨實以銀又指地曰此中皆錢也即命掘
之深尺餘即見錢充積又至外廳庭中繫朱鬛白馬傍
有一豕曰此皆禮物也廳之西復有廣厦百工製作畢
備曰此亦造禮物也至夜就寢聞豕有如驚呼諸婢曰
此豕不宜在外是必為蛇所囓也嫗曰蛇豈食猪者耶
女曰此中常有之即相與秉燭視之果見大赤蛇自地
出縈繞其豕復入地去救之得免明日方與嫗别忽召
二青衣夾侍左右謂嫗曰吾有故近出少選當還即與
青衣凌虚而去嫗大驚其母曰吾女暫之天上會計但
坐無苦也食頃乃見自外而入微有酒氣曰諸仙留飲
吾以媒嫗在此固辭得還嫗婦益駭異而不敢言又月
餘復召嫗去縣君疾亟及往其母已卒因嫗至葬葬于
揚子縣北徐氏村中盡室往會徐氏有女可十餘歲張
女撫之曰此女有相當為淮北一武將之妻善視之既
葬復厚贈嫗舉家南去莫知所之婚後亦竟不成嫗歸
訪其故居但里舍數間問其里中云住此已久相傳云
張司空之居竟不得其是後十年廣陵亂吳氏之弟歸
于建業亦竟無恙(出稽神錄)
淫祠
餘光祠
漢靈帝初平三年起裸遊館盛夏避暑長夜飲宴醉迷
於天曉内官以巨燭投於殿下帝乃驚悟及董卓破京
師焚其館宇至魏咸熙中其投燭之所冥夜有光如星
時人以為神光于此立室名曰餘光祠以祈福至明帝
末稍除焉(出拾遺記)
䱉父廟
會稽石亭埭有大楓樹其中朽空每雨水輒滿有估客
攜生䱉至此輒放一頭於朽樹中村民見之以魚䱉非
樹中之物咸神之乃依樹起室宰牲祭祀未嘗虚日目
為䱉父廟有禱請及穢慢則禍福立至後估客復至大
笑乃求䱉臛食之其神遂絶(出劉敬叔異苑)
鮑君
昔汝南有人於田中設繩罝以捕麞而得者其主未覺
有行人見之因竊取麞去猶念取之不俟其主有鮑魚
乃以一頭置罝中而去本主來於罝中得鮑魚怪之以
為神不敢持歸於是村里因共置屋立廟號為鮑君後
轉多奉之者丹楹藻梲鐘鼓不絶病或有偶愈者則謂
有神行道經過莫不致祀焉積七八年鮑魚主後行過
廟下問其故人具為說乃曰此是我鮑魚耳何神之有
於是乃息(出抱朴子)
張助
南頓人張助者耕於田中種禾見一李核意欲持歸乃
掘取之以濕土封其根置空桑中遂忘取之助後作遠
職不在其後里中人見桑中忽生李謂之神有病目痛
者蔭息此桑下因祝之言李君能令我目愈者謝一豚
其目偶愈便殺豚祭之傳者過差便言此樹能令盲者
得視遠近翕然互來請福其下常車馬填溢酒肉滂沲
如此數年張助罷職來還見之乃曰此是我昔所置李
核耳何有神乎乃斫去(出風俗通)
著餌石人
又汝陽有彭氏墓近大道墓口有一石人田家老母到
市買數片餌以歸天熱過蔭彭氏墓口樹下以所買餌
暫著石人頭上及去忘取之後來者見石人頭上有餌
求而問之或人調云此石人有神能治病病愈者以餌
來謝之如此轉以相語云頭痛者摩石人頭腹痛者摩
石人腹亦還以自摩無不愈者遂千里來就石人治病
初具雞豚後用牛羊為立帷幄管絃不絶如此數年前
忘餌母聞之乃為人說無復往者(出抱朴子)
洛西古墓
洛西有古墓穿壞多時水滿墓中多石灰汁主治瘡夏
日行人有病瘡煩熱見此墓中水清好因自洗浴瘡偶
便愈於是諸病者聞之悉往自洗轉有飲之以治腹内
者近墓居人便於墓所立廟舍而賣此水而往買者又
當祭廟中酒肉不絶而來者轉多此水行盡於是賣者
常夜竊運他水以益之其遠道人不能往者皆因行使
或持器遺信賣水者大富或言其無神官家禁止遂填
塞之乃絶(出抱朴子)
豫章樹
唐洪州有豫章樹從秦至今千年以上遠近崇敬或索
女婦或索猪羊有胡超師云𨼆於白鶴山中時遊洪府
見猪羊婦女遮列訴稱此神枉見殺害超乃積薪將焚
之猶驚懼其樹上有鸛雀窠數十欲燒前三日鸛翔空
中徘徊不下及四邊居宅櫛比皆是竹木恐火延燒于
時大風起吹焰直上旁無損害遂奏其地置觀焉(出搜神记)
狄仁傑檄
唐垂拱四年安撫大使狄仁傑檄告西楚霸王項君將
挍等其略曰鴻名不可以謬假神器不可以力爭應天
者膺樂推之名背時者非見幾之主自祖龍御宇横噬
諸侯任趙高以當軸棄蒙恬而齒劒沙丘作禍於前望
夷覆滅於後七廟隳圮萬姓屠原鳥思静於飛塵魚豈
安於沸水赫矣皇漢受命玄穹膺赤帝之貞符當四靈
之欽運俯張地紐彰鳳紀之祥仰緝天綱鬱龍興之兆
而君潛遊澤國嘯聚水鄉矜扛鼎之雄逞拔山之力莫
測大符之所會不知歷數之有歸遂奮關中之翼竟垂
垓下之翅蓋實由於人事焉有屬於天亡雖驅百萬之
兵終棄八千之子以為殷監豈不惜哉固當匿魄東峰
收魂北極豈合虚承廟食廣費牲牢仁傑受命方隅循
革攸寄今遣焚燎祠宇削平臺室使蕙帷銷燼羽帳隨
烟君宜速遷勿為人患檄到如律令(出吳興掌故集)
飛布山廟(原闕)
畫琵琶(原闕四十四字)
泊船書生因上山閒步入林數十步上有一坡見
僧房院開中有牀牀塌門外小廊數間傍有筆硯書生
工畫遂把筆於房門素壁上畫一琵琶大小與真不異
畫畢風靜船發僧歸見畫處不知何人乃告村人曰恐
是五臺山聖琵琶當亦戲言而遂為村人傳說禮施求
福甚效書生便到楊家入吳經年乃聞人說江西路僧
室有聖琵琶靈應非一書生心疑之因還江西時令船
人泊船此處上訪之僧亦不在所畫琵琶依舊前幡花
香罏書生取水洗之盡僧亦未歸書生夜宿于船中至
明日又上僧夜已歸覺失琵琶以告鄰人大集相與悲
歎書生故問具言前驗今應有人背着琵琶所以潛𨼆
書生大笑為說畫之因由及拭却之由僧及村人信之
靈聖亦絶耳(出原化記)
壁山神
合州有壁山神鄉人祭必以太牢不爾致禍州里懼之
每歲烹宰不知紀極蜀僧善曉早為州縣官苦於調選
乃剃削為沙門堅持戒律雲水參禮行經此廟乃曰天
地郊社薦享有儀斯鬼何得僭於天地牛者稼穡之資
爾淫其祀無乃過乎乃命斧擊碎土偶數軀殘一偶而
僧亦力困稍蘇其氣方次擊之廟祝祈僧曰此一神從
來蔬食由是存之軍州驚愕申聞本道而僧端然無恙
斯以正理責之神亦不敢加禍也(出北夢瑣言)
太平廣記卷三百一十五
