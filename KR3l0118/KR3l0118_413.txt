太平廣記卷四百十三宋李昉等編
草木八
芝
竹芝樓闕芝天尊芝
紫芝參成芝夜光芝
隱晨芝鳳腦芝白符芝
五德芝石桂芝滴芝
木芝螢火芝肉芝
小人芝地下肉芝異菌
石菌竹肉毒菌
苔
叙苔地錢蔓金苔
如苣苔石髮瓦松
瓦松賦
芝
竹芝
梁簡文延香閣大同十年竹林吐芝長八寸頭蓋似雞
頭實黑色其柄似藕柄内通榦空皮質皆純白根下微
紅雞頭實處似竹節脱之又得脱也自節處别生一重
如結網羅四面周可五六寸圓繞周匝以罩柄上相遠
不相著也其似結網衆目輕巧可愛其與柄皆得相脱
驗仙書與威喜芝相類(出酉陽雜俎)
樓闕芝
隋大業中東都永康門内會昌門東生芝草百二十莖
散在地周十步許紫莖白頭或白莖黑頭或有枝或無
枝亦有三枝如古出字者地内根並如線大道相連著
乾陽殿東東上閣門槐𣗳上生芝九莖共本相扶而生
中莖最長兩邊八莖相次而短有如𣗳闕甚潔白武賁
郎將叚文操留守圖畫表奏(出大業拾遺)
天尊芝
唐天寳初臨川郡人李嘉所居柱上生芝草形𩔖天尊
太守張景佚截獻之(出酉陽雜俎)
紫芝
唐大歴八年盧州廬江縣紫芝生高一丈五尺芝類至
多(出酉陽雜俎)
參成芝
參成芝斷而可續(出酉陽雜俎)
夜光芝
夜光芝一株九實實墜地如七寸鏡夜視如牛目茅君
種於句曲山(出酉陽雜俎)
隱晨芝
隱晨狀如斗以星為節以莖為網(出酉陽雜俎)
鳳腦芝
仙經言穿地六尺以環寳一枚種之灌以黃水五合以
土堅築之三年生苖如匏實如桃五色名鳳腦芝食其
實唾地為鳳乘昇太極(出酉陽雜俎)
白符芝
白符芝大雪而白華(出酉陽雜俎)
五德芝
五德芝如車馬(出酉陽雜俎)
石桂芝
石桂芝生山石穴中似桂𣗳而實石也高如大絞尺光
明而味辛有枝條搗服之一觔得千歲也(出酉陽雜俎)
滴芝
少室石戶中更有深谷不可得過以石投谷中半日猶
聞其聲也去戶外十餘丈有石柱柱上有偃蓋石南度
徑可一丈許望之蜜芝從石上隨石偃蓋中良久輙有
一滴有似雨屋後之餘漏時時一落耳然蜜芝墮不息
而偃蓋亦終滴也戶上刻石為科斗字曰得服石蜜芝
一斗者夀萬歲諸道士共思惟其處不可得往唯當以
椀器置勁竹木端以承取之然竟未有能為之者按此
戶上刻題如此前世必已有之者也(出抱朴子)
木芝
木芝者松栢脂淪地千歲化為茯苓萬歲其上生小木
狀似蓮花名曰木威喜芝夜視有光持之甚滑燒之不
燋帶之辟兵以帶雞而雜以雞十二頭籠之去其處十
二步射十二箭他雞皆傷帶威喜芝者終不傷也(出抱朴子)
螢火芝
良常山有螢火芝其實是草大如豆紫花夜視有光食
一枚中心一孔明食至七心七竅洞澈可以夜書(出酉陽雜)
(俎)
肉芝
昔有人泊渚登岸忽見蘆葦間有十餘崑崙偃卧手足
皆動驚報舟人舟人有常行海中者識之菌也往視之
首皆連地割取食之菌但無七竅抱朴子云肉芝如人
形産于地亦此𩔖也何足怪哉(出嶺南異物志)
小人芝
或山中見小人乘車馬長七八寸者肉芝也取服之即
仙矣(出抱朴子)
地下肉芝
蘭陵蕭逸人亡其名嘗舉進士下第遂焚其書隱居潭
水上從道士學神仙因絶粒吸氣每旦屈伸肢體冀延
其夀積十年餘髮盡白色枯而背僂齒有墮者一旦引
鏡自視勃然發怒且曰吾棄聲利隱身田野間絶粒吸
氣冀得長生今亦衰瘠如是豈我之心哉即還居鄴下
學商人逐什一之利凡數年資用大饒為富家後因治
園屋發地得物狀𩔖人手肥而且潤色微紅逸人得之
驚曰豈非禍之芽且吾聞太歲所在不可興土事脱有
犯者當有修肉出其下固不祥也今果有奈何然吾聞
得肉食之或可以免于是烹而食味甚美食且盡自是
逸人聽視明力愈壯貌愈少髮之秃者盡黰然而長矣
齒之墮者亦駢然而生矣逸人默自竒異不敢告于人
後有道士至鄴下逢逸人驚曰先生嘗得餌仙藥乎何
神氣清悟如是道士因胗其脉久之又曰先生嘗食靈
芝矣夫靈芝狀𩔖人手肥而且潤色微紅者是也逸人
悟其事以告道士賀曰先生之夀可與龜鶴齊矣然不
宜居塵俗間當退休山林棄人事神仙可致逸人喜而
從其語遂去竟不知所在(出宣室志)
異菌
唐開成元年春叚成式修行里私第書齋前有枯紫荆
數株蠧折因伐之餘尺許至三年秋枯根上生一菌大
如斗下布五足頂黃白兩暈綠垂裙如鵝鞴高尺餘至
午色變黑而死焚之氣如茅香成式嘗置香爐於枿臺
上念經問僧以為善徵後覽諸志怪南齊吴郡褚思莊
素奉釋氏眠于梁下短柱是柟木去地四尺餘有節大
明中忽有一物如芝生于節上黃色鮮明漸漸長數日
遂成千佛狀面目指爪及光相衣服莫不宛具如金鐷
起隱摩之殊軟嘗以春末落落時佛形如故但色褐耳
至落時其家貯之箱中積五年思莊不復住其下亦無
他顯盛闔門夀老思莊父終九十七兄年七十健如壯
年(出酉陽雜俎)
石菌
宋州莆田縣破崗山唐武宗二年巨石上生菌大如合
簣莖及蓋黃白色其下淺紅盡為過僧所食云美倍諸
菌(出酉陽雜俎)
竹肉
竹肉江淮有竹肉生節上如彈丸味如白雞竹皆向北
又有大𣗳雞如杯棬呼為胡猻頭盧山有石耳性熱(出酉)
(陽雜俎)
毒菌
江夏漢陽縣出毒菌號茹閭非茅蒐也每歲供進縣司
常令人於田野間候之苟有此菌即立表示人不敢從
下風而過避其氣也採之日以竹竿芟倒遽捨竿于地
毒氣入竹一時爆裂直候毒歇仍以櫸柳皮蒙手以取
用氊包之亦櫸柳皮重裹縣宰封印而進其賫致役夫
倍給其直為其道路多為毒薰以致頭痛也張康隨侍
其父宰漢陽備言之人有為野菌所毒而笑者煎魚椹
汁服之即愈僧光遠說也(出北夢瑣言)
苔
叙苔
苔錢亦謂之澤葵又名董錢草亦呼為宣癬南人呼為
垢草(出述異記)
地錢
地錢葉圓莖細有蔓多生谿澗邊一曰積雪草亦曰連
錢草(出酉陽雜俎)
蔓金苔
晉祖梁國獻蔓金苔色如金若螢火之聚大如雞卵投之
水中蔓延波瀾之上光出照日皆如火生水上也乃于
宫中穿池廣百步時時觀此苔以樂宫人宫人有幸者
則以金苔賜之以置漆椀中照耀滿室名曰夜明苔着
衣襟則如火光矣帝慮外人得之衒惑百姓詔使除苔
塞池及皇家喪亂猶有此物皆入胡中(出王子年拾遺記)
如苣苔
慈恩寺唐三藏院後簷階開成末有苔狀如古苣布於
塼上色如藍綠輕軟可愛談論僧義林太和初改葬基
法師初開冡香氣襲人側卧塼臺上形如生塼上苔厚
二寸餘作金色氣如爇檀(出酉陽雜俎)
石髮
張乘言南中水底有草如石髮每月三四日始生至八
九已後可採及月盡悉爛似隨月盛衰也(出酉陽雜俎)
瓦松
博雅在屋曰昔耶在墻曰垣衣廣志謂之蘭香生於久
屋之瓦於落陽以覆屋前後詞人詩中多用昔耶梁簡
文帝詠薇曰緣階覆碧綺依簷暎昔耶或言構木上多
松栽土木氣洩則瓦生松大歴中修含元殿有一人投
狀請瓦且言瓦工唯我所能祖父時嘗瓦此殿矣衆工
不能服因曰若有能瓦畢不生瓦松乎衆方服焉又有
李阿黑者亦能至屋布瓦如齒間不通綖亦無瓦松本
草瓦衣謂之屋遊(出酉陽雜俎)
瓦松賦
崔融瓦松賦序云崇文館瓦松者産于屋霤之下謂之
木也訪山客而未詳謂之草也驗農皇而罕記賦云煌
煌特秀狀金芝之産霤歴歴虛懸若星榆之種天葩條
郁毓根柢連拳間紫苔而裛露凌碧瓦而含煙又曰慚
魏宫之烏韭恧漢殿之紅蓮崔公學博無不該悉豈不
知瓦松已有著說乎(出酉陽雜俎)
太平廣記卷四百十三
