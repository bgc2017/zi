太平廣記卷三百五十一宋李昉等編
鬼三十六
邢羣李重王坤
蘇太玄房千里韋氏子
李潯段成式鬼葬
董漢勛
邢羣
邢部員外邢羣大中二年以前歙州刺史居洛中疾甚
羣素與御史朱琯善時琯自淮海從事罷居伊洛病卒
而羣未知嘗晝卧忽聞扣門者令視之見琯騎而來羣
即延入坐先是羣聞琯病及見來甚喜曰向聞君疾亦
無足憂琯曰某嘗病今則愈矣然君之疾亦無足憂不
一二日當間耳言笑久之方去琯訪羣之時乃琯卒也
(出宣室志)
李重
大中五年檢校郎中知鹽鐵河陰院事李重罷職居河
東郡被疾旬日益甚沈然在榻一夕告其僕曰我病不
起矣即令扃鍵其門忽聞庭中窣然有聲重視之見一
人衣緋乃河西令蔡行己也又有一人衣白疊衣在其
後重與行己善即驚曰蔡侍御來因命延上與白衣者
俱坐頃之見行己身漸長手足口鼻亦隨而大焉細視
之乃非行己也重心異之然固以侍御呼焉重遂覺身
稍可舉即負壁而坐問曰某病旬月矣今愈甚得不終
於此乎其人曰君之疾當間矣即指白衣者吾之季弟
善卜乃命卜重白衣者於袖中出一小木猿置榻上既
而其猿左右跳躑數四而定白衣者曰卦成矣郎中之
病固無足憂當至六十二然亦有災重曰侍御飲酒乎
曰安敢不飲重遂命酒以杯置於前朱衣者曰吾自有
飲器乃於衣中出一杯初似銀及既酌而其杯翻翻不
定細視乃紙為者二人各盡二杯已而收其杯於衣中
將去又誡重曰君愈之後慎無飲酒禍且及矣重謝而
諾之良久遂去至庭中乃無所見視其外門扃鍵如舊
又見其榻前酒在地蓋二鬼所飲也重自是病愈既而
飲酒如初其年謫為杭州司馬(出宣室志)
王坤
太原王坤大中四年春為國子博士有婢輕雲卒數年
矣一夕忽夢輕雲至榻前坤甚懼起而訊之輕雲曰某
自不為人數年矣嘗念平生時若縶而不忘解也今夕
得奉左右亦幸會耳坤懵然若醉不寤為鬼也輕雲即
引坤出門門已扄鐍隙中道坤而過曾無礙行至衢中
步月徘徊久之坤忽飢語於輕雲輕雲曰里中人有與
郎善者乎可以詣而求食也坤素與太學博士石貫善
又同里居坤因與偕行至貫門而門已鍵閉輕雲叩之
有頃閽者啓扉曰向聞扣門今寂無覩何也因闔扉輕
雲又扣之如是者三閽者怒曰厲鬼安得輒扣吾門且
唾且罵之輕白坤云石生已寢固不可詣矣願郎更詣
他所時有國子監小吏亦同里每出常經其門吏與主
月俸及條報除授坤甚委信之因與俱至其家方見啟
扉有一人持水缶注於衢中輕雲曰可偕入既入見小
吏與數人會食初坤立於庭以為小吏必降階迎拜既
而小吏不禮俄見一婢捧湯餅登階輕雲即毆婢背遽
仆於階湯餅盡覆小吏與妻孥俱起驚曰中惡即急召
巫者巫曰有一人朱紱銀印立於庭前因祭之坤與輕
雲俱就坐食已而偕去女巫送至門焚紙錢於門側輕
雲謂坤曰郎可偕某而行坤即隨出里中望啟夏而去
至郊野數十里見一墓輕雲曰此妾所居郎可隨而入
焉坤即俛首曲躬而入墓口曛黑不可辨忽悸然驚寤
背汗股慄時天已曉心惡其夢不敢語於人是日因召
石貫既坐貫曰昨夕有鬼扣吾門者三遣視之寂無所
覩至曉過小吏則有焚紙錢跡即立召小吏訊其事小
吏曰某昨夕方會食忽有婢中惡巫云鬼為祟由是設
祭於庭焚紙於此盡與坤夢同坤益懼因告妻孥是歲
冬果卒(出宣室志)
蘇太玄
陽朔人蘇太玄農夫也其妻徐氏生三子而卒既葬忽
一日還家但聞語而不見形云命未合終冥司未錄每
至必憐撫其子為之紉補經旬月鄰仵乃知或占卜吉
凶述善惡一一符驗有鄊人在府充職被疾其家請卜
之俄頃云至涼風館南地名柘木林遇虎當道不敢過
遂却回卜者請逼因請再往俄頃曰至府見所疾已愈
疑其不實遂問其所居坊曲病人形貌徐氏先不曾至
府又未識病者一一言之無差異又有人來卜謝無物
奉酬深為不足徐氏曰公家三斗粟在西房何得稱無
卜者請取之逡巡負致其前衆皆愕然如此不一忽一
旦言帝舜發兵討蠻有人求至驛助擎熟食更一兩日
當還如期而歸將一分細食致夫前曰此飯曷若人間
過軍者夫嘗之倍珍於他食又一旦泣告曰無端泄陰
事獲罪被追此去難再還好看兒女泣别遂絶(出桂林風土記)
房千里
春州南門外有仙署館館中有盧公亭房千里貶官尋
醫于新州太守館之於是東廂有内室僕夫假寐忽有
朱衣人甚魁偉直來其前僕軰驚走告千里既一二夕
又然千里不信然不復置于室内後累月徙居溪亭復
有假掾吏寄與東室晝日見一男子披紗裳屣履而來
曰若無久駐此掾驚出戶俱以狀白於僚吏有老牙門
將陸建宗曰元和中誅李師道其從事陸行儉流於是
州賜死於是掾所白之將果省不謬(出投荒雜錄)
韋氏子
京兆韋氏子舉進士門閱甚盛嘗納妓于洛顔色明秀
尤善音律韋曾令寫杜工部詩得本甚舛妓隨筆改正
文理曉然是以韋頗惑之年二十一而卒韋悼痛之甚
為嬴瘠棄事而寐意其夢見一日家僮有言嵩山任處
士者得返魂之術韋召而求其術任命擇日齋戒除一
室舒幃於室焚香仍須一經身衣以導其魂韋搜衣笥
盡施僧矣惟餘一金縷裙任曰事濟矣是夕絶人屏事
且以暱近悲泣為誡燃蠟炬於香前曰覩燭燃寸即復
去矣韋潔服斂息一禀其誨是夜萬籟俱止河漢澄明
任忽長歎持裙面幃而招如是者三忽聞吁歎之聲俄
頃暎幃微出斜睇而立幽芳怨態若不自勝韋驚起泣
任曰無庸恐廹以致倏廻生忍淚揖之無異平生或與
之言頷首而已逾刻燭盡及期歘欲逼之紛然而滅生
乃捧幃長慟既絶而蘇任生曰某非獵食者哀君情切
故來奉救漚沫槿豔不必寘懷韋欲酬之不顧而别韋
嘗賦詩曰惆悵金泥簇蝶裙春來猶見伴行雲不教布
施剛留得渾似初逢李少君悼亡甚多不備錄韋自此
鬱鬱不懌逾年而殁(出唐闕史)
李潯
咸通中中牟尉李潯寓居圃田别墅性剛戾不以鬼神
為意每見人酧酒必怒而止之一旦暴得風眩方卧於
廡下忽有田父立於榻前云鄰伍間欲來省疾見數人
形貌尫劣服飾或紫或青有矮僕提酒兩壺歷階而上
左右妻子悉無所覩謂潯曰爾常日負氣忽於我曹醪
醴之間必為他人愛惜今有醇酎數斗衆欲為君一醉
俄以巨杯滿酌飲潯兩壺俱盡餘瀝滿席謂潯曰何似
常時惜酒也耶自爾百骸昏悴如宿酲惙然數月方愈
(出劇談錄)
段成式
太常卿段成式相國文昌子也與舉子温庭筠親善咸
通四年六月卒庭筠居閑輦下是歲十一月十三日冬
至大雪凌晨有扣門者僕夫視之乃隔扉授一竹筒云
段少常送書來庭筠初謂誤發筒獲書其上無字開之
乃成式手札也庭筠大驚馳出戶其人已滅矣乃焚香
再拜而讀但不諭其理辭曰慟發幽門哀歸短數平生
已矣後世何云况復男紫悲黃女青懼綠杜陵分絶武
子成&KR0008;自是井障流鸚庭鍾舞鵠交昆之故永斷私情
慨慷所深力占難盡不具荆州牧段成式頓首自後寂
無所聞書云&KR0008;字字書所無以意讀之當作羣字耳温
段二家皆𫝊其本子安節前沂王𫝊乃庭筠壻也自說
之(出南楚新聞)
鬼葬
辰州漵浦縣西四十里有鬼葬山黃閔沅川記云其中
巖有棺木遙望可長十餘丈謂鬼葬之墟故老云鬼造
此棺七日晝昏唯聞斧鑿聲人家不覺失器物刀斧七
日霽所失之物悉還其主鐺斧皆有肥膩腥臊見此棺
儼然横據岸畔(出洽聞記)
董漢勛
汝墳部將董漢勛善騎射力兼數人趫捷能鬭累戍於
西北邊羌人憚之乾符丙申歲為汝之龍興鎮將忽一
日謂其妻曰來日有十餘故人相訪可豐備酒食其家
以為常客也翌日盛設廳事至辰巳間漢勛束𢃄出鎮
門向空連拜或呼行第或呼字言笑揖讓而登廳其家
大愕具酒食若陳祭焉既罷其妻詰之漢勛曰皆曩日
邊上陣没同儕也久别一來耳何異之有後漢勛終亦
無恙至明年秋八月晦青土賊王仙芝數萬人奄至時
承平之代郡國悉無武備是日郡選銳卒五百人令勇
將㸑洪主之出郡東二十里苦慕店盡為賊所擒唯一
騎走至郡郡人大驚遂閉門登陴部分固守漢勛以五
百人據此門九月朔旦賊至合闈一鼓而陷南門執太
守王鐐漢勛於北門乘城苦戰中矢者皆應弦飲羽所
殺數十人矢盡賊已入漢勛運劍復殺數十人劍既折
乃抽屋椽擊之又殺數十人日上飢疲為兵所殪賊帥
亦嗟異焉(出三水小牘)
太平廣記卷三百五十一
