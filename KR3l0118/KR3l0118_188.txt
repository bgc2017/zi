太平廣記卷一百八十八
權倖
張易之王凖王毛仲
李林甫盧絢李輔國
韋渠牟魚朝恩元載
路巖高湘盧隱
張易之
張易之昌宗時初入朝官位尚卑謟附者乃呼為五郎六郎
自後因以成俗張昌儀兄弟恃易之昌宗之寵所居奢溢逾
於王者末年有人題其門曰一兩絲能得幾時絡昌儀見之
遽命筆續其下曰一日即足未幾禍及張昌宗之貴也武三
思謂之王子晉後身為詩以贈之詩至今猶存(出國史異纂)
王凖
王鉷之子凖為衞尉少卿出入宫中以闘雞侍帝左右
時李林甫方持權恃勢林甫子岫為將作監亦入侍帷
幄岫常為凖所侮而不敢發一言一旦凖盡率其徒過
駙馬王瑤宅第瑤望塵趨拜凖挾彈命中於瑤巾冠之
上因折其玉簪以為取笑樂遂致酒張樂永穆公主親
御匕公主即帝之長女也仁孝端淑頗推於戚里帝特
所鍾愛凖既去或有謂瑤曰鼠輩雖恃其父勢然長公
主帝愛女君待之或闕帝豈不介意邪瑶曰天子怒無
所畏但性命繫七郎安敢不爾時人多呼為七郎其盛
勢横暴人之所畏也如是(出明皇雜錄)
王毛仲
王毛仲本高麗人玄宗在藩邸與李宜得服勤左右帝
皆愛之每侍宴與姜皎同榻坐於帝前既而貴倨恃舊
益為不法帝常優容之每遣中官問訊毛仲受命之後
稍不如意必恣其凌辱而後遣還高力士楊思勖忌之
頗深而未常敢言於帝毛仲妻李氏既誕育三日帝命
力士賜以酒食金帛甚厚仍命其子為五品官力士既
還帝曰毛仲喜否復有何詞力士曰出其兒以示臣熟
眄褓中曰此兒豈不消三品官帝大怒曰往誅韋氏此
賊尚持兩端避事不入我未嘗言之今敢以赤子恨我
邪由是恩義益衰帝自先天在位後十五年至開府者
唯四人后父王仁皎姚崇宋璟王毛仲而已(出明皇雜錄)
李林甫
張九齡在相位有謇諤匪躬之誠玄宗既在位年深稍
怠庶政每見帝無不極言得失李林甫時方同列聞帝
意隂欲中之時欲加朔方節度使牛僊客實封九齡因
稱其不可甚不叶帝旨他日林甫請見屢陳九齡頗懷
誹謗於時方秋帝命高力士持白羽扇以賜將寄意焉
九齡惶恐因作賦以獻又為歸鷰詩以貽林甫其詩曰
海鷰何微𦕈乘春亦暫來豈知泥滓賤只見玉堂開繡
戸時雙入華軒日幾廻無心與物競鷹隼莫相猜林甫
覽之知其必退恚怒稍解九齡洎裴耀卿罷免之日自
中書至月華門將就班列二人鞠躬卑遜林甫處其中
抑揚自得觀者竊謂一鵰挾兩兔俄而詔張裴為左右
僕射罷知政事林甫視其詔大怒曰猶為左右丞相邪
二人趨就本班林甫目送之公卿已下視之不覺股慄
(出明皇雜錄)
盧絢
玄宗宴於勤政樓下巷無居人宴罷帝猶垂簾以觀兵
部侍郎盧絢謂帝已歸宫掖垂鞭按轡横縱樓下絢負
文雅之稱而復風標清粹帝一見不覺目送之問左右
曰誰近臣具以絢名氏對之帝亟稱其藴藉是時林甫
方持權忌能帝之左右寵倖未嘗不厚以金帛為賄由
是帝之動靜林甫無不知之翌日林甫召絢之子弟謂
曰賢尊以素望清崇今南方藉才聖上有交廣之寄可
乎若憚遐方即當請老不然以賓詹仍分務東洛亦優
賢之命也子歸而具道建議可否於是絢以賓詹為請
林甫恐乖衆望出為華州刺史不旬月誣其有疾為郡
不理授太子詹事員外安置(出明皇雜錄)
李輔國
玄宗為太上皇在興慶宫居久雨初晴幸勤政樓樓下
市人及街中往來者喜且泫然曰不期今日再得見太
平天子傳呼萬歲聲動天地時肅宗不豫李輔國誣奏
云此皆九僊媛高力士陳玄禮之異謀也下矯詔遷太
上皇於西内給其扈從部曲不過老弱三二十人及中
逵攅刃曜日輔國統之太上皇驚欲墜馬數四頼左右
扶持乃上高力士躍馬而前厲聲曰五十年太平天子
李輔國汝舊臣不宜無禮李輔國下馬輔國不覺失轡
而下宣太上皇誥曰將士各得好生於是輔國令兵士
咸韜刃於鞘中齊聲曰太上皇萬福一時拜舞力士又
曰李輔國攏馬輔國遂著靴出行攏馬與兵士等護侍
太上皇平安到西内輔國領衆既退太上皇泣持力士
手曰微將軍阿暪已為兵死鬼矣既而九僊媛力士玄
禮長流遠惡處此皆輔國之矯詔也時肅宗大漸輔國
專朝意西内之復有變故也(出戎幕閒談)
韋渠牟
貞元末太府卿韋渠牟金吾李齊運度支裴延齡京兆
尹嗣道王實皆承恩寵事薦人多得名位時劉師老穆
寂皆應科目渠牟主持穆寂齊運主持師老會齊運朝
對上嗟其羸弱許其致政而師老失授故無名子曰太
府朝天昇穆老尚書倒地落劉師又渠牟因對德宗德
宗問之曰我擬用鄭絪作宰相如何渠牟曰若用此人
必敗陛下公事他日又問對亦如此帝曰我用鄭絪定
也卿勿更言絪即昭國司徒公也再入相位以清儉文
學號為賢相於今傳之渠牟之毁濫也(出嘉話錄)
魚朝恩
魚朝恩專權使氣公卿不敢仰視宰臣或決政事不預
謀者則睚眦曰天下之事豈不由我乎於是帝惡之而
朝恩幼子令徽年十四五始給事於内殿帝以朝恩故
遂特賜綠未浹旬月同列黃門位居令徽上者因叙立
於殿前恐其後至遂爭路以進無何誤觸令徽臂乃馳
歸告朝恩以班次居下為同列所欺朝恩怒翌日於帝
前奏曰臣幼男令徽位居衆寮之下願陛下特賜金章
以超其等不言其緋而便求紫帝猶未語而朝恩已令
所司捧紫衣而至令徽即謝於殿前帝雖知不可彊謂
朝恩曰卿男著章服大宜稱也魚氏在朝動無畏憚他
皆倣此其同列黃門尋逐於嶺表及朝恩被殺天下無
不快焉(出杜陽雜編)
元載
元載在中書有丈人自宣州貨所居來投求一職事中
書度其人材不任職事贈河北一函書而遣之丈人惋
怒不得已持書而去既至幽州念破産而來止得一書
書若懇切猶可望乃拆視之更無一詞唯署名而已大
悔怒欲廻念已行數千里試謁院寮院寮問既是相公
丈人豈無緘題曰有判官大驚立命謁者上白斯須乃
有大挍持箱復請書書既入館之上舍留連積月及辭
去奉絹一千匹(出幽閒鼓吹)
又元載子伯和勢傾中外福州觀察使寄樂妓十人既
至半歲不得送使者窺伺門下出入頻者有琵琶康崑
崙最熟厚遺求通既送妓伯和一試奏盡以遺之先有
叚和尚善琵琶自製西梁州崐崘求之不與至是以樂
之半贈之乃傳焉今曲調梁州是也(出幽閒鼓吹)
路巖
路巖出鎮坤維也開道中衢恣為瓦石所擊故京尹温
璋諸子之黨也巖以薛能自省郎權知京兆府事李蠙
之舉也至是巖謂能曰臨行勞以瓦礫相餞能徐舉手
板對曰舊例宰相出鎮府司無例發人防守巖有慙色
懿宗晩節朝政多門巖年少固位邂逅致此一旦失勢
當岐路者率多仇隙附麗(音離)之徒釣射時態志在諛媚
雷同一詞中外騰沸其實未然也始巖在淮南與崔鉉作
支使除監察不十年城門不出而致位卿相物禁太盛
暴貴不祥良有以哉初鉉以巖為必貴常曰路十終須
與他那一位也自監察入翰林鉉猶在淮南聞之曰路
十如今便入翰林如何到老皆如所言(出玉泉子)
高湘
元和初黜八司馬韋執誼崖州韓泰虔州柳宗元永州
劉禹錫朗州韓曄饒州凌凖連州程异柳州及咸通韋
保衡路巖作相除不附已者十司戸崔沆循州李瀆繡
州蕭遘播州崔彦融雷州高湘高州張顔潘州李貺勤
州杜裔休端州鄭彦持義州李藻費州内繡州潘州雷
州三人不廻初高湜與弟湘少不相睦咸通末既出高
州湜雅與路巖相善見巖陽救湘巖曰某與舍人皆是
京兆府荷枷者先是劉瞻志欲除巖温璋希旨别製新
枷數十待之瞻以人情附已不甚緘密其計洩焉故居
巖之後湜既知舉問巖所欲言時巖以去年停舉已潛
奏恐有遺滯請加十人矣即託湜以五人湜喜其數寡
形於言色不累日十人制下湜未知之也巖執詔笑謂
湜曰前者五人侍郎所惠也今之十人某自致也湜竟
依其數放焉湘到任嗔湜不佑已嘗賦詩云唯有高州
是當家(出玉泉子)
盧隱
盧隱李峭皆滑帥王鐸之門生前後黜辱者數矣隱峭
物議以為咸祍席不修隱以從兄攜為相特除右司員
外郎右丞崔沆不聽隱上省仍即見攜於私第攜未知
之欣然而出沆曰員外前日入省時議未息今復除紏
司員外省中固不敢辭他曹惟相公命攜大怒馳入曰
舍弟極屈即當上陳既上沆乃求假攜即時替沆官沆
謂人曰吾見丞郎出省郎未見省郎出丞郎隱初自太
常博士除水部員外為右丞李景温揖焉迨右司之命
景温之旨也至是而遂其志矣是時諫官亦有陳其疏
者攜曰諫官似狗一箇吠輒一時有聲(出玉泉子)
太平廣記卷一百八十八
