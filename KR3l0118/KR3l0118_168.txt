太平廣記卷一百六十八
氣義三
熊執易李約鄭還古
江陵士子鄭畋章孝子
發塚盜鄭雍楊晟
王殷
熊執易
熊執易赴舉行次潼關秋霖月餘滯於逆旅俄聞鄰店
有一士吁嗟數次執易潛問之曰前堯山令樊澤舉制
科至此馬斃囊空莫能自進執易造焉遽輟所乘馬倒
囊濟之執易其年罷舉澤明年登科(出摭言)
李約
李約為兵部員外汧公之子也識度清曠迥出塵表與
主客張員外諗同官幷韋徵君况墻東遯世不婚娶不
治生業李獨厚於張每與張匡牀静言達旦不寢人莫
得知贈張詩曰我有心中事不與韋二說秋夜洛陽城
明月照張八約嘗江行與一商胡舟檝相次商胡病固
邀相見以二女託之皆絶色也又遺一珠約悉唯唯及
商胡死財寳約數萬悉籍其數送官而以二女求配始
殮商胡時約自以夜光唅之人莫知也後死胡有親屬
來理資財約請官司發掘檢之夜光果在其密行皆此
𩔖也(出尚書故事)
鄭還古
鄭還古東都閑居與柳當將軍者甚熟柳宅在履信東
街有樓臺水木之盛家甚富妓樂極多鄭往來宴飲與
諸妓笑語既熟因調謔之妓以告柳憐鄭文學又貧亦
不之怪鄭將入京求官柳開筵餞之酒酣與妓一章曰
冶豔出神仙歌聲勝管絃眼看白苧曲欲上碧雲天未
擬生裴秀如何乞鄭玄莫教金谷水横過墜樓前柳見
詩甚喜曰某不惜此妓然吾子方求官事力空困將去
固不易支持專待見榮命便發遣入京充賀禮及鄭入
京不半年除國子博士柳見除目乃津置入京妓行及
嘉祥驛鄭已亡歿旅櫬尋到府界柳聞之悲歎不已遂
放妓他適(出盧氏雜說)
江陵士子
江陵寓居士子忘其姓名有美姬甚貧求尺題於交廣
間遊索去萬計支持五年糧食且戒其姬曰我若五年
不歸任爾改適士子去後五年未歸姬遂為前刺史所
納在高麗坡底及明年其夫歸已失姬之所在尋訪知
處遂為詩求媒標寄之詩云隂雲漠漠下陽臺惹著襄
王更不迴五度看花空有淚一心如結不曾開纖蘿自
合依芳樹覆水寧思返舊杯惆悵高麗坡底宅春光無
復下山來刺史見詩遂給一百千及資裝便遣還士子
(出盧氏雜說)
鄭畋
鄭文公畋字台文父亞曾任桂管觀察使畋生於桂州
小字桂兒時西門思恭為監軍有詔徵赴闕亞餞於北
郊自以衰年因以畋託之曰他日願以桂兒為念九泉
之下不敢忘之言訖泫然流涕思恭誌之及為神策軍
中尉亞已卒思恭使人召畋館之於第年未及冠甚愛
之如甥姪因選師友教導之畋後官至將相黃巢之入
長安西門司恭逃難於終南山畋以家財厚募有勇者
訪而獲之以歸岐下温凊侍膳有如父焉思恭終于畋
所畋葬於鳳翔西岡松栢皆手植之未幾畋亦卒葬近
西門之墳百官造二壠以弔之無不墮淚咸伏其義也
(出北夢瑣言)
章孝子
章孝子名全益東蜀涪城人少孤為兄全啟養育母疾
全啟割股肉以饋其疾果瘳也他日全啟出遊殂於逆
旅全益感天倫之恩制斬縗之服又以全啟割肉㗖母
遂以火煉指以申至痛仍以銀字寫法華經一部日夕
諷誦乃通大義後至成都府樓巷舍於其間傍有丹竈
不蓄童僕塊然一室鬻丹得錢數及兩金即刻一𧰼今
華亭禪院即居士高樓之所人謂有黃白之術嘗言於
道友曰點水銀一兩止一兩銀價若丸作三百粒每粒
百錢乃三十千矣其利博哉但所鬻之丹亦神矣居士
到蜀之後制土偶於丹竈之側以代執熱之用護惜不
毁殆四十年大順中物故年至九十八寺僧寫眞於壁
節度判官前眉州刺史馮涓撰讚以美之(出北夢瑣言)
發塚盜
光啟大順之際褒中有盜發塚墓者經時搜索不獲長
吏督之甚嚴忽一日擒獲寘於所司淹延經歲不得其
情拷掠楚毒無所不至欵占既具連及數人皆以為得
之不謬矣及臨刑傍有一人攘袂大呼曰王法豈容枉
殺平人者乎發塚者我也我日在稠人之中不為獲擒
而斯人何罪欲殺之速請釋放旋出丘中所獲之贓驗
之略無差異具獄者亦出其贓驗之無差及藩帥躬自
誘而問之曰雖自知非罪而受箠楚不禁遂令骨肉偽
造此贓希其一死藩帥大駭具以聞於朝廷坐其獄吏
枉陷者獲免自言者補衙職而賞之(出玉堂閒話)
鄭雍
鄭雍學士未第時求婚於白州崔相公遠纔允許而博
陵有事女則隨例填宫至朱梁開平之前崔氏在内託
疾敕令出宫還其本家鄭則復託媒氏致意選日親迎
士族婚禮隨其豐儉亦無所闕尋有莊盆之感又杖經
朞周莫不合禮士林以此多之美稱籍甚場中翹足望
之一舉之甲科(封尚書牓下)脱白授秘校兼内翰與丘門同
敕入不數載而卒(出玉堂閒話)
楊晟
楊晟始事鳳翔節度使李昌符累立軍功因而疑之潛
欲加害昌符愛妾周氏憫其無辜密告之由是亡去而
獲免後為駕前五十四軍都指揮使除威勝軍節度使
建節於彭州撫綏士民延敬賓客洎僧道輩各得其所
厚於禮敬人甚懷之李昌符之敗因令求周氏既至以
義母事之周氏自以少年復有美色懇有好合之請晟
告誓天地終不以非禮偶之每日未視事前必申問安
之禮雖厄在重圍未嘗廢也新理之郡兵力不完遽為
王蜀先主攻圍保守孤壘救兵不至凡千日為西川所
破而害焉有馬步使安師建者楊氏之腹心也城尅執
之蜀先主知其忠烈冀為其用欲寬之師建曰某受楊
司徒提拔不敢惜死先主嗟賞而行戮為其設祭而葬
之(出北夢&KR1456;言)
王殷
王殷梁開封尹瓚之猶子也乾化中為徐州連率衆叛
拒命殺害使臣點閱市井而授甲焉有親隨苗温與數
輩度其必不濟竊謀作亂事泄被擒刳心而死其妻配
隸别部軍挍殊不甘挾短刃割乳而殞聞者無不嗟尚
(出玉堂閒話)
太平廣記卷一百六十八
