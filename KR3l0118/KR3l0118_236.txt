太平廣記卷二百三十六
奢侈一
吳王夫差漢武帝丁緩
淋池霍光妻韓嫣
袁廣漢霄遊宫沙棠舟
趙飛燕郭況漢靈帝
石崇王敦魏高陽王雍
元琛隋煬帝則天后
許敬宗張易之宗楚客
安樂公主楊愼交唐睿宗
玄宗虢國夫人
吳王夫差
吳王夫差築姑蘇臺三年乃成周環詰屈横亘五里崇
飾土木殫耗人力宫妓千人又别立春宵宫為長夜飲
造千石酒鍾又作大池池中造青龍舟陳妓樂日與西
施為水戲又于宫中作靈舘舘娃閣銅鋪玉檻宫之欄
楯皆珠玉飾之(出述異記)
漢武帝
漢武帝時身毒國獻連環羈皆以白玉作之瑪瑙石為
勒白光琉璃為鞍在闇室中常照十餘丈如晝焉自是
長安始盛飾鞍馬競加雕鏤或一馬之飾直百金皆以
南海白蜃為珂紫金為花以飾其上猶以不鳴為患或
加鈴鑷飾以流蘇走如鐘磬動若飛幡後得貳師天馬
當以玫瑰石為鞍鏤以金銀鍮石以綠地五色錦為蔽
泥後稍以熊羆皮為之熊毛有綠光皆長三尺者直百
金卓王孫(闕)百餘雙詔使獻二十枚(出西京雜記)
丁緩
長安巧工丁緩者為恒滿燈七龍五鳳雜以芙蓉蓮藕
之屬又作卧褥香爐又一名被中香爐本出房風其法
後絶至媛始更為之設機環轉運四周而爐體常平可
置之被褥故取被褥以為名又作九層博山香爐鏤刻
為竒禽怪獸窮諸靈異皆能自然運動又作七輪扇其
輪大皆徑尺逓相連續一人運之滿堂皆寒凛焉(出西京雜)
(記)
淋池
漢昭帝元始元年穿淋池廣千步中植分枝荷一莖四
葉状如駢蓋日照則葉低蔭根若葵之衛足也名曰低
光荷實如玄珠可以飾珮花葉雜萎芬芳之氣徹十餘
里食之令人口氣常香益人肌理宫人貴之每遊宴出
入皆含咀或剪以為衣或折以蔽日相為戲楚詞謂折
芰荷以為衣意在斯也又有倒生菱莖如亂絲一花十
葉根浮水上實沉泥裡泥如紫色謂之紫泥菱食之令
人不老時命水戲遊宴永日工人進一巨槽帝曰檜楫
松舟嫌其重朴況乎此槽豈可得而乘也乃命文梓為
舟木蘭為枻刻飛鸞翔鷁飾其船首隨風輕漾畢景忘
歸乃至通夜使宫人為歌歌曰商秋素景泛洪波誰云
好手折芰荷凉風凄凄揭棹歌雲光開曙月低河萬歲
為樂豈為多帝大悦起游商臺于池上及乎末歲諫者
多遂省遊蕩奢侈堙毁臺池鸞舟荷芰隨時廢滅今臺
址無遺池亦平焉(出拾遗錄)
霍光妻
漢霍光妻遺淳于衍蒲桃錦二十匹散花綾二十五匹綾
出鉅鹿陳寳光妻傳其法霍顯召入第使作之機用一百
二十鑷六十日成一匹直萬錢又與越珠一斛琲綠綾七
百端直錢百萬黃金百兩又為起第宅奴婢不可勝數衍
猶怨薄曰吾為若何成功而報我若是哉(出西京雜記)
韓嫣
韓嫣好彈常以金為丸一日所失者十餘長安為之語
曰苦饑寒逐金丸京師兒童每聞嫣出彈輒隨逐之望
丸之所落而競拾取焉(出西京雜記)
袁廣漢
茂陵富人袁廣漢藏鏹巨萬家童八九百人于北芒山
下築園東西四里南北三里引流注其内搆石為山高
十餘丈連延數里養白鸚鵡紫鴛鴦旄牛青兔竒禽怪
獸積委其間移沙為洲嶼激水為波潮其中育江鷗海
鶴孕雛産鷇延漫林池竒樹異草靡不具植屋徘徊重
屬間以修廊行之移晷不能徧也袁廣漢後得罪誅没
入官其園鳥獸草木皆移植于上苑中矣(出西京雜記)
霄遊宫
漢成帝好微行於太液池旁起霄遊宫以漆為柱鋪黑
綈之幕器服乘輿皆尚黑色悦于暗行憎燈燭之照宫
中之美御皆服皂衣自班姬以下咸帶玄綬衣珮雖加
錦繡更以木蘭紗綃罩之至霄遊宫方秉炬燭宴幸既
罷靜鼓息罩而步不揚塵好夕出遊造飛行殿方一丈
如今之輦選期門羽林之士負之以趨帝于輦上坐但
覺耳中若聞風雷之聲以其疾也一名雲雷宫所行之
處咸以氈綈藉地惡車轍馬跡之喧也雖惑于微行䁥
宴民無勞怨每乘輿返駕以愛幸之姬寳衣珍食捨于
道旁國之窮老皆呼萬歲是以鴻嘉永始之間國富家
豐兵戈長戢故劉向谷永竊言指諫于是焚宵遊飛行
之殿罷宴逸之樂所謂從繩則直如轉圜焉(出拾遺記)
沙棠舟
漢成帝常以三秋暇日與飛燕遊戲太液池以沙棠為
舟貴其不沉也以雲母飾于鷁首一名雲舟又刻大桐
木為虬龍雕飾如眞𧰼以夾雲舟而行以紫文桂為柂
枻每觀雲棹水玩擷菱渠則憂輕蕩以驚飛燕命佽飛
之士乃以金鎻䌫雲舟使佽飛于水底引之値輕風時
至飛燕殆以風飄颻隨風入水帝以翠纓結飛燕之裾
遊倦乃返飛燕後漸見疎常怨恚曰以妾微何時復預
纓裾之遊漾雲舟于波上耶帝為之憮然今液池中尚
有成帝避風臺飛燕結裾處(出拾遺記)
趙飛燕
趙飛燕為皇后其女弟昭儀在昭陽殿遺飛燕書曰今
日佳晨貴姊懋膺洪册上貢三十五條以陳踴躍之至
金花紫綸帽金花紫羅面衣織成下裾同心七寳釵七
寳綦履玉環五色文綬鴛鴦褥雲母屏風琉璃屏風雲
母七寳扇琥珀枕龜文枕金錯綉襠琉璃瑪瑙彄珊瑚
玦黃金步搖金博山爐七支燈㢠廻風席茆葉席金浦圓
璫孔雀扇五明扇九華扇同心梅合枝李三清水香螺
巵(出南中螺田)麝香沉水香九眞黃鴛鴦襦及被(出西京雜記)
郭況
漢郭況光武皇后之弟也累金數億家童四百人以金
為器皿鑄冶之聲徹于都鄙時人謂郭氏之室不雨而
雷言鑄冶之聲盛也于庭中起高閣厝衡石于其上以
穪量下有藏金窟列武士衛之錯雜寳以飾臺榭懸明
珠于梁棟間光彩射目晝視如星夜望如月里語曰洛
陽多錢郭氏萬千都城之富難匹其内寵者皆以玉器
盛食故東京謂郭氏家為瓊厨金窟況小心畏愼雖居
富勢閉門優游未曾干世為一時所知也(出拾遺記)
後漢靈帝
靈帝初平三年于西園起裸遊舘十間採綠苔以被階
引渠水以遶砌周流澄澈乘小舟以游漾宫人乘之選
玉色輕體者以執篙楫搖蕩于渠中其水清淺以盛暑
之時使舟覆没視宫人玉色奏招商七言之歌以來凉
氣也其歌曰凉風起兮日照渠青荷晝偃葉夜舒唯日
不足樂有餘清絃流管歌玉鳬千年萬歲喜難渝渠中
植蓮大如蓋枝長一丈南國所獻也其葉夜舒晝捲一
莖有四蓮叢生名曰夜舒荷亦言日出見葉舒亦名望
舒荷帝乃盛夏避暑于裸遊館長夜飲宴帝嘆曰使萬
年如此則為上仙矣宫人年二七以上三六以下皆靚
粧而解上衣或共裸浴西域所獻茵墀香煮為浴湯宫
人以之沐浴浴畢餘汁入渠名曰流香渠又使内監為
雞鳴于舘北起雞鳴堂多畜雞每醉樂迷于天曉内閹
競作雞鳴以亂眞聲也仍以炬燭投于殿下帝乃驚寤
及董卓破京師收其美人焚其堂舘至魏咸熙中于先
帝投燭處溟溟有光如星後人以為神光于此地建屋
名曰餘光祠以祈福至魏明之末乃掃除焉(出王子年拾遺)
石崇
晉石崇與王愷爭豪晉武帝愷甥也嘗以一珊瑚樹與
愷高二尺許枝柯扶疎世間罕比愷以示崇崇視訖舉
鐵如意擊碎之應手瓦裂愷甚惋惜又以為嫉巳之寳
聲色方厲崇曰不足恨今還卿乃命左右悉取珊瑚樹
有高三尺條幹絶俗光彩溢目者六七枚如愷比者甚
衆愷悵然自失(出世說)
王敦
王敦初尚主如厠見漆箱盛乾棗本以塞鼻王謂上厠
果食至盡既還婢擎金盆貯水琉璃碗盛澡豆因倒置
水中而飲之羣婢莫不掩口(出世說新書)
魏高陽王雍
後魏高陽王雍居近清陽門外數里御道西旁洛中之
甲第也正光中雍為丞相給羽葆鼓吹虎賁班劍百人
貴極人臣富兼山海居第匹于帝宫白壁丹檻窈窕連
亘飛簷華宇膠葛周通僮僕六千妓女五百隋珠照日
羅綺從風自漢晉以來諸王豪侈未之有也出則鳴騶
御道文物成行鐃吹競響笳聲哀囀入則歌姬舞女擊筑
吹笙而絲管迭奏連宵盡日竹林魚池侔于禁苑芳草
如積珍木連隂及雍薨後諸妓女悉令入道或有出家
者美人徐月華善箜篌能為明妃出塞之歌聞者莫不
動容永安中與衙將軍原士康為側室士康宅亦近清
陽外徐鼓箜篌而歌哀聲入雲行路聽者俄而成市徐
常語士康云王有二美姬一名修容一名豔姿並蛾眉
皓齒潔貌傾城修容能為綠水歌豔姿善為逐鳳舞並
愛傾後室寵冠諸姬士康聞此常令徐歌綠水文鳳之
曲焉(出伽藍記)
元琛
後魏王侯外戚公主阻山海之富居川林之饒爭修園
宅互相誇競崇門豐室阿戸連房飛館生風重樓起霧
高臺芳樹家家而築花林曲池園園而有莫不桃李夏
綠竹栢冬青而河間王琛最為豪首常與高陽爭衡造
文栢堂如徽音殿置玉井金鑵以五色絲為繩妓女三
百人盡皆國色有婢朝雲善吹篪能為團扇歌隴上聲
琛為秦州刺史諸羌外叛屢討之不降琛令朝雲假為
貧嫗吹篪而乞諸羌聞之悉皆流涕迭相謂曰何為棄
墳井在山谷為宼耶相率歸降秦民語曰快馬徤兒不
如老嫗吹篪琛在秦中多無政績遣使向西域求名馬
遠至波斯國得千里馬號曰追風赤次有七百里者十
餘皆有名字以銀為槽金為環鎖諸王服其豪富琛嘗
語人云晉室石崇乃是庶姓猶能雉頭狐腋畫卵雕薪
況我大魏天王不為華侈造迎風舘于後園窗戸之上
列錢青瑣玉鳳銜鈴金龍吐旆素奈朱李枝條入簷妓
女樓上坐而摘食琛嘗會宗室陳諸寳器金瓶銀甕百
餘口甌擎盤合稱是其餘酒器有水晶鉢瑪瑙琉璃碗
赤玉巵數十枚作工竒妙中土所無皆從西來又陳女
樂及諸名馬復引諸王按行庫藏錦罽珠璣冰羅霧縠
充積其内琛謂章武王融曰不恨我不見石崇恨石崇
不見我融立性貪暴志欲無厭見之歎惋不覺成疾還
家卧三日不能起江陽王繼來省疾諭之曰卿之財産
應得抗衡何為羡歎以至于此融曰常謂高陽一人寳
貨多于融誰知河間瞻之在前繼曰卿欲作袁術之在
淮南不知世間復有劉備也及爾朱氏亂後王侯第宅
多題為寺宇壽邱里閭列刹相望祇洹鬱起寳塔高壯
四月八日京都士女多至河間寺觀其堂廡綺麗無不
歎息以為蓬萊仙室亦不是過也(出伽藍記)
隋煬帝
煬帝廵狩北邊作大行殿七寳帳容數百人飾以珍寳
光輝洞徹引匈奴啓民可汗宴會其中可汗恍然疑非
人世之有識者云大行殿者不祥之兆也是非王莽輕
車之比此寔天心非關人事也(出朝野僉載)
又唐貞觀初天下乂安百姓富贍公私少事時屬除夜
太宗盛飾宫掖明設燈燭殿内諸房莫不綺麗后妃嬪
御皆盛衣服金翠煥爛設庭燎于階下其明如晝盛奏
歌樂乃延蕭后與同觀之樂闋帝謂蕭曰朕施設孰與
隋主蕭后笑而不答固問之后曰彼乃亡國之君陛下
開基之主奢儉之事固不同矣帝曰隋主何如后曰隋
主享國十有餘年妾常侍從見其滛侈隋主每當除夜
至歲夜殿前諸院設火山數十盡沈香木根也每一山焚
沉香數車火光暗則以甲煎沃之熖起數丈沉香甲煎
之香旁聞數十里一夜之中則用沉香二百餘乘甲煎
二百石又殿内房中不然膏火懸大珠一百二十以照
之光比白日又有明月寳夜光珠大者六七寸小者猶
三寸一珠之價直數千萬妾觀陛下所施都無此物殿
前所焚盡是柴木殿内所燭皆是膏油但乍覺烟氣薰
人寔未見其華麗然亡國之事亦願陛下遠之太宗良
久不言口刺其奢而心服其盛(出紀聞)
則天后
則天造明堂于頂上鑄銕為鸑鷟高二丈以金飾之軒
軒若飛數年大風吹動猶存其址更鑄銅為大火珠飾
以黃金煌煌耀日今見存焉又造天樞于定鼎門並番
客胡商聚錢百萬億所成其高九十尺下以鐵山為脚
鑄銅為二麒麟以鎮四方上有銅盤徑三丈蛟龍人立
兩足捧大火珠望之如日初出鐫文于柱曰大周萬國
述德天樞後開元中推倒銅入上方(出唐新話)
許敬宗
唐許敬宗奢豪嘗造飛樓七十間令妓女走馬于其上
以為戲樂(出獨異記)
張易之
張易之為母阿臧造七寳帳金銀珠玉寳貝之𩔖罔不
畢萃曠古以來未曾聞見鋪𧰼牙床織犀角簟鼲貂之
褥蛩蟁之氈汾晉之龍鬚臨河之鳳翮以為席阿臧與
鳳閣侍郎李迥秀私通逼之也以鴛鴦盞一雙共飲取
其常相逐迥秀畏其盛嫌其老乃荒飲無度昏醉是務
常頻喚不覺出為恒州刺史易之敗阿臧入官迥秀被
坐降為衛州長史(出朝野僉載)
宗楚客
宗楚客造一宅新成皆是文栢為梁沉香和紅粉以泥
壁開門則香氣蓬勃磨文石為階砌及地着吉莫靴者
行則仰仆楚客被建昌王推得賍萬餘貫兄弟配流太
平公主就其宅看歎曰觀其行坐處我等虚生浪死一
年追入為鳳閣侍即景龍中為中書令韋氏之敗被誅
(出朝野僉載)
安樂公主
洛州昭成佛寺有安樂公主造百寳香爐高三尺開四
門綘橋勾欄花草飛禽走獸諸天妓樂麒麟鸞鳳白鶴
飛仙絲來線去鬼出神入隱起鈒鏤窈窕便娟眞珠瑪
瑙琉璃琥珀頗梨珊瑚車渠琬琰一切寳貝用錢三萬
庫藏之物盡于是矣(出朝野僉載)
又
安樂公主改為悖逆庶人奪百姓莊田造定昆池四十
九里直抵南山擬昆明池累石為山以𧰼華岳引水為
澗以𧰼天津飛閣步簷斜牆磴道被以錦繡畫以丹青
飾以金銀瑩以珠玉又為九曲流杯池作石蓮花臺泉
于臺中流出窮天下之壯麗言之難盡悖逆之敗配入
司農每日士女游觀車馬填咽奉敕輒到者官人解見
任凡人決一頓乃止(出朝野僉載)
又
安樂公主造百鳥毛裙以後百官百姓家效之山林竒
禽異獸搜山蕩谷掃地無遺至于網羅殺獲無數開元
中焚寳器于殿前禁人服珠玉金銀羅綺之屬於是採
捕乃止(出朝野僉載)
楊愼交
景龍中妃主家競為奢侈駙馬楊愼交武崇訓至以油
灑地築毬場(出國史纂異)
唐睿宗
唐睿宗先天二年正月十四十五十六夜于京師安福
門外作燈輪高二十丈被以錦綺飾以金銀燃五萬盞
燈俱堅之如花樹宫女千數衣綺羅曳錦繡耀珠翠施
香粉一花冠一巾帔皆至萬錢装束一妓女皆至三百
貫妙簡長安萬年縣年少婦女千餘人衣服花釵媚子
亦稱是於燈下踏歌三日夜觀樂之極未始有之(出朝野僉)
(載)
玄宗
玄宗幸華清宫新廣湯池制作宏麗安祿山于范陽以
白玉石為魚龍鳬鴈仍為石梁及石蓮花以獻雕鐫巧
妙殆非人功上大悦命陳于湯中又以石梁横亘湯上
而蓮花纔出于水際上因幸華清宫至其所解衣將入
而魚龍鳬鴈皆若奮鱗舉翼状欲飛動上甚恐遽命撤
去其蓮花至今猶存又嘗于宫中置長湯屋數十間環
㢠廻甃以文石為銀鏤漆船及白香木船置于其中至于
楫櫓皆飾以珠玉又于湯中壘瑟瑟及沉香為山以状
瀛洲方丈上將幸華清宫貴妃姊妺競飾車服為一犢
車飾以金翠間以珠玉一車之費不啻數十萬貫既而
重甚牛不能引因復上聞請各乘馬於是競購名馬以
黃金為銜䪊組繡為障泥共會于國忠宅將同入禁中
炳炳照燭觀者如堵自國忠宅至于城東南隅僕御車
馬紛紜其間國忠方與客坐于門下指而謂客曰某家
起于細微因緣椒房之親以至于是吾今未知税駕之
所念終不能致令名要當取樂于富貴耳由是驕奢僭
侈之態紛然而昩處滿持盈之道矣太平公主玉葉冠
虢國夫人夜光枕楊國忠鎻子帳皆稀代之寳不能計
其直(出明皇雜錄)
虢國夫人
楊貴妃姊虢國夫人恩寵一時大治第宅棟宇之盛舉
無與比所居韋嗣立舊宅韋氏諸子方午偃息于堂廡
間忽見婦人衣黃羅帔衫降自步輦有侍婢數十人笑
語自若謂韋氏諸子曰聞此宅欲貨其價幾何韋氏降
階曰先人舊廬所未忍捨語未畢有工數百人登東西
廂撤其瓦木韋氏諸子乃率家童挈其琴書委于路中
而授韋氏隙地十數畆其宅一無所酧虢國中堂既成
召匠汙鏝授二百萬償其値而復以金盞瑟瑟三斗為
賞後曾有暴風拔樹委其堂上已而視之略無所傷既
撤瓦以觀之皆乘以木瓦其制作精緻皆此類也虢國
每入禁中常乘驄馬使小黃門御紫驄之俊徤黃門之
端秀皆冠絶一時(出明皇雜錄)
太平廣記卷二百三十六
