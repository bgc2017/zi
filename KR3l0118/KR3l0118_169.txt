太平廣記卷一百六十九
知人一
陳寔黃叔度郭泰
馬融蔡邕顧邵
諸葛瑾兄弟龐士元武陔
裴頠匈奴使桓温
謝鯤唐太宗李勣
薛收王珪王飾旦
楊素王義方選將
英公劉竒張鷟
李嶠鄭杲盧從愿
裴寬韋詵裴談
陳寔
陳寔嘗歎曰若周子居者眞棟梁之器譬諸寳劒則世
之龍泉客有問陳季方曰足下家君有何功德而荷天
下重名季方曰吾家君譬如桂樹生於泰山之阿上有
萬仞之高下有不測之淵上為甘露所霑下為淵泉所
潤當斯之時桂樹焉知泰山之高淵泉之深不知有功
德與無(出世說)
黃叔度
郭泰至汝南造袁奉高車不停軌鸞不輟軛詣黃叔度
乃彌日信宿人問其故林宗曰叔度汪汪如千頃之波
澄之不清撓之不濁其器深廣難測矣(出世說)
郭泰
郭泰秀立高峙澹然淵停九州之士悉懔懔宗仰以為
覆盖蔡伯喈告盧子幹馬日磾曰吾為天下作碑銘多
矣未嘗不有慚唯為郭先生碑頌無愧色耳(出世說)
馬融
鄭玄在馬融門下融嘗不解割裂書七事而玄思其五
别令盧子幹思其二融告幹曰孔子謂子貢回也聞一
知十吾與汝弗如也今我與子可謂是矣(出世說)
蔡邕
蔡邕評陳蕃李膺先後曰陳仲舉彊於犯上難李元禮嚴
於挕下易仲舉三君之下(謝沈漢記曰三君者一時之所重竇武劉淑陳蕃)元
禮八俊之上(薛瑩漢書曰李膺王暢荀緄朱㝢魏朗劉佑杜楷趙典為八俊出世說)
顧邵
顧邵嘗獨謂龐士元曰聞子知人吾與足下孰愈士元
曰陶冶世俗與時沉機吾不如子論霸王之餘策覽倚
伏之要最吾亦有一日之長邵亦安其言(出世說)
諸葛瑾兄弟
諸葛瑾弟亮及從弟誕並有盛名各事一國時以蜀得
其龍吳得其虎魏得其狗(出世說)
龐士元
龐士元至吳吳人並友之見陸績顧邵全琮而為之目
曰陸子所謂駑馬有逸足之用顧子所謂駑牛可以負重
致遠或問如目陸為勝邪曰駑馬雖精速能致一人耳
駑牛一日行百里所致豈一人哉吳人無以難全子好
聲名似汝南樊子昭(出世說)
武陔
司馬文王問武陔曰陳泰何如其父司空陔曰通雅博
暢能以天下聲教為己任者不如也明練簡至立功立
事過之(出世說)
裴頠
冀州刺史楊淮二子喬與髦俱總角為成器淮與裴頠
樂廣友善遣見之頠性弘放愛喬之有風韻謂淮曰喬
當及卿髦小減也廣性清淳愛髦之有神檢謂淮曰喬
自及卿然髦尤精出淮笑曰我二兒之優劣乃裴樂之
優劣也論者評之以為喬雖高韻而無檢局樂言為得
然並為後出之雋(出世說)
匈奴使
魏武將見匈奴使自以形陋不足懷遠國使崔季珪代
當之自捉刀立牀頭事畢令間諜問曰魏王何如使曰
魏王雅望非常然牀頭捉刀人乃英雄也王聞之馳殺
此使(出商芸小說)
桓温
晉殷浩既廢桓温語諸人曰少時與之共騎竹馬我棄
去已浩輒取之故當出我下(出世說新語)
謝鯤
明帝問謝鯤君自謂何如庾亮答曰端委廟堂使百寮
凖則臣不如亮一丘一壑自謂過之(出世說新語)
唐太宗
貞觀五年上謂長孫無忌等曰朕聞主賢則臣直人固
不自知公宜論朕得失無忌曰陛下武功文德跨絶古
今發號施令事皆利物臣順之不暇實不見陛下有愆
失上曰朕欲聞已過公乃妄相諛悦今面談公等得失
以為鑑誡言之者可以無過聞之者足以自改因曰無
忌善於籌算應對敏速求之古人亦當無比兵機政術
或恐非其所長高士廉涉獵古今心術聰悟臨難不改
節為官亦無朋黨所少者骨鯁規諫耳唐儉言辭俊利
善和解人酒杯流行發言啟齒事朕三載遂無一言論
國家得失楊師道性純善自無愆過而情實怯懦未甚
更事緩急不可得力岑文本性道敦厚文章所長持論
恒據經典自不負於理劉洎性最堅貞言多利益然其
意尚然諾朋友能自補闕亦何以尚焉馬周見事敏速
性甚貞正至於論量人物直道而言朕比任使多所稱
意褚遂良學問稍長性亦堅正既寫忠誠甚親附於朕
譬如飛鳥依人自加憐愛(出唐會要)
李勣
武德初李勣得黎陽倉就食者數十萬人魏徵高季輔
杜正倫郭孝恪皆客遊其所一見於衆人之中即加禮
敬平武牢獲鄭州長史戴胄釋放推薦之當時以為有
知人之鑒(出唐會要)
又貞觀元年勣為幷州都督時侍中張文瓘為參軍事
勣嘗歎曰張稚珪後來管蕭吾不如也待以殊禮時有
二寮亦被禮接勣將入朝一人贈以佩刀一人贈以玉
帶文瓘獨無所及因送行二十餘里勣曰諺云千里相
送歸於一别稚珪何行之遠也可以還矣文瓘曰均承
尊奬彼皆受賜而返鄙獨見遺以此於悒勣曰吾子無
苦老夫有說某遲疑少決故贈之以刀戒令果斷也某
放達不拘故贈之以帶戒令檢約也吾子宏才特達無
施不可焉用贈為因極推引後文瓘累遷至侍中(出廣人物)
(志)
薛收
唐薛收與從父兄子元敬族兄子德音齊名時人謂之
河東三鳳收與元敬俱為文學館學士時房杜等處心
腹之寄深相友託元敬畏於權勢竟不狎如晦常云小
記室不可得而親不可得而疎(出談賓錄)
王珪
貞觀六年上宴侍臣謂王珪曰卿識鑒精通尤善談論
自房玄齡等咸宜品藻又可自量與諸子孰賢珪對曰
孜孜奉國知無不為臣不如玄齡才兼文武出將入相
臣不如李靖敷奏詳明出納惟允臣不如温彦博剸繁理
劇衆務必舉臣不如戴胄諫諍為心恥君不及堯舜臣
不如魏徵至於激濁揚清嫉惡好善臣於數子亦有微
長太宗深然其言羣公亦各以為盡已所能謂之確論
(出會要)
王師旦
貞觀十九年考功員外郎王師旦知舉考張昌齡王公
瑾策下太宗歎曰二人咸有詞華對曰體性輕薄文絶
浮豔必不成令器臣不上拔者恐變陛下風教帝以為
名言後如其言也(出譚賓錄)
楊素
封德彛之少也僕射楊素見而竒之遂妻以姪女常撫
座曰封郎必居此坐後討遼東封公船沒衆皆謂死楊
素曰封郎當得僕射此必未死使人求之公抱得一板
沒於大海中力盡欲放之忽憶楊公之言復勉力持之
胸前為板所摩繫肉破至骨衆接救得之後果官至僕
射(出定命錄)
王義方
員半千本名餘慶師事王義方義方重之嘗謂曰五百
年一賢足下當之矣因改名半千(出譚賓錄)
選將
李勣每臨陣選將必相有福祿者而後遣之人問其故
對曰薄命之人不足與成功名君子以為知言(出譚賓錄)
英公
高宗時蠻羣聚為寇討之輒不利乃以徐敬業為刺史
彼州發卒郊迎敬業盡放令還單騎至府賊聞新刺史
至皆繕理以待敬業一無所問處分他事畢方曰賊皆
安在曰在南岸乃從一二佐吏而往觀者莫不駭愕賊
初持兵覘望及見船中無所有乃更閉營藏𨼆敬業直
入其營内告云國家知汝等為貪吏所苦非有他惡可
悉歸田後去者為賊唯召其魁首責以不早降各杖數
十而遣之境内肅然其祖英公聞之壯其膽略曰吾不
辦此然破家者必此兒也(出國史異纂)
劉竒
唐證聖中劉竒為侍郎注張文成司馬鍠為御史二人
因申屠㻛以謝竒正色曰舉賢無私何見謝(出談賓錄)
張鷟(自號浮休子)
唐婁師德滎陽人也為納言客問浮休子曰婁納言何
如答曰納言直而温寬而栗外愚而内敏表晦而裏明
萬頃之波渾而不濁百鍊之質磨而不磷可謂淑人君
子近代之名公者焉客曰狄仁傑為納言何如浮休子
曰粗覽經史薄閑文筆箴規切諫有古人之風剪伐淫
祠有烈士之操心神耿直湼而不淄膽氣堅剛明而能
斷晚途錢癖和嶠之徒與客曰鳳閣侍郎李昭德可謂
名相乎答曰李昭德志大而器小氣高而智薄假權制
物扼險凌人剛愎有餘而恭寬不足非謀身之道也俄
伏法焉又問洛陽令來俊臣雍容美貌忠赤之士乎答
曰俊臣面柔心狠行險德薄巧辯似智巧諛似忠傾覆
邦家誣陷良善其江充之徒歟蜂蠆害人終為人所害
無何為太僕卿戮於西市又問武三思可謂名王哉答
曰三思馮藉國親位超衮職貌𧰼恭敬心極殘忍外示
公直内結隂謀弄王法以復仇假朝權而害物晚封為
德静王乃鼎賊也不可以夀終竟為節愍太子所殺又
問中書令魏元忠耿耿正直近代之名臣也答曰元忠
文武雙闕名實兩空外示貞剛内懷趨附面折張食其
之黨勇若熊罷謟事武士開之儔怯同駑犬首鼠之士
進退兩端虺蜴之夫曾無一志亂朝敗政莫非斯人附
三思之徒赤五王之族以吾熟察終不得其死然果坐
事長流思州憂恚而卒又問中書令李嶠何如答曰李
公有三戾性好榮遷憎人昇進性好文章憎人才筆性
好貪濁憎人受賂亦如古者有女君性嗜肥鮮禁人食
肉性愛綺羅斷人衣錦性好淫縱憎人畜聲色此亦李
公之徒也又問司刑卿徐有功何如答曰有功耿直之
士也明而有膽剛而能斷處陵夷之運不偷媚以取容
居版蕩之朝不遜辭以苟免來俊臣羅織者有功出之
袁智弘鍜鍊者有功寬之躡虎尾而不驚觸龍鱗而不
懼鳳跱鴟梟之内直以全身豹變豺狼之間忠以遠害
若值清平之代則張釋之于定國豈同年而語哉又問
司農卿趙履温何如答曰履温心不涉學眼不識文貌
恭而性狠智小而謀大趦趄狗盜突忽猪貪晨羊誘外
不覺其死夜蛾覆燭不覺其斃頭寄於頸其能久乎後
從事韋氏為逆夷其三族又問鄭愔為選部侍郎何如
答曰愔猖獗小子狡猾庸人淺學浮詞輕才薄德狐蹲
貴介雉伏權門前託俊臣後附張易折支德静之室䑛
痔安樂之庭鸋鳷栖於葦苕魦鱨游於沸鼎既無雅量
終是凡材以此求榮得死為幸後果謀反伏誅(出朝野僉載)
李嶠
御史裴周使幽州日見參謀姓胡云是易州人不記名
項有刀痕問之對曰某昔為番官曾事特進李嶠嶠奬
某聰明每有詩什皆令收掌常熟視謂之曰汝甚聰明
然命薄少官祿年至六十已上方有兩政三十有重厄
不知得過否爾後轗軻不得覓身名胡至三十忽遇張
佺北征便隨入軍軍敗賊刃頸不斷於積屍中臥經一
宿乃得活自此已後每憶李公之言更不敢覓官於寺
中洒掃展轉至六十因至鹽州於刺史郭某家為客有
日者見之謂刺史曰此人有官祿今合舉薦前十月當
得官刺史曰此邊遠下州某無公望豈敢輒薦舉人俄
屬有恩赦令天下刺史各舉一人其年五月郭舉此人
有兵謀至十月策問及第得東宫衛佐官仍參謀范陽
軍事(出定命錄)
鄭杲
唐聖歷中侍郎鄭杲注韓思復太常博士元希聲京兆
府士曹參軍嘗謂人曰今年當選得韓元二子是吏部
不負朝廷矣(出談賓錄)
盧從愿
唐景雲中盧從愿為侍郎杜暹自虢州參軍注鄭縣尉
後為戶部尚書盧自益州長史入朝杜立於上乃曰選
人定如何盧曰亦由僕藻鑒遂使明公展千里之足(出談)
(賓錄)
裴寬
尚書裴寬罷郡西歸泝流停午因維舟暫駐見一人坐
樹下衣服故弊因命與語大竒之遂為知心曰以君才
識必自富貴何貧也舉一船錢帛奴婢貺之客亦不讓
所惠語訖上船偃蹇者鞭撲之裴公益竒之其人乃張
徐州也(出幽閒鼓吹)
韋詵
潤州刺史韋詵自以族望清華嘗求子壻雖門地貴盛
聲名籍甚者詵悉以為不可遇歲除日閑無事妻孥登
城眺覽見數人方於園圃有所瘞詵異之召吏指其所
使訪求焉吏還白曰所見乃參軍裴寬所居也令與寬
俱來詵詰其由寬曰某常自戒義不以苞苴汚其家今
日有人遺鹿置之而去既不能自欺因與家童瘞於後
園以全其所守不謂太守見之詵因降階曰某有息女
願授君子裴拜謝而去歸謂其妻曰嘗求佳壻令果得
之妻問其誰即向之城上所見瘞物者明日復召來韋
氏舉家視其簾下寬衣碧衫疎瘦而長(舊制八品已下衣碧)入門
其家大噱呼為鸛鵲詵妻涕泣於帷下既退詵謂其妻
曰愛其女當令作賢公侯之妻奈何白如瓠者人奴之
材詵竟以女妻之而韋氏與寬偕老其福夀貴盛親族
莫有比焉故開元天寳推名家舊望以寬為稱首(出明皇雜)
(錄)
裴談
蘇頲年五歲裴談過其父頲方在乃試誦庾信枯樹賦
將及終篇避談字因易其韻曰昔年移柳依依漢隂今
看搖落悽愴江潯樹猶如此人何以任談駭嘆久之知
其他日必主文章也(出廣人物志)
太平廣記卷一百六十九
