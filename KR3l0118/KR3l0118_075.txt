太平廣記卷七十五
道術五
楊居士張士平馮漸
潘老人王先生周生
韓志和張辭崔言
楊居士
海南郡有楊居士亡其名以居士自目往往遊南海枝
郡常寄食扵人亦不知其所止謂人曰我有竒術汝輩
庸人固不得而識矣後常至郡會太守好竒者聞居士
來甚喜且厚其禮命飲之每宴遊未嘗不首召居士居
士亦以此自負一日以酒忤太守太守不能容後又會
宴扵郡室閱妓樂而居士不得預時有數客亦不在太
守召中因謂居士曰先生嘗自負有竒術某向者仰望
之不暇一日遇先生扵此誠幸矣雖然今聞太守大宴
客扵郡齋而先生不得預其間即不能設一竒術以動
之乎必先生果無竒術耶居士笑曰此末術耳君試觀
我我為君召其妓可以佐酒皆曰願為之居士因命具
酒使諸客環席而坐又命小童閉西廡空室久之乃啓
之有三四美人自廡下来裝飾華煥㩦樂而至居士曰
某之術如何諸客人大異之殆不可測乃命列坐奏樂
且歌客或訊其術居士但笑而不荅時昏晦至夜分居
士謂諸妓曰可歸矣于是皆起入西廡下空室中客相
目駭歎然尚疑其鬼物妖惑明日有郡中吏曰太守昨
夕宴郡閤妓樂列坐無何皆仆地瞬息暴風起飄其樂
器而去迨至夜分諸妓方寤樂器亦歸于舊所太守質
問衆妓皆云黑無所見竟不窮其由諸客皆大驚因盡
以事對或告扵太守太守歎異即謝而遣之不敢留扵
郡中時開成初也(出宣室志)
張士平
唐夀州刺史張士平中年以来夫婦俱患瞽疾歷求方
術不能致遂退居别墅杜門自責唯禱醮星辰以祈神
之佑年久家業漸虚精誠不退元和七年壬辰八月十
七日有書生詣門請謁家人曰主公夫婦抱疾不接賓
客久矣書生曰吾雖書生亦攻醫術聞使君有疾故来
此耳家人入白士平士平忻然曰久病不接賓客脱有
方藥願垂相救書生曰但一見使君自有良藥士平聞
之扶病相見謂使君曰此疾不假藥餌明日倩丁夫十
人鍬鍤之属為開一井眼當自然立愈如其言而備焉
書生即選勝地自晨穿井至夕見水士平眼疾頓輕及
得新水洗目即時明净平復如初十年之疾一旦豁然
夫妻感而謝之厚遺金帛書生曰吾非世間人太白星
官也以子抱疾數年不忘扵道精心禱醮上感星辰五
帝星君使我降授此術以祛重疾荅子修奉之心金帛
之遺非吾所要也因留此法令轉教世人以救疾苦用
增隂德其要以子午之年五月戍酉十一月夘辰為吉
丑未之年六月戍亥十二月辰巳寅申之年七月亥子
正月巳午夘酉之年八月子丑二月午未辰戍之年九
月申未三月寅丑巳亥之年十月申酉四月寅夘取其
方位年月日時即為福地浚井及泉必有良效矣士平
再拜受之言訖昇天而去(出神仙感遇傳)
馮漸
河東馮漸名家子以明經入仕性與俗背後棄官隐居
伊水上有道士李君以道術聞尤善視鬼朝士皆慕其
能李君後退歸汝潁適遇漸扵伊洛間知漸有竒術甚
重之大歷中有博陵崔公者與李君為僚甚善李君寓
書扵崔曰當今制鬼無過漸耳是時朝士咸知漸有神
術數往往道其名别後長安中人率以漸字題其門者
蓋用此也(出宣室志)
潘老人
嵩山少林寺元和中常因風歇有一老人杖策扣門求
宿寺人以關門訖更不可開乃指寺外空室二間請自
止宿亦無牀席老人即入屋二更後僧人因起忽見寺
門外大明怪而視之見老人所宿屋内設茵褥翠幕異
常華盛又見陳列殽饌老人飲噉自若左右亦無僕從
訝其所以又不敢開門省問俱衆伺之至五更後老人
睡起自盥洗訖懷中取一葫蘆子大如拳遂取牀席帳
幕凡是用度悉納其中無所不受收訖以葫蘆子内懷
中空屋如故寺僧駭異開門相與謁問老人辭謝而已
僧固留之住問其姓名云姓潘氏從南嶽北遊太原其
後時有見者(出原化記)
王先生
有王先生者家于烏江上隐其跡由是里人不能辨或
以為妖妄一日里中火起延燒廬舍生即往視之厲聲
呼曰火且止火且止扵是火滅里人始竒之長慶中有
弘農楊晦之自長安東遊吳椘行至烏江聞先生高躅
就門往謁先生戴玄綃巾衣褐衣隐几而坐風骨清美
晦之再拜備禮先生拱揖而已命晦之坐其側其議論
玄暢㢠出意表晦之愈徤慕扵是留宿是日乃八月十
二日也先生召其女七娘者乃一老嫗也年七十餘髮
盡白扶杖而來先生謂晦之曰此我女也惰而不好道
今且老矣既而謂七娘曰汝為吾刻紙狀今夕之月置
于室東垣上有頃七娘以紙月施于垣上夕有竒光自
發洞照一室纖毫盡辨晦之驚歎不測及曉將去先生
以杖擊之畢俄有塵起天地盡晦久之塵斂視其庭則
懸崖峻險山谷重叠前有積石盡目晦之悸然背汗毛
髮豎立先生曰陵谷速遷吾子安所歸乎晦之益恐洒
泣言曰誠不知一旦有桑田之變豈仙都瞬息而塵世
已千歲乎先生笑曰子無懼也所以為娱耳扵是持篲
掃其庭又有塵起有頃塵歛門庭如舊晦之喜即馳馬
而去(出宣室志)
一說唐長慶初山人楊隐之在郴州常尋訪道者有唐
居士土人謂百歲人楊謁之因留楊宿及夜呼其女曰
可將一箇弦月子来其女遂帖月扵壁上如片紙耳唐
即起祝之曰今夕有客可賜光明言訖室朗若張燭(出酉)
(陽雜爼)
周生
唐太和中有周生者廬扵洞庭山時以道術濟吳楚人
多敬之後將抵洛榖之間途次廣陵舍佛寺中會有三
四客皆来時方中秋其夕霽月澄瑩且吟且望有說開
元時明皇帝遊月宫事因相與歎曰吾軰塵人固不得
至其所矣奈何周生笑曰某常學扵師亦得焉且能挈
月致之懷𬒮子信乎或患其妄或喜其竒生曰吾不為
明則妄矣因命虚一室翳四垣不使有纖隙又命以筯
數百呼其僮繩而架之且告客曰我將梯此取月去聞
呼可来觀乃閉戶久之數客步庭中且伺焉忽覺天地
曛晦仰而視之即又無纖雲俄聞生呼曰某至矣因開
其室生曰月在某衣中耳請客觀焉因以舉之其衣中
出月寸許忽一室盡明寒逼肌骨生曰子不信我今信
乎客再拜謝之願收其光因又閉戶其外尚昏晦食頃
方如初(出宣室志)
韓志和
韓志和者本倭國人也中國為飛龍衛士善雕木為鸞
鶴鳥雀之形置機捩于腹中發之則飛高三二百尺數
百步外方始却下又作龍牀為御榻足一履之則鱗鬛
爪角皆動夭矯如生又扵唐憲皇前出蠅虎子五六十
頭分立隊令舞梁州曲皆中曲度致詞時殷殷有聲曲
畢則累累而退若有尊卑等級焉帝大悦賜金帛加等
志和一出宫門盡施𣪚他人後忽失之(出仙傳拾遺)
張辭
咸通初有進士張辭下第後多遊淮海間頗有道術常
飬氣絶粒好酒耽棋鄙人以爐火藥術為事一旦覩之
乃大哂命筆題其壁云争那金烏何頭上飛不住紅爐
漫燒藥玉顔安可駐今年花發枝明年葉落樹不如且
飲酒朝暮復朝暮人咸異之性不喜裝飾多歷旗亭好
酒故也或人召飲若合意則索紙剪蛱蝶二三十枚以
氣吹之成列而飛如此累刻以指收之俄皆在手見者
求之即以他事為阻嘗遊鹽城多為酒困匪𩔖輩欲乘
其酒而試之相競較力邑令偶見繫之既醒乃課述德
陳情詩二律以獻令令乃立釋之所記一篇云門風常
有蕙蘭馨鼎族家傳霸國名容貌静懸秋月彩文章高
振海濤聲訟堂無事調琹軫郡閤何妨醉玉觥今日東
漸(音尖)橋下水一條從此鎮常清自後邑宰多張之才次
求其道日夕延接欲傳其術張以明府勲貴家流年少
而宰劇邑多聲色狗馬之求未暇志味玄奥因贈詩以
開其意云何用梯媒向外求長生只合内中修莫言大
道人難得自是行心不到頭他日將欲離去乃書琴堂
而别後人多云江南上昇初去日乘酒醉因求片楮剪
二鶴扵廳前以水噀之俄而翔翥乃曰汝可先去我即
後來時邑令亦醉不暇拘留張遂得去其所題云張辭
張辭自不會天下經書在腹内身即騰騰處世間心即
逍遥出天外至今為江淮好事者所說(出桂苑叢談)
崔言
崔言者隸職扵左親騎軍一旦得疾而目昏闇咫尺不
辨人物眉髮自落鼻梁崩倒肌膚生瘡如疥皆目為惡
疾勢不可救因為駱谷子午歸寨使遇一道流自谷中
出不言姓名授其方曰皂荚刺採一二升燒之為灰大
黃九蒸九曝杵之為末食上濃煎大黃湯以末匕調而
服之旬日鬚髮再生肌膚充潤所疾頓愈眼明倍扵尋
常道流傳此方訖却入山去不知所之(出神仙感遇傳)
太平廣記卷七十五
