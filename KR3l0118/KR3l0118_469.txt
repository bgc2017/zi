太平廣記卷四百六十九宋李昉等編
水族六
魚
張方鍾道晉安民
劉萬年微生亮蘆塘
彭城男子朱法公王奐
蔡興李增蕭騰
柳鎮隋文帝大興村
萬頃陂長鬚國
張方
廣陵下市廟宋元嘉十八年張方女道香送其夫壻北
行日暮宿祠門下夜有一物假作其壻来云離情難遣
不能便去道香俄昏惑失常時有王纂者能治邪魅道
香被魅請治之始下針有一獺從女被内走入前港道
香疾便愈(出異苑)
鍾道
宋永興縣吏鍾道得重病初差情欲倍常先樂白鶴墟
中女子至是猶存想焉忽見此女子振衣而来即與燕
好是後數至道曰吾甚欲雞舌香女曰何難乃掬香滿
手以授道道邀女同舍咀之女曰我氣素芳不假此女
子出戶狗忽見隨咋殺之乃是老獺口香即獺糞頓覺
臭穢(出幽明錄)
晉安民
晉安郡民斷溪取魚忽有一人著白帢黃練單衣来詣
之即同飲饌饌畢語之曰明日取魚當有大魚甚異最
在前慎勿殺明日果有大魚長七八丈逕来衝網其人
即取殺之破腹見所食飯悉有其人家死亡略盡(出廣古今)
(五行記)
劉萬年
宋後廢帝元徽三年京口戍將劉萬年夜廵於北固山
西見二男子容止端麗潔白如玉遥呼萬年謂曰君與
今帝姓族近遠萬年曰族異姓同一人曰汝雖族異恐
禍来及萬年曰吾有何過答曰去位禍即不及萬年見
二人所言益異之萬年謂二人深謝預聞何用見酧萬
年欲請歸鎮二人曰吾非世人不食世物萬年與語之
次化為魚飛入江去萬年翌日託疾遂罷其位後果如
魚所言(出江表異同錄)
微生亮
明月峽中有二溪東西流宋順帝昇平二年溪人微生
亮釣得一白魚長三尺投置船中以草覆之及歸取烹
見一美女在草下潔白端麗年可十六七自言高唐之
女偶化魚游為君所得亮問曰既為人能為妻否女曰
冥契使然何為不得其後三年為亮妻忽曰數已足矣
請歸高唐亮曰何時復来答曰情不可忘者有思復至
其後一歲三四往来不知所終(出三峽記)
蘆塘
耒陽縣東北有蘆塘八九頃其深不可測中有大魚常
至五日一奮躍出水大可三圍其狀異常每出水則小
魚奔迸隨水上岸不可勝計又云此塘有鮫魚五日一
化或為美婦人或為美男子至於變亂尤多郡人相戒
故不敢有害心後為雷電所擊此塘遂乾(出錄異記)
彭城男子
彭城有男子娶婦不悦之在外宿月餘日婦曰何故不
復入男曰汝夜輒出我故不入婦曰我初不出壻驚婦
云君自有異志當為他所惑耳後有至者君便抱留之
索火照視之為何物後所願還至故作其婦前却未入
有一人從後推令前既上牀壻捉之曰夜夜出何為婦
曰君與東舍女往来而驚欲託鬼魅以前約相掩耳壻
放之與共卧夜半心悟乃計曰魅迷人非是我婦也乃
向前攬捉大呼求火稍稍縮小發而視之得一鯉魚長
二尺(出列異傳)
朱法公
山隂朱法公者嘗出行憩於臺城東橘𣗳下忽有女子
年可十六七形甚端麗薄晩遣婢與法公相聞方夕欲
詣宿至人定後乃來自稱姓檀住在城側因共眠寢至
曉而去明日復来如此數夜每曉去婢輒来迎復有男
子可六七歲端麗可愛女云是其弟後曉去女衣裙開
見龜尾及龜脚法公方悟是魅欲執之向夕復来即然
火照覓尋失所在(出續異記)
王奐
齊王奐自建業將之渚宫至江州泊舟於岸夜深風生
月瑩忽聞前洲上有十餘人喧噪皆女子之音奐異之
謂諸人曰江渚中豈有是人也乃獨棹小舟取葭蘆之
隂循洲北岸而於藂葦中見十餘女子或衣綠或衣青
碧半坐半立坐者一女子泣而言曰我始與姊妹同居
隂宅長在江漢不意諸娘許為上峽小兒所娶乃至分
離立者一女子嘆曰湖水有廻而我此去應無返日言
未竟北風微起立者曰潮至矣可以還家奐急從蘆葦
中出捕悉化為龜入水而去(出九江記)
蔡興
晉陵民蔡興忽得狂疾歌吟不恒常空中與數人言笑
或云當再取誰女復一人云家已多後夜忽聞十餘人
將物入里人劉餘之家餘之拔刀出後戶見一人黑色
大罵曰我湖長来詣汝而欲殺我即喚羣伴何不助余
耶餘之即奮刀亂砍得一大鼉及狸(出幽明錄)
李增
永陽人李增行經大溪見二蛟浮於水上發矢射之一
蛟中焉增歸因復出市有女子素服銜淚捉所射箭增
怪而問焉女答之何用問焉為暴若是便以相還授矢
而滅增惡而驟走未逹家暴死於路(出異苑)
蕭騰
襄陽金城南門外道東有參佐𪠘舊傳甚凶往者不死
必病梁昭明太子臨州給府寮呂休蒨休蒨常在廳事
北頭眠鬼牽休蒨休蒨墜地久之悟俄而休蒨有罪賜
死後今蕭騰初上至羊口岸忽有一丈夫著白紗高室
帽烏布袴披袍造騰疑其服異拒之行數里復至求寄
載騰轉疑焉如此數廻而騰有妓妾數人舉止所為稍
異常日歌笑悲啼無復恒節及騰至襄陽此人亦經日
一来後累辰不去好披袍縛袴跨狗而行或變易俄頃
詠詩歌謠言笑自若自稱是周瑜恒止騰舍騰備為禳
遣之術有時暫去尋復来騰又領門生二十人拔刀砍
之或跳上室梁走入林中来往迅速竟不可得乃入妾屏
風裏作歌曰逢歡羊口岸結愛桃林津胡桃擲去肉訝
汝不識人頃之有道士趙曇義為騰設壇置醮行禁自
道士入門諸妾並悲呌若將遠别俄而一龜徑尺餘自
到壇而死諸妾亦差騰妾聲貎悉不佳諮議參軍韋言
辨善戲謔因宴而啓云常聞世間人道黠如鬼今見鬼
定是癡鬼若黠不應魅蕭騰故以此而度足驗鬼癡(出南)
(雍州記)
柳鎮
河東柳鎮字子元少樂閒静不慕榮貴梁天監中自司
州遊上元便愛其風景於鍾山之西建業里買地結茅
開泉種植𨼆操如耕父者其左右居民皆呼為柳父所
居臨江水嘗曳策臨眺忽見前洲上有三四小兒皆長
一尺許往来遊戲遥聞相呼求食聲鎮異之須臾風濤
洶湧有大魚驚躍誤墜洲上羣小兒争前食之又聞小
兒傳呼云雖食不盡留與柳父鎮益驚駭乃乘小舟逕
捕之未及岸諸小兒悉化為獺入水而去鎮取巨魚以
分鄉里未幾北還洛陽於所居書齋柱題詩一首云江
山不久計要適暫時心况念洛陽士今来歸舊林是歲
天監七年也(出窮怪記)
隋文帝
隋文帝開皇中掖庭宫每有人来挑宫人司宫以聞帝
曰門衛甚嚴人從何而入當怪精耳因戒宫人曰若来
但砍之其後夜来登牀宫人抽刀砍之若中枯骨其物
走落宫人逐之因入池而没明日帝令涸池得一龜尺
餘其上有刀㾗殺之遂絶(出廣古今五行記)
大興村
隋開皇末大興城西南村民設佛會一老翁皓首白裙
襦求食而去衆莫識追而觀之行二里許遂不見但有
一陂水中有白魚長丈餘小而從者無數人争射之或
弓折弦斷後竟中之割其腹得秔米飯後數日漕梁暴
溢射者家皆溺死(出廣古今五行記)
萬頃陂
唐齊州有萬頃陂魚鼈水族無所不有咸亨中忽一僧
持鉢乞食村人長者施以蔬供食訖而去於時漁人網
得一魚長六七尺緝鱗鏤甲錦質寳章特異常魚欲齎
赴州餉遺至村而死遂共剖而分之於腹中得長者所
施蔬食儼然并在村人遂於陂中設齋過度自是陂中
無水族至今猶然絶(出朝野僉載)
長鬚國
唐大定初有士人隨新羅使風吹至一處人皆長鬚語
與唐言通號長鬚國人物甚盛棟宇衣冠稍異中國地
曰扶桑洲其署官品有正長戢波日没島邏等號士人
歴謁數處其國皆敬之忽一日有車馬數十言大王召
客行兩日方至一大城甲士門焉使者導士人入伏謁
殿宇高厰儀衛如王者見士人拜伏小起乃拜士人為
司風長兼駙馬其主甚美有鬚數十根士人威勢烜爀
富有珠玉然每歸見其妻則不悦其王多月滿夜則大
會後遇會士人見嬪姬悉有鬚因賦詩曰花無葉不妍
女無鬚亦醜丈人試遣惣無未必不如惣有王大笑曰
駙馬竟未能忘情於小女頤頷間乎經十餘年士人有
一兒二女忽一日其君臣憂蹙士人怪問之王泣曰吾
國有難禍在旦夕非駙馬不能救士人驚曰苟難可弭
性命不敢辭也王乃令具舟令兩使隨士人謂曰煩駙
馬一謁海龍王但言東海第三汊第七島長鬚國有難
求救我國絶微須再三言之因涕泣執手而别士人登
舟瞬息至岸岸沙悉七寳人皆衣冠長大士人乃前求
謁龍王龍宫狀如佛寺所圖天宫光明迭激目不能視
龍王降階迎士人齊級昇殿訪其来意士人具說龍王
即命速勘良久一人自外白境内並無此國士人復哀
祈具言長鬚國在東海第三汊第七島龍王復叱使者
細尋勘速報經食頃使者返曰此島鰕合供大王此月
食料前日已追到龍王笑曰客固為鰕所魅耳吾雖為
王所食皆禀天符不得妄食今為客減食乃令引客視
之見鐵鑊數十如屋滿中是鰕有五六頭色赤大如臂
見客跳躍似求救狀引者曰此鰕王也士人不覺悲泣
龍王命放鰕王一鑊令二使送客歸中國一夕至登州
顧二使乃巨龍也(出酉陽雜爼)
太平廣記卷四百六十九
