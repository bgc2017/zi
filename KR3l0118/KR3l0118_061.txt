太平廣記卷六十一
女仙六
王妙想成公智瓊龐女
褒女李真多班孟
天台二女
王妙想
王妙想蒼梧女道士也辟穀服氣住黃庭觀邊之水傍
朝謁精誠想念丹府由是感通每至月旦常有光景雲
物之異重嶂幽壑人所罕到妙想未嘗言之於人如是
歲餘朔旦忽有音樂遙在半空虚徐不下稍久散去又
歲餘忽有靈香郁烈祥雲滿庭天樂之音震動林壑光
燭壇殿如十日之明空中作金碧之色烜爚亂眼不可
相視須臾千乘萬騎懸空而下皆乘麒麟鳳凰龍鶴天
馬人物儀衞數千人皆長丈餘持戈戟兵杖旌旛幢盖
良久乃鶴盖鳳車導九龍之輦下降壇前有一人羽衣
寳冠佩劍曳履昇殿而坐身有五色光赫然羣仙擁從
亦數百人妙想即往視謁大仙謂妙想曰吾乃帝舜耳
昔勞厭萬國養道此山每欲誘教後進使世人知道無
不可教授者且大道在于内不在于外道在身不在他
人玄經所謂修之於身其德乃真此盖修之自已證仙
成真非他人所能致也吾覩地司奏汝於此山三十餘
歲始終如一守道不邪存念貞神遵稟玄戒汝亦至矣
苦無所成證此乃道之棄人也玄經云常善救物而無
棄物道之布惠周普念物物皆欲成之人人皆欲度之
但是世人福果單微道氣浮淺不能精專於道既有所
修又不勤久道氣未應而已中怠是人自棄道非道之
棄人也汝精誠一至將以百生千生望於所誠不怠不
退深可悲愍吾昔遇太上老君示以道德真經理國理
身度人行教此亦可以亘天地塞乾坤通九天貫萬物
為行化之要修証之本不可譬論而言也吾常銘之於
心布之於物宏化㴉俗不敢斯須輒有怠替至今稟奉
師匠終劫之寳也但世俗浮詐迷妄者多嗤謙光之人
以為懦怯輕退身之道以為迃劣笑絶聖棄智之旨以
為荒唐鄙絶仁棄義之詞以為勁捷此盖迷俗之不知
也玄聖之意將欲還淳復朴崇道黜邪斜徑既除至道
自顯淳朴已立澆競自袪此則裁制之義無所施兼愛
之慈無所措昭灼之聖無所用機譎之智無所行天下
混然歸乎大順此玄聖之大旨也奈何世俗浮偽人奔
奢巧帝王不得以靜理則萬緒交馳矣道化不得以坦
行則百家紛競矣故曰人之自迷其日固久若洗心潔
己獨善其身能以至道為師資長生為歸趣亦難得其
人也吾以汝修學勤篤暫來省視爾天骨宿禀復何疑
乎汝必得之也吾昔于民間年尚冲幼忽感太上大道
君降於曲室之中教以修身之道理國之要使吾瞑目
安坐冉冉乘空至南方之國曰揚州上直牛斗下瞰淮
澤入十龍之門泛昭回之河瓠瓜之津得水源號方山
四面各闊千里中有玉城瑤闕云九疑之山山有九峯
峯有一水九江分流其下以注六合周而復始泝上於
此以灌天河故九水源出此山也上下流注周于四海
使我導九州開八域而歸功此山山有三宫一名天帝
宫二名紫微宫三名清源宫吾以歴數既往歸理此山
上居紫微下鎮于此常以久視無為之道分命仙官下
教於人夫諸天上聖高真大仙愍劫歴不常代運流轉
陰陽倚伏生死推遷俄爾之間人及陽九百六之會孜
孜下教以救於人愈切於世人之求道也世人求道若
存若亡繫念存心百萬中無一人勤久者天真憫俗常
在人間隱景化形隨方開悟而千萬人中無一人可教
者古有言曰修道如初得道有餘多是初勤中惰前功
併棄耳道豈負於人哉汝布宣我意廣令開曉也此山
九峰者皆有宫室命真官主之其下有寳玉五金靈芝
神草三天所鎮之藥太上所藏之經或在石室洞臺雲
崖嵌谷故亦有靈司主掌巨虬猛獸螣蛇毒龍以為備
衞一曰長安峰二曰萬年峰三曰宗正峰四曰大理峰
五曰天寳峰六曰廣得峰七曰宜春峰八曰宜城峰九
曰行化峰下有宫闕各為理所九水者一曰銀花水二
曰復淑水三曰巢水四曰許泉五曰歸水六曰沙水七
曰金花水八曰永安水九曰晉水此九水支流四海周
灌無窮山中異獸珍禽無所不有無毒螫鷙玃之物可
以度世可以養生可以修道可以登真也汝居山以來
未嘗遊覽四表拂衣塵外遐眺空碧俯睇岑巒固不可
得而知也吾為汝導之得不勉之修之佇駕景策空然
後倒景而研其本末也於是命侍臣以道德二經及駐
景靈丸授之而去如是一年或三五降于黃庭觀十年
後妙想白日昇天兹山以舜修道之所故曰道州營道
縣(出集仙錄)
成公智瓊
魏濟北郡從事掾弦超字義起以嘉平中夕獨宿夢有
神女來從之自稱天上玉女東郡人姓成公字智瓊早
失父母上帝哀其孤苦令得下嫁超當其夢也精爽感
悟美其非常人之容覺而欽想如此三四夕一旦顯然
來駕輜軿車從八婢服羅綺之衣姿顏容色狀若飛仙
自言年七十視之如十五六車上有壺榼清白琉璃飲
㗖竒異饌具醴酒與超共飲食謂超曰我天上玉女見
遣下嫁故來從君盖宿時感運宜為夫婦不能有益亦
不能為損然常可得駕輕車肥馬飲食常可得遠味異
膳繒素可得充用不乏然我神人不能為君生子亦無
妬忌之性不害君婚姻之義遂為夫婦贈詩一篇曰飄
颻浮勃逢敖曹雲石滋芝英不須潤至德與時期神仙
豈虛降應運來相之納我榮五族逆我致禍災此其詩
之大較其文二百餘言不能悉舉又著易七卷有卦有
𧰼以彖為屬故其文言既有義理又可以占吉凶猶揚
子之太玄薛氏之中經也超皆能通其旨意用之占候
經七八年父母為超取婦之後分日而燕分夕而寢夜
來晨去倏忽若飛唯超見之他人不見也每超當有行
求智瓊已嚴駕於門百里不移兩時千里不過半日超
後為㴉北王門下掾文欽作亂魏明帝東征諸王見移
于鄴宫官屬亦隨監國西徙鄴下狹窄四吏共一小屋
超獨卧智瓊常得往來同室之人頗疑非常智瓊止能
隱其形不能藏其聲且芬香之氣達于室宇遂為伴吏
所疑後超嘗使至京師空手入市智瓊給其五匣弱緋
五端絪紵采色光澤非鄴市所有同房吏問意狀超性
疎辭拙遂具言之吏以白監國委曲問之亦恐天下有
此妖幻不咎責也後夕歸玉女已求去曰我神仙人也
雖與君交不願人知而君性疎漏我今本末已露不復
與君通接積年交結恩義不輕一旦分别豈不愴恨勢
不得不爾各自努力矣呼侍御下酒㗖發簏取織成裙
衫兩襠遺超又贈詩一首把臂告辭涕零溜漓肅然升
車去若飛流超憂感積日殆至委頓去後積五年超奉
郡使至洛到㴉北魚山下陌上西行遙望曲道頭有一
馬車似智瓊驅馳前至視之果是遂披帷相見悲喜交
至授綏同乘至洛克復舊好至太康中猶在但不日月
往來三月三日五月五日七月七日九月九日月旦十
五每來來輒經宿而去張茂先為之賦神女其序曰世
之言神仙者多矣然未之或驗如弦氏之歸則近信而
有徵者甘露中河濟間往來京師者頗說其事聞之常
以鬼魅之妖耳及遊東土論者洋洋異人同辭猶以流
俗小人好傳浮偽之事直謂訛謠未遑考核會見濟北
劉長史其人明察清信之士也親見義起受其所言讀
其文章見其衣服贈遺之物自非義起凡下陋才所能
搆合也又推問左右知識之者云當神女之來咸聞香
薰之氣言語之聲此即非義起淫惑夢想明矣又人見
義起強甚雨行大澤中而不沾濡益怪之鬼魅之近人
也無不羸病損瘦今義起平安無恙而與神人飲燕寢
處縱情兼慾豈不異哉(出集仙錄)
龐女
龐女者幼而不食常慕清虛每云我當昇天不願住世
父母以為戲言耳因行經東武山下忽見神仙飛空而
來自南向北將逾千里女即端立不敢前進仙人亦至
山頂不散即便化出金城玉樓璚宫珠殿彌滿山頂有
一人自山而下身光五色來至女前召女升宫闕之内
衆仙羅列儀仗肅然謂曰汝有骨籙當為上真太上命
我授汝以靈實赤書五篇真文按而行之飛昇有期矣
昔阿丘曾皇妃皆奉行於此証位高真可不勤耶既受
真文羣仙亦隱十年之後白日昇天其所遇天真處東
武山者即今庚除化也其後道士張方亦居此山於石
室中棲止常有赤虎來往室外方不為懼亦得道昇天
龐女一本作逄字(出集仙錄)
褒女
褒女者漢中人也褒君之後因以為姓居漢沔二水之
間幼而好道冲静無營既笄浣紗於濜水上雲雨晦冥
若有所感而孕父母責之憂患而疾臨終謂其母曰死
後見葬願以牛車載送西山之上言訖而終父母置之
車中未及駕牛其車自行踰沔漢二水横流而渡直上
濜口平元山頂平元即濜口化也家人追之但見五雲
如盖天樂駭空幢節導從見女昇天而去及視車中空
棺而已邑人立祠祭之水旱祈禱俱驗今濜口山頂有
雙轍跡猶存其後陳世安亦於此山得道白日昇天(出集)
(仙錄)
李真多
李真多神仙李脱妹也脫居蜀金堂山龍橋峰下修道
蜀人歴代見之約其往來八百餘年因號曰李八百焉
初以周穆王時來居廣漢棲玄山合九華丹成雲遊五
岳十洞二百餘年於海上遇飛陽君授水木之道還歸
此山鍊藥成又去數百年或隱或顯遊於市朝又登龍
橋峰作九鼎金丹丹成已八百年三於此山學道故世
人號此山為三學山亦號為賢山盖因八百為號丹成
試之抹於崖石上頑石化玉光彩瑩潤試藥處于今尚
在人或鑿崖取之即風雷為變真多隨兄修道居緜竹
中今有真多古跡猶在或來往浮山之側今號真多化
即古浮山化也亦如地肺得水而浮真多幼挺仙姿耽
尚玄理八百授其朝元默真之要行之數百年狀如二
十許人耳神氣莊肅風骨英偉異於弱女之態人或見
之不敢正視其後太上老君與玄古三師降而度之授
以飛昇之道先於八百白日昇天化側有潭其水常赤
乃古之神仙煉丹砂之泉浮山一名萬安山上有二師
井飲之愈疾今以真多之名故為真多化也八百又於
什邡仙居山三月八日白日昇天(出集仙錄)
班孟
班孟者不知何許人也或云女子也能飛行經日又能
坐空虚中與人語又能入地中初去時没足至胸漸入
但餘冠幘良久而盡没不見以指刺地即成井可汲吹
人屋上瓦瓦飛入人家間桑果數千株孟皆拔取之成
一積如山如此十餘日吹之各還其故處如常又能含
墨一口中舒紙着前嚼墨噴之皆成文字竟紙各有意
義服酒丹年四百歲更少入大冶山中(出神仙傳)
天台二女
劉晨阮肇入天台採藥遠不得返經十三日饑遥望山
上有桃樹子熟遂躋險援葛至其下噉數枚饑止體充
欲下山以杯取水見蕪菁葉流下甚鮮妍復有一杯流
下有胡麻飯焉乃相謂曰此近人矣遂渡山出一大溪
溪邊有二女子色甚美見二人持杯便笑曰劉阮二郎
捉向杯來劉阮驚二女遂忻然如舊相識曰來何晚耶
因邀還家西壁東壁各有絳羅帳帳角懸鈴上有金銀
交錯各有數侍婢使令其饌有胡麻飯山羊脯牛肉甚
美食畢行酒俄有羣女持桃子笑曰賀汝壻來酒酣作
樂夜後各就一帳宿婉態殊絶至十日求還苦留半年
氣候草木常是春時百鳥啼鳴更懷鄉歸思甚苦女遂
相送指示還路鄉邑零落已十世矣(出神仙記)
太平廣記卷六十一
