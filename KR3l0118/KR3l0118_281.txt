太平廣記卷二百八十一
夢六
李進士侯生袁繼謙
邵元休周靄鄭起
朱拯韋建鄭就
櫻桃青衣獨孤遐叔
李進士
有進士姓李忘記名嘗夢見數人云追已去至一城入
門有廳室宇宏壯初不見人李徑升堂側坐牀角忽有
一人持杖擊已罵云何物新鬼敢坐王牀李徑走出頃
之門内傳聲王出因見紫衣人昇坐所由引領入王問
其何故盜妹夫錢初不之悟王曰汝與他賣馬合得二
十七千汝須臾取三十千此非盜耶須臾見緋衣人至
為李陳謝此人尚有命未合卽留住但令送錢還耳王
限十五日計會不了當更追對李旣覺為夢是誕事理
不足信後十餘日有磨鏡人至其家自言善占家人使
占有驗競以白李李親至其所問云何物小人誑惑諸
下磨鏡者怒云賣馬竊資王令計會今限欲滿不還一
錢王卽追君君何敢罵國士也李驚怪是夢中事因拜
謝之問何由知此磨鏡云昨朱衣相救者是君曾祖恐
君更被追所以令我相報李言妹夫已死錢無還所磨
鏡云但施貧丐及散諸寺云為亡妹夫施則可矣如言
散錢亦不追也(出廣異記)
侯生
上谷侯生者家于荆門以明經入仕調補宋州虞城縣
初娶南陽韓氏女五年矣韓氏嘗夕夢黃衣者數輩召
出其門偕東行十餘里至一官署其宇下列吏卒數十
輩軒宇華壯人物極衆又引至一院有一青衣危冠方
屨狀甚峻峙左右者數百几案茵席羅列前後韓氏再
拜俄有一婦人年二十許身長豐麗衣碧襦絳袖以金
玉釵為首飾自門而來稱盧氏謂韓氏曰妾與子仇敵
且久子知之乎韓氏曰妾一女子未嘗出深閨安得有
仇敵耶盧氏色甚怒曰我前身嘗為職官子誣告我罪
而代之使吾擯斥草野而死豈非仇敵乎今我訴於上
帝且欲雪前身冤帝從吾請汝之死不朝夕矣韓氏益
懼欲以詞拒而盧氏喋喋不已青衣者謂盧氏曰汝之
冤誠如是矣然韓氏固未當死不可為也遂令吏出案
牘吏曰韓氏餘壽一年青衣曰可疾遣歸無久留也命
送至門行未數里忽悸而悟惡之不敢言自是神色摧
沮若有疾者侯生訊之具以夢告後數月韓氏又夢盧
氏者至其家謂韓氏曰子將死矣韓氏驚寤由是疾益
加歲餘遂卒侯生竊歎異未嘗告于人後數年旅遊襄
漢途次富水郡僚蘭陵蕭某慕生之善以女妻之及蕭
氏歸常衣絳袖碧襦以金玉釵為首飾而又身長豐麗
與韓氏先夢同生因以韓氏之夢告焉蕭氏聞之甚不
樂曰妾外族盧氏妾自孩提時為伯舅見念命為己女
故以盧為小字則君亡室之夢信矣(出宣室志)
袁繼謙
殿中少監袁繼謙為兗州推官東鄰卽牢城都挍吕君
之第吕以其第卑湫命卒削子城下土以培之削之旣
多遂及城身稍薄矣袁忽夢乘馬自子城東門樓上有
人逹意請推官登樓自稱子城使也與袁揖讓乃謂袁
曰吕君修私第而削子城之土此極不可推官盍言之
乎袁曰某雖忝賓僚不相統攝又曰推官旣不言某自
處置不一年吕公被軍寨中追之有過禁繫久而停職
其宅今屬袁氏張沆嘗借居之(出玉堂閑話)
邵元休
晉右司員外郎邵元休嘗說河陽進奏官潘某為人忠
信明逹邵善之嘗因從容話及幽冥具惑其眞偽仍相
要云異日吾兩人有先物故者當告以地下事使生者
無惑焉後邵與潘别數歲忽夢至一處稍前進見東序
下帟幕鮮華乃延客之所有數客潘亦與焉其間一人
若大僚衣冠雄毅居客之右邵卽前揖大僚延邵坐觀
見潘亦在下坐頗有恭謹之色邵因啓大僚公舊識潘
某耶大僚唯而已斯須命茶應聲已在諸客之前則不
見有人送至者茶器甚偉邵將啜之潘卽目邵映身搖
手止邵勿啜邵逹其旨乃止大僚復命酒亦應聲而至
諸客之前亦不見執器者罇斝古樣而偉大僚揖客而
飲邵將飲之潘復映身搖手而止之邵亦不敢飲大僚
又食卽有大餅餤下於諸客之前馨香酷烈將食潘又
止邵有頃潘目邵令去邵卽告辭潘白大僚曰某與邵
故人今欲送出大僚頷而許之二人俱出公署因言及
頃年相邀幽冥之事邵卽問曰地下如何潘曰幽冥之
事固不可誣大率如人世但冥冥漠漠愁人耳言竟邵
辭而去及寤因訪潘之存殁始知潘已卒矣(出玉堂閑話)
周藹
湘湖有大校周藹者居常與同門生姻好最厚每以時
人不能理命致不肖子爭財紛詬列于訟庭慨此為鑑
乃相約曰吾徒他年勿遵其轍倘有不諱先須區分俾
其不露醜惡貽責後人也他日同門生奉職襄邸一夕
周挍夢見揮霍告訴曰姨夫姨夫某前言已乖今為異
物矣昨在通衢急風所中巳至不救但念家事今且歸
來略要處理周校忽然驚覺通夕不寐遲明抵其家說
之家人亦夢不旬日凶問至矣自是傳靈語均財産戒
子辭妻言善意勤殆一月而去不復再來(出北夢瑣言)
鄭起
進士鄭起謁荆州節度高從誨館於空宅其夕夢一人
告訴曰孔目官嚴光楚無禮意甚不平比夕又夢起異
其事召嚴而說之嚴命巫祝祈謝靡所不至莫知其由
明年鄭生隨計嚴光楚愛其宅有少竹徑多方而致之
纔遷居不日以罪笞而停職竟不知其故(出北夢瑣言)
朱拯
偽吳玉山主簿朱拯赴選至揚州夢入官署堂上一紫
衣正坐旁一綠衣紫衣起揖曰君當以十千錢見與拯
拜許諾遂寤頃之補安福令旣至謁城隍神廟宇神像
皆如夢中其神座後屋漏梁壞拯歎曰十千豈非此耶
卽以私財葺之費如數(出稽神錄)
韋建
江南戎帥韋建自統軍除武昌節度使將行夢一朱衣
人導從數十來詣韋曰聞公將鎮鄂渚僕所居在焉棟
宇頹毁風雨不蔽非公不能為僕修完也韋許諾及至
鎮訪之乃宋無忌廟視其像卽夢中所見因新其廟祠
祀數有靈驗云(出稽神錄)
鄭就
壽春屠者鄭就家至貧常夢一人自稱廉頗謂巳曰可
於屋東掘地取吾寳劍當令汝富然不得改舊業就如
其言果獲之踰年遂富後洩其事於是失劍(出稽神錄)
櫻桃青衣
天寳初有范陽盧子在都應舉頻年不第漸窘迫嘗暮
乘驢遊行見一精舍中有僧開講聽徒甚衆盧子方詣
講筵倦寢夢至精舍門見一青衣㩦一籃櫻桃在下坐
盧子訪其誰家因與青衣同飡櫻桃青衣云娘子姓盧
嫁崔家今孀居在城因訪近屬即盧子再從姑也青衣
曰豈有阿姑同在一都郎君不往起居盧子便隨之過
天津橋入水南一坊有一宅門甚高大盧子立於門下
青衣先入少頃有四人出門與盧子相見皆姑之子也
一任戸部郎中一前任鄭州司馬一任河南功曹一任
太常博士二人衣緋二人衣綠形貌甚美相見言叙頗
極歡暢斯須引入北堂拜姑姑衣紫衣年可六十許言
詞高朗威嚴甚肅盧子畏懼莫敢仰視令坐悉訪内外
備諳氏族遂訪兒婚姻未盧子曰未姑曰吾有一外甥
女子姓鄭早孤遺吾妹鞠養甚有容質頗為令淑當為
兒平章計必允遂盧子遽即拜謝乃遣迎鄭氏妹有頃
一家並到車馬甚盛遂檢歷擇日云後日大吉因與盧
子定謝姑云聘財函信禮席兒並莫憂吾悉與處置兒
有在城何親故並抄名姓并其家第凡三十餘家並在
臺省及府縣官明日下函其夕成婚事事華盛殆非人
間明日拜席大會都城親表拜席畢遂入一院院中屏
帷牀席皆極珍異其妻年可十四五容色美麗宛若神
仙盧生心不勝喜遂忘家屬俄又及秋試之時姑曰禮
部侍郎與姑有親必合極力更勿憂也明春遂擢第又
應宏詞姑曰吏部侍郎與兒子弟當家連官情分偏洽
令渠為兒必取高第及牓出又登甲科授秘書郎姑云
河南尹是姑堂外甥令渠奏畿縣尉數月敕授王屋尉
遷監察轉殿中拜吏部員外郎判南曹銓畢除郎中餘
如故知制誥數月即眞遷禮部侍郎兩載知舉賞鑒平
允朝廷稱之改河南尹旋屬車駕還京遷兵部侍郎扈
從到京除京兆尹改吏部侍郎三年掌銓甚有美譽遂
拜黃門侍郎平章事恩渥綢繆賞賜甚厚作相五年因
直諫忤旨改左僕射罷知政事數月為東都留守河南
尹兼御史大夫自婚媾後至是經二十年有七男三女
婚宧俱畢内外諸孫十人後因出行却到昔年逢㩦櫻
桃青衣精舍門復見其中有講筵遂下馬禮謁以故相
之尊處端揆居守之重前後導從頗極貴盛高自簡貴
輝映左右升殿禮佛忽然昏醉良久不起耳中聞講僧
唱云檀越何久不起忽然夢覺乃見著白衫服飾如故
前後官吏一人亦無廻遑迷惑徐徐出門乃見小豎捉
驢執帽在門外立謂盧曰人驢并饑郎君何久不出盧
訪其時奴曰日向午矣盧子惘然歎曰人世榮華窮逹
富貴貧賤亦當然也而今而後不更求官逹矣遂尋仙
訪道絶跡人世焉(闕)
獨孤遐叔
貞元中進士獨孤遐叔家于長安崇賢里新娶白氏女
家貧下第將遊劍南與其妻訣曰遲可周歲歸矣遐叔
至蜀羈栖不偶逾二年乃歸至鄠縣西去城尚百里歸
心迫速取是夕及家趨斜徑疾行人畜旣殆至金光門
五六里天已暝絶無逆旅唯路隅有佛堂遐叔止焉時
近清明月色如晝繫驢于庭外入空堂中有桃杏十餘
株夜深施衾幬於西窗下偃卧方思明晨到家因吟舊
詩曰近家心轉切不敢問來人至夜分不寐忽聞墻外
有十餘人相呼聲若里胥田叟將有供待迎接須臾有
夫役數人各持畚鍤箕箒于庭中糞除訖復去有頃又
持牀席牙盤爉炬之𩔖及酒具樂器闐咽而至遐叔意
謂貴族賞會深慮為其斥逐乃潛伏屏氣於佛堂梁上
伺之鋪陳旣畢復有公子女郎共十數輩青衣黃頭亦
十數人步月徐來言笑宴宴遂于筵中間坐獻酬縱横
履舄交錯中有一女郎憂傷摧悴側身下坐風韻若似
遐叔之妻窺之大驚即下屋伏稍於暗處迫而察焉乃
眞是妻也方一見少年舉杯屬之曰一人向隅滿坐不
樂小人竊不自量願聞金玉之聲其妻冤抑悲愁若無
所控訴而強置於坐也遂舉金雀收泣而歌曰今夕何
夕存耶没耶良人去兮天之涯園樹傷心兮三見花滿
座傾聽諸女郎轉面揮涕一人曰良人非遠何天涯之
謂乎少年相顧大笑遐叔驚憤久之計無所出乃就階
陛間捫一大磚向坐飛擊磚纔至地悄然亦無所有遐
叔悵然悲惋謂其妻死矣速驚而歸前望其家步步悽
咽比平明至其所居使蒼頭先入家人並無恙遐叔乃
驚愕疾走入門青衣報娘子夢魘方寤遐叔至寢妻卧
猶未興良久乃曰向夢與姑妹之黨相與玩月出金光
門外向一野寺忽為凶暴者數十輩脇與雜坐飲酒又
說夢中聚會言語與遐叔所見並同又云方飲次忽見
大磚飛墜因遂驚魘殆絶纔寤而君至豈幽憤之所感
耶(出河東記)
太平廣記卷二百八十一
