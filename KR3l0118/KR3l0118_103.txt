太平廣記卷一百三
報應二
司馬喬卿孫夀李觀
豆盧夫人尼修行陳文達
高紙白仁哲竇德玄
宋義倫李岡王陁
王令望陳惠妻何澋
張玄素李丘一
司馬喬卿
唐大理司直河内司馬喬卿天性純謹有志行永徽中
為揚州司戸曹丁母憂居喪毁瘠骨立刺血寫金剛般
若經二卷未幾於廬側生芝草二莖九日長尺有八寸
綠莖朱蓋日瀝汁一升食之味甘如蜜取而復生喬卿
同寮數人並目覩其事(出法苑珠林)
孫夀
唐顯慶中平州人孫夀於海濱遊獵遇野火草木蕩盡
唯有一叢茂草獨不焚疑草中有伏獸遂燭之以火竟
不爇夀甚怪之入草中窺視乃獲一函金剛般若經其
傍又有一死僧顔色不變火不延燎蓋由此也始知經
像非凡所測孫夀親自說之(出法苑珠林)
李觀
唐隴西李觀顯慶中寓止滎陽丁父憂乃刺血寫金剛
般若心經隨願往生經各一卷自後院中恒有異香非
常馥烈鄰側亦常聞之無不稱歎中山郎徐合過鄭州
見彼親友具陳其事(出法苑珠林)
豆盧夫人
唐陳國竇公夫人豆盧氏芮公寬之姊也夫人信罪福
常誦金剛般若經未盡卷一紙許忽頭痛至夜逾甚夫
人自念儻死遂不得終經欲起誦之令婢然燭而火悉
已滅婢空還夫人深益歎恨忽見厨中有燭炬漸升堂
陛直入臥内去地三尺許而無人執光明若晝夫人驚
喜取經誦之有頃家人鑚鐩得火燭光即滅自此日誦
五遍以為常法後芮公將死夫人往視公謂夫人曰吾
姊以誦經之福當夀百歲生好處也夫人年至八十無
疾而終(出法苑珠林)
尼修行
唐龍朔元年洛州景福寺比丘尼修行房中有侍僮伍
五娘死後修行為五娘立靈座經月餘日其姊及弟於
夜中忽聞靈座上呻吟其弟初甚恐懼後乃問之答曰
我生時於寺中食肉坐此大苦痛我體上有瘡恐汚牀
席汝可多將灰置牀上也弟依其言置灰後看牀上大
有膿血又語弟曰姊患不能縫衣汝太藍縷宜將布來
我為汝作衫及襪弟置布於靈牀上經宿即成又語其
姊曰兒小時染患遂殺一螃蠏取汁塗瘡得差今入刀
林地獄肉中見有折刀七枚願姊慈愍為作功德救助
之姊煎迫卒難濟辦但隨身衣服無益死者今并未壊
請以用之姊未報間乃曰兒自取去良久又曰衣服以
來見在牀上其姊試往觀之乃所歛之服也遂送淨土
寺寶獻師處憑寫金剛般若經每寫一卷了即報云已
出一刀凡寫七卷了乃云七刀並得出訖今蒙福業助
即往託生與姊及弟哭别而去吴興沈玄法說净土寺
僧智整所說亦同(出冥報記)
陳文達
唐陳文達梓州郪縣人常持金剛經願與亡父母念八
萬四千卷多有祥瑞為人轉經患難皆免銅山縣人陳
約曾為冥司所追見地下築臺問之云此是般若臺待
陳文達其為冥司所敬如此(出法苑珠林)
高紙
高紙隋僕射熲之孫也唐龍朔二年出長安順義門忽
逢二人乘馬曰王喚紙不肯從去亦不知其鬼使策馬
避之又被驅擁紙有兄是化度寺僧欲往寺内至寺門
鬼遮不令入紙乃毆鬼一拳鬼怒即拽落馬曰此漢大
兇麄身遂在地因便昏絶寺僧即令舁入兄院明旦乃
蘇云初隨二使見王王曰汝未合來汝曾毁謗佛法且
令生受其罪令左右拔其舌以犂耕之都無所傷王問
本吏曰彼有何福德如此曰曾念金剛經王稱善即令
放還因與客語言次忽悶倒如吞物狀咽下有白脉一
道流入腹中如此三度人問之曰少年盜食寺家果子
冥司罰令吞鐵丸後仕為翊衛專以念經為事(出報應記)
白仁哲
唐白仁哲龍朔中為虢州朱陽尉差運米遼東過海遇
風四望昏黑仁哲憂懼急念金剛經得三百遍忽如夢
寐見一梵僧謂曰汝念真經故來救汝須臾風定八十
餘人俱濟(出報應記)
竇德玄
竇德玄麟德中為卿奉使揚州渡淮船已離岸數十步
見岸上有一人形容憔悴擎一小襆坐於地德玄曰日
將暮更無船渡即令載之中流覺其有飢色又與飯乃
濟及德玄上馬去其人即隨行已數里德玄怪之乃問
曰今欲何去答曰某非人乃鬼使也今往揚州追竇大
使曰大使何名云名德玄德玄驚懼下馬拜曰某即其
人也涕泗請計鬼曰甚媿公容載復又賜食且放公急
念金剛經一千遍當來相報至月餘經數足其鬼果來
云經已足保無他慮然亦終須相隨見王德玄於是就
枕而絶一宿乃蘇云初隨使者入一宫城使者曰公且
住我當先白王使者乃入於屏障後聞王遙語曰你與
他作計漏洩吾事遂受杖三十使者却出袒以示公曰
喫杖了也德玄再三媿謝遂引入見一著紫衣人下階
相揖云公大有功德尚未合來請公還出墮坑中於是
得活其使者續至云飢未食及乞錢財並與之問其將
來官爵曰熟記取從此改殿中監次大司憲次太子中
允次司元太常伯次左相年至六十四言訖辭去曰更
不復得來矣後皆如其言(出報應記)
宋義倫
唐宋義倫麟德中為虢王府典籖暴卒三日方蘇云被
追見王王曰君曾殺狗兔鴿今被論君筭合盡然適見
君師主云君持金剛經不惟滅罪更合延年我今放君
君能不喫酒肉持念尊經否義倫拜謝曰能又見殿内
牀上有一僧年可五六十披衲義倫即拜禮僧曰吾是
汝師故相救可依王語義倫曰諾王令隨使者往看地
獄初入一處見大鑊行列其下燃火鑊中煮人痛苦之
聲莫不酸惻更入一處鐵牀甚闊人臥其上燒炙焦黑
形容不辨西顧有三人枯黑佇立頗似婦人向義倫叩
頭云不得食喫已數百年倫答曰我亦自無何可與汝
更入一獄向使者云時熱恐家人見斂遂去西南行數
十步後呼云無文書恐門司不放出遂得朱書三行字
並不識門司果問看了放出乃蘇(出報應記)
李岡
唐兵部尚書李岡得疾暴卒唯心上煖三日復蘇云見
一人引見大將軍蒙令坐索案看云錯追公有頃獄卒
擎一盤來中置鐵丸數枚復舁一鐺放庭中鐺下自然
火出鐺中銅汁湧沸煮鐵丸赤如火獄卒進盤將軍以
讓岡岡懼云飽將軍吞之既入口舉身洞然又飲銅汁
身遂火起俛仰之際吞並盡良久復如故岡乃前問之
答云地下更無他饌唯有此物即吸食之若或不飡須
臾即為猛火所焚苦甚於此唯與寫佛經十部轉金剛
經千卷公亦不來吾又離此岡既復生一依所約深加
敬異(出報應記)
王陁
唐王陁為鷹揚府果毅因病遂斷葷肉發心誦金剛經
日五遍後染瘴疾見羣鬼來陁即急念經鬼聞便退遙
曰王令追汝且止誦經陁即為歇鬼悉向前陁乃昏迷
欲絶須臾又見一鬼來云念經人王令權放六月既寤
遂一心持誦晝夜不息六月雖過鬼亦不來夜聞空中
有聲呼曰汝以持經功德當夀九十矣竟如其言(出報應記)
王令望
唐王令望少持金剛經還卭州臨溪路極險阻忽遇猛
獸振怖非常急念真經猛獸熟視曳尾而去流涎滿地
曾任安州判司過揚子江夜風暴起租船數百艘相接
盡没唯令望船獨全後終亳州譙令(出報應記)
陳惠妻
唐陳惠妻王氏初未嫁表兄褚敬欲婚王氏父母不許
敬詛曰若不嫁我我作鬼必相致後歸於惠惠為陵州
仁夀尉敬隂恚之卒後王夢敬旋覺有娠經十七月不
産王氏憂懼乃發心持金剛經晝夜不歇敬永絶交鬼
胎亦銷從此日持七遍(出報應記)
何澋
唐何澋天授初任懷州武德令常持金剛經至河陽水
漲橋倒日已夕人争上船岸遠未達欲没澋懼且急念
經須臾近岸遇懸蘆攀緣得出餘溺死八十餘人(出報應記)
張玄素
唐張玄素洛陽人少持金剛經天授初任黃梅宰家有
厄難應念而消年七十遘疾忽有花蓋垂空遂澡浴與
家人訣别奄然而卒(出報應記)
李丘一
唐李丘一好鷹狗畋獵萬歲通天元年任揚州高郵丞
忽一日暴死見兩人來追一人自云姓段時同被追者
百餘人男皆著枷女即反縛丘一被鏁前驅行可十餘
里見大槐𣗳數十下有馬槽丘云五道大神每巡察人
間罪福於此歇馬丘一方知身死至王門段指一胥云
此人姓焦名策是公本頭遂被領見王曰汝安忍無親
好殺他命以為已樂須臾即見所殺禽獸皆為人語云
乞早處分焦策進云丘一未合死王曰曾作何功德云
唯曾造金剛經一卷王即合掌云冥間號金剛經最上
功德君能書寫其福不小即令焦策領向經藏合驗至
一寶殿衆經充滿丘一試抽一卷果是所造之經既㢠廻
見王知造有實乃召所殺生類令懇陳謝許造功德丘
一依王命願寫金剛經一百卷衆歡喜盡散王曰放去
焦策領出城門云盡力如此豈不相報丘一許錢三百
千不受云與造經二十部至一坑策推之遂活身在棺
中惟聞哭聲已三日矣驚呼人至破棺乃起旬日寫經
二十卷了焦策來謝致辭而去尋百卷亦畢揚州刺史
奏其事敕加丘一五品仍充嘉州招討使(出報應記)
太平廣記卷一百三
