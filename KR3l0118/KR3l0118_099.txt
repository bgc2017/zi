太平廣記卷九十九
釋證一
僧惠祥阿育王像王淮之
惠凝靈𨼆寺侯慶
大業客僧蛤像光明寺
十光佛李大安韋知十
劉公信妻
僧惠祥
東晉義熙初金陵長干寺僧惠祥與法向連堂而居夜
四更中惠祥遙喚向暫來向往視祥祥仰眠交手腦上
云可解我手足繩向曰並無繩也惠祥因得轉動云適
有人衆縛我手足鞭箠交下問何故齧虱又語祥云若
更不止當入於兩山間磕之祥自後戒於齧虱焉(出三教珠)
(英)
阿育王像
長沙寺有阿育王像相傳是阿育王女所造太元中夜
浮至江津漁人見異光如晝而諸寺以千人迎之嶷然
不動長沙寺翼法師者操行精苦乃率十僧至誠祈啓
即時就輦至齊末像常夜行不知者以槊刺之作銅聲
而倒每南朝大事及災役必先流汗數日自像教已來
最為靈應也(出渚宮遺事)
王淮之
宋王淮之字元曾瑯琊人也世尚儒業不信佛法常謂
身神俱滅寧有三世耶元嘉中為丹陽令十年得病絶
氣少時還復暫蘇時建康令賀道力省疾適會下牀淮
之語道力曰始知釋教不虚人死神存信有徵矣道力
曰明府生平置論不爾今何見而乃異之耶淮之斂眉
答云神實不盡佛教不得不信語訖而終(出冥祥記)
惠凝
元魏時洛中崇真寺有比丘惠凝死七日還活云閻羅
王檢閱以錯名放免惠凝具說過去之事有比丘五人
同閱一比丘云寶明寺智聖以坐禪苦行得昇天堂有
一比丘是般若寺道品以誦涅槃經四十卷亦昇天堂
有一比丘云是融覺寺曇謨最講涅槃華嚴領衆千人
閻羅王曰講經者心懷彼我以驕凌物比丘中第一麤
行今唯試坐禪誦經不問講經其曇謨最曰貧身立道
已來唯好講經實不諳誦閻羅王令付司即有青衣十
人送曇謨最向西北門屋舍皆黑似非好處有一比丘
云是禪林寺道弘自云教化四輩檀越造一切經人中
像十軀閻羅王曰沙門之體必須攝心守道志在禪誦
不干世事不作有為雖造作經像正欲得他人財物既
得財物貪心既起便是三毒不出具足煩惱亦付司仍
與曇謨最同入黑門有一比丘云是靈覺寺寶明自云
出家之先曾作隴西太守造靈覺寺成即棄官入道雖
不禪誦禮拜不缺閻羅王曰卿作太守之日曲理枉法
劫奪民財假作此寺非卿之力何勞說此亦付青衣送
入黑門時魏太后聞之遣黃門侍郎徐紇依惠凝所說
即訪寶明等寺城東有寶明寺城中有般若寺城西有
融覺禪林靈覺等三寺并問智聖道品曇謨最道弘寶
明等皆實有之即請坐禪僧一百人常在殿中供養之
詔不聽持經像在巷路乞索若私用財物造經像者任
意惠凝亦入白鹿山𨼆居修道自此以後京邑之比丘
皆事禪誦不復以講經為意(出洛陽記)
靈𨼆寺
高齊初沙門寶公者嵩山高棲士也且從林慮向白鹿
山因迷失道日將過中忽聞鐘聲尋響而進巖岫重阻
登陟而趨乃見一寺獨據深林山門正南赫奕輝煥前
至門所看額靈𨼆寺門外五六犬其大如牛白毛黑喙
或踴或臥迴眸眄寶寶怖將返須臾見胡僧外來寶喚
不應亦不迴顧直入門内犬亦隨之良久寶見人漸次
入門屋宇四周門房並閉進至講堂唯見牀榻高座儼
然寶入西南隅牀上坐久之忽聞東間有聲仰視見開
孔如井大比丘前後從孔飛下遂至五六十人依位坐
訖自相借問今日齋時何處食來或言豫章成都長安
隴右薊北嶺南五天竺等無處不至動即千萬餘里末
後一僧從空而下諸人競問來何太遲答曰今日相州
城東彼岸寺鑒禪師講會各各㞐義有一後生聰俊難
問詞音鋒起殊為可觀不覺遂晚寶本事鑒為和尚既
聞此語望得參話因整衣而起白諸僧曰鑒是寶和尚
諸僧直視寶頃之已失靈𨼆寺所在矣寶但獨坐于柞
木之上一無所見唯覩巖谷禽鳥翔集喧亂及出山以
問於尚統法師法師曰此寺石趙時佛圖澄法師所造
者年歲久遠賢聖居之非凡所住或沈或𨼆遷徙無定
今山行者猶聞鐘聲焉(出侯君素旌異記)
侯慶
宋南陽人侯慶有銅像一軀可高尺餘慶有牛一頭擬
貨為金色遇有急事遂以牛與他用之經二年慶妻馬
氏忽夢此像謂之曰卿夫婦負我金色久而不償今取
卿兒醜多以充金色馬氏寤覺而心不安至曉醜多得
病而亡慶年五十餘唯有一子悲哀之聲感於行路醜
多亡日像忽自有金色光照四鄰鄰里之内咸聞香氣
道俗長幼皆來觀矚焉(出法苑珠林)
大業客僧
隋大業中有客僧行至泰山廟求寄宿廟令曰此無别
舍唯神廟廡下可宿然而來此寄宿者輒死僧曰無苦
也不得已從之為設牀於廡下僧至夜端坐誦經可一
更聞屋中環珮聲須臾神出為僧禮拜僧曰聞此宿者
多死豈檀越害之耶願見護之神曰遇死者將至聞弟
子聲因自懼死非殺之也願師無慮僧因延坐談說如
食頃時因問神曰聞世人傳說云泰山治鬼寧有之耶
神曰弟子薄福有之豈欲見先亡者乎僧曰有兩同學
僧先死願見之神問其名曰一人已生人間一人在獄
罪重不可喚來師就見可也僧聞甚悅因起出不遠而
至一所見獄火光焰甚盛神將僧入一院遙見一人在
火中號呼不能言形變不復可識而血肉焦臭令人傷
心師不欲歷觀愍然求出俄而至廟又與神坐因問欲
救同學有得理耶神曰可能有為寫法華經者便應得
脫既而將曙神辭僧入堂旦而廟令視僧不死怪異之
僧因為說仍即時為寫法華經一部經既成莊嚴畢又
將經就廟宿其夜神出如初歡喜禮拜慰問來意以事
告之神曰弟子知之師為寫經始書題目彼以脫免令
出生在人間也然此處不潔不可安經願師還為彼送
向在寺中言語久之將曉辭訣而去(出冥報記)
蛤像
隋帝嗜蛤所食必兼蛤味逾數千萬矣忽有一蛤椎擊
如舊帝異之安置几上乙夜有光及明肉自脫中有一
佛二菩薩像帝悲悔誓不食蛤(出酉陽雜俎)
一說唐文宗皇帝好食蛤蜊一日左右方盈盤而進中
有劈之裂者文宗疑其異即焚香祝之俄頃之間其蛤
自開中有二人形貎端秀體質悉備螺髻瓔珞足履菡
萏謂之菩薩文宗遂置金粟檀香合以玉屑覆之賜興
善寺令致敬禮至會昌中毁佛像遂不知所在(出杜陽雜編)
光明寺
洛陽宜夀里有苞信縣令段暉宅地下常聞鐘聲時見
五色光明照於堂宇暉甚異之遂掘地得金像一軀可
高三尺并有二菩薩趺上銘云晉泰始二年五月十五
日侍中中書監荀勖造暉遂舍宅為光明寺咸云此是
荀勖故宅其後盜者欲竊此像像與菩薩合聲喝賊盜
者驚怖即時殞倒衆僧聞像呌聲遂擒之(出洛陽伽藍記)
十光佛
興復寺西北隅有隋朝佛堂其壁有畫十光佛者筆勢
甚妙為天下之標冠有識者云此國手蔡生之跡也蔡
生隋朝以善畫聞初建堂宇既成有僧以百金募善畫
者得蔡生既畫謂人曰吾平生所畫多矣獨今日下筆
若有鬼神翼而成者由是長安中盡傳其名貞觀初寺
僧以此堂年月稍久慮一旦有摧圮遂召數工計土木
之費且欲新其製忽一日羣僧齋於寺庭既坐有僧十
人俱白晳清瘦貎甚古相次而來列於席食畢偕起入
佛堂中羣僧亦繼其後俄而十人忽亡所見羣僧相顧
驚歎者久之因視北壁十光佛見其風度與向者十人
果同自是僧不敢毁其堂且用旌十光之異也(出宣室志)
李大安
唐隴西李大安工部尚書大亮之兄也武德中大亮任
越州總管大安自京往省之大亮遣奴婢數人從兄歸
至穀州鹿橋宿於逆旅其奴有謀殺大安者候大安眠
熟夜已過半奴以小劒刺大安項洞之刃著於牀奴因
不拔而逃大安驚覺呼奴其不叛者奴婢欲拔刃大安
曰拔刃便死可先取紙筆作書書畢縣官亦至因為拔
刃洗瘡加藥大安遂絶忽如夢者見一物長尺餘闊厚
四五寸形似猪肉去地二尺許從戸入來至牀前其中
有語曰急還我猪肉大安曰我不食猪肉緣何負汝耶
聞戸外有言曰錯也此物即還從戸出大安仍見庭前
有池水清淺可愛池西岸上有金像可高五寸須臾漸
大俄化為僧披袈裟甚新淨語大安曰被傷耶我今為
汝痛將去汝當平復還家念佛修善也因以手摩大安
頸瘡而去大安視其形狀見僧有紅繒補袈裟可方寸
許甚分明既而大安覺遂蘇而瘡亦不復痛能起坐食
數十日京宅子弟迎至家家人親故來視大安為說被
傷由狀及見像之事有一婢在旁聞說因言大安之初
行也安妻使婢請匠工為造一佛初成以綵畫其衣有
一點朱汚像之背上當令工去之不肯今仍在形狀如
郎君所說大安因與妻及家人共起觀相乃同所見無
異其背點朱宛然補處於是歎異信知聖教不虚遂加
崇信焉(出冥報記)
韋知十
唐右金吾衛曹京兆韋知十於永徽中煮一羊脚半日
猶生知十怒家人曰用柴十倍於常不知何意如此知
十更命重煮還復如故乃命割之其中遂得一銅像長
徑寸焉光明照灼相好成就其家自此放生不敢食酒
肉(出冥報記)
劉公信妻
唐龍朔三年長安城内通軌坊三衛劉公信妻陳氏母
先亡陳因患暴死見人將入地獄備見諸苦不可具述
末後見一地獄石門牢固有兩大鬼形容偉壯守門左
右怒目瞋陳曰汝是何人到此見石門忽開亡母在中
受苦不可具述受苦稍歇母子近門相見母語女言汝
還努力為吾寫經女云娘欲寫何經母曰為吾寫法華
經言訖石門便閉陳還得蘇具向夫說即憑妹夫趙師
子欲寫法華經其師子舊解寫經有一經生將一部新
寫法華經未裝潢者轉向趙師子處質錢且云經主姓
范師子許乃與婦兄云今既得經在家幸有此一部法
華兄贖取此經可否陳夫從之裝潢既訖授與其妻在
家為母供養後夢見母從女索經云吾先遣汝為吾寫
一部法華何因迄今不得女報母言已為娘贖得一部
法華見裝潢了在家供養母語女言止為此經吾轉受
苦冥道中獄卒打吾脊破汝看吾身瘡獄官語云汝何
因取他范家經將為已經汝有何福大是罪過女見母
說如此更為母别寫法華其經未了女夢中復見母來
催經即見一僧手捉一卷法華語母云汝女已為汝寫
經第一卷了功德已成何須急急後寫經成母來報女
因汝為吾寫經今已得出冥途好處受生得汝恩力故
來報汝汝當好住善為婦禮信心為本言訖悲淚共别
後問前贖法華經主果是姓范(出法苑珠林)
太平廣記卷九十九
