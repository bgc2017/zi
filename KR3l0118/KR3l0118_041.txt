太平廣記卷四十一
神仙四十一
薛尊師王老黑叟
劉無名
薛尊師
薛尊師者家世榮顯則天末兄弟數人皆至二千石身
為陽翟令而數年間兄弟淪喪都盡遂精心歸道棄官
入山妻兒悉棄召同志者唯有邑小胥唐臣願從之杖
策負囊往嵩山口忽遇一人自山而出自云求道之人
姓陳云知近有仙境薛遂求問其路陳曰吾有小事詣
都約三日而廻廻當奉導君且於此相待薛與唐子止
於路口陳至期而至陳曰但止於此吾當入山求之知
所詣即來相報期以五日既而過期十日不至薛曰陳
生豈相紿乎吾當自往遂緣磴入谷三四十里忽於路
側見一死人虎食其半乃陳山人也唐子謂尊師曰本
入山為求長生今反為虎狼之飡陳山人尚如此我獨
何人不如歸人世以終天年耳尊師曰吾聞嵩岳本靈
仙之地豈為此害蓋陳山人所以激吾志也汝歸吾當
終至必也不幸而死終無恨焉言訖直往唐亦決意從
之夜即宿於石巖之下晝則緣磴而行數日忽見一巖
下長松數百株中有道士六人如修藥之狀薛遂頂禮
求諸道士曰吾雖至此自服藥耳亦無術可以授君俄
覩一禪室中有一老僧又禮拜求問僧亦無言忽於僧
床下見藤蔓緣壁出戶僧指蔓視薛遂尋蔓出戶其蔓
傍巖壁不絶經兩日猶未盡忽至流泉石室中有道士
數人圍棋飲酒其陳山人亦在笑謂薛曰何忽而至子
之志可教也遂指授道要亦見俗人於此伐薪採藥不
絶問其所云終南山紫閣峰下去長安城七十里尊師
道成後入京居於昊天觀玄風益振時唐玄宗皇帝奉
道數召入内禮謁開元末時已百餘歲忽告門人曰天
帝召我為八威觀主無病而坐亡顔色不變遂於本院
中造塔不塞塔戶每至夜輒召弟子唐君告以修行之
術後以俗人禮謁煩雜遂勅塞其塔戶唐君後亦為國
師焉(出原化記)
王老
有王老者常於西京賣藥累世見之李司倉者家在勝
業里知是術士心恒敬異待之有加故王老往來依止
李氏且十餘載李後求隨入山王亦相招遂僕御數人
騎馬俱去可行百餘里峰巒高峭攀藤緣樹直上數里
非人跡所至王云與子偕行猶恐不達神仙之境非僕
御所至悉宜遣之李如其言與王至峰頂田疇平坦藥
畦石泉佳景差次須臾又至林口道士數人來問王老
知邀嘉賓故復相候李隨至其居茅屋竹亭瀟灑可望
中有學生數十人見李各來問其親戚或不言或惆悵
者云先生不在今宜少留具厨飯蔬素不異人間也為
李設食經數日有五色雲霞覆地有三白鶴隨雲而下
於是書生各出如迎候狀有頃云先生至見一老人鬚
髮鶴素從雲際來王老攜李迎拜道左先生問王老何
以將他人來此諸生拜謁訖各就房李亦入一室時頗
炎熱李出尋泉將欲洗浴行百餘步至一石泉見白鶴
數十從岩嶺下來至石上羅列成行俄而奏樂音響清
亮非人間所有李卑伏聽其妙音樂畢飛去李還說其
事先生問得無犯仙官否答云不敢先生謂李公曰君
有官禄未合住此待仕宦畢方可來耳因命王老送李
出曰山中要牛兩頭君可送至藤下李買牛送訖遂無
復見路耳(出廣異記)
黑叟
唐寳應中越州觀察使皇甫政妻陸氏有姿容而無子
息州有寺名寳林中有魔母神堂越中士女求男女者
必報驗焉政暇日率妻孥入寺至魔母堂捻香祝曰祈
一男請以俸錢百萬貫締構堂宇陸氏又曰儻遂所願
亦以脂粉錢百萬别繪神仙既而寺中遊薄暮方還兩
月餘妻孕果生男政大喜構堂三間窮極華麗陸氏於
寺門外築錢百萬募畫工自汴滑徐泗揚潤潭洪及天
下畫者日有至焉但以其償過多皆不敢措手忽一人
不說姓名稱劒南來且言善畫泊寺中月餘一日視其
堂壁數點頭主事僧曰何不速成其事耶其人笑曰請
備燈油將夜緝其事僧從其言至平明燦爛光明儼然
一壁畫人已不見矣政大設齋富商來集政又擇日率
軍吏州民大陳伎樂至午時有一人形容醜黑身長八
尺荷笠莎衣荷鋤而至閽者拒之政令召入直上魔母
堂舉手鋤以斸其面壁乃頽百萬之衆鼎沸驚閙左右
武士欲擒殺之叟無怖色政問之曰爾顛癎耶叟曰無
爾善畫耶叟曰無曰緣何事而斸此也叟曰恨畫工之
罔上也夫人與上官捨二百萬圖寫神仙今比生人尚
不逮矣政怒而叱之叟撫掌笑曰如其不信田舍老妻
足為驗耳政問曰爾妻何在叟曰住處過湖南三二里
政令十人隨叟召之叟自葦菴間引一女子年十五六
薄傅粉黛服不甚奢艷態媚人光華動衆頃刻之閒到
寳林寺百萬之衆引頸駭觀皆言所畫神母果不及耳
引至階前陸氏為之失色政曰爾一賤夫乃蓄此婦當
進于天子叟曰待歸與田舍親訣别也政遣卒五十侍
女十人同詣其家至江欲渡叟獨在小遊艇中衛卒侍
女叟妻同一大船將過江不覺叟妻於急流之處忽然
飛入遊艇中人皆惶怖疾棹趨之夫妻已出攜手而行
又追之二人俱化為白鶴冲天而去(出會昌解頤及河東記)
劉無名
劉無名成都人也本蜀先主之後居於蜀焉生而聰悟
八九歲道士過其家見而嘆曰此兒若學道當長生神
仙矣自是好道探玄不樂名利弱冠閱道經學咽氣朝
拜存真内修之術常以庚申日守三尸存神默呪服黃
精白术志希延生或見古方言草木之藥但愈疾微效
見火輒為灰燼自不能固豈有延年之力哉乃涉歷山
川訪師求道數年入霧中山嘗遇人教其服餌雄黃三
十餘年一旦有二人赤巾朱服徑詣其室劉問其何人
也何以及此對曰我泰山直符追攝子耳不知子以何
術頂有黃光至三日矣冥期迫促而無計近子將恐隂
符譴責以稽延獲罪故見形相問耳劉曰余無他術但
冥心至道不視聲利静處幽山志希度世而已二使曰
子之黃光照灼於頂迢高數丈得非雄黃之功然吾聞
一隂一陽之謂道一金一石之謂丹子但服其石未餌
其金但得其陽未知其隂將何以超生死之難期昇騰
之道乎其次廣施隂功救人濟物柔和雅静無欲無為
至孝至忠内修密行功滿三千然後黑籍落名青華定
籙制御神鬼驅駕雲龍而上補仙官永除地簡九祖超
鍊七玄生天如此則不為冥官所追捕耳今子雖三尸
已去而積功未著大限既盡將及死期豈可苟免也劉
聞其語心魂喪越憂迫震懼不知所為二使徐謂之曰
岷峨青城神仙之府可以求詣真師訪尋道要我聞鉛
汞朱髓可致冲天此非高真上仙莫得修煉之旨我為
子求姓名同年壽盡者以代於子子勉而勤修無至中
怠也劉致謝二使二使乃𨼆劉如其言入峨眉岷山登
陟峭險探求洞穴歷年不遇復入青城山北崖之下得
一洞行數里忽覺平博殆非人世遇神仙居其間云青
城真人劉祈叩不已具述所值鬼使追攝之由願示道
要以拯拔沉淪賜度生死之苦真人指一巖室使棲止
其中復令齋心七日乃示其陽罏隂鼎柔金鍊化冰玉
之方伏汞鍊鉛朱髓之訣謂之曰胡剛子隂長生皆得
此道亦名金液九丹之經丹分三品以鉛為君以汞為
臣八石為使黃芽為苗君臣相得運火功全七日為輕
汞二七日變紫峯三七日五彩具内赤外黃狀如窗塵
復運火二年日周六百再經四時重履長至初則十月
離其胞胎已成初品即能乾汞成銀丸而服之可以袪
疾三年之外服者延年益算髮白反黑三年之後服之
刀圭遊散名山周遊四海初品地仙服之半劑變化萬
端坐在立亡駕馭飛龍白日昇天大都此藥經十六節
已為中品便能使人長生藥成之日五金八石黃芽諸
物與君臣二藥不相雜亂矣千日功畢名上品還丹謹
而藏之勿示非人世有其人視彼形氣功行合道依法
傳之劉授丹訣還於霧中山築室修鍊三年乃成開成
二年猶駐於蜀自述無名傳以示後人入青城去不知
所終(出仙傳拾遺)
太平廣記卷四十一
