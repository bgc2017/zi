太平廣記卷四百四十一宋李昉等編
畜獸八
獅子
魏武帝後魏莊帝雜說
犀
通天犀雜說
象
白象閬州莫徭華容莊象
安南獵者淮南獵者蔣武
雜說
雜獸
蕭至忠
獅子
魏武帝
魏武帝伐冒頓經白狼山逢獅子使人格之殺傷甚衆
王乃自率常從健兒數百人擊之獅子哮吼奮迅左右
咸驚汗忽見一物從林中出如狸超上王車軛上獅子
將至此獸便跳於獅子頭上獅子即伏不敢起於是遂
殺之得獅子一子此獸還未至洛陽三十里路中雞狗
皆伏無鳴吠者(出博物志)
後魏莊帝
後魏波斯國獻獅子永安末始達京師莊帝謂侍中李
彧曰朕聞虎見獅子必伏可覓試之於是詔近山郡縣
捕虎以進鞏縣山陽並送二虎一豹見獅子悉皆瞑目
不敢仰視園中素有一盲熊性甚馴善帝令取試之虞
人牽盲熊至聞獅子氣驚怖跳踉曳鎻而走帝大笑(出伽)
(藍記)
雜說
釋氏書言獅子筋為絃鼔之衆絃皆絶西域有黑獅子
棒獅子集賢校理張希復言舊有獅子尾拂夏月蠅蚋
不敢集其上舊說蘇合香獅子糞也(出酉陽雜俎)
犀
通天犀
通天犀角有一白理如綖者以盛米置羣雞中雞欲往
啄米至輙驚却故南人名為駭雞也得真角一尺刻以
為魚而銜以入水水常為開方三尺可得息氣水中以
其角為叉𨗳者將煮毒藥為湯以此叉𨗳攪之皆生白
末無復毒矣(出抱朴子)
雜說
犀之通天者必惡影常飲濁水當其溺時人趕不復移
足角之理形似百物或理不通者是其病然其理有倒
插正插腰鼓倒插者一半已下通正插者一半已上通腰
鼔者中斷不通故波斯謂牙為白暗犀為黑暗段成式
門下醫人吳士臯常職於南海郡見舶主說本國取犀
先於山路多植木如狙杙云犀前脚直常倚木而息木
爛折則不能起犀角一名奴角有鶴處必有犀也犀三
毛一孔劉孝標言犀墮角埋之人以假角易之(出酉陽雜俎)
象
白象
後魏洛水橋南道東有白象坊白象者永平二年乾陁
羅國所獻背設五采屏風七寳坐床容數十人眞是異
物常養于乘黃象常曾壞屋毀牆走出于外逢𣗳即拔
遇墻亦倒百姓驚怖奔走交馳太后遂徙象於此坊(出伽)
(藍記)
閬州莫徭
閬州莫徭以樵採為事常於江邊刈蘆有大象奄至捲
之上背行百餘里深入澤中澤中有老象卧而喘息痛
聲甚苦至其所下於地老象舉足足中有竹丁莫徭曉
其意以腰繩係竹丁為拔出濃血五六升許小象復鼻
捲青艾欲令塞瘡莫徭摘艾熟按以次塞之盡艾方滿
久之病象能起東西行立已而復卧回顧小象以鼻指
山呦呦有聲小象乃去須臾得一牙至病象見牙大吼
意若嫌之小象持牙去頃之又將大牙莫徭呼象為將
軍言未食患飢象往折山栗數枝食之乃飽然後送人及
牙還行五十里忽爾却轉人初不了其意乃還取其遺
刀人得刀畢送至本處以頭抵人左右搖耳久之乃去
其牙酷大載至洪州有商胡求買累自加直至四十萬
尋至他人肆胡遽以葦席覆牙他胡問是何寳而輙見
避主人除席云止一大牙耳他胡見牙色動私白主人
許酬百萬又以一萬為主人紹介佯各罷去頃間荷錢
而至本胡復爭之云本買牙者我也長者參市違公法
主人若求千百之貫我豈無耶往復交爭遂相毆擊所
由白縣縣以白府府詰其由胡初不肯以牙為寳府君
曰此牙會獻天子汝輩不言亦終無益固靳胡方白云
牙中有二龍相躩而立可絶為簡本國重此者以為貨
當值數十萬萬得之為大商賈矣洪州乃以牙及牙主
二胡並進之天后命剖牙果得龍簡謂牙主曰汝貎貧
賤不可多受錢物賜敕閬州每年給五十千盡而復取
以終其身(出廣異記)
華容莊象
上元中華容縣有象入莊家中庭卧其足下有槎人為
出之象乃伏令人騎入深山以鼻掊土得象牙數十以
報之(出朝野僉載)
安南獵者
安南人以射獵為業每藥附箭鏃射鳥獸中者必斃開
元中其人曾入深山假寐𣗳下忽有物觸之驚起見是
白象大倍他象南人呼之為將軍祝之而拜象以鼻捲
人上背復取其弓矢藥筒等以授之因爾遂騁行百餘
里入邃谷至平石迥望十里許兩崖悉是大𣗳圍如巨
屋森然隱天象至平石戰懼且行且望經六七里往倚
大𣗳以鼻仰拂人人悟其意乃擕弓箭緣𣗳上象於𣗳
下望之可上二十餘丈欲止象鼻直指意如𨗳令復上
人知其意逕上六十丈象視畢走去其人夜宿𣗳上至
明見平石上有二目光久之見巨獸高十餘丈毛色正
黑須臾清朗昨所見大象領凡象百餘頭循山而來伏
於其前巨獸躩食二象食畢各引去人乃思象意欲令
其射因傅藥矢端極力射之累中二矢獸視矢吼奮聲
震林木人亦大呼引獸獸來尋人人附𣗳會其開口又
當口中射之獸吼而自擲久之方死俄見大象從平石
入一步一望至獸所審其已死以頭觸之仰天大吼頃
間羣象五六百輩雲萃吼呌聲徹數十里大象來至𣗳
所屈膝再拜以鼻招人人乃下𣗳上其背象載人前行
羣象從之尋至一所植木如隴大象以鼻揭楂羣象皆
揭日旰而盡中有象牙數萬枚象載人行數十步内必
披一枝蓋示其路訖尋至昨寐之處下人於地再拜而
去其人歸白都護都護發使隨之得牙數萬嶺表牙為
之賤使人至平石所巨獸但餘骨存都護取一節骨十
人舁致之骨有孔通人來去(出廣異記)
淮南獵者
張景伯之為和州淮南多象州有獵者常逐獸山中忽
有羣象來圍獵者令不得去有大象至獵夫前鼻絞獵
夫置之於背獵夫刀仗墜者象皆為取送還之於是䭾
獵夫徑入深山羣象送於山口而返入山五十里經大
盤石石際無他物盡象之皮革餘血肉存焉獵夫念曰
得無於此㗖我乎象負之且過去石五十步有大松𣗳
象以背依𣗳獵夫因得登木焉弓墜於地象又鼻取仰
送之獵夫深怪其故象既送獵夫訖因馳去俄而有一
青獸自松𣗳南細草中出毳毛髬髵爪牙可畏其大如
屋電目雷音來止磐石若有所待有頃一次象自北而
來遥見猛獸俯伏膝行既至磐石恐懼戰慄獸見之喜
以手取之投於空中投已接取猶未食噉獵夫望之歎
曰畜獸之愚猶請救於人向來將余於山欲予斃此獸
也予善其意曷可不救於是引滿縱毒箭射之洞其左
腋獸既中箭來趨獵夫又迎射貫心獸踣焉宛轉而死
小象乃馳還俄而諸象二百餘頭來至𣗳下皆長跪展
轉獵夫下前所負象又以背承之負之出山諸象圍繞
喧號將獵夫至一處諸象以鼻破阜而出所藏之牙焉
凡三百餘莖以示獵夫又負之至所遇處象又皆跪謝
恩而去獵夫乃取其牙貨得錢數萬(出紀聞)
蔣武
寳歴中有蔣武者循州河源人也魁梧偉壯膽氣豪勇
獨處山巖惟求獵射而已善於蹶張每賫弓挾矢遇熊
羆虎豹靡不應弦而斃剖視其鏃皆一一貫心焉忽有
物叩門甚急速武隔扉而窺之見一猩猩跨白象武知
猩猩能言而詰曰與象叩吾門何也猩猩曰象有難知
我能言故負吾而相投耳武曰汝有何苦請話其由猩
猩曰此山南二百餘里有嵌空之大巖穴中有巴蛇長
數百尺電光而閃其目劎刃而利其牙象之經過咸被
吞噬遭者數百無計避匿今知山客善射願持毒矢而
射之除得此患衆各思報恩矣其象乃跪地灑涕如雨
猩猩曰山客若許行便請挾矢而登武感其言以毒淬
矢而登果見雙目在其巖下光射數百步猩猩曰此是
蛇目也武怒蹶張端矢一發而中其目象乃負而奔避
俄若穴中雷吼蛇躍出蜿蜒或挾或踴數里之内林木
草芥如焚至暝蛇殞乃窺穴側象骨與牙其積如山於
是有十象以長鼻各捲其紅牙一枝跪獻於武武受之
猩猩亦辭而去遂以前象負其牙而歸武乃大有資産
(出傳奇)
雜說
安南有象能默識人之是非曲直其往來山中遇人相
爭有理者即過負心者以鼻捲之擲空中數丈以牙接
之應時碎矣莫敢競者(出朝野僉載)
龍象六十歲骨方足今荆地象色黑兩牙江猪也咸亨
二年周澄國遣使上表言訶伽國有白象口垂四牙身
運五足象之所在其土必豐以水洗牙飲之愈疾請發
兵迎取象膽隨四時在四腿春在前左夏在前右如無
定體也鼻端有爪可拾針肉有十二般惟鼻是其本肉
陶貞白言夏月合藥宜置牙於藥旁南人言象尤惡犬
聲獵者裹糧登高𣗳搆熊巢伺之有羣象過則為犬聲
悉舉鼻吼呌循守不復去或經五六日困倒則下?刺
殺之耳穴薄如鼓皮一刺而斃胷前小横骨灰之酒服
令人能浮水出没食其肉令人體重古訓言象孕五歲
始生(出酉陽雜俎)
環王國野象成羣一牡管牝三十餘牝者牙纔二尺迭
供牡者水草卧則環守牝象死共穵地埋之號吼移時
方散又國人養馴者可令代樵(出酉陽雜俎)
廣之屬郡潮循州多野象牙小而紅最堪作笏潮循人
或捕得象争食其鼻云肥脆偏堪作炙或云象肉有十
二種象膽不附肝隨月轉在諸肉楚越之間象皆青黑
唯西方佛林大食國即多白象劉恂有親表曾奉使雲
南彼中豪族各家養象負重致遠如中夏之畜牛馬也
蠻王宴漢使於百花樓樓前入舞象曲動樂作優倡引
入象以金羈絡首錦繡垂身隨拍騰蹋動頭搖尾皆合
節奏即天寳中舞馬之類也唐乾符四年占城國進馴
象三頭當殿引對亦能拜舞後放還本國(出嶺表錄異)
雜獸
蕭至忠
唐中書令蕭至忠景雲元年為晉州刺史將以臘日畋
遊大事至羅先一日有薪者樵於霍山暴瘧不能歸因
止巖穴之中呻吟不寐夜將艾似聞悉窣有人聲初以
為盜賊將至則匍匐伏於林木中時山月甚明有一人
身長丈餘鼻有三角體被豹鞟目閃閃如電向谷長嘯
俄有虎兕鹿豕狐兔雉雁駢匝百許步長人即宣言曰
余玄冥使者奉北帝之命明日臘日蕭使君當順時畋
獵爾等若干合箭死若干合鎗死若干合網死若干合
棒死若干合狗死若干合鷹死言訖羣獸皆俯伏戰懼
若請命者老虎洎老麋皆屈膝向長人言曰以某等之
命即實以分然蕭公仁者非意欲害物以行時令耳若
有少故則止使者豈無術救某等乎使者曰非余欲殺
汝輩但今自以帝命宣示汝等刑名即余使乎之事畢
矣自此任爾自為計然余聞東谷嚴四兄善謀爾等可
就彼祈求羣獸皆輪轉歡呌使者即東行羣獸畢從時
薪者疾亦少閒隨往覘之既至東谷有茅堂數間黃冠
一人架懸虎皮身正熟寢驚起見使者曰闊别既久每
多思望今日至此得非配羣生臘日刑名乎使者曰正
如高明所問然彼皆求救於四兄四兄當為謀之老虎
老麋即屈膝哀請黃冠曰蕭使君每役人必恤其飢寒
若祈滕六降雪巽二起風即不復遊獵矣余昨得滕六
書知已喪偶又聞索泉家第五娘子為歌姬以妬忌黜
矣若汝求得美人納之則雪立降矣又巽二好飲汝若
求得醇醪賂之則風立至矣有二狐自稱多媚能取之
河東縣尉崔知之第三妹美淑嬌豔絳州盧司戶善釀
醪妻産必有美酒言訖而去諸獸皆有歡聲黃冠乃謂
使者曰憶含質在仙都豈意千年為獸身悒悒不得志
聊有述懷一章乃吟曰昔為仙子今為虎流落隂涯足
風雨更將班毳破余身千載空山萬般苦然含質譴謫
已滿唯有十一日即歸紫府矣久居於此將别不無恨
恨因題數行於壁使後人知僕曾居於此矣乃書北壁
曰下玄八千億甲子丹飛先生嚴含質謫下中天被班
革六十甲子血食澗飲厠猿狖下濁界景雲元紀昇太
一時薪者素曉書誦因密記得之少頃老狐負美人至
纔及笄歲紅袂拭目殘粧妖媚又有一狐負美酒二瓶
香氣酷烈嚴四兄即以美女及美酒瓶各納一囊中以
朱書一符取水噀之二囊即飛去薪者懼且為所見即
尋路却回未明風雪暴至竟日乃罷而蕭使君不復獵
矣(出玄怪錄)
太平廣記卷四百四十一
