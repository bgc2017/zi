太平廣記卷四百五十一宋李昉等編
狐五
馮玠賀蘭進明崔昌
長孫甲王老劉衆愛
王黯袁嘉祚李林甫
孫甑生王璿李黁
李揆宋溥僧晏通
馮玠
唐馮玠者患狐魅疾其父後得術士療玠疾魅忽啼泣
謂玠曰本圖共終今為術者所廹不復得在流淚經日
方贈玠衣一襲云善保愛之聊為久念耳玠初得懼家
人見悉卷書中疾愈入京應舉未得開視及第後方還
開之乃是紙焉(出廣異記)
賀蘭進明
唐賀蘭進明為狐所婚每到時節狐新婦恒至京宅通
起居兼持賀遺及問信家人或有見者狀貎甚美至五
月五日自進明已下至其僕隸皆有續命家人以為不
祥多焚其物狐悲泣云此並真物奈何焚之其後所得
遂以充用後家人有就求膝背金花鏡者入人家偷鏡
挂項緣牆行為主人家擊殺自爾怪絶焉(出廣異記)
崔昌
唐崔昌在東京莊讀書有小兒顔色殊異來止庭中久
之漸升階坐昌牀頭昌不之顧方以手卷昌書昌徐問
汝何人斯來何所欲小兒云本好讀書慕君學問爾昌
不之却常問文義甚有理經數月日暮忽扶一老人乘
醉至昌所小兒暫出老人醉吐人之爪髮等昌甚惡之
昌素有所持利劒因斬斷頭成一老狐頃之小兒至大
怒云君何故無狀殺我家長我豈不能殺君但以舊恩
故爾大罵出門自爾乃絶(出廣異記)
長孫甲
唐坊州中部縣令長孫甲者其家篤信佛道異日齋次
舉家見文殊菩薩乘五色雲從日邊下須臾至齋所簷
際凝然不動合家禮敬懇至久之乃下其家前後供養
數十日唯其子心疑之入京求道士為設禁遂擊殺狐
令家奉馬一匹錢五十千後數十日復有菩薩乘雲來
至家人敬禮如故其子復延道士禁呪如前盡十餘日
菩薩問道士法術如何答曰已盡菩薩云當決一頓因
問道士汝讀道經知有狐剛子否答曰知之菩薩云狐
剛子者即我是也我得仙來已三萬歲汝為道士當修
清淨何事殺生且我子孫為汝所殺寧宜活汝耶因杖
道士一百畢謂令曰子孫無狀至相勞擾慚愧何言當
令君永無災横以此相報顧謂道士可即還他馬及錢
也言訖飛去(出廣異記)
王老
唐睢陽郡宋王冡旁有老狐每至衙日邑中之狗悉往
朝之狐坐冢上狗列其下東都王老有雙犬能咋魅前
後殺魅甚多宋人相率以財雇犬咋狐王老牽犬往犬
乃逕詣諸犬之下伏而不動大失宋人之望今世人有
不了其事者相戲云取睢陽野狐犬(出廣異記)
劉衆愛
唐劉全白說云其乳母子衆愛少時好夜中將網斷道
取野猪及狐狸等全白莊在岐下後一夕衆於莊西數
里下網已伏網中以伺其至暗中聞物行聲覘見一物
伏地窺網因爾起立變成緋裙婦人行而違網至愛前
車側忽捉一鼠食愛連呵之婦人忙遽入網乃棒之致
斃而人形不改愛反疑懼恐或是人因和網没漚麻池
中夜還與父母議及明舉家欲潛逃去愛竊云寧有婦
人食生鼠此必狐耳復往麻池視之見婦人已活因以
大斧自腰後斫之便成老狐愛大喜將還村中有老僧
見狐未死勸令養之云狐口中有媚珠若能得之當為
夫所愛以繩縳狐四足又以火籠罩其上養數日狐能
食僧用小缻口窄者埋地中令口與地齊以兩胾猪肉
炙於缻中狐愛炙而不能得但以口屬缻候炙冷復下
兩臠狐涎沫久之炙與缻滿狐乃吐珠而死狀如碁子
通圓而潔愛每帶之大為其夫所貴(出廣異記)
王黯
王黯者結婚崔氏唐天寶中妻父士同為沔州刺史黯
隨至江夏為狐所媚不欲渡江發狂大呌恒欲赴水妻
屬惶懼縳黯著牀櫪上舟行半江忽爾欣笑至岸大喜
曰本謂諸女郎軰不隨過江今在州城上復何慮也士
同蒞官便求術士左右言州人能射狐者士同延至入
令堂中悉施牀席寘黯於屋西北陬家人數十持更迭
守已於堂外别施一牀持弓矢以候狐至三夕忽云諸
人得飽睡否適已中狐明當取之衆以為狂而未之
信及明見忩中有血衆隨血去入大坑中草下見一牝
狐帶箭垂死黯妻燒狐為灰服之至盡自爾得平復後
為原武縣丞在廳事忽見老狐奴婢詣黯再拜云是大
家阿嬭往者娘子枉為崔家殺害翁婆追念未嘗離口
今欲將小女更與王郎續親故令申意兼取吉日成納
黯甚懼辭以厚利萬計料理遽出羅錦十餘匹於通衢
焚之老奴乃謂其婦云天下美丈夫亦復何數安用王
家老翁為女壻言訖不見(出廣異記)
袁嘉祚
唐寧王傳袁嘉祚年五十應制授垣縣縣丞門素凶為
者盡死嘉祚到官而丞宅數任無人居屋宇摧殘荆棘
充塞嘉祚剪其荆棘理其墻垣坐廳事中邑老吏人皆
懼勸出不可既而魅夜中為怪嘉祚不動伺其所入明
日掘之得狐狐老矣兼子孫數十頭嘉祚盡烹之次至
老狐狐乃言曰吾神能通天預知休咎願置我我能益
於人今此宅已安捨我何害嘉祚前與之言備告其官
秩又曰願為耳目長在左右乃免狐後祚如狐言秩滿
果遷數年至御史狐乃去(出紀聞)
李林甫
唐李林甫方居相位嘗退朝坐於堂之前軒見一玄狐
其質甚大若牛馬而毛色黯黑有光自堂中出馳至庭
顧望左右林甫命弧矢將射之未及已亡見矣自是凢
數日每晝坐輙有一玄狐出焉其歲林甫籍没(出宣室志)
孫甑生
唐道士孫甑生本以飬鷹為業後因放鷹入一窟見狐
數十枚讀書有一老狐當中坐迭以傳授甑生直入奪
得其書而還明日有十餘人持金帛詣門求贖甑生不
與人云君得此亦不能解用之若寫一本見還當以口
訣相授甑生竟傳其法為世術士狐初與甑生約不得
示人若違者必當非命天寳末玄宗固就求之甑生不
與竟爾㐲法(出廣異記)
王璿
唐宋州刺史王璿少時儀貌甚美為牝狐所媚家人或
有見者丰姿端麗雖僮幼過之者必歛容致敬自稱新
婦抵對皆有理由是人樂見之每至端午及佳節悉有
贈儀相送云新婦上其郎某娘續命衆人笑之然所得
甚衆後璿職高狐乃不至盖其禄重不能為怪(出廣異記)
李黁
東平尉李黁初得官自東京之任夜投故城店中有故
人賣胡餅為業其妻姓鄭有美色李目而悦之因宿其
舍留連數日乃以十五千轉索胡婦既到東平寵遇甚
至性婉約多媚黠風流女工之事罔不心了於音聲特
究其妙在東平三歲有子一人其後李充租綱入京與
鄭同還至故城大會鄉里飲宴累十餘日李催發數四
鄭固稱疾不起李亦憐而從之又十餘日不獲已事理
須去行至郭門忽言腹痛下馬便走勢疾如風李與其
僕數人極騁追不能及便入故城轉入易水村足力少
息李不能捨復逐之垂及因入小穴極聲呼之寂無所
應戀結悽愴言發淚下會日暮村人以草塞穴口還店
止宿及明又往呼之無所見乃以火燻久之村人為掘
深數丈見牝狐死穴中衣服脱卸如蜕脚上著錦襪李
嘆息良久方埋之歸店取獵犬噬其子子略不驚怕便
將入都寄親人家養之輸納畢復還東京婚於蕭氏蕭
氏常呼李為野狐婿李初無以答一日晚李與蕭擕手
歸房狎戲復言其事忽聞堂前有人聲李問阿誰夜來
答曰君豈不識鄭四娘耶李素所鍾念者聞其言遽欣
然躍起問鬼乎人乎答曰身即鬼也欲近之而不能四
娘因謂李人神道殊賢夫人何至數相謾罵且所生之
子遠寄人家其人皆言狐生不給衣食豈不念乎宜早
為撫育九泉無恨也若夫人云云相侮又小兒不收必
將為君之患言畢不見蕭遂不復敢說其事唐天寳末
子年十餘甚無恙(出廣異記)
李揆
唐丞相李揆乾元初為中書舍人嘗一日退朝歸見一
白狐在庭中搗練石上命侍僮逐之已亡見矣時有客
於揆門者因話其事客曰此祥符也某敢賀至明日果
選禮部侍郎(出宣室誌)
宋溥
宋溥者唐大歷中為長城尉自言幼時與其黨暝扱野
狐數夜不獲後因月夕復為其事見一鬼戴笠騎狐唱
獨盤子至扱所狐欲入扱鬼乃以手搭狐頰因而復迴
如是數四其後夕溥復下扱伺之鬼又乘狐兩小鬼引
前往來扱所溥等無所獲而止有談衆者亦云幼時下
扱忽見一老人扶杖至已所止樹下仰問樹上是何人
物衆時尚小甚惶懼其兄因怒罵云老野狐何敢如此
下樹逐之遂變狐走(出廣異記)
僧晏通
晉州長寧縣有沙門晏通修頭陀法將夜則必就藂林
亂塜寓宿焉雖風雨露雪其操不易雖魑魅魍魎其心
不搖月夜棲於道邊積骸之左忽有妖狐踉蹌而至初
不虞晏通在樹影也乃取髑髏安於其首遂搖動之儻
振落者即不再顧因别選焉不四五遂得其一岌然而
綴乃褰擷木葉草花障蔽形體随其顧盻即成衣服湏
臾化作婦人綽約而去乃於道右以伺行人俄有促馬
南來者妖狐遥聞則慟哭于路過者駐騎問之遂對曰
我歌人也随夫入秦今曉夫為盗殺掠去其財伶俜孤
遠思願北歸無由致脱能收採當誓微軀以執婢役過
者易定軍人也即下馬熟視悦其都冶詞意叮嚀便以
後乘挈行焉晏通遽出謂曰此妖狐也君何容易因舉
錫杖叩狐腦髑髏應手即墜遂復形而竄焉(出集異記)
太平廣記卷四百五十一
