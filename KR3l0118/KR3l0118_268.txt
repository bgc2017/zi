太平廣記卷二百六十八
酷暴二
吉頊成王千里張亶
王旭京師三豹張孝嵩
王宏義謝祐河内王懿宗
酷吏楊務廉李全交
吉頊
周明堂尉吉頊夜與監察御史王助同宿王助以親故
爲說綦連耀男大覺小覺云應兩角麒麟也耀字光翟
言光宅天下也頊明日錄狀付來俊臣敇差河内王懿
宗推誅王助等四十一人皆破家後俊臣犯事司刑斷
死進狀三日不出朝野怪之上入苑吉頊攏馬上問在
外有何異事頊奏曰臣幸預控鶴爲陛下耳目在外唯
怪來俊臣狀不出上曰俊臣于國有功朕思之耳頊奏
曰于安遠告虺貞反其事並驗今貞爲成州司馬俊臣
聚結不逞誣遘賢良贓賄如山冤魂滿路國之賊也何
足惜哉上令狀出誅俊臣于西市敇追于安遠還除尚
食奉御頊有力焉除頊中丞賜緋頊理綦連耀事以爲
巳功授天官侍郎平章事與河内王競出爲溫州司馬
卒(出朝野僉載)
成王千里
唐成王千里使嶺南取大蛇長八九尺以繩縳口横于
門限之下州縣參謁者呼令入門但知直視無復瞻仰
踏蛇而驚惶懼僵仆被蛇繞數匝良久解之以爲戲笑
又取龜及鼈令人脱衣縱龜等囓其體終不肯放死而
後已其人酸痛號呼不可復言王與姬妾共看以爲玩
樂然後以竹刺龜鼈口遂囓竹而放人艾炙鼈背炙痛
乃放口人被驚者皆失魂至死不平復矣(闕)
張亶
唐朔方總管張亶好殺時有突厥投化亶乃作檄文罵
默啜言詞甚不遜書其腹背鑿其肌膚湼之以墨炙之
以火不勝楚痛日夜作蟲鳥鳴然後送與默啜字者宜
訖臠而殺之匈奴怨望不敢降(出朝野僉載)
王旭
唐殿中侍御史王旭括宅中及别宅女婦風聲目色有
不承者以繩勒其隂令壯士彈竹擊之酸痛不可忍倒
懸一女婦以石縋其髮遣證與長安尉房恒奸經三日
不承女婦曰侍御如此苦毒兒死必訢于冥司若配入
宫必申于主上終不相放旭慙懼乃捨之(出朝野僉載)
京師三豹
唐監察御史李嵩李全交殿中王旭京師號爲三豹嵩
爲赤黧豹交爲白額豹旭爲黑豹皆狠虐不軌鴆毒無
儀體性狂疎精神慘刻每訊囚必鋪棘臥削竹籖指方
梁壓髁碎瓦搘膝遣作仙人獻果玉女登梯犢子懸車
驢兒拔橛鳳皇晒翅獼猴鑽火上麥索下闌單人不聊
生囚皆乞死肆情鍜鍊證是爲非任意指麾傅空爲實
周公孔子請伏殺人伯夷叔齊求其劫罪訊劾乾塹水
必有期推鞫濕泥塵非不久來俊臣乞爲弟子索元禮
求作門生被追者皆相謂曰牽羊付虎未有出期縛鼠
與猫終無脫日妻子永别朋友長辭京人相要作呪曰
若違心負教橫遭三豹其毒害也如此(出朝野僉載)
張孝嵩
京兆人高麗家貧于御史臺替勛官逓送文牒其時令
史作僞帖付高麗追人擬嚇錢事敗令史逃亡追討不
獲御史張孝嵩捉高麗拷膝骨落地兩脚俱攣抑遣代
令史承僞准法斷死訖大理卿狀上故事准名例律篤
疾不合加刑孝嵩勃然作色曰脚攣何廢造僞命乃舁
上市斬之(出朝野僉載)
王宏義
王宏義衡水人也告變授游擊將軍天授中拜御史與
俊臣羅告衣冠俊臣敗義亦流於嶺南妄稱敕追時胡
元禮以御史使嶺南次于襄鄧會而按之宏義詞窮乃
謂曰與公氣類元禮曰足下昔任御史禮任洛陽尉禮
今任御史公乃流囚復何氣類乃榜殺之宏義每暑月
繫囚必于小房中積蒿而施氊褥遭之者斯須氣將絕
矣苟自誣或他引則易于别房俊臣常行移牒州縣慴
懼自矜曰我之文牒有如狠毒冶葛也宏義嘗于鄉里
求旁舍瓜瓜主吝之義乃狀言瓜園中有白兔縣吏會
人捕逐斯須苖盡矣内史李昭德曰昔聞蒼鷹獄吏今
見白兔御史(出御史臺記)
謝祐
周黔府都督謝祐兇險忍毒則天朝徙曹王于黔中祐
嚇云則天賜自盡祐親奉進止更無别敇王怖而縊死
後祐于平閣上臥婢妾十餘人同宿夜不覺刺客截祐
首去後曹王破家簿錄事得祐首漆之題謝祐字以爲
穢器方知王子令刺客殺之(出朝野僉載)
河内王懿宗
周默啜賊之陷恒定州和親使楊齊莊敕授三品入匈
奴遂沒賊將至趙州襄公段瓆同沒喚莊共出走莊懼
不敢發瓆遂先歸則天賞之復舊任齊莊尋至敕付河
内王懿宗鞫問莊曰昔有人相莊位至三品有刀箭厄
莊走出被赶斫射不死走得脱來願王哀之懿宗性酷
毒奏莊初懷猶豫請殺之敕依引至天津橋南于衛士
鋪鼓格上縛磔手足令段瓆先射三發皆中又段瑾射
之中又令諸司百官射箭如蝟毛仍氣弽弽然微動即
以刀當心直下破至隂剖取心擲地仍趌趌跳數十回
懿宗之忍毒也如此(出朝野僉載)
酷吏
來俊臣侯思止王宏義郭霸等數十人爲推官俊臣父
操與鄉人蔡本善本與操摴蒱&KR1151;本錢數十萬本無以
酧遂將其妻馮折及至操家已有娠而産俊臣于禾州
犯盜遂因密告則天以為忠累拜侍御史按制獄無不
會意拜左臺中丞道路以目與侯思止等以告事為羅
織則天于麗景門側别置推院令俊臣等按之但入新
開門百不全一宏義戲為例竟門俊臣與其黨朱南山
等造羅織經一卷每鞫囚無輕重先以醋灌鼻禁地牢
中以火圍繞絕其糧多抽衣絮以啗之將有赦必先盡
殺其囚又作大枷凡十(一曰定百脈二曰喘不得三曰突地吼四曰著即承五曰失魂)
(膽六曰實同反七曰反是實八曰死猪愁九曰求得死十曰求破家)遭其枷者悶轉於地
莫不自誣則天尤賞之朝士每入朝多與妻子訣别及
禁狄仁傑仁傑置書于綿衣中請獄吏付家人家人得
之訟于則天則天令驗之果冤問仁傑何以自誣對曰
若不承反即已死于枷棒矣俊臣後坐贓御史劾之除
殿中丞又拜中丞復坐贓出爲同州參軍奪同列參軍
妻旋爲合宫尉又拜洛陽令復圖西番酋長阿史那斛
瑟羅婢稱其謀反其黨𠢐面詣闕訟之得免將告諸武
太平公主乃反爲其所發棄市人競臠其肉中宗詔酷
吏並配流遠惡處子孫不得仕進周興累爲司刑少卿
上疏請除李家屬籍後徙嶺表爲仇人所殺傅遊藝除
左補闕上書言武氏合革命拜給事中又爲鸞臺平章
事天授元年改姓武氏夢登湛露殿陳于所親及事發
伏誅遊藝一年内青綠緋紫皆遍轉號爲四時仕宦請
則天置六道使死後竟從其言於是萬國俊丘神勣皆
酷虐思止告舒王元名反授遊擊將軍初元禮教思止
上必問侯大不識字但云獬豸豈識字只能觸邪果問
而對則天大悅授左臺侍御史又教上若問要宅得賜
沒官者但云臣惡其名不願居止上又悦嘗按魏元忠
曰急承白司馬不然吃孟青孟青者姓孟名青即殺瑯
琊王冲者也白司馬坂名思止庸奴常以此語嚇元忠
元忠不撓思止以其拒制命倒曳之元忠曰我如乘惡
驢而墜爲鐙所掛思止又怒欲奏斬之元忠曰汝爲御
史須識禮數若要元忠頭便將去何必以鋸截將思止
驚悚與之坐思止言音不正霍獻可笑之思止怒奏之
則天知亦大笑時俊臣逼娶太原王慶說女思止亦奏
娶趙郡李自挹女昭德撫掌謂諸宰相曰往年來俊臣
賊劫王慶說女已大辱國今此奴又謂索李自挹女無
乃又辱乎竟爲昭德榜殺萬國俊按嶺南流人三百餘
人擁于水次一時殺之來子珣除右臺監察時朝士有
不著靴𢃄而朝者必彈之曰臣聞束𢃄立于朝舉朝大
噱後賜武氏家臣多按制獄常衣錦半臂郭霸應革命
舉爲監察又爲侍御史見則天曰往年征徐敬業臣願
抽其筋食其肉飲其血絕其髓上大悦人呼爲郭四其
御史大夫魏元忠患病霸請嘗其糞元忠不許竟嘗之
曰其味苦病即愈元忠以其佞大惡之嘗推芳州刺史
索思微微不勝其捶拷而死後屢見思微遂設齋轉經
俄見思微止于庭曰汝陷我今來取汝霸恐懼遂自刳
腹而卒時洛橋初成人便之則天問人曰外有何好事
舍人張元一素滑稽曰喜洛橋成幸郭霸死(出神異經)
楊務廉
唐楊務廉孝和時造長寧安樂宅倉庫成特授將作大
匠坐贓數千萬免官又上章奏開陜州三門鑿山燒石
巖側施棧道牽船河流湍急所顧夫並未與價直苟牽
繩一斷棧梁一絕則樸殺數十人取顧夫錢糴米充數
即註夫逃走下本貫禁父母妻子其牽船夫皆令繫二
鈲于胷皆落棧著石百無一存道路悲號聲動山谷皆
稱楊務廉爲人妖天生此妖以破殘百姓(出朝野僉載)
李全交
唐監察御史李全交等以羅織酷虐爲業臺中號爲人
頭羅刹殿中王旭號爲鬼面夜叉訊囚引枷柄向前名
爲驢駒拔橛縛枷頭著樹名曰犢子懸車兩手捧枷累
磚于上號爲仙人獻果立高木之上枷柄向後抅之名
玉女登梯拷郴州典廖福司門令史張性並求神狐魅
皆遣喚鶴作鳳證蛇成龍也(出朝野僉載)
太平廣記卷二百六十八
