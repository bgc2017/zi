太平廣記卷一百五十五
定數十
衞次公李固言楊收
鄭朗段文昌崔從
郭八郎張宣韓臮
衞次公
唐吏部侍郎衞次公早負耿介淸直之譽憲宗皇帝將
欲相之久矣忽夜召翰林學士王涯草麻内兩句褒美
云雞樹之徒老風烟鳳池之空淹歲月詰旦將宣麻案
出忽有飄風墜地左右收之未竟上意中輟令中使止
其事仍云麻已出即放下未出即止由此遂不拜終於
淮南節度(出續定命錄)
李固言
相國李固言元和六年下第遊蜀遇一姥言郎君明年
芙蓉鏡下及第後二紀拜相當鎮蜀土某已不復見郎
君出將之榮也願以季女為託明年果狀頭及第詩賦
有人鏡芙蓉之目後二十年李公登庸其姥來謁李公
忘之姥通曰蜀民老姥嘗囑李氏者李公省前事具公
服謝之延入中堂見其女坐定又曰出將入相定矣李
公為設盛饌不食唯飲酒數杯便請别李固留不得但
言乞庇我女因贈金皂襦幗並不受唯取其妻牙梳一
枚題字記之李公從至門不復見及李公鎮蜀日盧氏
外孫子九齡不語忽弄筆硯李戲曰爾竟不語何用筆
硯為忽曰但庇成都老姥愛女何愁筆硯無用耶李公
驚悟即遣使分訪之有巫董氏者事金天神即姥之女
言能語此兒請祈華岳三郎李公如巫所說是兒忽能
言因是蜀董如神祈無不應富積數百金怙勢用事莫
敢言者洎相國崔鄲來鎮蜀遽毁其廟投土偶於江仍
判事金天王董氏杖背遞出西界尋在貝州李公壻盧
生舍於家其靈歇矣(出酉陽雜爼)
又
李固言初未第時過洛有胡盧先生者知神靈間事曾
詣而問命先生曰紗籠中人勿復相問及在長安寓歸
德里人言聖壽寺中有僧善術數乃往詣之僧又謂曰
子紗籠中人是歲元和七年許孟容以兵部侍郎知舉
固言訪中表間人在場屋之近事者問以求知遊謁之
所(未詳姓氏)斯人且以固言文章甚有聲稱必取甲科因紿
之曰吾子須首謁主文仍要求見固言不知其誤之則
以所業徑謁孟容孟容見其著述甚麗乃密令從者延
之謂曰舉人不合相見必有嫉才者使詰之固言遂以
實對孟容許第固言於牓首而落其教者姓名乃遣秘
焉既第再謁聖壽寺問紗籠中之事僧曰吾常於陰府
往來有為相者皆以形貌用碧紗籠於廡下故所以知
固言竟出入將相皆驗焉(出蒲錄紀傳)
又
元和初進士李固言就舉忽夢去看牓見李固言第二
人上第及放牓自是顧言亦第二人固言其年又落至
七年許孟容下狀頭登第(出感定錄)
楊收
唐國相楊收江州人祖為本州都押衙父維直蘭溪縣
主簿生四子發嘏收嚴皆登進士第收即大拜發已下
皆至丞郎發以春為義其房子以柷以乘為名嘏以夏
為義其房子以照為名收以秋為義其房子以鉅鏻鑑
為名嚴以冬為義其房子以注涉洞為名盡有文學登
高第號曰修行楊家與静恭諸楊比於華盛收少年於
廬山修業一日尋幽至深隱之地遇一道者謂曰子若
學道即有仙分若必作官位至三公終焉有禍能從我
學道乎收持疑堅進取之心忽其道人之語他日雖登
廊廟竟罹南荒之殛(出北夢瑣言)
鄭朗
長慶中靑龍寺僧善知人之術知名之士靡不造焉進
士鄭朗特謁了不與語及放牓朗首登第焉朗未之信
也累日内索重試朗果落後却謁靑龍僧怡然相接禮
過前時朗詰之僧曰前時以郎君無名若中第却不嘉
自此位極人臣其後果歷台鉉(出感定錄)
段文昌
故西川節帥段文昌字景初父鍔為支江宰後任江陵
令文昌少好屬文長自渚宫困於塵土客遊成都謁韋
南康臯臯與奏釋褐道不甚行每以事業自負與遊皆
高名之士遂去南康之府金吾將軍裴邠之鎮梁川辟
為從事轉假廷評裴公府罷因抵興元之西四十里有
驛曰鵠鳴濱漢江前倚巴山有淸僧依其隈不知何許
人也常嘿其詞忽復一言未嘗不中公自府遊聞淸僧
之異徑詣淸公求宿願知前去之事自夕達旦曾無詞
忽問蜀中聞極盛旌旆而至者誰公曰豈非高崇文乎
對曰非也更言之公曰代崇文者武黃門也淸曰十九
郎不日即為此人更盛更盛公尋徵之便曰害風妄語
阿師不知因大笑而已由是頗亦自負戶部員外韋處
厚出開州刺史段公時任都官員外判鹽鐵案公送出
都門處厚素深於釋氏洎到鵠鳴先訪之淸喜而迎處
厚處厚因問還期曰一年半歲一年半歲又問終止何
官對曰宰相須江邊得又問終止何處僧遂不答又問
段十九郎何如答曰已說矣近也近也及處厚之歸朝
正三歲重言一年半歲之驗長慶初段公自相位節制
西川果符淸師之言處厚唯不喻河邊得宰相廣求智
者解焉或有旁徵義者謂處厚必除浙西夏口從是而
入拜相及文宗皇帝踐阼自江邸首命處厚為相至是
方驗與鄒平公同發師修淸公塔因刻石記其事焉又
趙宗儒節制興元日問其移動遂命紙作兩句詩云梨
花初發杏花初甸邑南來慶有餘宗儒遂考之淸公但
云害風阿師取次語明年二月除檢挍太尉僕射鄭餘
慶代其位(出定命錄)
崔從
寶歷二年崔從鎮淮南五月三日瓜步鎮申浙右試競
渡船十艘其三船平没於金山下一百五十人俱溺死
從見申紙歎憤時軍司馬皇甫曙入啓事與從同異之
座有宋生歸儒者語曰彼之禍不及怪也此亦有之人
數相𩔖但其死不同耳浹日有大讌陳於廣場百戲俱
呈俄暴風雨庭前戲者并馬數百疋繫在廡下迅雷一
震馬皆驚奔大廡數十間平塌凡居其下者俱壓死公
令較其數與浙右無一人差焉(出獨異志)
郭八郎
河中少尹鄭復禮始應進士舉十上不第困厄且甚千
福寺僧弘道者人言晝閉關以寐夕則視事於陰府十
祈叩者八九拒之復禮方蹇躓憤惋乃擇日齋沐候焉
道頗温容之且曰某未嘗妄洩於人今茂才抱積薪之
歎且久不能忍耳勉旃進取終成美名然其事𩔖異不
可言也鄭拜請其期道曰唯君期須四事相就然後遂
志四缺其一則復負冤如是者骨肉相繼三牓三牓之
前猶梯天之難三牓之後則反掌之易也鄭愕視不可
喻則又拜請四事之目道持疑良久則曰慎勿言於人
君之成名其事有四亦可以為異矣其一須國家改元
之第二年其二須是禮部侍郎再知貢舉其三須是第
二人姓張其四同年須有郭八郎四者闕一則功虧一
簣矣如是者賢弟姪三牓率須依此鄭雖大疑其說欝
欝不樂以為無復望也敬謝而退長慶二年人有導其
名姓於主文者鄭以且非再知貢舉意甚疑之果不中
第直至改元寶歷二年新昌楊公再司文柄乃私喜其
事未敢洩言來春果登第第二人姓張名知實同年郭
八郎名言揚鄭竒嘆且久因紀於小書之抄私自謂曰
道言三牓率須如此一之已異其可至於再乎至於三
乎次至故尚書右丞韓憲應舉太和二年頗有籍甚之
譽以主文非再知舉試日果有朞周之恤爾後應大和
九年舉敗於垂成直至改元開成二年高鍇再司文柄
右轄私異事明年果登上第二人姓張名棠同年郭八
郎名植因又附於小書之末三牓雖欠其一兩牓且無
小差閨門之内私相謂曰豈其然乎時僧弘道已不知
所往矣次至故駙馬都尉顥應舉時譽轉洽至改元會
昌之二年禮部柳侍郎璟再司文柄都尉以狀頭及第
第二人姓張名潛同年郭八郎名京弘道所說無差焉
(出野史)
張宣
杭州臨安縣令張宣寶歷中自越府戸曹掾調授本官
以家在浙東意求蕭山宰去唱已前三日忽夢一女子
年二十餘修刺來謁宣素貞介夢中不與女子見女子
云某是明年邑中之客安得不相見耶宣遂見之禮貌
甚肅曰妾有十一口依在貴境有年數矣今聞明府將
至故來拜謁宣因問縣名竟不對宣告其族人曰且誌
之及後補湖州安吉縣令宣以家事不便將退之其族
人曰不然前夕所夢女子非安字乎十一口非吉字乎
此陰隲已定退亦何益宣悟且笑曰若然固應有定遂
受之及秩滿數年又將𨕖時江淮水歉宣移家河南固
求宋亳一官將引家往又夢前時女子顔貌如舊曰明
府又當宰邑妾之邑也宣曰某前已為夫人之邑今豈
再授乎女子曰妾自明府罷秩當即遷之居今之所止
非舊地然往者家屬凋喪略盡今唯三口為累耳明府
到後數月亦當辭去言訖似若悽愴宣亦未諭及唱官
乃得杭州臨安縣令宣嘆曰三口臨字也數月而去吾
其憂乎到任半年而卒(出前定錄)
韓臮
昌黎韓臮故晉公滉之支孫博通經史太和五年自大
理丞調𨕖平判入第名第既不絶高又非馳逐而致為
後輩所謔時太常丞馮芫除岳州刺史因說人事固有
前定德皇之末芫任太常寺奉禮於時與臮同官其年
前進士時元佐任協律郎三人同約上丁日釋奠武成
王廟行事芫任常樂臮任親仁元佐任安邑芫鼓動拉
二官同之太平興道西南角元佐忽云某適馬上與二
賢作一善夢足下二人皆判入等何也請記之芫固書
之紀於篋中憲宗六年芫判入等授興平縣尉臮實無
心望於科第此後二十七八年臮方判入等皆不差忒
芫臨發岳陽召臮特說當時之事并取篋中所記以示
之曰諸公何足為謔命使之然臮亦去未嘗暫忘則僕
與公何前後相懸如此臮其年授大理正(出續定命錄)
太平廣記卷一百五十五
