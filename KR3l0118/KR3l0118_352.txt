太平廣記卷三百五十二宋李昉等編
鬼三十七
牟穎游氏子李雲
鄭總王紹王鮪
李戴仁劉璪李矩
陶福巴川崔令馮生
牟穎
洛陽人牟穎少年時因醉誤出郊野夜半方醒息於路
傍見一發露骸骨穎甚傷念之達曙躬自掩埋其夕夢
一少年可二十已來衣白練衣仗一劔拜穎曰我疆寇
耳平生恣意殺害作不平事近與同軰争遂為所害埋
於路傍久經風雨所以發露蒙君復藏我故來謝君我
生為兇勇人死亦為兇勇鬼若能容我棲託但君每夜
微奠祭我我常應君指使我既得託於君不至飢渴足
得令君所求徇意也穎夢中許之及覺乃試設祭饗暗
以祀禱祈夜又夢鬼曰我已託君矣君每欲使我即呼
赤丁子一聲輕言其事我必應聲而至也穎遂每潛告
令竊盜盜人之財物無不應聲遂意後致富有金寳一
日穎見鄰家婦有美色愛之乃呼赤丁子令竊焉鄰婦
至半夜忽自外踰垣而至穎驚起欵曲問其所由來婦
曰我本無心忽夜被一人擒我至君室忽如夢覺我亦
不知何怪也不知何計却得還家悲泣不已穎甚閔之
潛留數日而其婦家人求訪極切至於告官穎知之乃
與婦人詐謀令婦人出别墅却自歸言不知被何妖精
取去今却得廻婦人至家後再每三夜或五夜依前被
一人取至穎家不至曉即却送歸經一年家人皆不覺
婦人深怪穎有此妖術後因至切問於穎曰若不白我
我必自發此事穎遂具述其實鄰婦遂告於家人共圖
此患家人乃密請一道流潔淨作禁法以伺之赤丁子
方夜至其門見符籙甚多却反白於穎曰彼以正法拒
我但力微耳與君力争當惡取此婦人此來必須不放
回也言訖復去須臾鄰家飄風驟起一宅俱黑色但是
符籙禁法之物一時如掃復失婦人至曙其夫遂告官
同來穎宅擒捉穎乃携此婦人逃不知所之(出瀟湘錄)
游氏子
許都城西之北陬有趙將軍宅主父既沒子孫流移其
處遂凶莫敢居者親近乃牓於里門曰有居得者便相
奉乾符初許有游氏子者性剛悍拳捷過人見牓曰僕
猛士也縱奇妖異鬼必有以制之時盛夏既夕携劔而
入室宇深䆳前庭廣袤游氏子設簟庭中絺綌而坐一
鼔盡閴寂無驚游氏子倦乃枕劔面堂而卧再鼓將半
忽聞軋然開後門聲蠟炬齊列有役夫數十於堂中洒
掃闢前軒張朱簾繡幕陳筵席寳器異香馥於簷楹游
子心謂此小魅耳未欲廹之將觀其終少頃執樂器紆
朱紫者數十軰自東廂升階歌舞妓數十軰自後堂出
入于前堂紫衣者居前朱綠衣白衣者次之亦二十許
人言笑自若揖讓而坐於是絲竹合奏飛觴舉白歌舞
間作游氏子欲前突擒其渠魁將起乃覺髀間為物所
壓冷且重不能興欲大呌口哆而不能聲但觀堂上歡
洽直至嚴鼓席方散燈火既滅寂爾如初游氏子駭汗
心悸匍伏而出至里門良久方能語其宅後卒無敢居
者(出三水小牘)
李雲
前南鄭縣尉李雲於長安求納一姬其母未許雲曰予
誓不婚乃許之號姬曰楚賓數年後姬卒卒後經歲遂
婚前南鄭令沈氏女及婚日雲方浴于淨室見楚賓執
一藥來徑前謂雲曰誓余不婚今又與沈家作女壻無
物奉贈君香一帖以資浴湯瀉藥末入浴斛中釵子攪
水訖而去雲甚覺不安困羸不能出浴遂卒肢體如綿
筋骨並散(出聞奇錄)
鄭總
進士鄭總以妾病欲不赴舉妾曰不可為一婦人而廢
舉固請之總遂入京其春下第東歸及家妾卒既葬旬
月後夜深偶來寢聞室外有人行聲開戶觀之乃亡妾
也召入室而坐問其所要但求好茶總自烹與之啜訖
總以小兒女已睡欲呼與相見妾曰不可渠年小恐驚
之言訖辭去纔出戶不見(出聞奇錄)
王紹
明經王紹夜深讀書有人隔窗借筆紹借之於窗上題
詩曰何人窗下讀書聲南斗闌干北斗横千里思家歸
不得春風腸斷石頭城詩訖寂然無聲乃知非人也(出聞)
(奇錄)
王鮪
鳳翔少尹王鮪禮部侍郎凝之叔父也年十四五與童
兒軰戲於果園竹林下見二枯首為糞壤所沒乃令小
僕擇淨地瘞之祭以酒饌其後數夕陰晦忽聞窗外窸
窣有聲良久問之云某等受君深恩免在蕪穢未知所
酬聊願驅策爾後凡有吉凶肸蠁間必來報如此數年
遂與靈物通徹崔珙為度支使雅知於鮪一夕留飲家
釀酒酣稍歡云有妓善歌者令召之良久不至珙自入
視之云理粧纔罷忽病心痛請飲湯而出珙復坐鮪具
言歌者儀貌珙怪問之云適見一人著短綾緋衣控馬
而去語未畢家僕報中惡救不返矣珙甚悲之鮪密言
有一事或可活之須得白牛頭及酒一斛因召左右試
令求覓有度支所用甚幹事以善價取之不踰時而至
鮪令扶歌者置於淨室榻上前以大盆盛酒横取板安
牛頭於其上設席焚香密封其戶且誡曰專伺之曉鼔
一動聞牛吼當急開戶可以活矣鮪遂去禁鼓忽鳴果
聞牛吼開戶視之歌者微喘盆酒悉乾牛怒目出於外
數日方能言云其夕治粧既畢有人促召出門乘馬而
行約數里見室宇華麗開筵張樂四座皆朱紫少年見
歌者至大喜致於妓席歡笑方洽忽聞有人大呼聲振
庭廡座者皆失色相視妓樂俱罷俄見牛頭人長丈餘
執戟徑趨而出無不狼狽而走唯歌者在焉牛頭引於
階前背負而出行十數步忽覺卧於室内珙後密詢其
事鮪終不言(出劇談錄)
李戴仁
江河邊多倀鬼往往呼人姓名應之者必溺乃死魂者
誘之也李戴仁嘗維舟於枝江縣曲浦中月色皎然忽
見一嫗一男子出水面四顧失聲云此有生人遽馳水
面若履平地登岸而去當陽令蘇汭居江陵嘗夜歸月
明中見一美人被髮所著裾裾殆似水濕汭戲云非江
倀耶婦人怒曰喚我作鬼奔而逐之汭走遇更廵方止
見婦却返所來之路(出北夢瑣言)
劉璪
漢江北鄧州界地名穴口本無鎮戍有小河南流入于
漢久為沙擁水道甚隘前江陵令劉璪丙子歲往彼州
訪親知至穴口宿舊知韓氏家家人曰鄰村張家新婦
卒來三日適來却活主人暫往省之至夜韓家歸云張
婦為側近廟神召去見其中外親眷亡者咸在焉為廟
神造軍頓無人作餅故令召來見廳上門外將士列坐
言開穴口江水士卒踣沙手皆血流供頓畢乃放回鄉
里未之信不久沙壖相次摧墊江路乃通(出北夢瑣言)
李矩
成汭鎮荆州有墊江縣令崔令與主簿李矩不協鄰於
水火一旦羣盜劫縣殺崔令賊過後矩入宅檢校有一
廳子方避賊見矩以為與賊通明日言鎮將衆咸知矩
與崔失歡頗疑之執送中州推問不伏遂解送江陵禁
右廂獄廂吏速於具獄推吏常某言於判官范某曰李
矩詆讕須栲䆒之范固不許常竟鍛鍊以成之矩臨刑
戒家人多燒紙筆訟於地下纔一月常某暴亡後李矩
主簿見身范見矩至曰某受判官深恩非敢造次但冥
府只要為證耳及妻子以誠祈之乞容旬月區分家事
雖無痛苦飲食如常但困憊踰月而卒(出北夢瑣言)
陶福
蜀將陶福少年無賴偷狗屠牛後立功至郡守屯戍興
元府之西縣暴得疾急命從人朱軍將詣府迎醫李令
藹令藹與朱軍將連騎馳往至夜抵西縣近郭諸葛亮
廟前見秉炬三對前道擁一人步行荷挍縶縳衆人相
從後有陶親叟抱衣裘而隨之令藹先未識陶福朱軍
將指謂令藹曰此是我家太尉胡為如此逡巡恐悚亦
疑是鬼曉至其營已聞家人哭聲向來執錄乃福之魂
也(出北夢瑣言)
巴川崔令
合州巴川縣亂後官舍殘毁移居寨中稍可自固崔某
為令嘗有徤卒盜寨木令擒送鎮將斬之卒家先事壁
山人卒死神乃與令家為祟或見形往來或空中詬罵
擲火毁器錢帛衣服無故遺失箱篋鏁閉如初其中衣
服率皆剪碎求方術禳解都不能制令罷官還千里鬼
亦隨之又日夕飲食與人無異一家承事不敢有怠費
用甚多吏力將困忽一旦舉家聞大鳥鼔翼之聲止于
屋久之空中大呼自稱大王曰汝比有災值我雍溪兄
弟非理破除汝家活計損失財物作諸怪異計汝必甚
畏之今已遣去矣汝災盡福生吾自來暫駐亦將不久
且借天蓬龕子中居此天蓬樣極好借上天上傳寫一
本三五日即送來數日後置天蓬於舍簷上自此日夕
常在恒與主人語令小大誦詩賦作音樂一一隨聲唱
之所誦文字或有謬誤必為改正其言多勸人為善亦
令學氣術修道或云尋常乘鶴往來天上初邑中有羣
鶴現神云數内只有兩隻真鶴我所騎來其餘皆常鳥
矣又自云姓張每日飲食與人無異有女名錦繡娘及
妻妾食物所費亦不少凡見善人君子即肯與言稍強
暴之人即不與語亦云上天去忽有醉僧健卒三人來
謁之言詞無度有所淩毁因不語僧去後徐謂人曰此
僧食狗肉兇暴無良不欲共語人之所行善惡災福言
無不中至于小名第行一一皆知細問之即以他語為
對未知是何神也(出錄異記)
馮生
遂寕有馮生見鬼知人吉凶潁川陳絢為武信軍留後
而劉知俊代之捃其舊事馮謂絢曰劉公雖號元戎前
無幢節殆不久乎幸勿憂也未踰歲而知俊被殺有林
泳者閩人常謂其僚友曰安有生人而終日見鬼乎無
聽其祅馮聞之對衆謂之曰君為官多不克終蓋曾殺
一女人為祟以公祿夀未盡莫致其便我能言其姓名
公信之乎於是慚懼言誠於馮許為解其冤也(出北夢瑣言)
太平廣記卷三百五十二
