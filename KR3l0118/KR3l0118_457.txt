太平廣記卷四百五十七宋李昉等編
蛇二
蒙山秦瞻廣州人
袁玄瑛薛重顧楷
樹提家隋煬帝興福寺
張騎士李崇貞馬嶺山
至相寺賢者李林甫韋子春
宣州江李齊物嚴挺之
天寶樵人無畏師張鎬
畢乾泰杜暐海州獵人
蒙山
魯國費縣蒙山上有寺廢久民欲架堂者輙大蛇數十
丈長出來驚人故莫得安焉(出異苑)
秦瞻
秦瞻居曲河彭星野忽有物如蛇突入其腦中蛇來先
聞臭氣便從鼻入盤其頭中覺泓泓冷聞其腦間食聲
咂咂數日出去尋復來取手巾急縳口鼻故不得入積
年無他唯患頭重(出廣古今五行記)
廣州人
廣州云人共在山中伐木忽見石窠中有三卵大如升便
取煮之湯始熱便聞林中如風雨聲須臾有一蛇大十
圍長四五丈徑來於湯中銜卵去三人無幾皆死(出續搜神)
(記)
袁玄瑛
吳興太平袁玄瑛當之官往日者問吉凶曰法至官當
有赤蛇為妖不可殺至果有赤蛇在銅虎符石函上蟠
玄瑛命殺之其後果為賊徐馥所害也(出廣古今五行記)
薛重
會稽郡吏鄖縣薛重得假還家夜至家戶閉聞婦狀上
有丈夫眠聲喚婦久從牀上出未開戶持刀便逆問婦
曰牀上醉人是誰婦大驚愕因且苦自申明實無人重
家唯有一戸既入便閉婦索了無所見見一蛇隠在牀
脚酒醉臭重研蛇寸斷擲於後溝經日而婦死數日重
又死後忽然而生說始死有人桎梏之將到一處有官
寮問曰何以殺人重曰實不行凶曰爾云不殺者近寸
斷擲著後溝此是何物重曰正殺蛇耳府君愕然有悟
曰我當用為神而敢媱人婦又訟人敕左右持來吏將
一人著平巾幘具詰其媱妄之罪命付獄重為官司使
遣將出重倏忽而還(出廣古今五行記)
顧楷
陳時吴興顧楷在田上樹取桑葉見五色大蛇入一小
穴其後蛇相次或三尺五尺次第相隨略有數百楷急
下樹看所入之處了不見有孔日暮還家楷病口啞不
復得語(出廣古今五行記)
樹提家
隋絳州夏縣樹提家新造宅欲移入忽有蛇無數從室
中流出門外其稠如箔上蠶盖地皆遍時有行客云觧
符鎮取桃枝四枚書符繞宅四面釘之蛇漸退符亦移
就之蛇入堂中心有一孔大如盆口蛇入並盡令煎湯
一百斛灌之經宿以鍬掘之深數尺得古銅錢二十萬
貫因陳破鑄新錢遂巨富蛇乃是古銅之精(出朝野僉載)
隋煬帝
搜神記蛇千年則斷復續淮南子云神蛇自斷其身而
自相續隋煬帝遣人於嶺南邊海窮山求此蛇數四而
至洛下所得之者長可三尺而色黃黑其頭錦文全似
金色不能毒人觧食肉若欲令自斷其身者則先觸之
令怒使不任其憤毒則自斷為三四其斷之處如刀截
焉見其皮骨文理亦有血焉良久怒定則三四斷稍稍
自相就而連續體復如故亦似不相斷隋著作郎鄧隆
云此靈蛇一𩔖自斷不必千歲也(出窮神祕苑)
興福寺
長安興福寺有十光佛院其院宇極壯麗云是隋所制
貞觀中寺僧以其年紀綿遠慮有摧圮即經費計工且
欲新其土木反將毁撤既啓戶見有蛇萬數連貫在地
蛇蟠遶如積搖首呿喙若吞噬之狀寺僧大懼以為天
憫重勞故假靈變於是不敢除毁(出宣室志)
張騎士
張騎士者自云幼時随英公李勣渡海遇風十餘日不
知行幾萬里風靜不波忽見二物黑色頭狀𩔖蛇大如
巨船其長望而不極須臾至船所皆以頭遶船横推其
疾如風舟人惶懼不知所抗已分為所啖食唯念佛求
速死耳久之到一山破船如積各自念云彼人皆為此
物所食須臾風勢甚急顧視船後復有三蛇追逐亦至
意如爭食之狀一蛇放船迴與三蛇鬭於沙上各相蜿
蟺於孤島焉舟人因是乘風舉帆遂得免難後數日復
至一山遙見烟火謂是人境落帆登陵與二人同行門
戶甚大遂前欵關有人長數丈通身生白毛出見二人
食之一人遽走至船所纔上船未及開白毛之士走來
牽䌫船人人各執弓刀斫射之累揮數刀然後見釋離
岸一里許岸上已有數十頭戟手大呼因又随風飄帆
五六日遙見海島泊舟問人云是清遠縣界属南海(出廣)
(異記)
李崇貞
高宗光宅中李崇貞仕益州長史廳前柑子樹有一子
如雞子晚熟微有小孔如針羣官咸異之方欲將進久
而乃罷因剖之得一赤斑蛇長尺餘崇貞後竟以罪死
(出廣古今五行記)
又
連州見一柑樹四月中有子如拳大剖之有兩頭蛇(出廣)
(古今五行記)
馬嶺山
開元四年六月郴州馬嶺山側有白蛇長六七尺黑蛇
長丈餘須臾二蛇鬭白者吞黑蛇到麄處口兩嗌皆裂
血流滂沛黑蛇頭入囓白蛇肋上作孔頭出二尺餘俄
而兩蛇並死後十餘日大雨山水暴漲漂歿五百餘家
失三百餘人(出朝野僉載)
至相寺賢者
長安至相寺有賢者自十餘歲便在西禪院修道院中
佛堂座下恒有一蛇賢者初修道時蛇大一圍及後四
十餘年蛇如堂柱大蛇雖相見而不能相惡開元中賢
者夜中至佛堂禮拜堂中無燈而光粲滿堂心甚怪之
因於蛇出之處得徑寸珠至市高舉價冀其識者數日
有胡人交市定還百萬賢者曰此夜光珠當無價何以
如此酬直胡云蚌珠則貴此乃蛇珠多至千貫賢者歎
伏遂賣焉(出廣異記)
李林甫
李林甫宅即李靖宅有泓師者以道術聞於睿宗時常
與過其宅謂人曰後之人有能居此者貴不可言其後
久無居人開元初林甫官為奉御遂徙而居焉人有告
於泓師曰異乎哉吾言果如是十有九年居相位稱豪
貴於天下者一人也雖然吾懼其易製中門則禍且及
矣林甫果相玄宗恃權貴為人觖望者久之及末年有
人獻良馬甚高而其門稍庳不可乘以過遂易門製既
毁其簷忽有蛇千萬數在屋瓦中林甫惡之即罷而不
能毁焉未幾林甫竟籍没其始相至籍没果十九年矣
(出宣室志)
韋子春
臨淮郡有館亭濱泗水上亭有大木周數十拱突然勁
拔隂合百步往往有甚風迅雷夕發其中人望見亭有
二光對而上下赫然若電風雷既息其光亦閉開元中有
韋子春以勇力聞會子春客於臨淮有人語其事者子
春曰吾能伺之於是挈衣槖止於亭中以伺焉後一夕
遂有大風雷震於地亭屋搖撼果見二光照燿亭宇子
春乃歛衣而下忽覺有物蟠遶其身冷如水凍束不可
觧廻視見二光在其身後子春即奮身揮臂騞然有聲
其縳亦觧遂歸亭中未幾而風雨霽開亭中腥若鮑肆
明日視之見一巨蛇中斷而斃血遍其地里人相與來
觀謂子春且死矣及見之大驚自是其亭無風雷患(出宣)
(室志)
宣州江
宣州鵲頭鎮天寶七載江水盛漲漫三十里吴俗善泅
皆入水接柴木江中流有一材下長十餘丈泅者往觀
之乃大蛇也其色黃為水所浮中江而下泅者懼而返
蛇遂開口銜之泅者正横蛇口舉其頭去水數尺泅者
猶大呼請救觀者莫敢救焉(出紀聞)
李齊物
河南尹李齊物天寶中左遷竟陵太守郡城南樓有白
烟刺史不改即死土人以為常占齊物被黜意甚恨恨
樓中忽出白烟乃發怒云吾不畏死神如余何使人尋
烟出處云白烟悉白蟲恐是大蛇齊物令掘之其孔漸
大中有大蛇身如巨甕命以鑊煎油數十斛沸則灼之
蛇初雷吼城堞震動經日方死乃使人下塹塞之齊物
亦更無他(出廣異記)
嚴挺之
嚴挺之為魏州刺史初到官臨廳事有小蛇從門入至
案所以頭枕案挺之初不逹遽持牙笏壓其頭下地正
立凝想頃之蛇化成一符挺之意是術士所為尋索無
獲而止(出廣異記)
天寶樵人
天寶中有樵人入山醉卧為蛇所吞其人微醒怪身動
搖開視不得方知為物所吞因以樵刀畫腹得出之眩
然迷悶久之方悟其人自爾半身皮脱如白風狀(出廣異記)
無畏師
天寶中無畏師在洛是時有巨蛇狀甚異高丈餘廣二
三尺蜿蜒若盤遶出於山下洛民咸見之於是無畏曰
後此蛇决水瀦洛城即說佛書義甚精蛇至夕則駕風
雷來若傾聽狀無畏乃責之曰爾蛇也營居深山中固
安其所何為將欲肆毒於世耶速去無患生人其蛇聞
之遂俯于地若有慚色須臾而死焉其後禄山據洛陽
盡毁宫廟果無畏所謂決洛水瀦城之應(出宣室志)
張鎬
洪州城自馬援置立後不復修革相傳云修者必死永
泰中都督張鎬修之不疑必城西北陬遇一大坎坎中
見二蛇一白一黑頭𩔖牛形如巨甕長六十餘尺蜿蟺
在坑中其餘小蛇不可勝數遽以白鎬鎬命逐之出乃
以竹篾縳其頭牽之蛇初不開目随牽而出小蛇甚多
軍人或有傷其小者十餘頭然猶大如飲椀二蛇相随
入徐孺亭下放生池中池水深數丈其龜皆走出上岸
為人所獲魚亦鼓鰓出水須臾皆死後七日鎬薨判官
鄭從南昌令馬皎二子相繼而卒(闕)
畢乾泰
唐左𥙷闕畢乾泰瀛州任邱人父母年五十自營生藏
訖至父年八十五又自造棺稍高大嫌藏小更加磚二
萬口開藏欲修之有蛇無數時正月尚寒蟄未能動取
蛇投一空井中仍受蛇不盡其蛇金色泰自與奴開之
尋病而卒月餘父母俱亡此開之不得其所也(出朝野僉載)
杜暐
殿中侍御史杜暐嘗使嶺外至康州驛騎思上白曰請
避毒物於是見大蛇截道南出長數丈元武後追之道
南有大松樹蛇昇高枝盤繞垂頭下視元武元武自樹
下仰其鼻鼻中出兩道碧烟直衝蛇頭蛇遂裂而死墜
於樹下又見蜈蚣大如耕牛肅曾以其事問康州司馬
狄公狄公曰昔天寳四載廣西因海潮漂一蜈蚣死剖
其一爪則得肉百二十斤至廣州市有人籠盛兩頭蛇
集人衆中言汝識二首蛇乎汝見二首蛇則其首並出
吾今異於是首蛇各一頭欲見之乎市人請見之乃出
其蛇蛇長二尺頭在首尾市人伶者常以弄蛇為業每
執諸蛇不避毒害見两頭蛇則以手執之蛇螫其手伶
者言痛棄蛇於地加藥焉不愈其囓處腫遂浸滛俄而
遍身伶者死身遂洪大其骨肉皆化為水身如貯水囊
有頃水潰遂化盡人與兩頭蛇失所在(出紀聞)
海州獵人
海州人以射獵為事曾於東海山中射鹿忽見一蛇黑
色大如連山長近十丈兩目成日自海而上人見蛇驚
懼知不免死因仗念佛蛇至人所以口銜人及其弓矢
渡海而去遙至一山置人於高巖之上俄而復有一蛇
自南來至山所狀𩔖先蛇而大倍之兩蛇相與鬭於山
下初以身相蜿蟺久之口相噬射士知其求己助乃傅
藥矢欲射之大蛇先患一目人乃復射其目數矢累中
久之大蛇遂死倒地上小蛇首尾俱碎乃銜大真珠瑟
瑟等數斗送人歸至本所也(出廣異記)
太平廣記卷四百五十七
