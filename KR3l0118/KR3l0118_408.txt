太平廣記卷四百八宋李昉等編
草木三
草
柰祗草三賴草席箕草
護門草仙人絛合離草
老鴉笟籬草鬼皂荚青草槐
銅匙草水耐冬三白草
無心草盆甑草女草
媚草醉草舞草
相思草無情草忘憂草
睡草千步香草麝草
治蠱草蛇銜草鹿活草
解毒草毒草蕉毒草
牧麻草龍芻紅草
宫人草焦茅銷明草
黃渠草聞遐草始皇蒲
夢草漢武牧馬草水網藻
地日草書帶草金䔲草
望舒草神草
柰祗草
柰祗出拂林國苖長三四尺根大如鴨卵葉似蒜葉中
心抽條甚長莖端有花六出紅白色花心黃赤不結子
其草冬生夏死與薺麥相類取其花壓以為油塗身除
風氣拂林國王及國内貴人用之(出酉陽雜俎)
三賴草
曹州及揚州淮口出夏梨三賴草如金色出於高厓魅
藥中最切用(出酉陽雜俎)
席箕草
席箕一名塞蘆生北胡地古詩云千里席箕草(出述異記)
護門草
常山北有草名護門寘諸門上夜有人過輒叱之(出酉陽雜)
(俎)
仙人絛
衡嶽出仙人絛無根多生石上狀如帶三股色綠亦不
常有(出酉陽雜俎)
合離草
合離根如羊魁有游子十二環之相須而生而實不連
以氣相屬一名獨搖一名離母若土人所食者呼為赤
箭矣(出酉陽雜俎)
老鴉笊籬草
老鴉笊籬葉如牛蒡而狭子熟時色黑狀如笊籬(出酉陽雜)
(俎)
鬼皂荚
鬼皂荚生江南地澤如皂荚高一二尺沐之長髮葉亦
去衣垢(出酉陽雜俎)
青草槐
龍陽縣禆牛山南有青草槐叢生高尺餘花若金燈仲
夏發花(出酉陽雜俎)
銅匙草
銅匙草生水中葉如剪刀(出酉陽雜俎)
水耐冬
水耐冬此草終冬在水不死段成式城南别墅池中有
之(出酉陽雜俎)
三白草
三白草初生不白入夏葉端方白農人候之蒔田三葉
白草畢秀矣其葉似署預(出酉陽雜俎)
無心草
蚍蜉酒草一曰鼠耳像形也亦曰無心草(出酉陽雜俎)
盆甑草
盆甑草即牽牛子也秋節後斷之狀如盆甑其中有子
似龜蔓署預(出酉陽雜俎)
女草
葳蕤草一名麗草亦呼為女草江湖中呼為娃草美女
曰娃故以為名(出酉陽雜俎)
媚草
鶴子草蔓生也其花麴塵色淺紫蔕葉如柳而短當夏
開花又呼為綠花綠葉南人云是媚草採之曝乾以代
面靨形如飛鶴翅尾觜足無所不具此草蔓至春生雙
蟲只食其葉越女收於粧奩中養之如蠶摘其草飼之
蟲老不食而蛻為蝶赤黃色婦女收而帶之謂之媚蝶
(出嶺南錄異)
醉草
尸子赤縣洲為崑崙之墟其東則滷水島山左右玉紅
之草生焉食其一實醉卧三百歲(出文樞鏡要)
舞草
舞草出雅州獨莖三葉葉如決眀一葉在葉端兩葉居
葉半相對人或近之則欹抵掌謳曲則搖動如舞矣(出酉)
(陽雜俎)
相思草
秦趙間有相思草狀若石竹而節節相續一名斷腸草
又名愁婦草亦名孀草又呼為寡婦莎蓋相思之流也
(出述異記)
無情草
左行草使人無情范陽長貢(出酉陽雜俎)
忘憂草
萱草一名紫萱又名忘憂草吳中書生謂之療愁嵇康
養生論云萱草忘憂(出述異記)
睡草
桂林有睡草見之則令人睡一名醉草亦呼嬾婦箴出
南海地記(出述異記)
千步香草
南海出百步香楓聞於千步也今海隅有千步香是其
種也葉似杜若而紅碧間雜貢籍云日南郡貢千步香
(出述異記)
麝草
龜甲香即桂香善者紫术香一名金杜香一名麝草香
出蒼梧桂林二郡界今吳中有麝草似紅而甚芳香(出述)
(異記)
治蟲草
新州郡境有藥士人呼為吉財解諸毒及蠱神用無比
昔有人嘗至雷州途中遇毒面貌頗異自謂即斃以吉
財數寸飲之一吐而愈俗云昔有人遇毒其奴吉財得
是藥因以奴名名之實草根也類芍藥遇毒者夜中潛
取二三寸或剉或磨少加甘草詰旦煎飲之得吐即愈
俗傳將服是藥不欲顯言故云潛取而不詳其故或云
昔有里媪病蠱其子為小胥邑宰命以吉財飲之暮乃
具藥及旦其母謂曰吾夢人告我若飲是且死亟去之
即仆於地其子又告縣尹縣尹固令飲之果愈豈中蠱
者亦有神若二豎哉(出投荒錄)
蛇銜草
異苑云昔有田父耕地值見傷蛇在焉有一蛇銜草著
瘡上經日傷蛇走田父取其草餘葉以治瘡皆驗本不
知草名因以蛇銜為名抱朴子云蛇銜能續已斷之指
如故是也(出感應經)
鹿活草
天名精一曰鹿活草青州劉炳宋元嘉中射一鹿剖五
臟以此草塞之蹶然而起炳密錄此草種之多愈傷折
俗呼為劉炳草(出酉陽雜俎)
解毒草
建寧郡烏句山南五百里生牧靡草可以解毒百卉方
盛烏多誤食烏喙中毒必急飛牧靡山喙牧靡以解(出酉)
(陽雜俎)
毒草
博落迴有大毒生江淮山谷中莖葉如麻莖中空吹作
聲如勃邏故名之(出酉陽雜俎)
蕉毒草
蕉毒草如芋巨狀如雀頭置乾地則潤置濕地則乾炊
飯時種於竈上比飯熟即著花結子人食之立死(出感應經)
牧麻草
有牧麻草大毒有此草值風吹其氣所至則數里内稻
皆即死李淳風云其汁本清得水則稠見日則濕入廕
即乾在夏欲凉在冬欲溫(出感應經)
龍芻
東海島龍駒川穆天子養八駿處島中有草名龍芻馬
食之日行千里古語一株龍芻化為龍駒(出述異記)
紅草
山戎之北有草莖長一丈葉如車輪色如朝霞齊桓時
山戎獻其種乃植於庭以表霸者之瑞(出酉陽雜俎)
宫人草
楚中往往有宫人草狀如金䔲而甚芬氲花似紅翠俗
說楚靈王時宫人數千皆多怨曠有因死於宫中者葬
之墓上悉生此草(出述異記)
焦茅
焦茅高五丈火燃之成灰以水灌之復成茅是謂靈茅
銷眀草
銷眀草夜視如列星晝則光自銷滅也
黃渠草
黃渠照日如火實甚堅内食者焚身不熱
聞遐草
聞遐草服者輕身葉如桂莖如蘭其國獻根植之多不
生實草葉多萎黃詔並除焉(焦茅銷明黃渠聞遐四種並出王子年拾遺記)
始皇蒲
齊南城東有蒲臺秦始皇所頓處時始皇在臺下縈蒲
以繫馬至今蒲生猶榮俗謂秦始皇蒲(出殷芸小說)
夢草
漢武時異國獻夢草似蒲晝縮入地夜若抽萌懷其草
自知夢之善惡帝思李夫人懷之輒夢(出酉陽雜俎)
漢武牧馬草
漢武於湖中牧馬處至今野草皆有嚼嚙之狀湖中呼
為馬澤澤中有漢武彈碁方石上有勒銘焉(出述異記)
水網藻
漢武昆明池中有水網藻枝横倒水上長八九尺有似
網目鳬鴨入此草中皆不得出因名之(出酉陽雜俎)
地日草
南方有地日草三足烏欲下食此草羲和之馭以手掩
烏目食此則悶不復動東方朔言為小兒時井陷墜至
地下數十年無所寄託有人引之令往此草中隔紅泉
不得渡其人以一隻履因乘汎紅泉得草處食之(出酉陽雜)
(俎)
書帶草
鄭司農常居不其城南山中教授黃巾亂乃避遣生徒
崔琰王經諸賢於此揮涕而散所居山下草如薤葉長
尺餘許堅韌異常時人名作康成書帶(出三齊記)
金䔲草
晉武帝為撫軍時府内後堂砌下忽生異草三株莖黃
葉綠若惣金柚翠花餘苒弱狀如金䔲時人未得知是
何祥瑞也故𨼆蔽不聽外人窺眎有羌人姓姚名馥字
世芬充廏養馬妙解陰陽之術云此草以應金德之瑞
馥年九十歲姚襄即其祖也馥好讀書嗜酒每醉歷月
不醒於醉時好言王者興亡之事善戲笑滑稽無窮常
歎云九河之水不足以為蒸薪七澤麋鹿不足以充庖
俎每言凡人稟天地精靈不知飲酒者動肉含氣耳何
必土木之偶而無心識乎好啜濁嚼糟恒言渴於醇酒
羣輩常弄狎之呼為渴羌及晉武踐位忽見馥立於階
下帝奇其倜儻擢為朝歌邑宰馥辭曰氐羌異域遠隔
風化得遊中華已為殊幸請辭朝歌之縣長充馬圉之
役時賜美酒以樂餘年帝曰朝歌郡紂之故都地有酒
池故使老羌不復呼渴馥於階下高聲而應曰馬圉老
羌漸染皇教溥天夷貊皆為王臣今者歡酒池之樂受
朝歌之地更為殷紂之比乎帝撫玉几大悅即遷為酒
泉太守其地有清泉其味如酒馥乘酒而拜之遂為善
政民為立生祠後以府第賜張華猶有此草故茂先金
䔲賦云擢九莖於漢庭美二株於兹館貴表祥乎金德
名比類而相亂至惠帝咸熙元年三株草化為樹條葉
似楊樹高五尺以應楊璮之事時有楊雋弟瑶弟濟號
曰三楊醉羌之驗也(出拾遺記)
望舒草
晉太始十年立河橋之歲有扶支國獻望舒草其色紅
葉如荷近望則如卷荷遠望則如舒荷團團如蓋亦云
月出則葉舒月没則葉卷植於宫内穿池廣百步名曰
望舒池愍帝之末胡人移其種於胡中至今絶矣其池
尋亦平也(出拾遺記)
神草
魏明時苑中有合歡草狀如蓍一株百莖晝則衆條扶
疎夜乃合作一莖謂之神(出酉陽雜爼)
太平廣記卷四百八
