太平廣記卷四百九十九宋李昉等編
雜錄
崔鉉王鐸李蠙
韋保衡衲衣道人路羣盧宏正
畢諴李師望高駢
韋宙王氏子劉蛻
皮日休郭使君李德權
崔鉉
崔鉉元略之子京兆參軍盧甚之死鉉之致也時議冤之
鉉子沆乾符中亦為丞相黃巢亂赤其族物議以為甚
之報焉初崔瑄雖諫官婚姻假回私事也甚雖府藏乃
公事也相與爭驛廳甚既下獄與宰相書則以己比孟子
而方瑄錢鳳瑄既朋黨宏大莫不為盡力甚者出於單微
加以鉉亦瑄之門生方為宰相遂加誣㒺奏焉瑄自左補
闕出為陽翟宰甚行及長樂坡賜自盡中使適回遇瑄
囊出其喉曰補闕此盧甚結喉也瑄殊不懌京城不守
崔氏之子亦血其族嗚呼謂天道高何其明哉(出聞竒錄)
王鐸
故相晉國公王鐸為丞郎時李駢判度支每年江淮運
米至京水陸脚錢斗計七百京國米價每斗四十議欲
令江淮不運米但每斗納錢七百鐸曰非計也若于京
國糴米必耗京國之食若運米實關中自江淮至京兼
濟無限貧民也時糴米之制業已行意無敢沮其議者
都下官糴米果大貴未經旬而度支請罷次民無至者
故也于是職者乃服鐸之察事矣鐸卒以此大用(出聞竒錄)
李蠙
李蠙與王鐸進士同年後俱得路嘗恐鐸之先相而已
在其後也迨路巖出鎮益失其勢鐸柔弱易制中官愛
焉洎韋保衡將欲大拜不能先於恩地將命鐸矣蠙隂
知之挈一壺家酒詣鐸曰公將登庸矣吾恐不可以攀
附也願先事少接左右可乎即命酒以飲鐸妻李氏疑
其堇焉使玄奴傳言於鐸曰一身可矣願為妻兒謀蠙
驚曰以吾斯酒為鴆乎即命一大爵自引滿飲之而去
(出玉泉子)
韋保衡
韋保衡欲除裴修為省郎時李璋為右丞韋先遣盧望
來申意探其可否李曰相公但除不合先問某盧以
時相事權設為禮所沮則傷威重因勸韋勿除(出盧氏說雜)
衲衣道人
唐有士人退朝詣友生見衲衣道人在座不懌而去他
日謂友生曰公好毳褐夫何也吾不知其言適且覺其
臭友生答曰毳褐之外也豈甚銅乳銅乳之臭並肩而
立接跡而趨公處其間曾不嫌耻乃譏予與山野有道
之士遊乎南朝高人以蛙鳴及蒿菜勝鼓吹吾視毳褐
愈于今之朱紫遠矣(出國語)
路羣盧宏正
中書舍人路羣與給事中盧宏正性相異而相善路清
瘦古淡未嘗言市朝盧魁梧富貴未嘗言山水路日謀
高卧有制草則就宅視之盧未嘗請告有客族則就省
謁之雖所好不同而相親至一日都下大雪路在假盧
將晏入道過新昌第路方于南垣茅亭肆目山雪鹿巾
鶴氅搆火命觴以賞嘉致聞盧至大喜曰適我願兮亟
命迎入盧金紫華煥意氣軒昂路道服而坐情趣孤潔
路曰盧六盧六曾莫顧我何也盧曰月限向滿家食相
仍日詣相庭以圖外任路色慘曰駕肩權門何至于是
且有定分徒勞爾形家釀稍醇能一醉否盧曰省有急
事俟吾决之路又呼侍兒曰盧六欲去持早來藥糜分
二器我與盧六同食盧振聲曰不可路曰何也盧曰今
旦飯冷且欲遐征家饌已食炮炙矣時人聞之以為路
之高雅盧之俊邁各盡其性(出唐缺史)
畢諴
畢諴家本寒微咸通初其舅尚為太湖縣伍伯諴深耻
之常使人諷令解役為除官反復數四竟不從命乃特
除選人楊載為太湖令諴延之相第囑之為舅除其猥
籍津送入京楊令到任具達諴意伍伯曰某賤人也豈
有外甥為宰相耶楊堅勉之乃曰某每歲秋夏恒相享
六十千事例錢苟無敗缺終身優足不審相公欲除何
官耶楊乃具以聞諴諴亦然其說竟不奪其志也王蜀
偽相庾傳素與其從弟凝績曾宰蜀州唐興縣郎吏有
楊會者微有才用庾氏昆弟念之洎迭秉蜀政欲為楊
會除馬長以酧之會曰某之吏役遠近皆知忝冐為官
寧掩人口豈可將數千家供侍而博一虚名馬長乎後
雖假職名止除檢挍官竟不捨縣役矣(出北夢𤨏言)
李師望
李師望乃宗屬也自負才能欲以方面為己任因旅遊
卭蜀備知南蠻勇怯遂上書請割西川數州于臨卭建
定邊軍節度詔旨允之乃以師望自鳳翔少尹擢領此
任于時西川大將嫉其分裂巡屬除通南詔於是蠻軍
為近之時鄉豪所道侵軼蜀川戎挍竇滂不能止遏師
望亦因此受黜焉(出紀聞)
高駢
乾符中太尉高駢鎮蜀日因巡邊至資中郡舍於刺史
衙對郡山頂上有開元佛寺是夜黃昏僧徒禮讚螺唄
間作駢聞命軍候往悉擒械之來晨笞背逐去召將吏
謂之曰僧徒禮念亦無罪過但以此寺十年後當有秃
丁數千作亂我故以是厭之其後土人皆髠髮執兵號
大髠小髠據此寺為寨凌脅州將果叶所言時稱駢好
妖術斯亦或然之驗歟(出北夢𤨏言)
韋宙
相國韋宙善治生江陵府東有别業良田美産最號膏
腴積稻如坻皆為滯穗咸通初授嶺南節度使懿宗以
番禺珠翠之地垂貪泉之戒宙從容奏曰江陵莊積糓
尚有七千堆固無所貪矣帝曰此所謂足榖翁也(出北夢𤨏)
(言)
王氏子
京輦自黃巢退後修葺殘毁之處時定州王氏有一兒
俗號王酒胡居于上都巨富納錢三十萬貫助修朱雀
門僖宗詔令重修安國寺畢親降車輦以設大齋乃扣
新鐘十撞捨錢一萬貫命諸大臣各取意而擊上曰有
能捨一千貫文者即打一槌齋罷王酒胡半醉入來逕
上鐘樓連打一百下便于西市運錢十萬入寺(出中朝故事)
劉蜕
劉蜕桐廬人早以文學應進士舉其父嘗戒之曰任汝舉進
取窮之與達不望于汝吾沒後慎勿祭祀乃乘扁舟以
漁釣自娛竟不知其所適蛻後登華貫出典商於霜露
之思于是乎止臨終亦戒其子如先考之命蜀禮部尚
書纂即其息也常為同列言之君子曰名教之家重喪
祭劉氏先德是何人斯以蛻之通人抑有其說時未諭
也(出北夢𤨏言)
皮日休
咸通中進士皮日休上書兩通其一請以孟子為學科
其略云臣聞聖人之道不過乎經經之降者不過乎史
史之降者不過乎子子不異道者孟子也捨是而諸子
必斥乎經史聖人之賊也文多不載請廢莊列之書以
孟子為主有能通其義者科選請同明經其二請以韓
愈配饗太學其略曰臣聞聖人之道不過求用用于生
前則一時可知也用于死後則萬世可知也又云孟子
荀卿翼輔孔道以至于文中子文中子之道曠矣能嗣
其美者其唯韓愈乎日休字襲美襄陽竟陵人幼攻文
隐於鹿門山號醉吟先生初至場中禮部侍郎鄭愚以
其貎不揚戲之曰子之才學甚富其如一日何對曰侍
郎不可以一日而廢二日謂不以人廢言也舉子咸推
伏之官至國子博士寓蘇州與陸龜蒙為文友著文數
十卷皮子三卷人多𫝊之為錢鏐判官(出北夢𤨏言)
郭使君
江陵有郭七郎者其家資産甚殷乃楚城富民之首江
淮河朔間悉有賈客仗其貨買易往來者乾符初年有
一賈者在京都久無音信郭氏子自往訪之既相遇盡
獲所有僅五六萬緡生躭悅烟花迷于飲博三數年後
用過大半是時唐李朝政多邪生乃輸數百萬于鬻爵
者門以白丁易得横州刺史遂决還鄉時渚宫新罹王
仙芝寇盗里閭人物與昔日殊生歸舊居都無舍宇訪
其骨肉數日方知弟妹遇兵亂已亡獨母與一二奴婢
處于數間茅舍之下囊槖蕩空旦夕以紉針為業生之
行李間猶有一二千緡緣兹復得蘇息乃傭舟與母赴
秩過長沙入湘江次永州北江墂有佛寺名兜率是夕
宿于斯結䌫于大槦𣗳下夜半忽大風雨波翻岸崩樹
臥枕舟舟不勝而沉生與一稍工拽舟登岸僅以獲免
其餘婢僕生計悉漂于怒浪遲明投于僧室母氏以驚
得疾數日而殞生慞惶馳往零陵告州牧州牧為之殯
葬且復贈遺之既丁憂遂寓居永郡孤且貧又無親識
日夕厄于凍餒生少小素涉于江湖頗熟風水間事遂
與往來舟船執稍以求衣食永州市人呼為捉稍郭使
君自是狀貌異昔共篙工之黨無别矣(出南楚新聞)
李德權
京華有李光者不知何許人也以諛佞事田令孜令孜
嬖焉為左軍使一旦奏授朔方節度使敕下翼日無疾
而死光有子曰德權年二十餘令孜遂署劇職會僖皇
幸蜀乃從令孜扈駕止成都時令孜與陳敬瑄盗專國
柄人皆畏威李德權者處于左右遐邇仰奉奸豪輩求
名利多賂德權以為關節數年之間聚賄千萬官至金
紫光禄大夫檢挍右僕射後敬瑄敗為官所捕乃脱身
遁于復州衣衫百結丐食道途有李安者常為復州後
槽健兒與父相熟忽覩德權念其藍縷邀至私舍安無
子遂認以為姪未半載安且死德權遂更名彦思請繼
李安效力蓋慕彼衣食耳尋獲為牧守圉人有識者皆
目之曰看馬李僕射(出南楚新聞)
太平廣記卷四百九十九
