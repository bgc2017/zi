太平廣記卷四百四十二宋李昉等編
畜獸九
狼
狼狽狼冡冀州刺史子
王含正平縣村人張某妻
熊
子路昇平入山人黃秀
狸
董仲舒張華山中孝子
淳于矜劉伯祖吳興田父
孫乞黃審留元寂
鄭氏子晉陽民家
蝟
費秘許欽明客戲場蝟
狼
狼狽
狼大如狗蒼色作聲諸竅皆沸䏶中筋大如鴨卵有犯盜
者熏之當令手攣縮或言狼筋如織絡小囊蟲所作也狼
糞烟直上烽火用之或言狼狽是兩物狼前足絶短每行
常駕兩狽失狽則不能動故世言事乖者稱狼狽(出酉陽雜俎)
狼冡
臨濟郡西有狼冡近世有人曾獨行於野遇狼數十頭
其人窘急遂登草積上有兩狼乃入穴中負出一老狼
老狼至以口拔數莖草羣狼遂競拔之積將崩遇獵者
救之而免其人仍相率掘此冡得狼百餘頭殺之疑老
狼即狽也(出酉陽雜俎)
冀州刺史子
唐冀州刺史子傳者忘其姓名初其父令之京求改任
子往未出境見貴人家賓從衆盛中有一女容色美麗
子悦而問之其家甚愕老婢怒云汝是何人輒此狂妄
我幽州盧長史家娘子夫主近亡還京君非州縣之吏
何詰問頓劇子乃稱父見任冀州欲求姻好初甚驚駭
稍稍相許後數日野合中路却還刺史夫妻深念其子
不復詰問然新婦對答有理殊不疑之其來人馬且衆
舉家莫不忻悅經三十餘日一夕新婦馬相蹋連使婢
等往視遂自拒戶及曉刺史家人至子房所不見奴婢
至櫪中又不見馬心頗疑之遂白刺史刺史夫妻遂至
房前呼子不應令人壞窗門開之有大白狼衝人走去
其子遇食略盡矣(出廣異記)
王含
太原王含者為振武軍都將其母金氏本胡人女善弓
馬素以獷悍聞常馳健馬臂弓腰矢入深山取熊鹿狐
兔殺獲甚多故北人皆憚其能而推重之後年七十餘
以老病遂獨止一室辟侍婢不許輒近左右至夜即扄
戸而寢往往發怒過杖其家人輩後一夕既扄其戶家
人忽聞軋然之聲遂趨而視之望見一狼自室内開戸
而出天未曉而其狼自外還入室又扄其門家人甚懼
具白于含是夕于隙中潛窺如家人言含憂悸不自安
至曉金氏召含且令即市糜鹿含熟以獻金氏曰吾所
須生者耳於是以生麋鹿致于前金氏啖立盡含益懼
家人輩或竊語其事金氏聞之色甚慙是夕旣扃門家
人又伺而覘之有狼遂破戶而出自是竟不還(出宣室志)
正平縣村人
唐永泰末絳州正平縣有村間老翁患疾數月後不食
十餘日至夜輒失所在人莫知其所由他夕村人有詣
田採桑者為牡狼所逐遑遽上樹𣗳不甚高狼乃立銜其
衣裾村人危急以桑斧斫之正中其額狼頓卧久之始
去村人平曙方得下樹因尋狼跡至老翁家入堂中遂
呼其子說始末子省父額上斧㾗恐更傷人因扼殺之
成一老狼詣縣自理縣不之罪(出廣異記)
又其年綘州他村有小兒年二十許因病後頗失精神
遂化為狼竊食村中童兒甚衆失子者不知其故但追
尋無所小兒恒為人傭作後一日從失兒家過失兒父
呼其名曰明可來我家作當為置一盛饌因大笑曰我是
何人更為君家作也男兒豈少異味耶失兒父怪其辭壯
遂詰問答云天比使我食人昨食一小兒年五六歲其肉
至美失兒父視其口吻内有臊血遂亂毆化為狼而死(出廣異記)
張某妻
晉州神山縣民張某妻忽夢一人衣黃褐衣腰腹甚細逼
而淫之兩接而去已而姙娠遂好食生肉常恨不飽恒䑛
唇咬齒而怒性益狠戾居半歲生二狼子既生即走其父
急擊殺之妻遂病恍惚歲餘乃復鄉人謂之狼母(出稽神錄)
熊
子路
東土呼熊為子路以物擊𣗳云子路可起於是便下不
呼則不動也(出異苑)
熊膽春在首夏在腹秋在左足冬在右足(出酉陽雜俎)
昇平入山人
晉昇平中有人入山射鹿忽墮一坎窅然深絶内有數
頭熊子須臾有一大熊入來瞪視此人人謂必以害己
良久出藏果栗分與諸子末後作一分以置此人前此
人饑久於是冐死取噉之既轉相狎習熊母每旦覓食
果還輒分此人此人賴以延命後熊子大其母一一負
將出子既盡人分死坎中窮無出路熊母尋復還入坐
人邊人解意便抱熊之足於是跳出遂得毋他(出續搜神記)
黃秀
邵陵高平黃秀以宋元嘉三年入山經月不還其兒根
生尋覓見秀蹲空𣗳中從頭至腰毛色如熊問其何故
答曰天謫我如此汝但自去根生哀慟而歸逾年伐山
人見其形盡為熊矣(出異苑)
狸
董仲舒
漢董仲舒嘗下帷獨詠忽有客來風姿音氣殊為不凢
與論五經究其微奥仲舒素不聞有此人而疑其非常
乃謂之曰巢居却風穴處知雨卿非狐狸即是老鼠客
聞此言色動形壞化成老狸蹶然而走(出幽明錄)
張華
張華字茂先晉惠帝時為司空于時燕昭王墓前有一
斑狸積年能為幻化乃變作一書生欲詣張公過問墓
前華表曰以我才貌可得見張司空否華表曰子之妙
解為無不可但張司空智度恐難籠絡出必遇辱殆不
得返非但喪子千歲之質亦當深誤老表書生不從遂
詣華華見其總角風流潔白如玉舉動容止顧盼生姿
雅重之於是論及文章辨挍聲實華未嘗聞此復商略
三史探賾百家談老莊之奥區披風雅之絶旨包十聖
貫三才箴八儒擿五禮華無不應聲屈滯乃嘆曰天下
豈有此年少若非鬼怪則是狐狸書生乃曰明公當尊
賢容衆嘉善而矜不能奈何憎人學問墨子兼愛其若
是耶言卒便請退華已使人防門不得出旣而又謂華
曰公門置甲兵欄騎當是疑于僕也將恐天下之人捲
舌而不言智謀之士望門而不進深為明公惜之華不
應而使人禦防甚嚴豐城令雷煥博物士也謂華曰聞
魑魅忌狗所别者數百年物耳千年老精不復能别唯
有千年枯木照之則形見燕昭王墓前華表已當千年
乃遣人伐之使人旣至華表嘆曰老狸自不自知果誤
我事于華表空中得青衣小兒長二尺餘將還至洛陽
而變成枯木燃之以照書生乃是一斑狸茂先嘆曰此
二物不値我千年不可復得(出集異記)
山中孝子
晉海西公時有一人母終家貧無以葬因移柩深山於
其側作屐晝夜不休將暮有一婦人抱兒來寄宿轉夜
孝子作屐不已婦人求眠于火邊睡乃是一狸抱一烏
雞孝子因打殺擲後坑中明日有男子來問細小昨行
以寄宿今為何在孝子云一狸即已殺之男子曰君枉
殺吾婦何誣得言狸狸今何在因共至坑視狸已成婦
人男子因縳孝子赴官應償死乃謂令曰此寔妖魅但
出獵犬則可知魅復來催殺孝子令因問獵事能别犬
否答云性畏犬亦不别也因放犬便化為老狸乃射殺
之視婦人已復成狸矣(出法苑珠林)
淳于矜
晉太元中瓦棺佛圖前淳于矜年少潔白送客至石頭
城南逢一女子美姿容矜悅之因訪問二情既洽將入
城北角共盡忻好便各分别期更尅集將欲結為伉儷
女曰得壻如君死何恨我兄弟多翁母並在當問我翁
母矜便令女歸問其翁母翁母亦願許之女因敇婢取
銀百斤絹百匹助矜成婚經久生兩兒當作秘書監明
果騶卒來召車馬導後前後部鼓吹經少日有獵者過
覓矜將數十狗徑突入咋婦及兒並成狸絹帛金銀並
是草及死人骨(出玄怪錄)
劉伯祖
晉博陵劉伯祖為河東太守所止承塵上有神能語京
師詔書每下消息輒預告伯祖伯祖問其所食㗖欲得
羊肝買羊肝于前切之腐隨刀不見兩羊肝盡有一老
狸露形在案前視者舉刀欲砍之伯祖呵止自舉著承
塵上須臾大笑曰向者噉肝醉忽失形與府君相見大
慙愧後伯祖當為司隸神復先語伯祖某月某日書當
到到期如言及入司隷府神隨逐承塵上輒言省内事
伯祖大恐懼謂神曰今職在刺舉左右貴人聞神在此
得以相害神答曰如府君所慮當相捨去遂絶無聲(出法)
(苑珠林)
吳興田父
吳興一人有二男田中作時嘗見父來罵詈趕打之兒
歸以告母母問其父父大驚知是鬼魅便令兒斫之鬼
便寂不往父憂恐兒為所困便自往兒謂是鬼便殺而
埋之鬼遂歸作其父形且語其家二兒已殺妖矣積年
不覺後一師過其家語二兒云君尊侯有大邪氣兒白
父父大怒師便作聲入父即成一老狸入牀下遂擒殺
之向所殺者乃眞父也改殯治服一兒遂自殺一忿憤
亦死(出搜神記)
孫乞
烏傷縣人孫乞義熙中賫文書到郡達石亭天雨日暮
顧見一女戴青繖年可十六七姿容豐豔通身紫衣爾
夕電光照室乃是大狸乞因抽刀斫殺繖是荷葉(出異苑)
黃審
句容縣麋村民黃審于田中耕有一婦人過其田自畻
上度從東適下而復還審初謂是人日日如此意甚怪
之審因問曰婦數從何來也婦人少住但笑不言便去
審愈疑之預以長鎌伺其還未敢斫婦但斫所隨婢婦
化為狸走去視婢但狸尾耳審追之不及後人有見此
狸出坑頭掘之無復尾焉(出搜神記)
留元寂
長山留元寂宋元嘉十九年曾捕得一狸剖腹得一狸
又破之更獲一狸方見五臓三狸雖相包懷而大小不
殊元寂不以為怪以皮挂于屋後其夜有羣狸繞之號
呼失皮所在元寂家亦無他(出異苑)
鄭氏子
近世有鄭氏子者寄居吳之重玄寺暇日登閣忽于閣
上見婦人容色甚美因與結歡婦人初不辭憚自後恒
至房鄭氏由是惡其本妻不與居止常自安處者數月
婦人恒在其所後本妻求高行尼令至房念誦婦人遂
不復來鄭大怒何以呼此妖尼令我家口不至尼或還
寺婦人又至尼來復去如是數四後恒罵其妻令勿
用此尼妻知有效遂留尼在房日夜持誦婦人忽謂鄭
曰曩來欲與君畢歡恨以尼故使某屬厭今辭君去矣
我只是閣頭狸二娘耳言訖不見遂絶(出廣異記)
晉陽民家
晉陽以北地寒而少竹故居人多種葦成林所以代南
方之竹也唐長慶初北都有民其家地多林葦里中嘗
有會宴置餘食于其舍至明日輒不知其所在其民有
貯繒帛于其室者亦亡之民竊異焉後夜聞嬰兒號者
甚衆廹而聽之則閴然矣明夕又聞民懼且甚後一日
乃語里中他民曰數夕聞林中有嬰兒號吾度此地不
當有嬰兒懼其怪耳即相與芟除其林薙其草既窮得
一穴中有繒帛食器見野狸十餘有嚬而俯者呻而仰
者瞬而乳者偃而距者嗷嗷然若相愁狀民盡殺之自
是里民用安其居(出宣室志)
蝟
費秘
梁末蜀人費秘刈麥值暴風雨𨼆於巖石間避雨去家
數里遥望前路有數十婦人皆着紅紫襕衣歌吟而來
袐竊怪田野何因有一羣綵衣婦女心異之漸近寂然
無聲去祕數步乃各住立少時悉轉背向秘秘到邊過看
之其面並無眉耳鼻口唯垂烏毛而已於是袐驚怖心迷
悶倒地至一更祕父怪不來把火尋之見祕卧在道旁左
側有十刺蝟見火爭散走祕至其家百餘日而死(出五行記)
許欽明客
唐東都仁和坊有許欽明宅嘗有人於許氏廳事冬夜
燃火讀書假寐聞蟲鼠行聲密視見一老母通體白毛
上牀就爐炙肚搔癢形容短小不𩔖于人客懼猝然發
聲大呌妖物便撲落地絶走而去客以宅舍墻高無從
出入乃呼一奴持火院内尋索于竹林中見一大石發
石得一白蝟便殺之(出西京雜記)
戲場蝟
京國頃歲街陌中有聚觀戲場者詢之乃云二刺蝟對
打旣合節奏又中章程時座中有將作李少監韞亦云
曾見(出尚書故實)
蝟見虎則跳入虎耳(出酉陽雜俎)
太平廣記卷四百四十二
