太平廣記卷四百五宋李昉等編
寳六
錢
淯陽童子文德皇后岑文本
王清建安村人徐仲寳
邢氏林氏曹真
奇物
徐景中牟鐵錐毒槊
集翠裘謝靈運鬚開元漁者
楊妃襪紫米嘉陵江巨木
江淮市人桃核玉龍膏
段成式李德裕夏侯孜
嚴遵仙槎
錢
淯陽童子
晉義熙十二載淯陽縣羣童子浴於淯水忽見側有錢
出如流沙因競取之手滿放隨流去又以衣盛裹各有
所得又見流錢中有一銅車小牛牽之勢甚奔迅兒等
奔逐掣得一輪徑可五寸豬鼻轂有六輻通然青色缸
内黃脫狀如恒運於時沈敞守南陽求得此物然莫測
之(出洽聞記)
文德皇后
錢有文如甲跡者因文德皇后也武德中廢五銖錢行
開元通寳錢此四字及書皆歐陽詢所為也初進樣曰
后搯一甲迹因是有之(出談賓錄)
岑文本
唐貞觀中岑文本下朝多於山亭避暑日午時寐初覺
忽有扣山亭院門者藥豎報云上清童子元寳故此參
奉文本性素慕道束帶命入乃年二十已下道士儀質
爽邁衣服纖異冠淺青圓角冠衣淺青圓角帔履青圓
頭履衣服輕細如霧非齊紈魯縞之比文本與語乃曰
僕上清童子自漢朝而果成本生於吳已得不凝滯之
道遂為吳王進入見漢帝漢帝有事擁遏教化不得者
無不相問僕嘗與方圓行下皆得通暢由是自著文武
二帝迄至哀帝皆相眷王莽作亂方出外方所至皆沐
人憐愛自漢成帝時遂厭人間乃尸解而去或秦或楚
不常厥居聞公好道故此相謁耳文本詰以漢魏齊梁
間君王社稷之事了了如目覩因言史傳間屈者虚者
亦甚多文本曰吾人冠帔何制度之異對曰夫道在於
方圓之中僕外服圓而心方正相時之儀也又問曰衣
服皆輕細何土所出對曰此是上清五銖服又問曰比
聞六銖者天人衣何五銖之異對曰尤細者則五銖也
談論不覺日晚乃别去纔出門而忽不見文本知是異
人乃每下朝即令伺之到則話論移時後令人潛送詣
其所止出山亭門東行數步於院牆下瞥然而沒文本
命工力掘之三尺至一古墓墓中無餘物惟得古錢一
枚文本方悟上清童子是青銅名元寳錢之文也外圓
心方錢之狀也青衣銅衣也五銖服亦錢之文也漢時
生於吳是漢朝鑄五銖錢於吳王也文本雖知之而錢
帛日盛至中書令十年忽失古錢所在文本遂薨(出博異志)
王清
元和初洛陽村百姓王清傭力得錢五錠因買田畔一
枯栗樹將為薪以求利經宿為隣人盜斫創及腹忽有
黑蛇舉首如臂語人曰我王清本也汝勿斫其人驚懼
失斤而走及明王清率子孫薪之復掘其根下得大甕
二散錢實之王清因是獲利如歸十餘年巨富遂甃錢
成龍形號王清本(出酉陽雜俎)
建安村人
建安有村人乘小舟往来建谿中賣薪為業嘗泊舟登
岸將伐薪忽見山上有數錢流下稍上尋之累獲數十
可及山半有大樹下有大甕高五六尺錢滿其中而甕
小欹故錢流出於是推而正之以石搘之以衣襟貯五
百餘而歸盡率家人復往將盡取既至得舊路見大樹
而亡其甕村人徘徊數日不能去夜夢人告之曰此錢
有主向為甕欹以五百顧爾正之餘不可妄想也(出稽神錄)
徐仲寳
徐仲寳者長沙人所居道南有大枯樹合數大抱有僕
夫灑掃其下沙中獲錢百餘以告仲寳仲寳自往亦獲
數百自爾每須錢即往掃其下必有所得如是積年凡
得數十萬仲寳後至揚都選授舒城令暇日與家人共
坐地中忽有白氣甚勁烈斜飛向外而去中若有物其
妻以手攫之得一玉蛱蝶製作精妙人莫能測後為樂
平令家人復往於厨側鼠穴中得錢甚多仲寳即率人
掘之深數尺有一白雀飛出止於庭樹其下獲錢至百
萬錢盡白雀乃去不知所之(出稽神錄)
邢氏
建業有庫子姓邢家貧聚錢滿二千輒病或失去其妻
竊聚錢埋於地中一夕忽聞有聲如蟲飛自地出穿窗
戶而去有觸牆壁墜地者明日視之皆錢其妻乃告埋
瘞之處發視皆亡矣邢後得一自然石龜其狀如真置
庭中石榴樹下或見之曰此寳物也因收置筐箧中自
爾稍充足後頗富矣(出稽神錄)
林氏
汀州有林氏其先嘗為郡守罷任家居一日天忽雨錢
充積其家林氏乃整衣冠仰天而祝曰非常之事必將
為禍於此速止林氏之福也應聲則止所收已鉅萬至
今為富人云(出稽神錄)
曺真
夀春人曺真出行野外忽見坡下有數千錢自遠而来
飛聲如鈴真逐之入一小穴以手掬之可得數十而已
又舒州桐城縣雙戍港有回風捲錢經市而過市人隨
攫其錢以衣襟貯之風入古墓荆棘中人不能入而止
所得錢歸家視之與常錢無異而皆言亡八九矣(出稽神錄)
奇物
徐景
晉時有徐景於宣陽門外得一錦麝襥至家開視有蟲
如蟬五色後兩足各綴一五銖錢(出酉陽雜爼)
中牟鐡錐
中牟縣魏任城王臺下池中有漢時鐵錐長六尺入地
三尺頭西南指不可動(出酉陽雜爼)
毒槊
南蠻有毒槊無刃狀如朽鐵中人無血而死言從天雨
下入地丈餘祭地方掘入蠻中呼為鐸刃(出酉陽雜爼)
集翠裘
則天時南海郡獻集翠裘珍麗異常張昌宗侍側則天
因以賜之遂命披裘供奉雙陸宰相狄仁傑時入奏事
則天令昇坐因命仁傑與昌宗雙陸狄拜恩就局則天
曰卿二人賭何物狄對曰争三籌賭昌宗所衣毛裘則
天謂曰卿以何物為對狄因指所衣紫絁袍曰臣以此
敵則天笑曰卿未知此裘價逾千金卿之所指為不等
矣狄起曰臣此袍乃大臣朝見奏對之衣昌宗所衣乃
嬖倖寵遇之服對臣此袍臣猶怏怏則天業已處分遂
依其說而昌宗心赧神沮氣勢索寞累局連北狄對御
就脫其裘拜恩而出至光範門遂付家奴衣之促馬而
去(出集異記)
謝靈運鬚
晉謝靈運鬚美臨刑施於南海祗洹寺為維摩詰鬚寺
人寳惜初不虧損中宗樂安公主五月鬭百草欲廣其
物色令馳取之又恐他人所得因翦棄其餘今遂絶(出國)
(史累纂)
開元漁者
開元末登州漁者負擔行海邊遥見近水煙霧朦朧人
衆填雜若市里者遂前見多賣藥物僧道尤衆良久間
悉無所覩唯拾得青黛數十斗許大亦不敢他用而施
之浮圖人矣(出逸史)
楊妃韈
玄宗至馬嵬驛令高力士縊貴妃於佛堂棃樹之前馬
嵬媪得襪一隻過客求而翫之百錢一觀獲錢無數(出國)
(史補)
紫米
元和八年大軫國貢碧麥紫米上異之翼日出示術士
白元佐李元戢碧麥粒大於中華之麥表裏皆碧香氣
如粳米食之令人體輕久則可以御風紫米有類巨勝
炊一升得飯一斗食之令人髭髮縝黑顔色不老(出杜陽編)
嘉陵江巨木
閬州城臨嘉陵江江之滸有烏陽巨木長百餘尺圍將
半焉漂泊搖撼於江波者久矣而莫知奚自閬之耆舊
相𫝊云堯時汎洪水而至亦靡據焉襄漢節度使渤海
高元裕大和九年自中書舍人牧閬中下車未幾亦嘗
見之固以為異矣忽一日津吏啟事曰江中巨木由来
東首去夜無端飜然西顧高益奇之即與賓寮逕往觀
焉因廣召舟子洎軍吏羣民輩則以大索羈而出之初
無艱阻隨拖登岸大半之後屹而不前雖千夫百牛莫
能引之人力既竭復如前時自是日曝風吹僵然沙上
或則寺僧欲以為窣堵波之獨柱或則州吏請支分剞
劂以備衆材高以奇偉異常皆莫之許每擬還之於江
但慮勞人逡巡未果開成三年上元日高准式行香於
開元觀寮吏畢至高欲因衆力得共牽復其木焉及至
則又廣備縻索多聚勇力將作氣引拽之際而巨木因
依假藉若自轉移輕然已復於江矣拒江尚餘尺許歘
然驚迸百支巨索皆如斬截其木則沿洄汨沒徑去絶
江上及中流寂然遂𨼆高遣善泅者數輩遽往觀之江
水清澈毫髮可見善遊者熟視而迴皆曰水中别有東
西二木巨細與斯木無異適自岸而至者則南北叢焉
高顧坐客靡不駭愕自是則不復得而見矣有頃高除
諫議大夫制到詳其授官之日即高役功之辰也向使
斯旬朔未獲移徙高之新命既至則那復留意乎轉遷
俾之仍舊(出集異記)
江淮市人桃核
水部員外郎杜涉嘗見江淮市人桃核扇量来止容一
升言於九嶷山溪中得(出集異記)
玉龍膏
安南有玉龍膏南人用之能化銀液說者曰此膏不可
持北来苟有犯者則禍且及矣大和中韓約都護安南
得其膏及還遂持以歸人有謂曰南人傳此膏不可持
以北而公持去得無有悔於後耶約不聽卒以歸焉後
約為執金吾是歲京師亂約以附會鄭注竟赤其族豈
玉龍膏之所歸禍乎由是南去者不敢持以北也(出宣室志)
段成式
段成式羣從有言少時嘗毁鳥巢得一黑石大如雀卵
圓滑可愛後偶置醋器中忽覺石動徐之見有四足如
綖舉之足亦隨縮(出酉陽雜爼)
李德裕
李德裕在文宗武宗朝方秉相權威勢與恩澤無比每
好搜掇殊異朝野歸附者多求寳玩獻之常因暇日休
澣邀同列宰輔及朝士晏語時畏景爀曦咸有鬱蒸之
苦軒蓋候門已及亭午縉紳名士交扇不暇時共思憩
息於清涼之所既延入小齋不覺寬厰四壁施設皆有
古書名畫而炎鑠之患未已及列坐開罇煩暑都盡良
久覺清飈凜冽如涉高秋備設酒肴及昏而罷出戶則
火雲烈日熇然焦灼有好事者求親信察問之云此日
以金盆貯水浸白龍皮置於坐末(龍皮有新羅僧得海中海旁居者能得自)
(魚扈有老人見而識之僧知李好竒因以金帛贖之又煖金帶辟塵簪皆希世之寳及李南遷悉於思溪沈溺)
(使崑崙沒取之云在鰐魚穴中竟不可得矣出劇談錄)
東都平泉莊去洛城三十里卉木臺榭若造僊府有虚
檻前引泉水瀠迴疏鑿像巴峡洞庭十二峰九𣲖迄於
海門江山景物之狀竹間行徑有平石以手摩之皆𨼆
𨼆雲霞龍鳳草樹之形有巨魚脇骨一條長二丈五尺
其上刻云會昌二年海州送到(莊東南隅即徵士韋楚老拾遺别墅楚老風韻)
(高邈雅好山水李居廊廟日以白衣累擢諫署後歸平泉造門訪之楚老避於山谷間遠其勢也)初德
裕之營平泉也遠方之人多以土産異物奉之故數年
之間無所不有時文人有題平泉詩者隴右諸侯供語
鳥日南太守送花錢威勢之使人也(出劇談錄)
夏侯孜
夏侯孜為宣宗山陵使開真陵用功尤至鑿皇堂深及
袤丈於堅石中得折金釵半股其長如掌餘尚銜石中
工乃抉取以獻孜孜以寢園方近其事稍異因𨼆而不
奏(出唐闕史)
嚴遵仙槎
嚴遵仙槎唐置之於麟德殿長五十餘尺聲如銅鐡堅
而不蠧李德裕截細枝尺餘刻為道像往往飛去復来
廣明已来失之槎亦飛去(出洞天集)
太平廣記卷四百五
