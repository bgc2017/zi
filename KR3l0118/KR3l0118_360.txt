太平廣記卷三百六十宋李昉等編
妖怪二
庾翼庾謹商仲堪
夀頒李勢郗恢
庾實乞佛熾盤姚紹
桓振賈弼之江陵趙姥
諸葛長民鹽官張氏王愉
朱宗之虞定國丁譁
富陽王氏樂遐劉斌
王徵張仲舒蕭思話
傅氏女郭仲産劉順
王譚周登之黃尋
荆州人田騷鄧差
司馬申段暉
庾翼
庾翼為南蠻校尉南郡太守夜登厠忽見厠中一物頭
如方相兩眼大而有光從土中坐庾乃攘袂以拳擊之
應拳有聲忽失所在(出渚宫故事)
庾謹
新埜庾謹母病兄弟三人悉在侍疾忽聞牀前狗鬭聲
非常舉家共視了不見狗只見一死人頭在地猶有血
兩眼尚動其家怖懼夜持出於後園中埋之明旦視之
出在土上兩眼猶爾即又埋之後旦已復出乃以塼著
頭令埋之不復出後數日其母遂亡(出幽冥錄)
商仲堪
晉商仲堪曾從桓玄行至鶴穴逢一老公驅一青牛形
色瓌異堪即以所乘牛易而取之行至零陵溪牛忽駿
駃非常因息駕顧之牛乃徑走入江伺之終日不出堪
心以為怪未幾玄敗堪亦被誅戮焉(出幽冥錄)
夀頒
晉孝武大元十二年吳郡夀頒道志邊水為居渚次忽
生一雙物狀若青藤而無枝葉數日盈拱試共伐之即
有血出聲在空中如雄鵝呌兩音相應腹中得一卵形
如鴨子其根頭似蛇面眼(出異苑)
李勢
蜀王李勢宫人張氏有妖容勢寵之一旦化為大斑理
蛇長丈餘送於苑中夜復求寢牀下勢懼遂殺之復有
鄭美人勢亦寵之化為雌虎一夕食勢寵姬未幾勢為
桓温所殺(出獨異志)
郗恢
安帝隆安初雍州刺史高平郗恢家内忽有一物如蜥
蜴每來輙先扣戶則便有數枚便滅燈火兒女大小莫
不驚懼以白郗不信須臾即來至龍安二年郗恢與殷
仲堪謀議不同下奔京師道路遇害并及諸子(出幽冥錄)
庾實
義熙中新野庾實妻滎陽毛氏五月暴曬薦席忽有三
歲女在蓆下卧驚怛乃滅女真形在别牀如故不旬日
而女夭(出五行記)
乞佛熾盤
西秦乞佛熾盤都長安端門外又有井人常宿汲水亭
之下而夜聞磕磕有聲驚起照視瓮中如血中有丹魚
長可三寸而有寸光時東羌西虜互相攻伐國尋滅亡
(出異苑)
姚紹
後秦姚泓義熙十三年遣叔父大將軍紹帥衆攻函谷
關厨人為紹炊飯氣蒸汗溜輙成血腥甚如此積日紹
心惡之令勿復炊乞飯於諸軍後八十日紹病死泓為
晉將劉裕所擒斬於建康市(出五行記)
桓振
桓振在淮南夜聞人登牀聲振聽之𨼆然有聲求火看
之見大聚血俄為義師所滅桓振玄從父之弟(出異苑)
賈弼之
河東賈弼之晉義熙中為瑯琊府參軍夜夢一人面查
醜甚多鬚大鼻詣之曰愛君之貌欲易頭可乎弼曰人
各有頭面豈容此理明晝又夢意甚惡之乃於夢中許
之明朝起不覺而人見悉驚走弼取鏡自看方知怪異
還家家人悉驚入内婦女走藏曰那得異男子弼自陳
說良久并遣至府檢閱方信後能半面笑兩手各執一
筆俱書辭意皆美俄而安帝崩恭帝立(出西明雜錄)
江陵趙姥
江陵趙姥以酤酒為業義熙中屋内土忽自隆起察為
異朝夕以酒酹土嘗見一物出頭似驢而地初無孔穴
及姥死鄰人聞土下朝夕有聲如哭後人掘宅見一異
物蠢而動不測大小須臾失之謂土龍(出異苑)
諸葛長民
安帝時諸葛長民為豫州刺史有搗衣杵相與語如人
聲不可解令移各一處俱遙相喚又長民在豫州時見
屋中柱及椽梠間悉見有一蛇頭令人以刀砟之應刃
藏𨼆或一月或數十日輙於夜眠中驚起跳踉如與人
相打毛修之嘗與之同宿駭愕不達此意長民曰此物
竒健非我無以制之毛曰是何物長民曰我正見一物
甚黑而有手足不分明莫知其形狀而來輙共鬭甚自
懼焉長民俄而伏誅(出五行志)
鹽官張氏
晉末有張氏在鹽官閒居端坐忽聞煎食香斯須風吹
一盤食至酒肉肴饌畢備有黃袍人乘輿來上牀與張
共食問其姓含笑不答久之登輿而去後張為孫恩所
害而已(出廣古今五行記)
王愉
王愉自茂和義熙初愉在庭中行帽忽自脫仍乘空如
人所著及愉母喪月朝上祭酒器在几上酒器須臾下
地覆還登牀尋而第三兒懷緩貳伏誅(出異苑)
朱宗之
會稽國司理令朱宗之常見亡人殯去頭三尺許有一
青物狀如覆瓮人或當其處則滅人去隨復見凡屍頭
無不有此青物者又云人殯時鬼無不暫還臨之(出幽冥錄)
虞定國
餘姚虞定國有好儀容同縣蘇氏女亦有美色定國嘗
見悅之後見定國來主人留宿中夜告蘇公曰賢女令
色意甚欽之此夕寧能令暫出否主人以其鄉里貴人
便令女出從之往來漸數語蘇公無以相報若有官事
其為君任之主人喜自爾後有役召事往造定國定國
大驚曰都未嘗面命何由便爾此必有異具說之定國
曰僕寧當請人之父而婬人之女君復見來便斫之後
果得怪(出搜神記)
丁譁
東陽丁譁出&KR0008;於方山亭宿亭渚有劉散騎遭母艱於
京還葬夜中忽有一婦自通云劉郎患瘡聞參軍能治
故來耳譁使前姿形端媚從婦數人命僕具肴饌酒酣
嘆曰今夕之會令人無復貞白之操丁云女郎盛德豈
顧老夫便令婢取琵琶彈之歌曰久聞忻重名今遇方
山亭肌體雖朽老故是悦人情放琵琶上膝抱頭又歌
曰女形雖薄賤願得忻作婿繾綣觀良覿千載結同契
聲氣婉媚令人絶倒便令滅火共展好情比曉忽不見
吏云此亭舊有妖魅(出幽冥記)
富陽王氏
宋元嘉初富陽人姓王於窮瀆中作蟹斷旦往視之見
一材長二尺許在斷中而斷裂開蟹都出盡乃修治斷
出材岸上明往視之材復在斷中斷敗於前王又治斷
出材晨視所見如初王疑此材妖異乃取内蟹籠中束
頭擔歸云至家當斧斫然之未至家三里聞籠中窣窣
動轉頭見向材頭變成一物人面猴身一手一足語王
曰我性嗜蟹比日實入水破君蟹斷入斷食蟹相負已
爾望君見恕開籠出我我是山神當相祐助并令斷大
得蟹王曰汝犯暴人前後非一罪自應死此物種𩔖專
請乞放王廻顧不應物曰君何名我欲知之頻問不已
王遂不答去家轉近物曰既不放我又不告我何姓名
當復何計但應就死耳王至家熾火焚之後寂然無復異
土俗謂之山&KR0008;云知人姓名則能中傷人所以勤勤問
王欲害人自免(出搜神記)
樂遐
元嘉九年南陽樂遐嘗在内坐忽聞空中有人呼其夫
婦名甚急半夜乃止殊自驚懼後數日婦屋後還忽舉
體衣服悉是血未一月夫婦相繼病卒(出幽冥記)
劉斌
劉斌在吳郡時婁縣有一女忽夜乘風雨恍恍至郡城
内自覺去家正一炊頃衣不霑濡曉在門上求通言我
天使也府君宜起延我當大富貴不爾必有凶禍劉問
所來不自知後二十許日劉被誅(出幽冥錄)
王徵
元嘉中交州刺史太原王徵始拜乘車出行聞其前錚
鋒有聲見一輀車當路而餘人不見至州遂亡(出幽冥記)
張仲舒
張仲舒元嘉十七年七月中晨夕間輙見門側有赤氣
赫然後庭中忽雨綘羅於其庭廣七八寸長五六寸皆
以箋繫之紙廣長亦與羅等紛紛甚駃仲舒惡而焚之
信宿暴疾而死(出異苑)
蕭思話
蕭思話在青州常所用銅升覆在藥厨下忽於其下得
二死雀思話歎曰升覆雀殯其不祥乎既而被繫(出宋書)
傅氏女
北地傅尚書小女嘗拆荻作鼠以狡獪放地荻鼠忽能
行徑入戶眼土中又拆荻更作咒之云汝若為家怪者
當更行不者不動放地便復行如前即掘限内覓入地
數尺了無所見後諸女相繼喪亡(出列異傳)
&KR0008;仲産
&KR0008;仲産宅在江陵枇杷寺南宋元嘉中起齋屋竹以為
窗櫺竹遂漸生枝葉長數丈鬱然成林仲産以為吉祥
及孝建中被誅(出述異記)
劉順
宋大元中頓丘令劉順酒酣蚤入妾許房眠晨起見榻上
有一聚凝血如覆盆形劉是武人了不驚怪乃令作虀
親自切血染虀食之棄其有餘後十許載至元徽二年
為王道隆所害(出述異記)
王譚
大明中琅琊王譚字思玄為南陽太守母喪去職寄郡
城南設廬位於庭有一光大如鴨卵黃色分明從東來
入廳事上俄頃又二枚續至其狀如前良久而去自此
夕夕來往或單至雙來久停則滅一夜或四五來如此
十許日不見其年譚二婢死明年弟亡譚患疾至都而
卒(出廣古今五行記)
周登之
周登之家在都宋明帝時統諸靈廟甚被恩寵母謝氏
奉佛法泰始三年夏月暴雨有物形𨼆烟霧垂頭屬廳
事前地頭如大赤馬飲庭中水登之驚駭謂是善神降
之汲水益之飲百餘斗水竭乃去二年而謝氏亡後半
載而明帝崩登之自此事業衰敗(出述異記)
黃尋
後魏宣武帝景明年中海陵人黃尋先居家單貧忽風
雨飛錢至其家後巨富錢至數萬其年被誅(出五行記)
荆州人
梁元帝天監元年荆州刑人殺了其身不僵手墮於地
動口張目血如箭直上丈餘然後如雨細下是歲荆州
大旱與晉愍帝督運令史湻于伯同(出廣古今五行記)
田騷
田騷南陽人梁末晚暮執弓箭從婦家還去舍十里無
伴畏懼遥望前路坂頭有緋衣小兒急逐之及到問曰
汝何材小兒小兒曰家在樹頭騷謂欺已謂之曰吾長
者與爾童稚共語何為輕薄見報更行百許步至坂頭
道邊有極大樹小兒徑上樹狀如猿猴心以為異乃張
弓遶樹覓見一物如幡長數丈高而滅至家困病幾死
(出五行記)
鄧差
梁鄧差南郡臨沮人於麥城耕地得古銅數斛因此大
富行值雨止於皂莢樹下遇一老公謂差曰君雖富明
年舍神若出方衰耗之後君必因火味獲殃差以為此
叟假稱邪術妄求施與都不採錄明年宅内見一物青
黑色似鱉而非可長二尺許自出自入或𨼆或見紳縮
舉頭狗見輙圍繞共吠吠則縮頭家人亦不敢觸如此
者百餘日後有人種作黃昏從外入見之謂是蚖乃以
䥥砟之傷其足血曳脚入稻積下因失所在自後遭火
兒姪喪去官役連及差又於道逢估人先不相識道邊
相對共食羅布甘美味皆珍味二人呼差同飲謂曰觀
君二人遊行商估勢在不豐何為頓爾珍羞美食估人
曰寸光可惜人生在世終止為身口耳一朝病死安能
復進甘美乎終不如臨沮鄧生平生不用為守錢奴耳
差亦不告姓名默然歸至家宰鵝以自食動筯齩骨哽
其喉病而死(出廣古今五行記)
司馬申
陳後主時㚔臣司馬申任右衞將軍常譖毁朝臣後於
尚書省晝寢有鳥啄其口流血及蓆時論以譖毁之效
而陳漸微之徵後主竟降隋(出廣古今五行記)
段暉
段暉字長祚有一童子辭歸從暉請馬暉戲作木馬與
之童子謂暉曰吾泰山府君子謝子厚贈言終乘木馬
騰空而去(出魏收後魏書)
太平廣記卷三百六十
