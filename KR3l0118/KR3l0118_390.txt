太平廣記卷三百九十宋李昉等編
塚墓二
奴官冡盧涣趙冬曦
丁永興嚴安之女媧墓
李邈賈耽張式
樊澤齊景公墓郭誼
夀安土棺李思恭武瑜
曹王墓韓建海陵夏氏
廬陵彭氏武夷山林贊堯
張匡紹軍卒馬黃谷冡秦進崇
和文
奴官冡
鄼縣有後漢奴官冡初村人田於其側每至秋穫近冡
地多失穟不稔積數歲己苦之後恒夜往伺之見四大
鵝從冢中出食禾逐即入去村人素聞奴官冡有寳乃
相結開之初入埏前見有鵝鼓翅擊人賊以棒反擊之
皆不復動乃銅鵝也稍稍入外廳得寳劍二枚其他器
物不可識者甚衆次至大藏水深有紫衣人當門立與
賊相擊賊等羣争往擊次其人衝賊走出縣大呌云賊
劫吾墓門主者曰君墓安在答曰正奴官冢是也縣令
使里長逐賊至皆擒之開元末明州刺史進三十餘事
(出廣異記)
盧涣
黃門侍郎盧渙為明州刺史屬邑翁山縣溪谷迥無人
嘗有盗發墓云初行見車轍中有花塼因揭之知是古
冢乃結十人縣投狀請路旁居止縣許之遂種麻令外
人無所見即悉力發掘入其隧路漸至壙中有三石門
皆以鐵封之其盗先能誦呪因齋戒近之至日兩門開
每門中各有銅人銅馬數百執持干戈其制精巧盗又
齋三日中門半開有黃衣人出曰漢征南將軍劉(忘名)使
来相聞某生有征伐大勲及死勅令護葬又鑄銅人馬
等以象存日儀衞奉計来此必要財貨所居之室實無
他物且官葬不瘞寳貨何必苦以神呪相侵若更不已
當不免兩損言訖復入門合如初又誦呪數日不已門
開一青衣又出𫝊語盗不聽兩扇欻闢大水漂蕩盗皆
溺死一盗能泅而出自縳詣官具說本末渙令復視其
墓中門内有一石牀骷體枕之水漂已半垂於牀下因
却為封兩門窒隧路矣(出元怪錄)
趙冬曦
華隂太守趙冬曦先人壟在鼓城縣天寳初將合附焉
啓其父墓而樹根滋蔓圍繞父棺懸之於空遂不敢發
以母柩置於其旁封墓而返宣城太守刁緬改葬二親
緬亦納母棺於其側封焉後門緒昌盛也冬曦兄弟七
人皆秀才有名當世四人至二千石緬三為將軍門施
長戟開元二十年萬年有人父殁後家漸富遂葬父櫬
亦為縈繞不可解其人遂刀斷之根皆流血遂以葬既
而家道稍衰死亡俱盡(出記聞)
丁永興
高唐縣南有鮮卑城舊𫝊鮮卑聘燕享於此城旁有盗
跖冢冢極高大賊盗嘗私祈焉齊天保初縣令丁永興有
羣盗劫其部内興乃密令人冢傍伺之果有祀者乃執
詣縣按殺之自後祀者頗絶皇覽言盗跖冢在河東按
盗跖死於東陵此地古名東平陵疑此近之(出酉陽雜爼)
嚴安之
天寳初嚴安之為萬年縣捕賊官亭午有中使黃衣乘
馬自門馳入宣勅曰城南十里某公主墓見被賊劫宣
使往捕之不得漏失安之即領所由并器杖往掩捕見
六七人方穴地道纔及埏路一時擒獲安之令求中使
不得因思之曰賊方開冢天子何以知之至縣乃盡召
賊訊其事賊曰纔開墓即覺有異自知必敗至第一門
有明器勅使數人黃衣騎馬内一人揖鞭状如走勢幞
頭脚亦如風吹直豎眉目已来悉皆飛動某即知必敗
也安之即思前勅使状貌兩明器勅使耳(出逸史)
女媧墓
潼關口河潭上有樹數株雖水暴漲亦不漂没時人號
為女媧墓唐天寳十三年五月内因大風吹失所在乾
元二年六月虢州刺史王晉光上言今月一日河上側
近忽聞風雷曉見墳踊出上有雙柳樹下巨石柳各高
丈餘(出唐歴)
李邈
劉晏判官李邈莊在高陵莊客欠租課積五六年邈因
罷歸莊方將責之見倉庫盈羡輸尚未畢邈怪問悉曰
某久為盗近開一古冢冢西去莊十里極高大入松林
二百步方至墓墓側有碑斷倒草中字磨滅不可讀初
旁掘數十丈遇一石門錮以鐵汁累日洋糞沃之方開
開時箭出如雨射殺數人衆懼欲出某審無他必設機
耳乃令投石其中每投箭輒出投十餘石箭不復發因
列炬而入至開重門有木人數十張目運劍又傷數人
衆以棒擊之兵仗悉落四壁各畫兵衞之像南壁有大
漆棺懸以鐡索其下金玉珠璣堆積衆懼未即掠之棺
兩角忽䬃䬃風起有沙撲人而須臾風甚沙出如注遂
殁至髁衆驚恐退走比出門已塞矣一人復為沙埋死
乃同酹地謝之誓不發冢水經言越王句踐都瑯琊欲
移允常冢冢中生風飛沙射人人不得近遂止按漢舊
儀將作營陵地内方丈外設伏弩伏火弓矢與沙蓋古
製有此機也(出酉陽雜爼)
賈耽
賈耽在滑州境内天旱耽召大將二人謂曰今歲荒煩
君二人救民也皆言苟利軍州死不足辭耽笑曰君可
辱為健步明日當有兩騎衣慘緋所乘馬蕃步鬛長經
市出城可隨之識其所滅處則吾事諧矣二將乃裹糧
衣皂衣尋之果有二緋衣經市至野行二百餘里暎大
冢而滅遂纍石表之信宿而返耽大喜發數百人具畚
鍤與二將偕往發冢得陳粟數十萬斛人竟莫之測(出酉)
(陽雑爼)
張式
張式幼孤奉遺命葬於洛京時周士龍識地形稱郭璞
青烏之流也式與同之外野歴覽三日而無獲夜宿村
舍時冬寒室内惟一榻式則籍地士龍據榻以憩士龍
夜久不寐式兼衣擁爐而寝欻然驚魘曰親家士龍遽
呼之式固不自知久而復寐又驚魘曰親家士龍又呼
之式亦自不知所謂及曉又與士龍同行出村之南南
有土山士龍駐馬遥望曰氣勢殊佳則與式步履久之
南有村夫伐木遠見士龍相地則荷斧遽至曰官等得
非擇葬地乎此地乃某之親家所有如可則某請導致
焉士龍謂式曰疇昔夜夢再驚皆曰親家豈非神明前
定之證與遂卜葬焉而式累世清貴(出集異記)
樊澤
樊澤為襄陽節度有巡官張某者父為邕管經略使葬
於鄧州北數十里張兄弟三人忽同時夢其父曰我葬
墓某夜被劫賊將衣物今日入城来停在席帽行汝宜
速往擒之日出後即不得矣張兄弟夜起泣涕相告未
明叩州門見澤具白其事立召都虞候令捕之同黨六
人并賊帥之妻皆獲澤引入面問之曰汝劫此墓有異
耶賊曰某今日之事亦無所𨼆必是為神理所殛某夫
妻業劫冢已十餘年每劫夫妻攜酒爇火諸徒黨即開
墓至棺蓋某夫妻與其亡人遞為斟酌某自飲一盞曰
客欲一盞即以酒瀝於亡人口中云主人飲一盞又妻
飲一盞遍便云酒錢何處出其妻應云酒錢主人出遂
取衣物寳貨等某昨開此墓見棺中人紫衣玉帶其状
如生某依法飲酒及瀝酒云至主人一盞言訖亡人笑
某等驚甚便扶起唯枯骨耳遂解腰帶亡人呼曰緩之
我腰痛某輩皆驚懼遂馳出自此神魂惝怳即知必敗
悉殺之數日鄧州方上其事(出逸史)
齊景公墓
貝邱縣東北齊景公墓近世有人開之下入三丈石函
中得一鵝鵝迴轉翅以撥石復下入一丈便有青氣上
騰望之如陶烟飛鳥過之輒墮死遂不敢入(出酉陽雜爼)
郭誼
潞州軍挍郭誼先為邯鄲郡牧使因兄亡遂入鄆州舉
其先同塋於磁州滏陽縣接山上中多石有力者卒共
鑿石為穴誼之所卜亦鑿焉即日倍加忽透一穴穴中
有石長可四尺形如守宫支體首尾畢具役者誤斷焉
誼惡之將别卜地白於劉從諫從諫不許因葬焉後月
餘誼陷於厠幾死骨肉奴婢相繼死者二十餘口自是
嘗恐悸寤寐不安因表請罷職從諫以都押衙焦長楚
之務與誼對換及劉積阻兵誼為其魁軍破梟首其家
無少長悉投死井中鹽州從事鄭賓于言石守宫見在
磁州官庫中(出酉陽雜爼)
夀安土棺
夀安之南有土峯甚峻乾寕初因雨而圯半壁銜土棺
棺下有木横亘之木見風成塵而土形尚固邑令滌之
泥汨於水粉膩而蠟黃剖其腹依稀骸骨因徵近代無
以土為周身之器者戴記云夏后氏堲周蓋其時也(出唐)
(闕史)
李思恭
乾寧三年丙辰蜀州刺史節度參謀李思恭埋弟於成
都錦浦里北門内西迴第一宅西與李冰祠鄰距宅之
北地形漸高岡走西南與祠相接於其堂北鑿池五六
尺得大冢甎甓甚固於甎外得金錢數十枚各重十七
八銖徑寸七八分圓而無孔去緣二分有𨼆起規規内
面各有書二十一字其緣甚薄有刃焉督役者馳其二
以白思恭命使者入青城雲溪山居以示道士杜光庭
云此錢得有石餘思恭命并金錢復瘞之但不知誰氏
之墓也其地北百步所有石笋知石笋即此墓之闕矣
自此甚靈人不敢犯其後蜀主改置祠堂享之(出廣異記)
武瑜
安州城東二十餘里有大墓羣盗發之數日乃開得金
釵百餘枚合重百斤有石座雜寳古腰帶陳列甚多取
其一帶隨手有水湧俄頃滿墓所開之處尋自閉塞盗
以二釵子獻刺史武瑜夜夢一人古服侍從極多来謁
云南蠻武相公也為羣盗壊我居處以君宗姓願為修
之盗當發狂相次皆卒(出錄異記)
曹王墓
永平乙亥歲有說開封人發曹王皐墓取其石人羊馬
磚石之屬見其棺宛然而隨手灰滅無復形骨但有金
器數事棺前有鑄銀盆廣三尺滿盆貯水中坐玉嬰兒
高三尺水無減耗則泓師所云墓中貯玉則草木温潤
貯金多則草木焦枯曹王自貞元之後歴二百歲矣盆
水不減玉之潤也(出錄異記)
韓建
韓建喪母卜葬地有術士云秪有一穴可致大錢而不久
即散若華州境内莫加於此也建乃於此葬母明年大
駕来幸四海之人罔不臻湊建乃廣收商税二載之後
有錢九百萬貫復三年為朱梁所有(出中韓故事)
海陵夏氏
戊戌歲城海陵縣為郡侵人冢墓有市儈夏氏其先嘗
為鹽商墓在城西夏改葬其祖百一十年矣開棺惟有
白骨而衣服器物皆儼然如新無所損汚有紅錦被文
彩尤異夏方貧皆取賣之人競以善價買云其餘冢雖
歴年未久而皆腐敗矣(出稽神錄)
廬陵彭氏
廬陵人彭氏葬其父有術士為卜地曰葬此當世為藩
牧郡守彭從之又掘坎術士曰深無過九尺久之術士
暫憩他所役者遂掘丈餘欻有白鶴自地出飛入雲中
術士歎恨而去今彭氏子孫有為縣令者(出稽神錄)
武夷山
建州武夷山或風雨之夕聞人馬簫管之聲及明則有
棺椁在懸崖之上中有脛骨一節土人謂之仙人換骨
函近代有人深入絶壑俯見一函其上題云潤州朝京
門内染師張某第三女好事者記之後至潤州果得張
氏之居云第三女未嫁而卒已數歲因發其墓則空棺
矣(出稽神錄)
林贊堯
丙午歲漳州禆將林贊堯殺監軍中使據郡及保山巖
以為營掘地得一古冢棺椁皆腐中有一女子衣服容
貌皆如生舉體猶有暖氣軍士取其金銀釵鐶而棄其
屍又發一冢開棺見一人披髮覆面蹲於棺中軍士駭
懼致死者數人贊堯竟伏誅(出稽神錄)
張匡紹軍卒
丙午歲江南之師圍留安軍政不肅軍士發掘冢墓以
取財物諸將莫禁監軍使張匡紹所將卒二人發城南
一冢得一椰實柸以獻匡紹因曰某發此墓開棺見綠
衣人面如生懼不敢犯墓中無他珍唯得此柸耳既還
營而綠衣人已坐某房矣一日數見意甚惡之居一二
日二卒皆戰死(出稽神錄)
馬黃谷冢
安州城南馬黃谷冢左有大冢棺椁已腐唯一髑髏長
三尺陳人左鵬親見之焉(出稽神錄)
秦進崇
周顯德乙夘歲偽連水軍使秦進崇修城發一古冢棺
椁皆腐得古錢破銅鏡數枚復得一缾中更有一缾黃
質黑文成隷字云一雙青鳥子飛来五兩頭借問船輕
重寄信到揚州其明年周師伐吴進崇死之(出稽神錄)
和文
蜀人王昭遠戊午歲為巡邊制置使及文州遇軍人喧
聚問之言舊冢内有尸不壊或以磚石投之其聲鏗然
昭遠往見其形質儼然如新逝者冢中得石版云有唐
故文州馬步都虞候和文年五十八大中五年辛未五
月五日卒葬於此昭遠致祭復令掩閉之於墓側刻石
以銘之(出野人閑話)
太平廣記卷三百九十
