太平廣記卷二百三十一
器玩三
張華晉惠帝許遜
陶眞白張祖宅唐儀
唐中宗宋青春武勝之
李守泰陳仲躬曹王臯
漁人
張華
晉張華生挺聰慧好觀竒異圖緯之學捃拾天下遺逸
自書契之始考驗神怪及世間里閭所說撰博物志四
百卷奏武帝帝曰卿才十倍萬代博識無倫記事採言
多所浮妄宜刪翦無據以見成文昔仲尼刪詩書及鬼
神幽昧之事不言怪力亂神今見卿此志驚所未聞異
所未見將繁于耳目也可更芟截浮疑分為十卷即于
御前賜靑鐵硯此鐵是于闐國所獻鑄為硯又賜麟角
管此遼西國所獻也側理紙萬番南越所獻也漢言陟
釐陟釐與側理相亂南人以海苔為紙其理縱横斜側
因為名焉(出王子年拾遺)
晉惠帝
晉惠帝元康三年武庫火燒漢高祖斬白蛇劍孔子履
咸見此劍穿屋飛去莫知所向(出異苑)
許遜
西晉末有旌陽縣令許遜者得道于豫章西山江中有
蛟蜃為患旌陽没水拔劍斬之後不知所在頃漁人網
得一石甚鳴擊之聲聞數十里唐朝趙王為洪州刺史
破之得劍一雙視其銘一有許旌陽字一有萬仞字後
有萬仞師出焉(出朝野僉載)
陶貞白
梁陶貞白所著太清經一名劍經凡學道術者皆須有
好劍鏡隨身又說干將莫耶劍皆以銅鑄非鐵也(出尚書故)
(實)
又貞白隱居貝都山中嘗畜二刀一名善勝一名寳勝
往往飛去人望之如二條靑蛇本傳具載(出芝田錄)
張祖宅
唐乾封年中有人于鎮州東野外見二白兔捕之忽却
入地絶跡不見乃于入處掘之纔三尺許獲銅劍一雙
古制殊妙于時長吏張祖宅以聞(出朝野僉載)
唐儀
唐上元年中令九品以上佩刀礪等袋彩帨為魚形結
帛作之取魚之象強之兆也至天后朝乃絶景雲之後
又復前飾(出朝野僉載)
唐中宗
唐中宗令揚州造方丈鏡鑄銅為桂樹金花銀葉帝每
常騎馬自照人馬並在鏡中(出朝野僉載)
宋青春
唐開元中河西騎將宋青春驍果暴戾為衆所推西戎
嘗歲犯邊境青春每臨陣必獨運劍大呼執馘而旋未
嘗中鋒鏑西戎憚之一軍咸頼焉後吐蕃大北獲生口
數千里帥令譯問衣大虫皮者爾何不能害之答曰但
見青龍突陣而來兵刃所及若叩銅鐵以為神助將軍
也青春乃知劍之靈青春死後劍為瓜州刺史季廣琛
所得或風雨後迸光出室環燭方丈哥舒翰鎮西凉知
之求易以他寳廣琛不與因贈之詩曰刻舟尋巳化彈
鋏未酧恩(出酉陽雜俎)
武勝之
唐開元末太原武勝之為宣州司士知靜江事忽于灘
中見雷公踐微雲逐小黃蛇盤繞灘上靜江人戲投以
石中蛇鏗然作金聲雷公乃飛去使人往視得一銅劍
上有篆許旌陽斬蛟第三劍云(出廣異記)
李守泰
唐天寳三載五月十五日揚州進水心鏡一面縱横九
寸青瑩耀日背有盤龍長三尺四寸五分勢如生動玄
宗覽而異之進鏡官揚州參軍李守泰曰鑄鏡時有一
老人自稱姓龍名護鬚髮皓白眉如絲垂下至肩衣白
衫有小童相隨年十歲衣黑衣龍護呼為玄冥以五月
朔忽來神采有異人莫之識謂鏡匠吕暉曰老人家住
近聞少年鑄鏡暫來寓目老人解造眞龍欲為少年制
之頗將愜于帝意遂令玄冥入爐所扄閉戸牖不令人
到經三日三夜門左洞開吕暉等二十人于院内搜覓
失龍護及玄冥所在鏡爐前獲素書一紙文字小隸云
鏡龍長三尺四寸五分法三才𧰼四氣禀五行也縱横
九寸𩔖九州分野鏡鼻如明月珠焉開元皇帝聖通神
靈吾遂降祉斯鏡可以辟邪鑒萬物秦始皇之鏡無以
加焉歌曰盤龍盤龍𨼆于鏡中分野有𧰼變化無窮興
雲吐霧行雨生風上清仙子來獻聖聰吕暉等遂移鏡
爐置船中以五月五日午時乃于揚子江鑄之未鑄前
天地清謐興造之際左右江水忽高三十餘尺如雪山
浮江又聞龍吟如笙簧之聲逹于數十里稽諸古老自
鑄鏡以來未有如斯之異也帝詔有司别掌此鏡至天
寳七載秦中大旱自三月不雨至六月帝親幸龍堂祈
之不應問昊天觀道士葉法善曰朕敬事神靈以安百
姓今亢陽如此朕甚憂之親臨祈禱不雨何也卿見眞
龍否乎對曰臣亦曾見眞龍臣聞畫龍四肢骨節一處
得似眞龍即便有感應用以祈禱則雨立降所以未靈
驗者或不𩔖眞龍耳帝即詔中使孫知古引法善于内
庫徧視之忽見此鏡遂還奏曰此鏡龍眞龍也帝幸凝
隂殿并召法善祈鏡龍頃刻見殿棟有白氣兩道下近
鏡龍龍鼻亦有白氣上近梁棟須臾充滿殿庭徧散城
内甘雨大㴻凡七日而止秦中大熟帝詔集賢待詔吳
道子圖寫鏡龍以賜法善(出異聞錄)
陳仲躬
唐天寳中有陳仲躬家居金陵多金帛仲躬好學修詞
未成㩦數千金于洛陽清化里假居一宅其井甚大常
溺人仲躬亦知之以靡有家室無所懼仲躬常習學不
出月餘日有隣家取水女可十數歲恒每日來于井上
則逾時不去忽墜井而死井水深經宿方索得尸仲躬
異之間日窺于井上忽見水中一女子其形狀少麗依
時樣粧飾以目仲躬凝睇之際以紅袂半掩其面微笑
妖冶之姿出于世表仲躬神魂恍惚若不支持乃嘆曰
斯為溺人之由也遂不顧而退後數月炎旱此井水不
減忽一日水竭清旦有人叩門云敬元穎請謁仲躬命
入乃井中所見者衣緋綠之衣其装飾鉛粉悉時製耳
仲躬與坐訊曰卿何以殺人元穎曰妾非殺人者此井
有毒龍自漢朝絳侯居于兹遂穿此井洛城内有五毒
龍斯其一也緣與太一左右侍龍相得每為蒙蔽天命
追徵多託故不赴集好食人血自漢以來殺三千七百
人矣而水不耗涸某乃國初方墜于井遂為龍所驅使
為妖惑以誘人用供龍所食甚于辛苦情所非願昨為
太一使者交替天下龍神盡須集駕昨夜子時已朝太
一矣兼為河南旱勘責三數日方回今井内已無水君
子誠能命匠淘之則獲脫斯難矣若然願終君子一生
奉飬世間之事無不致言訖便失所在仲躬當時即命
匠命一親信與匠同入井囑曰但見異物即收至底無
别物唯獲古銅鏡一枚闊七寸七分仲躬令洗淨貯匣
内焚香以奉之斯所謂敬元穎也一更後元穎忽自門
而入直造燭前設拜謂仲躬曰謝生成之恩照濁泥之
下某昔本師曠所鑄十二鏡之第七者也其鑄時皆以
日月為大小之差元穎則七月七日午時鑄者也貞觀
中為許敬宗婢蘭苕所墮以此井水深兼毒龍氣所苦
人入者悶絶故不可取遂為毒龍所役幸遇君子正直
者乃獲重見人間耳然明晨内望君子移出此宅仲躬
曰某已用錢僦居今移出何以取措足之所元穎曰但
請君子飾装一無憂也將辭去仲躬復留之問曰汝安
得有紅綠脂粉狀乎對曰某變化無常非可具述言訖
即無所見明旦忽有牙人叩戸兼領宅主來謂仲躬便
請移居并夫役並足未到齋時前至立德坊一宅中其
大小價數一如清化者其牙人云價直契本一無遺缺
並交割訖後三日其清化宅井無故自崩兼延及堂隅
東廂一時陷地仲躬後文戰累勝為大官有所要事未
嘗不如遺宅之效也其鏡背有二十八字皆科斗書以
今文推而寫之曰維晉新公二年七月七日午時于首
陽山前白龍潭鑄成此鏡千年在世于背上環書一字
管天文列宿依方列之則左有日而右有月龜龍虎雀
並如其位于鼻四旁題云夷則之鏡(出博異志)
曹王臯
唐嗣曹王臯有巧思精于器用為邢州節度使有羈旅
士人懷二羯鼓棬欲求通謁先啓于賓府賓府觀者咸
訝議曰豈足尚耶對曰但啓之尚書當解矣及見臯捧
而嘆曰不意今日獲逢至寳指其鋼勻之狀賓佐唯唯
或腹非之臯曰諸公心未信乎但取食柈自選其極平
正者令置棬于柈心以油注棬中棬滿而油無涓滴滲
漏臯曰此必開元天寳中供御棬不然無以至此問其
所自士人曰某先人在黔中得于高力士之家衆方深
伏賓府又潛問士人宜償幾何士人曰不過三萬及遺
金帛器皿其直果稱是焉(出羯鼓錄)
漁人
蘇州太湖入松江口唐貞元中有漁人載小網數船共
十餘人下網取魚一無所獲網中得物乃是鏡而不甚
大漁者忿其無魚棄鏡于水移船下網又得此鏡漁人
異之遂取其鏡視之纔七八寸照形悉見其筋骨臟腑
潰然可惡其人悶絶而倒衆人大驚其取鏡鑒形者即
時皆倒嘔吐狼藉其餘一人不敢取照即以鏡投之水
中良久扶持倒吐者既醒遂相與歸家以為妖怪明日
方理網罟則所得魚多于常時數倍其人先有疾者自
此皆愈詢于故老此鏡在江湖每數百年一出人亦常
見但不知何精靈之所恃也(出原化記)
太平廣記卷二百三十一
