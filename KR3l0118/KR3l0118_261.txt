太平廣記卷二百六十一
嗤鄙四
張茂昭王播李秀才
姓嚴人王初昆弟李據
教坊人南海祭文宣王
太常寺柳氏婢韓昶
王智興韋氏子令狐綯
鄭光鄭畋盧攜鄭綮
鄭凖張氏子劉義方
鄭羣玉梅權衡李雲翰
張茂昭
唐張茂昭為節鎮頻喫人肉及除統軍到京班中有人
問曰聞尚書在鎮好人肉虚實昭笑曰人肉腥而且䏰
争堪喫(出盧氏雜說)
王播
唐淮南節度王播以錢十萬貫賂遺恩倖以圖内授諫
議大夫獨孤朗張仲方起居郎孔敏行柳公權起居舍
人宋申錫補闕韋仁實劉敦儒拾遗李景讓薛廷老等
數人前一日詣延英抗論其事後之賄遷其徒實繁自
外官至内學士三司使皆有定價因此致位者不少近
又縣令錄事參軍亦列肆鬻之至有白身便為宰守者
然所至多為四方諸侯不放上有以知其來也俾不遵
王命抑有由焉豈時之重利耶而諫省任非其人耶未
嘗以一字整頓頽綱深所未諭(出盧氏雜說)
李秀才
唐郎中李播典蘄州日有李生稱舉子來謁會播有疾
病子弟見之覽所投詩卷咸播之詩也既退呈於播驚
曰此昔應舉時所行卷也唯易其名矣明日遣其子邀
李生從容詰之曰奉大人咨問此卷莫非秀才自製乎
李生聞語色已變曰是某平生苦心所著非謬也子又
曰此是大人文戰時卷也兼牋翰未更却請秀才不妄
言遽曰某向來誠為誑耳二十年前實於京輦書肆中
以百錢贖得殊不知是賢尊郎中佳製下情不勝恐悚
子復聞於播笑曰此蓋無能之輩耳亦何怪乎饑窮若
是實可哀也遂沾以生餼令子延食於書齋數日後辭
他適遺之縑繒是日播方引見李生拜謝前事畢又云
某執郎中盛卷遊於江淮間已二十載矣今欲希見惠
可乎所貴光揚旅寓播曰此乃某昔歲未成事所懷之
者今日老為郡牧無用處便奉獻可矣亦無愧色旋置
袖中播又曰秀才今擬何之生云將往江陵謁表丈盧
尚書耳播曰賢表丈任何官曰見為荆南節度使播曰
名何也對曰名弘宣播拍手大笑曰秀才又錯也荆門
盧尚書是某親表丈生慙悸失次乃復進曰誠如郎中
之言則并荆南表丈一時曲取於是再拜而走出播歎
曰世上有如此人耶蘄間悉話為笑端(闕)
姓嚴人
唐京兆尹龐嚴及第後從事夀春有江淮舉人姓嚴者
登科記誤本倒書龐嚴姓名遂賃舟丐食就謁時郡中
龐姓一判官亦更不問其氏便詣門投刺稱從姪龐之
族人甚少覽刺極喜延納勤勤欵曲同食語及族人都
非龐氏之事龐方訝之因問至竟郎君何姓曰某姓嚴
龐新科獲第曰君誤矣嚴自名嚴預君何事揮之令去
而猶自謂不悞從容而退(出因話錄)
王初昆弟
唐長慶太和中王初王晢俱中科名其父仲舒顯於時
二子初宦不為秘書省官以家諱故也既而私相議曰
若遵典禮避私諱而吾昆弟不得為中書舍人中書侍
郎列部尚書乃相與改諱只言仲字可矣又為宣武軍
掌書記識者曰二子逆天忤神不永未幾相次殞謝(出獨)
(異志)
李據
唐李據宰相絳之姪生綺紈間曾不知書門蔭調補澠
池丞因歲節索魚不得怒追漁師云緣獺暴不敢打魚
判云俯臨新歲猛獸驚人漁網至寬疎而不漏放又祇
承人請假狀後判云白日黃昏須到夜即平明放歸祇
承人竟不敢去又判決祇承人如此癡頑豈合喫杖決
五下人有語曰豈合喫杖不合決他李曰公何會豈是
助語共之乎者也何别(出盧氏雜說)
教坊人
唐有人衣緋於中書門候宰相求官人問前任答曰屬
教坊作西方師子左脚來三十年(出盧氏雜說)
南海祭文宣王
自廣南際海十數州多不立文宣王廟有刺史不知禮
將釋奠即署一胥吏為文宣王亞聖鞠躬候於門外或
進止不如儀即判云文宣亞聖決若干下(出嶺南異物志)
太常寺
唐有判太常寺行事禮官祭圓丘至時不到者判云太
常大寺實自伽藍圓丘小僧不合無禮(出𫝊載)
柳氏婢
唐僕射柳仲郢鎮郪城有婢失意於城都鬻之刺史蓋
巨源西川大校累典支郡居苦竹溪女儈以婢言導巨
源欲之乃取歸他日巨源窺忩柳婢侍左通衢有鬻綾羅
者召之就宅蓋於束縑内選擇邊幅舒卷掠之第其厚
薄酬酢可否柳婢失聲而仆似中風命扶之而去都無
言語但令還女儈家翌日而瘳詰其所苦青衣曰某雖
賤人曾為僕射婢死則死矣安能事賣綾絹牙郎乎蜀
都聞之皆嗟歎世族之家率由禮則(出北夢瑣言)
韓昶
唐韓昶名父之子也雖教有義方而性頗闇劣嘗為集
賢挍理史𫝊中有說金根車處皆臆斷之曰豈其悞與
必金銀車悉改根字為銀字至除拾遺果為諫院不受
王智興
唐王智興為汴師有舉人投謁便(闕)詩卷智興(闕)
子謂鶴膝也遂善待之兼(闕)
書舉子明年落第智興極怒(闕)應(闕)官
(闕)士有得者以其例大故(闕)
舉(闕)汴州一日致宴忽(闕)秀才(闕)
飲(闕)冬必更奉薦(闕)
明(闕)見諸判官曰智興咬(闕)
韋氏子
(闕)微(闕)姪流(闕)
衣裳滿身(闕)
微召前(闕)
劄(闕)
而(闕)顯曰(闕)
詩(闕)
令狐綯
宣宗以政事委令狐綯君臣道契人無間然舍人劉蛻
者每訐其短密奏之宣宗留中但以其事規於令狐綯
而不言其人其間以丞相子不拔解就試疏略云號曰
無解進士又以子弟納賄疏云白日之下見金而不見
人令狐憾之乃俾一人為其書吏謹事之劉託以腹心
都不疑慮因為經業舉人致名第受賂十萬為此吏所
告由是貶焉君子曰彭城公將欲律人先須潔已安有
自負贓汚而發人之短乎宜其不躋大位也先是令狐
自以單族每欲繁其宗與崔盧抗衡凡是當家率皆引
進皇籍有不得官者欲進狀請改姓令狐時人以此少
之(出北夢瑣言)
鄭光
唐鄭光除河中節度宣宗問曰卿在鳳翔判官是何人
光曰馮三上不之會樞密使奏曰是馮袞臣曾充使至
彼知之上曰便與馮三為副使及罷河中歸又詔對上
曰卿在河中事大好光對曰臣須開始得又更對他事
曰不得臣須裂始得上大笑後朝臣每遇延英入閣候
對多以開始為號時裴思謙郎中為節判頃客於河中
到使院裴曰某在身官爵為尚書削盡皆謂不以本官
呼之光在河中時遇國忌行香便為判官及屈諸客就
寺醼飲徵令時薛起居保遜為客在坐光把酒曰某改
令身上取果子名云膍臍他人皆尋思不得至薛還令
云脚杏滿坐大笑(出盧氏雜說)
鄭畋盧攜
唐宰相鄭畋盧攜親表同在中書因公事不協更相詬
詈乃至以硯相擲時人為宰相鬭擊以此俱出官(出北夢瑣)
(言)
鄭綮
唐宰相鄭綮雖有詩名本無廊廟之望時王綱既紊四
方多故才既無取言必依違太原兵至渭北天子震恐
渴求破賊術綮奏請於文宣王謚號中加一哲字率此
𩔖也同列以其忝竊每譏侮之(出北夢瑣言)
鄭凖
唐滎陽鄭凖以文筆依荆州成汭常欲自比陳阮集其
所作為十卷號劉表軍書而辭體不雅至如祝朝貴書
云中書舍人草麻通事舍人曰奏可又賀襄州趙洪嗣襲
書云不沐浴佩玉而石祁兆不登山取符而無恤封是
顯言其庶賤也應舉日詩卷題水牛曰護犢横身立逢
人揭尾跳朝士以為大笑(出北夢瑣言)
張氏子
唐張裼有五子文蔚彝憲濟美仁龜皆有名第至宰輔
丞郎一子忘其名少年聞說壁魚入道經函中因蠧蝕
神仙字身有五色人能取壁魚吞之以致神仙而上昇
張子感之乃書神仙字碎剪寘於瓶中捉壁魚以投之
冀其蠧蝕亦欲吞之遂成心疾每一發竟日不食言詞
麤穢都無所避其家扃閉而守之候其愈既如常而倍
食一月食料須品味而飫之歲久方卒是知心靈物也
一傷神氣善猶不可况為惡乎即劉闢吞人張子吞神
仙善惡不同其傷一也(出北夢瑣言)
劉義方
唐劉義方東府解試貂蟬冠賦韻脚以審之厚薄義方
賦成云某於厚字韻有一聫破的乃吟曰懸之在璧有
𩔖乎兜鍪戴之於頭又同乎席帽(莫后反)無不以為歡笑
鄭羣玉
唐東市鐵行有范生卜舉人連中成敗每卦一縑秀才
鄭羣玉短於呈試家寄海濱頗有生涯獻賦之來下視
同輩意在必取僕馬鮮華遂齎緡三千并江南所出詣
范生范喜於異禮卦成乃曰秀才萬全矣羣玉之氣益
高比入試又多齎珍品烹之坐享以至繼燭見諸舍賦
多有寫淨者乃步於庭曰吾今下筆一字不得生鐡行
范生須一打二十突明竟掣白而去(出乾&KR0871;子)
梅權衡
唐梅權衡吳人也入試不持書策人皆謂竒才及府題
出青玉案賦以油然易直子諒之心為韻場中競講論
如何押諒字權衡於庭樹下以短箠畫地起草日晡權
衡詩賦成張季遐前趨請權衡所納賦押諒字以為師
模權衡乃大言曰押字須商量争應進士舉季遐且謙
以薄劣乃率數十人請益權衡曰此韻難押諸公且廳
上坐聽某押處解否遂朗吟曰恍兮惚兮其中有物惚
兮恍兮其中有諒犬蹲其傍鴟拂其上權衡又講青玉
案者是食案所以言犬蹲其傍䲭拂其上也衆大笑(出乾)
(&KR0871;子)
李雲翰
唐咸通中舉人李雲翰行口脂賦又羅虬詩云窗前遠
岫懸生碧簾外殘霞掛熟紅又李罕披雲霧見青天詩
顔回似青天皆遭主司庭責面遣舉子中有每年撰無
名子前有舉人露布後皇甫松作齊䕫凌纂要又李雲
翰作吳王(闕)李謁天帝紀無名子蕭相知舉年裴裕
所製尤名近千餘首裕遂罷舉是年盧庸連旁文宣王
廟前哭半日(闕)
太平廣記卷二百六十一
