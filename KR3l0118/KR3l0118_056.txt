太平廣記卷五十六
女仙一
西王母上元夫人雲華夫人
玄天二女
西王母
西王母者九靈太妙龜山金母也一號太虚九光龜臺
金母元君乃西華之至妙洞陰之極尊在昔道氣凝寂
湛體無為將欲啟迪玄功化生萬物先以東華至真之
氣化而生木公木公生於碧海之上蒼靈之墟以主陽
和之氣理於東方亦號曰東王公焉又以西華至妙之
氣化而生金母金母生於神州伊川厥姓緱氏生而飛
翔以主元毓神玄奥於𦕈莾之中分大道醇精之氣結
氣成形與東王公共理二氣而養育天地陶鈞萬物矣
柔順之本為極陰之元位配西方母養羣品天上天下
三界十方女子之登仙者得道者咸所隸焉所居宮闕
在龜山春山西那之都崑崙之圃閬風之苑金城千重
玉樓十二瓊華之闕光碧之堂九層玄臺紫翠丹房左
帶瑶池右環翠水其山之下弱水九重洪濤萬丈非颷
車羽輪不可到也所謂玉闕暨天綠臺承霄青琳之宇
朱紫之房連琳綵帳明月四朗戴華勝佩虎章左侍仙
女右侍羽童寳蓋沓映羽摻蔭庭軒砌之下植以白環
之樹丹剛之林空青萬條瑶幹千尋無風而神籟自韻
琅琅然皆九奏八會之音也神州在崑崙之東南故爾
雅云西王母日下是矣又云王母蓬髮戴華勝虎齒善
嘯者此乃王母之使金方白虎之神非王母之眞形也
元始天王授以萬天元統龜山九光之籙使制召萬靈
綂括眞聖監盟證信總諸天之羽儀天尊上聖朝宴之
會考校之所王母皆臨訣焉上清寳經三洞玉書凡有
授度咸所關預也黃帝討蚩尤之暴威所未禁而蚩尤
幻化多方徵風召雨吹烟噴霧師衆大迷帝歸息太山
之阿昏然憂寢王母遣使者被玄狐之裘以符授帝曰
太一在前天一在後得之者勝戰則克矣符廣三寸長
一尺青瑩如玉丹血為文佩符既畢王母乃命一婦人
人首鳥身謂帝曰我九天玄女也授帝以三宮五意陰
陽之略太乙遁甲六壬步斗之術陰符之機靈寳五符
五勝之文遂克蚩尢於中冀翦神農之後誅榆罔於阪
泉天下大定都于上谷之涿鹿又數年王母遣使白虎
之神乘白鹿集于帝庭授以地圖其後虞舜攝位王母
遣使授舜白玉環舜即位又授益地圖遂廣黃帝之九
州為十有二州王母又遣使獻舜白玉琯吹之以和八
風尚書帝驗期曰王母之國在西荒之野昔茅盈字叔申
王褒字子登張道陵字輔漢洎九聖七眞凡得道受書
者皆朝王母於崑陵之闕焉時叔申道陵侍太上道君
乘九蓋之車控飛虬之軒越積石之峯濟弱流之津浮
白水凌黑波顧盼倏忽詣王母於闕下子登清齋三月
王母授以瓊華寳曜七辰素經茅君從西城王君詣白
玉龜臺朝謁王母求長生之道曰盈以不肖之軀慕龍
鳳之年欲以朝菌之脆求積朔之期王母愍其勤志告
之曰吾昔師元始天王及皇天扶桑帝君授我以玉佩
金璫二景纏煉之道上行太極下造十方溉月咀日入
天門名曰玄真之經今以授爾宜勤修焉因勅西城王
君一一解釋以授焉又周穆王時命八駿與七萃之士
使造父為御西登崑崙而賓於王母穆王持白珪重錦
以為王母壽事具周穆王傳至漢武帝元封元年七月
七日夜降於漢宮語在漢武帝傳内此不復載焉(出集仙錄)
上元夫人
上元夫人道君弟子也亦玄古以來得道總統真籍亞
於龜臺金母所降之處多使侍女相聞已為賓侣焉漢
孝武皇帝好神仙之道禱醮名山以求靈應元封元年
辛未七月七日夜二唱之後西王母降於漢宮帝迎拜
稽首侍立久之王母呼帝令坐食以天厨筵宴麤悉命
駕將去帝下席叩頭請留慇勤王母復坐乃命侍女郭
密香邀夫人同宴於漢宮語在漢武帝傳中其後漢宣
帝地節四年乙夘咸陽茅盈字叔申受黃金九錫之命
為東岳上卿司命真君太元真人是時五帝君授册既
畢各昇天而去茅君之師乃總真王君西靈王母與夫
人降於句曲之山金壇之陵華陽天宮以宴茅君焉時
茅君中君名固字季偉小君名衷字思和王母王君授
以靈訣亦受錫命紫素之册固為定籙君衷為保命君
亦侍貞會王君告二君曰夫人乃三天真皇之母上元
之高尊統領十方玉女之籍汝可自陳二君下席再拜
求乞長生之要夫人憫其勤志命侍女宋辟非出紫錦
之囊開綠金之笈以三元流珠經丹景道精經隱地八
術經太極緣景經凡四部以授二君王母復勅侍女李
方明出丹瓊之函披雲珠之笈出玉佩金瑞經太霄隱
書經洞飛二景内書傳司命君各授書畢王母與夫人
告去千乘萬騎昇還太空矣(出漢武内傳)
雲華夫人
雲華夫人王母第二十三女太真王夫人之妹也名瑶
姬受徊風混合萬景鍊神飛化之道嘗東海遊還過江
上有巫山焉峰巖挺拔林壑幽麗巨石如壇留連久之
時大禹理水駐山下大風卒至崖振谷隕不可制因與
夫人相値拜而求助即敕侍女授禹策召鬼神之書因
命其神狂章虞余黃魔大翳庚辰童律等助禹斵石疏
波決塞導阨以循其流禹拜而謝焉禹嘗詣之崇巘之
巔顧盼之際化而為石或倏然飛騰散為輕雲油然而
止聚為夕雨或化遊龍或為翔鶴千態萬狀不可親也
禹疑其狡獪怪誕非真仙也問諸童律律曰天地之本
者道也運道之用者聖也聖之品次眞人仙人也其有
稟氣成真不修而得道者木公金母是也蓋二氣之祖
宗陰陽之原本仙真之主宰造化之元光雲華夫人金
母之女也昔師三元道君受上清寳經受書於紫清闕
下為雲華上宮夫人主領教童真之士理在玉英之臺
隱見變化蓋其常也亦由凝氣成貞與道合體非寓胎
稟化之形是西華少陰之氣也且氣之彌綸天地經營
動植大包造化細入毫髮在人為人在物為物豈止於
雲雨龍鶴飛鴻騰鳳哉禹然之後往詣焉忽見雲樓玉
臺瑶宮瓊闕森然既靈官侍衛不可名識獅子抱關天
馬啟塗毒龍電獸八威備軒夫人宴坐于瑶臺之上禹
稽首問道召禹使坐而言曰夫聖匠肇興剖大混之一
樸發為億萬之體發大藴之一苞散為無窮之物故步
三光而立乎晷景封九域而制乎邦國刻漏以分晝夜
寒暑以成歲紀兌離以正方位山川以分陰陽城郭以
聚民器械以衞衆輿服以表貴賤禾黍以備凶歉凡此
之制上稟乎星辰而取法乎神真以養有形之物也是
故日月有幽明生殺有寒暑雷震有出入之期風雨有
動靜之常清氣浮乎上而濁衆散於下廢興之數治亂
之運賢愚之質善惡之性剛柔之氣夀夭之命貴賤之
位尊卑之叙吉凶之感窮達之期此皆稟之於道懸之
於天而聖人為紀也性發乎天而命成乎人立之者天
行之者道道存則有道去則無道非物不可存也非修
不可致也玄老有言致虚極守靜篤萬物將自復復謂歸
於道而常存也道之用也變化萬端而不足其一是故
天參玄玄地參混黃人參道德去此之外非道也哉長
久之要者天保其玄地守其物人養其氣所以全也則
我命在我非天地殺之鬼神害之失道而自逝也至乎
哉勤乎哉子之功及於物矣勤逮於民矣善格乎天矣
而未聞至道之要也吾昔於紫清之闕受書寳而勤之
我師三元道君曰上真内經天真所寳封之金臺佩入
太微則雲輪上往神武抱關振衣瑶房遨宴希林左招
仙公右棲白山而下眄太空汎乎天津則乘雲騁龍遊
此名山則真人詣房萬人奉衞山精伺迎動有八景玉
輪靜則宴處金堂亦謂之太上玉佩金璫之妙文也汝
將欲越巨海而無颷輪渡飛砂而無雲軒陟阨塗而無
所轝涉泥波而無所乘陸則困於遠絶水則懼於漂淪
將欲以導百谷而濬萬川也危乎悠哉太上愍汝之至
亦將授以靈寳真文陸策虎豹水制蛟龍斷馘千邪檢
馭羣凶以成汝之功也其在乎陽明之天也吾所授寳
書亦可以出入水火嘯叱幽冥收束虎豹呼召六丁隱
淪八地顛倒五星久視存身與天相傾也因命侍女陵
容華出丹玉之笈開上清寳文以授禹拜受而去又得
庚辰虞余之助遂能導波決川以成其功奠五岳别九
州而天錫玄珪以為紫庭真人其後楚大夫宋玉以其
事言於襄王王不能訪道要以求長生築臺於高唐之
館作陽臺之宮以祀之宋玉作神仙賦以寓情荒淫穢
蕪高真上仙豈可誣而降之也有祠在山下世謂之大
仙隔岸有神女之石即所化也復有石天尊神女壇側
有竹垂之若篲有槁葉飛物着壇上者竹則因風掃之
終瑩潔不為所汚楚人世祀焉(出集仙錄)
玄天二女
燕昭王即位二年廣延國來獻善舞者二人一名旋娟
一名提謨並玉質凝膚體輕氣馥綽約而窈窕絶古無
倫或行無影跡或積年不饑昭王處以單綃華幄飲以
瓀珉之膏飴以丹泉之粟王登崇霞臺乃召二人來側
時香風歘起徘徊翔舞殆不自支王以纓縷拂之二人
皆舞容冶妖麗靡於翔鸞而歌聲輕颺乃使女伶代唱
其曲清響流韻雖飄梁動塵未足加焉其舞一名縈塵
言其體輕與塵相亂次曰集羽言其婉轉若羽毛之從
風也末曰旋懷言其支體緬曼若入懷袖也乃設麟文
之席散荃蕪之香香出波弋國浸地則土石皆香着朽
木腐草莫不蔚茂以薰枯骨則肌肉皆生以屑鋪地厚
四五寸使二人舞其上彌日無跡體輕故也時有白鸞
孤翔銜千莖穟穟於空中自生花實落地即生根葉一
歲百獲一莖滿車故曰盈車嘉穟麟文者錯雜衆寳以
為席也皆為雲霞麟鳳之狀昭王復以衣袖麾之舞者
皆止昭王知為神異處於崇霞之臺設枕席以寢讌遣
人以衞之王好神仙之術故玄天之女託形作二人昭
王之末莫知所在或遊於江漢或在伊洛之濱遍行天
下乍近乍遠也(出王子年拾遺記)
太平廣記卷五十六
