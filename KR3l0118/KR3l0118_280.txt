太平廣記卷二百八十
夢五
煬帝豆盧榮楊昭成
扶溝令王諸西市人
王方平張詵麻安石
閻陟劉景復
煬帝
武德四年東都平後觀文殿寳厨新書八千許卷將載
還京師上官魏夢見煬帝大叱云何因輒將我書向京
師于時大府卿宋遵貴監運東都調度乃於陜州下書
著大船中欲載往京師於河値風覆没一卷無遺上官
魏又夢見帝喜云我已得書帝平存之日愛惜書史雖
積如山丘然一字不許外出及崩亡之後神道猶懷愛
恡按寶廚新書者並大業所祕之書也(出大業拾遺)
豆盧榮
上元初豆盧榮為温州别駕卒榮之妻即金河公主女
也公主嘗下嫁辟葉辟葉内屬其王卒公主歸榮榮出
佐温州公主隨在州數年寳應初臨海山賊袁晁攻下
台州公主女夜夢一人被髮流血謂曰温州將亂宜速
去之不然必將受禍及覺說其事公主云夢想顚倒復
何足信須臾而寢女又夢見榮謂曰適被髮者即是丈
人今為陰將浙東將敗欲使妻子去耳宜遵承之無徒
戀財物女又向公主說之時江東米貴唯温州米賤公
主令人置吳綾數千匹故戀而不去他日女夢其父云
浙東八州袁晁所陷汝母不早去必罹艱辛言之且泣
公主乃移居栝州栝州陷輕身走出竟如夢中所言也
(出廣異記)
楊昭成
開元末洛陽賈氏為廣漢什邡令將其家之任欲至白
土店東七里其妻叚氏馬驚墮阬而死即殯於山中經
兩載弘農楊昭成為益州倉曹之廣漢曉發其妻竇氏
忽於馬上而睡向後傾倒昭成自下馭馬頻呼問猶不
覺將至白土方寤云向夢有一婦人衣綠單裙白布衫
年甫三十容色艷麗來控我馬悲啼久之自稱叚姓是
什邡賈明府之妻至此身死見留山中孤魂飄泊不勝
羈獨夫人後若還京我有兄名某見任京兆功曹可相
為訪令收己魂歸於故鄉深以相囑言訖乃去昭成其
夕宿白土具以夢問店者店人云賈明府妻墳去此六
七里墜阬而死殯在山中已二年矣其言始末與夢相
𩔖昭成深異之因記其事後奉入京尋其叚族具為說
之叚氏舉家悲泣遂令人往取神柩葬之(出靈異記)
扶溝令
扶溝令某霽者失其姓以大歷二年卒經半歲其妻夢
與霽遇問其地下罪福霽曰吾生為進士陷於輕薄或
毁讟詞賦或詆訶人物今被地下所主每日送兩蛇及
三蜈蚣出入七竅受諸痛苦不可堪忍法當三百六十
日受此罪罪畢方得托生近以他事為閻羅王所剥舊
裩狼藉為人所笑可作一裩與我婦云無物可作霽曰
前者萬年尉蓋又玄將二絹來何得云無兼求鑄像寫
法華經婦並許之然後方去爾(出廣異記)
王諸
大歷中卭州刺史崔勵親外甥王諸家寄綿州往來秦
蜀頗諳京中事因至京與倉部令史趙盈相得每籌左
綿等事盈並為主之諸欲還盈固留之中夜盈謂諸曰
某長姊適陳氏唯有一笄女前年長姊喪逝外甥女子
某留撫養所惜聰惠不欲托他人知君子秉心可保歲
寒非求於伉儷所貴得侍巾櫛如君他日禮娶此子但
安存不失所即某之望也成此親者結他年之好耳諸
對曰感君厚意敢不從命固當期於偕老耳諸遂備纁
幣迎之後二年遂挈陳氏歸于左綿是時勵方典卭商
諸往覲焉勵遂責諸浪跡又恐年長不婚諸具以情白
舅勵曰吾小女寬柔欲與汝重親必容汝舊納者陳氏
亦曰豈敢他心哉但得衣食粗充夫人不至怪怒是某
本意諸遂就表妹之親既成姻崔氏女便令取陳氏同
居相得更無分毫失所勵令其子鏗與諸江陵卜居兼
將金帛下峽而去三月諸發五月勵受替遂盡室江陵
而行諸與鏗方買一宅修葺停午諸忽夢陳氏被髮來
哀告諸曰某他鄉一賤人崔氏夫人本許終始柰何三
峽舟中沐髮使人聳某令於崩湍中而卒永葬魚鼈腹
中哀泣沾襟俄而鏗於東廂寐亦夢陳氏訴冤崔夫人
不仁致我性命三峽鏗與諸偶坐方訝其事其夜二人
夢復如前鏗甚慙謂諸曰某娘情性不當如是何有此
冤且今日江頭望信若聞陳氏不平安此則必矣後數
日果有信說陳氏溺三峽及勵到諸家諸泣說前事崔
氏為其兄所責不能自明遂斷髮喑嗚而卒諸亦蕩遊
他處數年間忽於夏口見水軍營之中門東廂見一女
人姿狀即陳氏也諸流&KR0008;久之其婦又慇懃瞻矚問僮
僕云郎君豈不姓王僮走告諸及白姨弟令詢其本末
陳氏曰實不為崔氏所擠某失足墜於三峽經再宿泊
屍于磧遇鄂州廻易小將梁璨初欲收葬後因吐無限
水忽然而甦某感梁之厚恩遂妻梁璨今已誕二子矣
諸由是疑負崔氏之冤入羅浮山而為頭陀僧矣(出乾&KR0871;子)
西市人
建中年京西市人忽夢見為人所錄至府縣衙府甚嚴
使人立於門屏外遂去亦不見召唯聞門内如斷獄之
聲自屏隙窺之見廳上有貴人紫衣據案左右綠裳執
案簿者三四人中庭朱泚械身鏁項素服露首鞠躬如
有分雪哀請之狀言詞至切其官低頭視事了不與言
良久方謂曰君合當此事帝命已行訴當無益泚辭不
已乃至泫泣其官怒曰何不知天命令左右開東廊下
二院聞開鏁之聲門内有三十餘人皆衣朱紫行列階
下貴人指示曰此等待君富貴辭之何益此人視之乃
李尚韋駱之輩也諸人復入院門又叱泚入西廊一院
焉貴人問左右曰是何時事答曰十月又問何適而可
曰奉天如此詰問良久乃已前追使者復出謂此人曰
誤追君來可速歸尋路而返夢覺話於親密其後事果
驗也(出原化記)
王方平
太原王方平性至孝其父有疾危篤方平侍奉藥餌不
解𢃄者逾月其後侍疾疲極偶於父牀邊坐睡夢二鬼
相語欲入其父腹中一鬼曰若何為入一鬼曰待食漿
水粥可隨粥而入既約方平驚覺作穿碗以指承之置
小缾於其下候父啜乃去承指粥入缾中以物蓋上於
釡中煮之百沸開視乃滿缾是肉父因疾愈議者以為
純孝所致也(出廣異記)
張詵
張詵於貞元中以前王屋令調於有司忽夢一中使來
詵即具簮笏迎之謂詵曰有詔召君可偕去詵驚且喜
以為上將用我卽命駕與中使俱出見門外有吏卒十餘人
為驅殿者詵益喜遂出開遠門西望而去其道左有吏
甚多再拜於前近二百里至一城輿馬人物諠譁闐咽
於路槐影四矗煙幕邐迤城之西北數里又一城外有
被甲者數百羅立門之左右執戈戟列幡幟環衛甚嚴
若王者居既至門中使命詵下馬詵整巾笏中使引入
門兵士甚多見宫闕臺閣旣峻且麗又至一門中使引
入百餘人具笏組列於庭儀甚謹肅又有一殿峙然瓊
玉華耀眞天子殿殿左右有士數十具甲倚劒殿上有
朱紫中使甚多一人峩冠被袞龍衣凭玉几而坐殿之
東宇又有一冠衣者貌若婦人亦據玉几殿之西宇有
宫嬪數十列於前中使謂詵曰上在東宇可前謁即趨
至東宇前再拜有朱衣中使立於殿之前軒宣曰卿今
宜促治吾宫庭事無使有不如法者詵又再拜舞蹈旣
而中使又引至西宇下其儀度如東宇旣拜中使遂引
出門詵悸且甚因謂之曰某久處外藩未得見天子向
者朝對無乃不合於禮乎中使笑曰吾君寬無懼耳言
畢東望有兵士數百馳來中使謂詵曰此警夜之兵也
子疾去無犯嚴禁即呼吏命駕惶惑之際而寤竊異其
夢不敢語於人後數日詵拜乾陵令及凡所經歷皆符
所夢又天后袝葬詵所夢殿東宇下峩冠被袞龍衣者
乃高宗也殿西宇下冠衣貌如婦人者乃天后也後數
月因至長安與其友數輩會宿具話其事有以列聖眞
圖示詵者高宗及天后果夢中所見也(出宣室志)
麻安石
麻安石唐貞元中至壽春謁太守楊承恩安石在道門
習學推步自言大夫四月加官合得旌節是年武成刺
史三人安州伊公愼宋州劉公逸壽州楊公淮並加散
騎常侍後安石忽夜夢壽州子城内路西院中殿内見
戴冠幘神人乘白馬朱尾鬛稱是宋武帝呼安石向前
曰楊承恩無節度使卿不用住至明方問人此乃宋武
帝昇壇拜將處有記見在安石檢解夢書言見戴冠幘
神與人言者善惡如其言遂再三懇辭暫歸山是月離
壽州後楊公風疾罷歸朝果驗也(出羊異集驗)
閻陟
閻陟幼時父任密州長史陟隨父在任嘗晝寢忽夢見
一女子年十五六容色妍麗來與己會如是者數月寢
輒夢之後一日夢女來别音容悽斷曰己是前長史女
死殯在城東南角明公不以幽滯卑微用薦枕席我兄
明日來迎己喪終天永别豈不恨恨今有錢百千相贈
以伸允眷言訖令婢送錢于寢牀下乃去陟覺視牀下
果有百千紙錢也(出廣異記)
劉景復
吳泰伯廟在東閶門之西每春秋季市肆皆率其黨合
牢醴祈福于三讓王多圖善馬綵輿女子以獻之非其
月亦無虚日乙丑春有金銀行首糺合其徒以綃畫美
人捧胡琴以從其貌出於舊繪者名美人為勝兒蓋戸
牖墻壁會前後所獻者無以匹也女巫方舞有進士劉
景復送客之金陵置酒于廟之東通波舘忽欠伸思寢
乃就榻方寢見紫衣冠者言曰讓王奉屈劉生隨而至
廟周旋揖讓而坐王語劉生曰適納一胡琴妓藝甚精而
色殊麗吾知子善歌故奉邀作胡琴一章以寵其藝初
生頗不甘命酌人間酒一杯與飲逡廵酒至并獻酒物
視之乃適舘中祖筵者也生飲數杯醉而作歌曰繁絃
巳停雜吹歇勝兒調弄邏逤發四絃攏撚三四聲喚起
邊風駐寒月大聲嘈嘈奔淈淈浪蹙波翻倒溟渤小絃
切切怨颸颸鬼泣神悲低悉率側腕斜挑掣流電當胸
直戛騰秋鶻漢妃徒得端正名秦女虚誇有仙骨我聞
天寳年前事凉州未作西戎窟麻衣右衽皆漢民不省
胡塵暫蓬勃太平之末狂胡亂犬豕崩騰恣唐突玄宗
未到萬里橋東洛西京一時没一朝漢民没為虜飲恨
吞聲空嗢咽時看漢月望漢天怨氣衝雲成彗孛國門之
西八九鎮高城深壘閉閑卒河湟咫尺不能收挽粟推
車徒矻矻今朝聞奏凉州曲使我心魂暗超忽勝兒若
向邊塞彈征人血淚應闌干歌既成劉生乘醉落茟草
札而獻王尋繹數四召勝兒以授之王之侍兒有不樂
者妬色形於坐王恃酒以金如意擊勝兒首血淋襟袖
生乃驚起明日視繪素果有損㾗歌今傳於吳中(出纂異記)
太平廣記卷二百八十
