太平廣記卷一百八十七
職官
宰相上事蘇瓌
两省獨孤及參酌院
陽城吕温韋絢
李程雜說御史
同州御史崔薳嚴武
押班臺門歴五院
韓臯雜說使職
尚書省崔日知度支
柳闢省橋秘書省
魚袋莎廳
宰相
凢拜相禮絶班行府縣載沙填路自私第至於子城東
街名曰沙堤有服假或問疾百僚就第有司設幕次排
班元日冬至立仗大官皆偹珂傘列燭有五六百炬謂
之火城宰相將至則皆撲滅以避之宰相判四方之
事有都堂處分有司有堂帖下次押名曰花押黃敕既
下小異同曰黃帖宰相呼為堂老初百官早朝必立馬
建福望僊門外宰相則於光宅車坊以避風雨元和初
始置待漏院(出國史補)
上事
凢中書門下並於西省上以便禮儀五品以上宰相送
上乃並卿參(出國史𥙷)
蘇瓌
景龍三年蘇瓌除尚書右僕射時公卿大臣初拜官者
例計獻食名曰燒尾瓌因侍内宴將作大匠宗晉卿謂
曰拜僕射竟不燒尾豈不善邪帝默然瓌奏曰臣聞宰
相者主隂陽助天理物今粒食踊貴百姓不足臣見宿
衛兵至有三日不得食者臣愚不稱職所以不敢燒尾
(出談賓錄)
兩省
諫議無事不入每遇入省有厨食四孔炙中書舍人時
謂宰相判官等相親嫌不拜知制誥為&KR1231;脚又云不由
三字直拜中書舍人者謂之撻額裹頭其制誥之本出
自王言皆人主所為故漢光武時第五倫為督鑄錢掾
見詔書而嘆曰此聖明主也一見决矣近者凡有詔敕
皆責成羣下褒貶之言哲王所慎凡百具僚王公卿士始
褒則謂其珪璋特達善無可加旋有貶黜則比以斗筲
下才罪不容責同為一字之行固出君上之言愚智生
於倏忽是非變於俄頃蓋天子無戱言言之苟失則取
尤天下(出盧氏雜說)
獨孤及
獨孤及求知制誥試見元載元知其所欲迎謂曰制誥
阿誰堪及心知不我與而與他也乃薦李紓時楊炎在
閣下忌及之來故元阻之乃二人力也(出嘉話錄)
參酌院
長慶初穆宗以刑法為重每大獄有司斷罪又令給事
中中書舍人參酌出入之百司呼為參酌院(出國史補)
陽城
陽城居夏縣拜諫議大夫鄭錮居閿鄉拜拾遺李周南
居曲江拜挍書郎時人以轉遠轉高轉近轉卑(出國史補)
吕温
通事舍人宣詔舊命拾遺團句把麻者蓋謁者不知書
多失句讀故用拾遺低摘聲句以助之及吕温為拾遺
被喚把麻不肯去遂成故事拾遺不把麻者自吕始也
時柳宗元戱吕云幸識一文半字何不與他把也(出嘉話錄)
韋絢
開成末韋絢自左補闕為起居舍人時文宗稽古尚文
多行貞觀開元之事妙選左右史以魏謩為右史俄兼
大諫入閣秉筆直聲遠聞帝倚以為相者期在旦暮對
敡進諫細大必行公望美事朝廷拭目以觀文貞公之
風彩會文宗宴駕時事變移遂中輟焉時絢已除起居
舍人楊嗣復於殿下先奏曰左補闕韋絢新除起居舍
人未中謝奏取進止帝頷之李珪招而引之絢即置筆
札於玉階欄檻之石遽然趨而致詞拜舞焉左史得中
謝自開成中至武宗即位隨仗而退無復簪筆之任矣
遇簪筆之際因得密邇天顔故時人謂兩省為侍從之
班則登選者不為不達矣(出嘉話錄)
李程
李程為翰林學士以階前塼日影為入候程性懶每入
必踰八塼故號為八塼學士(出傳載)
雜說
兩省相呼為閣老尚書丞郎相呼為曹長員外郎御史
拾遺相呼為院長上可兼下下不可兼上侍御史相呼
為端公(出國史補)
御史
御史故事大朝會則監察押班常參則殿中分班入閤
則侍御史監奏蓋含元殿最遠用八品宣政其次用七
品紫宸最近用六品殿中得立花塼綠衣用紫案褥之
𩔖號為七貴監察院長與同院禮隔語曰事長如事端
凡上堂絶言笑有不可忍雜端大笑則合座皆笑謂之
哄堂哄堂不罰大夫中丞入三院罰直盡放其輕重尺
寸由於吏人而大者存之黃卷三院上堂有除改者不
得終食唯刑部郎中得終之(出國史補)
同州御史
王某云往歲任官同州見御史出案廻止州驛經宿不
發忽索雜案又取印歴鎖驛門甚急一州大擾有老吏
竊哂乃因庖人以通憲胥許以百縑為贈明日未明御
史已啓驛門盡還案牘乘馬而去(出國史補)
崔薳
崔薳為監察廵囚至神策軍為吏所陷張蓋而入又諷
軍中索酒食意欲結歡竇文場怒奏立敕就臺鞭於直
廳而流之自是廵囚不至禁軍(出國史補)
嚴武
寳應二年大夫嚴武奏在外新除御史食宿私舍非宜
自此乃給公乘元和中元稹為監察與中使争驛廳為
其所辱始有敕節度觀察使臺官與中使先到驛者得
處上廳為定制(出國史補)
押班
凡大朝會監察押班不足則使下侍御史因朝奏者攝
之(出國史補)
臺門
御史臺門北開蓋取肅殺就隂之義故京臺門北開矣
按鄴郡故事云御史臺在宫城西南其門北開故城
御史臺亦北開龍朔中置桂坊為東朝憲府門亦北開
然都御史臺門南開當時創造者不經反於故事同諸
司蓋以權宜邪(御史臺記)
又北開者或云是隋初移都之時兵部尚書李圓通兼
御史大夫欲向省便近故開北門(出談賓錄)
歴五院
臺儀自大夫已下至監察通謂之五院御史國朝歴䟦
五院者共三人焉李尚𨼆張延賞温造也(出尚書故實)
韓臯
韓臯為御史中丞常有所陳必於紫宸殿對百寮而請
未嘗詣便殿上謂之曰我與卿言於此不盡可來延英
當與卿從容或無遺事親友或謂臯曰自乾元已來羣
臣啟事皆詣延英方得詳盡公何獨於外庭對衆官以
陳之無失於慎密乎韓曰御史天下之持平也權剛直
枉唯在公共所言之事貴人知之奈何求請便殿避人
竊語以私國家之法且延英之置也肅宗皇帝以苖晉
卿年老艱步故設之後來臣寮得詣便殿多以私自售
希求恩寵欲徇其身奈何以此為望哉(出傳載)
雜說
諫院以章疏之故憂患略同臺中則務糺舉省中多事
旨趨不一故言遺補相惜御史相憎郎官相輕(出國史𥙷)
使職
開元已前於外則命使臣否則止自置八節度十採訪
始有坐而為使其後名號益廣於是有為使則重為官
則輕故天寳末有佩印至三十者大歷中請俸有至千
貫者今在朝太清宫太微宫度支鹽鐵轉運知苑閑廐
左右廵分察監察館驛監倉監庫左右街外任則節度
觀察諸軍押蕃防禦團練經略鎮遏招討㩁鹽水陸運
營田給納監牧長春宫有時而置者則大禮禮儀會盟
刪定三司黜陟廵撫宣慰推覆選𥙷禮會册立弔祭供
軍糧料和糴此其大略經置而廢者不錄宫官内外悉
謂之使舊為權臣所綰州縣所理今屬中人者有之(出國)
(史𥙷)
尚書省
即官故事吏部即中二廳先小銓次格式員外郎二廳
先南曹次廢置刑部分四覆戸部分兩賦其制尚矣舊
說吏部為省眼禮部為南省舍人考功度支為振行比
部得廓下食以飯從者號比盤二十四曹呼左右司為
都公省中語曰後行祠屯不博中行都門中行禮部不
博前行駕庫(出國史𥙷)
崔日知
崔日知歴職中外恨不居八座及為太常卿於都寺廳
事後起一樓正與尚書省相望時人謂之崔公望省樓
(出國史異纂)
度支
故事度支案即中判入員外判出侍即總疏押案而已
貞元已後始為使額即官當直發敕為重水部員外即
劉約直宿會河北繫囚配流嶺南夜發敕直宿令史不
更事唯嶺南不下河北旬月後本州聞奏約遂出官(出國)
(史補)
柳闢
吏部甲庫有朱泚偽黃案數百道省中常取戲翫已而
藏之柳闢知甲庫始白執政於都堂集八座丞郎焚之
(出國史補)
省橋
尚書省東南隅通衢有小橋相目為拗項橋言侍御史
及殿中久次者至此必拗項南望南宫也都堂南門道
東有古槐垂隂至廣相傳夜深聞絲竹之音省即有入
相者俗呼為音聲樹祠部呼為冰(去聲)廳言其清且冷也(出因)
(話錄)
秘書省
唐初秘書省唯主寫書貯掌勘校而已自是門可張羅
迥無統攝官屬望雖清雅而實非要劇權貴子弟及好
利誇侈者率不好此職流俗以監為宰相病坊少監為
給事中中書舍人病坊丞及著作即為尚書即病坊秘
書即及著作左即為監察御史病坊言從職不任繁劇
者當改入此省然其職在圖史非復喧卑故好學君子
厭於趨競者亦求為此職焉(出兩京記)
魚袋
朝儀魚袋之餙唯金銀二等至武后乃改五品以銅中
宗反正從舊(出國史異纂)
莎廳
京兆府判司時云兩法士此兩廳事多東士曹廳時號
為念珠廳蓋判案一百八道西士曹廳為莎廳廳前有
莎週廻可十五步京兆府時云不立兩縣令不坐兩少
尹兩縣引馬到府門傳門而報兩尹入廳大尹亦到廳
不得候兩尹坐後出不得候兩尹立後出其京兆府縣
之重亦表大尹之尊京兆府掾曹時人云倚國省郎河
中府司錄廳亦有綠莎昔好事者相承常溉灌天祐已
後為不好事者除之(出聞竒錄)
太平廣記卷一百八十七
