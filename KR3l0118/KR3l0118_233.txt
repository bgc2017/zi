太平廣記卷二百三十三
酒
千日酒擒奸酒若下酒
崑崙觴碧筩酒九醖酒
消腸酒青田酒黏雨酒
酒名南方酒李景讓
夏侯孜孫會宗陸扆
酒量
山濤周顗裴弘泰
王源中
嗜酒
徐邈劉伶酒臭
酒
千日酒
昔有人名玄石從中山酒家酤酒酒家與千日酒忘語
其節至家醉臥不醒數日家人不知以為死也具棺殮
葬之酒家至千日乃憶玄石前來沽酒醉當醒矣遂往
索玄石家而問之云石亡已三年今服闋矣於是與家
人至玄石墓掘冢開視玄始醒起于棺中(出博物志)
擒奸酒
河東人劉白墮者善于釀酒六月中時暑赫劉以甖貯
酒曝于日中經一旬酒味不動飲之香美醉而不易醒
京師朝貴出郡者遠相餉餽踰于千里以其可至遠號
曰鶴觴亦名騎驢酒永熙中青州刺史毛鴻賓帶酒之
任路中夜逢劫盜盜飲之皆醉遂被擒獲因此復名擒
奸酒游俠語曰不畏張弓拔刀唯畏白墮春醪(出伽藍記)
若下酒
輿地志村人取若下水以釀酒醇美俗稱若下酒張協
七啓云荆州烏程豫北竹葉即此是也(出十道記)
崑崙觴
魏賈&KR2010;家累千金博學善著作有蒼頭善别水常令乘
小舟于黃河中以瓠匏接河源水一日不過七八升經
宿器中色如絳以釀酒名崑崙觴酒之芳味世間所絶
曾以三十斛上魏莊帝(出酉陽雜俎)
碧筩酒
歴城北有使君林魏正始中鄭公慤三伏之際每率賓
僚避暑于此取大蓮葉置硯格上盛酒三升以簪刺葉
令與柄通屈徑上輪囷如象鼻傳吸之名為碧筩歴下
效之言酒味雜蓮氣香冷勝於冰(出酉陽雜俎)
九醞酒
張華既貴有少時知識來候之華與共飲九醞酒為酣暢其
夜醉眠華常飲此酒醉眠後輒敕左右轉側至覺是夕忘敕
之左右依常時為張公轉側其友人無人為之至明友人猶
不起華咄云此必死矣使視之酒果穿腸流牀下滂沱(出世說)
消腸酒
張華為醇酒煮三薇以漬麴糵糵出西羌麴出北胡胡
中有指星麥四月火星出穫麥而食之糵用水漬三夕
而麥生萌牙以平旦時鷄初鳴而用之俗人呼為鷄鳴
麥以釀酒清美鬯久含令人齒動若大醉不搖蕩使人
肝腸爛當時謂之消腸酒或云醇酒可為長宵之樂二
說聲同而事異焉(出王子年拾遺)
青田酒
烏孫國有青田核莫知其樹與實而核大如五六升瓠
空之盛水俄而成酒劉章曾得二枚集賓設之可供二
十人一核方盡一核所盛復中飲矣唯不可久置久則
味苦難飲因名其核曰青田壺酒曰青田酒(出古今注)
黏雨酒
石虎于大武殿前起樓高四十丈結珠為簾垂五色玉
珮上有銅龍腹空盛數百斛酒使胡人于樓上噀酒風
至望之如雲霧名曰黏雨臺使以灑塵(出拾遺錄)
酒名
酒名郢之富水烏程之若下滎陽之土窟春富平之石
凍春劍南之燒春河東之乾和蒲桃嶺南之靈溪博羅
宜城之九醖潯陽之湓水京城之西市腔蝦蟆陵之郎
官清河漢之三勒漿其法出波斯三勒者謂菴摩勒毘
黎勒訶黎勒(出國史𥙷)
南方酒
新州多美酒南方酒不用麴蘖杵米為粉以衆草葉胡
蔓草汁溲(南人呼野葛為胡蔓草)大如卵置蓬蒿中蔭蔽經月而
成用此合糯為酒故劇飲之後既醒猶頭熱涔涔有毒
草故也南方飲既燒即實酒滿甕泥其上以火燒方熟
不然不中飲既燒即揭瓶趨虛泥固猶存沽者無能知
美惡就泥上鑽小穴可容筯以細筩插穴中沽者就吮
筩上以嘗酒味俗謂之滴淋無頼小民空手入市徧就
酒家滴淋皆言不中取醉而返南人有女數歲即大釀
酒既漉候冬陂池水竭時寘酒甖密固其上瘞于陂中
至春漲水滿不復發矣候女將嫁因決陂水取供賀客
南人謂之女酒味絶美居常不可致也(出投荒雜錄)
李景譲
大中年丞郎宴席蔣伸在座忽斟一杯言曰席上有孝
于家忠于國及名重于時者飲此爵衆皆肅然無敢舉
者獨李公景讓起引此爵蔣曰此宜其然(出盧氏雜說)
夏侯孜
崔郢為京尹日三司使在永逹亭子宴丞郎崔乘酒突
飲衆人皆延之時譙公夏侯孜為戸部使問曰尹曾任
給舍否崔曰無譙公曰若不曾歴給舍京兆尹不合衝
丞郎宴命酒糺來命下籌且吃罰爵取三大器物引滿
飲之良久方起(出盧氏雜說)
孫會宗
唐孫會宗僕射即渥相大王父也宅中集内外親表開
宴有一甥姪為朝官後至及中門見緋衣官人衣襟前
皆是酒涴咄咄而出不相識頃即席說于主人訝無此
官沉思之乃是行酒時階上酹酒草草傾潑也自此每
酹酒止側身恭跪一酹而已自孫氏始今人三酹非也
(出北夢瑣言)
陸扆
陸相扆出典夷陵時有士子修謁相國與之從容因命
酒酌勸此子辭曰天性不飲酒相曰誠如所言已校五
分矣蓋平生悔吝有十分不為酒困自然減半也(出北夢瑣言)
酒量
山濤
山濤字巨源飲酒量至八斗武帝欲試之使人私默以
記之至量而醉(出晉書)
周顗
周顗字伯仁飲酒至量一石及過江雖日醉每恨無對
偶有舊對北來顗遇之為忻然乃置酒二石共飲各大
醉及醒顗使人視之客已腐脇而死矣(出晉書)
裴弘泰
唐裴均之鎮襄州裴弘泰為鄭滑舘驛巡官充䀻于漢
南遇大宴為賓司所漏及設會均令走屈鄭滑裴巡官
弘泰奔至均不悦責曰君何來之後大涉不敬酌後至
酒已投糺籌弘泰謝曰都不見客司報宴非敢慢也叔
父捨罪請在座銀器盡斟酒滿之器隨飲以賜弘泰可
乎合座壯之均亦許焉弘泰次第揭座上小爵以至觥
船凡飲皆竭隨飲訖即寘于懷須臾盈滿筵中有銀海
受一斗以上其内酒亦滿弘泰以手捧而飲飲訖目吏
人將海覆地以足踏之捲抱而出即索馬歸驛均以弘
泰納飲器稍多色不懌午後宴散均又思弘泰之飲必
為酒過度所傷憂之迨暮令人視飲後所為使者見弘
泰戴紗帽于漢隂驛廳箕踞而坐召匠秤得器物計二
百餘兩均不覺大笑明日再飲回車日贈遺甚厚(出乾&KR0871;子)
王源中
王源中文宗時為翰林承旨暇日與諸昆季蹴踘于太
平里第毬子擊起誤中源中之額薄有所損俄有急召
比至上訝之源中具以上聞上曰卿大雍睦命賜酒二
盤每盤貯十金椀每椀各容一升許宣令并椀賜之源
中飲之無餘略無醉容(出摭言)
嗜酒
徐邈
魏徐邈字景山為尚書郎時禁酒邈私飲沈醉從事趙達問
曹事邈曰中聖人達白太祖太祖甚怒鮮于輔曰醉人謂清酒
為聖人濁酒為賢人邈性修慎偶醉言耳乃得免罪(出異苑)
劉伶
劉伶常乘鹿車攜一壺酒使人荷鍤隨之曰死便埋我
其遺形如此渴甚求酒于妻妻藏酒棄器諫曰非養生
之道宜斷之伶曰善當祝鬼神自誓便可具酒肉妻從
之伶跪祝曰天生劉伶以酒為名一飲一石五斗解酲
婦人之言必不可聽於是酌酒御肉塊然復醉(出晉書)
酒臭
義寧初一縣丞衣纓之胄年少時甚有丰采涉獵書史
兼有文性其後沉湎于酒老而彌篤日飲數升略無醒
時得病將終酒臭聞于數里遠近驚愕不知所由如此
一旬此人遂卒故釋典戒酒令人昏癡今臨亡酒臭彰
其入惡道耳(出五行記)
太平廣記卷二百三十三
