太平廣記卷二百四十五
詼諧一
晏嬰東方朔邊韶
袁次陽伊籍張裔
張裕薛綜諸葛恪
費褘王戎妻鄧艾
安陵人楊脩孫子荆
蔡洪陸機
晏嬰
齊晏嬰短小使楚楚為小門於大門側乃延晏子嬰不
入曰使狗國狗門入今臣使楚不當從狗門入王曰齊
無人耶對曰齊使賢者使賢王不肖者使不肖王嬰不
肖故使王耳王謂左右曰晏嬰辭辯吾欲傷之坐定縛
一人來王問何謂者左右曰齊人坐盜王視嬰曰齊人
善盜乎對曰嬰聞橘生於江南至江北為枳枝葉相似
其實味且不同水土異也今此人生於齊不解為盜入
楚則為盜其實不同水土使之然也王笑曰寡人反取
病焉(出啓顏錄)
東方朔
漢武帝嘗問東方朔曰先生視朕何如主朔對曰自唐
虞之後成康之際未足以喻臣伏觀陛下功德陳五帝
之上在三王之右非徒若此而已誠得天下賢士公卿
在位咸得其人矣譬若以周召為丞相孔丘為御史大
夫太公為將軍畢公高拾遺於後卞嚴子為衛尉臯陶
為大理后稷為司農伊尹為少府子貢使外國顏閔為
博士子夏為太常益為右扶風季路為執金吾契為鴻
臚龍逢為宗正伯夷為京兆管仲為馮翊魯般為將作
仲山甫為光禄申伯為太僕延陵季子為水衡百里奚
為典屬國柳下惠為大長秋史魚為司直孔父為詹事
蘧伯玉為太傅孫叔敖為諸侯相王慶忌為期門子產
為郡守夏育為鼎官羿為旄頭(羿善射)宋萬為式道侯上
乃大笑復問今公孫丞相兒大夫董仲舒夏侯始昌司
馬相如吾丘壽王主父偃朱買臣嚴助汲黯膠倉終軍
嚴安徐樂司馬遷之倫皆辨知閎逹溢於文辭先生自
視何與比哉對曰臣觀其函齒牙樹頰胲(音改)吐脣吻擢
項頤結股脚連脽尻遺蛇其迹行步禹旅臣朔雖不肖
尚兼此數子者朔之進退澹詞皆此𩔖也上嘗使諸數
家射覆置守宮于盆下射之皆不能中朔自讚曰臣嘗
受易請射之乃别蓍布卦而對曰臣以為龍又無角謂
之為蛇又有足跂跂脈脈善緣壁非是守宮即蜥蜴帝
曰善賜帛十匹復使射他物連中輒賜帛時有幸倡郭
舍人滑稽不窮常侍左右曰朔狂幸中耳非至數也臣
願令朔復射朔中之臣榜百不能中臣賜帛廼覆樹上
寄生令朔射之朔曰是窶藪也舍人曰果知朔不能中
也朔曰生肉為膾乾肉為脯著樹為寄生盆下為窶藪
上令倡監榜舍人舍人不勝痛呼謈朔笑之曰咄口無
毛聲謷謷尻益高舍人恚曰朔擅詆欺天子從官當棄
市上問朔何故詆之對曰臣非敢詆之廼與為隱耳上
曰隱云何朔曰夫口無毛者狗竇也聲謷謷者鳥哺鷇
也尻益高者鶴俛啄也舍人不服因曰臣願復問朔隱
語不知亦當榜即妄為諧語曰令壺齟老栢塗伊優亞
狋吽牙何謂也朔曰令者命也壺者所以盛也齟者齒
不正也老者人所敬也栢者樹之廷也塗者漸洳徑也
伊優亞者辭未窮也狋吽牙者兩犬爭也舍人所問朔
應聲輒對變詐鋒出莫能窮者左右大驚上以朔為常
侍郎遂得愛幸久之伏日詔賜從官肉大官丞日晏不
來朔獨拔劒謂其同官曰伏日當蚤歸請受賜即懷肉
去大官奏之朔入上曰昨賜肉不待詔以劒割肉而去
之何也朔免冠謝上曰先生起自責朔再拜曰朔來朔
來受賜不待詔何無禮也拔劒割肉一何壯也割之不
多又何廉也歸遺細君又何仁也上笑曰使先生自責
廼反自譽復賜酒一石肉百斤歸遺細君(出本傳)
邊韶
後漢邊韶字孝先教授數百人曾晝日假寐弟子私嘲
之曰邊孝先腹便便懶讀書但欲眠孝先潛聞之應曰
邊為姓孝為字腹便便五經笥但欲眠思經事寐與周
公通夢静與孔子同意師而可嘲出何典記嘲者大慙
袁次陽
後漢袁次陽妻扶風馬季長女初婚装遣甚盛次陽曰
婦奉箕箒而已何乃過珍麗乎對曰慈親垂愛不敢逆
命君若欲慕鮑宣梁鴻之高者妾亦請從少君孟光之
事矣次陽又問曰弟先兄舉世以為笑今處姊未適先
行可乎曰妾姊高行殊邈未遭良匹不如鄙薄苟然而
已次陽默然不能屈帳外聽者為慙(出本傳)
伊籍
蜀先主以伊籍為左將軍從事中郎使吳孫權聞其才
辨欲逆折其辭籍適入拜權曰勞事無道之君籍應聲
對曰一拜一起未足為勞吳主大慙無語對(出三國志)
張裔
蜀張裔為益州太守為郡人雍闓縛送孫權武侯遣鄧
芝使吳令言次從權請裔裔自至吳流徙伏匿權未之
知故許芝遣裔臨發乃引見問裔曰蜀卓氏寡女亡奔
相如貴土風俗何以乃爾裔對曰愚以為卓氏寡女猶
賢於買臣之妻(出啓顏錄)
張裕
蜀先主初與劉璋會涪時張裕為從事侍坐其人饒鬚
先主嘲之曰吾涿縣特多毛姓東西南北皆諸毛也涿
令稱曰諸毛繞涿居乎裕即答曰昔有作上黨潞長遷
為涿令者去官還家時人與書欲署潞則失涿署涿則
失潞乃署曰潞涿君先主大笑先主無鬚故裕云及之
薛綜
吳薛綜見蜀使張奉嘲尚書令闞澤姓名澤不能答薛
綜下行乃云蜀者何也有犬為獨無犬為蜀横目句身
蟲入其腹奉曰不當復嘲君吳耶綜應聲曰無口為天
有口為吳君臨萬邦天子之都於是衆坐喜笑而奉無
以對也(出啓顔錄)
諸葛恪
諸葛恪對南陽韓文晃誤呼其父字晃詰之曰向人子
而字父子為是禮也恪大笑答曰向天穿針而不見者
非不明意有所在耳孫權使太子嘲恪曰諸葛元遜食
馬矢一石恪答曰臣得戲君子得戲父答曰明太子未
敢上曰可恪曰乞令太子食雞卵三百枚上問恪曰人
令君食馬矢君令人食雞卵何也恪答曰所出同耳吳
主大笑(出啓顔錄)
費褘
孫權嘗饗蜀使費褘逆敕羣臣使至伏食勿起褘至權
為輟食而羣下不起褘嘲云鳳凰來翔麒麟吐哺驢騾
無知伏食如故諸葛恪曰愛植梧桐以待鳳凰有何鷰
鳥自稱來翔何不彈射使還故鄉咸稱善(出啓顏錄)
王戎妻
晉王戎妻語戎為卿戎謂曰婦那得卿壻於禮不順答
曰我親卿愛卿是以卿卿我不卿卿誰當卿卿戎笑遂
聽(出啓顔錄)
鄧艾
鄧艾口吃語稱艾艾晉文王戲之曰艾艾為是幾艾對
曰鳳兮鳳兮故是一鳳(闕)
安陵人
晉鍾毓兄弟警悟過人每嘲謔未嘗困躓嘗語會聞有
女善調謔往觀之於是盛飾共載行至西門一女子笑
曰車中央殊高毓等殊不覺車後門生云向已被嘲鍾
愕然門生曰中央高兩頭低也蓋言羝也兄弟多髯故
云(闕)
楊脩
晉楊脩九歲甚聰慧孔君平詣其父不在楊脩時為君
平設果有楊梅君平以示脩此實君家果應聲答曰未
聞孔雀是夫子家禽也(出啓顔錄)
孫子荆
晉孫子荆年少時欲隱語王武子云當枕石潄流誤曰
潄石枕流王曰流可枕石可潄乎子荆曰所以枕流欲
洗其耳所以潄石欲礪其齒(出世說新語)
蔡洪
晉蔡洪赴洛洛中問曰幕府初開羣賢辟命求英竒於
仄陋采賢俊於巖穴君吳楚之士亡國之餘有何異才
而應斯舉蔡答曰夜光之珠不必出於盟津之河盈握
之璧不必采於崑崙之山大禹生於東夷文王生於西
羌聖賢所出何必常處昔武王伐紂遷頑民於洛邑諸
君得無是其苖裔乎(出啓顔錄)
陸機
陸機詣王武子武子有百斛羊酪指以示之曰卿東吳
何以敵此陸曰有千里蓴羹未下鹽豉耳機在坐潘安
至陸便起安仁曰清風至亂物起陸應聲答曰衆鳥集
(出啓顏錄)
太平廣記卷二百四十五
