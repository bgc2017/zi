太平廣記卷二百五
羯鼓
玄宗宋璟李龜年
曹王臯李琬杜鴻漸
銅鼓
張直方鄭續
琵琶
羅黑黑裴洛兒楊妃
段師漢中王瑀韋應物
宋沇皇甫直王沂
關别駕王氏女
五絃
趙辟
箜篌
徐月華
羯鼓
羯鼓出外夷樂以戎羯之鼓故曰羯鼓其音主太簇一
云龜兹部高昌部疎勒部天竺部皆用之次在都曇鼓
答臘鼓之下(都曇鼓狀腰鼓而小答臘者卽揩鼓也)雞婁鼓之上&KR0008;如漆
桶(山桑水為之)下以牙牀承之擊用兩杖其聲焦殺鳴烈尤
宜但曲急破作戟杖連碎之又宜高樓翫景明月清風
凌空透遠極異衆樂杖用黃檀狗骨花椒等木須至乾
緊絕濕氣而復柔膩乾取發越響膩取戰䮍健舉捲用
剛鐡鐡當精鍊捲當至勻若不剛卽應絛高下搊捩不
停不勻卽鼓面緩急若琴徽之㪇病矣(出羯鼓錄)
玄宗
唐玄宗洞曉音律由之天縱凡是管絃必造其妙若製
作調曲隨意卽成不立章度取適短長應指散聲皆中
點指至於清濁變轉律吕呼召君臣事物迭相制使雖
古之䕫曠不能過也尤愛羯鼓常云八音之領袖諸樂
不可為比嘗遇二月初詰旦巾櫛方畢時宿雨始晴景
色明麗小殿内亭柳杏將吐覩而歎曰對此景物豈可
不與他判斷之乎左右相目將命備酒獨高力士遣取
羯鼓上旋命之臨軒縱擊一曲曲名春光好(上自製也)神思
自得及顧柳杏皆已發拆指而笑謂嬪嬙内官曰此一
事不喚我作天公可乎皆呼萬歲又製秋風高每至秋
空迥激纖翳不起卽奏之必遠風徐来庭葉徐下其妙
絶入神如此(出羯鼓錄)
玄宗嘗伺察諸王寧王夏中揮汗鞔鼓所讀書乃龜兹
樂譜也上知之喜曰天子兄弟當極此樂(出酉陽雜俎)
又
汝陽王璡寧王長子也姿容妍美秀出藩邸玄宗特鍾
愛焉自𫝊授之又以其聰悟敏慧妙逹其旨每隨遊幸
頃刻不捨璡嘗戴砑絹帽打曲上自摘紅槿花一朵置
於帽上其二物皆極滑久之方安遂奏舞山香一曲而
花不墜(本色所謂定頭項難在不搖動也)上大喜笑賜金器因誇曰花
奴(璡小名)姿質明瑩肌髮光細非人間人必神仙謫墜也
寧王謙謝隨而短斥之上笑曰大哥不必過慮阿暪自
是相師夫帝王之相且須英特越逸之氣不然有深沈
包育之度花奴但秀邁人悉無此狀固無猜也而又舉
止閒雅當更得公卿間令譽耳寧王又謝之而曰若於
此臣乃輸之上曰若此一條阿暪亦輸大哥矣寧王又
謙謝上笑曰阿瞞&KR1151;處多大哥亦不用撝揖衆皆歡賀
玄宗性俊邁酷不好琴曾聽彈正弄未及畢叱琴者曰
待詔出去謂内官曰速召花奴將羯鼓来為我解穢
又
黃幡綽亦知音上曾使人召之不時至上怒絡繹遣使
尋捕之綽既至及殿側聞上理鼓固止謁者不令報俄
頃上又問侍官奴来未綽又止之曲罷復改曲纔三數
十聲綽即走入上問何處来曰有親故遠適送至城外
上頷之鼓畢上謂曰頼稍遲我向来怒意至必禍焉適
方思之長入供奉五十餘日暫一日出外不可不許他
東西過往綽拜謝畢内官有相偶語笑者上詰之具言
綽尋至聽鼓而候其時入上問綽綽語上方怒其解怒
之際皆無少差誤上竒之復厲聲謂之曰我心脾骨下
事安有侍官奴聽小鼓能料之耶今且謂我如何綽遂
走下階面北鞠躬大聲曰奉敇監金雞上大笑而止(並出)
(羯鼓錄)
宋璟
宋開府璟雖耿介不羣亦深好聲樂尤善羯鼓始承恩
顧與玄宗論鼓事曰不是青州石末即是魯山花甕撚
小碧上掌下須有朋(去聲)肯聲據此乃是漢震第一鼓也
且磉用石末花甕固是腰鼓掌不朋(去聲)肯聲是以手指
非羯鼓明矣(第二鼓者左以足右以手指)璟又謂上曰頭如青山峰
手如白雨點按此即羯鼓之能事山峰取不動雨點取
其急玄宗與璟兼善兩鼓也而羯鼓偏好以其比漢震
稍雅細焉開府之家悉𫝊之東都留守鄭叔明祖母即
開府之女今尊賢里鄭氏第有小樓即宋夫人習鼓之
所也(出羯鼓錄)
李龜年
李龜年善羯鼓玄宗問卿打多少枚對曰臣打五十枚
訖上曰汝殊未我打却三豎櫃也後數年又聞打一豎
櫃因錫一拂枚羯鼓捲(出傳記)
曹王臯
嗣曹王臯有巧思精於噐用為荆州節度使有羇旅士
人懷二捲欲求通謁先啓於賓府觀者訝之曰豈足尚
耶士曰但啓之尚書當解矣及見臯捧而歎曰不意今
日獲逢至寳指其剛勻之狀賓坐唯唯或腹非之臯曰
諸公未必信命取食柈自選其極平者遂重二捲於柈
心以油注捲滿而油不寖漏相蓋契際也臯曰此必開
元天寳中供御捲不然無以至此問其所自客曰先人
在黔得於高力士之家衆方深伏(闕)
李琬
廣德中蜀客前雙流縣丞李琬者亦能之調集至長安
居務本里嘗夜聞羯鼓曲頗工妙於月下步尋至一小
宅門戸極卑隘叩門請謁謂鼓工曰君所擊者豈非耶
婆色雞乎(一本作耶婆娑雞)雖至精能而無尾何也工大異之
曰君固知音者此事無有知某太常工人也祖父𫝊此
藝尤能此曲近者張儒入長安其家流散父沒河西此
曲遂絕今但按舊譜數本尋之竟無結尾之聲因夜夜
求之也琬曰曲下意盡乎工曰盡琬曰意盡即曲盡又
何索焉工曰奈聲不盡何琬曰可言矣夫曲有如此者
須以他曲解之方可盡其聲也夫耶婆娑雞當用屈柘
急遍解工如所教果相諧協聲意皆盡(如柘枝用渾解甘州用急了解)
(之𩔖也)工泣而謝之即言於寺卿奏為主簿後累官至太
常少卿宗正卿(出羯鼓錄)
杜鴻漸
代宗朝宰相杜鴻漸亦能羯鼓永太中為三副元帥西
川節度使至成都李琬有削杖者在蜀以杖獻鴻漸鴻
漸以示於衆曰此尤物也當衣衾中收貯積時矣匠曰
某於脊溝中養者十年及蜀至利州西界望嘉驛路入
漢川矣自西南来始會嘉陵江頗有山水景致其夜月
色又佳乃與從事楊炎杜悰輩登驛樓望江月行酒讌
語曰今日出艱危猜廹外即不辱命於朝廷内即免中
禍於微質既保此安步又瞰此殊境安得不自賀乎遂
命家僮取鼓與板笛以所得杖奏數曲四山猿鳥皆驚
飛噭走從事悉異之曰昔䕫之摶拊百獸舞庭此豈遠
耶鴻漸曰若某於此稍曾致力猶未臻妙尚能及是况
至聖遇夫賢臣考樂飛走之𩔖何有不感因言此有别
墅近花巖閣每遇風景清明即時或登閣奏此初見羣
羊牧於川下忽數頭躑躅不已某不謂之以鼓然也及
止鼓亦止復鼓之亦復然遂以疾徐高下而節之無不
應之而變旋有二犬自其家走而吠之及羣羊側遂漸
止聲仰首若有所聽少選又復宛頸搖尾亦從而變態
是知率舞固無難矣近士林中無習之者唯僕射韓臯
善亦不甚露為鄂州節度使時聞於黃鶴樓一兩習而
已(出羯鼓錄)
銅鼓
蠻夷之樂有銅鼓焉形如腰鼓而一頭有面鼓面圓二
尺許面與身連全用銅鑄其身遍有虫魚花草之狀通
體均勻厚二分以来爐鑄之妙實為竒巧擊之響亮不
下鳴鼉貞元中驃國進樂有玉螺銅鼓(玉螺皆螺之白者非琢玉所為)
(也)即知南蠻酋首之家皆有此鼓也
張直方
咸通末幽州張直方貶龔州刺史到任後修葺州城因
掘土得一銅鼓滿任載以歸京到襄漢以為無用之物
遂捨延夀慶院用大木魚懸於齋室今見存焉(並出嶺表錄異)
鄭續
僖宗朝鄭續鎮番禺日有林藹者為高州太守有牧兒
因放牛聞田中有蛤鳴(蛤即是蝦蟇)牧童遂捕之蛤跳入一
穴掘之深大即蠻酋塜也蛤乃無蹤穴中得一銅鼓其
色翠綠土蝕數處損缺其上隱起多鑄蛙黽之狀疑其
鳴蛤即鼓精也遂狀其緣由納於廣帥懸於武庫今尚
存焉(出嶺表錄異)
琵琶
羅黑黑
太宗時西國進一胡善彈琵琶作一曲琵琶絃撥倍麤
上每不欲番人勝中國乃置酒高會使羅黑黑隔帷聽
之一遍而得謂胡人曰此曲吾宫人能之取大琵琶遂
於帷下令黑黑彈之不遺一字胡人謂是宫女也驚歎
辭去西國聞之降者數十國(出朝野僉載)
裴洛兒
貞觀中彈琵琶裴洛兒始廢撥用手今俗所謂搊琵琶
是也(出國史纂異)
楊妃
開元中有中官白秀貞自蜀使廻得琵琶以獻其槽邏
皆桫檀為之温潤如玉光耀可鑒有金縷紅文影成雙
鳳楊妃每抱是琵琶奏於梨園音韻淒清飄如雲外而
諸王貴主自虢國已下競為貴妃琵琶弟子每受曲畢
皆廣有進獻(出譚賓錄)
段師
古琵琶絃用鵾雞筋開元中段師能彈琵琶用皮絃賀
懷智破撥彈之不能成聲(出酉陽雜俎)
漢中王瑀
漢中王瑀見康崐崘彈琵琶云琵聲多琶聲少未可彈五
十四絃大絃也自下而上謂之琵自上而下謂之琶(出𫝊)
(記)
韋應物
韋應物為蘇州刺史有屬官因建中之亂得國工康崐
崘琴瑟琵琶至是送官表進入内(出國史補)
宋沇
宋開府孫沇有音律之學貞元中進樂書三卷德宗覽
而嘉焉又知是璟之孫遂召賜對坐與論音樂喜數日
又召至宣徽張樂使觀焉曰有舛誤乖濫悉可言之沇
曰容臣與樂官商𣙜講論具狀條奏上使宣徽使教坊
與樂官參議數日然後奏進樂工多言沇不解聲律不
審節拍兼又瞶疾不可議樂上頗異之又宣召見對曰
臣年老多疾耳實失聰若迨於音律不至無業上又使
作樂曲罷問其得失承禀舒遲衆工多笑之沇顧笑忿
怒作色奏曰曲雖妙其間有不可者上驚問之即指一
琵琶云此人大逆戕忍不日間即抵法不宜在至尊前
又指一笙云此人神魂已遊墟墓不可更令共奉上大
駭焉令主者潛伺察之既而琵琶者為同儕告訐稱其
六七年前其父自縊不得端由即令按鞫遂伏罪笙者
乃憂恐不食旬日而卒上轉加欽重面賜章服累召對
每令察樂樂工悉惴恐脇息不敢正視沇懼罹禍辭病
而退(出羯鼓錄)
皇甫直
蜀將皇甫直别音律擊陶器能知時月好彈琵琶元和
中嘗造一調乘凉臨水池彈之本黃鍾而聲入蕤賓因
更絃再三奏之聲猶蕤賓也直甚惑不悦自意不祥隔
日又奏於池上聲如故試彈於他處則黃鍾也直因切
調蕤賓夜復鳴於池上覺近岸波動有物激水如魚跳
及下絃則沒矣直遂集客車水竭池窮泥索之數日泥
下丈餘得鐡一片乃方響蕤賓鐡也(出酉陽雜俎)
王沂
王沂者平生不解絃管忽旦睡至夜乃寤索琵琶絃之
成數曲一名雀啅蛇一名胡王調一名胡瓜苑人不識
聞聽之者莫不流淚其妹請學之乃教數聲須臾總忘
不復成曲(出朝野僉載)
關别駕
昭宗末京都名娼妓兒皆為強諸侯所有供奉彈琵琶
樂工號關别駕小紅者小名也梁太宗求之既至謂曰
爾解彈手不採桑乎關俛而奏之及出又為親近者俾
其彈而飲酒由是失意不久而殂復有琵琶石潨者號
石司馬自言早為相國令狐綯見賞俾與諸子渙渢連
水邊作名亂後入蜀不隸樂籍多遊諸大官家皆以賓
客待之一日會軍挍數員飲酒作歡石潨以胡琴在坐
非知音者諠譁語笑殊不傾聽潨乃撲檀槽而詬曰某
曾為中朝宰相供奉今日與健兒彈而不我聽何其苦
哉于時識者歎訝之(出北夢𤨏言)
王氏女
王蜀黔南節度使王保義有女適荆南高從誨之子保
節未行前暫寄羽服性聰敏善彈琵琶因夢異人頻授
樂曲所授之人其形或道或俗其衣或紫或黃有一夕
而𫝊數曲有一聽而便記者其聲清越與常異𩔖於仙
家紫雲之亞也乃曰此曲譜請元昆製序刊石於甲寅
之方其兄即荆南推官王少監貞範也為製序刊石所
𫝊曲有道調宫玉宸宫夷則宫神林宫蕤賓宫無射宫
玄宗宫黃鍾宫散水宫仲呂宫商調獨指泛清商好仙
商側商紅綃商鳳抹商玉仙商角調雙調角醉吟角大
呂角南吕角中呂角高大殖角蕤賓角羽調鳳吟羽背
風香背南羽背平羽應聖羽玉宫羽玉宸羽風香調大
吕調其曲名一同人世有涼州伊州胡渭州甘州綠腰
莫靼項盆樂安公子水牯子阿濫泛之屬凡二百以上
曲所異者徵調中有湘妃怨哭顔回當時胡琴不彈徵
調也王適高氏數年而亡得非謫墜之人乎孫光憲子
父即王氏之姪也記得一兩曲嘗聞彈之亦異事也(出北)
(夢瑣言)
五絃
趙辟
趙辟彈五絃人間無其術辟曰吾之於五絃也始則神
遇之終則天隨之方吾浩然眼如耳目如鼻不知五絃
為辟辟之為五絃也(出國史補)
箜篌
徐月華
魏高楊王雍美人徐月華能彈臥箜篌為明妃出塞之
聲有田僧起能吹笳為壯士歌項羽吟將軍崔延伯出
師每臨敵令僧起為壯士聲遂單馬入陣(出酉陽雜俎)
太平廣記卷二百五
