太平廣記卷四百四十六宋李昉等編
畜獸十三
猿下
楚江漁者王仁裕
獼猴
翟昭徐寂之張寓言
薛放曾祖楊于度獼猴
猩猩
好酒能言焦封
果然
狨
猿下
楚江漁者
楚江邊有一漁者結茅臨流唯一草衣小舟綸竿而已别
無所有時以魚換酒輒自狂歌醉舞人雖笑之略無慙色
亦不言其姓氏識者皆以為漁之𨼆者或有問之曰君之
漁𨼆人之漁耶漁人之漁耶漁者曰昔姜子牙之漁嚴子陵
之漁書于青史皆以為𨼆人之漁也殊不知不釣其魚釣其
名耳𨼆人之漁高尚乎漁人之漁高尚乎若以漁人之漁但
有明月和風浪静得魚供庖宰一身足餘則易酒獨醉又焉
知𨼆人之漁漁人之漁也問者深歎伏之忽一日有一人挈
一小猿經於此其漁者見之悲號不止其小猿亦不肯前去
似有愴戀之情其人甚怪漁者乃堅拜求此小猿言是余前
年中所失者是一山僧付與幸垂憫察以見賜庶余不負
山僧之義其人驚念遂特賜之漁者常恩養是小猿經一
載忽告漁人輩曰我自於南山中有族屬今日辭爾輩歸
之遂跳躍化為一老猿㩦其小猿奔走不知所之(出瀟湘錄)
王仁裕
王仁裕嘗從事於漢中家於公署巴山有採捕者獻猿兒
焉憐其小而慧黠使人養之名曰野賓呼之則聲聲
應對經年則充博壯盛縻縶稍解逢人必齧之頗亦為
患仁裕叱之則弭伏而不動餘人縱鞭箠亦不畏其公
衙子城繚繞並是榆槐雜樹漢高廟有長松古栢上鳥
巢不知其數時中春日野賓解逸躍入叢林飛趕于樹
梢之間遂入漢高廟破鳥巢擲其雛卵于地是州衙門
有鈴架羣鳥遂集架引鈴主使令尋鳥所來見野賓在
林間即使人投瓦礫彈射皆莫能中薄暮腹枵方餒而
就縶乃遣人送入巴山百餘里溪洞中人方回詢問未
畢野賓已在厨内謀餐矣又復縶之忽一日解逸入主
帥厨中應動用食器之屬並遭掀撲穢汚而後登屋擲
瓦拆塼主帥大怒使衆箭射之野賓騎屋脊而毁拆塼
瓦箭發如雨野賓目不妨視口不妨呼手拈足擲左右
避箭竟不能損其一毫有使院老將馬元章曰市上有
一人善弄猢猻乃使召至指示之曰速擒來于是大猢
猻躍上衙屋趕之踰垣驀巷擒得至前野賓流汗體浴
而伏罪主帥亦不甚詬怒衆皆看而笑之于是頸上係
紅綃一縷題詩送之曰放爾丁寧復故林舊來行處好
追尋月明巫峽堪憐静路隔巴山莫厭深棲宿免勞青
嶂夢躋攀應愜碧雲心三秋果熟松梢健任抱高枝徹
曉吟又使人送入孤雲兩角山且使縶在山家旬日後
方解而縱之不復再來矣後罷職入蜀行次嶓冡廟前
漢江之壖有羣猿自峭巖中連臂而下飲於清流有巨
猿捨羣而前於道畔古木之間垂身下顧紅綃彷彿而
在從者指之曰此野賓也呼之聲聲相應立馬移時不
覺惻然及聳轡之際哀呌數聲而去及陟山路轉壑回
溪之際尚聞嗚咽之音疑其腸斷矣遂繼之一篇曰嶓
冡祠邊漢水濱此猿連臂下嶙峋漸來子細窺行客認
得依稀是野賓月宿縱勞羈絏夢松餐非復稻粱身數
聲腸斷和雲呌識是前年舊主人(出王氏見聞)
獼猴
翟昭
晉太元中丁零王翟昭後宫養一獼猴在妓女房前前
後妓女同時懷娠各産子三頭出便跳躍昭方知是猴
所為乃殺猴及十子六妓同時號哭昭問之云初見一
年少着黃練單衣白紗帢甚可愛語笑如人(出續搜神記)
徐寂之
太元末徐寂之常野行見一女子操荷舉手麾寂之寂之
悦而延住此後來往如舊寂之便患瘦瘠時或言見華房
深宇芳茵廣筵寂之與女觴餚宴樂數年其弟晬之聞屋
内羣語潜往窺之見數女子從後戸出唯餘一者𨼆在簣
邊晬之逕入寂怒曰今方歡集何故唐突忽復共言云簣
中有人晬之即發看有一牝猴遂殺之寂病漸瘳(出異苑)
張寓言
山人張寓言素有道術博學多才常寓居於朝士家其
宅大且凶主人移出寓言出飲甚醉而還不知其家已
出遂寝於堂廡下夜半後頗醒豎告之寓言懼時夜昏
黑乃有引其架上書者寓言自暗窺之乃鬼也集于書
案之旁寓言計將擊之因起寓言多力先叱之鬼稱革
寓言毆之而踏其喉就地又擊之因絶聲大呌云吾擒
得鬼守者遂以火至乃一獼猴也被擊已死方知悞焉
先是一沐猴不知何來每夜入人家偷竊及寓言以為
鬼而殺之一里無患矣(出紀聞)
薛放曾祖
薛放尚書曾祖為湖南刺史罷郡京中閒居善治家且
暮必策杖檢挍其宅常晨起因至厨中見竈内有燈熒
熒然薛怒其㸑者曰燈不滅又置竈中何也及至竈前
視之忽見一獼猴子長六七寸前有一小臺盤子方圓
尺餘内食品物皆極小而甚備又前置一盞燈猴對之
而食薛大駭異乃以拄杖刺之竈雖淺而盡其杖終不
能及乃命妻子僮僕觀之皆莫測不知所為其猴忽置
燈于盤子上以頭戴盤而出竈人行至堂前階上復設
燈置盤而食傍若無人薛氏驚懼乃令子弟出外訪求
術士以禳之及出門忽逢一道士乘驢謂薛氏子曰郎
君神情極甚倉卒必有事故適過此宅見妖氣甚盛某
平生所學道術以濟急難如有事請為郎君除之薛子
大喜下馬拜請至宅使君具簪簡出迎妻女等悉拜迎
坐于中堂猴見道士亦無懼色道士曰此乃使君積世
深冤今之此來為禍不淺使君及薛子悲涕求請良久
道士曰有幸相遇當為祛除然此物終當屈辱使君方
肯解釋薛曰苟得無他敢辭屈辱道士曰此猴今欲將
臺盤及燈上使君頭上食必當去可乎薛不敢辭妻子
皆泣曰此是精魅物安可置頭上乞尊師别為一計道
士曰不然先將臺盤子于頭上後令于盤中食之可乎
妻子又曰不可道士曰不然無計矣薛又哀祈之良久
道士曰家有厨櫃之𩔖乎令使君入其中令猴于其上
食可乎皆曰可乃取木櫃中施裀褥薛入櫃中閉之猴
即戴臺盤提燈而上乃置之而食妻子環繞其旁共憂
涕泣忽失道士所在驚駭求覓之次猴及臺盤燈亦皆
不見遂開櫃視之使君亦不見舉家號哭求覓無復蹤
跡遂具喪服以櫃招魂而葬焉(出靈保集)
楊于度
蜀中有楊于度者善弄胡猻于闤闠中乞丐于人常飼
養胡猻大小十餘頭會人語或令騎犬作參軍行李則
呵殿前後其執鞭驅策戴帽穿靴亦可取笑一時如弄
醉人則必倒之卧于地上扶之久而不起于度唱曰街
使來輒不起御史中丞來亦不起或微言侯侍中來胡
猻即便起走眼目張惶佯作懼怕人皆笑之(侯侍中弘實廵檢内)
(外主嚴重人皆懼之故弄此戲)一日内廄胡猻維絶走上殿閣蜀主令
人射之以其蹻捷皆不之中竟不能捉獲者三日内豎
奏楊于度善弄胡猻試令捉之遂以十餘頭入望殿上
拜拱手作一行立内廐胡猻亦在舍上窺覷于度高聲
唱言奉敇捉舍上胡猻來手下胡猻一時上舍齊手把
捉内廐胡猻立在殿上蜀主大悅因賜楊于度緋衫錢
帛收係教坊有内臣因問楊于度胡猻何以教之而會
人言語對曰胡猻乃獸寔不會人語于度緣飼之靈砂
變其獸心然後可教内臣深訝其說則有好事者知之
多以靈砂飼胡猻鸚鵡犬鼠等以教之故知禽獸食靈
砂尚變人心人食靈砂足變凡質(出野人閒話)
獼猴
獼猴見僧即必圍遶狀如供養戎瀘夷獠亦啗此物但
於野外石上跏趺而坐以物蒙首有如坐禪則必相悦
而來馴擾之逡廵衆去唯留一個伴假僧偶坐僧以斧
擊將歸充食他日更要亦如前法擊之然衆竟不之覺
又被人以其害稼乃致酒糟盆盛措於野逕仍削木棒
可長一二尺者三五十條於側邊其猴啗糟醉後拈棒
相擊脚手損折由此併獲是知嗜酒者得不鑒斯獸之
賈害乎(出北夢𤨏言)
猩猩
好酒
猩猩好酒與屐人欲取者置二物以誘之猩猩始見必大
詈云誘我也乃疾走而去之去而復至稍稍相勸頃盡醉
其足皆絆或圖而贊之曰爾形唯猿爾面唯人言不忝面
智不逾身淮隂佐漢李斯相秦曷若箕山高卧養真(出國史𥙷)
能言
安南武平縣封溪中有猩猩焉如美人解人語知往事
以嗜酒故以屐得之檻百數同牢欲食之衆自推肥者
相送流涕而别時餉封溪令以帊蓋之令問何物猩猩
乃籠中語曰唯有僕并酒一壺耳令笑而受之養畜能
傳送言語人不知也(出朝野僉載)
焦封
前浚儀令焦封罷任後喪妻開元初客遊于蜀朝夕與
蜀中富人飲博忽一日侵夜獨乘騎歸逢一青衣如舊
相識馬前傳語邀封封方酒酣遂笑而從之心亦疑是
悞相邀俄至一甲第屋宇峥嶸既堅請入封乃下馬入
之須臾有十餘婢僕至並衣以羅紈飾之珠翠皆美麗
其容質此女僕齊稱夫人欲披揖封驚疑未已有花燭
兩行前引見大扇擁蔽一女子年約十七八殊常儀貌
遂令開扇引封前拜揖于堂而坐前後設瓊漿玉饌奏
以女樂乃勸金樽于封夫人索紅牋寫詩一首以贈詩
曰妾失鴛鴦伴君方萍梗遊小年懽醉後只恐苦相留
封捧詩披閱沉吟良久方飲盡遂復酌金樽仍酧以一
絶詩曰心常名宦外終不恥狂遊誤入桃源裏仙家爭
肯留夫人覽詩笑而言曰誰教他誤入來要不留亦恐
不得也封亦笑而答曰却恐不留誰怕留千年萬年夫
人甚喜動顔色乃徐起佯醉歸帳命封伸伉儷之情至
曙復開綺席歌樂嘹亮又與封共醉仍謂之曰妾是都
督府孫長史女少適王茂王茂客長安死妾今寡居幸
見託于君子無以妾自媒為過當念卓王孫家文君慕
相如曾若此也封復聞是語轉深眷戀不出經月餘忽
自獨行而語曰我本讀詩書為名宦今日名與宦諸未
稱心而沉迷于酒色月餘不出非丈夫也侍婢聞者告
于夫人夫人謂封曰妾是簪纓家女君是宦途中人與
君匹偶亦不相虧耳至于却欲以名宦榮身足得詣金
闕謁明主也妾爭敢固留君身抑君顯達乎何傷歎若
是封曰幸夫人念我無使我虛老蜀城夫人遂以金寳
送封入關及臨岐泣别仍贈玉環一枚謂封曰可珍重
藏之我阿母與我幼時所弄之物也復吟詩一首以送
詩曰鵲橋織女會也是不多時今日送君處羞言連理
枝封覽詩受玉環愴情尤甚不覺沾灑留詩别曰但保
同心結無勞織錦詩蘇秦求富貴自有一回時夫人見
詩悲哽良久復勸金爵而别封雖已發志回京洛為名
宦亦常悵恨别是佳麗方登閣道見嶮巇深所鬱鬱忽
回顧遙見夫人奔逐遂驚異以伺之遽至封前悲泣不
已謂封曰我不忍與君離因潜奔趁君不謂今日復覩
君之容幸挈我之京輦封疑訝復且喜遂相携達前旅
次至昏黑有十餘猩猩來其妻奔出見之喜躍倍常乃
顧謂封曰君亦不顧我東去我今幸女伴相召歸山願
自保愛言訖化為一猩猩與同伴相逐而走不知所之
(出瀟湘錄)
果然
劍南人之采果然者得一果然其數十果然可得何哉
果然有傷其𩔖者聚族悲啼雖殺之不去此禽獸之狀
而人心也樂羊張仁願史牟則人之狀而禽獸心也(出國)
(史補)
狨
狨者猿猱之屬其雄毫長一尺尺五者常自愛護之如
人披錦繡之服也極嘉者毛如金色今之大官為暖座
者是也生於深山中羣隊動成千萬雄而小者謂之狨
奴獵師採取者多以桑弧檑矢射之其雄而有毫者聞
人犬之聲則捨羣而竄抛一樹枝接一樹枝去走如飛
或于繁柯穠葉之内藏隱其身自知茸好獵者必取之
其雌與奴則緩緩旋食而𫝊其樹殊不揮霍知人不取
之則有擕一子至十子者甚多其雄有中箭者則拔其
矢齅之覺有藥氣則折而擲之嚬眉愁沮攀枝蹲于樹
巔于時藥作抽掣手足俱散臨墮而却攬其枝攬是者
數十度前後嘔噦呻吟之聲與人無别每口中涎出則
悶絶手散墮在半樹接得一細枝稍懸身移時力所不
濟乃墮于地則人犬齊到斷其命焉獵人求嘉者不獲
則便射其雌雌若中箭則解摘其子摘去復來抱其母
身去離不獲乃母子俱斃若使仁人觀之則不忍寢其
皮食其肉若無憫惻之心者其肝是銕石其人為禽獸
昔鄧芝射猿其子拔其矢以木葉塞瘡芝曰吾違物性
必將死焉於是擲弓矢于水中山民無識安知鄧芝之
為心乎(出玉堂閒話)
大平廣記卷四百四十六
