太平廣記卷四十二
神仙四十二
賀知章蕭穎士李仙人
何諷黃尊師裴老
李虞夏侯𨼆者權同休
賀知章
賀知章西京宣平坊有宅對門有小板門常見一老人
乘驢出入其間積五六年視老人顔色衣服如故亦不
見家屬詢問里巷皆云是西市賣錢貫王老更無他業
察其非凡也常因暇日造之老人迎接甚恭謹唯有童
子為所使耳賀則問其業老人隨意問答因與往來漸
加禮敬言論漸密遂云善黃白之術賀素信重願接事
之後與夫人持一明珠自云在鄉日得此珠保惜多時
特上老人求說道法老人即以明珠付童子令市餅來
童子以珠易得三十餘胡餅遂延賀賀私念寳珠特以
輕用意甚不快老人曰夫道者可以心得豈在力爭慳
惜未止術無由成當須深山窮谷勤求致之非市朝所
授也賀意頗悟謝之而去數日失老人所在賀因求致
仕入道還鄉(出原化記)
蕭穎士
功曹蕭穎士常密遊於陳留逆旅方食之次忽見老翁
鬚鬢皓然眉目尤異至門目蕭久之微有嘆息又似相
識蕭疑其意遂起揖問老人曰觀郎君狀貌有似一人
不覺愴然耳蕭問似何人老人曰郎君一似齊鄱陽王
王即蕭八代祖遂驚問曰王即某八代祖因何識之老
人泣曰某姓左昔為鄱陽書佐偏蒙寵遇遭李明之難
遂爾逃亡苟免患耳因入山修道遂得度世適驚郎君
乃不知是王孫也遂相與泣蕭敬異之問其年乃三百
二十七年矣良久乃别今在灊山時出人間後不知所
之(出原化記)
李仙人
洛陽高五娘者美於色再嫁李仙人李仙人即天上謫
仙也自與高氏結好恒居洛陽以黃白自業高氏能傳
其法開元末高李之睦已五六載後一夕五鼓後聞空
中呼李一聲披衣出門語畢還謂高氏曰我天仙也頃
以微罪譴在人間耳今責盡天上所由來喚既不得住
多年繾綣能不愴然我去之後君宜以黃白自給慎勿
傳人不得為人廣有點鍊非特損汝亦恐尚不利前人
言訖飛去高氏初依其言後賣銀居多為坊司所告時
河南少尹李齊知其事釋而不問密使人召之前後為
燒十餘床銀器李以轉聞朝要不一年李及高皆卒時
人以為天罰焉(出廣異記)
何諷
唐建中末書生何諷嘗買得黃紙古書一卷讀之卷中
得髮捲規四寸如環無端諷因絶之斷處兩頭滴水升
餘燒之作髮氣諷嘗言於道者道者曰吁君固俗骨遇
此不能羽化命也據仙經曰蠧魚三食神仙字則化為
此物名曰脉望夜以規映當天中星星使立降可求還
丹取此水和而服之即時換骨上昇因取古書閱之數
處蠧漏尋義讀之皆神仙字諷方嘆伏(出原化記)
黃尊師
黃尊師居茅山道術精妙有販薪者於巖洞間得古書
十數紙自謂仙書因詣黃君懇請師事黃君納其書不
語日遣斫柴五十束稍遲并數不足呵罵及箠擊之亦
無怨色一日見兩道士於山石上碁看之不覺日暮遂
空返黃生大怒罵叱杖二十問其故乃具言之曰深山
無人何處得有碁道士果是謾語遂叩頭曰實明日便
捉來及去又見碁次乃佯前看因而擒捉二道士并局
騰於空中上高樹唯得碁子數枚道士笑謂曰傳語仙
師從與受却法籙因以碁子歸悉言其事黃公大笑乃
遣沐浴盡傳法籙受訖辭去不知其終(出逸史)
裴老
唐大歷中有王員外好道術雖居朝列布衣山客日與
周旋一旦道侣數人在廳事王君方甚談諧拊掌會除
溷裴老攜穢具至王君給使因聞諸客言竊笑之王君
僕使皆怪少頃裴老受傭事畢王君將登溷遇於戶内
整衣似有所白因問何事漸前曰員外大好道王驚曰
某實留心於此曰知員外酷好然無所遇適廳中兩客
大是凡流但誑員外希酒食耳王君竦異良久其妻呼
罵曰身為朝官乃與此穢漢結交遣人逐之王君曰天
真道流不擇所處裴老請去王君懇邀從容久方許諾
曰明日來得否曰不得外後日來至期王君潔淨别室
以候妻呼曰安有與除厠人親狎如此王君曰尚懼不
肯顧我少頃至布袍曳杖頗有𨼆逸之風王君坐語茶
酒更進裴老清言間發殊無荷穢之姿狀曰員外非真
好道乃是愛藥耳亦有少分某既來莫要爐火之驗否
王君叩頭曰小生酷嗜不敢便有祈請裴指鐵盒可二
斤餘曰員外剩取火至以盒分兩片置於其中復以火
覆之須臾色赤裴老於布袍角解一小囊取藥兩丸如
麻粟除少炭撚散盒上却堆火燒之食頃裴老曰成矣
令王君僕使之壯者以火筯持出擲於地逡巡乃上上
金盒矣色如雞冠王君降階再拜搕頭陳謝裴老曰此
金一兩敵常者三兩然員外不用留轉將布施也别去
曰從此亦無復來矣王君拜乞曰末學俗士願&KR0377;丹懇
須至仙伯山居中具起居禮裴老曰何用此乃約更三
日於蘭陵坊西大菜園後相覓王君亦復及期往至則
果見小門扣之黃頭奴出問曰莫是王員外否遂將一
胡床來令於中門外坐少頃引入有小堂甚清淨裴老
道服降階侍女童十人皆有姿色延上勞問風儀質狀
並與前時不同若四十餘人矣茶酒果實甚珍異屋室
嚴潔服用精華至晩王君去裴老送出門旬日復來其
宅已為他人所賃裴老不知所去也(出逸史)
李虞
信州李員外虞嘗與秀才楊稜遊華山窮搜巖谷時李
公未仕及楊君俱有棲遁之志每遇幽賞即吟詠移時
俄至一小洞巉高數尺不三四步甚高路極平易二人
欲窮其跡約行四五里擬回又不可且相勉而進更二
三里稍明少頃至洞口時已申酉之際川巖草樹不似
人間亦有耕者耕者覩二人頗有驚異曰郎君何得到
此乃具言之更二里餘有佛堂數人方飲茶次李公等
因往求宿内一人曰須報洞主逡巡見有紫衣乘小馬
從者四五呵路而至拜起甚雅曰得到此何也一人備
述曰此處偏陋請至某居處遂同步而往到一府署多
竹堂屋坐甚潔人吏數十因自言曰某姓杜名子華逢
亂避世遇仙侣居此已數百年矣因止宿飲饌皆甚精
豐内有駞羊其狀如牛晝夜論語因問朝廷之事留連
累日各遺銀器數事遣使者導之而返曰此可𨼆逸頗
能住否二子色難子華笑執手而别且請無漏於人後
楊君復往尋其洞穴不可見矣楊君改名儉官至御史
謫番禺而卒李公終亦流蕩真仙靈境非所實好不可
依名而往也後之君子誡之哉(出逸史)
夏侯𨼆者
夏侯𨼆者不知何許人也大中末遊茅山天台間常攜
布囊竹杖而已飲食同常人而獨居一室不雜於衆或
露宿壇中草間樹下人窺覘之但見雲氣蓊欝不見其
身每遊三十五十里登山渡水而閉目善睡同行者聞
其鼻鼾之聲而步不差跌足無蹶礙至所止即覺時號
作睡仙後不知所終(出神仙拾遺傳)
權同休
秀才權同休元和中落第旅遊蘇湖間遇疾貧窘走使
者本村墅人顧已一年矣疾中思甘豆湯令其市甘草
顧者久而不去但具湯火來秀才且意其怠於祇承復
見折樹枝盈握仍再三搓之微近火上忽成甘草秀才
心大異之且意必道者良久取麤沙數坏挼捋已成豆
矣及湯成與常無異疾亦漸差秀才謂曰予貧迫若此
無以寸進因裭垢衣授之可以此辦少酒肉將會村老
丐少道路資也顧者微笑曰此固不足辦某當營之乃
斫一枯桑樹成數筐扎聚於盤上噀之遂成牛肉復汲
數瓶水傾之乃旨酒也村老皆醉飽獲束縑五十秀才
慙謝顧者曰某本驕稚不識道者今返請為㒒顧者曰
予固異人有少失謫于下賤合役于秀才若限不足復
須力於他人請秀才勿變常庶卒某事也秀才雖諾之
每呼指色上面蹙蹙不安顧者乃辭曰秀才若此果妨
某事也因談秀才修短窮達之數且言萬物皆可化者
唯淤泥中朱漆筯及髮藥力不能化因不知所之(出酉陽雜)
(爼)
太平廣記卷四十二
