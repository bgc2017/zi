太平廣記卷三百九十三宋李昉等編
雷一
李叔卿楊道和石勒
虢州人封元則僧道宣
蘇踐言狄仁傑偃師
雷鬭漳泉界包超
張須瀰蔡希閔徐景先
歐陽忽雷宣州王幹
華亭堰典李師道李鄘
徐誗
李叔卿
漢河南李叔卿為郡功曹應孝廉同輩疾之宣言曰叔
卿妻寡妹以故不得應孝廉之目叔卿遂閉門不出妹
悲憤乃詣府門自經叔卿亦自殺以明無私既而家人
葬之後霹靂遂擊殺所疾者以置叔卿之墓所震之家
收葬其尸葬畢又發其冢(出列女𫝊)
楊道和
晉扶風楊道和夏於田中值雷雨至桑樹下霹靂下擊
之道和以鋤格折其肱遂落地不得去唇如丹目如鏡
毛角長三尺餘状如六畜頭似獼猴(出搜神記)
石勒
後趙石勒時暴風大雨雷雹建德殿端門襄國寺西門
倒殺五人雹起西河介山大如雞子平地三尺洿下丈
餘行人禽獸死者萬數歴千餘里樹木催折禾稼蕩然
勒問徐光曰去年不禁寒食介推帝鄉之神也故有此
災(出五行記)
虢州人
唐虢州人兄弟析居共分堂宇至顯慶元年夏夜雷震
烈風可畏其兄甚懼欲於弟舍避之將去復止門前十
數步先有長坑風雨拔住屋及老小十一口皆投坑死
所拔之處盡坑也仍卷數千巨細家用物咸入於坑訖
無遺者惟牆壁不動庭槐大可數圍枝條甚茂拔其根
莖洪纖俱盡遂失所在終尋不得先是一年其妻見樹
有羊但共怪之後遂遭此變而弟所居但拔露椽瓦有
似人拆之餘無所損有子衛士在京番直刺史于立政
奏之敕放子還仍賜物三十件時桓思緒為司功親檢
其事(出廣古今五行記)
封元則
唐封元則渤海長河人顯慶中為光禄寺太官掌膳時
于闐王来朝食料餘羊凡數十百口王並託元則送僧
寺長生元則乃竊令屠家烹貨收直龍朔元年夏六月
洛陽大雨雷震殺元則於宣仁門外街中折其項血流
灑地觀者盈衢莫不驚愕(出法苑珠林)
僧道宣
唐劉禹錫云道宣持律第一忽一旦霹靂遶戶外不絶
宣曰我持律更無所犯若有宿業則不知之於是褫三
衣於戶外謂有蛟螭憑焉衣出而聲不已宣乃視其十
指甲有一點如油麻者在右手小指上疑之乃出於隔
子孔中一震而失半指黑點是蛟龍之藏處也禹錫曰
在龍亦尤善求避地之所矣而終不免則一切分定豈
可逃乎(出嘉話錄)
蘇踐言
司禮寺蘇踐言左相温國公良嗣之長子居於嘉善里
永昌年六月與其弟崇光府錄事參軍踐義退朝還第
弘道觀東猝遇暴雨震雷電光来遶踐言等馬回旋甚
急雷聲亦在其側有頃方散其年九月元肅與趙懷節
謀逆踐言妻妾並被縲絏數月各解職及良嗣薨並放
流荒裔(出五行記)
狄仁傑
唐代州西十餘里有大槐震雷所擊中裂數丈雷公夹
於樹間吼如霆震時狄仁傑為都督賓從往觀欲至其
所衆皆披靡無敢進者狄仁傑單騎勁進迫而問之乃
云樹有乖龍所由令我逐之落勢不堪為𣗳所夾若相
救者當厚報德仁傑命鋸匠破樹方得出其後吉凶必
先報命
偃師
唐元和元年六月偃師縣栢李村震電於民家地裂闊
丈餘長十五里測無底所裂之處井厠相通所衝之墓
棺出地亦不知所由也
雷鬭
唐開元末雷州有雷公與鯨鬭鯨身出水上雷公數十
在空中上下或縱火或詬擊七日方罷海邊居人往看
不知二者何勝但見海水正赤(出廣異記)
漳泉界
唐開元中漳泉二州分疆界不均互訟於臺者制使不
能斷迨數年辭理分亂終莫之決於是州官焚香告於
天地山川以祈神應俄而雷雨大至霹靂一聲崖壁中
裂所競之地拓為一逕高千尺深僅五里因為官道壁
中有古篆六行二十四字皆廣數尺雖約此為界人莫
能識貞元初流人李協辯之曰漳泉兩州分地太平永
安龍溪山高氣清千年不惑萬古作程所云永安龍溪
者兩郡界首鄉名也(出錄異記)
包超
唐安豐尉裴翾士淹孫也云玄宗嘗冬月詔山人包超
令致雷聲對曰来日午當有雷遂令高力士監之一夕
醮式行法及明至已曾無纖翳力士懼之超曰將軍視
南山當有黑氣如盤矣力士望之如其言有頃風起黑
氣瀰漫疾雷數聲上令隨哥舒翰西征每陣嘗得勝風
(出酉陽雜俎)
張須瀰
唐上元中滁州全椒人倉督張須瀰縣遣送牲詣州山
路險阻淮南多有義堂及井用庇行人日暮暴雨須瀰
與沙門子隣同入義堂須瀰驅䭾又王老於雨中收驢
頃之聞雲中有聲墮地忽見村女九人共扶一車王有
女阿推死已半歲亦在車所見王悲喜問母妹家事靡
所不至其徒促之乃去初扶車漸上有雲擁蔽因作雷
聲方知是雷車(出廣異記)
蔡希閔
唐蔡希閔家在東都暑夜兄弟數十人會於廳忽大雨
雷電晦暝墮一物於庭作䬃䬃聲命火視之乃婦人也
衣黃紬裙布衫言語不通遂目為天女使五六年能漢
語問其鄉國不之知但云本鄉食粳米無碗器用柳箱
貯飯而食之竟不知是何國人初在本國夜出為雷取
上俄墮希閔庭中(出廣異記)
徐景先
唐徐景先有弟阿四頑嚚縱佚每誨辱之而母加愛念
曲為申解因厲聲應答雲雷奄至曳景先於雲中有主
者左右數十人訶詰景先答曰緣弟不調供養有缺所
以詬辱母命釋之非當詈母主者不識其言尋一青衣
自肩躍下為景先對曰若爾放去至家可答一辯釘東
壁上吾自令取之遂排景先墮舍前池中出水了無所
損求紙答辯釘東壁果風至而辯亡(出廣異記)
歐陽忽雷
唐歐陽忽雷者本名紹桂陽人勁徤勇於戰鬭嘗為郡
將有名任雷州長史館於州城西偏前臨大池嘗出雲
氣居者多死紹至處之不疑令人以度測水深淺别穿
臣壑深廣𩔖是既成引决水於是雲興天地晦冥雷電大
至火光屬地紹率其徒二十餘人持弓矢排鏘與雷師
戰衣並焦卷形體傷腐亦不知止自辰至酉雷電飛散
池亦涸竭中獲一蛇状如𧖟長四五尺無頭目斫刺不
傷蠕蠕然具大鑊油煎亦不死洋鐵汁方焦灼仍杵為
粉而服之至盡南人因呼紹為忽雷(出廣異記)
宣州
唐貞元年宣州忽大雷雨一物墮地猪首手足各兩指
執一赤蛇囓之俄頃雷暗而失時皆圖而𫝊之(出酉陽雜俎)
王幹
唐貞元初鄭州王幹有膽勇夏中作田忽暴雷雨因入
𧖟室中避之有頃雷電入室中黑氣陡暗幹遂掩戶荷
鋤亂擊雷聲漸小雲氣亦歛幹大呼擊之不已氣復如
半牀已至如盤忽然墮地變為熨斗折刀小折足鐺焉
(出酉陽雜俎)
華亭堰典
唐貞元中華亭縣界村堰典妻與人私又於鄰家盗一
手巾鄰知覺至典家尋覓典與妻共諱詬罵此人冤憤
乃報曰汝妻與他人私又盗物仍共諱罵神道豈容汝
乎典曰我妻的不姦私盗物如汝所說遣我一家為天
霹既各散已至夜大風雨雷震怒擊破典屋典及妻男
女五六人並死至明雨猶未歇鄰人但見此家屋倒火
燒不已衆共火中搜出覓得典及妻皆燒如燃燭状為
禮拜求乞不更燒之火方自息典脇上題字云癡人保
妻真將家口質妻脇上書行姦仍盗告縣檢視遠近咸
知吴越聞震死者非少有牛及鱓魚樹木等為雷擊死
者皆聞於縣辯識或曰人則有過天殺可也牛及樹木
魚等豈有罪惡而殺之耶又有弑君弑父殺害非理者
天何不誅請為略說洞庭子曰昔夏帝武乙射天而震
死晉臣王導寝柏而移災斯則列於史籍矣至於牛魚
以穿踏田地水傷害禾苗也或曰水所損亦微何罰之
大對曰五穀者萬人命也國之寳重天故誅之以誡於
人樹木之𩔖龍蔵於中神既取龍遂損樹木耳天道懸
遠垂教及人委曲有情不可一槩余曾見漳泉故事漳
泉接境縣南龍溪界域不分古来争競不決忽一年大
雷雨霹一山石壁裂壁口刻字漳泉兩州分地太平南
安龍溪山高氣清千年不惑萬古作程其文今猶可識
天之教令其可惑哉且論語云迅雷風烈必變又禮記
曰若有疾風迅雷甚雨則必變雖夜必興衣服冠而坐
又曰洊雷震君子以恐懼修省夫聖人奉天教豈妄說
哉今所以為之言者序述耳因為不爾豈足悲哉夫然
弑君弑父殺害無辜人間法自有刑戮豈可以區區之
意而責恢恢之網者歟(出原化記)
李師道
唐元和中李師道據青齊蓄兵勇銳地廣千里儲積數
百萬不貢不覲憲宗命將討之王師不利而師道益驕
乃建新宫擬天子正衙卜日而居是夕雲物遽晦風雷
如撼遂為震擊傾圮俄復繼以天火了無遺者青齊人
相顧語曰為人臣而逆其君者禍固宜矣今謫見於天
安可逃其戾乎旬餘師道果誅死(出宣室志)
李鄘
唐李鄘在北都介休縣民送解牒夜止晉祠宇下夜半聞
人叩門云介休王暫借霹靂車某日至介休收麥良久
有人應曰大王𫝊語霹靂車正忙不及借其人再三借
之遂見五六人秉燭自廟後出介山使者亦自門騎而
入數人共持一物如幢扛上環綴旂旛授與騎者曰可
點領騎即數其旛凡十八葉每葉有光如電起民遂徧
報鄰村令速收麥將有大風雨悉不之信乃自收刈至
日民率親戚據高阜候天色及午介山上有雲氣如窰
煙須臾蔽天注雨如綆風吼雷震凡損麥千餘頃數村
以民為妖訟之工部員外郎張周封親覩其推案(出酉陽雜)
(俎)
徐誗
唐潤州延陵縣茅山界元和春大風雨墮一鬼身二丈
餘黑色面如猪首角五六尺肉翅丈餘豹尾又有半服
絳裩豹皮纏腰手足兩爪皆金色執赤蛇足踏之瞪目
欲食其聲如雷田人徐誗忽見驚走聞縣尋縣令親往
覩焉因令圖寫尋復雷雨翼之而去(出錄異記)
太平廣記卷三百九十三
