太平廣記卷一百八十三
貢舉六
劉鄴葉京李藹
房珝汪遵劉允章
王凝盧尚卿李堯
高湜公乘億孫龍光
王璘蔣凝吳融
盧光啓王彦昌杜昇
鄭昌圖程賀陳嶠
秦韜玉陸扆張曙
崔昭矩賈泳
劉鄴
劉鄴字漢藩咸通中自長春宫判官召入内庭特賜及
第韋保義以兄在相位應舉不得特賜及第擢入内庭
(出摭言)
葉京
葉京建州人也極有賦名向遊大梁常預公宴因與監
軍使面熟及至京師時已遂登科與同年連鑣而行逄
其人於通衢馬上相揖因之謗議喧然後頗至沈棄終
於太學博士(出摭言)
李藹
李藹應舉功勤敏妙絶倫人謂之束翅鷂子咸通二年
及第(出盧氏雜說)
房珝
房珝河南人太尉之孫咸通四年垂成而敗先是名第
定矣無何寫試之際仰泥土落擊翻硯瓦汚試紙珝以
中表重地祗薦珝一人主事不獲已須應之珝既臨曙
更請印副試主司不諾遂罷(出摭言)
汪遵
許棠宣州涇縣人早修舉業鄉人汪遵者幼為小吏洎
棠應二十餘舉遵猶在胥徒然善為絶句詩而深晦密
一旦辭役就貢會棠送客至㶚滻忽遇遵於途中棠訊
之曰汪都(都者吏之呼也)何事至京遵對曰此來就貢棠怒曰
小吏無禮而果與棠同硯席棠甚侮之後遵成名五年
棠始及第(出摭言)
劉允章
劉允章題目天下為家賦給事中杜裔體進疏論事雖
不行時以為當崔澹至仁伐不仁賦亦頗招時議薛耽
盛德日新賦韻脚云循乃無已劉子震通狀請改為修
字當時改正(出盧氏雜說)
王凝
王凝清修重德冠絶當時每就寢息必义手而卧或慮
夢中見其先祖曾牧絳州於時司空圖方應進士舉自
别墅到郡謁見後更不訪親知閽吏遽申司空秀才出
郭矣或入郭訪親知即不造郡齋王知之謂其專敬愈
重之及知舉日司空一捷列第四人登科同年訝其名姓
甚暗成事太速有浮薄者號之為司空空王知有此說
因召一牓門生開筵宣言於衆曰某竊忝文柄今年榜
帖全為司空先輩一人而已由是圖聲彩益振(出北夢𤨏言)
盧尚卿
咸通十一年以龐勛盜據徐州久屯戎卒連年飛輓物
力方虚因詔權停貢舉一年是歲進士盧尚卿自遠至
關聞詔而迴乃賦東歸詩曰九重丹詔下塵埃深鏁文
闈罷𨕖才桂樹放教遮月長杏園終待隔年開自從玉
帳論兵後不許金門諫獵來今日覇陵橋上過關人應
笑臘前迴(出年號記)
李堯
李堯及第在偏侍下俯逼起居宴霖雨不止因遣賃油
幕以張(去聲)之堯先人舊廬昇平里凡用錢七百緡自所
居連亘通衢迨至一里餘參御輩不啻千餘人韉馬車
輿闐咽門巷往來無有霑濕者而金璧照耀别有嘉致
堯時為丞相韋保衡所委干預政事號為李八郎其妻
又南海韋宙女恒資之金帛不可勝紀(出摭言)
高湜
咸通十二年禮部侍郎高湜知舉牓内孤平者公乘億
有賦三百首人多書於壁許棠有洞庭詩尤工時人謂
之許洞庭最者有聶夷中少貧苦精於古體有公子家
詩云種花滿西園花發青樓道花下一禾生去之為惡
草又詠田家詩云父耕原上田子斸山下荒六月禾未
秀官家已修倉又云鉏田當日午汗滴禾下土誰念盤
中餐粒粒皆辛苦又云二月賣新絲五月糶新榖醫得
眼前瘡剜却心頭肉我願君王心化為光明燭不照綺
羅筵只照逃亡屋所謂言近意遠合三百篇之旨也(出摭)
(言)
公乘億
公乘億魏人也以詞賦著名咸通十三年垂三十舉矣
嘗大病鄉人誤𫝊已死其妻自河北來迎喪會億送客
至坡下遇其妻始夫妻闊别積十餘歲億時在馬上見
一婦粗纕跨驢依稀與妻𩔖因睨之不已妻亦如是乃
令人詰之果億内子與之相持而泣路人嘆異之後旬日
億登第矣(出摭言)
孫龍光
孫龍光崔殷夢下狀元及第前一年嘗夢積木數百龍
光踐履往復既而請一李處士圓之處士曰賀郎君喜
來年必是狀元何者已居衆材之上(出摭言)
王璘
長沙日試萬言王璘詞學富贍非積學所致崔詹事廡
問特表薦之於朝先是試之於使院璘請書吏十人皆
給几硯璘袗絺捫腹往來口授十吏筆不停輟首題黃
河賦三千字數刻而成又鳥散餘花落詩三十首援毫
而&KR0556;時忽風雨暴至數幅為迴颷所卷泥滓霑漬不勝
舒卷璘曰勿取但將紙來復縦筆一揮斯須復十餘篇
矣時未停午巳積七千餘言崔公語試官曰萬言不在
試限但請召来飲酒黃河賦復有僻字百餘請璘對衆
朗宣旁若無人至京時路巖方當軸遣一介召之璘意
在沽激曰請俟見帝巖聞之大怒亟命奏廢萬言科璘
杖策而歸放曠於杯酒間雖屠沽無間然矣(出摭言)
蔣凝
乾符中蔣凝應宏詞為賦止及四韻遂白而去試官不
之信逼請所謂凝以實告既而比之諸公凝有德色試
官歎息久之頃刻之間播于人口或稱之曰白頭花鈿
滿面不若徐妃半粧(出摭言)
吳融
吳融字子華廣明中和間久負屈聲雖未擢第同人率
多執贄謁之如先達有王圖者工詞賦投卷凡旬月融
既見之殊不言圖之臧否但問圖曰君曾得盧休信否
何堅卧不起惜哉融所得不如他休圖之中表長於八
韻向與融同硯席晩年抛廢歸鏡中别墅(出摭言)
盧光啓
盧光啓先人伏法光啓兄弟修飾赴舉謂親知曰此乃
開荒也然其立性周謹著初舉子一卷即進取諸事皆
此𩔖也策名後揚歷臺省受知於租庸張濬濬出征并
汾盧每致書疏凡一事别為一幅朝士至今斆之蓋重
疊别紙自光啓始也唐末舉人不問事行文藝但勤於
請謁號曰精切亦皆法於光啓爾其族弟汝弼嘗為張
濬出征判官𫝊檄四方其略云致赤子之流離自朱耶
之版蕩自謂人曰天生朱耶赤子供我之筆也(出北夢𤨏言)
王彦昌
王彦昌太原人家世簮冕推於鼎甲廣明歲駕幸西蜀
敕賜及第後為嗣薛王知柔判官昭宗幸石門時宰臣
學士不及隨駕知柔以京兆尹權中書事屬近輔表章
繼至勤於批答知柔以彦昌名聞遂命權知學士居半
歲出拜京兆尹加左常侍大理卿為寺胥所累南遷(出摭)
(言)
杜昇
杜昇父宣猷終宛陵昇有詞藻廣明歲蘇導給事刺劍
州昇為郡倅駕幸西蜀例得召見特敕賜緋導尋入内
庭韋中令自翰長拜主文昇時已拜小諫抗表乞就試
從之登第數日有敕復前官拜服色議者榮之(出摭言)
昇自拾遺賜緋却應舉及第又拾遺時號著緋進士(出盧)
(氏雜說)
鄭昌圖(被嘲附)
廣明年中鳳翔副使鄭侍郎昌圖未及第前嘗自任以
廣度弘襟不拘小節出入遊處悉恣情焉洎至輿論喧
然且欲罷舉其時同里有親表家僕自宋亳莊上至告
其主人云昨過洛京於榖水店邊逢見二黃衣使人西
來某遂與同行至華嶽廟前二黃衣使與某告别相揖
於店後面謂某曰君家郎君應進士舉無僕曰我郎主
官已高諸郎君見修學次又問曰莫親戚家兒郎應無
曰有使人曰吾二人乃是今年送榜之使也自泰山來
到金天處押署其榜子幸相遇僕遂請竊窺其榜使者
曰不可汝但記之遂畫其地曰此年狀頭姓偏傍有阝
名兩字下一字在口中牓尾之人姓偏傍亦有此阝名
兩字下一字亦在口中記之記之遂去鄭公親表頗異
其事遂訪鄭具話之且勉以就試昌圖其年狀頭及
第榜尾鄒希回也姓名畫點皆同(出玉堂閒話)
又咸通中以進士車服僣差不許乘馬時場中不减千
人雖勢可熱手亦皆騎驢或嘲之曰今年敕下盡騎驢
短袖長鞦滿九衢清瘦兒郎猶自可就中愁殺鄭昌圖
(相國魁偉甚故有此句出摭言)
程賀
唐崔亞郎中典眉州程賀以鄉役充廳僕其弟在州曹
為小書吏崔公見賀風味有似儒生因詰之曰爾讀書
乎賀降階對曰薄涉藝文崔公指一物俾其賦詠雅有
意思因令歸𨕖日裝寫所業執贄甚稱奬之俾稱進士
依崔之門更不他岐凡二十五舉及第每入京館於博
陵之第常感提拔之恩亞卒之日賀為崔公衰服三年
人皆美之(出北夢𤨏言)
陳嶠
陳嶠謁安陸鄭諴三年方一相面從容諴謂嶠曰識閔
廷言否嶠曰偶未知聞諴曰不妨與之往還其人文似
西漢(出摭言)
秦韜玉
秦韜玉出入田令孜之門車駕幸蜀韜玉已拜丞郎判
鹺及小歸公主文韜玉准敕放第仍編入其年榜中韜
玉致書謝新人皆呼同年略曰三條燭下雖阻文闈數
仞牆邊幸同恩地(出摭言)
陸扆
陸扆舉進士屬僖宗幸梁洋隨駕至行在與中書舍人
鄭損同止逆旅扆為宰相韋昭度所知欲身事之速了
屡告昭度昭度曰奈已深夏復使何人為主司扆以鄭
損對昭度從之因令扆致意牓帖皆扆自定其年六月
狀頭及第後在翰林署時苦熱同列戲之曰今日好造
榜矣然扆名冠一時兄弟三人時謂三陸希聲及威也
(出北夢𤨏言)
張曙
張曙崔昭緯中和初西川同舉相與詣日者問命時曙
自恃才名藉甚人皆目為將來狀元崔亦分居其下無
何日者殊不顧曙第目崔曰將來萬全高第曙有愠色
日者曰郎君亦及第然須待崔家郎君拜相當此時過
堂既而曙果以慘恤不終場昭緯其年首冠曙以篇什
刺之曰千里江西陪驥尾五更風小失龍鱗昨夜浣花
溪上雨綠楊芳草為何人崔甚不平會夜飲崔以巨觥
飲張張推辭再三崔曰但吃却待我作宰相與郎君取狀
頭張拂衣而去因之大不叶後七年崔自内廷大拜張
後於裴贄下及第果於崔下過堂(出摭言)
崔昭矩
崔昭矩大順中裴贄下狀元及第翌日兄昭緯登庸王倜丞
相魯公損之子倜及第翌日損登庸倜過堂别見歸點親迎
拜席曰狀元及第牓下版巡脱白朞月無疾而卒(出摭言)
賈泳
賈泳父修有義聲泳落拓不拘細碎嘗佐武臣倅晉州
時昭宗幸蜀三牓裴相贄時為前主客員外客游至郡
泳接之傲睨裴嘗簮笏造泳泳戎裝一揖曰主公尚書
邀放鷂子勿怪如此偬偬而退裴贄頗銜之後裴三主
文柄泳兩舉為裴所黜既而謂門人曰賈泳潦倒可哀
吾當報之以德遂放及第(出摭言)
太平廣記卷一百八十三
