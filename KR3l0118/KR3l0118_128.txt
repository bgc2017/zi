太平廣記卷一百二十八
報應二十七
公孫綽王安國尼妙寂
李文敏樊宗諒滎陽氏
公孫綽
唐王屋主簿公孫綽到官數月暴疾而殞未及葬縣令
獨在廳中見公孫具公服從門而入驚起曰與公幽顯
異路何故相干公孫曰某有冤要見長官請雪嘗忝僚
佐豈遽無情某命未合盡爲奴婢所厭以利盜竊某宅
在河陰縣長官有心儻爲密選健吏齎牒往捉必不漏
網宅堂&KR0585;從東第七瓦壠下有某形狀以桐爲之釘布
其上已變易矣言訖而沒令異甚乃擇彊卒素爲綽所
厚者持牒并書與河隂宰其奴婢盡捕得遂於堂簷上
搜之果獲人形長尺餘釘遶其身木漸爲肉擊之啞然
有聲綽所貯粟麥以俟閒居之費者悉爲所盜矣縣遂
申府奴婢數人皆殪枯木(出逸史)
王安國
涇之北鄙農人有王安國者力穡衣食自給唐寳歷三
年冬夜有二盜踰牆而入皆執利刃安國不敢支梧而
室内衣裘挈之無孑遺安國一子名何七年甫六七歲
方眠驚起因呌有賊登時爲賊射應弦而斃安國閭外
有二驢紫色者亦爲攘去遲明村人集聚共商量捕逐
之路俄而何七之魂登房門而號我死自是命那復多
痛所痛者永訣父孃耳遂冤泣久之鄰人會者五六十
人皆爲雪涕因曰勿謀追逐明年五月當自送死乃召
安國附耳告之名氏仍期勿洎麥秋安國有麥半頃方
收拾晨有二牛來蹊踐狼藉安國牽歸遍謂里中曰誰
牛傷暴我苖我已繫之牛主當齎償以購不爾吾將詣
官焉里中共往皆曰此非左側人之素畜者聚視久之
忽有二客至曰我牛也昨暮驚逃不虞至此所損之田
請酬倍資而歸我畜焉共里人詰所從因驗契書其一
乃以紫驢交致也安國即醒何七所謂及詢名姓皆同
遂縳之曰爾即去冬射我子盡我財者二盜相顧不復
隱曰天也命也死不可逭也即𫐠其故曰我既行劫殺
遂北竄寧慶之郊謂事已積久因買牛將歸岐上昨牛
扺村北二十里徘徊不進俟夜黑方將過此既寐夢一
小兒五歲許裸形亂舞紛紜相迷經宿方寤及覺二牛
之縻紖不斷如被解脫則已竄矣因蹤跡之田徑來至
此去冬之寇詎敢逃焉里人送邑皆准於法(出集異記)
尼妙寂
尼妙寂姓葉氏江州潯陽人也初嫁任華潯陽之賈也
父昇與華往復長沙廣陵間唐貞元十一年春之潭州
不復過期數月妙寂忽夢父被髮裸形流血滿身泣曰
吾與汝夫湖中遇盜皆已死矣以汝心似有志者天許
復讐但幽冥之意不欲顯言故吾隱語報汝誠能思而
復之吾亦何恨妙寂曰隱語云何昇曰殺我者車中猴
門東草俄而見其夫形狀若父泣曰殺我者禾中走一
日夫妙寂撫膺而哭遂爲女弟所呼覺泣告其母闔門
大駭念其隱語杳不可知訪於鄰叟及鄉閭之有知者
皆不能解秋詣上元縣舟檝之所交處四方士大夫多
憩焉而又邑有瓦棺寺寺上有閣倚山瞰江萬里在目
亦江湖之極境遊人弭棹莫不登眺吾將緇服其間伺
可問者必有醒吾惑者於是褐衣上元捨力瓦棺寺日
持箕帚灑掃閣下閒則徙倚欄檻以伺識者見高冠博
帶吟嘯而來者必拜而問居數年無能辨者十七年歲
在辛巳有李公佐者罷嶺南從事而來攬衣登閣神彩
雋逸頗異常倫妙寂前拜泣且以前事問之公佐曰吾
平生好爲人解疑况子之冤懇而神告如此當爲子思
之默行數步喜招妙寂曰吾得之矣殺汝父者申蘭殺
汝夫者申春耳妙寂悲喜嗚咽拜問其說公佐曰夫猴
申生也車去兩頭而言猴故申字耳草而門門而東非
蘭字耶禾中走者穿田過也此亦申字也一日又加夫
蓋春字耳鬼神欲惑人故交錯其言妙寂悲喜若不自
勝久而掩涕拜謝曰賊名既彰雪冤有路苟或釋惑誓
報深恩婦人無他唯潔誠奉佛祈增福海初泗州普光
王寺有梵氏戒壇人之爲僧者必由之四方輻輳僧尼
繁會觀者如市焉公佐自楚之秦維舟而往觀之有一
尼眉目朗秀若舊識者每過必凝視公佐若有意而未
言者久之公佐將去其尼遽呼曰侍御貞元中不爲南
海從事乎公佐曰然然則記小師乎公佐曰不記也妙
寂曰昔瓦棺寺閣求解車中猴者也公佐悟曰竟獲賊
否對曰自悟夢言乃男服易名士寂泛傭於江湖之間
數年聞蘄黃之間有申村因往焉流轉周星乃聞其村
西北隅有名蘭者默往求傭輒賤其價蘭喜召之俄又
聞其從父弟有名春者於是勤恭執事晝夜不離見其
可爲者不顧輕重而爲之未嘗待命蘭家器之晝與羣
傭苦作夜寢他席無知其非丈夫者逾年益自勤幹蘭
逾敬念視士寂即自視其子不若也蘭或農或商或畜
貨於武昌關鏁啓閉悉委焉因驗其櫃中半是已物亦
見其父及夫常所服者垂涕而記之而蘭春叔出季處
未嘗偕出慮其擒一而驚逸也銜之數年永貞年重陽
二盜飲既醉士寂奔告于州乘醉而獲一問而辭伏就
法得其所喪以歸盡奉母而請從釋教師洪州天宮寺
尼洞微即昔時受教者也妙寂一女子也血誠復讐天
亦不奪遂以夢寐之言獲悟於君子與其讐者得不同
天碎此微軀豈酬明哲梵宇無他唯虔誠法象以報效
耳公佐大異之遂爲作傳太和庚戍歲隴西李復言遊
巴南與進士沈田會於蓬州田因話竒事持以相示一
覽而復之錄怪之日遂纂於此焉(出續幽怪錄)
李文敏
唐李文敏者𨕖授廣州錄事參軍將至州遇寇殺之沈
於江俘其妻崔氏有子五歲隨母而去賊即廣州都虞
候也其子漸大令習明經甚聰俊詣京赴舉下第乃如
華州及渭南縣東馬驚走不可制及夜入一莊中遂投
莊宿有所衣天淨紗汗衫半臂者主嫗見之曰此衣似
頃年夫人與李郎送路之衣郎既似李即復似小娘子
取其衣視之乃頃歲製時爲燈燼燒破半臂帶猶在其
家遂以李文敏遭寇之事說之此子罷舉徑歸問母具
以其事對乃白官官乃擒都虞候縶而詰之所告一詞
不謬乃誅之而給其物力令歸渭南焉(出聞竒錄)
樊宗諒
唐樊宗諒爲密州刺史時屬邑有羣盜提兵入邑甿殷
氏家掠奪金帛殺其父子死者三人刺史捕之甚急月
餘不獲有鉅鹿魏南華者寓居齊魯之間家甚貧宗諒
命攝司法掾一夕南華夢數人皆被髮列訴於南華曰
姓殷氏父子三人俱無罪而死願明公雪其冤南華曰
殺汝者爲誰對曰某所居東十里有姓姚者乃賊之魁
也南華許諾驚寤數日宗諒謂南華曰盜殺吾甿且一
月矣莫窮其跡豈非吏不奉職乎爾爲司法官第往驗
之南華馳往未至忽見一狐起於路旁深草中馳入里
人姚氏所居譟而逐者以百數其狐入一穴中南華命
以鍤發之得金帛甚多乃羣盜劫殷氏財也即召姚氏
子訊其所自目動詞訥即收劾之果盜之魁也自是盡
擒其支黨且十輩其狐雖匿於穴中窮之卒無所見也
豈非冤魂之所假歟時太和中也(出宣室志)
滎陽氏
唐盈川令將之任夜止屬邑古寺方寢見老嫗以桐葉
蒙其首傴僂而前令以拄杖拂其葉嫗俯拾而去俄亦
復來如是者三久之不復來矣頃有縗裳者自北戸升
階褰簾而前曰將有告於公公無懼焉令曰是何妖物
曰實鬼也非妖也以形容衰瘵不敢干謁向者竊令張
妳少達幽情而三遭拄扙之辱老妳固辭恥其復進是
以自往哀訴冀不逢怒焉某滎陽氏子嚴君牧此州未
逾年鍾家禍乃護喪歸洛夜止此寺繼母賜野葛花湯
并室妹同夕而斃張妳將哭首碎鐵鎚同瘞於北牆之
竹陰某隴西先夫人即日訴於上帝帝敕云爲人之妻
已殘戮僕妾爲人之母又毒殺孤嬰居闇室事難彰明
在天鑒理宜誅殛以死酬死用謝諸孤付司命處置訖
報是日先君復訴於上帝云某遊魂不靈乖於守慎致
令嚚室害及孤孩彰此家風黷于天聽豈止一死能謝
罪名某三任縣令再剖符竹實有能績以安黎甿豈圖
餘慶不流見此狼狽悠揚丹旐未越屬城長男既已無
辜孀婦又俾酬死念某旅櫬難爲瘞埋伏乞延其生命
使某得歸葬洛陽獲祔先人之塋闕某無恨矣明年繼
母到洛陽發背疽而卒上帝譴怒已至如此今某即無
怨焉所苦者被僧徒築溷於骸骨之上糞穢之弊所不
堪忍况妹爲厠神姬僕身爲厠神役夫積世簪纓一日
陵墜天門阻越上訴無階藉公仁德故來奉告令曰吾
將奈何答曰公能發某朽骨沐以蘭湯覆以衣衾遷於
高原之上脫能賜木皮之棺蘋藻之奠亦望外也令曰
諾乃吾反掌之易爾鬼嗚咽再拜令張妳密召鸞娘子
同謝明公張妳遽至疾呼曰郭君怒晚來軒屏狼藉已
三召矣於是縗裳者倉皇而去明旦令召僧徒具以所
告遂命土工發溷以求之三四尺乃得骸骨與改瘞焉
(闕)
太平廣記卷一百二十八
