御製題明版東觀餘論
米已闢王黃斥米(見黃伯思序論)從來聚訟每紛如千年下議
千年上幾事寔當幾事虚筆正明言在心正古書垂法
示今書重摹淳化加評訂也覺斯之未信予
東觀餘論雜家類二(雜考之屬)
提要
(臣)等謹案東觀餘論二卷宋黃伯思撰伯思
字長睿號霄賓又自號雲林子昭武人政和
中官至秘書郎伯思沒時年僅四十而學問
淹通李綱誌其墓稱經史百家之書天官地
理律歷卜筮之說無不精詣又好古文竒字
鐘鼎彛器欵式體製悉能了逹辨正所著有
法帖刊誤二卷古器說四百二十六篇紹興
丁邜其子䚮稡其所著論辨題䟦合而刊之
總名曰東觀餘論然䚮䟦稱共十卷今本僅
二卷或後來𫝊寫所合併所載古器亦不足
四百二十六條則疑䚮於其未定之說有所
去取較務矜繁富不辨美惡徒誇祖父之長
而適暴所短者其識特高又書錄解題載伯
思博古圖說十一卷凡諸器五百二十七印
章四十五無古器說之名又稱後來修博古
圖多採用之疑為官書既行之後其名適同
亦䚮改題之以避尊也其書頗譏歐陽修不
精考核而樓鑰䟦中乃&KR0933;書中史籀書一條
異苑一條王獻之璇題一條勿勿一條甘蔗
帖一條糾其疎漏蓋考證之學本無盡藏遞
行掎摭不能免也要其精博勝集古錄多矣
乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
