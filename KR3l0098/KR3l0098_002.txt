拾遺記卷二
晉王嘉撰
堯命夏鯀治水九載無績鯀自沉於羽淵化為玄魚時
揚鬐振鱗横遊波上見者謂為河精羽淵與河海通
源也海民於羽山之中修立鯀廟四時以致祭祀常
見玄魚與蛟龍跳躍而出觀者驚而畏之至舜命禹
䟽川奠嶽濟巨海則黿鼉而為梁踰峻山則神龍而
為馭行遍日月之墟惟不踐羽山之地皆聖德感鮌
之靈化其事互說神變猶一而色狀不同玄魚黃熊
四首相亂傳寫流文鮌字或魚邊玄也羣疑衆說並
略記焉
禹鑄九鼎五者以應陽法四者以𧰼隂數使工師以雌
金為隂鼎以雄金為陽鼎鼎中常滿以占氣𧰼之休
否當夏桀之世鼎水忽沸及周將末九鼎咸震皆應
滅亡之兆後世聖人因禹之迹代代鑄鼎禹盡力溝
洫導引川夷嶽黃龍曳尾於前玄龜負青泥於後玄
龜河精之使者也龜頷下有印文皆古篆字作九州
山川之字禹所穿鑿之處皆以青泥封記其所使玄
龜印其上今人聚土為界此遺𧰼也
禹鑿龍關之山亦謂之龍門至一空巖深數十里幽暗
不可復行禹乃負火而進有獸狀如豕銜夜明之珠
其光如燭又有青犬行吠於前禹計行可十里迷於
晝夜既覺漸明見向來豕犬變為人形皆着玄衣又
見一神蛇身人面禹因與語即示禹八卦之圖列於
金版之上又有八神侍側禹曰華胥生聖人子是耶
答曰華胥是九河神女以生余也乃探玉簡授禹長
一尺二寸以合十二時之數使量度天地禹即持此
簡以平定水土授簡披圖蛇身之神即羲皇也
商之始也有神女簡狄遊於桑野見黑鳥遺卵於地有
五色文作八百字簡狄拾之貯以玉筐覆以朱紱夜
夢神女謂之曰爾懷此卵即生聖子以繼金德狄乃
懷卵一年而有娠經十四月而生契祚以八百叶卵
之文也雖遭旱厄後嗣興焉
伊尹賃為赭衣者舂於深巖以自給夢乘雲繞日而行
筮得利建侯之卦歲餘湯以玉帛聘為阿衡也
紂之昏亂欲討諸侯使飛廉惡來誅戮賢良取其寶器
埋於瓊臺之下使飛廉等於所近之國侯服之内使
烽燧相續紂登臺以望火之所在乃興師往伐其國
殺其君囚其民收其女樂肆其滛虐神人憤怨時有
朱鳥銜火如星之照耀以亂烽燧之光紂乃回惑使
諸國滅其烽燧於是億兆夷民乃歡萬國已静及武
王伐紂樵夫牧䜿探高鳥之巢得赤玉璽文曰水德
將滅木祚方盛文皆大篆紀殷之世歷已盡而姬之
聖德方隆是以三分天下而其二歸周故蚩蚩之𩔖
嗟殷亡之晚恨周來之遲矣
師延者殷之樂人也設樂以來世遵此職至師延精述
隂陽曉明𧰼緯莫測其為人世載遼絶而或出或隱
在軒轅之世為司樂之官及殷時總修三皇五帝之
樂拊一絃琴則地祇皆升吹玉律則天神俱降當軒
轅之時年已數百歲聽衆國樂聲以審興亡之兆至
夏末抱樂器以奔殷及紂滛於聲色乃拘師延於隂
宫欲極刑戮師延既被囚繫奏清商流徵滌角之音
司獄者以聞於紂紂猶嫌曰此乃淳古遠樂非余可
聽說也猶不釋師延乃更奏迷䰟滛魄之曲以歡脩
夜之娛乃得免炮烙之害周武王興師乃越濮流而
逝或云死於水府故晉衛之人鐫石鑄金以像其形
立祀不絶矣
周武王東伐紂夜濟河時雲明如晝八百之族皆齊而
歌有大蜂狀如丹鳥飛集王舟因以鳥畫其旗翌日
而梟紂名其船曰蜂舟魯哀公二年鄭人擊趙簡子
得其蜂旗則其𩔖也(事出太公六韜)武王使畫其像於幡旗
以為吉兆今人幡信皆為鳥畫則遺像也
成王即政三年有泥離之國來朝其人稱自發其國常
從雲裏而行聞雷霆之聲在下或入潜穴又聞波瀾
之聲在上或泛巨水視日月以知方國所向計寒暑
以知年月考國之正朔則序歷與中國相符王接以
外賓之禮也
四年旃塗國獻鳳雛載以瑶華之車飾以五色之玉駕
以赤𧰼至於京師育於靈禽之苑飲以瓊漿飴以雲
實二物皆出上元仙方鳳初至之時毛色未彪發及
成王封泰山禪社首之後文彩炳燿中國飛走之𩔖
不復喧鳴咸服神禽之遠至也及成王崩冲飛而去
孔子相魯之時有神鳳遊集至哀公之末不復來翔
故曰鳳鳥不至可為悲矣
五年有因祇之國去王都九萬里獻女工一人善工巧
體貎輕潔被纖羅雜繡之衣長袖脩裾風至則結其
衿帶恐飄飄不能自止也其人善織以五色絲内於
口中手引而結之則成文錦其國人來獻有雲崑錦
文似雲從山嶽中出也有列堞錦文似雲霞覆城雉
樓堞也有雜珠錦文似貫珠佩也有篆文錦文似大
篆之文也有列明錦文似羅列燈燭也幅皆廣三尺
其國丈夫勤於耕稼一日鋤十頃之地又貢嘉禾一
莖盈車故時俗四言詩曰力勤十頃能致嘉穎
六年燃丘之國獻比翼鳥雌雄各一以玉為樊其國使
者皆拳頭尖鼻衣雲霞之布如今朝霞也經歴百有
餘國方至京師其中路山川不可記越鐵峴泛沸海
有蛇洲蜂岑鐵峴峭礪車輪剛金為輞比至京師輪
皆銚銳幾盡又沸海汹湧如煎魚鼈皮骨堅強如石
可以為鎧泛沸海之時以銅薄舟底蛟龍不能近也
又經蛇洲則以豹皮為屋於屋内推車又經蜂岑燃
胡蘇之木此木煙能殺百蟲經塗五十餘年乃至洛
邑成王封泰山禪社首使發其國之時人並童稚至
京師鬚髮皆白及還至燃丘容貎還復少壯比翼鳥
多力狀如鵲銜南海之丹泥巢崑岑之玄木遇聖則
來翔集以表周公輔聖之祥異也
七年南陲之南有扶婁之國其人善能機巧變化易形
改服大則興雲起霧小則入於纖毫之裏綴金玉羽
毛為衣裳吐雲噴火鼓腹則如雷霆之聲或化為犀
𧰼獅子龍蛇犬馬之狀或變為虎兕或口吐人於掌
中備百戲之樂宛轉屈曲於指間見人形或長數分
或復數寸神怪欻忽衒麗於時樂府皆傳此伎至末
代猶學焉得麄亡精代代不絶故俗謂之婆猴伎則
扶婁之音訛替至今
昭王即位二十年王坐祇明之室晝而假寐忽夢白雲
蓊蔚而起有人衣服皆毛羽因名羽人夢中與語問
以上仙之術羽人曰大王精智未開欲求長生久視
不可得也王跪而請受絶慾之教羽人乃以指畫王
心應手即裂王乃驚寤而血濕衿席因患心疾即郤
膳撤樂移於旬日忽見所夢者復來語王曰先欲易
王之心乃出方寸綠囊中有藥名曰續脉明丸𥙷血
精散以手摩王之臆俄而即愈王即請此藥貯以玉
缶緘以金繩以之塗足則飛天地萬里之外如遊咫
尺之内有得服之後天而死
二十四年塗修國獻青鳳丹鵲各一雌一雄孟夏之時
鳳鵲皆脫易毛羽聚鵲翅以為扇緝鳳羽以飾車盖
也扇一名遊飄二名條翮三名虧光四名仄影時東
甌獻二女一名延娟二名延娛使二人更搖此扇侍
於王側輕風四散泠然自凉此二人辯口麗辭巧善
歌笑步塵上無跡行日中無影及昭王淪於漢水二
女與王乘舟夾擁王身同溺於水故江漢之人到今
思之立祀於江湄數十年間人於江漢之上猶見王
與二女乘舟戲於水際至暮春上巳之日褉集祠間
或以時鮮甘果採蘭杜包褁以沉於水或結五色紗
囊盛食或用金鐵之器並沉水中以驚蛟龍水蟲使
畏之不侵此食也其水傍號曰招祇之祠綴青鳳之
毛為二裘一名煩質二名暄肌服之可以郤寒至厲
王流於彘彘人得而竒之分裂此裘遍於彘土罪入
大辟者抽裘一毫以贖其死則價值萬金
成康以降世禩陵衰昭王不能弘遠業垂聲教南遊荆
楚義乖廵狩溺精靈於江漢且極於幸田水濱所以
招問春秋以為深貶嗟二姬之殉死三良之貞節精
誠一至視殞若生格之正道不如強諫楚人憐之失
其死矣
拾遺記卷二
