異苑卷五宋劉敬叔撰
秦時丹陽縣湖側有梅(一作麻)姑廟姑生時有道術能著
履行水上後負道法壻怒殺之投屍于水乃隨流波
漂至今廟處鈴下巫人當令殯殮不須墳瘞即時有
方頭漆棺在祠堂下晦朔之日時見水霧中曖然有
著履形廟左右不得取魚射獵輙有迷徑沒溺之患
巫云姑既傷死所以惡見殘殺也
宫亭湖廟神甚有靈騐商旅經過若有禱請則一時能
使湖中分風沿泝皆舉帆利涉無虞
秦時中宿縣十里外有觀亭江神祠壇甚靈異經過有
不恪者必狂走入山變為虎晉中朝有質子將歸洛
反路見一行旅寄其書云吾家在觀亭亭廟前石間
有懸藤即是也君至但扣藤自有應者及歸如言果
有二人從水中出取書而沒尋還云河伯欲見君此
人亦不覺隨去便覩屋宇精麗飲食鮮香言語接對
無異世間今俗咸言觀亭有江伯神也
漢武帝時夜郎竹王神者名興初有女子浣於豚水見
三節大竹流入足間推之不去聞其中有號聲持破
之得一男兒及長有才武遂雄夷獠氏自立為夜郎
侯以竹為姓所破之竹棄之於野即生成林王嘗從
人止石上命作羹從者曰無水王以劍擊石泉便涌
出今竹王水及破竹成林並存後漢使唐蒙開牂牁
郡斬竹王首夷獠咸訴以竹王非血氣所生甚重之
求為立後太守吳覇以聞帝封三子為侯死配食父
廟今夜郎縣有竹王三郎祠是其神也
吳郡桐廬有徐君廟吳時所立左右有為劫盜非法者
便如拘縛終致討執東陽長山縣吏李瑫義熙中遭
事在郡婦出料理過廟請乞恩拔銀釵為願未至富
陽有白魚跳落婦前剖腹得所願釵夫事尋散
晉永嘉中吳相伍員廟吳郡人叔父為臺郎在洛值京
都傾廢歸途阻塞當濟江南風不得進既投奏即日
得渡
陶侃曾如厠見數十人悉持大印有一人朱衣平上幘
自稱後帝云以君長者故來相報三載勿言富貴至
極侃便起旋失所在有大印作公字當其穢處雜五
行書曰厠神曰後帝
侃家童千餘人嘗得胡奴不喜言嘗默坐侃一日出郊
奴執鞭以隨胡僧見而驚禮云此海山使者也侃異
之至夜失奴所在
晉丹陽縣有袁雙廟真第四子也真為桓宣武所誅便
失所在靈怪太元中形見于丹陽求立廟未既就功
大有虎灾被害之家輙夢雙至催功甚急百姓立祠
堂於是猛暴用息今道俗常以二月晦鼓舞祈祠爾
日風雨忽至元嘉五年設奠訖村人邱都於廟後見
一物人面鼉身葛巾七孔端正而有酒氣未知雙之
神為是物憑也
青溪小姑廟云是蔣侯第三妹廟中有大榖扶疎鳥嘗
産育其上晉太元中陳郡謝慶執彈乘馬繳殺數頭
即覺體中慄然至夜夢一女子衣裳楚楚怒云此鳥
是我所養何故見侵經日謝卒慶名奐靈運父也
餘杭縣有仇王廟由來多神異晉隆安初縣人樹伯道
為吏得假將歸於汝南灣覓載見一朱舸中有貴人
因求寄須臾如睡猶聞有聲若劇甚雨俄而至家以
問船工亦云仇王也伯道拜謝而還
隆安中吳興有人年可二十自號聖公姓謝死已百年
忽詣陳氏宅言是已舊宅可見還不爾燒汝一夕火
發蕩盡因有鳥毛插地繞宅周匝數重百姓乃起廟
晉義熙中虞道施乘車出行忽有一人著烏衣逕來上
車云令寄載十里許耳道施試視此人頭上有光口
目皆赤面悉是毛異於始時既不敢遣行十里中如
言而去臨別語道施曰我是驅除大將軍感汝相容
因贈銀鐸一雙而滅(鐸或作環)
晉時信安鄭徽(一作微)年少時登前橋彷彿見一老翁以
一囊與徽云此是君命慎勿令零落若有破碎便為
凶兆言訖忽失所在徽密開看是一挺炭意甚秘之
雖家人不之知也後遭盧龍寇亂恒保錄之至宋永
初三年徽年八十三病篤語子弟云吾齒盡矣可試
啟此囊見炭悉碎折於是遂絶
陳虞字君度婦廬江杜氏常事鬼子母羅女樂以娛神
後一夕復會絃管無聲歌者悽愾杜氏嘗夢鬼子母
遑遽涕泗云凶人將來婢先與外人通以梯布垣登
之入神被服將剝奪畢加取影象焚剉而後去
世有紫姑神古來相傳云是人家妾為大婦所嫉(一作妬)
每以穢事相次役正月十五日感激而死故世人以
其日作其形夜於厠間或猪欄邊迎之祝曰子胥不
在是其婿名也曹姑亦歸曹即其大婦也小姑可出
戲投者覺重便是神來奠設酒果亦覺貌輝輝有色
即跳躞不住能占衆事卜未來(一作行年)𧖟桑又善射鈎
好則大儛惡便仰眠平昌孟氏恒不信躬試往投便
自躍茅(一作穿)屋而去永失所在也
烏傷陳氏有女未醮著屐徑上大楓樹顛了無危懼顧
曰我應為神今便長去惟左蒼右黃當暫歸耳家人
悉出見之舉手辭訣於是飄聳輕越極睇乃沒人不
了蒼黃之意每春輙以蒼狗秋黃犬設祀於樹下
剡縣西鄉有楊郎廟縣有一人先事之後就祭酒侯禇
求入大道遇譙郡樓無隴詣禇共至神舍燒神座器
服無隴乞將一扇經歲無隴聞有乘馬人呼樓無隴
數四聲云汝故不還楊明府扇耶言畢廻騎而去隴
遂得痿病死
晉武太始初蕭惠明為吳興太守郡界有卞山山下有
項羽(一作籍)廟相傳云羽多居郡廳事前後太守不敢
上廳惠明謂綱紀曰孔季恭曾為此郡未聞有灾遂
命盛設筵榻接賓未幾惠明忽見一人長丈餘張弓
挾矢向之既而不見因發背旬日而殞
元嘉九年二月二十四日長山張舒奄見一人著朱衣
平上幘手捉青柄馬鞭云如汝可教便随我去見素
絲䋲繫長梯來下舒上梯乃造大城綺堂洞室地如
黃金有一人長大不巾幘獨坐絳紗帳中語舒曰主
者誤取汝賜汝秘術卜占勿貪錢賄舒亦不覺受之
元嘉四年五月三日會稽餘姚錢祐夜出屋後為虎所
取十八日乃自還說虎初取之時至一宫府入重門
見一人憑几而坐形貌偉壯左右侍者三十餘人謂
曰吾欲使汝知術數之法故令虎迎汝汝無懼也留
十五晝夜語諸要術盡教道之方祐受法畢便遣令
還而不知道即使人送出門乃見歸路既得還家大
知卜占無幽不驗經年乃卒
十二棋卜出自張文成受法於黃石公行師用兵萬不
失一逮至東方朔密以占衆事自此以後秘而不傳
晉寧康初襄城寺法味道人忽遇一老公著黃皮衣
竹筒盛此書以授法味無何失所在遂復傳流于世
云
歴陽石秀之倏有一人著平巾袴褶語之云聞君巧侔
班匠刻几尤妙太山府君相召秀之自陳云劉政能
造其人乃去數旬而劉殞石氏猶存劉作几有名遂
以致斃
會稽石亭埭有大楓樹其中空朽每雨水輙滿溢有估
客載生鱣至此聊放一頭於朽樹中以為狡獪村民
見之以魚鱣非樹中之物咸謂是神乃依樹起屋宰
牲祭祀未嘗虛日因遂名鱣父廟人有祈請及穢慢
則禍福立至後估客返見其如此即取作臛於是遂
絶
吳猛還豫章附載客船一宿行千里同行客視船下有
兩龍載之船不着水
陶侃字士行微時遭父艱有人長九尺端悅通刺字不
可識心怪非常出庭拜送此人告侃曰吾是王子晉
君有巨相故來相看於是脫衣帢服仙羽升鵠而騰
颺
晉太元末湘東姚祖為郡吏經衡山望巖下有數年少
並執筆作書祖謂是行侣休息乃枉道過之未至百
許步少年相與翻然飛颺遺一紙書在坐處前數句
古時字自後皆鳥跡(一作篆)
東陽徐公居在長山下常登嶺見二人坐於山崖對飲
公索之二人乃與一小杯公飲之遂醉後常不食亦
不饑
昔有人乘馬山行遥望岫裏有二老翁相對摴蒱遂下
馬造焉以策注地而觀之自謂俄頃視其馬鞭摧然
已爛顧瞻其馬鞍骸枯朽既還至家無復親屬一慟
而絶
陳思王曹植字子建嘗登魚山臨東阿忽聞巖岫裏有
誦經聲清通深亮遠谷流響肅然有靈氣不覺斂衿
祗敬便有終焉之志即效而則之今之梵唱皆植依
擬所造一云陳思王遊山忽聞空裏誦經聲清遠遒
亮觧音者則而寫之為神仙聲道士效之作步虚聲
也
沙門釋慧遠棲神廬嶽常有遊龍翔其前遠公有奴以
石擲中乃騰躍上升有頃風雲飈燁公知是龍之所
興登山燒香會僧齊聲唱偈於是霹靂廻向投龍之
石雲雨乃除
沙門竺慧熾新野人住江陵四層佛寺永初二年卒弟
子為設七日會其日將夕燒香竟沙門道賢因往視
熾弟子至房前忽曖曖若人形詳視乃慧熾也容貌
衣服不異生時謂賢曰君旦食肉美否曰美熾曰我
生不能斷肉今落餓鬼地獄道賢懼讋未及得答熾
復言汝若不信試看我背後乃廻背示賢見三黃狗
形半似驢眼甚赤光照戸内狀欲嚙熾而復止賢駭
怖悶絶良久乃蘇
靈味寺在建康鍾山蔣林里永初三年沙門法意起造
晉末有高逸沙門莫顯名迹巖棲谷𨼆常在鍾山之
阿一夜忽聞怪石崩墜聲振林薄明旦履行惟見清
泉湛然聚徒結宇號曰靈味
武陵宗超之奉經好道宋元嘉中亡將葬猶未闔棺其
從兄簡之來會葬啟蓋視之但見雙屐在棺中云
元嘉中丹陽多寶寺畫佛堂作金剛寺主奴婢惡戲以
刀刮其目眼輙見一人甚壯五色綵衣持小刀挑目
睛數夜眼爛於今永盲
汲都衞士度苦行居士也其母嘗誦經長齋非道不行
家常飯僧時日將中母出齋堂與諸尼僧逍遥眺望
忽見空中有一物下正落母前乃是天鉢中滿香飰
舉坐肅然一時禮敬母自分行齋人食之皆七日不
饑此鉢猶云尚存士度以惠懷之際得道
太原王玄謨字彥德始將見殺夢人告曰誦觀世音千
徧則免玄謨夢中曰何可竟也仍見授既覺誦之且
得千徧明日將刑誦之不輟忽傳唱停刑
釋僧羣清貧守節蔬食持經居羅江縣之霍山搆立茅
屋孤在海中上有石盂水深六尺常有清泉古老相
傳是羣仙所宅羣因絶粒其菴舍去石盂隔一小澗
日夕往還以木為梁由之以汲水年至一百三十忽
見一折翅鴨舒翼當梁頭就唼羣永不得過欲舉錫
杖撥之恐有轉傷因此廻遂絶水經數日死臨死向
人說年少時曾折一鴨翅驗此以為現報
異苑卷五
