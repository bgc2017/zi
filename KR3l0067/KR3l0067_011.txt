清波雜志卷第十一
龍圖閣直學士提舉醴泉觀兼侍讀編修國朝會要
詳定九域圖志編類御筆禮制局詳議官蔡攸奏臣
伏奉聖恩差冬祀大禮陞輅執綏十一月五日陛下
御玉輅自太廟出南薰門至玉津園伏蒙宣諭臣曰
玉津園東樓殿重複是何處臣奏以城外無樓殿恐
是齋宫陛下曰此去齋宫尚遠可迴顧見雲間樓臺
殿閣隱隱數重既而審視其樓殿去地數十丈即知
非齋宫俄頃陛下又謂臣曰見人物否臣即見有道
流童子持幢幡節蓋相繼而出雲間人漸衆約千餘
人皆長丈餘有輅車輿輦多青色駕者不類馬狀若
龍虎及輦後有執大枝花數十相繼雲間日色穿透
所見分明衣服眉目歷歷可識人皆戴冠或有類今
道士冠而稍大者或若童子狀皆衣青紫黃綠紅或
淡黃杏黃淺碧望之衣上或有繪繡或秉簡或持羽
扇前後儀衞益衆約數千許人迴旋於東方稍南人
物異常旌旗飛翻飄轉所持幢節高數丈非人世所
覩移刻或見或隱又頃乃隱不見此蓋陛下恪祗祀
事追述三代作新禮器上體天道秉執元圭齋服盛
明嚴恭寅畏天意感昭神明降格示現如此伏望宣
付史館播告天下太師蔡京等奏乞率百僚稱慶明
庭奉御筆依奏繼降詔曰朕嗣承丕基夙夜祗若惟
道是憲惟上帝是承㳙選休辰恭修祀事備物盡志
咸秩無文荷帝博臨如在其上旌旗輦輅冠服儀仗
見於雲際萬衆咸睹惟天人之感通有形聲之相接
靈承對越敢不祗欽可以其日爲天應節用端命于
上帝以昭答於神休咨爾萬邦其體至意時政和三
年也煇自省事即見丈人行談此事頗略兹得其詳
因書以示欲知者先人云所書亦有潤色在當時已
多有議之者豈亦出神道設教乎
煇嘗見父友許志康(宧)論太素脉謂可卜人之休咎
因及治平中京師醫僧智緣爲王荆公診脉言當有
子登科甲之喜時王禹玉在坐深不然之明年雱果
登第緣自矜語驗詣公乞文以爲寵公爲書曰妙應
大師智緣診父之脉而知其子有成名之喜翰林王
承旨疑古無此緣曰昔秦毉和診晉侯之脉知其良
臣將死夫良臣之命尚於晉侯脉息見之因父知子
又何怪乎所書大略如此許云此非荆公之文特其
徒假公重名矜衒以售其術爾(洮河邊事亦嘗召對智緣嘗從王韶經理)
(以官不就診御脉命)
徽宗嘗命米芾以兩韻詩草書御屏次韻乃押中字
行筆自上至下其直如綫上稱賞曰名下無虛士
芾即取所用硯入懷墨汁淋漓奏曰硯經臣下用不
敢復進御臣敢拜賜又一日米回人書親舊有密於
䆫隙窺其寫至芾再拜即放筆于案整襟端下兩拜
爲學三多士皆知其說孫公莘老請益於歐陽公公
曰此無他唯勤讀書而多爲之自工世人患作文字
少又懶讀書每一書出必求過人如此少有至者疵
病不必待人指摘多作自見之孫書于座右
鄭顧道侍郎居上饒享高壽煇不及識也嘗見其除
夕小詩親筆可是今年老也無兒孫次第飲屠蘇一
門骨肉知多少日出高時到老夫(或問酴酥事於鮑胡德輝蒼梧志云)
(次之類往往取其少長均平之義欽止鮑曰平屋謂之酴酥若今幕)
番江寓客趙叔簡編修宣和故家家藏東坡親書歷
數紙蓋坡爲郡日當直司日生公事必著于歷當晩
勾消唯其事無停滯故居多暇日可從詩酒之適欲
將公事湖中了見說官閑事亦無乃秦少章所投坡
詩蓋狀其實
煇頃侍鉅公語及常産公云人生不可無田有則仕宦
出處自如可以行志士則仰事俯育粗了伏臘不致
喪失氣節有田方爲福蓋福字從田從衣雖得此說三
十年竟無尺土歸耕老而衣食不足福基淺薄不亦宜乎
舒亶知諫院言中書檢正張商英與臣手簡并以其
壻王潙之所業示臣商英官居宰屬而臣職在言路
事涉干請不敢隱默其商英手簡二紙并潙之所業
一冊今繳進詔商英落館閣校勘監江寧酒初舒爲
縣尉坐手殺人停廢無盡爲御史言其才可用乃得
改官至是乃爾士論惡之同時呂吉甫亦繳王荆公
私書彎弓成俗亦何足多怪
元祐間寳文閣直學士中大夫李文純知開封府廨
字遺火降左中散大夫近歲臨安府治偶失所戒守
臣自列貶秩免所居官其亦用此故事耶
政和二年待制李譓進蟾芝上曰蟾動物也安得
生芝聞大相國寺市中多有鬻此者爲玩物耳譓從
臣何敢附會如此命以盆水漬之一夕而解竹釘故
楮皆見於是責譓以罔上安置焉又己亥冬祀南郊
方登壇樂作使人推數小車載火出于遠林左右爭
獻言爲異指點閧然大司樂田爲押登壇歌壇上大
呼曰田爲先見而上亦不責也時所謂祥瑞亦有類
此者而蔡絛尚有山産碼碯水晶地布醴泉芝草夸
大其父相業父子之罪通天亦何辱書
蔡忠懷持正初任邠州理掾屬韓康公宣撫陜西喜
其所撰樂語全用韓氏事薦之康公弟持國尹開封
辟主左廂公事後尹劉公(庠)責蔡庭參蔡曰此禮起
於藩鎮辟除掾屬輦轂之下比肩事主雖有故事亦
不可用劉不能屈神宗聞而嘉之劉乃補外忠懷
爲小官所守如此今州縣吏見長官典謁以例告違
背禮制者多矣(官闕執政奏除官上曰只用不肯一說神宗旣嘉確之不屈他日臺)
(遂除確監察御史階墀見開封尹者)
紹興十一年程克俊進呈乞以貢院所考合格宗室
善能特令附正奏名殿試以示勸奬從之高宗曰
天族之貴溺於燕安往往自䧟非法若以邦典繩之
則非所以示叙睦之恩置而不問又無以立國家之
法唯擇其好學從善者稍加崇厲以風厲其餘是亦
教化之術也宗室取應賜出身自此始善能居無錫
惠山與煇居爲鄰其後三四任州縣以選調終
蘇丞相子容因臺評去位時左司諫虞策言蘇頌罷
相臣備言職朝廷進退宰相宜有論列而臣竊自念
頌於元豐年曾薦舉臣在臣之心誠恐近薄有犯風
誼以此不敢入文字臣之尸職無所逃誅(云云)議者
謂奏䟽自列略無隱情當是時風俗忠厚顧如此夷
堅庚志書謝誠甫(祖信)任南床日論趙忠簡公不遺
餘力而謝爲趙之上客豈逼於言責不暇顧私恩所
見與虞異矣
大父有手扎藥方乃用舊門狀紙爲策䙡見元祐間
雖僧道謁刺亦大書謹祗候起居某官伏聽處分或
云謹狀官稱略不過呼紹興初士大夫猶有以手狀
通名止用小竹紙親書往還多以書簡莫非親筆小
官於上位亦然自行劄子禮雖至矣情則反疎司馬
温公嘗言與貴官書簡有采紙數過三皆不謹又云
居處隨用所出紙札未嘗他求所書止一二幅世多
石本可見也(非答書簡寫門刺未嘗親筆硯之語歐陽公與梅聖俞書亦有日夕匆匆)
歐陽文忠公詩話國朝浮圖以詩名世者九人故時
有集號九僧詩今不復傳矣余少時聞人多稱其一
曰惠崇餘八人忘其名煇昔傳九僧詩劒南希晝金
華保暹南越文兆天台行肈沷州簡長青城惟鳳江
東宇昭峨眉懷古并淮南惠崇其名也九僧詩極不
多有景德五年直史館張亢所著序引如崇到長安
人游曲江少草入未央深之句皆不載以是疑爲節
本崇非但能詩畫亦有名世謂惠崇小景者是也畫
史紛紛何足數惠崇晚出吾最許荆公詩云耳
數十年前僚屬有能文者監司郡守委作牋記遇有
所囑必親作簡致叩教官被公牒撰應用文字亦親
署名封達近時此禮俱廢但書司作承受傳導公牒
則若常程行移至有牒請照會不請有違之語上官
體皃益崇學士大夫浸失自重此其一也紹興間先
人官鎮江時錄參王敏功告殂帥守李茂嘉寳文率
僚屬往其廨哭之近年豈復有此氣象
舍弟昭達淳熙壬寅丞長洲沿檄往海鹽回程次吳
江見岸旁漁舟取龜板用銛刀剜其肉最爲殘酷小
人牟利忍於物命不恤也詢之一枚纔直一二錢惻
然動心以一千得大小五百六十餘枚貯於竹籮度
去漁舟差遠以數枚寘于版舟行旋取旋放蓋恐僕
隷輩用力抛擲或墮沮洳中反傷其生半日方竟事
到家其婦唐迎謂曰昨夢甲士數百人入門云荷官
人見宥各聲喏而去殊不可曉初不知曾縱龜也告
以故相與嘆息自爾凡遇鱗介鮮活者常取以善價
俾相忘於江湖汔今毋怠
無錫鄕僧道昌蚤歲周遊諸方在廬山雲居因與人
闘毆損左目值同袍授以相術久乃得出藍之譽旋
至都下出入貴人之門語多竒中族叔樞密方官正
字昌一日語之旦夕當㩲法從時當國者深忌先傳
除目力止之且云勿爲我累又言最下館職無攝禁
近之理昌執益堅且刻只在今日方付一笑間兼權
中書舍人命下叔祖侍郎婺倅滿秩造朝未暇干堂
且歸嘉禾忽得召命叵測入國門昌曰通判必任言
責亦痛詆其妄來日入對方知爲副端湯致遠薦對
畢還寓舍昌先在焉理前語曰黨或不然則相書不
可用也語未既報除察官先人罷饒幕有以敕局薦
者議已定拘親嫌改乞江東幹官往叩昌昌曰必無
成後三四年方得之劄子上而所主執政報罷後三
年竟得江東漕幹有孫愿者赴部乞磨勘已放散矣
昌曰以目下氣色觀之非但改官參差且恐折本孫
大怒欲治之伺引見間部吏有所邀不從乃擿曾過
房後歸宗在法合追所授恩澤有爲道地者與𥙷初
等官繼從孫道夫少從之辟竟失志而卒前三說皆
親見之孫又先人交承也昌後莫知所往
櫻桃抄乳酪正雨厭肥梅風忺吹籜咸瞻格天閣見
十眉環侍爭鳴絃索茶甌試瀹更良夜沉沉細酌問
間生此日爲誰曾向玉皇案前持橐龜鶴從他祝壽
未比當年隂功堪託天應不錯教公議細評泊自和
戎以來謀國多少蕭曹衞霍柰胡兒自若唯守紹興
舊約閩士朱耆壽字國箕爲秦伯和侍郎壽朱久游
上庠博洽能文一時諸公皆知之以累舉得官監臨
安赤山酒年八十餘而終
監安上門光州司理參軍鄭俠上䟽言去年大蝗秋
冬亢旱今春不雨麥苖乾枯黍粟麻豆皆不及種五
榖踴貴民情憂惶十九懼死逃移南北困苦道塗方
春斬伐竭澤而漁大營官錢小營升米草木魚鼈亦
莫生遂夷狄輕肆敢侮軍國皆由中外之臣輔佐
陛下不以道以至於此臣願陛下開倉廩賑貧乏
有司掊斂不道之政一切罷去庶幾早召和氣上應
天心以延天下蒼生垂死之命君臣際會貴乎知心
以臣之愚深知陛下愛養民庶如赤子故自即位
以來一有利民便物之事無不毅然主張行之陛
下之心亦願人人壽富而中外之臣略不推明陛
下此心乃恣其叨懫劓割生民侵肌及骨使之困苦
而不聊生夫陛下所存如彼羣臣所爲如此臺諫
之臣默默具位而不敢言事至於規避百爲不敢居
是職事凡百執事又皆貪猥近利使懷道抱識之士
皆不欲與之言不識時然耶陛下有以使之然耶
臣又見南征西伐皆以其勝捷之勢山川之形爲圖
而來無一人以天下憂苦貨妻賣女父子不保遷移
逃走困躓於藍縷拆屋伐桑爭貨於市輸官糴粟遑
遑不給之狀爲圖而獻臣謹以安上門日所見繪爲
一圖百不一及已可咨嗟涕泣而况於千萬里之外
哉謹隨狀呈奏如陛下觀臣之圖行臣之言自今
以往至于十月不雨乞斬臣於宣德門外以正欺君
謾天之罪如少有所濟亦乞正臣越分言事之刑初
不得即達乃作邊檄夜傳入禁中時永洛失律上方
西顧檄至不敢遏秉燭啓封見圖畫飢民纍纍然莫
測繼知爲諫䟽乃詔鄭俠勒停編管汀州視當時諸
公所上封事雖最切直或謂凡人論天下利害所貴
即悟主意罷行之若語言太訐使人主有不能堪而
自取譴斥亦何補於事漢元帝欲御樓船薛廣德諫
從橋曰陛下不聽臣臣自刎以血汙車輪陛下不得
入廟矣元帝不悅先歐張猛進曰乘船危就橋安聖
主不乘危元帝曰曉人不當如是耶以是知諫有取
於諷也俠字介夫福州人書既上或謂中有主之者
故興詔獄俠改徙英州辭連馮京王堯臣丁諷等亦
及責王安國除毁放歸田里皆繇呂惠卿與安國兄
有隙故入其罪熙寧十年手詔英州編管人鄭俠元
犯無上不道情至悖逆貸與之生已爲大惠可永不
量移以有司用赦應量移鄂州故也於是刑房官吏
皆被責罰
又一說上覽俠書遂詔學士承旨韓維知開封府
孫永體量免行錢三司使曾布體量市易又發常平
倉及放商稅而青苗免役亦權罷催凡一十八事繼
下詔曰朕於致治政失厥中自冬汔春愆陽爲沴四
海之内被災者廣意朕之聽納不得於理歟獄訟非
其情賦斂失其節忠謀讜言鬱於上聞而阿諛壅蔽
以成其私者衆歟中外臣僚直言闕政詔文維所草
也初司馬光自判西京留臺以歸絶口不論時事至
是讀詔泣下乃復陳六事一青苗二免役三市易四
邊事五保甲六水利云
清波雜志卷第十一
