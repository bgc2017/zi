子思子全書儒家類
提要
(臣)等謹案子思子全書一卷宋汪晫編攷晁
公武讀書志載有子思子七卷晫蓋亦未見
其本故别作是書凡九篇内篇天命第一鳶
魚第二誠明第三外篇無憂第四胡母豹第
五喪服第六魯繆公第七任賢第八過齊第
九其割裂中庸别立名目與曾子載孝經大
學同又晫輯曾子用朱子改本大學至孔叢
一書朱子反覆辨其偽而晫采之獨多已失
鑒别又往往竄亂原文如孔叢子子上雜所
習請于子思註曰雜者諸子百家故下文子
思答曰雜說不存焉此書引之改曰子上請
所習于子思則與子思答義全不相貫孔叢
子仲尼曰由乎心心之精神是謂聖推數究
理不一疑此書引之聖字下多一區字疑字
上多一物字又孔叢子云伋于進瞻亟聞夫
子之教此書引之以進瞻作進善輕改舊文
均失先儒詳慎之道且與曾子所引均不著
其出典亦非輯錄古書之體較薛據孔子集
語蓋瞠乎後矣特以書中所錄雖真贋互見
然多先賢之格言故雖編次蹖駁至今不得
而廢焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
