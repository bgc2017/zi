紀效新書卷十四
明戚繼光撰
拳經捷要篇第十四(此藝不甚預於兵能有餘力則亦武門所當習但衆之不)
(能強者亦聽其所便耳於是以此為諸篇之末第十四)
拳法似無預於大戰之技然活動手足慣勤肢體此
為初學入藝之門也故存於後以備一家學拳要身
法活便手法便利脚法輕固進退得宜腿可飛騰而
其妙也顛起倒插而其猛也披劈横拳而其快也活
捉朝天而其柔也知當斜閃故擇其拳之善者三十
二勢勢勢相承遇敵制勝變化無窮微妙莫測窈焉
冥焉人不得而窺者謂之神俗云拳打不知是迅雷
不及掩耳所謂不招不架只是一下犯了招架就有
十下博記廣學多算而勝古今拳家宋太祖有三十
二勢長拳又有六步拳猴拳囮拳名勢各有所稱而
實大同小異至今之温家七十二行拳三十六合鎖
二十四棄探馬八閃番十二短此亦善之善者也吕
紅八下雖剛未及綿張短打山東李半天之腿鷹爪
王之拿千跌張之跌張伯敬之打少林寺之棍與青
田棍法相兼楊氏鎗法與巴子拳棍皆今之有名者
雖各有所(缺)𫝊有上而無下有下而無上就可取
勝於人此不過偏於一隅若以各家拳法兼而習之
正如常山蛇陣法擊首則尾應擊尾則首應擊其身
而首尾相應此謂上下周旋無有不勝大抵拳棍刀
鎗釵鈀劔戟弓矢鈎䥥挨牌之類莫不先由拳法活
動身手其拳也為武藝之源今繪之以勢註之以訣
以啟後學既得藝必試敵切不可以勝負為愧為竒
當思何以勝之何以敗之勉而久試怯敵還是藝淺
善戰必定藝精古云藝高人膽大信不誣矣
余在舟山公署得參戎劉草堂打拳所謂犯了招架
便是十下之謂也此最妙即棍中之連打
紀效新書卷十四
