紀效新書卷十六
明戚繼光撰
旌旗金鼓圖說篇第十六
名將所先旗鼓而已近見東南人不知兵旗無法制
率如兒戲或輕難視遠或重難執馳方色混雜不可
辨認而臨陣分合更與旗無干聽兵用手逼唇為哨
聲却以旌旗為擺隊之具金鼓為飲宴之文至有大
將名胄而亦烏合縱横一聽兵士紛沓一隊數色一
陣數令以勝負付之自然以進退付之無可奈何吁
可勝嘆哉予故不得已而繪此煩文以取譏罪諒之
諒之
右清道二旗軍行持衆之前以清途路排營則遇掌
號笛執在馬路引官哨隊回營旗桿長八尺仍領送
官哨隊回營旗桿長八尺用木葫蘆或葫蘆上加以
鎗頭亦可方四尺藍色邊用紅色
此用以引金鼓桿高一丈二尺纓頭雉尾珠絡旗素
黃色方七尺黑布字大二尺
此與前大五方旗同用各照方色彩畫邊用生旗之
色不可與本旗色相犯除邊方五尺桿高一丈五尺
纓頭珠絡
此用在將臺上行則隨主將以為外表五方之應外
表視此為進止立伏桿高一丈五尺邊與旗幅同色
用夾絹二幅長四尺闊三尺帶用五色自下相生而
上長旗身有半旗頭用雉尾纓絡
此乃出征之旗代轉光旗之用也桿用長鎗桿旗照
字色邊同本旗之色庶純而可遠瞭方五尺不用彩
畫黑旗上用白絹為字餘皆黑字旗頭用鎗頭以便
出征輕潔色純不混衆目
此該二副共十面晝則示奇兵及子營中軍親兵夜
則看燈籠以代五方之用桿用好堅竹去皮紅漆長
一丈六尺頭用小鎗頭金木胡蘆頂鐵梁務在輕便
照方色全幅絹長一丈二尺燈用照方色薄油紙
此不可用於行陣重大也桿高一丈六尺旗大一丈
黑綠緞為之白綾為邊纓頭飾以珠絡極其華麗
此帶四方各門方色並中央黃素帶俱憑坐纛上以
為四方之生但可操而不可用於臨陣以其大而重
也桿無燈坐纛上用鐵十字架以懸之
此主將號旗顏色隨意不預設以泄機桿用長鎗旗
方一丈二尺
此後二十八宿形旗凡出軍立方向八門使兵由之
而出則用又凡遇出兵之日所輪勝宿即以此旗領
軍桿長一丈六尺頂用纓絡雉尾邊幅之色俱同各照
方色方可六尺
二十八宿眞形旗各一面
此後六丁六甲旗十二面用法與二十八宿旗同旗
色照方向邊同大旗之色桿長一丈三尺旗方五尺
頂用纓頭雉尾珠絡
角旗八面高大俱同五方旗用木紅葫蘆頭或雲鎗頭
行則夾五方神旗但矮於五方一尺其色則東南上
半幅藍下半幅紅南東反是東北上半幅藍下半幅
黑北東反是西北上半幅白下半幅黑北西反是西
南上半幅白下半幅紅南西反是花焰邊隨本旗之
色上下各一半
八卦正旗高大式桿俱照五方真形旗上用金木葫蘆
頭各以八卦方向為色四正方者色純四竒方者照
角旗各得一半上畫本方之卦於旗之中央
紀效新書卷十六
