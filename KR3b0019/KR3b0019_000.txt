紀效新書兵家類
提要
(臣)等謹案紀效新書十八卷眀戚繼光撰是
書乃其官浙江參將時前後分防寧波紹興
台州金華嚴州諸處練兵備倭時所作首為
申請訓練公移二篇所謂提督阮者阮一鶚
所謂總督軍門胡者胡宗憲也次為或問題
下有繼光自註云束伍既有成法信于衆則
令可申苟一字之種疑則百法之是廢故為
或問以眀之盖眀人積習惟務自便其私而
置國事于不問故已在事中則攘功避過以
身之利害為可否以心之愛憎為是非已在
事外則嫉忌成功惡人勝已吠聲結黨倡浮
議以掣其肘繼光恐局外阻撓敗其成績故
反覆論辨冠之簡端盖為當時文臣發也其
下十八篇曰束伍曰操令曰陣令曰諭兵曰
法禁曰比較曰行營曰操練曰出征曰長兵
曰牌筅曰短兵曰射法曰拳經曰諸器曰旌
旗曰守哨曰水兵各系以圖而為之說皆閱
歷有騐之言故曰紀效其詞率如口語不復
潤飾盖宣諭軍衆非如是則不曉耳或問第
一條云開大陣對大敵比場中較藝擒捕小
賊不同千百人列陣而前勇者不得先怯者
不得後只是一齊擁進轉手皆難焉能容得
左右動跳一人回頭大衆同疑焉能容得或
進或退可謂深眀形勢不為韜略之陳言第
四篇中一條云若犯軍令便是我的親子姪
也要依法施行厥後竟以臨陣回顧斬其長
子可謂不愧所言宜其所向有功也乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
紀效新書卷首
明戚繼光撰
一任臨觀請創立兵營公移
分守浙江寧紹台等處地方參將署都指揮僉事戚
繼光呈為處練陸兵以便圖報事竊照卑職一介武
夫叨承祖廕驅馳北塞艱苦數年是以犬馬衷誠謬
蒙剡薦方面再遷涓埃未效尸位之慚徒極俯仰再
叨前職水陸兼司陸戰尤切但情俗異宜只得勉奮
至於身先士卒臨敵忘身職雖武愚少所素講又况
世荷豢養之恩正犬馬效力之日且進有廕贈之榮
退有典刑之及豈敢偷生但設使本職統有節制敢
戰之兵經練素孚之卒一鼓齊進血戰抵敵我雖創
艾賊亦破膽如此則設有不虞實所甘心願膏草野
以圖補報惟恐即今既無堪戰練制之士若不呈明
預處教訓必待有事仍如目前流寄雜兵以塞燃眉
之責兵將睽違虛聲冗衆士心未附軍令不知及或
借取福廣船内水兵驅之陸戰數里以前望賊奔潰
聞風破膽雖有武勇數人并為遮擁而使本職孤身
赴敵效死職分更於地方何益殊增賊勢猖狂以貽
羞笑本職承命以來旦夕兢惕興思及此無任憂惶
况兩浙數年軍書警報並無一日之停武官兵卒俱
涉經年之戰縱有練兵之志亦無可乘之時幸今大
寇就戮萬里廓清本職何緣遭逢此暇微隙為備但
去來年風汛僅有三二月之日尤該將官惜力分隂
之際再照水陸之兵險易不同戰鬭之間利害尤别
其水戰固為不易至於陸戰鋒刃既合身手相接彼
死則此生勢不俱存又况浙兵俱係赤體赴敵身無
甲胄之蔽而當慣戰必死之寇手無素習之藝而較
精銛熟巧之技行無齎裹食無炊㸑戰無號令圍無
營壁窮追遠襲必寄食於旅店對巢拒守必夜旋於
城郭而在今不得不然也為今之計必隊設火頭行
鍋負之以隨軍身帶乾糧齎裹備之以炊爨兵有營
壁器具立之以相持宿飽于野庶為有制故本職意
以必用先創營壁之法退則後有可恃以更番進則
對壘可恃以無虞或又謂方今寇至不時急求目前
之用而必待從容創練營伍緩不濟事誠似迂談殊
不知三年之艾不蓄不得而殺賊練兵可以並行不
悖除將見在倭寇一面照常督集官兵戰𠞰一面統
集新安兵或儲器教藝練營待教練有成即可期實
用矣至於臨敵制變防詐設竒在將自出難以逆計
及照本職本以一將之官故所思不出三千之法寧
言粗鄙有遺漏欲求實效不敢粉飾而繁辭章徒事
虛文謹將創制營規缺欠該備器械逐一開載外查
得接管前官任内並無交代水陸堪戰堪教兵士欲
行未便伏覩平倭疏内一欵總參等官詳計某府縣
某衞所應用防守若干名某港某寨應用守禦若干
名每參將應用三千名副總兵分管陸路應用浙直
兵三千名見在各衛所軍士堪用若干名會算既定
前後令各參將協同兵備將所轄各府州縣新舊民
快義勇嚴加㨂選務得膂力驍壯之人但有老弱盡
行汰去責取里老鄰右保結攅造花名文册明白開
注身材面貌給牌懸帶選完之日每兵備道將所轄
地方通計若干就中挑取三千名責付參將管練專
備本地陸路截殺及聽軍門調用又一欵開在參將
者參將常用訓練揀選不精訓練不熟責在參將佐
貳官名數不充工食不敷責在兵備及府州縣掌印
官又開各兵備道將挑選過精壯之人務足三千之
數交付參將與同官軍時加操備居常教練遇敵交
戰參將之責平時閱視臨陣監督兵備之責等因續
蒙提督軍門阮白牌為軍務事内開賊遁温福仰戚
參將駐劄紹興將兵備道原募兵勇三千名逐日操
練揀去庸弱無藝之人照數選補聽候調用為今之
計合無照議并遵牌内事理選練其不足額數者或
許職亦量行自募充補其册内應用營壁器具金鼓
旗幟何項銀兩相應取辦伏乞批行應該衙門從公
議處緣于處練陸兵以便圖報事理未敢擅使為此
理合備呈伏乞裁奪施行嘉靖三十五年十一月十
五日呈詳欽差提督軍門阮蒙批兵備道行府照數
處辦繳依奉備行紹興府委官經歴歸本佑造該府
庫貯並無海防銀兩堪動等項緣由仍備呈欽差總
督軍門胡批該府既無堪動銀兩仰布政司查給繳
通併行紹興府給造
一新任台金嚴請任事公移
分守浙江台金嚴等處地方參將署都指揮僉事戚
繼光為請乞專任責成殫瘁心力大振久沿海防軍
伍以圖補報事竊照本職本以廢棄之餘誤蒙使過
之用看得任内台州一帶沿海衞所自初建置本以
保障生民捍禦地方故民出膏脂以供餽餉今積承
平二百年來一旦被有倭患其民社供餽軍餉且如
舊矣而軍伍不惟不能保障生民無益内地且每事
急又請民兵以為伊城守是供軍者民也殺賊者又
民也保民者民也保軍者又民也事體倒置如此殊
失祖宗建牙之意况台海一帶遠在浙江一隅將權
獨當一面勢甚可為但世情狃於四事其虛文誤日
第一也間有任事者而不得弊源肯綮二也又有見
今日之軍疲憊懦弱略似人形遂謂必不可振因噎
廢食者三也甚至以軍為務設恐整用殺賊致有損
軍之罪四也夫然則民兵獨非命耶但今日蠱壞之
極幹蠱之事如創始相似苟存其成法之體而少變
其意以捄其弊庶成法亦不至廢合無假職一方便
宜之權凡利有所當興弊有所當革悉容職隨時制
宜次第修舉與兵備道計議允行一應掌印操陸管
事軍官悉容職務在得人一面因才授能隨時便宜
更置一面疏名分巡兵備道會詳請用及别衙門有
所更置職境沿海管事軍官亦必行職查覆其措置
之要一曰首正名分使指揮千百戸旗軍丁舍秩然
有序而衞所之號令必行於上下二曰拿治剥軍貪
官以蘇久困之卒使士氣漸裕三曰重治刁軍官使
衞所之官敢於任事四曰禁所伍越序文移無印白呈
以肅軍政五曰諭以忠義厚恤戰亡以勸親上使長
之念六曰清磨戶口均編差役以養荷戈之力至於
追攝出外跟官清查影射役占操練鼓舞身先教習
凡可以充實行伍激發士氣者悉聽職隨機轉環不
必拘定常格多方以振飭之如遇事體重大聽會兵
巡道施行而有司軍糧按月徵放如此而二年之外
使沿海官軍不能堂堂一戰者皆職誤國罔上之罪
也如蒙允諭之後定知謗書盈篋集毁銷金然世豢
臣子分在馬革裹尸成敗利鈍豈足暇顧仰仗部院
威明伏乞鈞斷為此不勝激切理合具呈伏乞照詳
明示施行嘉靖二十九年五月十三日呈詳欽差總
督軍門胡奉批所據條陳數欵深為有見且切中時
弊本官為一方大將軍既肯挺身任事則一方軍務
悉以委託俱許便宜施行若事體重大必須公議亦
聽會同兵巡二道斟酌計議而行具由詳報此繳又
蒙巡按浙江監察御史周批前呈文蒙批所議皆有
見且中時弊因以見本參攄忠殫慮與碌碌虛遣者
不侔但更張有漸上下乃孚若外至之言决不能損
亦不必過防之也此繳
紀效或問(束伍既有成法小信於衆則令可申苟一字之種疑則百法之是廢故歴述所)
(急與可辦者為或問以明之必其信於衆而後教練可施於是以或問諸說編為卷首)
或問曰平時官府面前所用花鎗花刀花棍花义之法可
以用於敵否子所教亦有是歟光曰開大陣對大敵
比場中較藝擒捕小賊不同堂堂之陣千百人列隊
而前勇者不得先怯者不得後叢鎗戳來叢鎗戳去
亂刀砍來亂殺還他只是一齊擁進轉手皆難焉能
容得左右動跳一人回頭大衆同疑一人轉移寸步
大衆亦要奪心焉能容得或進或退平日十分武藝
臨時如用得五分出亦可成功用得八分天下無敵
未有臨陣用盡平日十分本事而能從容活潑者也
諺云到厮打時忘了拿法兵豈易言哉俞公棍所以
單人打不得對不知音人打不得者正是無虛花法
也長鎗單人用之如圈串是學手法進退是學步法
身法除此復有所謂單舞者皆是花法不可學也須
兩鎗對較一照批迎切磋&KR3934;擠著拿大小門圈穿按
一字對戳一鎗每一字經過萬遍不失字字對得過
乃為成藝後方可隨意應敵因敵制勝也藤牌單人
跳舞免不得乃是必要從此學來内有閃滚之類亦
是花法定須持標與長鎗對殺先標使去亦要不早
不遲標既脱手要進得速出刀快方為成藝鈎䥥义
鈀如轉身跳打之類皆是花法不惟無益且學熟誤
人第一叉鈀花法甚多剗去不盡只是照俞公棍法
以使叉鈀鈎䥥庶無花法而堪實用也
或問曰子所撰抑南北可通施之於今日耶抑水陸可
兼用否耶無乃覓形索景未免使人有讀父書之憂
光曰如束伍之法號令之宜鼓舞之機賞罰之信不
惟無南北水陸更無古今其節制分數形名萬世一
道南北可通也若夫陣勢之制特因浙江一方之地
形倭賊出沒之情狀以形措圖以熟愚民分合之勢
以教畎畝初用之官隨敵轉化苟用之異地是誠難
免父書之憂也不敢統為誇誕以誤閱者故特備說
于左夫倭性疑疑則遲兵臨之時我若進而有制彼
若先不預聞便不就合我得易于分布余數年百戰
但見諸賊據高臨險坐持我師只至日暮乘我惰氣
衝出或于收兵錯雜乘而追之又能用乘銳氣盛以
初鋒又其盔上飾以金銀牛角之狀五色長絲類如
神鬼以駭士氣多執明鏡善磨刀鎗日中閃閃以奪
士目故我兵持久便為所怯余所著操練圖令内切
切分詳退兵之法諄諄面諭鴛鴦陣勢速戰之條者
良以此也若夫北方原曠地形既殊敵馬動以數萬
衆寡亦異馳如風雨進不能止豈可以此用之者耶
或曰必如何而可余曰北方之事須革車二千練驥
萬餘甲兵數萬必興十萬之師如衛公之法而不泥
其跡乃可收功尺寸出塞千里少報國恩之萬一也
或又問其法何如余曰十萬之才非余所及但當别
有十萬作用長嘆而作
或問曰主將者萬人之敵也而一技一藝似不必習光
曰惡是何言哉夫主將固以司旗鼔調度為職然不
身履前行則賊壘之勢不可得衆人之氣不肯堅前
行之士得以欺哄避難而逆誑莫可辯斯賞罰不能
明不可行也如欲當前則身無精藝已膽不充謂習
藝為不屑可乎及其平日也士卒乃以藝而勝敵者
非有督責愚人不知為防身立功之本既多怠逸如
欲教閱必須憑左右教師以定高下便致教師得以
低昂其間為索詐之計士心即不平學技即不真而
花法無益之藝得以入乎其間况為將之道所謂身
先士卒者非獨臨陣身先件件苦處要當身先所謂
同滋味者非獨患難時同滋味平處時亦要同滋味
而况技藝豈可獨使士卒該習主將不屑習乎承平
以來紈絝之子間一戎裝則面赤如丹執銳則慚笑
莫禁為主帥者苟能一身服習而凡下我一等者將
焉取慚愧惶惑赤面動心誰不曰位勢如彼其尊威
令使我奔走者尚如此我又何疑怯而不屑使知披
執非辱已之事醒然為當然之役而良心矢發練士
如林矣孰謂一技一藝非主將之可屑為耶分門習
技者士卒而所以雜其長短隨其形便錯而用之者
主將也不習而知之臨時焉能辨别某器可某用某
形用某器以當前後臨時不知用蓋由平日不辨别
精粗美惡之故也及或托之章句中不知器技之用
者造之付與士卒無異閉目念文到底不識一字如
此則器技必不精晁錯曰以其卒予敵也斯言可不
信乎主將又可以為一人之敵而不屑乎平時器技
必須主將件件服習以兼諸卒之長既習則能辨又
須件件親詣親手看試過方可付士卒勿謂我有捷
法百件之中抽其一二試之此是三軍性命所係國
家地方安危所關設有一件欠精臨事一人先失大
衆被累勿謂我有抽看之法而造者不測便不敢草
草勿要顧惜威重勞冗而試較不全萬分叮嚀告囑
或問祖宗自設官軍至今操練二百年矣比子之操一
二年者孰為習士官軍亦有陣法場中演習而皆不
禆時用何也光曰且如一學生平日窗下講習的是
五經四書解義策論一旦入場試官出來題目就是
經書上的便可中得箇舉子來若平日雖是手不釋
卷却讀些雜說詩詞作些歌賦傳竒一旦入場要作
經義策論中選所習非所用如何可得就是好學的
也徒然耳今之軍士設使平日所習所學的號令營
藝都是照臨陣的一般及至臨陣就以平日所習者
用之則於操一日必有一日之效一件熟便得一件
之利况二百年耶况自幼而為武士者耶奈今所學
所習通是一箇虛套其臨陣的真法真令真營真藝
原無一字相合及其臨陣又出一番新法令却與平
日耳目聞見無一相同如此就操一千年便有何用
臨時還是生的且如各色器技營陣殺人的勾當豈
是好看的今之閱者看武藝但要周旋左右滿片花
草看營陣但要周旋華彩視為戲局套數誰曾按圖
對士一摺一字考問操法以至於終也此是花法勝
而對手工夫漸迷武藝之病也虛文張而真營却廢
制陣之病也就其器技營陣之中間一花尚不可用
况異教耶教與不教同况不習耶司閱者可不端明
雙目以任習服之人為較量之衡耶
或問常操之套果可用於臨敵否而真操賞罸精微之
處亦在此否耶光曰操兵之道不獨執械走陣於場
肆而後謂之操雖閒居坐睡嬉戲亦操也善操兵者
必使其氣性活潑或逸而冗之或勞而息之俱無定
格或相其意態察其動静而撙節之故操手足號令
易而操心性氣難有形之操易而不操之妙難能操
而使其氣性活潑又必須收其心有所秉畏兢業又
有操之似者最為操之害何則讙譁散野似性氣活
潑懈苦不振似心有兢業為將者辨此為急知此可
以語韜鈐之秘矣獵人養鷹犬故小道也將無所似
乎且夫好生惡死恒人之情也為將之術欲使人樂
死而惡生是拂人之情矣蓋必中有生道在乎其間
衆人悉之而輕其死以求其生非果於惡生而必死
也故所謂恩賞者不獨金帛之惠之謂雖一言一動
亦可以為恩為惠所謂威罰者不獨刑杖之威之謂
雖一語一默亦可以為威為罰操之於場肆者不謂
之操所謂筌蹄也而兵雖静處閭閻然亦謂之操乃
真操也微乎微乎妙不可測神乎神乎玄之又玄此
聖賢之精微經典之英華儒者之能事豈尋常章句
之可擬耶况諉之弓馬粗材武夫血氣之技烏乎可
一正行伍說
行伍大略前制旗幟内已載今定每十人為一小隊
即伍也置立木腰牌各一面四伍一哨即大隊也腰
牌一面每官方色腰牌一面各内應開姓名另圖牌
式於前仍查軍律參酌人情定立軍法若干欵緊要
者印油於牌隂稍緩者并前令通刊為一部如一隊
之長須知十人内某貧某富某強某弱某在某往一
呼之間一名不遺一見之間逐名俱識大而百人之
長千人之總偏禆大將各以此考之足辨兵士情意
教練之勤惰也務使人有管鮑之知方可望其同心
戮力之戰
一制器說
造用之法中間將官多推於有司蓋避嫌耳殊不思
臨戎誤事其咎誰歸雖涉嫌疑有不容於避者但銀
兩出入不親何嫌之有其買辦工料巡視監製隨完
隨試堪否行罰任怨須將官親為之方俾實用不然
止專降式受成總使數更得精加倍不無耽誤時月
則是航海者漁人而造舟者梓人彼何與利害而焦
勞困苦以底其精司出納者惟知屢估務至减價以
為省一金則民受一金之賜且估之不奢司事者無
從侵尅殊不知委用非人稽查無法任是如何估減
愈減愈於器具上剥削而自侵之數原不減也誰肯
又將已貲佃造更不知器具造成無用並將給造之
貲盡數置於無用之地所謂惜小棄大掩耳偷鈴而
他人坐邀一已之名重貽軍事之害又復重估再造
其時將以省民耶將以遺害耶况誤大事者耶嗚呼
有大計者思之
一教閱說
前兵既選充足輪進教場將官逐照長操教習格式
忘去勢分各隨所長如法逐名教誨務使人知習服
器藝之樂之益欲罷不能非止為答應官役而為之
恩威兼著情法相融中有梗玩者重治以警其餘週
而復始已完通行合營演總陣一日其營陣之制另
具
一調發說
照得南方用兵已踰數年軍民兵士操集之久豈止
曰善人七年之期不可謂無三年之艾至今稱習士
節制者猶鮮蓋由平時操練既不惜光隂於無事間
又教者非其所用而有事之際又復立名選鋒每哨
隊内抽其愿者強者湊合而發咸知兵無選鋒之慮
獨忘臨敵易將之危人心忽更所屬行伍分離上下
易置已難責成至於功不能成則是授以藉口之柄
此其所以積兵徒久而烏合如初也合無今後各官
所部兵馬但遇調遣不必分其強弱止將所部官職
名書牌調發彼既任教練之責於平時而臨敵失律
必無詞以他諉且知其終於自任而亦皆殫心力於
教練鼓舞之日也况選鋒之說蓋選於無警之日非
選於對壘之秋一營之内未嘗盡強而無弱兵家亦
未嘗棄弱而不用惟一調發則練兵有暇軍士情通
遇敵庶可以期齊勇之用
一操分合說
南服之地水田畦徑至或青草縈紆途路寬者不過
五尺小者一尺僅容側足皆水田茂禾深稻難行三
五人即塞往往用兵千數百人密相蟻附一路而行
一遇敗衂前後擁廹蹂踐落田中者復為田港水泥
所阻往往失事甚大蓋由不知分合故耳然徑多路
紛須分兵數道大張其疑照號令如有路若干則分
若干枝務盡占其路使我之衆疎而不斷密而不雜
單行牌後各赤下體遇賊則正面徑上者牌立不動
為對敵正戰赤體者下出田中分合變化出入伸縮
令各以便俱不羈禀于中軍聽隨前隊官長弛張若
進止大規統於中軍之總號令各兵又聽各部之令
庶得分合之法分營式另具
一對敵說
我兵所以屢敗有三素無節制一也未見敵而先走
二也既無營壁可恃人膽先怯卒皆野戰即使勝之
不足以當賊更番終於敗潰不勝亦無所奔依故奔
北長往所謂無制之兵有能之將不可勝三也今照
前營已定如賊來衝或二三人或五六人我兵俱伏
旗息鼓器械俱偃肅不動待彼衝到六七步内亦不
動賊必退去漸益前來如加至百十以上砲手照依
對敵次第俱隨牌立於濠岸高土之上如今打放空
者復裝飽者續放放者方裝裝者又發如此則雖終
日砲放不乏必無放盡而無砲之失弩射手坐於岸
土之下亦如今間名准射射者後續亦不歇竭再至
十步之内方纔長牌聽鼓堵牆而進鎗刀短棍夾牌
而入大營相應金鼓火炬此節制正戰也戰間翼擊
以分其力遊伏以疑其專出竒以乘其衆更番妙處
俱在臨時制變將所自出
一下炊竈說
照得兩浙自用兵以來每遇敵晝則空腹圍戰至夜
復又饑奔二三十里之外人家或入城郭宿歇至曉
復合而賊於一夜之内黑地預設竒伏轉移流突自
昏至旦五六十里有之我兵及明尋覓賊所行疲氣
怠又有未戰而已遇其賊伏者有之往往取敗再或
不入其伏定失其地利是以我勞而不及謀賊逸而
伏多中為今之計夜營既熟復有炊竈宿飽于野遇
敵即與晝夜相持遇倦以竒遶之遇暗以死士乘之
將見賊欲散掠而畏兵相守不敢分其勢欲聚戰而
我有守具不得與我戰竈炊無所饑竄必矣掎角上
策無出乎此後開旗上燈籠布罩者夜操之具也布
城蒺藜拒馬者立營之壘也杴钁等者治營之器也
今人治兵常曰古法筌蹄之具耳不足以施于實用嗚
呼天下有無方之醫否耶蓋地方風氣不同人之情
性各異不能因其所明而通其所蔽遂謂兵法不足
以施于實用是豈為能兵者哉此特自治于我之軍
中為然况敵情千變萬化地利到處殊形抑將何如
以應之且如浙江鄉兵之稱可用者初為處州繼而
紹興繼而義烏繼而台州至於他處則雖韓白再生
不可用也是皆有其故焉何則處州為鄉兵之始因
其山鑛之夫素習争鬭遂以著名及其用之殺倭不
過僅一二勝而已以後遇敵輙敗何也蓋處兵性悍
生産山中尚守信義如欲明日出戰先詢之以意苟
力不能敵即直告曰不能也如許我以必戰至其期
必不爽約或勝或負定與寇兵一相接刃但性情不
相制勝負惟有一戰再用之痿矣氣勇而不堅者也
此兵著名之時他兵尚未有聞及三十二三年方有
紹興之名蓋紹興皆出於嵊縣諸暨蕭山并沿海此
兵人性伶俐心雖畏怯而門面可觀不分難易無不
領而嘗之惟緩急不能一其辭然其性頗為無奈驅
之則前見敵輙走敵回又追敵返又走至于誘賊守
城劄營辛苦之役則能不避馭之以寬亦馴馭之以
猛亦馴氣治而不可置之短鋒者也此後方有台兵
之名蓋台兵以太守譚公之嚴初集即有以懾其心
故在譚公用之而著績他人則否其人性與温州相
類在于虛實之間著實鼓舞之亦可用歲已未以義
烏尹趙公之集兵予奉命會選而教練之為部伍于
是而始有義烏之名以前非無烏兵也蓋輙屢出屢
敗故不為重輕義烏之人性雜于機詐勇銳之間尤
事血氣督之衝鋒尚有懼心在處兵之下然一戰之
外尤能再奮一陣之間尤能反戈但不聽號令勝則
直前不顧終為所詐至於他處之兵伶便譎詐柔懦
姦巧在我鼓舞之令未下而衆已預思竒計為之張
本矣等而别之得其人而教練焉畢竟處州為第一
義烏次之台温又次之紹興又次之他不在此科也
其操治處兵之法在操其堅耐而使之屢陣不銷其
氣其操義烏之法要破格恩威並稱必使其聽節制
進退一如約束不患其不強而患其不馴不患其不
勝而患其驕其操台温之兵必又加嚴一等其操紹
興之兵必須重令以劫其心决令以立其信操之能
以短兵交刃而後可用也至于他處之兵必洗滌其
腸胃盡去其故態施不測異常之令然後僅能及紹
興兵耳不然吾不能也如此則無兵不可衝鋒無兵
不可鏖鬭浙之強兵不可勝用矣或又問曰今之處
民銷廢怯弱極矣而君猶以處兵稱首何也予曰兵
之勝負者氣也兵士能為勝負而不能司氣氣有消
長無常盈在司氣者治制之何如耳凡人之為兵任
是何等壯氣一遇大戰後就或全勝氣必少洩又復
治盛之以再用庶氣常盈若一用之而不治再用則
濁三用則涸故無常勝之兵矣譬如清泉細流輒以
巨罌連汲之斯濁濁而不少間以蓄之則涸必汲其
清而澄其濁又停其汲故能供再汲之罌常滿而流
弗可涸是處兵之初用時正始達之泉也而將領不
尚節制者用其氣而不蓄雖一二勝焉氣已濁矣猶
未涸也由是處兵之名著天下無處不募處兵而先
浙次直次福建皆處兵矣夫處既募廣將領乃多豈
能人人皆良知清明盡諳治氣用兵之機也於是用
其名而鹵莽以耕滅裂以穫詭遇得禽遂至於涸遂
至於大衂而不可復振今之義烏兵已蹈處兵故轍
矣予憂更甚夫義烏兵自隸予部下二年遂有台州
辛酉數捷至或身親之人亦有云云者曰義烏兵天
生性勇固不假將領教習之力而可用也今處處募
義烏兵者遠自福省故不知義烏彈丸之地通計能
幾十萬丁就中再擇其勇而壯者又復幾何今紛而
應四方之募者二萬有餘矣編民之家老幼官吏生
員雜役外十丁五丁可得一壯士否歟又加之以各
處不一之將領未必人人知兵未必人人知義烏兵
之性未必人人捐身家以御下一用之不審被一大
劫東村痛子西村哭夫于此之後一邑奪氣而義烏
之兵不可用在目前矣或曰如君所馭義烏兵何以
能然予曰粤於己未冬初集之其在平時也用破格
之號令施極重之賞罰嚴如霜雪以立威信或以教
場中行臨陣事或以談笑間陳刀斧威其所以佐威
信之必行而無他虞者或親執湯藥以調下卒或同
勞苦以共跋涉或夜竊隊伍之中或出其私積之物
雖士卒一尺之器亦親經較驗而身先習之為諸士
倡夜無終寢之席日無不吐之哺此心時刻無或少
怠雖累勝之卒而馭之更百倍于未勝之先也夫方
寸之微出入無鄉一少恃其舊氣便著障根以漸變
去便至不可收拾是故世未嘗無百戰百勝之卒惟
在我無百戰百勝之心耳及于用兵臨敵則去戰期
二三日之前先以塘報約之重刑厚賞追隨賊之動
静圖報賊之地利凡賊一舉動必有報凡踰一時辰
必有報又至舉戰一日之前則所部親兵能卒多至
一二百人盡數分遣四布賊之左右及或有入賊之
腹心者凡賊分合出入多寡向往進兵路徑舉皆洞
然矣方以其所得情形或以泥塑為山谷巢穴狀或
以硃墨筆圖别分布使各頭目了然如素履然後尅
期分路如所議給信票口令以進于敵所未陣而恐
其遲及陣而恐其瑕交陣而恐其誘既勝而恐其驕
精神心意舉無不流通于士卒敵人之間而凱收之
餘又復如解衣以收亡骸出帑以恤孤[婺-矛+牙]重其鋒鏑
之賞而明其連坐之誅雖大敗中亦有必賞之士大
勝中不無行刑之人隨查其心神志氣之利害處從
宜鼓盈之而决其機器械行伍一戰即如故則不更
兩戰之後雖全師如故則士卒輕傷亦多器械損折
亦多斷然星夜擇其中軍一哨或頭目有事故者伍
下之人分投補足以中軍所蓄器械那移貸之務使
戰營行伍一卒不缺一器不乏然後又為再出之舉
也八陣所謂遊兵二十四隊防備設疑補缺之用正
謂此也是以各營時時有常足之額士卒有常盈之
氣今予之中軍者即八陣之遊兵也此在主將决當
常備數百之人親養練于中軍臨時方得如此設施
若平日無是備一時豈能呼召也哉用之出征異地
尤為緊要一著此固多術亦為局方至于因敵轉化
因變用權因人異施因情措法消息之以神妙不測
無方體之微者又非筆舌所能告也夫喋喋之言非
誇將術以肆驕矜蓋欲聞諸同志慎用此兵共藉壯
士之力以盡職分以報君父與知己也不然他處之
義烏兵壞則一邑之人一體相似區區部曲由此易
慮矣今豈能獨情于久遠也哉識予不得已之心然
後予為無罪予言庶萬一有補云
或曰如台州辛酉之捷寧能再得乎予曰可能者人也
不可能者天也台州之捷人也予可繼也台州之全
師非人也天也不可必也他日之遇賊必戰戰而多
勝者人也予能也若如辛酉之每起必勝每勝必全
師每戰無踰一時不獨算而必中且多竒中者予不
可必也皆天也數也與督府司道帷幄之秘機也同
志者宜鑒乎此毋諉之於義烏兵之力而自誤焉
今之鄉兵狃于平昔所習武藝之蔽不信師教遂誤大
事者甚多何則如鄉兵所執名為钂义鈀鐪者横頭
用無刃鐵梁柄頭用平頂鐵篐長不踰眉其所習之
法又前後左右回頭跳舞雙手平拿兩頭所餘不過
一尺渠蓋如此習之及其平日在鄉黨争鬭每打必
勝遂自謂無敵雖有他師教以别法皆不聽從蓋渠
用之利習之成信之深故也殊不知此器此習乃鄉
中互相争鬭用之彼此皆然且恐以刃傷人得罪必
重故只用此物打傷就或打死終非刃殺之意其賊
之來也利刃長鋒二丈有餘及身寸餘應刃而斃以
一尺無刃之物而當一二丈利渺之鋒就能見肉分
鎗亦只格得他開去不及我身幸矣便終日對局豈
能跳進一二丈之遠以中彼哉就中彼不過打一擊
苟不中在頭顱便能死人否賊亦得反刃于我也逆
而執之反為所誤遂謂义鈀钂鐪不可用習藝為無
益有是理哉又如長鎗近見浙江之習皆學處州狼
筅法中分其半官軍所傳之法亦有回轉但大敵交
鋒與平日場上相對比不同千百之人簇擁而去叢
如麻蓬豈能舞丈餘長竿迴轉走跳若此則一二丈
僅可布一人而已不知有此陣否耶至于中分其半
則又後尾垂帶一為左右之挨擠手中豈能出入遂
乃遇敵而敗不曰習藝之非制器之誤乃曰鎗不可
恃於鎗何尤哉故用鈀钂鈎䥥义鐪之類必如予所
載短兵長用說篇内制之習之長鎗之屬必如予所
載長鎗短用說篇内制之習之乃為得宜今之司教
士之責者須先一一隨其土著之所習尚器藝如善
者聽之而求其精如非大所宜者須先一一說破執
迷之病然後說我新制之利待彼曉然知舊習之不
利以慕我之利然後督習既成人人自知足以恃而
前則弱兵可勇勇兵必不為習所陷沒可以語成功
也或者曰君用兵酷嗜以節制遂至成效節制工夫
從何下手予曰束伍為始教號令次之器械次之微
權重焉不能傳也當於經籍中採其精華師以意而
不泥實事造其知識衡於已而通變推而進之于真
武直取上乘則率性之謂道格物而知至知至而意
誠意誠而心正孔子云我戰則克是己勿謂行伍愚
卒不可感通恃無本之小勇倖狙詐之一中也嗚呼
紀效新書卷首
