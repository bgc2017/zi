紀效新書卷十八
明戚繼光撰
治水兵篇第十八
一兵船束伍法
每福船一隻捕盜一名舵工二名繚手二名扳招一
名上斗一名椗手二名上用甲長五名每甲兵十名
(第一甲佛狼機甲長專管放佛狼機賊近管放火磚烟罐等器)
(第二甲鳥銃甲長專管放鳥銃賊近攻打)
(第三甲標鎗雜藝甲長賊遠照管船隻搖櫓賊近發鎗刀石藥等項)
(第四甲標鎗雜藝甲長賊遠照管船隻搖櫓賊近發鎗刀石藥等項)
(第五甲火弩甲長以一半打弩以一半放火箭賊近從便攻打)
以上如與賊逼近船邊一時遇巧不拘何人用
何器但能奮勇當鋒用火藥火器成功用刀鎗
戰殺有功各為首者俱以破格奇功論
每甲長一名管兵十名甲長小旗一面照方色
今以見在船分之福船二隻海滄船一隻艟&KR2827;
船二隻為一哨立一哨官左右二哨官為一營
立一領兵官以松門關分右後二營海門關分
前左二營各以指揮一員統領其船上大旗則
俱用黑布仍用白布做一大字在旗通寫作台
字各照方色製以號帶甲長旗各照號帶方色
每船五方旗一副
前營
紅旗紅邊一面
藍旗紅邊一面
白旗紅邊一面
黑旗紅邊一面
黃旗紅邊一面
左營
紅旗藍邊一面
藍旗藍邊一面
白旗藍邊一面
黑旗藍邊一面
黃旗藍邊一面
右營
紅旗白邊一面
藍旗白邊一面
白旗白邊一面
黑旗白邊一面
黃旗白邊一面
後營
紅旗黑邊一面
藍旗黑邊一面
白旗黑邊一面
黑旗黑邊一面
黃旗黑邊一面
中軍
紅旗黃邊一面
藍旗黃邊一面
白旗黃邊一面
黑旗黃邊一面
黃旗黃邊一面
兵夫列船式
平時在船四面擺五甲總合為一大哨於船四面
各甲各器長短相間分方面外而立如遇打賊隨
賊所在之面倂力動手無賊之面亦留每面二人
防看其船頭用銃一架第一甲撥兵四名專管船
頭閘板下第二甲撥兵四名專管兩水倉門
以上如與賊逼近船邊一時遇巧不拘何人用
何器但能奮勇當鋒用火藥火器成功用鎗刀
戰殺有功者俱以破格奇功論
每甲長一名管兵十名甲長小旗一面方色同大船
兵夫列船式
平時在船四面擺四甲總合為一大哨於船四面各
甲各器長短相間分方面外而立如遇打賊隨賊所
在之面倂力動手無賊之面亦畱每面二人防看其
船頭用銃一架第一甲撥兵四名專管船頭閘板下
第二甲撥兵四名專管兩水倉門
艟&KR2827;一隻即大蒼山船也捕盜一名舵工一名椗手
一名繚手一名甲長三名兵夫三十名旗幟方色俱
隨本哨福船相同但尺寸不同另開於旗圖之中
兵夫列船式
平時在船四面擺三甲總合為一大哨於船四面各
甲各器長短相間分方面外而立如遇打賊隨所在
之面倂力動手無賊之面亦畱每面二人防看
平居號令禁約
福船應備器械數目
大發貢一門大佛狼機六座
碗口銃三箇噴筒六十箇
鳥嘴銃十把烟罐一百箇
弩箭五百枝藥弩十張
粗火藥四百斤鳥銃火藥一百斤
弩藥一瓶大小鉛彈三百斤
火箭三百枝火磚一百塊
火砲二十箇鈎鐮十把
砍刀十把過船釘鎗二十根
標鎗一百枝藤牌二十面
寧波弓五張鐡箭三百枝
灰罐一百箇大旗一面(幷號帶)
大篷一扇小篷一扇
大櫓二張舵二門
椗四門大索六根
小索四根(每根長十八丈)扳舵索一根
繚後手索二根椗&KR0008;四根(每根長二十丈)
絞椗索四根鐵鍋四口(幷竈蓋)
花碗八十箇鐵鍬四把
鐵鋸四把鐡鑽四把
鐵鑿四把鐵斧四把
薄刀二把銅鑼一面(重五斤)
大更鼓一面小鼓四面
大桅旗一頂正方旗五頂
水桶四擔(幷&KR3088;梁)燈籠十盞
木梆鐵鐸一副備用大小松杉木十株
火繩六十根繩十根
鐡蒺藜一千箇
捕盜自備用
釘四十斤油五十斤
麻六十斤灰三擔
各兵自備用篾盔一頂
隨身釘鎗一根腰刀一把
海滄船應備器械數目
大佛狼機四座碗口銃三箇
鳥嘴銃六把噴筒五十箇
烟罐八十箇火砲十箇
火磚五十塊火箭二百枝
粗火藥二百斤鳥銃火藥六十斤
藥弩六張弩箭一百枝
弩藥一瓶大小鉛彈二百斤
鈎鐮六把砍刀六把
過船釘鎗十根標鎗八十枝
藤牌十二面寧波弓二張
鐵箭二百枝灰罐五十箇
大旗一面(幷號帶)大篷一扇
小篷一扇大櫓二根
舵二門椗三門
挽篙十根大索四根
小索四根(每根長十五丈)繚後手索二根
扳舵索一根椗&KR0008;四根(每根長二十丈)
絞椗索四根鐵鍋二口(幷竈蓋)
水桶二擔花碗五十箇
鐵鍬二把鐵鋸二把
鐵鑽二把鐵斧二把
薄刀一把鐵鑿二把
更鼓一面小鼓二面
銅鑼一面(重五斤)五方旗五面
燈籠四盞木梆鐵鐸一副
備用大小松杉木五株火繩三十六根
繩五根鐵蒺藜八百箇
捕盜自備用釘三十斤
油四十斤麻四十斤
灰二擔
各兵自備用篾盔一頂
腰刀一把隨身釘鎗一根
蒼山船應備器械數目
大佛狼機二座碗口銃三箇
鳥嘴銃四把噴筒四十箇
烟罐六十箇火磚二十塊
火箭一百枝粗火藥一百五十斤
鳥銃火藥四十斤藥弩四張
弩箭一百枝弩藥一瓶
大小鉛彈一百六十斤鈎鐮四把
砍刀四把過船釘鎗八根
標鎗四十枝灰罐三十箇
大旗一面(幷號帶)大篷一扇
小篷一扇遮暘篷八扇
大櫓一枝邊櫓八枝
舵二門椗二門
竹篙二十根大索四根
小索二根(每根長十五丈)扳舵索一根(每根長二十丈)
繚後手索二根椗&KR0008;二根(每根長二十丈)
絞椗索一根篾纜一根
鐵鍋二口(幷竈蓋)鐵鋸一把
花碗四十箇鐵鑽一把
鐵斧一把鐵鑿一把
薄刀一把銅鑼一面
更鼓一面小鼓一面
五方旗五面燈籠四盞
木梆鐵鐸一副火繩三十六根
備用杉松木五株繩五根
捕盜自備用
釘三十斤油三十斤
麻三十斤灰二擔
各兵自備用
篾盔一頂腰刀一把
隨身釘鎗一根
一平日各照𣲖定武藝時常檢點船上器具每日一次
看驗損壞火藥遇天晴五日一曬收閣乾燥避火之
處鎗刀鐵器半月一磨遮蔽風雨一件收磨不如法
扣罰工食甲長連坐
一每船斧口石大擂石務足若干八分放在船底二分
放在船面用過即補不補者扣工食
一每甲兵六名如有在逃一名將甲長綑打收監甲下
兵夫以五名收監以五名齎文分投捉拿獲日即以
本犯應得工食充賞限三月拿不回將差過之兵各
打四十監禁又差在監一半去拿如此輪拿一年不
獲全甲兵夫俱革其一年工食通扣在船修艌船隻
凡差出拿逃兵者工食即日扣收在官拿獲有功之
日給與其逃兵自首免罪拿到者春汛時月發船之
期依臨陣在逃法示衆每甲俱有逃兵連坐捕盜每
船俱有逃兵連坐哨官各哨俱有逃兵連坐領兵官
依次連坐即行覺舉者免罪
一兵逃甲長即時稟捕盜捕盜呈哨官轉呈把總呈府
注冊拘該甲兵夫給文行拿
一每月初一十五補兵即於廿九十四日該管捕盜募
兵到船送付哨官帶到領兵官驗呈把總類驗本府
驗中給與腰牌發總呈道收冊發船駕操
一各船捕盜遇夜出哨脚船三板船俱要收藏穩便不
許拖帶恐遇風急潮滚頓流者一船兵役取水不便
誤失者管船兵夫一面治以軍法一面扣月糧賠造
一在港每日清晨中軍船定營吹打三通放砲三箇升
太平旗左右前後四營依序安擺各擂鼓鳴金亦升
太平旗
一捕舵兵夫上岸買辦柴米及神福船具俱赴中軍船
給籌票刻限時日回銷敢有不行稟明私自擅離及
該管小甲互相容隱知而不舉者一體連治軍法
一各船領兵指揮哨官捕舵兵夫風汛時月不許偸安
假托事故在岸宿歇虚竊錢糧致誤事機者不分貴
賤一體軍法重治如有警掌行號已畢而未到船已
起椗而方來俱係畏避即發保候無功者斬
一各船捕舵小甲兵夫各照安名分長幼尊卑務念同
舟共命如父子兄弟相處不許嗜酒在船爭打違令
喧嘩俱以軍法連坐然後另行發官問理曲直
一兵與甲長凡事務相推讓惟甲長是聽甲長平時見
捕盜一跪一揖遇中軍發放跪聽號令
一捕盜見哨官平時皆一撒一跪一揖遇在中軍或臨
敵以軍法施行
一哨官見領兵官一跪一揖臨敵臨操軍法施行
一領兵官戎裝見把總兩跪一揖平時許以冠帶臨操
臨陣戎裝聽令小則徑自綑打
一哨官見把總兩跪一揖臨操叩頭捕盜見把總叩頭
捕盜見領兵官平時兩跪一揖臨操叩頭跪見
一各船官捕兵役各備蓑衣箬笠一副以便遇雨應用
毋得抗違
或者曰兵船當在船上操豈有取兵下陸地而操水戰
之理耶繼光曰海舟比江中不同戰賊時惟用風力
帆檣之功但有舟利帆速者隨便勁上以間船之力
耳海中風濤潮汐非内地江湖搖櫓整次之比也舟
中旣不能操矣而不取於陸以習之不幾於棄之耶
或又曰取之操於水寨是矣而又何以陸操繼光曰
水陸之分可恨正在此逼賊登山將不捨舟步戰乎
哉或者曰然
以上擺船之說大端海濤洶湧港有灣曲闊狹當風隱
風之不同隨港形深淺難拘一定之勢此言處寬迥
水善之形耳設使狹如羊腸則又當單隻一字順下
不可拘方也
一每日日落時分聽中軍船上吹打三通放砲三箇各
船一體鳴金擂鼓落旗
一夜暮以朦朧為期中軍船發擂三通起更各船齊擊
竹梆打更者打鼓一次梆響一遍每更用兵二名一
名船頭遠視一名船尾高瞭遇有船過即便鳴鑼各
船齊備儻水上有黑塊夜浮者恐賊人踏水偸椗支
更兵夫速以石打一面高叫本船捕兵同看若是别
物流入則已若是賊人即便鳴鑼打銃各船一體防
備違令支更兵夫重治割耳因而失事者斬首
常時水寨操習
一每隔夜把總官先撦該操大旗一面於中軍船上示
兵知之次日早掌號官先於船上五更吹長聲喇叭
一盪各兵起收拾做飯約中軍船炊熟吹第二盪喇
叭各兵食飯吹第三盪喇叭各官捕帶兵先登岸赴
水寨擺立照圖
一俟水寨演熟部伍然後照前操法以操兵船俟泊處
關港潮平依法操於舟如其關港狹曲風潮不可操
大舟者以小船摘甲長每甲摘兵一半用小船三板
操其形狀之略
一本總擺清道建五方旗鼓進場坐定中軍官稟放砲
升旗又稟放靜砲三箇即放砲三箇諸營一時肅靜
稟掌號笛官旗聽發放掌號笛官捕甲各執旗由兩
邊路到臺下立定金響號笛止其立定之法每一船
捕盜在前甲長旗挨次在後中軍官呼官旗過來齊
應一聲先甲長次捕盜次官跪聽發放掌號官發放
云官旗聽著耳聽金鼓眼視旌旗駕船如馬見賊爭
先同舟共命奏凱還師依次分付起立舵工跪過稟
稱舵工聽發放發放云舵工聽著一舟之功全賴爾
輩稍有歪斜不能直射賊舟者軍法示衆舵工起此
後如有别事發放逐一講明起立中軍分付官旗下
地方各應一聲鳴金大吹打各照原路回信地各領
兵官照依臺上規矩於各營掌號發放畢聽各捕盜
將本船甲兵盡數俱令跪聽其先發放扳招手曰船
若著淺治爾之罪次發放繚手曰使風不正治爾之
罪次發放舵工曰船去不能直射賊舟治爾之罪發
放畢各營肅靜
一下營中軍掌長聲喇叭三盪吹哱囉各兵起身再吹
哱囉中軍旗幟擺出當中立定點鼓各船捕兵依前
畫港内列船式樣由中照前圖擺出仍為每甲一行
每船各甲平行俱在場之當中一行立畢金響鼓止
一面預於場之盡首立左右二的左右相去一百步
其的高六尺闊三尺每的下立高桅一根三丈粗不
拘又立近的二座於左右的之中相去二十四步的
高三尺闊一尺看中軍點何色旗其該營兵即聽吹
天鵝聲喇叭擂鼓各兵呐喊一船一船挨次近的一
船之兵約去五十步即照前圖内閱視擺船圖相間
擺開為一長圈趨的之中先鳥銃狼機射手照遠的
打放火箭向高照遠桅放之其佛狼機預先立三架
在彼臨時止用各船機兵到即打放不必擡行將鳥
銃一遍狼機各一箇火箭一枝弓箭三發其鳥銃兵
即向近的打石佛狼機手每人包火藥五兩向近的
擲火燃之各色火器各放一件其標鎗手打標弩手
放弩俱中近的為則各照方面攻打石矢各三發鼓
少間一船兵即於大前面抄旁而回又擂鼓呐喊又
一船到的照前行之又過旁抄回如此俱完則前一
船兵復又如環輪轉再近的金響鼓止鑼響即各於
脚下上息乃將前四的四桅俱取立居中一字立之
中軍掌哱囉各起身擂鼓吹天鵝聲呐喊各兵四面
向中攻打一番鳥銃不用銃子火箭高放火藥標石
不必施以其四圍遠攻使賊不敢出露身體於船之
上我可徑造而擒之此遠勢非逼近勢也如臨敵則
自有一船逼近用標石火藥擲傾近攻不可預習如
此一陣金鳴鼓止摔鈸響各收成每甲一行每船為
一方立定再摔鈸響收照原出在港圖次立定放砲
三箇鳴金大吹打挨次照初出擺營序列回還原劄
信地立定鳴鑼坐地休息各官赴臺下稟操畢中軍
稟比較先列佛狼機六座立一百步的一面豎起紅
旗各船佛狼機手通赴臺下立聽唱名打放每人三
銃中一者量賞中二者平賞中三者超格重賞不中
者打罰如比較陸兵格眼次立八十步的一面豎起
紅高招各船鳥銃俱集臺下照佛狼機試打賞罰次
立六十步的一面豎起黃旗各弩手射手火箭手通
赴臺下每人亦三發亦照銃手行賞罰次立二十步
的一面豎起藍旗各船標鎗打石手俱赴臺下每人
三發亦照銃手行賞罰次立白旗各船刀手鈎鐮手
鎗手俱赴臺下先每名單看使舞手法身法步法次
斬馬刀與長鎗較次义鈀鈎鐮與長鎗較看其遮當
何如但能任鎗誘哄執立不動目不瞬視候到見肉
分鎗就使不能遮架亦為第一等若一見鎗來遠近
迎架頭搖身傾手動足亂即為生疎且其人無膽或
治或革惟公道行之是為下等俱演畢放砲落旗散
操各船三板俱來岸下候兵登船歸䑸每演此一遍
則演陸操一遍不拘二項但操一遍歇一日水操每
月一五九十三十七二十一二十五二十九日陸操
每月三七十一十五十九二十三二十七日其陸操
照依本府陸兵新書内止操自一隊起以至一官者
止不操方營與前一半蓋水兵有水操太勞故也其
武藝各照所執比較一如官旗調集臺下之法
一放火磚火砲火毬之法須火線燃之將入方可擲下
不然擲而滅就不滅賊可反手正當發時反為所害
一火箭只著棚帆當中一點打去常高中則不可救低
則易救
一弩弓不可遠遠則無益徒費矢竭力
一標鎗非兩船相逼不可用往下打更難准
一打石著人頭面方打不可空往船上擲之
一賊船如近我船便傾下火藥一二桶少則無用連桶
則恐滚擲水中須傾桶倒下一面用一二人用鐵鍁
執炭火數鍁隨藥擲下火多則必有燃藥者或用粗
碗一箇種火一碗用灰蓋之放於桶口擲藥之時碗
内火同藥傾及船一磕而火藥相粘必發難救此第
一全勝捷徑妙法智者不能施其巧勇者不能用其
力也
發船號令
一隔日先行牌諭各捕兵將以出洋若干日該備鮝米
水數目令備完限時點查欠者綑打罰工食凡中軍
吹長聲喇叭一通立起黃旗一面各哨船出洋哨賊
如報有警本總即升船廳聽砲三箇大吹打畢先吹
哱囉一盪各船一面起&KR1468;掌號笛官捕旗甲俱坐三
板赴中軍船下兩邊照營列定掌號官稟稱官旗到
齊聽發放船上叫官旗進來水倉門報門俱赴船面
掌號官叫官旗過來以下俱照常時在於水寨操練
規矩發放畢各官捕回船亦照寨操一體發放畢中
軍船擂鼓升行旗吹第二盪哱囉響各船起篷第三
盪哱囉依次開船夜洋行使首尾相接鴈行而進不
許太相遠離䑸哨一船違令捕盜之罪二船違令哨
官之罪四船違令領兵官之罪中軍畏縮把總之罪
其舵工繚手皆加倍重治遇有船漏風水不便者覈
實免罪
遇夜洋行船
一各船以燈火為號中軍船放起火三枝放砲三箇懸
燈一盞各船以營為辨前營船懸燈二盞平列左營
懸燈二盞各桅一盞右營大小桅各懸燈二盞平列
後營懸燈二盞一高一低看燈聽銃收䑸船到將近
船上捕盜先自呼名識認
一遇夜泊船聽中軍船招䑸喇叭響各船依序隨䑸安
插不許私求穩便遠泊因而疎虞斬首示衆哨官連
坐
一守夜號令俱同在港號令但每夜加鳥銃手二名點
火執銃遇疑即便對放
一各船遇夜有急看中軍旗五方高豎燈五盞是欲設
疑以見船多之意每船後尾上立燈左右一盞前桅
上加燈二盞
臨敵號令軍法
一中軍船戰聲喇叭響各鳴鑼齊擂戰鼓天鵝聲響大
聲呐喊奮勇𠞰殺獲有功級各送領兵指揮驗實類
送中軍紀驗解報退縮後至者斬其捕盜船行遲曲
而後到者斬其捕盜舵工遇淺者斬其扳招手船雖
先到而不直射賊船傍邊擦過者斬其舵工繚手使
風不正者斬其舵工繚手如已使逼賊舟相幷不能
成功致賊舟復走者斬其捕盜各甲長有能挨報某
兵不用心某兵不用心者其不用心之兵斬首甲長
止於綑打
一敵人慮我官兵追戰將船内器物遺棄水中兵夫敢
有撈拾而不追賊者許本船捕甲割耳示衆故縱者
連坐斬首
一凡已打敗賊舟一隻而餘舟不行分投追打别賊共
相攢來爭撈首級致賊遁走者各船獲級俱止歸先
打一船之功餘船捕盜綑打一百割耳其一船雖已
逼到賊舟而未即打敗餘舟接應會同用力者不在
此例
一各船遇敵敢有畏勢揚帆遠望逗遛不進者捕盜舵
工俱就陣斬首示衆
一各船放銃須將火藥收藏安便免至火星爆入貽患
匪細儻有失誤銃手管藥兵夫一體軍法施行
一各船打敗倭寇所撈獲財物包裹聽船捕盜從公分
給以多半付動手首功之人餘皆均處敢有官捕頭
目勒分甚至夾打追侵公然放肆者許各兵徑於回
日赴官告首決打重治加倍追付各兵頭目依律治
罪其軍器則要報官解驗不許各兵隱藏
一與賊船對泊船&KR1468;&KR0008;上用猫竹擘開包裹&KR0008;上以防
敵人夜竊之患違令&KR1468;手綑打
一各船遇警聽中軍船天鵝聲喇叭響各船鳴金鼓一
通捕兵大聲呐喊以壯軍威違令治以軍法
一各船遇警捕舵兵夫不許解衣而臥違令察出治以
軍法
一報警至急起&KR1468;不前即使用大猫竹一段計長一二
丈縛於&KR1468;&KR0008;浮水以便班師各自認取違誤&KR1468;手割
耳示衆
一各船捕舵兵夫遇泊船山澳無故不許上山閒遊恐
遇警一時下船不便致有誤事若要取水輪直兵夫
赴中軍船告稟明白方許取水違令上山人拿治不
恕
松海島嶼外洋哨船發火號令
一健跳者北至金齒門南至漁西其信地則青珠山茶
盤山青門黃茅覽
一桃渚者北至牛頭門南至聖塘門其信地則獺鰻山
白達山米篩門
一海門者北至擔門南至三山其信地則擔門山三山
頭
一松門者北至深門南至鹿頭其信地則&KR0008;頭山猢猻
尖道士冠山大高城山鹿頭山
一隘頑者北至雞臍南至派爿洋其信地則沙角山靈
門山
一楚門者北至邳山南至茅&KR2016;山其信地則久爿山老
宮前山
一往來巡哨遇有警急各在信地登各相近山上先行
舉放煙火所在兵船瞭見火光煙焰就行開帆望火
前進哨𠞰聯近烽堠即時按放傳報南北大兵防截
其哨船仍探賊船向往蹤跡親報領哨官以便進上
如火報不爽兵船逗遛誤事罪坐該營領哨官員若
哨船不盡信地止於一處探望或在漁樵船隻人内
取信或到山放火而原積柴草不足火小不能燎遠
致失傳報誤事者該直哨船軍甲俱以軍法斬首
福船說
夫福船高大如城非人力可驅全仗風勢倭舟自來矮
小如我之小蒼船故福船乘風下壓如車碾螳蜋鬭
船力而不鬭人力是以每每取勝設使賊船亦如我
福船大則吾未見其必濟之策也但吃水一丈一二
尺惟利大洋不然多膠於淺無風不可使是以賊舟
一入裏海沿淺而行則福舟為無用矣故又有海滄
之設
海滄說
夫海滄稍小福船耳吃水七八尺風小亦可動但其力
功皆非福船比設賊舟大而相並我舟非人力十分
膽勇死鬭不可勝之然二項船皆只可犁沈賊舟而
不能撈取首級故又有蒼船之設
蒼船說一名艟&KR2827;又蒼之大者
夫蒼船最小舊時太平縣地方捕魚者多用之海洋中
遇賊戰勝遂以著名殊不知彼時各漁人為命負極
之勢亦如賊之入我地是也今應官役便知愛命然
此船小而上高不過五尺就加以木打棚架亦不過
五尺賊舟與之相等旣勢均不能冲犁若使徑逼賊
舟兩艘相聯以短兵鬭力我兵決非長策多見誤事
但若賊舟甚小一入裏海其我大福海滄不能入必
用蒼船以追之此船吃水六七尺與賊舟等耳其撈
取首級水潮中可以搖馳而快便三色之中又此為
利近者改制為艟&KR2827;比蒼船稍大比海滄更小而無
立壁最為得其中制遇倭舟或小或矮皆可施功但
水兵人技皆次於陸兵設使將水兵教練遴選亦如
陸兵而後登之舟中則比陸戰加一舟險其功倍於
陸兵必矣司寄者何憚而不為哉
三船利鈍說
大端天若風動勢順則滄不如福蒼不如滄若風小
勢逆則福不如滄滄不如蒼其開浪網船之類皆可
備哨探而不可戰者開浪以其頭尖故名吃水三四
尺四槳一櫓其形如飛内可容三五十人不拘風潮
順逆者也又不如八槳船左右十六槳後一櫓更為
飛迅但坐臥處不冠冕耳網船形似織梭内容二人
前後用二人以罩罩之風波大又可拖之塗上且不
能覆吃水七八寸耳此可走報或用之裏港窄河動
以百數每隻内用鳥銃二三人蜂集蟻附沿淺沿塗
而打之甚妙如賊追逼就可棄走一舟不過一金之
費耳
相寇情
小舟數往來者謀議也遲而審顧者疑我也欲進而
復退者探我也旣退而卒進者襲我也鼓噪而矢石
不下者兵器少也却而顧者欲復來也先急而後緩
者整備也促鼓而不戰者懼我也泊而揚帆者欲出
不意也旣退而不速者謀也火夜明而呼噪者恐我
襲彼也擲纜而即起者欲擇其利也火數明而無聲
者備器也夜泊而趨於泥涘者鄉道欲往也促纜而
不呼者急欲逝也促纜及流懸燈於途者夜逸而潰
也久而不動者偶人也鼓而無韻者偽響也近岸連
村而不登劫者怯也不久困請和投降者詐也
謹行泊
我舟在洋出哨追趕賊船天欲昏黃潮時將盡不可
貪程一意前往須防今夜自安泊處恐無收嶴風至
之虞遇龍潭神廟不可放銃吹打呐喊或有驚動起
風作浪之失早晩占看日月星雲氣色飛鳥預知風
雨未到晚黑便收嶴岩高登四瞭恐隔山先泊賊船
而我不防也
浙東潮候
初一初二十三十四寅申長己亥平
初三初四十五十六卯酉長子午平
初五初六十七十八辰戌長丑未平
初七初八十九二十己亥長寅申平
初九初十廿一廿二子午長卯酉平
十一十二廿三廿四丑未長辰戌平
廿五廿六寅申長己亥平
廿七廿八卯酉長子午平
廿九三十辰戌長丑未平
一朝生為潮夕生為汐晦朔弦望潮汐應焉故潮平於
地下之中而會於月潮生於寅則汐於申潮生於已
則汐於亥陰陽消長不失其時故曰潮信
定太陽出沒以應潮信時刻長短
正九出乙入庚方二八出兔入鷄場
三七發甲入辛地四六出寅入犬藏
五月生艮歸乾上仲冬出巽入坤方
惟有十月與十二出寅入申仔細詳
定寅時
正九五更四點徹二八五更二點歇
三七平光起寅時四六日出寅無别
五月日高三丈地十月十二四更二
仲冬纔到四更初此是寅時須切記
行船觀日月星雲占風濤
一日暈則雨月暈主風何方有闕即此方風來也
一日沒臙脂紅無雨也有風須看返照日沒之前臙脂
紅在日沒之後記之記之
一星光閃爍不定主有風
一夏秋之交大風及有海沙雲起謂之風潮名曰颶風
此乃颶四方之風有此風必有霖淫大颶同作
一凡風單日起單日止雙日起雙日止
一凡風起早晚和須防明日再多
一有暴惡之風盡日而沒
一防夜起之風必毒
一凡東風急風急雲起愈急必雨起雨最難得晴
一凡春風易於傳報一日南風必還一日北風雖早有
此風向晩必靜
一防南風尾北風頭南風愈吹愈急北風吹起便大
一春南夏北有風必雨
一雲若砲車形起主大風
一雲起下散四野滿目如煙如霧名曰風花主風起
一雲若魚鱗不雨也風顚
一凡雨陣自西北起者必雲黑如潑墨又必起作眉梁
陣主先大風雨後雨急易晴
一水際生靛青主有風雨
一秋天雲陰若無風則無雨
一海燕忽成羣而來主風雨烏肚雨白肚風
一海猪亂起主大風
一夜間聽九逍遙鳥叫卜風雨一聲風二聲雨三聲四
聲斷風雨
一鰕籠張得&KR0008;魚主風水
一水蛇蟠在蘆青高處主水高若干漲若干若頭望下
水即至望上稍慢
一月盡無雨則來月初必有大風雨俗云廿五六若無
雨初三四莫行船春有廿四番花信風梅花風打頭
楝花風打末
逐月風忌
正月忌七八日風乃北風也
二月忌初二北風
三月忌清明北風
五月忌雪至風以正月下雪日為始算至五月乃一
百二十日之内主此風
六月十二日忌彭祖風在前後三四日
七八月若有三日南風必有北風報之
九月九日前後三四日内忌九朝風
十月忌初五風在前後三四日内
十一月冬至風
臘月廿三四掃塵風
戰船器用說
夫水戰於舟火攻為第一籌固然也其火器之屬種
目最多然可以應急用者甚少何則兩船相近立見
勝負其諸器或有宜於用而制度繁巧一時倉忙不
能如式擲放致屢發而無用或精巧宜用而勢不能
遍及一舟或重贅而不能發及賊船最不宜者是見
行火器安藥線在口如若候點入口則發在我手若
方燃即擲則擲下又為賊所救又有所謂灰瓶者内
用石灰蓋舟上惟利滑使人不能立脚一說用鷄鴨
卵擲下或擲滑泥者尤可今乃用灰瓶是又澁賊之
足而使之立牢也不可不可今屢試屢摘合以衆情
共愛而數用無異者止有二種一遠一近至矣足矣
愈淫巧繁多愈無實用記之記之
一舊用火藥傾下賊舟此固長策然又别用火器或炭
火再傾擲使之發藥每每或連桶擲入水中或被賊
乘藥桶及伊舟以水沃濕亦皆未中肯綮可以必發
故復重出此說因以見此法之萬分至妙也所謂二
種者遠則只用飛天噴筒近則只用埋火藥桶至易
至便萬用無差除此之外所謂火箭神機火磚噴筒
之類皆遠不及此苟具此一種則他種又皆不必用
也
右約賊船在遠先將炭火燒紅盆盛一處約賊舟相
近百十步以火入粗碗灰培再俟賊近三二十步以
碗平放在藥桶内蓋了俟兩舟相逼將桶平平擲下
至賊船被磕動碗内炭火跌泛而出與藥相埋即發
時刻不失較之别器尅線不燃及線濕放早之病皆
可無矣
走風捉颶事急追賊車關人力起&KR1468;遲誤備此臨急
解繫&KR0008;尾泛之以便回取
截粗徑二寸竹布篐用硝磺砒霜斑毛剛子碙沙膽
礬皂角銅綠川椒半夏燕糞煙煤石灰斗蘭草草烏
水蓼大蒜得法分兩製度磁沙玉田沙炒毒繫鎗竿
頭順風燃火則流淚噴涕閉氣禁口守城用戰船只
用飛天噴筒燒帆為第一妙器此又不足用也此乃
各處見用於兵船者爾
用地鼠紙筒砲各安藥線每五箇排為一層上下二
節各二層以薄篾横束合洒火藥松脂硫黃毒煙用
粗紙包裹成磚形外用綿紙包糊以油塗密另於頭
上開口下竹筒以藥線自竹筒穿入
紙薄拳大内蕩松脂入毒火外煮松脂桕油黃蠟燃
火抛打煙焰蒺藜戳脚利水戰守城俯擊短戰
硝磺樟腦松脂雄黃砒霜以分兩法製打成餅修合
筒口餅兩邊取渠一道用藥線拴之下火藥一層下
餅一箇用送入推緊可高十數丈遠三四十步徑粘
帆上如膠立見帆燃莫救此極妙極妙萬方效策
範大砲紙糊百層間布十層内藏小砲半入毒半入
火又間小砲入灰煤地鼠頭帶火磁沙炒毒鐵蒺藜
糞汁毒炒包松脂硫黃毒人髮角屑等件此一火器
戰守攻取水陸不可無者奪心眩目驚膽傷人製宜
精妙此尤兵船第一火器
紀效新書卷十八
