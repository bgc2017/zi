欽定四庫全書子部九
考古圖譜錄類一(器物之屬)
提要
(臣)等謹案考古圖十卷續考古圖五卷釋文
一卷宋吕大臨撰大臨字與叔藍田人元祜
中官秘書省正字事蹟附載宋史吕大防傳
案陳振孫書錄解題載吕大臨考古圖十卷
錢曾讀書敏求記則稱十卷之外尚有續考
五卷釋文一卷乃北宋鏤板得於無錫顧宸
家後歸泰興季振宜又歸崑山徐乾學曾復
從乾學借鈔其圖亦令良工繪畫不失毫髮
紙墨更精於槧本云云此本勘驗印記即曾
所手錄以較世所行本卷一多孔文父飲鼎
圖一銘十四字說五十一字卷三&KR0783;敦圖多
一蓋圖卷四開封劉氏小方壺圖乃秘閣方
文方壺圖秘閣方文方壺圖乃開封劉氏小
方壺圖今本互相顛倒卷六目錄多標題盤
匜盂弩戈削一行卷八多玉鹿盧劍具圖三
說一百一十五字又多白玉雲鈎玉環玉玦
圖各一卷九多京兆田氏鹿盧鐙圖一說四
十七字又犀鐙第二圖與今本迥别又内藏
環耳鼒多一蓋圖卷十新平張氏連環鼎圖
無右所從得及度量銘識皆闕失無可考惟
樣存於此二十字又多廬江李氏鐎斗圖一
又獸鑪第二圖後多說三十五字又卷末多
卭州天寧寺僧捧勑佩圖二說四十六字卷
首大臨自序本題曰後記附載卷末其餘字
句行欵之異同不可縷舉而參驗文義皆以
此本為長續圖卷一二十器卷二二十二器
卷三二十六器卷四二十器卷五十二器先
後不以類從蓋隨見隨錄故第五卷所載獨
少或有銘而不摹其文有文而不釋其讀者
其收藏名姓皆載圖說之首云云某人所得
與前圖注姓名於標目下者例亦小殊釋文
一卷前有大臨題詞取銘識古字以廣韻四
聲分編之其有所異同者則又各為訓釋考
證疑字象形字無所從之字則附於卷末大
臨圖成於元祐壬申在宣和博古圖之前而
體例謹嚴有疑則闕不似博古圖之附會古
人動成舛謬其&KR0783;敦一條胡安國注春秋成
周宣榭火乃引之詁經足知其說之可據吾
邱衍學古編稱此圖有黑白兩樣(案黑字白字皆指所
刻欵式)黑字者後有韻圖欠璊玉璏白字者博
山鑪上雞畫作人手此本銘文作白字然博
山鑪圖無所謂人手亦無所謂雞其釋文一
卷依韻排字當即衍所謂韻圖然八卷實有
廬江李氏璊玉璏知衍所見之本亦不及此
本之完善錢曾稱為縹嚢異物洵不虚矣惟
續圖五卷陳氏書目所不載吾邱衍學古編
亦未言及其中第二卷引吕與叔云云又引
考古圖云云第三卷有紹興壬午所得之器
云云則其書在紹興三十二年之後與大臨
遠不相及蓋南宋人續大臨之書而佚其名
氏錢曾併以為大臨作蓋考之未審也其釋
文所舉諸器皆在前十卷中所釋榭字析字
之類亦多與圖說相合惟弡字圖說釋為張
與歐陽修集古錄同而釋文則從闕疑稍相
牴牾或大臨削改未竟偶爾駁文歟至其題
詞稱古器銘識不獨與小篆有異有同一器
同一字而筆畫多寡偏旁位置不一者如伯
百父敦之百字寳字蘄字叔高父簋之簋字
晉鼎之作字其異器者如彛尊夀萬等字器
皿筆畫皆有小異知古字未必同文至秦始
就一律故非小篆所能該亦通論也乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
重刻考古圖序
易曰形而上者謂之道形而下者謂之器古聖人&KR1159;金
合土以前民用無不參三才而運之匪直為觀美而已
將使天下後世由形下之粗迹溯形上之精微也昔夫
子入廟而觀欹器詔弟子以持滿之戒由是推之雞彝
龍勺玉瓉金罍之屬引伸觸類何獨不然哉歴劫以來
消融剝蝕其委棄於坵墟沈埋於朽壞者胡可勝紀而
非常之物終不汨没往往奮起於山澤陵谷之間不旋
踵而王公大人復什襲而珍藏之一二閭巷之士思覩
一斑杳不可得則圖譜之作厥功懋矣宋元祐中汲郡
吕公嘗集考古圖十卷夫公始受業於横渠張子後竟
業於伊川程子和靖尹氏推為醇篤之士其定是書也
豈矜奇炫博之謂哉亦藉是以傳往聖之心學也是即
張子之所謂糟粕灰燼無非教也是即程子之所謂灑
掃應對便是形而上也顧自原本刊行二百餘年茶陵
陳氏更梓之茶陵距今又四百餘年竊恐是書之冺没
無聞也爰撿家藏古本倩工繕寫參考證重付剷劂以
廣流傳俾海内學者得斯編而玩索之由形下之器而
會形上之道庶幾不失古聖人之遺意也夫
峕
乾隆十八年歲次癸酉秋八月天都黃晟曉峯氏挍刊
於槐蔭草堂
考古圖記
莊周氏謂儒者逐迹喪真學不善變故為輪扁之說芻
狗之諭重以漁父盗跖詩禮發冢之言極其詆訾夫學
不知變信有罪矣變而不知止於中其敝殆有甚焉以
學為偽以智為鑿以仁為姑息以禮為虚飾然不知聖
人之可尊先王之可法克已從義謂之失性是古非今
謂之亂政至於坑殺學士燔爇典籍盡愚天下之民而
後慊由是觀之二者之學其害孰多堯舜禹臯陶之言
皆曰稽古孔子自道亦曰好古敏以求之所謂古者雖
先王之陳迹稽之好之者必求其所以迹也制度法象
之所寓聖人之精義存焉有古今之同然百代所不得
變者豈芻狗輪扁之謂哉漢承秦火之餘上視三代如
更晝夜夢覺之變雖遺編斷簡僅存二三然世態遷移
人亡書殘不復想見先王之緒餘至人謦欬不意數千
百年後尊彝鼎敦之器猶出於山巖屋壁田畆墟墓間
形制文字且非世所能知況能知所用乎當天下無事
時好事者畜之徒為耳目奇異玩好之具而已噫天之
果喪斯文也則是器也胡為而出哉予於士大夫之家
所閱多矣每得傳摹圖寫寖盈卷軸尚病窽綮未能
深攷暇日論次成書非敢以器為玩也觀其器誦其言
形容髣髴以追三代之遺風如見其人矣以意逆志或
探其制作之原以補經傳之闕亡正諸儒之謬誤天下
後世之君子有意於古者亦將有攷焉元祐七年二月
汲郡吕大臨記
考古匪玩物也六一翁劉邍父窮年攟摭至趙明誠金
石集錄浩如煙海虞彝商簋紀甗秦匜鑄物肖形殫今
人智巧營之未必不更精麄奇偉倚以典刑峻嚴辭語
靚深相去不知迥隔幾塵凡物興替各有時鼎淪而泗
水波劍藏而牛斗射其間人力不容穗雖然其器亡其
書存可也器之寳傳或弊書之流傳匪窮汲郡吕公彙
諸大家所藏尊卣敦盂之屬繪為巨編兵後多磨滅吾
弟翼俌又廣吕公好古素志屬羅兄更翁臨本且更翁
刻以傳世并採諸老辨證附左方用心良苦世俗争嗜
盡至狀蟲魚花草童稚知愛誰肯挂眼是器凡格把翫
真若是身周旋揖讓三代間奇哉維先秦器物摽經典
尚多安得摸取典阜之履岐陽之鼓兊戈和弓封父繁
弱輯為全書時時觀覽并濯胷次俗氣大德己亥冬至
古迂陳才子謹題
