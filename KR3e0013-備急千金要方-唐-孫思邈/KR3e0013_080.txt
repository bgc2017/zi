備急千金要方卷八十唐孫思邈撰
宋林億等校正
食治
榖米第四(二十六條)
薏苡仁味甘温無毒主筋拘攣不可屈伸久風濕痺下
氣久服輕身益力其生根下三蟲名醫云薏苡仁除筋
骨中邪氣不仁利腸胃消水腫令人能食一名&KR0034;一名
感米蜀人多種食之
胡麻味甘平無毒主傷中虚羸補五内益氣力長肌肉
填髓腦堅筋骨療金瘡止痛及傷寒温瘧大吐下後虚
熱困乏久服輕身不老聰明耳目耐寒暑延年作油微
寒主利大腸産婦胞衣不落生者摩瘡腫生禿髮去頭
面遊風一名巨勝一名狗虱一名方莖一名鴻藏葉名
青蘘主傷暑熱花主生禿髮七月採最上標頭者隂乾
用之
白麻子味甘平無毒宜肝補中益氣肥健不老治中風
汗出逐水利小便破積血風毒腫復血脉産後乳餘疾
能長髮可爲沭藥久服神仙
&KR0961;味甘微温無毒補虚冷益氣力止腸鳴咽痛除唾血
却卒嗽
大豆黃卷味甘平無毒主久風濕痺筋攣膝痛除五臟
胃氣結積益氣止毒去黑誌面䵟潤澤毛皮宜腎生大
豆味甘平冷無毒生𢷬淳酢和塗之治一切毒腫并止
痛煮汁冷服之殺鬼毒逐水脹除胃中熱却風痺傷中
淋露下瘀血散五臟結積内寒殺烏頭三建解百藥毒
不可久服令人身重其熬屑味甘温平無毒主胃中熱
去身腫除痺消榖止腹脹九月採黃帝云服大豆屑忌
食猪肉炒豆不得與一歲已上十歲已下小兒食食竟
噉猪肉必擁氣死
赤小豆味甘鹹平冷無毒下水腫排膿血一名赤豆不
可久服令人枯燥
青小豆味甘鹹温平濇無毒主寒熱熱中消渴止泄利
利小便除吐逆卒澼下腹脹滿一名麻累一名胡豆黃
帝云青小豆合鯉魚鮓食之令人肝黃五年成乾痟病
大豆䜴味苦甘寒濇無毒主傷寒頭痛寒熱辟瘴氣惡
毒煩躁滿悶虚勞喘吸兩脚疼冷殺六畜胎子諸毒
萹豆味丼微温無毒和中下氣其葉平主霍亂吐下不
止
喬麥味酸微寒無毒食之難消動大熱風其葉生食動
刺風令人身癢黃帝云作麫和猪羊肉熱食之不過八
九頓作熱風令人眉鬚落又還生仍希少涇邠已北多
患(此疾)
大麥味鹹微寒滑無毒宜心主消渴除熱久食令人多
力健行作蘖温消食和中熬末令赤黑𢷬作麨止泄利
和清酢漿服之日三夜一
小麥味甘微寒無毒養肝氣去客熱止煩渴咽燥利小
便止漏血唾血令女人孕必得易作麴六月作者温無
毒主小兒癎食不消下五痔蟲平胃氣消榖止利作麫
温無毒不能消熱止煩不可多食長宿澼加客氣難治
青梁米味甘微寒無毒主胃痺熱中除消渴止泄利利
小便益氣力補中輕身長年
黃梁米味甘平無毒益氣和中止泄利人呼爲竹根米
又却當風臥濕寒中者
白梁米味甘微寒無毒除熱益氣
粟米味鹹微寒無毒養腎氣去骨痺熱中益氣也
陳粟米味苦寒無毒主胃中熱消渴利小便
丹&KR0034;米味苦微温無毒主欬逆上氣霍亂止泄利除熱
去煩渴又白黍米味甘辛温無毒宜肺補中益氣不可
久食多熱令人煩黃帝云五種黍米合葵食之令人成
痼疾又以脯腊著五種黍米中藏儲食之云令人閉氣
陳廪米味鹹酸微寒無毒除煩熱下氣調胃止泄利黃
帝云久藏脯腊安米中滿三月人不知食之害人
蘖米味苦微温無毒主寒中下氣除熱
秫米味甘微寒無毒主寒熱利大腸治㯃瘡
酒味苦甘辛大熱冇毒行藥勢殺百邪惡氣黃帝云暴
下後飲酒者膈上變爲伏熱食生菜飲酒莫炙腹令人
腸結扁鵲云久飲酒者腐腸爛胃漬髓蒸筋傷神損夀
醉當風臥以扇自扇成惡風醉以冷水洗浴成疼痺大
醉汗出當以粉粉身令其自乾發成風痺常日未没食
訖即莫飲酒終身不乾嘔飽食訖多飲水及酒成痞澼
稷米味甘平無毒益氣安中補虚和胃宜脾
粳米味辛苦平無毒主心煩斷下利平胃氣長肌肉温
中一云生者冷燔者熱
糯米味苦温無毒温中令人能食多熱大便鞕
酢味酸温濇無毒消癰腫散水氣殺邪毒血運扁鵲云
多食酢損人骨能理諸藥消毒熱
鹽味鹹温無毒殺鬼蠱邪注毒氣下部䘌瘡傷寒寒熱
能吐胷中痰澼止心腹卒痛堅肌骨不可多食傷肺喜
咳令人色膚黑損筋力扁鵲云鹽能除一切大風疾痛
者炒熨之黃帝云食甜粥竟食鹽即吐或成霍亂
鳥獸第五(四十二條)
人乳汁味甘平無毒補五臓令人肥白悦澤馬乳汁味
辛温無毒止渴牛乳汁味甘微寒無毒補虚羸止渴入
生薑蔥白止小兒吐乳補勞羊乳汁味甘微温無毒補
寒冷虚乏少血色令人熱中驢乳味酸寒一云大寒無
毒主大熱黃疸止渴母猪乳汁平無毒主小兒驚癎以
飲之神妙
馬牛羊酪味甘酸微寒無毒補肺臓利大腸黃帝云食
甜酪竟即食大酢者變作血瘕及尿血華佗云馬牛羊
酪蚰蜒入耳者灌之即出也
沙牛及白羊酥味甘微寒無毒除胷中客氣利大小腸
治口瘡牝牛酥味甘平無毒去諸風濕痺除熱利大便
去宿食
醍醐味甘平無毒補虚去諸風痺百練乃佳甚去月蝕
瘡添髓補中填骨久服增年
熊肉味甘微寒微温無毒主風痺不仁筋急五緩若腹
中有積聚寒熱羸瘦者食熊肉病永不除其脂味甘微
寒治法與肉同又去頭瘍白禿面䵟&KR0845;食欲嘔吐久服
強志不饑輕身長年黃帝云一切諸肉煮不熟生不歛
者食之成瘕熊及猪二種脂不可作燈其煙氣入人目
失明不能遠視
羖羊角味酸苦温微寒無毒主青盲明目殺疥蟲止寒
泄心畏驚悸除百節中結氣及風傷蠱毒吐血婦人産
後餘痛燒之殺鬼魅辟虎狼久服安心益氣輕身勿令
中濕有毒髓味甘温無毒主男子女人傷中隂陽氣不
足却風熱止毒利血脉益經氣以酒和服之亦可久服
不損人
青羊膽汁冷無毒主諸瘡能生人身脉治青盲眀目肺
平補肺治嗽止渴多小便傷中止虛補不足去風邪肝
補肝明目心主憂恚膈中逆氣腎補腎氣虚弱益精髓
頭骨主小兒驚癎煮以浴之蹄肉平主丈夫五勞七傷
肉味若甘大熱無毒主煖中止痛字乳餘疾及頭腦中
大風汗自出虛勞寒冷能補中益氣力安心止驚利産
婦不利時患人頭肉平主風眩瘦疾小兒驚癎丈夫五
勞七傷其骨熱主虚勞寒中羸瘦其宿有熱者不可食
生脂止下利脱肛去風毒婦人産後腹中絞痛肚主胃
反治虚羸小便數止虚汗黃帝云羊肉共酢食之傷人
心亦不可共生魚酪和食之害人凡一切羊蹄甲中有
珠子白者名羊懸筋食之令人癲白羊黑頭食其腦作
腸癰羊肚共飯飲常食久久成反胃作噎病甜粥共肚
食之令人多唾喜吐清水羊腦猪腦男子食之損精氣
少子若欲食者爛研如粉和醋食之然終不若不食為
佳青羊肝和小豆食之令人目少眀一切羊肝生共椒
食之破人五臟傷心最損小兒彌忌水中柳木及白楊
木不得銅器中煮羖羊肉食之丈夫損陽女子絶隂暴
下後不可食羊肉髓及骨汁成煩熱難解還動利凡六
畜五臓著草自動榣及得鹹酢不變色又墮地不汗又
與犬犬不食者皆有毒殺人六月勿食羊肉傷人神氣
沙牛髓味甘温無毒安五臓平胃氣通十二經脉理三
膲約温骨髓補中續絶傷益氣力止泄利去消渴皆以
清酒和煖服之肝眀目膽可丸百藥味苦大寒無毒除
心腹熱渴止下利去口焦燥益目精心主虚忘腎主濕
痺補腎氣益精齒主小兒牛癎肉味甘平無毒主消渴
止唾涎出安中益氣力養脾胃氣不可常食發宿病自
死者不任食喉嚨主小兒啤也
黃犍沙牛黑牯牛尿味苦辛微温平無毒主水腫腹脚
俱滿者利小便黃帝云烏牛自死北首者食其肉害人
一切牛盛熱時卒死者總不堪食食之作腸癰患甲蹄
牛食其蹄中拒筋令人作肉刺獨肝牛肉食之殺人牛
食蛇者獨肝患疥牛馬肉食之令人身體癢牛肉共猪
肉食之必作寸白蟲直爾黍米白酒生牛肉共食亦作
寸白蟲大忌人下利者食自死牛肉必加劇一切牛馬
乳汁及酪共生魚食之成魚瘕六畜脾人一生莫食十
二月勿食牛肉傷人神氣
馬心主喜忘肺主寒熱莖痿肉味辛苦平冷無毒主傷
中除熱下氣長筋強腰脊壯健強志利意輕身不饑黃
帝云白馬自死食其肉害人白馬玄頭食其腦令人癲
白馬鞍下烏色徹肉裏者食之傷人五臟下利者食馬
肉必加劇白馬青蹄肉不可食一切馬汗氣及毛不可
入食中害人諸食馬肉心煩悶者飲以美酒則解白酒
則劇五月勿食馬肉傷人神氣
野馬隂莖味酸鹹温無毒主男子隂痿縮少精肉辛平
無毒主人馬癎筋脉不能自收周痺肌不仁病死者不
任用
驢肉味酸平無毒主風狂愁憂不樂能安心氣病死者
不任用其頭燒却毛煮取汁以浸麴釀酒甚治大風動
摇不伏者皮膠亦治大風
狗隂莖味酸平無毒主傷中丈夫隂痿不起腦主頭風
痺下部䘌瘡瘡中息肉肉味酸鹹温無毒宜腎安五臓
補絶傷勞損久病大虛者服之輕身益氣力黃帝云白
犬合海鮋食之必得惡病白犬自死不出舌者食之害
人犬春月多狂若鼻赤起而燥者此欲狂其肉不任食
九月勿食犬肉傷人神氣
㹠卵味甘温無毒除隂莖中痛驚癎鬼氣蠱毒除寒熱
賁豚五&KR1825;邪氣攣縮一名㹠顚隂乾勿令敗㹠肉味辛
平有小毒不可久食令人徧體筋肉碎痛乏氣大猪後
脚懸蹄甲無毒主五痔伏熱在腹中腸癰内蝕取酒浸
半日炙焦用之四蹄小寒無毒主傷撻諸敗瘡母猪蹄
寒無毒煮汁服之下乳汁甚解石藥毒大猪頭肉平無
毒補虛乏氣力去驚癎鬼毒寒熱五&KR1825;腦主風眩心平
無毒主驚邪憂恚虛悸氣逆婦人産後中風聚血氣驚
恐腎平無毒除冷利理腎氣通膀胱肝味苦平無毒主
明目猪肺微寒無毒主凍瘡痛癢肚微寒無毒補中益
氣止渴斷暴利虚弱腸微寒無毒主消渴小便數補下
膲虛竭其肉間脂肪平無毒主煎諸膏藥破冷結散宿
血解斑猫元青毒猪洞腸平無毒主洞腸挺出血多者
猳猪肉味苦酸冷無毒主狂病多日不愈凡猪肉味苦
微寒宜腎有小毒補腎氣虛竭不可久食令人少子精
發宿病弱筋骨閉血脉虛人肌有金瘡者食之瘡尤甚
猪血平澀無毒主卒下血不止美酒清者和炒服之又
主中風絶傷頭中風眩及諸淋露賁肫暴氣黃帝云凡
猪肝肺共魚鱠食之作癰疽猪肝共鯉魚腸魚子食之
傷人神㹠腦損男子陽道臨房不能行事八月勿食猪
肺及&KR0961;和食之至冬發疽十月勿食猪肉損人(神氣)
鹿頭肉平主消渴多夢妄見者生血治癰腫莖筋主勞
損蹄肉平主脚膝骨中疼痛不能踐地骨主内虚續絶
傷補骨可作酒髓味甘温主丈夫婦人傷中脉絶筋急
痛咳逆以酒和服腎平主補腎氣肉味苦温無毒補中
強五臟益氣力肉生者主中風口僻不正細細剉碎以
薄僻上華佗云和生椒𢷬薄之使一人專看正則急去
之不爾復牽向不僻處角鎊取屑一升白蜜五升溲之
微火熬令小變色曝乾更𢷬篩服方寸匕日三令人輕
身益氣力強骨髓補絶傷黃帝云鹿膽白者食其肉害
人白鹿肉不可和蒲白作羹食發惡瘡五月勿食鹿肉
傷人神氣胡居士云鹿性驚烈多别良草恒食九物餘
者不嘗群處必依山岡産婦下澤饗神用其肉者以其
性烈清淨故也凡餌藥之人不可食鹿肉服藥必不得
力所以然者以鹿常食解毒之草是故能制毒散諸藥
故也九草者葛葉花鹿蔥鹿藥白蒿水芹甘草齊頭蒿
山蒼耳薺苨
麞骨微温無毒主虛損泄精肉味甘温無毒補益五臓
髓益氣力悦澤人而麞無膽所以怯弱多驚恐黃帝云
五月勿食麞肉傷人神氣
麋脂味辛温無毒主癰腫惡瘡死肌寒熱風寒濕痺四
肢拘緩不收風頭腫氣通腠理柔皮膚不可近男子隂
令痿一名宮脂十月取黃帝云生麑肉共蝦汁合食之
令人心痛生麑肉共雉肉食之作痼疾
虎肉味酸無毒主惡心欲嘔益氣力止多唾不可熱食
壊人齒虎頭骨治風邪眼睛主驚癎也
豹肉味酸温無毒宜腎安五臓補絶傷輕身益氣冬食
利人
狸肉温無毒補中輕身益氣亦治諸注黃帝云正月勿
食虎豹狸肉傷人神損夀
兔肝主目闇肉味辛平濇無毒補中益氣止渴兔無脾
所以能走蓋以屬二月建卯木位也木剋土故無脾焉
馬無脾亦能走也黃帝云兔肉和獺肝食之三日必成
遁尸共白雞肝心食之令人面失色一年成癉黃共薑
食變成霍亂共白雞肉食之令人血氣不行二月勿食
兔肉傷人神氣
生鼠微温無毒主踒折續筋補骨𢷬薄之三日一易
獺肝味甘有小毒主鬼疰蠱毒却魚鯁止久嗽皆燒作
灰酒和服之獺肉味甘温無毒主時病疫氣牛馬時行
病皆煮取汁停冷服之六畜灌之
狐隂莖味甘平有小毒主女子絶産隂中癢小兒隂㿗
卵腫肉并五臓及腸肚味苦微寒有毒主蠱毒寒熱五
臓痼令小兒驚癎大人狂病見鬼黃帝云麝肉共鵠肉
食之作癥瘕野猪青蹄不可食及獸赤足者不可食野
獸自死北首伏地不可食獸有岐尾不可食家獸自死
共鱠汁食之作疽瘡十一月勿食經夏臭脯成水病作
頭眩丈夫隂痿甲子日勿食一切獸肉大吉鳥飛投人
不肯去者口中必有物看口中無者拔一毛放之大吉
一切禽獸自死無傷處不可食三月三日勿食鳥獸五
臟及一切果菜五辛等物大吉
丹雄雞肉味甘微温無毒主女人崩中漏下赤白沃補
虛温中能愈久傷乏瘡不瘥者通神殺惡毒黃雌雞肉
味酸鹹平無毒主傷中消渴小便數而不禁腸澼泄利
補益五臟絶傷五勞益氣力雞子黃微寒主除熱火灼
爛瘡痓可作虎魄神物卵白汁微寒主目熱赤痛除心
下伏熱止煩滿咳逆小兒泄利婦人産難胞衣不出生
吞之白雄雞肉味酸微温無毒下氣去狂邪安五臓傷
中消渴烏雄雞肉味甘温無毒補中止心痛黑雌雞肉
味甘平無毒除風寒濕痺五緩六急安胎黃帝云一切
雞肉合魚肉汁食之成心瘕雞具五色者食其肉必狂
若有六趾四距玄雞白頭家雞及野雞鳥生子有文八
字雞及野鳥死不伸足爪此種食之害人雞子白共蒜
食之令人短氣雞子共鼈肉蒸食之害人雞肉獺肉共
食作遁尸注藥所不能治食雞子噉生蔥變成短氣雞
肉犬肝腎共食害人生蔥共雞犬肉食令人榖道終身
流血烏雞肉合鯉魚肉食生癰疽雞兔犬肉和食必泄
利野雞肉共家雞子食之成遁尸尸鬼纏身四肢百節
疼痛小兒五歲已下飲乳未斷者勿食雞肉二月勿食
雞子令人常惡心丙午日食雞雉肉丈夫燒死目盲女
人血死妄見四月勿食暴雞肉作内疽在胸腋下出漏
孔丈夫少陽婦人絶孕虛勞乏氣八月勿食雞肉傷人
神氣
雉肉酸微寒無毒補中益氣止泄利久食令人瘦觜主
蟻瘻黃帝云八月建酉日食雉肉令人短氣八月勿食
雉肉損人神氣
白鵝脂主耳卒聾消以灌耳毛主射工水毒肉味辛平
利五臓
鶩肪味甘平無毒主風虚寒熱肉補虚乏除客熱利臟
腑及水道黃帝云六月勿食鶩肉傷人神氣
鴛鴦肉味苦微温無毒主瘻瘡清酒浸之炙令熱以薄
上亦炙服之又治夢思慕者
鴈肪味甘平無毒主風攣拘急偏枯血氣不通利肉味
甘平無毒久服長髮鬢鬚眉益氣不饑輕身耐暑黃帝
云六月勿食鴈肉傷人神氣
越鷰屎味辛平有毒主殺蠱毒鬼注逐不祥邪氣破五
癃利小便熬香用之治口瘡肉不可食入水爲蛟龍所
殺黃帝云十一月勿食鼠肉鷰肉損人神氣
石蜜味甘平微寒無毒主心腹邪氣驚癎痙安五臟治
諸不足益氣補中止腹痛解諸藥毒除衆病和百藥養
脾氣消心煩食飲不下止腸澼去肌中疼痛治口瘡聰
明耳目久服強志輕身不饑耐老延年神仙一名石飴
白如膏者良是今諸山崖處蜜也青赤蜜味酸噞食之
令人心煩其蜂黑色似䖟黃帝云七月勿食生蜜令人
暴下發霍亂蜜蠟味甘微温無毒主下利膿血補中續
絶傷除金瘡益氣力不饑耐老白蠟主久泄澼瘥後重
見血者補絶傷利小兒久服輕身不饑生於蜜房或木
石上惡芫花百合此即今所用蠟也
蝮蛇肉平有毒釀酒去癩疾諸九瘻心腹痛下結氣除
蠱毒其腹中吞鼠平有小毒主鼠瘻
原蠶雄蛾味鹹温有小毒主益精氣強男子陽道交接
不倦甚治泄精不用相連者
鮧魚味甘無毒主百病
鰻鱺魚味甘大温有毒主五痔瘻殺諸蟲
䱉魚肉味甘大温黑者無毒主補中養血治瀋脣五月
五日取頭骨平無毒燒服止久利
鱓魚(鱓徒河切)平無毒主少氣吸吸足不能立地黃帝云四
月勿食蛇肉鱓魚損神害氣
烏賊魚骨味鹹微温無毒主女子漏下赤白經汁並閉
隂蝕腫痛寒熱癥瘕無子驚氣入腹腹痛環臍丈夫隂
中痛而腫令人有子肉味酸平無毒益氣強志
鯉魚肉味甘平無毒主咳逆上氣癉黃止渴黃帝云食
桂竟食鯉魚肉害人腹中宿癥病者食鯉魚肉害人
鯽魚味甘平無毒主一切瘡燒作灰和醬汁傳之日二
又去腸癰黃帝云魚白目不可食之魚有角食之發心
驚害人魚無腸膽食之三年丈夫隂痿不起婦人絶孕
魚身有黑點不可食魚目赤作鱠食成瘕病作鮓食之
害人一切魚共菜食之作蛔蟲蟯蟲一切魚尾食之不
益人多有勾骨著人咽害人魚有角白背不可食凡魚
赤鱗不可食魚無腮不可食魚無全腮食之發癰疽鯆
魮魚不益人其尾有毒治齒痛鯸鮧魚有毒不可食之
二月庚寅日勿食魚大惡五月五日勿以鯉魚子共猪
肝食必不消化成惡病下利者食一切魚必加劇致困
難治穢飯鯘肉臭魚不可合食之害人三月勿食蛟龍
肉及一切魚肉令人飲食不化發宿病傷人神氣失氣
恍惚
鼈肉味甘平無毒主傷中益氣補不足療脚氣黃帝云
五月五日以鼈子共鮑魚子食之作癉黃鼈腹下成王
字不可食鼈肉兔肉和芥子醬食之損人鼈三足食之
害人鼈肉共莧蕨菜食之作鼈瘕害人
蟹殼味酸寒有毒主胸中邪熱宿結痛喎僻面腫散㯃
燒之致鼠其黃解結散血愈㯃瘡養筋益氣黃帝云蟹
目相向足斑者食之害人十二月勿食蟹鼈損人神氣
又云龜鼈肉共猪肉食之害人秋果菜共龜肉食之令
人短氣飲酒食龜肉并菰白菜令人生寒熱六甲日勿
食龜鼈害人心神螺蚌共菜食之令人心痛三日一發
蝦鱠共猪肉食之令人常惡心多唾損精色蝦無鬚腹
下通烏色者食之害人大忌勿輕十一月十二月勿食
蝦蚌著甲之物
備急千金要方卷八十
