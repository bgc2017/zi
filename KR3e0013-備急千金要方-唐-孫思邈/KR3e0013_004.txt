備急千金要方卷四唐孫思邈撰
宋林億等校正
婦人方
虚損第十(論汗方盜附)
論曰凡婦人非止臨産須憂至於産後大須將慎危篤
之至其在于斯勿以産時無他乃縱心恣意無所不犯
犯時微若秋毫感病廣於嵩岱何則産後之病難治于
餘病也婦人産訖五臟虚羸惟得將補不可轉瀉若其
有病不須駃藥若行駃藥轉更增虚就中更虚向生路
遠所以婦人産後百日以來極須慇懃憂畏勿縱心犯
觸及即便行房若有所犯必身反強直猶如角弓反張
名曰蓐風則是其犯候也若似角弓命同轉燭凡百女
人宜好思之苟或在微不慎戲笑作病一朝困卧控告
無所縱多出財寳遍處求醫醫者未必解此縱得醫來
大命已去何處追尋學者于此一方大須精熟不得同
於常方耳特忌上厠便利宜室中盆上佳
凡産後滿百日乃可合會不爾至死虚羸百病滋長慎
之
凡婦人皆患風氣臍下虚冷莫不由此早行房故也
凡産後七日内惡血末盡不可服湯候臍下塊散乃進
羊肉湯有痛甚切者不在此例後三兩日消息可服澤
蘭丸比至月滿丸盡為佳不爾虚損不可平復也全極
消瘦不可救者服五石澤蘭丸凡在蓐必須服澤蘭丸
補之服法必七日外不得早服也
凡婦人因暑月産乳取凉太多得風冷腹中積聚百病
竟起迄至于老百方治不能瘥桃仁煎主之出蓐後服
之婦人縱令無病每至秋冬須服一兩劑以至年内常
將服之佳
四順理中圓已産訖可服此方
甘草(一兩)人參白术乾薑(各一兩)
右四味為末蜜和丸如梧子服十丸稍增至二十丸
新生藏虚此所以養臟氣也
桃仁煎治婦人産後百疾諸氣補益悅澤方
桃仁一千二百枚𢷬令細熟以上好酒一斗五升研
濾三四遍如作麥粥法以極細為佳内長項瓷瓶中
密塞以麵封之内湯中煑一伏時不停火亦勿令火
猛使瓶口常出在湯上無令沉没熟訖出温酒服一
合日再雖丈夫亦可服之
石斛地黃煎治婦人虚羸短氣胸逆滿悶風氣方
石斛甘草紫菀(各四兩)桃仁(半升)
桂心(二兩)大黃(八兩)麥門冬(二升)茯苓(一升)
生地黃汁淳酒(各八升)一方用人參三兩
右十味為末於銅器中炭火上熬内鹿角膠一斤耗
得一斗次内飴三斤白蜜三升和調更於銅器中釡
上煎微耗以生竹攪無令著耗令相得藥成先食酒
服如彈子一丸日三不知稍加至二丸
地黃羊脂煎治婦人産後欲令肥白飲食平調方
生地黃汁(一斗)生薑汁(五升)白蜜(各五升)羊脂(二斤)
右四味先煎地黃令得五升次内羊脂令煎減半内
薑汁復煎令減合蜜著銅器中煎如飴取雞子大一
枚投熱酒中服日三
地黃酒治産後百病未産前一月當預釀之産訖蓐中
服之方
地黃汁(一升)好麴好米(各二升)
右三味先以地黃汁漬麴令發準家法醖之至熟封
七日取清服之常使酒氣相接勿令斷絶慎蒜生冷
酢滑猪雞魚一切婦人皆須忌之但夏三月熱不可
合春秋冬並得合服地黃并滓内米中炊合用之一
石十石一準此一升為率先服羊肉當歸湯三劑乃
服之佳
羊肉湯治産後虚羸喘乏自汗出腹中絞痛之方
肥羊肉(三斤去脂)當歸(姚氏用蔥白)桂心甘草(各二兩)
芎藭(三兩子母祕錄作䜴一升)芍藥(子母祕錄作蔥白)
生薑(各四兩)乾地黃(五兩)
右八味㕮咀以水一斗半先煑肉取七升去肉内餘
藥煑取三升去滓分三服不瘥重作(千金翼有蔥白一斤子母祕錄)
(若胸中微熱加黃芩麥門冬各一兩頭痛加石膏一兩中風加防風一兩大便不利加大黃一兩小便難)
(加葵子一兩上氣欬逆加五味子一兩)
猪腎湯治産後虚羸喘乏乍寒乍熱病如瘧狀名蓐勞
方
猪腎(一具去脂四破若無用羊腎代)香䜴(綿裹)白粳米
蔥白(各一兩)
右四味以水三斗煑取五升去滓任情服之不瘥更
作(廣濟方有人參當歸各二兩為六味)
羊肉黃耆湯治産後虚乏補益方
羊肉(三斤)黃耆(三兩)大棗(三十枚)茯苓
甘草當歸桂心麥門冬
乾地黃芍藥(各二兩)
右十味㕮咀以水二斗煑羊肉取一斗去肉内諸藥
煎取三升去滓分三服日三
鹿肉湯治産後虚羸勞損補乏方
鹿肉(四斤)乾地黃甘草芎藭
黃耆芍藥麥門冬茯苓(各三兩)
人參當歸生薑(各二兩)半夏(一升)
大棗(二十枚)
右十三味㕮咀以水二斗五升煑肉取一斗三升去
肉内藥煎取五升去滓分四服日三夜一
麞骨湯治産後虚乏五勞七傷虚損不足臟腑冷熱不
調方
麞骨(一具)遠志黃耆芍藥
乾薑防風茯苓(一作茯神)厚朴(各三兩)
當歸橘皮甘草獨活
芎藭(各二兩)桂心生薑(各四兩)
右十五味㕮咀以水三斗煑麞骨取二斗去骨内藥
煎取五升去滓分五服
當歸芍藥湯治産後虚損逆害飲食方
當歸(一兩半)芍藥人參桂心
生薑乾地黃甘草(各一兩)大棗(二十枚)
右八味㕮咀以水七升煑取三升去滓分三服日三
杏仁湯治産後虚氣方
杏仁橘皮白前人參(各三兩)
蘇葉半夏(各一升)桂心(四兩)生薑(十兩)
麥門冬(二兩)
右九味㕮咀以水一斗二升煑取三升半去滓分五
服
治婦人産後上氣賁豚氣積勞臟氣不足胸中煩躁關
虚煩第十一(方)
薤白湯治産後胷中煩熱逆氣方
薤白半夏甘草人參
知母(各二兩)石膏(四兩)栝蔞根(三兩)麥門冬(半升)
右八味㕮咀以水一斗三升煑取四升去滓分五服
日三夜二熱甚即加石膏知母各一兩
竹根湯治産後虚煩方
甘竹根細切一斗五升以水二斗煑取七升去滓内
小麥二升大棗二十枚復煑麥熟三四沸内甘草一
兩麥門冬一升湯成去滓服五合不瘥更服取瘥短
氣亦服之
人參當歸湯治産後煩悶不安方
人參當歸麥門冬乾地黃
桂心(各一兩)大棗(二十枚)粳米(一升)芍藥(四兩)
淡竹葉(三升)
右九味㕮咀以水一斗二升先煑竹葉及米取八升
去滓内藥煑取三升去滓分三服若煩悶不安者當
取䜴一升以水三斗煑取一升盡服之甚良
甘竹茹湯治産後内虚煩熱短氣方
甘竹茹(一升)人參茯苓甘草(各一兩)
黃芩(三兩)
右五味㕮咀以水六升煑取二升去滓分三服日三
知母湯治産後乍寒乍熱通身温壯胸心煩悶方
知母(三兩)芍藥黃芩(各二兩)桂心
甘草(各一兩)
右五味㕮咀以水五升煑取二升半分三服一方不
用桂心加生地黃
竹葉湯治産後心中煩悶不解方
生淡竹葉麥門冬(各一升)甘草(二兩)生薑
茯苓(各三兩)大棗(十四枚)小麥(三合)
右七味㕮咀以水一斗先煮竹葉小麥取八升内諸
藥煑取三升去滓分三服若心中虚悸者加人參二
兩其人食少無穀氣者加粳米五合氣逆者加半夏
二兩
淡竹茹湯治産後虚煩頭痛短氣欲絶心中悶亂不解
方
生淡竹茹(一升)麥門冬小麥(各五合)甘草(一兩)
生薑(三兩産寳用乾葛)大棗(十四枚産寳用石膏三兩)
右六味㕮咀以水一斗煑竹茹小麥取八升去滓乃
内諸藥煮取二升去滓分二服羸人分作三服若有
人參入一兩若無人參内茯苓一兩半亦佳人參茯
苓皆治心煩悶及心虚驚悸安定精神有則為良無
自依方服一劑不瘥更作若氣逆者加半夏二兩
赤小豆散治産後煩悶不能食虚滿方
赤小豆三七枚燒作末以冷水和頓服之良
蒲黃散治産後煩悶方
蒲黃以東流水和方寸匕服極良
蜀漆湯治産後虚熱往來心胷煩滿骨節疼痛及頭痛
壯熱晡時輒甚又如微瘧方
蜀漆葉桂心甘草黃芩(各一兩)
黃耆(五兩)知母芍藥(各二兩)生地黃(一斤)
右八味㕮咀以水一斗煑取三升分三服治寒熱不
傷人
芍藥湯治産後虚熱頭痛方
白芍藥乾地黃牡蠣(各五兩)桂心(三兩)
右四味㕮咀以水一斗煑取二升半去滓分三服日
三此湯不傷損人無毒亦治腹中拘急痛若通身發
熱加黃芩二兩
中風第十二(論方)
論曰凡産後角弓反張及諸風病不得用毒藥惟宜單
行一兩味亦不得大發汗特忌轉瀉吐利必死無疑大
豆紫湯産後大善
大豆紫湯治産後百病及中風痱痙或背強口噤或但
煩熱苦渴或頭身皆重或身癢劇者嘔逆直視此皆因
虚風冷濕及勞傷所為驗方
大豆(五升)清酒(一斗)
右二味以鐵鐺猛火熬豆令極熱焦煙出以酒沃之
去滓服一升日夜數服服盡更合小汗則愈一以去
風二則消血結如姙娠傷折胎死在腹中三日服此
酒即瘥
獨活紫湯治産後百日中風痙口噤不開并治血氣痛
勞傷補腎方
獨活(一斤)大豆(五升)舊酒(一斗三升)
右三味先以酒漬獨活再宿若急須微火煑之令減
三升去滓别熬大豆極焦使煙出以獨活酒沃之去
豆服一升日三夜二
小獨活湯治如前狀方
獨活(八兩)葛根生薑(各六兩)甘草(二兩)
右四味㕮咀以水九升煑取三升去滓分四服微汗
佳
甘草湯治在蓐中風背強不得轉動名曰風痙方
甘草乾地黃麥門冬麻黃(各二兩)
栝蔞根芎藭黃芩(各三兩)杏仁(五十枚)
葛根(半斤)
右九味㕮咀以水一斗五升酒五斤合煮葛根取八
升去滓内諸藥煑取三升去滓分再服一劑不瘥更
合良(千金翼崔氏有前胡三兩)
獨活湯治産後中風口噤不能言方
獨活生薑(各五兩)防風秦艽
桂心白术甘草當歸
附子(各二兩)葛根(三兩)防己(一兩)
右十一味㕮咀以水一斗二升煮取三升去滓分三
服
雞糞酒治産後中風及百病并男子中一切風神效方
雞糞(一升熬令黃)烏豆(一升熬令聲絶勿焦)
右二味以清酒三升半先淋雞糞次淋豆取汁一服
一升温服取汗病重者凡四五日服之無不愈
竹葉湯治産後中風發熱面正赤喘氣頭痛之方
淡竹葉(一握)葛根(三兩)防風(二兩)桔梗
甘草人參桂心(各一兩)大附子(一枚)
生薑(五兩)大棗(十五枚)
右十味㕮咀以水一斗煑取二升半去滓分三服日
三温覆使汗出若頸項強者用大附子若嘔者加半
夏四兩
防風湯治産後中風背急短氣方(千金翼作裏急短氣)
防風獨活葛根(各五兩)當歸
芍藥人參甘草乾薑(各二兩)
右八味㕮咀以水九斗煑取三升去滓分三服日三
鹿肉湯治産後風虚頭痛壯熱言語邪僻方
鹿肉(三斤)芍藥獨活秦芁
黃芩黃耆(各三兩)半夏(一升)乾地黃
桂心芎藭(各二兩)生薑(六兩)甘草
阿膠(各一兩)茯苓(千金翼作茯神)人參(各四兩)
右十五味㕮咀以水二斗煮肉得一斗二升去肉内
藥煎取三升去滓内膠令烊分四服日三夜一
獨活酒治産後中風方
獨活(一斤)桂心(三兩)秦芁(五兩)
右三味㕮咀以酒一斗半漬三日飲五合稍加至一
升不能多飲隨性服
大豆湯治産後卒中風發病倒悶不知人及姙娠挾風
兼治在蓐諸疾方
大豆(五升炒令微焦)葛根獨活(各八兩)防己(六兩)
右四味㕮咀以酒一斗二升煑豆取八升去滓内藥
煮取四升去滓分六服而日四夜二
五石湯治産後卒中風發疾口噤倒悶吐沫瘈瘲眩冒
不知人及濕痺緩弱身體痙姙娠百病方
紫后英(三兩)鍾乳赤石脂石膏
白石英牡蠣人參黃芩
白术甘草栝蔞根芎藭
桂心防己當歸乾薑(各二兩)
獨活(三兩)葛根(四兩)
右十八味末五石㕮咀諸藥以水一斗四升煮取三
升半分五服日三夜二一方有滑石寒水石各二兩
棗二十枚
四石湯治産後卒中風發疾口噤瘈瘲悶滿不知人并
緩急諸風毒痺身體痙強及挾胎中風婦人百病方
紫石英白石英石膏赤石脂(各三兩)
獨活生薑(各六兩)葛根(四兩)桂心
芎藭甘草芍藥黃芩(各二兩)
右十二味㕮咀以水一斗二升煮取三升半去滓分
五服
小柴胡湯治婦人在蓐得風蓋四肢苦煩熱皆自發露
所為若頭不痛但煩熱與三物黃芩湯頭痛與小柴胡
湯方
柴胡(半斤)黃芩人參甘草(各三兩)
生薑(二兩)大棗(十二枚)半夏(半升)
右七味㕮咀以水一斗二升煮取六升去滓每服一
升日三服
三物黃芩湯方
黃芩苦參(各二兩)乾地黃(四兩)
右㕮咀以水八升煑取二升去滓適寒温服一升日
二多吐下蟲
甘草湯治産後腹中傷絶寒熱恍惚狂言見鬼此病中
風内絶藏氣虚所為方
甘草芍藥(各五兩)羊肉(三斤)
通草(三兩産寳用當歸)
右四味㕮咀以水一斗六升煑肉取一斗去肉内藥
煮取六升去滓分五服日三夜二
羊肉湯治産後中風久絶不産月水不利乍赤乍白及
男子虚勞冷盛方
羊肉(三斤)成籜大蒜(去皮切)香䜴(各三升)
右三味以水一斗三升煮取五升去滓内酥一升更
煮取三升分温三服
葛根湯治産後中風口噤痙痺氣息迫急眩冒困頓并
産後諸疾方
葛根生薑(各六兩)獨活(四兩)當歸(三兩)
甘草桂心茯苓石膏
人參白术芎藭防風(各二兩)
右十二味㕮咀以水一斗二升煮取三升去滓分三
服日三
防風酒治産後中風方
防風獨活(各一斤)女萎桂心(各一兩)
茵芋(一兩)石斛(五兩)
右六味㕮咀以酒二斗漬三宿初服一合稍加至三
四合日三
木防己膏治産後中風方
木防己(半斤)茵芋(五兩)
右二味㕮咀以苦酒九升漬一宿猪膏四升煎三上
三下膏成炙手摩千遍瘥
治産後中柔風舉體疼痛自汗出者及餘百疾方
獨活(八兩)當歸(四兩)
右二味㕮咀以酒八升煮取四升去滓分四服日三
夜一取微汗(葛氏單用獨活小品加當歸若上氣者加桂心二兩不瘥更作)
浴湯治産後中風流腫方
鹽(五升熬令赤)雞毛(一把燒作灰)
右二味以水一石煑鹽作湯内雞毛灰著湯中適冷
暖以浴大良又浴婦人隂冷腫痛凡風腫面欲裂破
者以紫湯一服瘥神效(紫湯是炒黑豆作者)
治産後中風頭面手臂通滿方
大豆三升以水六升煮取一升半去豆澄清更煎取
一升内白术八兩附子三兩獨活三兩生薑八兩添
水一斗煎取五升内好酒五升合煎取五升去滓分
五服日三夜一間粥頻服三劑
茯神湯治産後忽苦心中衝悸或志意不定恍恍惚惚
言語錯謬心虚所致方
茯神(四兩)人參茯苓(各三兩)芍藥
甘草當歸桂心(各二兩)生薑(八兩)
大棗(三十枚)
右九味㕮咀以水一斗煮取三升去滓分三服日三
夜一良
遠志湯治産後忽苦心中衝悸不定志意不安言語錯
誤惚惚憒憒情不自覺方
遠志麥門冬人參甘草
當歸桂心(各二兩)芍藥(一兩)茯苓(五兩)
生薑(六兩)大棗(二十枚)
右十味㕮咀以水一斗煮取三升去滓分三服日三
羸者分四服産後得此正是心虚所致無當歸用芎
藭若其人心胷逆氣加半夏三兩
茯苓湯治産後暴苦心悸不定言語錯謬恍恍惚惚心
中憒憒此皆心虚所致方
茯苓(五兩)甘草芍藥桂心
當歸(各三兩)生薑(六兩)麥門冬(一斤)大棗(三十枚)
右八味㕮咀以水一斗煮取三升去滓分三服日三
無當歸可用芎藭若苦心志不定加人參二兩亦可
内遠志二兩若苦煩悶短氣加生竹葉一升先以水
一斗三升煮竹葉取一斗内藥若有微風加獨活三
兩麻黃二兩桂心二兩用水一斗五升若頸項苦急
背膊強者加獨活葛根各三兩麻黃桂心各二兩生
薑八兩用水一斗半
安心湯治産後心衝悸不定恍恍惚惚不自知覺言語
錯誤虚煩短氣志意不定此是心虚所致方
遠志甘草(各二兩)人參茯神
當歸芍藥(各三兩)麥門冬(一升)大棗(三十枚)
右八味㕮咀以水一斗煮取三升去滓分三服日三
若苦虚煩短氣者加淡竹葉二升水一斗二升煑竹
葉取一斗内藥若胸中少氣者亦甘草為三兩善
甘草圓治産後心虚不足虚悸心神不安吸吸乏氣或
若恍恍惚惚不自知覺者方
甘草遠志菖蒲(各三兩)人參
麥門冬乾薑茯苓(各二兩)澤瀉
桂心(各一兩)大棗(五十枚)
右十味為末蜜丸如大豆酒服二十丸日四五服夜
再服不知稍加若無澤瀉以白术代之若胸中冷增
乾薑
人參圓治産後大虚心悸志意不安不自覺恍惚恐畏
夜不得眠虚煩少氣方
人參甘草茯苓(各三兩)麥門冬
菖蒲澤瀉薯蕷乾薑(各二兩)
桂心(一兩)大棗(五十枚)
右十味為末以蜜棗膏和丸如梧子未食酒服二十
丸日三夜一不知稍增若有遠志内二兩為善若風
氣内當歸獨活三兩亦治男子虚損心悸
大遠志圓治産後心虚不足心下驚悸志意不安恍恍
惚惚腹中拘急痛夜卧不安胸中吸吸少氣内補傷損
益氣安定心神亦治虚損方
遠志甘草乾地黃桂心
茯苓麥門冬人參當歸
白术澤瀉獨活菖蒲(各三兩)
薯蕷阿膠(各二兩)乾薑(四兩)
右十五味為末蜜和如大豆未食温酒服二十丸日
三不知稍增至五十丸若大虚身體冷少津液加鍾
乳三兩為善
心腹痛第十三(方)
蜀椒湯治産後心痛此大寒冷所為方
蜀椒(二合)芍藥當歸半夏
甘草桂心人參茯苓(各二兩)
蜜(一升)生薑汁(五合)
右十味㕮咀以水九升煮椒令沸然後内諸藥煮取
二升半去滓内薑汁及蜜煎取三升一服五合漸加
至六合禁勿冷食
大巖蜜湯治産後心痛方
乾地黃當歸獨活甘草
芍藥桂心細辛小草(各二兩)
吴茱萸(一升)乾薑(三兩)
右十味㕮咀以水九升煮取三升内蜜五合重煮分
三服日三(胡洽不用獨活桂心小草千金翼不用蜜)
乾地黃湯治産後兩脅滿痛兼除百病方
乾地黃芍藥(各三兩)當歸蒲黃(各二兩)
生薑(五兩)桂心(六兩)甘草(一兩)大棗(二十枚)
右八味㕮咀以水一斗煮取二升半去滓分服日三
芍藥湯治産後苦腹少痛方
芍藥(六兩)桂心生薑(各三兩)甘草(二兩)
膠飴(八兩)大棗(十二枚)
右六味㕮咀以水七升煮取四升去滓内膠飴令烊
分三服日三
當歸湯治婦人寒疝虚勞不足若産後腹中絞痛方
當歸芍藥(各二兩子母祕錄作甘草)生薑(五兩)
羊肉(一斤)
右四味㕮咀以水八升煮羊肉熟取汁煎藥得三升
適寒温服七合日三(金匱要略胡洽不用芍藥名小羊肉湯)
桃仁芍藥湯治産後腹中疾痛方
桃仁(半升)芍藥芎藭當歸
乾漆桂心甘草(各二兩)
右七味㕮咀以水八升煮取三升分三服
羊肉湯治産後及傷寒大虚上氣腹痛兼微風方
肥羊肉(二斤無羊肉用麞鹿肉代)茯苓黃耆
乾薑(各三兩)甘草獨活桂心
人參(各二兩)麥門冬(七合)生地黃(五兩)大棗(十二枚)
右十一味㕮咀以水二斗煑肉取一斗去肉内藥煮
取二升半分四服日三夜一(千金翼無乾薑)
羊肉當歸湯治産後腹中心下切痛不能食往來寒熱
若中風乏氣力方
羊肉(三斤)當歸黃芩(肘後用黃耆)芎藭
防風(肘後用人參)甘草(各二兩)芍藥(三兩)生薑(四兩)
右八味㕮咀以水一斗二升先煮肉熟減半内餘藥
取三升去滓分三服日三(胡洽以黃耆代黃芩白术代芍藥名大羊肉湯子母)
(祕錄以桂心代防風加大棗十七枚良)
羊肉杜仲湯治産後腰痛欬喘方
羊肉(四斤)杜仲紫菀當歸
桂心白术(各三兩)五味子細辛
欵冬花人參厚朴芎藭
附子萆薢甘草黃耆(各二兩)
生薑(八兩)大棗(三十枚)
右十八味㕮咀以水二斗半煑肉取汁一斗五升去
肉内藥煎取三升半去滓分五服日三夜二
羊肉生地黃湯治産後三日腹痛補中益藏強氣力消
血方
羊肉(三斤)生地黃(切二升)桂心當歸
甘草芎藭人參(各二兩)芍藥(三兩)
右八味㕮咀以水二斗煮肉取一斗去肉内藥煎取
三升分四服日三夜一
内補當歸建中湯治産後虚羸不足腹中&KR0146;痛不止吸
吸少氣或苦小腹拘急痛引腰背不能飲食産後一月
日得服四五劑為善令人力壯方
當歸(四兩)芍藥(五兩)甘草(二兩)生薑(六兩)
桂心(三兩)大棗(十八枚)
右六味㕮咀以水一斗煑取三升去滓分三服一日
令盡若大虚内飴糖六兩作湯成内之于火上飴消
若無生薑則以乾薑三兩代之若其人去血過多崩
傷内竭不止加地黃六兩阿膠二兩合八種作湯或
去滓内阿膠若無當歸以芎藭代之
内補芎藭湯治婦人産後虚羸及崩傷過多虚竭腹中
絞痛方
芎藭乾地黃(各四兩)芍藥(五兩)桂心(二兩)
甘草乾薑(各三兩)大棗(四十枚)
右七味㕮咀以水一斗二升煮取三升去滓分三服
日三不瘥復作至三劑若有寒苦微下加附子三兩
治婦人虚羸少氣傷絶腹中拘急痛崩傷虚竭面目
無色及唾吐血甚良
大補中當歸湯治産後虚損不足腹中拘急或溺血少
腹苦痛或從高墮下犯内及金瘡血多内傷男子亦宜
服之方
當歸續斷桂心芎藭
乾薑麥門冬(各三兩)芍藥(四兩)吳茱萸(一升)
乾地黃(六兩)甘草白芷(各二兩)大棗(四十枚)
右十二味㕮咀以酒一斗漬藥一宿明旦以水一斗
合煮取五升去滓分五服日三夜二有黃耆入二兩
益佳
桂心酒治産後疹痛及卒心腹痛方
桂心三兩以酒三升煑取二升去滓分三服日三
生牛膝酒治産後腹中苦痛方
生牛膝根五兩以酒五升煮取二升分二服若用亁
牛膝根以酒漬之一宿然後可煑
治産後腹中如弦常堅痛無聊頼方
當歸末二方寸匕内蜜一升煎之適寒温頓服
吴茱萸湯治婦人先有寒冷胸滿痛或心腹刺痛或嘔
吐食少或腫或寒或下痢氣息綿惙欲絶産後益劇皆
主之方
吳茱萸(二兩)防風桔梗乾薑
甘草細辛當歸(各十二銖)乾地黃(十八銖)
右八味㕮咀以水四升煑取一升半去滓分再服
蒲黃湯治産後餘疾胸中少氣腹痛頭疼餘血未盡除
腹中脹滿欲死方
蒲黃生地黃生薑(各五兩)芎藭
桂心(各一兩)硭硝(二兩)桃仁(二十枚)大棗(十五枚)
右八味㕮咀以水九升煑取二升半去滓内芒硝分
三服日三良驗
敗醬湯治産後疹痛引腰腹中如錐刀所刺之方
敗醬(三兩)桂心芎藭(各一兩半)當歸(一兩)
右四味㕮咀以清酒二升水四升微火煑取二升去
滓適寒温服七合日三食前服之(千金翼只用敗醬一味)
芎藭湯治産後腹痛方
芎藭甘草(各二兩)蒲黃女萎(各一兩半)
芍藥大黃(各三十銖)當歸(十八兩)桂心
桃仁黃耆(千金翼作黃芩)前胡(各一兩)生地黃(一升)
右十二味㕮咀以水一斗酒二升合煮取三升去滓
分四服日三夜一
獨活湯治産後腹痛引腰背拘急痛方
獨活當歸桂心芍藥
生薑(各三兩)甘草(二兩)大棗(二十枚)
右七味㕮咀以水八升煑取三升去滓分三服服後
相去如人行十里久再進
芍藥黃耆湯治産後心腹痛方
芍藥(四兩)黃耆白芷桂心
生薑人參芎藭當歸
乾地黃甘草(各二兩)茯苓(三兩)大棗(十枚)
右十二味㕮咀以酒水各五升合煑取三升去滓先
食服一升日三(千金翼無人參當歸芎藭地黃茯苓為七味)
治産後腹脹痛不可忍者方
煑黍粘根為飲一服即愈
治婦人心痛方
布裹鹽如彈丸燒作灰酒服愈
又方燒秤錘投酒中服亦佳
又方炒大豆投酒中服佳
備急千金要方卷四
