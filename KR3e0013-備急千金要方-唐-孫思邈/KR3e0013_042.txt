備急千金要方卷四十二唐孫思邈撰
宋林億等校正
心臟方
頭面風第八(方)(拔白髮)
芎藭酒治腦風頭重頸頭強眼&KR0617;&KR0617;淚出善欠目欲眠
睡憎風劇者耳鳴滿眉眼疼悶吐逆眩倒不自禁諸風
乘虚經五臟六腑皆為癲狂諸邪病悉主之方
芎藭辛夷天雄人參
天門冬栢子仁磁石石膏
茵芋山茱萸白頭翁桂心
秦芁(各三兩)松蘿羚羊角細辛
薯蕷菖蒲甘草(各二兩)
雲母(一兩燒令赤末為粉)防風(四兩)
右二十一味㕮咀以酒二斗漬七日初服二合漸加
至五合日三有女人少時患風眩發則倒地為婦積
年無兒服此酒并將紫石門冬丸服之眩瘥生兒平
復(紫石門冬丸方出婦人方中)
治頭眩屋轉眼不得開方(翼名人參湯)
人參當歸防風黃耆
麥門冬芍藥(各二兩)獨活白术
桂心(各三兩)
右九味㕮咀以水一斗煮取三升分三服
防風湯治風眩嘔逆水漿不下食輒嘔起即眩倒發有
時手足厥冷方
防風防已附子乾薑
甘草(各一兩)蜀椒桂心(各二兩)
右七味㕮咀以水四升煮取二升分三服日三(古今錄驗)
(用白术一兩)
又方治頭風眩欲倒眼旋屋轉腦痛方
防風枳實杏仁芎藭(各三兩)
茯神麻黃前胡生薑
半夏(各四兩)細辛(二兩)竹瀝(三升)
右十一味㕮咀以水六升合竹瀝煎取二升七合分
三服頻服三兩劑佳
茵芋湯治風虚眩眼暗方
茵芋(一分)人參甘草蓯蓉
黃耆茯苓秦艽厚朴
烏喙(各二兩)防風(六兩)山茱萸松實(各三兩)
右十二味㕮咀以水一斗煮取二升半分五服強者
一日夜盡羸劣分五服二日盡
鴟頭酒治風頭眩轉面上遊風方
飛鴟頭(五枚)茯神(一方無)防風芎藭
薯蕷(各四兩)葛根桂心細辛
人參天雄乾薑枳實
貫衆蜀椒(各三兩)獨活(二兩)山茱萸(一升)
麥門冬(一作天門冬)石南(一作石膏各五兩)
右十八味㕮咀絹嚢盛清酒四斗漬六宿初服二合
日再服稍加以知為度
大三五七散治頭風眩口喎目斜耳聾方
天雄細辛(各三兩)山茱萸乾薑(各五兩)
薯蕷防風(各七兩)
右六味治下篩清酒服五分匕日再不知稍加(千金翼云)
(亦治面骨痛疼)
小三五七散治頭風目眩耳聾方
天雄(三兩)薯蕷(七兩)山茱萸(五兩)
右三味治下篩以清酒服五分匕日再不知稍增以
知為度
茯神湯治風眩倒屋轉吐逆惡聞人聲方
茯神獨活(各四兩)黃耆遠志
防風(各五兩)生薑(三兩)甘草人參
當歸牡蠣白术蓯蓉
附子(各二兩)
右十三味㕮咀以勞水一斗二升煮取三升服五合
一日夜盡
防風散治頭面風在眉間得熱如蟲行或頭眩目中淚
出方
防風(五兩)桂心天雄細辛
朱砂乾薑人參烏頭
附子(各二兩)莽草茯苓當歸(各一兩)
右十二味治下篩酒服方寸匕日三
又方治風頭眩惡風吐冷水心悶方
防風(二兩)澤瀉(一作澤蘭)天雄(翼作人參)細辛
附子薯蕷茯苓(各一兩)白术(二兩半)
桂心(一兩半)乾薑(半兩)
右十味治下篩酒服方寸匕常令酒氣相接則脱巾
帽解髮梳頭百過復投一升酒便洗手足須臾自熱
解髮以粉粉之快然便熟眠愈亦可洗頭面汁出(翼云)
(如服寒食散法)
治風眩翻倒無定方
獨活(六兩)石膏蒴藋(各四兩)
枳實(三兩一方用松實)
右四味㕮咀以清酒八升煮取四升頓服之以藥滓
熨頭覆眠取汗覺冷又内鐺中炒令熱熨之
治患頭眩暈經久得瘥後四體漸羸食無味好食黃土
方
麴(二斤)白术(三斤)
右二味為末酒和併手丸如梧桐子曝乾飲服三十
丸日三斷食土為效
治頭中五十種病方
巴戟菊花芎藭乾薑
栝蔞根防風石南白术
烏頭山茱萸附子細辛
薯蕷蜀椒乾地黃人參
桔梗秦芃澤瀉甘草
天雄羌活(各等分)
右二十二味治下篩以酒服方寸匕日三
摩頭散治同前
䕡茹半夏蜀椒(各六分)烏頭(八分)
桂心(七分)莽草(四分)附子細辛(各一兩)
右八味治下篩以大酢和摩頭記日數三日頭膚痛
四五日後一著藥如前十日以酢漿洗頭復摩藥即
愈若生息肉并喉咽中息肉大如棗欲塞以藥摩之
即愈耳鼻齒有疾並用之良
入頂散治頭面脹滿腦瘈偏枯發作有時狀似刀刺失
聲隂隂然疼面目變青方
山茱萸芎藭防風獨活(各一兩半)
細辛莽草白术薯蕷
牛膝石南甘草(各一兩)烏頭
通草菖蒲附子麻黃
天雄蜀椒桔梗(各一兩六銖)
右十九味治下篩酒服方寸匕日三
杏仁膏治上氣頭面風頭痛胸中氣滿賁肫氣上下往
來心下煩熱産婦金瘡百病方
杏仁(一升去皮尖雙仁者不在用)
右一味𢷬研以水一斗濾取汁令盡以銅噐煻火上
從旦煮至日入當熟如脂膏下之空腹酒服一方寸
匕日三不飲酒者以飲服之愼猪魚蒜酢
大豆酒治頭風方
大豆(三升炒令無聲)
右一味先以一斗二升瓶盛清酒九升乘豆熱即傾
著酒中密泥頭七日温服之
治中風頭痛發熱耳頰急方
麻黃葛根石膏桂心(各三兩)
附子芍藥甘草秦芃
防風(各二兩)生薑(五兩)
右十味㕮咀以水一斗煮取三升分三服覆取汗
薯蕷散治頭目有風牽引目睛疼痛偏視不明方
薯蕷(三兩)細辛(一兩半)秦芁天雄(各二兩)
獨活桂心山茱萸(各二兩半)
右七味治下篩酒服方寸匕日三
治頭中痛身熱風熱方
竹瀝(三升)升麻生薑杏仁(各三兩)
芍藥柴胡(各闕兩)石膏生葛根(各八兩)
右八味㕮咀以水六升合竹瀝煮取二升七合分三
服
菊花散治頭面遊風方
菊花(一兩)細辛附子桂心
乾薑巴戟人參石南
天雄茯苓秦芁防已(各二兩)
防風白术山茱萸薯蕷(各三兩)
蜀椒(五合)
右十七味治下篩酒服方寸匕日三
治頭面上風方
松脂石鹽杏仁蜜蠟(各一兩)
薰陸香(二兩)&KR1181;麻仁(三兩)
右六味熟𢷬作餅淨剃百會上髮貼膏膏上安紙三
日一易若癢刺藥上不久風定
頭風散方
附子(一枚中形者)鹽(如附子大)
右二味治下篩沐頭竟以方寸匕摩頂上日三
治頭風方
服荆瀝不限多少取瘥止
又方𢷬蒴藋根一升酒二升漬服汗出止
又方蔓荆子一升為末絹袋盛以酒一斗浸七宿温服
三合日三
又方臘月烏雞屎一升炒令黃為末絹袋盛以酒三升
浸温服任性常令醺酣
又方七月七日麻勃三斗麻子一石末相和蒸之沸湯
一石五斗三遍淋之煮取一石漬神麴二十斤令發釀
黍米兩石五斗熟封三七日服清一升百日身中澀皮
八風胸膈五臟骨髓伏風百病悉去
治卒中惡風頭痛方
𢷬生烏頭以大酢和塗故布上薄痛處須臾痛止日
夜五六薄逐痛處薄之𢷬烏頭須去皮
又方鹽一升為末以麻油二升煎一宿令消盡塗頭石
鹽尤良
又方芥子為末酢和𫝊頭一周時
沐頭湯治肺勞熱不問冬夏老少頭生白屑搔癢不堪
然肺為五臓之蓋其勞損傷肺氣衝頭頂致使頭癢多
生白屑搔之隨手起人多患此皆從肺來世呼為頭風
也方
大麻子秦椒(各三升)皂莢屑(五合肘後無)
右三味熟研内泔中一宿漬去滓木匕攪百遍取勞
乃用沐頭髮際更别作皂莢湯濯之然後𫝊膏
又方
菊花獨活茵芋防風
細辛蜀椒皂莢杜蘅
莽草桂心
右十味各等分可作湯沐及熨之
又方
猪椒根(三兩)麻黃根防風(各二兩)細辛
茵芋(各一兩)
右五味㕮咀以水三斗煮取一斗去滓温以沐頭
又方葶藶子煮湯以沐不過三四度愈
又方蜀椒二升以水煮取汁沐髮良
又方以桑灰汁沐頭去白屑神良
治頭項強不得顧視方
蒸好大豆一斗令變色内囊中枕之
又方常以九月九日取菊花作枕袋枕卧良
又方八月後取荆芥鋪床又作枕枕頭立春日去之
又方穿地作小坑燒令赤以水沃之令小冷内生桃葉
滿其上布席就卧令項當藥上以衣著項兩邊令氣蒸
病上汗出良久愈若病大者作地坑亦大
犀角湯治風毒熱頭面腫方
犀角生薑(各二兩)苦參栝蔞根
防風(各一兩)石膏(六兩)黃芩青木香
升麻(各三兩)防已(一兩半)竹葉(二握)
右十一味㕮咀以水七升煮取二升分三服相去十
里久内消不利
防風散治頭面徧身風腫方
防風(二兩)白芷(一兩)白术(三兩)
右三味治下篩酒服方寸匕日三
治卒中風頭面腫方
𢷬杏仁如膏以雞子黃合𢷬令相得傅帛上厚裹之
自乾不過八九傅瘥
令白髮還黑方
烏麻九蒸九曝為末以棗膏丸之久服之
又方
旋復花(一升)秦椒(一升)桂心(一尺)隴西白芷(一升)
右四味治下篩以井花水服方寸匕日三服三十日
白髮還黑禁房室
石灰酒治頭髮落不止方
石灰三升細篩水拌令濕極熟蒸之炒令至焦以木
札投中火即著為候停冷取三升絹袋貯之以酒三
斗漬三宿初服半合日三四夜二稍加至一合神驗
沐頭湯治脉極虚寒鬚髮墮落令髮潤澤方
桑根白皮切三升以水五升淹漬煮五六沸去滓洗
沐髮數數為之自不復落
又方
麻子(三升碎)白桐葉(切一把)
右二味以米泔汁二斗煮五六沸去滓以洗沐則髮
不落而長甚有驗
治鬢髮墮落令生長方
生栢葉(切一升)猪膏(三升)附子(四枚)
右三味為末以膏和為三十丸用布裹一丸内泔汁
中煎沐髮長不落其藥密收貯勿令洩氣
又方
麻葉桑葉
右二味以泔煮去滓沐髮七遍長六尺
又方羊糞灰淋汁洗之日三一洗不過十洗大生
又方
附子蔓荆子栢子仁(各三分)
右三味以烏雞膏和𢷬三千杵貯新瓷噐中封百日
出以馬鬐膏和以傅頭訖巾裹之勿令見風日三傅
即生(肘後不用栢子仁以酒漬澤沐)
摩膏治頭中二十種病頭眩髮秃落面中風者方
蜀椒莽草(各二兩)桂心䕡茹
附子細辛(各一兩半)半夏乾薑(各一兩)
右八味㕮咀以生猪肪二十兩合𢷬令肪消盡藥成
先沐頭令淨然後以藥摩顖上日一即愈如非十二
月合則用生烏麻油和塗頭皮沐頭令淨乃用之一
頓生髮如昔(必效方無蜀椒莽草半夏乾薑)
生髮膏治頭中風癢白屑方
蔓荆子附子細辛續斷
零陵香皂莢澤蘭防風
杏仁藿香白芷(各二兩)松葉
石南(各三兩)莽草(一兩)馬鬐膏猪脂
松膏(各二升)熊脂(三升)
右十八味㕮咀以清酒醋三升漬藥一宿明旦以馬
鬐膏等微火煎三上三下以白芷色黃膏成用以澤
髮
又方
烏喙(三兩)莽草石南細辛
續斷皂莢澤蘭白术
辛夷防風白芷(各二兩)竹葉
松葉栢葉(各半升)猪脂(四升)
右十五味㕮咀以清酢三升漬一宿明旦微火以脂
煎三上三下白芷色黃膏成去滓濾取於沐髮後塗
之一方用生油三大升(千金翼無石南用杏仁不用白芷灰汁洗頭去白屑神良)
又方
甘松香丁香白芷澤蘭
桑白皮桑寄生大麻苜蓿
杏仁牡荆子辛夷仁芎藭
防風莽草(各一兩)零陵香吴藿香
細辛蜀椒(各二兩)竹葉松葉
栢葉(各半升)胡麻油臘猪膏(各一升)烏雞肪
雁肪(各一合)
右二十五味㕮咀以酢漬一宿内油膏中微火煎三
上三下白芷色黃膏成去滓塗頭上日二夜一髮生
又方治髮鬢秃落方
莽草(一兩)防風升麻白芷
薺苨(各二兩)蜣蜋(四枚)驢鬐膏豹膏(一作狗膏)
馬鬐膏熊膏(一作雄雞膏)猪膏(各半升)
右十一味其六味㕮咀與諸膏合煎諸藥沸則下停
冷復上火三五沸止絞去滓傅頭當澤用之
又方治眉落髮落生髮方
白芷附子防風芎藭
莽草辛夷細辛黃芩
當歸蜀椒(各一兩)大黃(一兩半)蔓荆子(一升)
馬鬐膏(五合)猪膏(三升)
九月二十五日(一作十五日)十月十日
十一月十日十二月十日
右並以日正午拔之當日不飲酒食肉五辛經一拔
黑者更不變
又方取除日自拔白以鼈脂塗之又猪狗膽塗之又狗
乳亦塗之
又方用白蜜傅髮孔即不復生也
治染鬚髮方
胡粉(三兩)石灰(六兩絹篩熬令黃)
右二味如粉以榆皮作湯和之如粉先以皂莢湯洗
髮令極淨不得令有膩氣好曝乾夜卧以藥塗髮上
令勻訖取桑葉相綴著頭巾上徧以裹髮一夜至旦
取醋漿熱煖三遍淨洗髮又以醋泔熱煖洗髮又取
生胡麻苖𢷬取汁三升和水煮一二沸淨濾以濯髮
訖又用油湯濯之百日黑如漆
又方以鹽湯洗沐後以生麻油和蒲葦灰傅之(一作治白秃)
又方黑椹水漬之塗髮令黑
又方生麻油漬烏梅常用傅頭乃良
治髮黃方
臘月猪脂和羊屎灰蒲灰等分封頭三日一為之
又方大豆五升酢漿水二斗煮取五升沐之
治鬢髮黃赤方
燒梧桐灰用乳汁和塗傅鬢髮并皮肉鬢髮即黑
治風頭毛髮落不生方
鐵上生衣研以臘月猪脂和塗之日三亦治眉毛落
生眉毛方
鐵生衣墻上青衣
右二味等分為末以水和塗之即生
又方七月烏麻花隂乾為末以生烏麻油漬之二日一
塗
治眉毛鬢髮火燒瘡瘕毛不生方
蒲灰以正月狗腦和傅即生
治髮落不生令長方
麻子一升熬黑壓取油以傅頭長髮妙
又方用雁肪𫝊之
又方多取烏麻花瓷噐盛密蓋深埋之百日出用塗髮
令髮易長而黑
治禿頭方
蕪青子為末以酢和傅之日三
又方東行棗根長三尺以中央安甑中心蒸之以噐盛
兩頭汁用塗頭髮即生(肘後作桑根良)
又方麻子三升熬焦為末以猪脂和塗之髮生為度
拔白髮良日
正月四日二月八日三月十二日
四月十六日五月二十日六月二十四日
七月二十八日八月十九日
剪爪甲搔令毛孔少血出以蜜塗之即生黑毛
治秃無髮者方
黑熟椹二升内甖中日中曝三七日化為水洗瘡上
三七日髮生神效
松瀝煎治頭瘡及白秃方
松瀝(七合)丹砂雄黃水銀(研各二兩)
黃連(三兩)礬石(一兩一云峭粉)
右六味治下篩内瀝中攪研令調以塗之先以泔清
洗髮及瘡令無痂然後傅藥二日一傅三傅後當更
作膿膿訖更洗凡經三度膿出訖以甘草湯洗去藥
毒前後洗十數度即瘥
治白秃髮落生白痂終年不瘥方
五味子蛇床子遠志(各三分)兔絲子(五分)
蓯蓉松脂(各二分)雄黃白蜜(各一分)
雞屎白(半分)雌黃(一分)
右十味治下篩以猪膏一升二合先内雄黃次内雌
黃次内雞白屎次内蜜及松脂又次内諸藥煎之膏
成先以桑灰洗頭燥傅之
王不留行湯治白禿及頭白久瘡去蟲止痛之方
王不留行東引茱萸根皮
桃東南枝(各五兩)蛇牀子牡荆子
苦竹葉蒺䔧子(各三升)大麻仁(一升)
右八味㕮咀以水二斗半煮取一斗洗瘡日再并療
癰疽妬乳月蝕瘡爛
松脂膏治白秃及癰疽百瘡方
松脂(六兩)礬石杜蘅(一作牡荆)雄黃
附子大黃石南秦芁
真珠苦參水銀木蘭(各一兩)
右十二味㕮咀以酢漬一宿猪膏一斤半煎之以附
子色黃去滓乃内礬石雄黃水銀更著火三沸安濕
地待凝以傅上日三
治白秃方
羊肉濕脯炙令香及熱速撘上不過三四度癢勿搔
之牛肉亦得
又方新破猪肚去糞及熱速搭上癢慎勿搔當縛兩手
日中卧半日去之
又方皂莢湯淨洗乾拭然後以陳久油滓塗之日三
又方煮桃皮汁飲之并洗
又方麴豆䜴兩種治下篩醋和薄上(麴一作麫)
又方大黑豆炒令焦為末和臘月猪脂熱暖時以匙抄
封上徧即裹著勿見風
又方桃花為末和猪脂封上(必效方以桑椹末同和𫝊之良)
治赤禿方
桑灰汁洗頭令淨𢷬桑椹封之日中曝頭睡
又方馬蹄灰為末以臘月猪脂和傅之
又方燒牛角灰和猪脂傅之
又方𢷬黑椹取三升服日三
令髮不生方
蜯灰鼈脂相和新拔毛即塗毛孔上永不生也
治鬼䑛頭方
燒猫兒屎以臘月猪脂和傅上
又方猫兒毛燒灰以膏和傅之
又方塼末和蒜𢷬傅日一度
增損當歸湯治心腹藴藴然痛方
當歸升麻(各三兩)芍藥黃芩
朴硝桔梗柴胡(各四兩)
右七味㕮咀以水八升煮取二升半分三服
備急千金要方卷四十二
