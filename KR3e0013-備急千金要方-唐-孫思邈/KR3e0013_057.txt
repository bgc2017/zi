備急千金要方卷五十七唐孫思邈撰
宋林億等校正
大腸腑方
大腸腑脉論第一
論曰大腸腑者主肺也鼻柱中央是其候也肺合氣於
大腸大腸者為行道傳寫之腑也號監倉椽重二斤十
二兩長一丈二尺廣六寸當臍右回疊積還反十二曲
貯水榖一斗二升主十二時定血脉和利精神(千金明堂外臺)
(同難經云長二丈一尺大四寸徑一寸之少半十六曲盛榖一斗水七升半)鼻遂以長以候
大腸
右手關前寸口陽絶者無大腸脉也若少氣心下有水
氣立秋節即欬刺手太隂治隂在魚際間
右手關前寸口陽實者大腸實也若腸中切痛如針刀
所刺無休息時刺手陽明治陽在手腕中瀉之
大腸病者腸中切痛而鳴濯濯冬日重感于寒則泄當
臍而痛不能久立與胃同候取巨虚上廉
腸中雷鳴氣上衝胷脇不能久立邪在大腸刺肓之原
巨虚上廉二里
大腸脹者腸鳴而痛寒則泄食不化
大腸有寒鶩溏有熱便腸垢
大腸有宿食寒慄發熱有時如瘧状
肺前受病移於大腸肺欬不已欬則遺失便利厥氣客
於大腸則夢田野
肺應皮皮厚者大腸厚皮薄者大腸薄皮緩腹裹大者
大腸緩而長皮急者大腸急而短皮滑者大腸直皮肉
不相離者大腸結
扁鵲云手太隂與陽明為表裏大腸若病實則傷熱熱
則脹滿不通口為生瘡食下入腸腸實而胃虚食下胃
胃實而腸虚所以實而不滿乍實乍虚乍來乍去虚則
傷寒寒則腸中雷鳴泄青白之利而發於氣水根在大
腸(方見治水篇中)
大腸絶不治何以知之泄利無度利絶則死
手陽明之脉起於大指次指之端外側循指上廉出合
谷兩骨之間上入兩筋之中循臂上廉上入肘外廉循
臑外前廉上肩出髃骨之前廉上出柱骨之會上下入
缺盆絡肺下膈屬大腸其肢者從缺盆直而上頸貫頰
入下齒縫中還出俠口交人中左之右右之左上俠鼻
孔是動則病齒痛䪼腫是主津所生病者目黃口乾&KR0864;
衂喉痺肩前臑痛大指次指痛不用氣盛有餘則當脉
所過者熱腫虚則寒慄不復盛者則人迎大三倍於寸
口虚者則人迎反小於寸口也
大腸虚實第二(脉法方灸)
大腸實熱
右手寸口氣口以前脉陽實者手陽明經也病苦腸滿
善喘欬面赤身熱喉咽中如核状名曰大腸實熱也
生薑泄腸湯治大腸實熱腹脹不通口為生瘡者方
生薑橘皮青竹茹黃芩
梔子仁白术(各三兩)桂心(一兩)茯苓
芒硝(各二兩)生地黃(十兩)大棗(十四枚)
右十一味以水七升煮取三升去滓下芒硝分二服
治腸中臚脹不消方
灸大腸輸四十九壮
大腸有熱腸鳴腹滿俠臍痛食不化喘不能久立巨虚
上廉主之
大腸虚冷
右手寸口氣口以前脉陽虚者手陽明經也病苦胷中
喘腸鳴虚渴脣乾目急善驚泄白名曰大腸虚冷也
黃連補湯治大腸虚冷痢下青白腸中雷鳴相逐方
黃連(四兩)茯苓芎藭(各三兩)
酸石榴皮(五片)伏龍肝(雞子大一枚)地榆(五兩)
右六味以水七升煮取二升半去滓下伏龍肝末分
三服
治腸中雷鳴相逐痢下方
灸承滿五十壮穴在俠巨闕相去五寸巨闕在心下
一寸灸之者俠巨闕兩邊各二寸半
治腸中常鳴時上衝心方
灸臍中
食飲不下腹中雷鳴大便不節小便赤黃陽綱主之
腹脹腸鳴氣上衝胷不能久立腹中痛濯濯冬日重感
於寒則泄當臍而痛腸胃間遊氣切痛食不化不嗜食
身腫俠臍急天樞主之腸鳴而痛温留主之
肛門論第三
論曰肛門者主大行道肺大腸候也號為通事令史重
十二兩長一尺二寸廣二寸三分應十二時若臓傷熱
則肛門閉塞大行不通或腫縮入生瘡若腑傷寒則肛
門開大行洞寫肛門凸出良久乃入熱則通之寒則補
之虚實和平依經調理方見别卷中
皮虚實第四(論方)
論曰夫五臓六腑者内應骨髓外合皮毛膚肉若病從
外生則皮毛膚肉關格強急若病從内發則骨髓㾓疼
然隂陽表裏外皮内髓其病源不可不詳之也皮虚者
寒皮實者熱凡皮虚實之應主于肺大腸其病發於皮
毛熱則應臓寒則應腑
蒴藋蒸湯治皮虚主大腸病寒氣關格方
蒴藋根葉(切三升)菖蒲葉(切二升)
桃葉皮枝(剉三升)細糠(一斗)秫米(五升)
右五味以水一石五斗煮取米熟為度大盆器貯之
於盆上作小竹牀子罩盆人身坐牀中四面周廻將
蓆薦障風身上以衣被盖覆若氣急時開孔對中泄
氣取通身接汗可得兩食久許如此三日蒸還温藥
足汁用之若盆裏不過熱盆下安炭火非但治寒但
是皮膚一切勞冷悉皆治之
梔子煎治皮實主肺病熱氣方
梔子仁枳實大青杏仁
柴胡芒硝(各二兩)生地黃
淡竹葉(切各一升)生玄參(五兩)石膏(八兩)
右十味以水九升煮取三升去滓下芒硝分為三服
欬嗽第五(論方)(證法灸)
論曰經云五臓六腑皆令欬肺居外而近上合於皮毛
皮毛喜受邪故肺獨易為欬也邪客於肺則寒熱上氣
喘汗出欬動肩背喉鳴甚則唾血肺欬經久不已傳入
大腸其状欬則遺糞腎欬者其状引腰背痛甚則欬涎
腎欬經久不已傳入膀胱其状欬則遺尿肝欬者其状
左脇痛甚者不得轉側肝欬經久不已傳入膽其状欬
則清苦汁出心欬者其状引心痛喉中介介如梗甚者
喉痺咽腫心欬經久不已傳入小腸其状欬則失氣脾
欬者其状左脇痛隂隂引肩背甚者不得動動則欬劇
經久不已傳入胃其状欬而嘔嘔甚則長蟲出久欬不
已三焦受之三焦欬之状欬而腸滿不能飲食此皆衆
於胃關於肺使人多涕唾而面浮腫氣逆也右順時有
風寒冷人觸冐觧脱傷皮毛間入腑臓為欬上氣如此
也有非時忽然暴寒傷皮膚中與肺合則欬嗽上氣或
胷脇义痛欬唾有血者是其熱得非時之寒暴薄之不
得漸散伏結深喜肺癰也因欬服温藥欬尤劇及壮熱
吐膿血汗出惡寒是也天有非時寒者急看四時方也
問曰欬病有十何謂也師曰有風欬有寒欬有肢欬有
肝欬有心欬有脾欬有肺欬有腎欬有膽欬有厥隂欬
問曰十欬之證以何為異師曰欲語因欬言不得竟謂
之風欬飲冷食寒因之而欬謂之寒欬心下堅滿欬則
肢痛其脉反遲謂之肢欬欬則引脇下痛謂之肝欬欬
而唾血引手少隂謂之心欬欬而涎出續續不止引小
腹謂之脾欬欬引頸項而唾涎沫謂之肺欬欬則耳無
所聞引腰并臍中謂之腎欬欬而引頭痛口苦謂之膽
欬欬而引舌本謂之厥隂欬風欬者不下之寒欬肢欬
肝欬刺足太衝心欬刺手神門脾欬刺足太白肺欬刺
手太泉腎欬刺足太谿膽欬刺足陽陵泉厥隂欬刺手
太陵
夫久欬為㽷欬而時發熱脉在九&KR0034;(一作卒弦)者非虚也此
為胷中寒實所致也當吐之
夫欬家其脉弦欲行吐藥當相人強弱而無熱乃可吐
耳欬家其人脉弦為有水可與十棗湯下之(方見下)不能
臥出者隂不受邪故也留飲欬者其人欬不得臥引項
上痛欬者如小兒掣縱状夫酒客欬者必致吐血此坐
久極飲過度所致也其脉沉者不可發汗久欬數歲其
脉弱者可治實大數者死其脉虚者必善冐其人本有
支飲在胷中故也治屬飲家上氣汗出而欬屬飲家欬
而小便利若失溺不可發汗汗出即厥逆冷
夫病吐血喘欬上氣其脉數有熱不得臥者死寒家欬
而上氣其脉數者死謂其人形損故也脉大而散散者
為氣實而血虚名曰有表無裏上氣面胕腫肩息其脉
浮大不治加痢尤甚上氣躁而喘者屬肺脹欲作風水
發汗愈
小青龍湯治欬逆倚息不得臥方
麻黃芍藥細辛桂心
乾薑甘草(各三兩)五味子半夏(各半升)
右八味㕮咀以水一斗先煮麻黃减二升去上沫乃
内諸藥煮取三升去滓分三服弱者服半升若渴去
半夏加栝蔞根三兩若微痢去麻黃加蕘花如雞子
大若食飲噎者去麻黃加附子一枚若小便不利小
腹滿者去麻黃加茯苓四兩若喘者去麻黃加杏仁
半升
青龍湯下已多唾口燥寸脉沉尺脉微手足厥逆氣從
小腹上衝胷咽手足痺其面翕熱如醉状因復下流隂
股小便難時復冐者與茯苓桂心甘草五味子湯治其
氣衝方
茯苓(四兩)桂心甘草(各二兩)五味子(半升)
右四味㕮咀以水八升煮取三升去滓分三服温服
衝氣即低而反更欬胷滿者用茯苓甘草五味子去桂
心加乾薑細辛以治其欬滿方
茯苓(四兩)甘草乾薑細辛(各三兩)
五味子(半升)
右五味㕮咀以水八升煮取三升去滓温服半升日
三
欬滿即止而更復渴衝氣復發者以細辛乾薑為熱藥
也服之當遂渴而渴反止者為支飲也支飲法當冒冒
者必嘔嘔者復内半夏以去其水方
半夏五味子(各半升)茯苓(四兩)細辛
乾薑甘草(各二兩)
右六味㕮咀以水八升煮取三升去滓温服半升日
三
水去嘔止其人形腫者應内麻黃以其人遂痺故不内
麻黃内杏仁方
杏仁五味子半夏(各半升)茯苓(四兩)
細辛乾薑甘草(各三兩)
右七味㕮咀以水一斗煮取三升去滓温服半升日
三若逆而内麻黃者其人必厥所以然者以其人血
虚麻黃發其陽故也
若面熱如醉此為胃熱上衝熏其面加大黃利之方
大黃乾薑細辛甘草(各三兩)
茯苓(四兩)五味子半夏杏仁(各半升)
右八味㕮咀以水一斗煮取三升去滓温服半升日
三
欬而上氣肺脹其脉浮心下有水氣脇下痛引缺盆設
若有實者必躁其人常倚伏小青龍加石膏湯主之之
方
石膏乾薑桂心細辛(各二兩)
芍藥甘草(各三兩)麻黃(四兩)半夏(半升)
五味子(一升)
右九味㕮咀以水一斗先煮麻黃减二升下藥煮取
二升半強者服一升羸者減之小兒四合(仲景用治肺脹欬而)
(上氣煩躁而喘脉浮者心下有水外臺同)
澤㯃湯治上氣其脉沉者方
澤㯃(三斤細切以東流水五斗煮取一斗五升去滓澄清)半夏(半升)
生薑紫菀(一作紫參)白前(各五兩)黃芩
甘草桂心人參(各三兩)
右九味内澤㯃汁中煮取五升每服五合日三夜一
麥門冬湯下氣止逆治大逆上氣咽喉不利方
麥門冬汁(三升)半夏(一升)粳米(三合)人參
甘草(各二兩)大棗(二十枚)
右六味以水一斗二升煮取六升去滓每服半升日
三夜一
射干麻黃湯治欬而上氣喉中如水雞聲者方
射干細辛欵冬花紫菀(各三兩)
麻黃生薑(各四兩)大棗(七枚)半夏
五味子(各半升)
右九味㕮咀以東流水一斗二升先煮麻黃去上沫
内藥煮取三升去滓分三服日三
厚朴麻黃湯治欬而大逆上氣胷滿喉中不利如水雞
聲其脉浮者方
厚朴(五兩)麻黃(四兩)石膏細辛
乾薑(各二兩)小麥(一升)杏仁半夏
五味子(各半升)
右九味㕮咀以水一斗二升煮小麥熟去麥内藥煮
取三升去滓分三服日三
麻黃石膏湯治上氣胸滿者方
麻黃(四兩)石膏(一枚雞子大)厚朴(五兩)小麥(一升)
杏仁(半升)
右五味以水一斗先煮小麥熟去之下藥煮取三升
去滓分三服(深師用治久逆上氣喉中如水雞鳴名小杸柸湯欬者加五味子半夏各半升)
(乾薑三累)
皂莢圓治欬逆上氣時時唾濁但坐不得臥方
皂莢八兩為末蜜丸如梧子大以棗膏和湯服三丸
日三夜一(必效方以酥炙皂莢)
十棗湯夫有支飲家欬煩胷中痛者不卒死至一百日
一歲可與此方
大棗(十枚)大戟甘遂芫花(各等分)
右大戟甘遂芫花𢷬為末以水一升五合煮棗取八
合去滓内藥末強者一錢匕羸者半錢頓服之平旦
服而不下者平旦更加藥半錢下後自然補養
欬而引脇下痛者亦十棗湯主之(方見前)
温脾湯治食飽而欬者方
甘草(四兩)大棗(二十枚)
右二味㕮咀以水五升煮取二升分三服温服之若
咽中痛而聲鳴者加乾薑一兩
百部根湯治嗽不得臥兩眼突出方
百部根生薑(各一斤)細辛甘草(各三兩)
貝母五味子白术(各二兩)桂心(四兩)
麻黃(六兩)
右九味㕮咀以水一斗二升煮取三升去滓分三服
(古今錄驗用杏仁四兩紫菀三兩)
海藻湯治欬而下利胷中痞而短氣心中時悸四肢不
欲動手足煩不欲食肩背痛時惡寒方
海藻(四兩)五味子半夏(各半升)生薑(一兩)
細辛(二兩)茯苓(六兩)杏仁(五十枚)
右七味㕮咀以水一斗煮取三升去滓分三服日三
一方無五味子生薑
白前湯治水欬逆上氣身體浮腫短氣脹滿晝夜倚壁
不得臥咽中作水雞鳴方
白前紫菀半夏大戟(各二兩)
右四味㕮咀以水一斗浸一宿明旦煮取三升分三
服
治九種氣嗽欲死百病方
乾薑半夏細辛紫菀
吳茱萸蕘花(一作芫花)茯苓甘草
甘遂防葵人參烏頭
大黃杏仁(各一分)葶藶(二分)巴豆
厚朴白薇(各三分)五味子遠志
前胡菖蒲枳實蜀椒
皂莢當歸大戟桂心(各半分)
右二十八味為末蜜丸如梧子大先食服二丸日三
服以知為度不知增之
麻黃散治上氣嗽方
麻黃(半斤)杏仁(百枚)甘草(三兩)桂心(一兩)
右四味治下篩别研杏仁如脂内藥末和合臨氣上
時服一方寸匕食久氣未下更服一方寸匕可至三
匕氣發便服即止一方去桂心甘草
太醫令王叔和所撰御服蜀椒圓治上氣欬嗽甚良方
蜀椒(五分)烏頭杏仁菖蒲
礜石(一云礬石)皂莢(各一分)細辛款冬花
紫菀乾薑(各三分)吳茱萸麻黃(各四分)
右十二味為末蜜丸如梧子大暮臥吞二丸治二十
年久嗽不過二十丸
通氣圓治久上氣欬嗽咽中腥臭虚氣攪心痛眼疼耳
中嘈嘈風邪毒疰時氣食不生肌胷中膈塞嘔逆多唾
惡心心下堅滿飲多食少惡疰淋痛病方
飴糖(三升)蜀椒(二升)杏仁(一升)蜈蚣(五節)
大附子(五枚)乾薑人參(各四分)桂心(六分)
烏頭(七分)天門冬(十分)
右十味為末别治杏仁如脂稍稍内藥末𢷬千杵烊
糖乃内藥末中令調和含如半棗一枚日六七夜三
四服以胸中温如度若夢與鬼交通及飲食者全用
蜈蚣食不消加杏仁五合小腹急腰痛加天門冬杜
仲有風加烏頭三枚附子一枚立夏後勿加也有留
飲加葶藶一兩
治欬嗽上氣方
蜀椒桂心海蛤(各四分)昆布
海藻乾薑細辛(各六分)麥門冬(十分)
右八味為末蜜丸梧子大飲服十丸加至二十丸日
三服有人風虚中冷胷中滿上氣喉中如吹管聲吸
吸氣上欲欬服此方得瘥
治欬嗽胷脇支滿多唾上氣方
礜石(一作礬石)烏頭(一方不用)菖蒲(各一分)細辛
黃環(各二分)欵冬花紫菀杏仁(各三分)
吳茱萸(四分)乾薑(五分)蜀椒(五合)
右十一味為末蜜丸梧子大每服一丸著牙上咽汁
日五六服劇者常含不止
又方薑汁(一升半)砂糖(五合)
右二味煎薑汁減半内糖更煎服之
又方白糖(五分)皂莢(末一方寸匕)
右二味先微暖糖令消内皂莢末合和相得丸如小
豆先食服二丸
又方酒一升半浸肥皂莢兩挺經宿煮取半升分三服
七日忌如藥法若吐多以酢飯三四口止之
又方巴豆炮去皮勿傷破肉白飲吞下初日二枚二日
三枚
又方服芥子七丸以油酒下之
射干煎治欬嗽上氣方
生射干欵冬花(各二兩)紫菀細辛
桑白皮附子甘草(各二分)白蜜
竹瀝生薑汁(各一升一云乾薑五兩)飴糖(五兩)
右十一味以射干先内白蜜并竹瀝中煎五六沸去
之㕮咀六物以水一升合浸一宿煎七上七下去滓
乃合飴薑一汁煎如餔服如酸棗一丸日三劇者夜二
不止加之以止為度
杏仁煎治冷嗽上氣鼻中不利方
杏仁(五合)五味子欵冬花(各三合)紫菀
乾薑(各二兩)桂心(三兩)甘草(四兩)麻黃(一升)
右八味以水一斗煮麻黃取四升治諸藥為末又内
膠飴半斤白蜜一斤合内汁中攪令相得煎如飴先
食服如半棗許日三服不知加之以知為度
又方治忽暴嗽失聲語不出方
杏仁薑汁砂糖蜜(各一升)
五味子紫菀(各三兩)通草貝母(各四兩)
桑根白皮(五兩)
右九味㕮咀以水九升煮取三升去滓内杏仁脂薑
汁蜜糖和攪微火煎取四升初服三合日再夜一後
稍加
通聲膏方
五味子欵冬花通草(各三兩)人參
細辛青竹皮桂心菖蒲(各二兩)
杏仁薑汁(各一升)白蜜(二升)棗膏(三升)
酥(五升)
右十三味㕮咀以水五升微火煎三上三下去滓内
薑汁棗膏酥蜜煎令調和酒服棗大一丸
杏仁飲子治暴熱嗽方
杏仁(四十枚)紫蘇子(一升)橘皮(一兩)柴胡(四兩)
右四味㕮咀以水一斗煮取三升分三服常作飲服
蘇子煎治上氣欬嗽方
蘇子生薑汁地黃汁白蜜
杏仁(各二升)
右五味𢷬蘇子以地黃汁薑汁澆之以絹絞取汁更
𢷬以汁澆又絞令味盡去滓熬杏仁令黃黑治如脂
又以向汁澆之絹絞往來六七度令味盡去滓内蜜
合和置銅器中於湯上煎之令如飴每服方寸匕日
三夜一崔氏無地黃汁
又方乾薑末(三兩)膠飴(一斤)
右二味和令調蒸五升米下冷以棗大含稍稍咽之
日五夜二
芫花煎治新久嗽方
芫花乾薑(各二兩)白蜜(二升)
右三味為末内蜜中令相和微火煎令如糜每服如
棗核大一枚日三夜一以知為度欲利者多服(深師以治)
(冷飲嗽又治三十年久嗽者以水五升煮芫花取三升去滓内薑加蜜合煎如糜服之)
欵冬煎治同前
欵冬花乾薑末紫菀(各三兩)五味子(二兩)
芫花(一兩熬令赤)
右五味㕮咀先以水一斗煮三味取三升半去滓内
芫花乾薑末加蜜三升合投湯中令調於銅器中微
火煎令如糖每服半棗許日三
治三十年欬嗽或飲或欬寒氣嗽雖不同悉主之之方
細辛欵冬花防風紫菀(各三兩)
藜蘆(二兩)蜀椒(五合)
右六味㕮咀取藜蘆先著銅器中次紫菀次細辛次
欵冬花次椒以大棗百枚間著諸藥間以水一斗二
升微火煮令汁盡出棗曝令燥雞鳴時服半棗不知
明旦服一枚以胷中温温為度若強人欲嗽吐者方
小增服之便吐膿囊裹結吐後勿冷飲食欬愈止藥
藥勢静乃食不爾令人吐不已
治三十年久嗽方
百部根二十斤𢷬取汁煎如飴服一方寸匕日三服
(外臺和飴一斤煎成煎以温粥飲調下深師方以白蜜二升更煎五六沸服三合)
又方紫菀(二兩)欵冬花(三兩)
右二味治下篩先食飲服一方寸匕日三服七日瘥
又方白蜜(一斤)生薑(二斤取汁)
右二味先秤銅銚知斤兩訖内蜜復秤知數次内薑
汁以微火煎令薑汁盡惟有蜜斤兩在止旦服如棗
大含一丸日三服禁一切雜食
治久嗽不瘥方
兔屎(四十九枚)碙砂(二分)胡桐律(一分)
右三味為末蜜和丸如梧子大每服三丸以粥飲下
日三吐冷物盡即瘥
治積年欬嗽喉中呀聲一發不得坐臥方
紫菀貝母半夏桑根白皮
五味子射干百部(各五分)欵冬花
皂莢乾薑橘皮鬼督郵
細辛(各四分)白石英杏仁(各八分)蜈蚣(二枚)
右十六味為末蜜和丸如梧子大飲服十丸日再稍
加至二十丸(崔氏無半夏射干乾薑橘皮鬼督郵細辛白石英用麻黃二兩芫根白皮一兩)
(半以煮棗湯送下)
欵冬圓治三十年上氣欬嗽唾膿血喘息不得臥方
欵冬花乾薑蜀椒吳茱萸
桂心菖蒲(各五分)人參細辛
蕘花紫菀甘草桔梗
防風芫花茯苓皂莢(各三分)
右十六味為末蜜丸如梧子大酒服三丸日三服
又方
欵冬花紫菀細辛石斛
防風芎藭人參當歸
藁本甘草蜀椒白术
半夏天雄菖蒲鍾乳
桂心麻黃(各三兩)獨活(二兩)烏頭
芫花附子(各一兩)桃仁(二十枚)大棗(二十五枚)
右二十四味為末蜜丸如梧子大酒服二十丸日二
服不止加之酒漬服亦得
又方
欵冬花乾薑桂心紫菀(各三分)
細辛(二分)杏仁皂莢礜石(一作礬石)
菖蒲烏頭(各一分)蜀椒(五合)吳茱萸(六合)
右十二味為末蜜丸如梧子大酒服五丸日三夜一
二十年嗽不過五十日愈患欬嗽喉鳴上氣服一劑
永瘥
治肺傷欬唾膿血腸澀背氣不能食惡風目暗&KR0617;&KR0617;足
脛寒冷方
白膠生薑(各五兩)桂心人參
紫菀(各二兩)大棗(二十枚)乾地黃(切半升)
桑白皮(切二升)芎藭大麻仁飴糖(各一升)
大麥(三升)
右十二味㕮咀以水一斗五升煮麥取一斗去麥下
藥煮取三升分五服
五味子湯治唾中有膿血牽胷脇痛方
五味子桔梗紫菀甘草
續斷(各二兩)竹茹(三兩)赤小豆(一升)桑根白皮
地黃(各五兩)
右九味㕮咀以水九升煮取二升七合分為三服
竹皮湯治欬逆下血不息方
生竹皮(三兩)紫菀(二兩)飴糖(一斤)
生地黃(切一升)
右四味㕮咀以水六升煮取三升去滓分三服
百部圓治諸嗽不得氣息唾膿血方
百部根(三兩)升麻(半兩)桂心五味子
甘草紫菀乾薑(各一兩)
右七味為末蜜和丸如梧子大每服三丸日三以止
為度
治上氣欬嗽喘息喉中有物唾血方
生薑汁杏仁(各二升)糖蜜(各一升)
猪膏(二合)
右五味先以猪膏煎杏仁色黃出之以紙拭令淨𢷬
如膏合薑汁糖蜜等合煎令可丸每服如杏核一枚
日夜六七服漸漸增加
治一切肺病欬嗽膿血及唾血不止方
好酥三十斤三遍鍊停取凝當出醍醐服一合日三
服瘥止一切藥皆不出此神方
又方三鍊酥如雞子黃適寒温灌鼻中日再夜一
鍾乳七星散治寒冷欬嗽上氣胸滿唾膿血方(又名吸散)
鍾乳礬石欵冬花桂心(各等分)
右四味治下篩作如大豆七聚七星形以小筒吸取
酒送下先食服日三不止加之數試大驗又云臨并
吸服之
又方鍾乳細辛欵冬花天雄
紫菀石膏(各等分)
右六味治下篩取如大豆匕聚如前法吸之日二只
得食粥七日嗽愈乃止若大豆聚不知小益之勿太
多
七星散治三十年欬嗽方
欵冬花紫菀桑根白皮代赭
細辛伏龍肝(各一兩)
右六味治下篩作七星聚聚如藊豆者以竹筒口當
藥上一一吸咽之令藥入腹中先食日三丸服四日
日復作七星聚以一臠肉灸令熟以展轉藥聚上令
藥悉徧肉上仰臥咀嚼之細細咽汁令藥力歆歆割
割然毒氣入咽中藥力盡總咽却取瘥止未瘥復作
如初羊牛鹿肉皆可猪肉不可用
治嗽熏法
以熟艾薄薄布紙上紙廣四寸後以硫黃末薄布艾
上務令調均以荻一枚如紙長捲之作十枚先以火
燒纏下去荻煙從孔出口吸煙咽之取吐止明旦復
熏之如前日一二止自然可瘥得食白粥餘皆忌恐
是熏黃如硫黃見火必焰矣
又方熏黃一兩研令細以蠟紙并上熏黃令與蠟相入
調勻捲之如前法熏之亦如上法日一二止以吐為度
七日將息後以羊肉羹補之
又方爛青布廣四寸布上布艾艾上布青礬末礬上布
少熏黃末又布少鹽又布少豉末急捲之燒令著内燥
罐中以紙蒙頭更作一小孔口吸取煙細細咽之以吐
為度若心胷悶時略歇煙盡止日一二度用三捲不盡
瘥三七日慎油膩
論曰凡上氣多有服吐藥得瘥亦有針灸得除者宜深
體悟之
灸法
嗽灸兩乳下黑白際各百壮即瘥又以蒲當乳頭周
匝圍身令前後正平當脊骨解中灸十壮又以䋲横
量口中折䋲從脊灸䋲兩頭邊各八十壮三報三日畢
兩邊者是口合度灸從大椎數下行第五節下第六
節上穴在中間(此即神道穴)隨年壮并主上氣灸手屈臂
中有横文外骨捻頭得痛處十四壮良
上氣欬嗽短氣氣滿食不下灸肺募五十壮上氣欬
逆短氣風勞百病灸肩井二百壮上氣短氣欬逆胷
背痛灸風門熱府百壮上氣欬逆胷滿短氣牽背痛
灸巨闕期門各五十壮上氣欬逆短氣胷滿多唾唾
惡冷痰灸肺輸五十壮上氣胷滿短氣欬逆灸雲門
五十壮上氣欬逆胷痺背痛灸胷堂百壮不針上
氣欬逆灸亶中五十壮上氣氣閉欬逆咽冷聲破喉
猜猜灸天瞿五十壮(一名天突)
逆氣虚勞寒損憂恚筋骨攣痛心中欬逆泄注腹滿喉
痺頸項強腸痔逆氣痔血隂急鼻衂骨痛大小便澀鼻
中乾煩滿狂走易氣凡二十二病皆灸絶骨五十壮穴
在内踝上三寸宛宛中
備急千金要方卷五十七
