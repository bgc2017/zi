備急千金要方卷二唐孫思邈撰
宋林億等校正
婦人方
求子第一(論女方男灸法轉為法)
論曰夫婦人之别有方者以其胎妊生産崩傷之異故
也是以婦人之病比之男子十倍難療經言婦人者衆
隂所集常與濕居十四已上隂氣浮溢百想經心内傷
五藏外損姿顔月水去留前後交互瘀血停凝中道斷
絶其中傷墮不可具論生熟二臟虚實交錯惡血内漏
氣脉損竭或飲食無度損傷非一或瘡痍未愈便合隂
陽或便利於懸厠之上風從下入便成十二痼疾所以
婦人别立方也若是四時節氣為病虚實冷熱為患者
故與丈夫同也惟懷胎妊而挾病者避其毒藥耳其雜
病與丈夫同則散在諸卷中可得而知也然而女人嗜
慾多於丈夫感病倍於男子加以慈戀愛憎嫉妬憂恚
染著堅牢情不自抑所以為疾根深療之難瘥故養生
之家特須教子女學習此三卷婦人方令其精曉即于
倉卒之秋何憂畏也夫四德者女子立身之樞機産育
者婦人性命之長務若不通明于此則何以免于夭枉
者哉故傅母之徒亦不可不學常宜繕寫一本懷挾隨
身以防不虞也
論曰人之情性皆願賢已而疾不及人至於學問則隨
情逐物墮於事業詎肯專一推求至理莫不虚棄光隂
没齒無益夫婚姻養育者人倫之本王化之基聖人設
教備論厥旨後生莫能精曉臨事之日惛爾若愚是則
徒願賢已而疾不及人之謬也所實不逹賢已之趣而
妄徇虚聲以終無用今具述求子之法以貽後嗣同志
之士或可覽焉
論曰夫欲求子者當先知夫妻本命五行相生及與德
合并本命不在子休廢死墓中者則求子必得若其本
命五行相尅及與刑殺衝破并在子休廢死墓中者則
求子了不可得慎無措意縱或得者於後終亦累人若
其相生并遇福德者仍須依法如方避諸禁忌則所誕
兒子盡善盡美難以具陳(禁忌法受胎時日推王相貴宿日法在二十七卷中)
論曰凡人無子當為夫妻俱有五勞七傷虚羸百病所
致故有絶嗣之患夫治之之法男服七子散女服紫石
門冬圓及坐藥盪胞湯無不有子也
七子散治丈夫風虚目暗精氣衰少無子補不足方
五味子鍾乳粉牡荆子莵絲子
車前子菥蓂子石斛乾地黃
薯蕷杜仲鹿茸遠志(各八銖)
附子蛇床子芎藭(各六銖)山茱萸
天雄人參茯苓黃耆
牛膝(各五銖)桂心(十銖)蓯蓉(十一銖)巴戟天(十二銖)
右二十四味治下篩酒服方寸匕日二不知增至二
匕以知為度禁如藥法不能酒者蜜和圓服亦得一
方加覆盆子八銖求子法一依後房中篇
朴硝盪胞湯治婦人立身已來全不産及斷緒久不産
三十年者方
朴硝牡丹當歸大黃
桃仁(生用各三銖)細辛厚朴桔梗
人參赤芍藥茯苓桂心
甘草牛膝橘皮(各二銖)附子(六銖)
䖟蟲水蛭(各十枚)
右十八味㕮咀以清酒五升水五升合煮取三升分
四服日三夜一每服相去三時更服如常覆被取少
汗汗不出冬日著火籠之必下積血及冷赤膿如赤
小豆汁本為婦人子宫内有此惡物使然或天隂臍
下痛或月水不調為有冷血不受胎若斟酌下盡氣
力弱大困不堪更服亦可二三服即止如大悶不堪
可食酢飯冷漿一口即止然恐去惡物不盡不大得
藥力若能忍服盡大好一日後仍著導藥(千金翼方不用桔梗)
(甘草)
治全不産及斷緒服前朴硝湯後著坐導藥方
皂莢山茱萸(千金翼作苦瓠)當歸(各一兩)
細辛五味子乾薑(各二兩)大黃
礬石戎鹽蜀椒(各半兩)
右十味為末以絹袋盛大如指長三寸盛藥令滿内
婦人隂中坐卧任意勿行走急小便時去之更安新
者一日一度必下青黃冷汁汁盡即止可幸御即有
子若未見病出亦可至十日安之一本别有葶藶砒
霜各半兩此藥為服朴消湯恐去冷惡物出不盡以
導藥下之值天隂冷不疼不須著導藥亦有著鹽為
導藥者然不如此藥其服朴消湯後即安導藥經一
日外服紫石門冬丸
紫石門冬圓治全不産及斷緒方
紫石英天門冬(各三兩)當歸芎藭
紫葳卷栢桂心烏頭
乾地黃牡蒙(千金翼作牡荆外臺作牡蒙)禹餘糧
石斛辛夷(各二兩)人參桑寄生
續斷細辛厚朴乾薑
食茱萸牡丹牛膝(各三十銖)栢子仁(一兩)
薯蕷烏賊骨甘草(各一兩半)
右二十六味為末蜜和丸如梧桐子大酒服十丸日
三漸增至三十丸以腹中熱為度不禁房室夫行不
在不可服禁如藥法比來服者不至盡劑即有娠
白薇圓主令婦人有子方
白薇細辛防風人參
秦椒白歛(一云白芷)桂心牛膝
秦芁蕪荑沙參芍藥
五味子白殭𧖟牡丹蠐螬(各一兩)
乾漆栢子仁乾薑卷栢
附子芎藭(各三十銖)桃仁紫石英(各一兩半)
鍾乳乾地黃白石英(各三兩)鼠婦(半兩)
水蛭䖟蟲(各十五枚)吳茱萸(十八銖)
麻布叩&KR0008;頭(一尺燒)
右三十二味為末蜜和丸如梧桐子大酒服十五丸
日再稍加至三十丸當有所去小覺有異即停服
又方治久無子或斷緒上熱下冷百病皆治之方
白薇乾地黃乾薑車前子
蜀椒(各十八銖)紫石英藁本石膏
菴䕡子卷栢(各三十銖)澤蘭赤石脂
白龍骨遠志麥門冬茯苓
太乙餘糧(各二兩)當歸芎藭
蛇牀子(各一兩)白芷覆盆子桃仁
人參(各一兩半)桂心蒲黃(各二兩半)細辛(三兩)
橘皮(半兩)
右二十八味為末蜜和丸如梧子大酒服十五丸日
再漸增以知為度亦可至五十丸慎猪雞生冷酢滑
魚蒜驢馬牛肉等覺有娠即停三月正擇食時可食
牛肝及心至四月五月不須但不可故殺令子短夀
遇得者大良
金城大守白薇圓治月水不利閉塞絶産十八年服此
藥二十八日有子方
白薇細辛(各三十銖)人參
杜蘅(古今錄驗用牡蠣)牡蒙厚朴
半夏白殭𧖟當歸紫菀(各十八銖)
牛膝沙參乾薑秦芁(各半兩)
蜀椒附子防風(各一兩半)
右十七味為末蜜和丸如梧子大先食服三丸不知
稍增至四五丸此藥不可長服覺有娠即止用之大
驗(崔氏有桔梗丹參十八銖)
論曰古者求子多用慶雲散承澤圓今代人絶不用此
雖未試驗其法可重故述之
慶雲散治丈夫陽氣不足不能施化施化無成方
覆盆子五味子(各一升)莵絲子(二升)天雄(一兩)
石斛白术(各三兩)桑寄生(四兩)天門冬(九兩)
紫石英(二兩)
右九味治下篩酒服方寸匕先食服日三素不耐冷
者去寄生加細辛四兩陽氣不少而無子者去石斛
加㯽榔十五枚
承澤圓治婦人下焦三十六疾不孕絶産方
梅核仁辛夷(各一升)葛上亭長(七枚)溲疏(三兩)
藁本(一兩)澤蘭子(五合)
右六味為末蜜和丸如大豆先食服二丸日三不知
稍增若腹中無堅癖積聚者去亭長加通草一兩惡
甘草和藥先以苦酒搜散乃納少蜜和為丸
大黃圓治帶下百病無子服藥十日下血二十日下長
蟲及青黃汁三十日病除五十日肥白方
大黃(破如米豆熬令黑)柴胡朴硝
乾薑(各一升)芎藭蜀椒(二兩)茯苓(如雞子大一枚)
右七味為末蜜和丸如梧桐子大先食服七丸米飲
下加至十丸以知為度五日微下
吉祥圓治女人積年不孕方
天麻柳絮牡丹茯苓
乾地黃桂心(各一兩)五味子桃花
白术芎藭(各二兩)覆盆子(一斗)桃仁(一百枚)
莵絲子楮實子(各一升)
右十四味為末蜜和丸如豆大每服空心飲苦酒下
五丸日中一服晩一服
消石大黃圓治十二瘕癖及婦人帶下絶産無子并服
寒食藥而腹中有癖者當先服大丸下之乃服寒食藥
大丸不下水榖但下病耳不至令人虚極方見第十一
卷中
秦椒圓治婦人絶産生來未産盪滌腑臟使玉門受子
精
秦椒天雄(各十八銖)玄參人參
白斂鼠婦白芷黃耆
桔梗露蜂房白殭蠶桃仁
蠐螬白薇細辛蕪荑(各一兩)
牡蒙沙參防風甘草
牡丹皮牛膝卷栢五味子
芍藥桂心大黃石斛
白术(各三十銖)栢子仁茯苓當歸
乾薑(各一兩半)澤蘭乾地黃芎藭(各一兩十八銖)
乾漆白石英紫石英附子(各二兩)
鍾乳(二兩半)水蛭(七十枚)䖟蟲(一百枚)
麻布叩複頭(七尺燒)
右四十四味為末蜜丸如梧子大酒服十丸日再稍
加至二十丸若有所去如豆汁鼻涕此是病出覺有
異即停
灸法
婦人絶子灸然谷五十壯在内踝前直下一寸婦人絶
嗣不生胞門閉塞灸關元三十壯報之
婦人妊子不成若墮落腹痛漏見赤灸胞門五十壯在
關元左邊二寸是也右邊二寸名子戶
婦人絶嗣不生灸氣門穴在關元傍三寸各百壯
婦人子藏閉塞不受精疼灸胞門五十壯
婦人絶嗣不生漏赤白灸泉門十壯三報穴在横骨當
隂上際
論曰隂陽調和二氣相感陽施隂化是以有娠而三隂
所會則多生女但妊娠二月名曰始膏精氣成于胞裏
至于三月名曰始胎血脉不流象形而變未有定儀見
物而化是時男女未分故未滿三月者可服藥方術轉
之令生男也
丹參圓治婦人始覺有娠養胎并轉女為男方
丹參續斷芍藥白膠
白术栢子仁甘草(各二兩)人參
芎藭乾薑(各三卜銖)吳茱萸橘皮
當歸(各一兩十八銖)白芷冠纓(燒灰各一兩)乾地黃(一兩半)
蕪荑(十八銖)犬卵(一具乾)東門上雄雞頭(一枚)
右十九味為末蜜和丸如梧子大酒服十丸日再稍
加至二十丸
又方取原蠶屎(一作矢)一枚井花水服之日三
又方取弓弩弦一枚綘囊盛帶婦人左臂一法以繋腰
下滿百日去之
又方取雄黃一兩綘囊盛帶之要女者帶雌黃
又方以斧一柄於産婦卧牀下置之仍繋刅向下勿令
人知如不信者待雞抱卵時依此置於窠下一窠兒
子盡為雄也
妊娠惡阻第二(論方法)
論曰何以知婦人妊娠脉平而虚者乳子法也經云隂
搏陽别謂之有子此是血氣調和陽施隂化也診其手
少隂脉動甚者妊子也少隂心脉也心主血脉又腎名
胞門子戶尺中腎脉也尺中之脉按之不絶法妊娠也
三部脉沉浮正等按之無絶者有娠也
妊娠初時寸微小呼吸五至三月而尺數也妊娠四月
欲知男女者左疾為男右疾為女左右俱疾為産二子
又法左手沉實為男右手浮大為女左右手俱沉實猥
生二男俱浮大猥生二女尺脉若左偏大為男右偏大
為女左右俱大産二子大者如實狀又法左手尺中浮
大者男右手尺中沉細者女若來而斷絶者月水不利
又法左右尺俱浮為産二男不然女作男生俱沉為産
二女不爾男作女生又法得太隂脉為男得太陽脉為
女太隂脉沉太陽脉浮又遣妊娠人面南行還復呼之
左迴首者是男右逥首者是女又看上圊時夫從後急
呼之左逥首是男右逥首是女又婦人妊娠其夫左乳
房有核是男右乳房有核是女
妊娠欲知將産者懷妊離經其脉浮設腹痛引腰脊為
今出也但離經者不病也又法欲生其脉離經夜半覺
痛日中則生也
論曰凡婦人虚羸血氣不足腎氣又弱或當風飲冷太
過心下有淡水者欲有胎而喜病阻所謂欲有胎者其
人月水尙來顔色肌膚如常但苦沉重憒悶不欲食飲
又不知其患所在脉理順時平和則是欲有妊也如此
經二月日後便覺不通則結胎也阻病者患心中憒憒
頭重眼眩四肢沉重懈惰不欲執作惡聞食氣欲噉鹹
酸果實多卧少起世謂惡食其至三四月日已上皆大
劇吐逆不能自勝舉也此由經血既閉水漬于藏藏氣
不宣通故心煩憒悶氣逆而嘔吐也血脉不通經絡否
澁則四肢沉重挾風則頭目眩也覺如此候者便宜服
半夏茯苓湯數劑後將茯苓丸淡水消除便欲食也既
得食力體強氣盛力足養胎母便健矣古今治阻病方
有十數首不問虚實冷熱長少殆死者活于此方
半夏茯苓湯治妊娠阻病心中憒悶空煩吐逆惡聞食
氣頭眩體重四肢百節疼煩沉重多卧少起惡寒汗出
疲極黃瘦方
半夏生薑(各三十銖)乾地黃茯苓(各十八銖)
橘皮旋復花細辛人參
芍藥芎藭桔梗甘草(各十二銖)
右十二味㕮咀以水一斗煮取三升分三服若病阻
積月日不得治及服藥冷熱失候病變客熱煩渴口
生瘡者去橘皮細辛加前胡知母各十二銖若變冷
下痢者去乾地黃入桂心十二銖若食少胃中虚生
熱大便閉塞小便赤少者宜加大黃十八銖去地黃
加黃芩六銖餘依方服一劑得下後消息看氣力冷
熱增損方調定更服一劑湯便急服茯苓丸令能食
便強健也忌生冷醋滑油膩菘菜海藻
茯苓圓治妊娠阻病患心中煩悶頭眩重憎聞飲食氣
便嘔逆吐悶顛倒四肢垂弱不自勝持服之即效要先
服半夏茯苓湯兩劑後可服此方
茯苓人參桂心(熬)乾薑
半夏橘皮(各一兩)白术葛根
甘草枳實(各二兩)
右十味為末蜜和為丸如梧子飲服二十丸漸加至
三十丸日三(肘後不用乾薑半夏橘皮白术葛根只五味又云妊娠忌桂故熬)
治妊娠惡阻嘔吐不下食方
青竹茹橘皮(各十八銖)茯苓生薑(各一兩)
半夏(三十銖)
右五味㕮咀以水六升煑取二升半分三服不瘥頻
作
橘皮湯治妊娠嘔吐不下食方
橘皮竹茹人參白术(各十八銖)
生薑(一兩)厚朴(十二銖)
右六味㕮咀以水七升煑取二升半分三服不瘥重
作
養胎第三(論月方胎禁忌逐養)
論曰舊說凡受胎三月逐物變化禀質未定故妊娠三
月欲得觀犀象猛獸珠玉寳物欲得見賢人君子盛德
大師觀禮樂鍾鼓爼豆軍旅陳設焚燒名香口誦詩書
古今箴誡居處簡靜割不正不食席不正不坐彈琴瑟
調心神和情性節嗜慾庶事清淨生子皆良長夀忠孝
仁義聰慧無疾斯蓋文王胎教者也
論曰兒在胎日月未滿隂陽未備腑臟骨節皆未成足
故自初迄于將産飲食居處皆有禁忌
妊娠食羊肝令子多厄食山羊肉令子多病
妊娠食驢馬肉令子延月食騾肉産難
妊娠食兔肉犬肉令子無音聲并缺脣
妊娠食雞子及乾鯉魚令子多瘡
妊娠食雞肉糯米令子多寸白蟲
妊娠食椹并鴨子令子倒出心寒
妊娠食雀肉并豆醬令子滿面多䵟&KR0845;黑子
妊娠食雀肉飲酒令子心淫情亂不畏羞恥
妊娠食鼈令子短項
妊娠食永漿絶胎
妊娠勿向非常地大小便必半産殺人
徐之才逐月養胎方
妊娠一月名始肧飲食精熟酸美受御宜食大麥毋
食腥辛是謂才正
妊娠一月足厥隂脉養不可針灸其經足厥隂内屬
於肝肝主筋及血一月之時血行否澀不為力事寢
必安靜無令恐畏
妊娠一月隂陽新合為胎寒多為痛熱多卒驚舉重
腰痛腹滿胞急卒有所下當預安之宜服
烏雌雞湯方
烏雌雞一隻(治如食法)茯苓阿膠(各二兩)
吳茱萸(一升)麥門冬(五合)人參芍藥
白术(各三兩)甘草生薑(各一兩)
右十味㕮咀以水一斗二升煑雞取汁六升去雞下
藥煎取三升内酒三升并膠烊盡取三升放温每服
一升日三
補胎湯若曾傷一月胎者當預服此方
細辛(一兩)防風(二兩)乾地黃白术(各三兩)
生薑(四兩)吳茱萸大麥(各五合)烏梅(一升)
右八味㕮咀以水七升煮取二升半分三服先食服
寒多者倍細辛茱萸熱多渴者去之加栝蔞根二兩
若有所思去大麥加栢子仁三合一方有人參一兩
妊娠二月名始膏無食辛臊居必靜處男子勿勞百
節皆痛是為胎始結
妊娠二月足少陽脉養不可針灸其經足少陽内屬
于膽主精二月之時兒精成于胞裹當慎護驚動也
妊娠二月始隂陽踞經有寒多壊不成有熱即萎悴
中風寒有所動搖心滿臍下懸急腰背強痛卒有所
下乍寒乍熱宜服
艾葉湯方
艾葉丹參當歸麻黃(各二兩)
人參阿膠(各三兩)甘草(四分)生薑(六兩)
大棗(十二枚)
右九味㕮咀以酒三升水一斗煮減半去滓内膠煎
取三升分三服一方用烏雌雞一隻宿肥者治如食
法割頭取血内三升酒中相和次以水一斗二升先
煮取汁去雞内藥煎取三升内血酒并膠煎取三升
分温三服
黃連湯若曾傷二月胎者當預服此方
黃連人參(各一兩)吴茱萸(五合)生薑(三兩)
生地黃(五兩一方用阿膠)
右五味㕮咀以酢漿七升煮取三升分四服日三夜
一十日一修合若頗覺不安加烏梅一升加烏梅者
不用漿直取水耳一方用當歸半兩
妊娠三月名始胎當此之時未有定儀見物而化欲
生男者操弓矢欲生女者弄珠璣欲子美好數視璧
玉欲子賢良端坐清虚是謂外象而内感者也
妊娠三月手心主脉養不可針灸其經手心主内屬
于心無悲哀思慮驚動
妊娠三月為定形有寒大便青有熱小便難不赤即
黃卒驚恐憂愁嗔怒喜頓仆動于經脉腹滿繞臍苦
痛或腰背卒有所下
雄雞湯方
雄雞一隻(治如食法)黃芩白术
生薑(各一兩)麥門冬(五合)芍藥(四兩)大棗(十二枚擘)
甘草人參茯苓阿膠(各二兩)
右十一味㕮咀以水一斗三升煮雞減半出雞内藥
煮取半内清酒三升并膠煎取三升分三服一日令
盡當温卧一方用當歸芎藭各二兩不用黃芩生薑
茯神湯若曾傷三月胎者當預服此方
茯神丹參龍骨(各一兩)阿膠
當歸甘草人參(各二兩)大棗(二十一枚)
赤小豆(二十一枚)
右九味㕮咀以酢漿一斗煮取三升分四服先食服
七日後服一劑腰痛者加桑寄生二兩(深師有薤白二兩麻子一)
(升)
妊娠四月始受水精以成血脉食宜稻粳羹宜魚雁
是謂盛血氣以通耳目而行經絡
妊娠四月手少陽脉養不可針灸其經手少陽内輸
三焦四月之時兒六腑順成當靜形體和心志節飲
食
妊娠四月有寒心下愠愠欲嘔胷膈滿不欲食有熱
小便難數數如淋狀臍下苦急卒風寒頸項強痛寒
熱或驚動身軀腰背腹痛往來有時胎上迫胷心煩
不得安卒有所下
菊花湯方
菊花(雞子大一枚)麥門冬(一升)大棗(十二枚)人參(一兩半)
甘草當歸(各二兩)麻黃阿膠(各三兩)
半夏(四兩)生薑(五兩)
右十味㕮咀以水八升煮減半内清酒三升并阿膠
煎取三升分三服温卧當汗以粉粉之護風寒四五
日一方用烏雌雞一隻煮水煎藥
調中湯若曾傷四月胎者當預服此方
白芍藥生薑(各四兩)厚朴枳實
生李根白皮白术柴胡(各三兩)
續斷芎藭甘草(各一兩)當歸(一兩半)
烏梅(一升)
右十二味㕮咀以水一斗煮取三升分四服日三夜
一八日後復服一劑
妊娠五月始受火精以成其氣卧必晏起沐浴浣衣
深其居處厚其衣服朝吸天光以避寒殃其食稻麥
其羹牛羊和以茱萸調以五味是謂養氣以定五臟
妊娠五月足太隂脉養不可針灸其經足太隂内輸
于脾五月之時兒四肢皆成無大饑無甚飽無食乾
燥無自炙熱無太勞倦
妊娠五月有熱苦頭眩心亂嘔吐有寒苦腹滿痛小
便數卒有恐怖四肢疼痛寒熱胎動無常處腹痛悶
頓欲仆卒有所下
阿膠湯主之之方
阿膠(四兩)人參(一兩)生薑(六兩)當歸
芍藥甘草黃芩(各二兩)旋復花(二合)
吳茱萸(七合)麥門冬(一升)
右十味㕮咀以水九升煑藥減半内清酒三升并膠
微火煎取三升半分四服日三夜一先食服便愈不
瘥再服一方用烏雌雞一隻割取咽血内酒中以水
煑雞以煎藥減半内酒并膠煎取三升半分四服
安中湯曾傷五月胎者當預服此方
黃芩(一兩)當歸芎藭乾地黃
人參(各二兩)甘草芍藥(各三兩)生薑(六兩)
麥門冬(一升)五味子大麻仁(各五合)大棗(二十五枚)
右十二味㕮咀以水七升清酒五升煮取三升半分
四服日三夜一七日復服一劑
妊娠六月始受金精以成其筋身欲微勞無得静處
出遊于野數觀走犬及視走馬食宜鷙鳥猛獸之肉
是謂變腠理紉筋以養其力以堅背膂
妊娠六月足陽明脉養不可針灸其經足陽明内屬
于胃主其口目六月之時兒口目皆成調五味食甘
美無太飽
妊娠六月卒有所動不安寒熱往來腹内脹滿身體
腫驚怖忽有所下腹痛如欲産手足煩疼宜服
麥門冬湯方
麥門冬(一介)人參甘草黃芩(各二兩)
乾地黃(三兩)阿膠(四兩)生薑(六兩)大棗(十五枚)
右八味以水七升煮減半内清酒二升并膠煎取三
升分三服中間進糜粥一方用烏雌雞一隻煑水以
煎藥
柴胡湯若曾傷六月胎者當預服此方
柴胡(四兩)蓯蓉(一兩)白术芍藥(一作紫葳)
甘草麥門冬芎藭(各二兩)生薑(六兩)
乾地黃(五兩)大棗(三十枚)
右十味㕮咀以水一斗煮取三升分四服日三夜一
中間進糜粥勿食生冷及堅硬之物七日更服一劑
妊娠七月始受木精以成其骨勞身摇肢無使定止
動作屈伸以運血氣居處必燥飲食避寒常食稻粳
以密腠理是謂養骨而堅齒
妊娠七月手太隂脉養不可針灸其經手太隂内屬
于肺主皮毛七月之時兒皮毛已成無大言無號哭
無薄衣無洗浴無寒飲
妊娠七月忽驚恐搖動腹痛卒有所下手足厥冷脉
若傷寒煩熱腹滿短氣常苦頸項及腰背強
蔥白湯主之之方
蔥白(長三四寸十四莖)半夏麥門冬(各一升)
旋復花(二合)黃芩(一兩)人參(一兩半)甘草
當歸黃耆(各三兩)阿膠(四兩)生薑(八兩)
右十一味㕮咀以水八升煮減半内清酒三升及膠
煎取四升每服一升日三夜一温卧當汗出若不出
者加麻黃一兩煮服如前法若秋後勿強漬汗一方
以黃雌雞一隻割咽取血内酒中煮雞取汁以煎藥
杏仁湯若曾傷七月胎者當預服此方
杏仁甘草(各二兩)紫菀(一兩)鍾乳
乾薑(各三兩)麥門冬吳茱萸(一升)粳米(五合)
五味子(三合)
右九味㕮咀以水八升煮取三升半分四服日三夜
一中間進食七日服一劑一方用白雞一隻煮汁煎
藥
妊娠八月始受土精以成膚革和心静息無使氣極
是謂密腠理而光澤顔色
妊娠八月手陽明脉養不可針灸其經手陽明内屬
于大腸主九竅八月之時兒九竅皆成無食燥物無
輙失食無忍大起
妊娠八月中風寒有所犯觸身體盡痛乍寒乍熱胎
動不安常苦頭眩痛繞臍下寒時時小便白如米汁
或青或黃或使寒慄腰背苦冷而痛目&KR0617;&KR0617;
芍藥湯主之之方
芍藥(四兩)生薑(四兩)厚朴(二兩)甘草
當歸白术人參(各三兩)薤白(切一升)
右八味㕮咀以水五升清酒四升合煮取三升分三
服日再夜一一方用烏雌雞煮汁以煎藥
葵子湯若曾傷八月胎者當預服此方
葵子(二升)甘草厚朴(各二兩)白术
柴胡(各三兩)芍藥(四兩)生薑(六兩)大棗(二十枚)
右八味㕮咀以水九升煮取三升分三服日三凡十
日一劑一方用烏雌雞一隻煮水以煎藥
妊娠九月始受石精以成皮毛六腑百節莫不畢備
飲醴食甘緩帶自持而待之是謂養毛髮致才力
妊娠九月足少隂脉養不可針灸其經足少隂内屬
于腎腎主續縷九月之時兒脉續縷皆成無處濕冷
無著灸衣
妊娠九月若卒得下痢腹滿懸急胎上衝心腰背痛
不可轉側短氣
半夏湯方
半夏麥門冬吳茱萸當歸
阿膠(各三兩)乾薑(一兩)大棗(十二枚)
右七味㕮咀以水九升煮取三升去滓内白蜜八合
微火上温服四服痢即止一方用烏雌雞一隻煮汁
煎藥
猪腎湯若曾傷九月胎者當預服此方
猪腎(一具)茯苓桑寄生乾薑
乾地黃芎藭(各三兩)白术(四兩)附子(中者一枚)
大豆(三合)麥門冬(一升)
右十味㕮咀以水一斗煮腎令熟去腎内諸藥煎取
三升半分四服日三夜一凡十日更一劑
妊娠十月五臟俱備六腑齊通納天地氣于丹田故
使關節人神皆備但俟時而生
妊娠一月始胎二月始膏三月始胞四月形體成五
月能動六月筋骨立七月毛髮生八月臟腑具九月
穀氣入胃十月諸神備日滿即産矣宜服滑胎藥八
月即服
丹參膏養胎臨月服令滑而易産方
丹參(半斤)芎藭當歸(各二兩)
蜀椒(五合有熱者以大麻仁五合代)
右四味㕮咀以清酒溲濕停一宿以成煎猪膏四升
微火煎膏色赤如血膏成新布絞去滓每日取如棗
許内酒中服之不可逆服至臨月乃可服舊用常驗
甘草散令易生母無疾病未生一月日預服過三十日
行步動作如故兒生墮地皆不自覺方
甘草(一兩)黃芩(一用茯苓)乾薑吴茱萸
大豆黃卷麻子仁桂心
大麥糵(各三兩一方用粳米)
右八味治下篩酒服方寸匕日三煖水服亦得
千金圓主養胎治産難顛倒胞不出服一丸傷毁不下
産餘病汗不出煩滿不止氣逆滿以酒服一丸(一名保生丸)
甘草貝母秦椒大豆黃卷
乾薑桂心黃芩粳米(一作糯米)
石斛石膏(各六銖)當歸(十二銖)麻子(三合)
右十二味為末蜜和丸如彈子大每服一丸日三用
棗湯下一方用蒲黃一兩
蒸大黃圓治妊娠養胎令易産方
大黃(三十銖蒸)枳實芎藭白术
杏仁(各十八銖)芍藥乾薑厚朴(各十二銖)
吳茱萸(一兩)
右九味為末蜜丸如梧桐子大空腹酒下二丸日三
不知稍加之
滑胎令易産方
阿膠(八兩)滑石(三兩)車前子(一升)
右三味治下篩飲服方寸匕日再至生月乃服藥利
九竅不可先服
備急千金要方卷二
