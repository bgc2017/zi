備急千金要方卷二十九唐孫思邈撰
宋林億等校正
傷寒方
傷寒例第一
論曰易稱天地變化各正性命然則變化之迹無方性
命之功難測故有炎凉寒燠風雨晦冥水旱妖災蟲蝗
怪異四時八節種種施化不同七十二候日月運行各
别終其晷度方得成年是謂歲功畢矣天地尚且如然
在人安可無事故人生天地之間命有遭際時有否泰
吉凶悔各苦樂安危喜怒愛憎存亡憂畏關心之慮日
有千條謀身之道時生萬計乃度一日是故天無一歲
不寒暑人無一日不憂喜故有天行瘟疫病者即天地
變化之一氣也斯蓋造化必然之理不得無之故聖人
雖有補天立極之德而不能廢之雖不能廢之而能以
道御之其次有賢人善于攝生能知撙節與時推移亦
得保全天地有斯瘴癘還以天地所生之物以防備之
命曰知方則病無所侵矣然此病也俗人謂之横病多
不解治皆曰日滿自差以此致枉者天下大半凡始覺
不佳即須救療迄至于病愈湯食競進折其毒勢自然而
差必不可令病氣自在恣意攻人拱手待斃斯為誤矣今
博採羣經以為上下兩卷廣設備擬好養者可得詳焉
小品曰古今相傳稱傷寒為難治之疾時行瘟疫是毒
病之氣而論治者不判傷寒與時行瘟疫為異氣耳云
傷寒是雅士之辭天行瘟疫是田舍間號耳不說病之
異同也考之衆經其實殊異矣所宜不同方說宜别是
以略說其要經言春氣温和夏氣暑熱秋氣清涼冬氣
凛冽此四時正氣之序也冬時嚴寒萬類深藏君子固
密則不傷于寒或觸冒之者乃為傷寒耳其傷于四時
之氣皆能為病而以傷寒為毒者以其最為殺厲之氣
也中而即病名曰傷寒不即病者其寒毒藏于肌骨中
至春變為温病至夏變為暑病暑病熱極重于温也是
以辛苦之人春夏多温病熱病者皆由冬時觸冒寒冷
之所致非時行之氣也凡時行者是春時應暖而反大
寒夏時應熱而反大冷秋時應凉而反大熱冬時應寒
而反大温此非其時而有其氣是以一歲之中病無長
少多相似者此則時行之氣也傷寒之病逐日深淺以
施方治今世人得傷寒或始不早治或治不去病或日
數久淹困乃告師師苟依方次第而療則不中病皆宜
臨時消息制方乃有效耳
華佗曰夫傷寒始得一日在皮當摩膏火灸之即愈若
不解者二日在膚可依法針服解肌散發汗汗出即愈
即不解至三日在肌復一發汗即愈若不解者止勿復
發汗也至四日在胸宜服藜蘆圓微吐之則愈若病困
藜蘆圓不能吐者服小豆瓜蔕散吐之則愈也視病尚
未醒醒者復一法針之五日在腹六日入胃入胃乃可
下也若熱毒在外未入于胃而先下之者其熱乘虚入
胃即爛胃也然熱入胃須要下去之不可留于胃中也
胃若實熱為病三死一生皆不愈胃虚熱入爛胃也其
熱微者赤斑出此候五死一生劇者黑斑出者此候十
死一生但論人有強弱病有難易得效相倍也得病無
熱但狂言煩躁不安精彩言語不與人相主當者勿以
火迫之但以猪苓散一方寸匕服之當逼與新汲水一
升若二升強飲之令以指刺喉中吐之病隨手愈若不
能吐者勿強與水水停則結心下也當更以餘藥吐之
皆令相主不爾更致危矣若此病軰不時以猪苓散吐
解之者其死殆速耳亦可先以去毒物及法針之尤佳
夫飲膈實者此皆難治此則三死一生也病者過日不
以時下則熱不得泄亦胃爛斑出春夏無大吐下秋冬
無大發汗發汗法冬及始春大寒時宜服神丹圓亦可
摩膏火炙若春末及夏月始秋此熱月不宜火炙及重
覆宜服六物青散若崔文行度瘴散赤散雪煎亦善若
無圓散及煎者但單煮柴胡數兩傷寒時行亦可服以
發汗至再三發汗不解當與湯實者轉下之其脉朝夕
駃者為澼實者朝平夕駃者非澼也轉下湯為可早與
但當少與勿令大下耳少與當數其間也諸虚煩熱者
與傷寒相似然不惡寒身不疼痛故知非傷寒也不可
發汗頭不痛脉不緊數故知非裏實不可下也如此内
外皆不可攻而強攻之必遂損竭多死難全也此虚煩
但當與竹葉湯若嘔者與橘皮湯一劑不愈為可重與
也此法數用甚有效驗傷寒後虚煩亦宜服此湯
王叔和曰夫陽盛隂虚(外臺作表和裏病)汗之則死下之則愈
陽虚隂盛(外臺則裏和表病)下之則死汗之則愈夫如是則神
丹安可以誤發甘遂何可以妄攻虚盛之治(外臺作表裏之病)
相背千里吉凶之機應若影響然則桂枝下咽陽盛則
斃(外臺作表和則斃)承氣入胃隂盛以亡(外臺作裏平以亡)若此隂陽
虚實之交錯其候至微發汗吐下之相反其禍至速而
醫術淺狹不知不識病者殞没自謂其分至令冤魂塞
於冥路夭死盈于曠野仁愛鑒此寧不傷楚夫傷寒病
者起自風寒入于腠理與精氣分爭榮衛否隔周行不
通病一日至二日氣在孔竅皮膚之間故病者頭痛惡
寒腰背強重此邪氣在表發汗則愈三日以上氣浮在
上部填塞胸心故頭痛胷中滿當吐之則愈五日以上
氣沉結在臟故腹脹身重骨節煩疼當下之則愈明當
消息病之狀候不可亂投湯藥虚其胃氣也經言脉微
不可吐虚細不可下又夏月亦不可下也此醫之大禁
也脉有沉浮轉能變化或人得病數日方以告醫雖云
初覺視病已積日在身其疹瘵結成非復發汗解肌所
除當胗其脉隨時形勢救解求免也不可苟以次第為
固失其機要乃致禍矣此傷寒次第病三日以内發汗
者謂當風解衣夜卧失覆寒温所中并時有疾疫邪風
之氣相染易為邪惡所中也至于人自飲食生冷過多
腹臟不消轉動稍難頭痛身温其脉實大者便可吐下
之不可發汗也
陳廪丘云或問得病連服湯藥發汗汗不出如之何答
曰醫經云連發汗汗不出者死病也吾思之可蒸之如
蒸中風法熱温之氣於外迎之不得不汗出也後以問
張苖苖云曾有人作事疲極汗出卧單簟中冷得病但苦
寒倦諸醫與圓散湯四日之内凡八過發汗汗不出苖
令燒地布桃葉蒸之即得大汗於被中就粉傅身使極
燥乃起便愈後數以此發汗汗皆出也人性自有難汗
者非惟病使其然也蒸之則無不汗出也諸病發熱惡
寒脉浮洪者便宜發汗温粉粉之勿令遇風當發汗而
其人適失血及下大利則不可大汗也數少與桂枝湯
使體潤漐漐汗出連日當自解也
論曰凡人有少苦似不如平常即須早道若隱忍不治
冀望自差須臾之間以成痼疾小兒女子益以滋甚若
時氣不和當自戒謹若小有不和即須治療尋其邪由
及在腠理以時早治鮮不愈者患人忍之數日乃說邪
氣入臟則難可制止雖和緩亦無能為也癰疽丁腫喉
痺客忤尤其為急此自養生之要也凡作湯藥不可避
晨夜時日吉凶覺痛須臾即宜便治不等早晚則易愈
矣服藥當如方法若縱意違師不須治之也凡傷寒多
從風寒得之始表中風寒入裏則不消矣未有温覆而
當不消也凡得時氣病五六日而渴欲飲水飲不能多
不當與也所以爾者腹中熱尚少不能消之便更為人
作病矣若至七八日大渴欲飲水者猶當依證而與之
與之勿令極意也言能飲一斗者與五升若飲而腹滿
小便澁若喘若噦不可與之勿然大汗出者欲自愈也
人得病能飲水欲愈也
凡温病可針刺五十九穴又身之穴三百六十有五其
三十六穴灸之有害七十九穴刺之為災
論曰夫尋方學之要以救速為貴是以飬生之家須預
合成熟藥以補倉卒之急今具之于左
辟温第二(方&KR0630;病證濕)
屠蘇酒辟疫氣令人不染温病及傷寒歲旦之方
大黃(十五銖)自术(十八銖)桔梗蜀椒(各十五銖)
桂心(十八銖)烏頭(六兩)菝葜(十二銖)
右七味㕮咀綘袋盛以十二月晦日中懸沉井中令
至泥正月朔旦平曉出藥置酒中煎數沸於東向戸
中飲之屠蘇之飲先從小起多少自在一人飲一家
無疫一家飲一里無疫飲藥酒得三朝還滓置井中
能仍歲飲可世無病當家内外有井皆悉著藥辟温
氣也又一方有防風一兩
大匕流金散辟温氣方
雄黃(三兩)雌黃(二兩)礬石(一兩半)鬼箭羽(一兩半)
羚羊角(燒二兩)
右五味治下篩三角絳袋盛一兩帶心前并掛門戸
上若逢大疫之年以月旦青布裹一刀圭中庭燒之
温病人亦燒薰之
雄黃散辟温氣方
雄黃(五兩)朱砂(一作赤木)菖蒲鬼臼(各二兩)
右四味治下篩以塗五心額上鼻人中及耳門
預備一物栢枝散天氣不和疾病流行方
取南向社中栢東南枝曝令乾𢷬末酒服方寸匕神
良
粉身散辟温病常用方
芎藭白芷藁本(各等分)
右三味治下篩内米粉中以粉身
殺鬼燒藥方辟温氣
雄黃丹砂雌黃(各一斤)
羚羊角(羖羊角亦得)蕪荑虎骨
鬼臼鬼箭羽野丈人石長生
猳猪屎馬懸蹄(各三兩)青羊脂菖蒲
白术(各八兩)蜜蠟(八斤)
右十六味末之以蜜蠟和為丸如彈許大朝暮及夜
中戸前微火燒之
虎頭殺鬼圓辟温方
虎頭(五兩)朱砂雄黃雌黃(各一兩半)
鬼臼皂莢蕪荑(各一兩)
右七味末之以蜜蠟和為丸如彈子大絳袋盛繫臂
男左女右懸屋四角晦望夜半中庭燒一圓
辟温殺鬼圓熏百鬼惡氣方
雄黃雌黃(各二兩)羖羊角虎骨(各七兩)
龍骨龜甲鯪鯉甲蝟皮(各三兩)
樗雞(十五枚)空青(一兩)芎藭真珠(各五兩)
東門上雞頭(一兩)
右十三味末之烊蠟二十兩并手圓如梧子正旦門
戶前燒一圓𢃄一圓男左女右辟百惡獨宿弔喪問
病各吞一圓小豆大天隂大霧日燒一圓於戸牖前
佳
雄黃圓漢建炎二年太歲在酉疫氣流行死者極衆即
有書生丁季迴從蜀青城山來東過南陽從西市門入
見患疫癘者頗多遂于囊中出藥人各惠之一圓靈藥
霑唇疾無不瘥市中疫鬼數百餘見書生施藥悉皆驚
怖而走乃有鬼王見書生謂有道法兼自施藥感衆鬼
等奔走若是遂詣書生欲求受其道法書生曰吾無道
法乃囊中之藥呈于鬼王鬼王覩藥驚惶扣頭乞命而
走此方藥帶之入山能辟虎狼蛇蟲入水能除水怪蛟
蜃
雄黃雌黃曾青鬼臼
真珠丹砂虎頭骨桔梗
白术女青芎藭白芷
鬼督郵蕪荑鬼箭羽藜蘆
菖蒲皂莢(各一兩)
右十八味末之蜜丸如彈子大絹袋盛男左女右帶
之卒中惡病及時疫吞如梧子一丸燒一丸彈子戸
内
赤散辟温疫氣傷寒熱病方
藜蘆躑躅花(各一兩)牡丹皮皂莢(各一兩六銖)
附子桂心真珠(各六兩)細辛
乾薑(各十八銖)
右九味末之内真珠合治之分一方寸匕置絳囊中
帶之男左女右着臂自隨覺有病之時便以粟米大
内著鼻中又酒服一錢匕覆取汗日三服當取一過
汗耳
又方正月旦取東行桑根如指長七寸以丹塗之懸門
戸上又令人帶之
斷温病不相染著方
汲水瓶一長七寸盜著病人卧席下良
又方以繩度所住戶中壁屈繩即斷之
治温病不相染方
以桃樹蠧屎末之水服方寸匕
又方术豉等分酒漬服之妙
又方正旦吞麻子赤小豆各二七粒又以二七粒投井
中
又方新布袋盛赤豆一升内井中三日出舉家服二七
枚
又方松葉末之酒服方寸匕日三服
又方常以七月七日合家吞赤小豆向日吞二七枚
又方常以七月七日男吞大豆七枚女吞小豆二七枚
又方神仙教人立春後有庚子日温蕪菁葅汁合家大
小並服不限多少
斷温疫轉相染著乃至滅門延及外人無收視者方
赤小豆鬼箭羽鬼臼雄黃(各二兩)
右四味末之以蜜和服如小豆一丸可與病人同床
𫝊衣
治温令不相染方
新布袋盛大豆一升内井中一宿出服七枚
治温疫方
藥子二枚末水服之
又方白蜜和上色朱砂粉一兩以太歲日平旦大小勿
食向東方立吞服三七丸如麻子大勿令齒近之并吞
赤小豆七枚投井泉中終身勿忘此法
又方凡時行疫癘常以月望日細剉東引桃枝煮湯浴
之
治瘴氣方
蒜(五子并皮碎之)䜴心(一升)
右二味以三歲男兒尿二升煮五六沸去滓服之良
又方青竹茹二升以水四升煮取三升分作三服
治患霧氣者心内煩悶少氣頭痛項急起則眼眩欲倒
身微熱戰掉不安時復增寒心中欲吐吐時無物方
新猪屎二升半内好酒一升攪令散以生布絞取汁
更以綿濾頓服之取盡即地鋪暖卧覆盖鋪前著火
常汗出若得汗當細細去上衣勿使心寒寒即不差
看汗自乾乃起慎風冷亦治瘧及風勞蟲毒
治肝腑臟温病隂陽毒頸背雙筋牽先寒後熱腰強急
縮目中生花方
桂心(一兩)白术芒硝大青
梔子(各三兩)柴胡(五兩)石膏生薑(各八兩)
生地黃香䜴(各一升)
右十味㕮咀水九升煮取三升分三服
治肝腑臟温病隂陽毒先寒後熱頸筋攣牽面目赤黃
身中直強方
玄參(一兩)細辛(二兩)梔子黃芩
升麻芒硝(各三兩)石膏(八兩)竹葉(切五升)
車前草(曝切二升)
右九味㕮咀以水一斗半煮竹葉車前取七升去滓
下諸藥煎至三升芒硝分三服
治心腑臟温病隂陽毒戰掉不安驚動方
大青黃芩梔子知母
芒硝(各三兩)麻黃(四兩)玄參(六兩)石膏
生葛根(各八兩)生地黃(切一升)
右十味㕮咀以水九升煮取三升去滓下芒硝分三
服
治脾腑臟温病隂陽毒頭重頸直皮肉痺結核隱起方
大青羚羊角升麻射干
芒硝(各三兩)梔子(四兩)寒水石(五兩)玄參(八兩)
右八味㕮咀以水七升煮取三升分三服
治肺腑臟温病隂陽毒咳嗽連續聲不絶嘔逆方
麻黃梔子紫菀大青
玄參葛根(各三兩)桂心甘草(各二兩)
杏仁前胡(各四兩)石膏(八兩)
右十一味㕮咀以水九升煮取三升分作三服
治腎腑臟温病身面如刺腰中欲折熱毒内傷方
茵蔯蒿梔子芒硝(各三兩)苦參
生葛(各四兩)生地黃石膏(各八兩)蔥白
䜴(各一升)
右九味㕮咀以水九升煮取二升半下芒硝分三服
萎蕤湯治温風之病脉隂陽俱浮汗出體重其息必喘
其形狀不仁嘿嘿但欲眠下之者則小便難發其汗者
必讝語加燒針者則耳聾難言但吐下之則遺失便利
如此疾者宜服之方
萎蕤白薇麻黃獨活
杏仁芎藭甘草青木香(各二兩)
石膏(三兩)
右九味㕮咀以水八升煮取三升去滓分三服取汗
若一寒一熱加朴硝一分及大黃三兩下之如無木
香可用麝香一分(小品方云萎蕤湯治冬温冬春月中風傷寒則發熱頭腦痛咽喉乾)
(舌強骨肉疼心胸痞滿腰背強亦治風温)
夫&KR0630;病與百合狐惑濕風温病鬼魅皆相類宜精察節
氣其新故二氣相搏喜成此疾
備急千金要方卷二十九
