備急千金要方卷七十唐孫思邈撰
宋林億等校正
痔漏方
腸癰第二(論法方灸)
論曰卒得腸癰而不曉其病候愚醫治之錯則殺人腸
癰之為病小腹重而強抑之則痛小便數似淋時時汗
出復惡寒其身皮皆甲錯腹皮急如腫状其脉數者小
有膿也(巢源云數者已有膿也)其脉遲緊者未有膿也甚者腹脹
大轉側聞水聲或遶臍生瘡或膿從臍中出或大便出
膿血
問曰官羽林婦病醫脉之何以知婦人腸中有膿為下
之即愈師曰寸口脉滑而數滑則為實數則為熱滑則
為榮數則為衛衛數下䧏榮滑上升榮衛相干血為濁
敗小腹痞堅小便或澀或復汗出或復惡寒膿為已成
設脉遲緊即為瘀血血下則愈
大黃牡丹湯治腸癰方
大黃(四兩)牡丹(三兩)芒硝(二兩)瓜子(一升)
桃仁(五十枚)
右五味㕮咀以水五升煮取一升頓服當下膿血(刪繁)
(方用芒硝半合瓜子五合劉涓子用消石三合云腸癰之病小腹痞堅或偏在膀胱左右其色或白堅大)
(如掌熱小便欲調時白汗出其脉遲堅者未成膿可下之當有血脉數膿成不復可下肘後名瓜子湯)
腸癰湯方
牡丹甘草敗醬生薑
茯苓(各二兩)桔梗薏苡仁麥門冬(各三兩)
丹參芍藥(各四兩)生地黃(五兩)
右十一味㕮咀以水一斗煮取三升分三服日三
又方薏苡仁(一升)牡丹皮桃仁(各三兩)瓜瓣仁(二升)
右四味㕮咀以水六升煮取二升分再服(姚氏不用桃仁用杏)
(仁崔氏有芒硝二兩云腹中㽲痛煩毒不安或脹滿不下飲食小便澁此病多是腸癰人多不識婦人産)
(後虚熱者多成此病縱非癰疽但是便服此湯無他損也)
又方雄雞頂上毛并屎燒作末空心酒服之
又方截取檐頭尖少許燒灰水和服當作孔出膿血取
愈凡腸癰其状兩耳輪文理甲錯初患腹中苦痛或繞
臍有瘡如粟皮熱便膿血出似赤白下不治必死方
馬蹄灰以雞子白和塗即拔氣不過再
又方瓜子三升𢷬末以水三升煮取一升五合分三服
又方死人塜上土作泥塗之
治内癰未作頭者方
右用伏雞屎服之即瘥
又方馬牙灰雞子和塗之乾則易
灸腸癰法
屈兩肘正灸肘頭銳骨各百壮則下膿血卽瘥
論曰産後宜勤濟乳不宜令汗蓄積蓄積不去便結不
復出惡汗於内引熱温壮結堅牽掣痛大渴引飲乳急
痛手不得近成妬乳非癰也急灸兩手魚際各二十七
壮斷癰脉也不復惡手近乳汁亦自出便可手助迮捋
之則乳汁大出皆如膿状内服連翹湯外以小豆薄塗
之便瘥
婦人女子乳頭生小淺熱瘡癢搔之黃汁出浸淫為長
百種治不瘥者動經年月名為妬乳婦人飲兒者乳皆
欲斷世謂苟抄乳是也宜以赤龍皮湯及天麻湯洗之
𫝊二物飛烏膏及飛烏散佳若始作者可𫝊黃芩漏蘆
散及黃連胡粉散並佳
赤龍皮湯方
右用槲皮切三升以水一斗煮取五升夏冷用之冬
温用之分以洗乳亦洗諸深敗爛久瘡洗竟𫝊膏散
天麻湯方
右用天麻草切三升以水一斗半煮取一斗隨寒熱
分洗乳以殺癢也此草葉如麻冬生夏著花赤如鼠
尾花也亦以洗浸淫黃爛熱瘡癢疽濕隂蝕小兒頭
瘡洗竟𫝊膏散
飛烏膏方
傾粉(是燒朱砂作水銀上黑烟也一作緗粉)礬石(各三兩)
右二味為末以甲煎和如脂以𫝊乳瘡日三𫝊作散
者不須和汁自著者可用散及諸熱瘡黃爛瘡浸淫
汁癢丈夫隂蝕癢濕瘡小兒頭瘡月蝕口邊肥瘡瘑
瘡等並皆主之
黃連胡粉散
黃連(二兩)胡粉(十分)水銀(一兩)
右三味黃連為末相和耎皮裹熟挼之自能和合縱
不得成一家亦得水銀細散入粉中也以𫝊乳瘡諸
濕瘡黃爛肥瘡等若乾著甲煎為膏
治妬乳乳生瘡方
蜂房猪甲中土車轍中土(各等分)
右三味為末苦酒和𫝊之
鹿角散治婦人乳生瘡頭汁出疼痛欲死不可忍者方
鹿角(三分)甘草(一分)
右二味治下篩和以雞子黃於銅器中置温處炙上
𫝊之日再即愈神騐不𫝊
治妬乳方
右以葵莖灰𢷬篩飲服方寸匕日三即愈(集驗方直𢷬為散不)
(為灰)
又方燒自死蛇為灰和以猪膏塗之大良
灸法
右以蒲黃度口以度從乳上行灸度頭二七壯
論曰産後不自飲兒并失兒無兒飲乳乳蓄喜結癰不
飲兒令乳上腫者以雞子白和小豆散𫝊乳房令消結
也若飲兒不泄者數捻去之亦可令大孩子含水使口
中令為嗍取滯乳汁吐去之不含水漱去熱喜令乳頭
作瘡乳孔塞也
凡女人多患乳癰年四十以下治之多瘥年五十已上
慎勿治治之多死不治自得終天年
連翹湯治妬乳乳癰方
連翹芒硝(各二兩)芍藥射干
升麻防己杏仁黃芩
大黃柴胡甘草(各三兩)
右十一味㕮咀以水九升煮取二升五合分三服
治乳癰方
麥門冬(一升)黃芩芍藥茯苓(各二兩)
桑寄生人參黃耆防風
甘草(各三兩)粘糖(八兩)大棗(五枚)
右十一味㕮咀以水一斗煮取三升去滓内糖一沸
分四服
又方先服前件湯五日後服此丸即愈方
天門冬(五兩)澤蘭(五分)大黃(十分)升麻(六分)
羌活桑寄生防風人參
黃耆乾地黃白芷通草(各二分)
黃芩枳實五味子茯神
天雄芎藭當歸(各一兩)
右十九味爲末蜜丸酒服二十丸日二加至四十丸
治乳癰始作方(廣濟方云治乳癰大堅硬赤紫色衣不得近痛不可忍者)
大黃棟實芍藥馬蹄(各等分)
右四味治下篩飲服方寸匕取汗出瘥(廣濟方云酒服方寸匕覆)
(取汗當睡著覺後腫處散不痛經宿乃消)
排膿散治乳癰除惡肉方
蓯蓉鐵精桂心細辛
黃芩防己(一作防風)芍藥人參
乾薑芎藭當歸(各三分)甘草(五分)
右十二味治下篩酒服方寸匕日三夜一服藥十日
膿血出多勿怪
又方生地黃(三升)芒硝(三合)䜴(一升)
右三味合𢷬𫝊上熱即易之取瘥止一切癰腫皆用
之(一方單用地黃𫝊之)
治妬乳乳癰腫方
右取硏米槌二枚灸令熱以絮及故帛㩉乳上以槌
更互熨之瘥止已用立效
治乳癰堅方
右以水罐中盛醋泔清燒石令熱内中沸止更燒如
前少熱内乳漬之及冷更燒石内漬不過三度燒石
愈
又方黃芩白歛芍藥(各等分)
右三味為末以漿水飲服半錢七日三若左乳汁結
者即捋去右乳汁若右乳汁結者可捋去左乳汁(小品)
(云治妬乳)
治乳癰方
大黃鼠屎(新者各一分)黃連(二分)
右三味𢷬為末以黍米粥清和𫝊乳四邊痛止即愈
無黍米粟米粳米亦得
又方大黃莽草(各二分)伏龍肝(十二分)生薑(二分)
右四味𢷬為末以酢和塗乳痛即止有效
又方鹿角治下篩以猪脂上清汁服方寸匕不過再服
亦可以醋漿水服
又方取蔥白𢷬𫝊之并絞汁一升頓服即愈
治乳癰二三百日衆療不瘥但堅紫色青柳根熨方
右以柳根削取上皮𢷬令熟熬令温盛著練囊中熨
乳上乾則易之一宿即愈
蒺藜圓治婦人乳腫痛除熱方
蒺藜子大黃(各一兩)敗醬(一分)桂心
人参薏苡仁附子黃連
黃耆雞骨當歸枳實
芍藥通草(各二分)
右十四味為末蜜丸如梧子大未食飲服三丸不知
益至五丸日三無所忌一方無大黃敗醬黃連通草
為散酒服方寸匕
備急千金要方卷七十
