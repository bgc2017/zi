備急千金要方卷五十二唐孫思邈撰
宋林億等校正
胃腑方
胃腑脉論第一
論曰胃腑者主脾也口脣者是其候也脾合氣於胃胃
者水榖之腑也號倉庫守内嗇吏重二斤十四兩迂曲
屈伸長一尺六寸大一尺五寸徑五寸受水榖三斗五
升其中當留榖二斗水一斗五升廣胲大頸張胸五榖
乃容而滿上焦泄氣出其精微慓悍滑疾下焦下漑泄
諸小腸此腸胃所受水榖之數也平人則不然胃滿則
腸虚腸滿則胃虚更滿更虚氣得上下五臓安定血脉
和利精神乃居故神者水榖精氣也五臓不足調於胃
故腸胃之中當留榖二斗四升水一斗一升故人一日
再至後(甲乙作圊)後二升半一日中五升七日五七三斗五
升而留水榖盡故平人不飲不食七日而死者水榖精
氣津液皆盡故七日而死矣
右手關上陽絶者無胃脉也若吞酸頭痛胃中有冷刺
足太隂治隂在足大指本節後一寸
右手關上陽實者胃實也若腸中伏伏(一作愊愊)不思食得
食不能消刺足陽明治陽在足上動脉脉浮而芤浮則
為陽芤則為隂浮芤相摶胃氣生熟其陽則絶
趺陽脉浮大者此胃家微虚煩圊必日再行動作頭痛
重熱氣朝者屬胃
胃脉摶堅而長其色赤當病折髀其耎而散者當病食
痺髀痛病先發於胃脹滿五日之腎少腹腰脊痛脛痠
三日之膀胱背膂筋痛小便閉五日上之心脾心痛閉
塞不通身痛體重(靈樞云上之心)三日不已死冬夜半後夏日
昳胃病者腹䐜脹胃管當心而痛上支兩脇膈咽不通
飲食不下下取三里
飲食不下膈塞不通邪在胃管在上管則抑而刺之在
下管則散而去之
胃脹者腹滿胃管痛鼻焦臭妨於食大便難
胃瘧令人旦病也善饑而不能食食而支滿腹大刺足
陽明太隂横脉出血
胃中有癖食冷物者痛不能食食熱則能食脾前受病
移於胃脾欬不已嘔吐長蟲
厥氣客於胃則夢飲食
診得胃脉病形何如肉胃脉實則脹虚則洩脾應肉㬷
肉㬷堅大者胃厚肉㬷磨者胃薄肉㬷小而磨者胃不
堅肉㬷不稱其身者胃下胃下者脘約肉㬷不堅者胃
緩肉㬷無小果累標緊者胃急肉㬷多小果累者胃結
胃結者胃上脘約不利
扁鵲云足太隂與陽明為表裏脾胃若病實則傷熱熱
則引水漿常渴虚則傷寒寒則苦饑常痛發於風水其
根在胃先從四肢起腹滿大通身腫方在治水篇中
胃絶不治五日死何以知之舌腫溺血大便赤泄
足陽明之脉起於鼻交頞中旁約太陽之脉下循鼻外
入上齒中還出俠口環脣下交承漿却循頥後下廉出
大迎循頰車上耳前過客主人循髮際至額顱其支者
從大迎前下人迎循喉嚨入缺盆下膈屬胃絡脾其直
者從缺盆下乳内廉下俠臍入氣街中其支者起胃下
口循腹裏下至氣街中而合以下髀關抵伏兔下膝入
臏中下循胻外廉下足跗入中指内間其支者下膝三
寸而别以下入中指外間其支者跗上入大指間出其
端也動則病悽悽振寒善伸數欠顔黑病至䛩人與火
聞木音則惕然而驚心動欲獨閉戸牖而處甚則欲上
高而歌棄衣而走賁嚮腹脹是為骭厥是主血所生病
者狂瘧温淫汗出&KR0864;衂口喎脣緊頸腫喉痺大腹水腫
膝臏腫痛循膺乳街股伏兔骭外廉足跗上皆痛中指
不用氣盛則身以前皆熱其有餘於胃則消榖善饑溺
色黃氣不足則身以前皆寒慄胃中寒則脹滿盛者則
人迎大三倍於寸口虚者則人迎反小於寸口
胃虚實第二(脉法方灸)
胃實熱
右手關上脉陽實者足陽明經也病苦頭痛(脉經作腹中堅痛而)
(熱也)汗不出如温瘧脣口乾善噦乳癰缺盆腋下腫痛名
曰胃實熱也
瀉胃熱湯方
梔子仁射干升麻茯苓(各三兩)
芍藥(四兩)白术(五兩)生地黃汁赤蜜(各一升)
右八味㕮咀以水七升煮取一升半去滓下地黃汁
煮兩沸次下蜜煮取三升分三服老小以意加減
胃中熱病
灸三里三十壮穴在膝下三寸
胃虚冷
右手關上脉陽虚者足陽明經也病苦脛寒不得臥惡
風寒灑灑目急腹痛虚鳴(外臺作耳虚鳴)時寒時熱脣口乾面
目浮腫名曰胃虚冷也
補胃湯治少氣口苦身體無澤方
栢子仁防風細辛桂心
橘皮(各二兩)芎藭吳茱萸人參(各三兩)
甘草(一兩)
右九味㕮咀以水一斗煮取三升分為三服
人參散補胃虚寒身枯絶諸骨節皆痛方
人參甘草細辛(各六分)麥門冬
桂心當歸(各七分)乾薑(二兩)遠志(一兩)
吳茱萸(二分)蜀椒(三分)
右十味治下篩食後温酒服方寸匕
喉嚨論第三
論曰喉嚨者脾胃之候也重十二兩長一尺二寸廣二
寸其層圍十二重應十二時主通利水榖之道往來神
氣若臓熱喉則腫塞氣不通烏翣膏止之(方在第六卷中)若腑
寒喉則耿耿如物常欲窒癢痺涎唾熱則開之寒則通
之不熱不寒依臓調之(方在第六卷中)
反胃第四(脉法方灸)
寸緊尺澀其人胸滿不能食而吐吐止者為下之故不
能食設言未止者此為胃反故尺為之微澀
趺陽脉浮而澀浮即為虚澀即傷脾脾傷即不磨朝食
暮吐暮食朝吐宿榖不化名胃反趺陽脉緊而澀其病
難治
治胃虚反食下喉便吐方
人參澤瀉甘草桂心(各二兩)
橘皮乾薑(各三兩)茯苓(四兩)大黃(六兩)
青竹茹(五兩)
右九味㕮咀以水八升煮取三升一服七合日三夜
一已利者去大黃
治反胃而渴方
茯苓澤瀉半夏(各四兩)桂心
甘草(各三兩)
右五味㕮咀以水五升煮取二升分三服一方入生
薑四兩
治胃反吐逆不消食吐不止方
人參澤瀉桂心(各二兩)茯苓(四兩)
橘皮甘草黃耆(各三兩)大黃(一兩半)
生薑(八兩)半夏(一升)麥門冬(三升)
右十一味㕮咀以水一斗二升煮取三升二合一服
八合日三夜一羸人六合已利去大黃
治胃反朝食暮吐食訖腹中刺痛此由久冷方
橘皮(三兩)甘草厚朴茯苓
桂心細辛杏仁竹皮(各二兩)
檳榔(十枚)前胡(八兩)生薑(五兩)人參(一兩)
右十二味㕮咀以水一斗三升煮取三升分三服一
方有甘皮二兩
又方
橘皮(三兩)白术人參(各二兩)
蜀椒(一百二十粒)桂心(一兩)薤白(一握)
右六味㕮咀以水二升漬一宿内羊肚中縫合以三
升水煮水盡出之決破去滓分三服
治反胃大驗方
前胡生薑(各四兩)阿膠(一兩)大麻仁(五合)
橘皮(三兩)桂心(三寸)甘草(五寸)大棗(十枚)
吳茱萸(四合)
右九味㕮咀以水三升酒二升煮取一升七合分二
服
華佗治胃反胃反為病朝食暮吐心下堅如杯升往來
寒熱吐逆不下食此為關上寒澼所作將成肺痿治之
之方
真珠雄黃丹砂(各三兩)朴硝(五兩)
乾薑(十累)
右五味為末蜜丸如梧子先食服三丸若小煩者飲
水即解然無所忌神良無比一方用桂心一兩
治胃反食即吐方
𢷬粟米作麫水和作丸楮子大七枚爛煮内醋中細
細吞之得下便已麫亦得用之
大半夏湯治胃反不受食食已即嘔吐方
半夏(三升)白蜜白术(各一升)人參(二兩)
生薑(三兩)
右五味㕮咀以水五升和蜜揚之二三百下煮取一
升半分三服
治胃反食即吐出上氣方
蘆根茆根(各二兩細切)
右二味以水四升煮取二升頓服之得下良
又方飲白馬尿即止
又方燒先死雞肶胵灰酒服男雄女雌
又方淘小芥子曝乾為末酒服方寸匕日三
又方灸兩乳下各一寸以瘥為度又灸臍上一寸二十
壮又灸内踝下三指稍邪向前有穴三壮(外臺秘要三指作一指也)
治酢咽方
麴末(一斤)地黃(三斤)
右二味合𢷬日乾以酒服三方寸匕日三
治噫酢咽方
吳茱萸(半斤)生薑(三兩)人參(二兩)大棗(十二枚)
右四味㕮咀以水六升煮取二升先食服一升日再
治中散食後吐酸水方
乾薑食茱萸(各二兩)
右二味治下篩酒服方寸匕日二胃冷服之立驗
嘔吐噦逆第五(脉方)(論法灸)
夫吐家脉來形状如新臥起陽緊隂數其人食已即吐
陽浮而數亦為吐寸口脉緊而芤緊即為寒芤即為虚
寒虚相摶脉為隂結而遲其人即噎關上數其人則吐
趺陽脉微而澀微即下利澀即吐逆榖不得入趺陽脉
浮者胃氣虚寒氣在上憂氣在下二氣並争但出不入
其人即嘔而不得食恐怖如死寬緩即瘥嘔而脉弱小
便復利身有微熱見厥難治
論曰凡服湯嘔逆不入腹者先以甘草三兩水三升煮
取二升服之得吐但服之不吐益佳消息定然後服餘
湯即流利便不吐也凡嘔者多食生薑此是嘔家聖藥
半夏湯治逆氣心中煩悶氣滿嘔吐氣上方(一名小茯苓湯)
半夏(一升)生薑(一斤)茯苓桂心(各五兩)
右四味㕮咀以水八升煮取二升半分三服若少氣
加甘草二兩
前胡湯治寒熱嘔逆少氣心下堅聚彭亨滿不得食寒
熱痟渴補不足方
前胡生薑(各三兩)甘草朴硝(湯下)
大黃(别浸各二兩)芍藥茯苓麥門冬
當歸半夏滑石石膏
栝蔞根黃芩附子人參(各一兩)
右十六味㕮咀以水一斗二升煮取六升分四服
治嘔吐四肢痺冷上氣腹熱三焦不調方
前胡芎藭甘草當歸
石膏人參桂心橘皮(各二兩)
芍藥(三兩)半夏(四兩)生薑(五兩)大棗(三十枚)
右十二味㕮咀以水一斗二升下黃芩三兩合煮取
三升分三服一方不用黃芩
小麥湯治嘔吐不止方
小麥(一升)人參厚朴(各四兩)甘草(一兩)
生薑汁(三合)茯苓(三兩)青竹茹(二兩半)
右七味㕮咀以水八升煮取三升去滓分三服
豬苓散治嘔而膈上寒方
豬苓茯苓白术(各三兩)
右三味治下篩以飲服方寸匕日三渴者多飲水
犀角人參飲子治嘔逆胃氣虚邪風熱不下食方
犀角人參(各二兩)薤白(五兩)粟米(一合)
右四味㕮咀以水四升半煮取一升七合下米煮令
米熟分四服相去七里久進一服
治春夏時行傷寒寒傷於胃胃冷變啘方
橘皮桂心葛根(各二兩)白茅根(一升)
右四味㕮咀以水六升煮取三升分三服數進服盡
更合有熱去桂
小半夏加茯苓湯治諸嘔噦心下堅痞膈間有水痰眩
悸者(方見第十八卷中)
治嘔噦方
人參(一兩)胡麻仁(八合)橘皮(一分)枇杷葉(八兩)
右四味㕮咀以水一斗煮枇杷葉取五升下藥煮取
三升内麻仁稍飲之
又方蘆根切三升以水一斗煮取四升分作四服
治氣厥嘔噦不得息方
豉(一升)半夏(八兩)生薑(二兩)人參
前胡桂心甘草(各一兩)
右七味㕮咀以水九升煮取三升分三服
又方
大棗(十五枚)附子(一枚)橘皮(二兩)豉(一升)
生薑甘草(各一兩)
右六味㕮咀以水九升煎取二升分三服日三
治卒嘔噦厥逆方
飲新汲冷水三升佳
橘皮湯治乾嘔噦若手足厥冷者方
橘皮(四兩)生薑(半斤)
右二味㕮咀以水七升煮取三升分三服不止更合
服之
治傷寒後噦乾嘔不下食方
生蘆根(切一升)青竹茹(一升)粳米(三合)生薑(二兩)
右四味㕮咀以水五升煮取二升分三服不止服三
劑
又方
通草橘皮(各二兩)生蘆根(切一升)粳米(三合)
右四味㕮咀以水四升煮取一升半分三服
治乾嘔吐逆涎沫出者方
半夏乾薑(各等分)
右二味㕮咀以漿水一升半煮取七合頓服之日三
治病人乾嘔方
取羊乳汁飲一杯
治乾嘔方
酒浸馬屎一宿取汁服之
又方灸心主尺澤亦佳
又方灸乳下一寸三十壮
又方乾嘔不止粥食湯藥皆吐不停灸手間使三十壮
若四厥脉沉絶不至者灸之便通此起死人法
治噦方
煮豉三升飲汁佳
又方空腹飲薑汁一升
又方濃煎蘆根汁飲之
又方灸承漿七壮炷如麥大
又方灸臍下四指七壮
治惡心方
苦瓠穰并子一升碎以酒水三升煮取一升頓服須
臾吐并下如蝦䗫衣三升
又方服小便一百日佳
又方麻子一升熬令香熟𢷬取酒三升熟研濾取一升
飲盡日二服盡一石瘥一切病自能飲食不能酒任性
多少
治食已吐其食方
大黃(四兩)甘草(二兩)
右二味㕮咀以水三升煮取一升半分再服
治食飲輙吐方
頓服生熟湯三升即止
灸法(餘散見前)
吐逆嘔不得食灸心輸百壮
吐嘔逆不得下食今日食明日吐者灸膈輸百壮
吐變不得下食灸胸堂百壮
吐逆不得食灸巨闕五十壮
吐逆食不住灸胃管百壮三報
吐逆飲食却出灸脾募百壮三報(章門穴也)
吐嘔宿汁吞酸灸神光(一名膽募)百壮三報(甲乙經云日月膽募也在期門)
(下五分)
吐逆霍亂吐血灸手心主五十壮
噫噦膈中氣閉塞灸腋下聚毛下附脇宛宛中五十壮
噦噫嘔逆灸石關百壮
備急千金要方卷五十二
