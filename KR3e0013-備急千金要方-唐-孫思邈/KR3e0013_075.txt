備急千金要方卷七十五唐孫思邈撰
宋林億等校正
備急方
卒死第一(方法灸)
治卒死無脉無他形候隂陽俱竭故也治之方
牽牛臨鼻上二百息牛䑛必瘥牛不肯䑛著鹽汁塗
面上牛即肯䑛
又方牛馬屎絞取汁飲之無新者水和乾者亦得(肘後方云)
(乾者以人溺觧之此扁鵲法)
又方炙熨斗熨兩脇下(解急方云又治屍厥)
針灸法
針間使各百餘息又灸鼻下人中一名鬼客廳(肘後方云又治)
(屍厥)
治魘死不自覺者方
愼燈火勿令人手動牽牛臨其上即覺若卒不能語
取東門上雞頭爲末以酒服之
治卒魘死方
𢷬韭汁灌鼻孔中劇者灌兩耳(張仲景云灌口中)
治鬼魘不悟方
伏龍肝爲末吹鼻中
又方皂莢爲末如大豆許吹鼻中嚏則氣通起死回生
(集驗方云治中惡)
辟魘方
雄黃如棗大繫左腋下令人終身不魘(張文仲云男左女右)
又方灸兩足大趾叢毛中各二七壯(肘後方云華陀法又救卒死中惡)
治中惡方
蔥心黃刺鼻孔中血出愈(肘後方云入十八寸無苦使目中血出佳崔氏云男)
(左女右)
又方大豆二七粒爲末雞子黃并酒相和頓服
又方使人尿其面上可愈(肘後方云此扁鵲法)
又方灸胃管五十壯愈
治中惡并蟲毒方
冷水和伏龍肝如雞子大服之必吐
又方温二升猪肪頓服之
又方車&KR2343;脂如雞子大酒服
治卒忤方(此病即今人所謂中惡者與卒死鬼擊亦相類為治皆參取而用之)
鹽八合以水三升煮取一升半分二服得吐即愈(備急)
(方云治鬼擊)若小便不通筆頭七枚燒作灰末水和服之
即通
又方犢子屎半盞酒三升煮服之亦治霍亂(肘後方云治鬼擊大)
(牛亦可用)
又方書墨爲末水服一錢七
又方臘月野狐腸燒末以水服方寸匕死鼠灰亦佳
灸法(治卒忤死)
灸手十指爪下各三壯餘治同上方(備急方云治卒死而張目反折者)
又灸人中三壯又灸肩井百壯又灸間使七壯又灸巨
闕百壯
還魂湯治卒感忤鬼擊飛屍諸奄忽氣絶無復覺或已
死咬口口噤不開去齒下湯湯入口不下者分病人髮
左右足踏肩引之藥下復增取盡一升須臾立蘇方
麻黃(三兩)桂心(二兩)甘草(一兩)杏仁(七十粒)
右四味㕮咀以水八升煮取三升分三服(肘後方云張仲景方)
(云桂不用)
治卒死鬼擊及刀兵所傷血漏腹中不出煩滿欲絶方
雄黃粉酒服一刀圭日三血化為水
治鬼擊病方(鬼擊之病得之無漸卒著人如刀刺狀胷脇腹内絞急切痛不可抑按或即吐血或)
(鼻口血出或下血一名鬼排)
雞屎白(如棗大)青花麻(一把)
右二味以酒七升煮取三升熱服須臾發汗若不汗
熨斗盛火灸两脇下使熱汗出愈
又方艾如雞子大三枚以水五升煮取二升頓服
又方吹酢少許鼻中
灸法
灸人中一壯立愈不瘥更灸
又灸臍上一寸七壯及两踵白肉際取瘥又灸臍下一
寸三壯
治五絶方(夫五絶者一曰自縊二曰牆壁壓迮三曰溺水四曰魘寐五曰産乳絶)
取半夏一兩細下篩吹一大豆許内鼻中即活心下
温者一日亦可治
治自縊死方
凡救自縊死者極須按定其心勿截繩手抱起徐徐
解之心下尚温者以氍毹覆口鼻兩人吹其兩耳
又方強臥以物塞兩耳竹筒内口中使兩人痛吹之塞
口傍無令氣得出半日死人即噫噫即勿吹也
又方𢷬皂莢細辛屑如胡豆大吹兩鼻中
又方刺雞冠血出滴著口中即活男雌女雄
又方雞屎白如棗大酒半盞和灌口及鼻中佳
又方皂莢爲末以蔥葉吹入兩鼻中逆出更吹
又方梁上塵如大豆許各内一小竹筒中四人各捉一
筒同時吹兩耳兩鼻即活
又方尿鼻口眼耳中并捉頭髮一撮如筆管大掣之立
活
又方雞血塗喉下
又方藍青汁灌之
又方炙四肢大節䧟大指夲文名曰地袖各七壯
治熱暍方
取道上熱塵土以壅心上少冷即易氣通止
又方令暍人仰臥以熱土壅臍上令臍中温即愈
又方可飲熱湯亦可内少乾薑橘皮飲之稍稍咽勿頓
使飽但以熱土及壅臍上佳
又方濃煮蓼取汁三升飲之即愈不瘥更灌
又方張死人口令通以煖湯徐徐灌口中小舉死人頭
令湯入腹須臾即蘇
又方使人嘘其心令煖易人爲之
又方抱狗子若雞心上熨之
又方屋上南畔瓦熱熨心冷易之
又方灌地漿一盞即愈
又方地黃汁一盞服之
又方水半升和麵一大抄服之
治落水死方
以竈中灰布地令厚五寸以甑側著灰上令死者伏
於甑上使頭小垂下炒鹽二方寸匕内竹管中吹下
孔中即當吐水水下因去甑下死者著灰中壅身使
出鼻口即活
又方掘地作坑熬數斛灰内坑中下死人覆灰濕徹即
易勿令大熱博人灰冷更易半日即活
又方取大甑傾之死人伏其上令死人口臨甑口然葦
火二七把燒甑中當死人心下令煙出小入死人鼻口
中鼻口中水出盡則活火盡復益之常以手候死人身
及甑勿令甚熱當令火氣能使死人心下足得煖卒無
甑者於岸側削地如甑空下如竈燒令煖以死人著上
亦可用車轂爲之勿令隠其腹令死人低頭水得出并
炒灰數斛令煖以粉身濕更易温者
又方但埋死人煖灰中頭足俱没惟開七孔
又方倒懸死人以好酒灌鼻中又灌下部又酢灌鼻亦
得
又方綿裹皂莢内下部中須臾出
又方裹石灰内下部中水出盡則活
又方倒懸解去衣去臍中垢極吹兩耳起乃止
又方熬沙覆死人面上下有沙但出鼻口耳沙冷濕即
易
又方竈中灰二石埋死人從頭至足出七孔即活
又方屈兩脚著生人兩肩上死人背向生人背即負持
走行吐出水便活
又方解死人衣炙臍中凡落水經一宿猶可活
治冬月落水凍四肢直口噤尚有微氣者方
以大器中熬灰使煖盛以囊薄其心上冷即易心煖
氣通目得轉口乃開可温尿粥稍稍吞之即活若不
先温其心便持火炙身冷氣與火争即死
治凍爛瘡方
猪後懸蹄以夜半時燒研細篩以猪脂和𫝊(亦治小兒)
治入水手足踵痛方
𢷬生胡麻薄之
治酒醉中酒恐爛五臟方
以湯著槽中漬之冷復易夏亦用湯
又方𢷬茆根汁飲三升
又方凡醉不得安臥不動必須使人摇轉不住特忌當
風席地及水洗飲水交接
治飲酒頭痛方
竹茹五兩以水八升煮取五升去滓令冷内破雞子
五枚攪勻更煮二沸飲二升使盡瘥
治飲酒腹滿不消方
煮鹽湯以竹筒灌大孔中
治飲酒中毒方
煮大豆三沸飲汁三升
又方酒漬乾椹汁服之
治酒病方
蔥白䜴(各一升)
右二味以水四升煮取二升頓服
治飲酒房勞虚受熱積日不食四月中熱飲酒不已酒
入百脉心氣虚令人錯謬失常方
芍藥人參白薇栝蔞根
枳實知母(各二兩)甘草(一兩)生地黃(八兩)
酸棗仁(半升)茯神(三兩外臺作茯苓)
右十味㕮咀以水一斗煮取三升分三服
治連月飲酒咽喉爛舌上生瘡方
大麻仁(一升)黃芩(二兩肘後用黃蘗)
右二味爲末蜜和丸含之(千金翼用黃蘗二兩)
治酒醉不醒方
飲葛根汁一斗二升取醒止(肘後方云治大醉連日煩毒不堪)
飲酒令人不醉方
栢子仁麻子仁(各二兩)
右二味治下篩爲一服進酒三倍
又方葛花小豆花(各等分)
右二味合爲末服三方寸匕飲時仍進葛根汁芹汁
及枇杷葉飲並能倍酒
又方九月九日菊花爲末臨飲服方寸匕
又方小豆花葉隂乾百日爲末服之
又方五月五日取井中倒生草枝隂乾爲末酒服之
飲酒令無酒氣方
乾蔓菁根二七枚三遍蒸爲末取兩錢許酒後水服
治惡酒健嗔方
空井中倒生草燒灰飲之勿令知
又方取其人牀上塵和酒飲之
斷酒方
柳花臘月鼠頭灰
右二味等分爲末黃昏時酒服一杯
又方酒七升著瓶中熟朱砂半兩著酒中急塞瓶口安
著猪圈中任猪摇動經七日取酒盡飲
又方正月一日酒五升淋碓頭𢷬一下取飲之
又方故氈中枲耳子七枚燒作灰黃昏時煖一杯酒呪
言與病狂人飲也勿令知之後不喜飲酒也
又方白猪乳汁一升飲之永不飲酒
又方刮馬汗和酒與飲終身不飲
又方虎屎中骨燒末和酒與飲
又方鸕鷀屎燒灰水服方寸匕永斷
又方取毛鷹一過吐毛水煮去毛頓服
又方故紡車絃燒灰和酒與服
又方驢駒衣燒灰酒飲方寸匕
又方自死蠐螬乾𢷬末和酒與飲永世聞酒名即嘔神
驗
又方酒客吐中肉七枚隂乾燒末服之
又方酒漬汗靴替一宿平旦空腹與飲即吐不喜見酒
又方白狗乳汁酒服之
又方臘月馬腦和酒服之
備急千金要方卷七十五
