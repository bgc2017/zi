備急千金要方卷七十四唐孫思邈撰
宋林億等校正
解毒雜治方
蠱毒第四(論方)
論曰蠱毒千品種種不同或下鮮血或好臥闇室不欲
光明或心性反常乍嗔乍喜或四肢沉重百節酸疼如
此種種状貌說不可盡亦有得之三年乃死急者一月
或百日即死其死時皆有九孔中或於脇下肉中出去
所以出門常須帶雄黃麝香神丹諸大辟惡藥則百蠱
貓虎狐狸老物精魅永不敢著人養生之家大須慮此
俗亦有灸法初中蠱於心下捺便大炷灸一百壮幷主
貓鬼亦灸得愈又當足小指尖上灸三壮當有物出酒
上得者有酒出飯上得者有飯出肉菜上得者有肉菜
出即愈神驗皆於灸瘡上出
凡中蠱毒令人心腹絞切痛如有物囓或吐下血皆如
爛肉若不即治蝕人五臟盡乃死矣欲驗之法當令病
人唾水沉者是蠱不沉者非蠱也
凡人患積年時復大便黑如漆或堅或薄或微赤者皆
是蠱也
凡人忽患下血以斷下方治更增劇者此是中蠱也
凡卒患血痢或赤或黑無有多少此皆是蠱毒粗醫以
斷痢藥處之此大非也
世有拙醫見患蠱脹者徧身腫滿四肢如故小便不甚
澀以水病治之延日服水藥經五十餘日望得痊愈日
復增加奄至隕殁如此者不一學者當細尋方意消息
用之萬不失一醫方千卷不盡其理所以不可一一備
述云耳
凡人中蠱有人行蠱毒以病人者若服藥知蠱主姓名
當使呼喚將去若欲知蠱主姓名者以敗鼓皮燒作末
以飲服方寸匕須臾自呼蠱主姓名可語令去則愈又
有以蛇涎合作蠱藥著飲食中使人得瘕病此一種積
年乃死療之各自有藥江南山間人有此不可不信之
太上五蠱圓治百蠱吐血傷中心腹結氣堅塞咽喉語
聲不出短氣欲死飲食不下吐逆上氣去來無常状如
鬼祟身體浮腫心悶煩疼寒戰夢與鬼交狐狸作魅卒
得心痛上义胷脇痛如刀刺經年累歲著牀不起悉主
之方
雄黃椒目巴豆莾草
芫花真珠(外臺用木香)鬼臼礬石
藜蘆(各四分)附子(五分)獺肝(一分)蜈蚣(二枚)
斑貓(三十枚)
右十三味為末蜜和更𢷬二千杵丸如小豆先食飲
服一丸餘密封勿泄藥氣十丸為一劑如不中病後
日增一丸以下利為度當下蠱種種状貌不可具述
下後七日將息服一劑三十年百病盡除忌五辛
太乙追命圓治百病若中惡氣心腹脹滿不得喘息心
痛積聚臚脹疝瘕宿食不消吐逆嘔啘寒熱瘰癧蠱毒
婦人産後餘疾方
蜈蚣(一枚)丹砂附子雄黃
礬石(一作礜石)藜蘆鬼臼(各一分)巴豆(二分)
右八味為末蜜丸如麻子一服二丸日一服傷寒一
二日服一丸當汗出綿裹兩丸塞兩耳中下痢服一
丸一丸塞下部蠱毒服二丸在外膏和摩病上在膈
上吐膈下利有瘡一丸塗之毒自出産後餘疾服一
丸耳聾綿裹塞耳
治人得藥雜蠱方
斑貓(六枚)桂心藜蘆(各如指大)
釜月下土(如彈丸大)
右四味治下篩水服一錢匕下蠱蛇蝦䗫蜣蜋毒俱
出
萬病圓治蠱注四肢浮腫肌膚消索咳逆腹大如水状
死後轉易家人一名蠱脹方(小品名雄黃丸一名萬病丸)
雄黃巴豆莾草鬼臼(各四兩)
蜈蚣(三枚)
右五味為末蜜和𢷬三千杵丸如小豆密封勿泄氣
宿勿食平旦空腹一丸一炊久不知更加一丸當先
下清水次下蠱長數寸及下蛇又下&KR1409;雞子或白如
膏下後作蔥豉粥補之百種煖將息
治中蠱毒腹内堅如石面目青黃小便淋瀝病變無常
處方(肘後古今錄驗方俱云用鐡精烏雞肝和丸如梧子以酒服三丸日再甚者不過十日千金用後方)
(疑千金誤)
羖羊皮(方五寸)犀角芍藥黃連
牡丹(各一兩)蘘荷(四兩半)梔子仁(七枚)
右七味㕮咀以水九升煮取三升分三服(葛氏崔氏牡同無芍藥)
(丹梔子用苦参升麻當歸)
犀角圓治蠱毒百病腹暴痛飛屍惡氣腫方
犀角屑鬼臼屑桂心末
羚羊角屑(各四錢七)天雄莾草
真珠雄黃(各一兩)貝子(五枚燒)蜈蚣(五節)
巴豆(五十枚)麝香(二分)射罔(如雞子黃大一枚)
右十三味為末合𢷬蜜丸如小豆服一丸日二含烟
不知少增之卒得腹滿蜚屍服如大豆許二丸若惡
氣腫以苦酒和塗上縫袋子盛藥繫左臂辟不祥鬼
疰蠱毒可以備急
治蠱毒方
茜根蘘荷根(各三兩)
右二味㕮咀以水四升煮取二升頓服(肘後方云治中蠱吐血或)
(下血皆如爛肝者自知蠱主姓名)
又方蝟皮灰亂髮灰(各一方寸匕)生麻子汁
(五升)槲樹北隂白桃根皮(各五)
(兩)
右五味先煮槲皮桃根取濃汁一升和麻子汁髮灰
等令勻患人宿少食旦服一大升須臾著盆水以雞
翎擿吐水中如牛涎犢胎及諸蟲並出
又方槲樹北隂白皮一大握長五寸水三升煮取一升空
腹服即吐蟲出亦治中蠱下血
又方蝟皮灰水服方寸匕亦出蟲
又方大戟斑猫(一分)五月五日桃白皮(必效方云)
(以東引者火烘之各四分)
右三味治下篩旦空腹以水一雞子許服八捻用二
指相著如開頓服之若指頭相離取藥太多恐能損
人(肘後方云服棗核大不瘥十日更一服必效方云服半方寸匕其毒即出不出更一服李饒州云若)
(以酒中得則以酒服以食中得以飲服之)
治蛇蠱方(蛇毒入菜果中食之令人得病名曰蛇蠱)
大豆末以酒漬絞取汁服半升
治諸熱毒或蠱毒鼻中及口中出血醫所不治者方
取人屎尖七枚燒作火色置水中研之頓服即愈亦
解百毒時氣熱病之毒服極神驗
治蠱吐下血方
櫸皮(廣五寸長一尺)蘆荻根(五寸如足大指小品方用薔薇根)
右二味㕮咀以水二升煮取一升頓服極下蠱
治中蠱下血日數十行者方
巴豆(二七枚)元青藜蘆附子
礬石(各二分)
右五味為末别治巴豆合篩和相得以綿裹藥如大
豆許内下部中日三瘥
又方苦瓠一枚以水二升煮取一升稍稍服之當下蠱
及吐蝦䗫蝌斗之状一月後乃盡(范江方云苦瓠毒當臨時量用之肘後方)
(云用苦酒二升煮)
治下血状如雞肝腹中攪痛難忍者方
茜根升麻犀角(各三兩)桔梗
黃蘗黃芩(各二兩)白蘘荷地榆(各四兩)
右八味㕮咀以水九升煮取二升半分三服此蠱利
血用之
又方桔梗犀角(各等分)
右二味為末酒服方寸匕日三不能自服絞口與之
藥下心中當煩須臾自静有頃下服至七日止可食
猪脾臟自補養治蠱下血如雞肝日夜不觧欲死者
皆可用
治腸蠱先下赤後下黃白沫連年不瘥者方
牛膝一兩搥散切以淳清酒一升漬一宿平旦空腹
服之再服便愈
北地太守酒治萬病蠱毒風氣寒熱方
烏頭甘草芎藭黃芩
桂心藜蘆附子(各四兩)白歛
桔梗半夏栢子仁前胡
麥門冬(各六兩)
右十三味七月麴十斤秫米一斛如醖酒法㕮咀藥
以絹袋盛之沉於瓮底酒熟去糟還取藥滓以青布
袋盛沉著酒底泥頭秋七日夏五日冬十日空腹服
一合日三以知為度藥有毒故以青布盛之服勿中
止二十日大有病出其状如漆五十日病悉愈婦人
年五十被病連年腹中積聚冷熱不調時時切痛遶
臍絞急上氣胷滿二十餘年服藥二七日所下三四
升即愈又有女人病偏枯終産服二十日吐黑物大
如刀帶長三尺許即愈其年生子又有女人小得癲
病服十八日出血二升半愈有人被杖崩血内瘀臥
著九年服藥十三日出黑血二三升愈有人耳聾十
七年服藥三十五日鼻中出血三升耳中出黃水五
升便愈古方云熹平二年北地太守臣光上然此偏
主蠱毒有人中蠱毒者服無不愈極難瘥者不過二
七日所有效莫不備出曾有一女人年四十餘偏枯
羸瘦不能起長臥牀枕耳聾一無所聞兩手不收已
經三年余爲合之遂得平復如舊有人中蠱毒而先
患風服茵芋酒傷多吐出蠱數十枚遂愈何况此酒
而不下蠱也嘉其功效有異常方故具述焉
胡臭漏腋第五(論方)
論曰有天生胡臭有為人所染臭者天生臭者難治為
人所染者易治然須三年醋𫝊礬石散勿止并服五香
丸乃可得瘥勿言一度𫝊藥即瘥正一𫝊藥時暫得一
瘥耳五香丸見前第六卷中凡胡臭人通忌食芸薹五
辛治之終身不瘥
石灰散治胡臭方
石灰(一升)楓香(一作沉香)薰陸香丁香
青木香(各二兩)礬石(四兩)陽起石橘皮(各三兩)
右八味治下篩以綿作篆子粗如指長四寸展取藥
使著篆上以絹袋盛著腋下先以布揩令痛然後挾
之
又方三年苦酢和石灰𫝊之
治胡臭方
辛夷芎藭細辛杜蘅
藁本(各二兩)
右五味㕮咀以淳苦酒漬一宿煎取汁𫝊之欲𫝊取
臨臥時以瘥為度
又方青木香附子白灰(各二兩)礬石(半兩)
右四味為散著粉中常粉之(肘後無礬石)
又方赤銅屑以酢和銀器中炒極熱以布裹熨腋下冷
復易
又方槲葉切三升以水五升煮取一升用洗腋下即以
白苦瓠燒令煙出熏之數數作用
又方辛夷細辛青木香芎藭(各四分)
右四味治下篩熏竟粉之
又方馬齒菜一束𢷬碎以蜜和作團以絹袋盛之以泥
紙裹厚半寸曝乾以火燒熟破取更以少許蜜和使熱
勿令冷先以生布揩之夾藥腋下藥痛久忍之不能然
後以手中勒兩臂
又方牛脂胡粉(各等分)
右二味煎令可丸塗腋下一宿即愈不過三劑(肘後方云)
(合椒以塗)
又方伏龍肝作泥𫝊之
六物散治漏腋腋下及足心手掌隂下股裏常如汗濕
臭者方
乾枸杞根乾薔薇根(肘後作畜根)甘草(各半兩)
商陸根胡粉滑石(各一兩)
右件藥治下篩以苦酒少少和塗當微汗出易衣復
更塗上不過三著便愈或一歲復發發復塗之
又方水銀胡粉(外臺作粉霜)
右二味以面脂研和塗之良驗
又方石灰(三升)銀屑(一升一作銅屑)
右二味合和絹囊盛汗出粉之妙
又方正旦以尿洗腋下神妙
又方黃礬石燒令汁盡治為末絹袋盛粉之即瘥
脫肛第六(方法灸)
肛門主肺肺熱應肛門熱則閉塞大行不通腫縮生瘡
兊通方
白蜜三升煎令燥冷水中調可得為丸長六七寸内
肛門中到身向上頭向下少時取烊斯須即通洞泄
猪肝散肛門主大腸大腸寒應肛門寒則洞瀉肛門滯
出
猪肝(一斤熬令燥)黃連阿膠芎藭(各二兩)
艾葉(一兩)烏梅肉(五兩)
右六味治下篩温清酒一升服方寸匕半日再若不
能酒與清白米飲亦得
璧土散治肛門滯出方
故屋東璧土(一升碎)皂莢(三捉各長一尺二寸)
右二味先𢷬土為散挹粉肛頭出處次取皂莢炙煖
更逓熨取入則止
又方灸故麻履底按令入頻按令入永瘥
癭瘤第七(證法方灸)
證(原本遺失覓此一條多有脫誤須善本訂之)
治五癭方
海藻龍膽海蛤通草
昆布礜石(一作礬石)松蘿(各三分)麥麴(四分)
半夏(二分)
右九味治下篩酒服方寸匕日三禁食魚猪肉五辛
生菜諸難消之物十日知二十日愈
又方小麥麵(一斗)海藻(一斤)特生礜石(十兩)
右三味以三年米醋漬小麥麵曝乾各𢷬為散合和
服一方寸匕日四五服藥含極乃咽之禁薑五辛猪
魚生菜大吹大讀誦大呌語等
又方昆布松蘿海藻(各三兩)桂心
海蛤通草白歛(各二兩)
右七味治下篩酒服方寸匕日三
又方海藻海蛤(各三兩)昆布半夏
土瓜根松蘿(各一兩)通草白歛
龍膽(各二兩)
右九味治下篩酒服方寸匕日再不得作重用力
又方昆布二兩洗切如指大醋漬含咽汁盡愈
又方海藻(一斤小品三兩)小麥麴(一升)
右二味以三年醋一升溲麵末曝乾往返醋盡合𢷬
爲散酒服方寸匕日三服忌努力(崔氏云療三十年癭瘤)
五癭圓方
菖蒲(二兩)海蛤白斂續斷
海藻松蘿桂心蜀椒
到掛草半夏(各一兩)神麴(三兩)羊靨(百枚)
右十二味治下篩以牛羊髓脂爲丸如梧子大日服
三丸
又方取鹿靨以佳酒浸令没灸乾内酒中更灸令香含
咽汁味盡更易盡十具愈
灸法
癭上氣灸天府五十壮(千金翼云又灸胷堂百壮)
癭上氣短氣灸肺輸百壮
癭上氣胷滿灸雲門五十壮
癭勞氣灸衝陽隨年壮
癭氣面腫灸通天五十壮
癭灸天瞿三百壮横三間寸灸之
又灸中封隨年壮在兩足趺上曲尺宛宛中
諸癭灸肩髃左右相當宛宛處男左十八壯右十七壯
女右十八壯左十七壮或再三取瘥止
又灸風池百壮俠項兩邊
又灸兩耳後髮際一百壮
又灸頭衝(一作頸)頭衝在伸兩手直向前令臂著頭對鼻
所注處灸之各隨年壮(千金翼云一名臂臑)
凡肉瘤勿治治則殺人慎之(肘後方云不得針灸)
䧟腫散治二三十年癭瘤及骨瘤脂瘤石瘤肉瘤膿瘤
血瘤或息肉大如杯杅升斗十年不瘥致有漏潰令人
骨消肉盡或堅或輭或潰令人驚悸寤寐不安身體瘈
縮愈而復發方
烏賊骨石硫黃(各一分)白石英紫石英
鍾乳(各二分)丹參(三分)琥珀附子
胡鷰屎大黃乾薑(各四分)
右十一味治下篩以韋囊盛勿泄氣若瘡濕即傅若
瘡乾猪脂和傅日三四以乾為度若汁不盡者至五
劑十劑止藥令人不痛若不消加芒硝二兩佳
治癭瘤方
昆布桂心逆流水柳鬚(各一兩)
海藻乾薑(各二兩)羊靨(七枚隂乾)
右六味爲末蜜丸如小彈子大含一丸咽津
又方礬石芎藭當歸大黃
黃連黃芩白斂芍藥(各二分)
吳茱萸(一分)
右九味治下篩雞子黃和塗故細布上隨瘤大小厚
薄帖之乾則易著藥熟當作膿脂細細從孔中出頭
探膿血盡著生肉膏若膿不盡復起如故
生肉膏治癰瘤潰漏及金瘡百瘡方
當歸附子甘草白芷
芎藭(各一兩)薤白(二兩)生地黃(三兩)
右七味㕮咀以猪脂三升半煎白芷黃去滓稍以𫝊
之日三
又方以狗屎&KR1409;雞子𫝊之去膿水如前方說𫝊生肉膏
取瘥(方見前二十二卷)
隂㿗第八(論法灸)
論曰㿗有四腫有腸㿗卵脹氣㿗水㿗腸㿗卵脹難瘥
氣㿗水㿗針灸易治
治㿗圓方
桃仁蜘咮(各五十枚)桂心蒺藜子
地膚子澤瀉防風五味子
橘皮茯苓防葵芍藥(各二兩)
牡丹皮細辛海藻(各一兩)狐隂(一具)
右十六味為末蜜和丸如梧子服十丸稍加至三十
丸方角處一丸令頓上兩爪角各令半丸上爪指佳
七壯愈
隂㿗灸足大趾下理中十壮隨腫邊灸之(肘後方云灸足大趾第二)
(節下横文正中央五壯姚氏云足大趾本三壮)
男兒㿗先將兒至碓頭祝之曰坐汝令兒某甲隂囊㿗
故灸汝三七二十一枚灸訖便牽小兒令雀頭下向著
囊縫當隂頭灸縫上七壯即消已驗艾炷猬簮頭許
大凡男㿗當騎碓軸以莖伸置軸上齊隂莖頭前灸軸
木上隨年壯
論曰有人自少至長隂下常有乾癬者宜依癬方主之
有五勞七傷而得隂下癢濕搔之黃汁出者宜用補丸
散主之仍須𫝊藥治之亦有患妬精瘡者以妬精方治
之夫妬精瘡者男子在隂頭節下婦人在玉門内並似
甘瘡作臼齊食之大痛甘即不痛也
蒺藜子湯凡虚熱石熱當路門冷濕傷肌熱聚在裏變
成熱及水病腫滿腹大氣急大小便不利腫如皮紙盛
水晃晃如老蠶色隂莖堅腫為瘡水出此皆腎熱虚損
強取風隂濕傷脾胃故也治之法内宜依方服諸利小
便藥外以此湯洗四肢竟以蔥白膏𫝊之别以猪蹄湯
洗莖上蒺藜子湯方
蒺藜子蔥心青皮赤小豆(各一升)蒴藋(五升)
菘菜子(三升)巴豆(一枚合皮殼)
右六味㕮咀以水二升煮取八升以淋洗腫處
猪蹄湯治服石發熱因勞損熱盛當風露卧莖腫方
猪蹄(一隻)蒺藜子(一升碎)葶藶子(五合)蒴藋(三升)
黃蘗(五兩)地榆(闕)
右六味㕮咀以水一斗五升煮取六升去滓適令煖
便洗瘡日再或只煮黃蘗汁洗亦佳
備急千金要方卷七十四
