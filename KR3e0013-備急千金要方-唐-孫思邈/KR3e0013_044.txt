備急千金要方卷四十四唐孫思邈撰
宋林億等校正
小腸腑方
風癲第五(論灸方針法)
論曰黃帝問曰人生而病癲疾者安所得之岐伯對曰
此得之在腹中時其母數有所大驚也氣上而不下精
氣并居故令子發為癲疾病在諸陽脉且寒且熱諸分
且寒且熱名曰狂㓨之虚脉視分盡熱病已而止病癲
初發歲一發不治月一發不治四五日一發名曰癲疾
刺諸分其脉尤寒者以針補之病已止癲疾始生先不
樂頭重直視舉目赤其作極已而煩心候之於顔取手
太陽陽明太隂血變而已癲疾始發而反強因而脊痛
候之足太陽陽明太隂手太陽血變而已癲疾始作而
引口啼呼(甲乙作喘悸)者候之手陽明太陽右強者攻其左
左強者攻其右血變而止治癲疾者常與之居察其所
當取之處病至視之有過者即寫之置其血於瓠壺之
中至其發時血獨動矣不動灸窮骨二十壯窮骨者尾
骶也
骨癲疾者頷齒諸輸分肉皆滿而骨倨強直汗出煩悶
嘔多涎沫氣下泄不療
筋癲疾者身拳攣急脉大刺項大經之本杼嘔多涎沫
氣下泄不療
脉癲疾者暴仆四肢之脉皆脹而從滿脉盡刺之出血
不滿俠項灸太陽又灸帶脉於腰相去三寸諸分肉本
輸嘔多涎沫氣下泄不療
治癲者病發而狂面皮厚敦敦者死不療
凡癲發則卧地吐涎沫無知若強掠起如狂及遺糞者
難療
癲疾脉摶大滑久自已脉沉小急實死不療小牢急亦
不可治脉虚可療實則死矣厥成為癲疾五臟不平六
腑閉塞之所生也厥成為癲故附厥於此條也隂衰發
熱厥陽衰發寒厥
論曰黃帝問曰厥之寒熱者何也岐伯對曰陽氣衰於
下則為寒厥隂氣衰於下則為熱厥問曰熱厥必起於
足下者何也對曰陽氣起於足三趾之表集於足下而
聚於足心故陽勝則足下熱也問曰寒厥必起於五趾
而上於膝者何也對曰隂氣起於五趾之裏集於膝而
聚於膝上故隂氣勝則從五趾至膝上寒其寒也不從
外皆從内也厥或令人腹滿或令人暴不知人或至半
日遠至一日乃知人者何也隂氣盛於上則下虚下虚
則腹滿腹滿則下氣重上而邪氣逆逆則陽氣亂亂則
不知人巨陽之厥腫首頭重足不能行發為眗仆陽明
之厥癲疾欲走呼腹滿不得卧面赤而熱妄見而妄言
少陽之厥暴聾頰腫而熱脇痛脾不可運太隂之厥腹
滿䐜脹後不利不欲食食則嘔不得卧少隂之厥舌乾
溺赤腹滿心痛厥隂之厥小腹腫痛腹脹涇溲不利好
卧屈膝隂縮腫胻内(一作外)熱盛則瀉之虚則補之不盛
不虚以經取之上寒下熱先刺其項太陽久留之已則
火熨項與肩甲令熱下冷乃止所謂推而上之者也上
熱下寒視其虚脉而陷下於經絡者取之氣下而止所謂
引而下之者也刺熱厥者留針反為寒刺寒厥者留針
反為熱刺熱厥者二隂一陽刺寒厥者二陽一隂所謂
二隂者二刺隂也所謂二陽者二刺陽也
論曰温病熱入腎中亦為痙小兒病癎熱盛亦為痙凡
風瘖暴尸厥及鬼魘不寤皆相似宜精察之故經言久
厥則成癲是以知似也
論曰癲病有五一曰陽癲發時如死人遺溺有頃乃解
二曰隂癲坐初生小時臍瘡未愈數洗浴因此得之三
曰風癲發時眼目相引牽縱反急強羊鳴食頃方解由
執作汗出當風因以房室過度醉飲飽滿行事令心氣
逼迫短氣脉悸得之四曰濕癲眉頭痛身重坐熱沐髮
濕結腦汗未止得之五曰馬癲發時反目口噤手足相
引身皆熱坐小時膏氣腦熱不和得之
治五癲方
銅青雄黃空青東門上雞頭
水銀(各一兩)茯苓猪苓人參
白芷白蘝白薇石長生(各二兩)
卷栢烏扇(各半兩)硫黃(一兩半)
右十五味為末以青牛膽和著銅噐中於甑中五斗
大豆上蒸之藥成丸如麻子先食服三十丸日再夜
一
虎睛圓治濕癲掣瘲口眼張大口出白沫或作聲或死
不知人方(千金翼名大鎮心丸主諸癎所不療者)
虎睛(一具酒浸一宿而炙之)鬼箭羽露蜂房(二分)
獨活遠志細辛貫衆
麝香白歛(一作白薇)升麻白蘚皮(三兩)
牛黃防風秦芁防葵
龍齒黃芩雄黃山茱萸
乾地黃(一方乾薑)防已茯苓鐵精
鬼臼人參大黃銀屑(各四分)
茯神石膏天雄(各五分)寒水石(六分)
蛇蛻皮(一尺)
右三十二味為末蜜和丸如梧子大酒服十五丸日
再稍加至二十五丸神方
凡癲發之候其狀多端口邊白沫動無常者治之方
秦艽人參防葵(一作防風)茯神(一作牡丹)
甘草(各二兩)鉛丹(一兩)貫衆(一枚)
右七味㕮咀以水九升煮取三升半分三服
雄雌圓治風癲失性顛倒欲死五癲驚癎方
雄黃雌黃真珠(各一兩)鉛(二兩熬令成屑)
丹砂(二分)水銀(八分)
右六味為末以蜜𢷬三萬杵丸如胡豆大先食服二
丸日二稍加以知為度(古今錄驗云療五癲牛癲則牛鳴馬癲則馬鳴狗癲則狗)
(嘷羊癲則羊鳴雞癲則雞鳴病五癲狂病者腑臟相引盈氣起寒厥不識人氣争言方吐沫久而得蘇者)
續命風引湯治中風癲眩不知人狂言舌腫出方
麻黃芎藭石膏人參
防風(各三兩)桂心甘草獨活(各二兩)
防已附子當歸(各一兩)杏仁(三十枚)
陳薑(五兩一本無陳字)
右十三味㕮咀以酒三升水一斗合煎取四升分四
服日三夜一
紫石散治大人風引小兒驚癎瘈瘲日數十發醫所不
療者方
紫石英滑石白石脂凝水石
赤石脂石膏(各六兩)甘草桂心
牡蠣(各五兩)大黃龍骨乾薑(各四兩)
右十二味治下篩為粗散盛以韋囊懸於高凉處欲
用取三指撮以新汲井水三升煮取一升二合大人
頓服未百日兒服一合未能者綿沾著口中熱多者
日四五服以意消息(深師方只龍骨乾薑牡蠣滑石白石脂五味)
治百二十種風癲癎驚狂發即吐沫不識人者四月五
月宜服之方
紫石英芍藥龍骨(一本用黃芩)青石脂
白鮮皮麻黃當歸甘草
栝蔞根桂心人參(各二兩)牡蠣(三兩)
大黃(五兩)
右十三味治下篩為粗散分作七裹每以大棗十枚
水三升煮取二升半去滓下一裹大棗十中煎取一
升去滓頓服相去七日一服服訖即瘥
治癲癎厥時發作方
防葵代赭人參鉛丹
白殭蠶生猪齒鈎藤茯神
雷丸虎骨遠志桂心
防風(各六分)卷栢莨宕子光明砂
升麻附子牡丹龍齒(各一分)
牛黃(二分)白歛(四分)蚱蟬(十四枚)蛇蛻皮
白馬眼睛(各一具)
右二十五味治下篩酒服方寸匕日二亦可為丸良
驗
芎藭湯治風癲引脇牽痛發作則吐耳如蟬鳴方
芎藭藁本䕡茹(各五兩)
右三味㕮咀内酒一斗煮取三升頓服之羸者分再
服取大汗
治風癲方(經心錄名鴟頭丸)
葶藶子鉛丹虎掌烏頭
栝蔞根(各三分)甘遂天雄蜀椒
大戟(各二分)白术(一分)鐵精䕡茹(各一兩)
鴟頭(枚)
右十三味為末蜜丸如梧子湯酒下二丸日三服
又方
地黃(三十斤)天門冬(十斤)
右二味𢷬取汁作煎服之瘥
又方莨菪子三升𢷬篩酒一斗漬半日絞去滓湯中煎
令可丸先食服如小豆二丸加至如梧子二丸以知為
度額上手中從文理中赤起是知也無此候更服病日發
者三日愈間日發者十日愈五日發者二十日愈半歲
發者一月愈
治癲癎痸瘲方
鉛丹(一斤)飛鴟頭(二枚)
右二味為末蜜丸先食服三丸日三劇者夜一稍加
之
天門冬酒通治五臟六腑大風洞泄虚弱五勞七傷癥
結滯氣冷熱諸風癲癎惡疾耳聾頭風四肢拘攣猥退
歴節萬病久服延年輕身齒落更生髮白更黑方
天門冬與百部相似天門冬味甘兩頭方百部細長
而味苦令人利𢷬絞取汁二斗清麴二升麴發以糯
米二斗凖家醖法造酒春夏極冷下飯秋冬温如人
肌酘之酒熟取清服一盞常令酒氣相接勿至醉吐
慎生冷酢滑雞猪魚蒜特慎鯉魚亦忌油膩此是一
斗汁法餘一石二石亦凖此以為大率服藥十日覺
身體癮疹大癢二十日更大癢三十日乃漸止此皆
是風氣出去故也四十日即覺身心朗然大快似有
所得五十日更覺大快當風坐卧覺風不着人身中
諸風悉盡用米法先淨淘米曝炕令乾臨欲用時更
别取天門冬汁漬米乾漉炊之餘汁拌飯甚宜密封
取天門冬汁法淨洗天門冬去心皮乾漉去水切去
壓取汁三四遍令滓乾如草乃止此酒初熟味酸仍
作臭泔腥氣但依式服之久停則香美餘酒皆不及
也封四七日佳凡八月九月即少少合至十月多合
擬到來年五月三十日以來相續服之春三月亦得
合入四月不得合服酒時若得散服得力更倍速散
方如左
散方天門冬去心皮曝乾𢷬作末以上件酒服方寸匕
日三加至三匕久服長生凡酒亦得服
灸法
大人癲小兒驚癎灸背第二椎及下窮骨兩處以繩度
中折繩端一處是脊骨上也凡三處畢復斷繩作三折
令各等而參合如厶字以一角注中央灸下二角俠脊
兩邊便灸之凡五處也故畫圖注以丹注所灸五處各
百壯削竹皮為度勝繩也
卒癲灸隂莖上宛宛中三壯得小便通即瘥(千金翼云當尿孔上)
(是穴)又灸隂莖頭三壯又灸足大趾上聚毛中七壯
又灸囊下縫二七壯又灸兩乳頭三壯又灸督脉三
十壯三報穴在直鼻中上入髮際又灸天窗百會各
漸灸三百壯炷惟小作又灸耳上髮際各五十壯
論曰黃帝問曰有病怒狂者此病安生岐伯對曰生於
陽曰陽何以使人狂曰陽氣因暴折如難决故善怒病
名曰陽厥問曰何以知之對曰陽明常動太陽少陽不
動不動而動大疾此其候也曰治之奈何曰衰其食即
已夫食入于隂長氣於陽故奪之食即已使之服以生
鐵落為後飯夫生鐵落者下氣疾
論曰凡發狂則欲走或自高賢稱神聖皆須備諸火灸
乃得永瘥耳若或悲泣呻吟者此為邪非狂自依邪方
治之邪入于陽則為狂邪入于隂則為血痺邪入于陽
傳即為癲痙邪入于隂傳則為痛瘖陽入于隂病靜隂
入于陽病怒
鼉甲湯治邪氣夢寐寤時涕泣不欲聞人聲體中酸削
乍寒乍熱腰脊強痛腹中拘急不欲飲食或因疾病之
後勞動疲極或觸犯忌諱衆諸不節婦人産生之後月
經不利時下青赤白肌體不生肉虚羸度小便不利或
頭身發熱旋復觧散或一度交接彌日因極皆主之方
鼉甲(七枚)甘草白薇(一作白芷)貝母
黃芩(各二兩)麻黃芍藥白术(各二兩半)
防風(三兩)凝水石桂心茯苓
知母(各四兩)石膏(六兩)
右十四味㕮咀以水二斗煮取四升温服一升日三夜一
九物牛黃圓治男子沾鬼魅欲死所見驚怖欲走時有
休止皆邪氣所為不能自絶方
牛黃(土精一云火精)荆實(人精)曾青(蒼龍精)玉屑(白虎精)
空青(天精)雄黃(地精)玄參(玄武精)龍骨(水精)
赤石脂(朱雀精)
右九味名曰九精上通九天下通九地各一兩治下
篩蜜和丸如小豆先食服一丸日三稍加以知為度
(千金翼云凡邪病當服五邪湯九精丸瘥)
十黃散治五臟六腑血氣少亡魂失魄五臟覺不安忽
忽喜悲心中善恐怖如有鬼物此皆發于大驚及當風
從高墮下落水所致悉主之方
雄黃人參(各五分)黃芩大黃
黃蘗黃耆細辛桂心(各三分)
黃連黃昏蒲黃麻黃(各一分)
黃環澤瀉山茱萸(各二分)
右十五味治下篩未食温酒服方寸匕日三不知加
至二匕羸劣者更加人參五分合十分一方有生黃
二分(崔氏有蜀椒五分乾薑四分)
别離散治男女風邪男夢見女女夢見男悲愁憂恚怒
喜無常或半年數月一發動方
桂心茵芋天雄菖蒲
細辛茜根附子乾薑(各一兩)
白术桑上寄生(各三兩)
右十味治下篩酒服方寸匕日三凡修合勿令婦人
雞犬及病者家人知見令邪氣不去禁之為驗
四物鳶頭散治鬼魅方
東海鳶頭(即由跋根)黃牙石(一名金牙)莨菪子
防葵(各一分)
右四味治下篩酒服方寸匕欲令病人見鬼加防葵
一分欲令知鬼主者復增一分立有驗防葵莨菪並
令人迷惑恍惚如狂不可多服
五邪湯治邪氣啼泣或歌或哭方
禹餘糧防風桂心芍藥
遠志獨活甘草白术
人參石膏牡蠣秦芃(各二兩)
防已菖蒲茯神雄黃(深師作黃丹)
蛇蛻皮(各一兩)
右十七味㕮咀以水二斗煮取四升分四服亦可如
煮散法服之
茯神湯治五邪氣入人體中見鬼妄語有所見聞心悸
跳動恍惚不定方
茯神人參菖蒲茯(各三兩)
赤小豆(四十枚)
右五味㕮咀以水一斗煮取二升半分三服
人參湯治風邪鬼氣往來發作有時或無時節方
人參防風烏頭乾薑
澤瀉栝蔞根(翼作桔梗)狗脊遠志
附子黃芩獨活(各五分)秦芁
牡蠣五味子山茱萸前胡
細辛石膏芎藭蜀椒
牛膝甘草石南桑根白皮
桂心麻黃竹皮白术
橘皮(各十八銖)鬼箭(千金翼作澤蘭)茯苓(各十二銖)大棗(十六枚)
右三十二味㕮咀以水六升酒六升合煮取四升分
五服日三夜二
虎睛湯治狂邪發無常被髮大呌喚欲殺人不避水火方
虎睛露蜂房鴟頭(各一具)楓上寄生(五分)
石長生(十分)茯苓桂心防風(各三兩)
獨活甘草人參天雄(各一兩)
右十二味㕮咀以水一斗二升煮取三升分四服日
三夜一
又方
防葵人參貫衆(各五兩)防風
桂心(各三兩)
右五味㕮咀以水一斗煮取三升分四服稍服亦可
又方苦參五升蜜和丸如酸棗大單服十丸
治卒發狂方
令患人著地仰卧以冷水終日淋其面良
治百邪鬼魅方
服頭垢小豆大
治魅方
以水服鹿角末方寸匕日三
治狐狸諸色精魅作種種惡怪令人恐怖狂癲風邪方
雄黃(六斤)油(一斗二升)
右二味破雄黃如碁子大鐺中以盆合頭作竈微火
煎九日九夜不得少時火絶亦不得火冷須火熱微
微不絶神驗
治風邪方
商陸根三十斤去皮細切以水八斗東向竈煎減半
去滓更煎令可丸如梧子大服一丸合時勿令人見
莨菪方及大豆紫湯皆可服汗出佳(莨菪方出此篇前紫湯見别卷)
又方燒蝦蟇末水服方寸匕日三
又方燒人屎灰酒服慎生冷酢滑猪雞魚蒜等
又方以水服伏龍肝方寸匕日三
治諸横邪癲狂針灸圖訣
論曰凡諸百邪之病源起多塗其有種種形相示表癲
邪之端而見其病或有默默而不聲或復多言而謾說
或歌或哭或吟或笑或眠坐溝渠噉食糞穢或祼形露
體或晝夜遊走或嗔罵無度或是蜚蠱精靈手亂目急
如斯種類癲狂之人今針灸與方藥並主治之
凡占風之家亦以風為鬼斷
扁鵲曰百邪所病者針有十三穴也凡針之體先從鬼
宫起次針鬼信便至鬼壘又至鬼心未必須併針止五
六穴即可知矣若是邪蠱之精便自言說論其由來住
驗有實立得精靈未必須盡其命求去與之男從左
起針女從右起針若數處不言便偏穴針也依訣而行
針灸等處並備主之仍須依掌訣捻目治之萬不失一
黃帝掌訣别是術家秘要縛鬼禁劫五嶽四瀆山精鬼
魅並悉禁之有目在人兩手中十指節間第一針人中
名鬼宫從左邊下針右邊出第二針手大指爪甲下名
鬼信入肉三分第三針足大指爪甲下名鬼壘入肉二
分第四針掌後横文名鬼心入半寸(即大淵穴也)第五針外
踝下白肉際足太陽名鬼路火針七鋥鋥三下(即申脉穴也)
第六針大椎上入髮際一寸名鬼枕火針七鋥鋥三下
第七針耳前髮際宛宛中耳重下五分名鬼牀火針七
鋥鋥三下第八針承漿名鬼市從左出右第九針手横
文上三寸兩筋間名鬼路(即勞宫穴也)第十針直鼻上入髮
際一寸名鬼堂火針七鋥鋥三下(即上星穴也)第十一針隂
下縫灸三壯女人即玉門頭名鬼藏第十二針尺澤横
文外頭接白肉際名鬼臣火針七鋥鋥三下(此即曲池穴也)第
十三針舌頭一寸當舌中下縫刺貫出舌上名鬼封仍
以一板横口吻安針頭令舌不得動已前若是手足皆
相對針兩穴若是孤穴即单針之
邪鬼妄語灸懸命十四壯穴在口脣裏中央絃絃者是
也(一名鬼禄)又用剛刀決斷絃絃者乃佳
邪病卧瞑瞑不自知風府主之(一名鬼穴)
邪病大喚罵詈走灸十指端去爪一分(一名鬼城)
邪病大喚罵走遠三里主之(一名鬼邪)
邪病鬼癲四肢重顖上主之(一名鬼門)
邪病四肢重痛諸雜候尺澤主之(尺中動脉一名鬼受)
邪病語不止及諸雜候人中主之(一名鬼客廳)凡人中惡先
押鼻下是也
倉公法狂癎不識人癲病眩亂灸百會九壯狂走掣
瘲灸玉枕上三寸一法頂後一寸灸百壯狂走癲疾
灸頂後二寸十二壯狂邪鬼語灸天窗九壯狂走
灸大幽百壯狂言恍惚灸天樞百壯狂走癲癎灸
季肋端三十壯狂癎哭泣灸手逆注三十壯穴在左
右手腕後六寸狂走驚癎灸河口五十壯穴在腕後
陷中動脉是(此與陽明同也)狂癲風癎吐舌灸胃管百壯不
針狂邪發無常被髮大喚欲殺人不避水火及狂言
妄語灸間使三十壯穴在腕後五寸臂上兩骨間(亦灸驚恐)
(歌哭)狂走喜怒悲泣灸臣覺(一作巨攪)隨年壯穴在背上甲
内側反手所不及者骨芒穴上捻之痛者是也狂邪
鬼語灸伏兔百壯(前作天窗九窗)悲泣鬼語灸天府五十壯
悲泣邪語鬼忙歌哭灸慈門五十壯狂邪驚癎病
灸承命三十壯穴在内踝後上行三寸動脉上(亦灸驚狂走也)
狂癲風驚厥逆心煩灸巨陽五十壯狂癲鬼語灸
足太陽四十壯狂走驚恍惚灸足陽明三十壯狂
癲癎易疾灸足少陽隨年壯狂走癲厥如死人灸足
大趾三毛中九壯(翼云灸大敦)狂走易罵灸八會随年壯
穴在陽明下五分狂癲驚走風恍惚嗔喜罵笑歌哭
鬼語悉灸腦戸風池手陽明太陽太隂足陽明陽蹻少
陽太隂隂蹻足跟皆隨年壯驚怖心忪少力灸大横
五十壯狂風罵詈撾斫人名為熱陽風灸口兩吻邊
燕口處赤白際各一壯又灸隂囊縫三十壯令人立以
筆正注當下已卧核卵上灸之勿令近前中卵核恐害
陽氣也狂走刺人或欲自死罵詈不息稱神鬼語灸
口吻頭赤白際一壯又灸兩肘内屈中五壯又灸背
胛中間三壯報灸之倉公法神效鬼魅灸入髮一寸
百壯又灸間使手心各五十壯狐魅合手大指縛
指灸合間三七壯當狐鳴即瘥卒狂言鬼語以甑帶
急合縛兩手大指便灸左右脇下對屈肋頭兩處火俱
起各七壯須臾鬼自道姓名乞去徐徐問之乃解其手
卒中邪魅恍惚振噤灸鼻下人中及兩手足大指爪
甲本令艾丸半在爪上半在肉上各七壯不止十四壯
炷如雀屎大風邪灸間使隨年壯又灸承漿七壯
又灸心輸七壯又灸三里七壯卒狂鬼語針其足
大拇趾爪甲下入少許即止
備急千金要方卷四十四
