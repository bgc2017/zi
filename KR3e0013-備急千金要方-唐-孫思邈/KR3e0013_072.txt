備急千金要方卷七十二唐孫思邈撰
宋林億等校正
解毒雜治方
解食毒第一(論方)
論曰凡人跋涉山川不諳水土人畜飲啖誤中於毒素
不知方多遭其斃豈非枉横耶然而大聖久設其法以
救活之正爲貪生嗜樂忽而不學一朝逄遇便自甘心
竟不識其所以今述神農黃帝解毒方法好事者可少
留意焉
治諸食中毒方
飲黃龍湯及犀角汁無不治也飲馬尿亦良
治飲食中毒煩懣方
苦參三兩㕮咀以酒二升半煮取一升頓服取吐愈
治食百物中毒方
掘厠傍地深一尺以水滿坑中取厠籌七枚燒令煙
以投坑中乃取水汁飲四五升即愈急者不可得但
掘地著水即取飲之
又方服生韭汁數升
又方含貝子一枚須臾吐食物瘥
治食六畜肉中毒方
各取六畜乾屎爲末水服佳若是自死六畜肉毒水
服黃蘗末方寸匕須臾服與佳
又方燒小豆一升爲末服三方寸匕神良
又方水服竈底黃土方寸匕
治食生肉中毒方
掘地深三尺取下土三升以水五升煮土五六沸取
上浮清者飲一升立愈
治食牛肉中毒方
狼牙燒灰水服方寸匕良(一作猪牙)
又方温湯服猪脂良
又方水煮甘草汁飲之
治食牛馬肉中毒方
飲人乳汁良
治食馬肉血洞下欲死方
豉(二百粒)杏仁(二十枚)
右二味㕮咀蒸五升米下飯熟𢷬之再服令盡
又方蘆根汁飲以欲即解
治生食馬肝毒殺人方
牡鼠屎二七枚兩頭尖者是以水研飲之不瘥更作
治食野菜馬肝肉諸脯肉毒方
取頭垢如棗核大吞之起死人
又方燒狗屎灰水和絞取汁飲之立愈
又方燒猪骨爲末水服方寸匕
治食百獸肝中毒方
頓服猪脂一斤佳亦治陳肉毒
治食狗肉不消心中堅或腹脹口乾大渴心急發熱狂
言妄語或洞下方
杏仁一升合皮研以沸湯三升和絞取汁分三服狗
肉完片皆出即静良驗
治食猪肉中毒方
燒猪屎為末服方寸匕犬屎亦佳
治漏脯毒方(張文仲云茅室諸水迷脯為漏脯)
𢷬韭汁服之良大豆汁亦得
治鬱肉濕脯毒方(張文仲云肉閉在密器中經宿者為濕脯)
燒狗屎為末水服方寸匕凡生肉熟肉皆不用深藏
密蓋不泄氣皆殺人又肉汁在器中密蓋氣不泄者
亦殺人
治脯在黍米中毒方
麴一兩鹽兩撮以水一升煮服之良
治牛射罔脯毒及餅臛中毒方
取貝子為末水服如豆佳不瘥又服
人以雉肉作餠臛因食皆吐下治之方
犀角為末服方寸匕得静甚佳
治食鵝鴨肉成病胷滿面赤不下食者方
服秫米泔良
治食魚中毒方
煮橘皮停極冷飲之立驗(肘後方云治食魚中毒面腫煩亂者)
治食魚中毒面腫煩亂及食鱸魚中毒欲死者方
剉蘆根春取汁多飲良并治蟹毒亦可取蘆葦茸汁
飲之愈
治食魚膾及生肉在胷膈中不化吐之不出便成癥瘕
方
厚朴(三兩)大黃(二兩)
右二味㕮咀以酒二升煮取一升盡服立消人強者
大黃用酒三升煮取二升再服之
治食魚膾不消方
大黃(三兩切)朴硝(二兩)
右二味以酒二升煮取一升頓服之(仲景方有橘皮一兩肘後方云)
(治食猪肉遇冷不消必成瘕下之方亦無橘皮)
又方舂馬鞭草飲汁一升即消生薑亦良(肘後方云亦宜服諸吐藥)
又方鮐魚皮燒灰水服無完皮壊刀装取之一名鮫魚
皮(古今錄驗云治食鯸鮧魚傷毒)
又方魚皮燒灰水服方寸匕
又方魚鱗燒灰水服方寸匕食諸鮑魚中毒亦用之
治食蟹中毒方
冬瓜汁服二升冬瓜亦可食
治食諸菜中毒方
甘草貝齒胡粉(各等分)
右三味治下篩水服方寸匕小兒尿乳汁共服二升
亦好
治食山中樹菌中毒方
人屎汁服一升良
解百藥毒第二(論毒方解)
論曰甘草解百藥此實如湯沃雪有同神妙有人中烏
頭巴豆毒甘草入腹即定中藜蘆毒蔥湯下咽便愈中
野葛毒土漿飲訖即止如此之事其驗如反掌要使人
皆知之然人皆不肯學誠可歎息方稱大豆汁解百藥
毒余每試之大懸絶不及甘草又能加之為甘豆湯其
驗尤竒有人服玉壺丸治嘔不能已百藥與之不止藍
汁入口即定如此之事皆須知之此則成規更不須試
練也解毒方中條例極多若不指出一二學者不可卒
知餘方例爾
石藥毒用白鴨屎
人參汁雄黃毒用防己
鐡粉毒用磁石
礜石毒用大豆汁白鵝膏
防葵毒用葵根汁
桔梗毒用白粥
甘遂毒用大豆汁
大戟毒用菖蒲汁
躑躅毒用梔子汁
雞子毒用淳醋
馬刀毒用清水
野芋毒用土漿人糞汁
杏仁毒用藍子汁
百藥毒用甘草薺苨大小豆汁藍葉根實汁
金銀毒用水銀服數兩即出雞子汁及屎白燒猪脂和
水淋雞屎汁煮蔥白汁鴨血及屎汁
芫花毒用防己防風甘草桂汁
野葛毒用雞子清葛根汁甘草汁鴨頭熱血猪膏雞屎
人屎
藜蘆毒用雄黃湯煮蔥汁
烏頭天雄附子毒用大豆汁遠志防風棗肉飴糖
射罔毒用藍汁大小豆汁竹瀝大麻子汁藕芰汁六畜
血貝齒屑蚯蚓屎
半夏毒用生薑汁及煮乾薑汁
莨菪毒用薺苨甘草犀角蟹汁升麻
狼毒毒用杏仁藍汁白歛鹽汁木占斯
巴豆毒用煮黃連汁大豆汁菖蒲汁生藿汁(肘後云小豆藿)煮
寒水石汁
蜀椒毒用葵子汁蒜桂汁豉汁人尿冷水土漿雞毛燒
吸煙及調水服
斑猫元青毒用猪膏大豆汁戎鹽藍汁鹽湯煮猪膏巴
豆服藥過劑悶亂者用水和胡粉水和葛粉地漿蘘荷
汁秔米瀋豉汁乾薑黃連飴糖飲藍汁吞雞子黃
解諸菌毒
掘地作坑以水沃中攪令濁澄清飲之名地漿
解一切毒藥發不問草石始覺惡即服此方
豉(三升)生麥門冬蔥白(各八兩)
右三味㕮咀以水七升煮取二升半分三服
雞腸草散解諸毒方
雞腸草(三分)薺苨升麻(各四分)芍藥
當歸甘草(各二分)坌土(一分)藍子(一合)
右八味治下篩水服方寸匕多飲水爲佳若為蜂蛇
等毒蟲所螫以針刺螫上血出著藥如小豆許於瘡
中令濕瘥為射罔箭所中削竹如釵股長一尺五寸
以綿纏繞水沾令濕取藥内瘡中隨瘡深淺令至底
止有好血出即休若服藥有毒水服方寸匕毒解痛
止愈
解毒藥散方
薺苨(一分)藍(并花二分)
右二味七月七日取藍隂乾𢷬篩水和服方寸匕日
三
又方中毒者取秦燕毛二枚燒灰服
解一切毒方
母猪屎水和服之又水三升三合和米粉飲之
解鴆毒及一切毒藥不止煩懣方
甘草蜜(各四分)梁米粉(一升)
右三味以水五升煮甘草取二升去滓歇大熱内粉
湯中攪令勻調内白蜜更煎令熟如薄粥適寒温飲
一升
治食莨菪悶亂如卒中風或似熱盛狂病服藥即劇方
飲甘草汁藍青汁即愈
治野葛毒以死口噤者方
取青竹去兩節拄兩脇臍上内冷水注之暖即易須
臾口開開即服藥立活惟須數易水
治鈎吻毒困欲死面青口噤逆冷身痺方(肘後方云鈎吻茱萸食芥)
(相似而所生之傍無他草又莖有毛誤食之殺人)
薺苨八兩㕮咀以水六升煮取三升冷如人體服五
合日三夜二凡煮薺苨惟令濃佳
又方煮桂汁飲之
又方噉蔥涕佳(蔥涕治諸毒)
治腹中有鐡方
白折炭刮取末井花水服三錢不過再服
備急千金要方卷七十二
