備急千金要方卷四十九唐孫思邈撰
宋林億等校正
脾臓方
熱痢第七(論方)(脉證炙法)
論曰余立身以來三遭熱痢一經冷痢皆日夜百餘行
乃至移床就厠其困篤如此但率意自治者尋手皆愈
乃知此疾天下易治但中性之徒率情驕倨良藥苦口
不能克巳早餌朝遇暮過望其自瘥疾勢日增胃氣漸
弱心力俱微食飲與藥皆不能進既不時愈便稱痢病
難治斯皆自誤也學者須深達斯旨然此病隨宜服一
物皆使得瘥惟須力意苦已服食以瘥為限則無不愈
也又大須慎口味重者後百日次者一月日所以常哀
驕恣者不能自慎興言於此以為至慨矣古今痢方千
萬首不可具載此中但撮其效者七八而已雖然弘之
在人也何則陟釐丸烏梅丸松皮散等暴痢服之何有
不瘥其温脾湯建脾丸(方出下冷痢篇)久下得之焉能不愈大
凡痢有四種謂冷熱疳蠱冷則白熱則赤疳則赤白相
雜無復節度多睡眼澀蠱則純痢瘀血熱則多益黃連
去其乾薑冷則加以熱藥疳則以藥吹灌下部蠱毒則
以蠱法治之藥既主對相當痢者復自勉勵服餌焉有
不愈者也
凡服止痢藥初服皆劇愚人不解即止其藥不服此特
不可但使藥與病源的相主對雖劇但服不過再三服
漸漸自知惟非其主對者夲勿服也
凡痢病通忌生冷酢滑猪雞魚油乳酪酥乾脯醬粉鹹
所食諸食皆須大熟爛為佳亦不得傷飽此將息之大
經也若將息失所聖人不救也
下利脉滑而數有宿食當下之
下利脉遲而滑者實也利為未止急下之
下利脉反滑當有所去下乃愈
下利不欲食者有宿食當下之
下利而腹痛滿為寒實當下之
下利腹中堅者當下之
下利而讝語者腹内有燥屎宜下之
下利三部皆平(一作浮)按其心下堅者急下之
下利已瘥至其年月日時復發者此為下不盡更下之
愈風寒下者不可下下之後心下堅痛脉遲(一作浮)此為
寒但當温之脉沈緊下之亦然脉大浮弦下之當已下
利脉浮大此為虚以強下之故也設脉浮革者因爾腸
鳴當温之
下利脉遲緊為痛未欲止當温之得冷者滿而便腸垢
下利身軀疼痛急救裏諸温之屬可與理中四逆附子
湯熱藥軰
下利大孔痛者當温暖之
下利腹脹滿身體疼痛者先温其裏乃攻其表
下利清榖不可攻其表汗出必脹滿
下利氣者當利其小便
下利脉反浮數尺中自濇其人必清膿血
下利脉數而渴者令自愈設不瘥必清膿血有熱故也
下利脉沈弦者下重其脉大者為未止脉微弱數者為
欲自止雖發熱不死
下利脉沈而遲其人面少赤身有微熱
下利清榖必鬱冐汗出而解病人必微厥所以然者面
戴陽下虚故也
下利有微熱而渴脉弱者令自愈
下利脉素有微熱汗出令自愈設脉緊為未解
下利脉反弦發熱身汗者自愈
下利脉大浮弦下當已
下利舌黃燥而不渴胷中實下不止者死
下利後脉絶手足厥冷晬時脉還手足温者生不還不
温者死
下利手足厥冷無脉者灸之不温若脉不還反微喘者
死少隂負趺陽者為順
凡六腑氣絶於外者手足寒上氣脚縮五臓氣絶於内
者下不自禁下甚者手足不仁也細尋取之萬不失一
下病體略例如此耳
素問曰春傷於風夏為膿血凡下多滯下也夏傷於風
秋必洞泄秋多下水也患是冷也夫積冷積熱及水榖
實而下者以大黃湯下之強人勿過兩劑皆消息五六
日更進一劑其補澀湯不效者三兩日可進一劑
陟釐圓治百病下痢及傷寒身熱頭痛目赤四肢煩疼
不解恊熱下痢或醫已吐下之腹内虚煩欲得冷飲飲
不能消腹中急痛温食則吐乍熱乍冷状如温瘧或小
便不利氣滿嘔逆下痢不止方
水中陟釐(五兩)紫石英(三兩)厚朴(一兩)
漢中木防己(六兩)隴西當歸(四兩)黃連(二兩)
三歲醇苦酒(五升)上好豉(三升)
右八味皆取真新者以苦酒二升漬防己極令潤出
之留苦酒置以利刀切防己厚令一分使厚薄悉等
以板瓦覆著炭火上以厚紙藉瓦上布成切防己著
紙上訖從頭依次反周而復始令色槁燥復漬向餘
苦酒中更出著瓦上熬之如此盡苦酒止勿令火猛
徐徐熬令極燥各𢷬下篩畢都合𢷬千杵以餘三升
苦酒漬豉一宿明旦以瓦盆盛之以一盆覆之蒸五
升土下須土氣通流熟出之於盆中研豉以新布絞
取濃汁如棗膏法以和藥𢷬三千杵頓為丸皆如水
中雞頭子大分著數囊中懸令隂乾取燥及更盛著
亟以蠟蜜封其際勿令見風塵此藥以三丸為一劑
平旦以井花水服一劑晝服一劑暮服一劑皆以水
服之初服寧少食當餔食水飱欲服藥若食飲消腹
中調和者日可一服若已瘥者二三日可一服消息
以意若病重藥力未行者但益服之日可四五劑或
時下不止者當復更增令腹中有藥力飲食消是其
效也新服藥未安調當水飱助藥力心中了然然後
可作羹臛但當冷食之耳若有時不喜冷食者正是
藥力盡耳復益服藥至一宿許則復欲進冷也若欲
不復藥者但稍温食藥力自盡矣服藥不必強多飲
水也自隨體調耳久下虚服之如法禁熱食生魚猪
肉蒜生菜酒緣酒發藥力令病者煩熱也又禁辛物
及諸肥膩難消物皆勿食也若有風病加防風一兩
人虚羸可加石斛一兩若宿有下利腸胃損弱者可
加太一餘糧二兩半取石中黃軟香者若婦人産後
疾加石硫黃二兩小便黃赤不利加蒲黃一兩依方
消息之無不得效也(胡洽云舊有五石赤石脂白石英鍾乳礬石并禹餘糧各四兩)
(常以二月合之)
下痢熱諸治不瘥方
烏梅(一升)黃連(一斤金色者)
右二味為末蜜和服如梧子二十丸日三夜二神妙
治積久二三十年常下痢神方
赤松皮去上蒼皮切一斗為散麫粥和一升服之日
三服瘥不過服一斗永瘥三十年痢服之百日瘥
苦參橘皮圓治熱毒痢方
苦參橘皮獨活阿膠
藍青黃連鬼&KR0875;(一作鬼箭羽)黃蘗
甘草
右九味等分為末以蜜烊膠和併手丸之如梧子候
乾飲服十丸日三後稍加卒下注痢者大良
治諸熱毒下黃汁赤如爛血滯如魚腦腹痛壮熱方
黃蘗黃芩升麻
石榴皮(各六分)艾葉(三分)白頭翁寄生
當歸牡蠣犀角甘草(各一兩)
黃連(二兩)
右十二味㕮咀以水六升煮取三升分三服
龍骨圓治下血痢腹痛方
龍骨龍膽羚羊角當歸
附子乾薑黃連(各三十銖)赤石脂
礬石(各一兩半)犀角甘草熟艾(各十八銖)
右十二味為末蜜和丸如小豆先食服十五丸日三
加至二十丸
又方
牛角䚡當歸龍骨乾薑
熟艾(各三兩)附子黃蘗赤石脂
芎藭阿膠厚朴甘草
橘皮石榴皮芍藥(各二兩)大棗(二十枚)
黃連(五合)升麻(一兩半)蜀椒(一兩)
右十九味㕮咀以水一斗三升煮取四升去滓内牛
角䚡末阿膠消以綿絞去滓分七服日四夜三(千金翼無)
(橘皮)
治血痢方
蒲黃(三合)乾地黃桑耳甘草
芒硝茯苓人參栢葉
阿膠艾葉生薑(各二兩)禹餘糧
黃連(各一兩)赤石脂(五分)
右十四味㕮咀以水一斗煮取四升分五服温神效
治下雜血方
乾藍犀角地榆(各二兩)蜜(二合)
右四味㕮咀以水五升煮取一升半去滓下蜜煎取
五合分三服此治熱毒蠱妙
治熱毒下黑血五内絞切痛日夜百行氣絶欲死方
黃連(一升)龍骨白术(各二兩)阿膠
乾薑當歸赤石脂(各三兩)附子(一兩)
右八味㕮咀以水一斗煮取五升分五服余以貞觀
三年七月十二日忽得此熱毒痢至十五日命將欲
絶處此方藥入口即定
治下血日夜七八十行方
黃連黃蘗(各半兩)
右二味㕮咀淳酢三升煮取一升半分再服
白頭翁湯治赤滯下血連月不瘥方
白頭翁厚朴阿膠黃連
秦皮附子黃蘗茯苓
芍藥(各二兩)乾薑當歸赤石脂
甘草龍骨(各三兩)大棗(三十枚)粳米(一升)
右十六味㕮咀以水一斗二升先煮米令熟出米内
藥煮取三升分四服
治下赤連年方
地榆鼠尾草(各一升)
右二味㕮咀以水二升煮取一升分二服如不止取
屋塵水漬去滓一升分二服(古今錄騐方云服屋塵汁一小杯)
又方
秦皮(如無用槲皮代之)鼠尾草薔薇根
右三味等分㕮咀以水淹煎去滓銅器重釡煎成丸
如梧子大服五六丸日三稍增瘥止亦可濃汁服半
升
治大熱毒純血痢不可瘥者方
黃連六兩㕮咀以水七升煮取二升半夜露著星月
下旦起空腹頓服之臥將息即止不瘥加黃芩二兩
更作服之仍不瘥者以疳痢法治之
治熱痢水榖方
黃連阿膠(各二兩)黃蘗(一兩)烏梅(四十枚)
梔子(三十枚)
右五味㕮咀以水五升煮取二升半分三服亦治䘌
神良
治下痢絞痛腸滑不可瘥方
黃連(六兩)阿膠鼠尾草當歸
乾薑(各三兩)
右五味㕮咀若大冷白多以清酒一斗煮取三升分
三服若熱及不痛者去乾薑當歸以水煮之
茯苓湯治困下空竭欲死滯下膿血日數十行羸篤垂
死老少並宜服方
茯苓黃蘗黃連龍骨
人參乾薑黃芩桂心
芍藥當歸梔子仁甘草(各半兩)
赤石脂(一兩)大棗(十二枚)
右十四味㕮咀以水五升煮取二升分再服不瘥滿
三劑此方主風虚冷痢最佳
治冷熱不調或水或膿或五色血者方
酢石榴五枚合殼子𢷬絞取二升汁服五合瘥止
温脾湯治下久赤白連年不止及霍亂脾胃冷實不消
方
大黃(四兩)人參甘草乾薑(各二兩)
附子(一枚大者)
右五味㕮咀以水八升煮取二升半分三服臨熟下
大黃與後温脾湯小異須大轉瀉者當用此方神效
黃連湯治赤白痢方
黃連黃蘗乾薑石榴皮
阿膠(各三兩)當歸(二兩)甘草(一兩)
右七味㕮咀以水七升煮取三升分三服
女萎圓治熱病時氣下赤白痢遂成䘌方(亦名雲實丸)
女萎藜蘆(各三分)烏頭桂心(各四分)
黃連雲實(各二分)代赭(一分)
右七味為末蜜丸如梧子大服二丸大下痢宿勿食
清旦以冷水服之勿飲食至日中過後乃飲食若得
藥力明旦更服如前亦可長服虚羸晝夜百行膿血
亦瘥
聖湯治下赤白痢大孔蟲生悉皆瘥方
鼠尾草(二兩)豉(一升)梔子仁生薑(各六兩)
桃皮(一握)
右五味㕮咀以水七升煮取二升半分三服一夲單
用桃皮以酒煮服之
治赤白滯下方
清酒(五合)成煎猪膏(三合)
右二味緩火煎十沸適寒温頓服之取瘥止
又方酒四升煮錢四十文取二升分三服
又方亂髮雞子大燒末水服不過三服
灸法
泄痢食不消不作肌膚灸脾輸隨年壮
泄注五痢便膿血重下腹痛灸小腸輸百壮
泄痢久下失氣勞冷灸下腰百壮三報穴在八魁正中
央脊骨上灸數多尤佳三宗骨是忌針
泄痢不禁小腹絞痛灸丹田百壮三報穴在臍下二寸
針入五分
泄痢不嗜食雖食不消灸長谷五十壮三報穴在俠臍
相去五寸一名循際
泄痢赤白漏灸足太隂五十壮三報
久泄痢百治不瘥灸足陽明下一寸高骨上䧟中去大
指歧三寸隨年壮
又屈竹量正當兩胯脊上點訖下量一寸點兩傍各一
寸復下量一寸當脊上合三處一灸三十壮灸百壮以
上下切痢皆斷亦治濕&KR0630;冷脊上當胯點處不灸
又灸臍中稍稍二三百壮
又灸關元三百壮十日灸并治冷痢腹痛在臍下三寸
赤白下灸窮骨以灸數多為佳
備急千金要方卷四十九
