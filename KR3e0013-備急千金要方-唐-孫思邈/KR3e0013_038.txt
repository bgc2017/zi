備急千金要方卷三十八唐孫思邈撰
宋林億等校正
膽腑方
膽腑脉論第一
論曰膽腑者主肝也肝合氣於膽膽者中清之腑也(難經)
(云膽者清淨之腑甲乙云中清之腑也)號將軍決曹吏重三兩三銖長三
寸三分在肝短葉間下貯水精汁二合(難經作三合)能怒能
喜能剛能柔目下果大其膽乃横凡膽腦髓骨脉女子
胞此六者地氣之所生也皆藏於隂而象於地故藏而
不瀉名曰竒恒之腑若胃大腸小腸三焦膀胱此五者
天氣之所生也其氣象天故瀉而不藏此受五臟濁氣
名曰傳化之腑此不能久留輸瀉者也所謂五臟者藏
精氣(甲乙作神)而不瀉故滿而不能實六腑者傳化物而不
藏故實而不能滿所以然者水榖入口則胃實而腸虚
食下則腸實而胃虚故曰實而不滿滿而不實也
左手關上陽絶者無膽脉也若膝疼口中苦眯目善畏
如見鬼多驚少力刺足厥隂治隂在足大趾間或刺三
毛中
左手關上陽實者膽實也若腹中不安身軀習習也刺
足少陽治陽在足上第二趾本節後一寸是也
膽病者善太息口苦嘔宿汁心澹澹恐如人將捕之咽
中介介然數唾候在足少陽之本末亦見其脉之䧟下
者灸之其寒熱刺陽陵泉若善嘔有苦長太息心中澹
澹善悲恐如人將捕之邪在膽逆在胃膽液則口苦胃
氣逆則嘔苦汁故曰嘔膽刺三里以下胃氣逆刺足少
陽血絡以閉膽却調其虚實以去其邪也
膽脹者脇下痛脹口苦太息
肝前受病移於膽肝欬不已則嘔膽汁
厥隂客於膽則夢闘訟(甲乙云夢闘訟自刳)
肝應筋爪厚色黃者膽厚爪薄色紅者膽薄爪堅色青
者膽急爪耎色赤者膽緩爪直色白無約者膽直爪惡
色黑多敗者膽結
扁鵲云足厥隂與少陽為表裏表清裏濁其病若實極
則傷熱熱則驚動精神而不守臥起不定若虚則傷寒
寒則恐畏頭眩不能獨臥發於玄水其根在膽先從頭
面起腫至足(方見治水篇中)
膽有病則眉為之傾病人眉系傾者七日内必死
足少陽之脉是動則病口苦善太息心脇痛不能反側
甚則面微塵體無膏澤足外反熱是為陽厥是主骨所
生病者頭痛角頷痛目兊眥痛缺盆中腫痛腋下腫馬
刀挾癭汗出振寒瘧胷中脇肋髀膝外至胻絶骨外踝
前及諸節皆痛小指次指不用盛者則人迎大一倍於
寸口虚者則人迎反小於寸口也(其經脉經筋支别已見肝臟部中)
膽虚實第二(脉法方灸)
膽實熱
左手關上脉陽實者足少陽經也病苦腹中氣滿飲食
不下咽乾頭痛洒洒惡寒脇痛名曰膽實熱也
半夏湯治膽腑實熱精神不守瀉熱方
半夏宿薑(各三兩)黃芩(一兩)生地黃(五兩)
遠志茯苓(各二兩)秫米(一斗)酸棗仁(五合)
右八味㕮咀以千里長流水五斗煮秫米令蟹目沸
掦一千餘徧澄清取九升煮藥取三升半分三服(集騐)
(方治虚煩悶不得眠無地黃遠志有麥門冬桂心各三兩甘草人參各二兩)
治胸中膽病方
灸濁浴隨年壯穴在俠膽輸傍行相去五寸
膽虚寒
左手關上脉陽虚者足少陽經也病苦眩厥痿足指不
能摇躄不能起僵仆目黃失精&KR0617;&KR0617;名曰膽虚寒也
温膽湯治大病後虚煩不得眠此膽寒故也宜服此方
半夏竹茹枳實(各二兩)橘皮(三兩)
生薑(四兩)甘草(三兩)
右六味㕮咀以水八升煮取二升分三服
治膽虚方
灸三隂交各二十壯穴在内踝上一夫
千里流水湯治虚煩不得眠方
麥門冬半夏(各三兩)茯苓(四兩)酸棗仁(二升)
甘草桂心黃芩遠志
萆薢人參生薑(各二兩)秫米(一斗)
右十二味㕮咀以千里流水一斛煮米令蟹目沸掦
萬遍澄清取一斗煮藥取二升半分三服
酸棗湯治虚勞煩擾奔氣在胷中不得眠方
酸棗仁(五升)人參桂心生薑(各二兩)
石膏(四兩)茯苓知母(各三兩)甘草(一兩半)
右八味㕮咀以水一斗先煮酸棗仁取七升去滓下
藥煮取三升分三服日三
治虚勞煩悶不得眠方
大棗(二七枚)蔥白(七莖)
右二味以水三升煮取一升去滓頓服
梔子湯治大下後虚勞不得眠劇者顛倒懊憹欲死方
(仲景云發汗吐下後虚煩不得眠若劇者必反覆顛倒心中懊憹梔子湯主之)
大梔子(十四枚)䜴(七合)
右二味以水四升先煮梔子取二升半内豉更煮三
沸去滓每服一升安者勿更服若上氣嘔逆加橘皮
二兩亦可加生薑二兩
治煩悶不得眠方
枸杞(白皮)生地黃(五兩)麥門冬甘草
前胡(各三兩)茯苓知母(各四兩)人參(二兩)
粟米䜴(各五合)
右十味㕮咀以水八升煮取三升七合分四服
治虚勞不得眠方
酸棗榆葉(各等分)
右二味為末蜜丸如梧子每服十五丸日再為度
又方乾薑四兩為末湯和頓服覆取汗病愈
咽門論第三
論曰夫咽門者應五臟六腑往還神氣隂陽通塞之道
也喉嚨胞囊舌者並津液調五味之氣本也不可不研
乎咽門者肝膽之候也其重十兩廣二寸五分至胃管
長一尺六寸主通五臟六腑津液神氣應十二時若臟
熱則咽門閉而氣塞若腑寒則咽門破而聲嘶母薑酒
主之(方見别卷)熱則通之寒則補之若寒熱調和病不生矣
髓虚實第四(論方)
論曰髓虚者腦痛不安髓實者勇悍凡髓虚實之應主
於肝膽若其腑臟有病從髓生熱則應臟寒則應腑
羌活補髓圓治髓虚腦痛不安膽腑中寒方
羌活芎藭當歸(各三兩)桂心(二兩)
人參(四兩)棗肉(研如脂)羊髓酥(各一升)
牛髓大麻仁(各二升熬研如脂)
右十味先𢷬五種乾藥為末下棗膏麻仁又𢷬相濡
為一家下二髓并酥内銅鉢中重湯煎取好為丸如
梧子酒服三十丸日二服稍加至四十丸
柴胡發泄湯治髓實勇悍驚熱主熱方
柴胡升麻黃芩細辛
枳實梔子仁芒硝(三兩)淡竹葉
生地黃(一升)澤瀉(四兩)
右十味㕮咀以水九升煮取三升去滓下硝分三服
風虚雜補酒煎第五(方)
巴戟天酒治虚羸陽道不舉五勞七傷百病能食下氣
方
巴戟天牛膝(各三斤)枸杞根(白皮)麥門冬
地黃防風(各二斤)
右六味並生用卒無生者用乾者亦得㕮咀以酒一
石四斗浸七日去滓温服常令酒氣相續勿至醉吐
慎生冷猪魚油蒜春七日秋冬二七日夏勿服先患
冷者加乾薑桂心各一斤好忘加遠志一斤大虚勞
加五味子蓯蓉各一斤隂下濕加五加根皮一斤有
石斛加一斤佳每加一斤藥則加酒七升此酒每年
入九月中旬即合入十月上旬即服設服餘藥以此
酒下之大妙滓曝乾𢷬為末以此酒服方寸匕日三
益生常加甘草十兩佳虚勞加黃耆一斤
又方
巴戟天生牛膝(各三斤)
右二味㕮咀以酒五斗淹浸服如前法
五加酒治虚勞不足方
五加皮枸杞根(白皮各一斗)
右二味㕮咀以水一石五斗煮取汁七斗分取四斗
浸麴一斗餘三斗用拌飯下米多少如常釀法熟壓
取服之多少任性禁如藥法倍日將息
天門冬大煎治男子五勞七傷八風十二痺傷中六極
一氣極則多寒痺腹痛喘息驚恐頭痛二肺極則寒痺
腰痛心下堅有積聚小便不利手足不仁三脉極則顔
色苦青逆意喜恍惚失氣狀似悲泣之後苦舌強咽喉
乾寒熱惡風不可動不嗜食苦眩喜怒妄言四筋極則
拘攣小腹堅脹心痛膝寒冷四肢骨節皆痛疼五骨極
則肢節厥逆黃疸消渴癰疽妄發重病浮腫如水病狀
六肉極則發疰如得擊不復言甚者至死復生衆醫所
不能治此皆六極七傷所致非獨房室之為也憂恚積
思喜怒悲懽復隨風濕結氣欬時嘔吐食已變大小便
不利時泄利重下溺血上氣吐下乍寒乍熱臥不安席
小便赤黃時時惡夢夢與死人共飲食入冡神室魂飛
魄散筋極則傷肝傷肝則腰背相引難可俯仰氣極則
傷肺傷肺則小便有血目不明髓極則隂痿不起住而
不交骨極則傷腎傷腎則短氣不可久立隂痛惡寒甚
者卵縮隂下生瘡濕痒手搔不欲住汁出此皆為腎病
甚者多遭風毒四肢頑痺手足浮腫名曰脚弱一名脚
氣醫所不治此悉主之方
天門冬生地黃(各切三斗半𢷬壓盡取汁)白蜜(三升鍊)
酥(三升鍊)枸杞根(切三斗淨洗以水二石五斗煮取一斗三升澄清)
麞骨(一具𢷬碎以水一石煮取五斗澄清)
右六味並大斗銅器中微火先煎門冬地黃汁减半
乃合煎取大斗二斗下後件散藥煎取一斗内銅器
重釜煎令隠掌可丸如梧子大平旦空腹酒服二十
丸日二加至五十丸慎生冷醋滑猪雞魚蒜油麫等
須擇四時王相日修合其合和一如第一卷合和篇
說散藥如左
茯苓桂心白术萎蕤
五加皮菖蒲遠志澤瀉
薯蕷栢子仁人參石斛
牛膝杜仲覆盆子細辛
獨活枳實芎藭大豆黃卷
黃耆蓯蓉續斷狗脊
胡麻仁萆薢白芷橘皮
茯神巴戟天石南(各二兩)阿膠(十兩)
甘草(六兩)蜀椒薏苡仁(一升)蔓荆子(三兩)
大棗(一百枚煮作膏)鹿角膠(五兩)
右三十八味治下篩内煎中有牛髓鹿髓各加三升
大佳小便澁去栢子仁加秦芁二兩乾地黃六兩隂
痿失精去萎蕤加五味子二兩頭風去栢子仁加菊
花防風各二兩小便利隂氣弱去細辛防風加山茱
萸二兩腹中冷去防風加乾薑二兩無他疾依方修
合凡此煎九月下旬採藥立冬日合服至五月上旬
止若十二月臘日合者經夏至七月下旬止若停留
經夏不壞當於舍北隂處入地深六尺填沙置藥中
上加沙覆之則經夏不損也女人先患熱者得服患
冷者勿服
填骨萬金煎治内勞少氣寒疝裏急腹中喘逆腰脊痛
方
生地黃(三十斤取汁)肉蓯蓉甘草
阿膠(各一斤)麥門冬乾地黃(二斤)乾薑
茯苓桑根白皮桂心(各八兩)人參
桔梗五味子附子(各五兩)石斛(一斤五兩)
牛髓(三斤)白蜜(十斤)清酒(四斗)麻子仁(三升)
大棗(一百五十枚)當歸(十四兩)乾漆(二十兩)蜀椒(四兩)
右二十三味先以清酒二斗六升内桑根白皮麻子
仁棗膠為刻識之又加酒一斗四升煮取至刻絞去
滓内蜜髓地黃汁湯上銅器煎内諸藥末半日許令
可丸止大甕盛飲吞如彈丸一枚日三若夏月暑熱
煮煎轉味可以蜜地黃汁和諸藥成末為丸如梧子
服十五丸不知稍加至三十丸
治男子風虚勞損兼時氣方
甘草(一斤)石斛防風蓯蓉
山茱萸茯苓人參薯蕷(各四兩)
桂心牛膝五味子菟絲子
巴戟天芎藭(各三兩並為末)生地骨皮(切碎)
生地黃汁(各一升)丹參(二兩)生薑汁
胡麻(以水二斗煮取四升去滓各二升)牛髓白蜜
生麥門冬汁(各三升)
右二十二味先煮地黃地骨皮胡麻汁減半内牛髓
蜜薑門冬各等汁微火煎餘八升下諸藥散和令調
内銅鉢中湯上煎令可丸如梧子大酒服三十丸日
二加至五十丸
小鹿骨煎(一云麞骨)治一切虚羸皆服之方
鹿骨(一具碎)枸杞根(切二升)
右二味各以水一斗别器各煎汁五升去滓澄清乃
合一器共煎取五升日二服盡好將慎皆用大斗
地黃小煎治五勞七傷羸瘦乾削方
乾地黃(末一升)胡麻油(半升)蜜(二升)猪脂(一斤)
右四味銅器中煎令可丸如梧子大飲服三丸日三
稍加十丸久久常服大有所益瘦黑者肥充
陸抗膏治虚冷枯瘦身無精光虚損諸不足方
牛髓羊脂(二升)酥(經心錄用猪脂)生薑汁
白蜜(各三升)
右五味先煎酥令熟次内薑汁次内蜜次内羊脂牛
髓後微火煎三上三下令薑汁水氣盡即膏成攪令
凝止温酒服隨人能否不限多少令人肥徤發熱也
(經心錄云治百病勞損風濕補益神效男女通可服之良)
枸杞煎補虚羸久服輕身不老神騐方
九月十日取生濕枸杞子一升清酒六升煮五六沸
出取熟研濾取汁令其子極淨曝令乾𢷬末和前汁
微火煎令可丸酒服二方寸匕日二加至三匕亦可
丸服三十丸
夏姬杏仁煎方
杏仁三升内湯中去皮尖兩仁熟𢷬盆中水研取七
八升汁以鐡釜置煻火上取羊脂四斤就釜内磨消
内杏仁汁温之四五日色如金狀餌如彈子日三服
百日肥白易容人不能識也
又方杏仁熬黃去皮尖𢷬服如梧子日三治枯瘦令人
潤澤無所禁欬逆上氣喉中百病心下煩不得咽者得
茯苓欵冬紫菀併力大良其藥生熱熟冷喉中如有息
肉者亦服之桃仁煎方
桃仁(為末)蜜(各一斤)酥(半斤)胡麻(一升末)
牛乳(五升)地黃(十斤取汁)
右六味合煎如餳旋服之
治五勞七傷方
白羊頭蹄(一具淨治更以草火燒令黃赤以淨綿急塞鼻及腦孔)
胡椒蓽撥乾薑(各一兩)蔥白(一升)
豉(二升)
右七味先以水煮頭及蹄半熟即内藥煮令極爛去
藥冷暖任性食之日一具七日凡七具忌生冷酢滑
五辛陳臭等物
治虛勞補方
羊肚(一具切)白术(一升)
右二味以水二斗煮取六升每服二升日三為度
又方
豉(一升蒸三遍)薤白(一斤切)
右二味以水七斗煮取三升分三服小取汗
膏煎治虚羸瘦方
不中水猪肪煎取一升内蔥白一握煎令黃出内盆
中平旦空腹服訖暖覆臥至晡時食白粥粥不得稀
過三日服補藥方如左
羊肝(一具)羊脊膂肉(一條)麴末(半斤)枸杞根(十斤)
右四味以水三斗煮枸杞取一斗去滓細切肝等内
汁中煮著蔥豉鹽如羹法合煎看如稠糖即好食之
七日禁如藥法
補虚方
猪肚(一具)人參(五兩)蜀椒(一兩)乾薑(二兩半)
蔥白(七兩)白粱米(半斤千金翼用粳米)
右六味㕮咀諸藥令相得和米内肚中縫合勿令泄
氣取四斗半水緩火爛煮空腹食之大佳兼下少飯
吐血第六(論法方灸)
論曰禀邱云吐血有三種有内衂有肺疽有傷胃内衂
者出血如鼻衂但不從鼻孔出是近從心肺間津液出
還流入胃中或如豆羹汁或如切&KR0008;血凝停胃中因即
滿悶便吐或去數斗至一石者是也得之於勞倦飲食
過常所為也肺疽者或飲酒之後毒滿悶吐之時血從
吐後出或一合半升一升是也傷胃者因飲食大飽之
後胃中冷則不能消化不能消化便煩悶強嘔吐使所
食之物與氣共上衝䠞因傷裂胃口吐血色鮮正赤腹
絞痛白汗出其脉緊而數者為難治也問曰病胷脇攴
滿妨於食病至則先聞腥臊臭出清液先唾血四肢清
目眩時時前後血病名為何何以得之對曰病名血枯
此得之年少時有所大奪血若醉入房中氣竭而肝傷
故使月事衰少不來也治以鰞賊骨䕡茹二味并合丸
以雀卵大如小豆以五丸為後飯飲以鮑魚汁利腸中
及傷肝也凡吐血後體中但自㤿㤿然心中不悶者輙
自愈假令煩躁心中悶亂紛紛嘔吐顛倒不安醫工又
與黃土湯阿膠散並加悶亂卒至不濟如此悶者當急
吐之方
爪蔕(二分)杜蘅人參(各一分)
右三味治下篩服一錢匕或無水漿但得下即可羸
人小減之吐去青黃或吐血一二升無苦
黃土湯治吐血方
伏龍肝(雞子大三枚)桂心乾薑
當歸芍藥白芷甘草
阿膠芎藭(各一兩)生地黃(八兩)細辛(半兩)
吳茱萸(二升)
右十二味㕮咀以酒七升水三升合煮取三升半去
滓内膠煮取三升分三服亦治衂血
又方治卒吐血及衂血方
伏龍肝(半斤)甘草乾薑(仲景作地黃)白术
阿膠黃芩(各三兩)
右六味㕮咀以水一斗煮取三升去滓下膠分三服
(仲景有附子三兩為七味)
生地黃湯治憂恚嘔血煩滿少氣胷中痛方
生地黃(一斤)大棗(五十枚)阿膠甘草(各三兩)
右四味㕮咀以水一斗煮取四升分四服日三夜一
堅中湯治虚勞内傷寒熱嘔逆吐血方
糖(三斤)芍藥半夏生薑
甘草(各三兩)桂心(二兩)大棗(五十枚)
右七味㕮咀以水二斗煮取七升分七服日五夜二
(千金翼無甘草桂心有生地黃)
治噫止唾血方
石膏(四兩)厚朴(三兩)麻黃生薑
五味子半夏杏仁(各二兩)小麥(一升)
右八味㕮咀以水一斗煮麻黃去沫澄取七升内藥
煮取二升半分再服
治吐血胷中塞痛方
芍藥乾薑茯苓桂心
當歸大黃芒硝(各三兩)阿膠
甘草人參(各二兩)麻黃(一兩)乾地黃(四兩)
蝱蟲水蛭(各八十枚)大棗(二十枚)桃仁(一百枚)
右十六味㕮咀以水一斗七升煮取四升分五服日
三夜二
治吐血内崩上氣面色如土方
乾薑阿膠栢葉(各二兩)艾(一把)
右四味㕮咀以水五升煮取一升内馬通汁一升煮
取一升頓服(仲景名栢葉湯不用阿膠小品不用栢葉與肘後同)
治吐血酒客温疫中熱毒乾嘔心煩方
蒲黃犀角栝蔞根甘草(各二兩)
葛根桑寄生(各二兩)
右六味㕮咀以水七升煮取三升分三服
澤蘭湯治傷中裏急胷脇攣痛欲嘔血時寒時熱小便
赤黃此皆傷於房勞故也
澤蘭糖(各一斤)桂心桑根(白皮)
人參(各二兩)遠志(二兩)生薑(五兩)麻仁(一升)
右八味㕮咀以醇酒一斗五升煮取七升去滓内糖
食前服一升日三夜一勿勞動
治忽吐血一兩口或是心衂或是内崩方
蠐螬(五枚)牛膝牡丹王不留行
麥門冬(二兩)萆薢芍藥乾地黃(四兩)
續斷阿膠(各三兩)
右十味㕮咀以生地黃汁五升赤馬通汁三升煮取
三升分三服不瘥更合數劑取瘥止
又方熟艾三雞子許水五升煮取二升頓服
又方燒亂髮灰水服方寸匕日三服(集騐云治舌上忽出血如簪孔者亦)
(治小便出血者)
治虚勞吐血方
生地黃肥者五升𢷬以酒一升煮沸三上三下去滓
頓服
又方凡吐血服桂心末方寸匕日夜可二十服(肘後云亦療下)
(血良)
又方生地黃五斤絞取汁微火煎三沸投白蜜一升又
煎取三升每服半升日三主胷痛百病久服佳
又方栢葉一斤以水六升煮取三升分三服
又方
生地黃汁(半升)川大黃末(一方寸匕)
右二味先温地黃汁一沸次内大黃攪和空腹頓服
日三瘥
犀角地黃湯治傷寒及温病應發汗而不汗之内畜血
者及鼻衂吐血不盡内餘瘀血大便黑面黃消瘀血方
犀角(一兩)生地黃(八兩)芍藥(三兩)牡丹皮(二兩)
右四味㕮咀以水九升煮取三升分三服喜妄如狂
者加大黃二兩黃芩三兩其人脉大來遲腹不滿自
言滿者為無熱但依方不須有所增加
治五臟熱結吐血衂血方
伏龍肝(雞子一枚)生竹茹(一升)芍藥當歸
黃芩芎藭甘草(各二兩)生地黃(一斤)
右八味㕮咀以水一斗三升先煮竹茹減三升下藥
取三升分三服(千金翼有桂心)
當歸湯治衂血吐血方
當歸乾薑芍藥阿膠(各二兩)
黃芩(三兩)
右五味㕮咀以水六升煮取二升分三服
治上焦熱膈傷吐血衂血或下血連日不止欲死並主
之
艾葉竹茹(各一升)阿膠(如手掌大)乾薑(二兩)
右四味㕮咀以水三升煮取一升去滓内馬通汁半
升煮取一升頓服一方不用竹茹加乾薑作七兩
又方取新馬屎與少水和絞取汁
治虚勞崩中吐血下血上氣短氣欲絶面黑如漆方
黃耆芍藥芎藭甘草(各四兩)
生薑(一斤)
右五味㕮咀以酒五升浸一宿明旦更以水五升煮
取四升分四服日三夜一下隂中毒如湯沃雪凡夏
月不得宿浸藥酒客勞熱發痔下血其榖道熱者去
生薑用生地黃代之凡進三兩劑
竹茹湯治吐血汗血大小便下血方
竹茹(二升)甘草芎藭黃芩
當歸(各六分)芍藥白术人參
桂心(各一兩)
右九味㕮咀以水一斗煮取三升分四服日三夜一
治九孔出血方
𢷬荆葉汁酒服二合(一夲作荆芥)
治吐血蟲毒痔血女子腰腹痛大便後出清血者方
取東向蘘荷根𢷬絞取汁二升頓服立瘥
赤小豆散諸下血先見血後見便此爲遠血宜服黃土
湯(方見前七味仲景方是)先見便後見血此近血宜服赤小豆散
方
赤小豆(三升熬令折)當歸(三兩)
右二味治下篩每服方寸匕日三
乾地黃圓治血虚勞胷腹煩滿疼痛瘀血往來臟虚不
受榖氣逆不得食補中理血方
乾地黃(三兩)當歸乾薑麥門冬
甘草黃芩(各二兩)厚朴乾漆
枳實防風大黃細辛
白术(各一兩)茯苓(五兩)前胡(六分)人參(五分)
蝱蟲䗪蟲(各五十枚)
右十八味為末蜜丸如梧子大先食服十丸日三稍
加
麥門冬湯治凡下血虚極方
麥門冬白术(各四兩)甘草(一兩)牡蠣
芍藥阿膠(各三兩)大棗(二十枚)
右七味㕮咀以水八升煮取二升分再服
胷中瘀血榰滿脇膈痛不能久立膝痿寒三里主之
嘔血肩脇痛口乾心痛與背相引不可欬欬引腎痛不
容主之(一作容)
心膈下嘔血上管主之唾血振寒嗌乾大淵主之
嘔血太陵及㕁門主之嘔血上氣神門主之内傷
唾血不足外無膏澤刺地五會
灸法
治虚勞吐血灸胃管三百壯亦主勞嘔逆吐血少食多
飽多唾百病(多唾一作多睡)
吐血唾血灸胷堂百壯不可針
吐血酸削灸肝輸百壯
吐血腹痛雷鳴灸天樞百壯
吐血唾血上氣欬逆灸肺輸隨年壯
吐血嘔逆灸手心主五十壯(千金翼云太陵是)
凡口鼻出血不止名腦衂灸上星五十壯入髮際一寸
是
大便下血灸第二十椎隨年壯
備急千金要方卷三十八
