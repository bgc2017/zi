備急千金要方卷五十四唐孫思邈撰
宋林億等校正
肺臓方
肺臓脉論第一
論曰肺主魄魄蔵者任物之精也爲上將軍使在上行
所以肺為五臓之華蓋並精出入謂之魄魄者肺之蔵
也鼻者肺之官肺氣通於鼻鼻和則能知香臭矣循環
紫宫上出於頰候於鼻下廻肺中榮華於髮外主氣内
主胸與乳相當左乳庚右乳辛肺重三斤三兩六葉兩
耳凡八葉有十四童子七女子守之神名鴻鴻主蔵魄
號為魄蔵隨節應會故云肺蔵氣氣舍魄在氣為欬在
液為涕肺氣虚則鼻息利少氣實則喘喝胸憑仰息肺
氣虚則夢見白物見人斬血藉藉得其時則夢見兵戰
氣盛則夢恐懼哭泣厥氣客於肺則夢飛揚見金鐵之
器及竒物
凡肺蔵象金與大腸合為腑其經手太隂與陽明為表
裏其脉浮相於季夏王於秋秋時萬物之所終宿葉落
柯萋萋枝條杌然獨在其脉為微浮衛氣遲榮氣數數
則在上遲則在下故名曰毛陽當陷而不陷隂當昇而
不昇為邪所中(二氣感激故為風寒所中)陽中邪則捲隂中邪則緊
捲則惡寒緊則為慄寒慄相摶故名曰瘧弱則發熱浮
乃來出旦中旦發暮中暮發藏有遠近脉有遲疾周有
度數行有漏刻遲在上傷毛采數在下傷下焦中焦有
惡則見有善則匿陽氣下陷隂氣則温陽反在下隂反
在巔故名曰長而且留秋脉如浮秋脉肺也西方金也
萬物之所以收成也故其氣來輕虚而浮來急去散故
曰浮反此者病何如而反其氣來毛而中央堅兩傍虚
此謂太過病在外其氣來毛而微此謂不及病在中太
過則令人氣逆而背痛愠愠然不及則令人喘呼吸少
氣而欬上氣見血下聞病音
肺脉來厭厭聶聶如落榆莢曰肺平秋以胃氣為本肺
脉來不上不下如循雞羽曰肺病(巢源無不字)
肺脉來如物之浮如風吹毛曰肺死
真肺脉至大而虚如以毛羽中人膚色白赤不澤毛折
乃死
秋胃微毛曰平毛多胃少曰肺病但毛無胃曰死毛而
有弦曰春病弦甚曰今病
肺蔵氣氣舍魄喜樂無極則傷魄魄傷則狂狂者意不
存人皮革焦毛悴色夭死于夏
手太隂氣絶則皮毛焦太隂者行氣温皮毛者也氣弗
營則皮毛焦皮毛焦則津液去津液去則皮節傷皮節
傷者則爪(一作皮)枯毛折毛折者則氣先死丙篤丁死火
勝金也
肺死蔵浮之虚按之弱如蔥葉下無根者死秋金肺王
其脉微澀而短曰平反得大而緩者是脾之乘肺母之
歸子為虚邪雖病昜治反得沉濡而滑者是腎之乘肺
子之乘母為實邪雖病自愈反得浮大而洪者是心之
乘肺火之尅金為賊邪大逆十死不治反得弦細而長
者是肝之乘肺木之陵金為微邪雖病即瘥肝乘肺必
作虚
右手關前寸口隂絶者無肺脉也若短氣欬逆喉中塞
噫逆刺手陽明治陽
右手關前寸口隂實者肺實也若少氣胸中滿膨膨與
肩相引刺手太隂治隂
肺脉來泛泛輕如微風吹鳥背上毛再至曰平三至曰
惟經病四至脱精五至死六至命盡手太隂脉也
肺脉急甚為癲疾微急為肺寒熱怠惰欬唾血引腰背
胸若鼻息肉不通緩甚為多汗微緩為痿漏風(一作偏風)頭
已下汗出不可止大甚為脛腫微大為肺痺引胸背起
腰内小甚為飱泄微小為消癉滑甚為息賁上氣微滑
為上下出血濇甚為嘔血微濇為鼠瘻在頸肢腋之間
下不勝其上其能喜酸
肺脉摶堅而長當病唾血其濡而散者當病漏(一作灌)汗
至今不復發散
白脉之至也喘而浮上虚下實驚有積氣在胸中喘而
虚名曰肺痺寒熱得之醉而使内也
黃帝問曰經脉十二而手太隂之脉獨動不休何也手
太隂本在寸口中
岐伯對曰足陽明胃脉也胃者五臓六腑之海(胃脉在足趺上)
(大趾間上行三寸骨解中是也)其精氣上清注於肺肺氣從太隂而行
之其行之也以息往來故人一呼脉再動一吸脉亦再
動呼吸不已脉動不止
黃帝問曰氣口何以獨為五臟主岐伯曰胃者水榖之
海六腑胃居其大五味入於口藏於胃以養五臟氣氣
口者太隂是也臓腑之氣味皆出於胃變見於氣口氣
口屬腑蔵主即呼寸口者也
扁鵲曰肺有病則鼻口張實熱則喘逆胸憑仰息其陽
氣壮則夢恐懼等虚寒則欬息下利少氣其隂氣壮則
夢涉水等肺在聲為哭在變動為欬在志為憂憂傷肺
精氣并於肺則悲也
味主秋結滿而血者病在胸及以飲食不節得病者取
之合故命曰味主合
病先發於肺喘欬三日之肝脇痛支滿一日之脾閉塞
不通身痛體重五日之胃腹脹十日不已死冬日入夏
日出病在肺下晡慧日中甚夜半静
假令肺病南行若食馬肉及麞肉得之不者當以夏時
發得病以丙丁日也宜赤藥
凡肺病之状必喘欬逆氣肩息背痛汗出尻隂股膝攣
髀腨胻足皆痛虚則少氣不能報息耳聾嗌乾取其經
手太隂足太陽之外厥隂内少隂血者
肺脉沉之而數浮之而喘苦洗洗寒熱腹滿腸中熱小
便赤肩背痛從腰已上汗出得之房内汗出當風
肺病其色白身體但寒無熱時時欬其脉微遲為可治
宜服五味子大補肺湯瀉肺散春當刺少商夏刺魚際
皆瀉之季夏刺大淵秋刺經渠冬刺尺澤皆補之又當
灸膻中百壮背第三椎二十五壮
邪在肺則皮膚痛發寒壮上氣氣喘汗出欬動肩背取
之膺中外輸背第三椎之傍以手痛按之快然乃刺之
取之缺盆中以越之
形寒寒飲則傷肺以其兩寒相感中外皆傷故氣逆而
上行肺傷其人勞倦則欬唾血其肺細緊浮數皆吐血
此為躁擾嗔怒得之肺傷氣擁所致也
肺中風者口燥而喘身運而重冐而腫脹
肺中寒者其人吐濁涕
肺水者其人身體腫而小便難時時而大便鴨溏
肺脹者虚而滿喘欬目如脱状其脉浮大
趺陽脉浮緩少陽脉微緊微為血虚緊為微寒此為鼠
乳診得肺積脉浮而毛按之辟易脇下時時痛逆背相
引痛少氣善忘目瞑結癰皮膚寒秋愈夏劇主皮中時
痛如蝨緣之状甚者如針刺之状時癢色白也
肺之積名曰息賁在右脇下覆大如杯久久不愈病灑
灑寒熱氣逆喘欬發肺癰以春甲乙日得之何也心病
傳肺肺當傳肝肝適以春王王者不受邪肺復欲還心
心不肯受因留結為積故知息賁以春得之
肺病身當有熱欬嗽短氣唾出膿血其脉當短濇今反
浮大其色當白而反赤者此是火之尅金為大逆十死
不治商音人者主肺聲也肺聲哭其音磬其志樂其經
手太隂厥逆陽明則榮衛不通隂陽反祚陽氣内擊隂
氣外傷傷則寒寒則虚虚則厲風所中嘘吸戰掉語聲
嘶塞而散下氣息短憊四肢僻弱面色青葩遺失便利
甚則不可治依源麻黃續命湯主之方見第八卷中
又言音喘急短氣好唾此為火尅金陽擊隂隂氣沉陽
氣昇昇則實實則熱熱則狂狂則閉眼悸言非常所說
口赤而張飲無時度此熱傷肺肺化為血不治若面赤
而鼻不欹可治也
肺病為瘧者令人心寒寒甚則熱熱間善驚如有所見
者恒山湯主之(方見第十卷中)若其人本來語聲雄烈忽爾不
亮拖氣用力方得出言而反於常人呼共語直視不應
雖曰未病勢當不久此則肺病聲之候也察觀疾病表
裏相應依源審治乃不失也
白為肺肺合皮白如豕膏者吉肺主鼻鼻是肺之餘其
人金形相比於上商白色小頭方面小肩背小腹小手
足發動身輕精廉急心静悍性喜為吏耐秋冬不耐春
夏春夏感而生病主手太隂廉廉然肩膺厚薄正竦則
肺應之正白色小理者則肺小小則少飲不病喘喝粗
理者則肺大大則虚虚則寒喘鳴多飲善病胸喉痺逆
氣巨肩反膺陷喉者則肺高高則實實則熱上氣肩息
欬逆合腋張脇者則肺下下則逼賁迫肝善脇下痛鼻
塞或壅而涕生息肉好肩背厚者則肺堅堅則不病欬
上氣肩背薄者則肺脆脆則易傷於熱喘息鼻衂肩膺
好者則肺端正端正則和利難傷膺偏欹者則肺偏傾
偏傾則病胸偏痛鼻亦偏疾凡人分部陷起者必有病
生大腸陽明為肺之部而藏氣通於内外部亦隨而應
之沉濁為内浮清為外若外病内入則所部起内病裏
出則所部陷外入前治陽後治隂内出前治隂後治陽
實瀉虚補陽主外隂主内凡人死生休否則蔵神前變
形于外人肺前病鼻則為之孔開焦枯若肺前死鼻則
為之梁折孔閉青黑色若天中等分墓色應之必死不
治看色深淺斟酌賖促遠不出一年促不延時月肺疾
少愈而卒死何以知之曰赤色黑如拇指黶點見顔頰
上此必卒死肺絶三日死何以知之口張但氣出而不
還面白目青是謂亂經飲酒當風風入肺經膽氣妄泄
目則為青雖有天救不可復生面黃目白如枯骨死吉
凶之色在於分部順順而見赤白入鼻必病不出其年
若年間不應三年之中禍必應也
秋金肺脉色白主手太隂脉也秋取經輸秋者金始治
肺將收殺金將勝火陽氣在合隂氣初勝濕氣及體隂
氣未盛未能深入故取輸以瀉隂邪取合以虚陽邪陽
氣始衰故取於合其脉本在寸口之中掌後兩筋間二
寸中應在腋下動脉其脉根於太倉太倉在臍上三寸
一分是也
其筋起於手大指之上循指上行結於魚後行寸口外
側上循臂結肘中上臑内廉入腋下上出缺盆結肩髃
前上結缺盆下結胸裏散貫賁下抵季脇
其脉起於中焦下絡大腸還循胃口上膈屬肺從肺系
横出腋下下循臑内行少隂心主之前下肘中後循臂
内上骨下廉入寸口上魚循魚際出大指之端其支者
從腕後直次指内廉出其端合手陽明為表裏陽明之
本在肘骨中同會于手太隂
太隂之别名列缺起於腋下分間並太隂之經直入掌
中散入於魚際别走手陽明主肺生病病實則大腸熱
熱則手兊掌起起則陽病陽脉反逆大於寸口三倍病
則欬上氣喘渴煩心胸滿臑臂内前廉痛掌中熱氣盛
有餘則肩背痛風汗出中風虚則大腸寒寒則欠欬小
便遺數數則隂病隂脉反小於寸口一倍病則肩背寒
痛少氣不足以息季脇空痛尿色變卒遺失無度
秋三月者主肺大腸白氣狸病也其源從太陽擊手太
隂太隂受淫邪之氣則經絡壅滯毛皮緊腎發泄邪生
則臓腑傷温隨秋受癘其病相反若腑虚則為隂邪所
傷乍寒乍熱損肺傷氣暴嗽嘔逆若臓實則為陽毒所
損體熱生斑氣喘引飲故曰白氣狸病也
扁鵲云灸心肺二輸主治丹毒白狸病當依源為療調
其陽理其隂則臓腑之病不生矣
肺虚實第二(脉法方灸)
肺實熱
右手寸口氣口以前脉隂實者手太隂經也病苦肺脹
汗出若露上氣喘逆咽中塞如欲嘔状名曰肺實熱也
治肺實熱胸憑仰息泄氣除熱方
石膏(八兩)白前杏仁(各三兩)橘皮
白术(各五兩)赤蜜(七合)枸杞根皮(切二升)
右七味㕮咀以水七升煮取二升去滓下蜜煮三沸
分三服
治肺熱言音喘息短氣好唾膿血方
生地黃(切二升)石膏(八兩)麻黃(五兩)杏仁(四兩)
升麻羚羊角芒硝(各三兩)赤蜜(一升)
淡竹茹(雞子大一枚)
右九味㕮咀以水七升煮取二升去滓下蜜煮兩沸
分三服
治肺熱悶不止胸中喘急驚悸客熱來去欲死不堪服
藥泄胸中喘氣方
桃皮芫花(各一升)
右二味㕮咀以水四斗煮取一斗五升去滓以故布
手巾内汁中薄胸温四肢不盈數日即歇
橘皮湯治肺熱氣上欬息奔喘方
橘皮麻黃(各三兩)柴胡
乾紫蘇(刪繁作乾藍各二兩)宿薑杏仁(各四兩)
石膏(八兩)
右七味㕮咀以水九升煮麻黃兩沸去沫下諸藥煮
取三升去滓分三服不瘥與兩劑
治肺熱喘息鼻衂血方
羚羊角玄參射干雞蘇
芍藥升麻柏皮(各三兩)淡竹茹(雞子一枚)
生地黃(切一升)梔子仁(四兩)
右十味㕮咀以水九升煮取三升分三服須利者下
芒硝三兩更煮三沸
治肺熱飲酒當風風入肺膽氣妄泄目青氣喘方
麻黃(四兩)甘草五味子(各三兩)杏仁(五十枚)
母薑(五兩)淡竹葉(切一升)
右六味㕮咀以水七升先煮麻黃去沫下諸藥煮取
三升去滓分三服
瀉肺散治酒客勞倦或出當風喜怒氣舍於肺面目黃
腫起即頭眩欬逆上氣時忽忽欲絶心下弦急不能飲
食或吐膿血胸痛引背支滿欲嘔方
五味子百部(各二兩半)茯苓附子
蓯蓉當歸石斛遠志
續斷(各一兩)細辛甘草(各七分)防風
蜀椒紫菀桂心欵冬花
乾薑(各一兩半)桃仁(六十枚)杏仁(三十枚)
右十九味治下篩以酒服方寸匕日三後稍加至二
匕
灸法
肺脹氣搶脇下熱痛灸隂都隨年壮穴在俠胃管兩邊
相去一寸胃管在心下三寸
肺脹脇滿嘔吐上氣等病灸大椎并兩乳上第三肋間
各止七壮
肺與大腸俱實
右手寸口氣口以前脉隂陽俱實者手太隂與陽明經
俱實也病苦頭痛目眩驚狂喉痺痛手臂捲脣吻不收
名曰肺與大腸俱實也
治肺與大腸俱實令人氣憑滿煮散方
茯苓麻黃(各六分)黃耆大青
桂心(各三分)細辛杏仁(各五分)石膏(二兩)
丹參(半兩)五味子甘草貝母
橘皮芎藭(各一兩)枳實(三枚)
右十五味治下篩為粗散帛裹一方寸匕半井花水
一升五合煮取七合為一服日再
肺虚冷
右手寸口氣口以前脉隂虚者手太隂經也病苦少氣
不足以息嗌乾不津液名曰肺虚冷也
治肺虚冷聲嘶傷語言用力戰掉緩弱虚瘠風入肺方
防風獨活芎藭秦椒
乾薑黃耆(各四十二銖)天雄麻黃
五味子山茱萸甘草(各三十六銖)秦芁
桂心薯蕷杜仲人參
細辛防己(各三十銖)甘菊花
紫菀(各二十四銖)貫衆(二枚)附子(七分)
右二十二味治下篩以酒服方寸匕日二(一方有石膏六分當)
(歸五分)
酥蜜膏酒治肺虚寒癘風所傷語氣嘶塞聲息喘憊欬
唾止氣嗽通聲方
酥崖蜜飴糖生薑汁
生百部汁棗肉杏仁(各一升研)甘皮(五具末)
右八味合和微火煎常攪二上三下約一炊久取薑
汁等各減半止温酒一升服方寸匕細細咽之日二
夜一
又方
豬&KR1004;(三具)大棗(百枚)
右二味以酒五升漬之秋冬七日春夏五日出布絞
去滓七日服盡二七日忌鹽羊&KR1004;亦得治欬嗽胸脇
支滿多喘上氣尤良(肘後方治久欬上氣二十年諸治不痊者)
治肺寒損傷氣嗽及涕唾鼻塞方
棗肉(二升研作脂)杏仁(一升熬研為脂)酥生薑汁
白糖白蜜生百部汁(各一升)
右七味合和微火煎常攪約一炊久下之細細温清
酒服二合日二
補肺湯治肺氣不足逆滿上氣咽中悶塞短氣寒從背
起口中如含霜雪言語失聲甚者吐血方
五味子(三兩)乾薑桂心
欵冬花(各二兩)
麥門冬(一升)大棗(一百枚)粳米(二合)
桑根白皮(一斤)
右八味㕮咀以水一斗先煮桑白皮五沸下藥煮取
三升分三服
又方
黃耆(五兩)甘草鍾乳人參(各二兩)
乾地黃桂心茯苓白石英
桑白皮厚朴乾薑紫菀
橘皮當歸五味子遠志
麥門冬(各三兩)大棗(二十枚)
右十八味㕮咀以水一斗四升煮取四升分五服日
三夜二
又方治肺氣不足欬逆上氣牽䋲而坐吐沫唾血不能
飲食方
蘇子(一升)桑白皮(五兩)半夏(六兩)紫菀
人參甘草五味子杏仁(各二兩)
欵冬花射干(各一兩)麻黃乾薑
桂心(各三兩)細辛(一兩半)
右十四味㕮咀以水一斗二升煮取三升半分五服
日三夜二
又方治肺氣不足欬逆短氣寒從背起口中如含霜雪
語無音聲而渴舌本乾燥方
五味子蘇子(各一升)白石英鍾乳(各三兩)
欵冬花竹葉橘皮桂心
桑白皮茯苓紫菀(各二兩)粳米(二合)
麥門冬(四兩)生薑(五兩)杏仁(五十枚)大棗(十枚)
右十六味㕮咀以水一斗三升先煮桑白皮粳米大
棗米熟去滓内諸藥煮取五升分六服日三
又方治肺氣不足心腹支滿欬嗽喘逆上氣唾膿血胸
背痛手足煩熱愓然自驚皮毛起或哭或歌或怒乾嘔
心煩耳中聞風雨聲面色白方
欵冬花桂心(各二兩)桑白皮(一斤)生薑
五味子鍾乳(各三兩)粳米(五合)大棗(十枚)
麥門冬(四兩)
右九味㕮咀以水一斗二升先煮粳米棗令熟去之
内藥煎取二升分三服温服之一方用白石英二兩
(廣濟用紫菀人參各二兩名紫菀湯)
麻子湯治肺氣不足欬唾膿血氣短不得臥方
麻子(一升)桑白皮餳(各一斤)桂心
人參(各二兩)阿膠紫菀(各一兩)生薑(三兩)
乾地黃(四兩)
右九味㕮咀以酒一斗五升水一斗五升合煮取四
升分五服
餳煎治肺氣不足咽喉苦乾方
作餳任多少取乾棗一升去核熟𢷬水五升和使相
得絞去滓澄去上清取濁者内飴中攪火上煎勿令
堅令連連服如雞子大漸漸吞之日三夜二
治肺風氣痿絶四肢滿脹喘逆胸滿方
灸肺輸各二壮肺輸對乳引䋲度之在第三椎下兩
傍相去各一寸五分
肺與大腸俱虚
右手寸口氣口以前脉隂陽俱虚者手太隂與陽明經
俱虚也病苦耳鳴嘈嘈時妄見光明情中不樂或如恐
怖名曰肺與大腸俱虚也
小建中湯治肺與大腸俱不足虚寒乏氣小腹拘急腰
痛羸瘠百病方
大棗(十二枚)生薑桂心(各三兩)甘草(二兩)
芍藥(六兩)
右五味㕮咀以水八升煮取三升去滓内糖八兩煮
三沸分三服(肘後用黃耆人參各二兩名黃耆建中湯)
肺勞第三(論法方灸)
論曰凡肺勞病者補腎氣以益之腎王則感於肺矣人
逆秋氣則手太隂不收肺氣焦滿順之則生逆之則死
順之則治逆之則亂反順為逆是謂關格病則生矣
麻黃引氣湯治肺勞氣喘鼻張面目苦腫方
麻黃杏仁生薑半夏(各五分)
紫蘇(四分)白前細辛桂心(各三分)
橘皮(二分)石膏(八兩)竹葉(切一升)
右十一味㕮咀以水一斗煮取三升去滓分三服
半夏湯治肺勞虚寒心腹冷氣逆遊氣胸脇氣滿從胸
達背痛憂氣往來嘔逆飲食即吐虚乏不足方
半夏(一升)生薑(一斤)桂心(四兩)甘草
厚朴(各二兩)人參橘皮
麥門冬(各三兩)
右八味㕮咀以水一斗煮取四升分四服腹痛加當
歸二兩
厚朴湯治肺勞風虚冷痰澼水氣晝夜不得臥頭不得
近枕上氣胸滿喘息氣絶此痰水盛溢方
厚朴麻黃桂心黃芩
石膏大戟橘皮(各二兩)枳實
甘草秦芁杏仁茯苓(各三兩)
細辛(一兩)半夏(一升)生薑(一兩)大棗(十五枚)
右十六味㕮咀以水一斗三升煮取四升分五服
治喉痺氣逆欬嗽口中涎唾方
灸肺輸七壮亦可隨年壮至百壮
備急千金要方卷五十四
