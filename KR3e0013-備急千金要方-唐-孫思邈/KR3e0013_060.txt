備急千金要方卷六十唐孫思邈撰
宋林億等校正
腎臓方
補腎第八(論法方炙)
論曰補方通治五勞六極七傷虚損五勞五臓病六極
六腑病七傷表裏受病五勞者一曰志勞二曰思勞三
曰憂勞四曰心勞五曰疲勞六極者一曰氣極二曰血
極三曰筋極四曰骨極五曰髓極六曰精極七傷者一
曰肝傷善夢二曰心傷善忘三曰脾傷善飲四曰肺傷
善痿五曰腎傷善唾六曰骨傷善饑七曰脉傷善嗽凡
遠思強慮傷人憂恚悲哀傷人喜樂過度傷人忿怒不
解傷人汲汲所願傷人慼慼所患傷人寒暄失節傷人
故曰五勞六極七傷也論傷甚衆且言其略此方悉主
之
建中湯治五勞七傷小腹急痛膀胱虛滿手足逆冷食
飲苦吐酸痰嘔逆泄下少氣目眩耳聾口焦小便自利
方
膠飴(半斤)黃耆乾薑當歸(各三两)
人參半夏橘皮芍藥
甘草(各二兩)附子(一兩)大棗(十五枚)
右十一味㕮咀以水一斗煮取三升半湯成下膠飴
烊沸分四服(深師有桂心六兩生薑一斤無橘皮乾薑)
又方治虛損少氣腹脹内急拘引小腹至冷不得屈伸
不能飲食寒熱頭疼手足逆冷大小便難或復下痢口
乾夢中泄精或時吐逆恍惚面色枯瘁又復微腫百節
疼酸方
附子厚朴(各一两)人參甘草
桂心當歸茯苓(各二两)麥門冬
黃耆龍骨(各三两)芍藥(四两)生薑(五两)
飴糖(八兩)生地黃(一斤)大棗(三十枚)
右十五味㕮咀以水一斗二升煮取四升去滓内飴
糖每服八合日三夜一欬者加生薑一倍
又方治五勞七傷虚羸不足面目黧黑手足疼痛久立
腰疼起則目眩腹中懸急而有絶傷外引四肢方
生薑芍藥乾地黃甘草
芎藭(各五兩)大棗(三十枚)
右六味㕮咀以水六升漬一宿明旦復以水五升合
煮取三升分三服藥入四肢百脉似醉狀是效無生
薑酒漬乾薑二兩一宿用之常行此方神妙
大建中湯治虚勞寒澼飲在脇下決決有聲飲已如從
一邊下決決然也有頭並衝皮起引兩乳内痛裏急善
夢失精氣短目&KR0617;&KR0617;惚惚多忘方
蜀椒(二合)半夏(一升)生薑(一斤)甘草(二兩)
人參(三兩)飴糖(八兩)
右六味㕮咀以水一斗煮取三升去滓内糖温服七
合裏急拘引加芍藥桂心各三兩手足厥腰背冷加
附子一枚勞者加黃耆一兩
又方治五勞七傷小腹急臍下彭亨兩脇脹滿腰脊相
引鼻口乾燥目暗&KR0617;&KR0617;憒憒不樂胷中氣急逆不下食
飲莖中策策痛小便黃赤尿有餘瀝夢與鬼神交通去
精驚恐虛乏方
飴糖(半斤)黃耆遠志當歸(千金翼無)
澤瀉(各三兩)芍藥人參龍骨
甘草(各二兩)生薑(八兩)大棗(二十枚)
右十一味㕮咀以水一斗煮取二升半湯成内糖令
烊一服八合消息又一服(深師無飴糖遠志澤瀉龍骨有桂心六兩半夏一升)
(附子一枚)
小建中湯凡男女因積勞虚損或大病後不復常苦四
體沉滯骨肉疼酸吸吸少氣行動喘惙或小腹拘急腰
背強痛心中虚悸咽乾脣燥面體少色或飲食無味隂
陽廢弱悲憂慘慼多卧少起久者積年輕者百日漸至
瘦削五臓氣竭則難可復振治之之方
甘草(二兩)桂心生薑(各三兩)芍藥(六兩)
膠飴(一升)大棗(十二枚)
右六味㕮咀以水九升煮取三升去滓内膠飴每服
一升日三間三日復作一劑後可與諸丸散(仲景云嘔家不)
(可服肘後云加黃耆人參各二兩為佳若患痰滿及溏洩可除膠飴胡洽方有半夏八兩黃耆三兩古今)
(錄驗名芍藥湯)
前胡建中湯治大勞虚劣寒熱嘔逆下焦虚熱小便赤
痛客熱上熏頭目及骨肉疼痛口乾方
前胡(三兩)黃耆芍藥當歸
茯苓桂心(各二兩)甘草(一兩)生薑(八兩)
白糖(六兩)人參半夏(各六分)
右十一味㕮咀以水一斗二升煮取四升去滓内糖
分四服
黃耆建中湯治虚勞裏急諸不足方
黃耆生薑桂心(各三兩)甘草(二兩)
芍藥(六兩)大棗(十二枚)飴糖(一升)
右七味㕮咀以水一斗煮取三升去滓内飴令消温
服一升日三間日可作嘔者倍加生薑腹滿者去棗
加茯苓四兩佳(仲景集驗古今錄驗並同深師治虚勞腹滿食少小便多者無飴糖有人)
(參二兩半夏一升又治大虚不足小腹裏急勞寒拘引臍氣上衝胸短氣語言謬誤不能食吸吸氣乏悶)
(亂必效方治虚勞下焦虚冷不甚渴小便數者有人參當歸各二兩若失精加龍骨白歛各一兩古今錄)
(驗治虚勞裏急小腹急痛氣引胸脇痛或心痛短氣者以乾薑代生薑加當歸四兩)
黃耆湯治虚勞不足四肢煩疼不欲食食即脹汗出方
黃耆麥門冬芍藥桂心(各三兩)
甘草當歸五味子細辛
人參(各二兩)大棗(二十枚)前胡(六兩)茯苓(四兩)
生薑半夏(各八兩)
右十四味㕮咀以水一斗四升煮取三升每服八合
日二服(深師方治虚乏四肢沉重或口乾吸吸少氣小便利諸不足者無麥門冬五味子細辛前)
(胡有桑螵蛸二十枚治丈夫虚勞風冷少損或大病後未平復而早牽勞腰背強直脚中疼弱補諸不足)
(者無五味子細辛有遠志橘皮各二兩蜀椒一兩烏頭三枚小品方治虚勞少氣小便過多者無五味子)
(細辛人參前胡茯苓半夏有黃芩一兩地黃二兩以水九升煮取三升治虚勞胸中客氣塞冷癖痞宿食)
(不消吐噫脇間水氣或流飲腸鳴食不生肌肉頭痛上重下輕目&KR0617;&KR0617;忽忽去來躁熱臥不得安小腹急)
(小便赤餘瀝臨事不起隂下濕或小便白濁傷多者無麥門冬五味子細辛當歸前胡茯苓半夏有厚朴)
(二兩胡洽方治五臓内傷者無麥門冬五味子當歸細辛前胡茯苓名大黃耆湯延年秘錄方主補虚損)
(強腎氣者無麥門冬五味子細辛前胡有防風芎藭各三兩)
樂令黃耆湯治虚勞少氣胷心淡冷時驚惕心中悸動
手脚逆冷體常自汗五臓六腑虚損腸鳴風濕榮衛不
調百病補諸不足又治風裏急方
黃耆人參橘皮當歸
桂心細辛前胡芍藥
甘草麥門冬茯苓(各二兩)生薑(五兩)
半夏(二兩半)大棗(二十枚)
右十四味㕮咀以水二斗煮取四升每服五合日三
夜一(深師方無橘皮細辛前胡甘草麥門冬有烏頭三兩蜀椒二兩遠志二兩胡洽崔氏有蜀椒一)
(兩烏頭五枚崔氏名樂令大黃耆湯)
腎瀝湯治虚勞損羸乏欬逆短氣四肢煩疼腰背相引
痛耳鳴面黧黯骨間熱小便赤黃心悸目眩諸虚乏方
羊腎(一具)桂心(一兩)人參澤瀉
五味子甘草防風芎藭
地骨皮黃耆當歸(各二兩)茯苓
玄參芍藥生薑(各四兩)磁石(五兩)
右十六味㕮咀以水一斗五升先煮腎取一斗去腎
入藥煎取三升分三服可常服之(廣濟方治虚勞百病者無人參甘草)
(芎藭當歸芍藥生薑玄參有蓯蓉三兩牛膝五加皮各二兩胡洽治大虚傷損夢寤驚悸上氣肩息腎中)
(風濕小腹裏急引腰脊四肢常苦寒冷大小便澀利無常或赤或白足微腫或昏僻善忘者無澤瀉防風)
(黃耆玄參磁石地骨皮有黃芩一兩麥門冬乾地黃遠志各三兩大棗二十枚崔氏治腎蔵虚勞所傷補)
(益者無芎藭玄參磁石地骨皮有黃芩遠志各二兩乾地黃三兩麥門冬四兩大棗二十枚治五勞六極)
(八風十二痺補諸不足者無澤瀉甘草五味子防風芍藥生薑玄參地骨皮有附子牡丹皮各一兩乾地)
(黃一兩半牡荆子菖蒲桑螵蛸各二兩經心錄治腎氣不足耳無所聞者無澤瀉甘草五味子防風黃耆)
(芍藥生薑玄參地骨皮有附子牡丹皮牡荆子各一兩乾地黃三兩大棗十五枚名羊腎湯近效方除風)
(下氣強腰脚明耳目除痰飲理榮衛永不染時疾諸風者無當歸芍藥磁石有獨活牛膝各一兩半麥門)
(冬二兩丹參五兩為煮散都分二十四貼每貼入生薑一分杏仁十四枚水三升煮取一升)
又方&KR1489;羊腎(一具切去脂以水一斗六升煮取一斗三升)大棗(二十枚)
桑白皮(六兩)五味子黃耆蓯蓉
防風巴戟天秦芁澤瀉
人參桂心薯蕷丹參
遠志茯苓細辛牛膝(各三兩)
石斛生薑(各五兩)杜仲磁石(各八兩)
右二十二味㕮咀内腎汁中煮取三升分三服相去
如人行五里再服
增損腎瀝湯治大虚不足小便數嘘吸焦燆引飲膀胱
滿急每年三伏中常服此三劑於方中商量用之
羊腎(一具)麥門冬地骨皮人參
石斛澤瀉栝蔞根乾地黃
遠志生薑甘草當歸
桂心茯苓五味子
桑白皮(一作桑寄生各二兩)大棗(三十枚)
右十七味㕮咀以水一斗五升先煮腎取一斗二升
去腎内藥煮取三升去滓分三服(小品方無石斛栝蔞根地骨皮桑白)
(皮茯苓有芎藭黃連龍骨各二兩螵蛸二十枚又治腎氣不足痟渴引飲小便過多腰背疼痛者無石斛)
(栝蔞根地骨皮桑白皮甘草有芎藭二兩黃芩芍藥各一兩桑螵蛸二十枚雞肶胵黃皮一兩崔氏治蔵)
(損虚勞李子豫增損者無石斛栝蔞根地骨皮桑白皮有黃耆黃芩芍藥防風各二兩)
治左脇氣衝膈上滿頭上有風如蟲行手足頑痺鼻塞
脚轉筋不能伸縮兩目時腫痛方
猪腎(一具)防風芎藭橘皮
澤瀉桂心石斛(各一兩)生薑
丹參茯苓通草半夏(各一兩)
乾地黃(三兩)
右十三味㕮咀以水一斗半煮腎減三升去腎下藥
煮取二升七合去滓分三服
五補湯治五臓内虚竭短氣欬逆傷損鬱悒不足下氣
通津液方
五味子桂心甘草人參(各一兩)
麥門冬小麥(各一升)生薑(八兩千金翼無)粳米(三合)
薤白枸杞根白皮(各一斤)
右十味㕮咀以水一斗二升煮取三升每服一升日
三口燥者先煮竹葉一把水減一升去葉内諸藥煮
之
凝唾湯治虚損短氣咽喉凝唾不出如膠塞喉方(一名茯苓)
(湯)
麥門冬(五兩)人參(二兩)前胡(三兩)甘草
乾地黃桂心芍藥(各一兩)大棗(三十枚)
茯苓(二兩)
右九味㕮咀以水九升煮取三升分温三服
補湯方
車前子(三兩)防風桂心(各三兩)巴戟天
丹參乾地黃鹿茸枸杞皮
五加皮(各五兩)
右九味㕮咀以水八升煮取三升去滓分三服
人參湯治男子五勞七傷胷中逆滿害食乏氣嘔逆兩
脅下脹小腹急痛宛轉欲死調中平臓理絶傷方
人參當歸芍藥甘草
生薑麥門冬白糖桂心(各二兩)
前胡茯苓五味子蜀椒
橘皮(各一兩)枳實(三兩)大棗(十五枚)
右十五味㕮咀取東流水一斗半漬藥半日用三年
陳蘆稍煎取四升内糖復上火煎令十數沸年二十
以上六十以下一服一升二十以下六十以上一服
七八合雖年盛而久羸者亦服七八合日三夜一不
爾藥力不接則不能救病要用勞水陳蘆不則水強
火盛猛即藥力不出也貞觀初有人久患羸瘦殆死
余處此方一劑則瘥如湯沃雪所以錄記之餘方皆
爾不能一一具記
内補散治男子五勞六絶其心傷者令人善驚妄怒無
常其脾傷者令人腹滿喜噫食竟欲臥面目痿黃其肺
傷者令人少精腰背痛四肢厥逆其肝傷者令人少血
面黑其腎傷者有積聚小腹腰背滿痺欬唾小便難六
絶之為病皆起於大勞脉虚外受風邪内受寒熱令人
手足疼痛膝以下冷腹中雷鳴時時泄痢或閉或利面
目腫心下憒憒不欲語憎聞人聲方
乾地黃莵絲子山茱萸地麥(各五分)
遠志巴戟天(各半兩)麥門冬五味子
甘草人參蓯蓉石斛
桂心茯苓附子(各一兩半)
右十五味治下篩酒服方寸匕日三加至三七無所
禁
石斛散治大風四肢不收不能自反覆兩肩疼痛身重
脛急筋腫不能行時寒時熱足腨如刀刺痛身不能自
任此皆得之飲酒中大風露臥濕地寒從下入腰以下
冷不足無氣子精虚衆脉寒隂下濕莖消令人不樂恍
惚時悲此方除風輕身益氣明目強隂令人有子補不
足方
石斛(十分)牛膝(二分)附子杜仲(各四分)
栢子仁石龍芮芍藥松脂
雲母粉山茱萸澤瀉萆薢
莵絲子防風細辛桂心(各三分)
右十六味治下篩酒服方寸匕日再隂不起倍莵絲
子杜仲腹中痛倍芍藥膝中痛倍牛膝背痛倍萆薢
腰中風倍防風少氣倍栢子仁蹷不能行倍澤瀉隨
病所在倍三分亦可為丸以棗膏丸如梧子酒服七
丸
腎瀝散治虚勞百病方
&KR1489;羊腎(一具隂乾)茯苓(一兩半)五味子甘草
巴戟天桂心石龍芮牛膝
山茱萸防風乾薑細辛(各一兩)
乾地黃(二兩)人參鍾乳粉石斛
莵絲子丹參蓯蓉附子(各五分)
右二十味治下篩合鍾乳粉和攪更篩令勻平旦清
酒服方寸匕稍加至二七日再
又方治男子五勞七傷八風十二痺無有冬夏悲憂憔
悴凡是病皆須服之之方
羊腎(一具隂乾)厚朴五味子女萎
細辛牡荆子芍藥巴戟天
石斛白歛石龍芮茯苓
山茱萸乾漆礬石龍膽
桂心芎藭蓯蓉蜀椒
白术菊花續斷遠志
人參黃耆澤瀉萆薢
黃芩(各一兩)乾薑附子防風
菖蒲牛膝(各一兩半)桔梗(二兩半)薯蕷
秦芁(各二兩)
右三十七味治下篩酒服方寸匕日三忌房室
又方
石龍芮續斷桔梗乾薑
菖蒲山茱萸茯苓(各二兩)薯蕷
蜀椒芍藥巴戟天人參
龍膽女萎厚朴肉蓯蓉
細辛萆薢附子石斛
黃耆芎藭白歛烏頭
天雄桂心(各一兩半)秦芁白术
礜石(一作礬石)五味子牡荆子菊花
牛膝(各一兩)遠志(二兩半)乾漆(三兩)羊腎(一具隂乾)
右三十六味治下篩酒服方寸匕日三(此方比前方無澤瀉黃芩)
(防風有烏頭天雄各一兩半餘並同)
薯蕷散補丈夫一切病不能具述方
薯蕷荆實(一方用枸杞子)續斷(一方用遠志)
茯苓(一方用茯神)牛膝莵絲子巴戟天
杜仲(各一兩)蓯蓉(二兩)五味子
山茱萸(一用防風)蛇牀子(二分)
右十二味治下篩酒服方寸匕日二夜一惟禁醋蒜
自外無忌服後五夜知覺十夜力生十五夜力壮如
盛年二十夜力倍若多忘加遠志茯苓體澀加栢子
仁服三兩劑益肌肉亦可為丸每服三十丸日二夜
一以頭面身體暖為度其藥和平不熱調五臓久服
健力不可當婦人服之面生五色
補五勞方
五月五日採五加莖七月七日採葉九月九日取根
治下篩服方寸匕日三長服去風勞妙
治五勞六極七傷虚損方
蓯蓉白龍骨陽起石續斷
天雄(各七分)牡蠣五味子蛇牀子
乾地黃桑寄生天門冬
白石英(各二兩)地膚子車前子韭子
莵絲子(各五合)地骨皮(八分)
右十七味治下篩酒服方寸匕日三服
鍾乳散治五勞七傷虚羸無氣力傷極方
鍾乳(六兩無問粗細以白净無赤黃黑為上鍋鐺中可盛三二斗并取粟粗糠二合許内鐺中)
(煮五六沸乃内乳煮水欲減又添如故一晬時出以暖水淨淘之曝乾玉硾研不作聲止重密絹水)
(下澄取用)鹿角(白者)白馬莖(别𢷬)硫黃(别研)
石斛鐵精人參磁石
桂心殭蠶(各一兩)蛇牀子(三兩)
右十一味為末以棗膏和𢷬三千杵酒服三十丸如
梧子日再慎房室及生冷酢滑雞猪魚陳敗
寒食鍾乳散治傷損乏少氣力虚勞百病令人丁彊飲
食去風冷(方見氣極篇中)
地黃散主益氣調中補絶令人嗜食除熱方
生地黃三十斤細切曝乾取生者三十斤𢷬汁漬之
令相得出曝乾復如是九反曝𢷬末食後酒服方寸
匕勿令絶
三石散治風勞毒冷百治不瘥補虚方
鍾乳紫石英白石英白术
桔梗防風(各五分)栝蔞根人參
蜀椒乾薑附子牡蠣
桂心杜仲細辛茯苓(各十分)
右十六味治下篩酒服方寸匕日三行十數步至五
十步以上服此大佳少年勿用自餘補方通用老少
皆宜冬月服之(千金翼名更生散赤石脂不用味紫石英蜀椒杜仲茯苓為十三)
石韋圓黃帝問五勞七傷於高陽負高陽負曰一曰隂
衰二曰精清三曰精少四曰精消五曰囊下濕六曰腰
(一作胷)脅苦痛七曰膝厥痛冷不欲行骨熱遠視淚出口
乾腹中鳴時有熱小便淋瀝莖中痛或精自出有病如
此所謂七傷一曰志勞二曰思勞三曰心勞四曰憂勞
五曰疲勞此謂五勞黃帝曰何以治之高陽負曰石韋
丸主之
石韋細辛礜石遠志
茯苓澤瀉菖蒲杜仲
蛇牀子肉蓯蓉桔梗天雄
牛膝山茱萸栢子仁續斷
薯蕷(各二兩)防風赤石脂(各三兩)
右十九味為末取棗膏如蜜和丸如梧子酒服三十
丸日三七日愈二十日百病除長服良(崔氏無礜石茯苓澤瀉桔)
(梗薯蕷栝蒌根二兩半云白水侯方)
五補圓治腎氣虚損五勞七傷腰脚酸疼肢節苦痛目
暗&KR0617;&KR0617;心中喜忘恍惚不定夜臥多夢覺則口乾食不
得味心常不樂多有恚怒房室不舉心腹脹滿四體疼
痺口吐酸水小腹冷氣尿有餘瀝大便不利悉主之久
服延年不老四時勿絶一年萬病(闕)愈之方
杜仲巴戟天人參五加皮
五味子天雄牛膝防風
遠志石斛薯蕷狗脊(各四分)
乾地黃蓯蓉(各十二分)鹿茸(十五分)莵絲子
茯苓(各五分)覆盆子石龍芮(各八分)萆薢
蛇牀子石南白术(各三分)天門冬(七分)
右二十四味為末蜜丸如梧子酒服十丸日三有風
加天雄芎藭當歸黃耆五加皮石南茯神獨活栢子
仁白术各三分有氣加厚朴枳實橘皮各三分冷加
乾薑桂心吳茱萸附子細辛蜀椒各三分泄精加韭
子白龍骨牡蠣鹿茸各三分泄痢加赤石脂龍骨黃
連烏梅肉各三分春依方服夏加地黃五分黃芩三
分麥門冬四分冷則去此加乾薑桂心蜀椒各三分
若不熱不寒亦不須增損直爾服之三劑以上即覺
庶事悉佳慎酢蒜鱠陳臭大冷醉吐自外百無所慎
稍加至三十丸不得增常以此為度
無比薯蕷圓治諸虚勞百損方
薯蕷(二兩)蓯蓉(四兩)五味子(六兩)莵絲子
杜仲(各三兩)牛膝山茱萸乾地黃
澤瀉茯神(一作茯苓)巴戟天
赤石脂(各一兩)
右十二味為末蜜丸如梧子食前酒服二十丸加至
三十丸日再無所忌惟禁醋蒜陳臭等物服七日後
令人健四體潤澤脣口赤手足暖而有光彩消食身
體安和音聲清朗是其驗也十日後長肌肉其藥通
中入腦鼻必酸疼勿怪若求大肥加燉煌石膏二兩
失性健忘加遠志一兩體少潤澤加栢子仁一兩(古今)
(錄驗有白馬莖二兩共十六味治丈夫五勞七傷頭痛目眩手足逆冷或煩熱有時或冷痺骨疼腰髖不)
(隨食雖多不生肌肉或少食而脹滿體澀無光澤陽氣衰絶隂氣不行此藥能補十一經脉起隂陽通内)
(制外安䰟定魄開三焦破積聚厚腸胃消五臓邪氣除心内伏熱強筋練骨輕身明目除風去冷無所不)
(治補益處廣常須服餌為佳七十老人服之尚有非常力况少者乎)
大薯蕷圓治男子女人虚損傷絶頭目眩骨節煩痛飲
食微少羸瘦百病方
薯蕷附子(古今錄作茯苓)人參澤瀉(各八分)
天門冬乾地黃黃芩當歸(各十分)
乾漆杏仁阿膠(各二分)白术
白歛(古今錄作防風)芍藥石膏前胡(各三分)
桔梗乾薑桂心(各四分)大黃(六分)
五味子(十六分)甘草(二十分)大豆卷(五分古今錄作黃耆)
大棗(一百枚)
右二十四味為末蜜和棗膏𢷬三千杵丸如梧子酒
服五丸日三漸增至十丸(張仲景無附子黃芩石膏乾漆五味子大黃有神麴)
(十分芎藭防風各六分茯苓五分丸如彈丸每服一丸以一百丸為劑)
腎氣圓治虚勞腎氣不足腰痛隂寒小便數囊冷濕尿
有餘瀝精自出隂痿不起忽忽悲喜方
乾地黃(八分)遠志防風乾薑
牛膝麥門冬萎蕤薯蕷
石斛細辛地骨皮甘草
附子桂心茯苓山茱萸(四分)
蓯蓉鍾乳粉(十分)羖羊腎(一具)
右十九味為末蜜丸如梧子酒服十五丸日三稍加
至三十丸(古今錄驗無遠志防風乾薑牛膝地骨萎蕤甘草鍾乳有狗脊一兩黃耆四兩人參)
(三兩澤瀉乾薑各二兩大棗一百枚)
又方治男子婦人勞損虚羸傷寒冷乏少無所不治方
石斛(二兩)紫菀牛膝白术(各五分)
麻仁(一分)人參當歸茯苓
芎藭大豆卷黃芩甘草(各六分)
杏仁蜀椒乾地黃防風
桂心(各四分)羊腎(一具)
一方有蓯蓉六分
右十八味為末蜜丸如梧子酒服十丸日再漸增之
又方此方勝胡公腎氣丸及五石丸
乾地黃茯苓玄參(各五兩)澤瀉
薯蕷山茱萸桂心芍藥(各四兩)
附子(三兩)
右九味為末蜜丸如梧子酒服二十丸加至三十丸
以知為度(千金翼有牡丹皮四兩為十味)
又方治腎氣不足羸瘦日劇吸吸少氣體重耳聾眼暗
百病方
桂心(四兩)乾地黃(一斤)澤瀉薯蕷
茯苓(各八兩)牡丹皮(六兩)半夏(一兩)
右七味為末蜜丸如梧子大酒服十丸日三
八味腎氣圓治虚勞不足大渴欲飲水腰痛小腹拘急
小便不利方
乾地黃(八兩)山茱萸薯蕷(各四兩)澤瀉
牡丹皮茯苓(各三兩)桂心附子(各二兩)
右八味為末蜜丸如梧子大酒下十五丸日三加至
二十五丸(仲景云常服去附子加五味子姚公云加五味子三兩蓯蓉四兩張文仲云五味子)
(蓯蓉各四兩肘後方云地黃四兩澤瀉附子各一兩餘各二兩)
黃耆圓治五勞七傷諸虚不足腎氣虚損目視&KR0617;&KR0617;耳
無所聞方
黃耆乾薑當歸羌活(一作白术)
芎藭甘草茯苓細辛
桂心烏頭附子防風
人參芍藥石斛乾地黃
蓯蓉(各二兩)棗膏(五合)羊腎(一具)
右十九味為末以棗膏與蜜為丸如梧子大酒服十
五丸日二加至三十丸一方無芎藭乾薑當歸羌活
止十四味(古今錄驗無羊腎有羌活鍾乳紫石英石硫黃赤石脂白石脂礬石各二分名五石)
(黃耆丸)
又方療虚勞方
黃耆鹿茸茯苓烏頭
乾薑(各三分)乾地黃當歸桂心
芎藭(各四分)枸杞白皮莵絲子五味子
栢子仁白术(各五分)大棗(二十枚)
右十五味為末蜜丸如梧子平旦酒服十丸夜十丸
以知為度禁如藥法
神化圓治五勞七傷氣不足隂下濕癢或生瘡小便數
有餘瀝隂頭冷疼失精自出小腹急繞臍痛膝重不能
久立目視漠漠見風淚出脛酸精氣衰微臥不欲起手
足厥冷調中利食方
蓯蓉牛膝薯蕷(各六分)續斷
山茱萸大黃(各五分)遠志澤瀉
天雄栢子仁莵絲子人參
防風石斛栝蔞根杜仲
黃連白术甘草礜石
當歸(各一兩)桂心石南乾薑
蛇牀子赤石脂萆薢茯苓
細辛菖蒲芎藭(各三分)
右三十一味為末蜜丸如梧子酒服五丸日三加至
二十丸
三仁九子圓治五勞七傷補益方
酸棗仁栢子仁薏苡仁莵絲子
菊花子枸杞子蛇牀子五味子
菴䕡子地膚子烏麻子牡荆子
乾地黃薯蕷桂心(各二兩)蓯蓉(三兩)
右十六味為末蜜丸如梧子酒服二十丸日二夜一
填骨圓治五勞七傷補五臓除萬病方
石斛人參當歸牡蒙
石長生石韋白术遠志
蓯蓉巴戟天紫菀茯苓
乾薑天雄蛇牀子牛膝
牡蠣附子牡丹栢子仁
甘草薯蕷阿膠乾地黃
五味子(各二兩)蜀椒(三兩)
右二十六味為末白蜜和丸如梧子大酒服三丸日
三
通明圓治五勞七傷六極彊力行事舉重重病後骨髓
未滿房室所食不消胃氣不平方
麥門冬(三斤)乾地黃石韋(各一斤)紫菀
五味子肉蓯蓉甘草阿膠
杜仲遠志茯苓天雄(各半斤)
右十二味為末蜜丸如梧子食上若酒服十丸日再
加至二十丸
補虚益精大通圓治五勞七傷百病方
乾地黃(八兩)乾薑當歸石斛
肉蓯蓉天門冬白术甘草
芍藥人參(各六兩)麻子仁(半兩)紫菀
大黃黃芩(各五兩)蜀椒(三升)防風(四兩)
茯苓杏仁(各三兩)白芷(一兩)
右十九味為末白蜜棗膏丸如彈子空腹服一丸日
三服十日效
赤石脂圓治五勞七傷每事不如意男子諸疾方
赤石脂山茱萸(七分)防風遠志
栝蔞根牛膝杜仲薯蕷(各四分)
石韋(三分)肉蓯蓉(二分)蛇牀子(六分)菖蒲
續斷天雄栢子仁(各五分)
右十五味為末蜜棗膏和丸如梧子大空腹服五丸
日三服十日知久服不老加莵絲子四分佳
鹿角圓補益方
鹿角白馬莖石斛薯蕷
乾地黃人參莵絲子防風
蛇牀子(各五分)山茱萸杜仲赤石脂
澤瀉乾薑(各四分)石龍芮遠志(各三分)
五味子牛膝巴戟天(各六分)天雄(二分)
蓯蓉(七分)
一方無乾薑五味子
右二十一味為末蜜丸如梧子酒服三十丸日二忌
米醋
蓯蓉圓補虚益氣治五臓虚勞損傷隂痺隂下濕癢或
生瘡莖中痛小便餘瀝四肢嘘吸陽氣絶陽脉傷方
蓯蓉薯蕷(各五分)蛇牀子遠志(各四分)
莵絲子(六分)天雄(八分)五味子(七分)山茱萸(七分)
巴戟天(四分)
右九味為末蜜丸如梧子酒服二十丸日二加至二
十五丸
乾地黃圓治五勞七傷六極臓腑虚弱飲食不下顔色
黧黯八風所傷補虚益氣進食資顔色長陽方
乾地黃茯苓天雄(各七分)蛇牀子(六分)
桂心麥門冬(各五分)遠志蓯蓉
杜仲甘草(各十分)五味子(四分)阿膠
棗肉(各八分)
右十三味為末蜜丸如梧子酒下二十丸日再加至
三十丸常服彌佳
治虚勞不起囊下癢汗出小便淋瀝莖中數痛尿時赤
黃甚者失精劇苦溺血目視&KR0617;&KR0617;見風淚出莖中冷精
氣衰兩膝腫不能久立起則目眩補虚方
蛇牀子細辛天雄大黃
栢子仁菟絲子杜仲茯苓
防風萆薢菖蒲澤瀉(各四兩)
遠志牛膝(各六分)栝蔞根(三分)山茱萸
桂心蓯蓉薯蕷蜀椒
石韋曰术(各五分)
右二十二味為末蜜丸如梧子酒服十五丸日再漸
加至五十丸十五日身體輕三十日聰明五十日康
健復壮
覆盆子圓治五勞七傷羸瘦補益令人充健方
覆盆子莵絲子(各十二分)蓯蓉鹿茸
巴戟天白龍骨茯苓天雄
白石英五味子續斷薯蕷(各十分)
乾地黃(八分)蛇牀子(五分)遠志乾薑(各六分)
右十六味為末蜜丸如梧子酒服十五丸日再細細
加至三十丸慎生冷陳臭(張文仲方無龍骨鹿茸天雄續斷石英有石斛白术)
(桂心枸杞子人參栢子仁澤瀉各六分牛膝四分山茱萸五分赤石脂甘草各八分細辛四分)
治五勞七傷虚羸無力傷極方
莵絲子五味子(各二兩)蛇牀子(一兩)
右三味為末蜜丸如梧子每服十丸日三服禁如常
法
補益方
乾漆栢子仁山茱萸
酸棗仁(各四分)
右四味為末蜜丸如梧子每服二七丸加至二十丸
日二
曲囊圓治風冷補虚弱亦主百病方
乾地黃薯蕷牡蠣天雄
蛇牀子遠志杜仲鹿茸
桂心五味子鹿藥草石斛
車前子莵絲子肉蓯蓉雄雞肝
未連蠶蛾(各等分)
右十七味欲和任意𢷬末蜜丸如小豆大酒服三丸
加至七丸日三夜一禁如常法須令常有藥氣大益
人服藥十日以後少少得強
崔平世治五勞七傷方
鍾乳粉萆薢(各一分)巴戟天(二分)
乾薑(三分一作乾地黃)莵絲子蓯蓉(各二分)
右六味為末蜜丸如梧子酒服七丸日三服訖行百
步酒服三合更行三百步胷中熱定即食乾飯牛羊
兔肉任為羹去肥膩餘不忌
明目益精長志倍力久服長生耐老方
遠志茯苓細辛莵絲子
木蘭續斷人參菖蒲
龍骨當歸芎藭茯神(各五分)
右十二味為末蜜丸如梧子服七丸至十丸日二夜
一滿三年益智
磁石酒療丈夫虚勞冷骨中疼痛陽氣不足隂下疥(一作)
(痛)熱方
磁石石斛澤瀉防風(各五兩)
杜仲桂心(各四兩)天雄桑寄生
天門冬黃耆(各三兩)石南(二兩)狗脊(八兩)
右十二味㕮咀以酒四斗浸漬服三合漸加至五合
日再服亦可單漬磁石服之
石英煎治男子女人五勞七傷消枯羸瘦風虚痼冷少
氣力無顔色不能動作口苦咽燥眠中不安惡夢驚懼
百病方
白石英(碎如米以醇酒九升銅器中微火煎取三升以竹篾攪勿住手去滓澄清)
紫石英(各一斤製同上)乾地黃(一斤)白蜜(三斤)
酥桃仁(各三升)石斛(五兩)栢子仁
遠志茯苓山茱萸人參
麥門冬桂心乾薑五味子
白术蓯蓉甘草天雄
白芷細辛芎藭黃耆
防風薯蕷(各二兩)
右二十四味治下篩内煎中如不足加酒取足為限
煎令可丸丸如梧子大酒服二十丸日三稍加至四
十丸為度無藥者可單服煎令人肥白充實
麋角圓丸
取當年新角連腦頂者為上看角根有斫㾗處亦堪
用退角根下平者是不堪諸麋角丸方凡有一百一
十方此特出衆方之外容成子羔服而羽化夫造此
藥取角五具或四具三具兩具一具為一劑先去尖
一大寸即各長七八寸取勢截斷量把鎊得即於長
流水中以竹器盛懸浸可十宿如無長流水處即於
净盆中滿著水浸每夜易換即將出削去皴皮以利
鎊鎊取白處至心即止以清粟米泔浸兩宿初經一
宿即乾握去舊水置新絹上曝乾淨擇去惡物粗骨
皮及鎊不勻者即以無灰美酒於大白甆器中浸經
兩宿其酒及器物隨藥多少其藥及酒俱入淨釡中
初武火煮一食久後卽又著火微煎如蟹目沸以柳
木篦長四尺闊三指徐攪不得住手困則易人時時
更添美酒以成煎為度煎之皆須平旦下手不得經
兩宿仍看屑消似希膠即以牛乳五大升酥一斤以
次漸下後藥
麋角(一條炙令黃為散與諸藥同制之)㯽榔通草
秦芁人參甘草
莵絲子(酒浸兩宿待乾别𢷬)肉蓯蓉(各一兩)
右𢷬為散如不要補即不須此藥共煎又可一食時
候藥似稠粥即止火少時歇熱氣即投諸藥散相和
攪令相得仍待少時漸稠粘堪作丸即以新器盛貯
以衆手一時丸就如梧子大若不能衆手丸就旋暖
漸丸亦得如粘手著少酥塗手其服餌之法空腹取
三果漿以下之如無三果漿酒下亦得初服三十丸
日加一丸至五十丸為度日二服初服一百日内忌
房室服經一月腹内諸疾自相驅逐有微利勿怪漸
後多泄氣能食聰耳明目補心神安臓腑填骨髓理
腰脚能久立髮白更黑貌老還少患氣者加枳實青
木香准前各一大兩若先曾服丹石等藥即以三黃
丸食上壓令宣泄如飲酒食麫口乾鼻中氣粗眼澀
即以蜜漿飲之即止如不止加三黃丸使微利諸凡
如此一度發動已後方始調暢服至二百日面皴自
展光澤一年齒落更生強記身輕若風日行數百里
二年常令人肥飽少食七十以上却成後生三年腸
作筋髓預見未明四年常飽不食自見仙人三十已
下服之不輟顔一定而不變其藥修合時須淨室中
不得令雞犬女人孝子等見婦人服之亦佳
治五臓虚勞小腹弦急脹熱方
灸腎輸五十壮老小損之若虚冷可至百壮横三間
寸灸之
備急千金要方卷六十
