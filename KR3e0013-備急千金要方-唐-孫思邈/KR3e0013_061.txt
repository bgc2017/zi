備急千金要方卷六十一唐孫思邈撰
宋林億等校正
膀胱腑方
膀胱腑脉論第一
論曰膀胱者主腎也耳中是其候也腎合氣於膀胱膀
胱者津液之腑也號水曹掾名玉海重九兩二銖左回
疊積上下縱廣九寸受津液九升九合兩邊等應二十
四氣鼻空在外膀胱漏泄
黃帝曰夫五臓各一名一形腎乃獨兩何也岐伯曰膀
胱為腑有二處腎亦二形應腑有二處臓名一腑名二
故五臓六腑也一說腎有左右而膀胱無二今用當以
左腎合膀胱右腎合三焦
左手關後尺中陽絶者無膀胱脉也病苦逆冷婦人月
使不調王月則閉男子失精尿有餘瀝刺足少隂經治
隂在足内踝下動脉是也
右手關後尺中陽絶者無子戸脉也病苦足逆寒絶産
帶下無子隂中寒刺足少隂經治隂
左手關後尺中陽實者膀胱實也病苦逆冷脅下邪氣
相引痛刺足太陽經治陽在足小趾外側本節後陷中
右手關後尺中陽實者膀胱實也病苦小腹滿引腰痛
刺足太陽經治陽
病先發於膀胱者背膂筋痛小便閉五日之腎小腹腰
脊痛脛痠一日之小腸脹一日之脾閉塞不通身痛體
重二日不已死冬雞鳴夏下晡(一云日夕)
膀胱病者小腹偏腫而痛以手按之則欲小便而不得
肩上熱若脉陷及足小趾外側及脛踝後皆熱若脉陷
取委中
膀胱脹者小腹滿而氣癃
腎前受病𫝊於膀胱腎欬不已欬則遺溺
厥氣客於膀胱則夢遊行
腎應骨密理厚皮者三焦膀胱厚粗理薄皮者三焦膀
胱薄腠理疎者三焦膀胱緩急皮而無毫毛者三焦膀
胱急毫毛美而粗者三焦膀胱直稀毫毛者三焦膀胱
結也
扁鵲云六腑有病徹面形腎膀胱與足少隂太陽為表
裏膀胱總通於五臓所以五臓有疾即應膀胱膀胱有
疾即應胞囊傷熱則小便不通膀胱急尿苦黃赤傷寒
則小便數清白或發石水根在膀胱四肢小其腹獨大
也(方見治水篇中)骨絶不治齒黃落十日死足太陽之脉起於
目内眥上額交巔上其支者從巔至耳上角其直者從
巔入絡腦還出别下項循肩膊内俠脊抵腰中入循膂
絡腎屬膀胱其支者從腰中下會於後隂下貫臀入膕
中其支者從膊内左右别下貫胂(一作髖)過髀樞循髀外
後臁下合膕中以下貫腨内出外踝之後循京骨至小
指外側是也動則病衝頭痛目似脱項似拔脊痛腰似
折髀不可以曲(一作回)膕如結腨如列是為踝厥是主筋
所生病者痔瘧狂癲疾頭腦項痛目黃淚出&KR0864;衂項背
腰尻膕腨脚皆痛小指不用盛者則人迎大再倍於寸
口虚者則人迎反小於寸口也
膀胱虚實第二(脉法方灸)
膀胱實熱
左手尺中神門以後脉陽實者足太陽經也病苦逆滿
腰中痛不可俛仰勞也名曰膀胱實熱也
右手尺中神門以後脉陽實者足太陽經也病苦胞轉
不得小便頭眩痛煩滿脊背強名曰膀胱實熱也
治膀胱實熱方
石膏(八兩)梔子仁(一作瓜子仁)茯苓
知母(各三兩)蜜(五合)淡竹葉
生地黃(各切一升)
右七味㕮咀以水七升煮取二升去滓下蜜煮二沸
分三服須利加芒硝三兩
治膀胱熱病不已舌乾咽腫方
蜜(七合)升麻大青(各三兩)射干
生玄參黃蘗薔薇根白皮(各四兩)
右七味以水七升煮取一升去滓下蜜煮二沸細細
含之
膀胱虚冷
左手尺中神門以後脉陽虚者足太陽經也病苦脚中
筋急腹中痛引腰背不可屈伸轉筋惡風偏枯腰痛外
踝後痛名曰膀胱虚冷也
右手尺中神門以後脉陽虚者足太陽經也病苦肌肉
振動脚中筋急耳聾忽忽不聞惡風颼颼作聲名曰膀
胱虚冷也
治膀胱虚冷饑不欲飲食面黑如炭腰脅疼痛方
磁石(六兩)黃耆茯苓(各三兩)五味子
杜仲(各四兩)白术白石英(各五兩)
右七味㕮咀以水九升煮取三升分三服
治膀胱冷欬唾則有血喉鳴喘息方
羊腎(一具)人參玄參黃耆
桂心芎藭甘草(各三兩)茯苓(四兩)
地骨皮生薑(各五兩)白术(六兩)
右十一味㕮咀以水一斗二升先煮羊腎減三升去
腎下藥煮取三升去滓分為三服
龍骨圓治膀胱腎冷坐起欲倒目&KR0617;&KR0617;氣不足骨痿方
龍骨栢子仁乾地黃甘草
防風(各五分)黃耆禹餘糧白石英
桂心茯苓(各七分)五味子羌活
人參附子(各六分)山茱萸玄參
芎藭(各四分)磁石杜仲乾薑(各八分)
右二十味為末蜜丸如梧子大空腹酒服三十丸日
二加至四十丸
治膀胱寒小便數漏精稠厚如米白泔方
赤石脂白石脂(各五分)乾地黃(三分)蓯蓉(六分)
赤雄雞腸雞肶胵(各兩具)桑螵蛸牡蠣
龍骨黃連(各四分)
右十味治下篩内雞腸及肶胵中縫塞蒸令熟曝乾
合𢷬為散以酒和服方寸匕日三
治膀胱方
灸之如腎虚法
胞囊論第三(論法方灸)
論曰胞囊者腎膀胱候也貯津液并尿若臓中熱病者
胞澀小便不通尿黃赤若腑中寒病者胞滑小便數而
多白若至夜則尿偏甚者夜則内隂氣生故熱則瀉之
寒則補之不寒不熱依經調理則病不生矣
凡尿不在胞中為胞屈僻津液不通以蔥葉除尖頭内
隂莖孔中深三寸微用口吹之胞脹津液大通即愈
榆皮通滑泄熱煎治腎熱應胞囊澀熱小便黃赤苦不
通方
榆白皮赤蜜葵子(各一升)滑石
通草(各三兩)車前子(五升)
右六味㕮咀以水三斗煮取七升去滓下蜜更煎取
三升分三服婦人難産亦同此方
滑石湯治膀胱急熱小便黃赤方
滑石(八兩)子芩(三兩)車前子冬葵子(一升)
榆白皮(四兩)
右五味㕮咀以水七升煮取三升分三服
治虚勞尿白濁方
右取榆白皮切二斤水二斗煮取五升分五服
又方𢷬乾羊骨為末服方寸匕日二
又方灸脾輸一百壮又灸三焦輸百壮又灸腎輸
百壮又灸章門百壮在季肋端
凡飽食後或忍小便或走馬或忍小便大走及入房皆
致胞轉臍下急滿不通治之之方
右用亂髮急纏如兩拳大燒為末醋四合和二方寸
匕服之訖即炒熟黑豆葉蹲坐上
治胞轉方
石韋(一兩)葵子通草甘草(各二兩)
鬼箭(三兩)滑石(四兩)榆白皮(一升)
右七味㕮咀以水一斗煮取三升分三服
治丈夫婦人胞轉不得小便八九日者方
葵子(一升)滑石寒水石(各一斤)
右三味㕮咀以水一斗煮取五升分三服
治胞轉小便不得方
蔥白(四七莖)阿膠(一兩)琥珀(三兩)車前子(一升)
右四味㕮咀以水一斗煮取三升分三服
又方阿膠三兩水二升煮取七合頓服
又方豉五合以水三升煮數沸頓服之
又方麻子煮取汁頓服之
又方連耞關燒灰水服之
又方筆頭燒灰水服之
又方燒死蜣蜋二枚末水服之
又方内白魚子莖孔中
又方酒和猪脂雞子大頓服之
治腰痛小便不利苦胞轉方
灸玉泉七壮穴在關元下一寸大人從心下度取八
寸是玉泉穴小兒酙酌以取之又灸第十五椎五
十壮又灸臍下一寸又灸臍下四寸各隨年壮
三焦脉論第四
論曰夫三焦者一名三關也上焦名三管反射中焦名
霍亂下焦名走哺合而為一有名無形主五臓六腑往
還神道周身貫體可聞不可見和利精氣決通水道息
氣腸胃之間不可不知也三焦名中清之腑别號玉海
水道出屬膀胱合者雖合而不同上中下三焦同號為
孤腑而榮出中焦衛出上焦榮者絡脉之氣道也衛者
經脉之氣道也其三焦相形厚薄大小並同膀胱之形
云
三焦病者腹脹氣滿小腹尤堅不得小便窘急溢則為
水留則為脹候在足太陽之外大絡在太陽少陽之間
亦見于脉取委陽
小腹腫痛不得小便邪在三焦約取太陽大絡視其結
脉與厥隂小絡結而血者腫上及胃管取三里
三焦脹者氣滿於皮膚殼殼而不堅疼(一云殼殼而堅)
久欬不已𫝊之三焦欬而腹滿不欲飲食也手少陽之
脉起於小指次指之端上出兩指之間循手表腕出臂
外兩骨之間上貫肘循臑外上肩而交出足少陽之後
入缺盆交膻中散絡心胞下隔徧屬三焦其支者從膻
中上出缺盆上項俠耳後直上出耳上角以屈下額至
䪼其支者從耳後入耳中出走耳前過客主人前交頰
至目兑眥是也動則病耳聾煇煇焞焞嗌腫喉痺是主
氣所生病者汗出目兊眥痛頰腫耳後肩臑肘臂外皆
痛小指次指不用為此諸病盛則瀉之虚則補之熱則
疾之寒則留之陷下則灸之不盛不虚以經取之盛者
人迎大再倍於寸口虚者人迎反小於寸口也
三焦虚實第五(論法方灸)
論曰夫上焦如霧(霧者霏霏起上也)其氣起於胃上管(難經甲一巢源)
(作上口)並咽以上貫膈布胷中走腋循足太隂之外而行
還注於手陽明上至舌下注足陽明常與榮衛俱行於
陽二十五度行於隂二十五度為一周日夜五十周身
周而復始大會於手太隂也主手少陽心肺之病内而
不出人有熱則飲食下胃其氣未定汗則出或出於面
或出於背身中皆熱不循衛氣之道而出者何也此外
傷於風内開腠理毛蒸理泄衛氣走之固不得循其道
此氣慓悍滑疾見開而出故不得從其道名曰漏氣其
病則肘攣痛食先吐而後下其氣不續膈間厭悶所以
飲食先吐而後下也寒則精神不守泄下便痢語聲不
出若實則上絶於心若虚則引氣於肺也
澤瀉湯通脉泄熱治上焦飲食下胃胃氣未定汗出面
背身中皆熱名曰漏氣方
澤瀉半夏柴胡生薑(各三兩)
桂心甘草(各一兩)茯苓人參(各二兩)
地骨皮(五兩)石膏(八兩)竹葉(五合)蓴心(一升)
右十二味㕮咀以水二斗煮取六升分五服(一云水一斗煮)
(取三升分三服)
麥門冬理中湯治上焦熱腹滿不欲飲食或食先吐而
後下肘攣痛方
麥門冬生蘆根竹茹廩米(各一升)
蓴心(五合)甘草茯苓(各二兩)橘皮
人參萎蕤(各三兩)生薑(四兩)白术(五兩)
右十二味㕮咀以水一斗二升煮取三升分三服
治胸中膈氣聚痛好吐方
右灸厥隂輸穴在第四椎兩邊各相去一寸五分隨
年壮
黃耆理中湯治上焦虚寒短氣不續語聲不出方
黃耆桂心(各二兩)五味子桔梗
乾薑茯苓甘草芎藭(各三兩)
丹參杏仁(各四兩)
右十味㕮咀以水九升煮取三升分為三服
黃連圓治上焦冷下痢腹内不安食好注下方
黃連烏梅肉(各八兩)桂心(二兩)乾薑
附子阿膠(各四兩)櫸皮芎藭
黃蘗(各三兩)
右九味為末蜜丸如梧子大飲下二十丸加至三十
丸
厚朴湯治上焦閉塞乾嘔嘔而不出熱少冷多好吐白
沫清涎吞酸方
厚朴茯苓芎藭白术
玄參(各四兩)桔梗附子人參
橘皮(各三兩)生薑(八兩)吳茱萸(八合)
右十一味㕮咀以水二斗煮取五升分為五服
論曰中焦如漚(漚者在胃中如漚也)其氣起於胃中管(難經作中口甲乙巢)
(源作胃口)在上焦之後此受氣者主化水穀之味祕糟粕蒸
津液化為精微上注於肺脉乃化而為血奉以生身莫
貴於此故獨得行於經隧名曰榮氣主足陽明陽明之
别號曰豐隆在外踝上去踝八寸别走太隂絡諸經之
脉上下絡太倉主腐熟五榖不吐不下實則生熱熱則
閉塞不通上下隔絶虚則生寒寒則腹痛洞泄便痢霍
亂主脾胃之病夫血與氣異形而同類衛氣是精血氣
是神故血與氣異名同類焉而脱血者無汗此是神氣
奪汗者無血此是精氣故人有兩死(刪繁作一死)而無兩生
猶精神之氣隔絶也若虚則補於胃實則瀉於脾調其
中和其源萬不遺一也
大黃瀉熱湯開關格通隔絶治中焦實熱閉塞上下不
通隔絶關格不吐不下腹脹膨膨喘急方
蜀大黃(切以水一升浸)黃芩澤瀉
升麻芒硝(各三兩)羚羊角梔子(各四兩)
生玄參(八兩)地黃汁(一升)
右九味㕮咀以水七升煮取二升三合下大黃更煮
兩沸去滓下硝分三服
藍青圓治中焦熱水榖下痢方
藍青汁(三升)黃連(八兩)黃蘗(四兩)烏梅肉
地膚子地榆白术(各二兩)阿膠(五兩)
右八味為末以藍青汁和微火煎丸如杏仁大飲服
三丸日二七月七日合大良當併手丸之
黃連煎治中焦寒洞泄下痢或因霍亂後瀉黃白無度
腹中虚痛方
黃連酸石榴皮地榆阿膠(各四兩)
黃蘗當歸厚朴乾薑(各二兩)
右八味㕮咀以水九升煮取三升去滓下阿膠更煎
取烊分三服
治四肢不可舉動多汗洞痢方
右灸大横隨年壮穴在俠臍兩邊各二寸五分
論曰下焦如瀆(瀆者如溝水決洩也)其氣起下胃管别回腸注於
膀胱而滲入焉故水穀者常并居於胃中成糟粕而俱
下於大腸主足太陽灌滲津液合膀胱主出不主入别
於清濁主肝腎之病候也若實則大小便不通利氣逆
不續嘔吐不禁故曰走哺若虚則大小便不止津液氣
絶人飲酒入胃榖未熟而小便獨先下者何蓋酒者熟
榖之液也其氣悍以滑故後榖入而先榖出也所以熱
則瀉於肝寒則補於腎也
柴胡通塞湯治下焦熱大小便不通方
柴胡羚羊角黃芩橘皮
澤瀉(各三兩)香䜴(一升别盛)生地黃(一升)芒硝(二兩)
梔子(四兩)石膏(六兩)
右十味㕮咀以水一斗煮取三升去滓内芒硝分三
服
赤石脂湯治下焦熱或下痢膿血煩悶恍惚方
赤石脂(八兩)烏梅(二十枚)梔子(十四枚)廩米(一升)
白术升麻(各三兩)乾薑(二兩)
右七味㕮咀以水一斗煮米取熟去米下藥煮取二
升半分為三服
止嘔人參湯治下焦熱氣逆不續嘔吐不禁名曰走哺
方
人參萎蕤黃芩知母
茯苓(各三兩)生蘆根梔子仁白术
橘皮(各四兩)石膏(八兩)
右十味㕮咀以水九升煮取三升去滓分三服
香豉湯治下焦熱毒痢魚腦雜痢赤血臍下小腹絞痛
不可忍欲痢不出方
香豉薤白(各一升)黃連黃蘗
白术茜根(各三兩)梔子黃芩
地榆(各四兩)
右九味㕮咀以水九升煮取三升分三服
治膀胱三焦津液下大小腸中寒熱赤白泄痢及腰脊
痛小便不利婦人帶下方
右灸小腸輸五十壮
黃蘗止洩湯治下焦虚冷大小便洞泄不止方
黃蘗人參地榆阿膠(各三兩)
黃連(五兩)茯苓櫸皮(各四兩)艾葉(一升)
右八味㕮咀以水一斗煮取三升去滓下膠消分三
服
人參續氣湯治下焦虚寒津液不止短氣欲絶方
人參橘皮茯苓烏梅
麥門冬黃耆乾薑芎藭(各三兩)
吳茱萸(三合)桂心(二兩)白术厚朴(各四兩)
右十二味㕮咀以水一斗二升煮取三升分三服
茯苓圓治下焦虚寒損腹中瘀血令人喜忘不欲聞人
語胷中噎塞而短氣方
茯苓乾地黃當歸(各八分)甘草
乾薑人參(各七分)黃耆(六分)芎藭(五分)
桂心(四分)厚朴(三分)杏仁(五十枚)
右十一味為末蜜丸如梧子初服二十丸加至三十
丸為度日二清白飲下
伏龍肝湯治下焦虚寒損或先見血後便轉此為近血
或利不利方
伏龍肝(五合末)乾地黃(五兩一方用黃蘗)阿膠
牛膝(一作牛蒡根)甘草乾薑黃芩
地榆(各三兩)髮灰(二合)
右九味㕮咀以水九升煮取三升去滓下膠煮消下
髮灰分為三服
治下焦虚寒損或先便轉後見血此為遠血或利或不
利好因勞冷即發宜續斷止血方
續斷當歸桂心蒲黃
阿膠(各一兩)甘草(二兩)乾薑
乾地黃(各四兩)
右八味㕮咀以水九升煮取三升半去滓下膠取烊
下蒲黃分三服
當歸湯治三焦虚損或上下發泄吐唾血皆從三焦起
或熱損發或因酒發宜此方
當歸乾薑小薊阿膠
羚羊角乾地黃栢枝皮(各三兩)芍藥
白术(各四兩)蒲黃(五合)青竹茹(半升)伏龍肝
髮灰(一雞子大)黃芩甘草(各二兩)
右十五味㕮咀以水一斗二升煮取三升半去滓下
膠取烊次下髮灰及蒲黃分為三服
灸法
五臓六腑心腹滿腰背疼飲食吐逆寒熱往來小便不
利羸瘦少氣灸三焦輸隨年壮
腹疾腰痛膀胱寒澼飲注下灸下極輸隨年壮
三焦寒熱灸小腸輸隨年壮
三焦膀胱腎中熱氣灸水道隨年壮穴在俠屈骨相去
五寸(屈骨在臍下五寸屈骨端水道俠兩邊各二寸半)
備急千金要方卷六十一
