備急千金要方卷四十一唐孫思邈撰
宋林億等校正
心臟方
脉極第四(論法方灸)
論曰凡脉極者主心也心應脉脉與心合心有病從脉
起又曰以夏遇病為脉痺脉痺不已復感於邪内舍於
心則飲食不為肌膚欬脫血色白不澤其脉空虚口脣
見赤色凡脉氣衰血焦髮墮以夏丙丁日得之於傷風
損脉為心風心風之狀多汗惡風若脉氣實則熱熱則
傷心使人好怒口為色赤甚則言語不快血脫色乾燥
不澤飲食不為肌膚若脉氣虚則寒寒則欬欬則心痛
喉中介介如哽甚則咽腫喉痺故曰心風虚實候也若
陽經脉病治隂胳隂胳脉病治陽經定其血氣各守其
鄉脉實宜瀉氣虚宜補善治病者定其虚實治之取瘥
病在皮毛肌膚筋脉則全治之若至六腑五臟則半死
矣
扁鵲云脉絶不治三日死何以知之脉氣空虚則顔焦
髮落脉應手少隂手少隂氣絶則脉不通血先死矣
生地黃煎治脉熱極則血氣脫色白乾燥不澤飲食不
為肌膚消熱止極強胃氣方
生地黃汁生麥門冬赤蜜(各一升)蓴心(一升一作䜴)
遠志(二升)甘草(二兩)人參茯苓
乾地黃芍藥白术(各三兩)石膏(六兩)
生萎蕤(四兩)
右十三味十一味㕮咀以水一斗二升煮取二升七
合去滓下地黃汁及蜜更煎三升五合分四服
灸法
胷中痛引腰背心下嘔逆面無滋潤灸上門隨年壯穴
在俠巨闕兩邊相去各半寸(一云一寸)顔色焦枯勞氣失精
肩臂痛不得上頭灸肩髃百壯穴在肩外頭近後以手
按之有解宛宛中
脉虚實第五(論灸方針法)
論曰凡脉虚者好驚跳不定脉實者洪滿凡脉虚實之
應主於心小腸若其腑臟有病從熱生則應臟寒則應
腑也
防風圓補虚調中治脉虚驚跳不定乍來乍去主小腸
腑寒方
防風桂心通草茯神
遠志麥門冬甘草人參
白石英(各三兩)
右九味為末白蜜和丸如梧子大酒服三十丸日再
加至四十丸
升麻湯治脉實洪滿主心熱病方
升麻子芩澤瀉梔子仁
淡竹葉芒硝(各三兩)生地黃(切一升)
右七味㕮咀以水九升煮取三升去滓下芒硝分三
服
麻黃湯調心洩熱治心脉厥大寸口小腸熱齒齲嗌痛
方
麻黃生薑(各四兩)細辛子芩
茯苓芍藥(各三兩)白术(二兩)桂心(一兩)
生地黃(切一升)
右九味㕮咀以水九升煮取三升去滓分三服須利
加芒硝三兩甚善
針灸法
脉不出針不容穴在幽門兩傍各一寸五分是也
心悶痛上氣牽引小腸灸巨闕二七壯
心腹痛第六(論法方蒸熨法灸)
論曰寒氣卒客於五臟六腑則發卒心痛胷痺感於寒
微者為欬甚者為痛為泄厥心痛與背相引善瘈如物
從後觸其心身傴僂者腎心痛也厥心痛腹脹滿心痛
甚者胃心痛也厥心痛如以針錐刺其心心痛甚脾心
痛也厥心痛色蒼蒼如死灰狀終日不得太息者肝心
痛也厥心痛卧若徒居心間痛動作痛益甚色不變者肺
心痛也真心痛手足青至節心痛甚旦發夕死夕發旦
死蚘心痛心腹中痛發作腫聚往來上下行痛有休止
腹中熱善涎出是蚘咬也以手按而堅持之勿令得移
以大針刺之復久持之蟲不動乃出心下針不可刺中
有成聚不可取於輸腸中有蟲蚘咬皆不可取以小針
治寒熱氣卒客於五臟六腑中則發心痛方
大黃芍藥柴胡(各四兩)升麻
黃芩桔梗朱砂(各三兩)鬼箭羽
鬼臼桂心朴硝(各二兩)
右十一味㕮咀以水九升煮取二升七合分三服先
分朱砂作三分每服内一分攪
止宜服後方
赤芍藥(六兩)桔梗杏仁(各五兩)
右三味㕮咀以水六升煮取三升分三服
九痛圓治九種心痛并療冷衝上氣落馬墮車血疾等
方(一蟲心痛二注心痛三風心痛四悸心痛五食心痛六飲心痛七冷心痛八熱心痛九去來心痛此之謂)
(九痛)
附子乾薑(各二兩)吴茱萸人參
巴豆(各一兩)生狼毒(四兩)
右六味為末蜜和丸如梧子大空腹服一丸卒中惡
腹脹痛口不能言者二丸日一服連年積冷流注心
胸者亦服之好好將息神騐
治九種心痛方
取當太歲上新生槐枝一握去兩頭㕮咀以水三升
煮取一升頓服
桂心三物湯治心中痞諸逆懸痛方
桂心生薑(各二兩)膠飴(半斤)
右三味取二味㕮咀以水六升煮取三升去滓内飴
分三服(仲景用枳實五枚不用膠飴肘後用枳實五枚白术二兩為五味)
烏頭圓治心痛徹背背痛徹心方
烏頭(六銖)附子(半兩)蜀椒(半兩)乾薑
赤石脂(各一兩)
右五味為末蜜丸如麻子大先食服三丸日三不知
稍增之(范汪不用附子服如梧子三丸崔氏用桂心半兩為六味)
治心痛方
桃白皮煑汁空腹以意服之(崔氏用療疰心痛)
治暴心痛或如中惡口中涎出不可禁止回回欲吐方
苦參(十斤)
右一味㕮咀以水一石煮取二斗去滓下苦酒二斗
更煎取五升大且黃末熬和汁中煎令可丸併手丸
之如梧子大每服以酒一升進三四十丸日一當倒
腹吐不吐下利更酒漬苦參二斤浸久彌佳非止暴
痛如骭骨䯒等痛凡是腹中之疾悉主之又治宿冷
血結隂癖頻用有效大良
治卒中惡心痛方
苦參(三兩)
右一味㕮咀以好酢一升半煮取八合強者頓服老
小分二服
又方桂心(一兩)
右一味㕮咀以水四升煮取一升半分作三服
治蟲心痛方
鶴蝨為末蜜和丸如梧子大服四十丸蜜湯下日一
服可加至五十丸慎酒肉
又方鶴蝨一兩為末以温酢一盞和空腹服之蟲當吐
出之
又方服漆一合方見飬性服餌篇中凡蟲心痛皆用漆
主之
五辛湯治心腹冷痛方
細辛蜀椒桂心乾薑
吳茱萸芍藥防風苦參
甘草乾地黃當歸(各一兩)梔子
烏梅大棗(各二七枚)
右十四味㕮咀以水九升煮取三升分四服
犀角圓治心腹久痛積年不定不過一時間還發甚則
數日不能食又便出乾血窮天下方不能瘥甄立言處
此方數日即愈
犀角麝香雄黃桔梗
莽草鬼臼桂心芫花(各兩半)
甘遂(一兩半)光明砂附子(各六銖)貝齒(五枚)
巴豆(二十枚)赤足蜈蚣(二枚)
右十四味為末蜜丸如梧子飲服一丸日二漸加至
三丸以微利為度(古今集驗無雄黃)
高良薑湯治卒心腹絞痛如刺兩脇支滿煩悶不可忍
方
高良薑(五兩)厚朴(二兩)當歸桂心(各三兩)
右四味㕮咀以水八升煮取一升八合分三服日二
若一服痛止便停不須更服強者為二服劣者分三
服
當歸湯治心腹絞痛諸虚冷氣滿痛方
當歸芍藥厚朴半夏(各二兩)
桂心甘草黃耆人參(各三兩)
乾薑(四兩)蜀椒(一兩)
右十味㕮咀以水一斗煮取三升二合分四服羸劣
人分六服(小品方云大冷加附子一枚良)
又方治虚冷腹痛不下飲食食復不消膨脹者方
當歸茯苓(各五分)黃耆紫菀(各四分)
高良薑乾薑(各六分)鹿茸桂心
昆布肉蓯蓉橘皮(各三分)甘草(二兩)
烏頭(一兩)大棗(四十枚)桃仁(一百枚)地骨皮
法麴大麥蘖(各一升)
右十八味㕮咀以水一斗五升煮取四升二合分為
五服下利加赤石脂龍骨各三分渴加麥門冬一升
又方治寒冷腹中痛方(小品名吴茱萸湯)
當歸(二兩)桂心甘草人參(各一兩)
生薑(五兩)半夏小麥(各一升)吴茱萸(二升)
右八味㕮咀以水一斗五升煮取三升分三服日三
亦治産後虚冷
又方治冷氣脇下往來衝胸膈痛引脇背悶者方
當歸桂心人參甘草
吴茱萸芍藥大黃(各二兩)茯苓
枳實(各一兩)乾薑(三兩)
右十味㕮咀以水八升煮取二升半分三服日三治
尸疰亦佳(外臺仲景方無茯苓枳實)
又方治久寒疾胸腹中痛時下利方
當歸(三兩)甘草橘皮(各二兩)附子(一兩)
乾薑(四兩)
右五味㕮咀以水八升煮取二升分三服日三
又方治久寒宿疾胸腹中痛短氣時滯下利方
當歸桂心(各三兩)乾薑(四兩)附子(一兩)
右四味㕮咀以水八升煮取二升分三服日三(范汪無附)
(子用甘草二兩云虚冷激痛甚者加黃耆芍藥各二兩)
温中當歸湯治心腹中痛發作腫聚往來上下痛有休
止多熱喜涎出是蚘蟲咬也服二三劑後若不效有異
宜改方增損之
當歸人參乾薑茯苓
厚朴木香桂心桔梗
芍藥甘草(各二兩)
右十味㕮咀以水八升煮取三升分温五服日三不
耐木香者以犀角一兩代之
羊肉當歸湯治腹冷絞痛方
羊肉(半斤)當歸(四分)乾薑橘皮
黃耆芍藥芎藭桂心
獨活防風(各三分)吴茱萸人參
甘草乾地黃茯苓(各一分)生薑(六分)
大棗(三十枚)
右十七味㕮咀以水一斗半先煮肉取一斗二升出
肉次内諸藥煮取三升分三服日三覆取温煖
温脾湯治腹痛臍下絞結繞臍不止方
甘草附子人參芒硝(各二兩)
當歸乾薑(各三兩)大黃(五兩)
右七味㕮咀以水七升煮取三升分服日三
生薑湯治胷腹中卒痛方
生薑(一斤取汁)食蜜(八兩)醍醐(四兩)
右三味微火上耗令相得適寒温服三合日三
熨蒸法凡心腹冷痛者
熬鹽一斗熨熬蠶沙燒磚石蒸熨取其裏温煖止蒸
土亦大佳
針灸法
凡邪在心則病心痛善悲時眩仆視有餘不足而調其
輸
腎心痛先取京骨崑崙發針不已取然谷
胃心痛取大都太白
脾心痛取然谷太谿
肝心痛取行間太衝
肺心痛取魚際太淵
心痛引腰脊欲嘔刺足少隂
心痛引背不得息刺足少隂不已取手少隂
心痛腹脹濇濇然大便不利取足太隂
心痛小腹滿上下無常處溲便難刺足厥隂
心痛短氣不足以息刺手太隂
心痛不可按煩心巨闕主之
心痛有三蟲多涎不得反側上管主之
心痛身寒難以俯仰心疝衝冐死不知人中管主之
心痛如針錐刺然谷及太谿主之
心腹中卒痛石門主之
心疝暴痛取足太隂
心懊憹微痛煩逆灸心輸百壯
心痛如錐刀刺氣結灸膈輸七壯
心痛冷氣上灸龍頷百壯在鳩尾頭上行一寸半不可
刺之
心痛惡氣上脇急痛灸通谷五十壯在乳下二寸
心痛暴絞急絶欲死灸神府百壯在鳩尾正心有忌
心痛暴惡風灸巨闕百壯
心痛堅煩氣結灸太倉百壯
心痛灸臂腕横文三七壯又灸兩虎口白肉際七壯
胷痺第七(論法方灸)
論曰胷痺之病令人心中堅滿痞急痛肌中苦痺絞急
如刺不得俯仰其胸前皮皆痛手不得犯胸中愊愊而
滿短氣欬唾引痛咽塞不利習習如癢喉中乾燥時欲
嘔吐煩悶白汗出或徹引背痛不治之數日殺人
論曰夫脉當取太過與不及陽微隂弦即胸痺而痛所
以然者責甚極虚故也今陽虚知在上焦所以胸痺心
痛者以其人脉隂弦故也平人無寒熱短氣不足以息
者實也
枳實薤白桂枝湯治胸痺心中痞氣結在胸胸滿脇下
逆搶心方
枳實(四枚)薤白(一斤)桂枝(一兩)厚朴(三兩)
栝蔞實(一枚)
右五味㕮咀以水七升煮取二升半分再服(仲景方厚朴用)
(四兩薤白半斤水五升煮取二升半服之)
栝蔞湯治胸痺病喘息欬唾胸背痛短氣寸脉沈而遲
關上小緊數方
栝蔞實(一枚)半夏(半升)薤白(一斤)枳實(二兩)
生薑(四兩)
右五味㕮咀以白胾漿一斗煮取四升服一升日三
(仲景肘後不用生薑枳實半夏)
治胷痺候胷中愊愊如滿噎塞習習如癢喉中澀燥唾
沫宜此方
橘皮(一斤)生薑(半斤)枳實(五枚)
右三味㕮咀以水五升煮取二升去滓分再服
治中湯胷痺方
茯苓湯治胸中氣塞短氣方
茯苓(三兩)甘草(一兩)杏仁(三十枚)
右三味㕮咀以水一斗三升煮取六升去滓為六服
日三未瘥再合服
通氣湯治胷滿短氣噎塞方
半夏(八兩)生薑(六兩)橘皮(三兩)吴茱萸(四十枚)
右四味㕮咀以水八升煮取三升分三服(一方用桂二兩無橘)
(皮)
細辛散治胷痺逹背短氣方
細辛甘草(各二兩)枳實生薑
栝蔞實乾地黃白术(各三兩)桂心
茯苓(各五兩)
右九味治下篩酒服方寸匕日三
蜀椒散治胷痺逹背方
蜀椒食茱萸(各一兩)桂心桔梗(各三兩)
烏頭(半兩)䜴(六銖)
右六味治下篩食後酒服方寸匕日三
前胡湯治胷中逆氣心痛徹背少氣不食方
前胡甘草半夏芍藥(各二兩)
黃芩當歸人參桂心(各一兩)
生薑(三兩)大棗(三十枚)竹葉(一升)
右十一味㕮咀以水九升煑取三升分為四服
又方
前胡人參生薑半夏
麥門冬甘草芍藥茯苓
餳(各三兩)桂心黃芩當歸(各一兩)
大棗(三十枚)
右十三味㕮咀以水一斗四升煮取三升去滓分三
服
熨背散治胸背疼痛而悶方
烏頭細辛附子羌活
蜀椒桂心(各五兩)芎藭(一兩六銖)
右七味治下篩帛褁微火炙令煖以熨背上取瘥乃
止慎生冷如常法
下氣湯治胸腹背閉滿上氣喘息方
杏仁(四七枚)大腹㯽榔(二七枚)
右二味㕮咀以童子小便三升煎取一升半分再服
曾患氣發輒合服之
㯽榔湯主破胸背惡氣音聲塞閉方
㯽榔(極大者四枚小者八枚)
右一味二品㕮咀以小兒尿二升半煮減一升去滓
分三服頻與五劑永定
灸法
胸痺引背時寒間使主之
胸痺心痛天井主之
胸痺心痛不得息痛無常處臨泣主之
胸痺心痛灸亶中百壯穴在鳩尾上一寸忌針
胸脇滿心痛灸期門随年壯穴在第二肋端乳直下一
寸半
備急千金要方卷四十一
