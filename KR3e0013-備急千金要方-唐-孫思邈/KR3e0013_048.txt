備急千金要方卷四十八唐孫思邈撰
宋林億等校正
脾臓方
肉虚實第五(論方)
論曰夫肉虚者坐不安席身危變動肉實者坐安不動
喘氣肉虛實之應主於脾若其腑臓有病從肉生熱則
應臓寒則應腑
五加酒治肉虚坐不安席好動主脾病寒氣所傷方
五加皮枸杞皮(各二升)乾地黃丹參(各八兩)
石膏(一方作石床)杜仲(各一斤)乾薑(四兩)附子(三兩)
右八味㕮咀以清酒二斗漬三宿一服七合日再
半夏湯治肉實坐安席不能動作喘氣主脾病熱氣所
加關格除喘方
半夏宿薑(各八兩)杏仁(五兩)細辛
橘皮(各四兩)麻黃(一兩)石膏(七兩)射干(二兩)
右八味㕮咀以水九升煮取三升分三服須利下加
芒硝三兩
閉澀第六(論法方灸)
論曰有人因時疾瘥後得閉塞不通遂致天命大不可
輕之所以備述雖非死病凡人不明藥餌者拱手待斃
深可痛哉單複諸方以虞倉卒耳凡大便不通皆用滑
膩之物及冷水並通也凡候面黃者即知大便難
麻子仁圓趺陽脉浮而澀浮則胃氣強澀則小便數浮
澀相摶大便則堅其脾為約脾約者其人大便堅小便
利而不渴也
麻子仁(二升)枳實芍藥(各八兩)杏仁(一升)
大黃厚朴(各一斤)
右六味為末蜜丸如梧子飲服五丸日三漸加至十
丸(肘後外臺無杏仁)
治關格大便不通方
芒硝烏梅桑白皮(各五兩)芍藥
杏仁(各四兩)麻仁(三兩)大黃(八兩)
右七味㕮咀以水七升煮取三升分三服一本無烏
梅加枳實乾地黃各二兩
治大便閉塞不通神方
猪羊膽無在以筒灌三合許令深入即出矣出不盡
須臾更灌一方加冬葵子汁和之亦妙又椒豉湯五
升和猪膏三合灌之佳臨時易可得即用之又煎蜜
成煎如人指大深内榖道佳又無灰濃酒半升鹽三
錢七鍊成如上法
三黃湯治下焦熱結不得大便方
大黃(三兩)黃芩(二兩)梔子(二十枚)甘草(一兩)
右四味㕮咀以水五升煮取一升八合分三服若大
閉加芒硝二兩
五柔圓治閉澀及虚損不足飲食不生肌膚三焦不調
和榮衛利腑臓補三焦方
大黃(一升蒸三斗米下)前胡(二兩)半夏
蓯蓉芍藥茯苓當歸
葶藶細辛(各一兩)
右九味為末蜜和合𢷬萬杵為丸梧子大食後服十
五丸後稍增之日再(崔氏云令人喜飯消榖益氣有憂者加松實半兩菴䕡半兩服)
(之緩中不如意便服之又有黃芩一兩)
大五柔圓主臓氣不調大便難通和榮衛利九竅消榖
益氣方
大黃芍藥枳實蓯蓉
葶藶甘草黃芩牛膝(各二兩)
桃仁(一百枚)杏仁(四十枚)
右十味為末蜜和丸如梧子一服三丸日三加至二
十丸酒下
濡臓湯主大便不通六七日腹中有燥屎寒熱煩廹短
氣汗出脹滿方
生葛根猪膏(各二升)大黃(一兩)
右三味㕮咀以水七升煮取五升去滓内膏煎取三
升澄清強人頓服羸人再服亦治大小便不通
治大便不通方
大戟(一斤)大豆(五升)商陸牛膝(各三斤)
右四味㕮咀以水五升煮取二升以大豆五升煎令
汁盡至豆乾初服三枚以通為度
又方蜜和胡鷰屎内大孔中即通
又方水四升蜜一升合煮熟冷灌下部中一食頃即通
又方鹽半合蜜三合合煎如餳出之著冷水中丸如檳
榔形如指許大深内下部中立通
治大便難方
單用豉清醬清羊酪土瓜根汁灌之立通
又方以醬清漬烏梅灌下部中
又方桑根白皮榆根白皮(各一把)
右二味㕮咀以水三升煮取一升半分三服
又方桃皮三升水五升煮取一升頓服
又方水一升煮羊蹄根一把取半升頓服
又方常煮麻子取汁飲
又方常服蜜煎五合
又方猪脂和陳葵子末為丸如梧子每服十丸通即止
又方水服桃花方寸匕無桃花白皮亦得
又方常服車前子及葉並良
又方𢷬葵根汁生服
又方好膠(三寸)蔥白(一把)
右二味以水四升煮取一升半頓服之即下
又方葵子牛酥(各一升猪脂用亦得)
右二味以水四升煮葵子取一升内酥煮一沸待冷
分作二服
又方葵子汁和乳汁等分服之立出
又方醬清(三升)麻油(二升)蔥白(三寸)
右三味合煮令黑去滓待冷頓服之一方不用醬清
芒硝圓治脹滿不通方
芒硝芍藥(各一兩半)杏仁大黃(各二兩)
黃芩(一兩六銖)
右五味為末蜜丸如梧子飲服十五丸加至二十丸
取通利為度日三
又方
通草朴硝(各四兩)郁李仁黃芩
瞿麥(各三兩)車前子(五合一方六兩一方二升)
右六味㕮咀以水八升煮取二升半分三服一方用
絹袋盛煮頓服二升
又方獨頭蒜燒熟去皮綿褁内下部中氣立通又削薑
一鹽導之及乾薑鹽杏仁𢷬丸導之並佳
治脹滿閉不下方
吳茱萸(一升)乾薑大黃當歸
桂心芍藥甘草芎藭(各二兩)
人參細辛(各一兩)桃白皮(一把)真珠(半兩)
雄黃(十八銖)
右十三味㕮咀以水一斗煮取三升去滓内雄黃真
珠末酒一升微火煮三沸服一升得下即止
走馬湯主一切卒中惡心痛腹脹大便不通(方見心腹痛篇)
巴豆圓主寒癖宿食久飲飽不消大閉不通
巴豆仁一升清酒五升煮三日三夕碎大熟合酒微
火煎令可丸如胡豆欲取吐下者服二丸
練中圓主宿食不消大便難方(肘後名承氣丸)
大黃(八兩)葶藶杏仁芒硝(各四兩)
右四味為末蜜丸如梧子大食後服七丸日三後稍
加
灸法
大便難灸第七椎兩傍各一寸七壮又灸承筋二穴
各三壮在腨中央陷内
大便不通灸俠玉泉相去各二寸名曰腸遺隨年壮(一云)
(二寸半)又灸大敦四壮在足大指聚毛中
大便閉塞氣結心堅滿灸石門百壮
後閉不通灸足大都隨年壮
治老人小兒大便失禁灸兩脚大指去甲一寸三壮
又灸大指竒間各三壮
治大小便不通方
葵子(末一升)青竹葉(一把)
右二味以水二升煮五沸頓服
又方葵子(一升)榆皮(切一升)
右二味以水五升煮取二升分三服
又方葵子一升以水三升煮取一升去滓内猪脂一升
空心分二服
又方甑帶煮取汁和蒲黃方寸匕日三服
又方猪脂一斤以水二升煮三沸飲汗立通
治大小便不利方
葵子(二升)消石(二兩)
右二味以水五升煮取二升分二服
治小兒大小便不通方
𢷬白花胡葵子末煮汁服之
又方末雞屎白服一錢七
灸法
大小便不利欲作腹痛灸榮衛四穴百壮穴在背脊四
面各一寸
腹熱閉時大小便難腰痛連胷灸團岡百壮穴在小腸
輸下二寸横三間甘灸之
大小便不通灸臍下一寸三壮又灸横文百壮
大小便不利灸八窌(音遼)百壮穴在腰目下三寸俠脊相
去四寸兩邊各四穴計八穴故名八窌
小兒大小便不通灸口兩吻各一壮
小便不利大便數注灸屈骨端五十壮
小便不利大便注泄灸天樞百壮穴在俠臍相去三寸
魄魄之舍不可針大法在臍傍一寸合臍相去可三寸
也
備急千金要方卷四十八
