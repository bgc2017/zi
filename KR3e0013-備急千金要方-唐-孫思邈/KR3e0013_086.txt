備急千金要方卷八十六唐孫思邈撰
宋林億等校正
平脉
扁鵲診諸反逆死脉要訣第十四
扁鵲曰夫相死脉之氣如群鳥之聚一馬之馭系水交
馳之狀如懸石之落出筋之上藏筋之下堅關之裏不
在榮衞伺候交射不可知也
脉病人不病脉來如屋漏雀啄者死(屋漏者其來既絶而止時時復起而)
(不相連屬也雀啄者脉來甚數而疾絶止復頻來也)又經言得病七八日脉如屋
漏雀啄者死(脉彈人手如黍米也)脉來如彈石去如解索者死(彈石)
(者辟辟急也解索者動數而隨散亂無復次序也)脉困病人脉如蝦之游如魚
之翔者死(蝦游者苒苒而起尋復退没不知所在久乃復起起輙遲而没去速者是也魚翔者似魚)
(不行而但拌尾動頭身摇而久住者是也)脉如懸薄卷索者死脉如轉豆者
死脉如偃刀者死脉涌涌不去者死脉忽去忽來暫止
復來者死脉中侈者死脉分絶者死(上下分散也)脉有表無
裏者死經名曰結去即死何謂結脉在指下如麻子動
摇屬腎名曰結去死近也
脉五來不復增减者死經名曰代何謂代脉五來一止
也脉七來是人一息半時不復增减亦名曰代正死不
疑經言病或有死或有不治自愈或有連年月而不已
其死生存亡可切脉而知之耶然可具知也設病者若
閉目不欲見人者脉當得肝脉弦急而長而反得肺脉
浮短而濇者死病若開目而渴心下牢者脉當得緊實
而數反得沈滑而微者死病若吐血復&KR0864;䘐者脉當得
沈細而反得浮大牢者死病若譫言妄語身常有熱脉
當洪大而反得手足四逆脉反沈細微者死病若大腹
而泄脉當微細而澀反得緊大而滑者死此之謂也經
言形脉與病相反者死奈何然病若頭痛目痛脉反短
濇者死病若腹痛脉反浮大而長者死病若腹滿而喘
脉反滑利而沈者死病若四肢厥逆脉反浮大而短者
死病若耳聾脉反浮大而濇者死(千金翼云脉大者生沈遲細者難治)病
若目䀮䀮脉反大而緩者死左有病而右痛右有病而
左痛下有病而上痛上有病而下痛此為逆逆者死不
可治脉來沈之絶濡浮之不止推手者半月死(一作半日)脉
來微細而絶者人病當死人病脉不病者生脉病人不
病者死人病尸厥呼之不應脉絶者死脉當大反小者
死肥人脉細小如絲欲絶者死羸人得躁脉者死人身
澀而脉來往滑者死人身滑而脉來往澀者死人身小
而脉來往大者死人身大而脉來往小者死人身短而
脉來往長者死人身長而脉來往短者死尺脉上應寸
口大遲者半日死(脉經云尺脉不應寸時如馳半日死)診五臟六腑十二
經脉皆有相反有一反逆即為死候也
診百病死生要訣第十五
凡診脉當視其人大小長短及性氣緩急脉之遲速大
小長短皆如其人形性者吉反之者凶
診傷寒熱盛脉浮大者生沈小者死傷寒已得汗脉沈
小者生浮大者死
濕病三四日以下不得汗脉大疾者生脉細小難得者
死不治
温病時行大熱其脉細小者死(脉經時行作穰穰)
温病下利腹中痛甚者死不治温病汗不出出不至足
者死厥逆汗出脉堅彊急者生虚緩者死
熱病二三日身體熱腹滿頭痛食飲如故脉直而疾者
八日死四五日頭痛腹痛而吐脉來細彊十二日死八
九日頭不疼身不痛目不赤色不變而反利脉來牒牒
按之不彈手時大心下堅十七日死
熱病七八日脉不輭(一作喘)不散(一作數)者當瘖瘖後三日
若汗不出者死
熱病七八日其脉微細小便不利加暴口燥脉代舌焦
枯黑者死
熱病未得汗脉盛躁疾得汗者生不得汗者難瘥熱病
已得汗脉靜安者生脉躁者難治熱病脉躁盛而不得
汗者此陽之極也十死不治熱病已得汗脉常躁盛陰
氣之極也亦死(太素作陽極)熱病已得汗常大熱不去者亦
死(大一作專)熱病已得汗熱未去脉微躁者慎不得刺治也
熱病發熱甚者其脉陰陽皆竭慎勿刺不汗出必下利
診人被風不仁痿蹷其脉虚者生(巢源云虚數者生)堅急疾者
死診癲病虚則可治實則死癲疾脉實堅者生脉沈細
小者死癲疾脉摶大滑者久久自已其脉沈小急實不
可治小堅急亦不可療診頭痛目痛久視無所見者死
(久視一作卒視)診人心腹積聚其脉堅彊急者生虚弱者死又
實彊者生沈者死其脉大腹大脹四肢逆冷其人脉形
長者死腹脹滿便血脉大時絶極下血脉小疾者死心
腹痛痛不得息脉細小遲者生堅大疾者死腸澼便血
身熱則死寒則生腸澼下白沫脉沈則生浮則死腸澼
下膿血脉懸絶則死滑大則生腸澼之屬身熱脉不懸
絶滑大者生懸濇者死以藏期之腸澼下膿血脉沈小
流連者生數疾且大有熱者死腸澼筋攣其脉小細安
静者生浮大緊者死洞洩食不化下膿血脉微小者生
緊急者死洩注脉緩時小結者生浮大數者死䘌蝕陰
疰其脉虚小者生緊急者死欬嗽脉沈緊者死浮直者
生浮輭者生小沈伏匿者死欬嗽羸瘦脉形堅大者死
欬脫形發熱脉小堅急者死肌瘦下脫形熱不去者死
欬而嘔腹脹且洩其脉弦急欲絶者死吐血䘐血脉滑
小弱者生實大者死汗出若䘐其脉小滑者生大躁者
死唾血脉緊彊者死滑者生吐血而欬上氣其脉數有
熱不得臥者死傷寒家欬而上氣其脉數散者死謂其
人形損故也上氣脉數者死謂其形損故也上氣喘息
低昂其脉滑手足温者生脉澀四肢寒者死上氣面浮
腫肩息其脉大不可治加利必死(一作又甚)上氣注液其脉
虚寧寧伏匿者生堅彊者死寒氣上攻脉實而順滑者
生實而逆澀則死(太素云寒氣暴上脉滿實何如曰實而滑則生實而逆則死其形盡滿何)
(如曰舉垂盡滿者脉急大堅尺滿而不應如是者順則生逆則死何謂順則生逆則死曰所謂順者手足温也)
(所謂逆者手足寒也)消渴其脉數大者生細小浮短者死痟癉脉
實大病久可治脉懸小堅急病久不可治消渴脉沈小
者生實堅大者死水病脉洪大者可治微細者不可治
水病脹閉其脉浮大輭者生沈細虚小者死水病腹大
如鼓脉實者生虚者死卒中惡吐血數升脉沈數細者
死浮大疾快者生卒中惡腹大四肢滿脉大而緩者生
緊而浮者死緊細而微者亦生病瘡腰脊彊急瘈瘲者
皆不可治寒熱瘈瘲其脉代絶者死金瘡血出大多其
脉虚細者生數實大者死金瘡出血脉沈小者生浮大
者死斫瘡出血一二石脉來大二十日死斫刺俱有病
多少血出不自止斷者脉止脉來大者七日死從高頓
仆内有血腹脹滿其脉堅彊者生小弱者死人為百藥
所中傷脉微細者死洪大而速者生(脉經速作遲)人病甚而
脉不調者難瘥人病甚而脉洪易瘥人陰陽俱結者見
其上齒如熟小豆其脉躁者死(結一作竭)人内外俱虚身體
冷而汗出微嘔而煩優手足厥逆體不得安静者死脉
實滿手足寒頭熱春秋生冬夏死老人脉微陽羸陰彊
者生脉焱大加息者死陰弱陽彊脉至而代竒月而死
尺脉濇而堅為血實氣虚也其發病腹痛逆滿氣上行
此為婦人胞中絶傷有惡血久成結瘕得病以冬時黍
穄赤而死
尺脉細而微者血氣俱不足細而來有力者是穀氣不
足病得節輙動棗葉生而死此病秋時得之
左手寸口脉偏動乍大乍小不齊從寸口至關關至尺
三部之位處處動摇各異不同其人病仲夏得之此脉
桃花落而死(花一作葉)
右手寸口脉偏沈伏乍小乍大朝來浮大暮夜沈伏浮
大即太過上出魚際沈伏即下不至關中往來無常時
時復來者榆葉枯落而死(葉一作莢)
右手尺部脉三十動一止有頃更還二十動一止乍動
乍疎不與息數相應其人雖食穀猶不愈藝草生而死
左手尺部脉四十動而一止止而復來來逆如循直木
如循張弓弦絙絙然如兩人共引一索至立春而死(脉經)
(作至立冬死)
診三部脉虚實决死生第十六
凡三部脉大都欲等只如小人細人婦人脉小輭小兒
四五歲者脉呼吸八至細數吉(千金翼云人大而脉細人細而脉大人樂而脉)
(實人苦而脉虚性急而脉緩性緩而脉躁人壯而脉細人羸而脉大此皆為逆逆則難治反此為順順則易治)
(凡婦人脉常欲濡弱於丈夫小兒四五歲者脉自訣疾呼吸八至也)
三部脉或至或不至冷氣在胃中故令脉不通三部脉
虚其人長病得之死虚而濇長病亦死虚而滑亦死虚
而緩亦死虚而弦急癲病亦死三部脉實而長長病得
之死實而滑長病得之生卒病得之死實而緩亦生實
而緊亦生實而緊急癲病可治三部脉彊非稱其人病
便死三部脉羸非其人得之死三部脉粗長病得之死
卒病得之生三部脉細而輭長病得之生細而數亦生
微而緊亦生三部脉微而伏長病得之死三部脉輭長
病得之不治自愈治之死卒病得之生三部脉浮而結
長病得之死浮而滑長病亦死三部脉浮而數長病風
得之生卒病得之死三部脉芤長病得之生三部脉弦
而數長病得之生卒病得之死三部脉莗長病得之生
卒病得之死三部脉堅而數如銀釵股蠱毒病必死數
而輭蠱毒病得之生三部脉潎潎如羹上肥長病得之
死卒病得之生三部脉連連如蜘蛛絲長病得之死卒
病得之生三部脉如霹靂長病得之死三部脉如角弓
長病得之死三部脉累累如貫珠長病得之死三部脉
如水淹然流長病不治自愈治之反死三部脉如屋漏
長病十四日死(脉經云十日死)三部脉如雀啄長病七日死三
部脉如釡中湯沸朝得暮死夜半得日中死日中得夜
半死
三部脉急切腹間病又婉轉腹痛針上下瘥
備急千金要方卷八十六
