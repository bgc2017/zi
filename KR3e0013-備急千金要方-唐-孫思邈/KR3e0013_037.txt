備急千金要方卷三十七唐孫思邈撰
宋林億等校正
肝臟方
筋極第四(論法方灸)
論曰夫六極者天氣通於肺地氣通於嗌風氣應於肝
雷氣動於心穀氣感於脾(素問榖作谷也)雨氣潤於腎六經爲
川腸胃爲海九竅爲水注之氣所以竅應於五臟五臟
邪傷則六腑生極故曰五臟六極也
論曰凡筋極者主肝也肝應筋筋與肝合肝有病從筋
生又曰以春遇病爲筋痺筋痺不已復感於邪内舍於
肝則陽氣入於内隂氣出於外若隂氣外出出則虚虚
則筋虚筋虚則善悲色青蒼白見於目下若傷寒則筋
不能動十指爪皆痛數好轉筋其源以春甲乙日得之
傷風風在筋爲肝虚風也若陽氣内發發則實實則筋
實筋實則善怒嗌乾傷熱則欬欬則脇下痛不能轉側
又脚下滿痛故曰肝實風也然則因其輕而掦之因其
重而减之因其裒而彰之審其隂陽以别柔剛陽病治
隂隂病治陽善治病者病在皮毛肌膚筋脉而治之次
治六腑若在五臟則半死矣扁鵲云筋絶不治九日死
何以知之手足爪甲青黑呼罵口不息筋應足厥隂足
厥隂氣絶則筋縮引卵與舌筋先死矣
橘皮通氣湯治筋實極則欬欬則两脇下縮痛痛甚則
不可轉動方
橘皮(四兩)白术石膏(各五兩)細辛
當歸桂心茯苓(各三兩)香豉(一升)
右八味㕮咀以水九升煮取三升去滓分三服
丹參散治筋實極則兩脚下滿滿而痛不得遠行脚心
如割筋斷折痛不可忍者方
丹參(三兩)芎藭杜仲續斷
地骨皮(二兩)乾地黃當歸通草
升麻麥門冬禹餘糧桂心(一兩六銖)
麻黃(各一兩十八銖)牛膝(二兩六銖)甘草生薑(切炒取焦乾)
牡蠣(各二兩半)
右十七味治下篩爲粗散以絹袋子盛二方寸匕以
井花水二升煮數動袋子煮取一升頓服日二
地黃煎治筋實極手足爪甲或青或黃或黑烏黯四肢
筋急煩滿方
生地黃汁(三升)生葛汁生玄參汁(各一升)
大黃升麻(各二兩)麻黃梔子仁
犀角(各三兩)石膏(五兩)芍藥(四兩)
右十味㕮咀以水七升先煮七物取二升去滓次下
地黃汁煎一兩沸次下葛汁煎取三升分三服日再
五加酒治筋虚極筋痺好悲思顔色蒼白四肢嘘吸脚
手拘攣伸動縮急腹中轉痛方
五加皮(一斤)薏苡仁(半升)枳刺(二升)大麻仁(三升)
猪椒根皮丹參(八兩)乾薑芎藭(五兩)
桂心當歸甘草(三兩)天雄
秦椒白鮮通草(各四兩)
右十五味㕮咀以絹袋盛清酒四斗漬春夏四日秋
冬六七日初服六七合稍稍加以知爲度
人參酒治筋虚極則筋不能轉十指爪皆痛數轉筋或
交接過度或病未平復交接傷氣内筋絶舌捲脣青引
卵縮胻脉疼急腹中絞痛或便欲絶不能飲食方
人參防風茯苓細辛
秦椒黃耆當歸牛膝
桔梗(各一兩半)乾地黃丹參薯蕷
鍾乳礬石(各二兩)山茱萸芎藭(各二兩)
白术麻黃(各二兩半)大棗(三十枚)五加皮(一升)
生薑(切炒乾)烏麻(碎各二升)
右二十二味㕮咀鍾乳别以小袋子盛清酒二斗半
浸五宿温服三合日再不知隨意增進一本無烏麻
用杜仲一兩半
治交接損卵縮筋攣方
燒婦人月經衣灰服方寸匕
治筋絶方
熬蟹腦足髓内瘡中筋即續
灸法
勞冷氣逆腰髖冷痺脚屈伸難灸陽蹻一百壯在外踝
下容爪
腰背不便轉筋急痺筋攣灸第二十一椎隨年壯
轉筋十指筋攣急不得屈伸灸脚外踝骨上七壯
失精筋攣隂縮入腹相引痛灸中封五十壯在内踝前
筋裏宛宛中
又云灸下滿各五十壯老人加之小兒隨年壯法
又云此二穴喉腫厥逆五臟所苦鼓脹悉以主之
轉筋脛骨痛不可忍灸屈膝下廉横筋上三壯
腹脹轉筋灸臍上一寸二七壯
堅癥積聚第五(論法方灸)
論曰病有積有聚何以别之答曰積者隂氣也聚者陽
氣也故隂沈而伏陽浮而動氣之所積名曰積氣之所
聚名曰聚故積者五臟之所生聚者六腑之所成故積
者隂氣也其始發有常處其痛(一作病也)不離其部上下有
所終始左右有所窮已聚者陽氣也其始發無根本上
下無所留止其痛無常處謂之聚也故以是别知積聚
也
經絡受病入於腸胃五臟積聚發伏梁息賁肥氣否氣
奔豚積聚之始生至其已成奈何曰積之始生得寒乃
生厥止乃成積人之善病腸中積者何以候之曰皮薄
而不澤肉不堅而淖澤如此則腸胃傷惡惡則邪氣留
止積聚乃作腸胃之積寒温不次邪氣稍止至其畜積
留止大聚乃起病有身體腰髀股胻皆腫環臍而痛是
謂何病曰病名伏梁此風根也不可動動之爲水溺濇
之病小腹盛左右上下皆有根者伏梁也褁膿血居腸
胃之外不可治治之每切按之致死此下則因隂必下
膿血上則廹胃管生(王冰云當作出)膈俠胃管内癰此久病也
難療居臍上爲逆慎勿動亟奪其氣溢於大腸而著於
肓肓之原在臍下故環臍而痛
三台圓治五臟寒熱積聚臚脹腸鳴而噫食不生肌膚
甚者嘔逆若傷寒寒瘧已愈令不復發食後服五丸飲
多者十丸常服令人大小便調和長肌肉方
大黃(熬)前胡(各二兩)硝石葶藶
杏仁(各一升)厚朴附子細辛
半夏(各一兩)茯苓(半兩)
右十味爲末蜜和𢷬五千杵丸如梧子大服五丸稍
加至十丸以知爲度
五石烏頭圓治男子女人百病虚弱勞冷宿寒久癖及
癥瘕積聚或嘔逆不下食幷風濕諸病無不治之方
鍾乳(鍊)硫黃礬石紫石英
赤石脂枳實甘草白术
紫菀山茱萸防風白薇
桔梗天雄皂莢細辛
蓯蓉人參附子
藜蘆(各一兩六銖)麥門冬乾薑蜀椒
吳茱萸桂心(各二兩半)烏頭(三兩)厚朴
遠志茯苓(各一兩半)當歸(二兩)棗膏(五合)
乾地黃(一兩十八銖)
右三十二味為末蜜和𢷬五千杵丸如梧子大酒服
十丸日三稍加之
烏頭圓治男子女人寒冷腹内積聚邪氣往來厥逆搶
心心痛痺悶吐下不止婦人産後羸瘦方
烏頭(十五枚)吳茱萸蜀椒乾薑
桂心(各二兩半)乾地黃(一兩半)前胡細辛
人參芎藭白术(各一兩六銖)皂莢
紫菀白薇芍藥(各十八銖)
右十五味為末蜜丸如梧子大酒下十丸日三稍加
之以知為度
治心腹疝瘕脇下及小腹滿堅痛有積寒氣入腹使人
腹中冷發甚則上搶心氣滿飲食喜嘔方
大黃茯苓(各一兩半)桂心黃芩
吳茱萸細辛人參蜀椒
乾薑(各一兩六銖)男髮灰(半兩)牡丹甘草
芎藭蓯蓉䗪蟲(各十八銖)芍藥
防葵䖟蟲厚朴半夏(各一兩)
右二十味爲末蜜丸如梧子大服五丸日再漸加之
恒山圓治脇下邪氣積聚往來寒熱如温瘧方
恒山蜀漆白薇桂心
鮀甲白术附子鼈甲
䗪蟲貝齒(各一兩半)蜚蝱(六銖)
右十一味爲末蜜丸如梧子大以米泔清服五丸日
三
又方蒸鼠壤土熨之冷即易腹中切痛炒鹽半升令焦
内湯中飲之大吐瘥若手足痛者燒青布内小口器中
熏痛處
神明度命圓治久患腹内積聚大小便不通氣上搶心
腹中脹滿逆害飲食方
大黃芍藥(各二兩)
右二味爲末蜜丸如梧子大服四丸日三不知可加
至六七丸以知爲度
治萬病積聚方
七八月收蒺藜子不限多少以水煮過熟取滓曝令
乾𢷬篩蜜丸如梧子大酒服七丸以知爲度其汁煎
如飴服之
陷胷湯治胷中心下結積飲食不消方
栝蔞實大黃黃連(各二兩)甘草(一兩)
右四味㕮咀以水五升煮取二升五合分三服
太乙神明陷冰圓治諸疾破積聚心下支滿寒熱鬼注
長病欬逆唾噫辟除衆惡殺鬼逐邪氣惡胷中結氣咽
中閉塞有進有退繞臍惻惻隨上下按之跳手心中愠
愠如有蟲狀毒注相染滅門
雄黃(油煮一日)丹砂礬石當歸
大黃(各二兩)巴豆(一兩)犀角鬼臼
射罔藜蘆(各一兩)眞珠附子(各一兩半)
麝香牛黃人參(各半兩)蜈蚣
蜥蜴(各一枚)芫青(五枚)烏頭(八枚)杏仁(四十枚)
斑猫(七枚)樗雞地膽(各三七枚)桂心(三兩)
右二十四味爲末蜜和𢷬三萬杵丸如小豆大先食
飲服二丸日二不知稍加仍以藥二丸安門戸上令
衆惡不敢近家及視病人夜行獨宿服二丸令衆惡
不敢近傷寒服之無不即瘥(此方與尸疰篇方重)
蜥蜴圓治癥堅水腫蜚尸百注遁注尸注骨血相注惡
氣鬼忤蟲毒邪氣往來夢寤存亡留飲結積虎狼所嚙
猘犬所作鴆毒入人五臟服藥以消殺其毒食不消婦
人邪鬼忤亦能遣之方
蜥蜴蜈蚣(各二枚)地膽(五十枚)䗪蟲
䖟蟲杏仁(各三十枚)蜣蜋(十四枚)朴硝
巴豆(各一兩十八銖)欵冬花犀角桃奴
澤漆桑赤雞鬼督郵(各十八銖)芍藥
虎骨(各一兩半)甘草乾薑(各一兩)甘遂(一兩六銖)
右二十味爲末别治巴豆杏仁如膏内藥末研調下
蜜𢷬二萬杵丸如麻子先食飲服三丸日一不知加
之不敢吐下者一丸有人風冷注癖堅二十年者得
瘥(此方與尸疰篇方重)
大五明狼毒圓治堅癖痞在人胷脇或在心腹方
狼毒乾地黃(各四兩)附子大黃
蓯蓉人參當歸細辛
蜀椒五味子䕡茹(熬令煙盡息各一兩)
半夏(二兩)乾薑桂心(各一兩半)芫花
莾草厚朴防已
旋覆花(各半兩)杏仁(三十枚)巴豆(二十四枚)
右二十一味爲末蜜和丸如梧子大服二丸日二夜
一以知為度
小狼毒圓治同前
狼毒(三兩)附子旋覆花半夏
䕡茹白附子(各二兩)
右六味爲末蜜和𢷬五千杵丸如梧子大飲服三丸
加至十丸日三(肘後方無半夏白附子䕡茹只有三味)
狼毒圓治堅癖方
狼毒(五兩)半夏杏仁(各三兩)桂心(四兩)
附子蜀椒細辛(各二兩)
右七味爲末别𢷬杏仁蜜和丸如大豆飲服二丸
甘遂湯治暴堅久痞腹有堅方
甘遂黃芩芒硝桂心
細辛(各一兩)大黃(三兩)
右六味㕮咀以水八升煮取二升半分三服
治卒暴癥腹中有物堅如石痛如斫刺晝夜啼呼不治
百日必死
牛膝二斤㕮咀曝令乾以酒一斗浸之密塞器口煎
取半服半升一服便吐去宿食神效
治卒暴癥方
𢷬碎商陸根蒸之以新布籍腹以藥鋪著其上以衣
物覆其上冷易之數日用之旦夕勿息
又方蒜(十斤取五月五日戶上者去皮)桂心(一尺二寸)
竈中黃土(如雞子大一枚)
右三味合𢷬以淳苦酒和塗布上以掩病處不過三
日消凡蒜亦佳(肘後方不用桂)
野葛膏治卒暴癥方
野葛(一尺)當歸附子雄黃(油煮一日)
細辛(各一兩)蜀椒(半兩)烏頭(二兩)巴豆(一百枚)
右八味㕮咀以大醋浸一宿猪膏二斤煎附子色黃
去滓内雄黃粉攪至凝𫝊布上以掩癥處復以油重
布上復著十重紙以熨斗盛火著其上常令熱日三
夜二須膏乾為度
消石大圓治十二癥瘕及婦人帶下絶産無子并欲服
寒食散而腹中有癥瘕實者當先服大丸下之後與寒
食散大丸不下水榖但下病耳不令人困方
消石(六兩朴硝亦得)大黃(八兩)人參甘草(各二兩)
右四味爲末以三年苦酒三升置銅器中以竹筯拄
器中一升作一刻凡三升作三刻以置火上先内大
黃常攪不息手使微沸盡一刻乃内餘藥又盡一刻
餘一刻極微火使可丸如雞子中黃凡合藥當先齋
戒一宿勿令小兒女人奴婢等見之欲下病者用二
丸若不能服大丸者可分作小丸然亦不可過四丸
也丸欲令大不欲令細能不分爲善若人羸者可少
與強者可二十日五服和調半日乃下若婦人服之
下者或如雞肝或如米汁正赤黑或一升或三升下
後慎風冷作一杯粥食之然後作羹臛自養如産婦
法六月則有子禁生魚猪肉辛菜若寒食散者自如
藥法不與此同日一服
土爪圓治諸藏寒氣積聚煩滿熱飲食中蠱毒或食生
物及水中蟲卵生入腹而成蟲蛇若爲魚鼈留飲宿食
婦人産瘕帶下百病隂陽不通利大小便不節絶傷墮
落寒熱交結脣口焦黑身體消瘦嗜卧少食多魘産乳
胞中餘疾股裏熱少腹中急結痛引隂中方
土瓜根桔梗(各半升末)杏仁(一升)
大黃(一斤蒸二斗末下曝乾)
右四味為末蜜丸如梧子大空腹飲服三丸日三不
知加之以知為度
治凡所食不消方
取其餘類燒所末酒服方寸匕便吐去宿食即瘥有
食桃不消作病者以時無桃就樹間得槁桃燒服之
登時吐病出甚良
治卒食不消欲成癥積方
煎艾汁如飴取半升作一服便刺吐去宿食神良(古今)
(錄騐方白艾五尺圍一束薏苡根一大把二味同煎)
治食魚肉等成癥結在腹内并諸毒氣方
狗屎五升燒末綿褁以酒一斗浸再宿濾取清分十
服日三三日令盡隨所食癥結即出
治雜食瘀實不消心腹堅痛方
以水三升煮白鹽一升令消分三服刺吐去所食并
治暴癥
治癥堅心下有物大如杯不得食食則腹滿心腹絞痛
方
葶藶子大黃(各二兩)澤漆(四兩)
右三味别研葶藶為膏其二味𢷬五百杵入蜜更𢷬
千杵和丸如梧子大服五丸不知加之日三
治小腹堅大如盤胷中滿脹食不消化婦人瘦瘠方
以暖水服髮灰一方寸匕日再并灸肋端
又方飲服上好麴末方寸匕日三又灸三焦輸隨年(壮瘥)
治伏梁氣方
白馬尿銅器中盛取每旦服一升
治癥瘕方
槲樹白皮煎令可丸服之取知病動若下减之
椒熨方治患癥結病及瓜病似瓜形日月形或在臍左
右或在臍上下或若鼈在左右肋下或當心如合子大
法先針其足以椒熨之
取一新盆子受一斗者底鑚一百二十孔孔上著椒
三合上著一重紙紙上著冷灰一升冷灰上著熱灰
半升上著剛炭火一斤經一食頃盆底熱徹當病上
初安氊一重即安火盆火盆大熱以漸更加一重若
火更熱不可忍加至三重暫歇進一口冷飲還上火
消二分許即停止經三日勿著及至七日決得頓瘥
然後食美食自補若小不瘥作露宿丸服之(方見别卷)
治腹中積癥方
葶藶子一升熬以酒五升浸七日每服三合日三
治蛇癥方
白馬尾切長五分以酒服方寸匕大者自出更服二
分者一方寸匕中者亦出更服三分者一方寸匕小
者復出不可頓作一服殺人(馬尾一本作馬毛)
大黃湯治蛇癥方
大黃茯苓(各半兩一本作黃芩)烏賊骨(二枚)
皂莢(六枚如猪牙者)甘草(如指大者一尺)芒硝(如雞子大一枚)
右六味㕮咀以水六升煮三五沸去滓内消適寒温
盡服之十日一劑作如上法宿勿食平旦空腹服病
根當下也
治鼈癥腹堅硬腫起大如盆眠臥不得方(食中得病為鼈癥在心下)
(堅強)
取藍一斤𢷬水三升絞取汁每服一升日二
又方蒴藋根白皮一握研取汁以水和頓服之
又方白馬尿一升雞子三枚取白合煎取二合空腹頓
服不移時當吐病出
又方雞屎一升炒令黃取五合以酒一升浸取半𢷬為
末以所浸酒服方寸匕日二服三日中作一劑
治蛟龍病(開皇六年三月八日有人食芹得之其人病發似癲癎面色青黃因食寒食餳過多便吐)
(出狀似蛟龍有頭而有尾)
服寒食餳三斗大騐
山野人有嚙蝨在腹生長為蝨癥病治之方
故敗篦子故敗梳(各一枚)
右二件各破為兩分各取一分燒為末又取一分以
水五升煮取一升服上件燒末頓服即出
常欲食米若不得米則胸中清水出為米癥治之方
雞屎(一升)白米(五合)
右二味合炒令米焦𢷬末以水二升頓服取盡須臾
吐出病如研米若無米當出痰自此永憎米不復食
之矣
人有思肉不已食訖復思者為肉癥治之方
空腹飲白馬尿三升吐有肉出不出必死
食中有髮不覺因食而入久即胷間如有蟲狀上下去
來惟欲飲油一日之中乃至三二升不欲飲食者為髮
癥方
以油一升以香澤煎之大□勞貯之安病人頭邊令
口鼻臨油上勿令得飲𫝊鼻而令有香氣當呌喚取
飲不得與之必當疲極大睡其髮癥當從口出令一
人專守視之并備石灰一裹見癥出以灰粉手捉癥
抽出及盡即是髮也初從腹中出形如不流水中濃
菜隨髮長短形亦如之
又方酒三升煮猪脂二升三沸服一升日二白馬尿服
之亦佳無白馬尿白牛尿亦得
灸法
癥瘕灸内踝後宛宛中隨年壯又灸氣海百壯
久冷及婦人癥瘕腸鳴泄利繞臍絞痛灸天樞百壯三
報穴在俠臍兩邊各二寸勿針
積聚堅滿灸脾募百壯穴在章門季肋端
心下堅積聚冷脹灸上管百壯三報穴在巨闕下一寸
積聚堅大如盤冷脹灸胃管二百壯三報穴在巨闕下
二寸
備急千金要方卷三十七
