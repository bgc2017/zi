備急千金要方卷一唐孫思邈撰
宋林億等校正
論大醫習業第一
凡欲為大醫必須諳素問甲乙黃帝鍼經明堂流注十
二經脉三部九候五臟六腑表裏孔穴本草藥對張仲
景王叔和阮河南范東陽張苖靳邵等諸部經方又須
妙解隂陽禄命諸家相法及灼龜五兆周易六壬並須
精熟如此乃得為大醫若不爾者如無目夜遊動至顛
殞次須熟讀此方尋思妙理留意鑚研始可與言於醫
道者矣又須涉獵羣書何者若不讀五經不知有仁義
之道不讀三史不知有古今之事不讀諸子覩事則不
能默而識之不讀内經則不知有慈悲喜捨之德不讀
莊老不能任真體運則吉凶拘忌觸塗而生至於五行
休王七耀天文並須探賾若能具而學之則於醫道無
所滯礙而盡善盡美者矣
論大醫精誠第二
張湛曰夫經方之難精由來尚矣今病有内同而外異
亦有内異而外同故五臟六腑之盈虚血脉榮衛之通
塞固非耳目之所察必先診候以審之而寸口關尺有
浮沉弦緊之亂俞穴流注有高下淺深之差肌膚筋骨
有厚薄剛柔之異唯用心精微者始可與言于兹矣今
以至精至微之事求之于至麤至淺之思豈不殆哉若
盈而益之虚而損之通而徹之塞而壅之寒而冷之熱
而温之是重加其疾而望其生吾見其死矣故醫方卜
筮藝能之難精者也既非神授何以得其幽微世有愚
者讀方三年便謂天下無病可治及治病三年乃知天
下無方可用故學者必須博極醫源精勤不倦不得道
聽塗說而言醫道已了深自誤哉凡大醫治病必當安
神定志無欲無求先發大慈惻隱之心誓願普救含靈
之苦若有疾厄來求救者不得問其貴賤貧富長幼妍
媸怨親善友華夷愚智普同一等皆如至親之想亦不
得曕前顧後自慮吉凶護惜身命見彼苦惱若已有之
深心悽愴勿避嶮巇晝夜寒暑饑渴疲勞一心赴救無
作工夫形迹之心如此可為蒼生大醫反此則是含靈
巨賊自古名賢治病多用生命以濟危急雖曰賤畜貴
人至于愛命人畜一也損彼益已物情同患况於人乎
夫殺生求生去生更遠吾今此方所以不用生命為藥
者良由此也其蝱蟲水蛭之屬市有先死者則市而用
之不在此例只如雞卯一物以其混沌未分必有大段
要急之處不得已隱忍而用之能不用者斯為大哲亦
所不及也其有患瘡痍下痢臭穢不可瞻視人所惡見
者但發慚愧悽憐憂恤之意不得起一念蔕芥之心是
吾之志也夫大醫之體欲得澄神内視望之儼然寬裕
汪汪不皎不昧省病診疾至意深心詳察形候纖毫勿
失處判針藥無得參差雖曰病宜速救要須臨事不惑
唯當審諦覃思不得於性命之上率爾自逞俊快邀射
名譽甚不仁矣又到病家縱綺羅滿目勿左右顧盼絲
竹湊耳無得似有所娱珍羞迭薦食如無味醽醁兼陳
看有若無所以爾者夫一人向隅滿堂不樂而況病人
苦楚不離斯須而醫者安然懽娱傲然自得兹乃人神
之所共耻至人之所不為斯蓋醫之本意也夫為醫之
法不得多語調笑談謔諠譁道說是非議論人物衒燿
聲名訾毁諸醫自矜已德偶然治瘥一病則昂頭戴面
而有自許之貌謂天下無雙此醫人之膏肓也老君曰
人行陽德人自報之人行隂德鬼神報之人行陽惡人
自報之人行隂惡鬼神害之尋此二途隂陽報施豈誣
也哉所以醫人不得恃已所長專心經略財物但作救
苦之心於冥運道中自感多福者耳又不得以彼富貴
處以珍貴之藥令彼難求自衒功能諒非忠恕之道志
存救濟故亦曲碎論之學者不可恥言之鄙俚也
論治病略例第三
夫天布五行以植萬類人禀五常以為五臟經絡腑輸
隂陽會通玄冥幽微變化難極易曰非天下之至賾其
孰能與于此觀今之醫不念思求經旨以演其所知各
承家伎始終循舊省病問疾務在口給相對斯須便處
湯藥按寸不及尺握手不及足人迎趺陽三部不參動
數發息不滿五十短期未知決診九候曾無髣髴明堂
闕庭盡不見察所謂窺管而已夫欲視死别生固亦難
矣此皆醫之深戒病者可不謹以察之而自防慮也古
來醫人皆相嫉害扁鵲為秦太醫令李&KR0008;所害即其事
也一醫處方不得使别醫和合脫或私加毒藥令人增
疾漸以致困如此者非一特須慎之寕可不服其藥以
任天真不得使愚醫相嫉賊人性命甚可哀傷夫百病
之本有中風傷寒寒熱温瘧中惡霍亂大腹水腫腸澼
下痢大小便不通賁豚上氣欬逆嘔吐黃疸消渴留飲
癖食堅積癥&KR1742;驚邪癲癎鬼疰喉痺齒痛耳聾目盲金
瘡踒折癰腫惡瘡痔瘻瘤癭男子五勞七傷虚乏羸瘦
女子帶下崩中血閉隂蝕蟲蛇蠱毒所傷此皆大略宗
兆其間變動枝葉各依端緒以取之又有冷熱勞損傷
飽房勞驚悸恐懼憂恚怵惕又有産乳落胎墮下瘀血
又有貪餌五石以求房中之樂此皆病之根源為患生
諸枝葉也不可不知其本末但尚醫說男女長幼之病
有半與病源相附會者便可服藥也男子者衆陽所歸
常居于燥陽氣遊動強力施泄便成勞損損傷之病亦
以衆矣若比之女人則十倍易治凡女子十四已上則
有月事月事來日得風冷濕熱四時之病相協者皆自
說之不爾與治誤相觸動更增困也處方者亦應問之
凡用藥皆隨土地所宜江南嶺表其地暑濕其人肌膚
薄脆腠理開疎用藥輕省關中河北土地剛燥其人皮
膚堅硬腠理閉塞用藥重複世有少盛之人不避風濕
觸犯禁忌暴竭精液雖得微疾皆不可輕以利藥下之
一利大重竭其精液困滯着牀動經年月也凡長宿病
宜服利湯不須盡劑候利之足則止病源未除者於後
更合耳稍有氣力堪盡劑則不論也病源須服利湯取
除者服利湯後宜將丸散時時助之
凡病服利湯得瘥者此後慎不中服補湯也若得補湯
病勢還復成也更重瀉之則其人重受弊也若初瘥氣
力未甚平復者但消息之須服藥者當以平藥和之夫
常患之人不妨行走氣力未衰欲將補益冷熱隨宜丸
散者可先服利湯瀉除胷腹中壅積痰實然後可服補
藥也夫極虚勞應服補湯者不過三劑即止若治風病
應服治風湯者皆非三五劑可止也自有滯風洞虚即
服十數劑乃至百餘日可瘥也故曰實即瀉之虚則補
之
夫二儀之内隂陽之中唯人最貴人者禀受天地中和
之氣法律禮樂莫不由人人始生先成其精精成而腦
髓生頭圓法天足方象地眼目應日月五臟法五星六
腑法六律以心為中極大腸長一丈二尺以應十二時
小腸長二丈四尺以應二十四氣身有三百六十五絡
以應一歲人有九竅以應九州天有寒暑人有虚實天
有刑德人有愛憎天有隂陽人有男女月有大小人有
長短所以服食五榖不能將節冷熱醎苦更相掁觸共
為攻擊變成疾病凡醫診候固是不易又問而知之别
病深淺名曰巧醫仲景曰凡欲和湯合藥針灸之法宜
應精思必通十二經脉辨三百六十孔穴榮衛氣行知
病所在宜治之法不可不通古者上醫相色色脉與形
不得相失黑乘赤者死赤乘青者生中醫聽聲聲合五
音火聞水聲煩悶千驚木聞金聲恐畏相刑脾者土也
生育萬物迴助四傍善者不見死則歸之太過則四肢
不舉不及則九竅不通六識閉塞猶如醉人四季運轉終
而復始下醫診脉知病源由流轉移動四時逆順相害
相生審之臟腑之微此乃為妙也
論診候第四
夫欲理病先察其源候其病機五臟未虚六腑未竭血
脉未亂精神未散服藥必活若病已成可得半愈病勢
已過命將難全
夫診候之法常以平且隂氣未動陽氣未散飲食未進
經脉未盛絡脉調均氣血未亂精取其脉知其逆順非
其時不用也深察三部九候而明告之古之善為醫者
上醫醫國中醫醫人下醫醫病又曰上醫聽聲中醫察
色下醫診脉又曰上醫醫未病之病中醫醫將病之病
下醫醫已病之病若不加心用意於事混淆即病者難
以救矣何謂三部寸關尺也上部為天肺也中部為人
脾也下部為地腎也何謂九候部各有三合為九候上
部天兩額動脉主頭角之氣也上部地兩頰動脉主口
齒之氣也上部人耳前動脉主耳目之氣也中部天手
太隂肺之氣也中部地手陽明胷中之氣也中部人手
少隂心之氣也下部天足厥隂肝之氣也下部地足少
隂腎之氣也下部人足太隂脾之氣也合為九候夫形
盛脉細少氣不足以息者死形瘦脉大胷中多氣者死
形氣相得者生參伍不調者病三部九候皆相失者死
愚醫不通三部九候及四時之經或用湯藥倒錯針灸
失度順方治病更增他疾遂致滅亡哀哉烝民枉死者
半可謂世無良醫為其觧釋經說地水火風和合成人
凡人火氣不調舉身蒸熱風氣不調全身彊直諸毛孔
閉塞水氣不調身體浮腫氣滿喘粗土氣不調四肢不
舉言無音聲火去則身冷風止則氣絶水竭則無血土
散則身裂然愚醫不思脉道反治其病使藏中五行共
相尅切如火熾燃重加其油不可不慎凡四氣合德四
神安和一氣不調百病一生四神動作四百四病同時
俱發又云一百一病不治自愈一百一病須治而愈一
百一病雖治難愈一百一病真死不治
張仲景曰欲療諸病當先以湯蕩滌五臟六腑開通諸
脉治道隂陽破散邪氣潤澤枯朽悦人皮膚益人氣血
水能淨萬物故用湯也若四肢病久風冷發動次當用
散散能逐邪風氣濕痺表裏移走居無常處者散當平
之次當用丸丸藥者能逐風冷破積聚消諸堅癖進飲
食調和榮衛能參合而行之者可謂上工故曰醫者意
也又曰不須汗而彊汗之者出其津液枯竭而死須汗
而不與之汗者使諸毛孔閉塞令人悶絶而死又不須
下而彊下之者令人開腸洞泄不禁而死須下而不與
下之者使人心内懊憹脹滿煩亂浮腫而死又不須灸
而彊與灸者令人火邪入腹干錯五臓重加其煩而死
須灸而不與灸之者令人冷結重凝久而彌固氣上衝
心無地消散病篤而死
黃帝問曰淫邪泮衍奈何岐伯對曰正邪從外襲内而
未有定舍及淫於藏不得定處與榮衛俱行而與魂魄
飛揚使人卧不得安而喜夢也凡氣淫於腑則有餘於
外不足於内氣淫於臟則有餘於内不足于外問曰有
餘不足有形乎對曰隂盛則夢涉大水而恐懼陽盛則
夢蹈大火而燔灼隂陽俱盛則夢相殺毁傷上盛則夢
飛揚下盛則夢墮墜甚飽則夢與(巢源云夢行)甚饑則夢取
(巢源云夢卧)肝氣盛則夢怒肺氣甚則夢恐懼哭泣心氣盛
則夢喜笑及恐畏脾氣盛則夢歌樂體重手足不舉腎
氣盛則夢腰脊兩解而不屬凡此十一盛者至而瀉之
立已厥氣客于心則夢見丘山煙火客于肺則夢飛揚
見金鐵之器竒物客于肝則夢見山林樹木客于脾則
夢見邱陵大澤壊屋風雨客于腎則夢見臨淵没居水
中客於膀胱則夢見遊行客于胃則夢見飲食客于大
腸則夢見田野客于小腸則夢見聚邑街衢客于膽則
夢見闘訟自刳客于隂器則夢交接闘内客于項則夢
見斬首客于跨則夢見行走而不能前進及池渠穽窊
中居客于股則夢見禮節拜跪客於胞䐈則夢見溲溺
便利凡此十五不足者至而補之立已善診候者亦可
深思此意乃盡善盡美矣
史記曰病有六不治驕恣不論于理一不治也輕身重
財二不治也衣食不能適三不治也隂陽并藏氣不定
四不治也形羸不能服藥五不治也信巫不信醫六不
治也生候尚存形色未改病未入腠裏針藥及時能將
節調理委以良醫病無不愈
論處方第五
夫療寒以熱藥療熱以寒藥飲食不消以吐下藥鬼疰
蠱毒以蠱毒藥癰腫瘡瘤以瘡瘤藥風濕以風濕藥風
勞氣冷各隨其所宜雷公云藥有三品病有三階藥有
甘苦輕重不同病有新久寒温亦異重熱膩滑鹹酢藥
石飲食等於風雨為治餘病非對輕冷粗澀甘苦藥草
飲食等于熱病為治餘病非對輕熱辛苦淡藥飲食等
於冷病為治餘病非對其大綱略顯其源流自餘覩狀
可知臨事制宜當識斯要
藥對曰夫衆病積聚皆起于虚虚生百病積者五臟之
所積聚者六腑之所聚如斯等疾多從舊方不假增損
虚而勞者其弊萬端宜應隨病增減古之善為醫者皆
自採藥審其體性所主取其時節早晩早則藥勢未成
晩則盛勢已歇今之為醫不自採藥且不委節氣早晩
只共採取用以為藥又不知冷熱消息分兩多少徒有
療病之心永無必愈之效此實浮惑聊復審其冷熱記
其增損之主耳虚勞而苦頭痛復熱加枸杞萎𬎼虚而
吐加人參虚而不安亦加人參虚而多夢紛紜加龍骨
虚而多熱加地黃牡礪地膚子甘草虚而冷加當歸芎
藭乾薑虚而損加鍾乳棘刺肉蓯蓉巴戟天虚而大熱
加黃芩天門冬虚而多忘加茯神遠志虚而驚悸不安
加龍齒紫石英沙參小草冷則用紫石英小草若客熱
即用沙參龍齒不冷不熱無用之虚而口乾加麥門冬
知母虚而吸吸加胡麻覆盆子柏子仁虚而多氣兼微
欬加五味子大棗虚而身彊腰中不利加磁石杜仲虚
而多冷加桂心吳茱萸附子烏頭虚而小便赤加黃芩
虚而客熱加地骨皮白术黃耆虚而冷用隴西黃耆虚
而痰復有氣加生薑半夏枳實虚而小腸利加桑螵蛸
龍骨雞肶胵虚而小腸不利加茯苓澤瀉虚而痢白加
厚朴諸藥無有一一歴而用之但據體性冷熱的相主
對聊叙增損之一隅入處方者宜準此
論用藥第六
上藥一百二十種為君主養命以應天無毒多服久服
不傷人欲輕身益氣不老延年者本上經
中藥一百二十種為臣主養性以應人有毒無毒斟酌
其宜欲遏病補虚羸者本中經
下藥一百二十五種為佐使主以應地多毒不可久服
欲除寒熱邪氣破積聚愈疾者本下經
三品合三百六十五種法三百六十五度每一度應一
日以成一歲倍其數合七百三十名也
凡藥有君臣佐使以相宣攝合和者宜用一君二臣三
佐五使又可一君三臣九佐使也又有隂陽配合子母
兄弟根莖花實草石骨肉有單行者有相須者有相使
者有相畏者有相惡者有相反者有相殺者凡此七情
合和之時用意審視當用相須相使者良勿用相惡相
反者若有毒宜制可用相畏相殺者不爾勿合用也又
有酸鹹甘苦辛五味又有寒熱温凉四氣及有毒無毒
隂乾曝乾採造時月生熟土地所出真偽陳新並各有
法其相使相畏七情列之如左處方之日宜深而䆒之
玉石上部
玉泉(畏欵冬花)玉屑(惡鹿角)丹沙(惡磁石畏鹹水)曾青(畏莵絲子)石膽(水英為使)
(畏牡桂菌桂芫花辛夷白薇)雲母(澤瀉為使畏駝魚及流水惡徐長卿)朴硝(畏麥句薑)鍾乳
(蛇牀子莵絲子為使惡牡丹玄石牡蒙畏紫石英蘘草)消石(火為使惡苦參苦菜畏女菀)硭硝
(石韋為使惡麥句薑)礬石(甘草為使惡牡礪)滑石(石韋為使惡曾青)白石英(惡馬目毒)
(公)紫石英(長石為使畏扁青附子不欲鮀甲黃連麥句薑)赤石脂(惡大黃畏芫花)黃石
脂(曾青為使惡細辛畏蜚蠊扁青附子)白石脂(鷰糞為使惡松枝畏黃芩)太一餘糧(杜仲)
(為使畏鐵落菖蒲及貝母)
玉石中部
水銀(畏磁石)殷孽(惡防已畏木)孔公孽(木蘭為使惡細辛)凝水石(畏地榆解)
(巴豆毒)陽起石(桑螵蛸為使畏莵絲子惡澤瀉菌桂雷丸蛇蛻皮)石膏(雞子為使惡莾草毒)
(公)磁石(柴胡為使畏黃石脂惡牡丹莾草)玄石(惡松脂柏子仁菌桂)理石(滑石為使畏麻)
(黃)
玉石下部
青琅玕(得水銀良畏雞骨殺錫毒)礜石(得火良棘針為使惡虎掌毒公鶩屎細辛畏水)特生
礜石(得火良畏水)方解石(惡巴豆)代赭(畏天雄)大鹽(漏蘆為使)
草藥上部
六芝(薯蕷為使得髮良惡恒山畏扁青菌陳)天門冬(垣衣地黃為使畏曾青)麥門冬
(地黃車前為使惡欵冬苦瓠畏苦參青蘘)术(防風地榆為使)女萎萎蕤(畏鹵鹹)乾地黃
(得麥門冬清酒良惡貝母畏蕪荑)菖蒲(秦芃秦皮為使惡地膽麻黃)澤瀉(畏海蛤文蛤)薯
蕷(紫芝為使惡甘遂)遠志(得茯苓冬葵子龍骨良殺天雄附子毒畏真珠蜚蠊藜蘆薺蛤)菊花
(木狗杞根桑根白皮為使)人參(茯苓為使惡□疏反藜蘆)甘草(术乾漆苦參為使惡遠志反甘)
(遂大戟芫花海藻)石斛(陸英為使惡凝水石巴豆畏白殭蠶雷丸)牛膝(惡熒火龜甲陸英畏白前)
獨活(蠡實為使)柴胡(半夏為使惡皂莢畏女菀藜蘆)細辛(曾青棗根為使惡狼毒山茱萸黃耆)
(畏滑石消石反藜蘆)菴䕡子(荆子薏苡仁為使惡細辛乾薑)菥蓂子(得荆子細辛良惡乾薑苦)
(參)龍膽(貫衆為使惡防葵地黃)莵絲子(得酒良薯蕷松脂為使惡雚菌)巴戟天(覆盆)
(子為使惡朝生雷丸丹參)蒺藜子(烏頭為使)防風(惡乾薑藜蘆白歛芫花殺附子毒)沙參
(惡防已反藜蘆)絡石(杜仲牡丹為使惡鐵落畏菖蒲貝母)丹參(畏鹹水反藜蘆)天名精(垣衣)
(為使)決明子(蓍實為使惡大麻子)黃連(黃芩龍骨理石為使惡菊花芫花玄參白鮮皮畏欵冬勝)
(烏頭解巴豆毒)芎藭(白芷為使)續斷(地黃為使惡雷九)黃耆(惡龜甲)杜若(得辛夷細)
(辛良反柴胡前胡)蛇牀子(惡牡丹及巴豆貝母)茜根(畏鼠姑)飛廉(得烏頭良惡麻黃)
薇銜(得秦皮良)五味子(蓯蓉為使惡萎蕤勝烏頭)
草藥中部
當歸(惡䕡茹畏菖蒲海藻牡蒙)秦芁(菖蒲為使)黃芩(山茱萸龍骨為使惡蔥實畏丹砂及牡丹)
(藜蘆)藁本(惡䕡茹)麻黃(厚朴為使惡辛夷石韋)乾薑(秦椒為使惡黃連黃芩天鼠糞殺半)
(夏莨菪毒)葛根(解野葛巴豆百藥毒)前胡(半夏為使惡皂莢畏藜蘆)芍藥(雷丸為使惡石斛芒)
(消畏消石鼈甲小薊反藜蘆)貝母(厚朴白薇為使惡桃花畏秦芁礜石莾草反烏頭)玄參(惡黃耆乾)
(薑大棗山茱萸反藜蘆)石韋(滑石杏仁為使得菖蒲良)栝蔞(枸把為使惡乾薑牛膝乾漆反烏頭)
狗脊(萆薢為使惡敗醬)苦參(玄參為使惡貝母漏蘆及莵絲子反藜蘆)瞿麥(蘘草牡丹為使)
(惡桑螵蛸)白芷(當歸為使惡旋復花)石龍芮(大戟為使畏蛇蛻皮吳茱萸)白鮮皮(惡桑)
(螵蛸桔梗茯苓草解)萆解(薏苡為使畏葵根大黃及柴胡牡蠣前胡)紫參(畏辛夷)仙靈脾
(薯蕷為使)紫菀(欵冬為使惡天雄瞿麥及雷丸遠志畏茵蔯)防已(殷孽為使惡細辛畏萆薢殺雄)
(黃毒)牡丹(畏莵絲子)白薇(畏黃耆大黃大戟乾薑及乾漆大棗山茱萸)欵冬花(杏仁為使)
(得紫菀良惡皂莢消石玄參畏貝母辛夷麻黃黃芩黃連黃耆青箱)女菀(畏鹵鹹)澤蘭(防已為使)
地榆(得髮良惡麥門冬)海藻(反甘草)
草藥下部
大黃(黃芩為使)桔梗(節皮為使畏白芨龍膽龍眼)葶藶(榆皮為使得酒良惡殭蠶石龍芮)
甘遂(瓜蒂為使惡遠志反甘草)芫花(決明為使反甘草)澤漆(小豆為使惡薯蕷)大戟
(反甘草)鉤吻(半夏為使惡黃芩)藜蘆(黃連為使反細辛芍藥五參惡大黃)天雄(遠志為使)
(惡腐婢)烏頭烏喙(莾草為使反半夏栝蔞貝母白歛白芨惡藜蘆)貫衆(雚菌為使)虎掌
(蜀漆為使畏莾草)附子(地膽為使惡蜈蚣畏防風甘草黃耆人參烏韭大豆)蜀漆(栝蔞為使惡貫)
(衆)恒山(畏玉札)半夏(射干為使惡皂莢畏雄黃及生薑乾薑秦皮龜甲反烏頭)狼牙(蕪荑)
(為使惡秦芁地榆)白歛(代赭為使反烏頭)白芨(紫石英為使惡理石李核仁杏核仁)雚菌
(得酒良畏雞子)䕡茹(甘草為使惡麥門冬)藎草(畏鼠婦)夏枯草(土瓜為使)狼毒(大豆)
(為使惡麥句薑)鬼臼(畏垣衣)
木藥上部
茯苓茯神(馬蕳為使惡白歛畏牡蒙及地榆雄黃秦芁龜甲)栢子仁(牡蠣桂心瓜子為使)
(惡菊花羊蹄諸石麫麴)杜仲(惡蛇蛻玄參)乾漆(半夏為使畏雞子)蔓荆子(惡烏頭石)
(膏)牡荆實(防風為使惡石膏)五加皮(遠志為使畏蛇蛻玄參)黃蘗(惡乾漆)辛
夷(芎藭為使惡五石脂畏菖蒲及蒲黃黃連石膏黃環)酸棗仁(惡防已)槐子(天雄景天為使)
木藥中部
厚朴(乾薑為使惡澤瀉及寒水石消石)山茱萸(蓼實為使惡桔梗防風防己)吳茱萸
(蓼實為使惡丹參消石白堊畏紫石英)秦皮(大戟為使惡吳茱萸)占斯(解狼毒毒)梔子(解躑)
(躅毒)秦椒(惡栝蔞防葵畏雌黃)桑根白皮(續斷桂心麻子為使)
木藥下部
黃環(鳶尾為使惡茯苓防已)石南(五加皮為使)巴豆(芫花為使惡蘘草畏大黃及黃連藜)
(蘆殺斑猫毒)蜀椒(杏仁為使畏欵冬)□疏(漏蘆為使)欒華(決明為使)雷丸(荔實厚朴)
(為使惡葛根)皂莢(栢子為使惡麥門冬畏空青人參苦參)
獸上部
龍骨(得人參牛黃良畏石膏)龍角(畏乾漆蜀椒理石)牛黃(人參為使惡龍骨地黃及龍膽)
(蜚蠊畏牛膝)白膠(得火良畏大黃)阿膠(得火良畏大黃)
獸中部
犀角(松脂為使惡雚菌雷丸)羖羊角(莵絲子為使)鹿茸(麻勃為使)鹿角(杜仲為使)
獸下部
麋脂(畏大黃惡甘草)
蟲魚上部
蜜蠟(惡芫花齊蛤)蜂子(畏黃芩芍藥牡蠣)牡蠣(貝母為使甘草牛膝遠志蛇牀良惡麻黃)
(吳茱萸辛夷)桑螵蛸(畏旋復花)海蛤(蜀漆為使畏狗膽甘遂芫花)龜甲(惡沙參蜚蠊)
蟲魚中部
伏翼(萈實雲實為使)蝟皮(得酒良殺桔梗麥門冬)蜥蜴(惡硫黃斑猫蕪荑)露蜂房
(惡乾薑丹參黃芩芍藥牡蠣)&KR2015;蟲(畏皂莢菖蒲)蠐螬(蜚蠊為使惡附子)鮀魚甲(蜀漆)
(為使畏狗膽甘遂芫花)鼈甲(惡礬石)烏賊魚骨(惡白歛白芨)蟹(殺莨菪毒漆毒)天
鼠糞(惡白歛白薇)
蟲魚下部
蛇蛻(畏磁石及酒)蜣蜋(畏羊角石膏)斑猫(馬刀為使畏巴豆丹參空青惡膚青)地膽
(惡甘草)馬刀(得水良)
菓上部
大棗(殺烏頭毒)
菓下部
杏仁(得火良惡黃耆黃芩葛根解錫胡粉毒畏苯草)
菜上部
冬葵子(黃芩為使)
菜中部
蔥實(解藜蘆毒)
米上部
麻蕡麻子(畏牡蠣白薇惡茯苓)
米中部
大豆及黃卷(惡五參龍膽得前胡烏喙杏仁牡蠣良殺烏頭毒)大麥(食蜜為使)醬(殺藥)
(毒火毒)
右一百九十七種有相制使其餘皆無故不備錄
或曰古人用藥至少分兩亦輕瘥病極多觀君處方非
不煩重分兩亦多而瘥病不及古人者何也答曰古者
日月長遠藥在土中自養經久氣味真實百姓少欲禀
氣中和感病輕微易為醫療今時日月短促藥力輕虚
人多巧詐感病厚重難以為醫病輕用藥須少痾重用
藥即多此則醫之一隅何足怪也又古之醫者自解採
取隂乾曝乾皆悉如法用藥必依土地所以治十得九
今之醫者但知診脉處方不委採藥時節至于出處土
地新陳虚實一皆不悉所以治十不得五六者寔由于
此夫處方者常須加意重複用藥藥乃有力若學古人
徒自悮耳方來學者須詳而熟之
凡紫石英白石英朱砂雄黃硫黃等皆須光明映徹色
理鮮淨者為佳不然令人身體乾燥發熱口乾而死
凡草石藥皆須土地堅實氣味濃烈不爾治病不愈
凡狼毒枳實橘皮半夏麻黃吳茱萸皆欲得陳久者良
其餘惟須精新也
論合和第七
問曰凡和合湯藥治諸草石蟲獸用水升數消殺之法
則云何答曰凡草有根莖枝葉皮骨花實諸蟲有毛翅
皮甲頭足尾骨之屬有須燒鍊炮炙生熟有定一如後
法順方者福逆之者殃或須皮去肉或去皮須肉或須
根莖或須花實依方鍊治極令淨潔然後升合秤兩勿
令參差藥有相生相殺氣力有強有弱君臣相理佐使
相持若不廣通諸經則不知有好有惡或醫自以意加
減不依方分使諸草石強弱相欺入人腹中不能治病
更加闘争草石相反使人迷亂力甚刀劒若調和得所
雖未能治病猶得安利五臟於病無所增劇例曰諸經
方用藥所以熬鍊節度皆脚注之今方則不然於此篇
具條之更不煩方下别注也
凡藥治擇熬炮訖然後秤之以充用不得生秤
凡用石藥及玉皆碎如米粒綿裹内湯酒中
凡鍾乳等諸石以玉槌水研三日三夜漂鍊務令極細
凡銀屑以水銀和成泥
凡礜石赤泥團之入火半日乃熟可用仍不得過之不
鍊生入藥使人破心肝
凡朴硝礬石燒令汁盡乃入丸散硭硝朴硝皆絞湯訖
内汁中更上火兩三沸烊盡乃服
凡湯中用丹砂雄黃者熟末如粉臨取内湯中攪令調
和服之
凡湯中用完物皆擘破乾棗梔子之類是也用細核物
亦打碎山茱萸五味子蕤核決明子之類是也細花子
物正爾完用之旋復花菊花地膚子葵子之類是也米
麥豆軰亦完用之
凡橘皮吳茱萸椒等入湯不㕮咀
凡諸果實仁皆去尖及雙仁者湯揉撻去皮仍切之用
梔子者去皮用蒲黃者湯成下
凡麥門冬生薑入湯皆切三𢷬三絞取汁湯成去滓下
之煑五六沸依如升數不可共藥煑之一法薄切用
凡麥門冬皆微潤抽去心
凡麻黃去節先别煑兩三沸掠去沫更益水如本數乃
内餘藥不爾令人煩寸斬之小草瞿麥五分斬之細辛
白前三分斬之膏中細剉也
凡牛膝石斛等入湯酒拍碎用之石斛入丸散者先以
碪槌極打令碎乃入臼不爾𢷬不熟入酒亦然
凡桂厚朴杜仲秦皮木蘭軰皆削去上虚軟甲錯取裏
有味者秤之茯苓猪苓削除黑皮牡丹巴戟天遠志野
葛等皆槌破去心紫菀洗去土曝乾乃秤之薤白蔥白
除青令盡莾草石南茵芋澤蘭剔取葉及嫩莖去大枝
鬼臼黃連皆除根毛石韋辛夷拭去毛辛夷又去心蜀
椒去閉口者及目用大棗烏梅皆去核用鬼箭削取羽
皮
凡茯苓芍藥補藥須白者瀉藥惟赤者
凡莵絲子煖湯淘汰去沙土乾漉煖酒漬經一宿漉出
曝微白𢷬之不盡者更以酒漬經三五日乃出更曬微
乾𢷬之須臾悉盡極易碎
凡用甘草厚朴枳實石南茵芋藜蘆皂莢之類皆炙之
而枳實去穰藜蘆去頭皂莢去皮子
凡用椒實微熬令汗出則有勢力
凡湯丸散用天雄附子烏頭烏喙側子皆煻灰炮令微
拆削去黑皮乃秤之惟薑附湯及膏酒中生用亦削去
皮乃秤之直理破作七八片
凡半夏熱湯洗去上滑一云十洗四破乃秤之以入湯
若膏酒丸散皆煻灰炮之
凡巴豆去皮心膜熬令紫色桃仁杏仁葶藶胡麻諸有
脂膏藥皆熬黃黑别𢷬令如膏指㩢視冺冺爾乃以向
成散稍稍下臼中合研𢷬令消散乃復都以輕絹簁之
須盡又内臼中依法𢷬數百杵也湯膏中雖有生用者
並𢷬破
凡用麥蘖麴末大豆黃卷澤蘭蕪荑皆微炒乾漆炒令
煙斷用烏梅入丸散者熬之用熟艾者先炒細擘合諸
藥𢷬令細散不可篩者内散中和之
凡用諸毛羽齒牙蹄甲龜鼈鯪鯉等甲皮肉骨角筋鹿
茸等皆炙之蛇蛻皮微炙
凡諸斑猫等諸蟲皆去翅足微熬用桑螵蛸中破炙之
牡蠣熬令黃色殭蠶蜂房微炒之
凡湯中用麝香犀角鹿角羚羊角牛黃須末如粉臨服
内湯中攪令調和服之
凡丸散用膠先炙使通體沸起燥乃可𢷬有不沸處更
炙之斷下湯直爾用之勿炙諸湯中用阿膠皆絞湯畢
内汁中更上火兩三沸令烊
凡用蜜先火煎掠去沫令色微黃則丸經久不壊掠之
多少隨蜜精粗遂至大稠於丸彌佳
凡丸中用蠟烊投少蜜中攪調以和藥
凡湯中用飴糖皆湯成下諸湯用酒者皆臨熟下之
凡藥有宜丸者宜散者宜湯者宜酒漬者宜膏煎者亦
有一物兼宜者亦有不入湯酒者並隨藥性不得違之
其不宜湯酒者列之如左
朱砂(熟入酒)雌黃雲母陽起石(入酒)
礬石(入酒)硫黃(入酒)鍾乳(入酒)孔公孽(入酒)
礜石(入酒)銀屑白堊銅鏡鼻
胡粉鉛丹鹵鹹(入酒)石灰(入酒)
藜灰
右石類一十七種
野葛狼毒毒公鬼臼
莾草蒴藋(入酒)巴豆躑躅(入酒)
皂莢(入酒)雚菌藜蘆䕡茹
貫衆(入酒)蕪荑雷丸狼牙
鳶尾蒺䔧(入酒)女菀葈耳
紫葳(入酒)薇銜(入酒)白芨牡蒙
飛廉蛇銜占斯辛夷
石南(入酒)楝實虎杖(入酒單漬)虎掌
蓄根羊桃(入酒)麻勃苦瓠
瓜蔕陟釐狼䟦子(入酒)雲實
槐子(入酒)地膚子蛇牀子(入酒)青葙子
茺蔚子王不留行菥蓂子莵絲子(入酒)
右草木之類四十八種
蜂子蜜蠟白馬莖狗隂
雀卵雞子雄鵲伏翼
鼠婦樗雞螢火蠮螉(蠮舊作&KR1889;)
殭蠶蜈蚣蜥蜴斑猫
芫青亭長蛇膽蝱蟲
蜚蠊螻蛄馬刀赭魁
蝦蟇蝟皮生鼠生龜(入酒)
蝸牛諸鳥獸(入酒)蟲魚膏骨髓膽血屎溺
右蟲獸之類二十九種
古秤惟有銖兩而無分名今則以十黍為一銖六銖為
一分四分為一兩十六兩為一斤此則神農之稱也吴
人以二兩為一兩隋人以三兩為一兩今依四分為一
兩稱為定方家凡云等分者皆是丸散隨病輕重所須
多少無定銖兩三種五種皆悉分兩同等耳凡丸散云
若干分兩者是品諸藥宜多宜少之分兩非必止於若
干之分兩也假令日服三方寸匕須瘥止是三五兩藥
耳凡散藥有三刀圭者十分方寸匕之一準如梧桐子
大也方寸匕者作匕正方一寸抄散取不落為度錢匕
者以大錢上全抄之若云半錢匕者則是一錢抄取一
邊爾並用五銖錢也錢五匕者今五銖錢邊五字者以
抄之亦令不落為度一撮者四刀圭也十撮為一勺兩
勺為一合以藥升分之者謂藥有虚實輕重不得用斤
兩則以升平之藥升方作上徑一寸下徑六分深八分
内散藥勿按抑之正爾微動令平調耳今人分藥不復
用此
凡丸藥有云如細麻大者即胡麻也不必扁扁但令較
略大小相稱爾如黍粟者亦然以十六黍為一大豆也
如麻子者即今大麻子凖三細麻也如胡豆者今青斑
豆也以二大麻子準之如小豆者今赤小豆也粒有大
小以三大麻子準之如大豆者以二小豆準之如梧桐
子者以二大豆準之一方寸匕散以蜜和得如梧桐子
十丸為定如彈丸及雞子黃者以十梧桐子準之
凡方云巴豆若干枚者粒有大小當先去心皮乃秤之
以一分準十六枚附子烏頭若干枚者去皮畢以半兩
準一枚枳實若干枚者去穰畢以一分準二枚橘皮一
分準三枚棗有大小以三枚準一兩云乾薑一累者以
半兩為正本草云一兩為正
凡方云半夏一升者洗畢秤五兩為正椒一升三兩為
正吴茱萸一升五兩為正莵絲子一升九兩為正菴䕡
子一升四兩為正蛇牀子一升三兩半為正地膚子一
升四兩為正此其不同也云某子一升者其子各有虚
實輕重不可通以秤準皆取平升為正
凡方云桂一尺者削去皮畢重半兩為正甘草一尺者
重二兩為正云某草一束者重三兩為正一把者重二
兩為正
凡云蜜一斤者有七合猪膏一斤者一升二合
凡湯酒膏藥舊方皆云㕮咀者謂秤畢𢷬之如大豆又
使吹去細沬此於事殊不允當藥有易碎難碎多末少
末秤兩則不復均平今皆細切之較略令如㕮咀者乃
得無末而片粒調和也凡云末之者謂𢷬篩如法也
凡丸散先細切曝燥乃𢷬之有各𢷬者有合𢷬者並隨
方所言其潤濕藥如天門冬乾地黃軰皆先切曝乾獨
𢷬令偏碎更出細擘曝乾若值隂雨可微火烘之既燥
小停冷乃𢷬之凡濕藥燥皆大耗當先增分兩須得屑
乃秤之為正其湯酒中不須如此
凡篩丸藥用重密絹令細於蜜丸即易熟若篩散草藥
用輕疎絹於酒中服即不泥其石藥亦用細絹篩令如
丸藥者
凡篩丸散藥畢皆更合于臼中以杵𢷬之數百過視其
色理和同為佳
凡煑湯當取井花水極令淨潔升斗分量勿使多少煑
之調和候火用心一如鍊法
凡煑湯用微火令小沸其水數依方多少大略二十兩
藥用水一斗煑取四升以此為率皆絞去滓而後酌量
也然則利湯欲生少水而多取汁者為病須快利所以
少水而多取汁補湯欲熟多水而少取汁者為病須補
益是以多水而少取汁好詳視之不得令水多少湯熟
用新布兩人以尺木絞之澄去垽濁分再服三服者第
二第三服以紙覆令密勿令洩氣欲服以銅器於熱湯
上煖之勿令器中有水氣
凡漬藥酒皆須切細生絹袋盛之乃入酒密封隨寒暑
日數視其濃烈便可漉出不必待至酒盡也滓可曝燥
微𢷬更漬飲之亦可散服
凡建中腎瀝諸補湯滓合兩劑加水煑竭飲之亦敵一
劑新藥貧人當依此用皆應先曝令燥也
凡合膏先以苦酒漬令淹浹不用多汁密覆勿洩云晬
時者周時也從今旦至明旦亦有止一宿煮膏當三上
三下以洩其熱勢令藥味得出上之使匝匝沸乃下之
取沸静良久乃止寧欲小生其中有薤白者以兩頭微
熬黃為候有白芷附子者亦令小黃色為度猪肪皆勿
令經水臘月者彌佳絞膏亦以新布絞之若是可服之
膏膏滓亦堪酒煑飲之可摩之膏膏滓則宜以傅病上
此蓋欲兼盡其藥力故也
凡膏中有雄黃朱砂軰皆别𢷬細研如麫須絞膏畢乃
投中以物疾攪至於凝彊勿使沉聚在下勿調也有水
銀者于凝膏中研令消散胡粉亦爾
凡𢷬藥法燒香洒掃淨潔不得雜語喧呼當使童子𢷬
之務令細熟杵數可至千萬杵過多為佳
凡合腎氣薯蕷及諸大補五石大麝香丸金牙散大酒
煎膏等合時煎時並不令婦人小兒産母喪者痼疾六
根不具足人及雞犬六畜等見之大忌切宜慎之其續
命湯麻黃等諸小湯不在禁忌之限比來田野下里家
因市得藥隨便市上雇人𢷬合非止諸不如法至于石
斛莵絲子等難𢷬之藥費人功力賃作𢷬者隱主悉盜
棄之又為塵埃穢氣入藥中羅篩粗惡隨風飄揚衆口
嘗之衆鼻齅之藥之精氣一切都盡與朽木不殊又復
服餌不能盡如法服盡之後反加虚損遂謗醫者處方
不效夫如此者非醫之咎自緣發意甚誤宜熟思之
論服餌第八
若用毒藥治病先起如黍粟病去即止不去倍之不去
十之取去為度病在胸膈已上者先食而後服藥病在
心腹已下者先服藥而後食病在四肢血脉者宜空腹
而在旦病在骨髓者宜飽滿而在夜
凡服丸散不云酒水飲者本方如此是可通用也
凡服利湯欲得侵早凡服湯欲得稍熱服之即易消下
不吐若冷則吐嘔不下若太熱則破人咽喉務在用意
湯必須澄清若濁令人心悶不解中間相去如步行十
里久再服若太促數前湯未消後湯來衝必當吐逆仍
問病者腹中藥消散乃可進服
凡服湯法大約皆分為三服取三升然後乘病人穀氣
彊進一服最須多次一服漸少後一服最須少如此即
甚安稳所以病人於後氣力漸微故湯須漸少凡服補
湯欲得服三升半晝三夜一中間間食則湯氣溉灌百
脉易得藥力凡服湯不得太緩太急也又須左右仰覆
卧各一食頃即湯勢徧行腹中又於室中行皆可一百
步許一日勿出外即大益
凡服湯三日常忌酒緣湯忌酒故也凡服治風湯第一
服厚覆取汗若得汗即須薄覆勿令大汗中間亦須間
食不爾令人無力更益虚羸
凡丸藥皆如梧桐子大補者十丸為始從一服漸加不
過四十丸過亦損人云一日三度服欲得引日多時不
闕藥氣漸漬熏蒸五臟積久為佳不必頓服早盡為善
徒棄名藥獲益甚少凡人四十已下有病可服瀉藥不
甚須服補藥必若有所損不在此限四十已上則不可
服瀉藥須服補藥五十已上四時勿闕補藥如此乃可
延年得飬生之術耳其方備在第二十七卷中素問曰
實即瀉之虚即補之不虚不實以經調之此其大略也
凡有臟腑積聚無問少長須瀉則瀉凡有虚損無問少
長須補即補以意量度而用之
凡服痔漏疳&KR0630;等藥皆慎猪雞魚油等味至老
凡服瀉藥不過以利為度慎勿過多令人下利無度大
損人也
凡諸惡瘡瘥後皆百日慎口味不爾而瘡即發也
凡服酒藥欲得使酒氣相接無得斷絶絶則不得藥力
多少皆以知為度不可令至醉及吐則大損人也
凡服藥皆斷生冷酢滑猪犬雞魚油麫蒜及菓實等其
大補丸散切忌陳臭宿滯之物有空青忌食生血物天
門冬忌鯉魚白术忌桃李及雀肉葫荽大蒜青魚酢等
物地黃忌蕪荑甘草忌菘菜海藻細辛忌生菜莵絲子
忌兔肉牛膝忌牛肉黃連桔梗忌猪肉牡丹忌葫荽藜
蘆忌狸肉半夏菖蒲忌飴糖及羊肉恒山桂心忌生蔥
生菜商陸忌犬肉茯苓忌醋物栢子仁忌濕麫巴豆忌
蘆笋羹及猪肉鼈甲忌莧菜
凡服藥忌見死尸及産婦穢汚觸之兼及忿怒憂勞
凡餌湯藥其粥食肉菜皆須大熟熟即易消與藥相宜
若生則難消復損藥力仍須少食菜及硬物於藥為佳
亦少進鹽醋乃善亦不得苦心用力及房室喜怒是以
治病用藥力惟在食治將息得力大半於藥有益所以
病者務在將息節慎節慎之至可以長生豈惟愈病而
已
凡服瀉湯及諸丸散酒等至食時須食者皆先與一口
冷醋飲須臾乃進食為佳
凡人忽遇風發身心頓惡或不能言有如此者當服大
小續命湯及西州續命排風越婢等湯于無風處密室
之中日夜四五服勿計劑數多少亦勿慮虚常使頭面
手足腹背汗出不絶為佳服湯之時湯消即食粥粥消
即服湯亦少與羊肉臛將補若風大重者相續五日五
夜服湯不絶即經二日停湯以羹臛自補將息四體若
小瘥即當停藥漸漸將息如其不瘥當服湯攻之以瘥
為度
凡患風服湯非得大汗其風不去所以諸風方中皆有
麻黃至如西州續命即用八兩越婢六兩大小續命或
用一兩三兩四兩故知非汗不瘥所以治風非密室不
得輙服湯藥徒自誤耳惟更加增未見損減矣
凡人五十已上大虚者服三石更生慎勿用五石也四
時常以平旦服一二升煖飲終身勿絶及一時勿食蒜
油魚猪牛馬雞鵝鴨等肉即無病矣
論藥藏第九
存不忘亡安不忘危大聖之至教求民之瘼恤民之隱
賢人之用心所以神農鳩集百藥黃帝纂錄針經皆備
預之常道也且人痾瘵多起倉卒不與人期一朝嬰已
豈遑知救想諸好事者可貯藥藏用以備不虞所謂起
心雖微所救惟廣見諸世禄之家有善養馬者尚貯馬
藥數十斤不見養身者有蓄人藥一錙銖以此類之極
可愧矣貴畜而賤身誠可羞矣傷人乎不問馬此言安
用哉至如人或有公私使命行邁邊隅地既不毛藥物
焉出忽逢瘴癘素不資貯無以救療遂拱手待斃以致
夭殁者斯為自致豈是枉横何者既不能深心以自衛
一朝至此何歎惜之晩哉故置藥藏法以防危殆云爾
石藥灰土藥水藥根藥莖藥葉藥花藥皮藥子藥
五穀五果五菜諸獸齒牙骨角蹄甲皮毛尿屎等
藥酥髓乳酪醍醐石蜜沙糖飴糖酒醋膠麴蘖䜴
等藥
右件藥依時收採以貯藏之蟲豸之藥不收採也
秤斗升合鐵臼木臼絹羅紗羅馬尾羅刀砧玉槌
瓷鉢大小銅銚鐺釡銅鐵匙等
右合藥所須極當預備
凡藥皆不欲數數曬曝多見風日氣力即薄歇宜熟知
之諸藥未即用者候天大晴時于烈日中曝令大乾以
新瓦器貯之泥頭密封須用開取即急封之勿令中風
濕之氣雖經年亦如新也其丸散以瓷器貯蜜蠟封之
勿令洩氣則三十年不壊諸杏仁及子等藥瓦器貯之
則鼠不能得之也凡貯藥法皆須去地三四尺則土濕
之氣不中也
備急千金要方卷一
