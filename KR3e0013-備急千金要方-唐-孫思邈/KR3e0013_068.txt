備急千金要方卷六十八唐孫思邈撰
宋林億等校正
丁腫方
瘭疽第六(論方)
論曰瘭疽者肉中忽生點子如豆粒小者如黍粟極者
如梅李或赤或黑㦯青或白其狀不定有根不浮腫痛
傷之應心根深至肌經久便四面悉腫皰黯熟紫黑色
能爛壞筋骨若毒散逐脉入臟殺人南人名為搨著毒
厚肉處即割去之亦燒鐵烙之令焦如炭或灸百壯或
飲葵根汁或飲藍青汁若犀角汁及升麻汁竹瀝黃龍
湯等諸單方治專去其熱取瘥其病喜著十指故與代
指相似人不識之呼作代指不急治之亦逐脉上入臟
殺人南方人得之皆斬去其指初指頭先作黯皰後始
腫赤黑黯瘮痛入心是也
代指者先腫&KR0146;熱痛色不黯緣爪甲邊結膿劇者爪皆
脱落此謂之代指病也但得一物冷藥汁搨漬之佳若
熱盛服漏蘆湯及搨漬之𫝊升麻膏亦可針去血不妨
洗漬塗膏也
復有惡肉病者身上忽有肉如赤豆粒突出便長推出
如牛馬乳上如雞冠狀不治自長出不止亦不痛癢此
由春冬時受惡風入肌脉中變成此疾治之宜服漏蘆
湯外燒鐵烙之日日為之令焦盡即以升麻膏𫝊上積
日乃瘥
又有赤脉病者身上忽有赤脉絡起隴聳如死蚯蚓之
狀視之如有水在脉中長短皆逐脉所處此由春冬受
惡風入絡脉中其血肉瘀所作也宜五香連翹湯及竹
瀝等治之刺去其血仍𫝊丹參膏亦用白雞屎塗之良
惡核病者肉中忽有核累累如梅李核小者如豆粒皮
肉瘮痛壯熱&KR0146;索惡寒是也與諸瘡根瘰癧結筋相似
其瘡根瘰癧因瘡而生是緩無毒惡核病卒然而起有
毒若不治入腹煩悶殺人皆由冬月受温風至春夏有
暴寒相搏氣結成此毒也但服五香湯主之又以小豆
末𫝊之亦煮湯漬時時洗之消後以丹參膏𫝊之令餘
核盡消凡惡核初似被射公毒無常定處多惻惻然痛
或時不痛人不痛者便不憂不憂則救遲救遲即殺人
是以宜早防之尤忌魚雞猪牛馬驢等肉其疾初如粟
米或似麻子在肉裏而堅似皰長甚速初得多惡寒須
臾即短氣取吳茱萸五合作末水一升和之絞取汁頓
服以滓𫝊上須臾服此汁令毒散止即不入腹也入腹
則致禍矣切慎之
凡㾫病喜發四肢其狀赤脉起如編繩急痛壯熱其發
於脚喜從腨起至踝亦如編繩故云㾫病也發於腎喜
著腋之下皆由久勞熱氣盛為濕涼所折氣結筋中成
此病也若不即治其久潰膿亦令人筋攣縮也若不消
潰其熱氣不散多作&KR0008;病漏蘆湯主之瀉後鋒針數針
去惡血氣針瀉其根核上𫝊小豆末取消為度又用治
丹法治之亦用治癰三味甘草散𫝊之若潰𫝊膏散如
癰法
惡核㾫病瘭疽等多起嶺表中土尠有南方人所食雜
類繁多感病亦復不一仕人往彼深須預防防之無法
必遭其毒惟須五香湯小豆散吳茱萸皆其要藥
凡附骨疽者以其無破(外臺作故)附骨成膿故名附骨疽喜
著大節觧中丈夫産婦喜著䏶中小兒亦著脊背大人
急著者先覺痛不得動摇按之應骨痛經日便覺皮肉
漸急洪腫如肥狀是也小兒纔手近便六腑呼即是肢
節有痛候也大人緩著者先覺肌烘烘然經日便覺痛
痺不隨小兒四肢不能動摇亦如不隨狀看肢節解中
若有崩烘烘處不知是附骨疽令徧身成腫不至潰體
皆有青黯大人亦有不别呼為賊風風腫不知是疽也
凡人身體患熱當風取涼風入骨解中風熱相摶便成
附骨疽其候嗜眠沈重忽忽耳鳴又秋夏露卧為冷所
折風熱伏結而作此疾急者熱多風少緩者風多熱少
小兒未知取風冷何故而有此疾由其血盛肌嫩為風
折之即使凝結故也凡初得附骨疽即須急服漏蘆湯
下之𫝊小豆散得消可服五香連翹湯方見癰疽條中
凡賊風其人體卒無熱中暴風冷即骨解深痛不廢轉
動按之應骨痛久即結痛或結瘰癧其附骨疽久即腫
而結膿以此為異宜若治附骨作賊風則增益病深膿
多若治賊風作附骨即加風冷遂成瘰癧偏枯攣曲之
疾也療之之效皆在善始耳此非天下至精其孰能與
於此若候附骨與賊風為異者附骨之始未腫但痛而
已其賊風但痛不熱附骨則其上壯熱四體乍寒乍熱
小便赤大便澀而無汗若得下却熱并開發腠理便得
消也縱不消盡亦得浮淺近外凡賊風但夜痛骨不可
按抑不得回轉痛處不壯熱亦不乍寒乍熱多覺身體
索索然冷欲得熱熨痛處即小寬時復有汗出此為賊
風證也宜針灸熨&KR1020;諸服治風藥即愈方見風條中
又有風熱毒相搏為腫其狀先腫上生瘭漿如火灼處
名曰風熱毒治之一如丹法
又有洪燭瘡身上忽生瘭漿如沸湯灑劇者徧頭面亦
有胷脇腰腹腫緩通體如火湯灼瘭起者是也治之法
急服漏蘆湯下之外以升麻膏𫝊之其間𫝊升麻膏若
無效一依𫝊丹方
凡熱瘡起便生白膿黃爛瘡起即淺但出黃汁名肥瘡
浸淫瘡者淺搔之曼延長不止搔癢者初如疥搔之轉
生汁相連著是也
瘑瘡者初作亦如肥瘡喜著手足常相對生隨月生死
痛癢坼裂春夏秋冬隨瘥劇者是也
有久癰餘瘡敗為深疽者在腨脛間喜生瘡中水惡露
寒凍不瘥經年成骨疽亦名胻瘡深爛青黑四邊堅彊
中央膿血汁出百藥不瘥汁潰好肉處皆虚腫亦有碎
骨出者可温赤龍皮湯漬(方見七十卷腸癰篇)夏月日日洗冬月
四日一洗青肉多可𫝊白䕡茹散食去惡肉可三日𫝊
之止後長𫝊家猪屎散得瘥止取猪屎燒灰作末如粉
致瘡中令滿白汁出吮去隨更𫝊之瘥止若更青肉復
著白䕡茹散如前法家猪屎散取平復凡骨疽百療不
瘥者可瘡上以次灸之三日三夜便瘥如瘡不瘥瘥而
復發骨從孔中出者名為骨疽取先死烏雌雞一隻去
肉取骨熬焦如炭取三家牛棓木刮取屑三家甑箄各
一兩皆燒成炭合導瘡中碎骨當出數片瘥
治瘭疽祕方
射干甘草枳實升麻
乾地黃黃芩(各二兩)麝香(二分)前胡(三分)
犀角(六分)大黃(十分)
右十味㕮咀以水九升煮取三升下大黃一沸去滓
内麝分三服瘥止不限劑數此方世所不𫝊神良無
比(外臺無黃芩云翼深師加黃芩麻黃白薇枳實升麻松葉)
治瘭疽諸疽十指頭焮赤癢痛方(千金翼名猪蹄湯)
白芷大黃芎藭黃芩
黃連甘草細辛藁本
當歸藜蘆莽草(各一兩)
右十一味㕮咀以水二斗先煮猪蹄一具取一斗煮
藥取五升浸瘡即瘥
治瘭疽浸淫多汁日漸大方
黃連(二兩)胡粉甘草䕡茹(各二分)
右四味治下篩以粉瘡上日三四度
治瘭疽著手足肩背累累如米起色白刮之汁出瘥後
復發方
黃耆(六分)升麻(四分)欵冬花(二分)附子
苦參(范注無)赤小豆(各一分)
右六味治下篩酒服方寸匕稍加日三服
又方虎屎白者以馬屎和曝乾燒為灰粉之良
又方青木香滑石龍骨(各三兩)胡粉(一兩)
米粉(一升)
右五味為末稍以粉病上日三
又方竈屋塵竈突墨釡下土(各一升)
右三味合研令勻以水一斗煮三沸取汁洗日三四
度
治瘭疽著手足肩背忽發累累如赤豆剥之汁出者方
鯽魚(長三寸者)亂髮(雞子大)猪脂(一升)
右三味煎為膏𫝊之
又方熬蕪菁子𢷬碎帛褁展轉𫝊上良
又方以麻子熬作末摩上良
又方酒和麫𫝊之
又方以猪膽𫝊之良
又方剥去瘡痂温醋泔清洗之以胡燕窠和百日男兒
屎如膏𫝊之
又方亂髮灰服方寸匕日三亦治發背
又方煮芸薹菜取汁一升服之并食乾熟芸薹數頓少
與鹽醬冬月研子水和服之
又方枸杞根并葵根葉煮汁煎令如糖隨意服之
又方臘月糖晝夜連浸數日乃愈
治疽潰後方
以鹽湯洗拭了燒皂莢灰粉上良
又方以牛耳中垢𫝊之良
又方梁上塵和車&KR2343;中脂𫝊之
又方以生麻油滓綿裹布瘡上蟲出
又方以沸湯灌瘡中三四遍(湯一作餳)
治疽似癰而小有異膿如小豆汁今日去明日滿者方
右用芸薹熟𢷬濕布袋盛之埋熱灰中更互熨之不
過再三度安瘥冬用乾者
又方皂莢煎湯洗瘡拭乾以蘗皮為末𫝊之勿令作痂
治疽卒著五指筋急不得屈伸者方
右灸踝骨中央數十壯或至百壯
治風疽方(凡脚腨及曲䐐中癢搔則黃汁出是也灸法見後)
右以青竹筒一枚徑一寸半長三尺當中著大豆一
升以糠馬屎二物燒為火當竹筒中燒之以器承兩
頭取汁先以泔清和鹽熱洗瘡了即塗豆汁不過三
度極效
又方嚼胡麻𫝊以綿裹之日易神良
治石疽狀如痤癤而皮厚方
右𢷬榖子𫝊之亦治金瘡
治久癰瘡敗壊成骨疽方
右用末龍骨粉瘡四面厚二分以膏著瘡中日二易
蟲出如髮盡愈膏方如左
大蝦蟆(一枚自死者)亂髮(一塊雞子大)猪脂(一斤)
右三味取一味内脂中煎略消盡下待冷更内鹽一
合攪和充前用
治瘡久不瘥瘥而復發骨從孔中出名為骨疽方
以猪膽和楸葉𢷬封之
又方𢷬白楊葉末𫝊之
又方𢷬蕪菁子𫝊之帛褁日一易
又方穿地作坑口小裏大深三尺取乾雞屎二升以艾
及荆葉𢷬碎和雞屎令可燃火坑中燒之令煙出内疽
於坑中熏之以衣擁坑口勿洩氣半日當有蟲出甚效
治附骨疽方
檞皮燒末飲服方寸匕
又方新剥鼠皮如錢孔大貼腫上即膿出已潰者取猪
脊上脂貼之
又方灸間使後一寸隨年壯立瘥
治久疽方
右用鯽魚破腹勿損内白鹽於腹中以針縫之於銅
器中火上煎令乾作末𫝊疽瘡中無膿者以猪脂和
𫝊上小疼痛無怪也十日瘥
苦瓠散治浸淫瘡方(瘡表裏相當名浸淫瘡)
苦瓠(一兩)蜂房蛇蛻(各半兩)大豆(半合)
梁上塵(一合)
右五味治下篩以粉為粥和𫝊紙上貼之日三(古今錄無)
(大豆)
又方以煎餅乘熱搨之亦治細癬
又方猪牙車骨年久者槌破燒令脂出熱塗之
又方取苦棟皮若枝燒作灰𫝊上乾者猪脂和塗之并
治小兒禿瘡及諸惡瘡
治瘑瘡方
右用醋一升温令沸以生薤一把内中封瘡上瘥為
度
又方𢷬桃葉和鯉魚鮓糂封之亦可以鮓𫝊上
又方炒臘月糖𫝊之
又方燒故履系為末𫝊之
又方燒松根取脂塗之
治燥瘑方
右用醋和灰塗之
又方熱牛屎塗之
治濕瘑方
右燒乾蝦蟆猪脂和𫝊之
治瘑病百療不瘥方
楝實(一升)桃皮苦參地榆根(各五)
(兩)
右四味㕮咀以水一斗煮取五升稍温洗之日一度
治久瘑疥濕瘡浸淫日廣癢不可堪搔之黃汁出瘥後
復發方
右用羊蹄根淨去土細切熟熬以醋和熟𢷬淨洗瘡
𫝊上一時間以冷水洗之日一度又隂乾作末癢時
搔則汁出以粉之又以生蔥根揩之(千金翼無蔥字)
治一切瘑瘡(凡脚腨及曲䐐中癢搔則黃汁出是名風疽)
右灸足大趾竒間二七壯又灸大趾頭亦佳
治諸瘡因風致腫方
右燒白芋灰温湯和厚三分𫝊瘡上乾即易五六度
瘥
又方櫟根皮三十斤剉以水三斛煮令熱下鹽一把令
的的然熱以浸瘡當出膿血日日為之瘥止
治惡露瘡方
以𢷬薤菜𫝊瘡口以大艾炷灸藥上令熱入内即瘥
治惡瘡方
礬石松脂亂髮蠟(各二分)
猪膏(四兩)
右五味煎髮候消内礬石次内松脂次内蠟去滓先
刮洗瘡令淨然後用藥塗之日再三不痛久瘡時愈
新瘡遲愈瘑疥癢瘡頭秃皆即愈生髮勝飛黃膏
又方燒萹竹灰和楮白汁塗之
又方羊屎麻根燒煙斷膏和封上有汁者乾𫝊之
又方麫一升作餅大小以覆瘡灸上令熱汁出盡瘥
治惡瘡似火爛洗湯
右用白馬屎曝乾以河水和煮十沸絞取汁洗之
治惡瘡其大如錢名曰馬疥方
右以水漬自死蛇一頭令爛去骨以汁塗之隨手瘥
治惡瘡十年不瘥似癩者方
右用蛇蛻皮一枚燒為末下篩猪脂和𫝊之醋和亦
得
又方苦瓠一枚㕮咀煮取汁洗之日三度又煎以塗癬
甚良當先以泔淨洗乃塗三日瘥
又方燒猳猪屎𫝊之
又方鹽湯洗𢷬地黃葉貼之
又方燒莨菪子為末𫝊之
又方燒鯽魚灰和醬清𫝊之
烏膏治惡瘡方
雄黃雌黃芎藭升麻
烏頭防己竹灰黃連
黃蘗水銀(各二兩)胡粉(一分)蠟(三兩)
杏仁(三十枚)巴豆(二十枚)松脂亂髮(各一雞子)
(大)
右十六味㕮咀以猪膏三升急煎令髮消去滓停小
冷入真珠三錢匕攪令相得以𫝊之凡用膏先淨洗
瘡拭乾乃𫝊上𫝊訖以赤石脂黃連散粉之(千金翼無竹灰)
(水銀蠟)
治種種諸瘡不愈者方
水銀(一兩)黃連(二兩)京墨(三分)
右三味治下篩以不中水猪膏和𫝊上不過再三度
瘥神良若欲多作任人水銀大須熟研其藥惟不治
金瘡
治反花瘡并治積年諸瘡方
右取牛蒡根熟𢷬和臘月猪脂封上瘥止并治久不
瘥諸腫惡瘡漏瘡等皆瘥
又方取馬齒菜𢷬封上瘥止
又方取蜘蛛膜貼上數易之瘥止
治身瘡及頭瘡不止方
右取菖蒲為末𫝊上日三夜二
治瘡久不瘥方
蕪荑藜蘆(各一兩)薑黃青礬
雄黃(各一分)苦參沙參(各三分)附子(一枚)
右八味治下篩先以藍汁洗瘡去痂乾拭𫝊上小兒
一炊久剥去之大人半日纔剥再𫝊不過三四度愈
治諸瘡久不瘥并治六畜方
右用棗膏三升水三斗煮取一斗半數洗取愈
治代指方
右用甘草二兩㕮咀水五升煮取一升半漬之(若無用芒)
(硝代)
又方以唾和白&KR1504;砂先搜麫作椀子盛唾次著&KR1504;砂如
唾許以爪甲著中一日瘥
又方以毛雜黃土作泥泥指上厚五分許内糖灰中煨
之令熱可忍泥乾即易不過數度瘥
又方刺指熱飯中二七遍
又方以麻沸湯漬之即愈
又方單煮地榆湯漬之半日
又方取萎黃蔥葉煮沸漬之
又方以蜀椒四合水一升煮三沸漬之
又方先刺去膿血炙魚鮓皮令温以纏裹周匝痛止(便愈)
治指痛欲脱方
右用猪脂和鹽煮令消熱内指中一食久住(千金翼和乾薑)
治手足指掣痛不可忍方
右用醬清和蜜温塗之
又方灸指端七壯立瘥
治手足指逆臚方(此緣厠上搔頭所致)
右還坐厠上以指到捋二七下即瘥
又方青珠(一分)乾薑(二分)
右二味𢷬以粉瘡上日三
治手足皴裂逆臚代指方
右酒搦猪&KR1004;洗之慎風冷
治冬月冐涉凍凌面目手足皴瘃及始熱痛欲瘃者方
右取麥窠煮令濃熱洗之
治凍指瘃欲墮方
右用馬屎三升以水煮令沸漬半日愈
治手足皴劈破裂血出疼痛方
右用猪脂著熱酒中洗之
治手足皴痛方
右用煮茄子根洗之
又方芎藭(三分)蜀椒(二分)白芷防風
鹽(各一兩)
右五味㕮咀以水四升煎取濃塗之或猪脂煎更良
治尸脚方(凡人脚無冬夏常拆裂者是)
右用雞屎一升水二升煮數沸停水冷漬半日瘥止
亦用馬屎忌踏酒吐及婦人穢血
又方烊膠膠乾故帛貼方
治割甲侵肉不瘥方
右以&KR1504;砂礬石為末裹之以瘥為候
又方𢷬鬼針草苗汁鼠黏草根和臘月猪脂𫝊之
備急千金要方卷六十八
