備急千金要方卷三唐孫思邈撰
宋林億等校正
婦人方
妊娠諸病第四(方法灸)
第一胎動及數墮胎
治妊娠二三月上至八九月胎動不安腹痛已有所見
方
艾葉阿膠芎藭(肘後不用)當歸(各三兩)
甘草(二兩)
右五味以水八升煮取三升去滓内膠令消分三服
日三
治妊娠胎動去血腰腹痛方
阿膠(二兩)芎藭當歸青竹茹(各五兩)
右四味以水一斗半煮銀二斤取六升去銀内藥煎
取二升半内膠令烊分三服不瘥重作一方用甘草
二兩
蔥白湯治妊娠胎動不安腹痛方
蔥白(切一升)阿膠(二兩)當歸續斷
芎藭(各三兩)
右五味㕮咀以水一斗先煮銀六七兩取七升去銀
内藥煎取二升半下膠令烊分三服不瘥重作
治妊娠胎動晝夜呌呼口噤脣搴及下重痢不息方
艾葉㕮咀以好酒五升煮取四升去滓更煎取一升
服口閉者格口灌之藥下即瘥亦治妊娠腰痛及妊
娠熱病并妊娠卒下血
旋復花湯治妊娠六七月胎不安常服之方
旋復花(一兩)半夏芍藥生薑(各二兩)
枳實厚朴白术黃芩
茯苓(各三兩)
右九味㕮咀以水一斗煮取二升半分五服日三夜
二先食服
治妊娠數墮胎方
取赤小豆為末酒服方寸匕日二亦治妊娠數月月
水尚來者
又方妊娠三月灸膝下一寸七壯
第二漏胞方
治妊娠下血如故名曰漏胞胞乾便死方
生地黃半斤㕮咀以清酒三升煮三沸絞去滓服之
無時能多服佳(姚大夫加黃雌雞一頭治如食法崔氏取雞血和藥中服)
治妊娠血下不止名曰漏胞血盡子死方
乾地黃𢷬末以三指撮許酒服不過三服瘥
又方生地黃汁一升清酒四合煮三四沸頓服不止頻
服
又方
乾薑(二兩)乾地黃(四兩)
右二味治下篩以酒服方寸匕日再三服
第三子煩方
竹瀝湯治妊娠常苦煩悶此是子煩
竹瀝(一升)麥門冬防風黃芩(各三兩)
茯苓(四兩)
右五味以水四升合竹瀝煮取二升分三服不瘥再
又方時時服竹瀝隨多少取瘥止
第四心腹腰痛及脹滿方
治妊娠心痛方
青竹皮一升以酒二升煮三兩沸頓服
又方破生雞子一枚酒和服之
又方
白蜜(三兩)羊脂(八兩)青竹茹(一升)
右三味合煎食頓服如棗核大三枚日三
又方蜜一升和井底泥泥心下
又方燒棗二七枚為末尿服之立愈
治妊娠腹中痛方
生地黃三斤𢷬絞取汁用清酒一升合煎減半頓服
又方燒車缸脂内酒中服亦治妊娠欬𠻳并産難三日
不出
又方取蜜一升頓服良
治妊娠腹中滿痛义心不得飲食方
黃芩(三兩)芍藥(四兩)白术(六兩)
右三味㕮咀以水六升煮取三升分三服半日令藥
盡微下水令易生月飲一劑為善也
治妊娠忽苦心腹痛方
燒鹽令赤熱三指撮許酒服之立産
治妊娠傷胎結血心腹痛方
取小兒尿二升頓服之立瘥大良
治妊娠中惡心腹痛方
新生雞子二枚破著杯中以糯米粉和如粥頓服亦
治妊娠卒胎動不安或但腰痛或胎轉搶心或下血
不止
又方水三升洗夫靴剔汁温服
治妊娠中蠱心腹痛方
燒敗鼓皮酒服方寸匕須臾自呼蠱主姓名
治妊娠腰痛方
大豆二升以酒三升煮取二升頓服之亦治常人卒
腰痛者
又方麻子三升以水五升煮取汁三升分五服亦治心
痛
又方
䜴(二兩)榆白皮(三兩)
右二味熟𢷬蜜丸如梧桐子大服二七丸亦治心痛
又方燒牛屎焦末水服方寸匕日三服
又方地黃汁八合酒五合合煎分温服
治妊娠脹滿方
取秤鎚燒之淬酒中服良亦治妊娠卒下血
第五傷寒方
治妊娠傷寒頭痛壯熱肢節煩疼方
石膏(八兩)大青黃芩(各三兩)葱白(切一升)
前胡知母梔子仁(各四兩)
右七味㕮咀以水七升煮取二升半去滓分五服相
去如人行七八里久再服
治妊娠頭痛壯熱心煩嘔吐不下食方
知母(四兩)粳米(五合)生蘆根(一升)青竹茹(三兩)
右四味以水五升煮取二升半稍稍飲之盡更作瘥
止
治妊娠傷寒服湯後頭痛壯熱不歇宜用此湯拭其身
麻黃(半斤)竹葉(切一升)石膏(三升為末)
右三味以水五升煮取一升去滓冷用拭身體又以
故布㩉頭額胷心燥則易之患瘧者加恒山五兩
治妊娠傷寒方
蔥白(十莖)生薑(二兩切)
右二味以水三升煮取一升半頓服取汗
治妊娠中風寒熱腹中絞痛不可鍼灸方
鯽魚一頭燒作灰𢷬末酒服方寸匕取汗
治妊娠遭時疾令子不落方
取竈中黃土水和塗臍乾復塗之一方酒和塗方五
寸又泔清和塗之並佳
又方犬尿泥塗腹勿令乾
治妊娠熱病方
蔥白(五兩)豆䜴(一升)
右二味以水六升煮取二升分二服取汗
又方蔥白一把以水三升煮令熟服之取汗食蔥令盡
亦主安胎若胎已死者須臾即出
又方車轄脂酒服大良
又方井底泥泥心下三寸立愈
又方青羊屎塗腹上
又方水服伏龍肝一雞子大
治大熱煩悶者方
葛根汁二升分三服如人行五里久進一服
又方燒大棗七枚為末酒和服
又方槐實燒灰取方寸匕酒和服
第六瘧病方
治妊娠患瘧湯方
恒山(二兩)甘草(一兩)黃芩(三兩)烏梅(十四枚)
石膏(八兩)
右五味㕮咀以酒水各一升半合漬藥一宿煮三四
沸去滓初服六合次服四合後服二合凡三服
又方
恒山竹葉(各三兩)石膏(八兩)
粳米(一百粒崔氏外臺作糯米集驗救急作秫米)
右四味㕮咀以水六升煮取二升半去滓分三服第
一服取未發前一食頃服之第二服取臨欲發服之
餘一服用以塗頭額及胷前五心藥滓置頭邊當一
日勿近水及進飲食過發後乃進粥食
第七下血方
治妊娠忽暴下血數升胎燥不動方
榆白皮(三兩)當歸生薑(各二兩)乾地黃(四兩)
葵子(一升肘後不用)
右五味以水五升煮取二升半分三服不瘥更作服
之
馬通湯治妊娠卒驚奔走或從高墮下暴出血數升方
馬通汁(一升)乾地黃阿膠(各四兩)當歸
艾葉(各三兩)
右五味㕮咀以水五升煮取二升半去滓内馬通汁
及膠令烊分三服不瘥重作
膠艾湯
治妊娠二三月上至七八月其人頓仆失踞胎動不下
傷損腰腹痛欲死若有所見及胎奔上搶心短氣方
艾葉(三兩)阿膠芎藭芍藥
甘草當歸(各二兩)乾地黃(四兩)
右七味㕮咀以水五升好酒三升合煮取三升去滓
内膠更上火令盡消分三服日三不瘥更作
治妊娠卒下血方
葵子一升以水五升煮取二升分三服瘥止
又方生地黃切一升以酒五升煮取三升分三服亦治
落身後血
又方取葵根莖燒作灰以酒服方寸匕日三
蟹爪湯治妊娠僵仆失據胎動轉上搶心甚者血從口
出逆不得息或注上下血一斗五升胎不出子死則寒
熨人腹中急如産狀虚乏少氣困頓欲死煩悶反覆服
藥母得即安下血亦止其當産者立生方
蟹爪(一升)甘草桂心(各二尺)阿膠(二兩)
右四味㕮咀以東流水一斗煮取三升去滓内膠烊
盡能為一服佳不能者食頃再服若口急不能飲者
格口灌之藥下便活也與母俱生若胎已死獨母活
也若不僵仆平安妊娠無有所見下血服此湯即止
或云桂不安胎亦未必爾
治妊娠胎墮下血不止方
丹參十二兩㕮咀以清酒五升煮取三升分三服温
日三
又方地黃汁和代赭為末服方寸匕
又方桑蠍蟲屎燒灰酒服方寸匕
香䜴湯治半産下血不盡苦來去煩滿欲死方
香䜴一升半以水三升煮三沸漉去滓内成末鹿角
一方寸匕頓服之須臾血自下鹿角燒亦得
第八小便病方(灸法)
治妊娠小便不利方
葵子(一升)榆白皮(一把切)
右二味以水五升煮五沸每服一升日三
又方
葵子茯苓(各一兩)
右二味為末以水服方寸匕日三小便利則止(仲景云妊娠有)
(水氣身重小便不利洒淅悪寒起即頭眩)
治妊娠患子淋方
葵子一升以水三升煮取二升分再服
又方葵根一把以水三升煮取二升分再服
治妊娠小便不通利方
蕪菁子七合為末水和服方寸匕日三
治妊娠尿血方
黍穰燒灰酒服方寸匕日三
治婦人無故尿血方
龍骨五兩治下篩酒服方寸匕空腹服日三久者二
十服愈
又方
爪甲亂髮
右二味並燒末等分酒服方寸匕日三飲服亦得
又方
桂心鹿角屑大豆黃卷(各一兩)
右三味治下篩酒服方寸匕日三
又方取夫爪甲燒作灰酒服之
又方取故船上竹茹曝乾𢷬末酒服方寸匕日三亦主
遺尿
治婦人遺尿不知出時方
白薇芍藥(各一兩)
右二味治下篩酒服方寸匕日三
又方
礬石牡蠣(各二兩)
右二味治下篩酒服方寸匕亦治丈夫
又方胡鷰窠中草燒末酒服半錢匕亦治丈夫
又方燒遺尿人薦草灰服之瘥
又方灸横骨當隂門七壯
第九下痢方(灸法)
治妊娠下痢方
人參(三兩)黃芩(三兩)櫸皮(四兩)粳米(三合)
酸石榴皮(三兩)
右五味㕮咀以水七升煮取二升半分三服
又方白楊皮一斤㕮咀以水一大升煮取二小升分三
服
又方燒中衣帶三寸為末服之
又方羊脂如碁子大十枚温酒一升投中頓服之日三
治妊娠患膿血赤滯魚腦白滯臍腹絞痛不可忍者方
薤白(切一升)酸石榴皮黃蘗(各三兩産寳作黃連)
阿膠(二兩)地榆(四兩)
右五味㕮咀以水七升煮取二升半分三服不瘥更
作
治妊娠注下不止方
阿膠艾葉酸石榴皮(各二兩)
右三味以水七升煮取二升去滓内膠令烊分三服
治妊娠及産已寒熱下痢方
黃連(一升)黃蘗(一斤)梔子(三十枚)
右三味㕮咀以水五升漬一宿煮三沸服一升一日
一夜令盡嘔者加橘皮一兩生薑二兩亦治丈夫常
痢
治婦人欲痢輒先心痛腹脹滿日夜五六十行方
石榴皮麴(各八兩)黃蘗(一作麥蘗)烏梅
黃連艾(各一兩)防己(二兩)阿膠
乾薑(各三兩)附子(五兩)
右十味為末蜜和丸如梧子大飲服二十丸日三漸
加至三十四十丸
治婦人水洩痢方
灸氣海百壯三報
第十水腫方
治妊娠體腫有水氣心腹急滿湯方
茯苓白术(各四兩崔氏無术)黃芩
杏仁(各三兩)旋復花(二兩)
右五味㕮咀以水六升煮取二升半分作三服
鯉魚湯治妊娠腹大胎間有水氣方
鯉魚一頭(二斤)白术生薑(各五兩)芍藥
當歸(各三兩)茯苓(四兩)
右六味㕮咀以水一斗二升先煮魚熟澄清取八升
内藥煎取三升分五服
治妊娠毒腫方
蕪菁根淨洗去皮𢷬酢和如薄泥勿令有汁猛火煮
二三沸適性薄腫以帛急裹之日再易寒時温覆非
根時用子若腫在咽中取汁含咽之
又方燒&KR0008;牛屎酢和傅之乾則易亦可服方寸匕日三
治妊娠手脚皆腫攣急方
赤小豆(五升)商陸根(一切)
右二味以水三斗煮取一斗稍稍飲之盡更作一方
加澤㯃一斤
産難第五(論法方鍼)
論曰産婦雖是穢惡然將痛之時及未産已産並不得
令死喪汚穢家人來視之則生難若已産者則傷兒也
婦人産乳忌反支月若值此月當在牛皮上若灰上勿
令水血汚物著物則殺人及浣濯衣水皆以器盛過此
忌月乃止
凡生産不依産圖脫有犯觸於後母子皆死若不至死
即母子俱病庶事皆不稱心若能依圖無所犯觸母即
無病子亦易養
凡欲産時特忌多人瞻視惟得三二人在傍待總産訖
乃可告語諸人也若人衆看視無不難産
凡産婦第一不得怱怱忙怕傍人極須稳審皆不得預
緩預急及憂悒憂悒則難産若腹痛眼中火生此兒逥
轉未即生也兒出訖一切人及母皆忌問是男是女兒
始落地與新汲井水五咽忌與暖湯物勿令母看視穢
汚
凡産婦慎食熱藥熱麫食常識此飲食當如人肌温温
也
凡欲臨産時必先脫尋常所著衣以籠竈頭及竈口令
至密即易産也
凡産難及子死腹中并逆生與胞胎不出諸篇方可通
檢用之
治産難或半生或胎不下或子死腹中或著脊及坐草
數日不産血氣上搶心母面無顔色氣欲絶者方
醇酒(二升)白蜜(一升)成煎猪膏(一升)
右三味合煎取二升分再服不能再服可隨所能服
之治産後惡血不除上搶心痛煩急者以地黃汁代
醇酒
治難産方
槐枝(切二升)榆白皮(切)大麻仁(各一升)瞿麥
通草(各三兩)牛膝(五兩)
右六味㕮咀以水一斗二升煮取三升半分五服
又方吞皂莢子二枚
又方取厠前已用草二七枚燒作屑水調而服之
又方令夫唾婦口中二七過立出
又方鍼兩肩井入一寸寫之須臾即分娩
治産難三日不出方
取鼠頭燒作屑井花水服方寸匕日三
又方車軸脂吞大豆許兩丸
又方燒藥杵令赤内酒中飲之
又方燒大刀鐶以酒一杯沃之頓服即出救死不分娩
者
治産難累日氣力乏盡不得生此是宿有病者方
阿膠(二兩)赤小豆(二升)
右二味以水九升煮豆令熟去滓内膠令烊每服五
合不覺更服不過三服即出
又方
槐子(十四枚)蒲黃(一合)
右二味合内酒中温服須臾不生再服之水服亦得
又方
生薑汁生地黃汁(各半升)
右二味合煎熟頓服之
治産難及日月未足而欲産者方
知母一兩為末蜜丸加兔屎大每服一丸痛不止更
一丸
羚羊角散治産後心悶是血氣上衝心所致
羚羊角一枚燒作灰下篩以東流水服方寸匕若未
瘥須臾再服取悶瘥乃止
又方羖羊角燒作灰以温酒服方寸匕不瘥須臾再進
(備急方以治産難)
治産乳運絶方
半夏一兩𢷬篩丸如大豆内鼻孔中即愈(此是扁鵲法)
又方神麯末水服方寸匕亦治産難
又方赤小豆𢷬為散取東流水服方寸匕不瘥更服
又方含釅醋噀面即愈凡悶即噀之
又方取釅醋和産血如棗許大服之
治心悶方
産後心悶眼不得開即當頂上取髮如兩指大強以
人牽之眼即開
子死腹中第六(論方)
論曰凡婦人産難死生之候母面赤舌青者兒死母活
母脣口青口兩邊沫出者母子俱死母面青舌赤口中
沫出者母死子活
治動胎及産難子死腹中并妊娠兩兒一死一生服之
令死者出生者安神驗方
蠏爪(一升)甘草(二尺)阿膠(三兩)
右三味以東流水一斗先煮蠏爪甘草得三升去滓
次内膠令烊頓服之不能分再服若人困拗口内藥藥
入即活煎藥作東向竈用葦薪煮之
真珠湯治胎死腹中方
熟真珠(一兩)榆白皮(切升)
右二味以苦酒三升煮取一升頓服之死胎立出
治子死腹中不出方
以牛尿塗母腹上立出
又方取竈下黃土三指撮以酒服之立出土當著兒頭
上亦治逆生及横生不出手足先見者
又方服水銀三兩立出
又方取夫尿二升煮令沸飲之
又方酢二升拗口開灌之
又方吞槐子二七枚亦治逆生
又方三家雞卵各一枚三家鹽各一撮三家水各一升
合煮令産婦東向飲之立出
又方瞿麥一斤以水八升煮取二升一服一升不出再
服
治胎死腹中乾燥著背方
葵子(一升)阿膠(五兩)
右二味以水五升煮取二升頓服之末出再煮服
治妊娠未足月而胎卒死不出其母欲死方
以苦酒濃煮大豆每服一升死胎立出不能頓服分
再服一方用醇酒煮大豆亦治積聚成瘕
治妊娠胎死腹中若子生胞衣不出腹中引腰背痛方
甘草(一尺)筒桂(四寸)雞子(一枚)蒲黃(二合)
香䜴(二升)
右五味以水六升煮取一升頓服之胎胞穢惡盡去
大良
治妊娠得病須去胎方
以雞子一枚鹽三指撮和服立下(此與阮河南療難産相同)
又方麥糵一升為末和蜜一升服之立下
又方七月七日神麴三升酢一升煮兩沸宿不食平旦
頓服之即下
又方大麥麴五升酒一斗煮三沸去滓分五服令盡當
宿勿食其子如糜令母肥盛無疾苦千金不傳
逆生第七(論方)
論曰凡産難或兒横生側生或手足先出可以鍼錐刺
兒手足入一二分許兒得痛驚轉即縮自當迴順也
治逆生方
以鹽塗兒足底又可急爪搔之并以鹽摩産婦腹上
即愈
又方以鹽和粉塗兒足下即順(子母秘錄云以鹽和明粉)
又方取梁上塵如彈丸許二枚治末三指撮温酒服之
治逆生及横生不出手足先見者方
燒蛇蛻皮為末服一刀圭(亦云三指撮)面向東酒服即順
又方取蟬殼二枚治為末三指撮許温酒服之(崔氏外臺子母)
(秘錄作彈丸二枚為末酒服)
又方取夫隂毛二七莖燒以猪膏和丸如大豆吞之兒
手即持丸出神驗
又方取蛇蛻皮燒灰猪膏和丸東向服
又方以手中指取釡底墨交畫兒足下即便順生
又方取父名書兒足下即順生
治横生及足先出者方
取梁上塵竈突墨酒服之
又方取車釭中脂書兒足下及掌中
治縱横生不可出者方
莵絲子末酒若米汁服方寸匕即生車前子亦好服
如上法
又方以水苦酒服竈突墨塵
治産時子但趨穀道者方
熬鹽熨之自止
胞胎不出第八(方)
牛膝湯治産兒胞衣不出令胞爛方
牛膝瞿麥(各一兩)當歸通草(各一兩半)
滑石(二兩一方用桂心二兩)葵子(半升)
右六味㕮咀以水九升煮取三升分三服
治産難胞衣不出横倒者及兒死腹中母氣欲絶方
半夏(二兩)白斂(二兩)
右二味治下篩服方寸匕小難一服横生二服倒生
三服兒死四服亦可加代赭瞿麥各二兩為佳
治胎死腹中若母病欲下之方
取榆白皮細切煮汁三升服之即下難生者亦佳
又方生地黃汁一升苦酒三合令暖服之不能頓服分
再服亦得
又方
牛膝(三兩)葵子(一升)
右二味以水七升煮取三升分三服
又方
澤蘭葉(三兩)滑石(五合)生麻油(二合)
右三味以水一升半煮澤蘭取七合去滓内滑石麻
油頓服之
治胞衣不出方
取小麥合小豆煮令濃飲其汁立出亦治横逆生者
又方取瓜瓣二七枚服之立出良
又方取水煮弓弩弦飲五合即出亦可燒灰酒和服
又方取宅中所埋柱掘出取坎底當柱下土大如雞子
酒和服之良
又方墨三寸為末酒服
又方取蒲黃如棗許以井花水服
又方苦酒服真珠一兩
又方雞子一枚苦酒一合和飲之
又方生男吞小豆七枚生女者十四枚即出
治逆生胎不出方
竈上墨以酒煮一兩沸取汁服
治産後胞不時出方
井底土如雞子中黃以井花水和服立出
又方取井中黃土丸如梧桐子吞之立出又治兒不出
治子死腹中若衣不出欲上搶心方
急取蟻蛭土三升熬令熱囊盛熨心下令胎不得上
搶心良
又方末竈突中墨三指撮許以水苦酒調服立出當著
兒頭生
又方取夫内衣蓋井上立出
又方取炊篩當戶前燒服之
下乳第九(方)
鍾乳湯治婦人乳無汁方
石鍾乳消石(一方用滑石)白石脂(各六兩)通草(十二銖)
桔梗(半兩切)
右五味㕮咀以水五升煮三沸三上三下去滓内消
石令烊分服
又方
石鍾乳通草(各等分)
右二味為末粥飲服方寸匕日三後可兼養兩兒(通草)
(横心者是勿取羊桃根色黃無益)一方二味酒五升漬一宿明旦煮
沸去滓服一升日三夏冷服冬温服
又方
石鍾乳(四兩)甘草(二兩一不用)漏蘆(三兩)通草
栝蔞根(五兩)
右五味㕮咀以水一斗煮取三升分三服(一云用栝蔞實一枚)
又方
石鍾乳通草(各一兩)漏蘆(半兩)桂心
甘草栝蔞根(各六銖)
右六味治下篩酒服方寸匕日三最驗
又方
石鍾乳漏蘆(各二兩)
右二味治下篩飲服方寸匕即下
漏蘆湯治同前
漏蘆通草(各二兩)石鍾乳(一兩)黍米(一升)
右四味㕮咀米宿漬揩撻取汁三升煮藥三沸去滓
作飲飲之日三
漏蘆散治同前
漏蘆(半兩)石鍾乳栝蔞根(各一兩)蠐螬(三合)
右四味治下篩先食糖水服方寸匕日三
單行石膏湯治同前
石膏四兩研以水二升煮三沸稍稍服一日令盡
麥門冬散治同前
麥門冬通草理石石鍾乳
右四味各等分治下篩先食酒服方寸匕日三
又方
麥門冬通草理石石鍾乳
土瓜根大棗蠐螬
右七味等分治下篩食畢用酒服方寸匕日三
又方母猪蹄一具粗切以水二斗熟煮得五六升汁飲
之不出更作
又方
猪蹄(二枚熟灸搥碎)通草(八兩細切)
右二味以清酒一斗浸之稍稍飲盡不出更作(外臺猪蹄)
(不灸以水一斗煮取四升入酒四升更煮飲之)
又方栝蔞根切一升酒四升煮三沸去滓分三服
又方
栝蔞根漏蘆(各三兩)石鍾乳(四兩)白頭翁(一兩)
滑石通草(各二兩)
右六味治下篩以酒服方寸匕日三
又方取栝蔞子尚青色大者一枚熟𢷬以白酒一斗煮
取四升去滓温服一升日三黃色小者用二枚亦好
又方土瓜根治下篩服半錢匕日三乃乳如流水
單行鬼箭湯治同前
鬼箭五兩以水六升煮取四升每服八合日三亦可
燒作灰水服方寸匕日三
甘草散治同前
甘草(一兩)通草(三十銖)石鍾乳(二十銖)雲母(二兩半)
屋上散草(二把燒為灰)
右五味治下篩食後温漏蘆湯服方寸匕日三乳下
止
又方燒死鼠作屑酒服方寸匕日三立下勿令知
又方燒鯉魚頭為末酒服三指撮
鯽魚湯下乳汁方
鯽魚(長七寸)猪肪(半斤)漏蘆石鍾乳(各八兩)
右四味切猪肪魚不須洗治清酒一斗二升合煮魚
熟藥成絞去滓適寒温分五服其間相去須臾一飲
令藥力相及為佳乳即下
備急千金要方卷三
