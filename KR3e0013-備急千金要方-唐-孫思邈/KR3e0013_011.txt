備急千金要方卷十一唐孫思邈撰
宋林億等校正
少小嬰孺方
客忤第四(論法灸)(方法呪)
論曰少小所以有客忤病者是外人來氣息忤之一名
中人是為客忤也雖是家人或别房異戶雖是乳母及
父母或從外還衣服經履鬼神麤惡暴氣或牛馬之氣
皆為忤也埶作喘息乳氣未定者皆為客忤其乳母遇
醉及房勞喘後乳兒最劇能殺兒也不可不慎凡諸乘
馬行得馬汗氣臭未盥洗易衣裝便向兒邊令兒中馬
客忤兒卒見馬來及聞馬鳴驚及馬上衣物馬氣皆令
小兒中馬客忤慎護之特重一歲兒也凡小兒衣布帛
綿中不得有頭髮履中亦爾白衣青帶青衣白帶皆令
中忤凡非常人及諸物從外來亦能驚小兒致病欲防
之法諸有從外來人及有異物入戶當將兒避之勿令
見也若不避者燒牛屎令常有煙氣置戸前則善
小兒中客為病者無時不有此病也而秋初一切小兒
皆病者豈是一切小兒悉中客邪夫小兒所以春冬少
病秋夏多病者秋夏小兒陽氣在外血脉嫩弱秋初夏
末晨夕時有暴冷小兒嫩弱其外則易傷暴冷折其陽
陽結則壯熱胃冷則下痢是故夏末秋初小兒多壯熱
而下痢也未必皆是中客及魃也若治少小法夏末秋
初常宜候天氣温凉也有暴寒卒冷者其少小則多患
壯熱而下痢也慎不可先下之皆先殺毒後下之耳玄
中記云天下有女鳥名曰姑獲(肘後子母祕錄作烏獲)一名天帝
女一名隱飛鳥一名夜行遊女又曰釣星鬼喜以隂雨
夜過飛鳴徘徊人村里喚得來者是也鳥淳雌無雄不
産隂氣毒化生喜落毛羽於人中庭置兒衣中便令兒
作癎病必死即化為其兒也是以小兒生至十歲衣被
不可露也七八月尤忌
凡中客忤之為病類皆吐下青黃白色水榖解離腹痛
大糺面色變易其候似癎但眼不上插耳其脉急數者
是也宜與龍胆湯下之加人參當歸各如龍膽秤分等
多少也小兒中客急視其口中懸癰左右當有青黑腫
脉核如麻豆大或赤或白或青如此便宜用針速刺潰
去之亦可爪摘決之并以綿纏釵頭拭去血也少小中
客之為病吐下青黃赤白汁腹中痛及反倒偃側喘似
癎狀但目不上插少睡耳面變五色其脉弦急若失時
不治少久則難治矣欲療之方用䜴數合水拌令濕𢷬
熟丸如雞子大以摩兒顖及手足心各五六遍畢以丸
摩兒心及臍上下行轉摩之食頃破視其中當有細毛
即擲丸道中痛即止
治少小中客忤強項欲死方
取衣中白魚十枚為末以傅母乳頭上令兒飲之入
咽立愈一方二枚著兒母手掩兒臍中兒吐下愈亦
以摩兒項及脊強處
治少小客忤二物黃土塗頭方
竈中黃土蚯蚓屎等分𢷬合水和如雞子黃大塗兒
頭上及五心良一方云雞子青和如泥
又方
吞麝香如大豆許立愈
治少小犯客忤發作有時者方
以母月衣覆兒上大良
治小兒卒中忤方
剪取驢前膞胛上旋毛大如彈子以乳汁煎之令毛
消藥成著乳頭飲之下喉即愈
又方燒母衣帶三寸并髮合乳汁服之
又方取牛鼻津服之
又方取牛口沬傅乳頭飲之
一物猪蹄散治小兒寒熱及赤氣中人方
猪後脚懸蹄燒末𢷬篩以飲乳汁一撮立效
治少小卒中客忤不知人者方
取熱馬屎一丸絞取汁飲兒下咽便愈亦治中客忤
而&KR0008;啼面青腹強者
二物燒髮散治少小見人來卒不佳腹中作聲者方
用向來者人顖上髮十莖斷兒衣帶少許合燒灰細
末和乳飲兒即愈
治小兒卒客忤方
銅鏡鼻燒令赤著少許酒中大兒飲之小兒不能飲
者含與之即愈
一物馬通浴湯治少小中忤方
馬通三升燒令煙絶以酒一斗煮三沸去滓浴兒即
愈
一物猪通浴湯治小兒中人忤&KR0008;啼面青腹強者方
猳猪通二升以熱湯灌之適寒温浴兒
治小兒中馬客忤而吐不止者方
灸手心主間使大都隱白三隂交各三壯可用粉丸
如䜴法並用唾唾而呪之呪法如左
呪客忤法
呪曰摩家公摩家母摩家子兒苦客忤從我始扁鵲
雖良不如善唾良呪訖棄丸道中
又法取一刀横著竈上解兒衣發其心腹訖取刀持向
兒呪之唾輙以刀擬向心腹啡啡曰(音非出唾貌)煌煌日
出東方背隂向陽葛公葛公不知何公子來不視去
不顧過與生人忤梁上塵天之神戶下土鬼所經大
刀鐶犀對竈君二七唾客愈兒驚唾啡啡如此二七
啡啡每唾以刀擬之呪當三遍乃畢用䜴丸如上法
五六遍訖取此丸破視其中有毛棄丸道中客忤即
愈矣
小兒魃方
論曰凡小兒所以有魃病者是婦人懷娠有惡神導其
腹中胎妬嫉他小兒令病也魃者小鬼也妊娠婦人不
必悉招魃魅人時有此耳魃之為疾喜微微下痢寒熱
或有去來毫毛鬢髮&KR0034;鬡不悅是其證也宜服龍膽湯
凡婦人先有小兒未能行而母更有娠使兒飲此乳亦
作魃也令兒黃瘦骨立髮落壯熱是其證也
治魃方
灸伏翼熟嚼哺之
又方燒伏翼末飲服之
又方以水二升煮萹蓄冬瓜各四兩取浴之
白鮮皮湯治少小客魃挾實方
白鮮皮大黃甘草(各一兩)芍藥
茯苓細辛桂心(各十八銖)
右七味㕮咀以水二升煮取九合分三服
小兒夜啼
龍角圓治小兒五驚夜啼方(崔氏名五驚丸)
龍角(六銖)牡蠣(一作牡丹)川大黃(各九銖)黃芩(半兩)
蚱蟬(二枚)牛黃(如小豆五枚)
右六味末密丸如麻子蓐裏兒服二丸隨兒大小增
減
芎藭散治小兒夜啼至明即安寐方
芎藭白术防已(各半兩)
右三味治下篩以乳和與兒服之量多少又以兒母
手掩臍中亦以摩兒頭及脊驗二十日兒未能服散
者以乳汁和服如麻子一丸兒大能服散者以意斟
酌與之
一物前胡圓治少小夜啼方
前胡隨多少𢷬末以蜜和丸如大豆服一丸日三稍
加至五六丸以瘥為度
又方以妊娠時食飲偏有所思者物以此哺兒則愈
又方
伏龍肝交道中土(各一把)
右二味治下篩水和少許飲之
又方取馬骨燒灰傅乳上飲兒啼即止
治小兒夜啼不已醫所不治者方
取狼屎中骨燒灰為末水服如黍米粒大二枚即定
治小兒驚啼方
取雞屎白熬末以乳服之佳
又方酒服亂髮灰
又方車轄脂如小豆許内口中及臍中
又方臘月縳猪繩燒灰服之
又方燒蝟皮三寸灰著乳頭飲之
千金湯治小兒暴驚啼絶死或有人從外來邪氣所逐
令兒得疾衆醫不治方
蜀椒左顧牡蠣(各六銖碎)
右二味以酢漿水一升煮取五合每服一合
傷寒第五(論法方灸)
論曰夫小兒未能冒涉霜雪乃不病傷寒也大人解脫
之久傷於寒冷則不論耳然天行非節之氣其亦得之
有時行疾疫之年小兒出腹便患斑者也治其時行節
度故如大人法但用藥分劑少異藥小冷耳
麥門冬湯治小兒未滿百日傷寒鼻衂身熱嘔逆方
麥門冬(十八銖)石膏寒水石甘草(各半兩)
桂心(八銖)
右五味㕮咀以水二升半煮取一升每服一合日三
芍藥四物解肌湯治少小傷寒方
芍藥黃芩升麻葛根(各半兩)
右四味以水三升煮取九合去滓分服朞歲已上分三
服
麻黃湯治少小傷寒發熱欬嗽頭面熱者方
麻黃生薑黃芩(各一兩)甘草
桂心石膏芍藥(各半兩)杏仁(十枚)
右八味㕮咀以水四升煮取一升半分二服兒若小
以意減之
治小兒傷寒方
葛根汁淡竹瀝(各六合)
右二味相和二三歲兒分三服百日兒斟酌服之不
宜生煮服佳
治小兒時氣方
桃葉三兩𢷬以水五升煮十沸取汁日五六遍淋之
若復發燒雄鼠屎二枚燒水調服之
五味子湯治小兒傷寒病久不除瘥後復劇瘦瘠骨立
方
五味子(十銖)大黃黃連黃芩
麥門冬前胡(各六銖)芒硝(五銖)石膏(一兩)
甘草當歸(各十二銖)
右十味㕮咀以水三升煮取一升半服二合得下便
止計大小增減之
莽草浴湯治小兒傷寒方
莽草(半斤)牡蠣(四兩)雷丸(三十枚)大黃(一兩)
蛇牀子(一升)
右五味以水三斗煮取斗半適寒温以浴兒避眼及
隂
又方治小兒卒寒熱不佳不能服藥方
莽草丹參桂心(各三兩)菖蒲(半斤)
雷丸(一升)蛇牀子(二兩)
右六味以水二斗煮三五沸適寒温以浴兒避眼及
隂
雷丸浴湯治小兒忽寒熱方
雷丸(二十枚)大黃(四兩)黃芩(一兩)苦參
石膏(各三兩)丹參(二兩)
右六味㕮咀以水二斗煮取一斗半浴兒避眼及隂
浴訖以粉粉之勿厚衣一宿復浴
李葉浴湯治少小身熱方
李葉無多少㕮咀以水煮去滓將浴兒良
柳枝浴湯治小兒生一月至五月乍寒乍熱方
細切柳枝煮取汁洗兒若渴絞冬爪汁服之
青木香浴湯治小兒壯熱羸瘠方
青木香(四兩)麻子仁竹葉(各一升)虎骨(五兩)
白芷(三兩)
右五味㕮咀以水二斗煮取一斗稍稍浴兒
十二物寒水石散治少小身體壯熱不能服藥方
寒水石芒硝滑石石膏
赤石脂青木香大黃甘草
黃芩防風芎藭麻黃根
右各等分合治下篩以粉一升藥屑三合相和復以
篩篩之以粉兒身日三
李根湯治小兒暴有熱得之二三日者方
李根桂心芒硝(各十八銖)麥門冬
甘草(各一兩)
右五味㕮咀以水三升煮取一升分五服
升麻湯治小兒傷寒變熱毒病身熱面赤口燥心腹堅
急大小便不利或口瘡者或因壯熱便四肢攣掣驚仍
成癎疾時發時醒醒後身熱如火者悉主之方
升麻白薇麻黃萎蕤
柴胡甘草(各半兩)黃芩(一兩)朴消
大黃釣藤(各六銖)
右十味㕮咀以水三升先煮麻黃去上沫内諸藥煮
取一升兒生三十日至六十日一服二合六十日至
百日一服二合半百日至二百日一服三合
大黃湯治小兒肉中久挾宿熱瘠瘠熱進退休作無時
方
大黃甘草芒硝(各半兩)桂心(八銖)
石膏(一兩)大棗(五枚)
右六味㕮咀以水三升煮取一升每服二合
蜀㯃湯治小兒潮熱方
蜀㯃甘草知母龍骨
牡蠣(各半兩)
右五味㕮咀以水四升煮取一升去滓一歲兒少少
温服半合日再
治小兒腹大短氣熱有進退食不安榖為不化方
大黃黃芩甘草麥門冬
芒硝(各半兩)石膏(一兩)桂心(八銖)
右七味㕮咀以水三升煮取一升半分三服期歲已
下小兒作五服
竹葉湯治小兒夏月患腹中伏熱温壯來往或患下痢
色或白或黃三焦不利方
竹葉(切)小麥(各五合)柴胡麥門冬
人參甘草(各半兩)茯苓(十八銖)黃芩(一兩六銖)
右八味㕮咀以水四升煮竹葉小麥取三升去竹葉
小麥下諸藥煮取一升半分三服若小兒夏月忽壯
熱燒人手洞下黃溏氣力惙然脉極洪數用此方加
大黃二兩再服得下即瘥
又方治五六歲兒温壯腹中急滿息不利或有微腫亦
治極羸不下飲食堅痞手足逆冷方
竹葉(切一升)小麥(半升)甘草黃芩
栝蔞根澤瀉茯苓知母
白术大黃(各一兩)桂心(二銖)生薑(一兩半)
人參麥門冬半夏(各二兩)當歸(十八銖)
右十六味㕮咀以水七升煮竹葉小麥取四升去滓
内藥煎取一升六合分四服
治小兒連壯熱實滯不去寒熱往來微驚悸方
大黃(一兩)黃芩栝蔞根甘草(各十八銖)
滑石(二兩)桂心牡蠣人參
龍骨凝水石白石脂消石(各半兩)
右十二味㕮咀以水四升煮取一升半每服三合一
日一夜令盡雖吐亦與之(一本加紫石英半兩)
調中湯治小兒春秋月晨夕中暴冷冷氣折其四肢熱
不得泄則壯熱冷氣入胃變下痢或欲赤白滯起數去
小腹脹痛極壯熱氣脉洪大或急數者服之熱便歇下
亦瘥也但壯熱不吐下者亦主之之方
葛根黃芩茯苓桔梗
芍藥白术藁本大黃
甘草(各六銖)
右九味㕮咀以水二升煮取五合服如後法兒生一
日至七日取一合分三服生八日至十五日取一合
半分三服生十六日至二十日取二合分三服生二
十日至三十日取三合分三服生三十日至四十日
取五合分三服恐喫五合未得更以意斟酌百日至
三百日兒一如前篇龍膽湯加之
生地黃湯治小兒寒熱進退啼呼腹痛方
生地黃桂心(各二兩)
右二味以水三升煮取一升朞歲已下服二合以上
三合一方七味有芍藥寒水石黃芩當歸甘草各半
兩
治小兒傷寒發黃方
𢷬土瓜根汁三合服之
又方𢷬韭根汁澄清取如大豆許滴兒鼻中即出黃水
瘥
又方𢷬青麥汁服之
又方
小豆(三七枚)瓜蔕(十四枚)糯米(四十粒)
右三味為末吹入鼻中
二物通汗散治少小有熱不汗方
粉(半斤)雷丸(四兩)
右𢷬為細末和下篩以粉兒身
二物茯苓粉散治少小頭汗方
茯苓牡蠣(各四兩)
右治下篩以粉八兩合𢷬為散有熱輒取粉汗即自
止
三物黃連粉散治少小盜汗方
黃連牡蠣貝母(各十八銖)
右以粉一升合𢷬下篩取粉兒身佳
犀角飲子此由心臟熱之所感宜服此方
犀角(十八銖)茯神(一兩)麥門冬(一兩半)甘草(半兩)
白术(六銖)
右五味㕮咀以水九合煎取四合分服加龍齒一兩
佳
恒山湯治小兒温瘧方
恒山(切一兩)小麥(二合)淡竹葉(切一升)
右三味以水一升半煮取五合一日至七日兒一合
為三服八日至十五日兒一合半為三服十六日至
二十日兒二合為三服四十日至六十日兒六合為
三服六十日至百日兒一服二合半百日至二百日
兒一服三合
又方鹿角末臨發時先服一錢匕
又方燒鼈甲灰以酒服一錢七至發時服三匕并以火
灸身
又方燒雞䏶胵中黃皮為末和乳與服男雄女雌
又方灸兩乳下一指三壯
備急千金要方卷十一
