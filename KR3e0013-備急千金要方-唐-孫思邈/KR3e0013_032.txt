備急千金要方卷三十二唐孫思邈撰
宋林億等校正
傷寒方
傷寒雜病第十(論法方灸)
論曰凡除熱解毒無過苦酢等物故多用苦參青葙艾
梔子葶藶苦酒烏梅之屬是其要也夫熱盛非苦酢物
不解也熱在身中既不時治治之又不用苦酢等藥此
如救火不以水也必不可得脫免也
又曰今諸療多用辛甘薑桂人參之屬此皆貴價難得
常有比行求之轉以失時而苦參青葙葶藶艾之屬所
在盡有除熱解毒最良勝于向貴價藥也前後數參並
用之得病内熱者不必按藥次也便以青葙苦參艾苦
酒療之但稍與促其間無不解也
扁鵲曰病在腠理湯熨之所及病在血脉針石之所及
病在骨髓無可奈何而凡醫治病或言且待使病成乃
頓去之此為妄矣當預約束家中及所部曲具語解此
意使有病者知之為要
治温氣病欲死方
苦參一兩以酒二升煮取一升盡飲之當吐則除諸
毒病服之覆取汗皆愈(張文仲及肘後云治熱毒氣死破棺千金湯)
苦參湯治熱病五六日已上方
苦參(三兩)黃芩(二兩)生地黃(八兩)
右三味㕮咀以水八升煎取二升適寒温服一升日
再
凝雪湯治時行毒病七八日熱積聚胸中煩亂欲死起
死人搨湯方
芫花一升以水三升煮取一升半漬故布薄胷上不
過三薄熱即除當温暖四肢護厥逆也
栝蔞湯治傷寒中風五六日已上但胷中煩乾嘔方
栝蔞實(一枚)黃芩甘草(各三兩)生薑(四兩)
大棗(十二枚)柴胡(半斤)
右六味㕮咀以水一斗二升煮取五升絞去滓適寒
温服一升日三
蘆根飲子治傷寒後嘔噦反胃及乾嘔不下食方
生蘆根(切)青竹茹(各一升)粳米(三合)生薑(三兩)
右四味以水七升先煮千里鞋底二隻取五升澄清
下藥煮取二升半隨便飲不瘥重作取瘥
治傷寒後嘔噦方
通草(三兩)生蘆根(切一升)橘皮(一兩)粳米(三合)
右四味㕮咀以水五升煮取二升隨便稍飲不瘥更
作取瘥止
治傷寒後虚羸少氣嘔吐方
石膏麥門冬半夏(各一升)竹葉(二把)
人參(二兩)
右五味㕮咀以水一斗煮取六升去滓内粳米一升
米熟湯成飲一升日三服一方加生薑五兩(此方正是仲景)
(竹葉湯方前卷汗後門中已有此方仍少甘草分兩不别)
治熱毒攻手足赤腫焮熱疼腫痛欲脫方
煮馬屎若羊屎汁漬之日三度
又方濃煮虎杖根適寒温以漬手足令至踝上一尺止
又方稻穰灰汁漬之
又方取好酒煮苦參以漬之
又方猪膏和羊屎塗之亦佳
又方取常思草絞取汁以漬之一名蒼耳
漏蘆連翹湯治時行熱毒變作赤色癰疽丹疹毒熱赤
腫赤痛生障瞖方
漏蘆連翹黃芩麻黃
白术升麻甘草(各一兩)枳實
大黃(各三兩)
右九味㕮咀以水九升煮取三升分三服相去如人
行五里久更服熱盛者可加芒硝二兩
猪膽湯治傷寒五六日斑出方
猪膽苦酒(各三合)雞子(一枚)
右三味合煎三沸強者盡服之羸者須煎六七沸分
為二服汗出即愈
治人及六畜時氣熱病豌豆瘡方
濃煮黍穰汁洗之一莖是穄穰即不瘥瘡若黑者𢷬
蒜封之
又方煮芸薹洗之
治熱病後豌豆瘡方
黃連三兩以水二升煮取八合頓服之
又方真波斯青黛大如棗水服之瘥
又方青木香二兩以水三升煮取一升頓服之愈
又方若赤黑發如疥大(一作疾火)者煎羊脂摩傅之
又方小豆屑雞子白和而傅之
又方以婦人月水帛拭之
又方小兒著取月水汁和水浴之
又方灸兩手腕硯子骨尖上三壯男左女右
木香湯治瘡煩疼者方
青木香(二兩)薰陸香礬石丁香(各一兩)
麝香(半兩)
右五味㕮咀以水四升煮取一升半再服熱毒盛者
加犀角一兩無犀角以升麻代之病輕者去礬石神
驗
又方芒硝和猪膽塗上勿動痂落無㾗仍卧黃土末上
良此病小便澀有血者内壊瘡皆黑靨不出膿者死不
治也
治内發瘡盛方
酢(四合)大猪膽(一具)
右二味合煎三沸服一合日五服之良
治豌豆瘡初發覺欲作者方
煮大黃五兩服之愈
治時行病發瘡方
取好蜜徧身摩瘡上亦可以蜜煎升麻摩之并數數
食之
治傷寒鼻衂肺間有餘熱故也熱因血自上不止用此
方
牡蠣(二兩半)石膏(一兩六銖)
右二味治下篩酒服方寸匕日三四亦可蜜丸如梧
子大用治大病瘥後小勞便鼻衂者
治傷寒熱病喉中痛閉塞不通方
生烏扇(一斤切)猪脂(一斤)
右二味合煎藥成去滓取如半雞子大薄綿裹之内
喉中稍稍咽之取瘥
又方
升麻芍藥羚羊角(各三兩)通草(四兩)
射干(二兩)生蘆根(切一升)
右六味㕮咀以水七升煮取二升半分作二服
治熱病口中苦下氣除熱喉中鳴煎方
石膏(半升)蜜(一斤)
右二味以水三升先煮石膏取二升次内蜜復煎取
如餳含如棗核許盡復含之大良
治傷寒熱病後口乾喜唾咽痛方
大棗(二十枚)烏梅(十枚)
右二味合𢷬蜜和含如杏核大咽其汁甚驗矣
禹餘粮湯傷寒服湯藥而下利不止心下痞堅服瀉心
湯竟復以他藥下之利不止醫以理中與之而利益甚
理中治中焦此利在下焦治之方
禹餘粮赤石脂(各一斤碎)
右二味以水六升煮取二升分三服若不止當利小
便
治傷寒後下利膿血方
阿膠(一兩)黃蘗(二兩)黃連(四兩)梔子(十四枚)
右四味㕮咀以水六升煮取二升去滓内阿膠更煎
令消分為三服(甲乙方無黃蘗冇黃芩)
治赤白下膿小兒得之三日皆死此有&KR0630;蟲在下部方
麝香礬石巴豆附子
真珠雄黃(各等分)
右六味治合取桑條如箭簳長三寸以綿纏頭二寸
唾濡綿展取藥著綿上内榖道中半日復易之日再
神效
麻黃升麻湯治傷寒六七日其人大下後脉沈遲手足
厥逆下部脉不至咽喉不利唾膿血泄痢不止為難治
者方
麻黃知母萎蕤(亦作菖蒲)黃芩(各三兩)
升麻芍藥當歸乾薑
石膏茯苓白术桂心
甘草麥門冬(各二兩)
右十四味㕮咀以水一斗先煮麻黃減二升去上沫
次内諸藥煮取三升分服一升微取汗愈
治温毒及傷寒内虚外熱攻胃下黃赤汁及爛肉汁赤
滯下伏氣腹痛諸熱毒方
梔子(二七枚)䜴(一升)薤白(一握)
右三味以水四升先煮梔子薤白令熟次内䜴煮取
二升半分三服頻服取瘥
治病後虚腫方
䜴(五升)醇酒(一斗)
右二味煮三沸及熱頓服不耐酒者隨性覆取汗
治汗不止方
地黃三斤切以水一斗煮取三升分作三服
又方白术葉作飲飲之
又方白术方寸匕以飲服之
治卒得汗不止方
以温酒服牛羊脂愈
又方服屎亦止
治盜汗及汗無時方
以韭根四十九枚水二升煮一升頓服之為度
又方䜴一升以酒二升漬三日服不瘥更合服不過三
劑即止
又方死人席緣燒灰煮汁洗身瘥
止汗方
杜仲牡蠣(各等分)
右二味治下篩臨夜卧以水服五錢匕
又方
牡蠣雷丸麻黃根(各三兩)乾薑
甘草(各一兩)米粉(二升)
右六味治下篩隨汗處粉之
牡蠣散治卧即盜汗風虚頭痛方
牡蠣白术防風(各三兩)
右三味治下篩酒服方寸匕日二止汗無出此方一
切泄汗服之三日皆愈
備急千金要方卷三十二
