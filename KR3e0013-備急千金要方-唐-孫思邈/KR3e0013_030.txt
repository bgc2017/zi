備急千金要方卷三十唐孫思邈撰
宋林億等校正
傷寒方
傷寒膏第三(方)
青膏治傷寒頭痛項強四肢煩疼方
當歸芎藭蜀椒白芷
吳茱萸附子烏頭甘草(各三兩)
右八味㕮咀以醇苦酒漬之再宿以猪脂四斤煎令
藥色黃絞去滓以温酒服棗核大三枚日三服取汗
不知稍增可服可摩如初得傷寒一日苦頭痛背強
宜摩之佳
黃膏治傷寒赤色頭痛項強賊風走風方
大黃附子細辛乾薑
蜀椒桂心(各半兩)巴豆(五十枚)
右七味㕮咀以醇苦酒漬一宿以臘月猪脂一斤煎
之調適其火三上三下藥成傷寒赤色發熱酒服梧
子大一枚又以火摩身數百過兼治賊風絶良風走
肌膚遊風所在摩之神效千金不傳此趙泉方也
白膏治傷寒頭痛向火摩身體酒服如杏核一枚温覆
取汗摩身當千過藥力乃行并治惡瘡小兒頭瘡牛領
馬鞍皆治之先以鹽湯洗瘡以布拭之傅膏癰腫火炙
摩千過日再自消者方
天雄烏頭莽草羊躑躅(各三兩)
右四味㕮咀以苦酒三升漬一夕作東向露竈又作
十二聚濕土各一升許大取成煎猪脂三斤著銅器
中加竈上炊以葦薪令釋内所漬藥炊令沸下著土
聚上沸定復上如是十二過令土盡徧藥成去滓傷
寒咽喉痛含如棗核一枚日三摩時令勿近目
發汗散第四(方)
度瘴發汗青散治傷寒赤色惡寒發熱頭痛項強體疼
方
麻黃(三兩半)桔梗細辛吳茱萸
防風白术(各一兩)烏頭乾薑
蜀椒桂心(各一兩六銖)
右十味治下篩温酒服方寸匕温覆取汗汗出止若
不得汗汗少不解復服如法若得汗足如故頭痛發
熱此為内實當服駃䜴圓若藋氏圓如得便頭重者
可以二大豆許内鼻孔中覺燥涕出一日可三四度
必愈兼辟時行病
五苓散主時行熱病但狂言煩躁不安精彩言語不與
人相主當者方
猪苓白术茯苓(各十八銖)桂心(十二銖)
澤瀉(三十銖)
右五味治下篩水服方寸匕日三多飲水汗出即愈
崔文行解散治時氣不和傷寒發熱者方
桔梗細辛(各四兩)白术(八兩)烏頭(一斤)
右四味治下篩若中傷寒服錢五匕覆取汗解若不
覺復小增之以知為度若時氣不和旦服錢五匕辟
惡氣欲省病服一服皆酒服
六物青散治傷寒赤色惡寒方
附子白术(各一兩六銖)防風細辛(各一兩十八銖)
桔梗烏頭(各三兩十八銖)
右六味治下篩以温酒服五匕不知稍增之服後食
頃不汗出者進温粥一杯以發之温覆汗漐漐可也
勿令流離勿出手足也汗出止若汗大出不止者温
粉粉之微者不須粉不得汗者當更服之得汗而不
解者當服神丹丸(方出下篇發汗丸門)
青散治春傷寒頭痛發熱方
苦參厚朴石膏(各三十銖)大黃
細辛(各二兩)麻黃(五兩)烏頭(五枚)
右七味治下篩覺傷寒頭痛發熱以白湯半升和藥
方寸匕投湯中熟訖去滓盡服覆取汗汗出温粉粉
之良久一服不除宜重服之或當微下利者有大黃
故也
詔書發汗白薇散治傷寒三日不解者方
白薇(十二銖)杏仁貝母(各十八銖)麻黃(一兩八銖)
右四味治下篩酒服方寸匕自覆汗出即愈
華佗赤散治傷寒頭痛身熱腰背強引頸及風口噤瘧
不絶婦人産後中風寒經氣腹大方
丹砂(十二銖)蜀椒蜀漆乾薑
細辛黃芩防已桂心
茯苓人參沙參桔梗
女萎烏頭(各十八銖)雄黃(二十四銖)吳茱萸(三十銖)
麻黃代赭(各二兩半)
右十八味治下篩酒服方寸匕日三耐藥者二匕覆
令汗出欲治瘧先發一時所服藥二匕半以意消息
之細辛薑桂丹砂雄黃不熬餘皆熬之
赤散治傷寒頭痛項強身熱腰脊痛往來有時方
乾薑防風沙參細辛
白术人參蜀椒茯苓
麻黃黃芩代赭桔梗
吳茱萸(各一兩)附子(二兩)
右十四味治下篩先食酒服一錢匕日三
烏頭赤散治天行疫氣病方
烏頭(一兩半)皂莢(半兩)雄黃細辛
桔梗大黃(各一兩)
右六味治下篩清酒若井花水服一刀圭日二不知
稍增以知為度除時氣疫病若牛馬六畜中水行疫
亦可與方寸匕人始得病一日時服一刀圭取兩大
豆許吹著兩鼻孔中
水解散治時行頭痛壯熱一二日方
桂心甘草大黃(各二兩)麻黃(四兩)
右四味治下篩患者以生熟湯浴訖以暖水服方寸
匕日三覆取汗或利便差丁強人服二方寸匕(延年祕錄)
(有黃芩芍藥各二兩古今錄驗無甘草有芍藥治天行熱病生疱瘡疼痛及解肌出汗)
治時病表裏大熱欲死方
大黃寒水石芒硝石膏
升麻麻黃葛根紫葛
右八味等分治下篩水服方寸匕日二
發汗湯第五(例方)(桂枝證)
例曰大法春夏宜發汗凡發汗欲令手足皆周至漐漐
然一時間許益佳但不可令如水流離霡霂耳若病不
解當更重發汗汗出多則亡陽陽虚不可重發汗也凡
服湯藥發汗中病便止不必盡劑也凡云可發汗而無
湯者圓散亦可用要以汗出為解然不及湯隨證良驗
凡病無故自汗出復發其汗愈衛復和故也
夫脉浮者病在外可發汗宜桂枝湯
夫陽脉浮大而數者亦可發汗為宜桂枝湯
夫病常自汗出者此為榮氣和榮氣和而外不解此為
衛氣不和也榮行脉中衛行脉外復發其汗衛和則愈
宜桂枝湯
夫病人臟無他病時時發熱自汗出而不愈者此衛氣
不和故也先其時發汗則愈宜桂枝湯
太陽病發熱汗出者此為榮弱衛強故令汗出欲捄邪
風宜桂枝湯
太陽病頭痛發熱汗出惡風寒宜桂枝湯
太陽病下之微喘者表未解也宜桂枝加厚朴杏仁湯
太陽病外證未解者不可下宜桂枝湯
太陽病先發其汗不解而下之其脉浮者不愈浮為在
外而反下之故令不愈今脉浮故在外當須解其表則
愈宜桂枝湯
太陽病下之氣上衝者可與桂枝湯不上衝不可與
凡桂枝本為解肌若脉浮緊發熱無汗者勿與之當知
此勿誤也
凡酒客勿與桂枝湯若服必嘔
凡服桂枝湯吐者後必吐膿血也
桂枝湯治中風其脉陽浮而隂弱陽浮者熱自發隂弱
者汗自出濇濇惡風淅淅惡寒噏噏發熱鼻鳴乾嘔方
桂枝芍藥生薑(各三兩)甘草(二兩)
大棗(十二枚)
右五味㕮咀三物切薑擘棗以水七升煮棗令爛去
滓乃内諸藥水少者益之煮令微沸得三升去滓服
一升日三小兒以意減之初服少多便得汗出者小
闊其間不得汗者小促其間令藥勢相及汗出自護
如法特須避風病若重宜夜服若服一劑不解病證
不變者當復服之至有不肯汗出服兩三劑乃愈服此
藥食頃飲熱粥以助藥力
麻黃湯治傷寒頭及腰痛身體骨節疼發熱惡寒不汗
而喘方
麻黃(三兩)桂心甘草(各二兩)
杏仁(七十枚喘不甚用五十枚)
右四味㕮咀以水九升煮麻黃減二升去沫内諸藥
煮取二升半絞去滓服八合覆令汗
大青龍湯治中風傷寒脉浮緊發熱惡寒身體疼痛汗
不出煩躁方
麻黃(六兩)桂心甘草(各二兩)石膏(如雞子一枚碎)
生薑(三兩)杏仁(四十枚)大棗(十二枚)
右七味㕮咀以水九升煮麻黃去沫乃内諸藥煮取
三升分服一升厚覆當大汗出温粉粉之即止不可
再服服之則筋惕肉瞤此為逆也不汗乃再服
陽毒升麻湯治傷寒一二日便成隂毒或服藥吐下之
後變成陽毒身重腰背痛煩悶不安狂言或走或見鬼
或吐血下痢其脉浮大數面赤斑斑如錦文咽喉痛唾
膿血五日可治至七日不可治宜服方
升麻甘草(各半兩)當歸蜀椒
雄黃桂心(各六銖)
右六味㕮咀以水五升煮取二升半分三服如人行
五里進一服温覆手足毒出則汗汗出則解不解重
作服之得吐亦佳(仲景無桂心有鼈甲手大一片肘後與千金同古今錄驗有梔子六)
(銖鱉甲如手一片)
隂毒甘草湯治傷寒初病一二日便結成隂毒或服藥
六七日已止至十日變成隂毒身重背強腹中絞痛咽
喉不利毒氣攻心心下堅強短氣不得息嘔逆唇青面
黑四肢厥冷其脉沉細緊數仲景云此隂毒之候身如
被打五六日可治至七日不可治也方
甘草升麻(各半兩)當歸蜀椒(各六銖)
鼈甲(一兩)
右五味㕮咀以水五升煮取二升半分三服如人行
五里頃更進一服温覆發汗毒當從汗出汗出則愈
若不汗則不除重作服(仲景方去蜀椒)
隂旦湯治傷寒肢節疼痛内寒外熱虚煩方
芍藥甘草(各二兩)乾薑黃芩(各三兩)
桂心(四兩)大棗(十五枚)
右六味㕮咀以水一斗煮取五升去滓温服一升日
三夜再服令小汗
陽旦湯治傷寒中風脉浮發熱往來汗出惡風頭項強
鼻鳴乾嘔桂枝湯主之隨病加減如左方
以泉水一斗煮取四升分服一升日三自汗者去桂
枝加附子一枚渴者去桂加栝蔞三兩利者去芍藥
桂加乾薑三累附子一枚炮心下悸者去芍藥加茯
苓四兩虚勞裏急正陽旦主之煎得二升内膠飴半
斤為再服若脉浮緊發熱者不可與之
六物解肌湯治傷寒發熱身體疼痛方
葛根(四兩)茯苓(三兩)麻黃牡蠣
生薑(各二兩)甘草(一兩)
右六味㕮咀以水八升煮取二升分三服再服後得
汗汗通即止(古今錄驗無生薑甘草)
解肌湯治傷寒温病方
葛根(四兩)麻黃(三兩)黃芩芍藥
甘草(各二兩)大棗(十二枚)
右六味㕮咀以水一斗煮取三升飲一升日三服三
四日不解脉浮者宜重服發汗脉沉實者宜以駃䜴
丸下之(延年祕錄有桂心一兩)
治傷寒時氣温疫疼痛壯熱脉盛始得一二日者方
丹砂一兩末之以水一斗煮取一升頓服之覆取汗
治疫氣傷寒三日已前不解者方
好䜴(一升綿裹)蔥白(切一升)小男兒尿(三升)
右三味先熬䜴蔥令相得則投小便煮取二升分再
服徐徐服之覆令汗神驗
解肌升麻湯治時氣三四日不解方
升麻芍藥石膏麻黃
甘草(各一兩)杏仁(三十枚)貝齒(三枚一作貝母十八銖)
右七味㕮咀以水三升煮取一升盡服温覆發汗便
愈
葛根龍膽湯治傷寒三四日不差身體煩毒而熱方
葛根(八兩)龍膽大青(各半兩)升麻
石膏萎蕤(各一兩)甘草桂心
芍藥黃芩麻黃(各二兩)生薑(三兩)
右十二味㕮咀以水一斗煮葛根取八升内餘藥煮
取三升分四服日三夜一
治傷寒四五日頭痛壯熱四肢煩疼不得飲食方
梔子仁黃連黃蘗大黃(各半兩)
好䜴(一升)蔥白(七莖)
右六味㕮咀以水八升煮上四物六七沸内後蔥白
䜴煮得三升頓服一升日三服湯訖温覆令汗出粉
之得汗便止後服勿復取汗不得汗者復服重發此
藥無忌特宜老小神良
七物黃連湯治夏月傷寒四肢煩疼發熱其人喜煩嘔
逆支滿劇如禍祟寒熱相搏故令喜煩方
黃連茯苓黃芩(各十八銖)芍藥
葛根(各一兩)甘草(一兩六銖)小麥(三合)
右各㕮咀以水七升煮取三升冷分三服不能一升
者可稍稍服之湯勢安乃卧藥主毒氣服湯之後胸
中熱及咽喉痛皆差其明日復煮一劑如法服之此
湯無毒但除熱下氣安病人小兒服者取三分之一
以水四升煮得二升稍稍服
三匕湯治傷寒中風得之三日至七八日不解胸脇痛
四肢逆乾嘔水漿不下腹中宿食不消重下血一日數
十行方
茯苓(如雞子大)黃芩人參(各三兩)栝蔞根(四兩)
芒硝乾地黃(各一升)大黃麻黃
寒水石(各半斤)
右九味𢷬篩令相得以散三方寸匕水一升煮令三
沸絞去滓服之日三温覆汗出即愈病劇與六七匕
五香麻黃湯治傷寒忽發腫或著四肢或在胸背虚腫
浮如吹狀亦著頭面唇口頸項劇者偏著脚脛外如軸
大而不痛不赤著四肢者乃欲不遂悉主之
麝香(半兩)薰陸香雞舌香(各一兩)沉香
青木香麻黃防風獨活
秦芃萎蕤甘草(各二兩)白薇
枳實(各二兩)
右十三味㕮咀以水九升煮取三升分三服覆取汗
後外摩防已膏
治傷寒三日外與前藥不差脉勢仍數者陽氣猶在經
絡未入臟腑方
桂枝黃芩甘草(各二兩)升麻
葛根生薑(各三兩)芍藥(六兩)石膏(八兩)
梔子(二七枚)
右九味㕮咀以水九升煮取二升七合分三服相去
十里久若前兩服訖即得汗後服即停不得汗更進
一服得汗即止不得汗者明日去梔子加麻黃二兩
足水二升再依方服
雪煎治傷寒方
麻黃(十斤)大黃(一斤十二兩金色者)杏仁(三斗四升)
右三味㕮咀以雪水五斛四斗漬麻黃于東向竈釡
中三宿内大黃攪令調炊以桑薪煮得二斛汁去滓
復内釡中𢷬杏仁内汁中復炊之可餘六七斗汁絞
去滓置銅器中又以雪水三斗合煎之攪令調得二
斗四升藥成可丸冷凝丸如彈丸有病者以三沸白
湯五合研一丸入湯中適寒温之立汗出若不愈者
復服一丸密盛藥勿令泄氣
備急千金要方卷三十
