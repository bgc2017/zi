備急千金要方卷四十三唐孫思邈撰
宋林億等校正
小腸腑方
小腸腑脉論第一
論曰小腸腑者主心也舌是其候也心合於小腸小腸
者受盛之腑也號監倉吏重二斤十四兩長二丈四尺
廣二寸四分(難經甲乙云長三丈二尺大二寸半徑八分分之少半也)後附脊左回
疊積其注於回腸者外傅臍上回運環反十六曲常留
水榖二斗四升其一斗二升是水一斗二升是榖應主
二十四氣也(難經云十六曲盛榖二斗四升水六升三合合之大半甲乙云受三斗三合合之大)
(半)脣厚人中長以候小腸小腸病者小腹痛腰脊控睪
而痛時窘之復耳前熱若寒甚獨肩上熱及手小指次
指之間熱若脉滑者(脉經作陷甲乙亦同)此其候也
小腹控睪引腰脊上衝心邪在小腸者連睪系屬於脊
貫肝肺絡心系氣盛則厥逆上衝腸胃動肝肺散於肓
結於臍故取之肓原以散之刺太隂以與之取厥隂以
下之取巨虚下廉以去之按其所過之經以調之
左手關前寸口陽絶者無小腸脉也苦臍痺小腹中有
疝瘕王月即冷上搶心刺手心主治隂心主在掌後横
文中入一分
左手關前寸口陽實者小腸實也苦心下急熱痺小腸
内熱小便赤黃刺手太陽治陽手太陽在手小指外側
本節陷中
小腸有寒其心下重便膿血有熱必痔
小腸有宿食常暮發熱明日復止
小腸脹者小腹䐜脹引腹痛
心前受病移於小腸心欬不已則氣與欬俱出
厥氣客於小腸夢聚邑街衢
心應皮皮厚者脉厚脉厚者小腸厚皮薄者脉薄脉薄
者小腸薄皮緩者脉緩脉緩者小腸大而長皮薄而脉
沖小者小腸小而短諸陽經脉皆多紆屈者小腸結
扁鵲云手少隂與太陽為表裏所以表清裏濁清實濁
虚故食下腸實而胃虚故腑實而不滿實則傷熱熱則
口張口為之生瘡虚則傷寒寒則便泄膿血或發裹水
其根在小腸先從腹起方見治水篇中
小腸絶不治六日死何以知之髮直如乾麻不得屈伸
白汗不止
手太陽之脉是動則嗌痛頷腫不可以顧肩似拔臑似
折是主液所生病者耳聾目黃頰頷腫頸肩臑肘臂外
後廉痛(經脉支别已見心臟部中)
小腸虚實第二(脉法方灸)
小腸實熱
左手寸口人迎以前脉陽實者手太陽經也病苦身熱
來去汗不出心中煩滿身重口中生瘡名曰小腸實熱
也
柴胡澤瀉湯治小腸熱脹口瘡方
柴胡澤瀉橘皮(一用桔梗)黃芩
旋復花枳實升麻芒硝(各三兩)
生地黃(切一升)
右九味㕮咀以水一斗煑取三升去滓下芒硝分三
服
大黃圓治小腸熱結滿不通方
大黃芍藥葶藶(各二兩)大戟
朴硝(各三兩)杏仁(五十枚)巴豆(七枚)
右七味為末蜜和丸如梧子大飲服大人七凡小兒
二三丸日二熱去日一服
灸法
小腸熱滿灸隂都隨年壯穴俠中管兩邊相去一寸是
也
小腸泄痢膿血灸魂舍一百壯小兒減之穴在俠臍兩
邊相去各一寸(翼云相去一寸)又灸小腸輸七壯
小腸虚寒
左手寸口人迎以前脉陽虚者手太陽經也病苦顱際
偏頭痛耳頰痛名曰小腸虚寒也
治小腸虚寒痛下赤白腸滑腸中懊憹補之方
乾薑(三兩)當歸黃蘗地榆(各四兩)
黃連阿膠(各二兩)石榴皮(三枚)
右七味㕮咀以水七升煮取二升五合去滓下膠煮
取膠烊盡分三服
舌論第三
論曰凡舌者心主小腸之候也舌重十兩長七寸廣二
寸半善用機衡能調五味也凡有所啖若多食鹹則舌
脉凝而變色多食苦則舌皮槁而外毛焦枯多食辛則
舌筋急而爪枯乾多食酸則舌肉肥而脣揭多食甘則
舌根痛而外髮落又曰心欲苦肺欲辛肝欲酸脾欲甘
腎欲鹹此五味内合五臟之氣也若臟熱則舌生瘡引
脣揭赤若腑寒則舌本縮口噤脣青寒宜補之熱宜瀉
之不寒不熱依臟腑調之舌縮口噤脣青升麻煎主之
方見别卷
風眩第四(叙禁論灸法)(方)
前卷既有頭面風方風眩不當分出思邈蓋以此是
徐嗣伯方不可以餘方相雜故此特立風眩方條專
出徐氏方焉
徐嗣伯曰余少承家業頗習經方名醫要治備聞之矣
自謂風眩多途諸家未能必驗至於此術鄙意偏所䆒
也少來用之百無遺策今年將衰暮恐奄忽不追故顯
明證論以貽於後云爾
夫風眩之病起於心氣不定胷上蓄實故有高風面熱
之所為也痰熱相感而動風風心相亂則悶瞀故謂之
風眩大人曰癲小兒則為癎其實則一此方療治萬無
不愈但恐證候不審或至差違大都忌食十二屬肉而
賁豚為患發多氣急氣急則死不可救故此一湯是輕
重之宜勿因此便謂非患所治風眩湯散丸煎凡有十
方凡人初發宜急與續命湯也困急時但度灸穴便火
針針之無不瘥者初得針竟便灸最良灸法次列於後
余業之以來三十餘年所救活者數十百人無不瘥矣
後人能曉此方幸勿參以餘術焉
續命湯治風眩發則煩悶無知口沫出四體角弓目反
上口噤不得言方
竹瀝(一升二合)生地黃汁(一升)龍齒(四兩)生薑
防風麻黃(各四兩)防已(三兩)附子(三分)
石膏(七兩)桂心(二兩)
右十味㕮咀以水一斗煮取三升分三服有氣加附
子作一兩紫蘇子五合橘皮半兩已服續命湯口開
四肢尚未好定而心中尚不除者紫石湯主之方見
後紫石煮散是也
賁豚湯治氣奔急欲絶方
吳茱萸(一升)石膏人參半夏
芎藭(各三分)桂心芍藥生薑(各四分)
生葛根茯苓(各十分)當歸(四兩)李根皮(一斤)
右十二味㕮咀以水七升清酒八升煮取三升分三
服
防已地黃湯治言語狂錯眼目霍霍或言見鬼精神昏
亂方
防已甘草(各二兩)桂心防風(各三兩)
生地黃(五斤别切勿合藥漬疾小輕用二斤)
右五味㕮咀以水一升漬一宿絞汁著一面取滓著
竹簀上以地黃著藥滓上於五斗米下蒸之以銅噐
盛取汁飯熟以向前藥汁合絞取之分再服
薯蕷湯治心中驚悸而四肢緩頭面熱心胸痰滿頭目
眩冐如欲摇動方
薯蕷麥門冬人參(各四兩)生地黃
前胡芍藥(各八分)枳實遠志
生薑(各三分)茯苓茯神(各六分)半夏(五分)
甘草黃芩竹葉(各二分)秫米(三合)
右十六味㕮咀取江水高舉手揚三百九十下量取
三斗煮米減一斗内半夏復減九升去滓下藥煮取
四升分四服無江水處以千里東流水代之校手令
上頭也秦中無江水涇渭水可用諸葛灌劒由尚取
之
防風湯服前湯後四體尚不凉冷頭目眩轉者服之此
湯大勝宜長將服但藥中小小消息隨冷煖耳仍不除
瘥者依此方
防風石膏人參赤石脂
白石脂生薑龍骨寒水石
茯苓(各三分)桂心(二分)紫石(一分)
右十一味㕮咀以水八升煮取三升分三服凡用井
花水者取清淨也今用江水無泥又無砂穢源泉遠
涉順勢歸海不逆上流用以治頭必歸於下故也
薯蕷煎方
薯蕷(二十分)甘草(十四分)澤瀉人參
黃芩(各四分)當歸白歛桂心
防風(各三分)麥門冬(三分)山茱萸桔梗
芍藥紫菀大豆黃卷乾地黃
白术芎藭乾薑
蜀椒(各二分已上二十味並用𢷬篩)
生地黃(十八斤搗絞取汁煎令餘半)麞鹿雜髓鹿角膠(各八兩)
大棗(八十枚)麻子仁(研)蜜(各三升)
桑根皮(五升忌岡上自出土者大毒大忌近籬屋垣墻下溝瀆邊者皆不中用也)
右二十七味以清酒二斗四升煮桑白皮麻子棗得
一斗去滓次下地黃汁膠髓蜜煎減半内前諸末併
煎令可丸如雞子黃大飲服一枚日三稍加至三丸
薯蕷圓治頭目眩冐心中煩鬱驚悸狂癲方
薯蕷(二十八分)甘草(三十分)鹿角膠大豆黃卷
桂心(各七分)乾地黃神麴當歸
人參(各十分)麥門冬防風黃芩
芍藥白术(各六分)柴胡桔梗
茯苓杏仁芎藭(各五分)白歛
乾薑(各三分)大棗(一百枚取膏)
右二十二味為末合白蜜棗膏丸如彈丸先食服一
丸日三
天雄散治頭目眩暈屋轉旋倒方
天雄防風芎藭人參
獨活桂心葛根(各三分)莽草(四分)
白术遠志薯蕷茯神
山茱萸(各六分)
右十三味治下篩先食以菊花酒服方寸匕日二漸
加至三匕以知為度(菊花酒法九月九日取鄧州甘菊花曝乾作末以米饙中蒸作)
(酒)
人參圓治心中時恍惚不定方
上黨人參鬼臼鐵精牛黃
丹砂雄黃大黃菖蒲
防風(各一兩)蜥蜴赤足蜈蚣
右十一味為末蜜丸如梧子大用前菊花酒服七丸
日三夜一稍加之合藥勿用青紙忌見婦人青衣人
喪孝不具足人及濁穢六畜雞犬鼠等
灸法
其法以繩横度口至兩邊既得口度之寸數便以其繩
一頭更度鼻盡其兩邊兩孔間得鼻度之寸數中屈之
取半合於口之全度中屈之先覓頭上迴髮當逥髮灸
之以度度四邊左右前後當繩端而灸前以面為正並
依年壯多少一年凡三灸皆須瘡瘥又灸壯數如前若
連灸火氣引上其數處逥髮者則灸其近當鼻也若逥
髮近額者亦宜灸若指面為瘢則闕其面處然病重者
亦不得計此也
食禁
虎兔龍蛇牛馬猪羊雞犬猴鼠
右十二相屬肉物皆不得食及以為藥牛黃龍骨齒
用不可廢
備急千金要方卷四十三
