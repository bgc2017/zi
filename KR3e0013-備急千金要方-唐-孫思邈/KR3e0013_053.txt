備急千金要方卷五十三唐孫思邈撰
宋林億等校正
胃腑方
噎塞第六(論方)
五噎圓治胸中久寒嘔逆逆氣食飲不下結氣不消方
(古今錄驗云五噎者氣噎憂噎勞噎食噎思噎氣噎者心悸上下不通噫噦不徹胸脇苦痛憂噎者天隂苦厥)
(逆心下悸動手足逆冷勞噎者苦氣膈脇下支滿䐜中填塞令手足逆冷不能自温食噎者食無多少惟胸中)
(苦塞常痛不得喘息思噎者心悸動喜忘目視&KR0617;&KR0617;此皆憂恚嗔怒寒氣上入胸脇所致也)
乾薑蜀椒食茱萸桂心
人參(各五分)細辛白术茯苓
附子(各四分)橘皮(六分)
右十味為末蜜和丸如梧子大以酒服三丸日三不
止稍加至十丸
又方治五種之氣皆令人噎方
人參半夏桂心防風(一作防葵)
小草附子細辛甘草(各二兩)
紫菀乾薑食茱萸芍藥
烏頭(各六分)枳實(一兩)
右十四味為末蜜丸如梧子大以酒服五丸日三不
止加至十五丸烏頭與半夏相反但去一味合之
竹皮湯治噎聲不出方
竹皮(一用竹葉)細辛(各二兩)甘草生薑
通草人參茯苓麻黃
五味子桂心(各一兩)
右十味㕮咀以水一斗煮竹皮减二升去竹皮下藥
煮取三升分三服
乾薑湯治飲食輙噎方(集驗名半夏湯)
乾薑石膏(各四兩)栝蔞根(集驗桔梗)人參
桂心(各二兩)半夏小麥(各一升)吳茱萸(二升)
甘草(一兩)赤小豆(三十粒)
右十味㕮咀以酒五升水一斗煮棗二十枚去滓合
煮取三升分三服
通氣湯治胸滿氣噎方
半夏(八兩)生薑(六兩)桂心(三兩)大棗(三十枚)
右四味㕮咀以水八升煮取三升分五服日三夜二
羚羊角湯治氣噎不通不得食方
羚羊角通草橘皮(各二兩)厚朴
吳茱萸乾薑(各三兩)烏頭(五枚)
右七味㕮咀以水九升煮取三升分三服日三
又方
杏仁桂心(各三兩)
右二味為末蜜丸如棗大稍稍咽之臨食先含彌佳
治卒噎方
滿口著蜜食之即下
又方捻取飯盆邊零飯一粒食之即下
又方刮舂杵頭細糠含之即下神驗
治諸噎方
常食乾粳米飯即不噎
又方末火炭蜜丸如彈子大含少少咽即下
又方老牛涎棗核大水中飲之終身不復噎
論曰凡療病者皆以其類至如治哽之法豈宜以鸕鷀
主骨哽狸虎治魚哽耶至於竹篾薤白嚼筋綿蜜等事
乃可通為諸哽用耳
治諸哽方
取鹿筋漬之令濡合而索之大如彈丸以線繫之持
筋端吞之入喉推至哽處徐徐引之哽著筋出
又方作竹篾刮令滑淨綿裏内咽中令至哽處可進退
引之哽即隨出
又方用綿二兩以蜜煎使熱的的爾從外薄哽所在處
灼瓠以熨綿上若故未出復煮一叚綿以代前用者并
以皂莢屑少少吹鼻中使得嚏哽出(肘後方云治哽百日不出者)
又方煮薤白令半熟小嚼之以線繫薤中央捉線吞薤
下喉至哽處牽引哽即出矣
治哽咽方
以虎骨末若狸骨服方寸匕
又方瞿麥末服方寸匕
治魚骨哽方
鸕鷀屎服方寸匕
又方口稱鸕鷀鸕鷀則下
又方服橘皮湯
又方服沙糖水
又方燒魚網灰服方寸匕(必效方云取魚網覆頭立下)
治骨鯁在喉衆治不出方
取&KR0961;糖丸如雞子黃大吞之不去更吞漸大作丸可
至十丸止
又方燒虎狼屎服之
又方吞猪膏如雞子不瘥更吞瘥止
治食中吞髮咽不去繞喉方
取亂髮燒灰酒服一錢匕
治吞錢方
艾蒿五兩以水五升煮取一升頓服之即下
又方服蜜二升即出
又方末火炭酒服方寸匕水服亦得
治吞金銀鐶及釵方
白糖二斤一頓漸漸食之多食益佳
又方吞水銀一兩再服之
悞吞環及指彄方
燒鴈毛二七枚末服之鵝羽亦得
悞吞釵方
曝韮令萎蒸熟勿切食一束即出或生麥葉筋縷如
韮法皆可用但力意多食自消
悞吞銅鐵而哽者方
燒銅弩牙令赤内酒中飲之立愈
悞吞針釘及箭鏃等方
但多食脂肥肉令飽自裹出
治悞吞針方
取懸針磁石末飲服方寸匕即下(古今錄驗云今吞針在喉中而服磁)
(石末入腹若舍磁石口中或吸針而出耳也)
脹滿第七(論法方灸)
論曰病者腹滿按之不痛者為虚按之痛者為實也夫
腹中滿不減減不驚人此當下之舌黃未下者下之黃
自去腹滿時減復如故此為寒當得温藥腹滿口中苦
乾燥腹間有水是飲跗陽脉微弦法當腹滿不滿者必
下部閉塞大便難兩胠下疼痛此虚寒氣從下向上當
以温藥服之取瘥腹滿轉痛來趣小腹為欲自下利也
(一云腹中痛若轉氣下趣小腹為欲自利)
温胃湯治胃氣不平時脹欬不能食方
附子當歸厚朴人參
橘皮芍藥甘草(各一兩)乾薑(五分)
蜀椒(三合)
右九味㕮咀以水九升煮取三升分三服
大半夏湯治胃中虚冷腹滿塞下氣方
半夏(一升)大棗(二十枚)甘草附子
當歸人參厚朴茯苓
枳實(各二兩)桂心(五兩)生薑(八兩)蜀椒(二百粒)
右十二味㕮咀以水一斗煮取三升分三服
附子粳米湯治腹中塞氣脹滿腸鳴切痛胸脇逆滿嘔
吐方
附子(一枚)半夏粳米(各半升)甘草(一兩)
大棗(十枚)
右五味㕮咀以水八升煮米熟去滓每服一升日三
服(集驗加乾薑二兩)
厚朴七物湯治腹滿氣脹方(仲景云治腹滿發熱數十日脉浮數飲食如故者)
厚朴(半斤)甘草大黃(各三兩)大棗(十枚)
枳實(五枚)桂心(二兩)生薑(五兩)
右㕮咀以水一斗煮取五升去滓内大黃煮取四升
服八合日三嘔逆者加半夏五合利者去大黃寒多
者加生薑至半斤
厚朴三物湯治腹滿發熱數十日脉浮而數飲食如故
方
厚朴(半斤)大黃(四兩)陳枳實(大者五枚)
右㕮咀以水一斗二升煮取五升内大黃煎取三升
去滓服一升腹中轉動者勿服不動者更服(一方加芒硝二)
(兩)
吳茱萸湯治久寒胸脇逆滿不能食方
吳茱萸半夏小麥(各一升)甘草
人參桂心(各一兩)大棗(二十枚)生薑(八兩)
右八味㕮咀以酒五升水三升煮取三分分三服
大桂湯治虚羸胸膈滿方
桂心生薑(各一斤)半夏(一升)黃耆(四兩)
右四味㕮咀以水一斗半煮取五升分五服日三夜
二
治男子卒勞内傷汗出中風腹脹大饑食不下心痛小
便赤黃時白大便不利方
大黃葶藶寒水石苦參
黃連栝蔞根(各等分)
右六味為末蜜丸以豉汁和飲服如梧子大二丸日
三加至十丸
灸法
臚脹脇腹滿灸膈輸百壮三報
胸滿心腹積聚痞痛灸肝輸百壮三報
脹滿水腫灸脾輸隨年壮三報
腹中氣脹引脊痛食飲多身羸瘦名曰食晦先取脾輸
後取季脇
臓腑積聚脹滿羸瘦不能飲食灸三焦輸隨年壮
脹滿雷鳴灸大腸輸百壮三報
脹滿氣聚寒冷灸胃管百壮三報穴在鳩尾下三寸
腹脹滿繞臍結痛堅不能食灸中守百壮穴在臍上一
寸一名水分
脹滿瘕聚滯下疼冷灸氣海十壮穴在臍下一寸忌不
可針
脹滿氣如水腫状小腹堅如石灸膀胱募百壮穴在中
極臍下四寸
脹滿腎冷瘕聚洩利灸太樞百壮穴在臍傍相對横去
臍兩傍各二寸
痼冷積熱第八(論法方灸)
論曰凡人中寒者喜欠其人清涕出發熱色和者善嚏
凡覘病者未脉望之口燥清涕出善嚏欠此人中寒其
人下利以裏虚故也欲嚏不能此人腹中痛凡寒脉沉
弦脉雙弦者寒也弦脉状如張弓弦按之不移脉數弦
者當下其寒脉雙弦而遲者心下堅脉大而緊者陽中
有隂可下之右手寸口脉弦者即脇下拘急而痛其人
濇濇惡寒師曰遲者為寒澀為無血寸口脉微尺中緊
而澀緊即為寒微即為虚澀即為血不足故知發汗而
復下之大露宿丸主寒冷百病方見第十七卷中
匈奴露宿圓治寒冷積聚方
礜石桂心附子乾薑(各二兩)
右四味為末蜜丸如梧子大每服十丸日三後稍加
之
露宿圓治遇冷氣心下結緊嘔逆寒食不消并主傷寒
晨夜觸寒冷惡氣方
附子烏頭桂心礜石(各四兩)
右四味為末蜜丸如胡豆大以酒服三丸日三加至
十丸藥耐寒冷忌熱食近火宜冷食飲
治痼冷風眩寒中手足冷胃口寒臍下冷百病五勞七
傷第一令人能食二強盛三益氣四有子神驗方
大豆(三升半)生地黃(十五斤取汁)
烏頭(一百五十枚)
右三味以除日㕮咀烏頭以酒一斗半和地黃汁浸
烏頭至破日絞去滓内豆藥汁中至除日出曝之有
汁更浸曝之至汁盡藥成初服從二豆起可至二十
豆酒服之有病空腹服無病食後服四時合並得二
月三月為上時藥令人能食益氣強盛有子髮白反
黑齒落重生先病熱人不可服
治心腹痼冷百治不瘥方
麴末(三升)白术(五兩)乾薑桂心(各三兩)
蜀椒吳茱萸(各二兩)
右六味治下篩以米飲服方寸匕日二不過五劑諸
冷頓愈無忌空腹服之
治積年冷病方
蜀椒(二兩)香豉(一升)
右二味𢷬椒為末和豉更𢷬三千杵丸如彈丸大食
前酒服日再
治諸冷極醫所不治方
馬藺子九升淨治去土空腹服一合日三飲及酒下
之服訖須臾以食壓之取瘥乃止
赤圓治寒氣厥逆方
茯苓桂心(各四兩)細辛(一兩)烏頭
附子(各二兩)射罔(如大棗一兩)
右六味為末内真珠為色蜜丸如麻子空腹酒服一
丸日再夜一不止加至二丸以止為度(一方用半夏四兩不用桂)
半夏湯治胸滿有氣心腹中冷方
半夏(一升)桂心(四兩)生薑(八兩)
右三味㕮咀以水七升煮取二升一服七合日三服
生薑湯温中下氣方
生薑(一斤)甘草(三兩)桂心(四兩)
右三味㕮咀以水六升煮取一升半一服五合日三
服
甘草湯治虚羸惙惙氣欲絶方
甘草五味子生薑(各二兩)吳茱萸(一升)
人參(一兩)
右五味㕮咀以水四升煮茱萸令小沸去滓内藥煮
取一升六合分二服服數劑佳
茱萸消石湯治久寒不欲飲食數十年澼飲方
吳茱萸(八合)消石(一升)生薑(一斤)
右三味以水一斗水解令得二斗煮藥取四升服二
升病即下去勿更服也初下如泔後如汚泥若如沫
滓吐者更可服之養如乳婦法
大建中湯治心脇中大寒大痛嘔不能飲食飲食下咽
自知偏從一面下流有聲決決然若腹中寒氣上衝皮
起出見有頭足上下而痛其頭不可觸近方
蜀椒(二合)乾薑(四兩)人參(二兩)&KR0961;糖(一升)
右四味㕮咀以水四升煮取二升去滓内糖微火煮
令得一升半分三服服湯如炊三升米久可飲粥二
升許更服當一日食糜温覆之
大黃附子湯治脇下偏痛發熱其脉緊弦此寒也當以
温藥下之之方
大黃(三兩)附子(三枚)細辛(二兩)
右三味㕮咀以水五升煮取二升分再服
論曰寸口脉弦而緊弦即衛氣不行衛氣不行即惡寒
緊則不欲飲食弦緊相摶即為寒疝跗陽脉浮而遲浮
即為風虚遲即為寒疝凡瘦人繞臍痛必有風冷榖氣
不行而反下之其氣必衝不衝者心下則痞
大烏頭湯主寒疝繞臍苦痛發即白汗出手足厥寒其
脉沉弦者方(仲景名二物烏頭煎)
烏頭十五枚熬黑不切以水三升煮取一升去滓内
白蜜二斤煎令水氣盡得二升強人服七合羸人五
合一服未效明日更服每日止一服不可再也
烏頭桂枝湯治大寒疝腹中痛逆冷手足不仁若一身
盡痛灸刺諸藥不能治方
秋乾烏頭(實中者五枚除去角)白蜜(一斤)
右二味以蜜煎烏頭減半去滓以桂枝湯五合解之
令得一升許初服二合不止更進三合復不止加至
五合其止者如醉状得吐者為中病也桂枝湯方見
傷寒卷中(外臺方云以水二升半煮桂取一升以桂汁和蜜煎合煎之一升許服又云范注方)
(云以桂枝湯和前烏頭煎服)
論曰凡人患大熱皆須候脉若大大熱者不得一凖方
用藥皆凖病用藥大熱不可那者當兩倍三倍大大熱
者乃至十倍用之乃可制之爾有人苦熱不已皆由服
石所致種種服餌不能制止惟朴消煎可以定之武德
中有貴高人師市奴謂之金石凌非也此方直用二消
寒水石石膏可也即不勞金有金者貴高人所加也
朴硝煎方
朴硝(一升)芒硝(八兩)寒水石(四兩)石膏
金(各二兩)
右五味先内二硝於八升湯中攪令消以紙密封一
宿澄取清内銅器中别𢷬寒水石石膏碎如豆粒以
絹袋盛之内汁中以微火煎候其上有漠起以筋投
中著筋如淩雪凝白急下瀉著盆中待凝取出烈日
曝乾積熱困悶不已者以方寸匕白蜜一合和冷水
五合攪和令消頓服之日三熱定即止
五石湯治胃間熱熱病後不除煩悶口中乾渴方
寒水石消石赤石脂龍骨
栝蔞根牡蠣甘草黃芩(各五分)
知母桂心石膏(各三分)大黃(二分)
右十二味㕮咀以水七升煮取三升分四服日三夜
一(諸本只有四石)
竹葉湯治五心熱手足煩疼口乾唇燥胸中熱方
竹葉小麥(各一升)知母石膏(各二兩)
茯苓黃芩麥門冬(各二兩)人參(一兩半)
生薑(五兩)栝蔞根甘草半夏(各一兩)
右十二味㕮咀以水一斗二升煮竹葉小麥取八升
去滓内藥煮取三升分三服老小分五服
半夏湯治胸中客熱心中煩滿氣上大小便難方
半夏(一升)生薑(八兩)前胡(四兩)茯苓
白术(各五兩)甘草(一兩)黃芩人參(各二兩)
杏仁枳實(各三兩)
右十味㕮咀以水九升煮取三升分三服胸中大熱
者沉冷服之大小便澀加大黃二兩(一方用梔子仁二兩為十一味)
承氣湯治氣結胸中熱在胃管飲食嘔逆渴方
前胡枳實桂心大黃
寒水石知母甘草(各一兩)消石
栝蔞根石膏(各二兩)
右十味㕮咀以水一斗煮取三升分三服
治熱氣手足心煩熱如火方
竹葉(二升)枳實(三兩)青葙子白前(各一兩)
吳茱萸黃芩(各二分)栝蔞根
麥門冬(各二兩)生薑(六兩)前胡(一作芍藥)半夏(各五兩)
右十一味㕮咀以水八升煮取二升分三服
地黃煎治熱方
地黃汁(四升三合)茯神知母萎蕤(各四兩)
栝蔞根(五兩)竹瀝(三合一用竹葉)生薑汁生地骨皮
生麥門冬汁白蜜(各二升)石膏(八兩)
右十一味㕮咀以水一斗二升先煮諸藥取汁三升
去滓下竹瀝地黃麥門冬汁微火煎四五沸下蜜薑
汁微火煎取六升初服四合日三夜一加至六七合
四月五月作散服之
治積熱方
枳實黃芩大黃黃連
芒硝(各二兩)
右五味為末蜜丸如梧子大空心酒服三十丸加至
四十丸日一服
治膈上熱方
苦參(十兩)玄參(五兩)麥門冬(三兩)車前子(二兩)
右四味為末蜜丸如梧子大一服十五丸日二服
細圓治客熱結塞不流利方
大黃葶藶(各三兩)香豉(三合)杏仁
巴豆(各五分)
右五味為末蜜丸如梧子大每日飲服二丸以利為
度
治骨蒸熱羸瘦煩悶短氣喘息鼻張日西即發方
龍膽黃連栝蔞根(四分)芒硝(二分)
梔子(十枚)苦參大黃黃芩
芍藥青葙子(各二兩)
右十味為末蜜丸如梧子大飲服二丸日二以止為
度一方無苦參已下止五味(張文仲為散飲服方寸匕)
治骨蒸方
天靈蓋如梳大炙令黃碎以水五升煮取二升分三
服起死人神方
又方水服芒硝一方寸匕日二服神良
又方取人屎灰以酒服方寸匕日二服
治五臓熱及身體熱脉弦急者方
灸第十四椎與臍相當五十壮老少增損之若虚寒
至百壮横三閒寸灸之
備急千金要方卷五十三
