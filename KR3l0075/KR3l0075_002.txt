四朝聞見錄卷二宋葉紹翁撰
乙集
高宗駐蹕
高宗六飛未知所駐嘗幸楚幸吳幸越俱不契聖慮暨
觀錢塘表裏江湖之勝則歎曰吾舍此何適時呂公頥
浩提師於外以書御帝曰敵人專以聖躬為言今駐蹕
錢塘足以避其鋒伐其謀近名公謂士大夫溺於湖山
歌舞之娛皆秦檜之罪檜之罪在於誅名將竄善𩔖從
臾貶號遣逐北人若奠都之計盖决於帝而贊成於頤
浩也或謂徽宗嘗寤錢王而誕高宗盖因定都從而附
會云
武林
武林本曰虎林唐避帝諱故曰武林如以玄虎為玄武
之𩔖山自天目而來為靈𨼆後山頓伏至儀王墓後若
虎昂首額下石𨼆𨼆有斧鑿痕故老相傳以為太祖又
以為徽宗用望氣者之言鑿去虎額又謂高宗嘗占夢
為虎所驚因鑿焉未知孰是今竹宮有小山曰武林道
士作亭其上環以花竹盖因一小土阜為之非武林也
道士易如剛間因攻媿樓公齋宿丏詩以詠其亭詩中
用事最為精博曰武林山出武林水靈𨼆後山毋乃是
此山亦復用此名細考其來真有以盖靈𨼆之山即武
林之山冷泉之水即武林之水謂此山亦復用此名則
竹宮培塿之土非武林明矣老筆殊使人畏也末章乃
謂錢氏鑿井建緇黃廬以厭王氣疑此山為武林餘脉
是又收拾人情之論當以前章為正云
武林
考亭先生得友人蔡元定(字季通號西山)而後大明天地之數
精詣鐘律之學又諱之以隂陽風水之書先生信用蔡
說上書建議乞以武林山為孝宗皇堂且謂會稽之穴
淺觕而不利願博訪草澤以决大議其後言者謂先生
隂授元定元定亦因是得謫云辨正在丁集黨議
錢塘
龍川陳氏亮字同甫天下士也嘗圜視錢塘喟然而歎
曰城可灌爾盖以城中地勢下於西湖也亮奏書孝宗
謂吳蜀天地之偏氣也錢塘又吳之一隅也一隅之地
本不足以容萬乘鎮壓且五千年山川之氣發泄而無
餘故榖粟桑麻絲枲之利歲耗於一歲禽獸魚鱉草木
之生日微於一日而上下不以為異力請孝宗移都建
鄴且建行宫於武昌以用荆襄以制中原上韙其議使
宰臣王淮召至都省問下手處陳與考亭游王素不喜
考亭故併陳而嫉之陳至都省不肯盡言度盡言亦未
必盡復於上翌日上問以亮所欲言者王對上曰秀才
說話耳上方鄙遠俗儒遂不復召見時两學猶用秦檜
禁不許上書言事陳嘗游太學故特棄去用鄉舉名伏
麗正門下王又短之以為欺君故遷都之議為世迂笑
至於今日亮得以迂笑議已者於地下矣
洛學
淳熙間考亭以行部劾台守唐氏上將寘唐於理王與
唐為姻乃以唐自辯疏與考亭章俱取旨未知其孰是
王但微笑上固問之乃以朱程學唐蘇學為對上笑而
緩唐罪時上方崇厲蘇氏未遑表章程氏也故王探上
之意以為解考亭上書力辯以謂至以臣得於師友之
學以中傷不報故終王之居相位屢召不拜考亭之子
在趨媚時好遂階法從視其父忤淮者異矣予嘗與閩
士同舟相與嘆息在之弗紹且謂在盡根盡骨賣了武
夷山閩士謂士曰子之鄉槖只是賣了一座武夷山我
之鄉槖却賣了三座山三座山盖指三山鄕槖謂梁成
大也程源為伊川嫡孫無憀殊甚嘗鬻米於臨安新門
之草橋後有教之以千當路者着為道學正統圖自考
亭之後勦入當路姓名遂特授初品因除二令又以輪
對改合入官遷寺監丞伊川考亭掃地矣諸學子孫惟
呂氏未墜成公猶子康年甲戍廷對真文忠欲寘之狀
頭同列以其言中書之務未清恐觸時政文忠固争不
從遂自甲寘乙文忠嘗出其副示予相與歎息公輟俸
命書市刻之
吳雲壑
四明高氏似孫號疎寮由校中秘書授徽倅道出金陵
投留守吳公琚(號雲壑字居父)以詩曰四朝渥遇鬢徽絲多少
恩榮世少知長樂花深春侍宴重華香暖夕論詩黃金
籯滿無心愛古錦囊歸有字竒一笑難陪珠履客看臨
古帖對梅枝公之客曰儲用項安世周師稷劉翰王輝
王明清晚得王大受輟子姪官授之凡游從皆極一時
之彦公他無嗜好居近城與東樓平光皇為書扁以賜
不名其名而名其官樓下設維摩榻尤愛古梅日臨鍾
王帖以為課非其所心交足迹不至此高氏獨知其詳
故落句及之亦精於所聞矣公所居於舊游也自廳事
側梯東樓樓下以半植鎮安旌節半為燕坐處樓相直
有亭僅着賓主四人因城叠石曰南麓麓後高數級登
汲於甕泄之以管淙淙環珮聲入方池池方四五尺畫
䷨於扁自麓之後登城為嘯臺下有堂依城南榜曰讀
書臺有級可下又自臺入洞門依雉堞有平地可壇圜
植碧桃有石可碁與坐自西行有逕亭曰物表亦光皇
賜扁面直吳山又曲折旁轉入荼䕷洞茅頂而圓内揭
以鏡曰定庵與僧智彬語逹摩學則至大抵地僅尋尺
而藤蔓聯絡花竹映帶烏啼鶴唳寂如山林公野服塵
斧大縧蒲履徜徉其間望之者疑為仙云公為憲聖猶
子以詞翰被遇孝宗憲聖殿洛花盛開必召諸子姪入
侍孝宗萬幾之暇即命中使召公論詩作字而罷故疎
寮頷聯及之(時琚已為直學趙欲待以真學士吳亦不難之)憲聖既御簾政趙
公汝愚為相欲公出入通宮禁廟堂之意公冀重體貎
求慈福宫使又求提舉中秘書趙公俱難之趙旋物色
韓侂胄憲聖表孫也侂胄奉趙命惟謹雖一秩不以請
趙公喜其奔走小忠不知墮其計反浸疎公侂胄知上
之信用王德謙也陽與之為義兄弟相得驩甚一日謂
德謙曰哥哥有大勲勞宜建節鉞王曰我閹官也有此
例乎弟弟勿誤我侂胄曰已奏之上行且宣麻矣王唯
唯以為疑何澹時為中丞侂胄密諭之曰德謙苦要節
鉞上重違之已草制宣中丞宜卷班以出翌日廷播何
悉如所教繼即合臺疏德謙罪乞行竄殛德謙猶持侂
胄以泣曰弟弟誤我侂胄徐謂曰哥放心略出北關數
里便有詔追只竢罷了何中丞耳德謙猶信其說拜而
嘱之竟死貶所何遂遷政府侂胄盖嘗許之也德謙既
逐自此内批侂胄皆自為之矣諫大夫李沐誣趙不軌
韓寔嗾之李初未知所决謀之倪公思公曰莫若併趙
韓俱論之李為韓姪壻故特論趙貶趙制詞乃傅伯夀
所草韓亦先㗖之以美官詞曰屈氂與廣利妄議武帝
戮之於事聞之初林甫輔明皇不忠肅宗誅之於論定
之後是皆宗室之為相卒蹈譴訶而置刑盖竊東坡懼
呂惠卿故智也趙聽制手持𧰼簡不知輕重云制中又
有謀動干戈而未已與外欲生事外裔而開邊境之釁
盖秦檜欲脅君固寵金人又藉之以堅和好盟書所載
不許以無罪去首相故誣以兵云趙偕猶子崇龢赴貶
自辭家在途垂歿悔不用吳盖吳舊交者石湖范公三
山凌公止齋陳公惜名畏義出於天性必不出於侂胄
所為趙公舍宫使提省之職亦豈無以處吳者予聞吳
氏之說猶未之悉及會餘干趙氏於真西山粤岩書院
西山之子娶趙氏趙氏之說皆與吳合其家至今猶追
悔前事嗚呼天將成忠定之名耶予得疎寮真蹟至今
藏之時吳公己為開府而疎寮詩卷首稱之曰儀同予
編官制無此又恐其考古必有據及遇其子歴乃知其
曾祖諱開以祖諱而改官稱可乎懼此詩他時流落或
者以高氏為信
趙忠定
先是考亭先生嘗勸忠定既已用韓當厚禮陳謝之意
欲忠定竢以節鉞居之國門外忠定猶豫未决而禍作
先生對門人曰韓吾鄉乳母也宜早陳謝之建俗用乳
母乳其子初不為劵兒去乳即以首飾金幣厚遣之故
謂之陳謝韓後聞其說笑建俗而心肯焉故禍公者差
輕嘉定初號為更化先生之子在乃謂公嘗草數千言
攻韓之惡疏未上門人蔡元定持蓍以入卜得遯卦力
止先生勿上同時楊公誠齋之子長孺謂其父曰韓用
兵憂憤殊甚遺書數千言至以藁上楊公既致為臣而
歸雖不言事可誠有所論何為中輟非二父之志也元
定盖先生友亦非門人云
吳雲壑
憲聖既御簾政則戒公曰垂簾非我志也不比大哥在
時(謂孝宗)汝輩自此少出入庶免干預内廷之謗其嚴待
家人如此謂之以聖宜哉
又
孝宗篤眷公情均兄弟自論詩作字擊毬之外未嘗訪
以外事咨以國政問以人才公亦未嘗對上及之也君
臣之間两得之
高宗御書石經
高宗御書六經嘗以賜國子監及石本於諸州庠上親
御翰墨稍倦即命憲聖續書至今皆莫能及
光皇御製
孝宗崇憲聖母地之恩故稱琚兄弟皆以位曰哥至光
宗體孝宗之意故稱琚兄弟曰舅琚尤聖眷後苑安榴
盛開光皇以廣團扇自題聖作二句曰細叠輕綃色倍
醲晚霞猶在綠隂中命琚足之公再拜援筆即書曰春
歸百卉今無幾獨立清微殿閣風上稱歎者久之憲聖
於二王中獨導孝宗以光皇為儲位故公落句有獨立
之詠寄意深矣團扇猶藏其家又有石刻火後俱不存
云
三王得
三王得不知何許人亦無姓名帶杭音額角有刺字意
㨂罷軍員也頭蓬面垢或數日不食莫迹其止宿包道
成嘗與之共衾謂其體壯熱如傷寒道成汗而異衾人
即之或咄咄穢罵至以瓦礫詬群兒予嘗呼之但正目
以視邈無所言光宗始開王社位為第三孝宗儲副之
位未知孰授一日三王得於道中前邀王車衛者拽之
王問謂誰但連稱三王得三王得王悟其兆縱使去既
即大位命入中禁賜命不拜而出道遇與之錢者亦無
所謝云
清湖陳仙
今所請仙盖小陳也光皇為儲副日久遣黃門召其父
以入上著白絹汗衫繫小紅絛見陳入避之徐遣召陳
黃門設香案金屈巵酒金楪貯生果三飣香焚所問狀
仙遂降於箕書光皇以某年某月日即大位黃門持以
入出則就以酒勞陳且贈金帛遣出戒以歸勿語後果
如所定光皇又遣使召陳陳以近日仙不降為辭恐蹈
罔上之罪不期年光宗得疾盖陳已前知於仙矣陳兄
弟能致仙有竒騐𩔖皆如此特不靈於予他事不繫於
國故不書
烏髭藥
光皇春秋已富又自東宮尹天府入侍重華從容啟上
以有贈臣烏髭藥者臣未敢用上語光皇曰正欲示老
成於天下何以此為盖重華方奉德壽重惜两宫之費
故至德壽登遐而後即授光皇以大位其脱屣萬乘盖
有待也
光拙菴
孝宗晚慕逹摩學嘗召問住静慈僧光曰佛入山修道
六年所成何事光奏云臣將謂陛下忘却頗稱旨光意
盖以孝宗即佛又焉用問禪門葛藤亦有可笑者東坡
嘗謂其徒善設坑穽以䧟人當其欲設即先與他塞了
此語最得其要陸𧰼山兄弟早亦與光老遊故考亭先
生謂𧰼山滿肚皮是禪陸將以删定面對為王信聽格
而去使遇孝宗必起見晚之嘆
萬年國清
孝宗喜占對宋之瑞面對上問以所居之瑞對曰臣家
於天台上又曰聞彼多名山勝刹孰為之冠之瑞對曰
唯是萬年國清上大嘉歎之瑞遂階两制云三衢毛澤
民以薦者面對徽宗上問以所居江郎山高可幾許民
姑大言曰五十尺上質何以騐之毛對曰臣日斜視景
上喜其捷
皇甫真人
皇甫真人號為有道善風鑑高宗間因大雪中召入以
手提其所衣繒絮至數襲謂皇甫曰先生亦怕冷耶皇
甫從容對曰臣聞順天者昌時逆亮謀南寇故皇甫以
對上大悅後又自出山來見上叩其所以來則曰做媒
來臣為陛下尋个好孫媳婦上問謂誰則以慈懿皇后
大將之子生於營中生之日有黑鳳儀於營前大黑石
上人謂鳳實鸑鷟石則元王慈懿小字鳳娘盖本於此
后既為太子妃至訴太子左右於高孝两宫高宗不懌
謂憲聖曰終是將種吾為皇甫所誤孝宗屢訓妃宜法
大媽媽(即憲聖)螽斯之行汝只管與太子争吾寧廢汝上
欲懼之未嘗真欲廢之也因驚憤疑其說出於憲聖會
光宗即位大惡近習忽手批付内侍省取其尤黠者首
級(或謂即陳源)其黨亟奔訴於重華急有教曰吾兒息怒光
皇雖即奉旨而詞色加怒意欲他日盡誅此曹由是宦
者相懼而謀所以間三宮者光皇適感心疾久缺定省
重華憂之得草澤良藥為一大丸疾可立愈欲宣賜恐
為后所沮竢光皇問安即面授之宦官因間慈懿云太
上只等官家過宮便賜藥后使覘北宮果有藥后遂持
嘉王立而訴之上上由此堅不肯詣太上先是上之未
疾也嘗獨幸聚景两制俱扈從惟吳琚待制以疾在告
上將進酒於荼䕷花下言者飛章交至謂太上每出幸
外苑必恭請光堯上方怒言者遂以重華亦有不曾恭
請光堯之時以語從臣適太上命黃門持玉巵暨宣勸
以賜會上怒未息以手顫誤觸巵於地黃門歸奏遂隐
言者之事但云官家纔見太上傳宣即大怒碎巵矣每
太上游幸上必進勸會太上奉憲聖幸東園閱市而上
偶不記太上左右隂颺雞數十故使捉之不獲乃相與
大呼曰今日捉雞不著盖臨安以俟人飲食為捉雞故
以此激太上怒太上陽若不聞而玉色微變自上以疾
不詣北宮至孝宗大漸終弗克執喪與憲聖垂殁而莫
有嘗藥皆后為宦官所誤云
孝宗召周益公
孝宗聖性簡儉雖古帝王未有也周必大時直宿禁林
夜召周以入謂必大曰多時不與卿說話賜必大坐上
耳語黃門黃門出則奉金缶貯酒瀉入金屈巵玉小楪
貯棗用金綠青窑器承以玳瑁托中子浸羊胘絲消可
鍳酒僅一再行上曰未及欵曲必大歸語其家歎上之
簡儉翌日遂拜政地云
孝宗恢復
上每侍光堯必力陳恢復大計以取旨光堯至曰大哥
俟老者百歲後爾却議之上自此不復敢言光堯每以
張浚誤大計為辭謂上毋信其虚名浚專把國家名器
錢物做人情浚有一册子纔遇士大夫來見必問其爵
里書之若心許其他日薦用者又鎔金盌飲兵將官即
以予之不知官職是誰的金盌是誰的或者謂必有近
習譛浚於太上云
秦檜王繼先
臺臣有論列二人者上曰檜國之司命繼先朕之司命
自此言者遂沮
楊沂中穴西湖
言者疏奏沂中擅灌西湖水入私第上徐曉言者曰朕
渡南之初金人退而群盗起朕重困赤子遂用議者羈
縻之策刻印盡封群盗大者郡王小亦節制朕所自有
者惟浙數郡計猶豫未决會諸將盡平群盗朕已發願
除地土之外凡府庫金帛俱寘不問沂中故有餘力以
給泉池若以諸將平盗之功雖盡以西湖賜之曾不為
過沂中此事唯卿容之言者皇恐而退
普安
上有所聞於張說以質於秦檜檜至固要上以所言之
人上倉卒不敢以說語檜度其無如普安郡王何漫以
語檜檜銜之未有間會普安丁本生戚遂嗾言者請上
令普安解官持服(或云說所言乃建康盗事)
楮劵
孝宗方造劵以便民用金華陳天祐時為侍從力抗疏
以為不及五十年必大壊極敝而不可收拾水心葉先
生進策亦謂不數年間將交執空劵而無所售時上意
士論猶未信其然至於今日騐矣先是每劵以八百劵
至石首時則價又踴愚民至指乘輿以造劵不多為苦
又有太守自蜀來對以道間目擊楮踊為患上皆笑而
不以為罪云
憲聖不妬忌之行
初不以色幸自渡南以來以至為天下母率多遇魚貫
以進即以疾辭思陵念其勤勞之久每欲正六宮之位
而屬以太后遠在沙漠不敢舉行上嘗語憲聖曰極知
汝相同勞苦反與後進者齒朕甚有愧俟姐姐歸(謂太后)
爾其選已憲聖再拜對曰大姐姐遠處北方臣妾缺於
定省每遇天日清美侍上宴集纔一思之肚裏淚下臣
妾誠夢不到此上為泣下數行愈以后為賢暨太后既
旋鑾馭以向嘗與憲聖均為徽宗左右徽宗遂以憲聖
賜高宗太后恐憲聖記其微時事故無援立意上侍太
后拜而有請曰德妃吳氏服勞滋久外廷之議謂其宜
主中饋更合取自姐姐旨太后陽語上云這事由在爾
而隂實不欲上遂批付外廷曰朕奉太后之命云云德
妃吳氏云云可立為后后遂開擁佑三朝之功云
光皇策士
周南吳中人游太學有時名然頗任俠與水心先生善
晚號為善𩔖南嘗與鄭湜游湜有奏疏未報南嘗見之
會廷對策中微諷上以未報鄭之意有司已第南為第
一光皇讀其策顧謂大臣曰湜之疏入纔六日爾南何
自知之遂就南卷首批云鄭湜無削藁愛君之忠周南
顯非山林恬退之士可降為第一甲十五人水心先生
為周述墓則以周南廷對策論皇極人才數百言冠之
誌首盖周自為教官至給札中秘書皆未嘗見之行事
故水心特叙所對策以表之近時真文忠公撰徐玉堂
鳳墓碣亦詳述其給札時言山東事盖祖水心文法也
先是吳中號為何蓑衣者頗能道人禍福至聞於上上
屢遣使問之皆有異遂召之至親灑宸翰扁通神菴州
郡以上所賜迎拜奔走南居里中見而疾之對策中謂
雲漢昭回至施之閭閻乞丏之小夫光皇惡其奸故因
湜疏以發之葛丞相邲時在位南疑其贊上泌之去南
有力焉光皇以違豫缺定省禮南亦以此諷諸公云
又
龍川陳亮奏書阜陵幾至大用阨於卿相流泊有年光
皇賜對問以禮樂刑政之要亮舉君道師道以為對時
諸賢以光皇久闕問安更進迭見亮獨於末篇有豈在
一月四朝為禮之說光皇以為善處父子之間故親擢
為第一及發卷首得亮上大喜曰天下英才為朕所得
命詞臣行亮制曰往贊侯藩姑循近比朕之待爾豈止
是哉盖有意於大用也亮謝阜陵表云昔者論天下大
計之小臣亦嘗勸聖人𨼆憂之良會一時排擯十五載
之多竒末路遭逢四百人之自見共幸奮身於今日獨
知回首於當年末聯云設科取士雖舊貫之相仍陳力
復讎亦大義之難昧阜陵稱奬水心先生序龍川之文
乃謂同父使不以進士第一人及第則誠狼疾人矣龍
川獄事盖為父也天意佑之而諸公競全活水心先生
不當以是冠篇首龍川雖不為進士一人其所上阜陵
三書詎可冺乎或謂水心先生微時盖亦頓挫流滯故
因龍川之序而自道爾水心進士第二人也驪塘危公
稹嘗以龍川書氣振對策氣索盖是要做狀元也水心
本為第一人阜陵覺其策發有聖君行弊政庸君行善
政之說上微笑曰既是聖君行弊政耶既是庸君行善
政耶有司遂以為亞
佑聖觀
古篆無佑佑即右賜佑聖扁篆者為右羽流固争以為
觀中無人何以自立至訴之禮部旨從之非篆古也識
者謂既從佑字則不當用篆觀為孝宗潜邸先是有神
三見於雲端孝宗為之拜跪既即大位賜邸為觀盖龍
潜初志也真聖殿潜邸正寢也寢旁規小室若今小學
有富貴必從勤若得男兒須讀五車書二句刻於石盖
宸翰也上自訓莊文讀書之地故書此以勵之
莊文致疾
士固號為草茅謂其能言天下事而無所忌非懵不識
禮義之謂也陳丞相俊卿阜陵相也國忌引百官班詣
原廟是日適值補試士子入貢院陳相多智班退即命
從者由旁徑以歸貢院路原廟所出也莊文之歸正與
群試者會試者横截莊文車不得前執金吾杖呵止之
群士遂即而折其杖圍車發喊雷動莊文驚愕得疾薨
上甚痛之歲當大比有姓黃士人率其徒詣闕乞試同
文館不報黃以其徒伏德壽宮門祈哀太上覬宣諭孝
宗德壽以閑人不管閑事郤其奏黃遂與其徒向宮門
大慟且所服白紵袍也孝宗震怒勑有司杖黃背黥隸
海島黃因竄入高麗國主用為相後以使事至闕見於
孝宗暨其主倦政遂授以國云
寧皇二屏
寧皇命二小黃門常背二小屏前導隨其所至即面之
屏書戒曰少飲酒怕吐少食生冷怕痛析二事為二屏
以白楮糊緣以青楮所幸後苑有苦進上酒及勸上以
生冷者指二屏以示之故每飲不過三爵宮中動卻呵
衛黃衣至不之避自以補革舄浣紬衣為便左右至以
語激上則應以毋作聰明亂舊章盖舊學於永嘉陳氏
傅良嘗導上以此故終身不忘大臣進擬不過畫可謂
之請批依龍顔隆凖相者謂真老龍形
陸放翁
陸游字務觀山隂人名游字當從觀(平聲)至今謂觀(去聲)盖
母氏夢秦少游而生公故以秦名為字而字其名云曰
公慕少游者也其祖名佃字農師新學行有詩說傳於
世大率祖半山後以新法浸異公紹熙間以為浙漕鎮
廳第一有司竟首秦熺寘公於末及南宮一人又以秦
檜所諷見黜盖疾其喜論恢復紹興末始賜第學詩於
茶山曾文清公其後冰寒於水云嘗從索岩張公游具
知西北事天資慷慨喜任俠常以踞鞍草檄自任且好
結中原豪傑以滅敵自商賈仙釋詩人劍客無不徧交
游宦劍南作為歌詩皆寄意恢復書肆流傳或得之以
御孝宗上乙其處而韙之旋除删定官(賜第時德簿)或疑其
交遊非𩔖為論者所斥上憐其才旋即復用未内禪一
日上手批以出陸游除禮部郎上之除目自公而止其
得上眷如此公早求退往來若耶雲門留賓欵洽以觴
咏自娛官已階中大夫遂致其仕誓不復出韓侂胄固
欲其出落致仕除次對公勉為之出韓喜陸附已至出
所愛四夫人擘阮琴起舞索公為詞有飛錦䄄紅縐之
語又命公酌青衣泉旁有唐開成道士題名韓求陸記
記極精古且以坐客皆不能盡一瓢惟游盡勺且謂掛
冠復出不惟有愧於斯泉且有愧於開成道士云先是
慈福賜韓以南園韓求記於公公記云天下知公之功
而不知公之志知上之倚公而不知公之自處公之自
處與上之倚公本不相侔盖寓微詞也又云游老謝事
山隂澤中公以手書來曰子為我作南園記豈取其無
諛言無侈辭足以導公之志歟公已賜丙第人謂公探
孝宗恢復之志故作為歌詩以恢復自期至公之終猶
留詩以示其家云王師克復中原日家祭毋忘告老翁
則公之志方暴白於易簣之時矣又有鄭棫者嘗第進
士自作南園記併礱石以獻韓以陸記為重仆鄭石瘞
之地後韓敗鄭竟免莆陽陳讜文人也輸靈璧以夀韓
至刻金字於石稱之曰我王又有某人以錫字分題如
錫壽錫福之𩔖為詩以獻韓敗有為陳瘞石於地者會
搜地窖鏗然有聲則陳石也遂為言者所彈陳留題吳
山三茅觀梅亭詩有竹密不知雲欲雨山高盡見水朝
宗之句繼是猶未有能和者翰墨本於顔蔡世以不得
其字為憾獨附韓一節為可恨官職自有定命特諸人
自信不過爾
熊子復
熊克字子復建寧人早歲嘗與謝明伯東上禮闈道出
衢之江郎廟遂與謝憩於廟下客邸神號知進士科給
事謝邀熊同宿廟宮謁夢子復曰克倦矣明伯自詣可
也謝盥手濯足畢服紫窄持瓣香以入宿翌朝就邸熊
迎謝笑語之曰定夢見做狀元也謝正色謂熊曰却與
子復得佳夢熊又笑謂之曰夢亦分惠耶謝曰不則劇
熊試扣之則謂初入一朱門仰視金扁則右文之殿自
東廡入與主人揖則子復也子復揖而入其位有扁在
楣書曰校書郎扁懸風中搖搖然壁堵飾猶濕與熊笑
語甚懽酌謝酒至五爵謝語熊曰此處儒流清選也子
復自此升矣熊與叙舊極欵茗畢即送謝出右文則猶
目謝熊信其說亦頗自負後熊與謝累上南宮不利熊
後收科謝再試南廊不入等熊調銓闕遣僕就邸偶與
中秘書對熊恐已應夢賦詩以自解暨調餘姚尉史越
王嘗為是官適以舊學召入相道出餘姚熊携行卷詣
王舟上謁王讀其文而器之會上賜曲宴語王以两制
艱其選王遂亟以熊薦旋進所投行卷上即召克詣都
省旋給札中秘序轉校書郎時明伯甫授文學部胥語
以法須京朝官保識謝熟思良久語僕曰熊校書吾故
人也遂扣熊官舍會熊直未下往來廊廡間熊嘗與謝
通家内子自廳事後窺見謝亟令小史傳語謝新恩校
書偶入局孺人不得相見校書曾說謝新恩來可使人
隨至秘書省要說話謝至秘書所與熊酬酢與前夢無
毫髮差熊已不記江郎事謝遂與熊相與太息因問扁
壁熊對以校書久不除官以位貯炭某叨冐恩除甫懸
扁飾壁謝赴省時猶未識中秘書越王識熊於百寮邸
至以應詔熊竟至法從謝憔悴以老神之戱謝亦劇矣
熊不與謝入俱謁夢定力過人矣山谷謂鬼神百般弄
人信哉
越王陪位
祖宗盛時故相或居輦下時召入問事間遇朝會則立
舊班之下國有大議亦得可否郊禋則陪無所嫌也阜
陵慶上皇八袠參用故典召故相陳福國史越王陪位
陳力以疾辭史聞命絶江祠既竣事以史舊學曲氏勉
留時相疑其廹已風言者去之陳聞史入謂客曰史真
翁只好莫去陳之多智此其一也史間於燕居太息語
子弟曰吾與陳福公並相朝廷施行稍合公論則人皆
相與曰此陳丞相所為稍咈公論則曰史某所為吾命
召謗昔為布衣術者云爾
高宗知命
高宗自能推步星命或臣下不能始終仰副聖眷則曰
吾奴僕宮星䧟故也
憲聖擁立
憲聖既贊高宗立普安遂定大統之寄高宗登遐憲聖
獨處北宮春秋浸高孝宗以不得日侍定省為歉及内
禪光皇實憲聖所命孝宗遂得日侍長樂極天下之養
盡人子之歡宮去東園最近旬浹間即恭請憲聖臨幸
屬芙蓉臨池秀發遂白憲聖請登龍舟撤去欄幕卧看
尤佳憲聖欣然從之先是高宗經始東園盖恐頻幸湖
山重為國費故園去宮門百步而遙落成之頃俱憲聖
駕幸有一門逕通小東園多相上與憲聖相視而泣連
稱相似相似時幸園中獨不至此左右疑與故京宮苑
有適似者故重為之感傷
攻媿樓公
攻媿樓公天性豁逹與物無忤初嘗與韓侂胄善獨因
草制以天下公論不予韓故寧罷去韓心敬之亦不以
憾也攻媿久廢韓亦廹於公論欲起而用之風公之親
戚諭公之子弟但求寒暄一紙書即召矣親戚具道韓
意於公之子弟從容以白公欣然命具紙札子弟又以
白公曰已具矣公引紙大書顔氏家訓子弟累父兄事
子弟自此不復敢言通韓書矣
翁中丞
中丞名彦國建之崇安人二帝北狩偽楚邦昌僣帝邦
昌欲迎康王計猶豫未决公自鄉郡受提兵勤王道中
得邦昌書其外書書示翁其書中有忍死權就大事之
詞翁密視遂答邦昌書大稱邦昌以太宰閣下其略曰
愕視封題不敢拆視幸先為道路所發今相公謂有其
迹而無其事不可也謂有其事而無其志不可也且謂
迎延福宮之文雖微示人以意安知不為新都之漸力
請貶去僣號早迎康王不然勒兵十萬見公於端闈不
得施東閣之恭矣邦昌懼外兵浸入遂决迎康王策府
庫皆稱臣邦昌謹封公為李丞相綱姻亞李之用公本
以才選李既罷政浮溪汪氏行制詞醜詆李公目為群
小之宗至行翁制亦謂汝本茶山駔儈之徒先是翁已
六世收科非駔儈也茶山翁所居百里而遥浮溪汪氏
本為秦檜所知李公得政不甚薦用汪汪疑翁為李所
薦故極力誚之建炎兵事倥&KR1555;石林葉公夢得留守金
陵已創經總制額翁適承其後又奉密旨大興行闕之
費故未免調度繁擾水心先生進卷外藁議公推剥盖
未知此其子進士翁謙之嘗詣朝乞禁公史當路未能
從不知秀岩李氏修四朝正史筆削曾及翁否翁葬所
名祥雉窠又百年而孫孟煜補上庠生游邊得官死於
定海之訟次孟桂登辛丑第又次孟寅嘗首臨安鄉書
張于湖
高宗酷嗜翰墨于湖張氏孝祥廷對頃宿酲猶未解濡
毫答聖問立就萬言未嘗加點上訝一卷紙高軸大試
取閱之讀其卷首大加稱奬而又字畫遒勁卓然顔魯
上疑其為謫仙親擢首選臚唱賦詩上尤雋永張正謝
畢遂謁秦檜檜語之云上不惟喜狀元策又且喜狀元
詩與字可謂三絶又扣以詩何所本字何所法張正色
以對本杜詩法顔字檜笑曰天下好事君家都占盡盖
嫉之也張廷對時天下猶未盡許之務能參問前儒汲
揚後學詞翰愈工天性倜儻輕財好施勇於好義為政
平易民咸思之唯嗜酒好色不修細行高宗嘗問以人
言卿贓濫孝祥拱笏再拜以對曰臣誠不敢欺君臣濫
誠有之贓之一字不敢奉詔上笑而寘之人以為誠非
欺君者真文忠嘗語余曰于湖生平雖跌宕至於大綱
大節處直是不放過張烏江人寓居蕪湖捐已田百畆
滙而為池圜種芙蕖楊柳鷺鷗出没烟雨變態扁堂曰
歸去來蕪湖未有第進士者隂陽者流謂必于湖水與
縣治接而後英才出張方欲鑿而通之則已殁矣嘗舟
過洞庭月照龍堆金沙盪射公得意命酒唱歌所自製
詞呼群吏而酌之曰亦人子也其坦率皆𩔖此嘗慕東
坡每作為詩文必問門人曰比東坡何如門人以過東
坡稱之雖失太過然亦天下竒男子也惜其資禀太高
浸滛詩酒既與南軒考亭先生為輩行友而不能與之
相與琢磨以上續伊洛之統而今世好神怪者以公為
紫府仙惜夫
真文忠居玉堂
慈明太后兄次山除少保永寧郡王文忠與許公奕給
事甚相好共謂恩典太重欲予其一則捐其一許遂封
還制書文忠以官卑且攝職玉堂但具劄白之廟堂時
相不以文忠劄繳進而許之奏已入慈明震怒遂斥許
而文忠獨留或惜文忠不用富文忠居玉堂故事
又
公當制除吳瓌少師致仕贈永安郡王公以孟忠厚乃
隆佑親弟又號勲舊吳為憲聖猶子恐難用孟例亦用
劄申廟堂時相嫌其由中旨以出遂以劄繳入從之祗
命草致仕制末篇二句云今其往矣寧不䀌然先以制
示攻媿樓公公稱善但以筆易往字為歸䀌字為惓文
忠親出示子云吳盖致仕也不應用往與䀌字前輩一
字不苟如此攻媿嘗問文忠近看誰四六以益公對攻
媿曰渠只會說大話如奄有萬方君臨兆姓爾盖王言
只當作多方庶姓與臣下表語不同
甲戌進士
袁蒙齋甫甲戌進士第一人也文忠實閱其卷於殿闈
出則以前三人副卷示予而亂其次第没其姓名余讀
其一謂文忠曰此卷雖盡用老師宿儒遺論必是一作
者公未答予又讀其一以國論國事為說國事謂廟堂
之用事者國論謂議論於朝廷者其意以國論為空言
以國事為實用欲任國事者必參國論持國論者必體
國事文忠問如何予對以理無两是似不如前卷然其
說出於調停恐是狀元也文忠起而撫予背曰說得著
說得著盖先卷乃李公晦方子所對而後卷即蒙齋也
文忠欲寘李首選而同列謂李之策不如袁策之合時
宜又欲寘呂永年甲科亦不果同年進士徐清叟亦幾
中首選亦以議中書之務未清又用藝祖問趙普天下
何物最大普對以惟道理最大事有司亦疑其稍涉時
政僅寘第四徐既為御史彈袁文亦及其策併與其父
絜齋燮學於象山者為異端謂不宜寘經帷
函韓首
韓侂胄欲遣使議和而難其人欲用吳門王大受大受
謂敵事以首謀為言通軍前書宜勿用平章䘖以丞相
代之(謂陳自強)敵問首謀則答以今已避位盖至計也韓疑
其建明漸廣不能從用薦者言召蕭山縣丞方信孺假
檢詳出使信孺途間具知敵欲先遣使於我此其力已
困與敵反復論辨凡稱謂歲幣土地一如舊敵多為術
以困方然欲遂和不敢殺也方恐我急於賣和别遣使
命過有所許誑敵以歸報所索可否而後復來敵許而
津之韓懼方遲留果議别遣使方歸語韓韓欲再遣方
謂韓曰信孺既為朝廷萬里行矣初盖不憚死今具得
敵要領即再往亦决不死惟少遲信孺行敵必遣使來
報且議平章聽愚計韓疑其重於再往遂用大受里人
王柟以代方柟詣敵庭惟貶號割地不從其說及再往
韓已誅凡函韓首與易弟為姪增幣重寳皆從之故敵
遣諭成使來先是有旨百官詣朝堂集議韓首事樞密
章良能建議以為姦凶已斃之首又何足惜時王忠簡
公介抗議以韓首固不足惜而國體為可惜章以語侵
公公奮起曰今日敵要韓首固不足惜明日敵要吾輩
首亦不足惜耶會文節倪公思亦謂一侂冑臭頭顱何
必諸公争王議遂不勝章徑呼省吏伸黃紙揭於象魏
曰今據禮部侍郎倪思議到姦凶已斃之首又何足惜
遂竟函韓首送敵諜者謂敵既受韓首謚之曰忠繆侯
方之在敵中也偽元帥責我失信擅起兵端方折之曰
爾失信故我失信敵曰我何為失信方徐謂曰我之用
兵在某月爾之誘逆曦在某月以月日先後計之是爾
先誘我叛臣也敵服其探伺精的𩔖如此故語塞偽元
帥頗能詩索方聯句敵以失蜀調方曰儀秦雖舌辨隴
蜀已唇亡方即應之曰天已分南北時難比晉唐偽元
帥又謂方曰前詩非劇爾國有州軍幾今一擲失五十
四州吾為爾國危矣方聲色弗撓對以御命在此固未
知失蜀本末大元帥間諜素明猶未知我之所以立國
乎象犀珠玉之富俱出於二廣江東西則茶桑之陸海
也淮東西則銅鹺之藪澤也浙西十四郡耳蘇湖熟天
下足元帥之所知也而况生齒日繁增墾者衆葦蕭歲
闢圩圍浸廣雖不熟亦足以支數年矣浙東魚鹽之富
海藏山積食之雖衆生之無窮閩自為東南一大都會
其支郡有六又且兼浙江淮之所入故吾國之餘波常
及於大國者以其力之有餘也彼蜀之為蜀號為州五
十四其財賦擅吾國者百不十一然而僅足以為五十
四州軍民之用一有菜色或轉餽焉白石饒風之捷必
不為他人有者凡以為民而已偽元帥嘉其辯而憐之
故有儀秦之許方敵要吾以貶號割地方是以有晉唐
之對方之未見知於朝也廬陵布衣劉過亦任俠能辯
時留崑山妻舍翰頗聞其名諭錢參衆祖風崑山令以
禮羈縻劉勿使去令輕於奉行遂親持圓狀見劉目之
以奉使别設供帳精舍以俟之劉素號揮喝喜不勝情
竭奩資以結譽後朝廷既用方王令小官也不復敢扣
錢劉賓客盡落竟欝欝以死
胡桃文鵓鴿色炭
予方修宣和沉腦燭事適讀王竹西侍郎奏劄又知當
時御爐炭樣方廣皆有尺寸炭紋必如胡桃文鵓鴿色
王公諱剛中號竹西字居正嘗守婺州適當漕司封降
色樣奏之上曰臣向者備官行朝目覩陛下宮室卑陋
乘輿服御之物一切苟簡雖異時逹官大姓之家有過
於今日者陛下悼國步之艱猶有謙抑不遑之色此必
有司之過舉諒非陛下之本心臣輙將所降炭樣封送
有司收掌更不行下屬縣科買而聞之旁郡盖不勝其
擾矣
王竹西駁論黃潜善汪伯彦
陳東歐陽澈(先贈朝奉郎秘閣修撰)當建炎初政論事指摘上躬
貶議大臣盖宣政以來所未有也大臣惡其訐已隂用
上手批寘二子法予嘗得東將臨刑家信手蹟時猶在
神霄宮墨行整整區處家事皆有條理自知頃即受戮
略無慘戚戰栗之狀盖東漢人物也上大悔悟贈東諫
議澈延閣賜田以旌其後且下詔自責時大臣盖黃潜
善汪伯彦潜善已先死伯彦猶在竹西王公代言西掖
會上追贈東澈遂因極論二人不學無術恥過遂非使
人主蒙拒諫之謗朝廷汚殺士之名此而不誅何以為
政若潜善魂魄有知猶思延頸就戮而伯彦軀幹固在
不識何施面目伯彦遂落職潜善永不追復王遂草贈
東澈詞及伯彦落職制其略曰古之人願為良臣不願
為忠臣(用出處)云云惟爾東爾澈其殆有意為忠臣乎雖
然爾不失為忠而天下後世顧謂朕何如主也八年於
兹一食三嘆通階美職豈足為恩以塞予哀以彰予過
使天下後世考古之飾非拒諫之主殆不如是伯彦制
曰朕痛念建炎之初政實虧從諫之令名俯仰八年寤
寐永歎比下責躬之詔敢為歸咎之文而論者謂汝專
宥密之司實任仰成之寄汝言汝聽汝弼汝從宜思廣
朕之聰明何䘏庶人之議政使人主蒙拒諫之謗而朝
廷汚殺士之名仰視君親何施面目朕覽人言而愓若
撫往事以何追罪固在於朕躬誼難寬於爾責盖東澈
書顓攻黃汪為黃汪者正當上震怒未解宜叩頭請免
二子上儻不從以去為期則二子必不至東市矣當時
諫臣亦有不容不與黃汪分其責者王公本以三舍法
為大比第二人公應舉時已罷詞賦故士不服習駢麗
崇觀雖設詞學所以捄罷詞賦之失而公已不復業此
故力辭玉堂表云臣幼值朝廷以王氏父子議學取士
汨沒心術耗敝精神晚而知悔始從師友妄意窮經其於
雕鐫緝綴之文未嘗經意惟自惜國朝外制初無定體故
臣得值以陛下得意志廣著之訓詞求之近俗固已非是
若夫内制之謹嚴不容率意而有作帖黃又申述司馬公
詞制誥事竊慕其不欺君之誼上嘉歎詔從之嘉定中未
嘗詔罷科目凡以宏博應選者有司承意不敢以名聞嘗
用余嶸為中書舍人余素不習此余表姪應子和鏞嘗試
曾學有司亦僅與申省文得典誥體時為安吉宰安吉去
行都三日可逹余之草制皆取之安吉省吏趣請詞頭
余之左右必曉之曰安吉人未回余不習此宜如王公
力辭可也然能取之安吉亦善矣陳正甫諱貴誼以詞
學中等嘗考潘子高詞卷六篇俱精博惟集賢院記偶
不用李林甫註六典書目事陳以此為疑而黜之陳心
服其文當其寓直玉堂凡常行詞皆屬潘擬藁潘性至
密惟予知之陳索潘文晷刻不差且差皂衣立門以竢
陳每饋潘酒富甚嘗與余共酌於粮料院之雲根云
吕成公編文鑑
東萊吕成公祖謙集皇朝文鑑既成孝宗錫名文鑑除
公直秘閣即賜御府金帛成公謝表云既叨中秘清切
之除復拜御府便蕃之賜陳騤時為中書舍人執奏以
為此特編𩔖之勞恐賞太厚上不悅陳成公遂力辭帖
職上不從文鑑之成考亭先生見之謂公去取未善如
得潘某人詩數篇已寘選中後有語公以潘佳處甚多
恐不止如所選公遂併去之
洪景盧編唐絶句
孝宗從容清燕洪公邁侍上語以宫中無事則編唐人
絶句以自娛今已得六百餘首公對曰以臣記憶恐不
止此上問以有幾公以五千首對上大驚曰若是多耶
煩卿為朕編集洪歸搜閱凡踰年僅得什之一二至於
稗官小說神仙怪詭婦人女子之詩皆括而凑之迨以
進御上固知不迨所對數然亦嘉其敏贍亦轉秩賜金
帛
秦小相黃葛衫
秦檜權傾天下然頗謹小嫌故思陵眷之雖檜死猶不
釋小相熺嘗衣黃葛衫侍檜側檜目之曰換了來熺未
諭復易黃葛檜瞪視之曰可換白葛熺固請以為葛黃
乃貴賤所通用檜曰我與爾却不可用盖以色之逼上
秦夫人淮青魚
憲聖召檜夫人入禁中賜宴進淮青魚憲聖顧問夫人
曾食此否夫人對以食此已久又魚視此更大且多容
臣妾翌日供進夫人歸亟以語檜恚之曰夫人不曉事
翌日遂易糟鯶魚大者數十枚以進憲聖笑曰我便道
是無許多青魚夫人誤爾
高宗好絲桐
高宗自康邸已屬意絲桐時有僧曰輝曰仙嘗召入以
是被知上既南廵吳會二僧亦自京師來欲見上未有
間會上幸天竺二僧遂隨其徒迎駕起居上感昔至揮
涕記之還宮即命黃門召入黃門對以此須令習儀上
曰朕舊所識縱疎野何害僧徒固宜疎野黃門復奏以
為入夕非宣召僧徒之時上曰此即是翌朝召二僧入
道京師事與度南﨑嶇上甚悲且喜由是宣召無時二
僧冀規靈𨼆蔬地斸菴以老其徒不能從上至遣使諭
靈𨼆僧僧猶豫未奉命上降黃幟任二僧所欲為界靈
𨼆僧懼而縱二僧自營今額為天申圓覺寺上既倦勤
退處北宫間乘小藤團龍肩輿憩其廬重華脱屣萬乘
亦修思陵故事有御製二詩其徒摹雲章於壁石云
黃振以琴被遇
琴師黃(闕)後易名振以琴召入思陵悦其音命待詔御
前日給以黃金一两後黃教子乃以他藝人語以爾子
不足進於琴耶黃喟然歎曰幾年幾世又遇這一个官
家黃死遂絶絃云
倪文昌請以諫議大夫入閣
嘉定初倪公思以禮部侍郎上疏乞以諫議大夫隨宰
相班奏事上手答甚寵且許之時相疑其為偽歸咎奏
邸報吏妄撰聖旨杖背而黥之時山東歸附者衆荆襄
帥臣列強弩射之使還慈湖楊公簡手疏其事以白上
謂此非仁術且失中原心以少緡錢賂銀臺通進司吏
繳進上至以楊公疏宣諭時相以容臣契勘復於上遂
止劄下契勘銀臺不應受餘官奏惟從官可也仍用治
邸吏法治臺吏盖舊典獨許從官繳奏自銀臺入時銀
臺盖已不復用典雖從官亦納劄廟堂真文忠已居玉
堂終以官非正從當制有所可否亦止入劄乞敷奏楊
公急於發上之聰明故不假用典也
去左右二字
韓南澗元吉雖襲門蔭而學問遠過於進士孝宗謂两
制之選能者為之顧何擇於進士任子嘗除韓權中書
舍人族以稱職為真自以門蔭力辭然恥於右之一字
微諷臺臣請進士去左任子去右上從之至今著令云
時有士人朱游頗任俠多記間因謁入語韓云中書誤
了以任子位中書顧不榮於進士乎削左右字則混然
無别矣韓愕而悔其事云
宣政宮燭
予既修王竹西封還宮中降炭樣如胡桃文鵓鴿色盖
宣政事建炎紹興猶襲用未改竹西力陳請罷去宣政
其盛時宮中以河陽花蠟燭無香為恨遂加龍涎沉腦
屑灌蠟燭陳列两行數百枝燄明而香滃鈞天之所無
也建炎紹興久不進此惟太后旋鑾沙漠復值稱夀上
極天下之養故用宣政故事然僅列十數炬太后陽若
不聞上至奉巵白太后以燭頗愜聖意否太后謂上曰
爾爹爹每夜嘗設數百枝諸人閣分亦然上因太后起
更衣微謂憲聖曰如何比得爹爹富貴
柔福帝姬
柔福帝姬先自金間道奔歸自言於上上泣而具記其
事遂命高士&KR0008;尚主一時寵渥莫之前比盖徽宗僅有
一女之存上待之故不忍薄也太后歸自北方持高宗
袂泣未已遽曰哥被番人笑說錯買了顔子帝姬柔福
死已久生與吾共卧起吾視其殮且寘骨上以太母之
命寘姬於理獄具誅之東市或謂太后與柔福俱處北
方恐其訐已之故文之以偽上奉母命則固不得與之
辯也然柔福自聞太后將還鑾馭即已告病嘗以尼師
自隨或謂此尼曾事真帝姬故備知疇昔帝姬俱上在
宮中事偽帝姬引見之頃呼上小字尼師之教也京師
顔家巷髹器物不堅實故至今謂之顔子生活
技術不遇
思陵時百工技藝咸精其能故挾技者率多遇而亦有
命焉吳郡王益嘗以相士薦於上上以王故召見見上
則曰陛下堯眉舜目禹背湯肩上即駕興曰到處臠將
來王又為李世英進圭墨每一圭墨重十两上曰恁麽
大如何把王偶致棋客關西人精悍短小王試命與國
手敵俱出其右王因侍上奕言之翌日宣喚國手夜以
大白浮之出處子極妍靚曰此吾女也我今用妻爾但
來日於御前饒我第一局吾第二局却又饒爾我與爾
永為翁壻都在御前不信吾說吾豈以女輕許人國手
實未嘗有女女盖教坊妓也關西朴而性直翌日上詔
與國手奕上與王視第一局關西陽遜國手上拂衣起
命王且酌酒曰終是外道人如何敵得國手關西纔出
知為所賣欝悶不食而死
劉錡邊報
高宗得劉錡奏逆亮將戒日渡江上以為憂劉貴妃適
侍進曰劉錡妄傳邊事教官家煩惱上正色責妃曰爾
婦人女子如何曉得必有教爾欺我者斥妃出不復召
今葬西湖之曲憲聖嘗從上航海倏敵騎數十輩掩至
欲挐御舟后徐發弓矢其一應弦而倒餘悉引去高宗
重於視師之役后苦諫必往至跪奏曰若臣妾褁尺五
皂紗必須一往妃不逮聖后矣
陸石室
陸凝之字永仲號石室餘杭人丰神雋拔論議倜儻尤
好為詩少年以計偕入汴郡法從見之疑其為仙邀陸
雜坐命相者某道人視之道人於郡從官中指陸曰這
官人只是秀才諸公因扣以科第則曰且還山修讀陸
不意道人臨别揖贈以粒丹曰緩急幸用之陸亦異其
人寘丹襦帶中果報罷垂翅南歸舟循汴風急浪怒舟
不能勝亟抽帶中丹投舟外風浪始帖息陸舉手謝天
幸不葬魚腹汴上有呼其姓名者則道人也丹粒宛然
已在道人掌中曰吾丹欲濟子之身非濟舟用也陸方
從道人再覓丹汴流急不得語陸惘然而已歸用其說
𨼆於大滌洞天之石室人因室名以稱之居踰歲又有
一道人訪陸形貎不𩔖疇昔以紳纏雙髽紳垂背紳上
繪八卦手持惜氣揖陸曰貧道今夜宿山中分秀才半
榻可否陸難之道人又曰可借一櫈宿於石門之外竹
林中否陸欣然予櫈既得櫈即視雲漢仰卧唱歌韻惜
氣間作步虚聲音節宛轉響應山谷林鶴為之旋舞陸
寢自若也迨曉道人持櫈謝陸長揖而别陸回首道人
登室前天柱峰如飛頃已在霄漢陸撫膺懲悔未已頃
又有紗巾白紵袍道人問大條道人宿此今安在陸語
以早已去道人曰君不識鍾離公也或謂後至者即洞
仙陸猶不悟光堯退處北宮思大滌雙逕之勝先幸大
滌道流清宮以竢時憲聖亦侍羽流結亭起居光堯於
駕上詔以今是閑人不須這禮數道流進天目木洞霄
茶光堯與憲聖意甚適宣賜其徒金帛有差進主觀者
問以山中頗有能詩客否觀師素憐陸亟以陸對進陸
行卷太上讀數首太息曰布衣入翰林可也歸當語大
哥(孝宗)憲聖從旁贊曰太上只好休既是山林𨼆士必不
要人知他要官職做甚看引得大哥定要他出山却是
苦他太上深以為然遂不以語孝宗凡陸所四遇道人
或以謂神仙固不可測而一日之頃不遇三宮亦命矣
夫陸竟終於石室云
開禧兵端
韓侂胄亟欲興師北伐先因生辰使張嗣古(時為左史)假尚
書入敵中因伺虚實張即韓之甥也使事告還引見未
畢韓已使人候之引見畢不容張歸即邀第亟問張以
敵事張曰以某計之敵未可伐幸太師勿輕信人言韓
默然風國信所奏嗣古詣北廷幾乎墜笏所居官韓敗
張未嘗以語人也韓後又遣李壁因使事往伺壁歸力
以敵中赤地千里斗米萬與蒙古為讐且有内變韓大
喜壁遂以是居政府予嘗觀巽岩李公燾題名金山云
眉山李燾携子垕塾壁&KR1033;來可謂名父子矣惜其仲子
未熟顔氏家訓爾
四朝聞見錄卷二
