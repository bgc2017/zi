欒城遺言雜家類三(雜說之屬)
提要
(臣)等謹案欒城遺言一卷宋蘇籕撰籕字仲
滋眉州人轍之孫遲之子也南渡後居婺州
官至監丞籀年十餘歲時侍轍於潁昌首尾
九載未嘗去側因錄其所聞可追記者若干
語以示子孫故曰遺言中間辨論文章流别
古今人是非得失最為詳晰頗能見轍作文
宗旨其精言奥義亦多足以啓發來學惟籕
私於其祖每陰寓抑軾尊轍之意似非轍之
本心又謂吕惠卿王安石之隙起於字說及
三經義核之史傅亦非事實至謂轍母夢蛟
龍伸臂而生轍引孔子生時二龍附徵在之
房為比又襍載轍崇寧丙戌夢見王介甫事
尤為失之誕妄特籕親承祖訓耳濡目染其
可信者亦多究非影響比也乾隆四十五年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
