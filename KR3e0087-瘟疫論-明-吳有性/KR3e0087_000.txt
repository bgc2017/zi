瘟疫論醫家類
提要
(臣)等謹案瘟疫論二卷補遺一卷明吴有性
撰有性字又可震澤人是書成扵崇禎壬午
以四時不正之氣發為瘟疫其病與傷寒相
似而迥殊誤作傷寒治之多死古書未能分
别乃著論以發明之大抵謂傷寒自毫竅而
入中扵脉絡由表入裏故其傳經有六自陽
至隂以次而深瘟疫自口鼻而入伏於膜原
其邪在不表不裏之間其𫝊變有九或表或
裏各自為病有但表而不裏者有表而再表
者有但裏而不表者有裏而再裏者有表裏
分𫝊者有表裏分𫝊而再分𫝊者有表勝於
裏者有先表而後裏者有先裏而後表者其
問有與傷寒相反十一事又有變證兼證種
種不同並著論制方一一辨别其顯然易見
者則脉在不沉不伏之間中取之乃見舌必
有胎初則白甚則黃太甚則黑而芒刺也其
謂數百瘟疫之中乃偶有一傷寒數百傷寒
之中乃偶有一隂證未免矯枉過正然古人
以瘟疫為襍証醫書往往附見不立專門又
或誤解素問冬傷於寒春必病温之文妄施
治療有性因崇禎辛巳南北直隸山東浙江
同時大疫以傷寒法治之不效乃推求病源
著為此書瘟疫一證始有繩墨之可守亦可
謂有功於世矣其書不甚詮次似隨筆劄錄
而成今姑仍其舊其下卷勞復食復條中載
安神養血湯小兒時疫條中載太極丸並有
方而無藥又疫痢兼證一條亦有錄而無書
故别為補遺於末又正名一篇傷寒例正誤
一篇諸家瘟疫正誤一篇原目不載盖成書
以後所續入今亦併錄為一卷成完書焉乾
隆四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
