雲仙雜記卷之三
過門錢
龍山康甫慷慨不羈每日置酒於門邀留賓客
不住者贈過門錢日費酒者鶴觜缾二十(放懷)
(集)
虞永興書
有人收得虞永興與圓機書一紙剪開字字賣
之礬鄕一字得麻一斗鶴口一字得銅硯一枚
房村一字得芋千頭隨人好之淺深(字錦)
一醉六日
張麟一醉六日嚙柱幾半(醉錄)
起宅刷以醇酒
蓮花巷王珊起宅畢其門刷以醇酒更散香末
盖禮神之至(宣武盛事)
題梁字
范溥題聽事梁每字以木花蓮承之歲旦一開
次日復上之(河中記)
郇公厨
韋陟廚中飲食之香錯雜人入其中多飽飫而
歸語曰人欲不飯筋骨舒寅緣須入郇公廚(長)
(安後記)
厠上以术湯盥手
陳宛盛其居止厠上以术湯盥手槐板覆蔽糞
穴為都城苐一(洛陽要記)
書此山移文
樂天女金鑾十歲忽書北山移文示家人樂天
方買終南紫石欲開文士傳遂輟以勒之(豊寧)
(傳)
争春館
楊州太守圃中有杏花數十畷每至爛開張大
宴一株令一倡倚其傍立館曰爭春開元中宴
罷夜闌人或云花有歎聲(楊州事迩)
薛家士風
成都薛氏家士風甚美廚司以半瓠為杓子孫
就食蝦羹肉臠一取之飯再取之(蜀普錄)
食蒲桃
楊炎食蒲桃曰汝若不澁當以太原尹相授(河)
(東備錄)
梅聘海棠棖子臣櫻桃
黎舉常云欲令梅聘海棠棖子臣櫻桃及以芥
嫁笋但恨時不同耳然牡丹酴醿楊梅枇杷幸
為執友(金城記)
檜生藥圓
幽燕思仙驛後有五樹檜忽生藥圓試摘服之
往往療疾有驗(幽燕記異)
過廳羊
熊飜每會客至酒半階前旋殺羊令衆客自割
隨所好者綵綿繫之記號畢烝之各自認取以
剛竹刀切食一時盛行號過廳羊(青州襍記)
軟漆纏桑枝為籬障
杜勝宅以軟漆纏桑枝編為籬障雨一過黑光
照四面時通甫愛之欲以銅官苐取不應(鄴郡)
(名錄)
嚼鷄舌香
飲酒者嚼鷄舌香則量廣浸半天回則不醉(酒)
(中玄)
能詩
能詩之士雨泡滅則淂意香烟斷而成冷(白氏)
(金鎻)
朱書禹字渡江河
渡江河者朱書禹字佩之免風濤保安吉(禹功)
(記)
盡數天星徧知棋勢
人能盡數天星則徧知棋勢(止戈集)
雌雄樹
九仙殿銀井有梨二株枝葉交結宫中呼爲雌
雄樹(金鑾密記)
作詩如繡花
作詩如繡花女令龍絡枝葉而已無過不及乃
善(鍾嵘句眼)
化玉膏
衛玠盥面用化玉膏及芹泥故色愈明潤終不
枯槁(金臺錄)
貯蘭蕙
玉維以黃磁斗貯蘭蕙養以綺石累年彌盛(汗)
(漫錄)
百齒梳
孫思邈以交加木造百齒梳用之養生要法也
(樵人直說)
科斗筯魚尾匙
向範待客有漆花盤科斗筯魚尾匙(樞要錄)
唾地成文
有人謁李賀見其久而不言唾地者三俄而成
文三萹(文茟襟喉)
菖蒲當拜此君
王徽之以菖蒲映竹曰菖蒲止以九節為貴而
此君面目聳然正當再拜此君而此君亦安得
不受之耶(高士春秋)
界尺茟槽
有借界尺筆槽而破其槽者白其主人曰韓直
木如常孤竹君無恙但半面之交忽然折節矣
主人大笑(玉塵集)
犀如意
虞世南以犀如意&KR1057;癢久之歎曰妨吾聲律半
工夫(缾餘事)
萱草浣衣
鄭源令婢萱艸浣衣萱草輒云郎君塵土太多
令人手皮俱脫(三峰集)
乕毛紅管茟
有僦馬生甚貧遇人与乕毛紅管筆一枚曰所
須但呵茟即得之然夫妻之外令一人知則殆
矣時方盛行凝烟帳風篁扇皆呵而淂之一日
晚思兔頭羔連呵遽得數盤夫妻不能盡以與
鄰家自是茟雖存呵之無應(纂異記)
一詩輒洗其茟
白傳每一詩輒洗其筆(文覽)
句中喜得魚竹
孟浩然一日周旋竹間喜色可掬又見網師得
魚尤甚喜躍友人問之荅云吾適得句中有魚
竹二物不知竹有幾節魚有幾鱗疑致疎謬今
見二物乃釋然矣(玄山記)
洪兒紙
姜澄十歲時父苦無紙澄乃燒糠恊竹為之以
供父澄小字洪兒鄉人號洪兒紙(童子通神錄)
束脩羊
倪若水藏書甚多列架不足疊窗安置不見天
日子弟直日看書借書者先投束修羊(唐餘錄)
惠一絲兩絲
杜甫寓蜀每𧖟熟即與兒躬行而乞曰如或相
憫惠我一絲兩絲(浣花旅地志)
蕨成金釵
王鯨逢賣蕨姥黃衣破結有饑色憫之乃以千
錢買蕨姥謝而去及歸烝于烏頭甑盡成金釵
盖姥非常人也(清異志)
鷄鴨卵殼
張寳嘗使子弟廵市乞鷄鴨卵殼鷄卵以煮藥
鴨卵以金絲縷海棠花名鮫胎盞醉後畏酒時
多用之(就印錄)
八梭綾
鄴中老母村人織綾必三交五結號八梭綾匹
直米陸筐(摭拾精華)
染花奩
郭代公愛姬薛氏貯食物以散風奩收粧具以
染花奩(品物類聚記)
文享媚香無忝
張說携麗正文章謁友生時正行宫中媚香號
化樓臺友生焚以待說說出文置香上曰吾文
享是香無忝(徵文玉井)
少延清歡
陶淵明得太守送酒多以舂秫水雜投之曰少
延清歡數日(淵明别傳)
筆文章貨
羅隱喜茟工萇鳳語之曰茟文章貨也吾以一
物助子取高價即贈鴈頭牋百幅士夫聞之懷
金同價或以綵羅大組換之(龍鬚志)
降龍道者
戴顒見降龍道者曰生死外人願陳三拜獻護
經簾青銅磬(芳賢傳)
何徵君隱吳郡
何徵君隱吳郡多遊臨華寺九金堂飲鹿塘靈
寳院涵星澗(高隱外書)
西昌逸士
郎詠隱西昌採樵為業或擔至都中人買之則
曰我西昌逸士酒中人也今獻公所闕公當惠
我所好(廬陵記)
享鹿肉
黃昇日享鹿肉三斤自晨煑至日影下門西則
喜曰火候足矣如是四十年(安成記)
獵蝇記室
盧記室多作脯腊夏則委人於十步内扇上塗
餳以擈蝇脯以青紗障隔塵土時人呼為獵蝇
記室(金溪記)
種𬞞助鼎爼
宋宇種蔬三十品時雨之後按行園圃曰天茁
此徒助予鼎爼家復何患(䂊章記)
蓄鴨
富揚庭蓄鴨萬隻每飼以米五石遺毛覆渚(桂)
(林記)
雲仙襍記卷之三
