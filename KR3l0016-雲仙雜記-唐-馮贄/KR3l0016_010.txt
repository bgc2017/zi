雲仙雜記卷之十
蕤賓鐵
樂工廉郊師於曹綱綱曰教授人多矣未有此
性靈弟子也郊常池上彈蕤賓調忽聞芰荷間
有物跳躍出岸乃方響一片有知者識是蕤賓
鐵也指撥精妙致律吕相應物類相感耳(琵琶錄)
截鐙留鞭
姚崇牧荆州受代日闔境民泣撫馬首截鐙留
鞭以表瞻戀(開元天寳遺事)
蜂蝶慕香
都下名妓楚蓮者國香無及每出則蜂蝶相隨
慕其香(同上)
自暖杯
内庫有青酒杯紋如亂絲其薄如紙以酒注之
温温然有氣相次如沸湯名自煖杯(同上)
遊仙枕
龜兹國進一枕色如瑪瑙枕之則十洲三島四
海五湖盡入夢中帝名為遊仙枕(同上)
辟寒犀
交趾國進犀一株以金盤置於殿中暖氣襲人
使者曰此辟寒犀也(同上)
喚鐵
太白山居士郭休有運氣絶粒之術以繩繫一
鐵片子鳥獸聞之即集庭下名曰喚鐵(寳遺事開元天)
冰山
進士張彖力學有大名楊國忠用事争詣門彖
獨不往曰爾軰謂楊公之勢可倚如太山耶以
吾所見乃冰山也皎日一照則當悞人後登苐
為華隂尉歎曰丈夫有凌雲盖世之志拘於下
位若立身於矮屋中使人擡頭不得遂拂衣長
往(同上)
花裀
學士許慎與親友宴花圃中聚花鋪座曰吾自
有花䄄何消坐具(同上)
風流藪澤
長安平康坊妓女所居新進士以紅牋名紙遊
其中時謂此坊為風流藪澤(同上)
茟頭生花
李太白少夢茟頭生花後天才贍逸名聞天下
百寳欄
上賜國忠木芍藥國忠以百寳為欄(開元遺事)
吸花露
貴妃每宿酒初消多苦肺熱凌晨傍花枝口吸
花露潤肺(同上)
含玉嚥津
貴妃素有肉體苦熱肺渴每曰含一玉魚藉其
涼津沃肺(同上)
夜明枕
虢國夫人有夜明枕光照一室不假燈燭(同上)
粲花
李白與人談論皆成句讀如春葩麗藻粲於齒
牙時號李白粲花之論(同上)
二鶻擲卵
嘉陵江上見二鶻擲卵相上下以接之盖習其
飛也其胎教之意乎又翅羽未成躍出巢穴往
往&KR1089;崕而死其天性俊勇是亦躁進之類
山鷄自愛
山鷄自愛其色終日映水目眩則溺死
天心月脇
皇甫湜稱愈文曰穿天心出月脇
茗戰
建人謂闘茶為茗戰
金鹿銀麕
天子北征曹奴之人觴天子于洋水之上賜金
鹿銀麕今有地上得銀㹠金狗之類皆古賂夷
狄竒貨(穆天子傳)
温柔鄕
成帝謂合德為温柔鄕曰吾老是鄕矣不能效
武帝求白雲鄕也樊嬺賀曰陛下真得仙者合
德號為婕妤(趙后外傳)
六甲行廚
左慈明六甲能役鬼神坐致行廚(葛洪傳)
老子㒒徐甲
老子西度關關令尹喜知其非常人從之問道
老子大驚舌𥅆然故號老𥅆老子耳有三漏手
握十文其僕徐甲約日直百錢自隨二百年計
欠七百二十萬錢甲詣關令索所欠令問老子
對曰甲久應死吾以太玄清生符救之得至今
日使甲張口向地符出丹書文字如新甲立成
一聚枯骨令知老子神異叩頭請命復以符投
骨上甲乃復生
龍牀
韓志和有道術憲宗時獻一龍牀坐則鱗鬛瓜
角皆動又於御前以蠅虎子數十令分隊舞梁
州曲皆中音節(沈玢傳)
九色鳳鶵
東方朔游房林之野獲九色鳳鶵(洞冥記)
懷夢草
鍾火山有香草武帝思李夫人東方朔獻帝懷
之即夢見名懷夢艸(洞冥記)
青鸐
羽山之北有鳥曰青鸐聲如鐘磬世語曰青鸐
鳴時太平(拾遣記)
寳井
范蠡收四方難得之貨或藏之井塹謂之寳井
麗色溢於閨房謂之游宫(拾遺記)
瓊廚金穴
光武皇后弟郭况家工冶之聲不絶人謂之郭
氏之室不雨而雷東亰謂况家為瓊廚金穴
流香渠
靈帝起裸游館千間渠水遶砌蓮大如盖長一
丈其葉夜舒晝卷名夜舒荷宫人靚粧觧上衣
著内服或共裸浴西域貢茵墀香煮湯餘汁入
渠號流香渠
書倉
曹曾積石為倉以藏書名曹氏書倉
如願
有商人過清湖見清湖君君問所需商曰但乞
如願君許之果得一婢如願即其名也商有所
求悉能致之後因正旦如願晚起商人撻之走
入糞壤中不見今人正旦以細繩繫綿人投糞
掃中云乞如願
金虀玉膾
吳郡獻松江鱸魚煬帝曰所謂金虀玉膾東南
佳味也(花記南部烟)
閃電窗
帝觀書處窗戶玲瓏相望金鋪玉觀輝映溢目
號為閃電窗(上同)
雲仙雜記卷之十
