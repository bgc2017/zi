雲仙雜記卷之六
讀書數真珠以記
于授幼時家以綠真珠勝為簾押授讀書數真
珠以記日輒一遍(長安後記)
竹粉湯
夏侯鉞謁盧懷慎坐終日得竹粉湯一盞(洛都)
(要紀)
蜀中厚朴
蜀中厚朴若酒後采之紫色蕩散用輒無力(窮)
(幽記)
碎錦坊
晉公午橋莊有文杏百株其處立碎錦坊(曹林)
(異景)
百年歌
李觀作百年歌王湜請其法觀向湜彈指曰遺
子瓜甲清塵庶幾文思有加(詩源指訣)
夢青龍吐棋經
王積薪夢青龍吐棋經九部授已其藝頓精(出)
(棋訣)
白眼蜂
𧖟退之後多為乾腊貨之開元中春末兩市多
白眼蜂如山市人以此卜絲帛之豐歉(豊寧傳)
安石榴
李漢碎胡瑪瑙盤盛送王莒曰安石榴莒見之
不疑既食乃覺(楊州事迹)
嗜鴨腊
彭几嗜鴨腊未曝前三日置鎮石之下時所共
服(蜀音錄)
壬癸席
申王謂猪既供湌不宜處扵穢處乃以氊龕粟
粥待之取其毛刷净令巧工織壬癸席滑而且
涼(河東備錄)
歛諸妓釵鈿以記意
金城多美妓賀蘭劍曰吾既臨人私情難展遇
宴飲則歛奪諸妓釵鈿退以記意(金城記)
沈秘景符
禹導河之際沈秘景符以鎮五千之水患後人
頼焉(禹功記)
沙上玩味成詩
柳宗元吟春水如藍詩久之不成乃取九脚床
於池邊沙上玩味終日僅能成萹(白氏金鎖)
吟詩落齒
謝靈運半日吟詩百萹頓落十二齒(續鐘嵘句)
(眼)
綠牝鞍
處士富麟翁從縣令苪通源游蘭居寺通源給
以綠牝鞍(幽燕記異)
鳳眼
龍道千卜室于積玉坊編藤作鳳眼窗支床用
薜茘千年根炊飯洒沈水香浸酒取山鳳髓(青)
(州雜記)
巨栗殼為杯
鄴中産巨栗脫其殼可以為杯(鄴郡名錄)
眉分九聚
朱泚眉分九聚相者告以大貴泚信之(金臺錄)
洞天缾
虢國夫人就屋梁上懸鹿腸於半空筵宴則使
人從屋上注酒於腸中結其端𣣔飲則解開注
于杯中號洞天聖酒將軍又曰洞天缾(酒中玄)
賜成象殿茶果
金鸞故例翰林當直學士春晚困則日賜成象
殿茶果(金鑾密記)
冰雪至夏價䓁金璧
長安冰雪至夏月則價䓁金璧白少傅詩名動
於閭閻每需冰雪論筐取之不復償價日日如
是(止戈集)
蛙臺
桂林風俗日日食蛙有来中朝為御史者朝士
戲之曰汝之居非烏臺乃蛙臺也御史荅曰此
非蛙名圭䖝而已然較圭䖝之奉養豈不勝於
黑面郎哉黑面郎謂猪也朝士大赧而退(承&KR0685;)
(舊纂)
棄官求道
丁繫自尚書郎參靈度禪師棄官修道日食脱
粟二升諸僧鉢水一盂夏月夜禪雖飛蚊咂食
終不搖動坐夏既滿面為破爛(舊相禅學錄)
携琴就松風澗響之間
叚由夫携琴就松風澗響之間曰三者皆自然
之聲正合類聚羊曇節以金縷羊要之曲終不
去(金徽變化萹)
出遊必携圍棋短具
王積薪每出遊必携圍棋短具畫紙為局與棋
子并盛竹筒中繫于車轅馬鬛間道上雖遇匹
夫亦與對手勝則徵餅餌牛酒取飽而去(棋天)
(洞覽)
墨難减者萬金不換
丸墨日用之一歲磨减半寸者萬金不換然至
難得(成老相墨經)
收茶三䓁
覺林院志崇收茶三等待客以驚雷莢自奉以
萱草帶供佛以紫茸香盖最上以供佛而最下
以自奉也客赴茶者皆以油囊盛餘瀝以歸(蠻)
(甌志)
笏囊笏架
會昌以来宰相朝則有笏架入禁中逐門傳送
至殿前朝罷則置於架上百寮則各有笏囊親
吏持之(常朝錄)
徐峰善棋
徐峰善棋叚成式𣣔盡窮其術峰曰子若以墨
狻猊與我當使子過我十倍(大唐龍髓記)
瞬碧侯
琴莊有溶溶軒軒前皆池地也度池得回笻磴
上自在峰藺先生日往峰上採蕨蕨生九股以
釀醋異常守臣取進之封峰曰瞬碧侯(出琴莊)
(美事)
錢龍宴
洛陽人有妓樂者三月三日結錢為龍為簾作
錢龍宴四圍則撒真珠厚盈數寸以斑螺令妓
女酌之仍各具數得雙者為吉妓乃作雙珠宴
以勞主人又各令作餳緩帶以一丸餳舒之可
長三尺者賞金菱角不能者罰酒(粧樓記)
王武子好馬
王武子好馬非馬不行正旦則柳葉金障泥上
元則滿月韉清明則剪水鞭重午則籠嬌鞁八
月中秋則玉櫳揔絡頭重陽則蟬兒鐙春秋社
則塗金鞁冬至則嘶風鐙除日則藥王鞍每節
日則餵馬以明紗豆薔薇草(馬癖記)
鸞手校尉
錢鏐鎮吳越尊賢渴士使名畫工二三十人在
㳂江號鸞手校尉伺北方士子流移来者咸寫
貌以聞擇清俊福厚者用之胡岳方渡江画工
以貌奏鏐見之歎曰面有銀光奇士也即時召
見(方鎮編年)
剪刀麫月兒羔
柳公權以隔風紗作龍城記及入朝名品號錦
樣書以進上方御剪刀麫月兒羔即命分賜(出)
(字錦)
玄禄
老子始生其母名之曰玄禄(集真記)
大雅之文
柳宗元得韓愈所寄詩先以薔薇露灌手薰玉
蕤香後發讀曰大雅之文正當如是(好事集)
二儀餅
開元中長安物價大减兩市賣二儀餅一錢數
對胡桃炙十金一柈(豐年錄)
槐膠彈子
李少微子女頗多每朝退於亭榭散槐膠彈子
數百枚令諸小兒争取之以爲戲笑終日不倦
戲已復收于篋(放懷集)
酒神
酒席之士九吐而不减其量者為酒神(醉錄)
九芒珠
王武子以九芒珠穿為紉索編華架用之每月
洗以鯉魚涎(捃拾菁華)
石綠鏡臺
張燕公有石綠鏡臺得自明川道士玄宗聞其
有異取以精炭十車燒之不變乃巳(類聚記)
自課庵
全子栖每為文則入自課庵一文必三草及十
年之後悟其淺近必盡付扵火生&KR0685;凢三焚文
集(&KR0697;文玉井)
淵明拜火
陶淵明日用銅鉢煑粥為二食具遇發火則再
拜曰非有是火何以充腹(淵明别傳)
茟封九錫
薛稷為茟封九錫拜墨曹都統黑水郡王兼毛
州刺史(龍鬚志)
墨封九錫
稷又為墨封九錫拜松燕督護玄香太守兼毫
州諸郡平章事是日墨吐異氣結成樓臺状鄰
里来觀食久乃滅(纂異記)
紙封九錫
稷又為紙封九錫拜楮國公白州刺史統領萬
字軍界道中郎將(事略)
硯封九錫
稷又為硯封九錫拜離石鄉侯使持節即墨軍
事長史兼鐡面尚書(鳳翔退耕傳)
為花樹洗瘡止痛
郭文在山間有石榴楊梅䓁花為樵牧所傷殆
甚賣簮沽酒以澆花樹人問之曰為二子洗瘡
止痛(芳賢傳)
雲仙雜記卷之六
