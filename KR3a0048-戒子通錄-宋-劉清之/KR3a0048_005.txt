戒子通錄卷五宋劉清之撰
蘇丞相訓子孫詩(頌字子容丹陽人元祐丞相紹聖家居作述懷百韻以代家訓)
(今取其略云時按以後錄宋人語標題内俱不直書其名蓋當尊禮先進之意今亦各仍其舊)
我昔就學初髫童齒未齔嚴親念癡狂小藝誘愚鈍始
時授章句次第教篇韻十齡獨侍行千里赴朝覲應門
待賓客睦族周親分箕裘襲素風蘭芷漸腴潤佔畢自
忘勞攻堅常切問六經日沉酣百氏恣蹂躪籝書迨今
存手澤亦未泯頼此漸摩益稍知聖賢藴風霜經六紀
蓬葆垂兩鬢念昔多囏勤誨爾宜悱憤名教樂有餘異
端多亂紊其要本誠明烏在問圓頓美璞不雕琢安得
懷瑜瑾良器不深藏渠能免瑕璺學問不沾洽何由垂
望聞操守不堅純久必成淄磷進修欲及時行違要無
悶當年儻因循晚歲必悔恨更思祖先勲相傳清白訓
出處有殊途豐約毋過分考室俟肯堂肥家在忍順常
使棣華榮無致荆枝忿中冓須自防外誘不可徇力行
儻不渝家聲期遠振
邵康節戒子孫(雍字堯夫洛陽人熙寧徵士謚康節)
上品之人不教而善中品之人教而後善下品之人教
亦不善不教而善非聖而何教而後善非賢而何教亦
不善非愚而何是知善也者吉之謂也不善也者凶之
謂也吉也者目不觀非禮之色耳不聽非禮之聲口不
道非禮之言足不踐非禮之地人非善不交物非義不
取親賢如就芝蘭避惡如畏蛇蝎或曰不謂之吉人則
吾不信也凶也者語言詭譎動止隂險好利飾非貪淫
樂禍疾良善如讎隙犯刑憲如飲食小則殞身滅性大
則覆宗絶嗣或曰不謂之凶人則吾不信也傳有之曰
吉人為善惟日不足凶人為不善亦惟日不足汝等欲
為吉人乎欲為凶人乎戒子吟云至寶明珠非有纇
全珍良玉自無瑕為珠為玉尚如此何况為人多過差
又云有過不能改知賢不肯親雖生人世上未得謂
之人又云善惡無他在所存小人君子此中分改圖
不害為君子迷復終歸作小人良藥有功方利病白圭
無玷始稱珍欲成令器須追琢過失如何不就新又
教子吟為人能了自家身千萬人中有一人雖用知如
未知說在乎行與不行分該通始謂才中秀傑出方名
席上珍善惡一何相去遠也由資性也由勤
孫宣公(奭字宗右博州人天禧從官疾甚徙正寢屏婢妾謂子瑜曰)
逮吾屬纊當毋内姬妾獨若與諸孫在庶不死于婦人
之手
陳師德(閩人謂之為學十戒官按朱子文集師德名定莆田人右承奉郎)
道不可不力學勿入諸子經當潛心以終身勿作經
生行不可不砥礪勿作險怪政事不可不學勿作
俗吏文不可不學勿作文士詩不可不學勿作詩
人九流不可不貫穿勿泥小道科目不可不勉應
勿作舉子書不可不學勿取書名技藝不可不學
勿妨本業
胡翼之遺訓(名瑗泰州人嘉祐天章侍講)
嫁女必須勝吾家者勝吾家則女之事人必欽必戒娶
婦必須不若吾家者不若吾家則婦之事舅姑必執婦
道
劉彦冲(子翬字彦冲建州人紹興通判興化軍訓其子玶云)
吾聞之糟粕捐淳精聚誠意畢芻狗除此言雖小可以
喻大孰為學問之粹而有益於吾身哉木穉而曲其老
不舒人穉弗攻其成必愚故善學者必謹其初凡日用
間業業乾乾散秩必恭執事必虔中惟不自輕雖奴隸
亦尊唾地如汙其畏如是寢則易安食則知味頮面奏
圊脫襟屣履每每存之斯無過矣自朝至昏以一條貫
焉勿謂末也本實由之毋悅於新毋駭於竒驟得必夸
久而寖微習而察焉豈曰無徵出指於所底止必恭其
次也頃刻之功初若不足外務奪之或斷或續及其至
焉皆其所積故君子許其進而惰夫疑以自絶原有生
之初愚智混混學如蛻焉其質乃變變非他知實由昔
見存之則誠體之則仁孰明此哉聖心之純性本渾全
或誤於未聞知誤勿執守之則真斯言不守何多求焉
棟宇雖充不如掩編如人有車身必自登弗軸弗輈則
何以行凡初有聞果然自足嵬岸恣睢自離於曲可口
之實出於凡木人或有言志善忘惡彼眞不賢可助余
之勖見賢可信信之不疑勿窺其小疵謂不足以為余
師我信乃自益我疑則自隳師乎師乎惟已之為温故
知新吾昔所聞與今聞合豈不欣欣如膏熾薪心源益
明古人得善惟恐弗居如捄火捕亡其敢緩諸苟曰此
日姑且聊以優游則知終身無復好修惟命乃中扃泯
泯棼棼以敬直之如風掃蚊一道通明振古如茲曰予
衰矣尚識前言子其循之學心有聞
張忠獻遺令(名浚字德遠廣漢人紹興丞相)
㛰禮不用樂三日後管領親家即隨宜使酒成禮可矣
不當效彼俗子徒為虛費無益有損祭禮重大以至
誠嚴潔為主别置盤盞碗碟之類常切封鎻以待使用
喪禮貴哀佛事徒為觀看之美誠何益不若節浮費
而依古禮施惠宗族之貧者賓客盡誠盡禮可也恣
烹炮飾器用又羣集婦女言語無節昏志損財為害莫
大
范魯公戒從子詩(質字太素大名人建隆宰相從子果嘗求奏遷秩質作詩曉之)
去年初釋褐一命列蓬邱適會飛龍慶王澤天下流爾
得六品階無乃太為優如何志未滿意欲凌霄遊苦言
品位卑寄書來我求省之再三嘆不覺淚盈眸吾家夲
寒素門地寡公侯先子有令德樂道嘗優游積善有餘
慶清白為詒謀伊余奉家訓孜孜務進修夙夜事勤肅
言行思悔尤出門擇交友防愼畏薰蕕省親嘗懼玷恐
掇庭闈羞童年志于學不敢墮箕裘二十中甲科赭尾
化為虬三十入翰苑步武向瀛洲四十登輔佐貂冠侍
冕旒備位行一紀將何助帝猷既非救旱雨豈是濟川
舟天子未遐棄日益素餐憂黃河潤九里草木皆浸漬
吾宗凡九人繼踵升官次門内無白丁森森朱綠紫鵷
行暨内職亞尹州從事府掾監省官高低皆清美悉由
僥倖然不因資考至朝廷懸爵秩命之曰公器才奢禄
及身有功賞於世非才又非功安得專厚利寒衣内府
帛饑食太倉米不蠶復不穡未嘗勤四體雖然一家榮
豈塞衆人議顒顒十目窺齪齪千人指借問爾與吾如
何不自愧戒爾學立身莫若先孝弟怡怡奉親長不敢
生驕易戰戰復兢兢造次必於是戒爾學干禄莫若勤
道藝嘗聞諸格言學而優則仕不患人不知惟患學不
至戒爾遠恥辱恭則近乎禮自卑而尊人先彼而後己
相鼠與茅鴟宜鑑詩人刺戒爾勿放曠放曠非端士周
孔垂名教齊梁尚清議南朝稱八逹千載穢青史戒爾
勿嗜酒狂藥非佳味能移謹厚性化為凶險類古今傾
敗者歴歴皆可記戒爾勿多言多言衆所忌苟不慎樞
機災厄從此始是非毁譽間適足為身累舉世重交游
擬結金蘭契忿怨從易生風波當時起所以古人疾蘧
蒢與戚施舉世重任俠俗呼為氣義為人赴急難往往
陷囚繫所以馬援書勤勤告諸子舉世賤清素奉身好
華侈肥馬衣輕裘揚揚過閭里雖得市童憐還為識者
鄙我本羈旅臣遭逢堯舜理位重才不充戚戚懷憂畏
深泉與薄冰蹈之唯恐墜爾曹當閔我勿使增罪戾閉
門斂蹤跡縮首避名勢勢位難久居畢竟何足恃物盛
則必衰有隆還有替速成不堅牢亟走多顛躓灼灼園
中花早發還先萎遲遲澗畔松鬱鬱含晚翠賦命有疾
徐青雲難力致寄語謝諸郎躁進徒為耳
晏元獻與兄書(殊字同叔撫州人康定丞相與兄書言教子之事)
殊再拜領手書深喜王事外尊候萬福長幼安寧四郎
下面二孩兒知己取在彼不知令讀書否假如性不高
亦須勤令讀書學書學禮度視老宿有德之人所冀向
後自了得一身免辱門戶也切切此最日夕急切之事
二十也殿直一二年來大叚聽人言語謹卓不曾出入
兼識好惡甚得力免勞人心力亦應是從有家累知惜
身事兄弟且免一件憂煎所以因信上聞希令諸子知
之若箇箇稍學好事免為人所嗤笑成立得身事則尊
上父母一生放心有望矣門前望不要令小後生輕薄
不著實者來往或尋得一有年甲嚴謹門客教訓諸子
甚好先少師所以常切切於此事重余性饒美朴實嫌
其餘輕薄殊日近思量方知是格言也近日京朝官班
行中公事甚多細觀多是人家子弟輕事親狎非類者
足知小男女尤宜親近有德遠輕薄之徒也冬寒公餘
加愛不備
杜正獻責弟書(衍字世昌越州人慶歴丞相與大寺丞書)
比人從到便嫌我家貧云汝左右皆金釧釵鈿每婢榻
上各有四五張綾被然則汝性侈料得亦未有許多物
色始則不信洎聞蒋姑東下屢出告隨舟歸汝家去洎
不從之由是病日增矣以此參驗即慕汝家富無差矣
二哥不肯盡述恐汝不悉故報之
韓忠獻戒子姪詩(琦字稚圭相州人嘉祐丞相寒食親拜二墳因戒子姪)
春色清且明節盛一百五寒食遵遺俗潑火霽微雨非
才忝國恩因病得吾土何以知殊榮此日奉宗祖新安
惟皇考豐安則王父松楸各萬株崗勢擁城府二塋相
去間近止一舍許前曉揭旌牙蠲潔具罍俎芬馨逹孝
誠儼若侍容語禮成無一違觀者競如堵退惟愚小子
未老膺旄斧顧巳胡能然世德大門戶思為後嗣戒永
永著家矩子姪聽吾言汝各志心膂汝曹生綺紈得仕
匪艱苦學業勤則成富貴汝自取仁睦周吾親忠義報
吾主聞須求便官墳隴善完補死則託二塋愼勿葬他
所得從祖考游魂魄自寧處無惑葬師言背親圖福祜
有一廢吾言汝行則臣虜宗族正其罪聲伐可鳴鼓宗
族不繩之鬼得而誅汝
歐陽文忠書示子(修字永叔廬陵人治平執政試筆書付子棐奕)
藏精於晦則明養神於靜則安晦所以畜用靜所以應
動善畜者不竭善應者無窮此君子修身治人之術然
性近者得之易也勉諸子玉不琢不成器人不學不
知道然玉之為物有不變之常雖不琢以為器而猶不
害為玉也人之性因物則遷不學則捨君子而為小人
可不念哉與姪通理自南方多事以來日夕憂汝得
昨日遞中書頓解憂想歐陽氏自江南歸明累世蒙朝
廷官禄吾今又被榮顯致汝等並列官品當思報效偶
此多事如有差使盡心向前不得避事至於臨難死節
亦是汝榮事但存心盡公神明自祐汝慎不可思避事
也昨書中言欲買朱砂來吾不闕此物汝於官下宜守
廉何得買官下物吾在官所除飲食外不曾買一物汝
可觀此為戒也
唐質肅(介字子方侍案介江陵人天聖御史)
公一日退朝謂諸子曰吾以直道自任蒙聖主厚恩參
貳政府惟以至公為報不敢以朝廷官爵為己私恩桃
李固未與汝等栽培惟荆棘則甚多矣然仕宦窮逹各
有時命汝等自勉之
與子書韓忠憲(億字宗魏雍邱人景祐參知政事與子綜書)
得書知汝受館閣之職深切忻慰但服勤職業一心公
忠何慮不逹更宜每事韜晦懼輕言之失為妙又云知
汝受府推乍贊浩穣庶事皆須經心熟思毋致小有失
錯至於斷一笞杖稍或不當明則懼於朝章幽則累於
隂隲可不戒哉
名二子說蘇先生(洵字明允眉州人嘉祐編禮)
輪輻蓋軫皆有職乎車而軾獨若無所為者雖然去軾
則吾未見其為完車也軾乎吾懼汝之不外飾也天下
之車莫不由轍而言車之功者轍不與焉雖然車仆馬
斃而患亦不及轍是轍者善處乎禍福之間也轍乎吾
知免矣
訓子孫文司馬文正(光字君實陜州人元祐丞相)
吾家本寒族世以清白相承吾性不喜華靡自為乳兒
時長者加以金銀華美之服輙羞赧棄去之二十忝科
名聞喜燕獨不戴花同年曰君賜不可違也乃簪一花
平生衣取蔽寒食取充腹亦不敢服垢弊以矯俗干名
但順吾性而已衆人皆以奢靡為榮吾心獨以素儉為
美人皆嗤吾固陋吾不以為病應之曰孔子稱與其不
遜也寧固又曰以約失之者鮮矣又曰士志於道而耻
惡衣惡食者未足與議也古人以儉為美德今人以儉
相詬病嘻異哉近世風俗尤為侈靡走卒類士服農夫
躡絲履吾記天聖中先公為羣牧判官客至未嘗不置
酒或三行或五行不過七行酒沽於市果止梨栗棗柿
肴止於脯醢菜羹器用甕漆當時士大夫家皆然人不
相非也會數而禮勤物薄而情厚近日士大夫家酒非
内法果肴非遠方珍異食非多品器皿非滿桉不敢會
賓友常數月營聚然後敢發書苟或不然人爭非之以
為鄙吝故不隨俗靡者鮮矣嗟乎風俗頽弊如是居位
者雖不能禁忍助之乎又聞李文靖公為相治居第於
封邱門外廳事前僅容旋馬或言其太隘公笑曰居第
當𫝊子孫此為宰相廳事誠隘為太祝奉禮廳事已寬
矣參政魯公為諫官真宗遣使急召之得於酒家既入
問其所來以實對上曰卿為清望官奈何飲於酒肆對
曰臣家貧客至無器皿果肴故就酒家觴之上以其無
隱益重之張文節為相自奉如河陽掌書記時所親或
規之曰公今受俸不少而自奉若此雖自信清約外人
頗有公孫布被之譏公宜少從衆公歎曰吾今日之俸
雖舉家錦衣玉食何患不能顧人之常情由儉入奢易
由奢入儉難吾今日之俸豈能常有身豈能常存一旦
異於今日家人習奢已久不能頓儉必致失所豈若吾
居位去位身存身亡如一日乎嗚呼大賢之深謀遠慮
豈庸人所及哉御孫曰儉德之共也侈惡之大也共同
也言有德者皆由儉來也儉則寡欲君子寡欲則不役
於物可以直道而行小人寡欲則能謹身節用遠罪豐
家故曰儉德之共侈則多欲君子多欲則貪慕富貴枉
道速禍小人多欲則多求妄用敗家喪身是以居官必
賄居鄉必盜故曰侈惡之大也昔正考父饘粥以餬口
孟僖子知其後必有逹人季文子相三君妾不衣帛馬
不食粟君子以為忠管仲鏤簋朱紘山楶藻梲孔子鄙
其小器公叔文子享衛公史鰌知其及禍及戍果以富
得罪出亡何曾日食萬錢至孫以驕溢傾家石崇以奢
靡誇人卒以此死東市近世寇萊公豪侈冠一時然以
功業大人莫之非子孫習其家風今多窮困其餘以儉
立名以侈自敗者多矣不可徧數聊舉數人以訓汝汝
非獨身當服行當以訓汝子孫使知前軰之風俗云
夫人孤愚者則不然棄其九族遠其兄弟欲以專利其
身殊不知身既孤人斯戕之矣於利何有哉昔周厲王
棄其九族詩人刺之曰懷德惟寧宗子維城毋俾城壊
毋獨斯畏苟為獨居斯可畏矣宋昭公將去羣公子樂
豫曰不可公族公室之枝葉也若去之則本根無所庇
蔭矣葛藟猶能庇其本根故君子以為比况國君乎此
諺所謂庇焉而縱尋斧焉者也必不可君其圖之親之
以德皆股肱也誰敢攜貳若之何去之昭公不聽果及
於亂華亥欲代其兄合比為右師譖之平公而逐之左
師曰汝夫也必亡汝喪而宗室於人何有人亦於汝何
有既而華亥果亡孔子曰不愛其親而愛他人者謂之
悖德不敬其親而敬他人者謂之悖禮以順則逆民無
則焉不在於善而皆在於凶德雖能德之又奚足以為
君子之所貴哉故世之人欲愛其身而棄其宗族烏在
其能愛身也孔子曰均無貧和無寡安無傾善為家者
爪牙之利不及虎豹旅力之強不及熊羆奔走之疾不
及麋鹿飛颺之高不及燕雀苟非羣聚以禦外患則久
為異類食矣是故聖人教人以禮使知父子之親人知
愛其父則知愛其兄弟矣知愛其祖則知愛其宗族矣
如枝葉之附於根幹手足之繫於身首不可離也豈徒
使其粲然條理以為榮觀哉乃實欲使相依芘以扞外
患也吐谷渾阿豺有子二十人病且死謂曰汝等各奉
吾一隻箭折之慕利延折之曰汝取十九隻箭折之利
延不能折阿豺曰汝曹知否單者易折衆則難摧戮力
一心然後社稷可固言終而死彼戎狄也猶知宗族相
保以為彊况華夏乎聖人知一族不足以獨立也故又
為之甥舅婚媾姻婭以輔之猶懼其未也故又慈養百
姓以衛之故愛親者所以愛其身也如是則其身安如
泰山壽如箕翼他人安得而侮之哉故自古聖賢未有
不先親九族然後能施及他人者彼盡其所有而均之
雖糲食不飽弊衣不完人無怨矣夫怨之所生生於自
私及有所厚薄也漢世諺曰一尺布尚可縫一斗粟尚
可舂言尺布可縫而共衣斗粟可舂而共食譏文帝以
天下之富不能容其弟也梁中書侍郎裴子野家貧
妻子常苦飢寒中表貧乏者皆收養之時逄水旱以二
石米為薄粥僅得徧焉躬自同之曾無厭色此得收族
之道者也為人父祖者莫不思利其後世然果能利之
者鮮矣何以言之今之為後世謀者不過廣營生計以
遺之田疇連阡陌邸肆跨坊曲粟麥盈囷倉金帛充篋
笥慊慊然求之猶未足施施然自以為子子孫孫累世
用之莫能盡也然不知以義方訓其子以禮法齊其家
自於十數年中勤身苦體以聚之而子孫以歲時之間
奢靡遊蕩以散之反笑其祖考之愚不知自娛又怨其
吝嗇無恩於我而厲之也始則欺紿攘竊以充其欲不
足則立約舉債於人觀其意惟患其祖考之壽也然則
鄉之所以利後世者適足以長子孫之惡而身禍也頃
常有士大夫其先亦國朝名臣也家甚富而尤吝嗇斗
升之粟尺寸之帛必身自出納鏁而封之晝則佩鑰於
身夜則置鑰於枕下病甚困絶不知其子孫竊其鑰開
藏室發篋笥取其資財其人復蘇即捫枕下求鑰不得
憤怨遂卒其孫不哭相與争匿其財遂致鬭訟其處女
亦蒙首執牒自訴於府庭以爭嫁資為鄉黨笑蓋由子
孫自幼及長惟知有利不知其義故也夫生生之資固
人所不能無然勿求多餘多餘希不為累矣使其子孫
果賢耶豈䟽糲布褐不能自營死於道路乎若其不賢
耶雖積金滿堂室又奚益哉故多藏以遺子孫也吾見
其愚之甚然則聖賢不顧子孫之匱乏耶曰何為其然
也昔者聖賢遺子孫以廉以儉舜自側微積德至於為
帝子孫保之享國百世而不絶周自后稷公劉太王王
季文王積德累功至於武王而有天下其詩曰詒厥孫
謀以燕翼子言豐德澤明禮法以遺後世而安固之也
故能子孫承統八百餘年其支庶猶為天下之顯諸侯
棋布於海内其為利豈不大哉海虞令何子平母喪
去官哀毁踰禮每哭踊頓絶方蘇屬大明末東土飢荒
繼以師旅八年不得營葬晝夜號哭常如袒括之日冬
不衣絮夏不就清凉一日以米數合為粥不進鹽菜所
居屋敗不蔽風日兄子伯興欲為葺理子平不肯曰我
情事未申天地一罪人耳屋何宜覆蔡興宗為會稽太
守甚加矜賞為營冢壙新野庾震喪父母居貧無以
葬賃書以營事至於掌穿然後成葬事賢者於葬如此
其汲汲也今世俗信術者妄言以為葬不擇地及歲月
日時則子孫不利禍殃總至乃至終喪除服或十年或
二十年或終身或累世猶不葬至為水火所漂焚他人
所投棄失亡尸柩不知所之者豈不哀哉人所貴有子
孫者為其死而形體有所付也既而不葬則與無子孫
而死道路者奚以異乎詩云行有死人尚或殣之况為
人子乃忍棄其親而不葬哉唐太常博士吕才叙葬
書曰孝經云卜其宅兆而安厝之蓋以窀穸既終永安
體魄而朝市遷變泉石交侵不可前知故謀之龜筮近
代或選年月或相墓田以為一事失所禍及死生按禮
天子諸侯大夫葬皆有月數則是古人不擇年月也春
秋九月丁巳葬定公雨不克葬戊午日下昃乃克葬是
不擇日也鄭葬簡公司墓之室當路毁之則朝而窆不
毁則日中而窆(按左傳作朝而堋日中而堋)子産不毁是不擇時也
古之葬者皆於國都之北域兆有常處是不擇地也今
葬書以為子孫富貴貧賤夭壽皆因葬所致夫子文為
令尹而三已柳下惠為士師而三黜計其邱壠未嘗改
移而野俗無識妖巫妄言遂於擗踊之際擇葬地而希
官爵荼毒之秋選葬時而規財利斯言妄矣夫死生有
命富貴在天固非葬所能移就使能移孝子何忍委其
親不葬而求利於己哉世又有用羌胡法自焚其柩收
燼骨而葬之者人習為常恬莫之怪嗚呼訛俗悖戾乃
至此乎或曰旅官遠方貧不能致其柩不焚之何以致
其歸葬曰如廉范輩豈其家富耶延陵季子有言骨肉
復歸于土命也魂氣則無不之也舜為天子廵守至蒼
梧而殂葬於其野彼天子猶然况士民乎必也竭力不
能歸其柩即所亡之地而葬之不猶愈於火焚乎易
恒之六五曰恒其德貞婦人吉夫子凶象曰婦人貞吉
(案恒字舊本作常貞字舊本作正蓋避真宗仁宗諱今改正)從一而終也夫子制義
從婦凶也丈夫生而有四方之志威令所施大者天下
小者一官而近不行於室家為一婦人所制不亦可羞
哉昔晉惠帝為賈后所制廢武悼楊太后於金墉絶膳
而終囚愍懷太子於許昌尋殺之唐肅宗為張后所制
徙上皇於西内以憂崩建寧王倓以忠孝受誅彼二君
者貴為天子制於悍妻上不能以保其親下不能以庇
其子况於臣民乎自古及今以悍妻而乖離六親敗亂
其家者可勝數哉然則悍妻之為害大矣故凡娶妻不
可不慎擇也既娶而防之以禮不可不在其初也其或
驕縱悍戾訓勵禁約而終不從不可以不棄也夫婦以
義合義絶則離今之士大夫有出妻者衆則非之以為
無行故士大夫難之按禮妻有七出顧所以出之用何
事爾若妻實犯禮而出之乃義也昔孔氏三世出其妻
自餘賢士以義出其妻者衆矣奚虧於行哉苟室有悍
妻而不去則家道何日而寧乎太史公曰夏之興也以
塗山而桀之放也以末喜殷之興也以有娀紂之殺也
嬖妲己周之興以姜嫄及太任而幽王之禽也淫於褒
姒故易基乾坤詩始關雎夫婦之際人道之大倫也禮
之用唯婚姻為兢兢夫樂調而四時和隂陽之變萬物
之統也可不慎歟為人妻者其德有六一曰柔順二曰
清潔三曰不妬四曰儉約五曰恭謹六曰勤勞夫天也
妻地也夫日也妻月也夫陽也妻隂也天尊而處上地
卑而處下日無盈虧月有圓缺陽唱而生物隂和而成
物故婦人專以柔順為德不以強辯為美也
張無盡(名天覺津案張商英字天覺號無盡居士蜀之新人紹聖執政此云名天覺誤也)
父孝子必孝不教亦須孝自己身不孝養子謾勞教慈
烏本來孝何曾得人教孝是種子法不由教不教
戒子弟言王文正(旦字子明魏州人景德丞相)
我家世名清德當務儉素保守門風不得恃相輔家事
泰侈
戒子言高瓊(亳州人景德大將每戒諸子)
毋曲事要勢以蘄進身若吾奮節行間至秉旄鉞豈因
人力哉
唐既(字潛亨江陵人元符隱士教子務充其德性)
良能富於己何得為貧識者皆貴之何得為賤此天下
真富貴也汝能自立足矣餘聽命可也
家訓楊文公(億字大年建州人天禧翰林學士)
童穉之學不止記誦養其良知良能當以先入之言為
主日記故事不拘今古必先以孝弟忠信禮義廉恥等
事如黃香扇枕陸績懷橘叔敖隂德子路負米之類只
如俗說便曉此道理久久成熟德性若自然矣
江端友(陳留人士案端友字子我靖康初賜進出身後至太常少卿)
夜卧不眠常須息心定志勿妄籌畫無益之事及起邪
思當審觀此身暫聚不久既死之後急急歛藏蓋其敗
壊不可堪見方此之時誰為我者如此思之用意勞神
鑿空妄作名利之心皆可灰滅以之涉世遇患鮮矣志
慮既澄自能體道念念皆正則大丈夫之事也凡飲食
知所從來五榖則人牛稼穡之艱難天地風雨之順成
變生作熟皆不容易肉味則殺生斷命其苦難言思之
令人自不欲食况過擇好惡又生嗔恚乎一飽之後八
珍草萊同為臭腐隨家豐儉得以充飢便自足矣門外
窮人無數有盡力辛勤而不得一飽者有終日飢而不
能得食者吾無功坐食安可更有所擇若能如此不惟
少欲易足亦進學之一助也吾嘗謂欲學道當以攻苦
食淡為先人生直得上壽亦無幾何况逡廵之間便乃
隔世不以此時學道復性反本而區區惟事口腹豢養
此身可謂虛作一世人也食已無事經史文典謾讀一
二篇皆有益於人勝别用心也與人交游宜擇端雅之
士若雜交終必有悔且久而與之俱化終身欲為善士
不可得矣談議勿深及他人是非相與意了知其為是
為非而已棋弈雅戱猶曰無妨毋及婦人嬉笑無節敗
人志意此最不可也既不自重必為有識所輕人而為
人所輕無不自取之也汝等志之
庭戒宋景文(祁字子京安陸人嘉祐從臣)
吾世為儒今華吾體者衣冠也榮吾私者官禄也謹吾
履者禮法也睿吾識者詩書也入以事親出以事君生
以養死以葬莫非儒也由終日戴天不知天之高終日
蹠地不知地之厚故天下蚩蚩終無謝生於其本者德
大而不可見也吾没後不得作道佛二家齋醮此吾生
平所志若等不可違命作之違命作之是死吾也是以
吾為遂無知也孔子稱天下有至德要道之孝故自作
經一篇以教後人必到於善謂曰至莫不切於事謂曰
要舉一孝百行罔不該焉故吾以此教若等凡孝於親
則悌於長友於少慈於幼出於事君則為忠於朋友則
為信於事為無不敬無不敬則庶乎成人矣若等兄弟
十四人雖有異母者但古人謂四海之内皆兄弟也况
同父均氣乎詩稱死喪之威兄弟孔懷不可不念也兄
弟之不懷求合他人他人渠肯信哉縱陽合之彼應背
憎也若等視吾事莒公莒公及吾云何可以為法矣大
抵人不可以無學至於章奏牋記隨宜為之天分自有
所禀不可強也要得數百卷書在胷中則不為人所輕
誚矣
