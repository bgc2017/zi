大學衍義卷二十六
宋真德秀撰
格物致知之要三
審治體
義利重輕之别
孟子見梁惠王王曰叟不遠千里而來亦將有以利吾
國乎孟子對曰王何必曰利亦有仁義而已矣王曰何
以利吾國大夫曰何以利吾家士庶人曰何以利吾身
上下交征利而國危矣萬乘之國弑其君者必千乘之
家千乘之國弑其君者必百乘之家萬取千焉千取百
焉不為不多矣苟為後義而先利不奪不饜未有仁而
遺其親者也未有義而後其君者也王亦曰仁義而已
矣何必曰利
臣按孟子初見惠王惠王首以利國為問盖自春
秋至于戰國先王之道不明人心陷溺惟知有利
而已孟子將以攻其邪心故直告之曰王何必曰
利亦有仁義而已矣仁者本心之全德義者當然
之正理為國者當躬行仁義於上而不可以利為
心若王欲自利其國則大夫亦欲利其家士庶人
亦欲利其身上下爭相求利國安得不危盖以仁
義為本是導民於理也以利為尚是導民於欲也
理明則尊卑上下之分定不然則凡有血氣者皆
思自足其欲非盡攘上之所有不已也於是簒弑
之事興其害有不勝計者吁可畏哉夫仁不遺親
義不後君非強之使然也仁主於愛愛莫大於愛
親義者宜也宜莫先於尊君舉世之人皆由仁義
則無不愛其親尊其君三代盛時所以長治久安
而無後患也為國者舍是其將焉求故重言之曰
王何必曰利亦有仁義而已矣大學末章論天下
之平曰國以義為利而不以利為利推言求利之
弊至於菑害並至雖有善者亦末如之何前聖後
賢所以回利欲之瀾而杜爭奪之隙者如出一口
為國者其審圖之
宋牼將之楚孟子遇於石丘曰先生將何之曰吾聞秦
楚搆兵我將見楚王說而罷之楚王不悅我將見秦王說
而罷之二王我將有所遇焉曰軻也請無問其詳願聞
其指說之將何如曰我將言其不利也曰先生之志則
大矣先生之號則不可先生以利說秦楚之王秦楚之
王悅於利以罷三軍之師是三軍之士樂罷而悅於利
也為人臣者懷利以事其君為人子者懷利以事其父
為人弟者懷利以事其兄是君臣父子兄弟終去仁義
懷利以相接然而不亡者未之有也先生以仁義說秦
楚之王秦楚之王悅於仁義而罷三軍之師是三軍之
士樂罷而悅於仁義也為人臣者懷仁義以事其君為
人子者懷仁義以事其父為人弟者懷仁義以事其兄
是君臣父子兄弟去利懷仁義以相接也然而不王者
未之有也何必曰利
臣按戰國交兵之禍烈矣宋牼一言而罷之豈非
生民之福而仁人之所甚願者哉顧利端一開君
臣父子兄弟將惟利是趨春秋弑君三十六大抵
皆見利而動其禍又有甚於交兵者是以聖賢不
得不嚴其防也
荀子義與利者人之所兩有也雖堯舜不能去民之欲
利然而能使其欲利不克其好義也(克勝也)雖桀紂亦不
能去民之好義然而能使其好義不勝其欲利也故義
勝利者為治世利克義者為亂世上重義則義克利上
重利則利克義故天子不言多少諸侯不言利害大夫
不言得喪士不通財貨有國之君不息牛羊錯質之臣
不息雞豚冢卿不修幣(冢長也)大夫不為場園從士以上
皆羞利而不與民爭業樂分施而恥積藏
臣按荀卿之論美矣然謂義之與利人所兩有則
是未知人之本性也性之所有惟義而已自其物
我角立然後利心生焉又謂堯舜不能去民之欲
利桀紂不能去民之欲義夫桀紂不能去民之義
心者以其秉彝之善雖暴君不能奪也若曰堯舜
不能去民之利心則所謂黎民於變者果何事耶
聖人之化所以與天地同流者正以使民遷善遠
罪而不知也若民有利心而不能去則非所謂遷
善而不知矣夫利者人心之蟊賊不可有也聖賢
之教學者必使盡去此心而後可與為善其化民
必使盡革此心而後可與為治曾謂堯舜之民而
猶有利心耶卿以人性為惡故其論若此臣不得
以不辨
漢昭帝始元中詔有司問郡國所舉賢良文學民所疾
苦文學對曰竊聞治人之道防淫佚之原廣道德之端
抑末利而開仁義毋示以利然後教化可興而風俗可
移也今郡國有鹽鐵酒𣙜均輸與民爭利散敦厚之樸
成貪鄙之化是以百姓就本者寡趨末者衆願悉罷之
御史大夫桑弘羊難以為此國家大業所以制四夷安
邊足用之本罷之不便文學曰有國家者不患寡而患
不均不患貧而患不安故天子不言多少諸侯不言利
害大夫不言得喪蓄仁義以豐之廣德行以懷之是以
近者親附而遠者悅服仁政無敵於天下惡用費哉又
曰國有沃野之饒而民不足於食者工商盛而本業荒
也有山海之貨而民不足於財者不務民用而淫巧衆
也高帝禁商不得仕宦所以遏貪鄙之俗也排困市井
防閑利門而民猶為非况上之得利乎傳曰諸侯好利
則大夫鄙大夫鄙則庶人盜是開利孔為民罪梯也又
曰民人藏于家諸侯藏于國天子藏于海内又曰文帝
之時無鹽鐵之利而民富今有之而百姓困且利非從
天來不由地出一取之民李梅多實者來年為之衰新
榖熟者舊榖為之虧自天地不能以兩贏而况於人事
乎故利於此必耗於彼商君峭法長利秦人不聊生相
與哭孝公秦日以危又曰古者制地足以養民民足以
承其上千乘之國百里之地公侯伯子男各充其求贍
其欲秦兼萬國之地有四海之富而意不贍非宇小而
用菲欲多而下不堪其求也語曰庖有腐肉國有饑民
廏有肥馬路有餒人今狗馬之養蟲獸之食無用之官
不急之作無功而衣食縣官者衆是以上不足而下困
乏也今不減其本而與百姓爭薦草與商賈爭市利非
所以明主德而相國家也丞相(車千秋)曰先王之道軼久
而難復賢良文學之言深遠而難行非當世所及遂罷
議
臣按漢武之世内興奢侈外事四夷於是聚斂之
臣用鹽鐵均輸酒𣙜之法行言利者析秋豪而民
不堪命矣昭帝初立霍光為政詔賢良文學之士
問民所疾苦而對者首以抑末利興仁義為言而
沮於弘羊扼於千秋正論竟未獲伸僅能罷酒𣙜
一事而已然賢良文學之徒分别義利其言有可為
後世法者故剟其略著于篇云
唐太宗時治書侍御史權萬紀上書宣饒二州銀大發
采之歲可得數百萬緡上曰朕貴為天子所乏者非財
也但恨無嘉言可以利民耳與其多得數百萬緡何如
得一賢才卿未嘗進一賢退一不肖而專言稅銀之利
昔堯舜抵璧於山投珠於谷漢之桓靈乃聚錢為私藏
卿欲以桓靈待我耶是日黜萬紀使還家
臣按太宗可謂賤貨而貴德矣其曰得數百萬緡
不如得一賢才此古今之名言也有天下者宜深
體之
德宗在奉天於行宮廡下貯諸道貢獻之物榜曰瓊林
大盈庫陸贄上疏諫(贄為翰林學士)曰作法於涼其弊猶貪作
法於貪弊將安救示人以義其患猶私示人以私患必
難弭故聖人之立教也賤貨而尊讓遠利而尚廉天子
不問有無諸侯不言多少懼賄之生人心而開禍端傷
風教而亂邦家也是以務鳩斂而厚帑櫝之積者匹夫
之富也務散惠而收兆庶之心者天子之富也何必降
至尊而代有司之守辱萬乘以效匹夫之藏今之瓊林
大盈古無其制傳諸耆舊創自開元貴臣貪權飾巧求
媚乃言郡邑貢賦盍各區分賦稅委之有司以給經用
貢獻歸之天子以奉私求玄宗悅之新是二庫蕩心侈
欲萌柢於兹迨乎失邦終以餌寇記曰貨悖而入者必
悖而出豈其明效與今天衢尚梗師旅方殷而諸道貢
珍遽私别庫竊揣軍情或生觖望夫國家作事以公共
為心者人必樂而從之以私奉為心者人必咈而叛之
為人上者當洒濯其心奉三無私以壹有衆人或不率
於是用刑然則宣其利而禁其私天子所恃以理天下
之具也捨此不務而壅利行私欲人無貪不可得也今
兹二庫珍幣所歸不領度支是行私也不給經費非宣
利也物情離怨不亦宜乎陛下誠能近想重圍之殷憂
追戒平居之專欲器用取給不在過豐衣食所安必以
分下凡在二庫貨賂盡令出賜有功坦然布懷與衆同
欲是後納貢必歸有司如此則亂必靖賊必平是乃散
小儲而成大儲損小寶而固大寶也
臣按德宗專利自私非王者至公之體故陸贄爭
焉今剟其略以為世戒
以上論義利重輕之别
大學衍義卷二十六
