大學衍義卷一
宋真德秀撰
帝王為治之序
堯曲(虞書篇名典者常也)曰若稽古帝堯(曰若發語辭曰字與粤越通用稽考也言考古)
(之帝堯其事云云也)曰放勲(放至也亦廣大之意如放乎四海之放勲功也)欽明文思安
安(欽敬也思去聲)允恭克讓(允信也克能也)光被四表格于上下(被及也四)
(□四外也格至也工天下地也)克明俊德以親九族(明明之也俊大也以用也九族高祖)
(至玄孫之親)九族既睦平章百姓(既已也睦和輯也平均也章明也百姓畿内之民也)
百姓昭明協和萬邦黎民於變時雍(昭亦明也協合也於美也變化也時)
(是也雍和也)
臣按此章紀堯之功德與其為治之次序也自鴻
荒以來羲農黃帝數聖人作皆有功于生民而堯
之功為尤大故曰放勲亦猶孔子稱堯曰巍巍乎
其有成功也欽明文思堯之德也欽謂無不敬明
謂無不照文謂英華之發見思謂意慮之深遠安
安與所勉強之意言其德性之美出乎自然不待
用力所謂性之者也允恭克讓堯之行也恭非飾
貌故曰允恭讓非強為故曰克讓所謂安而行之
者也積諸中者深厚則發乎外者光明故能覆冒
四表而昭格兩間此所謂帝者之德也克明俊德
言能明其大德也欽明文思者衆德之目大德則
其總名也明俊德者修身之事親九族者齊家之
事所謂身修而家齊也九族既睦平章百姓所謂
家齊而國治也百姓昭明協和萬邦黎民於變時
雍所謂國治而天下平也明曰昭明明之至也和
曰協和和之極也曰於變則無民之不化無俗之
不美雍雍乎如歲之春所謂帝者之治也先言克
明俊德謂堯能自明其德次言百姓昭明謂民亦
有以明其德也德者人之所同得本無智愚之間
凡民局于氣稟蔽于私欲故其德不能自明必賴
神聖之君明德為天下倡然後各有以復其初民
德之明由君德之先明也夫五帝之治莫盛于堯
而其本則自克明俊德始故大學以明明德為新
民之端然則堯典者其大學之宗祖歟
臯陶謨(亦虞書篇名臯陶舜之聖臣謨其所陳之謀也)曰慎厥身脩思永(慎敬謹也)
(厥其也永長也)惇叙九族(惇厚也叙次也)庶明勵翼(庶明謂衆賢也勵勉也翼輔也)邇
可遠在茲(邇近也可遠謂可推而及遠也茲此也)
臣按臯陶為帝陳謨未及他事而首以慎修其身
為言蓋人君一身實天下國家之本而謹之一言
又修身之本也思永者欲其悠久而不息也為人
君者孰不知身之當修然此心一放則能暫而不
能久必也常思所以致其慎者今日如是明日亦
如是以至無往而不如是夫然後謂之永不然則
朝勤而夕怠乍作而遽息果何益哉後世人主有
初而鮮終者由不知思永之義故也謹則常敬而
無忽思則常存而不放修身之道備于此矣然後
以親親賢賢二者繼之九族吾之屏翰也必有以
篤叙之使均被其恩衆賢吾之羽翼也必有以勸
勵之使樂為吾助身為之本而二者又各盡其道
焉則自家可推之國自國可推之天下其道在此
而已中庸九經之序其亦有所祖歟
伊尹作伊訓(商書篇名伊尹湯之聖相湯孫太甲立又相之)曰今王嗣厥德(嗣繼)
(也今王指太甲謂繼成湯之德也)㒺不在初(初謂即位之初)立愛惟親立敬惟
長始于家邦終于四海
臣按此即齊家治國平天下之序也成湯蓋躬行
之故伊尹舉之以訓太甲也欲繼成湯之德當在
嗣位之初初焉不謹未有能終者也德惟何愛親
敬長是也人君之于天下當無所不愛而立愛則
自親始當無所不敬而立敬則自長始二者愛敬
之本也本既立則自家而國以及于天下無不在
吾愛敬中者苟無其本而逆施焉則其愛為悖德
其敬為悖禮豈先王出治之道哉
詩思齊之二章(思齊大雅篇名)刑于寡妻至于兄弟以御于家
邦(刑者儀刑之刑寡妻嫡妻也御治也)
臣按此詩之序曰文王所以聖也說者謂文王世
有賢妃之助故能成其聖德然后妃之所以賢則
又本于文王之躬化故詩人歌之曰刑于寡妻言
文王之德儀于閨門也閨門正矣次及于兄弟以
治于家國無不正焉其本皆自文王之身始孟子
舉此詩以告齊王而斷之曰言舉斯心加諸彼而
已文王非人人化之也修吾身於此而其效自形
於彼故當是時内而后妃有躬儉節用之德無險
詖私謁之心公子皆信厚王姬亦肅雍則化行於
家矣中林武夫莫不好德汝墳婦人勉夫以正則
化行於國矣視堯典之言若出一揆此帝王之所
以同道歟
易(周易也)家人(卦名)彖曰(孔子辭)家人女正位乎内男正位乎
外男女正天地之大義也家人有嚴君焉父母之謂也
(嚴尊也君長也)父父子子兄兄弟弟夫夫婦婦而家道正正家
而天下定矣象曰(亦孔子辭)風自火出家人君子以言有物
而行有恒(卦體離下巽上離火也巽風也)上九威如吉象曰威如之吉
反身之謂也
臣按家人一卦皆言治家之道二以隂爻居内卦
之中女正位乎内之象也五以陽爻居外卦之中
男正位乎外之象也古者為宫室辨内外男子居
外凡梱外之事屬焉女子居内凡梱内之事屬焉
各有攸主不相侵紊自士庶人以上皆然而人君
之家所繫為尤重故禮有之曰天子聽男教后聽
女順天子聽外治后聽内職古者於男女内外之
辨其嚴如此豈私意為之哉天陽為健主生覆于
上地隂為順主形載於下此天地之正理也男以
剛健為德而所職者斷制女以柔順為德而所職
者奉承男女各得其正則合乎天地之理矣一失
其正則悖乎天地之理矣治家以嚴肅為本父母
者一家之君嚴則家政舉不嚴則家政壊然所謂
嚴者非猛暴之謂也父盡父之道子盡子之道推
之兄弟夫婦莫不盡其道上下肅然無或少紊如
此則家道正人君之家正推之於天下無不正者
故曰正家而天下定矣卦體内離外巽故言風自
火出君子觀此卦之象知天下之事莫不由内而
出以家與國言則國之治亂自家而出以身與家
言則家之正否自身而出故治國在於正家而正
家又在於反身吾身言行一有不謹則無以律其
家矣故言必有物物謂有其實也行必有常常謂
有常度也言行必謹吾身修矣推之家國無不可
者上九一爻復言治家之道嚴威則吉聖人慮後
世昧其本旨或以猛暴為威不知治身弗嚴以威
加人未有能服之者故以反身言之欲人君自反
其身一言一動凛然不苟是則所謂威如也合彖
象而觀則家為天下之本身又為家之本蓋斷斷
乎有不可易者
大學(禮記篇名)大學之道在明明德在親民(親當作新)在止於至
善知止而后有定定而后能靜静而后能安安而后能
慮慮而后能得物有本末事有終始知所先後則近道
矣古之欲明明德於天下者先治其國(治平聲)欲治其國
者先齊其家欲齊其家者先脩其身欲脩其身者先正
其心欲正其心者先誠其意欲誠其意者先致其知致
知在格物物格而后知至知至而后意誠意誠而后心
正心正而后身脩身脩而后家齊家齊而后國治國治
而后天下平自天子以至於庶人壹是皆以脩身為本其
本亂而末治者否矣其所厚者薄而其所薄者厚未之
有也
臣按堯典諸書皆自身而推之天下至於先之以
格物致知誠意正心而後次之以脩其身則自大
學始發前聖未言之藴示學者以從入之塗厥功
大矣
中庸(亦禮記篇名孔子之孫子思所作也子思名伋曾子之門人也)凡為天下國家有
九經(經者經緯之經)曰脩身也尊賢也(尊猶敬也)親親也(上親字謂親睦之也)
(下親字宗族内外之稱)敬大臣也體羣臣也(體言體䘏之如其身也)子庶民
也(庶衆也言以子視其民也)來百工也(來如招來之來)柔遠人也(柔謂撫柔之柔)懷
諸侯也(懷猶念也)脩身則道立尊賢則不惑親親則諸父昆
弟不怨(諸父謂伯父叔父也昆兄也)敬大臣則不眩(眩惑也)體羣臣則
士之報禮重子庶民則百姓勸來百工則財用足柔遠
人則四方歸之懷諸侯則天下畏之齊明盛服非禮不
動所以脩身也去䜛遠色賤貨而貴德所以勸賢也尊
其位重其禄同其好惡所以勸親親也官盛任使所以
勸大臣也忠信重禄所以勸士也時使薄斂所以勸百
姓也日省月試旣廩稱事(既讀曰餼)所以勸百工也送往迎
來嘉善而矜不能所以柔遠人也繼絶世舉廢國治亂
持危朝聘以時厚往而薄來所以懷諸侯也凡為天下
國家有九經所以行之者一也
先儒吕大臨曰天下國家之本在身故脩身為九經
之本然必親師取友然後脩身之道進故尊賢次之道
之所進莫先其家故親親次之由家以及朝廷故敬
大臣體羣臣次之由朝廷以及其國故子庶民來百
工次之由其國以及天下故柔遠人懷諸侯次之此
九經之序也視羣臣猶吾一體視百姓猶吾子此視
臣視民之别也
朱熹曰脩身道立以下言九經之效也道立謂道成
於己而可為民表所謂皇建其有極是也不惑謂不疑
於理不眩謂不迷於事敬大臣則信任專而小臣不
得以間之故臨事而不眩也來百工則通功易事農
末相資故財用足柔遠人則天下之旅皆悦而願出
於其塗故四方歸懷諸侯則德之所施者博而威之
所制者廣矣故曰天下畏之
或問九經之說奈何朱熹曰不一其内則無以制其
外不齊其外則無以養其中静而不存則無以立其
本動而不察則無以勝其私故齊明盛服非禮不動
則内外交養而動静不違所以為脩身之要也信䜛
邪則任賢不專徇貨色則好賢不篤賈捐之所謂後
宫盛色則賢者隠微佞人用事則諍臣杜口蓋持衡
之勢此重則彼輕理固然也故去䜛遠色賤貨而一
於貴德所以為勸賢之道也親之欲其貴愛之欲其
富兄弟婚姻欲其無相遠故尊位重禄同其好惡所
以為勸親親之道也大臣不親細事則以道事君者
得以自盡故官屬衆盛足任使令所以為勸大臣之
道也盡其誠而恤其私則士無仰事俯育之累而樂
趨事功故忠信重禄所以為勸士之道也人情莫不
欲逸亦莫不欲富故時使薄斂所以為勸百姓之道
也日省月試以程其能既廩稱事以償其勞則不信
度作淫巧者無所容惰者勉而能者勸矣為之授節
以送其往待以委積以迎其來因能授任以嘉其善
不強其所不欲以矜其不能則天下之旅皆悦而願
出於其塗矣無後者續之(如周武王立夏商之後)己滅者封之(如齊)
(桓公封衛國)治其亂使上下相安持其危使大小相恤朝
聘有時而不勞其力貢賜有度而不匱其財則天下
諸侯皆竭其力以蕃衛王室而無倍畔之心矣凡此
九經其事不同然總其實不出乎脩身尊賢親親而
已敬大臣體羣臣則自尊賢之等而推之也子庶民
來百工柔遠人懷諸侯則自親親之殺而推之也至
於所以尊賢而親親亦曰脩身之至然後有以各當
其理而無所悖耳曰親親而不言任之以事者何也
曰此親親尊賢竝行不悖之道也苟以親親之故不
問賢否而輕屬任之不幸而或不勝焉治之則傷恩
不治則廢法是以富之貴之親之厚之而不曰任之
以事是乃所以親愛而保全之也若親而賢則自當
置之大臣之位而尊之敬之矣豈但富貴之而已哉
觀於管蔡監商而周公不免於有過及其致辟之後
則惟康叔𥅆季相與夾輔王室而五叔者有土而無
官焉則聖人之意亦可見矣曰信大臣而無以間之
故臨事而不眩使大臣而賢也則可其或不幸而有
趙高朱异虞世基李林甫之徒焉則鄒陽所謂偏聽
生姦獨任成亂范雎所為姤賢嫉能御下蔽上以成
其私而主不覺悟者亦安得而不慮耶曰不然也彼
其所以至此正坐不知九經之義而然耳使其明於
此義而以脩身為本則固視明聽聰而不可欺以賢
否矣能以尊賢為先則所置以為大臣者必不襍以
如是之人矣不幸而或失之則亦亟求其人以易之
而已豈有知其能為姦以敗國顧猶置之大臣之位
使之姑以奉行文書為職業而又恃小臣之察以防
之哉夫勞於求賢而逸於得人任則不疑而疑則不
任此古之聖君賢相所以誠意交孚兩盡其道而有
以共成正大光明之業也如其不然將恐上之所以
猜防畏備者愈密而其為眩愈甚下之所以欺㒺蒙
蔽者愈巧而其為害愈深不幸而臣之姦遂則其禍
固有不可勝言者幸而主之威勝則夫所謂偏聽獨
任御下蔽上之姦將不在於大臣而在於左右其為
國家之禍尤有不可勝言者矣嗚呼危哉
熹又曰一者誠也一不誠則九者皆為虚文矣
臣按九經之說朱熹盡之矣或謂大學先言誠意
正心而後脩身中庸九經之序乃自脩身始何耶
曰齊明盛服非禮不動此所謂敬也敬則意誠心
正在其中矣熹之以一為誠何也曰天下之理一
則純二則雜純則誠雜則妄脩身不一善惡襍矣
尊賢不一邪正雜矣不二不雜非誠而何故舜曰
惟一伊尹曰克一中庸曰行之者一
孟子曰人有恒言皆曰天下國家天下之本在國國之
本在家家之本在身
臣按孟子謂天下國家乃世人常常稱道之言而
不知國乃天下之本家乃國之本身又家之本其
言蓋有序也本猶木之根本根固而後枝葉盛為
治本末亦猶是也然大學言心而此不言心者蓋
誠意正心皆脩身之事言身則心在其中矣
孟子曰道在爾而求諸遠(爾近也)事在易而求諸難人人
親其親長其長而天下平
臣按戰國之時學道者不求之近而求之遠不知
堯舜之道不離於徐行後長之際而仁義之實止
在乎尊親敬長之間圖事者不求之易而求之難
不知闢土地朝秦楚有甚於緣木求魚而老吾老
幼吾幼則天下可運之掌故孟子切切以告時君
欲其反求之吾身而不責效於天下蓋人君能親
其親則人亦莫不親其親能長其長則人亦莫不
長其長舉天下之人而各親親各長長則和順輯
睦之風行而乖争陵犯之俗息天下其有不平者
乎是亦由一家以達天下之意
荀子(名況)請問為國曰聞脩身矣未嘗聞為國也君者槃
也槃圓而水圓君者盂也盂方而水方君者源也源清
則流清源濁則流濁
臣按荀況之意謂君身正則臣民亦正故多為之
喻如此亦有指哉
董仲舒(漢武帝時人建元初以賢良對策)曰為人君者正心以正朝廷
正朝廷以正百官正百官以正萬民正萬民以正四方
四方正遠近莫敢不一於正而亡有邪氣奸其間者(奸犯)
(也)是以隂陽調而風雨時羣生和而萬民殖
臣按仲舒之論自孟子之後未有及之者蓋朝廷
者天下之本人君者朝廷之本而心者又人君之
本也人君能正其心湛然清明物莫能惑則發號
施令罔有不臧而朝廷正矣朝廷正則賢不肖有
别君子小人不相易位而百官正矣自此而下特
舉而措之耳夫天之與人本同一氣人事正則正
氣應之此善祥之所由集也人事不正則邪氣應
之此災異之所由臻也其本在人君之一心而已
嗚呼可不謹歟
揚子(名雄字子雲漢成哀問大儒著法言)或問大曰小問遠曰邇未達曰
天下雖大治之在道不亦小乎四海雖遠治之在心不
亦邇乎
臣按道即理也天下雖大同此一理人君所為循
理則治悖理則亂故曰治之在道四海雖遠同此
一心人君心正則治心不正則亂故曰治之在心
一理可以貫萬事治大不在小乎一心可以宰萬
物治遠不在邇乎
周惇頥(惇頥字茂叔道州營道人本朝熙寧元豐間以郎官為監司著太極圖說通書得孔孟之微指)
曰治天下有本身之謂也治天下有則家之謂也(則猶凖也)
本必端端本誠心而已矣則必善善則和親而已矣(端正)
(也誠實也親謂父子兄弟夫婦之屬和猶睦也)家難而天下易家親而天下疎
也家人離必起於婦人故睽次家人以二女同居而志
不同行也(睽家人皆易之卦名也睽卦兑下離上兊少女也離中女也二女同居而異志故為睽乖)
(之象)堯所以釐降二女于媯汭舜可禪乎吾兹試矣(釐理也降)
(下也媯水名汭水北舜所居也)是治天下觀于家治家觀身已矣身端
心誠之謂也誠心復其不善之動而已矣(復反也)不善之
動妄也妄復則无妄矣无妄則誠矣故无妄次復而曰
先王以茂對時育萬物深哉(无妄復亦二卦名)
臣按惇頥之言與前聖實相符契蓋心不誠則私
意邪念紛紜交作欲身之脩得乎親不和則閨門
乖戾情意隔絶欲家之正得乎夫治家之難所以
甚於治國者門内尚恩易於揜義世之人固有勉
於治外者矣至其處家則或狃於妻妾之私或牽
於骨肉之愛鮮克以正自檢者而人君尤甚焉漢
高帝能誅秦滅項而不能割戚姬如意之寵唐太
宗能取孤隋攘羣盜而閨門慙德顧不免焉蓋疎
則公道易行親則私情易溺此其所以難也不先
具難未有能其易者漢唐之君立本作則既已如
此何怪其治天下不及三代哉夫女子隂柔之性
鮮不姤忌而險詖者故二女同居則猜間易生堯
欲試舜必降以二女者能處二女則能處天下矣
舜之身正而刑家如此故堯禪以天下而不疑也
身之所以正者由其心之誠誠者無他不善之萌
動于中則亟反之而已誠者天理之真妄者人為
之偽妄去則誠存矣誠存則身正身正則家治推
之天下猶運之掌也惇頥之言淵乎旨哉
大學衍義卷一
