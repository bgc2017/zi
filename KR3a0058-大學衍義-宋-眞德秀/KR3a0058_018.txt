大學衍義卷十八
宋真德秀撰
格物致知之要二
辨人材
憸邪罔上之情(姦臣)
秦二世立以趙高為郎中令(高宦者)常侍中用事二世燕
居召高謂曰人之居世間猶騁六驥過决隙也吾欲恣
耳目之所好窮心志之所樂以終吾年夀可乎高曰此
賢主之所能行而昏亂主之所禁也夫沙邱之謀諸公
子及大臣皆疑焉而諸公子盡帝兄大臣又先帝之所
置也今陛下初立此皆怏怏不服恐為變陛下安得為
此樂乎二世曰為之奈何高曰嚴法而刻刑令有罪者
相坐誅至收族滅大臣而遠骨肉貧者富之賤者貴之
盡除去先帝之舊臣更置陛下所親信者如此則害除
而姦謀塞陛下安枕肆意寵樂矣二世然之乃更為法
律羣臣諸公子有罪輒下高令鞠治之殺大臣蒙毅等
公子十二人僇死咸陽市財物入縣官法令誅罰日益
刻深羣臣人人自危欲畔者衆於是楚戍卒陳勝吳廣
等作亂起於山東傑俊相立為侯王叛秦
臣按姦臣之將盜有其國也必先以荒昏淫樂蠱
其君之心術然後已之志得行趙高之於二世欲
有以蠱之久矣一聞恣耳目窮心志之問即深贊
之曰此明主之所能行而昏主之所禁也夫兢兢
業業無遊無逸者堯舜之行也荒湛于色淫酗于
酒者桀紂之行也高言悖道反易昏明本不難照
蓋高之心欲二世盡除先朝舊人而專政於已故
因其問而極言勸誘之夫深刑峻法翦滅大臣宗
室高之所自便也安枕肆意於淫樂此二世之所
喜聞也中其主之所喜以伸巳之所便故高言一
進如石投水卒之刑戮繁而怨畔起二世之身且
岌岌然猶燕巢幕安枕之樂果何在哉二世旣以
此敗亡世之人遂以高言為鉤吻烏喙必殺人之
物然佞邪之臣以此蠱其君昏亂之主以此覆其
國者相踵也是明知其為鉤吻烏喙必殺人之物
而甘心嗜之不厭也嗚呼悲夫
李斯數欲請諫二世不許而責問斯曰彼賢人之有天
下專用天下適己而已矣吾欲肆志廣欲長享天下而
無害為之奈何李斯子由為三川守羣盜略地過去莫
能禁使者覆案三川相屬誚讓斯居三公位如何令盜
如此李斯恐懼重爵禄不知所裁乃阿二世意欲求容
以書對曰夫賢主者必能行督責之術者也督責之則
臣不敢不竭能以徇其主矣申子曰有天下而不恣睢
(恣縱也睢仰目貌)命之曰以天下為桎梏者無他焉不能督責
顧以其身勞于天下之民若堯禹然故謂之桎梏也夫
不能修申韓之術行督責之道專以天下自適而徒務
苦形勞神以身徇百姓則是黔首之役非畜天下者也
商君之法刑棄灰于道者夫棄灰薄罪也而被刑重罰
也唯明主為能深督輕罪夫罪輕且督深况有重罪乎
故民不敢犯也且夫儉節仁義之人立於朝則荒肆之
樂輟矣諫說論理之人間於側(間去聲厠也)則流漫之志詘
矣烈士死節之行顯于世則淫康之虞廢矣(虞與娛同)故明
主能外此三者而獨操主術以制聽從之臣故身尊而
勢重也書奏二世悦於是行督責益嚴稅民深者為良
吏刑者相半於道而死人日積于市殺人衆者為忠臣
二世曰若此可謂能督責矣
臣按二世之問李斯即前之所以問趙高者也而
斯所進說更甚於高排堯禹而進申商於是督責
之法行而人無容足之地矣舉天下之人無所容
足而為人君者欲偃然自肆於上有是理哉臣謂
斯高之言皆斲喪秦室之斧斤後世人主不可以
不察
趙高所殺及報私怨衆多恐大臣奏事毁之乃說二世
曰天子所以貴者但以聞聲羣臣莫得見其面故號曰
朕且陛下富於春秋未必盡通諸事今坐朝廷譴舉有
不當者則見短於大臣非所以示神明於天下也且陛
下深拱禁中與臣及侍中習法者待事事來有以揆之
如此則大臣不敢奏疑事天下稱聖主矣二世用其計
乃不坐朝廷見大臣居禁中事皆決於高
臣按自昔忠臣欲其君之賢且明者必勸之以躬
攬萬幾日臨羣臣如太陽之燭萬物輝光所發無
所不被然後已得以輸其忠誠而措天下於安自
昔姦臣欲其君之愚且闇者必勸之以深居宫省
託耳目於左右之便嬖而下情之隠伏政令之得
失一無所覩然後已得以肆其姦慝而擠天下於
亡忠臣姦臣之分亦觀於是而已矣
高聞丞相斯以為言乃見斯曰關東羣盜多今上急益
發繇治阿房宫聚狗馬無用之物臣欲諫為位賤此眞
君侯之事君何不諫斯曰吾欲言之久矣上不坐朝居
深宫欲見無間(間音閒謂無事時也)高曰君誠能諫請為君候上
間語君於是趙高待二世方燕樂婦女居前使人告斯
上方間可奏事丞相至宫門上謁如是者三二世怒曰
吾常多間日丞相不來吾乃燕私丞相輒來請事丞相
豈少我哉(少我謂以我年少而相輕也)趙高因曰沙邱之謀丞相與
焉今陛下立為帝而丞相貴不益此其意欲望裂地而
王矣且丞相男李由為三川守楚盜陳勝等皆丞相㫄
縣子過三川城守不肯擊高聞其文書相往來且丞相
居外權重於陛下二世以為然乃使人案驗三川守與
盜通狀李斯聞之是時二世在甘泉方作觳抵優俳之
觀(觳音角)斯不得見因上書言高有邪泆之志危反之行
陛下不圖臣恐其為變二世信高恐斯殺之乃私告高
高曰丞相所患者獨高高死丞相即欲為田常所為於
是二世以斯屬郎中令高案治斯與子由謀反狀搒掠
千餘不勝痛自誣服斯從獄中上書高使吏棄去不奏
曰囚安得上書高使其客十餘輩詐為御史謁者侍中
更往覆訊斯斯以實對輒復搒之後二世使人驗斯斯
不敢更言辭服奏當上二世喜曰微趙君幾為丞相所
賣二年具斯五刑腰斬咸陽市斯已死二世拜高為中
丞相事無大小輒決於高
臣按此趙高誘斯而陷之也斯之姦詐豈下於高
者且墮高術中而不悟况二世之庸闇何怪其玩
弄于股掌間如嬰兒乎高之所忌者斯也斯死則
高之為田常也不難矣高乃反而言之吁可畏哉
斯死而高代之且創為中丞相之名内而宫禁外
而軍國無不在其掌握中者二世之未為齊簡公
直須時耳
趙高欲為亂恐羣臣不聽乃先設驗持鹿獻於二世曰
馬也二世笑曰丞相誤耶謂鹿為馬問左右或默或言
馬以阿順高或言鹿高因隂中諸言鹿者後羣臣皆畏
高
臣按此高將為簒奪之事故以此嘗試羣臣而卜
其從已與否也鹿馬易辨之物而羣下不敢言則
其為亂也孰禦事勢至此縱二世覺之亦無能為
矣聖人有言不曰如之何如之何者吾末如之何
也已矣故有國者必防其漸
高前數言關東盜無能為及項羽虜秦將王離等鉅鹿
下而章邯等數却(邯亦秦將)燕趙齊楚韓魏皆立為王自關
以東大抵盡畔秦吏應諸侯諸侯咸率其衆西鄉沛公
已屠武關(漢高帝時以沛公起兵)高恐二世怒誅及其身乃謝病
不朝見使其壻咸陽令閻樂等引兵入望夷宫高入告
曰山東羣盜兵大至因劫二世令自殺引璽而佩之左
右百官莫從乃召子嬰立之子嬰即位以計殺高夷三
族嬰立三月沛公兵從武關入嬰降項羽至殺之秦亡
臣按趙高之工為䛕說二世必以為愛巳也孰知
其睥睨璽韍欲取而代已哉斯高之事具著遷史
臣今剟取其略欲人主知姦邪情狀之若此而二
世信之其禍敗若彼庶為永鑑乎高本閹人臣今
不列于内臣之篇而叙於姦臣之首者以其姦凶
桀黠不可以閹臣視之故也恭顯之屬放此
漢中書令弘恭僕射石顯(二人皆宦者中書令僕射在漢皆宦官之職)自宣
帝時久典樞機(樞謂戶之轉者機謂弩之牙皆物之要處故以喻政事之機要焉)明習
文法元帝初即位多疾以顯久典事中人無外黨精專
可信任遂委以政事無小大因顯白決貴幸傾朝百僚
皆敬事顯顯為人巧慧習事能探得人主微指内深賊
持詭辯以中傷人(詭辯姦詭不正之辯)忤恨睚眦(忤恨違忤而怨恨睚眦怒目相)
(視貌怨之小者也)輒被以危灋(被加也)
臣按自昔小人將竊權寵必先窺伺主意而迎合
之蓋人主好惡不同喜怒難必非潜觀密測得其
指意則無以為容悦取媚之地故薛公事齊王王
有愛姬七未知所立薛公獻七珥美其一明日視
美珥所在請立以為夫人王從之申不害相韓昭
侯昭侯謀之以事申子未知侯之所欲也則使同
列二人先陳其計微視昭侯所悅而言之昭侯大
悦姦臣事君多合少忤者以其能覘上意所在故
也石顯之見用於漢元蓋用此術
時外屬侍中史高太子太傅蕭望之少傅周堪皆受宣
帝遺詔輔政望之堪以師傅舊恩數宴見言治亂陳王
事望之白選宗室明經有行散騎諫大夫劉更生為給
事中(漢制給事中為加官朝臣如此則入朝内朝故曰給事中非今兩省官比也)與侍中金
敞並拾遺左右(拾遺謂人君言行或有遺失則收拾而正救之也故後世以為諫官之名)四
人同心謀議勸導上以古誼多所欲匡正上甚鄉納之
史高充位而已(言但備位無所建明)由此與望之有隙石顯又與
高相表裏常獨持故事不從望之等
臣按小人欲擠君子必固結有力者以為黨援然
後君子不得以自容史高外屬尊重而與望之有
隙故石顯與高相表裏以排之望之之見絀也宜
矣
望之疾恭顯擅權建白宜罷中書宦官繇是大與恭顯
忤恭顯奏望之堪更生朋黨相稱舉欲以專擅權勢為
臣不忠誣上不道請謁者召致廷尉時上初即位不省
召致廷尉為下獄可其奏後上召堪更生曰繫獄上大
驚曰非但廷尉問耶以責恭顯皆叩頭謝上曰令出視
事恭顯因使史高言上新即位未以德化聞於天下而
先驗師傅(驗謂考驗)旣下九卿大夫獄宜因決免於是赦望
之罪及堪更生皆免為庶人
臣按先朝名臣歐陽脩有言自古小人䜛害忠良
其識不遠欲廣陷良善則不過指為朋黨欲摇動
大臣則必須誣以專權其故何也夫去一善人而
衆善人尚在則未為小人之利欲盡去之則善人
少過難為一二求瑕惟指以為朋黨則可一時盡
逐至如大臣已被知遇而蒙信任者則不可以他
事動摇惟有專權是人主之所惡故須此說方可
傾之臣觀恭顯奏望之等一則曰朋黨二則曰擅
權以其實考之望之等同心謀國古誼正君安有
朋黨擅權之事而恭顯史高交相朋比專執政機
是乃所謂朋黨擅權者恭顯等有其實而誣望之
等以此名姦邪小人貿亂黑白大抵如此史稱顯
内深賊持詭辯以中傷人謂此類也而元帝懵然
曾不之察其請召致廷尉則許之旣知其無罪而
出之矣及請免為庶人又許之由君德不明故小
人得以售其計吁可歎哉
四月詔賜蕭望之爵關内侯給事中朝朔望復徵堪更
生欲以為諫大夫恭顯白皆以為中郎上器重望之不
已欲倚以為相恭顯及許史子弟皆側目於望之等(許氏)
(史氏皆外戚也)更生乃使其外親上變事言地動殆為恭等宜
退恭顯以章蔽善之罰進望之等以通賢者之路書奏
恭顯疑更生所為白請考姦詐辭果服遂逮更生繫獄
免為庶人會望之子伋亦上書訟望之前事事下有司
復奏望之教子上書失大臣體不敬請逮捕恭顯等知
望之素高節不詘辱建白望之前幸得不坐復賜爵邑
不悔過服罪教子上書歸非於上自以託師傅終必不
坐非頗屈望之於牢獄塞其怏怏心則聖朝無以施恩
厚上曰蕭太傅素剛安肯就吏顯等曰人命至重望之
所坐語言薄罪必無所憂上乃可其奏顯封詔以付謁
者令召望之急發執金吾車騎圍其第(執金吾掌兵官也)使者
至召望之望之飲鴆自殺天子聞之驚拊手曰曩固疑
其不就牢獄果然殺吾賢傅太官方上晝食(太官主御膳)上
卻食涕泣召顯等責問以議不詳皆免冠謝良久然後
已
臣按姦邪之臣類多權術足智數惟其立心之不
正故不以為善而以為惡不以為忠而以為欺以
恭顯觀之彼知蕭望之之高節不撓非能忍辱者
也故致之於獄是欲激之使自殺也而望之果自
殺彼知元帝之易於欺罔也故始以召致廷尉為
辭而實則繫獄後以少屈牢獄為辭而實則迫其
自殺使顯所事纔中主亦未必敢爾惟其料元帝
之闇懦必不能我治也是以為之而帝果不能治
揣度之工計慮之巧無一不然者使用此心於為
忠為善其益可勝旣耶故曰小人挾材以為惡惡
亦無不至司馬光之言信矣夫擅殺師傅罪之大
者也免冠權謝禮之微者也以微禮而塞大罪帝
亦不能復有所問徒卻食涕泣而已顯於是時雖
外為震懼謝罪之形而中實笑且侮也必矣故為
人君者無乾健離明之德而區區於婦人之仁其
不為姦臣之所玩者幾希
東都京房上疏屢言災異有驗天子說之數召見房時
石顯專權(是時弘恭已死顯代為中書令)房嘗宴見問上曰幽厲之君
何以危所任者何人也上曰君不明而所任者巧佞房
曰知其巧佞而用之耶將以為賢也上曰賢之房曰然
則今何以知其不賢也上曰以其時亂而君危知之房
曰若是任賢必治任不肖必亂必然之道也幽厲何不
覺悟而更求賢曷為卒任不肖以至於是上曰臨亂之
君各賢其臣令皆覺悟天下安得危亡之君房曰齊桓
公秦二世亦嘗聞此君而非笑之然則任豎刁趙高政
日益亂盜賊滿山何不以幽厲卜之而覺悟乎上曰唯
有道者能以往知來耳房因免冠頓首曰春秋紀二百
四十二年災異以示萬世之君今陛下即位以來日月
失明星辰逆行山崩泉湧地震石隕夏霜冬雷春凋秋
榮隕霜不殺水旱螟蟲民人饑疫盜賊不禁刑人滿市
春秋所紀災異盡備陛下視今為治邪亂邪上曰亦極
亂耳房曰今所任用者誰歟上曰然幸其愈於彼(愈猶勝也)
又以為不在此人也房曰前世之君亦皆然矣臣恐後
之視今猶今之視前也上良久曰今為亂者誰哉房曰
明主宜自知之上曰不知也如知何故用之房曰上最
所信任與圖事帷幄之中進退天下之士者是矣房指
謂石顯上亦知之曰已諭房罷出後上亦不能退顯也
顯及五鹿充宗(五鹿姓名充宗顯之黨也)皆疾房欲遠之建言宜以
房為郡守帝於是以房為魏郡去月餘坐事徵下獄棄
市
臣按京房之言於元帝者可謂深切著明矣上曰
已諭則是知顯之為姦也而卒不能去者蓋權倖
之臣始則媚君以徼寵終則劫君以固位方其始
也人主之知未深阿意容悅無所不至苟幸入明
夷之左腹則鍵閉之謀日工依憑之黨日盛中外
大權旣出其手則猶伏社之鼠不可熏也穴墉之
狐不可灌也如是在肓(音荒)之疾藥之不能達傅(音附)
咽之癭近而不可割也惟明智之君攻之有漸去
之有方庶幾其可不然則容養亦亡決裂亦亡夫
元帝知顯之姦而卒不之去者非不欲去不能去
也其所以不能去何也發車騎以圍大臣之第則
其權可以擅興矣殺蕭望之殺張猛殺賈捐之則
其權可擅戮矣以外屬則史高為之黨以中謁者
則牢梁為之黨以外廷小人則五鹿充宗等為之
黨權勢隆而黨援衆是其所以不能去也故聖人
贊易於姤之彖辭曰勿用取女蓋於隂之方萌則
抑之制之而不使至於不能去也嗚呼微哉
石顯威權日盛公卿以下畏顯重足一跡顯與中書僕
射牢梁少府五鹿充宗結為黨友諸附倚者皆得寵位
顯自知擅權事柄在掌握恐天子一旦納用左右以間
已乃時歸誠取一信以為驗顯嘗使至諸官有所徵(言奉)
(使往諸官司徵召而取發也)顯先自白恐後漏盡宫門閉請使詔吏
開門上許之顯故投夜還稱詔開門入後果有上書告
顯顓命矯詔開宫門天子聞笑以其書示顯顯因泣曰
陛下過私小臣屬任以事羣下無不嫉妬欲陷害臣者
事類如此唯獨明主知之愚臣微賤誠不能以一軀稱
快萬衆臣願歸樞機職受後宫掃除之役死無所恨唯
陛下哀憐財幸以此全活小臣天子以為然而憐之數
勞勉顯加厚賞賜賞賜及賂遺貲一萬萬
臣按顯之姦慝夫人而知之獨元帝未之知爾恐
一朝敗露而無所自容也於是設為此謀以固上
意而塞人言其亦巧也已矣昔有仕于州郡而爭
覓舉者甲有過乙輒白之居一日甲墨其臂若嘗
文身者乙喜遽以白長吏長吏呼而驗之無有也
於是甲訴曰凡乙之見誣類若此自是乙之言不
復入而甲被薦矣此閭巷相擠之小數而顯用之
以誑其君元帝莫之察也吁可歎哉
初顯聞衆人匈匈言已殺前將軍蕭望之恐天下學士
訕已以諫大夫貢禹明經著節乃使人致意深自結納
因薦禹天子歷位九卿禮事之甚備議者於是或稱顯
以為不妬譖望之矣顯之設變詐以自解免取信人主
皆此類也
臣按顯之此舉又以文已過而揜衆言後王鳳旣
殺王章杜欽亦教之以舉直言極諫並見郎從官
展盡其意使天下知不以言罪下姦邪之臣巧於
緣飾大抵如此賊莽宗之遂以竊國然則顯之用
志豈淺淺哉
吳主孫休即位(休權之子)左將軍張布與丞相濮陽興皆貴
寵用事以佞巧更相表裏吳主喜讀書欲與祭酒韋昭
博士盛冲講論布以昭冲切直恐其入侍隂言已過固
諫止之吳主曰孤之涉學羣書略徧但欲與昭等講習
舊聞亦何所損君特恐昭等道臣下姦慝故不欲令入
如此之事孤巳自備知不須昭等然後乃解也布皇恐
陳謝且言恐妨政事吳主曰政務學業其流各異不相
妨也然吳主恐布疑懼卒如布意廢講業不復使昭等
入
臣按賈誼有曰帝入太學承師問道則德智長而
治道得董仲舒亦曰彊勉學問則聞見博而智益
明夫使人主德日長而智日明此天下國家之福
而臣子之大願也故忠臣之心惟欲其君之務學
傅說之告高宗是也姦臣之心惟恐其君之好學
張布之沮吳主是也或見仇士良教其徒毋使人
主親近儒生則以為此術自士良始(士良事見後)而不
知三國之世已有如張布者矣憸邪用心不謀而
合大抵如此若後之姦臣又有反其機而用之者
經幃雖設而所引多巧佞之徒儒臣雖接而所陳
多蔽蒙之說與布異術而心則同人主皆不可以
不察也
晉侍中尚書令車騎將軍賈充自文帝時寵任用事(文帝)
(魏宰相司馬昭也封晉王後追諡為帝賈充為昭弑魏帝髦以成晉簒)武帝為太子充頗
有力(武帝司馬昭之子簒魏為天子)故益有寵於帝充為人巧諂與太
尉荀顗侍中荀勖中書監馮紞相為黨友朝野惡之泰
始中帝問侍中裴楷以方今得失對曰陛下受命四海
承風所以未比德於堯舜者但以賈充之徒尚在朝爾
宜引天下賢人共弘政道不宜示人以私侍中任愷庾
純皆與充不協充欲解其近職乃薦愷忠貞宜在東宫
帝以愷為太子少傅而侍中如故會樹機能亂秦雍帝
以為憂愷曰宜得威望重臣有智略者以鎮撫帝曰誰
可者愷因薦充純亦稱之遂以充都督秦涼二州軍事
充將之任公卿餞於夕陽亭充私問計於荀勖勖曰是
行辭之實難獨有結婚太子可不辭而留矣勖請言之
因謂馮紞曰賈公遠去吾輩失勢矣太子婚尚未定何
不勸帝納賈公之女乎紞亦然之初帝將納衛瓘女(瓘晉)
(三公)為太子妃充妻郭槐賂楊后左右使后說帝求納其
女荀顗等皆稱充女絶美且有才德帝遂從之留充復
居舊任
臣按賈充自司馬昭相魏時(昭魏三公充昭之黨)輔成簒弑
之事在晉室則為元功其實天下之大賊也用事
日久姦邪小人如荀勖輩朋而翼之惟恐充一出
外而失其所恃也故秦涼之行且赴鎮矣而荀勖
為畫結婚之謀且力稱充女之才德於是充遂留
而婚以成帝嘗謂其五不可矣(見後后德篇)然内則楊
后受郭槐之賂以主之外則荀勖諸人更相從臾
以助之雖帝初心之明至此亦眩惑不能自決矣
蓋姦臣用事未有不内結宫闈外交羣小而後能
遂其所欲者妃立而晉室之亂萌先儒邵雍以為
禍在夕陽亭之一語而不在石勒長嘯上東門之
時豈不然哉
賈充與任愷皆為帝所寵任充欲專名勢而忌愷力薦
愷為吏部尚書愷侍覲轉希充因與荀勖等承間共譛
之愷因是得罪廢於家
臣按小人之害君子其情狀非一當庸闇之主則
顯擠之恭顯之於蕭望之是也當材明之主則隂
排之賈充之於任愷是也晉武雖未得為賢君然
非庸闇者比又愷亦為帝寵任而充欲傾之則亦
難矣故前稱其忠正宜在東宫是欲奪其侍中之
職使不得在左右也計旣不行又薦之為吏部尚
書天官之任重矣然職在銓衡非若侍中之近密
也其計旣行遂以事擠之而斥廢焉其亦可謂巧
也已昔趙堯欲奪周昌御史大夫之位則勸高帝
為趙王如意擇貴彊相而因薦昌公孫洪嫉董仲
舒欲黜之于外則言於武帝使為膠西相蓋高帝
孝武皆明君也而周昌仲舒之賢亦見知於二帝
使二人誣之以罪而顯擠之未必見從惟其陽借
薦譽之名而隂施排擯之術故雖二帝之明有弗
察焉此賈充之計所以得行於晉武也
梁武帝時中領軍朱异文華敏給曲營世譽得幸於上
异善伺候人主意為阿䛕用事三十年廣納貨賂欺罔
視聽遠近莫不忿疾園宅玩好飲膳聲色窮一時之盛
每休暇車馬填門
臣按此梁史臣形容朱异之語也文華敏給則人
主悅之矣曲營世譽則衆論悅之矣又能伺候上
意而為阿䛕此恩寵之所以益固也惟明主之觀
人也不以文華而以德行不以虛譽而以功實不
以承迎己意為善而以規弼已過為忠如此則雖
百朱异不能惑矣夫入則睢盱於前卑伏如鼠出
則横恣於外貪噬如虎此姦臣之常態也故朱异
旣以阿䛕得幸於上則以威福取賂於下矣人主
不察但見柔而可喜又豈知其情態之眞也哉
太子侍讀徐摛見上應對明敏寵遇日隆朱异不悅乘
間白上摛年老愛泉石意在一郡自養上謂摛真欲之
遂出為新安太守
臣按婦欲顓其夫故入宫者必見妬臣欲顓其君
故入朝者必見嫉使婦之用心如樛木如螽斯則
不肻專其夫矣臣之用心如秦誓之一个臣其心
休休焉如有容則不肻專其君矣方是時异以姦
䛕得幸於帝惟恐才能之出巳右者得進而分其
寵故雖區區一徐摛且不見容而必以計去之然
其言曰摛年老愛泉石欲求一郡自養使帝以异
言而質之摛則其姦罔立見矣然异敢於為此者
蓋揣帝之意惟已是信必不加質問故也後之姦
臣顓國擅政不欲人主它有親任者大率以術去
之如异者蓋其一也
東魏侯景與高澄有隙(澄高歡之子世專魏政)内不自安據河南
叛請舉十三州内附上召羣臣廷議皆謂非宜是歲正
月乙卯上夢中原牧守皆以地來降旦見朱异告之异
曰此宇内混一之兆也及景使至稱景定計以正月乙
卯上愈神之然意猶未決嘗獨言我國家如金甌無一
傷缺今忽受景地詎是事宜脫致紛紜悔之何及朱异
揣知上意對曰聖明御極南北歸仰正以事無機會難
達其心今侯景分魏土之半以來自非天誘其衷人贊
其謀何以至此若拒而不納恐絶後來之望上乃定議
納景東魏高澄數遣書求復通好許正陽侯淵明還(淵明)
(宗室子以戰敗陷魏)淵明亦遣人奉啓上得啓流涕與朝官議之
朱异又言静寇息民和實為便司農卿傅岐曰高澄何
事須和必是設間故命正陽遣使欲令侯景自疑景意
不安必圖禍亂若許通好正墮其計中异固執宜和上
亦厭用兵乃從异言景以金三百兩餉异异受金不為
通啓景於是始為反計鄱陽王範密以啓聞上以邊事
專委朱异動静皆關之异以為必無此理自是範啓异
不復為通景反於夀陽以誅异及少府朱驎太子右衛
率陸驗制局監周石珍為名异等皆以姦佞蔽主弄權
為時人所疾故景託以興兵及景濟江圍臺城朝野共
尤朱异异慚憤發疾卒上痛惜之特贈尚書右僕射
(時太清三年正月也三月城陷五月武帝殂簡文立為景所簒)
臣按朱异以善伺上意為阿䛕取寵倖至謀國大
事不論是非可否亦惟上意是覘侯景之降納之
非策也异察帝意在於得中原之土故勸而成之
正月乙卯之夢帝嘗以語异异旣為諂語以媚帝
矣及景使之來果云來降之謀決于乙卯蓋异教
之使言以符合上意也帝不察而神之豈天奪其
鑒使懵焉若是邪夫景之叛魏由其與高澄有隙
也旣納景之降則不當通澄之使雖三尺童子猶
能知之而异復揣帝意在於得正陽之還故又勸
而成之通澄之和是趣景之反也异本儒生豈蠢
然無識者其為此也特欲保富貴耳用事三十年
廣納貨賂田園第館姬妾玩好甲於一時惴惴焉
唯恐其失故一切惟主意是奉而不暇為國忠謀
梁武甘其佞樂其詐侯景之禍朝野皆歸罪异而
帝獨不知之方且哀憐於旣死之餘而寵贈以非
常之典臨亂之君各賢其臣殆謂此邪夫人君欲
觀其臣之邪正大略有二道焉謀議徇國不徇君
此正人也反是則邪矣處身徇義不徇利此正人
也反是則邪矣异為大臣而導䛕黷貨兼有二罪
梁武一弗之察其致禍亂也宜哉
以上論憸邪罔上之情
大學衍義卷十八
