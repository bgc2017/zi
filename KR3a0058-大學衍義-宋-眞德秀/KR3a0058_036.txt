大學衍義卷三十六
宋真德秀撰
齊家之要一
重妃匹
謹選立之道
關雎(詩三百篇之首)后妃之德也關關雎鳩(關關和聲雎鳩王鳩摯而有别之禽)
在河之洲(洲水中可居處)窈窕淑女(窈窕幽閒之意淑善也)君子好逑(好亦)
(善也逑匹也)參差荇菜(參差長短不齊之貎荇接余也)左右流之(左右言無方也流順)
(水之流而取之也)窈窕淑女寤寐求之求之不得寤寐思服(服猶)
(懷也)悠哉悠哉(悠長也)輾轉反側(皆卧不安之意)參差荇菜左右采
之(采取而擇之也)窈窕淑女琴瑟友之參差荇菜左右芼之(芼熟)
(而薦之也)窈窕淑女鐘鼓樂之
漢匡衡曰妃匹之際生民之始萬福之原婚姻之禮
正然後品物遂而天命全孔子論詩以關雎為始言
太上者民之父母(太上謂人君也)后夫人之行不侔乎天地
則無以奉神靈之綂而理萬物之宜故詩曰窈窕淑
女君子好逑言能致其貞淑不貳其操情欲之感無
介於容儀宴私之意不形於動静夫然後可以配至
尊而為宗廟主此綱紀之首王教之端也自上世以
來三代興廢未有不由此者也班固曰易基乾坤詩
首關雎夫婦之際人道之大端也
詩大序曰周南召南正始之道王化之基是以關雎
樂得淑女以配君子
朱熹曰周之文王生有聖德又得聖女姒氏以為之
配宮中之人於其始至見其有幽閒貞静之德故作
是詩言彼關關然之雎鳩則相與和鳴於河洲之上
矣此窈窕之淑女則豈非君子之善匹乎言其相與
和樂而恭敬亦若雎鳩之情摯而有别也二章本其
未得而言彼參差荇菜則當左右無方以流之矣此
窈窕之淑女則當寤寐不㤀以求之矣蓋此人此德
世不常有求之不得則無以配君子而成其内治之
美故其憂思之深不能自已至於如此也末章據今
始得而言彼參差之荇菜既得之則當采擇而亨芼
之矣此窈窕之淑女既得之則當親愛而娛樂之矣
蓋此人此德世不常有幸而得之則有以配君子而
成内治故其喜樂尊奉之意又如此云
呂祖謙曰后妃之德坤德也關關雎鳩在河之洲擬
諸形容者也窈窕淑女君子好逑咏歎其真王者之
良匹也唯天下之至静為能配天下之至健也萬化
之原一本諸此未得之也如之何而勿憂既得之矣
如之何而勿樂也悠哉悠哉輾轉反側憂之不過其
則也琴瑟友之鐘鼔樂之樂之不過其則也所謂樂
而不淫哀而不傷者也友亦樂也鐘鼔有時而奏琴
瑟無時而不在側若朋友然故曰友
臣按關雎之義諸儒盡之唯聖明參玩焉則所謂
正始之道王化之基者灼然無疑矣
大明之二章曰摯仲氏任(摯國名仲中女也任摯國姓)自彼殷商來
嫁于周曰嬪于京(摯殷之諸侯故言自殷來嫁于周京周之都邑也)乃及王季
維德之行大任有身(身孕也)生此文王四章曰天監在下
有命既集文王初載天作之合在洽之陽在渭之涘(洽水)
(之陽渭水之涘莘國所在大姒革女也)五章曰大邦有子俔天之妹(俔譬也)
文定厥祥(文禮也祥吉也)親迎于渭造舟為梁不顯其光(不顯顯也)
六章曰有命自天命此文王于周于京纘女維莘(纘繼也繼)
(大任之事也)長子維行(長子長女也行嫁也)篤生武王保右命爾燮伐
大商(燮和也順也)
臣按此詩言周家世有賢聖之君德合乎天天予
以賢聖之配生聖子而成伐功也始則大任由摯
國而來配王季相與修德於是乎生文王繼則大
姒由莘國而來配文王相與修德於是乎生武王
其曰天監在下有命既集文王初載天作之合者
天監于下命既集于周矣故於文王之初年而默
定其配也俔天之妹者大姒之德可以繼天也文
定厥祥親迎于渭造舟為梁不顯其光者卜而得
吉則行聘禮以定之既聘矣則又親迎以成之舟
梁之制於是乎始其禮盛故其光顯也有命自天
生此文王于周于京纘女維莘長子維行者有文
王以興周室有莘女以繼大任天實命之非人能
為也篤生武王保右命爾燮伐大商者厚周家而
生武王順天命而伐大商天實右之亦非人能為
也原周之成伐功者以其有聖子原周之生聖子
者以其有聖后而聖后之生又以王季文王修德
格天之故則周家之興豈偶然哉
思齊(大雅篇名)文王所以聖也其一章曰思齊大任(思語辭齊莊敬)
(也)文王之母思媚周姜(大姜大王之妃媚順也)京室之婦大姒嗣
徽音(徽美也)則百斯男
朱熹曰此詩歌文王之德而推本之曰此莊敬之大
任乃文王之母實能媚于周姜而稱其為周室之婦
至于大姒又能繼大任美德之音而子孫衆多上有
聖母所以成之者速内有賢妃所以助之者深
漢顯宗明德馬皇后伏波將軍援之女年十三入太子宫
奉承陰后(隂后光武后也)傍接同列禮則修補上下安之顯宗即
位以為貴人時后前母姊子賈氏亦以選入生肅宗帝以
后無子令養之謂曰人未必當自生子但患愛養不至耳
后於是盡心撫育勞瘁過於所生肅宗孝性淳篤恩性天
至母子慈愛始終無纖芥之間后常以皇嗣未廣每懷憂
歎薦達左右若恐不及後宫有進見者每加慰納若數所
寵引輒增隆遇永平三年春有司奏立長秋宫(長秋后宫名也)帝
未有所言皇太后曰馬貴人德冠後宫即其人也遂立為
皇后既正宫闈愈自謙肅能誦易好讀春秋楚辭尤善周
官董仲舒書常衣大練裙不加緣帝嘗幸苑囿離宫后輒
以風邪霧露為戒辭意欵備多見詳擇時楚獄連年不斷
囚相證引坐繫者甚衆后慮其多濫乘間言及惻然帝
感悟之夜起彷徨為思所納卒多有所降宥時諸將奏
事及公卿較議難平者帝數以試后后輒分解趣理各
得其情每於侍執之際輒言及政事多所毘補而未嘗
以家私干欲寵敬日隆始終無衰及肅宗即位尊后曰
皇太后自撰顯宗起居注削去兄防參醫藥事(馬防后之兄也)
(嘗侍顯宗疾)帝請曰黃門舅旦夕供養且一年既無褒異又
不錄勤勞無乃過乎太后曰吾不欲令後世聞先帝數
親後宫之家故不著也建初元年欲封爵諸舅太后不
聽明年夏大旱言事者以為不封外戚之故有司因此
上奏宜依舊典太后詔曰凡言事者欲媚朕以要福耳
昔王氏五侯同日俱封其時黃霧四塞不聞澍雨之應
又田蚡竇嬰(二人皆武帝時外戚)寵貴横恣傾覆之禍為世所傳
故先帝防慎舅氏不令在樞機之位諸子之封裁令半
楚淮陽諸國常謂我子不當與先帝子等今有司奈何
欲以馬氏比陰氏乎吾為天下母而身服大練食不求
甘左右但著帛布無香薰之飾者欲身率下也以為外
親見之當傷心自勅但笑言太后素好儉前過濯龍門
上見外家問起居者車如流水馬如游龍倉頭衣綠褠
領袖正白顧視御者不及遠矣故不加譴怒但絶歲用
而已冀以默愧其心而猶懈怠無憂國㤀家之慮知臣
莫若君况親屬乎吾豈可上負先帝之旨下虧先人之
德重襲西京敗亾之禍哉固不許帝省詔悲歎復重請
曰漢興舅氏之封侯猶皇子之為王也太后誠存謙虚
奈何令臣獨不加恩三舅乎太后報曰吾反覆思之思
令兩善豈徒欲獲謙讓之名而使帝受不外施之嫌哉
昔竇太后(景帝后武帝母也)欲封王皇后(武帝后)之兄丞相條侯
(周亞夫也)言受高祖約無軍功非劉氏不侯今馬氏無功於
國豈得與陰郭中興之后等耶(陰郭二氏皆光武后)常觀富貴之
家祿位重叠猶再實之木其根必傷吾計之熟矣勿有
疑也初太夫人葬起墳微高太后以為言兄廖等即時
减削其外親有謙素義行者輒假借温言賞位如有纖
芥則先見嚴恪之色然後加譴其美車服不軌法度者
便絶屬籍遣歸田里於是内外從化被服如一諸家惶
恐倍於永平時(永平顯宗年號)乃置織室蠶於濯龍中(濯龍宫名)數
往觀視以為娛樂常與帝旦夕言道政事及教授諸小
王論語經書述敘平生雍和終日
臣按明德馬氏之所以賢於人者有五肅宗非其
所生而盡心撫育㤀己私也憂皇嗣未廣而薦達
左右如恐弗及不妬忌也帝每出遊幸輒以風邪
霧露為戒楚獄之冤乘閒開陳以致感悟多所原
宥能輔佐也躬衣大練崇節儉也裁抑馬氏封爵
不私外家也有此五者故為兩都賢后之最後世
未有及焉者推本言之又以知問學喜讀書之故
然則后之於學其可不講哉
唐太宗文德長孫后隋右驍衛將軍晟女喜圖傳視古
今善惡以自鑑矜尚禮法晟以女太宗時隠太子釁閱
已構后内盡孝事高祖謹承諸妃消釋嫌隙俄為皇后
性約素服御取給則止益觀書雖容櫛不少廢與帝言
或及天下事辭曰牝雞司晨家之窮也可乎帝固要之
訖不對後廷有被罪者帝怒詔繩治俟意解徐為開理
終不令有冤下嬪生豫章公主而死后視如所生媵侍
疾病輟所御飲藥資之下懷其仁兄無忌於帝本布衣
交以佐命為元功出入卧内帝將引以輔政后固謂不
可乘閒曰妾託體紫宫尊貴已極不願私親更據權于
朝漢之官霍(官謂上官氏昭帝后也霍事見後)可以為戒帝不聽后密
諭令牢讓帝不獲已乃聽后喜見顔間太子承乾乳媪
請增東宫什器后曰太子患無德與名器何請為從幸
九成宫方屬疾會柴紹等急變聞帝甲而起后輿疾以
從宮司諫止后曰上震驚吾可自安疾稍亟太子欲請
大赦汎度道人祓塞災會后曰死生有命非人力所支
若修福可延吾不為惡使為善無效我尚何求且赦令
國大事佛老異方教耳皆上所不為豈宜以吾亂天下
法時房玄齡小譴就第后曰玄齡陛下布衣舊非大故
不可棄妾家以恩澤進無德而祿易以取禍無屬樞柄
以外戚奉朝請足矣妾生無益於時死不可以厚葬又
請帝納忠容諫勿受讒省遊畋作役死無恨后嘗采古
婦人事著女則十篇又為論斥漢之馬后不能簡抑外
家使與政事乃戒其車馬之侈此謂開本源恤末事常
誡守者吾以自簡故書無條理勿令至尊見之及崩宫
司以聞帝為之慟示近臣曰后此書可用垂後我豈不
通天命而割情乎顧内失吾良佐哀不可已耳
初長樂公主將出降上以皇后所生特愛之勅有司資
送倍於永嘉公主(高祖女也)魏徵諫曰昔漢明帝欲封皇子
曰我子豈得與先帝子比皆令半楚淮陽今資送公主
倍於長主得無異明帝之意乎上然其言入告皇后后
嘆息曰妾亟聞陛下稱重魏徵不知其故今觀其引禮
義以抑人主之情乃知真社稷之臣也妾與陛下結髮
為夫婦曲承恩禮每言必先候顔色不敢輕犯威嚴况
以人臣之疎遠乃抗言如是陛下不可不從也因請遣
中使齎錢絹以賜徵且曰聞公正直乃今見之故以相
賞公且常秉此心勿轉移也上嘗罷朝怒曰會須殺此
田舍翁后問為誰上曰魏徵每廷辱我后退具朝衣立
于庭上驚問其故后曰妾聞主明臣直今魏徵直由陛
下之明故也妾敢不賀上乃悅
臣按文德長孫后之賢其行事皆可為後世法方
太宗之怒魏徵也非后從容開捄則徵不得免矣
其為君德之累可勝計耶一言而全直臣於將死
之際立太宗於無過之地雖古之賢后何以逾此
吁可仰哉吁可仰哉(以上皆德選者)
漢武帝衛后字子夫生微也為平陽主謳者(平陽公主帝之姊)
武帝過平陽主主見所侍美人帝不說既飲謳者進帝
獨說子夫帝起更衣子夫侍尚衣得幸主因送入宮後
有身尊寵召其兄衛長君弟青侍中元朔元年生男據
遂立為皇后後色衰遭巫蠱事自殺
成帝趙后本長安宫人壯屬陽阿主家學歌舞號曰飛
燕成帝微行出過陽阿主作樂上見飛燕悦之召入宮
大幸有女弟復召入俱為倢伃貴傾後宮許后之廢也
上欲立趙倢伃皇太后嫌其所出微甚難之太后姊子
淳于長為侍中數往來傳語得太后指上封倢伃父為
成陽侯諫大夫劉輔上書以為武王周公承順天地以
饗魚烏之瑞然猶君臣祗懼動色相戒况于季世不蒙
繼嗣之福屢受威怒之異雖夙夜自責改過易行畏天
命念祖業妙選有德之世考卜窈窕之女以承宗廟順
神祇心塞天下望子孫之祥猶恐晩暮今乃觸情縱欲
傾於卑賤之女欲以母天下不畏于天不愧于人惑莫
大焉里語曰腐木不可以為柱卑人不可以為主書奏
上使侍御史攸縛輔繫掖庭祕獄後月餘立倢仔為皇
后寵少衰而弟昭儀絶幸後以殘滅繼嗣危宗廟貶為
孝成皇后又廢為庶人自殺
臣按二后一以謳者進一以歌者進始進不正其
能終乎古今以色選者非一姑錄二事為方來之
鑑他不悉紀云又按漢之選后色進之外有以親
進者孝惠張后宣平侯敖女敖尚帝姊魯元公主
呂太后欲為重親以公主女配帝為后欲使生子
萬方終無子遂使陽為有身取後宫美人子名之
殺其母立所名子為太子後呂氏滅后廢處北宮
武帝陳后長公主嫖女初武帝為太子長主有力
取長主女為妃及帝即位擅寵驕貴十餘年無子
後以媚道覺廢處長門宮成帝許后平恩侯嘉女
元帝悼傷母恭哀后居位日淺而遭霍氏之辜(事見)
(後)故選嘉女以配太子成帝即位立為后常寵於
上後宮希得進見久之寵益衰後以媚道祝謔(音詛)
廢處昭臺宫三后憑舊姻以進本欲隆戚里之恩
而驕恣怙寵秪速禍敗由其以親而不以德故也
後漢則桓帝梁后亦然梁氏自順烈后(順帝后)至此
凡二后矣后順烈女弟也時太后秉政而梁冀專
朝后獨得寵幸藉姊兄勢恣極奢靡及太后崩恩
愛稍衰后既無子潛懷怨忌每宮人孕育鮮得全
者冀誅追廢為貴人及晉之楊氏兩為帝后其禍
尤烈見後外屬事中親進之外又有以妃嬪進者
文帝元年有司請立皇后薄太后曰諸侯皆同姓
立太子母為皇后即竇氏也竇生景帝古者天子
諸侯皆娶大國其國以娣姪從正妃死次妃攝行
内事而無有嗣升后夫人之位者故齊桓公葵丘
之盟毋以妾為妻魯公子荆之母嬖哀公將以為
夫人使宗人釁夏獻其禮對曰無之公怒曰女為
司宗立夫人國之大禮也何故無之對曰周公及
武王娶於薛孝惠娶於商(商宋也)自桓以下娶于齊
此禮也則有若以妾為夫人則固無其禮也春秋
之世犯葵丘之盟者多矣獨宗人釁夏能守其禮
自漢文以後人主惟意所向不復議矣若魏文帝
將立郭貴嬪為后而中郎棧潛爭之唐明皇將立
武惠妃為后而御史潘好禮争之千數百年之間
能守此禮者又獨二臣為然餘則惟主意所欲且
習以為常無復議之者矣嗚呼禮之失久矣誠欲
重帝王之匹正風化之本其可苟乎
以上論謹選立之道臣按元祐中給事中兼
侍講范祖禹言於宣仁聖烈皇后曰臣伏奉
詔旨皇帝納后六禮令翰林學士御史中丞
兩省給舍與禮部太常寺同共詳議臣竊伏
思此乃國家大事萬世之本福祚所繫風化
所先自古聖王重之今陛下宜先知者有四
不可不謹也臣謹稽之上古參之後世為陛
下悉數而詳陳之一曰族姓二曰女德三曰
隆禮四曰博議所謂族姓者臣聞古之帝王
所以為昏姻者必大國諸侯先聖王之後勲
賢之裔不然則甥舅之國也不以微賤上敵
至尊故其福祚盛大子孫蕃昌昔黃帝娶於
西陵之女是為嫘祖為帝正妃其子孫皆有
天下五帝三王皆黃帝之後也舜娶帝堯之
二女釐降于為汭遂有天下大禹娶塗山是
生夏啓天下歸之子孫享國四百七十餘年
成湯娶于有莘氏子孫有天下六百餘年周
之先祖后稷生於姜嫄世有賢妃太王娶太
姜是生王季王季娶太任是生文王文王娶
太姒其禮尤盛大雅歌之曰文定厥祥親迎
于渭造舟為梁不顯其光自古昏禮未有如
文王之盛也太姜炎帝之後也太任太昊之
後也太姒大禹之後也太姒生十子武王周
公皆聖人也其餘皆為顯諸侯周之子孫徧
于天下太姒之德也詩人美文王之聖本由
太任其詩曰思齊太任文王之母思媚周姜
京室之婦太姒嗣徽音則百斯男又曰刑于
寡妻至于兄弟以御于家邦言文王之化自
家及國以至天下也周南關雎后妃之德人
倫之始風化天下皆美太任太姒也武王亦
娶于姜是生成王周有天下三十餘世八百
餘年其基本蓋由此也故族姓不可不貴所
謂女德者臣聞三代之興皆有賢妃其亾也
皆有嬖女夏之興也以塗山其亾也以末喜
商之興也以有娀其亾也以妲己周之興也
以姜嫄其亾也以褒姒此皆聖賢所紀詩書
所載垂之後世以為永鑑者秦漢以後婚姻
多不正無足取法惟後漢顯宗明德馬后唐
太宗文德長孫后皆有后德出於勲賢之家
其餘敗亂足以為戒而已恭惟本朝太祖皇
帝以來家道正而人倫明歷世皆有聖后内
德之助自三代以來未有如本朝家法也皇
帝聖德明茂睿質純粹天監在下必生聖女
以佑皇家惟陛下遠觀上古近鑑後世上思
天地宗廟之奉下為萬世子孫之計選卜窈
窕以母儀萬國表正六宫非有德孰可以當
之然閨門之德不可著見必視其世族觀其
祖考察其家風參以庶事亦可知也昔漢之
初大臣議欲立高帝子齊王皆曰王母家駟
鈞惡戾虎而冠者也代王母家薄氏君子長
者乃立代王是為文帝文帝為漢之賢主亦
由其母家仁善也故女德不可不先所謂隆
禮者臣聞天子之與后猶天之與地日之與
月陽之與陰相須而後成者也孔子對魯哀
公曰古之為政愛人為大所以治愛人禮為
大所以治禮敬為大敬之至矣大昏為大大昏
至矣大昏既至冕而親迎親之也哀公曰冕
而親迎不已重乎孔子愀然作色而對曰合
二姓之好以繼先聖之後以為天地宗廟社
稷之主君何謂已重乎蓋深非之也臣今與
衆官討論講議皆約先王之禮參酌其宜不
為過隆願陛下勿以為疑進言者必曰天子
至尊無敵於天下不當行夫婦之禮臣謹按
禮冠昏惟有士禮而無天子諸侯之禮故三
代以來惟以士禮推而上之為天子諸侯之
禮蓋以成人之與夫婦自天子至於士則一
也臣竊聞親王宗室之間娶妻殊無齊體之
禮敬而親之之義天下豈有獨尊而無配偶
者哉至於鄙慝之禮或雜戎狄之俗或習委
巷之風下自士俗上流宫禁有涉于此者願
陛下一切屏絶之以正基本以先天下故禮
不可不隆所謂博議者臣聞古者天子聘后
上公逆之諸侯主之故春秋書祭公來遂逆
王后于紀夫國有大事大臣不容不預聞也
昔慈聖光獻之立也吕夷簡定其議故其詔
曰覽上宰之敷言其册曰宗公鼎臣誦言于
朝先是茶商陳氏女亦預選擇王曾宋綬皆
以為言繼有言者遂罷陳氏仁宗所以為聖
者能從衆也進言者必曰此陛下家事非外
人所預自古誤人主者多由此言也天子以
四海為家中外之事孰非陛下家事大臣無
不可預之理且陛下用一執政進一近臣必
欲協天下之望况立皇后以母天下乎臣恐
陛下一日降詔云立某氏為皇后則大臣雖
有所見亦難乎論議矣今陛下之所選擇莫
若出其姓氏宣問大臣若聖志既定而衆議
僉同則卜筮協從鬼神其依天人之意無不
同矣故議不可不博臣幸備勸講其職在以
帝王之事禆益聖德故敢獻其所聞臣之愚
誠惟中宮正位之後四海之内室家相慶則
宗社之福也臣謂自昔論擇后者未有若范
祖禹之詳備故著于篇以為法云
大學衍義卷三十六
