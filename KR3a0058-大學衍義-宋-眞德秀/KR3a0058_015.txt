大學衍義卷十五
宋真德秀撰
格物致知之要二
辨人材
聖賢觀人之法
堯典帝曰疇咨若時登庸(疇誰也咨訪問也若順也時是也庸用也)放齊曰
(放齊臣名)胤子朱啓明(胤子朱堯之嗣子丹朱也啓開也言其性開明可登用也)帝曰吁
(吁者歎其不然之辭)嚚訟可乎(嚚謂口不道忠信之言訟爭辯也可乎言不可用也)帝曰疇
咨若予采(采事也)驩兜曰都(驩兜臣名四凶之一也都美也)共工方鳩僝
功(共工官名世是官者亦四凶之一鳩聚也僝見也言共工方且鳩聚而見其功也)帝曰吁静
言庸違(静謂無事之時庸謂有事之際無事則能言用之則違背也)象恭滔天(象似也言)
(貎恭而心不然也滔漫也言其中心之惡浩瀚而無極也)帝曰咨四岳(四岳官名一人而總四岳)
(諸侯之事也)湯湯洪水方割(湯湯水盛貎洪大也割害也)蕩蕩懷山襄陵
(蕩蕩廣也懷包也襄駕出其上也大阜曰陵)浩浩滔天(浩浩大貎滔天言其勢大若漫天也)下
民其咨(咨怨嗟也)有能俾乂(俾使也言有能使治此水者)僉曰(僉衆共之辭四岳與)
(其所領諸侯之在朝者同辭而對曰)於鯀哉(於美也鯀崇伯名亦四凶之一)帝曰吁咈哉
(咈甚不然之辭)方命圮族(方命者逆上之命也圮敗也族類也言鯀之爲人悻戾自用不從上令與)
(衆不和傷敗族類也)岳曰异哉試可乃已(异舉也言舉而試之可以治水乃已勿求其他)
(也)帝曰往欽哉(帝從衆言令往治水敬其事也)九載績用弗成(唐虞之時三載)
(一考績九載三考也績功也)帝曰咨四岳朕在位七十載(堯以十七即天子位)
(時年八十六矣)汝能庸命巽朕位(巽遜也)岳曰否德沗帝位(否德不德)
(也沗辱也)曰明明揚側陋(上明謂明顯之下明謂已在顯位者揚舉也側陋微賤之人也言惟)
(德是舉不拘貴賤也)師錫帝曰(師衆也錫與也)有鰥在下曰虞舜(鰥無妻之名虞)
(氏舜名也)帝曰俞(俞然也)予聞如何(言我亦聞此人也如何者復問其德之詳也)岳
曰瞽子(言舜乃瞽者之子)父頑(心不則德義之經爲頑)母嚚(母舜後母也嚚義見上)
象傲(象舜異母弟傲驕傲也)克諧以孝(諧和也)烝烝乂不格姦(說見前)
帝曰我其試哉女于時(女以女與人也)觀厥刑于二女(謂觀其所以刑)
(于家者如何也)釐降二女于媯汭(釐理也降下也媯水名汭水之内也舜所居之地)嬪
于虞(嬪婦也使爲婦于虞氏之家也)帝曰欽哉(此戒二女之辭使敬其爲婦道也)
臣按帝堯始問若時登庸之人而放齊以胤子朱
對又問若采之人而驩兜以共工對又問可以治
水之人而四岳以鯀對丹朱之慢遊傲虐與共鯀
之凶此不當舉而舉之者也後問可以巽位之人
而四岳以舜對此當舉而舉之者也堯於其不當
舉者則吁而歎之於朱知其嚚訟於共工知其静
言庸違於鯀知其方命圮族而於其當舉者則俞
而然之既問其爲人又妻以二女方放齊驩兜之
舉何異後世庸闇之朝姦邪小人自相汲引者惟
堯之明德如日中天萬象畢照片言之發洞中隱
微有不能以遁者此其所以爲聖歟然於朱於共
工則不用而於鯀則用之者蓋前二者輔相之任
所貴者德此則治水之任所取者材鯀雖狠愎自
用而以治水言之則未有過之者故卒從衆言而
命之此又可見聖人雖智周萬物而不自用其智
也至於舜在側微潛德隐行何由徹於廟堂之上
而岳言一發堯即然之曰吾固聞之矣然必問其
德之詳而以二女試之又可見聖人之明雖足以
知之然猶考之衆言之公試以行事之實故無後
世徇名之弊而有爲天下得人之功雖然人主欲
以堯爲法將何所用力哉曰明其德而已蓋堯之
知人不可學而能堯之明德可以學而至格物致
知於天下之理無所疑勝私窒欲於天下之物無
所蔽此所以明其德也明其德者知人之本也有
天下者可不勉諸
臯陶曰都在知人在安民禹曰吁咸若時惟帝其難之
(咸皆也若如也時是也言皆如所言雖堯帝亦以爲難故先歎而後言也)知人則哲能官人
(哲智者)安民則惠(惠愛也)黎民懷之(懷謂心服也)能哲而惠何憂
乎驩兜(四凶之一)何遷乎有苗(遷徙也三苗之君昏迷不恭者也)何畏乎巧
言令色孔壬(巧好也令善也孔甚也壬者包藏姦慝之意說者謂指共工而言四凶不言鯀者禹)
(爲親者諱)臯陶曰都亦行有九德亦言其人有德乃言曰載
采采(載行也采事也)禹曰何(問如何謂之九德也)臯陶曰寬而栗(寬洪而莊栗)
柔而立(柔順而有植立)愿而恭(愿慤而温恭)亂而敬(有治亂之才而能敬)擾而
毅(擾順也順而果毅)直而温(正直而温和)簡而廉(簡約而有廉隅)剛而塞(塞實)
(也剛健而篤實)彊而義(堅彊而能合義)彰厥有常吉哉(彰顯也久而不變曰常吉猶善)
(也)日宣三德(宣逹也)夙夜浚明有家(浚治也家謂大夫)日嚴祗敬
六德亮采有邦(亮明也采事也有邦謂諸侯)翕受敷施(翕合也)九德咸
事(咸皆也)俊乂在官(俊賢也有治人之才曰乂)百僚師師百工惟時(僚工)
(皆官也僚以人言工以事言師師謂更相師法惟時言百工之事各得其時)撫于五辰(撫順也五)
(辰四時也木火金水旺於四時土寄旺於四季)庶績其凝(庶衆也績功也凝者成而堅定之意)
臣按臯陶陳謨于舜以知人安民爲要禹謂二者
雖帝堯且猶難之蓋知人者智之事也安民者仁
之事也知人則官得其職安民則民懷其惠合智
與仁二者兼盡則雖有姦邪小人不足畏矣凡姦
邪之所以害事者以人君不知其爲姦邪也苟誠
知之如驩兜未放有苖未竄共工未流彼安能肆
其惡哉故深歎其難而不敢易也臯陶則曰知人
誠非易事然亦不過以德求之而已有德則爲君
子無德則爲小人此知人之要也人之行凡有九
德言人之有德者必觀其行事如何蓋德者事之
本事者德之施徒曰有德而不見之事則德爲虚
言矣此又知人之要也自寬而栗而下其目凡九
或以剛濟柔或以柔濟剛渾全而無偏弊然後爲
成德觀其德之成與否而人材之優劣判矣此又
知人之要也先儒謂自寬至強皆所禀之性自栗
至義乃學問之力此說得之然有德者又貴乎常
而不變若勉於暫不能持之久亦不足以言德矣
故孔子曰人而無恒不可以作巫醫人君能顯用
有常之士則爲國之福故曰彰厥有常吉哉以常
與不常觀之其有常者爲君子不能常者爲小人
是又知人之要也然人之於九德不能皆全或有
其三或有其六惟上所用爾有三德者日宣逹之
無使沈滯則其人朝夕浚治而光明可任大夫之
職矣有六德者日尊嚴而祗敬之無或忽慢則其
人精明通逹可任諸侯之職矣天下未嘗無才上
之人有以淬勵興起之則下亦澡雪精神以應其
求不然則頽靡昏惰安得有浚明亮采之氣象邪
然三德之爲大夫六德之爲諸侯亦言其大法爾
非必以數拘也天子者一世人才之宗主也九德
之中苟有其一皆當兼收竝蓄分布而用之使各
隨所長而施於事則百官皆賢而互相觀法百工
皆治而不失其時矣夫五辰在天而此以撫言者
天人一本人事順則天道亦順也凝者凝定堅久
之謂成功非難而堅久爲難惟衆賢畢用百職具
脩則其功可以堅久矣九德之名自臯陶始其後
周公告成王亦欲其廸知忱恂于九德之行蓋古
之論人者必貴於有德後世之主或以材能論人
而不稽諸德行故有才無德之小人得以自售其
不敗事者幾希臯陶之言真萬世知人之法也
子曰視其所以(所以所爲也)觀其所由(所由所從也)察其所安(所安)
(所樂也)人焉廋哉人焉廋哉(廋隐也)
臣按此聖門觀人之法也凡人所爲皆有偶合於
善者必觀其所從來其爲義邪爲利邪若其本心
實主於義則其善出於誠可以爲善矣若其本心
實主於利則其善也非出於誠又安得爲善乎然
有所從雖善而非其心之所安者苟未能安焉則
富貴可以淫貧賤可以移威武可以屈不能保其
常不變也然則若之何爲安曰猶水之寒猶火之
熱自然而不可易猶饑之食猶渴之飲必然而不
可已夫然後謂之安夫以孔子之聖其於人也以
視爲未足而復觀之以觀爲朱足而復察之然後
人之情僞不得而隱况聖未如孔子者可以知人
爲易乎雖然視也觀也察也出於我者也苟我之
心未能至公而無私至明而不惑其於人之情僞
焉能有見乎以人君言之一身而照臨百官正邪
忠佞雜然吾前豈易辨哉必也清其天君如鑑之
明如水之止以爲臨下燭物之本然後於人之所
由所安庶乎其得之矣此又人君所當知也
子曰人之過也各於其黨(黨類也)觀過斯知仁矣(過謂失誤也仁)
(謂本心之德也)
臣按此亦聖門觀人之法先儒以爲人之過也各
於其類君子常失於厚小人常失於薄君子過於
愛小人過於忍以此觀之則人之仁不仁可知矣
若夫爲人君者尤當因臣下之過而察其心如愛
君而極諫不無狂訐之過要其用心非仁乎取其
仁而略其過可也愛民而違命不無矯拂之過要
其用心非仁乎取其仁而略其過可也若姦邪之
臣巧於揜覆未必有過之可指然其心何如哉凡
此皆觀人之一端以類求之莫不然也
子曰始吾於人也聽其言而信其行今吾於人也聽其
言而觀其行於予與改是
臣按此因宰予晝寢而言蓋予之爲人能言而行
不逮故孔子自謂始也聽人之言即信其行今也
聽人之言必觀其行蓋因予而改此失也家語亦
曰以言取人失之宰予夫以孔子之於門人高弟
朝夕與處其正邪賢否安能逃聖鑒哉猶必觀其
行而後誠僞可見况人君之尊其與臣下接固有
時矣而欲以一應對之頃察知其心術不亦難哉
故敷奏必以言而明試必以功此自尭舜以來不
易之法也夫巧言如簧詩人刺之利口覆邦聖人
所惡有言者不必有德而佞者不知其仁故漢文
悦嗇夫之對拜為上林令而張釋之争之以爲絳
侯(周勃)東陽侯(張相如)稱爲長者此兩人言事曾不能
出口豈效此嗇夫喋喋利口哉今以其口辯而超
遷之臣恐天下隨風而靡文帝乃止當是時將相
大臣皆少文多質議論務在忠厚耻言人之過失
迄成醇厚之俗其後武帝之於江充唐文宗之於
鄭注皆以應對敏捷悦而信之巫蠱甘露之禍幾
至亡國臣故因宰予之事及之以見聽言觀行之
訓爲不可易也
子游爲武城宰(言偃字子游孔子弟子也武城魯邑名)子曰女得人焉耳
乎曰有澹臺滅明者(澹臺姓滅明名)行不由徑(徑路之小而捷者)非公
事未嘗至於偃之室也(公事如鄉飲鄉射讀法之類)
臣按子游以行不由徑非公事不至其室而知澹
臺之賢蓋二者雖若細行因而推之行且不由徑
其行已也肯枉道而欲速乎非公事且不至其室
其事上也肯阿意以求悦乎子游以一邑宰其取
人猶若是等而上之宰相爲天子擇百僚人主爲
天下擇宰相必以是觀焉可也故王素之論命相
欲求宦官宮妾不知名之人而司馬光之用諫官
亦取不通書問者爲之必如是然後剛方正大之
士進而奔競諂諛之風息矣
子貢問曰鄉人皆好之何如子曰未可也鄉人皆惡之何
如子曰未可也不如鄉人之善者好之其不善者惡之
臣按此論觀人於一鄉者當如是也推之於國於
天下亦莫不然夫人之善否不同而好惡亦異故
善者不善之所仇而不善者亦善人之所弗與也
若人無善否翕然好之則是雷同干譽者之所爲
孟子所謂鄉原者也若人無善否翕然惡之雖未
見所以致之之由然其人亦可知矣故必善者好
之不善者惡之是其制行之美有以取信於君子
而立心之直又不苟同於小人則其爲賢者必矣
陳蕃李膺之徒天下稱其賢而中常侍目之曰鈎
黨裴度之爲人天下仰其勲德而八關十六子輩
毁之者百端此所謂善者好之而不善者惡之也
然好者雖多其言未必上徹惡者雖少其論常譁
於人主之前所以誣善之言易行而忠邪每至於
易位也爲人君者將奈何曰明四目逹四聰使天
下公論皆得上聞而姦邪不得以壅蔽則是非好
惡之實庶乎其不謬矣
子曰衆惡之必察焉衆好之必察焉
臣按好善惡惡雖人性之本然而違道之譽求全
之毁亦世之所有故不可以不察也匡章之不孝
人所共稱也而孟子則曰此父子責善之過爾非
不孝也仲子之廉亦人所共稱也而孟子則責其
避兄離母之罪曰此烏能廉哉是是非非之大致
固若黑白之了然而其似是而非似非而是者則
常人之所易惑也不有聖賢原情於疑似之中考
實於曖昧之際烏能適其當乎自人君言之必如
齊威王之烹阿封即墨然後爲能察是非之實不
然則未有不以毁譽而亂真者
子曰巧言令色鮮矣仁(巧好也令善也鮮少也)
子曰剛毅木訥近仁(剛者堅強也毅者果毅也木者質樸也訥者遲鈍也)
臣按巧言令色之人以虚僞勝故鮮仁剛毅木訥
之人以質實勝故近仁仁者本心之全德必致知
必力行然後能造乎其地豈剛果樸鈍所能遽得
哉然誠而不僞質而不華則其本心未失於仁爲
不遠矣故曰近仁若好其言善其色致飾於外求
以悦人則其僞而不誠華而不實去本心也遠矣
其能爲仁者幾希兩章之言實相表裏由後世觀
之安劉氏者乃椎鈍木強之周勃而令色諛言如
董賢者卒以禍漢室焉勃未得爲仁人也而忠誠
徇國惟一無二其質近乎仁矣惜其不學故止於
是焉若賢則不仁之尤者也然樸忠之言難合而
巧佞之士易親故不仁者往往得志於世治亂存
亡常必由此嗚呼人主其亦謹所擇哉
子曰不知言無以知人也
臣按易之大傳曰將叛者其辭慙中心疑者其辭
枝吉人之辭寡躁人之辭多誣善之人其辭游失
其守者其辭詘此因言觀人之法也爲人君者尤
當知之蓋人之將爲惡也必有愧於中故其辭慙
見理不明中心眩惑故其辭枝枝謂支離而多端
也端良易直之人言不苟發故簡而寡狂妄躁急
之人言常輕發故繁而多誣毁善良中懷羞恧故
其辭游揚而不確操守不堅奪於利害故其辭困
屈而易窮有諸中必形諸外不可揜也故不知言
則無以知人雖然緘默不言者有似乎寡敷陳無
隐者亦近乎多聽言者苟不察焉則懷姦者得吉
士之名盡忠者入躁人之目豈不誤哉惟人君於
此知吉人之辭簡而當理非緘默不言之謂躁人
之辭繁而悖理非敷陳無隐之謂於近似之中察
其甚不同然後爲真知言者矣大傳之言與此章
同出於孔子故併論焉
子曰君子周而不比小人比而不周(周普徧也比偏黨也)
臣按君子之心與物爲公故周而不比小人之心
惟己是私故比而不周
子曰君子懷德(懷思念也)小人懷土君子懷刑小人懷惠
臣按君子所好者善故懷德小人所志者利故懷
土君子所畏者法故懷刑小人所徇者利故懷惠
懷者常存於心之謂
子曰君子坦蕩蕩(坦平夷也蕩蕩寬廣貎)小人長戚戚
臣按君子安於義理故常坦然有自得之意小人
役於物欲故常戚然懷不足之憂
子曰君子成人之美不成人之惡小人反是
臣按君子之心好善故惟恐人之不爲善惡則沮
而敗之成人之善則不成人之惡矣成人之惡則
不成人之善矣
子曰君子和而不同小人同而不和
臣按君子之於人以可否相濟故和而不同小人
之於人以朋比相親故同而不和
子曰君子易事而難說也說之不以道不說也及其使
人也器之小人難事而易說也說之雖不以道說也及
其使人也求備焉
臣按君子之心平恕故易事其情正大故難說惟
其平恕故使人各取其所長小人之心刻覈故難
事其情偏私故易說惟其刻覈故用人必責其全
備
子曰君子泰而不驕小人驕而不泰
臣按君子循理故安舒而不矜肆小人逞欲故矜
肆而不安舒泰者心廣而體胖驕者意盈而氣盛
子曰君子上逹小人下逹
臣按君子以窮理爲事故日進乎高明小人以徇
欲爲事故日究於汙下
子曰君子求諸巳小人求諸人
臣按君子自責而不責人故求諸巳小人責人而
不自責故求諸人
子曰君子不可小知而可大受也小人不可大受而可
小知也
臣按君子所存者大故不可以小事測知而可以
當大事小人局於狹小其長易見故不可以任大
而可以小知
子曰君子喻於義小人喻於利(喻猶曉也)
臣按義者天理之公利者人欲之私君子之心惟
知有義故於義見得分明小人之心惟知有利故
於利無不通曉自比周而下凡十有一章皆言君
子小人所爲之相反而其大端不越於公私義利
而已孔子之指欲學者知君子小人之分而審其
取舍之幾臣今於此欲人主知君子小人之辨而
致謹於用舍之際聖人之言蓋無適而不宜也嗚
呼自昔姦邪小人之所以爲天下禍者雖非一端
然未有不以私與利爲之者利即私也私即利也
苟利其身雖君父之安危弗顧也苟利其家雖社
稷之存亡弗恤也然則人主於平時用舍之際其
可不察諸此乎
孟子曰觀近臣以其所爲主觀遠臣以其所主(主猶舉主之主)
臣按君子小人各從其類故近臣而賢必能舉遠
臣之賢者遠臣而賢亦必有近臣之賢者以舉之
故觀其所舉之賢否則近臣之爲人可知觀其舉
者之賢否則遠臣之爲人可知
孟子曰存乎人者莫良於眸子(眸子目之瞳子也)眸子不能掩
其惡胷中正則眸子瞭焉胷中不正則眸子眊焉(瞭明也眊)
(不明之貎)聽其言也觀其眸子人焉廋哉
臣按目者精神之所發而言者心術之所形故審
其言之邪正騐其目之明昧而其人之賢否不可
掩焉此觀人之一法也
魏文侯問置相於李克克曰居視其所親富視其所與
逹視其所舉窮視其所不為貧視其所不取
臣按文侯問擇相而李克以此五者爲言蓋居而
不妄親所親者必賢富而不妄與所與者必當逹
而不妄舉所舉者必善雖窮困而不爲非義之事
雖貧匱而不取非義之財兼此五者非君子不能
故可以當大臣宰相之任李克此言亦庶幾得觀
人之要矣是時有魏成者食祿千鍾什九在外什
一在内是以得卜子夏田子方段干木而進之文
侯皆以爲師李克之言雖非專爲成發然非成莫
能當者故文侯卒相之後之論相者其尚有考焉
以上論聖賢觀人之法臣按朱熹有言知人
之難尭舜以爲病孔子亦有聽言觀行之戒
然嘗思之此特爲小人設耳若皆君子則何
難之有哉蓋天地之間有自然之理凡陽必
剛剛必明明則易知凡陰必柔柔必闇闇則
難測故聖人作易遂以陽爲君子陰爲小人
其所以通幽明之故類萬物之情者雖百世
不能易也嘗竊推易說以觀天下之人凡其
光明正大疎暢洞逹如青天白日如高山大
川如雷霆之爲威如雨露之爲澤如龍虎之
爲猛而麟鳳之爲祥磊磊落落無纖芥可疑
者必君子也而其依阿淟涊回互隱伏糾結
如蛇蚓𤨏細如蟣蝨如鬼蜮狐蠱如盗賊詛
祝閃倏狡獪不可方物者必小人也君子小
人之極既定於内則其形於外者雖言談舉
止之微無不發見而况於事業文章之際尤
所謂粲然者彼小人者雖曰難知而亦豈得
而逃哉臣謂熹之言深有得於大易微旨人
主以是觀人思過半矣故附著焉
大學衍義卷十五
