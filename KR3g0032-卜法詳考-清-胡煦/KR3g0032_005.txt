卜法詳考卷五
禮部侍郎胡煦撰
丙丁腰金兜財
上丙丁屬火丙丁像丁頭足齊平是為正當依鄉之兆
否則拗鄉其拗處詳其禍福斷其吉凶(與下丙丁木兆皆見于千里路)
(之右)
腰金丙丁屬木要頭深足旺蛾眉正形否則拗鄉其拗
處看動静依經斷之
兜財丙丁屬火頭起身重足發如仰月正形如拗鄉其
拗處看兆象斷之論其吉凶
丙丁火兆章
初爻甲乙鄉一名父母屬青龍木須是旺相無動洪大
為佳動者必致叨疊文書更變凡事見速或帶休囚諸
事艱辛不宜蒙昧蒙昧則貴人隐而不見如輕細停塌
不利病者受氣于食得凶
二爻丙丁鄉名朱雀火一名兄弟不宜大動旺相反吉
成凶故曰火炎而無水濤溶總發而中間有折凡事宜
速速中防損得壬癸相應則凶中化吉也若得庚辛旺
相謂曰金中有水亦謂庚辛化財財旺不動則兄弟和
睦動必有争奪
三爻戊鄉螣蛇火一為長男剛明洪潤吉不宜折動動
則損財失業亡家用事欲速未達平直吉蒙昧凶
四爻已鄉屬勾陳土一為長女亦要明静堅直不宜蒙
昧蒙昧則陰小不安折動驚恐失財休囚則子孫暴卒凶外
事勾留如有夾絲則是伏尸乖氣相搏及官事鬼賊加
侵官訟失理終訟不善病者乃是氣也血氣陰魂求解
脫驛者行人至公私不利
五爻庚辛鄉屬白虎金精也一為妻財此神雖凶在火
位不能興禍如若旺相洪潤則經求有利公私兩諧謁
貴吉出入利進用和平更得壬癸相兼旺相洪潤大吉
不宜枯燥發動若動則金火相形其害必深
六爻壬癸鄉在末足屬元武水一為官鬼須是圓實剛
齊如此者用謀望吉如利如名前程何憂不顯或帶休
囚則是美中不美若蒙昧則官事戶役相連若發動則
盜賊奸邪所害亦有非常不測之禍出入防水厄陸防
盜賊人災歲歉
忽生木支截足在上大利交關更加父母妻財爻洪潤
大益見景而貨之或帶休囚如蝌蚪相似占患者久病
而死亦防中風癎疾則遲凶中隐吉或吉内藏凶
水火支生于庚辛壬癸鄉似柳穿相似夏秋卜之大利
求財非求財者防家鬼相侵春冬得之則有水火盜賊
之災更防失脫頭旺足直身洪大輕動者成脫盡吉(如脫)
(貨之類)或帶休囚只有所失不能用也頭旺直身衰足發
更帶輕脫則可也成財不能有始無終之象常占有大
難主人口分散先喜而後憂先易而後難也病者久而
至死暴病者有自縊傷亡為怪常占口舌相形訟失理
囚者出行人在路有驚涉江渡海有風濤之患陸行防
賊伴交遊占宅是伏尸占病要保重可也
丙丁
變形總斷(謹按甲乙丙丁腰金兜財皆有之)
死鰍困鰍(見前)鯽魚戲藻卧蠶食葉(見後)仰月(見前)順風船(見前)覆
月(見前)分頭(或是龍口)分足(或是魚尾)帆䉔(見前)飛鳥(後有飛鳥入林)蛛絲墜網絞
車四通(見前)凡字夀龜鼈兒
釣竿形
甲乙丙丁兩相同婚姻刑尅病人凶
官訟牽纏防盜賊家中無事也驚忡
金形化水
金火純金
甲乙丙丁兩相同婚姻不吉病人凶
老陽病凶子孫比行人信至利名空
兩乖形
甲乙丙丁兩同形婚姻上吉怕難成
官訟他勝病陽鬼火盜家中要禳星
魚尾形
甲乙丙丁一樣形生産雙生婿兩成
陽不脫災陰病死功名不美水盜靈
瀝水金
甲乙丙丁兩相同婚姻不久内房空(兩相同者謂千里左右皆相似)
陽宅陰人小口病陰宅殯地水藏凶(也)
聯占式
甲乙丙丁兩相同成合婚姻有始終
家宅田蠶多得利遷官居葬永興隆
(此一卦對洪潤綿綿上吉不攙之喜或帶休囚美中不美聫占謂并占二事故甲乙丙丁皆開之)
欺祖卦
丙丁欺住甲乙頭求利求名事不周
停塌婚姻虚費力如占病疾必多憂
此卦賓來欺主客竊主權逆上反亂之卦凡事叨疊
自然形
合婚兩兆宜精巧陽旺陰衰妻尅早(甲乙丙丁同開)
陰旺陽衰定損失兩卦一樣同諧老
甲乙丙丁有情魚水相依心齊福至兒孫孝義世代無
危人物不俗上吉夫妻(兩兆謂甲乙丙丁凡用應爻者則兩兆同開故言及婚姻)
功名定位
赴詔求官驗正形怪竒異路得功名
龍虎鳳鶴侯王相雜類興隆郡縣榮
科舉功名加官進職皆取官爻旺相第一(左官在丙丁之位右官在壬癸之位)
功名卦官鬼旺相父母洪潤子孫休囚上上(旺相休囚以日月諭)
腰金正形
金兆蛾眉掩月形中低後起怪憂驚
狂枝坐首財多損旺相依鄉事事成
(頭足相似六神不動六親不移兆交雜依鄉而斷多有變形皆從此出隨形而斷之正形洪潤皆為吉爻象)
(不從總是閒枝若飛來察動静胸中有見實為堪)
兜財正形
水鄉發火號兜財仰月身沈喜事來
上面生枝重見吉頭低下漏定凶災
兜財(二邊皆火之兆)正形云此卦乃水鄉發火要頭起身重足
發如仰月形又如船載物形故名兜財也
箭發離弓(同前)
箭發離弓病者危凶行人便至大利于公私商防損營
運難通家宅不利見貴差容最宜武帥求官興隆打圍
出獵邊塞防攻旺活興隆勝也上至公卿中至刺史下
至有德大福之人可以當之妄想邪謀其凶立至
巨海遊龍(同前)
巨海遊龍宜占制詔文書大利求名吉無不利君子道
長小人道消反此有凶横病者危有北陰願宜保守過
旬日方甦訟中凶行人到停塌有財出賣無氣捕捉隄
防走透消息(恐有血光之災此象如龍威德利見大人向上來望秋夏昇騰變異春冬欲速未達)
猛虎伏岡(此象不可知同前)
猛虎伏岡公幹宜艮方宜山場古墓察之可獲經商利
往坤位窑竈高原處運用得利其間防有比肩不足小
人脫漏所幹難成暴病變凶久病難治停塌遲中獲利
失時失本散事宜向委曲則可遲則終凶之兆也
龍口卦形(同前)
大為龍口卦小為蛇口卦下唇短有財上唇若短有口
舌直下生枝主漏財坐頭枝亦不利三起者速為事吉
三伏者為事遲疑謹防鬼賊交加不許托人幹事占病
者有願非常家宅啾唧停塌失本利見大人
化龍形(此象不可知同前)
化龍金兆(謂甲乙也)利見大人宜占朝京赴任大官受爵拜
將受封祈禱天地成大名利救大苦難立大事業如龍
威德普濟羣生如妄想邪謀重重禍害私者被獲公者
得勝經商得利防有攙奪保重可也此象多有變異
華蓋形(同前)
華蓋形陰陽交媾道合人和貧人致富富者必貴文當
拜相武必封侯女為妃后罪遇恩赦宜蓋造屋宅遊古
洞必遇神仙諸事利如捕捉盜賊陰覆于陰覆去處商
賈獲利水陸防危保守可也
金上立木(同前)
金上立木被土蓋頭出郊恐遭蛇虎之傷入室謹防牆
柵之難入船不可住于橋下風雷不許飲醉于高樓財
防盜賊穿井上傾遠處捕人近處捉獲冤家債主狹路
相逢病主死行人未至暗昧不明之象宜謹守
金中化水(此象亦不可知同前)
金中化水則是水兆水支不利姻親不宜占病凶經商
有險行人有病公事走泄事情官訟宜托重家宅伏屍
為怪
掩牆木兆
甲乙作掩牆問病必須難(此或逼近千里而立也前有居處作牆前掩牆金)
求財無氣象見貴路中攀
此卦行事主有阻隔甚不可求名舉用出入並凶不宜
動土經商路中有阻病者大神太歲神煞宜保行人立
至不至則虚驚信至凡事宜速不可托人産難有憂却
生貴子保重可守
金中變火(同前)
金中變火不須疑行人即日便回歸
占病禍因胸膈滿求謀用事有攙持
仙人過橋
仙人過橋夀山基地必有左抱右轉形勢微起改變門
風一紀後必出神童異子掘金井時見異物古器恐穢
物見之走了秀氣得此卦者六畜奴僕成行亡靈超昇
生人安泰占病者凶
仙人上馬(同前)
仙人上馬柳氏龜經曰上馬卦形凡占諸事吉占病者凶
雙魚形(同前)
大魚及小魚用事有攙持占身神願大急去問良醫行
人在路滯求財宜謹之隄防比肩托公私未可為捕逃
亡盗賊有人報說知占産生雙子婚姻大不宜大魚逐
有力小逐大力微(此當為兩形方有大小之分)
穿心六害(同前)
穿心六害形占訟者有家鬼取家人鄉黨唆&KR0008;病者夜
夢不祥財物相繫罪業牽纏不能解脫功名蹭蹬官長
作威經商水陸有阻財事有虚華家宅訟服不免隄防
失脫小口災悔歲占此象四季之中禍事重重保守可
也
金兆化水(同前)
金兆化水身無力舉用求名財亦空
官事行人未發動如占病産十分凶
仰月形
仰月火幹事利上半年上半月卦渾多晦滯如在上弦
得之則所用日日圓成下弦得之日日消亡散事應遲
成事欲速未遂不宜占病下弦得之十死一生(消亡之象也)
覆月形
覆月形勢頭伏足伏事多反覆功名難成病者陰氣入
腹久病者凶小兒得之隄防驚搐急驚應遲慢者必哭
重丁形(同前)
重丁形主父子兄弟同登妙境功名雙勝求一得二若
紋爻旺活則主重重之喜或帶休囚則有兩重所失必
有重事不然有舊事相纏又主比肩不足更宜仔細推
之占病主有重喪或病牽纏保禳可也
猛虎伏岡(三見)
猛虎伏岡論有所防隄防陰毒旺處遭傷最宜停塌不
利私商行人未至病者顛狂大利出師隄防兵卒應舉
成名只宜守分安然不利施為作法謹之慎之如行狼
虎之境也
鵓鴿駝鈴(同前)
鵓鴿駝鈴在庚辛爻發出支來是財爻發支財氣旺相
大利商賈停塌得財兩倍公幹者主有人攔阻占病有
金神七殺為禍安葬在水石之間行人信至公論有主
張婚姻妻帶子息來也
金中有水
金中有水生于火位傷害本元棄舊營新之象宜西南
方求利見貴吉散事遲滯中方散成事不成行人至宜
緩而不宜急有始無終之象也(泄氣也)
金火形
丙丁化金火先遲後速之象宜于西方銷鑄打造金鐡
處求幹必有人轉肩借便得喜占病夘日必死行人至
公訟變脫
四通卦(同前)
四通卦兄弟爻中發主有虚詐如妻財漏枝主有漏失
財物占病有神廟中陰魂為怪須是兄弟爻生下枝財
爻發上枝互換為佳方許四方通逹經營獲利官訟有
鬼賊亦主多事求功名蹭蹬有同輩攙持行人驚險凡
事保守
螣蛇形(同前)
螣蛇卦諸事進退事勝處被人唆搧老病者有血腥陰
魂怪有夢為妖經營冬宜北地夏利西南秋則向西春
歸東路仍防旺處遭傷口舌如麻謹慎為妙
坐身卦(即坐身枝)
金上立木頭伏足伏事多反覆行人未臨病者必哭占
孕是男臨産有驚求名不遂停塌無利隄防仁中不仁
美中不美
純金卦(同前)
純金卦六神一同六親齊配大利于秋求名求利施恩
作福婚姻和美訟中得理家宅清平行人未至自有佳
音吉無不利
失字形(同前)
失字形必有散失謀事不成病者冤牽枝在上是陽魂
枝在下是陰魂有財物相繫作善薦悼免致恓惶凡事
謹慎仔細消詳
金火形(同前)
金火相烘火為贏主父子不和夫妻反目兄弟爭財逆
上反理之象占財一得二失問名無占宅二三人病
箭不離弓(同前)
箭不離弓乘凶恃勢之象也占訟有暗弓病者有財物
相繫夜夢不祥求名只可以大易小尚防攙越之難利
公不利私行人未至
揚旗形(同前)
金中發火似化為揚旗家宅防水火盜賊之災最利于
公必有喜信不利于私性命相連應速不應遲脫貨快
利占病不利見凶
困鰍形(同前)
困鰍形只是本情六爻不動更兼漤瀝頭伏足直占市
邑目下無價久遠後纔利動必有變異昇騰之象凡事
宜遲不宜速也占病者必死
重金形(同前)
重金卦宜破屋壞垣伐木甚利小人不宜君子所為此
陰毒之象也過了艱難方可遂意却利興販金銀銅錫
等貨亦主凡事重重疊疊
羅網形(同前)
天羅地網不宜占歲年内必有瘟疫相纏内防陰人妬
忌外有小人侵欺占盜必來囚繫難出兩頭略有空缺
走透問凶不凶問喜不喜問盜來不來公訟理不理
傷殘形
枝兆交雜為帶疾卦形凶勢必形傷
枯朽定遭癆瘵病兩邊無力不為祥
卜法詳考卷五
