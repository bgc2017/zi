卜法詳考卷七
禮部侍郎胡煦撰
龜卜(古法彙選)
古者龜卜之法先須選龜蓋其體有俯有仰有前弇有
後弇有左倪有右倪之别其色有玄黃青白赤黑之别
蓋俯者天龜其色玄(周禮名靈屬)仰者地龜其色黃(周禮名繹屬)
前弇者東龜其色白(周禮名靁屬)右倪者北龜其色黑(周禮名若)
(屬)
及秋取而殺之至春而乾乃釁而藏之卜時乃去其上
甲存其下甲其下甲之外有黑膜一層臨卜乃用契刀
於腰金之上一方中刻為方形去其黑膜此外尚有六
處近上首之一乂近下尾之一乂并近四足之四乂皆
須用刀刻之蓋龜板之下皆有横直之文其正中直文
通于上下名曰千里有此一文然後有左陽右陰之别
横文約有五道五行之象也左右各五天干之十數也
五文之空左右約十二方十二支之象也上一文斜出
而抱首若或直出名曰冲天是之謂王此最貴者也其
左右牆中有二眼者其次貴者也或左有右無左無右
有者曰相曰將皆貴也下一文斜出而抱尾其中平直
止有三文三文之中止有兩大方以中文界之上下各
四以應四時其中文為腰金腰金之下為兜財凡卜必
在腰金之上一方分為左右二方左名甲乙右名丙丁
其甲乙以金論丙丁以火論何也蓋覆龜而視之甲乙
雖屬左方以龜之正形論則原在龜右右金方也故左
之甲乙為金丙丁在右而以火論者南方故也蓋腰金
上下之四方分主四行左之下水也左之上金也右之
上火也右之下木也如以五行之理論則各就本行而
分子父財官如照史記龜經所卜則但論首身足三處
而已古者開龜之法必分四時冬開後右春開後左夏
開前左秋開前右今不論四時皆開前之二方然所開
之一方亦必有上下左右亦當因所開之時而先開其
方吳中卜法卜一事則開甲乙一方二事則兼開丙丁
如兩人共謀之事或以已求人之事則兼甲乙丙丁二
方皆開之矣三事則并開腰金之甲乙四事則并開腰
金之丙丁五事六事則并腰金之下横名為兜財者亦
開之古法如止占一事則視四方之略高者而占之尤
屬極驗周禮所以有視高之說將卜之時又必五行全
具以碗盛水置錢于中用木界尺二架于其上然後置
龜板焉刻者向下而近肉者向上以三一丸灼之錢為
金界尺為木碗盛者為水炙者為火成灰則土也而五
行全矣火力既至必有烟煤黑色形焉忽覺咋然有聲
其板拆矣拆之所見其中為身逼近千里者為首舒而
向外者為足然後觀其身首足之俯仰平直并其方位
之五行以卜其吉凶焉又一法專論五行以别財官父
子而以旺相冲動論之又一法分為四象而以衰旺論
之又或觀其尖圓直曲平而以五行論之(皆古法也)不可執
一
既占其拆矣乃以繩約其拆處以香火供之必待三日
而拆始復合然後埋之如不及三日龜板仍復有聲是
猶有未盡之言也當再卜之
三一丸炭屑一兩鉛粉三錢拌勻用棗肉和而成錠其
粗如筯其長三四分晒乾藏以待用用時以火燒之待
其透明然後置於龜板之上以灼之
刻龜之刀形扁而方約長五寸厚二三分正中如斧形
磨為刃其拆分身首足三處而論身者事之幹也貴乎
平直剛健洪潤明淨者吉也或摺折乖違衰拗枯朽及
夾絲拖墜縱横促漏皆不宜也首者事之始也其平直
高昂回就有情者吉也忌渾蒙&KR0377;漤低伏臨野及俛垂
戴白者不宜也足者事之終也其開豁飄揚浮脫陽之
類也動象也肣管落滯陰之類也静象也宜動宜靜宜
發宜收各有所宜故吉凶亦異枝生于上下者也首身
足皆有之然亦各有所宜蕾則枝之短而微圓者也若
化龍若華蓋若仙人上馬仙人過橋鵓鴿駝鈴之類皆
吉也否則為上累上累則非宜矣又有内已外人内男
外女之說女本内也而謂為外婚姻之女自外而入也
又有交易圖謀征戰約請婚姻來往彼此相接之事則
甲乙丙丁二方皆開之以甲乙為我丙丁為人停勻則
兩吉一高一低一強一弱則一吉一否
總斷
甲乙(金兆)其形象一以頭高身旺足管為正形倘有不
然者是之謂拗斯為動矣拗者身首足不相應也
丙丁(火兆)其形象丁頭足齊平頭大尾小是為正形有
不然者是之謂拗斯為動矣又頭足乖亦為拗又卦
體靜逢日之干為動
腰金甲乙(水兆)頭平身直足管如蛾眉覆月始為正形
有不然者是之謂拗斯為動矣
腰金丙丁(木兆)宜頭深足旺蛾眉正形有不然者是之
謂拗斯為動矣
上鄉木兆(一名坐脉)宜如木形而活根柱堅牢而粗始為
正形有不然者是之謂拗斯為動矣(此枝之下大上小者也)
下鄉倒龍(木兆一名懸針)如倒掛龍如懸針其正形宜直而
活有不然者是之謂拗斯為動矣(此枝之上大下小者)
兜財(二邊俱是火兆)要頭起身重足發如仰月又如船載物
是為正形詳其爻占斷其吉凶
金以甲乙為財丙丁為官戊為父已為母庚為兄辛為
弟壬為子癸為孫又甲為妻乙為妾皆自首至足分别
論之如不與正形同是為拗動
火以甲為父乙為母丙為兄丁為弟戊為子已為孫庚
為妻辛為妾壬癸為官皆自首至足分别論之如不與
正形同是為拗動
水以甲為子乙為孫丙為妻丁為妾戊已為官庚為父
辛為母壬為兄癸為弟皆自首至足分别論之如不與
正形同是為拗動
木以甲為兄乙為弟丙為子丁為孫戊為妻已為妾庚
辛為官壬為父癸為母皆自首至足分别論之如不與
正形同是為拗動
分斷甲乙金兆
凡占首為事始首若高昂仰起則作事有勢身為事幹
身若平直厚重則作事有力足為事成足若振起高昂
則末後有勢然亦有宜有不宜蓋事至成終乃收斂之
地則又以肣管低垂伏臨平直為妙蓋高昂仰起者動
象也肣管低垂伏臨平直者靜象也宜動宜靜各有所
宜如占病足肣者生足開者危行者足開至足肣不至
占出行足開行足肣不行有求足開得足肣不得繫者
足開出足肣不出占病足開而危者内高外下也
頭仰吉頭伏凶靜應遲動應速外者人也内者我也
外者女也内者男也凡頭足乖違身中摧折及夾絲或
如破器并頭足帶白皆非吉也
頭高足低主前榮後辱占財福只初限為佳
頭低足豁占病凶又主破財若身旺而低則吉處藏凶
頭高足管身平占歲大稔諸事皆成
頭高足管身鄉勇猛利于進用最忌身促
頭高足落主始勤終怠更若身空窈窕諸事難成(窈窕細也)
(身空即是旬空)
頭直足直而身動更帶昏蒙占病主邪氣相干
頭伏足起占行人來速占病利女不利男
頭伏足伏事多憂滯占行人不至占病凶
頭直足直身直白虎朱雀皆動諸事利有憂不成(火尅金也)
頭直身直足發金形帶火行人至婚姻不諧占病胸膈
滿
頭若無氣求謀難於進身失脫難尋婚姻不諧
頭若有氣更得前後相應主貴人扶持
頭動足浮求謀不遂失脫難尋
身旺足垂主事遲多反覆進退
甲乙枝兆
龜策傳曰大者身也小者枝也枝旁出者也又旁出而
如花萼者為蕾(所以有上累下累之說)凡有枝不若無枝動不如
靜若自凶變吉猶可自吉變凶則不宜矣
首上生枝高昂生枝則吉諸事有成垂伏生枝則凶
主有欠愿多瘡癤發熱身疼凡健旺生枝精明洪
潤青龍有氣諸事皆吉占訟蓋頭枝鄰人硬證
若横而生枝大為龍口主昇騰小為蛇口主口舌下
短有財多吉上短有口舌多憂腰金而狂枝坐首
主損財唯旺相可以成事兜財有枝吉頭高足
仰上生枝名利成就唯不宜占病占婚枝兆交雜
女必帶疾健旺生枝求財倍利三起枝諸事吉
三伏枝事必遲疑
首下生枝六爻下累多凶旺相亦不為祥主漏財破
産有憂凶兜財下漏多災頭直足高下漏枝件
件不宜
身上生枝高昂生枝則吉頭垂足伏生枝則凶旺相
生枝多有財福問功名健旺生枝即陞占訟官
鬼生枝必定有禍健旺更不宜占婚枝兆交雜女
必帶疾官鬼生枝亦多病占訟插花枝被勘若身
上白虎生枝主有血光之災丙丁上生枝主有欠
願上下兩枝參差名利遲滯多病訟有孝服四
通八逹如十字乃吉有枝内外公私多有阻隔唯
問名者必主大貴若有蕾主貴人扶持枝兆縱横
諸事遲滯公私皆不利同人妬忌病難醫若身爻枯
朽兄弟獨發主虚詐不利求人占天時交加枝兆
主風見貴枝兆尅戰難見出行身促枝横途中
有險三起枝主鬭爭身上所生之枝反大于身
為子尅母主下凌上成亦難成散亦難散
身下生枝下累多凶主漏財破産旺亦不吉若首尾
無旺氣名利無成禍患相侵漏身枝多怪夢腰腿
疼交關必遇無情占訟漏身主遲延别有勾連
足上生枝亂枝主凶禍災迍庚辛生枝則奸邪盗
氣刀兵相擊木枝截足大利交關得父母妻財洪
潤大益枝生于庚辛壬癸似柳穿者夏秋卜最利
求財非求財則家鬼相侵春冬卜有水火盗賊之憂
更防失脫
足下生枝下累多凶旺亦不吉亂枝主凶禍災迍
足漏為漏財亦不宜脫貨久病遷延難治
揍鬚出洞乃身折之形唯頭高及後若戲水魚者始
利屈曲短肥非吉枝兆縱横則有禍
甲乙變形
箭發離弓利求名最利武帥大利公事行人至見貴亦
宜病凶家宅不利
巨海遊龍君子道長之卦宜占制詔文書大利求名病
危宜保守過旬日方甦訟凶行人至停塌利出賣無
氣捕捉隄防走透消息恐有血光之災秋夏昇騰變
易春冬欲速未逹
猛虎伏岡唯利君子求謀若公幹宜艮方捕捉宜山場
古墓察之可獲經商利往坤方窰竈高原處運用得
利防有比肩不足小人脫漏所幹難成暴病變凶久
病難治停塌遲中得利
化龍形主昇騰變化大利求名宜立大功普濟羣生利
公不利私經商得利有攙奪此象多有變異
頭上開口大為龍口小為蛇口下唇短有財上唇短有
口舌下枝主漏財坐頭枝亦不利三起者吉三伏為
事遲疑謹防鬼賊不可托人幹事家宅啾唧停塌失
本
華蓋形陰陽交媾道合人和貧者必富富者必貴最宜
建造諸事利益罪囚遇赦占病不宜捕捉難獲商賈
水陸防危
金上立木土又蓋頭行人未至病人有憂財防盗賊穿
井土傾遠處捕人近處捉獲冤家債主狹路相逢謹
防墻井橋梁之險出郊必遇蛇虬
金中化水占事遲當有成不宜占婚占病危經商有險
行人有病公事走泄事情占家宅有怪異伏尸
金中變火行人即歸暴病有變久病必危求謀用事中
有攙奪
甲乙掩墻主有阻隔不可求名出入并凶不宜動土不
宜占病求財無見貴逢于道路經商途中有阻行人
立至不至則虚驚信至凡事宜速不可托人産難有
憂却生貴子
金兆化水身又無力名利皆空行人未動生産大凶
仙人過橋占陰宅大利後嗣唯占病凶
仙人上馬諸事吉更宜占墳墓不宜占病
大魚捉小魚占事恐有攙奪占病有神願行人在路有
阻求財宜慎捕捉有人報說占産主雙生占婚不宜
大魚逐小魚則有力小魚逐大魚則力微
穿心六害主有禍家宅訟服不免隄防失脫小口災晦
有怪異占訟有親鄰唆扇罪業牽纏不能解脫功名
蹭蹬經商水陸有阻求財虚華歲占得之四時禍事
重重
仰月形上半月得之大利乃進盛之象下半月得之不
利乃消滅之象亦利上半年不利下半年散事應速
成事欲速未遂亦不宜占病
覆月形頭伏足伏身橋凡事反覆功名難成占病陰氣
入腹久病凶小兒多驚搐之災
金中帶火有喜訟無凶病輕無禍
瀝水金有說無成
掩墻金若繫金于柱諸事宜急速若緩則有悮
金中變木主大富訟有虚驚病凶
掛龍金求財薄得
甲乙腰金水兆
金兆如蛾眉掩月乃為正形若得頭足相似六神不動
六親不移又得洪潤旺相依鄉斯為上吉若中低後起
主怪異憂驚然多有變形皆從此出俱宜隨形而斷若
狂枝坐首主破財枝若飛來須察動靜言之
頭高足低事事不宜
頭高足直諸事利益
頭高足伏人情和睦
頭高足垂莫信是非
頭高足管求財必滿
頭高足高謀望虚勞
頭高身旺足又發一應圖謀皆脫灑
頭高身滯足高飄行藏必定見蹊蹺
頭仰身高足又發見貴求官必通逹
頭直足高宜尋結交
頭直足低事不發機
頭直足直求財利益
頭直足管財利皆緩
頭直足摇虚詐動飄
頭直身滯足還落官病無凶朋友託
頭直身伏足又伏即利求財俱不足
頭低足低好事成非
頭低足直求謀可息
頭低足伏小病便哭
頭低足汎喪事速辦
頭低足落諸事莫作
頭低身仰是非日長
頭伏身高足後垂官訟不可託相知
頭伏身低足又低病人官訟必遲遲
頭伏身起掛高梢病者驚狂訟得招
頭曲足曲事多反覆
頭細足垂閒是閒非
甲乙兜財火兆
頭高身重足起洪潤旺相第一休囚摺折諸事不宜
頭高足直諸事利益
頭高足高諸事多招求財有利病患俱消
頭高足仰上生枝名成利就病凶危
頭直身直足尖休囚破敗多病洪潤旺相大吉
頭直身直足仰功名利求財有官事不宜
頭直足高枝又下漏事事不宜
頭直足仰諸事吉祥財貨有利官事無傷
頭直足直占病不利官事自息求財少遂
頭直足直不利占女病求財無官事息
頭低足低好事成非病凶求財無官事息
頭低足飄諸事蹊蹺官事多杖責老病更不宜
頭低足豁大利求財
頭低足直老病危哭
頭大足尖求財莫貪婚姻難功名未全
頭曲足曲諸事不足
分斷丙丁火兆
丙丁象丁頭足齊平五鄉洪潤又帶旺氣凡事皆吉
其形象丁若滯折休囚定主驚恐若雀武皆動主官災
盗賊宜頭旺尾微若尾粗頭細名利皆不宜也
丙丁如丁頭大尾細又不動摇名利皆吉利于進取
足無力謀望不遂求財無他事亦多遲滯
足爻有氣最利功名餘事皆可成就若不累促求財家
宅皆吉身動足浮主有失脫
丙丁象丁頭直足直而洪潤名利皆吉家宅安人口順
頭高足直身洪大諸事通泰成脫皆宜若或休囚定主
滯晦
頭高宜見貴
身宫差跌諸事不宜主折財
頭回身空足輕求謀雖許不可全信求財見貴空費力
總虚名
丙丁枝兆
首上生枝甲乙上累主文書有氣得貴人扶持丙
丁上累猶可得他人扶持占病有欠願頭高足起
上生枝諸般皆吉唯不宜占病
首下生枝主漏財敗事丙丁下累主陰人阻滯凡
事皆無成兄弟生枝主有虚詐兄弟爻最利生
下枝頭直足高下生枝諸事不宜
身上生枝戊已上累吉坐身枝首伏足伏亦名金
上立木唯孕婦臨産有驚主生貴子求名不成停塌
無利隄防仁中不仁諸事反覆難成行人未至占病
必哭插花枝生于木名利皆吉婚姻得美婦若身
枯體弱則主淹留浮木生枝進退多阻更若摺折
諸事難成木兆如風摇枝生内外財防損失謀望
皆虚占天時交加枝兆主風
身下生枝戊已下累破財破事病有血光之災女子
不利
足上生枝庚辛上累財榖豐百事昌壬癸上累不
得人力木枝坐上截足交關大利求財利若休囚或
如蝌蚪則吉内藏凶占訟蓋頭枝鄰人硬證官
鬼生枝占訟有禍健旺更不宜辛上生枝吉問
功名健旺生枝即陞財上發枝為鵓鴿拖鈴行商
坐賈皆利若健旺其利加倍行人信至婚姻妻帶子
來唯公幹有人攔阻占捕捉旺處生枝有人報信
若休囚生枝蛀折定走脫烏鴉帶箭名利皆空病
危身損財爻宜生上枝占婚姻枝兆交雜女必
帶疾若枯朽定主癆疾若官鬼生枝亦多病
足下生枝庚辛下累有災壬癸下累破財水火
枝生于官鬼上下相穿夏秋卜多財春冬卜多火盗
庚辛下生枝為漏財木兆生枝掃脚名利有人
攙奪婚成亦主生離占婚足漏枝主好争鬭
公孫同數乃上出之枝當生于腰金之木枝與本身
齊等也主吉中有助最宜求利唯公訟不宜
父子相負乃上出之枝而斜背者亦名火中蓮主父
子參商與人謀事則内勾外連為禍
飛鳥入林乃上下生枝若翼而頭伏尾高者也行人
速至主有喜慶若或蒙昧損折諸事没興且有勾連
丙丁變形
金水形在丙丁為傷元氣諸事難全宜西南方求利見
貴吉行人未至散事宜遲成事不成宜緩而不宜急
有始無終之象
丙丁化金火為三起伏先遲後速之象宜西南方打造
金鐵處求幹有借肩得力處病凶行人至凡公私及
脫貨皆多虚詐公訟辨脫
四通卦兄弟爻中發主有虚詐財爻漏枝主漏失財物
占病主陰神為怪若財發上枝兄弟漏枝方許四方
通達經營獲利官訟有鬼賊亦主多事功名蹭蹬同
軰攙持行人驚險凡事保守
純金卦在丙丁之鄉六神一同六親齊配是為財旺秋
占更吉求名求利施恩作福婚姻和美官訟得理行
人未至有信來
螣蛇卦諸事進退事勝處有人唆扇老病有血腥經營
冬宜北春宜東夏宜南仍防旺處遭傷口舌如麻
丙丁失字形主有散失諸事無成主夫妻反目父子不
和兄弟争閙病者冤牽枝在上是陽魂枝在下是陰
魂
金火形父子兩背謂大小相背也金火相烘則火勝主
夫妻反目父子不和兄弟争閙逆上反理之象占財
得一失二問名無占宅二三人病
箭不離弓乘凶恃勢之象唯利占公事官訟須防暗箭
功名只可以大易小尚防攙越行人未至
揚旗形金中發火有似揚旗諸事宜速不宜遲家宅防
水火盗賊之災最利于公必有喜信不利于私脫貨
利占病不利
困鰍形短而蠢六爻不動凡事宜遲不宜速若頭低足
直六爻不動更兼&KR0377;漤買賣久後得利有變易昇騰
之象占病危
兩金重叠金形生金枝也不利于公唯宜破屋壞垣伐
木及買賣銅鐵利小人不利君子此陰毒之象主事
重叠過涉艱難方可遂意
猛虎伏岡不宜公訟隄防陰毒恐旺處有傷停塌大利
不利私商行人未至病者顛狂大利出師
鵓鴿駝鈴庚辛上發枝行商坐賈皆吉凶禍消滅行人
信至婚姻妻帶子來公幹主有人攔阻占病有鬼祟
安葬在水石之間
重叠丙丁謂二釘也主父子兄弟同登妙境功名雙勝
求一得二若頭足齊平五鄉洪潤家宅豐盈若紋爻
旺活則有重喜若帶休囚則有兩失或有舊事相纏
又主比肩不足占病或有牽纏或有重喪
烏鵲帶箭見官求謁皆不通名利俱空占病久後危
天羅地網囚繫難出瘟疫纏繞内防陰人妒忌外有小
人侵欺若得兩頭有空謂之破羅破網問凶不凶問
喜不喜問盗來不來公訟理不理(與鵓鴿駝鈴不同駝鈴在上帶箭在)
(下)
牛頭火甚凶
天井水交加紊亂不利經營
雲梯獨步利謁貴求名不利婚姻及占病求財
丙丁腰金木兆
頭高足高口舌多招
頭高足低陰人是非
頭高足起諸事莫理
頭高足直多施見識
頭高足伏官災不速
頭高足滯莫爭閒氣
頭高足飄諸事蹊蹺
頭高身低足後垂利見官豪絶是非
頭直足直官事有力
頭直足低間事莫攜
頭直足仰莫聽水響
頭直足發顯利虚宅
頭直足飄信息勞叨
頭直身高足又彎求官求事後艱難
頭低足高舉用自勞
頭低足低無是無非
頭低足管憂疑傷感
頭低足揚老病堪傷
頭低身旺足後發脫事無憂訟無責
頭伏身平足更平求財求利可經營
頭大足大家財破敗
頭細足細求財莫去
丙丁腰金變形
形如覆月洪潤為吉拗則不宜更若有枝須察動静
木兆不宜身空求財無諸事乖違行人未至失物不得
形如匙挑舉用有憂
木兆無根秀而不實
足虚頭回空失空回
木兆如風吹燭臺主虚驚
乂天乂地皆不利而乂地更凶
風擺荷水漾荷弄珠荷不宜托人幹事皆無凖的終有
捐失又宜分向内向外
騰上木事多虚聲
兩鬼扶身所求不成凡事有人攙奪久病不利
軟橋若柱主凶中有助若或體衰則凶中有吉
木兆象黃蘭利春不利冬
牛頭火甚凶公私皆不利行人被阻
天井水諸事交加紊亂
插花枝名利皆吉婚姻和美唯不宜身枯體弱
木兆化為杖鼓花酒叢中最利不利占病訟有囚繫
掃脚枝問利求名有人攙奪婚姻不久主離
浮木生枝不利占名謀為進退多阻若帶摺折諸事無
成
倒木無根諸事不利
頭回身空足輕求謀雖許不可全信凡百成事名利兩
途總屬虚名
木兆化金求財無行人未歸任人不著所幹不成
木横倒形無事亦生煩惱占病凶行人在路亦有他事
纏擾
風摇木枝兆内外相交財防捐失求望虚勞
倚壁卦内外皆可怕
獨土形如一字公私皆吉更利農耕
三合形諸事可成求財婚姻皆吉
亂絲形無事也虚驚
成林木大利求財
倒龍形失脫易尋
毛葉形上豐下細頭又纖活如平地插雞毛大吉更利
求名
背靠木&KR1131;勞碌耳有相背之形故事多反覆
丙丁兜財火兆
頭高身重足起旺相諸事皆吉
頭高足起上生枝諸事皆吉唯不宜占病
頭高足高多招官事占名大貴占病則男子凶
頭高足豁求財少利占名大吉病者用藥而愈
頭高足直諸事利益
頭高足曲病人便哭官事牽纏功名不足
頭直身直足直無是無非財官俱無占病危
頭直足高下生枝諸事不宜
頭直身沈足尖財利不全
頭直身直足仰官事刑傷功名大利財貨平常
頭直足仰婚姻吉功名利病無妨
頭直足伏名利俱無占女子病不利
頭低足飄諸事蹊蹺
頭低足低好事成非病凶名利皆不宜
頭低身重足飄諸事莫理
頭大足尖功名不全求財無利占病遲延
甲乙丙丁兜財火兆
此兆名水鄉發火頭起身重足發如仰月形則諸事有
喜上面生枝吉頭低下漏定主凶災
順風船最利經商求官赴任婚姻皆吉病則久後危
擔肩形頭似畫眉又如雁陣排空而縮脚若得身肥旺
相諸事皆吉
鯽魚上水其形縮脚若得身肥諸事如意足發身衰則
不宜也
蠶頭蟹足諸事如意
縮脚變形又有漏身漏財之别枝生于下若鳥之飛其
脚縮也諸事可為
變形(甲乙丙丁腰金兜財皆有之)
死鰍
困鰍見于火兆短而蠢六爻不動凡事宜遲不宜速若
頭直足直更兼瀝漤買賣久後得利
鯽魚戲藻即上水也見兜財身肥者吉足發身衰不宜
卧蠶食葉宜身肥足管求財宜緩若空斷則主悲
仰月見金兆上半月得之大利乃進盛之象不利下半
月亦利上半年不利下半年
覆月見金兆頭伏足伏身橋凡事反覆難成占病久凶
小兒多驚搐之災
順風船見兜財經商最利求官赴任婚姻皆吉病則久
後危
分頭頭上分開若龍口蛇口之類
分足足上分開若大魚捉小魚鵓鴿駝鈴之類
帆䉔此木兆變形兩頭著脉方吉蛀折則不宜也
飛鳥即兜財中縮脚形諸事可為若得形如鳳鶴占功
名定至侯王
蛛絲墜網與絞車同
絞車此與夀龜鼈兒其形皆圓此不常有者也絞車特
多亂絲耳
四通上下生枝文如十字乃吉若兩枝參差名利遲滯
多病訟有孝服
凡字與火兆中失字形相似頭合而尾分主父子兄弟
夫婦不和
夀龜與蛛絲絞車相似
鼈兒與蛛絲絞車相似
漏身漏財縮脚變形如鳥之飛其脚縮也諸事可為
撐門形或如棒或如筍或如針則萬事亨通屈曲短肥
者不吉若生亂枝或見摧折則求財不利
金雞獨立諸事難諧有憂多阻囚繫不出占病亦宜
聫占(甲乙丙丁二方兼占之)
身折兩頭低甲乙丙丁相同病凶婚姻刑尅官訟牽纏
且防盗賊居家常有驚憂
金形化水甲乙丙丁相同婚姻有始無終家宅田園謹
防水盗官訟遭刑病危
金火純金甲乙丙丁相同婚姻不吉名利皆空老陽病
危行人信至
兩乖形其形直而足開上有纏絲甲乙丙丁相同婚姻
上吉而難成官訟他勝病陽鬼為祟家宅防火盗
魚尾形甲乙丙丁相同占婚則兩壻占産則雙生病則
陰人危陽人難愈功名不美家宅防水盗
瀝水金兩頭低也甲乙丙丁相同占婚不久房空占家
宅陰人小口多病占陰宅主有水藏
一字形甲乙丙丁相同夫婦齊眉家宅田蠶大利官陞
陰宅大吉若得洪潤其吉綿長如帶休囚美中不足
丙丁頭高甲乙頭低是為賓來欺主下逆上之象名利
難成停塌無利婚姻不成病多憂
陽旺陰衰主尅妻陰旺陽衰主尅夫唯兩邊相同占婚
偕老
凡占功名官鬼旺相父母洪潤子孫休囚上吉若其形
怪異或見龍虎鳳鶴定為將相侯王若雜類興隆止
郡縣之榮耳
甲乙金兆分爻
初爻甲乙為首一名青龍又為財神又甲為妻乙為妾
若洪潤則諸事相宜謁貴求財皆吉若輕清則
諸事減力若高蒙則主前程有阻若低蒙則始
終滯晦常多迷悶若低洪驛急不利求財(洪驛急皆為兄)
(弟旺也)枝從此生名坐頭枝
二爻丙丁一名朱雀又為官鬼若動主文書口舌官
事相繫若有枝内外公私各有阻隔若平静輕清
必主有攔截之患唯科舉功名健旺生枝必主大
貴若有蕾則主貴人扶持
三爻為戊一名螣蛇又為祖父若洪潤清健生氣頗
佳得貴人之力田蠶墳宅興隆大畏蒙滯則諸事不
吉(蒙屬木為尅土也)
四爻為已一名勾陳又為祖母其色宜驛(驛者金也金之色白)
若帶輕清則諸事速若堅直穏平則諸事大吉
不宜蒙昧昏沉戊已二爻為父母宫大宜洪大
旺相育物無窮生氣不絶不宜枯朽蒙昧促折
如衰處生枝化為破財五鬼凶害非常
五爻庚辛一名白虎又庚為兄辛為弟此神未嘗有
吉故不宜動唯宜平静清秀自然貞吉若動主
比肩不和不利求財若動旺生枝則奸邪盗氣刀
兵相擊亦不宜蒙昧蒙昧則疾病相攻若休囚
則陰少不安若驛則主破財(驛如半環金之本形也其色白在此宫則)
(為兄弟)
六爻壬癸為足一名玄武又壬為子癸為孫喜平伏
清秀謂之足肣上吉大畏蒙蒙則盗賊奸氣相凌
成脫二途皆不宜終亦不利若發動如幡脚失脫
非輕常主小人有憂害不成也
首高足落凡事始勤終怠占病遲滯(後無力也)老陰大凶(足落)
(也)少陰血氣不和(與足近也)無咎或食積疽痍之疾少陽
防驚(與首近也)更看身分如何且要本音純美
首直足直戊已震動更帶蒙昧則邪氣相干(中心動也)
首伏足伏多生憂愁諸事不和疾病危亡行人不至論
訴失理(此首伏足伏而中直者若中起則為橋矣)
首伏足起行人速至老陽病者凶(首伏也)長男在外得病
(與首近也)或因食氣所傷老陰患者憂氣未甦無咎(足起也)
暴病者身旺吉(足起也)促動凶(首伏也)如停貨物得此大
利(先衰後盛也)速脫無氣不得價(首伏也)有憂不成先凶後
吉
首直足直身直朱雀白虎大動則有官事戶役相牽少
陰遇之膿血之災(白虎動也)少陽值之瘡痍之悔
丙丁火兆分爻
初爻甲乙為首一名青龍又甲為父乙為母以旺相
無動洪大者為佳若動則必致叨叠文書更變凡
事見速如帶休囚諸事艱辛亦不宜蒙昧蒙昧
則貴人隠而不見若輕細則停塌不利病者受氣
于食得凶
二爻丙丁一名朱雀又丙為兄丁為弟不宜大動若
大動旺相則反吉成凶故曰火炎而無水淘溶縱發
而中間有折凡事宜速速中防損得壬癸相應則凶
中化吉若得庚辛旺相謂曰金中有水亦謂庚辛
化財財旺不動則兄弟和睦動則必有爭奪
三爻為戊一名螣蛇又為長男又為子唯剛明洪潤
為吉不宜折動動則損財失業亡家用事欲速未
逹平直吉蒙昧凶
四爻為已一名勾陳又為長女又為孫唯宜明静堅
直不宜蒙昧蒙昧則陰小不安折動則驚恐失
財休囚則子孫不利外事勾連如有夾絲則主
伏尸乖氣相搏及官事鬼賊加侵官訟失理終訟不
善病多氣疾驛者行人至公私不利
五爻庚辛一名白虎又為妻財庚為妻辛為妾此神
雖凶在火位不能興禍若旺相洪潤則經求有利公
私兩諧謁貴出入皆利進用和平更得壬癸相兼旺
相洪潤大吉不宜枯燥發動若動則金火相刑其
害必深
六爻壬癸為足一名玄武又為官鬼唯得圓實剛齊
謀望利名皆吉前程何憂不顯若帶休囚則是美中
不美若蒙昧則官事戶役相連若發動則盗賊
奸邪為害有非常不測之禍謹防水厄陸防盗賊人
災歲歉如生木枝截足在上大利交關更加父母
妻財洪潤大吉若帶休囚如蝌蚪相似則病久而
危亦防中風癎疾則遲或凶中隠吉或吉内藏凶
水火枝生于庚辛壬癸與柳穿相似夏秋卜之大利
求財如非求財則防家鬼相侵春冬得之則有水火
盗賊之災更防失脫
首旺足直身洪大輕動者成脫盡吉或帶休囚必有
所失不能用也
首旺直身衰足發更帶輕脫則可也求財不得有始無
終之象常占有大難主人口分散先喜後憂先易後
難病久而危暴病有自縊傷亡為怪常占則口舌相
形訟失理囚者出行人在路有驚涉江渡海有風濤
之患陸行防賊伴交遊占宅有伏尸古穴須保重可
也
卜法詳考卷七
