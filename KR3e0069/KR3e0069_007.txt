仁端錄卷七
明徐謙撰
陳葵刪定
收靨賦
痘出八九日來應結乾紅痂疕如或少有不順坐此方
作膿窠漿成蒼蠟自宜次第收成身重發熱停漿不易
結痂此則陽亢隂虚引以清涼收歛痘瘡焦落辨别隂
陽人中上下先靨為良若是足腰先歛黑多凶少吉要
提防兆自唇吻兮漿吐結如珠粒斷人唇中兮却分點
以意量顴上平乾兮慮乎倒靨額間先收兮謂之不祥
痂不着而壅腫兮因榮血之淖澤瘡盡裂而縐揭兮此
衛氣之殘傷漿足氣促恐因痰壅而然忽爾發驚乃或
小便閉結便閉未通裡氣熱而涼導便溏不食中氣虚
而温養熱傷皮毛兮肺金不收餘毒濕傷肌肉兮脾土
不燥殘漿頭瘡膿灌不平兮孤陽不生足瘡包水不乾
兮純隂不養(頭為陽足為隂氣血難到)飲食减少兮引日而斃煩熱
增劇兮倏忽而忘如見氣虚而塌陷温補可興若或倒
靨而焦黑攻發則活泄瀉安寧虚而少毒能食便結實
則無邪肺寒自然利膿温補為上臟毒必定便血解利
為先挫喉聲啞漿行飽滿亦無妨塌痒咬牙便實聲清
猶可治靨来痂硬變症終無疕脫如麸湏愁餘毒攻發
或至太過潰爛難行收拾身熱若見燎人泡發燎漿可
畏空遺痘殼不成痂只為漿清熱重腹脹喘呼而塌陷
皆由毒入内攻出來不灌黃漿痂疕猶如血赤若曾于
先此症斷之極美胃氣絶則口唇腫硬肝熱盛則目睛
弔白喘瀉煩渴要辨虚實寒熱或瀉或溏好飲湯者虚
寒也便實身熱好飲冷者實熱也喘急發于瀉後總是
氣虚而斷便泄繼以渴飲豈為内熱而然泄瀉而煩渴
不止理宜補益升提好飲而發渴愈甚尤當分别虚實
内虚寒戰痘瘡無變只温經漿足難收便實熱蒸湏解
利進清涼以助結痂叱補法而防過益調氣血以成功
徤脾胃而收拾
靨期總論
痘不問疎密但以出盡而無留伏為佳次第而出大小
不等至漿靨之時于空隙之處出猶未已是為出盡無
伏也一齊擁出後無補痘是謂出不盡有伏也發之透
者細觀手足若充拓飽滿方謂之透蓋手足位遠若平
塌不能成膿此毒不能旁達四肢必復陷而入也是為
發之不透收之齊者不疾不徐自高而下痂皮潔淨中
無潰爛方謂之齊若收太急或不成痂此必有熖火逼
之也是為之收不齊若此者皆有餘毒
收靨不可以日數拘也輕者易出而易靨重者難出而
難靨復辨其輕重標本形勢故人中為任督二脉交會
之中自初以至收靨皆先决于此謂隂陽和暢也飲食
如常循序漸收自人中以及兩顴腰背額上太陽手足
無他症者吉漿足只服補脾利水和氣之藥故靨期胃
弱者先補脾有餘毒者先解毒雖有襍症不可過用寒
熱之劑致傷胃氣
顔色慘黯初時宜于活氣血謂脾胃劑中兼解毒舉發
否則必有餘毒瘟疤之患
若未足收不速宜發餘毒或生怪症輕者殘廢重者夭
亡
若先收頭顱手足心者為邪氣攻心内臟先壊不可救
也必不得已服五苓散
正收元氣實者痂必循次而實結如口角與陽物先
結正收也身漸輕快腫漸消解眼朦朦而欲開能食便
調從上至下而收結厚色猶紅痘事畢矣
遲收髮際以上陽中之陽也足膝以下隂中之隂也
所以二處獨宜遲收若二處先收者一謂孤陽不生一
謂寡隂不長皆凶候也若遍身收惟此二處不收往往
勿藥自愈至若延綿日久又為隂陽不和用四物湯去
地黃加牛膝升麻紅花荆芥
鼻上先收言吉言凶其論不同總之未收時要看膿色
既收時要看靨色
有似靨非靨者湏當辨明成膿之後鮮明肥澤飽滿堅
實手抵之瘡頭微焦硬者此欲靨也痂殼圓湛無凹凸
乾結如螺靨滿面膿囊結聚如珠子磊落可觀無有滛
濕破濺者乃正靨也惟兩耳與身上同收謂之不合格
若頭穿膿出堆積如雞屎者次也皮似膿出痂薄如紙
者又次也爛不成痂膿汁腥臭者下也如已過期譬如
瓜菓熟久則爛此造化之常還作順看若未及期則為
斑爛變倒靨而死
凡危症氣血本虚必因多服補劑而有膿色當收靨時
雖有熱症只可于補劑中少加涼藥若竟用涼藥或下
利藥欲令速靨則虚者重虚毒反内攻而死矣
關魆痘靨
痘靨至關魆緊要處猝然而死如被鬼魆是也良由發
毒太過逼盡元氣痘難灌充無力收功外囊似實内氣
已脫亦有不謹外邪逼毒内攻不節飲食致傷中氣皆
能回靨至各關轄而死如頸上喉突氣窩肺之關也餘
可例推一臟氣絶則至其關而死
水靨膿久過熟漿水淋漓竟不結痂能食者内以葡
萄時時食之為其能收靨也外以枯螺滑石等末摻收
之
中靨根窠紅紫毒尚未盡靨後重復行漿結實如雞
屎宜生血解毒
秘要四種倒靨症
弔喉症脾部之靨四邊殼起離肉中間釘住肉上不
脫頂有血痕如繩吊之狀靨至喉嚨而死此毒復入脾
也靨未至喉者可救用連翹桔梗薄荷前胡(各八)
(分)射干枳實天花粉山豆根(各一錢)
錐心症人中四圍靨起中心釘住不脫靨至心頭如
錐入心痛極而死此毒復入心也靨未至心者可救用
蓮肉(一錢五分)青皮陳皮(各一錢)香附石菖蒲荆芥
通草(各八分)牛黃(二分)當歸金鐶水煎
定星症滿面靨起四邊中心釘住不脫靨至左腕眼
必直視不動未至左腕用陳皮茯苓遠志當歸
白芍甘草蓮肉川芎
攛白症前症靨至右腕眼白必上攛反視未至右腕
用遠志茯神麥冬山梔石膏通草南星
甘草朱砂水煎服已上通用蘇合油和生蜜潤之
或腌雞油代之
玉髓十六種倒靨
魚鱗靨半邊嵌肉半邊脫肉惡痛身熱喘急
半篷靨一邊脫一邊留喘急頭痛
一字靨兩頭脱去中間留一帶惡𠻳壯熱
神針靨四圍脫起中心牢固痛極而吐熱極而詀
盤蛇靨中心脫去四圍鑲嵌煩躁作喘睛竪手撒
鎮心靨四圍捲去中心獨存面浮氣喘腹痛飽滿搦
搐
螺螄靨脫靨後中心出惡血惡痛浮腫即死
榴皮靨脫靨凹白腹脹即死
梅花靨痂去而色白宜補
還魂靨遍身脫盡而頭頂三五靨不脫破損又感風
邪必死
命盆靨跌撲以損元氣或客外邪亦死公孫太白三
五粒不脫者忌之
望月靨眼部一粒牢嵌時時出血用當歸湯洗之
關池靨氣喉底下一粒不脫去之喘促而死
渠塘靨一月而痂不脫宜保脾胃若嘔吐泄瀉者死
鈎鏤靨二月而痂不脫體虚焦熱眼腫吐血者死
(原闕)靨三月而痂不脫此最凶之兆壯熱泄瀉者必
死
靨期斑爛等症
起脹時當發散而不發散則毒氣閉塞以致喘促悶亂
不當發散而發散則空虚邪入毒發于裡風應乎外風
火相搏尚未成膿遍身潰爛此名斑爛與膿熟潰爛者
不同其潰爛者火勝也熱勝内腐火生于空非虚不然
乘之以風其熖益烈
靨期潰爛湏當看其有無成膿皮肉潤澤膿水浸淫方
有生意若已成膿而潰爛是毒已化能食無他症者不
妨但當和脾胃避風寒慎飲食自然平復
倒靨以致潰爛此氣盛血虚無收歛也因前失于養血
過于補氣所致宜用犀角地黃湯加川芎當歸
悶亂詀妄陽極隂生重發毒瘡不能結痂遍身潰爛此
氣血兩虚也宜用十全大補湯加麥冬山藥棗仁
遍身潰爛和皮脫去亦名倒靨此中氣不足毒氣内陷
也用保元湯加當歸川芎木香乾薑山甲以
托之外用大黃龍骨赤石脂為末敷之若皮膚不
知痛贈痘不補出名為内攻不救
膿未成而潰爛者則衛氣暴泄津液不榮宜調脾進食
安養榮衛生肌解毒用十全大補湯去肉桂加荆芥
防風
發表太過陽氣不守臟腑自利内虚斑爛急宜救理用
木香散隂厥者用異攻散
衣被過煖向火飲酒過熱以致潰爛不痂者急宜安置
清涼托裡解毒以黃茋白芷排托青皮桔梗理氣
防風蟬脫疏表甘草牛蒡解毒
潰爛無皮膿水流粘用内托散去肉桂加荆芥防風
外敷敗草散秘旨蘇葉方
痒塌抓血而斑爛用内托散加首烏木香蟬脱
牛蒡白芷
潰爛而兼雜症如兼便閉用牛黃丹兼煩躁用山梔湯
猪尾血調冰片敷之兼大便自利用豆蔲丸
暑月熱甚而潰爛用水楊湯浴之卧芭蕉楊柳葉上
過汗内虚或飲水多而潰爛用保元湯加防風白芷
蒼术茯苓或除濕湯痛者用敗草散黃土散滑石末
痒者用綿紙捲荆芥穗成條燃煤乘熱刺痘上或乾荷
葉薰或茶葉歸茋烟薰若已成膿過期不靨潰爛淋漓
膠粘疼痛非發之太過必補之失宜用敗草散滑石末
惟成片枯黑如火燒湯潑者死
攻發太過中氣不足潰爛脫皮者倒靨也用保元湯加
連翹牛蒡薄荷桂枝木香或十全大補湯加
牛蒡連翹
因過補而不痂者用枳殼湯加防風牛蒡芍藥
苡仁或五苓散
因過服熱藥臭敗潰爛者用小柴胡湯合回漿散或天
水飲猪尾膏小無比散或用蜜陀僧滑石白芷
螺殼研末敷之或將絲瓜葉扁柏葉隂乾為末摻之
或黃連輕粉為末調桐油敷之或猪肝汁研芒硝塗
之或蛤粉敷之或服荆芥防風白芷升麻連
翹牛蒡黃芩甘草
坑爛不收口者用滅瘢救苦散合百花膏敷之或三黃
末合綿繭散敷之或生肥散或當歸太乙膏貼之或用
松香醋製研末拌燈窩油捲草紙内燃火滴油塗之或
用白螺殼喬麥麵盛嚢席上襯卧
内自結實外浮空殼脫去名坐漿回又名從漿回不妨
潰爛出血名陽瘡出血破腫作痛而不乾者名疳蝕瘡
皆生陽分服大補湯敷綿繭散若生于肢節虚軟氣血
少處血出色變腫痛漸開者不治
若倒靨出血不止名回陽泉連用胭脂胚加血竭救之
立止胭脂胚要火煆存性用若在胸脇不治
凢遍身潰爛者為為症瘡止數處潰爛者為疳蝕瘡皆
因氣虚血弱風寒相搏腠理津液澁滯而然也用後方
治之使毒水流出
治潰爛各方
滑石散滑石白芍仝煎一時去白芍又水飛過加
珍珠末摻之
敗草散羌活獨活前胡柴胡川芎茯苓
只殼桔梗人參甘草
摻藥方牛黃冰片輕粉雄黃黃丹白芷
龍骨乳香沒藥川椒血竭(等分)為末摻之或油
調塗之
蒺藜散白蒺藜淡豆䜴(等分)醋水調塗
青金散白蒺藜山梔青黛膩粉(等分)為末麻油
調塗
綿繭散繭子(入白&KR0552;煆)蜜陀僧白芷調塗
韶粉散韶粉(一兩)乳香(三錢)輕粉(一錢)猪油調塗
生肌散黃柏五倍子甘草地骨皮(等分)為末摻
之
又方象皮白占龍骨(煆)血竭輕粉地鱉蟲
白石脂(各一錢)赤石脂(四錢)乳香沒藥(各一錢)冰片(少許)摻之
又方滑石(四兩)寒水石白芷蜜陀僧(各二兩)枯&KR0552;
螺螄殼牛矢(各二兩)
又方絲瓜葉隂乾為末摻之
又方菉豆粉炒至象牙色為末摻之
又方象牙末白殭蠶孩兒茶油脂調敷
又方苦參(酒浸)牛蒡荆芥蒺藜首烏荆芥穗
酒糊為丸竹葉湯送下
附潰爛痘案
一痘手足腕膝之處瘡窠連串作一大塊膿化成水停
蓄于中恰如囊袋皮不破水不出乃裡肉已好皮剰于
外也用針决去其水乾落而愈
一痘痂脫盡惟正額一粒潰而不歛四九日後作痒破
出臭膿聲啞悶亂而死
一惟頭上一粒不歛卄八朝痒甚出蛆杯許聲啞悶亂
而死
温疤番瘢
痘已從頭至足已脫痂矣忽然發熱舊疤内重復出痘
灌膿作痛若調理失宜則破囊腹脹隂陽不分死在旦
夕
復灌頭面防腮頬穿如漏井眼沿穿如湧泉
復灌腹背防遍身釣痛如蜂躉皮肉深爛如沉石
復灌手足防直而不屈如筆或屈而不直如罄
復灌陽毬防隂囊皮爛而脫
已上各症皆因收痂太驟毒氣未盡或誤温補多啖肥
甘或見風太早所致若調理得法則邪毒外散决無此
患用歸尾荆芥防風連翹牛蒡金銀花
天花粉苦參甘草或荆芥敗毒散加人參外浴水
楊湯若變痘疳瘡用苦參散
初標失散餘毒故發于痂後重者遍身倒爛輕者一二
處重發用四物湯加黃芩黃連苦參荆芥防
風苡仁連翹銀花外用綿繭入白&KR0552;少許火煆
温疤方赤豆山豆根苦參麻油入竹筒内火
煆取油調三黃末塗之
又方苦參(三錢)梹榔(一錢五分)硫黃(一錢)明&KR0552;(五分)共為末摻之
痘癩
氣血虚弱外受邪氣内留餘熱風熱相摶搔痒潰敗名
曰泄氣久而為癩宜大補氣血清熱解毒若至敗面墜
鼻崩唇盲目肢體殘傷不死亦為廢人用十全大補湯
合苦參丸外用滅瘢救苦散塗之
收靨順症
毒已出盡膿乾如蒼蠟色蓮肉色肥皂色葡萄色皆有
神氣從口鼻兩旁面部收起至腰背胸腹而下然後額
上與手足一齊收痂逐漸脫落内外無症身漸輕快飲
食二便如常
有大如菉豆易于漿行口唇收起頭面與身一齊靨如
螺螄靨者吉
有初點時尖頭即起頂上略見膿漿五六七日之間即
收痂甚速者吉
靨期逆症
爛如塌餅臭不可近目無神光者難治急宜大補氣血
托毒收歛用内托散加黃芩白术
初點碎小起脹紅綻漿薄收速狀似魚鱗損于皮中必
至四肢發毒湏治之使再行漿則毒方盡用保元湯
破損無痂狀似竹衣速宜内托徤脾使復灌膿可生用
保元湯加川芎當歸山甲角刺
諸處未灌而唇口上下先收者毒攻脾也
未靨而口唇白先爛及舌者胃爛也
頭身未靨而脚先靨者隂勝陽也
遍身發痒抓破無膿捲如豆殼皮薄如梅花瓣者假靨
也
玉髓云天府不充一陽不峻兩顴不起靨平皮貼靨帶
飄蓬痂去皮白痂脫窩潭目無神氣鑲嵌乾枯偶軋皮
脫三焦有破皆危候也
收靨死症
灰白痒塌寒戰咬牙吐瀉腹脹飲食不進爛咽唇白歪
舌昏悶作坑尸臭手足動搖面瘡已破腫消目開未痂
倒靨
頂上有孔流水如天瘡或自出水而乾黑
口渴煩躁不食不睡内有毒也不食而口唇常動如食
狀額如堆屎鼻凖兩傍乾黑口唇焦迸皮揭嗆水失聲
痰壅喘急兩腮乾破如石痂皮不脫目開咽爛腹痛目
無神足冷至膝脉細無力靨至頂下胸前住定
遍身皆靨内遺數粒不靨猶能殺人
收太急者一時痂盡一痂即落也此因火毒煎熬津液
氣燥血枯以致速乾正欲回漿先從手足靨起此必膿
未足也若聲啞喘促煩悶不食死期近矣否則必為目
疾為&KR1012;毒諸症疾甚至横夭用五仙散治中散以救之
亦幸而生耳
凡痘不能回漿結痂以致危而或死者皆因膿期失治
之故
收靨四日症治
收靨第一日此時痘漸回漿色暗如菉豆色若有吐
瀉者是元氣内傷也亟用米飲加生薑汁化保活丸治
之若因吐瀉以致陷伏者加大成散五苓散若形
色俱正有不回漿者氣血不足也宜輕補之若向來
不失調理膿漿完滿猶不回漿者不宜妄藥但從容以
待之不可過補致生&KR1012;毒
收靨第二日正當回漿結痂或因觸穢痒塌内陷而
難結者用酒下大成散或五苓散仍薰香解之或因
外感風寒用薑湯下治中湯或因飲食寒冷而吐瀉
化下聖功丸遍身搔破尚有數個紅活者猶有可救
用異攻散若手足冷而寒戰洞泄痒塌者是極隂無陽
也將欲成就之際却色淡者治宜助血用川芎當
歸芍藥紅花之類全白如菉豆殼者因初時飲
水太多故靨不齊用小柴胡湯加枳殼或少用四順清
涼飲小便澁者用大連翹湯甘露飲麥冬五苓散
收靨第三日至此宜多結痂若乾紅無膿不結者死
咎在失於調理痘瘡用藥自有權度大小二便不可
不通秘則壅遏毒氣而變生若大便自利黃黑色乃毒
氣已减不必用藥但少用化毒湯可也然必壯熱神躁
不思飲食者可服
化毒湯方金銀花(二錢)嫩紫茸升麻甘草(各五分)加
粘米(五十粒)煎服
收靨第四日自上而下者為順靨自下而上者為逆
靨靨起手足而腹脹滿者重不可以其收痂已定而概
謂之吉也用五仙散治中散
靨期主方别無他症者用保嬰百補湯為主若有他
症照膿期及後開雜症加減
保嬰百補湯方人參白术茯苓甘草陳皮
當歸白芍山藥熟地桔梗蓮肉大棗
靨期雜症加減法有熱用主方加黃芩連翹木
通有濕用主方加猪苓澤瀉防風蒼术不
易靨加歛膿散氣虚加黃芪官桂十日九日用
益元湯加黃芩芍藥腐爛不收用防風白芷
白术口渴用五味子不成靨用蓮肉芍藥茯
苓白术麥冬以歛之靨速用附子以補其氣後
再加人參敗毒丹痂不燥用白术白芍五味子
爬破痂爛目閉復開珠赤身熱用人參敗毒散牽
搐用熟地(薑汁炒)羌活防風菖蒲獨活痰擁氣
急用黃芩茯苓麻黃
靨期應用藥方
(原闕)
靨期雜症發熱倒靨腹痛昏睡發臭泄
瀉眼疾&KR1012;毒潰爛發出癮疹丹瘤口牙唇
舌生瘡便下膿血積滯
靨期雜症治法
收靨太速熱而便實者宜微利之以徹其毒以當歸
丸主之或用黑牛糞後尖燒灰每一兩加枯大黃三錢
黑糖調如圓果大每服一丸微去穢毒以平為期
觸硬成疔漿滿觸犯黑陷深爛中有硬肉者即同疔
也若在胸腹深如田螺必穿臟腑遲則不救惟頭面手
足可治宜先挑出其根嚼生黑豆頻罨之候至肉平用
解毒膏生肌散歛之
險非結痂漿未灌頂未滿忽然腫退目開痘脚散闊
盖因津液枯竭氣血虚少内毒未除症之極險者非結
痂也連用四君子湯加荆芥連翹防風桔梗
麥冬
兩耳先收當辨耳之冷熱治之耳冷者用枸杞子
破故紙知母當歸白芍山查陳皮白术
乾薑耳熱者用黃連黃芩川芎厚朴甘草
當歸白芍木通
不及期而收歛太早防發餘毒身無大熱者用白术散
解毒飲若身熱者只用解毒散加金銀花五錢
收痂遲難收太遲而食少者中氣虚不能充就也用
參歸解毒湯加蟬脫或保元湯敷敗草散以温表調中
不食用人參白术散去葛根加肉桂小異攻散加
木香青皮
當靨不靨非氣虚必血熱也從唇舌之紅白辨之
氣虚用益元湯加人參黃芪丁香肉桂血熱
用百補湯為主加黃芩黃連為佐
泄瀉氣虚必手足厥冷寒戰無陽以歛之也用木香
散異攻散參苓白术散加蟬脫外敷敗草散二十日
後多肢厥用丁香肉桂
表虚不脫表虚以致痂疕粘皮不脫者用保元湯加
川芎當歸官桂
裡虚不歛裡虚血盡以致濕潤不歛者用保元湯加
黃芩白术或六君子湯
氣血兩虚失補氣血痂皮不脫更加沉重者用十全
大補湯加麥冬棗仁血虚靨不齊者用四物湯加
蟬脫
風寒遏抑以致難收者用薄荷肉桂赤芍牛
蒡殭蠶防風川芎當歸蟬脱或五積散桂
枝解毒湯或姜酒調下治中散寒戰咬牙者化下聖
功丸用乳香燒烟薰衣被
糊塗成疔若正靨痂起自脫或面上收足成片瘡頭
雖焦中蓄膿漿者此是原痘太密糊塗成疔所以毒壅
于裡不能起發作膿結痂也用滅瘢救苦散和百花膏
塗之膿盡成痂矣
炎暑熱蒸以致不靨陽盛隂虧也宜清涼解毒用甘
露解毒湯人參白虎湯或用犀角猪苓澤瀉麥
冬骨皮木通連翹甘草外敷清涼散天水散
大便秘用宣風散𨗳之
過補裡熱便閉裡熱或温補太過以致不收者宜涼
解微利之用三黃末或宣風散蜜導法
毒盛不痂血泡脹起而不痂者用猪尾膏
頸腰不痂毒盛而頸下腰下不結宜清之便閉用
當歸解毒湯溺澁用四苓散加黃芩黃連木通
滑石
飲水淫濕因飲水淫濕不收者宜内滲其濕外燥其
表用除濕湯五苓散或四君子湯加防風白芷桂
枝外敷敗草散
症危脉在精神已昏飲食俱廢僵卧如尸而不結者
胗其脉猶洪實調勻急治以升麻散火湯加當歸黃
茋木香青皮蓮皮連進三劑得壊症復起贈痘
復出人事清爽飲食如常者吉
不焦色好元氣不虧膿足毒解至靨期久不焦只看
痘色好亦不妨宜補脾利水而痘自歛用蟬退散或回
漿散象牙散或沸湯調黑沙糖飲二三盞結疤而愈但
沙糖不可早與之恐引痘入目也外用紫草煎油塗之
收痂發熱欲結不結欲落不落不可純用氣虚補藥
靨期非微熱不能熯膿結疤若蒸蒸發熱口渴煩躁此
雖似虚而毒亦未盡也宜解其毒退其熱而痘自收也
用清表散毒湯或當歸芍藥人參柴胡秦芁
骨皮淡竹葉脾倦用苡仁茯神痂黑用連翹
銀花溺澁用澤瀉木通燈心痰𠻳用桔梗
花粉渴甚用麥冬烏梅五味子身熱渴者脾
胃虚也宜用白术散木香六君子湯煩躁手足熱
欲冷飲者脾胃蓄熱也用人參麥冬湯五心熱日晡
潮熱面赤心煩者肝脾血虚也用四物湯加逍遥散歸
脾湯便閉用四順飲解毒湯
不靨作變虚弱痘九日至十二日不靨或變白變水
泡與初點灌期不同切不可用保元湯中有黃茋恐助
氣壅塞也急用補血散救之反蝕正氣而熏灼頂破
膿出堆聚如乾飯如碎松香無痂者必口有熱氣腹滿
悶亂掀衣若不清解邪毒攻心為害不淺用生犀汁調
六一散或宣風散猪尾膏
餘毒未盡用加味平胃散加味白术散
餘熱未盡狂言弄舌痴醉之狀此先前失解有餘熱
未盡也用宣風散
過服熱藥初熱時過與熱藥發之見點後又以熱藥
補之以致停漿不活或中隳而不包縱包必不結即結
必不乾此症多于漿後見之用黃茋五味散
過用涼劑以致寒濕侵脾滑泄氣短倦弱不靨急宜
安脾可免痒塌倒靨用除濕湯以内滲其濕胃苓湯以
和脾安胃
虚寒頂陷灰白頂陷吐瀉寒戰咬牙用木香散内助
丹作痒用當歸白芷蟬脱足冷氣促用附子
水泡去其惡水而膿自乾倍用茯苓白术
痒塌穢觸痒塌内陷者用酒調五仙散外燒袪穢丹
熏被内外夹攻使其依舊發出者可救
爬去皮遍身爬破仍存幾個根脚紅潤光活者猶有
生意用治中湯救之皮去而猶有血水者可治用保
元湯加川芎當歸
忽然不食久不食而今思食自少漸多此胃氣復也
方始能食而多食無節乃胃敗火盛邪火殺穀故也名
曰除中猶燈將滅而暴明
泄瀉九日十日結痂至半而作瀉者不必慮乃陽氣
内回非灌膿時比也切忌止澁之劑若一誤用必不食
而變痢用保嬰百補湯加茯苓白术
唇舌紫黑收期而唇舌乾紫連結渣滓而頬紅色者
將成肺&KR1012;也用解毒湯加麥冬知母百合甚則大
連翹飲加桔梗知母棗仁
收痂體痛此必發毒也諸痛為實外痛而内快也外
快則内虚矣宜活血解毒
不結復灌先因皮薄破損多用補藥雖能逐毒或膿
重復腫灌然正氣終為邪奪至此仍衰不能遏毒成痂
身復發熱也用參苓白术散大補湯
復灌補痘能食便調補出贈痘更無他症者吉此正
氣尚強發毒出外也否則漸成蝕瘡難治
復灌不救如不食成餅焦裂崩塌諸壊症悉具者不
治
已靨作變痂乾圓滿忽又戰慄妄言煩躁發渴乾嘔
者正氣不接濟也用生脉散加燈心
收遲發厥十三日痂落者上也十七八日次也二十
四五日者下也至此血虚氣虚每多四肢厥冷急宜温
其脾胃用木香散倍用丁香肉桂不可恃其上身既
收而玩忽之也
乾痂不落八九日目腫微退痂似乾而薄如紙或有
内毒未除亟宜補血涼解失治則變凶也
痘痂氣息痘至成痂時必有氣息但微有辨腥臭者
佳尸臭者死全無氣息者必有餘毒也
痘痂不脫乾硬嵌入肉内日久方脫遂成班痕用韶
粉散真酥蜜水調之或乳汁蜜水調蜜陀僧末塗之或
鷹尿白散馬齒莧散四白滅瘢散蒺藜散俱可選用或
生蜜蘇合油調塗四邊無蘇合油以腌雞油代之
妄治生變脫痂未盡内外無邪只宜慎飲食避風寒
而已過治之反傷其正以生變妄補之反加煩渴身熱
發瘡發斑發疹諸症蜂起矣
脾虚不脫當防變症
撏損肺主皮毛脾主肌肉其氣不足故難脫不可撏
損復灌番覆潰爛多成疥疾用調元固本湯或人參白
术散加黃茋肉桂等藥
發表太虚以致肌肉不密無力收歛粘肉不脫發痒
者用人參固肌湯
餘熱不脫因餘熱為患當脫不脫者用大連翹飲去
紫草甘草加地骨皮或辰砂六一散紫苓湯外以
蜜水調入滑石末塗之更妙
血熱血虚以致不脫者宜保護勿令見風用人參(一錢)
(五分)芍藥(三錢)炙甘草(一錢)麥冬(五錢)五味子(六錢)懷生地金銀
花(各四錢)水煎
熱留肌表過用辛熱熱留肌表痂雖乾好粘肉不脫
者用升麻湯加荆芥防風蟬脫連翹以去肌表
之熱即脫
頭面不脫只有頭面不脫者毒流陽分也用大連翹
飲去柴胡甘草加白芷外用羊嗣骨散塗之
痂色分治十二三日色如火燒烟薰者生死易决音
不清食不入破處乾枯煩亂不寧死症也聲音清口能
食爬破淋漓睡卧安寧神清氣爽生症也宜分虚實治
之唇舌潔淨宜温補而兼清解唇燥舌胎宜解為上解
後胎自然去繼以平和則攻與補兩得之矣
十日補利痘至十日而補脾利水言其常也若險症
至此方始作膿何可概用苦寒也苦寒滲濕乃膿足毒
重用為後隊耳當灌膿時何可謬施乎痘限日期為初
學計耳治法在心思巧妙當補則補當瀉則瀉勿泥死
法始可為醫耳
靨期治案
一漿足靨疤忽然紫黑穢氣觸也用十全大補湯加木
香治之而愈
一痘痂厚而乾燥身熱咳𠻳風寒客肺也用麻黃湯取
微汗而愈
一痘痂麸薄粘而不脫昏睡肉熱脾虚血少也用調脾
養榮湯而愈
一痘痂乾黑不脫身熱煩渴不寧悞以為不足之故大
補之枯槁而卒
一痘同前症以犀角地黃湯加連翹牛蒡火漸平而
痂脱此毒火盛則水涸之故也
一痂厚乾黑不脫身熱煩渴詀妄不寧火虚血熾也用
四物湯合生脉散加棗仁而愈
一漿清痂如麸此正氣不足不能化毒也以補中益氣
湯加山藥兩曲池發&KR1012;毒而愈
一痂白如麸便溏減食中氣不足也用參苓白术散加
陳冬米肉果而愈
一兒大痘順漿足恃其順而飲食不節以致腹脹漿停
色滯用消導藥而漿不足如故此食雖消而正氣受傷
當調脾益氣助漿收歛竟失于治至十四朝變内虚倒
陷漿反化水方用補益遲而不效致喘脹而卒
一痘十一日漿水痂膿未足此虚不能托毒也用木香
散加黃茋蟬脫而愈
一痘十二日上身已痂下身灰白不充頭温足冷用木
香散加附子黃茋而愈
一十五日遍身結痂但足下未焦寒戰咬牙用十全大
補湯加附子而愈
一十六日膿滿不痂及寒戰咬牙此不足也用温補而
愈
一痘同上而頂突根紅此陽火有餘胃熱也用白虎湯
而愈
仁端錄卷七
