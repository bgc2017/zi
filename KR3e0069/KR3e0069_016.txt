仁端錄卷十六
明徐謙撰
陳葵刪定
正疹門
疹子之名隨地各異江浙謂之痧子新安謂之麻子北
地謂之疹子其症以透發避風節食解毒為主若以易
出易没而忽之災𤯝立至出現三日身和色淡者為順
從頭至足俱出者為齊頭面最多鼻梁一直上下俱有
者為透以次收没者為吉
疹斑水赤癮丹各别歌
疹如麻子斑如錦水痘如珠赤色紅隠藏不現亦不没
丹突如雲片塊仝
原疹賦
疹雖胎毒多帶時行先發于陽後發于隂毒盛于脾熱
流于心臟腑之傷肺則尤甚始終之變腎則無症憎寒
壯熱有似傷寒眼胞困倦而難起鼻流清涕而不乾咳
𠻳噴涕少食煩渴身疼氣急嘔吐泄瀉腮紅眼赤邪目
視之隠隠皮膚之下以手摸之磊磊肌肉之間其形若
疥其色若丹出現三日漸没為安隨出隨没喘急須防
根顆若腫兮疹而兼癮皮膚如赤兮疹以夾斑如錦鱗
明兮十有九效似煤灰黑兮百無一痊毒欲發盡而勿
留疹欲出透而無病或邪氣之欝遏兮留而不去或正
氣之損傷兮困而未伸毒歸五臟變有四症歸脾胃兮
泄瀉不止而變痢歸心肝兮煩熱不退而發驚咳𠻳久
而出血兮毒歸于肺牙關爛而疳蝕兮毒歸于腎肺受
風寒忽生喘急心肺火爍口舌生瘡毒為食滯腸鳴腹
痛肺胃藴熱津液長乾發不出而煩躁兮不久即死黑
不變而詀妄兮必不復生氣蒸蒸兮色赤痢滴滴兮氣
腥羸瘦骨肉之氣脱瘛瘲智識之神昏喘急兮胸高肩
聳疳爛兮漏腮缺唇休誇當世之妙手難留一息之遊
魂更有恣食醎酸咳𠻳痰涎之不已喜啖幸燥火熱熖
灼之不寧甘甜過而齒齲生冷多而糞清鷄易生風魚
能動火食之不節風火相生邪反滋甚兮斑疹不息毒
反深入兮疫癘再經病齒終身兮癲癎時發鼻常齀&KR0008;
兮目常赤疼溲數短澁兮乃小腸膀胱之受熱便溏垢
蠱兮必脾胃倉廪之被焚哮喘炎上逆氣丹瘤熛灼赤
形唇舌疳糜兮心脾殘焰未息咽喉腫痛兮管鑰餘燼
猶存皮焦髮槁榮衛之液已竭為腫為熱風寒之客已
深疹後多痢兮熱毒移于大腸咳𠻳喉痛兮痰氣聚于
心胸若痧疹而口渴心煩法要生津養血飲食減少治
宜調胃和中餘症不常臨期通變
治疹賦
微汗常出熱勢越而不留清便自調邪氣行而多壅腠
理欝即當發散腸胃秘亟與疏通衂反解邪利反疏毒
所喜者身上清凉所怕者喉中腫痛飲水頻法在生津養
血飲食少方須救胃和中出之太甚發表為貴出之過
密解毒為先毋伐天和勿傷歲氣温補須防助邪寒涼
宜顧傷胃應出不出兮初升麻次通聖奪命大發而有
準應收不收兮初葛根次化斑涼膈大解而最靈色淡
白兮為虚四物去川芎加紅花桂枝色紫黑兮為熱化
斑去人參加元參燒屎奪命發斑之聖藥無價解疫癘
之神方散毒防風開發轉關之將連翹解毒制伏降虜
之兵如錦爛漫兮服化斑而豔歛似火薰蒸兮飲涼膈
而熱清咽痛兮甘桔牛蒡止咳𠻳更能潤肺溺赤兮導
赤芍藥定驚悸又可涼心便秘兮胆導承氣便泄兮猪
苓黃芩大渴兮膈焦置栝蔞于白虎苦煩兮裡熱加山
梔于安神熱不除者柴葛合乎四物或調元湯而加麥
冬知母若兼作搐濟以抱龍鎮驚咳不止者杏蒡仝乎
阿膠或五拗湯而加茅根地黃若兼帶血耑以補肺大
平注下兮異攻猪苓澤瀉虚滑者大加參苓滯下兮黃
連當歸白芍休息者少與真人惟有牙疳之一症元呼
走馬之名初息臭而内腐漸血出而穿齦内服地黃三
黃兮制其火熖外擦文蛤溺白兮殺其䘌蟲齒牙若脱
落兮崩沙之勢可畏聲音若嗄啞兮狐惑之症難明氣血
已虚八物增減而可飲水穀不納二陳斟酌以堪行欲
定良方藥性宜别荆芥防風發腠理之邪留升麻葛根
開榮衛之藴熱人參補氣地黃涼血黃連入心而瀉火
黃芩入肺而定喘元參石膏治邪火之浮游梔子連翹
開毒火之欝結栝蔞潤肺止𠻳須合麥冬知母降火生
津必同黃栢芍藥和其腹痛白术燥其脾泄治溺赤兮
苓通醫咽痛兮甘桔辰砂可鎮神驚硝黃以通秘結牙
疳文蛤配其溺白喉秘射乾助以鼠粘五味杏仁定喘
氣薄荷竹葉解膚熱火燒人屎蜜炙麻黃發斑毒之出
現令邪毒之抒張枳實山查消脾熱而化毒兜鈴地骨
清肺熱以回瘡消腫定喘兮葶藶取效活血止痢兮忍
冬最良
原疹論
孫一奎曰疹子係生初淫火與痘同出命門兩腎中間
有命門穴臟腑之本十二經脈之根三焦之原呼吸之
門此太極之理而隂陽五行係焉天之癘氣一動則所
禀之毒隨之而發陽感之則出疹隂感之則出痘陽浮
淺故易出易歛然而實成于隂蓋疹非血濟則氣何依
烏能收歛隂陽所以互為其根也昔人謂痘出于臟疹
出于腑皆非也疹出于腑則涕𠻳毒從毛竅而出心肺
位高故火症見于上部為多是干于臟矣痘與疹皆出
命門但分隂陽耳痘屬隂故多虚寒而可温補疹屬陽
故多實熱而可清解發得毒盡則無内攻故服藥起居
不可閉塞其毒亦不得盡情發洩以遺後患
疹症先動陽分而後歸于隂經故標屬隂而本屬陽其
熱也氣與血相搏故血多虚耗其治也先發散行氣而
後滋隂補血
疹以六時收者非也必出三日後體漸和疹漸收者吉
若一出即收變患立至
疹類不同有中府之正疹有癘氣之發疹有風寒之發
疹有内傷之發疹有胎熱之發疹
遍身點點如珠色紅似散不散往往成狗癬疥此胎毒
似疹也不作疹治
繆仲淳曰痧子者手太隂肺手陽明胃二經之火熱又
感時行瘟疫之氣故發也其症咳𠻳嚏涕痰涎口渴嘔
吐煩悶躁亂神昏咽痛唇焦眼中多淚治宜發散清涼
為主辛散之味如荆芥西河柳葛根麻黃牛蒡石膏清
涼之劑如元參竹葉花粉薄荷青黛甘寒之藥如麥冬
蔗漿天冬生地甘草苦寒之藥如黃苓黃連黃栢貝母
大黃
痧疹不宜隨症施治惟當解肺胃二經之邪熱
疹家禁忌
一忌温補多用温補(原缺四字)如人參黃茋白术
二忌辛熱多用辛熱反能塞毒如麻黃桂枝
三忌悍燥熱甚煎血元氣虚耗如桂附之類
四忌醎酸食醎易成哮喘食酸疹没太早聲音不清
咳𠻳成癆
五忌驟用寒涼雖足以解外熱然適以遏内熱
六忌生冷風寒遏抑肌膚腠理成麻風痧癆
七忌葷腥辛辣食雞則終身起粟如鷄皮遇出疹之
時重復出疹食猪肉亦然食蝦蟹則發不透食辛熱則
易驚食煎炒則易泄瀉
已上禁忌須守四十九日重者百日一有犯者終身固
疾
疹家時令
疹雖胎毒亦由疫氣故必先明歲氣次順時令
温暖時月以辛涼發之用防風解毒湯
大熱時月以辛寒發之用黃連解毒湯
太寒時月以辛温發之用桂枝解毒湯
乍寒乍熱時月以辛平發之用升麻葛根湯
疹家形色
凡疹多于耳後項上腰腿先見其頂尖而不長其形小
而勻净色以淡紅為輕
色紅兼火化也以化斑湯為主人參白虎湯為佐
色白血不足也用養榮湯
紫赤乾燥晦暗不明火毒熾也宜養隂退陽滋隂涼血
則熱自除用六一散大青湯元參解毒湯
色黑熱極至重也勿妄施治惟燒人屎可救大便秘者
亟疏通之
輕疹
顆粒勻净淡紅鮮潤上多下少五日而出微𠻳而出透
發三日漸漸隠没
重疹
大熱而出紅紫暗燥咽喉腫痛頭面不出不食便秘感
冒風寒以致早没喘脹瀉痢
死疹
黑䧟乾枯隨出隨没身熱腹脹面色青白鼻清糞黑鼻
煽口張目無神光氣急喘促心頭翕翕鼻中出血不省
人事通關無嚏眉豎胸高唇燥舌烈搖頭舞手鼻爛唇
穿牙疳漏頰鼻梁發點皆死症也
治喘𠻳之疹
喘者邪壅于肺也勿用喘藥大忌麻黃用之益喘用竹
葉石膏湯加西河柳元參薄荷凡喘而𠻳者易治喘而
不𠻳者難治
汗出大熱而喘甚者内熱甚也用杏仁石膏甘草
夏月身熱頭疼喘𠻳無汗者雖屬夏令實為風寒閉塞
也宜汗之用升麻湯加羌活白芷荆芥前胡知母桔梗
用前方得汗疹透而身熱者用香茹飲合化斑湯
夏月熱甚煩渴兼暑毒者用香茹飲合枳殼湯
喘滿便秘者用前胡枳殼湯加大黃黃芩或小承氣湯
防風通聖散
治寒抑之疹
冬月大寒抑欝不出者用白虎湯加麻黃
風寒閉塞不出身熱咳𠻳嘔吐不食用麻黃葛根湯消
毒飲治之
治詀語之疹
發熱時煩喘詀語用升麻葛根湯調辰砂六一散
詀而小便不通者用導赤散
詀而小便如泔者用四苓散加木通車前
詀語如狂者用解毒湯調辰砂六一散有痰加貝母有
熱加青皮柴胡咳𠻳加麥冬知母百合
治汗多之疹
毒從汗散不可止之但汗出太過恐神脱生變用當歸
六黃湯加浮麥
治血多之疹
毒從血解不可止之若衂血太多此火迫血妄行也宜
解之用茅花湯加元參草霜
衂兼吐血輕者用黃芩湯加黑梔童便重者用涼膈散
加生地黑梔童便
治水蓄之疹
口渴而恣與湯水則有此症
水入于肺則為喘為渴用葶藶杏仁
水入于脾則為腫腹為自利
水入于胃則為嘔用四苓散
水入于心則為驚悸用赤苓燈心湯
水入于肝則為腸痛用芫花
水入于腎與膀胱則為小便閉隂囊腫用車前木通
疹前症治
凡用發藥而疹即出者為順自頭至足俱出者為齊頭
面最多鼻梁一直上下俱出者為透
發疹之藥宜用升麻湯宣毒發表湯寒則加麻黃紫蘇
羌活川芎熱則加黃芩葱白生薑元荽使腠理開發微
汗潤澤庶免熱毒閉遏若不出不快不透再用升麻葛
根湯小柴胡湯麻黃湯加發藥再發之
發表不出用麻黃山梔黃芩黃連大黃連翹牛蒡石膏
蟬退紅花或消毒飲
發熱時或嘔吐或自利或滯下此毒火内迫也用竹茹
石膏湯以治吐用升麻澤瀉湯以治利
毒重而裡急後重滯下者用黃芩芍藥湯加黃連生地
木通人參枳殼大黃或黃連清肺湯
疹出稠密紅紫而痢下清水此陽毒得洩吉兆也疹透
則瀉止矣用升麻葛根湯或平胃散加連翹或解毒湯
合四苓散
瀉而喘𠻳溺赤澁者用柴苓湯
瀉而煩渴者用白虎湯加蒼术猪苓
不熱不渴食少二便自利疹色淡紅此虚寒危症也方
議温補或兼收澁
疹已收瀉不止身壯熱此疹未必盡也仍用發藥如升
麻葛根湯解毒湯之類若用訶子肉蔲之澁藥則生他
變
疹出而咳𠻳口渴心煩者乃毒乘心肺發未盡也宜瀉
心肺用瀉白散加花粉連翹元參黃連或黃連杏仁湯
人參白虎湯
發熱時口渴不可恣與湯水宜生津解毒用菉豆燈心
炒米湯人參白虎湯
咽喉腫痛不能飲食者毒火上熏也不可妄針出血用
牛蒡湯甘桔湯加連翹牛蒡或十全散玉鎖匙吹之
咽喉嗆水唇燥舌胎者毒留心胃也用黃連解毒湯加
牛蒡
咳𠻳氣促宜清金降火用山梔茯苓桔梗石膏知母瓜
蔞麥冬杏仁牛蒡元參竹葉骨皮虚則加人參
疹没太早
疹出一日而忽没者風寒所遏也不亟治必舌白唇濕
胃爛而死用消毒飲升麻湯或杏仁石膏連翹荆芥防
風羌活枳殼甘草以發散之縱不復出大勢自安然後
隨用黃芩黃連山梔石膏柴胡葛根薄荷連翹牛蒡青
黛滑石知母黃栢元參人中黃之類治之若少緩非喘
脹而死即犯口疳下痢煩燥等症
疹没太遲
疹出三日漸收為佳若連綿數日不收者必外發未盡
内有寒熱也宜清利之則熱自解疹自消矣用化斑湯
三味消毒飲加元參桔梗石膏四物湯加清利之藥有
失血者加犀角汁
孕婦出疹
出疹熱毒墮胎胎多受傷而母無恙者以疹與痘不同
痘宜内實故胎去而母亡疹宜内虚故胎去而母安䆒
以母子兩全為妙
出疹以安胎清熱為主用黃芩四苓湯加黃芩白术砂
仁蘇梗腹皮
胎氣上冲多服前方又用苧蔴根艾煎湯磨梹榔服
熱甚墮胎此危症也先用四物湯加減後用疹家解毒
藥
疹後症治
疹毒貴早發散遲則災禍立至後有餘邪均為凶候總
以解毒消毒為主
疹後元氣弱忌用人參白术宜用白芍甘草扁豆青黛
山藥麥冬桂圓多服自強
疹家嘔吐有發散之妙不必施治若疹後煩熱嘔吐則
毒尚留連肺胃也用化斑湯解毒湯便秘者少加大黃
傷食者用四君子湯加消食藥傷暑者用四苓散加黃
連香茹切忌木香豆蔲丁香乾薑肉訶子
疹後因火毒煎熬隂血虚耗以致午後熱甚者治宜滋
隂清火用清胃解毒湯
胃熱而發熱連綿者用集聖丸胃苓湯
餘熱未盡日夜煩躁詀語狂亂者用辰砂六一散辰砂
五苓散
疹後潮熱似瘧者用小柴胡湯加清肺養血之藥
疹後壯熱咳𠻳便秘煩熱者此疹邪不解也用三黃丸
清膈散金花丸或知母麥冬前胡元參黃連當歸花粉
之類
身熱煩渴不已此虚煩也用竹葉石膏湯去半夏加乾
葛花粉熱雖退而𠻳渴不止者用沙參麥冬貝母五味
知母陳皮花粉桔梗甘草
疹後壯熱漸至羸瘦搐掣悶瞀晝夜不寧此熱在心肺
二經也用養血湯安神丸
疹後壯熱煩躁驚搐悶瞀此血耗毒乘心肝也宜養血
安神四物湯加麥冬棗仁燈心甘草龍胆茯神辰砂黃
連石菖蒲淡竹葉
痘後中氣虚乾𠻳便溏減食潮熱治宜温補用六君子
湯
疹後熱毒入胃久而不散致成牙齦黑爛血出而為走
馬疳兩頰浮腫穿頰破腮缺唇破鼻聲啞不食為崩沙
狐惑之症矣用仲淳牙疳方或用人中白蘆會史君子
龍胆草黃連五靈脂蒸餅為丸服之可以清胃外用文
蛤散雄黃散鴉片吹疳散
狐惑用牛黃散金花丸
牙疳紅腫用清胃湯合甘草桔梗湯
疹毒不盡潰爛乾𠻳不已此毒乘心胃也舌白至唇濕
處者胃爛不治未至胃爛者用人參清胃湯吹入人中
白散
疹後補益太早口疳痰𠻳身熱腹飽用清胃湯加枳殼
腹皮
疹後瀉痢皆由熱邪内陷也惟宜升散大忌止澁仍用
升麻葛根白芍甘草扁豆黃連滑石西河柳山藥黃芩
為丸服
積熱移于大腸而泄痢者用四苓散加黃芩黃連芍藥
苡仁滑石甘草
瀉痢壯熱煩渴痢下鮮血不止用白頭翁湯
痢下膿血裡急後重先用三黃丸次用黃連解毒湯加
金銀花更效
脾胃虚氣滯下不止食少脈緩肢冷用理中湯歸芍六
君子湯而不效者口噤而死
疹初瀉痢疹後變患休息痢不論赤白皆餘毒留于大
腸也實者用三黃丸香連黃芩芍藥湯虚者宜補
疹後喘𠻳此餘毒未盡也用清肺飲麥冬清肺湯仲淳
疹後喘𠻳方以清餘熱熱消痰解勿用收歛之味
𠻳喘連聲飲食嗆出或咳出血此毒乘肺也用麥冬清
肺飲加連翹此症若胸高如龜氣喘衂血搖頭扭頸面
青黑暗者不治
疹後壯熱咳𠻳痰血此毒留肺胃也用黃芩黃連知母
梔子元參花粉人中黃
喘𠻳連聲但無血不嗆飲食者此非肺毒不可純用清
肺之藥用養隂湯
發散大過致肺氣虚耗𠻳不連續者用小異攻散加麥
冬五味貝母桔梗
乾咳潮熱便溏減食此中氣弱也宜温補之用六君子
湯
喘𠻳而實者用葶藶丸虚者用清肺飲
疹後乾𠻳久而龜背龜胸足腿俱細者蓋腎衰髓枯虚
邪入内而成此痼疾也先以防風驅其邪後以八味地
黃丸加當歸人參杜仲牛膝石斛鹿茸萆薢首烏兔絲
苡仁外用驅風壯筋活血膏藥貼患處又艾灸肺腧膈
腧二穴
龜背龜胸而脾肺不足右脈緩弱者先用補藥俟脾土
稍固再用前藥治之則漸壯漸平但不能如舊耳
咽喉腫痛此餘毒不解也用甘桔湯加牛蒡石膏元參
射乾外吹葛槿散
疹後聲啞咳𠻳身熱久而不愈此餘邪未盡肺金受尅
故也用清金降火湯加竹瀝薑汁或甘桔牛蒡湯加蘇
子前胡桑皮杏仁知母元參麥冬瓜蔞
心腹作痛此熱毒為食積壅滯也多致下痢宜于解毒
藥中兼消化順氣之藥
别無他症猝然心腹絞痛汗出如水此元氣弱偶中惡
也朝發夕死或用蘇合香丸
疹後兩目赤腫壯熱煩渴此毒乘肝胃也若失治多致
喪明用清胃解毒湯
疹後生瘡此餘毒未盡也用金銀花連翹荆芥元參甘
草生薑生胡麻黃連木通
疹後餘毒壯熱煩渴宜先以葛根湯驅邪次以犀角地
黃湯涼血
肢節疼痛發&KR1012;名曰沙毒變黑成痧疔與治毒同法
疹後餘毒二便失血用犀角地黃湯合解毒湯或四物
湯加山菌山梔木通犀角利其小便使熱氣下行衂血
用茅根湯
疹後不食脾虚不能磨食也用四物湯加神曲砂仁
治案
一兒身熱喘脹以外感治之不效内傷治之亦不效視
其背隠隠赤色乃疹也用麻黃湯表之頭面不出而死
一兒身熱似痘遍身報點沈虚明黃錦雲皆以為痘黃
綺雲年甫十二未習醫獨以為疹父詬之對曰兒聞父
言疹為肺胃風熱今兩鼻流涕豈非疹乎已而果然後
成名醫
一疹出紫色喘𠻳穢瀉不食用解毒飲挑痧法而愈
一疹出紫色便秘溺澁煩躁悶亂用大柴胡湯利之而
愈
一兒遏于風寒疹不易透用桂枝湯加葛根麻黃前胡
又用厚被裹之以大劑防風湯熏床下以芫荽防風湯
浴頭面手足以苧蘸芫荽湯戞之而愈
一兒身熱頭疼骨痛咳𠻳喘急嘔噦不食乃傷寒而兼
出疹也治若少緩雖透必變紫黑悶亂而死用百祥散
十神解毒湯而愈
一兒出疹而恣食停滯腹飽便秘壯熱詀語用大黃枳
實瓜蔞厚朴黃連甘草利之而尚喘𠻳脈遲肢冷又用
附子理中湯歸芍六君子湯而愈
一兒疹出表散後肌膚隠隠成片又為風寒所欝變渾
身青紫煩躁悶亂喘脹欲出不出用麻黃桂枝湯加葛
根得微汗而愈
一兒疹半出壯熱煩躁喘脹悶亂乃出不透而内攻也
用麻黃甘草桔梗前胡葛根荆芥牛蒡枳殼疹出二三
番又用養隂湯加人參不食用陳皮山藥及麻杏膏而
愈
一兒疹隱頭面不出面青喘脹悶亂右寸脈微此正氣
虚不能升毒也用麻桂枝湯加人參又用防風元參湯
及浴法而愈
一疹出盡而壯熱秘結喘脹詀語此毒壅未盡也用黃
連栝蔞枳實石膏桑皮知母人中黃而愈
一兒汗出疹透猶喘不止亦邪壅也用麻黃杏仁石膏
而愈
一疹出咳𠻳喘急用大無比散小無比散即喘定神安
此熱毒從小便而出也
一兒仲春出疹誤服寒藥生梨寒欝而没喘悶面青肢
冷聲啞昏暈用麻黃湯加葛根柴胡甘草桔梗紫蘇乾
薑覆被取汗而愈
一兒疹雖出而喘反甚乃驟用麻黃燥烈之藥火盛而
肺太熱也宜清潤之用桔梗前胡牛蒡杏仁元參知母
黃芩花粉而愈
一疹發不出喘𠻳煩渴悶亂繆仲淳用西河柳麥冬牛
蒡蟬退荆芥甘草薄荷知母竹葉石膏冬米而愈
一兒疹極重尚善飯仲淳以西河柳元參貝母麥冬知
母石膏竹葉二劑而疹遍體皆赤連進四服疹雖出而
煩躁不止也又用前藥加黃芩黃連黃栢而愈
一兒寒月出疹不透喘脹悶亂煩躁用去節麻黃葛根
麥冬貝母前胡知母荆芥元參甘草西河柳一服疹透
而愈
一新婚出疹痰𠻳不已咸謂餘毒用清解而痰愈多午
後𠻳甚此隂虚火熾而潮熱也用六味地黃丸加當歸
芍藥而愈
一孕婦疹不出熱極悶亂喘脹用清熱安胎藥而熱甚
危急此懷胎内實故也法當下其胎則熱解而母命可
保用表散下胎之藥而愈
一孕婦出疹觸動其胎胎墮而去血過多疹雖收而煩
躁悶亂乃血脱故也當兼理氣用理中湯而甦又用人
參當歸阿膠炮薑荆芥艾葉而愈
一孕婦出疹熱墮而難産用魚膠三寸燒存性麝香一
分共沖酒服而立產横生者亦用此法但雖產而子不
活
一產婦疹不易出熱甚而去血不止乃氣血不足不能
逐毒出外也用麻黃葛根湯加人參當歸白芷阿膠而
愈
一婦疹後輕咳𠻳朝涼暮熱少神肌瘦唇赤咸以氣血
不足用八珍湯不效細詢其夫知不慎房勞所致用六
味地黃丸合生脈散絶慾百日而愈
清金降火湯
當歸芍藥陳皮貝母生地瓜蔞元參
黃芩茯苓天冬麥冬杏仁桑皮石膏
黃連蘇梗甘草
養隂湯
川芎當歸生地芍藥五味麥冬黃芩
桔梗
桂枝湯
麻黃桂枝赤芍荆芥防風羌活川芎
甘草桔梗牛蒡人參
黃連湯
黃芩黃連黃栢山梔牛蒡桔梗甘草
防風荆芥木通知母元參石膏
防風湯
荆芥防風連翹桔梗木通牛蒡薄荷
石膏知母枳殼竹葉燈心甘草
化斑湯
連翹牛蒡元參升麻知母石膏骨皮
甘草淡竹葉粘米
大青湯
元參大青桔梗知母升麻石膏骨皮
甘草木通山梔人中黃水煎同人屎調服
元參解毒湯
黃芩元參生地桔梗甘草山梔葛根
荆芥
奪命散
麻黃升麻紅花牛蒡連翹蟬退紫草
人中黃
宣毒發表湯
升麻葛根牛蒡連翹前胡杏仁木通
竹葉防風荆芥桔梗薄荷甘草
三仁膏
桃仁杏仁芫荽子
加減麻黃散
升麻麻黃牛蒡蟬退人中黃黃芩黃連
黃栢山梔大黃紅花
(原闕)散
山梔麻黃黃芩黃連大黃連翹牛蒡
石膏蟬退紅花
解毒湯
川芎當歸生地白芍黃連黃芩山梔
牛蒡連翹甘草桔梗
黃連杏仁湯
陳皮黃連杏仁麻黃枳殼葛根瀉加厚朴
甘草
十全散
黃連黃芩黃栢苦參延胡索硼砂乳香
雄黃孩兒茶為末吹喉
玉鎖匙
硼砂朴硝殭蠶冰片為末吹喉
安神丸
當歸茯神龍胆草
養血湯
川芎當歸麥冬生地梔子元參杏仁
麻黃竹葉
疹後瘧疾方
鼈甲茯苓山查貝母麥冬橘紅知母
柴胡甘草渴甚加石膏
仲淳治疹後牙疳方
連翹荆芥元參乾葛升麻黃連甘草
生地犀角
金花丸
黃芩黃連黃栢山梔水泛為末白湯服
牛黃散
黃牛糞後尖焙存性人中白煆黃栢末吹入
清胃湯
升麻當歸黃連丹皮生地
清胃解毒湯
升麻當歸黃連丹皮生地人參麥冬
白頭翁湯
秦皮白頭翁黃連黃栢
麥冬清肺湯
大黃麥冬麻黃知母羌活甘草石膏
葶藶
麥冬清肺飲
知母貝母天冬麥冬桔梗甘草杏仁
牛蒡石膏馬兜鈴粘米一方無石膏有款冬骨
皮
清肺飲
即四君子湯加麥冬五味子貝母知母款冬
仲淳治疹後咳𠻳方
貝母瓜蔞根甘草麥冬元參薄荷桔梗
葛槿散
牙皂紫葛白槿花硼砂明礬龜板灰共為
末吹入
麻杏膏
麻黃杏仁
升麻解毒湯
葛根升麻羌活連翹柴胡前胡甘草
桔梗荆芥防風赤芍竹葉
大無比散
滑石甘草辰砂雄黃為末
小無比散
石膏滑石甘草寒水石欝金為末
化毒消表湯
牛蒡花粉連翹黃連黃芩山梔骨皮
知母葛根元參桔梗前胡甘草防風
薄荷
清熱導滯湯
黃芩黃連白芍枳殼六一散厚朴青皮
梹榔當歸甘草連翹牛蒡大黃
清金化毒湯
知母黃芩石膏桔梗甘草天冬麥冬
兜鈴木通山梔花粉
柴胡四物湯
人參柴胡當歸黃芩川芎生地白芍
骨皮麥冬知母竹葉
麻黃散
升麻麻黃牛蒡人中黃蟬退
化斑解毒湯
元參知母石膏人中黃升麻大清牛蒡
連翹淡竹葉大黃
猪苓湯
澤瀉猪苓滑石赤苓甘草黃連升麻
發痧疹方
胡蘆子桃仁泥元荽杏仁泥
文蛤散
五棓子朴硝大黃南星為末醋塗
人中白散
黃栢人中白枯礬黃連冰片蟬退(紙煆)為末
敷之
痧癆方
白灰莧根隂乾為末糖調服
抱龍丸
琥珀檀香天竺黃人參茯苓粉草枳實
枳殼山藥辰砂胆星金箔為衣薄荷湯下
驅風散
荆芥防風牛膝苡仁首烏(便浸晒乾)苦參肥皂
核仁花粉殭蠶共為末每服二錢同土茯苓雄猪
油粘米菉豆水四碗仝煎至二碗分作二次温服
牙疳方
荆芥連翹葛根升麻黃連甘草生地
元參犀角
又方
琥珀硃砂茯神冰片人參酸棗仁犀角
汁蜜丸麥冬湯下
疎風散
連翹防風荆芥當歸元參前胡桔梗
葛根杏仁黃芩牛蒡知母甘草
仁端錄卷十六
