仁端錄卷八
明徐謙撰
陳葵刪定
痘後餘症賦
痘成痂疤雖云生意已成餘毒變遷猶未可為全喜是
故眼合腹脹猶蹈危機肢體虚弱尚罹凶咎痂或成而
致失聲前疕恐為黑陷腫未消而眼先開眼開疑是内
攻陽毒盛而狂呌喘呼腸胃傷而沉吟不息風冷入胃
則利下膿粘熱滲膀胱則便難尿血身熱審其虚實音
啞觀乎嘔嗆忽洒淅而肌熱兮知風寒之外感暴吐瀉
而腹痛兮必飲食之内傷熱毒逗遛不化結疤而壯熱
憎寒經絡各遺餘毒日晡而往來潮熱發在午前為實
熱煩渴腮紅發于申後是隂症便調食減他如撮唇弄
舌心經熱盛何疑掇肛抬胸肺胃毒冲有凖身熱燎人
便秘恐成急暴驚風悠悠潮熱便溏久變慢驚風搐騐
喪明于眼合羞明肝傷風熱徵口疳于唇焦齦黑胃藴
火邪實熱下注大腸必有秘結之祻虚寒客留臟腑乃
成泄瀉之疴咳𠻳有標有本喘渴有實有虚痘若敗壊
兮補空痘勿嫌翻次瘡如潰爛兮成潰瘡莫厭膿漿利
多水液兮此蓄水之症也水去盡而自止便多膿血兮
此倒靨之症也膿去盡而或良病有苦而眩運凶多吉
少身無邪而昏瞀否極泰來聲音不出求諸肺腎之經
斑疹復攻責在心脾之臟疳&KR0008;出血者難治洞泄完穀
者莫醫欲觀痂落之餘再審斑痕之色桃花光澤榮衛
俱安紫黑乾枯高留風熱粉白為氣血之虚週歲也應
身逝走馬狀牙疳之烈月餘亦見亡軀遍體赤斑乃是
失于解利渾身青紫多因客犯風寒餘毒未消不特為
疽為癤見風太早尤防發瘡疥癩皮肉腐爛兮一面點
瘢而似鬼&KR1012;毒流注兮四肢殘癈而如尫疥斑嫩而洗
澡餘熱因添臟腑虚而肥甘内傷致損若感風寒多為
咳𠻳不時撏搯即灌蝕瘡
痂後總論
痘至脫痂固已吉矣然有應脫不脫或脫而不齊此時
尤當辨明之蓋痘後氣血已損虚火易熾不可因循失
治致生他變有過一月二月三月而死者不可以痂既
脫而忽之也欲知餘毒之有無但察其身無熱口不渴
二便調腹不痛精神漸旺飲食漸加此無餘毒也若身
熱煩渴腹痛泄瀉小便赤澁大便堅閉精神昏憒四肢
倦怠飲食减少坐卧不安此餘毒伏藏後必有災也
痘痂如桃花色或粉紅色疤痕已突上有薄薄小靨如
魚鱗一二層者名託靨是有苔也後必無症若無托靨
無苔及疤痕凹而白色光潤者後必犯他症而死所云
疤痕光滑又無苔週年雖過未消灾亟用内托解毒之
劑如十全大補湯三合湯之類服至疤突色紅為可救
耳
自食痘痂者因内無毒自覺痂香故飲食之雖有他症
不死然亦不宜多食若多食輕則瘡癤重則變症亟宜
服神異散一二劑則不食矣
有出已盡發已透痂已齊而亦作餘毒者皆由過于温
補失于飲食傷于風寒所致故治痘後餘毒或温補或
發散或解利要分表裡分臟腑分虚實分部位而治之
不可妄投也
痘後當解利世俗通論也然必審其虚實如禀受素實
榮衛充壯病後有熱者分别各症解利之若榮衛久虚
坐立振搖大便不閉小便不赤飲食少進者宜調元和
脾以扶持之侯其飲食如故起居稍勝榮衛既充然後
漸漸解利若至虚之人不必解利矣若固執解利之說
遂為寒中下利事敗于已成可勝惜哉
餘毒各有所歸
痘後餘毒錢氏止謂有三一曰疥二曰&KR1012;三曰目疾今
試求之五經臟腑而備焉
毒歸于心則為斑為驚悸為顛癎為痛痒為壯熱為汗
為丹瘤為諸血症為咽乾而渴
毒歸于肝則為悶亂為水泡為腰痛為目疾為乾嘔為
外腫為吐蚘為手足拘攣為寒戰咬牙
毒歸于脾則為吐瀉為腫脹為腹痛為不食為口臭為
舌本強為手足病為唇瘡破裂為手足發&KR1012;
毒歸于肺則為咳喘為衂血為瘡乾燥皺揭為肩臂痛
甚為氣高喘息掀胸抬肚
毒歸于腎則為黑陷為多睡為骨病為猝失音為手足
逆冷為咽喉乾痛為飢不欲食為耳骫尚熱為敗瘡倒
靨
毒歸于腸胃則為泄瀉為利膿血為腸鳴失聲為大便
不通
毒歸于膀胱則為小腹滿痛為溺血為遺尿為頭腫痛
為目正視為隂囊腫亮
毒歸于諸經則為眼合不開為壯熱不清為鬱鬱不樂
為身腫不消
已上諸症並為餘毒遺害詳雜症中
痘後熱毒
驚心動不寧火主于動故驚
喜心有餘
咲熱甚火之聲見也
哭肺病金受制也
恐心火甚而腎水衰也
狂心熱乘脾故四肢狂越也
虚妄虚妄見聞自為問答神志失常如見鬼物
多言舌為心聲心熱則多言
詀妄心熱不清則妄詀
尋摸尋衣摸空肝熱風淫也王氏以為肺熱是肺為
體肝為用也
痂後醫藥大法
毒太盛者至痂後尚有餘毒宜活血調脾解毒為主
痘太多者收結還元之後藏氣發泄已多氣血耗散已
甚毒未盡而元神極虚是以欲用涼藥解毒必湏用酒
炒其體弱者或加參茋芎歸之類以救氣血若驟用寒
涼峻攻多有一投就死者
痘後疤色
真倒靨落痂後疤色身面俱黑暗者恐先前膿不透
收靨太急宜察其表裡若壯熱大渴煩悶昏睡少食便
秘或大便利此真倒靨也
似倒靨身温神爽食漸加二便調者雖疤色身面俱
黑乃痂瘢本色勿慮也用滅瘢散臨睡水調抹之瑩白
如舊更宜勿見風日為妙
疤色淡白此肺氣虚而氣血盡也一月後主發喘而
死急用補湯
疤色紅紫此血熱毒壅而身熱煩渴也宜涼血解毒
痘順赤色此必食辛辣藥物所致或乳母藴毒也用
逍遥散加丹皮山梔木通子母宜並服
痘痂紫色如過于補益痕紫又見發斑者用解化斑
湯
漿清疤白氣血不足又因漿清所致用保元湯合四
物湯加白术陳皮紅花陳米有表熱合升麻湯有
裡熱合解毒湯
白兼痒塌痘疤色白兼作渴發痒便溏是氣血俱虚
脾胃不足也若失治數日内防滯下之症當大補中氣
使疤色紅潤二便清調可無虞也切勿忽視
疤痒靨後疤紅作痒者必至再舉
疤痛作痛而重手按之不疼者久必成虚用八物湯
加减
疤突此風熱毒未盡也用解毒防風外用蜆子水磨
之
疤突方殭蠶雄黃兔絲子白芷膏本鷹尿
白白燕窠中草黃為末蜜和人乳塗之以滅其疤
疤凹脾胃虚不能生長肌肉也用人參白术散加黃
茋
痂後吉症
(原闕)
痂後凶症
目睛突出番白無魂失神失智不省人事不治
痂後發驚目閉無魂吐瀉腹冷面青唇白乃心氣不足
神無所依也不治若不至于此者可救
痘痂已脫初無所苦但目睛無神必逾月而亡
痂後牙齦惡臭不可近者胃爛也不治
痘後餘毒主方宜調元調脾活血解毒主治氣血
不調尚有餘毒諸症將作用調元解毒湯為主
調元解毒湯方白芍白术茯苓甘草桔梗
連翹木通山藥生薑大棗
痘後雜症加减法毒甚臭爛用木香下痢用㯽榔
泄瀉用猪苓澤瀉氣脱用升麻嘔吐用連翹橘
紅熱不退用黃芩骨皮傷食用山查麥芽風寒
發熱用桂枝柴胡葛根腫痛用木香下和中丸乍
寒乍熱用人參黃茋柴胡官桂厥冷去連翹桔梗加
人參黃茋肉桂神昏喜睡去連翹桔梗加人參茯苓
麥冬溺短澁用車前木通自汗用人參黃茋肉桂
驚搐用山梔木通生地喘𠻳用杏仁五味子麥冬
便難用杏仁枳殼骨節痛加羌活手足拘攣用
桂枝黃茋腹痛用腹皮防風
胃苓丸喘促用葶藶口渴用人參五味子麥冬
吐血用黃連蒲黃眼目羞明如風捲簾切忌點洗赤
腫而不能開者用清肝散
痘後應用藥方
(原闕)
痘後雜症&KR1012;毒目疾痘疔腹痛嘔吐乾
噦措喉嗆水咳𠻳喘急驚搐音啞口
渴减食倍食失血發熱厥逆瘧疾泄
瀉下痢牙疳痂皮咽喉腫痛舌上生瘡唇
口生瘡大小便秘丹瘤斑疹
痘後雜症治法
多睡
痘後昏昏多睡者邪氣已退正氣未復脾虚也用調元
清神湯或調元湯加麥冬合安神丸或用酸棗仁湯緩
緩調理待氣血平復和暢而安
痘後昏睡自語或醒時亦如醉人每多錯語者邪熱入
心也用導赤散解毒湯安神丸
痘後猝然喜睡狀如眩運身無熱口無言别無他症者
乃邪退而喜睡否極泰來之兆也不湏妄治不久自甦
只用抱龍丸調理
痘後多睡案
一痘後怠倦嗜卧煩熱喘滿溺赤便溏時值長夏脾胃
不足之故用清暑益氣湯
一痘後倦怠嗜卧便溏減食皆因胃虚不能主氣脾虚
不能主血運令不行化工失職用六君子湯加棗仁木
香
一人嗜卧呼之不醒晝夜皆然此氣虚脾弱清氣不能
上升也用五味異攻散加當歸芍藥及歸脾湯而愈
一痘後炎暑怠倦嗜卧食少口燥悶亂肌膚枯痒乃脾
胃虚元氣弱不能實四肢充肌膚而潤皮毛也况值長
夏熱傷元氣乎以補中益氣湯合生脉散治之
不睡
虚煩不眠用竹葉石膏湯加棗仁
驚悸不食寒熱不寐乃心脾不足胆氣實熱也用茯神
遠志栢子仁防風枳殼生地淡竹葉等
分丸服或歸脾湯間服
日睡夜坐身熱汗出煩熱啼哭咳𠻳潮熱用神效麥冬
湯若胃實用瀉黃散胃虚用四君子湯加遠志
酸棗仁桂圓歸脾湯便秘用承氣湯
胃為六腑之海其氣不行陽明逢不得從其道故不睡
也是以胃不和則卧不安
詀語
熱由于實必有餘毒故詀語
心血不足故詀語
昏昩不識人妄言如邪祟者熱入心胞絡也用導赤散
合安神丸待醒後用調元湯加麥冬生地或四物湯
加石菖蒲木通山梔間服之以抱龍丸調理而愈
煩渴詀語用辰砂六一散
挫喉詀語用獨活清神湯
痂皮圓淨時或戰慄言語妄誕者乃正氣將復不能自
持也湏臾將自定若痂凹突多黑點者凶
口噤
痘後中風遍身青紫瘛瘲口噤痰响者乃節合氣交八
分不正之氣乘血氣虚弱而入者也用消風散加蟬脫
末一錢以薑汁薄荷汁入酒一盞調服得汗即愈或發
癮疹或再出膚疹而愈或以抱龍丸調理或用小續命
湯去肉桂附子加荆芥
口噤僵直腹痛繞膝冷汗如雨痛定汗出而脉弦緊者
因疤内受風寒也宜散風養血用鈎藤湯加紅花
鈎藤湯方荆芥防風川芎紫草白术白
芍人參當歸甘草官桂青皮黃連木
香鈎藤
腹痛
腹痛因傷食者用和中丸
腹痛因餘毒者用連翹飲
腹痛而唇白者此元氣已竭也
措喉嗆水乾噦
措喉者食穀而噎出也
嗆水者飲水而嗆出也
乾噦者不能納榖時時張口似吐不吐也
已上三症皆由熱毒壅塞胃口之上毒火上炎危慮
之症也若見失聲則咽喉潰爛不可治矣
咳𠻳
餘毒入肺咳𠻳多痰聲啞脇痛者蓋左右兩脇為隂陽
之道路餘毒在中故常咳𠻳二氣不能升降故脇痛但
宜解毒毒去則真氣自行所苦自平也用小柴胡湯加
枳殼湯或五味子
壯實人咳𠻳者是肺氣閉塞風邪所傷也
瘦弱人咳𠻳者是氣血兩虚乃肺傷也
若誤服辛熱而咳𠻳者治宜清肺
驚風
痰熱甚小便澁或素有驚疾與痰者用安神丸鎮驚丸
牛黃八寳丹
目疾
凡痘初出即與清肝護目必無目疾故毒藴于肝則目
疾此確論也詳見目疾門及前雜症中
口疳
凡口疳皆由胃熱也滿口白糜紅點簇簇者輕也用金
不換吹之唇舌腫硬牙齦黑爛成疳者重也或有爛入
喉者均服甘露飲吹靈棗丹
下痢
痘後患痢不論赤白皆毒入大腸也用香連丸為主
吐蚘下蚘
痘後熱毒在胃則吐蚘用黃芩半夏湯加烏梅川椒或
黃連湯
痘後熱毒在大腸則下蚘用黃芩湯加桃仁艾葉
聞食氣即吐下蚘者此胃虚寒蟲無所依為熱所廹故
聞食氣即吐下食已即易饑也用理中丸加烏梅川椒
黃連
吐蚘下蚘若不早治則食臟食肝而為狐惑矣
黃連止蚘湯方黃連黃芩白术人參烏梅
羸瘦
痘後雖能飲食而羸瘦者氣血兩虧故也治之當兼氣
血偏陽則傷血偏隂則傷氣矣隂日服當歸養榮湯陽
日服麥苓白术散
羸瘦痘案
一人煩熱口渴能食易化肌肉不長此氣血虚乏心火
亢極而乘之也經曰火炎則土燥多食亦虚飢治宜氣
血兼補單日服五味異攻散加黃連麥冬知母雙日服
四物湯已上亦有治之不應毒火爍隂津液枯涸而
死者
一能食而肌肉不長精神憔悴脉來沉緩此脾胃不足
胃伏火邪于氣分則能食脾虚則肌肉削弱治以補中
益氣湯加黃連
一能食易飢不長肌肉此胃陽有餘脾隂不足故善消
二陽結謂之消二陽者胃與大腸也以小異攻散加黃
連白芍以瀉二陽之熱
一人面白唇赤肌肉瘦小皮毛枯槁潮熱往来能食易
化乃疳癆之症由飲食不節脾胃過傷隂火乘其土位
宜徤脾兼清熱用歸芍六君子湯加石斛麥冬地骨皮銀
柴胡之類六味地黃丸加人參白术當歸枸杞五味子
間服異攻散
一人面白無神氣冷少食瘦小乃胃氣虚寒治以六君
子湯亦有症同而兼便溏腹滿者用六君子湯加炮薑
木香亦有命門火衰不能生土者用八味地黃丸
一人黃瘦面腫身熱肚大如吃泥米此飲食傷脾已甚
脾疳之候也治宜養正則邪自除用肥兒丸
腹脹
若因食傷而腫脹者宜徤脾利水用人參四苓散或四
皮散
若因傷食但脹而不腫者用木香大安丸或徤脾藥加
山查麥芽淡竹葉虚者加人參平胃散亦可
腹脹如鼓或氣粗喘急者此裡有宿垢也其治在脾不
論食積蓄水並宜先利之利後方議調補用揭氣丸或
厚朴湯利後用胃苓湯去甘草加人參黃茋腹皮
若中氣虚而作脹者不可妄攻用萊菔丸
揭氣丸方木香(五錢)梹榔(二個)黑牽牛(半生半熟炒頭末一兩)神曲
和丸
厚朴湯方蒼术厚朴陳皮腹皮茯苓皮
猪苓木香隨症加减
萊菔丸方蘿葡子(五錢)胡椒(二錢)白术厚朴(一兩水浸過去土炒)
共為丸
腫痛
面目虚浮一身皆腫者此表虚也見風太早風濕乘之
其治在肺宜以五皮湯微汗之平胃散加羌活防風
或五苓散去肉桂加赤芍或胃苓湯合五皮飲治之外
以枳殼葫蘆煎湯浴之或松葉桑葉煎湯洗之
痘後浴早面目一身盡腫者水氣也用四君子湯補脾
去濕加黃茋實表加防風勝濕加麻黃逐皮間水腫消
後用錢氏異攻散加猪苓澤瀉調理
隂囊浮腫其大如缽毒蓄皮膚也用連翹飲加腹皮茵
陳有熱加枳殼柴胡必數服乃效
隂囊腫如瓜乃膀胱熱甚毒流小腸也宜清利退火用
紫草飲或用車前子滑石茯苓木通山梔瞿麥牛膝甘
草燈心
痘後卵腫肝病也用小柴胡湯加青皮木通
五皮湯方羌活防風蒼术木通桂枝猪
苓防己桑皮甘草燈心一方無桂枝羌活有
腹皮厚朴
痘後腫脹案
一痂未盡脫黃腫壯熱腹飽溺赤乃素有濕熱兼餘毒
未盡也宜消積滲濕解毒用五補散又用苡仁連翹山
梔淡竹葉防風白术蒼术厚朴茯苓
一人浮腫皮薄而光手按成窩喘𠻳便澁乃飲食脾傷
土不能制水滲入脾膚故也喘𠻳者水氣上行侵肺溺
澁者失其降下之令不能輸化也此為難治宜補中行
濕清熱利小便以實脾飲五補散若干散治之
一痘後遍身發腫餘毒攻冲也用滿天星草水楊根金
銀花馬蘭草芫荽各搗汁和服
一小便赤澁腰下腫痛土虚不能制水也當利小便用
五苓散及小清虛散相間服或用六君子湯加澤瀉
一遍身赤腫發為赤遊風乃餘毒不盡兼食煎炒辛熱
之物熱與血摶而然也用犀角解毒湯
一腮頬赤腫為遯毒風症乃風客皮膚而為頑核赤色
也内服解毒湯外敷玉龍散
一夏月收痂後溺赤短澁囊腫赤亮以八正散化毒湯
治之
&KR1012;毒
痘後&KR1012;毒醫之過也當發不發則成&KR1012;不當補而補亦
成&KR1012;&KR1012;者壅也元氣内實毒不能行故尋竅而出經曰
榮氣不從逆于肉裡則生&KR1012;是也曲池委中三隂交會
之地每多此症然有虚實之不同
&KR1012;毒實者形體壯盛身熱能食痛呌不已是也用連翹
飲
&KR1012;毒虚者形體怯弱食少微熱腫處不痛是也用流氣
飲並用必勝膏貼
潰而出膿久不收口者内服大補湯外塗生肌膏
不治之&KR1012;如&KR1012;多不食嘔瀉不休睛慢唇白膿出清水
是也
痧疹丹瘤
痘後發痧疹丹瘤吉兆也不比平常治法用疎風之藥
加牛蒡連翹一二味
凡痘後諸疾不由痘中來者曰怪異必先詳審先服何
藥進何飲食或感冐六經之邪知犯何逆即依所犯以
法治之所謂藥不執方中病而已也
芽兒百日出痘
毒隨胎氣相激而出寒熱之藥俱不可用用蝎蟬丸
蝎蟬丸方全蝎(五個用蜜焙)蟬退(五個酒漿焙)白芍(一錢酒炒)黑糖
調如芡實大一丸乳化下
未滿週歲出痘
氣血未足瘡不肥滿用參歸湯泄瀉加訶子有痰
加白术陳皮小便不利加木香痘白盗汗加芍藥
黃芩(俱酒炒)
參歸湯方人參當歸(各七錢)白芍(三錢酒炒)生薑(三片)仝煎
乳母服
童男破陽出痘
虧天元矣稀朗猶可若稠密毒重難于起灌收功宜用
天元接髓丹
天元接髓丹方當歸生地人參黃茋(各二兩)橘
紅蟬退(各一兩)附子官桂(各五錢)酒漿十碗入甕中煨
熟去渣存火氣每服一錢入人乳三杯生薑三片重頓
沸湯温服
經行出痘
痘瘡全頼氣血為主一有不足變患立生但氣虚易補
血難驟補故女子十四歲後出痘恐天癸之行痘疹難
于施治若經水如期而止適遇發熱熱隨血解瘡毒自
出不必施治
經行常症
用川芎生地或龍宫散外用芫荽湯洗淨將香褁置隂
處
經期落後
用升麻
經期雜症
經水適斷詀妄用羌活紫草熱見愁肢冷用薑桂
便閉用千里馬嘔吐去桔梗加煨薑丁香橘皮驚
悸用天麻勾藤安神丸泄瀉去當歸加肉桂荳蔲或
調温中丸有汗去升麻桔梗加桂枝黃茋腹痛有
停滯瀉臭者用山查神麯無停滯者用乾薑白芍神異
散
非期經至
此毒火内熾擾亂血海廹血妄行亟宜涼血解毒方得
經止如久不止則内虚血陷用元參地黃湯或四物湯
合黃連解毒湯或犀角地黃湯加血見愁紫草蟬脫牛
蒡連翹或柳花散
附柳花散方紫草(一兩二錢)升麻(九錢)歸身(七錢五分)柳花(七錢)每
服七錢葡萄酒調下
經行聲啞
血去則心虚心虚則少隂之脉不能上榮于舌故猝然
失音先以當歸養心湯養心血利心竅待其能言以十
全大補湯調之
毒發冲任
經向閉血海涸逢出痘毒發越于冲任之間二陽之症
並作其熱必盛湏調其心脾使毒得發泄庶可保全用
歸脾湯逍遥散得脾胃和平飲食增進方可收功若攻
擊之則血妄行不止而痘亦不出矣
吉凶有異
見點起脹時經行泄去熱毒則吉若灌膿收痂時則凶
漿期行經
如不倒陷根窠不散者猶有可救治宜重養其血而生
矣
起灌行經
雖本身之血不為汚穢觸痘但恐血去内虚難于起灌
平陷灰白多致不救急宜救裡解毒用大補湯龍宫救
苦丹或八物湯去地黃加黃茋木香附子以調元氣或
用芫荽酒噴之出贈痘者吉
崩漏氣血兩俱虚
素有崩漏氣血兩俱虚痘疹難任其毒宜大補氣血使
氣血充足毒無留滯更能進食方保萬全用十全太補
湯八珍湯加阿膠續斷木香黃茋官桂又補中益氣倘
灰白平陷加熟附子一二觔
經變再出方能挽
痘不起發不光壯飽滿紅活頂陷色灰或青乾黑陷者
此裡虚之候痘復陷入也用十全大補湯奪命丹如或
瘡空中再出一番此大吉兆若加腹脹喘促詀妄悶亂
寒戰咬牙手足厥逆者用木香散異攻散三建湯勢廹
者用艾灸午時起三更止灸得不膿不血自上收下方
止
經斷熱入皆急治
發熱時經水適斷宜早服柴胡四物湯加桂枝以防血
室空虚若已增寒熱神昏妄亂見鬼摸衣此邪熱乘虚
而入于血室血室者冲脉是也肝主之肝藏血為血海
宜用瀉肝散涼血地黃湯或四物湯合導赤散加人參
麥冬或安神丸
閉經停垢毒胞門
經閉病在心脾心脾先病血室不行冲任之間則多積
垢一旦痘疹之火鬱于命門胞戶之中當出不出毒邪
留伏致生乖戾故發熱之初即當滌除邪垢以桃仁承
氣湯為主後以四物湯合勻氣散加紅花木通
痘出經來防陷伏
惟元氣素壯能食者不妨如氣虚食少未有不陷伏者
用十全大補湯主之虚甚者加熟附子少許
經水過期補審
發熱時經水應期來應期止氣血循常度不湏治也若
過四五日下止此熱邪廹血妄行也宜先服小柴胡湯
或生地黃湯以清血室之熱後用十全大補湯以補氣
血之虚
經婦點期三日症治
以疎風解毒湯為主腰痛用羌活柴胡停食用山
查枳實有痰用貝母生薑風噤用柴胡葛根薄荷
寒熱用生地黃芩痰喘用天麻殭蠶便閉用芒
硝大黃枳殼痰厥昏迷用牛蒡僵蚕皂角瓜蒂
經婦胖期三日症治
以生津解毒湯為主血滯用當歸川芎紅花紫蘇
發遲用防風蟬脫痰𠻳用川芎桔梗花粉舌黑用
川芎黃連山梔犀角丹皮攤紅用川芎芍藥丹皮毒
盛用川芎山梔黃芩黃連
經婦膿期三日症治
以保元湯合四物湯為主痰𠻳用川芎桔梗貝母
泄瀉用訶子豆蔲抓破用人參黃茋白芷姜蚕痘
頂軟弱用本方加獨聖散生薑肉桂茅根以發托之
黑陷枯燥用知母黃栢黃芩黃連或母雞湯猪尾膏
淡白用酒漿人乳鹿茸頂陷不滿用人參川芎乳香
血虚灰白用阿膠升麻虚寒灰白用附子四物湯
外噀芫荽酒
經婦收靨三日症治
以參茋白术湯合四物湯為主小便澁加澤瀉木通
疤黑用連翹銀花痰𠻳用橘皮半夏熱廹血妄
行用人參黃茋生地紫苑茯苓
孕婦出痘
孕痘相關最宜詳慎不論痘之輕重俱以清熱安胎為
主切不可觸動其胎氣倘或胎落則血走氣敗不能成
功
孕婦出痘諸症
發藥補藥悉有安胎清熱之妙宜用大安散加黃芩川
芎如聖散加黃芩白术安胎散八珍湯初發熱用如
聖散加升麻葛根連翹血虚用補血托毒之藥不
起加肉桂白芍山查煩渴加麥冬痘出太多用參
茋内托散加紫草當歸芍藥黃連連翹牛蒡山查痰
多用半夏身熱但有表症用參蘇飲加白术芍藥如
聖散血動用四物湯加黃芩黃連及罩胎散佐之
若身熱足冷腹痛用八物湯加木香脾虚食少毒發
不出用四君子湯加木香粘米紫草胎動不安用安
胎散加砂仁發熱用防風枳殼甘草陳皮砂仁甚者
用黃芩大便不實用山查白术或參蘇飲腰痛骨
痛此風邪閉塞火毒内盛也用疎風安胎湯加羌活柴
胡房勞腰痛治宜滋腎用知母黃栢麥冬挫閃腰
痛用當歸紅花桃仁痘密火廹血不止腰痛大熱此
凶症也用犀角地黃湯加芍藥連翹黃芩山梔荆芥防
風以解毒光澤者可救
懷孕四五月患痘
宜用錮蒂散
懷孕七八月患痘
宜用迴瀾散
産後一二日患痘
宜用震元奪命散及雄鴨法製羹
産後十日半月出痘
止以大補氣血為主用十全大補湯合八物湯或異攻
散三建湯丁附湯加連翹牛蒡大便不實加肉豆蔲
乳後出痘
兩乳紅硬腫痛而適患痘亦湏審其曾産與否用草靈
丹
孕婦點期三日症治
以疎風安胎湯為主血虧用川芎當歸腰痛加杜
仲續斷熱甚加犀角山梔黃連痘密宜引毒出表
用保元湯四物湯及茯苓白术阿膠竹茹飽滿身痛
口燥胎氣上升治宜行氣寬中用四物湯加蘇梗枳殼
山查茯苓紫艸禀弱脾虚宜大補安胎引毒出外以
免胎動唇燥舌胎有實症若不下胎其可保乎變而
通之亦可下胎用芒硝大黃或加减保元湯
孕婦膿期三日症治
以保元湯為主背上焦燥加知母麥冬血點攤紅
加芍藥生地根窠淡白用川芎當歸寒戰作嘔用
砂仁煨薑毒氣作嘔用伏龍肝竹茹
孕婦靨期三日症治
以參苓白术散四物湯為主
臨産出痘
(原闕)
臨産起灌
必有氣血俱虚之患宜補氣血固表裡用大補湯加附
子少許
痘期墮胎
痘婦墮胎非血熱即氣虚也湏要審其墮在何時初出
時墮者猶或可救當補而升之起脹時墮者十救二三
當補而清之灌膿時墮者血虚衰敗不能逐毒化漿多
致不救當峻補之收靨時墮者不為大害當用補藥墮
胎血不止者凶大熱者危總以根窠之散與不散為生
死之騐
墮胎不在失血之例切不可止其惡血宜大補氣血用
人參黃芩當歸山查丹皮沒藥
産後出痘諸症
痘後治法亦同孕婦大抵以引血歸經為主官桂黑薑
之屬所必需也其三日前用疎風活血湯之類其餘照
常治法淤血未盡而小腹急痛宜略行之用黑神散
内虚外作假熱而寒戰咬牙腹脹作渴足冷手熱用
大補湯加熟附或四君子湯加黃茋歸身木香毒火
内發淤血内凝而昏悶作痛者或升或降或作或止
孕婦出痘應用諸方
如聖散人參白术當歸枳殼黑豆腹皮
砂仁甘草陳皮薜荔
安胎散腹皮人參廣皮白芍紫蘇砂仁
香附粘米
錮蒂散人參柴胡香附陳皮黃芪生地
芍藥荆芥木通川椒炒黑蓮房殼𢃄蒂一片葡
桃著根者七粒水煎服
迴瀾散人參荆芥枳殼(各三錢)蚶子(一對煅為末)升麻
(二錢)黃茋(一兩)橘紅(五錢)猪蹄(一隻)同煎服外用綿肚兜束胎
罩胎散川芎當歸人參白术白芍茯苓
柴胡黃芩荆芥防風白芷乾葛砂仁
甘草紫草阿膠粘米
疎風安胎湯荆芥防風連翹黃芩前胡
甘草馬蘭花粉(酒炒)水煎服
生津固胎湯知母麥冬黃芩甘草白芍
連翹生地阿膠竹茹水煎服
震元奪命湯紫草人參黃茋當歸茯苓
陳皮桔梗砂仁蟬脫白芍
雄鴨法製羹肥雄鴨(一隻)人參(一兩)肉桂(五錢)砂仁(一錢五分)童
便酒漿煮熟徐徐食盡
内托散人參黃茋川芎當歸甘草防風
白芷桔梗芍藥厚朴木香官桂(紫色者去之)加
紫草蟬蛻
疎風醒毒湯荆芥防風連翹牛蒡前胡
紅花紫草甘草
生津解毒湯芍藥生地連翹知母麥冬
蓮肉粘米
草靈丹絲瓜子(一合)當歸生地荆芥木通山
甲漏盧僵蚕蟬脫紅花燈心女用胭脂
婦用肥皂夾仁
大安散
(原闕)
痘案
一孕婦正養漿時墮胎去血太多昏憒伏陷而死
一孕婦養漿時墮胎以黃茋一兩五錢人參當歸各一
兩阿膠五錢治之而愈
一婦漿行正産用甘草黑薑各三錢附子一錢又以保
元湯加川芎當歸荆芥山查益母草而愈
一婦出痘勻朗灰白熱甚墮胎昏憒冷嘔此胃氣虚寒
也用保元湯加炮薑官桂而愈
一婦痘不易透疲倦血去不止此氣血兩虚也用川芎
當歸人參生薑益母草升麻治之而血止痘起又以補
中益氣湯而愈
一婦出痘以安孕飲調理而愈
一婦出痘而胎痛甚用炒黑砂仁酒下之而愈
一婦痘漿不足灰白寒戰咬牙煩躁溏泄此脾胃氣虚
也用異攻散治之而愈有去血不止藥不效者倒靨而
死
一孕婦痘後痰盛用清解之藥而愈甚者此隂虚不能
制陽也以六味地黃丸加當歸麥冬而愈
一婦痘甫愈強以房事變疤成勞而死
仁端錄卷八
