仁端錄卷一
明徐謙撰
陳葵刪定
痘疹遡原
痘疹之症有謂在母腹中時食穢血而生者有謂在交
媾時慾火所鍾者蓋皆胎毒也有謂天時疫癘與傷寒
同則是外感了與胎毒無干不知傷寒之症人有不患
者而痘則人人不得而免傷寒或一病再病而痘則一
出而止如此則所謂胎毒者似矣然食穢之與慾火自
有生以来皆然何痘不見於漢以前而獨見於東晉元
帝建武之後盖建武時胡虜極西北之人來南方溫熱
之地腠理開通偶感時行疫癘之氣觸動其胎中溫熱
之氣發為此瘡盖人在氣交之中故痘疹由外感而激
成者類能傳染惟莫開其端則痘亦不發要未可執一
而論也惟内染外感相搏而成故未發之前將見紅點
之際以微汗散之未有不易愈者(微汗是論其常夾邪者不可)失此
不汗至將出未出之時大勢已成然後汗之則虚者不
能成漿實者必成斑爛可不審哉
原痘論
自建武擊虜遂染其毒流播中國謂之虜瘡或名聖瘡
言其變化不測也或名天瘡言由天行時疫也或名百
歲瘡言人雖百歲止發一次也或名豌豆肖其形也人
之患此者如蛇脱殼龍脱骨生死存亡係乎呼吸究其
從何而来有云精毒者即交媾時之淫泆與精俱種者
也有云乳毒者食息起居稍有不慎則毒氣與血氣交
變為乳毒也有云胎毒者兒在胞中氣團於内血護於
外内外堅固風氣不通惟臍帶中隨母呼吸水榖之氣
沁入兒腹長養兒體即胞漿是也子之臍通於母之諸
經百絡母不慎口腹調其七情則氣從臍帶而入與孩
骨俱長者也有云穢血毒者兒降生時以胞蒂脱於右
腎母氣始離而授於子氣即從丹田而湧出兒之口鼻
鬱悶不禁頭重於體故從下而出也其時少有阻滯則
母之惡血穢汁兒含在口随咽入腹是也究而論之惟
父母之精毒為先天之毒随禀而来釀為痘毒也何也
交感之際膠黏如脂膩者醇精也真元之所聚也故出
痘少而順不膠如清水者淫火之泆也即痘之所種也
故出痘多而逆自臓腑皮毛筋骨之形既就而淫火即
種矣其伏於命門者天一生水故也是猶菓核萌芽已
聚於中待時生發也命門以膀胱為府故痘初起於
太陽也若由太陽傳於陽明乃順候也若傳於太隂脾
經則有腹痛若傳於少隂腎經則有腰疼若傳於厥隂
肝經則有腿足小腹痛乃逆候也然淫火必俟天行之
氣觸而發之者何也盖男女媾精無欲不行無火不動
精血包裹陽施隂受何莫非淫火之所為人身之淫火
與天地之歲火相擊而動故然後出痘也火未至也寂
然無聲火既至也赫焉震發故值歲火之氣冬溫之令
必有天行之氣相觸而發之也所以每值歲火冬溫之
時須服藥預解之藥雖未必能解先天之淫毒庶以減
外感之時毒而痘亦輕耳若死生吉凶皆由所感天行
之輕重合于精毒之多寡及元氣之厚薄而分也至於
胎毒乳毒穢血毒皆成形以後一切胎症而已人有一
生不出痘者非果不出也盖鶴不發頂不能聞聲蠶不
三眠不能成絲蟹不脱殼不能大其匡虎不轉爪不能
振其威人不出痘不能洩其毒但有原來無毒或値痘
疹盛行之時報痘稀少偶出於凡瘡之中而不覺者或
歲火外行其人年命不犯則毒火不動於内兩不相値
延至暮年始發者有之豈眞不出哉
原痘賦
痘本先天之胎毒觸癘氣而發其伏藏散布四體自内
出而根五臟初起太陽壬水尅乎心火後歸陽明血水
化為膿漿肝主液而為水泡肺主涕而作膿囊心則斑
而紅紫脾則疹而赤黃腎乃封藏之本變則黑陷可防
先分部位次察災祥陽明從目絡鼻太陽形於頭上心
火炎熱則鼻乾面赤肺經鬱結則胸膈先傷手足司乎
脾胃腰背統乎膀胱頭項三陽交會肝膽主脇肋之傍
陽不足兮不能振作而起發隂不足兮不能收斂而閉藏
初時吉凶先看眉心㗋額眼沿耳根唇内唇外及齦舌布點
之疎密後來變起必察夫痘頂凹凸根血聚散舌心紅
白并漿痂形色之神光應生發而反收斂兮謂之陷伏
應收斂而反發生兮謂之爛洋病似順而反逆兮認之
要慣病似逆而反順兮察之貴詳初出現而涵水乍起
發而帶漿膿未成而乾黑囊未滿而萎黃(似順而逆)如夾斑
疹斑疹消而足喜若頂平陷平陷起而有救(似逆而順)形尖
圓而光壯兮氣之充拓色鮮明而潤澤兮血之涵養灰
白平陷兮氣血虚而補之以溫紅豔掀腫兮氣血熱而
瀉之以涼氣至而血不足兮雖起發而根窠不紅血至
而氣不至兮雖明潤而郛廓不長熱則氣血淖濁而不
斂寒則氣血凝滯而不張或受於熱兮為煩燥為赤為
痛或受於寒兮為振悸為白為痒病遇虚寒兮溫補有
效症屬實熱兮辛香莫嘗須怕紫紅更嫌灰白最宜淡
紅滋潤切忌黑陷干紅色要明潤兮猶恐薄嫩之易破
痘貴干結兮又怕痒塌之難當面頰稀而磊落清安可
保胸膈密而連串凶吉難量頂要尖圓不宜平䧟漿須
飽滿切忌空囊皮喜老而愁嫩膚愛糙而怕光結實高
聳始終無慮丹浮皮肉必主刑傷唇面預腫兮八九日
如何可過腰疼胃爛兮一七日定受災傷瘡堆口舌毒
纏頸項咽㗋嗆腫飲食難嘗瀉利膿血毒盛無漿人力
雖盡天命匪常戒汗下于首尾兮惡攻之說補脾土以
制水兮喜補之常脾為水穀之原固不可以不補不補
則水潰溢而泄瀉腎為津液之府尤不可以不補不補
則火爍金而漿虚水雖制火之亢火毒熾而腎水亦涸
土雖防水之溢榮氣敗而脾土亦傷故補脾不若救腎而
養隂所以濟陽欲知透與不透兮于手足而細察欲知
足與不足兮于輔頰而端詳設四末之未透取脾胃而
服藥如一方之未足視經絡以求方出或未盡兮無空
痘須防猝暴發或未透兮無潰膿必發疽瘍不及期兮
早收火毒陷而可怕或過期兮不靨邪氣留而周張晝
夜抓搔兮將榮氣之外脱飲食斷絶兮必胃氣之中傷
腫忽消而毒歸于内色變黑而疔起于瘡食穀則噦兮
在天之大數飲食則噴兮較人之短長毋虚虚毋實實
毋熱熱毋涼涼正氣為先戒開門而延寇解毒為急休
視虎以如羊須順時令之寒暄切忌人畜之來往勿動
溷厠之垢勿燒檀麝之香小便清兮大便其結實淡味
食兮厚味不可嘗父母切須保護醫藥尤貴精詳
腎經無痘辨
諸書皆言四臓有痘獨腎臓無痘故發熱之初止顯四
臓之症騐耳之冷因知其無痘也豈知兒受淫火之毒
伏於命門觸於癘氣而發何可謂之無痘夫以耳之冷
熱騐輕重則可若以耳之冷熱而遂謂無痘則不可腎
既無痘何又有變黑歸腎之說必其有出始有歸耳觀
古人制四牙散便可見矣盖牙者骨之餘腎之標是以
腎補腎之意惟腎之元氣足則其痘始能盡出且又制
伏其火而使血氣相依此化膿結痂而愈也腎虚則不
能化漿結痂而變黑馴至焦枯而死矣故腎而曰歸者
由出于腎而歸于腎也痘出四臓皆熱耳凥屬腎獨無
熱者以腎屬寒水所以獨冷也又謂腎經不宜有痘者
以托根之處先已受傷不能生發收斂故耳
按腎雖水臓而實有相火寓於其中象水中龍火因
動而發夫男女媾精先結河車天一生水腎最先成
先天淫火同類相求故毒必伏乎腎痘既發動象龍火
自然躍出於淵而耳凥之不熱固其常也若變黑者
火極似水之象非水之本色也故腰痛于痘為最逆
盖以毒火發動自應傳於别臓乃仍復歸併於腎而
不能發散譬如龍戰于淵其害可勝言哉至人牙散
方則又求其屬以衰腎中之毒火則腎中作強之性
已從火化而衰矣火毒得之有不升發而出腎乎治
痘者特患火毒之不能盡發非患水之不足也以火
盛則水涸散火所以收水故痘出於腎則是以腎補
腎則非
春夏為順秋冬為逆辨
胡大卿曰春夏陽氣在上人氣亦在上秋冬陽氣在下
人氣亦在下痘疹之發自裏達表當春夏之時血氣隨
陽氣上運而行早秋冬則血氣隨陽氣下運而行遲是
以春夏為順秋冬為逆(此順逆不以吉凶言)又當以小兒稟氣為
主稟氣充實者雖發於秋冬亦不為害稟氣怯弱者雖
發於春夏亦必有傷(稟氣看形氣便見)
傳經次序
傷寒自肺傳内痘症自腎傳外傳肝木傳心火傳脾士
傳肺金此自内出外之意非謂痘毒獨藏於腎而後傳
於各經也盖毒隨遇而伏各臓俱有一二日胎毒自腎
發骨髓之分自髓達筋而腎經毒解二三日傳肝經之
分自筋達血脉而肝經毒解三四日傳心血脈之分自
血脈達肌肉而心經毒解四五日傳脾胃肌肉之分自
肌肉達皮毛脾經毒解五六日傳肺皮毛之分自皮毛
達瘡窠而肺經毒解若已傳肝筋而少滯於腎則渾身
壮熱口渴悶亂已傳心血脈而少滯於肝則搐搦牽掣
紫黑潮熱已傳脾胃肌肉而少滯於心則焦紫疔斑癰
發四肢已傳肺皮毛而少滯於脾則痘不圓肥出瘡窠
而少滯於肺則痂遲落而多斑麻此傳經之次序也
血載毒行氣分而出所以生熱經絡者血氣之道路也
故痘六日以前氣血自外傳腑而生發自内出外之漸
也六日以後血氣向内傳臓而歸結從外入内之漸也
所以順痘氣旺血盛毒自托于外而不退歸也逆痘氣
衰血敗毒反入於内而不外充也内者不出曰毒伏出
而復入曰䧟伏不成漿痒塌曰倒䧟膿成復化水不能
結痂曰倒靨皆自外反入于骨髓謂之歸腎為逆也
經絡傳注時候
手之三隂從臟走至手手之三陽從手走至頭足之三陽
從足上走入腹中足之三隂從頭下走至足上共合十
二經絡
十五時為一傳七日五傳司天以十二支為一候金木
水火土内應五臓三隂三陽應六腑
人身氣血晝行陽夜行隂故自平旦寅時從中焦注手
太隂肺經卯時注手陽明大腸經辰時注足陽明胃經巳
時注足太隂脾經午時注手少隂心經未時注手太陽
小腸經申時注足太陽膀胱經酉時注足少隂腎經戌
時注手厥隂心包絡亥時注手少隂三焦經子時注足
少陽膽經丑時注足厥隂肝經
子午卯酉日隂交於陽氣交不足痘多内攻寅申巳亥
日陽交於隂血交不足痘多外剥辰日陽氣行下血流
不進痘宜補血戌日隂氣行上氣留不足痘宜補氣丑
未日氣血均行其痘多吉氣血循行不可太過不可不
及候時爽時災眚立見
周身所屬
正額太陽脈之所會唇頰陽明脈之所經耳後兩傍少
陽脈之所過痘為陽毒故隨陽而先見於面身後屬太
陽經身前屬陽明經四肢屬足陽明經身側屬足少陽
經額主心面主胃腹與四肢主脾脇主肝兩腋主肺
下部主腎肩背主膀胱
痘發於三陽者可治發於三隂者難治先出頭面而後
及下體者順先出下體而後及頭面者逆若陽明多者
胃與大腸積陳受汚氣血俱多故於口鼻兩傍人中上
下腮頥年夀之間先出現者吉若太陽則水火交戰之
地少陽則水火交併之沖多氣少血故於此二經先見
先漿先靨者凶
褁束於外者脾也脾虚則易破充拓於裡者氣也肺虚
則氣不振發榮華於外者血也肝虚則血不紅活痘中
之水腎也腎虚則干格黑陷痛痒者心也心主火火實
則痛火虚則痒
他處有言氣虚則痒血虚則痛此言火虚則痒者毒
非漿不解漿非痛不作痛非熱不成熱非火不發火
虚則不作痛以成漿而反痒者盖熱則生風風火相
搧變故生新若火虚風亦虚遂變致邪而成惡候
五臓症候
凡病止發於一臓惟痘症五臓皆現須察何臓之症為
甚而施治之
心為赤帝門心者生之本神之變也主驚惡熱其色
赤屬火其味苦其臭焦其華在面其充威血脈其液為
汗其聲為笑其變為噫開竅于舌實則呌哭發狂飲水
而搐虚則困卧悸動而不安熱則合面而睡口中氣温
上竄咬牙諸痛痒瘡皆屬心火天庭直下至眉與左右
兩顴上唇沿(心之經)兩顴(心之樞)兩臉(心之部)心堂乳阜(心之關)
舌(心之苗)正額灰色舌上見胎兩臉俱焦(心火)舌上有芒刺
焦黑等胎此心病也心胃不開食不進而痘重經云肝
病心不病自然得安寧心病肝不病還氣復血未定十
二日還氣十四日復血必有大變不可不愼心氣通於
舌故口不知五味狂言亂語見鬼必發疔心經發熱
紅潤細下出天庭印堂方廣顴舌胸膛乳阜之處舌熱
則沸騰寒則凝滯如驚悸心病也甚則詀狂見鬼心
症毒必焦紅伏而不起煩哭咬牙舌有芒刺焦黑等
胎
心經吉痘少隂心經花吐兩顴粒粒椒紅根窠明潤
纍珠同知是孩兒福重
心經凶痘齊擁干紅焦紫海棠沈醉東風斑疔丹錦
毒梟攻非藥所能濟用
心氣通於血脈故發熱之初倏忽驚悸不寧者心病也
須按心脈治之
肝為青陽門肝者罷極之本魂之舍也主風惡風其
色青屬木其味酸其臭臊其華在爪其充在筋其液為
淚其聲為呼在變動為握開竅於目實則目直大呌呵
欠頓悶虚則咬牙多欠熱則手尋衣領亂捻物件諸風
掉眩俱屬肝木左太陽上截及兩眶(肝之經)左太陽眼眶
(肝之殺門)兩眼眶(肝之樞)左肋左太陽眼胞兩臀阜(肝之軸)眼為
肝之竅眼閉則肝病眼開則無病肝宜病不病則痘難
定而痘必重肝氣通于目故目不知黑白或頭疼竄眼
目睛紅腫疼痛肝經發點顆大頂沈色滯出左陽左
臉左肋眼胞之處毒盛則焦紫肝實則驚厥如發熱
之初呵欠頓悶肝痘也甚則發搐肝症毒必發疔及水
泡血泡頭疼竄眼目珠紅腫疼痛而成目疾肝木生風
發痒
肝經吉痘肝部左陽魚尾眼眶絲竹商丘雙林叢木
自悠悠嗔怒不生不𠻳
肝經凶痘坐&KR0008;卷鸇猿泣搖鈴係珮投戈牡丹罩錦
海棠多嘔吐頭疼如破
肝氣通於筋故發熱之初呵欠頓悶者肝症也須按肝
脈治之
脾為中央門脾者倉陳之本榮之居也主困惡濕其
色黃屬土其味甘其臭香其華在唇四面其充在内其
液為涎其聲為歌開竅於口在變動為噦實則困倦飲
水虚則吐瀉生風諸濕腫皆屬脾土兩腮頰倉庫頤阜
(脾之經)兩腮兩頤(脾之樞)臍封(脾之關)中庭中腕腮頰口角皮
腹手足(脾之軸)腮底焦枯囊心焦紫唇上黃色破裂舞唇
或如魚嘴咂(脾火)脾開竅于口故口不知穀味腸鳴水走
腹中陣痛吐瀉飲食少進丹疹發於脾脾經發點細
密連片不分珠出年夀人中腮頤口角臍封肚腹手足
之處太過則易洩不及則飽脹若唇裂出血點隱皮膚
之間者百不救一多咬牙七八日十三日必死不可
用藥如乍涼乍熱手足稍冷多睡脾病也甚則目腫
腹脹唇口燥裂作渴便祕脾症毒多必成灰白痒塌吐
利
脾經吉痘脾土口沿腮井盤珠彩鈿根窠稀疎紅暈
不嫌多更喜桃花朵朵痘初出淡紅潤澤根窠圓渾
鮮明
脾經凶痘洒頰叠錢垂釣頤池梅片投戈蛇皮蠶布
蟢蛛窠吐嘔脾難安妥凡淫毒内熾胃氣相敵必有
腹痛溏泄之患
脾氣通於肌肉故發熱之初乍凉乍熱手足寒冷多睡
者脾症也須切脾脈治之
附胃經痘印堂山根年根年夀凖頭人中(胃之部)胃
經發點細密分珠色白諸陽升提不免頭痛毒盛迫逐
嘔吐則逆血自榮也
胃經吉痘鼻係陽明胃土嬰兒司命人中奇花美麗
狀元紅年夀凖頭宜空
胃經凶痘鼻直干將流裔灰煤紫泡相攻蛇盤紋線
水形仝都是從鼻發縱
肺為肅白門肺者氣之本魄之處也主𠻳惡寒其色
白屬金其味辛其臭腥其華在毛其充在皮其液為涕
其聲為哭開竅於鼻在變動為咳實則悶亂喘促虚則
硬氣長出熱則手捏眉目鼻諸氣憤鬱皆屬肺金右太
陽上截兩眉間(肺之經)㗋突氣樞(肺之樞)右太陽氣窩(肺之殺門)
鼻(肺之竅)右脇右太陽頸項氣突(肺之樞)眉心以上(肺之郡)兩
太陽灰黑鼻管乾枯右顴右眼白俱紅色頂額焦枯
(肺火)肺氣通於鼻故聞香臭鼻塞聲重呵欠噴嚏啑肺
發膿泡也發熱後須鼻涕常流若鼻管焦黑炬煤而
聲啞者急宜解肺毒清肺火又單聲啞者乃少隂心
經之血不能上榮於舌本名之曰瘂非啞也須細察
之經曰肺病脾不病須防痰火症脾病肺不病𫝊送
北汀定肺經發點白大稀疎出右太陽右肋兩眉
㗋突氣窩鼻管之處虚則金鳴喘𠻳實則憤鬱頓悶
熱則嫌而惡寒大腸發點色白分珠綻突有神根無
紅暈雖有亦微如面燥腮赤噴嚏肺病也甚則喘
咳鼻乾肺症毒多必增喘𠻳須渴手搯眉目鼻面肺
發膿泡
肺經吉痘正額右陽肺部人君位在天庭憑虛廣闊
痘無形尤喜雙霞明暎
肺經凶痘喉突氣樞盤鎻干將蜂蠆叢林雲遮揚幟
赴幽冥此是花蘭不幸
肺氣通於皮毛故發熱之初面燥腮赤欬嗽嚏噴者肺
症也須切肺脈治之
腎為玄武門腎者封藏之本精之處也主虚惡燥其
色黑屬水其味醎其臭腐其華在髮其充在骨其液為
唾其聲為呻開竅於耳在變動為慓虚則目無精光畏
明骨重腎怯則猝失音諸寒收引皆屬腎水承將地閣
谷道高骨頰側(腎之經)兩耳垂(腎之樞)交骨(腎之部)地閣後頸
耳谷背俞腰脊陽毬(腎之軸)耳為腎之竅若不聞人言而
反聞鐘鼓音樂者腎病也腎不宜病病則渾身生黑疔
或發紫泡急解腎毒遲則無救腎經發痘先從口角
唇及承漿手足指頭或脚背出後痘發於腎者多患沈
匿而色黑若黑潤如烏羽者最貴若黑滯則險變黑陷
則逆升則痰喘降則漏洩如痘初骫(骫音委皮屈曲也)冷耳
冷火不能涸水是腎之平症也若耳骫俱熱腰疼黑䧟
者則邪干於腎也盖腎通竅於耳天一生水故受氣之
初先生兩腎如荳種離泥兩邊分開之瓣也痘發耳骫
俱冷者火不能涸水也熱則邪干於腎毒不能發越則反
有歸腎之變矣骫耳俱冷者先抑而後揚先合而後開
交到肝心脾肺隨現一經透發收成在餘經不在腎經也
腎經吉痘地閣兜含腎部花開朵朵殷紅鮮明朗潤趁
芳叢水藏滋生稱聖
腎經凶痘盤珠固為竒朵瓜子未是名花真元一種
莫教差黑陷命歸泉下
腎氣通於骨髓痘發時骫凉耳凉者腎症也須按腎脈治之
明辨面部
看痘關竅面部為先蓋人之一身諸陽皆聚於面霛霄
天庭方廣印堂兩顴人中上下唇胸堂孔阜心之經也
山根鼻直鳳凖懸旌掛弓陽莖胞珠兩手掌陽明之經
也兩臉食禄兩倉兩頥鈎承漿臍腹脾之經也左太陽
上截兩眼眶鳳尾絲竹奸門淚堂及左手足肝之經也
右太陽上截日月角繁霞綵霞旁至丘陵兩眉峰氣樞
㗋突氣窩以及右手足肺之經也地閣兜含兩耳頰車
交骨伏枕天柱龍含腎之經也
觀面部而知症
百會山根鐵葉焦呵欠脾家必倦勞人中氣窩滯焦陷
㗋中鋸響痰涎上胸口隂交若黑黴眼碧昏昏飲食虧
龜頭尾脊紫霞浮毒疔須從脇下搜三里膝盆如惡痒
胃氣已潰難調養公孫太白倘焦色煩躁詀語水火隔
湧泉照海海棠紅渴欲飲水熱匆匆左眼淚堂哭聲攢
男怕相犯女無干右眼淚堂斬七厄女要無侵男要易
鼻尖頭帶黑椒皮心中蛇蟲實難醫上唇先有痘漿黃
脾氣已入鴟梟房下唇痘若白洋洋洞賓下手也多傷
兩顴燥裂黑椒皮淫火焚燒解毒宜眉尾兩邊若破焦
嗆嗽聲啞死不饒年夀印堂倘不起氣血全虧急開補
痘破膿膠臭氣薰不添焦色活分明若還臉皮横裂破
雖然力救自應驚
朱惠民說
諸家皆以天庭司空太陽印堂方廣之處先發者為逆
口鼻腮耳年夀之間先發者為順余細騐之每見從正
額兩顴頰先見者多順人中口鼻先見者多險太陽頤
頰兩耳先見者多凶雖論部位則然尤必觀其疎密形
色以判吉凶不可執一也
觀面知身
頭為諸陽之首額為諸髓之海故觀頭面可以知身體
之吉凶
印堂之下應心胸觀印堂之稠密即知心胸有痘
兩顴應兩臂觀左右顴焦紫即知左右臂有黑疔
頂門應兩脅觀頂門焦紫如椒即知兩脅有疔
㗋吻應四肢觀㗋吻有焦片即知四肢癱直不動
鼻下應背部
左太陽應右半身觀左太陽痒塌即知右半身之無
漿
右太陽應左半身觀右太陽灰紫即知左半身之無
漿
金鏡痘標訣
正額屬心火乃君主之地若稀朗紅綻顴頰來補者雖
危可治若髮際印堂正額直下至山根横開兩日月角
先標先漿先靨痘密無根窠者為毒重於心謂之蒙頭
主危則十二官皆危他處雖佳終成惡候
眉心名曉心命門所屬三焦相火所會若報點稀朗明
潤縱各部稠密終保無恙倘報點攢聚灰滯空殼無漿
及先標先漿先斂者謂之鎖眉乃相火攻擊消爍元氣
已虚縱各部稀朗決難成功
口鼻人中屬脾乃元氣根源之處口唇四圍先出先起
先漿先收者吉盖朗明之脉環口挾唇氣血俱多只宜
調理脾胃而已若攢聚糢糊者謂之鎖口或口唇目胞
預浮腫者是脾胃受毒四藏相隨而敗綿延日久而死
若痘先出於下唇當中者痘收時必然作瀉當預防之
左顴屬肝木主血右顴屬肺金主氣于此先見則氣行
血就自能成功若先見而相聚作塊其肉腫硬者生意
既絶魂魄將離為不治之症
兩頤兩頰五臓精華之府若多至成片或如塗朱謂之
托腮肝盛尅脾矣八九日當作滑瀉色青不食而為險
候
頤頦兩耳屬腎部見標於此則毒存於腎矣况心聞於
耳心腎皆少隂又少隂之脉行耳前後凡在耳先見紅
點者尤凶以君相之火燔熾難滅也倘未成漿而耳輪
先靨則漸成歸腎矣
咽接胃脘為水穀之道路㗋通肺脘為呼吸之往來若
頭項多者謂之鎖項内不出而外不入矣
胸腹者諸般受氣之地若腹上多者謂之纏腹毒據臓
腑之所居失其運化傳送之常若胸前多者謂之幔胸
毒乘心肺之宫城陽不清而神失守矣
已上蒙頭托腮鎖眉鎖項鎖口纏腹幔胸最是要緊
關頭必要疎朗紅活方能有救
辨明經穴
顖會督脈所會發毒於此大凶
百會不宜生毒
方廣肺部痘少吉青色青紋為毒參陽位
神庭肺部又督膀胱胃三脈所會痘不宜多
天庭肺部痘形劈劍者凶
穹窿五岳高處也痘先於此為陽吉
印堂肺部痘如雲遮者大凶
山根驚痘雖有青色紅紋紫紋亦無妨痘後發驚者
凶
天倉肺部豐溢則五經無變
綵霞肺部明朗則吉
繁霞同上
玄武腎部在耳齊處
山林不宜結毒
髮際結毒於此凶
睛明肝部手太陽陽明之會紫紋名虹霓出谷防目
生痘
陽池不宜生毒
淚堂肝之殺門痘如椒實盤尺大凶青斑紋名沙
裡出烏金牙根必爛黑氣名黑霧迷天紅紋名紅霞
映日皆凶
魚尾肝部痘如懸鈴凶紫赤名桃照清潭防目生
翳
交骨腎部痘如遊蠶凶
聽會腎部三焦膽脈所屬發毒凶
耳孔腎之樞生疔名豢虎凶
玄璧脾部痘如金錢吉(即瑞璧)
井谷七竅處痘先見於此為隂凶
五星額火星鼻土星右耳金星左耳木星口水星
丹田蓄毒於此腸結便難肛門墜石
顴阜心之軸痘如綵鈿者吉如紫萍遊蠶者凶
鼻凖胃部不宜生毒
顴石心部上灌下囂可治
年夀胃部七朝起紫泡大凶
鼻柱胃部痘色灰煤大凶如奇花吉
迎香胃大腸脈會不宜生毒
人中脾部司命之堂不宜有毒痘如車輪凶
兩腮脾部與足漏谷相應不宜生痘毒痘毒如倒佩
凶有毒則尾閭泄瀉凶
頤池脾部痘如梅花魚鈎則脾傷瀉逆凶現青色
斑元氣虚毒氣滯也
地閣腎部痘不宜先發
承漿胃脈所會生毒凶
氣樞肺之樞痘多則凶
㗋突肺之樞隂維任脈所會主生殺之機出於此凶
氣窩肺之殺門痘出於此大凶
項鎖肺之軸痘如盤蛇則毒盛難治
乳盤心之樞痘如交壘則煩躁不安
膻中心之樞任脈所發有痘則躁凶
中脘脾之關轄三焦小腸脈所主任脈所會痘如蜂
蠆凶
臍封脾之關痘多瀉逆
臍麓脾之關痘若盤旋生瀉逆
肩腧痘結癰於此可治
背座下灌上囂難治
血盆結鯉埂於此雖漿不灌可生
臀阜肝之軸痘癰結此可治
陽毬腎之關有毒則凶
湧泉毒生於此則透足難治
風府不宜生疔
玄門屬腎水若生疔大凶
豐丘五經高處痘少則安
傷門五關也痘多則煩躁
曲池結癰于此速防筆罄潰筋之患
三里同上
絲竹空肝之樞膀胱脈之所發與商丘穴相應不宜
瑣碎叢簇
左太陽肝之殺門如係珮凶
右太陽肺之殺門痘如蜂蠆揚幟凶
五臓腧膀胱脈所發毒於此若多名懸鏡凶
兩太沖肝穴可決人之生死
明辨身部
遍身部位通於面部所謂觀面知身也
形色論
痘者因其形之似痘而名之也肖其形則生不肖其形
則死若尖圓而突周淨而聳形之有神也如麩如疿如
疹如疥如蠶種如蛇皮如蚊迹如蚤斑如湯泡如火刺
形之無神也至若色如春花之在露不可如秋草之經
霜紅白分明光潤榮活色之有采者也如膩粉如枯骨
如紅米飯如猪肝色色之無采者也
身熱和緩達於外者必輕煩燥悶亂彰於外者必重根
窠收緊痘分隂陽見點活動更忌浮腫出要參差血宜
歸附耳後頸項心胞少于他處為佳眉稜兩顴額前光
潤不滯為妙痘光潤者氣血旺也慘黑者氣血衰也氣
旺而血得其令氣衰而血被其囚血非氣則毒不收氣
非血則毒不化信乎痘毒必藉氣血而後可以始終其
功
按好痘須要根紅頭白交會分明又曰好痘如一顆明
珠放胭脂上最形容得好正所謂有神彩也氣充血榮
自然有寳光
耳後紋形
紅紋紫棘形頦上先出
紫紋痘必枯陷
斑紋柏葉形眉頭出吉
青紋險症
黑紋大凶大紋紫黑小紋紅必發焦疔痘毒凶
掛弓紋心經好痘
碎籬紋眉上印堂先出必然稀朗
披髮紋紋勻無異色四日出稀朗
梅枝紋有紫黑色必發疔毒
人字紋黑紫熱一日即出稠密凶
十字紋青黑兩鬢先出雖少亦凶
針砂紋黑色七日發疔死
動靜論
凡痘以安靜為貴内有不和則動盖靜屬隂動屬陽
痘之為症隂陽俱病但息欲其勻語欲其少寐欲其安
觸其瘡則吟拂其欲則鳴飲食二便如平時此為平候
靜而吉也如一向安靜忽然擾動者病也須細察之痘
變而無他候者戾氣觸之痘色不變而有他症此必有
因但俟其定而審治之如不觸其瘡而伸吟者自有若
也自語者神不清也喘粗者内熱也腸鳴者欲泄也坐
卧不寧者心煩也啼呌不止者痛也指欲搔者痒也咽
物難者咽痛也咬牙者心肝熱也搖頭者風也(言風不過指其)
(動搖之象而不知毒重難出冇振蕩之勢也)若悶亂躁擾詀妄昏眩如見鬼
狀搖頭扭頸揚手擲足目睛上視寒戰咬牙語音不出
目瞑息微四肢僵直口禁痘壞昏睡不醒者此眞氣將
脱魂魄欲離將死之兆不可作靜論一云汗宜收斂
不宜流眼宜封合不宜開
預防變症
如發熱之初大熱煩渴便秘悶亂腹痛腰疼鼻乾唇燥
驚怖詀妄有一于此毒氣鬱遏于内當防其伏而不出
也
如吐利不止即防其中氣虚弱不能助漿成就或至倒
靨也
如初出點而便含水將起發而更帶漿膿未成而遽收
靨囊滿而遽萎黃此未至而先至謂之太過必防其陷
伏發表托裡解毒切不可緩也
如應出不出應起不起應灌不灌應收不收此應至而
不至謂之不及必氣血衰微之故也故勻氣活血解毒
切不可緩也
如初出色嫩者皮必嫩而痘易破當防其痒塌也
如相聚作塊者不可謂之疎此必有伏毒也
如多水泡者自利也
如頭面預種者防其易消而倒靨
如頻更衣者防其倒靨也
如漿破不結痂者防其倒靨也
如咽痛者防其嗆㗋失聲也急解之
如目中流淚者防生目翳
如口臭唇乾清涎流出者防生牙疳
謹始
痘之發也原于胎毒觸于歲氣乘于感兆三合而成當
謹之于始
一防外感風寒感冒發熱惡寒鼻塞頭痛脊強腰痛
惡風減食傷風有汗傷寒無汗因而發痘者有之
一防内傷飲食所傷發熱頭疼胸脴腹痛惡食嘔吐
頭汗齊頸此食邪有餘之症也有傷饑缺乳者亦名不
足之内傷總之中氣虚也若食邪有餘不為中氣不足
不能尅化故為飲食所傷耳
一宜顧復或因高低失足跌傷血肉人畜呌呼驚悸
心神因而發痘者有之
一治宿疾宿有食積疳蟲則傷脾宿有哮喘咳嗽則
傷肺宿有癲癎驚悸則傷心宿有雀目疝氣則傷肝宿
有便膿滯頤則傷腎有者當預治之免致元氣耗泄痘
發難治也
一備物料如胡荽楓毬麻油蠟燭艾蒿茵陳桑蟲水
根等物
一預服藥如三荳湯稀痘丹龍鳳膏絲瓜散代天宣
化丸等藥
一忌異器一兒未痘前好弄銅麒麟後痘愈而手指
竟屈曲而不能伸遂成痼疾
一忌食物雞肉生風猪肉生痰魚腥助火牛脯黑痂
蹄子生麻葱蒜泄氣多食辛甘則發汗多食酸苦則吐
瀉多食醎味則咳嗽茘枝與酒皆發痒棗柿糖蜜味甜
能引痘入目雞鵝鴨蛋能患眼醋主收斂反致㗋痒搔
破
痘時宜調其飢飽無過不及如喜食之物但宜少與以
順其意不可縱性致生他變開列于前務宜詳愼
一忌觸犯條目甚多開載于後
一毋犯遠行汗氣
一毋犯酒蒜熬油氣
一毋犯燈煤硫黃麝香柴烟毒瘡等氣
一毋犯僧道尼巫六畜氣
一毋犯香氣香氣竄則動火
一毋犯穢腐陳垢溝泥爛草等氣以致敗元
一毋犯淫慾月經之氣
一毋犯風霾雷雨乖戾之氣
一毋犯狐腋之氣
一毋犯五辛之氣
一毋犯死屍疫癘傳染之氣
一毋犯太寒寒則血凝而氣滯
一毋太熱熱則血淖而氣淫
一毋使犬豕得入
一毋使喪服得近
一毋使男女往來
一毋使動糞掃地
一毋使幽暗之氣太勝而神明不清
一房室要明亮
一夏月宜置水缸
一不可對出痘者梳頭搔痒謊言說鬼呌呼罵詈歌笑
内解諸觸開列于後
漿期為獸驚觸心失其血氣不充拓而痘陷色變以
烏龍散用蟬脱二兩同遠志一兩菖蒲一兩酒漿多煎
去遠志菖蒲不用獨用蟬脱焙乾為末沙糖酒下再服雞
鳴散
月經觸變月季花不拘根枝煎酒服
死屍癘氣所觸辰砂生姜酒煎頻服
麝香所觸用人參黃茋當歸芍藥橘紅
甘草蟬脱紅花生地
客忤觸變露中摘取絲瓜花開者蒸熟焙為末蜜酒
調下
房事所觸用人參
觸變焦紫而喘用絲瓜皮汁調蜜將甘草生地湯
下之若詀語煩躁磨犀角汁加入
觸變灰白痒塌多服附子黃茋若根盤有紅暈者
可治
觸痘變色用玉樞丹正氣丹
邪穢所觸用十宣散平和湯四聖散
外解諸觸開列于左
房慾生産所觸用大棗元荽燒烟解之
狐臭犬豕所觸用楓毬或青箬燒煙解之
風雨雷霾所觸用楓毬蒼术茵陳燒烟解之熱甚者
禁用
死屍疫氣所觸用大黃蒼术皂角芫荽大棗艾為筒
燒烟解之
月經所觸用大棗芫荽燒烟解之又用浴法
麝香所觸用升麻蒼耳子煎湯浴
觸痘變色用袪邪湯雞毛(一團)升麻荆芥木
通防風蘇葉茘枝殼楊枝煎湯浴之
五辛所觸用生薑燒烟解之芫荽煎酒噀之
油烟所觸用連翹
糞穢所觸用歸尾紅花
諸氣所觸皆可用乳香燒烟解之芫荽煎酒噀之
邪穢所觸用楓毬紅棗芫荽燒烟解之
木得桂則枯雄黃得胡粉則黑柑得脯則壞物性相
畏未可枚舉痘為天行正氣其畏觸犯亦猶是也故
痘疹初發即宜預備芫荽乳香大棗焚之榮衛得香
則行可使痘瘡易起更宜洒掃房室修飾人事遠穢
邪愼風寒調護保養以待成功若不謹愼則灾禍立
至
附觸痘案一女痘漿俱滿為尸氣所觸倒靨焦黑
四肢腫痛因能食便是正不容邪然必發癰毒治以
内托解毒痘起成膿而愈若不能食而泄瀉者不治
慮終
痘後百日之内關係匪輕苟不謹愼必貽後悔故當慮
之于終
痘後脾胃怯弱氣血未復飲食不能尅化易于發火生
痰今人多因痘後愛惜太過多與飲食致生他變遂成終
身之疾
仁端錄卷一
