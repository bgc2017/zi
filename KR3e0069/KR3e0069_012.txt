仁端錄卷十二
明徐謙撰
陳葵刪定
大小便閉及心沙紅門
痘家小便欲其清而長大便欲其潤而實則邪氣不伏
正氣不病經曰小便數大便必鞭雖一二日不更衣無
苦也若大小便俱不通則邪氣内實三焦俱絶必目閉
聲啞肌肉黧黑而死故便秘者不救
氣血流行則大便無滯苟因内熱欎結或因汗多或利
小便太過以致津液枯涸不得滑潤亦有血熱血燥血
虛不能傳送於大腸而成秘結然宜分三部上焦熱結
則宜降氣清凉用枳殼枳實赤芍黃芩黃連牛蒡葶藶
中焦熱結則宜行氣活血用赤芍紅花黃芩黃連連翹
山查下焦熱結則宜通導用大黃當歸白芍甘草黃芩
黃連或行導法
或因過汗過利小便而大便秘結者此表裡泄液枯竭
故大腸乾燥未可妄行攻逐只宜滋潤或蜜導等法
大便秘而小便亦不利覺肚門有裡急後重之勢者此
津液還入胃中大便將自行也略秘結者宜凉血以潤
之用當歸芍藥紅花生地黃岑黃連麥冬枳實丹皮麻仁
熱秘者煩渴五心熱腋下有汗腹脹用承氣湯凉膈散
大柴胡湯下之若痘乾黑陷煩燥用牛李膏或百祥丸
虛秘者不食嘔青水面青腹不脹裡急用潤腸湯猪脂
湯或蜜導胆導法不可妄攻以致内陷
風秘者能食結塊屎如栗下之甚澁用潤腸湯猪脂湯
加羌活
氣秘者腹脹腸鳴腰脇疼痛用前方加枳殼
便秘而身熱者用大柴胡湯
便秘而身不熱者多服通齒散四順飲紫草飲
初發熱大便欲潤若二三日不行急利之恐腸胃不通
榮衞不行痘出轉密也起發後大便宜堅實如能食而
大便常行者無害若四五日不行則熱盛反蒸而濕其
瘡難靨亦宜微利之一云此血氣成漿之後候因熱而
秘宜清毒活血便自通矣
六七日大便不通而煩悶作痛者毒盛也用消毒活血
湯去人參黃茋加牛膝紫草當歸煎成入生蜜服如仍
不行方可加熟大黃及胆導法
八九日漿期内大便忽秘常欲去而不能急用歸尾枳
殼芝蔴紫草生地黃芩煎服即通翁仲仁三仁膏尤妙
成膿之前三四日大便不行者用胆導法
痘後便秘由毒氣并入大腸血液乾枯而閉脹也用潤
腸湯三黃丸四順飲三乙承氣湯
小便秘澁心熱移於小腸小腸熱於膀胱膀胱為津液
之府氣化則能出故小便之行必得肺氣下降而輸化
肺雖居上焦而實水之源痘瘡火毒既熾則肺金受尅
而氣為壯火之所食肺失其下降之令則水源塞而傳
化之精液竭是以小便塞數故痘期小便數者病進矣
亦有流毒入肺致生積痰而塞氣道者不必利小便但
清金降氣用凉藥以洩解其毒則小便自利微熱者用
導赤散四苓散熱甚者用八正散辰砂六一散有血者
八正散加瞿麥生地丹皮
有因血氣弱不能傳化須補中分其清濁則小便自利
用補中益氣湯
痘未出而小便秘澁者熱甚乘肺也急解利之防其發
驚熱則生風也
痘已出而小便赤澁者下焦血熱故也用四物湯加知
母黃栢牛膝甘草
痘後熱搐膀胱則小便赤澁用導赤散
毒入小腸則小便不通用五苓散導赤散
二便俱不通者熱愈甚也用八正散通關散
心失其血則血隨毒激心通小腸滲於膀胱而溺血也
或如黑豆汁蘇木水屋漏水名心沙紅若陽毬腫脹者
宜清心理脾腎頸腫脹者宜解毒祛火不痛者難治痛
者易治用生地車前散痛加滑石山梔便秘加川芎苡
仁吐衂血加炒黃連總要兼行氣為主如八正散地骨
汁鼠粘湯黃連解毒湯之類惟生地車前散之效最速
治案
一人十九歲標點便結至十二朝不行口乾煩躁左尺
脉浮大此隂腎不足而津液竭也用人參黃茋當歸生
地知母枸杞枳殼兔絲子而愈
一痘後食粽便結痛甚手足搦搐用大柴胡湯加神麴
而愈
一痘後身熱便秘此餘毒結大腸也用解毒湯利之而
愈
一痘後身熱便燥此辛熱耗津液用潤燥湯而愈
一十五歲血熱毒重大小便秘此燥屎結於糞門也故
前後俱閉進湯藥則小便愈急而不出用胆導法而通
一痘正出而小便秘此氣為火食也用導赤散加疎解
藥而愈
一痘後溺赤虛火炎爍肺金也用六味地黃丸加五味
麥冬而愈
一泄瀉溺赤此隂陽不分也用五苓散加車前木通而
愈
一兒隂陽分而小便少此脾肺虛也用補中益氣湯加
麥冬五味而愈
一痘後小便赤澁熱在膀胱也用導赤散加竹葉山梔
茯苓車前燈心而愈
一痘後小便不通有用五苓散而愈不利隂囊漸腫此
隂虛而滲利之復損真隂也用六味地黃丸加肉桂車
前又補中益氣湯調理而愈
一脱痂後小腹脹小便不通有謂毒餘小腸用分水解
毒藥愈脹此脾虛下陷也痘後無實症土堅則水清用
人參大棗生薑而愈
大柴胡湯
柴胡黃芩白芍枳殼大黃
四順飲
大黃當歸白芍甘草
紫草飲
紫草(二兩)滚湯泡悶一時服
潤腸湯
甘草歸尾生地麻仁桃仁
效方
甘遂甘草銀硃食鹽紙包煨紅硏末蜜搗如棗
大入肚門即通
八正散
赤苓貝母木通滑石扁蓄車前山梔
甘草
效方
女人新梳頭髮燒存性每用三釐吹入馬口
生地車前散
犀角木通升麻白芍黃茋紫草地榆
生地車前甘草
寒熱門
火動則熱火欝則寒寒極則熱熱極則寒此陽極生隂
之理皆痘毒欲出不出故為寒熱耳
痘未出一日間發寒熱者氣血與毒相攻氣血旺而不
受邪觸也為實
痘未出前宜大熱以逐其毒非熱何能達表却乃頭溫
足冷防不能盡發必致内攻此熱不熱也
出後寒熱毒盛則為邪勝毒輕則為虛極痘旣出後宜
表裡和平長養氣血以托毒成漿却乃往來不寕則氣
血煎熬不能拘收其毒一無出路甚有氣泄血失之患
此不當熱而反熱也宜辨之實者用升麻湯和解湯虛
者用保元湯加肉桂助氣血以逐其毒
結痂後而發熱則為餘毒或用毒藥太過以致元氣虛
損而發寒熱者則為大逆
凡遇或寒或熱或寒熱交并者不可驟補反用大寒大
熱之劑雖應發散亦不可太過實症始終宜用升麻湯
和解湯或柴胡湯加知母石膏若大便秘結用大柴胡
湯下之虛症宜補真元若寒熱作於七八日之間恐有
坐陷之患須多服内托散或保元湯加肉桂
獨熱
七日前後獨熱者為蒸痘氣血與毒俱盛故也十四日
後而獨熱者亦為餘毒俱易治
獨寒
七日前後獨寒者為氣血損毒火内欝故也難治用保
元湯加川芎肉桂生薑或内助丹
厥逆
厥逆者四肢逆而不温也厥者冷也又甚於逆四肢為
諸陽之夲常宜和暖指頭微寒者陽氣衰也陽氣起於
十指之端足心冷者隂氣勝也隂脉襲於足下而趨於
足心也皆為惡候盖熱毒之氣欝遏於内元氣不得行
以致表上無陽而厥冷也四肢為脾胃之主今宜溫而
反冷者脾胃虛弱也用保元湯加桂枝生薑川芎當歸
或理中湯參苓白术散補中益氣湯去柴胡加官桂甚
者加熟附子服後手足暖者吉仍冷者凶
痘初出手足即冷必其先有吐利脾胃氣弱不得至於
經故四肢不得禀氣於胃而冷也用理中湯加肉桂
養漿焦黑不起煩渴悶亂腹脹喘促大小便秘煩躁狂
妄脉沉滑數手足厥冷此火極似水伏陷症也痘黑者
用百祥丸牛李膏便秘者用三一承氣湯此名陽厥
瘡灰白泄利不止脉沉細微弱或浮大而虛此元氣虛
&KR0629;隂陽不接陽氣欲脱而手足厥冷也為隂厥之症宜
溫之用陳氏木香散異攻散或理中丸加熟附子服後
手足暖者生冷者死
若但十指頭寒痛者用四君子湯理中湯加官桂
痂已落氣血久虛脾胃大困必六脉沉細宜有此厥逆
也用調元生脉散加當歸熟附
頭乃諸陽之會因毒氣上蒸故頭温足六經水寒故足冷
脾胃土寒則滯肝胆木寒則枯陽氣絶也故曰足冷過
膝者不治然亦有火欝而足冷者清其上則火降而足
自温不可泥於不治之說
治案
一痘四日溏泄無度四肢厥逆痘點隱隱先以附子理
中湯止瀉温肢又以補中益氣湯加肉菓官桂調理而
愈
一痘九日灰白溏瀉厥逆氣&KR0629;隂陽不相順接而四肢
為之厥逆也用陳氏異攻散而愈
一過期不歛便溏安靜四肢少温但脾氣不足用人參
附子茯苓陳皮山藥木香肉菓白芍甘草成痂而愈
一痘七朝肢冷减食乃血熱而過服冷劑以致冰伏也
用保元湯加丁香肉桂炮薑而愈
一痘六朝綻突焦紫煩躁悶亂喘促厥逆乃陽毒陷伏
厥深熱亦深也以四順飲行二次諸症悉平又清解之
而愈
一痘四五日毒已出盡形色無神二便自利四肢厥逆
腹脹發噦裡氣虛弱也稍遲則胃氣絶矣急以理中湯
連進二服内氣一暖痘即紅活四肢溫暖又以補中益
氣湯加丁香治其噦而愈
一痂後自言手足冷及按之反熱夜卧不寧經曰外熱
而内冷脾弱也内熱外冷胃弱也夜卧不寧脾隂不足
也用歸脾湯而愈
譫妄鄭聲狂越門
心熱則多言胃熱則妄語毒邪入胃則耳目妄有見聞
失志故也陽脱者見鬼
日間詀語以陽治之易愈夜間詀語以隂治之益甚午
前詀語未後必痊子前詀語午後難革三四日之詀語
熱除自止六七日之詀語毒攻益難痘將形而詀語驚
痘也痘既腐而詀語鬼痘也
凡詀語而聲烈如雷連連吐涎眼眶流淚唇紅面赤并
好食易飢近人愛眠臉黃舌正痰不緊并者皆活兆也
凡詀語而身熱直視厥冷拈衣捏縫惡見日光燈火噓
氣炊炪鼻青黑色嚙指餂舌天柱俯垂昏不知人言語
無倫狀如怕鬼此皆心腎二經神志俱喪必死症也
初熱詀語
痘將形而詀語者或驚痘也
痘未出而發熱昏睡煩躁詀語心毒熱甚神明浮越也
宜瀉火鎮神升發清熱用葛根湯導赤散加木通山查
蝉脱兼服牛黃清心丸服後神氣爽者吉
胃有燥屎三五日未更衣下之用四順清凉飲三黃丸
養漿詀語
昏睡不醒喃喃妄言此痘密而心血外耗心舍空虛無
以養神宜養血安神用寧神化毒湯安神丸加麥冬人
參昏迷之甚者先用龍腦膏後用安神丸
鄭聲
醒而邪言為詀語似睡非睡喃喃自言只一二語而再
四舉者為鄭聲鄭重其聲也此火盛痰迷心神虛也用
梔子湯宣風散加减
狂越
火動於中發越於外心神不守腎志不寧故手足擾亂
言語乖張狂而不自知也
初熱發狂是熱毒攻擊觀其表凉則疏發之引毒達外
自安若眼紅甚先以絹浥冷水透其五心熱氣
若腹脹眼合大渴舌乾唇燥身反不火熱者此毒熱伏
根於内也將變失血之症矣口唇之痘必密成疔或隱
有斑點於肌膚之間欲出不出亟用紫草透肌湯遲一
日則難治矣
初熱時失於表散煩躁大渴詀語發狂如見鬼狀不寧
者此外邪與裡毒相摶也急用葛根湯調大無比散六
一散甚則大靈丹或導赤散加黃芩連翹犀角黃連木
通牛黃丸抱龍丸辰砂益元散皆可選用使其小便清
利痘亦漸出方可收功
若便調狂亂者是痘為熱閉不得出也宜發表用升麻
葛根湯加麻黃或五苓散加辰砂
若風寒閉塞致紅斑隱隱不起者用敗毒散煎下紫草
膏
見點紅紫小便如血赤者用二寳散服後若不省人事
詀語不休者死
報點起脹時顚呆妄言哭笑此心血虛神不守舍而毒
乘之也用升麻葛根湯或犀角地黃湯
紅紫煩躁狂言便秘者下之用三黃丸承氣湯或四順
清凉飲
四五日毒留而發狂者用犀角地黃湯加黃芩黃連蝉
退防風
七八九日毒未解而泄瀉毒反攻臓腑而見狂越用保
元湯加犀角或犀角地黃湯加减
膿成收靨時忽發狂詀一身痘盡迸破者用安神丸
若喜笑不休此又神之有餘也用人中黃牛黃冷水下
或用金汁下
治案
一痘起脹焦枯詀語此火亢極也用退火回生丹無比
散而愈
一痘密漿期白色昏睡詀語此血虛也用保元湯加當
歸生地麥冬茯神棗仁
一午後發熱面赤詀語此火從虛發也用保元湯加當
歸芍藥川連
寧神化毒湯
人參當歸生地麥冬木通山梔赤茯
石菖蒲加燈心
安神丸
黃連歸身麥冬茯苓甘草硃砂冰片猪
心血搗丸黍米大燈心下一丸一方無麥冬茯苓冰片
有遠志棗仁石菖蒲
二寳散
生玳瑁生犀角為末
犀角地黃湯
芍藥生地丹皮煎成冲入犀角汁
白垢散
屎坑垢年久者洗煆為末燈心湯下
驚搐風癎門
夫駭然而厥曰驚眼睛直視牙關緊閉唇口&KR4103;邪四肢
震動曰搐驚發於心搐發於脾痘之始發雖無臓不動
而心實主之心火熱甚肺金受剋不能制伏肝木熱則
生風風火相摶神氣不安故發為驚搐諸痛痒瘡皆屬
心火諸風掉眩皆屬肝木
痘未出而發驚厥者是熱透心絡而然熱毒隨搐而散
於四肢痘一出驚即止其痘必稀心氣足故也所以多
吉常不藥而自愈痘屬隂驚屬陽隂被陽冲則壅遏之
毒易散也故得頭額手足胸背間漸漸自汗出者此腠
理疏通毒已發洩不須服藥又要看面色唇口紅活目
黑多白少微弄舌漸漸加增痘點雖多順候也凡驚厥
即標者心經痘也紅潤細小易漿易靨即稠密亦不為
害非閉痘也或悸而不標者皆屬小腸惟此經沉而不
泛多致難標
如發驚搐久而不復止痘應出不出每見痘之前發搐
八九次者痘多密而難成功也痘既出一二日而復發
驚搐此熱毒太盛而心主不能發脱也勢多伏而難起
急宜升解又有氣血素弱復感風寒熱毒反滯又不敢
易為發散清利故多凶若弄舌不止面色青黃唇口燥
裂驚搐或作或止者亦有驚死者必中惡也訣曰未驚
先痘出齊逆驚風火相摶作搐多凶
平居無病忽爾發驚目上視頭仰向後身反張者肝木
生風此名痘候宜發散疎風平肝利小便為第一縱未
即效亦不敗事候其熱氣得泄則心神自安用惺惺散
加蝉退全蝎升麻紅綿散加味導赤散加硃砂兼羌活
湯瀉青丸或云痘前發搐須以桂枝木香煮過用之
痘初一二日發驚搐者毒伏於心宜升提解毒用羌活
升麻湯消毒飲合柴苓湯或導赤散
驚痘易治以毒由心經出也用導赤散加羌活升麻兼
瀉者用茯苓湯加甘草
發熱一二日發驚一二次痘出必稠治之而搐不止痘
多而難治也急服黃連紫草飲
點後戰慄驚不止者九日必死
痘未出而驚搐不可遽投凉心之藥如硃砂金屑珠粉
冰片麝香輕粉巴豆等藥使心寒而毒不能發以致伏陷
每見誤服寒藥臨危之際隱隱斑出已無及矣宜快氣
利小便風熱退則痘隨出而驚搐自愈用升麻湯合消
毒飲或蟾酥丸
若風火相摶面赤引飲痰鳴上視喜居冷處者用柴苓
湯或抱龍丸小便利者可治不利者難治用導赤散兼
牛黃丸或四物湯加硃砂茯神遠志防風木通前胡黃
連
初熱目上視頭向後角弓反張而汗出如珠者死但四
肢強直不能舉動者用四君子湯加川芎當歸羌活天
麻蝉退木香兼悶亂弄舌是毒不得伸也用犀角地黃
湯清解散
因風寒所激發驚宜疎風清痰用八寳丹地龍丸鎮心
丸
初點日久不退力壯而角弓反張風痰壅塞藥石不通
者用瓜蒂散或牛蒡殭蠶皂角煎灌及探吐法三四日
後宜伐肝則青皮白芍保脾則陳皮山查解利則木香
黃連疎驚消痰則八寳丹痰盛詀語昏迷驚搐聲重鼻
塞流涕脉浮數者外感風寒内藴心熱也用蘇解散人
參羌活散
驚搐不止者用紅綿散調辰砂六一散
氣血弱不能送毒外出而驚搐狂躁瘡淡淡在皮下面
白唇青脉遲緩者用温中益氣湯但心煩啼哭者用麥
冬導赤散
大抵實則消痰降火虛則保脾而兼升發
痘色紅紫面赤唇裂毒盛而驚搐者用清解散
痘已現形驚風不定昏睡不省痰壅氣喘目閉詀妄下
後不减毒邪壅塞清道不行至惡候也所謂驚輕毒亦
輕驚重毒亦重
一則火毒攻心心熱生風風火相摶痰鳴直視面赤引
飲喜冷者用清神散火湯或導赤散瀉青丸抱龍丸或
升麻湯加防風茯苓去升麻
一則病後多食胃弱不勝榖食發搐必面黃潮熱大便
酸臭吐利腹痛先用偹急丸紫霜丸或丁香脾積丸後
用木香大安丸異攻散只用抱龍丸
大便秘者用四物瀉青丸或小承氣湯
將靨痂忽然發驚泄瀉者乃蘊毒復入於心十無一生
更兼寒戰咬牙腹急汗出如珠與先吐瀉而發搐一發
連綿不休者不治此與雜症慢驚同論脾土既弱風木
自勝宜溫補厚土猶不勝也况又驚氣入心土絶生化
之源者乎即輕者亦火而成癎貽終身之害用寧神湯
抱龍丸
風癎似驚
痘前熱則生風項強牽引直視口渴舌強如中風狀用
參蘇飲消風散有痰便秘加元明粉見點後勿服驅風
峻藥起脹後見之則危用參蘇飲消風散痘後見之手
足麻木無汗者用參附湯
手足難舉動常出汗者用茋附湯
治案
一兒驚搐卒仆甦而復作此風寒壅毒也以紅綿散治
之而愈
一兒驚搐誤以驚藥凉其心痘不得出而死
一兒初熱發搐以升麻葛根湯加天麻勾藤蝉脱木通
枳殼痘出而愈
一兒見點時驚搐此心血虛而客邪入之也用四物湯
加茯神遠志石菖蒲棗仁蟬殼而愈
一初點驚搐不止此心脾虛而血少失治十六朝卒
一兒痘出二三日驚搐此毒不透心經有邪也用導赤
散加蝉蜕黃連紅花天麻勾藤石菖蒲而愈
一痘出未盡驚搐且溏泄肢冷用異攻散數帖而愈
一漿期驚搐不止用安神養血丸而愈
一痘後驚搐吐瀉肢厥目直痰鳴此中氣不足也用補
中益氣湯兼醒脾散附子理中湯下至聖保命丹而愈
一痘後驚搐氣喘痰喘口閉目直二便秘澁有似急驚
乃風邪有餘之症宜清解散瀉氣用天麻抱龍丸瀉青
丸而愈
一痘後過食白菓驚搐痰壅目直腹脹喘急此氣滯生
痰也漸與甘草生薑湯得吐瀉而愈不可以風治也
加味導赤散
人參黃茋白茯苓木通生地細辛甘草
羌活湯
羌活川芎防風山梔胆草當歸甘草
薄荷淡竹葉
消毒飲
荆芥牛蒡甘草
柴苓湯
柴胡茯苓猪苓澤瀉黃苓半夏甘草
人參白术
導赤散
木通甘草生地防風薄荷赤芍燈心加
山梔麥冬
蟾酥丸
人牙(一個)硃砂(五分)雄黃牛黃(各三分)蟾酥(一分)加全蝎殭蠶
人乳為丸如黍米大每服七丸人參湯下
抱龍丸
胆星天竺黃硃砂雄黃麝香甘草膏為丸
皂子大每服一丸燈心湯下
琥珀抱龍丸
粉草人參茯苓天竺黃白檀香枳殼枳
實胆星硃砂山藥丸如皂子大薄荷湯下一丸
牛黃清心丸
黃連黃苓山梔欝金硃砂牛黃臘雪調麫
糊為丸如黍米大每服七八丸燈心湯下
八寳丹
天竺黃龍齒胆星硃砂白附子全蝎珍
珠琥珀牛黃麝香冰片金箔為衣薄荷湯化
下一方加雄黃殭蠶蝉脱天麻
人參羌活散
人參羌活柴胡前胡防風荆芥黃苓
甘草枳殼山梔桔梗川芎茯苓紫草
牛蒡天麻骨皮蝉退一方無天麻有澤瀉
紅綿散
全蝎天麻麻黃蝉退薄荷甘草紫草
荆芥葱白
溫中益氣湯
人參黃茋當歸白术茯苓甘草川芎
白芷木香防風官桂山查
麥冬導赤散
木通麥冬甘草梔子燈心
清解散
防風荆芥蝉退桔梗川芎前胡葛根
升麻黃連黃苓紫草木通牛蒡連翹
山查甘草生薑
紫霜丸
杏仁(五十粒)巴豆(二十五粒去油)赤石脂代赭石(醋炙各一兩)蒸餅
為丸如黍米大每服三丸或十丸乳汁下
四順飲
大黃當歸白芍甘草
寧神湯
人參當歸生地麥冬山梔甘草黃連
石菖蒲硃砂
參蘇飲
陳皮茯苓甘草半夏桔梗紫蘇乾葛
前胡人參
消風飲
羌活獨活殭蠶藿香枳殼防風天麻
地骨皮蝉退前胡柴胡黃苓花粉桔梗
茯苓荆芥紫草甘草牛蒡人參
參附湯
人參附子羌活麻黃防風
茋附湯
黃茋附子當歸全蝎防風
諸汗門
汗乃心液痘屬心火熱氣内蒸腠理間泄故液隨氣而
也無因而出者自汗也寐中出醒即止者盗汗也出來
浥浥者熱汗也流珠者力汗也冰冷者虛汗也頭汗至
頸不過胸者六陽虛也上至於頸下至於臍者胃虛自
汗也
手足汗多用人參白虎湯加黃連石膏知母人參甘草
占米
身冷惡寒而反汗用異攻散救之
出汗惡寒汗出昏沉流汗煩渴汗綴如珠汗出如油髮
潤如洗兼喘不休是為六死症
凡自汗盗汗皆能虛人丹溪謂其無妨者盖指形色順
者而言也若汗多而形色日變者死故治痘不可專以
汗為虚也須辨舌用藥
凡痘未漿多汗恐不能灌既灌多汗恐不能靨既靨多
汗恐血脱陽虛變生他症最宜細心審治
初熱時自汗此濕熱重蒸毒重汗泄無壅遏矣但不可
多多則陽氣暴衛氣反弱痘乃起發用調元湯甚則倍
加黃茋升麻
汗不止熱反劇此邪并於陽而陽虛宜歛汗固表清熱
解毒使無痒塌之患
壯熱者用當歸大黃湯
微熱者用保元湯加桂枝白芍浮麥
表素虛因發散太過而汗者宜實表用補中益氣湯調
敗毒散
膿期身凉汗不止用歸茋湯
痂㾗淡白汗不止此隂陽兩虛也宜補陽救隂使無泄
氣用十全大補湯調敗蒲散外用溫粉撲法
痘後自汗盗汗榮衛皆虛心有餘熱也自汗用調元湯
黃茋湯盗汗用當歸六黃湯並調敗蒲散便秘用四順
清凉飲
治案
一痘漿足盗汗此隂虛也用保元湯加浮麥而愈
一痘後盗汗肌膚煩躁此陽虛也用補中益氣湯加麥
冬而愈
調元湯
人參黃茋白术白芍甘草麥冬黃苓汗
不止加地骨皮麻黃敗蒲扇燒灰每服三錢
歸茋湯
歸身黃茋棗仁
十全大補湯
人參黃茋茯苓白术當歸生地川芎
白芍桂心甘草
溫撲法
粳米粉黃連牡蠣粉貝母為末敷之
黃茋湯
炙黃茋人參甘草黃連桔梗
當歸湯
當歸黃茋生地麥冬甘草黃連白芍
浮麥雄猪心
芍藥甘草湯
白芍甘草
止汗效方
白术牡蠣黃芪葵藿將白术分三處各炒為末
失血門
失血與汗症同為熱論但熱在胃則汗出熱在榮則血
出血能化毒而為熱火所廹遂致妄行陽絡傷則血從
上焦出衂咯嘔吐是也隂絡傷則血從下焦出小便大
便是也隂陽俱傷則上下俱出諸失血俱為惡候惟鼻
衂可治然不止亦凶因血載毒行傳注腎脉斬關而出
不犯其内故可治與傷寒太陽經症鼻衂為欲解仝論
也
心脾火旺唇口燥裂舌胎黑白火上冲肺衂血不止初
發時不可峻用寒凉以冰其毒宜用元參解毒湯元參
地黃湯清肺飲犀角地黃湯髮灰散
痘後衂血餘毒入脾不能統血也宜參用前諸方加人
參茯苓山梔黃連
痘即衂血用凉血地黃湯加黃芩欝金便製香附茅根
汁吐血者血出於胃也用凉血地黃湯加山梔茶花炒
黑蒲黃黃芩黃連前胡一云加知母石膏便製香附
溺血用前方加木通滑石
便血用前方加秦艽槐子荆芥血不止加蒲黃藕節側
栢葉
風寒摶激脾血不運用四物湯加黑姜若痘根窠黯淡
肌青不起發者乃脾氣脱盡也
便血而血少於大腸昏睡不省此毒重而神迷也用犀
角地黃湯抱龍丸小柴胡湯加生地桃仁凉血地黃湯
加秦艽小便浸槐子炒黑荆芥
便秘用四順清凉散
靨後便血先見過於攻發也用犀角地黃湯合四苓散
便血去多宜領歸經用犀角地黃湯加官桂黑薑
小便出血血出於小腸也用八正散凉血地黃湯加木
通滑石
尿血亦腎火太旺也初標時用山梔黃芩黃連木通盖
心移熱於小腸滲於膀胱
溺血如屋漏水豆汁蘇木汁痛者可治不痛者難治用
生地車前散此方如吐血衂血加炒黃連便血加川芎
苡仁痛加滑石山梔
腎經腫脹而紅者用八正散黃連解毒湯加地骨皮鼠
粘湯然惟生地車前散之效最速
小便迸實溺不出而痛及瀉下膿血如死肝者死胃爛
故也必欲治之用黃連當歸白芍枳殼山查甘草牛蒡
連翹大黃
血從痘中流迸而出名陽瘡出血血分空虛毒無定位
有犯於内七竅流血皆猝死之症宜於諸失血方中加
炒黑蒲黃側栢葉藕節
治案
一痘發熱時衂血宜發之用升麻葛根湯加荆芥防風
而愈
一痘四朝吐血痘陷淡白煩躁詀妄肢冷身凉此夲血
熱毒壅未盡而用凉藥冰伏之故令血脱毒解而虛矣
宜先益氣用保元湯加生薑附子川芎當歸芍藥蝉退
粘米而愈
一痘正起發而便血倦怠少食作渴肢冷皆脾症也用
四君子湯加升麻橘紅炮薑而愈
一痘八日根窠赤腫煩渴飲冷便下黑血此熱毒内藴
也用犀角地黃湯而愈
一收痂便下紫血此脾弱而熱傷隂絡也用歸芍六君
子湯加炒黑荆芥又獨參湯而愈
一收痂身熱咳𠻳血痰聲啞鼻衂此火刑肺金用黃連
解毒湯加麥冬知母牛蒡而愈
一痂後咳血不已此毒欝於肺經用清金解毒而愈
一痂後便下紫血此毒欝滯下用欝金牛蒡燈心而愈
一痘後溏泄糞後下血此脾弱也用小異攻散加升麻
地榆黃連小柴胡湯而愈
一痘後血淋乃熱結下焦也用山梔黃栢木通生地小
薊藕節當歸滑石淡竹葉甘梢
一女六歲標點吐紫黑血甚多然而唇口滋潤形色俱
順神寧氣壯竟無恙因女之父素有血症遺禀非毒故
不解毒不補脾而收功前症雖險而痘與神自順未可
以見點吐紫血而遂為死症也
元參解毒湯
元參黃芩山梔生地甘草桔梗乾葛
荆芥茅根汁
元參地黃湯
元參地黃丹皮山梔甘草升麻白芍
蒲黃
清肺飲
花粉麥冬天冬甘草桔梗當歸白芩
黃芩丹皮知母調髮灰服
犀角地黃湯
犀角白芍生地丹皮
髮灰散
頭髮煆研童便酒下
凉血地黃湯
黃連歸尾生地山梔元參甘草
生地車前散
木通犀角升麻白芍黃茋紫草地榆
生地車前甘草
倒靨血不止方
胭脂衃血竭各燒存性點上即止
抓破出血方
荆芥防風黃茋白芷白芍煎服
手足門
四肢者諸陽之夲如應出不出應發不發應收不收此
脾胃氣虛不能旁達也
手足痛初起者凶八九日者不妨
手心痛用一芍散
手足搖者不治痘勢太重手足冷者不治痘未成膿手
足脱皮者不治
發熱期内
手尋衣領亂搯物者肝熱也手摸眉目口鼻者肺熱也
手足搦搐者心肝風火相摶也各隨其症而瀉之
足冷者常候也腎主足受毒邪故也四肢為脾胃之夲
宜溫而反冷者盖四肢禀氣於胃不得至經必至於脾
乃得禀也脾弱不能為胃行其津液故冷耳宜溫之
起脹期内
手足多水泡者木剋土也宜亟治防作瀉變痒塌
見點後脚跟冰冷者不妨此氣未下行也
遍身痘發手足未透而空殼者脾胃衰弱榮衛凝滯故
毒欝而不發也能食必發&KR1012;疽不能食者死
灌膿期内
手屬心肺足屬肝脾腎氣血弱膿不足須用羌活以引
之亦不宜多服
股内側有血海穴屬腎經獨此無膿者乃歸腎死症也
用八物湯以補氣血
收痂期内
足為純隂無陽相濟所以收遲
痘始成漿他處未收手足心先靨者其後必生怪疾
先出先收起遲收遲
手足雖不嫌多但要如期起發若頭面未見標而手足
先出他處未起而手足先起他處未收而手足先收者
宜早解毒兼抑陽扶隂之劑此因陽火太旺故也用四
物湯合黃連解毒湯
他處俱起俱收而手足獨起遲收遲者此脾胃弱血氣
不能達也宜補之用十全大補湯桂枝芍藥湯
手足現而復隱起而復塌者惡候也
攣踡
痘初發時手足忽拘攣者毒火薰灼也任其舞蹈不可
緊抱使其不得屈伸轉運也用升麻湯加味解毒湯
五六朝忽然手足牽緊縮做一團者非驚也乃陽明毒
熾筋無血養耳用羚羊散
痘後手足忽然拘攣者痘多血少不能養筋或感冐風
寒暑濕之氣宜補血用當歸生血散
若已成病手足不能舉動者用桑寄生湯
筆罄
毒發不盡乃於手曲池足三里或肩阜凥膝關節之處
&KR1012;腫毒發醲成痛疾直而不能屈狀如筆者其病在骨
曲而不能伸如罄之折者其病在筋非針灸藥石所能
愈惟陳氏五花湯足以軟筋為妙故痘後手足關節腫
痛必發&KR1012;也宜預防之
治案
一痘後溏泄腿痛此足三隂虛也用四君子湯加陳皮
當歸白芍枸杞澤瀉石斛牛膝再以八味丸而愈
一痘後脛膝結核成鶴膝風此足三隂虛邪襲之也用
驅風散兼八味丸加苡仁牛膝兔絲子當歸而愈
一痘足底出起從上至頭面回至心窠内攻而死此症
當俟其頭面出齊重用保元湯加川芎升提之藥及先
護心黃連解毒湯一帖使其起灌收痂自上而下則無
危矣
羚羊角散
羚羊角木通紫草地黃白芍殭蠶全蝎
桔梗荆芥橘紅甘草
仁端錄卷十二
