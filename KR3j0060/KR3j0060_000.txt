譚苑醍醐雜家類二(雜考之屬)
提要
(臣)等謹案譚苑醍醐九卷明楊慎撰其書亦
皆考証之語與丹鉛錄大致相出入而亦頗
有異同首有嘉靖壬寅自序其名醍醐猶謂
從乳出酪從酪出酥從生酥出熟酥從熟酥
出醍醐猶之精義入神非一蹴之力也所稱
周八士為南宫氏引逸周書南宫忽遷鹿臺
之財南宫百達遷九鼎語謂南宫忽即仲忽
南宫百達即伯達尚書所云南宫适即伯适
引據極為確鑿又謂先天圖始於希夷後天
圖續於康節蓋希夷以授穆伯長穆伯長以
授李挺之挺之之學授之康節其作後天圖見
於邵伯温之序朱子所以不明言者非為康
節直以希夷恐後人議其流於神仙也其辯
析亦最詳明又從毛傳解鄂不韡韡云鄂華
苞也今文作萼不華蒂也今文作跗謂華下
有萼萼下有跗華萼相覆而光明猶兄弟相
順而榮顯可以辯集傳鄂然外見豈不韡韡
之誤又據漢劉湛所書吕梁碑碑中序虞舜
之世稱舜祖幕幕生窮蟬窮蟬生敬康敬康
生喬牛喬牛生瞽瞍質之史記蓋同而不言
出自黃帝此可洗二女同姓尊卑為昏之疑
又他碑所載后稷生台璽台璽生叔均叔均
而下數世始至不窟不窟下傳季歷猶十七
世而司馬遷作周紀拘于十五王之說合二
人為一人又刪縮數人以合其數不知國語
之言十五王皆指其賢而有聞者非謂后稷
至武王千餘年而止十五世也又引水經注
載諸葛亮表云臣遣虎步監孟琰據武功水
東司馬懿因渭水漲攻琰營臣作橋越水射
之橋成遂馳去此諸葛遺事本傳不載者又
辯李白為蜀之彰明人歷引其上裴長史書
與悲清秋賦及諸詩句以証唐書稱李白為
隴西人及唐宗室之非如此之類其餘考訂
辯論亦多獲新解雖腹笥所陳或有誤記不
免為後人所摭拾要其大體終非儉腹所能
辯也乾隆四十六年十一月十二日恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
譚菀醍醐原序
醍醐者鍊酥之綦晶佛氏借之以喻性也吾借之以名
吾譚菀也夫從乳出酪從酪出酥從生酥出熟酥從熟
酥出醍醐猶之精義以入神非一蹴之力也學道其可
以忘言乎語理其可以遺物乎故儒之學有博有約佛
之教有頓有漸故曰多聞則守之以約多見則守之以
卓寡聞則無約也寡見則無卓也佛之說曰必有實際
而後真空實則擾長河為酥酪空則納須彌於芥子以
吾道而印合外道一也以外道而印證吾道一也譚云
菀云徒說云乎哉醍云醐云徒味云乎哉嘉靖壬寅仲
冬長至日楊慎書
