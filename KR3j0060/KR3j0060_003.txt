譚菀醍醐卷三
明楊慎撰
李華論文
李華曰文章本乎作者而哀樂繫乎時本乎作者六經
之志也繫乎時者樂文武而哀幽厲也有德之文信無
德之文詐臯陶之歌史克之頌信也子朝之告宰嚭之
詞詐也夫子之文章偃商傳焉偃商沒而伋軻作蓋六
經之遺也屈平宋玉哀而傷靡而不遠六經之道遯矣
淪及後世力足者不能知之知之者力或不足則文義
浸以微矣慎謂華之論文簡而盡韓退之與人論文諸
書遠不及也特難為諞心狹見者道耳
蕭穎士論文
蕭穎士云六經之後有屈原宋玉文甚雄壯而不能經
賈誼文辭最正近於治體枚乘相如亦瓌麗才士然而
不近風雅揚雄用意頗深班彪識理張衡宏曠曹植豐
贍王粲超逸嵇康標舉左思詩賦有雅頌遺風干寳著
論近王化根源此後夐絶無聞焉近日惟陳子昂文體
最正蕭之所取如此可以知其所養矣
繫表
庾子山哀江南賦聲超於繫表道高於河上弘明集道
照機前思超繫表又言超超而出象理亹亹而踰繫繫
表二字人多不解所出按晉春秋荀粲曰立象以盡意
非通乎象外者也繫辭以盡言非言乎繫表者也象外
之意繫表之言固藴而不出矣晉春秋今亡僅見類書
所引耳
獵兔賦
夏侯湛獵兔賦息徒蘭圃秣驥華田目送歸波手揮五
絃優哉游哉聊以永年其語與嵇叔夜同嵇與夏侯同
時其偶同耶其相取耶嵇詩作華山夏侯作華田田字
覺勝蓋魏都在鄴不應言華山當是華田華音花言華
茂之田也亦是竒語
錢神論
晉惠帝之時賄賂公行魯褒所為作錢神論也余觀類
文同時綦毋民成公綏皆有錢神論各一篇民之論略
曰黃金為父白銀為母鉛為長男錫為少婦庚辛分土
諸國皆有長沙越巂僕之所守伊我初生周末時也景
王尹世大儔兹也貪人見我如病得醫飢享太牢未足
為飴綏之論略曰路中紛紛行人悠悠載馳載驅惟錢
是求朱衣素帶當塗之士執我之手門常如市諺曰錢
無耳鬼可使豈虚也哉幽求子云可以使鬼者錢也可
以使人者權也蓋亦同時之語
明晝晦隂
帝王世紀稱帝堯其仁如天其智如神就之如日望之
如雲其明如晝其晦如隂注云明以察之晦以畜之易
之所謂用晦詩之所謂養晦旒以翳明鑾以隐聽不欲
察淵魚而料隠慝也
蠲紙
古有蠲紙以漿粉之屬使之瑩滑蠲之為言潔也詩吉
蠲為饎周禮宫人除其不蠲蠲紙之名義取此劉績霏
雪錄謂蠲紙起於五代民間有因親疾刲股親喪廬墓
規免州縣賦役歲給蠲符以蠲免之號為蠲紙非也
畫刺
釋名曰畫姓名於奏上曰畫刺作再拜起居字皆遶其
體使書盡邊徐引筆書之如畫也下官刺長書中一行
而已觀此可考古人刺之制唐韋郇公五雲體即畫刺
之遺意也晉世改畫刺為門牋略加一二文句見世說
弓足
墨莊漫錄考婦女弓足起於李後主子按樂府雙行纏
知其起於六朝張禺山云史記云臨緇女子弹弦躧屣
又云搖修袖躡利履意古已有之再考襄陽耆舊傳云
盜發楚王冡得宫人玉屐張平子賦云金華之舄動趾
遺光又云履躡華英又云羅襪躡蹀而容與曹子建賦
羅襪生塵焦仲卿妻詩足躡花文履繁欽詩何以釋憂
愁足下雙遠遊梁武帝莫愁歌足下絲履五文章卞蘭
美人賦金蕖承華足陶潛賦願在絲而為履附素足以
周旋崔豹古今注晉世履有鳳頭重臺分稍之制唐詩
便脫鸞靴出翠帷又麗情集載章仇公鎮成都有真珠
之惑或上詩以諷云神女初離碧玉階彤雲猶擁牡丹
鞋應知子建憐羅襪顧步褰衣拾墜釵李義山詩涴花
牋紙桃花色好好題詩詠玉鈎陶南村謂唐人題咏略
不及之蓋亦未之博考也
香澤
史記淳于髠傳羅襦襟解微聞香澤禮所謂容臭荀子
云側載睪芷以養鼻注睪澤蘭也傳寫遺其水也賈誼
新書從容澤燕夕時開北房從薰服之樂即此崔寔四
民月令有合香澤法清酒浸雞舌藿香苜蓿蘭香四種
以新綿裹浸胡麻油和猪脂納銅鐺中沸定下少許青
蒿以發綿羃鐺觜瓶口瀉之梁簡文帝樂府八月香油
好煎澤
薰服澤燕
賈誼新書輔佐篇云罷朝而論議從容澤燕夕時開北房
從薰服之樂薰服謂宫人蘊蘭麝而被羅綺者也澤如
史記微聞香澤之澤荀子云代睪而食注睪蓋香草也
即所謂蘭茝本也或曰當為澤澤蘭也士虞禮因著用
茶實纓澤焉俗書澤字並水旁睪傳寫誤也代睪而食
謂焚香氣之歇即更以新者代之又云側載睪芷以養
鼻可以証矣
武后生牙
唐類表載李敬仁賀武后新牙更生表云易有四營金
牙為壽考之象詩具六義玉齒載神仙之謠還年而輔
車不虧却老而瓠犀仍出堅而不脆聞於導養之方落
而更生得自靈飛之散乞宣示海内仍錄付史官史稱
武后年七十盛自拂拭不覺衰耗相符始信夏姬之年
踰七十而鷄皮三少猶與巫臣生女後嫁叔向者也北
史胡后年踰不惑而妖蠱若二八是三人者貴為君配
而其行乃花鴇梨姏之所恥而不為然天乃祐之以誨
淫之具亦理之不可曉者
五嶺考
裴氏廣州記云五嶺大庾始安臨賀桂陽揭陽鄧德明
南康記云五嶺者臺嶺之嶠五嶺之第一嶺也在大庾
騎田之嶠五嶺之第二嶺也在桂陽都龐之嶠五嶺之
第三嶺也在九真萌渚之嶠五嶺之第四嶺也在臨賀
越城之嶠五嶺之第五嶺也在始安都龐水經注作部
龍萌渚輿地志作明諸徐廣曰五十萬人守五嶺淮南
子曰始皇利越之犀角象齒翡翠珠璣乃使尉屠睢發
卒五十萬為五軍一軍塞鐔城之嶺一軍守九嶷之塞
一軍處番禺之都一軍守南野之界一軍結餘干之水
注鐔城在武陵西南接鬱林九嶷在零陵番禺在南海
南野餘干在豫章其說五嶺又不同併志之於此
石經考
漢靈帝光和六年刻石鏤碑載五經文于太學講堂前
此初刻也蔡邕以熹平四年與五官中郎將高堂谿典
弹議郎張訓韓說太史令單颺奏求正定六經文字靈
帝許之邕乃自書丹于碑使工鐫刻立於太學門外此
再刻也魏正始中又立中篆隸三體石經古文用鳥跡
科斗體篆效史籀李斯胡母敬體隸用程邈體晉永嘉
中王彌劉曜入洛焚燬過半魏世宗神龜元年從崔光
之請補石經唐天寳中刻九經于長安禮記以月令為
首從李林甫請也五代孟㫤在蜀刻九經最為精確是
時僭據之主惟㫤有文學而蜀不受兵又饒文士故其
所製獨善朱子論語註引石經者謂孟蜀石經也宋淳
化中刻于汴京今猶有存者
浦即步考
韓文步有新船不知者改為涉朱子考異巳著其謬蓋
南方謂水際曰步音義與浦通孔戣墓志蕃舶至步有
下碇稅即以韓文證韓文可也柳子厚鐡鑪步志云江
之滸凡舟可縻而上下曰步水經灨水西岸有盤石曰
石頭津步之處也又云東北逕王步蓋齊王之渚步也
又云鸚鵡洲對岸有炭步今湖南有縣名城步青箱雜
記嶺南謂村市曰墟水津曰步罾步即漁人施罾處也
張勃吳錄地名有龜步魚步揚州有瓜步羅含湘中記
有靈妃步金陵圖志有邀笛步王徽之邀桓伊吹笛處
温庭筠詩妾住金陵步門前朱雀航樹萱錄載臺城故
妓詩曰那看回首處江步野棠飛東坡詩蕭然三家步
横此萬斛舟元成原常有寄紫步劉子彬詩云紫步于
今無士馬滄溟何處有神仙
重較說
詩衛風淇澳篇曰猗重較兮毛萇曰重較卿士之車孔
穎達曰倚此重較之車實稱其德也周禮輿人注云較兩
輢上出式者今之平隔也詩詁云車廣六尺四寸深四
尺式去輿高三尺三寸較去式又高二尺二寸較式通
高五尺五寸蓋古人乘車立乘非如今人之坐也論語
曰升車必正立列女傳曰立輜無駢是其明證故乘車
平常則憑較若應為敬則落手憑下式而頭得俯較在
式上若兩較然故曰重較輢是兩邊植木較横輢上輢
兩而較一說文車輢上曲銅也蓋較在軾上恐其墜故
以曲銅關之古謂較為車耳古諺云仕宦不止車生耳
三國志吳童謠云黃金車班蘭耳闓閶門見天子符曲
銅之說矣後漢輿服志金薄繆龍為輿倚較徐廣曰繆
交錯之形崔豹古今注文武車耳古重較也文官青耳
武官赤耳又曰重較在車藩上重起如牛角故曰重較
考工記曰參分式圍去一以為較圍參分較圍去一以
為軹圍林希逸曰較小於式軹又小於較說文較本作
䡈從車爻聲古車制與今不同重較之義故晦兹不厭
詳引耳
羃䍦考
古者女子出門必擁蔽其面後世宮人騎馬多著羃䍦
全身障之猶是古意又首有圍帽謂之席帽垂絲網之
施以珠翠至煬帝淫侈欲見女子之容詔去席帽戴皂
羅巾幗而以席帽油御雨云唐永徽中皆用帷帽施裙
到頸漸為淺露開元初宫人馬上著胡帽靚粧露面古
制蕩盡矣今山西蒲州婦人出以錦帕覆面至老猶然
雲南大理婦女戴次工大帽亦古意之遺焉
履考
古篆舄字象鵲形以為履飾也履象取諸鵲鵲知太歲
欲人行履知方也古易履舄然敬之无咎今文改舄作
錯不識古文也禮注絇履頭飾也周禮黃繶青絇字一
作句王莽傳句履注其形岐頭周禮又有鞮鞻氏舞四
夷之樂故以革為履取其舞蹈之便至漢世總章伶人
服之唐世名鸞靴故妓人從良詩有便脫鸞靴入鳳幃
之句崔豹云古履絇繶皆畫五色秦始皇令宫人靸金
泥飛頭鞋徐陵詩所謂步步生香薄履也漢有伏虎頭
鞋加以錦飾曰繡鴛鴦履東晉以草木織成有鳳頭履
聚雲履五朵履宋有重臺履梁有分梢履立鳳履五色
雲霞履隋煬帝令宫人靸瑣鳩頭履謂之仙飛履又伏
琛齊記曰青州有一種桃花盛開時採之煉以松脂遞
相纏織成鞋履寄往都下人皆不辨為何物嵇含南方
草木狀云晉太康中扶南國進抱香履以抱香木為之
輕而堅韌風至則隨飄而動
天畫
滕涉天聖中為青州太守盛冬濃霜屋瓦皆成百花之
狀以紙摹之又大金國志金末河冰凍成龜文又有花
卉禽鳥之狀巧過繪縷此天畫也滇中有某提學訓諸
生讀書為文之法甚悉語畢問諸生曰吾言是否中有
一人應曰公天人所言皆天話也相傳以為笑蓋俗以
託空為天話耳
節度
易曰節以制度又曰制數度孝經曰制節謹度符謂之
節尺謂之度節取其有限度取其不差節有三節山國
用虎節土國用人節澤國用龍節度有五度寸尺丈尋
引也易序卦云節而信之故受之以中孚此節字指符
節也蓋非節不相信非信不相孚也唐官名節度使義
取此
隨兕科雉
吕氏春秋楚莊王獵於雲夢射隨兕而獲之申公子培
劫而奪之王欲誅之左右諫止不出三月子培病死子
培之弟請曰臣之兄有功於車下臣嘗讀故記云殺隨
兕者不出三月王令人發平府視故記果有焉乃厚賞
焉說苑亦載此事而以隨兕為科雉何子元餘冬緒錄
云隨兕科雉不見他書今人亦無有識之者余謂子元
但求之書而不求之悟也隨兕者隨母之兕科雉者甫
出科之雉豈有别物哉
坡賦具禪機
高僧傳神鼎問於利貞曰萬物定巳否貞曰定巳鼎曰
高岸為谷深谷為陵有生必死有死即生何得定耶貞
曰萬物不定鼎曰若不定何不指天為地呼地為天召
星為月命月為星耶貞無以應大理楊伯清舉此以問
余余曰東坡有暗答矣自其變者而觀之則萬物不能
以一瞬自其不變者而觀之則萬物與我皆無盡也伯
清曰是則拈古欲公重說余曰定者有物混成先天地
生不定者一弹指間經千萬劫也
嚴光為梅福壻
余見故蹟遺文有嚴光碣略云光本姓莊字子陵本新
野人其妻梅福季女也少與光武同學及長避亂會稽
又考任延傳云天下新定道路未通避亂江南者皆未
還中土會稽頗稱多士延為會稽都尉如董子儀嚴子
陵皆待以師友之禮以此證之子陵非餘姚人明矣范
煜失于考也
薛越
荀子王制篇棲遲薛越之中野薛越注不解按說文薛
草也六韜莎薛簦笠謂以莎草為雨衣也相如賦薛莎
青藾越亦草名蒲屬可緝為布文選葛越注草布也後
漢馬后傳白越三千端潜夫論葛子升越筒中女布盛
弘之荆州記秭歸縣室多幽閒其女盡織布至數十升
謂之升越(字一作䋐陶隐居本草注天門冬一名浣草以浣布白如䋐)
譚菀醍醐卷三
