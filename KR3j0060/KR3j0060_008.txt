譚苑醍醐卷八
明楊慎撰
老子解
干霄蔽日巨木也求尺寸之材必後㭬杙龍吟虎嘯至
音也尚頰舌之感者必下於蛙黽故曰大音希聲大器
晩成
陽燄
素問云澤中有陽燄陽燄如火烟騰騰而起於水面者
是也盖澤有陽燄乃山氣通澤山有隂靄乃澤氣通山
禆海
說文禆接益也以小益大曰禆西域傳有禆王漢書有
禆將鄒衍書四海之外有禆海環之書名有禆蒼禆雅
皆以小益大之義
樹鹽
陳藏器本草鹽麩樹一名叛奴鹽蜀人謂之酸桶博物
志云酸桶七月出穗蜀人謂之□□音穗其字从一以
凵以土與主客之主不同今按博物志無此文酸桶亦
不知為何樹一統志載女直國鹽生木枝上即此類中
國亦有之今人不知取之爾
鶬鴰
左傳青鳥氏司分者也杜預云青鳥鶬鴳立春鳴立夏
止䟽作鶬鷃易通卦驗立春楊柳津鶬鴰鳴與左傳合
然未知此鳥今名為何鳥也
朱鷺
古樂府有朱鷺曲解云因飾鼔以鷺而名曲焉又云朱
鷺咒鼓飛於雲末徐陵詩有鳬鍾鷺鼓之句宋之問詩
稍看朱鷺轉尚識紫騮驕皆用此事盖鷺色本白漢初
有朱鷺之瑞故以鷺形飾鼓又以朱鷺名鼓吹曲也梁
元帝放生池碑云玄龜夜夢終見取於宋王朱鷺晨飛
尚張羅於漢后與朱鷺飛雲末争相叶可以互證補樂
府解題之缺
彭祖
宰我問五帝德篇云堯舉舜彭祖而任之論語注老彭
商賢大夫世傳彭祖八百歲此亦一證也
安南
宋神宗問朱公掞欲再舉安南之師公掞對曰願陛下
以禽獸畜之
行禽
管子道塗無行禽指人言之謂其為能行之禽爾注乃
云無禽獸之行是以行為去聲非也
沙田
汜勝之農書曰三月杏華可菑白沙管子書有五沙之
土劉勣曰吳人謂水中可為田者曰沙(管子五沙之狀粟焉如屑塵)
樂志
六韜太公曰君子樂得其志小人樂得其事戰國策趙
武靈王曰非以飬欲而樂志也仲長統樂志論所謂樂
志字本此
管輅三斗
抱朴子云管輅頓傾三斗而清辨綺粲管輅善飲惟見
此而輅傳不載
蘭槐
荀子云蘭槐之根是為芷大戴禮蘭氏之根蘹氏之苞
漸之修矣君子不近庶人不服注蘭槐香草名槐又作
蘹本草云蘹香即杜衡也又名衡薇香唐詩情人一去
無窮已欲贈蘹香恨不逢即此也
菄風草
燕泉云郴之桂陽産風葉充茗飲能愈頭風亦可浸酒
性微熱前人志記不載苑石湖集蠻茶出脩江治頭風
風葉豈蠻茶之謂邪慎按左思吳都賦云東風扶留注
東風草名玉篇作菄風即此也郴桂在三國屬吳為此
物無疑又按齊民要術引廣州記云東風華葉似苓莖
紫宜肥肉作羹味如酪香氣似馬蘭則廣州亦有之
鴈戶
唐書編氓有鴈戶謂流民也
張僧繇
劉子玄曰張僧繇畫羣公祖二疎圖而兵士有著芒屩
者閻立本畫昭君圖婦女有著帷帽者夫芒屩出於水
鄕非京華所有帷帽起於隋代非漢宫所作以此言之
畫非博古之士亦不能作也
桃源圖
唐人畫桃源圖極為工妙舒元輿作記云烟嵐草木如
帶香氣熟視詳玩自覺骨戞青玉身入鏡中韓退之亦
有桃源圖盖題此畫也予及見元人臨本
十眉圖
唐明皇令畫工畫十眉圖一曰鴛鴦眉又名八字眉二
曰小山眉又名遠山眉三曰五岳眉四曰三峰眉五曰
垂珠眉六曰月稜眉又名却月眉七曰分梢眉八曰涵
烟眉九曰佛雲眉又名横烟眉十曰倒暈眉東坡詩成
都畫手開十眉横雲却月争新竒
漢畫
王應麟云曾子固䟦西狹頌謂所畫龍鹿承露人嘉禾
連理之木漢畫始見於今邵公濟謂漢李翕王稚子高
貫方墓碑刻山林人物乃知顧愷之陸探微宗處士軰
尚有其遺法至吳道玄絶藝入神始用巧思而古意稍
減矣今於盤洲所集隸圖見之慎又按王象之輿地紀
勝碑目載䕫州臨江市丁房雙闕高二丈餘上為層觀
飛簷車馬人物又刻雙扉其一扉微啟有美人出半面
而立巧妙動人又雲陽縣漢處士金延廣母子碑初無
文字但有人物漢畫之在碑刻者不止如應麟所云而
已
青棠
棠字古作裳管子地員篇其木宜赤裳詩云常棣之華
常古裳字常轉為裳又借裳為棠也常又作唐周南
詩唐棣之華小雅常棣之華古今注欲蠲人之忿則贈
以青裳青裳一名合歡本草作青唐云
蕭齋
梁武帝造寺令蕭子雲飛白大書蕭字至今存焉李約
竭産自江南買歸東洛建一小亭以翫號曰蕭齋見尚
書故實書法苑又載約作蕭字贊云抱素日絜含章内
融逸疑方外縱在矩中宋榮咨道以五十萬錢買虞世
南夫子廟碑舊本見山谷文集此莊子所謂真天下之
好也今之鄙陋者於所好無如飲食猶秤薪數米况肯
輕財貴文如古人乎
臨摹
王紹宗善書與人書云鄙人書翰無工者特由水墨之
積習恒精心率意虚神静心以取之又虞世南亦不臨
寫但心凖目想而已然此可與上智道若下學必湏臨
摹唐太宗云卧王濛於紙中坐徐偃於筆下可以嗤蕭
子雲臨摹之益大矣
寳月帖
秦子明涪州人買石摹刻僧寳月古法帖十卷載入黔
中壁之紹聖院寳月帖又在隋開皇帖南唐昇元帖之
前比之金箔匱紙銀錠□痕者優劣當懸矣
索靖二帖
宋太宗刻淳化帖命侍書王著擇取著於章草諸帖形
近篆籀者皆去之識者已笑其俗其所載索靖二帖脉
土處農姬業掌稷猶有古意及計來東言展有期則但
行草而已東書堂帖又去其前而存其後其所謂至言
不出俗言勝耶孫過庭論書必傍通二篆俯貫八分包
括章草涵泳飛白嗚呼必如是而後為精藝也不然則
刻鵠圖龍竟慙真體得魚獲兔猶恡筌蹄未免凡近耳
扶竹
武林山西舊有雙竹院中所産脩篁嫩篠皆對抽並胤
王子敬竹譜所謂扶竹譬猶海上之桑兩兩相比謂之
扶桑也扶竹之笋名曰合歡按律書注伶倫取嶰谷之
竹陽律六取雄竹吹之隂吕六取雌竹吹之蜀涪州有
相思崖昔有童子丱女相悅交贈今竹有桃釵之形笋
亦有柔麗之異崖名相思崖竹曰相思竹孟郊詩云竹
婵婵籠曉烟指此竹也
文章狀物
嵇含南方草木狀云㯽榔樹皮似青桐節如桂竹下本
不大上枝不小稠直亭亭千萬若一森秀無柯端頂有
葉仰望眇眇如插叢蕉於竹杪風至獨動似舉羽扇之
掃天俞益期與韓康伯牋云㯽榔木大者三圍高者九
丈葉聚樹端房栖葉下華秀房中子結房外其擢穗似
黍其綴實似檞其皮似桐而厚其節似竹而穊其中空
其外勁其屈如覆虹其伸如縋繩步其林則寥朗庇其
蔭則蕭條此分明畫㯽榔圖也毛文錫茶譜云茶樹如
瓜蘆葉如梔子花如白薔薇實如栟櫚葉如丁香根如
胡桃白居易荔枝圖序云荔枝樹形團團如帷盖葉如
桂冬青華如橘春榮實如丹夏熟朵如蒲桃核如枇杷
殼如紅繒膜如紫綃瓤肉瑩白如冰雪漿液丼酸如醴
酪大略如彼其實過之若離本枝一日而色變二日而
香變三日而味變四五日外色香味盡去矣此分明為
二物傳神也傅肱蟹譜云蟹鶻眼鱟足䖱腦蜩腹其爪
類拳丁其螯類執鉞生于濟鄆者其色紺紫産於江南
者其色青白真如繪蟹焉宋以後人豈能為此等語乎
扶荔宫
漢武帝元鼎六年破南越建扶荔宫以荔枝得名也此
荔駢生若十八娘之類曰扶荔者亦若扶竹扶桑云
郡縣
說文曰郡制天子地方千里分為百縣縣有四郡故春
秋傳曰上大夫縣下大夫郡至秦始置三十六郡以監
縣矣邑君聲釋名郡羣也人而羣聚也黃義仲十三州
記曰郡之言君也改公侯之封而言君者至尊也郡守
專權君臣之禮彌崇今郡字君在其左邑在其右君為
元首邑以載民故取名於君謂之郡漢官曰秦用李斯
議分天下為三十六郡凡郡或以列國陳魯齊吳是也
或以舊邑長沙丹陽是也或以山陵太山山陽是也或
以川原西河河東是也或以所出金城城下得金酒泉
泉味如酒豫章樟樹生庭鴈門鴈之所育是也或以號
令禹合諸侯大計東治之山會計國名會稽是也嘗考
風俗通曰百里曰同總名為縣縣玄也首也從系倒首
與縣易偏矣言當玄静徭役也釋名又曰縣也懸於郡矣
黃義仲十三州記曰縣絃也絃以其直言下體之居隣
民之位不輕其誓施繩用法不曲如絃絃聲近縣故以
取名今縣字在半也
朗公谷
太山朗公谷舊名琨瑞溪車頻秦書云沙門竺朗碩學
淵通尤明氣緯隐居此谷嘗從隐士張巨和遊巨和常
穴居而朗居琨瑞小大起殿舍連樓疊閣雖素飾不同
並以静外致稱
署書
署書始於蕭何其後梁鵠師宜官魏時北宫咸是鵠書
南宫旣建韋誕以古篆書之元魏遷洛始令中書舍人
沈含馨以隸書書之景明正始之年又勅符節令江式
以大篆易之
致足樂耶
王右軍帖致足樂耶水經茂竹便娟致可翫也致極也
晉人語例如此
䱡魚
說文䱡魚出樂浪潘國有兩乳葉子竒曰奔䱐也一名
&KR0008;非魚非鮫狀如鮎有兩乳在腹下雌雄隂陽類人相
傳懶婦所化
高齋無白鳥
荆州江古岸有李姥浦浦中偏無蚊蚋之患梁元帝金
樓子云荆州高齋暑無白鳥余亟寢處其中及移餘齋
則蚊聲如雷數丈之間如此之異何子元云北京某街
蚊多某坊蚊少其無蚊處雖帳幕可無顧士廉云松江
亦然又某門外城河中可里餘絶無一蚊郡人暑月嘗
移舟避宿其間余以何顧兩公之言參之水經注紀李
姥浦金樓子紀高齋二事信有此理滇中環湖苦多蚊
而寳珠寺乃絶無影響其理不可曉也
佛性
有僧問蚯蚓截為兩段首尾皆動佛性在首在尾古未
有荅也伯清舉似余余曰薪盡火傳灰燼猶熱桴停鼓
歇音響猶轟
方望賢於范增
方望為隗囂軍師後囂不聽其言望以書謝之曰范蠡
受責句踐乘扁舟於五湖舅犯謝罪文公亦逡廵于河
上望之無勞固其宜也望聞烏氏有龍池之山微徑南
通與漢相屬其傍時有竒人聊及閒暇廣求其真願將
軍勉之望之見機亂邦托跡方外飄然行遁邈焉莫追
賢於范增遠矣
周紆築墼
周紆為勃海太守免歸廉潔無資常築墼自給劉攽漢
書刊誤云墼非築所成當作塹築為墻塹為坑也此說
大謬攽本南人不知土墼也字林塼未燒曰墼垾蒼刑
土為方曰墼今之土墼也以木為模實其中非築而何
(墼古作垼儀禮垼塊也)
臯比
朱子作横渠贊曰勇撤臯比按左傳蒙臯比而先犯之
鄭玄曰樂記倒載干戈包之以虎皮名之曰建櫜櫜韜
也其字或作建臯服虔引此以解左傳今人雖知臯比
之為虎皮而不能說其原聊記于此
舟鮫
左傳註舟鮫官名掌澤澤有水有魚故以為名小說有
鮫泣珠賣綃事盖舟鮫之官死而為澤神若伐木之匠
變為木客也
半面
東觀漢記應奉嘗詣袁賀賀時將出行閉門造車匠於
閣内開扇出半面視奉去後數十年於路見車匠識而
呼之今人云半面之識本此事
譚苑醍醐卷八
