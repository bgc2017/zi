欽定四庫全書
御定淵鑑𩔖函卷九十六
設官部三十六(少府監染少監掌丞署主簿室中尚署織署冶暴等丞)
(增文思院符節令附)(綾錦院將作監)(染院主裁造院校文繡院丞簿左署右)
(校署内司)(甄官署作中校署木東園主章令東西八司竹務事材場)(增修麥&KR0008;)
(場箔窑務簾場附)(丹粉所軍器監)(作坊物料庫甲退材場弩丞主簿坊署)
(坊署水增東西作坊主作坊物料庫都使者丞簿舟楫署)(皮角場附河渠署附)
(内侍省掖庭局)(内侍局内常侍局内給事局内寺伯宫闈奚官内僕内府)
(局司增入内内侍省門合同憑由司)(内侍省來御藥院管勾往國信所)(内東後院)
(司造作所院龍圖天章寳文閣勾當宫軍頭引見翰林勾當官内使監尚局尚衣)
(局司尚服局監尚食局監尚寢局監正功局監宮正内官神宫尚寳尚衣)
(尚膳監承司設監門司禮監宫門制宫守門官)(御馬監庫直殿監内承運司鑰)
(庫局巾帽局局針工局十織染局大顔料局内司苑司牧内官一監長秋謁)
(者監附)
少府監一(少監署丞暴主簿丞中尚署院織染署掌冶室等文思)
(綾錦院並染院文繡院附)(裁造院)
原杜氏通典曰少府秦官漢因之是爲九卿掌山海池
澤之稅以給供養(應劭曰山海池澤之稅名曰禁錢以給私養自别爲藏少者小也故稱少)
(府顔師古曰大司農供軍國之用少府以養天子也天子曰少府諸侯曰私府漢時官有私府長掌禁錢後光)
(武改屬司農也王莽曰共工)後漢少府卿一人掌中服御之諸物衣
服寳貨珍膳之屬朝賀則給璧(後漢東平王蒼爲驃騎正月朔朝蒼當入賀故)
(事少府給璧時隂就爲少府驕慢不奉法漏將盡而求璧不得蒼掾朱暉遥見少府主簿持璧乃往紿曰試請)
(覩之既得而馳奉之就復以他璧朝紿音徒改反)凡中書謁者尚書令僕射中
常侍黃門御史中丞以下皆屬焉晉制銀章青綬五時
朝服進賢兩梁冠絳朝服佩水蒼玉哀帝末省并丹陽
尹孝武復置宋少府領左右尚方御府東冶南冶平準
等令丞齊又加領左右銀鍛署梁少府爲夏卿位視尚
書左右丞陳因之後魏少府謂之六卿(以少府宗正太僕廷尉司農鴻)
(臚爲六卿)至孝文太和中易制官品遂改少府爲太府北齊
無少府其尚方等署皆隸太府至隋煬帝大業五年又
分太府爲少府監置監及少監復領尚方織染等署後
又改監少監並爲令唐武德初置軍器監廢少府監貞
觀元年五月分太府中尚方織染坊掌冶坊署置少府
監龍朔二年改爲内府監咸亨元年復舊光宅元年改
爲尚方監神龍元年復舊監一人(緫判)少監二人(通判初少監一)
(人太極元年加一人)領中尚左尚右尚織染掌冶等五署(開元十年五月)
(於北都置軍器監二十六年五月廢)丞漢有六人後漢省五而有一人
其後歴代皆一人(山公啓事曰中即衞昱往爲少府丞甚有損益後坐賣偷石事兔官今太)
(子門夫缺不審可參𨕖不也)唐置四人主簿晉置二人自後歴代
一人唐有二人中尚署周官爲王府秦置上方令漢
因之後漢主作手工作御刀劒玩好器物及寳玉作器
(宦者蔡倫為尚方令監作祕劒及諸器械莫不精工堅密為後代法)兩漢又有考工令主
作兵器其職稍同(考工令作兵器兵器成則𫝊執金吾入武庫及主織綵諸雜工初屬少府)
(中屬主爵光武時屬太僕)漢末分尚方爲中左右三尚方魏晉因之
自過江惟置一尚方哀帝以隸丹陽尹宋武帝踐祚以
相府作部配臺謂之左尚方而本署謂之右尚方並掌
造軍器又以相府細作配臺即其名置令一人隸門下
孝武大眀中改曰御府(御府二漢已有之典官婢作藝衣服補浣之事魏晉猶置其職)
(江左乃省焉)後廢帝初省御府置中署隸右尚方則漢之考
工令如宋之尚方令尚方令如宋中署矣齊置左右尚
方令各一人梁有中左右尚方北齊亦有三尚方隸太
府隋煬帝分隸少府唐省方字有中左右三尚署令丞
各一人(中署掌宫内營造雜作左署掌車輦繖扇膠漆畫鏤等作右署掌皮毛膠墨雜作席薦等事開)
(元以後别置中尚使以監之)織染署令一人周禮天官典絲掌受
文質采組焉染人掌染線帛秦置平準令(韋昭釋名曰平準令主染)
(色染有均平之法故準而則之)漢因之及主物價綀染初少府屬官有
東織西織成帝省東織更名西織為織室北齊中尚方
領涇州雍州絲局定州紬綾局丞後周有司織下大夫
隋有司織司染二署煬帝合為織染一署令掌織紝組
綬綾錦冠幘并染色等唐因之有令丞掌冶署秦及
漢郡國有鐵官(諸郡國出鐵者置鐵官長丞)晉冶令掌工徒鼔鑄隸
衞尉江左以來省衞尉始隸少府宋有東冶南冶各置
令丞一人而屬少府齊因之江南諸郡縣有鐵者或置
冶令或置冶丞多是吳所置梁陳有東西冶(東冶重西冶輕其西)
(冶即宋齊之南冶)北齊諸冶屬太府後周有冶工鐵工中士隋
有掌冶署令丞唐於京師置冶署有令丞各一人掌造
鑄金銀銅鐵塗飾琉璃玉作等事暴室丞(後漢暴室丞宦者也)
(主中婦人疾病者就此室理之其皇后貴人有罪亦就此室屬少府其後無之)海丞(漢平帝置少府海丞)
(一人掌海稅後無)果丞(與海丞同置掌諸果實後無)
增文獻通考曰宋少府監判監事一人以朝官充凡天
子器玩后妃服飾雕文錯彩工巧之事分隸於文思院
後苑造作所本監但掌造門戟神衣旌節郊廟諸壇祭
玉法物鑄牌印朱記百官拜表案褥之事諸州鑄錢監
並屬少府監官各一人以京朝官及三班使臣充元豐
正官制置監少監丞主簿各一人掌百工伎巧之政令
所隸官屬五文思院掌造金銀犀玉工巧之物金綵
繪素裝鈿之飾以供輿輦冊寳法物及凡器服之用監
官文臣一員武臣二員綾錦院掌織絍錦繡以供乘
輿及凡服飾之用監官三人以京朝官諸司使副及内
侍充染院掌染絲枲幣帛監官二人以京朝官及内
侍充裁造院掌裁造服飾監官二人以京朝官及内
侍充文繡院掌纂繡以供乘輿服御及賓客祭祀之
用建炎初以將作少府監并歸工部紹興三年復置將
作監少府事緫焉續文獻通考曰金少府監置監正
少監各一人丞二人尚方織染文思裁造文繡等署隸
焉元世祖至元十九年以大都留守兼知少府監事二
十一年并少府監於留守司其屬亦備於留守司而中
尚監乃特立者又創章佩監明初設文思院等衙門掌
造作諸事後俱裁革以其事歸工部凡少府將作等監
皆不設
少府監二
原紀經九品(見揚雄箴)考定百工(傅玄太尉楊彪銘曰莅於少府考定百工)
君高大儒(東觀漢記曰牟長字君高建武中拜少府詔曰少府大儒不失法度其見優如此)
義山通士(魏書袁子曰或云故少府楊阜豈非忠臣哉見人主之非則勃然怒而觸之與人言未嘗)
(不道也豈非所謂王臣蹇蹇匪躬之故者歟荅曰然可謂通士忠則吾不知也)掌服御衣物
掌山海池澤(並詳通典案少府中二千石屬官有尚書符節太醫太官湯官導官樂府若盧)
(考工室左弋居室甘泉居室左右司空東織西織東園匠十二官令丞又胞人都水均官三長丞又上林中十)
(池監又中書謁者黃門鉤盾上方御府永巷内者宦者八官令丞諸僕射署長中黃門皆屬焉)薛宣
兼數器(漢雜事曰薛宣為少府谷永上書薦宣曰才茂行潔身兼數器)王諶有容止
(襄陽記曰王諶為少府有容止操行)統尚方御府(魏志曰王觀為少府曹爽使材官張逹斫)
(家屋材及諸私用之物觀聞之皆錄奪以没官少府統三尚方御府内藏玩弄之寳曹爽等奢放多有干求憚)
(觀守法乃徙為太僕也)楊阜數諫爭(魏書曰楊阜字義山遷少府每朝廷會議常侃然以)
(天下為己任數諫爭不聽屢乞遜位未許會卒家無餘財)常林性清白(魏志曰常林文帝時)
(為少府林性既清白當官又嚴)增兼領將作少府(唐書曰韋弘機為司農卿時省惜常)
(費給修隋代宫室高宗大悦詔兼將作少府二官又詳司農卿)詔爲將作少府(詳祕書少)
(監)少府權領鉤考(宋史錢暄惟演子知台州進少府監權鹽鐵副使鉤考諸路逋租南)
(浙轉運使負課當坐暄上言浙部仍歲饑故租賦不登籍今使者獲罪必亟斂於民民不堪矣神宗即詔釋之)
監丞得預修纂(又曰吕文仲字子臧太宗時稍遷少府監丞預修太平御覽廣輿記文苑)
(英華)原公孫賀儒學爲少府(漢書百官公卿表曰武帝建元六年公孫賀以儒學)
(為少府)鮭陽鴻名儒拜少府(東觀漢記曰鮭陽鴻字孟孫爲世名儒永平中拜少)
(府)蔡義以光禄大夫爲少府(漢書百官公卿表曰蔡義以光禄大夫為少府)
孔融以將作大匠為少府(續漢書曰孔融字文舉建安中以將作大匠為少府)
(案孔融遷少府每朝會訪對輒引正定議公卿大夫皆隸名而已)
少府監三
原箴漢揚雄少府箴曰實實少府奉養是供紀經九品
臣子攸同海内幣帑祁祁如雲家有孝子官有忠臣其
僚率舊聖則越遵民以不擾國以不煩昔在帝季癸辛
之世酒池糟隄而象箸以嗜至於耽樂沉湎而妲妹作
祟其寮不御不恢夏殷喪其國康而卒以陵遲嗜不可
不察欲不可不圖未嘗失之於約嘗失於奢府臣司共
敢告執觚
符節令(御府上方諸令并載)
原少府屬官有符節令(漢書百官公卿表曰少府官屬有符節令御府令尚方令續漢)
(書百官志云少府屬官有守宫令考工令)秩千石(董巴漢中官傳曰符節守宫令禁内署令秩千)
(石兩梁集賢冠也)掌藝物(續漢書百官志曰内者令一人秩六百石掌上用巾布諸藝物焉)
掌器物(又曰掌上手工作御刀劒諸好器物及金玉作器也)領符璽郎(漢舊儀曰)
(符節令領尚書符璽郎中四人)主符節事(續漢書百官志曰符節令一人六百石為符節臺率)
(主符節事)主作器械(漢書百官公卿表曰少府屬官有若盧考工室如淳注曰若盧官名也按)
(臣瓉曰冬官為考工主作器械也)典作衣服(續漢書百官志曰御府令宦者典官婢作中衣)
(服及補浣之屬)主御紙筆(又曰守宫令一人六百石主御紙筆墨及尚書財用諸物及封泥)
珍玩是聚(崔寔尚方令箴曰煌煌尚方古之玉府九貢是鍾珍玩是聚)宣命重
威(漢舊儀曰周禮有典瑞掌節之士蓋所以宣命重威爲國信者也)
將作監一(丞官主簿中左校署東右校署令甄署校署園主章)
(增修内司窑東西八作司麥&KR0008;場務丹粉所)(竹木務料事材場作坊物庫)
(退材場)(簾箔場並附)
原杜氏通典曰今將作亦少皡氏以五雉爲五工正以
利器用(雉有五種故曰五雉)唐虞共工周官考工之官蓋其職也
秦有將作少府掌治宫室漢景帝中元六年更名將作
大匠後漢位次河南尹中元二年省以謁者領之章帝
建初元年復置初以任隗為之掌修作宗廟路寢宫室
陵園木土之功并樹桐梓之𩔖列於道側(後漢志注曰古者列樹以)
(表道)魏晉因之江左至宋齊皆有事則置無事則省而梁
改爲大匠卿陳因之後魏亦有之北齊有將作寺其官
曰大匠(兼領功曹主簿長史司馬等官屬)後周有匠師中大夫掌城郭
宫室之制又有司木中大夫掌木工之政令隋與北齊
同至開皇二十年改寺爲監大匠爲大監初加置副監
煬帝改大監少監爲大匠少匠五年又改為大監少監
十三年又改爲大令少令唐復皆爲匠龍朔二年改將
作為繕工監(大匠小匠隨監名改)咸亨元年初復舊光宅元年改
爲營繕監神龍元年復舊大匠一人(緫判)少匠二人(通判初一)
(人太極元年加置一人)天寳中改大匠爲大監少匠爲少監領左
校右校甄官中校四署丞漢有二人後漢一人魏晉
因之東晉以後有事置無事省梁又置一人陳因之後
魏有之北齊四人後周曰匠師中士隋二人唐四人
主簿晉置自後與丞同隋二人唐因之左右校署秦
及漢初有左右前後中五校令後惟置左右校令後漢
因之掌左右工徒(後漢度尚自右校令擢拜荆州刺史)魏并左校右校於
材官晉左右校屬少府宋以後並有左右校令丞北齊
亦有之隋左右校令丞屬將作唐因之左校署令丞二
人(掌營搆木作採材等事)右校署令丞二人(掌營土作瓦泥并燒石灰厠溷等事)
甄官署令丞一人後漢有前後中甄官令屬將作晉有
甄官署掌甎瓦之事宋齊北齊隋悉有之唐因之掌營
甎石瓷瓦中校署令秦漢有自後無唐置令丞各一
人掌舟車雜兵仗廏牧東園主章令漢有之武帝更
名木工(如淳曰章謂木材也舊將作大匠主材史名章曹掾顔師古曰今之所謂木鍾者蓋聲之轉耳)
東園主章掌材以供東園匠東園匠官名主作陵内器
物屬少府唐無增文獻通考曰宋將作監判監事一
人以朝官以上充凡土木工匠之政隸三司修造案本
監但掌祠祀供省牲牌鎮石炷香焚版幣之事元豐正
官名置監少監各一人丞主簿各二人掌宫室城郭舟
車營繕之事凡出納籍帳歲受而會之上於工部所隸
官屬十修内司掌宫城太廟繕修之事監官二人以
朝官及内侍充東西八作司掌京城内外繕修之事
勾當官各三人以京朝官諸司使副充竹木務掌受
諸路水運材植抽算商販竹木以給營造勾當官一人
以京朝官充事材場掌計度材物前期樸斲以給營
造監官二人以京朝官三班使臣充麥&KR0008;場掌受京
畿諸縣夏租&KR0008;䴰以給圬墁監官一人以三班使臣充
窑務掌陶土爲甎瓦以給營繕及缾缶之用監官三
人諸司使副充丹粉所掌燒變丹粉以供繪飾監官
一人内侍充作坊物料庫掌儲積財物以備給用監
官三人以京朝官及内侍三班使臣充退材場掌受
京城内外退棄材木掄其長短曲直中度者以給營造
及薪㸑監官一人以京朝官充簾箔場掌抽算竹木
蒲葦以供簾箔之用監官二人以京朝官充建炎初與
少府俱并歸工部紹興三年置將作監少府事總焉隆
興初宫室無所營繕職務簡省百工器用屬之文思院
上下界隸工部本監惟置丞一員餘官虛而不除乾道
以後人才盛多監少丞簿無闕凡臺省之久次與郡邑
之有聲者悉借徑於此號爲儲才之地而營繕之事多
俾府尹畿漕分任其責續文獻通考曰金將作監不
設元將作院置院使七員又置同知同僉院判以下等
員掌成造金玉珠翠冠佩器皿織造刺繡等事而修建
宫殿事務中統二年立宫殿府專掌營繕至元十九年
以其事屬大都留守司將作所屬歸之明不設
將作監二
原漢書曰將作大匠馬延年成帝以勤苦賜秩二千石
東觀漢記曰建武八年始置將作大匠自任隗始
應劭漢官儀曰世祖中興以謁者領其官章帝建初元
年乃置眞位次河南尹永元七年大匠應愼字仲華上
言百郡計吏觀國之光而舍逆旅﨑嶇私館貢篚之物
朽濕暴露朝會邈遠事不肅給昔晉國霸之盟主耳舍
諸侯於隸人鄭子産以爲大譏况今四海之大而可無
乎和帝嘉納之即創業焉汝南先賢傳曰應仲華為
將作大匠發摘姦伏除藻飾割浮費凡所省息七億餘
萬華嶠漢書曰劉寵拜會稽太守除省煩苛徵為將
作大匠有老叟五六人人齎一百錢送寵寵爲一人受
一文大錢續漢書曰孔融以將作大匠遷少府魏
志曰楊阜遷將作大匠時初治宫殿發美女充後庭阜
上疏欲省宫人諸不見幸者乃召御府吏問後宫人數
吏守舊令對曰禁密不得宣露阜怒杖吏一百數之曰
國家不以九卿爲密反與小吏爲密乎帝聞而愈敬憚
增唐書曰姜師度爲將作大匠師度喜渠漕所在徭
役紛紜不能皆便然所就必爲後世利是時太史令博
孝中以知星顯時爲語曰孝中知仰天師度知相地
又曰楊務廉爲將作少匠以工巧進宰相袁恕已恐啓
游娛侈麗之漸言於中宗曰務廉忠信嘉謨不聞而專
營下以媚上不斥之無以昭德乃授陵州刺史又曰
開元時郭虔瓘請募關中兵萬人擊餘宼將作大匠韋
湊上言漢徙豪族以實關中今畿輔戸口逋耗不宜更
募驍勇以空畿甸從之胡澹菴集曰李大有字仲謙
除將作監丞營繕不奢忤用事者意奪其官上察其不
阿詔勿奪西北用兵國力大屈朝廷署司講議以漁利
又詔天下計稅輸免夫錢百姓騷然公極言其不可
將作監三
增解褐授進對除(宋制進士解褐授將作監丞如李廸舉進士第一授將作監丞王曾)
(試禮部廷對皆第一以將作監丞通判濟州而韓琦第進士亦以將作監丞通判淄州也宋史曰薛顔字彦)
(回中第爲嘉州司戸參軍代還引見太宗顧問之對稱旨改將作監丞)原掌作宗廟
經構宫室(續漢書百官志曰將作大匠秩二千石掌修作宗廟下見揚雄大匠箴)增築
淖爲橋梁灌河收棄地(唐書曰閻立德從太宗征遼淖不可通乃築道爲橋梁賜)
(予良厚也河又曰姜師度徙同州刺史派洛灌朝邑河西二縣閼以灌通靈陂收棄地二千頃爲上田置十)
(餘屯明皇幸長春宫嘉其功下詔褒美進將作大匠)以丞兼治監事由簿上
執國政(宋史曰隆興以來上躬履儉約宫室無所營繕器用不作職務益省於是長貳久闕勾稽之職)
(亦復不除獨以丞兼治監事上宋蘇峴將作監廳壁記曰凡三十年間由主簿歴陞執國政者二人持從槖)
(者九人亦可謂盛矣)漢尊任隗始為置員晉寵王彬且聞賜
爵(見白帖)
將作監四
原豪猾累跡(華嶠漢書曰應愼爲將作大匠發衆奸皆極其刑豪猾吏累跡視事五年省費以億)
(萬)躬親作事(謝承後漢書曰陳球字伯直爲將作大匠桓帝崩營寢陵躬親作事為士卒先)
(百工畢力)廵行病徒(續漢書曰曹褒遷將作大匠時有疾疫褒廵行病徒爲致醫藥經理饘粥)
(多蒙濟活七年遷為河南太守)勤勞賜爵(晉中興書曰瑯琊王彬爲將作大匠帝以其勤勞爵)
(關内侯)增賜進士第(宋史曰唐詢以父任爲將作監主簿天聖中詔許天下士獻文章應)
(詔者百數有司第其善者詢數人而已詔賜進士及第)獻東封賦(又曰范諷字補之以廕補)
(將作監主簿獻東封賦遷太常寺奉禮郎)掘地得古尺(晉書曰將作大匠陳勰掘地得古尺)
(上書奏今尺長於古尺宜以古爲正潘岳以爲習用已久不宜復改)機巧爲將作大匠
(唐書曰閻讓字立德以工藝進與弟立本皆機巧有思貞觀初歴將作後即洪州造爲浮海大航百艘遂從征)
(遼)原李固遷大匠常推賢進士(續漢書曰李固遷將作大匠常推賢進士)
魏霸爲大匠皆懷恩竭節(東觀漢記曰魏霸爲將作大匠吏皆懷恩人自竭節)
(作業無譴過之事也)工無虛張之繕徒無饑寒之色(東觀漢記曰鄧豹字)
(伯庠遷大匠工無虛張之繕徒無饑寒之色)
將作監五
原箴漢揚雄將作大匠箴曰侃侃將作經構宫室牆以
禦風宇以蔽日寒暑攸除鳥鼠攸去王有宫殿民有宅
居昔在帝世茆茨土階夏卑宫觀在彼溝洫桀作瑶臺
紂爲璇室人力不堪而帝業不卒詩咏宣王由儉改奢
春秋譏刺書彼泉臺兩觀雉門而魯以不恢或作長府
而閔子不仁秦築驪阿嬴姓以顚故人君無云我貴榱
題是遂毋云我冨淫作極游在彼牆屋而忘其國戮作
臣司匠敢告執猷
軍器監(丞東主簿坊甲坊署物弩坊署皮角場附增西作作坊料庫)
原杜氏通典曰後周武帝四年初置軍器監唐武德初
置軍器大監貞觀元年罷軍器監大監置少監後省之
以其地隸少府監爲甲弩坊開元初復以其地置軍器
使至三年以使爲監更置少監一員丞二員主簿一員
錄事一員及弩坊等署十一年悉罷之復隸少府爲甲
弩坊十六年移其名於北都置軍器監(亦嘗以太原尹兼領)天寳
六載復於舊所置軍器監監一人領甲坊弩坊兩署
丞主簿各一人唐置弩甲坊署令丞周禮考工記曰函
人爲甲隋少府有甲鎧署唐改焉弩坊署令丞周禮
司弓矢掌四弩隋有弓弩署唐改焉增文獻通考曰
宋軍器初領於三司胄案官無專職熙寧六年廢胄案
乃案唐令置監擇從官緫判元豐正名分案五所隸官
屬四東西作坊掌造兵器旗幟戎帳什物監官二人
以京朝官及三班使臣充作坊物料庫掌收鐵錫羽
箭油漆之屬皮角場掌收皮革筋角以供作坊之用
置官與東西作坊同建炎歸并工部紹興復置長貳各
一員隆興初詔軍器所已隸工部本監惟置丞一員乾
道後置監少監及簿淳熙初詔戎器非進入毋輒出所
由是呈驗寖省嘉定以後事最稀簡特爲儲才之所
續文獻通考曰遼北面有五冶官金承安二年設軍器
監泰和四年罷復并甲坊利器兩署爲軍器署置令丞
直長隸兵部至寧元年復爲軍器監軍器庫利器署隸
焉置監少監丞直長掌修治邦國戎器之事元初爲武
備寺掌繕治戎器兼典受給置卿少卿等員至元五年
始立軍器監二十年立衞尉院改軍器監爲武備監隸
衞尉院二十一年改監爲寺與衞尉並立明製造軍器
等事俱屬軍器局及虞衡司隸工部不設監
都水使者(丞渠主簿河署附)(舟楫署)
原杜氏通典曰虞舜命益作虞以掌山澤周官有林衡
川衡二官掌林麓川澤之禁漢武帝元鼎元年初置水
衡都尉(師古曰山林之官曰衡掌諸池苑故稱水衡張晏曰主都水及林苑故曰水衡主諸官故曰都)
(有卒徒武士故曰尉衡平也主平其稅也)掌上林苑(漢趙充國以中郎爲水衡都尉主船官也)蓋
主上林離宫燕休之處(王莽改曰予虞)後漢光武省之并其職
於少府每立秋貙劉之日輒暫置水衡都尉(貙劉將祭大獵之名)
(貙勅俱反)事訖省初秦漢又有都水長丞主陂池灌漑保守
河渠自太常少府及三輔等皆有其官漢武帝以都水
官多乃置左右使者以領之(劉向爲左都水使者是也又續漢書百官志曰劉向)
(領三輔都水)至漢哀帝省使者官至東京凡都水皆罷之并
置河隄謁者漢之水衡都尉本主上林苑魏氏主天下
水軍舟船器械晉武帝省水衡置都水臺有使者一人
掌舟航及運部而河隄爲都水官屬元康中復有水衡
都尉(元康百官名及晉起居注曰陳愼戴熊俱以都水使者領水衡都尉)懷帝永嘉六年
賊入洛陽都水使者奚濬先出督運得免江左省河隄
(諸公贊曰陳勰字太和有巧思爲都水使者洛陽記云千金隄勰所置)宋都水使者銅印
墨綬進賢兩梁冠與御史中丞同孝武帝初省都水臺
罷都水使者置水衡令孝建元年復置齊有都水臺使
者一人梁初與齊同天監七年改都水使者爲大舟卿
位視中書郎列卿之最末者主舟航河隄陳因之後魏
初皆有水衡都尉及河隄謁者都水使者官至永平二
年都水臺依舊置二使者北齊亦置二使者隋開皇三
年廢都水臺入司農十三年復置仁夀元年改臺爲監
更名使者亦爲監煬帝又改爲使者尋又爲監加置少
監又改監及少監並爲令領舟楫河渠二署唐武德八
年置都水臺後復爲都水署置令隸將作貞觀中復爲
都水監置使者龍朔四年改都水使者爲司津監丞咸
亨元年復舊光宅元年改都水監爲水衡置都尉神龍
元年復爲都水監置使者二人分總其事不屬將作領
舟楫河渠二署丞漢有水衡丞五人亦有都水丞後
漢晉初都水使者有參軍二人蓋亦丞之職任宋因之
梁大舟卿有丞陳因之後魏北齊又曰參軍隋曰都水
丞唐二人主簿晉水衡都尉有之為左右前後中五
水衡令悉皆有之梁大舟卿亦有之至隋又置唐因之
舟楫署令漢主爵中尉屬官有都船令丞水衡都尉
有楫櫂令丞晉曰船曹吏齊曰官船典軍後周曰舟中
士隋為舟楫署令丞唐因之令丞各一人河渠署隋
煬帝置令丞各一人唐因之增宋史曰宋都水監判
監事一人以員外郎以上充同判監事一人以朝官以
上充丞二人主簿一人並以京朝官充掌内外河渠隄
堰之事(舊隸三司河渠按嘉祐三年始專置監以領之)輪遣丞一人出外治河
浸之事置局於澶州號曰外監元祐八年詔提舉汴河
隄岸司隸本監先是導洛入汴專置隄岸司至是歸之
有司元祐四年復置外都水使者五年詔南北外都水
丞並以三年為任七年方議回河東流乃詔河北東西
漕臣及開封府界提點各兼南北外都水事宣和三年
詔罷南北外都水丞司依元豐法通差文武官一員分
案七置吏三十有七所隸有街道司掌轄治道路人兵
若車駕行幸則前期修治有積水則疏導之建炎三年
詔都水監置使者一員紹興五年復置南北外都水丞
各一員南丞於應天府北丞於東京置司十年詔都水
事歸於工部不復置官續文獻通考曰遼南面都水
監設官曰都水太監都水少監并監丞主簿金都水監
街道司隸焉分治監專規措黃沁河衞州置司監掌川
澤津梁舟楫河渠之事興定五年兼管勾沿河漕運事
少監以下皆同丞二員内一員外監分治貞元元年置
掾掌與丞同外監分治勾當官四員準備分治監差委
正大二年外監東置歸德西置河隂元都水監掌治河
渠并隄防水利橋梁牐堰之事都水監二員少監一員
監丞二員經歴知事各一員又河南山東都水監至正
六年以連年河決為患置專疏塞之任設官品秩同又
行都水監至正八年河決為患詔於濟寧鄆城立行都
水監九年又立河南山東等處行都水監其大都河道
提舉司隸都水監河防提舉隸行都水監眀設都水司
官掌河道一切事屬工部
内侍省(内侍局内常侍局内給事局内寺伯局掖庭宫闈奚官内僕)
(内府局)(增宋眀各司局監並附)
原杜氏通典曰天文有宦者四星在帝座之西周官有
宫正宫伯(皆主王宮中宮之長)宮人(掌王之六寢)内宰(理王内之政令以隂禮教六官)
閽人(掌守王宫)寺人(掌王之内人及女官)戰國時有宦者令(趙有宦者令繆賢是)
(也)秦少府屬官有中書謁者令丞又有將作衞尉少府
各一人(並皇后卿)漢景帝中元六年改將作爲大長秋(顔師古曰)
(秋者收成之時長者恒久之義故以爲皇后官名)或用中人或用士人(中人閹人)成
帝加置太僕一人掌太后輿馬通謂之皇太后卿皆隨
太后宮爲官號在正卿上無太后則闕(衞尉在衞尉上少府在少府上)
(之𩔖是也)又有長信詹事掌皇太后宮景帝六年更名長信
少府平帝元年更名長樂少府帝祖母稱長信宮帝母
稱長樂宮故有長信少府長樂少府職如長秋位在長
秋上及職吏皆宦者也後漢常職掌奉中宫命凡給賜
族親當謁見者關通之中宫出則從屬官有丞中宫僕
謁者私府署令初秦又置中常侍官參用士人皆銀璫
左貂給事殿省漢制置侍中中常侍各一人省尚書事
黃門侍郎一人傳發書奏皆用族姓後漢中常侍贊導
内事顧問應對永平中始定員數中常侍四人(漢舊儀曰秩千)
(石得出入臥内舉法省中省中即禁中也成帝外家王禁貴重朝中爲諱禁曰省)小黃門十人
自眀帝以後員數稍增改以金璫右貂兼領卿署之職
自和熹太后以女主稱制不接公卿乃以閹人爲常侍
小黃門通命兩宫自此以來悉用閹人不調他士自安
迄桓權任尤重手握王爵口含天憲桓帝既與宦官謀
誅梁冀乃封宦者五人(單超徐璜貝瑗左悺唐衡也)同日爲侯皆食
邑故世號五侯焉(宦者鄭衆字季産事和帝一心王室每策勲班賞辭多受少由是常與議)
(事中官用權自衆始也歴又眀帝時中常侍蔡倫數犯顔匡弼又宦者曹騰常侍長秋封費亭侯用事省)
(闥三十餘年奉事四帝未嘗有過其所進逹皆海内名人又宦者竒音良賀等皆清儉足以勸俗也楊秉)
(爲太尉奏請免中常侍侯覽貝瑗等官尚書召對秉掾屬曰公府外職而劾近官經典漢制有故事否秉使對)
(曰春秋趙鞅以晉陽之甲逐君側之惡又傳曰除君之惡惟力是視鄧通戲慢申屠嘉召責文帝請之漢制故)
(事三公之職無所不統帝不得已遂免覽官削瑗國)及袁紹大誅宦者之後永巷
掖庭復用士人閫闈出入莫有禁切侍中侍郎門部騶
宰中外雜錯醜聲著聞魏改漢制三卿在九卿下晉復
舊在同號卿上有后則置無后則闕齊鬱林王立文安
太后即尊號以宮名置宣德衞尉少府太僕梁有弘訓
太后亦置屬官陳亦有太后三卿後魏大長秋掌顧問
應對自文眀馮后閹宦用事大者令僕小者卿守(宦者趙黑)
(爲𨕖曹尚書)北齊有中侍中省置中侍中二人中常侍四人
掌出入門閤又有長秋寺置卿中尹各一人掌諸宫閤
領掖庭等令並用宦者後周有司内上士小司内中士
巷伯中士等官隋曰内侍省領内侍内常侍等官(内侍即舊)
(長秋内常侍即舊中常侍)煬帝改内侍省爲長秋監置令一人少令
一人丞二人並用士人餘用宦者領掖庭宫闈奚官三
署亦參用士人唐武德初改爲内侍省皆用宦者龍朔
二年改爲内侍監咸亨元年復舊光宅元年改爲司宫
臺神龍元年復舊有内侍四人掌知宫内供奉中宫駕
出則夾引總判局事舊二人開元中加二人七年三月
勅内侍五品以上者許養一子仍以同姓者初養日不
得過十歲内常侍六人(通判局事)屬官有内給事八人内
謁者監六人内寺伯二人寺人六人領掖庭宫闈奚官
内僕内府等五局神龍元年以後始以中使出監諸軍
兵馬寳應元年五月勅諸道州所承上命須憑正勅可
施行不得輒便信中使宣勅即遵行内給事周禮内
小臣之職掌王后之命后出入前驅後漢少府有給事
黃門常侍左右止在内宫門通中外及中宫以下衆事
自魏晉至於梁陳無其職後魏有中給事中後改爲中
給事北齊中侍中省有中給事中四人煬帝改爲内承
直唐復爲内給事置八人内寺伯周禮寺人掌王之
内人及女宫之戒令隋内侍省有内寺伯二人唐因之
掖庭局令秦置水巷漢武更名掖庭置令掌宫人簿
帳公桑養蠶及女工等後漢掖庭令掌後宫貴人采女
又有永巷令典官婢皆宦者並屬少府唐置二人宫
闈局令二人隋置令掌宫内門閤之禁及出納神主并
内給使名帳糧廩事唐因之奚官局令二人齊梁隋
陳有奚官署令掌守宫人使藥疾病罪罰喪葬等事唐
置二人内僕局令二人後漢有中宫僕令掌車輿雜
畜及導等唐置二人内府局令二人漢有内者局令
隋曰内者唐爲内府置令二人掌内庫出納帳設澡沐
等增宋史曰宋置入内内侍省内侍省初有内班院
淳化五年改爲黃門九月改内侍省入内内侍省與内
侍省號爲前後省而入内省尤爲親近通侍禁中役服
䙝近者隸入内内侍省供侍殿中備灑埽之職役使雜
品者隸内侍省入内内侍省有都都知都知副都知押
班内東頭供奉官内西頭供奉官内侍殿頭内侍高品
内侍高班内侍黃門内侍省有左班都知副都知右班
都知副都知押班内東頭供奉官内西頭供奉官内侍
殿頭内侍高品内侍高班内侍黃門自供奉官至黃門
以二百八十人爲定員凡内侍初補曰小黃門經恩遷
補則爲内侍黃門後省官闕則以前省官補押班次遷
副都知次遷都都知遂爲内臣之極品其官稱則有内
客省使延福宫使宣政使宣慶使昭宣使元豐議改官
制張誠一欲易都知押班之名置殿中監以易内侍省
既而宰執進呈神宗曰祖宗爲此名有深意豈可輕議
政和二年始遂改焉以通侍大夫易客省使正侍大夫
易延福宫使中侍大夫易景福殿使中亮大夫易宣慶
使中衞大夫易宣政使拱衞大夫易昭宣使供奉官易
内東頭供奉官左侍禁易内西頭供奉官右侍禁易内
侍殿頭左班殿直易内侍高品右班殿直易内侍高班
而黃門之名如故其屬御藥院勾當官四人以入内
内侍省充掌案騐方書修合藥劑以侍進御及供奉禁
中之用内東門司勾當官四人以入内内侍省充掌
宫禁人物出入周知其名數而譏察之合同憑由司
監官二人掌禁中宣索之物給其要騐凡特旨賜予皆
具名數憑由付有司準給管勾往來國信所管勾官
二人以都知押班充掌北使介交聘之事後院勾當
官無定員以内侍充掌苑囿池沼臺殿種藝雜飾以備
游幸造作所掌造作禁中及皇屬㛰娶之名物龍
圖天章寳文閣勾當官四人以入内内侍充掌藏祖宗
文章圖籍及符瑞寳玩之物而安像設以崇奉之軍
頭引見司勾當官五人以内侍省都知押班及閤門宣
贊舍人以上充掌供奉便殿禁衞諸軍入見之事及馬
步兩直軍員之名翰林院勾當官一員以内侍押班
都知充緫天文書藝圖畫醫官四局凡執伎以事上者
皆在焉中興以來深懲内侍用事之弊嚴前後省使臣
與兵將官往來之禁著内侍官不許出謁及接見賓客
之令紹興三十年詔内侍省所掌職務不多徒有冗費
可廢并歸入内内侍省續文獻通考曰遼北面近侍
局設於侍御司南面内省官曰内省使内省副使其内
侍省官曰黃門令曰内謁者曰内侍省押班曰内侍左
右廂押班曰内侍都知曰左右承宣使其上京東京各
有内省司各置省使與省副使金内侍職入於衞尉司
内内侍局中常侍入於宣徽使内其事多分領於宣徽
使而内侍省不設元内侍省亦不設其職不專宫禁事
即文階亦授之弇山堂集曰眀吳元年置内使監設
令丞奉御内使典簿等官三年改定内使監御用監秩
皆從三品其官令從三品丞正四品皇門官秩從四品
正從四品副正五品春官門官正副同十七年更定内
官諸監庫局及外承運等庫局品職尚宫局尚宮一
人正五品司記司言司簿司闈正六品掌記掌言掌簿
掌闈正七品女使六人尚衣局尚衣一人司籍司樂
司賓司贊掌籍掌樂掌賓掌贊女使二人尚服局尚
服一人司寳司仗司衣司飾掌寳掌仗掌衣掌飾女使
二人尚食局尚食一人司饍司醖司藥司饎掌饍掌
醖掌藥掌饎女使二人尚寢局尚寢一人司設司輿
司苑司燈掌設掌輿掌苑掌燈女使二人正功局尚
功一人司製司珍司綵司計掌製掌珍掌綵掌計女使
二人品皆與尚宫同宫正司宫正一人正五品司正
一人正六品女使二人内官監通掌内使名籍緫督
各職凡差遣及闕員具名奏請設令一人正六品丞二
人從六品典籍一人正九品神宫監掌太廟祭器及
祭祀灑埽設令一人正七品丞一人從七品奉御一人
正八品尚寳監掌御寳圖書凡用御寳則奉請然後
付尚寳司官用之畢則捧入設令一人正七品丞一人
從七品尚衣監掌御用冠冕衣服鞾履設令一人正
七品丞一人從七品奉御四人正八品尚膳監掌御
膳設令一人正七品丞一人從七品司設監掌御用
儀仗輦輅輿帳裀褥張設設令一人正七品丞一人從
七品奉御四人正八品司禮監掌宫庭禮儀凡正旦
冬至等節命婦朝賀等禮則掌其班位儀注及糾察内
官人員違犯禮法者設令一人正七品丞一人從七品
御馬監掌御廏馬匹設令一人正七品丞一人從七
品直殿監掌各殿灑埽陳設設令一人正七品丞四
人從七品小内史一十五人宫門承制掌傳奉宣召
設奉御五人正八品又宫門守門官掌宫門灑埽時其
開闔譏察出入設門正一人正八品副四人從八品
内承運庫掌宫御金銀段疋等物設大使一人正九品
副使二人從九品司鑰庫掌皇城各門管鑰設大使
一人正九品副使四人從九品巾帽局掌造内府冠
帽設大使一人正九品副使一人從九品針工局掌
造内府衣服設大使一人正九品副使一人從九品
織染局掌織染段疋設大使一人正九品副使一人從
九品顔料局掌燒造銀硃等項顔料設大使一人正
九品司苑局掌種蒔蔬果大使一人正九品司牧
局掌牧養孳生大使一人正九品以上皆於内官内𨕖
用二十八年重定内官監司庫局與諸門官并東宫六
局王府承奉等官職秩頒皇眀祖訓遂為定制内官監
十一曰神功曰尚寳曰孝陵神宫曰尚膳曰尚衣曰司
設曰内官曰司禮曰御馬曰印殿曰直殿皆設太監一
人秩四品左右少監各一人秩從四品左右監丞各一
人秩正六品三十年又置都知監秩正四品掌内府各
監行移一應關支勘合設太監一人正四品左右少監
各一人從四品左右監丞各一人正五品典簿一人正
六品
大長秋
原掌皇后家(續漢書百官志曰秦曰將作宦者景帝更名大長秋秩二千石掌皇后太子家或用)
(士人爲之中興常用宦者職掌奉宣中宫命)非天子卿(韋昭辨釋名曰長秋是皇后官非天)
(子卿釋曰長秋主宫中凡物以春生秋成欲使中宫之祚如之故爲名辨皇后陰宫秋者陰之始長者欲其久)
(也)吳彦恩威徵拜(臧榮緒晉書曰吳彦爲交州刺史在鎮二十餘年威恩宣著南州寧)
(靜自表求代徵爲大長秋)孫和以妾免官(晉陽秋曰大長秋孫和上書求以妾爲妻免官)
(禁錮也)
内謁者監
原杜氏通典曰内謁者後漢大長秋屬官有中宫謁者
三人主報中章後魏北齊皆有中謁者僕射隋内侍省
有内謁者監六人内謁者十二人唐因之
御定淵鑑𩔖函卷九十六
