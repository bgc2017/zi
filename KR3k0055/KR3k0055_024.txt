欽定四庫全書
御定淵鑑𩔖函卷十九
歲時部八(五月五日七月七日)(伏)
五月五日一
增提要錄曰五月五日午時為天中節原大戴禮曰
五月五日蓄蘭為沐浴楚辭曰浴蘭湯兮沐芳華夏
小正曰此日蓄采衆藥以蠲除毒氣續漢禮儀志曰
五月五日朱索五色桃印為門戶飾以止惡氣抱朴
子曰蟾蜍萬歲者頭上有角頷上有丹書八字再重五
月五日午時取之陰乾百日以其足畫地即為流水
又曰或問辟五兵之道答曰以五月五日作赤靈符著
於心前增道書曰五月五日為地臘五帝校定生人
官爵血肉盛衰外滋萬類内延年壽記錄長生此日可
謝罪求請移易官爵祭祀先祖原荆楚記曰荆楚人
以五月五日並蹋百草采艾以為人懸門戶上以禳毒
氣故師曠占曰歲多病則艾草先生也風俗通曰五
月五日續命縷俗說以益人命崔寔四民月令曰五
月五日取蟾蜍可合惡疽瘡取東行螻蛄治婦難產
風土記曰仲夏端午烹鶩角黍端始也謂五月初五日
也以菰葉裹黏米煑熟謂之角黍又曰端午進筒椶
一名角黍(風土記曰以菰葉裹黏米以象陰陽相包裹未分散)一名糉(子弄反亦作粽)造
百索繫臂一名長命縷一名續命縷一名辟兵繒一名
五色縷一名五色絲一名朱索又有條達等織組雜物
以相贈遺(孝經援神契曰仲夏繭始出婦人染練咸有作務玉燭寶典云此節備擬甚多其來尚矣)
(又有日月星辰鳥獸之狀文繡金縷帖畫貢獻所尊古詩云繞臂雙條達)采艾懸於戶上(玉燭)
(寶典云以禳毒氣荆楚歲時記曰宗則字文度常以五月五日未雞鳴時采艾見似人處攬而取之用灸有驗)
蹋百草(荆楚歲時記曰四人並蹋百草今人又有鬭百草之戲)競渡(又曰俗謂是為屈原越地)
(傳云起于越王句踐)是月俗多禁忌蓋屋及暴薦席(風俗通云五月蓋屋令人)
(頭秃又異苑云新野庾寔家嘗以五月暴席忽有一小兒死于席下俄失所在其後寔女子遂亡相傳彌以為)
(忌此二事通五月之事今附于此董勛問禮俗曰五月俗稱惡月俗多六齋放生按月令仲夏陰陽交死生分)
(君子齋戒止聲色節嗜慾)增金門歲節記云洛陽端午作朮羹艾
酒
五月五日二
原琴操曰介子綏割其腓股以啗重耳重耳復國子綏
獨無所得綏甚怨恨乃作龍蛇之歌以感之遂遁入山
文公驚悟迎之終不肯出文公令燔山求之子綏遂抱
木而燒死文公令民五月五日不得發火(國語云介子推)續
齊諧記曰屈原五月五日投汨羅而死楚人哀之每至
此日竹筒貯米投水祭之漢建武中長沙歐回白日忽
見一人自稱三閭大夫謂曰君當見祭甚善但常所遺
苦爲蛟龍所竊今若有惠可以楝樹葉塞其上以五采
絲縛之此二物蛟龍所憚也回依其言世人作粽并帶
五色絲及楝葉皆汨羅之遺風也荆楚記曰屈原以
是日死於汨羅人傷其死所以并將舟楫以拯之今之
競渡是其跡風俗通曰五月五日以五綵絲繫臂者
辟兵及鬼令人不病溫亦因屈原會稽典錄曰女子
曹娥者會稽上虞人父能絃歌為巫漢安帝二年五月
五日於縣江泝濤迎波神溺死不得尸骸娥年十四乃
緣江號哭晝夜不絶聲遂投江而死數日抱父尸出
增孝子傳曰紀邁五月五日生其母棄之邨人紀淳妻
養之年六歲本父母云汝是我兒邁涕泣傭所得輒上
母舊唐書曰崔信明以五月五日正中時生有異雀
身形甚小五色畢備集於樹鼓翼齊鳴其聲清亮隋太
史令史良使至青州遇而占之曰五月為火火為離離
為文彩日正中文之盛也又雀五色奮翼而鳴此兒必
文藻煥爛聲名播于天下雀形既小禄位殆不高矣及
長博聞強記下筆成章鄉人高孝基有知人之鑒每謂
人曰崔信明才學富贍雖名冠一時但恨其位不達耳
又曰唐武德初孫伏迦以三事上諫曰百戲散樂本
非正聲此謂淫風不可不改近者太常官司於民間借
婦女裙襦五百餘具以充散妓之服擬五月五日於玄
武門遊戲非所以為子孫法也唐新語曰端午日明
皇賜宰臣鍾乳宋璟既拜賜而命醫人鍊之醫請將歸
家鍊子弟諫曰此乳珍異他者不如今付之歸恐招欺
換璟誡之曰自隱爾心然疑他心耶仗信示誠猶恐不
至時有猜責豈可得乎唐書曰肅宗端午日召見山
人李唐方擁幼女顧唐曰我念之無怪也唐曰太上皇
今日亦當念陛下帝泫然涕下内制于張后卒不敢謁
西宮陜西志曰唐肅宗時張嘉字伯達以五月五日
生名五郎少好儒術以節義自負年十五游長安與李
泌長源為友禄山叛詣闕上書補參軍平賊有功為雲
居宰有善政邑人立祠祀之癸辛雜志曰宋徽宗以
五月五日生以俗忌因改作十月十日為天寧節困
學齋雜錄曰金轉運田特秀字彥實易縣人大定十九
年進士所居里名半十行第五以五月五日生小名五
兒年二十五應鄉府省殿四試俱第五名年五十五以
八月十五日卒
五月五日三
原祭屈祠陳(上詳五月五日一誠謝承後漢書曰陳臨為蒼梧太守推而理導人以孝悌)
(臨徵去後本郡以五月五日祠臨東城門上令小童潔服舞之)朱索赤符(俱詳五月五日)
(一)采朮角黍(養生要集曰朮味苦小溫生漢中南鄭山谷五月五日采之范汪祠制)
(曰仲夏薦角黍)浴蘭懸艾(俱詳五月五日一)葅龜烹鶩(風俗通云)
(先節一日以菰葉裹黏米栗棗以灰汁煑令熟節日又煑肥龜令極熟去骨加鹽豉麻蓼名曰葅龜節日啖之)
(黏米一名角黍蓋取陰陽包裹之象也龜甲表肉裏陽外陰内之形所以贊時也下詳五月五日一)
梟羹蒲酒(樂府注云漢令郡國賜梟五月五日為梟羹賜百官以惡鳥故食之歲時記云端)
(午以菖蒲或縷或屑泛酒)厭兵繒續命縷(裵元新語曰五月五日集五綵繒謂之辟)
(兵五下詳五月日一)百索繞臂五綵纏筒(上詳五月五日一下詳五月)
(五日二)日叶正陽時當中夏采蟾蜍之令節語
鴝鵒之佳辰(上詳五月五日一養歲時記以午日取鴝鵒兒毛羽新成者之皆善語必先翦去)
(舌尖)拯屈原以為俗因句踐以成風(荆楚記曰午日競渡舟檝拯屈)
(原也其舟輕謂之飛鳬注下詳五月五日一越地傳)增賀扇奪標(唐太宗五日謂)
(長孫無忌楊師道曰五日舊俗必有服玩相賀朕今各賀卿以飛白扇三枚庶動清風以增美德宋郭功父)
(詩競渡傳風俗旁觀亦壯哉櫂爭飛鳥疾標奪彩龍回江影渾飜錦歡聲遠震雷輕生一餉樂時序密相催)
射團蓄藥(開元遺事宮中端午造粉團角黍貯盤中以小角弓射之中者得食荆楚歲)
(時記端午日競采雜藥夏小正云此日蓄藥除毒氣)五時花百索粽(開元遺事北朝)
(婦人五日進五時圖五時花施之帳上粽文昌雜錄唐時五日有百索粽又有九子)公主翦
鬚宮人塗臂(劉公嘉話宋謝靈運鬚美臨刑因施為南海祗洹寺維摩洹像鬚寺人寶惜初)
(不虧損至唐中宗朝安樂公主五日鬭百草欲廣其物色令馳驛取之又恐為他人所得因翦棄其餘漢武)
(時端午日取蜥蜴置之器飼以丹砂至明年端午擣之萬杵以塗宮人臂有所犯則消沒不則臂上如赤痣終)
(身不滅故蜥蜴得守宮之名)
五月五日四
原天節(詳五月五日一)地臘(詳五月五日一)胡廣生(世記云胡廣本姓黃以五月五)
(日生惡之甕盛棄江中胡公見收養為己子後登台司)田文生(史記曰文以五月五日生父敕勿舉)
(母私舉之文長啓父曰不舉五日子何父曰及戶不利于父文曰何不高其戶使其不至父賢之立為嗣)
名鎮惡(宋書王鎮惡以五月五日生家人欲棄之祖猛曰昔孟嘗以此日生相齊此兒必興吾宗乃以)
(鎮惡為名)非不祥(西京雜記王鳳以五月五日生其父欲勿舉其叔曰以田文推之非不祥也遂舉之)
五日同夏至(風土記云仲夏端午謂五月五日也俗重是日與夏至同)五日共浴
戲(習鑿齒與禇常侍書云想往日與足下及江州五月五日共浴戲追尋舊約髣髴玉儀)五色
剛卯以施門戶(續漢書云仲夏之月陰氣萌作恐物不茂以朱索連葷以施門戶注漢家以五)
(月五日用朱索連五色剛卯為門戶飾止惡祲也)五色縷華以相問遺(石虎鄴中記云)
(俗以介子推五月五日燒死世人為其忌故不舉餉食非也北方五月五日自作飲食餉神及作五色縷五色)
(新盤相問遺不為介子推也)增香蒲(古詞角黍包金香蒲切玉)鬭草(五日有鬭百草之戲)
(歐陽修詩共鬭今朝勝盈襜百草香章簡公詩五日看花憐并葉今朝鬭草得宜男)九子粽(端午)
(粽名不一又有九子粽王沂公詩曰爭傳九子粽皇祚續千春)益智粽(盧循遺劉裕以益智粽益智藥)
(名以之為粽言其智力窮也裕報以續命湯亦藥名治中風不省人事言循不省事也)戴艾虎
(端午以艾為虎形或翦綵為虎粘艾葉戴之王沂公詩釵頭艾虎辟羣邪曉駕祥雲五色車)畫天
師(端午都市人畫天師像賣置于門上蘇轍詩太醫爭獻天師艾瑞霧長縈堯母門)仙艾靈
絲(王禹玉詩仙艾垂門綠靈絲繞戶長)
五月五日五
原詩梁王筠五日望採拾曰裁縫逗早夏點畫守初晨
綃紈既妍媚脂粉亦香新長綵表良節命縷應嘉辰結
蘆同楚客采艾異詩人折花競鮮彩拭露染芳津含嬌
起斜盼歛笑動微嚬獻璫依洛浦懷珮似江濱湏待恩
光接中夜奉衣巾北齊魏收五日詩曰麥涼殊末畢
蜩鳴早欲聞喧林尚黃鳥浮天已白雲辟兵書鬼字神
印題靈文因想蒼梧郡兹日祀陳君增唐明皇端午
三殿宴羣臣詩曰五月符天數五音調夏鈞舊來傳五
日無事不稱神穴枕通靈氣長絲續命人四時花競巧
九子粽爭新方殿臨華節圓宮宴雅臣進對一言重遒
文六藝陳股肱良足詠風化可還淳張說端午三殿
侍宴應制詩曰小暑夏絃應徽音商管初願齊長命縷
來續大恩餘三殿褰珠箔羣臣上玉除助陽嘗麥彘順
節進龜魚甘露垂天酒芝花捧御書合丹同蝘蜓灰骨
共蟾蜍今日傷蛇意銜珠遂闕如杜甫端午日賜衣
詩曰宮衣亦有名端午被恩榮細葛含風軟香羅疊雪
輕自天題處濕當暑著來清意内稱長短終身荷聖情
萬楚五日觀妓詩曰西施謾道浣春紗碧玉今時鬭
麗華眉黛奪將萱草色紅裙妬殺石榴花新歌一曲令
人豔醉舞雙眸歛鬢斜誰道五絲能續命却令今日死
君家張說岳州觀競渡詩曰畫作飛鳬艇雙雙競拂
流炫裝山色變急櫂水華浮土尚三閭俗江傳二女遊
齊歌迎孟姥獨舞送陽侯鼓發南湖涘標爭西驛樓並
驅恒詫速非畏日光遒元袁易重午客中詩曰往恨
湘纍遠他鄉楚俗同流傳存弔祭汨沒見英雄竹葉於
人綠榴花此日紅未湏嗟旅泊吾道豈終窮虞集端
午節飲客與趙伯高詩曰龍沙冰井夏初融簪筆長隨
避暑宮蠟燭煙輕留賈誼銅盤露冷賜揚雄南邨久病
思求艾北客多情問轉蓬忽聽滿船歌白苧飜疑昔夢
倚春鴻明高啓端陽寫懷詩曰去歲端陽直禁闈新
題帖子進彤扉大官供饌分蒲醑中使傳宣賜葛衣黃
繖廻廊朝旭澹玉爐當殿午熏微今朝寂寞江邊臥閒
看遊船競渡歸王英端午日賜觀射柳詩曰鳳皇城
上駐龍旂瑞日含光耀紫微澹蕩蒲風初應節絪縕花
氣半熏衣仗前新築麒麟苑雲外遥聞虎豹圍先看聖
孫來試馬指揮兵陣合天機王直端午日觀打毬射
柳應制詩曰玉勒千金馬琱文七寶毬鞚飛驚電掣仗
奮覺星流歘過成三捷歡傳第一籌慶雲隨逸足繚繞
殿東頭莊㫤端午食賜粽詩曰蓬萊宮中懸艾虎舟
滿龍池競簫鼓千官曉綴紫宸班拜向彤墀賀重午大
官角黍菰蒲香綵繩萬縷雲霞光天恩敕賜下丹陛璚
筵侑以黃金觴
增序唐駱賓王揚州看競渡序曰夏日江干駕言臨眺
於時桂舟始泛蘭櫂初遊便娟舞袖向渌水以全低飄
颺歌聲聽清風而更遠是以臨波笑臉豔出浦之輕蓮
映渚蛾眉麗穿波之半月靚妝舊飾此日爭竒絃管相
催兹辰特妙能使洛川廻雪猶賦陳思巫嶺行雲專稱
宋玉凡諸同好請各賦詩
伏一
原歷忌釋曰伏者何也金氣伏藏之日也四時代謝皆
以相生立春木代水水生木立夏火代木木生火立冬
水代金金生水至於立秋以金代火金畏于火故至庚
日必伏庚者金故也增漢書曰論功定封每擇伏日
後漢書曰六月伏日周時無至此乃有之師古曰伏
者謂陰氣將起迫于殘陽而未得升故為藏伏唐書
曰大歷四年六月伏日寒原陰陽書曰從夏至後第
三庚為初伏第四庚為中伏立秋後初庚為後伏謂之
三伏曹植謂之三旬荆楚歲時記曰伏日進湯餅名
為辟惡
伏二
原風俗通曰戶律漢中巴蜀廣漢自擇伏日俗說漢中
巴蜀廣漢其地溫暑草木早生晩落氣異中國夷狄畜
之故令自擇伏日按漢書高帝分四部之衆用良平之
策還定三秦席卷天下蓋君子所因者本也論功定封
加金帛重復寵異令自擇伏日不同凡俗增書儀曰
六月三日伏日昔賈誼於湘南六月三庚日有鵩鳥來
時以南方毒惡以助太陽銷鑠萬物故損人因避之
後漢書曰和帝永元六年初令伏閉盡日伏日厲鬼行
故盡日閉不干他事原典略曰使光禄大夫劉松北
鎮袁紹軍與紹子弟日共飲宴常以三伏之際晝夜飲
酒至於無知云以避一時之暑故河朔有避暑飲世
說曰郗嘉賓三伏之日詣謝公炎暑熏赫雖復當風交
扇猶霑汗流離謝著故絹衣食熱白粥晏然無異陸
翽鄴中記曰石季龍於冰井臺藏冰三伏之日以冰賜
大臣增開元遺事曰長安富家子弟劉逸李閒衞曠
等家世富豪而好待士每至暑伏中各於林亭内植畫
柱以錦結為涼棚設坐具召長安名姝間坐逓請為避
暑會人皆愛羡又曰元載有紫龍䫇拂色如爛椹三
尺水精為柄清冷辟塵拂之有聲鷄犬驚逸伏月居室
晝無蠅蚋夜無蚉蝟又曰楊國忠鏤冰為鳥獸繫以
金鈴綵絲遺贈王公又曰唐都人伏天於風亭水榭
雪檻冰盤浮瓜沈李流杯曲沼通夕而罷月令廣義
曰燕京每歲初伏起錦衣衞日用旗鼔迎象出宣武門
外濠内洗濯三伏而止觀者如堵
伏三
原金藏火升(上詳伏一肜夏侯湛大暑賦曰三伏相仍徂暑肜上無纖雲下無微風扶桑)
(赩以增燌大火華其南升)秦祠漢擇(史記曰秦德公三年初為伏祠注云六月上伏日秦)
(始置一下詳伏)亢陽徂暑(王彪之井賦曰三伏焦暑亢陽重授輕飇不扇纖雲不覆)
(火下見升注)勞酒薦瓜(漢書曰楊惲報孫會宗書曰田家作苦歲時伏臘烹羊炮羔斗)
(酒自勞薦崔寔四民月令曰初伏麥瓜于祖禰)賜東方祠黃石(漢書曰東方朔)
(為郎伏日詔賜諸郎肉朔獨拔劔割肉謂其同官曰伏日當早歸請受賜即懷肉而去上問朔曰肉不待詔而)
(去何也上令自責朔曰受賜不待詔何無禮也拔劔割肉一何壯也割之不多又何廉也歸遺細君又何仁也)
(上笑曰令生自責而反自譽復賜酒一巵肉百斤遺細君史記曰張子房始所見下邳圯上老父與太公書)
(者後十三年從高祖過濟北果見榖城山下黃石取而寶祠之留侯死并黃石葬每上冢伏臘祠黃石)
秋夏交會之辰金火伏藏之日謝公食白粥之辰
方朔割賜肉之日增食粥進餅(上詳伏二下詳伏一)磔
狗禦災養羊供費(史記諸侯年表秦德公二年初作伏祠磔狗邑四門以禦蟲災潘)
(岳閒居賦養羊酟酪以供伏臘之費)麥瓜薦祖荷葉飲賓(上詳薦瓜注雜俎)
(魏正始中鄭公慤三伏之際率賓僚避暑取荷葉盛酒以簪刺葉令與柄通屈莖輪囷如象鼻與賓僚傳噏之)
(名曰碧筒酒歷下人皆效之至今歷城北有使君林)
伏四
原酒食之會(漢舊儀云厲鬼所行故伏漢魏伏日有酒食之會)羊酪之供(詳養羊注)
三伏始奏(嵇含困熱賦序曰于夏則崇暑在冬則增寒三伏之節始奏商秋之辰□□陋巷不)
(來清風短廡不足增蔭並天而寒暑殊同世而憂樂異)初伏啓新(見潘岳詩)三伏之
秋(陰陽書曰立秋後初庚為末伏)一時之暑(典略)增驕陽(杜詩三伏忽已過驕陽化)
(為霖欲歸瀼西宅阻此江浦深)畏景(王言史詩曲池煎畏景高閣絶微飇潘岳詩南陸迎修景朱明送末)
(垂初伏啓新節隆暑方赫曦)建冰臺(鄴中記石季龍于冰井臺藏冰三伏之月以冰賜大臣按)
(冰井銅雀金虎三臺皆曹操建在彰德府臨漳縣)琢冰山(天寶遺事楊氏子弟每至伏中取大冰使)
(匠琢成山周圍於宴席間客雖酒酣而各有寒色至有挾纊者又以冰鏤鳳獸之象送王公家冰以藥固之數)
(日不消潰)金畏於火(詳伏一)陰迫於陽(顔師古曰伏者謂陰氣將起迫於殘陽而)
(未得升故為藏伏因名伏日)
伏五
原詩晉程曉詩曰平生三伏時道路無行車閉門避暑
臥出入不相過今世褦襶子觸熱到人家主人聞客來
嚬蹙奈此何搖扇膊中疼流汗正滂沱傳誡語高明熱
行宜見訶晉潘岳懷縣詩曰南陸迎修景朱明送末
垂初伏啓新節隆暑方赫曦朝想慶雲興夕馳白日移
揮汗辭中宇登城臨清池涼風自遠集輕衿隨風吹靈
圃曜華果通衢列高椅增明文徵明伏日詩曰九衢
三伏漲黃塵病髮蕭蕭罣葛巾正好關門消永日可堪
曳履見時人驚風梧葉常疑雨窺戶薇花不是春睡起
北窗修茗供月團香細石泉新
七月七日一
原崔寔四民月令曰七月七日曝經書設酒脯時果散
香粉於筵上祈請於河鼓織女言此二星神當會守夜
者咸懷私願或云見天漢中有奕奕正白氣如地河之
波輝輝有光曜五色以此為徵應見者便拜乞願三年
乃得又曰七月七日作麪合藍丸及蜀漆丸曝經書
及衣裳周處風土記曰七月七日其夜灑埽於庭露
施几筵設酒脯時果散香粉於河鼓織女乞富乞壽無
子乞子唯得乞一不得兼求三年乃得言之頗有受其
祚者荆楚歲時記曰七夕婦人結綵樓(一作縷)穿七孔
鍼或以金銀鍮石為鍼(宋孝武七夕詩曰迎風披綵縷向月貫元鍼)陳瓜果
於庭中以乞巧有喜子網於瓜上則以為得增歲時
紀事云七夕俗以蠟作嬰兒浮水中以為戲為婦人生
子之祥謂之化生本出於西域謂之摩睺羅唐詩曰水
拍銀盤弄化生歲時雜記云七月六日有雨謂之洗
車雨七日雨曰灑淚雨金門歲節記云洛陽人間乞
巧造明星酒裝同心繒焦林大斗記云天河之西有
星煌煌與參俱出謂之牽牛天河之東有星微微在氐
之下謂之織女世謂之雙星
七月七日二
原漢書曰武帝七月七日生於猗蘭殿漢武故事曰
七月七日上於承華殿齋正中忽有一青鳥從西方來
集殿前上問東方朔朔曰此西王母欲來也有頃王母
至(詳鳥)增漢武内傳曰七月七日西王母降漢武帝闕
廷東方朔於朱雀窗中窺母時母以桃七枚獻帝帝欲
留核種之母笑曰此桃千年生花千年結實指方朔曰
此兒三偷桃矣原西京雜記曰漢綵女嘗以七月七
日穿鍼於開襟樓列仙傳曰陶安公者六安鑄冶師
行火者朱雀止冶上曰安公安公冶與天通七月七日
迎汝以赤龍又曰王子喬見柏長曰告我家七月七
日待我於緱氏山頭至時乘白鶴在山頭望之不得到
舉手謝時人數日而去續齊諧記曰桂陽成武丁有
仙道謂其弟曰七月七日織女當渡河諸仙悉還宮弟
問曰織女何事渡河答曰織女暫詣牽牛世人至今云
織女嫁牽牛也增風土記曰魏時人或問董勛云七
月七日爲良日飲食不同於古何也勛云七月黍熟七
日為陽數故以糜為珍今此日唯設湯餅無復有糜矣
原王隱晉書曰魏武辟高祖高祖辭以風痺時七月
七日高祖方曝書令史竊知以告重遣辟之懼而應命
竹林七賢論曰阮咸字仲容籍兄子也諸阮頗善居
室内足於財惟籍一巷尚道棄事好酒而貧舊俗七月
七日法當曬衣諸阮庭中爛然莫非綈錦籍兄子咸時
總角乃竪長竿標大布犢鼻褌於庭中曰未能免俗聊
復爾爾世說曰郝隆七月七日見鄰人皆曝曬衣物
隆乃仰臥出腹云曬書輿地記曰齊武帝起層城觀
七月七日宮人多登之穿鍼世謂之穿鍼樓後魏書
曰道武七月七日生於參合殿增紀事云李行言中
宗時為給事中能唱步虛歌帝七月七日御兩儀殿會
宴命為之行言於御前長跪作三洞道士音詞歌數曲
貌偉聲暢上頻歎美天寶遺事曰帝與貴妃每至七
月七日夜在華清宮遊宴時宮女輩陳瓜花酒饌列於
庭中求恩於牽牛織女星也又各捉蜘蛛閉於小合中
至曉開視蛛網稀密以為得巧之候密者言巧多稀者
言巧少民間亦效之雜異書曰時有女子尚幼七夕
見家人出廳望候天門開獨在室中不出曰若合當見
者雖暗室中亦應見之至夜深忽見天上門開雲氣赫
奕因求富及長嫁而富家累鉅萬五國故事曰南唐
後主李煜每七夕延巧必命紅白羅百匹以竪為日宮
天河之狀一夕而罷乃收之
七月七日三
原泛星飛月(上見謝莊七夕詠牛女詩詩下見顏延之織女贈牽牛)乘鶴
奔龍(上詳七月七日一牛下見謝惠連七夕詠牽詩)天路星河(徐爰牛女詩曰)
(結彩彪天路頽芳菲靈臺闐王鑒七夕織女詩曰隱隱驅千乘闐越星河)雲川漢渚
(王微七襄怨詩曰藻帳越星波玉飾渡雲川光顔測七夕聯句詩曰雲扃息遊彩漢渚起遥)鳳舄
鶴蓋(漢武帝内傳曰七月七日西王母降武帝戴太眞晨纓之冠履元瓊鳳文之舄劉楨魯都賦)
(曰素秋二七天漢指隅日暮宴罷車騎就衢蓋如飛鶴馬如游魚)羽車雲輦(神仙傳曰)
(吳蔡經去家時已老還更少壯頭髮皆黑語家中言七月七日王君當來至期日王方平果來乘羽車駕五龍)
(見漢武帝内傳曰帝登尋眞之臺齋到七月七日夜忽天西南如白雲起鬱鬱直來趨宮後頃西王母至乘)
(紫雲之輦香氣馥郁)齋心曬腹(漢武帝齋心侍王母又此月中會日宜齋也下詳七月)
(七日一)靈匹瑞光(謂織女嫁牽牛注下詳後竇后神光)九光燈
百子池(漢武帝内傳曰七月七日乃埽除宮掖之内張雲錦之帷然九光之燈夜二唱後西王母駕九)
(色斑龍上殿七西京雜記曰戚夫人侍高祖至月七日臨百子池)涼風至辰火流
(上見蘇彦七日織女詩宴下見潘尼七月七日侍皇太子玄圃詩)天漢指隅夷則
應履(上詳鶴蓋注則七月律中夷)姮娥隨月織女逐星(見庾肩吾七夕)
(詩)縷羈五色車駐七襄(西京雜記云賈佩蘭在宮時七月七日臨百子池作)
(樂樂畢以五色縷相羈謂之相憐愛下見梁何遜七夕詩)玉露初下銀河己
橫(白露故曰玉露漢下銀河亦曰銀)三秋佳節七夕良辰素雲
廵濛汜炎帝收離光(李充七月七日詩云北極躔衆星璇璣運天綱素雲廵濛汜炎)
(帝收離光)青鳥西方來赤龍東南上(俱詳七月七日一)白鶴
翔山上青鳥來殿前(列仙傳日下詳七月七一)蔡經鳴鼓還
家王喬舉手謝世(神仙傳蔡經事方平去家十餘年忽還謂家人曰七月七日王君來)
(到期可多作數百斛飯以供從官至日果然聞金鼓簫管人馬之聲從天而下也下詳七月七日一)
龍駕之亂鳳管瓊佩之結雲裳(上見謝脁賦女下見蘇彥詠織詩)
增曝衣結字(太液池西有漢武帝曝衣樓七月七日宮人出衣曝之金門歲節記洛陽人)
(家七夕結萬字造明星酒裝同心繒)乞巧種生(京師舊俗七月七夕貴家多結綵樓于庭)
(鋪陳磨喝樂花瓜酒炙筆研鍼線或兒童裁詩女郎呈巧焚香列拜謂之乞巧柳宗元有乞巧文又京師舊)
(俗七月七日以菉豆小豆小麥貯磁器内以水浸之生芽數寸以紅藍絲縷束之謂之種生于街心綵幕張設)
(貨賣)考福祈壽(道書七月七日為慶生中會此日地官三宮九府四十二曹同會天水二)
(官六宮十八府七十八曹同考罪福駢感遇集郭子儀至銀州夜見左右皆赤光仰視空中車繡幄中有一)
(美女自天而下子儀拜祝云今七月七夕必是織女降臨願賜長壽富貴女笑謂曰大富貴亦壽考言訖冉冉)
(升天子儀後立功貴盛年九十餘薨)獲寶得梭(唐開元中有李氏為尼號曰真如天寶七)
(年七月七夕忽見五色雲墜地一囊中有五物乃寶玉也至肅宗元年真如為神人召往化城見天帝授以八)
(寶俾獻于朝真如乃并前五物皆獻之星祕閣閒話蔡州蔡氏每七夕乞巧禱以酒果忽見流墜筵中明日)
(瓜上得金梭自是巧思益進)月帳雲階(羅隱七夕詩月帳星河次第開兩情惟恐曙光)
(催時人不用穿鍼待沒得心情送巧來恨杜牧七夕詩雲階月地一相過未抵今年别恨多最明朝洗車雨)
(不教回脚渡天河)竇后神光楊妃私誓(東漢書竇后少小頭秃不為家人所)
(齒遇七夕人皆看織女獨不許后出乃有神光照室凭唐明皇與楊貴妃避暑驪山宮七夕夜半妃獨侍上)
(肩密語相誓願世世為夫婦白樂天長恨歌七月七日長生殿夜半無人私語時在天願為比翼鳥在地願為)
(連理枝)
七月七日四
原雲幄(見謝惠連詩)河鼓(河鼔謂之牽牛)蠢動登高(嵇含登高詩七月有七日)
(蠢動思登高)魚鼈遊嶺(黃閏武陵記云武陵有一山嶺有池可數畞魚鼈無不備有其七月七日)
(皆出遊嶺巔類族各别)鵲橋已成(風俗記織女七夕當渡河使鵲為橋)織女將渡
(詳七月七日一)鍼鼻之縷(庾信七夕賦)玉匣之衣(庾肩吾七夕詩)牽牛
織女會有期(曹植九詠云臨回風兮浮漢渚目牽牛兮眺織女交有際兮會有期嗟痛吾兮來不)
(時)牽牛織女會天河(傅玄擬楚詞云七月七日牽牛織女會天河)增乞願
(七月七日祈請于河鼓織女星祈乞私願)綺節(是夕乃羅織之節也)月殿(謝脁月殿清兮雲帷)
(靜兮)九孔鍼(唐宮中七夕夜各執九孔鍼五色線向月穿之梁時則用雙眼鍼)萬條絲
(林杰詩家家乞巧望秋月穿盡紅絲幾萬條)長生殿(見七月七日三楊妃私誓注)
七月七日五
原詩古詩曰迢迢牽牛星皎皎河漢女纖纖擢素手扎
扎弄機杼終日不成章涕泣零如雨河漢清且淺相去
詎幾許盈盈一水間脈脈不得語晉潘尼七月七日
侍皇太子宴玄圃賦詩曰商風初授辰火微流朱明送
夏少昊迎秋嘉木茂園芳草被疇於是我后以豫以遊
晉李充七月七日詩曰朗月垂元景洪漢截皓蒼牽
牛難牽牧織女守空襄河廣尚可越怨此漢無梁晉
蘇彥七月七日詠織女詩曰火流涼風至少昊協素藏
織女思北沚牽牛歎南陽時來嘉慶集整駕巾玉箱瓊
珮垂藻蕤霧裾結雲裳釋轡紫微庭解衿碧琳堂歡讌
未及究晨暉照扶桑悵悵一宵促遲遲别日長宋孝
武七夕詩曰白日傾晩照弦月升初光炫炫葉露滿肅
肅庭風揚瞻言媚天漢幽期濟河梁服箱從奔軺紈綺
闕成章解帶遽廻軫誰云秋夜長愛叙雙情款念離兩
心傷宋南平王劉鑠七夕詠牛女詩曰秋動清風扇
火移炎氣歇廣檐含夜陰高軒通夕月安步廵芳林傾
望極雲闕組幕縈漢陳龍駕凌霄發沈情未申寫飛光
已飄忽來對眇難期今歡自兹沒宋謝惠連七夕詠
牛女詩曰落日隱檐楹升月照簾櫳團團滿葉露淅淅
振條風蹀足循廣除瞬目曬曾穹雲漢有靈匹彌年闕
相從遐川阻昵愛修渚曠清容弄杼不成藻聳轡騖前
蹤昔離秋已兩今聚夕無雙傾河易廻斡款顏難久悰
沃若靈駕旋寂寞雲幄空留情顧華寢遥心逐奔龍
宋王僧達七夕月下詩曰遠山歛氛祲廣庭揚月波氣
往風集隙秋還露泫柯節氣既已孱中宵振綺羅來歡
詎終夕收淚泣分河宋顏延之為織女贈牽牛詩曰
婺女儷經星姮娥棲飛月慙無二媛靈託身侍天闕閶
闔殊未暉咸池豈沐髮漢陰不夕張長河為誰越雖有
促晏期方須涼風發宋謝靈運七夕詠牛女詩曰火
逝首秋節新明弦月夕月弦光照戶秋首風入隙陵風
步層岑憑雲肆遥脈徙倚西北庭竦踴東南覿紈綺無
報章河漢有駿軛宋謝莊七夕夜詠牛女應制詩曰
輟機起春暮停箱動秋衿璇居照漢右芝駕肅河陰容
裔泛星道逶迤濟煙潯陸離迎宵佩倏爍望昏簪俱傾
環氣怨共歇浹年心珠殿釭未沫瑶庭露已深夕清豈
淹沸弦揮無久臨梁武帝七夕詩曰白露月下圓秋
風枝上鮮瑶臺含碧霧羅幕生紫煙妙會非綺節佳期
乃涼年玉壺承夜急蘭膏依曉煎昔悲漢難越今傷河
易旋怨咽雙念斷悽悼兩情懸梁簡文帝七夕穿鍼
詩曰憐從帳裏出想見夜窗開鍼欹疑月暗縷散恨風
來梁柳惲七夕穿鍼詩曰代馬秋不歸緇紈無復緒
迎寒理夜縫映月抽纖縷清露下羅衣秋風吹玉柱流
景對秋夕餘光歘難駐梁劉遵七夕穿鍼詩曰步月
如有意情來不自禁向光抽一縷舉袖弄雙鍼梁劉
孝威七夕穿鍼詩曰縷亂恐風來衫輕羞指現故穿䨇
眼鍼時縫合歡扇梁沈約織女贈牽牛詩曰紅妝與
明鏡二物本相親用持施點畫不照離居人往秋雖一
照一照還復塵塵生不復拂蓬首對河津冬夜寒如此
寧遽道陽春初商忽云至暫得奉衣巾施衿已成故每
聚忽如新梁王筠代牽牛答織女詩曰新知與生别
由來儻相值如何寸心中一宵懷兩事歡娛未繾綣倏
忽成離異終日遥相望祗益生愁思猶憶今春悲尚有
故年淚忽遇長河轉獨喜涼飇至奔情翊鳳軫纖阿警
龍轡梁范雲望織女詩曰盈盈一水邊夜夜空自憐
不辭精衞苦河流未可填寸情百重結一心萬處懸願
作雙青鳥共舒明鏡前梁劉孝威詠織女詩曰金鈿
已照曜白日未蹉跎欲待黃昏至含嬌渡淺河梁何
遜七夕詩曰仙車駐七襄鳳駕出天潢月映九微火風
吹百和香來歡暫巧笑還淚已啼妝别離不得語河漢
漸湯湯梁庾肩吾七夕詩曰玉匣卷懸衣鍼樓開夜
扉姮娥隨月落織女逐星移離前忿促夜别後對空機
倩語雕陵鵲填河未可飛又奉使江州船中七夕詩
曰九江逢七夕初弦值早秋天河來映水織女欲攀舟
漢使俱為客星槎共逐流莫言相送浦不及穿鍼樓
北齊邢邵七夕詩曰盈盈河水側朝朝長歎息不恡漸
衰苦波流詎可測秋期忽云至停梭理容色束衿未解
帶回鑾已霑軾不見眼中人誰堪機上織願逐青鳥去
暫因希羽翼隋江總七夕詩曰漢曲天榆冷河邊月
桂秋婉孌期今夜飄颻渡淺流輪隨列宿動路逐綵雲
浮橫波飜瀉淚束素反緘愁此時機杼息獨向紅妝羞
隋王眘七夕詩曰天河橫欲曉鳳駕儼應飛落月移
妝鏡浮雲動别衣歡逐今宵盡愁隨還路歸猶將宿昔
淚更上去年機隋張文恭七夕詩曰鳳律驚秋氣龍
梭靜夜機星橋百枝動雲路七香飛映月回雕扇凌霞
曳綺衣含情向華幄流態入重闈歡餘夕漏盡怨結曉
驂歸誰念分河漢還憶兩心違唐杜審言七夕詩曰
白露含明月青雲斷絳河天街七襄轉閣道二神過袨
服鏘環佩香筵拂綺羅年年今夜盡機杼别情多增
又奉和七夕宴兩儀殿應制詩曰一年銜别怨七夕始
言歸歛淚開星靨微步動雲衣天迥兔欲落河曠鵲停
飛那堪盡此夜復往弄殘機李嶠七夕應制詩曰靈
匹三秋會仙期七夕過查來人泛海橋渡鵲填河帝縷
升銀閣天機罷玉梭誰言七襄詠重入五絃歌劉憲
七夕應制詩曰秋吹過雙闕星仙動二靈更深移月鏡
河淺度雲軿殿上呼方朔人間識武丁天文兹夜裏光
映紫微庭趙彥昭七夕應制詩曰青女三秋節黃姑
七日期星橋度玉珮雲閣掩羅幃河氣通仙掖天文入
睿詞今宵望靈漢應得見蛾眉李乂七夕應制詩曰
桂宮明月夜蘭殿起秋風雲漢彌年阻星筵此夕同倏
來疑有處旋去已成空睿作鈞天響魂飛在夢中蘇
頲七夕應制詩曰靈媛乘秋發仙裝警夜催月光窺欲
渡河色辨應來機石天文寫鍼樓御賞開竊觀青鳥至
疑向鵲橋廻高宗七夕宴玄圃詩曰羽蓋飛天漢鳳
駕越層巒俱歎三秋阻共敘一宵歡璜虧夜月落靨碎
曉星殘誰能操機杼纖手濯清瀾又曰霓裳轉雲路
鳳駕凌天潢虧星凋夜靨殘月落朝璜促歡今夕促長
離别後長輕梭聊駐織掩淚獨悲傷許敬宗奉和七
夕宴玄圃應制詩曰牛閨臨淺漢鸞駟涉秋河兩懷縈
别緒萬縷慶停梭星模鏡裏靨月寫黛中蛾奈許今宵
度長嬰離别多又七夕賦詠成篇詩曰一年抱怨嗟
長别七夕含態始言歸飄飄羅韤光天步灼灼新妝鑒
月輝誰催巧笑開星靨不惜呈露解雲衣所歎却隨更
漏盡掩泣還弄昨宵機何仲誼七夕賦詠成篇詩曰
日日思歸勤理鬢朝朝佇望嬾調梭凌風寶扇遥臨月
映水仙車遠渡河歷歷金星疑施珮冉冉雲衣似曳羅
通宵道意終無盡向曉離愁已復多宋之問牛女詩
曰粉席秋期緩鍼樓别怨多奔龍爭渡月飛鵲亂填河
失喜先臨鏡含羞未解羅誰能留夜色來夕倍還梭
沈佺期曝衣篇詩曰君不見昔日宜春太液邊披香畫
閣與天連華燈灼爍九微映香氣氛氳百和然此夜星
繁河正白人傳織女牽牛客宮中擾擾曝衣樓天上娥
娥紅粉席舒羅散縠雲霧開綴玉垂珠星漢廻朝霞散
綵羞衣架曉月分光劣鏡臺上有仙人長命綹中看玉
女迎歡繡玳瑁筵中别作春珊瑚窗裏飜成晝椒房金
屋寵新流意氣驕奢不自由漢文宜惜露臺費晉代湏
焚前殿裘崔顥七夕詩曰長安城中月如練家家此
夜持鍼線仙裙玉佩空自知天上人間不相見長信深
陰夜轉幽瑶階金閣數螢流班姬此夕愁無限河漢三
更看斗牛祖詠七夕詩曰閨女求天女更闌意未闌
玉庭開粉席羅袖捧金盤向月穿鍼易臨風整線難不
知誰得巧明旦試相看杜甫牽牛織女詩曰牽牛出
河西織女處其東萬古永相望七夕誰見同神光意難
候此事終朦朧颯然精靈合何必秋遂通亭亭新妝立
龍駕具曾空世人亦為爾祈請走兒童稱家隨豐儉白
屋達公宮膳夫翊堂殿鳴玉淒房櫳曝衣徧天下曳月
揚微風蛛絲小人態曲綴瓜果中初筵&KR0008;重露日出甘
所終嗟汝未嫁女秉心鬱忡忡防身動如律竭力機杼
中雖無舅姑事敢昧機作功明明君臣契咫尺或未容
義無棄禮法恩始夫婦恭小大有佳期戒之在至公方
圓苟齟齬丈夫多英雄孟浩然他鄉七夕詩曰他鄉
逢七夕旅館益羈愁不見穿鍼婦空懷故國樓緒風初
減熱新月始澄秋誰忍窺河漢迢迢問斗牛王灣閏
月七日織女詩曰耿耿曙河微神仙此夜稀今年七月
閏應得兩回歸元吳師道七夕詩曰木槿籬邊絡緯
哀臥看河漢遠天廻西風不管扁舟客吹下樓頭笑語
來趙孟頫七夕詩曰初月纖纖照露臺枉將瓜果鬧
嬰孩今宵自有經年約何暇閒情送巧來張昱七夕
詩曰乞與人間巧全憑此夜秋如何鍼線月容易下西
樓明盧柟七夕詩曰銀闕含秋星欲爛天孫脈脈度
河漢仙鬟玉珮那可聞佳人夜半開簾看階前月色疑
有霜獨坐穿鍼向畫廊東方日出烏鵲曉天上人間枉
斷腸
原賦周庾信七夕賦曰兔月先上羊燈次安覩牛星之
曜景視織女之闌干於是秦娥麗妾趙豔佳人窈窕名
燕逶迤姓秦嫌朝妝之半故憐晩飾之全新此時幷捨
房櫳共往庭中縷條緊而貫矩鍼鼻細而穿空南齊
謝脁七夕賦曰金祇司矩火曜方流素鍾當御夷則鳴
秋朱光既夕涼雲始浮盈多露之藹藹升夜月之悠悠
步廣庭而延睞屬天媛而淹留嗟斯靈之淑景招好仇
於服箱厭白玉而為飾霏丹霞而為裳廻龍駕之容裔
亂鳳管之淒鏘軾帝車而捐玦凌天津而上翔悵漢渚
之夕漲欣河廣之既梁臨瑶席而宴語緜含睇而蛾揚
嗟蘭夜而難永泣會促而怨長忌纖阿之方駕吝長庚
之末光撫鳴琴而修怳浩安歌而自傷歌曰月殿清兮
桂醑酬雲幄靜兮香風浮龍鑣蹀兮玉鑾整睠星河兮
不可留增唐王勃七夕賦曰若夫乾靈鵲讖之端地
輔龍驂之始憑紫都而授歷按玄丘而命紀鳳毛鍾桂
閫之祥麟角燦椒庭之祉馳朱軒於九域振黃麾於萬
里抗芝館而星羅擢蘭宮而霧起則有皇慈霧洽聖渥
天浮庭分玉禁邸瞰金樓翦鳬洲於細柳披鶴籞於長
楸啓魚鈴而分帝術授虹璧而控神州擁黃山於石磴
洩玄灞於銅溝列瑶窗而送燠闢銀牓而迎秋君王乃
排青幌摇朱舄戒鵷輿靜鸞掖繞霞廊而轉步傃雲阡
而縱跡嘯陳客於金牀命淮仙於桂席翔翠䍐於雲甸
迎簫吹於鳳驛佇靈匹於星期眷神姿於月夕於時玉
繩湛色金漢斜光煙淒碧樹露濕銀塘視蓮潭之變彩
見松院之生涼引驚蟬於寶瑟宿蘭燕於瑶筐綠臺兮
千仞赩樓兮百常拂花筵而慘惻披彩序而徜徉結遥
情於漢陌飛永睇於霞莊想佳人兮如在怨靈歡兮不
揚促遥悲於四運味遺歌於七襄於是虯檐晩靜魚扃
夜飾忘帝子之光華下君王之顔色握犀管展魚牋顧
執事招仲宣仲宣跪而稱曰臣聞九變無津三靈有作布
元氣於浩蕩運太虛於寥廓辨河鼓於西壖下天孫於
東堮循五緯而清黃道正三衡而澄紫落海人支石之
機江女穿鍼之閣鄙陳情於春念擬仙契於秋諾於是
光清地㞯氣歛天標霜凝碧宙水瑩丹霄躍麟軒於霧
術褰旆羽於星橋徵赤螭而架渚漾青翰而乘潮停翠
梭兮卷霜縠引鴛杼兮割冰綃舉黃花而乘月豔籠黛
葉而卷雲嬌撫今情之恨促指來緒而傷遥既而丹軒
萬拱紫芳千籥仙御逶遲靈徒擾弱風驚雨驟煙廻電
爍媧皇召巨野之龍莊叟命雕陵之鵲駐麟駕披鸞幕
奏雲懸汎霞酌碧虯玉室之饌白兔銀臺之藥荷葉赬
鮫芙蓉青雀上元錦書傳寶字王母瓊箱薦金約綵襻
魚頭比目縫香緘燕尾同心縛羅帳五色懸珉砌百枝
然下芸幬而暱枕弛蘭服而交筵託新歡而密勿懷往
眷而潺湲於是羈鸞切鏡旅鶴驚絃悲侵玉履念起金
鈿儼歸裝而容曳整還蓋而遷延洞庭波兮秋水急關
山晦兮夕霧連謂河漢之無浪似參商之永年君王乃
背雕砌陟元室沖想自閒神情如逸痛靈妃之稀偶喜
沈思之可畢荆豔齊升燕佳並出金聲玉貎蕙心蘭質
珠櫳綺檻北風臺繡戶雕窗南向開響曳紅雲歌面近
香隨白雪舞腰來掩清琴而獨進凌絳樹而輕廻盧女
黃金之椀張宗碧玉之杯奉君王於終夕夫何怨於良
媒俄而月還西漢霞臨東沼鳬氏鳴秋雞人唱曉玉關
控鶴瓊林飛鳥君王廼馭風殿而長懷俯雲臺而自矯
矜雅範而霜厲穆沖衿而煙渺迎十客召三英香涵蔗
酎吹肅蘭旌娃館疎兮綠草積歡房寂兮紫苔生聳詞
鋒於月徑披翰藪於雲扃方絶元凱而高視豈與梁楚
而駢聲
御定淵鑑類函卷十九
