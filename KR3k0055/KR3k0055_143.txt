欽定四庫全書
御定淵鑑𩔖函卷一百三十八
政術部十七(貢舉)
貢舉一
原登龍退鷁位列春官職司貢舉天子求賢
諸侯貢士敷求多士精選羣材盛矣會府
直哉主司精鑒茂才明試諸難懸甲乙之科
拾靑紫之士握靈蛇而來中正鵠而取禮闈之
司重其任文囿之主難其人撞鐘之鳴以待下問
止水之鑒寧遺上才職當可試惟慮遺才經苟
未明難用拾芥守明試之司豈宜失士當文思之
代必待得賢楊葉不穿雖十上而下第桂枝可折
以三道而登科增春闈夏課(李肇國史補曰進士籍而入選謂之春闈)
(不捷而執業以出謂之夏課)賜餅折花(洛中紀異曰僖宗幸南内興慶池方食餅餤時)
(進士在曲江有聞喜宴上命依人數各賜紅綾餅餤所司以金合進上命中官馳以賜故徐演詩云莫欺老缺)
(殘牙齒曾喫紅綾餅餤來令天中記曰懿宗聞新第宴於曲江乃命折花一金合中官馳至宴所宣口敕曰)
(便令戴花飲酒無不為榮)燒尾點額(西齋話記曰士子初登榮進及遷除朋僚慰賀必盛)
(置酒饌音樂以展歡宴謂之燒尾說者謂虎變為人唯尾不化須為燒除乃得成人故云燒尾一云新羊所觸)
(不相親附火燒其尾則定貞觀中太宗嘗問朱子奢以羊事對韻府羣玉曰大鯉不得登龍門者點額暴腮)
(矣)窺龍戰蟻(宋王安石夜讀試卷詩蕉中得鹿初疑夢牖下窺龍始眩真事文𩔖聚)
(曰至和嘉祐間場屋為文尚竒澀歐公力欲革其弊時范景仁王禹玉梅公儀韓子華同事梅聖俞作參詳官)
(未引試前唱酬詩極多歐公有無譁戰士銜枚勇下筆春蠶食葉聲聖俞有萬蟻戰酣春晝永五星明處夜堂)
(深為諸公所稱及放榜士論洶洶以為主司唯唱酬不復詳考且言以五星自比而待我曹為蠶蟻自是禮闈)
(不復作詩)主酒探花(摭言曰進士榜出謝後便往期集院狀元與同年相見請一人為錄)
(事其餘主宴主酒主樂主茶之𩔖咸以其年辟之為天中記曰進士杏園初會謂之探花宴以少俊二人探)
(花使徧遊名園若他人先折得名花則二人被罰)榜花殿雷(記纂淵海曰唐大中以來)
(禮部放榜歲取二三人姓氏稀僻者謂之色目人亦曰榜花彙苑詳註曰宰執拆視則曰某人閣門則承之)
(以傳於階下衞士六七人齊聲傳謂之臚傳亦謂之繞殿雷)施榻過閣(玉海曰嚴挺之)
(為吏部侍郎施特榻試崔渙彝樽銘進文獻通考曰監察御史潘緯言制科不過三事一繳詞業二試六論)
(三對制策而進卷率皆夙著廷策豈無素備惟六論一場謂之過閣人以為難)決科覓舉
(揚子曰儒以發策決科上舊唐書曰今之舉人驅馳府寺之門出入王公之第啓陳詩惟希欬唾之澤摩頂)
(至足冀荷提攜之恩故俗號舉人皆稱覓舉)擺袖拂衣(韓愈順宗實錄曰韋執誼巧慧)
(便辟媚幸於德宗其從祖兄夏卿為吏部侍郎執誼為翰林學士受財為人求科第夏卿不應乃探出懷中金)
(以内夏卿袖夏卿驚曰吾與卿頼先人德致名位幸各已逹豈可如此自毁壊擺袖引身而去執誼大慙恨)
(記纂淵海曰楊大年為翰林學士適禮部試天下士一日會鄉里待試者或云學士必持文衡幸預有以教之)
(大年乃作色拂衣而入則曰丕休哉大年果知貢舉凡用丕休哉者皆中選)女童軍士
(文獻通考曰淳熙元年女童林幼玉求試中書後省挑試所誦經書四十三件並通詔特封孺人續文獻通)
(考曰景泰元年翰林侍講學士劉鉉主考順天及揭曉第一人劉宣盧龍軍士也同事者欲更之鉉爭曰朝廷)
(立賢無方不可乃止)容甚麗貌不揚(文獻通考曰漢孝武元光五年詔策賢良天子)
(擢公孫弘對為第一召見容貌甚麗拜為博士胡續文獻通考曰建文帝二年策試禮部中式舉人賜靖王)
(艮等及第出身有差廷試策艮最優以貌不揚易靖第一後艮死建文之難故曰以貌取人失之子羽)
衣如雪袍似銀(經濟𩔖編曰郡國所選羣衆千萬孟冬之月集於京師麻衣如雪紛然滿)
(於九衢寒記纂淵海曰元和十三載李源公榜三十三人皆取素時有詩曰元和天子丙申年三十三人盡)
(得仙袍似爛銀衣似錦相將白日上靑天)皆名士多宰相(孔帖曰孫逖取顏眞卿李)
(華蕭穎士趙驊等皆海内有名士名又曰賈餗凡三典貢舉得士七十五人多卿宰相)明水賦
綠竹詩(洪興祖韓文公年譜曰唐科名記云貞元八年陸贄為主司試明水賦御溝新柳詩公名)
(在榜中見與陸員外書舍文獻通考曰熙寧四年太子左贊善大夫吳安度試人院已入等有司以安度所)
(試綠竹詩背王芻古說而直以為竹遂黜不取富弼言史記敘載淇澳之竹正衞產也安度語有據遂賜進士)
(出身)居臺省為公卿(冊府元龜曰陸贄德宗時為兵部侍郎知貢舉時崔元翰梁肅)
(文藝冠時贄輸心於肅與元翰推薦藝士數年之内居臺省淸近者十餘人孔帖曰權德輿知貢舉所得士)
(相繼為公卿宰相)隔進士變秀才(記纂淵海曰陳彭年詣政府王文正公旦延見)
(之陳起呈狀曰科舉條貫公投之於地曰内翰做官幾日待隔絶天下進士陳惶懼而退又曰王安石改科)
(舉暮年覺其失曰本欲變學究為秀才不謂變秀才為學究蓋舉子專誦王氏章句而不解義正如學究誦注)
(疏耳)慈恩寺建福門(國史補曰唐進士自神龍以來杏園宴後皆於慈恩寺塔題名)
(他時有將相則朱書之相事文𩔖聚曰新進士放榜後翌日排光範門候過宰雖云排光範門其實建福門)
(集於四方館者昔有詩曰華陽觀裏鐘聲集建福門前鼓動時即其事也)古柳賦瑞雪
詩(孔帖曰呂渭遷禮部侍郎古柳復榮令貢士賦八續文獻通考曰程敏政休寧人程襄敏信長子年歲)
(隨父入蜀撫臣以神童薦英宗試聖節及瑞雪詩并經義各一篇援筆立就上大喜詔讀書翰林院)陸
贄輸心高郢拒請(上詳居臺省注部冊府元龜曰高郢貞元末為禮侍郎時應進士)
(舉者多務朋遊馳聲名罕理其業郢疾其風既領職拒絶請托雖同列通熟無敢言者浮濫之風翕然一變)
燒燭三條賦日五色(天中記曰唐制舉人試日既暮許燒燭三條韋永貽試日)
(先畢作詩云白蓮千朵照廊明一片昇平雅頌聲才唱第三條燭盡南宮風月畫難成而舊說亦言舉人試日)
(已晩主文權德輿於簾下戲云三條燭盡燒殘舉子之心舉子遽荅云八韻賦成驚破侍郎之膽摭言李程)
(貞元年試日五色賦先榜落矣初出試楊於陵見其賦藁破曰德動天鑒祥開日華謂程曰公今須作狀元翌)
(日雜文無名於陵深不平攜之以詣主文亟命取程所納面對不差一字因擢為狀元前榜不復放)黃
帕開封朱衣點頭(上詳第三條蔡持正詩遇天中記曰歐陽脩知貢舉日每考試卷)
(坐後常覺一朱衣人時復點頭然後其文入格不爾則無復舉𨕖始疑侍吏及回顧之一無所見因語其事於)
(同列為之三歎嘗有句云唯願朱衣一點頭)春官桃李南宮風月(劉禹錫詩)
(曰禮闈新榜動長安九陌人人走馬看一日聲名徧天下滿城桃李屬春官下見前燒燭三條注)英
雄入彀神仙注榜(記纂淵海曰貞觀初放榜日太宗私幸端門見進士於榜下綴行謂)
(侍臣曰天下英雄入吾彀中矣開韓持國詩曰鶴使曉來華表上分明說得帝都春門閶闔星河在榜注神)
(仙姓氏新)皆選詞藝多放才名(冊府元龜曰王起武宗會昌中拜左僕射復知)
(貢舉起前後四典貢舉皆選當代詞藝之士日又曰和凝仕後唐為翰林學士知貢舉舊例放榜之設棘於)
(門及閉院門以防下第不逞者凝令撤棘啓門寂無喧者所放多才名之士)夢菜一苗
見雲五色(東齋遺事曰眞宗臨軒策士夜夢殿下有菜一苗與殿基相高及拆第一卷乃蔡齊上曰)
(得人矣時事文𩔖聚曰天聖五年仁宗試進士韓琦名在第二唱名第一甲方終太史奏五色雲見從官皆)
(賀)論疑子固魁必方叔(彙苑詳注曰歐陽脩考試禮部進士梅聖俞時與其)
(事得蘇軾刑賞論以示脩脩驚喜疑門下曾子固所為乃置第二復以春秋對義居第一鶴林玉露云元祐)
(中東坡知貢舉李方叔名廌就試將鎖院東坡緘封一簡令送方叔值方叔出其僕受簡置几上有頃章子厚)
(二子曰持曰援者來取簡竊視乃揚雄優於劉向論二章攜之以去方叔歸求簡不得已而果出此題二章皆)
(模倣坡作方叔幾於閣筆坡意魁必方叔也第十名文意與魁相似及拆號乃章持章援坡失色出院聞其故)
(大歎恨謾又東坡集有贈方叔落第詩曰平生說古戰場過眼還迷日五色)郊祁得名
遵适入等(文獻通考曰仁宗天聖二年賜舉人及第出身有差宋郊與祁俱以詞賦得名時奏祁第)
(一太后不欲弟先兄乃擢郊第一祁第十洪又曰洪遵入中等洪适入下等高宗覽其文歎曰此皓子耶父)
(在遠能自立忠義報也)楚金請退景莊及第(唐書曰張楚金與兄越石同舉)
(所司以兄弟不可兩收將罷越石楚金進曰以順則越石長以才則楚金不如請俱退李勣曰國家貢舉本求)
(才行何妨雙與遂俱進士擢第相又李景莊老於場屋每被黜毋輙撻景莊兄景讓宰謂主司曰李景莊今)
(歲不可不取可憐彼兄每歲受撻由是始得及第)玉筍知名瓊林賜宴(孔帖)
(曰李宗閔復為中書舍人典貢舉所取多知名士若唐沖薛彥袁都等世謂之玉筍下詳後第二)王
師旦下浮豔杜黃裳訪孤寒(天中記曰貞觀中王師旦知貢舉時冀州進士)
(張昌齡王公瑾並有俊才聲振京邑而師旦考其文策全下及奏等第太宗怪無昌齡等名因召師旦問之對)
(曰此輩誠有詞華然文章浮豔必不成令器臣若擢之恐後生相效有變陛下風雅帝以為名言又曰貞元)
(七年杜黃裳知舉聞尹樞時名籍甚乃微服訪之問場中名士樞唯唯黃裳乃告曰某即今年主司也受命久)
(矣唯得一人其他不能盡知敢以為請樞聳然謝云旣辱下問敢有所隱即言子弟有崔元略孤寒有林藻令)
(狐楚數人黃裳大喜其年樞狀頭及第)董方九舉不第張綱五處作
魁(記纂淵海曰董方九舉不第號白蠟明經御坦齋筆衡曰政和中張伯紀綱以三舍釋褐徽宗崇政殿)
(賜之及第顧問知舉吏部尚書張克公對曰綱自本州升貢次公試次内舍校定上舍合格次升補上等上舍)
(皆第一人所以京師有五元之目上曰張綱五處作魁必不是偶中當優奬之遂除太學博士)舉人
須補學生進士不博刺史(冊府元龜云天寳十二載詔天下舉人不得充鄉試)
(皆須補國子學生郡縣學生然後聽舉自天中記曰唐文宗嘗言進士之盛宰相對曰鄉場中云鄉貢進士)
(不博上州刺史上笑曰亦無奈何)宣宗命處甲科章聖特許殿試
(山堂肆考曰唐宣宗好文賦詩有金步搖未能對温庭筠以玉條脫應之宣宗命處以甲科為令狐綯所阻蓋)
(綯嘗問事於庭筠庭筠對曰事出南華非僻書也冀相公燮理之暇時宜覽古綯怒奏曰庭筠有才無行卒不)
(登第庭筠有詩曰早知此恨人多積悔讀南華第二篇又曰宋王竒字漢謀贑州人爲李文定迪客文定薨)
(章聖臨弔見屏間有詩曰鴈聲不到歌樓上秋色偏欺客路中問知竒作召見占對稱旨特許殿試旣登科有)
(詩曰不拜春官爲座主親逢天子作門生)
貢舉二
原待問待取增遇家諱(南部新書云凡進士入試遇題目有家諱即托疾下)
(將息狀求出云牒某忽患心痛請出試院將息謹牒如的暴疾亦如是)名犯主文家諱
(天中記云進士犯主文家諱雖音同字不同亦不敢入試如崔夢殷知舉以父名龜從則歸仁澤不敢試)
制舉(文獻通考云唐制天子自詔曰制舉所以待非常之材試之日天子親臨觀之策高者特授以美官)
(其次與出身)貢院(玉海云禮部有貢院自唐開元始)策舉人含元殿(文獻)
(通考云開元八年上親策舉人於含元殿謂曰古有三道合減從一道近無甲科朕將存其上第)宋
五坦率(天中記云德宗夏中微行西明寺宋濟葛巾抄書上曰措大茶求一碗曰鼎水方煎可自潑之)
(上又問作何事業是何姓行濟曰姓宋第五應進士舉須臾聞呼官家濟惶恐起拜上曰宋五大坦率後禮部)
(放榜上問有濟名否使回云無上曰宋五又坦率矣)急賢詣子(孔帖云沈傳師時給事中許孟)
(容禮部侍郎權德輿樂挽轂士號權許德輿稱之於孟容孟容曰我故人子盍不過我傳師往見謝曰聞之丈)
(人脫中第則累公舉矣故不敢進孟容曰如子可使我急賢詣子不可使子因舊見我遂擢第)得杜
顗足敵數百(又云杜顗舉進士禮部侍郎賈餗語曰得杜顗足敵數百人)劉蕡下
第(冊府元龜云劉蕡寳歴二年進士耿介疾惡言及世務慨然有澄淸之志文宗即位策試賢良蕡切論黃)
(門太横將危宗社考官歎服以為漢之晁錯無以過之而中官當塗不敢留在籍中物論喧然登科人李郃謂)
(人曰劉蕡下第我輩厚顔矣)文宗自以題畀有司(孔帖云高鍇遷中書舍人開成)
(元年權知貢舉文宗自以題畀有司鍇以籍上帝語侍臣曰比年文章卑弱今所上差勝於前)以隸
人待士(孔帖云舒元輿言古貢士未有輕於此時者宰相公卿由此出夫宰相公卿非賢不在𨕖而有)
(可以隸人待之誠非所以下賢也羅棘遮截疑其姦人非所以求忠直也詩賦微藝斷離經傳非所以觀人文)
(化成也臣恐賢者自引去而不肖者爲陛下用也)自將脂炬(文獻通考云舒元輿舉進士見)
(有司鈎校苛切既試尚書雖冰炭脂炬飱具皆人自將)其父在重任(冊府元龜云大中元)
(年禮部侍郎魏扶奏及第三人封彥卿崔琢鄭延休等皆以文藝爲衆所知其父皆在重任不敢𨕖取其所試)
(詩賦並封進取進止令翰林學士韋琮等考盡合程度)文星暗(記纂淵海云大中中天官奏云)
(文星暗科場當有事後更三科盡覆試復落考官皆罰俸)漏洩題目(事詞𩔖竒唐書大中九年)
(夷部試宏詞舉人漏洩題目為御史所劾考官刑部郎中唐扶出爲處州刺史其登科十人並落第)鄉
貢進士李道龍(天中記云宣宗酷愛進士及第每對朝臣問及第苟有科名對者必大喜便問)
(所試詩賦題目并主司姓名或有人物稍好者偶不中第歎惜移時常於内自題鄉貢進士李道龍)以
孟子爲主(又云懿宗咸通四年進士皮日休上疏請去莊列之書以孟子爲主有能精通其義者其)
(科𨕖視明經同不報)冬烘(又云鄭薰侍郎主文誤以顏標爲顏魯公後取之時舉子賦詩曰主司頭)
(腦太冬烘錯認顏標作魯公)槐黃(南部新書云槐花黃舉子忙)字體濃淡相
間(錦繡萬花谷云李紆侍郎放舉人命筆吏勒紙書榜未及填禮部貢院字吏得疾令史王昶亦善書詔令)
(終事值昶醉以氊筆染不能加墨字體濃淡相間反致其妍自後法之遂為故事)天雞有二
(天中記云淮南張佖知舉進士試天雞弄和風賦佖但以文選中選句為題未嘗詳究也有進士白試官云爾)
(雅螒天雞鶾天雞天雞有二未知孰是佖大驚不能對亟取爾雅檢釋蟲有螒天雞小蟲黑身赤頭一名莎雞)
(一名□雞釋鳥有鶾天雞赤羽逸周書曰文鶾若彩雞成王時蜀人獻之江南士人深於學問如此)全
爲司空先輩(北夢瑣言云王凝知貢舉司空圖才捷列第四人登科同年訝其名姓甚暗成事太)
(速有浮薄者號之為司徒空王知有此說因召一榜門生開筵宣言曰某竊忝文柄今年榜帖全為司空先輩)
(一人而已由是圖聲彩益振)焚香(沈氏筆談曰唐故事貢院設香案於階前與舉人對拜列坐設)
(位至於試學究則撤去席幕故歐陽脩詩云焚香禮進士撤幕待諸生)聞喜春關(冊府元龜)
(云後唐明宗天成二年勅新及第進士有聞喜宴春關宴逐年賜錢四十萬)改令晝試(天中)
(記云國史竇正固傳舊制夜試以三燭為限晉長興二年改令晝試正固以短晝難成奏復夜試周廣順中竇)
(儀奏復用晝試)未嘗摇動(冊府元龜云張昭仕晉為左丞少帝開運三年命知貢舉諸侯受賂)
(請托甚峻昭未嘗摇動但務公平得鉅儒之體)不得稱門生(文獻通考云宋太宗建隆三年)
(詔及第人不得拜知舉官子弟弟姪及目為師門恩門井自稱門生)賜宴瓊林院(彙苑詳注)
(曰太平興國八年宋白等並賜及第賜宴瓊林院後遂為定制)豈容走吏竊科名(文獻)
(通考云太宗端拱二年親試舉人有中書守堂官陳貽慶舉周易學究及第上知之令追所受勒牒因謂侍臣)
(曰科級之設待士流也豈容走吏冒進竊取科名)登第近萬人(玉海云王元之曰先帝舍)
(短從長拔十得五在位將逾二紀登第亦近萬人)賦一篇詩六章(文獻通考云眞宗景)
(德二年撫州晏殊年十四大名府姜蓋年十二長吏並以聞召試殊詩賦各一篇蓋詩六章賜殊進士出身蓋)
(同學究出身)給衞士(東肅遺事曰蔡寳及第眞宗臨軒詔金吾給䘙士七人淸道許出入則兩)
(對引喝傳呼)特取落韻(問竒𩔖林云李文定公迪在場屋首盛名景德二年預省試主司皆)
(欲得之巳而不在選主司意其失考取所試卷覆視之則以賦落韻而黜也遂奏乞特取之王魏公旦時為相)
(從其請既廷試遂為第一)臨軒策試進士(錦繡萬花谷云呂公著知貢舉密奏曰天子臨)
(軒策士而用詩賦非舉賢求治之意今來廷試乞出自宸衷惟以詔策咨訪治道自是上臨軒始以策試進士)
大科文字(開元錄云范文正公以制科薦富鄭公弼富公辭以未習范公曰為君闢一室皆大)
(科文字可往就館)忠孝狀元(記纂淵海云皇祐五年廷試進士前一日取首選卷焚香祝之)
(曰願得忠孝狀元洎唱名乃鄭獬也)一舉三十年推恩之法(聞見錄云至和間富)
(鄭公弼當國立一舉三十年推恩之法蓋公與段希元魏升平同場屋相善公作相不欲私之故為天下制至)
(今行之)堯舜是幾種事(西清詩話云世傳歐公掌禮闈舉子問堯舜是幾種事公曰疑)
(事不用也罷此乃南唐湯悅楊鸞問荅見鄭文寳江表志)久虚之等(文獻通考曰故事制科分)
(五等然中選者皆第四等設科以來止吳正肅與子瞻入第三等故子瞻謝啓云誤占久虚之等)高
宗親書黏殿壁(事文𩔖聚云陳敏修福州人紹興中黃公度榜第三人解試四海想中興之美)
(賦第五韻云蔥嶺金堤不日復廣輪之土泰山玉牒何時淸封禪之塵高宗親書此聫黏之殿壁乃唱名問卿)
(年幾何有幾子對曰臣年七十三尚未娶乃出内人施氏嫁之)九成言無畏避(文獻通考)
(云紹興二年親策進士張九成等時凌景夏為第二呂頤浩言景夏詞實勝九成請置第一上曰士人初進便)
(須别其忠佞九成上自朕躬下至百執事言之無所畏避乃擢寘首選)一古一今三等
取人(又云博學弘詞科紹興二年立凡十二題制誥詔表露布檄箴銘紀贊頌序於内雜出六題分爲三)
(場每場一古一今以三等取人)富弼李后(困學紀聞云宋制科至宰相者富弼一人孝宗時復)
(制科止得眉山李后一人后字仲信為南北史世說)傍犯名諱(彙苑詳注云洪遵知禮部貢舉)
(一士賦擅場又對策剴切皆傍犯名諱公為取旨許降等奏名)乾淳體(文獻通考云孝宗時儒生)
(迭興詞章雅正號乾淳體)三學諸生赴省試(續文獻通考云淳祐六年詔昨令三學各)
(舉經明行修氣節之士而諸生合詞控免秉義甚高其令在籍諸生並赴來年省試一次)御筆賜
程珌(又云理宗寳慶三年御筆賜程珌以下曰夫文辭浮靡者必非偉厚之器議論詭激者必無正平之)
(用去取之際其務審此)文昌星明(又云史稱仁宗皇慶初詔行科舉至延祐二年始開科取)
(士先是至元乙酉三月太史奏文昌星明文運將興時世祖幸上都丙子帝生於儒州是夜張起巖亦生及帝)
(之即位始設科以取士而起巖遂為第一論者以為非偶然也)
貢舉三
增詩唐劉禹錫送韋秀才赴舉詩曰君門起天中多士
如星攢煙霞覆雙闕抃舞羅千官清漏滴銅壺仙廚下
雕盤熒煌仰金榜錯落濡飛翰古來長策人所歎遭時
難一鳴從此始相望靑雲端魏扶知禮闈入貢院題
詩曰梧桐葉落滿庭陰鏁閉朱門試院深曾是昔年辛
苦地不將今日負初心劉虚白試院獻裴令公詩曰
二十年前此夜中一般燈燭一般風不知歲月能多少
猶著麻衣待至公孫山荅友詩曰解名盡處是孫山
餘人更在孫山外孟郊登第詩曰昔日齷齪不足嗟
今朝曠蕩思無涯春風得意馬蹄疾一日看盡長安花
曹鄴杏園即席上同年詩曰岐路不在天十年行不
至一旦公道開靑雲在平地枕上數聲鼓衡門已如市
白日探得珠不待驪龍睡悤悤出九衢僮僕顏色異故
衣未及換尚有去年淚晴陽照花影落絮浮野翠對酒
時忽驚猶疑夢中事自憐孤飛鳥得接鸞鳳翅永懷共
濟心莫起胡越意韋承矩題都堂壁曰褒衣博帶滿
塵埃獨上都堂納卷回蓬巷幾時聞吉語棘籬何日免
重來三條燭盡鐘初動九轉丹成鼎未開殘月漸低人
擾擾不知誰是謫仙才宋蔡持正崇政殿放榜詩曰
黃帕開封出奏篇銀袍二百玉階前威顏咫尺瞻中扆
名姓傳呼下九天宫筆旋題黃甲字禁門已逐杏花韉
孤臣拜賜交悲喜想望光芬十五年元周伯琦廷試
奏進士榜詩曰太平天子策賢良詔問天人白玉堂校
蓺盡尊周典禮策名寧數漢詞章風鳴松蓋宵聲殷雨
浥梨花雪色香承乏幸陪諸老後凌晨金榜出明光
歐陽玄詩并序曰泰定丁卯八月十二日崇天門傳臚
賜進士右榜第一人阿恰齊左榜第一人李黼皆肄業
國學日新齋余西廳授業生也是日京尹備鼓樂旗幟
麾蓋甚都導二狀元入學謝師拜余明倫堂榜眼劉思
誠探花郎徐容嘗因同年黃晉卿彭幼元從予遊亦拜
其側其餘進士以門生禮來拜謝雜遝不記姓名圜橋
門而觀者萬計偶成絶句以紀其事禁院層層桃李開
天街繡轂轉晴雷銀袍飛蓋人爭看兩兩龍頭入學來
淡墨題名二十年一官獨自擁寒氊居然國子先生館
三五魁躔拜座前馬祖常試院雜題曰小雨霏微不
作泥棘闈魚鑰待晨雞銀袍影近花燈立綵戶光連粉
署題霢霂已霑文運慶絪緼猶覺化鈞齊端門三月黃
金榜應有商霖應上奎又曰蓮炬銀臺墮蠟泥氍毺
重席織文雞計偕萬里人交趾骨買千金馬月題省樹
春回珠蕊亞御溝冰泮纈波齊臚傳名上多龍虎昨夕
官占已報奎又曰春闈新雨透花泥學士聮詩擬鬭
雞騕褭龍媒來大宛狻猊獅子出雕題宫花壓帽牌金
小官錦裁袍綬綵齊奏牘三千方朔健天章爛漫象西
奎又貢院詩曰杏園三月換銀袍燕子西風背伯勞
賦罷長楊傳唱急天門金榜日華高又曰紅綾餅餤
出宮闈賜宴恩榮玉殿西白髮詞臣曾射策榜名欣見
武都泥貢師泰殿試後詩曰春風馳道入宫牆靑瑣
深沈引夕郎草染綠波生太液花扶紅日上披香聲名
已重千金璧恩寵方隆七寳牀治世斯文今極盛九天
星斗自成章薩都拉及第謝恩詩曰禁柳靑青白玉
橋無端春色上宮袍卿雲五彩中天見聖澤千年此日
遭虎榜姓名書彩紙羽林冠蓋豎旌旄朝回龍尾頻回
首玉漏花深紫殿高又賜恩榮宴曰内侍傳宣下玉
京四方多士被恩榮宮花壓帽金牌重舞妓當筵翠袖
輕銀甕春分官寺酒玉杯香賜御廚羹小臣㳙滴皆君
賜惟有丹心荅聖明明高啓送貢士會試詩曰國家
文治今百年多士孰賚皆知天南宮坐試二三策能使
海内無遺賢院門晨開官燭爛白袍鵠立人五千上談
禮樂祖姬孔下議制度輕讐元臨軒曾看宰相賀雲間
盡見當臚傳看花或騎太僕馬錫宴每給司農錢登朝
出牧知幾輩冠佩劒舄紛相聮
增序宋范成大姑蘇同年會詩序曰進士科始於隋盛
於唐本朝因之偕升者謂之同年衣冠之好由來尚矣
唐人尤憙期集燕設之名亡慮十數而曲江大會長安
坊市為半空天子至御樓以觀當此時通榜之士意氣
相予甚厚否則有紫陌靑雲之譏國朝略去浮侈但存
聞喜一燕而同年之制則加詳焉既朝謝揆日集貢院
奉賜第錄黃於香案則拜禮畢更以齒班立四十以上
東序西鄉未四十西序東鄉推年最長若最少者各一
人升堂長者中立南鄉少者北鄉春官吏贊拜少者拜
又贊荅拜長者洎兩序皆再拜謂之拜黃甲敘同年所
以明章風期篤敘事契委曲之意過唐遠矣士大夫寧
得輕負此意恝然雲散異日相視如塗之人乎
增論明丘濬大學衍義補曰本朝雖大封拜百官亦未
嘗具服拜賀惟於策士傳臚之後羣臣致辭慶賀曰天
開文運賢俊登庸由是觀之則祖宗所恃以求賢輔治
之具誠莫先於進士一科是以百年以來凡明治體建
功業者皆自此塗以出唐史言方其取以辭章𩔖若浮
文而少實及其臨事施設奮其事業隱然為國名臣者
不可勝數宋人亦言豪傑之士由之而進夫唐宋取士
以詩賦多文而少實尚足以得一時之豪傑以為名臣
况本朝取士之制本六經語孟之文用濂洛關閩之說
即漢人所謂經術宋人所謂道學者也為士者誠專心
於此而有所得焉上之人精擇而謹取之必名實相符
文質相稱然後得預斯選焉其所得之人才當不止於
唐宋而已也
御定淵鑑𩔖函卷一百三十八
