欽定四庫全書
御定淵鑑類函卷四百四十八
蟲豸部四(蟋蟀蚯叩頭蟲蟻蚓蛙)(尺蠖)
蟋蟀一
原爾雅曰蟋蟀蛬也方言曰楚謂蜻蛚為蟋蟀或謂
之蛬南楚謂之王孫即趣織也增埤雅曰蟋蟀一名
吟蛬秋初生得寒乃鳴原毛詩曰蟋蟀在堂歲聿云
莫詩義疏曰蟋蟀似蝗而小正黑目有光澤如漆有角
翅幽州人謂之趣織督造之言也里語促織鳴懶婦驚
增豳風曰六月莎雞振羽七月在野八月在宇九月
在戶十月蟋蟀入我牀下原禮記曰季夏之月蟋蟀
居壁蔡邕月令章句曰蟋蟀蟲名莎雞之類世謂之蜻
蛚增易通繫卦蟋蟀之蟲隨隂迎陽居壁向外趣婦
女織續女工昜通卦騐立秋蜻蛚鳴白露下蜻蛚上
堂原京房占七月建申律為夷則蟋蟀鳴增詩義
問曰蟋蟀食蠅而化成春秋潛潭巴曰蟋蟀集天子
無遠兵搜神記曰朽葦為蛬蠡海集曰蛩近隂依
於土以陽而為聲故背翅鳴然其性隂妬故相遇必爭
鬭
蟋蟀二
增王仁裕開元天寳遺事曰每至秋時宫中妃嬪輩競
以小金籠捉蟋蟀閉於籠中置之枕函畔夜聽其聲庶
民之家皆效之負暄雜錄曰鬭蛩之戲始於天寳間
長安富人鏤象牙為籠而蓄之以萬金之資付之一喙
蘇軾和弟子由記園中草木詩注八月十一日夜方
和此詩夢與弟遊南山出詩數十篇夢中甚愛之及覺
惟記一句云蟋蟀悲秋菊類書纂要曰賈似道於半
閒堂鬭蟋蟀
蟋蟀三
增王孫(袁瓘秋日詩曰芳草不復綠王孫今又歸人都不解施蔭見之曰王孫蟋蟀也)嬾婦
(古今注蟋蟀濟南人謂之嬾婦)代簫管(高僧傳曰道賁聞蟋蟀曰時聞此聲足代簫管)趣
織續(詳昜通繋卦)吟秋(古詩曰蟋蟀似吟秋)泣露(詩餘曰蛩聲泣露驚秋枕)
蟋蟀四
增詩唐杜甫促織詩曰促織甚微細哀音何動人草根
吟不穏牀下夜相親久客得無淚故妻難及晨悲絲與
急管感激異天真白居昜促織詩曰幽砌憑依託眇
躬悲秋聲韻夜生風一天霜月淒凉處幾杵寒砧斷續
中莫動離愁添旅况好資直諫悟宸衷惜渠止解能催
織不識窮簷機軸空宋張耒莎雞詩曰金風肇殘伏
玉樹正秋凉喓喓草間蟲感時振衣裳楚客萬里思夜
吟怨藜牀勞勞終夕語共此簷月光孤輪曳獨繭折管
韻哀鍠辛苦豳父兄無衣畏風霜楊萬里促織詩曰
一聲能遣一人愁終夕聲聲曉未休不解繅絲替人織
強來出口促衣裘金周昂促織詩曰促織來何處秋
風暗與期苦吟人不解多恨爾如知獨枕難安夜寒衣
欲及時凌晨攬清鏡一半已成絲明楊基舟中聞促
織詩曰促織來何處哀吟近短篷不堪為客裏况復是
舟中殘夢寒衾月孤燈夜枕風此時腸欲斷恨不耳雙
聾
原賦晉盧諶蟋蟀賦曰何兹蟲之資生亦靈和之攸授
享神氣之么芔體含容之微陋喓喓咧咧翾翾翩翩候
日月之代謝知時運之斡遷增唐張隨蟋蟀鳴西堂
賦曰歲云秋矣秋亦暮止西堂寂聽之時蟋蟀寒吟之
始紛稍稍以驚節洞喓喓以横耳若夫八月在宇三秋
及門清韻晝動哀音夜繁潘生感而增思宋玉傷而斷
魂于時招搖北馳河漢西瀉煙澄寥廓露肅原野背暑
而出爾草間驚寒而入我牀下宋楊萬里放促織賦
曰楊子朝食既徹步圃而嬉遥見一二稚子集乎遠華
之堂環焉其若圍俯焉其若窺躡焉其若追也楊子趨
而往視之盖促織之始生而尚微墮地而未能飛者也
嘉遯而不仕故高步而不卑辟糓而不飪故癯貌而不
肥既蚱蜢其修髯亦翡翠其薄衣彼其短臂而頸甚長
是故將進而趦趄翹立而孤危也楊子笑謂稚子曰汝
豈識之乎是固夫霜凄露感而恤緯征人之裳者歟身
勤心苦而提耳女工之荒者歟晝闃宵喧自基而徂堂
者歟多言強聒身隠而聲彰者歟若悲若怨若憤若歎
而吟嘯秋夕之清長者歟奚失據於幽茂而陟身於躪
藉若是其幼且孱也乃命稚子藉以羽扇還之叢間見
密葉其躍如曝冬日其欣然穉子反命曰是蟲若子産
之魚圉圉焉洋洋焉矣使稚子反視之至則行矣
叩頭蟲一
原異苑曰有小蟲形色如大豆呪令叩頭又呪吐血皆
從所教如似稽顙故俗呼為叩頭蟲增墨客揮犀曰
叩頭蟲亦能入耳為患有人為蟲入耳自謂必死乃極
其家所有恣情耗蕩凡數年家業盡破蟲出疾愈乃叩
頭蟲也
叩頭蟲二
原賦晉傅咸叩頭蟲賦曰盖齒以剛克而盡舌存以其
能柔強梁者不得其死執雌者物莫之讎無咎生於惕
厲悔恡來亦有由仲尼唯諾於陽貨所以解紛而免尤
韓信非為懦兒出胯下而不羞何兹蟲之多畏人纔觸
而叩頭犯而不校誰與為讎人不我害我亦無憂彼螳
蜋之舉斧豈患禍之能禦此謙卑以自牧乃無害之可
賈將斯文之焉貴貴不遠而取譬雖不能觸類是長且
書紳以自示旨一日而三省恒跼蹐以祗畏然後可以
蒙自天祐之吉無不利
尺蠖一
原爾雅曰蠖尺蠖也俗呼度蟲(度音鐸蠖音之誤也)易曰尺蠖
之屈以求伸也(郭璞注方言曰尺蠖其色青而細小或在草木葉上今蜾臝所負為子者)
增埤雅曰尺蠖屈伸蟲也一名蝍&KR2104;又呼步屈似蠺食
葉老亦吐絲作室舊說尺蠖之繭化而為蝶此猶蛹之
變蛾爾又漢志尺者蒦也蠖之義盖取諸尺今人布
指求尺一縮一伸如蠖之步謂之尺蠖豈倣是乎原
晏子弦章謂景公曰尺蠖食黃即身黃食蒼即身蒼
增亢桑子曰夫俗隨國政之方圓猶尺蠖之於葉也
尺蠖二
增賦晉傅玄潜通賦曰尺蠖屈體以求伸原宋鮑照
尺蠖賦曰智哉尺蠖觀機而作伸非向厚詘非令薄當
靜泉渟遇躁風驚起軒軀以廣跨伏累氣而併形故身
不豫託地無前期動静就觀於物消息各隨乎時從方
而應何慮何思增唐人尺蠖賦曰順時而出就暖而
長吐微絲以逍遥蹙緩步而來往當静泉澄遇躁風興
屈伸進退翼翼繩繩同吹萬而生養體抱一以含弘
原贊晉郭璞尺蠖贊曰貴有可賤賤有可珍嗟兹尺蠖
體此屈伸論配龍蛇見歎聖人
增雜文張協七命曰蟭螟飛而風生尺蠖動而成響
蟻一
原爾雅曰蠪朾螘(赤駁蚍蜉)螱飛蟻(有翅者)其子蚳方言曰
其場謂之坻或謂之垤禮記曰腵脩蚳醢增學記
曰蛾子時術之(注蛾蚍蜉也)原大戴禮曰十二月玄駒賁
玄駒者蟻也賁者走於地中也焦贛易林曰震之蹇
蟻封穴戶大雨將集又蚍蜉戴粒留不上山推却蹶
損乃傷其顔增莊子曰東郭問曰道安在曰道在蟻
螻(蟻有君臣之義故其字從義)又得時則蟻行(蟻行逶遲有序需而不速故君子之)
(得時其廉扵進如此)韓子曰千丈之隄以螻蟻之穴而潰關
尹子曰聖人師戰蟻置兵(埤雅廣要曰蟻酣戰不解有行列隊伍)抱朴
子曰蟻有兼弱之智又以蟻鼻之缺損無價之純鈎
原符子曰東海有鼇焉冠蓬萊而遊於滄海騰躍而
上則干雲没潜而下於重泉有紅蟻者聞而悅與羣蟻
相要乎海畔欲觀鼇之行月餘鼇潜未出也數日風止
海中隐淪如岳其高槩天或遊而西羣蟻曰彼之冠山
何異乎我之戴粒也逍遥乎封壤之巔歸伏乎窟穴之
下此乃物我之適自已而然我何用數百里勞形而觀
之乎周髀家云天圓如張蓋地方如棋局天旁轉如
推磨而左行日月右行隨天右轉故日月實東行而天
牽之以西没譬之於蟻行磨之上磨左旋而蟻右去磨
疾而蟻遲故不得不隨磨左迴焉廣志曰有飛蟻有
木蟻古曰黝駒者也又有黑黃大小數種增古今注
曰牛亨問蟻曰黝駒何也答曰昔河内人見有人馬數
千萬皆如黍米遊動往來從旦至暮家人以火燒之人
皆成蚊蚋馬皆成大蟻故呼蟻為黝駒也原山海經
曰朱蟻其状如蟻(蟻蚍蜉也)在崑崙墟吳錄曰九真移風
縣有土赤如膠人視土知蟻因墾以木樹其中則蟻緣
而生漆堅凝如螳蜋子蜱蛸折漆以染堅凝絮其色正
赤所謂赤絮則此膠也博物志曰白蟻聞竹雞之聲
化為水增酉陽雜俎曰秦中多巨黑蟻好鬭俗呼為
馬蟻又細蟻中有黑者遲鈍力能舉等身鐵北戶
錄曰廣人掘大蟻卵為醬名曰蟻子醬元稹詩集曰
巴蟻衆而善攻&KR2013;棟往往木容完具而心節朽壊屋居
者不省其微而禍成傾壓倦遊錄曰嶺南暑月欲雨
則朽壊中白蟻蔽空而飛入水翅脫即化為鰕土人遇
夜於水次秉燭蟻見火光悉投水中則以竹漉取搏之
每搏以豚臠糝之為鮓號天蝦鮓又有大赤蟻作窠於
木梢如數升器者取其卵并蟻以糝洎薑鹽釀焉云味
極辛辣物類相感志曰馬螘畏肥皂又烰炭斷道
行蟻自回化書曰螻蟻之有君臣也一拳之宫與衆
處之一塊之臺與衆臨之一粒之食與衆蓄之一罪無
疑與衆戮之詞林海錯曰蟻名蠪蟜一名石宫大者
為蚍蜉小者為蛾蛘齊魯之間謂之䖲蠓梁益之間謂
之黝駒楚辭曰赤蟻若象
蟻二
原管子曰桓公北征孤竹無水隰朋曰蟻冬居山之陽
夏居山之隂蟻壤寸而有水乃掘遂得水增伏候古
今注曰漢光武建武元年山陽有小蟲類人形甚衆明
日皆懸樹枝而死乃大蟻也原異苑曰桓謙字敬祖
太元中忽有人皆長寸餘悉披鎧持槊乘具装馬從岊
中出精光耀日遊走宅上數百為羣部障指麾更相撞
刺馬既快人亦便能緣几登竈尋飲食之所或有切肉
輒來量力所勝取入穴蒋山道士朱應子令作沸湯澆
所入處寂不復出因掘之有斛許大蟻死在窟中謙後
誅滅齊諧記曰當陽董昭之嘗乘船過錢塘江中央
見有一蟻著一短蘆走一頭迴復向一頭甚惶遽昭之
曰此畏死也欲取著船中人罵此是毒螫物不可長我
當蹹殺之昭之意甚憐此蟻中夜夢一人烏衣從百許
人來謝云僕不慎墮江慚君濟活僕是蟲王君若有急
難之日當見告語後昭之遇事繫獄蟻領羣蟻穴獄昭
之遂得免增五行記曰後魏顯宗天安元年六月兖
州有黑蟻與赤蟻交鬭長六十步廣四寸赤蟻斷頭而
死又東魏孝静帝武定四年鄴下有黃蟻與黑蟻鬭
黃蟻盡死唐傅亮靈應錄曰台州有民姓王常祭厠
神一日至其所見著黃女子民問何許人答曰非人厠
神也感君敬我今來相報乃曰君聞螻蟻言否民謝之
曰非惟鄙人自古不聞此說懷中取小合子以指點少
膏如口脂塗民右耳下戒之曰或見蟻之所側耳聽之
必有所得良久乃滅民明日見一柱礎下羣蟻紛紜憶
其言乃聽之果聞相語云移穴去暖處傍有問之何故
云其下有寳甚寒住不安民伺蟻出訖尋之獲白金十
鋌此後不更聞矣厚德錄曰宋庠春試有胡僧相之
曰公丰神頓異如曾活數百萬命者庠曰貧儒何力及
是僧曰不然肖翹之物皆命也庠俯思良久乃笑而言
曰旬日前所居堂下有蟻穴為暴雨所侵吾戲編竹為
橋以渡僧曰是也小宋今年必首捷公終不出其下比
唱第小宋果中魁選章憲太后臨朝謂弟不可先兄以
大宋為第一小宋宋祁也
蟻三
增慕羶趨穢(莊子曰蟻慕羊肉羊肉羶也穢格物論曰蟻以雨至而酣戰附羶趨頃刻羣)
(集)觀鼇制鯨(上詳蟻一符子則韓詩外傳曰吞舟之鯨蕩而失水為螻蟻之所制)
棄知娱意(于蟻棄知于魚得計于羊棄意言慕人與使人慕之皆不可為也下見後應)
(璩與曹昭伯牋)如樓若宫(酉陽雜俎曰程執恭在易定野中見蟻樓高二尺餘又埤雅廣)
(要曰蟻居如樓通西京雜錄曰西京化度廢寺有礓石徑二尺餘孔穴連若欄楯樓臺之状號曰蟻宫者有)
(人見大蟻萬計羣聚皆金色因掘地及泉得此石焉)潰隄撼樹(上詳蟻一韓子韓愈詩)
(曰蚍蜉撼大樹可笑不自量)力舉鐵翅若金(上詳蟻一酉陽雜俎酉陽雜俎曰)
(有冉端者因營葬掘地遇蟻城方丈雉堞皆具工若雕刻中有街徑樓閣二大蟻居樓閣中一紫色足翅皆如)
(金)行磨上入硯中(上詳蟻一周髀家云物異間集曰徐元之夜讀有人如粟粒)
(數百皆具甲胄擁一赤幘紫衣者行案上傳呼曰蚍蜉王欲觀漁扵紫石潭顧左右索漁具凡數百齊入硯中)
(獲小魚數千頭元之以書卷蒙之執燭以觀一無所見捨卷而寝寐間忽被甲士逮去其王曰蚍蜉王其官有)
(馬知元螱飛其居有候雨殿凌雲臺夢覺明日掘得蟻穴如三石缶盡焚之)聚土成峯
知雨窒穴(埤雅廣要曰詩曰鸛鳴于垤垤蟻塜也蟻將雨則出而壅土成峯鸛見之長鳴而喜又京)
(房易占蟻無故當道若門戸城郭積土水且傷人易埤雅廣要曰蟻取小蟲入穴輙環垤窒穴盖防其逸亦窒)
(雨一名蟻封傳曰蟻封盤馬)
蟻四
增穴槐(樂善錄曰淳于棼嘗晝寝夢二紫衣吏引自宅南古槐下入俄至一城榜曰大槐安國王以公)
(主妻之命典南柯郡無何公主死方悲悼間忽然驚覺命發槐下果有一穴中有臺色赤如丹二大蟻處之又)
(窮其穴東上南枝即南柯郡也大駭掩之)養柑(雞肋編曰廣州可耕之地少民多種柑橘以圖利嘗)
(患小蟲損食其實惟樹多蟻則蟲不能蛀故園戸多買螘子人遂有收螘而販者用猪羊脬盛脂其中張口置)
(蟻穴傍俟蟻入中則持之而去謂之養柑蟻)巨蟻(續博物志曰馬緒謫潮得巨蟻長尺餘鹽漬之)
(歸誇北人)
蟻五
增詩唐元稹巴中蟻子詩曰蟻子生無處偏因濕處生
隂霪煩擾攘拾粒苦譻&KR1585;牀上主人病耳中虚藏鳴雷
霆飜不省聞汝作牛聲又曰時術功雖細年深禍亦
成攻穿漏江海噆食困蛟鯨敢憚榱&KR2013;蠧深藏柱石傾
寄言持重者微物莫全輕又曰攘攘終朝見悠悠卒
歲疑詎能分牝牡焉得有蝝蚳徙市竟何意生涯都幾
時巢由或逢我應似我相期宋劉克莊穴蟻詩曰穴
蟻能防患常於未雨移聚如營洛日散似去邠時斷續
緣高壁周遭避淺池誰為謀國者見事反傷遲鮑照
詩曰蟻壤漏山河蘇軾詩曰護此一蟻缺楊萬里
觀蟻詩曰偶爾相逢試問途不知何事數遷居微軀所
饌能多少一獵歸來滿後車又曰一騎初來隻又雙
全軍突出陣成行策勲争報千夫長渡水還争一葦航
原賦晉郭璞蚍蜉賦曰惟洪陶之萬殊賦羣形而遍麗
物莫微扵昆蟲屬莫賤乎螻蟻淫淫奕奕交錯往来行
無遺跡騖不動埃迅雷震而不駭激風發而不動虎賁
比而不懾龍劒揮而不恐乃吞舟而是制無小大與輕
重因無心以致力果有象乎大勇出奇膠於九真流赬
液其如血飾人士之喪具在四隅而交結濟齊國之窮
師遊東山之高垤感萌陽以潜出將知水而封穴伊斯
蟲之愚昧乃識先而似哲增唐李德裕蚍蜉賦曰稟
形於造化亦一氣之所甄嘗濟齊師之乏曾聞媯德之
羶覩封穴而知雨騐寸壤而得泉出以時而不息故學
者得而稱焉戴粒而遊若巨鼇之冠神岳繞磨而行若
日月之麗清天若乃依垤緣壁淫淫奕奕其聚無聲其
行無迹值晏温而出遊當祁寒而入隙迅雷作而不駭
微雨灑而自適生雖𤨏細亦有行藏止若羣羊之聚進
如旅雁之翔乘其便也雖鱣鯨之可制無其勢也雖蛭
螾而不傷
增文宋姚鎔喻白蟻文曰蟻之白者號曰蛇虎族類蕃
昌其来自古賦性至巧累土為室有嘴至剛嚙木為糧
吾嘗窺其窟穴矣深閨邃閣千門萬戶離宫别館複屋
修廊五里短亭十里長亭繚繞乎其甬道五步一樓十
步一閣玲瓏乎其蜂房嗟爾之巧矣盛則盛矣然卵生
羽化孳育而未息鑚椽穴柱不盡嚼而不已遂使修廊
為之空洞廣厦為之頽圮雖然爾形至微性具五常其
居親親無閨門同氣之鬭近於仁其行濟濟有君子遜
畔之風近於禮有事則同心協力不約而競集號令信
也未雨則含沙負土先事而綢繆智識靈也其徒羽化
則空穴餞之於外有同室之義也既靈性之不冺宜善
言之可施今與爾畫地為界自東至西十丈有奇自南
至北其數倍蓰請遷種類以他適毋入範圍而肆窺
增書魏應璩與曹昭伯牋曰昔陳司空為邑宰所在幽
閑獨坐愁思幸賴遊蟻以娱其意以今况之知不虚矣
蚯蚓一
增爾雅曰螼蚓蜸蠶孟子曰充仲子之操則蚓而後
可者也禮月令曰孟夏蚯蚓出仲冬蚯蚓結注云結
屈也天寒蚓入穴首夏陽動則首上其身屈曲也大
戴禮曰蚓無爪牙之利筋骨之強上食埃土下飲黃泉
用心一也古今注曰蚓一名蜜蟺一名曲蟺善長吟
於地中江東謂之歌女或謂鳴砌亦呼為䗙蚓高誘
曰螾蚯蚓也生平土一名螼一名䖤蟺一名螳螾一名
曲蟺一名朐䏰一名土龍又名蜷□白頸是其老且大
者也本草曰一名地龍子其屎呼為蚓塿本草注
曰蚯蚓食細土無砂石埤雅曰蚓善引或從螾志曰
引逹於寅也考工記注曰却行螾屬蚓土精也其為
物不息引而後伸淮南子曰苓皮螾脂魚鱉自聚(注曰)
(取苓皮漬水斗半燒石如炭状以螾脂置苓皮水中七日後置沼則魚鱉自聚矣)慎子曰騰
蛇遊霧飛龍乘雲雲罷霧除與蚯蚓同失所乘故也
抱朴子曰蚯蚓見軍中尤多者軍罷入宜備反叛又
曰蚓無口而揚聲劉賓客嘉話曰瓊州地名胊䏰朐
䏰蚯蚓也故土多此蟲常至夜江畔出其身半跳於空
而鳴其形朐䏰(潜確類書曰唐以開州盛山郡多胊䏰蟲改為朐䏰郡)酉陽雜
俎曰有蟲名度古似書帶色類蚓長二尺餘首如鏟背
上有黑黃襴稍觸則斷嘗趁蚓蚓不復動乃上蚓掩之
良久蚓化惟腹泥如涎有毒雞食輒死俗呼土蠱(爾雅疏作)
(土古)席上腐談曰按月令螻蟈鳴蚯蚓出盖蚯蚓與螻
蟈同處鳴者螻蟈非蚯蚓也吳人呼螻蟈為螻蛄故諺
云螻蟈叫得腸斷曲蟮乃得歌名蒙齋筆談曰余居
山間默觀物變固多矣取其灼然者如蚯蚓之為百合
其欲化時蟠結如毬已有百合之状自有知為無知也
物類相感志曰阜螽江東呼為蚱蜢與蚯蚓雖異類
而為雌雄蚯蚓鳴則阜螽跳躍蠡海集曰蚯蚓二竅
一前一後前竅雖一而備五用焉視聽嗅食歌盖全受
土氣以生也歲時記曰五日午時于韭畦面東不語
取蚯蚓乾之謂之六一泥為魚鯁者以少許擦咽外即
消類從曰蚯蚓之塵背灑起霧廣志番禺記曰閩
越江北山間蠻夷啖蚯蚓脯為羞容州人好食虀土人
以為語或云以蚯蚓為之范成大詩注曰峽中蚯蚓
之盛無如雲安江濱濆壤戢戢無際
蚯蚓二
增吕氏春秋曰黃帝時大螾見土氣勝故其色尚黃
異苑曰益州王雙宋文帝元嘉初忽不欲見明常取水
沃地以菰蒋覆上眠息飲食悉入其中云但有女著靑
裙白領來就其寝母聽聞薦下有聲歴歴發之見一靑
色白纓蚯蚓長二尺許云此女嘗以一奩香見遺氣甚
清芬奩乃螺殼香則菖蒲根于時咸以雙暫同阜螽矣
述異記曰劉德願兄子太宰從事中郎道存景和元
年五月忽有蚓數十登其齋前砌上通身白色人所未
嘗見也蚓竝張口吐舌大赤色其年八月與德願竝誅
廣五行記曰陳後主時隋軍至江蚯蚓盡出森如植
箭唐牛僧孺幽怪錄曰隋來君綽夜行投宿野人家
主人曰威汚蠖奴曰蝸兒館之甚厚翌視其處乃陂澤
沮洳有蚓蝸螺在焉酉陽雜俎曰上都渾瑊宅戟門
外一小槐樹樹有穴大如錢每夏月霽後有蚓大如巨
臂長二尺餘白頸紅斑引領數百條如索緣樹枝幹及
曉悉入穴時或衆鳴往往成曲宣室志曰寳歴初長
沙有民王叟者耕於野為蚯蚓螫其臂楚甚馳歸夜呻
晝吟者凡旬餘有醫者云此毒之甚者兹且深矣吾不
得而知也後數日忽聞臂有聲幽然而微若蚯蚓者又
數曰其聲益大如合千萬音其痛亦隨而多焉是夕乃
卒本草曰昔有病腹大夜聞蚯蚓鳴於身有人教用
鹽水浸之而愈崇寧末隴州兵士暑中在倅廳前跣立
為蚯蚓所中遂不救後數日又有人被其毒博識者教
以先飲鹽湯一杯次以鹽湯浸足乃愈玉堂叢語曰
劉先生俊為國子監祭酒好食蚯蚓監生名之曰蚯蚓
子
蚯蚓三
增如虹(世紀曰黃帝時螾大如虹索隐曰螾土精大五六圍長十餘丈)化蛇(張耒續明道雜)
(志曰黃州有小蛇首尾相類因謂两頭蛇余視之其尾端盖類首而非也土人云此蛇乃老蚯蚓所化無甚大)
(者其大不過如大蚓行不類蛇宛轉甚鈍又謂之山蚓)有足(酉陽雜俎曰段成式從伯父唐太和)
(三年任廬州某官庭前忽有蚓出大如食指長可二三丈白項當項下有两足正如雀脚步扵垣下經數日方)
(死)露齒(又曰段成式姪女乳母阿使本荆州人常言小時見其姪孔謙籬下有蚓口露雙齒肚下)
(足如蚿長尺五行疾于常謙惡殺之其年謙母死及兄叔俱不得活)
蚯蚓四
增詩唐杜甫詩曰蚯蚓上深堂宋梅堯臣詩曰蚯蚓
在丘穴出縮常自盈龍蟠亦以蟠龍鳴亦以鳴自謂與
龍比恨不頭角生螻蟈似相助草根無停聲聒耳夜不
寐每夕但欲明天地且容蓄憎惡惟人情王安石詩
曰藁壤太牢俱有味可能蚯蚓獨清廉范成大詩曰
蚓吐無窮壤蘇軾詩曰蚯蚓竅作蒼蠅聲
增賦唐東方虬賦曰惟隂陽之播氣實萬類以呈形有
微蟲之禀質應甲子而濕生雨欲垂而乃見暑既至而
先鳴乍逶迤而鱔屈或宛轉而蛇行内乏筋骨外無手
足任性行止物擊便曲徒進退而皓首竟不知其所欲
東西詰屈南北夤緣上食塵塊下飲淵泉應軒轅土德
之王入蔡邕勸學之篇其體甚微其用至專墐泥塗以
自保觸鹽滋而㒺全豈造化之賦命信歸之於自然
增贊晉郭璞蚯蚓贊曰蚯蚓土精無心之蟲交不以分
淫於阜螽觸而感物乃無常雄
增雜文宋歐陽修廬陵雜記蚓食土飲泉其為生也簡
而昜足然仰其穴而鳴若號若呼若嘯若歌其亦有所
求耶抑其求昜足而自鳴其樂耶豈其生之陋而自悲
其不幸耶將自喜其聲而鳴其類耶豈其時至氣作不
自知其所以然而不能自止者耶何其聒然而不止也
吾於是乎有感
蛙一
增爾雅曰在水曰黽又科斗活東(蝦蟇子也)周禮曰蟈
氏掌去鼃黽焚牡蘜以灰灑之則死注曰齊魯之間謂
鼃為蟈黽耿黽也本草曰蝦蟇一名蟾蜍一名&KR1434;一
名去甫一名苦蠪衍義取眉間有白汗謂之蟾蜍
又曰鼃其色青腹細觜尖後脚長故善躍大其聲則曰
蛙小其聲則曰蛤圖經似蝦蟇而背青綠色俗謂之青
蛙亦有皆作黃文者人謂之金線蛙大腹而色青者俗
名土鴨其鳴甚壮黑色者南人呼為蛤子食之至美即
今所謂之蛤亦名水雞是也閩粤浙東人以為珍饌小
形善鳴喚者名鼃子韓詩外傳曰嬿婉之求得此戚
施薛君曰戚施蟾蜍喻醜惡也河圖曰蟾蠩去月天
下大亂春秋運斗樞曰紀乖政則蟾蜍月精四頭感
翔王莽傳曰紫色蛙聲餘分閏位史記曰月為刑
而佐日見食于蝦蟇莊子曰井蛙不可以語海者拘
于墟也又曰坎井之鼃謂東海之鼈曰吾樂與子跳
梁乎井幹之上入休乎缺甃之崖赴水則接腋持頥蹶
泥則投足滅跗虷蠏與科斗莫吾若也且夫擅一壑之
水而跨跱埳井之樂此亦至矣夫子奚不時来入觀乎
東海之鼈左足未入而右足已先縶矣於是逡廵而却
告以東海之樂於是坎井之蛙聞之適適然驚規規然
自失也列子曰若蛙若鶉得水為㡭得水土之際即
為䵷蠙之衣文子曰禽子問曰多言有益乎墨子曰
蝦蟇蛙黽日夜恒鳴口乾舌擗而人不聽之今觀晨雞
待旦而鳴天下俱動多言何益惟言之時也淮南子
曰月照天下蝕乎詹諸(注詹蝦蟇也)又曰鼔造辟兵壽盡
五月之望(鼔造蝦蟇也)抱朴子曰肉芝者謂萬歲蟾蜍頭
上有角頷下有丹書八字體重以五月五日午時取之
隂乾百日以左足畫地即為流水帶其左手於身辟五
兵若敵人射已弓矢皆還自向又曰蟾蜍夀三千歲
古今注曰蝦蟇子一名科斗一名懸針一名黝魚形
圓而尾尖尾脫則脚生(埤雅廣要曰亦云活即師其頭圓其色黑始出則有尾無足稍)
(大則足生月大則生前两足月小則生後两足併頭尾言之状如斗也古科斗文取象於此潜確類書曰科)
(斗一名丁子脫又曰聞雷震則尾足生)天中記曰蟾蜍頭生角得而食
之夀千歲又能食山精衝波傳曰蝦蟇無腸龍蛇類
也酉陽雜俎曰蝦蟇聲抱續博物志曰蝦蟇之肪
塗玉即軟肪不可得取肥者煎膏亦可通志曰有一
種生山谷中黑色肉紅名石鱗魚竝可食唐尉遲樞
南楚新聞曰百粤人好食蝦蟇凡有筵會斯為上味先
於釜中置水次下小竿煎之候湯沸即投蝦蟇乃抱竿
而熟謂之抱竿羹又云疥皮者最佳投於沸湯即躍出
其皮自脫乃可以脩饌時有一叟大以為不可云切不
得脫去錦襖子其味絶珍聞者莫不大笑桂林志曰
桂人好食蝦蟇仍用乾菌為糝赴食者至以餘俎包歸
遺兒女雖汚衫不恥玉堂閒話曰徐之東界接沂川
有溝多盤車溝有水水有蛙大可如五石甕目如盌昔
嘗有人於其頂上得藥服之度世游宦紀聞曰眉州
人水中釣蝦蟇置籃中皆两两相負牢不可拆極力分
之旋即相負如初市間以為珍味成都人最重之以料
物和酒炙之曰炙蟾括蒼亦以為珍品名曰風蛤又
曰德興有毛山廣袤數百里每歲夏間山旁人夜持火
炬入深溪或山洞間捕大蝦蟇名曰石撞倦遊雜錄
曰嶺南人嘗食蝦蟇昜其名曰蛤蚧洽聞記曰蝦蟇
大者名田父能食蛇蛇行田父逐之蛇不得去田父銜
其尾久之蛇死尾後數寸皮不損肉已盡也冷齋夜
話曰蟈今御所食蛙也此何等物而竟以供玉食何也
物類相感志曰五月五日收蝦蟇能治瘧疾又治小
兒疳艾子雜說曰艾子浮於海夜泊島嶼中有哭聲
復若人言遂聽之其言曰昨日龍王有令水族有尾者
皆斬吾鼉也故懼誅而哭汝蝦蟇無尾何哭復聞有言
曰吾今幸無尾但恐更理會科斗時事也投荒雜錄
曰南方有水族状如蛙其形尤惡土人呼為蛤食之味
美如鷓鴣治男子虚勞宋周遵道豹隐紀談楊誠齋
詩云天上歸來有六更盖内樓五更絶梆鼔交作謂之
蟇更此即六更也
蛙二
增張衡靈憲羿請不死之藥於西王母嫦娥竊之以奔
月是為蟾蜍史記曰趙襄子以尹鐸有寬政於晉陽
其心必和乃守晉陽晉師圍而灌之沉竈産蛙民無叛
意韓子曰越王句踐慮伐吳欲人之輕死也出見怒
蛙乃為之式御者曰何為式王曰鼃有氣如此可無為
式乎士人聞之曰蛙有氣王猶為式况士人之有勇者
乎燕丹子曰燕太子丹與荆軻至東宫臨池而觀軻
拾瓦投蛙太子令人捧盤金軻用投鼃復進軻曰非為
太子愛金也但臂痛耳漢書志曰武帝元鼎五年秋
蛙與蝦蟇羣鬭是歲四將軍衆十萬征南越開九郡
霍光傳曰霍山云丞相擅減宗廟羔兔鼃此可以罪也
後漢書曰馬援為隗囂使公孫述歸謂囂曰子陽井
底蛙耳而妄自尊大不如專意東方東觀漢記曰彭
寵堂上聞蝦蟇聲在火爐下鑿地求之無所得張璠
漢記曰靈帝鑄天禄蝦蟇吐水於昌平門外廣古今
五行志曰晉孝武太元八年義興人周容有一女年十
八九性嗜膾噉之恒若不足後嫁許纂以食膾故家為
之貧家人疑婦非人命歸宗路見罟師取魚作鮓著案
上可有十許斛便於車中下一千錢以與魚主人令搗
虀乃下車熟食五斗生食五斗當啗五斛許便極悶卧
須臾踞地大吐水忽有一蟾蜍從吐而出遂絶不復啗
病亦愈晉中州記曰惠帝為太子在華林園聞鳴蛙
聲問左右曰此鳴為官乎為私乎太子家令賈裔對曰
在官地為官在私地為私惠帝令曰若是官蛙可給廪
先是有䜟云蝦蟇當貴宋書曰張暢弟收嘗為猘犬
所傷醫云食蝦蟇膾收甚難暢含笑先嘗收因此乃食
傷亦即愈南齊書曰孔稚珪字德璋風韻清疎不樂
世務門庭之内草萊不剪南有山池春日蛙鳴或問之
曰欲為陳蕃乎稚珪笑曰我以此當两部鼓吹何必期
效仲舉僕射王晏嘗鳴笳鼓造之聞羣蛙鳴晏曰此殊
聒人耳答曰我聽君鼔吹殆不及此晏有愧色南史
曰卞彬賦蝦蟇云紆青拖紫名以蛤魚世以比令僕也
又云科斗唯唯群浮闇水維朝繼夕聿役如鬼比令史
諮事也又曰沈僧昭别名法朗少事天師道士中年
為山隂縣梁武陵王紀為會稽太守宴坐池亭蛙鳴聒
耳王曰殊廢絲竹之聽僧昭呪厭十許口便息及日晩
王又曰欲其復鳴昭曰王歡已闌今恣汝鳴即便喧聒
三國典略曰周天和二年齊武安妖人與其徒偽云
盲躄因飲泉水下得金佛其躄遂愈于是遠近信之男
女霧集水中有黃色蝦蟇如金色乍作乍没齊武安及
百官以下莫不敬之朝野僉載周張元一腹麤而脚
短項縮而眼突吉頊目為逆流蝦蟇隋書曰煬帝在
東宫數有妖變乃命衛尉少卿蕭吉禳邪氣于宣慈殿
座祭神是時孟冬地久無水乃有蝦蟇從西南來入至
座忽然而失瀟湘錄曰唐高宗常患頭風令宫人修
藥餌初穿地置鑪忽有一蝦蟇躍出色如黃金背有朱
書武字帝命放於苑池宫人别穿地得蝦蟇如初帝深
以為不祥命殺之其夕宫人暴卒武后竟革命五行
記曰神龍中渭水有蝦蟇大如鼎里人聚觀數日而失
酉陽雜俎曰李揆乾元中為禮部侍郎嘗一日坐于
堂之前軒忽聞堂中動蕩喧豗執燭入視見一蝦蟇大
如二斗釜即命人以大銅盆覆之客曰蝦蟇月中之物
亦天使也今天使來公堂豈非上帝以榮命付公乎黎
明啓視之已無見矣後數日果拜中書侍郎平章事
又曰長慶中有人玩八月十五夜月見光屬於林中如
匹練其人尋視之見一金背蝦蟇疑是月中者宣室
志曰太原石憲者以商為業長慶二年夏行雁門關暑
甚偃大木下忽夢一僧蜂目被褐謂憲曰我廬於五臺
山之南有窮林積水實清暑之地能偕我遊乎憲即與
行至其地見群僧在水中憲怪而問之僧曰吾徒浴其
中以蕩炎燠憲竊怪群僧状貌無一異者已天暮有一
僧曰欲聽吾徒之梵音乎憲然之群僧即於水中合聲
而噪食頃有二僧挈憲手皆浴冷甚驚寤則衣盡濕明
日西行聞道中蛙鳴甚類所謂梵音者往尋之行數里
窮林積水有蛙甚多儼昨僧也憲曰此蛙能幻形以惑
人豈非怪之尤者乎於是盡殺之北夢瑣言曰新繁
縣有東湖李德裕為宰日所鑿夜夢一老父曰某潜形
其下幸庇之明府富貴今鼎來七九之年當相見於萬
里外後於土中得蝦蟇徑數尺投之水中而德裕以六
十三卒於朱崖果應七九之䜟五行記曰唐懷州凝
真觀東廊下柱已五十餘年道士往往聞柱中有蝦蟇
聲不知的處後因樹柯壊昜之厨人斫以為薪柱中得
一蝦蟇其柱先無孔也嶺表錄異曰唐林藹為高州
太守有鄕野小兒牧羊聞田中有蛤鳴牧童遂捕之蛤
跳入一穴中遂掘之乃蠻酋冢也得一銅鼔其色翠綠
土射數處損缺其上隠起多鑄蛙黽之状疑其鳴蛙即
銅鼔精也唐陸勲志怪錄曰沈慶校書言境中有一
吏人家女病邪飲食無恒㦯歌或哭躶形奔馳抓毁面
目遂召巫者治之結壇鳴鼔呪禁之次有一乘船者偶
泊門首枕舷而卧忽見隂溝中一蟾蜍大如椀朱眼毛
脚隨鼔聲作舞乃將篙撥得縳于篷板下聞其女叫曰
何故縳吾壻船者乃叩門語其主曰某善除此疾主深
喜厚酬之船者乃以油熬其蟾女遂瘥儆戒錄曰偽
蜀廣都縣百姓陳弘泰者家富於財嘗有人假貸錢一
萬弘泰徵之甚急其人曰請無慮吾先養蝦蟇萬餘頭
貨之足奉價泰聞之惻然已其債仍别與錢十千令放
蝦蟇於江中經月餘泰夜歸馬驚不進前有物光明視
之乃金蝦蟇也茅亭客話曰蜀有村夫鬻白蝦蟇甚
大两目如丹皆云肉芝也有醫工買歸慮其走逸以大
石臼合於地至曉石臼透明如燭籠醫工駭愕齋沐負
鐺挈蟾辭家入青城山不知存亡東坡志林曰富彦
國在青社河北大饑民争歸之有夫婦襁負一子迫於
飢困遂棄於道左空塜中而去歲定還鄕過此欲收其
骨則兒尚活且肥健逾前視塜中有竅一滑易如蛇鼠
蟲出入有大蟾蜍大如車輪氣咻咻然出穴中意兒呼
吸此氣故能不食而健耳冷齋夜話曰中貴楊戩喜
浴於池人不得見一日獨寝堂中有盗入其室忽見牀
上乃一大蝦蟇大可一牀两目如金光彩射人盗為之
驚仆而蝦蟇已復變為人乃戩也因以一銀毬與之戒
勿為人言墨客揮犀曰浙人喜食蛙沈文通在錢塘
日初禁之自是池沼之間鼃不復生文通去州人如故
池蛙復盛人因謂天生是物將以資人食也食蛙益甚
朱彧可談曰閩浙人食蛙湖湘人食蛤蚧大鼃也中
州人每笑之有宗子任浙官取蛙两股脯之紿其族人
為鶉腊既食然後告之由是東南謗燄少息㦯云蛙變
為黃□輟耕錄曰宋季城信州掘土處為濠百畝許
在郡城南曰南池池之旁可居舊為里人屋歸附後達
魯花赤滅撤據有其地每春夏之交羣蛙聒耳寝食不
安今三十八代天師張廣微朝京回因以朱書符篆於
新瓦上使人投池中戒之曰汝蛙勿再喧自是至今寂
然
蛙三
增生釜遊池(范丹家貧&KR1690;中生鼃池楚辭曰蝦鼃遊于藥)音猛性熱
(埤雅廣要曰黽善怒故音猛而謂努力為黽又曰其鳴聲哇淫故曰蛙北戸錄注曰蛙性熱甚補人人有折)
(其足于瓶中以養之不三五日其損如故亦有以酥煎食者)食蝗捕蟬(蝦蟇能食蝗故)
(禁捕皆避暑錄話曰晏元獻為參知政事仁宗親政與同列罷知亳州一日遊渦水見鼃有躍而登木捕蟬)
(者既得之口不能容乃相與墮地遂作蜩蛙賦略云匿蕞質以潜進跳輕軀而猛噬雖多口以連獲終扼吭而)
(弗制)鬭蛇化鶉(酉陽雜俎曰先天二年六月京師朝堂磚下有大蛇出長丈餘有大蝦蟇)
(如盤而目赤如火相與鬭俄而蛇入于大樹蝦蟇入于草蛇蝦蟇皆隂類朝堂出非其所也淮南子曰蝦蟇)
(為鶉水蠆為䗓莣皆生非其類惟聖人知其化䗓莣音聰亡)制蚤去蚊(陸氏云燒蝦蟇)
(可以制蚤蟾又淮南子曰釋大道而任小數無以異於使蟹捕鼠蜍捕蚤不足以禁姦塞邪也天中記曰)
(蝦蟇淮南謂之去蚊)聒子懷土(郭璞云蝦蟇曳腸水際草上纏繳如索日見黑點漸深至)
(春水時鳴以聒之則科斗皆出謂之聒子說俗說曰蝦蟇懷土雖取以置遠郊一夕復還其所字云雖㦯遐)
(之常慕而反)錦襖綠衣(詳蛙一南楚新聞膳山堂肆考曰有以蝦蟇充御者忽夢綠)
(衣人數百乞貸命後方悟其為蝦蟇因禁採捕)隂蟲坐魚(陸機漏刻賦曰伏隂蟲以承波)
(吞恒流其如揖孫綽銘曰靈虬吐注隂蟲承瀉陸倕銘曰靈虬承注隂蟲吐噏翰曰隂蟲蝦蟇也正字通曰)
(蛤魚坐魚鼃别名以其性好坐也)两翅三足(拾遺記曰太始元年魏帝為陳留王之歲)
(有頻斯國人來朝其國有丹石井水中有白蛙两翅常去来井上至周王子晉臨井而窺白蛙化為雙白鳩入)
(雲望之遂滅小馮玉雲金溪記曰孫願夜行横塘見池外數步有一坎正涵北斗有蝦蟇數十共來飲啜願)
(異之明日復來坎所訪求得三足蝦蟇數十愈潜確類書曰蟾蜍三足蟇也本草云其髓可以痼疾)
努眼脹腹接腋持頥(艾子雜說曰艾子使燕燕王曰吾小國也日為強秦所侵如之)
(何則可艾子曰亦有分也王曰其有說乎艾子曰昔龍王逢一蛙于海濱蛙問曰王之居處如何王曰珠宫貝)
(闕翬飛璇題王復問汝之居處何若蛙曰綠苔碧草清泉白石復問曰王之喜怒如何王曰喜則時降膏澤使)
(五榖豊稔怒則先之以暴風繼之以飛電使千里之内寸草不留王問蛙曰汝之喜怒如何曰吾喜則清風明)
(月一部鼓吹怒則先之以努眼次之以脹腹然至脹過而休于是燕王有慙色下詳蛙一莊子)頷
有丹書背生芝草(上詳蛙一抱朴子為道書曰蟾蜍萬歲背生芝草出世之祥瑞)
蛙四
增詩唐杜甫詩曰天池日黽蛙白居昜蝦蟇詩曰蠢
蠢水族中無用者蝦蟇形穢肌肉腥出没于泥沙六月
七月交時雨正滂沱蝦蟇得其志快樂無以加地既蕃
其生使之族類多天又與其聲得以相諠譁豈惟玉池
上汚君清冷波何獨瑶瑟前亂君鹿鳴歌常恐飛上天
跳躍隨嫦娥往往蝕明月遣君無奈何韓愈答柳柳
州食蝦蟇詩曰蝦蟇雖水居水特變形貌強號為蛙蛤
於食無所校雖然两股長其奈脊皴皰跳躑雖云高意
不離濘淖鳴聲相呼和無理祗取閙周公所不堪灑灰
垂典教我棄愁海濱恒願眠不覺叵堪朋類多沸耳作
驚爆端能敗笙磬仍工亂學校雖蒙句踐禮竟不聞報
效大戰元鼎年孰強孰敗撓居然當鼎味豈不辱釣罩
余初不下喉近亦能稍稍常懼染蠻夷失平生好樂而
君復何為甘食比豢豹獵較務同俗全身斯為孝哀哉
思慮深未見許迴櫂又詩曰黽蛙鳴無謂閣閣祗亂
人岑參南池宴餞賦得科斗子詩曰臨池見科斗羡
爾樂有餘不憂網與釣幸得免為魚且願充文字登君
尺素書楊收詠蛙詩曰兔邊分玉樹龍底耀銅儀會
當同鼓吹不復問官私宋蘇軾詩曰稻凉初吠蛤
洪駒父蝦蟇詩曰吾廬逼沮洳蛙蛤宗生之委委見科
斗閣閣已在兹夜聲一何喧逹旦乃寖微月令記螻蟈
語默亦有時豈伊不平鳴沓沓竟何為那復當鼓吹安
能問官私吾聞崑崙下厥大數十圍蟾蜍窟望舒色勝
金䮍蹄痴騃反食月吞吐誰能知坎井我自足跳梁而
持頥鱉笑色無愠鶉化理莫推疥體不自惜或以調鹽
醯柳州味南烹下箸甘若飴在昔薦宗廟乃與羔兔齊
擅減幾被坐巨細不可遺莫以腥臊棄終將瑚璉期
又詩曰蝦蟇何為者痱磊盎於背人言懷土蟲棄去俄
復在昔有係青繒酉陽志其怪嘗觀三物圖副以蝍蛆
帶相持莫先動含毒相屠膾端欲兄龜龍未肯弟孔翠
俳語解人頥子陽妄尊大慎勿離窟穴傍午元五輩東
行犯曰忌束縛非其罪儻有切玉刀甘心脂鼎鼐平生
不下筯實憚背瘠疥何必食馬肝前修有明戒願君弗
嘲笑微命其可貸又詩曰動物類含血蝦蟇獨無之
雙目但瞠也一腹亦皤其龍變㦯託體魚服覩幽姿罕
見三足蟾詎減六眸龜向來奏贋瑞背負輪囷芝坐謾
皆下吏膠車等兒嬉雖蒙黃金擲荆卿空爾為㦯以白
玉琢形模妙工倕咄爾百醜質詎辱五鼎脂浪號土底
鴨雄誇水中雞何足汚帝箸但可充蛇飢作意一池鳴
和我五字詩梅聖俞初聞蛙詩曰朝開南籬梅暮聞
北池蛙何時科斗生草根已吐芽只畏草葉長其下可
隐蛇遊子且弗行科斗成蝦蟇石介蝦蟇詩曰夏雨
下數尺流水滿池泓蝦蟇為得時晝夜鳴不停幾日飽
欲死腹圓如瓶罌鉅吻自開闔頭項或縮盈時于土坎
間突出两眼睛是何癡形骸能吐惡音聲嗟哉爾肉膻
不中為犧牲嗟哉爾聲麤不中和人情殊不自量力更
欲睥睨横海之鱣鯨自謂天地間獨馳善鳴名萬物聒
皆聾不知鐘鼓欽欽雷霆閎閎應龍戢腦入海底鳳皇
舉翼摩青冥此時各默默以避蝦蟇鳴何時雨歇水澤
涸青臭泥中露醜形失水無能為两脚不解行乾渴以
至死盡把枯殼填土坑宋祁池蛙詩曰越國車前矜
勇甚子陽井底太驕生乘時不羡雲溟樂口作儀同鼔
吹聲蘇軾蝦蟇詩曰睅目知誰瞋皤腹空自脹慎勿
困蜈蚣飢蛇不汝放唐庚圓蛤詩曰黃犢鳴水中相
顧皆愕然探之亡所得有蛙僅如錢持問傍舍翁云此
號圓蛤夏潦漲溝渠喧呼自酬答卒然聞其聲謂可當
專車既見一撫掌寸莛量有餘物生元氣中小大各異
趣蛙質黃牛鳴持此欲誰附我居固已陋爾鳴良亦村
綿蠻轉黃鸝我今思故園朱子聞蛙詩曰两蛙盛怒
鬭春池羣吠同聲徹曉帷等是一場狼藉去更無人與
問公私張舜民鳴蛙詩曰一夜蛙聲不暫停近如相
和遠如爭信知不為官私事應恨疎螢徹曉明楊萬
里和聞蛙詩曰春來真底好此輩正縱横身作泥中計
聲從雨後增北人飡未慣南食眼猶生灰灑知虚實於
渠似可行劉克莊題白渡方氏聽蛙亭詩曰塘水拍
隄科斗生想君亭子俯幽清黃梅雨足野田闊牡麴煙
收村墅晴莫信人嫌無理閙頗疑渠有不平鳴畫堂方
喜聽琴阮誰愛天然律呂聲謝翺僧池青蛙詩曰隠
見多無定時開一道萍癭分荷背白身𢃄蘚文青吐雹
收寒井隨僧入夜缾柏壇祠后稷應作蟄龍靈元張
翥為金齊賢賦冰蟾詩曰老蟾素魄稟金精千歲玻瓈
幻結成明水夜零隂隧凍丹書秋满肉芝生腹凝寒露
藏虚白影入銀河浴太清擬問嫦娥乞靈藥與君騎向
廣寒行元好問蟾池詩曰老蟇食月飽復吐天公一
目頻年瞽下界新增養蟾戶玉斧誰憐修月苦郡國蟾
池知幾所碧玉清流水仙府小蟾徐行腹如鼔大蟾張
頥怒於虎渠家眉間有黃乳膏粱大丁正須汝何人敢
與月復讎疾過池頭不容語向來屬私今屬官從今見
蟇當好看爬沙即上青雲端明劉基聽蛙詩曰繞舍
荒池低且䵦蟄蛙齊候鳴雷社已知地氣上如炊更覺
石泉流若瀉舉頭玉燭煥陽明□足汙泥悲土苴半夜
條風入綺窗清晨細雨霏簷瓦梁間紫燕舞參差枝上
黃鶯語悲姹播形肖貌均有生感氣傷情孰瘖瘂初聆
衙衙雜更鼓漸聽嘈嘈成侈哆猶持堅白較同異似坐
徂丘談稷下村童叫噪聾學究悍婦勃磎喧娣姐西域
胡僧彈般若齊東老生矜炙輠逸帆獨岸靡蒹葭醉客
罵筵投盞斝呦咬誰辨驃兒哇虩砉乍開賨叟㗿怒牙
嚼嚙悸羅吞寤言詰屈驚宜&KR2580;徒誇楚使能詈齊未讓
秦巫工詛芉兜離僸佅紛覼縷帝樂虚張洞庭野虞䕫
奚暇調笙磬周瞽曷由分鄭雅旅人懷憂實無寐遭此
彊聒胡為者得非作姦謀蝕月無奈聚訟騰讙詫昔聞
周公立典教蟈氏專司蘜灰灑常疑聖人茂育物獨向
微蟲少寬解乃今知其非瑣屑欲問官私乞餘灺鳳皇
鸑鷟聲若希白雪陽春和偏寡蚊蠅蚤虱多於沙鑚咂
喑嗚紛醜䰩蝦蟇幸不含毒螫何苦呶號争跁跒烏鳶
逐響蛇聽音寧顧入腹生癥瘕賦詩却笑柳柳州忍使
腥臊辱葅鮓徐渭蛙聲詩曰紅芳綠漲綠連天夾岸
蘼蕪匝澗灣别有鼔吹喧渡口不教蚯蚓疊陽關殷郎
咄咄書空易漢使期期奉詔難華苑公私猜典午蓽門
佶屈課殷盤連營甲卒枚前閧塞寺沙門呪後飡蟾蜍
借月瘖何謂科斗縈波字與翻蒲潦溽蒸號太酷梅風
飄蕩控宜寒使車南詣雕題譯貝葉西來鴂舌彈金響
俠徒丸儘落珮垂戰士怒彌殷諧語就笞方乞半孤雛
隔乳未啼殘韓馮枕荷愁喧寐戴勝降桑許聒眠利口
嗇來儳喋喋薄言鉦罷鼓闐闐咽競笳烏不得曉雜沸
蓮露幾時圓迢迢來度天姬帳閣閣迴驚釣者船謠繁
藻鏡區成瀫韻碎菱絲詎可穿寄語草深瓜爛處急呼
即且備蚿憐
增賦蜀都賦曰&KR2599;蛦山棲(&KR2599;蛦音撇夷類蛙而大即今田雞也)唐人蟾
蜍賦曰當夫流潦初溢隂霖未晴乘清秋之凉夜散響
耳之繁聲澒洞雷殷混萬籟而為一喧豗鼓怒怛異類
以相驚既莫知其所止故乃時逢則鳴柳宗元閔生
賦曰蒼虬蹶泥兮畏避蛙黽宋張耒鳴蛙賦曰夏雨
初止積潦過尺有蛙百千更跳互出幸此新霽夜月清
溢我勞其休歸偃於室於時蛙鳴若譟若啼若訴若歌
若歡若悲若喜而語若怒而詬若噦而謳若咽而嗽瘖
者之呼吃者之鬭或急或緩或清或濁若羌絲野鼓雜
亂無節兮又似夫蠻鼔獠語詭怪之迭作也爾其困於
泥潦失其所處而悲又若夫旱暵既久得其所處而樂
也
增說宋陳君舉怒蛙說曰日有烏月有蛙蛙與烏相遇
烏戲蛙曰若臠肉耳躍之高不咫尺焉能為哉蛙曰我
已矣若無靳我烏曰若亦能怒耶蛙曰我翹我腹翳太
隂之光呀我頥啗其壤□吾目列星不敢輝奚而不能
怒若不吾信月於望吾怒以示若其望月果無光他日
蛙遇烏曰曩吾怒得無惕乎烏曰若焉能惕我哉吾振
吾羽翳太陽之光肆吾咮啄其壤徐以三足蹴之天下
不敢寧而居吾視若之怒眇矣奚以若惕為若不吾信
月於朔吾怒以示若其朔日果無光嗇人伐鼔馳且走
焉又他日烏遇蛙曰吾怒也何如蛙曰始吾謂極威矣
而不知子之威震於我也
增雜文梁武帝斷酒肉文曰長老莎伽陀降伏庵婆羅
提陀惡龍及為酒困不能折伏蝦蟇孫覿山居上梁
文曰老蟾駕月上千崖紫翠之間
增令宋毛勝水族加恩簿申潔(蛙也)蒼皮瘾疹矮股跳梁
宜授濟饞都護行水樂令
御定淵鑑類函卷四百四十八
