欽定四庫全書
御定淵鑑類函卷一百一
設官部四十一(將軍總載驃騎將軍)(大將軍軍官屬并附車騎將)
將軍總載一
原杜氏通典曰三代之制天子六軍其將皆命卿(一萬二千)
(五百人為軍)故夏書曰大戰于甘乃召六卿蓋古之天子寄
軍政於六卿居則以田警則以戰所謂入使理之出使
長之之義其職在國則以比長閭胥族師黨正州長鄉
大夫為稱其在軍則以卒伍司馬將軍為號所以異軍
國之名諸侯之制大國三軍次國二軍小國一軍其將
亦命卿也晉獻公初作二軍公將上軍則將軍之名起
於此也魏獻子衛文子並居將軍之號(左傳曰晉閻没女寬謂魏獻子)
(曰豈將軍食之而有不足注曰獻子為中軍率故謂之將軍又禮記曰將軍文子之喪既除而後越人來弔)
(是又家語曰衛將軍文子問於子貢也文子為衛之將軍名彌牟也)自戰國置大將軍
周末又置前後左右將軍至秦將軍之名多矣漢興置
大將軍驃騎將軍位次丞相車騎將軍衛將軍左右前
後將軍皆金印紫綬位次上卿(後漢志曰漢將軍比公者四謂大將軍驃騎車)
(騎衛將軍)掌京師兵衛四夷屯警孝武征閩越東甌又有伏
波樓船及伐朝鮮大宛復置横海度遼二師宣帝增以
蒲𩔖破羌權時之制若此非一亦不常設光武中興諸
將軍皆稱大及天下已定武官悉省(後漢志曰其前後雜號將軍皆主征)
(伐事訖皆罷)四征興於漢代四安起於魏初四鎮通於柔遠
(鎮東西南並後漢末有之鎮北魏置)四平止於喪亂(魏置)晉武帝重兵官故
軍校多𨕖朝廷清重之士居之置中軍將軍以統宿衛
七軍及五王作難東海王越以頃興事皆由殿省乃奏
宿衛有侯爵者皆罷之時殿中武官並封侯由是出者
略盡皆涕泣而去乃以東海國官領左右衛以國兵宿
衛晉宋以來以領軍護軍左右二衛驍騎游擊將軍謂
之六軍(宋輿服志曰驃騎車騎衛將軍及諸將軍加大者皆金章紫綬武冠佩水蒼玉諸軍司馬銀章)
(青綬朝服武冠)其四安四平左右前後征鹵等將軍及四中郎
將晉代荀羡王胡之並居此官宋齊以來唯處諸王素
族無爲者齊以二衛(左右)四軍(前後左右將軍謂之四軍)五校(即漢之五校)
驍騎游擊積射彊弩殿中員外殿中武衛七將軍殿中
司馬左右及虎賁之中郎將冗從僕射(宋志曰冗從僕射漢東京有中)
(黃門冗從僕射非其職也魏代因其名而置冗從僕射職官要錄曰本期門之職漢桓帝時置冗從僕射掌諸)
(散從其射事則主帥之)羽林監武騎常侍謂之西省而散騎為東
省梁武帝以將軍之名高下舛雜命更加釐定於是有
司奏置一百二十五號將軍以鎮衛驃騎車騎為二十
四班(内外通用)四征四中為二十三班(四中謂軍衛撫權)八鎮為二
十二班(東西南北左右前後)八安為二十一班(東西南北左右前後)四平四
翊為二十班(四平東西南北四翊左右前後)凡三十六號為重號將軍
又有五德將軍(忠勇軍師武臣爪牙龍騎雲麾鎮兵翊師宣惠果毅智威仁威勇威信威嚴威)
(智武仁武勇武信武嚴武謂五德將軍)以班多者為貴凡十品二十四班
品十取其盈數班二十四以法氣序制簿悉以大號居
後以為選法自小遷大也前史所記以位得從公故將
軍之名次於台槐之下至是備其班品序於百官之外
凡一百二十五將軍後魏將軍之名多矣謂驃騎車騎
衛為三將軍末年有八柱國大將軍其中六人各督二
大將軍(事詳柱國將軍篇)凡十二大將軍(元贊元育元廓侯莫陳順宇文遵達奚武)
(李遠豆盧寧宇文貴賀蘭祥楊忠王䧺此十二大將軍)又各分統開府一人一開
府領一軍兵是為二十四軍分掌禁旅當爪牙禦侮之
寄自大統十六年以後功臣位至柱國及大將軍者衆
矣咸是散秩無復統御(後周武帝三年改諸軍軍士並為侍官)隋煬帝以
左右衛(隋初舊名)左右屯衛(改左右領軍為之)左右禦衛(新加置)左右
候衛(改左右武候為之)凡十二衛各置大將軍一人將軍二人
以總府事(每衛各置長史錄事參軍司倉兵騎鎧等參軍員軍人總名衛士)蓋魏周十
二大將軍之遺制唐武德初秦王既平王世充及竇建
德高祖以秦王功殊今古自昔位號不足以為稱乃特
置天策上將軍以拜焉位在王公上及升儲宫遂廢天
策府二年七月高祖以天下未定事資武力將舉關中
之衆以臨四方乃置十二軍分關中諸府以隸焉(以萬年道)
(為參旗軍長安道為鼔旗軍富平道為元武軍醴泉道為丹鉞軍同州道為羽林軍華州道為騎官軍寧州道)
(為折威軍岐州道為平道軍幽州道為招摇軍麟州道為苑遊軍涇州道為天統軍宜州道為天節軍)每
軍將一人副一人取威名素重者為之(楊恭仁劉宏基長孫順德等並)
(為其將)督耕戰之備自是士馬彊勁無敵於天下五年省
七年以突厥寇掠復置十二軍後又省之其後定制有
左右衛(隋之翊衛)左右驍左右武左右威(左右威隋之屯衛)左右領
軍左右金吾(金吾隋之武候衛)左右監門左右千牛凡十六衛
大將軍各一人(左右衛及左右金吾總謂之四衛其餘謂之雜衛)將軍總三十
人(左右千牛衛將軍各一人餘騎各二人)左右羽林左右龍武左右神武
六軍大將軍各一人將軍各三人皆有衛署(開元十二年張說奏)
(於三輔㨂五尺八兵十二萬人謂之彍騎置於南衙每月分番自此以後遂不復簡點)其餘驃騎
輔國鎮軍冠軍四大將軍雲麾勇武壯武宣威眀威定
遠寧遠游騎游擊等九將軍並為五品以上武散官先
天二年正月十日敕往者衛士計戶取充使二十一入
幕六十出軍既憚劬勞咸欲避匿今改取二十五以上
充十五年即放出頻經征鎮者十年放出自今以後羽
林飛騎先於衛士中簡擇開元十一年二月敕同華兩
州精兵所出地資輦轂不合外支自今以後更不得取
同華兩州兵防增文獻通考曰開元六年始詔折衝
府兵每六歲一簡自高宗武后時天下久不用兵府兵
之法寖壞番役更代多不以時衛士稍稍亡匿至是益
耗散宿衛不能給宰相張說乃請一切募士宿衛十一
年取京兆蒲同岐華府兵及白丁而益以潞州長從兵
共二十萬號長從宿衛歲一番命左丞蕭嵩與州刺史
共𨕖之明年更號曰彍騎肅宗以後有左右神策軍各
置大將軍一人統軍各二人將軍各四人後唐長興三
年敕衛軍神威雄威及魏府廣捷以下指揮宜改為左
右羽林置四十指揮每十指揮立為一軍每一軍置都
指揮使一人兼分為左右廂應順元年改左右羽林四
十指揮為嚴衛左右軍龍武神武四十指揮為捧聖左
右軍清泰元年改捧聖馬軍為彰聖左右軍嚴衛步軍
為寧衛左右軍宋朝承前代之制有左右金吾衛左右
衛上將軍左右驍衛屯衛領軍衛監門衛千牛衛上將
軍諸衛大將軍諸衛將軍並為環衛官無定員皆命宗
室為之亦為武臣之贈典大將軍以下又為武臣責降
散官政和中改禁旅則有殿前司都副指揮使侍衛步
軍馬軍都副指揮總之至孝宗時始令節度使領左右
金吾衛上將軍承宣使領左右衛上將軍在内則兼帶
在外則不帶續文獻通考曰遼南面各衛有大將軍
又有上將軍次有將軍之職下有折衝都尉果毅都尉
二職北面大將軍府統所治軍之政令官曰大將軍曰
上將軍曰將軍曰小將軍外有大詳衮司與大將軍府
並官曰大詳衮曰都監曰將軍曰小將軍曰軍校曰隊
帥所屬有護軍司官曰護軍司徒有衛軍司官曰衛軍
司徒有諸路兵馬統署司官曰諸路兵馬都統署曰諸
路兵馬副統署(屬大將軍府下)有東都省分掌兵馬之政官曰
東都省太師有西都省分掌軍馬之政官曰西都省太
師(屬大詳穩司下)金諸衛有上將軍正三品大將軍從三品
次將軍正四品章宗泰和六年伐宋權設平南撫軍上
將軍正三品平南冠軍大將軍從三品次平南龍驤將
軍平南虎威將軍平南盪江將軍殄寇中郎將殄寇郎
將殄寇折衝都尉殄寇果毅都尉凡九階軍還罷元
不設眀設挂印將軍稱鎮守者雲南曰征南將軍兩
廣曰征蠻將軍湖廣曰平蠻將軍遼東曰征鹵前將軍
宣府曰鎮朔將軍大同曰征西前將軍延綏曰鎮西將
軍寧夏曰征西將軍甘肅曰平羌將軍薊州淮安鎮守
漕運總兵以畿内故不得挂印稱將軍有大征討遣總
兵則挂平賊將軍平邊將軍平鹵將軍征夷將軍征鹵
將軍討賊將軍或大將軍或前將軍副將軍印行事事
已納印王世貞史料曰按洪武中命大將軍儀大將
軍拜前諸將拜後先授節次授鉞訖出勒所部建牙鳴
鼓角正行列擎節鉞鼓吹前導百官以次送出其盛如
此今將軍有敕有銀印而無節鉞非將軍而總兵者有
敕有關防而無銀印又曰將軍挂印者事權甚重可以
生殺人而大將軍為尤重洪武元年以徐中山為征鹵
大將軍至十七年卒雖以常開平李岐陽之才且重然
不過副將軍而其他有征南征北征西征戎之重寄亦
不過將軍而已傅潁公之平雲南鎮北邊張英公之三
下交趾統衆多者至八十萬少亦三十萬然皆不得挂
大將軍印也
將軍總載二
增丈人長子(易經曰師貞丈人吉无咎又曰長子帥師以中行也)文武顯
允(詩經曰文武吉甫萬邦為憲又曰顯允方叔征伐玁狁)鷹揚虎臣(詩經曰維師尙)
(父時維鷹揚泮又曰矯矯虎臣在獻馘)元老干城(又曰方叔元老克壯其猷又曰赳)
(赳武夫公侯干城)拊髀推轂(漢書馮唐傳文帝拊髀曰吾獨不得廉頗李牧為將豈憂)
(匈奴哉内又曰古王者之遣將跪而推轂曰閫以寡人制之閫以外將軍制之)鐵虎水
龍(合璧事𩔖曰蔡祐與齊戰被光明甲所向無敵齊人謂之鐵虎晉書曰但畏水中龍指王濬也)
齋斧授鉞(魏志曰凡將出必齋戒之廟授斧故云齋斧合璧事𩔖曰唐德宗廵狩山南渾瑊)
(以諸軍衛入谷口帝臨軒授鉞用拜韓信故事)十策三箭(又曰唐李靖屢授開府獻十策)
(以圖蕭銑十通鑑曰唐薛仁貴高宗時九姓衆十餘萬令驍騎數乘挑戰仁貴發三矢輒殺三人鹵氣懾皆)
(降軍中歌曰將軍三箭定天山壯士長歌入漢關)斗魁天目(史記曰斗魁戴匡六星曰)
(文昌宫一曰上將二曰次將寄合璧事𩔖曰將為天目國命所)囊沙背水(史記曰韓)
(信與龍且夾濰水而陣信夜令人為萬餘囊盛沙以壅水上流引軍半渡擊且佯不勝敗走且果喜追渡水信)
(使決壅水大至且軍大半不得渡急擊殺且皆又曰韓信擊趙使萬人先行出背水陣及破趙諸校賀因問)
(曰兵法後背山陵前阻水澤今背水陣竟以勝此何術也信曰兵法不曰陷之死地而後生投之亡地而後存)
(乎)杜彪韋虎(合璧事類曰梁西荆州刺史杜山從膂力過人便馬善射所被霞明朱弓)
(四石餘力每出挑戰魏軍憚之號為杜彪武梁書曰魏遣齊王蕭寳夤中山王元英圍梁鍾離梁帝遣弟臨)
(川王宏督兵禦之宏懼停車不前魏人遺以巾幗且歌之曰不畏蕭娘與吕姥但畏合肥有韋虎蕭娘即宏吕)
(姥吕僧珍韋虎韋叡也)萬人敵一身膽(史記曰項籍學萬人敵蜀志曰趙子龍)
(將數十騎值曹操軍大出子龍遂前突其陣且鬭且却魏兵追至營子龍大開門魏疑有伏兵引去子龍以勁)
(弩射魏兵魏兵驚駭自相蹂踐墮水死者甚多先主明旦至其營視昨戰所曰子龍一身都是膽也)半
段槍四將印(明皇實錄曰唐哥舒翰為河西衙前將吐蕃大寇邊翰持半段槍當其鋒擊之)
(佩職林曰王忠嗣有武略四將印上平戎八策)原將兵扞燕興師攻翟
(史記曰齊景公召穰苴與語兵事大悅之以為將軍將兵扞燕晉之師說苑曰田單興師十萬將兵攻翟往)
(見魯仲連仲連曰子之攻翟必不能下矣田將軍曰單以五里之城十里之郭復齊之國何為攻翟不能下也)
(去上車不與言決)增割髮置地舉手指天(魏志曰太祖出軍令無敗人田)
(麥犯者死騎皆下馬持麥而行太祖馬乃騰入甲中敕主爵議罰對曰春秋罰不加尊太祖曰作法自犯何以)
(率衆然孤為軍帥不可殺請自刑乃拔劒割髮置地出通鑑曰晉安帝時劉裕抗表伐南燕過大峴燕兵不)
(舉手指天喜形於色左右曰公未見敵而先喜何也裕曰兵已過險士有必死之志餘糧棲畞人無匱乏之憂)
(鹵已入我掌中矣)減竈增竈拔幟立幟(合璧事𩔖曰孫臏減竈虞詡增竈)
(又曰韓信拔趙幟立漢幟)提鼓援枹秉鉞抗旌(國語范蠡應使者曰左提鼓右)
(援枹軍終軍傳曰大將秉鉞抗旌)馬箠下城枕席過師(張耳傳曰杖馬箠下)
(數城從趙充國𫝊曰信威千里枕席之上過師)戰勝攻取雅歌投壺(漢書)
(漢高帝曰連百萬之衆戰必勝攻必取吾不如韓信歌漢記曰祭遵為將軍取士皆用儒術對酒設樂必雅)
(投壺)燕頷虎頭虯鬚猿臂(合璧事𩔖曰班超燕頷虎頭又曰郭知運虯鬚猿)
(臂)七縱七擒八遇八克(柳氏家𫝊錄曰蜀諸葛亮因八陣以施武經七擒以)
(即戎戴合璧事𩔖曰唐婁師德武后時猛士討吐蕃紅抹額來應詔後共鹵戰八遇八克)降騎
十萬破賊五千(唐書曰永泰元年僕固懷恩結吐蕃回紇合圍涇陽郭子儀以數騎出降)
(隂山十萬騎未又曰馬璘以百騎破賊五千李光弼曰吾見以少擊衆如馬璘者矣)說禮敦
詩受成釋奠(左傳曰楚子圍宋晉文公蒐于被廬作三軍謀元帥趙衰曰郤縠可臣亟聞其)
(言矣說禮樂而敦詩書乃使縠將中軍也魯頌曰在泮獻囚注古者出兵受成於學及其反釋奠於學)
三鼓克齊三駕屈楚(左𫝊曰莊公三年齊師伐我公將戰曹劌請從戰于長勺公將)
(鼓之劌曰未可齊人三鼓劌曰可矣齊師敗績貸又曰晉悼公歸國請以息民魏絳請施舍輸積聚以行之)
(期年國乃有節三駕而楚不能與爭注云三駕三次興師也)亞夫堅壁度尙焚
營(史記曰漢景帝拜亞夫為太尉將兵擊吳楚亞夫言於上曰椘兵剽輕難與爭鋒願以梁地委之絶其糧)
(道乃可制也上許之於是會兵滎陽吳攻梁急請救亞夫引兵走昌邑堅壁以守吳兵數挑戰終不出乃引去)
(亞夫出精兵追擊大破之破山堂肆考曰東漢荆州刺史度尚擊桂陽賊卜陽等其三屯多獲珍寳士卒驕)
(富莫有鬭志尚乃宣言兵少須諸郡所發悉至乃幷力攻之申令軍中恣聽射獵兵喜皆出尚乃密使人焚其)
(營獵者還莫不涕泣尚慰勞之曰陽等財寳足富數世諸軍但不幷力耳今所亡少何足介意衆破平之)
徒讀父書常效父法(史記曰秦王齕伐韓攻上黨民走趙趙軍數不勝廉頗堅壁不)
(出應侯使人反間曰秦之所畏獨馬服君之子趙括為將耳趙王遂以括代頗藺相如曰王以名使括括徒能)
(讀父書𫝊不知合變也王不聽突山堂肆考曰南齊斛律光弟羡為幽州刺史善治兵厥畏之謂之南可汗)
(性節儉不好聲色不貪權勢至於行兵常效其父金之法)解鞍誘敵駐節勞民
(史記曰漢李廣為上郡守嘗從百騎出卒遇匈奴數千騎廣令諸騎曰前未到匈奴陣二里所止令皆下馬解)
(鞍士皆縱馬卧會暮匈奴終怪之不敢攻擊是夜即引兵而去漢書曰鄧禹師行有紀三輔百姓皆望風相)
(攜負以迎軍降者日以千數禹所止輒停車駐節以勞來之父老童穉滿其車下)據鞍顧盼
坐帷講誦(通鑑曰東漢馬援年六十二請擊武陵五溪蠻光武愍其老援曰臣尚能披甲上馬)
(帝令試之據鞍顧盼以示可用帝笑曰矍鑠哉是翁也山堂肆考曰東漢張奐為北中郎將匈奴烏桓燒軍)
(門屯赤炕煙火相望兵衆大恐奐安坐帷中與弟子講誦自若軍士稍安)不如豎儒無
踰老臣(史記蒯通說韓信曰酈生一士掉三寸之舌下齊七十餘城將軍以數萬衆歲餘乃下趙五十)
(城為將數歲反不如一豎儒之功乎國漢書曰宣帝時先零羌楊玉叛帝欲命將擊之趙充年七十餘上老)
(之使丙吉問充國誰可將者對曰無踰老臣)立柱而還仆碑而進(漢書曰光)
(武時交趾女子徵側徵貳反詔伏波將軍馬援討之至浪泊與二徵戰大破追斬之交趾平援立銅柱為漢界)
(而還萬隋書曰史萬歲以功加上開府時南寧彝爨靚反詔歲討之入自蜻蜓川行數百里見諸葛亮紀功)
(碑銘其背曰萬歲之後有勝我者過此由是仆碑而進破其部三十萬勒石誦美隋德而還)齅地
知兵指節示將(齊書曰斛律金為淮朔將軍主行兵用匈奴法望塵知馬步多少齅地知)
(兵之遠近出梁書曰豫州刺史韋叡攻魏小峴未拔出行圍柵魏數百人陳於門外叡欲擊之諸將遲疑叡)
(指其節曰朝廷授此非以為飾韋叡法不可犯也遂進擊之魏兵敗走因急攻之中宿而拔)費禕
可人吳進好漢(通鑑曰魏曺爽寇漢中後主遣禕救之將行光祿大夫來敏詣别求共圍)
(棋時羽檄交至人馬擐甲嚴駕已訖禕與對戲了無倦色敏曰向聊試君耳君信可人必能辦賊山堂肆考)
(曰宋楊沂中統制官吳進將所部二千人還臨安進勇於戰鬭嘗對御騎上曰好漢進聞之刺好漢吳進字作)
(背心每閱兵則披以示衆)一軍皆驚萬衆莫抗(史記漢蕭何曰諸將易得耳如)
(韓信國士無雙王必欲争天下非信無可計事者請王設壇具禮拜之諸將皆喜人人自以為得大將至拜乃)
(信也一軍皆驚健晉書曰桓石虔小字鎮惡從桓温入關車騎沖為苻所圍垂沒石虔躍馬赴之拔沖於數)
(萬衆之中而還莫有抗者三軍莫不歎服)燒舸敗魏融鎻降吳(三國志曰曹操)
(伐吳孫權遣周瑜程普等與劉備幷力逆操於赤壁瑜部將黃蓋曰操軍方連船艦首尾相接可燒而走也乃)
(取蒙衝鬭艦十艘載燥荻枯柴灌油其中先以書遺操詐云欲降時東南風急蓋以十艦最著前去北軍二里)
(餘諸船同時發火火烈風猛船往如箭燒盡北船延及岸上營落人馬燒溺死者甚衆操軍遂敗走晉書曰)
(武帝伐吳吳於江磧要害處並以鐵鎻横截之又作鐵錐長丈餘暗置江中逆拒舟艦龍驤將軍王濬作大筏)
(數十令善水者以筏先行遇鐵錐錐輒著筏而去又作大炬長十餘丈灌以麻油在船前遇銷然炬燒之須臾)
(炬熾融液船無所礙孫皓面縳詣軍門降)慶之蒼頭繼倫黑面(宋書曰沈慶之)
(元嘉中雍州群蠻入寇命慶之為建武將軍慶之好戴狐帽蠻每見慶之軍輒曰蒼頭公來矣山堂肆考曰)
(宋尹繼倫敗契丹耶律休格於徐河契丹主相謂曰當避黑面大王以繼倫面黑故也)投醪飲
軍置酒會將(史記曰楚人有饋簞醪者莊王投之於河令將士迎流而飲之三軍皆醉山)
(堂肆考曰唐張守珪為瓜州刺史鹵忽至衆失色守珪曰瘡痍之餘詎可以矢石相角須權以勝之遂置酒城)
(上會諸將作樂鹵疑有備不敢攻引去守珪縱兵擊敗之)光弼靴刀曹彬匣劒
(唐書曰李光弼與史思明戰於河陽分遣諸將以刀置靴中曰萬一不利我亦自刎不令諸君獨死山堂肆)
(考曰宋太祖遣曹彬伐南唐以匣劒授之曰副將以下不用命者毋惜此劒)稱疾誓將
留湼勸軍(宋史曰曹彬征南城將陷忽稱疾不視事諸將問疾彬曰余疾非藥石所愈也惟諸君誠)
(心自誓克城之日不妄殺一人則自愈矣諸將焚香為誓彬即稱愈又曰狄青起行伍十餘年身已顯面湼)
(猶存仁宗敕青傅藥除之青指其面曰陛下以功擢臣不問門第臣所以有今日者由此涅耳臣願留此涅以)
(勸軍中)岳飛神算立信長策(山堂肆考曰宋紹興中賊楊么敗官軍於鼎江)
(詔授岳飛清遠軍節度使討之復命張浚視師潭州飛已招降么黨黃佐將欲討么會朝議召浚還防秋飛曰)
(都督能少留八日可破賊浚曰何言之易耶飛遂如鼎州黃佐招楊欽來降欽又說全忠劉銑來降飛詭罵欽)
(復遣去是夜掩賊營降其衆數萬么赴水死果八日而捷書至潭浚歎曰岳侯神算也又曰宋汪立信咸淳)
(中上言宜出内郡兵以實江淮備外侮又選宗室忠良及有幹用大臣以為統制分東西二府以涖其事如此)
(則可為安邊禦敵之長策矣)霹靂閃電刀痕箭瘢(又曰唐長孫晟為秦州道)
(行軍總管出討突厥斬千餘級有達官來降者言突厥大畏長總管聞其弓聲稱為霹靂見其走馬稱為閃電)
(十又曰宋韓世忠嘗中毒矢以強弩括取之指僅全四不能動刀痕箭瘢如刻畫然)不肯探
簡何能卧牀(又曰東漢鄧禹表張宗為偏將軍赤眉兵大至禹欲就堅城衆憚拒後禹乃書)
(諸將名於竹簡亂投笥中令各探之宗不肯曰死生有命豈可辭難就逸遂為拒後戰却赤眉通鑑曰東漢)
(馬援建武中拜伏波將軍擊交趾還故人孟冀迎勞之援曰方今匈奴擾邊男兒要當死於邊野以馬革裹尸)
(還葬耳何能卧牀上在兒女子手中耶)身被三槍面中六矢(山堂肆考曰漢)
(蓋勲為敵所敗身被三槍堅坐不動使通鑑曰唐安禄山令狐潮圍雍邱潮與張廵有舊廵郎將雷萬春於)
(城上與潮相聞語未絶賊以弩射之面中六矢而不動)原亞夫居細柳田單
在即墨(亞夫事見上坐說苑魯仲連謂田單曰夫將軍在即墨之時則織蕢立則杖臿為士卒倡將)
(軍有死之心士卒無生之氣今將軍東有夜邑之封西有淄上之寳黃金横帶騁乎淄澠之間是以樂生而惡)
(死也)增變幟雜秦軍持幟立趙壁(戰國策曰秦假道韓魏以攻齊齊威)
(王使匡章將而應之與秦交和而令使者數相往來章為變其幟以雜秦軍候者言章子以齊入秦王不應如)
(此者三有司請發將擊之王曰此不叛寡人明矣曷為擊之頃間言齊兵大勝秦王稱西藩之臣而謝於齊)
(史記曰韓信張耳擊趙趙聚兵井陘口夜半𫝊發𨕖輕騎一千人人持一赤幟從間道望趙軍戒曰趙空壁逐)
(我若疾入趙壁拔其幟而易之)奮矟奔魏軍帶箭入稜陣(齊書曰周盤龍)
(與魏軍戰其子奉叔陷陣盤龍奮矟奔魏軍莫不披靡時奉叔已得出盤龍不知乃東西觸擊奉叔見其父久)
(不出復躍馬入陣父子兩騎縈攪數萬人魏軍大敗高帝嘉盤龍功送金釵十二枚與愛妾杜氏手敕曰餉周)
(公阿杜出山堂肆考曰隋煬帝遣將軍陳稜討杜伏威伏威迎挑戰稜軍射中其額伏威怒曰不殺汝矢不)
(拔乃帶箭馳入稜陣獲所射將使拔箭出乃斬之擕其首入稜軍而示之)挺身說回紇
齧指示進明(通鑑曰唐代宗時回紇與吐蕃合兵圍涇陽郭子儀曰今衆寡不敵難以力勝不若)
(挺身說之可不戰而下也遂以數騎出使人傳呼曰令公來回紇大驚太師藥葛羅執弓注矢立陣前子儀免)
(冑釋甲投槍而進諸酋長皆下馬羅拜子儀亦下馬執藥葛羅手責以負約藥葛羅曰吾為僕固懷恩所誤負)
(公誠深今請為公盡力以謝過遂與定約而還後回紇大破吐蕃殺獲萬計唐書曰肅宗時尹子竒復寇睢)
(陽賀蘭進明在臨淮擁兵不救城中日蹙張廵乃使南霽雲犯圍而出告急於臨淮進明具食延之霽雲曰睢)
(陽之人不食月餘矣霽雲雖欲獨食且不下咽大夫坐擁強兵曾無分災救患之意豈忠臣義士之所為乎因)
(齧落一指以示進明曰霽雲既不能達主將之意請留一指以示信歸報座中皆為泣下)
將軍總載三
增飛將軍(史記曰漢李廣為右北平太守匈奴號曰漢之飛將軍避之數歲不敢入)真將
軍(又曰漢文帝時匈奴大入邊周亞夫為將軍軍細柳上自勞軍至灞上棘門已而之細柳先驅至軍門都)
(尉曰軍中聞將軍令不聞天子詔上使使持節詔將軍曰吾欲勞軍亞夫𫝊言開壁門天子按轡至中營亞夫)
(以軍禮見天子為改容式車文帝曰此真將軍矣向者灞上棘門如兒戲耳至亞夫可得而犯耶)原
將軍周官(周禮曰王六軍軍將皆命卿鄭注云凡軍帥不特置𨕖於六官六卿之吏自卿以下能任)
(者使兼官焉)將軍之號(鶡冠子曰人道何先曰先兵富則驕貴則贏兵者百歲不一用然不)
(可一日忘也將軍之號由來遠矣)無則必亂(尸子曰千萬之軍無將軍則必亂)以
征不服(漢書李廣𫝊曰將軍者國之爪牙也司馬法曰登車不軾邅喪不服振旅撫師以征不服萃三)
(軍之心同戰士之力故怒形則千里竦威震則萬物伏)親戎引枹而鼓(說苑曰田單為)
(齊上將軍攻翟不下明日親戎結髮徑立矢石之所乃引枹而鼔之遂下)出征授鉞朝堂
(漢魏故事曰夫遣將軍出征授節鉞於朝堂)
大將軍一(官屬幷附)
原杜氏通典曰大將軍戰國時官也楚懷王與秦戰秦
敗楚擄其大將軍屈匄是矣漢高祖以韓信為大將軍
(又竇嬰為大將軍每朝大議列侯莫敢抗禮)武帝又置初武帝以衛青數征
伐有功以為大將軍欲尊寵之故置大司馬官號以冠
之(衛青加大司馬位冠於大將軍上共為一官)後霍光王鳳等皆然成帝綏
和二年賜大司馬印綬罷將軍官後漢光武時吳漢以
大將軍為大司馬(後漢大將軍自為一官其大司馬不加於其上)和帝時以竇
憲為之舊大將軍位在三公下置官屬依太尉憲威權
震朝廷公卿希旨奏憲位次太傅下三公上長史司馬
秩中二千石從事中郎二人六百石自下各有增(憲初為此)
(官威震天下尚書以下欲拜之伏稱萬歲尚書令韓稜曰禮無人臣稱萬歲之制乃止後梁冀為之官屬倍於)
(三公府)自安帝政理衰闕始以嫡舅耿珤為大將軍常在
京都順帝即位又以皇后父兄弟相繼為大將軍如三
公(梁冀别傳云元嘉二年又加冀禮儀大將軍朝到端門謁者將引增掾屬舍人令史官騎鼔吹各十人)
(風俗通曰桓帝初京師謠曰游平賣印自有平不避豪強及大姓按竇武字曰游平為大將軍印綬所加咸得)
(其人)漢末猶在三公上魏黃初中又有上大將軍以曹真
為之(吳亦以陸遜為上大將軍以諸葛恪為大將軍)眀帝青龍二年晉宣帝自
大將軍為太尉然則大將軍在三司下矣其後又在三
司上自漢東京大將軍不常置為之者皆擅朝權至晉
景帝為大將軍亦受非常之任後以叔父孚為太尉奏
改大將軍在太尉後位次三司下後復舊在三司上至
太康元年琅邪王伷遷大將軍復制在三司下及伷薨
復如舊冠綬佩服與大司馬同宋唯彭城王義康為之
章綬冠佩亦與晉同齊以為贈梁有之陳以為贈後魏
北齊為二大與大司馬同至後周建德四年增置上大
將軍隋並以為武散官不理事上大將軍從二品大將
軍正三品唐貞觀二年九月敕六軍先已各置統軍一
人今十六衛宜各置上將軍一人秩從二品其左右衛
及左右金吾衛上將軍俸料隨軍人馬等並同六軍統
軍其諸衛上將軍次於統軍支給自今以後内外文武
闕官於文武班中材望相當者參叙仍待以後各依故
事於本衛量置衛兵仍舉故事置武班朝參其廊下食
亦宜加給稍令優重漢不見官屬後漢大將軍驃騎將
軍車騎將軍衛將軍有長史一人司馬一人(竇憲為大將軍置長)
(史司馬員吏官屬位次太傅屬官)從事中郎二人掾屬二十九人令史
及御屬三十一人又賜官騎四十人及鼓吹(應劭曰鼓吹二十人)
(非常員)其領軍皆有部曲大將軍營五部部校尉一人軍
司馬一人部下有曲曲有軍候一人曲下有伅伅長一
人其不置校尉部但有軍司馬一人其别營領屬為别
部司馬其兵多少各隨時宜門有門候魏以司馬景王
為大將軍置掾十人别無屬官其驃騎車騎府有長史
司馬晉驃騎衛將軍伏波撫軍都護鎮軍中領四征四
鎮龍驤典軍上軍輔國等大將軍開府皆為位從公品
秩俸賜亦與諸公同加兵者增置司馬一人從事中郎
二人主簿記室督各一人官屬並與公同宋大將軍車
騎驃騎衛將軍諸府皆有長史一人參軍一人又各置
司馬一人齊有大將軍為贈官無僚屬諸驃騎車騎衛
鎮軍中軍撫軍四征四鎮等將軍凡加大字位從公長
史司馬諸官屬亦同公梁因之諸將軍優者亦然陳為
贈官無僚屬後魏大將軍僚屬如三公北齊亦然後周
大將軍有長史司馬中郎掾屬諸曺參軍典籖等員隋
以後無增王世貞史料曰吳元年徐中山達以中書
左相國挂大將軍印平吳還上之
大將軍二
增史記曰武帝伐匈奴以衛青為大將軍位在諸公上
公卿皆拜唯汲黯獨揖有言大將軍尊貴不宜爾黯曰
大將軍有揖客獨不貴耶青聞之愈重黯漢書曰武
帝以霍光為大將軍輔昭帝田千秋為丞相及昭帝初
即位未任聽政事一決大將軍光千秋居相位謹厚有
重名光謂千秋曰始與君俱受先帝遺詔令光治内君
侯治外宜有以教督使光無負天下千秋曰唯將軍留
意即天下幸甚終不有所言後漢書曰詔鄧隲班師
朝廷以太后故遣五官中郎將迎拜隲爲大將軍軍到
河南使大鴻臚親迎中常侍齎牛酒郊勞王主以下候
望於道既至大會群臣賜東帛乘馬應劭漢官儀曰
和帝以竇憲為大將軍乃冠三公又曰梁冀為大將
軍以三世姻媾援立之功官屬皆倍餘府魏志曰太
傅司馬宣王奏免曺爽皇太后詔召高文惠假節行大
將軍事據爽宫太傅謂之曰君為周勃矣後魏書曰
莫題有謀策為大將軍平慕容麟賜爵東宛侯後太祖
欲廣宫宇規度平城四方數十里將模鄴洛長安之制
運材數百萬以題機巧令監定焉陳思王輔臣論曰
知慮深奥淵然難測執節平敵中表條暢恭以奉上愛
以接下納言左右為帝喉舌曺大將軍也晉志曰大
司馬大將軍太尉驃騎車騎衛將軍諸大將軍開府位
從公者為武官公皆著武冠平上黑幘獻徵錄徐達
傳曰達封公後復佩大將軍印鎮北平以便宜徙山後
順寧等處軍民戶三萬五千八百口一十九萬七千餘
籍為軍者給月廩為民者給田以耕凡置屯二百五十
四定墾田一千三百四十三頃北平軍府之用皆賴之
大將軍三
原如三公次丞相(續漢書百官志曰順帝以皇后父梁商為大將軍如三公府置長史)
(司馬中郎掾二十九人將蔡質漢儀曰漢興置大將軍驃騎位次丞相車騎衛軍左右前後皆金紫位次上)
(卿典京師兵衛四夷屯警)鎮撫四夷威鎮州郡(北堂書鈔曰漢武柏梁詩云大)
(將軍曰鎮撫四夷未易哉幽續漢書曰吳漢為大將軍持節北發十郡突騎更始州牧苖曾不肯應調漢斬)
(曾威鎮州郡將其兵詣上)常居門下恭以奉上(漢書曰吳漢為人質厚少文造)
(次不能以辭自達鄧禹及諸將多知之數相薦舉乃得召見遂見親信常居門下下見前曹植輔臣論)
增耿況明經夏侯學禮(後漢書曰耿況王莽時以明經為朔調連率光武徇河北)
(加況大將軍將魏志曰夏侯惇年十四就師學後為大軍雖在軍旅親迎師受業)亮戮馬謖
會斬許儀(蜀志曰諸葛亮為大將軍出軍向祁山馬謖統大衆在前與魏將張郃戰於街亭謖)
(違亮節度大為郃所破亮戮謖以謝衆道魏志曰鍾會為大將軍伐蜀命牙門將許儀在前治會在後行而)
(橋穿馬足陷於是斬儀儀許褚之子有功王室猶不原貸諸軍聞之莫不震悚)鮑永敝素
鄧芝素儉(後漢書曰鮑永初為更始尚書僕射行大將軍事雖為將率而車服敝素為道路所識嘗)
(衣皂襜褕路稱鮑尚書兵馬官蜀志曰鄧芝為大將軍二十餘年身之衣服資仰於不苟於取素儉翛然不)
(治私産妻子不免飢寒)梁椿撫納王操撫循(後周書曰梁椿為大將軍性果)
(毅善於撫納所獲賞物分賜麾下故每踐敵場咸得其力冊府元龜曰王操為大將軍侍明帝出頓紀南操)
(撫循將士莫不用命)三郡皆平萬口來降(又曰曺真為大將軍督諸軍擊南安)
(天水安定三郡安定民楊條等略吏民保月支城真進軍圍之條謂其衆曰大將自來我願早降爾遂自縛出)
(三郡皆平欽又曰孫峻為大將軍魏鎮東將軍毋邱儉前將軍文以淮西之衆西入戰於樂嘉峻與驃騎將)
(軍吕據左將軍留贊率兵襲壽春軍及東興聞欽等敗兵進於橐臯欽詣峻降淮南餘衆數萬口來降)
所當皆破每戰先登(隋書曰乞伏慧周武帝時為熊渠中大夫高祖為丞相從韋孝)
(寬擊尉遲惇于武陟所當皆破授大將軍遲又曰史萬歲仕周為開府儀同三司從梁士彦擊尉迥每戰先)
(登及迥平以功拜上大將軍)遣人請事命使馳奏(明徐達傳曰達遣人自軍中請)
(事上勞之曰將軍忠義出乎天性雖古豪傑之士不能過今所請事悉欲稟命而行此賢臣事君之道吾甚嘉)
(之所請事多可行者將軍從宜行之安明張輔𫝊曰永樂四年命成國公朱能為大將軍征南師次龍川能)
(遘疾以師授右副將軍張輔能薨輔代總其衆以進命使馳奏遣鷹揚將軍吕毅等督軍進攻賊敗走)
總中外事領宿衛兵(後周書曰于翼為大將軍總中外宿衛兵事唐書曰阿史那)
(社爾為右軍大將軍太宗征高麗駐驆之陣領屯衛飛騎及長上宿衛之兵奮不顧命所向無前)鄰
懷陸遜敵憚王軌(吳志曰陸遜為大將軍大帝嘉禾五年北征遜遣將軍周峻張梁等)
(擊江夏新市安陸石陽峻等奄至人皆捐物入城城門噎不得關其所生獲皆加營護將家屬來者使就料視)
(若亡其妻子者即給衣糧厚加慰勞發遣令還或有感慕相攜而歸者鄰境懷之周書曰王軌為上大將軍)
(解徐州之圍擒陳將吴明徹遂為徐州總管威震敵境陳人憚之)原晉以為卿號
趙始受大名(續漢百官志曰大將軍始自秦漢以為卿號漢官儀曰將軍周官也趙王以李牧)
(為將軍破秦始受大名王翦灌嬰並為之)梁冀賜官騎曹真為喉舌(漢書)
(百官志曰順帝以皇后父梁冀為大將軍賜官騎及鼓吹曹植輔臣論曰納言左右為帝喉舌曹大將軍也)
增願奮擊隴蜀自請定漁陽(後漢書曰陳俊為琅邪太守行大將軍事)
(數上書自請願奮擊隴蜀詔報曰陳州新平大將軍之功也負海猾夏盜賊之處國家以為重憂且勉鎮撫之)
(上又曰耿弇為建威大將軍從幸舂陵因見自請北收谷兵未發者定彭寵於漁陽收張豐於涿郡還收富)
(平獲索東攻張步以平齊地帝壯其意乃許之)策書勞寇恂御座宴張奫
(又曰寇恂為河内太守行大將軍事朱鮪使蘇茂賈疆度鞏河攻温恂因奔擊大破之時軍食急乏恂轉輸不)
(絶帝數策書勞問封雍奴侯儀隋書曰張奫自高祖作相授大都督領鄉兵進開府同三司徵入朝拜大將)
(軍高祖命陞御座而宴之謂奫曰卿可為朕兒朕為卿父賜綺羅千匹綠沈甲獸文具装)令禆將
𫝊餐命三軍趣食(漢書曰韓信為大將軍擊趙未至井陘口三十里止舍夜半𫝊發選)
(輕騎二千人人持一赤幟從間道萆山而望趙軍戒曰趙見我走必空壁逐我若直入拔趙幟立漢幟令其禆)
(將𫝊餐曰今日破趙會食諸將皆莫信陽應諾乃入趙壁擒王歇隋書曰于仲文初為後周大將軍尉遲迥)
(之亂仲文大破迥將檀讓軍進攻梁都迥守將李子寬遯走初仲文在蓼堤諸將皆曰軍士遠來士馬疲敝不)
(可決勝仲文命三軍趣食列陣大戰既而破賊諸將皆請曰前兵疲不可交戰竟而克勝其計安在仲文笑曰)
(我所部將士皆山東人果於速進不宜持久乘勢擊之所以制勝諸將皆以為非所及也)尉遲督
六軍賀婁授十鎮(周書曰尉遲迥為西魏大將軍侯景之渡江梁元帝時鎮江陵請脩)
(鄰好其弟武陵王紀在蜀稱帝將攻之梁元帝大懼乃遺書請救又請伐蜀乃令迥督開府元珍乙弗亞万俟)
(吕陵始叱奴興綦連宇文升等六軍甲士一萬二千騎萬匹伐蜀隋書曰賀婁子幹為上大將軍開皇中鹵)
(寇岷洮二州子幹以行軍總管勒兵赴之賊聞而遯高祖以子幹曉習邊事授榆關總管十鎮諸軍事)
將兵鎮武威率師平越巂(後漢書曰竇憲為大將軍永元二年將兵鎮武威憲)
(以護羌校尉鄧訓曉羌人方略上表俱行越三國魏志曰鄭恪武帝時為大將軍天師中率師平嶲置西寧)
(州)原漢祖具禮拜韓信袁紹恥班下魏武(漢書韓信𫝊曰)
(王欲召信拜為大將軍蕭何曰王素嫚無禮今拜大將如兒戲耳王必欲拜之擇日齋戒設壇場具禮乃可王)
(許之紹北堂書鈔曰魏武為大將軍袁紹為大尉恥班在下魏武乃因以大將軍讓紹)增衛青
賢汲黯霍光愛楊敞(史記曰衛青為大將軍既益尊姊為皇后然汲黯與亢禮或說)
(黯曰自天子欲令羣臣下大將軍大將軍尊貴誠重君不可以不拜黯曰夫以大將軍有揖客反不重耶青聞)
(益賢黯楊冊府元龜曰漢霍光為大司馬大將軍時敞給事幕府為軍司馬光愛厚之)清約不
事生産得祿皆散宗族(後周書曰司馬裔為大將軍性清約不事生産所得俸禄)
(並散親戚所又曰蔡祜為大將軍性節儉得祿皆散與宗族)接以師友之道待
以交友之禮(冊府元龜曰後漢竇融為河西大將軍班彪避地河西融以為從事深敬待之接以)
(師友之道彪乃為融畫策事漢軍又曰魏鍾會為大將軍伐蜀蜀蔣琬子斌為綏武將漢城護軍會至漢城)
(與斌書後主既降鄧艾斌詣會於涪待以交友之禮)
大將軍四
增言至流涕(吳志曰陸遜為大將軍時中書典校吕壹竊弄權柄遜與太常潘濬同心憂之言至)
(流涕後大帝誅壹深以自責)聞之流涕(晉書郄鍳為大將軍徐州刺史時蘇峻為亂京師陷)
(没鍳聞之流涕設壇場刑白馬大誓三軍登場慷慨三軍争為用命)宴享極歡(隋書曰于仲文)
(為大將軍高帝初為丞相尉遲迥之亂仲文討之河南既平勒石紀功樹于泗上入朝京師高祖引卧内宴享)
(極歡拜柱國河南道大行臺)賜宴極歡(又曰元諧為大將軍時高祖為丞相尉遲迥作亂遣)
(兵寇小鄉令諧擊破之及高祖受禪賜宴極歡進位上大將軍)原位在三公上(辨釋名曰)
(大將軍位在三公之上昭帝時霍光為大將軍猶在丞相下)奏改三公下(杜氏通典日晉)
(宣帝為大將軍後以叔孚為大尉奏改大將軍位三公下)軍内拜衛青(漢書曰衛青字仲卿)
(為車騎將軍擊匈奴右賢王引兵至塞天子使使者持大將軍印於軍内拜青也)卧内拜曺
爽(魏志曰曺爽字伯昭為武衛將軍明帝寢疾乃引爽入卧内拜大將軍假節鉞都督中外諸軍事錄尙書)
(事受遺詔輔少主)漢時貴戚為之(辨釋名曰大將軍漢時貴戚為之或錄尚書事)
安帝嫡舅為之(通典曰安帝以嫡舅耿珤為大將軍)
大將軍五
原詩晉潘尼送大將軍掾盧宴詩曰贈物雖陋薄識意
在忘言瓊琚尚交好桃李貴往還蕭艾苟見納貽我以
芳蘭增明王世貞戚大將軍入帥禁旅枉駕草堂賦
此贈别詩曰初聞小隊駐吳江忽漫花溪隐畫艭細柳
尚虛金鎻甲前茅時緩碧油幢南中舊部思馳義塞上
新城喜受降憑寫雲臺須第一如論國士總無䨇張
以誠贈蕭大將軍移鎮漁陽詩曰鳴沙城北接雲中千
里飛狐一道通十萬健兒齊上馬旌旗獵獵動秋風
增制唐蘇頲授嗣鄭王希言大將軍制曰具官希言才
推近屬行稟中和用沈厚以為謀體直方而成器頻升
列棘之班常踐執金之秩歴官斯久更事逾深必在親
賢用膺心膂宜領右軍之寄仍直大將之任唐李嶠
授河内高平王重規等大將軍制曰昔程李二將分領
東西之宅周邵兩藩並行南北之化兼此重務允歸賢
戚具官重規等並麟趾英髦犬牙良翰勲藏天府名入
史圖勤誠著於文武美績宣於中外爪牙任切都輦寄
深求賢審官不踰伯叔之國叶心共理佇觀兄弟之政
驃騎將軍一
原杜氏通典曰漢武帝元狩二年始用霍去病為驃騎
將軍定令令驃騎將軍秩祿與大將軍等光武中興以
景丹為驃騎大將軍位在三公下明帝初即位以弟東
平王蒼有賢才以為驃騎將軍以王故位在公上(蒼為驃騎)
(輔政開東閣延英雄及蒼歸國有驃騎時吏丁牧周栩以蒼敬賢下士不忍去之遂為王家大夫數十年事祖)
(及孫帝聞褒美之)數年復罷(其官屬附在大將軍後)魏晉齊並有之
梁雜號中亦有陳後主以蕭摩訶為侍中驃騎大將
軍加左光祿大夫特開黃閣施行馬廳事寢堂置鴟尾
如三公制後魏初加大則在三司上太和中制加大
則在都督中外諸軍下後周亦有之隋開皇中置
驃騎將軍府每府置驃騎車騎將軍各二人十七年頒
銅獸符於驃騎車騎府煬帝改驃騎為鷹揚郎將改車
騎為鷹揚副郎將唐復改為車騎驃騎其制如開皇
而益復微矣武德元年詔以軍頭為驃騎將軍軍副為
車騎將軍(又詔太子諸率府各置驃騎將軍五員車騎將軍十員)後皆省之顯慶
元年乃復置驃騎大將軍為武散官增宋史曰武散
官三十一驃騎大將軍從一續文獻通考曰金驃騎
衛上將軍為武散官正三品下元武職三十四階驃騎
衛上將軍正二品會典曰正二品初授驃騎將軍
驃騎將軍二
原韋昭辨釋名曰驃騎車騎衛將軍秩皆比三公辨云
此三將軍秩本二千石百官表注曰驃騎將軍漢官
也長史司馬各一人金章紫綬五時朝服武冠佩山玄
玉漢書曰武帝以霍去病為嫖姚校尉征匈奴屢有
功寵冠羣臣始置驃騎將軍東觀漢記曰其將軍不
常置比公者又有驃騎將軍建武二十年復置驃騎將
軍位次公有長史一人又曰明帝詔曰東平王蒼寬
博有謀可以託六尺之孤臨大節而不可奪其以蒼為
驃騎將軍又曰永平二十五年左中郎將劉隆為驃
騎將軍即日行大將軍事魏志曰王昶距毋邱儉進
位驃騎將軍世說曰何驃騎第五以高情避世而驃
騎勸令仕對曰然第五之稱何必驃騎(按本𫝊何準兄充為驃騎將軍)
(準兄弟中第五也)增冊府元龜曰晉齊王攸為驃騎將軍開
府辟召禮同三司降身虚已待物以信隋書曰崔彭
轉驃騎將軍宿衛性謹密在省闥二十餘年每當上在
仗危坐終日未嘗有怠惰之容上甚嘉之每謂彭曰卿
當上日我寢處自安又嘗曰卿弓馬固已絶人頗知學
不彭曰臣少愛周禮尚書每於休沐之暇不敢廢也上
曰試為我言之彭因說君臣戒慎之義上稱善明獻
徵錄曰顧成為驃騎將軍右軍都督府僉事官其長子
統普定衛指揮使是歲命成佩征南將軍印總兵征水
西叛寇生擒賊首敬德斬之餘寇悉降又曰朱榮為
驃騎將軍敗賊於嘉林江
驃騎將軍三
原位次丞相位在公上(漢官儀曰漢置驃騎將軍位次丞相漢雜事曰董重為)
(驃騎將軍位在公上)議定制度匡贊時俗(續漢書曰東平憲王蒼為驃騎將軍)
(是時四方無虞蒼以天下化平宜脩禮樂乃與公卿共議定南北郊冠冕車服制度及祖廟登歌八佾舞數蒼)
(以親輔政盡心王室每有議事上未嘗不見從名稱日重北堂書鈔曰曺植輔臣論云在朝廷則匡贊時俗)
(百僚侍儀一臨事則戎昭果毅折衝厭難者司馬驃騎也按司馬驃騎晉宣王也)虚已禮士
高𨕖佐史(漢書東平王蒼傳云蒼為驃騎將軍置長史掾史四十人位在三公上辟當世名士)
(虚已禮之左王隱晉書曰梁王彤為驃騎將軍置右長史司馬高𨕖佐史也)增獲醜七萬
拓地二千(漢書曰霍去病為驃騎將軍元狩四年春出定襄執訊獲醜七萬有四百四十三級)
(武帝以五千八百戶益封秩祿與大將軍等討後周書曰李遷哲初為西魏驃騎大將軍與田宏同信州凡)
(下十八州拓地二千餘里)出其不意知其無備(北魏書曰李遠為驃騎大將軍)
(時東魏北豫州刺史高仲密請舉州來附北齊神武屯兵河陽太祖以仲密所據遼遠難為應接諸軍皆憚此)
(行遠曰北豫遠在賊境高歡又屯兵河陽實難救援但兵務神速若以竒兵出其不意事或可濟太祖嘉曰李)
(萬歲所言差強人意乃授行臺尚書前驅東出太祖率大軍繼進拔仲密以歸後周書曰陸騰為驃騎大將)
(軍江州刺史陵州木寵獠恃險麄獷詔騰討之獠因山為城攻之未可拔騰於城下多設聲樂及諸雜伎示無)
(戰心諸賊果棄其兵仗臨城觀樂騰知其無備密令衆軍俱上縱兵討擊盡破之)王沈屬文
高琳賦詩(冊府元龜曰晉王沈好書善屬文為驃騎將軍錄尚書事後周書曰高琳為驃騎)
(大將軍時文州氐酋反琳討平之師還高祖宴公卿命賦詩言志琳詩云寄言竇車騎為謝霍將軍何以報天)
(子沙漠靖妖氛帝悅曰獯獫陸梁未時欵塞卿言有驗國之福也)于謹偽降韋佑
潛邀(又曰于謹為西魏驃騎大將軍從太祖攻齊神武於邙山不利謹率其麾下偽降立於路左齊神武)
(軍乘勝逐北不以為虞追騎過盡謹乃自後擊之齊軍大亂以此大軍得全冊府元龜曰韋祐為驃騎大將)
(軍東魏遣軍送糧饋宜陽祐潛邀之轉戰數十里)益張旗幟廣張軍聲(後周)
(書曰權景宣為驃騎大將軍破梁司空陸法和司馬羊亮於溳水又遣别帥攻拔魯山多造舟艦益張旗幟臨)
(江欲渡以懼梁人遂冊府元龜曰侯淵為驃騎將軍討韓樓配卒甚少淵廣張軍聲親率數百騎深入樓境)
(大破之)賈疋志略李穆忠節(晉書曰賈疋愍帝時為驃騎大將軍少有志略)
(氣望甚偉見之者莫不悅附美北周書曰李穆為都會芒山之戰免太祖於難太祖其忠節乃歎曰人之所)
(貴唯身命耳李穆遂能輕身命之重濟孤於難乃特賜鐵券恕以十死進驃騎大將軍)將吏荷
恩軍中效命(後周書曰陳忻為驃騎大將軍散財施惠得士衆心身死之日將吏荷其恩德)
(莫不感慟親又曰李遷哲為驃騎大將軍兵士有疾加醫藥軍中感之人思效命)如孝寬策
與郭賢謀(又曰韋孝寬為驃騎大將軍鎮玉壁武帝志在平齊孝寬乃上疏陳三策爾後定山)
(東卒如孝寬之策軍又曰王思政為驃騎大將軍鎮宏農郭賢為伏波將從思政行宏農郡事賢有算略思)
(政重之禦邊之謀多與賢參決)辭色不撓聲色愈厲(冊府元龜曰張孝珉為驃)
(騎將軍驍勇善戰武德三年為王世充所圍衆寡不敵力屈就擒見世充辭色不撓遂為所殺又曰武德初)
(劉感以驃騎將軍鎮涇州薛仁杲率衆圍之感嬰城拒守後出戰被擒仁杲令感語城中云援軍已敗宜早出)
(降感許之及至城下大呼曰逆賊大飢亡在朝夕秦王率軍十萬四面俱集城中勿憂各宜自勉以全忠節仁)
(杲執感於城邊埋脚馳騎射殺之至死聲色愈厲)楊紹中股田宏破骨(後周)
(書曰楊紹為輔國將軍從于謹圍江陵紹為流矢中股力戰不衰事平進驃騎大將軍又曰田宏為驃騎大)
(將軍每臨陣摧鋒直前身被一百餘箭破骨者九馬被十矟朝廷壯之)十日即畢五
騎行前(又曰韋孝寬為驃騎大將軍鎮玉壁欲當其要處置大城乃遣姚岳監築之岳以兵少為難孝)
(寬曰計成此城十日即畢既去晉州四百餘里一日創始二日偽境始知設令晉州徵兵二日方集謀議之間)
(自稽三日計其軍行二日不到我之城隍足得辦矣乃命築之齊人果疑有大軍停留不進版築克就卒如其)
(言步又曰魏元為驃騎大將軍陜州總管尉遲綱遣元率騎五百邀擊東魏雒州刺史獨孤永業有衆二千)
(餘人元輕將五騎行前覘之卒與之遇便即交戰殺數十人獲馬幷甲矟等永業遂退)以草塞
創取汁和屑(隋書曰張定和為驃騎將軍從上柱國李充擊突厥先登陷陣敵刺之中頸定)
(和以草塞創而戰神氣自若敵遂敗走高祖遣使者齎藥馳詣定和所勞問之冊府元龜曰武德初劉感以)
(驃騎將軍鎮涇州薛仁杲率衆圍之城中糧盡遂殺所乘之馬以分將士感一無所噉唯煑馬骨取汁和木屑)
(食之)不事邊幅不自矜尚(後周書曰王羆為驃騎大將軍羆性儉率不事邊幅)
(嘗有臺使至羆為設食使乃裂其薄餅綠羆曰耕種收穫其功已深舂爨造成用力不少乃爾選擇當是未飢)
(命左右撤去之使者大慙軍冊府元龜曰北齊斛律羡後主武平初為驃騎大將兄子武都為兖州刺史羡)
(歴事數帝以謹直見稱雖極榮寵不自矜尚至是以合門貴盛上書推讓)原獲獯狁之士
脩水戰之具(漢書曰霍去病為驃騎將軍與大將軍衛青各五萬步騎數十萬伐匈奴出北)
(平二千餘里功多於青既還上曰驃騎將軍去病率師躬將所獲獯狁之士約輕齎絶大幕封狼居胥山禪於)
(姑衍登臨瀚海執訊獲醜上為治第令視之對曰匈奴未滅何以家為元狩六年薨上悼之發屬國元甲軍陳)
(自長安至茂陵為冢象祈連山戰謝承後漢書曰張意為驃騎將軍討東甌賊意脩水之具浮海就攻一戰)
(大破所向無敵)增賀蘭祥清約長孫澄儉素(後周書曰賀蘭祥為驃騎)
(大將軍荆州刺史性甚清約州境接襄陽岷蜀物産多珍異時與梁通好往來贈遺一無所受又曰長孫澄)
(為驃騎大將軍操履儉素太祖謂曰我於公間志無所惜公有所須宜即具道澄曰澄自頂至足皆明公恩造)
(即如今者實無所須)徒跣持白梃下馬用長矟(又曰王羆為驃騎大將軍)
(鎮華州齊神武遣韓軌等襲羆羆不之覺比曉羆尚卧未起聞閣外洶洶有聲便袒身露結徒跣持一白梃大)
(呼而出敵見之驚走用又曰王思政為驃騎大將軍河橋之戰思政下馬長矟左右横擊一擊踣數人)
都督十二年總兵三十載(三國吳志曰步隲為驃騎將軍領冀州牧都督西陵)
(十二年鄰敵敬其威信相後周書曰陳忻為驃騎大將軍與韓雄里門姻婭少親暱俱總兵境上三十餘載)
(每有禦捍二人相赴常若影響故得數對勍敵常保功名)獨孤言賀若趙儼薦
胡昭(又曰獨孤信為驃騎大將軍於洛陽被圍賀若敦彎弓三石箭不虚發信大竒之言於太祖乃引置)
(麾下授都督仕冊府元龜曰趙儼為驃騎將軍正始中胡昭養志不以經籍自娛儼薦昭曰天真高潔老而)
(彌篤宜蒙徵命以勵風俗)原趙儼叉手上車紀瞻止家為府(魏略)
(曰故事四征有官廚財籍遷轉之際無不因綠趙儼自西征為驃騎叉手上車發到壩上忘持其常所服藥雍)
(州聞之乃追送雜藥材數箱儼笑曰人言語殊不易我偶問所服藥耳何用是為遂不取晉書丹陽紀錄曰)
(紀瞻字士達為驃騎將軍服物制度一按舊典遣使就拜止家為府)
驃騎將軍四
增力追齊將(冊府元龜曰劉雄為驃騎大將軍力戰齊將段孝先於長城西遷軍司馬進爵為周)
(昌侯)追退魏將(又曰楊摽為驃騎大將軍邙山之戰追退魏將侯景太祖嘉之賜帛三百匹)
亟有戰功(北魏書曰叱列伏龜孝明時累遷征西將軍後從太祖征討亟有戰功西魏文帝時)
(進位驃騎大將軍)屢有戰功(冊府元龜曰周宇文欣為儀同三司賜爵興固縣公韋孝寬之)
(鎮王壁也以欣同行屢有戰功加位開府驃騎將軍)賀若敦伏甲(冊府元龜曰西魏賀若敦)
(為驃騎大將軍討陳將侯瑱於湘州時土人亟乘輕舟載米粟及籠雞鴨以餉瑱軍敦患之乃偽為土人装船)
(伏甲士於中瑱軍兵人望見謂餉船之至逆來爭取敦甲士出而擒之)李子雄伏甲(隋書)
(曰李子雄為驃騎大將軍煬帝初漢王諒亂帝疑幽州總管竇抗有貳心拜子雄為廣州刺史馳至幽州召募)
(得千餘人抗從鐵騎二千來詣子䧺所子䧺伏甲請與相見因擒抗)攻河隂先登(冊府元龜)
(曰宇文慶為驃騎大將軍從高祖攻河隂先登攀堞與賊接戰良久中石乃墜絶而復蘇帝勞之曰卿之餘勇)
(可以賈人也)征洮陽先登(後周書曰梁臺為趙平郡大守屢遷驃騎大將軍孝明帝時從)
(賀蘭祥征洮陽先登有功别封綏安縣侯)以功加柱國(隋書曰韓洪仕周為大都督高祖受)
(禪進爵為公尋授驃騎將軍平陳之役授行軍總管及陳平以功加上柱國)功多進柱國
(後周書曰侯莫陳崇為驃騎大將軍開府從擒竇泰復宏農破沙苑從戰河橋崇功多進位柱國)韋
孝寬鎮玉壁(後周書曰韋孝寬為驃騎大將軍鎮玉壁時晉公護將東討孝寬遣長史辛道憲啓)
(陳不可護不納既而大軍果不利)達奚武鎮玉壁(又曰達奚武授驃騎大將軍屢立大)
(功朝議欲以為柱國武謂人曰我作柱國不應在元子孝前固辭不受以大將軍出鎮玉壁)不煩
國家士馬(又曰趙㫤為大都督行南秦州事又加驃騎大將軍㫤自以被拔擢傾心下士擄獲氐羌)
(撫而使之皆為盡力文帝曰不煩國家士馬而能威服氐羌者趙㫤有之矣)不煩國家兵
馬(又曰王羆為驃騎大將軍鎮華州時茹茹渡河南寇候騎已至幽州朝廷徵發士馬屯守京城右僕射周)
(專達召羆議之羆不應命謂其使曰若茹茹至渭北者王羆率鄉里自破之不煩國家兵馬何為天子城中遂)
(作如此驚動繇周家小兒怯懦至此)高市貴幷州功(冊府元龜曰高市貴為晉州刺史從)
(神武破紇豆陵於幷州有功除驃騎大將軍儀同三司封常山郡公)源子恭豫州功(又曰)
(源子恭永熙中入為吏部尚書加驃騎大將軍以子恭在前豫州戰功追賞襄城縣開國男)樊叔
略身先士卒(隋書曰樊叔略為驃騎大將軍從高祖伐齊叔略步卒精銳每戰身先士卒)
李遷哲身先士卒(後周書曰李遷哲為驃騎大將軍與田宏同討信州遷哲每率驍勇為前)
(鋒所在攻戰無不身先士卒)
驃騎將軍五
原誄晉張華魏劉驃騎誄曰昔在殷周惟伊惟吕穆穆
公侯昭兹勲緒如何上天殲我鼎輔金剛玉潤水潔冰
清郁郁文彩焕若朝榮功遂身退致仕懸輿志邈留侯
心邁二疏風凜凜以翼衡雲霏霏以承蓋旐聯翩以飄
颻旌繽紛以奄薄
增碑吕元膺驃騎大將軍論公神道碑曰公諱惟賢字
惟賢西土人也少有志尚奮身轅門與元帥哥舒翰犄
角扞寇鋒刃既即大小數十戰摧陷堅陣洎王師失御
以智信保全所領之軍馳於靈武扈從肅宗與先父洎
乎昆弟立勲成效不可備述至德中授夀府典軍次授
左衛郎將賜紫金魚袋俄轉左監門率又遷左領軍衛
將軍又特進右領軍衛大將軍貞元十五年授驃騎大
將軍行左武威衛將軍上柱國兹以疾終私第詔給鹵
簿鼓吹所以褒寵也
增銘唐穆員驃騎大將軍劉海賓墓銘曰公諱海賓彭
城人也以義俠聞於汧隴之間洎天下兵興以身許國
累功百戰全生萬死歴官十七政至於開府儀同三司
御史中丞樂平郡王食實封五千戶充涇原節度兵馬
使建中初拜驃騎大將軍後二年長安有朱泚之亂公
與故太尉叚秀實約曰公為曺沫我為荆卿期以一劒
而復大駕故公先機而發有害其成段公與公是日幷
命君子謂二公之死千古如生銘曰赫赫太保自天降
忠見危致命有始有終偉哉段公與我同德將滅妖彗
載清宸極天之方稔運奪其力悠悠青史異代悽惻
原表梁簡文帝讓驃騎揚州刺史表曰常願親侯(一作侯服)
就列希同特進之班角巾還第不競龍驤之賞而天澤
無涯名器總集竊以驃騎之官既為上將神州之重實
號中土故以彈壓六戎冠冕九牧豈止司隸絳節金吾
緹騎况復任總皇畿位重連率何則驃騎之號歴𨕖為
重元狩之中始自去病永平之建特授劉蒼齊憲為公
主所申吳漢因群臣之舉
車騎將軍一
原杜氏通典曰漢文帝元年始用薄昭為車騎將軍(灌嬰)
(周亞夫金日磾並為之)後漢章帝即位西羌反以舅城門校尉馬
防行車騎將軍征之銀印青綬在卿上絶席還復罷和
帝即位以舅竇憲為車騎將軍征匈奴始賜金印紫綬
次司空(竇憲為車騎將軍辟崔駰為掾憲府貴重掾屬三十人皆故刺史二千石惟駰以處士年少權)
(在其間其僚佐故事如太尉後梁冀為之官屬倍於餘府)安帝即位西羌宼亂以舅
鄧騭為車騎將軍征之數年復罷(又皇甫嵩等為之其官屬附見大將軍後)
靈帝數以車騎過拜嬖臣及贈亡人(應劭曰美職加於頑兇印綬汚於腐)
(屍虧國家之舊傷虓武之重昔年有覩被髮之祥知其為戎今假號雲集不亦宜乎)魏車騎為都
督儀與四征同若不為都督雖持節屬四征者與前後
左右雜號將軍同其或散還從文官之例則位次三司
晉宋車騎衛不復為四征所督(晉羊祜為車騎將軍開府如三司之儀)後
魏制與驃騎同(位次升降並同)隋車騎屬驃騎府唐省之
車騎將軍二
增漢書曰元光年以中尉程不識為車騎將軍屯鴈門
吳志曰孫一奔魏以一為車騎將軍儀同三司封吳
侯蜀志曰鄧芝字伯苖義陽新野人益州從事張裕
善相芝往從之裕謂芝曰君年過七十位至大將軍封
侯延熙六年遷為車騎將軍涪陵國人殺都尉反芝率
軍征討即梟其渠百姓安堵為大將軍二十餘年賞罰
明斷善䘏卒伍
車騎將軍三
增取河南地登燕然山(漢書曰衛青武帝元光六年拜車騎將軍擊匈奴出上谷)
(斬首數百級賜爵關内侯元朔元年秋青復將三萬騎出雁門斬首數千明年青復出雲中遂取河南地為朔)
(方郡遂後漢書曰竇憲為車騎將軍大破單于於嵇落山登燕然山刻石勒功紀漢威德令班固作銘)
改驃騎班作儀同面(晉書曰賈充為車騎將軍時吳將孫秀降拜為驃騎大將軍武)
(帝以充舊臣欲改班使車騎居驃騎之右充固讓見聽後周書曰伊婁穆字奴千初為太祖内親信授奉朝)
(請邙山之役力戰有功拜為都督丞相府參軍事屢遷撫軍將軍大都督通直散騎常侍嘗入白事太祖望見)
(悅之字之曰奴千作儀同面見我矣於是拜車騎大將軍)斬首四千將兵八百
(後漢書曰馬防建初二年金城隴西保塞羌皆反拜防行車騎將軍事羌豪圍南郡都尉於臨洮防將數百騎)
(去臨洮十餘里鼓譟而前羌人驚走因追擊破之遂解臨洮圍冊府元龜曰吳朱然為車騎將軍右護軍赤)
(烏五年征相中魏將蒲忠胡質各得數千人忠要遮險隘圖斷然後質為忠繼援時然所督兵將先四出聞問)
(不暇收合便將帳下見兵八百人逆掩忠戰不利質等皆退)屢挫其銳盡獲所
掠(隋書曰王辨為車騎將軍渤海賊帥高士逹衆以萬數辨擊之屢挫其銳帝聞而馳召之及引見禮賜甚)
(厚邊後周書曰常善為涇州刺史屬茹茹入寇抄北善率所部破之盡獲所掠拜車騎大將軍)賜
錢十億賜金巨萬(冊府元龜曰漢馮緄桓帝時為車騎將軍擊武陵蠻彝荆州平定詔)
(賜錢十億固讓不受追又曰陳蕭摩訶後主時始興王叔陵為逆摩訶勒兵斬之以功授散騎常侍車騎大)
(將軍封綏遠郡公叔陵所蓄金帛累巨萬後主悉以賜之)鎮守北邊案視諸鎮
(後漢書曰杜茂為車騎大將軍光武時與郭凉擊盧芳將尹白於繁畤時芳據高柳與匈奴連兵數寇邊民帝)
(患之遣謁者段忠將衆郡弛刑配茂鎮守北邊因發邊卒築亭候脩烽火委輸金帛繒絮供給軍中幷賜邊民)
(茂亦建屯田驢車轉運之冊府元龜曰魏源懷為車騎將軍蠕蠕寇邊詔懷禦懷至雲中蠕蠕亡遁懷旋至)
(恒代案視諸鎮凡可以築城置戍及儲糧積仗之處凡表五十八條)數有克捷莫敢
亡叛(北齊書曰可朱渾元為車騎大將軍討西魏儀同金祚黑智達於東雍擒之又與諸將征伐數有克)
(捷降下天保初封扶風郡王率後周書曰李賢為宣威將軍魏孝武西遷太祖令賢騎士迎衛時山東人衆)
(多欲逃歸帝乃令賢以精騎三百為殿衆皆憚之莫敢亡叛加授使持節車騎大將軍儀同三司)擊
周法尚擒蕭寳夤(冊府元龜曰楊文紀仕周為車騎大將軍安州總管長將兵迎陳降)
(將李瑗於齊安與陳將周法尚軍遇擊走之以功進授開府又曰魏賀拔岳為車騎將軍隸爾朱天光為左)
(相大都督討万俟醜奴擒寳夤王慶雲天光雖為元帥而岳功居多)田宏盡心楊素
竭力(後周書曰田宏為都督從太祖復宏農戰沙苑解洛陽圍破河橋陣宏功居多太祖在同州文武並)
(集乃謂之曰人人如宏盡心天下豈不早定即授車騎大將軍儀同三司隋書曰楊素仕周為車騎大將軍)
(從齊王憲拔晉州憲屯兵雞棲原齊主以大軍至憲懼而宵遁衆多敗散素與驍騎十餘人竭力死戰憲僅以)
(獲免)貴寵最盛功績顯著(後漢書曰馬防為城門校尉行車騎將軍事擊金城)
(隴西諸羌破之詔徵防還拜車騎將軍貴寵最盛與九卿絶席魏書曰郭淮嘉平元年遷征西將軍都督雍)
(涼諸軍事與雍州刺史陳泰協策降蜀牙門將荀安等詔曰昔漢川之役幾至傾覆淮在關右三十餘年外征)
(寇鹵内綏民彝比歲以來摧破廖化擒擄荀安功績顯著今以淮為車騎將軍)破安豐王
敗安康賊(北魏書曰爾朱兆為車騎將軍元顥之屯於河橋兆進破安豐王延明顥於是退走莊帝)
(還宫論功除散騎常侍車騎大將軍戰後周書曰陸騰為車騎大將軍與安康賊黃衆寳遂大敗之)
攻琵琶城破鯉魚栅(又曰李遷哲為車騎大將軍從開府賀若敦討樂熾等尋平南)
(出徇地遷哲先至巴州刺史牟安民開門請降安民子宗徹䓁猶據琵琶城招諭不下遷哲攻而克之册府)
(元龜曰楊文恩仕周為車騎大將軍治冀州事討平党項羌及擊破山獠等又生擒夀陽劉叔仁及别從王誼)
(破賊於鯉魚柵)六𫝊會兵五校出塞(漢書曰周亞夫為車騎將軍景帝二年七)
(國反亞夫將兵東擊吳椘乘六傳會兵滎陽至雒陽從故父絳侯客鄧都尉問策遂堅壁昌邑南輕兵絶吳餉)
(道竟破吳椘五又曰竇憲為車騎將軍以執金吾耿秉為副發北軍校黎陽雍營緣邊十二都騎士及羌兵)
(出塞擊匈奴)亞夫不出朱然夜追(又曰周亞夫為車騎將軍景帝時七國反)
(亞夫東擊吳深壁而守使輕騎絶吳椘兵後吳數挑戰終不出頃之吳奔壁東南陬亞夫使備西北已而精兵)
(果奔西北不得入等冊府元龜曰吳朱然拜車騎將軍征柤中魏將李興聞然深入斷然後道然夜出追之)
(軍以勝反大帝遣使拜然左大司馬右軍師)太祖賜玉帶武帝賚竹策
(後周書曰李遷哲為車騎大將軍討樂熾等平之軍還太祖以所服紫袍玉帶及所乘馬以賜之隋書曰楊)
(素周武帝時為車騎大將軍父敷終於大都督及平齊之役素請率父麾下先驅帝從之賚以竹策)和
洪賜金銀裴寬賜金帶(冊府元龜曰和洪周武帝時為車騎大將軍每戰有功前)
(後賜物萬段金銀各百鋌郡後周書曰裴寬為車騎大將軍鎮孔城時北齊伊川守梁鮓嘗在境首抄掠文)
(帝命寬經略焉後鮓行過妻家宴飲既醉寬密知之遣兵往襲斬之帝嘉焉賜奴婢金帶粟帛等)金
祚破西軍源懷據北蕃(北魏書曰金祚為車騎將軍邙山之戰以大都督從神武)
(破西軍除華州刺史文宣受禪加開府儀同三司蠕後周書曰魏源懷宣武時為車騎大將軍正始元年蠕)
(南寇常代詔懷以本官加使持節前出據北蕃懷至雲中蠕蠕亡遁)達奚武覘敵伊
婁謙觀釁(後周書曰達奚武為東秦州刺史齊神武趣沙苑太祖遣武追之具知敵之情狀以告太)
(祖深嘉焉遂破之進爵高陽公拜車騎大將軍從隋書曰伊婁謙初仕周為車騎大將軍武帝將伐齊容問)
(之謙曰偽齊僭擅沈溺倡優麴糵其折衝之將斛律明月已斃讒人之口若命六師臣之願也帝因使謙與少)
(司寇拓跋偉聘齊觀釁)于烈願緩蹕王韶諫班師(冊府元龜曰于烈宣)
(武時為車騎大將軍咸陽王禧反武興王楊集始馳告時帝從禽於野直衛無幾倉卒莫知所計乃敕烈子忠)
(覘虚實烈時留守已有備因忠奏曰臣雖朽邁心力猶可此等猖狂不足為慮願緩蹕徐還以安物望帝聞之)
(甚慰悅拔宋書曰王韶初仕周為車騎大將軍轉軍正武帝既晉州意欲班師韶諫曰齊失紀網主昏於上)
(民懼於下取亂侮亡正在今日願陛下圖之帝大悅賜縑一百匹)我未便可欺自
外無足慮(魏書曰源懷為車騎大將軍時蠕蠕南寇宣武詔懷禦之賜馬一匹細鎧一具御矟一枚)
(懷拜受乃跨鞍執矟躍馬大呼曰氣力雖衰尚得如此蠕蠕雖畏壯輕老我亦未便可欺今奉廟勝之規總驍)
(悍之衆足以擒其首帥獻俘闕下其時年六十一史後周書曰裴寬為車騎大將軍鎮孔城與齊雒州刺獨)
(孤永業相對永業有計謀多譎詐寬每揣知其情出兵邀擊無不克之永業嘗戒其所部曰但好慎孔城自外)
(無足慮其見憚如此)東堂勞王肅西堂餞桓沖(北魏書曰王肅宣武時拜)
(使持節都督江東諸軍事車騎將軍肅討擊齊軍於死虎大破之還京師宣武臨東堂引見勞之以肅淮南屢)
(捷賞帛四千七百五十匹廣冊府元龜曰晉桓沖為車騎將軍都督江州梁益交寧七州孝武餞於西堂賜)
(錢五十萬又以酒三百四十石牛五十頭犒賜文武送至溧州)與劉備同謀與李
瑒參決(又曰漢董承為車騎將軍開府時獻帝自都許之後權歸曺氏帝忌操專偪乃密詔承結義士)
(共誅之承遂與劉備同謀未發會備出征承與偏將軍王服䓁結謀事泄為操所害北魏書曰蕭寳夤為車)
(騎大將軍開府西道行臺啓統軍李瑒為左丞仍為别將軍機戎政皆與參決)原劉琰不預
國政王堪不能禦難(蜀志曰劉琰字威石遷車騎將軍然不預國政但領兵千餘隨)
(丞相亮諷議而已為晉諸公贊曰王堪字世胄行車騎將軍征討諸軍事石勒所襲堪歎曰我國家大將不)
(能禦難何面目復還朝廷遂至被害孝懷悼之)增薦卑湛為博士請驎之
為長史(三國魏志曰張郃河間鄚人明帝時為征西車騎將軍愛樂儒士嘗薦同鄉卑湛經明行脩詔)
(曰昔祭遵為將奏置五經大夫居軍中與諸生雅歌投壺今將軍外勤戎旅内存國朝朕嘉將軍之意擢湛為)
(博士聞冊府元龜曰晉桓沖為車騎將軍南陽人劉驎之名請為長史)薦應奉為司隸
表覆憐為郡守(後漢書曰馮緄為車騎將軍討平荆州蠻賊振旅還京師推功於從事中)
(郎應奉薦以為司隸校尉上書乞骸骨朝廷不許守後周書曰楊&KR0710;仕西魏為車騎將軍時宏農為東魏&KR0710;)
(從太祖攻拔之然自河以北猶附東魏&KR0710;父猛先為邵郡白水令&KR0710;與其豪右相知請微行詣邵郡舉兵以應)
(太祖許之&KR0710;與王覆憐等隂謀舉事遂拔邵郡衆推&KR0710;行郡事&KR0710;以因覆憐成事遂表覆憐為邵郡守)
原破單于登山紀功殄羌賊獻捷振旅(上詳前登燕然山注謝)
(承後漢書曰皇甫嵩字義真拜車騎將軍討平涼羌胡臨鹵庭埽殄羌人靡有孑遺率整二州獻捷振旅)
討武陵平定荆州破黃巾威震天下(漢書曰馮緄字鴻卿為車騎將)
(軍南征武陵蠻賊軍至長沙賊聞悉詣營乞降追擊斬首四千餘級受降十萬餘人荆州平定賜錢一億固辭)
(不受士華嶠漢書曰皇甫嵩拜車騎將軍領冀州牧嵩温恤卒甚得衆情每軍行頓止須營慢脩立然後就)
(舍帳軍士皆食爾乃嘗飯嵩既破黃巾威震天下按黃巾既平嵩奏請冀州一年田租以贍飢民帝從之百姓)
(歌曰天下大亂兮市為墟母不保子兮妻失夫賴得皇甫兮始安居)孝孫征羌帝親幸
府義真討夷百官祖送(又曰馬防字孝孫行車騎將軍事與長水校尉耿恭同征)
(盧水羌還帝親駕幸其府隊謝承後漢書曰皇甫嵩討平涼羌夷𨕖將士梟騎萬戎車三千公卿百僚祖送)
(於平樂館大會)拜金日磾於卧内牀下引張溫於崇德殿
下(漢書曰金日磾為車騎將軍拜於臥内牀下受詔輔少主張璠漢記曰張温以司空拜加車騎將軍征)
(韓遂丙辰引温於崇德殿下温以軍禮長揖不拜也)
車騎將軍四
增安世深辭(漢書曰張安世宣帝初為車騎將軍光祿勲時大將軍霍光薨魏相請以安世為大)
(將軍帝亦欲用之安世請間求見免冠頓首曰老臣耳妄聞言之為先事不言情不達誠自諒不足以居大位)
(繼大將軍後帝笑曰君而不可尚誰可者安世深辭弗能得後竟拜大司馬車騎將軍領尚書事)羊
祜固辭(冊府元龜曰晉羊祜泰始初為都督荆州諸軍事後加車騎將軍開府如三司之儀祜上表固)
(辭)從征突厥(隋書曰錢拔為車騎將軍從楊素北征突厥加上開府煬帝即位漢王諒反於)
(并州又從楊素擊每戰先登)從擊突厥(又曰王仁恭為車騎將軍從楊素擊突厥於靈武以)
(功拜上開府賜物三千段)縱兵攻城(冊府元龜曰陳章昭達為車騎大將軍帥師征蕭巋於江)
(陵時蕭巋與周軍於峽山下南岸築壘名曰安蜀城於江上横引大索編葦為橋以度軍糧昭達乃命軍士仰)
(割其索索斷糧絶因縱兵以攻其城降之)率衆攻城(北齊書曰堯雄仕東魏為車騎大將軍行)
(豫州事時西魏以丘岳寳為豫州刺史據項城義州刺史薛顯據南頓雄率衆攻之一日拔其二城擒顯及長)
(史丘岳寳遁走獲其妻妾將吏三千人皆𫝊送京師)力戰有功(後周書曰達奚實為大行臺郎)
(中從太祖擒竇泰復宏農破沙苑皆力戰有功加車騎將軍)力戰退之(冊府元龜曰李禮成)
(仕周拜車騎大將軍伐齊之役從武帝圍晉陽禮成以兵擊南門齊席毗羅率精甲數千拒帝禮成力戰退之)
當時名將(又曰魏鄧亮以都督從賀拔岳西征嘗先鋒陷陣以功拜大都督又以迎魏武功遷)
(左大都督從擒寳泰復宏農與沙苑之役並力戰有功遷車騎大將軍開府封長廣公以勇敢見知為當時名)
(將太祖謂曰卿文武兼資即孤之孔明也)當時驍將(後周書曰怡峰為車騎大將軍與諸將征)
(討每戰克捷沈毅有瞻得士卒心當時號為驍將)給三望車(宋書曰沈慶之為車騎大將軍)
(以郡公就第每從遊幸及較獵據鞍陵厲不異少壯太子妃上世祖金鏤匕箸及杆杓帝以賜慶之曰觴酌之)
(賜宜以大夫為先也前廢帝即位賜慶之几杖給三望車一乘)給油絡車(冊府元龜曰南齊陳)
(顯達遷車騎將軍開府預廢鬱林之勲為司空進爵為公甲仗五十人入殿明帝即位進太尉加兵二百人給)
(油絡車)所向摧殄(梁書曰胡僧祐為車騎將軍西魏寇至元帝以僧祐為都督城東諸軍事)
(魏軍四面起攻僧祐親當矢石奬勵將士衆咸為致死所向摧殄賊莫敢前)所向摧破(北魏)
(書曰李崇為車騎將軍揚州刺史崇深沉有將略在州經十年嘗養壯士數十人寇賊侵邊所向摧破號曰卧)
(虎賊甚憚之)原馬防位同九卿(華嶠漢書曰馬防行車騎將軍事位同九卿班同三)
(府也)鄧鴻在九卿上(東觀漢記曰永平六年鄧鴻行車騎將軍位在九卿上絶坐)
增梁椿屢有戰功(後周書曰梁椿屢有戰功授車騎大將軍儀同三司大都督從戰河橋進)
(爵東平公)常善屢有戰功(又曰常善為龍驤將軍魏文帝大統初屢有戰功除涇州刺史)
(屬茹茹入寇善率所部破之拜車騎大將軍)并將燕趙齊梁楚車騎(漢書曰灌)
(嬰以車騎將軍從擊燕王荼明年從至陳取椘王信還剖符世世勿絶食穎隂二千五百戶從擊韓王信於代)
(至馬邑别降樓煩以北六縣斬代左將破鹵騎將於武泉北受詔并將燕趙齊梁椘車騎擊破鹵騎於硰石)
并將梁趙齊燕楚車騎(又曰傅寬為車騎將軍幷將梁趙齊燕椘車騎别擊陳豨)
(丞相敞破之因降曲逆從擊黥布功益封定食邑五千三百戶)
御定淵鑑𩔖函卷一百一
