欽定四庫全書
御定淵鑑類函卷三百六十四
珍寶部四(珠瑁貝增珊瑚瑇水晶)(瑪瑙琥珀)(瑠璃玻瓈)(車渠雲母)
珠一
增說文曰珠蚌之陰精也原案周易川靈圖曰至德
之盛五星如連珠禮斗威儀曰其政平德至淵泉則
江海出明珠樊文淵七經義曰珠母者大珠在中小
珠環之後漢書曰珠蚌中陰精也玓瓅明珠色也璣
珠不圓也常璩華陽國志曰廣陽縣山出青珠永昌
郡博南縣有光珠穴出光珠珠有黃珠白珠青珠碧珠
後魏書曰河鉤羌國出金珠伏無忌古今注曰章
帝元和元年明珠出館陶大如李有光耀三年明珠出
豫章江底大如雞子圍四寸八分和帝永元五年鬱林
降人得大珠圍五寸七分山海經曰三珠樹生赤水
上其為樹如栢葉皆為珠徐衷南方草木狀曰凡採
珠常三月用五牲祈禱若祠祭有失則風攪海水或有
大魚在蚌左右白蚌珠長三寸半在漲海中其一寸五
分有光色一旁小形似覆釜為第一璫珠凡三品其一
寸三分雖有光色形不圓正為第二滑珠凡三品增
潛確類書曰龍珠在頷鮫珠在皮蛇珠在口鱉珠在足
魚珠在眼蚌珠在腹然惟蚌珠為多餘則偶有之耳又
蜘蛛亦有孕珠者又曰珠出廣東廉州珠池者四曰
楊梅曰青鶯曰平江曰永安出雷州者一曰樂明實皆
海而島嶼環回故稱池云續文獻通考元珠課在大
都者元貞元年聽民于楊村直沽口撈採命官買之在
南京者至元十一年命穆齊特阿拉善等於松阿哩江
阿都古江呼嚕古江採之在廣州者採於大步海他如鄂諾
齊都爾罕都呼三河之珠至五年徙鳳格等戸撈採勝
州延州等城之珠十三年命婁博克逹等撈採明
曹昭格古要論曰南珠出南海蚌中南番者好廣西者
易黃要身分圓及色白而精光者價高以大小粒數等
分兩定價古云一圓二白又云一顆圓十顆錢北珠出
北海亦論大小分兩定價原爾雅曰西方之美者有
霍山之多珠玉焉(霍山今在平陽永安縣東北)尚書曰淮夷蠙珠
暨魚(淮夷二水出蠙珠美魚)增周禮天官玉府曰若王合諸侯
則共珠盤玉敦原大戴禮曰川生珠而岸不枯山
海經曰開明北有珠樹文玉樹增又曰數歷之山楚
水出焉其中多白珠原穆天子傳曰天子北征舍於
珠澤珠澤之藪方三十里戰國策曰張丑為質于燕
燕王欲殺之走出境境吏得丑丑曰燕王所欲殺我者
人言我有寳珠也王欲得之我今已亡之矣而王不信
今子且致我我且言子奪我珠而吞之燕王必且殺子
刳子之腹及子之腸矣吾要且死子之腸亦且寸絶矣
境吏恐而放之增史記曰明月之珠藏于蚌中蛟龍
伏之東觀漢記曰永建四年漢陽太守文礱獻大珠
詔曰海内頗有災異礱不推忠誠而偷明珠之瑞以求
媚令封珠却還原魚豢魏略曰大秦國出明珠夜光
珠真白珠夫餘出珠珠大如酸棗魏志曰文帝問蘇
則曰前破酒泉張掖西域通使燉煌獻逕寸大珠可復
求市益得否則對曰若陛下化洽中國德流沙漠即不
求自至求而得之不足貴也帝默然增蜀志曰秦宓
奏記益州牧劉焉薦儒士任定祖曰甫欲剖蚌求珠今
乃隋和炳然復何歎哉王隱晉書武帝詔曰御府内
省珠玉玩好之物皆以賜王公也又陶璜表曰合浦
郡土地墝埆無田可農百姓惟以採珠為業商賈去來
以珠貨米而吳時珠禁甚嚴慮百姓私散好珠禁絶來
去人以飢困又所調猥多限每不充今請上珠輸二次
珠輸一麤者蠲除自十月訖二月非採珠之時聽商旅
往來如舊並從之唐書曰貞觀四年林邑國獻火珠
五代志楚州獻如意寳珠大如雞子而圓正色極瑩
澈置之室中明如滿月五代史吐蕃婦人戴瑟瑟珠
珠之最好者一珠易一良馬(瑟瑟碧珠也)原晏子曰景公
為履黃金之綦飾以銀連以珠良玉之絇其長尺冰月
服之以聽朝晏子朝公迎之履重僅能舉足晏子曰古
者聖人制衣服冬輕而煖夏輕而清今金玉之履冰月
服之是重寒也莊子曰黃帝遊乎赤水之北登乎崐
崙之山遺其玄珠使智索之而弗得使離朱索之而弗
得使喫詬索之而不得也乃使象㒺黃帝曰異哉象㒺
乃可以得之乎又曰河上有家貧窮恃緯蕭而食者
其子沒淵得千金之珠父謂其子取石來鍜之曰夫珠
必在驪龍頷下子得之必遭其睡也使而寤子尚奚微
之有哉增又曰夫唾大者如珠小者如霧原呂氏
春秋曰以隋侯之珠彈千仞之雀世必笑之何也所用
重所要輕也韓子曰楚人賣珠于鄭為木蘭之櫝薰
以桂椒綴以珠玉飾以玫瑰緝以翡翠鄭人買其櫝還
其珠可謂善賣櫝不可謂善鬻珠也又曰子胥出走
邊侯得之子胥曰上求我也以我有美珠也今我已亡
之矣且曰子取之邊侯憂而釋之淮南子曰明月之
珠不能無纇又曰楚王亡其猿而林木為之殘宋王
亡其珠于池中而魚為之殫增任子曰丹淵之珠沈
于黃泥鹽鐵論曰珠璣出桂林距漢千餘里說苑
曰墨子謂滑釐曰今凶年有欲與子隋侯之珠者曰不
得賣也以為飾又欲與子鍾粟者曰得珠不得粟不得
珠得粟子將何擇滑釐曰粟可取也論衡曰今審知
有富貴之命則幽居候之不須勞形求索也猶珠在山
不求貴價于人人自貴之命富之人筋力自輕命貴之
人才智自高抱朴子曰識珍者必拾濁水之明珠賞
氣者必採穢藪之芳蕙原東方朔神異經曰西北荒
中有二金闕高百丈(一作相去百丈)上有明月珠徑三寸(一作二尺)
光照千里增蔡邕勸學曰明珠不瑩焉發其光寳玉
不琢不成珪璋原搜神記曰南海之外有鮫人水居
如魚不廢緝績其人能泣珠萬震南州異物志曰合
浦民善游採珠兒年十餘歲使教入水官禁民採珠巧
盜者蹲水底刮蚌得好珠吞而出廣志曰莫難珠其
色黃生東夷有明珠稱夜光有大珠徑寸或圍二寸已
上出黃支(一作枝)有至圓珠置之平地終日不停有石珠
鑄石為之一名朝珠裵氏廣州記曰鯨魚目即明月
珠故死不見有目精增博物志曰五月五日取青蛉
頭土中埋皆成青珠梁四公傳杰公語梁武帝曰如
意珠上者夜光照四十里中者十里下者一里光之所
及無風雨雷電水火刀兵諸毒厲驪珠九色上者夜光
百步中者十步下者一室光之所及無蛇虺蟲豸之毒
蟲珠七色而多赤其蟲六足二目目當其陷處有凹有
鐵鼻蚌珠五色皆有夜光及數尺無瑕者為上有瑕者
為下蚌蛛生於蚌腹與月盈虧蛇珠所致隋侯即其事
也唐劉恂嶺表錄異曰廉州海水之中有洲島島上
有大池謂之珠海每年刺史修貢自監珠戸入池采珠
以充貢賦耆舊傳曰太守貪珠即逃去孟嘗還珠之
池皆生老蚌剖而取珠池在海上其底與海通又池水
至深無可測也取小蚌肉貫之蔑曝乾謂之珠母容桂
人率如脯燒之以薦酒内有細珠如粱粟乃知珠池之
蚌隨其大小悉胎中有珠矣杜陽雜編開元初罽賓
國貢珠光明潔白可照一室視之則有仙人玉女雲鶴
絳節之象動搖其中及代宗即位寳庫中往往有神光
異氣山堂肆考唐大歷中林邑獻雲珠五色又名誥
多珠同菖蒲煑食可數日不飢又容州海渚亦産珠置
官掌之宋太宗太平興國二年容州始貢珠百斤賜擔
負者銀帶衣服續文獻通考金大定九年罷東南路
採珠又曰元産珠之所大都南京羅羅碩達勒達廣州
又曰世祖中統三十年回回獻大珠要價數萬上曰
珠何用當留是錢以賑貧遂却之又曰至大四年近
侍有言賈人獻美珠者帝曰吾服御雅不喜飾以珠璣
生民膏血不可輕耗汝等當廣進賢才以恭儉愛人相
規不可以奢靡蠹財相導言者慙而退又曰明嘉靖
中廣東進珍珠三千二百餘顆
珠二
原搜神記曰隋侯行見大蛇傷救而治之其後蛇銜珠
以報之徑盈寸純白而夜光可以燭室故歷世稱焉
又曰吳王夫差女名紫玉死亡童子韓重至塚前哭祭
之女乃見形將重入塚遺徑寸明珠又曰有玄鶴為
弋人所射窮而歸噲參參收養療治瘡愈而放之後鶴
夜到門外參執燭視之鶴雌雄雙至各銜明珠以報參
焉王孫子曰昔衞靈公坐重華之臺侍女數百隨珠
照日羅衣從風仲叔御入諫靈公下席再拜曰寡人過
矣吕氏春秋曰宋桓司馬有寳珠抵罪出亡王使人
問珠之所在曰投之池中于是竭池而求之魚盡死焉
此言禍福之相及也拾遺記曰燕昭王懷黑蚌之珠
當隆暑體自輕凉號曰招凉珠三輔故事曰秦始皇
葬驪山起陵高五十丈下以水銀為泉以明月珠為日
月列仙傳曰朱仲者會稽市販珠人漢高后時募市
三寸珠乃詣闕上之賜金五百魯元公主私以七百金
從求之仲獻四寸珠而去不知所之三秦記曰昆明
池昔有人釣魚綸絶而去遂通夢於漢武帝求去鉤帝
明日戲于池見大魚銜索帝曰豈夢所見耶取而放之
間三日池邊得明珠一雙帝曰豈非魚之報耶幽明
錄曰漢武帝幸河渚聞弦歌之音俄而有老公及年少
數人出皆長八尺九寸為帝奏樂飲酒老公顧命取洞
穴之寳一人受命下沒川底得一大珠徑數寸明耀絶
世上問東方朔朔曰河底有一穴深數百丈中有赤蚌
生此珠焉漢書曰武帝時使人入海市明月大珠至
圍二寸巳下又曰昭帝上官太后被珠襦廢少帝為
昌邑王又曰董偃與母賣珠為業偃年十三隨母入
館陶公主家左右言其姣好召見曰吾為母養之因得
幸漢武故事曰帝起神屋堂以白珠為簾瑇瑁為㭱
東觀漢記曰顯宗時鍾離意為尚書交趾太守坐贓
千金徵還伏法詔以資物班賜羣臣意得珠璣悉以委
地而不拜賜上怪問其故對曰臣聞孔子忍渴于盗泉
之水曾參廻車於勝母之閭惡其名也此贓穢之寶誠
不敢拜受帝嗟嘆曰清乎尚書之言乃更以庫錢三十
萬賜之謝承後漢書曰孟嘗為合浦太守郡境舊採
珠以易米食先時二千石貪穢使民採珠積以自入珠
忽徙去合浦無珠餓死者盈路孟嘗行化一年之間去
珠復還又曰汝南李敬為趙相奴于鼠穴中得繫琢
璫珥相連以問主簿對曰前相夫人昔亡三珠疑子婦
竊之因去其婦敬乃送珠付前相相慙追還去婦續
漢書曰扶風人士孫奮居富而性吝梁冀以馬桑遺之
從貸錢五千萬奮以三千萬與之冀大怒乃告郡縣認
奮母為其守藏婢云盗白珠十斛紫金千斤以叛遂收
考奮兄弟死於獄中悉没貲財億七千餘萬蜀志曰
宗預使吳孫權泣别曰君每銜命結二國之好今孤衰
老恐不復見遺預大珠一斛幽明錄曰王敦台吳猛
猛至江口入水中命船人並進船至大雷見猛行水上
從東北還逆船弟子問其故猛云水神數興波浪賊害
行旅暫過約敕以真珠一握為信增拾遺記曰石季
倫所愛婢數十人季倫嘗屑沈水香塵末布象牀上使
所愛者踐之無迹則賜真珠百徘若有迹者即節其飲
食令體輕故閨中相戲曰爾非細骨輕軀那得百琲明
珠(琲貫之名也)唐書曰貞觀中桂州都督李弘節以清慎
聞身沒之後其家賣珠上聞之曰此人生時宰相言其
清白今日既然舉者豈得無罪魏徵諫曰弘節為國立
功前後大蒙賞賚居官終歿不言貪殘妻子賣珠未為
有罪伏惟再思上撫掌曰造次不思遂有此語方知談
不容易事文類聚狄仁傑調汴州參軍閻立本異其
才曰君可謂滄海遺珠矣開元遺事張說為相有人
惠一珠紺色有光事有遺忘玩此珠便覺心神開悟名
曰記事珠說秘而寳之明皇雜錄明皇賜虢國照夜
璣蓋希世之寳也馮纂記事珠曰于授幼時以綠真
珠勝為簾柙授讀書數真珠以記日輒一遍杜陽雜
編唐順宗時拘彌國貢履水珠色黑類鐵大如雞卵其
上鱗皺其中有竅云持入江海中可行洪波之上上遂
命善浮者以五色絲貫之繫于左臂遣入龍池其人則
涉于波上如履平地潛入水中良久而出遍身略無沾
濕上竒之至長慶中嬪御試弄于海池遂化為黑龍入
於池内俄而雲煙暴起不復追討山堂肆考五代馬
植為安南都護州部廢池珠玉復生宋沈存中筆談
熙寧中駐輦國使人入貢乞依本國撒殿詔從之使人
以金盤貯珠跪捧于殿檻之間以金蓮花酌珠向御坐
撒之謂之撒殿乃其國至敬之禮也朝退有司埽殿得
珠十餘兩分賜鳴道集宋慶歷中廣州有蕃商死珍
珠没官上命取禁中錢易之以賜張貴妃時禁中同輩
因此有于上前乞旨和買者京師珠價遂致騰踊上頗
知之一日别殿賞牡丹妃嬪畢集貴妃最後至乃以前
日珍珠為首飾以誇同輩上望見以袖掩面曰滿頭白
紛紛地更沒些忌諱貴妃慙赦起易之上乃大悦自是
禁中不戴珠價大減湘山野錄唐質肅公介謫潭州
一巨商私藏蚌胎為關吏所搜太守以下輕其估悉自
售焉分珠事發奏方入仁宗謂近侍曰唐介必不肯買
案且奏覆覧之果然續文獻通考金天德四年十一
月買珠於烏爾古德哷勒部及富里路禁百姓私相貿易仍
調兩路民夫採珠一年元史察罕傳世祖即位賜珠
二串又耶律希亮傳希亮至葉美里城定宗遺以耳
環二珠大如榛實價值千金欲穿其耳使帶之希亮辭
曰不敢因是以傷父母之遺體也且無功受賞尤不可
王乃解金束帶遺之曰繫此於遺體宜無傷
珠三
原夜光明月(上詳前一珠沈懷遠南越志曰海中有大明月珠水精珠)照金
闕歸瑶臺(上詳前一刑太公六韜曰武王入殷釋紂之所拘罪皆免之歸瑶臺之珠)
吐澤藏淵(春秋保乾圖曰吐珠于澤誰能不含宋均注曰珠出于野澤之中誰能不舍取以為)
(寶也此莊子曰修其道之謂備不以物挫志之謂完君子明則韜乎其事沛乎其為萬物逝也若然者藏金)
(于山藏珠于淵也)編星照月(尚書考靈曜曰甲子冬至日月五緯俱起牽牛日月若編)
(珠花洞冥記曰帝起甘泉望風臺臺上得白珠如一枝帝以飾九華之蓋望之若照月也)鳳銜
龍吐(王子年拾遺記曰黃帝之子名青陽是曰少昊一名摯有白雲之瑞號為白帝有鳳銜明珠致)
(于庭少昊乃拾珠懷之使照服于天下也尚書考靈曜曰卯金出軫握命孔符赤用藏龍吐珠鄭玄注曰藏)
(秘也珠寳物喻道也赤漢將用天之秘道)九品六異(沈懷遠南越志曰珠有九品大五分)
(以上至一寸八九分為大品有光彩一邊小平似覆釡者名璫珠璫珠之次為走珠走珠之次為滑珠滑珠之)
(次為磥砢珠磥砢珠之次為官雨珠官雨珠之次為税珠税珠之次為葱符珠墨子曰和氏之璧夜光之珠)
(三棘六異此諸侯所謂良寳)笑舞鶴握靈蛇(孫柔之瑞應圖曰晉平公鼓琴有玄)
(鶴二雙自天而下銜明珠舞于庭一鶴失珠覓得而走師曠掩口而笑曹植與楊德祖書曰偉長擅名于青)
(土公幹振藻于海隅德璉發迹于北魏足下高視於上京當此時也人人自謂握靈蛇之珠家家自謂抱荆山)
(之玉)曜瓊蚌隱金沙(郭璞江賦曰瓊軒晞曜以瑩珠石&KR0917;應節而揚葩曹植遠遊)
(篇曰夜光明珠下隱金沙採之誰遺漢女湘娥)出黃枝遺赤水(林邑記曰黃枝州上)
(戶口殷富多明珠雜寳下詳前一)度寸徑尺(韓詩外傅曰良珠度寸雖有百仞之水不)
(能掩其輝銜王子年拾遺記曰燕昭王時有黑鳥白頭集王之所洞光之珠圓徑一尺此珠色黑如漆而懸)
(室内百神不能掩其精靈)照乘媚川(史記魏王謂齊威王曰若寡人國小尚有徑寸之珠)
(照車前後十二乘詳寳珠陸機文賦曰石藴玉而山輝水懷而川媚)三色七采(沈約)
(宋書曰文帝詔太史令錢樂之作小渾天安二十八年中外以白真珠及青黃三色珠為三象星日月五星悉)
(居黃道飾西京雜記曰高祖斬白蛇劍上有七采珠九華玉為雜厠五色琉璃為匣劍在室光景猶照于外)
(也)白花文鏡(上詳前照月注珠孝經援神契曰神靈滋百寳用則母璣鏡也宋均注)
(曰事神明得則文珠有光可為鏡)拾濁水沈丹泉(上詳前一丹任嘏道論曰泉)
(之珠沈于黃泥璠璵之寳藏于裔石)飾桂櫝鈿金盤(上詳前一曰魏收後魏書武)
(皇帝和平二年秋詔中尚坊作黃金合盤十二具鈿以玫瑰珠玉也)火齊木難(珠名也)
(文選注云木難碧珠也)龍銜鮫泣(燭龍銜珠以為曜而鮫人寄宿人家臨去泣出珠)
(以與主人故吳都賦曰淵客慷慨以泣珠)捐泉委地(新語曰舜捐珠于五湖之泉以塞淫)
(邪之路文選沉珠于泉下詳一)解佩飾履(鄭交甫將南適楚至漢臯臺下遇二女佩)
(二珠大如荆雞之卵交甫與言曰欲子之佩二女遂解與交甫而去不見二女其珠亦失下詳一)暗
投不執(晉崔洪字良伯手不執珠玉汝南王亮讌公卿以琉璃杯行酒酒至洪洪不執)圓
水碕岸(淮南子水圓折者有珠枯碕長岸也珠生則草木不)上幣寳物
(管子曰先王以珠玉為上幣)掌上口中(詳一)璀璨玓瓅(珠光彩貌)
(珠明色)蚌蛤胎鯨鯢目(文選蚌蛤珠胎與月虧全下即明月珠)生老
蚌譖薏苡(三輔決錄曰孔融見韋元將仲將與其父書曰不意雙珠生于老蚌馬援載薏苡)
(一車人有譖之為文犀明珠)含始吞馮夷剖(帝王世紀含始遊洛有玉雞含赤珠)
(吞之生高祖明文選馮夷剖蚌列珠)遊女弄玉雞銜(遊女弄珠于漢臯之曲)
(下詳上)採交州還合浦(晉陶璜表詳前一下詳前二)含幽育明
詭暉别色纍纍熒熒(禮曰纍纍乎端如貫珠下珠光)增一
簞二升(左傳越圍吳晉趙孟使楚隆告於吳王王與之一簞珠史記曰漢王賜張良金百鎰白)
(珠二升良具以獻項伯)封還委去(東觀漢記詳一辰謝承後漢書豫章黃向路中得)
(珠璣一囊可直三百餘萬求主還之主欲以半謝向向委去不顧也)孔青色紫(魏志曰倭)
(國王壹與遣大夫率善等貢白珠五十孔青大勾珠二枚南史曰中天竺國在月支東南數千里出火齊狀)
(如雲母色如紫金有光耀列之則蟬翼積之則如紗縠之重沓也)承影在山(唐書曰婆)
(利國東有羅刹國出火珠狀如水晶日午時以珠承影取艾藉之即火出論衡詳一)成阜
懸壁(拾遺記曰舜葬蒼梧之野有憑宵雀銜青沙珠積成壟阜名曰珠丘今蒼梧之外採藥者時得青石)
(潔如珠服之不死帶者身輕如事文類聚郭況家富懸明珠于四壁晝視石夜視如星)鳥藏
羊吐(拾遺記曰瀛洲有鳥如鳳身紺翼丹名藏珠每鳴翔而吐雜珠累斛仙人常以其珠飾仙裳輕而曜)
(于日月也仍幽明錄曰洛下有洞穴婦欲殺夫推下經多時至底得一穴行數十里見人皆長三丈披羽衣)
(如此九處最晩所至告飢長人指中庭柏樹下有一羊令跪將羊鬚初將得一珠後得始令其噉之即得療飢)
(復從穴行出交州還洛問張華云九處地仙名九館大夫羊為癡龍初一珠食之天地等夀次者延年後者充)
(飢而已)為字求環(元史帕克斯巴傳降詔褒護必敕濟章佩監絡珠為字以賜又多爾)
(傳國王多羅台被殺多爾濟襲國王位多羅台弟鼐瑪台恃太師巴延勢謂國王位已所當襲愬於朝巴延妻)
(欲得多爾濟大珠環價直萬六千錠多爾濟無以應則慨然曰王位我祖宗所傳不宜從人求買我縱不得為)
(設為之亦我宗族人耳于是鼐瑪台以賂故得為國王而除多爾濟遼陽行省左丞相)蟻通
鱉吐(東坡集注有得九曲寳珠穿之不得孔子教以塗脂于線使蟻通之晉顧微廣州記海中多朱鱉)
(狀如肺有四眼六脚而口吐珠)赤野青鶯(管子曰玉起于禺山珠起于赤野下出廣東)
(珠池詳前一)蛉頭魚石(張華博物志詳前一珠廣志曰班魚頭中有白石如璣出北)
(海)與楚送秦(上詳一簞注送戰國策蘇秦說李兊不能聽秦以明月之珠)耀
日映人(上詳鳥吐注並衞玠别傳王武子謂人曰昨日與吾外甥坐若明珠之在我側朗然來)
(映人)丹淵青泥(任子詳一珠彙苑詳注唐武后時西國獻青泥一枚珠類拇指微青后)
(不知貴施西明寺僧布金剛額中後有講席蕃商來聽見珠但於珠下諦視而意不在講僧知其故因問欲買)
(珠耶商云必若見賣當致重價僧初索千貫漸至萬貫商悉不醻遂定至十萬貫賣之商得珠納腿肉中還西)
(國僧尋奏聞后敕求此商數日得之使者問珠所在于腿中取出則天問貴價市此何所用之商云西國有青)
(泥泊多珠但苦泥深不可得以此珠投泊中泥悉成水其寳可得矣)映波滴翠(事類賦映)
(秋波而圓折與夜月而虧全末潛確類書滴翠珠狀如雞子瑩澈若水映空則底一點凝翠故名)龍
腦鮫皮(善信經云明月珠摩尼珠多在龍腦中下詳一)九明七曜(黃帝)
(内傳玄女授帝五龍之印九明之珠顆七曜珠漳州龍溪所貢珠圍三寸七分中有小珠七如七曜次如七)
(曜者甚多)清水縮川(宣室志馮翊巖生遊峴山得一珠如彈丸黑而有光視之瑩澈如冰)
(以示西國商人曰此清水珠也即命注水濁缶以珠投之即瑩然清澈賈人以三十萬貨之華嚴經云海底)
(有四大寳珠性極猛熱能縮百川之水一曰日藏二曰離潤三曰火燄光四曰盡無餘)九芒
五色(捃拾菁華云王武子以九芒珠穿為紉索編華架用之每月洗以鯉魚涎山堂肆考林邑獻靈珠)
(五色詳前一)燭天擲米(崔伯易珠賦序曰高郵西北有湖名甓社夜見大珠其光燭天)
(見麻姑山仙壇記曰蔡經弟婦新産方數十日麻姑望之曰噫且止勿前即求少許米便以擲之墮地視米)
(皆成珠王方平笑曰姑固年少吾老矣不喜復作此變化也)易餅撒殿(原化記賀知章)
(嘗謁賣藥王老問黃白術持一大珠遺之老人得珠即令易餅與賀食賀心念寳珠何以市餅而口不敢言老)
(人乃曰慳吝未除術何由成下詳前二)絡臂填耳(宋彭汝礪詩珍珠絡臂面塗黃柳)
(宗元龍城錄曰茅山隱士吳綽採藥于華陽洞口見一小兒手把大珠三顆其色瑩然戲于松下綽見之因前)
(詢誰氏子兒犇忙入洞中綽恐為虎所害遂連呼相從入欲救之行不三十步見兒化作龍形一手握三珠填)
(左耳中綽素剛膽以樂斧劚之落左耳而三珠已失所在龍亦不見出不十餘步洞門閉矣)以馬
易得牆中(三國吳志魏文帝遣使以馬求易明珠翡翠權曰此皆孤所不用而可得馬何苦不)
(聽其交易中吳錄地理志曰袁博為淮陵長其女得壞牆璫珠百餘博封上之詔以賜博)金剛
堅火燄光(襍寳藏經曰佛言此如意珠是摩竭大魚腦中出魚身長二十八萬里此珠名曰金)
(剛堅也常出一切寳物衣服飲食隨意皆得得此珠者毒不能害火不能燒下詳縮川注)翅鳥
沫鯉魚涎(南越志木難金翅鳥口結沫所成碧色珠也大秦土人珍之下詳九芒注)
不如泥丸彈于飛肉(東方朔記曰珠彈不如泥丸各有所用也太玄經曰明珠彈)
(于飛肉其得不復)江海可行妍醜皆美(上詳二獻飛燕外傳真臘萬年蛤)
(不夜珠光彩皆若月照人無妍醜皆美豔帝以蛤賜后珠賜婕妤)雲空月影波中
日光(異物彙苑云西域琉璃珠投之水雖深淵皆可見望之如雲空月影夢溪茟談云楊州新開湖時)
(有一蚌夜忽放光自吻中如横一金線頃之殼開白光如銀珠大如拳爛然不可正視十餘里外林木皆有影)
(如初日所照遠近但見天赤如野火倏然遠去其速如飛浮於波中杳杳如日熒熒有芒燄人呼為日光珠)
珠四
原無足自致(新序曰舟人對晉平公曰珠出江漢玉出崑崙無足而自致也)無脛而
走難得之貨希世之寳熠熠(珠光)增採珠(漢書武帝)
(時王章死妻子皆徙合浦王商輔政還章妻子故鄉其家屬皆採珠致産數百萬)亡珠(東觀漢記)
(和熹后時宫中亡大珠一篋主名不立太后乃親見宫人一一問閱察其顔色開示忠信宫人盗者即時首服)
棄珠(列女傳朱崖令卒官妻息送喪歸漢法内珠入關者死妻棄其係臂珠男年九歲好而取之置)
(母鏡奩中母不知也關吏搜索得珠問誰當坐者前妻子初曰初當坐繼母請吏曰幸無劾兒誠不知也妾當)
(坐初又曰夫人哀初孤欲活初耳因號泣傍人莫不酸鼻隕涕關吏執筆不能就一字乃曰母子有義如此吾)
(寧坐之不忍加文又且相讓安知孰是乃棄珠而遣之)得少碎珠(語林王長史語林道人曰)
(真長可謂金玉滿堂林公以語孫興公興公曰語不得爾選擇正可得少碎珠耳)珠殿(合璧南海)
(劉龑聚南海珍寳以為珠殿)岑珠(南越志端溪俚人岑班入山遇一寳珠徑五寸取還夜光明照)
(燭俚人甚懼以火燒之雖損猶照一室)水珠(彙苑詳注開元十年大安國寺僧造功德開櫃閱寳)
(物得一珠狀如片石赤色夜則微光高數寸視其函封曰此珠值億萬月餘有西域人閱寺求寳見珠大喜使)
(譯問珠價直幾何僧曰一億萬其人撫弄遲廻而去明日又至謂僧曰珠價誠直一億萬今客久以四千萬求)
(市可乎僧喜問其故曰貞觀初通好來貢此珠後吾國念之今幸得之此水珠也每軍行休時掘地二尺埋之)
(水泉立至故軍行常不渴自亡珠後每苦渴僧命掘土藏珠試之果然泉湧出僧取飲之方悟靈異其人乃持)
(珠去不知所之)賜大珠(元史蘇布特傳帝曰蘇布特枕干血戰為我家宣勞朕甚嘉之賜以大珠)
(銀罌)蜑戶採珠(續文獻通考明太祖洪武三十五年差内官于廣東布政司起取蜑戶採珠蜑)
(戶給與口糧也)
珠五
增詩唐李嶠詠珠詩曰燦爛金輿側玲瓏玉殿隈昆池
明月滿合浦夜光廻彩逐靈蛇轉形隨舞鳳來甘泉宫
起罷花媚望風臺崔曙明堂火珠詩曰正位開重屋
凌空出火珠夜來雙月滿曙後一星孤天淨光難滅雲
生望欲無遥知太平代國寳在名都耿湋省試驪珠
詩曰是日重泉下言探徑寸珠龍鱗今不逆魚目也應
殊掌上星初滿盤中月正孤酬恩光莫及照乘色難逾
欲問投人否先論按劒無儻憐希代價敢對此冰壺
獨孤綬賦得沈珠於淵曰至道歸淳樸明珠被棄捐失
真來照乘成性却沈泉不是靈蛇吐猶疑合浦旋岸傍
隨日落波底共星懸致遠終無脛懷貪遂息肩欲知恭
儉德所寳在唯賢鄧陟賦得珠還合浦曰至寳含冲
粹清虚映浦灣素輝明蕩漾圓彩色玢㻞昔逐諸侯去
今隨太守還影搖波裏月光動水中山魚目徒相比驪
龍乍可攀願將車飾用長得耀君顔張籍賦得㒺象
得玄珠曰赤水今何處遺珠已渺然離婁徒肆目㒺象
乃通玄皎潔因成性圓明不在泉暗中看夜色塵外照
情田無脛真難掬懷疑寳易遷今朝搜擇得應免媚晴
川王損之賦得濁水求珠曰積水非澄澈明珠出易
求依稀沈極浦想像在中流瞪目思清淺褰裳惜暗投
徒看川色媚空愛夜光浮月入疑龍吐星歸似蚌游終
希識珍者採掇冀冥搜項斯賦得濁水求珠曰靈魄
自沈浮從來任濁流願從深處得不向暗中投圓月時
堪惜滄波路可求沙尋龍窟遠泥訪蚌津幽是寳終知
貴唯恩且用酬如能在公掌的不負明眸崔藩賦得
暗投明珠曰至寳看懷袖明珠出復收向人光不定離
掌勢難留皎澈虚臨夜孤圓冷瑩秋徐來驚月落疾轉
怕星流有纇甘瑕棄無媒自暗投今朝感恩處將欲報
隋侯莫宣卿賦得水懷珠曰長川含媚水波底孕靈
珠素魄生蘋末圓規照水隅淪漣冰彩動蕩漾瑞光鋪
夜迥星同貫秋清岸不枯江妃思在掌海客亦忘軀合
浦當還日恩威信已敷元稹採珠行曰海波無底珠
沈海採珠之人判死採萬人判死一得珠斛量買婢人
何在年年採珠珠避人今年採珠由海神海神採珠珠
盡死死盡明珠空海水珠為海物海屬神神今自採何
况人元郭鈺詩曰珠連魚目知誰識劔吐龍光不自
藏釋至仁詩曰豈無大士同香飯會有神龍獻寳珠
原賦梁吳均碎珠賦曰寳月生焉越浦隋川標魏之美
擅楚之賢既登席而趨麗亦綴履而升妍豈銜恩以赴
時獨皎珮而騰天瀛淮激電甘海震雷明珠碎矣于川
之隈視圓流而失轉見折水之亡廻謝驪宫之瑞飾粉
靈蚌之神胎若有人兮聲芒昧芳徽斷兮明珠碎明珠
碎兮愴何宜珠之形兮(一作珠兮珠兮)不復全撫陸離之瓊佩
弔幽翳之金筵豈照車與璿燭但黃塵及寒煙聊歌曰
玉山之津兮已濡幽蘭之草兮亦舒又聞珩璧之獨照
不見掌上之明珠已矣哉若使青雲之可尚當與碎珠
而同棲增唐王奉珪明珠賦曰歷衆珍以探美惟明
珠之獨妍自然虚靜不假雕鐫光熠熠以照物勢規規
而抱圓西山之下隨珠星而隱見東海之上逐明月而
虧全色奪琉璃光射金玉鮫人泣吳江之際遊女弄漢
皐之曲在蜀郡而浮青居石家而自綠無脛而至有感
必通去映魏車之裏來還合浦之中垂輕簾而璀璨綴
蛛網之玲瓏然明鑒不渝竒如可賞觀之則符彩溢目
捧之則分明盈掌使野客取於驪龍仙帝歸之象罔豈
直水懷川媚夜光晨朗而已哉偉夫宛轉周流通冥洞
幽物有求於我我於物無求是則文魚謝恩將我酬于
漢室靈蛇報德將我荅于隋侯張隨海客探驪珠賦
曰觀其發迹潜往澄神默想俄逕寸以盈握倏光輝而
在掌初解磧礫訝潭下星懸稍出漣漪謂川旁月上鄙
鮫人之慷慨殊赤水之㒺象尹樞珠還合浦賦曰駭
浪浮彩長川再媚廻夜光之錯落反明月之瑰異非經
漢女之懷寧泣鮫人之淚于是焕清瀨輝淺灣奔璀璨
走斕斑豈能與石前却隨流往還泛連波之下盈一水
之間而已哉陸復禮珠還合浦賦曰宛若中流昭然
明媚對三光而分色契一德而潛致盈虚無朕不隨月
魄以哉生往反有孚殊異奔星之出使徒見其表迹㒺
知其奚自覩映水之新規謂沈泉之初棄為人利也且
一貫以稱珍與衆共之雖十斛而不匱令狐楚珠還
合浦賦曰發潤洲蘋增輝岸草水容益媚澤氣彌好川
實效珍地寧愛寳隠現諒符乎龍躍虧全非繫乎蚌老
豈惟彰太守之深仁可以表天子之至道王季友商
丘開泳得明珠賦曰握照乘之珍出重泉之濱星輝耀
掌雪彩環身當太陽之益照射衆象而驚新虚白無瑕
粲瓊華而納景清規半濕炯冰狀而流津呂穎西域
獻徑寸珠賦曰彼珠之靈積陰之魄禀金氣而堅固韞
河潤之耀澤布指而大小無差洞物而纖毫不隔迥夜
常滿初月每讓其圓明爽曙欲凝高星自掩其孤白信
殊方所秘亦希代難致將配天光以輔三助皇明而照
四楊濤蟻穿九曲珠賦曰始蠢蠕以中出稍連綿而
外延豈不以内彼鴻輝曳兹纖縷纔容小往之徑乍見
規行之迂宛轉而進縈紆是尋似登折坂之峻如出重
泉之深始九折以漸達終一貫而克任去似洞中方遊
剖蚌之質動殊牀下奚聞鬭牛之音是知聖者之使宛
如窮理誠在小而㒺遺俾入微而有以蟻周遊而在内
進必束身絲抽縷以貫中出如繞指詰屈若兹周流出
之當曲轉之中才可容髮既旁通之後亦既牽絲苟柔
弱之是引則繚繞而奚辭崔伯易珠賦(序詳對偶注中)曰其
始也天和景晴湖波夜平煙冉冉以四收萬籟息而無
聲則是珠也凛氣將之若海月之升含彩吐曜周隅皆
明呀紺石而為宫被綠苔以重纓挹奔星之光芒横沆
瀣之精英木散影兮扶疎草露實兮紅青林鳥警而移
枝羣犬愕兮爭鳴于是卭人齊呼上流俱起撫鴻罿以
先趨領罾笱之已試連徽挺杈灑網持紲雖鑑其眉睫
未曉其機器方詭置之漸張惜造形而已逝而况㐲現
靡時倏彼倏此與蛟龍之為朋曾風雨而作衞
原銘晉江統珍珠銘曰嗣兹隂景係晷太陽嘉彼金(一作)
(令)生廉聲以彰
原贊晉郭璞蚌贊曰萬物變蛻其理無方雀雉之化含
珠懷璫與月虧盈協氣晦望
貝一
原說文曰貝海甲蟲也古者貨貝而寳龜至周而有泉
到秦而廢貝行泉歸藏曰有人將來遺我貨貝以至
則徹以求則得有喜將至毛詩曰萋兮斐兮成是貝
錦毛詩義疏曰貝鼊龜屬又有紫貝其白質如玉紫
點為文皆行列相當大者有徑一尺六寸今九真交趾
以為杯盤寳物也增尚書禹貢曰淮海惟揚州厥篚
織貝又顧命曰大貝鼖鼓在西房原爾雅曰貝居
陸賧在水蜬(音含)大者魫(音冘)小者鰿(音積今之細貝亦有紫色者出日南)玄
貝胎貝(黑色者)餘蚳黃白文(蚳音治黃質白文)餘錢白黃文(白質黃文)
(也詩成是貝錦則紫貝也紫貝以紫為質黑為文點也)蚆(葩)博而頯(匡軌反中央廣兩頭銳蟲)
蜠大而險&KR1853;小而橢(橢狹而長)山海經曰陽山蜀洛之水
注干蕃之澤中多文貝又曰隂山漁水中多文貝
又曰邽山濛水多黃貝又曰赤水之東蒼梧之野有
文貝漢書曰王莽時大貝四寸八分以上二枚為一
朋直二百一十六壯貝三寸六分以上一朋直五十幺
貝二寸四分以上一朋直三十小貝寸二分以上一朋
直十不盈寸二分不得為朋每枚直錢三是為貝貨五
品貝不盈六分不得為貨增宋書曰大貝王者不貪
財寳則出南史曰南海有婆利國在廣州東南二月
日行出文螺紫貝有石名蚶貝羅初採之柔軟及刻削
為物暴乾之則大硬原春秋運斗樞曰瑶光得江吐
大貝鹽鐵論曰教與民改弊與世易夏后以元貝周
人以紫石增白虎通曰德至淵泉即江出大貝海出
明珠楚詞九歌曰魚鱗屋兮龍堂紫貝闕兮珠宫(河伯)
(以魚鱗盖畫龍文紫貝作闕者丹其宫之義也)原本草經曰貝子一名貝齒
生東海相貝經曰相貝經朱仲受之於琴高琴高乘
魚浮于海河水産必䆒仲學仙于高而得其法又獻珠
于漢武去不知所之嚴助為會稽太守仲又出遺助以
徑尺之貝并致此文於助曰黃帝唐堯夏禹三代之禎
瑞靈竒之秘寳其有次此者貝盈尺狀如赤電黑雲謂
之紫貝素質紅黑謂之朱貝青地綠文謂之綬貝黑文
黃畫謂之霞貝紫愈疾朱明目綬消氣鄣霞伏蛆蟲雖
不能延齡增夀其禦害一也復有下此者鷹啄蟬瘠以
逐温去水無竒功貝大者如輪文王請大秦貝徑半尋
穆王得其殼懸于昭觀秦穆公以遺燕鼉可以明目遠
察宜玉宜金南海貝如珠礫或白駮其性寒其味甘止
水毒浮貝使人寡無以近婦人黑白各半是也濯貝使
人善驚無以親童子黃脣點齒有赤駮是也雖貝使病
虐黑鼻無皮是也皭貝使胎消勿以示孕婦赤帶通脊
是也慧貝使人善忘勿以近人赤熾内殼赤絡是也瑩
貝使童子愚女人淫有青脣赤鼻是也碧貝使童子盜
脊上有縷句脣是也雨則重霽則輕委貝使人志強夜
行伏迷鬼狼豹百獸赤中圓是也雨則輕霽則重廣
州志曰貝凡有八紫貝最其美者出交州大貝出巨延
州與行賈貿易萬震南州異物志曰乃有大貝竒姿
難儔(大貝文貝也交趾以南海中皆有之)素質紫飾文若羅珠不磨而瑩
采耀光流思雕莫加欲琢匪逾在昔姬伯用免其拘
徐衷南方記曰斑貝蠃大者圍之得六寸小者圍之得
五寸延州土地採賣之以易絳青劉欣期交州記曰
大貝出日南如酒杯小貝貝齒也善治毒俱有紫色
增沈懷遠南越志曰潮陽南有小水注海濱帶曾山其
中多文貝可以解毒續文獻通考曰金異珍庫掌御
用珍寳后妃公主首飾寳貝等又曰元趙天麟上策
曰方今纂組錦綾金珠璧貝未嘗無之明長洲王錡
寓圃雜記曰吳中素號繁華凡上供錦衣文貝之物歲
有所益
貝二
原尚書大傳曰文王囚於羑里散宜生之江淮之浦而
得大貝如車渠以獻紂太公六韜曰商王拘西伯昌
于羑里太公謂散宜生求珍物以免君罪之九江得大
貝百馮(詩作百朋)增事文類聚曰魯僖公時淮夷獻大貝
南金(見魯頌)三輔故事曰始皇葬驪山起高陵五十丈
下以水銀為泉以明珠為月水中多文貝原漢書曰
文帝賜南越王尉佗書及衣佗因使者獻紫貝五百
貝三
增百朋(詩經錫我百朋古者貨貝五貝為朋錫我百朋者得重貨也)五品(詳前一)
白藤(續文獻通考元天子夏服凡十五等服白毛子金絲寳里則冠白藤寳貝帽)黃牙(又服)
(珠子褐七寳珠龍荅子則冠黃牙忽寳貝珠子帶後簷帽)鷹啄蟬脊(並詳前一)
貝四
原贊晉郭璞貝贊曰先民有作龜貝為貨貴以文采賈
以大小簡則易資犯而不過
珊瑚一
原說文曰珊瑚色赤生於海中或生於山也孝經援
神契曰珊瑚鉤瑞寳也神靈滋液百珍寳用則見增
山海經曰珊瑚生海中欲取之先作鐵網沈水珊瑚貫
網而生歲高二三尺有枝無葉形如小樹因絞網出之
原晉書四夷傳曰大秦國一名犁鞬在西海之西其
地四方各數千里有城邑屋宇珊瑚為梲琉璃為牆壁
水精為柱礎南史曰扶南國梁天監二年獻珊瑚佛
像增又曰波斯國有鹹池生珊瑚樹長一二尺唐
西域傳大秦國西南距海中八百里到珊瑚洲水底有
盤石珊瑚生其上海人乘大舶沈鐵網水底發其根取
之有高三四尺者廣雅曰珊瑚珠也西京雜記曰
衍蒙嘗見珊瑚一本高尺許兩枝直上分十餘岐將至
其顛則交合連理仍紅潤有縱紋亦一竒物原玄中
記曰珊瑚出大秦國西海中生水底石上初生白一年
黃三年赤四年蟲食敗增廣志曰珊瑚有長者為御
車柱出西海底孫氏瑞應圖曰珊瑚鉤者王者恭信
則見(一本云不珍玩弄則出)又曰明暹羅烏思藏錫蘭山俱貢
珊瑚古里貢珊瑚珠
珊瑚二
原西京雜記曰積草池中有珊瑚樹高一丈二尺一本
三柯上四百二十六條是南越王趙佗所獻號絳火柏
至夜光景昭然述異記曰鬱林郡有珊瑚市海客市
珊瑚處也漢元封二年鬱林郡獻珊瑚婦人帝命植于
殿前命曰女珊瑚增漢武故事云武帝起神堂前庭
植玉樹葺珊瑚為枝晉書云石崇王愷爭豪武帝賜
愷以珊瑚樹高二尺許枝幹扶疎世所罕比愷以示崇
崇便以鐵如意擊之應手而碎愷既惋惜意以為疾已
之寳聲色方厲崇曰不足多恨今還卿乃令左右悉出
珊瑚有三四尺者六七根條柯絶俗光彩曜目如愷比
者甚衆愷恍然自失原宋書曰劉勔為鬱林太守獻
珊瑚增歸田錄宋錢思公性儉約子弟非時不能取
一錢公有珊瑚筆格平生珍惜子弟有欲錢者即竊之
公乃榜家庭以十千購子弟佯為求得以獻公欣然以
十千與之一歲中率五七如此續文獻通考曰遼太
宗五年吳越王錢鏐遣使貢犀角珊瑚又曰明世宗
嘉靖十九年雜谷安撫司貢珊瑚
珊瑚三
增連理(宋記曰大明七年鬱林郡生珊瑚連理樹)作枝(徐陵玉臺新詠序云玉樹以珊瑚作)
(枝)映綠水(潘安仁石榴賦曰似長離之栖鄧林若珊瑚之映綠水)焕翠英(傅玄)
(紫華賦云炳參差以照耀兮何光麗之難形葩豔挺于碧枝兮焕若珊瑚之翠英)栖碧雞(班固)
(兩都賦曰珊瑚之樹上栖碧雞)繫鐵猫(花木考曰珊瑚生海中最深處初生色白長漸變黃以絲)
(繩繋五爪鐵猫用黑鉛為墜擲海中取之初得肌理軟膩見風則勁硬無紅色者為貴若失時不取則蠧敗)
珊瑚四
增詩唐韋應物詠珊瑚詩曰絳樹無花葉非石亦非瓊
世人何處得蓬萊石上生元趙孟頫詩曰仙人海上
來遺我珊瑚鉤晶光奪凡目竒采耀九州自我得此寳
晝玩夜不休
瑪瑙一
原廣雅曰瑪瑙石次玉增格古要論曰瑪瑙出北地
南番西番以紅多者為上其中有人物鳥獸形者最貴
有錦花者謂之花紅瑪瑙有漆黑中一線白者謂之合
子瑪瑙有紅白相間者謂之截子瑪瑙有紅白雜色如
絲相間者謂之纏絲瑪瑙俱貴有淡水色謂之漿水瑪
瑙有紫紅色者謂之醬班瑪瑙有海蟄色鬼面花者俱
低原魏略曰大秦國多瑪瑙玄中記曰瑪瑙出月
氏國廣志曰瑪瑙出西南諸國增潛確類書宋周
公謹云見瑪瑙杯二隻其一純白中有金鱓魚一條其
一純紅中有白鰌魚一條宋蔡絛鐵圍山叢談曰政
和間治極之際地不愛寳汝海諸郡縣山石皆變瑪瑙
動千百塊而致諸輦下續文獻通考曰金制庶人不
得用瑪瑙之類為器皿及裝飾刀把鞘又曰元至元
九年置大都等處瑪瑙局管領瑪瑙匠戶五百有竒
又曰明日本琉球常貢瑪瑙
瑪瑙二
增拾遺記曰帝顓頊時丹丘國獻瑪瑙甕以盛甘露丹
丘之地有夜又駒跋之鬼能以赤瑪瑙為瓶盂及樂器
皆精妙于中國有者一云瑪瑙者惡鬼之血凝成此物
也黃帝時有瑪瑙甕堯時猶在甘露在其中盈而不竭
古今注曰魏武帝以瑪瑙石為瑪瑙勒原凉州記
曰呂纂咸寧二年盗發張駿陵得瑪瑙鐘榼增北齊
書曰武平中除傅伏為東雍州刺史會周克并州遣韋
孝寬來招伏曰并州已平故遣來報授上大將軍武鄉
郡開國公即給告身以金瑪瑙二酒鍾來為信伏不受
合璧曰唐裵行儉有瑪瑙盤廣二尺文采粲然軍吏
趨跌盤碎惶懼叩頭流血行儉曰爾非故也何至是色
不小吝潛確類書曰宋周公謹云越人董六千蓄紅
瑪瑙一塊徑二寸許搖撼之其中有聲汨汨然盖中虚
有水在内故也續文獻通考曰金太宗天會中獲宋
内府圖書印三十八内封字一御畫一二面並瑪瑙
元史特格傳成帝即位以特格先朝舊臣賜以瑪瑙椀
謂特格曰此器先皇所用朕今賜卿以卿久侍先皇故
也
瑪瑙三
增竹葉(明曹昭格古要論有竹葉瑪瑙石)柏枝(潛確類書曰瑪瑙出西洋者名番瑪瑙紅)
(色為佳内有柏枝及五色纏絲者勝白者最殿今雲南處處有之名土瑪瑙盖玉之賤者)縟文(陸機)
(靈龜賦曰若車渠統理瑪瑙縟文)纏絲(詳柏枝注)
瑪瑙四
增詩宋蘇軾詩曰瑪瑙盤承金縷杯
原賦魏文帝瑪瑙勒賦曰瑪瑙玉屬也出自西域文理
交錯有似瑪瑙故其方人因以名之命夫良工是剖是
鐫追形逐好從宜索便乃加砥礪刻方為圓沈光内灼
浮景外鮮繁文縟藻交采接連嘉鏤錫之盛美感戎馬
之首飾固兹物之攸宜信君子之所服爾乃藉彼朱罽
華勒用成駢居别趾焕若羅星王粲瑪瑙勒賦曰遊
大國以廣觀覽希世之偉寳總衆材而課美信莫臧於
瑪瑙被文采之華飾雜朱綠與蒼阜於是乃命工人裁
以飾勒因姿象形匪雕匪刻厥容應規厥性順德御世
嗣之駿服表騄驥之儀則增陳琳瑪瑙勒賦曰託瑶
溪之寳岸臨赤水之朱波
瑠璃一
原廣雅曰瑠璃珠也集韵曰瑠璃火齊珠也增孝
經援神契曰神靈滋液則瑠璃鏡續漢書曰哀牢出
火精瑠璃原魏略曰大秦國出赤白黑黃青綠紺縹
紅紫十種瑠璃吳歷曰黃武四年扶南諸外國來獻
瑠璃增魏書曰天竺國人商販至京自云能鑄石為
五色瑠璃于是採礪山石于京師鑄之既成光澤美於
西方來者乃詔為行殿容百餘人光色映徹觀者見之
莫不驚駭以為神明所作自此中國瑠璃遂賤人不復
珍之宋書璧瑠璃王者不隱過則見又曰須瀰之
山有吠瑠璃焉火不能燒金不能破或云是金翅鳥殼
原十洲記曰方丈山上有瑠璃宫廣志曰瑠璃出
黃支斯調大秦日南諸國南州異物志曰瑠璃本質
是石欲作器以自然灰治之自然灰狀如黃灰生南海
濱亦可浣衣用之不須淋但投之中滑如苔石不得此
灰則不可釋增歲時雜記曰隴西窮州賣藥朱家燈
號為天下第一以瑠璃為諸物之形續文獻通考曰
明古里貢瑠璃椀
瑠璃二
原漢書曰武帝時使人入海市瑠璃增漢武故事曰
武帝好神仙起神屋扉悉以白瑠璃作之光明洞徹
又曰漢成帝為趙飛燕造湯殿綠瑠璃為戶拾遺記
曰董偃設紫瑠璃屏風原諸葛恢集詔荅恢令致瑠
璃椀世設曰滿奮畏風在武帝瑠璃窗内坐實密似
疎奮有疑帝問之荅曰臣猶吳牛見月而喘又曰武
帝嘗幸王武子家供饌盤悉用瑠璃器又曰王敦尚
主至石崇舍如厠畢婢擎金澡盤盛水瑠璃椀盛澡豆
王取豆著水中飲之謂之乾飯增鄴侯家傳曰唐代
宗大歷十三年上召李泌入見因言路嗣恭初平嶺南
獻瑠璃盤徑九寸朕以為至寳又破元載家得嗣恭所
遺載盤徑尺五行志五代廢帝悉書清望官名投于
瑠璃瓶中夜焚香祝天以箸挾之首得盧文紀欣然相
之宋蔡絛鐵圍山叢談曰江湖間小龍號靈異崇寧
中發運使以香奩攜至都天子異之取大瑠璃盒貯龍
親加封識降付都門外小龍祠中封識如故變化去矣
瑠璃三
增五色十種(上下並詳前一)投錢(太平廣記唐貞元中揚州市坊有丐者自稱胡)
(媚兒懷中出瑠璃瓶可受半升表裏通明如不隔物曰施滿此聖瓶子足矣瓶項如葦管與之百錢投之琤然)
(有聲見瓶中大如粟粒衆異之復與千錢以至萬錢亦然好事者以驢與之入瓶如蝇大動行如故俄有度支)
(綱至數十車綱人駐車觀之綱主戲曰爾能令諸車入瓶中乎媚兒曰可乃微側瓶口令車悉入歷歷如行蟻)
(然有頃漸不見媚兒即跳入瓶綱官大驚以挺撞瓶破一無所有後月餘有人于清河北逢媚兒見部領車乘)
(趨東平而去)行酒(晉書曰汝南王醼公卿以瑠璃鍾行酒酒及崔洪洪不肯執問其故曰慮有執)
(玉不趨之義)盛露(洞冥記曰東方朔得五色露以瑠璃器盛之獻武帝)走珠(山堂肆考)
(唐同昌公主以紅瑠璃盤盛夜光珠立堂中光如晝)流離(潛確類書瑠璃漢書為流離)清
徹(世說王公與朝士共飲酒舉瑠璃椀謂周伯仁曰此椀腹殊空謂之寳器何耶荅曰此椀英英誠為清澈)
(所以為貴耳)
瑠璃四
增詩唐元稹詠瑠璃詩曰有色同寒冰無物隔纖塵象
筵看不見堪將對玉人
原賦晉潘尼瑠璃椀賦曰濟流沙之絶險越葱嶺之峻
危於是遊西極望大蒙歴鍾山闚燭龍覲王母訪仙童
取瑠璃之攸華詔曠世之良工纂元儀以取象準三辰
以定容光映日耀圓成月盈纖瑕㒺麗飛塵靡停灼爚
旁燭表裏相形凝霜不足方其潔澄水不能喻其清剛
過金石勁邁瓊玉磨之不磷湼之不濁
車渠一
原廣雅曰車渠石次玉也增魏略曰大秦國多車渠
原蘇子曰車渠瑪瑙出於荒外今冀州之土曾未得
其竒也玄中記曰車渠出天竺國廣志曰車渠出
大秦國及西域諸國增西域記曰西域重堂殿檐皆
以七寳飾之車渠其一又曰車渠西國重寳形似蜂
蛤
車渠二
增螭升鴻遠(王處道車渠觶賦曰温若蟠螭之升天耀似遊鴻之遠臻)作杯(古今)
(注曰魏武帝以車渠為酒杯)飾堂(詳一)
車渠三
原賦魏文帝車渠椀賦曰車渠玉屬也多纖理縟文生
于西國其俗寳之惟二儀之普育何萬物之殊形料珍
怪之上美無兹椀之獨靈苞華文之光麗發符采而揚
榮理交錯以連屬似將離而復并或若朝雲浮高山忽
似飛鳥厲蒼天夫其方者如矩圓者如規稠希不謬洪
纖有宜王粲車渠椀賦曰侍君子之宴坐覽車渠之
妙珍挺英才于山岳含隂陽之淑真飛輕縹于浮白若
驚風之飄雲光清朗以内曜澤温潤而外津體貞剛而
不撓理條達而有文兼五德之上美超衆寳而絶倫
增陳思王車渠椀賦曰惟椀之所生于凉風之峻湄光
如激電景若浮星何神怪之瓌瑋信一覽而九驚
瑇瑁一
原周書王會曰伊尹謂湯曰請以瑇瑁為獻增孝經
援神契曰神明滋液則瑇瑁背(背文也)史記曰江南出
丹砂犀象瑇瑁珠璣漢書西域傳贊曰故能覩犀布
瑇瑁則建珠崖七郡感枸醬竹杖則開䍧柯越嶲原
續漢書輿服志曰貴人助蠶瑇瑁釵增晉命曰士卒
百工不得服犀瑇瑁原廣志曰瑇瑁形似龜出南海
巨延州南州異物志曰瑇瑁如龜生南方海中大者
如籧篨背上有鱗其大如扇發取其鱗因見其文欲取
作器則煑之因以刀截任意所作冷乃以梟魚皮錯治
之後以枯條木葉瑩之乃有光耀增續文獻通考曰
金皇后犀冠上玉簪一下瑇瑁盤一又曰元瑇瑁局
大使至元十五年置又曰明伯冠前後瑇瑁為蟬
又曰明沙羅貢瑇瑁殼
瑇瑁二
原史記曰趙使于春申君欲誇楚為瑇瑁簮劔器悉飾
以瑇瑁增後漢書曰和熹鄧皇后臨朝上方珠玉犀
象瑇瑁雕鏤之物皆絶齊書曰少帝夜醉乘馬如西
步廊向北馳走如此兩三將倒臨汝侯坦之諫不從執
馬控帝運拳坦之倒地坦之與曹道剛扶抱還夀春殿
瑇瑁牀上卧又曰廬陵王為荆州刺史在鎮營造服
飾多違制度作瑇瑁乘具詔責之令速還都杜陽雜
編唐敬宗時南昌國進瑇瑁盆可容十斛外以金玉飾
之盛夏貯水令滿遣嬪御酌水相沃終不竭焉
瑇瑁三
增獻榼(唐書曰憲宗朝訶陵國獻瑇瑁榼生犀等)為床(西京雜記曰韓嫣以瑇瑁為床)
天竺出(後漢書曰天竺國出象犀瑇瑁也)海中生(吳錄曰嶺南慮賓縣漲海中瑇瑁似)
(龜而大)文甲(西域傳明珠文甲文甲即瑇瑁也)綺波(詳潘賦)
瑇瑁四
原詩魏繁欽詩曰何以表别離耳後瑇瑁釵
原賦晉潘尼瑇瑁椀賦曰有瑇瑁之竒寳亦同旅于介
蟲下法川以矩夷上擬乾而規隆或步趾於清源或掉
尾于泥中隨隂陽以潛躍與龜龍乎齊風包神藏智備
體兼才高下斯處水陸皆能文若綺波背負蓬萊爾乃
遐夷效珍越裳貢職横海萬里逾嶺千億挺璞荒巒摛
藻辰極光曜炫晃昭爛熻赩嘉斯寳之兼美料衆珍而
靡對文不煩于錯鏤采不假乎藻繢豈翡翠之足儷胡
犀象之能逮
原牋後漢班固與竇憲牋曰明將軍賜固瑇瑁簪
原書口高文與婦書曰今致瑇瑁梳一枚
增序陳徐陵序曰珠簾以瑇瑁為壓
水精一
增廣雅曰水精謂之石英潛確類書曰水精千年水
也倭水精第一南水精白北水精黑信州水精濁山
海經曰堂庭之山多水玉(注今水精也)續漢書曰哀牢出
水精魏略曰大秦國一名黎難宫室皆水精為柱食
器亦然元史獻宗七年回鶻獻水精盆珍珠繖等物
可直銀三萬餘錠帝曰方今百姓疲弊所急者錢耳朕
獨有此何為却之賽音迪延齊以為言帝稍償其直且禁其
勿復有所獻廣志曰水精出大秦黃支國十洲記
曰崑崙山上有水精闕拾遺記曰鬱夷國于山上架
樓室向明以開戶牖以水精火藻為階宋蔡絛鐵圍
山叢談曰政和間伊陽太和山崩奏至上與魯公皆有
慙色及復上奏山崩者出水精也以木匣貯之進匣可
五十斤而多至數十百匣來上太平寰宇記曰幽州
密雲郡都管有水精是寳出昌平縣續文獻通考遼
時臣寮繫帶以金玉水精靛石綴飾為之又曰明實
喇山蘇門荅刺等國貢水精明曹昭格古要論曰多
年老冰為水精然日本國有青水精紅水精則水精非
冰也明矣
水精二
增列仙傳曰赤松子服水玉拾遺記曰周靈王二十
三年起昆昭之臺篩水精為泥唐段成式酉陽雜俎
馬侍中嘗寳一水精椀夏蝇不近盛水經月不腐不耗
或目痛含之立愈宋邵氏聞見錄楚元輔家藏一水
精中有杏一枝希世之寳也續文獻通考金太宗天
會中獲宋水精寳一元史博果密傳王師征交趾失
利復謀大舉博果密請遣使諭以禍福交趾感懼謝罪
貢物帝嘉曰卿一言之力也即以其半賜之博果密辭
曰此陛下神武不殺所致臣何功焉惟受沈水假山象
牙鎮紙水精筆格而已
水精三
增杏枝(詳前二)水葉(明雲煙過眼錄曰宋葉森家舊有水精鉤一中空有聲汨汨内有葉)
(一枝隨水傾瀉)燈籠(東齋記事宋劉隨待制為通判嚴明通達謂之水精燈籠)如意(拾遺)
(記孫和月下舞水精如意誤傷鄧夫人頰)瓜寒(瓜嚼水精寒)花露(花露水精圖詳見合)
(璧)挈瓶(九國志蜀王宗銖有海客鬻龍腦蜀中貯以水精瓶殿直李葩欲買之海客邀善價數倍)
(葩造宗銖曰海客有水精瓶為爾取之翌日至其所令持錦衾至宗銖索衾與海客共觀歎其纖細久之葩因)
(目從者挈瓶去)為戶(拾遺記魏明帝時有潄金鳥性畏寒處之小屋水精為戶内外通光名辟寒舍)
(詳金)磊砢(司馬相如上林賦曰水玉磊砢)傾瀉(詳水葉注)
水精四
增詩唐韋應物詠水精詩曰映物隨顔色含空無表裏
持來向明月的皪愁成水王建水精詩曰映水色不
别向月光還度傾在荷葉中有時看是露羅維水精
環詩曰王室符長慶環中得水精任圓循不極見素質
仍貞信是天然瑞非因樸斲成無瑕勝玉美至潔過冰
清未肯齊珉價寧同雜佩聲能銜任黃雀亦欲應時鳴
增賦魏劉楨清慮賦曰入鐐碧之間出水精之都上青
艧之山蹈琳瑉之塗
琥珀一
增廣雅曰琥珀珠也其上及旁不生草淺者五尺深者
八九尺大如斛削去皮成琥珀初時如桃膠凝堅乃成
其方人以為枕出博南縣續漢書曰哀牢出光珠琥
珀典略曰大秦國多琥珀西京雜記曰宣帝有身
毒寳鏡一枚大如八銖錢帝以琥珀筒盛之玄中記
曰楓脂淪入地中千秋為琥珀博物志曰松脂淪入
地中千年化為茯苓又千年化為琥珀琥珀一名江珠
今泰山有茯苓而無琥珀益州永昌出琥珀而無茯苓
或云燒蜂窠所作未詳此二說宋蘇軾物類相感志
曰琥珀拾芥續文獻通考元大德十一年博士議宋
制天子服冕上綴玉為七星傍施琥珀
琥珀二
增拾遺記曰漢武帝寳鼎元年西方貢珍怪有琥珀燕
置之靜室自於室内飛翔宋洪遂侍兒小名錄曰漢
武帝所幸宫人麗娟以琥珀佩置衣中不使人知言骨
節自鳴也又曰吳主聞潘夫人有色令進其圖圖成
吳主見之驚喜以琥珀如意撫案即折曰此神女也因
納之沈約宋書曰武帝時寧州常獻琥珀枕甚光麗
時諸將北征需琥珀治金瘡上命擣碎分付諸將山
堂肆考曰石虎為浴堂以碔砆為題琥珀為杓元黃
文獻公集大德中嘉興張樞以官本船浮海至西洋遇
親王格藏所遣使臣諾海等如京師遂載之以來諾海
等朝貢事畢請仍以樞護送西還丞相哈喇哈斯逹爾
罕如其請奏授忠顯校尉海運副千戶佩金符與俱行
以八年發京師十一年乃止其登陸處用私錢市其土
物白馬黑犬琥珀蒲萄酒番鹽之屬以進平章政事察
納等引見于宸慶殿
琥珀三
增和獺(拾遺記孫和月下舞水精如意誤傷鄧夫人頰令太醫療之以白獺髓和琥珀末塗之遂差)
燒蜂(西域諸國志曰摩盧水邊沙中有細腰蜂窠燒治以為琥珀)翔鷰(詳前二)
刻雞(神農本草經曰取雞卵黃白混雜者熟煑及尚軟隨意刻作物以苦酒漬數宿既堅内琥珀粉中佳)
(者亂真矣)桃瀋(潜確類書曰琥珀世說以為桃瀋所化)松脂(詳一)
琥珀四
增詩宋梅堯臣詩曰松液為茯苓又因爲琥珀遇物必
得形毛髮曾不隔元郭鈺詩曰日射水精江石白雲
封琥珀嶺松青
增賦魏左思蜀都賦曰琥珀丹青江珠瑕英
增贊晉郭璞贊曰磁石吸鐵琥珀取芥氣有潜通數亦
冥會物之相感出乎意外
玻瓈一
增天中記曰大雪山中有寳山諸七寳並生取可得惟
玻瓈寳生高峯難得玄中記曰大秦國有五色玻瓈
紅色最貴十洲記曰崑崙山上有紅碧玻瓈宫唐
段成式酉陽雜俎曰千歲積冰結為玻瓈一說獅子乳
以金銀寳器盛之皆漏惟玻瓈則否宋蔡絛鐵圍山
叢談曰奉宸庫中玻瓈母二大篚玻瓈母者若今之鐵
滓然塊大小猶兒拳人莫知其用又歲久無籍不知其
所從來或云柴世宗顯德間大食所貢又謂真廟朝物
也諸璫以意用火煆而模寫之但能作珂子狀青紅黃
白隨其色而不克自必也續文獻通考金庶人不得
以玻瓈之類為器皿明徐常吉事詞類竒曰今朝鮮
諸國皆出玻瓈
玻瓈二
增梁四公記云武帝時扶南大舶從西天竺國來賣碧
玻瓈鏡唐書曰高宗二年十二月投汗般王獻碧玻
瓈龜兹王素稽獻銀玻瓈太真外傳李白進清平調
太真持玻瓈七寳杯酌西凉州所獻葡萄酒
玻瓈三
增酒色花點(潜確類書曰玻瓈出南番有酒色紫色白色者與水精相似器皿碾雨點花兒)
(者是真其用藥燒者入手輕有氣眼與瑠璃相似)積冰盛乳(並詳前一)
玻瓈四
增詩唐李賀詩曰羲和敲日聲玻瓈
雲母一
增淮南萬畢術曰雲母入地千歲不朽雲母在足無踐
棘(注曰取大雲母塗足下踐棘不能匊)抱朴子曰雲母五色其多青者
名雲英宜以春服之多赤者名雲珠宜以夏服之多白
者名雲液宜以秋服之多黑者名雲母宜以冬服之但
有青黃二色者名雲砂宜以季夏服之皛皛純白者名
嶙石可四時長服洛陽宫殿記曰宫中有林商觀皆
雲母作窗日照之煒煒有光裵淵廣州記曰增城縣
有雲母向日照之光耀地理志曰琅邪定山出雲母
雲母二
增列仙傳曰方回堯時隱人練食雲母三齊記曰東
武城有雲母山山有雲母因以為名安期先生常所遊
餌西京雜記曰幽王冢甚高羡門開皆是石堊撥除
深入乃得雲母深處見百餘人縱横相枕籍皆不朽惟
一男子餘皆女子或坐或立或臥衣服形色不異生人
後漢書曰鄭弘為太尉第五倫為司空初倫為會稽
召弘署督郵每朝弘曲躬自卑帝聽置雲母屏風分隔
其間晉陽秋曰孫秀降賜雲母車梁書曰南岳鄧
先生名都隱居衡山極峻之嶺立小板屋兩間足不下
山谷斷食三十餘載惟以澗水服雲母屑唐書曰吳
王杜伏威性好左道因合金丹求長生之術常服雲母
散又曰尉遲敬德飛鍊白石閒居服雲母散
雲母三
增致水(淮南子曰雲母來水注雲母可致水)散星(春秋運斗樞曰樞星散為雲母)三
雲(西京雜記曰成帝設雲母帳雲幄雲幕于甘泉殿世謂之三雲殿)五色(詳前一)賜
輦(晉公卿禮秩曰賜太宰安平王雲母輦)名船(晉書闕名曰含元池中有雲母船)錢
班水露(王建平典術曰雲母有五合其色青黑亂文者名曰雲母白而微者名雲英如水露黃白)
(名雲沙青白赤雜色名雲珠黃白而赤重厚名陽起石雲母根也其中黑文斑如錢名雲膽傷人不可服第一)
(磷石第二雲母第三雲珠第四雲英第五雲光服磷石夀五千服雲母夀三百年服雲英千年服雲光與天地)
(同保)
御定淵鑑類函卷三百六十四
