欽定四庫全書
御定淵鑑𩔖函卷五十六
帝王部十七(追舊猜忌)(哀恤微行)(敕誡恩倖)(撫勞奢侈)(責譲廢立)
(昏德登遐)(失政霸)(禪位)
追舊一
原尚書曰人惟求舊器非求舊維新詩序曰友賢不
棄不遺故舊則民德歸厚漢書曰高祖過沛置酒沛
宮悉召故人父老酒酣自擊筑起舞慷慨傷懷泣數行
下謂沛父兄曰遊子悲故鄉吾雖都關中萬歲之後我
魂魄猶思樂沛與父老諸母故鄉人樂飲極歡道舊故
為笑樂增通鑑曰光武幸南陽進南頓縣舍置酒會
賜吏民復南頓田租一歲父兄前叩頭言願賜復十年
帝曰天下重器常恐不任日復一日安敢遠期十歲復
增一歲原東觀漢記曰章帝幸東平祭東平王墓云
思其人到其鄉其度在其人亡增唐太宗嘗謂魏王
泰曰虞世南當代名臣人倫凖的今其云亡石渠東觀
中無復人矣後復為詩一篇述古興亡既而歎曰鍾子
期死伯牙不復鼓琴朕此詩將何所示耶敕禇遂良即
其靈座焚之宋史曰畢士安歿後眞宗謂寇凖等曰
士安善人也事朕南府東宫以至輔相飭躬慎行有古
人之風遽此淪没深可悼惜他日王旦奏曰陛下前稱
畢士安清慎如古人在位聞之感歎仕至輔相而無田
園居第歿未終喪家用已屈真不負陛下所知眞宗感
歎賜白金五千两金史曰世宗廵幸上京居於光興
宮宴於皇武殿上謂宗戚曰朕思故鄉積有日矣今既
至此可極歡飲君臣同之賜諸王妃主宰執百官命婦
各有差宗戚皆霑醉起舞竟日乃罷又曰曲赦會寧
府仍放免今年租稅百姓年七十以上者補一官上謂
羣臣曰上京風物朕自樂之每奏還都輙用感愴祖宗
舊邦不忍捨去萬歲之後當置朕於太祖之側卿等無
忘朕言又曰世宗還次遼水召見百二十歲女直老
人能道太祖開創事上嘉歎賜食併帛通紀曰明太
祖幸濠州省陵墓宴諸父老
追舊二
原愼終追舊篤信好友(潘岳西征)王思舊勲(春秋)帝思舊
恩同席書封陽都侯(魯國先賢𫝊)飽一笥餌拜河東都尉
(東觀)有龍潜之舊(魯國先賢𫝊)有撫塵之好(應璩)利禄先
死後生(禮記)封黃帝之後於薊封夏后氏之後於把
封殷之後於宋(並禮記)求樂毅後(漢書)賜王髦孫(文士)
(𫝊)詔求徵卿(漢書)羌嘗有警思將帥之臣單于入
朝思股肱之美(揚雄)廼畫霍光麒麟閣(漢書)刻作鮑信
祭為哭之(魏志)圖黃瓊於省内(漢書)今經北館無復子
侯封張賀家(漢書)瞻望墳壟(魏武)收械墳墓(魏志)想
其餘風(後漢書)感其知己(魏略)臨祀袁紹(魏志)追思楊
修(文士傳)安得征虜(後漢祭遵為征虜將軍卒世祖每曰安得憂國奉公如祭征虜者乎)
果失名將(又賈復力戰傷創甚世祖聞之曰吾所以不遣君文專征者以其敢深入果失吾名)
(將聞其婦孕曰生女耶我子娶之生男耶吾女妻之不令其憂妻子也)聞鼓思臣(禮聞鼓鼙)
(之聲則思將帥之臣)賜金奉祀(漢宣賜右扶風尹翁歸子黃金百斤奉祭祀大司農朱邑子亦)
(然)增上家藏賜詔(唐文宗時李靖孫彦芳上家藏太宗靖詔書數函文宗愛之不忍)
(釋手敕摹本賜彦芳)留遺物禁中(彦芳又上靖所賜于闐玉帶佩筆火鑑大觹算嚢等物天)
(子悉留禁中)求魏徵笏(文宗問魏謩卿家書詔頗有存者乎謩對惟故笏在詔令上送鄭覃)
(曰在人不在笏帝曰覃不識朕意此笏乃今甘棠)贖呂端第(宋呂端子藩兄弟貧匱因質其)
(居第眞宗出内府錢五百萬貫贖還之又别賜金帛俾償宿逋)夢若平生(太宗忽夢杜如晦若)
(平生徹所御饌祭之)求見儀形(馬周之亡帝思之甚將假方士術求見其儀形)詔訪
其後(文宗讀貞觀政要思魏徵之賢詔訪其後以謩為左拾遺)因訪其後(眞宗嘗觀王禹)
(偁奏疏盡美切直因訪其後宰相以嘉言聞即召對擢大理評事)有大勲力(德宗詔有司曰)
(尚父子儀有大勲力保乂王家嘗誓山河琢金石許宥十世前日其家市田宅奴婢而無賴者妄論奪之自今)
(有司毋得受)錄其舊勲(宋太宗於大將劉廷譲)追論定策(徽宗追論韓琦)
(定策勲贈魏郡王)功臣奉祀(孝宗詔以太祖功臣俱係輔佐平定天下大有勲勞之人今子)
(孫有不沾寸祿與編民無異其量加恩典俾奉其祀)建三統(漢梅福請建三統封孔子之世以為)
(殷後)備三恪(明皇以魏周隋為三恪)加比干諡(唐太宗諡比干為忠烈封其墓)
幸列子祠(眞宗祀汾隂還幸列子祠)
原序梁元帝懷舊志序曰吾自北狩琅臺東探禹穴觀
濤廣陵面金湯之設險方舟宛委眺玉笥之干霄臨水
登山命儔嘯侣中年承乏攝牧神州戚里英賢尚冠髦
俊蔭真長之弱柳觀茂宏之舞鶴清酒繼進甘果徐行
長安郡公為其延譽扶風長者刷其羽毛於是駐伏熊
廽上駟命鄒湛召王祥余顧而言曰斯樂難常誠有之
矣日月不居零露相半素車白馬往矣不追春華秋實
懷哉何已獨軫魂交情深宿草故備書爵里陳懷舊焉
增詔唐德宗詔圖中宗以来功臣於凌煙閣詔曰我行
西宫瞻望崇構見老臣遺像顒然肅然和敬在色想雲
龍之恊期感致業之艱難尊主庇人何代蔑有在中宗
時有如桓彦範等著輔戴之績在元宗時有如劉幽求
等申弼翼之勲在肅宗時有如郭子儀等掃除氛祲今
顧晟等宣力肆勤光復宗祏訂之前烈夫豈多譲闕而
未錄孰旌厥賢有司宜叙先後各圖其像於舊臣之次
宋真宗追封趙普為韓王配饗太祖廟廷詔曰識冠
人彛才高王佐翼戴興運光啓鴻圖雖呂望肆伐之勲
蕭何指縱之效殆無以過也自輔弼两朝周旋三紀茂
巖廊之碩望分屏翰之劇權正直不回始終無玷謀猷
可復風烈如生宜預享於大烝永同休於宗祏
哀恤
原上恤孤而民不倍(禮記)爰及矜人哀此鰥寡(詩)諸
侯薨去樂(周禮)既死不稱名(左𫝊)感念沾襟(東觀)嘉幽
蘭兮延秀當中夏兮下霜(漢書)親故離災士人彫落
(魏文士傳)思念不已(魏文)追德賦(漢書)增賜粟帛恤其家
(唐太宗於屈突通)召其妻子至行在厚恤之(太宗於魏澂)殯殮
所資特宜優恤(宋太祖詔賜高防)詔厚恤其家(哲宗於孔文仲)恤
孝弟力田(宋真宗詔)撫恤水災(宋天禧三年遣使撫恤京東西河北水災)寬
恤流民(宋寧宗詔有司寬恤两浙江淮荆湖四川流民)遣謁者就第宣慰(唐代)
(宗時于休烈父子著儒行特贈尚書左僕射妻韋國夫人諡曰元遣謁者就第宣慰)收存恤亡
此其時也(元劉亨安告穆呼哩)情感於中安有所避(唐太宗於張公瑾)
敕誡
原商湯有景亳之命周武有盟津之誓(左傳)用之於會
同用之於軍旅(周禮)申命行事(易)告爾朕志明聽
予告后非民㒺使民非后罔事民之所欲天必從
之樹德務滋作善降之百祥作不善降之百殃
若網在綱有條弗紊若農力穡乃亦有秋僕臣正厥
后克正懋乃后德匡其不及㒺不同心乃心
王室沃朕心訓朕志爾有嘉謀入告爾后永
綏厥位毗予一人以佑乃辟永康兆民惟公懋德
惟時懋哉(並書)覧照前世紀為鏡戒(東觀)各守爾典
時亮天功顧乃德高乃聽正色率下涖事
惟能欽乃攸司慎乃出令省乃成慎乃憲
敬明乃罰敬明乃訓敬爾繇獄敬爾有官舉
能其官惟爾之能率不良保赤子惟民康乂
一乃心力其克有勲乃一德一心立定厥功恭儉
惟德往盡乃心爾有善朕弗敢蔽予弗掩爾善
德懋懋官功懋懋賞汝無面從退有後言罔
以辨言亂舊政無以利口亂厥官無倚勢作威
無倚法以削㒺違道無忿疾無傲從康汝無
起穢無載爾偽勿用非謀㒺湎于酒弗腆于
酒無彛酒矧敢崇飲德將無醉(並書)節酒慎言
(魏文帝)作福作威害于而家凶于而國爾惟自鞠
汝自求毒罸及爾身弗可悔無替朕命無棄朕
命陳師鞠旅聚衆而誓廵師誓衆嗟我友邦
冡君越御事庶士格爾衆庶悉聽朕誓以爾衆士奉辭
伐罪爾其奉予一人恭行天罸爾尚弼予一人永清
四海予以爾有衆奉將天罸致天之罸肅將天
威底天之罸假手于我有命予弗替上帝有夏多
罪天命殛之商罪貫盈天命誅之予畏上帝弗敢
弗正予弗順天厥罪惟均勖哉夫子尚桓桓尚
廸果毅以登乃辟我武惟揚侵于之疆㒺或無畏
寧執非敵威克厥愛允濟愛克厥威允罔功殲厥
渠魁脅從罔治(並書)既敬既戒惠此南國(詩)稱爾戈
鍛乃戈矛杜乃擭敜乃穽峙乃芻茭無敢弗多
峙乃糗糧無敢弗逮火炎崑岡玉石俱焚功多有
厚賞不廸有顯戮用命賞于祖弗用命戮于社其
或弗恭邦有常刑爾無弗信朕弗食言(並書)增敕以
政治根本(唐文宗時李石請臨遣十道黜陟使敕以政治根本使與長吏奉行之乃盡利病)
戒飭諸郡守臣(宋孝宗)飭吏治(漢章帝詔曰夫俗吏矯飭外貎似是而非朕甚)
(厭之安静之吏悃愊無華日計不足月計有餘夫以苛為察以刻為明以輕為德以重為威四者或興則下有)
(怨心其勉思舊令稱朕意焉)詔舉劾(宋仁宗詔曰守令或貪恣髦昏以弛為寬以苛為察以璔)
(賦斂為勞以出入刑罰為能而部使者莫之舉劾自今其思率職毋撓權倖毋縱有罪)璽書勉
勵(漢宣帝時二千石有治理效輒以璽書勉勵)戒勖外任(宋眞宗時宫府常從為廷職者)
(每授任於外必令畢士安戒勖)親戒武威太守(漢光武以睢陽令任延為武威太守親見)
(戒之曰善事上官毋失名譽)面諭江浙平章(元文宗以張驢為江浙平章面諭之曰以)
(汝先朝舊臣故命汝往民為邦本無民何以為國汝其上體朕心下愛斯民)吏肆誅求詔
令戒飭(宋理宗詔曰比聞官吏乃肆誅求殊失培植邦本之意自今四川制司戒飭屬郡)疑
其誅求下詔戒飭(宋仁宗時許元欲與施昌言分行浙江調軍食帝疑其誅求貧民乃下詔)
(戒飭)手詔戒諭大臣(宋孝宗時十一月當郊而雷)太過則失大臣
之體(宋太宗戒賈黃中曰小心翼翼君臣皆當然太過則失大臣之體)以入事訓飭
在廷(宋理宗以八事訓飭在廷曰肅紀綱用正人捄楮幣固邊陲清吏道淑士氣定軍制結人心)
親書九事戒之(宋孝宗以虞允文知樞密院事充宣撫使親書九事戒之)恐以此
敗(唐太宗戒劉洎曰君不密則失臣臣不密則失身卿性疏而果恐以此敗)是必為累(唐德)
(宗時宰相竇參任其族子申帝戒之曰是必為累)宜副朕舉(唐太宗敕戴胄曰尚書總國綱)
(維失一事天下有受其弊者今以令僕委卿宜副朕舉)密加詔諭(宋眞宗以陳堯佐素有裁)
(斷然重事宜付有司詳察乃密加詔諭)命宰相戒之(宋太宗以王禹偁性剛直不容物命)
(宰相戒之)當嗣家聲不可不慎(唐文宗敕狄兼謨曰御史臺朝廷綱紀一臺正則朝)
(廷治朝廷正則天下治畏忌顧望則職業廢矣卿梁公後當嗣家聲不可不慎)樞機之發不
可不慎(唐太宗手札戒諭上官正曰言者君子之樞機樞機之發榮辱之主不可不慎也夫遇事輒發)
(悔不可及)申儆百工務敦行實(宋仁宗詔諭臺諫為耳目之官乃聽險陂之人興造)
(飛語中傷善良非忠孝之行也中書門下其申儆百工務敦行實循而弗改者罪之)洗心飭行
毋縱貨賄(宋理宗戒羣臣洗心飭行毋縱於貨賄其或不悛舉行淳熙成法)欲面舉
公等過失以相戒(太宗謂長孫無忌等)草書戒酒二章以賜(宋蘇)
(易簡嗜酒太宗戒約深切且草書戒酒二章以賜令對其母讀之)丁寧告誡幾三百
言(弇山堂别集曰太祖於李景隆誥丁寧告誡幾三百言景隆文忠子也)敕太子(漢昭烈敕)
(太子曰勉之勉之勿以惡小而為之勿以善小而弗為惟德惟賢可以服人)序祖訓(明太祖自)
(序皇明祖訓云首尾六年凡七謄稿至今方定凡我子孫欽承朕命無作聪明以亂我已成之法一字不可改)
(易鳴呼其敬戒之哉)敕内官(明太祖敕内官毋預外事凡諸司毋與内官監文移往来)序
大誥(明太祖以天下臣民舊染汚俗往往不安職業觸罹憲章乃仿成周大誥之製御製大誥三篇以訓)
(化之親為之序)訓諭江南臣民(明太祖詔徵江南諸郡民凡稱大家者悉赴闕造之於廷)
(親訓諭之諄諄數千百言刻為書以賜之)以璽書諭河西(漢光武諭竇融曰王者有分土)
(無分民自適己事而己)數以書誡之(明仁宗為太子數以書誡高煦)
撫勞
原悅以使民民忘其勞悅以犯難民忘其死(易)子路
問政子曰先之勞之(論語)四牡勞使臣也采薇遣戍役
也出車勞還帥也杕杜勞還役也(毛詩序)不留不處三
事就緒鞫哉庶正疚哉冡宰(並毛詩)增循行慰撫(唐貞)
(元中關東淮南浙西大水權德輿言天下大計仰於東南今霪雨二時農田不開逋亡日衆宜擇羣臣明識通)
(方者持節勞徕問人疾苦蠲其租入帝乃遣奚陟等四人循行慰撫)遣使褒勞(富弼在青州賑)
(饑民凡活五十餘萬人)撫循將士(宋黃裳言夀皇在位三十年撫循將士常恨不得效死以)
(報)撫慰歸戶(遼聖宗時耶律善補招亡入宋者得千餘戶歸國詔令撫慰之)賜勞
優厚(明仁宗為太子監國永樂十五年召赴京師過鳳陽耆老進謁有知太祖時事者從容與語賜勞優)
(厚)親勞之(宋太祖時劉昌言為陳洪進功曹洪進遣子入貢令昌言偕行太祖親勞之)
皆慰勞之(明太祖至汴大將軍徐逹等自河南入見上皆慰勞之)
責譲
原晉侯築宫而美康王使讓之(紀年云)晉帥隂戎伐潁
景王使辭於晉(春秋)弗知稼穡之艱難惟湛樂之從
厥父菑厥子弗肯播厥父作室厥子弗肯堂(並尚書)
職事並廢盗賊縱横民多冤結州郡不理非有斬將
奪旗之實非所以輔國家綏海内未聞成言嘉謀
欲以身試法耶將軍乘𫝊行塞因用歸家(並漢書)詔
書千條萬端何意臨敵㪍亂(後漢)增欲加譙黜(唐太宗厭上書)
(者不切事)一旦誚讓(太宗征遼東召程名振問方略不合旨帝勃然詰之名振轉對益詳帝意)
(解謂左右曰房玄齡常在朕前見朕嗔餘人色不能主名振生平未識我一旦誚譲而辭吐不屈竒士哉)
且加切責(宋李昉罷相詔學士賈黃中草制罷為右僕射且加切責黃中曰自工部尚書遷僕射非)
(黜責也若曰文昌務簡以均勞逸為辭斯為得體上然之)必形誚譲(宋陳恕便殿奏事太宗或)
(未深悉必形誚譲恕歛板踧縮退至殿壁負立若無所容俟意稍解復進慤執前奏終不改易太宗以其忠多)
(從之)下詔切責(宋琪與柴禹錫朋比太宗惡之宋琪以詼諧罷相不欲顯言之也乃下詔切責)
(禹錫)詔書切責(宋太宗時樊知古為戶部職事不治)將面詰之(蔡薿隂附權倖)
(事覺徽宗將面詰之)督責大臣(漢武帝太初間朝廷多事督責大臣)召諸大臣
切責(唐魏王泰有寵於上或言大臣多輕之者太宗怒召諸大臣切責)以吏事責三
公(漢光武以吏事責三公故功臣並不用)手詔責宰相(金章宗時賜宰臣手詔以風俗)
(不淳官吏苟且責之)以事詰責丞相(明太祖以事詰責丞相李善長)數以職
事見責(漢哀帝時鄭崇數以職事見責)彼將以不職辭(明孝宗時清寕宫之役下)
(兵部撥軍工萬人劉大夏上言减去十分之五督工者訴於上上令内閣擬旨切責之大學士劉健曰愛惜軍)
(人兵部職也大夏每以老辭位温旨勉留猶未已切責旨下彼將以不職辭上欣然納之命工如大夏所減)
姑為容忍不欲深責(宋太宗譲張觀妄為援引)還日别當詰責
(宋郭載知天雄軍誣奏市糴麤惡太宗知之)切責竇憲(漢章帝召竇憲切責曰深思前過國)
(家棄憲如孤雛腐鼠耳)詰責諸常侍(漢靈帝詰責諸常侍曰汝曹常言黨人欲為不軌今)
(黨人更為國用汝曹反與角通皆叩頭求退)讓李宗閔(唐文宗譲李宗閔曰爾常詆鄭覃為)
(妖氣今自為妖耶)遥見免冠觸地(明孝宗時李夢陽疏一言貴戚驕恣指夀寧侯張鶴)
(齡也上初下夢陽獄既而釋之他日上遊南宮二張夜入侍酒上獨召大張膝語左右咸莫聞知苐遥見大張)
(免冠觸地盖因夢陽之言而罪夀寧也)責以負約(唐太宗與高士廉等六騎徑詣渭橋與頡)
(利隔水而語責以負約)譲其負約(郭子儀執藥葛羅手譲之曰汝回紇有大功於唐唐待汝)
(亦不薄奈何負約深入吾地)
猜忌
原非少主臣也若芒刺在背(漢書)寧我負人無人負
我(世語曰太祖過伯奢伯奢出行五子皆備賓主禮聞其食噐聲以為圖己遂殺之既而悽愴曰寧我負人)
(無人負我)有勝己者以法誅之(曹瞞𫝊)眠不可妄近近輒
斫人人欲危己己輒心動(世說)啖野葛飲鴆酒(博物志曰)
(太祖習啖野葛至一尺亦得少多飲鴆酒)增性猜忌不悅學(隋文帝性猜忌不悅學既)
(任智以獲大位因以文法自矜明察)猜忌刻薄強明自任(唐德宗)為人
僄急多猜忌(金海陵為人僄急多猜忌殘忍任數)性本猜忌(金宣宗)五
代之君多猜忌(宋太祖時符彦卿鎮大名頗不治太祖以王祜代之俾察彦卿動静祜以百口)
(保彦卿無罪且曰五代之君多因猜忌殺無辜故享國不永願陛下以為戒彦卿由是得免)尤忌
知名士(隋煬帝)帝素疏忌之(唐高宗於劉文静)使我毛髮灑
淅(唐宣宗即位李德裕為冡宰奉冊既罷上謂左右曰適近我者非太尉耶每顧我使我毛髮灑淅)
縱酒納賂以自晦(煬帝多以猜忌殺戮大臣常以事召李淵淵遇疾不時謁有甥王氏在後)
(宫帝問之王氏對以疾帝曰可得死否高祖聞之益懼因縱酒納賂以自晦)耻見屈於正
論而忘受欺於姦謏疑蕭復之輕己謂姜公輔之賣
直宰相不敢私第見客朝士相過從者金吾皆伺
察以聞(並唐德宗)
微行
原微服遊於康衢(列子)微行期諸殿門夜漏乃出
夜出夕還出從期門下富平侯同輿(並漢書)罽服
旗帽(風俗通)白衣袒幘(漢書)降尊就卑懷璽藏黻便
旋閭閻周觀交隧(張衡西京賦)亭長不内宿於逆旅北
至湯池西至黃山出入市里(並漢書)微服看(世紀)數
幸鄧通家(風俗通)醉飽吏民家(漢書)召逆旅夫妻賜金
千金(漢武故事)厭紫極之弘敞甘微行以遊盤(潘賦)若神
龍之變化彰后皇之為貴(西京賦)白龍魚服見困豫且
(西京賦)棄萬乘樂賤事執干戈守空宫(並漢書)蘭池
見窘(史記)客星逼坐(志怪記)增帝立風雪中(宋太祖數微行過功)
(臣家趙普每退朝不敢便衣冠一日大雪向夜普意上不出久之聞叩門聲普急出帝立風雪中普惶懼迎拜)
(帝曰已遣約晉王已而太宗至設重䄄坐堂中熾炭燒肉普妻行酒帝以嫂呼之因與計下太原)上
入門立庭中(明宣宗頗微行一日夜半從四騎至楊士竒家比出迎上已入門立庭中士竒悚懼)
(俯伏地下言陛下奈何以宗廟社稷之身自輕上笑曰思見卿一言故来耳)微行察風俗
(唐高祖武德二年庚戍微行察風俗)微行至朝天宫(明太祖嘗微行至朝天宫前一婦人)
(衣衰麻而大笑上問之曰爾被服如是而大笑何也日吾夫為國而死為忠臣吾子為父而死為孝子然則天)
(下婦人其好夫好子未有如吾者矣此吾所以喜而笑也上問曰汝夫已葬乎婦人以手指示之曰去此四十)
(步是吾夫埋玉之所也言訖忽不見上因識其處明日遣中使往視之掘地數尺有誌石焉晉卞壼墓也命掩)
(之為立廟命有司春秋祀焉)市中過酒家(遼穆宗正月微行市中過酒家賜以銀絹)
偕衛士沽酒(明文皇偕衛士九人入肆沽酒相者袁珙趨拜曰殿下何如此輕行文皇還宫召之)
微服觀使邸(遼興宗時宋遣賀正旦及永夀節居邸帝微服往觀)行幸局(徽宗)
(政和後多微行乘小轎子數内臣導從置行幸局局中以帝出日謂之有排當)導遊畋(明正德九)
(年帝始微行黃花鎮等處近倖錢寧張銳張雄等曰導上遊畋微行不可諫止)宣府營第(明武)
(宗時江彬等導遊戲近郊因數言宣府樂遂出居庸關至宣府彬為上營鎮國公府第於宣府輦豹房珍玩女)
(御其中帝樂之忘歸號曰家裏)輕車小輦七賜臨幸(徽宗微行始民間猶未知及蔡)
(京謝表有輕車小輦七賜臨幸之語自是邸報聞四方)車駕幸臨不謝(明宣宗遣中使)
(問楊士竒車駕幸臨曷不謝對曰至尊夜出愚臣迨今中心惴慄未已豈敢言謝)
恩幸
原非有材能婉媚貴幸(前漢侫幸𫝊曰漢興侫幸寵臣高祖時則有籍孺孝惠有閎孺)
(此两人非有材能但以婉媚貴幸與上卧起公卿皆困關說故孝惠時郎侍中皆冠鵔鸃貝帶傅脂粉化閎籍)
(之屬也)富侔於王者(風俗通)權與人主侔貴傾公侯
貴震朝廷與上卧起嘗與晝寢使乘副車
出則參乘冠鵔鸃傅脂粉珍寶上第盡在董氏
(前漢侫幸𫝊曰詔將作大匠為賢起大第北闕下重殿洞門木土之功窮極技巧柱檻衣以綈錦賜及武庫禁)
(兵上方珍寶其𨕖物上第盡在董氏而乘輿所服乃其副也)增出入卧内陪燕私
坐與妃嬪連榻(唐明皇於姜皎)侍禁中連榻而坐(明皇於王毛仲)
得預宮中祕戲妻出入禁掖(宋徽宗於蔡攸王黼)觴詠唱
酬字而不名(宋著作郎劉鳳言孝宗於曾覿龍大淵)出入宫掖侮弄縉
紳(後唐莊宗時伶人)同卧起(明武宗御豹房與江彬等同卧起)莫得帝所
在(武宗悅錢寧賜姓朱内侍帝百官候朝至晡莫得帝所在但伺寧)閒擊毬鬭雞呼
之不名(姜皎)帝暫不見惘惘若有失(王毛仲)此曹奴隸
耳(劉珙言曾覿)進見無時侍曲宴則短衫窄袴塗抹青
紅(蔡攸王黼)遊戲近郊並騎鎧胄與上莫辨(江彬錢寧等)
奢侈
原觴酌有采樽爼有飾食器雕琭茵飾雕文(韓子)宮
室崇峻輿馬奢侈(帝王世紀)披珍玉之衣(傅子)作麗華之
室(帝王世紀)宮人不移樂不徙懸(三輔故事)庖厨不徙後宮
不移(司馬相如上林賦)糟丘酒池(賈氏新書)肉園酒池(淮南子)
酒池肉林(三輔故事)車行酒騎行炙(帝王世紀曰紂宫有九市車行酒馬)
(行炙)桀為玉牀(淮南子)紂為象箸(世紀)甲乙之帳(漢書)
珠璣為簾(三泰記)收美女以充明光宮(漢武)女樂三萬
人(管子云)美女二千人(漢書)峻宇雕牆(書)窮妙極麗
(漢書)臨雲雨(新序)蔽天光(劉恊皇德賦)飾以美玉(世紀)翠
羽飾之木衣綺繡土被朱紫(並漢書)殿居複道周閣
相屬(史記)大宫千里(世紀)鹿臺大三里(新序)阿房坐萬
人(史記)瑶臺玉鋪(管子云)瑶臺瓊室(賈氏新書)辟臺(穆天子)
玉堂(漢書)璇室象廊(淮南子)千門萬戶以銅為瓦(漢書)
銅金為柱(淮南子)石脂為泥(漢武)黃金塗階(漢書)投
珍物為沙邱苑(世紀)前庭植玉𣗳(漢書)增崇尚浮屠窮
奢極欲(晉簡文)自謂功德盛五帝邁三王窮奢極欲(隋煬)
(帝)頃既奢靡思用人力(魏徵十漸)功用奢廣(唐敬宗冲逸好宮室)
(畋獵功用奢廣)喜無籍玩物之言惡致治經邦之論入則
務飾姬姜出則廣增僕馬服玩瑰麗近古未有(陳後主)
視官爵財物如糞土(宋徽宗時承平既久帑庾充溢蔡京倡為豐亨豫大之說視官)
(爵財物如糞土累朝所儲掃地矣)雕琢害力農纂繡傷女工(唐太宗嘗)
(怪舜造漆器禹雕其爼諫者十餘不止小物何必爾耶禇遂良曰雕琢害力農纂繡傷女工奢靡之始危亡之)
(漸也故諫者救其源不使得開及夫横流則無及矣帝咨美之)土木被錦繡賞賜頒
府藏(宋主邵奢欲無度侍中袁觀因盛稱高祖儉素之德宋主曰田舍翁得此已為過矣)以麝
塗壁(齊東昏)飾以金玉珠翠(陳後主起臨春結綺望仙三閣飾以金玉珠翠)
以珠玳瑁飾宫殿(孟昶在蜀專務奢靡所居宫殿以珠玳瑁飾之)鑿金為蓮
花貼地(齊東昏令潘妃行其上曰此步步生蓮花也)金屑飛空如落雪(金海)
(陵宮殿之飾徧傅黃金而後間以五采金屑飛空如落雪)離宮四十餘所(隋焬帝自長安)
(至江都離宫四十餘所)宮城左右離宮數十(孟昶)鑿大伾三山
創天成聖功二橋(蔡京再相每為帝言今泉幣所積贏五十萬和足以廣樂富足以備禮於)
(是大興功役两河之民愁困不聊生)艮嶽花石之擾(京又欲廣宮室求上寵媚召童貫軰)
(五人風以禁中偪側之狀貫俱聽命各視力所致争以侈麗高廣相夸浸滛及於艮嶽矣以朱勔領應奉局)
(花石綱於蘇州帝頗垂意花石京諷勔密取浙中珍異以進後歲益加增舳艫相銜於淮汴勔於是搜巖剔藪)
(凡士庶之家一石一木稍堪玩者即領健卒直入其家用黃帕覆封指為御前物及發行必撤屋抉牆以出)
苑囿山林之制(蔡攸言於帝令苑囿中聚珍禽異獸數千萬以實之都下每秋風静夜禽)
(獸之聲四徹宛若山林陂澤之間)運一木之費至二千萬牽一車
之力至五百人(金海陵營南京宮殿)壮九重於内所居不過容
膝彼昏不知瑶其臺而瓊其室羅八珍於前所食不
過適口惟狂㒺念邱其糟而池其酒(張藴古大寳箴)珍玩技
巧乃喪國之斧斤珠玉錦繡實迷心之鴆毒(唐徐惠妃疏言)
廢立
原立適以長不以賢立子以貴不以長(春秋)𨕖賢為正
(漢書)置善則固事長則順立愛則孝結舊則安年鈞
以德德鈞以年年鈞擇賢義鈞則卜(並春秋)太尉上
璽符(史記)太后投璽綬(魏志)就宗正府(漢書)壁止西廟
(魏志)令聞日新四海注意(王隠晉書)伊尹放太甲以寧殷
(魏志)臣寧負王不負社稷司馬孚悲不自勝(魏略曰景王廢)
(帝與太后别垂涕始從太極殿南出羣臣送者數十人太尉司焉孚悲不自勝餘多流涕)增淆置
嫡庶侈僣相傾(唐房玄齡謂隋文帝)嫡庶不明紛紛至今(唐太宗謂)
(大臣曰泰昨自投我懷中云臣今日始得為陛下子更生之日也臣惟有一子百年後當殺之𫝊國晉王朕甚)
(憐之禇遂良曰陛下失言安有為天下主而殺其愛子授國晉王乎陛下昔以承乾為嗣復寵愛泰嫡庶不明)
(紛紛至今若必立泰非别置晉王不可帝泣曰我不能即詔定議立晉王)有廢必有興(武惠)
(妃使人謂張九齡曰有廢必有興公為之援宰相可常處九齡以其語白上事遂寢)奈何廢子
而立姪(德宗以事切責太子召李泌告之曰舒王近已長孝友温仁泌曰陛下惟有一子奈何廢子而)
(立姪閒一日上獨召泌流涕曰非卿切言朕今日悔無及矣太子仁孝實無他也)以廢立事
白后(宋史彌遠忌太子竑欲立貴誠寕宗崩彌遠遣皇后兄子谷以廢立事白后后不可谷一夜七往返)
(后曰其人安在彌遠即於宮中遣快行宣貴誠令之曰今所宣是沂靖惠王府皇子非萬歲巷皇子及入后拊)
(其背曰汝今為吾子矣遂立之竑出居湖州)遣議復儲(明景泰廢上皇太子見深而立子見)
(濟為皇太子未幾見濟卒御史鍾同疏請復儲禮部郎中章綸亦上疏請復皇儲於東宮以立天下之大本詔)
(與廖莊俱下獄同死杖下莊謫定羌驛丞綸仍詔獄至天順復辟出之上嘉歎良久擢禮部侍郎)太
子失道藩王窺伺者皆两棄之(唐太宗制)時平則先嫡長
世亂則先有功(唐寧王憲言)居守功高於扈從儲貳分定
於嫡長(明成祖諭)
昏德一
原尚書大傳曰夏人飲酒醉者持不醉者不醉者持醉
者相和而歌曰盍歸於亳盍歸於亳亳亦大矣故伊尹
退而閑居深聽樂聲(思其故也是時伊尹化桀)更曰覺兮較兮吾大
命格兮(覺兮謂先知者較兮謂直道者也格至也吾語桀也)去不善而就善何樂
兮伊尹入告於桀曰大命之亡有日矣桀啞笑曰天之
有日猶吾之有民也日亡吾亦亡矣是以伊尹遂去夏
適湯桓子新論曰武帝多過差既欲斥境廣土又乃
貪利爭物之無益者聞四夷大宛國有名馬即大發軍
兵攻取歴年士衆多死但得數十匹耳又歌兒衛子夫
因幸爱重乃隂求陳皇后過惡而廢退之即立子夫更
其男為太子後聽邪臣之譖衛后以憂死太子出走滅
亡不知其處信其巫蠱多徵會邪僻求不急之方大起
宮室内竭府庫外罷天下百姓之死亡不可勝數此可
謂通而蔽者也吳志曰孫權性嫌忌果於殺戮既臻
末年彌以滋甚至於䜛說殄行&KR1015;嗣廢斃豈所以貽厥
孫謀以燕翼子者哉其後葉陵遲遂致覆國未必不由
此也增通鑑曰秦王堅會羣臣於太極殿謀大舉伐
晉權翼曰晉雖微弱未有大惡謝安桓冲皆江表偉人
君臣輯睦未可圖也石越曰福德在吳伐之必有天殃
且彼據長江之險殆未可伐也陽平公融曰今伐晉有
三難天道不順晉國無釁我數戰兵疲民有畏敵之心
晉未可滅昭然甚明王景略一時英傑陛下嘗比之諸
葛武侯獨不記其臨没之言乎堅不聽大舉入寇戰於
淝水諸軍皆潰又曰慕容垂言於堅曰北鄙之民聞
王師不利輕相扇動臣請奉詔書以鎮慰之堅許之權
翼諫曰垂勇略過人譬如飬鷹饑則附人每聞風飇之
起嘗有凌霄之志正宜謹其絛籠豈可解縱任其所欲
哉堅曰卿言是也然朕已許之不可食言又曰初隋
文帝之克陳也天下皆以為將太平獨監察御史房彦
謙私謂所親曰主上忌刻而苛酷太子卑弱諸侯擅權
天下雖安方憂危亂其子元齡亦密言於彦謙曰主上
本無功德以詐力取天下諸子皆驕奢不仁今雖承平
其亡可翹足待又曰初魚朝恩既誅代宗不復使宦
官典兵德宗還長安頗忌宿將握兵稍稍罷之以宦官
竇文場監神策軍宦官典禁旅始於此又曰初上以
奉天窘乏故還宮以来專意聚歛藩鎮多月進云稅外
羡餘其實皆割留常賦或增斂百姓或減尅吏禄以為
獻者先是宮中市外間物令官吏主之隨給其直比歲
以宦官為宮市使復置白望數百人於要鬧坊市間抑
買人物人將物詣市至有空手而歸者商賈有良貨皆
深匿之每敕使出雖賣漿鬻餅之家皆撤業閉門又
曰上從容與李泌論即位以来宰相曰盧把忠清彊介
人言奸邪朕殊不覺泌曰此乃把之所以為奸邪也倘
陛下覺之豈有建中之亂乎上曰建中之亂術士豫請
城奉天此蓋天命非把所能致泌曰天命他人皆可言
惟君相不可言蓋君相所以造命也紂曰我生不有命
在天此商之所以亡也上因復言盧把小心朕所言無
不從對曰夫言而莫予違此孔子所謂一言而喪邦者
也
昏德二
原有夏昏德穢德彰聞(書)顚覆厥德斂怨以為
德(詩)以逸豫滅厥德黎民咸貳(書)爾德不明(詩)
不明於德太康尸位逸豫太甲既立弗明(並書)興
居無節(詩)起居無常(詩含神霧)狎侮五常怠棄三正
屏棄典刑不用古法威儀不𩔖謂敬不足行謂祭
無益弗戚於民(並書)無志乎民(春秋)不臧覆用(詩)
無功者賞(六韜)元首叢脞哉萬事墮哉弗惠阿衡
放黜師保播棄黎老昵比罪人(並書)召彼故老訊之
占夢(詩)君子在野小人在位(書)君子為下小人為
上(六韜)親小人遠賢士(諸葛亮)不知用賢(尸子)賢人放
逐(詩)左彊在側(淮南子)維此良人弗求弗廸(詩)諫
者為謗(史記)信者為誣(六韜)誨爾諄諄聽我藐藐念
子慘慘視我邁邁出話不然善人載尸君子信
讒如或酬之(並詩)聞言不信聪不明也(易)不諂己者
大而梏之(賈誼新書)謀夫孔多是用不集發言盈庭誰敢
執其咎(詩)縱惡自棄(書)悖慠滋甚(魏志)逋逃是崇
(書)為長信宮(博物志)起河間第(續漢書)内作色荒(書)
世子為政(六韜)婦人與政(世紀)婦言是用(書)惑後
妻言(世紀)斵苕華(竹書紀年云桀命扁伐山民山民女於桀二人曰琬曰琰后愛二人女無)
(子焉斵其名於苕華之玉苕是琬華是琰)踞妲己置妺喜膝上上與
褒姒同乘(並列女𫝊)發烽乃大笑(世紀)作竒技淫巧以悅
婦人(書)豔妻煽方處(詩)宮内九市(六韜)為肆販賣
身為商賈與從官飲(並漢書)東園輸禮錢西園駕白
騮冠狗弄彘(並漢書)外作禽荒般遊無度十旬
不返(並書)朝冐霜露晝被塵埃口倦叱咤手苦轡
箠(漢書)甘酒嗜音(書)好酒忘身(尸子)糟為丘(六韜)懸
肉為林(三輔)酒池運舟(帝王世紀)酒池牛飲(六韜)威儀幡
幡舍其坐遷屢舞僊僊威儀怭怭載號載呶亂
我籩豆屢舞僛僛側弁之俄屢舞傞傞如蜩如螗
如沸如羹俾晝作夜(並詩)長夜之飲(世紀)三旬不出
聽政(博物志)七日不知歷數靡靡之樂(世紀)矯誣上
天弗敬上天自絶於天(並書)虧三光之明傷億兆
之望(漢書)逆天道絶天德(世紀)洩天氣發地藏(太公)舉
事戾蒼天發號逆四時(淮南子)戮天射天(並史記)增
性昏懦(南漢劉鋹)為政昏暴(同上)放蕩之德(干寶論晉惠帝)和
事天子(唐中宗)主昏於上(唐張公謹言突厥可取)昏童失德(唐穆)
(敬皆昏童失德以其在位不久故天下未至於敗亂)出帝昏亂(晉出帝)昏庸相
繼(懿僖當唐政之始衰而以昏庸相繼)亡國之君皆暗懦所致(宋太宗謂北漢)
(劉繼元)帝雖昏縱猶嘉歎其言(唐懿宗)是以古昏主方
我(唐次積十年不遷韋臯鎮蜀表為副使德宗諭臯罷之次乃采古忠臣賢士罹䜛被放之事為辨謗略三)
(篇上之德宗益怒曰是以古昏主方我)所謂下愚不移(唐書贊曰中宗親遭母后之難)
(而躬自蹈之所謂下愚不移者與)自傅粉墨(後唐莊宗)祼逐為戲(金海陵)
鋸灼去皮截手足(海陵命所獲盗賊皆誅死)毁民居以為材
煎死人膏以為油(海陵造戰艦江上)狗馬鷹兔舞唱角觝(明武)
(宗即位劉瑾等八人導上狗馬鷹兔舞唱角觝為樂)天下章奏付瑾剖斷自
稱大將軍(武宗自稱威武大將軍朱壽廵邊召梁儲面促草敕儲不可上大怒手劒立曰不草敕齒)
(此劒儲免冠解衣伏地流涕曰臣逆命有罪願就死草敕則以臣名君臣死不敢奉命上乃擲劒而起)
用大將軍鈞帖(武宗至南京用大將軍鈞帖令王守仁重上捷書)溺其所甚
愛忘其所可戒(唐明皇)智足以拒諫言足以飾非
(金海陵)
失政
原天厭周德(左𫝊)周室道衰(詩)天㒺不矜(曹植)搆怨
連禍(詩)周室微弱政由方伯(史記)禮樂征伐自諸侯
出(論語)周鄭交質王祭不供四郊多壘(並左𫝊)盟於
太室(竹書紀年曰幽王十年春王及諸侯盟於太室)狩於河陽(春秋)姬厲失
權(書)周舍逃責(前漢諸侯王年表曰幽平之後分為二周有逃責之臺被竊鈇之嫌服虔)
(曰周赧王負責無以歸之主廹責急乃逃於此臺後人因以名之)折其玉斗失其金
椎(孝經援神契曰后偷任威折其玉斗失其金椎注后桀也偷苟且自奉也玉斗者渾儀金椎言國之寶)
失其玉鏡(尚書帝命驗云桀失玉鏡用其噬虎注玉鏡謂清明之道噬虎謂其暴虐)秦
失金鏡(書)九鼎入秦(史記)步至河上廬次曹陽(獻帝)
﨑嶇危亂之間飄薄萬里之衢(袁山松後漢書)質唱乘輿
載帝幸營珠寳車馬乘輿器物盡入其邸星流
矢激螢火照道(並獻帝春秋)麴屑為粥(漢晉陽秋)慘茶煮飲
(四王遺事)御前作糜(漢𫝊)客舍作食(四王遺事曰收八方園田水碓周徧天下)
(聚斂不知紀極云云)增觀阮籍之行而覺禮教之崩弛察庾
純賈充之事而見師尹之多僻考平吳之功而知將
帥之不譲覽傅玄劉毅之言而得百官之邪核魯
褒錢神之論而覩寵賂之彰(干寳論晉政)隋政不綱天下
摇亂(隋許世緒語唐公)今之刑賞或由喜怒好則鑚毛出
羽惡則洗垢索瘢刑濫則小人道長賞謬則君子道
消道德之旨未宏而鍥薄之風先摇(魏徵上太宗)内寵
專命外嬖制權因貴憑勢賣官鬻爵妃主之門若
商賈舉𨕖之署若闤闠居販者由邪忝官廢黜者因
奸冐進(唐柳澤言墨敕斜封之害)天寳以後政治少懈文致未
優武尅不剛諸侯自擅其地不朝不貢(韓愈)用姚崇
宋璟盧懷慎張九齡則理用宇文融李林甫楊國忠
則亂(憲宗問宰相明皇之政何先理而後亂崔羣對以此)深自懲艾遂行姑息
(德宗用盧把趙贊至於敗亂而終不悔及奉天之難深自懲艾遂行姑息之政由是朝廷益弱而方鎮愈彊)
及其晩節信用非人(唐書憲宗贊曰及其晩節信用非人小人之能敗國也不必愚)
(君暗主雖聪明聖智苟有惑焉未有不為患者也)再失河朔(穆宗初即位两河略定蕭俛段)
(文昌謂天下已太平請漸消諸道兵及朱克融王庭湊作亂一呼而亡卒皆集詔徵諸道兵討之兵既少臨時)
(召募皆烏合之衆又凢用兵舉動皆自禁中授方略故雖以裴度元臣烏重胤名將討之踰年竟無成功由是)
(再失河朔訖於唐亡不能復取)仁而少斷禍及忠良(文宗仁而少斷宦官撓權甘露)
(之變禍及忠良不勝冤憤飲恨而已)南牙北司互相矛盾(唐僖宗)疎斥
正士狎近姦諛崇飾遊觀困竭民力君臣逸豫相
為誕謾(宋徽宗)指正人為邪正學為偽(宋寧宗)無大失
德而拱手權奸衰敝寖甚(宋度宗)崇信&KR0591;御奬用吏胥
苛刻成風舉措失當(金宣宗)内則决於宮壼外則委
於宰臣(元成宗)
禪位一
原帝王世紀曰堯取富宜氏女曰女皇生丹朱又有庶
子九人皆不肖故以天下命舜曰咨爾舜天之歷數在
爾躬允執其中四海困窮天禄永終及堯三年喪畢舜
踐天子位又曰堯納舜於大麓後年二月又率羣臣
刻璧為書東沉洛水言天命當𫝊舜之意今中候運衡
之篇是也呂氏春秋曰舜有九子不予其子而授禹
至公也魏志曰文皇帝諱丕字子桓武帝太子也為
五官中即將嗣丞相為魏太子太祖崩繼位為丞相魏
王延康元年受禪於漢為帝王隐晉書曰世祖武皇
帝文帝太子也文帝初開晉國立為世子拜撫軍大將
軍嗣相國文帝崩魏帝命上為相國晉王十一月受禪
於魏齊書曰高帝諱道成字紹伯蘭陵人受禪於宋
在位四年梁書曰武帝諱衍字叔達蘭陵人受禪於
齊在位四十九年北齊書曰文宣帝諱洋字子進受
禪於後魏在位五年陳書曰武帝諱覇先字興國吳
興長城人受禪於梁在位三年增隋書曰文帝諱堅
受禪於周在位二十三年唐書曰高祖諱淵字叔德
隴西成紀人受禪於隋在位九年高祖禪位太宗
睿宗禪位明皇明皇禪位肅宗順宗禪位憲宗
宋史曰太祖涿郡人受禪於周在位十七年徽宗禪
位欽宗高宗禪位孝宗孝宗禪位光宗光宗禪
位寧宗
禪位二
原貴而無位亢龍有悔(並易)𨕖賢與能格文祖(並書)
堯薦舜於天舜薦禹於天命禹而推受尭待舜
若棄敝屣館於貳室(並孟子)贈昭華玉(帝王世紀)授
益地圖輯五瑞總朕師(並書)增三譲乃受(唐書曰隋帝遜)
(於位以刑部尚書蕭造司農少卿裴之隠奉皇帝璽紱於唐王三譲乃受隋帝代王也)急於禪
代(梁太祖急於禪代欲邀九錫)歷數有歸實惟天命興亡之效
豈伊人力(唐受禪詔)上答天戒(唐睿宗𫝊位太子詳誡懼)付託得人
(宋高宗久有禪位之意及歸自金陵陳康伯求去高宗以倦勤諭之乃先下建儲之詔隨内降御札勉諭再三)
(於是出御紫宸殿輔臣奏事畢高宗還宮百官移班殿門外拜詔畢復入班殿庭内侍掖帝至御榻前乃略就)
(坐班畢太上皇即駕至德夀宮帝服袍履步出祥䂀殿冐雨掖輦以行上皇顧曰吾付託得人可以無憾矣)
討論典禮(孝宗欲𫝊位太子以紹興𫝊位御劄遣中使密賜周必大因令討論典禮)盛
典再見(孝宗𫝊位日上御紫宸殿周必大言陛下㢲位與子盛典再見度越千古顧自今不得日侍天)
(顔因哽咽不能語上亦泫然曰正頼卿等恊贊新君)禪位制書出於䄂中(宋太祖陳)
(橋之事陶榖出周恭帝禪位制書於䄂中)内禪制冊人服其雅(孝宗内禪時尤袤當)
(制一時制册人服其雅)獨當事勢之難(宋史寧宗贊曰寧宗受禪獨當事勢之難能不)
(失禮節可謂善處矣)不得已而為之(元仁宗嘗問近臣前代太上皇之號伊埒特穆爾曰)
(昔之所謂太上皇若唐明皇宋徽宗皆當禍亂不得已而為之者也前代虚名何足慕哉帝善其對)
登遐(山陵國忌日附)
原天王登遐(告喪曰天王登遐言若仙去)宮車晏駕八音遏密
(三載四海遏密八音遏絶也密静也四夷絶樂三年)萬國縞素殂落(舜典二十有八)
(載帝乃殂落百姓如喪考妣)諒隂(高宗諒隂三年不言君薨百官總已以聽於冡宰)違
世貽法(𫝊先王違世猶貽之法)即命遺後(又云古之王者知命不長是以並建聖哲)
(著之話言告之訓典而後即命以為後嗣)顧命(周成王將崩作顧命臨終之令曰顧命)遺
詔(漢文臨崩作遺詔命令薄葬制三十六日之服)叩心(絶也)稽顙(檀弓云觸地無容曰)
(稽顙)行號巷歌(並劉琨表)晏車(初崩時也)鼎駕三后在
天(言登遐而精神在天)兆人孺慕七日而殯七月而葬(天子)
(七月而葬同軌畢至𫝊)天奪九齡(文王)天禄永終三載寢於
諒闇八音遏於四海(西征賦)增易月之後猶執通喪
(朱子曰夀皇至性自天易月之後猶執通喪朝衣朝冠皆用大布所宜著在方策為萬世法程)退就
休飬畢三年喪(孝宗諭以倦勤欲禪位太子退就休養以畢高宗三年之喪)朝衣
冠皆用大布(詳上)素冠麻衣麻絰(明仁宗即位時上喪服已踰二十七日禮)
(部尚書呂震請如太祖倣漢制易吉服上未答震退徧語羣臣令釋服楊士竒謂震曰洪武中遺詔今未可援)
(以為例且仁孝皇后崩太宗衰服後仍服素衣冠絰帶今可遽即吉乎明旦君臣宜素衣冠黑角帶遂以上聞)
(上亦未答已而視朝上素冠麻衣麻絰文臣惟學士武臣惟英國公張輔如上所服上歎曰張輔知禮六卿乃)
(反不及士竒所執是也)吏民三日釋服(漢文帝遺詔天下吏民三日釋服)釋
服臣民無别(唐代宗崩常衮與禮官議禮乃者遺詔雖曰天下吏民三日釋服羣臣宜如皇帝服)
(二十七日乃除崔祐甫曰遺詔無臣庶人之别是皇帝宜二十七日而羣臣三日也衮曰賀循稱吏者官長所)
(署非公卿百官也祐甫曰𫝊曰委之三吏乃三公也史稱循吏良吏豈胥吏乎衮曰禮非天降地出順人情而)
(已且公卿大夫膺受寵禄今與黔首同信宿而除於公安乎祐甫曰若遺詔何詔而可改孰不可改意象殊厲)
(衮方入臨遣從吏扶立殿墀上祐甫指之曰臣哭君前有扶禮乎衮不勝怒)元臣定策之
密(元世祖大漸平章政事博果密與御史大夫伊嚕勒諾延太傅巴延並受遺詔留禁中丞相諤勒哲至不得入)
(曰我年位俱在博果密上國有大議而不預何耶乃入但言於太后太后召三人問之伊嚕勒諾延曰臣受顧命)
(觀臣等為之至若誤國即甘伏誅宗社大事非宮中所宜預知也太后然其言遂定大策)孝宗顧
命之詳(明孝宗不豫召大學士劉健等受顧命健等入乾清宫至寝殿上便服坐榻中健等叩頭上令)
(近前曰朕承祖宗大統在位十八年三十六歲矣乃得此疾殆不能興故與諸先生相見時少健等曰陛下萬)
(夀無疆安得遽為此言上曰朕自知之亦有天命不可強也因呼水潄口又曰朕為祖宗守法度不敢怠荒然)
(亦諸先生輔助之力因執健手若將永訣者又曰東宮今十五歲矣尚未選婚可即令吏部舉行皆應曰諾時)
(諸内臣羅跪榻外上曰受遺旨太監陳寬扶案季璋捧筆硯戴義就前書之上曰東宮聪明但年幼好逸樂諸)
(先生湏輔之以正俾為令主健等皆叩頭曰臣等敢不盡力諸臣出翼日上崩)升遐之日遠
近哀慕(周世宗)止殉一事高出古今(明英宗大漸處分後事命勿以嬪御)
(殉葬書畢命將去閣下看令為潤色李賢陳文彭時驚愴捧讀歎曰所言關大體非上聖明不能及此而止殉)
(一事尤高出古今真盛德事也)原山陵軒轅丘(山海經曰窮山際有軒轅丘射者不)
(敢西向畏黃帝之威靈也)銅雀臺(魏武遺詔令起銅雀臺美人作樂對西陵而起之)橋
山劒舄(黃帝葬於橋山南空棺無尸惟劔舄在)長陵抔土(漢張釋之曰後有人盜長)
(陵一抔土陛下何以加罪焉)天崩而憂把國(杞國人有憂天崩)龍去而
哭軒臣(黃帝於荆山下鑄鼎成乘龍上天小臣挽持龍髯墮之)遵七月之禮
畏百年之神(大戴禮孔子曰黃帝死後人畏其神百年)堯葬穀林(見帝王紀)
舜葬蒼梧(象耕鳥耘)歸聖魂於東岱引靈駕於西陵(魏武)
(帝)謁廟拜陵(晉王導字茂宏自漢魏以来羣臣不拜山陵導以元帝睠同布衣匪惟君)
(臣而已每崇進皆就拜不勝哀感由是詔百官拜陵自導始)容衛靈輿增營
作陵邑(漢成帝起昌陵營作陵邑貴戚近臣賓客子弟多辜𣙜為奸利者翟方進部掾史覆按發大姦)
(贜數千萬上以為任公卿)賜陪塋地(唐太宗十一年營九嵕山為陵賜功臣密戚陪塋地及祕)
(噐)擅移皇堂(宋丁謂為山陵使内侍雷允恭為都監判司天監邢中和言改遷山陵上百步)
(宜子孫允恭移就上穴有石石盡水出王曾覆視還對因言謂包藏禍心故令允恭擅移皇堂於絶地太后大)
(驚怒甚欲并誅謂以馮拯言乃止誅允恭斥謂於外)博訪名山(宋寧宗即位趙彦逾按視孝宗)
(山陵以為土肉淺薄下有水石孫逢吉覆按乞别求吉兆有旨集議臺史憚之議中輟朱熹上議狀言夀皇聖)
(德衣冠之藏當博訪名山不宜偏信臺史委之水泉沙礫之中不報)約山陵費(宋神宗即位張)
(方平召見請約山陵費帝曰奉先可損乎對曰遺詔固云以先志行之可謂孝矣)制從儉約
(明太祖山陵之制皆預營度務從節儉器用陶瓦)北山石槨(漢文帝幸霸陵顧謂羣臣曰嗟)
(乎以北山石為槨用紵絮斮陳漆其間豈可動哉張釋之曰使其中有可欲雖錮南山猶有隙使其中無可欲)
(雖無石槨又何戚焉帝稱善)昭陵石馬(杜詩箋注按唐會要上欲闡揚先帝徽烈乃刻石為)
(常所乘破敵馬六疋安於昭陵闕下又禄山事蹟潼關之戰賊將崔乾祐見黃旗軍數百隊引與鬭俄不知所)
(在後昭陵奏是曰靈宮前石人馬汗流)原國忌日登遐之日違世之
辰如喪之情(如喪考妣)攀髯之日摽式(祠部式國忌日明摽邦式)
不樂(忌日不樂)天忌增議忌日用樂(開元時太常博士禮部建言忌)
(日享廟應用樂裴寬以情立議曰廟尊忌卑則作樂廟卑忌尊則備而不奏中書令張說是之請如寬議)
停光陵朝拜(唐宣宗時廢穆宗忌日停光陵朝拜蓋宣宗穆宗兄也)
霸
原義道以霸(禮記)取威定霸(春秋)王霸務焉(白虎通)駁
而霸(孫卿子)共工氏之霸九州也五霸三王之罪人
(孟子)五伯之霸也勤而撫之以役王命(左𫝊)求諸侯莫
如勤王明天子之威(並春秋)敬王命成禮義(國語)
尊周室和諸戎狄以正諸華(春秋)九合諸侯一匡天
下(論語)九合諸侯如樂之和再合諸侯三合大夫
衣裳之會十有一(穀梁𫝊)文襄之霸不煩諸侯宣昭
令名昭禮命事大蒐示禮伐原示信諸侯相滅
桓公耻之存三亡國以屬諸侯遷邢於夷儀(左𫝊僖公)
(九年諸侯救邢邢人潰出奔師師遂逐狄人具邢器用而遷之師無私焉夏邢遷於夷儀)封衛於
楚邱(左𫝊僖公二年諸侯城楚邱而封衛焉衛國忘亡)五侯九伯汝實征之
(春秋)三舉而悅(淮南子)一戰而霸寧東夏平秦亂
霸西戎(春秋)并國十二開地千里(世紀)力制羣雄(袁山)
(松)芟艾奸雄(漢書)諸侯無怨天無大災增王任德
霸任刑秦專刑而霸漢雜用之魏晉以降王霸
两失(唐高宗嘗召宰相及宏文學士問王霸令狐德棻對)不能知人害霸也
知而不能用害霸也用而不能任害霸也任而不
能信害霸也既信而又使小人參之害霸也(魏徵引管子)
任巧智斥謇諤趋勢者進守道者退諧附者無
黜剥之憂正直者有後時之歎人趨家競風俗淪替
其故奈何行以霸道也(景雲初韓琬上言)山東之地王者不
得為王霸者不得為霸(杜牧罪言)禮賢得士(唐書論李密首勸楊玄感)
(取關中及自立亦不能鼓而西宜其亡也然禮賢得士乃田横徒歟賢陳涉遠矣)取威定霸
在此一舉(後唐莊宗伐梁)惜此庫錢佐王成霸業耳(張承業對莊宗)
君臨江表垂二十年(南唐李煜表)略有江浙之土田討
平一方之僭逆禀號令於闕廷保封疆於邊徼家
世承襲己及百年(吳越王錢俶表)承百年之堂構有千里
之江山(宋太祖與吳越王詔)
御定淵鑑𩔖函卷五十六
