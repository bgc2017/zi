欽定四庫全書
御定淵鑑𩔖函卷一百五十一
政術部三十(法官拷訊)(聽訟款辯)(議讞傷察獄人舉按人鬭藥誣)
(殺人字告人罪吏從坐文誤使供已)(相代罪犯夜)(猜認)(錯誤)
法官
原典獄(主獄者)坐獄(坐獄於王廷)三世(吳雄子訢孫恭三世廷尉為法名家)
四人(漢宣帝詔曰今廷平任輕禄薄為立廷平秩六百石員四人務公平之選)增提刑
(宋職官志曰緫郡國之庶獄核責其實而覆以法督治姦盜申理冤濫則隸提刑司)司寇(周禮有秋)
(官司寇)原聽獄辭(史記孔子在位聽訟辭有可與人共者不獨有也)傅古義
(漢武帝方向文學張湯決大獄欲傅古義乃請博士弟子治春秋補廷尉史也)李離伏劒(史李)
(離晉文公理官也過聽殺人自拘當死文公曰官有貴賤罰有輕重下吏有罪非子之過也離曰臣居官為長)
(不與吏讓受禄為多不與吏分過聽殺人傅罪下獄非所聞伏劒而死)孔號詳平(漢孔光為)
(廷尉法令號詳平)于求寬恕(漢于定國求明察寬恕以黃霸為廷平)定國飲
酒(于定國飲酒數石不亂為廷尉冬月請治讞飲酒益精明)魏置理曹(理曹即法曹)
晉置博士(晉衞覬奏刑法國家所重而私議所輕獄者人命所懸而選用者卑請置律博士相教授)
(遂施行)倪寬不習事(漢倪寬射策補廷尉文學卒史為人温厚口不能言語發明張湯盡)
(用法律吏謂寬不習事不署從事)陳矯不讀律(陳矯不讀律而得廷尉之稱)方
知獄吏之尊(詳獄三周勃)尚存獄吏之失(漢路温舒曰秦有十失其一尚)
(存治獄之吏是也)王彪之比張釋之(晉王彪之字叔武為廷尉有永嘉太守謝毅赦)
(後殺同郡人周矯矯從兄球詣州訴冤揚州刺史殷浩收毅付廷尉彪之以球為獄主身無王爵非廷尉所科)
(不肯受與相反覆詔令受之彪之上疏引據時人比之張釋之)增霍光用杜延年(輔之)
(以寬詳寬刑)
聽訟一
增易訟卦曰天與水違行訟君子以作事謀始又豐
卦曰雷電皆至豐君子以折獄致刑毛詩曰蔽芾甘
棠勿翦勿伐召伯所茇(召伯聽斷之處也)又曰行露召伯聽
訟也尚書大傳曰聽訟之術大略有三治必寬寬之
術歸于察察之術歸于義聽而不寬是亂也寬而不察
是慢也春秋元命苞曰樹棘槐聽訟於下棘赤心有
刺言洽人情者原其赤心不失實事所以刺人情令各
歸實槐之言歸也情見歸實也禮記曰司寇正刑明
辟以聽獄訟必三刺(正在我之刑明在人之辟又必三刺以廣詢於衆一曰訊羣臣二曰)
(訊羣吏三曰訊萬民)有旨無簡不聽(簡誠也有其意無其誠者不論以為罪)附從輕
(附施刑也求出之使從輕)赦從重(雖是罪可重猶赦之)凡聽五刑之訟必原父
子之親立君臣之義以權之(權平也)意論輕重之序愼測
淺深之量以别之(意思念也淺深謂俱有罪本心有善惡)悉其聰明致其
忠愛以盡之(盡其情也)
聽訟二
增左傳曰王叔陳生與伯輿爭政王右伯輿(右助也)王叔
陳生怒出奔晉侯使士匄平王室王叔與伯輿訟焉王
叔之宰與伯輿之大夫瑕禽坐獄士匄於王庭聽之
風俗通曰潁川有富室兄弟同屋兩婦俱懷孕大婦數
月胎傷因閉匿不産期至弟婦生男夜因盜取爭訟三
年州縣不能決丞相黃霸出殿前使卒抱兒去兩婦各
十餘步叱婦自往取長婦抱持甚急兒大叫啼弟婦恐
傷害之因乃放與而心甚自慘悽霸曰此弟婦子也責
問大婦乃具服後漢書曰王渙為洛陽令以平正居
身得寬猛之宜其冤嫌久訟歷政所不斷法理所難平
莫不曲盡詐情厭塞羣疑又能以譎數摘發姦伏京師
稱歎以為渙有神算宋書曰傅琰為山陰令有賣針
賣糖嫗爭絲各言己者詣琰琰挂而輕鞭之有鐵屑乃
罰賣糖者又有二老爭雞問何食一云食粟一云食豆
剖之見粟罰言豆者人畏如神明也後魏書曰李崇
為揚州刺史先是壽春縣人荀泰有子三歲數年不知
所在後見在同縣人趙奉伯家泰以狀告各言己子並
有鄰証郡縣不能斷崇曰此易知耳二父與兒各在别
處經禁數旬然後遣人告之曰君兒偶患向已暴死荀
泰聞即號咷悲不自勝奉伯咨嗟而已殊無痛意崇察
知之乃以兒還泰隋書曰辛公義為牟州刺史下車
先至獄中親自驗問十數日間決斷咸盡方還大廳受
領詞訟皆不立文案遣當直佐寮二人側坐訊問事若
不盡應須禁者公義即宿廳事終不還閤人或諫之答
曰刺史無德令百姓係於囹圄豈有禁人在獄而心自
安乎罪人聞之咸自款服後有欲爭訟者其鄉閭父老
遽相曉曰此蓋小事何忍勤勞使君訟者多兩讓而止
聽訟三
原稽貌察情(考其貌愼獄之至也色魏志吳質曰察其情)忠愛欽恤
(禮記曰悉其聰明致其忠愛以盡之謂聽訟獄也之尚書曰欽哉欽哉惟刑之恤哉注曰敬之敬之惟刑可)
(憂也)猶人老吏(子曰聽訟吾猶人也下詳獄二張湯)束矢鈞金
(周禮大司寇以兩造禁人訟入束矢於朝然後聽注必以束矢者自表其直也不入則不聽也又以兩劑禁)
(人獄入鈞金三日致於朝然後聽之注獄相告罪也劑劵書也使各齎劵書又入鈞金三日而聽之重刑也不)
(入金則自服不直不堅也鈞三十斤)留辭速獄(謂一人之辭最難聽也詩曰何以速我)
(獄)增妾逐妻僕告主(宋王罕知潭州有狂婦屢訴事出言無章却之則勃罵罕)
(獨引至前委曲徐問久之其言稍可曉本婦為人妻無子夫死妾有子遂逐婦而奪其家資屢訴不得直因憤)
(恚發狂罕為治妾而反其資婦良愈郡人稱為神明漏宋宋庠字公序知河南府有一僕告主舉人行囊有)
(稅物庠曰舉人行囊孰無貨物未可深罪若僕告主此風不可長也乃治僕罪遣之)窮詰書吏
免坐貸人(三國魏胡質字文德為常山太守遷任東莞有士盧顯為人所殺質曰聞此士無讐)
(而家有少妻所以死乎悉召見其比居年少有書吏李若聞之色動遂窮詰其狀即首服唐時有權梁山者)
(謀逆敕河南尹王怡馳傳往按久不能決乃命宋璟為京兆留守復按其獄一言而決初梁山詭稱㛰集多假)
(貸於人按獄吏欲並坐貸人璟曰㛰禮借索人情有之而狂謀卒然非所防意使知而不假是與為反貸者弗)
(知何罪之有遂縱數百人)治母告子詰父稱翁(國史異纂曰唐李傑為河南尹)
(有寡婦告其子不孝傑察其非謂寡婦曰汝寡居惟有一子今告其罪至此得無悔乎寡婦曰子無頼不順母)
(寧復悔乎傑曰審如此可買棺木來取兒尸因使人覘其後寡婦既出謂一道士曰事了矣俄將棺至尚冀其)
(悔再三諭之寡婦執意如初道士立於門外傑密擒之一問遂承伏云某與婦私常為兒所制故欲除之傑放)
(其子杖殺寡婦及道士同棺載之老宋程明道為澤州晉城令富民張氏子父死未幾有父至門曰我汝父)
(也來就汝居且陳其由張氏子驚疑相與詣縣辯理老父曰某業醫遠出妻生一子貧不能養以與張氏某年)
(月日某人抱去某人見之顥曰歲久矣汝何記之詳也老父曰書於藥法冊後歸而知之因命以其冊進冊中)
(書云某年月日抱兒與張三翁顥問張氏子汝年幾何曰三十六又問汝父年幾何曰七十六遂謂老父曰是)
(子之生其父纔年四十人即謂之翁乎老父驚駭遂服罪)原從情從辭求生求
殺(孔子曰聽訟者或從其情或從其辭以又曰古之聽人求所以生之今之聽人求所殺之)情
得獄成辭貴明徵罪宜愼測刑將不變獄
貴惟精黃沙執憲丹筆垂仁既慚金矢之直
何逭鐵冠之劾梧邱有雪冤之魂棘林無夜哭之
鬼刑期無刑經邦之茂範殺以止殺有國之宏規
泣辜流念無虧大禹之恩丹筆哀矜有裕放勛之
惠漢制九章設黎元之銜勒湯存一面作黔首之
隄防干紀亂常必加誅於三族反道敗德終不捨
於五刑定國之司廷尉爰求明察不疑之尹京師
多所平反
聽訟四
增辯處(杜祐補剡縣丞常過潤州刺史韋元甫以故人子待之不加禮他日元甫有疑獄不能決試詢)
(祐祐為辯處契要無不盡元甫奇之署司法參軍)原别約劑(凡以財獄訟者正之以傳别約)
(劑注傳別手中别書約劑今之契劵)舉要契(左傳王叔氏不能舉其要注要契之辭)必
以情(左傳小大之獄雖不能察必以情)不失情(動不失情)眚災肆赦(尚書)
(舜典)察辭于差(吕刑察辭于參差也)閱實其罪(吕刑罪與罰相當也)惟
良折獄哀敬折獄非從惟從惟察惟法(並吕刑)
協日以刑(周禮司寇要之旬而職聽於朝羣士司刑皆在各麗其法以議獄獄成士師受中協日刑)
(殺肆之三日)旬日乃弊(小司寇以五刑聽萬民之獄訟附於刑用情訊之至於旬乃弊之注)
(用情理之十日乃斷冀有可出也)棘木之下(禮記獄成告於大司宼聽之棘木之下)
申嚴仲秋(月令仲秋命有司申嚴百刑斬殺必當無留有罪)明徵其辭(左傳)
斷獄蔽訟(蔽亦斷也)知法省刑(漢書刑法志曰古之知法者能省刑)以怒
增刑(漢雜事篇曰博士申威也)治獄如水(桓子新論)令羊觸之(論衡罪疑)
(者令羊觸之)定公失席(禮記檀弓曰邾婁定公之時有弑其父者有司以告公瞿然失席曰)
(是寡人之罪也)文姜去氏(孔叢子曰梁人娶後妻後妻殺夫其子殺之梁相以此子當大逆論)
(季彦曰昔文姜與弑魯桓春秋去其姜氏絶不為親禮也且手殺重於知情是子宜以非司寇而擅殺當之)
穆公失教(尸子曰秦穆公明於聽獄斷刑曰寡人不敏教不至)越王援刀(淮南)
(子曰越王決獄不當援刀自割)決獄觀璧(詳疑獄一陶朱公)不用三冬(後漢)
(陳寵咸之曾孫明家業時肅宗詔絶鉆鑕慘酷之科人俗和平屢有嘉瑞漢舊事斷獄報重常盡三冬之月時)
(帝始改用十月初冬而已元和年旱賈崇上言斷獄不盡三冬故陰氣微陽氣發洩招致灾旱寵奏冬至陽氣)
(始萌月令曰諸生蕩仲冬日身欲寧事欲靜若降盛怒不可謂寧行大刑不可謂靜帝納之為廷尉每附輕典)
(務從寬)麥秋之時(漢和帝令麥秋案驗薄刑司徒魯恭上疏諫盛夏召農人拘對上失天時)
(下傷農業一夫吁嗟王道為虧後卒施行)丙吉處度得所(風俗通曰陳留富公年九十無)
(子娶田家女為婦一交接便絶氣後生得男其女爭財丙吉決之)何武原情得理(風俗)
(通曰沛郡富公家資二十餘萬少婦生子年纔幾歲頓失其母又無親近其女不賢公恐爭其財子必不全因)
(呼族人為遺書悉以財屬女但遺一劒兒年十五以還付之其後又不與兒詣郡自言求劒時太守大司空何)
(武也省其書曰女性強梁畏賊害其兒又計小兒得此財不能全護故且俾與女實寄之耳劒者所以決斷限)
(年十五者智力足以自居度此女聓必不還其劒當問縣官縣問或能證察得以見伸何用慮強遠如是哉悉)
(取財以與子曰弊女惡聓温飽十歲亦以幸矣論者乃服)兩造具備師聽五辭
五辭簡孚正於五刑(五辭簡核信有罪驗則正之於五刑)五刑不簡正
于五罰五罰不服正于五過(俱吕刑)意苟不惡釋而
無罪(董仲舒)意惡功遂不免于誅(漢薛宣傳)陳寵平治無
所不服(漢雜事曰陳寵為司徒掾天下之訟所平皆伏)郭公所決退無怨情
(後漢郭躬父弘習小杜律為決曹掾斷獄至三十年為弘所決者退無怨情小杜律者杜周武帝時為廷尉御)
(史大夫斷獄深刻少子延年亦明法律宣帝時又為御史大夫對父故言小)在家之女從
父之刑既醮之婦從夫之戮(詳總載晉何曾)
聽訟五
增詩唐錢起縣内水亭晨興聽訟詩曰晨光起宿露池
上判黎甿借問秋泉色何如拙宦情磨鉛辱利用策蹇
愁前程昨夜明月滿中心如鵲驚負恩時易失多病績
難成坐惜寒塘晚霜風吹杜蘅崔國輔送韓十四被
魯王推遞往濟南府詩曰西候情何極南冠怨有餘梁
王雖好士不察獄中書
議讞一
增經濟𩔖編曰安帝時河間人尹次潁川人史玉皆坐
殺人當死次兄初及玉母軍並詣官曹求代其命因縊
而物故尚書陳忠以罪疑從輕議活次玉應劭後追駁
之據正典刑有可存者其議曰殺人者死傷人者刑此
百王之定制有法之成科今次玉公以清時釋其私憾
阻兵安忍僵屍道路朝恩在寬幸至冬獄而初軍愚狷
妄自投斃夫刑罰威獄以𩔖天之震燿殺戮也温慈和
惠以效天之生殖長育也是故春一草枯則為灾秋一
木華亦為異今殺無罪之初軍而活當死之次玉其為
枯華不亦然乎陳忠不詳制刑之本而信一時之仁遂
廣引八議求生之端夫親故賢能功貴勤賓豈有次玉
當罪之科哉又曰郭躬字仲孫潁川陽翟人也父弘
習小杜律躬少傳父業後為郡吏辟公府永平中奉車
都尉竇固出擊匈奴騎都尉秦彭為副彭在别屯而輙
以法斬人固奏彭專擅請誅之顯宗乃引公卿朝臣平
其罪科躬以明法律召入議議者皆然固奏躬獨曰於
法彭當斬之帝曰軍征校尉一統於督彭既無斧鉞可
得專殺人乎躬對曰一統於督謂在部曲也今彭專軍
别將有異於此兵事呼吸不容先關督帥且漢制棨戟
即為斧鉞於法不合罪帝從躬議又有兄弟共殺人者
而罪未有所歸帝以兄不訓弟故報兄重而減弟死中
常侍孫章宣詔誤言兩報重尚書奏章矯制罪當腰斬
帝後召躬問之躬對章應罰金帝曰章矯詔殺人何謂
罰金躬曰法令有故誤章傳命之謬於事為誤誤者其
文則輕帝曰章與囚同縣疑其故也躬曰周道如砥其
直如矢君子不逆詐君王法天刑不可以委曲生意帝
曰善
議讞二
原犯蹕盜環(漢張釋之為廷尉上行中渭橋有人從橋下走誤驚乘輿釋之奏犯蹕罰金上)
(怒其輕釋之曰法者天下之所公共其時上誅則已既付廷尉廷尉天下之平用法一傾人安所措又有盜)
(高廟坐前玉環奏棄市上怒令族之釋之曰假如盜長陵一抔土又何以加於法乎)增換金
造印(劇談錄曰唐李汧公勉鎮鳳翔有屬邑編甿因耨田得馬蹄金一甕里民送於縣縣將送府庭邑宰)
(欲以為殊績慮公藏主守不嚴因使置私室信宿與官吏重開視之皆為土塊矣莫不驚駭以狀聞僉曰奸計)
(換之邑宰莫能自白遂以易金伏罪繫獄以案上聞汧公覽之盛怒時袁相國滋字德深在公幕中曰甚疑此)
(事請更詳之汧公因使袁移獄於府中案問閱甕間二百五十餘塊詰其初獲者即本質存焉遂於列肆索金)
(鎔瀉與塊相等秤其半已三百斤矣詢其負擔之力乃二農夫以竹舁至縣境計其金非二人以竹擔可舉其)
(即路之時金已化為土矣於是羣疑大豁遂獲清雪汧公歎服無已其後袁至德宗時為宰相趙林為武安)
(軍推官有僞造印者吏皆以為當死公獨曰造在赦前用在赦後赦前不用赦從不造法皆不死遂以疑讞讞)
(之卒免死一府皆服)原人心不厭吏議難知(漢景帝詔曰疑獄雖文致於法)
(而於人心不厭者輙讞之吏朱博遷廷尉職當讞平天下獄恐為官屬所誣謂掾曰本起武吏不通法律然)
(三尺律人事出其中諸君試取吏議難知者為諸君覆之乃為平處十中八九吏大驚異)誤傳當
罰爭死乃讞(上詳議讞一郭躬融張儉字元節亡投孔融兄褒褒不在匿之事發并收褒)
(融爭死問母曰家事當在長妾合當辜一門爭死郡不能決乃上讞詔坐褒)
議讞三
原不當(詳議讞四漢景帝詔)再却(廷尉張湯有疑奏已再却矣倪寬為言其意因使寬為奏)
(成讀之皆伏寬所奏即得可上曰前奏非俗吏之所為也)移讞(讞疑)上讞讞於
公(禮獄成有司讞於公)奏讞掾(張湯舉倪寬云云)增為天下公(唐戴胄清)
(直為大理少卿長孫無忌被召不解佩刀入東上閣封德彝論監門校尉不覺罪當死無忌贖胄曰校尉與無)
(忌罪均若罰無忌殺校尉不可謂刑帝曰法為天下公朕安得阿親戚封德彝固執胄曰校尉由無忌致罪法)
(當輕若皆誤不得獨死由是皆免)法不應坐(唐張藴古除大理丞初河内人李好德素有瘋)
(疾而語涉妖妄藴古䆒其獄稱好德瘋疾有愆法不應坐御史權萬紀劾藴古徇情阿縦奏事不實太宗大怒)
(令斬於東市尋悔因發制曰凡決死者命所司五奏覆蓋自藴古始也)僕不去曹(唐李日知)
(歷司刑丞時法令嚴吏爭為酷日知獨平寬無文致嘗免一囚死少卿胡元禮執不可曰吾不去此曹囚無生)
(理日知曰吾不去此曹囚無死法皆以狀讞後卒用日知議)
議讞四
增詔漢景帝讞獄詔曰獄重事也人有智愚官有上下
獄疑者讞有司有司所不能決移廷尉有令讞而後不
當讞者不為失欲令治獄者務先寬
察獄一
增後漢書曰左雄為青州刺史界内肅清每行部錄囚
徒察顔色知情偽晉書曰苻融仕苻堅為司隸校尉
京兆人董豐遊學三年而返宿妻家妻為賊所殺妻兄
疑豐殺之送豐有司豐不堪楚掠自誣引殺妻融察而
疑之問豐曰汝行往還頗有怪異及卜筮否豐曰初將
發夜嘗夢乘馬南渡水返而北渡復自北回南馬停水
中鞭策不去俯而視之見兩日在于水下馬左白而濕
右黑而燥寤而心悸以為不祥問筮者筮者曰憂獄訟
遠三枕避三沐既而妻為具沐夜授豐枕豐記筮者之
言皆不從之妻乃自沐枕枕而寢融曰吾知之矣馬左
白而濕濕水也左水右馬馮字兩日昌字也其馮昌殺
之乃獲昌詰之昌到首服曰本與其妻謀殺董豐期以
新沐者枕枕為驗乃悞中婦人也後魏書曰辛祥任
司馬失白璧兵樂道顯被誣為賊官屬推處咸以為然
祥曰道顯面有悲色察獄以色其此之謂乎竟出之月
餘别獲眞賊又曰司馬悅字慶宗歷任豫州刺史時
有汝南上蔡董毛奴者賫錢五千死於道路郡縣疑邑
人張堤為劫又於堤家得錢五千堤懼笞掠自誣言殺
獄至州悅觀色疑其不實引見毛奴兄靈之謂曰殺人
取錢當時狼狽應有所遺此賊竟遺何物靈之曰唯得
一刀鞘悅取視之曰此非里巷所為也召居州内刀匠
視之屬有郭門者前曰此刀鞘門手所作去歲賣與郭
民董及祖悅收及祖詰之及祖款引靈之又於及祖身
上得毛奴所著皂襦及祖伏法悅察獄多此𩔖也後
周書曰柳慶為雍州别駕有賈人持金二十斤詣京師
交易寄人停止每欲出行常自執管鑰無何緘閉不謹
而失之謂是主人所竊郡縣訊問主人遂自誣服慶聞
而歎之乃召問賈人曰卿鑰恒置何處對曰恒自帶之
慶曰頗與人同宿并與人同飲乎曰日者曾與沙門再
度酣宴醉而晝寢慶曰主人以痛自誣非盜也彼沙門
乃眞盜耳即遣吏逮捕沙門方懷金逃匿後捕得之盡
獲所失之金又曰柳慶有胡家被劫郡縣按察莫知
賊所鄰近被囚繫者甚多慶以賊徒既衆似是烏合既
非舊交必相疑阻可以詐求之作匿名書多牓官門曰
我等共劫胡家徒侣混雜終恐泄露今欲首恐不免誅
聽先首免罪便欲來告慶乃復施免罪之牓居二日廣
陽王欣家奴面縛自告牓下因此推窮盡獲黨與隋
書曰韋鼎為光州刺史有人客遊通主人之妾及其還
去妾盜物於夜逃亡尋於草中為人所殺主家知與妾
通因告客殺之縣司鞫問具得姦狀因斷客辜獄成上
于鼎覽之曰此客實姦而殺非也乃某寺僧誘妾盜物
令奴殺之贓在某處即放此客遣擒僧并獲贓物自是
部内肅然咸稱其神
察獄二
增交錢(魏書曰廷尉高柔時護軍營士竇禮近出不還營以為亡去表言逐捕没其妻盈及男女為官)
(奴婢盈連至州府稱冤自訟莫有省訟者乃辭詣廷尉柔問曰何以知夫不亡盈垂泣對曰夫少單弱養一老)
(嫗為母事甚恭謹又哀兒女撫視不離非是輕狡不顧室家者也柔重問曰汝夫不與人有怨仇乎對曰無柔)
(曰與人交錢財乎對曰嘗出錢與同營士焦子文久求不得時子文適坐小事繫獄柔乃見子文問所坐言次)
(曰頗曾舉人錢否乎子文曰自以貧弱初不舉人物也柔察子文色動遂曰汝昔舉竇禮錢何言不也子文怪)
(之知事露應對不次柔問曰汝已殺禮便宜早服子文於是叩頭具首殺禮本末埋葬處所柔便遣吏卒承子)
(文辭往掘得其屍詔書復盈母子為平人)爭絹(風俗通曰漢薛宣字贑君為臨淮太守有一人持疋)
(縑到市賣之道遇雨將縑披戴後一人求共庇廕因授一頭與之雨霽當别因共爭鬭各云我縑詣府自言薛)
(宣劾責兩人莫肯首服宣曰縑直數百錢耳何足紛紛呼吏斷縑各與半使追聽之後人喜曰君恩前之縑主)
(稱怨不已宣曰吾得當矣因詰責之具服悉俾還本主)原察稻芒(後漢周紆為邵陵相廷掾)
(欲損其威乃取死人斷手足立寺門紆便往至死人邊若與死人共笑語狀陰察口眼中有稻芒乃密問守者)
(曰誰載稾入城對曰惟有廷掾爾又鈴下云外惟廷掾疑君與死人語乃收廷掾而拷問具服不殺人但取道)
(邊死人自後莫敢犯之)蜜中鼠屎(吳孫亮方食生梅使黃門以銀碗并蓋就中藏吏取蜜黃)
(門先恨藏吏以鼠屎投蜜中啓言不謹亮令破鼠屎鼠屎中乾亮笑曰若先在蜜中當中外俱濕黃門伏罪)
水中兩日(詳察獄一苻融)一男與語(晉書曰陸雲為浚儀令人有見殺者主名)
(不立雲錄其妻而無所問十許日遣出密令人隨後謂曰不出十里當有男子候之與語便縛來既而果然問)
(之具服云與此妻通共殺其夫聞其得出欲與語憚近縣故遠相邀候於是一縣稱為神明)增悉
縱枉盜(唐錢徽字蔚章貶江州刺史初州有盜劫貢船捕吏取濱江惡少年二百人繫獄徽按其枉悉)
(縦去數日舒州得眞盜)訪釋僧人(宋向敏中判西京有僧暮過邨舍求宿不許求寢于門外)
(車箱中是夜有盜入其家攜一婦並囊衣踰牆而出僧不寐窺見之自念不為主人所納而強求宿明日必以)
(此事疑我執詣縣矣因亡去夜走荒草中怱墜眢井而踰牆婦人已為人所殺屍在井血染僧衣主人蹤跡捕)
(僧送官不堪掠治遂自誣服獄已成敏中獨疑之詰問再四僧乃備言其故於是密遣吏訪其賊吏食其村店)
(有嫗聞其自府來問曰僧某獄如何吏紿曰已笞死於市矣嫗歎息曰彼婦人乃此村某甲所殺也吏往捕獲)
(并得其贓僧始得釋)原探情窮審偏聽生姦公聽不私
增正大姓殺人(宋朱壽昌知閬州州大姓雍子良屢殺人挾財勢得不死至是又殺人乃賂里)
(民代出就吏獄具壽昌覺其奸引囚詰之曰聞子良與汝錢十萬許納汝女為婦且壻汝子欲汝代其命有之)
(乎囚色動則又摘之曰汝且死彼券書抑汝女為婢指錢為雇直又不壻汝子將奈何囚悟涕泣覆面曰囚幾)
(誤死遂以實對壽昌立取子良正諸法焉)原推己以議物捨狀以探情
誅一以振萬損少以戒多
舉按一
增後漢書曰董宣為洛陽令湖陽公主蒼頭白日殺人
因匿主家及主出行以奴驂乘宣於夏門亭候之駐車
叩馬以刀畫地大言數主之失叱奴下車因格殺之主
訴光武大怒召宣欲箠殺之宣以頭擊楹流血被面光
武令小黃門持之使宣叩頭謝主宣不從彊使頓之宣
兩手據地終不肯俯光武笑敕彊項令出賜錢三十萬
宣悉以班諸吏由是能搏擊豪強京師莫不震悚號為
卧虎歌之曰枹鼓不鳴董少平又曰桓帝時李膺為
司隸校尉時小黃門張讓弟朔為野王令貪殘無道至
乃殺孕婦畏膺威嚴逃還京師匿兄家合柱中膺知其
狀率吏卒破柱取朔付洛陽獄受辭畢即殺之自此諸
黃門常侍皆鞠躬屏氣休沐不敢出省桓帝怪問其故
并叩頭泣曰畏李校尉時朝廷綱紀頽弛而膺獨持風
裁以聲名自高士有被其容接者名登龍門唐書曰
禁軍暴横京兆尹張仲方不敢詰以薛元賞代之嘗詣
李石第聞石方坐聽事與一人爭辨甚喧元賞使覘之
言有神策軍將訴事元賞趨入責石曰相公紀綱四海
不能制一軍將使無禮如此何以鎮服四夷即命左右
擒出仇士良召之元賞曰屬有公事行當至矣乃杖殺
之而囚服以見士良曰中尉宰相皆大臣也宰相之人
若無禮於中尉如之何中尉之人無禮於宰相庸可恕
乎中尉與國同體為國惜法元賞已囚服而來惟中尉
死生之士良無如之何乃呼酒與元賞歡飲而罷資
治通鑑曰後梁時吳張崇在廬州貪暴不法廬江民訟
縣令受賕徐知誥遣侍御史知雜事楊廷式往按之欲
以威崇廷式曰雜端推事其體至重職業不可不行知
誥曰何如廷式曰械繫張崇使吏如昇州簿責都統知
誥曰所按者縣令耳何至於是廷式曰縣令微官張崇
使之取民財轉獻都統耳豈可捨大而詰小乎知誥謝
之曰固知小事不足相煩以是益重之續資治通鑑
曰宋太宗時陳利用以幻術得幸驕恣不法居處服御
僣擬乘輿趙普按其十罪既命配商州普復力請誅之
帝曰豈有萬乘之主不能庇一人乎普曰陛下不誅則
亂天下法法可惜此一竪子何足惜哉帝不得已命誅
之已而復遣使貸之使至新安馬旋濘而踣及出濘易
馬至商州已磔於市矣聞者快之
舉按二
原多劾權豪(漢范滂為太尉黃瓊所辟詔三府掾屬舉謠言滂奏刺史二千石權豪二十餘人)
不避彊禦(漢鮑永為司隸以鮑恢為從事俱抗直不避彊禦世祖曰貴戚且斂手避二鮑)
方進搏擊(漢翟方進為京兆搏擊豪彊為丞相奏陳咸冒濁苟容云云咸遂廢錮)翁歸
發姦(漢尹翁歸補河東卒吏按事發姦太守田延年重之)正故人罪(後漢書蘇章遷薊州)
(刺史有故人為清河太守將按其奸贓先設酒肴歡飲太守喜曰人皆有一天我獨有二天章曰今日蘇孺文)
(與故人飲者私恩也明日刺史按事者公法也竟正其罪)殺舍中兒(後漢祭遵為軍市令世祖)
(舍中兒犯法遵殺之)即日考竟(魏志滿寵為高平令市人張包為郡督郵貪穢因來在傳舍率)
(吏卒收之即日考竟遂棄官)待旦奏劾(晉傅玄字休奕為司隸校尉天性峻急每當奏劾或)
(值日暮捧白簡整簪帶竦懼不寢坐而待旦)突霍禹門(趙廣漢將吏至霍禹第突入其門搜)
(索私屠酤椎破壚罌斬關而去)與謝尚飲(晉羅含字君章桓温使檢劾謝尚舍至不問郡事與)
(尚酣飲而還温問所劾含曰公以尚何如人温曰勝我含曰豈有勝公而行非耶温義之)安問狐
狸(後漢舉八使巡行天下舉按不法張綱為侍御史受命訖乃埋輪於洛陽都亭曰豺狼當道安問狐貍)
有似怪鳥(晉孫盛為長沙太守頗營貲貨從事至郡服高名不劾盛與桓温牋辭旨放蕩曰從)
(事進無威鳳來儀之美退無鷹鸇搏擊之用徘徊湘川有似怪鳥温怒遣按贓私檻車收到州不坐)鷹
隼始擊(漢孫寶為京兆尹立秋日辟侯文為東部督郵曰今日鷹隼始擊當順天氣為嚴霜之誅)
次公無所迴避(蓋寬饒字次公為司隸無所迴避王生與書曰明主知君公正命君司察之位)
(然既明且哲以保其身不納竟自刎)少君無所迴避(諸葛豐字少君為司隸刺舉無所迴)
(避)
拷訊
原歲上(漢宣詔係者或以掠辜瘐死獄中令郡國歲上係囚)夜拷(後漢常林夜撾吏崔林嘲)
(之曰君為廷尉耶常曰無崔曰何故夜拷囚常慚之)榜數千(漢貫高對獄吏榜笞數千刺爇身無)
(完者)拷連百(漢寒朗云拷一連十拷十連百)增無肆掠(禮記月令仲春無肆掠掠)
(謂捶拷肆暴屍)榜舍人(漢武帝令倡監榜郭舍人不勝痛)原何求不得(捶楚)
(之下何求不得)雖死無辭(吳陳表字文奥為翼正都尉士皆愛附之時有施明盜官物明壯悍)
(收拷極毒雖死無辭孫權以表得健兒心以明付表表破械與沭浴飲食勸誘之乃首服兼引支黨權奇之遂)
(捨明罪)卒從吏訊(鄒陽書曰左右不明卒從吏訊)先就拷掠(漢范滂繫獄以)
(同繫囚多嬰病乃請先就拷掠)五毒備慘(戴就會稽人仕郡曹倉掾揚州刺史奏太守成公浮)
(贓從事薛安收就笞掠五毒備慘)增用威如狼(釋名曰搥而死曰掠掠良也用威如狼)
榜吏至死(唐同平章事韓滉自浙西入朝帝虚已待之奏事或日晏遂省中榜吏自若柳渾曰)
(省闥非刑人地而榜吏至死公家先相國以狷察不滿歲輙罷之今公何蹈前非顓立威福豈尊主卑臣義耶)
(滉悔悟)原張儀以相璧笞(史楚相亡璧門下意疑張儀貧無行必盜相君璧共執儀)
(掠笞數百不服乃釋之)陸續以母羹免(陸續字智伯為太守尹興門下掾興坐楚王英)
(謀反事徵詣廷尉續與主簿梁宏等傅考詔獄掠毒備至辭氣益壯一日對食涕泣曰母來不得見問何以知)
(曰母所調和羹截肉必方斷蔥以寸為度今食餉羹是以知之使者以狀聞赦還鄕里)
款辯
原兩辭(尚書曰無或私家於獄之兩辭)五辭(又曰師聽五辭)單辭(又曰明清於單)
(辭)書辭(無頗)抵讕(漢大鴻臚持節移梁王傅相曰王陽病抵讕置辭注抵拒也讕諱也)
(讕力亶切)引證(後漢吳詠為馬賢所辟又為太尉龐參掾參賢相誣罪應死各引為證理無兩直自)
(刎死二人慚悔和解涼州刺史張機祭其墓旌其子孫)會獄追對不舉其
要(左傳曰王叔氏不能舉其要)自伏其過(莊子曰置對自伏其過)不知置
辭(漢周勃下廷尉不知置辭吏稍侵辱之勃以千金與吏乃書牘背以公主為證注置立也不知對獄之辭)
(牘木簡也)不足受辭(漢朱安世云南山之竹不足受我辭)增各呼家屬(唐通)
(典大理丞諸獄結正徒以上各呼囚與其家屬告以罪名問其狀款不伏則聽其自理)乃詔推
事(唐刑法志武后詔法司及推事使敢多作辯狀而加語者以故入論)引說為証(唐張易之)
(誣魏元忠有不道語引張說為證將廷辨說惶遽宋璟謂說曰名義至重未可陷正人以求苟免緣此受責芬)
(芳多矣說感其言以實對元忠免死)
鬭
原相搏(穀梁曰公子季友與莒挐屏左右而相搏公子友處下左右曰孟勞孟勞魯之寶刀也公子取)
(而殺莒挐)交捽(趙簡子曰孟獻子有鬭臣五人叔向曰子不欲也若使肸侍交捽之可也)搤
吭(婁敬曰失人鬭不搤其吭拊其背未能全勝)拔戟(左傳曰穎考叔挾輈而走子都拔戟而逐)
(之)忘身(論語一朝之忿忘其身以及其親)思難(又曰忿思難)成之(周禮)
(曰鬭怒者成之)繁矣(爭鬭之獄繁矣)禁囂(司&KR1373;禁鬭囂者囂謔也&KR1373;音暴)戒鬭
(論語曰血氣方剛戒之在鬭)拗怒(而少息)鬭力(鬭志不鬭力)釁勇
憑怒用壯爭雄血作脈憤力爭心競
鬭心鬭志張空拳(冒白刃)飽毒手(石勒與李陽鄰居爭漚麻池相)
(毆擊及貴召陽與飲酣謔引陽臂笑曰孤往日厭卿老拳卿亦飽孤毒手)下血成江(春秋考異)
(曰龍門下血如江時人謠曰五侯之鬭血成江)盬腦伏地(左傳曰晉侯夢與楚子搏楚子伏已)
(而盬其腦)妻呼即還(春秋專諸與人鬭怒有萬人氣妻一呼即還子胥問之對曰屈於一人之)
(下)人笑而止(劉伶醉與人相忤其人攘臂奮拳伶曰鷄肋不足以勝尊拳其人笑而止)
兩虎私鬭(寇恂賈復兩虎安得私鬭)兩虎相鬭(勢不俱生謂藺相如廉頗也)
宋萬批仇(宋萬遇仇牧批而殺之)高鳳勸鬭(高鳳教授於西唐山中鄰里有爭財)
(持兵而鬭鳳往解之爭者投刃而謝)教令者罪(刑法志毆人教令者與同罪即令人毆其父母)
(不可與行者同)救鬭者傷(淮南子)小人之性(釁於勇嗇於禍)彊暴
之男蚌鷸相持兔犬俱斃爭為事末鬭乃禍
心不忍小忿終亂大謀彊者暴弱怒有戰鬭
傷
原折齒(齊景公為孺子牛而折其齒)敗面(晉謝萬字萬石嘗與蔡系爭言系推萬落牀冠)
(帽傾脫萬徐起謂系曰卿幾敗我面神意自若)擊齒(公羊曰宋萬擊仇牧齒著門闔)折臂
(晉羊祜字叔子折臂為三公)抵罪(漢書傷人及盜抵罪)去職(晉祖士約少典𨕖舉妻無)
(男而妬不敢違忤夜寢於外為人所傷約求去職詔不聽司直劉隗劾之宜貶黜詔又不許)不敢
傷(孝經身體髮膚受之父母不敢毁傷)不重傷(左傳君子不重傷)折右肱(易折)
(其右肱)傷厥足(尚書厥足用傷)折脇拉齒(范睢)斷鼻傷脣(漢博)
(士申咸毁薛宣宣子况賂客楊明疻破咸於宫門外斷鼻傷脣使不得為近侍中丞奏况及明皆大不敬棄市)
(廷尉直議咸遇人以不義而疻者與疻人罪同况竟減死疻音侈以杖毆擊腫起青黑而無瘡瘢曰疻)
死傷横道(邴吉字少卿為丞相嘗出逢清道羣鬭死傷横道吉不問吏問之吉曰人相殺長安京兆)
(尹所職宰相不親小事人服其知大體也)死傷積野(李陵書)頭璧俱碎(藺相)
(如)冠帽傾脫胥怨相傷肆其一怒合則兩
傷雖未及死且莫能傷既奮李陽之拳乃折
羊公之臂凡過而殺傷者以民成之(周禮)
藥人
原祭地(左傳申生獻胙公祭地地墳與犬犬斃)毒涇(左傳晉侯帥諸侯伐秦秦人毒涇上)
(流師人多死)寘堇(國語驪姬寘堇於肉注堇烏頭也)飲鴆(左傳成季以公命命僖叔)
(使鍼季鴆之曰飲此則有後於魯國)噬腊遇毒(易)害人聚毒害物
之心毒人之罪包藏禍心合聚毒藥
誣人
原游辭(易曰誣善之人其辭游)僞辯(行僻而堅言僞而辯)心勞(尚書曰作僞心)
(勞日拙)情僞厚誣(左傳鄭賈人曰吾小人不可厚誣君子)矯誣(反坐)
爾詐予欺飾虚行詐詐謀姦計如簧之
舌(詩曰巧言如簧)鑠金之口(衆口鑠金)不當受殃(月令枉撓不當反受其殃)
非誣勿坐(漢宣帝詔年八十以上非誣告殺傷人皆勿坐)辭為憑虚罪
宜閱實增女誣母(漢宣帝時陳留一老人年八十餘家富無子祇一女適人其妻卒翁)
(復娶一妻生一子翁死其妻育數年前妻女欲奪其財物誣後母所生非我父子郡縣不能斷聞於臺省時邴)
(吉為廷尉乃曰吾聞老人之子不耐寒日中無影時八月中命取郡中同歲小兒均服單衣唯老人之子畏寒)
(變色又令與諸兒同立日中唯老人之子無影遂奪其財物歸後母之男前女服誣母之罪)盜誣
人(宋錢惟濟知絳州民有條桑者盜強奪之不能得乃自斫其右臂誣以殺人官司莫能辨惟濟引問面給)
(以食而盜以左手舉匕箸因語之曰他人行刃則上重下輕今下重上輕正汝自用左手傷右臂也誣者乃服)
原興無妄之辭明巧訴之咎
殺人
原漢法(殺人者死)賈制(後漢賈彪為新息令土人貧困多不養子嚴為刑制與殺人同罪城)
(南有盜劫害人城北有婦人殺子彪出按驗掾吏欲引南彪怒曰賊寇害人此常理母子相殘背天違道遂北)
(行按驗)人患(禮記爭奪相殺謂之人患)尸僵(文選曰睚眦蠆介尸僵路隅言遊俠之徒)
(殺人)莫大之罪(周禮)無赦之刑(死刑)杯酒相讎(古詩失意杯酒)
(間白刃起相讐)不忌為賊(左傳殺人不忌為賊)狂易得減(漢陳忠字伯始上言)
(狂易殺人得減重論事遂施行也)椎埋為奸(漢王温舒少時椎埋為奸注椎殺人而埋之)
劉普不責(魏志劉曄字子陽父普母疾困臨終曄年七歲兄渙年九歲母戒以普侍人有謟害)
(之性必亂汝家汝能除之則吾無恨曄年十三謂渙曰亡母之言可行矣即入室殺侍人出拜母墓普怒曄還)
(拜謝曰亡母顧命之言敢受擅行之罪普異之不責也)增以俎壺投(左傳盧蒲癸自後刺)
(子之王何以戈擊之解其左肩猶援廟桷動於甍以俎壺投殺人而死)嚴挺之子(唐書嚴武)
(母裴氏不為父挺之所容獨厚其妾英武始八歲以鐵槌就英寢碎其首左右驚白曰郎戲殺英武曰安有大)
(臣厚妾而薄妻者兒故殺之非戲也父奇之曰眞嚴挺之子也)原秦舞陽十三殺人
告人罪(匿名併入)
原請名(魏典農劉龜竊於禁内射免其曹張京投書言之帝匿京名送龜付獄高柔字文惠為廷尉請)
(告者名帝怒曰吾豈妄收龜耶柔曰廷尉天下之平不敢毁法帝乃下京名各當其罪)請本(魏時)
(有投書誹謗太祖欲得其主國淵字子尼請其本其書多引二京賦淵乃募讀二京賦者果得罪人)投
匿名書(漢趙廣漢為潁川太守惡相朋黨乃許相訐或匿名相告罪者置缿筩令投書於其中缿筩乃)
(瓦器也)有敢告字(漢王嘉上疏故事尚書希下章為煩百姓徵驗章文必有敢告字乃下)
增斷匿名告人(宋王安禮神宗時知開封府時邏者連得匿名書告人不軌所涉百餘家)
(帝付安禮曰亟治之安禮驗最後一書又加三人有姓薛者安禮喜曰吾得之矣呼問薛曰豈有素不快於若)
(者耶曰有持筆求售者拒之怏怏去其意似見銜即命捕訊果其所為也即梟首於市)
從坐
原夏誓(夏書甘誓曰予則孥戮汝)漢律(晁錯曰罪人不孥文帝除收孥律)淪胥
(詩曰淪胥以鋪)連坐(漢王温舒為河内連坐千餘家)巢毁(漢孔融被誅二子年八歲端坐)
(不起人問之二子曰安有巢毁而不破卵者果并見殺)荀氏女(魏荀芝為潁川太守劉子元妻)
(坐死何曾使陳咸上議云一人之身内外受辜請在室之女從父母之誅既醮之婦從夫家之罰從之)
王淩妹(魏郭淮字伯濟妻王淩妹也淩誅妹當從罪見收羌夷胡渠帥數千人叩頭請淮表留妻淮不)
(從妻上道五子泣血請淮淮不忍乃令追以書白司馬宣王云云宣王宥之)應侯席藁(史記)
(應侯范睢任鄭安平為將降趙應侯席槀請罪秦法任人所任不善以其罪罪之秦昭王恐傷應侯意乃下令)
(有敢言鄭安平事以其罪罪之)義合不坐(漢淳于長封定陵侯坐大逆小妻及姑等六人事未)
(發時已出或改嫁翟方進何武以犯時為論廷尉孔光曰夫婦義合云云詔從光議)劉廙復位
(魏太祖時劉廙弟與魏詡謀反當連坐陳羣字長文為言之太祖曰廙名臣也吾亦欲赦之乃使復位)
兄弟不及(蜀志麋竺為安漢將軍弟芳為南郡與關羽攜貳叛歸孫權羽兵敗被殺竺請罪先主慰)
(諭以兄弟不相及崇待如故也)子妻應坐(魏母邱儉誅子妻荀氏應坐詔聽離婚詳刑法總載)
增為三互法(漢靈帝以州郡相黨為三互法)原申商相坐法(刑法志韓)
(任申子秦用商鞅著相坐之法參夷之刑)趙張連坐法(漢張湯趙禹條定法令作放縱所監)
(臨部連坐之法注云部内有罪并連坐也)
相代罪
原許代(後漢陳忠字伯始為尚書奏母子兄弟相代死聽赦所代者皆施行)請代(漢安帝時)
(尹次史玉殺人次凡初玉母軍請代命因縊而死尚書陳忠議活次玉應劭駁回議曰召忽死子糾孔子曰如)
(經於溝瀆晁父非錯刻峻遂自殞其命班固曰不如趙母指括全宗今殺無罪之初軍活當死之次玉此謂求)
(生非謂代死也詳議讞一)增一門爭死(漢孔融匿張儉事發與母兄三人一門爭死詔坐兄)
(褒罪詳議讞二)
猜認
原卓茂馬(漢卓茂字子康為丞相史出行有人認其馬心知其誤默解與之牽車而去謂之曰汝若)
(自得馬當以此馬詣丞相府後主得馬乃詣府叩頭謝還之)劉寬牛(漢劉寬字文饒為司徒有)
(人失牛就寬車中認之寬下車步歸頃得牛還謝曰慙負長者寬曰物冇相𩔖事容錯誤幸勞見歸何謝之有)
同舍金(漢直不疑同舍郎亡金疑不疑不疑乃買金償之後乃明也)鄰舍絳(陳重)
(在郎署有郎誤持鄰舍郎絳去主疑重重不自申說市絳還之後郎還絳事乃白)承宫禾(承宫)
(字子少避地於象陰山耕種禾黍將熟人有認之者宫不爭推與之也)曹節豕(魏曹節字元偉)
(鄭人有亡豕者與節豕相𩔖詣門認之節不爭後主得亡豕乃慙送謝節節笑而受之)冢間得
脯(晉桑虞字子深嘗宿逆旅同舍失脯疑虞盜之虞解衣償之主人曰多恐狐貍偷去乃將脯主至冢間得)
(脯客還虞衣虞投而不顧)冰下得犢(朱沖字巨容少有至行鄰人失犢認沖犢以歸後得犢於)
(冰下大慙以犢還沖沖竟不受)張儀盜璧(詳冤獄二)杜宣疑蛇(風俗通應彬為)
(汲令賜主簿杜宣酒壁上懸弩照於杯影如蛇)子幹墾田稻(鍾離牧字子幹墾田二十畞臨)
(熟縣人認之遂以稻與之縣長召民繫獄牧為之請長曰君慕承宫僕自行法牧遂出裝還山陰長釋民自止)
(之民慚舂稻得六十斛米還牧牧不受民置於道旁無取者)長翔墾田稻(郭翻字長翔家)
(貧無業欲墾荒田先表題經年無主然後作及將熟有認之者悉推與之宰令聞以稻還翻翻不受)
錯誤(失入失出併入)
原誤宣(孫章誤言兩報重詳議讞二)失傳失辭失口增刑
僣(左傳刑僣則懼及善人)罰爽(入人之罪罰既爽於躬行)枉撓(枉撓不當反受其殃)
(謂曲入人罪也)私曲(察阿黨謂獄官以私恩曲斷也)容姦(輕典容姦)惠暴(殺人)
(不死傷人不刑是惠暴而寬惡也詳寬刑)原謂上為君(夏侯勝質樸見時謂上為君誤相字)
(於上前上以是親信之也)以十為百(後漢詔賜降胡縑以十為百帝怒將笞郎僕射鍾離意曰)
(過誤之失常人所容若懈怠為愆則臣位大罪重當先坐乃解衣就格帝意解乃復)寧失不經
罪分故誤罰有等差法有誤論過宜情恕
情匪誣欺法當開釋必先問罪方可原情情
匪哀矜理乖明啟誠非巧詐之辜謂寬過誤之
戾事雖乖於審愼情宜異於矯誣事雖昧於再
思過宜寬於無簡愼非石氏雖慙數馬之能誤
比鍾離宜恕賜縑之謬
文字誤
原失傳(有司失其傳也)踳駮(紕繆)闕疑改正掌以簿書
誤於文字一馬之闕三豕之疑十以為百
五而闕一亥豕之疑魯魚之誤寧免毫釐之差
不容筆削之改書馬闕文責寧加於石建賜縑
過數罪亦捨於鍾離
使吏供己
原司馬市買(漢蓋寬饒為左司馬在部常為衞官繇使市買衞尉私使寬饒饒以令詣府上辭尚)
(書責問衞尉由是不復私使候司馬)主簿迎醫(晉陶侃廬江人為郡主簿太守張夔妻有疾將)
(迎醫請行曰資於事父以事君小君猶母也云云)護視家事(漢丞相司直繁延壽奏御史大)
(夫蕭望之多使守吏自給車馬往茂陵護視家事小吏冠法冠為妻先引也)遣修園宅(晉王)
(戎為荆州刺史坐遣吏修園宅應免官詔以贖論)增私役門卒(唐鄃令裴仁軌私役門卒)
(太宗欲斬之殿中御史李乾祐曰仁軌以輕罪致極刑非畫一之制刑罰不中則民無所措手足帝意解)
犯夜
原號戒(夜三鼜以號戒注鼔也謂夜三擊鼓以廵戒之也鼜音戚)扞掫(說文曰掫夜驚守有)
(所繫也)露浥(詩厭浥行露豈不夙夜謂行多露)星行(御星行者禁宵行者游者御亦)
(禁也)警巡(西京賦曰警夜巡晝)警守(周禮夜事謂夜警守之事)夜獵(漢李廣將)
(軍夜獵還灞陵亭長呵叱之)暮歸(晉王承字安期為東海太守政尚清靜有犯夜者曰從師受學)
(不覺日暮承使吏送歸家)分夜(以星分夜)不時(周禮禁行作不時者注謂晨行者)
抵禁(抵冒街禁)犯禁國禁官禁詔夜士(以詔夜士夜禁注禁)
(行也夜士巡夜之士)掌夜時(周禮司寤氏掌夜時注謂早晚時也)亭吏呵(漢李廣嘗)
(從人飲還至灞陵亭亭長呵止廣廣騎曰故李將軍曰今將軍尚不得夜行何故為也止廣宿亭下)部
尉棒(魏太祖紀為洛陽北部尉造五色棒縣門左右各十餘枚犯禁者不避豪彊杖殺之愛幸黃門蹇石)
(叔父夜行太祖殺之)夜禁是干必先問罪宵行有故似可徵
辭
御定淵鑑𩔖函卷一百五十一
