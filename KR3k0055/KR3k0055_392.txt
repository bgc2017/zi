欽定四庫全書
御定淵鑑類函卷三百八十七
車部(車母輅雲車)(輿車輦鹿戎車轅軺車犢車輪)(指南車軸轂)
(輻幰)(軛衡覆軫蓋軨)(軾茵)(轄)
車一
原釋名曰車古者曰車聲如居言行所以居人也今曰
車車舍也行者所處若居舍也增又曰黃帝造車故
號軒轅氏又曰墨車漆之正黑無飾大夫所乘也
又曰容車婦人所載小車也其蓋施帷所以隠蔽其形
容也又曰檻車上施欄檻以格猛獸之車也原譙
周古史考曰黃帝作車引重致遠少昊時略加牛禹時
奚仲加馬增書曰肇牽車牛遠服賈毛詩曰惠而
好我攜手同車原又曰翹翹車乘招我以弓增又
曰其車既載乃棄爾輔又曰役車其休又曰我送
舅氏曰至渭陽何以贈之路車乘黃又曰公車千乘
朱英綠縢周禮曰巾車掌公車之政令又曰王后
之五路重翟鍚面朱總厭翟勒面繢總安車雕面鷖總
皆有容蓋翟車貝面組總有幄輦車組輓有翣羽蓋服
車五乘孤乘夏篆卿乘夏縵大夫乘墨車士乘棧車庶
人乘役車又曰大司馬中夏教茇舍如振旅之陳羣
吏撰車徒又曰一器而工聚焉者車為多又曰凡
察車之道欲其樸屬而微至不樸屬無以為完久也不
微至無以為戚速也增又曰輿人為車輪圓者中規
方者中矩立者中縣衡者中水直者如生焉繼者如附
焉又曰輈人為輈軫之方也以象地也蓋之圓也以
象天也輪輻三十以象日月也原大戴禮曰王升車
則聞鸞和之聲是以非僻之心無自入也在衡為鸞在
軾為和馬行而鸞鳴鸞鳴而和應其聲曰和和則敬此
御之節也又曰上車以和鸞為節下車以佩玉為度
禮記曰獻車馬者執策綏又曰兵車不式武車綏
旌德車結旌又曰國君不乘竒車(獵車周謂之竒車)又曰
大夫七十適四方乘安車又曰父母在饋獻不及車
馬示民不敢專也又曰夫為人子者三賜不及車馬
又曰山出器車河出馬圖先王能修禮以逹義體信
以逹順故此順之實也又曰君不與同姓同車與
異姓同車不同服論語曰升車必正立執綏車中不
内顧不疾言不親指焦贛易林賁之恒曰舍車而徒
亡其駁牛雖喪白頭酒以療憂暌之兌曰黃馬綠車
駕之大都讃逹才能使我無憂尚書大𫝊曰古之帝
王者必有命民民能敬長憐孤取舍好讓舉事力者君
命然後得乘飾車駢馬文錦未有命者不得衣不乘車
車衣者有罰孝經援神契曰德至山陵則山出根車
(注根車應載養萬物也)左傳曰奚仲為夏車正白虎通曰制
車以步故立乘天子大路諸侯路車大夫軒車士飾車
增史記曰堯富而不驕貴而不舒黃收純衣彤車乘
白馬原又曰古者封禪為蒲車惡傷土石草木增
又曰淳于髠語騶忌子曰大車不較不能載其常任
後漢輿服志曰後世聖人觀於天視斗周旋魁方杓曲
以攜龍角為帝車於是乃曲其輈乘牛駕馬登險赴難
周覽八極故易震乘乾謂之大壯言器莫能有上之者
也蜀志曰秦宓曰三皇乘祗車出谷口今之斜谷是
也晉書輿服志曰聖人見秋蓬孤轉杓觿旁建乃作
輿輪而方圓異則宋書符瑞志曰金車王者至孝則
出象車山之精也王者德澤流洽四境則出根車者德
及山陵則出山車者山藏之精也不藏金玉山澤以時
通山海之饒以給天下則山成其車原山海經曰番
禺生奚仲奚仲生吉光是始以木為車增老子曰三
十輻共一轂當其無有車之用莊子曰醉者之墜車
不害者其神全也原管子曰奚仲之為車也方圓曲
直皆中規矩鈎繩故機捉相得成器堅固主猶奚仲也
言詞動作皆中術數故衆理相當上下相親巧者奚仲
之所以為器也主之所以為治也斵削者斤刀也故曰
奚仲之巧非斵削尸子曰文軒六駛是無四寸之鍵
則車不行小亡則大者不成也慎子曰行陸者立而
至秦有車也淮南子曰聖人觀飛蓬轉而為車以類
取之也賈誼曰古之為路輿也蓋圜以象天二十八
橑以象列星軫方以象地三十輻以象月故仰則觀天
文俯則察地理前視則聽鸞和之音旁觀則睹四時之
運等威既辨貴賤有序此乃輿教之道也蔡邕獨斷
曰凡乘輿車皆羽蓋金華爪黃屋左纛金鍐黃屋者蓋
以黃為裏也左纛者以旄牛尾為之大如斗在左騑馬
頭上金鍐者馬冠也禮斗威儀曰山車垂句山車者
自然之車也句者曲也不揉治而自員曲故言垂句
風俗通曰車一兩謂兩兩相與體也原其所以言兩者
箱装及輪兩兩而耦故稱兩爾增唐柳宗元說車曰
楊誨之將行柳子起而送之門有車過焉指而告之曰
若知是之所以任重而行於世乎材良而器攻圓其外
而方其中也材而不良則速壊工之為功也不攻則速
敗中不方則不能以載外不圓則窒拒而滯方之所謂
者箱也圓之所謂者輪也匪箱不居匪輪不塗吾子其
務法焉者乎陳祥道曰古者服牛乘馬引重致遠以
利天下則車之作尚矣或曰黃帝作軒冕不可考也車
之制象天以為蓋象地以為輿象斗以為杠轂象二十
八星以為蓋弓象日月以為輪輻前軾而後戸前軌而
後軫旁輢而首以較下軸而銜以轐對人者謂之對車
如舟者謂之輈揉而相迎者謂之牙輈之曲中謂之前
疾軛之上平謂之衡衡之材與輿之下木皆曰任以其
力任於此也轂之端與輢之下木皆曰軹以其旁止於
此也軫可以名輿可以名車達常可以名部軫前横木
可以名輅此又因一材而通名也其為車者有長轂有
短轂有杼輪有侔輪有反揉有仄揉有兩輪有四輪有
有輻有無輻有曲轅有直轅有一轅有兩轅有直輿有
曲輿有廣箱有方箱有重較有單較者或駕馬或駕牛
或輓以人或飾以物或漆或素皆因宜為制稱事為文
然論其任重則同稱為車論其等威則禮有屈伸名有
抑揚也
車二
原括地圖曰竒肱國能為飛車從風遠行湯時西風久
竒肱車至於豫州湯破其車不以示民後十年東風至
乃復作車遣歸其國去玉門關四萬里周書王會曰
成王時白州獻比閭者其葉若羽伐其木以為車終日
行左傳曰齊鄭盟於石門尋盧之盟也鄭伯之車僨
於濟(疏僨者風飄入濟水也)又曰鄭伯將伐許授兵於大宫公
孫閼與穎考叔爭車穎考叔挟輈而走子都拔棘以逐
之及大逵弗及又曰桓公六年秋大閱簡車馬也
又曰天王使家父来求車非禮也諸侯不貢車服天子
不私求財又曰狄入衛齊侯使公子無虧戍曹歸公
乘馬祭服五稱歸夫人魚軒又曰潘黨既逐魏錡趙
旃夜至楚軍席於軍門之外使其徒入之楚子為乘廣
三千乘分為左右王乘左廣以逐趙旃趙旃棄車而走
林屈蕩搏之得其甲裳史記曰楚俗好庳車王以為
不便馬欲下令使高之孫叔敖曰令數下民不知所從
不可王必欲高車臣請教閭里使高其梱乘車者皆君
子君子不能數下車王許之居半歲民悉自高其車
左傳曰晉侯使張骼輔躒致楚師求御於鄭鄭人卜宛
射犬吉子太叔戒之曰大國之人不可與也對曰無有
衆寡其上一也太叔曰部婁無松柏二子在幄坐射犬
於外既食而後食之使御廣車而行已皆乘乘車將及
楚師而後從之乘皆踞轉而鼔琴近不告而馳之又
曰齊慶封来聘其車美叔孫曰服美不稱必以惡終美
車何為又曰慶封奔獻車於季武子美澤可以鑑展
莊叔見之曰車甚澤人必瘁宜其亡也晏子曰齊人
好擊轂相犯以為樂禁之不止晏子為新車良馬與其
人相犯曰擊轂者不祥下車而去之然後國人不為
家語曰孔子曰自南宫敬叔之乘我車也而道加行
又曰孔子適衛子矯僕靈公與夫人南子同車出令宦
者雍渠驂乘使孔子為次車遊過市孔子恥之孔叢
子曰孔子使宰予於楚楚昭以安車象飾遺孔子宰予
曰夫子無以為也王曰何對曰臣自侍衛夫子以来竊
見其言不離道動不遺仁貴義尚德清素好儉妻不服
絲妾不衣帛車器不雕馬不食粟若夫觀物之麗靡窈
妙之浮音夫子過之弗聽也故臣知夫子之不用車也
史記信陵君𫝊魏有隱士曰侯嬴年七十家貧為大
梁夷門監者公子聞之往請於是乃置酒大會賓客坐
定公子從車騎虚左自迎夷門侯生攝敝衣冠直上載
公子上坐不讓欲以觀公子公子執轡愈恭戰國策
曰馮驩客田文館彈鋏歌曰長鋏歸来乎出無車文乃
與之車莊子曰秦王有疾召醫破癰潰痤者得車一
乘䑛痔者得車五乘所治愈下所得愈多漢書曰陳
平家乃負郭窮巷以席為門然門外多長者車轍又
曰于定國父于公其閭門壊父老方共治之于公謂曰
少高大門閭令容駟馬高蓋車我治獄多隂德未嘗有
所冤子孫必有興者至定國為丞相永為御史大夫封
侯𫝊世又曰景帝中六年五月詔曰吏者民之師也
車服宜稱六百石以上皆長吏也出入與民無異令二
千石車朱兩轓千石至六百石朱左轓又曰孝景季
年萬石君石奮以上大夫禄歸老於家以歲時為朝臣
過宫門闕必下車趨見路馬必軾焉子孫為小吏来歸
必朝服而見之又曰内史石慶醉歸入外門不下車
萬石君聞之不食慶恐肉袒請罪不許舉宗及兄建肉
袒萬石君讓曰内史貴人入閭里里中長老皆走匿而
内史坐車中自如固當乃謝罷慶慶及諸子弟入里門
趨至家又曰霍光為奉常都尉光禄大夫出則奉車
入侍左右出入禁闥二十餘年小心謹慎未嘗有過甚
見親信又曰田千秋為丞相年老上優之朝見得乘
小車入宫殿中故因號曰車丞相漢書曰武帝使使
束帛加璧安車以蒲裹輪駕駟迎申公弟子二人乘軺
𫝊從至見帝帝問治亂之事又曰黃霸為揚州刺史
宣帝下詔賜車蓋特高一丈别駕主簿車緹油屏泥於
軾前以彰有德又曰薛廣德為御史大夫乞骸骨賜
安車駟馬黃金六十斤罷廣德為御史大夫凡十月免
東歸沛太守迎之界上以為榮縣其安車𫝊子孫後
漢書曰桓榮為太子少傅賜以輜車乘馬榮大會諸生
陳其車馬印綬曰今日所蒙稽古之力也可不勉哉
又曰宼恂為潁川太守殺執金吾賈復部將復恥之欲
手劒擊恂恂遣谷崇以狀聞帝乃徵恂恂至引見時復
先在坐欲起相避帝曰天下未定兩虎安得私鬭今日
朕分之於是並坐極歡遂共車同出結友而去又曰
謝夷吾遷鉅鹿太守行春乘柴車從兩吏冀州刺史上
其儀序失中有損國典左轉下邳令又曰袁忠為沛
相乘葦車到官以清亮稱又曰韓康賣藥長安市口
不二價三十餘年一女子買藥康守價不移女子怒曰
公是韓伯休耶乃不二價乎遂遯入山中桓帝以安車
聘康乃佯諾自乘柴車先行亭長以韓徵君過方修道
及見康柴車幅巾以為田叟也奪其牛頃之知即徵君
也康因道逃遯又曰漢劉翊字子相張季禮遠赴師
喪遇寒冰車毁頓滯道路翊即下車與之不告姓氏季
禮以其為子相也後故到潁隂還所假乘翊閉門不與
相見謝承後漢書曰州别駕從事車前舊有屛星如
刺史車曲翳儀式刺史欲去別駕車屏星孔恂諫曰毀
國舊儀即投𫝊去應劭漢儀曰天子法駕所乘曰金
根車駕六龍以御天下也有五色安車有五色立車各
一皆駕四馬是為五時副車漢雜事曰古諸侯貳車
九乘秦滅九國兼其服故大駕屬車八十一乘尚書御
史乘之最後一車懸豹尾以前皆似省中魏志曰太
祖軍擊破吕布召夏侯惇與同車載特見親重出入卧
内諸將無得比也又曰鍾繇遷太𫝊有膝疾拜起不
便時華歆亦以高年疾病朝見皆使載輿車虎賁舁上
殿就坐是後三公有疾遂以為故事宋鳳晉書曰咸
寧中詔賜齊王攸之朝車設旗增晉書曰車坐乘者
謂之安車倚乘者謂之立車亦謂之高車自漢以来制
乘輿乃有之又曰阮裕在剡曾有好車借無不給有
人葬母意欲借而不敢言後裕聞之乃歎曰吾有車而
使人不敢借何以車為遂命焚之原又曰郭翻少有
志操不交世事唯以漁釣射獵為娛以車獵去家百餘
里道中逢一病人以車送之徒步而歸東宫舊事曰
太子納妃四望車羽葆鼔吹各一部宋書曰漢制乘
輿金根車輪皆朱斑重轂兩轄飛軨以金薄繆龍為輿
倚較&KR1017;文畫轓文虎伏軾龍首銜軛鸞雀立衡&KR1017;文畫
轅翠羽蓋黃裏所謂黃屋也金華施橑末建太常十二
斿畫日月升龍駕六黑馬又加氂牛尾大如斗置左騑
馬軛上所謂左纛也又五色安車五色立車建龍旂施
八鸞餘如金根之制猶周金路也太皇太后皇后法駕
乘重翟羽蓋金根車駕青交輅青帷裳&KR1017;畫轅黃金塗
五末皇太子皇子皆安車朱斑輪倚虎較伏鹿軾旂九
瑬畫降龍皇孫乘綠車宋書曰沈慶之每朝賀常乘
猪鼻無幰車左右從者不過三五人騎馬履行園田每
農桑劇月從行無人遇之者不知三公也及廢帝賜三
望車謂人曰我每遊履田園有人時與馬成三無人則
與馬成二今乘此車安所用之乎增又曰顔延之嘗
乘羸牛笨車逢其子竣鹵簿即屏往道側嘗語竣曰吾
平生不喜見要人今不幸見汝原後魏書曰高道穆
為御史中尉莊宗姊夀陽公主行犯清路執赤棒卒呵
不止道穆令棒破其車公主訴於帝帝曰清直之人所
行者公事豈可私恨責之也增唐書曰高宗時太常
缺黃鐘鑄不能成李嗣真居崇業里疑土中有之弗得
其所道上逢一車有鐸聲甚厲嗣真曰宫聲也市以歸
振於空地若有應者掘之得鐘衆樂遂和又曰楊再
思延載初居宰相阿匼取容無所荐達於時水沴閉坊
門以禳再思入朝有車䧟於濘叱牛不前恚曰癡宰相
不能和隂陽而閉坊門遣我艱於行再思遣吏謂曰汝
牛自弱不得獨責宰相又曰哥舒翰與安禄山戰以
氈蒙馬車畫龍虎飾金銀爪目將駭賊掎戈矢逐北賊
負薪塞路順風火其車熛焱熾突騰烜如夜士不復相
辨自相鬭殺尸血狼籍久乃悟又曰李光弼守河陽
周摯攻北城光弼方壁中潬摰恃衆直逼城以車千乘
載木鵝撞車麾兵填塹八道並進又曰盧躭守成都
蠻以雲梁鵝車四面攻士叫謼鵝車未至陴者以巨索
鈎繫投膏炬車焚箱間蠻卒盡死宋史曰李崇矩開
寳初從征太原會班師命崇矩為後殿次常山被病帝
遣太醫診視命乘凉車還京師崇矩叩頭言凉車乃至
尊所御是速臣死耳固辭得免又曰曹彬位兼將相
不以等威自異遇士夫於途必引車避之不名廣輿
記曰宋邵雍春秋出遊乘小車惟意所適士大夫家爭
相迎候童孺皆歡然謂曰吾家先生至也司馬温公
飯車說曰天雨迂夫出見飯車息於高蹊者指謂其徒
曰是車也將覆不久矣行未十步聞讙聲顧見其車已
覆其徒謂曰子何用知之迂夫曰吾以人事知之夫天
雨道濘而蹊獨不濡又狭而高是衆人之所趣也而車
不量其力固狭擅高久留不去以妨衆人之欲進者其
能無覆乎禍有鉅於此者奚飯車之足云宋史曰帝
大籍民車時沈括侍帝側帝顧曰卿知籍車乎曰知之
帝曰何如對曰敢問欲何用帝曰北邊以馬取勝非車
不足以當之括曰車戰之利見於歴世然古所謂兵車
者輕車也五御折旋利於捷速今民間輜車重大日不
能三十里故世謂之太平車但可施於無事之日爾帝
喜曰人言無及此者朕當思之後事遂寢又曰紹興
二年王彦恢制神武戰車下安四輪略同飛虎頂張布
帷以避矢石傍斜衝擊其用如神又有拒馬車一人之
力可以轉用比之蒙衝偏廂鹿角尤為至要元史曰
張本篤孝事伯叔父皆甚謹伯父常病本晝夜不去側
復載以巾車步挽詣岱嶽禱之眀紀曰景泰中令廷
臣議備邊良策兵部侍郎李賢言中國長策惟有所謂
馬車若衛青之武剛車可以禦之車製四圍廂板内藏
其人下留銃眼上開小窗長一丈五尺高六尺五寸前
後左右横排鎗頭每車前後占地五步若用車一千輛
一面二百五十輛約長四里謂之有脚之城又曰成
化中陳選既貴顯服先人舊衣帶客至瓦器蔬食官廣
東布政使行装蕭然惟車一輛而已
車三
原游環副轄(毛詩云游環脅驅隂靷沃續劉熙釋名云游環在服馬背上參馬之外轡貫之)
(游移前却無常處於蔡邕獨斷云乘輿之車皆副轄者施轄外乃復設轄者也)周輿殷
輅(上詳輿下詳輅)朱蘭紫蓋(續漢書輿服志云小使車者蘭輿皆朱赤轂白蓋赤帷從)
(騶騎四十人皆追捕考案有所敕取者之所乘也青魏收後魏書云安車紫蓋朱裏與公侯同子男皂蓋裏)
步輿卧輦(上詳輿下詳輦)青牛白鹿(關令内𫝊云尹喜嘗登樓四望)
(見東極有紫氣西邁喜曰應有聖人經過京邑果見老君乘青牛車来度葛洪神仙𫝊云沈義學道於蜀中)
(與妻共載道逢白鹿車一乘)一器六材(上見前仲續漢書輿服志云奚為車正具物)
(以時六材皆良)珠輪銅較(華覈騧馬賦云鞍罽緝裘珠輪玉光許慎說文云較車輢上)
(曲銅鉤)皮軒革輅(漢官解詁云太僕廐府皮軒鸞旗胡廣云馬有廏車有府皮軒以虎)
(皮為軒下詳輅)雀集虹繞(尚書中候云秦穆公出狩天震大雷有火為白雀銜丹書集公)
(車見吳志云諸葛恪將征淮南自新城出往東興有白虹其船還拜蔣陵白虹復繞其車遂為孫峻所害)
擲果投石(語林云潘安仁至美每行老嫗以果擲之滿車又云張景陽至醜每行小兒)
(以瓦石投之亦滿車按張景陽一作左太冲)折轅跛馬(後漢書云光武嘗召見諸郡計)
(吏問前後守令能否蜀郡計掾樊顯進曰漁陽太守張堪昔在蜀其仁以惠下威能討姦去職之日乘折轅車)
(就謝承後漢書云王阜幼好經學年十一辭父母欲出學父母以阜少不允竊書負箧乘跛馬車從安定受)
(韓詩年十七經業大就聲聞鄉里)記里識道(白帖云記里鼔車東晉安帝制如指南車)
(駕駟中有木人執槌向鼔行一里則打一槌又輿服志云司南記里諸車過江亡失制度謝安率意造焉及獲)
(京師舊輦形制無差西崔豹古今注云大章車用以識道起於京亦曰司馬車)輓牛駕
象(白帖云車轅之外輓牛曰牽傍駕又云晉武帝平吳南越獻馴象詔作大車之載鼔吹)豹尾
增鹿角(古今注云豹尾車周制也所以象君子豹變又以尾者言謙也古者軍正建之晉書云)
(馬隆討羌依八陣圖作偏廂車地廣為鹿角車營路狭則為木屋施於車上且戰且前弓矢所及應弦而倒)
原鵾翅鶴形(白帖云晉因金根車更增其飾加玳瑁為鵾翅金銀雕飾時人謂為鵾車)
(葆又云梁制鼔吹車上施層樓四角金龍銜流蘇羽凡鼔吹陸則樓車樓上有翔鸞栖鳥或為鶴形)
三蓋九遊(白帖云漢制金根車有三蓋一曰芝車置&KR1945;耒耜之箙上親耕所乘也晉名三蓋車)
(九又云漢制九遊車乘大駕為先乘)五色七香(應劭漢官儀云天子有五色車皆駕)
(四馬又沈約宋書云立車五色安車亦如之皆天子之車也魏武帝與楊彪書云今贈足下畫輪四望通幰)
(七香車二乘㹀牛二頭)同載專坐(白帖云文王得吕望為師乃同載而歸又云晉和)
(嶠為中書令荀勖為監舊監令同車嶠疾勖諂乃先登專坐不容勖勖自備車自此始異車)增引
羊挽鹿(晉書云武帝掖庭並寵者衆莫知所適乘羊車恣其所之宫人乃取竹葉插戸鹽汁灑地)
(以引帝車君列女𫝊云鮑宣妻桓少君始歸嫁貲甚厚宣不悅少乃悉歸侍御服飾更著短衣與宣共挽鹿)
(車歸鄉里拜公姑畢提瓮出汲修行婦道)靖室充庭(山堂肆考云漢朝輿駕祠甘泉汾隂)
(備千乘萬騎太僕執轡大將軍陪乘名為大駕有司馬車駕四中道辟惡車駕四中道記道車駕四中道靖室)
(車駕四中道每漢書云永初四年正月元會撤樂不陳充庭車注云大朝會必陳乘輿法物車輦於庭故曰)
(充庭車也以年饑故不乘)毁堞繚營(唐書云侯君集討高昌賊嬰城自守遣諭之不下乃)
(刊木塞塹引撞車毁其堞飛石如雨所向無敢當者因拔其城又云房琯討賊用春秋時戰法以車二千乘)
(繚營騎步夹之遂戰敗)過闕出關(山堂肆考云衛靈公嘗與夫人南子夜坐聞車聲轔)
(轔至闕而止過闕復有聲夫人曰此必蘧伯玉也公曰何以知之夫人曰君子不為昭昭伸節不為冥冥墮行)
(吾聞蘧伯玉君子也以是知之公使人偵之果然憐後漢書云郭丹字少卿鄧人七歲而孤事後母孝母之)
(治笈從師長安買符入函谷關乃歎曰不乘使者車終不出關更始二年拜諫議大夫持節果乘高車出關)
誤中詐乘(通鑑云張良為韓報仇使力士操鐵椎重百二十斤狙擊秦始皇誤中副車)
(又云項羽圍漢王滎陽將軍紀信詐乘王車黃屋左纛曰食盡漢王降楚)原法陰陽象
日月(上見李尤小車銘下詳輦)黃金車碧玉車(吳志云初平中童謠曰黃)
(金車斑蘭耳闔閶門出天子下詳輦)三寸轄四尺輈(淮南子云夫車之所以能)
(轉千里者以其要在三寸轄馬周禮云輈度國馬之輈深四尺有七寸田之輈深四尺)輪重牙
轅兩尾(董巴輿服志云乘輿金根車五乘輪皆朱斑重牙貳轂張揖埤蒼云輕車轅兩尾)
玳瑁廂茱萸輞(周遷輿服雜事云五輅兩廂之後皆用玳瑁鵾翅注云鵾大鳥名其羽關)
(纖利故車箱象之之石崇奴劵云作車當取大良白槐輻茱萸之輞)立四鸞駕一
馬(白帖云齊漆畫車衡銀花戴衡上金塗博山四鸞鳥立花趺又云晉制黃鉞車駕一馬次黃蓋後)
給追鋒乘下澤(白帖云晉宗室義陽成王望時高貴鄉公好士性急以望外官特給追鋒)
(車虎賁五人每有燕會奔馳而至馬馬援弟少遊云乘下澤車御&KR0833;叚)御百兩給一
乘(毛詩云之子于歸百兩御之馬白帖云太康四年詔依漢故事給九卿朝車駕駟及安車各一乘詔諸)
(尚書軍校加侍中常侍者皆給𫝊車給劒得入殿省與侍臣相隨)增駕短轅乘薄
笨(晉書云王導妻曹氏性妬導憚之乃密置衆妾於别館以處之曹氏知而將往導恐被妻辱遽命駕猶恐)
(遲以所執塵尾柄驅牛而進司徒蔡謨聞之戲導曰朝廷欲加公九錫導勿之覺但謙退而已謨曰不聞餘物)
(惟有短轅犢車長柄麈尾導大怒謂人曰吾往與羣賢共遊洛中何曾聞有蔡克兒也宋書云劉凝之妻郭)
(氏不慕榮華夫妻共乘薄笨車出市貿易為村里所誣一年二輸公調)原常褰帷幔
未均茵憑(世說云梁曹景宗為領軍性躁出行常褰車帷幔左右諫景宗謂所親曰吾昔在鄉里騎)
(快馬如飛拓弓弩作礕礰聲箭如餓鴟叫於澤中逐麞數射之渴飲其血飢食其胃甜如甘露漿覺耳後生風)
(鼻頭出火使人忘死今来揚州作貴人路行開車幔小人輙言不可閉坐車中如三日新婦於邑使人氣盡)
(又云汲黯與周陽由同列共車未嘗敢均茵憑)
車四
原遵途(合轍)同軌(車同軌)左虚(見前信陵君)前覆(漢書云前車覆)
(後車戒)羊車(白帖云晉制羊車一名輦上如軺伏兔箱漆畫輪又輿服志云護軍羊琇輙乘羊車)
(司隸劉毅劾其罪)牛車(白帖云漢初將相或乘牛車)增鳩車(博古圖云二器狀鳴)
(鳩形置兩輪間輪行則鳩從之前一器漢物也後一器六朝物也又杜氏幽求子謂兒年五歲有鳩車之樂七)
(歲有竹馬之歡)鵝車(唐書云吐蕃圍鹽州為飛梯鵝車攻城)麴車(杜甫飲中八仙歌云)
(道逄麴車口流涎)鹽車(戰國策云汗明見春申君曰驥之齒至矣服鹽車上太行中阪遷延負轅)
(不能上伯樂遭之下車攀而哭之解紵衣而幕之於是俯而噴仰而鳴聲達於天欣伯樂之知己也)原
巢車(左傳云晉楚戰於鄢陵楚子登巢車以望晉軍案巢車車上為櫓也)樓車(左傳云楚莊王)
(伐宋宋人使樂嬰齊告急於晉晉侯欲救之伯宗曰不可乃止使解揚如宋使無降楚曰晉師悉起將至矣鄭)
(人囚而獻諸楚楚子厚賂之使反其言不許三而許之登諸樓車使呼宋人而告之遂致其君命)追
鋒車(傅子云追鋒車施通幰遽則乘之)武剛車(漢書云衛青見匈奴以武剛車自環為營)
白鸞車(道經云太真文人登白鸞之車)白鷺車(鹵簿令云記里白鷺鸞旗等車並駕)
(四馬辟惡車太卜令一人在車執弓箭皮軒車左右金吾隊正一人在車執弓)夫子車(鍾離意别)
(𫝊云意為魯相出錢付戸曹孔訢修夫子車身入廟拭几席劒履孔子教授堂下牀首有縣瓮𤼵之中得素書)
(文曰後世修吾書董仲舒護吾車拭吾履𤼵吾笥會稽鍾離意)天子車(漢獻帝起居注云初天子)
(出到宣平門當渡橋郭汜兵數百人遮橋問是天子車耶車不得前李傕兵數百人皆持大戟在乘輿車左右)
(侍中劉艾大呼云是天子車也)霹靂車(魏志云太祖還官渡與袁紹合戰太祖軍不利復壁紹為)
(高櫓起土山射營中皆蒙楯衆大懼太祖乃為發石車擊紹樓皆破紹衆號曰霹靂車)竿摩車
(魏志云董卓至西京為太師號曰尚父乘青蓋金華車爪畫兩轓時人號之曰竿摩車)車斑斑
(後漢書云桓帝之初京都童謠曰城上烏尾畢逋公為吏子為徒一徒死百乘車車斑斑入河間河間姹女工)
(數錢以錢為室金為堂石上慊慊舂黃粱梁下有懸鼔我欲擊之丞相怒)車延延(後漢書云桓帝)
(之末京都童謠曰白益小車何延延河間来合諧河間来合諧)引車避(史記云藺相如拜為上卿)
(廉頗曰相如素賤人吾羞不忍為之下宣言曰我見相如必辱之相如聞不肯與會已而相如出望見廉頗相)
(如引車避匿)廻車避(韓詩外𫝊云齊莊公出獵有螳螂舉足將搏其輪問其御曰此何蟲也御)
(曰此是螳螂其為蟲知進而不知退不量力而輕就敵莊公曰以為人必為天下勇士矣於是廻車避之而勇)
(士歸之)請為槨(論語顔路請子之車以為之槨)破為薪(晉書云荀勖當食曰此勞)
(薪所㸑問之乃破車脚為柴)馳逐車(說苑云晉平公為馳逐之車挂之以犀錯之以羽立於殿)
(下羣臣得觀焉田荖三過而不觀平公大怒荖曰桀以奢亡紂以侈敗是以不敢觀也平公曰善乃去車)
增步挽車(北齊書云後魏大臣老者多步挽車)三輪車(九國志云林知元所居有茂林)
(修竹為山石之娛嘗駕三輪車命僮牽之隨意所止玩賞)九龍車(宋史云慶歷五年契丹遣使来)
(獻九龍車)白馳車(宋史云卞元度遷禮部侍郎使於遼遼頗聞其名卞適有寒疾命載以白馳車)
(典客者曰此君所乘蓋異禮也)眀遠車(潜確類書云明遠車古四望車乃太子之車亦曰皂輪車)
原辟惡車(古今注云辟惡車秦制也桃弓葦矢所以祓不祥太卜令一人在車執弓箭)
增相風車(漢西京鹵簿有相風車崔豹古今注云伺風烏夏禹所作也)薄板車(韻府)
(云老子乘青牛薄板車度關)廣柳車(季布𫝊云置廣柳車中注云輿棺之車)原雨
隨車(白帖云漢百里嵩為徐州刺史遭旱行部雨輙隨車)增鶴乘軒(左傳云衛懿公好鶴)
(鶴有乘軒者)輜軿車(五代史云唐史圭為貝州刺史罷歸常山閉門絶人事出入閭里乘輜軿)
(車又張敞𫝊云君母出門則乘輜軿車)輼輬車(潜確類書云輼輬車安車也衣車有窗牖閉之)
(則温開之則凉故以名也)原夏侯當車(尚書洪範五行傳云昌邑王賀為帝天隂七日晝夜)
(不見日月賀欲出行光禄大夫夏侯勝當車諫曰天久隂不雨臣下有謀上者陛下欲何之)袁盎
伏車(史記云文帝出趙同驂乘袁盎伏車前曰臣聞天子所與共六尺輿者皆天下豪英今漢雖乏人獨)
(奈何與刀鋸餘人載)敝車癯馬(說苑云趙簡子乘敝車癯馬衣羖羊裘)敝車駑
馬(說苑云晏子朝乘敝車駕駑馬景公遺之輅車乘馬三反不受曰夫輅車乘馬君乘之上臣亦乘之下民)
(之無義侈其衣食而不顧其行何以禁之卒不受)排入車中(晉書云王徽之為桓冲參軍嘗)
(從冲行值暴雨徽之因下馬排入車中謂曰公豈獨得擅一車)推墮車下(漢書云漢王東代楚)
(羽聞之自以精兵三萬人大破漢軍漢王得以數十騎遁去道逢孝惠魯元載行楚騎追漢王漢王急推墮二)
(子車下滕公下收載遂得脫)公超驢車(白帖云張楷字公超家貧無業常乘驢車至市賣藥)
(足給而還)子訓驢車(白帖云薊子訓常乘驢車)方朔借車(白帖云東方朔為尚)
(書郎從公孫弘借車)衛綰戲車(衛綰𫝊云以戲車為郎師古注曰戲車若今之弄車之技)
增雲母飾車(袁子正書云以雲母飾車謂之雲母車臣下不得乘時以賜王公)鐐金
飾車(唐書云萬夀公主車輿以鐐金釦飾帝命易以銅)原載物服箱紺
轅翠轂既勸登於馬力亦退與於人謀輔車
既不相依脫輻如何前進千里振策終不契需
五馭和鸞罕能反覆(俱白帖)
車五
增詩古詩歸曰武王書車曰自致者急載人者緩取欲
無度自致而反原梁孝元帝車名詩曰長墟帶江轉
連甍映日分佳人坐椒屋接膝對蘭薰繞砌縈流水邊
梁圖畫雲錦色懸殊衆衣香遥出羣日暮輕帷下黃金
妾贈君戴暠車馬詩曰鞏洛風塵處冠蓋相嗔咽多
稱魏其冷競隨田蚡熱輪趨白虎第珂聚黃金穴獻酒
悉蒲萄詶言盡飛鐵東都蛇已鑄西山綬應結朝集類
蒸煙晩至似吹雪子雲爾何事門巷無車轍增唐李
嶠詠車詩曰天子馭金根滿輪闢四門五神趨雲至雙
轂似雷奔丹鳳栖金轄非熊載寳軒無階沗虚左珠乘
奉王言孟郊車遥遥詩曰路喜到江盡江上又通舟
舟車兩無阻何處不得遊丈夫四方志女子安可留郎
自别日言無令生遠愁旅鴈忽叫月斷猿寒啼秋此夕
夢君夢君在百城樓寄淚無因波寄恨無因輈願為馭
者手與郎廻馬頭又借車詩曰借車載家具家具少
於車借者莫彈指貧窮何足嗟百年徒較走萬事盡隨
花張籍車遥遥詩曰征人遥遥出古城雙輪齊動駟
馬鳴山川無處不歸路念君長作萬里行野田人稀秋
草綠日暮放馬車中宿驚麏遊兔在我傍獨唱鄉歌對
僮僕君家大宅鳳城隅年年道上隨行車願為玉鑾繫
華軾終日有聲在君側門前舊轍久已抛無由復得君
消息宋孔武仲車家行詩曰上坂車聲遲下坂車聲
快遲如鬼語相喧啾快如溪沙瀉鳴瀨一車人十捧擁
行江南江北不計程青天白日有時住無人止得車輪
聲晩来驟雨聲濯濯平曉郊原盡溝壑方悟車家進退
難不如田家四時樂梅堯臣見水牛拽車詩曰只見
吳牛事水田只見黃犂負車軛今牽大車同一羣又與
騾驢走長陌叩頭闊步塵蒙蒙不似綏耕泥泊泊一一
夜眠頭向南越鳥心腸誰辨白金劉迎車轣轆詩曰
馬虺隤牛觳觫山行縈紆車轣轆路旁指點是官人老
矣一翁雙鬢秃汝牛幸可耕汝馬幸可騎有此可載琴
書歸胡為奔走東西道白髮刁騷被人笑
原賦後梁甄元成車賦曰鑄金磨玉之麗凝土剡木之
竒體衆術而特妙未若作車而載馳爾其車也名稱合
於星辰圓方象乎天地夏言以庸之服周曰聚焉之器
制度不以陋移規矩不以飾異古今貴其同軌華夷獲
其兼利爾其利也天子以郊祀田伐諸侯以朝聘會盟
庶人以商農工賈夷狄以致蓄遷生爾其作也均輕重
而攻材正陰陽而斵木既中正而合剖亦面勢而審曲
候離婁之督繩須公輸而削墨布骸服之有定施爪牙
之不忒既涉用於牛馬亦受命於羊鹿爾其容也侔蓋
樹之獨立似高雲之出巘獨映水也如舞鸞之對鏡衆
行陸也若翔鴻之赴遠聽長響之轔轔望遥儀之婉婉
信有美兮宜比興徒欲貌兮不能辨及其駕也堅珊瑚
之駐引絶羣之駿既絲靷之縈頭亦銅鈎而瑩角始向
軛而龍轉就入轅而獸躍或鼽&KR2153;而鳴鼻或參差而動
脚咆哮歇轉鬱快隕閣見輪陰之翻亂視帶影之飛泊
及其乘也或方夏虐暑炎氣歊烈浮幰動以来風輕紗
飛而去熱纖埃著而即墜煩氣衝而受歇或固陰沍寒
祁嚴凛厲複帷下而前屏重幨垂而後蔽霜露侵而靡
及風飇激而不戾或油雲雨霈中逵半恢宏宇宙而雷
奔杼軸割而去衍被洪流染而自落散水湔而不霑云
增唐張彦振大章車賦曰舜為君兮禹為相七政齊
兮八風暢備禮容兮和樂章同車書兮一度量龍樓恭
已則無為以垂衣鸞蹕豫遊或有時而端望伊大章之
攸作冠輪輿而為上其始也委材質於資斧授規模於
梓匠其終也援桴鼔於天街動輗軏於霜仗乃畫界疏
疆正位辨方候之以節步先之以啟行象雷而鳴曾不
聞其霆轟如蓬之轉終不見其飄揚遵彼坦途違兹險
阻忽忘情而習静殊不知其處所類智者之行藏同至
人之默語歴代𫝊寳鼔車逾好有異人謀宛同靈造行
不由徑動能合道向使貴賤混并高卑不問應無迷遠
之疾詎有窮途之患則是大章為器國容之利指方位
於遥空數田里於厚地節六鼔以鼉駭首五路而鱗次
望塵不及初非千里之遥聽響爭先終欣一日而至夫
然則可以式序秩宗發揮樂府扶持輦轂隠翳干羽以
家形國何一二之能談自邇陟遐雖萬億而可數墨客
胡為来攀桂枝懸鼔待鳴仰淳淳之風俗尅車就駕識
穆穆之威儀伊可大而可久諒斯焉而取斯白行簡
車同軌賦曰倬彼皇道大哉聖君窮厚載於宇宙俾咸
駕於海濆故得遥遥之行周八埏而靡間彭彭之響經
萬國而俱聞所以義在知方理資從式見軫轉而不阻
諒輻輳而有則弘濟之利既均美於三無順動之端方
齊功於一德是故達於疆埸踐彼幽遐表合縱而道廣
知轍跡而路賒亦由誡於險去其邪推善御於有截被
至治於無譁殊途同歸方見域中之大引重致遠是睹
天下為家然則將利於時必徵所措既同轍而異履爰
發軔而循度周流勿越誠轉蓬之足施&KR1922;轢非逾將挂
轊而可布至若偈兮無外隠爾如斯念徵至而必繼嘉
大同而在兹固將混區宇會華彝始曳輪而寧虧遠邇
終推轂而不失毫釐觀其政之大者道亦斯假苟憑軾
而知風矧繫轅而合雅願踐履之奚到豈獨不東信應
用之無疆寧惟諸夏原夫建皇極開帝功三才既美九
有攸同可使循環如貫運動不窮四會五逹之莊悠然
盡届島彝卉服之俗逖矣皆通爾乃庶政聿修遐方可
討俾守位者將順其理利轉者必會其道故車書而混
同誠鴻業之斯保宋宋庠德車結旌賦曰君有至德
時乘大車當偃革以無外乃結旌而有初奉駕陳儀采
物雖資於備設鳴鸞示禮旂旒匪俟於垂舒順考前經
鋪聞往說謂戎事以既息貴君車之有結雍容撫軾蓋
藏飾以尚純肅穆展鈴詎垂旓而就列盖由抑乃盛飾
昭夫令名雖冠品於輿服蔑揚威於旆旌肅軫無譁方
斂藏於斿厲馳輪有度靡赫奕於緌纓且夫禮有質文
器隨用舍車號乎德則崇化於邦本旌結其表則示人
於天下意自象見名非人假君軒弭節孰訝乎卷而懷
之國乘制容益顯乎素為貴者是知車之用兮充德以
成大旌之飾兮輔威而孔昭既武怒之不作信軍容而
外銷組轡啟行陋邦旄之孑孑錯衡遵路殊風旆之搖
搖若然則動有彝儀文無異色雖嚴駕以備物終去華
而表德故使禮典攸重民瞻不忒皇皇整御始中括於
采章轞轞肅容豈外揚於藻飾用能上載明德旁昭縟
儀自駕言而戾止殊幅裂以藏之升降惟寅僅比非心
之屋章明盡屏寧同止獵之緌大矣哉邦禮是崇帝儀
資始實務德以垂教必收旌而昭理宜乎國容備而兵
器銷率由兹而盡矣元楊鐵崖記里鼔車賦曰虚輪
暈軫横轅倚輗平廂層構低高間施木鐫象以正立手
潜奮以有攜列鼔鐲於上下各扣擊以司時
原銘後漢馮衍車銘曰乘車必護輪治國必愛民車無
輪安處國無民誰與崔駰車左銘曰虞夏作車取象
機衡君子建左法天之陽正位受綏車不内顧塵不出
軌鸞以節步彼言不疾彼指不躬元覽於道永思厥中
又車右銘曰擇御卜右採德用良詢納耆老於我是
匡惟賢是師惟道是式箴闕旅賁内顧自敕匪望其度
匪愆其則越戒敦儉禮以華國又車後銘曰敬其在
路體貌思恭望衡顧轂允慎兹容無或好佚匪盤於遊
顧省厥遺虎尾斯求昭德塞違抑盈以無雖有三晉咸
然若虚李尤小車銘曰員盖象天方輿則地輪法陰
陽動不相離合之嗛噓疏達開通兩輜障邪尊卑是從
輗軏之用信義所同又天軿車銘曰奚氏本造後裔
飾雍輪以代步屏以蔽容輪軿并合出入周通追仁赴
義惟禮是恭增明方孝孺車銘曰以廣載以剛運險
則止易則進衆材得職乃不僨又曰衆器堅車乃良
百戰得賢成乃功朽轅腐輻乘者殃
輅一
原釋名曰天子所乘曰輅輅車也謂之輅言行路也金
輅玉輅以金玉飾車也象輅革輅木輅各隨所名白
虎通曰天子大路路大也道也正也君至尊制度大所
以行道德之正也增尚書曰大輅在賓階面綴輅在
阼階面先輅在左塾之前次輅在右塾之前毛詩曰
彼路斯何君子之車又曰路車有奭簟笰魚服鉤膺
鞗革原周禮曰王之五輅一曰玉輅錫樊纓十有再
就建太常十有二斿以祀金輅鉤樊纓九就建大旂以
賓同姓以封象輅朱樊纓七就建大赤以朝異姓以封
革輅龍勒條纓五就建大白以即戎以封四衛木輅前
樊鵠纓建大麾以田以封蕃國又曰車僕掌戎路之
萃廣車之萃闕車之萃苹車之萃輕車之萃(萃副也)禮
記曰鸞車有虞氏之路也鉤車夏后氏之路也大路殷
路也乘路周路也又曰孟春之月天子居青陽左个
乘鸞路駕蒼龍載青旂衣青衣服蒼玉孟夏之月天子
居眀堂左个乘朱路駕赤驑載赤旂衣朱衣服赤玉季
夏之月天子居太廟太室乘大路駕黃驑載黃旂衣黃
衣服黃玉孟秋之月天子居總章左个乘戎路駕白駱
載白旂衣白衣服白玉孟冬之月天子居玄堂左个乘
玄路駕鐵驪載玄旂衣黑衣服玄玉左傳曰清廟茅
屋大路越席大羹不致粢食不鑿昭其儉也又曰密
須之鼔與其大輅文所以大蒐也增論語曰乘殷之
輅史記孔子曰殷輅車為善而色上白原晉摯虞
會朝堂五輅制度議曰諸車之合於法度可以示訓者
則輅為名亦猶殿堂之正者則曰路寢也增淮南子
曰堯之有天下也茅茨不翦采椽不斵大路不畫原
張衡東京賦曰奉引既畢先輅乃發鸞旗皮軒通帛舊
帛又曰結飛雲之袷輅樹翠羽之高蓋曹植七啟
曰駕雲龍之飛駟飾玉輅之繁纓垂宛虹之長綏抗招
搖之華旍文選序曰椎輪為大輅之始大輅寧有椎
輪之質
輅二
增隋書曰舊制五輅於轅上起箱天子與參乘同在箱
内何稠曰君臣同所過為相偪乃廣為盤輿别搆闌楯
侍臣立於其中於内復起須彌平坐天子獨居其上
唐書曰貞觀初太宗親郊命裴寂與長孫無忌升金輅
寂辭帝曰公有佐命勲無忌宣力王室非二人誰可參
乘者遂同載歸又曰李勣從秦王伐東都戰有功乃
振旅還王為上將勣為下將皆服金甲乘戎輅告捷於
廟宋三朝志曰五輅副輅輿輦多仍唐舊而玉輅自
唐顯慶中傳之號顯慶輅太僕所藏親郊則乘之制度
精巧行止安重載太常闟戟分左右均輕重後世良工
莫能為之自唐至本朝凡三至太山登封世𫝊神物護
之
輿一
原易曰輿脫輹又曰壯於大輿之輹周禮曰有虞
氏尚陶夏后氏尚匠殷人尚梓周人尚輿韓子曰輿
人成輿則欲人富貴非輿人仁不貴則不售也曹植
七啟曰駕超野之駟乘追風之輿左思吳都賦曰輕
輿按轡以經隧樓船舉帆而過肆
輿二
原陳留耆舊𫝊曰洛陽令董宣死詔使視之有簡輿一
乘白馬一匹帝曰董宣之清死乃知之語林曰諸葛
武侯與晉宣帝在渭濱將戰宣帝莅事使人視武侯乘
素輿葛巾持白羽扇指麾三軍皆隨其進止宣帝聞而
歎曰可謂名士魏志曰太祖遣張遼屯合肥進遼爵
都鄉侯給遼母輿車及兵馬送遼家詣屯敕遼母至導
從出逆將吏羅拜道側觀者榮之吳志曰黃初二年
立孫登為太子選置師傅銓簡秀士以為賓友於是諸
葛恪張休顧譚陳表等以選入侍講詩書出從騎射登
接待僚屬略用布衣禮與恪休譚等或同輿而載或共
帳而寐晉起居注曰太始四年正月臨軒太宰安平
王孚載輿升殿晉諸公讃曰傅樞以足疾遜位不許
乘板輿上殿東宫舊事曰太子有步輿一增唐書
曰房玄齡病稍間詔許肩輿上殿又曰令狐綯為翰
林承旨夜對禁中燭盡帝以乘輿金蓮華炬送還院吏
望見以天子来及綯至皆驚五代史曰唐莊宗以盧
程為中書侍郎同平章事是時朝廷制度未備程拜命
之日肩輿導從喧呼道中莊宗聞其聲以問左右左右
對曰宰相擔子入門莊宗登樓視之笑曰所謂似是而
非者也宋史曰張從恩遷檢校太尉開封尹充東京
留守少帝自鄴歸汴改鄴都留守錫賚加等仍賜銀装
肩輿二俾迎其家元史曰寗珠格爾性至孝母年七十
餘患風疾不能行珠格爾手滌溷穢護視甚周造板輿載
母夫婦共舁行園田以娛之
輿三
原板輿(晉潘岳閒居賦云微雨新晴六合清朗太夫人乃御板輿遠覽王畿近周家園)筍輿
(史記張耳傳云上使泄公持節問貫高箯輿前注云編竹木為輿亦曰筍輿)增導輿(唐書云崔)
(邠字處仁遷太常卿故事始視事大閱四部樂邠自第去帽親導母輿公卿避道都人榮之)原題
輿(韻府云周景辟陳蕃為别駕不就景題别駕輿曰陳仲舉坐不復更辟蕃起視職)高輿(世說)
(云孟昶未達時家貧在京嘗見王恭乘高輿服鶴氅裘於時大雪昶於籬間窺之曰此真神仙中人也)
增小輿(唐書云濮恭王泰大腰腹帝聽其乘小輿入朝)醉輿(天寳遺事云申王每醉使宫奴)
(將錦綵結一兜子擡歸寢室號曰醉輿)綠輿(廣輿記云唐杜黃裳入恭大政李師古嚴憚之遣一)
(幹吏攜千緡候其門有綠輿出從婢二青衣襤縷言是相公夫人吏遂歸告師古師古折其謀終身不敢改節)
繡輿(合璧事類云咸通十四年迎佛骨於鳳翔京師錦車繡輿載歌舞從之)原六尺
輿(袁盎𫝊云天子所與共六尺輿者皆天下英豪)八景輿(真誥云乘八景之輿)九龍
輿(真人王君内𫝊云清虚真人入陽谷山忽見天尊貴神乘三雲之輦駕九龍之輿)增七寳
輿(六帖云唐嚴武為漢州刺史吐蕃引雜羌寇山西武遣崔寧將而西既薄賊城城皆累石不得攻諜知惟)
(東西不合者丈許乃為地道再宿而拔拓地數百里虜驚相謂曰寧神兵也及還武大悅装七寳輿迎入城都)
(以誇於軍)黃金輿(唐書曰黃巢乘黃金輿衛者皆繡袍華幘陷京師入自春明門)原飛
軨輿(枚乘七發云將為太子馴騏驥之馬駕飛軨之輿注云飛軨輕輿也)增設腰輿(唐書)
(云褚無量復故官以耆老隨仗聽徐行又為設腰輿許乘入殿中)賜步輿(唐書云李綱以足疾)
(賜步輿聽乘至閣又云崔祐甫被疾詔肩輿至中書卧而承旨)原乘玉輿(莊子云越國無君求)
(王子搜不得從之丹穴王子搜不肯出越人薰之以艾乘以玉輿王子搜援綏登車仰天而呼曰君乎君乎獨)
(不舍我乎王子搜非惡為君也惡為君之患也若王子搜者可謂不以國傷生矣此固越人之所欲得為君也)
轝籃輿(晉書云陶潜觧印後有脚疾使一門生二兒轝籃輿詣王弘既至欣然與之飲酒)
輦一
增說文曰輦輓車也六書故曰輦車用人輓者也
毛詩曰我任我輦周禮曰小司徒登其鄉之衆寡六
畜車輦又曰鄉師大軍旅會同正治其徒役與其輦
輂又曰輦車組輓有翣羽蓋隋書曰輦制象軺車
而不施輪通幰朱絡飾以金玉司馬法曰夏后氏謂
輦曰余車周曰輜車輦一斧一斤一鑿一梩一鋤周輦
加二版二築又曰夏后氏二十人而輦殷十八人周
十五人而輦荀子曰天子召諸侯諸侯輦輿就馬
原吕氏春秋曰富貴而不知道適足以為患不如貧賤
貧賤之致物也難雖欲過之奚由出則以車入則以輦
務以自佚命之曰招蹷之機富貴之所致也增通典
曰夏后氏制輦秦為人君之乘漢因之以雕玉為之方
徑六尺或使人輓或駕果下馬六典注曰古謂人牽
為輦後漢有乘輿六輦
輦二
原漢書曰文帝郎官上書未嘗不止輦受其言又曰
馮唐祖父趙人也父徙代漢興徙安陵唐以孝著為郎
中署長事文帝帝輦過問唐曰父老何自為郎家安在
具以實言漢武故事曰上起眀光宫發燕趙美女二
千人充之常從行之徒與上同輦者十六人員數恒使
滿又曰帝輦至郎署見一老郎䰅髮皓白衣服不整
上問曰公何時為郎對曰臣顔駟江都人也以文帝時
為郎上曰何其老也對曰文帝好文而臣好武景帝好
老而臣尚幼陛下好少而臣已老是以三世不遇也
漢書曰傅昭儀有寵於上生定陶恭王恭王有才藝上
甚愛之坐則同席行則同輦又曰孝成帝遊於後庭
嘗與班婕妤同輦載婕妤辭曰觀古圖畫賢聖之君皆
有明臣在側三代末主乃有嬖女今欲同輦得無近似
之乎上善其言乃止增後漢書曰陰就以外戚貴盛
使人要劫井丹既至設食就起左右進輦丹笑曰吾聞
桀駕人車豈此耶坐中皆失色就遂令去輦原東觀
漢記曰眀帝幸南陽所在見吏勞賜步行觀部署不用
輦也晉東宫舊事曰皇太子有坐輦步輿晉書曰
左思妹名芬少好學善綴文名亞於思武帝聞而納之
後為貴嬪姿陋無寵以才德見禮體羸多患常居薄室
帝每遊華林輙回輦過之言及文義辭對清華左右侍
聽無不稱美後魏書曰天樓輦輈十二加以玉飾衡
輪乘輿輅用駕牛十二又曰乾象輦羽葆圓蓋畫日
月五星二十八宿太階雲漢山林雲氣神仙聖賢明忠
孝節義游龍飛鳳朱雀玄武白虎青龍竒禽異獸可為
飾者皆辨圖焉皇太后祭郊廟則乘之增通典曰唐
高宗不喜乘輅每有大禮則御輦至武后以為常玄宗
以輦不中禮廢而不用開元遺事曰姚崇為學士眀
皇思崇論時務久雨泥濘令侍御者步輦召来中外榮
之
輦三
原雕輦(張衡東京賦云虎戟交鍛龍路充庭是時稱警蹕已下雕輦於東廂)玉輦(潘岳藉田)
(賦云天子乃御玉輦蔭華蓋衡牙錚鎗綃紈綷䌨)大輦(晉書云桓玄造大輦容三十人坐以二百)
(人舁之)小輦(魏略云孟逹降文帝乘小輦執手拊其背而戲之曰得無為劉備作刺客耶)
增陪輦(唐書云李泌山人以白衣陪輦)賜輦(唐李叔明𫝊云朝京師賜錦輦令官士肩舁以)
(見)原碧玉輦(王子年拾遺記云周穆王馭黃金碧玉之輦從朝及暮而窮宇宙之内徧焉)
紫雲輦(漢武内𫝊云西王母乘紫雲之輦)雲母輦(晉公卿禮秩云太宰安平王孚)
(給雲母輦一乘)香衣輦(晉太康起居注云齊王歸藩詔賜香衣輦一乘)金根輦(鄴中)
(記云石虎南郊有金根輦雲母輦武剛輦數百乘虎皇后出乘高路輦香衣輦或朱漆卧輦以純雲母代純中)
(外四望皆通徹)金華輦(趙書云皇后出蠶乘羽蓋金華輦)駕鹿輦(靈寳五符序云)
(北方有夜光玉女服雲林之翠羅駕鹿輦於天河護二像而不忒保羣命以永和)乘板輦(趙書)
(云前石有佛圖澄號曰大和尚嘗乘板輦於大水上)增畫扇輦(後魏志云入閤輿與輦其用又)
(同案圖今之黑漆畫扇輦與周之輦車其形相似)金鈿輦(通典曰劉裕執慕容超獲金鈿輦)
逍遥輦(玉海云宋祥符二年詔以天平輦為登封辟塵逍遥輦為省方加窗隔黃繒為裏)
大安輦(玉海云宋乾興元年禮院造皇后輦名曰大安輦)原乘步輦(晉書云山濤為)
(太子少傅講武於宣城場時有疾詔乘步車)作獵輦(鄴中記云石虎好遊獵體壮大不堪乘馬)
(作獵輦使二十人舁之如今之步輦上安排曲蓋坐處施轉關若射鳥獸宜有所向開身而轉之)黃
金塗(漢書云霍禹廣治第室作乘輿輦如畫繡絪馮黃金塗韋絮薦輪侍婢以五綵絲輓顯游戲第中)
綵絲輓(詳上)乘輦升山(應劭漢官儀云光武封禪嘗乘玉輦以升山)扶
輦下除(漢書云李陵謂蘇武曰前長君為奉車從至雍咸陽宫扶輦下除觸柱折轅劾大不敬伏劍自)
(刎賜錢二百萬以葬)
戎車一
增通考曰戎車夏后氏曰鉤車先正也殷曰寅車先疾
也周曰元戎先良也原白帖曰戎車飾如耕車毛
詩曰元戎十乘以先啟行又曰戎車既安如輊如軒
增周禮曰戎右掌戎車之兵革使會同充革車原
禮記曰兵車不中度不鬻於市又曰兵車不式
戎車二
原先驅(孫子兵法云有巾有蓋謂之武剛車為先驅也)後殿(孫子兵法云輕車為後殿也)
綏旌(禮記云武車綏旌)建戟(白帖云漢因周制有輕車同朱輪輿不巾不蓋建矛戟幢)
(麾&KR1945;輙弩箙藏在武庫)建麾幢(又云晉輕車建麾幢)載金鼔(又云宋戎車載金鼔)
(羽幢)在鹵簿中(又云漢戎車大駕出次屬車在鹵簿中)置弩軾上(又云宋制)
(戎車置甲弩於軾上)增有巾有蓋(見上)不巾不蓋(漢戎車不巾不蓋)
軺車一
原釋名曰軺車軺遥也遠也四向遠望之車也說文
曰軺車小車也增晉書輿服志曰軺車者古之將軍
車也一馬曰軺車二馬曰軺傳漢貴輜軿而賤軺車晉
重軺車而賤輜軿
軺車二
增史記曰武帝算軺車漢書曰元始三年詔劉歆等
雜定昏禮四輔公卿大夫博士郎吏家屬皆以禮娶親
迎立軺併馬又曰元始五年徵天下通知逸經古記
者所在為駕一封軺𫝊遣詣京師又曰梅福求假軺
𫝊詣行在所條對急政原謝承後漢書曰許處家貧
為督郵乘牛車鄉曰軺車督郵晉書曰李矩假為滎
陽太守招懷離散遠近多附之石勒親率大衆襲矩矩
遣老弱入山命所在散牛馬因設伏待之賊争取牛馬
伏發齊呼聲動山谷遂大破之斬獲甚衆勒乃退元帝
加矩冠軍將軍賜軺車幢蓋進爵陽武侯增又曰元
帝假陶侃赤幢曲蓋軺車鼔吹
指南車一
增黃帝内𫝊曰玄女為帝制司南車當其前記里鼓車
居其右原崔豹古今注曰黃帝與蚩尤戰於涿鹿之
野蚩尤作大霧軍士皆迷路帝作指南車以示四方遂
擒蚩尤又曰指南車者周公所作周公致治太平越
裳氏重譯来朝使者迷其歸路以軿車五乘皆為司南
之制載之而行期年得返其國奉使大夫婁將送至國
而還亦乘司南復期年而返上以其車屬巾車氏行而
載之常為清導車法具在尚方故事增宋書輿服志
曰指南車其始周公作後漢張衡始復創造漢末其器
不存義熙十三年宋武帝平長安始得此車其制如鼔
車設木人於車上舉手指南車雖回轉所指不移大駕
鹵簿最先啟行原鹵簿令曰指南車駕駟馬正道匠
一人駕士十四人述征記曰尚方北門中有指南車
車上有木仙人持信旛車轉而人常指南鬼谷子曰
鄭人之取玉也必載指南之車為其不惑也韓子曰
先王立司南以端朝夕左思吳都賦曰俞騎騁路指
南司方出車轞轞被練鏘鏘
指南車二
原崔豹古今注曰指南車漢末喪亂其法中絶馬鈞悟
而作焉今指南車馬先生之遺法也增崔鴻後趙錄
曰尚方令觧飛機巧若神妙思竒發造指南車就賜爵
關内侯
指南車三
增賦唐張彦振指南車賦曰緬窺皇始傾聽巢風時儀
朴略化跡暝蒙結繩云謝徽章漸通乃服牛而乘馬爰
斵木而觀蓬故聖人因象以制器隨物而興功北斗在
天察四時而行度司南在地表萬乘之光融爾其法制
竒詭神妙無窮見其指而皆知其向覩其外而莫測其
中輪須藉於奚子妙乃發於周公觀夫作也扄關脉凑
衡樞星設煙縈電轉鬼聚神滅離朱目亂計然思絶公
輸服其心工王爾慙其手拙雖詞給而口敏終難得而
屢說至於帝容順動王途允泰二月東廵萬國南會羽
衛出而天動笳鼔鳴而雷磕司南於是備屬車引行旆
候薰風而進止仰卿雲而乘蓋超搖光景之中縹緲煙
霞之外同夫越鳥常有意於南枝異彼魯人竟無情於
殿最惟皇眀之遠矚驅八駿以遐舉既訪道於襄城亦
尋仙於海渚豈須老馬之智寧藉小童之語賴我司南
不迷其所伊司南之用薄逢國道之昌平就日月於天
路聞簫韶於玉京常使朝朝承北闕何辭歲歲指南行
雲母車
原賜王公(袁子正論云以雲母飾車謂之雲母車臣下不得乘時以賜王公)迎惠帝
(晉書云惠帝自鄴還洛陽殿中官屬備雲母輦及雲母車以奉迎)賜蜀主(吳百官錄云劉蜀主)
(得賜雲母車一乘)贈齊王(晉太康起居注云齊王出鎮詔贈清油雲母犢車)獲淝
水(晉書云謝玄敗苻堅於淝水獲所乘雲母車)還洛陽(見上)
犢車一
增釋名曰羊車羊祥也祥善也善飾之車今犢車是也
犢車二
原與季禮(謝承後漢書曰劉翊賑貧乏陳國張季禮弔師喪時值冰寒車毁牛病不能進翊以所乘)
(犢車與之)還桓譚(桓譚别𫝊云譚時為太常錄尚書事後徙交趾初吳以罪徙者皆收家財入官)
(及下獄簿其資唯有犢車一乘牛數頭奴婢不滿十人無尺帛珠玉之寳上聞而嘉之悉以付還)皂
蓋犢車(晉書云武帝賜汝南王亮追鋒皂蓋犢車)增赭繖犢車(宋史云哲宗親祀南)
(郊蘇軾為鹵簿使導駕入太廟有赭繖犢車并青蓋犢車十餘争道不避儀仗軾使問之乃皇后及大長公主)
(時李之純為儀仗使軾曰中丞職當肅政不可不以聞之純不敢言軾於車中奏之哲宗遣使齎疏馳白太后)
(明日詔整肅儀衛自皇后而下皆母得迎謁)原合買犢車(北堂書鈔云蔡誼以明經給事)
(大將軍幕府無車嘗步行衆門人好事者相合為買犢車)增各為犢車(明皇雑錄云上將幸)
(華清宫貴妃姊妹競飾車服各為一犢車展以金翠間以珠玉一車之費不啻數十萬既成甚重而牛不能引)
鹿車一
原風俗通曰鹿車柴車也窄小裁容一鹿故云漢冗散
郎乘之
鹿車二
原列女𫝊曰漢鮑宣妻桓少君宣嘗就少君父學父竒
其清苦故以女妻之装送資賄甚盛宣不悅曰少君生
富驕習美飾而吾實貧賤不敢當禮妻乃悉歸侍御服
飾更著短布裳與宣共挽鹿車歸鄉里拜姑禮畢提甕
出汲修行婦道鄉邦稱之後漢書曰更始敗趙熹為
赤眉兵所圍廹急乃踰屋亡走與所友善韓仲伯等數
十人攜小弱越山阻徑出武關仲伯以婦色美慮有強
暴者而已受其害欲棄之於道熹責怒不聽因以泥塗
仲伯婦面載以鹿車身自推之每道逢賊或欲逼略熹
輙言其病狀以此得免東觀漢記曰杜林拘於隗囂
終不屈節建武六年弟成物故囂乃聽林持喪東歸既
遣而悔追令刺客楊賢於隴坻遮殺之賢見林身推鹿
車載致弟喪乃歎曰當今之世誰能行義我雖小人何
忍殺義士因亡去北堂書鈔曰董允少與費褘齊名
許靖喪子允與褘欲同會其葬所允白父和請車和遣
開鹿車給之允有難載色褘便前上和謂允曰始吾嘗
疑汝與褘而今而後吾意了矣晉書曰劉伶嘗乘鹿
車攜一壺酒使人荷鍤而隨之謂曰死便埋我
轅一
增釋名曰轅援也車之援也方言曰楚衛之間轅謂
之輈詩詁曰車前直木上勾衡者謂之輈亦曰轅
原毛詩曰小戎俴收五楘梁輈周禮曰輈有三度國
馬之輈深四尺有七寸田馬之輈深四尺駑馬之輈深
三尺有三寸又曰凡揉輈欲其孫而無弧深今夫大
車之轅摯其登又難既克其登其覆車也必易此無故
惟轅直且無撓也又曰輈欲頎典輈深則折淺則負
輈注則利準利準則久和則安輈欲弧而無折經而無
絶進則與馬謀退則與人謀終日馳騁左不楗行數千
里馬不契需終歲御衣衽不敝此唯輈之和也勸登馬
力馬力既竭輈猶能一取焉
轅二
原晏子春秋曰寗戚欲干齊桓公困窮飯牛於郭門之
外望見桓公乃擊轅而歌桓公憫而異之命後車載之
韓子曰吳起為魏武侯西河守秦有小亭臨境吳起
欲攻之不去則甚害田者去之則不足以徵甲兵於是
乃倚一車轅於北門之外而令之曰有能徙此南門之
外者賜之上田上宅人莫之徙也及有徙之者還賜之
如令續漢書曰漢承秦制為乘輿左右吉陽筩鸞雀
立衡&KR1017;文畫輈增漢書曰侯霸守臨淮被召百姓攀
轅卧轍願留朞年原東觀漢記曰江革母年八十革
不欲搖動之常自居轅輓車不用牛馬晉儀注曰皇
后乘油畫雲母安車駕六馬油畫雲母兩轅也增南
史曰王敬弘以女適孔淳之之子以烏羊繫所乘車轅
提壺為禮至則盡歡共飲
轅三
原右轅(左傳云楚蒍敖為宰擇楚之令典軍行右轅左追蓐杜預注云在軍之右者挟轅為戰備在左)
(者追求草蓐為宿備)南轅(左𫝊云令尹南轅反旆杜預注云廻車南返)紺轅(潘岳藉田)
(賦云蔥犗服於縹軛兮紺轅綴於黛耜)皂轅(皂轅休駕)華輈(疊鼔送華輈)增
行輈(東坡詩云故關黃葉滿行輈)原汰輈(左傳云楚子與若敖氏戰於臯滸伯棼射王汰)
(輈及鼔跗著於丁寧又射汰輈以貫笠轂師懼退杜預注曰輈車轅汰過也箭過車轅上丁寧鉦也)挟
輈(穎考叔事見前)增折轅短轅(俱見前)
輪一
增釋名曰輪綸也言彌綸也說文曰有輻曰輪無輻
曰輇方言曰輪韓楚間謂之軑或謂之軧關西謂之
輟原毛詩曰坎坎伐輪增周禮曰兵車之輪六尺
有六寸田車之輪六尺有三寸乘車之輪六尺有六寸
原又曰輪人為輪斬三材必以其時三材既具巧者
和之又曰察車自輪始又曰凡為輪行澤者欲杼
行山者欲侔杼以行澤則是刀以割塗也是故塗不附
侔以行山則是摶以行石也是故輪雖敝不甐於鑿
後漢書曰上古聖人見轉蓬始知為輪輪行可載因物
智生復為之輿輿輪相乘流運罔極任重致遠天下獲
其利
輪二
原莊子曰齊桓公讀書於堂上輪扁斵輪於堂下釋椎
鑿問桓公曰敢問公之所讀者為何言耶公曰聖人之
言也曰然則君之所讀者古人之糟粕已以臣之事觀
之斵輪徐則甘而不固疾則苦而不入不徐不疾得之
於手而應於心臣不能以喻臣之子臣之子亦不能受
之於臣是以行年七十而老斵輪漢書曰薛廣德為
御史大夫直言諫諍上出便門欲御樓船廣德當乘輿
免冠頓首曰宜從橋陛下不聽臣臣自刎以血汚車輪
又曰霍禹韋絮薦輪(注云以韋緣輪著之以絮也)增又曰王莽
造四輪車駕六馬力士三百人黃衣赤幘原續漢書
曰光武嘗欲出游尚書令申屠剛諫以頭軔乘輿車輪
帝遂為止後漢書曰張綱為侍御史安帝遣杜喬等
八人按行風俗綱獨埋其輪於洛陽都亭曰豺狼當道
安問狐狸遂奏大將軍梁冀兄弟
輪三
原畫輪(東宫舊事云皇太子初拜有畫輪四望車皇太子納妃亦乘之)縵輪(後漢輿服志云)
(獵車其飾皆如乘輿重輞縵輪繆龍繞之一曰闟猪車親校獵乘之)增朱輪(漢書云楊惲家乘朱)
(輪者十人)原華輪(張協洛禊賦云權戚之族華輪朱轂集乎長沙之野濯乎洛川之曲)香
輪(香輪寳騎競繁華)增皂輪(通典曰三公有勲德者特加皂輪烏漆輪轂黃金雕装青油幢)
(朱絲絡通幰)原兕依輪(戰國策云楚王遊於雲夢結駟千乘旌旗蔽天野火之起也若雲蜺)
(兕虎嘷之聲若雷霆有狂兕&KR2040;車依輪而至王親引弓射之一發而殪)蛇繞輪(新序云晉獻公)
(太子之至靈臺蛇繞左輪御曰太子下拜吾聞國君之子蛇繞左輪者速得國太子遂不行返仗劍而死)
輪四
增賦唐王起蒲輪賦曰王者崇招隠之禮作徵賢之車
既斵輪而合度亦安蒲而用諸將使丘園共賁巖穴皆
虛則必旌其重貺建此大輿輪合大規取邁而行陸蒲
兼柔質取坐以安車罔覆其軌轍可歴於丘墟載以歸
朝盡是漸鴻之翼駕而出野方隨繫鶴之書恒翹翹而
隠隠諒求士之本歟若乃山騁異人林栖隠者鳥獸之
羣方雜薜蘿之衣未捨或屠釣而忘名或版築而在野
恥戔戔之帛厥禮未崇笑孑孑之旌好善猶寡然後時
主反席哲匠精研載脂載轄既攻既堅蒲也採陂澤之
叢有車之用輪也斵隂陽之木如日之圜轞轞兮出中
朝之禮盛轔轔兮入外野而光宣於是經營草澤轥轢
雲煙瞻其儀無虧乎翼翼聆其響且異乎闐闐可以出
嘉遁之碩德可以載傲俗之遺賢空谷有車自爾而方
縶鳴臯者鶴假我而聞天豈獨邀申公於是日徵釣叟
於昔年則知輪之設蒲巖扃是啟將毗王者之政先保
賢人之體至萬里之安安成百僚之濟濟豈比夫織而
為席表臧孫之不仁緝以成宫昭令尹之非禮方今雋
已在官輪猶未安傍搜叢桂遠掇幽蘭士不病於邁種
賢盡出於峰巒是蒲輪之禮也乃王化之端而已㦲
軸一
增釋名曰軸抽也入轂中可抽出也說文曰軸持輪
也原世本曰衛公叔文子作輗軸周禮曰軸有三
理一者以為媺也二者以為久也三者以為利也史
記淳于髠曰狶膏棘軸所以為滑也然不能運方穿
莊子曰軸不運而致千里
軸二
原左傳曰齊侯執陽虎將東之陽虎願東乃囚諸西鄙
盡借邑人之車鍥其軸麻約而歸之載蔥靈寢於其中
而逃追而得之曰囚於齊又以蔥靈逃奔宋遂奔晉
史記曰燕破齊田單令宗人車軸末傅鐵籠安平城壊
齊人爭走軸折車敗為燕所虜惟單宗人以鐵籠得脫
又曰須賈謂范睢曰吾馬病車軸折非大車駟馬吾
不出范睢曰願為君借大車駟馬於主人翁范睢歸取
大車駟馬為須賈御之入秦相府
轂一
增釋名曰轂埆也體堅埆也三十輻共一轂說文曰
轂輻所凑也原毛詩曰文茵暢轂駕我騏馵周禮
曰轂也者以為利轉也(鄭注云利轉者以無有為用也)增又曰望其
轂欲其眼也進而眡之欲其幬之廉也無所取之取諸
急也又曰凡斬轂之道必矩其隂陽陽也者稹理而
堅隂也者疏理而柔是故以火飬其隂而齊諸其陽則
轂雖敝不藃轂小而長則柞大而短則摯原又曰行
澤者欲短轂行山者欲長轂短轂則利長轂則安(鄭注云澤)
(泥苦其大安山險苦其大動)增禮記曰顧不過轂原史記曰炙
轂輠髠漢書曰王者之遣將也跪而推轂曰閫以外
將軍制之老子曰三十輻共一轂當其無有車之用
蔡邕獨斷曰凡乘輿車方釳繁纓重轂副舝重轂者
轂外復有一轂施舝其外乃復設舝施銅金鍐形如緹
亞飛軨以緹紬廣八尺長注地左畫蒼龍右白虎繫軸
頭今二千石亦然但無畫耳風俗通曰桑車榆轂聲
聞數里(俗說云凡人柔桑作車又以榆為轂牢強朗徹聲響乃聞數里)楚辭曰瓊轂
錯衡英華假只
轂二
原春秋考異郵曰黃池之會滕薛夹轂魯衛參乘前
漢書曰萭章門車常接轂謝承後漢書曰鄭弘為臨
淮太守行春有兩白鹿夹轂而行主簿王國賀曰三公
車轓畫象鹿明府其為相乎後果為太尉後漢書曰
崔駰祖母師氏能通經學百家之言王莽寵以殊禮賜
號義成夫人金印紫綬文軒丹轂顯於斯世又曰袁
紹有姿貌威容愛士養名既累世台司賓客所歸傾心
折節莫不爭赴其庭士無貴賤與之抗禮輜軿柴轂填
接街陌增唐書曰貞觀四年詔發卒治洛陽宫乾陽
殿張元素上書曰臣嘗見隋家造殿伐木於豫章二千
人挽一材以鐵為轂行不數里轂輙壊別數百人齎轂
自隨
轂三
原赤轂(後漢書云小使車蘭輿赤轂)華轂(劉向𫝊云王氏乘朱輪華轂者三十三人)
轂鳴(世本云越甲至齊雍門狀請死齊王曰矢石未了何務死對曰臣聞王昔囚於囿車轂鳴車右請死)
(王曰此工師之罪子何事焉車右曰王不見工師之為乘而見鳴右遂刎頸而死越軍聞之遂退)轂
擊(戰國策云臨淄之塗車轂擊人肩摩)
輻一
增說文曰輻輪轑也車輪旁所繫之直木用以輔輪而
行原毛詩曰員于爾輻又曰坎坎伐輻增周禮
曰輻也者以為直指也又曰望其輻欲其揱爾而纖
也進而眡之欲其肉稱也無所取之取諸易直也又
曰凡輻量其鑿深以為輻廣輻廣而鑿淺則是以大扤
雖有良工莫之能固鑿深而輻小則是固有餘而強不
足也故竑其輻廣以為之弱則雖有重任轂不折參分
其輻之長而殺其一則雖有深泥亦弗之溓也參分其
股圍去一以為骹圍揉輻必齊平沈必均原左傳曰
車脫其輻不利行師
輻二
原得輻(梁書云樂藹𤼵江陵無故於船得八車輻如中丞建步避道者果歴中丞)持輻(北堂)
(書鈔云李廣傳士棄車持輻)斬輻(漢書云李陵擊匈奴一百五十萬矢皆盡即棄車去士尚三十)
(餘人徒斬車輻而持之)斫輻(王隠晉書云王尼避難江夏時荆士飢荒尼不得食乃殺牛斫輻以)
(煮之食既盡父子俱餓死)
軛衡
原縹軛(潘岳藉田賦云蔥犗服於縹軛兮紺轅綴於黛耜)桂衡(曹植擬楚詞云芙蓉車兮)
(桂衡)折軛(韓詩外傳云武王伐紂至邢丘軛折為三天雨三日不休武王召太公而問之曰未可伐)
(乎太公曰不然軛折為三軍當分為三也天雨三日欲洗吾兵也)錯衡(毛詩云約軧錯衡八鸞鏘)
(鏘)龍首銜軛鸞雀立衡(俱出續漢書輿服志詳車)
軫
原文軫(古詩云文軫通桂海)俴軫(毛詩云小戎俴收鄭玄注云俴淺也收軫也大車之軫為)
(淺故曰俴收)齊軫(文選云方軌齊軫)軫方象地(周禮云軫之方也以象地也)
龍旂齊軫(續漢書云龍旂九斿七仞齊軫以象大火)
軾一
增說文曰軾車前人所凭處周禮曰參分其隧一在
前二在後以揉其式以其廣之半為之式崇原徐野
民輿服志曰軾車前隠膝也
軾二
原伏鹿軾(續漢書云皇太子諸侯王倚虎較伏鹿軾)伏熊軾(又云三公列侯安車朱斑)
(輪倚鹿較伏熊軾又漢制刺史車伏熊於軾上)眉見軾(穀梁傳云長狄弟兄三人佚宕中國瓦石)
(不能害叔孫得臣最善射者也射其軾目身横九畆斷其首而載之眉見於)涕沾軾(楚詞云倚結軨)
(兮長太息涕潺湲兮下沾軾)憑軾下齊(漢書云酈生憑軾下齊七十餘城)憑軾
徂秦(潘岳西征賦序云潘子憑軾西征自京徂秦)
轄一
增釋名曰轄害也車之禁害也說文曰轄鍵也毛
詩曰載脂載舝(同轄)原左傳曰巾車脂轄淮南子曰
夫車之所以能轉千里者以其要在三寸之轄
轄二
原韓子曰西門豹為鄴令佯亡其車轄令吏求之不能
得使人求之而得之家人屋間增續齊諧記曰漢宣
帝嘗以皂蓋車一乘賜霍光悉以金鉸飾之每夜車轄
上有金鳳凰飛去莫知所之至曉乃還如此非一守車
人亦嘗見之後南郡黃君仲於北山羅鳥得一小鳳子
入手即化成紫金毛羽冠翅宛然具足可長尺餘後數
日君仲詣闕上鳳凰子云今月十二夜北山羅鳥得之
帝以置承露盤上倏飛去直入光家止車轄上帝甚異
之取其車每游行輙乘之至帝崩鳳凰飛去不知所在
原漢書曰陳遵嗜酒每大飲賓客滿堂輙閉門取客
車轄投井内雖有急終不得去
幰一
增說文曰幰車幔也
幰二
原四望通幰(魏武與楊彪書詳車)施嚴帷幰(風土記云周禮以拂拭車一義謂施)
(嚴帷幰)夢乘通幰(長沙耆舊𫝊云劉夀嘗夢乘通幰車飛渡北門後果至司徒)嘗
補車幰(王隠晉書云梁孝王彤宣帝之子督梁雍諸軍嘗以單衣補車幰以蔽)微風生
幰(潘岳藉田賦詳輪)歸雲乘幰(潘尼詩云朝日順長塗夕莫無所集歸雲乘幰浮凄風尋)
(帷入)
蓋一
原周禮曰王后輦車有羽蓋又曰蓋之員也以象天
也又曰蓋弓二十有八以象星也增又曰輪人為
蓋達常圍三寸又曰蓋已崇則難為門也蓋已卑是
蔽目也是故蓋崇十尺良蓋弗冒弗紘殷畝而馳不隊
謂之國工原大戴禮曰古之為路車也蓋圓以象天
二十八橑以象列星增風俗通曰黃帝戰蚩尤於涿
鹿常有五色雲氣金枝玉葉止於帝車因作華蓋又
曰武王伐紂大風折蓋遂為曲蓋原楚辭曰孔蓋兮
翠旗(注云司命以孔雀之翅為車盖翡翠之羽為旌旗言殊飾也)
蓋二
增家語曰孔子之郯遭程子於途傾蓋而語終日原
續漢書曰三公列侯皆安車朱斑輪皂繒蓋又曰皇
太子皆安車朱斑輪青蓋金華皇子為王錫以乘之故
曰王青蓋車又曰賈人不得乘車馬除吏赤蓋杠其
餘皆青蓋又曰小使車白蓋赤帷又曰中二千石
二千石皆皂蓋朱兩轓增後魏書曰裴佗為中軍將
軍清白任真暑不張蓋寒不衣裘
蓋三
原黃屋(蔡邕獨斷云黃屋左纛黃屋者蓋以黃為裏也)青屋(張衡東京賦云屬車九九乘軒)
(並轂&KR1352;弩重旃朱旄青屋)翠蓋(宋玉高唐賦云蜺為旌翠為蓋風起雨止千里而逝又潘尼懷退賦)
(云鳳凰車兮翠蓋芙蓉車兮蓀帶)羽蓋(見前)荷蓋(楚詞云乘水車兮荷蓋駕兩龍兮驂)
(螭)芝蓋(張衡西京賦云舍利颬颬化為仙車驪駕四鹿芝蓋九葩)鳳蓋(桓譚新論云譚)
(謂揚雄曰君之為黃門郎居殿中數見輦輿玉瑵華芝及鳳凰三蓋之屬皆玄黃五色飾以金玉翠羽錦繡茵)
(席者也)增鶴蓋(劉孝標絶交論云雞人始唱鶴盖成隂高門旦開流水接軫)原翠
羽蓋(張衡東京賦詳輅)紫羽蓋(清虚真人裴君内𫝊云昔學道到流沙之濱白水之崖遇)
(素真人乘青龍軿車以紫羽為之蓋)青縑蓋(蔡邕獨斷云金根車一轅四馬或六馬金根箱輪以)
(金鏄正黃兩臂前後刻金以作龍虎鳥龜形上但以青縑為盖羽毛為後戸)皂繒蓋(見前)
金華青蓋(董卓列𫝊詳車)金華瑵蓋(晉六卿禮秩云諸侯王及郡縣公侯皆給青徘)
(徊車金華瑵蓋)
軨
增說文曰軨車轄間横木也薛綜曰飛軨以緹油廣
八寸長注地畫左青龍右白虎繫軸頭禮記曰君車
已駕僕展軨效駕原又曰君羔幦虎犆(注幦覆苓也)又
曰大夫齊車鹿幦豹犆朝車士齊車鹿幦豹犆
茵一
原釋名曰文茵車中所坐也用虎皮為之說文曰茵
車重席也毛詩曰文茵暢轂
茵二
原蒲茵(桓譚新論云雖不見駕路車亦數聞師之但素輿而蒲茵也)繡茵(漢書霍禹𫝊詳)
(車)汚茵(漢書云丙吉為丞相馭吏嗜酒數逋蕩嘗從吉出醉嘔丞相車茵上西曹主吏白欲斥之)
(吉曰以醉飽之失去士使此人復何所容西曹苐忍之不過汚丞相茵爾)接茵(北堂書鈔云夏侯湛)
(潘岳同輿接茵人謂連璧)
御定淵鑑類函卷三百八十七
