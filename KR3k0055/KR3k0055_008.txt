欽定四庫全書
御定淵鑑𩔖函卷三
天部三(月附)
月一(災蝕)
原釋名曰月闕也滿則闕也晦灰也月死為灰月光盡
似之也朔蘇也月死復蘇生也弦月半之名也其形一
旁曲一旁直若張弓弦也望月滿之名也日月遥相望
者也增又曰朔月初之名也易曰坎為月書曰
月經于箕則多風離于畢則多雨又曰哉生明(哉始也始)
(生明月三日也)又曰哉生魄(魄生明死十五日之夜)又曰星有好風星有
好雨月之從星則以風雨詩曰月離于畢俾滂沱矣
又曰如月之恒原禮記曰月者三日成魄三月而
成時是以有三讓增又曰大明生於東月生於西此
陰陽之分夫婦之位也又曰秋分之日祀夕月於西
郊又曰祭日於壇祭月於坎以别幽明以制上下
又曰太陰之精上為月月者天地之陰金之精也原
廣雅曰夜光謂之月增說文云朏月未成明也魄月
始生魄然也(承大月月生二日謂之魄承小月月生三日謂之朏朏音斐)原京房
易飛候曰正月有偃月必有嘉王增京房易傳云晦
而月見西方謂之朓(音挑)則侯王其舒原易乾鑿度曰
月三日成魄八日成光蟾蜍體就穴鼻始明(穴決也決鼻兔也)
尚書大傳曰朔而月見東方謂之朒亦謂之側匿(朒縮)
(遲貌側匿猶縮懦也亦遲貌)增尚書考靈曜曰月合地統原春
秋孔演圖曰仁義之道日月循緯增又曰蟾蜍月精
也又曰月之為言闕也兩設以蟾蜍與兔者陰陽雙
居明陽之制陰陰之倚陽春秋感精符曰月者陰之
精地之理又曰人主兄日姊月原禮含文嘉曰君
致尊而制命則日月貞明禮斗威儀曰政太平則月
圓而多輝政升平則月清而明增又曰政頌平則赤
明政和平則黑明政象平則白明又曰君乘土而王
其政平則月圓而多暈原五經通義曰月中有兔與
蟾蜍何兔陰也蟾蜍陽也而與兔並明陰係陽也史
記天官書曰月行中道安寧和平增漢書曰月穆穆
以金波又曰日月相推日舒月速當其同謂之合朔
以速及舒光盡體伏謂之晦又云月立春春分行東
方青道曰東陸立夏夏至行南方赤道曰南陸立秋秋
分行西方白道曰西陸立冬冬至行北方黑道曰北陸
分則同道至則相過晉書曰月行黃道内曰陰歴外
曰陽歴北為内南為外原尸子曰使星司夜月司時
猶使雞司晨也淮南子曰月天之使也積陰之寒氣
大者為水水氣之精者為月又曰月者陰之宗是以
月毁而魚腦減又曰畫蘆灰而月暈闕(許慎注曰有軍士相圍守)
(則月暈以蘆灰随暈環闕其一面則月暈亦闕于上)又曰方諸見月則津而為水
(高誘注曰方諸陰燧大蛤也熟摩拭令熱以向月則水生銅盤受之下水數石也方名也諸珠也)又曰
月御曰望舒亦曰纖阿(樂彦曰纖阿山名有女子處其巖月歴數度躍入其中遂為月)
(御)增又曰蛤蠏珠龜與月盛衰又曰日不知夜月
不知晝日月為明而不能兼也又曰月之光可以遠
望而不可以細書又曰月中有物者山河影也其空
處海影原文子曰百星之明不如一月之光增抱
朴子曰王生云月不圓望之圓者月初生既及虧之後
視之如三寸鏡稍轉大不當如破環漸漸滿也又曰
俗士多云今月不及古月之朗又曰月之精生水是
以月盛滿而潮濤大又曰金華如丹其光上與日月
相連丹金為盛椀以承日月得神液如方諸又曰黃
帝醫經有蝦蟇圖言月生始二日蝦蟇始生人亦不可
針灸其處范子曰月水精内影又曰月行疾二十
九日三十日間一與日合取日之度為月節又曰月
者尺也尺者紀度而成數也原呂氏春秋曰月羣陰
之本月望則蛤蚌實羣陰盈月晦則蚌蛤虚羣陰揫夫
月形於天而羣陰化於淵又曰月躔二十八宿張
衡靈憲曰月者陰精之宗積而成獸象蟾兔物理論
曰京房說月與星主陰也有形無光日照之乃有光如
以鏡照日而有影見增又曰月水之精潮有大小月
有虧盈原皇甫謐年歷曰月羣陰之宗光内日影以
宵曜名曰夜光舊歷說曰日猶火也月猶水也火則
施光水則含影故胐生于向日魄生於背日當日則光
盈近日則明滅山海經曰大荒之中有方山日月所
自出也增軍圖占候曰若月三珥者大臣有喜若月
冠而復暈者天下有喜孫氏瑞應書曰君不假臣下
之權則月揚光虞喜安天論曰俗傳月中仙人桂樹
今視其初生見仙人之足漸已成形桂樹後生焉劉
向七略曰月初光見西方望已後光見東方皆日所照
也王充論衡曰月行一日一夜行二萬六千里與鳬
飛相𩔖地說書曰月照四十五萬里徐整長歷曰
月徑千里週圍三千里下於天七千里李尋曰月百
里為品千里立表萬里連紀(品同也言百里内度數同也千里則當立表度其景)
(萬里則測其本所起紀其宿度也)又曰月有九行黑道二出黃道北赤
道二出黃道南白道二出黃道西青道二出黃道東天
有四表日有三道聖人知之可以延年益壽東方朔
十洲記曰冬至後月養魄於廣寒宮拾遺記云瀛洲
有金巒之觀飾以衆寳懸火精為日刻黑玉為烏以水
晶為月削青瑶為蟾兔於地下為機棙以測昏明不虧
弦望災蝕原易曰月盈則食原禮曰婦順不脩陰
事不得謫見於天月為之食故月蝕則后素服而脩六
宮之職蕩天下之陰事增淮南子曰麒麟鬭則日月
食又曰月望日奪其光月十五日與日相望東西中
絶則月蝕奪光也原楚辭曰夜光何德死而又育厥
利維何顧兔在腹又曰何泛濫之浮雲歘擁蔽于日月
思耿耿而願見然陰曀而不達傅咸擬天問曰月中
何有玉兔擣藥興福降祉文選曰月上軒而飛光
月二
增遁甲開山圖解曰女狄暮汲紐山下泉水中得月精
如雞子愛而含之不覺而吞遂有娠十四月生夏禹
宋書主癸之妃曰扶都見白氣貫月意感以乙日生湯
號天乙原淮南子曰羿請不死之藥於西王母姮娥
竊之奔月宮姮娥羿妻也服藥得仙奔入月中為月精
張衡靈憲曰姮娥奔月是為蟾蜍增洞冥記曰漢
武帝於望鵠臺西起俯月臺臺下穿池廣千尺登臺以
眺月影入池中使宮人乘舟弄月因曰影娥池亦曰眺
蟾臺有遊月船觸月船漢書曰漢元后母夢月入懷
而生元后揚雄元后誄曰太陰之精沙麓之靈作合於
漢配元生成搜神記曰孫堅夫人吳氏孕而夢月入
懷既而生策及權在孕又夢日入其懷以告堅堅曰日
月者陰陽之精極貴之象吾子孫其興乎世說曰會
稽王道子齋中夜坐於時天月明淨都無纖翳歎以為
佳謝景重在坐答曰意謂乃不如微雲點綴王因戲謝
曰卿居心不淨乃復欲滓穢太清耶南史梁元帝母
石氏為帝采女夢月墮懷中而孕龍城錄云開元六
年八月望夜明皇與申天師洪都客作術卧遊月宮見
一宮榜曰廣寒清虚之府下視王城嵳峩若萬頃琉璃
之田有素娥十餘人皆乘白鸞舞於廣庭桂樹之下音
樂清麗歸按其調作霓裳羽衣之曲開元傳信記曰
明皇嘗以手指上下按其腹高力士曰豈聖體小不安
耶上曰吾昨夜夢遊月宮諸仙子娛以上清之樂其曲
凄楚動人吾回以玉笛尋得之慮忽遺忘故尋之耳力
士拜賀請奏并求其名上曰此曲名紫雲回遂載於樂
章刻石太常焉逸史曰羅公遠為明皇擲杖化銀橋
至月宮酉陽雜爼曰翟乾祜與弟子玩月江岸或問
此中何有翟曰可随吾指觀之弟子中兩人見月規半
天瓊樓金闕滿焉數息間不復見宣室志曰長慶中
有王先生者弘農晦之聞其術往謁焉留之宿乃八月
十二也先生召其女七娘謂之曰汝為吾刻紙狀今夕
之月置於室東之垣上有頃七娘以紙月施於垣上忽
月光洞然一室毫髮盡辨晦之驚歎不測酉陽雜爼
曰周封云長慶中有人玩八月十五夜月光屬於林中
如匹布其人尋視之見一金背蝦蟇疑是月中者宣
室志云太和中有周生者有道術次廣陵寺中時中秋
夜與客會月色方瑩有說明皇遊月宮事者生笑謂坐
客曰我能挈月置之懷袂因命虚一室取筯數百條繩
而駕之曰我將梯取此月俄見天地曛晦因開室曰月
在某衣中因以手舉衣懷中取月寸許忽一室盡明寒
入膚骨酉陽雜爼曰太和中有人遊嵩山見一道人
卧叢薄中因就問之笑曰君知月乃七寳合成乎月勢
如丸其影日爍其凸處常有八萬三千戶修之我其一
也因以斤鑿示之又曰月桂高五百丈下有一人常
砍之樹創随合其人姓吳名剛西河人學道有過謫令
伐樹三水小牘曰趙知微有道術皇甫元真等師事
之咸通庚寅中秋自朔霖霪至望元真謂同門生曰堪
惜良宵而值苦雨知微忽命侍童曰可備酒果登天柱
峰玩月衆竊有不然者既出門長天朗淨皓月如晝捫
蘿援篠吟飲山嶺至寒蝉隐於遠岑方歸山舍既各就
榻而淒風飛雨宛然遼史曰耶律德希幼慧黠常牧
羊熟寢夢人持日月以食之已食月啗口方半為父所
觸而覺後為魏王災蝕原鑑曰慶忌勇猛之將被要
離謀殺以劍自刎感彗星襲月說苑曰胡亥立日月
薄蝕熒惑襲月增荆州占云月食后自提鼓階前把
槌擊鼓者三中良人諸御者宮人皆擊柝救之月已蝕
后乃入齋服縞素三日不從樂以應其祥此先王之所
以免天地之誅而解四境之患也
月三
原水氣金精(俱詳月一)觀蓂視桂(抱朴子曰昔軒皇候鳳鳴以調律唐)
(堯視蓂莢以知月下詳月一)合璧破環(上詳日三下詳月一)金兔瑶
蟾(上詳劉孝綽林下映月詩下詳月一)圓璧破鏡(庾肅之玉臺贊曰圓璧月鏡璆)
(琳星羅結秀藍田擢真荆和頭古詩曰藁砧今何在山上復有山何當大刀破鏡飛上天)三珥
重輪(上詳月一以崔豹古今注曰漢明帝作太子樂人歌四章贊太子之德其一曰日重光二曰)
(月重輪三曰星重曜四曰海重潤)似鈎如璧(枚乘月賦曰猗嗟明月當心而出隐圓巖)
(而似鈎蔽脩堞而如鏡如何偃月賦曰遠日如鑑滿月璧)方珠缺暈(俱詳月一)
金波璧光(上詳月一偃尚書中候曰甲子冬至日月若懸璧何月賦曰日月雖如璧以光為)
(形)北堂西園(上見陸機詩随曹植詩曰清夜遊西園飛盖相追明月澄清影列宿正)
(參差)居蠩顧兔(俱詳月一)似紈扇如玉鈎(班婕妤怨歌行曰新)
(裂齊紈素鮮潔如霜雪裁為合歡扇團圓似明月娟鮑照詩曰始見西南樓纖纖如玉鈎末映西北墀娟似)
(蛾眉)鑒阮帷照潘室(阮籍詩曰夜中不能寐起坐弹鳴琴薄帷鑒明月清風吹我衿)
(室潘岳悼亡詩曰皎皎窗中月照我南端清商應秋至溽暑随節闌)吳牛喘魏鵲
飛(世說曰滿奮畏風在武帝坐北窗作琉璃屏風實密似疎奮有難色帝笑之奮曰臣猶吳牛見月而喘)
(魏武帝短歌行曰月明星稀烏鵲南飛繞樹三匝無枝可依)蟾兔並麟鳳鬭(并詳)
(月一)主夜應潮(俱詳月一)入牖照牀(陸機詩曰明月入我牖魏文)
(帝短歌行曰明月皎皎照我牀星漢西流夜未央)方澄浴靈娥奔(山海經云大荒)
(之中有山名曰日月山天樞也有女子方澄浴月帝俊之妻常羲生月十有二此始浴之郭璞詩云翩翩尋)
(靈娥悠然上奔月)增生明養魄(俱詳月一)占姓見名(上詳月二)
(年吳會稽先賢傳曰闞澤字德潤十三夢見名字炳然在月中)入懷置袖(俱詳月二)
學扇墮環(杜詩月生初學扇月白樂天詩稀星點銀礫落墮金環)金鏡
玉盤(宋晁補之詠月詞曰青煙幕處碧海飛金鏡李白朗月行曰小時不識月呼作白玉盤)乘
舟捉月(夏禹未遇時夢乘舟月中過在李白長流於夜郎因過采石江酒醉見月江中以手弄)
(之失水而死後人謂其捉月)登樓泛渚(世說庾亮鎮武昌秋夜諸僚佐登南樓玩月俄)
(而亮至衆欲走避亮曰諸君小住老子于此興復不淺遂據胡牀嘯詠逹旦晉書曰袁宏孤貧運租自業謝)
(尚時鎮牛渚秋夜乘月泛江宏在舫中諷詠遣問得其詠史之作尚迎至舟與談至旦自此名譽日茂)
懸弓偃瓦(侯鯖錄新月占雨說月如懸弓少雨多風月如偃瓦不求自下)譲璧
燒銀(梁戴嵩月重輪詩浮川疑譲璧入戶𩔖燒銀)吞精竊藥(俱詳月二)取
水撤燈(周禮秋官司烜氏以燧取明火于日以鑒取明水于月蘇頲掌文誥八月十五禁中直)
(宿與諸學士玩月時長天無雲月色如晝蘇曰清光可愛何用燈燭遂令撤去)剪紙讀書
(俱詳月二)君姊月妃(禮記王者兄事日姊事月韓愈曰日君月妃煥赫婐妮)擲
杖築臺(上詳月二憑開元遺事云明皇中秋與貴妃臨太液池欄玩月不盡帝意遂勅令左右)
(於池西别築高臺與妃子來年玩月後經禄山之亂不復置焉)陽蟾燋兔(上詳月一西)
(域記云婆泥斯國有三獸塔劫初有狐猿兔異𩔖相悦時天帝釋化一老夫詣三獸求食於是狐銜鯉猿採果)
(俱來惟兔空還自傷卑劣乃投火充餐時老夫收取燋兔歎謂狐猿曰吾感其心不冺其迹寄之月輪傳乎後)
(世咸言月中之兔因斯而有)廣寒府太液池(上詳月二對宋太祖幸後池新月)
(置酒召當直學士盧多遜使賦詩多遜請韻太祖曰用兒字多遜詩云太液池邊看月時晚風吹動萬年枝誰)
(家玉匣開新鏡露出清光些子兒太祖大喜盡以坐間飲食之器賜之)水氣精山河
影(俱詳月一)孺子戲李白詩(世說徐孺子年九歲常月下戲人語之曰若令月中)
(無物當極明耶孺子曰不然譬如人眼中有瞳子無此必不明李白聞禄山反作詩云太白入月敵可摧後)
(果驗)曇遷食無忌名(續高僧傳北齊釋曇遷常感心疾專憑三寳不以醫術纏情夜)
(夢月落入懷擘而食之脆如冰片甚訝香美覺罷所苦痊復史封禪書注云樂彦引老子道德經云月中仙)
(人宋無忌按白澤圖火之精曰宋無忌)寳鏡匣玉簾鈎(宋閨秀曹希孟新月詩云)
(禁鼓初聞第一敲坐看新月出林梢誰家寳鏡新磨出匣小參差蓋不交梁劉媛詩云仙宮雲箔捲露出玉)
(簾鈎清光無所贈相憶鳳凰樓)隨落日數秋毫(王介甫詩云追隨落日盡還生點綴)
(浮雲暗又明直杜工部詩云此時瞻白兔欲數秋毫)災蝕原告凶薄蝕(上詳)
(日三地日月薄蝕天之災)脩刑擊鑑(李栖筠會月食帝問其故栖筠曰月食脩刑今)
(㒺上行私者未得天若以儆陛下耳名六帖長安城中每當月食士女取鑑向月擊之為救月)
月四
原水精(詳月一)陰長(漢書李尋上書曰月者衆陰之長后妃大臣諸侯之象也)上弦
(楊泉物理論云上弦月從下侵)連璧(易坤靈圖云至德之世日月若連璧)遠望(詳月一)運
行(易繋辭云日月運行一寒一暑)照戸(李陵詩云明月照戶樞想見餘光輝)照軒(嵇康詩云)
(開戶肅清朗月照軒)皎皎(傅元詩云皎皎明月光灼灼朝日輝)朧朧(潘岳詩云歲寒無與同朗)
(月何朧朧)步朗(李顒步朗月詩序云潘安仁為步朗月之文經荒亂失之想其清曉良可惜也)仰
明(楚辭曰仰明月而太息兮步列星而極明)含光(潘岳秋興賦云月朣朧而含光露淒清而凝冷)
流光(曹植詩云明月照高樓流光正徘徊)重暉(陸機詩云八風應律日月重暉)清暉(傅元)
(詩云團圓三五月皎皎濯清暉)徑千里(詳月一)有九行(詳月一)稟日光
(張衡靈憲云夫月端其形而潔其質向日禀光)主紀度(范子計然曰月居夜為明主紀度而成數)
出靈崖(左思詩云明月出靈崖皎皎流素光)照鸞臺(傅元詩云夜静微風起明月照鸞臺)
光生於日(舊歷說云月無光也光生於日)夢著其身(帝王世紀云文王夢日月著其身)
生而盈闕(古詩云三五明月滿四五蟾兔闕)夢見公卿(夢書云月者太陰之精也)
(夢見月者旦見公卿也)坎德(易云坎為月)陰靈(月賦曰月以陰靈亦曰金精)麗
天(易)離畢(詩)從星(月之從星則以風雨)懸象(易懸象著明莫大乎日月)斯
征(詩云而月斯征)則食(易云月盈則食與時消息)入懷(月賦云委照而吳業昌淪精而漢道)
(融注云夢月入懷生子為帝王)盈手(攬之不盈手)皎兮(詩云月出皎兮)出矣(莊子曰日)
(月出矣)蛾眉(鮑照詩見月三)蟾魄(三日成魄)代照(日月代照)迭微(日居月諸)
(胡迭而微)皆仰(人皆仰之)具瞻(人皆具瞻)必毁(有盈必毁天之道也)代明(日月)
(代明)照臨(照臨下土)廻環(謂廻環天上也)三七(三辰三光七曜并月居其一)三
五(三五而生三五而縮)如珪(秋月如珪)如恒(詩如月之恒恒月生上弦而就盈)玉
臺(月如明照)瑶彩(月色)以為量(禮記)哉生魄(書)漢東蚌淮
南灰(幷見庾肩吾詠月詩)生於西(禮記)落於東(揚子法言曰月之望則魄落於東)
度南端(北齊邢子才詩風音響北牖月影度南端)出東嶺(陶潛詩白日淪西河素月出東)
(嶺遥遥萬里輝迢迢空中影)卿士惟月(書)馮相致月(詳日三)謝譓
對飲(詳月一)闞澤見名(詳月三)王郎之善歌一曲(世說王曇善歌)
(謝公欲聞之而王乃名家少年無由得聞後公出東府上山作妓樂遇曇出庾家墓竹中作一曲於時秋月王)
(因舉頭看北林卒曲而去諸妓白謝曰此乃王郎歌也)徐勉之不論五官(徐勉門客有虞)
(嵩者求五官詹事勉正色答曰今夕只可談風月不宜及公事時人服之)玉兔金兔
陰兔玄兔素娥蟾光蟾腪圓魄金魄
德聞皇天慶見瑞月水德之明暉金精之正色
增華(增華台室)揚彩(揚彩軒宮)曲鈎(駱賓王初月詩既能明似鏡何用曲如鈎)初
弦(杜詩光細弦欲上影斜輪未安)愬月(愬皓月而長歌)扇影(月影圓也)頹魄(缺月)
(頽魄不再圓)飛光(月上軒而飛光出江淹賦)委照淪精(委淪皆落也精光也)
金波(委波金不定照席綺逾依杜詩)玉濤(舒亶詩沙岸金籠樹澄汀玉湧濤)若英
(若木之英嗣菉英於西宴)曲景(入室之光也)吐清規(僧齊道詩空碧無雲露濕衣衆星光)
(外吐清規)破黃昏(李若水詩一眉新月破黃昏)碎荆玉(李構詩月影碎荆玉波光委蜀)
(羅)卧浮圖(東坡詩山下白雲横匹素水中明月卧浮圖)僊人弄影(唐上官儀應詔)
(詩中用影娥池學士無解其意者祭酒令狐德棻召張柬之等十餘人求出處柬之曰洞冥記漢武帝於望鵠)
(臺西起俯月臺穿影娥池月影入池如仙人乘舟笑弄月影)崔咸乘月(崔咸乘月吟嘯)舉
杯邀月(唐李白月下獨酌詩花下一壺酒獨酌無相親舉杯邀明月對影成三人)停杯問月
(李白問月詩青天有月來幾時我今停杯一問之人攀明月不可得月行却與人相随)令人和
悦(蘇東坡在汝陰堂前梅花大開月色鮮霽王夫人曰春月色勝於秋月色秋月令人悽慘春月令人和悦)
(東坡大喜因作減字木蘭花詞云不似秋光只與離人照斷腸)隨人遠近(梁朱超詩唯餘故樓月遠)
(近必随人)方暉圓影(沈約詠月詩方暉竟戶入圓影隙中來)西齋長憶
(李頻月夜惜别詩云早晚更看吳苑月西齋長憶月當窗不知明夜誰家見應照離人隔楚江)南窗借
看(黃山谷詩開盡南窗借月看)月御案節(言天帝降使月御為之案節星驅為之扶輪)
雪凝水鏡霜縞冰淨(皆言月色之光彩也照地如凝雪照天如水鏡庭除皆如)
(冰霜之潔)胐魄示沖(明生得宜以示人主謙沖之德)朒朓警闕(視此可以警策人主)
(之闕德也)瓊樓玉宇(東坡詞只恐瓊樓玉宇高處不勝寒)破環碎璧(破環投積草碎)
(璧聚流杯)夜光素舒(皆月名)末垂(月之將盡)圓景(圓景光未滿)
流月(月行如流)月波(月光似波)月眉(新月)月輪(丹輪殊未圓)歸月(落月)
飛月(疾行如飛)傾魄(落月)却月(半月也横却月于天漢)寳月(寳月兩重圓)
蘿月(蘿月寡色)卿月(卿月昇金掌)月午(謂天中也)災蝕原謫見于
天(見月一)則維其常(詩彼月而食)熒惑襲月彗星襲月(并見)
(月二)增食以氣(日之食也以形月之食也以氣月受日之光不受日之精相望中弦則光為之)
(食至于太陽乃火之精也火正當氣焰之上必有黑暈以月正對此黑暈中日必食也)食以交(月一)
(年十二會十二望有食有不食者交則食不交則不食也然日食少而月食多者盖日月行有常度一月必一)
(會但月體小日體大故雖行度差路交關苟非相掩太多則日常不食月則稍有交關相射則必食食且既也)
癡蝦蟇(盧仝詩)黑水精(月蝕詩詳後)光常不合(靈憲云當日之衝光)
(常不合是謂闇虚在星則星微遇月則月食)月體自若(荆大聲云月體自若而星居月上此為星)
(食月月遇之而星隐不見此為月食星)
月五
原詩晉陸機詩曰安寢北堂上明月入我牖照之有餘
輝攬之不盈手宋孝武帝齋中望月詩曰褰幕蕩暄
氣入夜漸流清微微風始發曖曖月初明思因往物深
悲以歸雲盈宋鮑照翫月詩曰蛾眉蔽珠櫳玉鈎隔
瑣窗三五二八時千里與君同夜移衡漢落徘徊帷幌
中齊虞羲詠秋月詩曰影麗高臺端光入長門殿初
生似玉鈎裁滿如團扇泛濫浮陰來金波時不見倘遇
賞心者照之西園宴梁簡文帝望月詩曰流輝入畫
堂初照上梅梁形同七子鏡影𩔖九秋霜桂花那不落
團扇與誰裝空聞北窗彈未舉西園觴又望月詩曰
今夜月光來正上相思臺可憐無遠近光照悉徘徊
梁元帝望江中月影詩曰澄江涵皓月水影若浮天風
來如可泛流急不成圓秦鈎斷復接和璧碎還聮裂紈
依岸草斜桂逐行船即此春江上無俟百枝然梁邵
陵王綸詠新月詩曰霜氛含月彩靄靄下南樓霧濃光
若晝雲駛影疑流梁沈約詠月詩曰月華臨静夜夜
静滅氛埃方暉竟戶入圓影隙中來高樓切思婦西園
遊上才網軒映珠綴應門照綠苔洞房殊未曉清光信
悠哉又八詠望秋月詩曰秋月明如練照耀三爵臺
徘徊九華殿九華玳瑁梁華榱與璧璫以兹雕麗色持
照明月光凝華入黼帳清暉懸洞房先過飛鷰戶却映
班姬牀湛秀質兮似規委清光兮如素照愁軒之蓬髮
影金階之輕步居人臨此笑以歌别客對之傷且慕經
衰圃映寒叢凝清夜帶秋風随庭雪以偕素與池荷而
共紅照玉墀而皎皎含霜靄之濛濛隐巖崖而半隔出
帷幌而纔通散朱庭之奕奕入青瑣而玲瓏梁何遜
望初月詩曰初宿長淮上破鏡出雲明今夕千餘里雙
蛾映水生的的與沙淨灔灔逐波輕梁庾肩吾和徐
主簿望月詩曰樓上徘徊月窗中愁思人照雪光偏冷
臨花色轉春星流時入暈桂長欲侵輪願以重光曲承
君歌扇塵又望月詩曰桂殿月偏來留光引上才圓
随漢東蚌暈逐淮南灰渡河光不濕移輪轍詎開此夜
臨清景還承終宴杯梁蕭子範望秋月詩曰河漢東
西陰清光此夜出入帳華珠被斜筵照寳瑟霜慘庭上
蘭風鳴簷下橘獨見傷心者孤燈坐幽室梁虞騫視
月詩曰清夜未云疲珠簾聊可發泠泠玉潭水映見蛾
眉月靡靡露方垂暉暉光稍没佳人復千里餘影徒揮
忽梁劉瑗縣中庭看月詩曰移榻坐庭陰初弦時復
臨侍兒能勸酒貴客解弹琴柏葉生鬟内桃花出髻心
月光移數尺方知夜已深梁劉孝綽望月有所思詩
曰秋月始纖纖微光垂步檐朣朧入牀簟髣髴鑒窗簾
簾螢隐光息簾蟲映光織玉羊東北上金虎西南昃長
門隔清夜高堂夢容色如何當此時懷情滿胷臆又
林下映月詩曰明明三五月垂影當高樹攢柯半玉蟾
裛葉彰金兔兹林有夜坐嘯歌無與晤側光聊可書含
毫且成賦又望月詩曰輪光缺不半扇影出將圓流
光照漭瀁波動映淪漣梁鮑泉江上望月詩曰客行
鈎始懸此夜月將弦川澄光尚動流駛影難圓蒼蒼随
遠色瀁瀁逐漪漣無因轉還泛廻首眷前賢梁朱超
舟中望月詩曰大江闊千里孤舟無四鄰唯餘故樓月
遠近必随人微風光遶暈薄霧急移輪若教長似扇堪
拂豔歌塵梁戴暠月重輪行詩曰皇儲屬明兩副德
表重輪重輪非是暈桂滿月恒春海珠含更減階蓂翳
且新婕妤比團扇曹王譬洛神浮川疑譲璧入戶𩔖燒
銀從來看顧兔不曾聞鬪麟北堂豈盈手西園偏照人
陳張正見薄帷鑒明月詩曰長河上桂月澄彩照高
樓分簾疑碎璧隔幔似垂鈎窗外光恒滿帷中影暫流
豈及西園夜長随飛盖遊周王褒關山月詩曰關山
夜月明愁色照孤城半形同漢陣全影逐胡兵灰寒色
轉白風多暈欲生寄言亭上吏遊客解雞鳴又詠月
贈人詩曰月色當秋夜斜暉映薄帷上弦如半璧初魄
似蛾眉度雲光忽駛中天影更遲高陽懷許掾對此益
相思隋江總賦得三五明月滿詩曰三五兔輝成浮
雲冷復輕隻輪非戰返團扇少歌聲雲前來往色水上
動摇明况復高樓照何嗟攬不盈周庾信舟中望月
詩曰舟子夜離家開船望月華山明疑有雪岸白不關
沙天漢看珠蚌星橋視桂花灰飛重暈缺蓂落獨輪斜
唐太宗遼城望月詩曰元兔月初生澄輝照遼碣映
雲光暫隐隔樹花如綴魄滿桂枝圓輪虧鏡彩缺臨城
却影散帶暈重圍結駐蹕俯九都佇觀妖氛滅唐董
思恭詠月詩曰北堂未安寢西園聊騁望玉戶照羅幃
珠軒明綺障别客長安道思婦高樓上所願君莫違清
風時可訪增駱賓王秋月詩曰雲披玉繩淨月滿鏡
輪圓裛露珠暉冷淩霜桂影寒漏彩含疎薄浮光漾急
瀾西園徒自賞南飛終未安杜審言望月有懷詩曰
明月高秋迥愁人獨夜看暫將弓並曲翻與扇俱團露
濯清輝苦風飄素影寒羅衣一此鑒頓使别離難沈
佺期月詩曰忌滿光恒缺乘昏影暫流既能明似鏡何
用曲如鈎又關山月詩曰漢月生遼海膧朧出半暉
合昏元菟郡中夜白登圍暈落關山迥光含霜霰微將
軍聽曉角戰馬欲南歸李嶠月詩曰桂生三五夕蓂
開二八時分輝度鵲鏡流彩入蛾眉皎潔臨疎牖朦朧
鑒薄帷願陪北堂宴長賦西園詩張九齡望月詩曰
清迥城邊月流光萬里同所思如夢裏相望在庭中皎
潔青苔露蕭條黃葉風含情不得語頻使桂華空又
望月懷遠詩曰海上生明月天涯共此時人情怨遥夜
竟夕起相思滅燭憐光滿披衣覺露滋不堪盈手贈還
寢夢佳期李白金陵城西樓月下吟詩曰金陵夜寂
凉風發獨上西樓望吳越白雲映水摇秋光白露如珠
滴秋月月下長吟久不歸古今相接眼中稀解道澄江
淨如練令人却憶謝元暉又把酒問月詩曰青天有
月來幾時我今停杯一問之人攀明月不可得月行却
與人相随皎如飛鏡臨丹闕綠煙滅後清輝發但見宵
從海上來寧知曉向雲間沒白兔擣藥秋復春姮娥孤
栖誰與鄰今人不見古時月今月曾經照古人古人今
人若流水共看明月皆如此所願當歌對酒時月光長
照金罇裏又古朗月行詩曰小時不識月呼作白玉
盤又疑瑶臺鏡飛上五雲端仙人垂兩足桂樹何團團
白兔擣藥成問言誰與餐蟾蜍蝕圓影大明夜已殘羿
昔落九烏天人清且安陰精此淪惑去去不足觀憂來
其如何悽愴摧心肝杜甫月詩曰天上秋期近人間
月影清入河蟾不沒擣藥兔長生只益丹心苦能添白
髮明干戈知滿地休照國西營又月詩云四更山吐
月殘夜水明樓塵匣元開鏡風簾自上鈎兔應疑鶴髮
蟾亦戀貂裘斟酌姮娥寡天寒奈九秋又新月詩曰
光細弦欲上影斜輪未安微升古堞外已隐暮雲端河
漢不改色關山空自寒庭前有白露暗滿菊花團又
月圓詩曰孤月當樓滿寒江動夜扉委波金不定照席
綺逾依未缺空山静高懸列宿稀故園松桂發萬里共
清輝錢起裴廸書齋玩月詩曰夜來詩酒興月上謝
公樓影閉重門静寒生獨樹秋鵲驚随葉散螢遠入煙
流今夕遥天末清輝幾處愁劉禹錫八月十五夜玩
月詩曰天將今夜月一遍洗寰瀛暑退九霄淨秋澄萬
景清星辰譲光彩風露發晶英能變人間世翛然是玉
京楊巨源月宮詞曰宮中月明何所似如積如流滿
田地迥過前殿曾學眉廻照長門慣催淚昭陽昨夜秋
風來綺閣金鋪清影開藻井浮花共凌亂玉階零露相
徘徊稍映明河泛仙馭滿窗猶在更衣處管絃廻燭無
限情環珮憑欄不能去皎皎蒼蒼千里同穿煙飄葉九
門通珠簾欲捲畏成水瑶席初陳驚似空復值君王事
歡宴宮女三千一時見飛盖愁看素暈低稱觴願踏清
輝遍江上無雲夜可憐冒沙披浪自嬋娟若共心賞風
流夜那比高高太液前張祜中秋月詩曰碧落桂含
姿清秋是素期一年逢好夜萬里見明時絶域行應久
高城下更遲人間繋情事何處不相思羊士諤褒城
驛池塘玩月詩曰夜長秋始半圓景麗銀河北渚清光
溢西山爽氣多鶴飛聞墜露魚戲見增波千里家林望
凉飇換綠蘿白居易新月詩曰萬里清光不可思添
愁足恨遶天涯誰人隴外久征戍何處庭前新别離失
寵故姬歸院夜沒蕃老將上樓時照他幾許人腸斷玉
兔金蟾遠不知又八月十五夜禁中對月寄元九詩
曰銀臺金闕夕沉沉獨宿相思在翰林三五夜中新月
色二千里外故人心渚宮東面煙波冷浴殿西頭鐘漏
深猶恐清光不同見江陵卑濕足秋陰又山中問月
詩曰為問長安月誰教不暫離昔随飛盖處今照入山
時借助秋懷曠流連夜卧遲如歸舊鄉國似對好親知
松下行為伴谿頭坐有期千巖將萬壑無處不相随
又客中月詩曰客從江上來來時月上弦悠悠行旅中
三見清光圓曉随殘月行夕與新月宿誰謂月無情千
里遠相逐朝發渭水流暮入長安陌不知今夜月又作
誰家客元稹月三十韻詩曰蓂葉標新朔霜豪引細
輝白眉驚半隐虹勢訝全微凉魄潭空洞虚弓鴈畏威
上弦何汲汲佳色轉依依綺幕殘燈斂妝樓破鏡飛玲
瓏穿竹樹岑寂思幈幃坐愛規將合行看望已幾絳河
冰鑑朗黃道玉輪巍迥照偏瓊砌餘光借粉闈汎池相
皎潔壓桂共芳菲的的當歌扇娟娟逐舞衣慇懃入懷
什懇欵墮雲圻素液傳烘盞鳴琴薦碧徽椒房深肅肅
蘭路靄霏霏翡翠通簾影琉璃瑩殿扉西園筵瑇瑁東
壁射蛜蝛老將占天陣幽人釣石磯荷鋤元亮息廻棹
子猷歸迢逓同千里孤高淨九圍從星作風雨配日麗
旌旗麟鬪寧徒設蠅聲豈浪譏司存委卿士新拜出郊
畿今古雖云極虧盈不易違珠胎方夜滿清露忍朝晞
漸減嫦娥面徐收楚練機卞疑雕璧碎潘感竟牀稀捐
篋辭班女潛波蔽宓妃氛埃誰定滅蟾兔杳難希須遣
圓明盡良嗟造化非如能付刀尺别為創璿璣李商
隐新月詩曰池上與橋邊難忘復可憐簾開最明夜簟
卷已凉天流處水花急吐時雲葉鮮姮娥無粉黛只是
逞嬋娟又月夕詩曰草下陰蟲葉下霜朱欄迢逓壓
湖光兔寒蟾冷桂花白此夜姮娥應斷腸又姮娥詩
曰雲母屏風燭影深長河漸落曉星沉嫦娥應悔偷靈
藥碧海青天夜夜心李羣玉初月詩曰豔豔流光淺
娟娟泛霧輕雲間龍爪落簾上玉鈎明桂樹枝猶小仙
人影未成欲為千里别倚幌獨含情司空圖中秋月
詩曰閒吟清景外萬事覺悠悠此際若無月一年空過
秋張喬對月詩曰盈缺青冥外東風萬古吹何人種
丹桂不長出輪枝又對月詩曰圓魄上寒空皆言四
海同安知千里外不有雨兼風又月中桂詩曰與月
轉洪濛扶疎萬古同根非生下土葉不墜秋風每以圓
時足還随缺處空影高羣木外香滿一輪中未種丹霄
日應虚白兔宮如何當羽化細得問神功方干新月
詩曰入夜天西見娥眉冷素光潭魚驚釣落雲鴈怯弓
張隐隐臨珠箔微微上粉牆更憐三五夕仙桂滿輪芳
康庭芝詠月詩曰天使下西樓光含萬里秋臺前疑
挂鏡簾外似懸鈎張尹將眉學班姬取扇儔佳期應借
問為報在刀頭徐敞圓靈水鏡詩曰浮光上東洛揚
彩滿圓靈明滅淪江水盈虚逐砌蓂不分沙岸白偏照
海山青練色臨窗牖蟾光靄戶庭成輪疑璧影初魄𩔖
弓形遠近凝清質依微出衆星蔣防賦得秋月懸清
輝詩曰秋月沿霄漢亭亭委素輝山明桂花發池滿夜
珠歸入戶人偏攬臨枝鵲正飛影連平野淨輪度曉雲
微又中秋對月詩曰暮雲收盡溢清寒銀漢無聲轉
玉盤此生此夜不長好明月明年何處看宋劉子翬
詠凉月詩曰凉月未出山浮雲半空白徘徊步軒窗宛
若待佳客經林漏飛輝映漵生華澤及兹秋景清吾廬
更幽寂又賞月詩曰微風淨郊原暮色含清夏層巔
月欲上炯炯木葉罅豐姿一髮虧爽氣千毫射流光不
著地黃抺溪西舍翩然釋嶠飛雲浪鱗鱗化常恐螺氣
青失此驪珠挂竒觀天所吝老眼得屢借不嫌神太清
跣立高梧下故人肯留連一笑偶良夜濁醪未虚杯庭
縞醉可藉元馬祖常賦海月詩曰江月照人近海月
涵太清大地積微塵何能翳其明遡光儷陽耀陰魄獨
含精况爾朝夕馳呼吸成虚盈持兹燭元造萬𩔖無遁
情彭君忽起揖子以知言名明建文帝賦新月詩曰
誰將玉指甲抓破碧天痕影落江湖上蛟龍不敢吞
明宣宗詠洞庭秋月詩曰洞庭秋水清徹底岳陽樓頭
月初起巴山落影半湖陰金波倒浸芙蓉翠須臾素景
當瑶空寒光下燭馮夷宮雲夢微茫冰鑑裏沅湘浩蕩
玉壺中霜華初飛風浪急萬籟無聲夜方寂彷彿湘靈
汗漫遊虹橋直跨天南北但見鷗汀與鷺洲折葦寒沙
帶淺流縞衣綸巾湘中老高卧取醉岳陽樓回看月下
西山去湖水悠悠自東注洞庭咫尺西南陬赤岸銀河
萬里秋附唐盧仝月蝕詩曰爛銀盤從海底出出來
照我茅屋東天色紺&KR0632;凝不流冰光交貫寒朣朧初疑
白蓮花浮出龍王宮八月十五夜比並不可雙此時怪
事發有物吞食來輪中輪如壯士斧斫壊桂似雪山風
拉摧百鍊鏡照見膽平地埋寒灰火龍珠飛出腦却入
蚌蛤胎搥環破璧眼看盡當天一搭如煤炲磨蹤滅跡
須臾間便似萬古不可開又聞古老說蝕月蝦蟇精徑
圓千里入汝腹如此癡騃阿誰生須臾癡蟇精兩吻自
決拆初露半箇璧漸吐滿輪魄衆星盡原赦一蟇獨誅
磔腹吐忽脱落依舊挂穹碧光彩未蘇來慘淡一片白
奈何萬里光受此吞吐厄
原賦宋周祗月賦曰二氣理化精者能鏡陽得一以朗
旦月代終而夕映其狀也氣融潔而照遠質明潤而貞
虚弱不廢照清不激汙宋謝靈運曉月賦曰卧洞房
兮當何悦滅華燭兮弄曉月昨三五兮既滿今二八兮
將缺浮雲褰兮收泛灔明舒照兮殊皎潔墀除兮鏡鑒
房櫳兮澄澈宋謝莊月賦曰陳王初喪應劉端憂多
暇悄焉疚懷不怡中夜於時斜漢左界北陸南躔白露
曖空素月流天沉吟齊章殷勤陳篇抽毫進牘以命仲
宣仲宣跪而稱曰臣聞日以陽德月以陰靈擅扶光于
東沼嗣若英于西溟引玄兔于帝臺集素娥于后庭若
夫氣霽地表雲斂天末洞庭始波木葉微脱菊散芳于
山椒鴈流哀于江瀨升清質之悠悠降澄暉之靄靄列
宿掩縟長河韜映柔祇雪凝圓靈水鏡連觀霜縞周除
冰淨歌曰美人邁兮音塵闕隔千里兮共明月臨風歎
兮將焉歇川路長兮不可越增唐王冷然初月賦曰
觀乎皎皎新月含虛驚闕伺海蛤而齊生候階蓂而俱
發既與物而盈偃亦随時而興歇故其清光未滿斜輪
半空依稀破鏡髣髴懸弓離畢墜雨繞暈生風散微華
於粉壁集輕照于蘭叢爾其為狀也皎皎的的鏡丹霄
而灼爍鮮鮮綿綿點清漢而連娟逢輕雲而暫蔽雜華
星而共妍寫邊城之羈目監珠箔之嬌絃思閨女之披
幌弄舟人于叩舷若乃斷山風入中天氣清雲徹暮景
霞開晚晴望頽陽之西落見微月之孤生出煙郊而漫
漫映江浦之亭亭凝碧臺以光淨度青樓以色明雖予
情之斯得佇搴攬而不盈俄而凉夜未幾低輪半傾墜
斜光於森木落餘照於嚴城臨玉墀而不見望亭閣而
杳冥鄭遥初月賦曰初生微月若無若有出城中兮
纔廣于眉入堂上兮不盈于手若乃金壺稍滴銀漢將
流暗鵲驚夜寒蛩送秋天清暈滅露白光浮臨皓壁而
添粉映朱簾而半鈎纖光潤海重明表壑的的飛上娟
娟未落銜破鏡而飛斜抱彎弓而勢却蓂稀葉少桂短
花新無篋笥之團扇有虛空之半輪悵徘徊以將失情
鬱結而莫伸陸贄月臨鏡湖賦曰月包陰以成象水
稟月而為精色皎潔而秋天愈静波演漾而宵風乍輕
𩔖泗濱之磬見疑合浦之珠明至明洞幽至清無垢輕
靄不起纖塵莫過沉璧彩而為鏡碎金輝以成波皓質
未判空聞田鶴之唳香風乍度暗傳蓮女之歌萬象皆
總湛清光而不動極望靡窮凝虛皓而如空照同心千
里之外洞游鱗百丈之中棹影乍浮如上天邊之漢桂
花不定多因蘋末之風李程破鏡飛上天賦曰何新
月之嬋娟如破鏡之在天微茫而桂樹猶短髣髴而菱
花不全皓色減去清光獨懸謂是云非開玉匣而長在
自無而有指金波而未圓象則凌虚名何責實伊酷似
其素影若同分於麗質莫測潛化空驚迥出憐此夕以
孤飛念誰家而暗失况夫微明海澨遠挂關山感重輪
而易缺思鞶帶而莫攀姮娥掩色嫮女分顔意迢逓而
難明半生象外豈别離之可贈餘在人間霽景澄寂泬
寥凝碧匪廻輝而照膽徒向晦而淪魄洞房未掩過臺
上而不歸斜漢欲低入窗中而猶隔歐陽詹秋月賦
曰白露下降鴻鴈來征野䬃䬃而木落天寥寥而氣清
獨孤亭之不寐見凉月兮東生上迢迢之霄漢掩冽冽
之恒星出江山之磅礴豁閶闔之峥嶸皎皎摇摇晶晶
盈盈映階墀以歴歴對窗戸以亭亭雖他時之並照何
斯夕之為明異夫白鶴翩翻不分其色寒泉灑落空聞
其聲乃遥夜以虚燭實純風之至精於是照曜必週通
冥洞幽其色也潤林巒之卉物其影也瑩江湖之亂流
益亭池之寂寂增氣候之颼颼起離家之遠恨生去國
之繁憂豈謂征客懷歸徘徊于黃榆之塞佳人怨别蕭
條于紅粉之樓趙蕃月中桂樹賦曰圓月如霜有仙
桂兮宛在中央映澄澈之素彩逗葳蕤之冷光杳杳低
枝拂孤輪而挺秀依依密樹侵滿魄而含芳觀其皓爾
方凝翛然不改同蟾蜍之片影似濯瑶池異珊瑚之幽
叢徒生滄海埃壒初歇關山正秋空泬寥而逾淨色冉
弱而彌幽望玉露之初垂遥疑滴瀝聽金風之乍起遠
若颼飀皎皎孤懸亭亭相向纔分杳靄之質微辨輪囷
之狀嘉其竦本無地分輝有餘轉低影於穹碧擢幽姿
於顥初訝姮娥之繪成文逾靃靡並秦鏡之照出勢自
蕭疎夾餘霞而暫丹經斜漢而彌白臨紫極而天香不
散指北斗而仙花可摘况其遠象朣朧桂子冥空惜迢
逓而遐想况嬋娟而内融素色不彫自挺霜雪之外清
陰廻泛頻移霄漢之中何必詠招隐卧幽叢庶高枝兮
可折願逍遥於蟾宮
御定淵鑑𩔖函卷三
