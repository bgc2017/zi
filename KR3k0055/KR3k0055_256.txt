欽定四庫全書
御定淵鑑𩔖凾卷二百五十一
人部十(女母翁壻乳)
女一
增彙苑曰女如也從父之教從夫之命故曰如未嫁謂
之女已嫁謂之婦易曰家人利女貞又曰歸妹愆
期遲歸有時象曰愆期之志有待而行也又曰六五
帝乙歸妹其君之袂不如其娣之袂良月幾望吉象曰
帝乙歸妹不如其娣之袂良也其位在中以貴行也
詩曰窈窕淑女君子好逑又曰窈窕淑女琴瑟友之
又曰窈窕淑女鐘鼓樂之又曰漢有遊女不可求
思又曰有齊季女又曰摽有梅其實七兮求我庶
士迨其吉兮曲禮曰女子許嫁笄而字内則曰女
子出門必擁蔽其面夜行以燭無燭則止又曰子能
食食教以右手能言男唯女俞男鞶革女鞶絲注唯俞
皆應辭鞶小囊盛帨巾者男用韋女用繪帛又曰女
子十年不出姆教婉娩聽從執麻枲治絲繭織絍組紃
學女事以供衣服觀於祭祀納酒漿籩豆葅醢醴相助
奠十有五年而笄二十而嫁凡女拜上右手又婚義
曰教以婦德婦言婦容婦功又雜記曰女雖未許嫁
二十而笄又曰男女不雜坐又曰婦人從人者也
幼從父兄穀梁曰女嫁父母施鞶帶戒曰謹慎從爾
父母之言家語曰女有五不取逆家子者亂家子者
世有刑人子者有惡疾子者有喪父長子者列女傳
曰古者生女三月臥之牀下弄之瓦磚而齋告焉臥之
牀下眀其卑弱主下人也弄之瓦磚眀其習勞主執勤
也齋告先君眀當繼主祭祀也又曰女子之行於親
也孝婦也節母也義而慈止矣
女二
增列女傳曰漆室女魯處女也倚柱悲吟而歗鄰人謂
曰欲嫁耶何吟之悲也女曰嗟乎吾傷民心悲而歗豈
欲嫁哉自傷懷潔而為鄰人所疑於是蹇裳而欲去之
入山林之中見貞女之廟有女貞木焉喟然歎息援琴
而歌自縊而死按女貞木者少隂之精冬不落葉即今
之冬青樹也穀梁曰齊侯送姜氏于讙禮送女父不
下堂女不出祭門諸母兄弟不出闕門父戒之曰謹慎
從爾舅之言母戒之曰謹慎從爾姑之言諸母復申之
曰謹慎從爾父母之言送女踰境非禮也漢書曰呂
公善相見高祖曰臣有息女願為執箕箒晉書曰愍
懷太子妃太尉王衍之女字惠風太子廢衍請絶婚而
歸惠風號泣行路流涕後劉曜陷洛陽以惠風賜其下
將妻之惠風拔劒拒曰吾太尉之女太子之妃誓不為
逆賊所辱遂遇害華陽國志曰王廣仕劉聰為西揚
州刺史蠻梅芳攻陷揚州廣被殺女年十五芳納之於
闇室中擊芳不中芳曰何故反女曰蠻畜我誅父賊父
讐不同天母讐不同地汝逆害人父母復以無禮凌人
吾所以不死者欲誅汝耳恨不得梟汝首於通衢以塞
大耻遂自殺又曰楊姬生自寒素父坐獄楊渙為尚
書郎告歸姬乃邀道叩渙馬訟父罪言詞慷慨涕泣摧
感渙憫之語郡縣令為出其父因竒其才為子文方納
之汝南先賢𫝊曰戴良字叔鸞嫁五女皆布裙無緣
異苑曰楊豐為虎所噬女香年十四手無寸刃直搤
虎頭父遂得免孔帖曰鄭仁基息女美而才皇后建
請為充華典冊具或言許聘矣魏徵諫曰陛下處臺榭
則欲民有棟宇食膏粱則欲民有飽適顧嬪御則欲民
有室家今鄭已約婚陛下取之豈為人父母意
女三(姪女附)(孝女)(賢女)(烈女並入)
原設帨聞琴(禮女子生設帨于門右帨佩巾也琴世說蔡琰字文姬邕之女也邕夜鼓絃)
(絶琰年六歲曰第二絃又故斷一絃問之曰第四絃邕曰偶中耳琰曰季札知興亡之國師曠吹律識南風不)
(競由此言之何為不知也)供客喜書(世說周顗母李氏字絡秀顗父浚為將軍出獵遇雨)
(止李氏會其父兄不在絡秀聞浚至與婢于内宰猪羊具饌不聞人聲浚怪使人窺之見一女甚美因求為妾)
(父兄不許秀曰門戸疹瘁何惜一女遂許之工魏志甄后九歲喜書用諸兄筆硯兄謂曰汝當習女用筆為)
(學當作女博士耶)歸寧失聘(詩歸寧父母其尹文子曰黃公有女至美父常謙曰醜)
(人謂信然故過時無聘者)增佩環琢玉(列女傳下堂則從傅母保母進退則鳴玉佩環)
(易呂温集顧復長之如滋芳蘭之茂姆師教之如琢美玉之易成)識文續訓(晉書王肅)
(女于文義過目則識祖司徒異之曰興吾家者必此女矣唐書韋温女善屬文續曹大家女訓行於世)
原憂國患贖父刑(魯漆室女過時未適人倚柱而歗鄰婦曰子欲嫁乎曰非也予憂魯)
(君老太子幼鄰婦曰此丈夫之憂也女曰不然昔有客過繫馬園中馬逸踐予葵使予終歲不飽葵鄰女奔使)
(予兄追之逄水溺死使予終身無兄予聞河潤九里漸洳三百步今魯國有患君臣父子被其辱婦人獨安所)
(避乎其史記太倉令淳于公有罪當刑無男有女五人公罵女曰生女不生男緩急非所用其女緹縈上書)
(曰妾父為吏齊中皆知其廉平今坐法當刑願入官為婢贖父罪使得改過自新書奏文帝哀憐其意乃除肉)
(刑)愛甚四男何惜一女(上張禹事見君臣問疾𩔖下絡秀事見前供客注)
增即汝能矣一女憐之(列女傳顔氏有三女叔梁紇求婚父問曰陬大夫父)
(祖為士武力絶倫誰能事之小女徵在曰從父所制父曰即汝能矣遂以歸紇生孔子唐處士侯高將嫁其)
(女曰吾一女憐之必嫁官人不與凡子)夢吞玉勝身繫珠環(南史齊高帝劉)
(皇后母桓氏夢吞玉勝而生后縣漢叔先雄者犍為叔先泥和之女也泥和為縣功曹長遣謁巴郡太守溺)
(死求尸不得雄晝夜號泣常欲自沈所生一男一女俱幼雄各作一囊盛珠環繫兒身乘小船于父溺處痛哭)
(遂自投水死後六日與父尸相持浮于江上郡縣為雄立碑圖其像焉)聘為王后召
拜才人(齊東郭採桑之女項有大瘤號曰宿瘤閔王出遊東郭百姓皆觀宿瘤採桑如故王怪召問之)
(對曰吾受父母教採桑不受教觀大王王曰此竒女也命後車載之女曰貞女一禮不僃雖死不從于是遣歸)
(使使者加禮往聘迎之女不飾如故隨使者至宮中論堯舜不飾為天下歸善桀紂飾為天下歸惡閔王大感)
(以瘤女為后屬唐書徐惠妃生五月而能言四歲能通論語八歲能文父孝德嘗使擬離騷遂為小山篇太)
(宗聞之召為才人)代授父書踵成兄史(漢書伏生名勝濟南人文帝即位求)
(能治尚書者聞伏生能治召之伏生年九十餘不能行詔使文學掌故鼂錯往受之伏生使其女傳言教錯得)
(二十九篇姊下曹大家事見妹𩔖)治具待賓負土葬父(唐書李晟女嫁崔氏)
(正歲歸寧晟責曰汝有家而姑在堂婦當治酒食具以待賓客何遽歸耶乃却之不得進方輿記有人無男)
(而養七女父亡負土葬之)攘拳操檝袖劒帷車(趙河津之女曰女涓者簡子南)
(擊楚津吏醉臥不能渡簡子怒欲殺之涓懼曰妾父聞君東渡不測之水故禱于九江三淮之神不勝巫祝杯)
(酌餘瀝醉至如此妾願以微軀易父之死將渡用檝者少一人涓攘拳操檝而請簡子遂與渡中流為簡子發)
(河激之歌簡子歸納為夫人下趙娥事見婦人才略𩔖)踰城救父抵甓報仇
(上見前歲唐衞孝女字無忌父為鄉人衞長則所殺無忌甫六無兄弟母改嫁女長志報父仇會從父大延)
(客長則在坐無忌抵以甓殺之詣吏稱父仇已報請就刑褚遂良以聞太宗免其罪)廉潔牓壁
烈行旌門(宋史任夢臣任西川路提點刑獄以廉節稱臥病不起家徒四壁有二女賢甚趙清)
(獻守成都率僚屬以俸助之二女辭不受曰豈敢汙先君清德既行以原物牓于門壁付之守吏二女潔清如)
(此清獻以子姓娶之私唐書京兆人竇氏有伯仲二女永泰中為賊所剽將之行臨大谷伯曰我豈受汙于)
(賊自投崖下而死仲亦隨之京兆尹第五琦表其烈行詔旌其門)挑文作貢裹布
為荆(唐元稹織女詩東家頭白雙女兒為解挑文嫁不得注云余掾荆時目擊受貢綾戸有終老不嫁之)
(女子東坡集東坡别子由詩森然有六女包裹布與荆盖由有六女也又詩云平生無一女誰復歎耳耳按)
(諺有生女耳耳之言故云)築墓建樓投爐浮履(水經注蜀郡太守王子雅南陽)
(西鄂人有三女無男而家累千金父沒當葬三女自相謂曰先君生吾姊妹無男兄弟今當安神元宅翳靈后)
(土冥冥絶後何以彰吾父之德各出錢五百萬一女築墓二女各建石樓以表孝思樓可高丈七八尺有餘石)
(質青綠光可以鑒窮工綺刻妙絶人工為紀聞宣城郡青陽縣有梅根冶孝女李娥吳大帝時鐵官冶以鑄)
(軍器一夕鋉金爐竭而金不出罪當誅娥年十五痛傷之因火烈遂自投爐中于是金溢爐口娥所躡二履浮)
(出于爐身則化矣其金汁塞爐而下遂成溝渠泉注二十里入於江水其所收金凡億萬斤故吳俗每鑄銅鐵)
(必先為娥立祠享而祈福)參承太后薦攝參軍(唐書上召柳公權問得失因言)
(郭旼領邠寧而議者頗有臧否帝曰旼官無玷缺自大金吾位方鎮何所更議荅曰旼誠勲舊然人謂獻二女)
(乃有是除信乎帝曰女自參承太后豈獻哉公權曰嫌疑間不可戸曉因引王珪諫廬江王事是日帝命中官)
(自南内遣女還郭旼家人玉溪編事王蜀相周庠留司府事時臨邛縣送失火黃崇嘏纔下獄便貢詩一章)
(周覽詩召見後薦攝府司戸參軍吏胥畏服周欲以女妻之崇嘏又貢詩有幕府若容為坦腹願天速變作男)
(兒之句周覽詩詰問乃黃使君之女幼失怙蔭惟與老妳同居元未從人周益仰貞潔旋乞罷歸臨邛之舊隠)
(竟莫知存亡焉)憲英才鑒靳女志操(晉書辛憲英魏侍中辛毗之女也聰眀有)
(才鑒初文帝為太子抱毗項曰知我喜否毗以告憲英英曰太子代君主社稷者也代君不可以不戚主國不)
(可以不懼今宜戚而反喜何以能久魏其不昌乎女晉書靳康女美姿容有志操劉曜誅靳氏訖將納其為)
(妾女曰陛下既誅其父母焉用妾為妾聞逆人之誅也尚汙宮伐樹況子女乎號泣請死曜慙乃免之)
諫傷槐樹獨作荆棺(晏子春秋齊景公有所愛槐樹令吏守之犯槐者刑傷槐者死)
(有不聞令而犯之者吏收之將加罪犯者之女說晏子曰妾聞眀君不以禽獸殺人今君以樹木之故殺妾父)
(孤妾身恐害眀君之政損眀君之義晏子言于景公乃令吏罷守槐之役出犯槐之囚古今記荆棺峽壁隙)
(有棺以荆為之昔人有九子父死不能葬一女編荆為棺不知其人矣諺云九子不葬父一女打荆棺)
周官音義大雅風詩(晉書韋逞母宋氏家世儒學母早喪父躬養之及長授以周官)
(音義謂曰世傳儒業無男可傳汝宜受之勿令絶世最又曰謝奕女道韞聰慧有才辨叔父安問毛詩何句)
(佳道韞曰吉甫作誦穆如清風此句最佳)原姪女妻兄子抱仲女(論語子謂)
(南容邦有道不廢邦無道免於刑戮以其兄之子妻之後漢書劉平弟仲為賊所殺扶母奔逃仲遺腹女一)
(歲平抱仲女而棄其子母欲取之平曰力不能兩活仲不可絶𩔖)誨兄女活弟孤
(禮南宮縚之妻之姑之喪夫子誨之髽曰爾無從從爾爾無扈扈爾蓋榛以為笄長尺而總八寸注從從謂大)
(高扈扈為大廣總束髮垂為飾齊縗之總八寸也縚字子容其妻孔子兄女也魏志夏侯淵字妙才時大亂)
(饑乏棄其子而活亡弟孤女)箕箒之訓柳絮之詩(晉書庾衮孤兄女曰芳將)
(嫁器服既僃衮乃刈荆苕為箕箒命芳曰汝將事舅姑灑埽庭内婦人道也故賜汝匪器之為美欲使汝温恭)
(朝夕白世說王凝之妻謝道韞叔安嘗内集俄而雪下安曰雪紛紛何所似兄子曰撒鹽空中差可擬道韞)
(曰未若柳絮因風起安大悅)
女四
原志在女工(詩序曰后妃在父母之家則志在女工之事尊敬師傅可以歸寧父母)增
汙吾世矣(綱鑑齊湣王被殺其子法章變姓名為莒太史敫家傭敫女竒法章狀貌常竊衣食之因)
(與私焉及齊亡其臣相聚求湣王子欲立之法章乃自言共立法章為襄王王立以太史敫女為王后生建敫)
(曰女無媒而嫁非吾種也汙吾世矣終身不覩君王后)山名女獄(圖經吳興有女囚山又曰)
(女獄山漢沈恢以柯田山水佳甚謀居之其女洩之于姻沈戎家奪之恢憤其女賺女歸寧囚之苧溪之北山)
(墟間至死不悔仍戒其後三世不舉女戎字威卿說降劇賊尹良光武嘉之封海昏侯不受)女中
王(魏文帝郭皇后少而父竒之曰此乃吾女中王遂以女王為字)代父從軍(晉女子木蘭者)
(代父征戌十二年而歸不受爵賞人無知其為女子也樂府有木蘭詞)賣犬嫁女(晉書吳隠)
(之將嫁女謝石令移廚帳助其經營使者至方見婢牽犬賣之此外蕭然無辨)好不可為(世說)
(趙母嫁女女臨去敕之曰慎勿為好女曰不為好可為惡耶母曰好尚不可為况惡乎按趙母桐鄉令虞韙妻)
(潁川趙氏女也)撫膺太息(竇毅女事見婦人才略𩔖)幼有志操(廣輿記謝小娥)
(幼有志操曾許嫁段居貞父與居貞同為賈為盜申春申蘭所殺小娥詭服為男子託傭申家斬蘭首大呼捕)
(賊鄉人擒春娥乃削髮為尼)紫石書文(白樂天女字金鑾年十歲忽書北山移文示家人樂)
(天方買終南紫石欲刊文士𫝊乃輟以刊女書)飾其愛女(唐書田悅攻臨洺累月不拔城中食)
(且盡張伾飾其愛女曰賣為將士一日之費衆皆哭曰願盡死力不敢言賞李抱貞告急于朝詔馬燧李晟等)
(討悅大破之)身陷全親(𩔖書纂要紹興初有淮宼號一窠蜂破蕪湖詹氏女年十七歎曰父)
(子俱無生理我計決矣頃之賊至執其父兄將殺女泣拜曰願相從贖父兄命賊釋父兄縳女女從賊行數里)
(過市東橋遂躍入水中死賊相顧駭而去)祝女位高(宋祝景先子確女妻朱松生晦翁景先兄)
(女妻汪勃位至樞密確弟砱女妻汪勃之子作礪位至提刑故其鄉人謂祝女位最高又祝尭臣者景先第八)
(子盤之子也常竒第三女曰雖家貧不與凡子尭臣卒後與呂午成婚兩窮相值越七年而午復中第于是祝)
(女位高之語復喧𫝊于鄉閭按呂午字伯可朱文公書祝氏遺事午嘗䟦其後)拾炭題詩(元史)
(傳曰浦城徐嗣源之女名彩鸞略通經史至正十五年青田賊宼浦城嗣源同女逃山谷賊追至持刀欲害嗣)
(源女前曰此吾父也寧殺我賊舍父而止女令父速去賊拘女至桂林橋女拾炭題詩壁間乃厲聲罵賊投水)
(而死)相繼全貞(野史隆興劉氏二女長曰真年十九次曰孫年十七皆未許嫁陳友諒兵至其)
(母曰城或陷置汝何所二女曰寧死不辱父母也城陷二女相繼自縊其婢鄭奴亦縊死共全貞節)
女五
原詩晉左思嬌女詩曰吾家有嬌女皎皎頗白晳小字
為織素口齒自清歴鬢髮覆廣額雙耳似連璧眀朝弄
梳臺黛眉𩔖埽迹濃朱衍丹脣黃吻瀾漫赤嬌語若連
鎻忿速乃明㦎握筆利彤管篆刻未期益執書愛綈素
誦習矜所獲其姊字惠芳兩目粲如畫輕粧喜樓邊臨
鏡忘紡績舉觶擬京兆立的成復易玩弄眉頰間劇兼
機杼役從容好趙舞延袖象飛翮上下絃柱際文史輒
卷襞顧盼屏風畫如見己指擿丹青日塵闇眀義為隠
賾馳騖翔園林果下皆生摘紅葩綴紫蔕萍實驟抵擲
貪華風雨中倏忽數百適務躡霜雪戲重綦常累積并
心注肴饌端坐理盤槅翰墨戢閑按相與數離逖動為
罏鉦屈屣履任之適止為荼菽據吹吁對鼎䥶脂膩漫
白袖煙薰染阿錫衣被皆重池難與沈水碧任其孺子
意羞受長者責瞥聞當與杖掩淚俱向壁增梁武帝
河中之水歌曰河中之水向東流洛陽有女名莫愁十
三能織綺十四採桑南陌頭十五嫁作盧家婦十六生
兒字阿侯盧家蘭室桂為梁中有鬱金蘇合香頭上金
釵十二行足下絲履五文章珊瑚挂鏡爛生光平頭奴
子擎履箱人生富貴何所望恨不早嫁東家王木蘭
詩曰唧唧復唧唧木蘭當戸織不聞機杼聲惟聞女歎
息問女何所思問女何所憶女亦無所思女亦無所憶
昨夜見軍帖可汗大點兵軍書十二卷卷卷有爺名阿
爺無大兒木蘭無長兄願為市鞍馬從此替爺征木蘭
代爺去秣馬僃戎行易却紈羅裳洗却鉛粉粧馳馬赴
軍幕慷慨攜干將李太白詩曰冿妾一棹歌脫父於
嚴刑十子若不肖不如一女英秦韜玉貧女詩曰蓬
門未識綺羅香擬託良媒益自傷誰愛風流高格調共
憐時世儉梳粧敢將十指誇纖巧不把雙眉鬭畫長每
恨年年壓金線為他人作嫁衣裳李山甫貧女吟曰
平生不識繡衣裳間把金鍼亦自傷鏡裏只應諳素貌
人間多是信紅粧當年未嫁還憂老終日求媒只道狂
兩意定知無說處暗垂珠淚滴蠶箱
原哀辭魏曹植金瓠哀辭予之首女雖未能言固以授
色知心矣生十九旬而夭折乃作此辭曰在襁褓而撫
育向孩笑而未言不終年而夭絶何見罰於皇天信吾
罪之所招悲弱子之無諐去父母之懷抱滅微骸於糞
土天地長久人生幾時先後無覺從爾有期又行女
哀辭曰行女生於季秋而終於首夏三年之中二子頻
喪伊上靈之降命何短脩之難裁或華髮以終年或懷
姙而逢災感前哀之未闋復新殃之重來方朝華而晚
敷比晨露而先晞感逝者之不追情忽忽而失度天盖
高而無階懷此恨而誰訴晉陸機吳大司馬陸公少
女哀辭曰冉冉晞陽不遂其茂曄曄方華凋芳落秀遵
堂涉室髣髴興想人皆有聲爾獨無響潘岳金鹿哀
辭曰嗟我金鹿天資特挺鬒髮凝膚蛾眉蠐領柔情和
泰朗心聰警嗚呼上天胡忍我門良嬪短世令子天昏
既披我榦又翦我根塊如廆木枯荄獨存捐子中野遵
我歸路將反如疑回首長顧又京陵女公子王氏哀
辭曰猗歟公子季女惟王生自洪胄稟兹義方盻倩粲
麗窈窕淑良如彼春蘭吐葩含芳葩以霜隕芳以歇盡
彼蒼者天何寧斯忍曾未弱笄無疾而隕官朝震驚靡
人不愍嗟爾母氏劬勞撫鞠恩斯勤斯是長是育帷屏
媚子奄離顧復哀無廢心涕不輟目于以祖之于掖閨
庭于以送之陵岡崔嵬僕馬回眷旗旐旋飛夕陽失映
晴鳥忘歸皎皎宵月載盈載微冥冥公子一往不追長
夜無旦孤魂曷依又為任子咸妻作孤女澤蘭哀辭
曰茫茫造化爰啓英淑猗猗澤蘭應靈誕育鬒髮蛾眉
巧笑美目顔耀蘭苕華茂時菊如金之精如蘭之馥淑
質彌暢聰惠日新朝夕顧復夙夜盡勤彼蒼者天哀此
矜人胡寧不惠忍予眇身俾爾嬰孺微命弗振俯覽衾
襚仰訴穹旻弱子在懷既生不遂存靡託躬没無遺𩔖
耳存遺響目想餘顔寢席伏枕摧心剖肝相彼鳥矣和
鳴嚶嚶矧伊蘭子音影冥冥彷徨丘壟徙倚墳塋
原誡魏荀爽女誡曰詩云泉源在左淇水在右女子有
行遠父母兄弟眀當許嫁配適君子竭節從理昏定晨
省夜臥早𧺫和顔悅色事如依恃正身潔行稱為順婦
以崇螽斯百葉之祉婚姻九族云胡不喜聖人制禮以
隔隂陽七歲之男王母不抱七歲之女王父不持親非
父母不與同車親非兄弟不與同筵非禮不動非義不
行是故宋伯姬遭火不下堂知必為災傅母不來遂成
于灰春秋書之以為高也
原篇魏程曉女典篇曰丈夫百行以功補過婦人四教
以僃為成婦德闕則仁義廢矣婦言虧則辭令慢矣婦
工簡則織絍荒矣是以禮有功宮家室之教詩有牖下
蘋藻之奠然後家道諧允儀表則見於内若夫麗色妖
容高才美辭貌足傾城言以亂國此乃蘭形棘心玉曜
凡質在邦必危在家必亡
翁壻一
增爾雅曰女之夫為壻壻之父為姻兩壻相謂曰亞
又曰同門為僚壻又曰妻之父為外舅妻之母為外
姑彙苑曰壻女夫也從胥聞一知十為士胥者有才
智之稱故謂女之夫為壻也禮曰婚禮壻親見於舅
姑舅姑承子以授壻恐事之違也注舅姑妻父母也以
女授壻而戒之無令違於婦道又曰壻揖讓而升堂
盖親受之於父母又曰從服者有從重而輕夫為妻
之父母也儀禮曰壻女子之夫傳曰何以服緦報之
也師古曰謂之贅壻者言其不當出在妻家亦猶人
身體有疣贅非所應有也青城山記曰青城山為五
岳之長故名丈人峯今世俗呼人婦翁為令岳妻之伯
叔為岳神仙𫝊曰丈人為岳公丈母為泰水孫持
正曰俗呼人之妻父為岳丈以泰山有丈人峰丈人觀
也而呼妻母為泰水此何義耶然晉樂廣乃衛玠妻父
俗所謂岳丈或當云樂丈也又曰京洛間謂壻曰倩
翁壻二
增史記曰淳于髠齊之贅壻也又曰陳餘者大梁人
好儒術數游趙富人公乘氏以其女妻之後漢書曰
馬融扶風人為人美辭貌有俊才初京兆摯恂以儒術
教授隱於南山不應徵聘從其游學通經籍恂遂竒融
才以女妻之魏崔光傳曰光自從貴逹罕所申薦曾
啓其女壻彭城劉敬微云敬微為荆州五隴城主女隨
夫行常慮宼抄南北分張乞為徐州長史兼别駕暫集
京師肅宗許之時人比之張禹晉書曰戴淵弟邈華
譚女壻也譚常抑淵而進邈淵每銜之及用事常毁譚
於帝由是官途不至譚恒懷觖望常從容言於帝曰臣
已老矣將待死秘閣汲黯之言復存於今帝不懌久之
加散騎常侍唐宋遺史曰韋皐字城武京兆人初張
延賞𨕖壻無入意者其妻苗氏賢而知人特𨕖皐曰此
人貴無比以女妻之皐性疎曠不拘細行延賞竊悔由
是婢僕頗輕慢之惟苗氏待之益厚皐因辭東游張氏
女罄奩具以治行延賞幸其去以七䭾物為贐皐悉還
之惟留奩物及書籍而已後五年皐持節西川代延賞
乃改姓名作韓翺人莫敢言至大回驛人有報曰代相
公者韋皐非韓翺苗氏曰必韋郎也延賞曰天下姓名
同者甚衆彼韋生必填溝壑豈能乘吾位乎次日果韋
皐也延賞慙懼自西門潛遁皐入見苗禮奉過布衣之
日求前輕慢者皆杖殺之唐書曰楊於陵釋褐為句
容主簿時韓滉性剛嚴少接與及於陵以屬吏謁謝滉
甚竒之謂其妻柳氏曰夫人常擇佳壻吾閱人多矣無
如楊主簿者竟以女妻之後遷戸部尚書五代史曰
周周行逢為武平節度使壻唐德甫補吏行逢曰汝才
不堪為吏吾今私汝則可矣汝居官無狀吾不敢以法
貸汝則親戚之恩絶矣與之耕牛具而遣之青箱雜
記曰畢士安之壻曰皇甫泌少時不羈惟事蒱博時士
安作相累諭不悛欲面奏使加貶斥方啓口云臣有女
壻皇甫泌適值邊庭有報不暇敷陳他日又欲面奏值
上還内遽引袖起遥語畢曰卿累言壻皇甫泌得非欲
轉官耶可與轉一資畢不敢辨唯而退泌即轉殿中丞
後累典大郡以尚書右丞致仕年八十五筆錄曰晏
元獻判南京范希文以大理寺丞權掌西監一日晏謂
范曰吾一女及笄君為我擇壻范曰監中有二舉子富
皐張為善皆可壻也晏曰然則孰優范曰富修謹張疎
俊晏即取富皐為壻後改名即鄭公也為善後亦更名
方平事文𩔖聚曰眀道先生程顥十歲能為詩賦十
二三居郡庠中如老成人故戸部侍郎彭思永至學舍
一見異之許妻以女又曰宣徽鄭天休𨕖王禹玉為
壻其後為丞相禹玉𨕖鄭達夫後亦為樞相
翁壻三(擇壻併入)(友壻附)
原坦腹眇目(世說太尉郄鑒使門生求女壻於王導導命東廂徧觀子弟歸謂鑒曰王氏諸)
(子弟咸自矜持唯一人東牀坦腹食胡餅若不聞訪問乃羲之遂妻之魏略太祖以丁儀令士未見欲妻之)
(問五官將不可及辟儀到嘉其才曰丁掾即兩目肓亦當與女況但眇吾兒誤我五官將即文帝也)出
贅追還(漢書賈誼曰秦人家富子壯則出分家貧子壯則出贅贅質也以身為質魏志袁術字)
(公路為子索呂布女後布怨術女已在途追還絶婚)增乘龍射雀(杜甫詩門闌多喜氣)
(女壻近乘龍女得賢壻謂之乘龍下唐高祖事見前夫婦𩔖)袒韝褫帶(史記張耳子敖)
(嗣立為趙王尚高祖長女魯元公主高祖從平城過趙趙王袒韝上食禮甚卑有子壻禮高祖箕踞甚慢易之)
(同張安道平生未嘗不衣冠而食嘗暑月與其壻王鞏飯命鞏褫帶而已衫帽自如鞏不敢公曰吾自布衣)
(諸生遭遇至此一飯皆君賜也享君之賜敢不敬乎子自食某之食雖衩衣可也)原知張耳
竒茂先(漢書張耳亡命游外黃外黃富人女甚美嫁庸奴亡其夫去投父客父客素知張耳而遂)
(嫁之鄉晉書張華字茂先少孤貧牧羊人劉放竒其才以女妻之)撾婦翁慶女壻
(後漢書帝戲謂第伍倫曰聞卿為吏撾婦翁不過從兄飯寧有之邪倫對曰臣三娶妻皆無父少遭饑亂實不)
(敢妄過人食桃劉阮入天台有仙客持來慶女壻)姻為襄陽辱乞會稽(晉書)
(劉宏都督荆州朝廷以宏壻夏侯陟為襄陽守宏曰若必姻親然後可用則荆州十郡安得十女壻嚴助侍)
(宴上問所欲對曰家貧為友壻所辱願為會稽太守)增不恭妻父當敬婦翁
(孔叢子陳涉既為王妻之父往依焉涉以衆賓待之長揖不拜父怒不辭而去陳後主曰婦父乃是翁比女)
(夫乃是兒例柰何不敬婦翁)恃為心膂倩作文章(宇文泰諸子皆幼惟以壻)
(為心膂學六帖崔行功在北齊終鉅鹿太守少好唐儉愛其才妻以女倩作文奏)裴頠還錢
孝基歸産(𤨏言王戎女適裵頠貸錢數萬久而未還女歸寧戎色不悅女遽還直戎然後懽)
(稗史許昌士人張孝基娶同里富人女富人止一子不肖逐之富人病且死盡以家財付孝基久之見子丏於)
(途孝基惻然謂曰汝能灌園乎荅曰如得灌園幸矣其灌園稍自力孝基復謂曰汝能管庫乎荅曰得管庫又)
(何幸也孝基使管庫覺馴謹無他過知其能自新遂以其父所委財產悉歸之)不啓書函
常誇珍玩(唐書劉晏方任權而潘炎乃其壻也雖書疏報荅未嘗輒開時稱炎有古人之風國史)
(補張垍尚公主在翰林常以珍玩誇于同列張涉曰此乃婦翁與壻非天子賜學士者也)力為營
救走乞品題(唐書杜黃裳韋執誼之婦翁初不為執誼所禮及執誼敗黃裳悉力營救既死)
(表還其柩葬焉千又曰給事中姚合有詩名士人歸重李頻亦能詩走里丐其品題合大加奬挹以女妻之)
禮重崔樞受薄彥允(又曰工部侍郎張彧李晟之壻也晟在鳳翔又以一女嫁)
(幕客崔樞禮重之過於彧彧怒遂附於張延賞圓唐崔圓李彦允壻受薄於彦允彦允後受偽官當誅為相)
(請贖得流嶺外)書藏經笥詩得津梁(談藪楊玠娶博陵崔季讓女崔富圖籍殆)
(將萬卷成婚之後玠游其書齋既而告人曰崔氏書被人盜盡曾不之覺崔遽令人檢之玠捫腹曰已藏經笥)
(矣如又曰宋謝師厚為其女擇對見黃山谷詩曰吾得壻是足矣庭堅往求之庭堅之詩卒從謝公得句法)
(故山谷詩云自往見謝公論詩得津梁)富商能識處士見竒(唐書王琚謀刺)
(武三思事洩亡命自傭於揚州富商家商識其非常人以女妻之五代史姚覬少蠢不修容止時人莫之知)
(中條山處士司空圖一見以為竒以其女妻之)性似婦翁夢為子壻(宋呂公著)
(壻范祖禹呂希哲壻趙演二人性氣酷似其婦翁同蘇東坡哭王子立云予為密州子立未嘗相識忽告舍)
(生曰吾夢為密州壻何也已而果以子由之子妻之)戲乘竹馬嘗駕肩輿(後漢)
(書陶謙字恭祖年十四綴帛於旛乘竹馬而戲邑中同縣甘公出遇之見其容貌駐車與語甚悅因許以女夫)
(人怒曰陶家兒游戲無度何可以女妻之甘公曰彼有竒表長必成材遂妻之後為徐州牧封溧陽侯太原)
(王述謝萬之妻父也為揚州刺史萬嘗衣白綸巾乘平肩輿徑至廳事前謂述曰人言君侯癡君侯信自癡述)
(曰非無此論但晚合耳)文章第一名位相當(宋史杜祁公衍有女夫人鍾愛)
(必求佳壻衍曰文章器業天下第一無如蘇舜欽乃以女妻之宋朝公卿多有知人之眀見於擇壻如趙參)
(政昌言之壻為王文正公旦王文正公旦之壻為韓忠獻公億呂惠穆公弼之壻為韓文定公忠彦李侍郎虚)
(已之壻為晏元獻公殊殊之壻為富文忠弼與楊尚書察富文忠弼之壻為馮宣徽京陳康肅堯咨之壻為賈)
(文元昌朝與曾宣靖公亮其後翁壻名位風節往往相當前代所不及也)師稱為快帝
歎其佳(後魏書劉延眀年十四就博士郭瑀學弟子五百餘人瑀有女𨕖壻意在延眀設一席曰吾有)
(女欲覓一快壻誰坐此者吾當妻焉延眀奮衣而坐曰延明其人也遂妻之唐紀權德輿為相其壻翰林學)
(士獨孤郁以嫌自白去内職憲宗歎曰德輿乃有佳壻我反不及耶)賣犬遣嫁繫羊
為禮(上吳𨼆之事見女𩔖烏宋孔淳之與王敬宏友敬宏以女適淳之子以羊繫所乘車轅提壺為禮)
(至則盡歡共飲迄暮而歸或問其故荅曰此亦農夫田婦之禮也)翁求名士女識
大魁(澠水燕談孫明復先生居泰山之陽枯槁顦顇鬚鬢皓白家貧不娶故相文定公李廸就見之歎曰)
(先生年五十獨居誰事左右吾弟之女甚賢可以奉箕箒先生固辭石介與其羣弟子進曰公卿不下士久矣)
(今丞相欲託以子是高先生名義也先生曰宰相女不以妻公侯而以嫁山谷衰老藜藿不充之人予不可不)
(成相國之賢名遂娶之其女事先生盡禮先生後以富弼薦除國子監直講南部新書李翺尚書牧江淮郡)
(日進士盧儲投卷來謁李置文卷几案間長女及笄見文卷尋繹數四謂小青衣曰此人必為狀頭李公聞之)
(深異其語及納為壻來年果狀頭及第纔過殿試即赴佳期)遂牽紅線兼賜緋
衣(天寳遺事郭元振少美宰相張嘉貞欲納為壻曰吾女各有姿色但不知誰是配偶使五女各持一線於)
(幔前取便牽之元振欣然從命遂牽一紅線乃第三女果有姿色酉陽雜俎明皇封禪泰山張說為封禪使)
(說女壻鄭鎰本九品官舊例封禪後自三公以下皆遷轉一級惟鄭鎰因說驟遷五品兼賜緋衣因大酺明皇)
(見鎰官位騰跳怪而問之鎰無辭以對黃幡綽曰此乃泰山之力也)族呼鸛雀廏有
麟麒(唐韋詵為潤州刺史裴寬時官參軍詵一日望見寬於後圃有所瘞藏召問之曰適有人餉鹿委而)
(去寬義不以苞苴汙家故瘞之詵嗟異謂妻曰常求佳壻今得矣明日幃其族使觀之寬衣碧衣瘠而長族人)
(皆笑呼為碧鸛雀後勲德著聞官至尚書馬三十國春秋前趙殷州刺史杜廣初為劉景廏卒以肥良引為)
(直士侍立通夜未曾休倦景執其手曰吾久負賢者謂其妻曰為女求夫三年不覺廏有麒麟於是妻之)
友壻雅號同門詩稱姻亞(上爾雅見前亞下詩𤨏𤨏姻)相稱曰
亞共謂為私(上爾雅見前𩔖下詩見姊妹)叔隗季隗大喬小
喬(上見姊妹𩔖兩吳志周瑜字公瑾為中護軍從孫策攻皖得喬公女皆國色策自納大喬瑜納小喬策)
(從容戲瑜曰喬公二女雖流離得吾二人為壻亦足為歡)同日成婚一時連袂
(上崔休事見姊妹𩔖發李晉卿有二女其子與岳州判官王樂道布衣滕元相善李死語家人曰長女配樂)
(道次者元發二壻足矣二人遂皆連袂次舉元發登科不日相繼翰林遂為兩府世𫝊李氏女多貴)俱
娶韓女同為曹壻(李漢字南紀韓愈之門人與蔣係皆為愈子壻南史謝誨庾登之)
(俱曹氏壻誨為荆州刺史請登之為長史登之意甚不惬故到任牋初無感謝之言)皆娶盧女
同為薛壻(唐光韓愈俱娶盧貽府君女子宋王拱辰歐陽修同為薛簡肅公壻)友
壻四人締姻五女(唐牛僧孺長女適苗愔次適張洙三適張希復四適鄧叔四人為友)
(壻女宋史張方平子恕娶滕逹道第五與何洵真王渙之並為友壻)
翁壻四
增館甥貳室(孟子帝館甥於貳室注妻父曰外舅謂我為舅者吾謂之甥)謀及婦
人(左傳鄭祭仲專厲公患之使其壻雍糾殺之雍姬知之謂其母曰父與夫孰親母曰人盡夫也父一而已)
(何可比也遂告祭仲曰雍氏舍其室而將享子于郊吾惑之祭仲殺雍糾尸諸周氏之汪公載以出曰謀及婦)
(人宜其死也)趙之側室(左傳趙有側室曰穿君之壻也)原請倩(史記黃氏請倩)
(注倩女壻也)美如陳平(史記陳平欲娶富者莫肯與貧者平亦恥之富人張負有女五嫁而)
(夫輒死人莫敢娶平欲娶之負謂其子仲曰吾欲以女妻平仲曰平貧不事産業負曰人有美如陳平而長貧)
(賤者乎遂以女妻平)賢如伯鸞(後漢書梁鴻字伯鸞同縣孟氏有女狀肥醜而黑力舉石臼擇)
(對不嫁年至三十父母問故女曰欲得賢如梁伯鸞者鴻聞而娶之)呂範與婚(吳志呂範字子)
(衡少為縣吏有姿容邑人劉氏家富女美範求之母嫌欲勿與劉氏曰觀呂子衡寧久貧賤耶遂與婚)
增指濬告母(晉書王濬字士治為河東從事刺史徐邈有女才淑擇夫未嫁邈乃大會佐史令女)
(於内觀之指濬告母邈遂妻焉)冰清玉潤(又曰樂廣字彦輔人謂之冰鏡女壻衛玠字叔寶時)
(號玉人故時語曰婦翁冰清女壻玉潤)見蛇不怖(宋書劉秀之十餘歲時與諸兄戲忽有一)
(大蛇來勢甚猛莫不驚怖秀之獨不動衆共異焉東海何承天雅相器許以女妻之)必居此座
(南部新書封德彝即楊素之壻素為僕射嘗撫其座曰封郎必居此座後果如其言)仕為宰相
(唐書陜州刺史王當有女令袁天綱擇壻曰惟果毅姚某有貴子宜嫁之時人笑焉乃姚崇也時二十三好獵)
(都未知書母勸令讀書折節向學以晚節入仕位至宰相)貴顯朝廷(又曰郭子儀七壻皆貴顯)
(朝廷)文振道大(臨川集昔韓昌棃為唐儒宗得子壻李漢然後其文益振其道益大)為
君半子(劉禹錫祭楊庶子文乃命長嗣為君半子)桐葉為媒(詩話蜀尚書侯繼圖本儒)
(士一日秋風四𧺫倚樓有大桐葉墜下葉上有詩云拭翠歛雙娥為鬱心中事桐葉下庭除知我相思字侯貯)
(巾箱凡五六年卜任氏為婚始知為任氏所書)
翁壻五
增詩宋陳后山詩曰丈人東南來復向西南去連年萬
里别更覺貧賤苦王事有程期親年多喜懼畏與妻子
别已復迫曛暑何者最可憐兒生未知父蘇東坡和
王子立風雨敗書屋有感詩曰婦翁不可撾王郎非嬌
客十年為從學苦淡共陻厄燕雀嗤鴻漸犬羊睨麟獲
偶逢涇渭分昨夢春冰釋平生五車書纔吐二三策已
作謗薰天金珠果可益君窮一窗下風雨更削迹詩工
知學進詞苦見意迫俗情傲倩贅媂舍不暖席南治從
東來不同彼嘲劇師儒難並世日月過箭疾公今未有
田把筆耕六籍
乳母一
增禮内則曰大夫之子有食母士之妻自養其子食母
乳母也士卑故自養
乳母二
增後漢書曰安帝時太后臨朝帝不親政事小黃門李
閏與帝乳母王聖嘗共讚太后兄執金吾鄧悝等言欲
廢帝立平原王德帝每忿懼及太后崩遂誅鄧氏而王
聖女伯榮扇動内外競為侈虐明年帝崩立北鄉侯為
天子王聖及黨皆見徙
乳母三(庶母並慈母童丱附)(保母)(生母)(孩幼)
原令取玉環為之練冠(晉書羊祜五歲時令乳母取所弄玉環即詣鄰人李氏東)
(垣桑樹中探得人以李氏子祜前生也喪禮記昔者魯昭公少喪其母有慈母良及其死也欲之有司以聞)
(曰古之慈母無服今君為之服是逆古典公不忍為之練冠自昭公始也)所使教子不
令徙邊(禮記外有師傅内有慈母君命所使教子也何服之有史記漢武少時東武乳母常養帝詔)
(令乘車馳送乳母子孫奴婢横暴不忍致法有司請徙於邊郭舍人謂乳母曰入辭去勿疾行而數回顧乳母)
(如其言舍人叱之曰何不疾行陛下壯矣寧須汝乳帝悟乃不令乳母徙邊)抱元兼重
蔽射俱亡(桓靈寳初生魁偉奶母每抱詣温輒易人而後至重兼常兒也列女傳魏節乳母者魏)
(公子乳母也秦破魏皆誅諸公子乳母與公子俱亡秦軍追見爭射之乳母身蔽公子公子與乳母俱亡秦王)
(義之葬之以卿禮)增密求顧況慰諭姚坦(唐書韓晉公為浙西觀察使有)
(乳母通求外事公欲殺之密求顧況營救況詣公問之公曰天下皆知某守禮法乳母先犯之況曰公幼時早)
(𧺫夜臥即要乳母今為侯伯乳母焉用哉誠宜殺之也公遽捨之綱鑑益王元傑宋太宗第五子也王每有)
(過失翊善姚坦輒盡言規正左右教王稱疾帝憂甚召乳母問狀乳母曰王夲無疾徒以姚坦拘束不得自便)
(耳帝曰吾𨕖端士輔王為善今乃使我逐正人王年少豈解此也必汝輩教之耳杖乳母於後園召坦慰諭之)
率視窆封親為銘誌(韓文乳母李氏徐州人號正真為韓氏家乳其兒愈愈生)
(未再週月孤失怙恃李氏憐不忍棄去視保益謹遂老韓氏及見其所乳兒愈舉進士第歴佐汴徐州入朝為)
(御史國子博士尚書都官員外郎河南令娶婦生二男五女時節受慶賞愈輒率婦孫列拜進夀年六十四病)
(卒葬河南縣北愈率婦孫視窆封且刻其語於石納諸墓為銘下蘇子瞻乳母事見後志銘内)增
庶母妾稱少母符無外家(朱子語錄五峯稱妾為少母爾雅婦謂夫之庶母為)
(少姑居王符𫝊安定俗鄙庶孽而符無外家為鄉人所賤隱著書以譏當世得失不欲章顯其名故號潛夫)
不使潄裳每令進饌(禮記諸母不潄裳注曰諸母父妾之有子者潄浣也裳賤)
(服不使潄裳亦敬父之道也詣崔道固為宋諸王參軍被遣青州募人長史以下並道固道固諸兄弟逼其)
(所生母自致酒炙於客前道固驚𧺫謂人曰家無人力老親自執劬勞諸客皆知其諸兄所使咸拜其母母謂)
(道固曰我賤不足以報貴汝宜荅拜諸客皆歎美道固母子而賤其諸兄)屈節為妾受
聘持家(晉周顗母事見女𩔖陶陶侃母湛氏新淦人初侃父丹聘為妾生侃氏貧賤母紡績持家)
增慈母以貴父命皆居子室(禮慈母如母傳曰妾之無子者妾子之無)
(母者父命妾曰汝以為子命子曰汝以為母若是則生養之終其身如母死則喪之三年如母貴父之命也)
(又内則異為孺子室于宮中擇于諸母與可者必求其寬裕慈惠温良恭敬慎而寡言者使為子師其次為慈)
(母其次為保母皆居子室)慈不服喪妾弗世祭(上詳前慈禮喪服小記母與)
(妾母不世祭也注云不世祭者謂子祭之而孫不祭也)增保母為孺子室作
保母銘(上見慈母注眉蘇東坡銘保母墓先大夫之妾楊氏名金蟬山人年三十始隷蘇氏頽然順)
(善也為弟轍子由保母年六十八熙寧十年六月己丑卒葬于徐州屬纊不亂子由官于宋載其柩殯于開元)
(僧寺後八年軾自黃遷汝過宋葬之于宋東南三里廣壽院之西銘曰百世之後陵谷易位知其為蘇子之保)
(母尚勿毁也)增生母鞫獄得母棄官尋親(漢書杜羔有至性其父為)
(河北一尉而卒母非嫡經亂不知所之會堂兄兼為澤潞判官鞫獄私第有老婦辨對見羔出入竊語人曰此)
(少年狀𩔖吾夫訊之故羔母也遂迎侍而歸羔官至工部尚書東軒筆錄司農少卿朱夀昌方在襁褓而所)
(生母被出及長仕於四方孜孜尋訪不獲治平中官至正郎矣或𫝊其母嫁為關中民妻夀昌即棄官入關中)
(得母於陜州士大夫嘉其孝節多以歌詩美之)乞追母服泣奉親歸(東坡志林)
(蔡延慶所生母已亡不為服久矣聞李定不服所生母服為臺中所評乃乞追服則知蟹匡蟬緌不獨成人之)
(弟也始又曰謝用母馬氏苦於嫡還其母家改適孚溪用長知為馬所生日夜□天求得其母一日宿農家)
(有寡嫗彼此相告以故即馬氏也涕泣迎歸)來往兩家誕生二子(聞見錄陳)
(瓘之父與潘良貴之父情好甚密潘一日謂陳曰吾二人官職年齒相似獨一事不如公陳問之潘曰公有三)
(子我乃無之陳曰吾有一婢已生子矣當以奉借他日生子即見還既而遣至即了翁母也未幾還潘氏生良)
(貴其母遂來往兩家焉往江湖記聞乾道間單尚書夔生母本媵也生尚書後耿氏生侍郎延年及死尚書)
(侍郎爭葬其母事達朝廷孝宗曰二子毋爭朕為葬之衣冠之家以為美談)原孩幼五月
能言終日不嗄(莊子老聃曰舜之治天下使民心競民孕婦十月生子子生五月能言)
(老子嬰兒之未孩終日號而不嗄)原童丱稚齒童心(稚齒十歲也左傳魯昭)
(公年十九猶有童心)隅坐晏𧺫(禮記童子隅坐而執燭隅坐者不與成人並禮又曰孺)
(子早寢晏𧺫唯所欲食無時注孺子幼子也)羈貫總角(榖梁云子生羈貫成童成童不)
(就師父之罪也羈貫謂交午翦髮也詩總角丱兮)負劒舞勺(禮記負劒辟咡詔之則掩)
(口而對謂若負劒抱之也又曰十三學樂誦詩舞勺)不衣裘能奉雉(又曰童子不衣)
(裘裳言太温也以𫝊竪牛母曰予子長矣能奉雉從我蓋五六歲)佩韘佩觿不踴
不杖(詩童子佩觿童子佩韘廬禮記童子哭不偯不踴不杖不菲不注不僃禮也)
乳母四
增鳳凰九子(談藪宋何承天為著作郎時新著作多貴游少年或戲承天為妳母承天曰鳳凰將)
(九子妳母何嫌耶)
乳母五
增誌銘宋蘇子瞻乳母銘曰乳母任氏名採蓮眉州眉
山人父遂母李氏事先夫人三十有五年工巧勤儉至
老不衰乳母亡姊八娘與軾養視軾之子邁迨過皆有
恩勞從軾官於杭密徐湖謫於黃元豐三年八月壬寅
卒於黃之臨皐亭享年七十有二十月壬午葬於黃之
東阜黃岡縣之北銘曰生有以養之不必其子也死有
以葬之不必其里也
御定淵鑑𩔖凾卷二百五十一
