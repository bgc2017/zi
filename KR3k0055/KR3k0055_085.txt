欽定四庫全書
御定淵鑑𩔖函卷八十
設官部二十(兵部尚書員外郎附)(郎附中兵部郎中附方郎員外郎)
(庫部郎中駕部郎中)(員外郎附員外郎附)
兵部尚書一(侍郎附)
原杜氏通典曰周禮夏官大司馬之職掌以九伐之法
正邦國制軍詰禁以紏邦國領校人牧師職方司兵之
屬即今兵部之任也魏置五兵尚書(周官有司兵掌五兵五盾各辨其物)
(與其等以待軍事五兵之名當出於此鄭司農云五兵者戈殳戟酋矛夷矛也)五兵謂中兵外
兵騎兵别兵都兵也晉初無太康中乃有五兵尚書而
又分中兵外兵各為左右(按晉雖分中兵外兵為左右與舊五兵為七曹然尚書惟)
(置五兵而已無七兵尚書之名至後魏始有七兵尚書耳今諸家著述或謂晉太康中置七兵尚書誤矣)宋
五兵尚書惟領中兵外兵二曹餘則無矣齊梁陳皆有
之後魏為七兵尚書北齊為五兵統左中兵(掌諸都督告身諸宿)
(衛官)右中兵(掌畿内丁帳事諸兵力士)左外兵(掌河南及潼關以東諸州丁帳及發召諸兵)
右外兵(掌河北及潼關以西諸州所典與左外兵同)都兵(掌鼔吹太樂部小兵等事)五曹
後周置大司馬其屬又有兵部中大夫小兵部下大夫
其職並闕至隋乃有兵部尚書統兵部職方駕部庫部
四曹盖因後周兵部之名兼前代五兵之職唐龍朔二
年改兵部尚書為司戎太常伯咸亨元年復舊光宅初
改為夏官神龍元年復舊天寳十一年改為武官至德
初復舊掌武官𨕖舉總判兵部職方駕部庫部事其分
領𨕖舉亦為三銓制如吏部(尚書所掌謂之尚書銓侍郎所掌其一為中銓其一)
(為西銓銓各有印)增文獻通考曰宋兵部判部事一人凡籍
武官軍師卒戎之政令悉歸於樞密院其𨕖授小者又
歸三班本曹但掌三駕儀仗鹵簿字圖釋奠武成王廟
及武舉事歲終以義勇兵箭手寨兵之數上於朝元豐
更制惟民兵馬政權隸樞密院武官銓𨕖并歸吏部五
年詔應緣義勇保甲事並隸樞密院其餘民兵悉隸兵
部以什伍之法教民為兵以𨕖舉之法試武士以鹵簿
字圖分布儀衛以郡縣之圖周知地域凡廂軍蕃兵剰
員及金吾街仗司人兵稽其數而振飭其藝大將出征
告捷於廟破賊露布以聞臣僚之家宣借兵級與夫蕃
夷屬戶授官封襲之事皆掌之建炎三年并衛尉寺隸
焉分案十曰賞功曰民兵衛曰廂兵曰人從看詳曰帳
籍告身曰武舉曰蕃官曰開拆曰知雜曰檢法續文
獻通考曰遼北面有北樞密院掌兵機武銓羣牧之政
視兵部南面兵部尚書下侍郎郎中員外並同吏部
金兵部尚書一員正三品掌兵籍軍器城隍鎮戍廐牧
舖驛車輅儀仗郡國圖志險阻障塞遠人歸化之事
元制兵部尚書三員正三品掌天下郡邑郵驛屯牧之
政令凡城池廢置之故山川險易之圖兵站屯田之籍
遠方歸化之人官私芻牧之地駞馬牛羊鷹隼羽毛皮
革之徵驛乘郵運祗應公廨皂隸之制悉以任之世
祖中統元年以兵刑工為右三部置尚書二員總領三
部事至元元年别置工部以兵刑自為一部二十三年
定尚書以二員為額明初沿唐宋之制設兵部尚書
侍郎之職掌天下軍衛武官𨕖授之政令仍屬中書省
洪武十三年革中書省陞六部每部分四子部兵部其
屬有四曰司馬曰職方曰駕部曰庫部二十九年司馬
為武𨕖駕部為車駕庫部為武庫職方仍舊俱稱清吏
永為定制大征伐大簡練武官勲祿品命圖志鎮戍烽
堠鑾輿車乘𫝊驛廐牧戎器儀仗之庶務靡有不統兵
部改置北京肇自永樂辛丑其提督團營初總於世勲
宿將自土木之變命兵部尚書于謙不妨部事統督軍
務嗣後歴年提督不同俱以尚書不妨部事提督矣
原杜氏通典曰侍郎隋煬帝置唐因之龍朔二年改為
司戎少常伯咸亨元年復舊他時曹名或改而官不易
舊制一員總章元年加一員掌署武職武勲官三衛及
兵士以上簿書朝集祿賜假使差發配親士帳内考覈
及給武職告身增文獻通考曰宋南渡後長貳互置
續侍郎二員隆興常置一員續文獻通考曰遼南面
兵部侍郎同吏部金兵部侍郎一員正四品元至
治三年增侍郎二員品秩與吏部同明兵部左右侍
郎各一人嘉靖二十九年俺答犯京師改王邦瑞為兵
部左侍郎協理戎政專一操練遂定為常制
兵部尚書二
增職林曰尚書大司馬亦曰夏卿職儀曰雎鳩氏司
馬也釋名曰周成王時畢公為三公兼領司馬之職
北齊元景安遷七兵尚書時初築長城鎮戍未立詔
景安與諸將緣塞以備守督領既多且所部軍人富於
財物遂貨賄公行文宣遣使推案惟景安纖毫無犯帝
以所歛贓賄賜之以彰清節宋中興繫年錄曰兵部
尚書王庶論制敵之道在於民昔周文王問太公以為
國之道太公曰愛民而已兵書無不本諸愛民者上歎
曰大臣才也遂拜樞密副使獻徵錄曰明唐鐸除兵
部尚書上嘗稱之曰鐸自友廷臣至今三十餘載其人
交不知變節絶不出惡聲其見恩遇如此又曰劉大
夏為兵部尚書受知孝宗每朝罷𫝊宣循御陛而上面
與商榷時事雖公輔近貴有不預聞者嘗召對自旦至
午憊不能行命司禮太監李榮扶掖而出又曰張悅
字定菴改南兵部尚書參贊機務恩威並行將帥悅從
嘗謂人曰古之聖賢凡所欲為至公無私故其事業光
明俊偉今之人去古遠矣竭其公忠猶恐不至況復濟
以私乎或有言善讀書不善作官者公笑曰此正不善
讀書耳又曰王繼字述之弘治間改南兵部尚書中
貴李廣以左道見寵任權傾中外大臣競賄結之多驟
遷樞要者公獨不與之通戊午廣懼罪飲藥死科道官
劾論交通大臣某某上憫其人衆悉宥之翼日早朝空
班謝罪惟公與兵書鈞陽馬公弗預垂紳屹立無怍色
(以上尚書)六典曰兵部侍郎夏官小司馬中大夫之任也
續會要曰尚書掌武舉地圖車輦甲械之政令而侍
郎為之貳唐書曰盧承慶遷民部侍郎太宗尋令檢
校兵部侍郎仍知五品𨕖事承慶辭曰𨕖事職在尚書
臣今掌之便是越局太宗不許曰朕今信卿卿何不自
信也又曰韓臯資質厚重有大臣器為兵部侍郎號
為稱職宋周益公集曰李文敏公邴召為兵部侍郎
時苖劉反露刃宫門上登樓撫諭公亟趨前叱苖劉等
兇燄稍息公扣宰相朱勝非問計策傅等皆在公反覆
辯詰人為公危公無懼色太后垂簾勝非奏曰自變故
以來能助朝廷者惟李邴鄭瑴乃除公翰林學士上親
賜札略曰卿毅然正辭氣折羣醜萬衆動色具臣靦顔
獻徵錄曰明寇天叙字子惇改兵部侍郎朝野屬望
時有言官繫獄問重辟者一大臣欲疏救謀於天敘天
敘曰祗成君子名耳不能救彼也其人問故答曰須同
諸法司請於當路者使恩出於上則可從之言官果得
緩誅又曰陶諧字世和起貳本兵日夕考求職方險
要諸將勇怯思欲頓刷九邊之弊及會議朝事侃侃必
竭盡所見以習尚浮靡大異弘治時每形慨歎人稱為
古君子(以上侍郎)
兵部尚書三
增圻父夏官(周書云圻父薄違農父若保宏父定辟注云圻父政官司馬也下詳前一通)
(典)西曹南省(文苑英華云崔融字安成齊州人有吏部兵部𨕖人議伏望詔東西二曹)
(兩都分簡東謂吏部西謂兵部也士唐書曰李輔國為兵部尚書南省視事使武戎装夾道)統六
師掌九伐(周官司馬掌邦政統六師平邦國周禮大司馬以九伐之法正邦國)以三
公領為宰相兼(上見二釋名下姚崇事)清以奉國忠於事
君(山堂肆考曰唐屈突通為兵部尚書從秦王平薛仁杲時賊珍寳山積諸將争取之通獨無所取帝聞之)
(曰清以奉國名定不虚特賚金錢六百兩綵十段寳又僖宗時杜羣懿為兵部尚書朱玫兵逼乘輿帝走雞)
(是時棧道為山南石君涉所毁天子間關險阻羣懿從之未嘗暫去側帝勞曰卿盖古所謂忠於所事者耶)
事皆暗記知無不言(唐書曰姚崇三為宰相兼兵部尚書屯戍斥堠士馬儲械)
(無不暗記兼宋朱文公撰黃端明碑云黃中諡簡肅為兵部尚書侍讀每當入直上常先遣人候視至則亟)
(召入坐語從容月必一再見公知無不言)願寬逐臣可屬大事(唐職林云王起)
(字舉之為兵部尚書文宗數訪以時政起因積雨願寬逐臣獻徵錄曰明戴金字純夫陞兵部尚書首陳安)
(攘大計十二事上省覽嘉悅謂戴尚書可屬大事命斟酌舉行)自得岐路惟飲江
水(唐職林云朱漼為兵部尚書自得岐路必當大用封川多方沮之獻徵錄曰明屠楷改南兵部尚書明)
(年懇辭機務得允歸途送者填塞或相聚輙稱曰公惟飲江水去耳惜乎不可挽焉)邦竒剛直
于謙機敏(獻徵錄曰明韓邦竒字汝平正德間累陞兵部尚書性剛直尚節㮣端潔方正人不)
(敢干以私威望稜稜先又于謙為兵部尚書時立春日正值交泰節衆議以行慶賀然後迎春或以迎春而)
(後慶賀俱未定議俄而謙至衆質之謙曰迎春宜先衆曰何據曰不見春王正月春加王上宜先迎春衆是之)
(其機敏一時無出其右以上尚書)奏四事獻三經(言行錄曰宋周文忠公權兵部)
(侍郎首奏四事曰重侍從增臺諫擇監司郡守上曰皆今日要務也獻徵錄曰胡世寧起兵部侍郎前謫遼)
(東熟知京東一帶利病進備邊二十五事復憂時事獻三經講議引大學秦誓好惡之章以戒媢嫉尚書惟辟)
(作福之章以重威福易大𫝊不出戶庭之章以慎幾微辭多中羣忌)召詢時政入守
内職(唐書曰韋澳遷兵部侍郎與同僚蕭寘深為宣宗所遇每二人同直無不召見詢訪時事凡有邦國)
(刑政大事中使𫝊宣草詞澳心欲論諫即曰此一事須降御札方敢施行遲留至旦必論其可否上多從之)
(韓愈上兵部李侍郎書云閣下今者入守内職為朝廷大臣當天子新即位汲汲於理化之日出言舉事宜必)
(施設既有聽之之明又有振之之力甯戚之歌鬷明之言不發於左右則後而失其時矣)獨對三
留入奏八事(唐書曰蔣伸為兵部侍郎宣宗雅愛信之每見必咨天下得失伸三起三留曰)
(他日不復獨對卿矣伸不喻未幾以本官同平章事之東都事略宋許將入為兵部侍郎條奏八事以為兵)
(事有三曰禁兵曰廂兵曰民兵馬之事有三曰養馬曰市馬曰牧馬兵器之事有二曰繕作曰給用)願
佐司馬還貳圻父(東萊集曰王居正遷兵部侍郎兼直學士院公辭曰臣愚不足以集)
(二事願盡力佐司馬不受直院事曲阜除陳塤制云六卿之亞皆高𨕖也夏官實主武還貳圻父用均爾勞)
(侍以上郎)
兵部尚書四
增以槐易榆(山堂肆考曰唐吳凑為京兆尹以其能政所兼兵部尚書先是街樾皆蒔榆後街𣗳缺)
(司植榆以補之凑曰榆非九衢之玩亟命易之以槐及槐隂成而凑卒人指樹而懷之)恭守戎
曹(許公集云恭守戎曹訓齊武部簡稽之務軍國是殷)夏官古卿(歐陽公謝表云云)
奏停參辭(唐書曰諸道新授方鎮節度使等執弓弩帶器仗就尚書省兵部參辭令狐楚奏云軍國)
(異容古今定制事不由舊斯為改常未聞省閣之門忽納弓刀之器如須參謝即具公服上從之)疏
劾衝突(言行錄曰上祀南郊蘇軾以兵部尚書為鹵簿使上因太廟宿齋行禮畢特至青城忽有赭傘)
(犢車并青盖犢車百餘乘衝突而來公呼御營廵檢使立車前曰西來誰何敢爾亂行曰皇后并某國太夫人)
(某大長公主也公即於青城上疏劾之明日使傳命申敕有司嚴整仗衛)免農器錢(遼史曰耶)
(律隆運總二樞府事以南京平州歲不登奏免百姓農器錢及清平諸郡商賈價從之)下令逐
安禪(又張澯字仲湜轉兵部尚書條上時務八事多報可守備廳故有審事官甚貪横澯奏革之仍著為)
(令人大稱快四方遊僧多贅聚梵刹名曰安禪主之者皆貴豪也澯曰是將惑衆且蠧財下令逐之即日散去)
窮張不用銀器(又張本字致中為兵部尚書直諒通敏持身廉介有大臣風成祖嘗宴近)
(臣各設銀器一案因以賜之惟本坐案皆設陶器諭曰卿號窮張銀器不知用也本頓首謝以上尚書)
夏卿之亞(唐張九齡為裴光庭碑云兵部侍郎圻父之貳夏卿之亞)佐平邦國(白集)
(柳公綽兵部侍郎制云惟兹夏官實掌戎政簡稽調補今方其時司馬貳卿佐平邦國)入參機
務(翰苑新書曰太宗以楊宏禮有文武才擢為兵部侍郎入參機務出統衆攻戰太宗曰越公兒郎故有家)
(風矣)綽繼門風(舊唐書曰盧元輔字子望杞子也為兵部侍郎元輔自祖至曾以名節著於史)
(冊元輔簡潔貞方綽繼門風歷踐清貴人亦不以父之醜行為累人士歸美)條上邊事(中興)
(繫年錄云宋兵部侍郎張燾力詆拜詔之議秦檜患之燾託疾在告檜使樓炤諭之曰北扉闕人上欲以公為)
(直院宜早出燾大駭曰愈不敢出矣若使我草國書豈能曲徇意旨哉燾嘗思之不過一去檜不能奪遂止)
手畫形勢(北盟會編云宋王敏節公庶為兵部侍郎對便殿口陳手畫秦隴形勢利害上大喜)
(即日遷兵部尚書)兩熊夾一馬(獻徵錄曰明熊翀字鵬霄孝宗朝改兵部侍郎時大司馬)
(即馬文貞公而侍郎有左熊右熊翀為左熊京輦有兩熊夾一馬天下太平之謠孝宗呼為熊鬍子而不名)
(以上侍郎)
兵部尚書五
增詩唐包佶酬兵部李侍郎晩過東廳之作曰酒禮慙
先祭刑書已曠官詔馳黃紙速身在絳紗安聖位登堂
静生徒跪席寒庭槐暫摇落幸為入春看
增箴明宣宗兵部箴曰部以兵名實古司馬詰是戎兵
以固華夏凡厥武臣疇過敘勲乘馬在坰考牧用蕃車
駕輿服城戍郵驛守經制宜皆爾之職董之以卿承以
衆僚簡畀維賢庶其昭昭爾宜懋兹敬其朝夕顧諟勿
忘以熙庶績書有明訓儆戒無虞兹用敉寧其可弗圖
怠則隳政貪則亂法毋為泄泄毋為沓沓職所宜為式
克愼修福祿攸集永孚於休思古良臣鞠躬盡瘁用是
作箴以勵有位
增制唐蘇頲授張仁愿兵部尚書制曰具官張仁愿有
將相之才樹忠公之績入稱三傑帷幄所以運籌出總
六師塞垣由其卧鼔懸利器而御物自中於桑林推素
心以得士更成於李徑洎養疾歸休辭榮及禮用旌渭
濱之兆空想穎陽之問乞言繄頼寵德攸宜佇增題劍
之榮更遂揮金之樂錢珝授陸扆兵部尚書制曰周
之九法歷代用焉進賢興功以分厥職故夏官之重高
位久虚則有嘗秉化權方臨邦教惟人之命我不敢私
具官陸扆頃以宏博奉吾論思繼令祖之典謨去邪辭
之枝葉洎當大用且屬多虞執政雖新犯顔已急我則
有違蹇叔爾詎不如王陵剖竹遂行伏蒲未足還好爵
而來惟辨色掩閑門而退乃韜光考之中庸有以自得
往次六卿之首無輕一等之遷進賢興功必在敦故
李嶠授唐奉一兵部侍郎制曰參貳百揆樞衡九法是
司邦政尤切帝難具臣唐奉一宇量深明襟懷雅正文
場得雋翰苑推工瑣闥内朝致延譽之美珪符出守樹
威恩之績永言禁暴事切安人俾昇五戎之府佇諧九
流之𨕖孫逖授李彭年兵部侍郎制曰敕具官李彭
年清和禀識博雅為文堅貞懷匪石之心果斷有刜鐘
之利夏卿之亞歲調方殷缺官而擇至公斯在宜副才
難之𨕖將觀試可之能白居易授柳公綽罷鹽鐵守
夏官兵部侍郎制曰敕具官柳公綽昔先皇帝知爾有
才元和以來應用不暇及領榷筦漕運之務屬陵寝郊
丘之禮財給事集時乃之功宜有轉移以均勞逸況聞
牢籠無遺利課督有常規今詔刑部尚書播代之亦令
守而弗失朕將興理化先務根本凡百職事悉歸有司
惟兹夏官實掌戎政簡稽調補今方其時司馬貳卿佐
平邦國是爾本職無忘增脩
增表宋蘇軾拜兵部尚書謝表曰恭惟先帝復六卿之
名本欲後人識三代之舊古今殊制閑劇異宜武𨕖隸
於天官兵制總於樞府故司馬之職獨省文書盖紀其
實也今本曹所掌惟諸州廂軍名籍及每大禮别書寫
蕃官加恩告雖有所轄司局如金吾街仗司騏驥車輅
象院法物庫儀鸞司不過每季郎官一往耳名存實亡
一至於是
增記宋周必大兵部長貳題名記曰大小司馬著於周
官歷代沿革可考也本朝倣唐六典曰兵部凡民兵廂
軍蕃兵剰員武舉投試武藝金吾衙司人兵及大將出
征告廟破賊露布鹵簿字圖若蕃彝屬戶授官封之事
皆主之曰職方凡天下地圖城隍堡寨烽堠之數蕃彝
歸明内附之事皆主之曰駕部掌凡輦輅車乘廐牧雜
蕃乘具𫝊驛之政令辨其出入之數曰庫部掌凡軍器
儀仗鹵簿法式隨軍防城什物及凡供帳之事是為四
司而其主判率用他官所謂長貳姑以寄祿而已尚書
今銀青光祿大夫也侍郎今正議大夫也位序既高非
宰執侍從鮮能至故方任事時自揚乃職有如歸班猶
弗敢替盡規之義名公鉅卿磊落相望抑有由也元豐
肇新官制尚書從二品侍郎從三品實坐曹治事名稍
正矣而武𨕖隸天官兵政歸西府其職視唐猶簡况於
成周乎雖然古號六卿今曰近臣使其告猷可以沃上
心陳力可以大厥官則天下國家將隂受其賜烏在事
之繁簡也
兵部郎中一(員外郎附)(今武𨕖司)
原杜氏通典曰兵部郎中按歷代兵部曹皆有郎其尚
書中或單為郎或置郎中(例在吏部郎中篇)隋初為兵部侍郎
煬帝除侍字改為兵部曹郎武德三年改為兵部郎中
龍朔二年改為司戎大夫咸亨元年復舊掌與侍郎同
員外郎增隋文帝置兵部員外郎煬帝改為兵曹
承務郎武德三年復舊其後曹改而官不易職員令
云兵部郎中掌武職勲官二衙及兵士勲書朝集祿賜
假告差發武職告身之事唐百官志兵部郎中二員
一員掌判帳及天下武官之階品衛府之名數一員掌
判簿以總軍戎差遣之名數唐職林兵部郎中周大
司馬屬官軍司馬下大夫之任也亦曰中兵下大夫
文獻通考曰宋建炎三年詔兵部兼職方駕部兼庫部
隆興初詔駕部兵部郎官共一員兼領自是四司合為
一矣厥後間或並置若從軍或將命於外則假以為寵
續文獻通考曰遼南面兵部郎中員外郎並同吏部
金兵部郎中一員從五品員外郎二員從六品主事
二員從七品元兵部郎中二員員外郎二員主事二
員品秩與吏部同元史趙孟頫授兵部郎中至元鈔
法滯澀不能行詔遣尚書劉宣與孟頫馳驛至江南問
行省丞相慢命之罪凡左右司官及諸路官則徑笞之
孟頫受命而行比還不笞一人續文獻通考曰明兵
部武𨕖清吏司郎中一人員外郎一人主事一人添設
武𨕖郎中一人主事四人掌武官𨕖陞襲替功賞之事
以贊尚書獻徵錄明陳愷字企元弘治中授武𨕖主
事歴員外郎郎中武𨕖固劇司怨叢勢軋愷一意奉公
杜門自守盖其任也久久則精而私弊盡絶其守也堅
堅故一而私謁不行一時武𨕖稱得人大司馬鈞陽馬
公舉其屬謂愷可備方岳之任又路迎字賓𤾉累至
兵部郎中與堂邑穆孔暉武城王道同師事王守仁專
務講學以相切劘(以上郎中)沈存中筆譚兵部員外郎范
祥請為鈔法令商人就邊郡入錢四貫八百售一鈔至
解池請鹽二百斤任其私賣得錢以實塞下省數十郡
搬運之勞此即開中給引之始獻徵錄明許論字默
齊以少從父襄毅公進兄莊敏公誥文簡公讃習知邊
事及筮仕兵曹耳濡目染著為九邊圖論古未有也辛
賢父子相繼將軍祭彤兄弟並參師律厥有自哉繪寫
進呈上嘉納之付各邊行之(以上員外郎)
兵部郎中二
增居外省兼職方(元微之行楊嗣復制兵部郎中二員一在侍從一居外省中興題)
(名記云建炎中省冗職以兵部郎中并兼職方司)公務脩整職事弛慢(唐書)
(曰裴光庭轉兵部郎中沉静少言寡交遊既歷清要人未之許及在職公務脩整衆皆歎服五代史曰梁蕭)
(愿宰相傾之子性淳謹承事父母未嘗不束帶而見然嗜酒無節職事弛慢嘗為兵部郎中掌告身印頗怠職)
(事父傾為吏部尚書代愿視郎篆其散率如此)奏決兵檄增給驛鈔(翰苑新書)
(曰唐姚崇為夏官郎中契丹擾河北兵檄叢集崇奏決若流武后賢之拜侍郎元史曰趙孟頫至元中授兵)
(部郎中兵部總天下諸驛時使客飲食之費幾至十倍於前吏無以供給強取於民不勝其擾遂請於中書增)
(鈔給之)吏幹有稱襲官無滯(合璧事𩔖曰唐李憕驟歷兵部郎中憕有吏幹)
(明於稽按甚有當官之稱謝獻徵錄曰明李學詩三遷至武𨕖郎中每逄𨕖日即人事竟日坐署中校其功)
(過秋毫之奸無不燭照掾有奸欺輙笞罵之曰若以我為何等郎撓吾法者立死矣故掌𨕖數年曹掾見之凜)
(凜而武吏以時襲官無所留滯以上郎中)能益百姓分掌二人(山堂肆考)
(曰唐魏徵薦杜正倫為兵部員外郎太宗勞之曰朕舉賢者非朕獨私以能益百姓也六典云兵部員外郎)
(二人一人掌貢舉及雜請之事凡應舉之人有謀略才藝平射筒射皆待命以舉若州府歲貢皆勘貢文狀而)
(引試焉一人掌𨕖院謂之南𨕖曹每歲𨕖人有解狀簿書資歷考課必由之以覈其實乃上三銓進用則書焉)
詳決功狀條論互市(翰苑新書曰唐張嘉貞為兵部員外郎時功狀盈几郎吏)
(不能決嘉貞為詳處不閱旬而庭無稽牒侯獻徵錄曰明楊繼盛字仲芳遷兵部員外郎時咸寧仇鸞驟得)
(兵政驕且畏敵請於二邊互市市馬仇鸞主之奉以中國幣帛議遣使公乃上疏條論其十不可五謬上壯之)
(仇鸞恌憤曰豎子目不知兵宜其易之乃密疏云云上意遂中變下公錦衣獄貶狄道典史以上員外郎)
兵部郎中三
增制唐蘇頲授李懷讓兵部郎中制曰具官李懷讓直
方在心清而轉勁通明應務吏必兼文故能譽滿簮纓
望華臺署鷞鳩作主雖參聽棘之言司馬訓兵重踐握
蘭之任元稹授蕭祐兵部郎中制曰佐夏官理邦國
以平不若辨九伐九法之重輕稽五兵五楯之衆寡非
踐更臺閣從容聞望者不在兹位流品既清𨕖任彌重
具官蕭祐才行忠信達於予聞課吏陟明誕若攸職拾
青紫於儒術擅金石之揮毫允謂賢能宜當慰薦賈
至授敬羽武部員外郎兼殿中侍御史制曰敇某美才
多適直道滅私通明可以斷疑貞固足以幹事自持風
憲紏逖回邪不吐茹於剛柔有鷹鸇之搏擊與能褒美
俾轉臺端載執謙光思弘讓節宜遂其懇志退守本官
增記宋周必大兵部郎官題名記曰本朝除郎之路雖
廣而其要有三館閣一也寺監丞二也監司郡守三也
近歲窒其二卿監或可徑至而郎非歷監司郡守不可
得其不輕而重也較然矣司馬列屬四中興初僅嘗備
官建炎三年夏始以駕兼庫以兵兼職方其𨕖清故平
居無事多處文學之臣其權重故從軍若將命則往往
假以為寵此其大略也
職方郎中一(員外郎附)(今職方司)
原杜氏通典曰職方郎中按周禮夏官有職方氏掌天
下之圖辨九州之國歷代無聞至後周依周官隋初有
職方侍郎煬帝除侍字武德中加中字龍朔二年改為
司城大夫咸亨元年復舊掌地圖城隍鎮戍烽堠防人
路程遠近歸化道渠員外郎周官夏官職方上士
後周依周官隋改置與戶部員外郎同增翰苑新書
宋建炎三年并省冗職以兵部郎中兼職方文獻通
考曰職方掌天下地圖以周知方域之廣及城隍堡寨
烽堠之事蕃夷歸誠内附之事續文獻通考曰明兵
部職方清吏司郎中一人員外郎一人主事一人添設
職方郎中一人主事四人掌地圖軍制城隍鎮戍簡練
征討關津之事以贊尚書
職方郎中二
增舊唐書曰韋温字宏育姚勖知河隂縣嘗雪冤獄鹽
鐵使崔琪奏加酬奬乃令權知職方員外郎制出令勖
省上温執奏曰國朝已來郎官最為清𨕖不可以賞能
吏上令中使宣諭言勖能官且放入省温堅執不奉詔
乃改勖檢校禮部郎中翌日帝謂楊嗣復曰韋溫不放
姚勖入省有故事否嗣復對曰韋温志在銓擇清流然
姚勖士行無玷梁公崇之孫自殿中判鹽鐵案陛下奬
之宜也若人有吏能不入清流孰為陛下當煩劇者此
衰晉之風也獻徵錄明劉大夏調職方郎中舉用守
將有暮夜懷金謝之者却不受又明練於天下事所奏
覆多當上意大司馬倚之若左右手又臧應奎字賢
澂正德中授南兵部職方司時中官以進貢多索船利
私載縻金害民奎悉裁省又周鳴字岐鳳陞職方員
外郎時方清理軍籍職方多事人謂鳴儒者必不勝其
煩及事至剖決無滯人始服其能又鄭曉字窒甫授
職方主事日就省中羅九朝故牘閱之凡天下阨塞士
馬虚實強弱之數盡考覈而得其故大司馬金公素重
曉屬之曰子好學幸為我著九邊圖公於是屬槀為撰
次圖志三十卷士林争𫝊之又楊大章字章之先改
刑部主事公論殊不厭大章曰吾方憂職之不稱豈以
刑部為少耶未幾雲中兵亂廷議𨕖部僚有才望者副
給舍往大章乃改職方司主事召募兵勇布置悉當要
害人皆稱之
增詩唐韋應物寄職方劉郎中詩曰相聞二十載不得
展平生一夕南宫遇聊用寫中情端服光朝次羣列慕
英聲歸來坐粉闈揮筆乃縱横始陪文翰遊歡燕難久
并予因謬忝出君為沉疾嬰别離寒暑過荏苒春草生
故園兹日隔新禽池上鳴郡中永無事歸思徒自盈
增制唐常衮授杜寂職方郎中制曰敇具官杜寂端一
其誠周通於事久於膳部頗有敏才亦既詳達不忘恭
愼掌我方志宜從序遷賈至授李何忌職方員外郎
制曰誥右補闕李何忌後進人物一時雋𨕖或丕承清
緒多負美才或直言正詞有犯無隠或繡衣持斧擿伏
擒姦或馳譽翰林文詞藻麗或知名吏道政事詳密在
邦必達歷試有聞宜居鴛鷺之列俾宏準繩之紀
庫部郎中一(員外郎附)(今武庫司)
原杜氏通典曰庫部郎中按周官有司甲掌戈盾弓矢
之長各辨其物以待軍事魏尚書有庫部郎晉因之宋
庫部主兵仗(文帝宴會顧琛詭對兵仗見後事實)歷代或有或闕後魏北
齊庫部屬度支尚書掌凡戎仗器用後周有武藏中大
夫隋屬兵部初為庫部侍郎煬帝除侍字武德中加中
字龍朔二年改為司庫大夫咸亨初復舊天寳十一年
又改庫部為司庫至德初復舊掌軍器儀仗鹵簿法式
及乘輿等員外郎周官有司兵中士後周有小武
藏下大夫隋改置與戶部同增翰苑新書宋建炎三
年以駕部兼庫部文獻通考曰庫部掌軍器儀仗鹵
簿法式隨軍防城什物及凡供帳之事續文獻通考
曰明兵部武庫清吏司郎中一人員外郎一人主事一
人添設武庫主事二人掌戎器符勘尺籍武學薪隸之
事以贊尚書
庫部郎中二
增南史顧琛字宏瑋遷尚書庫部郎元嘉七年文帝遣
到彦之經略河南大敗悉委棄兵甲武庫為之空虚文
帝宴會有歸化人在座上問琛庫中仗猶有幾許琛詭
辭答有十萬人仗舊庫仗秘不言多少上既發問追悔
失言及琛詭對上甚善之唐國史補省中語云中行
刑戶不博前行駕庫下天中記宋江智深元嘉末除庫
部郎中時高流官序不為臺郎智深門孤援寡獨有此
𨕖意甚不悅固辭不拜獻徵錄明李昆字承裕武宗
時陞兵部武庫司郎中一日吏檢庫中年久文卷獲一
匣若貯金者漫無可稽吏密以白昆笑而不答乃會衆
啓視之有金四百餘兩即移付公帑又王積字子崇
進武庫司郎中故所隸風馬船千餘艘以備上供物郊
廟香幣軍需甲仗者分屬諸衛每一船敝輙衛校士自
補破産者相望至有雉經溺水以徇長年二萬餘散攝
諸郡縣吏因緣為隠匿至者僅六千人船日以減耗公
既任武庫久熟計利弊十餘事上之部為言於朝始以
武庫餘羡水衡錢治船不以累衛校士而郡縣所隠匿
長年悉出為官用著為令又陸震字汝亨陞武庫司
員外郎吏曰宜持帕往謁印綬監震獨不往遂移疾欲
歸官長日使人速出視事吏胥郎曹迭往催廹不得已
復出視事
增詩唐盧綸寄贈庫部王郎中(時充折糴使)詩曰諤諤漢名
臣從天令若春敘辭皆詔旨稱宦即星辰草木承風偃
雲雷施澤均威懲治粟尉恩洽讓田人泉貨方將散京
坻自此陳五營俱益竈千里不停輪未遠金門籍旋清
玉塞塵碩儒推慶重良友頌公頻鶴髮逄新鏡龍門躍
舊鱗荷君偏有問深感浩難申
增制唐賈至授趙良弼司庫員外郎制曰敇某以敬直
方内義形於色藴帷幄之謀略眞士林之忠良元戎起
行師出以律將謀韓厥之職宜𨕖子方之智俾登仙署
仍佐中權白居易授衢州刺史鄭羣庫部郎中齊州
刺史張士階祠部郎中制曰敕具官鄭羣等今之正郎
班望頗重中外要職多繇是遷故其所𨕖不得不愼羣
與士階久典名郡謹身化下有循吏之風會課陟明宜
當是𨕖國之大事在祀及戎一掌祠曹一司武庫各須
其要爾宜敬之
駕部郎中一(員外郎附)(今車駕司)
原杜氏通典曰駕部郎中按周官夏官之屬有輿司馬
又有校人主馬之官又有牧師掌牧放又有巾車掌公
車之政及王之五路此皆駕部之本也魏晉尚書有駕
部郎宋時駕部屬左民尚書齊亦有之後魏與北齊並
曰駕部郎中後周有駕部郎中大夫屬夏官隋初為駕
部侍郎屬兵部(辛公義為駕部侍郎勾檢馬牧所獲十萬餘匹文帝喜曰惟我公義奉國竭忠)
煬帝除侍字武德三年加中字龍朔二年改為司輿大
夫咸亨初復舊天寳中改駕部為司駕至德初復舊掌
輿輦𫝊乘郵驛廐牧司牛馬騾驢闌遺雜畜開元十八
年閏六月敕比來給𫝊使人為先𫝊馬事頗勞煩自今
以後應承𫝊者宜給紙劵二十三年十月敕新給都督
刺史並關三官州上佐並給驛發遣二十八年六月敕
有陸驛處得置水驛自二十年以後常置館驛使以他
官為之員外郎周官有輿上士後周有小駕上士
盖其任也至隋置與戶部同增續會要曰宋駕部司
事一人以無職事朝官充輿輦車乘隸於太僕傳驛給
受出於樞密院廐牧之政總於羣牧司本司無所掌元
豐改制郎中員外郎始實行本部事文獻通考曰駕
部掌輦輅車乘廐牧雜畜乘具𫝊驛之政令辨其出入
之數建炎三年詔并太僕寺隸焉太僕有騏驥車輅二
院(左右騏驥院監官二員以武臣充掌司國馬總教駿四指揮之衆以養餧諸馬每一指揮百人為額車)
(輅院掌供乘輿法物)題名記隆興初復裁内外官於是駕部又
當省而郎適贊讀王府有詔聽留需其遷勿補闕後間
或並置要為有故而一員之制定矣續文獻通考明
兵部車駕清吏司郎中一人員外一人主事一人添設
車駕郎中一人主事二人掌輦乘衛守廐牧𫝊郵之事
以贊尚書
駕部郎中二
增職官分紀北齊馮子琮為駕部郎中攝庫部孝昭帝
閱簿領試令口陳子琮闇對無有遺失唐李靖在隋
為駕部員外郎左僕射楊素拊床謂曰卿終當至此
唐崔元亮字晦叔為駕部員外郎清謹介特意澹如也
天中記王翰字子羽并州人長史張嘉貞厚遇之翰
自歌以舞屬嘉貞神氣軒舉自如張說至禮益加舉超
拔羣𩔖擢為駕部員外郎家畜聲伎目使頤令自視王
侯人莫不惡之常衮駕部郎中制從容管劇每識通
而理當唐書畢諴字存之為駕部員外郎故事要家
勢人以倉駕二曹為辱諴沛然如處美官
增詩唐鄭谷送駕部鄭郎中三十八丈曰香浮玉陛曉
辭天袍拂蒲茸稱少年郎署轉曹雖久次京河亞尹是
優賢縱游雲水無公事貴買琴書有俸錢今日龍門看
松雪探花明日向平泉白居易贈駕部吳郎中曰幽
閒静境别無事惟有南宫老駕兄
御定淵鑑𩔖函卷八十
