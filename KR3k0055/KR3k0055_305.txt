欽定四庫全書
御定淵鑑𩔖函卷三百
人部五十九(别)
别一
原毛詩曰出宿于泲飲餞于禰增又曰佻兮達兮在
城闕兮一日不見如三月兮原禮記曰嫁女之家三
夜不息燭思相離也(詳禮)楚辭序曰離别也騷愁也言
已放逐離别中心愁思也又楚辭曰悲莫悲兮生别
離樂莫樂兮新相知又曰憭慄兮若在遠行登山臨
水兮送將歸又曰超北梁兮永辭送美人兮南浦
别二
原毛詩曰韓侯出祖出宿于屠顯父餞之清酒百壺
增又曰燕燕于飛差池其羽之子于歸遠送于野瞻望
弗及泣涕如雨又曰我送舅氏曰至渭陽原家語
曰孔子去周而老子送之曰吾聞富貴者送之以財仁
者送之以言吾雖不能富貴而竊仁者之號請送子以
言乎凡當世之聰明深察而近于死者好議人者也博
辯閎大而危其身者好發人之惡者也孔子曰敬受教
增左傳曰鄭六卿餞韓宣子於郊宣子曰二三子請
賦詩起亦以知鄭志子&KR1686;賦野有蔓草子産賦羔裘子
太叔賦褰裳子游賦風雨子旗賦有女同車子柳賦籜
兮宣子喜曰二三子以君命貺起賦不出鄭志二三君
子皆數世之主也原吳越春秋曰句踐伐吳乃命國
中與之訣而國人悲哀皆作離别之聲又曰句踐入
臣于吳群臣送至浙水上臨水祖道大夫種爲祝句踐
舉杯垂涕吕氏春秋曰吳起行魏武侯送之與起相
辭曰何以治西河對曰以忠信增史記曰吳起少時
家累千金游仕不遂破其家鄉黨笑之起殺其謗己者
三十餘人而東出衛郭門外與其母訣齧臂而盟曰起
不爲卿相不復入衛原孔叢子曰子高遊趙平原君
客有鄒文季節者與相友善及將還魯文節送行三宿
臨别文節流涕交頥子高徒抗手而已分背就路其徒
問曰先生與二子善彼有戀戀之心悽愴流涕而先生
厲聲高揖無乃非親親之謂乎子高曰始吾謂二子丈
夫爾乃今知其婦人也人豈鹿豕也哉而常羣聚乎
廣州記曰尉佗築臺以朝朔望構起華館以送陸賈
漢書曰竇皇后弟廣國曰姊去我西時與我訣於傳舍
中沐我又曰武帝幸平陽公主家衛子夫得幸主因
奏子夫送入宫子夫上車主拊其背曰去矣即貴願無
相忘又曰李廣利將兵擊匈奴丞相爲祖道至渭橋
又曰疏廣與兄子受竝爲皇太子師傅廣遂上疏乞
骸骨上許之公卿大夫故人邑子遂爲設祖道供帳東
都門外送者車數百兩辭訣去或歎息爲之下泣(詳太子太)
(傅)又曰成帝遣定陶王之國王辭去上與相對泣而
訣谷永與叚會宗書曰朋友以言贈行萬里之外以
身爲本東觀漢記曰光武遣馮異討赤眉車駕送至
河南賜以乘輿七尺具劔敕異曰念自修整無爲郡縣
所苦異頓首受命又曰陳遵爲大司農護軍使匈奴
過辭於王丹丹謂遵曰俱遭世反覆唯我二人爲天地
所遺今子當之絶域無以相贈贈子以不拜遂揖而别
又曰東平王蒼與諸王朝京師月餘還帝臨送歸宫
悽然懷思乃遣使手詔諸國曰辭别之後獨坐不樂因
就車歸伏軾而吟瞻望永懷實勞我心誦及採菽以增
歎息又曰肅宗遣諸王歸國帝特留東平王蒼賜以
秘書列圖道術秘方至八月飲酎畢有司復奏遣蒼乃
許之手詔賜蒼曰骨肉與天性誠不以遠近親疎然數
見顔色情重昔時中心戀戀惻然不能言於是車駕祖
送流涕而訣復賜乘輿服御珍寶鞍馬錢布以億萬計
謝承後漢書曰范丹與王奐親善奐爲漢陽太守丹
於道候别之奐曰行路倉卒非陳闊之所可共到前亭
宿息以叙分隔丹曰今子遠適千里會面無期如其相
追將有慕貴之譏矣便起告違拂衣而去奐瞻望弗及
丹長逝不顧吳志曰魯肅代周瑜過吕蒙酒酣蒙問
肅曰君受重任與關羽爲鄰將何計略以備不虞肅應
曰臨時施宜蒙因爲畫五策肅於是越席就之拊其背
曰吕子明吾不知卿才略所及至於此也遂拜蒙母結
友而别又曰劉繇亡於豫章孫策命太史慈安撫之
左右皆曰慈必北去不還策曰子義捨我當復與誰餞
送閶門扼腕别曰何時能還答曰不過六十日果如期
而反吳錄曰孫權祖朱桓桓奉觴曰臣當遠去願一
捋陛下鬚無所恨權憑几前席桓進捋鬚曰臣今日可
謂捋虎鬚者權大笑蜀志曰宗豫聘吳孫權捉豫手
涕泣而别曰君每銜命結二國之好今君年長孤亦老
矣恐不復相見魏志曰曹休爲鎮南將軍假節都督
軍事車駕臨送下輿執手而别管輅别傳曰諸葛樂
與輅别戒以二言曰卿性樂酒雖温克然不可保寧當
節之卿有水鏡之才所見者妙禍如膏火不可不慎持
卿散才以遊於雲漢之間不憂不富貴也輅曰酒不可
極才不可盡吾欲持酒以禮持才以愚何患之有邪
許邁别傳曰邁好飬生遣妻歸家東遊采藥於桐廬山
欲斷榖以山近人不得專一移入臨安自以無復返乃
改名遠遊書與婦别語林曰有人詣謝公别謝公流
涕此人了不悲既去左右曰向客殊自密雲謝公曰非
徒密雲乃自旱雷爾世說曰阮籍嫂嘗歸家籍相見
與别人或譏之籍曰禮豈爲我輩設邪增晉中興書
曰王澄嘗之荆州送者傾邑所别處樹上有鵲巢澄便
脱衣著犢鼻上樹探鵲卵弄之傍若無人文士傳曰
張翰到京師時齊王冏擅權翰謂同郡顧榮曰天下紛
紛未己夫有四海之名者求退難吾本山林間人無望
於時去矣子善以明防前以智慮後榮捉其手愴然歎
曰吾亦思採南山蕨飲三江水耳翰遂稱疾徑歸原
沈約宋書曰張敷音儀詳緩與人别執手曰念相聞餘
響久之不絶世說曰張敷從彭城還傅亮下船與别
張不起授手著舫戶外傅遂不執手熟視張面云柤故
是梨終不臧者便去宋書曰殷仲文還姑孰祖送傾
朝桓謙要參軍王弘同行答曰餞離送别必在有情下
官與殷風馬不接無緣扈從謙貴其言增後魏書曰
南安王禎爲鎮北大將軍相州刺史帝餞禎華林都亭
詔左右賦詩不能者竝聽射帝送禎下階流涕而别
人物志曰眭夸高尚不仕與崔浩爲莫逆交浩爲司徒
奏徵爲中郎州郡逼遣入京與浩相見惟飲酒談叙平
生不及世利浩投詔書於懷夸曰何足以此勞國士也
吾便將别浩以夸所乘騾内廐中夸遂託鄉人輸租者
謬爲御車出關又曰隋楊素將西征詣牛弘别弘送
至中門素曰大將遠征何送之近弘揖而退素曰奇章
公其愚不可及(弘封奇章郡公)唐書曰魏元忠爲尚書右僕
射當朝用事羣臣莫敢望謁告上冢詔宰相諸司長官
祖道上東門賜錦袍給千騎及還帝幸白馬寺迎勞之
又曰明皇東廵泰山宋璟爲留守帝將發謂曰卿國
元老别方歴時宜有嘉謀以遺朕璟因一一極言手制
答曰所進當書之座右出入觀省以誡終身又曰安
祿山反帝召哥舒翰爲元帥率兵二十萬守潼關天子
御勤政樓臨送詔翰以軍行過門毋下百官郊餞旌旗
亘二百里又曰陽城左遷國子司業時有薛約者狂
而直言事得罪州吏捕迹得之城家城坐吏於門引約
飲食訖步至都外與别帝惡城黨有罪出爲道州刺史
既行太學諸生何蕃等皆泣涕立石紀德又曰昭宗
反正韓偓爲功臣位侍郎學士朱全忠至貶濮州司馬
帝執其手流涕曰我左右無人矣五代史曰韓熙載
北海將家子也初與李榖相善明宗時熙載南奔吳榖
送至正陽酒酣臨訣熙載謂榖曰江左用吾爲相當長
驅以定中原榖曰中國用吾爲相取江南如探囊中物
爾宋史曰太宗時趙普罷相出爲武勝軍節度檢校
太尉兼侍中帝作詩餞之普奉而泣曰陛下賜臣詩當
刻石與臣朽骨同葬泉下帝爲之動容翌日謂宰相曰
普有功國家朕昔與游今齒髮衰矣不容煩以樞務擇
善地處之因詩以導意普感激泣下朕亦爲之墮淚宋
琪對曰昨日普至中書執御詩涕泣謂臣曰此生餘年
無階上答庶希來世得效犬馬力今復聞宣諭君臣始
終之分可謂兩全又曰普復相三上表致仕太宗賜
手詔曰俟首塗有日當就第與卿爲别山堂肆考曰
東坡出知杭州道由南京陳後山時爲徐州教授告徐
守孫覺願往一見而覺不之許乃託疾謁告來南京送
别同舟東下至宿而後歸爲劉安世所彈又曰理宗
時魏了翁被命出視師詔書如張浚故事陛辭御書唐
嚴武詩及鶴山書院四大字賜之金史曰呼蘭一名
文大定初改武定軍節度使奉朝請上賜常御絛服佩
刀而遣之謂文曰朕無兄弟見卿往外郡惻然傷懷
又曰伯玉以疾求補外除寧海軍節度使以其弟太府
監瑋爲同知宣徽院事伯玉朝辭上曰卿舊臣今補外
寧不惻然東萊瀕海風物亦佳卿到必得調飬朕用卿
弟在近密如見卿也元史曰世祖出王秦中召許衡
爲京兆提學秦人新脱於兵欲學無師聞衡來人人莫
不喜幸來學郡縣皆建學校民大化之世祖南行乃還
河内學者攀留之不得從送之臨潼而歸又曰王磐
以資德大夫致仕太子聞其去召入宫賜食慰問良久
行之日公卿百官皆設宴以餞明日皇太子賜宴聖安
寺百官出送麗澤門外搢紳以爲榮又曰世祖詔起
廉希憲爲北京行省平章政事將行肩輿入辭賜坐帝
曰昔在先朝卿深識機事每以帝道啟朕及鄂漢班師
屢陳天命朕心不忘丞相卿實宜爲顧退托耳遼霅戶
不下數萬諸王國壻分地所在彼皆素知卿能故命卿
往體朕此意又曰成宗以皇孫奉詔撫軍北邊肅酒
以餞伯顔曰公去何以教我伯顔舉所酌酒曰可慎者
惟此與女色耳又曰李孟爲翰林學士知制誥請告
歸葬仁宗勞餞之曰事就速還毋久留孤朕望又曰
泰定間吳澄爲平章政事移疾不出左丞許師敬奉旨
賜宴國史院仍致朝廷勉留之意宴罷即出城登舟去
中書聞之遣官驛追不及而還言於帝曰吳澄國之名
儒朝之舊德今請老而歸不忍重勞之宜有所褒異
又曰台哈布哈上氣節不隨俗浮沉太平爲臺臣劾去相
位台哈布哈獨餞送都門外太平曰公且止勿以我累公
台哈布哈曰士爲知己死寧畏禍邪後雖爲時相擯斥人
莫不韙之明史紀事曰孝宗朝都御史戴珊以老病
乞骸骨不許屬劉大夏一從臾上謂珊卿何亟求去珊
不敢對大夏爲言珊實病上曰主人留客堅客且爲強
留獨不能爲朕留邪且天下尚未平何忍舍朕去泫然
者久之珊與大夏皆叩頭泣珊出謂大夏曰死此官矣
又曰武宗時楊廷和與劉忠直講既罷上謂劉瑾曰
經筵講官耳何多詞瑾曰二人當令南京去乃皆遷侍
郎時南部侍郎無缺皆添注雖陞實遠之也忠謂廷和
曰此行湏别瑾否廷和曰瑾所爲如此不可再見之人
知必以我等交瑾矣忠深然之廷和乃以蜀錦辭瑾瑾
曰劉先生不足我邪遂厚廷和而疎忠又曰瑾逮劉
大夏以李東陽觧乃與潘蕃同戍廣西焦芳曰是送二
人歸也遂發甘肅衛大夏僱騾車出都門觀者如堵所
在罷市父老涕泣有焚香密禱願大夏生還者
别三
原宿濟餞郿(上詳别一餞詩申伯言邁王于郿)浮雲零雨(上見李陵)
(贈蘇武詩祖下見孫楚陟陽侯道詩)牽衣總轡(魏文帝見挽船士兄弟辭别詩舍我)
(故鄉客將適萬里道妻子牽衣袂落淚沾懷抱遺陸機赴洛詩總轡登長路嗚咽辭密親永歎遵北渚思結)
(南津)參辰弦栝(上見李陵贈蘇武詩乖陸機爲顧彦先贈婦詩形影參商音信曠不達)
(離合豈非常譬彼弦與栝)送南浦造北林(楚辭余交手兮連行送美人兮南浦曹)
(植離友詩日匿景兮天微隂經迥路兮造北林)北館東城(漢武帝與秦卓子侯家詔春時)
(子侯於北館與家别登陸機贈馮文羆詩夙駕出東城送子臨河曲樓望峻坂時逝一何速)白雲
黃鵠(穆天子傳天子觴西王母瑶池之上王母謠曰白雲在天山川間之下見蘇武贈李陵詩)
北路南津(曹彪答東阿王詩盤徑難懷抱停駕與君訣即車登北路永歎尋先轍陸雲)
(答兄機詩悠遠途可極别怨會何長南津有絶濟北渚有河梁)二鳧雙鸞(上見蘇武别李)
(陵詩太嵇康贈秀才入軍詩雙鸞匿景曜戢翼山西單雌偏獨遊哀吟傷生離)蘭圃桃
館(嵇康贈秀才入軍詩息徒蘭圃秣馬華山郢人逝矣誰與盡言荆州圖記襄陽縣南陸道六里有桃林)
(館是餞行送歸之處)東津西渚(酈道元注水經壽春縣城東爲長瀨津津側有才堂此亭)
(迎送所泊也迴戴逵離興賦挾鳴琴於林下理纖綸於長浦餞行以越江送伊人於西渚)四鳥
三荆(家語孔子在衛晨興顔回侍聞有哭聲甚哀顔回曰此哭聲非獨哀死又悲生離也孔子曰何)
(以知之對曰回聞桓山之鳥生四子羽翼旣成將分離悲鳴以相送哀聲有𩔖於此吳均續齊諧記京兆人)
(田眞兄弟三人共分財各居堂前有一株紫荆甚茂共議破爲三待明截之忽一夕樹即枮死眞見之驚謂諸)
(弟曰木同株當分析便憔悴況兄弟孔懷而可離異是人不如樹木也兄弟相感更合)秣馬
理棹(徐幹哀别賦秣余馬以候濟兮心悵恨而内營仰深沈之晻藹兮重增悲以傷情王彪之與諸兄)
(弟方山别詩脂車總馳輪汎舟理飛棹絲染墨悲歎路岐楊感悼)飛鵠翔鴻(樂府飛鵠)
(行念與君離别氣絶不能言各言重自愛遠道歸來難杜摰贈母丘荆州詩鵠飛舉萬里一翀蜚昊蒼翔高)
(志難得離鴻失所望)雲乖雨絶(張載述懷詩跋涉山川千里告辭楊子哭岐墨氏感絲雲)
(乖雨絶心乎愴而理郭璞詩君如秋日雲妾似突中煙高下自殊一乖雨絶天)翔鳧離
鶴(上見蘇武别李陵詩逝曹植詩雙鶴俱遨遊相候東海傍雄飛竄北翔雌赴南湘棄我交頸歡離别各)
(一方)歸雲征驚風散(李充送許從詩來若迅風歡逝如歸雲征離合理之常聚散安)
(足驚風棗腆贈石崇詩翕如翔雲會忽若驚散分給懷離析對樂增累歎)發軫弭棹
(陸機贈馮文羆詩發軫清洛汭驅馬大河隂分索古所悲志士多苦心謝靈運從宋公戲馬臺集送孔令詩)
(歸客逐海隅脫冠謝朝列弭棹泊桂渚指景待樂闋)結轍揚舲(范廣泉征虜亭餞王少傅)
(詩挂冠東門閻歸謁西唐足結轍塵高衢祖供懸長麓孔法生征虜亭祖王少傅詩若人鑒殆辱解紱揚歸)
(舲眞感屬神慮高興襲天情)悽心結念(卞裕詩余弟適東邁眷戀將乖情離别信吾事)
(悽心相纚嬰城謝靈運送雷次宗詩符瑞守邊楚感念悽壕志苦離念結情傷日月滔)援琴
擊筑(蔡邕琴操商陵牧子娶妻五年無子父母將欲爲改娶妻聞中夜驚起倚戶悲嘯牧子聞悵然援琴)
(而鼓之痛恩愛之永離歎别鶴以舒情故曰别鶴操以史記燕太子送荆軻入秦賓客知其事者皆白衣冠)
(送之至易水上旣祖道高漸離爲之擊筑)陟陽候臨川亭(孫楚有西征官屬於陟陽)
(候祖道詩見後明荀雍臨川亭詩目極依春路披褐懷良辰發戒徒御臨流餞歸人)即長衢
陵高阜(上見孫楚詩蒞卞裕送桓竟陵詩翰城將孰寄懷人應斯餞行陵高阜怡衿睦景氣)
隔山河閡丘谷(孫楚之馮翊祖道詩舉翮撫三秦抗我三里目念當隔山河執觴懷)
(慘毒覺郭愔與從弟别詩乖索易爲久尋離月促遼落隔修途窈窕閡丘谷)征虜亭領
軍府(范廣泉征虜亭餞王少傅詩韓卿辭輦路疎傅知殆辱素德燭光塵元軌芳前覺謝琨送二王在)
(領軍府集詩苦哉遠征人將乖萃余室明窗通朝暉絲竹盛蕭瑟)一日三月二載
千秋(上詳别一武下見李陵與蘇詩)掩歡緒起離端(宋孝武帝幸中興堂)
(餞江夏王詩送行悵川逝離酌偶歲隂隂雲掩歡緒江山起别心謝琨送二王在領軍府集詩樂酒輟今辰)
(離端起來日)贈策送錢(左傳士會將歸晉秦大夫繞朝贈之以策策馬鞕也史記高)
(祖以吏繇咸陽吏皆送奉錢三而蕭何獨以五)涉淇宿泲(詩送子涉淇下詳别一)
風流雲散離羣索居(文𨕖風流雲散一别如雨亦禮記子夏曰吾離羣而索居已)
(久矣)增離夢别魂(江淹别賦知離夢之躑躅意别魂之飛揚)分襟揮
袂(杜詩不堪垂老鬢還對欲分襟唐詩分塗長林側揮袂萬始亭)行色羈心(莊子)
(柳下惠謂孔子曰闕然數日不見車馬有行色將微往見跖邪杜詩行色秋將晩交情老更親唐詩羈心)
(何處盡謂羈客之心也)岐言離聲(梁任昉詩岐言未及申謂臨岐之語也宋胡直孺)
(别劉邦直詩我無健筆翻三峽君有長才肅五兵同是行人更分手不堪風樹作離聲)雲雨散
東西流(唐詩不言雲雨散各自東西流)斷蓬蔓草(唐詩今日暫同芳菊酒明)
(朝應作斷蓬飛又旣傷蔓草别)别比鄰遣愛妾(元史胡長孺字汲仲婺州人晩)
(寓武林一旦具酒食與比鄰别云將返故鄉門人有識其意者問曰先生精神不衰何爲遽欲觀化乎長孺曰)
(精神與死生初無相涉也其太平清話秦少游將赴杭倅時有妾邊朝華以妨學道割愛去之)上
塊坂過虎溪(人物志漢郭泰遊京師當還鄉里送車千乘李膺在焉衆人皆詣大槐客舍而)
(别獨膺與林宗共載乘薄笨車上大槐坂觀者引領望之眇若松喬之在霄漢也事文𩔖聚遠法師居廬阜)
(三十餘年影不出山跡不入俗送客不過虎溪陶元亮陸修静皆有道之士遠師嘗送此二人與語道合不覺)
(過虎溪因相與大笑今世傳三笑圖)送客亭銷魂橋(李白詩天下傷心處勞勞送客)
(亭春風知别苦不遣柳條青勞勞亭在江寧縣古送别之所天寳遺事長安東灞陵有橋迎來送往皆至此)
(人呼爲銷魂橋李白詞年年柳色㶚陵傷别)宿前亭送江滸(范丹送王奐事詳别)
(二爼柳子厚送河東薛存義序薛存義將行柳子載肉於崇酒於觴追而送於江之滸且告之曰凡吏於土)
(非以役民而已使司平於我也)一身去國千里分岐(柳子厚别弟宗一詩零落)
(殘魂倍黯然雙垂别淚越江邊一身去國六千里萬死投荒十二年桂嶺瘴來雲似墨洞庭春盡水如天欲知)
(此後相思夢長在荆門郢樹煙里又别劉夢得詩去國十年同赴難湘江千又分岐)原氣怨
結而不暢涕滿泣而横流(竝本白帖下同)送荆軻於易水
餞疏廣於東門(竝詳别二)别行子於東門啜其泣矣
送美人於南浦傷如之何
别四
原贈言(家語子路將行辭於孔子曰贈汝以帛乎贈汝以言乎對曰請以言孔子曰不強不逹不勞無)
(功不忠無親不信無復不恭無禮慎此五者子路曰由願終身奉之)驪歌(漢書王式傳歌驪駒服虔)
(曰逸詩篇名也見大戴禮客欲去歌之)雨泣(詳别一)執手(詩摻執子之手兮)
執袪(又摻執子之袪兮)同舟(後漢書郭林宗自京師歸諸儒送至河上林宗唯與李膺同舟)
(而濟人謂之仙舟)出郭(後漢書陳蕃爲豫章太守性峻不接賓客徵爲尚書令送者不出郭)
慕從(潘岳西征賦送歸懷慕從之戀)薄送我畿(見詩畿門内也)加以宴好
(國語晉侯贈餞如公會侯伯之禮加以宴好)三年不見(詩自我不見於今三年)千
里命駕(晉書嵇康吕安皆曠逹之士每一相思千里命駕)紅亭(唐詩紅亭綠酒送君還)
官樹(唐詩日斜官樹聞蟬滿)脂轄(左傳鄭子產曰巾車脂轄隷人牧圉各贍其事注巾)
(車主車之官以脂塗車轄)增贈扇(見聞錄明費文憲宏記尚書張莊簡悅自驚篇錄養生要節慎)
(飲食節嗜慾又能于怒時遽忘其怒而觀理之是非病中移其心如對君父靜久自愈宏于辛亥乞歸時公爲)
(吏部左侍郎將别以扇見贈備書前語宏于是佩服之常若聞公之教)緘愁(唐詩空留錦字表心)
(素至今緘愁不忍窺凡人寄書而言相思之苦謂之緘愁也)萬里之路(華陽國志郡治少城)
(西南有七橋直西門郫江南渡流曰萬里橋在成都縣南八里蜀使費褘聘吳諸葛亮祖之禕歎曰萬里之路)
(始於此矣故名)十離詩(彙苑元相公在浙東時賓府薛書記酒後爭令以酒器傷公由此出幕旣)
(去作十離詩以獻十離者犬離主魚離水筆離手馬離廐鸚鵡離籠燕離巢珠離掌鷹離韝竹離亭鏡離臺筆)
(詩曰越管宣毫始稱情紅箋紙上散花瓊都緣用久鋒頭盡不得羲之手裏擎他詩皆𩔖此)行若
登仙(唐書開元時天下久平朝廷尊榮人皆重内任雖自冗官擢方面皆自謂下遷班景倩自揚州採訪)
(使入爲大理少卿過汴州刺史倪若水餞於郊顧左右曰班公是行若登仙吾恨不得爲騶僕)離草
(韓詩外傳芍藥離草也古今注牛亨問曰將離相贈以芍藥何也董子曰芍藥一名可離故將别以贈之)
才多識寡(人物志嵇康從孫登遊問其所圖終不答居三年將别謂曰先生竟無言乎登曰子識火)
(乎火生而有光而不用其光而果在於用光人生而有才而不用其才而果在于用才故用光在乎得薪所以)
(保其耀用才在乎識眞所以全其年今子才多識寡難乎免于今之世矣)一揖而去(宋史趙鼎)
(罷相秦檜率執政餞之鼎不爲禮一揖而去檜憾之)上樹辭訣(異苑烏傷陳氏女未醮著屐徑)
(上大楓樹顚丫無怖色舉手辭訣家人而去飄聳輕越移時乃没杜詩暫借上天迥即其事也)登臺
置酒(唐書河西李軌計窮與妻子登玉女臺置酒而别安興貴執之以聞)離席奉觴(人物)
(志袁紹辟鄭元及去餞之城東欲元必醉會者三百餘人皆離席奉觴自旦至暮度元飲三百餘杯而温克之)
(容終日無怠)醉中分袂(山堂肆考蕭鳳使玉門關弟肅頻勸之酒謂曰醉中分袂庶不悲耳)
一言濟我(秘笈明羅近溪居旴江一衲子捧鉢至其地先生遇之甚厚居數年一日辭去近溪)
(把其手請曰和尚慈悲今别吾去願一言濟我衲子曰没得說你官人家常有好光景便有不好光景等待在)
(俺出家人只這等近溪爽然會心頓首以謝)何有往來(唐書陸羽嘗問張志和孰爲往來者)
(對曰太虛爲室明月爲燭四海諸公共處未嘗少别也何有往來)何以贈我(晉載記王猛將)
(行造慕容垂飲酒從容謂垂曰今當遠别何以贈我使我覩物思人)白雲慘然(北史元樹奔南)
(每見嵩山雲未嘗不引領欷歔又梁瑄不歸弟兄每見東南白雲立望慘然久之杜詩每望東南雲用此意也)
布颿無恙(世說顧長康作殷荆州佐請假還東爾時例不給布颿顧苦求之乃得發至破冢遭)
(風作牋與殷云地名破冢眞破冢而出人行安穩布颿無恙)絲竹陶寫(世說謝太傅語王羲)
(之曰中年傷于哀樂與親友别輒作數日惡羲之曰年在桑榆自然如此正賴絲竹陶寫恒恐兒輩覺損歡樂)
(之趣)使人酸然(人物志晉殷仲堪出鎮江陵將之任詔曰卿去有日使人酸然)辭職
上詩(又曰張詠守蜀有錄曹參軍衰老詠責之曰何不告明日參軍辭職求歸别以詩曰秋光多似宦情)
(薄山色不如歸興濃詠驚歎曰僚屬能詩而我初不識可愧因慰而薦之)巵酒解隙(元史元明)
(善與虞集不相下董士𨕖之自中臺行省江浙也二人俱送出都門集先還明善送至二十里外士𨕖出槖中)
(肴酌酒屬明善曰士𨕖以功臣子出入臺省無補國家惟求得佳士爲朝廷用如復初與伯生他日必皆光顯)
(然恐不免爲人搆間復初中原人也仕必當道伯生南人將爲復初摧折今爲我飲此酒慎勿如是明善跪而)
(釂之起立言曰誠如公言無論他日今隙已開矣)卧雪圖(秘笈丁晉公始典金陵陛辭之日眞)
(宗出周昉袁安卧雪圖曰付卿到金陵可𨕖一絶景處張此謂遂張於賞心亭)陽關三疊(王維)
(送别詩渭城朝雨裛輕塵客舍青青柳色新勸君更盡一杯酒西出陽關無故人陽關在長安西後人因此有)
(陽關三疊曲)詔賜鏡湖(人物志唐賀知章乞歸田里爲道士詔賜鏡湖一曲供帳東門百僚)
(祖餞御製詩送之云遺榮朝入道辭老早抽簪豈不惜賢士其如高尚心)中書祖道(元史成宗)
(時朝議以江浙行省地大人衆非世臣有重望者不足祖以鎮之乃進托克托江浙行中書省平章有旨命中書)
(道都門外以餞之)朝官出祖(唐書中宗璽書迎武攸緒詔見日仙帔葛巾不名不拜攸緒至)
(更冠帶趨就常班再拜帝愕然禮不及行及還中書門下學士朝官五品以上竝祖城東)廷臣飲
餞(元史程鉅夫請致仕賜上尊命廷臣以下飲餞於齊化門外)追送出界(晉書郭奕字大)
(業爲野王令羊祜常過之奕歎曰羊叔子何必減郭大業少𨕖復往又歎曰羊叔子去人遠矣遂送祜出界數)
(百里坐此免官)珪璋交映(柳宗元送苑論登第後歸序夏四月馬邑苑言揚告歸荆衡郡公追)
(餞於㶚陵列筵而觴送遠之賦珪璋交映按論字言揚)祖道欷歔(明史紀事武宗時大學士)
(謝遷劉健等以劾劉瑾致仕去惟李東陽獨留蓋前閣議時惟東陽稍緘默故得獨留健遷瀕行東陽祖道欷)
(歔泣健正色曰何用今日哭爲使當日出一語則與我輩同去耳東陽無以應)不負臨賀(唐書)
(楊憑爲京兆尹御史中丞李夷簡劾之貶臨賀尉獨所善客徐晦至藍田慰餞權德輿曰君送臨賀誠厚無乃)
(爲累乎晦曰方布衣時臨賀知我今忍遽棄邪有如公異時爲姦邪譛斥又可爾乎夷簡聞之表爲御史曰君)
(不負楊臨賀肯負國乎)獨餞希文(宋史范仲淹旣貶朝士畏宰相莫敢送獨集賢校理王質)
(出郊餞之或以誚質質曰希文賢者得爲朋黨幸矣)送吏部郎(南史宋何尚之子彦德爲吏部)
(郎告休定省傾朝送别其叔父度曰此是送吏部郎耳非關何彦德也)送人作郡(晉羅友事)
(詳嘲戲)墜雨秋蔕(古詩邈若墜雨翩似秋蔕彙苑墜雨離雲秋蔕去樹喻離别也)扶
景柳煙(古詩君如東扶景妾似西柳煙此喻夫婦離别一在東一在西相隔之遠也)河橋
楊柳(宋之問詩旦别河橋楊柳風夕卧伊川桃李月)岸上踏歌(李白贈汪倫詩李白乘舟)
(將欲行忽聞岸上踏歌聲桃花潭水深千尺不及汪倫送我情)三日刮目(吳志吕蒙曰士别三)
(日則刮目相待)離闊如此(白居易長慶集人生幾何離闊如此況以膠漆之心置於胡越之身)
(進不得相合退不能相忘牽孿乖隔各欲白首)慟泣與訣(唐書武后召爲才人方十四母楊慟)
(泣與訣后獨自如曰見天子庸知非福何兒女悲乎毋乃止)
御定淵鑑𩔖函卷三百
