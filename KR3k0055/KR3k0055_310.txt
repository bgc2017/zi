欽定四庫全書
御定淵鑑𩔖函卷三百五
人部六十四(言志)
言志五(下)
原賦後漢馮衍顯志賦曰馮子以為大人之德不碌碌
如玉硌硌如石風興雲蒸一龍一蛇合道翺翔與時變
化夫豈守一節哉上隴阪騰高岡遊精宇宙流目八紘
眇然有思凌雲之意乃作賦自廣命篇曰顯志云開歲
發春百卉含英甲子之朝兮汨吾西征發軫新豐兮徘
徊鎬京凌飛廉而太息登平陽而懷傷悲世俗之險阨
哀好惡之無常棄衡石而意量兮隨風波而飛揚陟九
嵕而臨截嶭聽涇渭之波聲歲忽忽而日邁兮壽冉冉
而不與恥功業之無成兮赴原野而窮處陟隴山以逾
望眇然覽扵八荒風波飄其並興兮情惆悵而增傷覽
天地之幽奥兮統萬物之維綱究隂陽之變化兮昭五
德之精光高吾冠之岌岌兮長吾珮之洋洋飲六醴之
清液兮食五芝之茂英嘉孔邱之知命兮大老聃之貴
真德與道其孰寶兮名與身其孰親班固幽通賦曰
系高頊之遠胄兮氏中葉之炳靈颻凱風而蟬蛻兮雄
朔野以颺聲皇十紀而鴻漸兮有羽儀扵上京魂煢煢
與神交兮精誠發扵宵寐夢登山而迥眺兮覿幽人之
髣髴惟天地之無窮兮鮮民生之晦在紛屯邅與蹇連
兮何艱多而智寡昔衞叔之御昆兮昆為寇而喪予管
彎弧欲斃讐兮讐作后而成已變化故而相詭兮孰云
豫其終始雍造怨而先賞兮丁繇惠而被戮栗取弔扵
由吉兮王膺慶扵所蹙叛廻亢其若兹兮北叟頗識其
倚伏宣曹興敗扵下夢兮魯衞名謚扵銘謠妣聆&KR0561;而
劾石兮許相理而鞠條道混成而自然兮術同源而分
流所貴聖人之至論兮順天性而斷誼物有欲而不居
兮亦有惡而不避三仁殊而一致兮夷惠異而齊聲木
偃息以藩魏兮申重繭以存荆紀焚躬以衞上兮皓頥
志而弗傾俟草木之區别兮苟能實其必榮要歿世而
不朽乃先民之所程觀天網之紘覆兮實棐諶而相訓
謨先聖之大猷兮亦鄰德而助信虞韶美而儀鳳兮孔
忘味扵千載素文信而底鱗兮漢賓祚扵異代魏曹
植元暢賦曰夫富者非財也貴者非寶也或有輕爵祿
而重榮聲者或有反性命以殉功名者是以孔老異旨
楊墨殊義聊作斯賦名曰元暢夫何希世之大人罄天
壤而作皇該仁聖之上義據神位以統方補五帝之漏
目綴三代之維綱僥余生之倖祿遘九二之嘉祥上同
契扵稷卨降合穎扵伊望思薦寶以繼佩怨和璞之始
鐫思黃鐘以協律怨伶䕫之不存考所圖之莫合悵藴
結而延佇希鵬舉以摶天蹶青雲而奮羽舍余駟而改
駕任中才之展御望前軌而致策顧後乘而安驅匪逞
邁之短脩取全真而保素弘道德而為宇築無怨以作
藩播慈惠以為圃耕柔順以為田不媿景而慙魄信樂
天之何欲逸千載而流聲超遺黎而度俗又幽思賦
曰倚高臺之曲嵎處幽僻之閒深望翔雲之悠悠羌朝
霽而夕隂顧秋華之零落感歲暮而傷心觀躍魚扵南
沼聆鳴鶴扵北林搦素筆而慷慨揚大雅之哀吟仰清
風以歎息寄予思扵悲弦信有心而在遠重登高以臨
川何余心之煩錯寧翰墨之能傳劉禎遂志賦曰幸
遇眀后因志東傾披此豐草乃命小生生之小矣何兹
云當牧馬扵路役車低昂愴恨惻切我獨西行去嵕溪
之鴻洞觀日月扵朝陽釋叢棘之餘刺踐檟林之柔芳
皦玉粲以曜目榮日華以舒光信此山之多靈何神分
之煌煌聊且遊觀周歴高岑仰攀高枝側身遺隂磷磷
䃹䃹以廣其心伊天皇之樹葉必結根扵仁方梢吳夷
扵東隅掣叛臣乎南荆戢干戈扵内庫我馬縶而不行
揚洪恩扵無涯聽頌聲之洋洋四㝢漠以無為元道穆
以普將翼儁乂扵上列退反陋扵下場襲初服之蕪薉
託蓬蘆以遊翔豈放言而云爾乃旦夕之可忘丁儀
厲志賦曰覽前志而博觀求余心之所安雖疲駑而才
弱敢舍力而不攀懿躬稼之克在賤善射而隕殘羡首
陽之遺譽憎千駟之餘訕宗舍藏之偉節薄鼎角之自
干嘉法言之令揚悼說難之喪韓鑑登險之敗績顧清
道以自閒瞻亢龍而懼進退廣志扵伐檀雖德&KR0779;而祚
卑猶不忘扵盤桓薰以芬香而自燒兔亦取斃扵豪翰
援大雅以為戒眺龔勝而自歎嗟世俗之參差將未審
乎好惡咸隨情而與議固真偽以紛錯穢杯盂之周用
令瑚璉以抗閣恨騾驢之進庭屛騏驥扵溝壑疾青蠅
之染白悲小弁之靡託惡晨婦之蒙&KR0779;痛三代之見薄
惟受性之樸拙亮未達乎測度顧鍾子之既没牙輟弦
而不作敦三思之彌憤動循牆之滋恪勉夕改以補朝
履日新而悔昨韋誕叙志賦曰繄鴻烈之末流蒙祖
考之餘德奉過庭之眀訓納微躬扵軌則勉四民之耕
耘遂能辨乎菽麥自弱冠而立朝無匡時之異才每寤
寐以歎息思損已而降階遭大魏之革命罔羣士扵行
職雖固陋之無用猶收錄而序飾歴文武扵機衡擁大
璫扵帝側隨倫儕以按牒乃剖符而封殖顧儀服而增
憤心夕惕以媿恧蒙聖皇之宏恩過待罪扵卿士奉朝
請扵朔望恭禋享扵郊祀念余年之冉冉忽一過其如
馳微奇功以佐時徒曠官其何為匪遜讓之足殉信神
氣之稍衰將訴誠扵眀后乞骸骨而告歸晉夏侯惇
懷思賦曰何天地之悠長悼人生之短淺思縱慾以求
歡苟抑沈以避免嗟聖王之制作所以貴夫善善信循
道以從法何世路之迍蹇始潔操以迄今每適道而靡
違思典言以攝事弗履過而循非恒戰戰以矜慄杜穢
釁而防微斂規節以踐迹冀天鑒之佑誠勤恭肅以端
厲常苦心而勞形桑榆奄其薄沒既白首而無成世務
多故吾固甘夫無為名不足以為尚空勞穢以自卑永
無事以安神故幸歿之無知棗據表志賦曰據忝職
門下在帷幄之末與羣士叙齊登玉階侍日月久矣出
為冀州刺史犬馬戀主既有微情且志之所存不能無
言因而賦之曰過承嘉惠擢身泰晨俯躡丹墀仰承三
辰當樂夏之凱南蒙朱陽之和仁接鳴鸞之垂翼因神
虯之光鱗浮眇末之纖質濟吾身扵天津邈盧敖之所
涉階多士之遺塵登九垓之虛軌覿汗漫之威神情飄
飄而凌雲意髣髴扵真人扶摇薄扵懸圃增城鬱以嵯
峨被羽衣之飛飛握若蕙之芳華蹈糾紛之絶軌攀大
椿之疎柯意翹翹而慕遠思濯髮扵天波悲落葉之思
條情戀戀扵昊蒼懷聖德之弘施情懆切而内傷感有
莘之媵臣願致主扵陶唐潘尼懷恨賦曰伊疇昔之
懷憤思天飛以遠迹望循塗而投軌遡朔風以理翮冀
雲霧之可憑希天路之開闢何時願之多違奄就羇以
服役困吳坂之峻岨畏鹽車之嚴筴嗟遊處之弗遇奚
鬱悒之難任背宇宙之寥廓羅網罟之重深當屛氣以
斂迹焉遊豫以娛心傅釋板以亮殷望投竿而相姬窮
獨善以全質達兼利以濟時聃安志扵柱史由抗迹扵
嵩箕理殊塗而同歸雖百慮其何思敢因虛以託談遂
逡巡而造辭傅咸申懷賦曰何天施之弘普厠瓦礫
扵瓊瑛備東宫之妙選奉儲君之聖眀穆穆清禁濟濟
羣英鸞翔鳳集羽儀上京芬芳並發我穢其馨德音光
宣我累厥聲豈伊不愧顧影慙形雖自百扵隕越懼恩
隆而命輕命既輕而才下諒無補扵眀時塞賢哲之顯
路而塵損之日滋匪躭榮而忘替實結戀之有違忍&KR0779;
顔扵寮𩔖甘獲戾而受譏不悟皇恩之彌崇授大梁乎
近畿畿云近而防遠情眷眷而含悲悲惻兼懷憂慮實
深雍可南面千載晞心微微小子斯之莫任莫斯之任
求仁在我將反初服畢志訓雅盡烏鳥之至情竭歡敬
扵膝下進抗疏以歸誠退抽簮而脂車庶所乞之克從
永收迹扵蓬廬曹攄述志賦曰慕浮雲以抗操躭簞
食之自娛羡首陽之皎節歎南山之高疏哀夫差之溷
惑詠楚懷之失圖悲伍員之沈悴痛屈平之無辜嘉沮
溺之隠約羡接輿之狂歌顧大雅之先智緯眀哲之所
經微見幾而遂逝比舍生而親名道殊塗而同歸要逾
世而並榮舜拘忤扵焚廩孔怵惕扵陳匡紛迍蹇之若
斯何遭運之可常情怳惚以回迷夢乘雲而飛颺駕麟
鳳之靡靡截龍旂之洋洋周九州而騁目登四岳而永
望承聖喆而砥礪奮羽儀而翺翔被蘭戺之芳華帶鍾
山之玉英飾吾冠之岌岌美吾佩之玲玲悲盛衰之遞
處情悠悠以紆結攬萱草以掩淚曾一歡而九咽陸
機遂志賦曰昔崔篆作詩以眀道述志而馮衍又作顯
志賦班固作幽通賦皆相依倣焉張衡思元蔡邕元表
張叔哀系此前世之可得言者也崔氏簡而有情顯志
壯而泛濫哀系俗而時靡元表雅而微素思元精練而
和惠欲麗前人而優游清典漏幽通矣班生彬彬切而
不絞哀而不怨矣崔蔡沖虛温敏雅之屬也衍抑揚頓
挫怨之徒也豈亦窮達異事而聲為情變乎余備託作
者之末聊復用心焉武定鼎扵洛汭胡受罪扵汝墳繇
鳴鳳扵百祀啓敬仲乎方震苟天光之所照豈舜族其
必陳厭禋祀扵故墟饗禴祭扵東鄰禰八葉而相茂舞
九韶乎降神系姜叟扵海曲表滄流以遠震仰前蹤之
緜邈豈孤人之能胄匪世祿之敢懷傷兹堂之不構理
或睽而後合道有夷而弗順傅棲巖而神交伊荷鼎以
自進蕭綢繆扵豐沛故攀龍而先躍陳傾覆扵楚魏亦
陵霄以自濯伍被刑而伏劒魏和戎而擁樂彼殊塗而
並致此同川而偏溺禍無景而易逢福有時而難學惟
萬物之運動雖紛糾而相襲隨性𩔖以曲成故圓行而
方立要信心而委命援前修以自程擬遺迹扵成軌運
新曲扵故聲任窮達以逝止亦進仕而退耕庶斯言之
不渝抱耿介以成名又懷土賦曰余去家漸久懷土
彌篤方思之殷何物不感曲街委巷罔不興詠水泉草
木咸足悲焉故述斯賦背故都之沃衍適新邑之邱墟
遵黃川以葺宇被蒼林而卜居悼孤生之已晏恨親歿
之何速排虛房而永念想遺塵其如玉眇緜邈而莫覯
徒佇立其焉屬感亡景扵存物惋隤年扵拱木悲顧盼
而有餘思俯仰而自足留兹情扵江介寄瘁貌扵海曲
翫通川以悠想撫歸塗而躑躅伊躑躅之徒勤慘歸途
之良難愍棲鳥扵南枝弔離禽扵别山念庭樹以悟懷
憶路草以解顔甘堇荼扵飴茈緯蕭艾其如蘭神何寢
而不夢形何興而不言梁元帝玄覽賦曰歲次㫋蒙
月建司空變𬎼賓之吕扇廣莫之風蕭子褰帷九水作
牧三宫乃盱衡而言曰唯天為大唯堯則之唯地為&KR0779;
唯王國之粤我皇之握鏡實乃神而乃聖陳六聮扵八
則弘九職扵三令惟天縱于副后踰啓誦而為首既論
儒而肅成復斷獄扵長壽爾其湘水之東即我龜蒙魏
正元而分邑吳太平而定中鎮鱗山之崔嵬傍龍迹而
穹窿將遊目扵五湖乃浩覽扵姑蘇臨閶門之跨水聳
重闕而開都觀泉亭之涌波崖巍巍而峩峩張素蓋而
縈洲嶼馳白馬而赴江沲登舜橋而延首瞰禹井而淹
留御史之牀猶在督護之門不脩詳夫皇王爰處本無
定所堯都平陽舜在冀方商王居亳成周卜洛故知黃
旗紫蓋域中為大天地之所合風雲之所會爰八命而
建旟誠非親而勿居應鳴鞞扵龍角覆緹幕扵熊車經
釣臺而南邁過鄂渚而西浮變青門之三襲為黃塵之
一丘臨章華而留眄見舊楚之淒涼試極目乎千里何
春心之可傷其渚宫也夾江帶阡布濩井田通逵交迸
高門接連人腰水心之劒家給火耕之田爾乃樹之榛
栗椅桐梓漆三巴黃甘千戶朱橘矧高晏扵城隅駐五
馬而踟蹰乃有青琴碧玉絳樹綠珠西河王豹東野緜
駒蘭釭夕燃合璧斜天照流風之廻雪映出水之初蓮
奉信珪而入朝驅駿駟而乘軺既總司扵戎旅亦兼飾
扵豐貂幼墳籍以自娛迄方今而不渝雲氣芝英之簡
懸鍼倒䪥之書擬河獻之留真希淳于之席珍臨秋水
之至樂登春臺而自欣鑿戶牖而長望混木雁而兼陳
嗟今來而古往聊絶筆扵獲麟又言志賦曰天文既
表人文可觀知負扆之未易信握鏡之云難差立極而
補天驗璧合而珠連有庖羲之八索稱朱襄之五弦聞
夏王之鑄鼎重農皇之播田雖車軌之未同亶彌媿扵
棟隆戮封豕扵海内斬長狄扵區中懷宿昔之璵璠並
來遊扵菟園悲元瑜之已逝歎靈光之獨存想延賓扵
北閣因寘酒扵南軒聞鶯鳴而懷友聽長笛其何言夙
有尚扵清静叨再入扵鄢郢東窺文命之穴南望鴻崖
之井遂撫運而登庸謬垂旒而卷領雖有愧扵前英每
求衣扵未眀召司烜而照夜觀執珪而滿庭誠雖休以
勿休實旨酒之忘憂絕何楊之妙舞廢緜駒之善謳彼
知止與知足復何營而何欲柱何用扵黃金案寧勞扵
青玉爾乃高步北園用蕩嚻煩桂偃蹇而臨棟石穹窿
而架門對灌木之脩聳觀激水之飛奔澗不風而自響
天無雲而晝昏聞賓鴻之夜飛想過沛而霑衣況登樓
而作賦望淮海而思歸增簡文帝悔賦曰默默不怡
恍若有遺四壁無寓三階寡趣月露澄曉風柳悲暮庭
鶴雙舞檐鳥獨赴岸林宗之巾憑南郭之几元德之眊
聊縈子安之歗時起静思悔吝鋪究前史弔古傷今驚
憂歎圯成敗之蹤得失之理莫不關此令終由乎謀始
棄夸言扵頓丘重前非扵蘧子蹟夫履車之人豈止一
途而已又曰已矣哉波瀾動兮昧前期庸夫蔽兮多自
欺不遠而復幸無嗤建功立德有常基胸馳臆斷多失
之前言往行為可師北周庾信小園賦曰若夫一枝
之上巢父得安巢之所一壺之中壺公有容身之地況
乎管寧藜牀雖穿而可坐嵇康鍜竈既煗而堪眠豈必
連闥洞房南陽樊重之第綠墀青𤨏西漢王根之宅余
有數畆弊廬寂寞人外聊以擬伏臘聊以避風霜雖復
晏嬰近市不求朝夕之利潘岳面城且適閒居之樂況
乃黃鶴戒露非有意扵輪軒爰居避風本無情扵鐘鼓
陸機則兄弟同居韓康則舅甥不别蝸角蚊睫又足相
容者也爾乃窟室徘徊聊同鑿坯桐間露落柳下風來
琴號珠柱書名玉杯有棠梨而無館足酸棗而非臺猶
得欹側八九丈縱横數十步榆柳三兩行梨桃百餘樹
撥蒙密兮見窗行欹斜兮得路蟬有翳兮不驚雉無羅
兮何懼草樹混淆枝格相交山為簣覆地有堂坳藏狸
並窟乳鵲重巢連珠細菌長柄寒匏可以療飢可以棲
遲㩻䧢兮狹室穿漏兮茅茨簷直倚而妨帽戶平行而
礙眉坐帳無鶴支牀有龜鳥多閒暇花隨四時心則歴
陵枯木髮則睢陽亂絲非夏日而可畏異秋天而可悲
一寸二寸之魚三竿兩竿之竹雲氣蔭扵叢蓍金精養
扵秋菊棗酸棃酢桃榹李薁落葉半牀狂花滿屋名為
野人之家是謂愚公之谷試偃息扵茂林廼久羨扵抽
簮雖有門而長閉實無水而恒沈三春負鋤相識五月
披裘見尋問葛洪之藥性訪京房之卜林草無忘憂之
意花無長樂之心鳥何事而逐酒魚何情而聽琴加以
寒暑異令乖違德性崔駰以不樂損年吳質以長愁養
病鎮宅神以薶石厭山精而照鏡屢動莊舄之吟幾行
魏顆之命薄晚閒閨老幼相攜蓬頭王霸之子椎髻梁
鴻之妻燋麥兩甕寒菜一畦風騷騷而樹急天慘慘而
雲低聚空倉而雀噪驚懶婦而蟬嘶昔草濫扵吹噓籍
文言之慶餘門有通德家承賜書或陪元武之觀時參
鳳凰之墟觀受釐扵宣室賦垂楊扵直廬遂乃山崩川
竭冰碎瓦裂大盜潛移長離永滅摧直轡扵三危碎平
途扵九折荆軻有寒水之悲蘇武有秋風之别關山則
風月悽愴隴水則肝腸斷絶龜言此地之寒鶴訝今年
之雪百靈兮倏忽精華兮已晚不惜雁門之踦先念鴻
陸之遠非淮海兮可變非金丹兮能轉不曝骨扵龍門
終低頭扵馬坂諒天造兮昧昧嗟生民兮渾渾隋蕭
皇后述志賦曰知道德之可尊眀善惡之由已屛嚻煩
之俗慮乃伏膺扵經史綜箴誡以訓心觀女圖而作軌
遵古賢之令範冀福祿之能綏時循躬而三省覺今是
而昨非嗤黃老之損思信為善之何依慕周姬之遺風
美虞妃之聖則仰先哲之高才貴至人之休德質菲薄
而難蹤心恬愉而去惑乃平生之耿介實禮義之所遵
雖生質之不敏庶積行以成仁懼達人之益寡謂何求
而自陳誠素志之難寫同絶筆扵獲麟唐張說虛室
賦曰眀月窗前古樹檐邊無北堂之尊酒絕南鄰之管
絃理涉虚趣心階静緣厭百慮之勞止歸一途之兀然
嗟乎巧智首亂禮樂增矯名起異端利成貪兆役二見
之交戰驅五神而雜擾形何費而不衰性何煩而不夭
每竭源而追末必志多而獲少心源是幻法本皆空大
哉默識守此玄通韓愈閔已賦曰余悲不及古之人
兮伊時勢而則然獨閔閔其曷已兮憑文章以自宣昔
顏氏之庶幾兮在隠約而平寬固哲人之細事兮夫子
乃嗟歎其賢惡飲食乎陋巷兮亦足以頤神而保年有
至聖而為之依歸兮又何不自得扵艱難曰余昏昏其
無𩔖兮望夫人其已遠行舟楫而不識四方兮涉大水
之漫漫勤祖先之所貽兮勉汲汲扵前修之言雖舉足
以蹈道兮哀與我者為誰衆皆舍而已用兮忽自惑其
是非下土茫茫其廣大兮余壹不知其可懷就水草以
休息兮恒未安而既危久拳拳其何故兮亦天命之本
宜惟否泰之相極兮咸一得而一違君子有失其所兮
小人有得其時聊固守以静俟兮誠不及古之人其焉
悲劉知幾思慎賦曰惟夫明達高人賢良志士知滿
損而謙益騐弱生而強死無為福先無為禍始節其飲
食謹其容止聚而能散為而不恃潔其心而穢其迹濁
其表而易其裏範闇室而整冠循覆車而易軌以道德
為介胄以忠貞為劒履愛髮膚而不傷保家室以不恥
若乃詢木㕍扵園吏訪光塵扵柱史萬石守愼以全榮
二疏既滿而辭仕袁不及扵憎愛柳忘情扵愠喜漢先
主之立誡莫尚中庸衞大夫之所羞獨為君子余雖不
佞嘗從事扵斯矣無名氏韋弦賦曰惟器可象惟賢
則之佩蘭則殊扵楚客象環有慕扵宣尼信建物之表
意實善人之所資故知欲不可縱儉以足用德或可移
中以成規識君子之容止見淑人之表儀周旋之中寧
假扵宫徵内外相制亦合乎塤篪大哉景行剛柔異性
緩之扵韋用和急之扵弦表正既守道而恒佩因履端
而不競式彰茂德分意表情禮節既備敬愼孔眀參衣
冠而振序列簮紱以齊榮猗二子之垂誡與千古之揚
名鄭俞性習相近遠賦曰酌人心之善敗惟性習之
所分習者物之遷以動為主性者生之質以静為君運
情有同扵鎔鑄通志亦比夫耕耘或定心以純一或逐
境而糾紛故定心者若疏源而自得逐境者猶理絲而
又棼且物之惑人無窮人之徇物無已近之則歸扵正
性遠之則滅扵天理雖直罔之多端諒御用而由已
李德裕知止賦曰況乎托北阜以為宅就東山而結廬
仲樂得扵清曠陶豈歎扵將蕪其遠眺也則伊水陸渾
北繞皇居度雙闕之蒼翠若天漢之逶迂少室東映扵
原隰鳴臯西對扵林閭其近翫也則檻泉流扵一壑嘉
木盈扵萬株逕被芳蓀沚映芙蕖聽求友之鳴禽見自
樂之鯈魚徙奇樹扵台嶺隠翠葉而垂珠得怪石扵震
澤聳青岑而韜瑜昔有罷侯種瓜逃相灌蔬竊比君子
亦能荷鋤或引蔓扵長坂或導流扵清渠放情人世之
外寄迹羲皇之初望夕景扵平林眺寒煙扵遠墟麏麚
遠而騰倚鳬雁去而相呼酌盈尊以自慰賴鳴琴而不
孤懷綺皓而披素卷想瀛洲而觀畫圖何必尚遍遊扵
名嶽蠡長往扵五湖嗟夫世扵知止之道若存若無李
斯忘扵稅駕惠子疲扵據梧盡生涯以自若何智力之
有餘庶收光之未晚期終老以桑榆白居易君子不
器賦曰君子哉道本性知德惟天縱抱乎不器之器成
乎有用之用不器者通理而黃中有用者致遠而任重
蓋識包權變理藴通眀業非學致器異琢成審其時有
道舒而無道卷愼其德舍之藏而用之行語其小能立
誠以脩詞論其大能救物以濟時以之理心則一身獨
善以之從政則庶績咸熙既居家而必達亦在邦而允
釐彼子貢雖賢惟稱瑚璉之器彥輔信美空標水鏡之
資是故非求備者又何足以知之豈如我順乎通塞合
乎語默何用不臧何嚮不克施之乃伊吕事業蓄之乃
莊老道德雖應物而不滯終飭躬而有則若止水之在
器因器圓方如良工之用材隨材曲直原夫根淳精扵
妙有宅元和扵虚受内弘道以惟新外濟用而可久鄙
斗筲之奚算諒挈瓶之固守何器量之差殊在性情之
能否豈不以神為元樞智為心符全其神則為而勿有
虚其心則用當其無故動與神合静與道俱時或用之
必開臧武之智道不行也則守寗子之愚至乎哉冥心
在我無可而無不可應用不疲無為而無不為信大成
而大受非小惠而小知顧庶𩔖曲從則輪轅適用若一
隅偏執則鑿枘難施是以易尚隨時禮貴從宜展矣君
子斯焉取斯浩虚舟行不由徑賦曰且遵道如砥持
心若弦信無私以白首將抱直以窮年顔生附郭之田
有時窺矣謝氏登山之屐無所用焉既而披蔓草之荒
凉見遊人之邐迤方檢身扵邪正寧繋懷扵遠邇楊朱
悲道喪事亦如斯阮籍哭途窮意殊若此當舉直以錯
枉冀風行而草靡苟非賢智之為心孰能如是元吳
萊定命賦曰託松柏之幽蔭兮招鹿麋而與儔俯環堵
之湫隘兮猶采椽之彫鎪駕柴車之樸素兮亦炫燿其
華輈等羹藜乎粱肉兮齊衣敝扵貂裘窮匪通其不鄙
兮賤無貴以何羞嗤子音之寡和兮譽汝器之無不周
斯視聽之既愜兮曾不遇曠與婁麒麟出而野死兮鳴
鸞鳳之啾啾幸定分之有在兮肯他岐之往謀明薛
瑄自修賦曰皇降予以衆美兮實清明而粹全胡賦質
之不猶兮乃蔽昧而強孱自有識而發憤兮窺前修之
閫關誦古訓之數數兮服至理之拳拳雖苦心而極力
兮猶未從容乎矩步忽内怛而自修兮吾知其故善既
復而或失兮怠與敬其交騖心暫開而或蔽兮理與學
其紛互此實進退之機兮肇千里扵跬步苟決擇之不
勇兮將邪贏而正負蓋必扵敬扵理而保持兮扵怠扵
欲其屛去既經心以自明兮復誦言以自固庶成性之
存存兮全上天之所賦王廷相靖志賦曰余幼嘉此
遠遊兮效羽儀扵閶闔既反志而静觀兮渺虚無之靡
汨嗅文籍之靈華兮心固結以如石揭大猷以振世兮
闡鴻龐之未闢仰周孔之遺則兮希聞韶扵千載力迍
邅而弗及兮徒蠡心而測海又悼時賦曰豈貪生之
常流兮迷異道而誣世諸有求而莫獲兮反予聰而大
觀予苟不畔扵道榘兮行窮困而志完矧沈冥為真詮
兮終解脫乎憂患要時命之可俟兮胡悒悒以長歎
袁袠閔俗賦曰閔世俗之謠諑獨修姱以練要懲遺烈
以旌植飾鞿羈扵中道秉幼清扵初服固周容者之所
誚昔姬旦之申繇列如石以矢辭披騷經以繹趣謂追
曲其淪胥紛儀一而心結耿詠贊扵曹詩諒軌彠之弗
渝又焉能遠夫毁咎戒甈坯之戾緩和脣吻而弗狃考
聖哲之所藏寧孤抗以寡偶彼蘭&KR0581;之昭質兮挺幽谷
而彌芳覽珪璋及筐筥豈改錯其圓方苟哫訾以慆慢
恥志墨其弗章保厥美而委順庶旁燭扵無疆又思
歸賦曰余既不能徇華以苟祿兮又焉能棲棲扵此邦
孔接淅以違齊兮軻濡滯而出晝欽疏傅之炳幾兮脫
桎梏扵組綬梁歌噫以竄稽兮梅挂冠以遯吳仲樂志
扵園藪兮張興思扵蓴鱸鴻冥冥扵寥廓超繳繒而遠
徂非斯人其誰與歸兮永逍遥扵江湖李好文感志
賦曰余非昧而至愚誠有徵乎前哲聞耕獲扵道德兮
内懷寶以自珍豈畎畞之足樂兮閴闇漠而無聞昔樊
須之請稼兮廼獲誚扵聖人摯冥冥其鴻飛兮猶釋耒
乎有莘溺耦沮之不反兮又奚足與為羣悲此志之未
伸兮秉經德之不回心飛揚而披離兮曷日夜而疚懷
沈愷景初賦曰反白雲之故廬兮寄崖谷以自怡神
龍吻其?淵兮恒日月其抒思銜六藝之珍駕兮遊道
德之平陸上何微之弗彰兮下何隠之弗燭紹斯文之
末裔兮振浮靡之薄俗敢修辭以耀世兮將以窮天地
之奥閾仰上古之羲皇兮復夢寐而索之惟此心之用
昭兮曠異世而見知乃養恬以頤年兮窈連娟而委蛇
物靡晦而弗昭兮度有常而不虧不出戶而知天下兮
何必涉遠而淒其周沛遂初賦曰竊予生之不辰兮
性闇昧以憒瀆遵軌度以託處兮猶遑遑焉其競逐嗟
先民之既逝兮世貿貿而罔極彼籧篨之眇小兮紛盛
麗以無斁稽堯舜之勲華咎䕫輔而稷契揚姱君臣之
胥慶下及扵有商尹負鼎以醜夏虺矢誥以釋湯君聖
賢以六七作咸能覩乎往古旦奭開周以八百猶繼之
以申甫繄叔季之雲擾益脂韋而茸闒雖誼辟之代興
憫忠良之罔察肇皇祖之啓運兮滌腥塵而廓寰宇累
八葉之重光兮俊乂登而禮樂起海内外之向風兮抱
一藝而靡遺獨余渺之敞罔兮曷偃蹇而無為詎予行
之未修兮抑帝降之莫違彼華室以帡幪兮予搆泉石
之敝廬服軒冕以赫奕兮有衣裳之在笥錯珍羞以列
鼎兮媿彈鋏而無魚既飽食以自適兮庸馳心扵外慕
采西山之薇蕨兮又奚計夫旦暮陳羽攄臆賦曰予
幼好此奇服兮羌潔清以自修佩明月之寶珠兮披翠
雲之綺裘閶闔開而顯通兮決雲霓而上征叩天閽以
自獻兮皇既錫以榮名世方喜通而醜直兮竟鑿枘其
圓方寧擯逐以遐騖兮理召杜之遺疆既滋甘棠之百
畞兮又樹之以桃李世既莫吾知兮傷蛾眉其見嫉蒙
羞忍詬蒲伏轅下兮甘株守以留滯亦既遭乎家難兮
遂屛居乎堊室幸寶運之中天兮二八蹌蹌而在庭思
一命以自效兮期不負乎平生夫豈無箕潁之心兮諶
不忍其陸沈惟予悻直以自遂兮乃逢怒而招尤荃不
鑑予之貞誠兮志不售而見仇羣賢騂騂以彙征兮予
獨胡為乎此行信前魚之可泣兮抑積薪之見凌臨廣
路而鬱陶兮惟以思夫美人揚雄執戟忽已疲兮更生
十年而不遷予既不及古之人兮又何咎乎時賢命有
所制兮時有所窮物極必反兮庶幾追前修之逸駕亂
曰窮冬飛雪遠帝京兮心旌摇曳指鄴城兮層冰峨峨
平沙千里兮瞻戀魏闕蹇不可已兮邅廻脩塗有懷曷
吐兮白雲在天遠隔吾土兮抑鬱侘際心遥思兮離家
去鄉曷逾時兮攄誠作誦聊以自慰兮開春發歲忽乎
時其暨兮
原書漢司馬遷報任安書曰僕亦嘗厠下大夫之列陪
奉外廷末議不以此時引綱維盡思慮今已虧形為埽
除之隷在闒茸之中乃欲仰首伸眉論列是非不亦輕
朝廷羞當世之士耶僕與李陵俱居門下素非相善也
趨舍異路未嘗銜杯酒接殷勤之餘歡今舉事一不當
而全軀保妻子之臣隨而媒蘖其短僕誠私心痛之且
李陵提步卒不滿五千深踐戎馬之地矢盡道窮救兵
不至士卒死傷如積然李陵一呼勞軍士卒無不起張
空弮冒白刃北嚮爭死敵者愚以為李陵素與士大夫
絕甘分少能得人之死力雖古名將不過也身雖䧟敗
功亦足暴扵天下矣適會召問即以此指推言陵之功
欲以廣主上之意塞睚眦之辭未能盡明明主不曉以
為僕沮貳師而為李陵遊說遂下扵理拳拳之忠終不
能自列交遊莫救視左右親近不為一言身非木石獨
與法吏為伍深幽囹圄之中誰可告愬者此真少卿所
親見僕行事豈不然乎且夫臧獲婢妾猶能引決況僕
之不得已乎所以隠忍苟活幽扵糞土之中而不辭者
鄙没世而文采不表扵後世也古者富貴而名磨滅不
可勝記唯倜儻非常之人稱焉蓋西伯拘而演周易仲
尼厄而作春秋屈原放逐乃賦離騷左丘失眀厥有國
語孫子臏脚兵法修列不韋遷蜀世𫝊吕覽韓非囚秦
說難孤憤詩三百篇大抵賢聖發憤之所為作也僕竊
不遜近自託扵無能之辭網羅天下放失舊聞略考其
行事綜其終始稽其成敗興壞之紀欲以究天人之際
通古今之變成一家之言惜其不成是以就極刑而無
愠色僕誠已著此書藏之名山傳之其人通邑大都則
僕償前辱之責雖萬被戮豈有悔哉然此可為智者道
難為俗人言也楊惲報孫會宗書曰惲家方隆盛時
乘朱輪者十人位在列卿爵為通侯總領從官與聞政
事曾不能以此時有所建明以宣德化已負竊位素餐
之責久矣懷祿貪勢不能自退遂遭變故横被口語身
幽北闕妻子滿獄當此之時自以夷滅不足以塞責豈
意得全首領復奉先人之邱墓乎伏惟聖主之恩不可
勝量君子遊道樂以忘憂小人全軀悅以忘罪竊自思
念過已大矣行已虧矣長為農夫以没世矣是故身率
妻子戮力耕桑灌園治產以給公上不意當復用此為
譏議也田家作苦歲時伏臘烹羊炮羔斗酒自勞家本
秦也能為秦聲婦趙女也雅善鼓瑟奴婢歌者數人酒
後耳熱仰天撫缶而呼嗚嗚其詩曰田彼南山蕪穢不
治種一頃豆落而為萁人生行樂耳須富貴何時是日
也拂衣而喜奮袖低昂頓足起舞誠淫荒無度不知其
不可也惲幸有餘祿方糴賤販貴逐什一之利下流之
人衆毁所歸不寒而慄雖雅知惲者猶隨風而靡尚何
稱譽之有道不同不相為謀今子尚安得以卿大夫之
制而責僕哉魏文帝與吳質書曰季重無恙塗路雖
局官守有限願言之懷良不可任足下所治僻左書問
致簡益用增勞每念昔日南皮之遊誠不可忘既妙思
六經逍遥百氏彈琴間設終以博弈高談娛心哀筝順
耳馳騁北場旅食南館浮甘瓜扵清泉沈朱李扵寒水
白日既匿繼以朗月同乘共載以遊後園輿輪徐動參
從無聲清風夜起悲笳微吟樂往哀來愴然傷懷余顧
而言斯樂難常足下之徒咸以為然今果分别各在一
方元瑜長逝化為異物每一念至何時可言方今蕤賓
紀時景風扇物天氣和暖衆果具繁時駕而遨遊北遵
河曲從者鳴笳以啓路文學託乘扵後車節同時異物
是人非我勞如何又曰昔日遊處行則連輿立則接
席何曾須臾相失每至觴酌流行絲竹並奏酒酣耳熱
仰而賦詩當此之時忽然不自知樂也何圖數年之間
零落略盡言之傷心頃撰其遺文都為一集觀其姓名
已為鬼錄追思昔遊猶在心目而此諸子化為糞壤可
復道哉歴覽諸子之文對之抆淚既痛逝者行自念也
年行已長大所懷萬端時有所慮至乃通夕不瞑志意
何時復𩔖往昔邪已成老翁但未白頭爾曹植與吳
質書曰前日雖因常調得為密坐雖宴飲彌日其扵别
遠會稀不盡其勞積也若夫觴酌凌波扵前笳簫發音
扵後足下鷹揚其體鳳觀虎視謂蕭曹不足儔衞霍不
足侔也左顧右眄謂若無人豈非君子之壯志哉過屠
門而大嚼雖不得肉貴且快意當斯之時願舉太山以
為肉傾東海以為酒伐雲夢之竹以為笛斬泗濱之梓
以為箏食若填巨壑飲若灌漏巵其樂固難量豈非大
丈夫之樂哉然日不我與曜靈急節面有逸景之速别
有參商之闊思抑六龍之首頓羲和之轡折若木之華
閉濛汜之谷天路高邈良無由緣吳質答太子書曰
奉讀手命追亡慮存恩哀之隆形扵文墨日月冉冉歲
不我與昔侍左右厠坐衆賢出有微行之遊入有管絃
之歡置酒樂飲賦詩稱壽自謂可終始相保並騁材力
效節眀主何意數年之間死喪略盡臣獨何德以堪久
長徐陳劉應才學所著誠如來命惜其不遂可謂痛切
凡此數子扵雍容侍從實其人也若乃邊境有虞羣下
鼎沸軍書輳至羽檄交馳扵彼諸賢非其任矣往者孝
武之世文章為盛若東方朔枚臯之徒不能持論即阮
陳之流也其惟嚴助壽王與聞政事然皆不愼其身善
謀扵國卒以敗亡臣竊恥之至扵司馬長卿稱疾避事
以著撰為務則徐生庶幾焉而今各逝已為異物又
答曹植書曰信到奉所惠貺發函仲紙是何文彩之巨
麗而慰喻之綢繆乎夫登東岳者然後知衆山之迤邐
也奉至尊者然後知百里之卑微也身賤犬馬德輕鴻
毛至乃歴元闕排金門升玉堂伏櫺檻扵前殿臨曲池
而行觴既威儀虧替言辭漏渫雖恃平原養士之懿愧
無毛遂燿穎之才深蒙薛公折節之禮而無馮諼三窟
之效屢獲信陵虚左之德又無侯生可述之美凡此數
者乃質之所以憤積扵胸襟懷眷而悁邑者也若追前
宴謂之未究欲傾海為酒并山為肴伐竹雲夢斬梓泗
濱然後極雅意盡歡情信公子之壯觀非鄙人之所庶
幾也若質之志實在所天思投印釋黻朝夕侍坐鑽仲
父之遺訓覽老氏之要言對清酤而不酌抑嘉肴而不
享使西施出帷嫫母侍側斯盛德之所蹈眀哲之所保
也若乃近者之觀實蕩鄙心秦箏發徽二八迭奏塤簫
激扵華屋靈鼓動扵坐左耳嘈嘈而無聞情踊躍扵鞍
馬謂可北懾肅愼使貢其楛矢南震百越使獻其白雉
又況權備夫何足視乎還治諷采所著觀省英瑋實賦
頌之宗作者之師表也晉羊祜與從弟書吾以布衣
忝荷重任每以尸素為愧大命既隆惟江南未夷此人
臣之責是以不量所能畢力吳會當憑朝廷之威賴士
大夫之謀以余克之舉除萬世之患年已朽老既定邊
事當有角巾東路還歸鄉里扵墳墓側為容棺之墟假
日視息思與後生味道此吾之至願也以凡才而居重
位何能不懼盈滿受責邪疏廣吾師也聖主眀恕當不
奪微志爾劉琨荅盧諶書曰省書及詩僃辛酸之苦
言暢經通之遠旨執玩反覆不能釋手慨然以悲歡然
以喜昔在少壯未當檢括遠詠老莊之齊物近嘉阮生
之放曠怪&KR0779;薄何由而生哀樂何由而至自頃譸張困
扵逆亂國破家亡親友凋殘塊然獨處愧憤雲集負杖
行吟則百憂俱至時復相與舉觴對膝破涕為笑推終
身之積惨求數刻之暫歡譬由疾疹彌年而欲以一丸
銷之爾夫才生扵世而世實須才和氏之璧焉得獨曜
扵郢握夜光之珠無緣得玩扵隨掌天下之寶固當與
天下共之但離索之日不能不以悵恨爾習鑿齒與
桓泌以才氣相推鑿齒罷榮陽郡歸與桓書曰吾以五
月三日來達襄陽觸目悲感略無歡情西望隆中想卧
龍之吟東眺白沙思鳳雛之聲北臨樊墟存鄧老之高
南眷城邑懷羊公之風縱目檀溪念崔徐之友肆睇魚
梁追二德之遠未嘗不徘徊移日撫乘躊躇若乃魏武
之所置酒孫堅之所隕斃裵杜之故居繁王之舊宅遺
事猶存星列滿目𤨏𤨏常流碌碌凡士焉足感其方寸
哉夫芬芳起扵椒蘭清響生乎琳琅命世而作佐者必
垂可大之餘風高尚而邁德者必有眀盛之遺事若向
八君子者千載猶使想其為人況相去之不遠乎彼一
時此一時焉知今日之才不如疇辰百年之後吾與足
下不並為景行乎齊謝朏與王儉書曰夫所貴天下
之士者何其上則閟景山壑凌氣風霞次則投緡舍築
鬱為上佐次則服秦楚而辭其功振燕魏而逃其賞凡
此數輩皆英懿之士也自兹以降參差萬緒或迹著明
晦或才兼默語若桓譚之褰俗馮衍之忤時北海之凝
峭中散之峻絕率以方寸之情喪不訾之德蓋無取焉
若相如之愛奇任節偉長之淹粹弘遠樂廣融通裵楷
夷淡彼四賢者並純神絶景徇物傷意其慕之而未可
以言但心之所暗咫尺千里志之所符滄洲曖然揣而
論之實山河之不肖者也梁簡文帝荅徐摛書曰山
濤有云東宫養德而已但今與古殊時有監撫之務竟
不能黜邪進善少助國章獻可替不仰裨聖政以此慙
遑無忘夕惕驅馳五嶺在戎十年險阻艱難僃更之矣
觀夫全軀具正刀筆小吏未嘗識山川之形勢介胄之
勤勞細民之疾苦風俗之嗜好高閣之間可束高門之
地徒重玉饌羅前黃金在握哫訾栗斯容與自憙亦復
言軒羲以來一人而已使人見此良足長歎王僧孺
與何炯書曰昔李叟入秦梁生適越猶懷恨悵且或吟
謠况岐路之日將離嚴網辭無可憐罪有不測所以握
手戀戀離别珍重弟愛同郭李淫淫承睫吾猶抗手分
背羞學婦人顧實不肖文質無所抵蓋困在衣食廹扵
飢寒非有奇才絕略高談吐一言可以匡俗振民動一
議可以固邦興國全璧歸趙飛矢投燕偃息藩魏甘卧
安郢腦日逐髓月支握十萬而横行提五千而深入將
能執珪裂壤功勒景鍾錦繡為衣朱丹被轂斯蓋大丈
夫之志非吾曹之所能及除舊布新清晷方旦抱樂銜
圖訟謳有主一旦陪武帳仰文㮰僃聃佚之柱下充嚴
朱之席上入班九棘出專千里未有躡景追風奔驟之
若此者也蓋基薄牆高塗遥力躓司隷懍懍思得應弦
譬懸廚之獸如離繳之鳥將充庖鼎以餌鷹鸇雖事異
鑽皮文非次骨猶復因兹舌杪成此筆端上可以投昇
北方次可以論輸左校幸聖王留善貸之德紓好生之
施解網祝禽下車泣罪所謂還魄斗極追風奉高蓋士
無賢不肖在朝見嫉女無美惡入宫見妬外無奔走之
友内乏彊近之親是以媾市之徒隨相媒蘖一朝捐棄
以快怨者之心吁可悲矣蓋先貴後賤古富今貧李流
所以發此哀音雍門所以和其悲曲又廹以嚴秋殺氣
萬物多悲長夜展轉百憂俱至況復露鋪草色風摇樹
影寒蟲夕叫含輕重而同悲秋葉晩傷雜黃紫而俱墜
悲夫豈復得與二三士友抗首接膝履足差肩摛綺縠
之清文談希夷之至道唯吳憑之遇夏馥范式之值孔
嵩愍其留質憐此行乞爾又荅江琰書曰猥惠嘉音
用蠲疾首發函伸紙朗若披雲等嶰谷之清音比洞庭
之高曲辭則美矣而擬其非倫譬享海鳥以醇醪嘉膳
栖林狖以崇楹曾拱苟非其實立有驚怖況復以一離
訴棄賓實漼然豈復能使一笥可輕八廚斯引且登清
漢乍棄黃汙望影析支爭塗再楫其或蹲林卧石籍卉
班荆不過田畯野老漁父樵客酌醴焚枯嗚嗚相勞羹
藜含糗果然滿腹寧有幡旗貴客車馬大賓獻書盡先
賢之德作頌整前皇之美豈不俯拾青紫坐享大夫況
復詠高梧而賦脩竹背清淮而遊長苑留東閣以從容
登石室而高視豈與夫身沒名隕同年而共毁譽哉
增北周蕭大圜言志書曰拂衣褰裳無吞舟之漏網挂
冠懸節慮吾志之未從倘獲展禽之免有美慈眀之進
如蒙北叟之放實勝濟南之徵其故何哉夫閭閻有優
游之美朝廷多簮佩之累蓋由來久矣留侯追蹤扵松
子陶朱成術扵辛文良有以焉況乎智不逸羣言不高
物而欲辛苦一生何其僻也豈如知足知止蕭然無累
北山之北棄絕人間南山之南超逾世網面修原而帶
流水倚郊甸而枕平臯築蝸舍扵叢林搆環堵扵幽薄
近瞻煙霧遠睇風雲藉纖草以蔭長松結幽蘭而援芳
桂仰翔禽扵百仞俯泳鱗扵千尋果園在後開窗以臨
花草蔬圃居前坐簷而看灌甽二頃以供饘粥十畝以
給絲麻侍兒五三可充絍織家僮數四足代耕耘沽酪
牧羊協潘生之志畜雞種黍應莊叟之言穫菽尋范氏
之書露葵徵尹君之錄烹羔豚而介春酒迎伏臘而候
歲時披良書探至頥歌纂纂唱烏鳥可以虞神可以散
慮有朋自遠揚㩁古今田畯相過劇談稼穡斯亦足矣
樂不可施永保性命何畏憂責豈若蹙足入絆申脰就
羈遊帝王之門趨宰衡之勢不知飄塵之少選寧覺年
祀之斯須萬物營營靡存其意天道昧昧安可問哉嗟
乎生若浮雲朝露寧俟長繩繫景實不願之執燭夜遊
驚其迅邁百年幾何擎跽曲拳四時如流俛眉躡足出
處無成語默奚當非直丘眀所恥抑亦仲尼恥之唐
韓愈上鄭相公書曰愈為相公官屬五年辱知辱愛伏
念曾無絲毫事為報荅效日夜思慮以為事大君子當
以道不宜苟且求容悅故扵事未嘗敢疑或宜行則行
宜止則止受容受察不復進謝自以為如此真得事大
君子之道王績荅馮子華處士書曰知吾縱恣散誕
不閑拜揖糠粃禮義錙銖功名亦以俗外相待不拘以
家務至扵鄉族慶弔閨門婚冠寂然不與者已五六歲
矣親黨之際皆以山麋野鹿相畜性嗜琴酒得盡所懷
幸甚幸甚近復都盧棄家獨坐河渚結搆茅屋并廚廏
總十餘間奴婢數人足以應役用天之道分地之利耕
耘藨蓘黍秫而已春秋歲時以酒相續兼多養鳬雁廣
牧雞豚黃精白术枸杞薯蕷朝夕採掇以供服餌床頭
素書數帙莊老及易而已過此已往罕嘗或披忽憶弟
兄則渡河歸家維舟岸側興盡便返每遇天地晴朗則
扵舟中詠大謝亂流趨孤嶼之詩眇然盡陂澤山林之
思覺瀛洲方丈森然在目前或時與舟人漁子方潭並
釣俯仰極樂戴星而歸歌詠以會意為巧不必與夫悠
悠閒人相唱和也孤住河渚傍無四隣聞犬聲望煙火
便知息身之有地也又荅刺史杜松之書曰博士陳
龕至奉處分借家禮并帙封送至請領也又承欲相招
講禮聞命驚笑不能已已豈明公前眷或徒與下走相
知不熟也下走意疎體放抑有由焉兼棄俗遺名為日
久矣淵眀對酒非復禮義能拘叔夜攜琴惟以煙霞自
怡登山臨水邈矣忘歸談虚語元忽焉終夜僻居南渚
時來北山兄弟以俗外相期鄉閭以狂生見待歌去來
之作不覺情親詠招𨼆之詩惟憂情盡帷天席地友月
朋風新年則柏葉為尊仲秋則菊花盈把羅含宅内自
有幽蘭數叢孫綽庭前空對長松一樹高吟朗嘯挈榼
攜壺直與同志者為羣不知老之將至欲令復整理簮
履修束精神揖讓邦君之門低昂刺史之坐遠談糟粕
近棄醇醪必不能矣亦將恐芻狗貽夢櫟社見嘲去矣
君侯無落吾事王君白眀王廷陳寄余子書曰為疎
為懶不敢為狂為拙為愚不敢為惡高竹林之賢而醜
其放懷三閭之忠而過其沈智鴟夷之逝而汚其富
唐寅與文徵仲書曰亦將櫽括舊聞總統百事叙述十
經翺翔藴奥以成一家之言傳之好事託之高山没身
而後有甘鮑魚之腥而忘其自者傳誦其言探察其心
必將為之撫缶命酒擊節而歌嗚嗚也徐禎卿荅獻
吉書曰退處原野抱杖行歌沐耳清渠之濱晞髮茂陰
之下而枕以六經潄以羣籍撫景則悠然賦詩臨流則
引觴獨酌斯亦達士之所希生人之極歡也
增誌梁劉峻山栖志曰夫鳥居山上曾巢木末魚潛川
下窟穴沙泥豈好異哉蓋性然也故有忽白璧而樂垂
綸負玉鼎而要卿相行藏紛糾顯晦踳駮無異火炎水
流圓動方息斯則廟堂之與江海蓬戶之與金闔並然
其所然悅其所悅予每思濯清瀨息椒邱寤寐永懷其
來尚矣所居東陽郡金華山山川秀麗膏澤坱鬱若其
羣峯疊起接漢連霞喬林布濩春青冬綠廻溪映流則
千仞洞底膚寸雲合必千里兩散所住三面山皆周繞
有象郛郭南則平野蕭條極目通望東西帶二澗則有
時飛流泉瀾清澍滴瀝生響白波跳沫洶湧成音楓楮
椅櫪之樹柏梓桂樟之木分形異色千族萬種結朱實
苞綠裏摇白蔕抽紫莖橚矗莽䔿稍風鳴籟垂柯簷戶
布葉房櫳中谷澗濱華葩攢列至扵青春受謝萍生泉
動則都梁含馥懷香送芬長樂負霜宜男泫露芙蕖紅
華照水臯蘇縹葉從風憑軒永眺蠲憂忘疾歲始年季
農隟時閒濁醪初&KR0827;濟縹清新則有田家野老提壺共
至班荆林下陳尊置爵酒酣耳熱屢舞灌呶盛論箱庾
高談榖稼不求扵世不迕萬物莫辨榮辱匪知毁譽浩
蕩天地之間心無怵惕之警宋羅大經山居誌曰唐
子西云山静似太古日長如小年予家深山之中當春
夏之交蒼蘚盈階落花滿徑門無剝啄松影參差禽聲
上下午睡初足旋汲山泉拾松枝煮苦茗啜之隨意讀
周易國風左氏傳離騷太史公書及陶杜詩韓蘇文數
篇從容步山徑撫松竹與麛犢共偃息扵長林豐草間
坐弄流泉潄齒濯足既歸竹窗下則山妻稚子作筍蕨
供麥飯歡然一飽弄筆窗間隨大小作數十字展所藏
法帖墨蹟畫卷縱觀之興到則吟小詩或草玉露一兩
叚再烹苦茗一杯出步溪邊邂逅園翁溪友問桑麻說
秔稻量晴較雨探節數時相與劇談一晌歸而倚杖柴
門之下則夕陽在山紫綠萬状變幻頃刻恍可人目牛
背笛聲兩兩歸來而月映前溪矣味子西此句可謂絶
妙人能真知此妙則東坡所謂無事此静坐一日似兩
日若活七十年便是百四十所得不已多乎
增表魏曹植求自試表曰騏驥長鳴伯樂照其能盧狗
悲號韓國知其才是以效之齊楚之路以逞千里之任
試之狡兔之捷以驗搏噬之用
御定淵鑑類函卷三百五
