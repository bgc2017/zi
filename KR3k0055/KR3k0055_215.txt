欽定四庫全書
御定淵鑑類函卷二百十
武功部五(耀武謀策)(訓練料敵)(號令)
耀武一
原觀兵揚武(國語穆王將征犬戎祭公謀父諫曰不可先王耀德不觀兵書我武惟揚)
佳兵驕兵(老子曰夫佳兵者不祥之器物或惡之故有道者不處君子居則貴左用兵則)
(貴右恬澹為上勝而不美謂文子曰恃國家之大矜人民之衆之驕兵)勝而不美果
而勿矜(上詳佳兵注者老子曰以道佐人主者不以兵強天下故善果而已矣果而勿矜果而勿伐)
弗戢自焚好戰必亡(左傳兵猶火也弗戢將自焚也主父偃曰好戰必亡)
竊弄凶器啓迪禍階惟甲胄起戎惟干戈省
躬(書說命)陳若林之衆萃如虎之師示衆有名
(師有善惡之名)黷武取威增非敢耀武不可究武(左傳)
(智伯伐齊智伯曰齊取我英丘君命瑶非敢耀武也治英丘也韓愈平淮西碑皇帝曰不可究武予其少息)
窮畋極獵威戎夸狄(上見丁謂大蒐賦威班固西都賦威戎夸狄耀靈而講)
(武事)耀威中原陳兵雒水(東京賦文德既昭武節是宣三農之隙耀威中原歲)
(惟仲冬大閱西園皆武備志劉盆子及丞相徐宣以下肉袒降帝令縣廚賜食明旦大聚兵馬臨雒水令盆)
(子君臣列而觀之)投鞭斷流舞劒前導(秦王堅會羣臣於太極殿議曰自吾)
(承業垂三十載四方略定唯東南一隅未霑王化今略計吾士卒可得九十七萬以吾之衆投鞭於江可斷其)
(流又何險之足恃乎百宋太平興國初上有取太原之意乃選諸軍勇士數人教以舞劒皆能擲劒於空中)
(躍其身左右承之會北戎遣使脩貢上宴其使於後殿因出劒士數百人袒裼鼔譟揮刃而入跳躑承接霜鋒)
(雪鍔飛舞滿空戎使見之恐形於色及親征太原必令為前導賊衆喪膽)因大儺而示武
耀淮上以安民(文獻通考後魏文成帝和平三年因歲除大儺遂耀兵示武更為制令步)
(兵陳於南騎士陳於北各擊鐘鼔以為節度張宋史楊存中與金人戰於拓皋敗之而濠圍猶未解俊與存)
(中劉錡先議班師會冇云濠路已通者俊謂錡曰吾欲與楊太尉耀兵淮上安撫濠梁之民)高會
漠北而還耀兵磧北而歸(唐書王忠嗣開元末節度朔方兼靈州都督天寶初)
(北討奚奴皆戰桑乾河三遇三克耀武漠北高會而還孔帖執失思力領突厥扞薛延陀延陀兵十萬寇河)
(南思力示羸不與角賊深入至夏州乃整陣擊敗之追躡八百里會毗伽可汗死耀兵磧北而歸)
耀武二
原踴躍用兵(詩)增陳師乘而觀之(左傳齊侯陳諸侯之師與屈完乘而)
(觀之)原暴而不戢(春秋晉荀林父帥師及楚子戰於邲晉師敗績左傳楚子曰夫武禁暴戢)
(兵保大定功安民和衆豐財者也今我使三國暴骨暴矣觀兵以威諸侯兵不戢矣暴而不戢安能保大)
增晝耀兵夜斫營(郭子儀李光弼還常山史思明收散卒數萬踵其後子儀選驍騎更挑戰)
(三日賊疲乃退子儀至恒陽深溝高壘以待之賊來則守去則追之晝則耀兵夜斫其營賊不得休息數日子)
(儀光弼曰賊倦矣可以出戰戰於嘉山大破之)回鶻不敢仰視(王鍔為河中節度使會回)
(鶻入朝鍔欲示威武乃悉軍迎逆列五十里旗幟鮮明戈鎧犀密回鶻恐不敢仰視鍔偃然受其禮帝聞嘉之)
徒飾其外(五代史王鎔乞師於晉晉遣周德威先屯趙州梁兵至于柏鄉趙人告急莊宗自將)
(出贊皇會德威於石橋晉兵少而景仁所將神威龍驤拱宸等軍皆梁精兵人馬鎧甲飾以組繡金銀其光耀)
(日晉兵望之色動德威勉其衆曰此汴宋傭販兒徒飾其外爾其中不足懼也)耀戎容揚天
聲(宋史李繼隆端拱初為定州都部署淳化初上遣使密諭若契丹復入寇朕當親討繼隆上奏曰自邊邑)
(多虞陛下不以臣不才任以疆事臣敢不講求軍虞震耀戎容奏揚天聲以遏外侮殄此微妖當責將帥)
訓練一
原月令曰孟秋天子乃命將帥選士厲兵簡練傑俊
漢書刑法志曰五國為屬屬有長十國為連連有帥三
十國為卒卒有正二百一十國為州州有牧連帥比年
簡車卒正三年簡徒羣牧五載大簡車徒此先王為國
立武之大略也增司馬法曰古者逐奔不過百步縱
綏不過三舍以明其禮不窮不能而哀憐傷病以明其
仁成列而鼓以明其信争義不争利以明其義又能舍
服以明其勇知終知始以明其智六德以時合教以為
民紀之道自古之政也又曰教惟豫戰惟節孫子
曰士卒孰練注云辨旌旗審金鼔知進退閑馳逐便弓
矢習擊刺如身之使臂臂之使指屈伸往來無不如意
此練士之謂也吳子曰凡制國治軍必教之以禮勵
之以義使有恥也夫人有恥在大足以戰在小足以守
矣又曰夫人常死其所不能敗其所不便故用兵之
法教戒為先一人學戰教成十人萬人學戰教成三軍
圓而方之坐而起之行而止之左而右之前而後之分
而合之結而解之每變皆習乃授其兵是謂將事唐
李衞公問對中太宗曰畫方以見步點圓以見兵步教
足法兵教手法手足便利思過半乎靖曰吳起云絶而
不離却而不散此步法也教士猶布棋於盤若無畫路
棋安用之杜牧戰論曰天下無事之時戰士離落兵
甲頓弊車騎刓弱天下雜然盜發則疾驅以戰此宿敗
之師是不蒐練之過也性理楊龜山曰兵農不可以
復合而伍兩軍師之制不可不講無事之時使之相保
相愛刑罰慶賞相及用之於有事之際則申之以卒伍
之令督之以旌旗指揮之節臨難而不相救見敵而不
用命必戮無赦使士卒畏我而不畏敵然後可用若夫
伍法不修雖有百萬之師如養驕子不可用也傳曰齊
晉之節制不可以當湯武之仁義某竊謂雖有仁義之
兵苟無節制亦不可以取勝甘誓曰左不攻於左汝不
恭命右不攻於右汝不恭命弗用命則孥戮之牧誓曰
不愆於六步七步乃止齊焉不愆於四伐五伐六伐乃
止齊焉其節制之嚴蓋如此故聖人著之於經以為後
世法也故諸葛孔明曰有制之兵無能之將不可以敗
無制之兵有能之將不可以勝此之謂也登壇必究
教兵篇曰先正有言練兵之法莫先練心人心齊一則
百萬之衆即一人之身武備志茅子曰天垂象日月
星辰繫焉使日不左月不右五星無定位二十八宿無
定次則天亦不能攝衆而失其尊聖人之道以六經為
筌蹄然夫子不刪詩書定禮樂繫爻象作春秋則學官
無耑門弟子無耑業來者何以窺藩籬往者何以師百
世故兵之有陣天之垂象也兵之有練聖人之六藝也
陣而不練則土偶之鬚眉耳練而不陣猶驅虎豹入市
徒以走衆使三人同心乘勢而捽則立斃矣
訓練二
原教士訓戎(禮有發則命大司徒教士以車甲注發軍也訓戎教戰)明恥
鬭心(傳明恥教戰求殺敵也)訓旅練兵(白帖)五載大簡一
人不戮(上詳訓練一畢左傳楚子將圍宋使子文治兵於暌終朝而不戮一人子玉復治兵於蒍終)
(日而畢鞭七人貫三人耳)簡兵蒐乘鞭七貫三(左傳彭城之役晉遇楚於靡角)
(之谷晉將遁矣雍子發命於軍曰歸老幼反孤疾二人役歸一人簡兵蒐乘秣馬蓐食師陳焚次明日將戰行)
(歸者而逸楚囚楚師宵潰懲玉海士閑而鈍求欲鞭七貫三示以薄而不可得)比年簡車
三年簡徒(詳訓練一)蒐於被廬簡於宗丘(左傳晉侯蒐於被廬)
(作三軍國又楚子使然丹簡上之兵于宗丘)建而不旆征則有威(傳曰晉治)
(兵甲車四千乘建而不旆壬申旆之諸侯畏之注將戰則旆不戰則不旆國語虢文公曰故征則有威守則)
(有材)戒爾車乘修我甲兵厲兵秣馬蒐乘補卒
既無訓卒何以成功行孫吳之法訓熊羆之旅
御一心之衆舉百勝之師訓必勝之衆練賈勇之夫
將整堂堂之陣必訓赳赳之夫王孫賈治軍旅
管夷吾修甲兵(並白帖)增練士𨕖鋒(六韜太公曰軍中有大勇力敢)
(死樂傷者聚為一卒名曰冒刃之士有銳氣壮勇強暴者聚為一卒名曰陷陣之士有奇表長劒接武齊列者)
(聚為一卒名曰勇銳之士有死將之人子弟欲為其將報仇者聚為一卒名曰死憤之士有贅壻人虜欲掩迹)
(揚名者聚為一卒名曰勵鈍之士此軍之練士不可不察也武備志茅子曰士不𨕖則不可練志曰兵無𨕖)
(鋒曰北)煩陳校旗(司馬法上暇人教是謂煩陳注云煩陳者頻煩于陣謂教而又教使)
(之熟也鳴唐書魚朝恩聞郝廷玉善布陣請觀之廷玉申號令鼔角部伍坐作進退若一朝恩歎曰今始識)
(訓練法廷玉曰此臨淮王遺法也王善御軍賞當功罰適過每校旗不如令者輒斬由是人皆自效而赴蹈馳)
(突心破膽裂自臨淮沒無復校旗事)練膽練地(續文獻通考練兵之法有五一曰練膽二)
(曰練藝三曰練陣四曰練地五曰練時)以六德分三等(上詳訓練一唐李衞公)
(問對中靖曰臣嘗教士分為三等必先結伍法伍法既成授之軍校此一等也軍校之法以一為十以十為百)
(此一等也授之禆將禆將乃總諸校之隊聚為陣圖此一等也)陳中野闢廣場(尉繚)
(子曰伍長教其四人以板為鼔以瓦為金以竿為旗擊鼓而進低旗則趨擊金而退麾而左之麾而右之金鼔)
(俱擊而坐禆將教成合之大將大將教之陳于中野單唐書馬燧進河東節度使太原承鮑防之敗兵力衰)
(遂募厮役得數千人悉補騎士教之戰數月成精卒器用完備居一年闢廣場羅兵三萬以肄威震北方)
板為鼓瓦為金(詳陳中野注)懷忠孝動鬼神(宋史岳飛傳紹)
(興七年飛上章乞解兵柄終喪制張浚奏以張宗元監其軍帝累詔趣飛還職宗元還言將和士銳人懷忠孝)
(皆飛訓養所致帝大悦練杜甫寄章侍御詩指揮能事回天地訓彊兵動鬼神)鍛乃戈矛
修爾車馬(費誓徂兹淮夷徐戎並興善糓乃甲胄敿乃干無敢不弔備乃弓矢鍛乃戈矛礪乃)
(鋒刃無敢不善戎詩修爾車馬弓矢戎兵用戒作用逷蠻方)什伍如親卒伯如
友(尉繚子曰使什伍如親戚卒伯如朋友此本戰之道也)兵弱能強令弊能
起(尉繚子曰臣聞人君有必勝之道故能兼并廣大以一其制度則威加天下有十二焉此十二者教成犯)
(令不舍兵弱能強之主卑能尊之令弊能起之民流能親之人衆能治之地大能守之國車不出于閫組甲不)
(出于槖而威服天下矣)三官不謬五教不亂(登壇必究教兵篇古法曰三官)
(不謬五教不亂是謂能軍三官者鼔金旗也五教者耳目手足心也教目知形色之旗教耳知號令之數教足)
(知進退之度教手知長短之兵教心知賞罰之用五者用習是取勝之治卒也)出教法格
置訓練官(宋史兵志元豐二年内出教法格并圖象頒行之步射及馬射馬使蕃槍步用標排皆有)
(法象凡千餘言使軍士誦習焉又元豐四年諸路置訓練官)廢遺獰耄料簡驍
銳(唐書李德裕徙劒南節度使料擇伏瘴舊獠與州兵之任戰者廢遣獰耄十三四士無敢怨司馬光上)
(神宗書曰為今日之計莫如料簡驍銳罷去羸老以練士卒修整犀利變更呰窳以精器械然後為陛下之所)
(欲為無不可也)𨕖徒練旅課才程氣(柳宗元興州江運記御史大夫嚴公牧于)
(梁𨕖徒練旅有衆孔武氣玉海僄佼課才勁勇程)繕甲淬兵程能校藝(唐書)
(李抱真策山東有變澤潞兵所走集乃籍戶三丁擇一蠲其徭租給弓矢令閒月得曹偶習射歲終大校親按)
(籍第能否賞責比三年得成卒二萬既不廩于官而府庫實乃曰軍可用矣繕甲淬兵遂雄山東續文獻通)
(考宋袁說友上言曰平居無事程能校藝日温月習有增無減一遇征行莫非強勇之士)教正不
教奇畏我不畏敵(唐李衞公問對中靖曰古人善用兵者教正不教奇驅衆若驅羣羊)
(與之進與之退不知所之也下詳訓練一)猶布棋於盤非驅虎入市
(並詳訓練一)勇不得獨進怯不得獨退(淮南子兵略訓良將之用卒也)
(同其心一其力勇者不得獨進怯者不得獨退)如臂之使指若子之衞父
(上詳訓練一民魯欲使慎子為將軍孟子曰不教民而用之謂之殃朱子曰教民者教之禮義使之入事父)
(母出事長上也用之使之戰也輔廣曰能如是而教其民乃可以即戎使之敵愾禦侮臨陳之際皆如手足之)
(捍頭目子弟之衛父兄矣不然則是陷之于死地也故謂之殃民)如手足捍頭目
若虎豹有爪牙(上詳子之衞父注之淮南子兵略訓五官之於將也猶身有股肱手足也必)
(擇其人之技能使官勝其任人能其事告之以政申之以令使之若虎豹之有爪牙飛烏之有六翮莫不為用)
原率素勵以行必無勇也驅白徒而戰是謂棄之
(白帖素勵空猛非勇也白徒不習訓之師也)
訓練三
原載纉武功(詩一之日于貉二之日其同載纉武功注纉習而繼之也)增師干之
試(又方叔涖止其車三千師干之試注言衆且練也)原日討軍實(左傅欒武子曰楚自)
(克庸以來其君無日不討國人而訓之在軍無日不討軍實而申儆之注討治也軍實軍器)增訓
卒利兵(又晉立靈公以禦秦師訓卒利兵秣馬蓐食潛師夜起戊子敗秦師于令狐)𨕖而
别之愛而貴之(吳子曰𨕖而别之愛而貴之是謂軍命)訓士流涕(白帖屈突)
(通訓勉士卒必流涕故力雖窮而人尚為之感奮)尊君親上(性理朱子曰管仲内政士鄕十)
(五乃戰士也所以教之孝悌忠信尊君親上之義)封殖其家砥礪其人(宋史兵志)
(知定州蘇軾言寶元慶歷中趙元昊反范仲淹劉滬种世衡等專務整緝蕃漢熟戶弓箭手所以封殖其家砥)
(礪其人者非一道藩籬既成賊來無所得故元昊復臣)練兵常若寇至(又政和四年詔)
(西羌久為邊患今陜西河東路帥臣訓練兵伍常若寇至)異其籍厚其廪(又嘉熙初臣僚)
(言今日兵貧若此思變而通之於卒伍中取強武者異其籍而厚其廪時試之弓弩課之武藝秋冬使之校獵)
(其有材力精強則厚賞賚之又於其中拔其尤者數愈少而廩愈厚待之如子弟倚之如腹心緩急可用)
訓練四
增詩宋韓琦答孫植太博後園宴射詩曰因憶當年黠
羌叛非才誤授將軍鉞帳下貔貅十萬師力過生犀心
似鐵大仁未許覆兇巢飭謹封垂禦侵越悍夫猛士志
待騁貯填憤氣何由洩正值高秋天氣寒塞場霜重嚴
風刮約束偏裨整隊兵旌旗爍電戈矛雪驅出長郊閱
奇陣離合應麾皆有節次引精銳較絶技控弦命中無
虚發氣豪馬健走危坡直下千尋未嘗蹷收軍校獵圍
平原犬順人呼鷹解紲山麋衝軼犯勁矢岡兔奔逃迷
狡穴大鵰盤空不輕搏老狐仰視肝膽裂駐鞍賞獲犒
部曲浪瀉酒車輪染血將軍未酣衆心醉耳後風生鼻
頭熱
增策宋蘇軾訓兵旅策曰夫今之所患兵弱而不振者
無材用也夫國之有材譬如山澤之有猛獸江河之有
蛟龍伏乎其中而威見乎其外悚然有所不可狎者至
於鰍蚖之所蟠䍧豚之所牧雖千仞之山百尋之溪而
人易之何則其見於外者不可欺也天下未嘗無才患
所以求才之道不至古之聖人以無益之名而致天下
之實以可見之實而較天下之虚名二者相為用而不
可廢不先其名而唯實之求則來者寡來者寡則不可
以有所擇以一旦之急而用不擇之人則是不先名之
過也天子之所嚮天下之所奔也今夫孫吳之書其讀
之者未必能戰也多言之士喜論兵者未必能用也進
之以武舉而試之以騎射天下之奇才未必至也然將
以求天下之實則非此三者不可以致以為未必然而
棄之則是其必然者終不可得而見也天下之實才不
可以求之於言語又不可較之於武力獨見之於戰耳
戰不可得而試也見之於治兵子玉治兵於蔿終日而
畢鞭七人貫三人耳蔿賈觀之以為剛而無禮知其必
敗孫武始見試以婦人而猶足以取信於闔閭使知其
可用故凡欲觀將帥之才否莫如治兵之不可欺也今
夫新募之兵驕而難令勇悍而不知戰此真足以觀天
下之才也武舉方略之𩔖以來之新兵以試之觀其顔
色和易則足以見其氣約束堅明則足以見其威坐作
進退各得其所則足以見其能凡此者皆不可強也故
曰先之以無益之虚名而較之以可見之實庶乎可得
而用也
號令一
原銜枚按轡(周禮軍旅令銜枚禁無囂下見將帥二)倚轅而令挈
壺以令(韓子云吳起為魏武侯西河守倚一車轅於北門之外而令之曰有能徙此南門之外者賜之)
(上田上宅人莫之徙也及有徙之者還賜之如令成周禮挈壺氏掌挈壺以令軍井注云謂為軍穿井井挈)
(壺縣其上令軍中士衆皆望見知此下有井壺所以成飲故以壺表井)挈轡令舍挈
畚令糧(鄭司農注曰縣轡於所當舍止之處使軍望見知當舍止於此轡所以駕舍故以轡表舍縣畚)
(於所當廩假之處令軍望見當廩假於此下也畚所以盛糧之器故以畚表廩)奉將天罰
恭行天罰(胤征今予以爾有衆奉將天罰甘誓今予惟恭行天之罰)致天之罰
底天之罰(湯誓爾尚輔予一人致天之罰泰誓以爾有衆底天之罰)咸聽朕
命悉聽朕言(禹謨禹乃會羣后誓于師曰濟濟有衆咸聽朕命湯誓王曰格爾衆庶悉聽)
(朕言)振鐸拱稽執禁齊衆(振鐸拱稽號令也赦禮凡執禁以齊衆罪不過)
敗麥割髮取米殺妻(魏志曹公出軍令無敗麥犯者死騎皆下馬持麥相待曹)
(公馬騰入麥中敕主爵議罰對曰春秋罰不加尊曹公曰作法自犯何以率下然孤為軍率不可殺請自刑拔)
(劒割髮置地婦晉永嘉亂郭默率衆自為塢撫循將士甚得懽心默兄陸嘉取官米十石餉妹默自殺妻以)
(明無私也)耳目在旗鼓婦人令左右(師之耳目在吾旗鼓言衆觀大將旗)
(鼔以進退人史記孫武以兵法見于吳王闔廬闔廬曰可試以婦乎曰可于是出宮中美人得百八十人孫)
(子分為二隊以王之寵姬二人為隊長皆令持戟令之曰前則視心左視左手右視右手後即視背婦人曰諾)
(約束既布乃設鈇鉞即三令伍申之)後期斬監軍不整髠職吏(上見將帥)
(一戲吳志射聲校尉孫松于公子中最親下兵不整陸遜對之髠其職吏)失利叱斬子
取笠泣斬士(魏志鄧艾遣子忠與諸葛瞻戰不利艾叱忠將斬之忠馳還更戰大破之吳)
(書呂蒙到南郡約令軍中不得干歴人家有所求取蒙麾下士是汝南人取民家一笠以覆官鎧蒙以為不可)
(以鄕里故而廢法遂垂涕斬之于是軍中震慄道不拾遺)既申詻詻之言必整
堂堂之陣(言容詻詻音額教令嚴也)既崇四七之名安可二三
之令行間將整其什伍下令不可以二三(並白帖)
增寄軍令明軍約(管子謂齊桓公曰君欲速得志于天下諸侯則事可以隱令可以寄)
(政作内政而寄軍令焉詳軍旅一約史記律書晉用咎犯而齊用王子吳用孫武申明軍賞罰必信卒伯諸)
(侯)致民志從君命(司馬法有虞氏戒於國中欲民體其命也夏后氏誓於軍中欲)
(民先成其慮也殷誓於軍門之外欲民先意以待事也周將交刃而誓之以致民志也左傳簡子誓曰范氏)
(中行氏反易天明斬艾百姓欲擅晉國而滅其君二三子順天明從君命經德義除詬恥在此行也)令
如春令如山(章孝標王師如時雨賦知我者信號令如春不知我者疑甘澤隨輪宋史紹)
(興五年命岳飛招捕楊幺賊黨黃佐曰岳節使號令如山若與之敵萬無生理不如往降節使誠信必善遇我)
(遂降)如斧鉞如雪霜(尉繚子曰賞如日月信如四時令如斧鉞制如干將士卒不用)
(命者未之聞也霜許洞虎鈐經出將篇曰思欲如照影令欲如雪苟有此者可以當國之大命矣)令
素行人樂聞(孫子曰令素行以教其民則民服令素行者與衆相得也吳子曰夫發號施)
(令而人樂聞興師動衆而人樂戰交兵接刃而人樂死此三者人主之所恃也)信行國内
威震天下(尉繚子曰發號出令信行國内下吳子曰其令不煩而威震天)軍無二
令將無還令(尉繚子將令篇曰軍無二令二令者誅留令者誅失令者誅三略軍䜟曰將)
(之所以為威者號令也故將無還令賞罰必信如天如地乃可使人)三令五申一逆
百失(上詳婦人立左右注施三略一令逆則百令失一惡施則百惡結故善於順民惡施於凶民則令)
(行而無怨)竊符下令揚麾誓衆(戰國策魏王使晉鄙救趙趙平原君夫人魏公)
(子無忌姊也公子見其客侯生再拜問計生曰吾聞晉鄙兵符在王臥内而如姬最幸力能竊之且公子嘗為)
(報其父讐誠一開口則得虎符奪鄙兵北救趙西却秦此五霸之功也公子如其言得兵符侯生曰將在外君)
(令有所不受臣客朱亥力士可與俱鄙不聽使擊之公子至鄴晉鄙合符果疑之亥袖四十斤鐵椎椎殺鄙公)
(子勒兵下令曰父子俱在軍中者父歸兄弟俱在軍中者兄歸獨子無兄弟者歸養得𨕖兵八萬人將之而進)
(大破秦軍於邯鄲下王齕解圍走誓駱賓王為兵部奏姚州破楊虔柳露布曰揚麾衆仗節訓兵)任
其上令得其軍號(吳子凡行軍之道無犯進止之節無失飲食之適無絶人馬之力此)
(三者所以任其上令任其上令則治之所由生也元唐書李光弼傳史思明將安太清襲懷州守之上元年)
(光弼進圍懷州諸軍決丹水灌之未下光弼令郝廷玉由地道入得其軍號登陴大呼王師乘城禽太清等送)
(之京師)秋毫不犯都人莫知(北史開皇九年大舉伐陳以賀若弼為行軍總)
(管軍令嚴肅秋毫不犯無西平王李晟東渭橋紀功碑爰擇便地引軍出屯馬錯羣士必成列剋敵彌日都)
(人莫知)將士股慄士卒心存(北史楊素多權略乘機赴敵應變無方然大抵)
(馭戎嚴整有犯令者立斬無所寬貸將士股慄有必死心由是戰無不勝稱為名將武備志唐李靖教旗法)
(有云使士卒目見旌旗耳聞鼔角心存號令)行令自身申令戢下(李晟東渭)
(橋紀功碑晟程賞典定刑章行令自身錄功先下由是勇者奮力智者效謀姦逆畏威而震慴忠義奮氣而聳)
(慕部宋史乾德初伐蜀詔以劉光毅為歸州行營前軍副署曹彬為都監峽中郡縣悉下諸將咸欲屠城以)
(逞其欲彬獨申令戢下所至悦服上聞降詔褒之)威在管軍敬若神明(宋史)
(兵志元符元年曾布言祖宗以來御將士常使恩歸人主而威令在管軍吾學編徐達言簡慮精當提兵時)
(令出不二諸將敬若神明受命而出功成而旋不自矜伐)申嚴凝之令凜風霜
之氣(段文昌平淮西碑命宣武軍帥韓弘為諸道行營都統假陸遜之鉞拜韓信之壇指縱畫奇正之機)
(發號申嚴凝之令然後有司馬之法成節制之師雄李筌太白陰經夫人以心定言定言以出令故須振略)
(出勁詞銳鐵石之心凜風霜之氣發揮號令申明軍法)不肅則士囂不齊故
兵敗(孔帖竇建德五月自坂堵出為陣秦王登虎牢城望其軍按甲不戰曰賊起山東未嘗見大敵今度)
(險士囂令不肅也逼城而陣有輕我心待其饑破之果矣武備志狄青討儂智高立行伍明約束野宿皆成)
(營柵至廣南合孫沔余靖之兵進次賓州戒諸將無得妄與賊鬭聽吾所為廣西鈐轄陳曙乘青未至輒以步)
(兵八千擊賊潰於崑崙關殿直袁用等皆遁青曰令之不齊兵所以敗晨會諸將堂上揖曙起并召用等三十)
(二人按以敗亡状)盟與諸將割臂令如四肢應心(唐書李嗣業加)
(驃騎大將軍安禄山反詔至即引道與諸將割臂盟曰所過郡縣秋毫不可犯尉繚子曰令守者必固戰者)
(必鬭奸謀不作姦民不語舉功别德明如白黑令民從上令如四肢應心也)使三軍若一
人聽飛令如朕行(縣子曰施無法之賞懸無政之令犯三軍之衆若使一人武備志)
(宋岳飛自鄂入見拜太尉繼除宣撫使以王德酈瓊兵隸之帝詔德瓊曰聽飛號令如朕親行)戮揚
干之僕必行其令持穰苴之兵不枉其法(蘇頲撰命姚崇等北)
(伐制云云)原整烏合之衆既在一夫勵鷹揚之師必資
三令整必勝之衆實在中權勵賈勇之夫必曰下
令(並白帖)
號令二
原誓六事之人(甘誓王曰嗟六事之人予誓告汝孔傳云各有軍事故曰六事)徇師
而誓(泰誓惟戊午王次于河朔羣后以師畢會王乃徇師而誓曰嗚呼西土有衆咸聽朕言)申
嚴號令(月令)增冢宰布令(司馬法冢宰與百官布令於軍曰入罪人之地無暴神祗)
(無行田獵無毁土功無燔墻屋無伐林木無取六畜禾黍器械)士涕沾襟(孫子曰令發之日士)
(卒坐者涕沾襟偃卧者涕交頤投之無所往則諸劌之勇也)明法審令(尉繚子曰明法審令)
(不卜筮而獲吉)一衆心(又善用兵者能奪人而不奪於人奪者心之機也令者一衆心也)
民非樂死令使之前(又民非樂死而惡生也號令明法制審故能使之前)非吾
令斬材士(又吳起與秦戰未合一夫不勝其勇前獲雙首而還起立斬之軍吏諫曰此材士也不可)
(斬起曰材士則是也非吾令也斬之)其令強者其敵弱(呂覽論威篇其令強者其敵弱)
(其令信者其敵詘先勝之於此則必勝之於彼矣)響應(後漢書光武居邯鄲宮耿弇請間因說曰)
(公首事南陽破百萬之軍令定河北據天府之地以義征伐發號響應天下可傳檄而定)當備祭
遵(又祭遵從征河北為軍市令舍中兒犯法遵格殺之光武怒命收遵主簿陳副諫曰明公常欲衆軍整齊)
(今遵奉法不避是教令所行也光武乃貫之以為刺奸將軍謂諸將曰當備祭遵吾舍中兒犯法尚殺之必不)
(私諸卿也)折七箸斬士(唐書元和中劉闢反詔高崇文統兵討之過興元士有折逆旅匕箸)
(者即斬以徇禽闢入成都市井不移珍貨如山無秋毫之犯)無統一則攜弛(孔帖哥舒)
(翰守潼關病痼不能事以軍政委田良丘使王思禮主騎李承光主步三人争長政令無所統一衆攜弛無守)
(意)三喻五復之(又契丹寇營州詔韋雲起護突厥兵討之令曰鼔而行角而止非公使母)
(走馬三喻五復之)下令士皆雪泣(又李晟圖復京師乃陳兵下令曰國家多難乘輿播)
(遷見危死節自吾之分公等此時不誅元兇取富貴非豪英也士皆雪泣曰惟公命)號令嚴壹
(又段秀實知奉天行營事號令嚴壹軍中畏戢)令肅不殘(唐書馬璘在涇八年繕屯壁為戰守)
(具令肅不殘人樂為用)中六矢不動方知軍令(武備志張廵使郎將雷萬春於)
(城上與令狐潮相聞語未絶賊弩射之面中六矢不動潮疑其木人使諜問之乃大驚遥謂廵曰向見雷將軍)
(方知足下軍令矣)不可以兩從(唐陸贄言於德宗曰將在軍君命有所不受誠謂機宜不)
(可以遠決號令不可以兩從未有委任不專而望其克敵成功者也)帝王奇術(歐陽修上書曰)
(慎號令明賞罰責功實此三者帝王之奇術也)凍死不拆屋(宋史岳飛傳卒有取民麻一縷)
(以束芻者立斬以徇卒夜宿民開門願納無敢入者軍號凍死不拆屋餓死不鹵掠)以劒畫地
而令(又李寶傳金主亮以蘇保衡由海道襲浙江高宗授寶浙西路馬步軍副總管令與守臣督海舟捍)
(禦寶遂發蘇州大洋縱舟泊抵東海敵已雲合圍海州寶麾兵登岸以劒畫地令曰此非復吾境力戰與否在)
(汝等因握槊前行將士賈勇無不一當十敵出不意亟引去)
謀策一
原韓子曰秦穆公以女樂二八遺戎王戎王大悦設酒
張飲日以聽樂終歲不遷穆公舉兵伐之兼國十二開
地千里左傳曰楚伐絞軍其南門莫敖屈瑕曰絞小
而輕輕則寡謀請無扞采樵者以誘之從之絞人獲三
十人明日絞人爭出驅楚役徒於山中楚人坐其北門
而覆諸山下大敗之為城下之盟而還又曰晉師陳
於莘北胥臣蒙馬以虎皮先犯陳蔡陳蔡奔楚右師潰
狐毛設二旆而退之欒枝使輿曳柴而偽遁楚師馳之
原軫郤溱以中軍公族横擊之狐毛狐偃以上軍夾攻
子西楚左師潰(注曳柴起塵詐為衆走)又曰吳子問於伍員曰
伐楚何如對曰楚執政衆而乖莫適任患若為三師以
肄焉一師至彼必皆出彼出則歸彼歸則出楚必道敝
亟肄以罷之多方以誤之既罷而後以三軍繼之必大
克之闔廬從之楚於是乎始病史記曰魏與趙攻韓
韓告急於齊齊使田忌將而往直走大梁魏將龐涓聞
之去韓而歸孫臏謂田忌曰彼三晉之兵素悍勇而輕
齊齊號為怯善戰者因其勢而利導之兵法百里而趣
利者蹶上將五十里而趣利者軍半至使齊軍入魏地
為十萬竈明日為五萬竈又明日為三萬竈龐涓行三
日大喜曰吾固知齊軍怯入吾地三日士卒亡者過半
矣乃棄其步軍與其輕銳倍日并行逐之孫子度其行
暮當至馬陵乃斫大樹白而書之曰龐涓死此樹下於
是令齊軍善射者夾道而伏期日暮見火舉而俱發龐
涓果夜至斫木下見白書乃鑚火燭之齊軍萬弩俱發
龐涓自知智窮兵敗乃自剄因虜魏太子申又曰燕
兵圍即墨田單乃收城中得千餘牛為絳繒衣畫以五
彩龍文束兵刃於其角而灌脂束葦於尾燒其端鑿城
數十穴夜縱牛壮士五千人隨其後牛尾熱怒而奔燕
軍燕軍夜大驚牛尾炬火光明炫燿燕軍視之皆龍文
所觸皆死傷五千人因銜枚擊之燕軍大駭敗走齊人
遂殺其將騎劫增又曰魏王豹反漢與楚約和漢王
以韓信擊之豹盛兵蒲坂塞臨晉信乃益為疑兵陳船
欲渡臨晉而伏兵從夏陽以木罌缻渡軍襲安邑遂虜
豹定魏為河東郡(韋昭曰以木為器如罌缻以渡軍無船且尚密也)原又曰
信與張耳擊趙趙成安君陳餘聚兵井陘口號二十萬
廣武君李左車說成安君曰信耳乘勝去國遠鬭今井
陘之道車不得方軌騎不得成列糧食必在其後願假
臣奇兵三萬從間路絶其輜重足下深溝高壘勿與戰
彼前不得鬭退不得還野無所掠不十日而兩將之頭
可致戲下成安君常稱義兵不用詐謀奇計不聽廣武
君策信𨕖輕騎二千人人持一赤幟戒曰趙見我走必
空壁逐我若疾入趙壁拔趙幟立漢赤幟乃使萬人先
行出背水陳趙兵望見大笑平旦信建大將旗鼔鼔行
出井陘口趙開壁擊之大戰良久信耳佯棄旗鼔走水
上軍軍皆殊死戰不可敗信所出奇兵即馳入立漢赤
幟二千趙軍大驚遂亂遁走於是漢兵夾擊斬成安君
禽趙王歇於是有縛廣武君而致戲下者信乃解其縛
師事之問曰僕欲北攻燕東伐齊委心歸計願足下勿
辭廣武君曰善用兵者不以短擊長而以長擊短為將
軍計莫如按甲休兵鎮趙撫其孤北首燕路而遣辯士
奉書暴其所長於燕燕必不敢不聽從燕已從使諠言
者東告齊齊必從風而服雖有智者不知為齊計矣兵
固有先聲而後實者此之謂也信從其策燕從風而靡
增又曰信襲齊歴下軍遂至臨淄齊王走高密使使
之楚請救楚使龍且將號稱二十萬救齊與信夾濰水
陣信乃夜令人為萬餘囊盛沙壅水上流引軍半渡佯
不勝還走龍且果喜曰固知信怯也遂追信渡水信使
人決壅囊水大至龍且軍大半不得渡即急擊殺龍且
遂平齊原漢書曰李廣為上郡太守匈奴入上郡廣
從百騎往馳匈奴數千騎見廣以為誘騎驚上山陳廣
之百騎皆大恐欲馳還廣令曰皆下馬解鞍會暮胡兵
以為漢有伏軍於傍欲夜取之即引去後漢書曰馮
異為征西大將軍會鄧禹率鄧弘等引歸與異相遇要
異共攻赤眉異曰上今使諸將屯澠池要其東而異擊
其西一舉取之此萬成計也禹弘不聽弘遂大戰移日
赤眉陽敗棄輜重走車皆載土以豆覆其上兵士饑爭
取之赤眉引還擊弘弘軍潰亂異與賊約期會戰使壯
士變服與赤眉同伏於道側旦日赤眉使萬人攻異前
部見勢弱遂悉衆攻異異乃縱兵大戰日昃賊氣衰伏
兵卒起衣服相亂赤眉不復識别衆遂驚潰又曰廉
范為雲中太守會匈奴大入塞范自率士卒拒之虜衆
盛而范兵不敵會日暮令軍士各交縛兩炬三頭爇火
營中星列虜遥望火多謂漢兵救至大驚待旦將退范
乃令軍中蓐食晨往赴之斬首數百級虜自相轔藉死
者千餘人由此不敢復向雲中又曰度尚為荆州刺
史桂陽宿賊卜陽潘鴻等畏尚威烈逃入山谷尚破其
三屯多獲珍寶而陽鴻等黨衆猶盛尚欲擊之而士卒
驕冨莫有鬭志尚計緩之則不戰逼之必逃亡乃宣言
兵少未可進當須諸部所發悉至乃并力攻之申令軍
中恣聽射獵兵喜皆相與從禽尚乃密使所親客潛焚
其營獵者來還莫不泣涕尚人人慰勞因曰陽等財寶
足冨數世諸卿但不并力耳衆聞咸憤踴尚敕令秣馬
蓐食明旦徑赴賊屯遂破平之又曰楊璇靈帝時為
零陵太守是時蒼梧桂陽猾賊相聚璇乃特制馬車數
千乘以排囊盛石灰於車上繫布索於馬尾又為兵車
專彀弓弩尅期會戰乃令馬車居前順風鼔灰賊不得
視因以火燒布布然馬驚奔突賊陣因使後軍弓弩亂
發鉦鼔鳴震羣盜波駭破散追逐傷斬無數又曰鄧
太后以虞詡有將帥之略遷武都太守羌乃率衆數千
遮詡於陳倉崤谷詡即停車不進而宣言上書請兵須
到當發羌聞之乃分鈔傍縣詡因其兵散日夜進令吏
士各作兩竈日增倍之羌不敢逼或問之詡曰虜見吾
竈日增必謂郡兵來迎衆多行速必憚追我孫臏見弱
吾今示彊勢有不同故也羌大震退郭沖三事曰諸
葛亮屯兵於陽平遣魏延諸軍并兵東下亮惟留萬人
守城司馬懿率二十萬衆徑至前當亮六十里所亮在
城中兵少力弱將士失色莫知其計亮意氣自若敕軍
中皆臥旗息鼔不得妄出又令大開四城門埽地却灑
懿謂亮持重而猥見勢弱疑其有伏兵於是引軍北趨
王隱晉書曰馬隆子馬咸為成都王前鋒王胡率衆
討咸於市咸軍牢不可動胡乃使十騎與戰縳戟於馬
頭以向咸又使數十騎各持兵隨於後馬驚奔咸咸遂
敗增南史曰宋元嘉八年檀道濟都督征討諸軍事
北略地與魏軍三十餘戰多捷軍至歴陽城以資運竭
乃還時人降魏者具說糧食已罄於是士卒憂懼莫有
固志道濟夜唱籌量沙以所餘少米散其上及旦魏軍
謂資糧有餘故不復追以降者妄斬以徇隋書曰開
皇九年大舉伐陳以賀若弼為行軍總管先是弼請緣
江防人每交代之際必集歴陽於是大列旗幟營幕被
野陳人以為大兵至悉發國中士馬既知防人交代其
衆復散弼以大軍濟江陳人弗之覺也唐書曰蕭銑
據江陵河間元王孝恭統水陸十二軍發夷陵破銑二
鎮縱戰艦放江中諸將曰棄舟反資賊奈何孝恭曰今
銑瀕江鎮戍見艫舠蔽江下必謂銑已敗不即進兵覘
候往返以引救期則吾既拔江陵矣已而救兵到巴陵
見船疑不進銑内外阻絶遂降又曰調露元年突厥
阿史德温傅反都護蕭嗣業討賊不克詔裴行儉為定
襄道行軍大總管討之先是嗣業饋糧數為虜鈔行儉
曰以謀制敵可也因詐為糧車三百乘車伏壯士五輩
齎陌刀勁弩以羸兵挽進又伏精兵踵其後虜果掠車
羸兵走險賊驅就水草解鞍牧馬方取糧車中而壯士
突出伏兵至殺獲幾盡自是糧車無敢近者又曰至
德二載李光弼以兵入太原史思明等將兵十萬攻光
弼光弼潛溝營地將沉其軍乃陽約降至期以甲士守
陴遣禆校出若送款者思明大悦俄而賊數千沒於塹
城上鼔譟突騎出乘之俘斬萬計又曰張廵守雍丘
令狐潮引兵圍之城中矢盡廵縳藁為人千餘被黑衣
夜縋城下潮兵争射之久乃知藁人還得數千萬矢其
後復夜縋人賊笑不設備乃以死士五百斫潮營軍大
亂五代史曰漢隱帝以趙暉為鳳翔節度使王景崇
乃叛即以暉討之景崇西招蜀人為助暉塹而圍之數
挑戰不出暉乃令千人潛之城南偽為蜀兵旗幟循南
山而下聲言蜀救兵至矣景崇潰圍而出以為應暉設
伏以待之景崇兵大敗名臣事實曰長沙山東賊劉
忠有衆數萬據祁陽之白綿山凡一年莫敢攖其鋒者
韓世忠將所部與賊對壘乃弈棋飲酒按兵不動者累
日一夕獨與親信蘇格便服聮小騎直穿賊營而出喜
曰此天賜也即下令明日破賊會食遂命諸軍拔柵前
行先遣銳卒二千銜枚夜進伏於白綿山上戒曰賊必
空壘來戰若疾馳入奪中軍望樓駐麾張蓋既而賊以
三萬人拒戰自寅至已勝負未分俄而所遣銳卒二千
植旗蓋於賊之望樓傳呼如雷賊四顧驚愕進退無所
據遂潰亂上下夾擊大破之斬忠吾學編曰洪武四
年上命傅友德伐蜀友德直抵階州拔文州遂趨綿州
至漢江造戰艦將進兵漢州欲通軍聲湯將軍為木牌
數千書克階文綿日月投漢江順流下蜀守者見之解
體尋拔漢州
謀策二
原善謀勝算(左傳秦康公送公子雍于晉宣子曰先人有奪人之心軍之善謀也逐寇如追)
(逃軍之善政也况孫子曰多算勝少算不勝而於無算乎)伐謀貴謀(孫子曰上兵伐)
(謀兵漢書趙充國上狀曰臣聞帝王之以全取勝是以貴謀而賤戰)遺大鐘刻石
牛(呂氏春秋中山之國有夙繇者智伯欲攻之而無道也為鑄大鐘方車二軌以遺之夙繇之君斬岸堙谿)
(以迎鐘斷轂而行至衞七日而夙繇亡便蜀王本紀秦刻五石牛置金其後蜀人見之以為牛金蜀王即發)
(卒千人令五丁力士拖牛成道致三石牛於成都道乃通)如處女避怒蛙(孫子兵法)
(始如處女敵人開戶後如脱兔敵不及拒注曰處女示弱脱兔往疾尹文子云越王勾踐謀報吳欲人之勇)
(路逢怒蛙而軾之比及數年民無長幼臨敵雖湯火不避)背水戰登樓嘯(上詳謀策)
(一聞劉琨嘗為胡騎所圍窘迫無計乃乘月登樓清嘯賊之悽然中奏胡笳賊又流涕向曉復吹之賊並棄)
(圍而走)龍韜虎鈐龍變虎發(上詳兵法二三下詳將帥)中權
後勁左實右僞(左傳中權後勁注曰勁兵殿而中軍制謀又晉人使司馬斥山澤之險)
(雖所不至必旆而疏陳之使乘車者左實右偽以旆先輿曳柴而從之齊侯畏其衆也乃脱歸)如環
無端若響應聲(孫子兵法凡戰者以正合以奇勝故出奇者無窮如天地不竭如江海奇)
(正相生如循環之無端孰能窮之哉下詳論兵二)振鞕絶弦俛首匿爪(孫子)
(兵法見利徙之如振鞭見不利去之如絶弦故淮南子云飛鳥之摯也俛其首猛獸之攫也匿其爪用兵之)
(道示之以柔而迎之以剛示之以弱而乘之以強)尅敵出奇運籌決勝(周禮)
(司勲職云戰功曰多鄭康成注尅敵出奇若韓信陳平者是也史記張良常為畫策臣漢六年封功臣良未)
(嘗有戰鬭功高帝曰運籌策帷幄中決勝千里外子房功也)不學孫吳圖上方
略(上見將帥二國漢書神爵元年上問趙充國將軍度羌虜何如充曰百聞不如一見兵難隃度臣願馳)
(至金城圖上方略注曰隃遥也)女樂開地餼牛退敵(上詳謀策一左傳秦師)
(及滑鄭商人弦高將市於周遇之以乘韋先牛十二犒師曰寡君聞吾子將步師出于敝邑敢犒從者不腆敝)
(邑為從者之淹居則具一日之積行則備一夕之衞且使遽告於鄭鄭穆公使視客館則束載厲兵秣馬矣)
蒸粟得地畫女開圍(史記越與吳戰於會稽不勝范蠡為吳所虜後吳放之歸)
(越獻粟十萬斛范蠡盡蒸之以與吳言粟好具付民種種不生吳五年因饑越乃伐吳得其地漢書高祖北)
(征至平城為單于所圍七日士卒饑困陳平陰畫好女以遺閼氏閼氏見而妬之夜開西北角高祖散走得免)
范匄塞井度尚焚營(左傳晉楚遇于鄢陵楚晨壓晉軍而陣軍吏患之范匄趨)
(進曰塞井夷竈陣于軍中而疏行首晉楚惟天所授何患焉下詳謀策一)孫臏減竈
虞詡增竈(並詳謀策一)書木尅龐涓題樹射張郃(上詳謀策)
(一祁漢末傳蜀丞相亮出軍圍祁山司馬宣王命張邵救山夏六月亮糧盡引去郃追之至木門道亮駐軍)
(削大樹皮書曰張郃死此樹下郃軍到亮預令軍士夾道而伏弓弩亂發中郃而死)象尾繫燧
雞足繫火(左傳吳伐楚昭王使執燧象以奔吳師杜預注曰燒火燧繫象尾使赴吳師驚却之)
(議晉書江逌遷吳令中軍將軍殷浩將謀北伐請為諮參軍時羌及丁零叛浩軍震懼姚襄去浩十里結營)
(以逼浩浩令逌擊之逌進兵至襄營謂將校曰今兵非不精而衆少于羌且其塹柵甚固難與較力吾當以計)
(破之乃取數百雞以長繩連之繫火於足羣雞駭散飛集襄營襄營火發因其亂隨而擊之襄遂大敗)
蒙馬虎皮畫牛龍文(胥臣田單並詳謀策一)束刃牛角縛
戟馬頭(田單王胡並詳謀策一)使輿曳柴載土覆豆(欒枝赤眉並詳)
(謀策一)廉范縛炬楊璇鼔灰(並詳謀策一)縫革為船
起沙為城(東觀漢記鄧訓為護羌校尉發湟中六千人令長史任尚縫革為船置之箄上以渡河擊)
(羌超曹瞞傳操與馬超分兵隔渭水時公軍每渡渭輒為騎所衝突營不得立婁子伯說公曰今天寒可起)
(沙為城以水灌之一夜而成操乃多作縑囊以運水夜渡兵作城比明城立由是操軍盡得渡渭)迴
船受箭柴道獲馬(魏略孫權乘大船來觀軍曹公使弓弩亂發箭著其船船偏重將覆)
(權因迴船復以一面受箭箭均船平乃還使吳書周瑜使甘寧前據夷陵曹仁分衆攻寧寧困急使請救呂)
(蒙說瑜分遣三百人柴斷險道賊走可得其馬瑜從之軍到夷陵即日交戰所殺過半敵夜遁去行遇柴道騎)
(皆舍馬步走兵追蹙擊獲馬三百匹方船載還)下馬解鞍開門偃旗(上詳謀策)
(一鋒趙雲别傳雲將數十騎值曹操揚兵大出雲為操前所擊遂前突其陣且鬭且却入營更大開門偃旗)
(息鼓操軍疑雲有伏兵引去雲雷鼔震天惟以戎弩於後射操軍操軍驚駭自相蹂踐)按甲寢
兵臥旗息鼓(九州春秋曹操征孫權參軍傅幹諫曰吳有長江之險蜀有崇山之阻難以威)
(服易以德懷愚以為且按甲寢兵息軍養士分土定封則普天之下無思不服矣下詳謀策一)觀
怠擊疑因虚乘散(並詳攻戰三)以奇用兵不苟接刃
(上出老子一下詳攻戰)請畫受成(君請子畫畫計策也受成成兵謀也)先
知獨見獨斷專謀軍要兵機知戰料
敵曳柴之謀破竹之勢利以誘之亂而取之
智合於權義和於利出奇於術内制勝於彀
中成百尅之計定一舉之功將制律以嚴終
在運籌而謀始(並白帖)增奇謀陰計(龍韜鼓行讙囂者所以行奇謀)
(也譎黃石公中略非計策無以決嫌定疑非奇無以破奸息寇非陰計無以成功)能遠謀
運長策(左傳齊師伐我公將戰曹劌請見其鄉人曰肉食者謀之又何間焉劌曰肉食者鄙未能遠謀)
(乃入見而蘇頲撰命呂休璟等北伐敕運其長策悉心效六奇接以短兵指掌而論七縱)畫大
謀決沉機(王叡將略論子房佐漢畫大謀六七件遂定天下孔明剙蜀決沉機二三策遽成鼎)
(峙英雄之大略將帥之宏規也)圖安危知得失(太公龍韜將有腹心一人主贊謀應)
(卒揆天消變總覽計謀保全民命謀士五人主圖安危慮未萌論行能明賞罰授官位決嫌疑定可否孫子)
(曰策之而知得失之計作之而知動静之理形之而知死生之地角之而知有餘不足之處)斷門
限縱戰艦(後漢書臧宮將兵至中盧屯駱越越人謀畔從蜀宮兵少力不能制會屬縣送委輸)
(車數百乘至宮夜使鋸斷城門限令車聲回轉出入至旦越人伺候者聞車聲不絶而門限斷相告以漢兵大)
(至其渠帥乃奉牛酒以勞軍營宮陳兵大會饗賜慰納之越人遂安下詳謀策一)輕則寡謀
怯而無謀(上詳謀策一伐魏以夏侯淵子楙都督關中丞相亮將魏與羣下謀之司馬魏延)
(曰楙主壻也怯而無謀今假延精兵五千直從褒中出循秦嶺而東當子午而北不過十日可到長安)
委心歸計乘機決策(上詳謀策一悔孔帖韓充乘機決策無餘世推善將)
得策輒行蓄謀而俟(袁紹與曹操書辭語驕慢操語荀彧郭嘉曰今將討不義而力)
(不敵何如對曰紹多謀少決失在後事公得策輒行應變無窮此謀勝也陸贄曰夫兩疆相接兩軍相持事)
(機之來間不容息蓄謀而俟猶恐失之臨時始謀固已疎矣)不待衆言不卹常
制(武備志桓温將伐漢將佐皆以為不可江夏相袁喬曰夫經略大事固非常情所及智者了于胸中不必)
(待衆言皆合也詭唐書陸贄曰權以紓難暫以應機事有便宜謀有奇不䘏常制不徇衆情死生進退唯將)
(所命攻討之兵也)胸懷甲兵謀先造化(北史太武召新降高車渠帥數百人)
(賜酒食於前指浩以示之曰汝曹視此人纖尫懦弱手不能彎弓持矛其胸中所懷乃踰於甲兵杜牧賀平)
(党項表威極風霆謀先造化潛運睿算獨決神機)唱籌量沙割筒棄豆(上詳)
(謀策一陣武備志劉錡戒甲士人帶一竹筒其中實以煑豆入則割棄竹筒狼藉其豆虜馬聞豆争低頭食)
(又多為竹筒所滚脚不得下以故士馬俱斃)會諸將飲使二女舞(孔帖張守)
(珪為瓜州刺史督衆完故城版築方立虜奄至衆失色守珪曰瘡痍之餘詎可矢石相角須權以勝之遂置酒)
(城上會諸將作樂虜疑有備不敢攻引去守珪縦兵擊敗之又吐谷渾党項寇邊敕柴紹討之虜據高射紹)
(軍雨矢士失色紹安坐遣人彈胡琵琶使二女子舞虜疑之休射紹伺其懈以精騎從後掩擊虜大潰)
決策九重定計千里(陸宣公奏議鋒鏑交於原野而決策於九重之中機會變於斯)
(須而定計於千里之内)出其意外落吾彀中(孔帖會昌中黠戛破回鶻回鶻)
(種落潰入漠南杜牧說李德裕不如遂取之以為兩漢伐虜常以秋冬故敗多勝少今若以仲夏發幽并突騎)
(及酒泉兵出其意外一舉無𩔖矣約明將傳洪武初陳友諒既破姑熟將犯建康且遣人張士誠同侵上召)
(康茂才曰聞汝與友諒有舊可遣使偽降約為内應招之速来仍紿告以虛實使分兵三道以弱其勢茂才曰)
(家有老閽舊事友諒令持書往必信無疑友諒得書大喜問曰康公安在曰見在江東橋乃遣還答書曰余某)
(日至橋所上曰虜落吾彀中矣友諒徑以舟衝江東橋伏兵四起敵軍披靡不能支遂大敗友諒乘别舸脱走)
信賢如腹心畫地為城池(黃石公上略為國之道恃賢與民信賢如腹心)
(使民如四肢則策無遺賢宋史淳祐初授余玠四川安撫制置使玠入蜀築招之館於府之左供張一如帥)
(所居播州冉氏兄弟璡璞詣府上謁玠與分廷抗禮居數月無所言玠使人窺其所為兄弟終日不言惟對踞)
(以堊畫地為山川城池之形如是又旬日請見屏人曰為今日西蜀之計其在徙合州城乎蜀口形勝之地莫)
(若釣魚山請徙諸此若任得其人積粟以守之賢於十萬師遠矣玠大喜密以其謀聞於朝請不次官之)
渡水決壅囊絶河鏁維車(上詳謀策一進唐書田悦壁洹水馬燧屯鄴請益)
(兵詔河陽李芃以兵會次於漳悦遣將王光進以兵守漳之長橋築月壘扼軍路燧於下流以鐵鏁維車數百)
(絶河載土囊遏水而後度與悦夾洹而軍)無遺籌失策無悖謀左畫(劉向)
(權謀篇聖王之舉事必先諦之於謀慮白屋之士皆關其謀芻蕘之役咸盡其心故萬舉而無遺籌失策宋)
(史杜杲專意理學嘗言吾兵間無悖謀左畫得於四書)成鼎足之形圖猿臂
之勢(武備志諸葛亮曰曹操之衆遠来疲敝且北方之人不習水戰又荆州之民附操者偪兵勢耳非心)
(服也今將軍誠能命猛將統兵數萬與豫州協規同力破曹軍必矣如此則荆吳之勢彊鼎足之形成矣唐)
(書乾元初以李光弼為天下兵馬副元帥馳東都史思明乘勝西嚮光弼謂留守韋陟曰賊新勝難與争鋒欲)
(詘之以計不如移軍河陽北阻澤潞勝則出敗則守表裏相應賊不得西此猿臂勢也)車中伏
壯士城下縋藁人(裴行儉張巡並詳謀策一)慮既定心乃強
謀雖多決欲獨(司馬法物既章目乃明慮既定心乃強晉書咸寧初除羊祜征南大將軍祜)
(以伐吳必藉上流之勢上疏曰謀之雖多而決之欲獨凡以險阻得存者謂所敵者同力足自固苟其輕重不)
(齊強弱異勢則智士不能謀而險阻不可保也)欲其西襲其東後人發先
人至(太公文韜武王曰兩軍相遇各設固備未敢先發我欲襲之不得其利奈何太公曰高其壘伏其銳)
(士寂若無聲敵不知我所備欲其西襲其東而孫子曰軍争之難者以迂為直以患為利故迂其途誘之以)
(利後人發先人至此知迂直之計者也)絶輜重於間道張旗幟為疑
兵(上詳謀策一願漢書沛公欲擊秦嶢關下軍張良曰未可益張旗幟諸山上為疑兵)示帳
幕為柏菴執旗幟結草人(北史周室諸王傳建德五年大舉東討齊煬王憲為)
(前鋒帝親圍晉州時大將軍椿屯雞棲原憲密謂曰兵者詭道汝今為營不須張幕可伐柏為菴示有處所令)
(兵去之後賊猶致疑時齊主自率大兵與椿對會被敕追還率兵夜反齊人果謂柏菴為帳幕不疑軍退五)
(代史梁臣傳末帝恐魏州兵亂遣劉鄩以兵屯於魏縣魏兵果亂劫賀德倫降晉莊宗入魏鄩謂晉兵悉從莊)
(宗赴魏而太原可襲乃結草為人執以旗幟以驢負之往来城上而潛軍出黃澤關襲太原晉兵望梁壘旗幟)
(往来不知其去也以故不追)若玄雲之無象若滄海之不測(李筌)
(太白陰經兵者詭道也故能而示之不用心謀大迹示小心謀取迹示與&KR1949;乎若元雲之無象漾乎若滄海之)
(不測如此則陰陽不能算鬼神不能知智術所不能窮卜筮所不能占)若隼鳥入重林
如游魚負深潭(太白陰經無使内謀之泄若隼鳥之入重林無其蹤如游魚之負深潭無)
(其跡)欒枝曳柴以敗荆莫敖采樵以致絞(宋史康王即位岳飛)
(詣河北招討使張所所待以國士借補脩武郎充中軍統領所問曰汝能敵幾何飛曰勇不足恃用兵在先定)
(謀欒枝曳柴以敗荆莫敖采樵以致絞皆謀定也)公逼潼關臣渡蒲阪賊
向宛洛吾擣幽州(魏書曰馬超等反關右遣徐晃屯汾陰以撫河東操至潼關恐不得渡召)
(問晃晃曰公盛兵於此而賊不復别守蒲阪知其無謀也今假臣精兵渡蒲阪津為軍先置以截其裏賊可禽)
(也操曰善使晃以步騎四千人渡津作塹柵未成賊梁興夜將步騎五千餘人攻晃晃擊走之操軍得渡遂破)
(超等進安禄山雖盜河洛人人怨之又郭子儀李光弼兵益取常山十數郡禄山始悔反矣將還幽州以自)
(固而楊國忠計迫謬說帝趣哥舒翰出潼關復陜洛時子儀光弼遥計曰翰病且耄今賊悉銳兵南破宛洛而)
(以餘衆守幽州吾直擣之覆其巢窟質叛族以招逆徒禄山之首可致若師出潼關變生京師乃極言請翰固)
(關無出軍)降卒復縱率騎夜進詔使己行督兵疾襲(太平)
(御覽河北賊葛榮别帥韓樓郝長等屯據薊城侯泉率騎七百討之廣張聲勢親以數百騎深入樓境值賊帥)
(馬步萬餘衆遂潛伏以乘其背大破之虜其卒五千餘人尋還其馬復縱令入城左右曰何也泉曰我兵既少)
(不可力戰事須為計以離隙之泉度其已至遂率騎夜進昧旦叩其城門韓樓果疑降卒為泉内應遂遁走追)
(擒之公孔帖頡利走保鐵山遣鴻臚卿慰撫李靖謂副將張謹曰詔使到虜必自安若萬騎齎二十日糧自)
(白道襲之必得所欲公謹曰上已與約降行人在彼奈何靖曰機不可失韓信所以破齊也如唐儉輩何足惜)
(哉督兵疾進行遇候邏皆俘以從去其牙七里乃覺部衆震潰斬萬餘級頡利亡去)命將向宛
洛率衆出秦川大衆取成都疑兵出内水(武備志先主詣諸葛)
(亮凡三往乃見因屏人曰孤不度德量力欲信大義於天下君謂計將安出亮曰將軍既帝室之胄信義著於)
(四海若跨有荆益保其巖阻西和諸戎南撫夷越外結孫權内修政治天下有變則命一上將將荆州之軍以)
(向宛洛將軍身率益州之衆以出秦川則霸業可成漢室可興矣又劉裕以朱齡石為益州刺史伐蜀裕與)
(齡石密謀曰往年劉敬宣出黃虎無功而還賊謂我今應從外水往而料我當出不意猶從内水來也如此必)
(以重兵守涪城以備内道若向黃虎正墮其計今以大衆自外水取成都疑兵出内水此制敵之奇也)
原善計潛行破勁敵於籌畫之下奇謀獨運解重圍
於談笑之間(並白帖)
謀策三
增大謀不謀(太公武韜大智不智大謀不謀)周密為寶(又武韜凡謀之道周密為)
(寶)稱舍於墓(左傳晉侯圍曹門焉多死曹人尸諸城上晉侯患之聽輿人之謀曰稱舍於墓)
(師遷焉曹人兇懼為其所得者棺而出之因其兇也而攻之三月丙午入曹)以析公為謀
主(又伍舉曰子儀之亂析公奔晉晉人置諸戎車之殿以為謀主)原縈帶全城(史記墨翟)
(宋大夫善守禦公輸般為雲梯之械將攻宋墨子見之乃解帶為城以牒為械九設攻城之機墨子九拒之)
上略伐智(孫子兵法善用兵者有三略焉上略伐智中略伐義下略伐勢)增五軍
五衢敵人必惑(吳子武侯問曰有師甚衆既武且勇右山左水深溝高壘守以強弩退如山移)
(進如風雨糧食又多難與長守則如之何起對曰此非車騎之力聖人之謀也能備千乘萬騎兼之徒步分為)
(五軍各軍一衢夫五軍五衢敵人必惑莫知所加)曲謀敗國(尉繚子曲謀敗國注云曲一偏)
(也)為帝王師(黃石公上略端末未見人莫能知天地神明與物推移變動無常因敵轉化不)
(為事先動而輒隨故能圖制無疆扶成天威康正八極密定九夷如此謀者為帝王師)謀及負
薪(又主聘巖穴士乃得實謀及負薪功乃可述)謀可深而不可疑(又士可下而不)
(可驕將可樂而不可憂謀可深而不可疑)原借箸(漢書項羽急圍漢王滎陽漢王與酈食其謀撓)
(楚權食其曰陛下誠能復立六國後此皆争戴陛下德義楚必斂衽而朝漢王曰善趣刻印張良從外來漢王)
(方食具以酈生語告良良曰誰為陛下畫此計者陛下事去矣臣請借前箸以籌之)六奇(陳平六出)
(奇謀)策慮愊億(漢書谷永上疏訟陳湯曰湯前使副西域都護策慮愊億義勇奮發卒興師奔)
(逝斬郅支首注曰愊億憤怒貌)增以梁委之(又吳楚反周亞夫為太尉東擊吳楚因自請上)
(曰楚兵剽輕難與争鋒願以梁委之絶其食道乃可制也上許之)就第參兵謀(又趙充國)
(乞骸骨罷就第朝廷每有四夷大議常與參兵謀問籌策焉)落落難合(後漢書建武五年車)
(駕至臨淄自勞軍帝謂耿弇曰昔韓信破歴下以開基今將軍攻祝阿以發迹其功乃難於信也將軍前在南)
(陽建此大策常以為落落難合有志者事竟成也)謀如湧泉(又馬援奉詔西使鎮慰邊衆乃)
(招集豪傑曉誘羌戎謀如湧泉勢如轉規遂救倒懸之急存幾亡之城)廟勝之策(又劉備據)
(沛曹操乃自將征備備奔袁紹紹于是進軍攻許田豐諫曰操既破備則許下非復空虛將軍外結英雄内修)
(農戰然後乘虛迭出以擾河南救右則擊其左救左則擊其右使敵疲於奔命不及三年可坐尅也今釋廟勝)
(之策而決成敗於戰若不如志悔無及也紹不從)交馬語移時(曹操進軍馬超等數挑戰)
(不許固請割地送任子賈詡以為可偽許之操復問計詡曰離之而已操曰解韓遂請與操相見操與遂有舊)
(於是交馬語移時不及軍事但說京都舊故拊手歡笑既罷超等問遂曹公何言遂曰無所言也超等疑之他)
(日操與超書多所點竄如遂改定者超等愈疑遂操乃與尅日會戰大破之)蒙稱病篤露
檄召還(孫權常為其子求婚於關羽羽罵其使不許至是呂蒙上疏曰羽討樊而多留備兵必恐蒙圖)
(其後故也蒙常有病乞分士衆還建業以治疾為名羽聞之必撤備兵盡赴襄陽大軍浮江晝夜馳上襲其空)
(虛則南郡可下而羽可擒矣遂稱病篤權乃露檄召蒙還陰與圖計)原謨謀為劒戟(陳思)
(王征蜀論今將以謨謀為劒戟策略為旌旗師徒不擾藉力天師)以計代戰一當萬
(晉書杜預拜鎮南大將軍太康初預遣周旨等汎舟夜渡以襲樂鄉吳都督孫歆遣軍出距王濬大敗而還旨)
(等發伏兵隨歆軍而入歆不覺直至帳下虜歆而還故軍中為之謠曰以計代戰一當萬)增如樵
而出鳴鼓而來(又晉元帝命周訪與諸軍共征杜弢暮與賊隔水賊衆數倍自知力不能敵乃)
(密遣人如採樵者而出於是結陣鳴鼔而來大呼曰左軍至士卒皆稱萬歲至夜令軍中多布火而食賊謂官)
(軍益至而退)原白服乘輿(宋拾遺云初檀道濟伐匈奴大衆未集而為虜所圍數重是時)
(道濟兵力甚寡軍中大懼道濟令士卒悉解甲勿動既而道濟白服乘輿徐出向圍以長策為虜所憚虜相與)
(謀曰檀公今居死地即白服在軍猶不懼此伏兵誘我也遂不敢戰)增腹背擊之(武備志劉)
(裕抗表伐南燕南燕主超召羣臣議公孫五樓曰吳兵輕果利在速戰宜據大峴使不得入曠日延時阻其銳)
(氣然後徐簡精騎循海而南絶其糧道敕段暉帥兗州之衆緣山東下腹背擊之此上策也)餌以
馬畜(又梁太僕卿楊椿别討陳瞻瞻據險拒守椿曰今約勒諸軍勿更侵掠賊必謂我見險不前待其無)
(備然後奮擊可一舉平也乃止屯不進賊果出抄掠椿復以馬畜餌之久之陰簡精卒銜枚夜襲斬之二州皆)
(平)解嚴使懈(北周主謀伐齊于翼諫曰疆埸相侵互有勝負徒損兵儲無益大計不如解嚴)
(繼好使彼懈而無備然後乘間出其不意一舉可取也周主從之)使人乘己馬突陣
(北史于謹率輕騎出塞覘賊屬鐵勒數千騎奄至謹以衆寡不敵乃散其騎使匿叢薄間又遣人升山指麾若)
(分部軍衆賊望見雖疑有伏恃衆不以為慮乃進逼謹謹以常乘駿馬一紫一騧賊所先識乃使二人各乘一)
(馬突陣而出賊以為謹争逐之乃率餘軍擊其追騎賊走因得入塞)毒水上流(又長孫晟為秦)
(州行軍總管取晉王廣節度出討達頭達頭與王相抗晟進策曰突厥飲湯易可行毒因取諸藥毒水上流達)
(頭人畜飲之多死大驚曰天雨惡水其亡我乎因夜遁晟追之斬首千餘級)彼收穫我掩
襲彼聚兵我解甲(隋主問取陳之策於高熲對曰江北田收差晩江南水田早熟量彼收穫)
(之際微徵士馬聲言掩襲彼必屯兵守禦廢其農時彼既聚兵我便解甲再三如此彼以為常後更集兵彼必)
(不信猶豫之頃我乃濟師江南土薄舍多茅竹當密遣人因風縱火待彼脩立復更燒之不出數年財力俱盡)
(矣隋主用其策陳人始困)羸兵阻水以誘之(薛萬均傳竇建德帥衆十萬寇范陽羅藝)
(迎拒之萬均曰衆寡不敵宜以計勝即教藝羸兵阻水以誘之萬均自以精騎百匿城左建德師渡水邀半渡)
(擊之大敗其衆)雄略動如神(杜甫詩)神算風驅(孔帖儻或神算風驅天威)
(電擊使齊攻四面各裂一隅彼若聚而待之則自窮分而應之則不足東抗則西入南備則北侵腹背受攻首)
(尾皆畏赤族之刑既迫輿櫬之計方施則固難期於曩之宥免矣)巨謀纖計(杜牧文)
潛遣二十騎來迎(高仙芝引師行三日過垣駒嶺嶺峻絶下四十里仙芝恐士憚險不敢進)
(乃潛遣二十騎衣阿弩越胡服來迎既至士不肯下會二十人至曰阿弩越胡來迎已斷娑彝橋矣仙芝即陽)
(喜令士盡下)智囊之士(李筌太白陰經有沉深密謀慮出人表者上賞得而禮之名曰智囊)
(之士)以謀不以力(歐陽脩上疏曰臣聞攻人以謀不以力用兵鬭智不鬭多)番將
被杖奔元昊(東軒筆談种世衡守青澗城嘗以罪怒一番將杖其背僚屬請莫能得其人被杖以)
(奔元昊甚信之得出入樞密院歲餘盡得其機事以歸乃知世衡用間也)俟敵歸邀擊(宋史)
(建炎三年兀朮自廣德破臨安帝如浙東韓世忠以前軍駐青龍鎮中軍駐江灣後軍駐海口俟敵歸邀擊之)
(帝召至行在奏方留江上截金人歸師帝謂輔臣曰比呂頤浩在會稽嘗建此策世忠不謀而同聽其留)
謀定而後戰(又岳飛善以少擊衆欲有所舉盡召諸統制與謀謀定而後戰故有勝無敗猝遇敵)
(不動故敵為之語曰撼山易撼岳家軍難)萬全之算(韓世能俘斬雲南叛彝露布陛下軫念一)
(方明見萬里規雄圖於彀内制兵要於事先謂賊可計禽不勞士卒剪其羽翼則席上足以折衝攜其腹心則)
(舟中皆為敵國臣等乃祇奉萬全之算共輸一得之愚)開闔化機(梁潛平彝頌神算雄略開)
(闔化機奮揚蹈厲孰測端倪)
料敵一
原問將計糧(漢王使酈食其往說魏王豹且召之豹不聽漢王問食其魏大將誰也對曰柏)
(直王曰是口尚乳臭安能當韓信騎將誰也曰馮敬曰是秦將馮無擇子也雖賢不能當灌嬰步卒將誰也曰)
(項它曰不能當曹參吾無患矣已魏志諸葛亮攻陳倉帝問張郃曰遲將軍到亮得無得陳倉乎郃曰比臣)
(未到亮已走屈指計亮糧盡不至十日郃晨夜進至南鄭亮果退)開賞成擒(山賊陳策)
(衆數萬人太祖問可伐否劉曄曰策因亂赴險相依為強非有爵命威信相伏畏死取賞愚智所同先開賞勸)
(大兵臨之令下之日軍門啓而賊自潰矣曰袁尚救鄴諸將以尚歸鄕人人自戰不如避之太祖尚從大道)
(來則當避之若循西山來成擒矣尚果循山臨滏水為營公擊破之)畫地成圖聚米
為山(張千秋與霍禹隨度遼將軍擊烏桓還謁大將軍霍光問方略形勢千秋口對兵事手畫地成圖無)
(所失問禹禹不能記由是賢千秋聚後漢書建武八年帝自西征隗囂至漆馬援於帝前米為山谷指畫形)
(勢開示衆軍所從道徑往來分析曲折昭然可曉帝曰虜在吾目中矣)見可知難量
敵論將(左傳隨武子曰見可而進知難而退武之善政也魏文帝欲伐不從命者問吳蜀何先賈詡)
(曰劉備有雄才諸葛亮善治國孫權識虚實陸遜見兵勢皆難卒謀用兵之道先勝後戰量敵論將臣以今宜)
(先文後武帝不從伐江陵役士多死)才豈敵裕智足平梁(宋武帝西伐關中赫)
(連屈匄曰姚泓豎子才豈能敵裕必為所擒耀宇文泰命于謹襲江陵謹策梁元帝曰策蕭繹有二兵漢沔)
(振旅長江直據丹陽此為上策退保羅郭以待援至此為下策以余觀蕭繹必處下策後果平江陵戕元帝)
郭嘉料孫策潘濬擒樊伷(魏志孫策轉鬭千里盡有江東聞太祖在官渡)
(將襲許衆懼郭嘉料之曰孫策新并江東所誅者英髦雄傑輕而無備雖有百萬衆無異獨行中原若刺客伏)
(起一人之敵耳必死匹夫之手策臨江為許貢客所殺吳志樊伷導誘諸夷以圖武陵孫權問潘濬濬曰五)
(千人足以擒伷權曰卿何輕之濬曰伷嘗為州人設饌比至日中食不可得而十餘自起亦侏儒一節之驗權)
(大笑以五千人授濬果斬伷也)增相時觀釁(左傳相時而動又觀釁而動)審
因應變(呂覽決勝篇凡兵貴其因也因也者因敵之險以為已固因敵之謀以為己事能審因而)
(加勝則不可窮矣變孔帖李勣用兵多籌算料敵應皆契事機)制勝如神(孫子曰夫)
(地形者兵之助也料敵制勝計險阨遠近上將之道也孔帖韓充為義成軍節度使會汴軍逐李愿以李㝏)
(主留後事帝遣人問破賊期充對曰汴天下咽喉臣頗習其人然王師臨之一月可破方二旬即克帝喜曰充)
(料敵如神)權敵課將(尉繚子曰權敵審將而後舉兵策桓範要集古之論將者長于計)
(則課以料敵善於治軍則考以政事勇於奮擊則責以戰鬭若無此三者則不委之以境外之任)乘
殆擣虚(周世宗夲紀北取三關兵不血刃而史家猶譏其輕社稷之重而僥倖一勝於倉卒殊不)
(知其料強弱較彼我而乘述律之殆得不可失之機此非明於決勝者孰能至哉宋史紹興十一年諜報金)
(分道渡淮岳飛請合諸帥之兵破敵烏珠韓常龍虎大王疾驅至廬帝趣飛應援凡十七札飛策金人舉國南)
(來巢穴必虚若長驅京洛以擣之彼必奔命可坐而敝師至廬州金兵望風而遁)登軾登
陴(曹劌登軾而望詳攻戰二彼孔帖賊帥周摯攻北城李光弼斂軍入登陴望曰軍雖銳然方陣而囂不)
(足虞也日中當破)先自敗悔欲亡(吳師在陳楚大夫皆懼子西曰二三子恤不相)
(睦無患吳矣今聞夫差視民如讐而用之日新夫先自敗也已安能敗我妖賊單臣傅鎮等相聚入原武城)
(自稱將軍詔大中大夫臧宮將兵圍之數攻不下帝召公卿諸侯王問方略皆曰宜重購賞東海王陽獨曰妖)
(巫相劫勢無久立其中必有悔欲亡者但外圍急不得走耳宜少延緩令得逃亡逃則一亭長足以禽矣帝即)
(敕臧宮撤圍賊衆分散遂拔原武斬臣鎮等)佯不及示有餘(吳子武侯問曰兩軍)
(相望不知其將我欲相之其術何如起對曰令賤而勇者將輕銳以嘗之務於北無務於得觀敵之來一坐一)
(起其政以理其追北佯為不及其見利佯為不知此為智將勿與戰也若其衆諠譁旌旗煩亂其卒自行自止)
(其兵或縱或横其追北恐不及見利恐不得此謂愚將雖衆可獲武備志吳主權出兵欲圍新城以其遠水)
(積二十餘日不敢下船滿寵謂諸將曰孫權得吾移城必有自大之言今來雖不敢至必當上岸耀兵以示有)
(餘乃潛遣步騎六千伏肥水隱處權果上岸伏兵卒起擊之斬首數百)似連雞如孤
豚(北史魏帝聞赫連定與宋懸分河北乃先討赫連羣臣皆曰義隆軍猶在河中舍之西行前寇未可必尅)
(而義隆乘虛則東州敗矣帝疑焉問計於崔浩浩曰義隆與赫連定同惡相連虚相唱和義隆望定進定待義)
(隆前皆莫敢先入以臣觀之有似連雞不得俱飛無能為害也宋史余玠授四川安撫制置使初利司都統)
(王夔素殘悍不受節度玠欲誅夔謀於親將楊成成曰吳氏當中興危難之時能百戰以保蜀傳之四世一旦)
(曦為畔逆諸將誅之如取孤豚况夔無吳氏之功而有曦之逆心今誅之一夫力耳玠夜召夔計事斬之)
烏樂馬鳴鳥起獸駭(左傳齊侯登巫山以望晉師畏其衆也乃脱歸丙寅晦齊師夜)
(遁師曠告晉侯曰鳥烏之聲樂齊師其遁邢伯告中行伯曰有班馬之聲齊師其遁叔向告晉侯曰城上有烏)
(齊師其遁也孫子曰近而静者恃其險也遠而挑戰者欲人之進其所居易者利也衆樹動者來也衆草多)
(障者疑也鳥起者伏也獸駭者覆也塵高而銳者車來也卑而廣者徒來也散而條達者樵採也少而往來者)
(營軍也)困獸猶鬭貪蛇忘尾(左傳吳從楚師及清發將擊之夫槩王曰困獸)
(猶鬭况人乎若知不免而致死必敗我若使先濟者知免後者慕之蔑有鬭心矣半濟而後可擊也從之又敗)
(之倫玉壺清話端拱中虜卒萬餘騎襲威虜軍糧道李繼領步騎千人廵徼忽當虜鋒虜蔑視不顧繼倫曰)
(貪蛇勇行必忘其尾吾當銜枚掩其後其夕懷短兵默逐其後至唐河天未明舉兵一鏖如拉枯朽)二
卿相惡三軍數驚(左傳楚晨壓晉軍而陳軍吏患之欒書曰楚師輕窕固壘而待之三)
(日必退退而擊之必獲勝焉郤至曰楚有六間不可失也其二卿相惡王卒以舊鄭陳而不整蠻軍而不陳陳)
(不違晦在陳而囂合而加囂各顧其後莫有鬭心舊必不良以犯天忌我必克之吳子曰凡料敵有不卜而)
(與之戰者八一曰疾風大寒早興寤遷剖冰濟水不憚艱難二曰盛夏炎熱晏興無間行驅飢渴務於取遠三)
(曰師既淹久糧食無有百姓怨怒妖祥數起四曰軍資既竭薪芻既寡天多陰雨欲掠無所五曰徒衆不多水)
(地不利人馬疾疫四鄰不至六曰道遠日暮士衆勞懼倦而未食解甲而息七曰將薄吏輕士卒不固三軍數)
(驚師徒無助八曰陳而未定舍而未畢行阪涉險半隱半出)觀外知内察進知
止(吳子料敵篇武侯問曰吾欲觀敵之外以知其内察其進以知其止以定勝負可得聞乎起對曰敵人之)
(來蕩蕩無慮旌旗煩亂人馬數顧一可擊十必使無措諸侯未會君臣未和溝壘未成禁令未施三軍洶洶欲)
(前不能欲去不敢以半擊倍百戰不殆)及布氣衰乘衍膽破(曹操圍下邳久)
(疲敞欲還荀攸郭嘉曰呂布勇而無謀今屢戰皆北銳氣衰矣三軍以將為主主衰則軍無奮意陳宮有智而)
(遲今及布氣之未復宮謀之未定急攻之布可拔也泉五代唐莊宗征蜀以康延孝為先鋒與王衍戰于三)
(衍敗走斷吉柏江浮橋延孝謂招撫使李嚴曰吾遠軍千里入人之國利在速戰乘衍破膽之時但得百騎過)
(鹿頭關彼將迎降不暇因與嚴乘馬浮江軍士隨之濟者千餘人遂入鹿頭關)前尾奔命
進退失利(袁紹遣軍運穀使淳于瓊等將兵送之沮授說紹可别為支軍於表以絶曹操之鈔許攸)
(曰操悉師拒我許下勢必空弱若分遣輕軍星行掩襲許可拔也許拔則奉迎天子以討操操成擒矣如其未)
(潰可令首尾奔命紹皆不從穆吾學編洪武初徐達進圖太原謂諸將曰聞庫庫特爾出太原道保安經居)
(庸攻北平孫都督總六衞兵足鎮禦我乘其不備直抵太原傾其巢穴彼進不得戰退無所依所謂批亢擣虚)
(也若彼還軍救太原已為我牽制進退失利必成擒矣遂克太原)師老釁生兵分
勢弱(後魏武帝親征後燕慕容德於鄴城前軍敗績德又欲攻之别駕韓&KR1202;進曰不如深溝高壘以佚待)
(勞彼千里饋糧野無所掠久則三軍糜費攻則士卒多斃師老釁生起而圖之可以捷也德曰韓别駕之言真)
(良平策也兵蕭銑以罷兵營農宿衞纔數千人聞唐兵至倉卒徵未集乃悉見兵出拒戰孝恭將擊之李靖)
(曰彼救敗之師策非素立勢不能久不若且泊南岸緩之一日彼必分兵歸守分兵勢弱乘其懈擊之蔑不勝)
(矣若急之則并力死戰楚兵驃銳未易當也)決勝料勢決戰料情(五代史梁)
(晉戰胡柳晉軍敗莊宗欲引兵退保臨濮閻寶曰夫決勝料勢決戰料情情勢既得斷在不疑今梁兵窘蹙其)
(勢可破勝而驕怠其情可知此不可失之時也莊宗謝曰微公幾敗吾事乃整軍復戰遂敗梁兵)得
城遽退應我不暇(宋史紹興十一年濠州告急張俊與楊沂中劉錡援之距濠六十里)
(而南城已陷或言敵軍已去錡曰敵得城而遽退必有謀也宜嚴備之俊不從命沂中直趨濠州果遇伏敗還)
(時又嘉定十四年出師唐鄧趙范與弟葵監軍孟宗政知棗陽憚于供億使人問曰金人在蘄黃而君攻唐)
(鄧何也范曰不然撤襄陽之備以救蘄黃則唐鄧必將躡吾後且蘄黃之寇正銳曷若先擣唐鄧以示有餘唐)
(鄧應我之不暇則吾圉不守而自固寇在蘄黃師日以老然後回師蹙之可勝敵而無後患)恃城
無鬭志易我無固心(左傳楚屈瑕將盟貳軫鄖人軍于蒲騷將與隨絞州蓼伐楚師)
(莫敖患之鬭廉曰君次于郊郢以禦四邑我以銳師宵加于鄖鄖有虞心而恃其城莫有鬭志若敗鄖師四邑)
(必離引安禄山反陷常山會李光弼攻賊常山拔之郭子儀軍下井陘與光弼合破賊禄山益出精兵佐思)
(明子儀曰彼恃加兵必易我易我心不固戰則克矣與戰未決戮一步將以徇士殊死鬭遂破之)量
敵而後進因形而用權(孟施舍曰量敵而後進慮勝而後會吳子曰凡戰之要)
(必先占其將而察其才因其形而用其權則不勞而功舉)無約而請和見利而
不進(孫子曰辭卑而益備者進也辭強而進驅者退也輕車先出居其側者陣也無約而請和者謀也奔)
(走而陳兵者期也半進半退者誘也伏而立者飢也汲而先飲者渴也見利而不知進者勞也鳥集者虚也夜)
(呼者恐也旌旗動者亂也懸缻不返其舍者窮寇也諄諄翕翕徐與人言者失衆也數賞者窘也數罰者困也)
(來委謝者欲休息也兵非貴益多惟無武進足以并力料敵取人而已)老羸以見短
舟楫非所長(韓王信反與匈奴欲共擊漢上使人使匈奴匈奴匿其壯士肥牛馬但見老弱及羸)
(畜使者十輩來皆言可擊上使劉敬復往還報曰此必欲見短伏奇兵以争利愚以為匈奴不可擊也吳書)
(曹公入荆州劉琮舉衆降曹公得其水軍船步兵數十萬將士皆恐懼孫權延見羣下問以計策周瑜曰捨鞍)
(馬仗舟楫與吳越争衡夲非中國所長瑜請得精兵三萬人進住夏口保為將軍破之)敗卒擊
勝兵兩軍縶四將(魏志曹操征張繡一朝引軍退繡自追之賈詡曰追必敗繡不從大)
(敗而還詡曰促更追之必勝繡從之果以勝還問詡曰繡以精兵追退兵而公曰必敗以敗卒擊勝兵而公曰)
(必克悉如公言何其反而皆驗也詡曰將軍非曹公敵也軍雖新退曹公必自斷後故知必敗曹公攻將軍力)
(未盡而退必國内有故已破將軍必輕軍速進留諸將斷後諸將亦非將軍敵故雖用敗兵而戰必勝也繡乃)
(服之唐肅宗問李泌今敵強如此何時事定對曰以臣料不過二年天下無寇矣賊之驍將不過史思明安)
(守忠田乾真張忠志阿史那承慶等數人而已今若令李光弼自太原出井陘郭子儀自馮翊入河東則思明)
(忠志不敢離范陽常山守忠乾真不敢離長安是以兩軍縶其四將也)旗多者兵少
鼓嚴者壘空(虎鈐經旗鼔多者其兵少入名山藏劉基赴京師道建德張士誠正寇李文忠欲)
(出擊基止之曰不出三日則當走至期登城望曰走矣衆見其壁壘旗幟如故鼔方嚴基趣文忠疾廹壘則皆)
(空而留其所掠老弱嚴鼔而已遂追擒之)心已潰支易制降者遇貳者
奮(後漢來歙將二千餘人伐山開道從番須回中徑襲略陽隗囂大驚曰何其神也帝聞得略陽甚喜曰略)
(陽囂所依阻心腹已壊則制其支體易矣思唐書上元元年加李光弼太尉中書令進圍懷州史明來救光)
(弼壁野水渡既夕還軍留牙將雍希顥守曰賊將高暉李日越萬人敵也賊必使劫我爾留此賊至勿與戰若)
(降與偕來是日思明果召日越曰光弼野次爾以鐵騎五百夜取之不然無歸日越至壘使人問曰太尉在乎)
(曰去矣將為誰曰雍希顥日越謂其下曰我受命云何今顧獲希顥歸不免死遂請降希顥與俱至光弼厚待)
(之表授特進兼右金吾大將軍高暉聞亦降或問公降二將何易也光弼曰思明再敗恨不得野戰聞我野次)
(彼固易之會將來襲必許以死希顥無名不足以為功日越懼死不降何待高暉材出日越之右降者見遇貳)
(者得不思奮乎)僞退以罷吾兵持重以老吾師(魏志魏征東將軍滿)
(寵聞吳欲攻合肥表請召兵吳尋退還寵以為賊大舉而還非其本意此必欲僞退以罷吾兵而倒還乘虚掩)
(不備也遂表不罷兵後十餘日果來攻不克而還旬唐書李靖曰輔公祏保據石頭豈易取哉進攻丹陽月)
(不下馮慧亮等躡吾後腹背受敵此危道也慧亮陳正通皆百戰餘賊其心非不欲戰正以公祏立計使之持)
(重以老吾師耳)分則勢懸力弱聚則守此失彼(隋軍臨江高熲謂薛)
(道衡曰今兹大舉江東必可克乎道衡曰克之主上恭儉勤勞叔寳荒淫驕侈量其甲士不過十萬西自巫峽)
(東至滄海分之則勢懸而力弱聚之則守此而失彼席捲之勢事在不疑熲欣然曰得君言成敗之理令人豁)
(然)料敵心察敵氣獲敵人語敵事(唐李衞公問對下太宗曰誠哉)
(朕嘗臨陳先料敵之心與己之心孰審然後彼可得而知焉察敵之氣與己之氣孰治然後我可得而知焉是)
(以知彼知己兵家大要今之將臣雖未知彼苟能知己則安有失利者哉虎鈐經我之生口為敵所獲一旦)
(遁歸以敵事語我或獲敵生口亦以敵事語我皆敵謀也勿信之)國小多蓄則民怨
行遠少憩則氣闌(呂氏春秋荆莊王欲伐陳使人視之使者曰陳不可伐也城郭高溝)
(洫深蓄積多也寧國曰陳可伐也夫陳小國也而蓄積多賦斂重也則民怨上矣城郭高溝洫深則民力罷矣)
(興兵伐之陳可取莊公聽之遂取陳焉驅筆談曹瑋知鎮戎軍日嘗出戰小捷虜引兵去瑋乃所掠牛羊輜)
(重緩驅而還頗失部伍虜聞瑋利牛半而師不整還襲瑋瑋愈緩行得地利處乃止虜近使人謂曰番軍遠來)
(我不欲乘人怠請休憩士馬少𨕖決戰虜欣然良久各鼔軍而進瑋大破虜師徐謂其下曰吾知虜已疲故為)
(貪利以誘之比其復来幾行百里矣若乘銳便戰猶有勝負遠行之人若少憩則足痺不能立人氣亦闌吾以)
(此取之)客兵遠來食不足懸軍遠僑糧不繼(後漢書建武四)
(年帝使王霸與馬武東討周建于垂惠蘇茂將五校兵救建前後受敵敗走霸武各歸營賊復聚衆挑戰霸堅)
(臥不出曰蘇茂客兵遠來糧食不足故數挑戰以徼一時之勝今閉營休士所謂不戰而屈人之兵也茂建乃)
(引還割魏志陳泰為征西將軍蜀姜維圍狄道鄧艾等以為險自保觀釁待獘然後進救泰曰兵書云修櫓)
(橨榅三月乃成拒堙三月而後已維懸軍遠僑糧榖不繼是我速進破賊之時也洮水帶其表維等在其内今)
(乘高據勢臨其項領下戰必走寇不可縱圍不可久遂進軍)救敗之師不可當
往亡之日謂吾避(唐書蕭銑據江陵詔拜李靖行軍總管兼攝趙郡王孝恭行軍長史舟師)
(叩夷陵銳將文士弘以卒數萬屯清江孝恭欲擊之靖曰不可士弘健將下皆勇士今新失荆州悉銳拒我此)
(救敗之師不可當宜駐南岸待其氣衰乃取孝恭自往與戰大敗還又憲宗討吳元濟李愬求自試遂檢校)
(左散騎常侍為隨唐鄧節度使攻吳房殘外垣始出攻吏曰往亡日法當避愬曰彼謂吾不來此可擊也或勸)
(遂取吳房愬曰不可吳房拔則賊力專不若留之以分其力)見獲務進遇覆速奔
雖勝不前不敗自退(左傳北戎侵鄭公子突曰戎輕而不整貪而無親勝不相讓敗)
(不相救先者見獲必務進進而遇覆必速奔後者不救則無繼矣乃可以逞從之戎人之前遇覆者奔祝耼逐)
(之衷戎師前後擊之盡殪而歐陽修上書臣伏見國家自元昊叛逆其來也雖勝不前不敗而自退所以誘)
(吾兵而勞之也)急則并力緩自相圖前不得戰退無仰儲
(魏志袁尚熙奔遼東尚有數千騎或勸操遂擊之操曰吾方使公孫康送尚熙首不煩兵矣九月引還康果斬)
(尚熙首送之諸將或問操操曰彼素畏尚熙吾急之則并力緩之則自相圖其勢然也唐書大順二年孫儒)
(屯溧水俄而田頵劉威為儒所敗楊行密欲守銅官李神福曰儒埽境以來利速戰宜堅壁老其師則我無敵)
(矣又出輕騎絶賊糧道使前不得戰退無仰儲不亡何待)
料敵二
增大勝之徵(龍韜武王問太公曰吾欲未戰先知敵人之強弱豫見勝負之徵奈何太公曰三軍)
(齊整陳勢以固深溝高壘又有大風甚雨之利三軍無故旌旗前指金鐸之聲揚以清鼙鼔之聲宛以鳴此得)
(神明之助大勝之徵)望壘知虚實(虎韜太公曰將必上知天道下知地理中知人事登高下)
(望以觀敵之變動望其壘則知其虚實望其士卒則知其來去)原懼而增德(左傳趙成子謂)
(孟明懼而增德不可當也)必有懼心(又彼見吾貌必有懼心注貌軍容也)增南風
不競(左傳楚師伐鄭甚雨及之楚師多凍役徒幾盡晉人聞有楚師師曠曰不害吾驟歌北風又歌南風)
(南風不競多死聲楚必無功)登巢車望晉軍(左傳楚子登巢車以望晉軍子重使大宰)
(伯州犁侍于王後)君子休小人食(左傳荆伐陳吳救之軍間三十里雨十日夜星左史)
(倚相謂子期曰雨十日甲輯而兵聚吳人兵至不如備之乃為陳陳未成也而吳人至見荆陳而反左史曰吳)
(反復六十里其君子必休小人必食我行三十里擊之必敗也乃從之遂破吳軍)不明敵將
不先軍(管子𨕖陳篇不明于敵人之正不能加也不明于敵人之情不可約也不明于敵人之將不先)
(軍也不明于敵人之士不先陣也)十圍五攻(孫子詳攻戰三)失時不從可
擊(吳子料敵篇武侯問敵必可擊之道對曰用兵必須審敵虛實而趨其危敵人遠來新至行列未定可擊)
(既食未設備可擊奔走可擊勤勞可擊未得地利可擊失時不從可擊涉長道後行未息可擊涉水半渡可擊)
(險道狹路可擊旌旗亂動可擊陳數移動可擊將離士卒可擊心怖可擊)師不宿飽(三略軍讖)
(曰用兵之要必先察敵情千里饋糧士有飢色樵蘇後爨師不宿飽)敵強下之(又敵動伺之敵)
(近備之敵強下之敵佚去之敵陵待之敵暴綏之敵悖義之敵睦攜之)有所積必有所
虧(淮南子兵略訓彼若有間急填其隙極其變而束之盡其節而仆之彼有所積必有所虧精若轉左陷其)
(右陂敵潰而走後必可移)奔東南備西北(史記景帝時吳楚反周亞夫以中尉為太尉東)
(擊吳楚吳奔壁東南陬亞夫使備西北已而其精兵果奔西北不得入吳楚既餓乃引而去亞夫出精兵追擊)
(大破之)表坐談客耳(魏志曹操將擊烏桓諸將皆曰袁尚亡虜耳夷狄貪而無親豈能為)
(尚用今深入征之劉備必說劉表以襲許郭嘉曰表坐談客耳自知才不足以御備重任之則恐不能制輕任)
(之則備不為用雖虛國遠征公無憂矣操從之)勢必瓦解(魏志司馬懿言于曹操曰劉備以詐)
(力虜劉璋蜀人未附而遠征江陵此機不可失也今克漢中益州震動進兵臨之勢必瓦解操曰人苦無足既)
(得隴復望蜀耶)夷兵不練敵攻必先(吳書鳳皇元年西陵督步闡據城以叛遣使降)
(晉晉荆州刺史楊肇至西陵抗率三軍憑圍對肇都督俞贊亡詣肇抗曰贊軍中舊吏知吾虛實者吾常慮夷)
(兵素不簡練若敵攻圍必先此處即夜易夷民皆以舊將充之明日肇果攻故夷兵處抗命旋軍擊之肇衆傷)
(死者相屬肇夜遁)解衣包火張羅捕虎(經濟類編魏主嗣曰劉裕既入關不能進)
(退我以精騎直擣彭城夀春裕將若之何崔浩對曰興兵遠攻未見其利裕克秦而歸必簒其主關中華戎雜)
(錯風俗勁悍裕欲以荆揚之化施之此無異解衣包火張羅捕虎雖留兵守之人情未洽適足為寇敵之資耳)
(願陛下按兵息民以觀其變秦地終為國家有)如駒犢鬭虎狼(又魏主將擊柔然羣臣皆)
(不欲行獨崔浩勸之公卿或尤浩曰今南國方伺國隙而舍之北伐若蠕蠕遠遁前無所獲後有強寇將何以)
(待之浩曰不然今不先破蠕蠕則無以待南寇况南北殊俗水陸異宜設使國家與之河南彼亦不能守况主)
(上英武士馬精強彼若果來譬如以駒犢鬭虎狼也何懼之有)聲言入洛實走襄城
(唐書盛彦師與史萬寳鎮宣陽李密叛萬寶謂彦師曰密驍賊也以王伯當輔之殆不可當彦師曰兵詭道也)
(難豫言即引衆踰洛水入熊耳山命士持滿夾道伏短兵溪谷間令曰賊半渡乃擊所部皆笑曰賊趨洛州何)
(為備此彦師曰密聲言入洛其實走㐮城就張善相我據其要必擒之密果至彦師横擊首尾不相救遂斬密)
(及伯當)根於忠智(唐書李靖傳贊曰世言靖精風角鳥占雲祲孤虛之術為善用兵是不然)
(特以臨機果料敵明根於忠智而已)力大敵脆先所難(又陸贄曰夫勢有難易事有先)
(後力大而敵脆則先所難是為奪人之心也力寡而敵堅則先所易是謂觀釁而動也)巢几上
肉耳(又乾符六年黃巢勢寖盛據安南帝令羣臣議鄭畋曰巢之亂本于飢其衆以利合如以恩釋罪及)
(歲豐其下思歸衆一亂巢即几上肉耳今不伐以謀而怖以兵恐天下憂未艾也)伏出奮擊
兵耀城下(王建圍彭州久不下民皆竄匿山谷諸寨日出俘掠有軍士王先成者度諸將惟王宗侃)
(最賢乃往說之曰今諸寨旦出淘虜薄暮乃返曾無守備之意城中萬一有智者為之畫策伏兵門内望淘虜)
(者稍遠便出奮擊又於三面城下各出耀兵諸寨咸自備禦無暇相救能無敗乎宗侃曰將若之何先成請條)
(列為狀以白王建)輕出不暇齎糧糗(五代史唐臣傳梁遣王景仁擊趙趙王乞師于)
(晉晉遣周德威軍鄗邑德威晨遣三百騎叩梁營挑戰自以勁兵三千繼之景仁與德威轉鬭千里至于鄗南)
(兩軍皆陣德威曰梁軍輕出而遠來與吾轉戰必不暇齎糧糗縱其能齎亦不暇食不及日午人馬俱饑因其)
(將退而擊之勝至未申時梁軍東偏塵起德威鼔譟而進梁陣動不可復整乃皆走遂大敗)守貞
如坐網中(後漢時河中永興鳳翔三鎮拒命以郭威為四面軍前招慰安撫使諸將急欲攻城威曰)
(李守貞前朝夙將未易輕也不若且設長圍而守之使飛走路絶守貞如坐網中矣)彼將犇走
可知虛實(五代周臣王朴獻平邊策曰攻取之道從易者始當今惟吳易圖東至江可撓之地二千)
(里從少備處先撓之備東則撓西備西則撓東彼必犇走以救其弊犇走之間可以知彼之虚實衆之強弱攻)
(虚擊弱則所向無前矣)夜至得空營(宋史靖康初金人渡河詔以宗澤為副元帥入援澤)
(兵進至衞南金人大敗澤計敵衆十倍于我今一戰而却勢必復來使悉其鐵騎夜襲吾軍則危矣乃暮徙其)
(軍金人夜至得空營大驚自是憚澤不敢復出兵)門戶隳腹心自潰(吾學編洪武初)
(上欲取蜀以傅友德等由秦隴趨成都上曰蜀人聞吾西伐必悉精銳東守瞿塘北阻金牛出其意外直擣階)
(文門戶既隳腹心自潰兵貴神速但患不勇耳)
料敵三
增論□王叡將略論曰凡為將料敵之情僞而後決策
制勝須知彼帥之能否乃操我之所長假如韓信能設
伏走我則奔逐不遠從襲不及白起能攻城野戰則當
深溝高壘以挫其銳俾蜂蠆無所施其毒螫虎狼不能
逞其爪牙夲謀既壊伺其大隙而擊之因變其正以待
敵整衡軸以攻險司馬宣王曰諸葛孔明志大而不見
機多謀而少決好兵而無權雖提卒十萬已墮吾計中
破之必矣及鄭褒亦能知毌丘儉好謀而不達事情文
欽勇而無算至儉兵敗皆如其言又潘濬見樊伷為武
昌從事與州人設饌十餘度自起比至日中可得知以
兵五千足以擒之果在濬度内漢王謂魏大將柏直口
尚乳臭不能當韓信謂騎將馮敬雖賢不能當灌嬰謂
步將項它不能當曹參吾無患矣乃使韓灌曹三將軍
果大破之後魏高祖宏曰青齊之兵可以禮遇徐兗之
卒理須義撫斯測度將卒之明驗也今之將帥多不自
量其才器又不知彼之短長卒爾合戰卒然求勝猶聚
卵以擊山驅羊而鬭虎欲期弭兵静亂不亦難哉
御定淵鑑𩔖函卷二百十
