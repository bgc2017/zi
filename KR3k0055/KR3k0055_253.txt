欽定四庫全書
御定淵鑑𩔖函卷二百四十八
人部七(妓範去妻家)(子婦)
妓一
增釋名曰妓女樂也鑑誡錄曰蜀人呼營妓爲女校
書
妓二
增天中記曰河間王琛妓女三百人盡皆國色南史
曰到撝有愛妓陳玉珠宋文帝逼而奪之撝怨帝將殺
之撝入獄數宿鬚鬢皆白免死奪封江南野史曰開
元中廬陵永新縣尹氏女美姿容善歌唱重陽與郡女
戲登南山文峰爲同軰歌一曲聲逗數十里時刺史召
見之表進入宮封爲唱歌供奉喉音妙絶元會大燕含
元殿時燕方酣戲囂劇聖情頗撓高力士因推永新出
歌纔一聲羣唱皆默皇襟洞豁至夕而終今存始歌處
號爲玉女峰立廟祀之桂花叢集曰國樂婦人有永
新婦御史娘柳青娘皆一時之妙也本事詩曰李逢
吉性彊愎猜忌好危人劉禹錫有妓甚麗李一旦隂期
約會奪之劉惶惑歎咤而歸知無可奈何遂憤懣而作
四詩以擬四愁云爾麗情集曰長安名妓劉國容有
色工詩與進士郭昭述相愛後昭述釋褐授天長簿遂
與國容相别詰旦赴任行至咸陽國容使一女僕馳矮
駒齎短書寄之長安子弟多諷誦焉郡國雅談曰薛
濤字洪度長安良家子父鄭因官寓蜀濤八九歲知聲
律其父一日坐亭中指井梧示之曰庭除一古桐聳幹
入雲中令濤續之應聲曰枝迎南北鳥葉送往來風父
愀然久之父卒母孀居韋臯鎮蜀召其侍酒賦詩入樂
籍暮年屏居浣花溪著女冠服有詩五百首隨隱漫
錄曰韓香南徐妓也色藝冠一時與大將葉氏子交閉
門謝客將終身焉葉父怒投牒有司集官軍于射圃中
妻以一老卒香欣然同歸謂曰夫婦有禮汝買羊沽酒
召親故以成禮賓至酒三行入更衣久不出自刎矣
續侍兒小名錄曰小東長沙之妓人以能詩得幸于馬
氏後國入爲郡窮于京師而人不知言及長沙宫中事
必南望泣涕而後言三朝野史曰馬光祖知高郵軍
值軍官榮全率衆叛據城縱軍刧掠與同黨王安等飲
宴有妓毛惜惜不服趨侍全痛責之惜惜云我雖賤妓
不曾伏事反臣全遂斬之秋崖方岳作義娼傳閫臣以
聞特封英烈夫人宋史曰理宗癸丑元夕上呼妓入
禁中有唐安安者歌色絶倫帝愛幸之侍郎牟子才諫
曰此皆董宋臣軰壊陛下素履
妓三
增都下無雙關中第一(天寳遺事都下名妓楚蓮香國色無雙時貴門子弟争相)
(詣之蓮香每出處之間則蜂蜾相隨慕其香也時麗情集長安中有娼女曹文姬工翰墨爲關中第一號爲)
(書仙有任生者投之詩云云)多生花草能舞柘枝(李公垂詩序眞娘吳之妓)
(人歌舞有名者死葬武邱寺前墓多花草蔽其上筵麗情集灼灼錦城官妓也善舞柘枝能歌水調相府中)
(與河東人坐接神通目授如舊相識自此不復面矣灼灼以軟綃帕裹紅淚密寄河東人)厚資獻
賦感舊題詩(五代史補歐陽彬在湖南日馬氏不用因而落魄街市有歌人瑞卿者慕其才)
(延于家一日西蜀圖綱將發瑞卿遂以家財資彬隨綱吏入蜀獻獨鯉朝天賦蜀主大悦擢居清要其後官至)
(尚書左丞相䕫州節度使三本事詩杜牧佐故吏部沈公在江西幕張好好年十以善歌來樂籍中隨公移)
(置宣城後爲沈著作所納見之于洛陽東城感舊傷懷題詩以贈之)陵前松栢髻上
杏花(樂府廣題蘇小小錢塘名娼也南齊時人西陵在錢塘江之西所謂西陵松栢下是也蕙畆拾英)
(集趙清獻帥蜀日有妓戴杏花清獻喜之戲語之曰髻上杏花真有幸妓應聲曰枝頭梅子豈無媒逼晩使直)
(宿老兵呼之幾二鼔不至復令人速之旋又令止之老兵忽自幕後出公怪問之兵曰某度相公不過一箇時)
(辰此念息矣雖承命實未嘗往)躬撰彩牋親輸錦帳(蜀牋譜薛濤僑止百花潭)
(躬撰深紅小彩牋裁書供吟酬獻賢傑時謂之薛濤牋晩歲居碧雞坊剏吟詩樓偃息于上後段文昌再鎮蜀)
(濤卒文昌爲撰墓志集因話錄睦州刺史柳齊物少而俊邁家富于財因調至京師有名娼嬌陳如者姿藝)
(俱美柳詣之悦焉陳云第下錦帳二十里即奉事終身本易其言戲之耳翌日遂如數載錦帳以行陳大驚且)
(賞其竒特竟納入柳氏之家執僕媵之禮爲中表所推明皇在人間嘗聞嬌陳之名訪知乃召入宫涕泣稱痼)
(疾且老上知其不可強也命之歸)烏帽紫衣墨池雪嶺(豪異祕纂李靖謁楊)
(素一妓執紅拂侍側目靖久之靖歸逆旅夜有紫衣烏帽人叩門延入脱衣去帽乃十八九一美人也靖詰之)
(告曰妾楊家紅拂妓也絲蘿願託喬木乃與俱歸太原雲溪友議崔崖張祐齊名每題詩娼肆譽之則車馬)
(盈門毁之則杯盤失錯嘲李端端云黃昏不語不知行鼻似煙牎耳似鐺愛把象牙梳掠鬢崑崙頂上月初生)
(端往求之乃更贈曰覓得驊騮被繡鞍善和坊裏取端端揚州近日無雙價一朵能行白牡丹于是賓客競臻)
(其戶或曰李家娘子纔出墨池便登雪嶺何其一日黑白不均)筒竹盛詩紅蓮贈
句(唐語林長慶中白居易爲杭州刺史官妓高玲瓏謝好好巧于應對善歌舞後元微之鎮會稽恭其酬唱)
(每以筒竹盛詩往來紅元集白樂天及第時贈長安妓阿軟絶句云綠水蓮一朵開千花萬草無顔色)
妓四
增攜妓東山(世說謝安游東山嘗携妓)稱一枝花(異聞錄天寶中常州刺史滎陽)
(公子應舉狎長安娼女李娃娃後封汧國夫人夫人舊名一枝花元稹酬白樂天代書一百韻云翰墨題名盡)
(光隂聽話移注云樂天每與予同游常題名于屋壁顧復本說一枝花自寅至已)飲薰肌酒
(麗情集薛瓊瓊開元宫中第一手清明日上令宫妓踏青狂生崔懷寶竊窺瓊瓊夜之内樂供奉楊羔潛待之)
(羔令崔作小詞方得見羔飲懷寶薰肌酒曰此長春草所造亦云千歲酒可令白髮變黑致長生之道崔後爲)
(河南司錄瓊瓊理筝爲吏所詰收赴闕明皇因以賜之)煖手妓懷(申王每至寒冬以手納妓)
(懷取煖)羨卷中人(麗情集崔徽蒲妓也同郡裴敬中以興元幕爲梁使蒲一見動情相從累)
(月敬中言旋徽不得去怨抑不能自支後數月敬中密友東川幕白知退至蒲有丘夏善寫真知退爲徽致意)
(于夏果得絶筆徽捧畫謂知退曰爲妾謝敬中崔徽一旦不及卷中人徽且爲郎死矣明日發狂自是卒)
松花造紙(牧䜿間談元稹爲監察御史使蜀知有薛濤難得見嚴司空潛知其意每遣薛往洎稹登)
(翰林濤歸浣花所造十色彩牋作小幅松花紙多用題詩因寄獻元公百餘幅元于松花紙上寄贈一篇薛嘗)
(好種菖蒲故篇末及之云)
妓五
增詩古樂府蘇小小歌曰我乘油壁車郎乘青騘馬何
處結同心西陵松栢下唐譚洙題眞娘墓詩曰虎邱
山下塜累累松栢蕭條盡可悲何事世人偏好色眞娘
墓上獨題詩劉禹錫擬四愁詩曰玉釵重合兩無緣
魚在深潭鶴在天得意紫鸞休舞鏡能言青鳥罷銜牋
金盆已覆難收水玉軫長抛不續絃若向蘼蕪山下過
遥將紅淚灑窮泉鸞辭舊伴栖何處鳳得新巢已稱
心紅粉尚殘香漠漠碧雲初斷信沉沉情知點汚投泥
玉猶自經營買笑金從此山頭似人石丈夫形狀淚㾗
深舊曾行處徧尋看雖是生離死一般買笑樓前花
已老畫眉窗下月猶殘雲藏巫峽音容斷路隔星橋過
往難莫道詩成無淚滴盡傾東海也難乾三山不見
海沉沉豈有仙蹤更可尋青鳥去時雲路斷姮娥歸後
月宫深紗窗遥想春相憶書幌誰憐夜獨吟料得夜來
天上鏡只應偏照兩人心無名氏贈御史娘詩曰天
下能歌御史娘花前月底奉君王九重深處無人見獨
把新聲傳順郎元稹寄贈薛濤詩曰錦江滑膩岷峨
秀幻出文君與薛濤言語巧偷鸚鵡舌文章分得鳳凰
毛紛紛詞客多停筆箇箇公侯欲夢刀别後相思隔煙
水菖蒲花發五雲高胡曾贈薛濤詩曰萬里橋邊薛
校書枇杷花下閉門居埽眉才子知多少管領春風總
不如任生贈書仙詩曰玉皇前殿掌書仙一染塵心
下九天莫怪濃香薰骨膩雲衣曾惹御爐煙妓徐月
英送人詩曰惆悵人間萬事違兩人同去一人歸生憎
平望橋邊水忍照鴛鴦相背飛竇鞏弔妓東東詩曰
芳菲美艷不禁風未到春殘已墜紅惟有側輪車上鐸
耳邊常似呌東東宋潘庭堅毛惜惜詩曰淮海艷姬
毛惜惜蛾眉有此萬人英恨無匕首學秦女向使裹頭
眞杲卿玉骨花顔城下土冰魂雪魄史間名古今無限
腰金者歌舞筵中過一生
增賦馬彧咏妓轉轉賦曰玳筵既啟雅樂斯陳霧卷羅
幃花攅錦茵有西園之上客命南國之佳人貌逞嬋娟
縱玉顔而傾國步移縹緲蹴羅韤以生塵
增書妓劉國容寄進士郭昭述書曰酣寢方濃恨雞聲
之斷愛恩私未洽歎馬足以無情使我勞心因君餐食
再期後會以結齊眉
去妻一
增禮喪服小記婦當喪而出則除之爲父母喪未練而
出則三年既練而出則己未練而反則期既練而反則
遂之注云當喪當舅姑之喪出除喪絶族家語孔子
曰婦有七出三不去七出者不順父母者無子者滛僻
者嫉妒者惡疾者多口舌者竊盜者三不去者謂有所
娶無所歸與共三年之喪先貧賤後富貴凡此聖人所
以順男女之際重婚姻之始也
去妻二
增家語後序曰自叔梁紇始出妻及伯魚亦出妻子思又
出妻故稱孔氏三世出妻荀子曰孟子惡敗而出妻
可謂能自強矣注云惡其敗德而出其妻也漢書曰
霍光以女妻金賞賞以霍氏事有萌芽上書去妻上哀
之得不坐世說曰王獻之疾篤道家上章應首過問
子敬有何異同子敬云不覺餘事惟憶與郗家離婚
後漢書曰桓榮年四十無子弟子何湯乃去榮妻爲更
娶生三子榮甚重之舊唐書曰崔顥登進士有俊才
無士行好蒱博飲酒及游京師娶妻擇有貌者稍不愜
意即去之
去妻三(夫妻再合)(冥遇並附)
原愛弛義絶(以色事人色衰而愛弛夫婦之義絶)仳離衰薄(詩有)
(女仳離啜其泣矣夫婦日以衰薄)叱狗别鶴(後漢書鮑永字君長飬後母至孝妻嘗於)
(母前叱狗永即去其妻改琴操商陵牧子娶妻五年無子父母欲出之爲娶乃援琴爲别鶴操)去
閤送畿(古詩故人從閤去詩薄送我畿)下堂去室(綱鑑宋弘曰糟糠之)
(妻不下堂去蘇武還漢生妻室)同心反目(詩僶俛同心易夫妻反目)失儷
怨耦(左傳鳥獸猶不失儷又曰怨耦曰仇)來歸放出(左傳凡諸侯之女歸)
(寧曰來出曰來歸注禮曰舅姑怒則子放婦出而不表禮焉不表謂不明言其過)貳行三
出(詩女也不爽士貳其行士也罔極二三其德管子士三出妻逐于境外)離絶棄背
(棄其舊室夫婦離絶國俗傷敗花落色衰復相棄背)取棗負薪(漢書王吉字子陽妻)
(取東家棗啖吉吉乃去婦東家欲伐𣗳請于吉去婦復還又曰朱買臣負薪其妻羞之求去買臣曰吾五十)
(當富貴今四十九矣妻怒之曰今當饑死遂去之及爲會稽太守入吳界見故妻與夫治道令後車載其夫妻)
(到太守舍園中給之食一日妻自縊死與夫錢令葬送)上書去束緼還(上霍光壻)
(金賞事見二下詳去婦)王珉妻陳平嫂(晉書王珣及珉皆謝氏壻太傅安既與珣)
(絶婚又離珉妻遂爲仇怨不漢書陳平與兄伯同居伯常耕田使平游學嫂疾平親生産曰有叔如此不如)
(無有伯聞之遂逐其妻)呵叱出門離訣登車(後漢書李充貧兄弟六人同衣)
(遞食妻竊謂充曰妾有私財願分異充曰醖酒具會鄉里共議及賓至充從座中跪白母曰此婦無狀教充離)
(異充母兄弟不可承宗祀遂呵叱妻出門守又曰黃允有儁才知名郭林宗曰卿有絶人之才恐道不篤袁)
(隗見允曰得壻如此人足矣允聞之遂遣其妻夏侯氏婦謂姑曰今日見棄方與黃氏長别乞一會以展離訣)
(集客二百餘人婦攘袂而前數允隱匿穢事十五言畢登車而去允遂廢于世)增詣澗折蕪
分釵斷帶(金陵故事齊處士劉瓛居上元青龍山爲儒林之宗年至四十未㛰其友爲娶王氏)
(乃詣澗折蕪而去因名其地爲蘼蕪澗當本傳即黃允事允出妻夏侯氏父母曰婦人見棄分釵斷帶)
鏡破絲斷雨散雲收(孟郊去婦怨君心匣中鏡一破不復全妾心藕中絲雖斷猶牽)
(連以唐宋遺史嚴灌夫娶慎氏十年無子乃出之妻爲詩别曰當時心事已相關雨散雲收一晌間便是孤)
(帆從此去不堪重過望夫山遂如初)夫妻復合增故妻再合去婦
復還(後漢黃昌妻遇賊被掠轉入蜀爲人妻後昌爲蜀郡守其妻因治事至府中昌以不𩔖蜀人問其由)
(妻曰妾本會稽黃昌妻遭亂入蜀昌左足下有黑子昌出足示之相持悲泣乃再合焉下王吉事見前)
原陳詵二妻賈充兩婦(晉書李繁姊先適陳詵生四子遭亂詣賊請活姑命賊遂)
(掠去詵更娶嚴生子暉繁後得姊歸詵詵籍注二妻及李亡詵疑制服司馬王愆期議曰案禮不二嫡故惠公)
(元妃卒繼室以聲子諸侯猶然况庶人乎爲詵也妻則爲暉也母暉之制服無所疑矣畆隴之夫不達禮義施)
(孝叔妻失身于郤犨而不棄者以非其罪鄙野之人臨危請姑險不忘順可謂婦矣士喪禮曰繼室故稱繼母)
(事之如嫡故先嫡後繼從之母又曰賈充前妻李氏以大赦得還詔置左右夫人充亦敕充迎李氏郭氏怒)
(曰刊定律令佐命之功我有其分李那得與我並乃爲李氏築館舍于外也)重逢澣婦
復憶餅師(上百里奚事見賢婦人類明詩話唐寧王憲宅左有賣餅者其妻纖白媚王一見屬意)
(因厚遺其夫取之寵愛踰等及環歲問之曰汝復憶餅師否默然不對王召餅師使見之其妻注視雙淚垂頰)
(王乃歸之)梁女重生永興復合(晉書元康中梁國女子許嫁已授禮聘尋而其)
(夫戍長安久不歸女家更以適人女不樂行其母逼嫁之尋病死其夫還徑至女墓不勝哀情便發冢開棺女)
(遂活因與俱歸壻聞詣官争之侍郎王道議曰此事非常事不得以常理斷之宜還前夫朝廷從其議異苑)
(宋吕相河南人娶永興女爲妻生子乳哺中舅姑怒逐之後相擕幼子過永興見羣婦同游幼子牽一婦號泣)
(相回顧久之認是幼子母與相復爲夫婦焉)賣鏡咏詩織機題字(古今詩話)
(陳舍人徐德言尚樂昌公主陳政衰乃破鏡各分其半約他日以正月望日賣于都市及陳亡其妻歸楊越公)
(得鏡乃爲詩曰鏡與人俱去鏡歸人未歸無復嫦娥影空留明月輝樂昌得詩悲泣不已越公知之愴然召德)
(言還其妻賢下竇滔妻蘇氏事見婦人𩔖)能重室家故遺鞵履(北史宋東)
(徐州刺史張讜妻皇甫氏被掠賜中官爲婢皇甫遂詐癡不能梳沭後讜爲宋冀州長史因貨絹千餘匹購求)
(皇甫文成怪其納財之多引見之時皇甫年已六十矣文成曰南人竒好能重室家之禮此老母復何所任乃)
(如此致費也皇甫氏歸讜令諸妾境上奉迎數年卒後十年而讜入魏下宋程鵬舉事見賢婦人𩔖)
冥過贈以玉壺遺之金枕(搜神記吳王夫差小女名紫珪才貌俱美悦童子韓)
(重欲嫁之王不許紫珪飲氣而死重游學歸知之感其意乃具幣帛弔于墓前珪魂出冢見重流涕相與還冢)
(三日夜贈以徑寸珠并白玉壺延頸而歌曰南山有鳥北山張羅意欲從君讒言孔多悲結成疹殁命黃壚命)
(之不造冤如之何羽族之長名爲鳳凰一日失雄三年感傷雖有衆鳥不爲匹雙故見鄙姿逄君輝光身遠心)
(近何當暫亡紫珪一作紫玉度又曰隴西辛道度行至雍州城西五里見一大宅辛求餐飯饌食訖女謂度)
(曰我秦王女出聘曹國無夫而亡今日君來願爲夫婦經三宿女曰共君宿契只可三宵命取牀後盝子開之)
(以金枕一枚爲信度出金枕在懷至秦以枕于市貨之秦妃索看悲不自勝遣人發冢惟失金枕觧體看情交)
(宛然秦妃曰此眞我女壻也封爲駙馬都尉令還本國)吳中蝴蝶壇上彩鸞
(寧波志東晉梁山伯祝英臺嘗同學祝先歸梁後過上虞訪之始知爲女歸告父母欲娶之而已許馬氏子矣)
(梁後三年爲鄞令病死遺言葬清道山下明年祝適馬氏過其處風濤大作舟不能進祝乃至梁冢哀痛忽地)
(裂祝投而死馬氏聞其事于朝丞相謝安請封爲義婦和帝時梁復顯靈異效勞于國封爲義忠有司立廟于)
(鄞云吳中有花蝴蝶橘蠹所化也婦孺以梁祝呼之中艷異編文蕭抵鍾陵西山山有許徵君上昇第每歲)
(秋士女櫛比文生睹一姝歌曰若能相伴陟仙壇應與文蕭嫁彩鸞自有繡襦并甲帳瓊臺不怕雪霜寒歌罷)
(秉燭陟山捫石生亦潛躡其蹤姝顧曰非文蕭耶引至絶頂侍衛甚嚴後有天判云吳彩鸞以私慾洩天機謫)
(爲民妻一紀後入越王山)藍橋玉臼范陽金盌(艷異編裴航遇雲翹夫人與詩)
(云一飲瓊漿百感生元霜搗盡見雲英藍橋便是神仙窟何必﨑嶇上玉京後經藍橋渴過一舍有老嫗揖之)
(求漿嫗令雲英擎一甌漿飲之航欲娶之嫗曰但得玉臼玉杵當與之後航得杵臼爲搗藥乃得娶後同仙去)
(射志怪錄范陽盧充家西三十里有崔少府墓充出獵中一麞逐之不覺遠見一門如府舍入其中遂見少)
(府令女配之三日少府曰君可歸矣女有娠生男當以相還送至門充便上車去又四年三月三日忽見一犢)
(車充往開車後戸見崔女與三歲兒共載抱兒還充又與金盌并贈别詩兒大名温休成爲令噐歴數郡二千)
(石皆著績其後生植爲漢尚書植子毓爲魏司空冠蓋相承至今也)夢入仙宫形歸
畫幛(盧肇遺史盧李二生隱太白山習吐納李生不甘浪跡江湖于揚州逄盧生號二舅以馬來迎朱門)
(斜口侍婢數百人一女子佐酒善箜篌容色極佳上有朱字一行云天際識歸舟雲中辨江𣗳燕罷曰莫願作)
(姻否其年汴州陸長源以女妻之宛𩔖盧舅坐善箜篌者李具言舊事女曰少年時因兄弟戲乃作夢入仙宫)
(如君所言麗松窗雜記進士趙顔于畫工處得一軟障一婦人甚謂畫工曰世無其人如何令生願納爲妻)
(畫工曰余神畫也此亦有名曰眞眞呼其名百日晝夜不歇彼必應應則以百家綵灰酒灌之必活顔如其言)
(果活言笑飲食如常終歲生一兒兩歲友人曰此妖也余有神劍可斬之其夕顔擕劍纔入室眞眞泣曰妾南)
(岳地仙也無何爲人畫妾之形君又呼妾之名既不奪君願君今疑妾妾不可住言訖擕其子却上軟障嘔出)
(先所飲百家綵灰酒覩其障惟添一孩子焉)冢稱神女人說鬼胎(參寥子宋)
(少帝時南徐有一士子從華山往雲陽見客舍有一女子悦之無因而得遂成心疾母問其故具以告母尋見)
(女子說之女聞感動因脱䔩膝令母密藏席下卧之當愈數日果差忽舉席見蔽膝持而泣氣欲絶謂母曰葬)
(時從華山過母從之比至女門牛打不行且待須臾女妝點沐浴竟而出歌曰華山畿君既爲儂死獨活爲誰)
(施君若見憐時棺木爲儂開言訖棺開女倏入棺中因合葬呼曰神女冢中朝故事人說鄭畋是鬼胎其母)
(卒後與其父亞再合而生畋)
去妻四
原逆喪(榖梁杞伯來逆叔姬之喪𫝊曰夫不逆出妻之喪)不安(左傳莒子娶女于向向姜)
(不安莒而歸莒人入向以姜氏還也)無子非過(梁叔魚三十無子欲出其妻商瞿曰吾年四十)
(有子五人恐子晩出耳非妻之過矣)蕩舟而歸(左傳齊侯與蔡姬乘舟于囿蕩公公懼色變禁)
(之不止公怒歸之未之絶也蔡人嫁之)不爲伋妻(禮記子思曰不爲伋也妻者是不爲白也)
(母)增人不如故(後漢書竇元妻與元書有衣不如新人不如故之句餘詳薄妻𩔖)
讀書蔬食(南部新書河東裴章嘗遇高僧慧照言其官班位望過于其父娶妻李氏年四十餘章從)
(職太原棄妻于洛中過門不入别有所牽李氏自感其薄衣褐髽髻讀佛書蔬食又十年章復遇照謂曰五十)
(年前言即君必貴今皆不然何也章以薄妻之事告之照曰夫人生魂訴于上帝以非命處君後旬日自以刃)
(剸腹而死)
去妻五
原詩古詩曰上山採蘼蕪下山逢故夫長跪問故夫新
人復何如新人雖云好未若故人姝其色似相𩔖手爪
不相如新人從門入故人從閤去新人工織縑故人工
織素織縑日一匹織素五丈餘持縑將比素新人不如
故後漢焦仲卿妻劉氏爲姑所遣時人傷之作詩曰
孔雀東南飛五里一徘徊十三能織綺十四學裁衣十
五彈箜篌十六誦詩書十七嫁爲婦心中嘗苦悲君旣
爲府吏守節情不移雞鳴入機織夜夜不得息三日斷
五匹大人故言遲非爲織作遲君家婦難爲妾有繡腰
襦葳蕤金縷光紅羅複斗帳四角垂香囊交文象牙簟
宛轉素絲繩鄙賤雖可薄猶中迎後人魏文帝代劉
勲出妻王氏詩曰翩翩牀前帳可以蔽光輝昔將爾同
去今將爾共歸緘藏篋笥裏當復何時披曹植棄婦
篇曰石榴植庭前綠葉摇縹青丹華灼烈烈璀彩有光
榮光榮曄流離可以處淑靈有鳥飛來集拊翼以悲鳴
悲鳴夫何爲丹華實不成拊心長歎息無子當歸寧有
子月經天無子若流星天月相終始流星殁無精棲遲
失所宜下與瓦石并憂懷從中來歎息通雞鳴反側不
能寐逍遥於前庭踟蹰還入房肅肅帷幕聲搴帷更攝
帶撫弦彈鳴筝慷慨有餘音要妙悲且清收淚長歎息
何以負神靈招摇待霜露何必春夏成晩穫爲良實願
君且安寧增唐顧況棄妻詞古人雖棄婦棄婦有歸
處今日妾辭君辭君欲何去本家零落盡慟哭來時路
憶昔來嫁君聞君甚周旋及與同結髮值君適幽燕孤
魂託飛鳥兩眼如流泉流泉咽不下萬里關山道及至
見君歸君歸妾已老物情棄衰殘新寵方妍好李白
白頭吟曰錦水東北流波蕩雙鴛鴦雄巢漢宫𣗳雌弄
秦草芳寧甘萬死碎綺翼不忍雲間兩分張此時阿嬌
正嬌妒獨坐長門愁日暮但願君恩顧妾深豈惜黃金
買詞賦相如作賦得黃金丈夫好新多異心一朝將聘
茂陵女文君因贈白頭吟東流不作西歸水落花辭條
羞故林兔絲固無情隨風任傾倒誰使女蘿枝而來強
縈抱兩草猶一心人心不如草莫捲龍鬚席從他生網
絲且留琥珀枕或有夢來時覆水再收豈滿杯棄妾已
去難重迴古來得意不相負祗今惟有青陵臺戴叔
倫去婦怨曰出戸不敢歸風悲日淒淒心知恩義絶誰
忍分離别下坡車轔轔畏逢鄉里親空持牀前幔却見
家中人忽辭王吉去爲是秋胡死欲比今日情煩冤不
相似
原賦魏文帝出婦賦曰念在昔之恩好似比翼之相親
惟方今之疏絶若驚風之吹塵夫色衰而愛絶信古今
其有之傷煢獨之無恃恨胤嗣之不滋甘歿身而同穴
終百年之常期信無子而應出自典禮之常度悲谷風
之不答怨昔人之忽故被入門之初服出登車而就路
遵長塗而南邁馬躊躇而廻顧野鳥翩而高飛愴哀鳴
而相慕撫騑服而展節即臨沂之舊城踐麋鹿之曲蹊
聽百鳥之羣鳴情悵恨而顧望心鬱結其不平曹植
出婦賦曰以才薄之質陋奉君子之清塵承顔色以接
意恐疏賤而不親悦新婚而忘妾哀愛惠之中零遂摧
頽而失望退幽屏於下庭痛一旦而見棄心忉怛以悲
驚衣入門之初服背牀室而出征攀僕御而登車左右
悲而失聲嗟冤結而無訴乃愁苦以長窮恨無愆而見
棄悼君施之不終王粲出婦賦曰旣僥倖兮非望逢
君子兮弘仁當隆暑兮翕赫猶蒙眷兮見親更盛衰兮
成敗思情固兮日新竦余身兮敬事理中饋兮恪勤君
不篤兮終始樂枯荑兮一時心摇蕩兮變易忘舊姻兮
棄之馬已駕兮在門身當去兮不疑攬衣帶兮出戸顧
堂室兮長辭
原書後漢竇元舊妻與元書曰棄妻斥女敬白竇生卑
賤鄙陋不如貴人妾日已遠彼日已親何所告訴仰呼
蒼旻悲哉竇生衣不厭新人不厭故悲不可忍怨不自
去彼獨何人而居我處
子婦一
增禮記曰父母舅姑之敦牟巵匜非餕莫敢用與恒食
飲非餕莫之敢飲食爾雅曰婦稱夫之父曰舅稱夫
之母曰姑在則曰君舅君姑没則曰先舅先姑又内
則曰婦事舅姑如事父母雞初鳴咸盥潄櫛縱笄總衣
紳左佩紛帨右佩箴管施縏袠大觽木燧衿纓綦履以
適舅姑之所及所下氣怡聲問衣寒燠疾痛疴癢而敬
抑搔之又曰冡婦所祭祀賓客每事必請於姑介婦
請于冡婦又曰婦或賜之飲食衣服布帛佩帨茝蘭
則受而獻諸舅姑受之則喜如新受賜若反賜之則辭
不得命如更受賜藏以待乏婦若有私親兄弟將與之
則必復請其故賜而後與之子夏曰嫁不及舅姑謂
之不幸漢書賈誼曰秦人抱哺其子與公併倨婦姑
不相悦則反脣而相稽莊子曰室廡空虛則婦姑勃
蹊又廣川王𫝊曰背尊章嫖以忽顔師古曰尊章猶
言尊姑也曹大家曰女子之事父母也孝故忠可移
于舅姑顔氏家訓曰古者子婦供事舅姑旦夕在側
與男女無異
子婦二
增列女傳曰孟軻既娶將入室其婦袒于内孟子不悅
遂去不入婦辭母求去母召軻而謂之曰夫禮將上堂
聲必揚所以戒人也將入戸視必下恐見人過也今汝
不察于禮而責于妻不亦遠乎孟子遂留其婦謝之君
子謂孟母知禮而明姑婦之道列女傳曰班昭年七
十餘卒有遺令凡十六篇子婦丁氏爲撰集之又作大
家贊按昭子曹慤丁慤妻也世說曰張說女嫁盧氏
女嘗爲舅求官說不語但指搘牀龜示之歸告其夫曰
舅得詹事矣
子婦三
增獻珍嘗藥(楚王靈龜妃上官氏者舅姑在侍奉謹甚凡珍美非經獻不敢先嘗莊淑公)
(主事舅姑以禮姑寢疾不解衣藥糜非親嘗不進)乳姑鞭婦(唐書崔澹曾祖母長孫氏)
(年八十無齒不粒食祖母唐夫人事姑至孝每旦梳洗拜姑于堂下即升堂乳其姑姑頼其飬數年康健一旦)
(姑病宣言無以報新婦恩願新婦有子有孫皆得如新婦孝敬世謂崔氏昌大有所本云又曰柳公綽爲刑)
(部尚書京兆獄有姑鞭婦至死者府欲殺之公綽曰尊卑非鬭也且子在以妻而戮其母不順遂減論)
原佐餕授室(禮記父母在朝夕恒食子婦佐餕室又舅姑降自西階婦降自阼階授之也)
特豚雙鯉(禮記婦以特豚饋明婦順也及姜詩母好生魚及江水其妻取水不時詩乃)
(棄妻妻寄鄰舍常作膾倩鄰母送詩母母感之呼還舍傍輒有泉脈如江水兼躍雙鯉以供母膳)必
嘗必服勿逆勿怠(禮若飲食之雖不嗜必嘗而待加之衣服雖不欲必服而待又子)
(婦孝者敬者父母舅姑之命勿逆勿怠)枕几不𫝊杖屨祗敬(禮舅姑之衣衾)
(簟席枕几不傳注傳移也又杖屨祇敬之勿敢近)傳家子婦請事舅姑(又舅)
(殁則姑老𫝊家事于子婦姑又婦將有事大小必請于舅也)娶不舉樂嫁親饋
食(又娶婦之家三日不舉樂思嗣親也私又婦既嫁婦盥親饋舅姑卒食婦餕餘私之也猶恩也)
猶有不至而後内和(又以此防人婦猶有不至者謂不親夫事舅姑之側也又婦)
(順偹而后内和内和理然後家可長久也)增挽車提甕盥饋執笄(鮑宣妻桓)
(氏事見賢婦人𩔖未王珪子敬直尚南平公主是時諸主下嫁以帝女貴嘗行見舅姑禮珪曰主上行法度)
(吾當受公主謁見豈爲身榮以成國家之美于是與夫人坐堂上主執笄盥饋乃退其後公主降有舅姑者偹)
(婦禮本于珪)娣姒獨殊公姑皆賀(唐高祖太穆順聖皇后竇氏太后羸老有)
(疾而性素嚴諸娣姒皆畏之莫敢侍后事之獨怡謹盡孝唐盧徹爲吉州刺史一女有幽閒之德馬暢求之)
(卜者曰祥女入門而媪御皆喜公姑皆賀)原出婦疾怨(子婦未孝未敬勿庸疾怨姑教之若)
(不可教而后怒之不可怒子放婦出而不表禮焉注雖當出猶爲之隱不表禮謂不明其過犯也)守
肉取水(漢書蒯通曰臣之里有婦姑使守肉夜亡其肉姑以爲婦盜逐之嘗有里婦束藴請火曰)
(昨暮犬得肉姑慙追其婦還詩姜詩母好江水妻常取之一日來遲母渴逐遣其妻)增節其
飲食還以珠璫(汝南記應順字華仲其妻本汝南鄧元義妻元義父伯考爲尚書僕射元)
(義還鄉里妻留事姑甚謹姑憎之幽閉空室節其飲食羸露日困妻終無怨言後伯考怪而問之時義子朗年)
(數歲言母不病但苦飢耳伯考流涕曰何意親姑反爲此禍因遣歸更嫁爲華仲妻謝承後漢書汝南李敬)
(爲趙相奴于鼠穴中得繫珠璫珥相連以問主簿對曰前相夫人昔亡三珠疑子婦竊之因而去婦敬乃送珠)
(付前相相慚追去婦)苟違顔色乃見志操(本傳李迥秀母少賤妻嘗罵媵婢母)
(聞不樂迥秀即出其妻或問之答曰娶妻原欲事姑苟違顔色何可留也下鮑永事見前)
子婦四
原善物(傳曰姑慈而從婦聽而婉禮之善物也注從專也婉順也)無私(禮記子婦無私貨無)
(私蓄無私噐不敢私假不敢私與)成婦義(又三月而廟見稱來婦也擇日而祭于禰成婦之義)
(也謂舅姑沒也)命適私室(又凡婦不命適私室不敢退)姑喪(檀弓南宫縚妻姑之)
(喪夫子訓其髽)從舅從姑(榖梁曰送女父不下堂母不出祭門父戒之曰謹慎從爾舅之言母)
(戒之曰謹慎從爾姑之言)增歲寒松柏(唐書鄭義宗妻盧氏略涉書史嘗有盜夜至其家人)
(俱逃走惟姑年老不能移賊欲殺之盧冒白刃救之姑曰歲寒知松栢今乃見婦之心)辭營别
第(又襄城公主下嫁有司告營别第辭曰婦事舅姑如事父母異宫則定省闕)雅合謹修
(又太中二年以起居即鄭顥尚公主詔曰婦人之德雅合謹修嚴奉舅姑夙夜勤事此婦人之節也)今
日好雪(輟耕錄馮道與趙鳳同在中書鳳有女適道仲子以飲食不中爲道夫人譴罵趙氏婢長號知)
(院者來訴凡數百言道都不答及去但云𫝊語親家翁今日好雪)
子婦五
增誡漢班昭女誡曰頼母師之典訓年十有四執箕帚
于曹氏四十餘載矣戰戰兢兢常懼玷辱以增父母之
羞以益中外之累夙夜劬心勤不告勞
家範一
增易曰父父子子兄兄弟弟夫夫婦婦而家道正正家
而天下定矣又初九曰閒有家悔亡象曰閒有家志
未變也又六二曰旡攸遂在中饋貞吉象曰六二之
吉順以㢲也又六四曰富家大吉象曰富家大吉順
在位也又九五曰王假有家勿恤吉象曰王假有家
交相愛也又上九曰有孚威如終吉象曰威如之吉
反身之謂也又曰家人有嚴君焉父母之謂也詩
曰刑于寡妻至于兄弟以御于家邦
家範二
增晉書庾亮字元規美姿容善談論風格峻整動由禮
節閨門之内不肅而成或以爲夏侯泰初陳長文之倫
人憚其方嚴而莫敢造唐書曰韋陟家法修整敕子
允就學夜分視之見其勤旦日問安色必怡稍怠則立
堂下不與語又曰李景讓家行修治閨門惟謹又
曰李晟治家以嚴子姪非晨昏不輒見所與言未嘗及
公事
家範三
原閨門自守衣冠相見(魏志司馬朗父防閨門自守諸子雖冠成人不命進則不)
(敢進不命坐不敢坐不指有所問不敢言父子之間整肅如此晉書何曾至孝閨門整肅自少及長無聲樂)
(嬖幸之好與妻相見正衣冠相待如賓已南面妻北面再拜上酒酬酢旣畢便出一歲如此不過再三)
增稱以孝慈重其友睦(唐書韋倫居家以孝慈稱唐劉德威于閨門友睦)
名題里社禮著閨門(唐書崔鄲四世緦麻同㸑居光德里宣宗聞而歎曰鄲一門孝)
(友可爲士族法因題其居曰德星堂後京兆民即其里號爲德星社云馮元常閨門雍睦有禮法)見
重士林各修家法(柳玭家訓余家本以學識禮法稱于士林唐宰相世系表唐爲國)
(久𫝊世多而諸臣亦各修其家法務以門族相高)韓穆二門邠倕四世(又曰)
(穆寧居家嚴嘗撰家令訓諸子人一通又誡曰君子之事親飬志爲大吾志直道苟枉而道三牲五鼎非吾飬)
(也先是韓休家訓子姓至嚴貞元間言家法者尚韓穆二門云又曰崔邠父倕四世一㸑當時言治家者推)
(其法)書誡屏風貽譏門戶(房元齡事見訓子𩔖以李勣弟弼爲晉州刺史勣)
(疾召爲司衛卿使省視忽語曰我似少愈可置酒相樂于是奏樂宴飲列子孫于下將罷謂弼曰我即死欲有)
(言恐悲哭不得盡故一訣耳我見房元齡杜如晦高季輔皆辛苦立門戶亦望詒後悉爲不肖子敗之我子孫)
(今以付汝汝可謹察冇不厲言行交非𩔖者急榜殺以聞母令後人笑吾猶吾笑房杜也)
家範四
增家法可稱(唐書張知謇每敕子孫經不明不得舉家法可稱)内齋正色(又曰)
(柳仲郢私居内齋服用簡素)世稱孝睦(裴向門戶内外親屬百餘口祿俸必均世稱其孝睦)
重其家法(本傳朱泚亂崔祐甫妻王陷賊中泚嘗與祐甫同列遺以繒帛菽粟祐甫妻受而緘)
(鐍之帝還京具封以獻士君子重其家法焉)雍睦保家(孔帖源洧雍睦保家士友推之)
家範五
原詩晉潘安仁家風詩曰綰髮綰髮髮亦鬒止日祇日
祗敬亦愼止靡專靡有受之父母鳴鶴匪和析薪弗荷
隱憂孔疚我堂靡搆義方旣訓家道穎穎豈敢荒寧一
日三省
增書唐李華與外孫崔氏書曰予小時起居尊行三時
侍食今諸子日出高眠争覽盤噐何嘗有此儀柳玭
述家訓誡子孫書曰夫門地高者立身行已一事有墮
先訓則罪大于他人門高則自驕族盛則人之所嫉實
詣懿行人未必信纖瑕微累十手爭指摘矣故族遠長
不假問龜筮星數在處心行事而已昭國里崔南山琯
子孫之盛士族罕比仁和里裴尚書寬子孫衆盛寔爲
名閥夫名門右族莫不由祖考忠厚勤儉以成立之莫
不由子孫頑率奢傲以覆墜之成立之難如升天覆墜
之易如燎毛余家本以學識禮法稱于士林喪亂以來
門祚衰落基構之重屬于後生孝慈友悌忠信篤敬乃
食之醯醬可一日無哉
御定淵鑑𩔖函卷二百四十八
