欽定四庫全書
御定淵鑑𩔖函卷四十六
帝王部七(帝王總載)
帝王總載十(詔序)(敕啟)(令賦)(箋詩)
詔增唐永昌元年改正朔詔曰朕聞上皇纂歷則天地
以裁規大聖握圖法隂陽以施化故能牢籠品𩔖陶鑄
生靈敷景運於休期闡洪基於光大昔有隋失馭率土
分崩赤縣為禾黍之場蒼生遇塗炭之酷我高祖龍興
汾晉鳳起寰區殄梟獍而安八荒翦鯨鯢而清四海太
宗膺昊穹之歷數鼓雷電之雄威服遠冠巢燧之前開
邊越羲農之際鴻名邁於三五茂績隆於往初高宗禀
雷澤之禎符降天縱之神器湛恩所被匝乾坤覆載之
鄉至化所覃盡舟車所通之境撫璇丹極輯瑞蒼嚴天
平地成淳風啟千年之運樂和禮備寳祚隆三聖之基
逖聽王猷熙開帝載朕以虛薄虔奉叡圖業業兢兢不
遑寢食幸穹昊貽祐宗社延祥河薦合天之符洛出永
昌之籙時和歲稔遠肅邇安斯皆先德所延屢彰嘉貺
自恭臨兆庶已積炎凉尚想移風未臻於至道顧循菲
德媿切於深衷思弘顧託之恩再闡混元之始夫玄穹
列象三辰以之麗天厚載含章五行於焉紀地易曰三
五以變錯綜其數遂成天下之文定天下之象水火相
變其卦為革彖曰天地革而四時成言五德更相生變
革萬象故帝者改正施教明受之於天不定之於人者
也自五帝纉統三王馭宇或父子相承同體異德或金
木迭改應天順人故納麓登庸粤受終於文祖干戈革
命必理歷於明時然則開元配永肇自陽来之旦統歷
履端基於朔易之首孳萌發内氣律由中品物任而昭
蘇生𩔖蕩而敷革是知夏之人統不逮殷之地正殷之
地正有劣周之天統元命所苞實在兹矣周文稽古制
禮於成王之日漢高握德改元於武皇之代則知文制
大備未遑於上業損益之道諒屬於中平朕所以遵飾
禮經奉成先志今推三統之次國家得天統當以建子
之月為正考之羣藝厥義明矣中宗興復神龍開創
詔曰聞天地盈虚四時有消息之度皇王興替五運有
遷革之期稱號斯殊驪騵亦異受明命者罔不由兹我
大唐高祖聖期首出天與神器有大功於區夏有大造
於生靈太宗道則繼明業推搆極𩔖商湯之起亳若姬
發之承周彈壓九皇牢籠萬古高宗上聖御圖大明司
契手調元氣心運洪爐齊五緯而平太階應三神而登
日觀羅網開闢包冠羲胥大猷備闡能事斯畢僊駕不
追逆臣開釁敬業挺炎於淮甸務挺潛應於沙場天柱
將摇地維方擾非撥亂之神功不能定人之危矣太后
亶聰成德濬哲應期用初九之英謀開太一之宏略振
玉鈴而殪封豕仗金鉞而斬長鯨受河洛之圖書當昊
穹之歷數惠育黎獻並登仁夀既而凝懷問道屬想無
為以大寳為勞生遂復忝於明辟且有後命俾承先緒
光啟大唐之國用崇興復之基交際在辰情深感愴奉
高祖之宗廟尊太宗之社稷不失舊物實在於兹業既
惟新事宜更始蘇頲睿宗禪位詔曰天下神器非上
聖無以運其機域中大業非元良無以固其本欽若靈
命寅奉神宗屈己順人用安四海承祧主鬯實貞萬國
頃者家臻大憫在疚惟憂梟獍滿衢豺狼塞路社稷之
守但望苞桑忠義之懷誰期艾棘階禍稔惡伺隙乘間
煩言碎辭所不勝述皇太子隆基正氣凝姿端命毓德
自家刑國英徽日甚移孝為忠雄謨電發北軍馳入埽
欃槍於紫微南宫反正開日月於黃道平亂寧國翼戴
朕躬一旅不勞功逾復禹七德咸舉事邈興周聲應吹
銅望當歸璧令司空讀冊侍中授璽實由立義豈曰尚
親承華肇開元嗣以建方流樂風之緒宜申洊雷之澤
朕爰初踐極喜氣呈祥天人叶心象緯昭貺官名有紀
年號用憑開元受禪詔曰繼明嗣德王者所以承天
尊祖奉先聖人所以崇孝敬上之禮著乎重華月朔之
祠襲乎文命猗歟作頌發流濬哲之祥清廟升歌思表
配天之業歴選前載可得而言我國家首出開元繼文
膺統七代觀德至道洽於生人三后在天垂裕光於後
嗣太上皇帝道超寰表功軼帝先名言不測於乾行仁
智不知於日用累讓神器非以黃屋為尊俯膺大寳蓋
為蒼生屈志黎人於變淳化斯登載懷脱屣疇咨菲薄
竭讓德之志天眷莫逥陳拜首之誠中襟逾邈遂以寡
昧祇踐宸居循顧紹庭載深寅畏爰撰初吉躬展肅雍
虔肆獻之儀申大號之典神保之饗斯洽介福之道攸
宣億兆同歡人祗共慶蘇頲開元元年詔曰朕聞聖
人無心同於吹萬上皇有道契於明一居天下之尊者
至大體其大以照臨成天下之務者至公順其公以康
濟故能稽昌歷考元符通於神祗格於上下鴻名不可
以深拒盛典不可以固違斯豈在予而徇物也朕以菲
德丕承聖訓埽除欃槍保衛宗稷内問安以承志外聽
理以推誠始自朝廷納之以軌物終加蠻陌洎之以聲
教欲令跂行喙飲含齒戴髮去其夭札蠲其疵癘每兢
兢於紫座寧自貴於黃屋而凡我羣辟顧斯兆庶以為
人謀協從天意欽若王者人所歸也帝者天之號也歸
之者以德號之者以功然號以功成則功不可以不表
歸以德厚則德不可以不勵朕猥屬與能之運遂忘沖
讓之私將逮建寅之歲首甫擇建子之天統是用發揮
景運受兹禮冊夫循名者責實謀始者慮終勉而全之
非敢自滿所以克己思政惟懷永圖懼弗勝荷用多慙
惕天寳改元詔曰古先哲王之致理也皆上順天心
下稽人事時令贊發生之重祥符叶紀年之稱考彼前
載斯為大猷朕嗣守丕業洎三十年實頼宗社降靈昊
穹孚祐萬方無事六府惟修寰宇晏然庶臻於理然則
乾元在上仁覆為首皇王臨下惠化攸先恩弘善貸用
廣慈育尊天寳之建元暢皇風於不宰况屬陽和布氣
獻歲發生宜覃在宥之恩式降維新之澤元稹文武
孝德皇帝冊尊號詔曰昔我高祖太宗化隋為唐奄宅
區夏包舉四海全付子孫其何事哉彼昏盈而我勞敬
也眀皇承之能大其業六戎八蠻罔不貢奉由是庶尹
弛政庶吏弛刑視人不勤視神不謹燕寇㪍起洞無藩
籬其何事哉據逸安而易萌漸也逮我聖父勤身披攘
斬斷誅除天下略定曾是幽冀賜予懷来荷頼景靈丕
訓不墜環歲之内四方平寧粤予何功時帝之力而卿
大夫猥以大號加於眇身讓於四三益甚其請皇太后
如聞其事歡然慰心慈旨下臨臣誠上迫祇受大禮凛
乎余懷今卿大夫謂我為文武孝德矣其將何道以匡
予予其業業兢兢日慎一日慕陶堯虞舜之行以自勉
思文祖憲考之道以自勤予苟不思無忘納誨於戲溢
美之名既不克讓及物之澤夫何愛焉憲宗上尊號
詔曰朕聞惟人戴后因事必極於推尊惟辟奉天有善
必歸於讓德在敷景化以答元功居有勞謙之思進多
滿假之懼緬自邃古何嘗不由是而致理焉朕獲纘睿
圖祇膺神器上奉大祭下安羣生恭己臨軒兢懷馭朽
志欲周於四海念常切於一夫旰食宵興唯恐失墜運
屬休泰時丁小康方隅廓清氛祲銷盪斯乃上荷乾坤
之垂祐宗社之降靈下頼卿士之叶心戎臣之宣力端
拱嚮道推誠任能豈予寡昧用集丕績况至化猶欎勤
憂未寧而中外臣僚文武多士累陳懇疏並進昌言願
獻鴻名以增虛美拒衆心而率籲轉切顧眇身而内愧
靡安乃撰吉辰爰受典冊禋告於清廟虔聞於昊天當
兹盛儀夕惕增厲於戱朕自御極再加景號在徽章而
孔備諒浮實而多慙宜因行慶之辰誕布惟新之澤與
物咸遂永孚於休武宗上尊號詔曰昔我高祖太宗
始造區夏闢乾坤以覆載揭日月以照臨盛德耿光格
於上下昊天有成命我二后受之列聖丕圖克大其緒
文綏武靖奕葉連枝逮予纘脩罔敢失墜誠欲追蹤在
昔貽範將来陶末俗於至和返太朴於已散而道不足
以居域中之大文不足以成天下之化恭己南面夙興
夕惕遐想理古歉然於懷至於嗣歲豐穰寰海康静妖
沴滅息華夷大同兹實監祐自天匡救在下諒非己出
安敢自多而三台百辟陳忠瀝懇加我大號其何以堪
謂予守文宜述先志抑而不行者三請確而不拔者羣
誠豈貪在己之名姑念從人之欲祇膺典策良深惕勵
今維夏長養之時動植之物莫不自遂思有以導迎和
氣生活吾人是用稽犧經之作觧法虞書之肆赦推恩
宥過思與同休宣宗冊尊號詔曰我國家披皇圖以
立極執大象以升中睿父嗣孫重熙累盛逮予稽古聖
孝詔復中興洗滌宿氛廓開昌運天命不易賜予元符
荷宗社之耿光致寰瀛之小泰干戈載戢風順雨時豈
予菲薄汔此肅清皆中外元僚文武多士同心協贊而
使之然益用兢慙以戒盈滿而乃累陳丹懇願上鴻名
牢讓不從瀝誠彌切於戱昔賢有云舜何人也我何人
也苟或讓之不遂予亦敢不思齊今百執事謂予曰聖
敬敢忘繼志之義以是自勗庶無悔焉浮實之名既不
獲已乘春之澤當務惟新懿宗嗣登寳位詔曰朕聞
龍之騰天漢也則必乘風雲鼓雷電以震六合君之踐
大寳也則必敷仁惠煥號令以煦萬方是以地不間於
幽遐事㒺論於輕重洪聖興而皇渥溥德音振而庶𩔖
蘇故愆咎咸除枯沈盡起斯皆前代令典國朝成規委
轡諒戒於惠奸凝命始懷於布澤肆予寡德嗣纘丕圖
夙夜乾兢若俯泉谷永維我高祖太宗之艱難締構又
維我列聖之慈儉統承思所以克紹休眀弘濟億兆剗
甿俗之弊清理化之源肇祥導和應天順物致驩心於
率土知恭己以臨人爰申在宥之恩用洽維新之慶
宋太祖登極詔曰五運推移上帝於焉睠命三靈改卜
王者所以膺圖朕起自側微備嘗艱苦當周邦草昧從
二帝以徂征洎虞舜陟方翊嗣君而纂位但罄一心而
事上敢期百姓之與能屬以北敵侵疆邊民罹苦朕長
驅禁旅往殄塵氛鼓旗纔出於國門將校共推於天命
廹迴亰闕欣戴眇躬幼主以歷數有歸尋行禪讓兆民
不可以無主萬機不可以曠時勉徇羣心已登大寳昔
湯武革命發大號以順人唐漢開基因始封而建國乘
時撫運既叶於謳謠及物推恩宜周於華夏於戲革故
鼎新景物初隆於王室眚灾肆赦鴻恩普洽於民心更
頼將相王公協謀同力共禆寡昧以致升平凡爾萬方
咸知朕意元王鶚世祖即位詔曰朕惟祖宗肇造區
宇奄有四方武功迭興文治多闕五十餘年於此矣蓋
時有先後事有緩急天下大業非一聖一朝所能兼備
也先皇帝即位之初風飛雷厲將大有為憂國愛民之
心雖切於己尊賢使能之道未得其人方董夔門之師
遽遺鼎湖之泣豈期餘恨竟弗克終肆予沖人渡江之
後盖將深入焉乃聞國中重以僉軍之擾黎庶驚駭若
不能一朝居者予為此懼驛騎馳歸目前之急雖紓境
外之兵未戢乃會羣議以集良規不意宗盟輒先推戴
左右萬里名王巨僚不召而来者有之不謀而同者皆
是咸謂國家之大統不可久曠神人之重寄不可暫虛
求之今日太祖嫡孫中先皇母弟之列以賢以長止予
一人雖在征伐之間每存仁愛之念博施濟衆實可為
天下主天道助順人謀與能祖訓傳國大典於是乎在
孰敢不從朕峻辭固讓至於再三祈懇益堅誓以死請
於是俯循輿情勉登大寳自惟寡昧屬時多艱若涉淵
冰㒺知攸濟爰當臨御之始宜新弘遠之規祖述變通
正在今日務施實德不尚虛文雖承平未易遽臻而饑
渴所當先務略舉其切時便民條列於後嗚呼歷數攸
歸欽應上天之命勲親斯託敢忘烈祖之規建極體元
與民更始朕所不逮更頼我遠近宗族中外文武同心
協力獻可替否之助也又中統建元詔曰祖宗以神
武定四方淳德御羣下朝廷草昩未遑潤色之文政事
變通漸有綱維之目朕獲纘舊服載擴丕圖稽列聖之
洪規講前代之定制建元表歲示人君萬世之傳紀時
書王見天下一家之義法春秋之正始體大易之乾元
炳煥皇猷權輿治道可自庚申歲五月十九日建號為
中統元年惟即位體元之始必立經陳紀為先故内立
都省以總權綱外設總司以平庶政仍以興利除害之
事補偏捄弊之方隨詔以頒申畫於后於戲秉籙握樞
必因時而建號施仁發政期與物以更新敷宣懇惻之
辭表著憂勞之意凡在臣庶體於至懷徒單公履建
國號詔曰誕膺景命奄四海以宅尊必有美名紹百王
而紀統肇從隆古匪獨我家且唐之為言蕩也堯以之
而著稱虞之為言樂也舜因之而作號馴至禹興而湯
造互名夏大以殷中世降以還事殊非古雖乘時而有
國不以義而制稱為秦為漢者蓋從初起之地名曰隋
曰唐者又即始封之爵邑是皆徇百姓見聞之狃習要
一時經制之權宜槩以至公得無少貶我太祖皇帝握
乾符而起朔土以神武而膺帝圖四振天聲大恢土宇
輿圖之廣歴古所無頃者耆宿詣庭奏章伸請謂既成
於大業宜早定於鴻名在古制以當然於朕心乎何有
可建國號曰大元蓋取易經乾元之義兹大治流形於
庶品孰名資始之功予一人底寧於萬邦尤切體仁之
要事從因革道協天人於戲稱義而名故匪為之溢美
孚休惟永尚不負於投艱嘉與敷天共隆大號明太
祖登極詔曰朕惟中國之君自宋運既終天命真人於
沙漠入中國為天下主傳及子孫百有餘年今運亦終
海内土疆豪傑分争朕本淮右庶民荷上天眷顧祖宗
之靈遂乘逐鹿之秋致英賢左右凡兩淮兩浙江東江
西湖湘漢沔閩廣山東及西南諸部蠻夷各處寇攘屢
命大將軍與諸將校奮揚威武已皆戡定民安田里今
文武大臣百司衆庶合辭勸進尊朕為皇帝以主黔黎
勉狗輿情即皇帝位於南郊定有天下之號曰大眀以
是年為洪武元年追尊四代考妣為皇帝皇后建大社
大稷於京師立妃馬氏為皇后長子標為皇太子布告
天下咸使聞知成祖登極詔曰昔我皇考太祖高皇
帝龍飛淮甸汛埽區宇東抵虞淵西踰崑崙南跨南交
北際瀚海仁風義聲震盪六合曶爽闇昩咸際光明三
十年間九有寧謐煌煌功業恢於湯武德澤廣布至仁
彌流少主以幼沖之姿嗣守大業秉心不順崇信奸回
改更成憲戕害諸王放黜師保禍機四發將及於朕朕
為高皇帝嫡子祖有明訓朝無正臣内有奸惡王得興
兵討之朕遵奉條章舉兵以清君側之惡盖出於不得
已也使朕兵不舉天下亦將有聲罪而攻之者少主曾
不反躬自責肆行旅拒朕荷天地祖宗之靈戰勝攻克
擣之於埧上殲之於白溝破之於滄州潰之於藁城鏖
之於夾河&KR0008;之於靈璧六戰而已不國朕於是駐師畿
甸索其奸回庶幾周公輔成王之誼而乃不究朕懷闔
宫自焚自絶於宗社朕整師入京秋毫無犯諸王大臣
謂朕太祖之嫡順天應人天位不可以久虛神器不可
以無主上章勸進朕拒之再三而不獲乃俯徇輿情即
皇帝位洪熙登極詔曰朕惟上天生民爰立君主仁
育兆庶咸底於泰和統御華彝同躋於熙皥我先皇帝
奉天撫運治化高於百王文德武功聲教被於四海比
緣邊警厪龍馭以親征逮及凱旋竟鼎湖之升逝遺命
神器付予眇躬顧哀疚之方深豈遵承之遽忍親王公
侯駙馬伯文武臣僚君民耆老四夷朝貢之使俯伏闕
下奉表勸進以為天位不可以久虛生民不可以無主
長嫡承統國家常經陳辭再三瀝懇勤切用是仰遵遺
命俯徇輿情祗告天地宗廟社稷即皇帝位奉祖考之
洪祐仰聖神之永圖屬兹莅祚之初宣布維新之命
敕原梁沈約武帝踐阼後與諸州郡敕曰欽惟䆳古爰
及近代雖禪代異時而成功一揆豈惟静民寧亂實由
符運總集故能啟業垂統光宅區夏齊氏遘兹昏詖斯
亡奄及民命蠢蠢倒懸非喻朕大懼四海舟覆二象雲
傾億兆與崑岡並燎縉紳與藴崇共日永言悽悼發憤
經營推鋒投袂電擊風埽藉上天之靈因熊羆之用德
未半古功侔前烈齊氏既欽若虞夏高揖萬邦兼以冥
符先著樂推攸在幽顯宅心辭不獲命猥以虚寡君臨
萬國川壑之懷寤寐盈慮方欲昧旦丕顯日昃忘勞思
與賢能康濟世道卿擁旄萬里共治是寄當求民瘼留
念獄市威斷以御強猾仁惠以撫貧孤使遠近幽深咸
得其所方虚位欽能懸爵佇效勿令漢代璽書獨行於
自古晉世班條靡用於兹日想加克勉副其側席增
唐張九齡處分朝集使敕曰朕恭己承天守文繼位布
一心於兆庶明四目於萬方恒恐道或未周物不遂性
旁求俊乂共理黎元於咨羣辟寧不我副凡今政要更
有四端衣食本於農桑禮樂興於學校流亡出於不足
争訟由於無恥故先王務其三時將以厚生也脩其五
教將以惇俗也有國有家同知此義不患不知患在不
行耳必若縣得良宰萬戶息肩州有賢牧千里觧帶仁
政不遥行之則是皆能勵節朕復何憂卿等還州逓相
勸勉遵此王度恤彼下人敬順天常無違月令夫星列
躔次土分區域休咎之徵惟人所感善必知生惡亦有
由每至歲成當加賞罰
令原晉元帝答劉琨等令曰方今岳牧伯之任股肱腹
心之臣萬邦之内九服之外咸見翼戴以隆天威是用
辭不獲已而居王位尋覽所陳弘旨優遠孤方當匡復
帝祚豈可猥居極位昔有夏克復頼靡艾之勲周宣中
興由申召之佐二公鎮御幽朔忠以衛上建功拯難寔
憑遠略夷難雪恥於是乎在梁任昉齊宣德皇后臨
朝答梁王令曰承固兹謙抑未膺大典敬復雅旨良有
憮然夫至寂難原言象所絶教思有律感通斯在所以
異人者神明同人者用舍王誕兹上睿對越天行德冠
二儀化周羣動生民以来一人而已但達節弘道每濡
跡於中庸神照惟幾不抑心於鑽仰范宣既讓其下取
則况聖圖睿範歌思是歸廉約雖弘慶賞遂替誠賢者
悦義長難進之風不肖者矜功沮竭力之效勸沮之間
所差已遠王何得不暫紆雅尚允答天人使朕夜艾以
安早朝有預今遣率兹百辟申薦誠欵萬致一塗煩言
可略又敦勸梁王令曰夫功不在賞故庸勲之典蓋
闕施侔造物則謝德之塗已寡要不得不強為之名使
銓宰有寄王實天生德齊聖廣淵重搆參辰而九星仰
止不易日月而二儀貞觀在昔晦明隐鱗戢翼博通羣
籍而讓齒乎一卷之師劍氣凌雲而屈跡於萬夫之下
辯析天口而似不能言文擅雕龍而成輒削槀爰在弱
冠首應弓旌客遊梁朝聲華藉甚隆昌季年勤王始著
建武惟新締搆斯在功隆賞薄嘉庸莫疇一馬之田介
山之志愈厲六百之秩大樹之號斯存及擁旄司部代
馬不敢南牧推轂樊鄧胡塵罕嘗夕起惟彼狡童窮凶
極虐衣冠泯絶禮樂崩喪既而鞠旅誓衆言謀王室白
羽一麾黃鳥底定甲既鱗下車亦瓦裂致天之届拱揖
羣后豐功厚利無得而稱是以祥光總至休氣四塞五
老遊河飛星入昴元功茂勲若斯之盛而地狹乎四履
勢卑乎九伯帝有恧焉輶軒萃止今遣某等率兹百辟
人致其誠庶匪席之旨不遠而復又重敦勸梁王令
曰朕聞匹夫好仁義在摩踵君子行道達斯兼濟未有
盡器窮神藴徽章乎天植高奠中尊覩傾罍而弗拯惟
王德冠往初功無與二四時等契兩曜齊眀擬度天行
取則乾健而運距艱季道極百王援義而起一戎大定
羅山革草罔不率從用使商庭産&KR0034;周闕樹梓傾宫既
散鹿臺靡蓄盛德大業巍巍若此日者事岐之號爰發
帝言殊物備禮率由寡昧雖復雲䍐載路清蹕啓行昭
德報功未臻其極而高揖天休遠存克讓俾予未亡與
慙日昃今遣某等率兹百辟人致誠請庶有感睿心霈
然降志
牋原梁任昉為百辟勸進梁王牋曰伏承嘉命佇策明
公逡廵盛禮斯寔謙尊之旨未窮遠大之致向者嗣君
棄常自絶宗社國命民生翦為仇讐折棟崩榱壓焉自
及卿士懷脯斮之痛黔首懼比屋之誅明公亮格天之
功拯水火之切再踵日月重綴參辰反龜玉於塗泥濟
斯民於阬岸使夫匹婦兒童羞言伊吕鄉校里塾恥談
五霸位卑乎阿衡地狹於曲阜明公宜祗奉天人允膺
大禮無使後予之歌同彼胥怨兼濟之仁翻為獨善
又牋曰近以朝命藴策冒奏丹誠奉被還令未蒙虛受
縉紳顒顒深所未達蓋聞受金於府通人之弘致高蹈
海隅匹夫之小節是以履乘石而周公不以為疑增玉
璜而太公不以為讓况世哲繼軌先德在民經綸草昧
歎深微管加以朱方之役荆河是依班師振旅大造王
室雖累繭救宋重胝存楚居今觀古曾何足云而惑
甚盜鐘功疑不賞皇天后土不勝其酷是以玉馬駿奔
表微子之去金版出地告龍逢之怨明公據鞍輟哭厲
三軍之志獨居淹涕激義士之心故能使海若登祗罄
圖效祉山戎孤竹束馬景從伐罪弔民匡時靖亂匪叨
天功實勤濡足且明公本自諸生取樂名教道風素論
坐鎮雅俗不習孫吳搆兹神武驅盡誅之氓濟必封之
俗龜玉不毁誰之功歟獨為君子將使伊周何地某等
不達通變寔有愚誠不任悾欵棘心重謁伏願特膺典
策式副民望
序增宋顔延之三月三日曲水詩序曰夫方策既載皇
王之迹已殊鐘石畢陳舞詠之情不一雖淵流遂往詳
略異聞然其宅天衷立民極莫不崇尚其道神明其位
拓世貽統固萬葉而為量者也有宋函夏帝圖弘遠高
祖以聖武定鼎規同造物皇上以叡文承歷景屬宸居
隆周之卜既永宗漢之兆在焉正體毓德於少陽王宰
宣哲於元輔晷緯昭應山瀆效靈五方雜遝四隩来暨
選賢建戚則擇之於茂典施命發號必酌之於故實大
予協樂上庠肆教章程明密品式周備國容眡令而動
軍政象物而具箴闕記言校文講藝之官采遺於内輶
車朱軒懷荒振遠之使論德於外頳莖素毳并柯共穗
之瑞史不絶書棧山航海踰沙軼漠之貢府無虛月列
燧千城通驛萬里穹居之君内首稟朔卉服之酋迴面
受吏是以異人慕響俊民間出警蹕清夷表裏悦穆將
徙縣中宇張樂岱郊增𩔖帝之壇飾禮神之館塗歌邑
誦以望屬車之塵者久矣齊王融三月三日曲水詩
序曰我大齊之握機創歷誕命建家接禮貳宫考庸太
室幽明獻期雷風通響昭華之珍既徙延喜之玉攸歸
革宋受天保生萬國度邑静鹿丘之歎遷鼎息大坰之
慙紹清和於帝猷聯顯懿於王表駿發開其遠祥定爾
固其洪業皇帝體膺上聖運鍾下武冠五行之秀氣邁
三代之英風昭章雲漢暉麗日月牢籠天地彈壓山川
設神理以景俗敷文化以柔遠澤普汜而無私法含弘
而不殺猶且具明廢寢昃晷忘餐念負重於春冰懷御
奔於秋駕可謂巍巍弗與蕩蕩難名秉靈圖而非泰涉
孟門其何險用能免羣生於湯火納百姓於休和草莱
樂業守屏稱事引鏡皆明目臨池無洗耳沈冥之怨既
缺薖軸之疾已消興廉舉孝歲時於外府署行議年日
夕於中甸協律總章之司序倫正俗崇文成均之職道
德齊禮挈壺宣夜辨氣朔於靈臺書笏珥彤紀言事於
仙室褰帷斷裳危冠空履之吏彯摇武猛扛鼎揭旗之
士勤恤民隐糾逖王慝射集隼於高墉繳大風於長隧
不仁者遠惟道斯行讒莠蔑聞攘争掩息稀鳴桴於砥
路鞠茂草於圜扉耆年闕市井之游稚齒豐車馬之好
宫鄰昭泰荒憬清夷侮食来王左言入侍離身反踵之
君髽首貫胸之長屈膝厥角請受纓縻文鉞碧砮之琛
竒幹善芳之賦紈牛露犬之玩乘黃兹白之駟盈衍儲
邸充牣郊虞匭牘相尋鞮譯無曠一尉候於西東合車
書於南北暢轂埋轔轔之轍緌旌卷悠悠之旆四方無
拂五戎不距偃革辭軒銷金罷刃天瑞降地符升澤馬
来器車出紫脱華朱英秀佞枝植歷草孳雲潤星暉風
揚月至江海呈象龜龍載文方握河沈璧封山紀石邁
三五而不追踐八九之遥跡功既成矣世既貞矣信可
以優游暇豫作樂崇德者與梁陸倕石闕銘序曰昔
在舜格文祖禹至神宗周變商俗湯黜夏政雖革命殊
乎因襲揖讓異於干戈而晷緯冥合天人啓惎克明峻
德大庇生民其揆一也在齊之季威侮五行怠棄三正
刑酷然炭暴踰膏柱民怨神怒衆叛親離蹐地無歸瞻
烏靡託於是我皇帝拯之迺操斗極把鈎陳翼百神禔
萬福龍飛黑水虎步西河雷動風驅天行地止命旅致
屯雲之應登壇有降火之祥龜筮協從人祗響附穿胸
露頂之豪箕坐椎髻之長莫不援旗請奮執銳争先夏
首憑固庸岷負阻協彼離心抗兹同德帝赫斯怒秣馬
訓兵嚴鼓未通凶渠泥首弘舸連舳巨艦接艫鐵馬千
羣朱旗萬里折簡而禽廬九傳檄以下湘羅兵不血刃
士無遺鏃樊鄧威懷巴黔底定於是流湯之黨握炭之
徒守似藩籬戰同枯朽革車近次師營商牧華夷士女
冠蓋相望扶老攜幼一旦雲集壺漿塞野簞食盈塗似
夏民之附成湯殷士之窺周武安老懷少伐罪弔民農
不遷業市無易賈八方入計四隩奉圖羽檄交馳軍書
狎至一日二日非止萬機而尊嚴之度不諐於師旅淵
默之容無改於行陣計如投水思若轉規策定帷幄謀
成几案曾未浹辰獨夫授首迺焚其綺席棄彼寳衣歸
璇臺之珠反諸侯之玉指麾而四海隆平下車而天下
大定拯兹塗炭救此横流功均天地明並日月於是仰
協三靈俯從億兆受昭華之玉納龍敘之圖𩔖帝禋宗
光有神器升中以祀羣望攝袂而朝諸夏布教都畿班
政方外謀協上策刑從中典南服緩耳西羈反舌劒騎
穹廬之國同川共穴之人莫不屈膝交臂厥角稽顙鑿
空萬里攘地千都幕南罷鄣河西無警於是治定功成
邇安遠肅忘兹鹿駭息此狼顧乃正六樂治五禮改章
程創法律置博士之職而著錄之生若雲開集雅之館
而欵關之學如市興建庠序啓設郊丘一介之才必記
無文之典咸秩於是天下學士靡然向風人識廉隅家
知禮讓教臻侍子化洽期門區宇乂安方面静息役休
務簡歲阜民和歷代規模前王典故莫不芟夷翦截允
執厥中原梁沈約武帝集序曰文思安安欽明所以
光宅日月光華南風所以興詠日角之主出自諸生銳
頂之君少明古學漢高宋武雖闕章句歌大風以還沛
好清談於暮年夫成天地之大功膺樂推之寳運未或
不文武兼資能事斯畢者也我皇誕縱自天生知在御
清明内發疏通外典爰始貴遊篤志經術究淹中之雅
旨盡曲臺之奥義莫不因流極源披條振藻若前疑往
滯舊學罕通而超然直詣妙援終古善發談端精於持
論置壘難踰摧鋒莫擬有同成誦無假含毫興絶節於
高唱振清辭於蘭畹至於春風秋月送别望歸皇王高
宴心期促賞莫不超挺睿興濬發神衷及登庸歴試辭
翰繁蔚牋記風動表議雲飛雕蟲小藝無累大道懷君
人之大德有事君之小心為下奉上形於辭旨雖密奏
忠規遺稾必削而國謨藩政存者猶多逮乎俯應歸運
仰脩乾錄載筆握簡各有司存如綸之旨時或染翰暨
於設簴靈囿愷樂在鎬鹿鳴四牡皇華棠棣之歌伐木
採薇出車杕杜之讌皆詠志摛藻廣命羣臣上與日月
争光下與鐘石比韻事同觀海義等窺天觀之而不測
遊之而不知者矣竊惟左史記言右史記事君舉必書
無論大小况乎感而後思思而後積積而後滿滿而後
言若斯而已哉謹因事立名隨源編次增唐太宗帝
範序曰朕聞大德曰生大寳曰位辨其上下𣗳其君臣
所以撫育黎元陶鈞庶𩔖自非克明克哲允武允文皇
天眷命歷數在躬安可以濫握靈圖叨臨神器是以翠
媯薦陶唐之德玄圭錫大禹之功丹羽呈祥周開七百
之祚素靈表瑞漢啓重華之基由此觀之帝王之業非
可以智競不可以力争者矣昔隋季板蕩海内分崩先
皇以神武之姿當經綸之會斬靈蛇而定王業啓金鏡
而握天樞然猶五嶽含氣三光戢耀豺狼尚梗風塵未
定余以弱冠之年懷慷慨之志思靖大難以濟蒼生躬
擐甲胄親當矢石夕對以魚麗之陳朝臨以鶴翼之圍
敵無大而不摧兵無堅而不破翦長鯨而清四海埽欃
槍而廓八紘既而承佑天潢澄清璇極襲重光之永業
繼寳籙之隆基戰戰兢兢若御深而馭朽日慎一日冀
善始而令終汝以幼年偏鍾慈愛未辨君臣之禮度不
知稼穡之艱難余每思此為憂未嘗不廢寢忘食今自
軒昊以降迄於周隋經天緯地之君纂業承基之主興
亡治亂其道煥然所以披鏡前蹤博採史籍聚其要言
以為近誡云爾王勃九成宫頌序曰國家梯霄架極
罄域裁基纂高丘白雲之胤欎函都紫氣之兆宸扉既
闢一宇宙而来王聖籙潛躋貳乾坤而作帝高祖天旗
夜立制黃鳥而九驅太宗日馭晨飛驂綠蟠而首出雖
立極承祧之業進燭前文而重光累洽之符歸功下武
陛下承靈太乙踵睿登三星虹沓祉電虯發慶丹書碧
篆神符煥河洛之文玉斗珠衡天骨挺皇王之表用能
捨桐珪而瑄七鬯肅玉籍而揖宗祧寫靄九天騰景萬
里御風雷七曜於上博臨之功顯用山川六府於下輔
相之宜得元功密運敷造化於靈襟黃屋神凝創經綸
於寳思鳳幃宵静隂靈宣玉閫之華鶴禁朝趨離象峻
銅樓之景川分帝子控鯤壑而疏源岳動天孫擁熊山
而列鎮其成化也如彼其強幹也如此猶乃停旒正室
嚴纊中軒玉階匪泰金門為險佇虹㫋於月澗岳瀆生
光飛鶴槧於煙皋江湖動色桃溪逸彦塞丹井而歸風
松磴遺英斬元關而奉制位兼河海九卿參巨濟之功
道合星辰三事欎經天之象朱轓緝化泣故老於中溪
墨綬宣風繞春童於上陌王化之基已洽天上之代有
序建銅儀而測曜象緯齊懸按璿璣而書雲禎氛疊舉
祥嗈十二紫鵷調夏谷之音大禮三千赬蛇應黃鍾之
曲蠶功順令業著於青裳蜃磨迎春恩周於黛耜黃沙
静讞&KR1065;鳩興頓足之悲丹石銷冤神獬輟推鋒之計咏
時和於地壤動植咸驩歌道泰於華封昆蟲自樂星墟
列將輝玉節而長驅天策神兵下金壇而决勝横麾赤
版蔥山成不戰之郊會繳青丘桃野見其亡之兆煙馳
火徼勵珠産而移琛雪騖冰洲駕瑶谿而納賮乾坤徑
復載遵赤縣之封曦望環周未出黃圖之域故夫含吐
萬物至功也制平八表大業也一隂一陽神道也乃文
乃武聖圖也用能使天不愛寳地不藏珍日月五行風
雲四序龍章鳳彩舄奕於郊墟黃鉉紫玉磊砢於坰囿
集風雲於翠箑浴甘露於朱英澤馬飛鑣山輿結轍殊
徽狎至祥書竭東郭之毫累譯同歸朝冊盡南山之竹
然後瑶壇備物陳帝服而展皇儀后室疇庸登泰山而
小天下功弘事畢狹廣宙而三遷風舉雲摇歴神都而
一憩考遺基於汶上稽故典於淹中光總章之瑞紀嗣
乾封之寳歷大矣哉昇中作睿握四海而為尊則大斯
模肇三宫而配永明宋濓洪武聖政記序曰自古帝
王創業垂統方有事於征伐而於彌綸天下之治具勢
或未遑及其大統既集亦不過振厥宏綱而萬目未盡
舉焉如漢之高帝得國最正雖曰算無遺策而施之政
令猶乏精詳故史臣贊之亦但云規模宏遠而已夫以
高帝之雄傑尚如此則其餘從可知矣洪惟皇上以布
衣受天命蓋與高帝同雖當開拓土疆之際停戈講藝
息馬論道夜以繼日無一夕之寧迨正天位朝萬國孳
孳圖治恒若不足於是綱舉於上目備於下誠有非高
帝所可及是故郊廟以及百神之祭禮文咸秩則祀事
嚴矣御極之日即立儲位以正青宫則大本定矣衆建
諸王列封功臣則大分昭矣兵戎之衆自京師逹於郡
府率皆設衛權一出於朝廷而為將者不得私而軍政
肅矣中外官有定制一革冗濫之弊而倖位絶矣冠服
有别防範有嚴而民志自定無僭侈矣他如申禁令覈
實效育人才優前代正禮儀之失去海嶽之封嚴宫壼
之法勵忠節之訓刷積歲之獘如斯之𩔖不一而足或
前王所未得或行之有未至者皆煥然有條可以垂法
後世此其故何哉蓋自近代以来習俗圯壊殆將百年
而天生大有為之君首出庶物一新舊染之俗與民更
始是故睿思所斷動契典則度越千古咸無與讓此正
所謂錫智勇而正萬邦也臣備位詞林以文字為職業
親見盛德大業日新月著於是與僚屬謀取其有關政
要者編集成書名曰洪武聖政記然而天之高明也萬
物莫不覆焉地之博厚也萬物無不載焉聖人之作也
萬物咸興欣覩焉故凡金科之頒玉律之列著之於商
書刻之於琬琰傳之於聖子神孫者將與天地相為無
窮書曰惟天聰明惟聖時憲詩曰貽厥孫謀以燕翼子
此之謂也其所以致四海雍熙之洽比隆於唐虞三代
者豈不在於兹乎
啓原梁沈約賀齊明帝登阼啓曰竊惟皇源浚遠帝寳
連暉基深慶厚道貫萬葉而欎林凶德早𣗳行悖人經
逖聽之所未書宗廟之殆如綴百靈聳動九服迴遑結
后来之望思庇民之主日月以冀遐邇翹心伏惟陛下
大聖在躬君德夙表龍章日采煥若麗天納麓賓門道
風遐被睿化神行無思不洽獄訟允歸天人戴仰屈飛
龍之眇轡紆汾陽之遠情運堯心以臨億兆敷舜烈以
膺寳命雖中宗之興殷道宣后之隆漢德異世同符千
載一揆刑措之業方遠隆平之基在焉率土含欣懷生
戴頼况臣早蒙覆潤夙荷恩靈踴躍外畿心不勝慶謹
縃民和式流皇澤塗歌里抃載懷鳬藻
賦增漢班固東都賦曰往者王莽作逆漢祚中缺天人
致誅六合相滅故下人號而上訴上帝懷而降監乃致
命乎聖皇於是聖皇乃握乾符闡坤珍披皇圖稽帝文
赫然發憤應若興雲霆擊昆陽憑怒雷震遂超大河跨
北嶽立號高邑建都河洛紹百王之荒屯因造化之盪
滌體元立制繼天而作系唐統接漢緒茂育羣生恢復
疆宇勲兼乎在昔事勤乎三五豈特方軌並跡紛綸后
辟治近古之所務蹈一聖之險易云爾哉且夫建武之
元天地革命四海之内更造夫婦肇有父子君臣初建
人倫實始斯乃伏羲氏之所以基皇德也分州土立市
朝作舟輿造器械斯乃軒轅氏之所以開帝功也龔行
天罰應天順人斯乃湯武之所以昭王業也遷都改邑
有殷宗中興之則焉即土之中有周成隆平之制焉不
階尺土一人之柄同符乎高祖克己復禮以奉終始允
恭乎孝文憲章稽古封岱勒成儀炳乎世宗案六經而
校德眇古昔而論功仁聖之事既該而帝王之道備矣
至於永平之際重熙而累洽盛三雍之上儀脩衮龍之
法服鋪鴻藻信景鑠揚世廟正雅樂人神之和允洽羣
臣之序既肅乃動大輅遵皇衢省方廵狩躬覽萬國之
有無考聲教之所被散皇明以爥幽然後增周舊修洛
邑扇巍巍顯翼翼光漢京於諸夏總八方而為之極是
以皇城之内宫室光眀闕庭神麗奢不可踰儉不能侈
於是薦三犧效五牲禮神祗懷百靈覲眀堂臨辟雍揚
緝熙宣皇風登靈臺考休徵俯仰乎乾坤參象乎聖躬
目中夏而布德瞰四裔而抗稜西盪河源東澹海漘北
動幽崖南耀朱垠殊方别區界絶而不鄰自孝武之所
不征孝宣之所未臣莫不陸讋水慄奔走而来賓遂綏
哀牢開永昌春王三朝會同漢京是日也天子受四海
之圖籍膺萬國之貢珍内撫諸夏外綏百蠻爾乃盛禮
興樂供帳置乎雲龍之庭陳百寮而贊羣后究皇儀而
展帝容於是庭實千品旨酒萬鍾列金罍班玉觴嘉珍
御太牢饗爾乃食舉雍徹太師奏樂陳金石布絲竹鐘
鼓鏗鍧管絃焯煜抗五聲極六律歌九功舞八佾韶武
備泰古畢四夷間奏德廣所及僸佅兜離罔不具集萬
樂備百禮暨皇歡浹羣臣醉降烟煴調元氣然後撞鐘
告罷百寮遂退於是皇上覩萬方之歡娛又沐浴於膏
澤懼其侈心之將萌而怠於東作也乃申舊章下眀詔
命有司班憲度昭節儉示太素去後宫之麗飾損乘輿
之服御抑工商之淫業興農桑之盛務遂令海内棄末
而反本背偽而歸真女脩織紝男務耕耘器用陶匏服
尚素玄恥纖靡而不服賤竒麗而弗珍捐金於山沈珠
於淵於是百姓滌瑕盪穢而鏡至清形神寂寞耳目不
營嗜欲之源滅廉恥之心生莫不優游而自得玉潤而
金聲是以四海之内學校如林庠序盈門獻酬交錯爼
豆莘莘下舞上歌蹈德詠仁登降飫宴之禮既畢因相
與嗟歎元德讜言弘說咸含和而吐氣頌曰盛哉乎斯
世唐述聖賦(闕撰人姓名)曰臣聞立極著紀之初闢乾開
歷之始上所以分垂象曜下所以疆括地理惟大人之
有作越百代而孤峙飛五位以龍奮騰九萬而鵬起曩
者炎運將終鼎命去絶四溟波駭八維幅裂羽檄交馳
邊烽並爇長星夜埽車雲朝結莫不望壁壘以靡旗對
轅門而亂轍故得百城冰潰千里煙滅固靈命之有在
乃慷慨而投袂驅八駿以雷擊馭六飛而電逝騰星劍
以外倚振雲鋒而高彗既後事而先謀亦先勝而後制
兵有臨而必尅功無往而不濟龜策叶以符兆人神應
而合契諒包頊以駕軒實孕皇而育帝足以光燭千祀
足以祚隆萬世於是戢兵偃武銘功紀勣採三代之逸
經刊八方之遺籍搜隐遁於林藪訪栖遲於巖石然後
調玉律以定時測金儀而考歷符洛下之前驗嗣容成
之絶迹若夫流惠澤於瀛表被仁風於區外窮八際以
来庭踰九譯而浹會莫不削袵而崇禮樂觧辮而龍冠
帶參兩曜以齊明混二儀以稱大信一人之致感實萬
方之攸頼聖皇以令叶先甲時惟仲春乃整法駕馭華
輪六軍雷動萬乘星陳臨濁河以北睠指清洛而東廵
乃升雲闕俯天津朝萬國禮百神珍賮咸集要荒畢臻
夫其地也據三川以設險憑四闕而作固總奔凑於八
方測圭影於中度既定鼎於周業亦克昌於漢祚望嵩
巒之邐迤臨崤坂之迴互所以仰叶辰象所以俯清天
步於是凝聖情以遠慮思成敗於終古美揖讓於有虞
壯成功於大禹恥用兵於中冀鄙窮戰於丹浦每有違
於汝弼恒知失而思補乃命促苑囿散積聚改制度易
規矩削侈麗於樓臺崇質素於階宇仁好生而必遂德
無貰而不輔習嘉禮於玉帛和大樂於鐘鼓上可以降
集羣瑞下可以安懷率土惟聖作之可觀實萬物而斯
覩顧况高祖受命造唐賦曰在桓靈之道曀兮本小
而末大下陵而上替君臣相失南北歴帝醜隋而命唐
纂周漢之鴻裔高皇生而豁逹大度徇齊弱而能言神
光佳氣兮爛以氛氲兆白雀兮戴紫雲隐隐曈曈兮始
乎太原君子得時有如追奔岷峨遵江兮河出崑崙雷
砰電掣浩浩渾渾厥波雖雄為海所吞乾健而坤順兮
利配乾而法坤有何姦豪恃險偷存乃建皇極鍾乎歷
數革舊鼎新兮式閭封墓走百神以咸秩兮包五嶽而
作固過蒲津而川后增流兮次霍邑而山靈告路彼尚
慘黷兮我寬刑以薄賦陋茅屋乎土階遵朱干與大輅
乃有嚴更之署環衛鈎陳文昌武庫玉冊韜府兮内八
景之真文金盤粲霞兮承九天之清露元聖有作恢法
度也厥祖草昩諸夏宗臣蠻夷酋長從德如歸若王固
讓而天下可違乎有社稷焉不可闕祀有蒸人焉不可
無主是以木曰威仰火曰熛怒辰戌丑未王我唐土神
祗叶從龜筮攸同乃更正朔以刀文為開通告於上下
予昧乃德嘉乃丕績若將殞於厥躬草艾渠魁兮罔駕
英雄拔萬姓於湯火兮散三光於昊穹此皇王所以職
教化也非天不應非聖不作造我鉅唐在夏之興弼成
九服經啓九道荒厥迹之茫茫在周之興西至流沙東
至樂浪重九譯乎越裳在漢之盛大夏身毒月支夜郎
辰韓之國盡革傍行未若我唐歌其聲舞其容十有二
部鏡立乎中央提封所經聲教所被窮天下之琛怪截
海外之梯航逾蟠桃而跨弱水兮盖四十萬里鳥飛驥
驟兮鱗萃乎艅艎凝碧𣗳於洞房送白雲於帝鄉舞破
陣於清廟兮準文始與西廂迎氣於東郊兮養老於上
庠禘祫之禮秬鬯圭瓚兮辟雍眀堂襲蛟鑪之馥馥疊
鼉鼓之鏜鏜羽林孤兒青衿胄子森琳瑯以鏘鏘河山
巨防百二盤岡渭水貫都兮来天漢之湯湯浞龍宫而
捎鬼國延苑囿而峻墉隍䮠駞騊駼犀象垂黃附驥之
馬骨騰肉飛滅沒陸梁鷟出女床鶤鷄白鷴孔雀翺翔
縮沙磧與江湘休徵四塞兮花萼連芳大容揮絃兮子
晉吹簧飛廉馳道兮河鼓服箱雍門韓娥流徵叩商徹
歌鐘於未央校羽獵於長楊垂衣治天下賦(闕撰人姓名)
曰天睠唐帝恭承永命守無事為至德彰不言為大令
當宁而百蠻自賓垂衣而八極居正當書軌以混合系
祖宗而作聖治契無外人羞有為戴北極以定位比南
山而不移皇皇焉儼六服以御㝢燭燭焉虛四聰而聽
卑備其文火龍迴帶以如動藏乎用天地成功而不知
與區夏再造俾古今同道静以虛襟固其大寳儲精而
雲欎冠盖恭已而耀生黼藻故能追軒皇躡陶唐文物
周衛邦家有光颯祥雲乎五彩蟠瑞靄於六章豈徒具
飾乎領袖亦以權量乎圓方是知垂拱者古之難委裘
者聖之旨蓋與神合寧將智使不然何以酌天心安地
紀一家之大無煩車馬以廵遊九重雖深盡見山川之
疆理形神不拘清淨為徒體安以一襲道洽於三無俟
時不在於顛倒致美何傷乎曳婁於時天淨泰階城開
外戶應星精以列將動岳神而生輔楚製者分閫而守
封縫掖者坐帷而論古纊未周而如挾衮有闕而咸補
宋吕大鈞天下為一家賦曰古之所謂天下為一家
者盡日月所照以度地極舟車所至以畫疆以八荒之
際為藩衛以九州之限為垣墻列國則羣子之舍王畿
則主人之堂凡民之賢而不可遠者皆我之父兄保傅
愚而不可棄者皆我之幼稚獲臧經理其財乃上所以
養下之道分責之事乃下所以事上之常貿遷有無而
不知彼我之實損益上下而不辨公私之藏大矣哉外
無異人旁無四鄰無寇賊可禦無閭里可親一人之生
喜如似續之慶一人之死哀若功緦之倫一人作非不
可不媿亦我族之醜一人失所不可不閔亦吾家之貧
尊賢下不肖則父教之義嘉善矜不能則母鞠之仁朝
覲會同則幼者之定省承禀廵守聘問則長者之教督
撫存曲防遏糴以幸其災縱諜用間以乘其失乖暌有
甚於䦧墻鬭狠不離於同室迨至秦政以強自吞推所
不愛以殘自昏斧斤親刃其九族塗炭自隳其一門興
阡陌而廢井田則委貨財於盜賊之手置郡縣而罷封
建則託婦子於羈旅之屯貧富不均幾臣僕其昆弟苟
簡不省皆土苴其子孫自漢以来終亦不復雖有王侯
而不得輒預其政雖有守令而不得久安其祿譬之錦
衣玉食縱無所用之子雕車良馬委不善御之僕門庭
雖存亦何足以統制閨門無法則何緣而雍睦豪強日
横而略無鞭撲之制單弱日困而不識襁褓之鞠豈天
理之固然實人謀之不足司馬光交趾獻竒獸賦曰
皇帝御天下三十有六載化洽於人德通於神邇無不
協遠無不臻粤有交趾来獻麒麟於是羣公卿士百僚
庶尹儼然垂紳薦笏旅進而稱曰陛下功冠邃古化侔
儀極共承神祗嚴奉宗稷純孝烝烝小心翼翼出入起
居不忘於訓典進退周旋必咨於軌則體文王之卑服
遵大禹之菲食宫室觀臺無礱刻之華輿馬器用無珠
玉之飾遊必備於法駕燕不廢於朝夕此皆帝王所不
能為陛下行之尚不忘於怵惕是以方内乂寧黎民滋
殖垂髫之童耳皆習於詩禮戴白之叟目不睹夫金革
至於根著浮流跂行喙息無不翔舞太和涵濡茂澤此
殊俗所以響臻靈獸所以来格雖漢室之初黑鷴貢於
絶徼周家之隆白雉通於重譯殆不足方也臣等謂宜
命協律播之聲歌詔太史編之簡策以發揮不世之洪
休張大無倫之丕績不亦偉乎皇帝乃穆然深思愀然
不怡曰吾聞古聖人之治天下也正心以為本脩身以
為基閨門睦而四海率服朝衆和而羣生悦隨故務其
近不務其遠急其大不急其微今邦雖康未能復漢唐
之宇俗雖阜未能追堯舜之時况物尚疵癘而民猶怨
咨朕何敢以未治而忘亂未安而忘危享四方之獻當
三靈之釐皇帝於是御棫樸之篇觀大畜之繇延黃髮
之儒顯巖穴之秀善有可旌無間於幽遠言有可采不
棄於微陋位匪德而不升官無能而不授使稷契居左
臯夔立右伊吕在前周召侍後相與講經藝之淵原覽
皇王之步驟求大化之所未孚訪惠澤之所未究興民
之利若療夫饑渴除民之害若憂夫疾疚賜予簡而功
無所遺刑罰清而姦無所漏浮費省而物不屈於求湏
苛役蠲而農不妨於耘耨使之夏有葛而冬有裘居有
倉而行有糗絲纊之饒足以養其老甘脆之餘足以慈
其幼地不加廣而百姓足賦不加多而縣官富道塗之
人恥争而喜讓閭閻之俗棄漓而歸厚戶知禮義之方
人享期頤之夀然後旃裘之長頓顙而讋服祝髮之渠
回面而奔走靡不投利兵而襲冠帶焚僭服而請印綬
於是三光澄清萬靈敷佑風雨時若百稼豐茂休氣充
塞殊祥輻輳甘露霢霂於林薄醴泉觱沸於嵌竇華平
羅植於階戺朱草叢生於庭霤鳳凰長離駢枝而結巢
黃龍騶虞羣友而為畜
詩增唐太宗幸武功慶善宫詩曰夀丘唯舊跡豐邑乃
前基粤予承累聖縣弧亦在兹弱齡逢運改提劍欎匡
時指麾八荒定懷柔萬國夷梯山咸入款駕海亦来思
單于陪武帳日逐衛文螭端扆朝四嶽無為任百司霜
節眀秋景輕冰結水湄芸黃遍原隰禾潁積京坻共樂
還鄉宴歡此大風詩又執契静三邊詩曰執契静三
邊持衡臨萬姓玉彩輝關燭金華流日鏡無為宇宙清
有美璇璣正皎佩星連景飄衣雲結慶戢戈榮十德昇
文輝九功煙波澄舊碧塵火息前紅霜野韜蓮劍關城
罷月弓錢綴榆天合新城柳塞空花消葱嶺雪縠盡流
沙霧秋駕轉兢懷春冰彌軫慮書絶龍庭羽烽休鳳穴
戍衣宵寢二難食旰飱三懼翦暴興先廢除凶存昔亡
圓蓋歸天壤方輿入地荒乳海池京邑䨇河沼帝鄉躬
脩思勵已撫俗媿時康元首佇鹽梅股肱唯輔弼羽賢
崆嶺四翼聖襄城七澆俗庶反淳替文聊就質已知隆
至道共歡區宇一許敬宗奉和執契静三邊詩曰元
塞隔隂戎朱光分昩谷地遊窮北際雲崖盡西陸星次
絶軒臺風衢乖禹服寰區無所外天覆今咸育竄苖猶
有孽戮負自貽辜網疎妖鯢漏盤藪怪禽逋髯飛尚假
息乳視暫稽誅乾靈振玉弩神略運璇樞日扇廓遊氛
天陳清華野昇暄光西夜馳恩溢東瀉揮袂盡崑炎開
關納流赭錦軺凌右地華纓羈大夏清臺映羅葉元沚
控瑶池&KR0008;鹿輸珍貺樹羽響来儀輟餚觀化雨栖籞萃
條支薰風交閬闕就日泛濛漪充庭延飲至絢簡敷春
藻迎姜已創圖命力方論道昔託遊河乘再備商山皓
欣逢德化流思效登封草蘇味道奉和受圖温洛詩
曰綠綺膺河檢青壇俯洛濱天旋俄制蹕孝享屬嚴禋
陟配光三祖懷柔洎百神霧開中道日雪歛屬車塵預
奉咸英奏長歌億萬春牛鳳及奉和受圖温洛詩曰
八神承玉輦六羽警瑶溪戒道伊川北通津澗水西御
圖開洛匱刻石與天齊瑞日波中上仙禽霧裏低微臣
矯弱翮抃舞接鸞鷖陳子昂皇帝上禮撫事述懷詩
曰大君忘自我應運居紫宸揖讓期明辟謳歌且順人
軒宫帝圖盛皇極禮容申南面朝萬國東堂會百神雲
陛旗常滿天庭玉帛陳鐘石和睿思雷雨被深仁承平
信娛樂王業本艱辛願罷瑶池宴来觀農扈春卑宫昭
夏德尊老睦堯親微臣敢拜手歌舞頌惟新李嶠皇
帝上禮撫事述懷詩曰配極輝光遠承天顧託隆負圖
濟多難脱履歸成功聖道昭永錫邕言讓在躬還推萬
方重咸仰四門聰恭已忘自逸因人體至公垂旒滄海
晏觧網法星空雲散天五色春来日再中稱觴合纓弁
率舞應絲桐凱樂深居鎬傳歌盛飲豐小臣濫簪筆無
以頌唐風又奉和拜洛應制詩曰七萃鸞輿動千年
瑞檢開文如龜負出圖似鳳銜来殷薦三神享明禋萬
國陪周旗黃鳥集漢幄紫雲迴日暮鈎陳轉清歌上帝
臺盧綸皇帝聖感詞四首曰提劍雲雷動垂衣日月
明禁花呈瑞色國老見星精發棹魚先躍窺巢鳥不驚
山呼一萬歲直入九重城天衣五鳳彩御馬六龍文
雨露清馳道風雷翊上軍高旌花外轉行漏樂前聞時
見金鞭舉空中指瑞雲妙算干戈止神謀宇宙清兩
階文物盛七德武功成校獵長楊苑屯軍細柳營歸来
獻明主歌舞溢春城天樂下天中雲屏儼在空鉛黃
豔河漢笑語合笙鏞已見長随鳳仍聞不射熊君王親
試舞閶闔静無風楊巨源春日奉獻聖夀無疆詞十
首曰文物京華盛謳謠國步康瑶池供夀酒銀漢灑宸
章靈雨含䨇闕雷霆肅萬方代推仙祚遠春共聖恩長
鳳扆臨花暖龍鑪旁日香遥知千萬歲天意奉君王
鴛鷺彤庭際軒車綺陌前九城多好樂萬井半祥煙人
醉逢堯酒鶯啼答舜絃花明御溝水香暖禁城天賜宴
文逾盛徵歡物更妍無窮豔陽月長奉太平年雲陛
臨黃道天門在碧虛太明含睿藻元氣抱宸居戈偃征
苖後詩傳宴鎬初年華富仙苑時哲滿公車化入絪緼
大恩垂渙汗餘悠然萬方静風俗揖華胥玉滿飄青
璅金鋪麗紫宸雲山九門曙天地一家春瑞靄方呈賞
暄風本配仁巖廊開鳳翼水殿壓鼇身文雅逢明主歡
娛及賤臣年年未央闕恩共物華新垂拱乾坤正歡
心品𩔖同紫煙含北極元澤付東風珠綴留晴景金莖
直曉空發生資盛德交泰讓全功間氣登三事祥光啓
四聰遐荒似川水天外一朝宗代是文明晝春當宴
喜時鑪煙添柳重宫漏出花遲漢典方寬律周官正採
詩碧霄傳鳳吹紅旭在龍旗造化膺神契陽和沃聖思
無因随百獸率舞奉丹墀睿德符元化芳情翊太和
日輪皇鑒遠天仗聖朝多曙色含金榜晴光轉玉珂中
宫陳廣樂元老進賡歌蓮葉看龜上桐花識鳳過小臣
空擊壤滄海是恩波物象朝高殿簪裾溢上京春當
九衢好天向萬方明樂報簫韶發杯看沆瀣生芙蓉丹
闕暖楊柳玉樓晴閶闔開中禁衣裳儼太清南山同聖
夀長對鳳凰城日上蒼龍闕香含紫禁林晴光五雲
疊春色九重深賞叶元和德文垂雅頌音景雲随御輦
顥氣在宸襟永保無疆夀長懷不戰心聖朝多慶賜瓊
樹粉墻隂化洽生成遂功宣動植知瑞凝三秀草春
入萬年枝鳳掖嘉言進鴛行佳氣隨仗臨丹地近衣對
碧山垂渥澤方柔遠聰明本聽卑願同東觀士長對漢
威儀杜甫行次昭陵詩曰舊俗疲庸主羣雄問獨夫
讖歸龍鳳質威定虎狼都天屬尊堯典神功協禹謨風
雲隨絶足日月繼高衢文物多師古朝廷半老儒直詞
寧戮辱賢路不﨑嶇往者災猶降蒼生喘未蘇指揮安
率土盪滌撫洪鑪壯士悲陵邑幽人拜鼎湖玉衣晨自
舉鐡馬汗常趨松柏瞻虛殿塵沙立暝途寂寥開國日
流恨滿山隅又重經昭陵詩曰草昧英雄起謳歌歷
數歸風塵三尺劍社稷一戎衣翼亮貞文德丕承戢武
威聖圖天廣大宗祀日光輝陵寢盤空曲熊羆守翠微
再窺松柏路還見五雲飛薛逢宣政殿前陪位觀冊
憲宗皇帝尊號詩曰樓頭鐘鼓逓相催曙色當衙曉仗
開孔雀扇分香案出衮龍衣動寳函来金泥照耀傳中
旨玉節從容引上台盛禮永尊徽號畢聖慈南面不勝
哀陳陶皇帝擊壤歌詩曰百六承堯緒艱難土運昌
太虛横彗孛中野鬭豺狼帝曰更吾嗣時哉憶聖唐英
星垂將校神嶽誕忠良鍊石醫元氣屠鼇正昊蒼埽原
鋪一德驅祲立三光大道重蘇息真風再發揚芟夷踰
舊跡神聖掩前王郊酒酣寥廓鴻恩受渺茫地圖龜負
出天誥鳳銜將雜貢来山峙羣夷入雁行紫泥搜海岱
鴻筆富巖廊鷹象敷宸極寰瀛作瑞坊泥丸封八表金
鏡照中央構殿符麟趾開藩表鳳翔鸞輿親稼穡朱幌
務蠶桑戎羯輸天馬靈仙侍玉房宫儀水蒐甲門衛綠
沈槍陶鑄超三古車書混萬方時廵望虞舜蒐狩法殷
湯化合謳謠滿年豐鬼蜮藏政源歸牧馬公法付神羊
寳鼎無靈應金甌肻破傷封山昭茂績祠法答嘉祥在
昔宫闈僭仍罹羿浞殃牝鷄何譀䜕猘犬漫劻勷苖禱
三靈怒桓偷九族亡鯨鯢尋挂網魑魅旋投荒松柏霜
逾翠芝蘭露更香聖謨流祚遠仙系發源長島嶼征徭
薄漪瀾汎稻凉鳬魚饜餐啖荷薜足衣裳寤寐華胥國
嬉遊太素鄉鷹鸇飛接翼忠孝住連墻有叟能調鼎無
媒隐釣璜乾坤資識量江海入文章野鶴思蓬闕山麋
憶廟堂泥沙空淬礪星斗屢低昂歷草何因見衢罇豈
暫忘終隨嘉橘賦霄漢謁羲皇李百藥謁漢廟詩曰
纂堯靈命啓滅楚閠餘終飛名膺帝籙汎迹韞神功瑞
氣朝浮碭祥符夜告豐抑揚駕人傑咤叱掩時雄締搆
三靈改經綸五緯同干戈革宇内聲教盡寰中運謝年
逾遠魂歸道未窮𣗳碑留故邑抗殿表祠宫沐蘭祈泗
上謁帝動深衷英威宿如在文物杳成空竹皮聚寒徑
枌社落霜叢蕭索隂雲晩長川起大風劉希夷謁漢
世祖廟詩曰舂陵氣初發漸臺首未傳列營百萬衆持
國十八年運開朱旗後道合赤符先宛城劍鳴匣昆陽
鏑應弦獷獸血塗地巨人聲沸天長驅過北趙短兵出
南燕太守迎門外王郎死道邊昇壇九成陌端拱千秋
田朝廷方雀躍劍佩幾聫翩至德刑四海神儀翳九泉
宗子行舊邑恭聞清廟篇君容穆而聖臣像儼猶賢攢
木承危柱疎蘿拄朽椽祠庭巢鳥啄祭器網蟲緣懷古
江山在惟新歷數遷空餘今夜月常似舊時懸宋尹
洙皇雅十首曰天監下民亂靡有定甚武且仁祚厥真
聖仁實懷徠武以執競匪虔匪劉拯我大命自昔外禪
月經日營令以挟制政以隂傾帝初治兵志勤於征奄
受神器匪謀而成淮潞弗虔卒汚叛迹戎輅戒嚴皇威
有赫彼寇詿民吾勇其百殄厥渠魁貸其反側帝朝法
宫左右宗公忮夫悍士以雍以容爾居爾室爾工爾農
既息既養惟天子功主用西師岷梁弗賓匪曰負固
實交晉人予訓予誓合我將臣正厥有罪無庸傷民矯
矯虎士載摧其壁吁嗟孟侯亦果其策迎師而降靡抗
鋒鏑豈獨身謀完是宗國蜀都既平將臣失律此衆悍
驕彼民危慄當塗叫呶合萬為一匪懷則威帝心是恤
帝曰將臣予嘉乃庸廢命毒民爾弗有終邦典用疑惟
罪惟功靡殛而削協於厥中帝曰孟侯受封於楚淑旂
琱戈備物異數俾爾族姻及乃文武服乃王庭靡不有
序蜀民歌呼天子威靈保我者封暴我者刑匪功是和
匪弱是陵天子惠民誰敢不承耆武定功時惟二方
淮服其義南海遂荒孰孱而盭孰暴而猖自底不譓乃
終滅亡帝戒二俘同即爾誅惟民無辜休息是圖時其
輯矣寧威獨夫帝嗟汙邦久罹於兵或暴下以征或敷
虐以刑予命中典協於國經民服德音室家以寧帝
懷永圖治古是憲四方守臣惟屏惟翰在昔艱難弗惠
訓典跨都連城高牙以建有土有民肆乃征繕以息以
容終焉叛換凡今帥臣狃厥聞見匪革亂原曷清多難
帝告庶邦式是典彛元侯顯父戚臣宗支正乃封圻予
一人是毗凡曰附城罔爾俾之畜兵厚賦靡爾得私毋
凶而國作福作威天子有命疇敢不祗子孫承承唯萬
世規冀州之疆粤惟大鹵俗忮而專地扼而固協比
幽都蕩摇邊圉三垂既夷兇威弗沮帝御六師百萬貔
虎翦其附庸至於城下鋒鏑始交梯衝如舞蠢爾孱王
請附降虜我士奮揚願究吾武皇帝曰吁念彼黎庶匪
鯨匪鯢復為王士晉郊既平九區以寧陳功太廟告假
威靈在昔武王於商觀兵惟我藝祖亦勤於征匪貸晉
罪俟作貫盈聖作聖繼巍巍相承皇矣二后功莫與京
帝籍於郊典儀具陳務農以訓供祀以勤祀在於誠
匪勤於人訓農以實匪訓以文帝謹二物乃躬乃親公
侯卿士暨厥庶民千甸有制飭哉惟寅帝賚高年式宴
且喜種種黃髮族丘而議我生艱難暴亂以繼耳狃金
鼓目狎戎器皇其我圖新講農事有子有孫力田孝悌
鼓舞至仁薰焉如醉帝咨庶工疇其輔予俊乂以登
厥勞乃圖匪忘舊勲匪賢勿俞巍巍衮台盛德以居任
賢伊何昌言是庸勉告爾猷罔恤迺躬豈無狽辭怫逆
於衷予不爾疵爾無面從始時從官戎容揚揚今帝左
右儒冠煌煌朝廷以尊文物典章得人之盛奕世重光
帝制萬邦罔有弗賓蠻夷戎狄羈而勿臣威格三方
稽顙獻珍單于革心願交使人帝謀公卿列侯庶校咸
曰彼心暴戾隂狡既擾我疆復利吾寳無若勵兵襲其
還道皇曰有衆予實念兹戰無必勝矧其歸師借曰大
獲疇能盡之益俾餘醜毒無朔陲乃俞其盟北州以綏
在漢世宗抗威北戎暴農算商經用弗充中土震騷漢
南始空降及後世猶稱厥功初穆聖考德無與偕匪勤
於兵北人遂来逮是三紀遠俗以懷生民休息嗚呼仁
哉帝仁於眀刑在位者以寬恤為治焉皇底其治欽
哉惟刑在疑而宥罔察為眀愛怒弗肆孰為重輕毋一
弗辜惟典之平前世理官倚法以刻匪彼為仇蓋曰任
職令之蔽獄務正其辟鑒於前人繄我仁德皇德在仁
寖而成風公侯卿士靡不率從麛卵萌生咸保厥終不
鄙不天樂哉融融噫太平無象兮世烏得而知維盛
德可迹兮其封祀之儀東岱宗兮西汾脽禮上帝兮賓
地祗皇有征兮吾民以嬉皇有祈兮吾民是私天敷佑
兮惟皇之釐永世億寧兮無疆之基范仲淹堯廟詩
曰千古如天日巍巍與善功禹終平洚水舜亦致薰風
江海生靈外乾坤揖讓中鄉人不知此簫鼓謝年豐
黃庭堅神宗皇帝詩曰文思昭日月神武用雷霆制作
深垂統憂勤減夢齡孫謀開二聖永命對三靈今代誰
班馬能書汗簡青釣築收賢輔天人與聖能輝光唐
六典度越漢中興百世神宗廟千秋永裕陵帝鄉無馬
跡空望白雲乘邵雍觀盛化詩曰紛紛五代亂離間
一旦雲開復見天草木百年新雨露車書萬里舊山川
尋常巷陌猶簪紱取次園林亦管絃人老太平春未老
鶯花無害日高眠元郝經開平新宫詩曰日月旋天
蓋星辰合斗樞光騰掌内鐵氣繞澤中蒲金帛羞重賜
弓刀奮一呼真人翔灞上天馬出余吾尺箠初開闢羣
雄競走趨無勞為更舉乘勝即長驅蹴蹋千年雪驍騰
萬里駒長城衝忽斷弱水飲先枯肅殺威靈盛驅除運
會俱華夷塵澒洞天地血糢糊地盡諸蕃外兵窮兩海
隅九州皆瓦礫萬國一榛蕪誰與重休息徒為妄駭吁
治平湏化日殺伐豈良圖聖子曾當璧神孫會握符鐡
山深藴玉瀚海特生珠歷數終當在謳歌信不誣欲成
仁義俗先定帝王都畿甸臨中國河山擁奥區燕雲雄
地勢遼碣壯天衢峻嶺蟠沙磧重門限扼狐侵淫冠帶
近參錯土風殊翠擁和龍柳黃飛盛樂榆岐山鳴鸑鷟
冀野牧騊駼風入松杉勁霜涵水草腴穹廬罷遷徙甌
脱省勤劬階土遵堯典卑宫協禹謨既能避風雨何用
飾金朱棟宇雄新造城隍屹力扶建瓴增壯觀定鼎見
規模五讓登皇極羣生賜大酺還聞却走馬即見弛威
弧簡策詢前代弓旌聘老儒恢弘回一氣徼幸絶多途
雷雨施龐澤乾坤洗舊汙直為提赤子遂使出洪鑪遠
徼收疲薾窮邊罷轉輸江壖遺鄂岳石窟棄巴渝刀槊
存殘骨膏梁換毒痡却令逢有道免使叫無辜契闊還
同室鰥惸得字孤八荒皆夀域六合極歡娛白叟休垂
泣蒼生獲再蘇只知期用夏更擬論平吳旭日冰天透
仁君雪國無終能到周漢亦足致唐虞遇主得知已逢
時合舍軀弭兵通信誓奉詔敢踟蹰頓覺心田豁還將
肝紙刳行行重回首瑞氣滿闉闍明宣宗章皇帝述
祖德詩曰恭惟我仁祖躬備大聖德天性禀純粹温恭
而允塞篤志在仁義兼亦貴稼穡寳玉之所藏山川被
光澤維時屬遘屯畎畝之自適進退與道俱玉德懷
貞白皇天鑒昭晰寳命所繇錫篤生太祖聖配天立人
極海内如鼎沸土壤分割折蒼生靡怙恃俛伏斃毒
螫仗劍起濠梁奉天拯焚溺再駕定東南一舉下西北
曠哉六合内腥穢悉盪滌三光復宣朗五典重脩飭
遠齊堯舜功近過湯武績遂令普天下休飬樂生息
太宗削奸回維統奠宗祏聖文既炳煥神武尤赫奕賢
才盡登用秉德各脩職庶邦承覆載貢獻来九譯昭
考撫盈成至仁弘隐惻民安視如傷恭己臨萬國繼志
與述事夙夜懷兢惕皇風益清穆皇道彌正直正本
所自隆仁祖實啟廸祥源深且廣天派肆洋溢聖神紹
傳序茂衍萬世歷造商本元王興周美后稷兹予嗣
鴻業時幾謹申飭四聖赫在天悠久貽法式保佑頼深
眷負荷媿餘力稽首陳咏歌庶用示無斁劉基聖人
出詩曰聖人出臨萬方赤若白日登扶桑隂靈韜精星
滅芒羣氛辟易歸大荒晻曖寒谷熙春陽枯根發茁暢
幽藏潛魚躍波谷鳥翔花明草暖青天長聖人夀北斗
軒轅調氣候北辰居中環列宿八方應律九歌奏圓方
交格神靈輳聖人出陽道開億萬年歌康哉又謁夏
王廟有感詩曰一片宫垣粉雘新前王陵廟在松筠玉
書金簡歸天地貝葉曇花詫鬼神滄海波濤紆職貢山
川草木望時巡苖頑未狎虞階舞空使忠良淚滿巾
李東陽孝宗皇帝詩曰恭已同虞帝祗台比夏王内廷
無女謁外囿絶禽荒富有天和養終期歷數長彼蒼何
弗弔民物共摧傷聖道通三極王言似六經面開天
日表書作虎龍形把國憂方劇華胥夢不醒萬年金匱
在遺訓炳丹青鶴髮承顔日龍樓問寢晨兩宫同奉
飬九廟極精禋孝可通金石誠能動鬼神徽稱高萬代
垂憲及千春畎畆蒼生念閭閻白屋情覽章時昃日
露禱必深更歲旱憂疑獄天寒憫戍兵尚遺寬䘏詔朝
野共吞聲極意窮幽隐虛懷仰治平近臣常造膝閣
老不呼名道合君臣義恩深父子情化機元不偶天意
竟何成玉几終宵坐彤闈徹曉通孫謀思祖訓家教
託儲宫天語丁寧際龍顔髣像中此身真隔世地下儻
相從海宇熙平日乾坤夢幻間虹流始華渚龍卧已
橋山堯莢驚新換湘筠憶舊斑翠華天上去無路可追
攀靈駕歸何處茂陵西更西日輪埋地軸雲路隔天
梯月迥鳴鑾静山圍簇仗齊元宫松柏裏瞻望轉淒迷
又重謁孝陵有述詩曰龍虎諸山會車書萬國同星
躔環斗極王氣繞江東地湧神宫出橋分御水通丹爐
晨隐霧石馬夜嘶風日月無私照乾坤仰聖功十年瞻
望地雲𣗳欎蔥蔥又孝宗皇帝輓歌曰北闕南都象
鎬豐我皇身自際時雍秖因龍種如高帝何止虯髯似
太宗草木有情皆長飬乾坤無地不包容因思二十年
前事長躡仙班侍九重聖朝偃武脩文日共道王言
似六經宋史重施新衮鉞孔庭增飾舊籩鉶垂衣共仰
升龍象賜墨皆成翥鳳形回首茂陵松柏樹春来還向
裕陵青薛蕙候聖駕回詩曰西北收皇旅東南歸帝
京山驅八駿下海汎六龍行後車環外衛前駟集神坰
支兵連四校中堅屯九營絳氣曳朱竿青雲生翠旌鐃
歌彩吹激行漏玉鸞鳴入覲萬國至清宫羣后迎金貂
雜流景圭璧委繁星錄功對五帝合符朝百靈俯窺地
紐正仰瞻天柱平郊禋方展義升封將告成祈招美王
度長謠誦休明
御定淵鑑𩔖函卷四十六
