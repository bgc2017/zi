欽定四庫全書
御定淵鑑𩔖函卷九十七
設官部三十七(開府儀同三司增特進大大夫總載光禄大夫榮禄夫資德)
(大夫夫資政大夫夫資善大夫夫正奉大夫夫通奉大中奉大正議大通議大)
(嘉議大夫附夫太中大夫大中大夫憲增亞中大夫中散大增中議夫中大夫中)
(順大夫大朝議大夫大朝請大夫大朝散大夫大增朝列夫奉政夫奉議夫奉直)
(夫郎)(奉訓大夫附承諫議大夫直通議郎林朝議承議郎增德郎承郎儒郎)
(承務郎郎宣德郎事通直郎義朝請郎事朝散郎文林增承郎宣郎給郎徵)
(事郎職承奉郎廸增從仕郎登修職郎將廸功郎修佐郎功佐郎仕郎仕郎)
(增登仕佐郎郎將仕佐郎附議郎童子士)
開府儀同三司一
原杜氏通典曰漢文帝元年始用宋昌為衛將軍位亞
三司後漢章帝建初三年始使車騎將軍馬防班同
三司同三司之名自此始也殤帝延平九年鄧騭為車
騎將軍儀同三司儀同之名自此始也(又獻帝以伏完為輔國將軍儀)
(比三司)魏黃權以車騎將軍開府儀同三司開府之名自
此始也漢末奮威將軍晉江右伏波輔國將軍並加大
而儀同三司江左以来將軍則中鎮撫四鎮以上或加
大餘官則左右光禄大夫以上並得儀同三司齊開
府儀同三司如公梁開府儀同三司位次三公諸將
軍左右光禄大夫優者則加之同三公置官屬自晉以
來又有如開府同三司之儀者自羊祜始焉(漢末呂布開府如三)
(司其他無聞至晉羊祜為車騎將軍督荆州諸軍事開府如同三司之儀累年謙讓不辟士不備寮屬及始有)
(所命辟士未到而卒不能除署後當陽侯杜元凱表哀其家無胤嗣官無命士請更議之詔不許)江左
亦多有之(梁沈約為侍中右光禄大夫徐勉為約請三司之儀武帝不許又邵陵王綸為平南將)
(軍湖州刺史王茂為使持節散騎常侍驃騎將軍並同三司之儀)後魏亦有之普泰初
特以尒朱世隆為儀同三司位次上公北齊亦有儀
同三司者(任城王湝等諸王多為之湝戶皆反)又有開府儀同三司及儀
同三司後周建德四年改開府儀同三司為開府儀
同大將軍仍增置上開府儀同大將軍又改儀同三司
為儀同大將軍仍增置上儀同大將軍隋文帝並以
為散官又諸衛各置開府(左勲衛開府右翊一開府二開府三開府及武衛武侯領)
(軍東宫領兵開府準此)府置開府一人又有儀同府儀同以下置
員與開府同初開府儀同三司為四品散實官至煬帝
又改為從一品同漢魏之制位次三公唐武德七年
改上開府儀同三司為上輕車都尉開府儀同三司為
輕車都尉儀同三司為騎都尉後又以開府儀同三司
為文散官開元以前舊例開府特進雖不帶職事皆給
俸禄得與朝會班列依本品之次皆崇官盛德罷劇就
閒者居之增文獻通考曰宋初制以節度使兼中書
令或侍中或中書門下平章事皆謂之使相以待勲賢
故老及宰相久次罷政者隨其舊職或檢校官加節度
使出判大藩通謂之使相故事宰相去位例進官一等
或易東宫三少惟趙普以開國舊臣在相位久故以使
相罷盖異恩也其後呂夷簡王欽若罷相皆以為例元
豐新官制始改為開府儀同三司續文獻通考曰遼
散官無考金從一品上曰開府儀同三司中曰儀同
三司元開府儀同三司儀同三司皆正一品眀無
此官
開府儀同三司二
原東觀漢記曰鄧騭字昭眀延平九年拜為車騎將軍
儀同三司王隠晉書曰太始七年以鄭襄為司空天
子臨軒遣使就第拜授襄推讓上送印綬至於十數久
之見許以侯就第儀同三司置舍人官騎賜牀帳簟褥
錢五十萬又惠帝元康元年詔曰王戎清虚履道謀
猷沖遠敭歴外任宣力四方入掌機衡文才允敘將澄
清風俗顯一羣望宜崇其職乃可贊成王化以光禄大
夫開府儀同三司增唐書曰尉遲敬德封鄂國公老
就第授開府儀同三司朝朔望又李勣永徽元年求
解僕射仍以開府儀同三司知政事又長孫無忌進
尚書右僕射懼貴且亢后又數言之遂解僕射授開府
儀同三司又李光弼相州之敗帝以僕固懷恩違令
覆軍優詔召光弼入朝懇讓太尉更拜開府儀同三司
中書令宋史曰潘美初為北院使太平興國初改南
院使三年加開府儀同三司又范純仁徽宗即位以
觀文殿大學士召之純仁乞歸養疾帝許之及卒贈開
府儀同三司御書碑額曰世濟忠貞又趙雄字温叔
孝宗時拜右丞相改知江陵府光宗將受禪召雄雄上
萬言書陳修身齊家以正朝廷之道甚剴切詔授寧武
軍節度使開府儀同三司改帥湖北金史曰豫王永
成世宗子風姿竒偉博學善屬文世宗尤愛重之二十
五年命留守中都判吏部尚書進開府儀同三司元
史曰巴延驛召至自大同世祖崩巴延總百官以聽成
宗即位於上都親王有違言巴延握劒立殿陛陳祖宗
寳訓宣揚顧命所以立成宗之意辭色俱厲諸王股栗
趨殿下拜五月拜開府儀同三司太傅錄軍國重事依
前知樞密院事時有忌之者巴延語之曰幸送我兩罌
美酒與諸王飲於宫前餘非所知也又拜珠仁宗即
位拜資善大夫太常禮儀院使四年進榮祿大夫五年
進金紫光祿大夫六年加開府儀同三司每議大政必
曰合典故否同官有異見者曰大朝止說典故何邪拜
住微笑曰公試言國朝何事不依典故同官不能對
開府儀同三司三
原班同三事(詳杜氏通典)詔給親信(王隠晉書元康元年詔曰中書監張華歴)
(代心腹朕所憑賴酬其勲績使儀同三司給親信數滿百人)增濫觴開府(北齊書曰後主)
(驕縱無度諸濫得富貴者將數萬人庶姓封王者百數開府千餘儀同無數馬及鷹犬乃有儀同之號鬭雞亦)
(號開府)襁褓儀同(隋書曰高祖受禪李穆來朝高祖降坐禮之拜太師子孫雖襁褓皆拜儀)
(同其一門執笏百有餘人)原羊祜文武佐命(王隠晉書太始八年詔曰羊祜歴位文武)
(有佐命之勲其以祜為車騎開府如三司之儀)張華虚沖挹損(又曰惠帝元年詔曰張華)
(虚沖挹損難為高尚其以華為光祿大夫儀同三司)王戎清虛履道(詳前王隠晉書)
增孝嗣角巾丘園(齊書曰徐孝嗣加開府儀同三司孝嗣聞有詔斂容謂左右曰吾德慙古)
(人位登衮職將何以堪之正當角巾丘園待罪家巷耳固讓不受)李靖不辭衰疾(唐書)
(曰李靖進開府儀同三司帝將伐遼召靖入曰公南征北討惟高麗未服亦有意乎對曰疾雖衰陛下誠不棄)
(病且瘳矣帝憫其老不許)高儉屢輔監國(又曰高儉字士廉太宗幸洛陽以太子監國命)
(攝少師久之乞致仕聽解僕射加開府儀同三司帝伐高麗皆同太子監國駐定州)張說以左
相加(又曰張說字道濟遷左丞相上日勅所司供帳設樂内出醪饌帝為賦詩俄授開府儀同三司)
世忠以功臣進(宋史曰韓世忠平湖南授太尉賜帶笏仍勅樞密以功頒示内外諸將帥建炎)
(三年進開府儀同三司)安丙鎮蜀錫命(又曰安丙鎮蜀授開府儀同三司遣閤門舍人)
(致錫命錫旌節金印衣帶鞍馬)學士封還制書(又曰王淮字季海孝宗中除中書舍人兼)
(直學士院龍大淵贈太師仍畀儀同三司恩數淮封還制書)開府階宜廕子(文獻通考)
(曰按唐宦者所歴散官與文官同仇士良至開府儀同三司請廕其子給事中李中敏判云開府階誠宜廕子)
(謁者監何由有兒是也此外貴璫階官至金紫光祿大夫正議大夫者多有之宋朝立法不以内侍混清流故)
(自有階官云)韓時議禮進階(金史曰韓時字公美天會十二年為禮部尚書在職七年)
(當是時朝廷方議禮制度或因或革故時在禮部兼領太常甚久皇統間乞致仕乃加開府儀同三司)
開府儀同三司四
原詩周王褒别裴儀同詩曰河橋望行旅長亭送故人
沙飛似軍幕蓬卷若車輪邊衣苦霜雪愁貎損風塵行
路皆兄弟千里念相親增唐杜甫贈哥舒翰開府詩
曰開府當朝傑論兵邁古風先鋒百戰在略地兩隅空
青海無傳箭天山早挂弓智謀垂睿想出入冠諸公茅
土加名數山河誓始終防身一長劒將欲倚崆峒
增制唐常衮授李抱玉開府儀同三司制曰門下秉德
者必先於沖讓報功者亦資於禮秩遂其所執以彰眀
哲之心存其所賞以稱勲賢之策則勞臣知勸羣議允
從兵部尚書同中書門下平章事潞州大都督府長史
充陳鄭澤潞觀察處置等使上柱國李抱玉風雲所感
挺此人傑文武相濟弼於朕躬沖而不盈泰而彌損累
執范宣之志不言馮異之功足以光昭史冊軌度縉紳
今之儀同未曰優異以其遜職是有進階可開府儀同
三司餘並如故又授李秀璋開府儀同三司制曰勅
儀亞槐庭寵分茅社議功而賞舊典斯存某官議慮深
遠理懷眀濟勁節不奪長才有餘湟中絶塞久毗戎幕
車師前部仍領藩條摧兇陷堅勝捷相繼軍吏緩帶邊
人反耕緬思忠勞益用嘉歎宜進秩於八命更褒封於
五等
原章齊王儉拜儀同三司章曰臣聞日中則昃盈虚之
定分器滿必傾往復之恒理遂乃班同衮章燮和台曜
外參論道内緫百司物議惟塵自識非據梁庾肩吾
為武陵王拜儀同章曰臣宅慶紫霄聮休皇極地均指
日既無跡而成高仕若乘風故不行而自遠今者四郊
無壘天下同文都尉春田猶居塞外單于冬獵不入漁
陽臣坐牧三邊非勞士戰豈能屯兵大夏封萬里之侯
飛箭遼城受千金之夀論其才望有懼茂弘先佩印綬
常羞叔度
原表梁王筠為王儀同瑩初讓表曰執玉獻金卒先五
等親冕迎輅光導百辟坐階遠大遂致隆滿自位昇朝
首職冠禮闈辭滿之願將際致仕之請方奏而思渥恩
膏昭奬必被寵章爰降朝野驚矚是以安石歸於固請
元規終以致讓況臣才質空疎器量庸淺而可以妄參
鉉席&KR0804;貌槐庭沈約為始興王讓儀同表曰徒塵翠
幄方降紫泥以兹上令用隔下情況高擬萬石爰均八
命室等天潢服加黼黻出則高陪千乘入則仰司百揆
陛下道苞九舜眀出十堯萬徽必理一物興念有紆元
鏡暫垂止水王僧孺為南平王讓儀同表曰臣聞石
瓠難剖用謝缾罍瘣木云庇事乖丹雘逢聖徼天一朝
賞至非能聲均吳楚譽埒梁陳故以神夢紫霄心飛丹
掖品同儀比媿眩莫殊陳江緫太保蕭公謝儀同表
曰阪泉野戰曾無汗馬之勞代邸運籌又闕前戈之勇
薄伐專征早游邊外執玉奉酬又虧朝則王人降止朝
冊遠臨奉述勅書曲停表奏滄波阻夐既杜敬仲之辭
關路悠長致絶趙衰之讓心馳紫路登文石而莫由目
送白雲拜承眀而無日
原墓志梁簡文帝儀同徐勉墓志銘曰朱弓表瑞寳劒
攸歸長瀾斯注瓜瓞含輝舉直斥偽校名責實朝有進
賢野無遺逸
特進一
原杜氏通典曰漢制諸侯功德優盛朝廷所敬異者賜
位特進位在三公下故成都侯王商以特進領城門兵
置幕府得舉吏如將軍是也後漢皇后父兄率為特
進侯朝會位次三公(隋志曰特進舊位從公光武以鄧禹列侯就第加特進奉朝請是特)
(進引見之稱無官定體也)而竇篤進位特進得舉吏見禮依三公自
二漢及魏晉以為加官從本官車服無吏卒太僕羊琇
遜位拜特進加散騎常侍無餘官故給吏卒車服其餘
加特進者唯食其祿賜列班位而已不别給特進吏卒
車服晉惠帝元康中定令特進位次諸公在開府驃騎
上冠進賢兩梁冠黑介幘五時朝服佩水蒼玉(食俸日四斛太)
(康三年始賜春絹五十疋秋絹五十疋緜百五十斤元康元年給菜田八頃田騶八人立夏後不及田者食俸)
(一年置主簿功曹吏門亭長門下書佐各一人給安車黑耳駕御一人軺車施耳後戶一乘)無章綬
齊時位從公陳因之後魏北齊用人皆以舊德就閒者
居之隋文帝以為散官不理事煬帝即位廢特進官
唐為文散官傅咸集曰特進執皮帛坐侍臣之下
門下屬漢武特進執璧已有舊制今特進宜執璧繼公
齊職儀曰特進以功德特進見也增文獻通考曰
宋制左右僕射為宰相官元豐更官制乃以特進換之
續文獻通考曰金從一品内中次曰特進下曰崇進
(崇進古無金所增)元因之特進崇進皆正一品眀正一品
文武勲俱左右柱國階俱初授特進榮祿大夫陞授特
進光祿大夫弇山堂别集曰眀制階以特進為重而
勲尤以左柱國為崇特進而止柱國者有之未有左柱
國而不帶特進者也獨嘉靖十五年加武定侯太師左
柱國而不帶特進亦制之一變矣
特進二
增唐書曰唐儉為光祿大夫永徽初致仕加特進又
高儉為吏部尚書進封涼國公高祖崩攝司空營山陵
加特進宋史曰王安石元豐三年復拜左僕射觀文
殿大學士換特進又陳執中代蔡京為相為尚書左
丞加特進制下太學諸生陳朝老詣闕上書曰陛下知
蔡京姦解其相印天下鼔舞有若更生及相執中中外
默然失望執中雖不敢肆為非法若京之蠧國害民然
碌碌庸質初無過人是猶以蚉負山多見其不勝任也
(文獻通考曰政和後薛昂帶觀文殿學士任特進白時中以門下侍郎帶特進皆失舊制繼詔並改光祿大夫)
(今後特進非宰相不除)又葉夢鼎咸淳三年再召為參知政事
詔著作郎盧鉞與台州守項公采趣行拜特進右丞相
兼樞密使
特進三
原必與定議(漢書強禹傳曰禹以特進為天子師就第賜安車朝服賜養牛上樽酒國家每有大)
(政必與定議)加崇諸侯(晉公卿禮秩漢制以特進加崇諸侯)見禮如三公
(漢書諸侯王位以特進給事中朝朔望見禮如三公)舉吏如五府(後漢永光三年以太尉竇)
(融為特進舉吏如五府也)增梁商安車駟馬(後漢書梁商女為皇后妹為貴人加商位)
(特進賜安車駟馬)趙典布被瓦器(後漢書曰趙典尊為國師位特進猶布被而寢瓦器)
(而食)入則極言正諫(又曰陰識拜執金吾位特進入則極言正諫至與賓客語不及國事)
(慕仲山甫匪躬之節所用掾吏皆天下俊哲)參議朝章國典(唐書曰魏徵在尚書省多)
(病數辭乃拜特進知門下省事詔朝章國典參議得失)特進宰相階官(宋史曰趙鼎歸)
(會稽上書言時政秦檜忌其復用乃嗾王次翁論之且言特進乃宰相階官鼎雖請降而階官如故是未嘗罷)
(相也遂降散官謫居興化軍)張浚以却敵除(又曰張浚以却敵功制除特進)趙
葵以安撫加(又曰趙葵辭右丞相以觀文殿學士判潭州湖南安撫使加特進)内閣
同時進階(弇山别集曰眀正德間楊廷和梁儲同在内閣皆特進嘉靖時夏言嚴嵩同鄉在内閣亦)
(皆特進)原鄧禹罷三公位特進(東觀漢記建武中鄧禹罷三公以列侯就第位)
(特進)曹洪以驃騎位特進(魏志曰文后父毛嘉以官廕為列侯曹洪以驃騎位特進)
特進四
增制唐元稹授李光顔加階特進并賜一子官制曰五
原居宥夏靈慶之中當蛇豕豺狼之窟將搤咽喉之要
爰授腹心之臣厥有成功宜加茂典邠寧慶等州節度
觀察處置等使金紫光祿大夫檢校司空上柱國武威
郡開國公李光顔氣敵三軍心師百行叱咤則風雲迴
合開宴而樽俎周旋盖文武之全才眞古今之良將是
以淮蔡之役百勝功高青齊之師一面居最朕以蕭關
尚警馬嶺猶虞五餌之詐可羞百雉之防爰度惟爾良
能果諧予願比命有司褒乃實效僉曰古諸侯勲德優
盛則就加特進以寵之我國家封植崇重則有朝請一
子以異之予嘉乃勤兼用兩者兹謂上賞爾惟欽哉可
特進仍與一子正員四品常參官餘如故
原墓志梁孝元帝特進蕭琛墓志銘曰山東流水關西
城市義府辭鋒風飛雲起遊楚宦梁桂馥蘭芳蓮花可
賦迷迭成章學𩔖五行書倅三篋已研金匱兼探玉牒
石祠既擬欒社兹同桃李成徑松柏為叢天地長久永
扇高風陳江緫特進光祿大夫徐陵墓志銘曰耕耘
書圃弋獵文場藻思綺合尺牘繡揚辭奔太史筆利干
將心緘武庫口定雌黃奉使廵採絶域遐深市朝遷貿
陵谷相侵形寄王績名宣攀附高排閶闔鬱轉雲路年
踰致仕齒及懸車夜漏方盡馳光復斜平原出宿庠序
為家隴愁宿霧松悲閒鳥地迥雲低山重樹小九原孤
月三泉送旐疇曩行役共上河梁予因病免君事遠將
痛心期之徂謝憫時代之銷亡冀鐫石於元冢留清風
於故鄉
大夫緫載
原食菜(陪臣)頒冰(理家者不敢失於臣妾大夫)立家(大夫立家)問富
(問大夫之富曰有宰食力祭器衣服不假)乘軒賜杖(以上俱見白帖)增毳衣
(詩曰毳衣如菼注毳衣天子大夫之服)羔裘(詩曰羔裘如濡注美其大夫之詞)原主
綱紀(春秋漢含孳曰少微北大夫位主綱紀也)法山陵(又曰二十七大夫法山陵也)
通人事(說苑曰大夫出入與民同衆取去與民同利通於人事也)參國體(詳下温故知新)
(注)掌論議(漢書百官公卿表曰大夫掌論議有太中大夫中大夫諫大夫皆無員多至數十人)
(武帝元狩五年初置諫大夫秩比八百石太初元年更名中大夫為光祿大夫秩比二千石太中大夫秩比千)
(石如故)掌應對(續漢書百官志曰凡大夫無員數掌顧問應對無常事唯詔命所使也)
刑不上(大夫)祿倍士(禮曰下大夫倍上士)為筋脈臣(六韜曰二十七大夫)
(者為筋脈之臣)為帝者佐(春秋漢含孳曰少微之北大夫位為帝者佐也)毗亮九
卿(漢官儀曰天子二十七大夫職在言議毗亮九卿)職參九卿(帝王世紀曰大夫者所以)
(參九卿也)一國之高(文子曰取一國之高以為二十七大夫也)四方之則(漢官)
(解詁曰光禄大夫諫議大夫揖譲羣卿四方則之)能有德音(毛萇詩傳曰建邦能命龜田能施命)
(命器能詔使命能造登高能賦師旅能誓山川能說喪紀能誄祭祀能語君子能此九者可以為有德音可以)
(為大夫也)可與國事(漢官儀曰感物造端才智深美可與國事故舉為列大夫古者諸侯卿大)
(夫交接鄰國以微言相感當揖讓之際稱詩以喻其志别賢不肖而覩盛衰者也)進賢達能
(白虎通曰大夫之為言大扶進人者也故𫝊曰進賢達能謂之大夫也)温故知新(漢官解詁)
(曰武帝以中大夫為光祿大夫於古禮為天子之大夫視列國之上卿光祿大夫太中諫議大夫皆能温故知)
(新率由舊章與參國體稽合同異皆能分眀古今辨章舊聞講論五始謹按公羊𫝊云五始者元年春王正月)
(公即位元者歲之始春者四時之始王者受命之始正者月之始公即位一國之始也)位崇羔
鴈(三命為大夫)象法山陵(白帖)常在於仁(說苑曰大夫者行猶舉繩不傷)
(於言言達於世不害於身通於關梁實於府庫如此者舉以為大夫故大夫之事常在於仁也)大夫
不可徒行(論語曰顔淵死顔路請子之車以為之椁孔子曰以吾從大夫之後不可徒行也)
大夫致仕賜之几杖(曲禮曰大夫七十而致仕若不得四謝則必賜之几杖行役以婦人適)
(方乘安車自稱曰老夫於其國則稱名越國而問焉必告之以其制)
光祿大夫一(榮祿大夫夫資德大夫夫資政大夫資善大正奉大)
(通奉大夫通議大夫)(中奉大夫附正議大夫嘉議大夫)
原杜氏通典曰秦時光祿勲屬官有中大夫漢武帝太
初元年更名光祿大夫(漢志曰夫者扶也膚也詩曰殷士膚敏祼將于京眀當以其肌)
(膚知能侍君父也)銀章青綬掌議論屬光祿勲無常事唯顧問
應對詔命所使無員後漢光祿大夫三人凡諸國嗣王
之喪則掌弔多以為拜假賵贈之使及監護喪事魏氏
以來無員轉優重不復以為使命之官其諸公告老皆
加拜此位及在朝顯職復用加之(魏文帝以楊彪為光祿大夫賜几杖衣袍)
(因朝會引見命彪著布單衣鹿皮冠杖而入待以賓客之禮)及西晉受命置左右光
祿大夫假金章紫綬而光祿大夫如故加金章紫綬並
與卿同進賢兩梁冠黑介幘五時朝服佩水蒼玉并祿
賜班位吏卒皆與特進同復以為優崇之制而諸公遜
位不復加之其以為加官者唯假章綬祿賜班位而已
不别給車服吏卒也或更拜上公或以本封食公祿其
諸卿尹中朝大官年老致仕者及内外之職如此者前
後甚衆由是或因得開府或進加金章紫綬又復以為
禮贈之官本已有卿官者不復重給其餘皆給其假銀
章青綬者位在金紫將軍下諸卿上泰始中唯太子詹事
楊珧加給事中光祿大夫加兵之制諸所供給依三品
將軍(晉宣帝子平原王幹拜光祿大夫加侍中特假金章紫綬班次三司)其餘自如舊制
終武惠孝懷三世(食俸日三斛太康二年始給春絹五十疋緜百斤惠帝元康元年始給菜)
(田六頃田騶六人置主簿功曹史門亭長門下書佐各一人)宋氏因之齊左右光祿
大夫皆據舊齒位從公開府置佐吏如公年重加親信
二十人魏晉以來無員以左右光祿大夫光祿三大夫
皆銀章青綬其重者詔加金章紫綬則謂之金紫光祿
大夫其重者既有金紫之號故謂本光祿為銀青光祿
大夫(晉時王翹之為銀青光祿大夫)樂安任遐為光祿就王晏乞一片
金晏乃啓轉為金紫是也猶屬光祿勲梁又有左右金
紫光祿大夫視吏部尚書左右光祿大夫視諸曹並養
老病陳因之自晉以後多為兼官後魏有光祿大夫金
紫銀青光祿大夫北齊皆以舊德就閒者居之與特進
同後周有左右金紫左右銀青四光祿大夫隋有光禄
大夫左右光祿大夫皆為散官不理事唐初猶有左右
之名貞觀以後唯曰光祿大夫金紫光祿銀青光禄並
為文散官(按前代光祿大夫始加金章紫綬及銀章青綬者並尊崇之皆在光祿之上後魏定令誤)
(遂因仍不改)漢官解詁曰武帝以中大夫為光祿大夫與
博士慎以儒雅之選異官通職周官所謂聮者也漢
官儀曰光祿大夫秩比二千石不言屬光禄光祿勲門
外特施行馬以旌别之百官表注曰光祿大夫古官
也銀章青綬詩云三事大夫莫不夙夜職掌言議毗亮
論道獻可替否贊揚德化增文獻通考曰宋元豐更
官制以金紫光祿大夫換吏部尚書銀青光祿大夫換
五部尚書以光祿大夫換尚書左右丞(時宰相王珪任禮部侍郎同平)
(章事上以珪久不進官因改官制乃特授銀青光祿大夫)金正二品上曰金紫光
祿大夫從二品上曰光祿大夫元正一品曰金紫光祿
大夫從一品曰光祿大夫眀正一品授特進光祿大夫
從一品授光祿大夫榮祿大夫金置正二品下曰銀
青榮祿大夫從二品下曰榮祿大夫元正一品下銀青
榮祿大夫從一品下榮祿大夫眀正一品初授特進榮
祿大夫陞授特進光祿大夫從一品初授榮祿大夫陞
授光祿大夫資德大夫資政大夫資善大夫三階皆
金置為正三品元為正二品眀因之正二品初授資善
大夫陞授資政大夫加授資德大夫正奉大夫通奉
大夫中奉大夫三階宋大觀間新置金為從三品元為
從二品眀從二品初授中奉大夫陞授通&KR2734;大夫加授
正奉大夫正議大夫通議大夫嘉議大夫原杜
氏通典曰正議大夫通議大夫皆隋置散官盖取秦大
夫掌議論之義唐並因之增續文獻通考曰宋元豐
間更官制以正議大夫換六部侍郎并作一等以通議
大夫換給事中而嘉議大夫則金所置也金為正四品
元為正三品眀正三品初授嘉議大夫陞授通議大夫
加授正議大夫
光祿大夫二
原漢書曰杜陵王仲翁出入蒼頭廬兒𫝊呼甚寵蕭望
之守門顧謂望之曰不肯碌碌反抱關乎望之曰人各
有志又元帝以少傅周堪為光祿大夫秩中二千石
領尚書事東觀漢記曰張湛字子孝為光祿大夫數
正諫威儀不如法度者湛常乘白馬光武每有異政輙
曰白馬生且復諫矣樊英别𫝊曰詔書告南陽太守
曰五官中郎將樊英委榮辭祿不降其節今以英為光
祿大夫賜歸家所在縣給糓千斛常以八月存高年致
牛一頭酒三斛魏志曰黃初四年光祿大夫楊彪詔
給吏卒門施行馬增太平御覽曰晉王藴字修仁烈
宗將納后訪於公卿對曰王藴地望可與國婚后既立
徵拜金紫光祿大夫又晉顧和字君季榮族子也二
歲失父總角便有清操弱冠知名榮雅器之康帝即位
為尚書僕射更拜銀青光祿大夫又遷左光祿大夫
唐書曰魏徵進左光祿大夫鄭國公多病辭職帝曰公
獨不見金在鑛何足貴邪善冶鍛而為器人皆寳之朕
方自比於金以卿為良匠而加礪焉卿雖疾未及衰庸
得便爾又李靖斥地自陰山北至大漠蕭瑀劾靖持
軍無律縱士大掠散失竒寳帝召讓之靖無所辨頓首
謝帝辭曰赦公之罪錄公之功乃進右光祿大夫賜絹
千疋增戶至五百既而曰向人譛短公朕今悟矣又
劉洎字思道拜尚書右丞洎健於職於是尚書復治如
魏徵時累加銀青光祿大夫又郭曖尚昇平公主主
坐事留禁中朱泚亂逼署曖官辭以居喪被疾既而與
公主奔奉天德宗嘉之釋主罪進曖光祿大夫又裴
度平淮西策勲進金紫光祿大夫弘文館大學士晉國
公宋史曰元豐官制行王珪由禮部侍郎超授銀青
光祿大夫及哲宗立進金紫光祿大夫又留正慶元
時復觀文殿大學士初劉德秀自重慶入朝未為正所
知謁正客范仲黼請為言正曰此人若留之班行朝廷
必不靜乃除大理簿德秀憾之至是為諫議大夫論正
四大罪自是彈劾無虚歲乃責授中大夫分司西京眀
年許自便復光祿大夫提舉洞霄宫俄復觀文學士金
紫光祿大夫又謝深甫字子肅慶元時參知政事内
侍王德謙建節深甫三疏力陳不可蹈大觀覆轍德謙
竟斥進金紫光祿大夫拜右丞相累乞避位寧宗曰卿
能為朕守法度惜名器不可以言去元史曰巴延平
宋又擒反者乃進金紫光祿大夫知樞密院事又李
孟請告歸葬其父母十二月入朝帝大悅慰勞甚至延
祐元年進金紫光祿大夫又李好文為翰林學士承
旨皇太子深敬禮之屢引年乞致仕至再三遂拜光祿
大夫河南行省平章事仍以一品祿終其身又尚文
為尚書右丞武宗仁宗之世屢延致訪以國事進階自
光祿大夫轉銀青光祿大夫弇山堂别集曰洪武三
年大封功臣李善長徐達皆特進光祿大夫左柱國常
茂馮勝李文忠鄧愈皆榮祿大夫右柱國又世宗初
政遣行人齎勅諭特進光祿大夫上柱國大學士劉健
曰卿年近九旬體履康泰全名盛福求之當代實鮮其
倫又勅諭光祿大夫大學士謝遷曰行將起卿於家得
聞猷告以輔朕不逮
光祿大夫三
原次丞相(漢書曰谷永字子雲為光祿大夫秩中二千石位次丞相)亞九卿(蜀志曰譙)
(周字允南遷光祿大夫秩中二千石位亞九卿)登賢俊(續漢書百官志曰光祿大夫掌賵襚祠贈)
(護喪事立嗣王存問耆老延登賢俊)給牀帳(晉紀曰光祿大夫致仕多遜位者給牀帳褥席賜錢)
(二十萬給吏卒門施行馬)長公當輿(漢書曰夏侯勝字長公為光祿大夫時昌邑王嗣立數出)
(勝當乘輿前諫曰天久陰而不雨臣下有謀上者陛下出欲何之王怒謂勝為妖言縛以屬吏也)子
横斷鞅(汝南先賢𫝊曰郭憲字子横為光祿大夫帝欲到三輔憲諫曰天下未定車駕未可廵遂行憲)
(乃當車拔佩刀以斷車鞅帝不止到弘農潁川兵起乃還上曰悔不用光祿大夫言)樊宏謙卑
(華嶠漢書曰樊宏字靡卿為光祿大夫位特進宏為人謙卑畏慎不敢苟進)魯芝清約(晉錄)
(曰光祿大夫魯芝清約儉嗇耆艾不渝上賜絹三百疋)秩二千石(漢書貢禹𫝊曰禹字少翁)
(為光祿大夫頃之上書曰賴陛下神靈拜光祿大夫秩二千石俸錢月萬二千祿賜愈多誠非草茆愚臣所當)
(蒙也伏自念終亡以仰報厚德日夜慙媿而已)官品第二(晉百官表注曰光祿大夫官品第二)
(俸月三十五斛)出則奉車(漢書曰霍光字子孟為光祿大夫出則奉車入侍左右出入禁闥二)
(十餘年小心謹慎未嘗有過甚見親信)出則驂乘(又曰金日磾為光祿大夫既親近未嘗有)
(過失上甚信愛之賞賜累千金出則驂乘入侍左右)入朝不趨(晉諸公贊曰扶風王朝晚乃敘)
(用為光祿比秩三司不開府辟士劒履上殿入朝不趨)太官致膳(晉中興書曰瑯琊顔含拜)
(右光祿大夫門施行馬賜牀帳被褥敕太官四時致膳固辭不受於時論者以王導帝之師傅名位隆重百寮)
(宜為降禮太常馮懷以問於含含曰王公雖重理無偏敬降禮之言或是諸君事宜鄙人老矣不識時務)
倪寬經學(漢書曰倪寬以侍御史見上語經學上悅之問尚書一篇擢為中大夫)房鳳
眀經(又曰王根薦房鳳眀經通達擢為光祿大夫)蔡義說詩(又曰蔡義為光祿大夫給)
(事中昭帝召見義說詩甚悦之遷御史大夫)荀邃善論(荀氏家𫝊曰邃字道眀性雅静善談)
(論遷光祿大夫)增股肱之寄(馬周攝吏部尚書進銀青光祿大夫帝嘗以飛白書賜周曰鸞)
(鳳沖霄必假羽翼股肱之寄要在忠力)公清之相(宋史曰李宗勉為左丞相兼樞密使守法)
(度抑僥偉不私親黨召用老成樂聞讜言趙汝騰嘗以宗勉為公清之相以光祿大夫觀文殿大學士致仕)
尚書存問(弇山别集曰眀嘉靖初勅諭光祿大夫戶部尚書韓文曰卿一時耆碩人望攸歸已)
(有旨起用特先遣行人齎勅存問)眞人考滿(又曰世宗時眞人陶仲文以少師一品六年考)
(滿加特進光祿大夫)原主父言世務(漢書曰主父偃上書言世務書奏上召見謂曰公皆)
(安在何相見之晚也乃遷為郎中偃數上書言事遷謁者中郎中大夫歲中四遷案漢武改為光祿大夫)
吾丘對寳鼎(又吾丘夀王傳曰夀王字子贑為光祿大夫汾陰得寶鼎武帝嘉之薦見宗廟藏於)
(甘泉宫羣臣皆上夀賀曰陛下得周鼎夀王獨曰非周鼎上聞召而問之對曰臣聞周德始乎后稷長於公劉)
(大於太王成於文武顯於周公德澤上昭天下漏泉無所不通上天報應鼎為周出故名曰周鼎今漢自高祖)
(繼周亦昭德顯行布恩施惠六合和同至於陛下恢廓祖業功德愈盛天瑞並至珍祥畢見昔秦始皇親出鼎)
(於彭城而不能得天祚有德而寳鼎自出此天之所以與漢廼漢寳非周寳也)灌嬰數力戰
(又曰灌嬰數力戰拜為中大夫案漢武光祿大夫也)汲黯數切諫(又曰汲黯召為中大夫以)
(數切諫不得久留内遷東海太守)周堪領尚書(又曰周堪為河東太守詔曰先帝賢而傅)
(朕出而試之三老官屬詠頌其美每使者過郡靡人不稱令徵堪為光祿大夫秩中二千石領尚書事)
鄧晨監諸將(後漢書鄧晨𫝊曰晨字偉卿光武嘗與兄伯升及晨俱之宛與穰人蔡少公等讌語)
(少公頗學圖讖言劉秀當為天子或曰是國師公劉秀乎光武戲曰何用知非僕邪坐者皆大笑晨心獨喜建)
(武三年徵晨還京師數讌見說故舊平生為歡晨從容謂帝曰僕竟辨之帝大笑從幸章陵拜光祿大夫使持)
(節監執金吾賈復等擊平邵陵新息賊)常惠勤勞拜(漢書常惠𫝊曰惠少時家貧自奮應)
(募隨栘中監蘇武使匈奴并見拘留十餘年昭帝時乃還漢嘉其勤勞拜為光祿大夫)谷永才
能徵(漢書曰谷永待詔公車為上第永既隂為大將軍王鳳所說能實最高由是擢為光祿大夫永奏書)
(謝鳳曰永斗筲之才質薄學朽無一日之雅左右之介將軍說其狂言擢之皂衣之吏厠之諍臣之末)
增以侍郎進階(宋史曰孫固字和父元祐時為門下侍郎以年高數乞骸骨太皇太后曰卿先)
(帝東宫時舊臣今帝新聽政勉留輔導或體中未安取文書於家治之可也固感激強起視事累官光祿大夫)
加銀青留相(金史曰張萬公字良輔幼聰悟善讀書父夢至一室牓曰張萬相公讀書堂已)
(而萬公生因以名焉章宗時為相屢上章以病告加銀青光祿大夫)呼光祿不名(元史曰許)
(國禎字進之世祖在潛邸以醫徵至國禎納諫從征雲南機密皆得參預朝夕未嘗離左右或在告帝輙不悅)
(世祖即位錄前勞遷禮部尚書上疏言慎財賦禁服色設諫官建學校等事多施行凡所薦則皆知名士帝與)
(近臣言及勲舊大臣因謂國禎曰朕昔出征同履艱難者惟卿數人在爾遂拜集賢大學士進階光祿大夫每)
(進見帝呼為許光祿而不名由是内外諸王大臣皆以光祿呼之)賜上尊命餞(又曰程鉅)
(夫皇慶間為翰林學士承旨後以病乞骸骨不允命近臣撫視且勞之曰卿世祖舊臣惟忠惟貞其勉加餐粥)
(少留以副朕心鉅夫請益堅特授光祿大夫賜上尊命廷臣以次餞於齊化門外給驛南歸)原鼂
錯高第乃遷(漢書曰鼂錯對策當時有百餘人惟錯為高第乃遷中大夫謹按漢武改中大夫為)
(光祿大夫)陳宫文武擢拜(會稽典錄曰上見天下郡郎制曰文左武右陳宫乃正中立上)
(問此何郡郎對曰有文有武未知所如又問何施答曰文為顔氏春秋武為孫吳兵法上擢拜大夫)武
陔朝論歸美(晉諸公贊曰武陔遷為右光祿開府公以身率職朝論歸美)賀循儒
者為榮(晉中興書曰賀循字彦先拜左光祿大夫開府儀同三司帝親臨軒遣使持節加左右循病雖)
(口不能言而指麾左右推去章服車駕親幸執手流淚太子親臨者三焉往還皆拜儒者以為榮)增
常衮散官無封(唐書曰常衮為相散官纔朝議而無封爵郭子儀言於帝遂加銀青光祿大夫)
趙葵宣力特授(宋史曰趙葵平李全帝曰卿父子兄弟宣力甚多卿在行陣又能率先士)
(卒捐身報國尤儒臣所難特授光祿大夫右丞相兼樞密使四上表力辭言宰相須用讀書人)原王
延世河決塞隄(漢書溝洫志曰成帝初河決河隄使者王延世三十六日河隄成上曰東郡河)
(決流漂二州校尉延世隄防三旬立塞其以五年為河平元年卒治河者為著外繇六月惟延世長於計策功)
(費約省用力日寡朕甚嘉之其以延世為光祿大夫秩中二千石賜爵關内侯黃金百斤)徐自為
五原築障(漢書匈奴𫝊曰太初三年句黎胡單于立漢使光祿徐自為出五原塞千餘里築城障列)
(亭至盧朐按師古曰盧朐山名也胊音劬)言楚詞武帝甚悅(又朱買臣𫝊曰嚴助貴幸)
(薦買臣召見說春秋言楚詞帝甚悅之拜為中大夫)舉賢良武帝嘉之(又董仲舒𫝊曰)
(武帝即位舉賢良文學之士前後百數而仲舒以賢良對策焉制曰朕欲聞大道之要至論之極今子大夫裒)
(然為舉首朕甚嘉之)論辨便宜大臣數屈(又嚴助𫝊曰舉賢良對策百餘人武帝善)
(助對由是獨擢助為中大夫因言國家便宜令助與大臣辨論中外相應以義理之文大臣數詘帝尤親幸焉)
時訪大議據經以對(蜀志曰譙周遷光祿大夫周雖不與政事以儒行見禮時訪大)
(議輙據經以對而後生好事者亦咨問所疑焉)荀勗以左光祿開府(王隱晉書曰荀)
(勗字公曾為光祿大夫儀同三司開府辟召時諸州郡大水兖土尤甚勖陳宜立都水使者其後門下啓通事)
(令史伊羨趙咸為舍人對掌文法詔以問勗勗曰增置文法之職適恐更耗擾蠧國臣竊謂不可)劉
寔以右光祿開府(又曰劉寔字子真加侍中特進右光祿大夫開府儀同三司領冀州都督)
增敭歴省臺五十餘年(元史曰趙世延為御史丞劾奏權臣特們德爾詔奪其官)
(及仁宗崩特們德爾復相銳意報復屬其黨誘世延弟誣告世延罪逯至繫刑曹再歲其弟自以所訴涉虚亡)
(去乃得釋泰定元年復為御史中丞有旨趙世延頃為權姦所誣中書宜徧移天下昭雪其非辜仍加翰林承)
(旨進階光祿大夫世延歴事九朝敭歴省臺五十餘年)雄文大冊皆出其手(又曰)
(歐陽玄歴事累朝且修三史超授翰林學士進階光祿大夫凡宗廟朝廷雄文大冊播告萬方制誥皆出其手)
原常林告老為光祿大夫(魏志曰常林時論以林節操清峻欲致之公輔而林)
(遂稱疾篤拜光祿大夫)卞壼乞解拜光祿大夫(晉書曰卞壼廉潔儉素居甚貧)
(約息當婚詔特賜錢五十萬固辭不受後患面創累乞解職拜光祿大夫加散騎常侍)
光祿大夫四
原表梁丘遲為柳僕射讓光祿表曰竊聞敬孫以規獻
為職彝品常貴飛翠鳴玉升降禁眀臣以痁疾豈伊或
忝匪稱其服終朝三禠近取諸身皎日非喻臣之庸薄
久塵物論假以克壯報效無階而嬰離沉痼日月滋甚
聖朝留簮履之舊愍降帷蓋之餘矜榮不徒行事存寵
渥
原誄魏曹植光祿大夫荀侯誄曰如冰之清如玉之潔
法而不威和而不䙝百寮士庶欷歔霑纓機女投杼農
夫輟耕輪結轍而不轉馬悲鳴而倚衡
太中大夫一(中大夫夫亞中大夫夫中散大夫夫中議大中憲大中順大)
(朝朝議大夫奉朝請大夫奉朝散大夫奉直大夫列大夫政大夫議大夫)
(奉訓大夫附)
原杜氏通典曰太中大夫秦官亦掌議論漢因之(哀帝初立)
(御史大夫王嘉奏曰蘇令發起為盜欲遣大夫為使時見大夫無可使者召盩厔令尹逢拜為諫議大夫遣之)
(今諸大夫有材者甚少宜預養也)後漢置二十人(隗囂廣置職位以自高鄭興止之曰夫太)
(中大夫使持節官皆王者之器非人臣所當置也為胡廣云諫議光祿太中中散大夫此四等於古禮皆天)
(子之下大夫列國之上卿)魏以來無員晉視中丞吏部絳朝服進賢
一梁冠介幘太始末詔除王覽為太中大夫祿賜與卿
同梁北齊皆有唐亦有之增宋元豐官制行以太中
大夫換諫議大夫神宗以寄祿官等給減少遂以太中
大夫為宰相官故蔡確時右諫議大夫參知政事先換
太中大夫及拜相則依前太中大夫守尚書右僕射兼
中書侍郎遂為定制其後又以太中大夫以上為侍從
官(元豐中自太中大夫至金紫止六階昔之五部尚書今為一官六部侍郎為一官是十一官并為兩官矣)
(左右丞左右諫議亦并四官為兩官其後增置通奉正奉宣奉三階自太中大夫以上惟宰執侍從乃得遷)
金為從四品元眀為從三品中大夫秦官漢武改為
光祿大夫自後無聞北齊有之唐又置之(龍朔二年七月制諸王嫡)
(子封郡王者出身從四品下叙)宋元豐更官制以中大夫換祕書監
而殿中監本一等其時偶闕任殿中監者故只著祕書
監神宗以太中大夫為宰相官故初除執政只授中大
夫是時拜翰林學士蒲宗孟王安禮為左右丞兩人寄
祿官皆未至大夫只除中大夫守之金元眀品同上
亞中大夫元置金增置少中大夫元延祐改亞中大夫
金從四品上曰太中大夫中曰中大夫下曰少中大夫
元從三品上曰太中大夫中曰中大夫下曰亞中大夫
眀從三品初授亞中大夫陞授中大夫加授太中大夫
原中散大夫王莽所置後漢因之後置三十人(漢官曰光武中)
(興置)魏晉無員齊梁視黃門侍郎品服冠幘與太中同陳
亦有之唐又置之增宋更官制惟光祿大夫及中散
朝議二大夫分左右金元以後無中議大夫中憲大
夫中順大夫金增置正五品上曰中議大夫中曰中憲
大夫下曰中順大夫元為正四品眀正四品初授中順
大夫陞授中憲大夫加授中議大夫原朝議大夫隋
置散官以取漢諸大夫得上奉朝議為名唐因之增
宋元豐更官制自朝議至中大夫凡三階金元無眀有
原朝請大夫隋置散官取漢將軍公卿年高德重者
以列侯就第特進奉朝請之義唐因之(龍朔制諸王衆子封郡公者出)
(身從五品上叙)增宋金元俱有眀為從四品原朝散大夫
隋置散官唐因之自正議以下今并為文散官增又
續文獻通考曰宋金元俱有眀無朝列大夫金置舊
曰奉德大夫天德二年改朝列金從五品上曰朝請大
夫中曰朝散大夫下曰朝列大夫元因之為從四品眀
從四品初授朝列大夫陞授朝散大夫加授朝請大夫
奉政大夫奉議大夫金增置元改奉政為朝政眀如
金制金正六品上曰奉政大夫下曰奉議大夫元正五
品上曰朝政大夫下曰奉議大夫眀正五品初授奉議
大夫陞授奉政大夫奉直大夫奉訓大夫金增置元
眀俱因之金從六品上曰奉直大夫下曰奉訓大夫元
為從五品眀從五品初授奉訓大夫陞授奉直大夫
太中大夫二
原數存問(東觀漢記曰張湛為太中大夫病居東門候舍人號東門君帝數存問)數引
見(又曰張純字伯仁為太中大夫在朝累世眀習故事建武初舊典多闕每有疑議輒以訪純一日或數四)
(引見)賜牀帷(臧榮緒晉書曰爰郡字文伯老乞骸骨詔聽如所上拜太中大夫賜錢三十萬牀帷)
(薦褥祿賜與卿同)給安車(傅子曰魏眀帝以管寧為太中大夫賜朝服一具衣一襲被一領給)
(安穏犢車一乘)增示優異(合璧事𩔖曰中大夫班品甚崇祿餼亦厚著為定員有闕則補惟左)
(右近侍得以歲月躐次而至所以示優異也)進一階(唐書曰李朝隠為侍御史執罷斜封官千)
(四百員遷長安令宦官閭興有所干請曳去之睿宗嘉歎後御承天門對百官及朝集使褒諭其能進太中大夫)
(一階)原橋元謙儉(張璠漢記曰橋元字公祖謙儉下士不以王爵秩親拜太中大夫及卒家)
(無餘業當時稱為名臣)韓暨高潔(魏志韓暨傳眀帝景初二年詔曰太中大夫韓暨澡身浴)
(德志節高潔年踰八十守道彌固可謂純篤老而益劭者也)增獨行君子(魏志曰管寧字)
(幼安北海朱虚人年十六喪父中表愍其孤貧咸共贈賻悉辭不受長八尺美鬚眉與平原華歆同郡邴原相)
(友黃初四年詔公卿舉獨行君子司徒華歆薦之文帝以為太中大夫固辭不受)一體忠臣
(唐書曰劉褘之為中書侍郎時司門員外郎房先敏坐累貶衛州司馬訴於相府内史騫味道謂曰太后旨褘)
(之曰乃上從有司所奏耳后聞以味道歸非於上貶青州刺史加褘之太中大夫因曰君為元首臣為股肱以)
(手足疾移於腹背尚為一體乎褘之引咎於己忠臣也)原最為高大(韋昭辨釋名曰太中)
(大夫在中最為高大也)增書生知兵(宋史曰理宗時王居安以敷文閣待制知福州升龍)
(圖閣直學士轉太中大夫將行鹽宼起寧化居安以書諭汀守曰土瘠民貧業扵鹽可盡禁邪且彼既執三首)
(惡以自贖他可勿治部使者遣軍將提兵往軍潰事聞命居安留招捕賊即引退居安以書生於兵事不學而)
(知)原文帝悅賈誼(漢書曰賈誼年二十餘最為少每詔令議下諸老先生未能言誼盡)
(為之對人人各如其意所出文帝悅之超遷至太中大夫)朝廷訪鄭興(續漢書曰鄭興為太)
(中大夫數上便宜多見用朝廷每有大議輒訪焉)增諸儒相論議(東漢書曰魯丕字叔)
(陵遷中散大夫時賈逵薦丕道藝深眀和帝朝會召見諸儒相難數事帝善丕說)解襜襦衣
之(又曰來歙字君叔南陽新野人有大志慷慨治春秋左氏東詣洛陽見上喜曰君叔獨勞苦即解襜襦衣)
(歙拜太中大夫)原田豫食卿祿(魏書曰田豫為衛尉乞遜位未聽嘗曰年過七十而以居)
(位譬猶鐘鳴漏盡而夜行不休是罪人也遂固稱疾篤因拜太中大夫食卿祿焉)袁奥從卿
例(晉錄曰太中大夫新蔡男袁奥志高表行所宜優異可從九卿崇重之例别給吏四人)增詔
肩輿以朝(唐書曰韋思謙垂拱初同鳳閣鸞臺三品轉納言辭疾不許詔肩輿以朝聽子孫侍以太)
(中大夫致仕)事經韓大夫(宋史曰太中大夫韓璹字君玉先出使吏事絶人閱案牘終身)
(不忘澶州民懷思之他日郡守欲有所為民必曰此事已經韓大夫矣以故輒止)十轉至太
中(元史曰宋本字誠夫元統間為集賢院直學士兼國子祭酒兼經筵官本階官自承務郎十轉至太中大)
(夫)布衣叨三品(又汪澤民字叔志至正三年朝廷修遼金宋史召澤民赴闕除國子司業)
(與修史書成遷集賢直學士階太中大夫即移書告老大學士華善欲留之澤民曰以布衣叨榮三品志願足)
(矣遂致仕歸)門亦施行馬(太平御覽曰光祿大夫門施行馬泰始中華表為太中大夫祿)
(賜與卿同門亦施行馬)原說詩高祖之前(漢書曰陸賈拜太中大夫賈時時前稱說)
(詩書高祖罵之曰乃公居馬上得之安事詩書賈曰居馬上得之寧可馬上治之乎)侍講華光
之内(後漢書曰劉寬字文饒典歴三郡温仁多恕靈帝初徵拜太中大夫侍講華光殿)曼倩
敖弄公卿(漢書曰東方朔字曼倩為太中大夫給事中觀察顔色直言切諫上常用之自公卿在位)
(朔皆敖弄無所為屈)文舉愛才樂酒(張璠漢記曰孔融字文舉拜太中大夫雖居家失勢)
(賓客日滿其門愛才樂酒嘗歎曰坐上客常滿尊中酒不空吾無憂矣)魯丕道藝深眀
(詳諸儒相論議注)嵇康風姿清秀(晉書曰嵇康字叔夜風姿清秀高爽任真與魏宗室)
(婚拜中散大夫)朝賀待以師禮(謝承後漢書曰陳囂字子公拜太中大夫年七十每朝賀)
(帝待以師𫝊之禮)致仕秩與卿同(見門亦施行馬注)定官名興禮
樂(漢書曰賈誼遷太中大夫奏為漢興三十餘年天下和洽宜改正朔易服色立制度定官名興禮樂乃草)
(具其儀法)增蠲逋負還流人(宋史曰韓忠彦拜尚書左僕射兼門下侍郎上用其言數)
(下詔蠲天下逋負盡還流人而曾布為右相惡其忠直敢言多不協言事者助布排忠彦以欽聖欲復廢后為)
(忠彦罪降為太中大夫)原使南越尉佗稱臣(漢書曰陸賈使南越賜尉佗印為南)
(越王卒令佗稱臣奉漢約歸報命高帝大悅拜賈為太中大夫)會東郡盜賊請降(續漢)
(書曰耿純字伯山以威信著於衛地遣使拜太中大夫使與大兵會東郡聞純入界盜賊九千餘人皆詣純請)
(降大兵不戰而還)行風俗多所舉稱(漢書曰蓋寬饒為太中大夫使行風俗多所舉)
(稱貶黜奉使稱意)在朝廷數上便宜(續漢書曰梁統字仲寧拜太中大夫在朝廷數)
(陳便宜以為當今法令既輕下姦不勝宜重刑罰以遵行舊典)召見宣室對得失(漢書)
(曰王嘉字公仲為長陵尉鴻嘉中舉敦朴能直言召見宣室對政事得失遷太中大夫)徵詣眀
堂問治亂(又曰武帝初臧綰請立眀堂以朝諸侯不能就其事乃言師申公於是上使使束帛加璧)
(以安車蒲輪迎申公問治亂之事對曰為治者不在多言顧力行何如耳是時上方好文辭見申公對默然然)
(已招致即以為太中大夫)
諫議大夫一
原杜氏通典曰諫議大夫秦置諫議大夫掌議論無常
員多至數十人屬郎中令至漢武帝元狩五年始更置
之後漢增諫大夫為諫議大夫(後漢書曰來歙父仲哀帝時為諫議大夫誤矣)
亦無常員二漢並屬光祿勲(韋彪字孟達上疏曰諫議之職應用公直之士通才)
(譽正有補益於朝者今或從徵試輩為之不宜也自後無聞矣)後魏亦曰諫議大夫北
齊有七人屬集書省後周地官府有保氏下大夫規諫
於天子盖此其任也隋亦曰諫議大夫置七人屬門下
省煬帝廢之唐武德五年復置屬門下(王珪為諫議大夫嘗有諫論太)
(宗稱善遂詔每宰相入内平章大計必使諫官隨入與聞政事貞觀十七年太宗問諫議大夫禇遂良曰舜)
(造漆器禹彫其俎當時諫者十有餘人食器之間苦諫何也對曰彫琢害農事纂組傷女工首創奢淫危亾之)
(漸漆器不已必金為之金器不已必玉為之所以爭臣必諫其漸及其滿盈無所復諫上然之)龍朔二
年改諫議大夫為正諫大夫(武后臨朝垂拱二年特置匭四區共為一室列於朝)
(堂令正諫大夫補闕拾遺等一人充使知匭事每日有所投書至暮即進天寳九載改匭為獻納至德元年復)
(改為匭)後又置諫議大夫屬中書(延載元年山人武什方拜正諫議大夫平章事)
開元以來廢正諫大夫復以諫議大夫屬門下凡四人
掌侍從規諫(至德元年九月制諫議大夫論事自今以後不須令宰相先知乾元二年四月兩省)
(諫官十日一上封事直論得失無假文言冀成殿最用存沮勸大歷七年二月其四員外内供奉不得過正員)
(數貞元四年五月分為左右各四員其右諫議隸中書省)初學記曰百官志諫議
大夫秦官也漢初不置至武帝始因秦置之無常員皆
名儒宿德為之隸光祿勲(漢武改郎中令為光祿勲)光武增議字為
諫議大夫置三十人屬光祿勲魏依漢氏而晉宋齊並
不置五代史百官志云梁陳亦置北齊依後魏集書省
置諫議大夫七人隋門下省置七人唐因之減置四人
增宋史曰宋門下省置左諫議大夫左司諫左正言
各一人同掌規諫諷諭凡朝政闕失大臣至百官任非
其人三省至百司事有違失皆得諫正國初雖置諫院
知院官凡六人以司諫正言充職而他官領者謂之知
諫院正言司諫亦有領他職而不預諫諍者事文𩔖
聚曰元豐正名左右諫議大夫為諫垣之長專言責焉
左隸門下省右隸中書省靖康元年詔臺諫天子耳目
之官宰執不當薦舉當出親擢立為定制建炎三年詔
諫議大夫不隸兩省别置局於後省之側許與兩省官
相見議事以登聞鼔院隸焉紹興二年詔中書門下後
省諫院官吏並依舊赴三省内原置局處使職續文
獻通考曰金諫院無所屬設左右諫議大夫皆正四品
元諫院掌規諫遺闕左右各立諫議大夫眀諫議屬臺
省不設此官
諫議大夫二
原方正忠謇(漢書曰孔光字子夏經學尤眀匡衡舉孔光方正為諫議大夫謝承後漢書)
(曰虞承字叔眀拜諫議大夫雅性忠謇在朝堂犯顔諫爭終不曲撓散俸祿賑給諸生言德無比)清
慎諒直(司馬彪續漢書曰周舉字宣光梁商表為從事中郎商疾甚帝問遺言對曰臣從事中郎)
(周舉清慎高亮可諫議大夫數謝承後漢書曰傅翻字君成轉諫議大夫天性諒直陳讜言武帝常嘉之)
獻頌眀經(王褒獻聖主得賢臣頌拜諫議大夫下韋元成事詳後謙遜接人注)
增置印請紙(唐大歴十二年諫議大夫薛之輿奏諫官所上封章皆機密每進一封須門下)
(中書兩省印署文牒則有奏人且先知請别賜諫院印以免漏泄至太和九年始置諫院印白居易與元稹)
(書曰僕為諫官月請諫紙詩曰月慙諫紙二百張)劇飲壊麻(唐書曰陽城為諫議大夫)
(未肯言韓愈作爭臣論譏切之城不屑方與二弟延賓客日夜劇飲客欲諫止者城揣知其情強飲客客辭即)
(自飲滿醉仆席上不能聽客語居位八年人不能窺其際及裴延齡誣逐陸贄張滂李充等帝怒甚無敢言城)
(曰吾諫官不可令天子殺無罪大臣乃約拾遺王仲舒守延英閣上疏極論延齡罪申直贄等累日不止聞者)
(寒懼城愈勵帝大怒召宰相抵城罪順宗方為皇太子為開救得免帝欲相延齡城顯語曰延齡為相吾當)
(取白麻壊之哭於廷帝不相延齡城之力也)原論得失陳讜言(漢書曰王吉字)
(子陽為諫議大夫是時宫室車服甚盛外戚貴寵吉上疏論得失下詳諒直注)乘高車
止靈臺(東觀漢記曰郭丹字少卿從師長安買符入函谷關慨然歎曰丹不乘使者車不出此關既至)
(京師嘗為都講更始二年為諫議大夫持節歸南陽自去家十三年果乘高車出關三輔決錄曰第五頡字)
(子陵為諫議大夫洛陽無主人鄉里無田宅寄止靈臺中或十日不炊)增改祕書仍
直舍(唐書曰張薦貞元時擢諫議大夫兼史館修撰方裴延齡用事中傷俊良薦將疏其惡延齡知之言)
(於帝曰諫議論朝政得失史官書人君善惡不可兼乃改薦祕書少監宋史曰元祐元年王巖叟言近旨兩)
(省諫官出入各異戶勿與給事中中書舍人通實欲限隔諫官不使在政事之地恐知本末數論列爾尋詔諫)
(官直舍仍舊)奉朝請聞奏事(宋史曰慶歷三年田況言諫爭之臣不得日奉朝請)
(臣在諫院每聞一事皆諸處采問比及論列或至後時今若令諫官日奉朝請則可以日聞朝廷之事矣詔每)
(日赴内朝避金史曰高汝礪為諫議大夫時遇奏事臺臣亦令迴汝礪上言國家置諫議以備侍從盖欲周)
(知時政以參得失今與諸侍衛之臣旅進旅退殿廷論事初不得聞乞自今以往有司奏事諫官得以與聞從)
(之)原天子納善好事從遊(漢書曰貢禹字少翁元帝徵禹為諫議大夫數)
(虚己問以政事時年榖不登禹奏言宫室制度從儉省天子納其善言又曰揚雄字子雲以耆老久次轉為)
(諫議大夫以疾免復召為諫議大夫家素貧嗜酒人希至其門時有好事者載肴酒以從游學)持節
南陽作賦東觀(上詳乘高車注逵常璩華陽國志曰李尤字伯仁賈薦尤有揚雄之才)
(眀帝召入作東觀辟雍德陽諸觀賦銘遂拜諫議大夫)召入作賦從幸為歌
(上詳作賦東觀注宫漢書曰王褒字子淵為諫議大夫褒從獵所幸之觀為歌頌論者以為淫靡不急)
謙遜接人質樸守正(漢書曰韋元成字少翁以父任為郎常侍騎少好學修父業尤)
(謙遜下士出遇知識步行輒下從者與載送之以為常其接人貧賤者益加敬由是名譽日廣以眀經擢為諫)
(議大夫朴又曰夏侯勝字長公為諫議大夫給事中勝為人質守正簡易亡威儀見時誤謂上為君相字於)
(上前亦以是親信)增可兼起居與言得失(唐書曰李讓夷字達心開成初)
(起居舍人李褒免文宗謂李石曰褚遂良以諫議大夫兼起居郎今諫議誰歟可言其人石以馮定孫簡蕭倣)
(李讓夷對帝曰讓夷可也議又曰宋璟神龍初為吏部侍郎中宗嘉其直令兼諫大夫内供奉仗下與言得)
(失)苟指朕過(又曰德宗唐安公主道薨帝悼之甚詔厚其葬時姜公輔以諫議大夫同中書)
(門下平章事諫曰即賊平主必歸葬今行道宜從儉以濟軍興帝怒謂陸䞇曰唐安之葬令累甓為浮圖費甚)
(寡約不容宰相關預苟欲指朕過耳贄曰公輔官諫議職宰相獻替固其分也)原朝夕論思
出入討議耳目之官獻納之地(白帖)何武賢良
徵孔光經學舉(漢書曰何武字君公王音舉武賢良方正徵對策拜諫議大夫下詳方)
(正注)增賜食廳編次垂拱殿伏奏(宋史曰陳彭年真宗時為右諫議大)
(夫兼祕書監詔就賜食廳編次太宗御集輔又曰孔道輔眀道二年為右諫議大夫會郭皇后廢率諫官孫)
(祖德等十人詣垂拱殿伏奏)
諫議大夫三
增得體(宋史曰田錫字表聖太平興國間釋褐居諫官即上疏極言時政眞宗時上御覽三十卷御屏)
(風五卷上對宰相稱錫得爭臣之體即日擢右諫議大夫)知體(金史曰高汝礪字巖夫章宗時為左)
(司即中一日奏事紫宸殿時侍臣皆迴避上所御凉扇偶墮案下汝礪以非職不取以進奏事畢上謂宰相曰)
(高汝礪不進扇可謂知體矣未幾擢為左諫議大夫)出為郡(漢出諫官為郡守蕭望之為平原太)
(守上疏曰陛下憂人出諫官為郡甚大惠也所謂憂末而棄本朝無正人則不知過國無達士則不聞善)
問廷爭(唐書曰劉栖楚為右拾遺敬宗立視朝常晏數游畋失德栖楚極諫遂頟叩龍墀血被面帝動)
(容揚𬒮使去栖楚曰不聽臣言臣請死於此有詔慰諭後諫官對延英帝問向廷爭者在邪以諫議大夫召之)
旌直臣(宋史曰竇偁字日章太宗尹京時為判官時賈琰為推官偁不樂其為人太宗嘗宴諸王)
(偁琰與會琰言矯誕偁叱之曰巧言令色心獨不媿乎上愕然因罷會出偁為彰義節度判官太平興國六年)
(遷左諫議大夫進參知政事上謂偁曰汝何能臻此偁曰陛下不忘舊臣太宗曰非也卿能以公正責賈琰朕)
(旌直臣爾)原安集關西(華嶠後漢書曰鄭興更始立拜為諫議大夫使安集關西)稱
行天下(後漢書曰江革少孤奉母避亂採拾以為養母殁赴聘官諫議大夫既而謝病歸元和中天子)
(思革至行詔長吏歲時存問致羊酒以終厥身如有不幸祠以中牢巨孝之稱行於天下)增見卿
延英(唐書曰鄭覃為諫議大夫穆宗不䘏政事數荒昵覃與崔郾等廷對極諫帝不懌顧宰相蕭俛曰是)
(皆何人俛曰諫官也帝意解乃詔覃曰閣中殊不欵款後有為我言當見卿延英也)屈居諫議
(又曰柳公權為學士與周墀同對論事不阿墀為懦恐公權益不奪帝徐曰卿有爭臣風可屈居諫議大夫)
更日供奉(又曰戴胄拜諫議大夫與魏徵更日入供奉)軒軒甚得(又曰孔戣)
(字君嚴累擢諫議大夫條上四事中人劉希光受賄二十萬緡抵死吐突承璀坐厚善逐為淮南監軍太子舍)
(人李涉知帝意投匭上言承璀有功不可棄戣得副章不肯受面質讓之涉更因左右以聞戣劾奏涉結近倖)
(營㒺上聽詔斥涉峽州司馬宦寵側目人為危之戣獨自以適所志軒軒甚得)以高節擢(又曰)
(高元裕字景圭為右補闕敬宗視朝不時稍稍决事禁中宦豎恣放大臣不得進見元裕諫曰今西頭勢乃重)
(南衙樞密之權過宰相帝頗悟換侍御史士皆相賀李宗閔高其節擢諫議大夫)不辱吾筆
(宋史曰程琳字天球以右諫議大夫兼御史中丞宰相張知白大器之當除命喜曰不辱吾筆矣)以
戒貪進(又曰王旦執政凡所薦人皆人未嘗知諫議大夫張師德兩詣旦不得見意為人所毁以告向)
(敏中為從容眀之及議知制誥旦曰可惜張師德敏中問之旦曰累於上前言師德名家子有士行不意兩及)
(吾門狀元及第榮進素定但當静以待之耳若復奔競使無階而入者當何如也敏中啟以師德之意旦曰旦)
(處安得有人敢輕毁人但師德後進待我薄耳敏中固稱有闕望公弗遺旦曰第緩之使師德知聊以戒貪進)
(激薄俗也)諫議尚左(又曰吕端以右諫議大夫拜參知政事歲餘左諫議大夫宼準亦拜參知)
(政事端請居準下太宗即以端為左諫議大夫立準上)故事入直(金史曰楊伯仁世宗時為)
(諫議大夫金故事諫官詞臣入直禁中上閔其勞免其入直)愚而不正(又曰世宗時張汝霖)
(為御史大夫將陵主簿高德温大收稅戶米逮獄汝霖具二法上時德温有女在宫掖世宗責其顧徇汝霖跪)
(謝上顧左諫議大夫楊伯仁曰臺官不正如何伯仁對曰罪疑惟輕故具二法上請在陛下裁斷耳且人材難)
(得與其材智而邪不若用愚而正者上作色曰卿等皆愚而不正者也)是益兩參政(宋史)
(曰王安石在臺閣侍從時每為人言唐太宗令諫官隨宰相入閣最切於治道後世所當遵行也及入司政事)
(而孫莘老李公擇在諫職熟聞荆公此論遂列奏請舉行荆公乃曰是又益兩參知政事矣不許)惟
喜諫議得君(後魏書曰張普惠為諫議大夫任城王澄謂普惠曰不喜君得諫議惟喜諫議得君)
原眀洛水必不入(楚國先賢𫝊曰陳宣字子興拜諫議大夫建武十年洛水溢出城門)
(校欲築塞之宣曰昔周公卜洛以安宗廟為萬世基水未嘗入城門今數為災異人主之過不可解塞之無益)
(昔王尊尚修巳以禳災異況朝廷乎固知水必不入言絶而水退也)諫幻人不宜設(謝承)
(後漢書曰陳禪字紀山拜諫議大夫永寧元年西南夷撣國王獻樂及幻人熊吐火自支解易牛馬頭眀年元)
(會作之於庭安帝嘗與羣臣共觀大竒之禪獨離席舉手諫曰昔齊魯為夾谷之會齊作侏儒之樂仲尼誅之)
(帝王之庭不宜設此尚書陳忠劾奏禪廷訕朝政請下禪獄詔勿收左轉為元菟候城障尉也)增未
嘗不循序而進(宋史曰徐俯字師川為司門郎建炎初致仕鄭湛胡直儒汪藻等薦於高宗遂)
(以為諫議大夫中書舍人程俱言俯以前任省郎遽除諫議自元豐更制以来所未有考之古今非陽城种放)
(未嘗不循序而進願姑以所應者命之不報)展盡底藴凡二百餘奏(唐書曰魏)
(徵事太宗日益親或引至卧内訪天下事徵亦自以不世遇乃展盡底藴無所隠凡二百餘奏無不剴切當帝)
(心者由是拜尚書右丞兼諫議大夫)居職七日上事六十章(宋史曰張舜民字芸)
(叟徽宗立擢右諫議大夫居職方七日上事已六十章)
諫議大夫四
增詩唐杜甫贈鄭諫議詩曰諫官非不達詩義早知名
破的由來事先鋒孰敢爭思飄雲物外律中鬼神驚毫
髮無遺恨波瀾獨老成武元衡送張諫議赴闕詩曰
詔書前日下丹霄頭戴儒冠脫皂貂笛怨柳營煙漠漠
雲愁江館雨瀟瀟鵷鴻得路爭先翥松桂凌霜貴後彫
歸去朝端如有問玉門關外老班超王建寄韋諫議
詩曰百年看是暫時間頭白求官亦未閑獨有龍門韋
諫議三徵不起戀青山宋王安石送鄆州知府宋諫
議詩曰盛世千齡合宗工四海瞻天心初籲俊雲翼首
離潜德望完圭角儀刑壯陛廉徐鳴蒼玉珮盡校碧牙
籤綸掖清光注鑾坡茂渥霑文眀誠得主政瘼尚煩砭
右府參機務東塗贊景炎廟謨資石畫兵略倚珠鈐坐
鎮均勞逸齋居養智恬謳謠喧井邑惠化洽蒼黔進律
朝章舊疏恩物議僉通班三殿邃徙部十城兼首路龍
旗盛提封虎節嚴頒春回紺幰問俗卷彤襜舟楫商巖
命熊羆渭水占治裝行入覲金鼎重調鹽
原箴後漢崔寔諫議大夫箴曰於昭上帝迪茲既哲匪
於水鑒惟人是察處有誦訓出有旅賁木鐸之求爰納
遒人各有攸訊政以不紛昔在大禹拜承昌言癸辛暴
戾虐及於天逮於周厲慢德不蠲煦煦胥讒人謗乃作
不顧厥愆是討是格庶𩔖不堪流之彘宅防人之口譬
諸防川豈不速止潰乃潺湲潺湲尚塞言擁為賊默默
之患用顚厥國諫臣司議敢告執翼
增論唐韓愈爭臣論曰或問諫議大夫陽城於愈可以
為有道之士乎哉學廣而問多不求聞於人也行古人
之道居於晉之鄙大臣聞而薦之天子以為諫議大夫
人皆以為華陽子不色喜居於位五年矣視其德如在
野彼豈以富貴移易其心哉愈應之曰是易所謂恒其
德貞而夫子凶者也陽子在位不為不久矣聞天下之
得失不為不熟矣天子待之不為不加矣而未嘗一言
及於政視政之得失若越人視秦人之肥瘠忽焉不加
喜戚於其心問其官則曰諫議也問其祿則下大夫之
職也問其政則曰我不知也有道之士固如是乎哉
通議郎(朝議郎儒林郎)(承議郎承務郎)(承德郎宣德郎)(承直郎通直郎)
(朝請郎給事郎)(朝散郎徵事郎)(文林郎承奉郎)(承事郎從仕郎)(宣義郎修職郎)
(廸功郎將仕郎)(修職佐郎登仕佐郎)(廸功佐郎附登仕郎將仕佐郎議郎)
(童子郎士)
原杜氏通典曰通議郎隋置散官(隋文帝於吏部别置通議朝議朝請朝散)
(給事承奉儒林文林等八郎武騎屯騎驍騎遊騎飛騎旅騎雲騎羽騎八尉其品則正六品以下從九品以上)
(上皆為郎下皆為尉散官番直常出入使監校至煬帝皆罷)唐改通議為奉議郎(顯慶)
(制縣公出身正六品上叙)增宋有金元眀無原朝議郎承議郎
並隋置散官唐因之(顯慶五年八月制郡公出身以正六品下敘)增宋無
朝議郎有承議郎金元眀俱無承德郎承直郎承德
郎金所更定承直郎古無此階宋崇寧二年置承直郎
以下七階換舊制選人七階金正七品上曰承德郎下
曰承直郎元為正六品眀正六品初授承直郎陞授承
德郎原儒林郎承務郎儒林郎隋置散官盖取前史
儒林傳之義唐因之承務郎唐置盖因隋尚書省二十
四司承務郎之名也增宋至眀俱有金從七品上曰
承務郎下曰儒林郎元為正七品眀從六品初授承務
郎陞授儒林郎儒士出身原宣德郎隋置散官唐因
之增宋政和間避宣德門改為宣教郎金元無眀正
六品内宣德郎吏才幹出身原通直郎隋置三十人
盖採晉宋以來諸官皆有通直謂官高下而通為宿直
者也因此為名唐因之增宋自通直郎以上係陞朝
官金元以後無原朝請郎隋置散官盖採晉宋齊梁
陳並有奉朝請為名唐因之(顯慶制侯出身正七品上敘)增宋有
金元以後無原文林郎隋置散官盖取北齊文林館
徵文學之士以充之義唐因之增宋至眀俱有承
事郎古無此階宋元豐更官制以承事郎為狀元及第
宰相任子之初官金正八品上曰文林郎下曰承事郎
元為正七品眀正七品初授承事郎陞授文林郎儒士
出身原宣義郎隋置游騎尉散官唐改為宣義郎盖
取梁宣義將軍之名(顯慶制男出身從七品上敘)增宋有金元無
眀正七品内宣義郎吏才幹出身原給事郎徵事郎
承奉郎隋置散官唐因之增宋無給事徵事元豐更
官制以承奉郎為執政任子初官金從八品有徵事郎
元為從七品眀改為徵仕郎從仕郎金置從八品上
曰徵事郎下曰從仕郎元為從七品眀從七品初授從
仕郎陞授徵仕郎修職郎廸功郎宋所更定金元無
眀正八品初授廸功郎陞授修職郎修職佐郎廸功
佐郎眀從八品初授廸功佐郎陞授修職佐郎原登
仕郎唐置將仕郎隋置散官唐因之自通議以下今
並為文散官增續文獻通考曰宋政和年間改登仕
郎為修職郎改將仕郎為廸功郎以從政修職廸功郎
易通仕登仕將仕郎其通仕登仕將仕三階係奏補未
出官人金復置正九品上曰登仕郎下曰將仕郎元為
從八品眀正九品初授將仕郎陞授登仕郎登仕佐
郎將仕佐郎金大定十四年增置從九品上曰登仕佐
郎下曰將仕佐郎元為從八品眀從九品初授將仕佐
郎陞授登仕佐郎(杜氏通典唐散官自五品依本品衣服而無禄俸不朝會自六品以下黃)
(衣執笏於尚書省分番上下兩番以上即便隨番許練通時務者始得參選武德令職事高者解散官次一階)
(不至者為兼職事卑者不解散官貞觀十一年改令職事高者為守職事卑者為行其次一階依舊為兼與當)
(階者皆解散官官階相當無行無守其子孫用廕皆依散官其後𩔖例分錯難可悉舉乾封元年正月制内外)
(官九品以上加一階一品以上加二階八品以下更加勲轉乾封以前未有泛階應入三品皆以恩舊特拜入)
(五品者多因選敘計階至朝散大夫以下奏取進止每年量多少進敘餘依本品授官若滿三計至即一切聽)
(入乾封以後始有泛階入五品三品領正續文獻通考宋初省臺寺監之官特以寄祿皆不本職神宗元豐)
(三年始按唐六典肇新官制凡省臺寺監領空名者一切罷去而易之以階文階自開府至將仕為二十四)
(金郎階比舊少朝議朝請朝散朝奉承議奉議通直宣義徵事給事承奉從仕從政修職廸功諸名而承德承)
(直承務承事徵事從仕登仕將仕皆金所更定也勑元四十二階自一品至五品為宣授六品至九品為授)
(勅授則中書署牒宣授則以制命之一品至五品者服紫六品至七品者服緋八品至九品者服綠眀會典)
(散官自榮祿大夫至登仕佐郎九等十八級有初授陞授加授以歴考為差在京文職初授散官春秋𩔖題或)
(遇覃恩槩與陞授惟考滿仍舊洪武二十六年定凡白身人入仕并雜職人等初入流者與對品初授散官任)
(内歴俸三年初考稱職與陞授散官又歴俸三年再考功蹟顯著者方與加授散官若考覈平常者止與初授)
(凡封贈文官散官如上階特進榮祿大夫光祿大夫之𩔖非特奉旨者不與)
議郎
原令說尚書(續漢書曰桓榮字子春少學長安習歐陽尚書上召榮令說尚書甚善之拜為議郎)
使祠陵廟(益部耆舊𫝊曰李尤字伯仁為議郎安帝寢疾使尤祠陵廟肅慎齋潔辭祝俱美上)
(疾有瘳)德行高妙(東觀漢記曰黃瓊字世英以德行高妙公車徵拜議郎)篤行
清苦(謝承後漢書曰石苞字延博為諸生篤行清苦學五經徵拜議郎)秩比六百石
(漢舊儀曰議郎郎中秦官也議郎秩比六百石特徵賢良方正敦朴有道第公府掾試博士者拜郎中也)
議郎十二人(又曰議郎十二人不屬署不直事侍御史遷補博士諸侯王郎中令)孔光
眀經學(漢書曰孔光經學尤眀年未四十舉為議郎也)召馴有志行(東觀漢記曰召)
(馴字伯春以志行稱鄕里號之曰德行恂恂召伯春以眀經學有志行能講論拜議郎)甄宇以
儒學拜(又曰甄宇字子晉以儒學拜議郎)張承以方正拜(魏志曰張承字公先)
(少知名以方正拜為議郎)劉淑諸儒之表(謝承後漢書曰劉淑字仲承舉賢良方正對策)
(十二科為天下諸儒之表擢為議郎)趙享質禀純粹(晉起居注太康中詔曰議郎趙享質)
(禀純粹思議通濟學之有舊方欲敘授而得此薦意常念之)吳良疏薦為議郎(後漢)
(書吳良傳東平王蒼上疏薦良顯宗以示公卿曰前以事見良鬚髮皓然衣冠甚偉夫薦賢助國宰相之職蕭)
(何薦韓信設壇而拜不復考試今以良為議郎)蘇章高第為議郎(後漢書曰蘇章少博)
(學能屬文安帝舉賢良方正對策高第為議郎)
童子郎
原謝廉通經(後漢書曰左雄奏徵海内名儒為博士使公卿子弟為諸生有志操者加其俸祿汝)
(南謝廉河南趙建年始十二各能通經雄並奏拜童子郎於是負書來學雲集京師)伯達試經
(魏志曰司馬朗字伯達年十二試經為童子郎監試者以其身體壯大疑朗匿年劾問朗曰朗之内外累世長)
(大朗雖穉弱無仰高之風損年以求早成非志所為也監試者異之)六品子弟(晉要事曰咸康)
(七年尚書僕射諸葛恢奏恭皇后今當山陵依舊公卿六品清官子弟為挽郎非古也豈有牽曳國士為之役)
(夫請悉罷之)委貌冠都布衣(續漢書百官志曰輼車拂挽為公卿子弟六卿十人挽兩)
(邊白索幘委貎冠都布衣也)
士
原能治上官(周書曰人生成人能治上官謂之士人)使不辱命(論語孔子曰行)
(已有恥使於四方不辱君命可謂士也)通古今辨然否(白虎通曰通古今辨然否謂之)
(士)無生得貴由士而起(又曰王者太子亦稱士何舉從下升以為人無生得貴者)
(莫不由士起是以舜時稱為天子必先試於士故士冠禮云天子之元子猶士也案士冠禮鄭注曰元子世子)
(也無生而貴皆由下升賈疏曰天子之元子雖四加與十二而冠其行事猶依士禮也故云猶士也元子尚不)
(得生而貴則天下之人亦無生而貴者也)
御定淵鑑𩔖函卷九十七
