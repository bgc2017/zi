欽定四庫全書
御定淵鑑𩔖函卷二百九十七
人部五十六(諫見謗諫問不諫附對對)
諫四
原開說(魏志明帝時百姓凋匱而役務方殷衛覬上疏曰非破家為國殺身成君者誰犯顔色觸忌諱)
(建一言開一說哉)違不忘諫(左傳取郜大鼎於宋臧哀伯諫云云周内史聞之曰臧孫逹其)
(有後於魯乎君違不忘諫之以德)不惡切諫(漢書明主不惡切諫以博觀忠臣不避重誅以)
(直諫)詢于芻蕘(詩)詢兹黃髮(書)師氏詔王(周禮師氏掌以)
(媺詔王注告王以善道也媺古美字)小人之箴(書無或敢伏小人之攸箴)增假辭
色(唐書太宗神采英毅羣臣進見者皆失舉措太宗知之每見人奏事必假以辭色冀聞規諫)爭
枉直(又徐有功遷秋官郎中時周興来俊臣以周内窮詆相高朝野震恐莫敢正言獨有功數犯顔爭枉)
(直所全活甚衆)善愧人(漢書龔遂字少卿忠厚剛毅有大節為昌邑郎中令王動作不正内諫爭)
(于王外責傳相引經義陳禍福至於涕泣蹇蹇無已面刺王過王至掩耳起走曰郎中令善愧人)面
稱過(後漢書爰延字季平性質直遷侍中帝遊上林苑從容問延曰朕何如主也對曰為漢中主帝曰何)
(以言之對曰尚書令陳蕃任事則治中常侍豫政則亂是以知陛下可與為善可與為非帝曰昔朱雲廷折欄)
(檻今侍中面稱朕過敬聞闕矣)務存大體(言行錄宋陳忠肅公瓘字瑩中在言路知無不言然)
(議論持平務存大體彈擊不以細故未嘗及人私過)不喜彈劾(獻徵錄明陳司寇壽初在諫垣)
(時論時政指陳得失無所隱惟不喜彈劾曰吾父戒我勿作刑官枉人而言官枉人尤甚顧可輕耶)曲
致忠懇(宋史壽王不豫起居舍人彭龜年連疏請對不報屬帝視朝龜年不離班位伏地扣額血漬甃)
(甓帝曰素知卿忠直欲何言龜年奏今日事何大於過宮余端禮曰扣額龍墀曲致忠懇臣子至此豈得已耶)
(帝曰知之然猶不往)未嘗緘默(元史庫庫嘗謂人曰天下事在宰相當言宰相不得言則臺諫)
(言之臺諫不敢言則經筵言之備位經筵得言人所不敢言於天子之前志願足矣故於時政得失有當匡救)
(者未嘗緘默)開諫諍之門(金史世宗嘗召問伊喇履曰朕比讀貞觀政要見魏徵嘉謀忠)
(節良可稱歎近世何故無如徵者履曰忠嘉之士何代無之但上之人用與不用耳且海陵杜塞言路天下緘)
(口習以成風願陛下懲艾前事開諫諍之門天下幸甚)用已試之人(獻徵錄明弘治初儲)
(瓘請召謫降主事張吉王純等五人曰與其旋求敢諫之士不若先用已試之人)上封自作
草(後漢書第五倫為司空奉公不撓言事無所依違諸子諫止輒叱之每上封自作草不復示掾吏)
封章無闕日(唐書敬宗時李渤為諫議大夫時政移近倖紀律蕩然渤勁正不顧患封章無闕日)
(天子雖幼昏亦感悟)回天之力(又張元素諫太宗修洛陽宮魏徵歎曰張公論事有回天之力)
求言之詔(經濟𩔖編宋陳瓘論求言之詔未及舊弼切慮耆德故老久去朝廷或在謫籍或已)
(得謝忠於徇國意欲有言然應詔則非舊弼之體密貢封事則有強䀨之嫌若非聖問俯及則黃耉之言或不)
(樂告願因側身懼變之時明示憲老乞言之禮必有嘉謀来助初政)諫官得隨入閣(唐書)
(太宗嘗謂王珪曰正主御邪臣不可以致治正臣事邪主亦不可以致治唯君臣同德則海内乂安朕雖不德)
(幸諸公數相諫正庶致天下於太平珪進曰古者天子有爭臣七人諫不用則相繼以死今陛下開聖聽收采)
(芻言臣敢竭狂瞽萬分之一帝悅乃詔諫官得隨中書門下及三品官入閣)諫官入奉朝
請(宋史慶歷三年田況言諫諍之臣不得入奉朝請臣在諫院每聞一事皆諸處采問比及論列或至後時)
(今若令諫官日奉朝請則可以日聞朝廷之事矣詔每日赴内朝)中外以言為諱(唐書)
(高宗既封泰山欲徧封五嶽作奉天宮於嵩山之南御史裏行李善感諫曰陛下封泰山告太平致羣瑞與三)
(王五帝比隆矣數年不稔飢莩相望陛下宜恭默思道以禳災譴更廣營宫室勞役不休天下莫不失望上不)
(納自褚遂良韓瑗之死中外以言為諱幾二十年及善感始諫天下皆喜)閣中奏事久廢
(又穆宗立不恤國事鄭覃與崔郾等廷對進諫帝不懌顧宰相蕭俛曰是皆何人俛曰諫官也帝意解因詔覃)
(曰閣中殊不款款後有為我言者當見卿延英時閣中奏事久廢至是士相慶)直至御前(元史)
(特們德爾奏比詔内外直言得失今上封事者或徑至御前乞令臣等閱視乃入奏仁宗曰言事者當直至御)
(前如細民訴訟者則禁之)不由門下(事文類聚宋王巖叟遷左司諫一日並命執政其間有不)
(協士望者公方權給事中即繳奏既而命下遂不由門下省以出公復上疏云命令斜出尤捐紀綱凡八上章)
(命竟寢)疏辭密封(唐書德宗使人諭陸贄曰自今要重之事勿對趙憬陳論當密封手疏以)
(□贄上奏曰昨臣所奏惟憬得聞陛下委曲防護是即心膂之内尚有形迹之拘職同事殊鮮克以濟恐爽無)
(私之德且傷不吝之明)不進揭帖(明史紀事孝宗嘗召劉大夏於便殿諭之曰事有不可每)
(欲召卿議又以非卿部事而止今後有當行當罷者卿可揭帖啟朕大夏對曰不敢上問何也曰臣下以揭帖)
(進朝廷以揭帖行何異前代斜封墨敕陛下宜遠法帝王近法祖宗事之可否外付府部内咨閣臣可也如用)
(揭帖上下俱有弊且非後世法臣不敢效順上稱善)頗厭其數(宋史魯宗道風聞多所論列帝)
(頗厭其數後因對自訟曰陛下用臣豈欲徒事納諫之虛名邪臣竊恥尸祿請得罷去帝撫諭良久他日書殿)
(壁曰魯直)諫行足矣(事文類聚韓忠獻為右司諫朝廷欲以知制誥寵其盡言公曰諫行足矣)
(因取美官非本意也)嘉王酒悲(五代史蜀王衍年少荒淫與諸狎客婦人日夜酣飲嘗以九日)
(宴宣華院嘉王宗壽以社稷為言言發流涕韓昭等曰嘉王酒悲爾諸狎客共以慢言嘲謔之坐上喧然衍不)
(能省也)希憲木強(元史廉希憲每奏議帝前論事激切無少回惜帝曰公昔事朕王府多所)
(容受今為天子臣乃爾木強邪希憲對曰王府事輕天下事重一或面從天下將受其害臣非不自愛也)
前後章十九上(宋史仁宗時范鎮請建儲前後章十九上待命百餘日䰅髮皆白)奏
疏數十萬言(又真德秀立朝不滿十年奏疏將數十萬言皆切當世要務直聲震朝廷四方人士)
(誦其文想見其風采)六月二十餘奏(又魏了翁在朝凡六月前後二十餘疏)半
歲一百八疏(又建中靖國間給事中任伯雨為右正言半歲之間凡上一百八疏)誠結
主知(元史竇默嘗與劉秉忠劉肅商挺侍上前默言君有過舉臣當直言都俞吁咈古之所尚今則不然)
(君曰可臣亦以為可君曰否臣亦以為否非善政也明日復侍帝於幄殿獵者失一鶻帝怒侍臣或從傍大言)
(謂宜加罪帝惡其迎合命杖之釋獵者不問既退劉秉忠等賀默曰非公誠結主知安得感悟至此)諫
或不入(又虞集每承顧問及古今政治得失必委曲盡言或隨事規諫出不告人諫或不入歸家悒悒)
(不樂家人見其然不敢問其故)四鐵御史(獻徵錄明世宗時馮恩為御史時汪鋐以上寵勢張)
(甚性愎而險阿䛕時相會彗星見遂極論汪大夫為腹心彗并及二相上恚甚逮下詔獄律斬時汪驟遷太宰)
(尋當論決例會審南闕門汪太宰時秉筆故令校卒持公轉膝面之公即起立不跪太宰怒謂汝上書欲死我)
(死今不在我手耶公叱曰若安能死我即重我不過磔若又安能磔我太宰益怒謂囚何敢叱大臣公曰大臣)
(而無君人人得誅之何但叱為太宰怒甚推案下欲拳公公應之聲益厲觀者咸嘖嘖稱歎曰是御史始者以)
(其膝鐵也其辯口則亦鐵今者覺其膽與骨皆鐵矣因目公為四鐵御史上所使詗事者密以聞上為動容減)
(死戍雷州)兩繫詔獄(又楊爵為御史嘉靖間上封事大約謂天下大事足以失人心而致危亂)
(者五一則輔政者䛕郭翊國虣為巨蠧二則凍餒之民閔不憂恤而為方士修雷壇三則大小臣工弗覩朝儀)
(宜慰其望四則名器濫及道流出入禁内五則挫折諫臣上震怒逮北鎮撫司推究考掠備至部郎周天佐御)
(史浦鋐以申救箠繫獄中爵禁五年上虔修萬靈明庭之儀祝釐得仙箕釋此三人者遂與周怡劉魁同釋隨)
(復逮之三人又繋三年始得釋)
謗諫(附)
原設木防川(通鑑前編堯設誹謗之木使天下得攻其過國語厲王虐國人謗王王怒得)
(衛巫使監謗者以告則殺之國人莫敢言道路以目王喜告召公曰吾能弭謗矣召公曰是障之也防民之口)
(甚於防川川壅而潰傷人必多)惡訕賞謗(論語惡居下流而訕上者國策齊威王下令)
(曰有謗議於市朝聞寡人之耳者受下賞)相彼君子猶惡稱人之惡矧
伊忠臣豈宜揚主之過(並白帖)增如石投水(唐書李綱為太子少)
(保太子建成昵近小人綱屢諫不聽乞歸帝曰卿向者為潘仁長史乃恥為朕尚書邪綱曰潘仁賊也每欲妄)
(殺臣諫之輒止為其長史可以無愧陛下創業明主臣所言如石投水于太子亦然臣何敢久汚天臺辱東朝)
(乎帝改容謝之)有益於國(又吳兢言古者設誹謗之木欲聞已過今之封事謗木比也使所言)
(是有益於國使所言非無累於朝陛下何遽加斥逐以杜塞言路)狂夫之言(又中牟丞皇甫)
(德參上言修洛陽宫勞人收地租厚歛俗好高髻蓋宫中所化太宗怒謂房元齡等曰德參欲國家不役一人)
(不收斗租宫人皆無髮乃可其意邪欲治其謗訕之罪魏徵諫曰賈誼當漢文帝時上書云可為痛哭者一可)
(為流涕者二自古上書不激切不能動人主之心所謂狂夫之言聖人擇焉太宗乃賜絹二十匹隨拜監察御)
(史)除妖謗法(魏志文帝踐祚以高柔為治書侍御史時人數有誹謗妖言帝疾之有妖言輒)
(殺而賞告者柔上疏請除妖謗賞告之法帝下詔敢以誹謗相告者以所告罪罪之於是遂絶)何廷
折我(唐書柳範貞觀中為侍御史時吳王恪好田獵範彈治之太宗曰權萬紀不能輔導恪罪當死範進)
(曰房元齡事陛下猶不能諫止田獵豈獨罪萬紀帝怒拂衣起頃之召謂曰何廷折我範謝曰主聖則臣直帝)
(乃解)訕謗削籍(獻徵錄明嘉靖時程文德以禮部侍郎兼翰林學士撰元文文德素講理學所)
(撰不稱旨調南京工部侍郎文德疏辭勸上享安靜和平之福上益怒以為訕謗命削籍)
不諫(附)
原陷主棄君(漢書汲黯曰天子置公卿輔弼之臣寧令從䛕承意陷主於不義乎左傳君)
(子謂華元樂舉於是不臣君生則縱其欲死又益其侈是棄君於惡何臣之為)增責以不諫
求之不言(唐書太宗時杜淹言郅懷道可用帝問狀淹曰懷道在隋為吏部主事方煬帝幸江)
(都羣臣迎阿獨懷道執不可帝曰卿時何云曰臣與衆帝折曰事君有犯無隠卿直懷道者何不讜言謝曰臣)
(位下又顧諫不從徒死無益帝曰既以君不足諫尚何仕食隋粟忘隋事忠乎帝又笑問曰卿在隋不諫宜世)
(充親任胡不言對曰固嘗言不見用帝曰世充愎諫飾非卿若何而免淹辭窮不得對帝勉曰今任卿已可有)
(諫未荅曰願無隠識宋史仁宗詔曰朕於卿大夫才不能盡知面不能盡若不采其言而觀其行審其意而)
(察其忠則何以見器識之淺深知任用之得失若言之不入罪實在予苟求之不言咎將誰執)原寧
違忤以納善豈順從而忘危(並白帖)事上以忠則宜
身許陷君於惡何用臣為苟頼其榮是為尸利
不匡其失宜及墨刑(禮近而不諫則尸利也書臣下不匡其刑墨)陳忠讜
之言猶聞有賞廢獻替之義安得無辜君子立誠
猶不成人之惡忠臣勵節豈可從君之昏增大臣
重祿而不極諫小臣畏罪而不敢言(並經濟𩔖編)甘心
立仗之馬喑口朝陽之鳳(唐書李林甫謂諫官曰公等不見立仗馬乎立仗馬)
(終日無聲飫三品芻豆一鳴則斥之矣後雖欲不鳴得乎下見諫三)原禍受其咎(左傳)
(醫和謂趙孟曰國之大臣榮其寵祿有災禍興而無改焉必受其咎今君滛以生疾主不能禦天命不佑)
增猶踵弊風(唐書高祖考第羣臣以李綱孫伏伽為第一因謂裴寂等曰隋氏以主驕臣謟亡天)
(下朕即位以來每虛心求諫唯李綱差盡忠欵孫伏伽可謂誠直餘人猶踵弊風俛首而已豈朕所望哉)
豈獨無事(又高宗嘗謂五品以上曰頃在先帝左右見五品以上論事或仗下面陳或退上封事終)
(日不絶豈今日獨無事邪何公等皆不言也)彌縫其間(元史鄂爾根薩里與僧格同視事及)
(僧格敗帝問僧格為政如此卿何故無一言對曰臣未嘗不言陛下方信任之彼所忌獨臣臣言抱柴救火不)
(若彌縫其間使無傷國家大本而已帝然之)
諫五
增詩宋石介慶歷聖德詩曰於惟慶歷三年三月皇帝
龍興徐出闈闥晨坐太極晝開閶闔初聞皇帝蹙然言
曰予祖予父付予大業予恐失墜實賴輔弼汝得象殊
重慎微密汝仍相予笙鏞斯協昌朝儒者學問該洽汝
貳二相庶績咸秩惟汝仲淹汝誠予察為予司諫正予
門闑為予京兆堲予讒說予晩得弼予心弼悅以道輔
予弼言深切諫官一年疏奏滿篋侍從周歲忠力廑竭
曰衍汝來汝予黃髮事予二紀毛秃齒豁心如一兮率
履弗越遂長樞府兵政無蹶予早識琦琦有竒骨其人
渾朴不施剞劂可屬大事敦厚如勃琦汝副衍知人予
哲惟修惟靖立朝䡾䡾言論磥砢忠誠特逹屢進直言
以補予闕素相之後含忠履潔昔為御史幾叩予榻襄
雖小官名聞予徹剛守粹慤與修儔匹並為諫官正色
在列上倚輔弼司予調燮下頼諫諍維予紀法左右正
人無有邪孽予望太平日不逾浹(時吕夷簡罷相章得象晏殊賈昌朝韓琦)
(范仲淹富弼同時執政而歐陽修蔡襄王素並為諫官夏竦既拜復奪之以杜衍代介喜曰此盛事也乃作此)
(詩)
原賦唐謝偃惟皇誡德賦曰惟皇王之迭代信步驟之
殊規莫不慮失者常得懷安者必危是以戰戰慄慄日
慎一日守勤守儉去奢去逸外無荒禽内無荒色惟賢
是授惟民斯䘏則三皇不足四五帝不足六若夫恃智
驕力狠戾倔強忠良是棄謟佞斯奬構崇臺以造天穿
深池而絶壤厚賦重役積寳藏鏹無罪加刑有功不賞
則夏桀可二殷辛易兩
原表魏曹植諫伐遼東表曰臣伏以遼東負岨之國勢
便形固帶以遼海今輕軍遠攻師疲力屈彼有其備所
謂以逸待勞以飽制饑者也以臣觀之誠未易攻也若
國家攻而必尅屠襄平之城懸公孫之首得其地不足
以償中國之費虜其民不足以補三軍之失是我所獲
不如所失也若其不拔曠日持久暴師於野天時難測
水濕無常彼我之兵連於城下進則高城深池無所施
其功退則歸塗不通道路沮洳東有待釁之吳西有伺
隙之蜀吳起東南則荆揚騷動蜀應西境則雍凉參分
兵不解於外民罷困於内促耕不解其饑疾蠶不救其
寒夫渴而後穿井饑而後植種可以圖遠難以應卒也
臣以為當今之務在於省徭役薄賦歛勸農桑三者既
備然後伊管之臣得施其術孫吳之將得奮其力若此
則太平之基可立而待康哉之歌可坐而聞曾何憂於
二敵何懼於公孫乎今不䘏邦畿之内而勞神於蠻貊
之域竊為陛下不取也齊竟陵王蕭子良上讜言表
曰臣聞明臺既闢承雲之歌闡衢室爰啟南風之頌流
莫非降道爝煇紆靈浸澤陛下凝慶協圖席昌屬歴朝
臨冬曖海鏡春亭選議鈞俗觀風調紀垂聽革之典降
聆金之訓用能詩史無輟工頌有聞是故置四輔立七
諫正國度箴王闕臣謂當今宜崇諫司專事昭塞職蹈
謇諤績宣王文則優其寵秩厚其節禮庶獻鱻之美方
高聖代至乃靡衣媮食曾宇雕墉商貨浮侈田萊蕪替
棫樸爽流標梅失序勉民觀俗之宜設官立事之要隨
闕興規衮廢能補則壤詠無遠轅樂可追增唐魏徵
論太宗十漸疏曰陛下貞觀之初無為無欲清靜之化
遠被遐荒考之於今其風漸墜何以言之漢文辭千里
之馬晉武焚雉頭之裘今則求駿馬於萬里市珍竒於
域外此其漸不克終一也頃年以來意在奢縱忽忘卑
儉輕用人力乃云百姓無事則驕勞役則易使自古以
來未有由百姓逸樂而致傾敗者此其漸不克終二也
陛下貞觀之初損已以利物至於今日縱欲以勞人雖
憂人之言不絶於口而樂身之事實切於心此其漸不
克終三也陛下貞觀之初唯善是與親愛君子疎斥小
人今則不然輕褻小人禮重君子重君子也敬而遠之
輕小人也狎而近之近之則不見其非遠之則莫知其
是莫知其是則不間而自疎不見其非則有時而自昵
此其漸不克終四也陛下貞觀之初動遵堯舜捐金抵
璧返朴還淳今則好尚竒異難得之貨無遠不臻珍翫
之作無時不至此其漸不克終五也貞觀之初求賢若
渴善人所舉信而任之取其所長恐其不及近歲以來
由心好惡不省察其根源而輕為之臧否是使守道者
日疎干求者日進此其漸不克終六也陛下初登大位
高居深視事惟清靜心無嗜欲數載之後不能固志雖
無十旬之逸或過三驅之禮侵晨而出入夜方還以馳
騁為歡莫慮不虞之變此其漸不克終七也陛下初踐
大位敬以接下君恩下流臣情上逹頃年以來多所忽
略或外官充使奏事入朝思覩闕庭將陳所見欲言則
顔色不接欲請則恩禮不加間因所短詰其細過雖有
聰辯之略莫能申其忠款此其漸不克終八也頃年以
來微自矜放恃功業之大意蔑前王負聖智之明心輕
當代此傲之長也欲有所為皆取遂意縱或抑情從諫
終是不能忘懷此欲之縱也志在嬉遊情無厭倦此樂
將極也遠勞士馬問罪遐裔此志將滿也此其漸不克
終九也貞觀之初頻年霜旱畿内戶口並就關外㩦負
老幼來往數千曾無一戶逃亡一人怨苦頃年以來疲
於徭役關中之人勞弊尤甚和市之物不絶於鄕閭逓
送之步不絶於道路恐百姓之心不能如前日之寧帖
此其漸不克終十也陸贄對德宗問當今切務疏曰
為下者莫不願忠為上者莫不求理然而下每苦上之
不理上每苦下之不忠若是者何兩情不通故也下恒
苦上之難逹上恒苦下之難知若是者何九弊不去故
也所謂九弊者上有其六而下有其三好勝人恥聞過
騁辯給眩聰明厲威嚴恣強愎此六者君上之弊也謟
䛕顧望畏愞此三者臣下之弊也上好勝必甘於佞辭
上恥過必忌於直諫如是則下之謟䛕者順旨而忠直
之語不聞矣上騁辯必勦說而折人以言上眩明必臆
度而虞人以詐如是則下之顧望者自便而切磨之辭
不盡矣上厲威必不能降情以接物上恣愎必不能引
咎以受規如是則下之畏愞者避辜而情理之說不伸
矣有九弊居其間則上下之情不通是使亂多理少從
古以然昔趙武呐呐而為晉賢臣絳侯木訥而為漢元
輔人之難知堯舜所病胡可以一酬一詰而謂盡其能
哉元稹獻事表曰臣聞理亂之始各有萌象二者無
門在君上啟之而已所謂萌象豈有他哉容直言廣視
聽躬親庶務委信大臣使左右近習者不敢蔽疎遠之
臣庶此理之象也大臣不親直言不進抵忌諱者殺犯
左右者刑與一二近習者決事於深宫之中羣臣莫得
參預籌畫此亂之萌也昔太宗文皇帝初即位時天下
之人莫有諫者唯孫伏伽嘗以小事特諫於上文皇帝
大悅厚賜田宅以勉之自是言者唯懼乎言不直諫不
極不能激文皇之盛意曾不以觸龍鱗犯忌諱為不可
矣於是房杜王魏之徒議可否於前天下四方之人言
得失於外不三四年而天下大理豈文皇獨運聰明於
上哉蓋亦羣下各盡其忠言以揚宣發暢於天下也且
夫樂安全而惡戮辱古今之情一也豈獨貞觀之人輕
犯忌諱而不惡戮辱哉蓋文皇激而進之之功也喜順
從而怒謇犯亦古今之情一也豈獨文皇甘逆耳而怒
從心哉蓋以順從之利輕而危亡之禍大無窮之業重
而奉已之事微思為子孫垂不朽建永安之計也陛下
即位以來幾周歲矣百辟卿士至於天下四方之人曾
未有獻一計進一言受陛下伏伽之賞者左右前後拾
遺補闕亦未有奏一封執一諫受陛下激而進之之勸
者設諫鼓置匭函曾未聞雪一冤決一事明陛下無幽
不燭之意者臣竊惟陛下以受命維新之初何如貞觀
致理之後以房杜王魏匡輔之智而猶上封進計者薦
至獻可替否者日聞今陛下當致理之初在四方多虞
之日然而言事進計者終歲無一人豈非羣臣因循竊
位之罪乎宋蔡襄增置諫官疏曰臣伏見朝廷選用
王素余靖歐陽修等增備諫官是三人者皆特立之士
擯斥且久今者一日並命萬口相慶臣切思任諫非難
唯用諫之難如素靖修等忠誠剛氣著信於人況蒙陛
下奬拔之知必思所以報效然邪人惡之必有禦之之
說不過曰某人也好名也好進也彰君過也臣請為陛
下辨之一曰好名夫忠臣務盡其心事有必須切直者
則極論之豈顧名哉若避好名之毀而無所陳施則土
木其人皆可備數何煩陛下選揀如此之至況名者聖
人以之勵世俗分善惡豈可廢乎借使為善近名陛下
試思今之人遠權利敦潔行者亦幾人哉二曰好進前
古諫臣之賢者遭遇昏世上犯威嚴死且不避安得好
進蓋近來諫官進用太速故世人得以謂之好進今諫
官有盡忠補闕之效陛下但久而勿遷使其人果忠且
義雖死於是官無恨矣三曰彰君過凡諫諍之名蓋以
司乎過舉也緩則密疏急則昌言期於必正若人主從
而行之適以彰乎從諫之美安得謂之彰過乎然諫官
亦有好名好進彰君過者異於此巧者之為諫臣事之
難言者則喑而不言擇其無所忤者言之就令不行不
復再議退而曰其事我嘗言之矣此可謂之好名也容
容默默無所恥愧踐歴資序以登貴仕此可謂之好進
也凡人主之有過諫官最為近密或不盡言人主何從
而知且變更乎傳之當世垂之於後終以為過此可謂
彰君過也臣之所論乃忠臣巧者之分願賜省覽無使
天下之人謂朝廷有好諫之名而無好諫之實也程
頤輔養君德疏曰陛下春秋方富雖睿聖得於天資而
輔養之道不可不至大率一日之中接賢士大夫之時
多親宦官宫妾之時少則氣質變化自然而成李綱
請高宗還都疏曰自古中興之主起於西北則足以據
中原而有東南起於東南則不能復中原而有西北蓋
天下精兵健馬皆在西北若委中原而棄之豈惟金人
將乘間以擾内地盗賊亦將蜂起為亂跨州連邑陛下
雖欲還闕不可得矣況欲治兵勝敵哉明王恕請召
見大臣疏曰正統以來每日止一朝臣下進見不過片
時聖主雖聰明豈能盡察不過寄聰明於左右左右之
人與大臣相見者不多亦豈能盡識大臣賢否或得之
毁譽之言或出於好惡之私欲察識之真必須陛下日
御便殿宣召諸大臣詳論治道謀議政事或令其專對
或閱其章奏如此非惟可以識大臣而隨材任使亦可
以啟沃聖心而進於高明矣王守仁救建言諸臣疏
曰戴銑等職居司諫以言為職其言而善自宜嘉納如
其未善亦宜包容以開忠讜之路乃今赫然下令遽事
拘囚在陛下之心不過少示懲創使其後日不敢輕率
妄有論列非果有意怒絶之也下民無知妄生疑懼在
廷之臣莫不以此舉為非然莫敢為陛下訟言者豈其
無憂國愛君之心哉懼復以罪銑者罪之耳臣恐自兹
以往雖有上關宗社危疑之事陛下孰從而聞之況今
天時凍沍萬一遣去官校督束過嚴銑等在道或遂失
所填溝壑使陛下有殺諫臣之名然後追咎左右莫有
言者則既晩矣伏願追收前旨使銑等仍供舊職擴大
公無我之仁明改過不吝之勇豈不休哉(時戴銑等以攻劉瑾逮繫)
馮恩辨敢言非邪徒疏曰陛下必不忍以敢言之士
為邪徒此殆左右奸佞欲售其說者隂詆之耳今天下
士風日敝以緘默為老成以順從為平易以特立為矯
激有所建白咸指為沽名言及左右輒置之遠譴不惟
父母妻子恐其不能持祿保身而朋友故舊絶跡往來
以避權臣之怒陛下尚猶以邪徒目之乎陛下服歴大
位九年於今矣以為治邪亂邪安邪危邪近畿輔關陜
河洛赤地千里人且相食矣兩淮旱蝗草莖木葉亡孑
遺矣江省大水歲課不登爭流竄矣閩海叛卒致殺長
官矣地震星孛産妖作異草木變怪禽獸為孽置郵不
絶書靈臺不絶奏陛下了不之䘏而沾沾焉以為治安
今日頒手詔明日降勅諭欲以追前王軼後世臣故知
其不可也願速開言路以堯舜之用元凱為勉而以唐
宋之徇林甫安石為戒
原書秦李斯上書諫始皇曰臣聞吏議逐客竊以為過
矣昔者穆公求士西取由余于戎東得百里奚于宛迎
蹇叔于宋求丕豹公孫支于晉此五子者不産于秦穆
公用之并國二十遂霸西戎惠王用張儀之計拔三川
之地西并巴蜀北收上郡南取漢中包九夷制鄢郢東
據成臯之險割膏腴之壤散六國之從使之西面事秦
功施到今昭王得范睢廢穰侯逐華陽強公室杜私門
蠶食諸侯使秦成帝業皆以客之功由此觀之客何負
於秦哉今陛下致崑山之玉有隋和之寳垂明月之珠
服太阿之劒乘纖離之馬建翠鳳之旗樹靈鼉之鼓此
數寳者秦不産一焉而陛下悅之必秦國之所生然後
可則是夜光之璧不飾朝廷犀象之器不為翫好而駿
馬駃騠不實外廐也所以飾後宫充下陳娛心意悅耳
目者必出於秦然後可則是宛珠之簮錦繡之飾不進
於前而趙女不立於側也所重者在乎色樂而所輕者
在乎人民此非所以跨海内制諸侯也漢鄒陽上書
諫吳王曰臣聞蛟龍驤首奮翼則浮雲出流霧雨咸集
聖王砥節修德則游談之士歸義思名今臣盡智畢議
易精極慮則無國而不可干飾固陋之心則何王之門
不可曳裾乎然臣歴數王之朝背淮千里而自致者非
惡臣國而樂吳民也竊高下風之行尤悅大王之義故
願大王無忽察聽其言夫全趙之時武力鼎士袨服叢
臺之下者一旦成市不能止幽王之沈患淮南連山東
之俠死士盈朝不能還厲王之西也然則計議不得雖
諸賁不能安其位亦明矣今漢據全秦之地兼六國之
衆大王之所明知也謟䛕之臣為大王計者不論骨肉
之義民之輕重國之大小以為吳禍此臣所以為大王
患也夫舉吳兵以訾於漢譬猶蠅蚋之附羣牛腐肉之
齒利劍鋒接必無幸矣枚乘上書諫吳王曰得全者
昌失全者亡舜無立錐之地以有天下禹無十戶之聚
以王諸侯湯武之土不過百里上不絶三光之明下不
傷百姓之心者有王術也夫以一縷之任係干鈞之重
上懸無極之高下垂不測之深雖甚愚之人猶知哀其
將絶也人有畏其影而惡其跡者却背而走跡愈多影
愈疾不知就隂而止影滅跡絶欲人勿聞莫若勿言欲
人勿知莫若勿為福生有基禍生有胎納其基絶其胎
禍何自來夫銖銖而稱之至石必差寸寸而度之至丈
必過磨礲砥礪不見其損有時而盡種樹畜養不見其
益有時而大積德累行不知其善有時而用棄義背禮
不知其惡有時而亡司馬相如上書諫武帝曰物有
同𩔖而殊能者故力稱烏獲捷言慶忌勇期賁育臣之
愚暗竊以為人誠有之獸亦宜然今陛下好凌阻險射
猛獸卒然遇軼材之獸駭不存之地犯屬車之清塵輿
不及還轅人不暇施巧雖有烏獲逢蒙之伎力不得施
用枯木朽株盡為難矣夫輕萬乘之重不以為安而樂
出萬有一危之塗以為娛臣竊為陛下不取也蓋明者
遠見於未萌而智者避危於無形禍固多藏於隱微而
發于人所忽也鄙諺曰家累千金坐不垂堂斯言雖小
可以喻大谷永與王音書曰夫上德厚則下愛深下
愛深則其謀忠其言至蓋善治國者不忘危善養生者
不諱死是以忠臣直友明史良醫靈蓍信龜咸得盡忠
正言不蔽兆吉故能遷咎延譽轉禍為福增唐杜牧
與人論諫書曰某疎愚放惰不識機括獨好讀書每見
怒諫而激亂生禍者累累皆是納諫而悔過行道者不
能百一何者皆以辭語迂險指射醜惡致使然也夫迂
險之言近於誕妄指射醜惡足以激怒夫以誕妄之說
激怒之辭以卑凌尊以下干上是以諫殺人者殺人愈
多諫畋獵者畋獵愈甚諫治宮室者宮室愈崇諫任小
人者小人愈寵觀其旨意且欲與諫者一鬭是非一決
怒氣耳今人平居無事友朋骨肉切磋規誨之間尚宜
旁引曲釋亹亹繹繹使樂去其不善而樂行其善況於
君臣尊卑之間欲因激切之言而望道行事治者乎
宋歐陽修與高司諫若訥書曰前者范希文貶官後與
足下相見於安道家足下詆誚希文為人予始聞之疑
是戲言及見師魯亦說足下深非希文所為然後其疑
遂決希文平生剛正好學通古今其立朝有本末天下
所共知今又以言事觸宰相得罪足下既不能為辨其
非辜又畏有識者之責已遂隨而詆之以為當黜是可
怪也夫人之性剛果懦軟禀之於天不可勉強雖聖人
亦不能以責人之必能今足下家有老母身惜官位懼
饑寒而顧利祿不敢一忤宰相以近刑禍此庸人之常
情不過作一不才諫官爾雖朝廷君子亦將閔足下之
不能而不責以必能也今乃不然反昂然自得了無愧
畏便毁其賢以為當黜庶乎飾已不言之過夫力所不
敢為乃愚者之不逮以智文其過此君子之賊也昨日
安道貶官師魯待罪足下猶能以面目見士大夫出入
朝中稱諫官是足下不復知人間有羞恥事爾所可惜
者聖朝有事諫官不言而使他人言之書在史冊他日
為朝廷羞者足下也陳亮上孝宗書曰藝祖皇帝平
定四方藩鎮拱手以趨約束財歸於漕司而兵各歸於
郡朝廷以一紙下郡國如臂之使指無有留難兵皆天
子之兵財皆天子之財官皆天子之官民皆天子之民
紀綱總攝法令明備郡縣不得以一事自專也士以尺
度而取官以資格而進而二百年太平之基從此而立
故常嚴廟堂而尊大臣寬郡縣而重守令於文法之内
未嘗折困天下之富商巨室於格律之外有以容奬天
下之英偉竒傑皆所以助立國之勢而為不虞之備也
又曰夫吳蜀天地之偏氣錢塘三吳之一隅當時論
者固已疑其不足張形勢秦檜又從而備百司庶府以
講禮樂於其中其風俗固已華靡士大夫又從而治園
囿臺榭以樂其生於干戈之際上下晏安而錢塘為樂
國矣一隙之地本不足以容萬乘而鎮壓且五十年山
川之氣蓋亦發泄而無餘矣
原序梁元帝忠臣傳諫諍篇序曰富貴寵榮人所不能
忘也刑戮流放人所不能甘也而士有冐雷霆犯顔色
投鼎鑊加刀鋸而不避者其故何也蓋傷茫茫禹跡毁
於一朝赫赫宗周滅成禾黍百姓之後王化漸頽欽若
之信既盡解網之仁已泯徒以繼體所及守器攸歸出
則清警傳路處則憑玉負扆事無暫舛意有必從惑褒
人之巧笑迷陽阿之妙舞重之以刳斮用之以逋逃亦
有傾天滅地汙宫瀦社之罪拔本塞源裂冠毁冕之釁
於是策名委質守死不二之臣不忍見霜露麋鹿栖於
宫寢麥穗黍離被於宗廟故瀝血抽誠披胸見款赴焦
爛於危年甘滅亡於昔日冀桐宫有返道之明望夷無
不言之恨而九重懸遠百雉嚴絶丹心莫亮白刃先指
見之者掩目聞之者傷心然後鳴條有不收之魂商郊
致白旗之戮增明歸有光送周給事興叔序曰今天
下之用人與士之為天下用與古異者其求之與為其
求者皆非古之所宜有蓋古之士上之人知重之也故
士亦有以自重而不輕於進今世則自進而已雖然有
至於今而不可易者亦嘗有自重之義存乎其間而後
可以任天下之事臨安周興叔以進士為令江南入為
給事中時宰慕其名欲邀致之門下興叔即引疾以去
先皇帝之末年朝廷方舉遺逸會新天子即位一時雲
集闕下莫不驟致顯擢興叔宜以時起以觀天子之新
政而方且高卧自若國家故事大臣之在告者非有召
不得入其非三品以上凡在廷之臣賜告者皆自赴闕
而後天子命以職二年冬興叔未赴闕也而除書獨下
於是乃應命而出興叔可謂得古自重之義矣余官吳
興往來臨安嘗訪興叔於西湖故寺中讀書著文山深
徑迂人跡所不至臨安士大夫皆高尚其道今興叔之
出真能自重不苟然者給事中為諫諍之臣天子既嘉
奬直言人得以有所建論每下之公卿大臣亦不逆其
言每奏輙行蓋遭時聖明其言之易行如此夫以其言
之易行當思其言之難而後可也自古如賈誼陸贄王
吉崔寔魏徵之徒其言莫不有關於一代之治體今天
子承統繼阼屬世道一變之會天下治忽之機與人心
風俗之所趨興叔獨居深山中熟觀之久矣其必有不
徒言者以稱朝廷任屬之意某自念方徘徊於進退之
塗何足以贊興叔之行而樂興叔之道行也因為序之
云
原論漢東方朔非有先生論曰非有先生仕於吳進不
能稱往古以廣主意退不能揚君美以顯其功吳王怪
而問之先生曰談何容易夫談有悖於目拂於耳謬於
心而便於身者或有悅於目順於耳快於心而毁於行
者非有明王聖主孰能聽之吳王曰何為其然也先生
對曰昔關龍逢深諫於桀而王子比干直言於紂此二
臣者直言其失切諫其邪將以為君之榮除主之禍也
反以為誹謗君之行無人臣之禮戮及先人為天下笑
故曰談何容易故養壽命之士莫肯進也遂居深山之
間積土為室編蓬為戶彈琴其中以詠先王之風亦可
以樂而忘死矣增宋蘇洵諫論曰古者論諫常與諷
而少直其說蓋出於仲尼吾以為諷直一也顧用之之
術何如耳伍舉進隠語楚王淫益甚茅焦解衣危論秦
帝立悟諷固不可盡與直亦未易少之吾故曰顧用之
之術何如耳然則仲尼之說非乎曰仲尼之說純乎經
者也吾之說參乎權而歸乎經者也如得其術則人君
有少不為桀紂者吾百諫而百聽矣況虚已者乎不得
其術則人君有少不若堯舜者吾百諫而百不聽矣況
逆忠者乎然則奚術而可曰機智勇辯如古游說之士
而已夫游說之士以機智勇辯濟其詐吾欲諫者以機
智勇辯濟其忠請備論其效周衰游說熾於列國自是
世有其人吾獨怪夫諫而從者百一說而從者十九諫
而死者皆是說而死者未嘗聞然而抵觸忌諱說或甚
於諫由是知不必乎諷諫而必乎術也說之術可為諫
法者五理諭之勢禁之利誘之激怒之隠諷之之謂也
觸龍以趙后愛女賢於愛子未旋踵而長安君出質甘
羅以杜郵之死詰張唐而相燕之行有日趙卒以兩賢
王之意語燕而立歸武臣此理而諭之也子貢以内憂
教田常而齊不得伐魯武公以麋鹿脅頃襄而楚不敢
圖周魯連以烹醢懼垣衍而魏不果帝秦此勢而禁之
也田生以萬戶侯啟張卿而劉澤封朱建以富貴餌閎
孺而辟陽赦鄒陽以愛幸悅長君而梁王釋此利而誘
之也蘇秦以牛後羞韓而惠王按劔太息范睢以無王
恥秦而昭王長跪請教酈生以助秦凌漢而沛公輟洗
聽計此激而怒之也蘇代以土偶笑田文楚人以弓繳
感襄王蒯通以娶婦悟齊相此隠而諷之也五者相傾
險詖之論雖然施之忠臣足以成功何則理而諭之主
雖昏必悟勢而禁之主雖驕必懼利而誘之主雖怠必
奮激而怒之主雖懦必立隠而諷之主雖暴必容悟則
明懼則恭奮則勤立則勇容則寬致君之道盡於此矣
吾觀昔之臣言必從理必濟莫若唐魏鄭公其初實學
縱横之說此所謂得其術者歟噫龍逢比干不獲稱良
臣無蘇秦張儀之術也蘇秦張儀不免為游說無龍逢
比干之心也是以龍逢比干吾取其心不取其術蘇秦
張儀吾取其術不取其心以為諫法
對見一
原殿坐庭詰(魏志鍾繇字元常有疾拜起不便時華歆亦以高年疾病朝見皆使載輿上殿)
(就坐自是三公有疾以為故事宏漢書公孫宏嘗與公卿議至上前更背之汲黯庭詰曰齊人多詐始與臣)
(等議而今背之)衣褐見被酒伏(漢書虞將軍與婁敬鮮衣敬曰臣衣帛衣帛見衣褐)
(衣褐見不敢易衣帝後漢書劉寬字文饒每引見講經嘗於坐被酒睡伏問太尉醉耶寬曰臣不敢醉但任)
(大責重憂心如醉也)贊引盤辟(魏書游楚為隴西太守以功封侯引上殿不知儀式侍臣)
(贊引呼隴西太守前楚當言唯不覺大應諾帝大笑漢書何武舉方正召見盤辟雅拜有司劾失舉)
晝接旰食(易晝日三接相漢書張湯每朝奏事天子日旰食丞充位而已事皆決於湯)
敷奏延訪(書敷奏以言訪通鑑前編成王延羣臣)字於上前讀於
上前(漢書夏侯勝質朴守正簡易無威儀見時謂上為君誤相字於上前上以是親信之班斿以𨕖進)
(讀羣書於上前上器其能賜以祕書之副)上前背議御前面折(上詳前後漢)
(書馬武字子張為人嗜酒闊達敢言時醉在御前面折同列言其長短帝故縱之以為樂)陛下善
言天子休命(漢書夏侯勝嘗見出道上語上聞讓勝勝曰陛下所言善故揚之堯言布於天)
(下至今見誦臣以為可傳故傳之也下見書)增不拜不跪(唐書盧鴻字灝然隠嵩山)
(開元初徵至京謁見不拜宰相遣舍人問状荅曰禮者忠信所薄臣敢以忠信見獻徵錄明洪武初刑部尚)
(書錢唐一日召講虞書升座而講或糾唐草野不知君臣禮唐正色曰以古聖賢之道陳於陛下不跪不為倔)
上簾納陛(唐書張嘉貞武后時召見内殿以簾自障嘉貞儀止秀偉奏對偘偘后異之因)
(請曰臣草茅之人未覩朝廷儀陛下過聽引對禁近今天威咫尺若隔雲霧恐君臣之道有未盡也后曰善詔)
(上簾名宋史真宗每見輔臣入對惟於吕端肅然拱揖不以呼又以端軀洪大宫庭階戺稍峻特令為端納)
(陛)設座臨軒(金史世宗時尚書令張浩以疾在告宣諭浩力疾入對即詔母拜許設座)
(殿陛之東若有咨謀然後進對殿唐書玄宗初立賓禮大臣故老雅尊遇姚崇每見便必為之興去輒臨軒)
(以送他相莫如也)殊禮密語(唐書裴度由東都留守召入朝及陛見陳受命無功并陳)
(所以入覲意感慨流涕伏未起謁者欲宣旨帝遽曰朕當延英待卿舊儀閣中羣臣未退宰相不奏事稱賀則)
(謁者荅帝以度勲德故待以殊禮言獻徵錄明孝宗時劉忠宣大夏為兵部尚書知無不言無不用每朝罷)
(𫝊大夏循御陛而上面與商確時事雖公輔貴近有不預聞者嘗召對自旦至午憊不能行命司禮監太監李)
(榮扶掖而出嘗有朝士賦詩曰當時密語人不知左右惟聞至尊羨蓋紀實也)晩坐夕對
(宋史王曾為翰林學士真宗嘗晩坐承明殿召對久之既退使内侍諭曰嚮思卿甚故不及朝服見卿卿勿以)
(我為慢也其見尊禮如此方又神宗召鄭廌夕對内東門命草吳奎知青州及張平趙抃參政事三制賜雙)
(燭送歸舍人院外廷無知者)扶醉送歸(元史謝讓為刑部尚書仁宗即位以讓先朝舊)
(臣加正議大夫入謝賜以巵酒讓痛飲之帝曰人言老尚書不飲何飲耶讓曰君賜不敢違也少頃醉不能立)
(命扶出之旨宋史晁迥字明遠太宗時為翰林學士進承嘗夜召對令内侍持燭送歸院)停轉
對廢坐論(五代史漢乾祐中令常參官轉對陶縠上言曰五日上章曾非舊制百官叙對且異)
(昌言徒凟天聰無益時政欲乞停轉對在朝羣臣有所聞見即許不時詣闕聞奏從之宋史凡宰相見天子)
(議大政事必命坐面議之從容賜茶而退唐及五代猶遵此制及宋太祖即位宰相范質等憚帝英睿每事輒)
(具劄子進呈始廢坐論之禮)賜對請對(唐書李絳為中書舍人所言帝皆順納後閱月)
(不賜對絳言臣飽食不言自為計得矣顧聖治何有詔明日對三殿元和中左拾遺楊歸厚嘗請對日已旰)
(帝令他日見固請不肯退既見極論中人許遂振之姦又歴詆輔相求自試帝怒其輕肆)開廣言
路歴陳時政(宋史賈黯字直孺備位諫官果於言事奏諫官御史跡既疎遠未嘗預聞時政)
(非所以開廣言路請如唐太宗用王珪魏徵故事每執政奏事聽諫官一人隨入執政又患言官旅進論議上)
(前不肯從乃詔凡欲合班上殿者皆稟中書俟旨黯論以為今得進見言事者獨諫官御史若然言路將壅陛)
(下不得聞外事矣請如故不許士獻徵錄明孝宗初召王恕為吏部尚書恕至京庶吉鄒智往語之曰三代)
(而下人臣不得見君所以事事苟且公宜先請見君即時政不善者歴陳上前庶其有濟一受官職更無可見)
(時矣恕善其言)立紫宸對延英(韓愈元和聖德詩序日與羣臣序立紫宸殿下親望)
(穆穆之光為唐書苗晉卿拜侍中病蹇乞間日入政事堂帝優之御小延英召對宰相對小延英自晉卿始)
對見二
原長者之言(後漢書詔問光祿勲劉昆曰前在江陵反風滅火後守宏農虎北渡河行何德政而)
(致此昆曰偶然耳左右笑其質訥帝歎曰此長者之言也)書思對命(禮史進象笏書思對命)
天威(左傳天威不違顔咫尺)進止有常(漢書霍光每出入下殿門進止有常處郎)
(僕射竊視之不失尺寸其資性端正如此)揚于王庭(易)不可書傳(史記王稽)
(與范睢入咸陽已報使因言曰魏有張祿先生天下辯士也曰秦王之國危於纍卵得臣則安然不可以書傳)
(也)增汗衣(唐書李絳為相嘗盛夏對延英帝汗浹衣絳欲趨出帝曰朕宫中所對惟宦官女子)
(欲與卿講天下事乃其樂也)獨員上殿(宋史徽宗崇寧元年詔六曹尚書有事奏陳許獨員)
(上殿)朝紳動色(獻徵錄明世宗嗣位以廷薦敕召致仕都御史林俊屢辭不允且趣其來及入)
(京陛見上注視久之朝紳皆動色相慶)召對不名(元史成宗即位語諤爾根薩里曰朕在潛)
(邸誰不願事朕者惟卿雖召不至今乃知卿真得大體自是召對不名賜坐視諸侯王等)閣中咨
訪(又揭徯斯為奎章閣授經郎以教勲戚大臣子孫文宗時幸閣中有所咨訪奏對稱旨恒以字呼之)
對十一刻(唐書文宗銳意於治每延英對宰相率漏下十一刻)對五六刻(又韋渠牟)
(為諫議大夫每延英奏對雖大臣率下二三刻渠牟每奏事輒五六刻乃罷天子歡甚)
對問一
原削藁據經(蜀志孟光字子夏習漢制上有所問據經而對不希旨苟合或不從不強爭時)
(有所言輒削藁草訪譙周字允南雖不預事以儒行見禮待大議輒據經以對)增詳雅
明白(宋史陳若拙字敏之幼嗜學父思讓嘗令持書詣晉邸太宗嘉其應對詳雅將縻以軍職固辭石)
(保興守信子也太祖嘗召功臣子弟詢以時事保興年最少應對明白太祖竒之)慷慨清
亮(唐書武后時陳子昂以上書召見金華殿子昂貌柔野少威儀而占對慷慨擢麟臺正字金史宗憲年)
(十六𨕖入學太宗幸學宗憲與諸生俱謁進止恂雅上召至前令誦所習語音清亮善應對侍臣奏曰此左副)
(元帥宗翰弟也上嗟歎久之)應荅如響奏對如流(人物志梁徐摛字士秀嘗)
(召問經義諸史應荅如響宗獻徵錄明吕震自成祖時為禮部尚書歴仕仁宗宣震聰明絶人每奏請他尚)
(書皆執副本又與左右更進迭奏震兼三部尚書奏牘愈多皆自專對侍郎不與也情状委曲千緒萬端一覽)
(之後奏對如流未嘗有誤)小冊籌兵寸紙訪事(宋史李迪召對龍圖閣命草詔)
(時唃厮囉叛曹瑋在秦州請益兵迪請以關右兵分赴瑋帝因問關右兵幾何對曰臣向在陜西以方寸小冊)
(書兵糧數備調發今猶置佩囊中帝令自探取目黃門取紙筆具疏某處當留兵若干餘悉赴塞下帝顧曰真)
(所謂頗牧在禁中矣奏真宗每以事訪晏殊率用方寸小紙細書已荅輒并槀封上帝重其慎密)朝
笏記事漆簡荅問(人物志唐義問從曾孝寬使河東還奏事記利害綱目於笏帝取而)
(熟視之歴舉以問應析如流皆明史紀事太祖徵秦從龍居之西華門外事無大小與謀每以筆書漆簡問)
(荅甚密左右無知者)不復獨對不得獨對(唐書蔣伸改兵部侍郎宣宗雅信愛)
(之每見必咨以天下得失一日伸三起三留曰他日不復獨對卿矣伸不喻未幾以本官同中書門下平章事)
(事宋史理宗時牟子才以國史院編修權禮部郎官故早講講讀宫皆在晩講惟說書一員宰相懼子才言)
(已并晚講於早自是不得獨對矣)上陳下問(並白帖)
對問二
原咨訪(吳志闞澤字德潤每朝廷大議經典所疑輒咨訪之)清問(書)增明敏
(人物志宋梁顥每進對詞辨明敏)夙具(獻徵錄明世宗朝梁材為戶部尚書永嘉張孚敬新貴用)
(事嘗以意氣挫折公卿一日於朝堂厲聲語云梁大用某處糧草當辦則應曰諾某處折銀當發復應曰諾永)
(嘉意其黯黯弗了也既而偵之則無弗夙具者乃歎曰渠果若是辦耶)失次(唐書喬琳同中書門)
(下平章事琳年高且瞶每進對失次所言不厭帝旨)祈恩(宋史劉隨上言比年庶官僥倖請託或對)
(見之際涕泗祈恩)
御定淵鑑𩔖函卷二百九十七
