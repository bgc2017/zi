欽定四庫全書
御定淵鑑類函卷四百四十一
鱗介部五(鼈鼉增黿增魚)
鼈一
原爾雅曰鼈三足曰能說文曰鼈介蟲也易曰離
為鼈周禮曰春獻鼈蜃增考工記曰内骨鼈屬
埤雅廣要曰鼈甲屬也以眼聽水居陸生又鼈伏隨
日謂隨日光所轉朝首東鄕夕首西向也又鼈之所
在必有浮沫謂之鼈津捕者以此占之又鼈伏於淵
而剖卵於陵此思化也又其甲以赤莧包置溼地即
化生今有臠其肉而屑之者搗莧汁沃之經旬即化為
鼈如細蠶然舉而投諸池謂之種鼈文子曰鼈無耳
而不可蔽精於明也淮南子萬畢術曰青埿殺鼈得
莧復生又燒黿致鼈(取黿夜燒之則鼈至也)孫卿子曰跬步
而不休跛鼈千里古今注曰鼈一名河伯從事白
澤圖曰一足鼈池精名髮頊酉陽雜爼曰鼈為臛數
食之可長䰅養魚經曰魚滿三百六十則龍為之長
而引飛出水内有鼈則魚不復去故鼈名神守韋氏
燕山錄曰煑鼈以蚊文苑彙雋曰鼈生卵於水濱岸
傍隔岸以目望日出入觀三七而成也原楚詞曰駟
跛鼈而上山吾固知其不能升增崔融嵩山啓母廟
碑曰水陷溧陽有吏人之化鼈皮日休紀曰祀彼羣
小之茸茸兮如慕臭之鼈杜牧集曰今黃家峒賊熾
邕容兵連敗縮首不出猶鼎鼈耳韓愈詩曰跛鼈詎
能動伊余何所擬柳宗元詩曰已看能類鼈盧仝
詩曰寒龜夏鼈一種味
鼈二
增周書曰成王時長沙獻鼈原晏子春秋曰齊大旱
景公召羣臣問曰寡人欲祠河伯可乎晏子曰不可河
伯以水為國以魚鼈為民彼獨不欲雨乎祠之何益
春秋外傳曰公父文伯飲南宫敬叔酒羞鼈焉列仙
傳曰費長房能使社公汝南有妖常作太守服詣府門
椎鼓合郡患之及長房來知是魅乃呵之即解衣冠叩
頭乞自改即老鼈也大如車輪長房令服太守服作一
札敕葛陂君叩頭流涕持札遂去視之以札立陂邊以
頸繞之而死搜神記曰清河宋士宗母黃初中夏在
室中浴良久家人於壁穿中窺之正見木盆中有一大
鼈先著銀釵猶在頭上遂入水去魏略曰高離國王
侍婢有身王欲殺之婢云有氣如雞子來下我故有身
後生子捐之於溷中猪以氣嘘之徙馬閑馬以氣嘘之
王乃令其母牧畜名曰東明常令牧馬東明善射王恐
奪其國欲殺之東明走以弓擊水魚鼈浮為橋東明得
渡因都王扶餘之地增北戶錄注曰石季龍時利州
谷綿縣山北溪中有鼈數千頭登岸暴田苖發軍殘毁
至今鼈無頭也唐五行志曰貞元三年潤洲魚鼈蔽
江而下皆無首玉泉子曰唐進士李詹每食鼈輒繫
其足曝於烈日鼈既渴即飲以酒而烹之鼈方醉已熟
矣雲仙湘潭記曰高郢夜課於豐亭忽有一鼈在案
上視之乃石也郢異其事取十題散置箱中祝石鼈銜
之以卜來事既而石鼈舉頭乃是沙洲獨鳥賦其年果
以是題獲首選王仁裕玉堂閒話曰崔悅尚書家方
會客夜夢十九人著青綠羅衣拜告求生既寤見甕中
有水泛鼈正十九頭遂詣水次放之儆戒錄曰偽蜀
豐資院使李延福晝寢公廳夢烏帽三十人跪於階下
但云乞命驚覺僕使報門外有邨人獻鼈三十頭因悟
所夢遂放之五代史補曰張澤為房知温從事性素
嗜鼈忽暴卒經宿而活云為太山府君所追責其食鼈
過差為羣鬼投于沸鼎中支解烹餁亦如治鼈之狀既
熟為諸鬼分噉其慘毒痛苦名狀所不及如此近數十
度府君始恕之且問曰汝受諸苦敢再犯乎答曰不敢
始令遣歸又南唐僧謙光有才辯而無拘檢性尤嗜
鼈國主常以從容語及釋氏果報對曰老僧無他願但
得鵝生四隻腿鼈著兩重裠足矣國主大笑桯史曰
虞雍公允文以西掖贊督議既却逆亮于采石還至金
陵謁葉樞密義問於玉帳因留卯飲酒方行警報沓至
盖亮將改圖瓜洲坐上皆恐葉酌巵醪以前曰舍人威
名方新士卒想望勉為國家卒此勲業雍公受巵起立
曰某去則不妨然記得一小話敢為都督誦之昔有人
得一鼈欲烹而食之不忍當殺生之名乃熾火使釜水
百沸横篠為橋與鼈約曰能渡此則活汝鼈知主人以
計取之勉力爬沙僅能一渡主人曰汝能渡橋甚善更
為我渡一遭我欲觀之僕之此行無乃類是乎西湖
志曰宋咸淳壬申七月有梢人泊舟西湖斷橋下時暑
熱臥於舟尾中夜不寐見三人長不盈尺集於沙際一
曰張公至奈何一曰賈平章非仁者決不相恕一曰我
則已矣公等及見其敗也相與哭入水中次日漁者張
公于橋下獲一鼈徑二尺餘納之賈府不三四年賈敗
盖數定莫逃物能前知如此說寳曰弘治間太倉州
夏月有百姓道見漁者持一鼈而三足買令婦炰之既
熟呼婦共啗婦不欲食坐門外良久不聞其夫聲入視
只存髮與衣服在地上驚怖號哭里甲聞之以婦謀夫
訴官知州黃庭堅莆田人鞫得其情信為異物或然召
漁者捕三足鼈得之即於廳上令婦烹治出重囚食之
食畢引入獄及門已化盡矣所存衣髮皆與百姓同遂
宥婦罪
鼈三
增三足九肋(山海經從山多三足鼈又爾雅注吳興郡陽羡縣君山上有池池中出三足鼈)
(出摭言盧肇袁州人初赴舉先逹問袁州舉人耶答曰正如沅江鼈甲九肋者稀)大腰穹
脊(埤雅天地之性大腰純雌龜鼈之屬下見下有帬注)有帬無耳(爾雅翼曰鼈卵)
(生形圓穹脊四周有帬食物本草無帬而頭足不縮者名納鼈下詳龜一文子)赤腹白
目(食物本草大如錢腹赤如血者名朱鼈出南海目養生雜纂六甲日弗食鼈鼈有四目者獨目者白者)
(赤足者三足者腹下有小字王字天字者頷下有軟骨如龜形者頭足不能縮者目陷凹者皆不可食也)
吐珠挾彈(食物本草口中吐珠者名珠鼈埤雅鼈珠在足下見水族加恩簿)長沙
貢潁水亡(王會篇長沙黃鼈注特大而美故貢也過韓非子鄭縣人乙之妻之市買鼈而歸)
(潁水以為渴也因縱而飲之遂亡其鼈)在山上放溝中(埤雅在山上者名旱鼈有)
(毒能殺人餘括異志宋傅慶中家得一大鼈其婢放之溝中年婢病將卒夜鼈被泥登婢胸冰之遂愈)
解怒補隂(闕子曰義渠之人烹龜鼈不熟臊穢腥臭中國之人雖飢餓三日不啓口至死不食)
(也吴章莊吉受而和之病人食之為體輕萬乘食之為之解怒吴章莊吉之調存也三元參贊鼈居水底性)
(甚冷肉能補隂又能補氣也)影伏思生(酉陽雜爼甲蟲影伏内典鼈思生)能
飛躍使跳梁(拾遺記容山下有水多魚鼈皆能飛躍雅俗稽言教鼈舞者燒地置鼈于上)
(忽抵掌使其跳梁既慣習雖冷地聞拊掌亦跳梁)把箬笠渡篠橋(葆光錄黃德瓌)
(家人烹鼈將箬笠覆其釜揭見一鼈仰把其笠背皆蒸爛然頭足猶伸縮家人愍之放河涇間後因患熱將殆)
(德瓌徙於河邊屋中將養夜有一物徐徐上身覺甚冷及曙檢視胸臆悉塗淤泥其鼈在上三顧三曳而去即)
(日病瘥桯下詳鼈二史)畏馬溺應黿鳴(瑣碎錄方革食鼈并食莧自是苦腹痛作)
(時幾不知人疑鼈莧所致乃以二物令小蒼頭食之蒼頭遂得疾與革類而委頓尤甚未幾遽死舁屍置馬廐)
(未殮也忽小鼈無數自九竅湧出散走廐下惟遇馬溺者輒化為水革聞自臨視掊聚衆鼈以馬溺灌之皆即)
(為水於是革飲馬溺遂瘥或云白馬溺尤良易林黿鳴岐野鼈應於泉)蛇化鼈形頷
如龜狀(雅俗稽言五月後鼈有蛇化者誤食殺人試法懸一足足漸長垂下者即蛇化也下詳白目)
(注)昂首長吁叩頭流血(野記臯橋開酒肆人張海買鼈數頭投于釜中湯已)
(三四沸矣海以為糜爛啓釡視之鼈昂首視海長吁數聲海大怪急擲於河中數鼈游行蹣跚而去下詳鼈)
(二列仙傳)金丸丞相裙襴大夫(上見後水族加恩簿池陶榖清異錄晉祠小)
(畜老鼈大如食盤不知何人題於前闌柱曰裙襴大夫烏衣開國何元美後失鼈所在)
鼈四
原怒小(國語公父文伯飲南宫敬叔酒路都父怒鼈小曰長而食之遂出文伯母曰聞祭養尸享賓鼈)
(於何有而使夫人怒)食雛(不食雛鼈注謂伏乳也)冬擉(莊子閱休冬則擉鼈于江刺取)
(之)春獻(周禮)實蓼(濡鼈醢醬實蓼注濡烹也)得莧(復生)元物
介蟲(詳說文)不為禮(居山者不以魚鼈為禮)不中殺(禮魚鼈不中殺不鬻)
(於市)掌簎(周禮鼈人掌凡邦之簎事)去醜(禮鼈去醜注醜竅也)咸若(書鳥獸魚)
(鼈咸若)神化(左傳堯殛鯀於羽山其神化為黃熊入于羽淵熊三足鼈)水煩不大
(禮水煩則魚鼈不大)水潦不獻(禮水潦降不獻魚鼈注謂多也)
鼈五
原賦晉陸機鼈賦曰皇太子幸於釣臺漁人獻鼈命侍
臣作賦其狀也穹脊連脇黝甲四周遁方圓于規矩徒
廣狹以妨循盈尺而脚寸又取具于指掌鼻嘗氣而忌
脂耳無聽而受響是以栖居多逼出處寡便尾不副首
足不運身於是從容澤畔肆志汪洋朝戲蘭渚夕息中
塘越高波以燕逸竄洪流而潛藏咀蕙蘭之芳荄翳華
藕之垂房潘尼鼈賦曰皇太子遊於玄圃遂命釣魚
有得鼈而獻之者令侍臣賦之翩銜釣以振棹吁駭人
而可惡既顛墜于巖畔方盤跚而雅步或延首以鶴顧
或頓足而鷹距或曳尾於塗中或縮頭於殼裏若乃秋
水暴駭百川沸流有東海之巨鼈乃負山而吞舟
增令宋毛勝水族加恩簿令曰甲坼翁挾彈於中巧也
負擔於外禮也介胄自防不問寒暑智也步武懦緩不
踰規繩仁也故前以擐甲尚書榮其跡顯其能宜授金
丸丞相九肋君
黿一
增埤雅廣要曰黿大鼈也鼈以為雄故黿鳴而鼈應
又曰黿亦卵生而伏影顔籀稽聖賦黿鼈伏乎其隂是
也爾雅翼曰黿之大者闊或至一二丈天地之初介
潭生先龍先龍生元黿元黿生靈龜靈龜生庶龜凡介
者生於庶龜黿者介蟲之元也廣雅曰海黿大一畝
重千鈞正字通曰黿鼈類青黃色腸屬於首卵大如
鴨子一産一二百枚好曝其腹於江岸漁人接竹以掣
之倉卒不能自反為所制其脂磨鐵則鳴古今注曰
黿一名河伯使者淮南子曰黿脂得火可以燃鐵
又曰埳井之所無黿鼉隘也又川谷通源積水重淵
黿之所便也人入之而畏魏子曰黿得水則生虎豹
得水則死錄異記曰黿其狀如鼈腹下赤者為黿白
者為鼈俗云黿之身有十二屬肉漁人捕得之雖支分
臠解隨其巨細未入湯鑊者皆能跳走鼈與黿雖至大
者如蚊蚋噆之一旦乃死梅堯臣詩序曰廟子灣屬
雍丘風俗云有白黿憑險日為波潮以驚異上下楚
辭曰乘白黿兮逐文魚
黿二
增拾遺記曰禹濟巨海黿鼉為梁抱朴子曰在頭水
有大黿常在深潭號為黿潭能作魅行病有戴道炳者
能視見之以越張封泥遍擲潭中良久有大黿徑長丈
餘浮出不敢動乃格殺之而病者立愈又有小黿出列
死於渚上甚多存心錄曰吴孫皓寳鼎中丹陽宣蹇
母年八十因浴化為黿兄弟閉戶衛之掘堂上作一池
實水其中黿入池游戲一二日常引頸外望伺戶小開
便輪轉自躍入于遠潭遂不復還宣州志曰天寳七
載宣州江中黿出虎搏之黿齧虎二創虎怒拔黿頭而
虎創甚亦死原化記曰韋丹未第時於洛陽中橋見
漁者得一大黿長數尺繫之橋柱引頭四顧有求救之
意丹以乘驢贖之放於水中徒步而歸後數日詣葫蘆
生問命生與共往元長史家有老人元濬之向韋盡禮
欵待中出文字一通授之曰此公一生官禄行止聊報
活命之恩即此黿也孔帖曰近有漁人泊舟馬當山
下月明風恬見一大黿出水直上山頂四望頃之江中
湧出一彩舟内有十餘人飲酒張樂陳設甚盛獻酬久
之上流有巨艦東下櫓聲振於坐中彩舟乃沒前黿亦
下未及水忽死於岸側意者水神使此黿為望候不知
艦來致沒彩舟故殛之宋史曰乾道七年洞庭有巨
黿走沙擁舟廣長皆丈餘升舟以手足壓重艦沒水
避暑錄話曰元豐間有監黃河埽武臣射殺埽下一黿
未幾死而復甦云為黿訴於隂府力辨黿數敗埽以其
職殺之故得免雲濤小說曰金陵上清河一帶善崩
明太祖患之皆云猪婆龍窟於下故爾時工部欲聞於
上然疑猪犯國姓輒駕稱太白黿為害上惡同元字因
命漁者捕之殺黿幾盡先是漁人用香餌引大黿凡數
百斤一受釣以前兩瓜據沙深入尺許百人引之不能
出一老漁諳黿性命於其受釣時用穿底缸從綸貫下
覆其面黿即用前瓜搔缸不復據沙引之遂出金陵人
乃作語曰猪婆龍為殃癩頭黿頂缸言嫁禍也
黿三
增飲江攻岸(蘇軾李氏潛珠閣銘因石阜以庭宇跨飲江之鼇黿山堂肆考黿極有力善)
(攻岸人以鈎索釣之黿吞釣任其曳舟而走俟其力盡乃得之)致鼈齧虎(淮南子燒黿致)
(鼈此以其類求之下詳黿二宣州志)鳴野浮水(易林黿鳴于野鼈應于泉類書黿大于)
(鼉朔望隨月浮水月沈則沒此屬隂也)連脇癩頭(正字通其形穹脊而連脅其勢踞洲)
(渚而擊奔流具跚然之質癩山堂肆考黿頭疙搭名曰)南人食君子得(爾雅翼黿)
(大于鼈南人亦捕食之子璅語范獻子獵占之曰君子得黿小人遺冠獻獵而不得遺其豹冠)
黿四
原為梁(紀年周穆王四十七年東至於九江比黿鼉以為梁而履之矣)染指(楚人獻黿于鄭)
(靈公子公之食指動謂子家曰必嘗異味及宰夫將解黿食大夫不與子公子公怒染指于鼎嘗之而出)
互物(甲蟲之屬)貍物(周禮鼈人掌取互物以時簎魚鼈蜃凡貍物注簎初捉切謂以杖刺取貍)
(物貍謂黿藏于泥中)有司取(月令九月令有司登龜取黿注甲蟲秋乃堅成九月方可取之)
黃河生(黃河中舊不生黿忽有得者佛圖澄曰桓温入河其不久乎温字元子果如言也)古
冶殺(晏子春秋古冶子曰君濟于河黿銜左驂以入砥柱冶潛行得黿殺之左操馬尾右挈黿頭以出)
黃氏化(江夏黃氏母浴化而為黿入于深淵後時出見簮猶在首)
黿五
增令水族加恩簿令曰爾甘鼒調鼎之材嚥舌潮津宜
封醉舌公
鼉一
增說文曰鼉水蟲狀如守宫長一二丈文五色背毛皆
有鱗甲如鎧本草曰口内涎有毒長一丈者能吐氣
成霧致雨力至猛能攻陷江岸性嗜睡恒閉目聲甚可
畏人于穴中掘之百人掘亦須百人牽一人掘亦須一
人牽不然終不可出又曰極難死沸湯沃口入腹良
久乃剝老者多能變化為邪魅埤雅廣要曰鼉具十
二肖肉蛇肉最後在尾其枕瑩淨魚枕弗如皮中冒鼓
夏小正九月剝鼉以為鼓也又詩云鼉鼔逢逢先儒
以為鼉皮堅厚取以冐鼔故曰鼉鼔又晉安海物記
云鼉宵鳴如桴鼔今江淮之間謂鼉鳴為鼓亦或謂之
鼉更以其聲逢逢然似鼓而又善夜鳴其數應更如初
更一鳴而止二即再鳴也又鼉欲雨則鳴故里俗以
鼉讖雨廣志曰鼉魚有四足尾如蜒蜓而大南方嫁
娶必得食之續博物志曰鼉長一丈一名土龍鱗甲
黑色能横飛不能上騰趙辟公雜說曰鼉聞鼓聲則
鳴潛確類書曰鼉小於黿向日吐水日沈則沒此屬
陽也
鼉二
增呂氏春秋曰帝顓頊令飛龍作八風之音以祭上帝
乃會為樂倡鼉乃偃寢以擊其尾搜神記曰滎陽張
福船行夜有女子乘小舟來投福云日暮畏虎不敢夜
行福戲調之遂同寢中夜月照乃見一白鼉枕福臂而
臥福驚起鼉便去乘船乃枯槎也支僧載外國事曰
私可條國全道遼山有毗呵羅寺寺中有石鼉至靈衆
僧餘食欲盡寺奴輒向石鼉作禮于是食具許氏志
怪曰沙門竺僧瑶得神符尤能治邪廣陵王家女病邪
召瑶治之瑶入門瞋目大罵老魅不守道敢干犯人女
在内大唤云人殺我夫鬼在側曰吾命盡于今此神也
不可爭旁人共聞之於是化為老鼉走出中庭瑶撲殺
之吳志曰孫亮初公安有白鼉鳴謠曰白鼉鳴龜背
平南郡城中可求生守死不去求無成明年諸葛恪敗
弟融鎮公安被收融刮金印龜背一服而死文選注
曰郭璞睡時人見變鼉形云是鼉精幽明錄曰宋高
祖永初中張春為武昌太守時有人嫁女未及升車忽
失性出外毆擊人云已不樂嫁俗人巫云是邪魅乃將
女至江際擊鼔以術咒治療春以為欺惑百姓勒其必
獲妖魅後有一青蛇來到坐所即以大釘釘其頭至日
中復有大龜從江來伏於巫前巫以朱書龜背更遣入
水至暮有大白鼉從江中出乍沈乍浮向龜從後催逼
鼉至先入幔與女辭訣女慟哭云失其姻好自此漸差
或問巫曰魅者歸於何物巫云蛇是傳通龜媒人鼉是
其對三物悉是春始知其靈驗本草曰梁周興嗣常
食鼉肉後為鼉所噴便為惡瘡此物靈強不可食也
獨異志曰燉煌李鷸開元中為邵州刺史挈家之任泛
洞庭時晴景登岸因鼻衂血沙上為江鼉所䑛俄然復
生一鷸與之無異鷸之本身為鼉法所制繫於水中其
家奉妖鼉就任為郡幾數年因天下大旱道士葉靜能
自羅浮奉詔過洞庭忽沙中見一人面縛問之鷸以狀
對靜能為符書巨石上石即飛起空中鼉妖方擁案晨
衙為巨石所壓乃復本形時張說為岳州刺史具奏并
以舟檝送鷸赴郡家人妻子乃信故今舟行者不敢瀝
血波中唐書曰上元二年有鼉集揚州城門節度使
鄧景山以問族弟珽對曰鼉介物兵象也未幾宋州刺
史劉展反傳竒曰貞元中有湘媪常以丹篆救人病
一日告鄕人曰往洞庭救數百人性命至洞庭前一日
有大風濤蹙一巨舟泊一島上而碎所載近百人各星
居於島上忽有一白鼉長大餘遊於河上數十人撾殺
之分食其肉明日有雪城圍島漸窄如束其廣不三數
丈岳陽人亦遥望雪城莫能曉也媪登島飛劒刺之白
城如一聲霹靂遂崩乃一大白鼉長十餘丈蜿蜒而斃
媪乃劉綱妻樊夫人也猗覺寮曰宣和巳亥都城北
小民家晨起見一物如龍伏牀下大驚都人競往觀之
禁中取驗之乃鼉也杖殺之已而大水數年有金人之
禍國獻家猷曰南都上河地明初江岸常崩盖猪婆
龍于此搜抉故也以與國姓同音嫁禍于黿及下令捕
黿盡而崩岸如故有老漁曰當炙犬為餌以甕通其底
貫釣緡而下之所獲皆鼉老漁曰鼉之大者食犬即世
之所謂猪婆龍也
魚一
增爾雅曰魚有力者鰴魚枕謂之丁魚腸謂之乙魚尾
謂之丙說文曰魚水蟲也魚尾與燕尾相似易曰
貫魚以宮人寵(正字通魚行有甲為之長衆魚從之駢頭相次如貫然)原詩曰
南有嘉魚蒸然罩罩又曰魚潛在淵或在于渚又
曰魚在在藻月令曰立春之日魚上冰增家語曰
水至清則無魚吕覽孔子曰魚游乎濁而食乎濁
六韜曰緡隆餌重則嘉魚食之緡調餌芳則庸魚食之
國策曰君不聞大魚乎網不能止釣不能牽蕩而失
水則螻蟻得意焉原莊子外篇曰朽瓜化為魚物之
變也符子曰觀於龍門有一魚奮鱗鼔鬐而登乎龍
門而為龍又一術士凌波蹈流而不陷搖鈴行歌飄浪
於龍門而終日棲遲而不化彼同功而事異迹一而理
二夫何哉無乃魚以實應而人以偽求乎列子曰終
髮之北有溟海魚廣千里其長稱焉增又吞舟之魚
不游枝流淮南子曰水濁則魚噞又欲致魚者先
通水水積而魚聚又為魚德者非挈而入淵從其所
之而已又天之且雨也隂曀未集而魚已噞矣又
使水濁者魚撓之孫綽子曰海人與山客辨其方物
曰横海有魚額若華山之頂一吸萬頃之波庚桑子
曰夫尋常之溝巨魚無所還其體而鯢鰌為之制論
衡曰釣者刻木為魚丹漆其身迎水浮之水動作魚似
真真魚並來玄中記曰東海有大魚焉行海一日逄
魚頭七日逄其尾産則三百里為血養生經曰魚勞
則尾赤隂陽變化論曰魚不見水採蘭雜志曰蚊
投水中能化小魚小魚不獨魚子生也物類相感志
曰魚瘦而生白點者名虱用楓樹皮投水中則愈又
魚始雷頭向下未驚蟄頭皆向上蠡海集曰魚目晝
夜不瞑因知其為隂物而得陽多者也祭禮皆薦生而
魚獨槁者魚乃水族隂之屬也槁之則為陽陽以致隂
之謂也後山談叢曰魚行隨陽春夏浮而遡流秋冬
沒而順流漁者隨其上下出沒而取之席上腐談曰
魚逆水而上取其鱗之順也志林曰僧謂魚為水梭
花文昌雜錄曰漁家以猢猻毛置之網四角則多得
魚云魚見之如人之見錦繡也避暑錄話曰浙東溪
水峻急多灘石魚隨水觸石皆死故有溪無魚土人往
往以陂塘養魚魚初生時謂之魚苖投于陂塘不三年
長可盈尺北戶錄曰南海諸郡人至八九月於池塘
間采魚子著草上懸於竈煙下至二月春雷發時却收
草浸於池塘間旬日内如蝦蟆子狀鬻于市號魚種育
池塘間一年内可供口腹也詞林海錯曰江海間魚
遊必三如媵随妻先一後二人謂之婢妾魚楚辭曰
魚鱗鱗兮媵予曹植說曰疲氣鹹水之魚不遊于江
淡水之魚不入於海韓愈文曰江魚不池活古樂
府緩聲歌曰思東流之水必有西上之魚原爾雅鯉
(今之赤鯉魚)鱣(今江東呼為黃魚)鰋(今偃額白魚)鮎(别名鯷)魾大鱯小者鮡
(鱯似鮎而大色白或鮧之大者曰鱯)鱦小魚(魚子未成者)□魚鯢大者謂之□
似鮎四足聲似小兒增又鰹大鮦小者鮵(音脫)又銀
魚身圓如筯潔白無鱗目兩點黑爾雅翼曰鯨從京
大也海岸有獸曰蒲牢聲如洪鐘而性畏鯨鯨躍擊之
鳴聲聞五里故鑄鐘以蒲牢形其上斷撞為鯨形天子
出而擊之東都賦曰發鯨魚鏗華鐘是也又鮎言其
黏滑與鱓鰌之類皆謂之無鱗魚又曰腹俱大者曰鱯
背青口小者名鮎背黃腹白名鮠又鰐四足如鼉長
二丈餘喙三尺長尾而利齒其尾有涎如膠掉以取物
其形或黑黃蒼白又鱖魚鱗鬛皆圓黃質黑章皮厚
而肉緊特異常魚夏月盛熱時藏石罅中人即而取之
其斑文尤鮮明者雄也稍晦昧者雌也漁者以索貫一
雄置之溪畔羣雌來齧拽之不捨掣而取之常得十數
尾凡魚無肚不嚼鱖魚有肚能嚼爾雅注曰比目魚
狀似牛脾紫色鱗細一眼南人謂之鞋屜魚江淮謂之
拖沙魚亦謂之箬葉魚又鮑魚似鮎四脚前似獮猴
後似狗大者長八九尺說文曰鰐日南魚名也狀似
蜥蜴嘗水中潛伏吞人即浮又鮆飲而不食子多而
肥夏初曝乾可以致遠字林曰鯼魚出南海頭中有
石一名石首鰾可作膠原毛詩義疏鮪魚出海三月
從河上來今鞏縣東洛度北崖上山腹有穴舊說此穴
與江湖通鱣鮪從此穴而來入河鮪似鱣而色青黑頭
小而尖如鐵兜鍪口在頷下大者七八尺益州人謂之
鱣鮪大者王鮪小者叔鮪一名鮥肉色白今東萊遼東
人謂之尉魚或謂之仲明者樂浪尉也溺死海中化為
此魚鱮似魴而大頭魚之不美者故語曰買魚得鱮不
如啖茹徐州謂之鰱(里然反)鯋(沙)魚吹沙也似鯽魚狹小
嘗張口吹沙也一名重唇籥鯋鱨(嘗)魚一名揚今黃頰
魚正黃魚之大而有力者魚貍背上有斑文腹下純青
今以飾刀鞬步乂也海水將潮及天將雨毛皆起潮還
天晴毛則復常千里外知海潮也廣志曰武陽小魚
大如鍼號一斤千頭蜀人以為醬陶弘景本草曰鯉
最為魚中之主形既可愛又能神變乃至飛越山湖所
以琴高乘之又鯉魚鮓不可合小豆藿食&KR0675;人又發諸
瘡鱧魚一名鮦(除蒙反)味甘無毒主除水氣面大腫及五
痔䱉魚味甘大温無毒云是芹根變作又曰是人髮所
化作臛食之甚補鮑魚味辛無毒主逐委蹷腕折瘀血
鰒(蒲角反)魚治青盲失精鰻(莫干反)鱺(力奚反)魚味甘形似䱉
能緣樹食藤花取作脯食之增本草曰鯽魚一名鮒
魚形亦似鯉色黑而體促腹大而脊隆所在池澤皆有
之又鮎魚大者能吞蛇圖經曰鮑魚形類鱐魚生
溪中極臭額旁有骨名乙長尺許青魚頭中有枕蒸令
通氣曝乾狀如□珀可以作器皿膽可點目又鯉魚
脊中鱗一道每鱗上皆有小黑點從頭至尾無大小皆
三十六鱗瑞應圖曰比目魚者王者明德則見南
史曰林邑國於城溝中養鰐魚有罪者以餧鰐不食為
無罪三日乃放之北史曰真臘國有魚名建同四足
無鱗鼻如象吸水上噴高五六十丈有浮胡魚形似䱉
觜如鸚鵡有八足多大魚半身出望之如山又漕國
在蔥嶺之北漢時罽賓國也蔥嶺山有順天神祠前有
一魚脊骨有孔中通馬騎出入宋史曰錢唐江有五
色魚鯽首鯉身荀子曰儵鉢者浮陽之魚也胠于沙
而思水則無逮矣注胠去也抱朴子曰南陽丹水出
丹魚常先夏至十日夜伺之魚浮於水赤光上照赫然
如火網取之割其血以塗足可步行水上如履平地
崔豹古今注曰鯉之大者曰鱣鱣之大者曰鮪白魚雄
者魾魚子好羣浮水上名白萍又兖州人呼赤鯉為
赤驥青鯉為青馬黑鯉為黑駒白鯉為白騏黃鯉為黃
雉又鯨大者長千里小者數丈一生數萬子常以五
六月就岸生子至七八月導引其子還大海中鼓浪成
雷噴沫成雨水族驚畏一皆逃匿莫敢當者原魏武
四時食制曰鱣魚大如五斗奩長丈口在頷下常三月
中從河上常於孟津捕之黃肥惟以作鮓淮水亦有
增又東海有大魚如山長五六里謂之鯨鯢次有如屋
者時死岸上膏流九頃其䰅長一丈廣三尺厚六寸瞳
子如三升椀又望魚側如刀可以割草出豫章又
斑魚頭中有石如珠出北海蒲魚其鱗如粥出郫縣髮
魚帶髮如婦人白肥無鱗出滇池蕃蹹魚如鼈大如箕
甲上邊有髯無頭口在腹下尾長數尺有節有毒螫人
䱐䰽魚黑色大如百斤猪黃肥不可食數枚相隨一浮
一沈蕭折魚海之乾魚也郫縣子魚黃鱗赤尾出稻田
可以為醬原山海經曰鱖(厥衛反)魚大口而細鱗有斑
彩鰩(與昭反)魚狀如鯉魚身鳥翼蒼文白首赤喙常從西
海遊於東海以夜飛音如鸞見大穰何羅魚一首而十
身其音如犬吠食之已擁鮨(詣)魚身大首音如嬰兒食
之已狂珠鼈如肺而有目六足有珠鱄(市戀反)魚狀如鮒
彘毛其音如豚見則天下旱薄魚其狀如鱣而一目其
音如歐(如人嘔吐聲)見則天下反鯷魚赤目赤鬛者食之殺
人鯪(陵)魚背腹皆有刺如三角菱增又騩(規)山多飛
魚其狀如豚而赤文有角服之不畏雷霆亦可禦兵鰼
鰼之魚狀如鵲而十翼鱗在羽端其音亦如鵲可以禦
火食之已癉鰷魚狀如雞而赤色三尾六足四目其音
如鵲食之已憂䰷魚狀如鼈魚尾二足其音如羊食之
益明髯□魚蛇首六足其目如珠食之不寐佩之禦凶
修辟之魚狀如黽而白喙其音如鴟食之已癬鮯鮯之
魚狀如鯉而六足鳥尾其鳴自呼鯥魚狀如牛陸居蛇
尾有翼其羽在魼下其音如牛聲冬死而夏生食之已
腫又浮玉山北望具區苕水出其隂中多鮆魚(形狹薄而)
(長䰅乂名刀魚形如刀也太湖中饒之)原水經曰海鰌(且由反)魚長數千
里穴居海底入穴則海水為潮出穴則水潮退出入有
節故潮水有期增又鮪出鞏穴(直穴有渚謂之鮪渚)又武陵
佷縣長楊谷中有石穴水中有神魚大者二尺小者一
尺居民釣魚先陳所湏多少拜而請之拜訖投釣餌得
魚過數者水輒波湧暴風卒起樹木摧折又隴阪汧
水東北流歷澗注以成潭漲不測出五色魚俗以為靈
而莫敢採捕因謂是水為龍泉水又扶南象浦源潭
湛瀨有羣魚色黑身五丈頭如馬首伺人入水便來為
害又魚復溪中有魚其頭似羊豐肉少骨美於餘魚
原吳錄曰錯(一作䱜)魚子生後朝出索食暮皆入母腹
中(酉陽雜爼出從口入從臍)吳地志曰石首魚至秋化為冠鳬冠
鳬頭中猶有石也南越志曰鱣□(子林反)屬也長鼻軟
骨(埤雅廣要俗謂之玉板江東謂之黃魚)長數丈而骨可啖似黃䱦而長
䱟魚左右如鐵鋸三牙魚似石首或曰雄石首䱥魚肥
美有餘土人重之南越記曰天牛魚方圓三丈眼大
如斗口在脅中露齒無脣兩肉角如臂兩翼長六尺尾
長六尺廣州記曰魴魚廣而肥甜魚之美者也鯨鯢
長百丈大亦稱之雌曰鯢雄曰鯨目即明月珠死不見
有眼睛而噴浪翳於雲日臨海異物志曰比目魚似
左右分魚南越謂之板魚(亦曰左介介亦作魪)人魚似人長三尺
不可噉增又鵀似烏賊而肥炙食甘美䱥魚至肥炙
食鮮美諺曰寧去累世宅莫去䱥魚額印魚脊鱗形如
䱜魚額上有文如印章琵琶魚無鱗形如琵琶鳶魚狀
鳶唯無尾足隂雨日亦飛高數丈并魚頭有兩角䱼魚
如指長七八寸但有脊骨好作笄大者如竹竿曝作燭
極有光明異物志曰鮫魚皮可以飾刀其子驚則入
母腹中原又鹿魚頭上有兩角如鹿增又吹沙長
二寸許背上有刺螫人又南方鏡魚圓如鏡原南
方草木狀水猪魚似猪形增太康地記曰武昌南湖
通江夏有水産鮒魚長三尺永嘉郡記曰樂城縣三
原亭去郡百二十里溪水清如鏡昔有得一死鮎者鬐
大五六圍一鬐輒得數十斛鮓桂海蟲魚志曰嘉魚
狀如小鰣魚多脂味極腴美出梧州大山人以為鮓餉
遠蝦魚出灕水肉白而豐味似蝦而鬆美竹魚出灕水
狀似青魚味如鱖魚岳陽風土記曰啞津在白荆堤
側歲壊邦人方完築忽有大鯉魚躍其中役夫殺食之
往往皆死瀕江漁人不以魚之長大為竒怪但釣網不
能制者皆殺之不知何也岳州人最重鰉魚每得之瀹
以皂角水少許鹽漬之即食味甚甘美臨海水土記
曰槌額似䱜魚長四尺黃靈魚小文正黃似石首寄度
魚長三寸似白魚□魚三月生溪中裁長一寸至十月
終東還歸於海香氣聞於水上到時月輒復更生伏念
魚似沙魚䱦鯺形似鯺魚戲於重川靡有定所土奴魚
頭上如虎有刺螫人益部方物略記曰魶魚出西山
溪谷及雅江狀似鯢大首長尾其啼如嬰兒緣木弗墜
蜀人養之嘉魚出興州大丙小丙山石穴中今雅州亦
有之鯉盾鱒鱗蜀人甚珍其味&KR2752;魚出蜀江比鯽則大
背鱗黑而膚理似玉為鱠味美黑頭魚形若鯶黑首白
腹修體短額長者及尺出嘉州歲二月則至惟郭璞臺
前有之里人欲怪其說則曰璞著書臺上魚吞其墨故
黑云沙綠魚魚之細者生隈瀨中狀若鯔大不過五寸
有駁其文美味蜀人珍之石鼈魚狀似&KR3802;䰲而小上春
時出石間庖人取為竒味嶺表錄異曰全義嶺之西
南靈水溪内有魚皆修尾四足丹其腹狀若守宮游泳
自若漁人不敢捕之又海鰌魚海上之至偉者也小
者亦千餘尺一海船過南海見有山阻東海濤險而急
又見十餘山或出或沒初甚訝之篙工曰非島鰌魚背
也果見雙目閃爍䰅鬛若簸米箕日中忽雨霡霂舟子
曰此鰌背噴氣水散於空風勢吹來若雨耳南雍州
記曰襄陽古井内一魚無肉惟骨相連耳永州記曰
鱷魚大者數丈善食人一生百卵及成形則有為蛇為
龜為蛟者甚靈交州記曰鱷好出沙上卵大如鵝卵
可食寰宇記曰有人往林邑於海嶼上得鯨頭骨如
數百斛囷頂上一孔大如甕俗以為珠穴方輿勝覽
曰丙穴在巴郡明通縣井峽中其穴凡十其中産嘉魚
(任豫益州記蜀山謂之拙魚)其出也止於巴渠龍脊灘首有黑點謂
照映星象相感而成身長細鱗肉白如玉其味自鹹盖
食鹽泉也華夷志曰海中大魚口可容舟名曰摩竭
(雜寳經佛言如意珠者是摩竭大魚口中出)一統志曰䱜大盈丈腹有洞
貯水以養其子奉化縣靈濟泉深不盈尺中有九節鰻
魚禱雨獲之即應昌化縣西北千頃山有龍湫魚皆金
銀色禱雨多應博白縣大荒山上池中有婢妾魚大如
楯兩翼及臍下有三條似練帶四尺許動搖有婢妾形
故名廣州海中有赤魚□魚鱘魚鳳尾魚短頸魚馬交
魚之屬其尤大者暨魚數年一至南海廟前至則必有
疾疫白魚出雲南北勝州陳海狀如鯉而色白物産
志曰鯔魚性慧不入網罟海人以長網圍之俟潮退取
之寧波志曰華齊魚一名老婆魚一名綬魚又有形
如蝌蚪而大者如盤一名琵琶魚彈塗一名闌河跳躑
海塗中作穴而居以其彈跳于塗故名海語曰鯋有
二種魚麗之鯋乃閩廣之常産海鯋虎頭鯋體黑文鼈
足巨者二百餘斤嘗以春晦陟于海山之麓旬日而化
為虎惟四足難化經月乃成矣或曰虎文直而疎且長
者鯋化也(鯋有數種蛟鯋似蛟而鼻長皮可飾劒湖鯋青色背上有沙鬐鬛内有絲瑩若銀絲可以)
(作膾)原張華博物志曰牛魚目似牛形如犢子剝皮懸
之潮水至則毛起去則毛伏增又南海有鰐魚狀似
鼉斬其頭而乾之㭬去齒而更生如此者三乃止又
金魚腦中有麩金出功婆塞江神異經曰東南海中
有温湖其内鯽鮒生焉長八尺食之宜暑而辟風寒之
氣拾遺記曰瀛洲東有淵洞有魚長千丈色斑鼻端
有角時鼔舞羣戲遠望水間有五色雲就視乃此魚噴
水為雲如慶雲之麗無以加也述異記曰海魚千歲
化為劒魚一名琵琶魚形如琵琶而善鳴因以名焉洞
庭湖中有一陂有范蠡魚昔范蠡乘扁舟至此釣得大
魚烹食之小者放于陂中和州歴陽淪為湖今湖中有
明府魚奴魚婢魚北方荒外有石湖方千里中有横公
魚夜即化為人刺之不入煑之不死若以鳥梅二七箇
煑之即熟可治邪病(異苑曰長七八尺如鱧魚食之無鯁)虎魚老者為蛟
江中魚化為蝗而食五榖者百歲為鼠城陽縣南有堯
母慶都墓廟前有一池魚頭間有印文謂之印頰魚若
非祀者捕而不得異苑曰凡諸魚欲産&KR1515;魚輒以頭
衝其腹世謂衆魚之生母初學記曰石首初出水能
鳴夜視有光服其石能下石淋魚鱗色甚黃如金和蓴
菜作羹謂之金羹玉飯薧而食之名為鮝炙食之主消
瓜成水酉陽雜爼曰蜀中每殺黃魚天必隂雨井魚
腦有穴每吸水輒於腦穴蹙出如飛泉散落海中舟人
競以空器貯之海水鹹苦經魚腦出者淡如泉水焉印
魚長一尺二三寸額上四方如印有字諸大魚應死者
先以印封之鯢魚如鮎四足長尾能上樹天旱輒含水
上山以草葉覆身張口鳥來飲水因吸食之峽中人食
之者先縛於樹鞭之身上白汗出方可食不爾有毒朗
山浪水有魚長一尺能飛飛即凌雲息歸潭底奔䱐一
名瀱非魚非蛟大如船長二三丈色如鮎有兩乳在下
頂上有孔通頭氣出赫赫作聲必大風行者以為候相
傳嬾婦所化殺一頭得膏三四斛取之燒燈照讀書紡
績則暗照歡樂之處則明清異錄曰鯉魚多是龍化
額上有真書王字者名王字鯉此尤通神避暑錄話
曰太湖白魚實冠天下遊宦紀聞曰三山溪中産小
魚斑文赤黑相間里中兒豢之角勝負為博戲聞永嘉
亦有之夢溪筆談曰西湖南屏山興教寺池有鯽十
餘尾金色道人齋餘爭倚檻投餅餌為戲故東坡詩我
識南屏金鯽魚墨客揮犀曰南方溪澗中有魚生石
上號石斑魚作鮓甚美至春含育則有毒不可食云與
蜥蜴交也補筆談曰凡買活魚縱之江中無不洋然
惟鰌鱓入江中輒死乃知鰌鱓但可居止水也又吹
肚魚南人通言之以其腹漲如吹也南人捕河魨法截
流為柵待羣魚大下之時小拔去柵使隨流而下至自
相排蹙或觸柵則怒而腹鼔浮于水上漁人乃接取之
又本草言河魨乃今之&KR2424;魚江浙間謂之回魚是也
吳人所食河魨本名侯夷魚本草引日華子注云有毒
浙中人呼為規魚又有生海中者腹上有刺名海規
懶真子曰鄱陽湖水連南康軍江至冬深水落魚盡入
深山潭中土人集船數百艘以竹竿攬潭中以金鼔振
動之候魚驚出即入大網中多不能脫惟大赤鯉魚最
能躍出至高丈餘後入他網中則不復躍矣盖不能三
躍也故禹門化龍者是大赤鯉他魚不能也遯齋閒
覽曰莆陽通應子魚名著天下盖其地有通應侯廟廟
前有港港中魚最佳今人必求其大可容印者謂之通
印子魚故荆公有詩曰長魚爼上通三印也麈史曰
䰵魚閩中鮮食最珍者長七八寸剖之子滿腹冬日正
其佳時莆田迎仙鎮乃其出處倦遊雜記曰黃魚化
為鸚鵡林洪山家清供曰鄱江士友命飯每供酒煑
鯽魚云鯽稷所化以酒煑之甚有益輟耕錄曰水之
鹹淡相交處産河魨魚類也無鱗甲常怒氣滿腹形殊
弗雅然味極佳煑治不熟則能傷人腹中之膟曰西施
乳按類編引博雅云鯸䱌魨也背青腹白觸物即怒其
肝殺人正今人所謂河豚也陶朱公養魚經曰以六
畝地為池池中為九洲求懷子鯉魚長三尺者二十頭
牡鯉長三尺者四頭以二月上庚日納池中令水無聲
魚必生埤雅廣要曰鱸松江魚之美者也語曰四腮
鱸出得松江天下無鰣魚似魴肥美江東四月有之鰻
白腹似鱔而大焚其骨煙氣辟蠧有雄無雌以影漫鱧
而生子其子皆附於鱧之鬐而生故謂之鰻鱺一曰鮎
亦産鰻盖其乳子三分之二為鮎其一鰻也嘉魚食乳
泉出丙穴穴口向丙故曰丙也雅俗稽言曰鱧俗呼
烏魚又名火柴頭頭戴七星夜禮北斗道家謂之水厭
忌食之養生家亦忌其膽臘月收取隂乾遇喉急痺少
許點之即愈白小銀魚也小於麵條鰣魚初夏有餘月
無故謂之鰣其味之美在鱗食莫去之鱗如甲亦知自
惜若入網中則不動恐傷鱗也其鱗灰水浸洒可作花
鈿彭淵材謂鰣魚多骨其一恨也又俗云鰣魚不過鴨
欄驛鯔魚狀如青魚長者尺餘其子滿腹粤人亦呼為
子魚其實非也鍼口魚魚口似鍼頭有紅點兩旁自頭
至尾有白路如銀色身細尾岐長三四寸二月間出海
中鰣魚一名箭魚腹下細骨如箭簇出富陽者尤美鱔
似鰌而長無鱗有涎黃色生溝瀆淺水中好穴田為農
夫患頭昂起寸許者不可食肋魚似鰣而小身薄骨細
冬天出者名雪映魚味佳至夏則味減率以夏至前後
以巨艘入海捕之馬交魚生海中形似鱅其膚黑色無
鱗有斑逢春社而生一名社交魚銳觜燕尾經宿則腐
鯧魚一名昌侯魚縮項扁身似魴而短鱗細肉白生海
中以其與諸魚匹故名河豚湏暮春柳花飛時始肥吳
人珍之石首魚一名黃魚一名洋山魚盖洋山所出也
能鳴網師以長竹筒插水聽之聞其鳴則下網每獲至
千餘小者名梅魚頭大于身亦呼為梅大頭出四明梅
山洋或曰梅熟魚來也蒲魚或曰&KR2424;魚也尾如蛇口眼
不相營䲅今之河豚狀如蝌斗眼能開閉其腹無胆頭
無腮故肝最毒其出有時率以冬至後來每三頭為一
部國策宋玉對楚王問曰鯨魚朝發崑崙之墟暴鬐
于碣石夕宿于孟渚夫尺澤之鯢豈能與之量江海之
大哉賈誼弔屈原文曰彼尋常之汙瀆兮何以容吞
舟之魚横江湖之鱣鯨兮固將制夫螻蟻木華海賦
曰魚則横海之鯨突兀孤遊噏波則洪漣踧踖吹澇則
百川倒流巨鱗刺雲洪䰅插天頭顱成嶽流膏成淵
郭璞江賦江豚海狶(豚似猪鼻中有聲胸上有孔噴水直上出入波浪中見則有風無鱗)
(多脂膏海狶體如魚頭似猪又曰豚將風則湧故俗以豚讖風)又龍鯉一角又或
鹿觡象鼻虎頭龍顔鱗甲璀錯煥明錦斑揚鬐掉尾噴
浪飛涎吳都賦曰雙則比目片則王餘又長鯨吞
航修鯢吐浪郊居賦曰赤鯉青魴西征賦曰華魴
躍鱗青鱮揚鬐
御定淵鑑類函卷四百四十一
