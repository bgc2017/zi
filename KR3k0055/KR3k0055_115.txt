欽定四庫全書
御定淵鑑𩔖函卷一百十
設官部五十(觀察使使提刑按察使鹽副使僉事附發運轉運使鐵使)
(廵鹽御史附僚鹽運使行防禦使節鎮方岳幕總載軍司馬)(團練使判官)
(推官附機掌書記主管宜文字)(參謀公參議附備觀察支使幹辦事準差遣附)
(從事附經歷知事)
觀察使一
增文獻通考曰唐貞觀初遣大使十三人廵省天下諸
州水旱則遣使有廵察安撫之名神龍三年以五品以
上二十人為十道廵察使察舉州縣再周而代景雲三
年置十道按察使各道一人開元二年改曰十道按察
採訪處置使二十年曰採訪處置使分十五道天寳末
又兼黜陟使乾元元年改曰觀察處置使至道元年置
觀察使掌察所部善惡舉大綱凡奏請皆屬於州歲以
八月考其治以豐稔為上考省刑為中考辦稅為下考
宋沿唐制置諸州觀察使凡諸衞將軍及使遥領者其
資品並止本官叙祥符中詔觀察使並帶刺史政和中
詔承宣觀察使仍不帶持節等續文獻通考曰遼南
面觀察使司中京道(高州利州武安州)上京道(永州永昌軍静州)東京
道(益州寧州歸州寧江州混同軍)皆設觀察使司金觀察使兼於節
度使元以其事寄於宣撫而觀察使不設明設按
察司即觀察之職
觀察使二
增廉使良帥(合璧事𩔖曰柳公綽為鄂岳觀察使至安州刺史李聽以廉使禮事之又除)
(觀察使制曰良帥澄清)世官符夢(天中記曰宣宗因讀元和實錄見故觀察使韋丹政)
(事卓異問宰臣孰為丹後宰臣周墀奏臣近任江西觀察使見丹行事遺風餘愛至今在人其子宙見任河陽)
(觀察判官上曰速與好官持憲者聞之奏為侍御史久之拜江西觀察使政簡易南方以為世官又曰鄭處)
(誨族父朗為定州節度使處誨為工部侍即因早朝假寐於待漏院忽夢己為浙東觀察使經過汴州而朗為)
(汴帥留連飲餞仰視屋棟飾以黃土賓從皆所識明年朗果自定州鎮宣武辟韋重掌書記重將行處誨告以)
(所夢明年秋處誨授浙東觀察使行及潼關朗遣從事迎勞仍致以書令先疏所夢比至汴宴於清暑亭賓佐)
(悉符夢中朗仰視屋棟曰此亦黃土也四座感歎移時處誨繼為節度刻詩廳中)豪右笞背
中人斂手(合璧事𩔖曰韓佽累遷桂管觀察使部二十餘州自參軍至縣令三百餘員下車一)
(吏持籍闕員佽下教曰須按籍取可任任之會春服使至鄉有豪猾進賄使者求為縣令佽召鄉豪責以撓法)
(笞其背以令郡中由是豪右畏戢察山堂肆考曰唐宣宗大中六年以高少逸為陜虢觀使有敕使過陜右)
(怒餅黑鞭驛使見血少逸以聞上怒責之中人皆斂手)每召幕府請除刺史
(合璧事𩔖曰沈傳師為江西觀察使徙宣州傳師於吏治明吏不敢罔謹重刑法每斷獄召幕府平處輕重盡)
(合乃決論察山堂肆考曰唐德宗貞元四年以程懷直為滄州觀使懷直請分景城弓高為景州并請除刺)
(史上喜曰三十年無此事矣以徐紳為景州刺史景城弓高皆漢縣名也)賦物充牣處
身勤儉(彙苑曰李德裕為浙西觀察使初潤州承王國清亂竇易直傾府庫賚軍貲用空殫而下益驕)
(德裕自儉約以留州財贍軍雖儉而均故士無怨每期賦物充牣又曰敬晦歴浙西觀察使時南方連饉有)
(詔弛𣙜酒茗官用告乏晦處身勤儉貲力遂充)不抑糓價為緩租期(山堂肆考)
(曰元和三年盧坦為宣歙觀察使坦到官值歲饑糓價日增或請抑之坦曰宣歙穀少仰食四方若賤價則商)
(船不來益困矣既而米斗二百商旅輻輳民頼以生之又曰韋温為陜虢觀察使當輸租而麥未熟吏白督)
(温曰使民貨田中穗以供賦可乎為緩期而租辦)痛飲決事夜中登城(又曰)
(崔咸遷陜虢觀察使自旦至暮痛飲不醒簿領堆積至夜分乃決事裁剖精明吏稱為神又曰元和五年吕)
(元膺為鄂岳觀察使嘗欲夜登城門已鎻守者不為開左右曰中丞也對曰夜中誰辨真偽雖中丞亦不可元)
(膺乃還明日擢為重職)丹扆六箴蘭亭絶唱(天中記曰李德裕身居廉鎮傾)
(心王室遣使獻丹扆箴六首敬宗嘉納焉望又曰元稹為浙東觀察使會稽山水竒秀稹鏡湖秦之遊月三)
(四焉副使竇鞏海内知名與稹酬唱最多稱蘭亭絶唱)削禁䘏鄰捐費贍吏
(山堂肆考曰崔陵遷湖南觀察使舊法雖豐年貿易不許出境陵至謂吏民曰閉糴以重困民豈人情乎因削)
(其禁助又曰崔郾出為虢州觀察使先是上供財乏奪官俸輸歲率八十餘萬郾曰吏不能贍私安能䘏民)
(吾不能獨治安得徒自封耶即捐府中常費代輸)毀祠脩壁搜物投江(天中)
(記曰韓滉遷浙東西觀察使築石頭五城自京口抵玉山又毁上元道佛祠脩為壁由是建業抵京峴樓雉相)
(望域又曰李勉除廣州刺史兼嶺南節度觀察使前後西舶泛海者歲纔四五勉性廉潔舶來都不檢閱故)
(末年至者四千餘在官累年器用無增飾及代歸至石門停舟悉搜家人所貯南貨犀象諸物投之江中人吏)
(詣闕請立碑代宗許之)美譽四騰惡俗大變(山堂肆考曰吳湊為福建觀察)
(使為政清勤美譽四騰與宰相竇參有憾參常短毁之又言湊有風痺帝召還驗疾非是由是不直參又曰)
(李德裕為浙西觀察使南方信巫雖父母癘疫子棄之不敢養德裕擇長老諭以孝慈大倫數年惡俗大變)
刺史戎服觀察雁銜(天中記曰令狐峘授吉州刺史齊映廉察江西行部過吉)
(州故事刺史始見觀察使皆戎服趨庭映雖嘗為宰相然驟達後進峘自恃前輩不欲以戎服謁入告其妻韋)
(氏謂峘曰卿自視何如人白頭趨小生前卿如不以此禮見映雖黜死我亦無恨峘即以客禮謁之映深以為)
(憾至州奏峘過失鞫之無状貶為衢州别駕以山堂肆考曰貞元中賜觀察使新製時服上曰觀察雁銜威)
(儀取其行列有序冀牧人有威儀也)設鄉校勸學繕陴隍治兵(天中記曰)
(常衮為福建觀察使始閩人未知學衮至為設鄉校使作為文章親加講導由是風俗一變山堂肆考曰張)
(建封貞元四年為徐泗濠觀察使時四方多故乃繕陴隍益治兵四鄙悦附)原連帥廉
察求人瘼分國憂持節使分郡節觀風察
俗振領提綱澄清郡邑鎮撫黎元廉察諸侯
糾繩列郡明闡使威勤宣王命藩維重寄
江海要衝宣埋輪之威布露冕之政當聖治之
朝委廉察之寄(俱出白帖)
觀察使三
增聲樂不聞(山堂肆考曰薛平寳鼎人易三鎮而聲樂不聞於家憲宗時遷御史大夫)烽
燧不置(又曰王式為浙東觀察使賊裘甫作亂式擒送京師斬之式置酒會諸將諸將請曰公之始至)
(軍食方急而遽散之何也式曰賊聚糓以誘饑人吾給之食則彼不為盜矣不置烽燧何也式曰烽燧所以趣)
(救兵也今兵盡行無以繼之徒驚士民使自潰亂耳皆拜曰非所及也)歲寒不移(又曰張建)
(封為觀察使入覲德宗禮遇加等還鎮賜詩又令中使賫常所執鞭賜曰卿節義歲寒不移故以賜卿表卿忠)
(節也)風節不立(又曰唐扶為福州觀察使風節不立及卒奴婢爭財有司按其貲至十餘萬)
為治有威惠(又曰僖宗時黃巢轉掠福建建州人陳巖聚衆數千保鄉里觀察使鄭鎰表巖)
(以自代巖為治有威惠閩人安之)為官甚清忠(又曰王緯與李泌嘗為江西觀察使路嗣)
(恭判官泌執奏緯與已有私恩德宗許為泌報德故進緯給事中後浙西觀察使闕泌擬緯帝曰是朕為君報)
(德者乎黃門要地獨不留議事耶對曰浙西賦入尤劇緯為官甚清忠故請遣之詔可)蠲租錢
三百萬(又曰衞次公為陜虢觀察使蠲横租錢歲三百萬)罷酤錢九十萬(又曰)
(王仲舒為江西觀察使初江西𣙜酒禁民私釀民甚苦之仲舒奏罷酤錢九十萬)
觀察使四
增詩唐白居易喜元稹除浙東觀察使詩曰稽山鏡水
歡遊地犀帶金章榮貴身官職比君雖校小封疆與我
且為鄰郡樓對翫千峰月江界平分兩岸春杭越風光
詩酒主相看更合是何人
增制唐常衮授崔灌湖南觀察使制曰刺史按部外廉
數州道俗宣風所繋尤重今海内甫定方澄化源綱理
郡縣大明黜陟安人之寄歷𨕖惟難必二千石職連者
處之朗然明觀以訓天下具官崔灌明恕慈惠吏人之
師况本之以經術濟之以忠敬更於臺閣練達朝章而
識略沉達可以專方面之任自湘之東制以連率委之
監郡兼亦訓戎又授李栖筠浙西觀察使制曰王制
千里之外設方伯𨕖諸侯賢者而命之俾其道俗宣風
大明黜陟今以刺史條察列郡西漢成式厥惟舊哉具
官李栖筠資朴厚之性秉禮義之宗明以辦政居官可
紀秩更三署名重一時抗黃扉之論駁舉冬卿之典制
自守毘陵尤精藩職初剪横江之盜猶多擊柝之虞言
撫傷殘克施惠訓禮讓之風行於東國考其績用實最
方州震澤之北三吳之會有鹽井銅山有豪門大賈利
之所聚姦之所生資於大才濟我難理加以中憲雄兹
按部慎乃教令薄其征徭無倚法作威無割下附上勉
副朝寄以綏一方白居易授嚴謩桂管觀察使制曰
漢制部刺史掌奉詔條糺吏理蓋今觀察使職耳桂林
秦郡也東控海嶺右扼蠻荒自隋迄今不改戎府地遠
則權重俗殊則理難馴而化之非才不可具官嚴謩嘗
守商洛刺黔巫州部縣道謐然安理是能用寬猛相濟
之政撫彝夏雜居之人跡其往效式在南邦况爾操行
端和文學精茂賓寺書府善於其官勉副前言佇申後
命又授丁公著可檢校左散騎常侍守越州刺史充
浙東觀察使制曰古者通守之土刺史按部從宜務簡
今則合之故任日崇而𨕖日重非廉平簡直兼豈弟之
德者曾不足中吾𨕖焉具官丁公著常以學行禮法誨
予一人報德圖勞連加寵擢起曹書殿兼而委之二職
增脩三命益敬朕以淛河之左抵於海隅全越奥區延
袤千里宜得良帥俾之澄清往分吾憂無出爾右假左
貂而帖中憲操郡印而握兵符勉哉是行佇聞報政
又授裴堪江西觀察使制曰江西七郡列邑數十土沃
人庶今之奥區財賦孔殷國用所繋兹為重寄宜付長
才具官裴堪素畜器幹久經任遇日者資其忠諒入為
諫議大夫藉其能良出為左馮翊曾未周歲政立績成
區區一郡未盡其用鍾陵要鎮可以委之夫簡其條章
平其職役徇公率正以臨其人而人不安未之有也祗
服厥命往脩乃官仍兼中憲以示優寵
提刑按察使一(副使僉事以下附)
增合璧事𩔖曰宋太宗淳化二年以司門員外即董循
等一十一人分充諸路轉運司提點刑獄四年省景德
四年真宗謂王旦曰朕慮四方刑獄官未盡得人一夫
受冤即召災沴今軍民事務雖有轉運使且地遠無由
知先帝常𨕖朝臣為諸路提點刑獄今可復置仍以使
臣副之於是置諸路提點刑獄公事以朝臣充始命屯
田李拱為之副以武臣閤門祇侯以上充天禧四年加
勸農使俄改提點刑獄勸農使又以武臣為副使天聖
六年悉罷明道二年復置嘉祐中有武臣提點河東刑
獄竊用公庫銀噐及樂倡首飾議者謂武臣不可為監
司罷之治平元年罷提點刑獄而委轉運司熙寕二年
諸路提點刑獄復差文臣其武臣並罷人皆以為便十
年復置提點京畿刑獄掌察所部疑留獄訟勸課農桑
而按其官吏之不法别其廉吏以達於朝元豐因之總
郡國之庶獄劾其情實而覆以法督治奸盜申理冤濫
則隸提刑司歲察所部廉能而保任之若疲軟或冒法
則隨職事劾奏宣和初詔江西廣東增置武臣提刑一
員建炎元年以盜賊未衰諸路無武臣提刑處權添差
一次專管捉殺四年罷之孝宗乾道六年詔諸路分置
武臣一員又乞依故事加同字不從於是武憲横於四
方淳熙末上知其不便遂不復除止除朝臣一員續
文獻通考曰遼南面有按察諸道刑獄使有分決諸道
刑獄使官不常設有詔則𨕖才望官充之金按察使
本提刑司大定二十九年章宗命提刑司除後於便殿
聽旨每十日使副内一人入見議事如止一員則令判
官入見八月定提刑司三十三條明昌二年勅提刑司
五日一朝三年宰臣請罷提刑司不聽復定提刑司條
制承安三年以上京東京等提刑司并為一提刑使兼
宣撫使勸農採訪事為官稱副使判官以兼宣撫副使
判官為名復改宣撫為安撫各設安撫判官一員提刑
一員通判四員安撫使掌鎮撫人民稽察邊防軍旅審
錄重刑事安撫判官則銜内不帶勸農採訪事令專管
千戶謀克安撫使副内差一員於咸平一員於上京分
司四年罷咸平分司使上京副在東京各設僉事一員
四月改提刑司為按察司貞祐三年罷止委監察採訪
使一員正三品掌審察刑獄等事副使正四品僉按察
使事正五品四年又設判官二員明昌元年以陜西地
闊添一員知事三年改提刑司令史為書史上京者兼
經歷安撫司使泰和八年詔中都都轉運依舊專管錢
糧事自餘諸路按察使並兼轉運使副使兼同知僉按
察並兼轉運副添按察判官一員中都西京路按察司
官止兼西京路轉運司事遼東路惟上京按察安撫使
及僉事依舊署本司事遼東轉運使兼按察副使同知
轉運使兼僉按察司事轉運副使兼按察判官添知事
一員知法二員右中都西京並依此置陜西上京兩路
設僉按察司事二員上京僉安撫司事上京東京等路
按察司并安撫司使正三品副使二員正四品僉安撫
司事正五品僉按察司事正五品知事兼安撫司事正
八品知法四員從八品右按察使於上京副使於東京
各路設僉事一員分司勾當元初立提刑按察司四
道曰山東山西道曰山北東西道曰河東陜西道曰河
北河南道至元六年以提刑按察司兼勸農事十三年
以省併衙門罷按察司十四年復置增立八道曰河北
淮東道曰淮西江北道曰山南江北道曰浙東海右道
曰江南浙西道曰江東建康道曰江西湖廣道曰嶺北
湖南道十五年復增三道曰江南湖北道曰嶺南廣西
道曰福建廣東道十九年增西蜀四川道二十年增海
北廣東道改福建廣東道曰福建閩海道以雲南七路
置雲南道又置海西遼東道二十三年以淮東淮西山
南三道隸内臺二十四年增河西隴右道罷雲南道二
十八年改按察司曰肅政廉訪司每道設八員除二使
留司以總制一道餘六人分臨所部如民事錢糧官吏
一切奸弊悉委之歲終省臺遣官考其功效大德元年
徙雲南行臺於陜西復立雲南道其後遂定為二十二
道每道廉訪使副使各二員僉事四員兩廣海南止二
員經歷知事照磨兼管勾當各一員内八道隸御史臺
江南十道隸江南行臺陜西四道隸陜西行臺明設
按察司即觀察之職國初團練諸務專設按察司分廵
兵備道以統之洪武二十年改按察分司為四十一道
本司按察使一人(正三品)副使二人(正四品)因事添設無定
員僉事(正五品)亦如之按察使掌一省刑名按劾之事糾
察官邪擒治貪酷禁詰強暴平讞刑獄雪理冤枉以振
揚風紀副使僉事為之貳副使僉事分廵提學兵備撫
民廵海清軍屯田水利治河驛傳各專事焉官不備則
兼領之嘉靖十二年張孚敬攝都察院申明御史糾劾
諸司其御史不法亦聽按察司糾彈臺諫不得挾私報
復上曰此祖制也令通諭行之吾學編曰提刑按察
司甲辰年十一月初置於湖廣道正三品設提刑按察
司僉提刑按察司事丙午令僉事周湞等定議按察事
宜條具憲綱洪武元年浙江江西湖廣三提刑按察使
李祥潘黼滕毅充議律官上大明令十年改正四品十
三年罷各道按察司明年復遂定各道按察分司以儒
士王存忠五百三十一人為試僉事人按二縣諭之曰
治吏之弊莫甚於貪墨而庸鄙者次之今天下府州縣
官於斯二者往往有之是以弊政日滋民受其害故命
爾等按治其地凡官吏賢否軍民利病皆得廉問糾舉
二十年改按察分司為四十一道二十二年復正三品
三十年始置雲南按察司建文中改按察司為十三道
肅政按察司靖難後復故永樂五年置交趾按察司後
罷
提刑按察使二
增合璧事𩔖曰吕夷簡提點兩浙刑獄疏請緩建宫觀
程役方冬水涸民苦輓運宜須河通以卒送之真宗以
有憂國之心可其奏除侍御史知雜山堂肆考曰慶
歷中詔自今提點刑獄以朝臣充代還功功過三等以
聞又曰吕居簡蒙正子也提點京東刑獄徐州人有
孔直温等挾妖法誘軍士為變居簡即令廵尉捕其
黨誅之詔遷一官已而濮州復有叛者居簡馳往得其
首惡誅之因大閱兵享士奸不得發又遷一官彙苑
曰神宗用丁執禮為河北西路提刑官諭曰朕惟河朔
地重謹𨕖監司故以御史為之山堂肆考曰元祐中
蔡挺提點江西刑獄時盜賊為江西福建八州之患挺
告諭所部有私蔵器甲者許其首納原其罪由是所得
兵械萬計盜賊從此衰息又曰淳熙中潘德鄜提點
湖南刑獄武岡縣一歲收罪人三十六死者二十八皆
平反之具奏其事上以其究心獄事進秩一等明獻
徵錄曰周廷用為江西按察使凡以書問至者令二吏
於廳事公拆之請囑皆廢又曰石渠為山東按察使
審核重囚日有平反察舉貪廉令行禁止又曰陶垕
仲為福建按察使時福建多滯獄吏夤緣為奸垕仲治
贓吏數十人盡革其宿弊俸禄雖厚然自奉儉薄有餘
悉以施貧者又曰劉釬為雲南按察使雲南外與哀
牢交趾接釬因俗為治寬其禁令蠻僰畏而懷之又
曰葛廷章為江西按察司副使分道南昌簿牒填委廷
章剖決精詳奸欺内息請謁外屏以故疑讞競白平反
無冤又曰卜大同為福建廵海副使時有倭亂大同
簡卒伍謹烽堠控險要大治樓船積糗糧以待賊又輯
備倭圖記授吏士言悉而當又曰祝詠為四川按察
副使備兵松潘是時西南夷騷動詠徧歷林峒撫視籌
畫松潘得以無事又曰汪應軫為江西僉事執法甚
嚴不為貴勢撓乃存心平恕遇重囚惻怛哀矜多所平
反又曰李夢陽為江西副使提學勅許舉聞重事夢
陽於振學涖士外大有更白又曰辛訪為浙江按察
司僉事抵任錢塘仁和二縣循故事具供帳悉却之或
以故事為言公曰辭受惟其當而已何必拘故事也
又曰崔碧為山東按察僉事分廵部屬剔濯奸垢振挈
紀綱事以無墜又曰劉時斆為山東按察僉事分按
東兖兖訟牘積數百事逮數千人時斆裁決浹月而盡
訟為之衰又曰陳敬為雲南僉事滿考將之京土酋
知其行李蕭索循故習贐以兼金異貨或勸之受敬大
怒叱之曰我司風紀二十年享有常禄猶懼弗稱况敢
暗昩改節以欺天乎又曰王金為浙江按察使僉事
分廵温處二府時鎮守太監劉景依勢誅求會送災眚
文冊索餽千金否即釁生温守營餽物以俟金怒曰今
日之事以為民也奈何先割民媚一宦豎邪竟不餽劉
劉亦不能有加於是名震兩浙又曰蔣信為四川僉
事管提學道杜請託崇實行人莫敢干以私開講於太
益書院名流一時翕然興起又曰金賁亨為提學在
江右優𨕖志行之士聚之白鹿書院中親與講論聖賢
為學次第明濓溪過化之由鵝湖同異之旨士人多所
嚮風
提刑按察使三
增祥刑司政(除田待問制命爾督視祥刑書曰四方司政典獄)臬事外
臺(書曰汝陳時臬事下出除鸞良夫制)作詩諭民用計擒賊(山堂肆考曰何)
(耕除潼川提刑作諭民詩四十二篇郡邑家有其書或有犯法者父兄必誚讓之曰汝不誦何公詩乎由是往)
(往知悔衆又曰辛簡公次膺除湖南提刑先是賊龍淵李朝擁數萬據衡之茶陵秦樞匿不以奏公至單馬)
(趨茶陵用計擒賊驍將戮之齎榜招安奏升茶陵為軍至今無為盜者)督捕盜賊平
反獄訟(又曰熙寧中丁執禮為河北西路提刑使上諭之曰卿職在刑獄盜賊最急宜用心督捕又)
(曰宋高賦言國家置提刑司蓋欲平反獄訟使民不冤自罷武臣以來止除朝臣一員兼河渠盜賊而州書繁)
(多省閱不給請逐路置檢法官以專平讞疏駁)立榜申冤帥師平賊(又曰向子)
(忞先提點湖南刑獄衡人思之繪公像建祠於城東青草寺再使湖北按部所至立大榜於前云久負抑屈州)
(縣不理者立其下於是積年無告之冤咸得申雪討又曰揚萬里遷廣東提刑賊沈師犯南粤萬里帥師平)
(之孝宗大喜詔曰仁者有勇又曰書生知兵遂有大用之意)洗冤澤民訊獄活
囚(又曰淵源錄周濓溪提點廣東刑獄凡荒崖絶島人跡所不至處亦必緩視徐按以洗冤澤民為己任)
(馬亮徙福建提刑至部覆訊冤獄全活者數千人)立祠行教訪士禮廬(明獻)
(徵錄曰沈霽為貴州兵備副使整飭兵憲動法聖賢建孔子廟朱子祠行白鹿之教夷民由是信服又曰周)
(賢宣為海道副使是時兵革倥傯賢宣方率諸士講道芝山書院訪脩潔之士躬禮其廬)漸復屯
政痛繩軍衛(又曰潘珏為福建僉憲督理屯田考簿書革奸弊豪猾侵尅之徒悉寘於法屯)
(政漸復犯又曰陳祚僉福建按察司事閩人相戒不敢法諸軍衞厲民者痛繩之民益安焉)武備
一新邊儲寖給(又曰吳道寧為山西按察司副使整飭雁門等兵備創築寧武新城設沿)
(邊堡塞俱募軍充實武備一新繼又曰張敏為貴州按察司副使時苖賊煽變饋餉莫敏設策通道大軍始)
(得進邊儲寖給諸賊解圍去)元惡授首渠魁悉殄(又曰郭東山為四川副使)
(撫治東達適僰夷普法煽亂會兵討之躬冒瘴癘直抵葛魁諸寨元惡授首其烏蒙部諸寨亦隨宜撫輯之)
(又曰暢華為山西按察司僉事值岢嵐寇發官莫能制華往征不旬日渠魁悉殄脅從盡釋)勸督
交至號令一新(又曰蕭顯為福建按察司僉事領屯田事勸督交至民相率輸納歲無留)
(逋等又曰周廷徵為九江兵備副使會流賊劉六欲浮江窺南京廷徵晝夜籌畫號令一新)軍伍
再清戎務咸理(又曰朱瑄為山西僉事屬吏有不法者聞風而去尤累平反冤獄再清軍)
(伍明恕不苛無隠沒誣枉之弊務又曰王汝舟為山東按察司僉事兵備武定戎咸理巨寇以平)多
所建明無少回屈(又曰龔鐩為四川按察使所至以廉潔自將盡心所事多所建明)
(又曰劉俊為河南按察司僉事遷副使所決獄多人所避難弗任者俊蹇蹇自負聞事生風無少回屈)
撫夷勦寇簡帥練士(又曰賀元忠僉事雲南按察司撫夷勦寇茂著勲績又曰羅)
(欽德為浙江按察司副使奉璽書廵海鎮廵官移檄敦促乃復往至則簡帥練士飭弛剔弊俱有法凛凛弗可)
(犯)民夷敬愛上下悅服(又曰胡器為貴州按察使治尚寬簡若法不可原者)
(亦不貸民夷咸敬愛之平又曰徐觀為雲南按察司僉事辨冤獄别廉貪一以恕施之上下悅服稱有古憲)
(臣風)振肅紀綱脩舉憲度(又曰周津為雲南按察使辯釋冤獄旌别屬吏振肅)
(紀綱良又曰陳政為雲南按察司副使繩武弁之尤無者數人脩舉憲度張弛有度民夷安之)禁
絶賄賂力拒權豪(又曰張翥為雲南按察使雲南諸夷爭襲賄賂公行翥一切禁絶)
(又曰羅安為江西按察使舉刺必協六條宿弊為之一洗所決疑獄無慮百數權豪請囑力拒弗從)查
革冒名告誡弗率(又曰邵蕃為陕西督學副使表正化導查革冒名援例諸生他邑食)
(餼皆不避權貴為之衣又曰趙淵為僉事督貴州學察士之貧且賢者從而食之其惰弗率者薄罰而告誡)
(之)敦重行檢一本躬行(又曰胡憲為廣西按察司僉事專督學政動以身教)
(崇雅黜浮敦重行檢召諸生講書史温言諭之使人人各厭其意而去又曰汪應軫為僉事視學江西條教)
(一本躬行諸士皆信向之)先以行義親自督課(又曰顧夢圭為山東按察司副)
(使改提學河南訓士先以行義汴人稱之書又曰吕高為山東提學副使士有卓異者拔入湖南院親自督)
(課講明正學務得真才)發豪傑入衞諭武勇立功(山堂肆考曰德祐中)
(元兵入勤王詔至贑江西提刑文天祥捧詔涕泣發郡中豪傑及溪洞山蠻有衆萬人以入衛又曰鄭丙為)
(廣西提點刑獄有沙世堅素武勇坐贓決配靜江時有劇賊未獲公乃諭世堅立功贖罪遂馘渠魁以獻)
相與尸祝之至有繪像者(明獻徵錄曰歐陽瑜為廣西僉事清積牘捕真盜釋)
(冤獄所至相與尸祝之懷又曰諸偁為貴州按察副使持法懸平吏民畏至有繪像祀於家者)
提刑按察使四
增百姓安堵(明獻徵錄曰吳嘉聰為山東按察司副使兵備除揚嚴殘酷之禁訟減盜息百姓安)
(堵)人頼安堵(又曰孫璽為山西僉事廵大同盡心撫馭人頼安堵)邊庭晏然
(又曰錢泮為副使持節分陜益脩兵防飭亭障謹烽燧訓農講武令嚴政肅邊庭晏然)邊威赫
然(又曰唐希介為陕西按察司副使榆林兵備仍兼督餉愛養士卒約束禆校戎乘肅睦邊威赫然)
獄無冤滯(又曰童寅為江西按察使廉介能勤雖病必出視事存心寬恕獄無冤滯)庭無
留案(又曰馮本清為福建按察司僉事分廵漳泉諸府兼理海道庭無留案建寧大水溺者爭附槎木蔽)
(川而下本清聫百艘為浮梁截流救之活數千百人)大行威惠(又曰范輅為饒州兵備副使築)
(湖堤以壮學宫增漏澤以掩枮骨威惠大行盜戢民安一方屹然)大示威信(又曰何自學為)
(廣西按察司僉事其地溪洞猺獞不時竊發自學於所分廵地必大示威信由是猺獞咸知畏服)一
新以法(又曰張昺為四川按察司僉事查理鹽法蜀中鹽利最饒先是理鹽者率以賄敗公搜剔弊蠧)
(一新以法)悉繩以法(又曰黃朏晉閩臬憲僉督屯田沿海屯多湮於豪朏悉繩以法屯課日增)
(福興漳泉有警多方防禦屢挫賊鋒)築堤沛徐(又曰何鰲為淮徐兵備副使定驛傳約法歲省)
(數萬築堤自沛至徐延亘百里河不為害)築堤河南(又曰章時鸞為河南按察副使督築黃河)
(南隄往來相視不避風雨)風化一新(又曰陳璲為廣西按察僉事提督學政纔五閱月嶺南數)
(千里風化一新後改江西江西士𩔖素景其風爭自磨濯以求甄錄)身教大行(又曰沈鐘為山)
(西僉事湖廣山東副使提學三省身教大行故一時多實材)士習丕變(又曰陸釴為山東按)
(察副使職專學校嚴正文體其雕蟲靡麗者黜抑之所至敦尚孝弟士習為之丕變)士習大變
(又曰何景明為副使督教關中士亦以經術世務如其所自志關中士習文藝蓋自是一大變云)不
媚董讓(又曰蘇葵為江西僉事提督學政公明士子服焉鎮守太監董讓作威葵守正不能詭媚讓誣)
(奏葵遣法司盛洪等臨治洪欲刑葵諸生數百排闥入擁葵而去事竟得白)不接汪直(又曰)
(婁謙御史督南畿學政以躬行實踐為教時中官汪直勢炙手可熱謙絶不與接直甚銜之使羅校文致其短)
(竟莫能得)未嘗色倦(又曰卲玉為雲南提學僉事凡所按試冒險阻窮歲月未嘗色倦)
為損月俸(又曰宗臣為福建按察副使督學校進退諸生無不人人厭服其貧者調學田租贍之不)
(給則為損月俸減供具繼之以為常)
提刑按察使五
增詩宋何夢桂和張按察秋山詩曰錢塘日夜水東流
回首孤山綠尚稠千載老仙隨鶴去百年此地少人遊
相逢柳色還青眼說著梅花總白頭身後閑名推不去
當年誤識薛杭州元納延賦鸚鵡送偰世南廉使之
海南詩曰朱崖擅珍鳥鸚鵡獨專名滿庭榕葉春晝晴
飛來却向花間鳴三月蠻江春水綠日斜還傍江頭浴
弱羽翻風濕翠流爪痕蹴浪珊瑚束間關更作斷腸聲
水流花落難為情烏臺使君午夢醒隔簾細雨春冥冥
虞集送魯子翬廉使之漢中詩曰封上頌臺禮輕車
入漢中節毛吹渭雨木葉動秦風把酒臺基古馳書歲
事豐朝回倚西閣日日數歸鴻趙孟頫送陳都事雲
南銓𨕖兼簡李廉訪詩曰送君銓𨕖使滇池部落諸夷
自品題明月夢回䕫子北長風吹度夜即西山連塞雨
驊驑滑花落蠻雲杜宇嗁為問霜臺李學士白頭官滿
尚羈棲台哈布哈送趙伯常淮西副憲詩曰東華晨霧
正霏霏使者分符向合淝封事尚留青𤨏闥蒙恩近出
紫宸闈江涵曉日明樓艓風引春雲上繡衣珍重故人
千里别綠尊須盡莫相違虞集送韓伯高僉憲淛西
詩曰正月樓船過大江海風吹雨灑船窗雲消虹霓横
山閣潮落黿鼉避石矼闕下諫書誰第一濟南名士舊
無雙湖隂暑退多魚鳥應勝愁吟對怒瀧范梈寄福
建廉訪使君詩曰臬府羣公表言官百世工君王資稷
卨臺閣起黃龔吳越聫閩服蠻夷偃漢風九州諸道右
一柱衆流中虎豹精神肅豺狼道路通青冥行勁銳白
日貫精忠斧繡揚秋隼泉阿達夜蛩壺冰元自潔瘴雨
不勞空明何景明送杭憲副兵備天津詩曰天津橋
北望京樓金鼓東行節使舟日月晝懸滄海𣗳龍蛇春
壓九河流百年貢篚通南極萬里旌旄屬上游莫笑談
兵樽俎上書生元不為封侯又送馬公順視學湖南
詩曰洞庭雲夢眼中寬襄國荆門掌上看三楚樓臺皆
壯麗萬年江漢自波瀾烟花白日空愁暮鴻雁青春尚
避寒莫道秦川歸未得人間今日路行難李攀龍送
惲員外按察郢中詩曰醉擁驪駒不可留送君花發鳳
凰樓青春開府西陵色到日登臺北雁愁寒雨遠分荆
楚望白雲無盡漢江流共知人世悲難合倘得隋珠莫
暗投又送魏按察之潞詩曰壺關上黨切雲霄憲府
中天插漢標山勢西臨三晉險地形東控兩河遥名從
出守高郎署策本和戎寵聖朝盡道疆場懸節鉞尤能
書札滿漁樵又送杜青州按察楚中詩曰東方千騎
古諸侯憲府初開大𣗳秋北海清風猶滿座武昌明月
更登樓五雲過郢朝佳氣三峽吞江擁上游此地功名
誰得似君家元凱自荆州又送馮汝言學憲之浙江
詩曰儒臣奉詔外臺居况復揚波海晏如門下美材收
竹箭卧中高士羨桐廬山川半入吳都賦風俗兼傳越
絶書始信工文官自達主恩垂老不曾疎王世貞送
史僉事兵備邠涇詩曰汝過崆峒劔色開輕裘千騎擁
登臺旄頭夜向黃河出汗血秋從西極來置陣自傳司
馬法折衝真有卧龍才只今燕代論攻守沙海風生畫
角哀又立春前一日過尹汝漁副使飲詩曰東走齊
河冰雪開鬱葱佳氣近樓臺相逢臘向尊前盡敢道春
從使者来落日千門飛雁去黃雲一騎按鵰迴知君且
住袁絲里陸博酣歌未易才謝榛初春酬龔憲副性
之見寄詩曰昨報襄陽使者過歸鴻雪後度關河遥知
游宦驚時序不惜緘書到薜蘿日出漢江春氣遠雲連
楚𣗳曉隂多峴山誰與同臨眺羊祜碑前一浩歌
發運使一
增翰苑新書曰宋太平興國二年置江淮水陸發運於
京師端拱元年罷以其事分隸排岸司至道元年始命
洛苑副使楊允恭西京作坊使副李延遂及太子中允
王子輿為江淮南兩浙發運使兼知制茶鹽事咸平二
年子輿復為制置淮南茶鹽是年令兼制置礬稅仍領
荆湖路三年以子輿充淮南轉運使四年又加都大發
運使景德二年復置一人後亦有二人副使以諸州副
使充景德二年制都監天禧二年官崇者或為副使秩
輕者為都監副使都監不常備景祐元年罷寳元元年
復慶歴七年上命發運副使更不置正使置司真州歲
漕江湖粟六百萬斛以贍中都渡江後江湖寇盜多發
運司第職糴買而已紹興二年罷以其錢帛赴行在八
年起居舍人勾龍如淵言戶部非生財之道請置諸路
水陸度支轉運等使置司蘇杭戸部侍郎李彌遜請復
置發運使别給糴本錢數百萬緡廣行儲積徽猷閣待
制程邁為江淮荆浙閩廣經制發運使專掌糴事九年
廢發運司乾道六年復以戸部侍郎史正志為江浙荆
湖淮廣福建等路都大發運使朝論不以為宜汪聖錫
黃通老二尚書言之尤力執政不聽其年正志以奏課
誕謾遂廢司焉後復置以平江府守臣專領兼糴運之
事以餉淮軍
發運使二
增備賑糴疏漕河(翰苑新書曰宋大中祥符三年江淮發運使季甫言今春運米六百)
(七十萬石諸路各留三年以備賑糴楫又曰魯宗道遷江淮發運使疏真揚漕河廢三堰舟便之歲以八百)
(萬食京師)疏支家河鑿泗州渠(又曰紹聖初吳處厚知蘇州居數月為江淮荆)
(浙等路發運使疏支家河通漕楚海歲漕六百二十萬石至亰師又脩復泰州捍海堰復逋戶三千六百民為)
(立生祠始又曰蔣之竒擢江淮荆浙等路發運副使元豐六年建鑿泗州股渠以避長淮之險自是無覆溺)
(者哲宗朝再為發運使)張綸疏五渠王鼎發八難(又曰天禧中張綸為)
(江淮發運副使居二歲增米八十萬疏五渠導太湖入於海復租米六十萬開長蘆西河以避覆舟之患仁宗)
(謂執政曰發運使總六路之廣宜得其人而久任之擢天章閣待制在職十三年又曰慶歴中王鼎為淮南)
(江浙荆湖制置發運副使内侍楊永德奏請沿汴置舖挽漕舟歲可省費六萬鼎議以為不可三司判官蔣永)
(德就鼎議發八難永德不復争鼎因疏言陛下幸用臣不可過聽小人有所變更以誤國計於是永德言始不)
(用後遂為使)耀卿立中制薛向革舊弊(又曰仁宗時都官員外郎吳耀)
(卿言景德中江淮漕米歲不過四百五十萬石其後益至六百萬石故江淮之間穀價常貴而民貧請約咸平)
(景德歲漕之數立為中制上以為然乃詔發運司歲減漕米五十萬石又曰薛向為江浙等路發運使領均)
(輸之職運舟兵士交相侵盜貿易甚則託風水沉舟以滅迹向始募客舟以官舟運費募寡而物良舊弊悉去)
考故事明信令董媮懈檢欺隐(又曰許元擢江淮荆浙制置發運使)
(元曰以六路七十二州之粟不能足亰師吾不信也至則治千艘浮江而上不數月亰師足食乃考故事明信)
(令不擾不勞而用以足路又曰權邦彦為淮浙荆湖等路制置發運使轉輸六董媮懈檢欺隐覈逋亡責稽)
(滯水程陸轍財用凑足有詔嘉歎)九重申命千里運糧一札疏
榮千艘督運置司亰輔運餉淮濆興國三年
始置司於亰邑紹興八載復命使於蘇杭汎吳江
之秋斂舴艋千艘資淮浦之晨炊貔貅萬竈銜尾
舳艫千里命泛舟之役歡聲士卒一陶均鼓腹之恩
羽檄交馳當預講赤囊之策糗粻宿峙方有資紅
腐之儲廟堂有兵甲之問饋餉宜先江淮為兵賦
之淵轉輸有賴(俱出翰苑新書)
轉運使一
增事文𩔖聚曰唐先天元年李傑始為水陸發運使運
使之名起於此開元二十一年裴耀卿以侍中充江南
淮南轉運使而崔希逸蕭旻為副副使始此天寳以韋
堅充勾當轉運使第五琦充諸色轉運使劉晏充諸道
轉運使其後韓滉杜琮杜譲能崔昭緯皆以宰相充使
而諸道分置廵院皆統於此五代罷廵院始置轉運使
宋藝祖開基懲五季之亂藩臣擅有財賦不歸王府自
乾德以後僭偽略平始置諸道轉運使以總利權開寳
六年廣南平除徐澤為判官蓋轉運判官始此其轉運
使之名國初但曰勾當某路水陸計度轉運事官高者
則曰某路計度轉運使太平興國初皆曰使兩省以上
則為都轉運使又置副使與諸路判官又置同勾當轉
運使俄罷諸路副使真宗每用兵或令都部署兼轉運
使王師征討則有隨軍轉運使事畢即停至道中詔曰
天下物宜民間利病惟轉運使得以周知令更互赴闕
庭見詢問焉慶歴中復置熙寧二年詔轉運使用本資
序人即充資序下一等為權二等為權發遣中興以來
逐路都轉運使除授不常唯使副判官常置舊制轉運
使除授皆命詞給誥渡江以後例給勅命後稍復舊轉
運使副命詞運判則否六年諸路運判亦命詞給誥光
宗紹熙以來使副運判不雙除續文獻通考曰遼南
面有山西路都轉運使司有奉聖州蔚州應州朔州保
州西山各處轉運使司官有轉運使轉運副使同知轉
運使等員金初設轉運司後詔中外惟都轉運依舊
專管錢榖自餘諸路轉運皆兼於按察其都轉運司有
正使副使等員事文𩔖聚曰元置諸轉運使從三品
有同知副使又置漕運使從六品有副使知事等員
轉運使二
原驢輦木牛(白帖云永平中治石臼河從都慮至羊腸倉欲令通漕吏民苦役死者無數使)
(鄧訓平叔往監之訓知難成奏罷之用驢輦歲運億萬全活徒數千人又曰諸葛亮作木牛流馬運糧特行)
(數十里羣行二十里)漕轉山東充羨天府(史記云漢時漕轉山東粟以給中都)
(官歲不過十萬石天白帖云漕引土貢充羨府)增置倉省運濬渠通漕
(事文類聚曰裴耀卿同門下平章事充轉運使於是置河隂集津三門倉引天下租由盟津泝河而西三年積)
(七百萬石省運費三十萬緡左又曰唐玄宗擢韋堅為陜郡太守水陸運使滻水之有望春樓堅於下濬為)
(渠以通漕帝為升樓詔羣臣臨觀曰關輔之間尤資殷贍比来轉運未免艱辛故置此渠以通漕運萬代之利)
(一朝而成)負米先趨置吏督察(又曰劉晏與元載書曰見一水不通思荷鍤而)
(先往見一粒不運願負米而先趨焦心苦形期報明主晏以轉運為任如是又曰韋堅轉運江淮租賦所在)
(置吏督察以禆國之倉廪)飛芻挽粟生財飬民(漢書曰秦欲攻匈奴使天下飛)
(芻挽粟起於黃陲琅邪至負海之郡轉輸河北率三十鍾而致一石翰苑新書曰吕大忠除河北路轉運判)
(官大忠言古之理財視天下猶一家朝廷者家也外計者兄弟之家居雖異而財無不同未有餘資而不與者)
(也乃上生財飬民事)奸吏悚服重辟平反(山堂肆考曰趙抃為梓州路轉運使)
(窮城小邑無所不至父老喜慰奸吏悚服平又曰胡則為廣西轉運使按宜州重辟凡十九人為反者九人)
許其心計勿入秋毫(事文𩔖聚曰宋范旻為淮南使太祖遣曰卿貧凡所須並)
(借用官錢悉以便宜從事每歲運米百餘萬石以給京師時論許其有心計又曰楊萬里漕運江東凡行部)
(常禮一切不納至於折俎交饋秋毫勿以自入悉歸之官為錢一千六百萬)機事上聞
羨餘無進(山堂肆考曰太宗時魏廷式累官益州轉運使入奏帝謂曰百事具白中書對曰臣三千)
(里外乘驛而来以機事上聞願斷自宸衷非為宰相而来也即不時召對合璧事𩔖曰皇祐五年詔轉運之)
(職本以澄清官吏豈特事誅求以剥下有能盡歲入以致增盈者留為本路移用無得進羨餘)一路
悚息八州知勸(山堂肆考曰楊察為江東轉運使部頗易其年少及發奸摘伏一路悚息)
(召為右正言之又曰彭思永為荆湖北轉運使至部奏黜令殘懦者各一人而八州知勸)義倫
却寳子美獻珠(又曰沈義倫為隨軍轉運使入成都偽蜀有以珍寳為獻皆郤之東歸篋)
(中所有惟圖書數卷上聞其清擢樞密副使錢又曰梁子美為河北轉運使傾漕計以奉上至捐緡三百萬)
(市北珠以進)賦斂寬平糧儲粗備(事文𩔖聚曰王質遷荆湖北路轉運使當)
(用兵西方急於財賦之時獨不進羨餘賦斂寬平他路不勝其弊而荆湖之人自若又曰范純仁自陜西轉)
(運副使召還神宗問曰卿在陜西久主漕輓必精意邊事城郭甲兵糧儲如何對曰城郭粗完甲兵粗脩糧儲)
(粗備)有事言來從奏旌賞(翰苑新書曰歐陽脩為河北都轉運使陛辭上面諭)
(曰無久居計有事言來見山堂肆考曰紹興中福建漕使王時升到官纔一考上供庫錢三十萬緡欲代納)
(本路拖欠鹽錢上從宰執奏因旌賞之)供調百萬億減冶數十萬(事文)
(𩔖聚曰李士衡為河北漕真宗幸澶州東封西祀供調百萬億士衡有力焉又曰陳堯佐為河東轉運使河)
(東地寒而民貧奏除石灰稅減官冶鐵課歲數十萬以便民曰轉運征利之官也利有本末下有餘則上足吾)
(豈為俗吏哉)置都簿便民輸芻粟實邊(又曰李燾副運江西置一路財)
(賦都簿未幾召還乞令本路毋廢此書上曰卿不為高論務在便民甚善山堂肆考曰范祥為陕西轉運使)
(制置解鹽事以鹽募商旅輸芻粟於陕以實邊盡弛兵民輦運之役公私便之)最為識大體
可為諸路法(事文𩔖聚曰張士遜為江西轉運使辭王文正公於政事堂公從容曰朝廷𣙜)
(利至矣士遜起謝迭更是職思公之言未嘗求錐刀之利識者曰此運使識大體又曰鮮于侁范景仁舉除)
(利漕兼提舉常平上曰鮮于侁定利路役法可為諸路法後移京都轉運使)致堯劾魏庠
富弼薦王紘(又曰曾致堯為兩浙轉運使諫議大夫魏庠知蘇州介舊恩以進致堯劾其罪)
(太宗曰是敢治魏庠可畏也貪又曰富弼薦王紘為江東轉運紘常言不法之人肆於一郡一邑害良民千)
(萬家不若去之不利止一家)程異通盈虛王播析案牘(又曰王播字明)
(&KR0993;充諸道轉運使程異為副異尤通萬貨盈虛吏又曰王播充諸道轉運使雖案牘鞅掌剖析如流黠詆欺)
(無不彰敗)小冊記兵糧在部蠲冗賦(又曰李廸真宗問陜西兵數對曰臣)
(為轉運使時以小册記兵及糧以備調發今猶置背囊中上令擇取之因給紙令上數以進曰不意頗牧在我)
(禁中矣賦翰苑新書曰吕公弼為河北轉運使在部四年蠲冗及民負債不能償者數百萬而官用自饒)
經度一路財賦廉訪三等官吏(又曰神宗職官志經度一路之財賦)
(通財移用以充外計檢察儲積稽考帳籍則隸轉運使又曰開寳九年詔諸道知州通判及臨事務官吏宜)
(令諸路轉運司廉訪其能否第為三等歲終以聞)馳原隰訪疾苦入溪洞
諭禍福(山堂肆考曰趙汝愚將漕江西每輕車擕主案吏二候兵一馳原隰訪民疾苦自帥閫而下悉)
(嚴憚之洞又曰丁謂為䕫州轉運使時溪洞蠻作亂謂自入溪諭以禍福蠻酋感泣刻石境上還所掠萬餘)
(人)原國用軍儲轉輸正稅漕運貢賦節省
勤王力宣贍國府無虛月國有餘資(俱出白帖)增
陞華奎閣持節冰臺妙柬儒英榮司計節光
奉制函榮持漕節(俱出翰苑新書)原徵爾貢於任土興
我役於泛舟况當庶富之朝宜從漕運之任漢
通糧道委於丞相晉開轉運任在尚書審遠近之
計人不告勞課遲速之程事無諐素當豐穰之時
所宜蓄積領漕輓之務必在公勤(俱出白帖)增承天子
詔暫辭覆錦之班駕使者車來董飛芻之計占星
出綍爭來竹馬之迎諏日登車有頼木牛之助千
艘銜尾民力已疲允資心計萬竈連營軍須倚辦共
幹利源皮之不存毛安附在仁人必體於負芻源
之深者流必長繄今日豈容於竭澤(俱出翰苑新書)
轉運使三
原蕭何之功(漢書高祖曰鎮國家不絶糧道吾不如蕭何)杜預之計(白帖云杜)
(預字元凱為度支尚書奏轉運之計)增奏減丁稅(事文𩔖聚曰蔡襄為福建路轉運使復古)
(塘以溉民田又奏乞減閩人五代時丁口稅之半)代輸郡稅(又曰程大昌徙江西路運副大)
(昌曰可以興利除害行吾志矣歲歉出錢十餘萬緡代輸四郡五等夏稅折帛)可為模範(山堂)
(肆考曰鮮于侁字子駿為京東轉運使比行司馬光曰福星往矣安得如侁百輩布列天下乎又語人曰今復)
(以子駿為轉運使誠恐非宜然欲救東土之敝非子駿不可此一路福星也可以為諸路轉運使模範矣)
未可輕改(又曰至道元年荆湖轉運使何士宗上言執政大臣出領外郡申轉運司公事只宜書通)
(判以下姓名上曰運司所部要繋州府不繋品位朝廷憲典未可輕改也)不納毁譽(翰苑新書)
(曰孫甫為轉運使所至州縣視其職掌脩廢察其民樂否以此陞黜官吏而不納毁譽馭下雖嚴而不害)
不尚苛察(山堂肆考曰王素為淮南都轉運使兼按察使時初置按察皆以苛察相尚公獨不苛然)
(貪吏有自投劾而去者)舉賢為務(又曰宋楊察為江東轉運使專以舉賢為急務人或譏之)
(察曰此按察職也苟掇拾羨餘則俗吏能之矣)讀碑廢務(翰苑新書曰孫何為荆浙轉運使頗)
(苛察吏患之乃求古碑字磨滅者揭之舘中何至則讀其碑辨識文字以爪搔髮往往至暮不復省錄文案)
粟行三百里(管子任法篇曰粟行三百里則國無一年之積粟行四百里無三年之積行五)
(百里則衆有憂色)歲至四十萬(山堂肆考曰劉晏領東都河南江淮轉運常平使晏移書)
(元載以為漕之利與害各有四載以漕事委晏故得盡其才歲輸始至代宗馳使勞曰卿即朕之鄼侯也凡歲)
(致四十萬斛)賜緋衣袋帶(事文𩔖聚曰侯陟除淮南轉運使賜緋衣袋帶)賜詩
及羊酒(又曰王隨直史舘出為京西轉運使時隨父母在洛中京西乃其所部也真宗賜詩寵其行復)
(以羊酒賜使過家時人榮之)原自江淮至渭洛(書經東自江淮西至渭洛)率
一鍾致一釡(漢書蓋言運糧費一鍾之用致一石之至也)增即有澄清之
志(山堂肆考曰李絢除京西轉運使時吕文靖執政謂曰朝廷之制未嘗有釋褐再任為轉運使者以學士)
(才氣高爽故有此授宜副朝廷任使之意絢到任即有澄清之志)必須平允之吏(翰苑)
(新書曰咸平元年上謂輔臣曰諸路轉運使按察官吏使權甚重必須平允之吏寬猛適中卿等其慎擇)
轉運使四
增詩宋蘇子瞻謝鮮于君詩曰我懷元祐初珪璋滿清
班維時南隆老奉使獨未還迂叟向我言青齊歲方艱
斯人乃福星遣出虛危間王介甫送王瞻叔利路運
判詩曰王孫舊讀五車書手把山陽太守符未駕朱轓
辭輦轂却分金節佐均輸人才自古常難得時論如君
豈久孤去去便看歸奏計莫嗟行路有﨑嶇周必大
送韓希道移漕江東詩曰饋餉隨蕭不作難秦淮今視
漢秦關天開虎踞龍蟠處地近鷄翹豹尾間洗印先經
三峽寺觀風徧踏九華山盡收竒秀歸詩稿却趁賡歌
供奉班楊廷秀送周元吉顯謨將漕湖北詩曰君詩
日日話歸休忽解西風一葉舟黃鶴樓前作重九水晶
宫裏過中秋職親六閣仍金馬喜入千屯看木牛繡斧
光華誰不羨一賢去國欠人留劉克莊送陳魯叟使
君赴廣西漕詩曰闔郡留無計怱怱奪父師使君三月
政遺老百年思遠宦生華髮輕装載舊碑海山應有恨
未得謝公詩
增表宋蘇頌淮南轉運使謝上表曰竊以州郡備官所
以分釐於民務朝廷遣使將以布宣乎主恩付一道之
事權用六條而舉察賦輿出入俾以均輸吏治否臧責
之薦黜自匪綿更於事任詎能振肅於治綱若臣者始
自書坊出分使竹俄從寰服入佐計籌粗收歲月之勞
蔑著分毫之效豈謂伏遇皇帝陛下察庶工之任使矜
人職之良勤拔於省僚授以利柄矧惟淮海之郡實搤
東南之衝昔號奥區今逢樂歲五稼盈疇而遂茂四人
勤力以厚生料乎漕運之程無煩趣辦之急若乃事體
貎以為風采盡銖兩以斂民財顧在懦愚誠多闕略重
念上慈天覆聖治日新官無内外之儲事息憂勤之繋
昨臣受任之始獲面於清光陛下臨遣之言曲加於勉
諭自省最為疎遠何圖亦記淵衷豈非以委任之優故
特示拊循之厚雖乾坤厚施非報謝之可言而犬馬微
生第勤勞而思舊倘馳驅之有用期終始以勿渝真
德秀江東漕謝到任表曰兩螭夾侍久點近班四牡載
馳叨分劇部假中祕隆儒之寵為外臺將指之光望過
所期感深以惕伏念某材非適用幸有逢辰屬漢廷更
化之初首唐室登瀛之𨕖金鑾夜直承密命者六期玉
陛晨趨對清光於再稔凡吮墨濡毫之任皆振纓峩弁
其間吏責既稀所願優游於邇列主恩未報寧忘眷戀
於本朝其如親闈喜懼之年當謹人子凊温之職輒援
公輔辭翰林之請庶幾潘岳奉版輿之懽分太守之符
日須成命出少府之節遽沐殊恩懷章而過里門閱宿
而臨封部敬卜中和之節重宣寬大之書軺傳初馳旄
倪爭覩謂朝廷所以輟柱下之史蓋聖主所以安江左
之民因博採於風謠頗究知其疾苦以垂罄之家而困
追呼之日以屢豐之歲而多流徙之人官無足證之簿
書里有難平之徭役文移星火不勝胥吏之誅求牒訴
丘山半為賦租之煩重興言及此勿救可乎輒殫朝夕
之咨諏兼體公私之緩急賦難遽省盍漸損賦外之征
民未易蘇當先去民間之蠧竊自量其綿薄恐終負於
𨕖掄敢不以阜俗為阜財之方以悅民為悅親之本灌
輸所仰媿初無鞭算之能樽節是先唯敬佩玉音之訓
鹽鐵使一(廵鹽御史附)
原弘羊計孔僅領(白帖云昭帝詔賢良文學對策願罷鹽鐵酒𣙜均輸官桑弘羊云制)
(四夷安邊足用之本往返相詰因集之為鹽鐵論之又曰漢武時冶鑄煑鹽財或累至萬金而不佐公家急)
(乃以東郭咸陽孔僅為大司農丞領鹽鐵事咸陽人名)增給軍饟出重臣(明袁)
(黃羣書備考曰唐劉晏為鹽鐵使凡宮闈服御軍鑲百官禄俸皆仰給焉明朱健治平𩔖纂曰明制兩浙淮)
(河兩歲遣御史廵行提督之又往往出風憲重臣奉詔行天下鹽以為常)盛貢獻變鹽
法(又曰唐鹽鐵使李錡盛貢獻以希固寵大臣皆厚賂是以利積私室而國用耗絀又曰乾元初鹽鐵使)
(第五錡初變鹽法就山海井竈近利之地置鹽院)練綱賜宴涂禎空手(明獻)
(徵錄曰練綱字從道拜浙江道監察御史景泰中廵視兩淮鹽課權貴為之斂手還朝賜宴光禄以示優異)
(又曰涂禎為廵鹽御史時劉瑾亂政以鹽貨源也因遂厚望於視鹺者禎廵鹽還以空手見瑾瑾怒下禎獄杖)
(三十戍肅州衛)為國持法有功賜金(又曰御史雷應龍嘉靖中督兩淮鹽課為)
(人忠懇為國持法其議掣鹽必求官商兩利不輕差官縱掣以開弊門又曰曾翀為御史出綜鹺政有功賜)
(金帛)補鑄祭器周視鹺池(又曰御史金堂繼雷應龍視兩淮鹽課先是應龍禁)
(滛祠撤五司徒廟銅像應龍歿像復設至是金堂復碎五銅像補鑄文廟祭器又曰姚三讓為御史出按三)
(河鹺周視鹺池高下不令亢乾潦淖鹺乃大有秋)豪強斂跡炎瘴無避(明雷)
(禮列卿紀曰左鈺直隸阜城人成化中拜監察御史督理兩淮鹽法豪強斂跡而鹽有餘課又曰張憲江西)
(德興人弘治中以工部右侍即兼右僉都御史整理閩浙鹽法親歴諸場炎瘴無所避尋加右都御史仍督其)
(事)
鹽鐵使二
原牢盆之價(白帖曰孔僅咸陽上言願募民自給費因官器作鬻鹽鐵官與牢盆注取其牢盆之)
(價直不得私鑄鹽器)煮海之利法始於漢取在於夷(又曰張嶷)
(為越嶲太守定笮臺登平卑水三縣舊出鹽鐵去郡三百餘里夷之邊徼自固張嶷盡取得用)矯制
令鑄(又曰博士徐偃行風俗矯制使膠東魯國鼔鑄張湯知劾之)置使監賣(又曰魏衞)
(覬與荀彧書曰鹽鐵國之大寳宜依舊置使者監賣)罷鹽鐵而復置(又曰武帝至平帝不)
(變鹽鐵之法武帝嘗罷鹽鐵官三年而復置之)斡鹽鐵而𣙜酤(出漢書)佐賦
濟時牢籠地財侵削人利政先圖大事貴
舉中雖仁無禁利(左傳公無禁利)而道有從權用之不
窮實惟贍國取之以道豈曰奪人當軍戎之時宜
充國用委𣙜筦之務必仗時賢執漢法而行務雖
苟得奪齊民之利敝將若何
鹽運使一
增續文獻通考曰元初置兩淮都轉運鹽使司秩正三
品兩淮内附以提舉瑪勒范章專掌鹽課之事至元十
四年始置司於揚州使二員同知副使各一員運判二
員經歷知事照磨各一員三十年悉罷所轄鹽司以其
屬置場官大德四年復置批騐所於真州采石等處鹽
場二十九所每場司倉司丞管勾各一員辦鹽各有差
兩浙都轉運鹽使司秩正三品使及同知運判各二
員至元十四年置司杭州大德三年定其産鹽之地立
場有差仍於杭州嘉興紹興温台等處設檢校四所鹽
場三十四所每所司令司丞管勾各一員福建等處
都轉運鹽使司秩正三品使及同知運判各二員經歴
知事照磨各一員至元十四年始置市舶司領煎鹽徵
課之事二十四年改立鹽運司二十九年罷立提舉司
大德四年復為運司徑隸行省凡置鹽場七所每所司
令司丞管勾各一員四川茶鹽轉運司成都鹽井九
十五處散在諸郡山中至元二年置興化四川轉運司
專掌煎熬辦課之事八年罷之十六年復立轉運司通
轄諸課程事二十二年置四川茶鹽運司秩從三品使
同知副使運判各一員經歴知事照磨各一員置鹽場
一十二所每所司令司丞管勾各一員大都河間等
路山東東路都轉運鹽使司設官與兩淮等處同大都
常以戶部尚書充使山東以中書左右部兼使俱頒分
符印廵行郡邑以防私鹽之弊大都河間等路鹽場二
十二所設官與前同河東陜西等處鹽司所屬解鹽
場管勾同管勾各一員河東等處解鹽提領所正提領
副提領各一員安邑等處解鹽管民提領所設官同前
檢校批驗所至正二年中書省奏凖於杭州嘉興紹興
台温四處各置檢校批驗所官一人相副官一人𣙜
茶都轉運使司元統二年於湖廣江西置司明太祖
初置都轉運鹽使司於兩淮吳元年置於兩浙洪武二
年置於河東陜西河間長蘆福建五年置四川納谿白
渡二鹽司及四川茶鹽都轉運司又明年革茶鹽都轉
運司十三年定都轉運司正四品後改從三品鹽課提
舉司國初已漸增設建文中改廣東鹽課司為都轉運
鹽使司又有煎鹽提舉司制如府都轉鹽運使司都
轉運使同知副使各一人判官無定員其屬經歴知事
庫大使副使各一人所屬衙門鹽課司批驗所鹽倉各
大使副使各一人鹽課提舉司提舉同提舉各一人
副提舉無定員其屬吏目庫大使副使各一人所屬衙
門鹽課司批驗所鹽倉各大使副使各一人
鹽運使二
增詩明李攀龍送張轉運之南康詩曰此去專城又楚
都遥臨五嶺壓三吳坐來齋閣江聲合忽傍襜帷嶽色
孤白晝落星寒劒氣清秋石鏡滿冰壺美人欲報瓊瑶
賦彭蠡春深雁有無又送都轉運劉使君還萬安詩
曰十年西省結交歡别後雲霄尺素難郡接荆衡分岳
牧場開海岱領鹽官五溪誤見明珠拾千里誰將老驥
看莫道賜環非近事新懸白日照長安
防禦使一
增合璧事𩔖曰唐武后聖歷元年以夏州鎮領防禦使
防禦使之名始此開元二年薛訥為隴右防禦使天寳
中安禄山犯順大郡要地當賊衝者置防禦守捉使至
德後置節度使大郡要害之地置防禦使以治軍事刺
史兼之不賜節代宗即位諸州防禦使並停明年授田
承嗣魏博等州都防禦使俄遷節度使蓋防禦使之名
不廢也大率防禦隸所治州歲以八月考其治否宋沿
唐制置諸州防禦使唐防禦使在團練使之下宋陞之
於上官制舊典防禦團練刺史均謂之正任外官初除
管軍使帶正任刺史或隨其人見帶遥郡就除之其横
行諸司使帶遥郡防禦使者年勞至深邊功優異即落
遥郡為正任官其團練使刺史則無去遥郡以上應管
軍臣僚因乞改軍職遂以本官出守或領副總管方有
帶正任者其宗室國戚除再遷便領正任乃國朝舊制
續文獻通考曰遼神冊中置東平郡防禦使後增設
於東京道廣州鎮海府冀州衍州安廣軍各設防禦使
司有防禦使防禦副使金天會中沿邊州置防禦司
防禦使一員同知通判等各一員元至正中每州添
設州判一員每縣添設主簿一員俱兼防禦使事明
不設
防禦使二
增干城(毛詩曰赳赳武夫公侯干城)禦侮(又曰予曰有禦侮)朕之腹心
(唐代宗永泰二年制曰諸道節度觀察都防禦使朕之腹心)升之軍禦(除李希及制曰升軍)
(禦之任增使節之華)扞防之秩(龍溪制曰爰昇扞防之秩)閑禦之任(除曹評制)
(曰正名閑禦之任)德政詔撰(合璧事𩔖曰李漢超為齊州防禦使郡人求為立德政碑太祖)
(詔徐鉉撰文賜之)邊功無敵(又曰真宗時楊畋為防禦使屢有邊功天下稱為楊無敵邊人)
(皆畫其像事之)州民立碑(事文𩔖聚曰五代世宗時李玉為安州防禦使治郡寬簡民皆便之)
(吏民數百人詣監軍馮守規請立碑頌德詔中書舍人富儀譔文賜之)州人立碑(又曰郭玉)
(為齊州防禦使歲不登以俸分施饑民人懷其惠相率詣闕頌其德政立碑)
防禦使三
增制唐賈至授元載豫章防禦使制曰荆湖之交撫之
以連率貢賦所入董之以使臣非通才多所曷稱斯任
具官元載識度明允幹能貞固懷龍泉之利器抱鴻羽
之榮姿彌綸典章能練南宫故事精詳政理嘗聞五府
辟交豫章雄鎮襟帶江湖干戈始寧安人是切俾爾藩
守緝熙厥政常衮授杜濟東川防禦使制曰左綿之
東地方千里有被山帶江之險藉安人禦侮之能具官
杜濟明敏通識達於政理本以忠信飾之文學利器能
斷長才多可累佐戎幕勤宣武經於蜀之疆積有邊效
九伐之謀必勝三軍之士多師𨕖在人望委兹藩守用
能訓其師旅惠此閭閻俾參中憲之任兼懋臨戎之績
錢珝授李繼文隴州防禦使制曰具官李繼文久從
戎旅深達機謀忠信交修德刑並務御衆而推勞必報
徇公而約法甚明元帥上聞朝章可舉兼進祝鳩之命
更揚建隼之威夫牧伯之居憂寄實重使功名之充位
在富貴而可圖已列諸侯勉為政事
團練使一
增合璧事𩔖曰唐肅宗乾元初置團練使守捉使大領
十州小者三五州代宗時元載當國命刺史悉帶團練
使大歷八年晉州男子郇謨欲以三十字上獻多譏切
元載其言團者願罷諸州團練使大率團練皆隸所治
州歲以八月考其治否宋沿唐制置諸州團練使續
文獻通考曰遼南面有漢軍都團練使司官曰漢軍都
團練使金不置元至正中置奉元延安等處團練
安撫勸農使司於耀州鞏昌等處團練安撫勸農使司
於邠州每道置使二人同知副使各二人明團練諸
務專設按察司分廵兵備道以統之
團練使二
增刺舉訓練(攝刺史制曰仍假符於刺舉練除皇叔祖克依制曰團結訓)無檢
操持軍簿(合璧事類曰工部侍即錢昱為鄂州團練使昱淑子也歴三州無善政至是郊祀進)
(秩上謂宰相曰昱貴家子無檢操不宜任丞郎故有是命又曰肅綰戎團分持軍簿)訓練為
事中權參御(又曰兵團之制以訓練為事之除王道制曰分總戎團蓋參中權御)
戎團之列判官可罷(除曲珍制曰戎團之列有合璧事類曰楊綰奏刺史自持節)
(諸軍事以掌軍旅司馬古司武所以輔軍即今副使司兵參軍今團練判官官號重複可罷天下團練守捉使)
(詔可)
團練使三
增制唐常衮授辛德謙丹延團練使制曰具官辛德謙
山西出將代有勲業長才偉略主之以忠峻節明斷服
之以禮頃者職貳留府朔垂分鎮横絶大漠堅守孤城
能詳武經載討軍實推以恩信著其威懷士卒知方羌
夷服化休有茂績著於北邊用觀勞臣俾膺重任委以
蕃事捍兹戎疆列在儲寀之右參於憲臺之長中外兼
榮服我嘉命
節鎮方岳幕僚總載一
原杜氏通典曰節度使有副使一人行軍司馬一人(申習)
(法令自漢魏至隋總伐出征則刺史都督將軍等官置長史司馬諸曹參軍為之僚佐按官置司)判官
二人(分判倉兵騎胄四曹事副使及行軍司馬通署)掌書記一人(掌表奏書記齊書曰宋江)
(夏王義恭取丘巨源為掌書記)參謀無員(或二人或一人參議謀畫)隨軍四人(分使出入)
又曰採訪使有判官二人(分判尚書六行事及州縣簿書)支使二人
(分使出入職如節度使之隨軍)推官一人(推鞫獄訟)皆使自辟召然後上聞
其未奉報者稱攝(其節度防禦等使僚佐辟奏之例亦如之)增宋史志曰
宋有節度使觀察使防禦團練宣撫安撫制置轉運提
刑常平諸使總計其僚屬有參謀官參議官掌書記司
馬支使推官判官主管機宜文字幹辦公事凖備差遣
及從事等員(按宋諸使有常置亦有不常置者僚屬隨時𨕖授辟召無定員)續文獻
通考曰遼南面節度使設官甚衆大略採用唐制其屬
有行軍司馬軍事判官掌書記及觀察防禦判官等員
金節度使其屬有節度判官觀察判官防禦使亦有
防禦判官元都總管其屬有經歴知事照磨兼管勾
等員元招討司經歷一員明承宣布政使司其屬
有經歴都事照磨檢校理問庫大使等員各省提刑按
察使司其屬有經歴知事照磨檢校司獄等員
節鎮方岳幕僚總載二
增晉書曰陶侃鎮武昌殷浩庾翼等皆為佐吏時武昌
號為多士唐書曰權德輿字載之未冠以文章稱諸
儒間韓洄李兼杜佑裴胄交辟之又曰劉悟節制鄭
滑奏賈直言置幕中悟纖微乖失直言必盡禮箴規以
是美譽日聞又曰李石字中玉初辟李聽幕府從歴
四鎮有才略為吏精明又曰周墀節度鄭滑表韋澳
署幕府會墀入相私謂曰何以教吾澳曰願公無權墀
愕眙澳曰爵賞刑罰人主之柄公無以喜怒行之天下
治矣烏乎權墀嘆曰吾先居此得無愧乎又曰孔戡
佐昭義李長榮節度府長榮死盧從史自别將代之得
志益驕戡遂以病歸洛陽李吉甫表置幕府從史曰是
欲舍我而從人耶即誣以事自貞元後帥鎮劾奏僚佐
不驗輒斥至是給事中呂元膺執不可憲宗遣使諭曰
朕非不知戡行用之矣聞見錄曰謝希深歐陽永叔
官洛陽同游嵩山歸暮抵龍門雪作留守錢文僖遣吏
以廚傳散伎至且勞之曰山行良苦當少留龍門賞雪
府事簡無遽歸也遼史曰張儉調雲州幕官故事車
駕經行長史當有所獻聖宗獵雲中節度使進曰臣境
無他産惟幕僚張儉一代之寳願以為獻先是上夢四
人侍側賜食人二口至聞儉名始悟召見訪及世務奏
三十餘事由此顧遇特異元史曰賈曾𨕖燕南山東
道奉使宣撫幕官考績居最遷中書省檢校官
節鎮方岳幕僚總載三
原戲談入幕(晉書曰陶侃為督諸參佐戲談廢事侃責之曰君子當攝其威儀何有亂頭養)
(望自謂宏達耶見通鑑曰郗超在桓温帷中卧謝安在外望曰郗生可謂入幕之賓也)增辟許
韓羅温石(翰苑新書曰張建封性樂士賢不肖游其門者其禮必均許孟容韓愈皆置幕府)
(韓愈集送温處士序節度使烏公鎮河陽之三月以石生為才以禮為羅羅而致之幕下未數月也以温生為)
(才於是以石生為媒以禮為羅又羅而致之幕下)皆為顯人後多顯達(翰苑)
(新書曰韋抗所表劉昇卿王倕王燾為僚屬後皆為顯人又曰崔衍為宣歙池觀察使所擇從事多得名流)
(幕中之士後多顯達)以良士而贊賢侯重弓旌以光樽俎(白居)
(易行盧商制曰以良士而贊賢侯宜乎多成功而鮮敗事矣五代會要漢乾祐勅云翹車著詠戔帛垂文式)
(重弓旌以光樽俎允奉幕中之畫以稱席上之珍)原賓榮主禮賓佐
賓僚交辟苟進青油幕蓮花幕掌軍謀
膺使檄載筆旌旄運籌帷幄受命辟書祗事
戎府任在軍要權制兵機任為從事禮以上
賓參謀幕府制勝樽俎盛府求賢戎書辟士
從軍則望重仲宣(王粲也)佐幕則才高阮瑀(字元瑜)
魯連飛書燕將得而自殺陳琳草檄魏祖讀以愈風
行軍司馬
增善文辭(唐書曰李逢吉罷相領山南東道節度使表張又新為行軍司馬又新善文辭後以謟附)
(敗)憶獻而擢(又曰嚴綬副劉贊為宣歙團練使贊卒綬總留事悉庫物以獻始河東節度使)
(李說病軍司馬鄭儋總其政說卒代為節度時德宗務姑息方鎮若帥死不他命即用軍司馬代之以和厭衆)
(情至是帝頗憶綬所獻故擢為河東司馬)奏辟幕府(又曰裴度以宰相節度彰義軍宣慰淮西)
(表馬總為宣慰副使韓愈行軍司馬李正封馮宿李宗閔備兩使幕府)多所違異(五代史曰)
(郭崇韜領成德軍節度使改任圜行軍司馬圜與崇韜素相善又為其司馬崇韜因以鎮州事託之而圜多所)
(違異)
判官(推官附)
增宣饒分置(唐書曰李芃為長安尉李勉觀察江西表署判官永泰初宣饒劇賊絶江劫商旅為)
(亂支黨盤結芃請以宣之秋浦青陽饒之至德置池州)驗治左道(又曰高適鎮劒南表班宏)
(為觀察判官青城人以左道謀作亂事覺誣引屯將規緩死衆洶懼宏驗治即殺之人心大安)自往
就辟(又曰僖宗時王徽為右拾遺徐商罷政事守江陵心欲表徽在幕府恐其不樂外忍不言徽自往曰)
(公知徽安得不從商大喜表署節度府判官)監軍嚴憚(又曰鄭滑節度使盧羣辟孔戣為判)
(官羣卒攝總留務監軍楊志謙雅自肆衆皆恐戣邀志謙至府與對榻卧起示不疑志謙嚴憚不敢動)
自誣活人(五代史曰高防字脩已晉時張從恩移澶州防禦使表為判官有親校段洪進盜官木造)
(器市取其直從恩怒將殺之洪進思緩其罪紿曰判官使為之從恩召防詰之防即引伏洪進得免從恩乃遣)
(防終不自明既而悔之命騎追及防不得已而還賓主如初後稍稍有言防自誣以活人從恩益加敬禮)
勸之歸朝(又曰趙贊為河中節度使懼漢疑已潛遣親吏奉表歸蜀判官李恕勸贊歸朝必保富貴)
(請先入朝為申理贊即遣恕詣闕漢祖問贊何以附蜀恕曰贊家在幽冀受北朝命自懷憂恐為陛下終不能)
(容臣意國家務安臣民所以介臣求覲漢祖許之贊即入朝後歸宋為賢帥)累雪冤枉(宋史)
(曰辛仲甫周廣順中郭崇掌親軍領武定節制署仲甫掌書記顯德初出鎮澶淵仍署舊職崇所親吏為廂虞)
(候部民有被劫殺者訴隂識賊魁即捕盜吏也官不敢詰仲甫曰民被寇害而使自誣服蠧政甚矣焉用僚佐)
(為請易吏以雪民冤憤崇悟移鞫之乃得實状崇移鎮仲甫隨之凡三為節度判官累雪冤枉)忠於
所舉(又曰劉昌言字禹謨少篤學文詞靡麗得第為保信武信二鎮判官宰相趙普鎮南陽重昌言有吏)
(幹錢俶帥鄧表泰寧軍節度判官淳化初趙普留守西京表為通判委以府政普卒昌言感普知已經理其家)
(事太宗以為忠於所舉連對三日非次登擢)練習西事(又曰趙元昊反大將葛懷敏辟尹洙)
(為經略判官洙雖由懷敏辟尤為韓琦所深知頃之劉平石元孫戰敗朝廷以夏竦為經略安撫使范仲淹韓)
(琦副之復以洙為判官洙上疏論兵請便殿召對自元昊不庭洙未嘗不在兵間故於西事尤練習)經
畫攻守(又曰田况字元均夏竦經略陜西辟為判官時竦與韓琦尹洙等畫上攻守二策朝廷將用攻)
(策范仲淹議未可出師况上疏言出師有七不可以臣所見夏竦韓琦尹洙等同獻此策今若奏中罷則是自)
(相違異欲果決進討則又仲淹執議不同乞召兩府大臣定議但令嚴設邊備不必先用輕舉則全威制勝有)
(功而無患也於是罷出師議)禁絶淫祠(又曰曹穎叔進士及第歷威勝軍判官韓琦文彦博)
(薦其才徙䕫州路轉運判官䕫峽尚淫祠人有疾不事醫而專事神穎叔悉禁絶之乃教以醫藥)糧
芻立具(又曰建炎時王次翁除轉運判官劇盜馬友孔彦舟等據長沙帥檄漕司預鳩糧芻三十萬以)
(備發次翁即以具報吏愕眙次翁曰兵未必發先擾民可乎吾以一路常平上供計之不啻三十萬已而賊不)
(犯境)冷巖十俊(金史曰孟奎大定間進士時平章政事完顔守貞禮接士大夫在其門者號冷)
(巖十俊奎其一也改都轉運司度支判官上京等路提刑判官)行賓主禮(又曰胡礪舉進士為)
(河北西路轉運都勾判官行臺平章政事高禎之汴道真定燕於漕司礪欲就坐禎責之礪曰公在政府則禮)
(絶百僚今日之會自有賓主禮禎曰汝他日為省吏當何如礪曰當官而行亦何所避禎壮其言改容謝之)
面授朝官(宋史曰太宗時簡州軍事推官王澣引對上嘉其雋爽面授朝官翼日執政宋琪奏)
(澣經學出身一任幕職例除七寺丞上曰吾已許之矣可與東宫官琪執不從擬大理丞告牒進入上批曰可)
(右贊善大夫琪勉從命)推原赦令(又曰趙抃為武安軍節度推官人有赦前偽造印更赦而)
(用者法吏當以死抃曰赦前不用赦後不造不當死讞而生之)盧億諫延廣(五代史曰晉天)
(福中景延廣留守西洛表盧億為判官時國用窘乏取民財助軍河南府計出三十萬緡延廣欲並緣以圖羨)
(利增為三十七萬緡億諫曰公位兼將相既富且貴今國帑空竭不得已而取貲於民公何忍利之乎延廣慚)
(而止)元衡重柳裴(唐書曰武元衡節度劒南柳公綽與裴度俱為判官尤相引重)不
與吹笛者右職(又曰李復為鄭滑節度使表盧坦為判官監軍薛盈珍數干政坦每據理拒之)
(有善笛者大將等悅之詣復請為重職坦笑曰大將久在軍積勞亟遷乃及右職奈何自薄欲與吹笛少年同)
(列耶諸將慚遽出)
掌書記
增小朝廷(唐書曰僖宗時河東多亂帝欲大臣臨制乃拜鄭從讜檢校司徒以宰相秩復為河東節)
(度使詔自擇參佐從讜即表長安令王調自副兵部員外即劉崇龜司勲員外即趙崇為節度觀察府判官前)
(進士劉崇魯推官左拾遺李渥掌書記長安尉崔澤支使皆一時𨕖京師士人比太原為小朝廷言得才多也)
真書記(五代史曰李珽唐末舉進士荆南成汭辟掌書記梁太祖遣汭與馬殷等救杜洪汭以大)
(舟載兵數萬珽諫曰一舟容甲士千人糗糧倍之急不可動不若以勁兵屯巴陵不與戰吳兵糧盡則圍解矣)
(汭不聽果敗趙匡凝又辟掌書記太祖破匡凝得珽喜曰此真書記也)辨楚所為(唐書曰令)
(狐楚既及第桂管觀察使王洪愛其才將辟楚懼不至乃先奏而後聘後李說嚴綬鄭儋繼領太原引之幕府)
(由掌書記至判官德宗喜文每省太原奏必能辨楚所為數稱之)高郢之忠(又曰高郢李懷)
(光引佐邠寧府懷光將還河中郢勸不如西迎乘輿懷光反方銳不聽既又欲悉兵鼓而西時渾瑊提孤軍抗)
(賊羣將未集郢恐為懷光所乘與李鄘固止之郢因與其將吕鳴岳張延英謀間道歸國事泄懷光先斬二將)
(然後引郢詰誚郢抗詞無所愧隠觀者為泣下懷光慚赦之及懷光誅李晟表其忠馬燧奏掌書記)不
作疏草(又曰李紳字公垂為人短小精悍於詩最有名時號短李金陵李錡愛其才辟掌書記錡寖不)
(法賓客莫敢言會使者召錡稱病留後王澹為具行錡怒隂教士臠食之即脅使者為衆奏天子幸得留錡召)
(紳作疏紳陽怖栗至不能為字下筆輒塗去盡數紙錡怒罵曰何敢爾不憚死耶即注以刃令易紙復然乃囚)
(紳獄中錡誅乃免)辭甚辨麗(五代史曰李襲吉乾符中舉進士為河中節度使李都𣙜鹽判)
(官後去之晉晉王以為掌書記襲吉博學多知唐故事晉王欲與梁通和使襲吉為書諭梁辭甚辨麗梁太祖)
(使人讀之至於毒手尊拳交相於暮夜金戈鐵馬蹂踐於明時歎曰李公僻處一隅有士如此使我得之傅虎)
(以翼也顧其從事敬翔曰善為我答之及翔所答書辭不工而襲吉之書多𫝊於世)辭理明白
(又曰周顯德二年宰相李榖征淮南李昉為記室世宗覽軍中章奏愛其辭理明白已知為昉所作及見相國)
(寺文英院集乃昉與扈蒙崔頌劉衮竇儀趙逢及昉弟載所題益善昉詩稱贊之曰吾久知有此人矣)
藩鎮元僚(宋史曰吕餘慶仕漢歴周遷濮州錄事參軍太祖領同州節制聞餘慶有才奏為從事世)
(宗曰得非常為濮州糾曹者乎即以為定國軍掌書記太祖歷滑許宋三鎮餘慶並為賓佐及即位自宋亳觀)
(察判官召拜端明殿學士自太祖領藩鎮餘慶為元僚及受禪趙普李處耘皆先進用餘慶恬不為意及處耘)
(與普忤旨餘慶獨為辨明時稱其長者)真人輔弼(又曰太宗以殿前都虞候領泰寧軍節制)
(辟石熙載為掌書記及尹京邑表為開封府推官以讒出為忠武崇義二軍掌書記太宗即位乃召入熙載微)
(時嘗行嵩陽道中遇一叟熟視之曰真人將興子當居輔弼之位言訖不見及居太宗幕下頗盡臣節)
義兼師友(又曰尹洙字師魯舉進士改山南東道掌書記遷太子中允會范仲淹貶勅牓朝堂戒百)
(官為朋黨洙上奏仲淹忠亮有素臣與義兼師友則是仲淹之黨也臣不可苟免宰相怒落其官復為掌書記)
(監唐州酒稅)說令狐納節(唐書曰齊映補河南府參軍事滑亳節度使令狐彰署掌書記)
(彰疾甚引託後事因說彰納節歸諸子京師彰從之即以女妻映)巵酒辟書記(五代史曰)
(後唐莊宗戰胡柳掌書記王誠歿於陣還軍太原置酒謂監軍張承業曰吾以巵酒辟一書記於座因舉巵屬)
(廵官馮道)勸晉祖毋反(又曰趙瑩為人純厚美風儀晉高祖為保義節度使以瑩掌書記自)
(是徙鎮常以瑩從高祖將起兵太原以問諸將吏將吏或贊成之瑩獨勸高祖毋反高祖雖不用其言心甚愛)
(之)
參謀(參議附)
增王戎諭降(唐書曰裴度節度太原署王戎為參謀時王承宗以鎮叛度令戎往諭承宗至泣下)
(乃聽命)不愧大父(宋史曰建炎時梁汝嘉制置浙東表朱倬攝參謀有羣寇就擒屬倬鞫問)
(獨竄二人餘釋不問曰吾大父尉崇安日獲寇二百坐死者七十餘人大父謂此饑民剽食爾烏可盡繩以法)
(悉除其罪不以徼賞吾其可愧大父乎)乞置軍正(又曰李彌大權紹興府試戶部尚書吕頥)
(浩視師以彌大為參謀官彌大奏王導謝安為都督未嘗離朝廷今邊圉幸無他頥浩不宜輕動又言己為天)
(子從官非宰相可辟乞於諸軍悉置軍正如漢朝故事以察官即官為之中丞沈與求劾彌大謀間君臣妄自)
(尊大奪職歸)子羽有備(又曰張浚宣撫川陜辟劉子羽參議軍事金人窺江淮急子羽命吳)
(玠栅和尚原守大散關分兵悉守諸險塞金人知有備引去)以文字交(又曰范成大帥蜀以)
(陸游為參議官以文字交不拘禮法)請慎名器(金史曰金仝周名暉字子陽策論進士興定間)
(為徐州行樞密院參議官上言惟名與器不可假人今之金銀牌即古符節也其上有太祖御畫得佩者甚難)
(兵興以來授予頗濫市井道路黃白相望非所以示信於下也)大功出一儒生(宋史曰孝)
(宗時金主亮南伐上親征樞臣葉義問督江淮軍虞允文參謀軍事權知建康府禦之乃有采石之捷時劉錡)
(在鎮江允文自采石來督舟師過鎮江謁錡問疾錡執允文手曰疾何必問朝廷養兵三十年一技不施而大)
(功乃出一儒生我輩愧死矣)
觀察支使
增一時高𨕖(唐書曰李栖筠觀察浙西判官許鳴謙名知人見崔造及裴胄器之白栖筠取胄為)
(支使幕府皆一時高𨕖)互相引辟(又曰僖宗時高駢領鹽鐵辟鎮海軍節度使周寳子佶為)
(支使寳亦辟駢從子在幕府)輿母東歸(五代史曰張策字少逸少聰悟好學黃巢亂居田里)
(十餘年邠州王行瑜辟觀察支使晉王李克用攻行瑜策與婢肩輿其母東歸行積雪中行者憐之)勸
無反漢(又曰王祐字景叔晉天福中鄴帥杜重威辟為觀察支使漢初重威移鎮睢陽反側不自安祐)
(常勸之使無反漢不聽祐坐是貶沁州司戶參軍因作書貽鄉人以見志辭氣俊邁人多稱之)知禄
山必反(唐書曰穆寧初攝東光令過平原見顔真卿嘗謂賊必反及是聞真卿拒禄山即遺真卿書曰)
(夫子為衛君乎真卿喜署寧河北採訪支使既而賊攻平原寧勸固守真卿不從夜亡過河見肅宗行在帝問)
(状真卿對不用穆寧言故至此帝異之馳驛召寧)
主管機宜文字
增游晏殊門(宋史曰張洞字仲通晏殊知永興軍奏管勾機宜文字殊儒臣喜客游其門者皆名)
(士尤深敬洞)出世忠子(又曰韓彦直世忠子也秦檜素銜世忠不附和議出彦直為浙東安)
(撫司主管機宜文字)南軒助父(又曰張栻丞相浚子也以廕補官辟宣撫司都督府書寫機宜)
(文字時孝宗新即位浚起謫籍開府治戎參佐皆極一時之𨕖栻以少年内贊密謀外參庶務其所綜畫幕府)
(諸人皆自以為不及)汝愚辟子(又曰趙汝愚帥蜀辟子崇憲書寫機宜文字)勤王
忠義集(又曰胡閎休字良㢸知兵從辛道宗勤王南渡以忠義進兩官湖湘賊起以岳飛為招討使飛)
(辟閎休為主管機宜文字後飛死閎休發憤杜門佯疾十年卒有勤王忠義集藏於家)𨕖集各
國字(金史曰冨珠哩阿嘍罕八歲時𨕖集各國字布薩忠義討烏琿辟置幕府掌邊關文字甚見信任烏)
(琿既平復從忠義伐宋屢入奏事論列可否上謂宰相曰阿嘍罕所言可行者即行之除順天軍節度使)
幹辦公事(凖備差遣附)
增給散軍儲(宋史曰畢仲游為轉運司幹辦公事從高遵裕西征運期迫遽陜西八十縣輓餽之)
(夫三十萬一旦悉集轉運使范純粹李察度受其賦而給之食必曠日乃可會僚屬議皆不知所為以委仲游)
(仲游集諸縣吏令先效金帛緡錢之最戒勿啟鐍共簿其名數以為質預飭具斛量數千洞撤倉庾牆壁使贏)
(糧者至其所人自㪺槩輸其半而以半自給不終朝霍然而散翊日大軍遂行純粹察歎且謝曰非君幾敗吾)
(事)判官改辟(又曰陸游通判䕫州王炎宣撫川陜辟為幹辦公事)所助為多
(又曰李椿歷官寧國軍節度推官吏才精強張浚辟為制司凖備差遣常以自隨椿奔走淮甸綏流民布屯戍)
(察廬夀軍情相視山水砦險要周密精審所助為多)勸之決去(又曰張浚復除右相李椿知事)
(不可為勸之去明年春浚出視師椿曰小人之黨已勝公無故去朝廷蹤跡必危浚心是之而自以宗臣任天)
(下之重不忍決去未幾果罷)
從事
增城華州(五代史曰王易簡字國寳僖宗幸蜀長安兵亂隠華山華帥李保衡辟從事踰年尹皓代)
(保衡易簡仍在幕府會唐莊宗攻華州甚急城中危懼易簡固請築城版築始畢外城果壊莊宗不能攻而去)
請焚書(又曰王溥漢乾祐中進士也時李守貞據河中趙思綰反京兆王景崇反鳳翔周祖將兵)
(討之辟溥為從事河中平得賊中文書多朝貴及藩鎮相交結語周祖籍其名將按之溥諫曰魑魅之形伺夜)
(而出日月既照氛沴自消願一切焚之以安反側從之)諫奉佛(又曰王仁鎬拜安國軍節度崇)
(信釋氏每晨誦佛經或日旰方出視事劉謙責仁鎬曰君貴為藩侯不能勤恤百姓孜孜事佛何也仁鎬斂容)
(遜謝無愠色)掌財貨(宋史曰沈倫字順儀周顯德初太祖領同州節度昝居潤與倫厚善薦於)
(太祖留幕府繼領滑許宋三鎮皆署從事掌留後財貨以廉聞)出人之見(唐書曰路嗣恭為嶺)
(南節度入覲曰臣從事柳渾有出人之見)下筆不休(又曰李商隠博學強記能為古文從事令)
(狐楚幕下筆不能自休)
經歷(知事附)
增學宏以肆(元史曰冨珠哩翀字子翬從蕭克弘及京兆蕭㪺游其學宏以肆翰林學士姚燧薦)
(之擢河東道廉訪司經歷)論性與儒(又曰張德輝少力學數舉於鄉史天澤辟為經歷世祖在)
(潛邸召見問曰孔子没已久今其性安在對曰聖人與天地終始無往不在殿下能行聖人之道性即在是矣)
(又問或云遼以釋廢金以儒亡有諸對曰遼事臣未周知金季乃所親覩宰執中雖用一二儒臣餘皆武弁世)
(爵及論軍國大事又不使預聞大抵以儒進者三十之一國之存亡儒何咎焉世祖然之)平亭疑
獄(明獻徵錄曰雲南按察司經歴劉遠先莅政明決上官才之事多倚成所平亭疑獄甚多強執不受請託)
(蠻酋武官放恣淫虐者不畏大官府獨難劉經歷)罷遣繡工(元史曰范梈為福建海北道知)
(事閩俗素汙文繡局取良家子為繡工無别尤甚梈為歌詩述其弊廉訪使取以上聞皆罷遣之其弊遂革)
召授學士(又曰至元間張伯淳舉進士遷浙東道按察司知事又擢福建廉訪司知事歲餘有)
(薦之者召入見帝問冗官風憲鹽筴楮幣皆當時大議所對稱旨授翰林直學士)監司折節
(明獻徵錄曰張之象博綜羣籍屢試不第為浙江按察司知事諸監司大吏重其文學折節相下不欲煩以簿)
(書)擢第仍除本司(元史曰許有壬辟山北廉訪司書吏擢進士第除山北廉訪司經歷)
經歷授試御史(弇山堂别集曰明正統四年按察司經歷計珩授試御史蓋明初資格猶)
(寬以後始專論進士)
御定淵鑑𩔖函卷一百十
