欽定四庫全書
御定淵鑑𩔖函卷一百七十九
禮儀部二十六(居喪有奔喪居居喪過哀喪婚居喪疾喪越禮)
(去官持服喪異母喪雜主喪喪助祭賢臣喪)
居喪一
增曲禮居喪未葬讀喪禮既葬讀祭禮喪復常讀樂章
居喪不言樂居喪之禮毁瘠不形視聽不衰升降不由
阼階出入不當門隧五十不致毁六十不毁七十唯衰
麻在身飲酒食肉處於内雜記曰子貢問喪子曰敬
為上哀次之瘠為下顔色稱其情戚容稱其服又曰
三年之喪言而不語對而不問廬堊室之中不與人坐
焉問喪曰親始死雞斯徒跣扱上衽交手哭惻怛之
心痛疾之意傷腎乾肝焦肺水漿不入口三日不舉火
喪服四制曰父母之喪衰冠繩纓菅屨三日而食粥三
月而沐期十三月而練冠三年而祥比終兹三節者仁
者可以觀其愛焉知者可以觀其理焉強者可以觀其
志焉檀弓始死充充如有窮既殯瞿瞿如有求而弗
得既葬皇皇如有望而弗至練而慨然祥而廓然
居喪二
增檀弓曰顔丁善居喪始死皇皇焉如有求而弗得及
殯望望焉如有從而弗及既葬慨焉如不及其返而息
又曰高子臯之執親之喪也泣血三年未嘗見齒君
子以為難雜記孔子曰少連大連善居喪三日不怠
三月不懈期悲哀三年憂東夷之子也左傳晏桓子
卒晏嬰麤縗斬苴絰帶杖菅履食粥居倚廬寢苫枕草
其老曰非大夫之禮曰唯卿為大夫晉武帝泰始四
年皇太后崩有司奏前代故事倚廬中施白縑帳素牀
以布巾褁革軺輦版轝細犢車皆施縑褁詔不聽但令
以布衣車而已又奏除服詔曰夫三年之喪天下之達
禮也受終身之愛而無數年之報柰何有司固請帝流
涕久之乃許然猶素冠蔬食以終三年如文帝之喪
後魏孝文帝太和十四年太皇太后馮氏殂帝勺飲不
入口者五日哀毁過禮諸臣諫為之一進粥後周武
帝母叱奴太后崩帝居倚廬朝夕供一溢米羣臣表請
累旬乃止及葬帝袒跣之陵所詔曰三年之喪達於天
子但軍國重務須自聽朝衰麻之禮率遵前典百僚宜
依遺令既葬而除公卿固請依權禮周主不許卒由三
年之制五服之内亦令依禮宋淳熙十四年光堯太
上皇崩上號慟擗踊二日不進膳諭宰執不用易月之
制如晉武魏孝文實行三年喪自不妨聽政王淮等乞
俯從禮制上流涕曰大恩難報情所未忍上衰絰御輦
設素仗軍民見者往往感泣明懿文太子薨皇太孫
哭踊哀慕水漿不入口者五日太祖撫之曰毁不滅性
禮也爾誠純孝獨不念我乎始一啜糜粥欲服三年喪
太祖不可然三年内語未嘗高聲笑未嘗露齒不飲酒
食肉不舉樂不御内人勸之則曰服可例除情須自致
居喪三
原思哀(喪思哀)勉事(喪事不敢不勉)孔悲(孔子閒居無服之喪内恕孔悲)
寧戚(喪與其易也寧戚)稱情(三年問創鉅者其日久痛深者其愈遲三年者稱情而立文所)
(以為至痛極也)由文(禮伯叔母疏衰踴不絶地姑姊妹之大功踴絶於地知此者由文哉)示
終(喪不過三年示民有終也)念始(檀弓節哀順變也君子念始之者也注念父母生己不欲傷其)
(性)致哀(又云事親服勤至死致喪三年注致哀於喪)去飾(袒括髮去飾之甚也)
風樹(曾子曰樹欲静而風不止子欲養而親不待)杯澤(母沒而杯棬不能飲口澤之氣存焉)
(耳)稱家(喪不貳事稱家之有無)見殺(禮見親疎之殺焉)皇皇(始死皇皇)
(焉如有求而不得)繭繭(玉藻喪容纍纍言容繭繭)增在疚(詩周頌閔予小子遭家不)
(造嬛嬛在疚)荼毒(晉孫綽詩序自丁荼毒載罹寒暑不勝哀號作詩一首敢謂諒闇之譏以伸罔)
(極之痛)專席(曲禮有喪者專席而坐)倚廬(檀弓居倚廬注倚牆至地而為之無楣柱)
讀禮(見前)廢詩(漢王裒讀蓼莪之詩而哀痛弟子為之廢其詩)原設菰廬
(王肅喪服要記云魯哀公葬父孔子問曰寧設菰廬乎哀公曰菰廬起太伯太伯出奔聞古公薨還赴喪故作)
(菰廬)增居堊室(周禮宫正注親者居倚廬賤者居堊室)原致其哀(孝經云孝)
(子之事親也居則致其敬養則致其樂病則致其憂喪則致其哀祭則致其嚴五者備矣然後能事親)
抑以禮(檀弓云曾子謂子思曰伋吾執親之喪也水漿不入於口者七日子思曰先王制禮也過之者)
(俯而就之不至者跂而及之故君子執親之喪也水漿不入口者三日杖而後能起鄭注云為曾子言難繼以)
(禮抑之)哀有餘(喪不若禮不足而哀有餘)增哭無時(檀弓父母之喪哭無時)
鳳集拳(集異記有孫氏求官夢䨇鳳集其兩拳以問卜者曰鳳非梧桐不棲非竹實不食卿當大)
(凶非苴杖則削杖苴杖竹削杖桐後孫氏果遭母喪)鳩巢戸(東漢徐憲在喪過哀有白鳩巢其戸)
(側後舉為孝廉朝廷稱為白鳩郎)承衾而哭(喪大記凡哭尸者承衾而哭)馮尸
必踊(又云凡馮尸者父母先妻子後君於臣撫之父母於子執之子於父母馮之婦於舅姑奉之舅姑於)
(婦撫之妻於夫拘之夫於妻於昆弟執之凡馮尸興必踊)原擊胸稽顙(問喪云喪禮惟哀為)
(主矣女子哭泣悲哀擊胸傷心男子哭泣悲哀稽顙觸地無容哀之至也)變形痛心(又云夫悲)
(哀在中故形變於外也痛疾在心故口不甘味身不安美也)唯哀為主(問喪詳前)哭
何常聲(雜記云曾申問於曾子曰哭父母有常聲乎曰中路嬰兒失其母焉何常聲之有)稱
情稱服(又云顔色稱其情戚容稱其服)可傳可繼(檀弓曰弁人有母死而孺子泣者孔)
(子曰哀則哀矣而難為繼也夫禮為可傳也為可繼也故哭踊有節鄭注云此誠哀言聲無節也)如
斬如剡(雜記云縣子曰三年之喪如斬期之喪如剡鄭注云言其痛之惻怛有淺深也)若苴
若枲(間傳云斬衰貌若苴齊衰貌若枲大功貌若止小功緦麻容貌可也此哀之發於容體者也)
如慕如疑(檀弓云其往也如慕其返也如疑)慨然廓然(又云練而慨然祥而廓然)
遽不凌節(喪事雖遽不凌節故騷騷爾則野鼎鼎爾則小人君子盖猶猶爾注騷騷太疾鼎鼎)
(太舒猶猶舒疾之中)毁不滅性(三日而食三月而沐期而練毁不滅性不以死傷生也)
寢苫枕塊(居於倚廬寢苫枕塊食粥所以為至痛飾也)蔬食飲水(禮三年之喪)
涕泣見人(父母之喪不避涕泣見人)擗踴以送(擗踴哭泣哀以送之)毁
瘠不形(禮注形露骨也)擗踴有算(擗踴哀之至也有算為之節文也注算數也)
有進無退(子游曰喪事有進而無退所以即遠也)無後有主(喪有無後無無主)
縗絰之中苴麻之飾(禮)何怙何恃(詩無父何怙無母何恃)
靡瞻靡依(靡瞻匪父靡依匪母)哭泣無常(禮已殯出中門之外居倚廬寢苫枕)
(塊不脱絰帶哭泣無常葬疏食水飲哀至則哭)哭踊有節(檀弓見前)三月不懈
(見前少連大連事)三年不言(檀弓云子張問曰書云高宗三年不言言乃讙有諸仲尼曰胡)
(為其不然也古者天子崩王世子聽於冡宰三年)哀於飲食(間傳云斬衰三日不食齊衰二)
(日不食大功三不食小功緦麻再不食此哀之發於飲食也)哀於聲音(又云斬衰之哭若往)
(而不返齊衰之哭若往而反大功之哭三曲而偯小功緦麻哀容可也此偯之發於聲音者也鄭注云三曲一)
(舉聲而三折也偯聲餘從容也)哀於居處(又云父母之喪居倚廬寢苫枕塊不稅絰帶齊衰之)
(喪居堊室芐剪不納大功之喪寢有席小功緦麻牀可也此哀之發於居處者也)哀於言語
(又云斬衰唯而不對齊衰對而不言大功言而不議小功緦麻議而不及樂此哀之發於言語者也鄭注云議)
(謂陳說非時事也)增柴骨欒心(陳子昂集殘喘胡顔柴骨欒心茹哀苦廬銜恤終祀悲摧)
(欒棘思結寒泉)灰心垢體(白侍郎集灰心垢體泣血漣漣松檟之下其生尚殘與其偷生而孤)
(苦不若就死而團圓欲自潔以毁傷思虧孝於歸全)酸鼻痛骨(江文通書履影弔心酸鼻痛骨)
被髮徒跣(唐禮志男子白布衣被髮徒跣婦人女子青練衣去首餙齊衰以下丈夫素冠主人)
(坐於牀東啼踊無數衆主人兄弟之子在其後皆西面南上哭妻坐於牀西妾及母子在其後哭踊無數)
儼然憂服(檀弓秦穆公使人弔公子重耳曰吾子儼然在憂服之中)憔然苫塊(唐史)
(于志寧憔然在苫塊之中)原勉而為瘠(魯悼公喪孟敬子曰勉而為瘠則吾能母乃使人疑)
(夫不以情居瘠者乎)病不知哀(喪食雖惡必充飢飢而廢事飽而忘哀非禮也視不明聽不聪)
(行不正不知哀君子病之故有疾飲酒食肉皆為疑死)增求尸漬血(唐書唐王少立父隋)
(末死兵亂少立甫六歲時即哀泣求尸時埜中白骨覆地或曰以子血漬而滲者父胔也少立鑱膚閱旬而獲)
(尸)徒跣護柩(孔帖崔衍居父喪徒跣護柩行千里道路為流涕李百藥侍父母喪還鄕徒)
(跣數千里雖除喪容貌癯毁者累年所劉審禮父母北葬徒跣血流行路嗟嘆審禮為吐蕃執詔令其子易)
(從省之既至審禮卒易從晝夜哭不止吐蕃哀其志乃還父尸徒跣萬里扶護以歸見者流涕)原水
漿不入口(問喪親始死惻怛之心痛疾之意水漿不入口三日不舉火故鄰里為之糜粥以飲食之)
泣血不見齒(見前)無服不為位(奔喪云哭父之黨於廟母妻之黨於寢師)
(於廟門外朋友於寢門外所識於野張帷鄭注云黨謂族𩔖無服者也逸奔喪禮曰哭父族與母黨於廟妻之)
(黨於寢朋友於寢門外一哭而已不踊言一哭而已則不為位矣)喪者不遺人(雜記曰喪)
(者不遺人人遺之雖酒肉受也從父昆弟以下既卒哭遺人可也)公門稅齊衰(服問云士)
(唯公門稅齊衰)小祥食菜果(間傳云父母之喪既虞卒哭疏食水飲不食菜果期而小祥食)
(菜果又期而大祥有醢醬中月而禫禫而飲醴酒)哭所知於野(檀弓云孔子曰兄弟吾哭)
(諸廟父之友吾哭諸廟門之外師吾哭諸寢朋友吾哭諸寢門之外所知吾哭諸野鄭注云别輕重也)
哭嫂也為位(又云子思之哭嫂也為位鄭注云善之也禮嫂叔無服)無改於父
道(論語父沒觀其行三年無改於父之道)不能讀父書(父沒而不能讀父之書手澤存)
(焉耳)國禁哭則止(謂祭禮)婦既葬而歸(婦人不居廬不寢苫不枕塊父)
(母既練而歸朞九月既葬而歸注歸謂歸夫家)不食菜不飲酒(間傳云父母之喪不食菜)
(果大功之喪不食醢醬小功緦麻不飲醴酒此哀之發於飲食者也)不慮居不危身(檀弓)
(云喪不慮居為無廟也毁不危身為無後也鄭注云慮居謂賣舍宅以奉喪危身謂憔悴將滅性)服
從恩制喪以禮成孝無終始服别輕重禮由
恩降喪以服差禮定親疎服差輕重哀從中
來禮自外作喪從旁殺恩辨親疎節哀順變
稱情立文堊室之内哀素之心孝先百行
憂負三年茹荼之痛杯圈之慕以情居瘠用
禮節哀增仰風樹而充窮履霜庭而樹慕鍾創巨
之悲酷有荼蓼之苦辛感風枝而殞魄反哺何施陟
霜屺而縻心跪乳不及九原悽愴寧聞可作之期千
日荒涼徒結有涯之恨願言負米空結戀於梁山疾
深懷橘愴開編於吴史(文苑英華)身體髮膚不失全生之
道衣衾棺槨無虧送死之儀形神訾毁有切於何曾
流動傷神詎慙於吴隐悲深厚地痛結終天充窮於
溢米之晨荼毒於寢苫之日慶絶循陔哀纏罷社綵
綵其服永謝老萊之歡戀戀厥心空聞孺慕之切
居喪四
增論宋司馬君實不飲酒食肉論曰古者父母之喪既
殯食粥齊衰疏食水飲不食菜果父母之喪既虞卒哭
疏食水飲不食菜果期而小祥食菜果又期而大祥食
醯醬中月而禫禫而飲醴酒始飲酒者先飲醴酒始食
肉者先食乾肉古人居喪無敢公然食肉飲酒者漢昌
邑王奔昭帝之喪居道上不素食霍光數其罪而廢之
晉阮籍負才放誕居喪無禮何曾面質籍於文帝坐曰
卿敗俗之人不可長也因言於帝曰公方以孝治天下
而聽阮籍以重哀飲酒食肉於公坐宜擯四裔無令汚
染華夏宋廬陵王義真居武帝憂使左右買魚肉珍羞
於齋内别立厨帳會長史劉湛入因命臑酒炙車螯湛
正色曰公當今不宜有此設義真曰旦甚寒長史事同
一家望不為異酒至湛起曰既不能以禮自處又不能
以禮處人隋煬帝為太子居文獻皇后喪每朝令進二
溢米而私令外進肥肉脯鮓置竹筒中以蠟閉口衣襆
褁而納之湖南楚王馬希聲葬其父武穆王之日猶食
雞臛其官屬潘起譏之曰昔阮籍居喪食蒸㹠何代無
賢然則五代之時居喪食肉者猶以為異事是流俗之
弊其來甚近也今之士大夫居喪食肉飲酒無異平日
又相從宴集靦然無愧人亦恬不為怪禮俗之壞習以
為常悲夫乃至鄙野之人或初喪未歛親賓則齎酒饌
往勞之主人亦自備酒饌相與飲啜醉飽連日及葬亦
如之甚者初喪作樂以娱尸及喪殯葬則以樂導輀車
而號哭隨之亦有乘喪即嫁娶者噫習俗之難變愚夫
之難曉乃至此乎凡居父母之喪者大祥之前則皆未
可食肉飲酒若有疾暫須食飲疾止亦當復初必若素
食不能下咽久而羸憊恐成疾者可以肉汁及脯醢或
肉少許助其滋味不可恣食珍羞盛饌及與人宴樂是
則雖被衰麻其實不行喪也惟五十以上血氣既衰必
資酒肉扶養者則不必然耳其居喪聽樂及嫁娶者國
有正法此不復論
奔喪
原聞父母喪(奔喪云奔喪之禮始聞親喪以哭荅使者盡哀問故又哭盡哀遂行鄭注云親父母)
(也以哭荅使者驚怛之哀無辭也問故問親喪所由也雖非父母聞喪而哭其禮亦然也)聞兄弟
喪(雜記云凡異居始聞兄弟之喪惟以哭對可也鄭注云惻怛之痛不以辭言為禮也)成服而
行(奔喪云若未得行則成服而後行鄭注曰謂以君命有為者也成喪服得行則行)見星而
行(又云見星而行見星而舍鄭注云侵晨冒昏彌益促也曾子問云見星而行唯罪人與奔父母喪者乎)
不避晝夜(禮奔父母之喪不避晝夜齊衰喪見星而行見星而止)别於昏明
(奔喪云日行百里不以夜行鄭注曰雖有哀戚猶避害也晝夜之分别於昏明)望國竟哭(奔喪)
(望其國竟哭鄭注曰斬衰者也自是哭且遂行)望鄉而哭(又云齊衰望鄉而哭大功望門而哭)
(小功至門而哭緦麻即位而哭鄭注曰奔喪哭親疎遠近之差也)哭辟市朝(又云過國至竟)
(哭盡哀而止哭辟市朝鄭注曰感此念親辟市朝為驚衆也)哭面墓西(又云齊衰以下不及)
(殯先之墓西面哭盡哀免麻於東方即位與主人哭成踊襲有賓則主人拜賓送賓賓有後至者拜之如初相)
(者告事畢鄭注云不北面者亦統於主人不言袒言襲者容齊衰親者或袒可)就次成服(又云)
(奔喪不及殯先之墓北面坐哭盡哀主人之待之也即位於墓左婦人墓右成踊盡哀括髮即主人位絰絞帶)
(哭成踊拜賓反位成踊相者告事畢遂冠歸就次於又哭三哭猶括髮成踊三日成服於五哭相者告事畢鄭)
(注云主人之待之謂在家者也哭於墓謂父母則袒又哭三哭不袒者哀已久殺成服之朝為四哭謂既期乃)
(至其末期猶朝夕哭不止於五哭也告事畢者於此後無事也)在軍不奔(禮行命出使臨在軍)
(旅雖哀不奔可也)至家襲絰(又云至家襲絰於序東絰帶反位拜賓成踊注又哭乃絰者發)
(喪已踰日節於是可也其未小歛而至與在家同不散帶者不見尸柩也凡拜賓就其位既拜反位哭踊)
入門免麻(奔喪者非主人則主人為之拜賓送賓奔喪者齊衰已下入門左中庭北面哭盡哀免麻)
(於序東即位袒與主人哭成踊注升哭者非父母之喪統於主人也)如朝夕哭(丈夫婦人侍之)
(皆如朝夕哭位無變注嫌若賓客)如奔父喪(為母所以異於父者一括髮其餘免以終事他)
(如奔父之禮)不奔為位(聞喪不得奔喪乃為位括髮袒成踊襲絰絞帶即位於又哭三哭括)
(髮袒成踊)歸後哭墓(若除喪而後歸則先之墓哭成踊東括髮袒絰遂除於家不哭注東即主)
(人位除謂除喪而歸)除喪成踊(聞遠兄弟之喪既除喪而後聞免袒成踊拜賓則尚左手注尙)
(左手吉拜也凡為位者不奠)婦人奔喪(升自東階殯東西面坐哭盡哀東髽即位與主人拾)
(踊注婦人髽於東序不髽於房變於在室也去纚大紒曰髽拾更也)奉使奔喪(吴志虞翻别傳)
(曰王朗使翻見豫章太守華歆圖起義兵未至聞孫策向會稽翻還遭父喪以臣使有節不過家追朗至侯官)
(朗遣翻還然後奔喪)增徒跣奔喪(張曲江自徐州被髮徒跣趨喪所負土築塋晨夕號慟)
棄子奔喪(李孝女名妙法博野人安禄山亂被劫徙他州聞父亡欲間道奔喪一子不忍去割)
(一乳以行)奔喪不哭(王獻之卒兄徽之奔喪不哭直上靈牀坐取獻之琴弹之久而不調歎曰)
(嗚呼子敬人琴俱亡)奔喪得罪(魏常林傳吉黃為長陵令時科禁長吏擅去官而黃門司徒趙)
(温薨自以為故吏奔喪為司隸鍾繇所收遂伏法死)奔師喪(東漢桓榮字春卿師事九江朱普普)
(卒榮乃奔喪負土成墳)奔友喪(東漢范式山陽人為郡功曹張劭卒式夢劭立冕垂纓屣履而)
(呼曰巨卿吾以某日死某日葬子未我忘豈能相及式寤悲嘆泣下具告太守請往奔喪)不奔喪
原吳起(史記吴起家累千金遊仕不遂遂破其家鄉黨笑之殺其笑者三十餘人出衞郭門與其母别)
(齧臂而盟曰起不為卿相不復入衛遂仕於魏為將母死終不歸曾子以為薄於孝而絶之)陳湯
(漢成湯不奔父喪)孫權詔(孫權詔三年之喪人情之極痛世治無事君子不奪人情有事則殺)
(禮從宜以義斷恩也)顧譚議(顧譚議以為奔喪立科輕則不足禁孝子之心重則本非應死之罪)
(愚以為長吏在遠苟不告語勢不得知比選代之間若有傳者必加大辟則長吏無廢職之負孝子無犯罪之)
(刑胡綜議宜定科大辟有犯無赦其後吴縣令孟宗奔母喪而自拘於武昌以聽刑陸遜陳其素行减死一䓁)
居喪過哀
原孺子泣(檀弓弁人有其母死而孺子泣者孔子曰哀則哀矣而難為繼也)嬰兒哭
(雜記云曾申問於曾子曰哭父母有常聲乎曰中路嬰兒失其母焉何常聲之有)子春不食
(檀弓樂正子春之母死五日而不食曰吾悔之自吾母而不得吾情吾惡乎用吾情)少連悲憂
(雜記孔子曰少連大連善居喪期悲哀三年憂注期年也)&KR0941;而不樂(檀弓孟獻子禫縣而不樂)
(比御而不入夫子曰獻子加於人一等矣)杖而能起(漢萬石君元朔五年卒建哭泣杖而能起)
(後歲餘亦卒)增毁瘠幾死(合璧事𩔖劉滋居母喪毁瘠幾死時謂劉孝子)哀感
不食(唐書高士廉子履行居母喪毁甚太宗御賜強食孔帖丁公著三歲喪母七歲見鄰媪抱子哀感)
(不肯食父喪貌力癯惙見者憂其死)嗌不粒食(徐浩張曲江碑公丁内憂奔喪南歸勢無圖生)
(嗌不粒食)疾不茹薤(孔帖郭曜居喪以禮疾甚或勸茹薤終不屬口)除服布糲
(又云羅遜居父喪幾致毁滅服除猶布衣糲食)居喪柴毁(又云唐宗室嵩居母喪柴瘠服除家)
(人未嘗見言笑)三年泣血(見前子臯)五日不食(檀弓子春之母死五日不食)
(唐書房元齡父喪食飲不入口五日)服闋疏布(劉溉遭母喪毁瘠過人服闋猶疏食布衣者累)
(載)柴毁骨立(隋邳公蘇威為右僕射以母憂去職柴毁骨立上敕威曰公德行高人情寄殊)
(重必須割抑以禮自存)誡以毁滅(杜栖京産子京產亡水漿不入口七日晨夕不罷哭不食)
(鹽菜每營買祭奠身自看視號泣不自持朔望節歲絶而復續吐血數升時何嗣謝朏並隐東山遺書曉譬誡)
(以毁滅至祥禫暮夢見父慟哭而絶)不入房室(秦族後周洛川人父喪哀毁過禮以母在抑割)
(哀情以慰母心與弟榮先篤友愛母沒終喪後不入房室者二十年詔旌表之)風吹即倒(崔子)
(約五歲喪父不肯食肉後喪母居喪哀毁骨立人云崔九作孝風吹即倒)髮鬢半白(唐文帝時)
(柳敏為大都督遭母憂旬日之間髮鬢半白)對芋嗚咽(鮮于文宗甫七歲父以種芋時亡明)
(年此時對芋嗚咽如此者終身)執蘇哀號(邵旭幼年母病思洛蘇食之不得而死旭甚悼之後)
(每歲洛蘇熟時執蘇哀號終身不忍食)三年不出廬(孔帖路敬淳遭親喪居倚廬不出者)
(三年服除號慟入門形容癯毁妻不之識)五十猶麻縗(崔祚甫汾河義橋記綘人三十喪父)
(母五十猶麻縗故鄉黨稱諡不名貴之也)原因心之孝在疾之儀雖
在禮而難傳且於人而加等創鉅之情罔極杯
圈之慕何深孝乃行先則宜銜恤子為親後安可
危身論以哀情誠合從其至者合其喪禮亦可俯
而就之季路不除宣尼患其過制趙孟又降楚子
知其有由雖三年之喪吾從至者而一朝之患子
盍慎諸宜抑情而就禮多奚以為苟踰制而危身
過猶不及勉慎終之情雖聞於寧戚守念始之義
宜節乎致哀不哀原有容(魯昭公居喪而不哀在戚而有嘉容比及葬三易衰)
(衰衽如故衰注言嬉戲無度)不戚(葬齊姜昭公不戚晉使者曰其不沒乎有三年之喪而無一日)
(之戚注昭公母也)安衣錦(魯論食夫稻衣夫錦於女安乎)見素冠(詩序曰素冠刺)
(不能三年也曰庶見素冠兮)民未聞(曾子責子夏曰喪爾親使民未有聞焉)吾何
觀(臨喪不哀吾何以觀之哉)飽食(雜記喪食雖惡必充飢飢而廢事非禮也飽而忘哀亦非禮也)
易衰(見上)
居喪有疾
原體羸(問喪孝子服勤三年身病體羸以杖扶病可也)形變(又云悲哀在中故形變於外疾)
(痛在心口不甘味食不安美也)毁瘠(毁瘠為病君子不為也)創瘍(曲禮居喪之禮頭有)
(創則沐身有瘍則浴有疾則飲酒食肉疾止復初)不可備禮(問喪秃者不免傴者不袒跛者)
(不踊非不悲也身有痼疾不可以備禮也)必以滋味(檀弓曾子曰喪有疾食肉飲酒必有草木)
(之滋焉以為薑桂之謂也注增以香味為其疾不嗜飲食也)傷腎焦肺(言痛之甚也)
痛心疾首喪食原無鹽酪(夫功衰食菜果飲水漿無鹽酪不能食食鹽酪可也)
(注功衰齊斬之末也)辭酒醴(既葬若君食之則食之矣大夫父之友食之則食之矣不避梁肉若)
(有酒醴則辭)居喪食粥(檀弓魯悼公之喪季昭子問於孟敬子曰為君何食敬子曰食粥天)
(下之達禮)君命食歠(歠主人主婦室老為其病也君命食之也注尊者易奪人也)不
使醉飽(視君之母與妻之喪比之兄弟發諸顔色亦不飲食注兄弟之喪内除也小君服輕亦内除也)
(發諸顔色謂醲美酒食使人醉飽也)衎爾飲食(檀弓居君之母與妻之喪居處飲食言語衎爾)
(注衎爾自得貌)
居喪越禮
原奏妓(晉梁龕明日當除婦服今日請客奏妓周顗等三十人同會丞相司直劉隗奏請免龕官削侯)
(爵顗等奪一月俸龕為廬江守)燕賓(左傳叔向曰周景王一歲而有三年之喪二焉以喪賓燕又求)
(彝器王雖弗遂燕樂以早非禮也注王后太子卒)生子(宋子明謂桐門右師曰吾猶衰絰而子擊)
(鐘何也右師曰喪不在此故也退而告人曰已衰絰而生子余何故捨鐘注己子明也子明右師同宗故相責)
追婢(阮咸居喪借馬追姑家婢時甚非之)賭棋(晉阮籍至孝母終與人圍棋對者求止留)
(決賭既畢而飲二斗一號吐血數升將葬又食一蒸㹠飲酒二斗又吐血毁瘠骨立)觀奕(王戎母喪)
(性至孝不拘禮飲酒食肉或觀奕棋容貌毁瘠杖而後起裴頠往弔之謂人曰若慟能傷人不免滅性之譏矣)
(時和嶠亦居大喪以禮自持哀毁不逾於戎帝謂劉毅曰和嶠使人憂之毅曰和嶠生孝王戎死孝宜先憂之)
彈琴(姚興時京兆韋高慕阮籍為人居喪彈琴飲酒黃門郎吉成詵以文章雅正參掌機密聞之泣)
(曰吾私刀斬之以藥風教遂持劒見高高懼而逃走)戲博(袁耽字彦道倜儻不羇桓温少時遊博徒)
(資産盡猶有負欲求濟於耽耽時在艱略無難色遂變服懷布帽隨温與債主戲耽素有博藝債者聞之而未)
(相識謂之曰卿當不辨作袁彦道否遂就局十萬一賭直上百萬耽投馬絶呌探布帽擲地曰竟識袁彦道否)
(其通脱如此)不制服(後漢袁閎居土室母沒不為制服設位世莫能名)不廢樂
(晉謝安自弟謝萬喪十年不聽音樂及登台輔期喪不廢妓樂王坦之論之不從衣冠效之)使婢
丸藥(晉陳壽居喪毁瘠疾病使婢丸藥弔客來見之獲譏於世沈累數年)責宗擊鐘(詳前)
食肉飲酒(戴良字叔鸞母卒兄伯鸞居廬啜粥非禮不行良獨食肉飲酒哀至乃哭二人俱有)
(毁容典略曰世謂伯鸞死孝叔鸞生孝)變服懷帽(見上)增冢藏孕育(後漢)
(陳蕃為樂安太守民有趙宣葬親不閉埏隧居其中行服二十餘年蕃與相見及妻子而宣五子皆服中生蕃)
(大怒曰寢宿冢藏而孕育其中誑時惑衆誣汙鬼神遂致其罪)召人作樂(南漢劉玢襲在殯召)
(伶人作樂裸男女以為樂)匿喪受封(後漢潁川甄邵為鄴令當遷郡守會母亡邵埋葬馬屋先)
(受封然後發喪)匿喪點軍(唐李抱真卒其子緘匿喪與其屬謀詭抱真令曰吾疾不任事令緘)
(典軍諸將俯首皆曰諾緘盛服出衆拜之)
喪婚
原魯莊納幣(冬公如齊納幣注母喪未再期而圖昏左氏無傳失禮明故)韓預強
聘(梁州刺史楊欣有妹喪未經旬日車騎長史韓預強聘其女張輔為中正貶預以清風俗)夫人
至齊(公羊夫人婦姜至自齊不稱姜氏貶也譏喪内娶無貶公之道公與夫人一體也)莊公
如齊(詳前)叔母喪而婚(晉王籍之為太子文學居叔母喪而婚丞相司直劉隗奏之帝)
(曰詩稱殺禮多婚今日之謂也可一觧禁令已後宜為防也)叔父喪而嫁(顔舍為東閣祭)
(酒在叔父喪而嫁女隗又奏之)增諫行親迎(五代史張孝忠子茂宗尚義章公主母亡遺言)
(丐成禮大常博士韋彤等諫曰婚禮所以承宗廟繼後嗣也安有釋衰服衣冕裳去堊室行親迎以凶續嘉為)
(朝廷爽法)諫𨕖妃嬪(謝遷弘治初充日講官時上在諒闇内侍請𨕖妃嬪遷疏三年之喪未終)
(豈宜遽有此舉上即已之)
去官持服
原致事(記曰夏后氏既殯而致事殷人既葬而致事周人卒哭而致事注謂還職位於君)行
服(後漢趙岐去官為親行服)舅喪(晉郤鑒字道微值永嘉亂窮餒鄉人共飼之每攜兄子邁外甥)
(周翼往就食鄉人辭不能兼鑒乃獨往著飯两頰還吐食二兒並得存鑒卒翼觧職席苫心喪三年)姊
喪(陳重為細陽令政有異化州舉尤異當遷會稽太守以姊喪去官)伯父喪(戴封以伯父喪)
(去官)異母喪(漢薛宣弟修為臨淄令後母卒去官持服宣謂修三年喪人少能行兄弟相駁修竟)
(行之)不從政(父母之喪三年不從政)不貳事(喪不貳事不從政也)奪喪
不可(雜記君子不奪人之喪亦不可奪喪也)從利弗知(曾子問子夏問曰三年之喪金)
(革之事無辟禮與孔子曰昔者魯公伯禽有為為之也今以三年之喪從其利者吾弗知也)增步
歸廬山(高宗時岳飛乞終喪服步歸廬山累詔趣飛還職)衞吏守制(洪武二十四年)
(龍江衛吏以過罰書寫值母喪乞守制吏部詹徽不許吏擊登聞鼓上切責徽曰吏雖罰役天倫不可廢母死)
(不居喪人子之心終身有歉夫與人為善猶恐其不善若有善而阻之何以為勸徽大慙吏得終喪)姊
憂去官見稱於陳重弟服去職著美於譙玄
異母喪
原先後相服(吴國朱基娶陳氏生子東伯入晉晉賜妻生子綏伯基亡以歸吴兄弟交飬二母篤)
(先後之序及死交相為服)終始絶服(晉東平王懋上書云相王昌父毖居長沙有妻息後仕魏)
(更娶昌母今昌聞前母喪疑所服謝云宜相報謝猛云不應服詔以終始争絶不應服)為陳氏
服(鄭子郡娶陳司空從妹更娶蔡氏徐州平二妃並存蔡氏生子元疉為陳氏服嫡母服)為白
也母(為伋也妻則為白也母)
主喪
原族人(雜記姑姊妹其父死而夫黨無兄弟使夫之族人主喪)里尹(又云妻之黨雖親弗)
(主夫若無族則前後家東西家無則里尹主之注閭胥里宰之屬)男同姓(男主必使同姓)
女異姓(婦主必使異姓注謂無主後者異姓同宗之婦婦人外成之義)雖疏亦虞(主兄)
(弟之喪雖疏亦虞之注喪事袝虞乃畢)以義為主(檀弓伯高死赴於孔子孔子曰夫由賜也)
(見我吾哭諸賜氏遂命子貢為之主曰為爾哭也來者拜之知伯高而来者勿拜也)婦喪袝廟
舅主(婦之喪虞卒哭其夫若子主之祔則舅主之注虞卒哭祭祭婦非舅事也袝於祖廟尊者宜主)
兄弟同居各主(凡喪父在父為主父沒兄弟同居各主其喪注父主與賓客為禮宜使尊者也)
(各主各為其妻子主喪也)無女則男無男則女(無女主則男主拜女賓於寢門内無)
(男主則女主拜男賓於阼階下子幼則以衰抱之代之拜喪有無後無無主)親同以長不
同以親(親同長者主之不同親者主之注若昆弟之喪宗子主之不同親者主之)
喪助祭
原大功與奠(曾子問曰大功之喪可以與於饋奠之事乎子曰豈大功耳自斬衰已下皆可禮也)
(天子諸侯之喪斬衰者奠大夫齊衰者奠士則朋友奠不足則取於大功已下者注饋奠在殯時也非謂為人)
(謂於其所服也為君服斬衰唯主人不奠也服斬衰者不奠避正君齊衰兄弟也)小功與祭
(小功可以與於祭乎子曰何必小功耳自斬衰已下與祭禮也曾子曰不亦輕喪而重祭乎孔子曰天子諸侯)
(之喪不斬衰者不與祭大夫齊衰者與祭士祭不足則取於兄弟大功已下者)相識何助(相識)
(有喪服可以與於祭乎子曰緦不祭又何助於人)廢服非禮(又曰廢喪服可以與於饋奠之)
(事乎子曰脱衰與奠非禮也以擯相可也注謂新除喪服也為其忘哀疾也)
喪賢臣
原誄孔子(孔子卒哀公誄之曰天不愸遺一老)襚柳莊(檀弓衞柳莊疾公曰若疾亟雖)
(當祭必告也公請於尸曰有臣柳莊者非寡人之臣社稷之臣也聞之死請往不釋服而往遂以襚之)
虧股肱(左傳君之卿佐是為股肱股肱或虧何疾如之注疾痛也)壞梁木(梁木其壊乎)
殲我良人(詩彼蒼者天殱我良人如可贖兮人百其身)古之遺愛(左傳子産)
(卒鄭人皆哭仲尼聞也之出涕曰古之遺愛)男女流涕(史記秦喪五羖大夫男女流涕童不歌謠)
(舂不相杵)邦國殄瘁(詩人之云亡邦國殄瘁)不享君德(左傳不獲久享君德)
可贖其身(詳上)天子廢朝國人罷市增己死得
書(魏徵既死太宗使人至其家得書一紙如半藁其可識者天下之事有善有惡任善人則國興用惡人則)
(國敝公卿之内情有愛憎憎者惟見其惡愛者惟見其善愛憎之間所宜詳審太宗曰朕恐不免斯過公卿侍)
(臣可書於笏)疾革抗表(唐史房元齡寢疾謂諸子曰當今天下靖謐咸得其宜唯東討高麗)
(不止方為國患主上含怒意決臣下莫敢犯顔吾知而不言則銜恨入地遂抗表諫太宗曰此人危惙如此尚)
(能憂我國家事大張南軒栻疾革親書遺表云臣再世蒙恩一心報國命至此厥路無由猶有微誠不能自)
(已伏願陛下親君子遠小人信任防一己之偏好惡合天下之論則臣死之日猶生之年)付矢諸
兒(李克用臨終以三矢付三子曰一解潞州圍一滅梁報仇一復唐社稷言訖而卒)置尸牖
下(家語衛蘧伯玉賢而靈公不用彌子瑕不肖反任之史魚驟諫而不從史魚病將卒命其子曰吾在衛朝)
(生不能正君則死無以成禮我死汝置我尸牖下其子從之靈公弔焉怪而問之其子以其父言告公公愕然)
(失容曰是寡人之過也)事尚可為(吕誨官御史中丞時王安石新法行天下受其祸誨病困)
(目已瞑司馬光視之乃張目曰天下事尚可為君實勉之)語不及私(項公悅病革家人環泣問)
(以身後曰某囚疑未判某事未能圓一語不及私唯王文度坦之為中書臨終與謝安桓冲書言不及私憂)
(國家之事也哲宗時司馬光病革諄諄語如夢中皆朝廷天下事及卒太皇太后與帝臨其喪京師為之罷)
(市)金賜百斤(朱邑卒漢天子惜之曰大司農退食自公無疆外之交可謂淑人君子賜其子)
(黃金百斤以奉祭祀)碑題二字(李迪卒仁宗題其墓碑曰遺直)儀表哲人(任昉)
(卒殷芸曰哲人云亡儀表長謝元龜何寄指南何託)金玉君子(傅堯俞卒宣仁太后曰傅侍郎)
(金玉君子也嗟惜久之)折我右臂(孫搴為齊神武主簿及卒神武曰折我右臂)壞
汝長城(檀道濟見取將死日光如炬脱幘投地曰乃壞汝萬里長城)呼天致悼(楊綰)
(薨上深悼之顧謂侍臣曰天不使朕致太平耶何奪我楊綰之速也宋真宗時田錫卒帝惻然曰田錫直臣)
(也天何奪之甚速耶)臨喪隕涕(邢昺卒真宗臨喪隕涕)念岑文本(唐太宗伐)
(遼凡有籌度悉委岑文本至幽州卒其夕太宗聞嚴鼓之聲曰文本殞逝情深惻怛今宵夜警所不忍聞命停)
(之)優褚無量(褚無量卒帝聞悼痛詔宰相曰無量朕師今其永逝宜用優典於是贈禮部尚)
(書)鑑喻賢臣(唐太宗臨朝歎曰以人為鑑可明得失魏徵逝一鑑亡矣)水況清
德(羅彦輔人以姑溪水況其清德及卒人過溪上者歎曰羅公何在溪水如故相與躊躇不忍去)遺
直遺愛(魏知古開元初卒宋璟歎曰叔向古遺直子産古遺愛兼之者其魏公乎)不援不
阿(國語趙文子與叔向遊於九京曰死者如可作也吾誰與歸其隨武子乎納諫不忘其師善言不失其友)
(事君不援而進賢不阿而退不肖也)兩朝顧命(神宗時韓琦卒前一日大星隕州治櫪馬皆驚)
(帝自為碑文載琦大節篆其首曰兩朝顧命定策元勲)百姓罷市(司馬温公薨百姓罷市而)
(往弔粥衣而致奠巷哭而過車道以萬千數而京師民畫其象刻印鬻之家置一本飲食必祝焉四方皆遣人)
(求之京師時畫工有致富者)田園分子(姚崇先分其田園令諸子姪各守其分仍為遺令曰)
(比見諸逹官身亡以後子孫既失蔭覆多至貧寒斗尺之間參商是競陸賈石苞皆古之賢逹也所有預為定)
(分將以絶其後爭吾静思之深所歎服)奉廪賙親(薛戎悉奉廪賙濟内外親既病以所有分)
(遺之曰吾死矣可持為歸資衆皆哭而去之)清白留名(鄭穆仕齊遷兖州刺史及病曰以清)
(白之名遺子孫死無所恨)訓戒遺後(趙槩聞見錄宋景文公遺戒云吾歿之後稱家有亡以治)
(喪用浣濯之衣鶴氅裘紗帽綫履停棺三月葬慎無為流俗隂陽拘忌也棺用雜木漆其四會三塗即止使數)
(十年足以腊五骸而已吾學不名家文章僅及中人不足垂後為吏在良二千石下無功於國無惠於人不可)
(請諡不可受贈典不可求巨公作碑誌不可作道釋二家齋醮汝等不可違命違命作之是以吾死為無知也)
其言不朽(左傳穆叔曰魯有先大夫臧文仲既沒其言立豹聞之太上有立德其次立功其次)
(立言雖久不廢此之謂不朽)吾道有托(寧宗時朱子病革以深衣及所著書授黃幹與之訣)
(曰吾道之托在此吾無憾矣)
雜喪
原未嘗飽(子食於有喪者之側未嘗飽惻隐之心也)有哀色(臨喪則必有哀色)
不笑不歌(臨喪不笑望柩不歌)必作必趨(子見齊衰者雖少必作過之必趨敬有喪)
(也)疾疫隨(民多疾疫又隨以喪)匍匐救(詩凡民有喪匍匐救之)大功
廢業(或曰大功誦可也注許其口習)齊衰變色(見齊衰者雖狎必變)鄰喪不
舂(禮鄰有喪舂不相)里殯不歌(又云里有殯不巷歌)
御定淵鑑𩔖函卷一百七十九
