欽定四庫全書
御定淵鑑類函卷四百十
草部三(蒲苔)(萍莎)(蘋梁藻芷石帆述荇菜蓼菰蒿蘆都紫香)
(蘘荷葛苜蓿藤)
蒲一
原爾雅曰莞苻蘺其上蒿(郭璞注曰今西方人呼蒲為莞蒲蒚謂其頭臺首也今江)
(東謂之苻蘺西方亦名蒲中莖為蒚用之為席)增本草曰甘蒲一名香蒲叢
生水際似莞而褊有脊而柔春初生出水取其中心入
地白蒻大如匕柄者生啖之甘脆又醋浸如食筍大美
周禮謂之蒲菹至夏抽根於叢葉中花抱梗端如武士
棒杵俗謂之蒲槌蒲黃即花中蕊屑細若金粉欲開時
便取之八九月收葉以為席亦可作扇原詩曰彼澤
之陂有蒲與蘭又曰魚在在藻依于其蒲增周禮
曰諸侯祭祀席蒲筵繢純左傳曰澤之雈蒲舟鮫守
之原山海經曰孟于之山其上多蒲續述征記曰
鳥當沈湖(齊人謂湖為沈)中有九十臺皆生結蒲云秦始皇遊
此臺結蒲繫馬自此蒲生則結增漢書曰蒲輪安車
以徵賢淮南萬畢術曰酒薄復厚漬以苑蒲(斷蒲漬酒中即)
(厚)原楚辭曰抽蒲兮陳坐援英兮為盖古詩曰青
蒲綠蔕生我池中甄夫人塘上行曰蒲生我池中其
葉何離離文選曰新蒲含紫茸又曰新蒲節轉促
增杜甫集曰蒲荒八月天又曰細柳新蒲為誰綠
李商隱集曰南塘水煖蒲堪結兩兩鴛鴦護水紋
蒲二
原左傳曰臧文仲妾織蒲史記曰趙高將為亂先設
驗獻蒲以為脯惑二世有言蒲者誅之漢書曰路温
舒父為里監門使温舒牧羊乃取澤中蒲截以為牒編
用寫書東觀漢記曰劉寬遷南陽太守温仁多恕吏
民有過但用蒲鞭罰之示辱而已增嵇康集序曰孫
登夏嘗編蒲為裳原秦記曰苻洪之先居武都家生
蒲長五丈狀如竹咸異之謂之蒲家因以氏焉洪後以
讖文草付應王遂改姓苻氏
蒲三
原詩齊謝脁詠蒲曰離離水上蒲結水散為珠初萌實
雕俎暮蕊雜椒塗所嗟塘上曲遂鑠黃金軀梁元帝
賦得蒲生我池中曰池中種蒲葉葉影蔭池濱未好中
宫薦行堪隱士輪為書聊可截匹柳復宜春瑞葉生苻
苑鏤碧獻周人增唐陸龜蒙種蒲詩曰杜若溪邊手
自移旋抽煙劒碧參差何時織得孤帆去懸向秋風訪
所思
萍一
原爾雅曰萍蓱也(郭注曰水中浮萍江東謂之薸)其大者曰蘋增說
文曰萍葫也無根浮水而生原本草曰水萍一名水
華味辛寒治暴熱身癢下水氣勝酒烏鬚髮久服身輕
一名水簾生雷澤增又曰一種背面皆綠一種面青
背紫赤若血者謂之紫萍羣芳譜曰一名水華一名
水白一名水簾一名薸處處池沼中有之季春始生楊
花入水所化一葉經宿即生數葉葉下有微鬚即其根
也浮於流水則不生浮於止水一夕生九子故名九子
萍原禮記月令曰季春之月萍始生秋官曰萍氏
掌禁川遊者註萍無根不沈溺因以名官周書曰穀
雨一日萍始生萍不生陰氣增盈淮南子曰夫萍植
根於水木植根於土淮南畢萬術曰老血變為萍(聚血)
(之精至黃泉)增酉陽雜俎曰太原晉祠冬有水底萍不死
食之甚美本草綱目曰宋時東京開河掘得石碑梵
書大篆一詩無能曉者林靈素逐字辨譯乃是治風方
其法以紫色浮萍日乾蜜丸每服一粒以豆淋酒化下
治諸風服過百粒即為全人其詩曰天生靈草無根榦
不在山間不在岸始因飛絮逐東風汎梗青青飄水面
神仙一味去沈疴采時須在七月半原王逸曰自比
如萍随水浮游劉伶酒德頌曰俯視萬物擾擾焉如
江漢之載浮萍司馬彪詩曰汎汎江漢萍飄蕩永無
根增杜甫詩曰乾坤水上萍張先詩曰浮萍破處
見山影
萍二
原色青背紫(范子計然水萍出三輔色青者善本草紫背浮萍七月采之)增鶴
食鴨茵(山堂肆考周穆王時塗循國獻仙鶴上命取太湖萍飼之雲林異景志浮光多美鴨太)
(原少尹樊千里買百隻載數車浮萍入池使為鴨作茵褥)原生止水寄清池(上見)
(萍一池何晏詩願為浮萍草託身寄清且以樂今日其後非所知)增投厠擁槎(羣芳)
(譜重五日午時取浮萍投厠中絶青蠅狂劉師邵詩乍因輕浪疊晴沙又趁廻風擁釣槎莫怪蹤易飄泊前)
(身不合是楊花)
萍三
原詩南齊劉繪萍詩曰可憐池内萍氛氲紫復青巧隨
浪開合能逐水低平微根無所綴細葉詎須莖漂泊終
難測留連如有情梁庾肩吾賦得池萍詩曰風飜乍
青紫浪起時疎密本欲歎無根還驚能有實增唐陸
龜蒙浮萍詩曰晩來風約半池眀重疊侵沙綠罽成不
用臨池更相笑最無根蔕是浮名宋李覯萍詩曰盡
日看流萍誰原造化情可憐無用物偏解及時生泥滓
根萌淺風波性質輕晩來堆岸曲猶得護蛙鳴謝翺
萍間穉荷詩曰初萍半含絮頃刻開數畝荷生浮其間
風雨足邂逅百年遊子心欲作千歲久昔為浮萍根今
為穉荷藕荷高刺已生魚遊觸其首離離荷下萍吹向
白魚口
原賦晉夏侯湛浮萍賦曰步長渠以遊目覽隨波之微
草紛漂潎以澄茂羌孤生於靈沼罔纖根以自滋乃逸
蕩乎波表散圓葉以舒形發翠綵以含縹蔭脩魚之華
鱗翳蘭池之清潦既澹澹以順流又雍容以隨風有纏
薄於岸側或廻滯乎湍中紛上下而靡常漂往來其無
窮仰熙陽曜俯憑綠水渟不安處行無定軌流息則寧
濤擾則動浮輕善移勢危易盪似孤臣之介立隨排擠
之所往内一志以奉朝兮外結心以絶黨萍出水而立
枯兮士失據而身枉覩斯草而慷慨兮固知直道之難
爽蘇彥浮萍賦曰余嘗汎舟遊觀鼓檝川湖覩浮萍
之飄浪乃觸水而自居體任適以應會亦隨遇而靡拘
伊弱卉之無心合至理之冥符增唐常衮浮萍賦曰
秋遇楓浦與墜葉而齊奔春渡桃源共落花而相逐披
拂丹草搖演青蘋出入經其潭洞高下歸其奫淪擇利
而行有似見幾之士不常厥所同乎漂梗之人
原贊晉郭璞萍贊曰萍之在水猶卉植地靡見其布漠
爾鱗被物無常託孰知所寄
原論晉杜恕篤論曰夫萍與菱之浮相似也菱植根萍
隨波是以堯舜歎巧言亂德仲尼惡紫之奪朱
蘋一
增本草綱目曰蘋一名芣菜一名四葉菜一名田字草
一名破銅錢葉浮水面根連水底其莖細於蓴莕其葉
大如指頂面青背紫有細紋頗似馬蹄&KR1177;眀之葉四葉
合成中折十字夏秋開小白花故稱白蘋其葉攢簇如
萍故爾雅謂大者如蘋也有水陸二種陸生者多在稻
田沮洳之處其葉四片合一與白蘋如一但莖生地上
高三四寸不可食方士取以煆硫結砂煑汞謂之水田
翁項氏所謂青蘋盖即此也詩曰于以采蘋南澗之
濱鄭氏箋曰教成之祭牲用魚芼用蘋藻所以成婦
順也又曰蘋之言賓也左傳曰蘋蘩蕰藻之菜可
薦於鬼神可羞於王公呂氏春秋曰菜之美者崑崙
之蘋楚詞曰靡蓱九衢風賦曰起于青蘋之末
東都賦曰發蘋藻以潛魚江賦曰萍實時出而漂泳
柳惲詩曰汀洲采白蘋杜甫集曰處處青江帶白
蘋
蘋二
增家語曰楚昭王渡江江中有物大如斗圓而赤直觸
王舟舟人取之問羣臣莫能識之使問孔子孔子曰此
謂萍實可剖而食之吉祥也惟覇者能獲焉王遂食大
美又遣問孔子何以知之子曰吾昔過陳聞童謠曰楚
王渡江得蘋實大如斗赤如日剖而食之甜如蜜吾是
以知之渚宫故事曰宋文帝為宜都王臨川人獻王
蘋實六子大者如升小者如雞卵圓而赤初莫有識者
以問長史王華曰此蘋實也宣尼所謂王者之應頃之
宜都王即位
蘋三
增詩唐李嶠詠蘋詩曰二月虹初見三春蟻正浮青蘋
含吹轉紫蔕帶波流屢逐神眀薦常隨旅客遊既能甜
似蜜還遶楚王舟宋徐鉉賦蘋花詩曰素豔擁行舟
清香覆碧流遠煙分的的輕浪汎悠悠雨歇平湖滿風
涼運瀆秋今朝流詠處即是白蘋洲
藻一
增本草曰藻乃水草之有文者潔淨如澡浴故謂之藻
又曰藻有二種水藻長二三寸兩兩對生即馬藻也
聚藻葉細如絲及魚鰓狀節節連生即水藴也俗名鰓
草又名牛尾藴是矣二藻皆可食入藥以馬藻為勝
又曰海藻亦有二種馬尾藻生淺水中細黑色大葉藻
生深海中新羅國葉如水藻而大海人没水取之五月
以後有大魚傷人不可取也爾雅曰莙牛薻&KR1627;海薻
尚書曰藻火粉米詩曰于以采藻于彼行潦又
曰魚在在藻有頒其首酉陽雜俎曰漢武昆眀池中
有水網藻枝横側水上長八九尺有似網目鳬鴨入此
草中皆不得出因以名之文選曰鳬藻馳目成柳
宗元集曰寒藻舞淪漪
藻二
增詩魏劉楨詩曰汎汎東流水磷磷水中石蘋藻生其
涯華葉紛擾溺采之薦宗廟可以羞嘉客豈無園中葵
懿此出深澤
石帆
增本草曰石帆生海底高尺餘根色如漆無葉其花離
樓相貫死浮水中人取得之稀有見其生者吳都賦
曰草則石帆水松(陶弘景曰石帆狀如柏水松狀如松)
荇菜
增爾雅曰莕接余其葉苻(郭注曰叢生水中葉圓在莖端長短隨水深淺江東食之)
本草曰荇菜一名鳬葵一名水葵一名水鏡草俗呼
荇絲菜池人謂之莕公鬚淮人謂之靨子菜江東謂之
金蓮子說文謂之䖂楚辭謂之屏風詩曰參差荇菜
左右流之又曰參差荇菜左右芼之招魂曰紫莖
屏風文綠波杜甫集曰春光淡沲秦東亭渚蒲芽白
水荇青又曰水荇牽風翠帶長彭紹賢詩曰晴搖
荇帶新含翠
菰一
原說文曰蔣菰也增爾雅曰出隧蘧蔬(注曰蘧蔬似土菌生菰草)
(中)原廣雅曰蔣菰其米謂之彫胡增本草曰菰生
水中葉如蒲葦刈以秣馬甚肥春末生白茅如筍即菰
菜也又曰茭白生熟皆可啖甜美其中心如小兒臂者
名菰手爾雅注曰狀如土菌即此也至秋結實乃彫胡
米歲饑人以為糧禮記曰魚宜苽原莊子曰孔子
之楚舍于蟻丘之蔣廣志曰菰可以為席温於蒲生
南方宋玉賦曰主人之女為炊彫胡之飯吳都賦
曰穱秀菰穗江賦曰泛之以游蔣增李白集曰跪
進雕胡飯月光眀素盤杜甫集曰白蔣風飇脆又
曰波漂菰米沈雲黑張泌集曰盡日菰蒲泊釣船
菰二
原詩梁沈約詠菰詩曰結根布洲渚垂葉滿皋澤匹彼
露葵根可以留上客
蘆一
增爾雅曰葦醜芀(葦即蘆之成者其類皆有芀秀也)葭華(即今蘆也)蒹薕(似雈)
(而細長高數尺江東呼為薕)葭蘆(葦也)菼薍(似葦而小中實江東呼為烏蓲)其萌虇(蘆筍)
(為虇)原詩疏義曰薍或謂之藡即荻也至秋堅成謂之
雈增本草曰生下濕陂澤中狀似竹而葉抱莖生無
枝花白作穗若茅花名蓬蕽根亦若竹而節疎又曰
蘆有數種其長丈許中空皮薄色白者葭也蘆也葦也
短小於葦而中空皮厚色青蒼者菼也薍也荻也雈也
其最短小而中實者蒹也薕也皆以初生已成得名其
未解葉者古謂之紫籜易說卦傳曰震為雈葦毛
詩曰葭菼揭揭原又曰毳衣如菼又曰誰謂河廣
一葦杭之又曰蒹葭蒼蒼白露為霜又曰八月雈
葦又曰有漼者淵雈葦淠淠又曰敦彼行葦牛羊
勿踐履禮記曰七月納材葦吕氏春秋曰季秋之
月命虞人材葦供國增孫卿子曰南方有鳥名蒙鳩
以羽編髮為巢係之以葦苕風至苕折子死卵破所憑
者弱也淮南子曰藡苖類絮而不可以為絮原焦
贛易林曰從風縱火荻芝俱死搜神記曰朽葦化蠶
增南夷志曰瀘河在弄棟北今謂之南瀘兩岸葭葦
大如臂談苑曰江東蘆賤而荻貴先一年生者蘆也
眀年生者荻也天問曰咸播秬黍莆雚(同雈)是營子
虛賦曰藏莨蒹葭杜甫詩曰請看石上藤蘿月已映
洲前蘆荻花又曰渚秀蘆筍綠林逋詩曰最愛蘆
花經雨後一蓬煙火飯漁船
蘆二
增吕氏春秋曰湯始得伊尹祓之於廟熏以雚葦吳
越春秋曰伍子胥至大江江中有漁父子胥請渡時旁
多人漁歌令止蘆中至夕渡之史記曰田單灌脂束
葦于牛尾牛尾熱怒而奔燕軍原漢書曰董偃見寵
館陶公主安陵袁叔謂偃曰顧成廣遠無宿宫又有荻
竹藉田足下何不白主獻長門園於上此上所欲也
增通語曰諸葛亮見殷禮而歎曰東吳菰蘆中乃有奇
偉如此人三國志曰魏伐吳吳徐盛植木衣葦為疑
城假樓數百里時江水盛長魏還師原抱朴子曰吳
世有姚光者有火術吳主身臨試之積荻數千束光從
其上又以數千束荻累之因猛風燔之火盡光端坐灰
中振衣而起增世說曰魏眀帝使后弟毛曾與夏侯
泰初共坐時人謂蒹葭倚玉樹吳志曰孫亮初謠曰
諸葛恪何若若蘆葦單衣篾鉤絡於何相求成子閣及
恪為孫峻所殺以葦席裹尸而篾束之投於石子岡
原晉中興徵詳說曰童謠曰官家養蘆化成荻蘆生不
止自成積是時盧循竊據廣州國未能討因而用之是
官養之蘆也荻猶敵也異苑曰盧元龍將攻京師謠
曰十丈瓦屋盧作柱薤作欄郭璞奏曰不宜禁荻地
禮曰名山大澤不封盖欲與民通財共利不獨專之也
蘆三
原詩梁元帝賦得春荻詩曰翠菼玉池前遥映江南蓮
非秋無有毦未曉不生煙增唐杜甫詩曰摧折不自
守秋風吹若何暫時花戴雪幾處葉沈波體弱春苗早
叢長夜露多江湖後搖落亦恐歲蹉跎宋蘇軾詩曰
雨折霜乾不耐秋白花黃葉使人愁月眀小艇湖邊宿
疑是江南鸚鵡洲
原詔宋武帝詔曰少府前歲所封諸洲蘆荻可開以利
民
苔一
原爾雅曰藫石衣也(郭璞注曰水苔一名石髮江東食之)張揖廣雅曰
石髮石衣也說文曰苔水衣也古今注曰苔或紫
或青一名員蘚一名綠錢一名綠蘚增羣芳譜曰一
名綠苔一名綠品藻一名品苔一名澤葵一名綠錢一
名重錢一名圓蘚一名垢草色既青翠氣復幽香花鉢
拳峰頗堪清賞本草曰苔衣之類有五在水曰陟釐
在石曰石濡在瓦曰屋遊在牆曰垣衣在地曰地衣其
蒙密而長數寸者亦有五在石曰烏韭在屋曰瓦松在
牆曰土馬騣在山曰卷柏在水曰藫也原周處風土
記曰石髮水衣也青綠色皆生於石廣志曰空室無
人行則生苔蘚淮南子曰窮谷之汚生青苔遊名
山記曰石簣山緣崖而上高百許丈裏悉青苔無别草
木增拾遺記曰岱輿北有玉梁紫苔覆漫味甘而柔
滑食者千歲不飢原江賦曰綠苔鬖髿乎研上(研石也)
天台山賦曰踐莓苔之滑石江文通詩曰青苔日
夜黃古詩曰青苔依空牆增上官昭容詩曰石畫
粧苔色武平一詩曰銀塘曲水半含苔陸龜蒙詩
曰澄溪雨過苔還淨
苔二
原拾遺記曰晉時祖黎國獻蔓苔一曰金苔大如雞卵
色如金若螢火之聚投水中蔓延波瀾之上光出照日
宫人被幸者賜之寘漆盤中光照滿室又名夜眀苔
增博物志曰晉武帝欲觀書司空張華撰博物志進帝
嫌其煩令削之賜側理紙萬張王子年云陟里也此紙
以水苔為之溪人語訛謂之側理令名苔紙羣芳譜
曰石崇砌上就苔蘚刻百花飾以金玉曰壺中之景不
過如是又曰王彥章葺園亭疊壇種花急欲苔蘚少
助野趣而經年不生顧弟子曰叵耐這綠拗兒雲林
遺事曰倪元鎮閣前寘梧石日令人洗拭及蘚苔盈庭
不容人迹綠蓐可愛每遇墜葉令童子以鍼掇杖頭挑
出不使點壞
苔三
原石髮水綿(上見苔一水本草陟釐一名綿)沒階生閣(王智深宋)
(紀王微字景元太保弘之弟子也吏部尚書江湛愛其才用舉為吏部郎陳病篤不受因與湛書告絶足不逾)
(閾十有餘載棲遲于環堵之室苔草沒階芳謝莊月賦曰陳思王初喪應劉端憂多暇綠苔生□塵凝榭悄)
(焉疚懷弗怡中夜)增書佩臥槍(杜甫詩蟲書玉佩蘚又苔臥綠沈槍)車
碾屐印(白居易詩路傍苔草榮遭遇曾得七香車碾來韓維詩屐齒印苔深)水仙
髮玉女鬟(梅聖俞詩繞繞水仙髮茸茸蛟客髯下見苔四)
苔四
原詩梁沈約詠青苔詩曰綠階已漠漠汎汎復綿綿微
根知欲斷輕絲似更聯長風隱細草深堂没綺錢縈鬱
無人贈葳蕤徒可憐庾肩吾新苔詩曰隨潮染岸石
逐脈聚浮查徒令阿谷麗停筐不汰沙增唐劉太眞
古壁苔詩曰苒苒温寒泉綿綿古危壁光含孤翠動色
與暮雲寂深淺松月間幽人自登歴包何秋苔詩曰
每看苔蘚色如向簿書閒幽思纏芳樹高情寄遠山雨
痕連地綠日映出林斑却笑興公賦臨危滑石間李
中春苔詩曰春霖催得鎻煙濃竹院莎齋逕小通誰愛
落花風味處莫愁門巷襯殘紅顧雲苔歌曰檻前溪
奪秋空色百丈潭心數砂礫松筠條條長碧苔苔色碧
如秋色碧波廻梳開孔雀尾根深貼著盤陀石撥浪輕
拈出少時一髻濃煙三四尺山光日華亂相射静縷藍
鬐勻襞積試把臨流抖擻看琉璃珠子淚雙滴如看玉
女洗頭處解破雲鬟收未得仙宫欲製六銖衣染絲未
倩蛟人織採之不敢盈筐篋苦把龍神河伯惜瓊蘇玉
鹽爛漫煑咽入丹田續靈液會待功成插翅飛蓬萊頂
上尋仙客齊己秋苔詩曰獨憐蒼翠文長與寂寥存
鶴静窺秋片僧閒踏冷痕月眀斜竹逕雨歇敗莎根别
有深宫裏兼花鎻斷魂鄭谷苔錢詩曰春紅秋紫繞
池臺箇箇圓如濟世財雨後無端滿窮巷買花不得買
愁來
原賦梁江淹青苔賦并序余鑿山楹為室有青苔焉意
之所之故為是作云賦曰嗟青苔之依依兮無色類而
可方必居閒而就寂似幽意之深傷故其處石則松栝
交陰泉雨長注横澗俯視崩壁仰顧悲凹險兮惟流水
而馳騖遂得崎屈上生斑駮下布異人貴其貞精道士
悅其廻趣咀松屑以高想捧丹經而永慕若其在水則
鏡帶湖沼錦匝池林春塘秀色陽鳥好音青郊未謝兮
白日照路貫千里兮綠草深乃生水而搖蕩遂出波而
沈滛假青條兮總翠借黃葉兮舒金游梁之客徒馬疲
而不能去兔園之女雖蠶飢而不自禁寂兮如何苔積
網羅視青蘼之杳杳痛百代兮恨多故其所詣哀以情
起感以怨來魂慮斷絶精念徘徊覩彼木蘭與豫章既
中繩而獲夭及薜茘與蘼蕪又懷芬而見表至哉青苔
之無用吾孰知其多少增唐王勃青苔賦曰若夫桂
洲含潤松崖秘液繞江曲之寒沙抱巖幽之古石汎廻
塘而積翠縈脩樹而凝碧契山客之寄情諧野人之妙
適及其瑶房有寂瓊室無光菲微君子之砌蔓延君侯
之堂引浮青而泛露散輕綠而承霜起金鈿之舊感驚
玉箸之新行楊炯青苔賦曰圓潭寫鏡方流聚玉苔
何水而不清水何苔而不綠漁父遊兮漢川曲歌滄浪
兮濯吾足桂舟横兮蘭枻觸浦溆邅廻兮心斷續别有
崇臺廣厦粉壁椒塗梁木蘭兮椽瑇瑁草離合兮樹珊
瑚白露下蒼苔蕪暗瑶砌澁瓊鋪有美人兮向隅應門
閉兮踟蹰心震蕩兮意不渝顏如玉兮淚如珠
莎一
增爾雅曰薃侯莎其實媞廣志曰莎可以為雨衣
本草曰莎可為笠及雨衣疎而不沾其根附續而生可
以合香謂之香附子古謂之雀頭香江表傳曰魏文
帝遣使于吳求雀頭香後周書曰豆盧寧嘗與梁企
定遇於平凉川相與肄射乃于百步懸莎草以射之七
發五中定服其能贈遺甚厚上林賦曰薛莎青蘋
馬融廣成頌曰樹以蒲柳被以綠莎
莎二
增詩唐齊已庭莎詩曰病起見庭莎緣階傍竹多遶行
猶未得静聽復何如蟋蟀幽中響蟪蛄深處歌不緣田
地窄剰種任婆娑
增賦唐蕭穎士庭莎賦曰厭公門之窘束玩纖草於兹
亭奚卑弱之斯極豈雨露之愆靈尚含和以順時隨春
夏之淒清軒房洞啓廣階脩直槐楊蔽虧桃李對植横
層陰之冥密綴繁英之翕赩既高低以異姿亦濃澹而
殊色
增記宋晏殊庭莎記曰介清思堂忠謀亭之間隙地人
迹罕踐有莎生焉是草耐水旱樂延蔓雖拔心隕葉弗
之絶也予思唐人賦詠間多有種莎之說且兹地宛在
崇堞車馬不至弦匏不設柔木佳卉難于豐茂非是草
也無所宜焉於是傍西墉畫脩徑布武之外悉為莎場
分命騶人散取增植凡三日乃備援之以丹楯溉之以
甘井光風四泛纖塵不驚嗟夫萬彙之多萬情之廣大
含元氣細入無間罔不稟和罔不期適措置有規生成
有術失之則斁獲之則康兹一物也從可知矣是用刊
辭琬珉庶通賢君子知所留意儻與我同好庶幾不翦
也
都梁
增廣志曰都梁香出交廣形如藿香亦名煎澤草古
詩曰博山爐中百和香鬱金蘇合及都梁曹植妾薄
命曰御巾裛粉君旁中有霍納都梁
芷
增本草曰白芷一名芳香一名澤芬一名苻蘺一名莞
葉名蒿麻說文曰晉謂之嚻齊謂之茝楚謂之蘺又
謂之葯荀子曰蘭槐之根是為芷夷堅志曰臨川
有人被蝮傷即昏死一臂如股少頃遍身皮脹黃黑一
道人以新汲水調香白芷末一斤灌之黃水自口出腥
穢逆人良久消縮如故離騷曰畦留夷與揭車兮雜
杜衡與芳芷(揭車香草黃葉白花爾雅謂之乞輿凡樹木蟲炷者煎此淋之即辟也)
紫述香
增述異記曰紫述香一名紅蘭香一名金桂香亦名射
香草出蒼梧桂林上郡界
蓼一
原爾雅曰薔虞蓼(水蓼也山夾水為虞)增本草曰蓼類甚多有
青蓼香蓼水蓼馬蓼紫蓼赤蓼木蓼七種紫赤二蓼葉
小狹而厚青香二蓼葉亦相似而俱薄馬水二蓼葉俱
闊大上有黑點俗名墨記草木蓼一名天蓼蔓生葉似
柘六蓼花皆紅白子皆大如胡麻赤黑尖扁惟木蓼花
黃白子皮青滑諸蓼並冬死惟香蓼宿根重生可為生
菜又曰古人種蓼為蔬收子入藥後世飲食不用惟
造酒麯者用其汁耳原詩曰予又集于蓼增禮記
曰濡豚包苦實蓼濡雞醢醬實蓼濡魚卵(音鯤)醬實蓼濡
鼈醢醬實蓼原又曰豚秋用蓼又曰鶉羹雞羹鴽
釀之蓼魏文子曰蓼蟲在蓼則生在芥則死非蓼仁
而芥賊也本可不失吳越春秋曰越王念吳欲復怨
非一旦也苦思勞心夜以接日臥則攻之以蓼劉向
别錄曰尹都尉書有種蓼篇離騷曰蓼蟲不能徙乎
葵菜古詩曰蘇蓼出蒲蕖
蓼二
增詩唐鄭谷蓼花詩曰簇簇復悠悠年年拂漫流差池
伴黃菊冷淡過清秋晩帶鳴蟲急寒藏宿鷺愁故溪歸
不得憑仗繫漁舟宋陸游蓼花詩曰十年詩酒客刀
州每為名花秉燭遊老作漁翁猶喜事數枝紅蓼醉清
秋
原賦漢孔臧蓼蟲賦曰季夏既望暑往凉還逍遥諷誦
遂居東園周旋覽觀憩乎南蕃覩兹茂蓼紛葩吐榮猗
那隨風綠葉厲莖爰有蠕蟲厥狀似螟羣聚其間食之
以生於是寤物託事推况乎人幼長斯蓼莫或知辛膏
粱之子豈曰不云苟非德義不以為家安逸無心如禽
獸何逸必致驕驕必致亡匪唯辛苦乃丁大殃
蒿
增爾雅曰蘩皤蒿(白蒿)蒿菣(今人呼青蒿香可炙啖者為菣)蔚牡菣(無子者)
莪蘿(今莪蒿也亦曰䕲蒿)苹藾蕭(今藾蒿也初生亦可食)購蔐蔞(蔞蒿也)蕭荻
(即蒿)又曰繁之醜秋為蒿(醜類也春時各有種名至秋老成皆通呼為蒿)詩
曰翹翹錯新言刈其蔞又曰于以采蘩于沼于沚
又曰呦呦鹿鳴食野之蒿又曰蓼彼蕭斯零露湑兮
又曰青青者莪在彼中阿又曰匪莪伊蒿禮記
曰建設朝事燔燎羶薌見以蕭光以報氣也(蕭蒿之香者也)
又曰既奠然後焫蕭大戴記曰周時德澤和洽蒿茂
大以為宫柱名為蒿宫此天子之路寢也三輔決錄
曰孫晨字元公冬月無被以蒿一束暮臥旦收之東
觀漢記曰杜林寄隗嚻地終不降志辱身至簪蒿蓆草
不食其粟也通鑑曰高祖聞密故將士多不附世充
欲遣密往收之羣臣多諫曰李密狡猾好反今遣之投
魚於泉放虎於山必不返矣帝曰借使叛去如以蒿箭
射蒿中耳吾豈不知神仙食經曰十一月採旁勃勃
白蒿也白兔食之壽八百歲大招曰吳酸蒿葉不沾
薄(謂吳人善調酸㵸蔞蒿不沾不薄而甘美也)
蘘荷一
增崔豹古今注曰蘘荷似葍苴而白葍苴紫花生根中
花未敗時可食久則消爛根似薑芽宜陰翳地依蔭而
生本草曰蘘荷一名覆俎一名猼苴一名葍苴一名
嘉草周禮曰庶氏以嘉草除毒蠱荆楚歲時記曰
仲冬鹽藏蘘荷用備冬儲又以防蠱干寳搜神記曰
外姊夫蔣士先得疾下血言中蠱其家密以蘘荷置席
下忽大笑曰蠱我者張小小也乃收小小已亡走自此
解蠱藥用之多驗大招曰醢豚若狗膾苴蒪上林
賦曰茈薑蘘荷潘岳閒居賦曰蘘荷依陰時藿向陽
蘘荷二
增詩唐柳宗元種白蘘荷詩曰皿蟲化為癘夷俗多所
神銜猜每腊毒謀富不為仁蔬果自遠至杯酒盈肆陳
言甘中必苦何用知其眞華潔事外飾尤病中州人錢
刀恐賈害飢至益逡廵竄伏常戰慄懷故愈悲辛庶氏
有嘉草攻禬事久冺炎帝垂靈編言此殊足珍崎嶇乃
有得託以全予身紛敷碧樹陰眄睞心所親
苜蓿一
增西京雜記曰苜蓿一名懷風時人或謂之光風風在
其間常肅肅然日照其花有光彩故曰苜蓿懷風茂陵
人謂之連枝草漢書西域傳曰罽賓國有苜蓿大宛
馬嗜苜蓿武帝得其馬漢使採蒲桃苜蓿種歸天子益
種離宫别館旁述異記曰張騫苜蓿園在今洛陽中
苜蓿本胡中菜騫始于西國得之晉書曰華廣免官
為庶人晉武帝登凌雲臺見廣苜蓿園阡陌甚整依然
感舊太康初大赦乃得襲爵元史食貨志曰世祖初
令冬社種苜蓿防饑年洛陽伽藍記曰宣武在大夏
門東北今為光風園苜蓿出焉東坡詩注曰閩川長
溪縣薛令之登第開元中為東宫侍讀官作苜蓿詩以
自歎眀皇至東宫見其詩舉筆續之啄木觜距長鳳凰
毛羽短若嫌松桂寒任逐桑榆煖薛遂謝病歸去杜
甫詩曰宛馬總肥春苜蓿
苜蓿二
增詩薛令之詩曰朝日上團團照見先生盤盤中何所
有苜蓿長闌干飲澀匙難綰羹稀箸易寬何以謀朝夕
何以保歲寒
藤一
原爾雅曰諸慮山櫐(今江東呼櫐為藤藤似葛而粗大也)廣雅曰藟藤
也山海經曰卑山其上多櫐(今悝豆之屬)南方草木狀
曰浮沈藤生子大如韲甌正月華色仍連著實十月臘
月熟色赤生食之甜酢生交阯九眞又曰合浦蕳子
藤生緣樹木正二月花四五月熟實如梨赤如雄雞冠
取生食之味淡泊出交阯又曰合浦野聚藤緣樹木
二月花色仍連著實五六月熟子大如羹甌俚民煑食
其味甜酢出蒼梧又曰萪藤生金封山俚人往往賣
之其色正赤出興古裴氏廣州記曰土人伐船為業
隨樹所在就以成槽皆去水灘遠動有數里山生草名
為膏藤津汁軟滑無物能比以此導地牽之如流大五
六丈船數人便運臨海異物志曰鍾藤附樹作根軟
弱須緣樹而作藤既纏裹樹便死且有惡汁尤令速朽
也藤盛成樹若木自然大者或五十圍又曰菽藤圍
數寸重於竹可以為杖篾以縛船及以為席勝於竹也
顧微廣州記曰草藤如栟閭葉疎破皮青多棘刺高
五六丈者如五六寸竹小者如筆管竹類有十許種
又曰續斷草藤也一曰諾藤一曰水藤山行渴則斷取
汁飲之治人體有損絶沐則長髮去地一丈斷之輒更
生根至地永不死異苑曰永陽縣有山壁立千仞巖
上有石室路右名為神農窟窟前百藥叢茂莫不畢備
又别有異藤花形似菱菜朝紫中綠晡黃暮青夜赤五
色迭曜增雲南記曰雲南出藤其色如朱小者以為
馬策大者可為柱杖崔豹古今注曰酒杯藤出西域
藤大如臂葉似葛花實如梧桐實花堅皆可以酌酒自
有文章映徹可愛實大如杯味如豆䔩香美消酒土人
提酒來至藤下摘花酌酒以其實酌酒其國人寳之
格物總論曰榼藤依樹蔓生如通草藤其子黑色一名
象豆三年方熟其殼貯藥不壞又解諸藥毒本草曰
紫藤從心重重有皮四月生紫花可愛長安人亦種飾
庭也江東呼為招豆藤其子作角角中仁熬香著酒中
令酒不敗敗酒用之亦正其花拭酒醋自腐壞
藤二
增汝南先賢傳曰蔡順字君仲至孝所居井桔槹歲久
欲易之為在母沒年上不敢一旦遽易忽生扶老藤遶
之有鳩巢其上原王歆始興記曰晉中朝有質子將
歸忽有人寄其書告曰吾家在觀亭亭廟石間有懸藤
君至叩藤家人自出歸者如其言果有二人出水取書
并曰江伯令君前入水見屋舍甚麗今俗咸言觀亭有
江伯神也增南史曰解叔謙字楚梁雁門人也母有
疾叔謙夜于亭中稽顙求福聞空中語曰此疾得丁公
藤治便差即訪醫及本草注皆無識者乃訪至宜都遥
見山中一老公伐木問其所用荅曰此丁公藤也療風
尤驗叔謙拜伏流涕具言來意此公愴然以數段與之
并示以漬酒法叔謙受之尋視此人不復知處依法為
酒母病即瘥梁書曰周弘正與子豫元俱載入東郡
乘船渡岸見藤花弘正挽而船覆俱溺僅免豫元遂得
心驚疾
藤三
增含春忍冬(本草含春藤生台州鬚又忍冬藤一名金銀花其花長瓣垂黃白相間而藤)
(左纏)地龍野鹿(正字通地龍藤生天目山繞樹盤曲如龍嶺表異錄南土多野鹿藤苗)
(有大如雞子白者細於箸採為山貨流布海内儋臺瓊管百姓編以為幕或挑文為花藥魚鳥之狀業此以充)
(賦稅)金稜石合(本草金稜藤生施州時又石合草亦生施州藤纏木上四有葉無花)
龍手鬼膊(本草龍手藤出茘浦石上向陽者葉如龍手鬼膊藤生江南林澗邊)
弱蔓依石繁英照潭(岑參詩石上生孤藤弱蔓依石長李德裕詩遥憶紫藤垂繁)
(英照潭黛)
藤四
原詩梁簡文帝詠藤詩曰纖條寄喬木弱影掣風斜標
春抽晩翠出霧挂懸花增唐李嶠藤詩曰吐葉依松
磴舒苗長石臺神農嘗藥罷質子寄書來色映葡萄架
花分竹葉杯金隄不見識玉潤幾重開李白詩曰紫
藤挂雲木花蔓宜陽春密葉隱歌鳥香風留美人顧
況石上藤詩曰空山無鳥迹何物如人意委曲結繩文
離披草書字費冠卿挂樹藤詩曰本為獨立難寄彼
高樹枝蔓衍數條遠溟濛千朵垂向日助成陰當風藉
持危誰言柔可屈坐見蟠蛟螭李德裕憶新藤詩曰
遥聞碧潭上春晩紫藤開水似晨霞照林疑綵鳳來清
香凝島嶼繁豔映莓苔金谷如相並應將錦帳回白
居易詩曰藤花紫蒙茸藤葉青扶疎誰謂好顏色而為
害有餘下如蛇盤屈上若繩縈紆可憐中間木束縛成
枯株柔蔓不自勝嫋嫋挂空虛豈知纏木身千夫力不
如先柔後為害有似諛佞徒附著君權勢君迷不肯誅
又如妖婦人綢繆蠱其夫毫末不早辨滋蔓宜難圖願
以藤為戒銘之於坐隅宋唐庚採藤曲曰魯人酒薄
邯鄲圍西河渡橋南越悲歲調紅藤百萬計此貢一作
無窮時去年採藤藤已乏今年採藤藤轉竭入山十日
脱身歸新藤出土拳如蕨淇園取竹況有年越山採藤
輸不前今年輸藤指黃犢眀年輸藤波及屋吾皇養民
如養兒鑿空為此謀者誰
增文唐舒元輿弔剡溪藤文曰今之為文者皆夭閼剡
藤者也藤生有涯為文者無涯弔之以志其悲
葛一
增羣芳譜曰葛一名黃斤一名鹿藿一名雞齊本草
曰葛有野生有家種其蔓延長可作絺綌其根外紫内
白葉有三尖如楓葉而長面青背淡花成穗纍纍相綴
紅紫色莢如小黃豆子綠色八九月采所謂葛穀是也
易曰困於葛藟詩曰葛之覃兮施于中谷又曰
旄丘之葛兮何誕之節兮又曰葛生蒙楚又曰彼
采葛兮又曰糾糾葛屨又曰莫莫葛藟施於條枚
周禮曰掌葛凡葛征徵草貢之材于澤農論語曰
當暑袗絺綌必表而出之周書曰葛小人得其葉以
為羹君子得其材以為絺綌說苑曰綿綿之葛在于
曠野良工得之以為絺綌良工不得枯死于野楚辭
曰石磊磊兮葛蔓蔓思公子兮悵忘歸杜甫詩曰絺
衣掛蘿薜凉月白紛紛又曰細葛含風軟又曰韶
川白葛輕
葛二
原吳越春秋曰越王自吳還知吳王好服之被體使國
中男女入山采葛作黃絲之布以獻之增宋書曰武
帝牀頭有土鄣壁上葛燈籠麻繩拂袁顗盛稱上儉素
之德梁書曰任昉清貧卒後其子西華冬日著葛帔
練裙道逢孝標泫然矜之乃著廣絶交論盖譏其舊友
也
葛三
原詩越采葛婦歌曰葛不連蔓棻台台令我采葛以作
絲女工織兮不敢遲弱於羅兮輕霏霏號絺素兮將獻
之增唐李白黃葛篇曰黃葛生洛溪黃花自錦羃青
煙蔓長條繚繞幾百尺閨人費素手采緝作絺綌縫為
絶國衣遠寄日南客蒼梧大火落暑服莫輕擲此物雖
過時是妾手中迹戎昱葛詩曰弱質人皆棄唯君手
自栽藟含霜後竹香惹臘前梅擬託凌雲勢須憑接引
材清陰如可借黃鳥定飛來
御定淵鑑類函卷四百十
