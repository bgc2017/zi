欽定四庫全書
御定淵鑑𩔖函卷二百十六
武功部十一(戍卒軍期)(烽候從斥候召軍糧宗族軍募)
戍卒一
增詩序曰采薇遣戍役也文王之時西有昆夷之患北
有玁狁之難以天子之命命將帥遣戍役以守衛中國
故歌采薇以遣之出車以勞還杕杜以勸歸也
戍卒二
增後漢書光武紀曰十五年徙雁門代郡上谷三郡民
置常山關居庸關以東通鑑曰齊天保三年自黃櫨
嶺起長城北至社平戍四百餘里置三十六戍唐書
哥舒翰傳曰翰築神威軍青海上更築龍駒島號應龍
城翰相其川原宜畜牧謫罪人二千戍之由是吐蕃不
敢近青海又盧鈞傳曰鈞拜節度使領昭義軍俄而
興士五千戍代北鈞坐城門勞遣攜家人以觀戍卒驕
顧家屬不欲去酒酣反攻城廹大將李文矩為帥鈞倉
卒奔潞城文矩投地僵卧稍諭叛者衆乃悔服即相與
謝鈞迎還府斬首惡乃定詔趣戍者行密使盡戮之時
戍人已去潞一舍鈞選牙卒五百壯騎百以騎載兵夜
趨遲眀至太平驛盡斬之通鑑唐紀曰初朔方軍與
突厥以河為境河北有拂雲祠突厥將入寇必先詣祠
祈禱牧馬料兵而後渡河時默啜悉衆西擊突騎施張
仁愿請乘虚奪取漠南地於河北築三受降城首尾相
應以絶其南寇之路從之仁愿表留歲滿鎮兵以助其
工咸陽兵二百餘人逃歸仁愿悉擒之斬於城下軍中
股慄六旬而成通鑑宋紀曰宋太祖懲唐以来藩鎮
之弊分遣禁旅戍守邊城立更戍法使往来道路以習
勤勞均勞佚自是將不得專其兵而士卒不至於驕惰
又曰宋孝宗淳熙九年命兩淮戍兵歲一更遼史
曰遼以勁兵守居庸及金兵臨關厓石自崩戍卒多壓
死不戰而潰兵略纂聞曰洪武時命信國公湯和行
視山東登莱淮揚吳越閩嶺濱海要害築城凡數十戸
取一丁為兵戍之
戍卒三
原葵丘樂宅(史記齊襄公使連稱管至父戍葵丘十盛弘之荆州記云襄陽范蠡縣南七)
(里有晉樂彦輔宅周回十餘畝名為戍宅)戍申戍許(詩云揚之水不流束薪彼其之子不)
(與我戍申毛傳曰戍守也申姜姓之國平王之舅申又曰不與我戍甫又不與我戍許孔疏曰平王母家國)
(所戍唯應戍申不戍甫許也言甫許者以其同出四岳俱為姜姓既重章以變文因借甫許以言申其實不戍)
(甫許也)及瓜采薇(傳齊侯使連稱管至父戍葵丘瓜時而往及瓜而代詩序采薇遣)
(戍役也)增毅卒精卒(陸士衡辨亡論曰告𩔖上帝拱揖羣后虎臣毅卒循江而守)
(賈誼過秦論曰信臣精卒陳利兵而誰何)隘丁寨兵(通鑑元紀曰元成宗元貞元年春正)
(月以劉國傑為湖廣平章政事辰澧地接溪峒宋嘗選民立屯免其繇役使禦諸蠻在澧曰隘丁在辰曰寨兵)
(宋亡皆廢國傑&KR0662;復其制)原發閭左戍隴西(史記秦發閭左戍卒居閭左後盡發)
(之横漢書婁敬戍隴西脱輓輅一人鹿車前二人輓之一人推)女乘障卒治河
(王褒引武帝時女子乘亭障邊成帝詔卒治河者著外徭六月著謂著於簿籍律戍一歲書罷若有急當留)
(六月以卒治河之勞雖役月近得同外徭六月)增徙塞下戍關東(漢文帝時鼂錯)
(上言守邊備塞勸農力本當世急務二事上從其言募民徙塞下通鑑唐紀曰德宗發京西防秋兵萬二千)
(人戍關東時吐蕃通和西邊無警而河南北諸鎮連兵挋命關東騷然故抽京西防秋之兵以戍關東)
罷屯兵歸本土(漢宣帝地節三年詔罷車騎將軍右將軍屯兵後漢書光武二十六年)
(南單于遣子入侍於是雲中五原朔方北地定襄雁門上谷代八郡民歸於本土發遣邊民在中國者布還諸)
(縣皆賜以裝錢轉輸給食也)問家室贖田産(唐書李勉傳曰勉遣戍兵常視其資)
(糧春秋存問家室故能得人死力東通鑑元紀曰元成宗時樞密院齊諾言蒙古軍在山河南者戍甘肅動)
(涉萬里每行必鬻田産甚或賣妻子戍者未歸代者當發困苦日甚今邊陲無事而虚殫兵力誠為非計乞以)
(近甘肅之兵戍之而山東河南前戍者令有司為贖其田産妻子從之)原南陵簿衛
高安積米(曹毘江賦云爾乃南陵峻戍岑巖高閉簿衛四固不勞永全所謂天險難升地險岳立)
(桓温表云高安戍是孫權每征還遣上方諸軍餉賜處也權又常大積米谷於此以備須濡者也)戍
勤五年更有三品(天子曰勤戍五年予一人無日忘之有卒更有踐更有過更古者)
(正卒無常人皆迭為之一月一更是為卒更貧者欲顧更錢者出次直顧者用二千為踐更天下人皆直戍邊)
(三日律謂繇戍雖丞相子亦在調不可自行各出錢三百入官以給戍為過更漢初因秦後改有謫乃戍邊)
增願充一卒不戍一卒(唐書李邕傳曰邕貶遵化尉妻温復為邕請戍邊自)
(贖曰願使邕得充一卒效力王事膏塗朔邊骨糞沙壤成邕夙心表入不省通鑑唐紀曰王建鎮西川卭崃)
(之南不置鄣候不戍一卒蠻亦不敢侵盜)不習山川居常涷餒(唐書突厥傳序)
(曰歲發戍卒不習山川之險緩步一舍已呵然流汗家唐陸贄奏議曰被邊長鎮之兵衣廪止於當身又為)
(室所分居常涷餒)
戍卒四
增更卒(漢食貨志曰董仲舒說武帝曰荒滛越制踰侈以相高邑有人君之尊里有公侯之富小民焉)
(得不困又加月為更卒已復為正一歲屯戍一歲立役三十倍於古注更卒謂給郡縣一月而更者也正卒謂)
(給中都官者也率計今人一歲之中屯戍及力役之事三十倍多於古也)守捉(唐書兵志曰唐初兵)
(之戍邊者大曰軍小曰守捉)列屯北邊(又曰郭子儀傳曰大歴九年子儀入朝對延英帝與)
(語吐蕃方強慷慨至流涕退上書曰臣惟陛下制勝力非不足但簡練不至進退未一時淹師老地廣勢分願)
(於諸道料精卒滿五萬者列屯北邊則制勝可必)為天子戍隴(又曰劉澭傳曰澭為瀛洲)
(刺史請以所部為天子戍隴發其兵千五百馳歸京師無一卒敢違令者德宗甚寵之)
戍卒五
增詩魏王粲從軍詩曰汎舟蓋長川陳卒被原隰宋
謝靈運擬魏太子鄴中集應制詩曰官渡厠一卒長林
預難阻唐杜甫兵車行曰或從十五北防河便至四
十西營田去時里正與褁頭歸来頭白還戍邊
漢班固西都賦曰列卒周匝星羅雲布晉左思
吳都賦曰雕題之士鏤身之卒又魏都賦曰薄戍綿
羃無異蛛蝥之網弱卒鎖甲何異螳螂之衛
增詔漢書宣帝地節三年詔曰朕旣不德不能附遠是
以邊境屯戍未息今復飾兵重屯久勞百姓非所以綏
天下也其罷車騎將軍右將軍屯兵
增論漢賈誼過秦論曰率罷散之卒將數百之衆轉而
攻秦斬木為兵揭竿為旗
增奏議漢書鼂錯傳曰錯上言守邊備塞勸農力本當
世急務二事曰臣聞秦時北攻胡貊築塞河上南攻揚
粤置戍卒焉其起兵而攻胡粤者非衛邊地而救民死
也貪戾而欲廣大也故功未立而天下亂且夫起兵不
知其勢戰則為人禽屯則卒積死夫胡貊之地積隂之
處也木皮三寸冰厚六尺食肉而飲酪其人密理鳥獸
毳毛其性能寒揚粤之地少隂多陽其人疏理鳥獸稀
毛其性能暑秦之戍卒不能其水土戍者死於邊輸者
僨於道秦民見行如往棄市因以讁發之名曰謫戍先
發吏有謫及贅壻賈人後以嘗有市籍者又後以大父
母父母嘗有市籍者後入閭取其左發之不順行者深
怨有背叛之心凡民守戰至死而不降北者以計為之
也故戰勝守固則有拜爵之賞攻城屠邑則得其財鹵
以富家室故能使其衆蒙矢石赴湯火視死如歸今秦
之發卒也有萬死之害而無銖兩之報死事之後不得
一筭之復天下明知禍烈及已也陳勝行戍至於大澤
為天下先倡天下從之如流水者秦以威劫而行之之
敝也又曰陛下幸憂邊境遣將吏發卒以治塞甚大惠
也然令遠方之卒守塞一歲而更不如選常居者家室
田作且以備之以便為之高城深塹具藺石布渠荅復
為一城其内城間百五十步要害之處通川之道調立
城邑毋下千家為中周虎落先為室屋具田器廼募罪
人及免徒復作令居之上從其言募民徙塞下北史
源賀傳賀上言曰今勍寇遊魂於北狡賊負險於南其
在疆場猶須防戍臣愚以為自非大逆赤手殺人之罪
其坐贓盜及過誤應入死者皆可原宥謫使守邊是則
已斷之體更受生成之恩徭役之家漸蒙休息之惠
唐書陸贄傳曰贄為翰林學士李希烈寇襄城詔問策
安出贄上言曰代朔邠靈自昔之精騎上黨盟津今之
選師舉而委之山東將多而勢分兵廣而財屈則屯戍
失於太繁也又曰今朔方太原衆已屯山東而神策六
軍悉戍關外將不能盡敵則請濟師陛下為之輟邊軍
缺環衛竭内廏之馬武庫之兵占將家子以益師賦私
畜以增騎又告乏財則為算室廬貸商人設諸𣙜之科
日日以甚萬一有如朱滔李希烈負固邊壘竊發都甸
者何以備之又上陳防秋之弊曰今遠調屯士以戍
邊陲邀所不能強所不欲廣其數不考於用責其力不
察其情斯可為羽衛之儀而無益備禦之實也何者窮
邊之地千里蕭條寒風裂膚豺狼為鄰晝則荷戈以耕
夜則倚烽以覘有剽害之慮無休暇之娛非生其域習
其風幼而視焉長而安焉則不能寧居而狎其敵也關
東百物阜殷士忕温飽比諸邊隅不啻天地聞絶塞荒
陬則辛酸動容聆彊蕃勁虜則懾駭褫精又使去親族
舍園廬甘所辛酸抗所懾駭將冀為用不亦疏乎又有
休代之期無統制之善資春姑息譬如驕子進不邀以
成功退不處以嚴憲屈指計歸張頤待飼師一挫傷則
乘其危撓布路東潰平居殫資儲以奉浮冗臨難棄城
鎮以摇彊場其弊豈特無益哉又曰被邊長鎮之兵
皆百戰傷夷角所能則習度所處則危考服役則勞察
臨敵則勇然衣廪止於當身又為家室所分居常涷餒
而關東戍士歲月更代怯於應敵懈於服勞然衣廪優
厚繼以茶藥資以蔬醬豐寡相懸勢則遠甚又有以邊
軍詭為奏請遥隸神策者廪賜之饒有三倍之益此士
𩔖所以忿恨經費所以褊匱夫事業未異給養頓殊人
情所不甘也不為戎首已可嘉者況使協力同心以攘
寇難臣知有所不能焉又曰臣謂宜罷四方之防秋
者以其數析而三之其一責本道節度募壯士願屯邊
者徙焉其一則苐以本道衣廪責關内河東募用蕃夏
子弟願傅軍者給焉其一以所輸資糧給應募者以安
其業詔度支市牛召工就諸屯繕完器具至者家給牛
一耕耨水火之器畢具一歲給二口糧賜種子勸之播
蒔須一年則使自給有餘粟者縣官倍價以售旣息調
發之煩復無幸免之弊出則人自為戰處則家自為耕
與夫暫屯遽罷豈同日語哉
烽候一
增說文曰烽燧候表也邊有警則舉火也唐書百官
志曰職方掌地圖城隍鎮戍烽候防人道路之遠近及
四夷歸化之事通鑑注引唐六典曰烽候所置大率
相去三十里若有山岡隔絶須逐便安置得相望見不
必要限三十里其逼邊境者築城而置之每烽置帥副
各一人其放烽有一炬兩炬三炬四炬随賊多少為差
烽候二
增後漢書郭伋傳曰伋為并州牧知盧芳夙賊難卒以
力制常嚴烽候明購賞以結寇心後漢書馬成傳曰
成代驃騎大將軍杜荗繕治障塞自西河至渭橋河上
至安邑太原至井陘中山至鄴皆築堡壁起烽燧十里
一候後漢書杜茂傳曰十二年遣謁者段忠將衆郡
弛刑配茂鎮守北邊因發邊卒築亭候修烽燧通鑑
注引太宗實錄曰初羅士信取千金堡太宗令屈突通
守之王世充自来攻堡通懼舉烽請救太宗度通力堪
自守且緩救以驕世充通舉三烽以告急太宗方出援
之通鑑唐紀曰劉悟襲斬李師道悟之自陽榖還兵
趨鄆也潛使人以其謀告田弘正事成當舉烽相白萬
一城中有備不能入願公引兵為助成功之日皆歸於
公悟何敢有之且使弘正進據己營弘正見烽知得城
遣使往賀唐書畢諴傳曰諴遷河東節度復修杷頭
七十烽寇不敢入又長平王叔良傳曰叔良鎮涇州
捍薛仁杲仁杲陽言食盡遣高墌人詭降叔良遣驃騎
劉感受之未至城三烽發仁杲兵自南原譟而還大戰
百里細川感爲賊執又張仁愿傳曰仁愿於牛頭朝
那山北置烽候千三百所自是突厥不敢踰山牧馬
烽候三
增烽師烽子(後周書曰宇文貴性聰敏白獸烽經為商人所燒烽師納貨不言其罪他日北)
(師随例来參貴乃問曰商人烽何因私放烽師愕然遂自首伏明察如此通鑑注曰唐凡烽候之所有烽師)
(烽副烽子蓋守烽之卒候望警急而舉烽者也杜祐曰一烽六人五人為烽子遞知更刻觀視動静人烽率)
(知文書符辭轉牒)烽臺烽區(衛公兵法曰烽臺於高山四顧險絶處置之無山亦於孤)
(迥道平地置下染羊馬城高下任便常以三五為准臺高五丈下闊一丈唐書王晙傳曰晙上言突厥比者)
(不受要約兵已屢動擅作烽區閉障行李)警急平安(杜甫詩曰警急烽常報六典曰每)
(日初夜放煙一炬謂之平安火)原崔實嚴种暠去(後漢書崔實字子真為五原守)
(嚴烽候虜不敢犯降後漢書种暠為渡遼將軍先宣恩信羌来服乃去烽火候望也)乘山舉
聞烽馳(魏志孫權攻江夏太祖遣持書御史荀禹勞邊禹發所經縣兵乘山舉火權乃退也諭)
(蜀文曰邊郡之士聞烽舉燧燔皆攝弓而馳荷兵而走唯恐居後)增晝燔燧夜舉
烽(漢書音義曰高臺上作桔橰頭置兜零以薪草置其中常懸之有寇至火然舉之曰烽下多積薪寇至則)
(燔之望其煙曰燧晝則燔燧夜乃舉烽)築烽堡遠烽偵(唐書張獻甫傳曰獻甫為)
(邠寧節度使斷山浚塹選巖要地築烽堡偵又曰李元諒傳曰元諒節度隴右築連弩臺遠烽為守備)
動沙漠列郊甸(李白塞下曲曰烽火動沙漠連照甘泉雲唐書食貨志曰帝歎曰河湟)
(陷沒烽候列於郊甸)原通於甘泉滅於幽障(長安匈奴大入烽火通於甘泉)
(狄後漢祭彤撫夷狄以恩信論曰政移俗乃卧鼔於邊庭滅烽於幽障也)舉非寇至
笑乃戎来(史魏公子無忌與魏王方博舉烽言趙寇至王懼釋博公子曰趙王獵爾非為寇也史)
(幽王與諸侯約有急則舉烽既而諸侯兵至無寇褒姒乃大笑後犬戎来伐幽王舉烽諸侯以為偽皆不至遂)
(滅周斬褒姒)增四烽俱發六烽具舉(隋書長孫晟傳曰突厥染干為雍閭)
(所敗與晟獨以五騎逼夜南走至旦行百餘里收得數百騎晟知其懷二心乃密遣從者入伏遠鎮令其舉烽)
(染干見四烽俱發問晟曰城上然烽何也晟紿之曰城高地迥必遥見賊来我國家法若賊少舉二烽来多舉)
(三烽大逼舉四烽使見賊多而又近耳染干大懼則宋史韓世忠傳曰世忠進兵圍淮陽賊約受圍一日舉)
(一烽至六烽具舉烏珠與劉猊皆引兵至)請停烽燧不置烽燧(唐書曰元和中)
(京兆尹李鄘奏三原高陵涇陽興平等四縣共管烽二十八所每年差烽子烽師九百七十五人今遠近無虞)
(畿内烽燧請停從之也通鑑唐紀曰王式既平裘甫諸將請曰不置烽燧何式曰烽燧所以趣救兵也兵盡)
(行城中無兵以繼之徒驚士民使自潰亂耳)誤舉罰金不舉棄市(晉令曰誤)
(舉烽燧罰金一斤八兩故不舉者棄市)乘塞守烽斥地置烽(太平御覽曰蔡)
(邕從朔方上書云既到徙所乘塞守烽職在候望憂怖燋灼無心復能操筆成草致章闕廷唐書黑齒常之)
(傳曰常之拜河源道經略大使因建言河源當賊衝乃斥地置烽七十所)邏堞傳烽邊
火息燧(又劉文静傳曰文静與晉陽宫監裵寂善寂夜見邏堞傳烽詫曰天下方亂吾將安舍又鄭)
(元璹傳曰突&KR0847;攻太原詔元璹持節往勞随語折讓無所屈徐乃數其背約突厥愧服因好謂頡利頡利當其)
(言引還太宗賜書曰知公口伐可汗如約遂使邊火息燧朕何惜金石賜於公哉)
烽候四
增一夕萬里(太平御覽引庾闡揚都賦注曰烽火以置於孤山頭緣江相望或百里或五十里或)
(三十里寇至則舉以相告一夕可行萬里孫權時合暮舉烽於西陵鼓三竟達吳都)軍之耳目
(蔡謨與弟書曰軍之耳目當用烘鼓烘可遥見鼓可遥聞須臾百里)列炬若烽(唐書黑齒常之)
(傳曰垂拱中突厥復犯塞常之率兵追擊至兩井常之忽與賊遇賊騎三千方擐甲常之見其囂以二百騎突)
(之賊皆棄甲去其暮賊大至常之潛使人伐木列炬營中若烽燧然會風起賊疑救至遂夜遁)桔橰
烽(丹鉛錄曰桔橰烽火也黑子作頡臯唐詩桔橰烽上暮煙飛)停近甸烽(孔帖曰舊關内)
(京畿河東河北皆置烽開元二十五年敕以邊隅無事寰宇乂安内地置烽誠為非要量停近甸烽二百六十)
(所烽師等一千三百八十八人)舍置一烽(唐書高麗傳曰初帝自太子所屬行在舍置一烽約)
(下遼東舉烽是日傳燎入塞)有急傳光(太平御覽引吳時緣江戍圖曰每刺奸屯有五兵賊)
(曹一人皆作烽火有急以光傳之)
烽候五
增詩杜甫夕烽詩曰夕烽来不近每日報平安塞上傳
光小雲邊落點殘照秦通警急過隴自艱難聞道蓬莱
殿千門立馬看又送從弟詩曰西極最瘡痍連山暗
烽燧
斥候一
增衛公兵法曰諸軍營隊伍每夜分更令人廵探人不
得高聲喝號行者敲弓一下坐者扣弰三下方擲軍號
以相應又曰諸軍下定每營夜别置外探每營折衝
果毅相知作次每夜别四人各領五騎馬於營四面去
營十里外遊奕以備非常如有警急奔馳報軍
斥候二
增唐書渾鎬傳曰鎬討王承宗鎮定二軍間不百里鎬
引兵壓鎮境而屯距賊三十里鼓角聲相聞賊始亦畏
見鎬無斥候乃潛師入定境焚廥蓄屠鄉聚鎬軍遂摇
又裵行儉傳曰行儉縱反間說伏念令與温傅相貳
伏念懼密送款後數日煙塵漲天而南斥候惶駭行儉
曰此伏念執温傅来降非他也既而果然
斥候三
增舉幡展旗(諸葛亮兵要曰軍已近敵羅落常平明以先發絶軍前十里内各案左右下道)
(亦十里之内數里之外五人為部人持一白幡登高外向明隐蔽之處軍至轉尋高而前第一見賊轉語後第)
(三第二詣主者白之凡候見賊百人以下但舉幡指百人以便舉幡大呼主者遣疾馬往視察之衛公兵法)
(曰諸兵馬既逼賊庭探候事須明深其乘馬人每令遥相見常接高行各只一方面異旗無賊此旗常卷見賊)
(即速展軍營見旗展即知賊至)聽子探兵(衛公兵法曰諸營下定事須防禦於營外二十)
(步列隊仗如臨陣對寇法晝夜嚴謹縱逢雨雪并押隊官並不得離隊每營法五匹馬并鞍轡放飼防有警急)
(即令馳告至夜每陣前百步外著聽子二人一更一替以聽不虞仍令探更人探聽子細勿令眠睡其晝日諸)
(軍前各亦逐高要處安置斥候以視動静韓愈晚秋詩曰月黑探兵錯)木樵地聽(漢書)
(趙充國傳充國奏屯田疏曰部曲相保為塹壘木樵十海錄碎事曰凡備敵令人枕空胡祿卧有人馬行三)
(里外東西南北皆響見於胡祿中名曰地聽)原敘聚柝納斥候(周禮懸壺以敘)
(聚柝相納者示不備)增游奕船攔子馬(贊皇一品集請淮南五路置游奕船)
(揀解弓弩及諳江路者一百人置游奕將一人須清白強幹稍有見會者先如法造游奕戰船五十隻一百人)
(分為兩番長須在江路来往在遼史兵志曰遼制行軍有遠探攔子馬各十數人先鋒前後二十餘里)
略不眠寢具知情狀(周書韓果傳曰果性強記兼有權略所行之處山川形勢輙能)
(記憶兼善伺敵虚實揣知情状有潛匿溪谷欲為間偵者果登高望之所疑處往必有獲太祖由是以果為虞)
(候都督每從征行嘗領候騎晝夜廵察略不眠寢從周書達奚武傳曰齊神武趣沙苑太祖遣武追之武三)
(騎皆衣敵人衣服至日暮去營百步下馬潜聽得其軍號因上馬歴營若警夜者不如法者往往撻之具知敵)
(之情状以告太祖太祖深嘉焉遂從破之)持一白幡授五色旗(見前舉旛註)
(宋史曹翰傳曰詔督役開河南自雄逹鄭以通漕運議築大隄以捍之翰遣騎五授五色旗為斥候前遇丘陵)
(水澤宼賊煙火則各舉其旗以為應)望塵知敵捉生問事(五代史周德威傳曰)
(德威勇而多智能望塵以知敵數者通鑑注引杜佑曰游奕於軍中選驍勇諳山川泉井充日夕邏候於亭)
(障之外捉生問事)不為斥候竟無斥候(唐書李愬傳曰憲宗討吳元濟高霞)
(寓既敗袁滋代將復無功愬求自試乃以愬為隋唐鄧節度使愬以其軍初傷夷士氣未完乃不為斥候部伍)
(或有言者愬曰賊方安袁公之寬吾不欲使震而備我曲江集勑天山渾使竟無斥候来不預知如此防邊)
(無乃疎闊)
斥候四
增慮無(左傳前茅慮無中權後勁詳見陣二註)未嘗遇害(漢書李廣傳廣行無部曲)
(行陣就善水草頓舍不擊刁斗自衛幕府省文書然亦遠斥候未嘗遇害)有警軍陣立成
(後漢書耿秉休止不結營部然遠斥候明要誓有警軍陣立成)邊鄙之視聽(柳宗元先御史)
(神道碑曰斥候者邊鄙之視聽不可以不具)闢斥候迭望幾二千所(唐文粹吕)
(温三受降城碑)珠連璧貫(兵略纂聞曰王忠肅公翺督撫遼東至即出廵邊起山海抵開原繕)
(濬墉溝五里為堡十里為屯烽燧斥候珠連璧貫千里相望)
斥候五
增詩杜甫詩曰會取干戈利無令斥候驕
軍糧一
增太公武韜曰通糧四人主度飲食備蓄積通糧道致
五榖命三軍不困乏孫子作戰篇曰善用兵者役不
再籍糧不三載取用於國因糧於敵故軍食可足又
曰智將務食於敵食敵一鍾當吾二十鍾&KR2055;杆一石當
吾二十石又軍争篇曰軍無輜重則亡無糧食則亡
無委積則亡
軍糧二
增後漢書寇恂傳曰光武新即位時軍食急乏寇恂以
輦車驪駕轉輸前後不絶(注驪駕併駕也)尚書升斗以禀百官
帝數策勞問東觀漢記曰来歙征公孫述詔於汧積
榖六萬斛驢四百頭負䭾吳志諸葛恪傳曰恪少有
才名權甚異之欲試以事令守節度節度掌軍糧榖文
書繁猥非其好也(注江表傳曰權為吳王初置節度官使典掌軍糧非漢制也初用侍中偏)
(將軍徐詳詳死將用恪諸葛亮聞恪代詳書與陸遜曰家兄年老而恪性疎今使典主糧榖糧榖軍之要最僕)
(雖在遠竊用不安足下特為啟至尊轉之遜以白權即轉恪領兵)陳書武帝紀曰齊
兵潜至鍾山龍尾高祖遣錢明領水軍出江乘要擊齊
人糧運盡獲其船米於是齊軍大餒殺馬驢而食之
周書賀若敦傳曰陳將侯瑱侯安都等圍逼湘州遏絶
糧援乃令敦渡江赴救敦連戰破瑱乘勝遂次襄州俄
而秋水汎濫江路遂斷糧援既絶恐瑱等知其糧少乃
於營内多為土聚覆之以米集諸營軍士人各持囊遣
官司部分若欲給糧者因召側近村人陽有所訪問令
於營外遥見随即遣之瑱等聞之良以為實唐書李
密傳曰初王世充乏食李密少帛請交相易邴元眞好
利勸密許焉後世充士飽降者益少密悔而止又婁
師德傳曰天授初為左金吾將軍檢校豐州都督衣皮
袴率士屯田積榖數百萬兵以饒給無轉饟和糴之費
又張儉傳曰儉遷朔州刺史大教民營田歲收榖數
十萬斛雖霜旱勸百姓相賑贍免饑殍州以完安又
蘇瓌傳曰歲旱兵當番上者不能赴瓌奏宿衛不可闕
宜月賜增半糧俾相給足則不闕番又韓滉傳曰滉
調發糧帛以濟朝廷者繈屬當時賴之李晟方屯渭北
滉運米饋之船置十弩以相警捍賊不能剽始漕船臨
江滉顧僚吏曰天子蒙塵臣下之恥也乃自舉一囊將
佐争佐之又叚秀實傳曰李嗣業署秀實兼懷州長
史知州事兼留後時師老財乏秀實督餽係道募士市
馬以助軍又周寳傳曰寳進涇原節度使務耕力聚
糧二十萬斛又盧弘宣傳曰弘宣徙義武節度使初
詔賜其軍粟三十萬斛貯飛狐弘宣計輓費不能滿直
敕吏守之明年春大旱教民随力往取時幽魏饑甚獨
易定自如至秋悉收所貸軍食以饒又李德裕傳曰
初潤州承王國清亂竇易直傾府庫賚軍資用空殫而
下益驕德裕自檢約以留州財贍兵雖儉而均故士無
怨再期則賦物儲牣又李芃傳曰芃授河陽三城鎮
遏使糧貲善者先以給士士悅之又令狐彰傳曰吐
蕃盜邊召防秋兵彰遣士三千自齎糧所過無秋毫犯
通鑑唐紀曰初樞密使楊復恭薦處士河間張濬拜
太常博士遷度支員外郎黃巢逼潼關濬避亂商山上
幸興元道中無供頓漢隂令李康以騾負糗糧數百䭾
獻之從行軍士始得食上問康卿為縣令何能如是對
曰臣不及此乃張濬員外教臣上召濬詣行在拜兵部
郎中又曰諸道兵援安南者屯聚嶺南江西湖南江
西湖南餽運者皆泝湘江入澪渠灘水勞費艱澀諸軍
乏食潤州人陳磻石上言請造千斛大舟自福建運米
泛海不一月至廣州從之軍食以足又辛讜在泗州
犯圍出迎兵糧往返凡十二宋史李植傳曰靖康初
以康王開大元帥府湖南向子諲轉運京畿時羣盜四
起餉道阨絶環視左右無足遣者有以植薦遂借補廸
功郎使督數百艘總押犒師銀百萬糧百萬石招募忠
義二萬餘衆自淮入徐趨濟凡十餘戰卒以計達時高
宗駐師鉅野聞東南一布衣統衆而至士氣十倍首加
勞問植占對詳敏高宗大悅親賜之食曰得一士如獲
拱璧豈特軍餉而已又孝宗夲紀曰南康軍旱詔出
檢放所餘苖米萬石充軍糧清尊錄曰建炎初關陜
交兵京西南路安撫使司檄諸郡凡民家畜三年以上
糧者悉送官違者以乏軍興論八編𩔖纂曰金主如
蔡州時久雨朝士扈從者徒行泥水中掇青棗為糧
通鑑元紀曰至元二十年預備征日夲軍糧令高麗國
備二十萬石又曰至正二十一年敇漕江淮米百萬
石泛海貯於高麗之合浦仍令東京及高麗各貯米十
萬石備征日夲典故紀聞曰明太祖起兵時所招安
郡縣將士皆徵糧於民名曰寨糧民甚病焉胡大海以
為言遂罷之兵略纂聞曰明高帝克江州兩平洪都
援安豐討廬州下武昌李善長皆居守轉調兵餉未嘗
乏絶將吏帖服居民安堵又曰徐參政楚守辰州時
湖貴間苗民逆命諸道兵俱集於辰議九月進兵届六
月餉未辦督府茫然命傾府帑易之公曰大軍十萬帑
金不過萬即盡括民間粟不足飽半月事廹矣招商不
至轉運不及有南糧應輸南太倉者額數十萬積無用
今已鱗次維舟矣制許便宜行事一檄數十萬可計日
至也督府從之軍遂不乏
軍糧三
原盛勉(晉令諸侯盛糇糧千魏志杜畿為河東太守魏祖征漢中遣五人運運者相率曰勉之)
(人生有一死不可負我府君無一人逃亡得人心如此)景從野餽(過秦論贏糧景從注)
(贏擔也言如影随形野晉荀首如齊逆女宣伯餫諸榖饋曰餫)不運乃裹(吳志孫堅)
(字文臺討董卓至南陽太守張資不運軍糧主簿入白堅軍資不具羈停義兵堅偽疾資省之遂拔劎斬於軍)
(門糇詩乃裹糧)軍食軍儲增運土量沙(晉書祖逖傳曰逖伐)
(陳留太守陳川石季龍救之徙陳川還襄國留桃豹等守川故城住西臺逖遣將韓潜等鎮東臺同一大城賊)
(從南門出入放牧逖軍開東門相守四旬逖以布囊盛土如米狀使千餘人運上臺又令數人擔米偽為疲極)
(而息於道賊果逐之皆棄擔而走賊既獲米謂逖士衆豐飽而胡戍饑久益懼無復膽氣石勒將劉夜堂以驢)
(千頭運糧以餽桃豹逖遣韓潜馮鐡等追擊於汴盡獲之桃豹宵遁退據東燕城宋書檀道濟傳曰道濟都)
(督諸軍侵魏資糧竭濟夜唱籌量沙以少米散其上及旦魏軍謂資糧有餘故不復追)掘芋
煮鴨(晉書載記曰羅尚委城遁李雄遂剋成都于時雄軍饑甚乃率衆就榖於郪掘野芋而食之三國)
(典略曰齊蕭軌等来寇時糧運不繼會陳蒨送米三千石鴨千頭霸先即炊黍煮鴨誓申一戰計糧分肉人獲)
(數臠)率貸和市(通典曰天寳末年所在屯師用度不足於是遣御史康雲間出江淮陶銳)
(往蜀漢豪商富戶皆籍其家貲或五分納一謂之率貸通鑑元紀曰至和元年帝命有司和市粟豆十六萬)
(五千石分給居庸等關軍馬)原敵為資運為最(魏志張既曰軍無見糧以敵為)
(資糧又鄭渾為京兆尹大軍入漢中運為最遣人由漢中無逃叛者)歸蔡粟輸晉
粟(歸粟於蔡以周亟矜無資汎舟之役秦輸晉粟也)贏三日上二千(刑法志曰)
(魏氏武卒衣三屬之甲負弓弩於其上贏三日之糧曰中而趨百里中選者復其戶注日中謂一日之中後)
(漢鄧禹西征糧乏王丹率宗族上麥二千斛)用市租賦廪粟(漢書馮唐曰李牧居)
(邊軍市之租皆用饗士賞賜決於外不從中覆故得盡其智能今魏尚云云魏志魏太祖嘗賦廪粟不足私)
(請主者主者曰以小斛足之)調兵食助家財(漢書鼂錯傳曰上方與錯調兵食)
(漢書卜式請半家財以助邊)分熟食進乾椹(傳闔廬在軍熟食者分而後敢食行)
(賫居送乏食也斛魏楊沛孔渠為新鄭長課民備乾椹收䝁豆得數千後太祖西迎天子將士無糧乃進乾)
(椹太祖大喜之)呼庚癸煮鎧弩(傳吳申叔儀乞糧於魯公孫有山山曰登首山呼庚)
(癸兮則諾注庚西方榖癸北方水軍中不敢正言故謬語傳言吳王不恤士故亡也耿恭守疏勒食盡煮鎧)
(弩食其筋)增齕木皮食稾節(唐書張廵傳曰賊還七月復圍城初睢陽榖六萬斛)
(可支一歲而嗣虢王巨發其半餫濮陽濟隂許遠固争不聽濟隂得糧即叛至是食盡士日賦米一勺齕木皮)
(鬻紙而食纔千餘人皆癯劣不能彀於又張允濟傳曰允濟遷高陽郡丞賊帥王須拔攻郡是糧屈吏食槐)
(葉槀節無叛者)易乾葚采蕪菁(五代史曰李罕之圍張全義於河陽全義乞兵於梁)
(太祖以牛存節故事河陽知其間道使以兵為先鋒是時歲饑兵行乏食存節以金帛就民易乾葚以食軍擊)
(走罕之供通鑑唐紀曰朱泚攻圍奉天經月城中資糧俱竭時御纔有糲米二斛每伺賊之休息夜縋人於)
(城外采蕪菁根而進之)支度使營田使(通鑑注曰唐制凡天下邊軍者有支度使)
(以計軍資糧仗之用節度不兼支度者支度自為一司其兼支度者則節度使自支度凡邊防鎮守轉運不)
(給則開置屯田以益軍儲於是有營田使)原率鍾致石僦五致一(主父偃曰)
(秦使天下飛芻輓粟負海轉輸率三十鍾而致一石注引車船飛輓言疾後漢虞詡字升卿為武都奮擊羌)
(先是運糧艱澀驢馬負載僦五致一詡燒石翦木開漕以人僦直於是水運通利)鄧艾大積
蕭何不絶(鄧艾字士載為尚書郎大積軍糧給饟餽不絶糧道吾不如蕭何)挈畚
以令振廪同食(周禮挈畚以令糧發楚莊伐庸自廬以往振廩同食振也同食上下無)
(異)流馬以運著論以諭(蜀志諸葛亮由斜谷道作木牛流馬以運據武功五)
(丈原開魏志鄧艾通漕運乃著濟河論以諭正始中廣濟渠下達江淮資糧有儲而無水害)仰食
棗椹取給蒲蠃(又袁紹軍河北軍人仰食棗椹袁述淮南戰士取給蒲蠃)絶
甘分少行賫居送(李陵為將與士卒絶甘分少下詳分熟食注)海陵之
倉汎舟之役(枚乘曰轉敖庾之粟不如海陵之倉下詳輸晉粟注)軍無見
糧師不宿飽(漢書曰今歲人饑困卒食半菽軍無見糧言士卒食菜半以菽雜之又無見在)
(糧色又曰千里餽糧士有飢樵蘇後爨師不宿飽)峙乃糗糧供其資糧(尚書)
(費誓云峙乃糗糧無敢不供供其資糧屝屨屝草屨也)病莫能興困而猶鬭
增賊聞皆憚兵得無乏(後漢書第五種傳曰種拜高密侯相是時徐兖二州)
(盜賊羣聚高密在二州之交種乃大儲糧稸勤厲吏事賊聞皆憚之唐書王播傳曰帝討淮西切於饋餉播)
(引程異自副異尤通萬貨盈虚使馳傳江淮裒財用以給軍興兵得無乏帝嘉其功)檄取不與
禀取不節(又曰穆寧傳曰寧佐鹽鐡轉運李光弼屯徐州餉不至檄取資糧寧不與光弼怒召)
(寧欲殺之或勸寧去寧曰避之失守亂自我始何所逃罪乎即往見光弼曰命寧主糧者敇也今公求糧而寧)
(專饋寧有求兵而公亦專與乎弼執其手謝曰吾固知不可聊與公議耳時重其能守官李密傳曰密素無)
(府庫財軍戰勝無所賜與民食興洛倉者給授無檢至負取不勝委於道踐輮狼戾密喜自謂足食司倉賈潤)
(甫諫曰稟取不節敖庾之蔵有時而儩粟竭人散胡仰而成功)儲貲給軍出粟濟
軍(唐書關播傳曰陳少游鎮浙東淮南表播為判官李靈耀叛少游屯淮上所在盜賊蝟奮播儲貲力給軍)
(興人無愁苦空又王行敏傳曰劉武周入并州寇上黨賊圍急儲偫乏州民陳正謙者以信義稱鄉里出粟)
(千石濟軍由是人自奮賊乃去)館饟窮覂軍食豐衍(又南蠻傳曰詔徙天平軍)
(高駢領四川節度使乃奏蠻小醜勢易制而蜀道險館饟窮覂今左神策所發長武河東兵多用度繁廣且彼)
(皆扼制羌戎不可以弛備詔乃罷長武等兵戎又劉晏傳曰晏移書與宰相元載以為諸將有不廷虜有侵)
(盜聞我貢輸錯入軍食豐衍可以震耀夷夏)詐為糧車獨據米囤(上見車戰)
(二金通鑑唐紀曰楊行密入宣州諸將争取帛徐温獨據米囤為粥以食餓者)徙梁洋積
取夀昌糧(通鑑宋紀子羽聞有金兵預徙梁洋之積及金人深入餽餉不繼殺馬及兩河所僉)
(軍士以食而子羽玠復腹背要擊之死傷十五六疫厲且作乃引衆還又曰程鵬飛以鄂州降於伯顔伯顔)
(因檄下信陽諸郡以鵬飛為荆湖宣撫使撤守兵分隷諸將取夀昌糧四十萬斛以充軍餉)出絹
助糴運米赴約(又曰仁宗康定元年十二月癸未出内蔵絹一百萬助糴軍儲八編𩔖)
(纂曰元塔齊爾圍金蔡州史嵩之命孟珙帥師二萬運米三十萬石赴蒙古之約)取竒贏贍
軍作漕艫轉糧(唐書正和公主傳曰自兵興財用耗主以貿易取竒贏千萬贍軍又韋)
(挺傳曰帝將討遼東擇主餉運者馬周薦挺才任租使帝即詔河北列州皆取挺節度許以便宜挺遣燕州司)
(馬王安德行渠作漕艫轉糧自桑乾水抵盧思臺行八百里渠塞不可通挺以方苦寒未可進遂下米臺側廥)
(之待凍泮乃運以為解即上言度王師至食且足帝不悅曰兵寧拙速無工遲我眀年師出挺乃度他歲運何)
(哉即詔繁畤令韋懷質馳按)積米百萬斛請粟十萬斛(通鑑唐紀曰王)
(思禮為河東節度使資儲豐衍贍軍之外積米百萬斛通鑑宋紀曰孟珙諜知蒙古塔海等帥衆號八十萬)
(南侵策其必道施黔以透湖湘乃請粟十萬石以給軍餉)原不積九年之儲奚
備千金之費增一鼠值錢四千一鼠值錢數百(通鑑)
(唐紀曰郭子儀等九節度使圍鄴城築壘再重穿塹三重壅漳水灌之城中井泉皆溢搆棧而居自冬涉春安)
(慶緒堅守以待史思明食盡一鼠值錢四千淘牆䴰及馬矢以食馬注云䴰與職反先以麥䴰雜土築牆今圍)
(急乏芻故淘䴰以飼馬承又曰山南東道節度使魯炅守南陽賊將武令珣田嗣相繼攻之城中食盡一鼠)
(值錢數百餓死者相枕藉上遣宦官將軍曹日昇往宣慰圍急不得入日昇請單騎入致命城中自謂望絶及)
(見日昇大喜日昇復為之至襄陽取糧以千人運糧而入賊不能遏)三日積榖十囤
四口支糧一石(兵略纂聞曰教諭郭懋守杞縣倉卒苦無軍食下令城中戶各出乾餱一升富)
(者倍之三日積榖十囤斗又曰李秉撫宣府時舊例邊軍月糧無家室者支六若妻死雖有父母兄弟亦作)
(無家公奏淮軍士雖無妻但有四口同居者許支一石上允奏通行)
軍糧四
增荷葉裹飯(陳書孔奐傳曰齊蕭軌等來宼時糧運不繼三軍取給惟在京師高祖刻日決戰乃)
(令奐多營麥飯以荷葉褁之信宿之間得數萬裹軍人旦食訖棄其餘因決戰遂破賊)處以儉
約(唐書韓佽傳曰佽遷桂管觀察使時詔置五管監兵盡境賦不足以充其費佽處以儉約遂為定制)
民貧不忍遽斂(又宗室國貞傳曰國貞加晉絳等州觀察處置使既至糧乏而所儲陳腐民貧)
(不忍遽歛上書以聞)百姓不知僦運勞(又鄭珣瑜傳曰珣瑜為河南尹是時韓全義將)
(兵伐蔡河南主饋運珣瑜密儲之陽翟以給官軍百姓不知僦運勞)兵所藉者食(又戴叔倫)
(傳曰齊映劉滋執政叔倫勸以屯難未靖安之者莫先於兵兵所藉者食故金榖之司不輕易人)兵
食所資在東南(又蕭穎士傳曰穎士客金陵時盛王為淮南節度大使留蜀不遣副大使季承)
(式玩兵不振穎士與宰相崔圓書以為今兵食所資在東南但楚越重山複江自古中原擾則盜先起宜時遣)
(王以捍鎮江淮俄而劉展果反)佛汗(又劉元佐傳曰汴有相國寺或傳佛軀汗流元佐自往大施金)
(帛於是將吏商賈奔走輸金錢惟恐後十日元佐敇籍所入得巨萬因以贍軍其權譎𩔖皆若此)運
糧束馬之路(又高適傳曰始上皇東還分劔南為兩節度百姓敝於調度而西山三城列戍適上)
(疏曰平戎以西數城皆窮山之顛蹊隧險絶運糧束馬之路坐甲無人之鄉)輓漕所至輙
留以饋軍(又劉晏傳曰晏移書宰相以為淮隂去蒲坂亘三千里屯壁相望中軍皆鼎司元侯每言)
(衣無纊食半菽輓漕所至輙留以饋軍非單車使者折簡書所能制)置見錢關子(宋史高宗)
(本紀曰紹興元年初置見錢關子招人入中以給軍食)
軍糧五
增詔後漢書朱浮傳曰彭寵反攻浮浮上疏求救報曰
往年赤眉跋扈長安吾策其無榖必東果来歸降今度
此反虜勢無久全其中必有内相斬者今軍資未充故
須後麥耳
增奏疏後漢書来歙傳曰光武詔使留屯長安悉監護
諸將歙因上書曰公孫述以隴西天水為藩蔽故得延
命假息今二郡平蕩則述智計窮矣宜益𨕖兵馬儲積
資糧昔趙之將帥多賈人高帝縣之以重賞今西州新
破兵人疲饉若招以財榖則其衆可集臣知國家所給
非一用度不足然有不得已也帝然之唐書陸贄傳
曰贄上書曰陛下命將興師以討四方一人征行十室
資奉居者疲饋轉行者苦鋒鏑去留騷然而閭里不寧
矣又曰又如遇敵而守不固陳謀而功不成責將帥
將帥曰資糧不足責有司有司曰須給無乏更相為羣
而朝廷含糊未嘗究詰故抱眞者吞聲罔上者不慚馭
衆若此可謂責課虧度也又曰軍志曰雖有石城十
仞湯池百步無粟不能守也故鼂錯論安邊之策要在
積榖充國建破羌之議先務屯田又曰兵之所屯食
最為急若無儲蓄是棄封彊自昔敗亂之因多因餽餉
不足又奏減河運脚錢用充軍鎮和糴共計收糴米
粟一百八十餘萬石非緣城守乏絶及不承别敇處分
並不得輙有費用則是邊城常貯一十五萬人一歲之
糧以為急難之備諸鎮軍食例皆闕供告急上聞宣旨
下廹則又請貸貯粟所謂匱竭其能幾何夫栽植至難
毁拔至易古人以樹楊為喻能不為之歎惜哉又曰
先務積榖人無加賦官不費財坐致邊儲數逾百萬分
貯軍城用防艱急縱有宼戎之患必無乏絶之憂更經
二年可積十萬人三歲之糧矣
增議八編𩔖纂引元董摶霄議曰海寧一境不通舟楫
軍糧惟可陸運而凡瀕淮海之地人民屢經盜賊宜加
存撫權令軍人搬運其搬運之方每人行十步三十六
人可行一里三百六十人可行一十里三千六百人可
行一百里每人負米四斗以夾布囊盛之用印封識人
不息肩米不著地排列成行日行五百回計路二十八
里輕行一十四里重行一十四里日可運米二百石每
運給米一外可供二萬人此百里一日運糧之術也
增贊唐書劉晏傳贊曰常操天下贏貲以佐軍興雖挐
兵數十年斂不及民而用度足唐中僨而振晏有勞焉
軍期一
增周禮夏官大司馬及致建大常比軍衆誅後至者
軍期二
增漢書張騫傳曰騫為衛尉與李廣俱出右北平擊匃
奴匈奴圍李將軍軍失亡多而騫後期當斬贖為庶人
唐書劉義節傳曰義節從李靖擊吐谷渾後軍期士
多死亡失器械以&KR0564;減死
軍期三
原不見虜不至質(後漢祭彤字次孫與南單于左賢王信擊北匃奴期至涿耶山信初)
(有嫌於彤行出高門塞九百里得小山乃妄以為涿耶山彤到不見虜而還坐逗遛畏懦而下獄免又田廣)
(明字子都擊匃奴不至質引軍空還下太僕杜延年簿責廣明自殺注質所期處)斬莊賈
斬王恢(史莊賈後期穰苴斬之詳號令王恢逗遛當斬)增告師期責限
牒(唐書李愬傳曰時李光顔戰數勝元濟&KR0662;銳卒屯洄曲以抗光顔愬知其隙可乘乃遣從事鄭澥見裵度)
(告師期於時元和十一年十月己卯師夜起回又李回傳曰回督戰至蒲東王宰石雄櫜鞬謁道左不弛行)
(顧左右呼直吏責破賊限牒宰等震恐期六旬取潞否則死之未及期二日賊平)原内顧失
期失道後期(武帝責楊僕失期内顧注内顧謂思妻子失道李廣事)增料敵
若神謁帝如期(唐書韓充傳曰穆宗問充破賊期對一月可破二旬克帝喜曰料敵若神)
(窺又江夏王道宗傳曰帝將討高麗遣張儉輕騎度遼形勢儉畏不敢深入道宗請以百騎往約其還曰臣)
(請二十日行留十日覽觀山川得還見天子因秣馬束兵旁南山入賊地相易險度營陣便處將還會高麗兵)
(斷其路更走間道謁帝如期)五日當解一月可決(通鑑目錄曰漢成帝建始)
(四年陳湯策烏孫兵不出五日當解萬又曰漢元帝永光二年隴西羌反馮奉世請用二人一月可決)
不八日破賊期六旬取潞(宋史岳飛傳曰飛征楊么會召張浚還防秋飛袖小)
(圖示浚浚欲待来年議之飛曰已有定畫都督能少留不八日可破賊註見責限牒)
軍期四
增深入自贖(通鑑唐紀曰高崇文討劉闢河東將阿跌光顔將兵會高崇文於行營愆期一日懼)
(誅欲深入自贖軍於鹿頭之西斷其糧道城中憂懼)便宜從事(通鑑宋紀曰仁宗慶歴三年詔)
(陕西沿邊招討使韓琦范仲淹龐籍凡軍期申覆不及皆便宜從事用安撫使王尭臣議也)
宗族從軍一
增魏志李典傳曰太祖與袁紹相拒官渡典率宗族及
部曲輸榖帛供軍唐書渾瑊傳曰瑊年十一善騎射
随父釋之防秋朔方節度使張齊丘戲曰與乳媪俱来
邪是歲立跳盪功
宗族從軍二
原蕭何遣耿純率(何遣宗族子弟從軍侍漢王三後漢耿䋲字伯山率宗族賓客千)
(人從世祖恐賓客等有異心乃燒其廬舍以絶反顧之望)舉宗從魏收族詣鄴
(魏志韋成宗族三千人家居乘氏請從魏郡太祖曰卿欲慕耿純耶謝曰臣功微寵過舉宗陳力今征伐未息)
(宜實郊隧非敢望純云云鄴臧霸率子弟請收族屬詣)增五服子弟三百人
甥姪部曲二百人(南史曺景宗傳曰梁武表景宗為竟陵太守及帝起兵景宗聚衆率五服)
(内子弟三百人從軍曲唐書史敬奉傳曰敬奉矛矢在手前無強敵甥姪部二百人每出輙分其隊為四五)
(随水草數日不相知及相遇已皆有獲)請子率奴馬從軍請家出奴
馬助征(又兵志曰郭子儀之壻端王傅吳仲孺殖貲累巨萬聞國家有急不自安請以子率奴馬從軍)
(德宗喜甚為官其子五品出白志貞請節度都團練觀察使與世嘗任者家皆家子弟奴馬装鎧助征授官)
(如仲儒子於是豪富者緣為幸而貧者苦之)
宗族從軍三
增詩唐杜甫覽栢中丞并子姪數人除官制詞詩曰紛
然喪亂際見此忠孝門蜀中寇亦甚栢氏功彌存深誠
補王室戮力自元昆三止錦江沸獨清玉壘昏高名入
竹帛新渥照乾坤子弟先卒伍芝蘭疊璵璠同心注師
律灑血在戎軒
召募一
增宋史兵志曰初太祖揀兵中強勇者號兵樣分送諸
道令如樣招募後更為木梃差以尺寸高下謂之等長
杖委長吏都監度人材取之又曰眞宗祥符中重定
等杖自五尺八寸至五尺五寸為五等又曰仁宗天
聖元年詔京東西河北諸路募兵當部送者刺指揮二
字家屬給口糧兵官代還以所募多寡為賞罰
召募二
增唐書曰劉武周攻汾陽宫高祖乃募兵旬日間得衆
一萬又論惟貞傳曰惟貞名瑀肅宗在靈武以衛尉
少卿募兵綏銀閱旬衆數萬又崔安潜傳曰乾符初
王仙芝寇河南安潜募人增陴繕械不以力費仰朝廷
又栢良器傳曰良器入為左神策軍大將軍知軍事
募材勇以代士卒市販者又封常清傳曰安祿山反
常清募兵得六萬人然皆市井庸保乃部分旗幟斷河
陽橋以守賊通鑑唐紀曰武后命太子為河北道元
帥以討突厥先是召募月餘不滿千人及聞太子爲元
帥應募者雲集未幾數盈五萬又曰右龍武將軍李
觀將衛兵千餘人從上於奉天上委之召募數日得五
千餘人列之通衢旗鼓嚴整城人為之增氣又曰建
中四年四月募諸嘗為節度觀察都團練使子弟帥奴
馬從軍使劉德信將之以救襄城又曰崔寬與楊子
琳戰數不利秋七月崔寧妾任氏出家財數十萬募兵
數千人帥以擊子琳破之五代史曰李繼韜募勇敢
士為軍卒郭威年十八以勇力應募為人負氣好使酒
繼韜特竒之通鑑宋紀曰高宗時詔陜西河北京東
西路募兵十萬更番入衛宋史高宗本紀曰紹興六
年命辰沅靖澧四州以閒田募刀弩手三千五百人為
額典故紀聞曰嘉靖初甘肅廵撫陳九疇請内帑銀
募軍戶部言據九疇所稱夲鎮官軍原額七萬有餘近
年逃亡幾半夫逃軍既衆則餘糧亦多宜即以逃軍所
餘之糧為募軍月糧諸費兵略纂聞曰毛伯温掌兵
部時團營軍耗不及額議召募補之公言京師募兵徒
得賈䜿遊民無益於用宜止召募而嚴簡閱
召募三
原佽飛豬突(光武時西戎反募佽飛射士魯竒應募宜受上賞漢岑彭燒橋事詳水戰王)
(莾時匈奴為寇甚莽大募天下囚徒人奴名曰豬突豬勇也)隆請霸慙(馬隆字孝興涼)
(州有虜隆請募士三千無問所從来鼔行擊之公卿僉曰六軍既衆州郡兵多俱當用之不宜横設賞募帝不)
(許隆市王郎反世祖令王霸於市募人霸至人皆舉手揶揄笑之霸慙而返)增上募怨
軍(杜伏威傳曰江淮羣盜争附伏威𨕖敢死士五千號上募八編𩔖纂曰遼主自燕至隂涼河募遼人為)
(兵使報怨於女眞號曰怨軍凡八營募自宜州者曰前宜後宜自錦州者曰前錦後錦自乾自顯曰乾曰顯又)
(有乾顯大營巖州營凡二萬八千餘人)彍騎山棚(唐書張說傳曰時衛兵貧弱番休者)
(亡命略盡說建請一切募勇強士優其科條簡色役不旬日得勝兵十三萬分補諸衛以強京師後所謂彍騎)
(也川又吕元膺傳曰元膺拜東都留守東畿而南通鄧虢谷曠深多麋鹿人業射獵而不事農遷徙無常皆)
(趫悍善鬭號曰山棚權德輿居守將羈□之未克至是元膺募為山河子弟使衛宫城詔可)涅面
涅臂(又劉仁恭傳曰天祐三年朱全忠自將攻滄州壁長蘆仁恭&KR0662;發男子十五以上為兵涅其面)
(曰定霸都士人則涅於臂曰一心事主盧龍閭里為空得衆二十萬)募勇士募銳卒
(又曰高宗儀鳳二年十二月募關内河東猛士以伐吐蕃三年正月遣使募河南河北猛士以伐吐蕃又薛)
(平傳曰王庭湊圍牛元翼詔平出援平遣將李叔佐率兵二千往刺史王稷餽餉陋狹衆潰而歸刧屯士萬人)
(薄州堞城中兵寡平&KR0662;公帑家貲募銳卒二千迎戰以竒兵掩賊輜重賊狼顧遂大敗降餘黨)募居
民募市人(又曰元宗避賊至馬嵬父老遮道請留太子討賊太子還至渭北便橋募水濱居民)
(得二千餘人充蕭俛傳曰朱克融王廷湊亂朝廷調兵不乃召募市人烏合戰輙北)給廪布
出金帛(晉書祖逖傳曰元帝以逖為奮威將軍豫州刺史給千人廪布三千疋不給鎧仗使自召)
(募出孔帖引康承訓傳曰龐勛金帛募兵游民多從之)後樓都宸衛都(唐書周寳)
(傳曰寳以京師陷賊將赴難益募兵號後樓都之五代史曰閩王昶弟繼嚴判六軍諸衛事昶疑而罷代以)
(季弟繼鏞而募勇士為宸衛都以自衛其賜予給賞獨厚於他軍)鏌邪軍夜飛將
(唐書高駢傳曰駢以軍事屬吕用之募卒二萬為左右鏌邪軍又與守一分總置官屬如駢府又劉悟傳曰)
(從諫妻弟裴問守邢州有募兵五百號夜飛將多豪姓)募牧兒募逃卒(又哥舒翰)
(傳曰安祿山反或說翰&KR0662;精銳誅君側此漢挫七國計也謀頗露楊國忠大駭入見帝曰兵法安不忘危大兵)
(在潼關而無後殿萬一有不利京師危矣即募牧兒三千人日夜訓練以劒南列將分統之又募萬人屯灞上)
(使腹心杜乾運為帥卒宋史寧宗夲紀曰嘉定二年命荆湖制置司募逃及放散忠義以補廂禁軍闕)
武銳軍横江軍(通鑑宋紀曰李庭芝為兩淮制置大使募汴南流民二萬餘人以實之號)
(武銳軍募宋史高宗夲紀曰紹興四年詔江浙荆湖十四郡各水軍五百人名横江軍兩浙十郡沿江海州)
(縣招補廵檢土軍)充義軍充扈衛(通鑑宋紀曰太宗將大發兵討契丹遣使募兵)
(於河南北四十餘郡凡八丁取一以充義軍北宋史高宗本紀曰紹興七年詔席益募陕西河東河兵三千)
(部送行在充扈衛)詔書繫木蠟書冒圍(隋大業中突厥圍煬帝雁門煬帝從)
(圍中以木繫詔書投汾水而下募兵赴援民通鑑宋紀曰靖康中張所以蠟書冒圍募河北兵士得書喜曰)
(朝廷棄我猶有一張察院能拔而用之應募者十七萬人由是所聲震河北)報仇募士
改官募兵(漢書灌夫傳曰夫父孟死吳軍中夫奮曰願取吳王若將軍頭以報父仇於是募軍中壯)
(士所善願從數十人改弇州史料三述曰正統己巳徐公珵以翰林院侍讀浙江道御史募兵彰德楊公鼎)
(以右春坊右中允改河南道御史募兵兖州檢討王玉改江西道御史募兵濟南俱事完復故官)前
宜後宜前錦後錦(注俱見前怨軍)原陳可取之民募敢
死之士(吳志周祗乞於鄱陽召募事下陸遜曰此郡人易動難安祗固陳可取之民吳遽等果殺祇遜)
(討破)增戴抺額應詔銳鉏首應募(唐書婁師德傳曰時募猛士討吐蕃)
(師德乃自奮戴紅抺額来應詔高宗假朝散大夫使從軍通鑑唐紀曰龐勛募人為兵人利於剽掠爭赴之)
(至父遣其子妻勉其夫皆斷鉏首而銳之執以應募)戶免糧五石月給米三
斗(典故紀聞曰明英宗復立後命自遼東至甘肅一帶邊民有強勁精壯願報效者募為土兵收附近衛所)
(給與銀布鞍馬器械秋冬操練支與口糧春夏務農住支免其夲戶五石稅銀二丁襍差以供給之兵略纂)
(聞曰劉纓正德間為兵部侍郎初崇明盜起江南諸郡繹騷所在募民兵應敵號義勇軍有司上其數請如官)
(軍給餉公不可曰往時王都御史借關隴民兵討洞蠻從便宜月給米人三斗後皆籍為軍至今遺患於民國)
(家軍餉豈宜輕議事遂寢)募羣盜補屯卒募饑民補廂軍(唐書曺華)
(傳曰華進棣州刺史州與鄆比時賊略定滴河華遽逐賊斬二千級復其縣又募羣盜可用者貸死補屯卒使)
(據孔道賊至輙擊郤之不敢北補通鑑宋神宗紀曰熙寧元年募飢民廂軍)
召募四
增築臺募萬死一生者(唐書南霽雲傳曰張廵始被圍築臺募萬死一生者數日無敢)
(應俄有喑嗚而来者乃霽雲也廵對泣下)徵兵滿萬不如召募數千(孔帖引韓)
(文若召募土人必得毫勇與賊相熟知其氣力所極無望風之驚愛護鄉里勇於自戰徵兵滿萬不如召募數)
(千)募重而約嚴(唐書蘇頲傳曰吐蕃盜邊帝欲自將兵討之頲上疏諫止有曰若夫擇良)
(將募重而約嚴違律必誅殺敵必賞多出金以購酋長賊亡無日矣)
召募五
增奏疏唐郭虔瓘傳曰虔瓘建募關中兵萬人繫突厥
餘寇有詔募士給公乘在所續食將作大匠韋湊上言
漢徙豪族實關中今畿輔戶口逋耗不宜更募驍勇以
空京甸資荒服萬人所過遞䭾熟饔亘六千里州縣安
所供億秦隴以西多沙磧少居人若何而濟縱有克獲
其補幾何倘稽天誅則諉大事
御定淵鑑𩔖函卷二百十六
