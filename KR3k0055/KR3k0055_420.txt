欽定四庫全書
御定淵鑑類函卷四百十五
木部四(楊柳樗檉漆把皂黃楊楮梓石楸椿莢南)(豫章)
楊柳一
原爾雅曰旄澤柳楊蒲柳說文曰楊蒲柳也從木昜
聲柳小楊也從木卯聲崔豹古今注曰白楊葉圓青
楊葉長柳葉亦長細栘楊江東呼為夫栘圓葉弱蒂微
風則大搖故名高飛一曰獨搖蒲柳生水邊葉似青楊
亦曰栘柳亦曰水楊即蒲楊也支勁韌任大用又有赤
楊霜降則葉赤材理亦赤也廣志曰白楊一名高飛
木葉大於柳也增本草李時珍曰楊枝硬而揚起故
謂之楊柳枝弱而垂流故謂之柳蓋一類二種也楊柳
縱横倒順插之皆生春初生柔荑即開黃蕊至春晩葉
長成後蕊中結細黑子蕊落而絮出如白絨因風而飛
入池沼化為浮萍黃蕊即花其子乃絮也原易大過
卦曰枯楊生稊老夫得其女妻詩曰揚之水不流束
蒲(疏曰蒲柳有兩種皮正青者曰小楊皮紅者曰大楊葉皆長廣可為箭幹)又曰折柳樊
圃又曰東門之楊其葉牂牂又曰昔我往矣楊柳
依依又曰北山有柳又曰菀彼柳斯鳴蜩嘒嘒
又曰有菀者柳不尚息焉大戴禮曰正月柳稊(稊者發葉)
(也)左傳曰董澤之蒲山海經曰廆山之西有谷焉
名曰雚谷其木多柳又曰鳳伯之山熊山真陵之山
木多柳又曰平丘山爰有楊柳又曰沃民之國有
白柳增三齊略記曰臺城東南有蒲臺高八尺始皇
所頓處在臺下縈馬至今蒲上猶縈似水楊而堪為箭
原盛弘之荆州記曰緣城堤邊悉植細柳綠條散風
清陰交陌增唐書曰吐蕃風土寒苦物産貧薄所部
邏婆川惟有楊柳人以為資更無草木原管子曰五
沃之土宜柳戰國策曰夫楊横樹之則生倒樹之則
生折而樹之又生然十人拊之一人拔之則無楊矣且
以十人衆拊易生之物然而不勝一人拔者何也拊之
難而去之易故也崔寔四民月令曰三月三日以及
上除采柳絮可以愈瘡夢書曰楊為使者增宋高
僧傳曰西域尼拘律陀樹即東夏之楊柳西域人來止
稱尼拘原文選曰長楊映碧沼又曰修楊夾廣津
又曰細柳夾道生又曰春林本自竒楊柳最相宜
又曰鬱鬱園中柳又曰柳條恒著地又曰弱柳
蔭脩衢增杜甫詩曰歸院柳邊迷劉禹錫詩曰長
安陌上無窮樹惟有垂楊綰别離
楊柳二
原戰國策曰楚有養由基善射去楊葉百步而射之百
發百中琴操曰昔思革子尹文子叔儋子相與為友
聞楚成王賢俱往見之至嶔巖之間卒逢飄風暴雨共
伏於空柳之下衣寒糧乏自度不能俱活以革子為賢
乃共衣糧與之二子遂凍餓而死革子見楚王楚王知
其賢陳酒設鐘鼓而樂之革子操琴而作别散之音楚
王賜百金以葬二子漢書曰昭帝時上林苑中大柳
樹臥地一朝起生枝葉有蟲蝕其葉為字曰公孫病已
立及昭帝崩亡嗣大臣迎立昌邑王王即位滛亂失道
霍光廢之更立昭帝兄衞太子之孫是為宣帝帝本名
病已增晉書曰嵇康性絶巧而好鍜宅中有一柳樹
甚茂乃激水圜之每夏月居其下以鍜東平吕安服康
高致每一相思輒千里命駕原世說曰王恭字孝伯
美姿容人多悅之或目之曰濯濯如春月之柳增晉
書曰顧愷之癡信小術桓靈寶嘗以一葉柳紿之曰此
蟬翳葉也以自蔽人不見己愷之引葉自蔽靈寳就溺
焉愷之信不見益珍重之俗傳愷之有三絶此癡之一
絶又曰陶侃於武昌道上植柳人有竊植于家者侃
見停車識之竊者服罪世美其明察又曰桓温自江
陵北伐行經金城見少為瑯琊時所種柳皆已十圍慨
然曰木猶如此人何以堪攀枝執條泫然流涕又曰
陶潛字淵明為彭澤令宅邊栽五株柳號五柳先生著
五柳先生傳世說曰顧悅之與晉簡文帝同年悅之
鬚早白帝問卿何以先老對曰蒲柳之姿望秋而落松柏
之質隆冬轉茂齊書曰王敬則嘗使虜於北館種楊
柳後虞長曜北使還敬則問所種柳大小長短曜曰虜
中以為甘棠又曰何點性好事聞陸慧曉與張融並
宅宅間有池池上有二柳樹點歎曰此池便是醴泉此
樹便是交讓(益州有交讓樹兩兩相對互枯互生歲不俱盛)又曰阮孝緒建
武末清溪宫東門無故自崩大風拔東宫門外楊樹以
問孝緒曰清溪皇家舊宅齊為木東為木位今東門自
壞木其衰矣原又曰劉悛之為益州刺史獻蜀柳數
株枝條甚長狀若絲縷時舊宫芳林苑始成武帝以植
於太昌靈和殿前常玩咨嗟曰此楊柳風流可愛似張
緒當年時其見賞愛如此續搜神記曰上虞魏金家
在縣北忽有一人著孝子服皂笠手巾掩口來詣金家
語曰居有錢一千萬銅器亦如之大柳樹錢在其下取
錢當得其書居大不吉僕尋為君作此便去自爾出三
十年遂不復來金亦不取錢孔氏志怪曰會稽盛逸
嘗晨興路未有行人見門内柳樹上有一人長二尺衣
朱衣冠冕俯以舌䑛樹葉上露良久忽見逸神意如驚
遽即隐不見增隋書曰渤海公高熲孩孺時家有柳
樹高百許尺亭亭如車蓋里中父老曰此家當出貴人
唐書曰韋虛心父維為郎時蒔柳於郎省及虛心位
郎對之輒斂容李集去思頌曰李錫天寶中為虞城
令蠡丘館東有三柳公往來憩之飲水則去行路勿剪
比于甘棠唐書曰吕渭為禮部侍郎中書省中有柳
樹建中末枯死興元元年車駕還京其樹再榮人以為
瑞柳渭以為賦題上聞而惡之渭因入閣遺失請託文
記遂出為潭州刺史又曰范希朝遷振武節度使初
單于城池舊少樹希朝于他處市柳子命軍人種之俄
遂成林居人賴之宋史曰辛仲甫知彭州州少種樹
暑無所休仲甫課民栽柳蔭行路郡人德之名為補闕
柳遼史曰色克色哩儀苦旱擇吉日行以祈雨前期置百
柱天棚及期乃射柳皇帝再射親王宰執以次各一射
中柳者質誌柳者冠服不中者以冠服質之不勝者進
飲于勝者然後各歸其冠服又翼日植柳天棚之東南
巫以酒醴黍稷薦植柳祝之皇帝皇后祭東方畢子弟
射柳
楊柳三
原流絲飛絮(枚乘柳賦階草漠漠白日遲遲吁嗟細柳流亂輕絲下見柳五伍緝之賦)
東門葉北郭枝(上見柳一毛詩肯阮瑀樂府駕出北郭門馬樊不馳下車少躑躅)
(仰折楊柳枝)赤葉綠條(上詳柳一古今注竒陳琳柳賦偉姿逸態英豔妙綠條縹葉)
(雜遝纖麗)蔚通衢蔭清沼(劉義恭擬陸士衡詩曰綠柳蔚通衢青槐蔭脩坰謝尚)
(贈王彪之詩曰長楊蔭清沼游魚戲綠波)增展禽家植女媧墳生(許慎淮南)
(子注曰展禽家植柳身行惠德因號柳下惠大唐書乾元中虢州奏閿鄉縣界女媧墳天寶十三載雨晦暝)
(失所在至夜河濆忽聞河中雷雨聲曉見其墳湧出上有雙柳樹下有巨石柳各高十餘丈畫圖以進)
梁館隋堤(梁孝王游于忘憂之館集諸游士各使為賦枚乘賦柳賜絹五疋隋書曰煬帝自)
(板渚引河築街道植以柳名曰隋堤一千三百里)京兆市曲江衙(漢張敞為京兆)
(尹走馬章臺街街有柳終唐世曰章臺柳故杜詩京兆空柳市羣芳譜唐曲江池畔多柳號為柳衙謂成行)
(列如排衙也)結帶染衣(李義山集柳枝洛中里娘也聞誦義山燕臺詩乃折柳結帶贈)
(義山乞詩言三峰集曰李固言未第前行古柳下聞有彈指聲固問之曰吾柳神九烈君也用柳汁染子衣)
(矣第後以棗糕祀我許之果及第)黃金縷綠絲縧(李商隐柳詩已帶黃金縷仍開)
(白玉花縧賀知章詩碧玉妝成一樹高萬條垂下綠絲不知細葉誰裁出二月春風似剪刀)
楊柳四
增俄生左肘(莊子曰支離叔觀于冥伯之丘崑崙之墟黃帝之所休俄而柳生其左肘)原
龍鱗鳳翼(陳琳柳賦)清德不衰(南史曰劉瓛兄弟三人共處蓬室一間習業不廢聚)
(徒教授常有數十丹陽尹袁粲於後堂夜集聞而請之指廳事前古柳樹曰人謂此是劉尹時樹每想高風今)
(復見卿清德可謂不衰矣瓛琰之曾孫琰晉時為丹陽尹)增移植永豐(唐宣宗聞樂府唱白)
(居易柳枝詞有永豐西角荒園裏盡日無人屬阿誰之句乃下敕移植于坊中)縈筆綴巾(劉禹)
(錫柳絮詩縈廻謝女題詩筆點綴陶公漉酒巾)含烟帶雨(宋吕居仁詩含烟帶雨過平橋嫋嫋)
(千絲復萬條張令當年成底事風流纔似女郎腰)鳳州三出(墨客揮犀陜西鳳州有三出妓)
(女手皆纖白州境内生柳翠色可愛公庫多美醖故世言鳳州有三出手柳酒也又方輿覽勝建康有鳳州柳)
(蜀主與江南㛰求得其種云)
楊柳五
原詩古詩曰白楊初生時乃在豫章山上葉拂青雲下
根通黃泉梁簡文帝詠柳詩曰垂陰滿上路結束早
知春花絮時隨鳥風枝屢拂塵欲散依依彩時要歌吹
人又折楊柳詩曰楊柳亂成絲攀折上春時葉密鳥
飛礙風輕花落遲城高短簫發林空畫角悲曲中無别
意併是為相思又和湘東王陽雲樓檐柳詩曰曖曖
陽雲臺春柳發新梅柳枝無極軟春風隨意來潭沲青
帷閉玲瓏朱扇開佳人有所望車聲非是雷梁元帝
詠陽雲樓檐柳詩曰楊柳非花樹依樓自覺春林邊通
粉色葉裏映紅巾帶日交簾影因吹掃席塵拂檐應有
意偏宜桃李人又折楊柳詩曰巫山巫峽長垂柳復
垂楊同心宜同折故人懷故鄉山似蓮花豔流如明月
光寒夜猨鳴徹遊子淚沾裳又綠柳詩曰長條垂拂
地輕花上逐風露霑疑染綠葉小未障空劉邈折楊
柳詩曰高樓十載别楊柳濯絲枝摘葉驚開駛攀枝恨
久離年年阻音息月月減容儀春來誰不思相思君自
知沈約翫庭柳詩曰輕陰拂建章夾道連未央因風
結復觧霑露柔且長楚妃思欲絶班女淚成行留人未
應去為此還故鄉陳祖孫登詠柳詩曰馳道藏烏日
鬱鬱正翻風抽翠爭連影飛綿亂上空高葉臨秦塞長
枝拂漢宫欲驗傷攀折三春横笛中張正見賦得垂
柳映斜谷詩曰千仞清溪險三陽弱柳垂葉細臨湍合
根空帶石危風翻夾浦絮雨濯倚流枝不分梅花落還
同横笛吹隋杜之松敬和衞尉于卿柳詩曰漢將本
屯營遼河有戍城大夫曾取姓先生曾得名高枝拂遠
鴈疏影度遥星不辭攀折苦為入管絃聲唐太宗春
池柳詩曰年柳變池臺隨堤曲直廻逐浪分陰去迎風
帶影來疎黃一鳥哢半翠幾眉開縈雪臨春岸參差間
早梅又賦得臨池柳曰岸曲綠陰聚波移帶影疎還
將眉裏翠來就鏡中舒增李嶠柳詩曰楊柳鬱氤氲
金堤總翠氛庭前花類雪樓際葉如雲列宿分龍影芳
池寫鳳文短簫何以奏攀折為思君李白折楊柳曰
垂楊拂渌水搖豔東風年花明玉關雪葉煖金窗烟美
人結長想對此心悽然攀條折春色遠寄龍庭前杜
甫柳邊詩曰只道梅花發那知柳亦新枝枝總到地葉
葉自開春紫燕時翻翼黃鸝不露身漢南應老盡霸上
遠愁人段成式折楊柳曰枝枝交影鎻長門嫩色曾
沾雨露恩鳳輦不來春欲盡空留鶯語到黃昏又曰
陌上河邊千萬枝怕寒愁雨盡低垂黃金穟短人多折
已恨東風不展眉張喬楊花落詩曰北斗南回春物
老紅英落盡綠尚早韶風淡蕩無所依偏惜垂楊作春
好此時可憐楊柳花縈盈豔曳滿人家人家女兒出羅
幕淨埽玉除看花落寶環纖手捧更飛翠羽輕裾承不
着歴歴瑶琴舞袖陳飛紅拂黛憐玉人東園桃李芳已
歇猶有楊花嬌暮春司空圖詠宫柳詩曰莫道秋來
芳意違宫娃猶似妬蛾眉幸當玉輦經過處不怕金風
浩蕩時草色長承垂地葉日華先動映樓枝澗松亦有
凌雲分爭似移根太液池又詠柳曰一籠金線拂彎
橋幾被兒童損細腰無奈靈和標格在春來依舊褭長
條張佖詠柳詩曰雪盡青門弄影微暖風遲日早鶯
歸如憑細葉留春色須把長條繫落暉彭澤有情還鬱
鬱隋堤無主自依依世間惹恨偏饒此可是行人折贈
稀温庭筠詠柳詩曰楊柳千條拂面絲綠烟金穗不
勝吹香隨靜婉歌塵起影伴嬌嬈舞袖垂羌管一聲何
處曲流鶯百囀最高枝千門九陌花如雪飛過宫牆兩
不知唐彦謙詠柳曰春思春愁一萬枝遠村遥岸寄
相思西園有雨和苔長南内無人拂檻垂遊客寂寥緘
遠恨暮鶯啼呌惜芳時晩來飛絮如霜鬢恐為多情管
别離宋翁靈舒詠衰柳曰風吹無一葉不復翠成窠
枝脆經霜氣根空入水波寒栖江鷺早暗出野螢多廢
苑荒堤外人嗟舊迹過元馬祖常楊花宛轉曲曰空
中游絲已無賴宛轉楊花猶百態隨風撲帳拂香奩度
水點衣縈錦帶輕薄顛狂風上下燕子鶯兒各新嫁釵
頭燼墜玉蟲初盆裏絲繅銀繭乍欲落不落春沼平無
根無蒂作浮萍纈波繡苔總成媚人間最好是清明清
明豔陽三月天帝里烟花市酒船石橋横直人家好小
海白魚跳碧藻榆莢荷錢怨别離不似楊花宛轉飛楊
花飛盡綠陰合更看明年春雨時明楊基詠雪中柳
曰春雪晩蕭蕭隨鶯上柳條漸將絲共結終與絮俱飄
淚粉凝啼眼珍珠壓舞腰東風自憐惜留映赤欄橋
又詠新柳曰濃如烟草淡如金濯濯姿容裊裊陰漸軟
已無憔悴色未長先有别離心風來東面知春淺月到
梢頭覺夜深惆悵吳宫千萬樹亂鴉疎雨正沉沉謝
榛詠春柳曰黃鸝時復喚春遊陌上楊花漫不休幾向
離筵搖落日莫教長笛動清秋輕烟直接都門外細雨
低臨灞水頭謾繫王孫金絡馬萋萋綠草有人愁
原賦魏文帝柳賦曰昔建安五年上與袁紹戰於官渡
時余始植斯柳自彼迄今十有五載矣感物傷懷乃作
斯賦曰伊中域之偉木瑰姿妙其可珍禀靈祗之篤施
兮與造化乎相因四時邁而代運兮去冬節而涉春彼
庶卉之未動固肇萌而先辰盛德遷而南移兮星鳥正
而司分應隆時而繁育揚翠葉之青純脩幹偃蹇以虹
指柔條阿那而蛇伸上扶疎而孛散下交錯而龍鱗在
余年之二七植斯柳乎中庭始圍寸而高尺今連拱而
九成嗟日月之逝邁忽亹亹以遄征昔周遊而處此今
倏忽而成形感遺物而懷故俛惆悵以傷情於是曜靈
次乎鶉首兮景風扇而增煖豐弘陰而博覆兮躬愷悌
而弗倦四馬望而傾蓋兮行旅仰而廻睠秉至德而不
伐兮豈簡卑而擇賤含精靈而寄生兮保休體之豐衍
惟尺斷而能植兮信永貞而可羡應瑒楊柳賦曰赴
陽春之和節植纖柳以承涼攄豐節而廣布紛鬱勃以
敷陽三春倏其奄過景日赫其垂光振鴻條而遠幬廻
雲蓋於中唐繁欽柳賦曰有寄生之孤柳託余寢之
南隅順肇陽以吐牙因春風以揚敷交綠葉而重葩轉
紛錯以扶疎鬱青青以暢茂紛冉冉以陸離浸朝露之
清液曜華采之猗猗王粲柳賦曰昔我君之定武致
天届而徂征元子從而撫軍植嘉木于兹庭歴春秋以
逾紀行復出于斯鄉覽兹樹之豐茂紛旖旎以脩長枝
扶疎而覃布莖森梢以奮揚人情感于舊物心惆悵以
增慮行游目而廣望覩城壘之故處悟無生之語言信
思難而存懼嘉甘棠之不伐畏取累於此樹苟遠跡而
退之豈駕遲而不屢晉成公綏柳賦曰宅京宇之西
偏濱犢鼻之清渠啟横門於大路臨九逹之通衢愍行
旅之靡休樹雙柳于道隅彌年載而成陰紛嬋媛而扶
疎伍輯之柳花賦曰步江臯兮騁望感春柳之依依
垂柯葉而雲布揚零花而雪飛或風廻而游薄或霧亂
而飈零野淨穢而同降物均色而齊明傅休奕柳賦
曰美允靈之鑠氣兮嘉木德之在春何兹柳之珍樹兮
禀二儀之清純受大角之禎祥兮生濛汜之遐濱參剛
柔而定體兮應中和以屈伸長莖舒而增茂兮密葉布
而重陰夾通塗與廣庭兮環清沼而成林於是玄雲被
岳素景含暉泰液渥流朝露未晞是精靈之所鍾兮蔚
鬱鬱以依依居者觀而弭思兮行者樂而忘歸夫其結
根建本則固于泰山兼覆廣施則均於昊天雖尺斷而
逾滋兮配生生于自然無邦壤而不植兮象乾道之屢
遷紛猗靡以從風兮若將往而復旋若乃豐葩茂樹長
枝夭夭阿那四垂凱風振條同志來遊攜手逍遥
原序魏曹植柳頌序曰余以閑暇駕言出遊過友人楊
德祖之家視其屋宇寥廓庭中有一柳樹聊戲刊其枝
葉故著斯文表之遺翰遂因辭勢以譏當今之士
檉
原爾雅曰檉河柳(郭注曰河旁赤莖小柳也)增說文曰檉河柳也
從木聖聲羣芳譜曰赤檉幹小枝弱皮赤葉細如絲
縷婀娜可愛一年三作花花穗長二三寸色粉紅如蓼
花名檉柳一名雨師一名河柳一名人柳一名三眠柳
一名觀音柳一名長壽仙人柳即俗所稱三春柳也春
前以枝插之易生詩曰啟之辟之其檉其椐原南
越志曰綏南縣多連山檉松把梓爾雅翼曰天之將
雨檉先知之起氣以應又負霜雪不凋乃木之聖者也
故字從聖又名雨師酉陽雜俎曰涼州有赤白檉大
者為炭復入灰汁可以煮銅文選南都賦曰其木則
檉松楔㮨三輔故事曰漢武帝苑中有柳狀如人號
曰人柳一日三起三眠
原詩梁簡文帝詠檉曰凌寒競貞節負雪固難虧無慙
雲母桂詎減珊瑚枝增明吳寬詠檉曰讀詩識其名
誰謂材無用西戎每渡河此木能載重所以人字之豈
在作梁棟兩株倚東籬計亦七年種相對垂青絲驀地
來二仲
原頌梁江淹檉頌曰碧葉菴藹頳柯翕赩方陋筠檟遠
笑荆棘
把
增毛詩義疏曰把柳生水旁樹如柳葉麤而白木理微
赤今人以為轂嚴粲詩緝曰詩有三把無折我樹杞
柳屬也南山有把湛露在彼把棘山木也集于苞把隰
有把桋言采其杞枸杞也孟子曰猶以把柳為桮棬
詩疏曰把形似樗一名狗骨
黃楊
增本草曰黃楊生諸山野中人家多栽插之枝葉攅簇
上聳葉似初生槐芽而青厚不花不實四時不凋其性
難長俗說歲長一寸遇閏則退今試之但閏年不長耳
其木堅膩作梳剜印最良酉陽雜俎曰世重黃楊以
其無火也用水試之沉則無火凡取此木必以陰晦夜
無一星伐之則不裂蘇軾詩曰園中草木應無數唯
有黃楊厄閏年
增賦宋歐陽修黃楊樹子賦并序曰夷陵山谷間多黃
楊樹子舟中望見之鬱鬱山際有可愛之色作小賦以
歌之曰若夫漢武之宫叢生五柞景陽之井對植雙桐
高秋羽獵之騎半夜嚴粧之鍾鳳蓋朝拂銀牀暮空固
已葳蕤近日的礫含風婆娑萬戸之側生長深宫之中
豈知綠蘚青苔蒼崖翠壁枝蓊鬱以含霧根屈盤而帶
石落落非松亭亭似柏上臨千仞之盤薄下有驚湍之
濆激澗斷無路林高瞑色偏依最險之處獨立無人之
跡江已轉而猶見峰漸回而稍隔嗟乎日薄雲昏烟飛
露滴負勁節以誰賞抱孤心而誰識徒以竇穴風吹陰
崖雪積歎山鳥之嘲哳裊驚猨之寂歴無游女兮長攀
有行人兮暫息節既晩而愈茂歲已寒而不易乃知張
騫一見須移海上之根陸凱如逢堪寄隴頭之客
梓一
原爾雅曰楰鼠梓(郭注曰楸屬也今江東有虎梓)椅梓(郭注曰即楸)增爾
雅翼曰說文言椅梓也梓楸也楸梓也檟(榎同)楸也然則
椅梓檟楸一物四名而陸璣詩疏以楸之白理生子者
為梓梓實桐皮為椅齊民要術又以白色有角者為梓
即角楸也又名子楸黃色無子者為椅楸又名黃荆楸
但以子之有無為别其角細長如箸其長近尺冬後葉
落而角猶在本草蘇頌曰木似桐而葉小花紫又一
種鼠梓即小雅云北山有楰是也又李時珍曰梓有
三種木理白者為梓赤者為楸梓之美文者為椅楸之
小者為榎桐亦名椅與此不同此椅即尸子所謂荆有
長松文椅者也原詩曰北山有梓又曰維桑與梓
必恭敬止增孟子曰拱把之桐梓原禮斗威儀曰
君乘火而王其政和平梓為長生增山海經曰玉山
碧山多梓雞山美梓埤雅曰梓為百木長故呼為木
王木莫良于梓故書以梓名篇禮以梓人名匠爾雅
翼曰屋室有梓木則餘材皆不震古今注曰梓實曰
豫章齊民要術曰種梓法秋末冬初取梓角暴乾播
種一年薅之二年移之玄中記曰凡梓木為楹居下
則木鳴謂之爭位原文選曰斬泗濱之梓以為箏
梓二
增古史考云太姒夢太子發取周庭之梓樹於商闕化
為松把原尚書大傳曰伯禽康叔見周公三見而三
笞商子曰二子盍相與觀乎南山之陰見梓晉然實而
俯反以告商子商子曰梓者子道也二子者明日見乎
周公入門而趨登堂而跪周公拂其首勞而食之增
史記曰子胥將死告舍人曰必樹吾墓上以梓梓可為
器而抉吾眼於吳之東門上以觀越兵入吳也玄中
記曰秦文公造長安宫終南山有梓樹大數百圍蔭宫
中公惡而伐之連日不尅輒大風雨夜有鬼問梓樹樹
曰豈奈乎吾鬼曰若使三百人披頭以絲繞樹豈不敗
汝樹默然明日人上言之公依此伐之時梓樹神化為
青牛文公命騎擊之騎不勝或墮地髻解被髮牛畏之
入灃水秦因是置旄頭使先驅帝王世本云鄭客入
函谷見素車白馬曰吾華山君願以一牘致滈池見一
大梓樹有文石取以扣樹當有應者書以與之鄭客如
其言見宫門如王者居謁者出受書入有頃書曰今年
祖龍死漢武故事曰衞子夫入宫歲餘不得見涕泣
請出上曰吾昨夢子夫中庭生梓樹數株豈非天乎是
日幸之有娠原漢書曰元帝初元四年皇后曾祖父
濟南東平陵王伯墓門梓柱卒生枝葉上屈劉向疏云
王氏先祖墳墓在濟南者其梓柱生枝葉扶疎上出屋
根垂地中雖立石起柳無以過此之明也增後漢書
曰應順為冀州刺史廉直無私遷東平相賞罰必信吏
不敢犯有梓樹生於廳事後母至孝衆以為孝感之應
豫章記曰松陽門内有大梓樹四十五圍樹先枯永
嘉中一旦忽更榮華太興中元帝果繼大業
楸一
增爾雅曰槐(郭注曰槐當為楸)小葉曰榎大而皵楸小而皵榎
原又曰桕山榎(郭注今之山楸)增羣芳譜曰楸生山谷間
處處有之與梓本同末異生有行列莖幹喬聳至秋垂
條如線謂之楸線其木濕時脆燥則堅良木也本草
李時珍曰楸葉大而早脫故謂之楸榎葉小而早秀故
謂之榎左傳曰季孫為己樹六檟於蒲圃東門之外
定姒薨匠慶請蒲圃之檟以為櫬君子曰多行無禮必
自及也原史記曰淮北常山滎南河濟之間千樹楸
與千戶侯等增正字通曰汝州多楸樹富弼知州時
手植數百本于後圃後人思其政建鄭公堂於楸林之
下潘岳懷舊賦曰望彼楸矣感于予思别賦曰望
青楸之離霜陳思王曹植詩曰走馬長楸間又曰
楸樹馨香倚釣磯
楸二
增詩唐韓愈庭楸詩曰庭楸止五株共生十步間冬有
藤繞之上各相鈎連朝日出其東我常坐西偏夕日在
其西我常坐東邊當晝日在上我在中央間仰視何青
青上不見纖穿朝暮無日時我且八九旋濯濯晨露下
明珠何聮聮夜月來照之蒨蒨自生烟我已自頑鈍重
遭五楸牽客來尚不見肯到權門前權門衆所趨有客
動百千九牛亡一毛未在多少間往既無可顧不往自
可憐又楸樹二絶句曰幾歲生成為大樹一朝纏繞
困長藤誰人與脫青羅帔看吐高花萬萬層幸自枝
條能竪立可煩蘿蔓作交加傍人不解尋根本却道新
花勝舊花
豫章一
增本草李時珍曰豫章乃二木名一類二種顔師古曰
豫即枕木章即樟木豫即所謂釣樟者也根似烏藥香
故又名烏樟羣芳譜曰樟樹高丈餘小葉似柟而尖
長背有黃赤茸毛四時不凋夏開細花結小子肌理細
膩有文故名樟可雕刻氣甚芬烈大者數抱西南處處
山谷有之可為居室器物又可製船易長根側分小木
種之老則出火種勿近人家禮斗威儀曰君政訟平
豫章常為生原陳留風土傳曰尉氏章樹生酸棗
荆州記曰山陽縣豫章木徑可伐作鼓增地里志曰
豫章郡城南有樟樹長數十丈立郡因以為名至晉永
嘉年間大茂水經曰豫章城之西南有松陽門門内
有樟樹高七丈五尺大二十五圍枝葉扶疎垂陰數畝
遊名山志曰樓石山多章枕皆三四五圍鄧德名
南康記曰南康縣瞢永極源去郡並九百地多章枕樹
原莊子曰騰猨得豫章攬蔓而生長於其間得便也
淮南子曰藜藿蠕蠕然日加數寸不可以為櫨棟楩
楠豫章之生也七年而後知故可以為棺舟增神異
經曰東方有豫章樹高千丈有工操斧旋斫旋合新
語曰賢者之處世猶金石生于沙中豫章産於幽谷
司馬相如上林賦曰楩楠豫章郭璞南郊賦曰弊樟
擢秀於祖邑杜甫詩曰豫章翻風白日動又曰豫
章夾日月
豫章二
增高士傳曰堯聘許由為九州長由惡聞洗耳於河巢
父見謂之曰豫章之木生於高山工雖巧而不能得子
避世何不深藏原左傳曰白公作亂殺子西子期曰
昔吾以力事君不可不終抉豫章以殺人而後死增
述異記曰昔漢武二年立豫章宫於昆明池中作豫章
木殿應劭漢官儀曰豫章郡樹生庭中故以名郡以
此樹常中枯逮永嘉中一旦更茂豐蔚如初咸以為中
宗之徵祥也陳書曰侯景之平也太極殿被焚承聖
中議欲宫之獨闕一柱七月有章木大十八圍長四丈
五尺流泊陶家後渚監軍鄒子慶以聞詔書令沈衆兼
工部尚書搆太極殿夷堅續志曰建安麻沙鎮唐劉
翺手植樟木大十餘圍有異人曰此木之榮枯實關劉
之盛衰至宋紹定間得樟實三枚有夢先者三舉兩魁
後一幹微枯其年劉純沒後枯幹復榮又生黃花三朵
是年劉領舉者三人凡有科擢必先見兆因呼瑞樟
豫章三
增賦唐敬括豫章賦曰東南一方淮海維揚爰有喬木
是名豫章根坎窞篲天綱鬱四氣煥三光矗縮雲聳披
離翼張一擢而其秀穎發七年而其材莫當懿夫倚荆
衡連楚越廻合湘沅之浦分敷吳會之闕黯彭蠡而烟
垂汨滄浪而吹發清輝豔豔朝灑陽臺之雲翠影亭亭
夕皓巫山之月爾其孤幹直指交莖亂傾紺葉烟綠朱
華日明掩冥靈之光價奪若木之芳榮卉不暇植蔓不
及縈總此衆美疇與之京嗟乎向若廓君之林池充君
之苑囿膏澤即沐鴻休亦覆門柳不可齊華庭梧不能
獨秀已矣夫梓匠之瞻望靡及江潭之歲月空深誰當
徙植天池畔終冀成君桃李陰
增記南宋黃庭堅壽樟記曰在建昌縣治項安世作壽
樟亭初邑人李左司公懋仕于朝高宗常問樟公安否
奏以枝葉婆娑四時常青何萬幾之暇眷眷乎遐方之
一樟哉必閭閻纖悉轉而上聞抑念世家仁及此木也
詔定聞令陳文孫刻圖于石焉
椿
增本草李時珍曰椿樗易長而多壽考故有椿栲之稱
椿樗栲乃一木三種也椿木皮細實而赤葉香甘可茹
羣芳譜曰椿一作櫄一作杶一作橁今俗名香椿木
身大而實其幹端直紋理細膩肌色赤皮有縱紋易起
葉自發芽及嫩時皆香甘生熟鹽醃皆可茹莊子曰
古有大椿以八千歲為春八千歲為秋鳳池編曰盧
攜夢人贈句云若問登庸日庭椿不染風初不解其語
後九年攜拜相庭下古椿一株雖狂風驟雨樹則不濕
不搖古詩曰椿松為佳友烟霞是舊隣蘇軾集曰
從今八百歲合抱是靈椿
增詩宋晏殊詠椿詩曰莪莪楚南樹杳杳含風韻何用
八千秋騰凌詫朝菌劉原父詩曰野人獨愛靈椿館
館西靈椿聳危幹風揉雨練三月餘奕奕中庭映華傘
樗
增本草曰北人呼樗為山椿江東呼為虎目樹亦名虎
眼謂葉脫處有㾗如虎之眼目又如樗蒲子故得此名
又曰樗亦作□字從雽其氣臭人呵□之也其木皮
麤肌虚而白其葉臭惡歉年人亦采食栲即樗之生山
中者原詩曰山有栲又曰蔽芾其樗增又曰南
山有栲(栲山樗也)原又曰南山有樗莊子曰惠子謂莊
子曰吾有大樹人謂之樗其大本擁腫不中繩墨小枝
拳曲不中規矩立之塗匠者不顧今子之言大而無用
衆所同去也莊子曰今子有大樹何不樹之於無何有
之鄉廣莫之野逍遥乎寢臥其下增又曰樗櫟散材
也
增詩唐白樂天詩曰香檀文杏苦雕鐫生理何能得自
全知有無材老樗否一枝不損盡天年
漆一
增許慎說文曰漆本作桼木汁可以髤物本草曰漆
樹春分前移栽易成其身如柿其葉如椿以金州者為
佳故世稱金漆今廣浙中出一種漆樹似小榎而大六
月取汁漆物黃澤如金即唐書所謂黃漆者也詩曰
阪有漆史記曰陳夏千畝漆其人皆與千戸侯等
又曰木器髤者千枚莊子曰漆有用故割之抱朴
子曰淳漆不黏者服之通神長生或以大蟹投其中或
以雲母水或以玉水合之服至一年六甲行厨至也
古詩曰以膠投漆中誰能解離此
漆二
增滑稽傳曰二世欲漆其城優旃曰善佳哉漆城蕩蕩
寇來不可上即欲就之易為漆耳顧難為蔭室後漢
書曰樊宏父重嘗欲作器物先種梓漆時人嗤之積以
歲月皆得其用向之笑者咸求假焉貲至鉅萬追爵諡
為壽張敬侯又方藝傳曰樊阿從華佗求方可服食
有益於人者佗以漆葉青黏散與之
皂莢一
增廣志曰雞棲子皂莢也本草李時珍曰一名烏犀
一名懸刀所在有之樹高大葉如槐葉瘦長而尖枝間
多刺夏開細黃花結實有三種一種小如猪牙一種長
而肥厚多脂而黏一種長而瘦薄枯燥不黏以多脂者
為佳其樹多刺難采以篾篐其樹一夜自落亦一異也
不結實者鑿一孔入生鐵三五斤泥封之即結一種肥
皂莢樹葉如檀莢如雲實之莢肥厚多肉内有黑子數
顆如漆而堅中有白仁如栗煨熟可食作丸澡身去垢
勝于皂莢范子計然曰皂莢出三輔上價一枚一錢
扶南傳曰安息國出酢皂莢可食洛陽宫殿簿曰
建始殿前槐及皂莢二十株
皂莢二
增南史曰明帝每用皂莢訖授餘濼與左右曰此猶堪
明日用三國典略曰梁元初甘露降荆州皂莢樹
陳書曰梁末童謠云不見馬上郎只有黃塵起黃塵汚
人衣皂莢相料理及王僧辨平羣臣奏高祖曰王僧辨
本乘巴馬擊侯景馬上郎王字也黃塵陳也世不解皂
莢之義及陳滅於隋氏姓楊楊者羊也說者以江東人
謂羖羊角為皂莢神仙傳曰劉綱受老君道成上大
皂莢樹飛去入雲又曰雲翁斬皂莢樹以杯承之皆
是好酒
楮
增本草李時珍曰楮一名榖(音媾亦作構)一名榖桑按許慎
說文曰楮榖乃一種也不必分别惟辨雌雄耳雄者皮
斑而葉無椏又三月開花成長穗如柳花不結實歉年
人采花食之雌者皮白而葉有椏又開碎花結實如楊
梅蜜煎可作果食南人剥皮擣煮造紙亦緝練為布其
木腐後生菌耳味甚佳好書曰亳有祥桑榖共生于
朝詩曰樂彼之園其下維榖蔡倫本傳曰造意用
楮膚麻頭敝網以為紙廣州記曰蠻夷取榖皮熟搥
為揭裹罽布以擬氊列子曰宋人有為其君以玉為
楮葉者三年而成亂之楮葉中不可别遂食宋國列子
聞之曰使天地生物三年而成一葉物之有葉者寡矣
元袁桷澄懷錄曰永徽中定州僧欲寫華嚴經先以
沉香種楮樹取以造紙
增詩宋蘇軾宥老楮詩曰我牆東北隅張王維老榖樹
先樗櫟大葉等桑柘沃流膏馬乳漲墮子楊梅熟胡為
尋丈地養此不材木靜言求其用略數得五六膚為蔡
生紙子入桐君錄黃繒練成素黝面頮作玉灌灑蒸生
菌腐餘光吐燭雖無傲霜節幸免狂酲毒孤根信微陋
生理有倚伏投斧為賦詩德怨聊相續蘇轍詩曰植
根雖云固伐去曾須臾我塗雖不寬出入自有餘開門
聽來往并納賢與愚王安石詩曰可惜臺上楮轉日
已陰繁不解詩人意何為樂彼園
石南
增本草曰生於石間向陽之處故名石南株極有高大
者江湖間出者葉如枇杷上有小刺凌冬不凋春生白
花成簇秋結細紅實關隴間出者葉如莽草青黃色背
有紫點無花實葉至茂密陰翳可愛任昉述異記曰
曲阜古城有顔子墓墓上石南二株可三四十圍土人
云顔子手植太真外傳曰上發馬嵬行至扶風道旁
見石南樹愛玩久之因目為端正樹蓋有所思也
增詩唐白居易石南詩曰傘蓋低垂金翡翠薰籠亂搭
繡衣裳春芽細炷千燈熖夏蘂濃焚百和香權德輿
詠石南詩曰石南紅葉透簾春憶得妝成下錦裀試折
一枝含萬恨分明說向夢中人王建看石南花詩曰
留得行人忘却歸雨中須是石南枝明朝獨上銅臺路
容見花開少許時孟郊和宣州錢判官使院廳前石
南樹詩曰太朴既已判衆材爭萬株懿兹南海華來此
北壤俱生長如自惜雪霜無凋渝籠籠抱靈秀簇簇抽
芳膚寒日吐再豔頳子流細珠鴛鴦花數重翡翠葉四
鋪雨洗新妝色一枝如一姝聳異敷庭際傾妍來坐隅
散彩飾几案餘輝盈盤盂高意因造化常情逐榮枯主
公方寸中陶植在須臾養此奉君子賞覿日為娛始覺
石南詠價傾賦兩都棠頌庶可比桂詞難以踰因謝丘
墟木空採落泥塗時來開佳姿道去臥枯株爭芳無由
緣受氣如鬱紆抽肝在郢匠歎息何踟蹰
御定淵鑑類函卷四百十五
