欽定四庫全書
御定淵鑑𩔖函卷四十八
帝王部九(帝誕幼智)(奇表潛晦)(帝系殷憂)
帝誕一
增冊府元龜曰帝王之生必有休應豈非天命所屬歷
數斯在警生靈之耳目為天飛之兆朕者乎故神祗幽
贊靈物保護冥符夢感昭啓聖跡紛綸雜還觸𩔖而長
諒不可談悉矣歴代而下質文斯變緣情之禮隨時而
作亦以極臣子之誠顯邦家之慶紀乃誕日崇乎美名
由是陳宴享之禮洽魚藻之歡設桑門之饌修福田之
事公卿士庶為節物以相遺諸侯牧守奉貢珍而來覲
斯亦一時之盛觀百王之所不易者矣原榮氏曰人
皇兄弟九人生於荆馬山身九色帝王世紀曰燧人
之世有大人跡出雷澤華胥履之生庖犧氏於成紀也
增拾遺記曰庖犧所都之國有華胥之洲神母遊其
上有青虹繞神母身久而方滅即覺有娠歴十二年而
生庖犧又遁甲開山圖曰仇夷山四絶孤立太昊之治
伏羲生處原帝王世紀曰神農氏母曰妊姒有喬氏
之女名女登遊於華陽有神龍感女登於常羊生炎帝
又曰黃帝母曰附寳見大雷繞北斗樞星照郊野感
附寳孕二十月生黃帝於壽丘又曰少昊母曰女節
黃帝時有大星如虹下流華渚女節夢接之意感而生
少昊是為元嚻(河圖曰生白帝朱宣)增休子曰少昊生於穉華
之渚其渚一旦化為陵鬱鬱蔥蔥焉原帝王世紀曰
顓頊母景僕蜀山氏女為昌意正妃謂之女樞金天氏
之末瑶光之星貫月如虹感女樞幽房之宮生顓頊於
若水首戴干戈春秋合誠圖曰堯母慶都出觀三河
奄然陰風赤龍與慶都合生堯又曰赤帝之精生於
翼(詩含神霧曰慶都與赤龍合婚生赤帝伊祁堯也)帝王世紀曰陶唐之世
握登見大虹意感生舜於姚墟(尚書帝命驗曰姚氏繼華感樞注曰舜母感樞)
(星之精而生舜重華)又曰禹母有莘氏曰志是為修己山行見
流星貫昴意感慄然又吞神珠薏苡胸坼而生禹(蜀王本紀)
(曰禹母含珠孕禹坼疈而生於塗山子開山圖注云女狄暮及石紐山下泉中得月精如雞愛而吞之遂孕)
(十四月生禹)史記曰帝嚳少妃有娀氏女簡狄以春分玄
鳥至之日祀於高禖有玄鳥遺其卵簡狄吞之孕生契
為殷始祖(列女傳曰簡狄者帝嚳之少妃有娀氏之女浴於元丘之水有元鳥銜卵而墜五色簡狄)
(得而吞之遂生契)又曰帝高陽氏元妃姜嫄見大人之跡履
之欣然若感而生后稷棄之寒冰之上鳥翼覆之又棄
之隘巷牛羊乳之又棄之平林之上人收養之為周始
祖楚辭注云禹治水時自化為熊以通轘轅之道塗
山氏見之而慙遂化為石時方孕啓禹曰歸我子於是
石破北方而啓生其石在嵩山帝王世紀曰主癸之
妃曰扶都見白氣貫月意感以乙日生湯故名履字天
乙是謂成湯增金樓子曰成湯母感狼星之精又感
黑龍而成原春秋元命苞曰姬昌蒼帝之精位在房
心(宋均注曰蒼帝靈威仰)帝王世紀曰漢昭靈后名含始遊浴
池有玉雞銜赤珠出刻曰玉英吞此者王含始吞之生
高祖(史記曰高祖母媼嘗息大澤之陂夢與神遇時雷電晦冥父太公往視見交龍於上已而有娠遂生)
(高祖)增漢書曰高祖薄姬夢龍據其胸以告帝帝曰是
貴徵也遂生文帝原漢武内傳曰景帝坐崇方閣上
有丹霞起赤龍盤棟間使王夫人居之改為猗蘭殿後
王夫人夢日生武帝漢武故事曰王皇后納太子宮
得幸有娠夢日入懷增漢紀曰昭帝十四月而生立
堯母門前漢書曰孝成帝母王皇后生帝於甲觀畫
堂原東觀漢記曰光武父欽令濟陽有武帝行宮上
將生欽開後殿居之時有赤光之異室中盡明搜神
記曰初孫堅夫人孕而夢月入其懷既而生策及權在
孕又夢日入其懷以告堅曰昔姙策夢月入我懷今也
又夢日入我懷何也堅曰日月者陰陽之精極貴之象
吾子孫其興乎增魏文帝生時有雲氣青色圓如車
蓋覆其上原晉中興書曰中宗元皇帝初誕有神光
之異一室盡明所藉稾如始刈增宋符瑞志曰武帝
居在丹徒始生之夜有神光照室其夕甘露降於墓樹
皇考以高祖生有奇異名為奇奴皇妣既殂養於舅氏
改為寄奴焉北魏紀曰道武母賀氏初因遷徙遊於
雲澤既而寢息夢日出室内寤而見光自牖屬天欻然
有感生帝於參合陂北其夜復有光明又曰孝文母
李夫人皇興元年八月戊申生於平城紫宮神光照於
室内天地氛氳和氣充塞又曰宣武母高夫人初夢
為日所逐避於牀下日化為龍繞已數匝寤而驚悸既
而有娠生帝於平城宮南史曰梁武帝母張氏嘗夢
抱日已而有娠遂產帝又曰初后嘗於室内忽見庭
前菖蒲生花光彩照灼非世中所有后驚視謂侍者曰
汝見否對曰不見后曰嘗聞見者當富貴因遽取吞之
是月產高祖將產之夜后見庭内若有衣冠陪列焉
南史紀曰梁孝元帝母阮修容在采女次侍始褰戶幔
有風回裾武帝意感幸之夢月墮其懷中遂孕生帝時
舉室中非常香有紫胞之異武帝奇之隋紀曰高祖
母呂氏生高祖於馮翼般若寺紫氣充庭有尼來自河
東謂皇妣曰此兒所從來甚異不可於俗間處之尼將
高祖舍於别館躬自撫養皇妣嘗抱高祖忽見頭上角
出徧體鱗起皇妣大駭墜高祖於地尼自外入見曰已
驚我兒致令晩得天下唐紀曰高祖生於長安是日
紫氣充庭神光照室又曰太宗在孕而語聲達於外
后心異之將誕育后不之覺而太宗已生有慶雲見彌
漫數里上屬於天二龍戲於門外水中經三日乃沖天
而去唐書曰太宗貞觀二十年十二月謂長孫無忌
等曰今日吾生日世俗皆為樂在朕飜成感傷詩云哀
哀父母生我劬勞何以劬勞之日更為燕樂乎唐實
錄曰明皇帝以垂拱元年八月五日生於東都開元十
七年丞相源乾曜張說上表曰少昊著流虹之感商湯
本元鳥之命陛下二氣合神九龍浴聖月惟仲秋日在
端五常星不見之夜祥光照室之朝請以為千秋節著
之甲令布之天下咸令宴樂羣臣以是日獻甘露醇酎
上萬歲壽酒王公戚里進金鏡綬帶士庶以結絲承露
囊相遺問邨社作壽酒宴樂名為賽白帝報田神上明
元天光啓大聖下彰皇化垂裕無窮帝手詔報曰當朕
生辰卿等請為令節上獻嘉名自我作古是為美事依
卿來請宣付所司(帝誕日為令節自此始)舊唐書曰明皇在東
宮為太平公主所忌后時方娠太子密謂張說曰用事
者不欲告多息胤恐禍及此婦人密令說懷去胎藥而
入太子於曲室躬自煑藥醺然似寐夢神人覆鼎如是
者三太子異之以告說說曰天命也無宜他慮既而后
果生肅宗即位後號天成地平節柳氏舊聞曰肅宗
吳皇后坐父事沒入掖庭開元二十二年明皇幸忠王
邸見王服御蕭然傍無媵侍𨕖掖庭宮人以賜之而吳
后在籍中頃之后侍寢厭不寤吟呼若有痛氣不屬者
良久方寤肅宗問之后手掩其左脇曰妾向夢有神人
長丈餘介金操劒謂妾曰帝命與汝作子自左脇以劒
決而入腹痛殆不可忍肅宗驗之於燈下若有綖而赤
者存焉遂生代宗冊府元龜曰代宗生於東都上陽
宮之别殿明皇幸溫湯有望氣者云宮中有天子氣明
皇即日還宮是夜帝降誕唐實錄曰穆宗七月六日
降誕尚書左丞韋綬請誕日百官詣光順門先賀皇太
后然後上皇帝壽書之史冊光示萬古帝欣然納焉其
後竟以降誕受賀禮無所據罷之又曰文宗朝中書
門下奏云陛下馭三統之元膺千年之運當誕聖之日
為河清之祥夫四時成歲百榖成實必在首冬用成神
化請以十月十日為慶成節是日於宮中奉迎太皇太
后與昆弟諸王盛陳宴樂羣臣詣延英門奉觴上千萬
歲壽州府置宴一日上悅從之宋受命錄曰太祖生
於洛陽夾馬營初太祖母杜氏夢日入懷而孕生之夕
神光照室胞如菡萏被五色三日不變異香馥郁經月
不散人因號其地為香孩兒營宋史曰太宗母杜氏
夢神人捧日以授已而有娠遂生帝於浚儀官舍是夜
赤光上騰如火閭巷聞有異香又曰宋仁宗母李氏
夢一羽衣之士跣足從空而下云來為汝子明年生仁
宗仁宗幼年每穿履韤即亟令脫去嘗徒步禁中皆呼
赤脚仙人蓋古之得道李君也元符宮石刻曰眞宗
嘗遣左璫詣茅山祈嗣遇王異人言王眞人已降生於
宋朝璫問王眞人本是何人曰古燧人氏章懿亦夢羽
衣數百人從一仙官自空而下曰此託生於夫人及仁
宗生宮中火光燭天始行步嘗持槐木簡以箸鑽之眞
宗問何用曰試鑽火爾帝顧謂妃曰異人之言信不虛
矣宋史事實曰英宗濮王允讓子也生於宣平坊赤
光滿室或見黃龍遊室中初王夢兩龍與日竝墮以衣
承之復戲於室中其一龍視王曰吾非王所能有後仁
宗立為皇子又曰神宗生於濮王宮羣鼠吐五色氣
成雲武夷志曰當神宗之未生也武夷山道士吳懷
玉有道術指武夷君像曰歲在戊子降為人主又指魏
王像曰三十有八載當繼世御極撫平四海後其語皆
驗方輿勝覽曰宋建守陳覺民過武夷山詩升眞洞
口接天門靈草丹桃日日春聽說列仙來瑞世三朝德
業在斯民蓋眞宗神宗哲宗皆武夷仙眞應世故有三
朝德業之句湖海新聞曰韋后初生高宗時夢金甲
神人自稱錢武肅王即錢鏐也年八十一高宗亦年八
十一卜都錢塘事不偶然宋史事實曰孝宗太祖七
世孫也父秀王母張氏夢府君擁一赤羊來遺之曰以
此為識已而有娠以建炎元年生於秀州杉青牐之官
舍紅光滿室如日正中遼史曰太祖母蕭氏夢日墮
懷中有娠及生太祖室有神光異香體如三歲兒即能
匍匐名山藏曰當皇妣娠夢黃冠授一丸有光吞之
覺而口尚聞香明日生太祖於土地祠中白氣貫空異
香經宿祠中神驚避數里又曰明宣宗始生之夕成
祖夢高帝授以大圭命曰傳之子孫永世其昌
帝誕二
增華渚姚墟(華渚少昊所生姚墟舜所生)赤龍玄鳥(赤龍堯之瑞)
(元鳥契之瑞)流星乙日(流星禹之瑞湯生於乙日)星精日角(星精)
(湯之瑞上日角漢高祖之象以俱詳帝誕一)丹陵若水(王元長曲水序曰丹陵若水之)
(舊注曰堯生丹陵顓頊生若水)五麟七鳳(光武生赤光照室影如五麟七鳳)鶴
算山呼(唐昭宗誕日表曰年同鶴算壽比山呼)社鳴河清(運命論曰里社)
(鳴而聖人出黃河清而聖人生)電繞樞星貫月(電繞樞黃帝之瑞星貫月顓頊之瑞)
日入懷龍盤棟(日入懷宋太祖之瑞詳龍盤棟漢武帝之瑞以上俱帝誕一)
獻金鏡賜錦袍(唐開元千秋節王公戚里進金鏡手唐明宗應聖節賜宰臣錦袍香囊)
(帕酒樂)王者興聖人出(孟子曰五百年必有王者興揚子曰或問五百歲而聖)
(人出有諸曰堯舜禹君臣也而並文武周公父子也而處)猗蘭殿堯母門(漢武帝生)
(猗蘭殿帝堯母門漢昭事)鉤弋宮尚冠里(漢昭帝生於鉤弋宮漢元帝生於)
(尚冠里以上俱詳帝誕一)麟德講經曲江賜宴(唐德宗貞元十四年召儒冠沙)
(門道士於麟德殿升坐講論三教初如矛戟森然相向後𩔖江河同歸於海帝大悅唐文宗八年慶成節賜)
(宴於曲江)神光紫氣(神光宋武帝之瑞誕紫氣漢高祖之瑞詳帝一)異香
經宿五緯聚奎(宋太祖生異香經宿不散明宋乾德五年五緯如連珠聚於奎年眞宗)
(生)菖蒲花生靈芝葉茂(菖蒲花生梁武帝事詳見帝誕一宋仁宗誕降郭)
(后榻下生靈芝四十二葉後仁宗享國四十二年)玉雞金龍(玉雞漢高祖之瑞金龍)
(宋英宗之瑞俱詳帝誕一)獻千秋鏡奏無逸篇(唐書張九齡於明皇誕降日上)
(事鑑十章名千秋金鏡錄篇宋高宗天中節張俊奏無逸)九龍浴聖五緯聯
光(九龍浴聖唐明皇千秋節表五緯聯光宋眞宗之瑞)列山神井南頓嘉
禾(光武)玉斗儲算金篋賜齡樞紐薦符句芒錫
爵(以上見玉海)帝王有眞瑞應流虹之始天地開泰慶
逢彌月之良得位得名得壽坐鎮皇圖如岡如阜
如山增緜神算紫微為天子居但勤端拱華封祝
聖人壽更願多男雲闕觚稜徒切瞻天之想露囊
金鑑益殫報上之誠穹昊儲休光輔億萬年之祚
聖神間世適符五百歲之期奉玉巵之壽常拜手於
周行上金鑑之書第馳心於魏闕當嵩岳三呼之
旦歌周王萬壽之詩曉望五雲之彩共抃舞於西
清夜瞻列宿之文喜輝騰於南極五百里侯五百
里甸正切葵傾八千歲春八千歲秋第勤椿祝(以上俱出)
(翰苑新書)
帝誕三
原有娀方將帝立子生商誕彌厥月先生如達不
坼不副無災無害生此文王篤生武王履帝武
敏歆(以上並毛詩)生於翼下(堯)產於良辰履大人跡
(燧人氏又后稷)白氣貫月(成湯)姚氏從華感樞(注曰從生也舜母握登感)
(樞星而生重華)修己感流星(禹)感蛇而生女登感神(炎帝)
黃雲覆蓋(堯詳雲)雷電晦冥(漢高祖)修己吞神珠(禹)
含始吞赤珠(漢高祖)玄鳥銜卵(契)二十月生黃帝
十四月堯帝生赤光照室青雲如蓋(魏文帝)夜
有赤光(光武)生有神光(宋武帝)黃帝生壽丘顓頊生
若水庖犧生成紀夏后生塗山文王生岐山
武王生元氏神農生石穴帝堯生石乳禹生石
紐啓生䃂石嘉禾九穗(光武)稾草成禾鳳皇來
集(光武)甘露降樹(宋武帝以上俱詳帝誕一)增日逐(北魏宣武帝)抱
日(梁武帝)紫胞(梁孝元帝)承露囊(唐明皇)神覆藥鼎(唐肅宗)
胞如菡萏(宋太祖)赤脚仙人(宋仁宗以上詳見帝誕一)諸道獻
珍(唐代宗永泰二年誕降日諸節度使進獻珍玩自是歲以為常)三世丁年(宋高宗生於丁)
(亥孝宗生於丁未光宗生於丁卯楊誠齋詩曰誕辰三世總丁年)光明耀腹(元史曰元始祖)
(母阿倫果斡屢有光明耀腹一乳三子季曰勃端察爾其後子孫蕃盛遂有天下)水浮紅羅(名山)
(藏曰明太祖初生水浮紅羅至遂取為衣)
帝誕四
增表唐獨孤及肅宗天長節進鏡表曰當白露戒序之
秋是黃河澄清之日臣幸逢佳節願展微誠謹進二鏡
一獻聖皇一獻陛下伏以聖皇執契垂化有如金玉之
式陛下時乘御天騁飛龍於國步故以金龍飾鏡以表
聖德伏冀纖塵莫翳朗鑒常懸挂仙臺如日之升含萬
物無私不照唐文宗慶成節表曰帝王有必著之祥
神靈無虛應之兆所以電繞樞極氣感虹流玄鳥祚商
赤光啓漢考驗今古章焯圖書伏惟陛下馭三統之元
膺千年之運當誕聖之日為河清之祥元律應期乾宮
以之定位開冬戒節水德表其靈長道若合符事光載
籍請以十月十日為慶成節積嘉祚於元命慶延洪於
昌期上表中興之耿光次復開元之盛典昭宗嘉會
節賀表曰臣聞聖人受命天必降其殊靈王者應生國
必蒙其介祉故華渚有流虹之異元樞呈大電之祥而
皆近感神明遠符乾象叶千年而啓運契六合以居尊
伏惟陛下德邁方圓道融三五因社鳴而正位逢井聚
以樂推值清明馭氣之時當仁壽悅隨之始固可同年
鶴算比歲山呼永符垂拱之風長保後天之慶後唐
李愚末帝清泰元年誕降日表曰改朔體元固聖主之
能事良辰嘉會亦化俗之大端蓋周人有合宴之儀漢
代有賜酺之律所以詠歌皇德啓廸人情至若泛菊高
臺遂號重陽之節流杯曲水永為上已之遊在昔偶行
於今不改豈足比君臨四海運應千年畫璿圖而敬授
民時秉玉燭而節宣和氣身為律度德合乾坤仰惟樞
電之祥最是寰區之樂願從人欲特創節名伏惟陛下
動遵典法克叶祖宗方今玉燭高懸璿樞廣運告成功
於朝社正大禮於宮闈是以舞干率服於三苗班瑞雍
熙於萬國今獻歲元正之月是猗蘭降聖之辰梅花暎
雪於上林椒酒迎春於秘殿江邊野老願鑾輅之時廵
陌上遊童醉堯尊而獻祝謂於是月特舉節名副與人
共樂之言致率土交歡之義馮道晉少帝啓聖節表
曰大電繞樞哲后繼羲農之運五星聚井眞人啓文景
之基昌圖允洽於千年嘉號宜光於載誕不有稱述曷
顯休明伏惟陛下玉律調元金華啓旦上帝錫九齡之
夢遒人聞下武之詩德洽無為民知有慶當大雨時行
之日乃常星不見之辰將歡㝢縣之心竊效華封之祝
請以六月二十七日為啓聖節著於甲令告彼萬方使
地角天涯望南山而祝壽九州四海仰北極以傾心誠
乖致主之功輒敢稱君之美後漢隱帝嘉慶節表曰
色變長瀾肇皇靈之寳構光流華渚開聖緒於瑶圖莫
不慶洽同文光昭大象刻玉波㳂於鳳紀鳴金飈振於
洪猷所以灝氣凝空編為令典神光燭夜允叶昌期伏
惟陛下守位以仁繼明以德化敷有感慶洽無疆當九
龍浴聖之辰是五緯聯光之夕凡蒙地載共戴天長
周世宗天清節表曰壽丘降跡爰符出震之期里社應
祥式契承乾之運頃觀舊史抑有彝章幸當載誕之辰
仰奉延洪之號陛下道超九聖祚啓千齡紹文武之耿
光比成周之廸哲自登大寳益顯聖功運龍韜而親御
戎車仗金鉞而立平寇賊破幽并之妖孽救澤潞之生
靈觀兵而直抵晉陽奮武而遠臨代北飲至纔逾於旬
日覃恩已被於八方四塞關山漸息煙塵之警萬邦臣
妾咸登仁壽之鄉今則候屬澄河時當降聖是甲觀懸
弧之日乃銅律禦戶之時鲽水鶼林望堯雲而獻祝桓
圭榖璧趨禹會以駿奔叨遇休明俱塵禄位荷君父巍
巍之德伸臣子縷縷之誠祗肅典謨尊奉宸極請以九
月二十四日為天清節所冀金相玉振貞寳歷以彌新
地久天長煥青編而不朽宋周必大賀天申節表曰
天生民而立之君茂啓中興之運臣歸美以報其上共
欣夙戴之期伏惟陛下配德乾坤合明日月御赫赫炎
炎之祚成巍巍蕩蕩之功欣樞電之呈祥舉華夷而頼
慶嚴恭寅畏而自度已廸哲於四人虛靜恬淡而無為
方成純於萬歲臣猥司外閫阻造近班使富使壽而多
男願上堯封之祝宜人宜民而受禄載賡周雅之章
宋趙汝談瑞慶節賀表曰社鼓斗樞赫聖朝之誕節川
珍嶽貢湊良月以畢來惟君萬邦受天百禄伏惟陛下
凝旒思道卑服圖功恢大德以保民而遠人爭致順附
殫小心於事帝而否數轉為嘉祥率土謳歌望氣祈戴
願躡九皇之軌歲稱萬壽之觴臣屬在外司阻班庭賀
獻書金鏡老非翰墨之才通表銀臺遠有韶鈞之夢
朱熹賀聖節表曰盛德當陽光啓重熙之運羣心就日
樂推歸美之誠有開繞電之祥敢罄祈天之禱恭惟陛
下慶流有衍德合無疆膺歷數以在躬垂衣裳而致治
接黃帝推莢迎日之統以莫不增過周家定鼎卜年之
期自今其始臣承流支郡幸際昌辰鼇忭千官班阻趨
於文石嵩呼萬歲祝敢後於華封宋史文昌賀聖節
表曰穹昊儲休光輔億萬年之祚聖神間世適符五百
歲之期藹佳氣於乾坤溢歡聲於朝野恭惟陛下河清
應運電繞降祥勤儉本於性資忠厚循乎家法福全洪
範符周后之歴年莢受泰元邁漢家之永世與天齊久
如日方升臣職守藩符籍通禁橐曉望五雲之彩阻班
賀於西清夜占列宿之文喜輝騰於南極方岳賀聖
節表曰惟天數五正淵獻之孟陬聞嶽呼三增泰元之
神莢星樞明潤海宇清夷恭惟皇帝受命溥將躋民仁
壽華夏蠻貊罔不率登兹太平國家閒睱及是時所其
無逸祥開甲觀春在寅階臣幸假熊馮嘗陪獸舞河千
里一曲雖遠京師&KR1344;二首六身但欣歲紀危㢲齋賀
瑞慶聖節表曰數盈良月正天地之清明瑞紀流虹極
山河而輝映臣工抃舞海表讙呼恭惟皇帝心廣慈仁
化行恭儉光啓重離之運慶申初度之辰克全堯舜之
聰明相傳一道將復文武之境土紹開中興臣再拜皇
華恭逢誕節五雲影轉望切近於蓬萊萬歲聲傳祝實
同於嵩岳李劉賀天基節表曰正月始和觀象越二
三之日皇天眷命飛龍乘九五之時百禄是宜四方來
賀恭惟皇帝聰明淵懿篤實光輝體乾之元首庶物而
寧萬國乘震以出轉一氣而開八荒瑞宿應於虹流歷
誕增於鳳紀臣仰瞻北極遥頌南山蜀道青天身況居
於蜀徼華陽黑水祝請效於華封李梅亭賀天基節
表曰虞帝生於甲子衍鼎盛之春秋周伯見於丙丁麗
離明之日月俶開鎬宴肇聽嵩呼恭惟陛下聖武神文
剛健篤實五百慶千秋之節博觀金鑑之篇三朝受四
海之圖始御五觴之享混九州而共貫歛五福以誕敷
臣將指雪邊傾心日表祠雞蜀道粗知蜀父老之情歸
馬華山尤切華封人之祝方烏山賀天基節表曰龍
尾伏辰當良月肅清霜之候虹祥流渚適眞人下丹極
之期鼎祚山安衢謠海溢恭惟陛下澤覃萬宇統接千
齡納物象於熙和含生豐泰成治功於易簡取法乾坤
日升月常風行雷動寅畏自度於昭享國之祥靜樂難
名益見為仁之壽臣拱瞻極北留繫周南豹尾雲垂第
馳神於漢殿虎彝霞泛等祝算於華封元李之紹賀
聖節表曰寳歷建元協重華之嘉運瑶光貫月開上聖
之貞符盛德在秋昊天有命恭惟陛下聰明稽古孝友
根心丕顯文謨端拱巖廊之上達觀新邑式均道里之
中揆震宿之昌辰卜豐穰於今歲璇璣肇紀玉斗儲祥
臣等肅謹班聯遥瞻粹穆宣昭鴻業載賡七月之詩耆
定武功願上萬年之雅鄧文原賀聖節表曰天開景
運篤有道之曾孫電繞神樞受介福於王母觚稜瑞靄
閶闔臚傳恭惟陛下誕紹鴻圖丕承駿命至仁育物得
秋而萬寳成盛德在躬居所而衆星拱當立經陳紀之
始為施仁發政之規郊廟肇禋朝野胥樂臣等名叨玉
署目極璇霄廣文王有聲之詩載歌律呂衍殷宗無逸
之壽虔祝華嵩虞集賀聖節表曰春回正月律和舞
鳳之庭日浹芳旬瑞紀流虹之渚縟儀洊舉治象更新
恭惟陛下盛德在躬至仁育物紫微華蓋煥乎經緯之
為章朱草醴泉妙與生成而合化天開壽域人樂熙辰
臣等弱翰無功清光有赫對揚休命絲綸緝黼黻之文
歌頌永年簡冊載衣裳之治明袁煒賀萬壽節表曰
皇天昭特眷開貞元妙合之昌期聖主握靈圖會歷象
希逢之奇數際中秋而臻誕節適同日而遇景躔應聖
神永命之符洽臣庶齊天之祝恭惟皇上心涵太始道
貫重元以日月為光以雨露為澤以雷霆為威二儀總
歸於闔闢以隂陽為瑞以四時為柄以星辰為紀萬化
咸屬於綱維敬授人時順五行而調六氣欽若天道齊
七政以叙九功甘雨屢祈而應祈靈貺昭孚於夏序太
陽當食而不食庥祥疊現於朔辰信至德卓冠於無倫
斯元機聿彰於曠世兹者律諧南呂瑞啓上旬届震夙
之期協休徵之旦歲在酉而月亦在酉候正金衡誕輪
丁而度亦輪丁光聯玉緯電虹煥彩清秋耀毓聖之祥
木火通明紫極注常生之照雖巧歷莫窮其祕實上帝
默運其樞自生民以來未有妙於今日惟聖人首出獨
能合乎先天是造化千百年之禎久儲而始發我皇上
億萬載之紀不占而有孚矣臣等叨列九曹懽逢二慶
仰誕辰之創見知遐齡配二極以長存瞻景度之非常
卜聖算後三光而難老集衣冠於萬國共稱北斗之觴
率拜舞於千官永獻南山之頌伏願佩珍符而久視御
玉歷以常安格太清奠太寧丕顯太平於有象斂萬福
享萬禄彌昌萬壽於無疆
增頌唐于邵降誕頌序曰皇唐八葉之中興提天綱披
寳圖臨八紘俯萬物垂鴻儲休粤十有七年元冬陽月
旬外三日天子居北堂左个受厥初之慶自予弼暨羣
官丞令咸歸休澣則歌康衢樂壽域者具百姓之歡心
乃有司諫掌綸之臣當右掖分宵之直望閶闔沐熏風
齋心以虔稽首獻頌其詞曰甲觀畫堂繞樞神光十月
良月降生我皇焜殊祥兮纘武繼文時惟聖勲格苗戡
黎為天下君望如雲兮蒼蒼海隅達我天衢七戎蠢狄
西殲北徂外無虞兮白翟遐通嘉禾薦豐兩樹連理五
雲飛空歸大同兮金闕峨峨清晨伊何萬國筐篚千門
詠歌歆太和兮舜膳以甘堯尊以酣誕彌之朔旬而有
三湛恩覃兮南山於前北辰於天臣某獻壽維億萬年
象帝先兮
增詩唐明皇千秋節詩曰蘭殿千秋節稱名萬歲觴風
傳率土慶日表繼天祥玉宇開花萼宮懸度會昌衣冠
白鷺下㡩幕翠雲長獻遺成新俗朝儀入舊章月銜花
綬鏡露綴綵絲囊處處祠田祖年年宴杖鄉深思一德
事小獲萬人康張說奉和千秋節詩曰五德生王者
千齡啓聖人赤光來照夜黃雲上覆辰海縣銜恩久朝
章獻壽新高車帝座出夾道衆官陳槊仗洗晴景磬管
凝秋旻珠囊含瑞露金鏡抱遷輪何歲無鄉飲何田不
報神熏歌與名節傳代幸羣臣張說皇帝降誕日集
賢殿賜宴詩曰仲秋金帝起五日玉行昭瑞表壬寅露
光傳甲子宵隂風吹大澤夢日照昌朝不獨華封老千
年喜祝堯王維奉和聖製天長節賜宰臣歌應制曰
太陽升兮照萬方開閶闔兮臨玉堂儼冕旒兮垂衣裳
金天淨兮麗三光彤廷曙兮延八荒德合天兮禮神徧
靈芝生兮慶雲見唐堯后兮稷禹臣匝宇宙兮華胥人
盡九服兮皆四鄰乾降瑞兮坤獻珍王維獻壽詞曰
宮殿參差列九重祥雲瑞氣捧階濃微臣欲獻唐堯壽
遥指南山對衮龍劉兼長春節詩曰聖朝佳節遇長
春跪捧金爐祝又焚寳藏發來天地秀兵戈銷後帝皇
尊太平基址千年永混一車書萬古存更有馨香滿芳
檻和風遲日在蘭蓀元王惲萬壽節出左掖門詩曰
禁漏穿花夜已央宮槐籠曉色蒼蒼殷勤一點東華日
先到紅鸞扇影光隔夜端門分版位平明簪笏列鵷
行紫雲低覆千官拜潤入金爐百和香羯鼓聲高吹
管清九天合作鳳鸞鳴侍儀贊喝三成後罄折齊呼萬
壽聲花映巖廊近紫宸宮官行酒過三廵共攜滿袖
香煙出散作都城十日春對品分班玉筍行一時望
拜殿西廂百官燕出宮闈靜疎雨濛濛溼建章明高
啓聖壽節早朝詩曰天啓聖圖昌流虹叶夢祥飛龍起
江左戰馬放山陽御柳垂閶闔仙桃熟建章遠人陳貢
篚近侍浥爐香金鏡千秋錄瑶池萬歲觴小臣歌拜手
堯日正舒長于愼行萬壽聖節賜白金文幣及鏤金
萬壽福禄篆字銀書黃朱靈符等物紀恩詩曰華渚祥
開禁籞天恩光每覺近臣偏函加白璧來天上錦散紅
雲出日邊裁就靈符華舜旦鐫成寳畫記堯年銜恩效
祝慙無補金鑑先時獻御筵
增致語明費宏萬壽聖節致語曰五百年而生聖哲丕
承莫大之基八千歲以為春秋茂衍無疆之慶方高張
於鎬宴共遥聽於嵩呼海宇均歡神人胥悅恭惟陛下
聰明睿智齊聖廣淵應歷挺生有電繞虹流之瑞受天
眷命協龍飛虎變之占運際豐亨年方鼎盛誕敷聖德
舞干羽者兩階盡撫周邦執玉帛者萬國維此長生之
節蓋當極治之時郁郁祥雲常盤旋於紫禁蔥蔥佳氣
每簇擁乎彤闈大開錦繡之筵彷彿瑶池之會龍笙鳳
管頻催萬壽之觴火棗交棃迭獻千年之果叙箕疇之
五福應華祝之三多純佑益隆緜延不替家家戶戶喜
壽域之弘開歲歲年年保聖躬之康泰
奇表一
原河圖曰蒼帝望之大視之博白帝望之明視之義
又曰蒼帝方面赤帝圓面白帝廣面黑帝深面帝王
世紀曰庖犧氏蛇身人首有聖德(王延壽魯靈光殿賦曰伏羲蛇身女媧蛇)
(軀)增拾遺記曰庖犧長頭修目龜齒龍脣眉有白毫
鬚垂委地原帝王世紀曰帝女媧氏風姓也亦蛇身
人首一曰女希又曰神農氏人身牛首(春秋命歷叙曰有神人名)
(石年蒼色大眉戴玉理注玉理猶玉英神農也)又曰黃帝龍顔又曰帝顓
頊首戴干戈又曰帝嚳母不覺而生駢齒有聖德(春秋)
(元命苞曰帝嚳戴干是謂清明宋均注曰干盾也)又曰堯母曰慶都孕十四
月而生堯於丹陵名曰放勳鳥庭荷勝眉有八采豐下
銳上(尚書大傳曰堯八眉八眉者如八字璇春秋元命苞曰堯眉八采是謂通明歷象日月璣玉衡)
(春秋合誠圖曰赤帝之為人視之豐長八尺七寸)又曰舜目重瞳故名重華
(春秋元命苞曰舜重瞳子是為滋涼宋均注滋涼有滋液之潤且清涼光明而多見孝經援神契曰舜龍顔)
(重瞳大口手握褒注重瞳象電多精光也大口象斗屋口也握褒手中有褒字喻從勞苦起受褒飾致大祚也)
(注雒書靈準聽曰有人方面日衡重華握石椎懷神珠曰衡衡有骨表如日者也椎讀錘鑪錘平輕重者也)
(握石椎知璇璣之道也懷神珠喻聖智也)又曰伯禹虎鼻大口兩耳參漏
首戴鉤鈐胸有玉斗足文履已故名文命字高密身長
九尺二寸(洛書曰有人出石夷握地代戴成鈐懷玉斗鄭元注懷璇璣玉衡之道姚氏以禹胸有黑)
(子如北斗天尸子曰禹長頸鳥喙面目亦惡矣下從而賢之者好學也)又曰成湯豐下
銳上晳而有䫇倨身而揚聲長九尺臂四肘(春秋元命苞曰四肘)
(是謂神肘尺洛書黑帝子湯長八一寸珠庭)又曰文王四乳是謂含良蓋
法酒旗布恩舒明(酒者乳也能乳天下布恩之謂也)又曰文王昌龍
顔虎肩身長十尺胸有四乳(春秋合誠圖曰蒼帝之為人望之廣視之專而長九)
(尺一寸)春秋元命苞曰武王駢齒是謂剛強宋均注曰
重齒以為表增左傳王子朝使告諸侯曰定王六年
秦人降妖曰周其有頿王亦克能修其職至於靈王生
而有頿王甚神聖無惡於諸侯原河圖提劉曰帝季
日角戴勝斗胸龜背龍股長七尺八寸明聖寬仁好士
(春秋孔演圖曰其人日角龍顔姓卯金含仁義黑史記曰為人隆準而龍顔美鬚䫇左股有七十二子)
漢書曰昭帝諱弗陵武帝子也母趙倢伃本以有奇異
得幸及生帝亦奇異又曰宣帝足下有毛居臥數有
光耀東觀漢記曰光武隆準日角大口美鬚眉身長
七尺三寸又曰建武四年皇子陽生豐下銳上顔赤
色有似堯上以赤色名之曰陽年十三通春秋上循其
頸曰吳季子增魏書曰明帝天姿秀出立髮垂地
原吳志曰孫權字仲謀漢以孫策遠修貢職遺使者劉
琬加錫命琬語人曰吾觀孫氏兄弟雖各才秀明達然
皆禄祚不終惟中弟孝廉形貌奇偉骨體不恒有大貴
之表又最壽策薨以事授權江表傳曰孫堅為下邳
丞時權生方頤大口目有精光堅異之以為貴相及堅
亡策起事江東權常隨從性度弘朗仁而多斷好俠養
士增晉書曰宣帝有狼顧之相魏武欲驗之乃召使
前行令反顧面正向後而身不動原晉中興書曰中
宗元皇帝諱睿字景文世祖咸寧二年生於洛陽及長
白毫生日角之左眼有精曜唯侍中譙國嵇紹少而異
之謂其友曰琅邪王毛骨非常殆非人臣之相增晉
書曰武帝初拜撫軍大將軍文帝欲以弟攸為嗣何曾
等曰中撫軍聰明神武乃超世之才髮委地手過膝非
人臣之相也後魏書曰道武帝目有光曜廣顙大耳
後周書曰太祖身長八尺方顙廣額美鬚䫇髮長委
地垂手過膝背有黑子宛轉若龍之形面有紫光南
史紀曰梁武帝生有異光狀貌殊特日角龍顏垂岳虎
顧舌文八字項有浮光身暎日無影兩骻駢骨項上隆
起有文左右手曰武帝兒時能蹈空而行隋書曰文
帝為人龍顏額上有五柱入頂目光外射有文在手曰
王周文帝見而歎曰此兒風骨不似人間人開皇三年
陳遣使來聘陳主知帝之貌異常令使潛畫帝相而歸
唐書曰高祖體有三乳左腋下有紫誌如龍隋上食
奉御郭道弘善相言曰天中伏犀下接如眉此非人臣
之相願深自愛舊唐書曰高祖之在岐州太宗時年
四歲有書生自言善相謁高祖曰公貴人也且有貴子
見太宗曰龍鳳之姿天日之表年將二十必能濟世安
民高祖懼其言泄將殺之忽失所在因以世民命名
唐書曰肅宗為忠王時張說曰嘗見太宗寫眞圖忠王
英姿秀發奇表非常實𩔖聖祖乃社稷之福也後唐
書曰莊宗為嬰兒體貌奇特年十一入覲獻捷唐昭宗
一見駭異之曰兒有奇表乃撫其背曰兒將來勿忘忠
孝於予家又曰末帝長七尺餘方頤大顱材貌雄偉
初在藩時洛陽市人王安善相見之曰形如毗沙門天
王非常人也後漢書曰高祖面紫色目睛白多而有
光後周書曰太祖頂上有肉角通鑑曰宋太祖容
貌雄偉天中記曰宋真宗左足指有文成天字遼
史曰太祖豐上銳下目光射人金世祖紀曰世宗鬚
䫇長過其腹胸間有七子如北斗形名山藏曰明太
祖日章天質鳳目龍姿聲如洪鐘奇骨貫頂又曰明
憲宗廣額豐頤方面大耳目睛如漆光彩射人
奇表二
原虙羲連珠神農戴玉(春秋歷命序)伏羲龍狀重華
日衡(雒書靈準聽)戴天履陰豐下銳上(成湯)帝嚳戴干
唐堯荷勝堯眉八采舜目重瞳握褒履已
(舜手握褒字禹足文履已)帝堯鳥庭大禹虎鼻紫䫇白毫
(上孫權宗下晉中)顓頊重脅帝嚳駢齒禹耳三漏湯
臂四肘日角斗胸(俱漢高祖)增隋文帝五柱入頂
唐高祖伏犀接眉金世宗胸羅北斗明太祖聲若
洪鐘(以上俱詳奇表一)
奇表三
原太昊蛇形人首鬚垂委地(伏羲)太帝人身牛首
懷玉柄戴玉英(神農)神農大眉(春秋歷命序)顓頊駢幹
堯長十尺(孔叢子)履翼(堯)鬚長七尺(堯)舜長六
尺(帝王世紀)帝舜斗口(援神契)湯長九尺倨身揚聲(成湯)
周文望羊周文長八尺三寸虎肩鳥鼻陰
準四乳(俱文王)武王駢齒(春秋元命苞)長頸烏喙(越王)
長目鳥喙秦始虎口(河圖)高祖長七尺八寸(河圖)龜
背龍股(漢高祖)美鬚䫇無如季相(漢高史記)足下有毛
(漢宣帝)生而有髮(漢書)容貌莊麗(漢明帝)手文握兵
垂手下膝(昭烈)立髮垂地(魏明帝)睇盼煒如毛骨非
常(俱晉中宗)增體貌瓌異(魏太武帝)風格異常(文成帝)襁褓
岐嶷(魏孝文帝)原龍行虎步(宋高祖)增舌文八字(梁武帝)
暎日無影(梁武帝)黑子如龍(後周太祖)風骨不恒(隋高祖)
手有王字(隋高祖)日角龍庭紫誌如龍三乳(俱唐高祖)
儀軌偉麗(唐明皇)形如天王(後唐末帝)眼睛多白(後漢高祖)
(以上俱詳奇表一)體如三歲兒(遼史曰太祖初生體如三歲兒)項有異骨
(名山藏曰明太祖為吳王時夢人置璧於項項肉隱起有異骨焉)龍犀(辨命論曰龍犀日角帝王)
(之表注曰額上有文鬢也)不世之姿(六代論)天姿玉裕(文𨕖宴宣猷堂詩)
帝系一
增冊府元龜曰夫結繩之初樸略茫昧莫獲而詳書契
之後辨姓授氏可得而記太昊之前譜牒蓋闕帝鴻之
後世緒具存司馬遷著之史記以存系表明乎受天命
膺帝期者蓋以祖宗實有茂德所以後世承乎發祥若
乃后稷播植周室於是隆興唐堯文思漢緒由其增盛
蓋瓜瓞之相屬故蘿圖而有融魏晉以還方冊可考罔
不緬藉先烈誕啓丕圖若乃積累之懿傳繼之盛蓋由
德有厚薄源有淺深憑舊烈者蕃衍無世資者衰替今
並考舊史披帝籙詳究厥終率用論次俾有條而不紊
庶百世而可知矣原史記曰帝嚳高辛氏者黃帝之
曾孫也父曰蟜極蟜極父曰元嚻元嚻父曰黃帝自元
嚻與蟜極不得在位帝王世紀曰舜姚姓也其先出
自顓頊顓頊生窮蟬窮蟬有子曰敬康敬康生句芒句
芒有子曰橋牛橋牛生瞽瞍妻曰握登生舜增冊府
元龜曰大禹姒姓父曰鯀鯀之父曰顓頊顓頊之父曰
昌意昌意之父曰黃帝禹者黃帝之元孫而顓頊之孫
也原國語曰玄王勤商十有四葉而興賈逵注曰元
王謂契湯之祖增冊府元龜曰周姬姓其先后稷名
棄其母有邰氏女曰姜嫄為帝嚳元妃出野見巨人跡
踐之遂身動如孕者居期而生子是為后稷原帝王
世紀曰秦嬴姓也昔伯翳為舜主畜多故賜姓嬴氏孝
襄公始修霸業壞井田開阡陌天子命為伯至昭襄王
自稱西帝攻周廢赧王取九鼎至莊襄王滅東西周莊
襄王崩政立為始皇又曰漢出自帝堯劉姓也豐公
生執嘉即太上皇也東觀漢記曰世祖光武皇帝高
祖九世孫出自長沙定王定王生舂陵節侯舂陵本在
零陵郡節侯孫孝侯以土地下溼元帝時求封南陽蔡
陽白水鄉因故國名曰舂陵增魏志曰太祖姓曹名
操字孟德漢相國參之後祖騰漢桓帝時為中常侍大
長秋封費亭侯養子嵩嗣官至太尉莫能審其生出本
末嵩生太祖(曹瞞傳云嵩夏侯氏子夏侯惇之叔父太祖於惇為從父兄弟也)冊府
元龜曰魏文帝受禪後給事中博士蘇林董巴上表曰
魏之氏族出自顓頊與舜同祖吳志曰孫堅字文臺
吳郡富春人蓋孫武之後也晉書曰宣帝諱懿字仲
達姓司馬氏其先出自帝高陽之子重黎為夏官祝融
歷唐虞夏商世序其職及周以夏官為司馬其後程伯
休父周宣王時剋平徐方錫以官族因而為氏漢楚間
司馬昂為趙將與諸侯伐秦秦亡立為陰王都河内漢
以其地為郡子孫遂家焉自昴八世生征西將軍鈞鈞
生豫章太守量量生潁川太守雋雋生京兆尹防帝即
防之第二子也齊書曰太祖諱道成漢相何二十四
世孫也何孫侍中彪免官居東海蘭陵郡子孫遂家焉
梁書曰高祖諱衍蘭陵中都里人漢相國何之後皇
考諱順之齊高帝族弟也參與佐命封臨湘侯陳書
曰高祖諱霸先吳興長城人漢太丘長陳寔之後也世
居潁川寔元孫準晉太尉準生臣臣生達永嘉南遷歴
官太子洗馬出為長城令悅其山水遂家焉北魏書
曰黃帝有子二十五人或内列諸事或外分荒服昌意
少子受封北國有大鮮卑山因以為號黃帝以土德王
北俗謂土為拓謂后為跋故以為氏其裔始均逐女魃
於弱水北帝舜命為田祖爰歴三代以及於秦不交南
夏是以載籍無聞焉積六十七世至成帝諱屯立統國
三十六大姓九十威振北方莫不率服歴十三傳至聖
武帝諱喆汾常率數萬騎田於山澤欻見輜軿自天而
下有美婦人曰我天女也受命相偶遂同宿且請還曰
明年周時後會於此言終而别及期帝至先所遊處果
復見天女以所生男授帝曰此君之子善視之子孫相
承當世為帝王語訖而去即始祖神元皇帝也後周
書曰太祖姓宇文氏諱泰其先出自炎帝炎帝為黃帝
所滅子孫遁居朔野有葛烏莬者雄武多算略鮮卑慕
之奉以為主其後裔孫曰普回因狩得玉璽三組有文
曰皇帝普回以為天授其俗謂天曰宇因號宇文國並
以為氏焉隋書曰高祖姓楊氏諱堅漢太尉震八代
孫鉉仕燕為北平太守鉉生元壽後魏代為武鎮司馬
子孫因家焉元壽生太原太守惠嘏惠嘏生太原太守
烈烈生寧遠將軍禎禎生忠忠即皇考也皇考從周太
祖起義關西賜姓普六茹氏唐書曰高祖姓李氏諱
淵其先出自顓頊生大業大業生女華女華生咎繇其
子孫緜歴虞夏代為理官遂為理氏殷末有理徵者以
直道獲罪於紂子利貞逃難於伊侯之墟食李實得全
又改為李氏周時有李重耳字伯陽為柱下史道家稱
老君秦將李信即其後也信曾孫廣為漢將廣十六葉
孫暠為涼武昭王暠生歆歆生重耳重耳生熙鎮武川
遂家焉熙生天錫天錫生虎佐周有功周閔帝受魏禪
虎已卒追封唐國公虎生昞昞生仁仁生高祖唐鑑
曰高祖武德三年晉州人吉善行自言於羊角山見白
衣老父曰為吾語唐天子吾為老君吾而祖也詔於其
地立廟冊府元龜曰晉高祖姓石氏本衞大夫碏之
後至漢奮自河内徙家長安與子慶等德位俱盛時號
萬石君漢衰關輔亂子孫西徙有居甘州者四代祖璟
仕唐為朔州刺史三代祖郴祖昱任振武防禦使考紹
雍仕後唐官至洺州刺史後周總論曰郭威自以為
周室之裔虢叔之後滅漢代立而建國曰周通鑑曰
宋太祖諱匡胤姓趙氏涿郡人四世祖脁唐幽都令生
挺唐御史中丞挺生敬涿州刺史敬生弘殷周檢校司
空岳州防禦使弘殷娶杜氏生帝於洛陽夾馬營遼
史贊曰遼之先出自炎帝世為審吉國金史曰金之
先出靺鞨氏靺鞨本號勿吉古肅愼地也元史曰太
祖蒙古人其十世祖勃端察爾母阿倫果斡夜寢帳中夢
白光自天窗入化為金色神人來趨臥榻驚覺遂有娠
產一子即勃端察爾也狀貌奇異沈默寡言家人謂之
癡阿倫果斡語人曰此兒非癡後世子孫必有大貴者
名山藏曰明太祖姓朱其先句容人皇祖始渡淮家泗
皇考徙鍾離皇妣陳生四子帝季也
帝系二
原緜緜瓜瓞本支百世帝作邦作對(並詩經)增施
于孫子世有哲王繩其祖武貽厥孫謀以燕翼
子(並詩經)原后稷勤周后稷始基纂堯之緒出
自唐帝(漢)三世舉孝廉(魏)增聯珠寳系海浸昌
源(唐徐彥伯中宗哀冊文曰少典之子重元之孫珠聯寳系海浸昌源)累業(吳都賦曰累業百疊)
後葉(羽獵賦曰又恐後葉復修前好)寳胄奕世重光(鍾會檄蜀文)
幼智一
原史記曰黃帝姓公孫氏生而神靈弱而能言代神農
氏增帝王世紀曰顓頊生十年而佐少昊十二年而
冠二十二而登帝位原又曰帝嚳生而神異自言其
名曰夋漢書曰昔周成以孺子繼統而有管蔡四國
流言之變孝昭幼年即位亦有燕蓋上官逆謀之亂成
王不疑周公孝昭委任霍光各因其時以成名大矣哉
增通鑑曰漢昭帝時上官桀父子與燕王旦通謀詐
令人為旦上書誣霍光出都肄郎羽林道上稱蹕擅調
益幕府校尉專權自恣疑有非常俟光出沐日奏之桀
欲從中下其事與大臣共執退光書奏帝不肻下明旦
光聞之止畫室中不入上問大將軍安在桀曰以燕王
告其罪不敢入詔召大將軍光入免冠頓首謝上曰將
軍冠朕知是書詐也將軍無罪光曰陛下何以知之上
曰將軍調校尉以來未十日燕王何以知之是時帝年
十四尚書左右皆驚後桀黨有譖光者上輒怒曰大將
軍忠臣先帝所屬以輔朕身敢有毁者坐之自是無敢
復言漢明帝十歲通春秋光武奇之十二為東海公
天下&KR1774;田多不以實又戶口年紀互有增減詔下州郡
簡覆其事而刺史太守多不均平後諸部各遣使上奏
光武見陳留吏牘上有書視之云潁川弘農可問河南
南陽不可問因詰吏吏不肻服光武怒帝在幄後言曰
吏受郡敕當欲以&KR1774;田相方耳光武曰即如此何以言
河南南陽不可問對曰河南帝城多近臣南陽帝鄉多
近親田宅踰制不可為準耳光武令虎賁將詰問吏果
如帝言原蜀志曰先主舍東南角有桑樹童童如小
車蓋先主少時與諸宗兒戲曰吾當乘此羽葆蓋車
幼童傳曰太祖幼而智勇年十歲嘗浴於譙水有蛟來
逼自水奮擊蛟乃潛退於是畢浴而還弗之言也增
晉書曰明帝幼而聰哲為元帝所寵異年數歲嘗坐置
膝前屬長安使來因問帝曰汝謂日與長安孰遠對曰
長安近不聞人從日邊來居然可知也元帝異之明日
宴羣僚又問之帝曰日近元帝失色曰何以異間者之
言乎對曰舉目見日不見長安由是益奇之唐書曰
明皇初封楚王年七歲因朔望朝見車騎嚴整金吾將
軍武懿宗見而忌之遂擠排騎從帝訶之曰吾家朝堂
於汝何事敢廹吾騎從則天聞而奇之冊府元龜曰
唐憲宗六七歲時為皇孫德宗抱置膝上戲曰汝是何
人乃在我懷中皇孫對曰此祗是第三天子德宗驚喜
遼史曰太祖初生即能匍匐又曰太祖雖髫齔言
及世務時伯文當國有疑輒咨焉名山藏曰明宣宗
數歲試之事輒剸決稱旨成祖愛之讀書一目數行盡
袠皆舉
幼智二
原生而能言(黃帝)生而言名(帝嚳)產而能書(隨巢子)幼
總百神(黃帝)幼而聰達(章帝)幼克大事(漢和帝)茂質紀
淑(東觀)岐嶷之姿問南頓何在(語林)答長安近日(晉明)
(帝)八歲能屬文(魏文帝)是書詐也(漢昭帝)名理不減
(晉孝武帝)增幼而英悟(周世宗)有成人之量(晉書曰成帝少而聰敏有)
(成人之量)十歲能詩(遼聖宗)
潛晦一
原韓子曰歴山農者侵畔舜往耕朞年而耕者讓畔河
濱漁者爭坻舜往漁朞年而漁者讓長東夷之陶者苦
窳舜往陶朞年而器以牢增通鑑曰秦始皇嘗言東
南有天子氣因東遊以厭之高祖即自疑亡匿隱於芒
碭山澤間原漢書曰孝宣皇帝諱詢字次卿武帝曾
孫戾太子孫也太子納史良娣生皇孫皇孫納王夫人
生皇帝號曰皇曾孫生數月遭巫蠱事太子良娣皇孫
王夫人皆遇害曾孫坐繫郡邸獄邴吉為廷尉監治巫
蠱憐曾孫之無辜使女徒乳養私給衣食至後望氣者
言長安獄有天子氣上遣使皆殺之内者令郭穰夜至
郡邸獄吉拒閉不得入曾孫賴吉得全因遭赦東觀
漢記曰光武仁智明達多權略樂施愛人在家重慎畏
事勤於稼穡兄伯升好俠笑上事田作比之高祖兄仲
高才好學然亦喜游俠鬭雞走馬具知閭里奸邪吏治
得失時會朝請舍長安尚冠里增通鑑曰煬帝以李
淵相表奇異又名應圖讖忌之徵詣行在淵遇疾未謁
其甥王氏在後宫帝問之曰汝舅來何遲王氏以疾對
帝曰可得死否淵聞之懼因縱酒納賂以自晦通鑑
曰唐高祖初發晉陽以書招李密密自恃兵強欲為盟
主使祖君彦復書曰所望左提右挈勠力同心執子嬰
於咸陽殪商辛於牧野高祖得書笑曰吾方有事關中
若遽絶之是更生一敵也不如卑辭推奬以驕其志乃
使溫大雅復書曰天生烝民必有司牧當今為牧非子
而誰老夫年逾知命願不及此欣戴大弟攀鱗附翼惟
願早膺圖籙以寧兆民宗盟之長屬藉見容復封於唐
斯榮足矣密得書喜曰唐公見推天下不足定矣通
鑑曰唐太宗謂于志寧曰朕年十八猶在民間民之疾
苦情偽無不知之通鑑曰唐憲宗生光王怡怡幼時
宮中皆以為不慧太和以後益自韜匿及武宗疾篤諸
宦官密於禁中定策立怡及見百官哀戚滿容裁決庶
務咸當於理人始知有隱德焉(怡後更名悅即唐宣宗)名山藏
曰太祖幼孤無依託身皇覺寺為僧居兩月歲荒僧散
太祖游食江淮金斗光息間至潁道病有二紫衣同寢
食病已辭去莫知所在夜陷胡麻中遇羣童言迎駕叱
之不見
潛晦二
原潛龍勿用陽在下也(周易)尺蠖之屈以求伸也(易繫)
以懿文德(易)增内文明而外柔順以蒙大難文王以
之(易)遵養時晦(詩)退藏于密(易)三分天下有其
二以服事殷原舜居深山與鹿豕遊(孟子)隱於芒碭
(史記)尤樂杜鄠雷雨不迷(舜)上有黑雲告歸之
田(漢高)告歸鄉里躬耕白水(光武)講學長安習讀
書傳秋冬弋獵歸於頓丘僦驢給費為縣送
徒為舂陵訟租為泗上亭長(漢高)為洛北簿尉
一年成聚三年成都增隱德(唐宣帝詳潛晦一)多務韜
晦(通鑑周世宗在藩邸多務韜晦)淮右布衣(明太祖曰予本淮右布衣因天下亂為衆所推)
殷憂
原帝王世紀曰夏桀無道辠諫者湯使人哭之桀囚湯
使於夏臺而後釋之諸侯由是咸叛桀附湯同日貢職
者五百國三年而天下咸服竹書紀年沈約注云王
嘉季歴之功錫之圭瓚秬鬯九命為伯既而執諸塞庫
季歴困而死因謂太丁殺季又曰執季歴於塞庫羈
文王於玉門鬱&KR0008;之情辭以作歌其傳久矣帝王世
紀曰文王雖在諸侯之位襲父為西伯紂既囚文王文
王之長子曰伯邑考質於殷為紂御紂烹以為羹賜文
王曰聖人當不食其子羹文王得而食之紂曰誰謂西
伯聖者食其子羹尚不知也琴操曰文王僃修道德
百姓親附文王有二子周公武王皆聖是時崇侯虎與
文王列為諸侯德不及文王常嫉妬之乃譖文王於紂
曰西伯昌聖人也長子發中子旦皆聖人也三聖合謀
君其慮之乃囚文王於羑里將欲殺之於是文王四臣
散宜生等周流海内經歴豐土得美女二人水中大貝
白馬朱鬛以獻於紂陳於中庭紂立出西伯文王在羑
里時演易八卦以六十四作鬱厄之辭困於石據於蒺
藜乃申憤以作歌曰殷道混混浸濁煩兮朱紫相合不
别分兮迷亂聲色信讒言兮炎炎之虐使我愆兮幽閉
牢穽由其言兮遘我四人憂勤勤兮漢書曰宣帝始
立謁見高廟大將軍光參乘上嚴憚之若芒刺在背後
張安世代光參乘天子從容肆意甚安晉中興書曰
惠帝幸臨漳中宗從駕是時中宗叔父東安王繇為成
都王穎所害懼禍及謀出奔其夜月明禁衛甚嚴不能
得去有頃天暴風雨晦冥徼者四散中宗因得脫晉
陽秋曰簡文帝雖登阼内不自安初熒惑入太微尋廢
海西公至是熒或猶在太微帝惡之謂郗超曰命之修
短大所不計故無復往日事耶超云大司馬溫方内固
社稷外布經略非常之事臣以百口保之超假還東帝
謂之曰致意尊公家國之事遂至於此由吾不能以道
匡樹思患預防媿歎之深言何能喻又誦庾闡詩云士
痛朝危臣哀主辱泣下霑衣漣如相續增通鑑曰唐
太宗曰武德六年以後高祖有廢立之心而未定我不
為兄弟所容實有功高不賞之懼又曰後唐廢帝千
春節置酒晉國長公主上壽畢辭歸晉陽唐主醉曰何
不且留遽歸欲與石郎反耶石敬瑭聞之益懼又曰
宋太祖一日朝罷坐便殿不樂者久之左右請問其故
曰爾謂為天子容易耶早間乘快誤決一事故不樂耳
又曰元仁宗御嘉禧殿謂侍臣曰卿等以朕居帝位
為安耶朕惟太祖創業艱難世祖混一區宇兢業守成
恒憂不能當天心繩祖武使萬方百姓樂得其所固非
卿等所知也名山藏曰明太祖諭羣臣曰古之賢君
常憂治世其臣亦憂治君然賢臣之憂治君者君常安
賢君之憂治世者世常治今土宇日廣人民雖蕃久困
未蘇予心未嘗忘憂卿同吾憂國福至矣不然禍敗隨
之又曰建文時成祖為燕王齊泰黃子澄等日夜謀
防燕因以工部侍郎張昺為北平布政使謝貴為北平
都指揮監燕燕王佯狂為澀舌稱病甚昺貴入問燕王
病王重裘擁爐見之猶顫
殷憂二
原履重剛蒙大難果行育德安不忘危履虎
尾(俱易經)增涉春冰凛乎若朽索之馭六馬慄慄
危懼若將隕于深淵怵惕惟厲中夜以興(俱書經)
明王三懼(韓詩外傳孔子曰明王有三懼一曰處尊位而恐不聞其過二曰得志而恐驕三曰聞天)
(下之至道而恐不能行)原或多難以固邦國或殷憂以啓聖
明憂而不困或憂而光繫夏臺(湯)囚羑里(文王)
執於塞庫(王季)羈於玉門(文王俱詳殷憂一)丙吉乳養(漢宣)
(帝詳潛晦一)張賀供給智勇俱困亡失家屬(漢高祖)
持滿外向銚期奮戟稱漢使者(漢高祖)馳入韓信
璧(漢高祖)稱使者入傳舍以冰飲水對竈炙衣(光武)
蕪蔞豆粥滹沱麥飯(光武)平城為匈奴所圍(漢高帝)
河陽為津吏所止(晉中興書)丁公接兵(漢高帝)曹洪授
馬(魏武帝)乘馬得脫(典論)泣而升車(晉中興書)增芒刺在
背(漢宣帝詳殷憂一)毛髮灑淅(通鑑唐宣宗即位李德裕奉冊既罷上謂左右曰適近我)
(者非太尉耶每顧我使我毛髮灑淅)乘驢車(宋太祖與遼戰帝大敗乘驢車走免)夜不
安枕(明太祖謂羣臣曰念天下之廣生民之多憂懸於心夜不安枕)重裘擁爐(明成祖詳)
(殷憂一)
御定淵鑑𩔖函卷四十八
