欽定四庫全書
御定淵鑑類函卷三百八十二
器物部一(器物總載簏案笥几匱胡牀笈箱厨)(巾箱匳篋)
(匣筒)(嚴器箕帚)(增筐筥)(籠)
器物總載一(食器并入)
增說文曰皿飯食之用器也原易曰制器者尚其象
尚書曰人惟求舊器非求舊惟新禮記曰御食於
君君賜餘器之溉者不寫其餘皆寫又曰祭器未成
不造燕器月令曰仲春之月食麥與羊其器疏以達
又曰仲夏之月食菽與雞其器高以粗又曰仲秋
之月食麻與犬其器廉以深又曰仲冬之月食黍與
彘其器閎以奄又曰中央土食稷與牛其器圜以閎
又曰去器之無用者權置者令去之鄒陽上梁孝
王書曰蟠木離竒為萬乘器者以左右先為之容也
增賈誼治安策曰天下大器也今人之器置諸安處則
安置諸危處則危天下之情與器無異惟天子之所置
之又曰里諺曰欲投鼠而忌器此善喻也鼠近於器
尚憚不投恐傷其器况於貴臣之近主乎老子曰埏
埴以為器當其無有器之用原虞詡云不遇盤根錯
節無以别利器晉樂斐目夏侯玄曰肅肅如入宗廟
中但見禮樂器增地鏡圖曰齊器之象為牛楚器之
象為馬越器之象為蝦蟇宋器之象為白狗秦器之象
為䐁燕器之象為豖
器物總載二
增史記曰舜陶於河濱器不苦窳逸周書曰武王既
勝殷諸侯班宗彝作分器家語曰孔子觀於魯桓公
之廟有攲器焉問守廟者曰此何器也曰宥坐之器孔
子曰吾聞宥坐之器者虛則敧中則正滿則覆顧謂弟
子曰試注水焉即操水而注之中而正滿而覆虛而攲
孔子喟然歎曰嗚呼物焉有滿而不覆者乎史記曰
武帝有故銅器李少君曰此器齊桓公十年陳於柏寢
案其刻果然又曰司馬相如與傭保雜作滌器於蜀
中原白帖曰吳鄭泉嗜酒臨卒曰願身化為土陶家
取為酒器又曰晉武幸王氏家食器盡琉璃增又
曰晉時敧器不存形製杜預創意造之車頻秦書曰
苻堅建元年中新平縣民耕地獲玉器初有金雕者頗
知圖記王猛以為左道勸堅誅之雕臨死表堅曰新平
地古顓頊墟應出古帝王寳至是果得之南史曰劉
杳字士深為東宮舍人昭明太子賜以瓠食器曰卿有
古人風故遺古人之器唐書曰太宗嘗怪舜造漆器
禹雕其俎諫者十餘不止小物何必爾邪褚遂良曰雕
琢害力農纂繡傷女工漆器不止必金為之金又不止
必玉為之故諫者救其源不使得開及夫橫流則無復
事矣又曰鄧景山清約子弟饌不過草具用器止烏
漆元結惡圓論曰元子家為圓轉之器以悦嬰兒友
人公植曰吾聞古惡圓之士歌曰寧方為卓不圓為卿
寧方為汙辱不圓為顯榮甚者終身不仰視曰吾惡天
圓柰何造圓轉之器悦媚嬰兒乎唐書于頔𫝊頔請
升襄州為大都督府初襄有髤器天下以為法至頔驕
蹇故方帥不法者號襄樣節度
器物總載三
增銘明方孝孺食器銘曰汝飲而食當思爾職行而有
得斯無媿色節已以裕衆是為儉德嗇人以自封斯為
民賊毋以一食而忘天下母以苟安而忽永圖
案一
原說文曰案几屬也增又曰檈圓案也原方言曰
案陳楚宋魏之間謂之□鹽鐡論曰良民文杯畫案
婢妾衣紈履絲匹庶粺飯肉食所以亂治也異苑曰
百丈山上有石房内有石案置石書二卷夢書曰凡
夢見杯案賓客到多客大案少客小案
案二
原燕太子曰太子嘗與荆軻等案而食楚漢春秋曰
項王使武涉說淮隂侯信曰臣事項王位不過中郎官
不過執戟乃去楚歸漢漢王賜臣玉案之食玉具之劒
臣背叛之内媿於心漢書曰萬石君石奮子孫為小
吏歸謁萬石君必朝服見之不名子孫有過失不誚讓
為便坐對案不食然後諸子相責因長老肉袒謝罪改
之乃許漢武故事曰武帝時東郡獻短人長五寸上
疑其山精常令案上行東方朔問曰巨靈汝何以叛阿
母健不西京雜記曰武帝為七寳牀雜寳案設桂宮
中增漢書曰貢禹奏曰見賜杯案盡文畫金銀飾非
當所以食臣下也原東觀漢記曰更始韓夫人尤嗜
酒每侍飲見常侍奏事輙怒曰帝方對我正用此時持
事來乎起抵破書案又曰尹敏與班彪相厚每相與
語嘗屏案不食又曰祭彤素清約在遼東三十年衣
無儲副帝嘉其功賜錢百萬及衣冠刀劎下至杯案食
物大小重疊江表𫝊曰曹公平荆州乃欲伐吳張昭
等皆勸迎曹公唯周瑜魯肅諫拒之孫權拔刀斫前奏
案曰諸將復有言迎北軍者與此案同增南史曰江
秉之為新安太守在郡作書案一枚去官留以付庫
唐書曰唐起居舍人執筆隨宰相入殿夾香案分立
殿下杜陽編曰同昌公主琢百寳為圓案唐書曰
劉玄佐既貴母尚在見縣令走庭中白事退戒玄佐曰
長吏恐懼卑甚吾思而父吏於縣亦當爾而據案當之
可安乎玄佐感悟待下益加禮五代史曰孫晟事李
昪父子二十餘年官至司空家益富驕每食不設几案
使衆伎各執一器環立而待號肉臺盤宋史曰林特
精敏喜吏職據案終日不倦
案三
原漆書金度(魏武上雜物疏云御物有純銀鏤帶漆畫書案一枚東宮舊事云皇太子納)
(妃初拜有漆金度足奏案一枚)青玉增白石(張衡四愁詩云美人贈我錦繡段何以報)
(之青玉案山廣輿記曰張九齡未第時建宅桂中几案皆白石琢成)原鳩飛增蛇
繞(烈士𫝊云魏公子方食有鳩飛入其案下公子怪之詳鳩廣輿記云五代時陸昭符為刺史一日坐廳)
(事雷雨暴至電光如金蛇繞案左右皆震仆昭符自若撫案叱之雷電忽散得鐵索重百斤許徐命納庫中人)
(服其雅量)
案四
原俯舉(東觀漢記云梁鴻適吳依大家臯伯通廡下為賃舂妻孟光為具食不敢於鴻前仰視舉案齊)
(眉伯通異之曰彼傭能使其妻敬之如此非几人也)跪奉(又云魏霸延平元年仕為光禄大夫妻死)
(長兄伯為娶妻送至官舍霸曰年老兒子備具何用空養他家老嫗為即自入拜其妻手奉案前跪霸曰不敢)
(相屈妻慙求去)子元三杯(漢書曰朱博字子元為御史大夫為人廉不好酒色之宴自微賤至)
(富貴食不重味案上不過三杯)增祖深一肉(南史云梁郭祖深為南津校尉加雲騎將軍常)
(服布𥜗素木案食不過一肉)與可噴飯(洋縣舊志云與可作亭篔簹谷中蘇子瞻寄詩云料)
(得清貧儳太守渭濱千畝在胷中是日與可同内人遊此燒筍晩食得詩失笑噴飯滿案)原季齊
撒饌(廣陵𫝊云吳戒字季齊性剛直同業陳叔為賊戒往見之叔為設食戒曰汝為賊柰何為人設食因)
(舉案投江令其撒饌)趙王自持(史記云漢七年高祖過趙趙王張敖自持案進食禮甚恭高祖)
(箕踞罵之)許后親奉(漢書云許后五日一朝皇太后於長樂宮親奉案上食以婦道供養)
負版類楯(詳鏡三象兵注)增糊紙如銀(摭言云舉人多以白紙糊案子面鄭昌啚)
(詩曰新糊案子其白如銀)曹公視書(太平御覽云陸雲與兄機書云按行曹公器物有奏案五)
(枚又作敧案以卧視書)原石虎行文(鄴中記云石虎以宮人為女官門下通事又以玉案)
(行文書)
案五
原銘漢李尤書案銘曰居則致樂承顔接賓承奉奏記
通達詔刺尊上答下道合仁義梁簡文帝書案銘曰
刻香鏤彩纖銀卷足照色黃金廻花青玉漆華映紫畫
製舒綠性廣知平文雕非曲厠質錦帷承芳綺縟敬客
禮賢恭思儼束披古通今察姦理俗仁義可安忠貞自
燭鑒矣勒銘知微敬勖增宋鼂无咎八仙案銘曰東
臯松菊堂飲中八仙案八仙何必來松菊自吾栽
几一
增釋名曰几庋也所以庋物也器物叢談曰几案屬
長五尺高二尺廣一尺兩端赤中央黑几所以依凭之
具然非尊者不之設所以示優寵也人几在左神几在
右又不可以不辨也原李尤几銘序曰黃帝軒轅恐
事之有闕作輿几之法增毛詩曰戚戚兄弟莫遠具
爾或肆之筵或授之几原周禮司几筵曰諸侯祭祀
席蒲筵繢純加莞席紛純右彫几昨席莞筵紛純加繅
席畫純筵國賓于牖前亦如之左彤几甸役則設熊席
右漆几又曰凡吉事變几鄭注王祭宗廟祼于室饋
食于堂繹于祊每事易几神事示新又曰仲秋之月
養衰老授几杖禮記曰進几杖者拂之又曰謀于
長者必操几杖以從之又曰龜策几杖席蓋重素袗
絺綌不入公門又曰父母舅姑之衣衾簟席枕几不
𫝊增又曰乘車必以几又曰大夫七十致仕則必
賜之几杖原左傳薳啟疆曰聖王務行禮不求恥人
朝聘有珪享頫有璋小有述職大有廵功設几而不倚
爵盈而不飲宴有好貨飱有陪鼎入有郊勞出有贈賄
禮之至也增蘇軾詩曰世家不可恃如倚折足几
几二
原左傳曰諸侯之師久於偪陽荀偃士匄請於荀罃曰
水潦將降懼不能歸請班師智伯怒投之以几出於其
間(出偃匄之間也智伯荀瑩字也)莊子曰南郭子綦隱几而坐仰天
而噓㗳焉似喪其偶顔成子游立侍乎前曰何居乎形
固可使如槁木心固可使如死灰乎今之隱几者非昔
之隱几者也戰國策郭隗謂燕昭王曰隱几據杖眄
視相使則厮役之人至增廣輿記曰梁孝王嘗集諸
遊士於曜華宮使各賦枚乘賦柳路喬如賦鶴公孫詭
賦文鹿鄒陽賦酒公孫乘賦月羊勝賦屏風韓安國賦
几不成鄒陽代韓鄒罰酒枚乘諸人賜絹各五匹原
漢書詔太師孔光曰聖人之後先師之子德行純淑道
術通明居四輔職輔導於帝今年耆有疾俊乂大臣惟
國之重書曰母遺耉老國之將興尊師而重傅其令太
師母朝十日一賜餐賜太師靈壽杖黃門令為太師省
坐置几太師入省中用杖又曰朱博遷琅邪太守齊
部舒緩養名右曹掾史皆移病卧博奮䫇抵觸其几曰
觀齊兒欲以此為俗耶乃召見諸曹吏書佐及縣大吏
選其可用者皆斥罷諸病吏增東觀漢記曰黃香為
尚書郎以香父尚在賜卧几靈壽杖原續漢書曰大
將軍何進辟鄭玄玄以進權戚不敢遲意不得已而詣
之進為設几杖待之甚優玄不受朝服而以幅巾見一
宿逃去漢舊儀曰祭天用玉几玉器魏武上雜物
疏曰御物三十種有上車漆畫重几大小各一枚魏
志太祖以素几賜毛玠曰君有古人之風故賜古人之
器續漢書曰魏文帝賜楊彪几杖以彰舊德竹林
七賢論曰魏封晉文王王辭公卿皆當喻旨司空鄭沖
馳使從阮籍求其文立待之籍時在袁孝尼家宿醉扶
而起書几版為文無所治定乃寫封信增晉書曰王
羲之字逸少嘗詣門生家見棐几滑淨因書之真草相
半後其父誤刮之門生驚懊累日原鄴中記曰石虎
御坐几悉漆雕畫以五色增南史曰沈麟士字雲禎
隱居以篤學為務恒憑素几鼓素琴陳書曰王沖為
太子少傅高祖以沖前代舊臣特申長幼之敬文帝即
位益加尊重嘗從幸司空徐度宅宴筵之上賜之以几
宋史曰蘇雲卿與張浚為布衣交浚相馳書函屬豫
章帥及漕帥漕為遊士訪之入圃雲卿曰客何來延入
室土銼竹几地無纖塵卒不應召廣輿記曰龔開字
聖子淮隂人宋亡不仕家益貧賓客造訪至無几席一
子名浚每俯伏榻上就背按紙作唐馬圖甚工一出人
輙以數十金易之
几三
增狐文烏皮(雲仙散錄云房夀六月召客凭狐文几杜甫詩云拂拭烏皮几喜聞樵牧音)
覆雲紈加綈錦(拾遺記云瀛洲南有金鑾之觀中有寳几覆以雲紈之素西京雜)
(記云漢制天子玉几冬則加綈錦其上謂之綈几公侯皆以木為几冬則以細罽為橐以憑之)原孤
鵠蟠膝曲木抱腰(語林云任元褒為光禄勲孫翊往詣之見門吏憑几視孫入語任曰)
(吏憑几對客為不禮任便推之吏答曰得罰體痛以横木扶持非憑几也孫曰直木橫施值其兩足便為憑几)
(何必孤鵠蟠膝曲木抱腰)
几四
增桐木(神仙傳云葛仙公憑桐木几於女几山學仙得道後几化為白麂三足時出於山上)靈
檀(元觀手鈔云謝霜回有七寳靈檀之几几上有文字隨意所及文字輙見故道經云世有靈檀則百事可)
(圖世有神瓜則飲食可廢)步挽(潛確類書曰道武賜元纂步挽几以優異之)連理(廣輿)
(記云庾易字幼時新野人徙居江陵雅性恬静以文史自娛長史袁彖慕其風贈以鹿角書格蚌盤牙筆易將)
(連理几竹翹書格報之)原書誦訓(國語左史倚相曰倚几有誦訓之諫注云誦訓工師所誦)
(之諫書之於几)盛真經(漢武内傳曰帝受西王母五岳真經六甲靈符十二事盛以黃金几封以)
(白玉函以珊瑚為牀)陳蕃設(漢雜事云陳蕃請徐穉為功曹及師友祭酒時設東西之坐重席漆)
(几以候之)呂布斫(魏志曰呂布遣陳登至太祖求徐州牧登因陳布勇而無謀宜早誅之太祖悦)
(及登還布拔戟斫几責之)劉政造(異苑云歴陽石秀之倏有一人著平巾袴褶語之曰聞君巧侔)
(班匠刻几尤妙太山府君相召秀之自陳云劉政能造數旬而殞)孔融憑(九州春秋曰孔融為)
(北海太守為袁譚所攻流矢雨集矛戟内接然融憑几安坐讀書論義自若也)石室玉几(馮明)
(生别傳云岱宗山石室有金牀玉几)海島金几(幽明錄云海中有金臺内有金几雕文備制)
几五
原詩齊謝朓詠烏皮隱几詩曰蟠木生附枝刻削豈無
施取則龍文鼎三趾獻光儀勿言素韋潔白沙尚推移
曲躬奉微用聊承終宴疲
原賦漢鄒陽几賦曰高樹凌雲蟠紆煩冤旁生附枝王
命公輸之徒荷斧斤援葛虆攀喬枝上不測之絶頂伐
之以歸𦕈者督直聾者磨礱齊貢金斧楚入名工廼成
斯几離竒髣髴似龍盤馬廻鳳去鸞歸君王憑之聖德
日躋
增文唐柳宗元斬曲几文曰后皇植物所貴乎直聖主
取焉以建家國亘為棟楹齊為閫閱外隅平端中室謹
飭度焉以几維量之則君子馮之以輔其德末代淫巧
不師古式斷茲揉木以限肘腋敧形詭狀曲呈詐力制
類竒邪用絶繩墨勾身陋狹危足僻側支不得舒脅不
遑息佘明斯畜以亂人極追咎厥始惟物之殘禀氣失
中遭生不完託地墝垤反時燠寒鬱悶結澀癃蹇艱難
不可以遠遂虧其端離竒詰屈縮恧巑岏舍蝎孕蠹外
邪中乾或因先容以售其蟠病夫甘焉制器以安彼風
毒敗形隂沴遷魄禍氣侵骨滛神化脈體仄筋倦榮乖
衛逆乃喜茲物以為已適器之不祥莫是為敵烏可昵
近以招禍癖且人道甚惡惟曲為先在心為賊在口為
愆在肩為僂在膝為攣戚施踦跂匍匐拘拳古皆斥遠
莫致於前問誰其類惡木盗泉朝歌㢠廻車簡牘載焉昭
王市骨樂毅歸燕今我斬此以希古賢諂諛宜惕正直
宜宣道焉是達法焉是專咨爾君子曷不乾乾既和且
平獲祐於天去惡在微慎保其𫝊
增銘黃帝几銘曰予居民上搖搖恐夕不至朝惕惕恐
朝不及夕兢兢慄慄日慎一日人莫躓於山而躓於垤
武王几銘曰皇皇惟敬口口生垢口戕口原漢李
尤牀几銘曰虛左致賢設坐來賓筵牀對几盛養已陳
殽仁飯義枕典席文道可醉飽何必清醇西伯善養二
老來遊晉張華倚几銘曰倚几之設設而不倚作器
於此成禮於彼蘇彦隱几銘曰良匠造器妙巧應規
俯仰灼照商略神竒假物興思須以忘疲增宋陳堯
佐几銘曰親仁可以自託友賢可以自扶求仁得仁必
馳必驅若隱几以召憑几而呼則仁賢斯遯厮役來趨
嗚呼賢既遯身即孤晏殊几銘曰小飯防饐跬行虞
跌巾有角墊衣存衽□惟忠與孝則罔摧折鼂補之
几銘曰仲遠好學辭藻良贍逸然有子貢之感時倦而
願息聞之吾師曰生無所息仲遠其務自強而夕惕
胡牀一
增詩話曰今之交牀本自外國來始名胡牀隋以䜟改
名交牀唐穆宗時又名繩牀
胡牀二
增風俗通曰漢靈帝好胡牀原曹瞞𫝊曰操與馬超
戰將過河前隊適渡超等掩至操恚猶坐胡牀不起張
郃等見事急引操入船得渡魏略曰裴潛為兖州刺
史時嘗作一胡林及其去也留以挂柱魏志曰蘇則
從文帝行獵槎桎拔失鹿帝大怒踞胡牀拔刀悉收督
吏將斬之則稽首曰臣聞古之聖王不以禽獸害人今
陛下方隆唐堯之化而以獵戲多殺羣臣臣愚以為不
可敢以死請帝曰卿直臣也皆赦之然以此見憚語
林曰謝鎮西著紫羅襦據胡牀在大市佛圖門樓上彈
琵琶作大道曲晉書曰謝萬嘗詣王恬坐少時王入
内謝喜謂必厚供待良久沐頭散髮而出亦復不坐乃
據胡牀在中庭曬頭神氣傲然了無相酬對意世說
曰庾太尉在武昌時秋夜氣景始佳諸佐吏殷浩之徒
共登城南樓理詠音調甚遒俄而庾公率左右步來諸
賢欲起避之亮徐曰諸君少住老子於此處興復不淺
因便據胡牀與諸賢士談詠竟夕晉中興書曰王猛
少貧賤常至洛陽貨畚有一人於市貴買其畚云隨我
去取直猛隨去忽至深山中見一公據胡牀頭鬢悉白
猛因拜公曰王公何緣拜即十倍酬畚既出顧視乃嵩
高山也增晉書曰王子猷泊舟清溪聞桓子野善笛
而不識遇桓於岸上過客有識之者云此是桓子野王
便令人通問聞君善笛試為我一奏桓素聞王名即便
廻下車據胡牀作三調弄畢便去主客不交一言梁
書曰武帝軍至新林楊公則自越城移屯領軍府疊北
樓與南掖門相對嘗登樓望戰城中遥見麾蓋縱神鋒
弩射之矢貫胡牀左右皆失色公則曰虜幾中吾脚談
笑如初五代史曰梁太祖命武士執朱珍諸將霍存
等十餘人叩頭救珍太祖大怒舉胡牀擲之曰方珍殺
唐賓時獨不救之耶宋史曰曹彬為晉州兵馬都監
一日與主帥暨賓從環坐於野會鄰道守將走价馳書
來詣使者素不識彬潛問人曰誰為曹監軍有指彬以
示之使人以為紿巳笑曰豈有貴戚近臣而衣弋綈袍
坐素胡牀者乎審視之方信明通紀曰偽漢丞相胡
廷瑞守南昌見江州破遣將鄭仁傑詣軍門約降請禁
止若干事上初有難意劉基自後踢所坐胡牀上悟許
之
胡牀三
增金飾寳装(宋書云宗慤拜右諫議大夫參知政事會朝廷以金飾胡牀及金抹器賜唃厮)
(羅宗慤曰繁纓諸侯之馬飾猶不可與陪臣況以乘輿之器賜外臣不若加賜金帛北齊書云武成胡后布)
(金錢於沙門曇獻席下又挂寳装胡牀於獻屋壁武成平生之所御者也)
胡牀四
原詩梁庾肩吾詠胡牀詩曰𫝊名乃外域入用信中京
足敧形已正文斜體自平臨堂對遠客命旅誓初征何
如淄館下淹留奉盛明
巾箱一
增齊書曰王儉令學士隸事多者與巾箱服飾陸澄後
來更出諸人所不知事各數條遂并舊物奪去續仙
記曰張果老白驢休則疊之如紙置巾箱中以水噀之
復成驢
巾箱二
原内果出藥(世語云盛法濟者有男年二十歲得疾經年不愈有神來語言牀席不淨神何)
(處坐濟曰有漆巾箱甚淨神何不入箱中神曰大佳乃出箱中物因内新果于箱中微覺有聲以蓋覆之聞箱)
(中動搖即持之可五升米重便取果出於鐵鑊煮之百餘沸出乃成灰其男服灰即愈述異記云漢末時有)
(一人腹内痛晝夜不眠敕其子曰吾氣絶後可剖視之死後其子果剖之得一銅鎗後華佗聞之便往出巾箱)
(内藥投之鎗即化為清酒)增化珠原收雀(宋書云元兇劭姊東陽公主召女巫嚴道)
(有云天神當賜符應時主夕卧見流光相隨狀若螢火遂入巾箱化為雙珠圓青可愛遂為巫蠱北堂書鈔)
(云楊寳見黃雀被創收於巾箱)有一卷置五經(漢武内𫝊云武帝見西王母巾箱中)
(有一卷小書王母曰此五岳真形圖昨青城諸仙就我求今當付之齊書曰衡陽王鈞常手自細書寫五經)
(部為一卷置於巾箱中以備遺忘侍讀賀价問曰殿下家自有墳索何須蠅頭細書别藏巾箱中答曰巾箱中)
(有五經於檢閱易且一更手寫則永不忘諸王聞而争效為巾箱五經自此始也)
笈一
增說文曰极(同笈)驢上負也風俗記曰笈學士所以負
書箱如冠籍箱也
笈二
增漢武内𫝊曰上元夫人語武帝曰阿母令以瓊笈妙
藴發紫臺之文賜汝原謝承後漢書曰包咸字子良
少為諸生受業長安負笈追師又曰蘇章字士成北
海人負笈追師不遠萬里又曰高弘字伯武河内山
陽人也為琅邪相到官自負笈單步入界聽探風俗厚
薄增又曰方儲字聖明負笈到三輔無術不覽原
又曰李固父為三公而固嘗步行負笈千里從師
笈三
原尋師弔友(謝承後漢書曰袁宏博覽羣書六藝常負笈尋師變易姓名又曰徐穉字孺)
(子公車五徵皆不降志其友喪負笈赴弔於百里外)賣卜增負書(又云郎宗字仲緩負)
(笈賣卜給食諸公表上博士徵宗宗負笈遁去下詳笈一)
箱一
原齊書曰褚炫居身清正為吏部尚書出行左右捧黃
紙帽箱風吹紙剥殆盡
箱二
原曹公器物王氏朝儀(陸雲與兄機書云一日案行并視曹公器物有書箱在奏)
(案大小五枚書車又作岐案以卧視書扇如吳扇亦在書箱想兄識彦高書箱甚似之南史云王淮之四世)
(練悉朝儀緘之青箱世號青箱王氏)
簏一
增說文曰簏竹高箧也
簏二
原東宮舊事曰太子納妃有漆文金装衣簏晉中興
書曰王敦害周顗籍其家止見有素簏數枚中有故絮
北堂書鈔曰祖約料財物客至以兩小簏著背後傾
身障之晉書曰劉柳為僕射時右丞傅廸廣讀書而
不解其義柳惟讀老子而已廸每輕柳柳曰卿讀書而
無所解可謂書簏矣增廣輿記曰李善字次□江夏
人有雅行淹貫古今不能屬辭人號之書簏
簏三
原受絹增借書(世語云楊脩與丁儀兄弟皆欲以曹植為嗣太子患之以車載廢簏内吳)
(質與謀楊脩白太祖太子懼告質質曰明日復以簏受絹車内以惑之脩必重白推而無驗則彼受罪矣太子)
(從之脩果重白無人太祖由是疑焉城廣輿記云宋令狐揆卜築溳溪之上嘗雪中跨馬入詣張君房借書)
(令蒼頭攜簏負琴以隨揆乃長吟曰借書離近郭冒雪度寒溪友人林逸繪圖以贈)
笥一
增說文曰簞笥(圓曰簞方曰笥)飯及衣之器也原尚書曰惟
衣裳在笥
笥二
原遺餅進飯(東觀漢記曰上問第五倫曰卿為市掾人有遺卿母一笥餅卿從外來見之奪)
(母笥探口中餅出之倫對曰實無此衆人以臣愚蔽故為生此語又曰上聞王郎將軍至復驚去馮異進一)
(笥麥飯兔肩)藏神龜增盛寳鏡(莊子曰楚有神龜死三歲矣王巾笥而藏之)
(西京雜記云宣帝以琥珀笥盛身毒寳鏡)
笥三
原獻笥(吳越春秋曰越以文笥七枚獻於吳王)發笥(夫子廟素書云發吾笥鍾離意)
經笥(後漢書曰邊孝先自云腹便便五經笥)綬笥(馮緄開綬笥有兩赤蛇詳卜筮)葦
笥(風俗通云孝靈帝建寧中京師長者皆以方葦笥為妝具時有識者竊言葦方笥郡國讞箧也今用之天)
(下皆當有罪讞於理官也後黨錮皆讞廷尉人名悉入葦方笥中斯為驗矣)竹笥(北堂書鈔云戴)
(良五女練裳布被竹笥木屐而遣之又按唐書云大歷八年晉州男子郇謨以麻總髮持竹笥葦席行哭長安)
(東市人問之曰我有字三十欲以獻上字言一事即不中以笥貯屍席稾而棄之京兆以聞帝召見賜以衣)
增去任餘縑(唐書曰元德秀為魯山令所得俸悉散孤貧任滿笥餘一縑駕柴車而去)
著書藏稾(韻府云趙宋孫甫字之翰著唐書七十五卷常别緘其槀於笥一日出而家失火弟子負)
(其笥避之於池島邊還及門曰書笥在乎曰在餘無所問)
笥四
原銘後漢胡廣笥銘曰休矣斯笥凡器為式受相君子
承此印紱帝命所賚用褒令德備以自修所以自敕忠
肅恭懿鮮不為則靡悔靡吝神人致福
匱一
增說文曰匱櫝也匣也韓愈曰伯樂之廄多良馬卞
和之匱多美玉
匱二
原晉書曰甘卓性先寬和忽便彊塞徑還襄陽意氣騷
擾舉動失常其家金匱鳴聲似搥鏡清而悲巫云金匱
將離是以悲鳴襄陽太守周憲等承望敦意害卓增
唐書曰王伾闒茸無大志通天下賕謝日月不闕為巨
匱裁竅以受珍使不可出則寢其上廣輿記曰蘇躭
郴人事母以孝聞一日忽告母曰仙道已成上帝來召
母曰吾誰養乃留一匱云所需即有元史曰伊嚕布
哈為浙西廉訪使會張士誠據浙西僭王號度弗可與
並處令姪同壽具舟載妻子自匿身木匱中蔽以稾秸
脱走至慶元
匱三
原玉櫝金縢(左傳云昭公七年齊伐燕燕人行成盟於濡上燕人歸燕姬賂以瑶甕玉櫝斝)
(耳不克而還匱尚書云金縢之)增藏漦原賣珠(周紀云夏后之衰二神龍止於)
(庭及請其漦藏之龍亡而漦在櫝椒韓子云楚人有賣其珠於鄭者為木蘭之匱熏以桂綴以珠玉節以玫)
(瑰輯以羽翠鄭人買其匱而還其珠此可謂善買匱未可謂善鬻珠也)紬書藏劵(司馬)
(遷𫝊云紬金匱石室之書匱漢書云高祖與功臣剖符作誓丹書鐵劵金石室藏之宗廟)
增銘漢李尤匱匣銘曰國有都邑家有匣匱貨賄之用
我之利器
厨一
增東宮舊事曰皇太子初拜有柏書厨一梓書厨一
齊書曰陸澄當世稱為碩學讀易三年不解文義欲撰
宋書竟不成王儉戲之曰陸公書厨也南史曰衡陽
王鈞母區貴人卒鈞哀毁甚先是貴人以華釵厨子賜
鈞以為玩弄貴人亡後每歲時及朔望輙開視再拜哽
咽見者皆為之悲
厨二
增施牀(魏略云扈累字伯重京北人常隨青牛先生先生性方正曉知星歷風角鳥情累得其術有婦)
(無子後亦喪婦獨居道側以甎為障施一厨牀食宿其中)寄畫(晉陽秋云顧愷之尤好丹青嘗以一)
(厨畫寄桓玄悉糊題其前玄乃發厨後而取之封題如舊以還之愷之見封題如初但失其畫直云妙畫通靈)
(變化而去猶人登仙也)
箧一
增說文曰匧(同箧)椷藏也禮記曰入學鼓箧遜其業也
箧二
原莊子曰將為胠箧之盗固扃鐍然大盗至則必負匱
揭箧而趨增風俗通曰岱宗上有金箧玉策能占人
修短漢武探策得十八乃倒讀曰八十果應原漢書
曰武帝行幸河東嘗亡書三箧張安世識之具作其事
後購求得書相校無遺增魏志曰胡質為征東將軍
殁後家無餘財惟有賜衣書箧而已晉書曰張華身
死之日家無遺財惟有文史溢於几箧唐書曰柳璨
公卿託為牋奏名譽日洽以為博奥時號柳箧宋史
曰李大臨以工部郎中出知海州辰溪貢丹砂道葉縣
其二箧化為雙雉鬭山谷間耕者獲之人疑為盗械送
於府大臨識其異訊得實釋耕者廣輿記曰宋楊萬
里歴仕三朝始終一節居恒計料自京還家之費貯一
箧藏之卧所戒蒼頭不許市一物恐累歸擔日日若趣
装者
箧三
原返錦市珠(左傳云衛人饋叔向羹與一箧錦叔向受羹返錦隋書曰突厥有明珠一箧)
(價直八百萬與中國交市獨孤后曰未若以八百萬分賞有功)示謗書增封度牒
(呂氏春秋曰魏文侯命樂羊將攻中山三年而拔之樂羊返而論功文侯示之謗書一箧明紀云靖難兵入)
(城人授建文帝一小箧封鑰甚密啟視之得楊應能度牒及披剃之具於是遁去)貯裘帶
擔圖書(元史云武宗嘗奉皇太后燕大安閣中有故箧問李邦寧對曰此世祖貯裘帶者臣聞有聖訓)
(曰藏此以遺子孫使見吾樸儉可為華侈之戒帝命發箧視之歎曰非卿言朕安知之宋史云馬伸在廣陵)
(不以富貴妻子為念行箧一擔圖書半之)
匳一
增說文曰籢(同匳)鏡籢也
匳二
增賜果原噉梅(唐書裴諗𫝊上賜御匳果臾語林云范汪能噉梅至一斛匳須噉盡)
匳三
原太后匳(後漢書云隂太后崩明帝性孝愛追慕無已謁原陵帝從席前伏御牀視太后鏡匳中物)
(感動悲涕左右皆泣莫能仰視)增貴人匳(拾遺記云隂貴人食瓜美帝使求之時燉煌獻異瓜)
(云是崆峒靈瓜又常山獻巨桃及后崩侍者見鏡匳中有瓜桃之核視之涕零也)原澡豆匳
(魏武上雜物疏云御雜物用有純銀澡豆匳純銀括鏤匳)增散風匳(品物類聚記云郭代公愛)
(姬薛氏貯食物以散風匳)賜鏡匳(蔡邕表云賜鏡奩等前後重疊父母於子無以加此)寄
香奩(孫仲寄妹書云鏡與粉盆與郎香匳與若)
匣一
增說文曰匣匱也古歌曰流塵生玉匣楊炯詩曰
妝匣悽餘粉杜甫詩曰塵匣初開鏡
匣二
原銀匣(魏武上雜物疏云御襍物有銀鏤漆匣四枚)增玉匣(尚書故實云唐太宗得大)
(王真蹟最惜蘭亭後高宗以玉匣貯藏昭陵)硯匣(柳宗元詩云硯匣留塵盡日封)鏡匣
(酉陽雜俎云元和初夏侯乙庭前生百合花大於常數倍因發其下得甕匣十三重各匣一鏡惟第七者光照)
(日)原雞犬匣(拾遺錄云含塗國人善服鳥獸雞犬皆使之能言雞犬牛豕死者以玉為匣埋)
(海上其主游戲海上於地中聞犬豕雞之聲主者猶識掘而取還養如昔焉惟毛羽秃落久更如舊)增
蛟龍匣(杜甫詩云平生白羽扇零落蛟龍匣)原出太阿(文選云太阿出匣)得
如意(胡綜别𫝊時人有掘地得銅匣長二尺七寸以琉璃為蓋布雲母於其上開之乃得白玉如意)
增山亭石匣(宋史五行志云漢乾祐中荆南高從誨鑿池於山亭下得石匣長尺餘扃鐍甚固從)
(誨神之屏左右焚香以啟匣中得石有文云此去遇龍即歇及宋建隆中從誨孫繼沖入朝改鎮徐州龍隆音)
(相近)蒿里玉匣(廣輿記洪武初居人於蒿里得玉匣内有玉簡十六乃宋真宗祀后土文)
匣三
增𫝊明支廷訓方函子(拜匣)𫝊曰方函子字肅將鄧林其
故居也會詔掄材各以次第上公車上者擬棟梁舟楫
其次列散曹雜局隨所長而自效焉函自分雖不能大
用而負才實美不欲混厠任使而逐逐於垢氛寧與詩
書禮樂為伍得班輸氏薦剡拜儀禮司丞端方自處無
圓融婉轉之態命其掌集儀注往往得當如通謁餽遺
報申轉復隨其疏戚尊卑一禀成命而預珍之臨時宣
達無纖毫僭武即有封事亦必與謀之信宿而後上不
則非有所蒙焉而不白即有所蹴焉而不寧者外是而
文英帖括韻士謳吟亦皆在其樂與中若貪黯私昵之
事如病不越宿即命持去有一二素封遊冶以千金之
劵相媾之詞託函中處不得已而勉留隨促之曰亟去
亟去君能固我扃人能發我藏將重資無據隱情頓洩
矣人亦憚其方正事不關禮數者不能久瀆一日治資
斧為千里之行挈之與俱導迎體度一如家食時也主
人適坐煩劇不能成寐又為之奉枕席而令其安寢為
姬公為莊生為黃梁與南柯各任其結想以成境覺時
依然一函也主人器之曰方君方君晝能相我以禮夜
能遺我以安函不任受德也趨陪往還常虛中以待會
經曲而協以時宜至老圭角漸融神色益朗秉禮始終
不倦
嚴器一
原納婦嫁女(魏武禁鮮飾令云孤不好鮮飾嚴具用新皮葦笥以黃葦緣中遇亂世無葦笥)
(乃更作方竹嚴具以皂韋衣之麄布裹之此孤平常之用者也内中婦曾置嚴具於時為之推壊今方竹嚴具)
(綠漆甚華好竹汝南先賢𫝊云戴良嫁女以方笥為嚴器)
嚴器二
增簪珥嚴器(北史后妃𫝊云舊儀司飾三人掌簪珥花嚴器)馬齒嚴器(脩復山陵)
(故事云梓宮用嚴器五具馬齒嚴器五具)原金篾嚴器(南史云宜都王鏗鎮姑孰於時人發)
(桓温女冡得金巾箱織金篾為嚴器條以啟聞鬱林敕以賜之鏗曰今取往物後取今物如此循環豈可熟念)
(使長史蔡約自往脩復纖毫不犯)油漆嚴器(魏武上雜物疏云油漆畫嚴器一純金參畫方)
(嚴器一)嚴器方七寸(陸雲與兄機書云按行視曹公器物嚴器方六七寸高四寸)
嚴器物幾具(秦嘉婦與嘉書云今奉嚴器中物幾具)
筐筥一
增說文曰筐飲(一作飯)器筥也又曰筥□也又曰&KR1930;
(同筥)飯筥也秦謂之□趙宧光說文長箋曰筐篚當是
箧笥之屬說文訓飲器左矣又言筥也筥訓□□訓飯
筥說文飲字當是飯誤三禮舊圖曰筐以竹為之長
三尺廣一尺深六寸足高三寸祭祀之器筥其制圓而
長深行幣帛及盛物但可以實物而已又曰筥圓受五
升盛饔餼之米致於賓館小爾雅曰把謂之秉秉四
謂之筥易經曰女承筐無實毛詩曰采采卷耳不
盈傾筐又曰于以盛之惟筐及筥(注云方曰筐圓曰筥)又曰
摽有梅頃筐暨之又曰女執懿筐遵彼微行爰求柔
桑左傳曰苟有明信蘋蘩藴藻之菜筐筥錡釜之器
可薦於鬼神可羞於王公禮記曰蠶則績而蠏有筐
筐筥二
增呂氏春秋曰有娀氏二女為九成之臺上帝令燕往
遺二卵争搏之覆以玉筐北飛遂不反簡狄吞之生契
左傳曰晉侯筮嫁伯姬於秦遇歸妹之睽其繇曰士
刲羊亦無&KR0954;也女承筐亦無貺也西京雜記曰元后
在家日燕銜白石大如指墮績筐中后取之石自剖為
二其中文曰母天下遂復合後為皇后常致璽笥中
吳志曰孫皓即位所在承指數言瑞應以問侍中韋昭
(後改名曜)昭曰此人家筐箧中物耳晉書曰庾衮父亡作
筥賣以養母母見其勤曰我無所食對曰母食不甘衮
將何居母感而安之明通紀曰永樂十八年皇太子
赴北京過鄒縣見民男女持筐盈路拾草實駐馬問所
用曰歲荒以為食太子惻然顧中官賜之鈔命山東布
政司發粟賑之
籠一
增說文曰籠舉土器一曰笭也又鳥檻曰籠淮南子
曰張天下以為之籠因江海以為之罟何亡魚失鳥之
有乎又曰狐裘負籠甚可怪也楚辭曰鳳皇作鶉
籠兮雖翕翅其不容
籠二
增獻鵠出鳩(史記云齊使淳于髠獻鵠於楚飛其鵠揭空籠見楚王曰飲鵠飛亡吾欲刺腹)
(死恐人議王以鳥獸之故令士自殺買鵠代之是欺王也欲奔亡痛兩主使不通故來服過王曰信士如此倍)
(鵠在也厚賜之聲𫝊咸班鳩賦敘云余閒居無為有時遊顧見斑鳩音可悦於是捕而畜之既以馴擾出之)
(於籠無何失去後時時一來飛翔殆如有戀聊為之賦)放鴿換鵝(宋王荆公生日鞏大)
(卿開籠放鴿為祝庭晉王羲之性喜畜鵝為山隂道士寫黃經一卷籠鵝而去)養雞放
鶴(幽冥錄云晉沛國宋處宗嘗買得一長鳴雞愛養甚至恒籠著窗間雞遂作人語與處宗談論極有玄致)
(終日不輟處宗因此功業大進逋韻府云林逋出客至童子開籠放鶴即歸)坐書生護
宰相(韻府云許彦遇一書生求寄鵝籠與兩鵝並坐負之不覺其重原化記云宰相冥司必以紗籠護)
(之)
籠三
增金籠(成公綏鸚鵡賦云小禽也以其能言解意故為人所愛玩之以金籠升之以殿堂可謂珍之矣)
(蓋未得鳥之性也)藥籠(唐書云元澹字行冲謂狄仁傑曰脯腊膎胰以供滋味參术芝桂以防疾)
(疢門下充旨味者多矣願以小人備一藥石可乎狄仁傑曰此吾藥籠中物何可一日無也)青絲
籠(王維詩云歸鞍競帶青絲籠)銀絲籠(杜甫詩云赤墀櫻桃枝隱映銀絲籠)竹籠
(明紀云天順中刑部尚書軒輗致仕陛辭上勞之曰昔浙江廉使考滿歸家僅二竹籠是汝耶輗頓首賜白金)
(綵帛遣之)績籠(續述征記云梁郭西有籠水發源長城山直北流於梁郭西注濟水或云齊之孝婦)
(誠感神明涌泉發於内室潛以績籠蔽人莫知之由是無谷汲之勞姑及家人疑而窺之值婦出而搜其室既)
(無所覩試發此籠而泉遂潰湧流漂居宇所以名曰籠水也)
筒(筩同)
增說文曰筩通簫也又曰筩斷竹也韻府曰蜀郫
縣截大竹為筒盛酒閉以藕絲包以蕉葉信宿香達於
外曰郫筒杜甫詩云酒憶郫筒不用酤黃庭堅詩
曰日落幾家收釣筒
筒二
增吸酒著詩(珊瑚鉤詩話云魏正始中鄭公慤三伏避暑取荷葉盛酒刺葉與柄通屈莖如)
(象鼻持吸之名碧筒杯以林逋集注云白樂天元微之唱和詩著筒)寄書貯米(晉書)
(云陸機以竹筩盛書信繫黃耳犬頸送至其家軾續齊諧記云楚人五日以竹筩貯米投水祭屈原蘇詩云)
(飯筩仍愍楚)聽鳳盛魚(律呂新書云伶倫取嶰谷之竹吹之為黃鍾之宮制十二筩聽)
(鳳之鳴魚廣輿記云漢杜孝巴郡人母嗜魚膾杜役於成都買盛以竹筒投之江祝曰願母得此作膾婦出)
(汲忽見竹筒浮至異而取之見二魚曰夫所寄也熟以進姑聞者歎其孝感)投書貯錢
(漢書云趙廣漢為潁川太守為缿筩投書民相告訐者韻府云東坡在黃州日以錢百五十作一塊用不盡)
(貯竹筒中)投殘食灌小園(廣輿記云豐干禪師斷竹為筒投殘食於内寒山來即負)
(之去筒杜甫詩云連灌小園)
筒三
增詩唐杜甫信行遠脩水筒(引泉筒也按信行隸人名)詩曰汝性不
茹葷清淨僕夫内秉心識本源於事少滯礙雲端水筒
坼林表山石碎觸熱藉子脩通流與厨會往來四十里
荒險崖谷大日曛驚未餐貌赤如相對浮瓜供老病裂
餅嘗所愛於斯答恭謹足以殊殿最詎要方士符何假
將軍蓋行諸直如筆用意﨑嶇外錢起贈裴侍郎湘
川廻以青竹筒相遺詩曰楚竹青玉潤從來湘水隂緘
書取直節君子知虛心入用隨憲簡積文不受金體將
丹鳳直色映秋霜深寧肯假伶倫謬為龍鳳吟誰將翰
苑客昔祕瑶華音長跪捧嘉貺歲寒慙所欽
箕帚一
增說文曰箕簸也世本曰少康作箕帚禮記曰凡
為長者糞之禮必加帚於箕上以袂拘而退其塵不及
長者以箕自向而扱之又曰良工之子必學為箕
又曰汜埽曰埽埽席前曰拚拚席不以鬛執箕膺擖
淮南子曰周鼎不爨而不可賤埽帚日用而不足貴
雜五行書曰常以正月三日買箕四枚懸堂上四壁令
人治生大得治田蠶萬倍錢財自入宋黃庭堅詩曰
開談屢逼人落筆若揮帚
箕帚二
增國語曰越王句踐行成於吳曰一介適女執箕帚於
王宮史記曰張儀說楚王曰大王誠能聽臣閉關絶
約於齊臣請獻商於之地六百里使秦女為大王箕帚
之妾又曰騶子如燕昭王擁彗先驅請列弟子之座
而受業漢書曰單父人呂公見高祖狀貌因重之曰
臣有息女願為箕帚妾又曰上朝太公太公擁彗迎
門却行上大驚下扶太公太公曰帝人主柰何以我亂
天下法
箕帚三
增埽門拂座(史記云魏勃欲見齊相曹參無以自通常早埽齊相舍人門以求見齊書曰)
(王思遠性簡潔客來使人覘視衣服垢穢便不前形儀新楚乃與促膝及去令二人交帚拂其坐處)書
字擲鵲(晉書云王獻之善隸書有父風以埽帚霑泥書大字方一丈甚善南越志云鮑靚為南)
(海太守嘗夕飛往羅浮山曉還有小吏晨灑埽忽見兩鵲飛入小齋吏以帚埽之墜於地視乃靚之履也)
趣婢焚誶母取(異苑云北海徐實婢蘭義熙中忽患羸黃而自拂拭有異於常家共伺察)
(見有埽帚從壁角來趣婢取而焚之婢即平復箕漢書云賈誼上書云秦人借父耰鋤慮有德色母取帚立)
(而誶語)長三尺享千金(西域志云佛帚在月支國長三尺許似孔雀尾也文選)
(云文非一體鮮能備善是以各以所長輕其所短語云家有敝帚享之千金不自見之患也)辱妒
婦嫁孤女(齊書云劉休妻王氏妬帝聞賜休妾敕與王氏二十杖令休於宅後開小店使王氏)
(賣埽帚皂莢以辱之荆晉書曰庾衮字叔褎兄女名芳將嫁美服既具衮刈苕為箕帚曰芳乎汝少孤汝逸)
(汝豫不汝瑕疵今汝適人將事舅姑灑埽庭内婦之道也故賜汝此匪器之為美欲温恭朝夕雖休勿休也)
箕帚四
增銘漢李尤箕銘曰神農植榖以養烝民箕主簸揚糠
粃及陳明方孝孺帚銘曰地之垢治之以帚心之垢
不思其道汝居空潔兮於汝何有
御定淵鑑類函卷三百八十二
