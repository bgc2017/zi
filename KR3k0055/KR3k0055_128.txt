欽定四庫全書
御定淵鑑𩔖函卷一百二十三
政術部二(攝官濫官)(省官爵曠官宦侵官官争長官賣官巧換代)
(休假)
攝官一
原拜真承乏(真受也謂攝官承乏注承乏兼二職也)將效一官敢
有二事增直官貼職(沈括筆談曰唐制官序未至而以他官攝者為直官許敬)
(宗為直記室是也為文獻通考石林葉氏曰國朝以史舘昭文舘集賢院三舘皆寓崇文院其實無别舍但)
(各以庫藏書列於廊廡間爾直舘直院謂之舘職以他官兼者謂之貼職)定宫闕俟乘
輿(孔帖曰崔光遠元宗西狩詔留光遠為京兆尹乘輿已出都人亂入左藏大盈庫争輦財珍光遠募官攝)
(府縣誰何宫闕斬數十人乃定乘又曰李晟擇文武攝臺省官以俟輿)實有勞效且
求廉慎(冊府元龜曰開成四年詔曰諸門入仕人數轉多每年吏曹注擬無闕惟河北諸道河東澤潞)
(南劒三川京北京西管内官員稍多假攝之中實有勞效每年許奏三兩人仍須是元額闕不得替見任人其)
(餘諸道並不得奏人同又曰五年嶺南節度使盧均奏海嶠擇吏與江淮不其潮州官吏伏望特循往例不)
(令吏部注擬且委本道求才若攝官廉慎有聞依前許觀察使奏正)獨得補署多是
假攝(孔帖云劉晏時經費不充停天下攝官獨租庸得補署積數百人皆新進敏銳盡當時之選趣督倚)
(辦故能成功軍李德裕一品集曰潞磁等四州縣令錄事參地貧俸薄無人願請多是假攝)不絶
常務按其歴任(冊府元龜曰高重開成七年以國子祭酒充翰林侍講學士詔令每月十)
(日入院不絶本司常務令文獻通考曰宋太祖開寳四年詔近以諸道攝官悉罷去若更民政良可惜也宜)
(委有司按其歴任經三攝無曠敗可即以其名聞)兼孝恭長史請韋相攝
衛(孔帖曰李靖陳圖蕭銑十策有詔拜靖行軍總管兼攝孝恭行軍長史嶺南物異志曰韋執誼貶崖州)
(司戶刺史閔其羈旅乃舉前件官在朝廷頗諳公事幸其佐理勿憚糜費請韋相攝衛)二人兼
四嶽一身總七職(並詳第二條)
攝官二
原不二事(禮)兼職(兼人之稱)增周制尚兼官(羣書考索云或問自)
(太宰至旅下士其為官六十有三而為府者六為胥與史者皆十有二而為徒者百有二十何也曰此皆兼官)
(也自唐虞以來禹以司空而兼百揆羲和以二人而兼四嶽乃舜二十二人之咨則四嶽實一人兼之古者官)
(不必備惟其人而已有其人則備無其人則兼是以周官之作實倣唐虞之制而官事不攝吾夫子所以深責)
(管仲變先王之法也以三公言之召公為保周公為師而太傅無與焉二公實兼之也周公既師疑作死字召)
(公為保而太師太傅無有焉召公實兼之也不惟此也三公之下實有三少當時不見其人召公又兼之乃同)
(召太保奭芮伯彤伯畢公衛侯毛公是六卿之長召公又兼之蓋一人之身兼總七職矣惟成王之季年芮伯)
(彤伯衛侯實兼領司徒宗伯司寇之職其餘大抵皆兼官也其大者猶兼而况於百官羣有司乎)太
宰兼行六卿事(又云或問六卿分職各率其屬太宰之職顧曰掌建邦之六典何也曰此太宰)
(兼行六卿之事也自其分職而言之則太宰掌治典司徒掌教典宗伯掌禮典司馬掌政典司寇掌刑典司空)
(掌事典各有攸司固若不同自太宰兼行六卿而言之則八典八法八則八柄八統九職九賦九式九貢九兩)
(凡此十條皆經國之大綱政事之條目而散見於三百六十官之中太宰實舉其綱而撮其要焉)原
不攝(官事不攝管仲奢僭)士會攝右(晉文公城濮之役舟之僑先歸士會攝右)叔
魚攝理(晉邢侯與雍子争鄐田士景伯如楚叔魚攝理理獄官)兼二事(傳沈諸梁兼二)
(事二事謂令尹司馬也)攝政(孔子為司寇攝政七日誅少正卯)不給(衛侯將會使祝)
(佗從辭曰臣展四體以率舊職猶懼不給而煩刑書若又共二徼大罪也)增知東都選(唐書)
(云魏知古姚崇所引及仝列稍輕之出攝吏部尚書知東都選知古憾之時崇之子在洛通賓客饋遺憑舊請)
(托知古歸悉以聞)何攝為(又云李巨授陳留譙郡太守攝御史大夫明日謝帝驚曰何攝為即)
(詔授御史大夫)庶幾無相搆之患(續問竒𩔖林云明太祖諭陶凱曰朕今立法令廷臣)
(兼東宫贊輔之職父子一體君臣一心庶幾無相搆之患)
攝官三
增詩唐苑咸送大理正攝御史判涼州别駕詩曰天子
念西疆咨君去不遑垂銀棘庭印持斧柏臺綱雪下天
山白泉枯塞草黃佇聞河隴外還繼海沂康
增制唐元稹授王播中書侍郎平章事兼鹽鐵使副制
曰王播在德宗時以封詔入仕踐履臺閣由御史中丞
京兆尹掌鹽鐵為春曹尚書乃長邑髦以控蠻蜒盡稱
厥職達於予聞驛詔徵還便殿與語得所未得聞所未
聞昭然發蒙幾至前席重委操剸鋩刃益精國有羨財
而人不加賦東師在野物力蕭然不有主張孰能勘濟
是用命爾作相仍以舊務因之爾為西備戎羌東定燕
冀内實九府外豐萬人百度羣倫罔不在爾
增碑周庾信周太子太保步陸碑曰公儀表外明風神
内照事君惟忠事親惟孝言為世範行為士則留連墳
索怊悵文詞霜府錄於尚書天官總於司會出入匡贊
常戴數職身具六龜腰恒四綬
省官一
原立政審官(明王立政不惟其官惟其人也)損不急罷冗員(史楚)
(悼王用吳起為相損不急之官拊養戰士)增怨誹厭伏(孔帖曰李朝隐遷吏部員外郎)
(時政出權幸不關兩省而内授官但斜封其狀付中書即宣所司朝隱執罷千四百員怨誹譁騰朝隱毅然無)
(避長又曰柳仲郢會昌初累轉吏部郎中時詔減官冗者仲郢條簡浹日損千二百五十員議者厭伏)
待賢才罷冗官(唐書曰初太宗省内外官定制為七百三十員曰吾以此待天下賢才足)
(矣可孔帖曰李泌同中書平章事請曰陛下欲省州縣則而吏員不可減所謂省官者去其冗員非常員也)
(帝曰若何為冗員對曰州參軍無職事及兼試額内官者兼試自至德以来有員比正員三之一可悉罷帝乃)
(許復吏員而罷冗官)不虛設則易求(孔帖曰杜佑為戶部侍郎上議曰設官之本以)
(治衆庶故古者計人置吏不肯虚設自漢至唐因征戰艱難以省吏員誠救弊之功也又曰李吉甫願詔有)
(司博議州縣有可併併之歲時入仕有可停停之則吏寡易求官少易治)貴簡約汰粃
滓(孔帖傅奕曰官貴簡約夏后官百不如虞氏五十周三百不如商之百又曰楊嗣復進門下侍郎建言)
(府官屬多宜省帝曰無乃滯才乎對曰才者自異汰去粃滓者菁華乃出)空竭府藏悉
收廩料(孔帖盧懷慎曰竊見諸司官員所在委積多者數倍多不釐務廣有除拜俸禄之費空竭府藏)
(併又曰張延賞建言今官繁費廣州縣殘困宜省其員悉收廩料輸京師賞戰士帝許之)罷郡
縣吏併寺監職(上詳省官二歸羣書考索曰劉安世請省寺監以六部哲宗即位之初)
(膳部併於主客虞部入於屯田又六曹所減凡十九員處之得其理也今凡寺監之職可以為六部者宜併省)
(之)得至治之體察蠧弊之根(孔帖辛替否上疏曰太宗陛下之祖撥亂)
(立極得至治之體省官清吏舉天下職司無虛授皆羣書考索曰夫攝官之濫如資蔭如特科如雜流此蠧)
(弊之根其可不加之察乎)戶口凋寡桓温論并官公私驅擾申
紹疏省職(晉書曰桓温總督内外上疏陳便宜七事其二戶口凋寡不當漢之一郡宜并官省職令)
(久於其事不申紹上慕容暐論守宰疏曰吏多則政繁今之見戶過漢一大郡而備置百官加之新立軍號)
(公私驅擾人不聊生宜併省官職務勸農桑)
省官二
原省西曹(魏志毛玠為司空丞相東曹掾屬請謁不行時人憚之時議欲併省官員咸言省東曹太)
(祖知之令曰日出於東月盛於西凡人言先東東不可省遂省西曹)省蘭臺(晉時議省州郡官吏)
(以赴農功荀勖議曰省吏不如省官省官不如省事省事不如清心蕭曹清静致畫一之歌此清之本也漢文)
(垂拱幾致刑措此省事也光武併合吏員縣官國邑裁置十一此省官也魏太和中遣王人四出減天下吏員)
(正始中亦併合郡縣此省吏也今欲求之於本則省事為先若欲省官司九寺可并於尚書蘭臺宜省付三府)
(云云)官省則選清而得久職并則吏簡而俗静(晉王彪之議也)
增何事官外置官(孔帖沈既濟曰今日之治患在官繁不患員少兩省官自常侍諫議)
(補闕拾遺四十員日止兩人侍對缺員二十一未補若謂見官不足與議則當更選其人若廣聰明以收淹滯)
(先補其闕何事官外置官)六員二十員可罷(又云李泌曰常侍賓客十員其六員可罷)
(左右贊善三十員其二十員可罷)減判官員(又云楊綰奏減諸道觀察判官員之半)
請罷郡縣吏二千餘員(孔帖又云李德裕嘗謂省事不如省官請罷郡縣吏二千餘員)
省官之不急(又陸贄五要云省官之不急)委中書條件停減(又云)
(陸贄議内外官有冗員及百司不急之資委中書條件停減)省職省員省人(羣書考索)
(云元祐之減罷諸司建炎之罷併官屬此省其職也祥符之樞密直學士以六員為式治平之少卿監以七十)
(員為額此省其員也開寳之罷流外慶歷之減任子此省其入仕之人也)
省官三
增詔元李謙清冗職詔曰自疆土極照臨之遠而省臺
有内外之分日益月增官冗人濫嘗勅有司而澄汰意
能舊制之遵承比聞近侍之言謂益曩時之弊彼不勝
重任有壅上聞苟尚蹈匪彝時惟予咎其清冗職用復
前規
增策唐白居易對省官併俸減使職策曰臣聞古者因
人而置官量賦而制禄故官之省置必稽人戶之衆寡
禄之厚薄必稱賦入之多少俾乎官足以理人人足以
奉吏吏有常禄財有常征財賦吏員必參相得者也頃
以兵戎屢動荒沴洊臻戶口流亡財征減耗則宜量其
官而省之併其禄而厚之故省官則事簡事簡則人安
禄厚則吏清吏清則俗阜而天下所由理也然則知清
其吏而不知厚其禄則飾詐而不廉矣知厚其禄而不
知省其官則財費而不足矣知省其官而不知選其能
則事壅而不理矣此三者迭為表裏相須而成者也臣
又見兵興以來諸道使府或因權宜而置職一置而不
停或因暫勞而加俸一加而無減致職多於郡縣之吏
俸優於臺省之官積習為常煩費滋甚今若量其職員
審其禄秩使多寡有常數厚薄得其中則費不廣而下
無侵削之患矣職有常數則事不煩而人無勞擾之弊
矣此又利害之相懸遠者
增判唐司馬滔對省官員判曰時康官備所藉為理戶
減務煩則害於政有司糜我王爵思立國體知師旅之
後版籍徒懸念閭里之空州縣宜省誠有可尚議未得
中雖在濟物之規實亦勤人於遠請依百姓之訴用減
庶僚之員省事省官晉朝高其論從人從欲魯史異其
文
增議晉王彪之議曰職事之脩在於省官朝風之澄在
於并職官省則選清而得久職并則吏簡而俗静選清
則勝人久於其事事久則中才猶足有成唐杜佑省
官議曰唐虞稽古建官惟百夏商官倍亦克用乂周建
六官各有徒屬雖尚文去質吏衆事煩然而條流不紊
職非重設秦氏立制多因時宜漢初沿襲後漸增廣光
武建武六年廢罷四百餘縣吏職十置其一魏太和中
分命使臣省州縣吏正始中又并合郡縣等晉太元六
年省七百餘員隋開皇三年廢五百餘郡國家貞觀初
省内官六百餘員詳設官之本為理衆庶所以古者計
人置吏存諸方策昔臯繇作士師正五刑今刑部尚書
大理卿是二臯陶也垂作共工利器用今工部尚書將
作監是二垂也契作司徒敷五教今司徒戶部尚書是
二契也伯夷秩宗典邦禮今禮部尚書禮儀使是二伯
夷也伯益作虞掌山澤今虞部郎中都水使者是二伯
益也伯冏作太僕掌車馬今太僕卿駕部郎中尚輦奉
御閑廏使者是四伯冏也古者天子有六軍漢家前後
左右將軍四人今則十二衛神策等八軍凡有將軍六
十人也歴代增益以至於是舊名不廢新職日加名繁
職重不可遍舉顧兹大弊實思革之
曠官一
原沉職備位(沉滯不舉言無職事)充位養名(張湯為御史大夫每奏事)
(日旰天子忘食事皆決於湯丞相充位而已養名逋事詳怠惰)干誅速謗(叛官離次)
(以干先王之誅以速官謗)出柙毁櫝(虎兕出於柙龜玉毁於櫝中是誰之過歟)廢
厥職失其守(羲和湎滛廢時亂日廢厥職尸厥官若罔聞知官失其守)敢頼
寵不書朔(不能治官敢頼寵乎失左傳日食不書朔與日官之也)葬士禮
服大刑(禮曰大夫廢其事終身不仕死以士禮葬之禮各司其局百官廢職服大刑)涖事
不敬率職有怠(非孝也禮)都家不及州縣徒勞(周禮朝大)
(夫掌都家注都家王子弟也天子之事當施於都家者使知而行之凡都家之理有不及者誅其朝大夫在軍)
(旅則誅有司不及謂有稽殿者也州縣之職徒勞人耳)尸禄素餐慢官
怠事棄命廢職慢官速戾且昧恪居宜科懈
位苟忘䘏緯是謂拂經既不治庖宜科出柙
不能承式何以守官苟不恭乎乃職必速戾
于厥躬苟棄命而廢官則有常而無赦臨事有
虧則思移過失期不請誰合當辜慢官之後徒告
闕供臨事之前胡不申請畫諾署名(范曄黨錮傳論云汝)
(南太守宗資任功曹范滂郡為謠曰汝南太守范孟博南陽宗資主畫諾冊府元龜曰源乾曜玄宗時在政)
(事十年時張嘉貞張說相次為中書令乾曜不敢與之爭每事推讓之及李元紘杜暹知政事遂無所參議唯)
(諾署名而已)飲食終日脫略萬事(錦繡萬花谷曰五代李愚為相廢帝謂為)
(粥飯僧以為飲食終日無所用心萬蘇軾送李公恕詩曰我頃分符在束武脫略事惟嬉遨)有司
不力厥官如曠(孔帖曰韋温諫比詔下閱月有司弛堕不力正可黜慢官懲不恪擇可任)
(者繕完之則吏舉職事歸正矣蕭又曰得其人則公務克脩非其人則厥官如曠至忠論鬻爵)頗
妨職務罕有才藝(吕才東臯子集序曰除六合丞篤於酒德頗妨職務孔帖曰切見)
(宰相近侍要官子弟多居美爵此蓋勢要親戚罕有才藝逓相囑托虚踐官榮)嗣宗壊屏障
斯立破崖岸(晉書阮籍傳曰籍常從容言於文帝曰曾遊東平樂其風土帝大悅即拜東平)
(相籍乘驢到郡壊府舍屏障内外相望法令清簡旬日而還韓愈記曰博陵崔斯立以前大理評事言得失)
(黜官為丞既噤不得施用喟曰丞哉丞哉余不負丞而丞負余則盡枿去牙角一躡故迹破崖岸而為之)
曠官二
原不恭命(左不攻于左汝不恭命)增莫肯夙夜(詩云三事大夫莫肯夙夜)
原失政不立失官不食百事兹昏(由官邪也)王事無
曠增曠官之刺興(韓愈論蹇之六二在王臣之位而高不仕之心則曠官之刺興)
原日飲酒(曹參為相不事事日飲醇酒注不事丞相之事)增三光不明(漢書云蕭)
(望之奏三公非其人則三光為之不明今歲首日月少光咎在臣等)原不治事(漢陳遵為掾不)
(治曹事數廢被謫主者報曰陳掾今日以某事謫遵曰滿百乃相聞故事謫滿百者斥)日清譚
(王夷甫為元城令終日清譚縣事亦理)增不知馬何由知數(世說新語云王徽之)
(為桓冲騎兵參軍冲問卿署何曹對曰似是馬曹又問管幾馬曰不知馬何由知數)官曹虛設
(孔帖云陸長源上宰相書兵部無戎帳戶部無版圖虞水不管山川金倉不司錢糓光禄不供酒衛尉不供幕)
(秘書不校勘著作不脩撰官曹虛設)不可曠缺(又云陸贄奏議職事雖有小大閑劇之殊而俱)
(不可曠缺者蓋備於時而用爾)與二弟連夜痛飲(韓愈順宗實錄云陽城字亢宗北平)
(人好學遠近慕其德行李泌為相舉為諫議大夫未至人咸畏憚之既至諸諫官紛紛言事天子益厭苦之而)
(城方與其二弟牟容連夜痛飲人莫能窺其意)御史出都(孔帖云舊史韋思謙授監察御史謂)
(人曰御史出都若不摇動山嶽震耀州縣是謂曠職爾)簿書棼如絲胥吏沸如
糜(又皇甫湜吉州刺史廳記云下車之初親簿書簿書棼如絲視胥吏胥吏沸如糜召詰其官皆眊然如酲)
(登進其民皆薾然而疲)
曠官三
增詩唐杜甫戲簡鄭廣文詩曰廣文到官舍繫馬堂階
下醉即騎馬歸頗遭官長罵宋劉克莊廣州都試詩
曰自昔番禺統府雄君恩暫許領元戎不羞短髮垂肩
白且愛前旌照眼紅筆久不靈妨草檄臂新無力怯開
弓即今超距多梟俊安用輜車載此翁
增判唐王維對宫門誤不下鍵判曰設險守國金城九
重迎賓遠方朱門四闢將以晝通阡陌宵禁姦非眷彼
閽人實司是職當使秦王宫裏不失狐白之裘漢后廏
中惟通赭馬之跡而乃不施金鍵空下鐵關將謂堯人
可封固無狗盗之侣王者無外有輕魚鑰之心過自慢
生陷兹詿誤而抱關為事空欲望於侯嬴或犯門有人
將何禦於臧紇白居易對失囚判曰不念恪居儆於
羑里旋聞失守逸乃楚囚雖非故縱所因曾是慢常而
致得於他人自是疎網無漏失其所職豈可出柙不科
唐人對二月不供宫人炭判曰入侍女之熏爐香焚
百和處仙人之丹竈巧液千金變寒作暄轉冷成熱投
其鑄冶可以方其造化驗其燥濕可以測其隂陽充百
郡之時須為萬邦之日用二月不供三章有犯
增記唐白居易江州司馬廳記曰江州左匡廬右江湖
土高氣清富有佳境刺史守土臣不遠觀遊郡吏執事
官不敢自暇佚惟司馬綽綽可從容於山水詩酒間由
是郡南樓山北樓水湓亭百花亭風篁石巖瀑布廬宫
源潭洞東西二林寺泉石松雪司馬盡有之矣苟有志
於吏隱者捨此官何求焉
侵官一
原出位越官(君子思不出其位思難不越官信也)越司代斲(諸越司侵)
(職者杖七十議曰設官分職各有司存越其本司侵人職掌當杖之也老子)無越思不
二事(君子行無越思守不假器挈瓶難假不移官禮)不能䘏緯焉用代
庖(傳嫠不䘏其緯而憂宗周之殞而莊子庖人雖不理庖尸祝不越樽爼代之)一失其位
不謀其政易而生亂過則有刑各恭乃位出
則有尤如冒厥官過猶不及增是太苛何相侵
(孔帖曰杜淹建言諸司交案稽期請以御史檢校太宗以問僕射封倫倫曰設官各以其事治御史劾不法而)
(索按求疵是太苛且侵官淹默然開又曰楊炎舊制中書舍人分押尚書六曹以平奏報元初廢其職盧把)
(請復之炎固以為不可杞益怒又密啟主書過咎逐之炎曰主書吾局吏也吾當自治之奈何相侵耶)
非不惡寒嫌其出位(韓非子曰韓昭侯醉而寢典冠者見君之寒也故加衣於君之)
(上覺而問左右曰誰加衣者左右對曰典冠君因兼罪典衣與典冠其罪典衣以為失其事也其罪典冠以為)
(越其職也非不惡寒也以為侵官之害甚於寒師孔帖曰白居易拜左贊善大夫是時盗殺武元衡京震擾)
(居易首上疏請亟捕賊刷朝廷恥以必得為期宰相嫌其出位不悅)便是越局不敢
侵官(孔帖曰盧承慶遷民部侍郎太宗尋令檢校兵部侍郎仍知五品選事承慶辭曰選事在尚書臣今)
(掌之便是越局諫又云帝勅魏謩曰事有不當毋嫌論奏謩對臣頃為官故得有所陳今則記言動不敢侵)
(官)冒也杖之(白帖曰侵官冒也下詳越司注)雖則奉公且
為出位行苟越思動而生悔苟越思於乃職
必速戾於厥躬(白帖)
侵官二
增判唐人對京令問喘牛判曰二京分邑墨綬居官三
揖通班黃圖作宰自可遥聞善政廣樹嘉猷江陵叩頭
止風有驗洛陽強項據地無從何得道乏良規人餘惡
少翳桑墻下不見童子懷仁垂楊路傍惟聞暴客相殺
忽此逢牛翻能駐馬羣非向楚詎是因風氣似還吳猶
疑見月此乃丞相及言何煩邑宰垂詰操刀之術罕明
代斲之嗤難免唐褚亮對建國判曰定之方中作為
宫室紫微夜視考太乙之帝居黃道晝參取羲和之亭
午於是審曲面勢置臬懸衡各有典司無乃詢於梓匠
越其樽俎翻見作於同律晉雖不競楚勿與知侵官有
刑罪將安捨不司宗伯之事忘為荀息之詞人亦有言
自貽伊咎唐人對挈壺挈轡不供判曰甲兵用嚴班
位在守憯不畏法是瘝乃官挈轡挈壺陳力同道軍井
軍舍從事殊觀匪恪居於戎律遽俶擾於侯度使介胄
之夫云思拜井態罷之將方解佩刀繄所掌而有失故
流毒之夫衆出晉侯於淖大夫且謂侵官加韓昭以衣
典冠乃為越事爾不還忌咎從自及
争長一
原周班任齒(魯人以周班後鄭鄭忽以有功也怒薛膝薛争長公請薛侯曰寡人若朝於)
(不敢與諸任齒)十年一日(年長以倍則父事之十年以長則兄事之子曰以吾一日長)
(乎爾)尚年敬長(傳曰五叔無官豈尚年哉謂康叔𥅆叔之兄有五人皆無官也)序
齒(燕毛)比肩羞居我上恥與同列(藺相如位在廉頗上頗曰我有)
(攻城野戰之功相如徒以口舌而居我上吾羞不忍為之下見必辱之相如聞之屈節下車避頗頗乃負荆謝)
(罪後費詩字公達漢中王遣詩拜關羽為將羽聞黃忠為將軍怒曰大丈夫終不與老兵同列不肯拜詩曰)
(蕭曹親舊而陳韓亡命在上云云羽悟乃拜)忘彼肩隨務兹心競(五年以長)
(則肩隨之)不可以後之莫能相下也(滕侯曰薛庶姓也我不可以後之)
(子晢伯有)以敬事長則順立而無序則亂(見孝經也則亂于位禮)
(記)相下自尊辨位亂行有儀抗禮我
先人下禮謬辭游何以卑我奚獨後予
晉鄭同儕商周不敵滕薛之尊絳灌之恥將
後鄭忽乃長滕侯而與我齒將不汝容增拔
刀碎硯(唐書曰劉文静自以才略功勲在裴寂之右而位居其下意甚不平酒酣怨望拔刀擊柱)
(曰會當斬裴首硯合璧事𩔖曰鄭畋盧擕在中書因議政喧競撲碎王鐸嘆曰不意中書有瓦解之事)
臣且不服汝有何功(冊府元龜曰太宗謂諸功臣曰朕叙公等勲效量定封邑恐不)
(能盡當各自言淮安王神通曰義旗初起臣率兵先至今房元齡杜如晦等刀筆之人功居第一臣且不服)
(又曰尉遲敬德好訐直又負其功嘗侍宴慶善宫時有班在其上者敬德怒曰汝有何功合坐我上)有
何尊卑每陳攻伐(事文𩔖聚曰賈復因鄧禹得召見署破虜將軍督盜賊復與段孝共)
(坐孝曰君將軍督我大司馬督不得共坐復曰俱劉公吏有何尊卑經濟𩔖編曰晉王濬自以功大而為渾)
(父子所抑屢為有司所奏每進見陳其攻伐之勞及見枉之狀或不勝憤徑出不辭)王勃陵藉
韓愈勁直(山堂肆考曰唐王勃聞虢州多藥草求補參軍倚才陵藉為僚吏共嫉合璧事𩔖)
(曰唐李紳為御史中丞宰相李逢吉忌其剛而韓愈勁直乃以愈為京兆尹兼大夫免臺參以激紳紳愈果不)
(相下詆訐紛然於是两罷之)德非心競禮失肩隨(白居易判)安得
與臣比不欲在已上(資治通鑑曰賀若弼韓擒虎爭功於文帝前弼曰臣在蔣山死)
(戰破其銳卒擒其驍將震揚威武遂平陳國擒虎曰臣以輕騎五百直取金陵執陳叔寳弼夕方至臣啟關納)
(之安得與臣比帝曰二將俱為上勲位孔帖曰郭崇韜與宦者馬紹宏俱為中門使而紹宏在上及莊宗即)
(位二人當為樞密使而崇韜不欲馬紹宏在已上遂以張居翰為樞密使紹宏為宣徽使)嘆比伏
滔肩會斬裴寂首(世說新語曰袁虎伏滔同在桓公府桓公每遊宴輙命袁伏袁甚恥)
(之嘆曰公之厚意未足以榮國士與伏滔比肩何辱如之下詳拔刀注)
争長二
原少不陵長卑不降尊人猶犯齒慮以下人
長幼之節上下之位增蔡序陳下(春秋胡傳云蔡嘗先衛今序陳)
(下者先儒以為後至也以至之先後易其序是以利率人而不要諸禮也豈所以定民志乎)長於
滕(左傳云齊先至故長於滕)以力勝人(胡傳云夫以力勝人者人亦以力勝之矣吳嘗破越)
(遂有輕楚之心及其破楚又有驕齊之志既勝齊師復與晉人争長自謂莫之敵也而越人已入其國都矣)
生乃與噲等為伍(史記云韓信嘗過樊噲噲跪拜送迎言稱臣曰大王乃肯臨臣信出)
(門笑曰生乃與噲等為伍)同僚不能降意(山堂肆考云隋黃門侍郎柳莊明習典故雅達)
(政事文帝重之與陳茂同僚不能降意茂譖之出為饒州刺史)爭競細碎(韓愈順宗實錄云令)
(狐峘貞元初李泌為相以左庶子史舘脩撰徵至則與同職孔述睿爭競細碎數侵述睿述睿長告以讓不欲)
(争)視少年益自悲(韓愈集云王仲舒字弘中復拜中書舍人既至京師儕流無在者視)
(同列皆邈然少年益自悲而謂人曰豈可復治筆硯於其間哉)
爭長三
增跋明錢習禮書唐顔魯公争座帖曰顔魯公剛直之
姿英發之氣今觀與右僕射郭公論魚開府坐次帖藁
所稱右僕射蓋郭英乂也魚開府即朝恩也英乂代宗
永泰元年三月與裴冕同拜命於集賢殿為右僕射唐
世以中官為觀軍容使自魚朝恩始朝恩為軍容實自
監英乂為陕西軍始意與朝恩共事久情好舊故菩提
行香位次當尋襲為常魯公退而貽書反覆論辨力斥
其非無少容貸當時朝恩怙寵驕肆觀其冒居成均大
司成之位升座講易鼎覆餗以譏宰相元載則可以知
其為大璫之至桀黠者矣魯公銳然申朝廷禮秩以折
其僭且以盛滿戒英乂者甚至使英乂佩服其言豈有
他日崔旴之旤乎
濫官一
原爛羊頭續狗尾(後漢更始官爵皆賈豎羣小語曰竈下養中郎將爛羊胃騎都尉爛)
(羊頭關内侯每晉趙王倫簒位同謀者越階次奴卒厮役亦加爵位會貂蟬盈坐時人語曰貂不足狗尾績)
增互市賭郡(晉書曰惠帝居位貨賄公行更相薦舉天下謂之互市南史曰宋文帝)
(與羊元保奕賭郡羊勝補宣城太守)起舞善走(山堂肆考曰唐崔日用宴内殿酒酣起為)
(回波舞求為學士中宗即詔兼昭文舘學士使又曰五代王進以疾足善走周太祖授以節度)白
版侯墨勅官(朝野僉載曰武后時封侯者衆鑄印不供至有白版侯者焉唐書曰中宗時)
(韋后及太平安樂公主等用事於側門降墨勅斜封授官凡數千員至無廳事以居當時謂之三無坐處言宰)
(相御史及員外郎也)盈千人致五品(孔帖曰袁楚客規魏元忠閹䜿者給宫掖掃除)
(事古以奴隸畜之今大君中興獨有閹䜿坐升班秩既無正闕率受員外乃盈千人綰青紫耗府庫李綱諫)
(疏曰舞胡致位五品鳴玉曳組趨馳廊廡非貽則子孫之道也)引權勢竭資俸(冊府)
(元龜曰中宗神龍元年李嶠韋嗣立同在選部多引用權勢求取聲望請置員外官一千餘員韋嗣立論濫)
(官疏曰員外置官數倍正闕管府倉儲竭於資俸)授樂工用幸人(孔帖曰優人李)
(可及擢威衛將軍曹確曰太宗著令文武官六百四十三謂房元齡曰朕設此待天下之賢人文宗欲以樂工)
(尉遲璋為王府率竇洵直固爭卒授光州長史今位將軍不可帝不聽續文獻通考曰元順帝至正六年有)
(以音樂得幸者帝命為崇文監丞參政多爾濟巴勒頓首曰用幸人居清選恐後世議陛下也)爵及
盧犬假弄麒麟(合璧事𩔖曰齊後主時諸官奴婢濫得富貴者以萬數開府千餘儀同無)
(數爵及盧犬乃有儀同郡君之號故有索彪儀同逍遥郡君凌霄郡君朝野僉載曰唐楊炯每呼朝士為麒)
(麟楦或問之曰今假弄麒麟者必脩飾其形覆之驢上宛然異物及去其皮還是驢爾無德而朱紫何以異是)
騎都塞市常侍比肩(合璧事𩔖曰梁天監初鍾嶸言永平時弊騎都塞市郎將)
(填街肩又曰梁朝員外常侍路上比諮議參軍市中無數)倚馬員外索彪儀
同(合璧事𩔖曰宋泰始初年爵秩無叙佃夫僕從皆受不次之位捉車者郎將倚馬者員外下詳爵及盧)
(犬注)仕路太廣時事可知(孔帖曰韓琬言仕路太廣故棄農商而趨之冊府)
(元龜曰鄭綮昭宗時為右散騎常侍性滑稽為詩多侮刺故時號鄭五歇後體及推平章事親賓來賀搔首言)
(曰歇後鄭五作宰相時事可知也)臺閣盈朱紫胥史濫章韍(孔帖曰蕭)
(至忠同平章事上疏陳時政曰今列位已廣冗員復倍陛下降不貲之澤近戚有無涯之請臺閣之内朱紫盈)
(滿官秩益輕恩賞彌數官又曰帝封泰山張說多引两省錄事主書及所親攝升山超階至九品張九齡當)
(草詔謂說曰官爵者天下之公器今登封告成而清流隔於殊恩胥史乃濫章韍恐制出四方失望)連
車載補闕廏馬駝封誥(孔帖曰武后時官濫謠曰補闕連車載拾遺平斗量把椎)
(侍御史腕脫校書郎亂山堂肆考曰唐代宗睿貞皇后沈氏吳興人安史之陷賊不知所在德宗建中元年)
(乃遥尊帝母沈氏為皇太后詔贈后曾祖祖父一日封拜百二十人其詔勅皆廏馬駝賜)王長通
白門達自輿皂授鄭普思葉静能以方術除(孔帖馬周曰臣)
(伏見王長通白門達本是樂工輿皂雜𩔖縱使伎能有取可厚賜錢帛豈宜列預仕流起授高爵文獻通考)
(曰唐中宗神龍元年太白山人鄭普思以方術除袐書監其年又除方術人葉静能為國子祭酒)置
一千餘員封百二十人(上詳引權勢注注下詳廏馬駝封誥)
濫官二
增三百赤芾(詩云彼候人兮荷戈與祋彼其之子三百赤芾)原武功爵(漢食貨志)
(大司農陳賦稅既竭不足以奉戰士有司請令民得買爵及贖禁錮免贓罪請置賞官名曰武功爵諸買武功)
(爵官首者試補吏其有罪減二等爵得至樂卿注武功第五級曰官首第八級曰樂卿)增兼金
累紫(枹朴子云莽之世賣餅小人皆得等級斗筲之徒兼金累紫)原鴻都門(後漢靈帝)
(好學祭酒樂松賈護多引無行趨勢之徒并待詔鴻都門士君子皆深恥之)增西園成市
(任昉表云齊季凌遲官方淆亂鴻都不綱西園成市金章有盈笥之談華貂申不足之嘆)私人以
官(孔帖云魏元忠陳郡男子袁楚客以書規之人君無私私怒害物私賞費財况私人以官乎)獻
瓜(又云帝幸梁有獻瓜者嘉其意欲授以試官陸贄曰爵禄者天下公器不可輕也今獻瓜果則授之彼忘)
(軀者又何勸焉)分職建官不可濫(又曰李嶠在吏部時隂欲藉時望復宰相乃奏置員)
(外官數千既吏衆猥府庫虛耗乃上書歸咎於時因蓋前非曰分職建官不可以濫)取士多且
濫(又云劉祥知選事上疏陳六事一曰今取士多且濫)孫供奉(幕府燕閒錄唐昭宗播遷隨駕)
(伎藝人止有弄猴頗馴能隨班起居昭宗賜以緋袍號孫供奉羅隱下第詩云何如學取孫供奉一笑君王便)
(著緋)樞密易窄衫與羣閹伍(山堂肆考云宋徽宗政和中以内侍童貫加開府儀)
(同三司領樞密每春秋大宴則坐於執政之上日與宰相同班入内復易窄衫與羣閹為伍)王爵
於是濫(事文𩔖聚曰宋朝故相未聞有贈王者蔡京秉政用繼述之說贈王荆公為舒王贈何執中為)
(清源郡王又贈鄭居中為滎陽郡王暨取燕山賞童貫之功封廣陽郡王王爵於是濫矣)善寫真
(續文獻通考曰遼道宗清寧中耶律尼嚕衮善寫真官至太子太師)教坊司為平章(又云)
(元成宗大德十一年遥授教坊司官沙的為平章事)
濫官三
增疏唐辛替否諫中宗置公主府官疏曰臣聞古之建
官員不必備九卿已下皆有其位而闕其選賞一人謀
乎三事職一人訪乎羣司負寵者畏權勢之在躬求榮
者避權門而不入故稱賞不僭官不濫士皆完行家有
廉節陛下百倍行賞十倍增官金銀不供其印束帛無
充於錫遂使富商豪賈盡居纓冕之流鬻伎行巫咸陟
膏腴之地一旦羊頭入興狗尾生謠將恐巍巍盛唐取
議於後韋嗣立諫濫官疏曰孔子曰譬有美錦不可
使人學製此明用人不可不審擇也古者懸爵待士惟
有才者得之若任以無才則有才之路塞賢人君子所
以遁跡銷聲懷歎恨者也
賣官爵一
增漢食貨志曰漢文帝從晁錯之言令人入粟輸邊六
百石爵上造四千石為五大夫萬二千石為大庶長
又曰武帝時所忠言世家子弟富人或鬭雞走狗馬弋
獵博戲亂齊民乃徵諸犯令相引數千人名曰株送徒
入財者得補郎(師古注所姓忠名也株送徒言被根株牽引送充徒役其能入財者即補郎也)
原白帖曰張釋之以貲為郎(注漢法貲五百萬得為常侍郎)又曰
食貨志桑弘羊為均輸令吏民入粟補郎官至六百石
又曰漢桓帝占賣關内侯增文獻通考曰靈帝時
段閭樊陵張温等雖有功勲名譽然皆先輸貨財而後
登公位崔烈時因傅母入錢五百萬得為司徒及拜日
帝曰悔不小靳可至千萬原白帖曰張讓專權孟他
以蒲桃(當作葡萄)酒一斗遺讓讓拜他梁(當作涼)州刺史增
合璧事𩔖曰宋文帝令人入米七百石者除郡冊府
元龜曰鄭愔諂事武三思掌選專以賣官為務人多怨
讟時京師大旱為之語曰殺鄭愔天必隂又曰肅宗
至德二年侍御史鄭叔清奏諸道士僧尼如納錢請準
勅廻授餘人并情願還俗授官勲邑號等亦聽又準勅
納錢百千文與明經出身如曾受業粗通帖策者減二
十千文如先經舉送到省落第帖策不甚寥落者減五
十千文若粗識文字者準元勅處分如未曾讀學者加
三十千時天下多虞軍用不充權為此制尋即停罷
又曰憲宗元和十二年詔曰入粟助邊古今通制如聞
定州側近秋稼多登屬以軍府虛貧未任收糴將設權
宜之制以成儲畜之資念切救人不同常例有人能於
定州納粟五百石放同承優出身一千石者使授解褐
官文獻通考曰宋神宗熙寧元年行入粟補官法出
將作監主簿助教告勅七十道付河北安撫司募人入
粟尋又賜河東空名勅誥又曰金哀宗天興元年賣
官及許賣進士第京城民入貲授延州刺史劉仲温授
許州刺史又曰元武宗至大元年江浙屬郡饑訪富
家能以私粟賑貸者量以授官又曰順帝至正四年
有匿奸事而輸粟得七品者為怨家所告中書省司郎
中成遵以為賣官鬻爵已非令典况又賣與奸滛之人
何以為治必奪其勅還其粟著為令從之又曰明英
宗正統五年勅立預備倉發所在庫銀糴糧貯之軍民
中有能出粟以佐官者授以散官又曰景泰元年以
邊圉事殷令天下生員納粟上馬者許入監其上選事
例與歲貢同(按此為納粟入監之始)又曰嘉靖四十三年戶部
尚書高燿奏薊鎮乏糧乞開穵選事例請於歲貢援例
等監生預授在外布按經歴等官經歴五百兩至檢校
一百二十兩各有差官員出身從七品一百六十兩至
從九品六十兩各有差從之
賣官爵二
原銅臭雁美(靈帝開鴻都門賣官又私令左右賣公卿公千萬卿五百萬崔烈入錢拜三公)
(問子鈞曰我為三公人以為何鈞曰議者嫌其銅臭耳詳司徒皇甫規解官歸安定鄉人有以貨買雁門太)
(守者亦去職還書刺謁規規卧不起既入問君前在郡食雁美乎)入粟輸錢(漢食貨志)
(晁錯策重粟之道在於以粟為賞罰今募天下入粟縣官得以拜爵除罪如此富人有爵農人有錢粟有所渫)
(帝從之渫散也錢後漢三公皆輸禮錢或以不足免)為郎增秩受爵移賣
(前漢食貨志府庫並虛乃募民能入奴婢得以終身復為郎增秩師古注庶人入奴婢則復終身先為郎者則)
(增其秩令武帝本紀云受爵賞而欲移賣者無所流貤其議為有司奏請置武功賞官注貤次第也言欲移)
(賣爵者無有差次不得流行故為置官級)黃霸補卒史曹嵩至太尉(漢書)
(黃霸傳入榖沈黎郡補左馮翊二百石卒史如淳注三輔郡得任用他郡人而卒史獨二百石所謂尤異者也)
(錢曹嵩輸西園位至太尉)相如非其好德容以此達(司馬相如以貲)
(為郎非其好也常魏張德容為門下小吏家富自惟寒素無以自達乃蓄好刀筆伺大吏有乏者即給之以)
(此見識達也)增教令堂牒(孔帖曰前蜀王衍太后太妃以教令賣官自刺史以下每)
(一官闕必數人並爭而入錢多者得之賣五代史曰閩王昶遣醫人陳究以空名堂牒官)上造
樂公(上詳第一條官白帖曰漢武時國用耗竭有司請賣爵置賞名曰武功爵得至樂公樂卿者)
有定價必並争(魏書曰元脩義為吏部尚書惟事貨賄官之大小皆有定價中散大)
(夫高居呼為京師白劫下詳教令注)上郡旱陜西饑(史記曰景帝時上郡以西)
(旱復脩賣爵令而賤其價以招人富續文獻通考曰金熙宗皇統三年陜西旱饑詔許人入粟補官)
拜司監至將軍(冊府元龜曰李義府為中書令賣官鬻爵有占候人言義府宅有獄氣積)
(錢二千萬可壓勝遣其子津召長孫無忌之孫延謂曰相為得一官數日詔書當出五日果拜司監乃取延錢)
(七百貫安又曰有康謙者本商胡明皇天寳中為南都護賂遺國忠官至將軍)其價賤
以賂遷(冊府元龜曰左丞相裴冕性忠勤奉公然不識大體賣官鬻爵以儲積為務人不願者科令就)
(之其價益賤貪又曰杜黃裳元和初為相有經畫之才然性頗黷除授不分流品或官以賂遷)起
復節度求為𣙜使(冊府元龜曰李逢吉為右僕射澤潞節度使劉悟卒遺表請以其子)
(從諫繼纉敬宗下大臣議逢吉受其賂曲為奏請從諫自將作監主簿起復昭義節度留後又曰晉董遇高)
(祖天福中為三司副使有王景遇者累掌銅鹽雜務善以賂事人因以貨數千萬賂遇求為解縣鹽𣙜使)
選舉凌遲倉廩虛罄(史記曰干戈日滋財賂衰耗入物者補官出貨者除罪選舉凌)
(遲廉恥相冒後文獻通考曰後魏明帝時初承喪亂之倉廩虛罄遂班入粟之制)為下吏鬻
以好爵釣(冊府元龜曰至德初詔崔渙充江淮選補使以收遺逸渙惑於聽受為下吏所鬻濫)
(進者非一以不稱職聞畫又曰王涯為相好蓄圖籍數侔書府凡前代法書名他家所寳金帛不能置者必)
(先以好爵釣焉)元恭取錢安樂降勅(冊府元龜曰李元恭中宗時為長寧安樂)
(二公主引用知吏部侍郎掌選事以贓汚聞時人為之語曰長寧安樂並狂顛既教翻地亦翻天賣弄大家猶)
(未足便使元恭來取錢公孔帖曰安樂公主下嫁武崇訓光燄動天下與太平主皆開府而主府官屬尤濫)
(皆出屠販納貲售官降墨勅斜封授之故號斜封官)卜式獻錢拜郎中夢炎
輸米命副使(文獻通考曰卜式武帝時獻錢三十萬拜郎中復為御史大夫封侯續文獻通考)
(曰元世祖至元二十五年遥授松江民曹夢炎浙東宣慰副使夢炎願歲輸米萬石乞免徭且求官職故有是)
(命)風以毁家紓國之公誼縱其剥下媚上之私心
(續問竒𩔖林曰昔有論武帝靈帝賣官同而意指異武帝取之豪富百姓風以毁家紓國之公誼故卜式黃霸)
(雖以貲財進身而不害其為名士靈帝取之貪饕公卿縱其剥下媚上之私心故崔烈張温雖以公譽登仕而)
(無救其為小人)主門同商賈選司如仇敵(孔帖曰柳澤上疏曰竊見神龍)
(以來内寵專命外嬖制權因貴憑勢賣官鬻爵妃主之門同商賈然舉選之署若闤闠然又曰韓琬上言往)
(選司從容有禮今如仇敵賈販)
賣官爵三
增疏唐蕭至忠諫賣官鬻爵疏曰當今列位已廣冗員
倍多陛下降不營之澤近戚有無涯之請賣官利己鬻
法徇私貪吏之軰冒進而不識廉隅方雅之流知難而
斂分丘隴則才者莫用用者不才
增論唐牛希濟崔烈論曰自咸通之後上自宰輔以及
方鎮下至牧伯縣令皆以賂取故中官以宰相為時貨
宰輔以牧守為時貨銓注以縣令為時貨觀其堆積之
所然後命官權倖之門明如交易夫三公宰相論道平
治四海調爕隂陽為造化之主方鎮牧伯天子藩屏以
固宗廟社稷之重刺史縣令為生人教化之首率皆如
是即同販婦之行盡生民膚髮與骨髓尚未足以厭其
求國家之禍也
巧宦一
原盡得五侯四至九卿(漢五侯不相得賓客不同惟樓護君卿遊五侯門盡能得)
(其懽心太漢汲黯姊子司馬安深文巧宦四至九卿以河南守卒昆季以安故同時至二千石者十人)
背約專禄(汲黯謂公孫弘曰齊人多詐始與臣約即上前皆背之以周旋)持禄
固寵增茶白草朱(山堂肆考曰宋鄭可簡以貢茶遷福建運使其子待問以)
(獻朱草得官好事者作詩云父貴因茶白兒榮為草朱)吮靴製冠(朝野僉載曰唐張說)
(謟事王毛仲其拜相王有力焉說往謝抱其靴鼻而吮之山堂肆考曰韓侂胄有愛妾陳譚王陳四人皆封)
(郡夫人其有名位者又十人或獻北珠冠四枚于侂胄侂胄以遺四夫人其十人亦欲之未有以應也趙師睪)
(聞之亟市北珠製十冠以獻十人者喜為求遷官拜工部侍郎)柔媚險巧(冊府元龜曰庾)
(準常州人以門蔭入仕肅宗末昵於宰相王縉縉驟引至中書舍人準素寡文學以柔媚自進既非儒流甚為)
(時論所薄諧孔帖曰楊元卿性險巧所至聚斂結權近故累更方任)累擢驟拜(冊府)
(元龜曰傅游藝為左補闕上書稱武后符瑞合革姓受命累擢為鳳閣侍郎平章事時人號為四時仕宦言一)
(年自青而綠及朱紫也在又曰吕諲天寶末為哥舒翰判官肅宗立諲馳赴行帝深遇之朱光輝李遵在君)
(之側皆希旨論其善諲亦屈己事光輝等故驟拜御史中丞)附上官逹賀婁(冊府)
(元龜曰鄭愔中宗神龍中為宣州司士景龍中附昭容上官氏累遷吏部侍郎又曰唐休璟神龍中以老病)
(罷歸私第年力雖衰進取彌銳時宫人賀婁氏用事而休璟為男取其養女因以自達)為所稱
争與交(冊府元龜曰李德裕憲宗時為太原府司錄參軍謂監軍李國澄曰何不以近貴取事而)
(日滯於外閫乎國澄曰豈所不欲其如貧何乃許借錢十萬澄初未信及至闕咸如其諾尋除中尉遂為中人)
(所稱甚又曰元稹初入翰林中人争與稹交裴度三上疏言激訐帝恩顧未衰長慶二年拜平章事詔下之)
(日朝野無不輕笑之)非儒流無學術(上詳柔媚注宗冊府元龜曰盧惎代時為金)
(州刺史宰相楊炎遇之頗厚召入為京兆尹惎無學術然善事權貴)事元載結李訓
(孔帖曰郭英乂東都平權知留守隂事宰相元載以久其權冊府元龜曰舒元輿為著作郎分司東都日與)
(李訓相結亟加遷擢)善俯仰毁廉隅(冊府元龜曰裴武自釋褐以吏才稱累遷至京)
(兆尹善俯仰能交結權右雅無清直之稱職孔帖曰韋陟襲郇國公坐事貶後為河東太守以失内怏怏乃)
(毁廉隅餉謝權幸)托昭容賂皇后(冊府元龜曰崔湜中宗景龍中昭容上官氏屢)
(出居外宅湜托附之再遷中書侍郎平章事厚又曰後唐袁象先朱温之甥也莊宗既平梁汴象先賂劉皇)
(后賜姓名李紹安復為宋州節度使)有中人助由他逕致(册府元龜曰李景儉)
(德宗時自忠州刺史受代至京除澧州刺史延英辭日景儉時有中人助進及月華門遽宣不令赴郡除倉部)
(員外郎由又曰鄭權為工部尚書以家多僕媵奉入寡薄尋他逕求致節制不旬月授嶺南節度使)
因緣附會傾貲進奉(冊府元龜曰戎州人代宗時以星緯數術進待詔翰林累官至)
(諫議大夫京兆尹以嚴肅為理人頗便之因緣附會與時上下又曰嚴綬德宗時為宣歙池判官時觀察使)
(劉贊卒綬傾軍府資用進奉徵拜刑部員外天下判官進奉自綬始)豈全吾軀常達
鈞聽(山堂肆考曰唐楊再思居相位十餘年畏謹足恭未嘗忤物或曰公位尊何自屈折答曰世路孔艱)
(直者先禍不爾豈全吾軀議又曰宋程松諂事韓侂胄自知錢塘縣不二年為諫大夫乃市一妾獻之名曰)
(松壽侂胄曰奈何與大諫同名答曰欲使賤名常達鈞聽耳侂胄憐之遂除同知樞密院事)附宇
文述賂楊國忠(冊府元龜曰丘和初仕隋為蒲州刺史坐事除名煬帝時宇文述方被任)
(遇和傾心附之賂又曰康廉本商胡天寳中為安南都護遺楊國忠官至將軍)一年擢平
章二朞為宰相(上詳累擢注自合璧事𩔖曰武后時薛季昶上書布衣擢監察御史自)
(給事中二朞為内史宰相)黎幹具數百人餼薛平進萬餘匹絹
(冊府元龜曰黎幹為京兆尹時魚朝恩知國子監事幹動必求媚每期將至監則具數百人之餼傾府吏以辦)
(之有又曰薛平敬宗寳歷初充河中節度使平理青齊政績及是進絹萬餘匹旋有此拜議者惜之)
巧宦二
增勸王諸吕(漢書外戚恩澤侯表注云以大謁者張澤勸王諸吕封為建陵侯)郭尖
(山堂肆考云後魏郭景讓遷太尉從事中郎善事權貴時呼為郭尖)附張易之兄弟(冊府)
(元龜云唐薛曜頗解屬文則天時以附會張易之兄弟歴位正諫大夫)愛崇不私而薄
知古(唐書云魏知古姚崇所引及同列稍輕之出攝吏部尚書知東都選知古憾焉時崇二子在洛通賓)
(客饋遺請託知古歸悉以聞他日帝召崇曰卿子才乎皆安在崇揣知帝意曰臣二子分司東都其為人多欲)
(而寡慎是必常以事干魏知古知古臣所薦也臣子必謂其見德而請之帝於是愛崇不私而薄知古罷為工)
(部尚書)奕博偽不勝(孔帖云宗室道古巧求宦遊公卿間常與奕博偽為不勝厚進所負)
(嗜利者多得其歡心)求鎮守(又云鄭權遷工部尚書乃結權倖求鎮守於是拜嶺南節度使)
容容持禄(又云李元素元和初召為御史大夫一不建白容容持禄内望作宰相久之不見用)
舅血染緋(唐書云李子慎誣告其舅獲五品其母見其緋衫泣曰此是汝舅血染者耶)柔
聲婉顔(孔帖云孫樵逐痁鬼文有司馬安者攘仁盗義縛舌膠脣柔聲婉顔狐媚當權死而有靈是為)
(巧鬼此鬼依人辭枯即榮長劍華纓高步天庭)因鄭注以交王守澄(又云王式少節)
(儉巧於宦因鄭注以交王守澄中丞歸融劾之出為江陵少尹)納眇女致仕進(冊府元龜)
(云梁盧損進士擢第左丞李琪常善待損琪有女弟眇長年婚對不集乃以妻損損納之及琪為輔相致損仕)
(進)
巧宦三
增詩唐章孝標贈陸鬯浙西進詩除官曰帝城雲物得
陽春水國煙花失主人昨日天風吹樂府六宫絃管一
時新
換官(擇官)(不擇官附)
原恭賞換縣(薛宣為馮翊潁陽多盜賊令薛恭未嘗治民職不辦粟邑縣小人謹朴易理令尹賞)
(有才宣奏賞與恭換縣旬月間兩縣皆理曰公綽優於趙魏)儉誕換州(魏志毋丘儉為鎮南)
(將軍豫州刺史諸葛誕東關不利乃令儉誕對換誕為豫州儉為揚州)增母不肯去鄉
(孔帖云張九齡出為冀州刺史以母不肯去鄉里換授洪州都督)父嫌名(又云韋聿遷秘書郎)
(以父嫌名換太子司議郎)兩換其職(又云常衮以崔祐甫剛直因議羣臣喪服不同衮上言祐)
(甫率情變禮輕議國典自中書舍人謫為潮州刺史是時中書令郭子儀檢校司空平章事朱泚名是宰相當)
(署制勅至於密勿之議則莫得聞衮循舊事代署二人之名進貶祐甫勅出子儀及泚皆表明祐甫不當貶謫)
(上曰向言可謫今言非罪何也二人皆奏實不嘗有可謫之言乃罷為河南少尹以祐甫為門下侍郎平章事)
(兩換其職)無替字人之術(又云元稹吉&KR0776;誥京兆尹季同以&KR0776;有幹蠱之稱流聞於西遂)
(其換縣之求無替字人之術)謁宰相請移散官(又云杜羔元和中為萬年令許季同)
(為長安令京兆尹元義方責租賦不時將繫之羔等辨列尤苦尹不為縱羔乃謁宰相請移散官)願
以柳易播(韓愈柳子厚墓銘云元和中常例召至京師又皆出為刺史而子厚得柳州中山劉夢得)
(禹錫當詣播州子厚泣曰播州非人所居而夢得親在堂萬無母子俱往理請於朝願以柳易播)
擇官(舊無此二字今照日門晷災蝕等例補入)原葛洪求勾漏(葛洪字稚川遷散騎常侍)
(領大著作不就以年老欲鍊丹祈遐壽聞交趾出丹砂求為勾漏令帝以其資高不許洪曰非欲榮以有丹砂)
(故耳帝從之)阮籍求步兵(阮籍聞步兵厨有貯酒三百斛乃求為步兵校尉)增
聊欲絃歌(晉書云陶潛復為鎮軍建威參軍謂親朋曰聊欲絃歌以為三逕之資可乎執事者聞之)
(以為彭澤令)都虞候已亂(唐書云段秀實字成公白孝德為節度使薦為涇州刺史時郭)
(晞屯邠州士放縱不法孝德不敢劾秀實自州至曰人被暴害且大亂公誠以某為都虞候能為公已亂孝德)
(即檄署付軍俄而晞軍士入市取酒刺酒翁秀實列卒取之斷首置槊上植市門外)不擇官增
委吏乘田(孟子曰仕非為貧也而有時乎為貧孔子嘗為委吏矣曰會計當而已矣嘗為乘田矣曰)
(牛羊茁壯長而已矣)原子路不擇禄仕(子路曰家貧親老不擇禄而仕)吕範
釋褠(魏志孫策從容與吕範棋範曰將軍士衆日盛綱紀猶有不理願暫領都督為將軍部分之策曰子)
(衡已有大衆立功於外豈宜復屈小職知軍中細碎範曰今托將軍者欲濟世務爾猶同舟涉海此亦範之計)
(非但將軍策笑範出釋褠著袴褶執鞭詣闕下啟事自稱領都督策乃委以衆事威禁大行)毛義
棒檄(毛義事親孝張奉慕其名往候之會州檄至以義守令義捧檄入喜見顔色奉以是賤之後乃悟曰)
(為親故也)李充屈作小縣(晉褚裒謂李充曰能屈作一小縣否充曰窮猿奔林豈暇擇木)
(遂作剡縣)
代官一
原嗣掌終更(周禮嗣掌某月注云代住一月谷永與段會宗書終更亟還)策名
隨牒增清淨簡易(漢書曰曹參代蕭何為相事無所變更百姓歌曰蕭何為)
(法較若畫一曹參代之守而勿失載其清淨民以寧一記纂淵海曰歐陽公知開封府所代包孝肅以威嚴)
(御下公簡易循理不求赫赫之譽)有禮無狀(孔帖曰李自良為右衛率馬燧來朝德宗)
(罷燧兵以自良代之自良以事燧不敢當帝以河東近胡謂曰卿於進退寧不有禮然守北門無越卿者勉為)
(朕行於又曰柳冕奏閩中本南朝畜牧地可息羊馬置五區東越又置五區於泉州不經時死耗略盡復調)
(充之民間怨苦坐政無狀代還)雞鳴烏飛(合璧事𩔖曰鄧攸去郡不受一錢百姓數千人)
(留牽攸船不得進乃小停夜潛發去吳人歌之曰就如打五鼓雞鳴天欲曙鄧侯挽不來謝令推不去紀纂)
(淵海曰李元紘治潤有惠政代去吏民遮留烏鴉羣飛以擁行車開元天寳遺事)牽船擁
馬(上詳雞鳴注吏紀纂淵海曰姚崇牧荆州受代民擁馬截鐙留鞭)必為政何以
代(左傳曰鄭子産有疾謂子太叔曰我死子必為政惟有德者能以寬服民其次莫如猛晉書曰張軌病)
(風以秦州刺史賈龕代之龕將受之其兄讓龕曰涼州一時名士威振西河何德以代之)為裙衫
留鞭鐙(梁書曰任昉為吳興太守清潔被代而還無衣沈約為裙衫迎之下詳擁馬注)
因其迹必當改(漢書曰黃霸代韓延壽居潁川因其迹而大治晉書曰謝方明善治郡)
(承前代人不易其政必當改者則以次漸移變無迹可尋)蕭規曹隨召父杜母
(漢書曰蕭規曹隨功若泰山信後漢書曰杜詩遷南陽太守治政清平時人方於召臣為之語曰前有召父)
(後有杜母)狗貂相續糠粃在前(合璧事𩔖曰晉趙王倫簒位奴卒厮役亦加以)
(爵每朝會貂蟬盈坐時人語曰貂不足狗尾續石又曰孫綽與習鑿齒並行綽在前顧曰沙之汰之瓦在後)
(鑿齒曰簸之揚之糠粃在前)宜有以誨實為未易(記纂淵海曰徵班超還任)
(尚代為郡都護尚謂超曰君侯在外國三十餘年而小人猥承君後任重慮遠宜有以誨之齊書曰王延之)
(代張緒為中書令何點曰後接之者實為未易)未服即墨方清冀朔(合璧事𩔖)
(曰樂毅下齊七十餘城獨莒即墨未服田單乃縱反間於燕惠王使騎劫代將又曰祖逖為豫州刺史大興)
(攻討大河以南盡為晉土逖方當埽清冀朔會朝廷遣戴若思為都督逖意甚怏怏)按校馮翊
檢察會稽(合璧事𩔖曰韓延壽代蕭望之為左馮翊而望之遷御史大夫會御史當問事東都)
(望之因令問延壽在東都時放散官錢千餘萬延壽即按校望之在馮翊時餼廩官錢放散百餘萬上各令窮)
(竟望之卒無事實稽又曰王羲之與王述齊名而羲之甚輕之述先為會羲之代述述後檢察會稽辨其刑)
(政羲之深恥之遂稱病去郡)錦標得雋金鼎調元(揮麈錄曰王曾李廸皆狀)
(元及罷相又為交承故文正送文定詩有錦標得雋曾相繼金鼎調元亦踐更之句)兄弟之義
子孫不忘(記纂淵海曰同僚之誼交承之分有兄弟之義至其子孫亦世講之前軰耑以此為)
(務交王禹偁詩曰古人垂代子孫不相忘)舊政告新令後功掩前羞
(南史曰傅劌代劉元明為山隂令問元明曰願以舊政告新令歐陽公詩曰後功掩前羞)刺史不
輒去節度少換代(孔帖曰楊綰復言舊制刺史被代若别追皆降魚書乃得去開元時)
(置諸道採訪使得專停刺史威柄外移漸不可久其刺史不稱職若贓負本道使條具以聞不得擅追及停而)
(刺史亦不得輒去帝嘉其謀云死又曰唐自兵興以來方鎮節度使少徵入換代者皆亡乃命焉故行軍司)
(馬皆簡自上意)張延賞侮韋臯後為代李端初詬堅老若
有素(記纂淵海曰唐張延賞選韋臯為婿臯不拘小節公侮之臯乃辭去後自金吾持節西川為延賞代)
(公曰吾不識人尖揮麈錄曰詹堅老下大理李端初為少卿詬曰子嘴如此誠姦人也後十年堅老代端初)
(為淮南漕端初頗省其面目因曰郎中若有素者風采堂堂非曩日比也堅老答言風采堂堂非某所見不知)
(比往時嘴尖否端初愧忤而悟)無變蕭何法敢易袁公政(上詳清淨注)
(孔帖曰袁滋召為金吾大將軍以楊於陵代之滋行耆老遮道不得去於陵使諭曰吾不敢易袁公政人皆羅)
(拜)
代官二
增考績(尚書云三載考績三考黜陟幽明)原及瓜而代(齊使連稱管至父戍葵丘)
(瓜時而往及瓜而代)告令尹(楚子文三仕為令尹無喜色三已之無愠色舊令尹之政必以告新)
(令尹)矯代(魏信陵君無忌請救趙魏王畏秦不許趙告急於公子公子之客入王宫盜節矯代晉鄙)
(鄙不設備公子遂入鄙軍鎚殺鄙而代將其軍遂救趙也)功成者去(四時迭代功成者去)
授受不替蕭何舉曹參舉三人(邴吉為丞相病篤上自臨問曰即有)
(不諱誰能代卿對曰西河太守杜延年明於法度今在郡治有能名廷尉于定國執憲詳平天下可以無冤太)
(僕陳萬年事後母孝三人皆在臣右惟上審之及相繼居位並皆稱職上謂邴吉知人)合符而
去(後漢傅夑字南容州將范律名知人舉燮孝康後燮為漢陽太守律交代合符而去鄉郡榮之)更
盡(漢段會宗為西域都護騎都尉三歲更盡還為沛太守邊吏三歲一更也)親友兩代(魏陳)
(矯為廣陵功曹使過太山太守薛悌異之結為親友戲謂曰吏與二千石鄰國屈從陪臣遊不亦可乎及為郡)
(及尚書令皆代矯)父子相代(詳父子濟美)周瑜舉魯肅(吳周瑜病舉魯)
(肅有智略足以代瑜)增陸遜代吕蒙(合璧事𩔖曰吕蒙至都權問誰可代卿者蒙對曰陸)
(遜志意深長才堪負重乃以代蒙)新不如故(又云梁江革為廬陵王長史以正自居不與典)
(籖趙道智還朝言革惰事好酒以王曇驄代南州為之語曰故人不道智新人佞散騎莫知惰不惰新人不如)
(故)賦詩清水亭(北史云申徽為襄州刺史及代還人吏送者數十里不絶徽賦詩於清水)
(亭長幼競來就讀曰此是申使君手迹並寫誦之)老人記政(又云宋世良為清河太守及代)
(至傾城祖道有老人曰老人年九十記三十五政府君非惟善政清亦徹底)廵察使二年
一代(經濟𩔖編曰中宗選内外五品以上官二十人為十道廵察使委之察吏撫人薦賢直獄二年一代)
繼踐台庭(事文𩔖聚曰尚父之帥河中也咸寧郡王渾公佐之不十年接控數州繼踐台庭郭)
(子儀家傳)以病求代(孔帖曰張建封以病求代詔韋夏卿代之未至而建封卒)劉晏
李勉堪大事(又曰令狐彰方疾甚表吏部尚書劉晏工部尚書李勉堪大事請以自代代宗得表)
(咨悼)舉弟自代(又曰韋貫之永貞時始為監察御史舉其弟纁自代及為右補闕纁代為御史)
(議者不謂之私)三揖一辭(君子三揖而進一辭而退禮記)災星去福星來
(湘山野錄云楊叔寳郎中典眉州人言眉守視事後三日作大排樂口號末句云為報士民須慶賀災星去了)
(福星來守喜召優人謂曰致語誰做對曰本州舊例用此一首)
代官三
增詩唐權德輿酬張祕監喜太常中書與德輿同日遷
官相代詩曰珠樹共飛棲分封受紫泥正名推五字貴
仕仰三珪繼組心知沗腰章事頗齊蓬山有佳句喜氣
在新題
休假一
原按急告寧皆休假名也釋名曰急及也言操切之使
相逮及也李斐漢書曰告請也言請休謁也寧安也告
曰寧也漢律使二千石有予告有賜告予告者在官有
功最法所當得者也賜告者病滿三月當免天子優賜
其告使得印綬將官屬歸家理疾至成帝時郡二千石
賜告不得歸家自馮野王始也休假亦曰休沐漢律吏
五日得一下沐言休息以洗沐也增顔師古曰告者
請謁之言謂請休耳或謂謝謝亦告也原晉令急假
者一月五急一年之中以六十日為限千里内者疾病
申延二十日及道路解故九十五日此其事也書記所
稱曰歸休亦曰休急休澣取急請急又有長假併假
增問竒𩔖林曰俗以上澣中澣下澣為上旬中旬下旬
蓋本唐制十日一休沐故韋應物詩云九日驅馳一日
閒也沈括筆談曰本朝館閣每夜輪一人直宿如有故
不宿則虛其夜謂之豁宿豁宿不得過五日即次入宿
若遇豁宿歷書腹肚不安故相傳為害肚歷
休假二
原賜告分休(上詳前叙題王威别傳曰威少為郡吏刺史劉表門上有能陳便宜益於時)
(不限厮役賤長以聞威因陳事得署州吏大蜡分休)荷擔杖策(謝承後漢書曰許荆字子)
(張少喪父養母孝順家貧為吏無有船車休假常單步荷擔上下清節稱於鄉里又曰范丹字史雲陳留人)
(也為郡功曹每休假上下常單步策杖同𩔖以車牛與之不取)祝問疾吳拜老(謝承)
(後漢書曰祝皓字子春志節抗烈篤於仁義為吏歸休先周旋鄉里弔死問疾畢乃還家又曰吳馮字子高)
(為州郡吏休假先存䘏行喪孝子次瞻病畢拜覲鄉里耆老先進然後到家名昭遠近)離兵
解職(王隱晉書曰王尼字孝孫洛中貴盛名士王澄胡母輔之李垣等皆與尼交時尼為兵在大將軍幕)
(澄等持羊酒詣軍門吏疏名内請入見大將軍澄等既入語吏過王尼炙羊飲酒訖而去竟不見將軍將軍聞)
(之因與尼長假遂得離兵假晉起居注曰孝武太康元年詔大臣疾病滿三月解職)遊集
定省(世說曰車武子為侍中與東亭諸人期共遊集車早急出過詣王子敬車求去王問何以匆匆車答)
(曰與東亭諸人期共行王曰卿何乃作此不急行車遂不敢去盡急而還宋書曰王敬宏子惔之為祕書郎)
(惔之曾請假還家來定省敬宏尅日見之至輒不果假日將盡惔之乞求奉辭敬宏呼前至閣復不見)
造渚還都(文士傳曰顧榮兼侍中安慰河北以前後功封嘉興伯榮觀中國日弊乃併求急還)
(南既造江渚欣然自得露鄧粲晉記曰郭璞為王敦參軍知敦作亂受假還都布以討温嶠為名及至建康)
(南坑殺參軍郭璞初桓彝常令璞筮卦卦成彝問其故璞曰卦與吾同)拜墓葬妻(晉陸)
(華仕錄尚書求歸鄉里拜墳墓有司奏舊制假六十日顔含馮懷以為華居台司受托付大臣之義本在忘忌)
(既蒙詔許省墳墓豈容有期愚謂宜還自還不湏制日詔從之魏舒字陽元為尚書三娶妻皆亡是年自表)
(乞假葬妻賜地及錢)三最予告數月考免(杜欽言於王鳳曰竊見令云二千石)
(告過長安謁不分别賜予今有司以為予告得歸賜告不得是一律兩科失省刑之意夫三最予告也或病滿)
(賜告詔恩也今告則不得失輕重之意鳳不聽竟坐野王賜告不得歸遂為常案在官連有三最則得予告)
(賈逵字梁道為豫州刺史兵曹從事受前刺史假逵到數月乃還逵考竟免之)多病數告
與飲失期(汲黯多病病且滿三月上嘗賜告者數終不愈史李園求事春申君為舍人謁歸故失)
(期還謁春申問之對曰齊王使求臣女弟與使者飲故失期也)增出省望廬(梁劉孝綽)
(歸沐詩步出金華省還望承明廬)弭蓋染衣(唐李嶠送人休沐詩暫弭西園蓋言事東)
(臯粟可金元好問暫歸秋林詩惜緇塵染素衣)觸景涴塵(又元好問出京詩驅車出)
(國門白日觸隆景見又曰塵泥久相涴夢寐清潁)焚魚墜馬(劉孝綽詩但願長閑暇酌)
(醴薦焚魚予元虞集有墜馬告詩)釋簿領復羈縶(劉孝綽詩時時釋簿領宋陳)
(去非詩飽愛今日閒明朝復羈縶)遂其私從所欲(唐韋應物詩公門懸甲令澣濯)
(遂其私願李嶠詩伊我懷丘園心從所欲)曾隨牒免綴班(元好問詩昨曾隨牒)
(來六月阻歸省免明高啟詩得告今朝綴班)長告不争遇休即召(韓愈順宗)
(實錄云令狐峘貞元初以左庶子史館脩撰徵至每與同職孔述睿争競細碎數侵述睿述睿乃長告不與争)
(暮孔帖云王琚每見閣中視日薄乃得出遇休日使至第召之)
休假三
原自公退食(詩)山郎出錢(漢書故事郎出錢市財用給文書乃得出名曰山郎)
(注云山財所出也故曰山郎移病盡一日輒償一沐注云出財用者雖非休沐常得在外貧者實病皆以沐假)
(償之其豪富郎日出游戲或行錢得善部貨賂流行轉相放效楊惲為中郎將罷山郎移長度大司農以給財)
(用其疾病休謁洗沐皆以法令從事郎皆化之莫不自勵)謁者自白(漢令曰吏二千石過長安)
(謁注云謁者自白得告也律吏二千石以上告歸歸寧道不過行所在者無辭)鄧通不出(文帝)
(幸鄧通通亦愿謹不外交雖賜洗沐不欲出也)未嘗出門(張安世精力於職休沐未嘗出門)
增滌中裙厠牏(史記云萬石君長子建為郎中令每五日洗沐歸謁親入子舍取親中裙)
(厠牏身自浣滌復與侍者不敢令萬石君知以為常)予長休告(事文𩔖聚云漢丙吉為相椽史)
(有罪輒予長休告終無所案驗曰夫以三公之府有案吏之名吾竊陋焉)原董賢不出(董賢)
(字聖卿便僻善媚每賜沐浴不肯出歸常留中視醫藥哀帝乃詔賢妻得通籍入殿中)李登得
假(風俗通曰濟北李登為從事吏病得假歸自嫌不甚羸瘦謂雙生弟寧我兄弟相似不得别汝差𩔖病者)
(我代居府後人所言廢事見時相弊久弟大怒曰濟北而乃欲相為也)毛據請假(范寗斷啟)
(二千石急假事云江南太守毛據尋復請假臣則失甚多且建國以來急制所不及)隨所欲之
適任取日多少(范寗啟□衆官管改解故事云伏見内外正官皆陳假紛煩凟無已臣謂)
(宜去疾病假紛解故之制一令令陽改日隨其所欲適其任取日多少也)尚書不上皆□
急(傳咸相諭草云黃紙故事鋪不上皆取急於自須多廢輒皆移病前門自今以後尚書鋪不上門□急)
(□音烏引也又音枯)張扶不肯休(薛宣為馮翊賊曹掾張扶至日獨不肯休坐曹治事宣出)
(教曰蓋禮貴和人道尚通日至吏以令休所由來久曹雖有公事家亦望私恩掾宜從衆歸對妻子設酒肴請)
(鄰里一笑相樂亦可矣扶大慙)劉𩔖不與假(魏志劉𩔖為弘農守使不與休假專使為不急)
(也)請急跨月有違憲制(元嘉起居注云王韶之彈著作佐郎王燮法坐十月十四)
(日正直請急二朝)禁旅請急無經宿文(又云御史中丞劉武之奏彈強弩將軍陶)
(文朗請急二日半經之正輒彈表辭省尋禁旅之官惟請急出三十五里外)增休沐往往
馳召(孔帖云宇文士及擢右衛大將軍太宗延入閣語或至夜分出遇休沐往往馳召)謁告
上冢(又云魏元忠謁告上冢詔宰相諸司長官祖道上東門賜錦袍給千騎四人侍賜銀千兩)太
學生謁急(又云狄仁傑太學生謁急后亦報可仁傑曰人君惟生殺柄不可假人至簿書期會宜責)
(有司學徒取告丞簿職耳后納其言)還京師醫療(冊府元龜云張重華為華州刺史代宗大)
(歷三年以病抗疏乞還京師醫療許之乃遣中使如其第問疾)遂兹日(韋應物詩云休沐遂兹日)
(一來還故墟)去人遠(又云休沐去人遠高齋出林杪)休沐如令(孔帖云李德裕)
(元和後數用兵宰相不休沐德裕在位雖遽書警奏皆從容裁決率午漏下還第休沐如令沛然若無事時)
即移病(又云高智周為侍讀得告還鄉里歎曰進不知退取禍之道也即移病去)年位
俱高須加優異(冊府元龜云嚴綬為檢校司徒兼太子少傅長慶二年御史臺奏綬疾假滿百)
(日合停勅嚴綬年位俱高須加優異仍依舊秩)以仲舅未停官(又云郭鏦為右金吾衛將)
(軍長慶二年疾假滿百日帝以仲舅許未停官)準式停官(又云崔從為太子賓客分司東都文)
(宗太和四年留守崔和禮奏從請假一百日準式停官)安重誨與羣官有異(又云)
(後唐安重誨為樞密使天成四年奏堂兄晟卒請準式假有司給假一十五日勅重誨位重禁庭日親機務與)
(羣官有異在常式難拘宜自初開日共給七日)休謁休請從告
休假四
原詩齊謝朓休沐重還道中詩云薄遊第從告思閒願
罷歸還卭歌賦似休汝車騎非灞池不可别伊川難重
違汀葭稍靡靡江菼復依依田鶴遠相叫沙鴇忽爭飛
雲端楚山見林表吳岫微試與征徒望鄉淚盡沾衣賴
此盈樽酌含景望芳菲問我勞何事霑沐仰清徽志狹
輕軒冕恩甚戀庭闈歲華初有酒初服偃郊扉梁沈
約休沐寄懷詩曰雖云萬重嶺所翫終一丘階墀幸自
足安事遠遨遊臨池清溽暑開幌望高秋園禽與時變
蘭根應節抽憑軒搴木末垂堂對水周紫籜開綠篠白
鳥映青疇艾葉彌南浦荷花遶北樓送日隱曾閣引月
入輕幬㸑熟寒蔬翦賓來春蟻浮來往既云勌光景為
誰留增梁劉孝綽旬假西亭寄呈熊郎中副使詩曰
休旬屏戎事凉雨北窗眠一夜江城夢萬里繞山川草
木散幽氣池塘鳴早蟬妍芳落春後旅思生秋前紅槿
粲庭艷綠蒲繁渚煙聞君東林卧郡閣曠周旋酬對龍
象侣灌注清冷泉如何無礙志猶苦病纏牽原陳江
總休沐山庭詩曰洗沐惟五日棲遲對一丘古槎横近
澗巴石聳前洲岸綠開河柳池紅照海榴野花寧辨晦
山蟲詎識秋人生復能幾夜燭非長游增唐王維休
假還舊業便使詩曰謝病始告歸依依入桑梓家人皆
佇立相候衡門裏時軰今長年成人舊童子上堂嘉慶
畢顧與姻親齒論舊忽餘悲自存且相喜田園轉蕪沒
但有寒泉水衰柳日蕭條秋光清邑里入門乍如客歸
騎非便止白居易蘇州郡齋旬假命宴詩曰公門日
兩衙公假月三旬衙用決簿領旬以會親賓公多及私
少勞逸常不均况為劇郡長安得閒宴頻下車已三月
開筵始今辰初黔軍厨突一拂郡榻塵既備獻酬禮亦
具水陸珍萍醅若溪醑水鱠松江鱗侑食樂懸動佐歡
妓席陳風流吳地客佳麗江南人歌節點隨袂舞香遺
在茵清奏凝未闋&KR0755;顔氣已春衆賓勿遽起羣僚且逡
廵無輕一日醉用犒九日勤微彼九日勤何以治吾民
微此一日醉何以樂吾身温庭筠休澣日謁西掖所
知詩曰赤墀高閣自從容玉女窗扉報曙鐘日麗九門
青𤨏闥雨晴雙闕翠微峰毫端蕙露滋仙草琴上薰風
入禁松荀令鳳池春婉娩好將餘潤變魚龍包何程
員外春日東郊詩曰郎官休浣憐遲日野老歡娛為有
年幾度折花驚蝶夢數家留葉待蠶眠藤垂委地縈珠
履泉長侵階浸綠錢直到閉關朝謁去鶯聲不散柳含
煙宋蘇軾示王定國詩曰天風淅淅飛玉沙詔恩歸
沐休早衙遥知清虛堂裏雪正似薝蔔林中花出門自
笑無所詣呼酒持勸惟君家踏冰凌兢戰疲馬扣門剥
啄驚寒鴉陳去非休日早起詩曰朧朧窗影來稍稍
禽聲集開門知有雨老樹半身濕劇讀了無味遠遊非
所急蒲團著身寬安取萬戶邑開鏡白雲度捲簾秋光
入飽愛今日閑明朝復羈縶朱子熹示祝四弟詩曰
十日一休沐諸生各歸休虛齋息羣響兀坐心悠悠久
雨苔徑荒林深鳥啼幽階前樹萱草與子俱忘憂金
元好問自鄧州幕府暫歸秋林詩曰升斗微官不療饑
中林春雨蕨牙肥歸來應被青山笑可惜緇塵染素衣
元虞集觸石墜馬卧病蒙恩予告詩曰趨召顛隮歎
目昏旋聞予告荷深恩藥班西域千金劑酒賜初筵九
醖尊默憶舊書忘晝永行吟冷署覺春温摩挲素壁光
於雪思得參書寫樹根張養浩休日郊外詩曰久厭
官居苦幽尋到澗阿鶴知松歲月鷗狎海風波野迥墖
孤立嶺高雲半過菟裘良未暇聊此慰蹉跎明高啟
四月朔日休沐雨中詩曰送春風雨苦潺潺得告今朝
免綴班卧聽鳩啼花落盡此身如在故園間
原奏梁沈約奏彈孔稚珪違制啟假事曰臣聞禁憲有
章士子攸慎守官有典觸網斯及蓋所以崇威闡法下
肅上尊謹案廷尉會稽品中正臣稚珪歴奉朝班頻登
要近九棘之任理無休謁冒制干聞實虧恒典恩許雖
降所制不關違犯之條猶合糾黜且稚珪俯自内轄作
士下闈通制明文日陳几案自踰規矩莫斯為甚臣等
參議請以見事免稚珪所居官除中正官名輒下禁止
又奏彈奉朝請王希𥅆違假曰謹案奉朝請臣王希
𥅆幸齒朝班私敬蓋闕休請有期曾無遄及違弛之諐
允膺裁糾臣等參議請以見事免所居官輒下禁止
增序明宋濂味梅齋藁序曰洪武初余奉詔總裁元史
於時豫執筆者凡數十人皆四方豪俊余日與之周旋
會聚間一休沐輒相過從飲酒為歡酒闌氣盛撫掌大
噱論古人文章政事不深夜不止信一時之樂哉
御定淵鑑𩔖函卷一百二十三
