欽定四庫全書
御定淵鑑𩔖函卷二百二十九
武功部二十四(鞍泥轡珂鞭柝勒鹿鑣障角)(羈具攻)
鞍一
原初學記曰說文曰鞍馬鞁具也鹽鐵論曰古者繩鞚
革鞮皮薦而已其後代以革鞍鐵鑣而不飾其後乃有
鏤衢鞍紫茸題高橋鞍(魏百官各有紫茸題頭高橋鞍一具)或有金銀翠
毛之飾(永昌記曰文帝秦王金銀鞍加翠毛之飾)又有障泥障汗(亦曰弇汗)鞙尾
珂亦從鞍以為飾(鹽鐵論曰今冨者罽繡弇汗鞙魏百官各有赤茸珂石鞙尾一具服虔通)
(俗文曰凡勒飾曰珂)增太公六韜曰車騎之將軍馬不具鞍勒
不備者誅吳子曰車騎之具鞍勒銜轡必令完堅
六景曲記曰周世以膏腴之沃壤豐鎬之寳地大啟封
境以封秦釋鞍授鞚假驥他人欲無陵已其可得乎
桂海虞衡志曰蠻鞍西南諸蕃所作不用韉但空垂兩
木鐙鐙之狀刻如小龕藏足指其中恐入榛棘傷足也
後鞦鏇木為大錢纍纍貫數百狀如中國騾驢鞦
鞍二
增漢書李廣傳曰廣從百騎遇匈奴數千騎令皆下馬
觧鞍匈奴怪之弗敢擊唐書和逢堯傳突厥默啜請
尚公主逢堯以御史丞攝鴻臚卿報可默啜遣貴近頡
利來曰詔送金鏤具鞍乃塗金非天子意使者不可信
雖得公主猶非實堯謂曰漢法重女壻而送鞍具欲安
且久不以金為貴可汗乃貪金而不貴信耶又郭英
乂傳曰英乂拜劔南節度使肆志無所憚教女伎乘驢
擊毬鈿鞍寳勒及它服用日無慮數萬費通鑑宋紀
曰益都人楊安國少無頼以鬻鞍材為業市人呼為楊
鞍兒遂自名楊鞍兒泰和中金人南侵安兒時為羣盗
亦請降隸名軍中累官至防禦使遼史曰遼主納后
儀皇后車至便殿東南七十步止惕隐夫人請降車負
銀罌捧縢履黃道行後一人張羔裘若襲之前一婦人
捧鏡却行置鞍於道后過其上乃詣神主室
鞍三
原鏤衢金梁(三輔&KR1177;錄曰平陵公孫奮富聞京師梁冀知奮恡以鏤衢鞍遺奮從貸五千萬)
(恭下見劉義金梁鞍啟)懸柱照人(魏志曰太祖馬鞍在庫為鼠所齧庫吏懼死鄧哀王)
(沖以刀穿單衣如鼠齧者謬有愁色太祖問之沖曰俗以鼠齧衣者其主不吉太祖曰此妄言耳俄而庫吏以)
(齧鞍聞太祖笑曰兒衣在側而齧况懸柱乎鞍古樂府左延年從軍詩曰從軍何等樂一驅乘䨇駁馬照人)
(白龍&KR0750;自動作)紫茸翠毛(並詳前叙)賜桓迎魯(東觀漢記曰永元元)
(年西謁園陵桓郁兼羽林中郎將上賜馬二匹并鞍勒防汗吳志曰曹公破走魯肅即先還孫權大請諸將)
(肅將入閤拜權起禮之因謂曰子敬孤持鞍下馬相迎足以顯卿未)賜趙遺孫(司馬彪漢)
(書曰光武徵趙喜引見賜鞍馬待詔公車下詳鏤衢注)琉璃玫㻁(西京雜記曰武帝時)
(身毒國獻白光琉璃鞍在暗室光照十文又武帝得貳師天馬造玫㻁石為鞍)無飾誤
取(東觀漢記曰明德馬皇后時諸王入朝問起居上望車騎鞍勒皆純黑無金銀彩飾以白太后各賜錢五)
(百萬上漢書曰許廣漢昌邑人時為漢昌邑王郎中從武帝甘泉誤取他郎鞍以被馬發覺罪當死有詔下)
(蠶室)增鐵瑕青玉(晉書載記劉曜傳曰隴右陳安叛曜使平先討安安左手奮七尺刀)
(右手執丈八尺蛇矛平先與安戰三交奪其蛇矛安棄馬走斬之隴右歌之曰隴上壯士有陳安䯀驄交馬鐵)
(瑕鞍七尺大刀奮如湍丈八蛇矛左右盤十盪十&KR1177;無當前崔豹古今注曰孫文臺獲青玉馬鞍其光照衢)
塗金煖玉(詞林海錯曰雲仙雜記王武子好馬非馬不行正旦則柳葉金障泥上元則歸)
(月韉清明則剪水鞭重午則籠嬌鞁中秋則玉蘢葱絡頭重陽則蟬兒鐙春秋社則塗金鞍冬至則嘶風鐙除)
(日則藥玉鞍每節日則餵馬以明沙豆薔薇草韻府羣玉曰唐寧王有煖玉鞍冬月可暖)隐身
置槍(北史李弼傳曰弼弟&KR0710;長不盈五尺跨馬䧟陣隐身鞍甲之中敵見曰避此小兒通鑑五代)
(紀曰王彦章驍勇絶倫每戰用二鐵槍皆重百斤一置鞍中一在手所向無前)寳鈿紅繡
(唐書王難得傳曰難得為河源軍使吐蕃贊子郎支都者恃趫敏乘名馬寳鈿鞍略陣挑戰甚閒暇無敢校者)
(殿北轅錄曰宋遣使賀金國生辰入見金主時廊之西馬有鞴紅繡鞍者數疋乃高麗所進)結珠
獻玉(通鑑宋紀曰南漢主劉鋹性絶巧嘗以珠結鞍勒為戲龍之狀極其精妙以獻帝謂左右曰鋹)
(好工巧習以成性倘能以習巧之勤移於治國豈至滅亡哉宋史曰太祖時沙州節度使曹元忠瓜州團練)
(使曹延繼等遣使獻玉鞍勒馬)原挂長林發高獄(謝惠連詩曰挂鞍長林側飲馬)
(修川湄松劉琨扶風歌曰繫馬長下發鞍高岳頭)增賞戰士賜近臣(唐書肅宗)
(廢后張氏傳曰初建寧王倓數短后於帝上皇在蜀以七寳鞍賜后而李泌請分以賞戰士倓助泌請故后怨)
(卒被譖死鞍宋史曰太宗四年賜扈從近臣馬衣服金玉帶有差)氣如火光照衢
(詞林海錯曰天寳遺事岐王有玉鞍一面每至冬月則用之雖天氣嚴寒而此鞍在坐如温火之氣下詳見)
(青玉註)祿勝貢國珍獻(宋史曰真宗時回鶻可汗祿勝貢玉勒鞍名馬寳器願以)
(兵助討繼遷來典故紀聞曰太祖為吳王時方國珍以金玉飾馬鞍獻太祖曰吾方有事四方所需者文武)
(材能所用者榖粟布帛其他寳玩非所好也却其獻)原青蓋金鞍白馬銀鞍
(張華詩曰青蓋覆金鞍自述異記乾羅見神乘白馬銀鞍天而降)刀斫馬鞍手舉
馬鞍(吳錄曰孫權駐軍宣城有賊數千人卒至權始得上馬而賊鋒忽已交左右賊以刀斫中馬鞍得衆)
(將擁衛而脱岸魏志云許褚從討韓遂馬超于潼關太祖與褚留南斷後超步騎來奔太祖軍矢下如雨褚)
(白太祖宜去濟船船重欲沒左手舉馬鞍蔽太祖右手並泝船僅乃得渡)增呼延作字
李泌請分(文公談苑曰夲朝呼延贊以武勇為衛士直長自言受國恩誓不與契丹同生徧刺其體)
(作赤心殺契丹字反其脣内亦刺之鞍韉兵仗皆作其字下詳見賞戰士注)據鞍顧盻
據鞍馳騁(後漢馬援年六十二請擊武陵五溪蠻光武愍其老未許之援曰臣尚能被甲上馬帝令)
(試之援據鞍顧盻以示可用帝笑曰矍鑠哉是翁也鞍後魏書曰畢衆敬年七十鬚髮皓白而氣力未衰據)
(馳騁有若少壯)觧鞍礪鏃觧鞍潰圍(五代史曰李嗣昭攻梁邢洺出青山遇葛)
(從周兵嗣昭大敗走梁兵追之嗣源從間道後至謂嗣昭曰為公一戰乃觧鞍礪鏃凴高為陣左右指畫梁追)
(兵望之莫測嗣源急呼曰吾取葛公士卒可勿動乃馳騎犯之出入奮擊嗣昭繼進梁兵觧去南史周文育)
(傳曰武帝破蔡路飬於南野文育為路飬所圍四面數重矢石雨下所乘馬死文育右手搏戰左手觧鞍潰圍)
(而出)上馬墮鞍中箭徹鞍(韻府羣玉曰孫權使嚴畯鎮京口畯辭因試畯騎上)
(馬墮鞍乃聽之人嘉其實譲鞍晉書毛寳傳曰寳救桓宣兵敗中箭貫髀徹使人蹋鞍拔箭)
鞍四
增身不離鞍(劉備曰往時身不離鞍髀裏肉消)取髑髏著鞍(魏略曰五官將)
(知王忠昔嘗噉人時因從駕出行令取冢間髑髏著忠馬鞍以為嬉戲)手執鞍橋倒立
馳騁(後魏書曰傅永有氣幹拳勇過人能手執鞍橋倒立馳騁)不罪壊鞍(唐書裴行儉傳)
(曰行儉有賜馬及珍鞍令史私馳馬馬蹶壊鞍不加罪)馬鞍為壘(兵略纂聞曰都督杭雄鎮)
(寧夏一日以數騎出值賊稍衆公令悉下馬取馬鞍為壘跪射賊退觧衣腋中落血塊如杯蓋中飛矢不自知)
(也)
鞍五
增賦晉傅元馳射馬賦曰百鳥齊興六驥孔閑金銜玉
羈文勒鏤鞍明珂景朗華珥采鮮周庾信華林園馬
射賦曰控玉勒而摇星跨金鞍而動月(摇星挾矢也動月張弓也)
原銘後漢李尤鞍銘曰駈騖馳逐騰躍覆被雖其捷習
亦有顛沛井羸其瓶罔不斯敗
原表魏曹植上銀鞍表曰於先武皇帝世敕此銀鞍一
具初不敢乘謹奉上
原啟宋劉義恭謝金梁鞍啓曰賜臣供御金梁橋鞍制
作精巧宜副龍駟聖慈下逮猥垂光錫
轡一
原初學記曰釋名曰轡拂也言牽引拂戾以制馬也轡
之為飾有銜勒鑣羈韁鞚之𩔖以成其用也銜在口中
啣之也勒絡也絡其頭而引之鑣包也在旁包斂其口
也羈檢也所以持制之也韁疆也繋之使不得出疆限
也韁亦曰靮故埤蒼曰靮馬韁也鞚控制之義通俗文
云所以制馬曰鞚夫轡之於馬也猶人君以吏之御人
也故家語曰古者天子以内史為左右手以德法為銜
勒以百官為轡善御馬者正銜勒齊轡策均馬力和馬
心故口無聲而馬應轡策不舉而極千里善御人者一
其德法正其百官均齊人力和安人心故令不再而人
順從刑不用而天下定矣
轡二
增北史崔暹傳曰齊神武高歡如鄴羣臣迎於紫陌神
武握暹手勞之賜暹馬使騎之以從且行且語暹下拜
馬驚走神武親為擁之而受轡
轡三
原令舍犯軷(周禮曰挈壺氏挈轡以令舍鄭司農注曰懸轡於所當舍止之處又大馭掌)
(馭玉路以祀及犯軷王自左馭馭下祝登受轡犯軷遂駈之)如濡沃若(毛詩曰我馬維)
(駒六轡如濡轡又曰我馬維駱六沃若)在手正身(又曰駟牡孔阜六轡在手家語曰)
(善御馬者正身以總轡)君政臣祿(又曰閔子騫為費宰問政于孔子孔子曰君者人也)
(吏者轡也刑者策也人君之政執其轡策而已矣矣淮南子云權衡者人主之車輿爵祿者人臣之銜轡)
千乘弭百馬齊(班固東廵頌曰乘輿動色羣后屏氣萬騎齊鑣千乘弭轡魏明帝)
(善哉行曰百馬齊轡御由造父)令制下禮齊人(孔叢子曰夫子云政令者人君之銜)
(轡所以制下也弗又曰孔子適衛衛將軍文子問曰今齊之以刑而猶勝何禮之齊也孔子曰禮之齊人譬)
(之於御則轡也)奔馬委上車攝(管子曰凡赦者小利而大害也故久而不勝其禍故)
(赦者奔馬之委轡也無赦者痤疽之礦石也整淮南子曰王良造父御也上車攝轡馬為齊)挈壺
懸大僕執(上詳令舍注大百官春秋曰大駕公卿奉引太僕執轡將軍陪乘光武東京郊祀)
(法駕則河南尹奉引奉車都尉執轡侍中参乘)得之於手應之於心(列子曰凡)
(御者得之於銜應之於轡得之于手應之于心)增授轡而射枕轡而寝(左傳)
(曰㐮公十四年衛侯出奔齊初尹公佗學射於庾公差庾公差學射於公孫丁二子追公公孫丁御公子魚曰)
(射為背師不射為戮射為禮乎射兩軥而還尹公佗曰子為師我則遠矣乃反之公孫丁授公轡而射之貫臂)
(行又曰㐮公二十五年崔杼殺齊君閭丘嬰與申鮮虞及弇中將舍嬰曰崔慶其追我鮮虞曰一與一誰能)
(懼我遂舍枕轡而寝食馬而食駕而行)
轡四
增執轡三失(莊子盗跖篇曰孔子聞跖言再拜趨走出門上車執轡三失目芒然無見色若死灰)
按轡躡後(唐書李密傳曰密以蒲韉乘牛挂漢書一帙角上行且讀楊素適見于道按轡躡其)
(後曰何書生勤如此)親執轡箠(又張易之昌宗傳曰昌宗興不旬日貴震天下諸武兄弟及宗)
(楚客等争造門伺望顔色親執轡箠)攬轡便辟(又白孝德傳曰史思明攻河陽使驍將劉龍仙)
(挑戰李光弼顧諸將曰孰能取是賊左右以孝德對光弼撫其背遣之孝德擁二矛策馬絶河半濟僕固懷恩)
(賀曰事克矣其攬轡便辟可萬全者)
轡五
增詩唐李賀相勸酒詩曰羲和騁六轡晝夕不曾閑彈
烏崦嵫竹柣馬蟠桃鞭(注烏日烏也柣音叱朴也)
原銘後漢李尤轡銘曰轡銜在手急緩必時賞罰在心
中和是思馬知良銜進取道里人知善政令行禁止
鞭一
原初學記曰鞭策箠皆馬檛之名說文所謂驅者也古
者用革以朴罪人亦以驅馬故其文從革書曰鞭作官
刑此則施於民也傳曰左執鞭弭又曰雖鞭之長不及
馬腹此則施之馬也其後以竹代革又策箠二文又並
從竹盖因驅策箠擊之義以立名也漢書婁敬曰周太
王以狄伐杖馬箠去居岐禮記曰獻車馬者執策綏君
車將駕則僕執策立於馬前則其事也增莊子曰前
有橛飾之患後有鞭策之威而馬之死者已過半矣
史記秦始皇紀引過秦論曰執捶拊以鞭笞天下淮
南子曰若夫鉗且太丙之御也除轡舍銜去鞭棄策軍
車莫動而自舉馬莫使而自走說苑曰木馬不能行
亦不費食騏驥日馳千里鞭箠不去其背又杜夷幽
求曰召渴者以臨河不待鞭箠而自至通鑑曰唐舊
儀每日尚乘以廄馬八疋分為左右廂立於正殿側宫
門外俟仗下即散若大陳設則馬在樂懸之北與大象
相次進馬二人戎服執鞭侍立於馬之左隨馬進退
遼志曰契丹人見旋風合眼用鞭望空打四十九下口
中道坤不刻七聲桂海虞衡志曰蠻鞭刻木節節如
竹根朱墨間漆之長纔四五寸其首有鐵環貫二皮條
以策馬
鞭二
增左傳曰晉荀瑶帥師伐鄭鄭駟宏請救於齊陳成子
救鄭及濮雨不涉成子衣製杖戈立於阪上馬不出者
助之鞭之漢書李廣傳曰廣出雁門擊匈奴匈奴兵
多破廣軍生得廣廣時傷置兩馬間絡而盛之卧行十
餘里廣陽死睨其旁有一兒騎善馬暫騰而上因抱兒
鞭馬南馳數十里得其餘軍吳志魯肅傳曰曹公破
走權大請諸將迎肅肅將入門拜權起禮之因謂曰子
敬孤持鞍下馬相迎足以顯卿未肅趨進曰未也衆咸
愕然既坐徐舉鞭曰願至尊威德加於四海總括九州
克成帝業更以安車軟輪徵肅始當顯耳權拊掌歡笑
又陸遜傳注吳錄曰假遜黃鉞吳王親執鞭以見之
江表傳曰孫權攻合肥不能下撤軍將退兵已上道
權與吕蒙蔣欽凌統等在後張幔飲食畢垂當發魏將
張遼帥六七千人奄至圍數重權乘駿馬上津橋橋南
己見徹丈餘無板谷利在馬後使權持鞭緩鞚利于後
著鞭以助馬勢遂得超度蕭方等三十國春秋曰成
都王穎誅黃門孟玖於是東海王越高密王簡皆懼奔
國琅邪王睿又將出焉而徼禁甚密穎又先下諸津禁
止諸貴人至河陽乃見拘焉宋典後至以鞭拂之曰舍
長官禁貴人而爾見拘耶因大笑之吏乃放遣因得歸
國唐書韓思復傳曰思復轉汴州司戶仁恕不行鞭
罰通鑑宋紀曰吳曦未叛時嘗校獵塞上一日夜歸
笳鼓競奏轔載雜襲曦方垂鞭四視時盛秋天宇清霽
仰見月中有一人騎而垂鞭與已惟肖問左右所見皆
符殊以為駭嘿自念曰我當貴月中人其我也揚鞭而
揖之其人亦揚鞭乃大喜謀由是而決詞林海錯曰
列仙傳王暉種黃精虎為之耕出入亦乘虎鞭策如乘
馬說淵王賈傅曰賈有異術嘗白諸父曰太行南泌
河灣澳内有兩龍請同觀之於是至泌河淵深處賈入
水以鞭畫之水為之分下有大石二龍盤繞之一白一
黑各長數丈見人沖天諸父大驚良久瞻視賈曰既見
矣將復之因以鞭揮之水合如舊
鞭三
原楚令秦謠(左傳曰楚靈王使圍徐以懼吳楚子次于乾谿以為之援雨雪王皮冠秦復陶)
(翠被豹舄執鞭以出杜預注曰執鞭以教令太崔鴻前秦錄曰苻堅時關中謠曰長鞘馬鞭擊左股歲南行)
(當避虜)李銘曹賦(李尤馬鞭箠銘見後從魏文帝臨渦賦曰建安十八年上拜墳墓)
(遂乘馬遊觀東固遵渦水駐馬書鞭為臨渦賦)持鐵埋銅(蕭方等三十國春秋曰王敦謀)
(害王澄而澄衆有二十人持鐵馬鞭為衛埋吳會分地記曰六山者句踐於此山鑄銅銅不鑠則之上生馬)
(箠句踐遣使者取從南社種之飾為馬箠獻于吳)執鞭投策(左傳曰晉公子重耳對楚)
(子曰左執鞭弭右屬櫜鞬以與君周旋臨公羊傳曰陽虎將殺季孫於蒲使臨南御之至孟衢南投策使楊)
(越下取策陽虎從而射之矢著於莊門)齊人數馬(孔叢子曰刑以齊人譬之以御則鞭)
(策也幾漢書曰石慶為太僕出上問車中馬慶以策數馬舉手曰六馬)馬箠駞鞭(上詳)
(前叙馬魏百官名曰駞鞭二枚)拄地指天(異苑曰昔有人乘馬山行遥望有二老翁)
(相對樗蒱遂造焉以策拄地而觀之自謂俄頃視其馬鞭摧然已爛顧其馬骸骨枯朽矣宋書曰義旗起桓)
(元戰敗將出奔胡番提元馬鞚曰今羽林射手猶有八百捨此歸可復得乎元直以馬鞭指天而已)齊
刑占夢(上詳齊人注夢書曰也占夢得鞭策欲有使)越銅晉金(上詳埋銅)
(注以世說曰王敦在姑孰晉明帝出看敦覺追帝帝金馬鞭與客姥追者問姥姥云去已久矣)增
枚數鞭算(左傳曰㐮公十八年晉伐齊晉州綽門于東閭左驂廹還于東門中以枚數闔注枚)
(馬撾也闔門扇也數其板示不恐算唐書劉晏傳曰晏每朝謁馬上以鞭)著鞭留鞭
(何法盛晉中興書曰祖逖與劉琨中夜而坐相謂曰若四海鼎沸豪傑並起吾與足下相避于中原後琨與親)
(舊書曰吾枕戈待旦常恐祖生先我著鞭耳民詞林海錯曰天寳遺事姚元崇牧荆州三年受代吏遮道不)
(使去所乘之馬鞭鐙皆截留之以表瞻戀)剪水蟠桃(上詳前鞍三下詳前轡五)原
飾珊瑚施象牙(涼州記曰咸寧二年發張駿陵得鞭飾以珊瑚張華輕薄篇曰横簪刻)
(玳瑁長鞭施象牙)增擊亭長督生徒(漢書曰大司空士夜過奉常亭亭長呵之)
(告以官名亭長醉曰寧有符博耶士以馬箠擊亭長督唐書陽嶠傳曰嶠好學喜誘勸後生生徒游惰者至)
(以鞭)捉青柄見錦囊(異苑曰長山張舒以元嘉九年二月二十四日奄見一人著朱)
(衣平上幘手提青柄馬鞭云如汝可教便隨吾去見素絲繩繋長梯來下舒上梯乃造大城綺堂洞室地如黃)
(金有一人長大不巾幘獨坐絳紗帳中語舒曰主者誤取汝賜汝祕術卜占勿貪錢賄舒亦不覺受之劉義)
(慶幽明錄曰廣陵韓咎字興彦陳敏反時與敏弟恢戰于尋陽還營下馬覺鞭重見有綠錦嚢中有短卷書着)
(鞘皆不知所從來開視之故榖紙或神咒經)撽髑髏鞭贔屭(莊子曰莊子之楚見)
(空髑髏髐然有形撽以馬箠因而問之下見元稹詩詳鞭五)調四馬笞八極(鹽鐵)
(論曰無鞭策雖造父不能調四馬無勢位雖舜禹不能治萬民又曰秦攝利銜以御宇内執脩箠以笞八極)
賜特勒貺建封(唐書薛延陀傳曰太宗時統特勒入朝帝以精刀寳鞭賜之曰下有)
(大過者以吾鞭鞭之持唐書張建封傳曰建封來朝還鎮德宗使左右以所鞭賜之曰卿節誼歲寒弗渝故)
(用此為貺)原以鞭藏刃以鞭示騎(江表傳曰費禕為大將軍恣性汎爱信任)
(太過張嶷書戒之曰昔岑彭來歙咸見害于刺客明將軍宜鍳前事少以為警後禕持節行酒醉魏降人郭脩)
(以鞭藏小刀刺禕數日而薨微晉書云王敦將舉兵内向帝密知之乃乘巴滇駿馬行至于湖隂敦正晝寝)
(夢日環其城驚起曰此必黃鬚鮮卑奴來也於是使五騎物色追帝帝亦馳去見逆旅賣食嫗以七寳鞭與之)
(曰後有騎來可以此示也俄而追者至問嫗嫗以鞭示之五騎傳玩稽留遂久帝僅而獲免)增懸
樹致富投江斷流(晉書淳于智傳曰上党鮑瑗家多喪病貧苦智卜之曰君舍東北有)
(大桑樹君徑至市入門數十步當有一人持荆馬鞭者便就買以懸此樹三年當暴得財瑗承言詣市果得馬)
(鞭懸之三年浚井得錢數十萬銅鐵器復二十餘萬於是致贍病者亦愈崔鴻前秦錄曰苻堅引羣臣議伐)
(晉太子左率石越諫堅曰吾之衆投鞭於江足斷其流)舉鞭指麾鳴鞭傳警
(唐書曰唐兵至霍邑宋老生不出太宗從數騎傅其城舉鞭指麾若將圍之者老生怒出背水陣唐制天子)
(視朝從禁中出則鳴鞭傳警)百步射鞭五萬買鞭(八編𩔖纂曰李克用父子)
(亡入韃靼鬱鬱不得志又常懼圖已因時時從其羣豪射獵或掛針於木或立馬鞭百步射之輒中羣豪皆服)
(以為神五下詳鞭)杖馬箠下趙挑馬箠渡河(史記張耳陳餘傳趙飬卒)
(曰夫武臣張耳陳餘杖馬箠下趙數十城馳唐書封常清傳曰安祿山反常清見帝大言曰臣請至東京悉)
(府庫募驍勇挑馬箠渡河計日取逆首以獻天子壯之)
鞭四
增電鞭(淮南子云大丈夫恬然無思淡然無慮以天為蓋以地為輿四時為馬隂陽為騶電以為鞭策)
(雷以為車輪又曹植九詠曰乘逸響兮執電鞭)揚鞭市門(唐書食貨志曰宰相李林甫請出絹)
(布三百萬疋平估收錢物價踊貴訴者日萬人兵部侍郎楊國忠欲招權以市恩揚鞭市門曰行當復之明日)
(詔復行舊錢)玲瓏鞭(又蘇頲傳曰皇甫恂使蜀檄取庫錢市錦半臂琵琶捍撥玲瓏鞭頲不肯)
(子因上言遣使啣命先取不急非陛下以山澤贍軍費意)抶王使前(通鑑唐紀曰初黃巢之亂)
(上為夀王從僖宗幸蜀時事出倉猝諸王多徒行至山谷中夀王疲乏不能前卧磻石上田令孜自後至趨之)
(行王曰足痛幸軍容給一馬令孜曰此深山安得馬以鞭抶王使前王顧而不言心銜之及即位遣人監西川)
(軍令孜不奉詔)鐵鞭郎君(五代史曰安重榮使人為大鐵鞭以獻誑其民曰鞭有神指人人輒)
(死號鐵鞭郎君出則以為前驅)視鞭所指(八編𩔖纂曰金主攻黃龍府次混同江無舟以渡金)
(主使一人導前乘赭白馬徑涉曰視吾鞭所指而行諸軍隨之以濟水及馬腹既濟使人測其渡處深不得其)
(底由是遂克黃龍府)沒下梢(暌車志曰金亮末年自製尖鞾頭極長銳云便於蹬而足指所不及)
(謂之不頭又為短鞭僅存其半謂之沒下梢其後渝盟犯順果為其下所戕死於江上)
鞭五
增詩唐李昌符詠鐵馬鞭詩曰漢將臨流得鐵鞭鄂侯
名字舊雕鐫須為聖代無䨇物肯逐將軍卧九泉汗馬
不侵誅寇血神功全見補亡篇時來終薦明君用莫歎
沈埋二百年高適詠馬鞭詩曰龍竹飬根凡幾年工
人截之為長鞭一節一目皆天然珠重重星連連繞指
柔純金堅繩不直規不圓把向空中捎一聲良馬有心
日馳千元稹詠野節鞭詩曰神鞭鞭宇宙玉鞭鞭騏
驥緊綛野節鞭夲用鞭贔屭又云金堅無繳遶玉滑無
塵膩青蛇折生石不刺山阿地烏龜旋眼班不染江頭
淚長看雷雨㾗未忍駑駘試又璧州鞭詩曰劉二十
八以文石枕見贈仍題絶句以將厚意因持璧州鞭酬
謝兼廣為四韻枕截文瓊珠綴篇野人酬贈璧州鞭用
長時節君須策泥醉風雲我要眠歌眄彩霞臨藥竈執
陪仙仗引爐烟張騫却上知何日隨會歸期在此年
增賦晉傳元良馬賦曰鞭不得摇手不得動忽然增逝
肉飛骨踴又馳射馬賦曰佷如革戾如膠鞭裁向腹
奮尾跳尻後周庾信華林園馬射賦曰鳴鞭則汗赭
增銘古詩紀周武王箠銘曰馬不可極民不可劇馬極
則躓民劇則敗原後漢李尤馬箠銘曰御者箠策示
有威怒東野之敗督責過度
增表魏曹植陳審舉表曰願得策馬執鞭首當塵路撮
風后之竒接孫吳之要追慕卜商起予左右
增文唐柳宗元鞭賈文曰富者以五萬買鞭曰吾爱其
黃而澤柳子湯以濯之則退然楛皭然白黃者梔也澤
者蠟也今之梔其貌蠟其言以求賈技於朝亦多矣
增書晉温嶠與陶公書曰奉惠赤角一具及鞉鼓馬鞭
鼓角既周軍用馬鞭服以周旋偃武之日乃當藏之篋
笥耳又袁宏與范曾書曰四海鼎沸天轡將移杖短
策以晨征登重幕以吐竒指六合以倒戈望崐崘而舉
麾
勒一
增釋名曰勒絡也絡其頭而引之也字彙曰有銜曰
勒無銜曰羈劉芳毛詩箋音義証曰轡是御者所執
者也不得以轡為勒且舊語云馬勒不云轡以勒為轡
者盖是北人避石勒名也今南人皆云馬勒而以鞚為
轡反覆推之此為明証又詩稱執轡如組又曰六轡在
手以所執為轡審矣今俗儒咸以轡為勒而曾無寤者
家語曰閔子問政於孔子子曰德法者御民之具猶
馬之有銜勒也不能御民者棄其德法專用刑辟譬猶
御馬棄其銜勒而專用箠策馬必傷車必敗無德法而
用刑辟民必流國必亡
勒二
增晉書愍懷太子傳曰太子好埤車小馬令左右馳騎
斷其鞅勒使墮地為樂蕭方等三十國春秋曰涼州
胡安據盗發張駿墓得珊瑚馬鞭瑪瑙鐘黃金勒又
永昌記曰哀牢王出入射獵騎馬金銀鞍勒加翠毛之
飾
勒三
原瑪瑙金銀(西京雜記曰武帝時身毒國獻連環羈皆以白玉作之瑪瑙石為勒白光琉璃)
(為鞍乘述異記云乾羅慕容廆十世祖也見神著金銀襦鎧白馬金銀鞍勒自天而降又說苑云田子方渡)
(西河造翟璜翟璜乘軒車載華盖金銀之勒駟馬八十乘)純黑金琅(東觀漢記詳鞍鹽)
(鐵論云古者庶民賤騎繩控革鞮皮薦而已及其後革鞍氂成鐵鑣不飾今冨者□耳銀□䪉黃金琅勒罽繡)
(弇汗垂珥胡鮮)增馬不觧勒馬不施勒(淮南子曰雁門之北狄不榖食賤長)
(貴壯各上氣力人不弛弓馬不觧勒便之也銜宋史曰太祖少時學騎射輒出人上嘗試惡馬不施勒馬逸)
(上城斜道額觸門楣墜地人以為首必碎太祖徐起更追馬騰上一無所傷)
勒四
增珠結戲龍(通鑑宋紀曰南漢主劉鋹性絶巧嘗以珠結鞍勒為戲龍之狀以獻太祖)
勒五
增詩晉棗據詩騏驥伏吳坂不與伯樂俱駑馬同銜勒
豈得獨卓殊
原賦魏文帝瑪瑙勒賦曰夫有竒章之珍物寄中山之崇岡
禀金德之靈施含白虎之華章扇朔方之元氣喜南離之炎
陽歙中區之黃采曜東夏之純蒼苞五色之明麗配皎
日之流光内照浮景外鮮文繁竒章異采灼爍其間爾
乃藉彼朱罽華勒用成駢居列跱煥若羅星增王粲
瑪瑙勒賦曰因姿象形匪彫匪刻厥容應規厥性順德
御世嗣之駿服表騄驥之儀則王沈瑪瑙勒賦曰厥
象伊何如規之盈鮫鱗紆鬱白黑殊形如冰之潔如玉
之貞固乾坤之所育兮匪彫&KR0866;而自成爾乃施飾龍首
加服鸞鑣和鈴鏘鏘廻景逍遥
原序魏文帝瑪瑙勒賦序曰瑪瑙玉屬出自西域文理
交錯有似馬腦故其方人因以名之或以繋頸或以飾
勒余有斯勒美而賦之命陳琳王粲并作
鑣一
增釋名曰鑣包也所以在傍包斂其口也爾雅曰鑣
謂之钀(注馬勒旁鐵)毛詩曰游于北園四馬既閑輶車鸞
鑣載獫歇驕字彙曰鑣馬銜也今名扇汗一名排沬
鑣二
原象鑣鐵鑣(後漢書云禮制大亂兵革並作上下無法諸侯陪臣山楶藻梲降及戰國奢僣)
(益熾削滅禮籍盖惡有害已之語競修竒䴡之服飾以輿馬文罽玉纓象鑣金鞍以相夸上争錐刀之利殺人)
(若刈草勒下見塩鐵論詳三註)增玉鑣金鑣(古今樂錄曰明帝休成之樂歌曰玉)
(鑣息節金輅懷音與又文士傳曰山巨源為吏部郎欲舉嵇康自代康聞之書曰譬猶禽鹿少見馴育則服)
(教從制長而見羈雖飾以金鑣饗以嘉肴愈思長林而志在豐草)絶鑣振鑣(楚辭曰絶)
(鑣銜以馳騖兮馬宋顔延之七繹曰梓工飾雕簟之輿涓人進龍圖之靫駕則眩奪鳳盖振鑣則圈促函夏)
飛鑣騰鑣(宋鮑照詩曰飛鑣出荆路騖服入秦川張協元武館賦曰天子翺翔郊甸順)
(時廵省龍駟騰鑣羽騎遊騁顧流光以按轡㢠廻鸞旗而時幸)原龍馬揚鑣駮馬
銜鑣(黃伯仁龍馬頌云揚鸞鑣兮揮紅沬之幡飄金董子曉乘輿駮馬賦云驅觀若斯氣勢雲披銜鑣)
(著玉羈)增六龍齊鑣萬軫揚鑣(王沈踐行賦曰六龍齊鑣鸞聲振振景動)
(波廻天行星陳都又宋文帝登景揚樓詩曰士女炫街里軒冕曜城萬軫揚金鑣千舳樹蘭旌)
鑣三
增揚和齊鑣(李充穆天子賦曰其馬則赤驥盜&KR0784;驊騮綠耳揚和齊鑣一瞬萬里)
鑣四
增詩晉棗據詩真偽各有分駑驥不齊鑣又陶琬之
詩曰我服既暉我駟既閑揚鑣警路哀籥清綿
增序宋袁淑游新亭曲水詩序曰離榭修幕陵𡑞彌阜
鑣容旆綵裛野䴡雲
增誄宋殷琰宣貴妃誄曰嚴位服于旗容尚徽謚于銘
策節哀路于蕭鐘齊行鑣于輬翟
增書魏應璩與劉文逹書僕頃倦遊談之事欲修無為
之術不能與足下齊鑣騁轡争千里之表也晉桓温
與慕容皝書曰自滄流以北幽朔以東將軍皆以羈絡
而總率之矣首尾脣齒左右力用鳴鏑揚鑣動數十萬
羈一
增釋名曰羈檢也所以檢持制之也字彙曰無銜曰
羈夢書曰羈韁為相要制也夢得羈韁要約士也羈
結語言往來也弊絶不用難俛仰也淮南子曰遺人
馬而觧其羈遺人車而脱其轙(音倚所以縳衡也)所爱者少而
所亡者多
羈二
增通鑑唐紀曰田令孜劫僖宗幸寶雞黃門衛士從者
纔數百人宰相朝臣皆不知翰林學士承旨杜譲能宿
直禁中聞之步追乘輿出城十餘里得人所遺馬無羈
勒觧帶繋頸而乘之獨追及上於寳雞
羈三
原馬絡馬紲(說文云羈馬絡頭也也杜預注左傳云羈馬紲)飾金在
首(魏曹植遊俠篇云白馬飾金羈連翩西北馳借問誰家子幽并遊俠兒晉傅元良馬賦云金羈在首發)
(以明珂鏤鞍采□織勒含華)就羈銜羈(摯虞逸驥詩曰逸驥無鑣轡騰陸從長川剪落)
(就羈靮飛軒躡雲煙原杜夷曰銜羈之馬伏櫪之駒莫不思平曠澤翹尾而馳)增鞿羈
㺾羈(漢書曰今漢承哀周暴秦極弊之後流俗已薄於三代而行堯舜之刑是猶以鞿羈而御駻馬又)
(杜夷幽求曰㺾羈鏤絆呼名翹陸不可化也)負羈紲執羈靮(左傳曰晉公子重耳)
(之及于難也秦伯納之及河子犯以璧授公子曰臣負羈紲從君廵于天下臣之罪甚多矣請由此亡檀弓)
(曰昔衛獻公走反于衛及郊將班邑於從者而後入柳莊曰如皆守社稷則孰執羈靮而從如皆從則孰守社)
(稷君反國而有私也無乃不可乎)原路失羈絆騎斷羈勒(吳時外國傳云)
(加營國王好馬月支賈人常以舶載馬到加營國國王悉為售之若于路失羈靽但將頭皮示玉王亦售其半)
(價勒下詳前二)良馬金羈龍馬玉羈(晉傅元良馬賦云飾以金羈甲以玉)
(纓結以輕軒節以和鈴羈古今樂錄曰㐮陽銅鞮歌曰龍馬紫金鞍翠毛白玉照曜䨇巖下知是㐮陽兒)
羈四
增羈絏之僕(左傳曰初晉侯之竪頭須守藏者也其出也竊藏以逃盡用以求納之及入求見公)
(辭以沭謂僕人曰居者為社稷之守行者為羈絏之僕其亦可也何必罪居者)羈靽皆有成
賈(東觀漢記曰光武皇帝雖發師旁縣人馬席薦羈靽皆有成賈而貴不侵民樂與官市)羈蚊
絆蚤(杜夷幽求曰羈蚊絆蚤禁其非法刳蟣屠虱求其肝胆非至精誰能知之)金銜玉羈
(晉𫝊元馳射馬賦見鞍馬)
羈五
增詩晉孫綽詩曰野馬閑於羈澤雉屈於樊神王自有
所何為人事間宋黃庭堅詩曰電行山立氣深稳可
柰珠韉白玉羈
增序晉孫惠三馬哀辭序曰余於物特所留心而所服
三馬一時離羈感田子之爱遂作哀文云爾
障泥一
原魏百官名云黃地金縷織成萬歲障泥一具晉書
云王濟善觧馬性常乘一馬著連乾障泥杜預謂濟有
馬癖世說王武子常乘一馬著連乾障泥前有水馬
不肯渡王云此必是惜障泥使人觧去馬乃渡
障泥二
原豹皮障泥罽繡弇汗(晉書韓友盧江舒人舒縣廷掾王睦病卒死已復魂友為)
(筮之令以丹畫版作日月置牀頭又以豹皮馬障泥卧上立愈下詳勒三注)增羆皮障泥
柳葉障泥(蕭方等三十國春秋曰高句&KR0784;以千里馬生羆皮障泥獻於南燕燕王超大悅荅以)
(水牛能言鳥旦雲仙雜記曰王武子好馬正則柳葉金障泥)
障泥三
原惜障泥(詳前)
珂一
增服虔通俗文曰勒飾曰珂隋書禮儀志曰馬珂三
品已上九子四品七子五品五子郭義恭廣志曰期
調國出金銀白珠琉璃水晶器五色珠馬珂又曰剽
刀出桐華布珂珠具艾香雞舌香
珂二
增韻府羣玉曰唐張嘉貞為相弟嘉祐為金吾將軍每
朝騶導盈巷號鳴珂里
珂三
原明珂玉珂(𫝊元馳射賦云明珂景服華珥采鮮玉張華輕薄篇云文軒樹羽盖乘馬佩)
(珂)鏤白蜃耀珊瑚(西京雜記曰武帝時長安始盛飾鞍馬競加雕鏤或一馬之飾)
(直百金皆以南海白蜃為珂紫金為華瑚傅元豫章行云輕裘綴孔翠明珂耀珊)
珂四
增詩唐杜甫詩曰興在驪駒白玉珂韓愈詩曰送以
紫玉珂
柝一
增周禮挈壺氏凡軍事懸壺以序聚柝
柝二
增熊足龍首(玉海曰博古圖有漢時熊足鐎斗梁山鋗龍首鐎斗)原重門
擊柝函谷擊柝(繋辭云重門擊柝以待暴客蓋取諸豫張衡東京賦云函關擊柝于東)
(西朝廷顛覆而莫持)增刁斗持時柝聲逹旦(纂文曰刁斗持時鈴也通鑑)
(宋紀曰韓世忠與烏珠相拒于鎮江烏珠循南岸世忠循北岸且戰且行世忠艨艟大艦出金師前後數里擊)
(柝之聲逹旦)原周廬擊木拆營陣擊刁斗(漢舊儀云中宫衛官城門)
(擊刁斗傳五夜衛士周廬擊木柝衛漢書云李廣入為未央衛尉而程不識時亦為長樂尉不識故與廣俱)
(以邊太守將屯及出擊胡而廣行無部曲行陣人人自便不擊刁斗自衞程不識正部曲行伍營陣擊刁斗)
柝三
增擊柝相聞(通鑑唐紀曰谷從政謂李惟岳曰相公與幽州有隙朱滔兄弟常切齒於我今天子)
(必以為將㴞與我擊柝相聞計其聞命疾驅若虎狼得獸也何以當之)刁斗夜嚴(唐宣宗紀)
(曰披荆榛而刁斗夜嚴逐豺狼而穹廬曉破動皆如意古無與京)
柝四
增詩唐高適詩曰刁斗更嚴軍耳目戈鋋長控國咽喉
明馮汝行聞柝詩曰野柝鳴沙岸漁燈照白波淒淒
風不定隐隐夜如何歴亂鄉心碎依微客夢多江聲還
自擊展轉動悲歌
鹿角一
增魏志李通傳曰劉備與周瑜圍曹仁於江陵别遣關
羽絶北道通率衆擊之下馬拔鹿角入圍且戰且前以
迎仁軍勇冠諸將晉起居注曰義熙六年築壘起城
于祖浦石頭城施鹿角以禦盧循又司馬彪戰略曰
遼東太守公孫淵反明帝召太尉司馬懿討之軍到㐮
平公圍之北面東面有圍不合連車置水中積石鎮其
上以鹿角塞之
鹿角二
原燒鹿角拔鹿角(魏志云夏侯淵拜征西將軍劉備軍陽平關淵率諸將拒之相守連)
(年次年正月備夜燒圍鹿角淵使張郃護東圍自將輕兵護南圍備挑郃戰郃軍不利淵分所將兵半助郃為)
(備所襲甘江表傳云曹公出濡須臨江飲馬孫權率衆應之使寧領三千人為前都督權密敕寧使夜入魏)
(軍寧乃選手下徤兒百餘人徑詣曹公營使拔鹿角踰壘入營斬數十級北軍驚駭鼓噪舉火如星寧已還入)
(營作鼓吹稱萬歲)增鹿角車鹿角砦(晉書馬隆傳曰隆依八陣圖作偏箱車地)
(廣則為鹿角車營路狹則為木屋施於車上發干寳晉紀曰曹爽留車駕宿伊水南伐木為鹿角砦屯田兵)
(數千人以為衛)作鹿角補鹿角(晉宣帝教曰今日當將作四千人東為三軍作營塹)
(壘又當將斧三百枚破樹木作鹿角塞諸郵漏處去魏武帝軍策令曰夏侯淵今月賊燒却鹿角鹿角夲營)
(十五里淵將四百兵行鹿角因使士補之賊山上望見從谷中卒出淵使兵與鬭賊遂繞出其後兵退而淵未)
(至甚可傷淵夲非能用兵也軍中呼為白地將軍為督帥尚不當親戰况補鹿角乎)鹿角十重
鹿角五重(魏志徐晃傳曰關羽圍曹仁于樊晃擊退之魏太祖令曰賊為塹鹿角十重將軍致)
(戰全勝遂䧟賊圍多斬首虜吾用兵三十餘年及所聞古之善用兵者未有長驅竟入敵圍者也且樊㐮陽之)
(在圍過於莒即墨將軍之功踰孫武穣苴掩辛昞洛戍時與桓郎牋曰桓振武令下官將千二百襲營值天)
(洪雨器仗沾濕塹廣深丈餘鹿角五重楼櫓嚴設自四更三唱攻逼至小食時不克)
鹿角三
增手戰鹿角間(魏略曰夏侯霸字仲權黃初中為偏將軍子午之役霸召為前鋒進至興世圍)
(安營在曲谷中蜀人望知其是霸也指下兵攻之霸手戰鹿角間賴救至然後觧)
鹿角四
增表魏武帝獲宋金生表曰臣前遣討河内獲嘉之屯
獲生口辭云河内有一神人宋金生令諸屯皆云鹿角
不須守吾使狗為汝守不從其言者即夜聞有軍兵聲
明日視屯下但見虎迹臣輒部武猛都尉吕納將兵掩
捉得生輒行軍法
原書後漢蔡謨與何驃騎書曰今令數百步内皆露見
布竹箛如蝟毛賊不能飛何得卒至耶
攻具一
增毛詩曰帝謂文王詢爾仇方同爾兄弟以爾鉤援與
爾臨衝以伐崇墉(朱注曰鉤援鉤梯也所以鉤引上城所謂雲梯者也臨臨車也在上臨下)
(者也衝衝車也從旁衝突者也皆攻城之具也)太公六韜曰凡三軍有大事
莫不習用器械攻城圍邑則有轒輼臨衝視城中則有
雲梯飛楼周遷輿服雜事曰橨榅今之撞車也其下
四輪從中推之至敵城下又衛公兵法曰以大木為
牀下置六輪上立䨇牙牙有檢梯節長丈二尺有四桄
桄相去三尺勢微回遞互相檢飛于雲間以窺城中有
上城梯首冠雙轆轤枕城而上謂之飛雲梯又曰大
木為牀下安四獨輪牀上建雙陛間横括中立獨竿首
如桔槹狀其竿高下長短大小以城為凖竿首以窠盛
石大小多少隨力所制人挽其端投之其推轉逐便而
用之亦可埋脚著地而用其旋風四脚亦隨事而用之
謂之抛車又曰作轉軸車車上定十二日弩以鐵鉤
繩連轉車行軸轉引弩持滿弦推牙上弩為七衝中衝
大箭一鏃刃長七寸廣五寸箭簳長三尺圍五寸以鐵
鍱為羽左右各三箭次小于中箭其牙一發諸箭齊起
及七百步所中城壘無不摧捐楼櫓亦顛墜謂之車弩
又曰於城下起土為山乘城而上古謂之土山今之
壘道用生牛皮作小屋并四面蒙之屋中置運土人以
防攻擊者鑿地為道行於城下用攻其城往往建柱積
薪于柱間而燒之柱析城摧謂之地道又曰以八輪
車上樹高竿竿上安轆轤以繩挽板屈上竿首以窺城
中版屋方四尺高五尺有十二孔四面列布車可進退
圜城而行於營中遠視亦謂之巢車如鳥之巢即今之
版屋也以版為幔立桔槹于四輪車上懸幔逼城堞間
使趫捷蟻附而上矢石所不能及謂之木幔
攻具二
增後漢書朱儁傳曰儁擊黃巾賊趙弘於南陽斬之賊
餘帥韓忠復據宛拒儁儁兵少不敵乃張圍結壘起土
山以臨城内因鳴鼓攻其西南賊悉衆赴之儁自將精
卒五千掩其東北乘城而入忠乞降又吳漢傳曰帝
時遣人視大司馬何為還言方修戰攻之具上曰吳公
差強人意隐若一敵國矣(隐威重之貌言其威重若敵國)魏志公孫
淵傳曰司馬宣王征淵進軍造城下為圍塹起土山修
櫓為發石連弩射城中吳志朱然傳曰魏遣曹真夏
侯尚等攻江陵真等起土山鑿地道立楼櫓臨城弓矢
雨注將士皆失色然晏如而無恐意蕭方等三十國
春秋曰吳王皓聞師之將興也乃使劉恪守牛渚使張
悌造攻車於戲場又曰劉裕攻南燕得燕人張綱治
攻具既成設飛橋懸梯被以牛皮火石不能害攻城之
士得肆力焉又沈約宋書曰竟陵王誕據廣陵反世
祖使慶之塞塹造道立行樓土山并諸攻具唐書侯
君集傳曰高昌不臣出討諭之不下乃刊木塞塹引撞
車毁其堞飛石如雨所向無敢當因拔其城又李光
弼傳曰史思明攻光弼為飛楼障以木幔築土山臨城
又曰荔非元禮守羊馬城周摯恃衆直逼城以車千
乘載木鵝撞車麾兵填塹八道并進兵略纂聞曰徐
逹攻張士誠師抵平江逹營葑門分兵營婁胥閶盤諸
門築長圍架木塔與城中浮屠等别築臺三層下瞰城
中設火筒其上一發連中又設㐮陽礮礮風著人皆死
攻具三
原衝車雲車(魏略郝昭見前箭篇車車穎秦書云荀萇圍㐮陽作飛雲以攻城克之)
石車神鉤(魏志云太祖與袁紹官渡合戰太祖軍不利復壁紹為高櫓起土山射營中營中皆)
(蒙楯衆大懼太祖乃為發石車擊紹楼皆破紹衆號為霹靂車陳琳武軍賦序云回天軍于易水之陽迺建)
(雲梯神鉤之具)增鬭車輣車(東觀漢記曰伯升作攻城鬭車漢書衡山王傳曰王廼)
(使江都人枚赫陳喜作輣車鍜矢刻天子璽)巧思重器(王韶之晉紀曰宋王圍慕容超)
(張綱巧思絶人使為攻具城上火石弓矢無所用之超黨震懾城内知亡矣又墨子曰雲梯者重器也矢石)
(沙灰以雨之薪火湯水以濟之如此則雲梯之功敗)蝦蟆橨榅(宋書殷琰傳曰琰與劉勔)
(相持勔用茅苞土擲以塞塹擲者如雲城内以火箭射之草未及然後土續至一二日塹便欲滿復以鐵珠子)
(灌之珠子流滑緣隟入草火然草盡塹中土不過二三寸勔乃作大蝦蟆車載土牛皮蒙之三百人推以塞塹)
(琰戶曹参軍虞挹之造碻車擊之以石車悉破壊脊通典衛公兵法攻城戰具篇曰作四輪車上以繩為生)
(牛皮蒙下可藏十人填隍推抵城下可以攻掘金火木石所不能敗謂之橨榅車)梁麗臨
衝(莊子云梁䴡可以衝城梁䴡車名下詳攻具一)襄陽礮將軍礮(八編𩔖纂)
(曰元西域人伊斯瑪音善造礮世祖時從攻襄陽伊斯瑪音置礮于城東南隅重一百五十斤機發聲振天地入地)
(七尺宋吕文煥遂以城降後每戰用之皆有功按元人始造此礮攻破㐮陽世因目曰㐮陽礮唐書李密傳)
(曰密城洛口造雲旝三百具以機發石為攻城械號將軍礮)鎖城法猛火油(八編)
(𩔖纂曰金宗翰之圍太原也悉破諸懸為鎖城法以困太原鎖城法者於城外矢石不及之地築城環遶分人)
(防守城又曰後梁吳王遣使遺契丹主以猛火油曰攻以此油然火焚楼櫓敵以水沃之火愈熾)原
大木拒敵彭排禦攻(說文曰旝建大木置石其上發為機以拒敵也春秋傳曰旝動)
(而鼓詩曰其旝如林敵釋名曰彭排彭旁也在旁排禦攻也)雲梯九設雲梯遠
望(墨子云墨子自齊至郢見楚王楚王曰公輸般為我雲梯取宋矣墨子乃見公輸般墨子觧帶為城以牒)
(為械公輸般九設攻城之機變墨子九拒之公輸般之攻械盡墨子之守圉有餘六韜曰凡三軍行師令衆)
(旦則有雲梯遠望夜則有雲火萬炬)雲梯煙浮飛梯臨雲(劉子云雲梯煙浮魯)
(生之巧案魯攻宋城使魯般造雲梯下陳琳武軍賦云其攻也則飛梯臨雲上通紫電過三埵)增
曲項木驢尖頭木驢(梁書曰侯景為曲項木驢攻城矢石不能制羊侃作雉尾炬施)
(鐵鏇以油灌之擲驢上焚之俄盡賊又東西起二土山以臨城城中震駭侃命為地道潛引其土山不能立又)
(作登城楼高十餘文欲臨射城中侃曰車高塹虛彼來必倒可卧而觀之及車動果倒衆皆服焉又衛公兵)
(法曰以木為脊長一文徑一尺五寸下安六脚下闊而上尖高七尺内可容六人以濕牛皮蒙之人蔽其下畀)
(直抵城下木石鐵火所不能敗用攻其城謂之尖頭木驢)雲車十餘丈雲旝三
百具(後漢書光武紀曰王尋王邑攻昆陽圍之數十重列營百數雲車十餘文瞰臨城中旗熾蔽野埃塵)
(連天鉦鼓之聲聞數百里或為地道衝輣撞城積弩亂發矢下如雨城中負戶而汲見將軍礮注)
攻具四
增钁斧是其攻具(太公金匱曰武王問太公今民吏未安賢者未定何以安之太公曰不須)
(兵器可以守國耒耜是其弓弩鋤耙是其矛戟簦笠是其兜鍪钁斧是其攻具)
御定淵鑑𩔖函卷二百二十九
