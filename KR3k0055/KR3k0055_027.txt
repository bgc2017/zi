欽定四庫全書
御定淵鑑𩔖函卷二十二
歲時部十二(旱稔水澇荒救水災附豐凶人飢附)
旱一
增尚書曰曰僭恒暘若原洪範五行傳曰旱所謂常
陽不謂常陽而謂旱者以為災也旱之為言乾萬物傷
而乾不得水也君持亢陽之節暴虐于下興師旅勤衆
勞民以起城邑臣下悲怨而心不從故陽氣盛而失度
故旱災應也毛詩曰倬彼雲漢昭回于天王曰於乎
何辜今之人天降喪亂饑饉薦臻靡神不舉靡愛斯牲
圭璧既卒寧莫我聽旱既太甚蘊隆蟲蟲不殄禋祀自
郊徂宮上下奠瘞靡神不宗旱既太甚滌滌山川旱魃
為虐如惔如焚我心癉暑憂心如熏韋曜毛詩問曰
雲漢之詩旱魃為虐傳曰魃天旱鬼也箋曰旱氣生魃
天有常神人死為鬼不審旱氣生魃奈何答曰魃鬼人
形眼在頂上天生此物則將旱也天欲為災何所不生
而云有常神者耶增禮記月令曰仲春行夏令則國
乃大旱煖氣早來原周禮曰司巫掌羣巫之政令若
國大旱則率巫而舞雩增又曰女巫掌歲時祓除釁
浴旱暵則舞雩左傳曰龍見而雩穀梁曰雩者為旱求
也原春秋考異郵曰旱之言悍也陽驕蹇所致也
春秋繁露曰水干土則大旱增續漢書曰郡國旱公
卿行雩禮求雨閉諸陽門衣皂衣興土龍立土人舞童
二佾七日一處又曰郡國旱各掃除社稷公卿官長
以次行雩禮求雨也原管子曰春不收枯骨朽胔伐
枯木而去之則夏旱至矣增莊子曰大旱金石流土
山焦而不熱原山海經曰泰華之山削成而四方有
蛇名曰肥遺六足四翼見則天下旱又曰東荒北隅
有山名土丘應龍處南極殺蚩尤夸父不得復上故下
數旱旱而作龍應之乃得大雨黃帝占書曰日中三
足烏見者大旱赤地師曠占曰歲欲旱旱草先生旱
草者蒺藜也京氏别對災異曰久旱何曰人君無施
澤惠利于下則致旱也不救即蝗蟲殺穀其救也省讁
罰行寬大惠兆民勞功吏賜鰥寡廩不足神農求雨
書曰春夏雨日而不雨甲乙命為青龍又為火龍東方
小童舞之丙丁不雨命為赤龍南方壯者舞之戊己不
雨命為黃龍壯者舞之庚辛不雨命為白龍又為火龍
西方老人舞之壬癸不雨命為黑龍北方老人舞之如
此不雨潛處闔南門置水其外開北門取人骨埋之如
此不雨命巫祝而暴之不雨神山積薪擊鼓而焚之
神異經云南方有人長二三尺袒身而目在頂上行走
如風名曰魃所見之國大旱赤地千里一名狢遇者得
之投溷中乃死旱災消也
旱二
增尸子曰湯之救旱也乘素車白馬著布衣身嬰為牲
禱于桑林之野世說曰湯時大旱七年雒川竭煎沙
爛石乃使持三鼎祝山川教祝曰政不節耶使人疾耶
賄賂行耶讒夫昌耶宮室崇耶女謁盛耶何不雨之甚
耶原洪範五行傳曰魯桓公五年大雩旱也先是公
弑君而立有自危之心而下有怨懟之氣外結大國娶
于齊以為夫人後比二年天子使大夫来聘極上得天
子意憑大國之心則有亢陽之意以御臣下興邢丘之
役以勞百姓則臣下離心而不從故應是而秋大旱
增又曰魯宣公十年秋大旱時公興師與齊伐葉夫伐
國亢陽蓋師旅百姓所不欲也應時大旱原左傳曰
衞大旱卜有事于山川不吉甯莊子曰昔周饑克殷而
年豐天其或者欲使衞討邢乎從之師興而雨又曰
夏大旱公欲焚巫尫臧文仲曰非旱備也脩城郭貶食
省用務稼勸分此其務也巫尫何為天欲殺之則如勿
生若能為旱焚之滋甚公從之是歲饑而不害韓子
曰晉公使師曠奏清徵師曠曰清徵不如清角平公曰
清角可得聞乎師曠曰君德薄不足以聽之聽之將恐
有敗公曰寡人老矣所好者音願遂聽之師曠不得已
而鼓之一奏之有雲從西北方起再奏之大風至大雨
隨之裂帷幕破爼豆墮廊瓦坐者散走平公恐懼伏于
廊室晉國大旱赤地三年平公之身遂癃病左傳曰
鄭大旱使屠擊有事於桑山斬其木不雨子産曰有事
于山藝山林也而斬其木其罪大矣晏子曰齊大旱
公召羣臣問曰天不雨久矣民且飢色吾使人卜之祟
在高山廣澤寡人少賦斂以祠靈山可乎羣臣皆莫有
對者晏子進曰不可祠此無益也夫靈山固以石為身
以草木為毛髮天久不雨髮將燋身將熱彼獨不欲雨
乎祠之何益家語曰孔子在齊齊大旱春饑哀公問
于孔子曰旱如之何孔子曰凶年則乘駑馬力役不興
馳道不脩祈以幣玉祭事不懸祀以下牲此則賢君自
貶以救民之禮也禮記曰歲旱穆公召縣子而問焉
曰天久不雨吾欲暴尫而奚若曰天則不雨暴人之疾
子虐毋乃不可與然則吾欲暴巫而奚若曰天則不雨
而望之愚婦人于以求之毋乃已疏乎徙市則奚若曰
天子崩巷市七日諸侯薨巷市三日為之徙市不亦可
乎莊子曰梁君出獵見白鴈羣君欲射之道有行者
駭之君怒欲射行者其御公孫龍下車撫矢曰昔先公
時大旱三年卜之以人祠乃雨公下堂頓首曰吾所以
求雨以為民也吾自當之言未卒而天大雨方千里者
何德于天而惠于民也今君王以白鴈而欲殺人乎
汝南先賢傳曰袁安為楚相會楚王英事互相牽引拘
繫者千餘人三年而獄不决坐掠幽而死者百餘人天
用災旱赤地千里安受拜即控轡而行既到决獄事人
人具錄其辭狀本非首謀為主所引應時理遣一旬之
中延千人之命其時甘雨滂霈歲大豐稔東觀漢記
曰和熹鄧后稱制京師旱至五月朔太后幸雒陽寺省
庶獄舉冤囚杜冷不殺人自誣被掠羸困使輿見畏吏
不敢自理吏將去微疾舉頸若欲有言太后察視覺之
即呼還問狀遂信即時收令下獄抵罪尹左遷行未還
宮澍雨大降孔叢子曰子豐拜高第御史建初元年
歲大旱乃上疏曰臣聞為不善而災報得其應也為善
而災至遭時運也陛下即位日新視民如傷而不幸耗
旱時運之會耳非政教之所致也昔成湯遭旱因自責
減御損膳而大有年天意者陛下未為成湯之事焉天
子納其言而從之三日雨即降轉拜黃門侍郎典東觀
事會稽典錄曰夏香字曼卿永興人也為農夫香挺
然特立明果獨斷年十五縣長葛君出臨虚里會客飲
宴時郡遭大旱香進諫曰昔殷湯遭旱以六事自責而
雨澤應澍成王悔過偃禾復起自古先聖畏懼天異必
思變復以濟民命今始罹天災縣界獨甚未聞明達崇
殷周之德臨祭獨歡百姓枯瘁神祗有靈必不享也百
姓不足君孰與足宜當還寺長即罷會身捐俸祿以贍
飢民漢書曰東海孝婦少寡無子養姑甚謹姑告鄰
人曰孝婦養我勤苦哀其無子守寡我老久累丁壯奈
何後姑自縊死姑女告吏婦殺我母吏捕孝婦婦誣服
郡掾于公爭之不得乃抱具獄哭于府上因辭疾去郡
中枯旱三年後太守至殺牛自祭孝婦冢因表墓天立
大雨歲熟郡中以此大敬重于公增麈史曰朝奉郎
杜球言永熙幸佛寺塔廟禱雨至天慶三館起居因駐
輦問曰天久不雨奈何或對天數或對至誠必有應一
綠衣少年越次對曰刑政不脩故也上頷之而行歸復
駐輦召綠衣者問狀對曰某所守臣犯贓法當配宰相
以親則不配某所守臣犯贓不當死宰相以嫌卒罪之
翌日上為罷宰相天即大雨綠衣者即寇萊公也又
曰鄭俠見荆公言青苖之害不答久之得監在京安上
門會大旱自十一月至於三月河東河北陜西流民大
入京師與城外飢民市麻&KR0008;麥麩為之糜或掘草根採
木實以食俠上疏曰今天下憂苦質妻鬻女父子不保
拆屋伐桑爭貨于市輸官糴米皇皇不給之狀繪為一
圖此臣安上門日所見百不及一陛下觀臣之圖行臣
之言十日不雨乞斬臣以正欺罔之罪
旱三
原杲日愆陽(詩曰其雨其雨杲杲出日人專望雨而日出也愆陽陽驕也)八月
七年(八月不雨則君不舉煎呂氏春秋曰成湯之旱七年沙爛石)未覩鸛鳴
且憂狼顧(詩鸛鳴于垤將雨之候也顧賈誼曰失時不雨人且狼顧注狼恐懼貌)憤歎
成隂歡娛為旱(晉石衡問袁甫曰壽陽巳西恒旱已東恒澇何也甫曰壽陽已東吳人也)
(夫亡國之音哀鼎足強邦一朝失職憤歎成陰陰積成水故恒澇也壽陽已西中國新卑強吳美寶盡入志滿)
(心盈長為旱故公羊曰魯僖公甚悅故旱是以京師若抑強扶弱則天下和平)天厲流行
地財耗斁(厲疾疫也也詩耗斁下土注旱害斁散也)密雲徒自西郊
零雨未沾南畝雲重積而又散雨垂下而復收(文選)
東作既嗟於歲旱南山坐望於朝隮屯西郊之
雲且聞不雨廢南畝之稼豈望有秋仰夫膏雨巳
愆天降之期望彼畢星未及月離之候增鑠石
流金(俱楚詞)旱備原有備無虞耗斁為災雖爽月
離之候流行有備則無歲取之虞
旱四
原免稅(水旱免稅令曰諸田冇旱蟲霜處拘見營田州縣檢實具帳申省十四損已上免租稅調七已)
(上課役俱免若桑麥損盡各免其所輸聽折來年經二年後不在折限其應免者通計麥用為分數)懸
耜不為災(自十月至于五月不雨不為災)必後枯(夫為稼於畝偏有一溉之益雖)
(歸燋爛而一溉之旱苖必後枯也)倬彼雲漢(詩序雲漢美宣王遇災能懼)用汝
霖雨(書若歲大旱用汝作霖雨)時雨不降(百榖不成五榖不滋害于粢盛)高田
不熟天時不齊(禮記同年有豐凶之異也)夭厲不戒野無青
草民且菜色(詳後旱備)山陵不收水泉咸竭旱備
原千里之旱(賈誼曰不幸有方二三千里之旱胡以為恤)三年之食(禮曰九年)
(耕必有三年之食以三十年之通雖有凶旱水澇民無菜色然後天子食日舉以樂)恤人之心
救患之策愆陽為沴歲不順布布政有經衆無
匡懼
旱五
原詩晉李顒經過渦路詩曰言歸越東足逝將反上都
後洫填中路改轍脩兹衢旦發石亭境夕宿桑首墟勁
焱不興潤零雨莫能濡亢陽彌十旬涓滴未暫舒泉流
成平陸結駟可廻車肇允相忘鱗翻為涸池魚咫步不
能移白日奄桑榆梁庾肩吾奉和武帝苦旱詩曰陽
山蛇不蟄洳澤鳥猶攢暫息流膏雨將似怨祁寒文衣
夜不卧疏食晝忘餐潔誠同望祀惟馨等浴蘭江蘋享
上帝荆璧奠高巒繁雲興岳立蒸穴動龍蟠渭渠還積
水滮池更起瀾增宋朱松久旱新歲乃雨詩曰高田
土可簏下田不受犂遺蝗憂插啄况乃麥未齊赤子天
自憐溝壑忍見擠雨逐新歲來停雲忽淒淒莫辭三日
霖為作一尺泥汪汪既沒膝灔灔仍拍隄漸看蓑笠出
笑語喧畛畦我欲與寓目父老同攀躋此身羣萬生擾
擾舞甕雞曾亦無幾求脫粟配羹藜永言故隴耕老眼
路淒迷好收斂版手鋤耰歸自攜楊萬里憫旱詩曰
鳴鳩喚雨如喚晴水車夜啼聲徹明乖龍嬾睡未渠醒
阿香推熱呼不譍下田半濕高全坼幼秧欲焦老差碧
書生所向便四壁賣漿逢寒步逢棘還家浪作飽飯謀
買田三歲兩無秋一門手指百二十萬斛量不盡窮愁
小兒察我惨不樂旋沽邨酒聊相酌更哦子美醉時歌
焉知飢死捐溝壑水車啞啞止復作蘇軾久旱望雨
詩曰飢人忽夢飯甑溢夢中一飽百憂失只知夢飽本
來空未悟真飢定何物我生無田食破硯爾來硯枯磨
不出去年太歲空在酉傍舍壺漿不容乞今年旱勢復
如此歲晚何以黔吾突青天蕩蕩呼不聞况欲稽首號
泥佛甕中蜴蜥尤可笑跂跂脉脉何等秩陰陽有時雨
有數民是天民天自卹我雖窮苦不如人要亦自是民
之一形容可似喪家狗未肯弭耳爭投骨倒冠落幘謝
朋友獨與蚊雷共圭蓽故人嗔我不開門君視我門誰
肯屈可憐明月如潑水夜半清光翻我室風從南來非
雨候且為疲人洗蒸鬱褰裳一和快哉謠未暇飢寒念
明日
原頌漢東方朔旱頌曰維昊天之大旱失精和之正理
遥望白雲之酆淳滃曈曈而亡止陽風吸習而熇熇羣
生閔懣而愁憒隴畝枯槁而允布壤石相聚而為害農
夫垂拱而無為釋其耰鉏而下涕悲壇畔之遭禍痛皇
天之靡濟
原啓梁簡文帝謝敕示苦旱詩啓曰伏以九年之水不
傷堯政七載之旱無累湯朝歲弘則公田巳脩農勤則
我庾惟億今者亢陽以來為日未久將恐督郵不黜失
在汝南之守暴胔未收無傷河南之尹而載勞興居仰
發歌詠無愛珪璧有事山川菲飲食矣加之以撤膳焉
中夜不寐加之以申旦焉此唐虞之所闕如軒頊之所
不逮
原書魏應璩與廣川長岑文瑜書曰頃者炎旱日更增
甚砂礫銷鑠草木焦卷處凉臺而有鬱蒸之煩浴寒冰
而有爍爛之燥宇宙雖廣無陰以憩雲漢之詩何以過
此土龍矯首於元寺泥人鶴立於闕里脩之歴旬靜無
徵效明勸教之術非致雨之備也知恤下民躬自暴露
拜起靈壇勤亦至矣昔夏禹之解陽旱殷湯之禱桑林
言未發而水旋流辭未卒而澤滂霈今者雲重散而復
積雨垂落而復收得無賢聖殊品優劣異姿乎
原文魏陳王曹植告咎文曰五行致災先史咸以為應
政而作天地之氣自有變動未必政治之所興致也于
時大風發屋拔木意有感焉聊假天帝之命以誥咎祈
福其辭曰上帝有命風伯雨師夫風以動氣雨以潤時
陰陽協和庶物以滋亢陽害苖暴風傷條伊周是遇在
湯斯遭桑林既禱慶雲克舉偃禾之復姬公走楚况我
皇德承天統民禮敬川岳祇肅百神享兹元吉釐福日
新至若炎旱赫羲飇風扇發嘉卉以萎良木以拔何谷
宜填何山應伐何靈宜論何神宜謁於是五靈振竦皇
祗赫怒招摇警怯欃槍奮斧河伯典澤屏翳司風右呵
飛廉顧叱豐隆息飇遏暴元敕華嵩慶雲是興效厥年
豐遂乃沈陰坱圠甘澤微微雨我公田爰及予私黍稷
盈疇芳草依依靈禾重穗生彼邦畿年登歲豐民無餒
飢
增賦唐(撰人名闕)驕陽賦曰維皇穹之造物何靈鑒之不昭
寂然陰閉倏爾陽驕風行天而啓象水干土而成妖山
蛇則四翼呈歲日烏則三足昇朝亭臯背春兮失色草
木先秋而欲凋螢飛火井蛙動陽飇嗟乎春之云滌山
之方焦旱如何其農為足恤雲祁祁而始布日杲杲而
行出立嗇夫於丙丁命小童於甲乙春雷無聞奮豫夜
月罕當離畢阡陌之多稌不滋堯湯之下人斯疾是則
墳封孝婦東海之守非才囚繫冤圄河南之尹未黜
水澇一
增禮曰雨水不時榖梁曰高下有水災為大水也
水澇二
增唐志曰貞觀八年山東及江淮大水帝憂之問虞世
南世南對曰恐有冤獄枉人宜省錄纍囚又曰神龍
元年大水詔九品以上官直言極諫宋務光上書曰切
見自夏以來水氣勃戾天下多罹其災洛水暴漲漂損
百姓傳曰簡宗廟廢祠祀則水不潤下夫王者即位必
郊祀天地嚴配祖宗自陛下御極郊廟山川不時薦見
又水者陰𩔖臣妾之道氣盛則水泉溢頃虹蜺紛錯暑
雨滯霪陰勝之沴也後廷近習或有離中饋之政干以
外政願深思大變杜絶其萌也又曰韓滉以戶部侍
郎判度支大歷十二年秋大雨害稼十八京兆尹黎幹
言狀滉恐有所蠲貸固表不實代宗命御史行視實損
田三萬餘頃始渭南令劉藻附滉言部田無害御史趙
計按驗如藻言帝又遣御史朱敖覆實害田三千頃帝
怒曰縣令所以養民而田損不問豈卹隱之意耶即貶
為南浦員外尉計亦斥為豐州司戶員外參軍焉
水澇三
原班師鼔衆(左傳水潦將降懼不得歸荀偃士匄請于荀罃請班師榖梁氏曰救水以鼓)
(衆)御船伐鼔(漢建始三年秋京師相驚言大水至百姓奔走相蹂躪王鳳言太后上及)
(後宮可御船王商曰自古無道水猶不冐城郭今政化和平何由有水此必訛言俄而定鳳大慙晉書雨多)
(則禜祭用赤幘朱衣閉諸陰朱紫禜社伐赤鼔)用牲免稅(秋大水鼓用牲于社于門非常)
(也具水損免稅旱注)懸釜資舟(韓魏圍晉陽決晉水以灌之城中巢居懸釜而炊)
(旱則資舟備水災)湯湯浩浩(書湯湯洪水方割注割害也浩浩滔天注言漫天也)
出平原徙高地(平原出水為大水輔公沙穆為弘農令元壽元年三已東漂沒穆)
(曉占乃預告百姓徙高地遂得免)舞商羊歌瓠子(家語齊童謠曰天將大雨商羊)
(鼓舞乃一足鳥舞孔子曰齊將大水災也之漢書曰洪河之決瓠子帝親自塞乃為瓠子歌)害於
粢盛敗其城郭(左傳公使弔宋災曰天作淫雨害於粢盛月令後乃大水敗其城郭)
城復于隍岸變為谷災既流行水方洊至
洪河之決瓠子滄海之變桑田救水災原鯀堙
禹濬(書曰鯀堙洪水注堙塞也澮禹貢濬畎澮距川注濬深也深其畎以通于川)負薪
捧土(漢河内決瓠子令將軍以下皆負薪塞之孟朱浮與彭寵書曰亦猶河濱之人捧土以塞津)
沈石犀投白馬(蜀郡水災太守李冰乃刻石為犀沈于江浦以厭洪水水乃止漢王尊)
(字子贑為東郡太守河水盈汛浸瓠子金隄尊躬率吏民投沈白馬以祭水神河伯尊執圭璧使巫祝請以身)
(填金隄因止宿廬居隄)績弗成費無巳(鯀九載績用弗成隄賈讓言若繕完舊)
(增卑培薄勞費無巳數逢其害此下策也)決九川距四海(尚書注距至也決川使通)
(于海)竊壤以堙積灰而止(山海經洪水滔天鯀竊帝之息壤以堙洪水淮南)
(子曰古者四極廢九州裂大水為害於是女媧乃積蘆灰而止之故曰積灰也)除九年之災
興萬人之利屬方割之災軫其咨之念軫恤
人之心開救物之志既有備於流行且無虞於
昏墊宜務資舟之備庶無懸釜之虞夏禹濬川
人受賜矣臺駘障澤帝用嘉之(禹隨山濬川人到于今受其賜金天氏)
(有裔子昧為玄冥師生允格臺駘宣汾流障大澤帝用嘉之封諸汾州)災同瓠子莫展
計於負薪水等孟津方效愚於捧土
水澇四
原霖(凡雨自三日巳往為霖)災(榖梁曰災為大水)傷稼(漢書和帝元年十年十三)
(年十四年十五年水多漂雨傷稼)灌城(詳前)尭九年(堯有九年之水)漢連
月(漢書古今注光武六年九月大雨連月苖稼更生鼠巢樹)下水上騰苦雨數
來淫雨早降(月令雨水不時水潦為敗苦雨數來丘隰水潦天多沉隂淫雨早降)水
潦不時(以水潦之不時天厲不戒)不辨牛馬(莊子曰秋水大至兩涯之間不辨牛馬)
變於魚鼈(辨命論曰空桑之里化為洪川歴陽之都變於魚鼈)龍鬭門外(鄭大)
(水龍鬭于時門之外洧泉)鼠巢樹上(詳上)曾甍巢鸛(苦雨詩水鸛巢曾甍)
臼竈生鼃上天降災下民昏墊(墊溺也)上帝不弔
下民嗟怨水潦方降國乃大水增訛言水至(詳御)
(船注)水氣勃戾(詳水澇二)三鴉谷水(五行志曰唐中宗景龍八年鄧州三鴉口)
(大水塞谷)救水災原大防(大為之防)遠績(禹功)有能俾乂
(堯曰洪水方割有能俾乂注乂理也有能理水將使之)不復為害(漢書王景字仲通能治水)
(詔遣與王吳共治浚儀渠王吳用景之法堰流水乃不復為害)發船徙避(漢武帝時河決灌四)
(郡人令謁者二人發河南漕船五百艘徙人避水居丘陵九萬七千口)穿渠散患(賈讓言若)
(乃多穿漕渠使人得以灌田分散水患雖非聖人法亦救敗之術)為魚之患(詳前禹功注)
乃粒之功(禹治水畢烝民乃粒)
水澇五
增詩宋唐庚江漲詩曰秋來雨似澆雨罷水如潮市改
依高岸津喧救斷橋雲陰哭鳩婦池溢走魚苖天意良
難測前時旱欲焦又戊子大水詩曰踏歌喧喧雜鐃
鼔潭邊呼龍令作雨龍嗔揮水十丈餘千邨萬落幾為
魚寄謝神龍且安處熟睡深潭不驚汝又曰夜半傳
呼河入室攬衣下牀深沒膝舊來水不到譙門老巫歸
咎西門君西門君去老巫舞明年却娶河伯婦元張
養浩行水災郊外詩曰雲駁疎陰漏日華曨曨晨色散
林鴉馬前怪底猶明月路轉滿川蕎麥花方回十月
初三日水長二丈早行詩曰夜聞舟人呼江水溢二丈
岸薪隨波流救者何攘攘亥子十月交地氣不當上十
日柱礎汗蠅蚊鬨帷幌此時肯為雪豈不兆豐穰積熱
化滂沱傾空瀉盆盎前夕適醉卧不省船背響濤聲撼
醒枕于兹發孤想炎方節候乖病叟體膚癢遑遑欲何
之曷日中國仰星斗猶粲然曉征發雙槳起視所泊處
餘燈煜蒼莽吳莱吳中水澇詩曰客来自吳土示我
吳儂言吳儂歲苦水謂是太湖翻太湖四萬頃三江下
流洩疏瀹久無人&KR1657;汙與海絶東風一鼓盪暴雷如頽
城屋扉蚌蛤上畦畎魚龍爭嘉種不得入種亦悉爛死
民事何所成食天俱在水
豐稔一
增詩曰我黍與與我稷翼翼尚書考靈曜曰春政不
失五榖孳夏政不失甘雨時季夏政不失地無菑秋政
不失人民昌冬政不失少疾喪五政不失百榖稚熟日
月光明春秋元命苞曰咸池主五榖其星五者各以
其職以精委為國也孝經援神契曰歲星守心年豐
廣雅曰年稔秋榖熟也禮斗威儀曰君乘木而王
則草木豐茂嘉榖並生
豐稔二
增榖梁傳曰宣公十六年冬大有年五榖大熟漢記
曰鮑德脩志節有名績累官為南陽太守歲灾惟南陽
豐稔吏民愛悦號為神父又曰建武二年秋天下野
榖滋生麻菽尤盛或生苽菜果實野蠶成繭山民收其
絮採獲榖果以為蓄積山海經曰鰩魚見則天下必
大穰也
豐稔三
原農夫望歲田祖祈年(閔閔焉如農夫之望歲神周禮注祈年祈豐年田祖農)
(也)三時不害五榖皆熟(左傳時和年豐有榖梁五榖皆熟為年)夢
魚之兆克殷之年(詩牧人乃夢衆維魚矣衆維魚矣實惟豐年昔周饑克殷而年豐)
秋成無害歲計有餘滯穗斯積餘糧不收
涇水長禾黍斥鹵生稻梁(漢書云太始二年趙中大夫白公復奏穿渠引涇水)
(首起谷口尾入櫟陽注渭中袤二百里因名曰白渠民得其饒歌之曰涇水一石其泥數斗且溉且糞長我禾)
(黍興呂氏春秋魏襄王使史起為鄴令引漳水灌田民得利為歌曰鄴有聖令為史公決漳水灌鄴旁終古)
(斥鹵令生稻粱)力田不如逢時躬稼徒欲望歲秋收三
日之囷歲計十千之稅
豐稔四
原大有(公羊有年以喜書也僅有年亦足以當喜大有年豐稔也)多稌(詩曰豐年多黍多稌)
順成(順成之歲年榖多熟)多稼(大田多稼)膏澤(多豐年)餘糧(栖畝)
(而不收)陳陳(相因)穰穰(年榖和熟豐穰穰人掌反)千倉萬箱(乃求)
(千斯倉乃求萬斯箱)補敗(以豐補敗)當喜(詳上)高下皆熟(鹽鐵論云周公)
(時天下太平丘陵高下皆熟)一縣徧熟(益都耆舊傳曰趙瑶字元珪為閬内令遭旱率掾吏)
(齋戒請雨靈應一縣榖徧熟)榖石五錢(漢書云宣帝即位歲數豐稔榖石至五錢)榖
石數錢(桓子新論云世俗咸曰漢文帝儉約脩道德躬先天下天下化之故致充實殷富榖石數十錢)
米流出門(梅陶書云古人就食于安里今三州米流出門)粟敗不食(漢書云武)
(帝之初國家無事天下富饒太倉之粟陳陳相因至于腐敗不可食也)曾孫之稼(如茨如梁)
(曾孫之庾如坻如京)農夫之慶(詩)寒溫節則年熟(晏子云景公伐魯問)
(無擇曰魯之年榖何如對曰陰冰厥陽冰厚五寸公不知以告晏子晏子對曰君子也問年榖而對冰禮也陰)
(冰厥陽冰厚五寸者寒溫節節則刑政平平則上下和和則年榖熟乃不伐魯)天雨榖歲大
熟(京房易妖占云)天雨金歲大熟(同上)容雞至則年穰(南越志云)
(高興縣多容雞其形似雞而五采至則年穰)龍掘見境大豐(南海記云程溪蒲口有蒲)
(母養龍斷其尾因名龍掘肘人見之則境大豐也)祭祀得宜五榖豐(禮稽命徵云天)
(子祭祝天地宗廟六宗五岳得其宜則五榖豐登)歲欲豐甘草先生(子野占云帝問)
(子野曰吾欲知歲苦樂善惡可知不子野曰歲豐甘草先生甘草薺菜也)銅雀再鳴五榖
熟(魏文帝歌詩云長安城西雙圓闕上有一雙銅雀一鳴五榖生再鳴五榖熟)獨舂鳴少
五榖熟(臨海異物志云獨舂鳴聲似舂鳴聲多者五榖薄鳴聲少者五榖熟)君乘木王
嘉榖並生(詳豐稔一)君賢臣職五榖豐滋(京氏别對災異云)歲
在辛酉乞漿得酒(袁子正書云)正月黃氣其歲大熟(物理論云)
(正月朝四方黃氣其歲大豐此黃帝用事土氣均和四方大熟)冬至見雲其鄉歲美
(易通卦驗云冬至之日見雲從其鄉來歲美不災疫也)井冰厚尺冬大有年(續漢)
(書曰靈帝光和六年井中冰厚尺餘冬大有年)米砂偏饒其方豐穰(王孚安成記云)
(新喻縣有水湍沸涌白沙如米兩岸各數十斛呼為米砂以之候歲若一岸偏饒者則其方之鄉豐饒也)
黃雲覆車五榖大熟(東方朔别傳詳雲)開江溉田歲常豐熟
(風俗通曰秦昭王使陳永為蜀郡太守開成都兩江溉田萬頃無復水旱之災歲常豐熟)亦有高
廩萬億及秭(詩傳廩所以藏齍盛之穗也數萬至萬曰億數億至億曰秭箋云亦大也萬億及秭)
(以言榖數多)我倉既盈我庾維億(詩傳云露積曰庾萬萬曰億箋曰陰陽和風雨)
(時則萬物成萬物成則倉庾充滿矣)彼有遺秉此有滯穗(詩云彼有不穫穉此有不)
(斂穧彼有遺秉此有滯穗伊寡婦之利傳云秉把也箋云成王之時百榖既多種同齊熟收刈促遽力皆不足)
(而有不穫不斂遺秉滯穗故聽矜寡取之以為利)
豐稔五
增詩宋陸游豐歲詩曰豐歲驩聲動四鄰深秋景氣粲
如春羊腔酒擔爭迎婦鼉鼓龍船共賽神處處喜晴過
甲子家家築屋趁庚申老翁欲伴鄉閭醉先辦長衫紫
領巾王炎豐年謠詩曰滿箔春蠶得繭絲家家機杼
換新衣五風十雨天時好又見西郊稻秫肥又曰洞
丁猺戶盡歸耕篁竹無人弄寸兵要識二天恩德廣黃
雲千里見秋成又曰睡鴨陂塘水漫流離離禾稼滿
平疇共言官府催科緩飽飯渾家百不憂又曰稻如
馬尾覆溝塍桑柘陰中雞犬鳴收穫登場便無事輸租
人不入州城楊萬里江山道中蠶麥大熟詩曰黃雲
割路幾肩歸紫玉炊香一飯肥却破麥田秧晩稻來教
水牯卧斜暉又曰新晴戶戶有歡顔灑繭攤絲立地
乾却遣繰車聲獨怨今年不及去年閒
凶荒一
增禮記曰凶年則乘駑馬祀以下牲榖梁傳曰一榖
不熟謂之歉二榖不熟謂之饑三榖不熟謂之饉夏
歸藏曰士無兼年之食遇天饑妻子非其妻子也大夫
無兼年之食國無兼年之食遇天饑百姓非所有也戒
之哉遇天饑輿馬臣妾非其有也周書曰天有四殃
水旱饑荒其至無時非積畜何以待之漢書曰歲饑
民貧卒食半菽墨子曰百榖不收謂之旱三榖不收
謂之凶四榖不收謂之餽(音匱)五榖不收謂之饑淮南
子曰畜者欲歲之荒饑博物志曰荒年暫辟榖法但
食蠟半斤輙支十日不飢河圖曰日月兩重暈者飢
之祥也
凶荒二
增左傳曰五年春無冰梓愼曰今兹宋其饑乎歲在星
紀而淫于元枵以有時灾陰不堪陽蛇乘龍龍宋鄭之
星也宋鄭必饑又曰宋公子鮑禮于國人宋饑竭其
粟以貸之年自七十以上無不饋飴也漢書曰漢興
接秦之弊諸侯並起民失作業而大饑饉米石五千人
相食死者過半又曰元帝二年齊地饑米石三千餘
英雄記曰幽州歲不登人相食有蝗旱之灾民人始
知採稆以棗椹為糧榖一石十萬錢公孫伯圭開置屯
田稍稍得自供給又曰建安七年鄴中大饑榖一石
二萬錢應豫立贊序曰王莽居攝以病告歸後赤眉
賊攻其所居城糧盡以私榖數千萬斛賑城中數萬民
莫不稱其仁謝承後漢書曰趙典兄子溫遭歲大饑
散家糧以賑窮餓所活萬餘人王隱晉書曰永嘉五
年洛中大饑五月摯虞飢死崔鴻三十國春秋曰諸
州自建武元年十一月不雨雪至十二年八月榖價踴
貴金斤直米二升為流民者十有五六百姓嗷嗷人無
生賴又曰建元元年襄國大饑榖二升直銀一斤肉
一斤直銀一兩晉書劉琨與丞相牋曰夏則桑椹冬
則䝁豆視此哀歎使人氣盡又大興元年詔曰亢旱
榖貴百姓嗷嗷有資者貴糴貧羸之民益困漢世榖貴
官賤糴使價不超越謂之平準今雖無此可出關米萬
斛使三分減一以平其價令貧困者悉得足以至秋也
袁子正問滑釐曰今當凶年有欲與子隋侯之珠者
又有欲與子一鍾之粟者子將何擇釐曰吾取粟可以
救窮六帖曰帝幸東都詔孝敬皇帝監國時關中饑
孝敬皇帝視廡下兵食有榆皮蓬食者帝悄然命家令
寺給米又曰李勣破王世充密署東海郡公是時河
南山東大水隋帝令飢人就食黎陽倉吏不時發死者
日數萬又曰楊於陵遷浙東觀察使越人飢請出米
三十萬石贍貧民又曰長慶中浙東災癘拜丁公著
觀察使詔賜米七萬斛使賑飢用又曰宋璟檢校貝
州刺史時河北水歲大饑三思使斂封植璟拒不與故
為所擠五代史曰晉高祖皇后從帝北出行沙磧中
飢不得食遣隨行宮女從官採木實野蔬而食
凶荒三
原國虚人散(五榖不熟其國乃虚周禮野荒人散)囷簏空瓜麥
盡(國語云越大夫種謀曰今吳既罷而荒大荐饑市無赤米而囷簏空虚其民必移就食蒲蠃于東海之濱)
(案注云圓者為囷方者為簏詳后蟲鼠為害註)金斤斗粟米斛萬錢(東觀)
(漢記云王莽末天下旱連年榖不成建武元年耕作者少民饑饉黃金一斤易粟一斗漢書高祖二年關中)
(大饑米斛萬錢)
凶荒四
原荐饑(左傳曰晉荐饑使乞糴於秦秦伯問百里奚與諸乎對曰天災流行國家代有救災恤鄰道也)
(行道有福)仍饑(見上)荒政(周禮以荒政十二聚萬民一曰散利注謂糧食也二曰薄征注)
(謂輕租税三曰緩刑四曰弛力注謂息力役五曰舍禁注公無私禁六曰去幾注去關市之征七曰眚禮注謂)
(省吉禮八曰殺哀注謂省凶禮九曰蕃樂注藏樂器不作十曰多昏注不備禮而昏娶十一曰索鬼神注求廢)
(祀而脩十二曰除盜賊注饑則多盗不可不去)荒式(太宰以九式均節財用二曰喪荒之式用財之)
(節度也荒凶年也)荒禮(凶年之禮)天災(天災流行國家代有)力政(凶年則力)
(政不均注地亦不平計地税也)貶食(臧文仲曰貶食省用務穡勸分此其務也)就榖(周禮)
(廩人以歲上下數用凡民食上歲人四鬴中歲人三鬴下二鬴若食人不能二鬴則移人就榖注四鬴三鬴人)
(一月米也)輸粟(周禮大荒令邦國移人人有守不可移者令輸粟)賙委(小行人凶荒令)
(賙委)施舍(施恩惠舍力役)棄責(國語天災則棄責薄斂市無赤米注赤米米之姦言飢也)
已責(止逋責)大殺(禮記曰年雖大殺衆不匡懼注殺飢也)易供(凶年則乘)
(駑馬祀以下牲注取易供也)九榖不登(政書云比年九榖不登菜蔬不熟不可不深慮)
三麥不收(曹植云太和三年大旱三麥不收百姓饑饉)蜂食民苖(洪範五行傳云)
(秦昭王三十八年上郡大饑山木盡死蜂食民苖民無所食)蟲鼠為害(王洽臨吳郡上表云)
(前民辭求相鬻賣一則救民也二則供官也方今之要當課功受業又蟲鼠為害瓜麥巳盡也)民飢
告糴(國語云魯饑臧文仲以玉磬如齊告糴)民飢噉弩(東觀漢記云隗囂時民饑饉乃)
(噉弩煮履)民多饑饉(東觀漢記云王莽末南方枯旱民多饑饉掘&KR1856;茨而食)民皆
菜食(汝南先賢傳曰袁安為陰平長時年饑荒民皆菜食租入不畢使民輸芋)米石二千
(又云王莽時雒陽米石二千遣大夫謁者教民煮木實為酪)士食藻菜(東觀漢記赤眉還入)
(長安鄧禹與戰敗走至高陵軍士飢餓皆食藻菜)民食桑榆(魏太尉司馬懿奏云秋雨潦傷)
(五榖又無蔬菜比萬民已有食桑榆皮者)藜藿給食(典略云從興平元年至建安元年其間四)
(歲咸陽蕭條亂賊李㴶等始將部曲入長安居董卓故塢中取棗藜藿以給食發塚取衣蓋形)桑椹
為糧(英雄記云五榖不登民人以桑椹為糧)人民相食(東觀漢記曰王莽時盗賊人民)
(相食)戰士相噉(英雄記云李㴶等相攻戰士相食也)膳不祭肺(歲凶年榖不登)
(君膳不祭肺注不殺牲也)食不兼味(歲凶君食不兼味廷道不除百官布而不制鬼神禱而不)
(祭)祭祀不懸(馬不食榖馳道不除祭祀不懸注不懸徹樂也)山澤不賦(年不)
(順成則天子素服乘素車食無樂君衣布搢本關梁不租山澤列而不賦土功不興大夫不得造車馬也)
木實為酪(王莽時南方枯旱榖翔踴使民煮木實為酪又不可食重為煩擾注為杏酪之屬也)
桑榆為飯(後漢袁術在壽春百姓以桑榆為飯)民卒流亡(詩曰瘼我饑饉民卒流亡)
(注瘼病也)年無儲蓄風雨不節(則饑)天時不齊(詳旱)人
得就食(漢關中饑高祖令人得賣子就食蜀漢)軍無見糧祈年不應
歲惡不入四阻防饑百姓艱食水旱為災
烝黎孔疚室如懸罄野無青草榖斛五十萬(英雄)
(記云李㴶等相攻戰長安中盗賊不禁白日擄掠是時榖一斛五十萬豆麥二萬人相食)掘野鼠
食之(晉中興書云中原亂徐龕石勒左右交侵百姓饑饉野無生草時或掘野鼠捕蟄鷰而食之)
掘&KR1856;茨食之(東觀漢記詳前)大夫糟糠不足(吳志云駱統字公緒八歲時饑)
(荒鄉里及遠方客多有困乏統為之飲食衰少其姊仁愛有行寡居無子見統甚哀之數問其故統曰士大夫)
(糟糠不足我何心獨飽姊乃自以私粟與統)士卒菜菽雜半(漢書曰宋義遣其子襄相)
(齊身送之無鹽飲酒高會天寒大雨士卒飢凍項羽曰將戮力而攻秦久留不行今歲饑民貧卒食半菽軍無)
(見糧廼飲酒高會不恤士卒而徇私宴非社稷之臣也注云士卒食蔬菜以菽雜半之)發苑果
以活民(韓子云秦大饑應侯請發五苑果棗栗以活民)開倉廩以賑民(魏志云黃)
(初三年民饑使尚書杜畿持節開倉廩以賑民)一榖不升謂之嗛二榖不
升謂之饑三榖不升謂之饉四榖不升謂之康
五榖不升謂大侵(並榖梁傳)凶札無關門之征(周禮司關職掌國貨)
(之節以聯門市凡貨不出于關者舉其貨罰其人國凶札則無關門之征)年饑無充庭之
戲(續漢書云永初四年詔比年饑加有軍旅且勿設戲作樂正旦無陳充庭車也)天有四殃
水旱饑荒(周禮)天既喪亂饑饉荐臻(毛詩注曰荐重也臻至也)榖
不熟為饑蔬不熟為饉(爾雅云榖不熟曰饑蔬不熟曰饉果不熟為荒仍饑為薦)
人飢增首陽(伯夷叔齊餓于首陽之下)翳桑(趙宣子初田於首山舍於翳桑見靈輙餓)
(曰不食三日矣與之簞食後倒戈以報宣子)道殣(相望注殣餓死也)野殍(孟子野有)
(餓殍)食雀鷇(史主父餓餒而食雀鷇注主父趙武靈王也)食蒲蠃抱子
棄(文選路逢飢婦人抱子棄草間)易子食(楚人圍宋宋易子而食)師不宿飽
(樵蘇後㸑云云)士有饑色(漢書千里饋糧士有饑色)不食嗟來(齊大饑黔敖為)
(食于路以待餓者而食之有餓者蒙袂輯屨貿貿然來黔敖左奉食右執飲曰嗟來食餓者揚其目而視之曰)
(予惟不食嗟來之食以至于斯也從而謝焉終不食而死曾子聞之曰微與其嗟也可去其謝也可食注貿貿)
(目不明貌)何心獨飽(吳志駱統詳前)惄如調飢(詩)囂然思食
(文選)不飢何為有餒而巳(衞甯惠子曰吾有餒而巳不來食之)室家
相棄父子相食(漢河内饑父子相食汲黯開倉而賑之)隱民多取食
(隠困窮也)從者莫能興(論語在陳絶糧從者病莫能興)
凶荒五
增詩元戴表元剡民飢詩曰剡民飢山前山後尋蕨萁
劚萁得粉不滿掬皮膚皴裂十指秃皮皴指秃不敢辭
阿翁三日不供糜不如抛家去作挽船士却得家人請
官米張養浩哀流民操曰哀哉流民為鬼非鬼為人
非人哀哉流民男子無縕袍婦女無完裙哀哉流民剝
樹食其皮掘草食其根哀哉流民晝行絶煙火夜宿依
星辰哀哉流民父不子厥子子不親厥親哀哉流民言
辭不忍聽號哭不忍聞哀哉流民朝不敢保夕莫不敢
保晨哀哉流民死者已滿路生者與鬼鄰哀哉流民一
女易斗粟一兒錢數文哀哉流民甚至不得將割愛委
路塵哀哉流民何時天雨粟使女俱生存哀哉流民
御定淵鑑𩔖函卷二十二
