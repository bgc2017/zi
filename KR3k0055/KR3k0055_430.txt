欽定四庫全書
御定淵鑑類凾卷四百二十五
鳥部八(鳩鷄雞&KR1860;附)(山雞附吐綬雞附杉雞竹雞附)(錦雞附英雞附)
(秧雞附火雞附)
鳩一
原方言曰鳩自關而東周鄭之郊韓魏之都謂之郎睪
其大者謂之鳻鳩增格物總論曰按左傳五鳩曰祝
鳩氏司徒也曰睢鳩氏司馬也曰鳲鳩氏司空也曰鷞
鳩氏司宼也曰鶻鳩氏司事也五鳩鳩民者也埤雅
曰雎鳩摯而有别故為司馬主法制鳲鳩平均故為司
空平水土鵻鳩孝故為司徒主教民籍虞槐賦春棲教
農之鳥即鵻是也本草釋名曰鳩也鵓也其聲也斑
也錦也其色也佳者尾短之名也古者庖人以尸祝登
尊俎謂之祝鳩此皆鳩之大而有斑者其小而無斑者
曰佳(音錐)曰&KR3841;(音葵)曰荆鳩曰楚鳩也鳩之子曰䳕鳩曰役
鳩曰糠鳩曰郎臯曰辟臯本草集解曰斑鳩有有斑
者有無斑者有灰色者有大者有小者鳩小而灰色
及大而斑如梨花點者並不善鳴惟項下斑如真珠者
聲大能鳴可以作媒引鳩鳩性慤孝而拙於為巢纔架
數莖往往墮卵天將雨即逐其雌霽則呼而反之故曰
鷦巧而危鳩拙而安或云雄呼晴雌呼雨斑鳩是處
有之春分化為黃褐侯秋分化為斑鵻黃褐侯青鵻也
黃褐侯狀如鳩而綠褐色聲如小兒吹竽又鳩有
白鳩綠鳩今夏月出一種糠鳩微帶紅色小而成羣所
謂黃褐侯秋化斑鵻恐即此也好食桑葚及半夏苖
鶻鳩似山雀而小短尾青黑色多聲又名鶌鳩又名鶻
鵃喜朝鳴又名鶻朝一云即鷽鳩也陸璣直以為斑鳩
非也斑鳩項有繡文斑然與此全異此外又有□(音雉)鳩
鷑(音及)鳩又有鸜鵒亦鳩類埤雅曰鶻鳩性食桑葚然
過則醉而傷其性故詩云于嗟鳩兮無食桑葚原毛
詩宛彼鳴鳩增又鳲鳩在桑其子七兮鳲鳩一名秸
鵴一名搏黍一名布榖一名獲榖又名撥榖又名郭公
又名鴶鴝又名鷜又名桑鳩又名鵓姑曹子建責躬表
曰七子均養者鳲鳩之仁也月令季春之月鳴鳩拂
其羽戴勝降於桑(牝牡飛鳴以翼相拂鄭康成注曰鳲鳩飛其翼相擊趨農事也)法
言曰鳲鳩自關而東謂之戴勝張華曰勝即首上飾也
頭上毛起故曰戴勝一名戴鵀(音壬)似山鵲而尾短長觜
青色尾冠俱有文采如戴花故呼戴鵀爾雅曰鳲鳩
即布榖張華曰農事方起此鳥飛鳴於桑間若云五榖
可布種也故曰布榖揚雄傳注布榖一名買䤥(音韋)蓋聞
其聲則農買䤥插以布榖也又其聲曰家家撒榖因其
聲之相似也周書時訓曰鳴鳩不拂其羽國不治其
兵本草釋名曰布榖名多皆各因其聲之似而呼之
如俗呼阿公阿㜑割麥插禾脫却布袴之類皆因其鳴
時可為農候故耳或云鳲鳩即月令鳴鳩也鳴乃鳲字
之訛禽經及方言並謂鳴鳩即戴勝郭璞云非也(詳鵧鳩)
本草集解曰布榖似鷂長尾牝牡飛鳴以翼相拂擊
又案毛詩義疏云鳲鳩大如鳩而帶黃色啼鳴相呼
而不相集不能為巢多居樹穴及空鵲巢中二月榖雨
後始鳴夏至後乃至埤雅曰鳲鳩不自為巢居鵲之
成巢有均一之德蓋其哺子朝自上而下暮自下而上
者均也其子在梅在棘在榛而已則常在乎桑者一也
又曰鳲鳩性一而慈祝鳩性一而孝又曰鵻與鳲
鳩皆壹鳥也故有尸祝之號又曰鵓鳩灰色無繡項
隂則屏逐其匹晴則呼之語曰天將雨鳩逐婦是也
禽經云鳩生三子一為鶚原禮記曰仲春之月鷹
化為鳩然後設罻羅列子曰鷂之為鸇鸇為布榖布
榖久復為鷂增爽鳩鷹也一歲曰黃鷹二歲曰鴘鷹
次赤也三歲曰鶬鷹頂有毛角微起通謂之角鷹鷹為
鳩屬者應陽而變則啄柔仁而不鷙故禮月令鷹化為
鳩夏小正鷹者其殺之時也鳩者非其殺之時也詩
雎鳩注曰睢鳩水鳥一名王睢狀類鳬鷖今江淮間亦
有之生有定耦而不相亂偶常並游而不相狎故毛傳
以為摯而有别列女傳以為人未嘗見其乘居而匹處
者盖其性然也原續漢禮儀志曰仲秋之月縣道皆
案戶比民年始七十者授之以玉杖餔之糜粥八十九
十禮有加賜玉杖長九尺端以鳩為飾鳩者不噎之鳥
也欲老人不噎所以愛民也增酉陽雜俎曰朱提以
南無鳩鵲又曰鴞椘鳩所生原說苑曰梟逢鳩鳩
曰子將安之梟曰我將東徙鳩曰子改鳴則可不能改
鳴東徙猶惡子之聲也
鳩二
原琴操曰舜耕於歴山思慕父母見鳩與母俱飛鳴相
哺食益以感思乃作歌瑞應圖曰白鳩成湯時来王
者養耆老尊道德不以新失舊則至一本曰成王時来
列子曰邯鄲之人以正月之旦獻鳩於簡子簡子大
悅厚賞之客問其故簡子曰元旦放生示有恩也客曰
人知公放必競捕獻之捕益多不如勿賞風俗通曰
俗說高祖與項羽戰敗於京索遁叢薄中羽追求之時
鳩正鳴其上追者以鳥在無人遂得脫及即位異此鳥
故作鳩杖以賜老者按少皥五鳩鳩者聚衆民也周禮
羅氏獻鳩養老漢無羅氏故作鳩杖以扶老古今注
曰平帝元始三年濟南鳩生白子會稽典錄曰皮延
字叔然會稽山陰人養母至孝居喪有白鳩巢廬側遂
以終喪又曰鄭弘遷臨淮太守郡人徐憲在喪致哀
白鳩巢戸側弘舉為孝廉朝廷稱為白鳩郎增後漢
書曰楊由從人飲勑諸生酒三行嚴車去請其故由曰
向社中水上有鳩鳥鬭兵之象由去後舍人有鬭者果
殺二人也原吳錄曰赤烏十二年八月白鳩見章安
廣州先賢傳曰頓琦蒼梧人至孝母喪琦獨身立墳
歷年乃成居喪踰制感物通靈白鳩栖息廬側見人輒
去見琦而留搜神記曰京兆長安有張氏獨處室有
鳩自外入止於牀張氏祝曰鳩来為我禍也飛上承塵
為我福邪来入我懷鳩飛入懷以手探之則不知鳩之
所在而得一金帶鈎是後子孫過盛有為必偶貲財萬
倍蜀客賈至長安中聞之乃厚賂婢婢竊鈎以與蜀客
張氏旣失鈎漸漸衰耗而蜀客亦數罹窮厄不為己利
或告之曰天命也不可以力求於是賫鈎以反張氏張
氏復昌故關西稱張氏傳鈎云又曰沛國戴文諶居
陽城山有神降焉其妻疑是妖魅神已知之便去遂化
作一五色鳥白鳩數十隻後有雲覆之遂不見增晉
書曰太始八年白鳩二集太廟南門左九嬪白鳩賦序
鳩巢於廟闕而孕白鳩一雙毛色甚鮮金行之應也
南史曰姚察在服制之中有白鳩巢於戶上隋書曰
李得饒性至孝及居喪有鳩巢其廬張九齡居母喪
白鳩巢廬側北夢瑣言曰王庭凑武陵支屬也生於
别墅嘗有鳩數十隻朝集庭樹暮集簷下人異之後為
三軍扶立為留後代田弘正歸别墅而庭樹婆娑暗比
舍矣
鳩三
原居鵲巢食桑葚(詩維鵲有巢維鳩居之謂君積行累功以致爵位夫人起家而居有)
(之其德如鳲鳩乃可配焉箋如鳲鳩居鵲已成之巢故比興也又于嗟鳩兮無食桑葚)養老
紀官(上詳鳩二風俗通為左傳少皞氏以鳥紀官鳲鳩氏司空平水土)集井上巢
廬側(地里志滎陽有厄井沛公避項羽有雙鳩集井上故漢世正旦放鳩下詳鳩二會稽典錄)
集白水獻邯鄲(景毅為白水令有異政鳩集其廳下詳鳩二列子)拂羽
均食(上見鳩二月令躬下見鳩二曹植責表)入無忌之案化張氏之
鈎(上詳鷂二列士傳下詳鳩二搜神記)軒軒斑斑增入御座集
鳳池(晉永康元年正月大會有鳩入御座武帳中拂司空張華之冠朝野僉載唐王及善才行庸猥風)
(神鈍濁為内史時人號為鳩集鳳池)巢舟出籠(梁書庾子與父域為巴州守卒於郡子與)
(奉喪還鄉初發蜀有雙鳩巢舟中及至又栖廬側每聞哭泣聲必飛翔簷上悲鳴激切傅咸序余舍傍種楸)
(成林閒居聽斑鳩聲音可悅於是捕而畜之旣而馴擾偶出之籠無何失之其後時時一来飛翔也)朱
目丹趾霜衣雪襟(上見鳩五曹植魏德論謳下見鳩四李白白鳩辭)
鳩四
原在桑(詩刺不一也在位無君子用心之不一也鳲鳩在桑其子七兮箋鳲鳩食其子旦從上而下暮)
(從下而上均平如一)在棘(鳲鳩在桑其子在棘)邕邕增首政(李白白鳩辭白)
(鳩之白誰與鄰霜衣雪襟誠可珍含哺七子能平均食不噎性安馴首農政鳴陽春天子刻玉杖鏤形賜耆人)
入雲(許慎曰鳲鳩奮迅其羽直刺上飛數千丈入雲中)助生氣(周禮羅氏羅春鳥獻)
(鳩以養國老鄭康成注仲春鷹化為鳩變舊為新宜以養老助生氣也)隨風雨(許表明詩作禽)
(莫作鳲鳩婦一生離别隨風雨)催春種(杜甫詩布榖處處催春種)青春深(杜甫詩鳴)
(鳩乳燕青春深)錦翼花(歐陽修詩斑然錦翼花簇簇)肉寄生(清異錄章貢小蒙川)
(蘇氏山林多鳩賓客滿座可悉厭飫一網數十百咄嗟可辦其黨戲之曰此君家肉寄生也)贈人
(好事集毛傳好食鳩人與已相得必以鳩贈之一日李翺送十二籃)題詩(明通紀成化年間進士李)
(文祥有才名與大學士萬安孫弘璧同年安欲引文祥附已使弘璧延款於家出盡鳩請詩文祥題之末句云)
(春來風雨尋常事莫把天恩作已恩安銜之出為縣丞)
鳩五
原詩魏王粲詩曰鷙鳥化為鳩遠竄江漢邊遭遇風雲
會托身鸞鳳間天姿旣否戾受性又不閑邂逅見逼迫
俛仰不得言增梁吳均白浮鳩詩曰琅琊白浮鳩紫
翳飄陌頭食飲東莞野棲宿越王樓唐張何織鳥詩
曰季春三月裏戴勝下桑来映日花冠動迎風繡羽開
候驚蠶事晩織向女工裁旅宿依花定輕飛遶樹回欲
過高閣柳更拂小庭梅所寄一枝在寧憂弋者猜元
稹春鳩詩曰春鳩與百舌音響詎同年如何一時語俱
得春風憐猶知造物意當春不生蟬免教爭呌噪沸渭
桃花前賈島題戴勝詩曰星點花冠道士衣紫陽宫
女化身飛能傳上界春消息若到蓬山莫放歸王建
戴勝詞曰戴勝誰與爾為名木中作窠牆上鳴聲聲催
我急種榖人家向田不歸宿紫冠綵綵褐羽斑銜得蜻
蜓飛過屋可憐白鷺滿綠池不如戴勝知天時温憲
春鳩詩曰村南微雨新平綠淨無塵散睡桑條暖閑鳴
屋脊春遠聞和曉夢相應在諸鄰行樂花時節追飛見
亦頻宋梅堯臣咏鳩詩曰一世為巢拙長年與鵲爭
欲知雲脚雨先向屋頭鳴頸上玉花碎臆前檀粉輕何
時將刻杖扶助老夫行陸游嘲布榖詩曰時令過清
明朝朝布榖鳴但令春促駕那為國催耕紅紫花枝盡
青黃麥穗成從今可無語傾耳舜絃聲
原賦晉傅咸斑鳩賦曰集茂樹之蔭蔚登弱枝以容與
體郁郁以敷文音邕邕而有序情欽樂而是悅遂籠之
於前㝢爾乃飲以神泉食之稻粱朝憩椒塗夕宿蘭房
時連翩於庭阿見飛燕之頡頏慨感物而哀鳴聲楚切
以懷傷仰華林而矯翼紛䎖逝而高翔
原謳魏曹植魏德論謳曰斑斑者鳩爰素其質昔翔殷
邦今為魏出朱目丹趾靈姿詭類載飛載鳴彰我皇懿
原論魏曹植令禽惡鳥論曰昔荆之梟將徙巢於吳鳩
遇之曰子將安之梟曰將巢於吳鳩曰何去荆而巢吳
乎梟曰荆人惡予之聲鳩曰子能革子之聲則免無為
去荆而巢吳也如不能革子之聲則吳楚之民不異情
也為子計者莫若宛頸戢翼終身勿復鳴也
原序晉阮籍鳩賦序曰嘉平中得兩鳩子常食以黍稷
後卒為狗所殺故作賦增宋陳造布榖吟序曰人以
布榖為催畊其聲曰脫了潑袴淮農傳其言云郭嫂打
婆浙人解云一百八箇鳥何與人事人以意測之是非
皆不同為作此陸游詩序曰春夏之交鳴鳥百族惟
布榖聲最悲急動人
雞一
原爾雅曰雞大者蜀蜀子雓未成雞曰僆絶有力奮雞
三尺為鶤(郭璞注蜀今蜀雞也雓雞子名也今江東守雞少者為僆鶤古之名雞)易曰
巽為雞(雞知時號令之謂)易林曰巽為雞雞鳴節時家樂無
憂春秋運斗樞曰玉衡星精散為雞遠雅頌著倡優
則雄雞五足說題辭雞為積陽南方之象(離為日積陽之象也)
火陽精物炎上故陽出雞鳴以類感也(日將出預喜於類見而鳴也)
又曰雞之為言隹也隹而起為人期莫寶也(善為人制晏早)
(之期)毛詩曰君子于役不知其期曷至哉雞棲于塒(鑿牆)
(而棲曰塒)又曰雞棲于桀(棲于杙為桀)又風雨思君子也亂
世不改其度焉風雨凄凄雞鳴喈喈風雨如晦雞鳴不
已又曰雞旣鳴矣朝旣盈矣匪雞則鳴蒼蠅之聲
周官曰工商執雞(取其守時而動)禮記曰子事父母雞初鳴
咸盥潄又曰季冬之月雉雊雞乳又曰祭宗廟之
禮雞曰翰音(增注翰長也雞肥則鳴聲長也)論語曰割雞焉用牛刀
莊子謂惠子曰羊溝之雞(司馬彪曰羊溝鬭雞之處)三歲為株(株魁)
(帥也)相者視之則非良雞也然而數以勝人者以貍膏塗
其頭(雞畏貍也)又曰嫗雞搏貍又曰越雞不能伏鵠卵
魯雞固能矣增又曰見卵而求時夜(注時夜度時而呼更也雞未出)
(卵而早求其呼更此早計之喻也)原淮南子曰雞知將旦鵠知夜半
風俗通呼雞曰朱朱俗云相傳雞本朱氏翁化為之
今呼雞皆朱朱也(增按說文解喌喌二口為讙州其聲也讀若祝祝者誘致禽畜和順之意)
(喌與朱音相似耳)龍魚河圖曰黑雞白頭食之病人雞有六
指亦殺人雞有四距亦殺人雞有五色亦殺人白澤
圖曰雞有四距重翼者龍也殺之震死論墓書曰養
白雞令識其主聲形以五月五日九月九日任意用五
色綵長五寸係雞頸將雞於名山放雞著山仰頭呪曰
必存鳴晨雞心開悟本草曰烏雞主補中增王褒
曰魚瞰雞睨李善以為魚目不瞑雞好邪視物類相
感志曰野雞屬陰先鳴而後鼓翼家雞屬陽先鼓翼而
後鳴徐鉉曰雞者稽也能稽時也梵書雞曰鳩七
咤輟耕錄曰司晨之雞必以童老學菴筆記淮南
諺曰雞寒上樹鴨寒下水騐之皆不然有一媪曰雞寒
上距鴨寒下觜耳上距謂縮一足下觜謂藏其咮於翼
間原魏志曰馬韓國出細尾雞其尾長五尺餘沈
懷遠南越志曰雞冠四開如蓮花鳴聲清徹述異記
曰雩都縣江邊有石室常有神雞色如金出穴奮翼長
鳴見人輒飛入穴因號為金雞穴淵中記曰東南有
桃都山上有大樹名曰桃都枝相去三千里上有天雞
日初出照此木天雞即鳴天下雞皆隨之增神異經
曰扶桑山有玉雞玉雞鳴則金雞鳴金雞鳴則石雞鳴
石雞鳴則天下之雞悉鳴而潮水應之矣輿地志曰
愛州移風縣有潮雞鳴長且清如吹角每潮至則鳴述
異記以為伺潮雞交廣志曰白雞金骹者美駝雞昂
首高可七尺出忽魯謨斯國長尾雞尾細而長長三尺
者出朝鮮國長五尺餘者出馬韓國南甸出應時雞晝
夜依時而鳴原江表傳曰南郡獻長鳴承露雞廣
志曰雞有胡髥五指金骹反翅之種大者蜀小者荆白
雞金骹者善奮并州所獻吳中送長鳴雞又曰九真
郡出長鳴雞增狼盲之雞特禀異聲(狼盲地名)拾遺記
曰胥徒國獻沉明石雞色如丹大如燕常在地中應時
而鳴聲能徹遠其國聞鳴乃殺牲以祀之當鳴處掘地
則得此雞若天下太平翔飛頡頏以為嘉瑞亦為寶雞
道家云昔仙人桐君採藥入穴數里得丹石雞碎為藥
服之者令人有聲氣後天而死
雞二
增徐整正律曰黃帝之時以鳳為雞原列子曰紀渻
子為周宣王養鬭雞十日而問之雞可鬭乎曰未也方
虚驕而恃氣十日又問之曰未也猶疾視而盛氣十日
又問之曰幾矣望之如木雞其德全矣異雞無敢應者
也列仙傳曰祝雞公者雒陽人居尸鄕北山下養雞
百餘年雞皆有名字千餘頭暮栖於樹晝日放散呼名
即種别而至博物志曰祝雞公養雞法今世人呼雞
祝祝起此也增洞冥記曰有遠飛雞朝往夕還常銜
桂實歸於南土祝雞公善養雞得遠飛雞之卵伏之名
曰翻明雞如鵠大色紫有翼翼下有目亦曰目羽雞
左傳曰齊莊公朝指殖綽郭最曰是寡人之雄也州綽
曰君以為雄誰敢不雄然臣不敏平陰之役先二子鳴
(晉伐齊及平陰州綽獲殖綽郭最故自比於雞闘勝先鳴)原又曰季郈之雞鬭(季平)
(子郈昭伯二家相近故雞闘)季氏芥其雞(𢷬芥子播其羽或曰以膠沙播之為芥雞)郈氏
為之金距又曰賓孟適郊見雄雞自斷其尾問之侍
者曰憚為犧也史記曰子路性鄙好勇力冠雄雞佩
猳豚殘暴孔子孔子乃設禮義稍誘之子路乃委質請
為弟子韓詩外傳曰田饒事魯哀公而不見察謂哀
公曰君不見夫雞乎頭戴冠者文也足搏距者武也敵
在前敢鬭者勇也見食相呼者仁也守夜不失時者信
也雞雖有五德君猶日瀹而食之者何也以其所從来
近也夫鵠無此五德君猶貴之以其所從来者遠也(詳鵠)
越絶書曰雞山者句踐以畜雞將伐吳以食死士
吕氏春秋曰善學者若齊王之食雞也食其蹠數千而
後足論衡曰孟嘗君叛出秦關雞未鳴關不開下座
賤客鼓臂為雞鳴而羣雞和之乃得出關夫牛馬以同
類相應而雞人亦以殊音相和應和之驗未足以效同
類也戰國策曰秦惠王謂寒泉子曰蘇秦欺敝邑欲
以一人之智反覆山東之君夫諸侯之不可一猶連雞
之不能俱止於棲也燕丹子曰燕太子丹質於秦逃
歸到關丹為雞鳴遂得逃歸史記曰武帝得越巫立
越祀而以雞卜上信之論衡曰傳言淮南王得道畜
産皆仙犬吠天上雞鳴雲間漢書曰王奉光好鬭雞
宣帝微時數與奉光會後即位封卭城侯又曰宣帝
微時鬭雞於鄠杜之間又曰龔遂為渤海太守使民
家養五雞又曰宣帝時或言益州有金馬碧雞可醮
而致之於是遣王褒持節求焉(金形似馬碧形似雞)增永光中
有獻雄雞生角者五行志以為王氏之應京房易傳賢
者居明夷之世知時而傷或衆在位厥妖雞生角原
後漢書曰河南樂羊子妻不知何氏女嘗有他舍雞謬
入垣内姑盜殺食之妻對雞不食而泣姑怪問之妻曰
自傷居貧使食有他肉姑竟棄之增搜神記曰漢桓
帝延熹五年臨沅縣有牛生雞兩頭四足原九州春
秋曰魏王入漢中討劉備不得進意欲棄之乃發令曰
雞肋官屬不知何謂主簿楊修曰夫雞肋棄之則可惜
噉之無所得以比漢中王欲去也乃白魏王遂還吳
錄曰魏文帝遣使求長鳴短鳴雞羣臣以非禮欲不與
孫權勅付之吳時外國傳扶南王范尋以鐵為鬭雞
假距與諸將賭戲增郭頌魏世語曰劉放孫資共典
樞要夏侯獻曹肇心内不平殿中有雞栖樹二人相謂
此亦久矣其能復幾原幽明錄曰晉兖州刺史沛國
宋處宗嘗買得一長鳴雞愛養甚至恒籠著窗間雞遂
作人語與處宗談論極有玄致終日不輟處宗因此功
業大進增甄異錄曰徐州人吳清以太元五年差征
殺雞求福置頭盤中忽然而鳴後以功拜清河太守雞
之妖更為祥西河記曰涼州罪人於市將刑忽有一
白雄雞飛於人邊請命引頸長鳴伏地向吏驅之去輒
来刺史張義免其坐御史臺記曰太學博士張昌宗
之族叔精五經懵於時事畜一雞呼為勃公子梁元
帝金樓子曰羅含之雞能言晉書曰元興中衡陽有
雌雞化為雄八十日而冠萎及桓靈寶建國於楚衡陽
屬焉自簒至敗凡八旬矣異苑曰朱文繡與羅子鍾
為友仕於梁文繡旣死子鍾哭之其夕亦亡梁南七里
有山葬文繡於其中北九里有澗埋子鍾於内文繡神
靈變為雞子鍾魂魄化為雉清鳴哀響往来不絶故詩
曰雞山别飛響雉澗和清音冥報記曰周武帝好食
雞卵拔虎為監膳儀同開皇中死而復蘇云被攝證武
帝進白團事儀同不識左右曰名雞卵為白團也唐
明皇好鬭雞治雞坊於兩室間索長安雄雞金尾鐵距
高冠昂首者千數養於雞坊選六軍小兒五百人使馴
擾教飼之又以賈昌為小兒長貴臣外戚皆尚之貧者
或弄木雞酉陽雜俎曰威遠軍子將臧平者好鬭雞
雞高於常雞數寸無敢敵者威遠監軍與帛十疋彊買
之因寒食乃進十宅諸王皆好鬭雞此雞凡敵十數猶
擅場怙氣穆宗大悅因賜威遠監軍帛百疋主雞者想
其蹠距奏曰此雞實有弟長趾善鳴前歲賣之河北軍
將獲錢二百萬朝野僉載曰渤海高嶷巨冨忽卒經
日而蘇云有一白衣人眇目把牒冥司訟殺其妻子嶷
對元不識此老人冥官云君命未盡且放還遂悟白衣
人乃是家中老瞎麻雞也令射殺魅遂絶(搜神記王子珍父事同)
清異錄曰郝輪陳别墅畜雞數百外甥丁權伯勸曰
畜一雞日殺小蟲無數况損命莫知紀極輪曰汝要我
破除羹本雖親而實疎也宋高僧傳曰杭州徑山釋
法欽姓朱氏嘗養一雞不食生類隨之若影不游他所
及僧入長安長鳴三日而絶今雞冢在山也客退紀
談曰黃昏雞鳴必殺之以除不祥也沈氏黃昏雞鳴適
有神降於伍氏沈往問之荅曰定昏雞啼福禄日躋於
是沈氏日昌里中異之遼史曰欽哀皇后蕭氏小字
訥木錦入宮嘗拂承天太后榻獲金雞吞之膚色光澤勝
常已而生興宗
雞三
原玉鐺金距(上詳習嘏賦傳下詳雞二左)芥羽花冠(上詳雞二左傳)
(懷下詳雞一沈遠南越志)翠冠黑羽(沈懷遠長鳴雞贊翠冠繽莒碧距麗陳就昏别)
(夕望旭驚晨賦下見傳休弈)金骹鐵距(上詳雞一廣志國下詳雞二吳時外傳)
能言善鬭(王子年拾遺記含塗國去王都七萬里人善服鳥獸雞犬皆使能言西京雜記成)
(帝時交趾越嶲獻長鳴雞即刻漏驗之晷刻無差長鳴一食時不絶長距善鬭也)翠彩朱
光(上見傅休弈賦下見曹植賦)雙頭四翼(王子年拾遺記太初二年月氐貢雙頭雞)
(四足一尾鳴則俱鳴年魏收後魏書崔光字長仁河東清河郡人也正始元夏有典事史元顯獻四足四翼)
(雞詔散騎侍郎趙邕以問光光表曰翅足衆多亦羣下相扇動之象雛而未大脚弱差小亦其勢尚微易制禦)
(也武帝覽之悅後數日而元顯等並以罪伏法於是禮光逾重)飛海外鳴雲中(郭子)
(横洞冥記有遠飛雞夕則還依人曉則絶飛四海外朝往夕還沈懷遠南越志威平有巨穴焉至於重陰四)
(晦則雞鳴雲中)童子化丈人殺(秦時陳倉見二寳雞化為童子或云得雄者王得雌)
(者霸穆公獵獲得雌者遂霸西戎立祠神光從東南方来如雄雞之聲論語丈人殺雞為黍而食子路)
銜珠䑛藥(昭靈后名舍始游於洛水有玉雞銜赤珠曰吞之者王含始吞之生漢高祖淮南)
(王劉安食藥得仙餘藥雞犬䑛之皆飛昇後雞鳴天上犬吠雲間)爥夜無晨(古今注雞)
(一名爥夜無古人有言牝雞晨)釁夾室入新豐(禮凡釁夾室用雞漢高祖以)
(太上皇思豐沛故作新豐一如豐沛道路人家雞犬散放之皆識其家西征賦曰混雞犬而亂放各識家以競)
(入)露棲星散(晉苻朗食雞知棲處曰此雞恒半露棲檢之皆騐下詳雞一春秋運斗)
(樞)供母愁予(後漢茅容字季偉郭林宗過宿旦日容殺雞宗將謂為已設旣而供母與)
(客單蔬林宗起拜之予長門賦衆雞鳴而愁)繫火塗膏(殷浩北伐羌江逌為長史取雞)
(百餘隻以長繩連之皆繫火一時驅放過塹集羌營皆發火燒之下注詳雞一莊子)駭犀
更鶩(駭雞之珍犀角也雞見影則鳴下詳鴨二左傳)戒旦候時(雞鳴戒旦則飄)
(爾長征)用牲出詛(周禮雞人凡祭祀用雞牲叔鄭伯使行出雞犬以詛射潁考者二)
(十五人為行)膠膠喈喈(雞鳴並詩)早晨失旦(感寒雞之早晨)
利觜剛爪(選秦政利觜長距終得擅場賦爪似鍊剛)求敵登樓(賈勇)
(求敵先鳴擅場翼雞登棲而斂)繡頭縞翼朱冠錦臆鬭
東郊鳴高樹(陳思王詩闘雞東郊道又雞鳴高樹端)養不畜貍破
而得粟(養雞者不畜狸何齊二野父爭雞傅琬字季珪為山陰令問雞食一云豆乃殺雞破得粟罪)
(言豆者一縣稱其神)嘲唽毰毸(楚辭鵾雞嘲唽而悲鳴毰毸怒貌)揮羽
撫翼司晨增伺夜(洞冥記影娥池北有鳴琴之院有伺夜雞随鼔節而鳴從夜至)
(曉一更為一聲五更為五聲亦曰五時雞)專棲索鬭(抱朴子雞有專棲之權開元遺事)
(李林甫不得士心每有所行多不協羣議國人謂林甫精神剛戾如索闘雞)五德三號
(上詳雞二韓詩外傳明史記歴書曰雞三號卒)登天上樹(易翰音登于天杜詩驅)
(雞上樹木)戴冠郎烏衣婦(異聞集汴人張琦家有女子入夜哀痛白日即安已經年)
(歲王勣至其家停宿聞女子聲開古鏡照之痛者曰戴冠郎被殺其病者牀下有大雄雞死矣乃是主人七八)
(歲老雞寐朝野僉載衞鎬為縣官下縣至里人王幸在家方假夢一烏衣婦人引十數小兒著黃衣咸言乞)
(命叩頭再三斯須又至鎬甚惡其事遂催食欲前適鎬所親者報曰王幸在家窮無物設饌有一雞見抱兒已)
(得十餘日將欲殺之鎬方悟烏衣婦人果烏雞也遂命解放是後復夢感欣然而去)食蹠棄
肋斷尾鼓翼助氣伺潮雄鳴雌伏拖
錦碎沙戴紅拍翠介甲飾戈高冠沉羽
雞四
原思賢妃(詩雞鳴思賢妃也齊哀公荒淫怠慢故賢妃貞女夙夜警戒相成之道)刺不
德(詩女曰雞鳴刺不悅德而好女色焉)相聞(雞犬之音相聞人至老死不相往来)始乳
(月令)雀登背(晉元年三雀共登一雄雞背三入安東府廳事占者當三進爵為天子也)雌
為雄(漢孝宣帝時雌化雄元后統政之故)玉雞(瑞應玉雞瑞氣也王者至孝合神明則至也)
金雞(檀道濟晉陽秋安帝義熙元年雲都高山有金雞青黃色飛集巖谷間)候鳴問
寢(禮文王之為世子也雞初鳴衣服至寢門)聞鳴起舞(晉祖逖字士雅與劉琨同寢中夜聞)
(雞鳴蹴琨曰此非惡聲因起舞)反翅之種胡髥之種雞人(詳更漏)
增驅雞(荀子覩孺子之驅雞而見馭庶民之術急則驚緩則滯馴則安)棄雞(陳子云棄)
(晨雞俟鳳警亦猶棄當世之實才湏故人之執政)雞陂墟(吳越春秋婁門外雞陂墟者吳王牧)
(雞處)雞鳴埭(晉書武帝嘗幸琅琊城宫人常從早發至湖北埭雞始鳴今呼為雞鳴埭)建
金雞(北齊大赦庫令於殿門外建金雞衆皆不識其義問於司馬膺之對曰按海中有占曰天雞星動當)
(有赦由是帝王以星為候)傳雞唱(漢官儀宫中不畜雞汝南出長鳴雞衞士候於朱雀門外專傳)
(雞唱曲古歌東方欲明星爛爛汝南晨雞登壇喚終漏盡嚴其陳月沒星稀天下旦)
雞五
原詩魏劉楨鬭雞詩曰丹雞被華綵雙距如鋒芒願一
揚炎威會戰此中唐利爪探玉除瞋目含火光長翹驚
風起勁翮正敷張輕舉奮鈎喙電擊復還翔曹植鬭
雞詩曰游目極妙伎清聽厭宫商主人寂無為衆賓進
樂方長筵坐戲客鬭雞閒觀房羣雄正翕赫雙翅自飛
揚揮羽激清風悍目發朱光觜落輕毛散嚴距往往傷
長鳴入青雲扇翼獨翺翔願蒙貍膏助長得擅此場
應瑒鬭雞詩曰戚戚懷不樂無以釋勞勤兄弟游戲場
命駕迎衆賓二部分曹伍羣雞渙以陳雙距解長緤飛
踊超敵倫芥羽張金距連戰何繽紛從朝至日夕勝負
尚未分專場驅衆敵剛捷逸等羣四坐同休贊賓主懷
悅欣博弈非不樂此戲世所珍梁簡文帝鬭雞詩曰
歡樂良無已東郊春可游百花非一色新田多異流龍
尾横津漢車籠赴戍樓玉冠初警敵芥羽忽猜儔十日
驕旣滿九勝勢恒遒脫使田饒見堪能說魯侯又雞
鳴詩曰塒雞識將曙長鳴高樹顚啄葉疑障羽排花彊
欲前意氣多驚舉飄揚獨無侣陳思助鬭協貍膏郈昭
妒敵安金距丹山可愛有鳳皇金門飛舞有鴛鴦何如
五德美豈勝千里翔劉孝威鬭雞篇曰丹雞翠翼張
妒敵得專場翅中含芥粉距外曜金芒願賜淮南藥一
使雲間翔周庾信鬭雞詩曰開軒望平子驟馬看陳
王貍膏燻鬭敵芥粉壒春場解翅蓮花動猜羣錦臆張
王褒看鬭雞詩曰蹀躞始横行意氣欲相傾妒敵金
芒起猜羣芥粉生入場疑挑戰逐退似追兵誰知函谷
下人去獨開城陳徐陵鬭雞詩曰季子聊為戲陳王
欲騁才花冠已衝力金爪復驚媒鬭鳳羞衣錦雙鸞恥
鏡臺陳倉若有信為覓寶雞来周弘正詠老敗鬭雞
詩曰少壯摧雄敵盼視生猜忌一随年月衰摧頹落毛
駛閒觀春光滿東郊草色異無復先鳴力空餘擅場意
禇玠鬭雞東郊道詩曰春郊鬭雞侣捧敵兩逢迎詭
羣排袖出帶勇向場驚錦毛侵距散芥羽雜塵生還同
戰勝罷耿介寄前鳴增隋岑德潤雞鳴篇曰鐘響應
繁霜晨雞錦臆張簾迥猶侵露枝高已映光排空下朝
揭奮翼上花場雨晦思君子關開脫孟嘗旣得依雲外
安用集陳倉唐杜淹咏寒食鬭雞應秦王教詩曰寒
食東郊道揚鞲競出籠花冠初照日芥羽正生風顧敵
知心勇先鳴覺氣雄長翹頻掃陣利爪屢通中飛毛遍
綠野灑血漬芳藂雖然百戰勝會自不論功杜甫咏
雞詩曰紀德名標五初鳴度必三殊方聽有異失次曉
無慙問俗人情似充庖爾輩堪氣交亭育際巫峽漏司
南秦系曉雞詩曰黯黯嚴城罷鼓鼙數聲相續出寒
棲不嫌驚破紗窗夢却恐為妖半夜啼李益聞雞贈
主人詩曰嘐嘐司晨鳴報爾東方旭無事戀君軒令君
重鳬鵠韓愈孟郊鬭雞聫句曰大雞昂然来小雞竦
而待崢嶸顚盛氣洗刷凝鮮綵高行若矜豪側睨如伺
殆精光目相射劒戟心獨在既取冠為胄復以距為鐓
天時得清寒地利挾爽塏磔毛各噤㾕怒癭爭碨磊俄
膺忽爾低植立瞥而改腷膊戰聲喧繽翻落羽皠中休
事未決小挫勢益倍妒腸務生敵賊性專相醢裂血失
鳴聲啄殷甚飢餒對起何急驚随旋仍巧紿毒手飽李
陽神槌困朱亥惻心我以仁碎首爾何罪獨勝事有然
旁驚汗流沫知雄欣動顔怯負愁看賄爭觀雲填道助
呌波翻海事爪深難解嗔睛時未怠一噴一醒然再接
再礪乃頭垂碎丹砂翼塌拖錦綵連軒尚賈餘清厲比
歸凱選俊感收毛受恩慙始隗英心甘鬭死義肉耻庖
宰君看鬭雞篇短韻有可採李商隐賦得雞詩曰稻
粱猶足活諸雛妒敵專場好自娛可要五更驚稳夢不
辭風雪為陽烏李頻風雨聞雞詩曰不為風雨變雞
德一何貞在暗長先覺臨晨即自鳴隂霾方見信頃刻
詎移聲向晦如相警知時似獨清蕭蕭和斷漏喔喔報
重城欲識詩人興中含君子情王遒雞鳴曲曰金距
花冠傍舍棲清晨相呌一聲齊開關自有馮生計不必
天明待汝啼韓偓觀雞鬭偶作詩曰何曾解報稻粱
恩金距花冠氣遏雲白日梟鳴無意問惟將芥羽害同
羣李咸用雞鳴曲曰海樹相扶烏影翹戴紅拍翠聲
膠膠鴛瓦凍危金距趫誇雄鬭氣爭相高漏殘雨急風
蕭蕭離人枕上心忉忉又早雞詩曰錦翅朱冠驚四
鄰稻粱恩重職司晨不知下土兵難戢但報明時向國
人南唐陳陶雞鳴曲曰雞聲春曉上林中一聲驚落
蝦蟇宫二聲喚破枕邊夢三聲行人煙海紅平旦慵將
百雛語蓬鬆錦繡當陽處愧君飲食長相呼為君晝鳴
下高樹閩徐夤雞詩曰名參十二屬花入羽毛深守
信催朝日能鳴送曉陰峩冠裝瑞璧利爪削黃金徒有
稻粱感何由報德音崔道融雞詩曰買得晨雞共雞
語常時不用等閑鳴深山月黑風雨夜欲近曉天啼一
聲五代劉兼晨雞詩曰朱冠金距綵毛身昧爽高聲
已報晨作瑞莫慚先貢楚擅場湏信獨推秦淮南也伴
升仙犬函谷曾容借曉人此日卑棲随飲啄宰君驅我
亦相馴宋梅堯臣晩泊觀鬭雞詩曰舟子抱雞来雄
雄峙高岸側行初取勢俯啄示無憚先鳴氣益振奮擊
心非愞勇頸毛逆張怒目眥裂盱血流何所爭死鬭欲
充玩應當激猛毅豈獨專晨旦勝酒人自私粒食誰爾
喚宋祁詩曰君園稻冨非爭食省樹枝深未許棲但
得齊蠅無亂響不辭風雨五更啼劉敞養雞詩曰耆
舊飄流漢汝南長鳴獨與古無慙蕭蕭風雨思君子欲
倚空窗聽爾談蘇軾僧爽白雞詩注養三十餘年常
立坐側聽經詩曰斷尾雄雞本畏烹年来聽法伴修行
還湏却置蓮花漏老怯風霜恐不鳴文同詩曰崢嶸
已介季氏甲更以黃金飾兩戈雖有英心甘鬭死其如
紀渻木雞何又詩曰昂然大雄雞高冠紫沉羽星占
太史局樹接丞相府知時不失晦得食曾呼伍幸無中
夜鳴湏逢人起舞陸游贈老雞詩曰峩峩赤幘先羣
輩喔喔長鳴蓋四郊意氣雖雄無處用風霜從我老衡
茅又詩曰場中啄粟樹頭棲三唱明星出尚低關路
元無孟嘗客吳兒莫議會稽雞又白雞詩曰赤幘峩
峩玉羽明籬間新織竹籠成老人從此知昏曉不用元
戎報五更又新買啼雞詩曰峩峩赤幘聲甚雄意氣
不與其曹同我求長鳴久未獲一見便覺千羣空主人
燒神議已決知我此意遽見從秋衣初縫惜不得急與
三百新青銅憐渠亦復解人意来宿庭樹不待籠狐貍
熟睨那敢犯蕭蕭清露和微風五更引吭震戸牖横挺
無復湏元戎明星已高啼未已雲際騰上朝陽紅老夫
抱病氣已索頼汝豪壯生胸中明朝舂黍得碎粒第一
當册司晨功陳無已次韻秦覯聞雞詩曰立馬階除
待一鳴何如春夢不聞聲固知雞口羞牛後不待羣鳴
已可驚元楊維楨闘雞行曰兩雄勇銳誇匹敵老距
當場利如戟氄毳毰毸蝟刺張怒咽磈礧嗔睛碧劍心
一動碎花冠口血相汙膠綵翼何當罷闘作啼聲埭上
梨花春露滴明俞允文雞詩曰月落空營舊壘低寒
風獵獵大荒西驚魂易斷江南夢惱殺重城未曉啼
原賦晉傅休奕闘雞賦曰黑羽黝而含曜兮素毛穎而
揚精紅縹厠於微黃兮翠綵蔚而流青五色錯而成文
兮質光麗而豐盈前看如倒傍視如傾目象規作觜似
削成高膺峭跱䨇翅齊平躍身竦體怒勢横生爪似鍊
鋼目如奔星揚翹因風撫翮長鳴猛志横逸勢凌天廷
或躑躅踟蹰或囁喋容與或爬地俯仰或撫翼未舉或
狼顧鴟視或鸞翔鵠舞或佯背而引敵或畢命於彊禦
於是紛紜翕赫雷合電擊争奮身而相戟兮競隼鷙而
鵰睨得勢者凌九天失據者淪九地徒觀其戰也則距
不虚挂翮不徒撫意如飢鷹勢如逸虎陸善長鳴雞
賦曰美南雞之殊偉察五色之異形何伺晨之早發抗
長音之逸聲習嘏長鳴雞賦曰嘉鳴雞之令美智窮
神而入靈審璇璣之迴遽定昏眀之至精應青陽於將
旦忽鵠立而鳳停乃拊翼以讃時遂延頸而長鳴若乃
本其形像詳其羽儀朱冠玉璫彤素並施紛葩赫奕五
色流離殊姿豔溢彩耀華披雍容欎茂飄颻風靡扇六
翮以增輝舒毳毛而下垂違䨇距之岌峩曳長尾之逶
迤增唐浩虚舟木雞賦曰縱逸情絶端良氣全臆離
披而踵附眸眩曜而節穿驚被文而錦翼蔚矣迷搴木
而花冠爛然故能進異激昂處同虚寂郢工誤起乎心
匠郈氏徒驚乎目擊宋張耒鳴雞賦曰意氣武毅被
服鮮明峩峩朱冠丹頸黝膺蒼距矯攫秀尾翹騰奉職
有恪徐步我庭啄粟飲水孔肅靡争山川蒼蒼風霰宵
凝黯幽窗之紞紞恍予夢之初驚聞振衣之腷膊忽孤
奏之泠泠委更籌之雜亂和城角之凄清應雲外之鳴
鴻弔山顛之落星
原贊晉湛方生長鳴雞贊曰精心妙覺獨曉冥冥風雨
如晦不愆其鳴梁劉孝威正旦春雞贊曰寳雞陳倉
祠光表神雄飛帝漢雌飛霸秦排膺激怒礴翅張瞋電
鞭失燄雷車折輪助標魏教擅場齊珍名流晉戟歌傳
漢臣竊脂善盜搏榖難馴綠鸚智淺蒼鷹害深兼姿五
德歸於翰音
原文宋袁俶俳諧記雞九錫文曰維神雀元年歲在辛
酉八月己酉朔十三日丁酉帝顓頊遣征西大將軍下
雉公王鳳西中郎將白門侯扁鵲咨爾浚雞山子維君
天姿英茂乘機晨鳴雖風雨之如晦抗不已之竒聲今
以君為使持節金西蠻校尉西河太守以揚州之會稽
封君為會稽公以前浚雞山為湯沐邑君其祗承予命
使西海之水如帶浚雞之山如礪國以永存爰及苖裔
浚山侍郎丁鴻舍人鳬亭男梁鴻郎中蘇鵠死罪伏惟
君德著朝野勲加鵷鷟故天王鳳皇特錫位封令鳳鵲
等在柏外願時拜受不勝欣豫之情謹詣栖下以聞
山雞一(吐綬雞英錦雞秧&KR1860;雞火杉雞竹雞雞雞雞附)
原竺法真登羅山疏曰山海經云鷩雉一名山雞養之
禳火災南越志曰曾城縣多鵕䴊鵕䴊者山雞也利
距善闘世以家雞闘之則可擒也光色鮮明五采炫耀
增本草釋名曰鷩性憋急耿介故名鵕䴊儀容俊秀
也周有鷩冕漢有鵕䴊冠皆取其文明俊秀之義鷩與
鸐同名山雞鸐大而鷩小鷩與鷊同名錦雞鷊文在綬
而鷩文在身以此為異大抵皆雉屬也按禽經云首有
彩毛曰山雞腹有彩色曰錦雞項有彩囊曰避株是山
雞錦雞又稍有分别而俗通呼為一矣蓋是一類不甚
相遠也博物志曰山雞有美毛自愛其色終日映水
目眩則溺死原辛氏三秦記曰陳倉山在太白之西
上有石雞與山雞各别趙高使燒山山雞飛去石雞不
去晨鳴山頭聲聞三十里或云是玉雞異苑曰山雞
愛其毛映水則舞魏武時南方獻之武帝欲其鳴舞而
無由公子倉舒令以大鏡置其前雞鑒形而舞不知止
遂乏死韋仲將為之賦甚美魏志曰平原太守劉邠
取山雞毛著器中使管輅筮之輅曰高岳巖巖有鳥朱
首羽翼黝黃鳴不失晨此山雞毛也增裴景仁苻秦
書曰苻健皇始四年冬山雞入人家栖宿養子而去羣
聚傍渭水而游翔與家雞無異吐綬雞出巴峽及閩
廣山中人多畜玩大如家雞小者如鴝鵒頭頰似雉羽
色多黑雜以黃白圓點如真珠斑項有嗉嚢内藏肉綬
常時不見每春夏晴明則向日擺之頂上先出兩翠角
二寸許乃徐舒其頷下之綬長闊近尺紅碧相間采色
煥爛踰時悉斂不見或剖而視之一無所覩此鳥生亦
反哺行則避草木故禽經謂之避株本草謂之吐錦雞
古今注謂之錦嚢蔡氏詩話謂之真珠雞倦游錄謂之
孝鳥詩經謂之鷊卭有旨鷊是矣述異記曰吐綬鳥
一名錦帶功曹錦雞禽經曰腹有彩文曰錦雞張華
注狀如鳩鴿膺前五色如孔雀羽出南越山中歲採捕
之為王者冠服之飾虞衡志曰南中有錦雞一名金
雞形如小雞頭項&KR1058;毛金色身紅黃相間極有文彩目
微白湖南北亦有之&KR1860;雞似鷺金頂紅觜肉味香脆
柔美甲於水陸之鳥每来於三月三前去於九月九前
来則夜至羣飛之聲如雷杉雞黃冠青綬常住杉樹
下頭上有長黃毛如冠頭及頸正青如垂纓南越志
曰新夷縣多杉雞竹雞格物論曰竹雞比鷓鴣差小
毛羽褐色多斑赤文自呼泥滑滑本草釋名曰山菌
子即竹雞也又曰菌子言味美如菌也蜀人呼為雞
頭鶻南人呼為泥滑滑因其聲也本草集解曰竹雞
生江南川廣處處有之多居竹林其性好啼見其儔必
鬭捕者以媒誘其鬭因而網之諺云家有竹雞啼白蟻
化為泥蓋好食蟻也亦辟壁蝨英雞出澤州有石英
處常食碎石英狀如雞而雉尾體熱無毛腹下毛赤飛
翔不遠腸中常有石英人食之取英之功也秧雞大
如小雞白頰長觜短尾背有白斑多居田澤畔夏至後
夜鳴達旦秋後即止一種䳾雞亦秧雞之類也大如雞
而長脚紅冠雄者大而色褐雌者稍小而色斑秋月即
無其聲甚大火雞瀛崕勝覽曰三佛齊國出火雞大
如鶴身圓而頸更長頸中有二紅軟冠狀如紅褐尖觜
渾身毛如羊毛稀長青色脚長鐵黑其爪甚利或爪破
人腹腸出即死好食□炭因名火雞用杖捶碎打不能
死
山雞二
增詩唐崔護山雞舞石鏡詩曰廬峰開石鏡人說舞山
雞物象纖無隐禽情目自迷景當煙霧歇心喜錦翎齊
宛轉烏呈彩婆娑鳳欲棲何言資羽族在地得天倪應
笑翰名者終朝飲敗醯温庭筠山雞詩曰石壑動晴
景山禽凌翠微繡翎翻草去紅觜啄花歸巢暖碧雲色
影孤清鏡輝不知春樹畔何處又分飛許渾山雞詩
曰珍禽暫不扃飛舞躍前庭翠網摧金距雕籠減繡翎
月圓疑望鏡花暖似依屏何必舊巢去山山芳草青
薛能山雞詩曰五色文勝百鳥王相思兼絶寄芸香由
来不是池中物雞樹歸時即取將宋歐陽修山雞詩
曰蠻荆鮮人秀厥美為物怪禽鳥得之多山雞稟其粹
衆彩爛成文眞色不可繪仙衣霓紛披女錦花綷䌨輝
光日華亂眩轉目睛憊高田啄秋粟下澗飲泉瀨清唳
或相呼舞影還自愛豈知文章累遂使羅網挂及禍誠
其媒求友反遭賣有身乃吾患斷尾亦前戒不羣世所
驚甚美衆之害稻粱雖云厚樊縶豈為泰山林歸無期
羽翮日已鎩用晦有前言書之可為誡文同山雞詩
曰高原濯濯弄春暉金碧光纓繪綵衣石溜寫煙晴自
照巖枝横月夜相依有時勃窣盤跚舞忽地鈎輈格磔
啼寄語人間用繒繳瑶臺鸞鳳好同歸唐劉禹鍚吐
綬雞詩曰越山有鳥翔寥廓嗉中天綬光若若越人偶
見而竒之因名吐綬江南知四明天姥神仙地朱鳥星
精鍾異氣赤玉雕成彪炳毛紅綃剪出玲瓏翅湖煙始
開山日高迎風吐綬盤花絛臨波自染琅玕草映葉疑
開王母桃花紅草綠人間事未若靈禽自然貴鶴吐明
珠暫報恩鵲銜金印空為瑞春和秋霽野花開玩景尋
芳處處来翠幕雕籠非所慕珠丸柘彈莫相猜棲月啼
煙凌縹緲高秋先見金霞曉三山仙路寄遥情刷羽揚
翹欲上征不學碧雞依井絡願随青鳥向層城大液池
中有黃鵠憐君長向卑枝宿何如一借羊角風来聽簫
韶九成曲宋王安石吐綬雞詩曰樊籠寄食老低摧
組麗深藏肯自媒天日清明聊一吐兒童初見互驚猜
張舜民咏薛判官吐綬雞詩曰雲飛水宿永相忘却
向雕籠仰稻粱春草滿山歸不得對人猶復吐文章
元周權吐綬雞詩曰巴山靈鳥初離羣葳蕤麗組雲錦
文羽翎新刷爪距利采色勝似沙頭鴛晴暾入戸爛相
射嗉中有物垂紅碧綬光若若花盤絛出示山童有矜
色文章固足媒爾身雕籠拘束還悲辛區區飲啄豈不
厚情深野樹溪雲春元鄭允端吐綬雞詩庭院春陰
護薄寒山禽飛下玉闌干胸中錦繡無人識閑向東風
自吐看明楊基吐綬雞詩曰暖風晴日融春晝閑看
花陰雞吐綬綺縠都將綵羽糚紅絲不待金針繡叠叠
胭脂縷縷金龍紋盤錯鳳紋深憑誰剪作鴛鴦帶雅稱
佳人翡翠衿宋張舜民錦雞詩序曰焦君以錦雞為
贈文彩可愛性復馴狎然終日為家貓所困遂復挈還
仍嗣短句魯恭感物性能馴因把華蟲贈里仁雖有文
章堪悅目却無言語解媒身只愁貓犬常窺汝胡不山
林遠避人好在舊籠還舊主便當歸放澗之濱劉克
莊弔錦雞詩曰炎州産文雞毛羽固天稟朱丹飾尾距
綵繡錯襟袵主人極珍憐禽合分俸廩置諸後園中小
奴司啄飲地荒籠柵疎客見輒危懔黠貍出沒精豪鼠
窺伺稔諒垂彼饞涎或瞷君高枕駭機中夕發果以斃
来諗裂冠首立碎嚙嗉聲已噤酷哉三尺喙殘此一段
錦長嗟命瘞埋詎忍付烹飪始為文采累終欠智慮審
善視雙翠衣衣凉勿嗜寢宋林光朝乞竹雞詩曰疎
籬短短花枝闌鳩婦不鳴天雨寒鳩婦離家二百日亦
有姊妹依故山黃粱不肯啄欲去羽衣殘主人一見一
憐汝抱取東家竹雞来戲聚孤村落日不相識各各哀
鳴求其主兩鳥勿驚遽低頭聽我語鳩婦入我家必殺
入吾口牀頭瓶甖無餘粒養汝一到十日後東堂數竹
夾新蹊兒童牢落惟愛一竹雞堂心有眢井飢則哺其
泥主人緣窗安淨几丹碧相依安用此竹雞竹雞愼勿
傍人飛我屋三間沉白蟻
原賦晉傅休奕山雞賦曰惟南州之令鳥兼坤離而體
珍被黃中之正色敷文象以飾身翳景山之竹林超游
集乎水濱鑒中流以顧影晞雲表之清塵宋臨川康
王山雞賦曰形鳳婉而鵠峙羽衮蔚而緗暉臨渌湍而
映藻傍青崖而妍飛不隐燿而貽累倏見屈於虞機
御定淵鑑類函卷四百二十五
