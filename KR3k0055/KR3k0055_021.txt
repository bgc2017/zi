欽定四庫全書
御定淵鑑類函卷十六
歲時部五(冬至立冬冬)
冬一
增釋名曰冬終也萬物所以終成也又曰冬曰上天
其氣上騰與地絶也故月令曰天氣上騰地氣下降
說文曰冬終也盡也易統圖曰日冬行北方黑道曰
北陸易通卦驗曰大雪魚負冰鄭注云魚負冰上近
冰也書曰申命和叔宅朔方曰幽都平在朔易日短
星昴以正仲冬厥民隩鳥獸氄毛又曰冬祁寒小民
亦惟曰怨咨尚書大傳曰北方者物之伏方也何以
謂之冬冬中也物方藏於中也故曰北方冬也又曰
陽盛則吁舒萬物而養之于外陰盛則呼吸萬物而藏
之于内故曰呼吸者陰陽之交接萬物之始終也又
曰殷以季冬為正月周以仲冬為正月又曰冬者昴
昏中可以收歛蓋藏田獵斷伐當告乎天子而天子賦
之民故天子南面而視四星之中知民之緩急急則不
賦籍不舉力役故曰敬授民時此之謂也詩曰我有
旨蓄亦以御冬又曰十月納禾稼黍稷穜稑禾麻菽
麥又曰二之日鑿冰冲冲又曰冬日烈烈飄風發
發詩含神霧曰魏地處季冬之位土地平夷唐地處
孟冬之位得常山太岳之風音中羽其地磽确故其民
儉而好畜原禮記月令曰孟冬之月水始冰地始凍
雉入大水為蜃(大水淮也大蛤為蜃)虹藏不見仲冬之月冰益壯
地始坼鶡鳥不鳴虎始交芸始生(芸香草也)荔挺出(茘挺馬薙也)
季冬之月鴈北嚮鵲始巢雉雊(呦呦也)鷄乳日窮于次月
窮于紀星廻于天數將幾終(言日月星辰運行至此皆周匝於故處也次舍也紀)
(猶會也)又曰孟冬之月日在尾昏危中旦七星中(鄭康成曰孟冬)
(者日月會于析木之津而斗建亥之辰)其日壬癸(壬之言任也癸之言揆也日北行從黑道閉藏)
(萬物月為之佐萬物懷妊于壬癸然後萌芽)其帝顓頊其神玄冥(此黑精之君水官之)
(臣顓頊高陽氏也玄冥少昊氏之子曰脩曰熙為水官之臣)律中應鍾(高誘曰陰應于陽轉成其)
(功)仲冬之月日在斗昏東辟中旦軫中(鄭康成曰仲冬者日月會于星)
(紀而斗建子之辰)律中黃鍾(黃鍾者律之始也高誘曰陽氣聚于下陰氣盛于上萌于黃泉下故)
(曰黃鍾)季冬之月日在婺女昏婁中旦氐中(鄭康成曰季冬日月)
(會于玄枵而斗建丑之辰)律中大呂出土牛以送寒氣(出猶作也土牛者丑為牛)
(牛可牽止送猶畢也)增又曰冬見曰遇孟子曰歲十一月徒
杠成十二月輿梁成春秋繁露曰冬氣衰故藏又
曰木有變春涸冬榮此徭役衆賦歛重也春秋考異
郵曰冬風曰廣莫風春秋感精符曰冬曰天統十二
月建子天始施之端也原爾雅曰冬曰玄英(氣黑而音英)
一曰安寧增又曰冬獵為狩原周書時訓曰小寒
之日鴈北鄉又五日鵲始巢又五日雉始雊鴈不北鄉
民不懷生鵲不始巢國不安寧雉不始雊國乃大水大
寒之日鷄始乳又五日鷙鳥厲疾又五日水澤腹堅鷄
不乳淫女亂男鷙鳥不厲國不除兵水澤不腹堅言乃
不從漢書曰日行北陸謂之冬增又曰北方之神
顓頊乘坎執權司冬又曰冬至之月星廻數終陰陽
以交勞農享臘先臘一日大儺謂之逐疫又曰顓頊
氏三子亡而為疫居宮室區隅中歲十二月命祀官時
儺以索室中而駈之原又曰冬民既入婦人同巷相
從夜績一月得四十五日必相從者所以省費燎火同
巧拙而合習俗也增漢書律歷志曰太陰者北方也
北伏也陽氣伏于下於時為冬冬終也物終藏乃可稱
後漢魯恭傳曰易曰潛龍勿用言十一月十二月陽
氣潛藏未得用事雖煦噓萬物養其根荄而猶盛陰在
上地凍水冰陽氣否隔閉而成冬晉樂志曰十月之
辰為亥亥者劾也言時陰氣劾殺萬物也十一月之辰
謂之子子者孳也謂陽氣至此更孳生也十二月之辰
謂之丑丑者紐也言終始之際故以紐結為名也原
梁元帝纂要曰冬曰三冬九冬天曰上天(言時無事在上而臨下)
風曰寒風勁風嚴風厲風哀風陰風景曰冬景寒景時
曰寒辰節曰嚴節鳥曰寒鳥寒禽草曰寒卉黃草木曰
寒木寒柯素木寒條十月孟冬亦曰上冬亦曰陽月(此時)
(純陰用事嫌其無陽故曰陽月)十二月季冬亦曰暮冬杪冬除月暮歲
暮節窮稔窮紀增管子曰以冬作土功發地藏則夏
多暴雨秋霖不止淮南子曰以冬爍膠以夏造冰天
道無私就也無私去也能者有餘拙者不足又曰貧
人冬則羊裘蔽體短褐不掩形而煬竈口冬日之陽夏
日之陰萬物歸之而莫使之然又曰稷辟土墾草以
為百姓力農然不能使禾冬生豈其人事不至哉其勢
不可也又曰冬為權權者所以權萬物也呂氏春
秋曰冬之德寒寒不信其地不成剛也地不成剛則凍
閉不開天地之大四時之化而猶不能以不信成物又
況于人乎又曰仲冬命之曰暢月注云陰氣在上民
人空閒無所事作故命之曰暢月也董子曰陰常居
大冬而積于空虛不用之地文子曰冬冰可折夏條
可結又曰國有飢者食不重味民有寒者冬不被裘
與民同苦樂由是天下無哀民鶡冠子曰斗柄指北
而天下皆冬尸子曰冬為信北方為冬冬終也北伏
方也是故萬物冬皆伏貴賤若一美惡不減信之至也
鄧析子曰為君自當若冬日之陽夏月之陰萬物自
歸莫之使也鄒子曰冬取槐檀之火傅子曰夏令
披裘冬令披葛雖有嚴令終不肯從者逆時故也荀
卿子曰天不為人之惡寒而輟其冬白虎通曰十月
律謂之應鍾何鍾動也言萬物應陽而動下藏也十一
月謂之黃鍾何黃中和之色也鍾動也言陽氣動於黃
泉之下動養萬物也十二月律謂之大呂何大大也呂
者拒也言陽氣欲出陰不許也呂之為言拒者旅抑拒
難之也風俗通曰夏宮冬律雨雹必降冬宮夏律雷
必發聲三元論云一六為水為壯亦為冬黃帝素
問曰冬三月此謂閉藏水冰地坼無擾乎陽荆楚歲
時記曰十月天氣和暖似春故名曰小春宋玉曰歲
忽忽而遒盡
冬二
增莊子曰古者民不知衣服夏多積薪冬則煬之故命
之曰知生之民韓子曰帝堯之王天下冬用鹿裘
韓子曰管仲隰朋從桓公而伐孤竹春往冬返迷惑失
道管仲曰老馬可用也乃放老馬而隨之遂得道行山
中無水隰朋曰蟻冬居山之陽夏居山之陰蟻壤一寸
而仞有水乃掘地遂得水晏子春秋曰景公起大臺
歲寒役之凍餒者有焉公延晏子坐飲酒樂晏子歌曰
庶民之凍我若之何奉上靡敝我若之何歌終喟然流
涕公止之曰子殆為大臺之役夫寡人將罷又曰景
公時雨雪三日公衣狐白之裘謂晏子曰天下不寒何
也晏子曰賢君飽知人飢溫知人寒公曰善遂出衣發
粟以與飢貧者尸子曰楚莊王對雪披裘當戶曰我
猶寒彼百姓賓客甚矣乃使巡國中求無居宿絶糧者
賑之國人大悅左傳曰趙衰冬日之日趙盾夏日之
日冬日可愛夏日可畏原桓譚新論曰太原郡民以
隆冬不火食五日雖有病緩急猶不敢犯為介之推故
也增呂氏春秋曰戎夷違齊如魯天大寒與門弟子
宿於郊外寒愈甚謂弟子曰子與我衣我活我與子衣
子活我國士也為天下惜死子不肖人惡能與國士衣
哉讓衣與弟子夜坐而死列子曰瓠巴學琴于師襄
當冬而叩徵絃以激蕤賓陽光熾烈堅冰立散吳越
春秋曰越王念復吳怨目臥則攻之以蓼足寒則漬之
以水冬則抱冰夏還握火烈士傳曰孟嘗君食客三
千人齊市有乞食馮煖寒冬無袴面有飢色莊子曰
魯遽弟子曰我得夫子之道吾能冬爨鼎而夏造冰矣
魯遽曰是直以陽造陰非吾所謂道也又曰宋人有
善為不龜手之藥者世世以洴䌟絖為事吳人有百金
買不龜手之藥以說吳王越有難吳王使之將令與越
人水戰大敗越人裂地而封能不龜手一也或以封或
不免於洴䌟絖者何則所用之異也西京雜記曰戚
夫人在宮内時十月十五日共入靈女廟以豚黍樂神
吹笛擊筑歌上靈之曲既而相與連臂蹋地為節歌赤
鳳皇來漢書曰東方朔上書云臣年十三學讀書三
冬文史足用後漢書鍾離意辟為大司徒侯覇掾送徒
詣河内時冬寒徒病不能行路過弘農輒移屬縣使作
徒衣縣不得已與之上書言狀意亦以具聞光武得奏
以見霸曰君所使掾何乃仁于用心誠良吏也又曰
黃香身執勤苦冬無袴而事親極滋味又曰宋均為
九江守五日一聽事冬以日中夏以平旦原漢書曰
龔遂為渤海太守勸民冬益收果實菱芡民皆賴之
又曰汝南舊俗十月饗會百里内皆賫牛酒到府讌飲
又曰段熲對桓帝討先零略曰三冬兩夏足以伐之
增崔寔政論曰崔寔為五原太守土地不知緝績冬積
草伏臥其中若見吏以草纏身令人酸鼻乃賣儲峙得
三十餘萬詣雁門廣武迎織師巧手作機及紡以教民
織續漢書曰于定國飲酒至數石不亂冬月治獄請
讞飲酒益精明原魏略曰董遇好學人從學者遇不
肯教云當先讀書百徧而義自見從學者云苦無日遇
曰以三餘冬者歲之餘雨者晴之餘夜者日之餘增
又曰顔斐字文林為京兆尹課民當輸租時車牛各致
薪兩束為冬寒冰炙筆硯風化大行又曰賈逵世為
著姓少孤貧冬常無袴又曰吉茂字叔鳴從少至長
冬則披裘夏則短褐臣役妻子室如懸罄又曰邴原
就師學一冬講孝經論語自在齠齔有異及長金玉其
行吳志曰左臺御史孟宗有孝道母性嗜筍及母亡
冬節日宗入林哀泣而筍生得以供祭祀晉書曰晉
武帝哭羊祜冬月涕泗交下凝鬚為冰又曰王敦素
憚周顗每見輒面熱雖復冬月扇面不得休又曰吳
隱之冬月無被常澣衣乃披絮勤苦同于貧庶又曰
公孫鳳字子鸞隱昌黎之九城冬衣草布處寢山林彈
琴吟詠陶然自得又曰劉殷母盛冬思堇而不言食
不飽者一旬矣殷怪而問之母言其故殷時年九歲乃
于澤中慟哭聲不絶者半日于是忽若有人云止聲殷
收淚視地便有堇生焉因得斛餘而歸師覺孝子傳
曰王祥少有德行早失母後母憎而譖之祥孝彌謹盛
寒河水堅冰網罟不施母欲得生魚祥解褐扣冰求之
忽冰小開有雙魚出遊祥垂綸而獲之時人謂之至孝
所致也世說曰晉孝武年十二時冬天晝日不著複
衣但著練衫五六重夜則累茵褥謝公諫曰聖體宜令
有常陛下晝過冷夜過熱恐非攝養之術帝曰晝動夜
静謝公出歎曰上明理不減先帝晉皇甫謐元晏春秋
曰余家貧晝則愍于作勞夜則甘于疲寐以三時之務
卷帙生塵篋不解緘惟季冬末纔得一旬學耳晉嵇
康集序曰孫登于汲郡北山窟中住夏則編草為囊冬
則被褐自覆三輔決錄曰孫辰字允公家貧不仕居
杜城中織箕為業明詩書為郡功曹冬月無被有稾一
束暮臥其中旦收之語林曰羊稚舒冬日釀酒令人
抱甕湏臾復易人速成而味好列仙傳曰丁次都不
知何許人為遼東丁氏傭人丁氏嘗置葵問曰冬何有
葵云從南越買來又曰王仲都漢中人少脩道術元
帝時常以隆冬單衣載駟馬車于上林昆明池環水而
馳御者狐裘猶寒振欲死而都無變色背上蒸氣休休
然宗躬孝子傳曰何子平事母至孝母喪年六十有
孺子慕夏避清涼冬不衣絮宋書曰朱百年與孔愷
友善百年家室素貧母以冬月亡衣并無絮自此不衣
綿帛嘗寒時就愷宿衣悉裌布飲酒眠愷以臥具覆之
百年不覺也既覺引臥具謂愷曰綿定竒溫因流涕悲
痛愷亦為之感傷也齊書曰沈瑀為揚州從事湖熟
縣境冬月公私行李以為難明帝使瑀循行乃開四港
斷行客三日乃辦又曰齊孝子王虚之庭中楊梅樹
隆冬三實又每夜所居白光如燭墓左樹㮏一冬三實
時人咸以為孝感所致又曰梁安城王蕭秀為郢州
刺史務行德義每冬月常作袴襦以賜貧凍者崔鴻
前趙錄曰王延九歲事母母冬月思生魚流血尋汾河
扣冰而哭得魚以饋母天寶遺事曰内庫有七寶研
爐一所曲盡其妙每冬寒研凍置于爐上研凍自消不
勞置火冬月帝常用之又曰申王每至冬日有風雪
苦寒之際使宮妓密圍坐側以禦寒氣自呼為妓圍
又曰李白于便殿對明皇撰詔時十月大寒筆凍莫能
書字帝敕宮嬪數人侍于李白左右令各執牙筆呵之
遂取以書其詔裵鉶傳竒曰進士張無頗遇袁天罡
女袁大孃授藥以煖金合盛之曰寒時但出此合則一
室暄熱不假爐炭金合乃廣利宮中之寶荆楚歲時
記曰十二月八日沐浴轉除罪障
冬三
原黃鍾玄轡(上見冬一冬李顒感冬篇曰高陽攬玄轡太皡御始望舒游天策曜靈協燕)
(紀)北陸南郊(上詳冬一下詳冬至)瓊雪珠冰(劉義恭夜雪詩曰屯)
(雲閉星月飛瓊集庭樹馮謝惠連雪賦流滴垂冰緣霤承隅粲兮若夷剖蚌出明珠)泉動
水冱(上詳冬至晞劉楨魯都賦曰伊歲之冬雲氣清水冱露凝冰雪皚皚)愛日嚴
霜(上詳冬二晨古詩曰寒冬十一月起踐嚴霜)折冰坼地(俱詳冬一)風切
雲嚴(上見謝惠連詠冬詩下見鮑照冬詩)玄雲素雪(阮籍詠懷詩曰良辰)
(在何許凝霜霑衣衿寒風振山岡玄雲起重陰鍾夫人詩曰冽冽季冬素雪其霏)冰魚霜
鶴(上詳冬一至下見鮑照冬詩)龍吹鶴語(淮南子曰燭龍在雁門北蔽于委羽之山)
(不見日其神人面龍身而無足許慎注曰不見日故龍以目照之蓋長千里開為晝瞑為夜吹為冬呼為夏)
(劉敬叔異苑曰太康二年冬大雪南州人見二白鶴于橋下曰今兹寒不減堯崩年于是飛去)蟄鳥
潛鱗(魏武帝出夏門行曰孟冬十月北風徘徊蟄鳥潛藏熊羆窟棲王粲詩曰冽冽冬日肅肅祁)
(寒潛鱗在川歸雁載軒)講武論刑(禮記曰孟冬之月天子命將帥講武習射鄭玄注曰)
(為仲冬大閱習之所大戴禮曰季冬聽獄論刑者以正法)納稼儲穀(上詳冬一崔)
(寔四民月令曰十月農事畢五榖既登家家儲畜乃順時令也)祈年貞歲(禮記曰孟冬之)
(月天子乃析來年于天宗注云天宗日月星辰也曰周禮曰天府掌李冬陳玉以貞來歲之媺惡鄭玄注問)
(事之正曰貞問歲美惡謂問于龜)戒閭墐戶(禮記曰孟冬命有司坏城郭戒門閭毛)
(詩曰穹窒熏鼠塞向墐戶注云向北出牖墐塗也庶人草戶為此者備寒也)鑿冰爨燧
(禮記曰季冬之月冰方盛水澤腹堅命取冰腹厚也此月日在北陸冰堅厚之時毛詩曰二之日鑿冰冲冲注)
(云冰盛水腹命徹取冰山林中冲冲鑿冰之音二日夏之十二月淮南子曰孟冬之月招摇指亥爨松燧火)
熊席狐裘(俱詳冬二)冰澗凍海(陸士衡樂府苦寒行曰北遊幽朔城)
(原野多險艱俯入窮谷底仰陟高山盤凝冰結重澗積雪被長巒阮籍大人先生歌曰陽和微弱陰氣竭海)
(凍不流綿絮折呼吸不通寒冽冽)凋松傷竹(論語曰歲寒然後知松柏之後凋謝承)
(後漢書曰竇武上表曰今冬大寒過節毒害鳥獸爰及池魚城傍松竹皆為傷絶)挾纊賜
綈(左傳曰楚莊王圍簫申公巫臣曰師人多寒王巡三軍撫而勉之士皆如挾纊史記曰范睢相秦魏湏)
(賈使秦睢微行敝衣間出而見賈曰范叔一寒如此哉乃取綈袍以賜之)溫席叩冰(干寶)
(搜神記曰羅威字德行少喪父事母至孝母年七十天大寒常以身自溫席而後授其處焉下詳冬二)
歌赤鳳祠白犬(上詳冬二下詳冬至)鷹騰揚貍搏噬(應吉甫華)
(林詩鷹隼騰揚狐貍搏噬)納禾稼處城邑(上詳冬一處張衡詩曰冬日城邑)
木皮三寸地凍一丈(尸子曰朔方之寒冰厚六尺木皮三寸漢書鼂錯上書曰夫胡)
(貊之地積隂之處也木皮三寸冰厚六尺文穎注云地寒故也郭義恭廣志曰北方地厚寒冰厚三尺地凍)
(一丈)曾冰百丈飛雪千里(東方朔神異經曰北方有曾冰萬里厚百丈尸子曰)
(朔方之寒地凍厚六尺北極左右有不釋之冰逸楚辭曰魂歸來北方不可止曾冰峨峨飛雪千里王注北)
(極常寒)素冰彌澤白雲依山(包播詩曰冬日悽慘玄雲蔽天素冰彌澤白雲)
(依山)乘坎執權釁龜占兆(上詳冬一審命太史釁龜策占兆卦吉凶)
羽律纔移乾風更肅(十月乾風至)松秀寒姿桂榮貞
質(文𨕖冬秀寒松下詳冬一)增給被著綀(東漢藥崧冬月嘗直南宮家貧無被)
(枕杫明帝聞而嘉之詔大官賜尚書郎以下食幷給帷被杫爼几也梁書任昉素清貧卒後其子西華冬日)
(著葛帔練裙道逢劉孝標孝標泫然矜之乃著廣絶交論蓋譏其舊交也)解裘典冠(戰國)
(策田單相齊過淄水解裘衣沙中老者襄王疑之貫珠請王下令曰寡人憂民之寒而單解裘衣人稱寡人意)
(于是民相語曰田單愛人王之教也覺韓非子韓昭侯醉寢典冠者見君寒加衣于君之上而悅問誰加衣)
(左右曰典冠因兼罪典冠以為越其職罪典衣以為失其事也)泣筍分瓜(上詳冬二南)
(齊滕曇恭年五歲母患熱病冬月思食瓜恭訪求不得俄遇桑門雙瓜分與其一)德寒氣
憯(呂氏春秋冬之德寒詳冬一而陸士衡賦悲夫冬之為氣亦何憯懷蕭索)却寒簾
常春木(杜陽雜編唐同昌公主堂中設却寒簾類玳瑁斑有紫色云却寒鳥骨所為也述異記李輔)
(國遇嚴寒之時置鳳首木於高堂大厦中其木高一尺而雕刻如鸞鳳之形和煦之氣如三二月又别名曰常)
(春木)賜貂裘徹獸炭(宋史汴京大雪太祖念征西將士解所服紫貂裘帽賜王全斌)
(仍諭諸將曰不能徧及也將士感激因成功寒國老談苑宋太祖嘗冬月徹獸炭左右啓曰今日苦上曰天)
(下民寒者衆朕何獨溫愉哉)辟寒香暖金合(丹國入貢焚之必減衣拒熱下詳)
(冬二)犀角辟寒鵝毛禦臘(開元遺事交趾進犀角一株色如金置于殿中煖氣)
(襲人上問其故使者對曰此辟寒犀也人邕管溪峒不産絲纊民多以木棉茅花鵝毛為被土家家養鵝三)
(月至十月挈取軟毛積以禦寒)孝子叩冰仙翁吐火(上詳冬二客葛仙翁與)
(談論時天大寒仙翁謂客曰居貧不能人人得爐火請作一大火共致煖者仙翁因吐氣火赫然從口中出湏)
(臾火滿屋客皆熱脫衣)董遇勤學邴原講經(俱詳冬二)顏斐致
薪劉殷得堇(俱詳冬二)羅威溫席國忠列障(上詳前注開)
(元遺事楊國忠冬月𨕖婢肥大者行列於前令遮風謂之肉障)十月原滌場乘
屋(詩注滌埽也場功畢入也治又亟其乘屋注十月定星將中急屋室)勞農講武
(大飲蒸勞農以休息之十月農功畢黨正屬民飲酒正齒下詳前注)祭司寒收水
賦(命有司祭司寒司祭司中司命司人司禄於國城西北亥日祭之命水虞收水泉池澤之賦無令侵削)
(兆人以為天子取怨於下注川賦魚鹽蛤澤賦萑蒲)增祀靴賜襖(宛署記燕市賣靴人)
(以朔日為靴生日供具祭之以其陰晴卜一冬寒燠極驗唐宋是日宰臣以下受衣著綿襖)糯糍
糕松花酒(神隱曰田家以糯糍糕安牛角上謂之牛接角仍以桑葉包糕餵牛以報一年之力)
(其日撒放不收又送糕于親鄰名曰慶牛花原化記曰崔希真十月初一日雪遇老父于門獻松酒老父曰)
(花酒無味乃于懷中取丸藥置酒中味極美後問天師天師曰此真人葛洪第三子其藥乃千歲松醪也)
十一月原取竹箭祀大川(此時堅成可取川命有司祈祀四海大名源)
(淵澤井泉)令審門閭無發屋室(内宰申宫令審門閭貴戚近習無有不禁月)
(令命有司曰土事無作慎無發蓋無發屋室以固而閉地氣沮洩是謂發天地之房諸蟄則死人必疾疫又隨)
(以喪命之曰暢月)增種瓜煑茗(列仙傳神人馮相仲冬于刺史馮植坐上以酒杯盛)
(土種瓜子湏臾引蔓生瓜食之甚美供六帖逸人王休居太白山仲冬取溪水煑茗賓客)十二
月原獻豜食彘(豳詩二之日其同載纘武功言私其豵獻豜于公彘水畜也)
增小歲一終(通鑑魏制羣臣季冬朝賀服袴褟行事謂之小歲呂覽季冬之月凡天下民)
(無不咸獻其力以供禮此謂一終)看梅舒柳(韓子蒼詩云不妨和雪看梅花杜詩岸)
(容待臘將舒柳)
冬四
原蟲介(介甲也龜鼈之屬)音羽(冬氣和則羽聲調)祀行(在廟門之西)入室
(豳詩入此室處)司寒(孟冬祭司寒)屬水(其日壬癸)日在北陸(左傳申豐曰古)
(者日在北陸而藏冰西陸朝覿而出之其藏之也黑牡秬黍以享司寒其出之也桃弧棘矢以除其災)月
窮于紀(詳冬一)玄冥著德(月令孟冬其神玄冥注云水官之臣自古以來著德立功)
(者也)顓頊主冬(帝王世紀云帝顓頊以水承金位在北方主冬)玄陰戒寒(王粲七釋)
(云農功既登玄陰戒寒)玄風扇厲(應吉甫華林詩云陰陽潛運玄風扇厲)性智事
聽(月令)味鹹臭朽(水之臭味)器閎以奄(象物閉藏)食黍與彘(黍屬)
(火寒時食之)歲云暮矣(詩)一之日觱發(詩云一之日觱發二之日栗烈)
(傳云一之日十之餘也一之日周正月也觱發風寒也)星斗旋臨亥位金烏
送次房星(日房舍星)北戶墐扉之日(詩)東臯穫稻之辰(十月)
(穫稻)霜樹盡摧枯葉玉壺漸結輕冰增窮天(宋顔延年)
(詩飛雪暓窮天)貞桂冬秀(王褒貞桂挺生便體冬華之秀)冬耕之稼(韓非冬耕)
(之稼后稷不能羡也豐年大禾臧獲不能惡也)缾凍知寒(崔浩見缾水凍知天下之寒嘗肉一)
(臠識鼎中之味)吹綸媿煖(梁張纘謝褥啓曰嚴冰在節朔飇結宇吹綸媿煖挾纊慙溫)東
壁中昏(謝靈運詩孟冬寒風起東壁正中昏)十月原隕蘀(豳詩十月隕蘀隕墜)
(也蘀落也)就盈(良月十月也就盈數也)察阿黨(則罪無有掩蔽)築城郭(造宫室穿)
(竇窖脩囷倉)謹蓋藏(循行積聚無有不歛注府庫倉囷有藏物)備邊境(完要塞)
謹關梁(塞蹊徑)飭喪紀(辨衣裳審棺椁之厚薄)命酒官(禮)陳祭器
(命工師效功陳祭器案度程無作淫巧物勒工名以考其誠功有不當必行其罪)六物兼用
(秫稻必齊麴蘖必時湛熾必潔水泉必香火齊必得陶器必良酒官監之無有差貸)百事乃遂(易關)
(市來商旅納貨賄便人事四方皆來遠鄉皆至則財不匱上無乏用百事乃遂)昏虚曉張(月令)
宵長晝短氣迎北陸景送西郊穜稑已納蟋
蟀入牀(十月蟋蟀人我牀下)感清商而律變(謂秋改火)仰碧落以星
稀(冬即星稀)立冬而水始成冰(禮)小雪而虹藏不見(後五日天)
(氣上騰地氣下降後五日閉塞而成冬也)槐檀遽改於歲餘(冬取槐檀之火又冬是歲)
(之餘)晷度方知其晝短(日短星昴以正仲冬)寒律後凋於松栢
新煙已改於槐檀增祀井(太常記十月一日祀井)燋糟(歲時記荆)
(楚十月一日食燋糟或作燋糖見杜詩)蒸果(峽人十月朔以蒸果為節物)京飩(楚俗是日)
(裹蒸京飩充節物南粤志閩中是日作糯糍或京飩以祀祖告冬)黍臛(歲時記十月一日黍臛俗謂秦)
(歲首未詳其義今北人皆設麻羹豆飯當為其始熟嘗新耳直以為黍米羹臛似是)燒獻(祀先事也)
(夢華錄城市内外于九月下旬即買寒衣靴鞋席帽衣段以備十月朔日燒獻)橘陽(十月得乙曰橘)
(陽)送寒衣(燕市俗刻版為男女衣狀飾文五色印以出售農民競以初一日鬻去焚之祖考名)
(曰送寒衣)煖爐會(歲時記都人十月朔沃酒炙臠肉于爐内團坐飲啗謂之煖爐)賜紅
錦袍(孔帖十月朔舊賜紅錦袍淳化代以細花盤鵰錦袍下丞相一等)賜新錦袍(宋制學士)
(十月朔改賜新樣錦袍)十一月原取狐貍(一之日于貉取彼狐貍為公子裘注)
(于貉往搏貉自為裘狐貍獻尊者)取馬牛(禮記農有不收藏積聚者馬牛禽獸有放佚者取之不詰)
取蔬食(有能取蔬食田獵禽獸者野虞教導之)祭馬步掩身無躁(君子)
(處必掩身無躁事欲靜以待陰陽之所定注順時氣也)罷官無事(罷官之無事去器之無用者注)
(先時權有建作者天地閉藏萬物休可以去之)鶡鳥不鳴蚯蚓乃結(並月令)
節及冰行音諧羽奏時方薦黍(月令)命宰謹審
於門閭禁民不收於牛馬增凍冰(黃河每歲過冬至而凍冰冰厚)
(則車馬競渡狐貍未渡則人不敢行蓋狐性疑而善聽每聽水聲而後渡人必伺冰有狐跡始敢渡至立春前)
(而冰解)諸生蕩(禮蕩謂物將萌芽者)時雪論(明太祖御製洪武九年十一月冬深)
(河不冰是時不正也昔人云均調四時其機在乎生靈之主朕思惶惶俄而雪降自朝抵暮至夕飛雪此天地)
(嚴凝之氣至矣)陰霧封樹(宋永徽二年十一月陰霧凝凍封樹木數日不解劉向謂樹介兵象)
十二月原專農(月令歲且更始專而農民無有所使注役則志散失業)始漁
(又曰命漁師始漁天子親往乃嘗魚先薦寢廟)旁磔(大儺旁磔以送寒氣)畢祀(乃畢山川之祀)
蜡百神(於南郊)制百縣(合諸侯制百縣為來歲受朔日與諸侯所稅於民輕重之法貢)
(職之數以遠近土地所宜為度以給郊廟之事無有所私)收薪柴(收秩薪柴以供郊廟及百祀之)
(薪燎)共芻豢(乃命同姓之邦供寢廟之芻豢)咸獻力(凡在天下九州之人無不咸獻其力)
(以供皇天上帝社稷寢廟山林川澤之祀注人非神福不生)大合吹(命樂師大合吹而罷)冰
方盛(命取藏之)冰已入(令告民出五種命農計耦耕脩耒耜具田器注農事將興脩田器也)
飭國典(月令天子與公卿大夫共飭國典論時令以待來歲之宜注正月懸法象魏故於此與公卿先)
(飭之)出土牛(詳立春)磔犬送寒(磔犬殺犬以助木氣)嘗魚薦廟徵
咸獻於九州論所宜於百縣鴈北而方驗小寒
雞乳而始明中氣增暖香(雲林異景志曰寶雲溪有僧盛冬若客至不然薪火)
(煖香一炷滿室如春人歸更收餘燼出)星廻節(詳冬二)李賀辭(唐李賀十二月)
(樂辭云日脚澹光紅灑灑薄霜不銷挂枝下依稀和氣排冬嚴已就長日辭長夜)水澤腹堅
(月令)天地隆烈(揚雄羽獵賦云玄冬季月天地隆烈萬物權輿於内徂落於外注云北方水色)
(黑故曰玄冬隆烈陰氣盛也)土牛示農(禮記注云立春在十二月望則策牛人近前示農早)
(也月晦及正旦則在中示農平也近正月望則近後示農晚也後漢禮儀注季冬土牛送寒月令章句丑為牛)
(寒極出像以示送逹且申陽也)土牛送寒(漢書十二月立土牛六頭於國都郡縣城外丑地以送大)
(寒)冬霜不殺菽(韓非子魯哀公問仲尼曰春秋記冬十二月霣霜不殺菽何為記此對曰)
(可以殺而不殺也夫宜殺而不殺梅李冬實天道失草木干犯之而况于人君乎)立春不報囚
(漢章帝紀詔十二月立春不以報囚)
冬五
原詩晉張華雜詩曰晷度隨天運四時互相承東壁正
昏中固陰寒節升繁霜降當夕悲風中夜興朱火青無
光蘭膏坐自凝重衾無暖氣挾纊如懷冰晉曹毗詠
冬詩曰緜邈冬夕永凜厲寒氣升離葉向晨落長風振
條興夜靜輕響起天清月輝澄寒冰盈渠結素霜竟櫩
凝今載忽已暮來紀奄復仍宋謝靈運歲暮詩曰殷
憂不能寐苦此夜難頽明月照積雪朔風勁且哀運往
無淹物年逝覺易催又彭城宮中直感歲暮詩曰草
草眷徂物契契矜歲殫楚豔起行戚吳趨絶歸懽脩帶
緩舊裳素鬢改朱顔晩暮悲獨已鳴鶗歇春蘭宋鮑
照冬日詩曰嚴雲亂山起白日欲還次重霧蔽窮天夕
陰晦寒地瀚海有歸潮衰容不還穉令君且安歌無念
老將至謝惠連詠冬詩曰七宿乘運曜三星與時滅
履霜冰彌堅積寒風逾切繁雲起重陰廻飇流輕雪園
林粲斐皓庭除秀皎潔墀𤨏有凝冱逵衢無通轍增
傅宏季冬詩曰季冬時慘冽猛寒不可任嚴風截人耳
素雪墜地凝林上飛霜起波水有生冰未夕結重衾崇
朝不敢興原梁簡文帝大同十年十月戊寅詩曰喧
塵是時息靜坐對重巒冬深柳條落雪後桂枝殘星明
霧色盡天白雁行單雲飛乍想閣冰結遠疑紈晩菊隱
重屏枯藤帶廻竿荻陰連水氣山峰染月寒又元圃
冬夕詩曰洞門扉未掩金壺漏已催曛煙生澗曲暗色
起林隈雪花無有蔕冰鏡不安臺階楊始倒插浦桂半
新栽陳根委落蕙細葉發香梅雁去銜蘆上猨戲繞枝
來又大同十一月庚戍詩曰兹園植藝積山谷久紆
威直興轉多緒真事亦因依是節嚴冬暮寒雲掩落暉
遠聞風瑟瑟亂視雪霏霏浪起川難渡林深人至稀山
禽背徑走野鳥歴塘飛梁朱超道歲晩詩曰風將夜
共靜空與月俱明燭滴龍猶伏爐開鳳欲驚葉飛林失
影冰合澗無聲太息興牀念寧敢離衣行北齊邢子
才冬日傷志詩曰昔時墮遊士任性少矜裁朝馳馬腦
勒夕銜態耳杯折花贈淇水撫瑟望叢臺繁華宿昔改
衰病一時來重以三冬月愁雲聚復開天高日色淺林
勁鳥鳴哀終風激檐宇餘雪滿條枚遨遊昔宛洛踟躕
今草萊時事方去矣撫已獨懷哉又酬魏收冬夜直
史館詩曰年病從衡至動息不自安兼豆未能飽重裘
詎解寒況乃冬之夜霜氣有餘酸風音響北牖月影度
南端燈光明且滅華燭新復殘衰顔依候改壯志與時
闌體羸不盡帶髮落強扶冠夜景將欲逝夕思故無寬
忽有清風贈辭義婉如蘭先言歎三友未信慙一官麗
藻高鄭衞專學美齊韓審喻雖有屬筆削少能刊高足
自無限積風浪可摶空想青雲易寧見赤松難寄語東
山道高駕且盤桓周王褒和殷廷尉歲暮詩曰歲晩
悲窮律他鄉念索居寂寞灰心盡摧殘生意餘產空交
道絶財殫密親疎空悲趙壹賦還著虞卿書增唐太
宗冬宵詩曰雕宮靜龍漏綺閣宴公侯珠簾燭燄動繡
柱月光浮雲起將歌發風停與管遒𤨏池任多士端扆
更何憂王勃冬郊行望詩曰桂密巖花白棃疎林葉
紅江高寒望盡歸念斷征蓬王維冬夜書懷詩曰冬
宵寒且永夜漏宫中發草白靄繁霜木衰澄清月麗服
映頽顔朱燈照華髮漢家方尚少顧影慙朝謁唐司
馬承禎答宋之問冬宵引詩曰時既暮兮節欲春山林
寂兮懷幽人登竒峰兮望白雪悵緬邈兮象郁紛白雲
悠悠去不返寒風颼颼吹日晩不見其人誰與言歸坐
彈琴思逾遠宋范成大冬日田園雜興詩曰放船閒
看雪山晴風定竒寒晩更凝坐聽一篙珠玉碎不知湖
面已成冰
原賦晉陸士衡感時賦曰悲夫冬之為氣何憯懍以蕭
索天悠悠而彌高霧鬱鬱而四幕夜緜邈而難終日晼
晩而易落敷曾雲之葳蕤墜零雪之揮霍寒冽冽而寖
興風謖謖而妄作鳴枯條之泠泠飛落葉之漠漠山崆
巄以含瘁川蜲蛇以抱涸望八極以曭漭普宇宙而寥
廓伊天時之方慘冒萬物之能歡魚微微以求偶獸岳
岳而相攢猿長嘯于林杪鳥高飛于雲端矧余情之含
瘁恆覩物而增酸歴四時以迭感悲此歲之已寒撫傷
懷以嗚咽望永路而汍瀾晉陸雲歲暮賦曰顓頊御
時玄冥統官淪重陽于潛戶兮嚴積陰于司寒堅冰涸
于川底兮白雪隕于雲端時凜戾其可悲兮氣蕭瑟以
傷心悽風愴其鳴條落葉飜而灑林獸藏丘而絶迹兮
鳥攀木而悽音山振枯於曾嶺兮人懷慘于重襟增
宋鮑照賦曰窮陰殺節急景凋年嚴嚴苦霧皎皎悲泉
冰塞長河雪滿羣山既而昏霧夜歇景物澄廓星飜漢
廻曉月將落感寒雞之早辰憐霜雁之違漠臨驚風之
蕭條對流光之照灼原梁蕭子雲歲暮直廬賦曰日
躔女度歲華云暮衡輕炭燥權重泉涸藏玄武於太陰
蟄騰蛇於高霧日臨圭而易落晷中杙而南傃凝寒氣
于廣庭洞曾陰于端廡風餮切而晩作雲滄浪而晦景
霰的皪于彤庭霙葳蕤于丹屏韜罘罳之飛棟沒屠蘇
之高影始飄舞于圓池終停華于方井增唐蕭昕仲
冬時令賦曰歲杪星窮時臨月仲玄冥氣肅黃鍾律中
北陸陰凝西成物衆觀四郊而息老朝萬國而來貢於
是我皇乃親帥百辟觀隙三農整六軍以耀武肆大閱
于仲冬然後乃即太廟建玄旗事神率禮撫俗觀詩斥
聲色以不御守和平而自持山澤從宜候飛霜而校獵
川源有秩因涸凍而沈祠謹門閭而守法慎蓋藏以應
期斬木陽崖采周官于是月藏冰陰室詠豳詩于此時
然後受計郡國大頒錫命祭必先賢室惟行慶駕鐵驪
以軌物居玄堂而布政因宜制變必酌於古文授時鄉
方乃行乎夏令爾其謀猷克臧備物必具飭王政之禮
戒土功之務天地既貞陰陽乃裕苟愆伏之必節豈雪
霜之是遇故當北辰正而衆星拱東海深而百川赴既
一人而作哲惟四方之所注撫空懷以自憐媿揚雄之
作賦
立冬一
原孝經緯曰霜降後十五日斗指西北維為立冬易
說曰乾西地也主立冬易通卦驗曰立冬不周風至
水始冰薺麥生雀入水為蛤京房易曰立冬乾王不
周風用事人君當興邊兵治城郭行刑斷獄訟繕宮殿
禮記月令曰孟冬之月以立冬前三日太史謁于天
子曰某日立冬盛德在水天子乃齋立冬之日親率公
卿大夫以迎冬于北郊還乃以飭死事恤孤寡周禮
曰以玄璜禮北方(注曰立冬為黑帝之精故玄璜以象冬物之坏蟄)三禮義
宗曰十月立冬為節者冬終也立冬之時萬物終成因
為節名皇覽逸禮曰冬則衣黑衣佩玄玉乘玄輅駕
鐵驪載玄旂以迎冬于北郊其祭先黍居明堂後廟啓
北戶春秋考異郵曰閶闔風四十五日不周風至不
周者不交也陰陽未合化也周書時訓曰立冬水不
冰是伏陰之負地不凍即災咎之徵野雉不為蜃(一作雉不)
(入大水)國多淫婦家語曰魚遊于水鳥遊于雲故立冬
則燕雀入于海化為蛤續漢禮儀志曰立冬之日夜
漏未盡五刻京都百官皆衣皂衣迎氣北郊淮南子
曰立冬不周風至則脩宮室繕邊城(立冬節土功其始故治宮室繕脩邊)
(城備宼難也)增又曰有四十六日而立冬(天文訓注曰霜降加十五日指)
(號通之維則秋分盡故云四十六日號通之維者西北乾位也坤為背陽之維㢲為常羊之維艮為報德之維)
又曰立冬之日工師效功符瑞圖曰八風循通八
方之風應時而至也立冬北方廣莫風至一名寒風
五行休王論曰立冬乾王坎相艮胎震没㢲死離囚坤
發兊休
立冬二
增古今注曰漢文帝以立冬日賜宮侍承恩者及百官
披襖子又曰大帽子本巖叟野服魏文帝詔百官常
以立冬日貴賤通戴謂之溫帽清異錄曰唐制立冬
日進方平帽以羅帛一餘層錦夾絡之廣濟方曰立
冬日采桑葉一百二十片遇閠年多采十片每用十片
遇洗眼日期煎湯洗之治眼百疾
立冬三
增取火鳴風(卲子曰冬取槐檀之火韓子曰以風鳴冬)皂衣錦絡
(上詳立冬一下詳立冬二)
立冬四
原始冰(月令立冬水始冰)始裘(又云天子始裘)司閉(左傳丹鳥氏以立夏來立冬去)
(所以司閉者也)啓閉(立秋立冬)祀地祗(月令祀神州地祗于北郊注云立冬日)增
三候(立冬之五日蓀乃榮冬筍熟水始冰次五日地始凍後五日雉入大水為蜃)迎冬(詳立)
(冬一)
立冬五
增詩杜甫孟冬詩曰殊俗還多事方冬變所為破柑霜
落爪嘗稻雪飜匙巫岫寒都薄黔溪瘴遠隨終然減灘
瀨暫喜息蛟螭皮日休初冬偶作寄南陽潤卿詩曰
寓居無事入清冬雖設尊罍酒半空白菊為霜飜帶紫
蒼苔因雨却成紅迎潮預遣收魚笱防雪先教蓋鶴籠
唯待支硎最寒夜共君披氅訪林公陸龜蒙奉和初
冬偶作詩曰桐下空階疊綠錢貂裘初綻擁高眠小爐
低幌還遮掩酒滴清香似去年宋陸游初冬詩曰老
客人間百事慵樂哉閉戶過今冬朝爐獸炭騰紅燄夜
榻蠻氈擁紫茸蝟刺坼蓬新栗熟鵝雛弄色凍醅濃題
詩正自消閒日本不爭先萬戶封
增賦李白賦曰嚴冬淒切寒氣凜冽不周來風玄冥掌
雪
冬至一
原說文曰冬至斗指子夜半時加午者也增易曰雷
在地中復先王以至日閉關商旅不行后不省方(注方事也)
又曰復其見天地之心乎反復其道七日來復天行也
原易說曰坎北方也主冬至易通卦驗曰冬至之
日見雲送迎從下嚮來歲大美人民和不疾疫無雲送
迎德薄歲惡故其雲赤者旱黑者水白者為兵黃者有
土功諸從日氣送迎其效也又曰冬至之日立八神
樹八尺表日中視其晷如度者則歲美人和晷進則水
晷退則旱進一尺則日食退一尺則月食(注曰進謂長于度也)
又曰冬至初陽雲出箕如樹木之狀又曰冬至廣漠
風至又曰冬至之始人主與羣臣左右縱樂五日天
下之衆亦家家縱樂五日為迎日至之禮增京房易
占曰冬至坎王廣漠風用事人君決大刑斷獄訟繕宮
殿封倉庫原尚書考靈曜曰冬至日月五緯俱起牽
牛初日月若懸璧五星若編珠增詩曰一之日于耜
原禮記曰仲冬之月日短至君子齋戒處必掩身身
欲寧去聲色禁嗜慾安形性事欲靜以待隂陽之所定
又曰日短至則伐木取竹箭周禮曰祀昊天上帝
于圜丘(注曰冬至日祀五方帝及日月星辰于郊壇)又曰柞氏掌草木冬
至令剥陰木而水之又曰薙氏掌殺草冬日至而耜
之若欲其化也則以水火變之(謂以火燒其所芟薙之草已而水之則其土亦)
(和美月令季夏乃燒薙行水利以殺草如以熱湯是其一時著之也)又曰孤竹之管雲
和琴瑟雲門之舞冬日至于地上之圜丘奏之又曰
冬至日在牽牛景長一丈三尺夏至日在東井景長尺
有五寸三禮義宗曰冬至日祭天於圜丘玉用蒼璧
牲用玉色樂用夾鍾為宮樂作六變月令章句曰冬
至為極晝漏極短去極極遠晷景極長春秋元命苞
曰冬至百八十日春夏成道孝經說曰斗指子為冬
至至有三義一者陰極之至二者陽氣始生三者日行
南至故謂之至五經通義曰冬至陽氣萌陰陽交精
始成萬物微在下不可動泄王者承天理政率天下靜
而不擾也周書時訓曰冬至之日蚯蚓不結君政不
行麋角不解兵甲不藏水泉不動陰不承陽史記曰
冬至短極懸土炭(孟康曰先冬至三日懸土炭于衡兩端輕重適均冬至日陽氣至則炭重)
(夏至日陰氣至則土重)又曰凡候歲美惡謹候歲始或冬至日
產氣始萌漢書曰冬至陽氣(漢雜事作事字)起君道長故賀
夏至陰氣起君道消故不賀後漢禮儀志曰冬至前
後聽事之日百官皆衣絳又曰冬至鑽燧改火可去
溫病又律歷志曰日道發南去極彌遠遠長乃極冬
乃至焉晉書陳寵傳曰夫冬至之節陽氣始萌故十
一月有蘭射干芸茘之應(注云易通卦驗曰十一月廣漠風至則蘭射干生即今之)
(鳥扇也)管子曰以冬至之日始數四十六日冬盡春始
教民鑽燧謹澡泄所以壽人淮南子曰冬至之日北
宮御女黑色衣黑采擊磬石其器鎩其畜彘又曰冬
至日天子率三公九卿迎歲又曰陽氣為火陰氣為
水水勝故夏至濕火勝故冬至燥(燥故炭輕濕故炭重)又曰以
冬至日數至來歲正月朔日五十日者民食足不滿五
十日者日減一升有餘則日日益一升四時纂要云此
最有據也又曰冬至廣漠風至則閉關梁斷刑獄(冬至)
(閉藏不通關梁刑罰之疑者于是順時而決之)又曰冬至則斗北中繩陰氣
極陽氣萌故冬至為德又曰冬至日在駿狼之山
又曰冬至日則陽乘陰是以萬物仰而生呂氏春秋
曰冬至日行遠道周四極命之曰玄明天太玄經曰
冬至及夜半以後者近元之象也進而未及往而未至
虚而未滿故謂之近元也又曰調律者度竹為管蘆
莩為灰列之九閉之中漠然無動寂然無聲微風不起
纖塵不形冬至夜半黃鍾以應增揚子曰陽氣潛萌
于黃鍾之宮原白虎通曰冬至廣漠風至斷其大辟
行刑獄又曰冬至陽始起反大寒何也陰氣推而上
故大寒增蔡邕律歷紀候曰鍾律權土炭冬至陽氣
應黃鍾通土炭輕而衡仰夏至陰氣應蕤賓通土炭重
而衡低進退先後五日之中歷義疏曰日之行天至
于㢲維東南角極之於此故曰冬至原樂協圖徵曰
朔日冬至聖主厚祚又曰八能之士以日冬至作陰
樂以成天文符瑞圖曰冬至東北方融風至風土
記曰天日正南黃鍾踐長粥饘追萌微納休昌神農
書曰冬至陰陽合精天地交讓天為尸濕地為不動君
為不朝百官為不親事不可出遊必有憂悔四民月
令曰先後冬至各五日買白犬養之以供祖禰玉燭
寶典曰十一月建子周之正月冬至日南極景極長陰
陽日月萬物之始律當黃鍾其管最長故有履長之賀
增黃帝鍼灸經曰冬至日風從南來者名為虚賊傷
人也養生要集曰冬至陽氣歸内腹中熱物入胃易
消化英華曰令狐楚表云建子實三微之宗黃鍾為
六律之本冬氣方至壁星正中郭璞客傲曰駿狼之
長暉玄陸之短景原風角書曰候赦法冬至後盡丁
已之日有風從已上來滿三日以上必有大赦
冬至二
原史記曰黃帝得寶鼎宛朐問于鬼臾區對曰帝得寶
鼎神筴是歲已酉朔旦冬至得天之紀終而復始於是
黃帝迎日推筴後率二十歲復朔旦冬至增春秋左
傳曰僖公五年正月辛卯朔日南至公既視朔遂登觀
臺以望而書禮也原史記孝武紀曰十一月辛已朔
日冬至昧爽天子始郊拜太乙朝朝日夕夕月增後
漢書曰傅賢字舒遷廷尉每冬至斷獄遲廻流涕原
晉書曰周嵩母李氏常冬至飲酒舉觴賜三子曰吾本
渡江託足無所不謂爾等並貴列吾目前吾復何憂
歲時記曰晉魏宮中以紅線量日影冬至後日添長一
線沈約宋書曰冬至朝賀享祀皆如元日之儀又進
履韤(崔駰韤銘有建子之月助養元氣之事後魏北涼司徒崔浩女儀曰近古婦常以冬至日進履韤於)
(舅姑皆其事也韤一作袜並云伐反)作赤豆粥(荆楚歲時記曰共工氏不才子以冬至日死為人厲)
(畏赤豆故作赤豆粥以&KR1241;之)增又曰魏晉冬至日受萬國及百僚
稱賀因小會其儀亞於歲朝原又曰十月庚寅冬至
親祀圜丘於南郊梁書曰席闡為東陽太守冬至悉
放獄囚依期而至南史曰梁傅岐為始新令有囚當
死會冬至岐乃放其還家曰某若負信縣令當坐竟如
期而反增又曰王志字次道僧虔子也為東陽太守
郡獄有重囚十餘冬至日悉遣還家過節皆返惟一人
失期志曰此自太守事主者勿憂明旦果至以婦孕也
吏人益歎服之北齊書曰庫狄伏連冬至之日親表
稱賀其妻為設豆餅伏連問此豆何因而得妻曰於馬
豆中分減伏連大怒隋書曰冬至始朝皇帝出西房
即御座受賀舉酒上下舞蹈三稱萬歲唐書明皇實
錄曰上御含元殿受朝太史奏云朔日冬至歷數之元
嘉辰之會按樂叶徵圖云朔日冬至聖主厚祚又按春
秋感精符云冬至陰雲祁寒有雲迎日者來歲大美此
並聖德光被上感天心請付有司以彰嘉瑞從之文
昌雜錄云唐宮中以女功揆日之長短冬至後比常日
增一線之功翰林志曰唐學士重陽冬至及其餘時
各有賞賜又時果新茗瓜歷是為經制凡正冬至不受
朝俱入進名奉賀受賜春明退朝錄曰宋太祖建隆
四年南郊改元乾德是歲十一月二十九日冬至而郊
禮在十六日何也乃檢日歷其赦制云律且協於黃鍾
日正臨於甲子乃避晦而用十六甲子郊也說海曰
冬至日契丹國人設白馬白羊白鴈各取生血和酒國
主北望拜奠黑山神原洽聞記曰赤土國在崖州南
渡海經雞籠島冬至之日影在北夏至之日影在南其
窗戶皆向北西域志曰天竺國以十一月十六日為
冬至則麥秀十二月十六日為臘則麥熟增夢華錄
曰京師最重冬節更新衣享先祖官放關撲一如年節
冬至三
原正昴升辰(上詳冬至一至春秋考異郵曰日冬辰星升)如正亞歲
(崔寔四民月令曰冬至之日薦黍糕先薦玄冥以及祖襧其進酒殽及謁賀君師耆老如正日宋書曰魏晉)
(冬至日稱賀其儀亞於歲朝詳立冬二)陰化陽升(禮記曰仲冬之月日短至陰陽爭諸)
(生蕩鄭玄注云爭者陽欲舒陰欲化爭成功也下見崔駰冬至韤銘)陽歸陰謝(南陽)
(張平子云冬至陽氣歸内詳冬至一下見王讚皇太子會詩)珠星璧月(漢書曰宦者淳)
(于陵渠覆太初歷晦朔望最密五星如連珠應劭注云謂太初生元甲子夜半朔朝冬至時七曜皆會牽牛)
(桓譚新論曰月從天元已來訖十一月朔朝冬至日月若連壁)視朔推元(上詳冬至二)
(桓譚新論曰通歷數家算法推考其紀從上古天元已來訖十一月甲子夜半朔冬至)寢兵
肄樂(五經通義曰冬至所以寢兵鼓商旅不行君不聽政事易通卦驗鄭玄注曰冬至君臣俱就大司)
(樂之官臨其肄祭天圜丘之樂以為祭事莫大於此)書物候風(左傳云凡分至啓閉必書)
(雲物為備故也灸下詳冬至一黃帝鍼經云)晷長水盛(易通卦驗曰冬至晷長一丈三)
(尺陰氣去陽氣生盆淮南子曰冬至井水盛水溢)諧律歷度晷景(易通卦驗曰冬)
(至日人主致八能之士或調黃鍾或調六律或調五行或調律歷或調陰陽或調正德司馬彪續漢書曰天)
(子常以冬夏至日御前殿合八能之士陳八音聽樂均度晷景候鍾律權土炭效陰陽也)成三光
周四極(易通卦驗曰冬至成天文鄭玄注云天文謂之三光運行照天下冬至而數訖于是時也)
(祭而成之所以報也秋下詳冬至一呂氏春)日軌㢲維風行廣漠(上詳冬至)
(一廣春秋考異郵曰冬至風曰漠風廣漠者精大滿也)宵長晝短陰極陽生
(冬至一陽生)候轉秦正氣迎魯朔土炭在懸菁茅
作貢(上詳冬至一殿下見牛宏冬至乾元受賀詩)金翼南飛玉杓北指
(金翼日也建子位)周嵩舉酒崔浩定儀(周嵩伯仁之弟冬至舉酒母戒其兄)
(曰志大才短名重識暗下詳冬至二宋書注)增閉關添線(上詳冬至一下詳杜甫詩)
書雲迎日(上詳書物注下詳冬至二)章月肥冬(漢志云至朔同日是)
(謂章月曰豹隱紀談云吳俗重冬至節肥冬瘦年互送節物)薦鴈服貂(孫氏薦饗儀範)
(云冬祭以長至日禮曰冬薦稻以雁初明朝制冬至節賜百官始戴貂裘帽萬歷猶然)設豆餅
薦黍糕(上詳冬至二注下詳前如正)避賊風放關撲(巢氏病源論云)
(冬至日有疾風從南來名曰虚風能害人故曰賊風下詳冬至二)五紋線一陽巾
(上詳前添線注煎雲仙散錄云洛陽人家每遇冬至餳綠珠戴一陽巾)貴妃玉箸宰
相火城(天寶遺事云冬至日大雪至午雪霽因寒所結檐溜皆為冰條妃子使侍兒敲下二條看玩帝)
(自晚朝回問所玩何物妃子笑答曰妾所玩者玉箸也帝謂左右曰妃子聰慧比象可愛也李肇國史補云)
(每元日與冬至大朝會百官已集而宰相方至珂傘列燭多至五六百炬謂之火城宰相火城至則衆火皆撲)
(滅以避之東坡詩云萬人爭看火城還是也)五蓋占年武林做節(一統志云)
(郴州五蓋山歲冬至以雪占年云五蓋雪普米賤如土雪若不均米貴如銀武林舊事云冬至朝廷大會慶)
(賀並元正儀都人最重一陽賀冬九街車馬詣廟炷香罷市三日垂簾飲博名曰做節)
冬至四
原履長(見曹植獻韤表)禳厲(作赤豆粥以禳也詳冬至二)陽動(孝經援神契曰冬至)
(陽氣動也)鵲巢(淮南子曰冬至鵲始巣)陰之復(易注曰冬至陰之復也夏至陽之復)
(也)陽上舒(史記曰冬至則一陰下藏一陽上舒)黃鍾應(詳冬至一)青陽萌(易通)
(卦驗曰太陰奮于上青陽萌于下)菖蒲生(呂氏春秋曰冬至後五旬十日菖蒲生菖者百卉之)
(先生者也注曰菖蒲水草也)射干生(易通卦驗曰冬至射干生麋角解)節次周正
(周以十一月為正月)律移舜琯(舜以玉琯以定律呂)墐扉嚴景(北戶墐扉)就樂
良辰(詳冬至三肄樂注)日在牽牛(孝經緯曰日在外衡牽牛之初冬至之日)祭致
神鬼(周禮曰以冬日至致天神人鬼注曰夫人陽氣升而祭鬼神以為順人)君子安身
百官絶事(續漢書曰冬至前後君子安身靜體百官絶事不聽政擇吉辰而後省事)梁
園飛六出(謝惠連雪賦梁王不悅遊于兔園)漢殿奏八音(詳初學記)脩邊
境完要塞(月令曰冬至之日命有司行積聚坏城郭戒門閭修鍵閉慎管鑰固封疆備邊境完要塞)
繕宫殿封倉庫(京房易占)戴禮方遵於坎德(十一月盛德在水坎水也)
羲文俄變於乾爻(伏羲斷龜文以立八卦冬至一陽生即配乾之初九)漢樂曾
陳於前殿魯雲爰紀於候臺(占候之臺)陳儀薦宗廟之
羊(月令)表瑞集文昌之雀(魏文帝黃初元年冬至日黃雀集於文昌殿前)盛吉
整持於丹筆(後漢盛吉為廷尉每冬至夜定罪決斷妻執燭吉持丹筆夫妻相向垂泣決事)王
褒更審於黃鍾(王褒律令表云師曠吹律知音進楚襄王律數始于黃鍾終于大呂故曰審)
分至啓閉當魯書雲瑞之辰絲竹陶匏是漢賀日
長之節增火生(冬至火生皆用水)小至(杜詩注冬至前一日)冬除
(老學菴筆記云唐人冬至前一日乃謂之冬除亦作除夜)賜柰(曹植謝賜柰表云柰以夏熟今則冬)
(至)迎福(冬至頌云迎福踐長)為德(淮南子云北中繩陰氣極陽氣萌故曰冬至為德)
月養魄(東方十洲記曰冬至後月養魄於廣寒宮)祭始祖(家禮云冬至祭始祖通考云此)
(厥初生民之祖也冬至一陽之始故象其類而祭之朱子曰始祖之祭似僭今不敢祭)樂六變
(周禮曰以冬日至致天神人鬼若樂六變則天神皆降可得而禮矣)圜丘靁鼓(周禮云大司樂)
(凡樂靁鼔靁&KR0034;孤竹之管雲和之琴瑟雲門之舞冬至日於地上之圜丘奏之)冬至樂舞(樂律)
(志云冬至大宴讚聖喜隊舞百花聖朝隊舞)茘芸應節(見傅亮冬至詩)大祀圜
丘(明會典云冬至祀天于圜丘配以太祖從祀四壇)天竺冬至(詳冬至二)赤土
日景(詳冬至二)神仙洗頭(焦氏類林云冬至夜子時梳頭一千二百以贊陽氣終歲五藏)
(流通名為神仙洗頭法)日在駿狼(淮南子曰日冬至駿狼之山夏至牛首之山注云駿狼南)
(極之山牛首北極之山)
冬至五
原詩晉潘尼長至詩曰渾儀賦四氣玉衡運招摇靈晷
脩斯夕日南始今朝晉陳新塗妻李氏冬至詩曰靈
象尋數廻四氣平運散陰律鼓微陽大明啓脩旦感與
時來興心隨逝化歎式宴集中堂賓客盈朝館宋傅
亮冬至詩曰星昴殷仲冬短晷窮南陸柔茘迎時萋芳
芸應節馥晉王讚皇太子會詩曰玄陰受謝青陽啓
號氣以升新光以永照宋袁淑冬至詩曰連星貫初
歷令月臨首歲薦樂行陰政登金(一作歌)贊陽滯收涼降
天德萌華宣地惠司瑞紀夜晞書雲掌朝誓鮑照冬
至詩曰舟遷莊甚笑水流孔急歎景移風度改日至晷
廻換眇眇負霜鶴皎皎帶雪雁長河結瓓玕層冰如玉
岸哀哀古老容慘顔愁歲晏催促時節過逼迫聚離散
美人還未央鳴箏誰與彈北齊蕭慤冬至應教詩曰
天宮初動磬緹室已飛灰暮風吹竹起陽臺覆石來拆
冰開茘色除雪出蘭栽慙無宋玉辨濫吹楚王臺隋
煬帝冬至乾陽殿受朝詩曰北陸玄冬盈南至晷漏長
端拱朝萬國守文繼百王圭景正八表道路經四方碧
空霜華淨朱庭皎日光纓佩既濟濟鐘鼓何煌煌文戟
翊高殿采眊分脩廊隋牛宏冬至乾陽殿受朝應詔
詩曰作貢菁茅集來朝圭黻連司儀三揖盛掌禮九賓
虔隋許善心冬至乾陽殿受朝應詔詩曰森森羅陛
衞噦噦鏘璁珩禮殫五瑞輯樂闋九功成增唐杜甫
小至詩曰天時人事日相催冬至陽生春又來刺繡五
紋添弱線吹葭六琯動飛灰岸容待臘將舒柳山意衝
寒欲放梅雲物不殊鄉國異教兒且覆掌中杯裵逹
南至日太史登臺書雲物詩曰圜丘纔展禮佳氣近初
分太史方簪筆高臺紀彩雲天容和縹緲曉色共氛氳
道泰資賢輔年豐倚聖君恭惟同國瑞兼用察人文應
念懷鉛客終朝望碧雰于尹躬南至日太史登臺書
雲物詩曰至日行時令登臺約禮文官稱伯趙氏色辨
五方雲晝漏聽初發陽光望漸分司天為歲備特簡出
人羣惠愛周微物生靈荷聖君長當有嘉瑞郁郁復紛
紛崔琮長至日上公獻壽詩曰應律三陽首朝天萬
國同斗邊看子月臺上候祥風五夜鏡初曉千門日正
融玉階文物盛仙仗武貔雄率舞皆羣辟稱觴即上公
南山為聖壽長對未央宮白居易冬至夜詩曰老去
襟懷常濩落病來鬢髮轉蒼浪心灰不及爐中火鬢雪
多于砌下霜三峽南賓城最遠一年冬至夜偏長今朝
始覺房櫳冷坐索寒衣說孟光獨孤鉉日南至詩曰
玉歷班窮律凝陰發一陽輕暉猶惜短圭影漸欣長晷
度經南斗流晶盡北堂乍疑周戶耀可愛逗林光積雪
消微照初萌動渺茫更升臺上望雲物己昭彰宋楊
萬里冬至節後賀皇太子及平陽郡主詩曰長樂鍾聲
繞夢驚建章星影照人行千官燈語聽殘點一夜霜寒
在五更金鑰玉&KR1630;開北闕銀鞍絲控謁東明青宮朱邸
環天極五色祥雲覆帝城邵雍冬至詩曰冬至子之
半天心无改移一陽初動處萬物未生時玄酒味方淡
大音聲正希此言如不信更請問包羲元朱德潤十
一月二十七日冬至詩曰卷地顛風響怒雷一宵天上
報陽回日光繡戶初添線雪意屏山欲放梅雙闕倚天
瞻象魏五雲書彩望靈臺江南水暖不成凍溪叟穿魚
換酒來陳高冬至詩曰今日冬至陽始廻客中無賴
廢持杯乾坤萬里風塵滿南北何時道路開白髮頻添
隨繡線壯心都冷類葭灰中興早看雲臺築老去何妨
臥草萊明樊鵬長至日詩曰大地初陽子夜回洞房
元籥散蘆灰金堤暗約催春柳仙苑初傳破野梅壽祝
南山同魏闕雲瞻北斗即蓬萊忻隨澤草知生意為報
和風聖域開尹耕至日詩曰天涯亦有窮愁日病裏
飜多故國思臘凍嶺梅難索笑春遲宮柳未舒眉浮灰
不送囊中賦弱線還添鬢上絲強自登樓望雲物四方
憂隱尚邊陲
原銘崔駰冬至韤銘曰陽升于下日永于天長履景福
至千億年
原表魏曹植冬至獻韤表曰伏見舊儀國家冬至獻履
貢韤所以迎福踐長先臣或為之頌臣既玩其嘉藻願
述朝慶千載昌期一陽佳節四方交泰萬彙昭蘇亞歲
迎祥履長納慶不勝感節情繫帷幄拜表奉賀并獻紋
履七緉韤若干副茅茨之陋不足以入金門登玉臺也
御定淵鑑類函卷十六
