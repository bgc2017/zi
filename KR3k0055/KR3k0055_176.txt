欽定四庫全書
御定淵鑑𩔖函卷一百七十一
禮儀部十八(先代帝王名臣祠併上陵拜埽諸節上食載)
先代帝王名臣祠一
增文獻通考曰漢高祖二年有言周興而邑邰立后稷
之祠至今血食天下於是制詔立靈星祠以歲時祀以
牛(注云后稷祀而謂之靈星者以稷配靈星)原武帝時有人言古者天子
以春解祠祠黃帝用一梟破鏡(張晏曰黃帝五帝之首春歲之始也梟惡逆之)
(鳥方士虛誕云以歲始祓除凶灾令神仙之帝食惡逆之物使天下為逆者破滅孟康曰梟食母破鏡食父如)
(淳曰漢使東郡送梟五月五日作羹賜百官解祠解罪求福也)章帝東廵狩使使者
奉一太牢祠帝堯於濟隂蜀主禪景曜六年詔為丞
相諸葛亮立廟於沔陽先是所在各請立廟不許百姓
遂私祭之或請立廟京師禪皆不納步兵校尉習崇中
書侍郎向充言於禪曰亮德範遐邇勲蓋季興而烝嘗
止於私門廟貌闕而莫立非所以存德念功遠追在昔
也宜因其近墓立之於沔陽使所屬以時賜祭凡其臣
故欲奉祠者皆限至廟斷其私祀於是從之何承天駁
之曰周禮凡有功者祭於大烝故後代遵之元勲配享
充等曾不是式禪又從之非禮也晉孝武帝寧康三
年故事祀臯陶於廷尉寺新禮移祀於律署以同祭先
聖於太學舊祀以社日新改用孟秋以應秋政(摯虞按虞書臯)
(陶作士惟明克允是以獄官禮其神繋者致其祭功在斷獄之成不在律令之始太學之設義重太常故祭於)
(太學律之署卑於廷尉移祀於署是去重就輕律非正署廢興無常宜如舊祀於廷尉祭用仲春義取重生改)
(用孟秋以應刑殺理未足以相易宜皆如舊制)後魏文成帝東廵歴橋山祀
黃帝孝文太和十六年詔曰法施於人祀有明典立功
垂惠祭有常式其孟春應祀者頃以事殷遂及今日可
令以仲月而享祀焉凡在祀令者有五帝堯樹則天之
功興巍巍之治可祀於平陽虞舜播太平之風致無為
之化可祀於廣寗夏禹禦洪水之灾建天下之利可祀
於安邑周文公制禮作樂垂範萬葉可祀於洛陽其宣
尼廟已於中書别敕有司行事自文公以上可令當界
牧守各隨所近攝行祀事皆用清酌尹祭(曲禮脯曰尹祭)隋
制使祀先代王公帝堯於平陽以契配帝舜於河東咎
繇配夏禹於安邑伯益配商湯於汾隂伊尹配文王武
王於灃渭之郊周公召公配漢帝於長安蕭何配各以
一太牢而無樂配者享於廟廷唐前修禮令無祭先
代帝王之文禮部尚書許敬宗等奏謹按禮記祭法聖
王之制祭祀也法施於人以死勤事以勞定國能禦大
灾能捍大患則祀之其漢高祖祭法無文但以前代迄
今多行秦漢故事始皇無道所以棄之漢祖典章法垂
於後自隋以上亦在祠例今請聿遵故實三年一祭以
仲春之月天寳六載正月制三皇置一廟五帝置一廟
有司以時祭享至七載五月詔三皇以前帝王宜於京
城内共置一廟仍與三皇五帝廟相近以時致祭天皇
氏地皇氏人皇氏有巢氏燧人氏其祭料及樂請准三
皇五帝廟以春秋二時享祭歴代帝王肇跡之處未有
祠宇者所在郡置一廟享祭仍取當時將相德業可稱
者二人配享增唐書禮樂志曰開元十九年始置太
公尚父廟以留侯張良配中春中秋上戊祭之仍以古
名將為十哲像坐侍後罷中祀遂不祭文獻通考曰
開元二十一年雲中置魏孝文帝祠堂有司祭享代
宗大歷五年鄜坊節度使上言坊州軒轅皇帝陵闕請
置廟四時列於祀典從之永泰二年詔道州舜廟宜
蠲近廟佃戶充埽除憲宗元和十四年敕周文王武
王祠宇在咸陽縣宜令有司精加修飾昭宗天祐二年
封楚三閭大夫屈原為昭靈侯舜帝二妃祠為懿節祠
續文獻通考曰唐乾寧四年建漢昭烈廟在涿州樓
桑邨文獻通考曰宋太祖乾德元年詔曰歴代帝王
常享著於甲令可舉而行其高辛廟堯廟舜廟夏禹廟
商湯廟周文王廟武王廟漢高祖長陵宜令有司准令
每三年一享歲仲春月行享牲用太牢以羊豕代祀官
以本州長吏有故遣賓佐行事仍令造祭器送之陵側
嚴禁樵採又詔後漢光武於南陽舊廟祭享以鄧禹吳
漢賈復耿弇配立唐太宗廟於京兆醴泉縣以長孫無
忌房玄齡杜如晦魏元成李靖配並畫像廟壁二年十
一月太常博士聶宗義上言准祠令周文王以太公配
唐天寳七年以師鬻熊及太公望配伏緣太公已封武
成王春秋釋奠望自今止以鬻熊配享奏可四年詔
曰歴代帝王祀典因循曠墜兹用惕然其太昊女媧炎
帝黃帝顓頊高辛唐堯虞舜夏禹成湯周文王武王漢
高祖後漢世祖唐高祖太宗十六帝各給守陵五戶蠲
其他役長吏春秋奉祀他處有祠廟者亦如祭享商中
宗太戊高宗武丁周成王康王漢文帝宣帝魏太祖晉
武帝後周太祖隋高祖十帝各給三戶歲一享秦始皇
帝漢景帝武帝後漢明帝章帝魏文帝後魏孝文帝唐
玄宗肅宗憲宗宣宗梁太祖後唐莊宗明宗晉高祖十
五帝各給二戶三年一祭周桓王靈王景王威烈王漢
元帝成帝哀帝平帝後漢和帝殤帝安帝順帝沖帝質
帝獻帝魏明帝高貴鄉公陳留王晉惠懷帝愍帝西魏
文帝東魏孝靜帝唐高宗中宗睿宗代宗德宗穆宗敬
宗文宗武宗懿宗僖宗昭宗梁少帝後唐末帝三十八
帝陵州縣常禁樵採仍詔吳越國王錢俶修奉禹墓
開寳六年詔許州修晁錯廟真宗咸平元年辰州言
漢伏波將軍新息侯馬援廟水旱祈禱有應詔封新息
王四年詔西陵修後唐河南尹張全義祠堂遣使葺
益州諸葛亮廟景德四年增漢將軍紀信為太尉後
漢司徒魯恭為太師以唐刑部尚書白居易孫利用為
河南府助教常令修奉坟塋影堂又詔河南府建漢高
祖廟以時致祭令鄭州給唐相裴度守坟三戶大中
祥符元年十月詔曰周文公旦可追封文憲王於曲阜
縣建廟春秋委本州長吏致祭三年令西京葺後唐莊
宗廟四年祀汾隂駐蹕河中府令訪伯夷叔齊廟遣
官致祭緣路帝王名臣祠廟神帳畫壁並加葺治禁唐
相婁師德坟墓樵採令衡州葺神農廟六年詔諸州
有黃帝祠廟並加崇葺又令常州葺周處廟元豐四
年承議郎吳處厚言程嬰公孫杵臼保全趙孤乞加封
爵詔河東河北漕臣訪其祠墓嬰封成信侯杵臼封忠
智侯立祠於墓側載之祀典哲宗元祐五年定州請
以韓琦祠載祀典從之又詔相州商王河亶甲冢沂州
縣顔真卿墓並載祀典七年詔就賜唐韓愈潮州廟
為昌黎廟賜唐柳宗元羅池廟為靈文廟又詔蘇州吳
泰伯廟以至德為額八年賜安州雲夢縣楚令尹鬭
榖於菟子文祠為忠應廟封崇德侯紹聖三年詔德
州漢太中大夫東方朔廟以達隠為額又封辨智侯西
京左藏庫使榮州刺史趙思齊請立韓王普廟於真定
府從之元符三年臣僚言按史記言韓厥之功不在
程嬰杵臼之下請於祚德廟設位從祀從之徽宗政
和三年禮議局上五禮新儀仲春仲秋享歴代帝王
高宗建炎元年十一月郊敕歴代聖帝明王忠臣烈士
有功於民載在祀典者命所在有司祭之高宗建炎
元年六月李綱為相請褒恤仗節死義者乃贈李若水
觀文殿學士諡忠憫霍安國延康殿學士劉韐資政殿
學士安國立廟於河南懷州二人廟未詳所在紹興
元年言者請春秋仲月祀禹於越州享越王勾踐於其
廟以范蠡配命郡祀如故事二年駕部員外郎李愿
奏神宗皇帝初年皇嗣未建封程嬰為成信侯公孫杵
臼為忠智侯命絳州立廟奉祀其後皇嗣衆多垂祐萬
世今來廟宇隔絶欲令禮官於行在春秋設位望祭從
之十一年中書舍人朱翌奏請以韓厥載祀典與杵臼
同宇下禮官討論崇寧三年封韓厥義成侯今乞於行
在卜地權創祠宇令臨安府修建施行候祠宇畢日就
本廟春秋二仲依小祠禮致祭孝宗乾道四年加封
楚州顯濟廟靈感王乃吳主孫皓祠汪大猷等使金還
言其靈感故加封仍命使人往來皆前期祭之淳熙
四年靜江守臣張式謂臣所領州有唐帝祠去城二十
里而近其山曰堯山高廣為一境之望有唐衡嶽道士
彌明詩刻有舜帝祠去城五里而近其山曰虞山灕江
滙其左曰皇澤之灣有大歷中磨崖碑載刺史李昌夔
修祠事臣已肇修祠宇請著之祀典俾長史檢校葺治
從之十四年衡州守臣劉清之奏炎帝陵廟皆在康
樂鄉白鹿源距縣百里而祠宇廢祖宗給近陵七戶守
視禁其樵牧宜復建廟給陵戶禮官請如故事命守臣
行之遼聖宗統和二十二年建耶律隆運廟於乾陵
之側金史請前代帝王三年一祭於仲春之月祭伏
羲於陳州神農於亳州軒轅於坊州少昊於兖州顓頊
於開州高辛於歸德府陶唐於平陽府虞舜夏禹成湯
於河中府周文王武王於京兆府泰和三年尚書省奏
太常寺言開元禮祭帝嚳堯舜禹湯文武漢祖祝版請
御署開寳禮羲軒顓頊帝嚳陶唐女媧成湯文武請御
署自漢高祖以下二十七帝不署金章宗泰和三年
三月詔定前代帝王合致祭者尚書省奏三皇五帝四
王已行三年一祭之禮若夏太康殷太甲太戊武丁周
成王康王宣王漢高文景武宣光武明章唐高祖文皇
一十七君致祭為宜從之六年詔建昭烈武成王廟
於闕庭之右麗澤門内其制一遵唐舊禮七年完顔
廷等言我朝創業功臣禮宜配祀以秦王宗翰同子房
配武成王而降管仲以下又躋楚王宗雄宗望宗弼等
侍武成王坐韓信而下降立於廡又黜王猛慕容恪等
二十一人而增金臣遼王舒賽音等元世祖中統三
年修河中廟廟名建極宫五年建帝堯廟於平陽以
田十五頃供祭祀至元元年初命郡縣通祀三皇太
昊伏羲以勾芒氏之神配炎帝神農以祝融氏之神配
黃帝軒轅氏以風后力牧之神配有司歲春秋二季行
事是年龍門禹廟成命侍臣持香致祭五年敕建堯
廟十二年三月敕建伏羲女媧舜湯等廟於河中解
城洪洞趙城十五年修會川縣盤古廟祀之二十
四年敕春秋二仲丙日祀帝堯廟後重建湯廟於新鄉
縣泰定帝致和元年禮部移太常送博士議舜禹之
廟合依堯祠故事每歲春秋仲月上旬卜日有司蠲潔
致祭官給祭物文宗天歷二年建周公廟在鳳翔府
岐山之陽春釋奠如孔子廟儀順帝至正九年御史
臺以江西河東道肅政廉訪使文殊納言三王開天立
極德被萬世京師每歲春秋祀事命太醫官主祭揆禮
未稱請如國學宣聖廟春秋釋奠明太祖洪武元年
以太牢祀三皇以勾芒祝融風后力牧配六年禮官
言古帝王有父子祖孫一廟合祭非禮令别立歴代帝
王廟同堂異室始議三皇五帝三王及漢唐宋創業之
君俱於京師立廟每歲春秋致祭遂建帝王廟於京師
又增隋文帝祀十二年二月命歴代帝王廟皆祀開
基創業之君周文雖基命然終守臣節唐高祖雖有天
下然皆太宗之力可勿設二主止於陵寢致祭又令
帝王廟皆塑衮冕坐像惟伏羲神農未有衣裳之制不
必加以冕服初祀隋文帝時廟火乃建於雞鳴山之
陽去隋文帝祀擇歴代名臣始終全節者從祀每歲一
舉二十年令武成王從祀帝王廟罷其舊廟仍去王
號二十一年定歴代名臣從祀帝王廟以宋趙普負
太祖約為不忠不可從祀元臣穆呼哩于安圖為祖不
可以孫從祀而去其祖可祀穆呼哩而罷安圖既祀巴
延阿珠亦不必祀於是擇始終全節風后力牧臯陶夔
龍伯夷伯益伊尹傅說周公旦召公奭太公望召虎方
叔張良蕭何曹參陳平周勃鄧禹馮異諸葛亮房玄齡
杜如晦李晟郭子儀曹彬潘美韓世忠岳飛張浚穆呼
哩博勒呼博勒濟齊拉衮巴延三十五人從祀世宗
嘉靖九年廖道南奏郊祀歴代帝王於五岳四瀆之間
是躋人鬼於天神地祇請每歲致祭宜歸本廟從之已
而上命建廟於北都明年秋帝王廟成禮部尚書夏言
上議云會典内歴代帝王遇有子午卯酉年分朝廷遣
道士齎香帛致祭各陵寢本廟不祭今年辛酉正遇停
祭之期待明年仲春吉日舉行遂以來春上親行禮以
後照舊例行嘉靖中始建帝王廟於京師阜成門内
又各處帝王廟祀軒轅廟在慶陽府子午山顓頊廟在
大名府禹廟在鳳陽府塗山絶頂漢高祖廟在徐州東
南六里臨泗水漢先主廟在成都府南二里洪武初合
諸葛廟祭之
先代帝王名臣祠二
原詩序那祀成湯也微子至於戴公其間禮樂廢壞有
正考父者得商頌十二篇於周之太師以那為首月
令仲夏祈祀山川雩祀百辟卿士有益於民者注后稷
勾龍之𩔖也五經異義曰公侯祭百辟自卿以下不
過其族夫鬼神之所及非其族𩔖弗紹其國位百辟者
百君先有功德於民者今在其位故報祭之史記曰
始皇出遊至雲夢望祠虞舜於九嶷山高祖微時聞
魏公子賢及即位每過大梁常祀公子高祖十二年從
擊黥布還為公子置守冢五家世世以歲四時奉祠
漢武帝本紀曰武帝北廵朔方勒兵十餘萬還祭黃帝
冢漢書曰元封五年冬帝南廵狩至於盛唐望祀虞
舜於九嶷元始四年詔書祀百辟卿士有益於民者
蜀郡以文翁九江以召父應詔書歲時郡二千石率官
屬行禮奉祠信臣家在南陽亦為立祠後漢書曰章
帝詔使者奉太牢致祀唐堯於咸陽東觀漢記曰永
平二年十一月詔京兆右扶風以中牢祀蕭何霍光出
郡錢榖給蕭何子孫在三里内者悉令侍祠桓譚字
君山沛人章帝元和中行廵狩至沛令使者祠譚家鄉
里榮之吳越春秋曰夫差帥諸羣臣出國門祠子胥
於江濱諸臣並在夫差乃言曰寡人蒙先王之遺恩為
千乘之主昔不聽相國之言乃用讒佞之辭至令相國
遠没江海自亡以來濛濛惑惑如霧蔽日莫誰與言泣
下沾襟哀不自勝左右羣僚莫不悲傷增唐六典曰
仲春上戊釋奠於齊太公以留侯張良配焉仲秋之月
亦如之文獻通考曰元豐四年判應天府張方平言
司農寺近降新制募人承買祠廟然閼伯主祀大火為
國家盛德所乘微子開國於宋亦本朝受命建號所因
張廵許遠以孤城死賊能捍大患請免此三廟以稱國
家嚴奉之意詔司農寺鬻天下祠廟辱國瀆神莫此為
甚可亟寢之令開封府劾官吏以聞續文獻通考曰
宋高宗建炎二十五年朱熹為同安主簿建蘇魏公祠
以祀故相蘇頌又建趙忠簡公祠以祀故相趙鼎後朱
熹為漳州守建三先生祠以祀濂溪明道伊川而繼守
趙汝讜并塑文公像為四先生祠漳州舊有三賢祠
祀唐常衮歐陽詹周匡物宋人又益以蔡㐮高登為五
賢祠又東溪高先生祠在漳州府學内宋教授田澹别
建以祀高登者也
先代帝王名臣祠三
原詩宋范泰經漢高廟詩曰嘯吒英豪萃指揮五岳分
乘彼道消勢遂廓宇宙氛重瞳豈不偉奮臂騰羣雄壯
力拔高山猛氣烈迅風恃勇終必撓道勝業自隆宋
謝贍經張子房廟詩曰伊人感代工聿來扶興王婉婉
幕中畫暉暉天業昌鴻門消薄蝕垓下隕欃槍爵仇建
蕭宰定都護儲皇肇允契幽叟翻飛指帝鄉惠心奮千
祀清埃播無疆宋鄭鮮之行經張子房廟詩曰七雄
裂周紐道盡鼎亦淪長風晦崑溟潛龍動泗濱紫煙翼
丹虬靈媪悲素鱗梁簡文帝漢高廟賽神詩曰玉[車犬]
朝行動閶闔旦應開白雲蒼梧去丹霞咸陽來日正山
無影城斜漢屢廻瞻流如地脈望嶺匹天台欲袪九秋
恨聊舉十千杯梁元帝祀伍相廟詩曰石城寧足拒
金陣詎能追楚關開六塞吳兵入九圍山水猶縈帶城
池失是非空餘夀宫在日暮舞靈衣庾肩吾漢高廟
詩曰昔在唐山曲今承紫貝壇寧知臨楚岸非復望長
安塵飛遠騎没日徙半峰寒又經夏禹廟詩曰金簡
泥初發龍門鑿始通配天不失舊為魚微此功林堂上
偃蹇山殿下穹窿侵雲似天闕照水𩔖河宫神來導赤
豹仙去擁飛鴻松龕撤暮俎棗徑落寒叢仙舟還入鏡
玉軸更乘空去國嗟行邁離居泣轉蓬月起吳山北星
臨天漢中申胥猶有志荀息本懷忠待見欃槍滅歸來
松柏桐陳江總卞山楚廟詩曰蘋藻祈明德倚櫂息
巖阿忽聽晨雞曙非復楚宫歌閑階薙宿薺古木斷懸
蘿帷堂寂易晚桴鼓自相和盛祀流百世英威定幾何
張正見行經季子廟詩曰延州高譲遠傳芳世祀移
地絶遺金路松悲懸劔枝野藤侵沸井山雨濕苔碑别
有觀風處樂奏無人知周庾信西門豹廟詩曰君子
為利博達人樹德深蘋藻由斯薦樵蘇幸未侵恭聞正
直祀良識佩韋心容範雖年代徽猷若可尋菊花隨酒
馥槐影向窗臨鶴飛疑逐舞魚驚似聽琴漳流鳴磴石
銅雀影秋林增唐李百藥謁漢高廟詩曰纂堯靈命
啟滅楚閏餘終飛名膺帝籙沈迹韞神功瑞氣朝浮碭
祥符夜告豐抑揚駕人傑叱咤掩時雄締搆三靈改經
綸五緯同干戈革宇内聲教盡寰中運謝年逾遠魂歸
道未窮樹碑留故邑抗殿表祠宫沐蘭祈泗上謁帝動
深衷英靈宿如在文物杳成空竹皮聚寒逕枌社落霜
叢蕭索隂雲晚長川起大風宋之問謁禹廟詩曰夏
王乘四載兹地發金符玉帛空天下衣冠照海隅舟遷
龍負壑田變鳥耘蕪舊物森如在天威肅未殊元彝届
瑶席玉女侍清都奕奕閨闥邃軒軒仗衛趨氣清連曙
海雲白洗春湖猿嘯有時合禽言常自呼靈歆異蒸糈
至樂匪笙竽茅殿今不襲梅梁古制無運逢崇麗日盛
業答昭蘇杜甫禹廟詩曰禹廟空山裏秋風落日斜
荒庭垂橘柚古屋畫龍蛇雲氣生虛壁江聲走白沙早
知乘四載疏鑿控三巴又蜀相廟詩曰丞相祠堂何
處尋錦官城外柏森森映階碧草自春色隔葉黃鸝空
好音三顧頻煩天下計兩朝開濟老臣心出師未捷身
先死長使英雄淚滿襟又謁先主廟詩曰舊俗存祠
廟空山泣鬼神虛簷交鳥道枯木半龍鱗竹送清溪月
苔移玉座春閭閻兒女換歌舞歲時新薛逢漢武帝
祠詩曰武帝清齋夜築壇自斟明水醮仙官殿前童女
移香案雲際金人捧露盤絳節有時還入夢碧桃何處
更驂鸞茂陵煙雨埋弓劔石馬無聲蔓草寒
增歌明太祖祭歴代帝王樂章曰酒行兮爵盈喜氣兮
雍雍重荷蒙兮再瞻再崇羣臣忻兮躍從願覩穆穆兮
聖容酒斟兮禮明諸帝熙和兮悅情百職奔走兮滿
庭陳籩豆兮數重亞獻兮願成獻酒兮三終整雲鸞
兮將還宫予心眷戀兮神聖欲攀留兮無蹤躡雲衢兮
緩行得遥瞻兮達九重旛幢繚繞兮導來蹤鸞輿冉
冉兮歸天宫五雲擁兮祥風從民歌聖佑兮樂年豐
增賦蘇軾屈原廟賦曰浮扁舟以適楚兮過屈原之遺
宫覽江上之重山兮曰惟予之故鄉伊昔放逐兮渡江
濤而南遷去家千里兮生無所歸而死無以為坟悲夫
人固有一死兮處死之為難徘徊江上欲去而未決兮
俯千仞之驚湍賦懷沙以自傷兮嗟予獨何以為心忽
終章之慘烈兮逝將去此而沈吟吾豈不能高舉而遠
遊兮又豈不能退默而深居獨嗷嗷其怨慕兮恐君臣
之愈疎生既不能力爭而強諫兮死猶冀其感發而改
行苟宗國之顛覆兮吾亦獨何愛於久生託江神以告
冤兮馮夷教之以上訴歴九關而見帝兮帝亦悲傷而
不能救懷瑾佩蘭而無所歸兮獨惸惸乎中浦峽山高
兮崔嵬故居廢兮行人哀子孫散兮安在況復見兮高
臺自子之逝今千載兮世愈狹而難存賢者畏譏而改
度兮隨俗變化斲方以為圓黽勉於亂世而不能去兮
又或為之臣佐變丹青於玉瑩兮彼乃謂予為非智為
高節之不可以企及兮宜夫人之不吾與違國去俗死
而不顧兮豈不足以免於後世嗚呼君子之道豈不全
兮全身遠害亦或然兮嗟子區區獨為其難兮雖不適
中要以為賢兮夫我何悲子所安兮
增教宋傅亮修張良廟教曰張子房道亞黃中照隣殆
庶夷項定漢大拯横流固已參軌伊望道契商洛顯默
之際莫測其端矣途次舊沛佇駕留城遺廟荒頓靈像
陳昧撫跡懷人永歎實深過大梁者或佇想於夷門游
九原者亦流連於隋會擬之若人亦足以云可改構棟
宇修飾丹青蘋蘩行潦以時致薦書懷古之情存不刊
之烈
增碑後漢蔡邕陳太丘碑文曰先生諱實字仲弓潁川
許人也含元精之和應期運之數兼資九德總修百行
於鄉黨則善誘善導仁而愛人使夫少長咸安懷之其
為道也不徼訐以干時不遷怒以臨下四為郡功曹五
辟豫州六辟三府再辟大將軍宰聞喜半歲太丘一年
年七十遂隠丘山四門備禮前後招辟皆不至年八十
有三卒諡文範先生銘曰峩峩崇嶽吐符降神於皇先
生抱寳懷珍如何昊穹既喪斯文微言圮絶來者曷聞
交交黃鳥爰集於棘命不可贖哀何有極後魏温子
昇舜廟碑曰虹氣降靈姚墟誕聖樹隂未徙帝圖已定
乃賓四門以齊七政天眷功高民歸德盛治既蕩蕩化
亦巍巍南風在詠西環有歸嶷山永逝湘水長違靈宫
肅肅神館微微
增記唐白敏中滑州修堯詞記白馬津西南五十里曰
堯祠衮龍騰文劒珮有光德音不遐精魄如在然而祠
廟僻遠藻薦亦稀荒榛不除茂草斯鞠司空隴西公即
戎之二歲宿麥方登油雲未施乃率僚屬將校而禱焉
鐘磬畢陳牲牢在筵翊精肅容虔禱移時祝拜之際肸
響如答未及廻車重隂已周密雨輕灑槁苖特蘇逮夕
及晨自葉流桹寮屬將校相率稱賀請大崇廟貌以旌
厥美於是飾粉壁張羅帷欒櫨四周丹臒交輝肅肅靜
穆神之所依是宜播公之美揚神之祉刻於金石而為
之記盧恕修楚州伍相神廟記曰䢴溝當吳伐越時
為餽運所開太牢伍員經畫及太宰因讒而没其神憑
大波雄憤無所洩蓄為猛飇駭衆吳人恐之故相與立
祠䢴溝上歴代皆崇其祠國朝龍朔中為狂人郭行真
所焚乾封初准敕重建大中十歲兵部郎中滎陽公守
郡每雨小差期晴少失侯公一至請之靈貺立答連歲
豐穰舊廟叢隘淺廹前横岸道塵坌玷䙝公默圖將顯
大之且俟誠化更廣即增張神宇俄有舟人蒋容者啟
公請合財葺之於是開其前伸其後重肖神像及儀從
等畢新廟之域也面河距淮巖然崇堂蜿然修廊像設
新而英姿益明旂旓新而靈衛愈嚴庭可以長布武階
可以勞拾級管簫朝奏一何和神也風月夕清一何宜
神也祭法曰夫日月星辰民所瞻仰也山林陵谷川澤
民所財用也今太宰之高不啻星辰太宰之利不啻陵
谷彼朽骨而邀食於民者豈得同日而語哉柳識新
修四皓廟記曰漢高帝提三尺劒奮布衣夷秦滅項南
面而帝及乎疎孝惠私趙王本根一摇海内失望向使
安車空駕羽翼不來蹈金寒玦離之蹤成母愛子抱之
計四百之祚岌乎殆哉非四公之高名不能割漢祖肌
膚之愛非留侯之竒策不能振大賢金玉之音然而顯
晦異宜語默殊用塗山玉帛有櫛風沐雨之勞陋巷簟
瓢無被髮纓冠之責兼濟獨善相與背馳惟四先生兼
有之矣往者明祠頽壞靡有孑遺太傅兼中書令許國
公爰命經營不日而就棟宇甚美神形若生如裁兔鹿
之書似指狼羊之喻松涼桂燠雲白霞丹坐視天倪時
聞地籟彼佩金印乘朱軒食萬鍾潤九里而括囊避事
全軀保孥聞四賢之風可以有立志矣
原文魏武帝祀橋玄墓文曰昔以幼年逮升堂室增榮
益觀皆由奬助士死知己懷此無忘又承從容要誓徂
逝之後路有經由不以斗酒隻雞過相沃酹車過三步
腸痛勿怪雖臨時嬉笑之言非至親篤好夫何肯為此
辭哉宋謝惠連祭禹廟文曰咨聖繼天載誕英徽克
明克哲知章知微運此宏謨䘏彼民憂身勞五岳形疲
九州呱呱弗顧虔虔是欽物貴尺璧我重寸隂乃錫玄
圭以告成功虞數既改夏德乃隆臨朝總政廵國觀風
淹留稽嶺乃徂行宫恭司皇役敬屬暉融神且略薦乃
昭其忠梁王僧孺祭禹廟文曰惟帝禀圖上昊貽則
下民五聲窮聽四乘兼往輕璧惜景既捨冠履愛人忘
我不顧腁胝下車以泣事深罪已憑舟靡懼義存拯物
盛業方來遺神如在愛被昆蟲理有好生之德事安菲
素固無厚味之求是用黍稷非馨蘋蘩以獻
上陵一
原三代以前無墓祭至秦始起寢殿於墓側漢因秦
上陵皆有園寢故稱寢殿起居衣服象生人之具古寢
之意也後漢都雒陽以關西諸陵久遠但四時特牲
祀每帝西幸即親謁其雒陽陵每正月上丁祀郊廟畢
以次上陵百官四姓親家婦女公主諸大夫及外國朝
者侍子郡國計吏會陵畫漏上水大鴻臚設九賓隨立
寢殿前(薛琮曰九賓謂王侯公卿二千石六百石下及郎吏匈奴侍子凢九等也)鐘鳴謁者
贊禮引客羣臣就位如儀乘輿自東廊下太常道出西
向拜折旋升階拜神座退後公卿羣臣謁神座大官上
食太常樂奏食舉舞文始五行之舞(文始舞者本舜韶舞也高祖更名文)
(始以示不相襲也五行舞者本周舞也秦始皇更名五行之舞也)樂闋羣臣受賜食畢
郡國上計吏以次前當神軒告其郡榖價人所疾苦欲
神知其動靜孝子事親盡敬愛之心也(謝承後漢書靈帝建寧五年正)
(月車駕上原陵蔡邕為司徒掾從公上行到陵見其儀愾然謂同座曰聞古不墓祭朝廷有上陵之禮始謂可)
(損今見其儀察其本意乃知孝明至孝惻隠不可易舊或曰本意云何昔在長安時其禮不可盡得聞也光武)
(即世始葬於此明帝嗣位踰年羣臣朝士感先帝不復聞見此乃帥公卿百僚就園陵而創焉尚書階西祭設)
(神座天子事亡事存之意也以帝聖孝之心親服三年又在園陵初興此儀仰察几筵下顧羣臣悲切之心必)
(不可堪邕見太傅胡廣曰國家禮有煩而不省者昔不知先帝用心周密之至於此也廣曰然子當載之以示)
(學者邕退而記焉)最後親陵遣計吏賜之帶珮八月飲酎上陵
禮亦如之(丁孚漢儀酎金律文帝所加以正月朝作酒八月成名酎酒因令諸侯助祭黃金漢律金)
(布令諸侯列侯各以人口數率千口奉金四兩竒不滿千口至五百已下者皆會酎少府受又九真交趾日南)
(者用犀角二長九寸以上若玳瑁甲一鬱林用象牙長三尺以上若翠各二十准以當金漢舊儀皇帝八月酎)
(皇帝暮視牲以鑑燧取水於月取火於日為明水火左袒以水沃牛右肩手執鸞刀以切牛尾之毛即更衣侍)
(中上熟乃祀)至靈帝皆以弦晦二十四氣伏社臘及四時祀
祠廟日上飯太宫人隨鼓漏理被枕盥水陳嚴具魏
文帝詔先帝躬履節儉遺詔省約子以述父為孝臣以
繼事為忠古不墓祭皆設於廟先帝高平陵上殿皆毁
壞車馬還廏衣服藏府以從先帝儉德之志遂革上陵
之禮及齊王在位九載始一謁高平陵晉宣王遺令
子弟羣官皆不得謁陵景文遵旨武帝猶再謁崇陽陵
(景帝陵)一謁峻平陵(文帝陵)然遂不敢謁高原陵(宣帝陵)至惠
帝復止也東晉元帝崩後諸公始有謁陵辭陵之事
蓋由眷同友執率情而舉也成帝時中宫亦年年拜陵
議者以為非禮遂止穆帝時禇太后臨朝又拜陵帝時
幼也孝武崩驃騎將軍會稽王道子曰今雖制釋服至
於朔日月半諸節自應展情陵所以一周為斷於是至
陵變服單衣煩瀆無准非禮也安帝元興元年左僕射
桓謙奏百僚拜陵起於中興非晉舊典積習生長遂為
近法尋武帝詔乃不使人主諸王拜陵及義熙初又復
江左之舊宋文帝每歲正月謁初寧陵(武帝陵)孝武明
帝亦每歲拜初寧長寧陵(文帝陵)後魏太和十六年九
月辛未孝文帝哭於文明太后陵左終日不絶聲素幕
越(音活)席為次侍臣侍哭壬申孝文又哭如昨帝二日不
御食癸酉朝中夕三時哭拜於陵前夜宿鑒元殿是夜
次甲戌帝拜哭辭陵還永樂宫唐貞觀十三年太宗
朝於獻陵先是日宿設黃麾仗周衛陵寢至是質明七
廟子孫及諸侯百僚藩夷君長皆陪列於司馬門内太
宗至小次降輿納履哭入關門西再拜慟絶不能興禮
畢改服入於寢躬親執饌閱視高祖先后服御之物悲
慟左右侍御者莫不歔欷禮畢太宗出自寢宫步過司
馬門泥行二百餘步上入寢哭踊絶於地進至東階西
面再拜號慟久之乃進太牢之饌加珍羞具品引大尉
無忌司空勣越王貞趙王福曹王明及左屯衛將軍程
知節並入執爵進俎上至神座前拜哭奠饌閱先帝先
后衣服拜辭訖行哭出寢北門乃御小輦還宫高宗永
徽二年有司言謹按獻陵三年之後每朔及月半上食
其冬夏至伏臘清明社等節日亦上食其昭陵請依獻
陵故事上從之六年正月謁於昭陵有司先設儀衛於
陵寢質明七廟子孫二王後百僚州鎮藩牧四夷君等
並陪列於位皇帝降輦入次易服出次行哭就位再拜
擗踊慟絶禮畢又改服奉謁寢宫其妃嬪公主先於神
座左右侍列如平生帝入寢門即哭瞻視幄座踊絶於
地進至東階西面再拜號哭乃進牢饌珍羞引三公諸
王並入執爵進俎帝至神座前再拜哭自奠饌閱先帝
先後衣服更增感絶拜辭訖行哭出寢北門景龍二年
是時每日奠祭太常博士彭景直上疏曰謹按三禮正
文無諸陵日祭之事又按禮論譙周祭志云天子之廟
始祖及高祖祖考皆每月朔加薦新以象平生朔食謂
之月祭二祧之廟無月祭此譙周所著與古禮義合本
無日祭之文今諸陵月祭有朔日月半則古禮殷事之
義矣諸節日食猶薦新之義矣故鄭玄注禮記云殷事
朔日月半薦新之奠也又注儀禮云月朔月半猶平常
之朝夕也大祥之後即四時焉此則古者祭皆在廟近
代以來始分月朔月半及諸節日祭於陵寢至後漢陵
寢致祭無明文以言自魏三祖以下不於陵寢致祭並
附於古禮至於江左亦不崇園寢及齊梁陳其祭無聞
今參詳以為三禮者不刊之書懸諸日月外傅所記不
與經合不可依憑其諸陵請准禮停日祭帝曰禮因人
情事有㳂革陵寢如昨祇薦是常乍覽此奏但增哀慕
乾陵宜依舊朝晡進奠昭獻二陵每日一進以為恒式
舊制每年四季之月常遣使往諸陵起居是日太常博
士唐紹上疏曰自安宅兆禮不祭墓當謂送形而往山
陵為幽靜之宫迎精而返宗廟為享薦之室但以仲月
命使廵陵鹵簿衣冠禮容必備自天授以後時有起居
因循至今乃為常事起者以起動為稱居者以居止為
名參候動止非陵寢之法生事以禮必勤於定省死葬
以禮宜閟於安厝豈可以事君之道行送往之時敢辭
命使勞繁但恐不安靈域又誕降之日穿針之辰皆以
續命為名時人多有進奉今聖靈日遠仙駕難攀進止
起居恐乖先典請停四季及降誕并節日起居陵使但
准式二時廵陵庶義合禮經陵寢安謐不從開元十
七年玄宗謁橋陵至西壖垣闕下馬望陵涕泗行及神
午門號慟再拜且以三府兵馬供衛遂謁定陵獻陵昭
陵乾陵乃還開元二十年四月制曰寒食上墓禮經無
文近代相傳寖以成俗士庶有不合廟享何以用展孝
思宜許上墓同拜埽禮於塋南門外奠祭饌訖泣辭食
餘饌任於他處不得作樂仍編入五禮永為恒式二十
三年四月敕獻昭乾定橋恭六陵朔望上食歲冬至寒
食日各設一祭如節祭共朔望日相逢依節祭料橋陵
除此日外仍每日進半口羊食天寳二年七月敕朕承
丕業肅恭祀事至於諸節常修薦享且詩著授衣令存
休澣在於臣子猶及恩私恭事園陵未標令式自今以
後每至九月一日薦衣於陵寢貽範千載庶展孝思且
仲夏端午事無典實傳之淺俗遂乃移風況乎以孝道
人因親設教變游衣於漢紀成獻服於禮文宜宣示庶
寮令知朕意(初顯慶五年二月二十四日高宗以每年二時太常少卿分行二陵事重人輕又不)
(備鹵簿威儀有闕乃詔三公行事太常卿少卿為副太常造鹵簿事畢則納於本司仍著於令)增代
宗大歷十四年禮儀使顔真卿奏今元陵請朔望節祭
日薦如故事泰陵惟朔望歲冬至寒食伏臘社一祭而
罷日食制曰可元和元年禮儀使杜黃裳請如故事
豐陵日祭崇陵惟祭朔望節日伏臘二年宰臣建言
禮有著定後世徇一時之慕過於煩并故陵廟有薦新
而節有遣使請歲太廟以時享朔望上食諸陵以朔望
奠親陵以朝晡奠其餘享及忌日告陵皆停宋志曰
古者無墓祭秦漢以降始有其儀至唐有清明設祭朔
望時節之祀進食薦儀之式五代諸陵遠者令本州長
吏朝拜近者遣太常宗正卿或因行過親謁宋初春秋
命宗正卿朝拜安陵以太牢春祀乾德四年始令宫人
詣陵上冬服其後定制春秋仲月遣太常宗正卿先齋
三日牲用少牢一獻續文獻通考曰明世宗嘉靖十
五年上諭禮部夏言曰春清明秋霜降二節祭於陵甚
合禮今中元亦有陵祭内殿其勿瀆可也言對曰中元
俗節事本不經陵祀既遣官而内殿又有祭祀事頻煩
數上從之圖書編曰上陵之禮雖不經見然自漢以
後歴代相承卒不敢廢非不敢也蓋不忍也光武凡三
幸長安皆有事於十一陵唐開元有天子上陵儀注又
歲有清明設祭朔望時節之祀宋又行於春秋歲以為
常明上陵之禮歲凡三舉焉清明中元冬至也每遇行
禮文武諸司各遣官一員而以親王或駙馬主祀事天
下無事天子於清明日上或一行其籓王或來朝者亦
許謁孝陵在南京内外臣僚有事經過者必先拜謁否
則有罪
上陵二
原詩宋顔延之拜陵廟詩曰周德恭明祀漢道遵光靈
哀敬隆祖廟崇樹加園塋逮事休命始投迹階王庭陪
厠廻天顧朝讌流聖情早服身義重晚達生戒輕否來
王澤竭泰往人悔形敕躬慙積素復與昌運并恩合非
漸漬榮會在逢迎夙御嚴清制朝駕守禁城束紳入西
寢伏軫出東坰衣冠終冥漠陵邑轉蔥菁松風遵路急
山煙冒隴生皇心憑容物民思被歌聲萬紀載絃吹千
歲託旒旌未殊帝世遠已同淪化萌幼壯困孤介末暮
謝幽貞發軌喪夷易歸軫慎﨑傾增唐杜甫行次昭
陵詩曰舊俗疲庸主羣雄問獨夫䜟歸龍鳳質威定虎
狼都天屬尊堯典神功協禹謨風雲隨絶足日月繼高
衢文物多師古朝廷半老儒直詞寧戮辱賢路不﨑嶇
往者灾猶降蒼生喘未蘇指揮安率土盪滌撫洪爐壯
士悲陵邑幽人拜鼎湖玉衣晨自舉鐵馬汗嘗趨松柏
瞻虛殿塵沙立瞑途寂寥開國日流恨滿山隅重經
昭陵詩曰草昧英雄起謳歌歷數歸風塵三尺劒社稷
一戎衣翼亮貞文德丕承戢武威聖圖天廣大宗祀日
光輝陵寢盤空曲熊羆守翠微再窺松柏路還見五雲
飛明李東陽陪祀山陵詩曰十年三赴四陵朝又逐
諸公一舉鑣龍尾道瞻回輦近馬蹄塵送入山遥天開
野色川原淨日出城頭露雨消無數晚花秋樹裏未須
風物向春饒夜深燈火下齋宫路轉西巖却又東四
塞河山今古在諸陵雲霧往來同煙叢簇簇溪藤暗秋
葉蕭蕭嶺樹紅獨愧兩都詞賦手玉堂椽筆待名公
李夢陽謁陵詩曰本朝陵墓傍居庸聞說先王駐六龍
一自玉輿回朔漠遂令金殿鎖秋峯明禋衮職雖多預
傋物祠官豈盡供報祀獨知今上切每於霜露見愁容
何景明皇陵詩曰陵闕皇靈閟山河王氣遥萬年龍
虎抱每夜鬼神朝玉盌留天地金燈照寂寥如看翠華
度縹緲在青霄李攀龍長陵詩曰明禋趨歲序陟降
儼昭回雲物中原在乾坤北極開松楸千騎入風雨百
靈來共話犂庭後遺弓重可哀于慎行上陵詩曰閣
門五夜聽傳呼受賜先從左闕趨繡帶平懸金鑿落鞶
囊斜挂錦䄡䄖行隨豹尾陪天仗立傍螭㘭夾御爐却
笑甘泉稱侍從不知原廟似今無徐渭謁孝陵詩曰
瑶壇晴雪淨春空劒佩聲沈苑路東霜露每勤憂聖主
貂璫無事肅齋宫通原燎火分宵白拂樹霓旌映曉紅
寂寞翠華誰望幸惟餘金粟鳥呼風王維康陵陪祀
詩曰塞上猶傳八駿名帝丘今望赤霄平千峯雲起旌
旗影萬木風多劒槊聲玉殿香煙浮俎豆瑶墀星斗燦
冠纓雍歌聽徹人歸盡獨立春宵百感生
增表宋傅亮為宋公至洛陽謁五陵表曰臣裕言近振
旅河湄揚於西邁將届舊京威懷司雍河流遄疾道阻
且長加以伊洛榛蕪津塗久廢伐木通徑淹引時月始
以今月十二日次故洛水浮橋山川無改城闕為墟宫
廟隳頓鐘簴空列觀宇之餘鞠為禾黍廛里蕭條雞犬
罕音感舊永懷痛心在目以其月十五日奉謁五陵墳
塋幽淪百年荒翳天衢開泰情禮獲伸故老掩涕三軍
悽感瞻拜之日憤慨交集行河南太守毛修之等既開
剪荆棘繕修毁垣職司既備蕃衛如舊伏惟聖懷遠慕
兼慰不勝下情謹遣傳詔殿中中郎臣某奉表以聞
增議唐楊仲昌加籩豆議曰漢家園陵八節上食自兹
以降代行其典國初貞觀之後禮法刊定今陵寢見有
八節之奠兼朔望常食聖心追遠每物加薦不敢黷於
宗廟請施之於園陵
御定淵鑑𩔖函卷一百七十一
