欽定四庫全書
御定淵鑑類函卷四百四十六
蟲豸部二(蜻蜓果螳蜋蠅螽斯蜂臝)(絡緯)
蜻蜓一
增爾雅曰蜻蜓一名虰蛵一名負勞說文曰一名桑
根爾雅翼曰鄱陽人呼為江雞方言注曰蜻蜓謂
之蝍蛉淮南人又呼䗧蛜吕覽注曰一名白宿陶
隐居曰一名諸乘有赤黑青黃不同淮南子曰水蠆
為&KR2652;矛□務蜻蜓也古今注曰蜻蜓一名青亭一名
蝴蝶色青而大是也小而黃者曰胡梨一曰胡離小而
赤者曰赤卒一曰絳騶一曰赤衣使者好集大水上亦
名為赤弁丈人又曰紺蝶一曰蜻蛉似蜻蛉而色黝
紺遼東人呼為紺幡亦曰童幡亦曰天雞好以七月羣
飛暗天海邊夷貊食之謂海中青蝦化為之也博物
志曰五月五日埋蜻蜓頭于西向戸下(埤雅作正中門)至三日
不食則化成真青珠戰國策曰莊辛謂楚莊曰不見
夫蜻蜓飛翔乎天地之間仰承甘露而飲之自以為無
患與人無爭也不知夫五尺童子方將調飴膠絲加已
乎四仞之上而下為螻蟻食也
蜻蜓二
增吕覽曰海上之人有好蜻蜓者每居海上遊蜻之至
者百數而不止前後左右盡蜻也終日玩之而不去其
父告之曰聞蜻皆從汝居取而来吾將玩之明日之海
上而蜻無至者矣尸子曰楚莊王命飬由基射蜻蛉
曰吾願生得之飬由基援弓射之拂左翼東方朔别
傳曰上置蜻蜓蓋下羅諸數家獨使朔易對曰馮翊馮
翊六足四翼頭如珠尾正直長尾短項是非勾蔞即蜻
蛚上善賜帛十疋潛確類書曰唐天祐末歲蝗蟲生
地穴中生訖則衆蝗蟲銜其足翅而曳出帝謂蝗曰予
何罪食予苖遂化為蜻蜓清異錄曰後唐宫人或網
獲蜻蜓愛其翠薄遂以描金筆塗翅作小折枝花金線
籠貯養之爾後上元賣花者取象為之售于遊女
蜻蜓三
增飲露(埤雅蜻蜓飲露六足四翼其翅輕薄如蟬晝取蚊䖟食之遇雨即多好集水上款飛尾端亭午)
(則停名之曰蝏以此)點水(本草會編蜻蛉乃水蠆所化水蠆既化蜻蛉蜻蛉相交還于水上附物散)
(卵復生水蠆而化焉或曰蜻蛉貼水飛時以尾蘸水中人知其點水不知其點水者乃生子也或曰稻田間青)
(蟲所化一種最大者呼為馬大頭)埋頭(感應經司馬彪莊子注云童子埋蜻蜓之頭不食而舞曰)
(此將為珠人笑之)食尾(蜻蛉飛無所食則自食其尾食愈甘則尾愈盡而死)
蜻蜓四
增詩唐韓偓蜻蜓詩曰碧玉眼睛雲母翅輕于粉蝶瘦
于蜂坐来近拂波光舞又是殷勤為蓼叢杜甫詩曰
點水蜻蜓款款飛又曰蜻蜓立釣絲
螳蜋一
原爾雅曰不過蟷蠰也其子蜱蛸(一名&KR2159;蟭蟷蠰卵也)莫貈蟷蜋
蛑(有斧蟲也)又曰江東人呼為石蜋方言曰螳蜋謂之
髦或謂之虰或謂之□□爾雅正義曰螳蜋深秋乳
子至夏初乃生廣雅曰芊芊齕肱螳蜋也禮月令
曰仲夏之月螳蜋生(增埤雅廣要是月升隂始起殺蟲應而生焉生亦百子如螽斯云)
原禮記鄭注曰螳蜋螵蛸母也王瓉問曰爾雅云莫
貈螳蜋同類物也今沛魯以南謂之蟷蠰三河之域謂
之螳蜋燕趙之際謂之食厖齊濟以東謂之馬敫然多
名其子則同云螵蛸是以注云螳蜋螵蛸母也增易
通繫卦曰螳蜋摶蟬之蟲乘寒而殺物自隐蔽而有所
害捕摶之象也周書時訓曰芒種之日螳蜋生是謂
隂息莊子曰螳蜋怒臂以拒車轍不知不勝任也是
才之美者也范子計然曰螵蛸出三輔上價三百
高誘淮南子注曰螳蜋世謂之天馬以其&KR0750;首奮臂頸
長而身輕其行如飛有馬之象揚雄輶軒絶代語曰
兖豫間謂螳蜋為拒斧酉陽雜俎曰螵蛸俗呼為野
狐鼻涕蠡海集曰螳蜋蚱蜢色綠而不鳴者螳蜋有
怒攫之勢專食生蟲其氣已散為殺氣蚱蜢性卑潛于
草間隂勝故皆不鳴
螳蜋二
原韓詩外傳曰齊莊公出獵有螳蜋舉足將搏其輪問
御曰此何蟲對曰此螳蜋也為蟲知進而不量力而輕
就敵公曰此為天下勇蟲矣廻車避之勇士歸之焉
增吴越春秋曰吴王夫差將伐齊太子友欲因諷諫以
激于王曰適從後園聞秋蟬之聲往而観之秋蟬登高
樹自以為安不知螳蜋超枝緣條曳腰聳距舉吻欲哺
也螳蜋貪心務進志在有利不知黃雀盛緣茂林徘徊
枝葉欲啄螳蜋也原莊子曰莊周遊雕陵之樊睹一
異鵲自南方来者翼廣七尺目大運寸感周之顙而集
于栗林(感觸也)周曰此何鳥哉翼殷不遊(殷曲大也)目大不覩
(不見人者)褰裳躩步(疾行也)執彈而留之睹一蟬方得美蔭而
忘其身螳蜋執翳而搏之見得而忘其形異鵲從而利
之見利而忘其真莊周怵然曰物固相累二類相召也
捐彈而反走虞人逐而誶之增宋王鞏聞見近錄曰
史朝請琳云其舅張仲元患風痺平生餌桑螵蛸圓及
死口中有黑氣出戶數丈視之螵蛸無數
螳蜋三
增捕蟬(埤雅廣要螳蜋捕蟬而食執木葉以自蔽蟬將去而未飛為之一前一却)當轍(詳上)
(莊子又古檄云以螳蜋之斧禦隆車之隊)執翳隐形(埤雅云螳蜋所執之翳可以蔽形盖其所)
(執之葉既得蟬則棄之而俗謂人得之可以隐形也)含氣生火(類仲云螳蜋之氣含之生火)
勇蟲(詳韓詩外傳)斫父(說文螳蜋一名斫父)
螳蜋四
原賦晉成公綏螳蜋賦曰仰乃茂隂俯緣條枝冠角峩
峩足翅岐岐尋喬木而上綴從蔓草而下垂戢翼鷹峙
延頸鵠望推翳徐翹舉斧高抗鳥伏蛇騰鶴擊隼放俯
飛蟬而奮猛臨蟪蛄而逞壯距車輪而軒翥固齊侯之
所尚乃有翩翩黃雀舉翮高揮連翔枝幹或鳴或飛覩
兹螳蜋將以療飢厲觜脅翼其往如歸增唐陳硎螳
蜋拒轍賦曰捨鳴蟬而莫捕蔑黃雀而不知斯謂豺狼
之不若念虺蜴而何為
原贊晉郭璞螳蜋贊曰螳蜋飛蟲揮斧奮臂當轍不廻
勾踐是避勇士致斃厲之以義
螽斯一
增爾雅曰螽醜奮毛詩曰螽斯羽(相比而起也)詵詵兮螽
斯羽薨薨兮(羣飛聲)螽斯羽揖揖兮(旣飛而斂羽也)又曰五月
斯螽動股(言斯螽股成而奮迅也)草木疏曰螽斯蝗類色靑長
角長股股鳴者也蔡邕月令曰螽類乳于土中深埋
其卵江東謂之蚱蜢列子曰力折春螽之股(盖春時尚弱也)
埤雅曰螽斯蟲之不妬者一母百子故詩以為予孫
衆多之况一名春黍亦或謂之春箕或曰似蝗而小股
黑有文五月中以兩股相切作聲聞數步者是字從冬
冬終也至冬而終故謂之螽(山堂肆考有一種名土螽又名土□似蚱蜢而細長)
(銳頭青翼能飛能跳飛不甚遠人執其兩股能動搖其身如女人織然故又名織絹娘)蠡海集
曰蚱蜢性卑潛於草間隂勝也故不鳴倦遊雜錄曰
嶺南人號草螽曰茅蝦常食之
螽斯二
增續異記曰徐邈晉孝武帝時為中書侍郎在省直左
右人恒覺邈在帳内與人語有舊門生一夕伺之無所
見天微明瞥観一物從屏風裏飛出直入前鐵鑊中乃
逐視之惟見鑊中菖蒲根下有大青蚱蜢雖疑此為魅
而古来未聞但摘除其兩翼至夜遂入邈夢云為君門
生所困往来道絶邈得夢甚悽惨門生知其意微發其
端邈初不即道後徐語曰我始入直便見一青衣女子
從前度作兩髻姿色美甚聊試挑謔即来就已且愛之
仍溺情亦不知其從何而至此兼告夢門生因具以狀
白亦不復追殺蚱蜢
絡緯一
增詩正義曰絡緯鳴懶婦驚草木疏曰如蝗斑色毛
翅數重其羽正赤六月中飛而振羽索索作聲幽州人
謂之蒲錯古今注曰莎雞一名絡緯一名紡緯(埤雅廣要)
(謂其鳴如紡緯也)又曰一名促寒娘有青褐兩種一名梭雞
一名絡緯蠡海集曰馬&KR1578;之蟲至秋而鳴秋之令金
也蟲色綠木也金木相軋以為聲以兩股擊翼而鳴者
金木傍擊之謂也
絡緯二
增詩宋謝靈運詩曰肅肅莎雞羽唐李白詩曰絡緯
秋啼金井闌宋宋祁詩曰人間底事最堪恨絡緯鳴
時無婦驚元郝經絡緯詩曰牽牛風露滿籬根淡月
疎星夜未分燈下有人抛錦字機絲零亂不成文
增詞張弼絡緯詞曰絡緯不停聲從昏直到明不成
一絲縷徒負織作名蜘蛛聲寂寂吐絲復自織織網網
飛蟲飛蟲足充食事在力為不在聲思之令人三歎息
蜂一
原爾雅曰蜂醜□(垂其腴也)土蜂(在地中作房者)木蜂(在樹上作房)廣
雅曰范蜂也增埤雅曰蜂一名蠆其字象形盖蜂類
衆多動以萬計也又曰黃蜂無蜜纖長其窠仰綴于
屋銜漆以固其蒂隂陽在尾喜合末端有岐者牝銳者
牡也方言曰蜂燕趙之間謂之蠓螉或謂之蚴蛻(音幼)
(悅)揚雄輶軒絶代語曰其大而有蜜者曰壺蠭注穿
竹木作孔者謂之笛師毛詩曰莫予荓蜂自求辛螫
原春秋潭潜巴曰朝有大蜂武士中蜂赤強黑不梁
(蜂有刺毒以扞難武士象也梁或為良)韓詩外傳曰稷蜂不螫而社鼠
不燻非以稷蜂社鼠之神也其所託者然也故聖人求
賢者以自輔增張璠易注序曰蜜蜂以兼採為味
列子曰純雌其名稚蜂(正字通其黃色細腰腰僅相属不能為蜜曰稚蜂淮南子以為)
(貞蟲)淮南子曰蜂房不容鵲卵小形不足以包大體也
關尹子曰聖人師蜂立君臣原抱朴子曰雞有專
棲之雄雉有擅澤之驕蟻有兼弱之智蜂有攻寡之計
人相役御亦若是耳增又曰崑崙山大蜂一丈其毒
殺象郁離子曰昔靈丘丈人之飬蜂也園有廬廬有
守刳木以為蜂之宫其置也疎密有行新舊有次坐有
方牖有向視其生息調其暄寒以鞏其架構如其生發
蕃則析之寡則裒之去其蛛蟊蚍蝣獮其土蜂蠅豹夏
無烈日冬不凝澌飄風吹而不搖淋雨沃而不漬其分
蜜也分其贏而已矣不竭其力也丈人于是不出戶而
收其利山海經曰火蜂其狀如螽束晳發蒙記曰
蜂食蜘蛛隂陽變化錄曰蜂每歲三四月則生黑色
蜂名曰將蜂又名相蜂不能采花但能釀蜜蓋無此蜂
則蜜不成至七八月間盡死不死則羣蜂飢俗云相蜂
過冬蜂族必空原博物志曰人家飬蜂以木為器開
小孔以蜜塗器捕三兩蜂納器中宿昔蜂飛出將伴来
作蜜多少隨歲豐儉增又曰諸遠方山郡僻處出蜜
蠟蜜蠟所著皆絶巖石壁餘窠乃蠟著石不盡者有鳥
形小于雀羣飛千數来至春都盡其處皆破如磨洗至
冬蜂皆還洗處結窠如故酉陽雜俎曰竹蜂出蜀中
好于野竹上作窠窠如雞子有蒂長尺許蜜皆紺色甘
倍常蜜又曰嶺南有毒菌夜明經雨而腐化為巨蜂
黑色喙若鋸長三分餘夜入人耳鼻嶺表錄曰宣歙
間人好食蜂兒狀如蠶蛹而瑩白大蜂結房于山林間
其大如巨鐘其中不知幾百層村人采時必以草衣蔽
身以捍毒螫後以煙火逼散蜂母然後攀援崖樹斷其
根一扇有蜂兒五斗或二石三分之一翅足具矣即入
鹽酪炒之曝乾以小紙嚢貯之寄入京洛以為方物
元稹詩集曰蛒蜂類而大巢在褰鼻蛇穴下故毒螫倍
諸蜂蠆中手足輙斷落及心胷則圯裂用他蜂中人之
方療之不能愈巴人往往持禁以制之則差投荒雜
錄曰南海有蜂生橄欖樹上形類木葉有手足抱枝自
附與葉無别南人取者先伐仆樹候葉凋落辨而取之
用為媚藥鶴林玉露曰蜂交則黃退搜採異聞錄
曰江南土蜂人不能識其穴往往以長紙粘于肉蜂見
之必銜入穴乃躡尋得之熏取其子近峰聞略曰蜂
采百花俱置翅間及股間惟蘭花則拱首入房以獻于
王物亦知蘭之貴如此西軒客談曰蜂蝎之毒能螫
人然其一螫則其毒甚銳再則漸減人得而加害矣故
人之知勇貴乎慎所發陳藏器曰諸飛蟲著蜘蛛之
網皆不能脫惟蜂不畏蜘蛛反擒而食之一統志曰
瓊州臨高縣毗邪山有神甚靈昔黎人叛神輙驅蜂禦
之官軍乘勝追擊至今廟祀焉
蜂二
增拾遺記曰周武王東伐紂夜濟河時雲明如晝八百
之族皆齊而歌有大蜂狀如丹鳳飛集王舟因以鳥畫
其旗翼日而梟紂名其船曰蜂舟魯哀公二年鄭人擊
趙簡子得其蜂旗則其類也原禮記曰郕人有其兄
死而不為衰者聞子臯將為郕宰遂為衰郕人曰蠶則
績而蟹有匡范則冠而蟬有緌兄則死而子臯為之衰
增洪範五行傳曰秦昭王三十八年上郡大飢蜂食
田苖謝承後漢書曰豫章嚴豐字孟侯為郡主簿太
守賈萌欲誅王莽有飛蜂附萌車衡豐諫以為不詳之
徵萌不從果見殺原葛仙翁别傳曰仙公與客對食
客曰食畢當請先作一竒戲時食未竟仙公曰諸公得
無邑邑欲見乎即吐口中飯盡成飛蜂滿屋或集客身
莫不震肅但自不螫人耳良久仙公乃張口見蜂皆飛
還入口中成飯食之增宣騐記曰元嘉元年建安郡
山賊百餘人掩破郡治遂入佛圖搜掠財寳先是諸供
飬具别封置一室賊破戶忽有蜜蜂數萬頭從衣簏出
同時噬螫羣賊身首腫痛眼皆盲合先諸所掠皆棄而
走王隐晉書曰陶侃以袁謙為高涼太守未至百餘
里浦中有蜜蜂蔽日而下謙船上明早進西南卒遇大
風飛沙天地晦合不復得還浦遂沒海中酉陽雜俎
曰東都龍門有一處天寳中北宗雅禪師于此建蘭若
一年中桐始花有異蜂聲如人吟咏禪師諦視之具體
人也但有翅長寸餘禪師異之乃網取一焉置紗籠中
意嗜梧花采花置其傍終日集于一隅微聆吁嗟之聲
忽有數人翔集籠外若相慰狀又一日其類數百有乘
車輿者其大小相稱積于籠外語聲甚細亦不憚人密
聽之有曰孔昇翁為君筮不祥頗記無有曰君已除死
籍又何懼焉有曰叱叱予與青桐君奕勝獲琅玕紙數
十幅君出可為扎星子詞當為料理語皆非人世事終
日而去禪師舉籠放之因祝謝之次日有人長三尺黃
羅衣步虚止禪師屠蘇前曰我三清使者上仙伯致意
多謝指顧失所在杜陽雜編曰貞元八年吴明國獻
鸞蜂蜜云其蜂之聲有如鸞鳳而身被五彩大者可重
十餘斤為巢于深巖峻嶺間大者占地二三畝國人采
其蜜不過二三合如過度即有風雷之異久食之令人
長壽顔如童子髮白者應時而黑唐闕史曰皇甫湜
性𥚹急嘗為蜂螫手指因大躁怒命臧獲及里中小兒
輩箕斂蜂窠購以善價俄頃出窠于庭命碎于杵臼絞
取津液以酧所痛玉壺清話曰丁文果善射覆宋太
宗一日置一物急令射之果乃曰葩葩華華山中采花
雖無官職一日兩衙啟之乃數蜂也南墅閒居錄曰
蘇子瞻嘗言其祖光祿公云有一書生晝坐簷下見大
蜂觸網相螫久之俱墮地起視已化為小石矣書生異
而收之因置衣𢃄中一日過市遇蠻賈數輩視書生愕
眙揖曰願見神珠笑而辭之戲以𢃄中石示之羣賈相
顧喜曰此破霧珠蠻人至海上采珠寳常以霧暗為苦
有此珠霧即自開因以寳貨易之值數千緡遼史曰
會同四年神纛車有蜂窠成蜜史占之吉明興記曰
太祖登極後命數星士徧行天下遇有年月日時與御
誕同者以聞于某處得一人召問之村民也無以為生
惟飬蜂十三窠每年割蜜自贍耳上曰是也朕有十三
省布政汝有十三窠蜂大小不同統轄無異遂謂命不
足信勞以酒食泳化類編曰楊一清閣老致政後一
日遊鎮江北固山下偶見羣蜂擁王出遊遇鷙鳥攫殺
羣蜂環守不去數日俱死乃令家伻瘞焉表其封曰義
蜂塜親作文祭之
蜂三
增應潮(埤雅廣要蜂有兩衙應潮其主之所在衆蜂為之旋繞如衛誅罰徵令絶嚴有君臣之義潛)
(確類書朝衙畢方出采花暮衙畢方入房)居臺(又曰其王之所居疉積如臺語曰蜂臺言蜂居如臺)
(也)垂芒(又曰蜂之毒在尾垂穎如鋒故謂之蜂傳曰蜂蠆垂芒是也)釀蜜(又曰采取)
(百芳釀蜜其房如脾今謂之蜜脾舊說蜂之化蜜必取匽豬之水注之蠟房而後蜜成蠟者蜜之蹠也潛確)
(類書采花時一半守房一半分次撥發花少受罰每一百蜂往往有七十四房)穿簷椽(山堂肆考)
(郭璞云穿木蜂黑色似土蜂而大在人家簷椽間穿穴如刀鋸所鑚能螫人)投紙窗(禪燈錄神)
(瓉禪師見蜂子投窗紙求出師曰世界如許廣闊不肯出鑚他故紙)&KR2804;&KR1365;(正字通胡蜂黑色一名胡)
(蜂一名&KR2804;&KR1365;)蜚零(土蜂赤黑色最大即馬蜂一名蜚零荆巴間呼為蟺蜂)七里蜂
(獨蜂俗名七里蜂毒最猛人馬被螫皆亡)獨脚蜂(出嶺南似小蜂黑色一足連樹根不能動五月)
(采之方書治癰疽燒此蜂研末和油塗之良)
蜂四
原詩梁簡文帝咏蜂詩曰逐風從汎漾照日乍依微知
君不留眄銜花空自飛增唐耿湋賦得寒蜂采菊蕊
詩曰遊颺下晴空尋芳到菊叢帶聲来蕊上連影在香
中元稹蛒蜂詩曰梨笑清都月(京開元觀多棃花蜂)蜂遊紫殿
春構脾分部伍嚼蕊奉君親翅羽頗同類心神固異倫
安知人世裏不有噬人人孟浩然詩曰花蕊上蜂鬚
杜甫詩曰花底山蜂遠趁人羅隐咏蜂詩曰不論
平地與山尖無限風光盡被占采得百花成蜜後不知
辛苦為誰甜温庭筠詩曰蜜官金翼使(指蜂也)黃魯
直詩曰王蜂衙退海潮上又曰稚蜂趨衙供蜜課
李商隐蜂詩曰沙苑華池爛漫通後門前檻思無窮宓
妃腰細纔勝露趙后身輕欲倚風紅壁寂寥崖蜜盡碧
簾迢遞霧巢空青陵粉蝶休離恨長定相逢二月中
宋蘇軾收蜂蜜詩曰空中蜂隊如車輪中有王子蜂中
尊分房減口未有處野老解與蜂語言前人傳蜜延客
住後人秉艾催客奔布囊包裹閙如市坌入竹屋新具
完小窗出入旋知路幽圃首夏花正繁相逢處處命儔
侣共入新屋長子孫前年活計知尚淺蜜蠟未暇分上
人明年少割助和藥慙愧野老知利源又詩曰只有
荷蜂不愁雨蠟房仰卧萬花枝楊萬里蜂兒詩曰蜜
蜂不食人間倉玉露為酒花為糧作蜜不忙采花忙蜜
成猶𢃄百花香蜜成萬蜂不敢嘗要輸蜜國供蜂王蜂
王未及享人已割蜜房老饕吏来搜我室老蜂無味只
有滓幼蜂初化未成兒老饕火攻不知止既入吾室取
我子又詩曰燕銜芹根泥蜂綴花上蕊𢃄雨兩股飛
所取日能幾調和露與英凝甘滑于髓天寒百蟲蟄割
房霜在七燕已成雛歸蜂憂凍餒死乃見萬物心多為
造化使謝翺咏蜂詩曰蛹黑春如翳寒厓舉族懸撲
香粘絮落采汗近僧禪聚暗移花幄分喧割蜜煙閒房
無處著應架井泉邊真山民蜜蜂詩曰釀成百花脾
聊爾了口腹人知口中甘誰料腹中毒元李俊民蜂
詩曰弄晴沾落絮帶雨護園花有課常輸蜜無春不到
衙戴表元義蜂行曰山翁愛蜂如愛花山蜂營蜜如
營家蜂營蜜成蜂自食翁亦藉蜜禆生涯每當山蜂采
花出翁為守關司徼遮朝朝暮暮與蜂狎頗識蜂羣分
等差一蜂最大正中處千百以次分来衙叢屯雜聚本
無筭勢若有制不敢譁東園春晴草木媚漫天蔽野飛
横斜湏臾駢翼致雋永戢戢不翅輸牛車似聞蜜成有
所獻儔類不得先摩牙重防覆衛自嚴密雖有毒螫何
由加一朝大蜂出不戒舂容靚飾修且姱蜻蜓忽来伺
其怠搏擊少墜遭蝦蟇羣蜂倉皇迷所適謁走欲絶聲
呀呀求之不得久乃定復結一聚猶如麻我来訪翁親
目睹搏髀不覺長咨嗟明俞允文蜂詩曰春晴逢榖
雨泛濫遶林篁逐醉縈輕袂纏花獵異香叢棲懸玉宇
疉構隐金房靈化知何術神功寄藥王
原賦晉郭璞蜜蜂賦曰嗟品物之蠢蠢惟貞蟲之朋族
有叢瑣之細蜂亦策名于羽屬近浮遊于園薈遠翺翔
乎林谷爰翔爰集蓬轉颷廻紛紜雪亂混沌雲頽景翳
曜靈響迅風雷爾乃眩猿迷雀下林天井青松冠谷赤
蘿繡嶺無花不纏無樹不省吮瓊液于懸峰吸赮津乎
晨景于是廻鶩林篁經營堂窟繁布金房疉構玉室咀
嚼華滋釀以為蜜自然靈化莫識其術散似甘露凝如
割肪冰鮮玉潤髓滑蘭香百藥湏之以諧和扁鵲得之
而術良爾乃察其所安視其所託恒據中而虞難營翠
微而結落徽號明于羽族閽衛固乎管籥誅戮峻于鈇
鉞招徵速乎羽檄集不謀而同期動不安而齊約
增記宋王元之蜂記曰商於象和寺多蜂寺僧為予言
之甚悉因問蜂之有王其狀何若曰其色青蒼差大于
常蜂耳問胡以服其衆曰王無毒不識其他問王之所
處曰窠之始營必造一臺其大如栗俗謂之王臺王居
其上日生子其中或三或五不常其後王之子盡復為
王矣歲分其族而去蜂之分也或團如罌或鋪如扇擁
其王而去王之所在蜂不敢螫失其王則潰亂不可嚮
邇凡取其蜜不得多多則蜂飢而不蕃又不可少少則
蜂惰而不作予愛其王之無毒似德又愛其王之子盡
復為王似一姓一君上下有定分者也又愛其王之所
在蜂不敢螫似法令之明也又愛其取之得中似什一
而稅也
果臝一
增埤雅曰果臝一名□螉一名蒲盧即今細腰土蠭好
禁蜘蛛摙泥(摙力剪切運也)作房如併竹管取桑蟲負之七日
而化為子其祝聲可聽法言曰祝之曰類我蓋其音云
也莊子曰奔蜂不能化藿蠋注曰奔蜂小蜂也藿蠋
豆間大青蟲也蜾臝祝螟蛉而化之以才力之相當也
奔蜂藿蠋能之乎揚雄輶軒絶代語曰蜂之小者曰
&KR1889;螉博物志曰細腰無雌蜂類也取桑蟲或阜螽子
呪而成已子酉陽雜俎曰&KR1889;螉好窠於書卷或在筆
管中呪聲可聽開卷視之悉是小蜘蛛大如蠅虎旋以
泥隔之方知不獨負桑蟲也墨客揮犀詩云螟蛉有
子蜾臝負之其類有三銜泥營巢於室壁間者曰蜾臝
穴地為巢者名&KR1889;螉窠於書卷筆管中者為蒲盧名既
不同質狀大小亦異
果臝二
增賦唐人蒲盧賦曰&KR1415;&KR1415;鼓翅咽咽傳意本乃與吾同
物孰云所畜非類如能肖貎便若假寐因蠕動而稍分
與胎教而齊致蠆尾潛出蜂腰未備將革故而就新諒
末同而本異宋歐陽修螟蛉賦曰爰有桑蟲實曰螟
蛉與夫蜾臝異類殊形負以為子祝之以聲其子感之
朝夕而成嗟夫人子父母所生父祝之言子莫之聽父
傳之業子莫克承父沒母死身覆位傾嗚呼為人孰與
蟲靈人不如蟲曷以人稱
蠅一
原爾雅曰蠅醜扇(好搖翅也)增揚雄方言曰蠅東齊謂之
羊陳楚之間謂之蠅原毛詩曰營營青蠅止于樊豈
弟君子無信讒言增又曰雞既鳴矣朝既盈矣匪雞
則鳴蒼蠅之聲原焦氏易林曰腐肉所在靑蠅集聚
辨别白黑敗亂邦國吕氏春秋曰以狸致鼠以冰致
蠅韓子曰以骨去蟻蟻愈多以魚驅蠅蠅愈至揚
子法言曰或問蒼蠅紅紫(蒼蠅間乎白黑紅紫似朱而非朱)增論衡
曰清受塵白受垢青蠅所汚常在練色夢溪筆談曰
閩人謂大蠅為胡螓亦螓之類也
蠅二
原漢書曰成帝建始中有青蠅垂萬數集未央宫殿中
朝者坐(案服虔注公卿以下朝會坐也)又曰昌邑王賀夢青蠅之矢
積階東西可五六石以問龔遂曰陛下在側讒人衆多
願皆放逐之賀不用其言卒至於廢虞翻别傳曰翻
放逐南方自恨犯上獲罪當長没海隅生無可與語死
以青蠅為弔客使天下一人知已者足以不恨謝承
後漢書曰郭諒師事李固杜喬李固之誅詣闕上書乞
收歛不聽因往守視其喪扇護蠅蟲又曰楊匡為杜
喬所辟為平原令棄官還聞固喬曝尸星行赴雒著敝
衣赤幘守其尸驅護蠅蟲天子嘉其忠義聽殯殮之
魏略曰王思性急執筆作書蠅集筆端驅去復来思恚
怒自起逐蠅不能得還取筆擲地踏壞之增廣五行
記曰魏吏部尚書何晏嘗夢靑蠅數千頭来自鼻上驅
之不肯去以問管輅輅曰鼻者天中今有靑蠅臰惡而
来集之位凌者顛輕豪者亡不可不思之至明年晏伏
誅原益部耆舊傳曰嚴遵為揚州刺史行部聞道傍
女子哭聲不哀問之曰夫遭燒死遵勅吏輿屍到令人
守屍曰當有物自往吏白有蠅聚頭所遵令披視得鐵
錐貫頂考問以淫殺夫異苑曰晉明帝常欲肆赦乃
屏曲室去左右下帷作詔有大蒼蠅觸帳而入萃于筆
端有頃皆出帝竊異焉令人尋之即蠅所集處輙傳有
赦喧然已徧增北史曰庫狄伏連居室患蠅杖門者
曰何故放入酉陽雜俎曰張芬在韋臯幕中有一客
于宴席上以籌椀中綠豆擊蠅十不失一一座驚笑芬
曰無費吾豆遂指起蠅拈其後脚無脱者又曰那蘭
陀寺僧食堂中熱際有巨蠅數萬至僧上堂時悉自飛
集於庭樹又曰太和七年忽有蠅蔽天如蝗止河陽
界三日經旬方散唐書曰武儒衡為中書舍人時元
稹依倚内官得知制誥儒衡深鄙之會食瓜閣下蠅集
於上儒衡以扇揮之曰適從何處耒而遽集於此同僚
失色儒衡意氣自若桂陽雜編曰鄭注嘗置藥于箧
藥化為青蠅萬數飛去心頗惡之未踰月而難作青
陽記曰術士相牛僧孺若青蠅拜賀方能及第公疑之
及登科訖歸坐家庭有青蠅作八行立約數萬俯躬再
三良久乃去金溪記曰盧記室多作脯到夏則委人
於十步之内扇上塗餳以撲蠅脯以青紗障隔塵土人
呼為記室獵蠅山堂肆考曰宋熙寧初外學置官師
職簡地親多與宴席有學官喜誶語同僚苦之詠蠅以
刺曰衣服有時遭點汚杯盤無處不追隨雪濤小說
曰天順朝都御史陳智性急暑日坐廳事一蠅拂其面
即叱左右捕之左右故東西馳鶩作擒挐狀伺其怒定
乃罷
蠅三
原漬酒點屏(淮南子曰一杯酒蠅漬其中匹夫不飲小也曹不興畫屏風誤筆點汚似蠅)
(孫權謂是真蠅彈之)傳赦刺讒(苻堅將赦屏人作赦文有大蠅赤頭聲甚厲入室驅之復)
(来俄而人皆知有赦書于是詰其所得皆云有青衣童子呼于街中堅曰是前青蠅也詩青蠅刺讒也)
增點玉負金(埤雅廣要曰青蠅糞能敗物雖玉猶不免所謂蠅糞點玉是也又曰青蠅首)
(赤如火背若負金)亂聲隐字(又曰蒼蠅聲雄壮青蠅聲清聒其聲皆在翼青蠅善亂色)
(蒼蠅善亂聲故詩以青蠅刺讒而疑蒼蠅之聲為雞鳴也酉陽雜俎曰長安秋多蠅段成式讀書頗為所擾)
(有蠅觸睫隐字偶拂殺一取視之翼甚似蜩冠甚似蜂)逐臭察腐(埤雅廣要曰蠅逐臭)
(者懷蛆營利常喜暖而惡寒故遇冰輒側翅遠引所謂夏蟲不可與語冰者也酉陽雜俎曰蠅性察于腐嗜)
(于酒也)茅根化稻草祛(又曰或曰大麻蠅茅根所化物類相感志曰草索可以)
(祛青蠅使蒼蠅不来席上以稻草索數條懸壁間則盡又曰臺葱辟蠅子藁湯洗杯蒼蠅不来)生積
灰鑚故紙(晉束晳發蒙記蠅生積灰臾又埤雅廣要蠅溺水死者以致灰中湏即活淮南子)
(以為爛灰生蠅正謂此也見古靈見窗上蠅詩曰百年鑚故紙未出頭時)交足搖翅
喜煖惡寒(埤雅廣要曰蠅好交其前足冇絞繩之象故蠅字從繩亦好交其後足搖翅自扇下見)
(上逐臭注)聮詩愈疾集筆鳴冤(幽怪錄曰毗陵滕庭俊患熱病醫不能治文明)
(元年之洛調選暮宿一道傍莊家主暫出未至庭俊心無聊頼因歎息曰為客多辛苦日暮無主人即有老父)
(鬚髮疎秃衣服亦弊自堂西出拜云姓麻第大因呼之為麻大出樽酒盤核延庭俊坐聯同在渾家平原門館)
(詩庭俊詩曰田文稱好客凡飬幾多人如欠馮驩在今希厠下賓麻大曰何得相譏湏臾聞主人喚庭俊聲館)
(宇麻大一時不見乃坐厠屋下傍有大麻蠅而已庭俊熱疾自此頓愈好生編曰酒匠見蒼蠅投酒瓮即取)
(放乾地上以灰擁其體蠅得活如此日久救蠅數多後為盜扳不能白獄成主刑者援筆欲判决蠅集筆尖揮)
(不去判之莫得因疑其冤詳問之則誣也呼盜一訊遂釋之)
蠅四
原止棘止榛(竝詩青蠅)
蠅五
增詩宋梅堯臣蠅詩曰乘炎出何許人意似微看怒劔
休追逐疑屏漫指彈與蚊更晝夜惱客上杯盤自有堅
冰在能令畏不難楊萬里秋蠅詩曰秋蠅知我正吟
詩拂拂緣眉復入髭欲打羣飛還歇去風光乞與幾多
時又凍蠅詩曰隔窗偶見負暄蠅雙脚挼摩弄曉晴
日影欲移先會得忽然飛落别窗聲元陳櫟秋後蠅
詩曰夏日營營遶案飛轉多秋後亦何為從教引類集
瓜上落蒂秋瓜能幾時
原賦晉傅咸青蠅賦曰幸從容以閒居且遊心於典經
覽詩人之有造刺青蠅之營營無纖芥之微用信作害
之不輕既反白而為黑恒懷蛆以自盈穢美味之鮮潔
蠧嘉肴之芳馨滿堂室之薨薨孰閨宇之得清增宋
歐陽修憎蒼蠅賦曰蒼蠅蒼蠅吾嗟爾之為生既無蜂
蠆之毒尾又無蚊蝱之利觜幸不為人所畏何不為人
之喜爾形至渺爾欲易盈杯盂殘瀝砧几餘腥所希秒
忽過則難勝苦何求而不足乃終日而營營逐氣尋香
無處不到頃刻而集誰相告報其在物也雖微其為害
也至要若乃華榱廣厦珍簟方牀炎風之燠夏日之長
惟高枕之一覺冀煩歊之暫忘念於爾而何負乃於吾
而見殃尋頭撲面入袖穿裳或集眉端或沿眼眶目欲
瞑而復警臂已揮而猶攘又如峻宇高堂嘉賓上客沽
酒市脯鋪筵設席聊娱一日之餘閑奈爾衆多之莫敵
或集器皿或屯几格或醉醇酎因之沒溺或投熱羹遂
喪其魄諒雖死而不悔亦何戒夫貪得尤忌赤頭號為
景跡一有點汚人皆不食奈何引類呼朋搖頭鼓翼聚
散倏忽往来絡繹方其賓主獻酬衣冠儼飾使吾揮手
頓足改容失色又如醯醢之品醬臡之制及時月而收
藏謹瓶罌之固濟乃衆力以攻鑽極百端之窺覬至于
大胾肥牲嘉肴美味纔少怠于防嚴已輒遺其種類莫
不飬息蕃滋淋漓敗壞嗚呼止棘之詩垂之六經於此
見詩人之博物比興之為精宜乎以爾刺讒人之亂國
誠可嫉而可憎
增文宋張詠罵青蠅文曰觸類冉冉明飛薨薨切羶而
蠧芳筵預登當是之際人無不憎我疑奸人之魂佞人
之魄堙鬱不散託蠅寄跡不然者何以變白為黑變黑
為白所以恣其點染所以遂其讒慝奸佞之作敗君之
德黑白之變為物之賊所謂欲蓋而彰順非而澤使潔
者不得自明黝者不得自默連璧失珍兼金奪色致義
士之感心幾拊髀而太息
原書漢張敞書曰夫蒼龍非不神不能白日升天飄風
雖疾不以霖雨不能揚塵故蒼蠅之飛不過十步自託
騏驥之髮乃騰千里之路
原論後漢班固難莊論曰衆人之逐世利如青蠅之赴
肉汁也青蠅嗜肉汁而忘溺死衆人貪世利而陷罪禍
御定淵鑑類函卷四百四十六
