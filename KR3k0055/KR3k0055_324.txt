欽定四庫全書
御定淵鍳類函卷三百十九
道部二(道士圖籙)(飬生法術)(丹藥齊物)
道士一
原太霄琅書經曰人行大道號曰道士士者何理也事
也身心順理惟道是從從道為事故稱道士陸法師
曰凡道士道德為父神明為母清淨為師太和為友大
戒三百以杜未兆之禍威儀三千以興自然之福增
老子立德經曰道士有上中下深于道多者名上座
辨惑論曰道家方術濁穢不清乃扣齒為天鼓咽唾為
醴泉馬屎為靈薪老鼠為芝藥資此求道焉能得乎
破邪論曰喚婦女為朱門呼丈夫為玉柱口唾為玉液
又曰火仙外道名吉波頭水仙外道名夷叔羅辨
正論曰自黃老風澆容服亦變非道非俗諺號閹人善
詛善罵古名鬼卒其救苦也則觧髮繫頸以䋲自縛牛
糞塗身互相鞭打其法律也若失符籙則倒銜手板逆
風掃地楊枝百束自斫自負盜章奏也則匍匐灰獄背
負水漚責罰尤重同奴隸之法罪譴銜伏比畜生之類
蘇軾曰夢一道士羽衣蹁躚
道士二
原樓觀本記曰周穆王好神仙因尹真人軌草制樓觀
遂召幽逸之人置為道士又曰平王東遷洛邑又置
道士七人漢明帝永平五年置三十七人晉惠帝度四
十九人給戶三百後魏武帝為九州置壇又度三十五
人文帝幸雍謁陳熾法師置道士五十人三洞道科
曰道士有五一天真道士高元皇人之流也(袪惑論曰鬱華子廣)
(成子紫府先生中黃真人河上丈人亦是也)二神仙道士杜沖尹軌之例也
(袪惑論曰赤松子鬼谷子劉叔卿樂子長安期先生王方平魯女生亦是也)三山居道士許
由巢父之比也(袪惑論曰王倪善卷東園公甪里先生亦是也)四出家道士宋
倫彭諶之匹也(袪惑論曰杜沖彭宗王探封君達王子年陳寳熾李順興亦是也)五在
家道士黃瓊籛鏗之倫也增真誥曰張陵字輔漢沛
國豐人也本大儒晩學長生之道得九鼎丹經聞蜀中
多名山乃入鶴鳴山著道書二十篇仙去集仙錄曰
張天師道陵隐龍虎山修三元默朝之道得黃帝龍虎
中丹之術丹成服之能分形散景天師自鄱陽入嵩高
山得隐身制命之術正一經曰陵學道于蜀鶴鳴山
時蜀中人鬼不分灾疾競起感太上老君䧏授正一盟
威法始分人鬼置二十四治至今民受其福有戒鬼壇
見在神仙傳曰陵七試弟子與趙昇王長三人皆白
日沖天而去衆弟子仰視之久乃沒于雲霄也仙鑑
曰上清真人符令玉女二人引陵與夫人雍氏于雲臺
峯白日昇天笑道論曰張陵子衡為係師衡子魯為
嗣師號曰三師三人之妻為夫人皆云白日昇天真
誥曰張鎮南在北洞北石壇上燒香禮拜因伏而不起
遂乃夜觧明旦視之形如生此壇今猶存仙鑑曰衡
以真人之法付係師與妻盧氏得道陽平山白日飛昇
又曰曺操西征魯以手板畫地成河兵不得渡使者
以水師至岸魯以手板盖其河水中輙出高峯兵不能
進曹公遣使封之不受後修煉白日乘龍昇天江表
傳曰孫策欲斬道士于吉諸將勸之策曰昔南陽張津
為交州刺史捨前聖訓典廢漢家法律嘗着絳帕蒙頭
鼓琴燒香讀邪俗道書云以助化卒為南夷所殺此甚
無益諸君但未悟耳通鑑宋營陽王紀曰嵩山道士
寇謙之修張道陵之術自言嘗遇老君降命謙之繼道
陵為天師魏主起天師道場重壇五層給道士一百二
十人衣食每月設厨會數千人唐睿宗紀曰上召天
台道士司馬承禎問以隂陽數術通鑑曰睿宗崩以
上女萬安公主為女冠欲以追福又曰天寳三載楊
妃乞為女冠號太真又曰賀知章遷秘書監請為道
士還鄕里詔賜鏡湖剡川一曲又曰唐武宗會昌六
年上受三洞法籙于衡山道士劉元静廬山記曰唐
保大中道士譚紫霄賜號金門羽客亦曰元流真侣
又曰唐代宗時李泌乞為道士賜紫衣又曰葉法善
授銀青光祿大夫葉静能入直翰林為國子祭酒
道士三
原素劵赤明(太上丹簡墨錄經曰若受法位至真一及太乙素劵之號可署先生之位靈)
(寳五鍊經曰昔赤明天中道士鄭仁安功德未滿死于長桑北戎之阿玄和先生于此五鍊生尸之符鬱然而)
(起為上宫南帝老君)悟師無友(太平經曰悟師一人教十弟子十以教百百以教千千以)
(教萬王真誥曰李少君口訣云道士去世不事侯是無君也塊然獨立是無友也)稷丘鬼
谷(列仙傳曰稷丘公者太山下道士漢武帝東廵狩乃冠章甫衣黃衣擁琴来迎帝曰勿上必傷指帝上左)
(指折為丘公立祠下詳道士二)玄黃青赤(洞真隐玄玉晨金華玉經曰朱字鳳文明)
(光映軒上座玄黃中序天真為龜山元錄經曰皇上萬始先生秋三月則化形青赤紫三色之光)三
景二暉(太上八素真經曰凡遵三景稱三景弟子已度三人付師友已從傳授得稱三景法師)
(上清紫晨君經曰上皇先生紫晨君盖二暉之胤結玉晨之精)東園公西門惠(史記)
(曰東園公綺里季夏黃公甪里先生四皓也詳道士二又曰道士西門惠知王莽之將終劉氏復為天子)
觀心占色(王遠字方平常䧏蔡經家須臾麻姑至騎從半于方平麻姑手爪如鳥經私心)
(曰背癢時得搔之佳也方平曰姑神人汝何謂其爪可搔背邪遂鞭之經願從方平學道方平使背立從後觀)
(之曰心邪不可教之仙道遂授度世術見抱朴子曰吴大帝時蜀中有李阿者穴居不食累世之號曰百歲)
(翁人往問事但占阿顔色若欣然則事吉惨戚則凶含笑則大慶微歎則深憂如此之候未嘗不審也一旦忽)
(去不知所之)迎母遣妻(嚴寄之字静處丹陽句容人為道士事親至孝住石渚觀母老)
(不敢遠離乃迎母于觀邊立小屋以盡温清母終毁瘠過禮識者嘉之許邁字叔元志求仙道先娶吳郡孫)
(宏女為妻邁居臨安山中為書謝遣其妻云欲聞懸霤之響山鳥之音以為簫韶九成不能勝也偶景青䓤之)
(下棲息巖岫之室以為殿堂廣厦不能過也情願所終志絶于此吾其去矣長别離矣)貴人
給戶(洞淵經云道士貴人悉天上来也下詳道士一)增玉局金門(城都有玉)
(局觀東漢永夀元年李老君與張道陵至此有局脚玉床自地而出老君昇坐為道陵說南北斗經既去而座)
(隐洞中因成洞穴故以玉局名之金門羽客詳道士二)贈鵝索象(仙傳拾遺曰道士管)
(霄霞籠紅鵝一雙遺王羲之請書黃庭經曰此鵝乃仙鵝也後果飛昇去續博物志曰唐李德裕好餌雄朱)
(有道士李終南笑曰此是世間凡火服之反促夀因出一玉象状如拳曰此可求勾漏瑩徹者為餌燃香致象)
(鼻下勿令婦人雞犬見之三五日象自服之即復吐出乃可服此火玉太陽之精凝結已三萬年以相公好道)
(因以奉借又出金象云此是雄者貴其相伴不爾玉象飛去德裕服之顔面愈少乃于都下採聘名姝至百不)
(止由是象砂不復吐後南遷再遇道士道士怒甚索二象是夕風雨濤瀨并作二象如團火自然飛出德裕死)
(于朱崖)燒香吞奕(上詳道士二嘗舒城人崔之道為真源宫道士見二仙人對奕與)
(一奕子令之道吞之後尸觧)擁琴得劒(上詳稷丘注去龍遊崇信宫道士酆奢劉宋)
(初隐于處州之卯山一年天人謂曰石下有天師佩劍去奢修鍊三年果得之乃得道仙去)飬雞
畫牛(萬州城南有道士年九十九自言交趾人因渡海船壊結庵于此飬一雞大如倒挂子日置枕)
(中啼即夢覺又畜一胡孫小如蝦蟇以線繫几案間道士飯已即登几食其餘又有龜状如錢置合中時使出)
(戲衣褶間僧惠洪見之戲曰公小人國中引道人也畫處州道士范子珉嗜酒落魄譚人意外事多竒中善)
(牛往訪郡人錢竿曰負公畫四軸故来相償畫成儼然就逝將歛得片紙于席間書曰庚申日天帝召范子珉)
(盖其亡日也)置階給俸(宋徽宗時置道階凡三十六級道者有階始此宋徽宗始給)
(道士俸道士有俸始此)金仙玉真(唐景雲元年睿宗第八女西成公主出家為女冠二)
(年改封為金仙為睿宗第九女昌隆公主與西成並出家女冠二年改封為玉真)餐花絶
粒(唐顔真卿麻姑壇記自麻姑發跡于兹嶺南真遺壇于龜原花姑表異于井山今女道士黎瓊仙年八十)
(而容色益少曾妙行夢瓊仙而餐花絶粒)敲磬進筝(唐項斯送宫人入道詩願随仙女董)
(雙成王母前頭作伴行初戴玉冠多誤拜欲辭金殿别稱名將敲碧落新齋磬却進昭陽舊賜筝日暮焚香繞)
(壇上步虚猶作按歌聲)篆八字隔两塵(北夢𤨏言後唐清泰中道士龐式于嵩陽)
(觀聚課有薛學士者因上山樵採見道士五人曳輕羅羽帔身長大欲携同去薛辭之乃褫其衫背上朱篆一)
(行八字道士乘虚而去薛歸觀話其事無有識其篆者吳人丁約隐于卒伍韋子威師事之三日辭去約謂)
(子威曰郎君得道尚隔两塵言子威尚有两世塵緣未滿也儒謂之世釋謂之劫道謂之塵)步虚
聲回風術(吴苑記曰陳思王遊魚山聞巖裏有誦經聲清遠寥亮因使觧音者寫之為神仙之)
(聲道士效之作步虚聲王建詩曰道士寫將行氣法家童授與步虚詞俞靈瑰河間人入衡山九真觀修道)
(十餘年南嶽赤君授以回風術行之二十年能坐見天下事如在掌中)乞長生訣合
大還丹(六帖周義山遇羨門子高再拜乞長生訣羨門子高曰汝名在丹臺玉室何憂不仙真仙傳)
(有小還丹大還丹大還丹者言其九轉循環也)
道士四
原善忍(靈寳五鍊經曰昔善忍國有道士姓現字信然師無常)句曲(真誥曰秦孝王時道)
(士周大賓往句曲山下種五果也)刳心(求道)反性(遺形反性)給田(給田令曰)
(道士受老子經以上道士給田三十畝僧尼受經具戒准此)置正(梁武帝天監二年置大小道士)
(平昌孟景翼字道輔時為大正屢為國講說建安王偉于座問曰道家經教科禁甚重老子二篇盟誓乃授豈)
(先聖之旨非凡所說邪翼曰崇秘嚴科正宗妙化理在相成事非乖越)華陽隐居(陶弘景字)
(通明丹陽秣陵人自號華陽隐居常謂人曰我心恒如懸鏡觸物不遺好行隂德拯濟窮困合施諸藥遠近頼)
(之)玄圃先生(薛玉字世寳沛國人梁時師玄圃先生以文章見美善書翰嘗書一章于崇靈)
(觀省壁上見者翫之)結宇中茅(太平經曰蒋負義興人與晉陵薛彪之為俗外之交去来茅山)
(有志栖托齊永明中陶隐居一遇便盡素契陶後觧紱結宇中茅仍請負度嶺相就經典藥術常並論之)
撝船絶嶂(褚伯玉字元壉吳郡錢塘人初遊南岳路入閩中飛湍走險伯玉泊舟晩瀨衝飇忽起山)
(水暴至激船上巔崩落絶嶂徒侣以為水漬緣阻尋求見伯玉自若以小杖撝舟涉不測之泉衆駭服)
真籙仙材羽服元宫探元飬素性與道
俱志以道寧同塵和光久視長生心啓元關
品登仙籙奉教元元宅心清淨名隸紫府
心求元珠得崆峒之道與汗漫之遊與道浮沉
惟道是從
道士五
原詩周庾信道士步虚詞曰洞靈尊上德虞石會明真
要妙思玄絶虚無飬谷神丹丘乘翠鳳玄圃馭斑麟移
棃付苑吏種杏乞山人自此逢何世從今復幾春海無
三尺水山成數寸塵又曰東明九芝蓋北燭五雲車
飄颻入倒景出沒上煙霞春泉下玉霤青鳥向金華漢
帝看桃核齊侯問棗花上元應送酒来在蔡經家又
曰歸心遊太極回向入無名五香芬紫府千燈照赤城
鳳杯採桐實春山種玉榮夏簧三舌響春鐘九乳鳴綘
河應遠别黃鵠来相迎又曰北闕臨玄水南宫坐綘
雲龍泥印玉策天火鍊真文上元風雨散中天歌吹分
靈駕千尋上空香萬里聞又曰地鏡階基遠天窗影
迹深碧玉成雙樹空青為迥林鵲巢堪鍊石蜂房得煮
金漢武多驕慢淮南不小心蓬瀛入海底何處可追尋
又曰麟洲一海闊元圃半天高浮丘迎子晉若士避
盧敖經餐林慮李舊食綏山桃成丹須竹節刻髄用蘆
刀無妨隐士去即是賢人逃唐魏知古玄元觀尋李
先生不遇詩曰羽客今何在空尋伊洛間忽聞歸苦縣
復想入函關未作千年别猶應七日還神仙不可見寂
寞返蓬山增盧照鄰贈李榮道士詩曰錦節銜天使
瓊仙駕羽君投金翠山曲奠璧清江濆圓洞開丹鼎方
壇聚綘雲寳貺幽難識空歌迥易分風搖十洲影日亂
九江文敷誠歸上帝應詔在明君獨有南冠客耿耿泣
離羣遥看八會所真氣曉氛氲駱賓王秋日餞陸道
士陳文林詩曰青牛遊華岳赤馬走吴宫玉柱離鴻怨
金罍浮蟻空日霽崤陵雨塵起洛陽風惟當元度月千
里與君同劉孝孫遊青都觀尋沈道士詩曰紛吾因
暇豫行樂極留連尋真謁紫府披霧覿青天緬懷金闕
外遐想玉京前飛軒俯松竹抗殿接雲烟焰焰清夏景
嘒嘒早秋蝉横琴對危石酌醴臨寒泉聊祛塵俗累寧
希龜鶴年無勞生翼羽自可狎神仙宋之問寄天台
司馬道士詩曰卧来生白髮覽鏡忽成絲遠媿餐霞子
童顔且自持舊遊昔疎曠微尚日磷緇不寄西山藥何
由東海期張九齡送楊道士往天台詩曰鬼谷還成
道天台去學仙行應松子化留與世人傳此地煙波遠
何時羽駕旋當須一把袂城郭共依然王維贈東岳
焦鍊師詩曰先生千載餘五岳遍曾居遥識齊候鼎新
過王母廬不能師孔墨何事問長沮玉管時来鳳銅盤
即釣魚竦身空裏語明月夜中書自有還丹術時論太
素初頻蒙露版詔將䧏軟輪車山静泉逾響松高枝轉
疎搘頤問樵客世上復何如孟浩然寄天台道士詩
曰海上求仙客三山望幾時焚香宿華頂裛露采靈芝
屢踐莓苔滑將尋汗漫期儻從松子去長與世人辭
劉長卿送宣尊師醮畢還越詩曰吹簫江上曉惆悵别
茅君踏火能飛雪登山入白雲晨香永日在夜磬滿山
聞揮手桐溪路無情水亦分李頎送暨道士還玉清
觀詩曰仙宫有名籍度世吳江濆大道本無我青春長
與君中州俄已到至理得而聞明主䧏黃屋時人看白
雲空山何窈窕三秀日氛氲遂此留書客超遥煙駕分
錢起送柳道士詩曰去世能成道遊仙不定家歸期
千歲鶴行邁五雲車海上春應盡壺中日未斜不知相
憶處琪樹幾枝花戴叔倫贈韓道士詩曰日暮秋風
吹野花上清歸客意無涯桃源寂寂煙雲閉天路悠悠
星漢斜還是世人生白髮定知仙骨變黃芽東城南陌
頻相見應是壺中别有家王建贈太清宫道士詩曰
上清道士未昇天南岳中華作散仙書賣八分通字學
丹燒九轉定人年修行近日影如鶴導引多時骨似綿
想向諸山尋禮遍却廻還守老君前劉禹錫贈東岳
張鍊師詩曰東岳真人張鍊師高情雅淡世間稀堪為
列女書青簡久事元君住翠微金縷機中抛錦字玉清
壇上著霓衣雲衢不要吹簫伴只擬乘鸞獨自飛又
送宫人入道詩曰休梳叢鬢洗紅籹頭帶芙蓉出未央
弟子扳留歌遍疉宫人分盡舞衣裳問師初得經中字
入静猶燒内裏香發願蓬莱見王母却歸闕下施仙方
張籍送宫人入道詩曰舊寵昭陽裏求仙此最稀名
雖出宫籍身未稱霞衣已别歌舞貴長随鸞鶴飛中宫
看入洞空駕玉輪歸于鵠送宫人入道詩曰十五吹
簫入漢宫看修水殿種芙蓉自傷白髮辭金屋許着黃
衣向雪峰觧語老猿開曉戶學飛雛鶴落高松定知别
後宫中伴遥聽緱山半夜鐘李商隐同學彭道士參
寥詩曰莫羨仙家有上真仙家暫謫亦千春月中桂樹
高多少試問西河斫樹人宋王炎到胡道士草庵詩
曰清風颼颼竹萬箇白日寂寂茅三間春深只有鳥呼
夢地僻略無人扣關豈但壺中堪避世也勝圖上可遊
山出門回首不能住輸與道人閒復閒徐鉉寄玉笥
山沈道士詩曰珍重江南沈鍊師未曾相識久相思已
全真氣能從俗不墜家風善賦詩玉笥共遊知早晩金
貂回顧覺喧卑多慙書札遥相問更望刀圭換白髭
又贈奚道士詩曰奚生曾有洞天期猶傍天壇摘紫芝
處世自能心混沌全真誰見德支離玉霄壁閉人長在
金鼎功成俗未知他日飇輪謁茅許願同雞犬去相随
元虞集贈道士詩曰神室誰開自洞微紫烟為戸玉
為扉春容淡薄胎仙舞夜景虚明脉望飛繞指風雷龍
睡醒滿嚢雲錦虎䭾歸猶嫌長物煩聞見更上高臺一
振衣又贈無塵道人詩曰雲霧為衣月作裳天壇獨
自禮虚皇龍收古劍沈秋水鶴識神丹起夜光金井有
聲惟墮露玉階無色乍凝霜無端下界松風動又欲飄
然上鳳凰揭傒斯送道士薛元卿歸江東詩曰知君
此去漸難招只在人間已廓寥市上有時逢賣藥山頭
何處覓吹簫仙巖花落流溪滿鬼谷雲開對影遥未必
故山安隐逸海天凉月夜蕭蕭黃溍送王鍊師歸四
明詩曰飄飄采真侣乃在四明山霞居朝帝所瓊館留
人間忽聞雙鳬舄却向東南還望之若流星邈然不可
攀海月照階戺天風飛珮環我何苦羈旅冰雪生朱顔
陳旅送項鍊師還天台詩曰不學東方朔歸尋馬子
微人間無藥賣海上有雲飛谷暖金鵝大溪深土鴨肥
當年種桃樹高過石樓扉貢奎贈任丹碧鍊師詩曰
火雲壓峰斜日明下照百尺清溪横丹葩碧樹光熌爍
妙筆可作詩無聲買田築屋者誰子江海欲歸吾老矣
袖中豈無干世書當年曾說黃冠師明高啟贈鍊師
禱雨詩曰白頭道士騎一鶴手挹青蓮下寥廓人間又
見海田枯十丈黃塵沒城郭昔年服事茅長君能役神
鬼呼風雲下為羣生掃旱沴雨工驅起為羊羣隂雷填
填天欲怒靈飇吹旗紫壇暮書入重關虎豹開壁沈枯
井蛟龍護須臾甘㴻何滂沱十日不雨應無禾祠官空
為大雩舞覡女羞作迎神歌明朝師歸定何許雲裏懸
珠火如黍更煩夜起把天瓢翻作東南洗兵雨又贈
丘道士詩曰長春之孫自仙骨袖有蟠桃食遺核平生
不學燒汞方唾視黃金等何物滿城難識舊庚桑白髮
山人似鶴長時上高樓惟獨醉榴皮書破壁塵香
原碑陳徐陵天台山館徐則法師碑曰夫海水揚塵幾
千年而可見天衣拂石幾萬歲而應平至人者譬彼晨
昏方乎晷刻固非俗士之所能言寰中之所能量者也
至如不死之草猶稱南裔長生之樹尚挺西崑百紀遊
龜皆登蓮葉千齡夀鶴或舞松枝假矣生民何其夭脆
譬彼風電同諸泡沫琢火之歎聞諸往賢逝水之悲嗟
乎前聖樵人看博信未始乎淹留仙客弹琴固不移于
俄頃然而子孫皆其數世鄕黨咸為草莱是以志士名
賢飄然長騖奔波榮利厭穢風塵服冕乘軒其猶桎梏
朱庭紫閣事甚籠樊隐淪巗洞餐餌芝髄忽矣身輕俄
然羽化金䋲玉版受謁帝之符龍駕霓裳處仙宫之籙
法師蕭然道氣卓矣仙才千仞孤標萬頃無度所以伊
川控鶴葉縣乘鳬靈化無方去還斯在銘曰来去三鳥
賓遊二童然香雨上擊磬雲中玉粒雖軟金膏未鎔方
流道業濟彼昏蒙增唐陳子昂續唐故中岳體元先
生潘尊師碑曰尊師業尚冲密勤毖幽深理心事天所
保惟嗇絶聖棄智不耀其光故真感冥期珍圖秘學性
與天道不可得而聞也若乃崇標曠迹遐情遠意志摩
青雲蓬視紫闥高宗每䧏輿輦親詣精廬尊師身不下
堂接手而已每歎曰大丈夫業于道不能投身霄嶺滅
景雲林而疲疴此山以煩世主吾之過乎遂欲東遊蓬
莱孤舟入海属天皇敦篤斯道祈欵逾深踟蹰山隅絶
策未往既而金格有命鑣轡遺區於戲昔姑射有神人
堯輕天下崆峒有至道軒轅順風元真高蹤萬古同德
何其盛哉尊師有弟子十人並仙階之秀然鸞姿鳳骨
𦕈瞹雲臨者惟穎川韓法昭河内司馬子微皆禀訓瑶
庭密受瓊室專太清之業遺下仙之儔谷汲芝耕服勤
于我盖歷歲紀也始尊師受籙于茅山昇元玉君玉君
受道于華陽隐居陶公陶公至子微二百歲矣而元標
仙骨雅似華陽夫階真蹈冥練景遊化者其必有類乎
法昭等永惟尊師靈迹洞業高深邁古而棄世往矣其
若之何乃斵石幽山申頌金鼎
養生一
原易曰天地之大德曰生又曰君子以慎言語節飲
食增漢書班孟堅敘傳曰沐浴元德禀仰太和原
後漢書曰神太勞則竭形太勞則敝形神早疲而能長
久者非所聞也老子曰善攝生者陸行不遇兕虎
增飬生要訣曰一人之身一國之象胸臆之設猶宫室
也支體之位猶郊境也骨節之分猶百川也腠理之間
猶四衢也神猶君也血猶臣也氣猶民也故至人能理
其身亦猶人君能治其國夫愛其民所以安其國愛其
氣所以全其身民弊即國亡氣衰則身謝是以志人上
士當施醫于未病之先不追修于既敗之後故知國難
保而易喪氣難清而易濁審機權可以安社稷制嗜慾
可以保性命矣原莊子曰吹吁呼吸吐故納新此導
引之士飬形之人彭祖夀考者之所好也文子曰太
上飬神其次飬形神清意平百節皆寧飬生之本也肥
肌膚充腸胃閉嗜慾飬生之末也韓子曰神不注于
外則身全身全之謂得得者得身也抱朴子曰爾乃
咀吸寳華谷神太清外珍五耀内守九精增又曰凡
飬生者欲令多聞而貴要博見而擇善偏修一事不足
頼也又患好事之徒各挟其所長知元素之術者則曰
惟房中之術可以度世矣明吐納之道者則曰惟行氣
足以延夀矣知屈伸之法者則曰惟導引可以難老矣
知草木之方者則曰惟竒藥可以無病矣學道之不能
成就由乎偏枯之若此也五符經曰食氣者常有少
容妙真經曰志若流水居若空城太上三元經曰
真人道士常吐納以和六液茅君傳曰斷穀茹芝
飬生二
增新論曰曲陽侯王根迎方士西門君惠從其學飬生
却老之術君惠曰龜鶴稱千歲以人之才何乃不如蟲
鳥邪劉根别傳曰取七歲男齒女髮與已頸垢合燒
服之一歲則不知老常為之使老有少容也原華佗
别傳曰佗嘗語吳晉人體欲得勞動但不當自使竭爾
體常動搖榖氣得清血脉流通疾則不生卿見戶樞雖
用易腐之木朝暮開閉動搖遂最晩朽是以古之仙者
赤松彭祖之為導引盖取于此也又曰城陽郗儉少
時行獵墮空冡中飢餓見冡中先有大龜數數廻轉所
向無常張口吞氣或俛或仰儉素亦聞龜能導引乃試
随龜所為遂不復飢百餘日頗苦極後人有偶窺冢中
見儉而出之後竟能咽氣斷穀魏王召置土室中閉試
之一年不食顔色悦澤氣力自若增博物志曰魏武
帝問封君達飬生之術君達曰體欲常勞食欲常少勞
無過虚省肥濃節鹹酸減思慮損喜怒除馳逐慎房屋
春夏施瀉秋冬閉藏吾常行之有效會稽典錄曰王
充年漸七十乃作飬生之書凡十六篇飬氣自守閉明
塞聪愛精自輔服藥導引庶幾獲道
飬生三
原守一引三(太平經曰一者數之始生之道也元氣所起天之大綱故守而思一也太乙)
(帝君經曰若能常行九晨照洞房泥丸之法檢䰟魄制萬邪清淨行之以致靈仙之氣䧏于寝室所謂引三光)
(九星以照百神者也)增含醇和吸光采(嵇康琴賦曰含天地之醇和吸日月之光)
(采)元玉水華池漿(孫綽天台賦云挹以元玉之水𠻳以華池之漿)元關
真宅(柳子厚文集曰叩爾元關保其真宅)
飬生四
原外身(太清真經曰長生者必其外身也不以身害物非惟不害而已乃濟物而忘其身忘其身而身)
(不亡是為善攝生者)遺物(黃老經曰士能遺物乃可議生生本無邪為物所嬰)齋戒(月令)
(仲夏君子齋戒處必掩身毋躁止聲色毋或進薄滋味毋致和節嗜慾定心氣)節宣(子産曰君子有)
(四時朝以聽政晝以訪問夕以修令夜以安身于是節宣其氣勿有所壅閉湫底以露其體)喻溉
稼(一溉之功亦有益以稼穡喻飬生也)如牧羊(田開之曰聞之夫子善飬生者如牧羊然視其)
(後者而鞭之)道飬和平(血氣和平)感傷温厚(魏王朗曰少小苦被褥太温太)
(温則不便柔膚是以難可防護易用感傷被褥不至甚温厚安保金石之性夀比南山也)利形實
下(王吉書休則俛仰屈伸以利形進退趋步以實下)定氣通無(太上經曰守一則諦定心)
(源守静則存神忘形定氣通無道成真降)念真存元(太極真人曰古人為道也元寂静清念真)
(存元)頤神飬性(衆真戒曰神者天地之所騐也頤存飬性行生道氣以度難也此乃上聖真人)
(達識也夫為道者當行此以載其身)吞景咽液(上清列紀曰胎閉静息内保百神吞景咽液飲)
(食自然身必夀考可得昇仙)成隂生陽(五符經曰知一者無一不知也不知一者無一能知)
(也一者至貴無偶之號必欲長生三一當明一能成隂生陽推行寒暑能暇能豫一乃不去存一至勤一能通)
(神少飲約食一乃留息知一不難難在于終知真不為與不知同求之不已登彼玉清)谷神不
死(老子)尸毒自去(太上真經曰生鎮三宫尸毒自去聖真仙經随因授之)清虚
素朴恬淡清静緘縢六志扃鐍百骸勞
神役智啄腐吞腥上藥飬命中藥飬性致心
于止水納性于元珠增化心飬精魄隐几習天
真(李白詩)栖山卧雲鍊氣絶食原練冰雪之容
延金石之夀納沆瀣之精率逍遙之性增委氣
榮衛和咽津顔色好萬過黃庭經一食青粮稲
(元微之集)原味乃腐腸之藥色為伐性之斧禁精氣
之戸牖復性命之本源增滋味不接于口塵埃
不染于心吐故納新以鍊藏專意積精以適神
飬生五
增詩唐李義山詩曰齋心已恬愉澡身自光明沈沈簾
幃下藹藹燈燭青四支動用息一室虚白生收視忘趣
捨扣齒集神靈伊予嗜慾寡居常疴恙輕三尸既伏竄
九藏乃和平無令耳目勝則使性命傾窅然深夜中若
與元氣并皇甫湜詩曰精神如太陽霍然照清都四
支為琅玕五藏為璠璵顔如芙蓉頂為醍醐天地相終
始浩漫以為娱下顧人間溷糞蝇蛆姚少監詩曰骨
換肌膚膩心靈氣色真方雄飛詩曰講論參同深到
底停騰姹女立成銀道士司馬退之詩曰不味稲粱
食始覺神骨清宋歐陽修詩曰服餌既久毛骨清丹
顔益少方瞳明蘇軾詩曰槁死三彭仇澡換五滑腸
清骨凝綠髄丹白發幽光蘇轍詩曰丹鼎一丸深自
秘紫芝三葉却先知
原論魏嵇康飬生論曰世或有謂神仙可以學得不死
可以力致者或云上夀一百二十古今所同過此以往
莫非妖妄此皆两失其情請試粗論之夫神仙雖不目
見然記籍所載前史所傳較而論之其必有矣似特受
異氣禀之自然非積學所能致也至于導飬得理而盡
命上可千餘歲下可數百年而世皆不精故莫能得之
豆令人重榆令人瞑合歡蠲忿萱草忘憂愚智所知也
薰辛害目豚魚不飬常世所識也虱處頭而黑麝食栢
而香頸處險而癭齒居晉而黃推此而言凡所食之氣
蒸性染身莫不相應豈唯蒸之使重而無使輕害之使
闇而無使明染之使黃而無使堅哉故神農曰上藥飬
命中藥飬性者誠知性命之理因輔飬以通也
丹藥一
增周書曰成王時濮人獻丹砂史記曰寡婦得丹穴
而擅其利郊祀志曰耕耘五德朝種暮獲注云翼氏
風角五德東方甲南方丙西方庚北方壬中戊種五色
禾于此而耕耘也此言仙事抱朴子曰合金丹之大
藥鍊八石之精英尤忌凡俗見聞則仙物不成又曰
丹砂服之令人飛行長生又曰九丹仙藥之上神
農經曰上藥令人身安命延又云仙藥之上者丹砂次
者黃金白銀衆芝五玉五雲明珠也五符經曰胡麻
本生大宛又名巨勝服之不息與世長存五榖之長也
可以知萬物通神明三光經曰三光者仙道鍊胎之
術也泥丸者形體之上神也吐納經曰八公有言食
草者力食肉者勇食榖者智食氣者神
丹藥二
增劉向列仙傳曰務光夏時人好琴服蒲韮根又彭祖
多服水桂雲母中岳人蘇林字子元本衛人獻公末年
師仇公教以服氣之法又尹喜之長砂服巨勝實又
曰劉奉林周時人也學道嵩高山積年後之委羽山能
閉氣三日不息但服黃連已及千歲不能有所役又
曰董威輦不知何許人晉武帝時在洛陽白社中藍縷
衣不蔽形恒吞一石子終日不食晉書曰葛洪聞交
趾出丹砂求為勾漏令道學傳曰許邁字叔元少名
映後改名遠遊與王羲之父子為世外之交羲之亦辭
榮飬生每造遠遊彌日忘歸詩書往復多論服餌唐
書曰高宗時道士劉合還丹成上之至咸享中卒惟有
空皮而背上開拆有似蝉脱又曰山人柳泌能合長
生藥詔泌居興唐觀鍊丹藥北夢𤨏言曰雷滿據朗
州有獄吏推勘囚人乃一道士語吏曰事觧後燒丹報
恩他日果寄丹因誤授周隐隐不言乃自服食夀九十
丹藥三
原金丹玉液(仙經曰丹為金服之上士也玉真誥曰明星玉女者居華山服漿)燒
金煉石(太上丹簡墨籙曰修金液之術當得太清丹經真誥曰煮石方東府左卿白石先生造)
(也皆真人所授但未見真本世有两本以省少者為佳)化金却粒(李少君曰祀竈丹砂)
(可化為黃金凶神農經曰黃精與术餌之却粒或遇年可以絶粒謂之米脯)採术茹芝
(南陽文氏說其先祖漢末大亂逃壺山中飢困殆絶有一人教采术食之遂不飢十年来歸顔色更少身輕欲)
(飛术一名山薊一名山精士仙經曰茹芝導引咽氣者中也)增黃芽白雪(道書曰蓬)
(莱修煉法河車是水朱雀是火取水一斗鐺中以火炙之百沸致聖石九两其中初成姹女聖石藥名姹女真)
(汞也汞水銀查次謂之玉液後成紫色謂之紫河車白色曰白河車青色曰青河車赤色曰赤河車亦名黃芽)
(有蜀道觀鑿井得一碑是漢時隂真人煉丹歌曰有物物可大可久采乎蠶食之前用乎化火之後成湯自)
(上而臨下夸父處中而見授氣應朝光功参夜漏白英聚而雪慙黃酥凝而金醜轉制不已神趣鬼驟金歟玉)
(歟天年上夀)綘雪丹飛龍藥(薛昭遇仙女張雲容蕭鳳臺劉翹翹得綘雪丹度世)
(慮喬順二子璋瑞師事仙人盧子期于隆山栖霞谷服飛龍藥一丸千年不飢)
丹藥四
原五色(古詩曰與我一丸藥光輝有五色服之四五日身輕生羽翼)九轉(西極明科曰上)
(清金液丹經九鼎神圖太乙九轉神丹等凡一百四十卷)服藥(又云服藥之與存思雖致用同津而)
(關源異緒服藥所以保形形康則神安存思所以安神神安則形保二理乃成相資而有)煉丹(葛洪)
(聞交趾出丹砂求為勾漏令至廣州刺史鄧嶽留洪乃止羅浮山煉丹)姮娥竊而奔月
(竊羿不死之藥)雞犬䑛以升雲(淮南王事詳仙)去疾蠲疴延
齡難老鍊金膏調玉液肘後方嚢中藥
駐童顔延暮齒長生靈藥不死神方方傳仙
訣藥采名山身輕得道羽化升天吸而蝉蜕
吞則翼生文武之火隂陽之罏(君臣之藥)將延金
石之夀以鍊冰雪之膚
丹藥五
增詩唐王績采藥詩曰野情貪藥餌郊居倦蓬蓽青龍
護道符白犬遊仙術腰䥥戊巳月負鍤庚辛日時時斷
嶂遮往往孤峰出行披葛仙經坐騐農皇帙龜蛇采二
苓赤白尋雙术地凍根難盡叢枯苗易失從容肉作名
薯蕷膏成質家豐松葉酒器貯參花蜜且復歸去来刀
圭輔衰疾李白草創大還贈柳官廸詩曰天地為槖
籥周流行大易造化合元符交媾騰精魄自然成妙用
孰知其止的羅絡四季間綿微一無隙題雍丘崔明
府丹竈詩曰美人為政本忘機服藥求仙事不違葉縣
已泥丹竈畢瀛洲當伴赤松歸先師有訣神將助大聖
無心火自飛九轉但能生羽翼雙鳬忽去定何依于
濆燒金曲詩曰天夀畏不永燒金希長年積土培枯根
自謂松柏堅南陌試騕褭西樓歌婵娟豈知蔓草中日
月開夜泉李商隐藥轉詩曰鬱金堂北畫樓東換骨
神方上藥通露氣暗連青桂苑風聲偏獵紫蘭叢長籌
未必輸孫皓香棗何勞問石崇憶事懷人兼得句翠衾
歸卧繡簾中僧貫休謝人惠藥詩曰五金元造化九
鍊更精新敢謂長生客將遺必死人久餐應換骨一服
已通神終逐淮王去永抛浮世塵
圖籙一
原金簡琅書(玉清隐書曰有太上飛行九晨玉經金簡内文太霄琅書曰太霄琅書鑄金)
(為簡刻玉結篇金樓玉宇以為寳文秘于九天之上)寳文玉簡(玉珮金璫上經曰九老仙)
(都捧金精立空之案上請寳文以授衆真青太上八素經曰司命著籍玉簡丹書編以金縷纏以絲千億萬)
(年無所復疑)靈符仙籙(五稱符上經曰五皇通靈之印印五星靈符空洞靈章經曰)
(白簡度品青簡定仙)六甲秘文萬畢神術(三洞珠嚢曰九疑真人韓偉遠昔師)
(中岳宋德元服靈飛六甲得道能行為九疑真人淮南王有鴻寳萬畢術)增玉璽金
丹(登真隐訣曰太一有玉璽金丹虎符)琅簡蕊書(太上八素真經曰西華宫有琅簡蕊)
(書也)鳳璽虎書(上清曰紫映九霄真玉珮金鳳璽變又曰太素三元君有雲瓊之板九)
(虎書)青玉赤金(洞神經曰通謁三皇之簡以青玉作之赤金為字)
圖籙二
原石室之書(王烈得石室之書)金壇之籙(玉版金壇之籙)玉冊
金繩仙籍真官仙訣(真訣)增七聖定簡五帝
記名
圖籙三
增詩唐元宗送趙法師還蜀因名山奠簡詩曰道家奠
靈簡自昔仰神仙真子今將命蒼生福可傳江山尋故
國城郭信依然二室遥相望雲廽洞裏天元稹封書
詩曰鶴臺南望白雲關城市猶存暫一還書出步虚三
百韻蕊珠文字在人間賈島元日女道士受籙詩曰
元日更新夜齋身稱淨衣數星連斗出萬里斷雲飛霜
下磬聲在月高壇影微立聽師語了左肘繫符歸
法術一
原御風步水(列子御風而行旬有五日而反風吴葛仙翁飲酒常入波中吳主遇大百官)
(皆沒使人鈎求翁船見仙翁步行水上来衣履不濕有酒氣云子胥為設酒)禁虎劾魅
(抱朴子曰道士趙炳以氣禁人人不能起禁虎虎伏地低頭閉目便可執縛章帝時有夀光侯者能劾百鬼)
(衆魅令自縳見形)随雨化風(赤松子能随風雨上下詳仙孟欽有左慈劉根之術苻)
(堅惡其惑衆命符融誅之欽至融目左右收欽欽化為旋風飛出第外)鳬舄荳人(王喬)
(事詳仙見郭璞取小荳三斗繞主人宅散之主人晨赤衣人數千圍其家就視則滅)
法術二
原入壺(費長房為市掾市中有老翁賣藥懸一壺于肆頭市罷輙跳入壺中惟長房覩之因往再拜奉)
(酒脯翁乃與俱入壺中唯見玉堂嚴麗旨酒甘肴盈衍其中共飲畢而出)入壁(左慈有神道曺操因)
(坐上欲收殺之慈乃却入壁中霍然不知所在)石化羊(黃初平叱石化為羊)竹變龍
(費長房得仙翁所與杖乘至家投葛陂化為龍)積火自燒(甯封子詳仙)亂流而
渡(趙炳嘗臨水求渡船人不和之炳乃張蓋坐其中長嘯呼風亂流而渡注和猶許也)魚遊沸
膏(甘始言取鯉魚五寸一雙令其一著藥投沸膏中有藥者奮尾鼓鰓遊行沉浮有若處淵其一者已熟而)
(可噉)龍下鉢中(僧涉不知何姓苻堅嘗使咒龍請雨俄而龍下鉢中天輙大雨堅及羣臣親就)
(鉢觀之)增以術得幸(方士申泰芝以術得幸肅宗遨遊湖衡間以妖幻詭衆潭州刺史龐)
(承鼎按治帝不信殺承鼎嚴郢方入朝辨之遂流郢建州泰芝後坐妖妄被誅)石自鬭(天寳中有)
(孫甑生者以技聞能使石自闘草為人騎馳走楊貴妃喜觀之數召入宫中)自隐(羅思遠能自隐)
(帝學之未盡其術試自隐常餘衣帶及思遠共試則騐厚賜金帛然卒不得帝怒裹以幞壓殺之數日有使者)
(自蜀逢思遠駕而笑曰上為戲何虐也)騎白驢(張果老常騎一白驢日行千里休則疉之其厚)
(如紙致之于巾箱中)
齊物
原嗒焉喪耦(南郭子綦隐几而坐嗒焉以喪其耦顔成子遊曰形可使如槁木心可使如死灰今)
(日之隐几非昔日之隐几子綦曰吾喪我注耦身也耦與偶同均彼我若失亡也吾喪我我自亡矣)栩
然非我(肩吾謂孫叔敖曰子三為令尹不榮華三去無憂色今視鼻間栩栩然子之用心獨奈何敖曰)
(吾以来不可却去不可止得失非我在彼乎在我乎注云曠然無係元同彼我何暇至乎人貴人賤也)
非指非馬(莊子曰以指喻指之非指不若以非指喻指之非指以馬喻馬之非馬不若以非馬喻馬)
(之非馬天地一指萬物一馬注云自是而非彼彼我之常情故以非指喻指之非指將明無是無非彼我同于)
(自是是以至人知天地萬物各當其分同于自得無是無非也)無喜無愠(令尹子文三仕為令)
(尹無喜色三已之無愠色)
御定淵鍳類函卷三百十九
