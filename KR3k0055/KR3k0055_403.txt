欽定四庫全書
御定淵鑑類函卷三百九十八
菜蔬部(菜蔬)(□)(薺)(蔥)
菜蔬一
原爾雅曰菜謂之蔬不熟曰饉毛詩曰其䔩維何維
筍及蒲又曰我有旨蓄亦以禦冬論語曰雖蔬食
菜羹瓜祭必齊如也禮記曰仲冬之月乃命有司趣
民務蓄菜周禮曰春入學舍菜合舞又曰凡蓄聚
物以稍聚待賓客以甸聚待羇旅凡餘物以待頒賜注
云聚物諸瓜匏葵芋為禦冬之具儀禮曰婚禮舅姑
旣没則婦入三月乃奠菜(鄭康成曰菜蓋用堇)增左傳曰苟有
眀信澗谿沼沚之毛蘋蘩蕰藻之菜可薦於鬼神可羞
於王公原呂氏春秋曰菜之美者崑崙之蘋夀木之
華赤木之葉餘瞀之南有菜名嘉樹其色若碧又曰
菜之美者具區之菁尚書大傳曰大夫有汙瀦之宫
雖生美菜有義之士不食漢書張竦曰古叛逆之國
瀦其宮室以為汙池名曰凶墟雖生菜蔬而民不食
西域傳曰罽賓地温和冬食生菜漢武内𫝊曰西王
母曰仙之上藥有碧海之琅菜魏志曰倭國地温和
冬夏食生菜蜀都賦曰五肉七菜勝掩腥臊文選
曰野有菜蔬之色
菜蔬二
原莊子曰顏回不茹葷三月又曰宣尼窮於陳蔡之
間顏回擇菜世說曰范宣挑菜傷指大哭啼曰身體
髮膚不敢毁傷故啼增金樓子曰始皇聞鬼谷先生
言因遣徐福入海求金菜玉蔬並一寸椹原王充論
衡曰董仲舒讀春秋三年不窺園菜孝子𫝊曰洛陽
公輦水作漿兼以給過者公補屩不取其直天神化為
書生問公何不種菜曰無種即遺數升公種之化為白
璧餘皆為錢公得以娶婦廣州先賢𫝊曰丁密蒼梧
人非家織布不衣非已耕種菜果不食杜蘭香别𫝊
曰香降張碩齎瓦榼酒七子樏樏多菜而無他味亦有
世間常菜輒有三種色或丹或紫一物與海蛤相象并
有非時菜碩云食之亦不甘然一食七八日不飢增
後漢書曰崔瑗爱士好賓客盛脩殽膳殫極滋味不問
餘産居常蔬食菜羹而已又曰汝南嚴海君少時鄉
居有入其園竊菜者明日拔菜悉遺鄉里鄉里相約無
復取菜者又曰彭城朱曜字子卿為漁陽相所種菜
悉付還外山東六賢傳曰袁卞字叔隰陬慮人種菜
一園左右竊取度溝瀆卞乃為之橋其敦義如此吳
書曰趙咨使魏魏人曰聞江東有耑蹄菜作苦為食咨
曰當得蒼鰷以作羹拾遺記曰咸寕四年立芳蔬園
於金墉城東多種異菜有菜名曰芸蕨類有三種紫者
最繁味辛其根爛漫春夏葉密秋橤冬馥其實若珠五
色隨時而盛一名芸芝色紫為上蔬其味辛色黃為中
蔬其味甘色青者為下蔬其味鹹常以三蔬供御膳其
葉可以藉飲食以供宗廟祭祀亦止人飢渴宫人採帶
其莖葉香氣歴日不歇晉書曰皇甫謐姑子梁柳為
城陽太守或勸謐餞之謐曰柳為布衣時過我我食之
不過鹽菜貧不以酒肉為禮也今餞之是貴城陽太守
而賤梁柳也豈中古人之道哉又曰邵續為石勒所
執灌園鬻菜以供衣食勒屢遣察之歎曰此眞高人矣
嘉其清苦賜榖帛以勵羣臣又曰吳隱之母喪哀毁
嘗有鹹俎以其味旨輒棄之及為廣州清操愈勵常食
不過菜及乾魚而已齊書曰晉永嘉五年曲陽縣民
黃慶宅左右有園東南廣數丈每種菜輒鮮異常拔更
生夜有白光似懸絹道士傅德占使人掘之三尺獲玉
印文曰長承萬福宋書曰宗慤以軍功封洮陽侯先
是鄉人庾業家甚富與賓相對膳必方丈而為慤設粟
飯菜俎謂客曰宗軍人慣噉麄食慤致飽而退初無異
辭至是業為慤長史待之甚厚不以昔事為嫌又曰
柳元景為三公時在朝勲貴多事産業元景獨無所營
南岸有數十畝菜園守園人賣得錢二萬送還宅元景
怒曰我立此以供家中噉耳乃復奪百姓利耶遂以錢
别置守園者又曰王玄謨柳元景垣護之雖並北人
而玄謨獨受老傖之目武帝四時詩曰堇荼供春膳粟
漿充夏餐爮醬調秋菜白鹺觧冬寒又曰朱修之姊
飢寒不立修之貴為刺史嘗往視姊姊為設菜羹麄飯
以激之齊書曰江泌性仁孝食菜不食心以其有生
意唯食老葉而已南史隱逸傳曰沈道虔辟州府凡
十二命皆不就有窺園菜者外還見之仍自逃隱待竊
者去後乃出梁書曰武帝大官常膳唯以菜蔬几案
所陳不過三盞三國典略曰北齊主以鄴清風園賜
穆提婆於是官無蔬菜賖買於人負錢三百萬其人訴
焉斛律光曰此園賜提婆一家足不賜提婆百家足
大業拾遺曰徐孝穎性仁孝嘗在園中晝臥見人盗菜
徐轉身向裏恐偷者見之敦行退譲皆此類也唐書
曰太宗回次易州界司馬陳元疇令百姓種蔬坑上微
火煦之欲其速生以擬供進太宗聞之責其謟媚詔免
官又曰高宗時司農欲以冬藏餘菜賣之百姓以墨
敇示僕射蘇良嗣判曰昔公儀休相魯拔去園葵况臨
御萬邦而販蔬鬻菜事遂不行又曰王昇為刑部尚
書性貪恡乃鬻公廨菜園收其價以自潤甚為時論所
醜又曰盧懷慎日晏設食菜數杯唐書曰中書園
蔬日給衆官者主事白常衮減其數崔祐甫怒訶主事
主事曰此相公之命祐甫大詬曰門下侍郎安得理中
書之蔬叱左右掊主事而拽之自是與常衮不平又
曰貞元中奚陟為中書舍人躬親庶務下至園蔬悉自
點閱人以為難見聞錄曰汪信民常言人常齩得菜
根斷則百事可做胡康侯聞之擊節歎賞又曰宋神宗
熙寕中李賓客及之知潤州園中菜花悉成荷花仍各
有一佛坐於花中形如雕刻莫知其數或云李氏奉佛
甚謹故有此異
菜蔬三
原釀蓼祭韭(鴽釀之蓼注釀謂雜切也)秋韭冬菁䪥留白
蔥寸斷(庾亮噉䪥留白云可以種毋後漢陸續字智伯初下獄知毋自餉食曰所作羹其蔥必)
(寸斷)增佐葷當肉(黃山谷和孫奉議送菜詩春蔬照映庾郎貧遣騎持籠佐茹葷却得)
(齊廚獻流味白鵝存掌鼈留裙下見朱文公詩)媚盤飱助鼎俎(杜甫詩畦蔬繞)
(茅屋自足媚盤飱園豫章記宋宇種菜蔬三十品時雨之後按行圖曰天茁此徒助予鼎俎)芍藥
茨苽葉(松漠記聞女真國多白芍藥花皆野生者采其芽為菜以麫食煎之甚美南方草)
(木狀綽菜夏月生池沼間葉類茨苽)晝開夜合赤葉紫鬚(盧氏雜記番禺有菜)
(四葉相對晝開夜合名合歡菜葉唐書貞觀中健逹王獻佛王菜一莖五赤紫鬚)
菜蔬四
原豐本(祭宗廟之禮韭曰豐本)下體(詩云采葑采菲無以下體注葑菲蔓菁與葍之類也)
野人獻芹屈到嗜芰綠葵含露白䪥負霜
蓳荼如飴(詩)有畦(殖貨志云菜茹有畦)灌園(嵇康與吕安灌園於山陽)
增家僮灌蔬(漢楊伯起常含家僮引阿對泉以灌蔬)僚友送蔬(宋陳□道約日)
(送菜把黃山谷詩云三徑就荒生計拙混煩僚友送園蔬)不奪菜利(詳柳元&KR1402;事)當
知菜味(黃山谷題畫菜不可使士大夫不知此味不可使天下之民有此色)柔蔬(劉禹鍚賦)
(柔蔬傲霜而秀折)野蔬(韓愈詩野蔬拾新柔)
菜蔬五
增詩唐高適題張處士菜園曰畊地桑柘間地肥菜常
熟為問葵藿姿何如廟堂肉杜甫詠廢畦詩曰秋蔬
擁霜露豈敢惜凋殘暮景數枝葉天風吹汝寒綠霑泥
滓盡香與歲時闌生意春如昨悲君白玉盤宋楊萬
里菜圃詩曰此圃何其窄於儂已自華看人澆白菜分
水及黃花霜熟天殊暖風微旆亦斜笑摩桃竹杖何日
拄還家張耒秋蔬詩曰荒園秋露瘦韭葉色茂春菘
甘勝蕨人言佛見為下箸(俗言八月韭佛開口)芼炙烹羹更滋滑
其餘𤨏屑皆可口蕪菁脆肥薑俎辣藏鞭雛筍纖玉露
映葉乳茄濃黛抺已殘枸杞只留枿晩種萵苣初生甲
南來食魚忘肉味久思吾土牛羊茁軟炊一飽老有味
痛飲百壺今不說蒲團齋罷欠伸時自覺少年心解脫
范成大菜詩曰桑下春蔬綠滿畦菘心青嫰芥薹肥
畦頭洗澤店頭賣日暮裹鹽酤酒歸又曰撥雪挑來
菜地菘味如蜜藕更肥濃朱門肉食無風味只作尋常
蹋把供陸游野菜詩曰菜把青青間葉苗豉香鹽白
自烹調須臾徹案呼茶椀盤箸何曾覺寂寥又曰老
農飯粟出躬耕捫腹何殊享大烹吳地四時常足菜一
番過後一番生又曰引水何妨萟芥菘圃功自古補
三農恨君不見岷山芋藏蓄猶堪過歲凶又曰萬里
蕭條酒一杯夢魂猶自度邛隈可憐龍鶴山中菜不伴
峨眉栮脯來又曰野蔌山蔬次第嘗超然氣壓太官
羊放翁此意君知否要配吳稉晩甑香又巢菜詩曰
昏昏霧雨暗衡茅兒女隨宜治酒殽便覺此身如在蜀
一盤籠餅足豌巢又詠菘詩曰雨過寒聲滿背蓬如
今眞是荷鉏翁可憐遇事常遲鈍九月區區種晩菘
方岳詠趙尉送菜詩曰虚老空山學圃翁荷鋤頭白雪
髼鬆芥薹如臂何曾夢菜腦生筋漫自供不料官鹽蒼
玉束絶勝禁臠紫駝峰更須詩手翦春雨勝與一番風
露胷劉子翬種菜詩曰傍舍植柔蔬攜鋤理蕪穢桔
槹勤俛仰一雨功百倍朝来綠映土新葉搖肺肺牛羊
勿踐畦肉食屠爾軰明任道詠畫菜詩曰露芽煙甲
曙光寒紫翠摶香濕未乾記得花開曾病酒玉人纖手
薦春盤
原啓梁皇太子謝敕賚河南菜啟曰海水無波來因九譯
周原澤洽味備百羞堯韭未儔姬歜非喻又謝敕賚
大菘啓曰吳媿千里之蓴蜀慙七菜之賦是知泮宫采
芹空入魯詩流火烹葵徒傳豳曲
葵一
原說文曰葵菜也毛詩豳風曰七月烹葵及菽博
物志曰陳葵子微炒令曝咤散著熱地中徧蹋之朝種
暮生遠不過宿增格物論曰葵有數種此菜葵也味
甘美性滑利夏末種至秋採之者謂秋葵秋種至冬採
之者謂冬葵又葵有鴨脚之名本草曰苖葉作菜茹
更甘美又曰陶隱居云以秋種葵覆養經冬至春作
子謂之冬葵又曰葵葉為百菜主其心傷人俗呼為
西王母菜食之益人原師曠占曰黃帝問師曠曰欲
知牛馬貴賤秋葵下生小葵牛馬貴大葵不蟲牛馬賤
淮南子曰聖人之於道猶葵之於日雖不能終始哉
其向之者誠也曹植求通親親表曰若葵藿之傾葉
太陽雖不為廻光終向之者誠也七啓曰芳菰精粺
霜蓄露葵文選曰青青園中葵凝露待日稀又曰
譬如後園葵有葉待秋霜又曰無以肉食姿取笑葵
與藿增爾雅翼曰古者葵稱露葵又終葵一名繁露
解語曰觸露不掐葵日中不翦韭潘岳閒居賦曰綠
葵含露白䪥負霜
葵二
增管子曰桓公北伐山戎出冬葵布之天下桓公憂北
郭民貧管子請禁去市三百步者不得樹葵菜此則亦
有以相及也原左傳仲尼曰鮑莊子之智不如葵葵
猶能衞其足(莊子居亂不能危行言遜以致刖足)韓詩外𫝊曰魯監門
女嬰相從績中夜泣曰衞世子不肖是以泣其偶問其
故曰宋司馬得罪於宋出奔於魯馬佚食吾園葵是歲
亡利之半由是觀之祸福相及也列女傳曰魯漆室
女倚柱而嘯鄰婦曰欲嫁乎曰吾憂魯君老而太子少
也婦曰此魯大夫之憂女曰昔晉客舍吾家繫馬於園
馬佚踐吾園葵使吾終歲不厭葵味史記曰公儀休
為魯相食葵而美拔其園葵棄之增齊周顒隱鍾山
王儉謂曰卿在山中何所食荅曰赤米白鹽綠葵紫蓼
又問何者最佳曰春初早韭秋末晩菘原北齊書曰
北齊彭城王浟在郡王氏種葵三畝被人盜之王密令
書葵葉明旦市看之遂得盜者列仙傳曰丁次都不
知何許人為遼東丁氏作人丁氏常使買葵冬得生葵
問何得此葵云從日南買來異苑曰苻堅將欲南師
夢葵生城内以問婦婦曰若征軍遠出難為將也
葵三
原詩古詩曰采葵莫傷根傷根葵不生結友莫羞貧羞
貧友不成晉陸機園葵詩曰種葵北園中葵生鬱萋
萋朝榮東北傾夕穎西南晞零露垂鮮澤朗日耀其暉
時逝和風戢歲暮商飈飛曾雲無温液嚴霜有凝威幸
蒙高墉德玄景蔭素蕤豐條並春盛落葉後秋衰慶彼
晩凋福忘此孤生悲又詩曰翩翩晩凋葵孤生寄北
蕃被蒙覆露惠微軀後時殘庇足同一智生理各萬端
不若聞道易但傷知命難增唐李白流夜郎題葵葉
詩曰慙君能衞足歎我遠移根白日如分照還歸守故
園劉長卿詠牆下葵詩曰此地常無日青青獨在隂
太陽偏不及非是未傾心明吳寬葵詩曰託身北牆
隅幸免人所踐苗長已過牆入土根不淺葉間橤何多
濈濈滿園蠒此種覺尤佳觀者盡云鮮傾心識忠臣衞
足存古典作羹諒非菜名同亦須辨
增賦宋鮑昭園葵賦曰風暖凌開土冒泉動游塵曝日
鳴雉依隴主人拂黃冠拭藜杖布蔬種平圻壌通畔脩
直膏畝夷敞白莖紫蔕豚耳鴨掌溝東陌西行三畦兩
旣區旣徂乃露乃映勾萌欲伸藂牙將散爾乃晨露夕
隂霏雲四委沈雷遠震飛雨輕灑徐未及晞疾而不靡
柔莩遠秀剛甲以解稚葉萍布弱隂竟抽萋萋翼翼沃
沃油油下葳蕤而被逕上參差而覆疇承朝陽之麗景
得傾柯之所投仕非魯相有不拔之利賓非二仲無逸
馬之憂顧堇荼而莫偶豈蘋藻之薦羞若乃鄰老談稼
女嫗歸桑拂此葦席炊彼穄梁甃壺援醢曲瓢卷漿乃
羹乃瀹堆鼎盈筐甘旨蒨脆柔滑芬芳消淋逐水潤胃
調腸於是旣飫徹盤投箸回小人之腹為君子之慮近
觀物運遠訪師聖聲數後彰律理前定烏非黔黑鶴豈
浴淨彼圓行而方止固得之於天性伊冬箑而夏裘無
雙功而並盛盪然任心樂道安命春風夕來秋日晨映
獨酌南軒擁琴孤聽篇章間作以歌以詠魚深沈而鳥
高飛孰知美色之為正
薺一
原爾雅曰菥蓂大薺也(似薺葉細)又曰蒫薺實說文曰薺
草可食也毛詩曰誰謂荼苦其甘如薺禮記曰仲
夏之月靡草死(靡草薺葶&KR0995;之屬)淮南子薺麥冬生而夏死
抱朴子曰薺麥大蒜仲夏而枯增春秋繁露曰冬
水氣也薺甘味也乘於水氣故美者勝寒也薺之言濟
所以濟夫水也雜志曰江浙間以大缸貯米泔投生
菜其中作藜羹清異錄曰俗號薺為百歲羹言至貧
亦可具雖百歲可長享也
薺二
增明皇雜錄曰高力士逐於巫山山谷多薺人不以食
因作詩寄意曰兩京作斤賣五溪無人采中外雖有殊
氣味終不改玉壺詩話曰宋太宗命蘇易簡講文中
子有楊素遺子食經羹藜含糗之說上因問食何品何
物最珍對曰物無定味適口者珍臣止知薺汁為美臣
憶一夕寒甚擁爐痛飲夜半吻燥中庭月明殘雪中覆
一薺盂連茹數根臣此時自謂上界仙廚鸞脯鳳胎殆
恐不及屢欲作冰壺先生傳記其事因循未果也上笑
而然之
薺三
增綠薺(見卞伯玉賦)春薺(杜甫詩牆隂老春薺)宿薺(藝文志閒階薙宿薺)
吹薺(唐𫝊奕曰懲沸羹者吹冷薺傷弓之鳥驚曲木)斷薺(范文正公作薺賦)
薺四
增宋陸游詩曰人生各自有貴賤百花開時促高宴劉
伶病酲相如渴長魚大肉何由薦凍薺此際值千金不
數清泉槐葉麪摩挲便腹一欣然作歌聊續冰壺傳
又食薺詩曰舍東種早韭生計似庾郎舍西種小果戲
學蠶叢鄉惟薺天所夀青青被陵岡珍美屏鹽酪耿介
凌雪霜
原賦晉夏侯湛賦曰寒冬之日余登乎城跬步北園覩
衆草之委瘁覽林果之零殘悲纖條之槀摧慜枯葉之
飄殫見芳薺之時生被畦疇而獨繁鑚重冰而挺茂蒙
嚴霜以發鮮含盛陽而弗萌在太隂而斯育永安性於
猛寒羌無寕乎煖燠齊精氣於款冬均貞固於松竹
齊卞伯玉薺賦曰終風埽於暮節霜露交於杪秋有萋
萋之綠薺方滋繁於中丘增宋范仲淹少時作薺賦
曰陶家甕内淹成碧綠青黃措大口中嚼出宫商角徵
蔥一
原禮記曰凡進食之禮蔥㳿處末又曰膾春用蔥脂
用蔥又曰為君子擇蔥薤必絶其本末爾雅曰茖
山蔥細莖大葉增格物論曰蔥有四種入藥用山蔥
胡蔥食用東蔥漢蔥能消榖清異錄曰蔥能調和衆
味文言謂之和事草原春秋元命苞曰天門山上有
蔥所種畦壟悉著行人拔取者悉絶若請神而求即不
拔自出竒異辛香莊子曰春月飲酒加蔥以通五藏
漢武内傳曰西王母曰仙人上藥有玄都綺蔥晉
令曰居洛陽内園菜欲以當課者聽其引長流灌紫蔥
可各三畝西河舊事曰蔥嶺在燉煌西八十里其山
高大上生蔥故曰蔥嶺增廣志曰休循國居蔥嶺其
山多大蔥盧諶祭儀曰秋祠和羹芼蔥清異錄曰
盤盞蔥趙魏間有之幾如拄杖粗但盈尺耳
蔥二
原莊子曰徐無鬼見武侯曰先生居山林厭蔥韭今老
欲甘酒肉之味耶漢書曰龔遂勸民令人一口種五
十本蔥一畦韭百本䪥東觀漢記曰孔奮字君魚為
姑臧長時天下亂河西獨安姑臧長居數月輒致資産
奮在姑臧四年財物不增唯老母妻子但菜食或謂奮
曰置脂膏中亦不能自潤劉向别𫝊曰都尉有種蔥
書列仙傳曰阮丘蛆山上種蔥百餘年乃去邵信
臣曰臣太官種冬蔥生不時之物有傷於人也增後
漢書曰東漢井丹未嘗修刺候人陽信侯隂就使人要
之不得已而行丹至就故設麥飯蔥葉之食丹推去之
曰以君侯能供甘旨故來相遇何其薄乎更設盛饌乃
食華陽國志曰曹公旣與先主語失言會天震雷先
主曰聖人言迅雷風烈必變良有以也曹公亦悔失言
使人覘之見其拔蔥公曰大耳公未覺也其夜先主急
去梁史曰呂僧珍其先以販蔥為業及貴封平固侯
從兄子宏棄業求官僧珍不許曰汝等自有常分豈可
妄求但當速歸蔥肆耳義熙起居注曰十年有司奏
太常謝瞻遣四人還家種蔥菜免官後周書曰宣帝
大象年左衞園中蔥變作韭唐史曰屈突通擢左武
衞將軍涖官勤正有犯法者無所回縱其弟蓋為長安
令亦以方嚴顯時為語曰寕食三年艾莫逄屈突蓋寕
食三斗蔥莫逄屈突通
蔥三
增煮餅潑油(陳后山詩已辦煮餅潑油蔥蘇軾詩一杯湯餅潑油蔥)鮭菜
芼羹(黃魯直詩鮭菜清貧只韭蔥事陸游詩瓦盆麥飯伴鄰翁黃菌青蔬放箸空一尚非貧賤分芼羹)
(僭用大官蔥)
御定淵鑑類函卷三百九十八
