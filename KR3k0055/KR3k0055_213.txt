欽定四庫全書
御定淵鑑類函卷二百八
武功部三(偏將軍師)(威名將軍旅)(儒學將)
偏將一
原漢書曰永光二年秋龍西羌反遣右將軍馮奉世將
萬二千人騎以將屯為名奉世具上地形部衆多少之
計願益三萬六千人乃足以決事天子大為發兵六萬
餘人拜太常弋陽侯任千秋為奮武將軍以助焉奉世
上書言願得其衆不須復煩大將上曰兵凶器也必有
成敗者患策不預定料敵不審也故復遣奮武將軍兵
法曰大將軍出必有偏禆所以揚威武參計策將軍又
何疑焉增晉書何曾傳曰司馬懿將北伐遼東曾上
疏魏明帝曰臣聞建官受任則置副佐陳師命將則立
監貳宣命遣使則設介副臨敵交刃又參御右盖以盡
思謀之功防安危之變也是以在險當難則權足相濟
隕缺不豫則才足相代韓信伐趙張耳為貳馬援討越
劉隆副軍前世之迹著在篇志今太尉奉辭誅罪道路
迥阻且四千里雖假天威有征無戰寇或潛遁消引日
月命無常期人非金石遠慮詳備誠宜有副今北軍諸
將及太尉所督皆為寮屬名位不殊素無定分綂御之
尊卒有變急不相鎮攝臣愚以為宜𨕖大臣名將威重
宿著者成其禮秩遣詣北軍進同謀略退為副佐雖有
萬一不虞之變軍主有儲則無患矣
偏將二
原佐中軍助大將(左傳晉師救鄭荀林父將中軍先縠佐之下謂任千秋詳偏將一)
無斧鉞受節度(後漢竇固出擊匈奴騎都尉秦彭為副彭在别屯輙以法斬人固奏)
(彭專擅請誅之朝議皆然郭躬獨曰於法彭得帝曰當一綂扵督彭無斧鉞何以得躬曰在部曲則不得彭今)
(專軍别將且漢制棨戟即為斧鉞帝乃從之渾晉命王濬伐吳受王渾節度濬乘勝順流遂不詣渾表濬違)
(詔不受節度誣罪之有司遂按濬帝不許)處左尚右(偏將軍處左詳將帥三禮記卒尚)
(右注云右陰也陰主殺卒之行伍以右為上示有死志)增傳飱移檄(史記韓信張耳)
(擊趙未至井陘口止舍令禆將傳飱曰今日破趙會食乃使萬人先行出背水陣後漢書岑彭與交阯牧鄧)
(讓厚善與讓書陳國家威德又遣偏將軍屈充移檄江南班行詔命扵是讓與江夏太守侯登等相率遣使貢)
(獻悉封為列侯)總諸校貳元帥(李衛公曰臣嘗教士分為三等必先結伍法伍法既)
(成授之軍校此一等也軍校之法以一為十以十為百此一等也授之禆將禆將乃總諸校之隊聚為圖陣此)
(一等也俟後周書賀拔岳事尒朱榮以定策功授前將軍時万醜奴僭稱大號榮將岳討之岳私謂其兄勝)
(曰醜奴擁秦隴之兵足為勍敵若岳往無功罪責立至假克定恐讒愬生焉請尒朱氏一人為元帥岳願貳之)
(勝乃請於榮以天光為雍州刺史岳為衞將軍左都督)領南郡令尋陽(吳志孫權)
(遣周瑜及程普等與劉備併力敗曹操於赤壁操留曹仁等守江陵城瑜親跨馬躒陣仁遂退權拜瑜偏將軍)
(領南郡太守州又呂蒙擊曹仁退走遂據南郡撫定荆還拜偏將軍領尋陽令)權不已制
智以相資(唐書朔方元帥魏元忠討賊不利劾奏副將韓思忠敗律當誅王晙以思忠偏禆權)
(不已制且其人忠勇可惜不宜獨誅固爭得釋濟賜劉彦佐詔曰自古出師皆有副貳臨難則權以相料敵)
(則智以相資見孔帖)李廣不侯王平進位(史記大將軍衞青凡七出擊匈奴其)
(校尉禆將以從大將軍侯者九人為禆將者四李廣獨不侯蜀志王平拜牙門將禆將軍屬馬謖先鋒連規)
(諫謖謖不能用大敗於街亭衆散惟平所領千餘人鳴鼓自持魏張郃疑其伏兵不往偪也平徐徐收合諸營)
(而還進位討寇將軍封亭侯)號承義侯號建策侯(後漢書寇恂上谷昌平人)
(也初為郡功曹太守耿况甚重之恂與况子弇等俱南及光武扵廣阿拜恂為偏將軍號承義侯又吳漢素)
(聞光武長者獨欲歸心乃說漁陽太守彭寵寵遣漢將兵與上谷諸將并軍而南所至擊斬王郎將帥及光武)
(扵廣阿拜漢為偏將軍既拔邯鄲賜號建策侯)使護諸將分守支郡(宋史吳玠)
(始為禆將未知名劉子羽獨竒之言於張浚浚與語大悅使盡護諸將李綱上疏有曰守備之宜當於淮之)
(東西及荆襄置三大帥屯重兵以臨之分遣偏將進守支郡加以戰艦水軍上連下接自為防守則藩籬之勢)
(成見武備志)積勞至節度以功拜刺史(杜希全以禆將隸郭子儀積功)
(勞至朔方節度使功王周事唐莊宗明宗為禆將以力戰有拜刺史並見孔帖)項羽為次
將曹彬為牙將(史記項籍字羽楚懷王召宋義與計事而大悦之因置以為上將軍項羽)
(為次將范增為末將救趙其宋史曹彬漢乾祐中為成德軍牙將節帥武行德見端慤指謂左右曰此遠大)
(器也非常流也)王齕隱上將陸遜代右督(秦使王齕攻趙陰使武安君白)
(起為上將軍而齕為尉禆將令軍中有敢泄武安君將者斬詳攻戰二吳志吕蒙稱疾詣建業權問誰可代)
(卿者蒙對曰陸遜意思深長才堪負重權乃召遜拜偏將軍右部督代蒙)耿況得自置
郭逵稱善用(後漢書耿弇傳薊中亂光武南馳弇因說父上谷太守況使寇恂東約彭寵各發突)
(騎步兵弇與景丹寇恂及漁陽兵合軍而南光武見弇等說曰當與漁陽上谷士大夫共此大功乃皆以為偏)
(將軍使還領其兵加况大將軍興義侯得自置偏禆閱宋史郭逵善用禆將每至所部令人自言所能暇日)
(按之故臨陣皆盡其技)裨將進偏將之名下將同上將之服
(魏志曹操授徐晃兵使擊卷原武賊破之拜禆將軍從破顔良拔白馬進至延津破文醜拜偏將軍唐書李)
(勣從秦王伐東都戰有功東略地至虎牢平竇建德俘王世充乃振旅還秦王為上將勣為下將皆服金甲乘)
(戎輅告捷於廟)使將十萬衆臨越偽將數千人降賊(史記高祖)
(使陸賈賜尉佗印為南越王陸生至尉佗魋結箕踞見陸生陸生曰漢使一偏將將十萬衆臨越則越殺王䧏)
(漢如反覆手耳於是尉佗乃蹶然起坐謝陸生禆李光弼遣人詐為約䧏而穿地道周賊營中至期遣將將)
(數千人出如䧏狀賊皆屬目俄而營中地陷死者千餘人賊衆驚亂官軍鼓譟乘之俘斬萬計見武備志)
偏將三
增將左右軍(左傳王以諸侯伐鄭鄭伯禦之王為中軍虢公林父將右軍蔡人衛人屬焉周公黑)
(肩將左軍陳人屬焉)以大校當禆將(史記驃騎將軍霍去病將五萬騎而無禆將悉以李)
(敢等為大校當禆將)原張宗後拒(見文學部簡一)增應參星(晉書天文志參)
(白虎之體其中三星横列三將也東北曰左肩主左將西北曰右肩主右將東南曰左足主後將軍西南曰右)
(足主偏將軍故黃帝占參應七將七將皆明大天下兵精也)原禆佐(白帖)增重戎
事肅王命(贊皇一品集李丕充攻討副使制曰晉謀元帥則有佐軍漢制出師皆立副貳所以重戎)
(事而肅王命也)攬轡安閑(李光弼夜至河陽史思明使騎將劉龍僊挑戰僕固懷恩請行光弼)
(曰此非大將所為禆將白孝德請挺身取之光弼問所須對曰願𨕖五十騎為後繼而請大軍鼓譟以增氣光)
(弼撫其背而遣之孝德挾二矛策馬亂流而進半涉懷恩賀曰克矣觀其攬轡安閑是以知之龍僊易之孝德)
(瞋目大呼運矛躍馬搏之城上鼓譟五十騎繼進斬龍僊以歸見武備志)中擇大將(詳將帥一)
命將為設參佐(劉敞言於仁宗曰王者之遣使命將也為之設介貳參佐非獨司紀綱廣)
(謀策所以謹大事備不然也)出竒非皆關白(夫大將以出令為職若識不足以範圍才)
(不足以駕馭諸將其肯奉行乎偏將以受成算而不自用為職若提兵既遠不能隨時出竒而欲一一關白主)
(帥其能以成功乎竝見登壇必究)
威名將一
原憂得臣喜劇孟(左傳晉敗楚于城濮晉侯猶有憂色曰得臣尚在憂未艾也漢書)
(周亞夫為大將得劇孟喜曰若一敵國也)頗牧之名飛羽之稱(廉頗李牧蜀)
(志張飛雄壯威猛亞關羽魏之謀臣程昱等咸稱飛羽萬人敵)所居國重所向敵
避(史記鮑叔牙云管夷吾所居國重文北史周蔡祐授平東將軍高仲密舉北豫來附周率軍援之與齊)
(神武遇於芒山時祐著明光鐵鎧所向無敵齊人曰此是鐵猛獸也皆避之)彊秦不敢加
兵鮮卑不敢近塞(藺相如曰強秦不敢加兵以吾兩人也兩人廉頗藺相如後漢鄧)
(訓遷烏桓太守鮮卑不敢南近塞)王敦不敢為非羌人相謂無反
(晉周訪有平河洛志善撫納士皆為死王敦有不臣之心終訪之世不敢為非趙充國擊羌羌人相謂曰汝)
(無反天子遣趙將軍年八九十善于用兵)匈奴射偶莫中晉君側席而
坐(郅都為雁門守匈奴不近雁門為偶人似都令騎射莫能中之見憚如此何武書曰楚國帶甲百萬于)
(國不以為雄子玉將則晉文公側席而坐及死君臣相賀百萬不如一賢也)魯以季友治
亂楚以子玉重輕魏以無忌折衝項以范增存
亡(竝何武書忠臣社稷之衞云云)增震百蠻定西域(漢書陳湯傳谷永上疏曰)
(竊見關内侯陳湯前使副西域都護屠三重城斬郅支首報十年之逋誅雪邊吏之宿恥威震百蠻武暢西海)
(漢元以來征伐方外之將未嘗有也威後漢書班超為軍司馬使西域建初中拜將兵長史震西域永元初)
(乃以超為都護于是西域五十餘國悉皆納質内屬)如虓虎號卧虎(詩王奮厥武如)
(震如怒進厥虎臣闞如虓虎注云闞奮怒貌虓虎之自怒也後魏李崇沉深有將略寬厚善御衆在揚州凡)
(經十年常養壯士數千人寇賊侵邊所向摧破號曰卧虎)魏有虎侯唐得虓將
(職官分紀許禇從魏主操討馬超操與超單馬會語惟禇從超欲突操素聞其勇疑從騎是乃問操曰公有虎)
(侯者安在操顧禇禇瞋目盼之超不敢動軍中以禇力如虎而癡號曰癡虎下詳將帥二)白馬
長史黃騶少年(後漢書公孫瓉拜降虜校尉常與善射之士數十人皆乘白馬以為左右)
(翼自號白馬義從烏桓更相告語避白馬長史騶唐裴果勇冠諸軍常乘騶馬白袍登先陷陣時號黃少年)
(見古事苑)雷霆比怒草木知名(北史長孫晟為秦州行軍總管取晉王廣節度)
(王引晟同飲有突厥逹官來降言突厥畏長孫總管聞其弓聲謂為霹靂見其走馬稱為閃電王笑曰將軍震)
(怒威行域外遂與雷霆為比一何壯哉名唐書德宗以張萬福為濠州刺史召謂曰先帝改爾正者所以褒)
(也朕聞江淮草木亦知爾威名若從所改恐賊不曉是卿復賜舊名)賊聞破膽敵聞
狂魄(名臣傳范文正公與韓魏公俱為西帥邊上謠曰軍中有一韓西賊聞之心骨寒軍中有一范西賊)
(聞之驚破膽元昊懼遂稱臣諸名山藏副將軍常遇春出戰每積銚列櫓矢石交下將恇憚莫前遇春單身)
(陵蹈其間敵人聞遇春名咸狂魄䧏北)識聲莫犯懼威自譁(後漢書公孫瓉)
(拜降虜校尉職綂戎馬連接邊寇每聞有警輙望塵奔逐或繼之以夜戰虜識瓉莫敢抗犯王式初交趾數)
(有變懼式威不自安譁曰黃頭軍將渡海襲我矣相率抗黃頭軍式翼日盡捕斬之見孔帖)名重
敵中賊拜城上(五代謝彦章臨敵御衆肅然有將帥之威左右馳驟疾如風雨晉人望其)
(行陣整齊相謂曰謝彦章必在此也其名重敵中如此至賊將徐庭光守長春宮城馬燧度長春不下乃挺身)
(城下見庭光庭光憚威拜城上竝孔帖)怖之斷瘧圖以禳鬼(世說桓石虔從)
(征枋頭車騎沖沒左右莫能救宣武問汝叔落賊汝知否石虔聞氣甚奮策馬於萬衆中救沖還三軍歎服河)
(朔以其威有患瘧者怖之多愈因斷瘧焉軍南史宋檀道濟遷征南大將軍元嘉中都督征討諸事北略地)
(與魏三十餘戰雄名大震魏甚憚之圖之以禳鬼)雄邊威隣(唐書鳳翔將野詩良輔涇)
(原將郝玭各以名雄邊上吐番嘗謂漢使曰唐既與吐番和好何忘語也問曰何謂曰若不忘語何因遣野詩)
(良輔為隴州刺史畏憚如此四田弘正數上表固請留闕下帝勞曰魏人樂卿之政隣畏卿之威為朕長城)
(又安用辭見孔帖)農皆輟耕待命曹議徙都避銳(史記淮陰侯傳)
(廣武君曰今將軍涉西河虜魏王禽夏說閼與一舉而下井陘不終朝破趙二十萬衆誅成安君名聞海内威)
(振天下農夫莫不輟耕釋耒䄖衣甘食傾耳以待命都蜀志關羽傳羽攻曹仁于樊威震華夏曹操議徙許)
(以避其銳)鄰國聞死賜赦金人聞死相賀(北史齊斛律光深為鄰敵)
(懾憚周武聞光死赦其境内畏宋史岳飛傳洪皓在金國中蠟書馳奏以為金人所服者惟飛至以父呼之)
(聞其死酌酒相賀)突厥下馬羅拜吐番來使願識(唐書薛仁貴坐)
(事貶象州會赦還拜瓜洲長史右領軍衛將軍檢校代州都督率兵擊突厥元珍于雲州突厥問曰唐將為誰)
(曰薛仁貴突厥曰薛將軍流象州死矣安得復生仁貴脱兜鍪見之突厥相視失色下馬羅拜遁去又唐璿)
(字休璟聖歷中吐蕃來請和既宴使者屢覘休璟武后問焉對曰洪源之戰是將軍多殺士卒其勇無比今願)
(識之后嗟異擢為右武威金吾二衛大將軍)取温邵以一函紙得郝玭
賞等身金(晉書陶侃轉廣州刺史平越中郎將先是廣州人迎王機為刺史未發會杜弘據臨賀與)
(温邵劉沉俱謀反侃直至廣州弘遣使偽䧏侃擊破之執劉沉于小桂又遣部將許高討機斬之諸將皆請乘)
(勝擊温邵侃笑曰吾威名已著何事遣兵但一函紙足耳于是下書諭之邵懼而走追獲扵始興唐書郝玭)
(貞元中為臨涇鎮將遷涇原行營節度使贊普常等玭身鑄金像令於國中曰得生玭者以金玭償之)
横矛拒後敵無敢近乘輿殿後魏不敢逼(蜀志張飛字翼德先)
(主奔江南曹操追之一日一夜及於當陽之長阪先主聞操卒至棄妻子走使飛將二十騎拒後飛據水斷橋)
(瞋目横矛曰身是張翼德也可來共决死敵無敢近者遂得免南史韋叡都督衆軍進討合肥合肥平有詔)
(班師去魏師既近懼為所躡叡悉遣輜重居前身乘小輿殿後魏人服叡威名不敢逼全軍而還)
威名將二
增飛將軍(史記李將軍廣隴西成紀人武帝時匈奴入殺遼西太守敗韓將軍于是召拜廣為右北)
(平太守匈奴聞之號曰漢飛將軍避之數歲不敢入右北平)熊虎之將(吳志周瑜上疏曰劉)
(備以梟雄之姿而有關羽張飛熊虎之將必非久屈為人用者)著翅人(後周書韓果從大將軍破)
(稽胡于北山胡地險阻人跡罕至果進兵窮討散其種落稽胡憚果勁健號曰著翅人太祖聞之笑曰著翅之)
(名寧減飛將)驍將(又梁武勅蕭續曰賀拔勝此間驍將汝宜慎之見太平御覽)高敖
曹比項籍(北齊高昂字敖曹為高歡將馬矟絶世左右無不一當百時人比之項籍見萬花谷)
敦煌戍卒(北史史萬歲配敦煌為戍卒竇榮定擊突厥突厥遣一騎挑戰榮定遣萬歲出應之馳斬)
(其首而還突厥大驚遂引去由是領車騎將軍開皇末突厥逹頭可汗犯塞上令萬歲出馬邑道至大斤山遇)
(敵逹頭問曰隋將為誰候騎曰史萬歲復曰得非敦煌戍卒乎曰是也逹頭聞而引去萬歲馳追百餘里大破)
(之)榮公第六郎(隋書來護兒封榮國公第六子來整為虎賁郎將羣盗憚之作歌曰長白)
(山頭百戰場十十五五把長槍不畏官軍萬千衆只畏榮公第六郎見萬花谷)來嚼鐵(唐書來瑱)
(為潁川太守賊來攻瑱射賊皆應弦而仆賊拜城下目為來嚼鐵)莫敢仰視(唐書李光弼治)
(師訓整軍中指顧諸將不敢仰視)王鐵鎗(五代史梁王彦章驍勇有力持鐵鎗騎而馳突奮疾)
(如飛他人莫能舉也軍中號王鐵鎗)令生得者為刺史(又周德威小字陽五當梁晉之)
(際周陽五之勇聞天下梁軍圍晉太原令軍中曰能生得周陽五者為刺史)契丹不敢南
牧(宋史賀惟忠為易州刺史威名震北邊故十餘年間契丹不敢南牧)狄天使(職官分紀狄青)
(為延州指揮使會元昊叛屢將兵出戰四年間大小二十五陣西戎及岩下以及京師之人皆呼為狄天使見)
(萬花谷)敢言姓名者罪不赦(宋史劉錡傳金主亮之南下也下令敢有言錡姓名)
(者罪不赦枚舉南朝諸將問其下孰敢當者皆隨姓名具答如響至錡莫有應者金主曰吾自當之)夏
人輙怖兒啼(又劉錡高宗初為隴右都護與夏人戰屢勝夏人兒啼輙怖之曰劉都護來)
弟亞於兄(宋史吳璘玠弟也剛勇喜大節略苛細讀史曉大義代兄為將守蜀二十餘年隠然為方)
(面之重威名亞於玠)金兵聞皆辟易(又魏勝傳金兵逼關勝登關門張樂飲酒犒軍士令)
(固守勿出戰金兵攻踰時乃小遣士出憑險隘擊之金人知不可攻率軍轉而渡河襲關後勝斂兵入城金兵)
(追將及勝獨乘馬逐之叱曰魏勝在此聞之皆辟易)
儒學將一
原敦詩說禮雅歌投壺(左傳楚子及諸侯圍宋宋公孫固如晉告急晉于是蒐于)
(被廬作三軍謀元帥趙衰曰郤縠可臣亟聞其言矣說禮樂而敦詩書詩書義之府也禮樂德之則也德義利)
(之本也乃使郤縠將中軍郤溱佐之升後漢書祭遵少好經書建武初拜征虜將軍博士范曰遵為將軍取)
(士皆用儒術對酒設樂必雅歌投壺雖在軍旅不忘爼豆其後會朝帝每歎曰安得憂國奉公之臣如祭征虜)
(者乎)手不釋卷身不跨馬(吳志魯肅在軍陣手不釋卷晉書杜預字元凱拜)
(鎮南將軍都督荆州諸軍事身不跨馬射不穿札而每任大事輙居將帥之列既立功之後耽思經籍為春秋)
(左氏經傳集解嘗對武帝曰臣有左傳癖)植初校書蒙始就學(後漢盧植字子)
(幹初在東觀校書續漢記後遷平北中郎將持節護烏桓連戰皆捷孫權謂呂蒙蔣欽曰宜學問自開益蒙)
(曰軍中日苦多務不及讀書權曰孤豈欲卿治經為博士耶但令涉獵見往事耳蒙始就學雖舊儒不及)
求賦餘韻悦詩末章(梁曹景宗大破魏軍振旅凱入帝于華林宴飲賦詩景宗已醉)
(求賦詩韻已盡惟餘競病二字景宗便操筆斯須成詩云去時兒女悲歸來笳鼓競借問行路人何如霍去病)
(帝覽之欣羡不已朝賢驚嗟竟日謝周文帝宴羣臣賦詩高琳詩末章云寄言竇車騎為霍將軍何以報天)
(子沙漠静妖氛帝悦)賈復敦儒術張郃愛儒士(後漢書賈復歷左將軍封)
(膠東侯復知帝欲偃干戈修文德不欲功臣擁衆京師乃與高密侯鄧禹竝剽甲兵敦儒學帝深然之魏志)
(張郃雖武將而愛樂儒士嘗薦同鄉卑湛經明行修詔曰將軍外勒戎旅内存國朝朕嘉將軍之意今擢湛為)
(博士)内修文德良資羽翼之才外拓遐方必藉爪牙
之器(以上白帖)增葛巾毛扇緩帶輕裘(世語云諸葛武侯與司馬宣王)
(治軍渭濱尅日交戰宣王戎服蒞事使人視武侯獨乘素輿葛巾毛扇指揮三軍隨其進止宣王歎曰諸葛君)
(可謂名士矣軍晉書羊祜博學能屬文泰始初為尚書右僕射衞將都督荆州諸軍事祜在軍常輕裘緩𢃄)
(身不被甲鈴閣之下侍衞者不過十數人)常儒服如書生(五代謝彦章為將好禮儒)
(士雖居軍中常儒服見孔帖恂宋史岳飛好賢禮士覽經史雅歌投壺恂如書生)筆翰如流
禮法自制(晉書陶侃領護南蠻校尉征西大將軍性聰敏閫外多事千緒萬端罔有遺漏遠近)
(書疏莫不手荅筆翰如流自唐書李晟子憲與愬喜儒以禮法矜制)敬賢大夫如
儒先生(魏志李典遷破虜將軍好學問貴儒雅不與諸將爭功敬賢士大夫恂恂若不及軍中稱其長)
(者居韓充雖將家性節儉歷三鎮處服玩如儒先生見孔帖)通左氏春秋讀班
固漢書(唐田弘正性忠孝好功名起樓聚書萬餘卷通春秋左氏與僚屬講論終日見孔帖唐書李)
(光弼傳贊光弼毅然有古良將風好讀班固漢書異乎庸人武夫)聽學士讀史號
儒者知兵(北史韋孝寬為行軍元帥雖在軍中篤意文史政事之餘每自披閱末年患目猶令學士)
(讀而聽之彦唐書唐休璟少孤授易于馬嘉運傳禮于賈公授凉州都督休璟以儒者號知兵)書
生破銳卒儒者奠京師(文粹陸長源書曰謝艾書生也破麻秋勁銳之卒唐書)
(鄭畋為鳳翔隴西節度使會黃巢陷東都遣兵戍京師遷西面行營都統中和初賊將王璠率衆來攻畋設伏)
(以待璠内輕畋儒柔縱步騎鼓而前伏發鏖戰龍尾坡殺賊二萬級巢大懼不敢西謀當此時微畋天子幾殆)
(帝聞捷曰朕知畋不盡儒者之勇乃爾)
儒學將二
原悉通孝經(漢書儒林傳序明帝别立校舍自期門羽林之士悉令通孝經章句)坐帷
講論(後漢書張奐永夀初遷使匈奴中郎將時休屠各及朔方烏桓竝同反叛燒度遼將軍門兵衆大恐)
(各欲亡去奐安坐帷中與弟子講誦自若軍士稍安乃潛誘烏桓陰與和通遂使斬屠各渠帥襲破其衆)
論說史漢(蜀王平詳將帥三)隱几讀書(孔融為北海相袁譚攻之流矢雨集融隠)
(几讀書言笑自若)增被服必於儒者(南史韋叡雅有曠世之度所居必有政績將兵)
(仁愛士卒被服必扵儒者雖臨陣交鋒常緩服乘輿執竹如意以麾進止)楯上磨墨作檄
(東坡詩注梁荀濟曰大丈夫當於楯上磨墨作檄)下馬作露布(魏書傅永字修期有氣幹)
(發憤讀書涉獵經史兼有才筆策拜安遠將軍高祖每歎曰上馬能擊賊下馬作露布惟傅修期耳)製
詩如上馬入陣(隋書周羅㬋初仕陳為太子左衞率時參宴席陳主曰周左率武將詩每前成)
(文士何為後也孔範對曰周羅㬋執筆製詩如上馬入陣不在人後見太平御覽)武夫奪氣
(柳公綽為鄂州韓退之與書云獨閣下能出入行間與士卒均辛苦用儒雅文字章句之業率先天下武夫關)
(其口而奪之氣見萬花谷)頗牧在禁中(唐書畢諴入翰林為學士党項擾河西宣宗嘗召訪)
(邊事諴援質古今條破羌狀甚悉帝悦曰吾將擇能帥者孰謂頗牧近在吾禁署中卿為朕行乎諴唯唯即拜)
(刑部侍郎出為邠寧節度河西供軍安撫使)知古今(宋史尹洙為經略判官狄青以指使見洙)
(與談兵善之薦于經略使韓琦范仲淹曰此良將材也仲淹以左氏春秋授之曰將不知古今匹夫勇耳青折)
(節讀書悉通秦漢以來將帥兵法)曹翰能詩(玉壺清話曹翰魏人能詩太宗語曰卿詩曾因)
(國難披金甲恥為家貧賣寶刀他日燕山磨峭壁定應先勒大名曹朕每愛之)愧功出儒者
(宋名臣言行錄紹興中完顔亮南犯王權失律虞允文以宣撫視師江上大破賊軍允文至京口謁劉錡錡曰)
(朝廷飬兵三十年今日大功乃出於儒者我輩愧死矣)延章縫論書史(名山藏吳良戍)
(江陰十年晝則披甲乘障夜則枕干警備暇延章縫論書史太祖曰吳院判保障一方使我無東顧憂)
軍師
增西伯載與俱歸(史記西伯將出獵卜之曰所獲非龍非彲非虎非羆霸王之輔於是西伯)
(獵果遇太公與語大悦載與俱歸立為師)原坐謀輜車中(又魏伐趙趙急請救于齊齊威)
(王欲將孫臏臏辭謝曰刑餘之人不可於是乃以田忌為將而孫子為師居輜車中坐為計謀大破魏軍)
有孔明猶魚有水(蜀志先主曰孤之有孔明猶魚之有水時孫權擁軍在柴桑亮說權權即)
(遣周瑜等隨亮詣先主并力拒曹操操敗于赤壁先主遂收江南以亮為軍師中郎將成都平以亮為軍師將)
(軍)謀謨帷幄(魏志荀攸字公逹曹公素聞攸名與語大悦謂荀彧鍾繇曰公逹非常人也吾)
(得與之計事天下當何憂哉以為軍師攸深密有智防自從曹公征伐常謀謨帷幄時人子弟莫知其所言)
杖節立軍門(晉書魏朝以諸葛亮僑軍遠出利在急戰每命司馬懿持重以候其變亮數挑)
(戰懿不出因遺懿巾幗婦人之飾懿怒表請決戰不許乃遣衞尉辛毘杖節為軍師以制之後亮復來挑戰懿)
(將出兵以應之毘杖節立軍門乃止)增令諸將盡拜(名山藏劉基字伯温時太祖稱吳公)
(聞基言大悦稱先生而不名陳友諒聲勢大震諸將多恐議䧏議奔基曰請賜臣劔先斬議䧏及奔者臣乃言)
(吳公扵是賜基劒令諸將盡拜基為軍師有不服者斬之諸將悚然是以有龍江之捷)
軍旅一
增書胤征曰胤侯命掌六師周禮曰大司馬凡制軍
萬有二千五百人為軍王六軍大國三軍次國二軍小
國一軍軍將皆命卿二千五百人為師師帥皆中大夫
五百人為旅旅帥皆下大夫百人為卒卒長皆上士二
十五人為兩兩司馬皆中士五人為伍伍皆有長又
曰小司徒之職乃會萬民之卒伍而用之五人為伍五
伍為兩四兩為卒五卒為旅五旅為師五師為軍以起
軍旅以作田役以比追胥以令貢賦又曰凡起徒役毋
過家一人以其餘為羡唯田與追胥竭作(賈疏云小司徒佐大司徒)
(以掌六鄉六鄉之内有比閭族黨州鄉一鄉出一軍六鄉還出六軍五家為比家出一人則是一比也在家為)
(比在軍為伍在鄉五比為閭閭二十五家也在軍五伍為兩兩二十五人也在鄉四旅為族族百家也在軍四)
(兩為卒卒百人也在鄉五族為黨黨五百家在軍五卒為旅旅五百人也在鄉五黨為州州二千五百家在軍)
(五旅為師師二千五百人也在鄉五州為鄉鄉萬二千五百家在軍五師為軍軍萬二千五百人也又云一家)
(兄弟雖多除一人為正卒其餘皆為羡卒)國語管子對桓公曰君欲速得
志於天下諸侯則事可以隠令可以寄政作内政而寄
軍令焉管子於是制國五家為軌軌為之長十軌為里
里有司四里為連連為之長十連為鄉鄉有良人焉以
為軍令五家為軌故五人為伍軌長帥之十軌為里故
五十人為小戎里有司帥之四里為連故二百人為卒
連長帥之十連為鄉故二千人為旅鄉良人帥之五鄉
一帥故萬人為一軍五鄉之帥帥之三軍故有中軍之
鼓有國子之鼓有高子之鼓春以□振旅秋以獮治兵
是故卒伍整於里軍旅整於郊内教既成令勿使遷徙
伍之人祭祀同福死喪同䘏禍災共之人與人相疇家
與家相疇世同居少同遊故夜戰聲相聞足以不乖晝
戰目相視足以相識其歡欣足以相死居同樂行同和
死同哀是故守則同固戰則同彊君有此士也三萬人
以方行於天下以誅無道以屏周室天下大國之君莫
之能禦也漢書高帝紀曰漢王屯滎陽蕭何發關中
老弱未傅者悉詣軍(服虔曰傅音附孟康曰古者二十而傅三年畊有一年儲故二十三)
(而後役之漢儀注曰民年二十三為正一歲為衞士一歲為材官騎士習射御騎馳戰陣年五十六衰老乃得)
(免為庶民就田里今老弱未嘗傅者皆發之師古曰傅著也言著名籍給公家徭役也)原又刑
法志曰漢興踵秦而置材官於郡國京師有南北軍之
屯至武帝平百粤内增七校外有樓船皆歲時講肄修
武備云(注晉灼曰百官表中壘屯騎步兵越騎長水胡騎射聲虎賁凡八校尉胡騎不常置故此言七)
(也馬端臨通考曰南軍衞尉主之掌宮城門内之兵北軍中尉主之掌京城門内之兵)增唐書
兵志曰盖唐有天下二百餘年而兵之大勢三變其始
盛時有府兵府兵後廢而為彍騎彍騎又廢而方鎮之
兵盛矣及其末也彊臣悍將兵布天下而天子亦自置
兵扵京師曰禁軍其後天子弱方鎮彊而唐遂以亡滅
者措置之勢使然也初府兵之置居無事時畊於野其
番上者宿衞京師而已若四方有事則命將以出事解
輙罷兵散扵府將歸扵朝故士不失業而將帥無握兵
之重所以防微漸絶禍亂之萌也及府兵法壞而方鎮
盛武夫悍將雖無事時據要險專方面既有其土地又
有其人民又有其甲兵又有其財賦以布列天下然則
方鎮不得不強京師不得不弱故曰措置之勢使然者
以此也又曰府兵之制起自西魏後周而備扵隋唐
興因之武德初析關中為十二道三年更為十二軍軍
置將副各一人以督畊戰以車騎府統之經濟𩔖編
曰唐諸衞府兵自成丁從軍六十而免其家又不免雜
徭浸以貧弱逃亡略盡百姓苦之張說建議請召募壯
士充宿衞不問色役優為之制逋亡者必爭出應募明
皇從之旬日得精兵十三萬分隸諸衞更番上下兵農
之分自此始矣宋史兵志曰宋之兵制大槩有三天
子之衛兵以守京師備征戍曰禁軍諸州之鎮兵以分
給役使曰廂軍𨕖於戶籍或應募使之團結訓練以為
在所防守則曰鄉兵又有番兵其法起於國初具籍塞
下團結以為藩籬之兵其後一律以鄉兵之制太祖起
戎行有天下於時將帥之臣入奉朝請獷暴之民收隸
尺籍雖有桀驁恣肆而無所施於其間是雖以矯累朝
藩鎮之弊而其所懲者深矣續文獻通考曰明兵制
洪武十三年設中左右前後五軍都督府分領在京各
衛所在外都司衛所其在京錦衣等親軍上直衞不隸
五府
軍旅二
原師貞師成(易師貞丈人吉无咎傳師成以出)制命死義(傳師在制)
(命命由己制也而孝悌修軍旅衆以義死之不可犯也)飾怒思險(禮記軍旅鈇鉞者先)
(王之所以飾怒也所又軍旅思險隠情以虞注思度已之能以度彼能否也)聚柝鼓鼜
(軍旅懸壺以序聚柝注懸壺為漏以次更序聚柝備守以兩木相擊行夜凡軍旅夜鼓鼜注鼜夜戒守司馬)
(法昏鼓四通為鼜)同邦國糾邦國(周禮宗伯以軍旅同邦國又大司馬制軍詰)
(禁以糾邦國)二璋起七校修(周禮牙璋中璋以起軍旅以治兵守注二璋皆有鉏)
(牙之飾於琰側先言牙璋有文飾也若今之銅虎符漢刑法志武帝内修七校不常置也)以律
出以嚴終(易師出以律否臧凶兵事以嚴終)未之學不可廢(孔子)
(對衞靈公軍旅之事未之學也一五材廢一不可誰能去兵詳論兵)匪遊匪紹不
土不分(詩常武召穆公美宣王有常德以立武事匪遊匪紹徐方繹騷箋云軍行三十里非懈緩也匪)
(遨遊也地榖梁傳云不土其不分其民)增六師七萃(康王之誥張皇六師穆天子)
(傳天子賜七萃之士注云萃聚也以智力之士七等聚為爪牙)爪士牙兵(小雅祈父予王)
(之爪牙又云予王之爪士管唐代宗以魏博都防禦使田承嗣為節度使承嗣舉内戶口壯者皆籍為兵惟)
(使老弱畊稼數年間有衆十萬又𨕖其驍健者萬人自衛謂之牙兵見經濟𩔖編)貝胄緹
衣(魯頌公徒三萬貝胄朱綅盱張衡西京賦迾卒清候武士赫怒緹衣韎韐睢跋扈又緹騎見騎𩔖)
奮擊佽飛(通考蘇秦說魏襄王曰聞大王之卒武士二十萬蒼頭二十萬奮擊二十萬厮卒十)
(餘萬此其過越王勾踐遠矣故漢書注應劭曰取其便利輕疾若飛號佽飛)死士健兒
(尉繚子曰十一曰死士謂衆軍之中有材智者乘扵戰車前後縱横出竒制敵也鄴侯家傳曰自置府兵未)
(有能以之外叛内侮及殺帥自擅者自廢以來召募長征健兒而禄山得以為亂至今不定復之為便)
勇敢伉健(漢書李陵為騎都尉將勇敢五千人教射酒泉張掖以備寇漢宣帝紀本始二年)
(秋大發興調關東輕車銳卒𨕖郡國吏三百石伉健習騎射者皆從軍)七科六院(漢武)
(帝天漢四年發天下吏有罪者亡命者及贅壻賈人故有市籍父母大父母有市籍者凡七科適為兵從李廣)
(利圍宛按適與謫通見山堂肆考李唐書李愬傳憲宗討吳元濟以愬為隋唐鄧節度使佑賊健將也愬械)
(而送之朝詔釋以還愬愬乃令佩刀出入帳下署六院兵馬使六院者隋唐兵也凡三千人皆山南竒才銳士)
(故委佑綂之由是始定襲蔡之謀)射聲奔命(百官表射聲校尉掌待詔射聲士注服虔)
(曰工射者冥冥中聞聲則中之因以名應漢昭帝紀始元元年夏發犍為蜀郡奔命擊益州注劭曰𨕖取精)
(勇聞命奔走故謂之奔命)禁兵親軍(後漢書永平元年詔曰故侍中衞尉關内侯陰興典)
(領禁兵從平天下為續通考明兵制按在京上二十二衞曰錦衣至虎賁上十二衞金吾至通州本北平都)
(司衞為上十衞名親軍指揮使司曰騰驤武驤左右四衞亦名親軍指揮使司)龍武神威
(唐兵制貞觀初太宗擇善射者百人為二番扵北門長上曰百騎以從田獵武后改百騎曰千騎睿宗又改千)
(騎曰萬騎分左右營及明皇以萬騎平韋氏改為左右龍武軍皆用唐元功臣子弟制若宿衞兵又貞元中)
(改殿左右射生軍曰左右神威軍置監左右神威軍使自肅宗以後北軍增置威武長興等軍名𩔖頗多而廢)
(置不一惟羽林龍武神武神策神威最盛總曰左右十軍矣)飛星流電(唐李德裕傳太)
(和三年出德裕為鄭滑節度使踰年徙劒南西川率戶二百取一人使習戰貸勿事緩則農急則戰謂之雄邊)
(子弟其精兵曰南燕保義保惠兩河慕義左右連弩騎士曰飛星&KR0743;擊竒鋒流電霆聲突騎總十一軍)
鴉兒雁子(萬花谷黃巢陷京師天子出居成都陳敬瑄遣黃頭軍部將李鋋鞏成以兵萬五千)
(屯興平數敗巢軍賊號蜀兵為鴉兒每戰輙戒曰毋與鴉兒鬭五代梁朱瑾募兵黥雙雁於頰號雁子軍)
鐵林雲翼(宋史兵志雍熙四年步軍司鐵林改為侍衛司虎翼又曰雲翼舊指揮三十)
(三景祐以後增置二十三分左右廂)龍衞虎翼(宋兵志太平興國二年改鐵騎曰日騎龍)
(捷曰龍衛控鶴曰天武虎捷曰神衞龍騎曰雄猛一党項犯塞時新募萬勝軍未習戰陣遇寇多北狄青日)
(盡取萬勝旗付虎翼軍使之出戰虜望其旗易之全軍徑趨為虎翼所破見武備志)控海凌
波(宋兵志池州清溪雁汊控海水軍建炎四年置百五十人又建炎初李綱請扵沿江帥府置水兵招善)
(於舟楫者充立軍號曰凌波樓船軍)執羈負羽(文𨕖執羈輕去鄕謂執羈靮以從軍也)
(又負羽從軍盖箭有羽從軍者負之於背而行故曰負羽賈復傳被羽先登被猶負也)負重
引彊(負重即負米唐郭子儀中負米科盖翹關負米乃唐武舉取士科名引彊彊弩也並見肆考)
節下行間(肆考大將執節以專殺故稱節下猶言麾下也又曰戲下行間謂行伍之間也)
魏武卒秦銳士(荀子曰齊之技擊不可以敵魏之武卒魏之武卒不可以直秦之銳)
(士秦之銳士不可以當桓文之節制桓文之節制不可以敵湯武之仁義詳論兵二)都君子
惡少年(左傳楚左司沈尹戍帥都君子與王馬之屬以濟師杜預云都君子在都邑之士有復除者賈)
(逵云平常免其行役事急乃使之耳如越有君子六千人是也通考漢武帝太初元年以李廣利為貳師將)
(軍發郡國惡少年數萬人期至貳師取善馬)一當百十制一(通考蘇秦說韓宣惠)
(王曰以韓卒之勇被堅甲疏勁弩帶利劒一人當百不足言矣唐兵制段秀實見禁兵寡弱不足備非常上)
(疏曰天子萬乘諸侯千大夫百盖以大制小十制一也)聚廣武立黎陽(漢韓安國)
(曰文皇帝嘗擁天下精兵聚之廣武常谿然終無尺寸之功上寤扵兵之不可宿也故復合和親之約注云宿)
(久留也騎漢光武以幽冀并州兵定天下故于黎陽立營領兵千人以謁者監之號黎陽軍而京師南北軍)
(如故並見肆考)去州兵置府兵(通考晉武帝太康元年詔悉去州郡兵交州刺史陶)
(璜上言州兵未宜約損以示單虚僕射山濤亦言不宜去帝不聽永寧後盗賊羣起州郡無備不能禽制其後)
(刺史復兵民之政州鎮愈重矣下詳軍旅一)父子軍子弟軍(唐兵志初高祖以義)
(兵起太原定天下後悉罷遣歸其願留宿衛者三萬人高祖以渭北白渠旁民棄腴田分給之號元從禁軍後)
(老不任事以其子弟代謂之父子軍州柳氏家學錄韓滉之於兩浙置子弟軍大州一千小八百強者習弓)
(弩弱者習排槍緩則修農急則為兵)置神武籍義勇(唐兵志至德二載置左右神武)
(軍補元從扈從官子弟不足則取他色帶品者同四軍亦曰神武天騎制如羽林總曰北衙六軍宋鄉兵志)
(慶歷二年籍河北強壯揀十之七為義勇議者論義勇為河北伏兵以時講習無待儲廪得古寓兵於農之意)
罷還農免為民(萬花谷唐故時邊鎮兵贏六十萬張說以時平無所事請罷二十萬)
(還農軍涑水紀聞皇祐二年詔陜西揀軍及保捷年五十以上若不及格者皆免為民)斥虚名
覈冗食(孔帖韓充轉大將軍斥軍士虚名不如令者七百人續通考弘治十八年主事李夢陽)
(上疏曰兵害冗食而無補空名而鮮實)少康一旅若敖六卒(左傳少康有田)
(一成有衆一旅注云方十里為成五百人為旅玉又晉侯入曹執曹伯楚子入居於申曰無從晉師子使伯)
(棼請戰王怒少與之師唯西廣東宮與若敖之六卒實從之)家起一人戎分二
廣(上詳軍旅一其左傳楚自克庸以來其君無日不討國人而訓之君之戎分為二廣廣有一卒卒偏之)
(兩注云二廣君之親兵司馬法十五乘為一廣百人為卒二十五人為兩車十五乘為大偏今廣十五乘亦用)
(舊偏法復以二十五人為承副)卒有五章更有三品(尉繚子曰經卒者以經令)
(分之為三分焉左軍蒼旗卒戴蒼羽右軍白旗卒戴白羽中軍黃旗卒戴黃羽卒有五章前一行蒼章次二行)
(赤章次三行黃章次四行白章次五行黑章次以經卒亡章者有誅前一五行置章於首次二五行置章於頂)
(次三五行置章於胷次四五行置章於腹次五五行置章於腰如此卒無非其吏吏無非其卒見非而莫詰見)
(亂而不禁其罪亦如之下見戍卒𩔖)虎士八百君子六千(周禮虎賁氏下)
(大夫二人中士十有二人府二人史八人胥八十人虎士八百人國語越子大戒師伐吳軍於江南乃中分)
(其師以為左右軍以其私卒君子六千人為中軍)被練三千控弦百萬(左傳)
(楚子重伐吳使鄧廖帥組甲三百被練三千注云組甲漆甲成組文被練謂被練袍者南史王元謨傳沈慶)
(之曰佛狸控弦百萬豈元謨所當)召以羽檄被以虎文(漢高祖曰吾以羽檄)
(召天下兵應劭曰以雞毛系檄賁後漢書袁紹傳被以虎文授以偏師注續漢志曰虎將冠鶡冠虎文單衣)
(襄邑歲獻織成虎文衣)六郡良家三河俠士(漢書地理志漢興六郡良家子)
(𨕖給羽林期門以材力為官名將多出焉師古曰隴西天水安定北地上郡西河是也又高帝紀悉發關中)
(兵收三河俠士南浮江漢以下擊楚韋昭曰河南河東河内是也)五營騎士三輔
少年(通典漢重兵悉在京師四邊但設亭障或四夷侵軼則從中命將發五營騎士六郡良家貳師樓船)
(伏波下瀨或因事立稱畢事則省雖衛霍之勲高績重身奉朝請兵皆散歸斯得其宜也漢書天文志元鳳)
(五年二月發三輔郡國少年詣北軍)北軍五營西園八校(通考山齋易氏曰光)
(武併七校為五營故省虎賁入射聲省胡騎入長水又省中壘校尉而置北軍中候掌監五營自是五營屬北)
(軍帝又漢靈帝中平五年望氣言京師當有大兵何進勸大發四方兵講武扵平樂觀躬擐甲胄稱無上將)
(軍以厭始置西園八校尉以小黃門蹇碩及袁紹鮑鴻曹操等為之凡八人謂之西園軍皆綂於碩)中
尉材官羽林孤兒(通考漢文帝三年發中尉材官屬衞將軍軍長安漢書注應劭曰)
(天有羽林大將軍之星林喻若林木之盛羽羽翼鷙擊之意故以名武官焉如淳曰取從軍死事者之子孫養)
(羽林官教以五兵號曰羽林孤兒少壯令從軍)竒材劒客輕車介士(漢書李陵)
(傳天漢二年貮師將軍將三萬騎出酒泉擊右賢王扵天山召陵欲使為貳師將輜重陵召見武臺自請曰臣)
(所將屯邊者皆荆楚勇士竒材劒客也力扼虎射命中願得自當一隊後漢書吳漢傳漢薨詔發北軍五校)
(輕車介士送葬如大將軍霍光故事注云輕車兵車也)卒若虎牙兵如鳥翼
(淮南子曰良將之卒若虎之牙若兕之角若鳥之羽若蚚之足可以行可以舉可以噬可以觸強而不相敗衆)
(而不相害一心以使之也不行軍須知兵法曰雖有虎狼之將必藉豺犬之兵將得兵如鳥無翼兵不得將)
(如虎無頭)内外相維南北相制(性理朱子曰先王之制内有六鄉六遂都鄙之)
(兵外有方伯連帥之兵内外相維緩急相制李唐兵志乾元元年李輔國用事請𨕖羽林騎士徼廵揆曰漢)
(以南北軍相制故周勃以北軍安劉氏朝廷置南北衙文武區列以相察伺今用羽林代金吾警忽有非常何)
(以制之遂罷)防微杜漸居重馭輕(通考漢興踵秦而置材官於郡國易氏曰)
(以漢史考之有列郡有王國有侯國侯國之兵既屬之郡而王國之兵亦天子所有不可擅用防微杜漸皆所)
(以尊京師也四下見軍旅)榦強支弱尾大中乾(強榦弱支詳前十制一注)
(軍下見旅四)鳧藻之師熊羆之卒(段文昌平淮西碑元濟劫衆拒境滔天肆)
(逆於是會鳧藻之師得鷹揚之帥自柳宗元詩王卒嶷嶷熊羆是式銜勇韜力思奮殛)同心為
強雖勞不怨(西平王李晟東渭橋紀功碑曰我旅非衆同心為強登壇必究吳澂曰今兵)
(農既分制雖非古然兵受廪給不畊而食雖勞而不怨民出賦税免於征行雖貧而不勞)脱慈母
立嚴師起行陣列侯王(蘇洵曰或者以為兵久驕不治一旦繩以法恐因以生亂)
(昔者郭子儀去河南李光弼實代之將至之日張用濟斬於轅門三軍股慄夫以臨淮之悍而代汾陽之長者)
(三軍之士悚然如赤子脱慈母之懷而立乎嚴師之側何亂之敢生見登壇必究唐兵志安禄山反犯京師)
(中國大亂肅宗命李光弼等討之號九節度之師久之大盗既滅而武夫戰卒以功起行陣列為侯王者皆除)
(節度使由是方鎮相望於内地大者連州十餘小者猶兼三四故兵驕則逐帥帥強則叛上)籍藏
將府伍散田畝三十為兵十年除籍(杜牧原十六衞論下見蘇軾)
(練軍實策)
軍旅三
增虎賁(書牧誓武王虎賁三千人疏云若虎之奔走逐獸言其猛也)同袍同裳(詩豈)
(曰無衣與子同袍王于興師修我戈矛與子同仇豈曰無衣與子同裳王于興師修我甲兵與子偕行注云秦)
(俗強悍樂于戰鬭故其人平居相謂如此)部曲(管子曰凡立軍一人曰獨二人曰比三人曰參比參)
(曰伍二伍為列二列為火五火為隊二隊為官二官為曲二曲為部二部為校二校為禆二禆為軍)原
老不戎服(禮六十不以戎服)彊禦(中行穆子曰吾軍帥彊禦卒乘競勸)增將
歸朝卒還邑(春秋傳胡安國曰若有侵伐諸卿更帥以出事畢則將歸扵朝車復扵甸甲散於兵)
(卒還於邑將皆公家之臣兵皆公家之衆不相繁也)帶甲百萬(史記張儀曰秦帶甲百餘萬車)
(千乘騎萬匹虎賁之士跿跔科頭貫頥奮戟者至不可勝計)百金之士(廉頗傳百金之士五)
(萬人彀者十萬人悉勒習戰)期門(東方朔傳建元三年微行始出與侍中常侍武騎及待詔隴西)
(北地良家子能騎射者期諸殿門故有期門之號)引關蹶張(後漢書光武紀注漢官儀曰高)
(祖命天下郡國𨕖能引關蹶張材力武猛者以為輕車騎士)投石拔距(甘延夀以良家子善)
(騎射為羽林投石拔距絶於等倫常超踰羽林亭樓遷為郎見玉海)虎旅(張衡西京賦陳虎旅于飛)
(廉正壘壁于上闌)天軍(晉書天文志曰羽林四十五星一曰天軍主軍騎又主翼王)娘
子軍(平陽昭公主下嫁柴紹帝渡河紹以數百騎竝南山來迎主引精兵萬人與秦王會渭北紹及主對)
(置幕府分定京師號娘子軍見萬花谷)府兵寓之於農(唐兵志古者兵法起于井田自)
(周衰王制壞而不復至于府兵始一寓之于農)神策軍(又曰初哥舒翰破吐蕃于洮西之磨環川)
(即其地為神策軍以成如璆為軍使)山河子弟(唐書呂元膺拜東都留守東畿川谷曠深人皆)
(趫悍善鬭號曰山棚元膺募為山河子弟使衞宮城)練卒(陸贄奏議代朔邠靈之騎士自昔之精騎)
(也上黨盟津之步卒當今之練卒也)蛇矛犀渠之士(獨孤及祭纛文)土著(唐德)
(宗與李泌議復府兵泌言府兵平日皆安田畝自張說募長征兵謂之彍騎李林甫為相又奏募人為兵兵不)
(土著又無宗族不自重惜忘身徇利禍亂自生向使府兵之法長存不廢安有如此上陵下替之患哉陛下思)
(復府兵乃社稷之福)烏合之衆(穆宗之初立也西河略定蕭俛叚文昌以為天下已太平漸宜)
(銷兵軍士落籍者衆皆聚山澤為盗及朱克融王庭凑作亂一呼而亡卒皆集詔諸道討之皆臨時召募烏合)
(之衆見登壇必究)衞兵皆長安高貲(黃巢傳帝餞田令孜章信門賚遺豐優然衞兵)
(皆長安高貲世籍兩軍得廪賜侈服怒馬以詫權豪初不知戰聞科𨕖皆哀哭陰出資僱販區病坊以備行陣)
(不能持兵觀者寒毛以慄)佩劒而樵(宋史兵志元祐八年知定州蘇軾言今河朔西路被邊州)
(軍自澶淵講和以來百姓自相團結為弓箭社不論家業高下戶出一人又自相推擇家貲武藝衆所服者為)
(社頭帶弓而鋤佩劒而樵私立賞罰嚴于官府遇警急擊鼓頃刻可致千人器甲鞍馬常若寇至盖親戚墳墓)
(所在人自為戰敵深畏之)上下相維(范祖禹言於哲宗曰祖宗制兵之法天下之兵本於樞密)
(有發兵之權而無握兵之重京師之兵總於將帥有握兵之重而無發兵之權上下相維不可專制所以無兵)
(變也見登壇必究)鐵浮圖(宋史劉錡傳烏珠被白袍乘甲馬以牙兵三千督戰兵皆重鎧甲號)
(鐵浮圖為錡軍所敗)屬櫜鞬(元史兵志曰宿衛者天子之禁兵也夫屬&KR1060;鞬列宮禁宿衞之事也)
本兵客兵(續通考明邊兵有三等在本鎮為本兵調自他鎮為客兵邊民應募及原點民壯為)
(土兵)勾補(丘文莊曰我國家承平日久兵備不能無弛軍伍不能無缺舊例遇有缺伍衞所差旗軍)
(於其原籍徑行勾補其流弊乃至扵勾至者反少於所遣之人得不償失於是用言者計每歲分遣御史清勾)
(然亦徒有其名無益於事見登壇必究)
軍旅四
增序山齋易氏漢南北軍始末序曰漢之兵制莫詳於
京師南北軍之屯雖東西兩京沿革不常然皆居重馭
輕而内外自足以相制兵制之善者也盖是時兵農未
分南北兩軍實調諸民猶古者井田之遺意竊疑南軍
以衞宮城而乃調之於郡國北軍以護京城而乃調之
於三輔抑何遠近輕重之不倫耶嘗攷之司馬子長作
三王世家載公尸滿意之言曰古者天子必内有異姓
大夫所以正骨肉也外有同姓大夫所以正異族也盖
同姓親也於内為逼故處於外而使之正異族異姓疏
也於親為有間故處於内而使之正族屬南北軍調兵
之意殆猶是歟郡國去京師遠民情無所適莫而緩急
為可恃故以之衞宮城而謂之南軍三輔距京師近民
情有閭里墳墓族屬之愛而利害必不相棄故以之護
京城而謂之北軍其防微杜漸之意深矣
增論唐杜牧傷府兵廢壞作原十六衞曰貞觀中内以
十六衞蓄養戎臣外開折衝果毅府五百七十四以儲
兵伍有事則戎臣提兵居外無事則放兵居内其居内
也富貴恩澤以奉養之所部之兵散舍諸府三時畊稼
一時治武籍藏將府伍散田畝力解勢破人人自愛雖
有蚩尤為帥亦不可使為亂耳及其居外也緣部之兵
被檄乃來斧鉞在前爵賞在後飃暴交捽豈暇異略雖
有蚩尤為帥亦無能為叛也至扵開元末愚懦請罷府
兵武夫請摶四彛扵是府兵内剷邊兵外作尾大中乾
成燕偏重而天下掀然根萌燼燃矣盖兵居外則叛居
内則簒使外不叛内不簒其置府立衞乎
增策宋蘇軾練軍實策曰三代之兵不待擇而精何也
兵出於農有常數而無常人國有事要以一家而備一
卒已矣是故老者得以養疾病得以為閒民而役於官
者皆其壯子弟故其無事而田獵則未嘗發老弱之民
師行而餽糧則未嘗食無用之卒使之足輕險阻手易
器械聰明足以赴旗鼓之節強銳足以犯死傷之地千
乘之衆而人人足以自捍故殺人少而成功多費用省
而兵卒強及至後世兵民既分兵不得復而為民於是
始有老弱之卒雖薄其資糧而皆廪之終身凡民之生
自二十以上至於衰老不過四十餘年之間勇銳強力
之氣足以犯堅冒刃者不過二十餘年今廪之終身則
是一卒凡二十年無用而食於官也今天下募兵至多
然皆老弱不教不能當古之十五而衣食之費百倍於
古凡民之為兵者少壯之時博奕飲酒不安其家而後
能捐其身至其少衰而氣沮盖亦有悔而不可復者矣
臣以謂五十以上願復而為民者宜聽自今以往民之
願為兵者三十以下則收限以十年而除其籍民三十
而為兵十年而復歸其精力思慮猶可以養生送死為
終身之計以無用之兵終身坐食之費而為重募則應
者必衆彼皆知其不過十年而復為平民則自愛其身
而重犯法不至於呌呼無賴以自棄於凶人今夫天下
之患在於民不知兵故兵常驕悍民常怯盗賊攻之而
不能禦今使民得更代而為兵兵得復還而為民則天
下之知兵者衆而盗賊將有所忌然猶有言者十年而
代豈舉軍而竝去之有始至者有既久者有將去者有
當代者新故襍居而教之則緩急可以無憂矣
增疏明嘉靖六年楊一清疏曰太祖設五府四十八衞
成祖仍立五府增七十二衞設五軍神機三千大營又
以河南山東中都大寧四都司官軍輪聚京師歲教月
練無事足以壯國威有警足以禦外侮真得居重馭輕
之宜矣天下承平兵務漸弛于謙乃於三大營中𨕖精
銳者分立十營團操是謂團營條教明肅四方有警或
用一營二營以次挨撥而行不用臨期𨕖擇成化三年
增為十二團營分布益嚴我武益張嗣後士卒之殷實
者其名徒存貧難者其形徒在及𨕖用戰兵求二三萬
而不足正德年間北直隸等處羣盗縱横乃調宣大陜
西邊軍征之是豈強幹弱支之意哉乞勅提督官申教
練之法溥優䘏之恩禁剥削之害嚴役占之條所以壯
國家元氣者庶其在此也
御定淵鑑𩔖函卷二百八
