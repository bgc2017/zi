欽定四庫全書
御定淵鑑𩔖函卷一百二十
封爵部三(德行封恩澤封)(增聖賢裔封附外戚封追封)(尊賢繼絶封)
(增子孫貴封附)
德行封一
原白虎通曰王者即位先封賢者憂人之急也又曰
盛德之士封之所以尊有德也增天中記韋昭辨釋
名公貢也才德兼人貢薦於王而用之也辨曰公直也
取正直無私也孟子正義曰爵位盛大以無私為德者
公也又曰斥候於外以君人為德者侯也風俗通曰伯
者長也白也言其咸建五長功實明白也孟子正義曰
子字也字養也其德足以養人者故曰子也又曰男任
也任安也其德足以安人者故曰男也
德行封二(增聖賢裔封附)
原書大傳武王勝殷箕子之朝鮮因以封之石慶積
行封為牧邱侯增山堂考索曰張騫封博望侯取其
廣博瞻望霍光為博陸侯取其博大陸平原漢孔光
傳云光父霸治尚書𨕖授太子經遷詹事高密相是時
諸侯王相在郡守上元帝即位徵霸以師賜爵關内侯
號褒成君漢張禹傳云禹善說論語初元中詔令授
太子由是遷光禄大夫元帝崩成帝即位以師賜爵關
内侯東觀漢記光武紀云建武元年詔曰前密令卓
茂束身自修執節淳固誠能為人所不能為夫名冠天
下當受天下重賞今以茂為太傅封褒德侯案東觀記
續漢書皆作宣德侯增聖賢裔封玉海曰平帝元始
元年封周公後公孫相如為褒魯侯(後更為姬氏)孔子後孔
均為褒成侯(秩二千戸)奉其祀文獻通考曰漢章帝元和
二年東廵狩過魯祠闕里以太牢祠孔子及七十二人
作六代之樂大會孔氏男子二十以上者六十三人帝
謂僖曰今日之會於卿宗有光榮乎對曰臣聞明王聖
主莫不尊師貴道今陛下親屈萬乘辱臨敝里此乃崇
禮先師增輝聖德至於光榮非所敢承帝歎曰非聖者
子孫焉有斯言乎遂拜僖郎中玉海曰魏文帝黃初
二年以議郎孔羡為宗聖侯又曰晉武帝泰始三年
改宗聖侯孔震為奉聖亭侯又曰後魏封孔乘為崇
聖大夫孝文太和十九年封珍為崇聖侯又曰北齊
改封恭聖侯又曰後周武帝改鄒國公又曰隋煬
帝改紹聖侯續文獻通考曰顔欽明詩禮易尚書多
所通說學者宗之爵葛繹縣子諡曰貞師古太宗即位
拜中書侍郎琅琊男奉詔校定經史修五禮成進爵子
玉海曰唐貞觀十一年封孔子裔德倫為褒聖侯開
元二十七年以其嗣為文宣公任州長史代代勿絶
續文獻通考曰孔子四十代孫振唐懿宗咸通四年狀
元及第仕至刑部員外郎襲封文宣公册府元龜曰
後唐莊宗同光二年詔曰皇帝御宇禮三恪而為賓烈
士敦風頼五帝而濟世當宜崇封後裔欽奉前修應前
代二王三恪及文宣王之後並可各令繼絶玉海曰
太平興國三年以孔宜襲封文宣公續文獻通考曰
仁宗景祐四年孔道輔守兖州訪孟子後得寧薦於朝
授鄒縣主簿又曰孔子四十八代孫端友字子交宋
崇寧三年襲封衍聖公端友于建炎初偕叔父孔傅姪
孔玠扈從高宗南渡寓三衢又曰理宗淳祐元年追
封先儒周敦頤汝南伯程顥河南伯程頤伊川伯張載
郿伯寶慶元年追封朱熹信國公改徽國公又曰明
正德間山東僉事錢宏訪得曾子之後一人於嘉祥深
山中未請於朝後竟湮没嘉靖十二年吏部侍郎顧鼎
臣奏准訪求曾氏嫡派得嵩兖兄弟以生長南方不樂
北徙唯質粹肯行授翰林院五經博士世襲
德行封三(增聖賢裔封附)
原道以經術示我德行(漢書蕭望之傳云制詔御史國之將興尊師而重傅故前)
(將軍望之傅朕八年道以經術厥功茂焉其賜望之爵關内侯食邑六百戶東觀漢記桓榮傳云明帝詔曰)
(五更沛國桓榮以尚書授朕十有餘年示我德行爵關内侯食邑五百戶)增謹重忠烈
(漢書曰宣帝以劉德謹重封為陽城侯忠資治通鑑曰開元二十年上思右驍衛將軍安金藏烈賜爵代國)
(公)𨕖建特封(山堂考索曰先王之封建𨕖建明德茂啟崇勲彙苑詳註曰宋制王子)
(之為王者封爵僅止其身而子孫無問嫡庶不過承蔭入仕為環衛官必湏歴任年深方特封以王爵而其祖)
(父所授之爵則不襲也)必享其樂特為立名(漢書曰邴吉有隂德於孝宣帝)
(微時帝聞將封之會吉病將使人加紳而封之夏侯勝曰此未死也臣聞有隂德者必享其樂以及子孫後愈)
(封為博陽侯功彙苑詳注曰隋樊子蓋進爵封為濟公言其濟天下特為立名無此郡國)聖賢
裔封梅福復言祭遵建議(玉海曰梅福傳元帝時求聖裔絶不能紀匡衡議宜)
(以孔子世為湯後上以其語不經遂寢成帝時梅福復言綏和元年立二王後推迹古文以左氏榖梁世本禮)
(記相明遂封孔子世為殷紹嘉公經又曰祭遵傳遵建議為孔子立後奏置五大夫)别定美
號不領他職(又曰宋仁宗二年太常博士祖無擇言謹案前史唐開元二十七年始追諡文)
(宣王以其後為文宣公不可以祖諡而加後嗣也請詔有司别定美號於是詔封為衍聖公令世襲又曰哲)
(宗元年改為奉聖公除寄禄官主祠事不領他職增賜田百頃賜書從鴻臚卿孔宗翰之言也)衣賜
一品帶去二胯(續文獻通考曰孔子第五十七代孫訥字元伯洪武十七年襲封衍聖公)
(時革丞相每入朝令列文臣首賜一品金織衣封又曰第六十一代孫宏緒字以敬景泰六年八歲襲衍聖)
(公賜鶴袍玉帶如例以其軀小去二胯俾藏之以為榮)銀章玉帶(又曰元順帝至元六)
(年授孔子五十五代孫克堅嘉議大夫襲封衍聖公八年制易以銀章下詳帶去二胯注)鶴袍
麟服(上詳帶去二胯注知續文獻通考曰孔子第六十二代孫聞紹字德以弘治十六年封衍聖)
(公賜麒麟服白玉帶黃金盆)
德行封四(增聖賢裔封附)
增制唐蘇頲授安金藏右驍衛將軍制曰安金藏家本
孝悌身全忠懇往在周朝困於酷吏共誣良善敢謗太
皇不任楚毒並加刑憲金藏乃自刺心肺見其誠節因
而寤主實頼斯人則宏演納肝田光吞舌求之既往未
足為喻眷言酬德自可超倫彰其貞固之美拜以誰何
之任
增聖賢裔封詔魏文帝黃初二年詔曰昔仲尼資大聖
之才懷帝王之器當衰周之末無受命之運乃退考五
代禮修素王之事因魯史而制春秋就太師而正雅頌
俾千載之後莫不宗其文以述作仰其聖以成謀誠可
謂命世之大聖億載之師表者也遭天下大亂百祀墮
壊舊居之廟毁而不修褒成之後絶而莫繼闕里不聞
講頌之聲四時不覩烝嘗之位斯豈所謂崇德報功百
世必祀者哉其以議郎孔羡為宗聖侯唐元宗開元
二十七年詔曰宏我王化在乎儒術夫子自天攸縱將
聖多能德配乾坤身揭日月年祀寖遠光靈益彰雖代
有褒稱而未為崇峻不副於實人其謂何夫子既稱先
聖可追諡為文宣王
尊賢繼絶封一
原禮記曰天子存二代之後猶尊賢尊賢不過二代武
王克殷未及下車而封黃帝之後於薊封帝堯之後於
祝封帝舜之後於陳下車而封夏后氏之後於把殷之
後於宋左傳鄭子産曰昔虞閼父為陶正以服事我
先王先王賴其利器用與其神明之後也庸以元女太
姬配胡公而封諸陳以備三恪(注胡公閼伯子舜後也周得天下封夏殷二王)
(後又封舜後謂之三恪恪敬也其禮轉降示敬而已故曰三恪)史記曰高帝過趙問
樂毅有後乎得樂叔封之嚻鄕號華成君華成君毅之
後也漢書曰自古受命及中興之君必興滅繼絶修
廢舉逸然後天下歸仁四方之政行焉傳稱武王克殷
追存賢聖至乎不及下車世代雖殊其揆一也高祖撥
亂日不暇給然猶修祀六國求聘四皓過魏則寵無忌
之墓適趙則封樂毅之後孝武疇咨前代初得周後復
加爵邑元成之間晚得殷世以備賓位又曰武帝還
過洛陽詔曰周室邈而無祀得孽子嘉其封為周子南
君又漢武元狩中復以酇戸二千四百封蕭何曾孫
慶為酇侯布告天下令明知朕報以蕭相國德慶厚也
又曰元康四年立靳翕夏侯嬰陳平張良周勃等一
百一十八人後紹爵復家也又曰高祖功臣侯者子
孫驕逸多䧟法禁訖於孝武靡有孑遺於是成帝復紹
蕭何而哀平之世復曹參周勃之後東觀漢記和帝
詔曰高祖功臣蕭曹為首有傳世不絶之誼曹相國後
容城侯無嗣朕甚愍焉望長陵東門見二臣之墓生既
有節終不遠身誼臣受寵古今所同遣使者以中牢祠
大鴻臚悉求近親宜為嗣者湏景風紹封以彰厥功
增文獻通考曰建武二年詔曰唯宗室列侯為王莾所
廢先靈無所依歸朕愍之其並復故國原晉陽秋曰
夏侯惇魏之元功勲書竹帛昔庭堅不祀猶或悼之况
朕受終於魏而可忘其功臣哉其擇惇近屬封之晉
中興書曰元帝紹封魏後曹勵為陳留王又曰太元
二年興滅繼絶復故陳騫後浩之為高平公裴秀後球
為鉅鹿公王沈後朴之為博陵公荀勖後軌為濟北侯
何曾後闡為朗陵侯羊祜後法興為鉅平侯增玉海
曰永昌元年以周漢後為二王舜禹湯之裔為三恪神
龍元年復舊册府元龜曰德宗貞元九年詔九廟配
饗功臣封爵廢絶者宜令紹封以時享祀
尊賢繼絶封二
原尊賢不過二代封陳以備三恪(並詳第一條)成湯革
夏而封把武王入殷而封宋(所以興滅繼絶也並文選)復始
撫厲(公侯之子孫必復其始鬼伯有為厲子産立公孫洩及子良止以撫之曰有所歸乃不為厲吾為)
(之歸也洩子孔之子良止伯有之子皆為國所殺立其後以撫之)纂乃前修食其
舊德宜遵封宋之文果協屏周之典增不渝
最長(册府元龜天寶八載制曰胡公啟陳微子分宋位存三恪秩比二王後魏孝文帝十代孫元伯明器)
(藴中和業彰前烈謙而不渝信而可復主魏祀者非爾而誰可襲封韓國公文獻通考曰從式太祖曾孫神)
(宗熙寧元年詔以太祖肇造區夏令中書門下考太祖之屬籍近行尊者一人裂地王之於是從式最長乃封)
(安定郡王)擇一人推五行(册府元龜天寶七載詔曰周備禮文既存三恪之位漢存)
(損益唯立二王之後將廣繼絶之恩式宏復古之道宜於後魏子孫中簡擇譜屬灼然相承者一人准酅公例)
(定為三恪周又九載處士崔昌上封事推五行之運以國家合承漢其周隋不合為二王後請發詔下尚書)
(省集公卿議會集賢院學士衛包抗表陳論議之夜四星聚於尾宿天意昭然帝心遂定乃求殷周漢後為三)
(恪廢韓介酅等公)永作我賓爰復爾國(册府元龜唐高祖武德元年詔曰鳴)
(條尅伐把用夏郊牧野降休宋承殷祀爰及魏晉禪代相仍山陽賜號於當塗陳留受封於典午上天廻睠授)
(歷朕躬隋氏順時遜其寶位敬奉休命敢不對揚永作我賓宜開土宇其以莒之酅邑奉隋帝為酅公仍立周)
(後介公共為二王子又開元二十五年制曰夏典有虞賓之位周書載微之封皆所以啟廸前王發揮後嗣)
(故介國公宇文超男晏倬彼茂緒曰予嘉客爰復爾國以承天休可襲封介國公)當崇後裔
載稽舊典(册府元龜後唐莊宗同光二年詔曰皇帝御宇禮三恪而為賓烈士敦風頼五帝而)
(濟世當宜崇封後裔欽奉前修應前代二王三恪及文宣王之後並可各令繼絶仍加恩命又曰晉高祖天)
(福四年勅周受龍圖立夏殷之祀唐膺鳳歷開酅介之封歴代相沿百王不易朕顯符景運紹啟丕基乃睠前)
(朝載稽舊典宜開土宇俾奉宗祧宜以郇國三千戸封唐許王李從益為郇國公奉唐之祀)
尊賢繼絶封三
原興滅國繼絶世(白虎通曰王者受命而作興滅國繼絶世何為先王無道妄殺無辜及嗣)
(子幼弱為強臣所奪子孫皆無罪惡而絶重其先人之功故復立之)内恕之君樂繼絶
世隆名之主安立亡國(漢書功臣表序)微子賓於王家(禮成王既)
(黜殷命命微子啟代殷後作賓於王家為周之客)蔡仲侯於東土(蔡叔既沒王命蔡仲)
(踐諸侯位命曰肆予命爾侯於東土)死王事之子(詳前)治楚國之後(王思)
(子文之治楚國立其孫克黃為後)封霍光曾孫陽等復故爵(漢平帝紀封故)
(大司馬博陸侯霍光從父昆弟曾孫陽宣平侯張敖元孫慶忌絳侯周勃元孫共舞陽侯樊噲元孫之子章皆)
(為列侯復爵)賜酈商孫明友等關内侯(又云賜故曲周侯酈南等後元孫酈)
(明友等百一十三人爵關内侯食邑各有差)封山陽公奉漢祀(帝王世紀云漢獻帝)
(建康元年禪位黃初元年封山陽公奉漢祀)封陳留王奉魏祀(又云魏常道鄕公咸)
(熙二年禪晉泰始元年封陳留王奉魏祀)石苞國祚莫繼以孫行為公(晉起)
(居注元康元年詔曰故樂陵公石苞國祚莫繼其特以苞孫行為樂陵公)王基爵祚再絶
以孫恢紹公(又曰司空王基爵祚再絶以其故安陽令振次男恢紹爵振基之子也)增
二王後兄弟(册府元龜云開元十五年勅二王後為賓者無子孫以兄弟為後曾經侍養者聽其)
(承襲)唐朝宗屬中取一人(又云晉高祖天福二年勅周以把宋封夏殷之後為二王)
(後兼封舜之後為三恪唐以周隋之後封公又封魏之後為三恪今宜於唐朝宗屬中取一人封公世襲兼隋)
(之酅公後周介公備三恪)唯周義不可廢(玉海云嘉祐四年詔以柴氏後為崇義公奉周)
(祀先是著作何鬲言宜訪唐周苗裔備二王後禮院議唐世已遠唯周義不可廢遂封柴詠世宗從孫)
尊賢繼絶封四
增詔漢安帝續封功臣詔曰夫仁不遺親義不忘勞興
滅繼絶善善及子孫古之典也昔我光武受命中興恢
宏聖緒横被四表昭格上下光耀萬世祉祚流衍垂於
罔極予末小子夙夜永思追惟勲烈披圖按籍建武元
功二十八將佐命虎臣䜟記有徵蓋蕭曹肇封傳繼於
今况此未遠而或至乏祀朕甚愍之其條二十八將無
嗣絶世若犯罪奪國其子孫應當充後者分别署狀上
將及景風章叙舊德顯兹遺功焉
原表魏武帝謝襲費亭侯表曰不悟陛下乃尋臣祖父
厠豫功臣克定寇逆援立孝順皇帝謂操不忘獲封茅
土聖恩明發遠念桑梓日以臣為忠孝之苗不復量臣
才之豐否既勉襲爵邑忝厥祖考復寵上將鈇鉞之任
兼領大州萬里之憲内比鼎臣外參二伯身荷兼紱之
榮本枝頼無窮之祚也昔大彭輔殷昆吾翼夏功成事
就乃備爵錫臣束修無稱統御無績比荷殊寵策命褒
績未盈一時三命交至雙金重紫顯以方任雖不識義
庶知所尤又郭嘉有功臣死宜追贈封表曰臣聞褒
忠示寵未必當身念功惟績恩隆後嗣是以楚宗孫叔
敖顯封厥子岑彭既沒爵及支庶誠賢君殷勤於清良
聖祖惇篤於明勲也故軍祭酒洧陽亭侯潁川郭嘉立
身著行稱茂鄕邦與臣參事盡節為國臣今日所以免
戾嘉與其功方將表顯使賞足以報效薄命夭殞不終
美志上為陛下悼惜良臣下自毒恨喪失竒佐昔霍去
病蚤死孝武為之咨嗟祭遵不䆒功業世祖望柩悲慟
仁恩降下念發五内今嘉隕命誠足憐傷梁任昉為
禇蓁代兄襲封表曰一日被司徒符印稱詔二日許臣
兄賁所請以臣紹封南康郡公臣世屬啟聖運偶時來
尚德疇庸光錫土宇臣賁載世承家兄居長德而量己
夙退内事園蔬以臣行逹幽明早酷荼苦賁天倫冥至
友愛淳深非直引塉推温故能逃迹讓位鞠育提養以
及人次事死讓生尚均脱屣取信十室本若錙銖乃遠
謬推恩近霑庸薄能以國讓宏義有歸匹夫難奪守以
勿二昔武始廹家臣之策陵陽感鮑子之言張以誠請
丁為理屈且大宗絶緒命臣出纘傍統禀承在昔理絶
終天永懷情事觸感崩裂伏惟陛下俯權孤門哀榮之
重爰奪臣賁一至之輕察其丹款特賜停絶至公允穆
微臣克幸又表曰近冐披款庶蒙克亮奉被還詔未
垂矜允伏讀周遑罔寘心誠臣本凡劣身名不限摽一
善不足以騐風流存小讓不足以宏進止若乃富埒千
駟貴有邦家二者之来不期而至中人猶其趦趄凡近
固宜勉勖直以門緒有歸長德無二若使賁高延陵之
風臣忘子臧之節是廢德舉豈曰能賢陛下留心孤門
特深追遠故臣窮必呼天憑威咫尺賁嬰疾沈固公私
廢禮逄不世之恩遂良己之志確然難奪有理存焉臣
既承先旨出纘傍統受命有資反身何奉敘心感悼義
廹窮誠臣賁息霽年將志學禮及趨拜且私門世適二
三攸序若天眷無已必降殊私乞以臣霽奉膺珪社伏
願陛下聖慈曲垂矜慎如蒙哀允施重含育周庾信
功臣不死王事請門襲封表曰臣聞以法施民必傳祀
典以勞定國必有承家孫叔敖祭酹無聞有傷良相女
叔齊胤嗣絶沒實貶賢臣謹案大統十六年格先有封
爵死於王事絶嗣者聽以支子繼襲非死王事不許承
封前牒五等功臣皆是勤勞王室身當患難扞禦災祸
翼贊大猷一日遇疾身捐館舍不幸無胤享祀便絶於
禮則不足於義則有傷未求上林之獵已削其侯不服
襜褕之衣先除其國伏惟皇帝崇德旌庸興亡繼絶聞
鼓鼙而思將帥畫雲臺而念舊臣豈有功存社稷而無
後可守事盡忠貞而無祠可祭周於藩屏為約事在世
功漢以山河為誓義存長久臣聞存人之國大於救人
之災立人之後重於封人之墓竊以殷朝繼及無廢小
宗周室興亡貴存身後紹高密者累葉豈專鄧禹之正
胤嗣平陽者重世何必曹參之嫡孫愚謂生有其勞死
非王事雖在支庶並聽承襲幸使伯有之魂不能為厲
若敖之鬼其無餒而幽顯對揚人神咫尺
增判唐周彦之對遺腹襲侯判曰乙在夢徵蘭生逄集
蓼岐嶷繼體戀弓冶之餘徽詩禮無聞想山河之舊業
望九原而不作松石增哀思五等之崇班茅封闕嗣同
夫嵇紹未有識於巨源𩔖彼叔敖亦無言於楚相當今
封比干墓式商容閭豈可使諸葛之苗隨時歇滅樂毅
之後沒代湮淪况乎血屬詳明宜存必復之始手文昭
著湏傳幹父之能討以前聞義何殊於仲子酌其故事
跡頗𩔖於周文
恩澤封一
增蔡邕獨斷曰漢異姓婦人以恩澤封者曰君比長公
主魏志曰漢制凡人君特所寵念皆賜之封邑及丞相
初拜亦錫茅土號曰恩澤出自私情非至公之封也中
興以來無有封者原公孫弘傳曰漢常以列侯為丞
相唯宏無爵詔以高成之平津鄕戸六百五十封丞相
宏為平津侯其後以為故事至丞相封自宏始也魏
志崔林傳云林為司空封安陽亭侯邑六百戸三公封
列侯自林始也增資治通鑑曰天寶九年賜安禄山
爵東平郡王唐將帥封王自此始記纂淵海曰國朝
之制食邑滿萬戸乃封國公杜衍既致仕因郊祀當加
惠而食邑未滿萬戸特詔封祁國公蓋異禮也文獻
通考曰按孟堅述西都列侯除王子之外以功臣為一
表外戚恩澤為一表蓋功臣者以勲績顯著而得之者
也外戚恩澤者以遭逢忝竊而得之者也然裔夷之降
虜有何勲庸乃儕之功臣宰相而封侯未為恩澤乃儕
之恩澤又博陸之定大策輔幼主長平冠軍之征匈奴
取朔方破祁連其殊勲偉績本不緣椒房至李貳師則
祗緣女寵以進伐大宛得名馬之事又不足言今列貳
師於功臣列博陸長平冠軍於外戚抑揚之意殊所未
喻記纂淵海曰錫土非所以逮無功割戸實所以封
有德苟有寵過其量是謂食浮於人李靖表會要曰
景龍三年兵部尚書韋嗣立上疏曰皇運之初功臣食
封才三二十家今恩澤受封至百四十家已上
恩澤封二
增以勞無勲(文獻通考曰東鄕侯籍建都鄕侯良賀二人俱順帝為太子時小黃門帝立以)
(勞封相隋書曰李崇以父賢勲封廻樂縣侯時年尚小親族賀崇獨泣賢怪而問之對曰無勲於國而幼小)
(封侯當報主恩不得終於養是以悲耳賢由是大竒之)迎奉經略(文獻通考曰廣德元)
(年西蕃犯京畿代宗幸陕北至華隂魚朝恩以大將軍至迎奉六師方振由是深加寵異永泰二年封鄭國公)
(元又曰楊復恭樞密使元翼之子也以父蔭入内侍省翼卒起復為樞密使僖宗自蜀還京時行在制置内)
(外經略皆出於復恭車駕還京封魏國公)父母妻室(册府元龜曰後唐明宗天成二年勅)
(曰在朝文武臣僚並諸道節度刺史等有父母者宜遍加恩澤使天下之為人父者知感為人子者知恩又)
(三年勑夫子立言備有關睢之樂春秋垂訓非無石□之封夫尊於朝妻貴於室所宜從爵各顯家肥朝臣及)
(諸道節度使妻室未有稱號者宜各加恩)巧為奏恥與列(漢書曰莽居攝安衆侯劉)
(崇與張紹攻宛而敗紹弟竦崇從父嘉詣闕自歸竦因為嘉作奏莾大悦太后下詔封嘉師禮侯嘉子七人皆)
(賜爵關内侯又封竦為淑德侯長安人為語曰力戰鬪不如巧為奏太平御覽曰元和元年遂置鴻都學畫)
(孔子及七十二弟子像其諸生皆勑州郡三公舉用辟召乃有封侯賜爵者士君子皆恥與為列)功
無横草封忝賜履(會要曰景龍二年食封邑者一百四十餘家御史宋務光上疏曰近)
(者封建頗緣恩澤功無横草人已分茅賜記纂淵海曰杜衍封祁國公遺奏有曰非萬戸而忝履之封自三)
(少而席司成之重)日侍左右不離輿衛(文獻通考曰高力士本姓馮則天召)
(入禁中元宗在藩力士傾心奉之及平内難昇儲位力士居内坊日侍左右從幸成都還封齊國公又曰李)
(輔國本名靖忠元宗幸蜀郡肅宗承命北廵輔國以廐卒從小心恭慎晝夜不離輿衛及即位令掌四方文奏)
(恩遇稍崇又改名輔國既復二京封郕國公)寵章非次衍食有加(紀纂淵海)
恩澤封三
原即墨大夫官無留事(史記田完世家云威王召即墨大夫而語之曰自子之居即墨)
(也毁言日至然吾使人視即墨田野闢民人給官無留事東方以寧是子不事吾左右以求譽也封之萬家)
人君特寵(晉中興書云漢制人君特寵皆賜之封邑)張釋勸王諸呂(漢書)
(外戚恩澤侯表注以大謁者張釋勸王諸呂封為建陵侯)封欒大為樂通侯(漢外戚恩)
(澤侯傳云孝武以方術封欒大為樂通侯)封千秋為富民侯(漢書車千秋傳云武帝時)
(千秋上書訟衛太子冤上頗知太子惶恐無他意乃大感悟謂千秋曰父子之間人所難言公獨明其不然此)
(高廟神靈使公教我公當遂為吾輔佐立拜千秋為大鴻臚數月遂代劉屈氂為丞相封富民侯)閱
故事乃封楊賜(後漢楊賜傳云帝南宫閱錄故事得賜所上張角奏及前侍講注籍乃感悟下)
(詔封臨晉侯)以舊恩而封彭祖(漢宣帝紀云故掖庭令張賀有舊恩而封賀所子弟)
(子侍中中郎將彭祖為陽都侯案師古注曰所子者言養弟子以為子)增以恩澤封(文獻)
(通考云南&KR1163;侯陳茂郭后叔父梁之壻以恩澤封)久宿衛(又云宦者龍亭侯蔡倫桂陽人元初)
(元年鄧太后以倫久宿衛封邑三百戸)原龍潛之舊(魯國先賢傳云桓帝封鮑吉詔曰吉)
(與朕有龍潛之舊封西鄕侯)河東太守為天下最(魏志杜畿為河東太守十六年)
(常為天下最文帝即位賜爵關内侯)董猛固讓封邑(晉起居注云惠帝永平元年詔曰侍)
(中董猛固讓封邑其封武安侯)增恩澤封優於滅吳功(經濟𩔖編云晉惠帝初楊)
(駿輔政大開封賞石崇與何攀共奏曰吳會僭逆幾於百年先帝蕩滅逋寇謀臣猛將猶有竭力之效而今恩)
(澤之封優於滅吳之功不安也)一時恩澤豈足為長世之軌(文獻通考云程)
(駿傳元魏獻文崩初遷神主於太廟有司奏舊事廟中執事官例皆賜爵駿以為不可表曰臣聞名器為帝王)
(所貴未聞預事於宗廟而獲賞於疆土雖一時恩澤豈足為長世之軌乎)安樂太平取富
戸(册府元龜云景龍三年應食封邑者一百四十餘家應出封戸凡五十四州皆天下膏腴物産其安樂太)
(平公主封又取富戶不在捐免限百姓著封戸者甚於征行)代李輔國(文獻通考云程元振)
(以宦者直内侍省代宗即位以其誅越王係黨與功拜飛虎副使尋代李輔國判元帥行軍司馬封邠國公)
未滿萬戸(玉海云宋敏求錄慶歷七年南郊中外將相惟夏竦滿萬戶因詔使相未滿萬戸者)
(皆得封)乳母子封(續文獻通考云賚緷穆嚕塔克達世祖時以乳母子統宿衛封雁門郡公)
冀國公(又云完顔巴延成宗乳母夫至元三十一年封爲冀國公)
恩澤封四
增制唐李嶠授張昌宗麟臺監制曰張昌宗鐘鼎盛門
珪璋重器碩學總於邱墳高才軼於睢渙每懷五嶽之
舉期陟九仙之路雖混濟之量未去朝廷而元遠之心
恒對山水頃立功祠廟欲以致福朕躬嘉其懇誠用增
顯秩固辭侍從之班願在優遊之地子雲寂寞雅好文
詞季長博通堪典經史宜因松柏之性處以蓬萊之山
可麟臺監餘如故薛廷珪授内官劉益謙加官制曰
劉益謙惟爾參我樞近之務副我腹心之求允謂才難
克彰試可委任斯重端莊有聞冰清繩直潔己蒞事數
馬而對問𣗳不言稽爾秉持稱吾宥密是用升之峻級
寘彼崇班宜保優異勉圖始終
增碑唐鄭薰内侍省監楚國公仇士良碑曰公弱冠以
辨智取位強仕以幹蠱居官及蒞大政以機略致勲勞
臻於貴壽以恬退保終始事在簡册爵極天人出入七
朝顯揚三紀擊鞠廣場則馳先百馬彎弧迥野則飛落
雙雕故得侍娛遊則三領五坊承顧問則八加供奉
外戚封一
原漢書曰漢興外戚與定天下侯者二人故誓曰非劉
氏不王若有亡功非上所置而侯者天下共誅之又
曰高祖封呂后父呂公為臨泗侯兄澤為周呂侯又
曰文帝封后弟薄昭為軹侯又鄔侯駟鈞以齊王舅侯
周陽侯趙兼以淮南王舅侯又曰薄昭竇嬰上官衛
霍之侯以功受爵其餘后父據春秋褒紀之義帝舅緣
大雅申伯之恩寖廣博矣又曰景帝封太后弟姪竇
廣國為章武侯竇彭祖為南皮侯竇嬰以破吳楚功封
魏其侯后弟王信為蓋侯又曰武帝封太后同母弟
田蚡為武安侯勝周陽侯皇后姊子霍去病伐匈奴封
冠軍侯史記曰武帝衛后弟青封長平侯四子皆封
侯貴震天下天下歌曰生男無喜生女勿怒獨不見衛
子夫霸天下增漢書曰宣帝制御史賜外祖母號為
博平君原漢書曰河平二年上悉封舅王譚為平阿
侯商成都侯根曲陽侯逢時高平侯立紅陽侯五人同
日封故世謂之五侯東觀漢記曰馬防兄弟三人各
六千戸防為潁陽侯特以前參醫藥勤勞綏定西羌以
襄城羹亭一千二百戸增防防身帶三綬寵貴至盛
又曰光武封新野王子鄧泛為吳侯皇考姊子周均為
冨波侯追封外祖樊重為夀張侯重子丹為射陽侯孫
茂為平望侯彝鄉侯從子冲更父侯后父隂隆宣陽侯
子識原鹿侯就為信陽侯皇考女弟子來歙征羌侯弟
由宜西侯以寧平公主子李雄為新市侯后父郭昌為
陽安侯子流緜曼侯兄子竟新郪侯匡發干侯以姨子
馮邯為鍾離侯又曰明帝封太后弟隂興為鮦陽侯
子傅隐強侯隂盛為無錫侯楚王舅子許昌龍舒侯
又曰鄧訓自中興後累世寵貴凡侯者二十九人東京
莫比魏志曰文帝欲追封太后父母尚書陳羣議自
古無婦人分土命爵之制秦違古法漢氏因之非先王
之令典也帝曰此議是也增又曰卞隆以后父封睢
陽鄉侯晉書穆章皇后何氏名法倪準之女也後追
贈父光禄大夫封晉興侯太平御覽曰哀靖皇后王
氏字穆之司徒左長史濛之女也初為瑯琊王妃哀帝
即位拜皇后追贈父濛金紫光禄大夫封晉安縣侯
文獻通考曰李祖勲祖昇弟齊文宣時以女為王妃封
丹陽王
外戚封二
增先褒紀子追封靈文(册府元龜曰周桓王將納后於紀紀本子爵故先褒為侯)
(封又曰漢文帝即位薄太后母前死葬櫟陽北帝乃追太后父為靈文侯會稽郡置園櫟陽亦置靈文夫人)
(園)作炭採桑(史記曰竇皇后兄長君弟曰廣國字少君年四五歲時為人所略賣至宜)
(陽為其主入山作炭寒卧岸下岸崩盡厭殺卧者少君獨得脱自卜數日當為侯從其家之長安聞竇后新立)
(廣國去時雖小識其縣名及姓又常與其姊採桑墮用為符信上書自陳皇后召見持之而泣乃厚賜田宅金)
(錢封公昆弟家於長安)順成桑樂(册府元龜曰漢昭帝即位追尊皇太后外祖趙父為)
(順成侯安又曰上官安上官皇后父也初安女入為昭帝婕妤為騎都尉月餘立為皇后安以后父封桑樂)
(侯)帝舅嘉后父昌(册府元龜曰漢宣帝許皇后父平恩侯嘉元帝舅也嘉自元帝)
(時為大司馬車騎將軍輔政八九年矣及成帝立久之以特進侯就朝位又曰後漢光武郭皇后父昌真定)
(人仕郡功曹建武二十六年追贈昌陽安侯)湖陽立廟陵旁建塋(册府元龜)
(曰樊重光武外祖也建武十八年帝南祠章陵過湖陽祀重墓追爵諡為夀張敬侯立廟於湖陽又曰和帝)
(永元九年追尊帝母梁貴人為恭懷皇后詔追封諡皇太后父竦為褒親愍侯建塋於恭懷皇后陵旁)
臨泗觀津(上詳第一條皇册府元龜曰魏郭永安平廣宗人文德后父也明帝太和四年追)
(諡永為安陽鄉敬侯青龍三年又追改封永為觀津敬侯)尚三主封二伯(金史曰冨)
(察鼎夀欽懷皇后之父也通契丹漢字長於吏治封太尉越國公長子希卜蘇又三尚公主而不以勢驕人)
(續文獻通考曰昭皇后母儀奕世幾於文妣以故張氏得封二伯)大啟土宇分食
名城(册府元龜曰外戚之尊由來尚矣肇自周室降及漢家從母后之族貴皇孋之親或追崇名諡建置)
(寢園或茂錫珪璋大啟土宇蓋王者展因親之孝重齊體之道焉又曰夫三代之降后妃之家重侯累爵席)
(寵連封或一門三王或同族五侯分食名城預聞朝政車服之制名器之重寖或踰焉西京呂王之勢東都梁)
(竇之權不反三隅同歸一貫俾上微不當之譏下免無功之誚惟明聖能焉)免無功之誚
本大勲而成(上詳分食名城注之續文獻通考曰高皇帝無外家三尺胤以故王爵廟貌)
(雖極隆於揚徐而朱邸自功臣外無兩者若李隴西由尚主而擔爵然亦岐陽大勲所推本而成)
外戚封三
增遭逢(文獻通考曰外戚恩澤者以遭逢忝竊而得之者也)原穰侯成陶邑之
封(袁子云穰侯攻齊五年秦不益尺寸之地反成陶邑之封應侯以攻韓八年成其汝南之封故戰勝大臣)
(專益地則私封之也)逮高祖而侯者三人(漢書外戚傳云高祖呂皇后父呂公單父)
(人也高祖為漢王元年封呂公為臨泗侯後呂后為人剛毅佐高帝定天下兄二人皆為列將從征伐長兄擇)
(為周呂侯次兄釋之為建成侯逮高祖而侯者三人)與定天下侯者二人(詳第一條)
四人為王六人為侯(漢高后紀云惠帝崩太子立為皇帝年幼太后臨朝稱制大赦)
(天下乃立兄子呂台産禄台子通四人為王封諸呂六人為列侯)呂氏所立三王(又云)
(秋七月皇太后崩上將軍禄相國産顓兵秉政恐為大臣所誅因謀作亂時朱虛侯章在京師以禄女為婦知)
(其謀廼使人告兄齊王令發兵西章欲與太尉勃丞相平為内應以誅諸呂齊王遂發兵以曲周侯酈商子寄)
(與禄善使人劫商令寄紿說禄曰高帝與呂后共定天下劉氏所立九王呂后所立三王皆大臣之議事已布)
(告諸侯王諸侯王以為宜今太后崩帝少足下不急之國守藩乃為上將將兵留此為大臣諸侯所疑何不速)
(歸將軍印以兵屬太尉請梁王亦歸相國印與大臣盟而之國齊兵必罷大臣得安足下高枕而王千里此萬)
(世之利也禄然其言使人報産)王氏田氏三侯(漢書外戚傳云孝景王皇后武帝母也父)
(王仲槐里人母臧兒為仲妻生男信與兩女而仲死臧兒更嫁為長陵田氏婦生男蚡勝臧兒長女嫁為金王)
(孫婦生一女矣而臧兒卜筮曰兩女當貴欲倚兩女奪金氏納太子宫太子幸愛之生三女一男男方身時王)
(夫人夢日入其懷以告太子太子曰此貴徵也景帝即位王夫人生男會薄皇后廢卒立王夫人為皇后男為)
(太子武帝即位為皇太后尊太后母臧兒為平原君封田蚡為武安侯勝為周陽侯王氏田氏侯者凡三人)
五人同封(詳第一條)五國並建(東觀漢記桓帝紀云延熹七年十月上幸雲夢)
(至新野祠公主夀張敬侯廟乙丑詔曰存善繼絶食藉德貞武騎都尉樊演高祖父重以光武皇帝元舅扶助)
(中興追封夀張侯諡曰敬祖父茂封冠軍平望鄉侯五國並建其二絶者祠之)楊駿為臨晉
之封(王隐晉書云楊駿為臨晉侯時人人竊言曰侯稱臨晉後必專國)增聞喜侯(册府)
(元龜云竇武扶風平陵人桓思皇后父也延熹八年后初入掖庭為貴人帝拜武郎中其冬立為皇后武遷越)
(騎校尉封槐里侯五千戶明年冬拜城門校尉靈帝立拜武為大將軍更封武為聞喜侯)封縣君
(又云晉王肅妻羊氏武帝外祖母也泰始三年詔曰故蘭陵景侯王肅夫人羊氏含章體潤克成家道而早世)
(未遇休寵皇太后孝思烝烝永慕罔極其封夫人為縣君)舞陽宣德侯(又云何真南陽宛人)
(靈思皇后父也后選入掖庭光和三年立為皇后明年追號真為車騎將軍舞陽宣德侯)王二公
五侯六子三(又云閭毗代人文成母恭皇后兄初封河東公後與弟紇並封爵為王自餘子弟賜)
(爵為王者二人公五人侯六人子三人)以功除(又云長孫敞太宗文德皇后之叔父也從平京)
(城以功除將作少監及致仕封平原郡公)以舅氏特寵之(又云竇希瑊者睿宗竇后之族)
(也元宗先天元年以希瑊希球希瓘各實封二百戸以舅氏特寵之也)封拜外戚(又云吳湊)
(章敬皇后之弟也肅宗上元中授襄城尉寶應二年始封拜外戚授湊為開府儀同三司太子詹事封濮陽郡)
(公)外戚封郡王(玉海云元豐三年御史言曹佾以外戚封郡王祖宗以來未有佾比)
主兵符易喜怒(續文獻通考云會昌孫忠伯主兵符而不能易人主之喜怒夀寧張巒伯建昌)
(張延齡伯能易人主之喜怒而不能與外廷之進止)外戚封無世(又云嘉靖十五年泰和伯)
(陳萬言嫡孫書乞襲吏部張邦竒言外戚封無世者上命為指揮)
外戚封四
增制唐蘇頲授王仁皎開府儀同三司制曰王仁皎盛
門華緒當代賢戚不言而自有陽秋從信而罔愆風雨
軒星作範已寵於金穴魯管增輝更芳於玉樹三事斯
擬百工式瞻俾延椒臺之祥宜助槐庭之理元張士
觀高麗國王昛加恩制曰昛秉心直諒賦質貞純早克
嗣於先猷久服勞於王室身惟國壻寅居賓日之方男
即皇甥復預乘龍之選築館荷兩朝之眷分茅襲百祀
之傳祖宗世稱漢藩輔保樂土於三韓父子並為周司
徒播清風於萬古可高麗國王尚服渥命以介福祺
原表晉庾亮讓封公表曰觀聖賢之於名爵敬戒之甚
重豈先哲宜重之於古而聖朝可輕之於今耶譬猶廻
太陽以消湛露運滄海以灌燎火其功易成其事易立
增唐宋之問為定王武攸暨諸降王位表曰陛下隆
德嗣興鴻基紹復外家諸子降等猶誓於山河主第增
榮在臣更超於等數雖渭陽情重沁水恩多而濯龍之
戚今乃方於五侯緣駙馬之姻古未封於四履私親越
禮聖人之孝理載光冐寵延灾微臣之官謗斯久李
嶠為定王讓官封表曰臣行能近淺識性凡陋難化之
質非八音所陶不移之愚豈六藝能餙往緣戚屬叨奉
恩私遂得地列齊封門開魯館承敦叙於九族被徽章
於五等今光華始旦品物維新方就散秩之軰幸沾朝
請之流寧可以冒踐槐廷更增茅土陛下懸旌訪逸刻
像求才朝有白駒之賢野無黃犢之彦方使思皇多士
必明於至公豈令棫樸能官近廢於親昵臣自審量實
所不堪伏冀回光歛靄寢紱收綸察臣不移之心矜臣
非飾之請特停過誤改命才良則白馬丹書不慙於異
姓和羹作礪不逮於凡庸
增碑唐李湛然太子少傅竇希瑊碑曰自祥生石紐祚
啟金刀盛葉與塗山比崇長發將觀津方永文昭武穆
帝載矢之於典謨累將重侯后族布在於方册故得國
華人傑躡振古以騰芳服冕乘軒迄昌辰而益茂莫不
歌鐘繼響喧喧連北里之音邸館相望藹藹並東都之
盛明張來儀滁陽王廟碑曰皇受天命發跡濠梁方
其始興附於滁陽滁陽先知識聖於微聖有大難王脱
其羈取彼神龍翼之風雲浴日咸池滌其垢氛龍騰日
升伊誰之功有相自天實啟王衷皇奮無旅王命予之
皇室未嫓王命女之謀行諫從肝膽弗疑萋斐之言終
莫我離秉鉞專征付以閫外顚強蹙驕有衆日大變生
不意卒疾於驚何啟其緒弗享其成皇明日昌既臣萬
方剖符錫爵乃侯乃王
增論唐李翰漢祖呂后五等論曰孝惠既崩高后稱制
侯王諸呂何不可哉若早署禄産之位序親疎之節小
其國以圖全薄其勢以遠害而陳平周勃亦分茅錫土
將相之後誓同山河舅甥之國穆若唇齒預閉覬覦之
心不踐嫌猜之路克復明辟决自我躬高謝夀陵不負
先帝安有齊兵之觀變代邸之危疑哉
追封一
增槐里柏川(册府元龜曰漢武帝即位尊皇太后母臧兒為平原君追尊皇太后父仲為共)
(侯仲槐里人也槐里起園邑二百家宋金史曰赫舍哩良弼柏川人世宗時拜平章政事封國公居位二十)
(年成就太平之功一時號稱賢相卒後追封金源郡王)先儒賢相(續文獻通考曰宋理)
(宗淳祐元年追封先儒周敦頤汝南伯程灝河南伯程頤伊川伯張載郿伯下詳柏川注)樸直
沉厚(册府元龜曰德宗在奉天贈故武威郡王賈隐林左僕射賜實封三百戶隐林累有殊功性頗)
(樸直初奉天圍觧百僚稱賀隐林曰陛下性靈太急不能容忍若舊性不改雖朱泚敗亡憂未艾也及是思其)
(讜言故褒贈有加焉殺遼史曰耶律薩喇性忠直沉厚為伊遜誣廢立之乾統間追封漆水郡王)感
瘴罵賊(續文獻通考曰阿嚕唐古人世祖時征交趾感瘴癘卒子嘉琿請於朝封魏國公又曰)
(李黼潁人至正中守江州罵賊而死追封隴西郡公)討武氏立理宗(文獻通考曰越)
(王貞起兵討武氏不克子冲與貞同死開元初追復爵土續文獻通考曰鄭清之鄞縣人以擁立理宗官至)
(太師累封齊國公追封魏郡公云)迎柩贈印至墓賜策(册府元龜曰後漢光)
(武郭皇后父昌眞定人仕郡功曹建武二十六年后母薨帝親臨送葬百官大會遣使者迎昌喪柩合葬追贈)
(昌陽安侯印綬官又曰鄧訓鄧皇后父也為護羌校尉永元二年卒於元興元年和帝以訓皇后之父使謁)
(者持節至訓墓賜策追封)盧豫平山高颺渤海(册府元龜曰晉明帝即位追贈)
(元敬盧皇后父故南陽王文學豫為平山縣侯夫又曰後魏高颺文昭皇后父也景明中贈左光禄大賜爵)
(渤海公)鄧香安陽何真宣德(册府元龜曰桓帝鄧皇后父香和熹皇后從兄)
(子也后立帝追贈香安陽侯印綬光又曰何真南陽宛人靈思皇后父也后以選入掖庭和三年立為皇后)
(明年追號真為舞陽宣德侯)
追封二(增子孫貴封附)
增思成侯(册府元龜曰宣帝地節三年追賜外祖王廼始諡曰思成侯)原追尊隂
睦為宣恩侯(東觀漢記隂識傳云建武二年追尊貴人父睦為宣恩侯)樊重追封
夀張(又樊重傳云世祖即位追封為夀張敬侯)隂興追封鮦陽(又隂興傳云夫人薨)
(興會葬詔使五官中郎將持節至墓賜印綬追封加諡曰鮦陽翼侯)增追爵宣哀(册府元龜)
(云隂隆光烈隂皇后父也南陽人建武九年追爵諡隆為宣哀侯)追爵安成(又云章帝竇皇)
(后父勲大司徒融孫也建武七年追爵諡勲安成思侯)原宋楊追封當陽侯(東觀)
(漢記宋楊傳云安帝永寧元年遣大鴻臚使持節至墓追封當陽侯)封梁竦為褒親愍
侯(又梁竦傳云永和元年制詔三公大鴻臚曰夫孝莫大於尊尊親親其義一也追命外祖以篤親親其追)
(封諡皇太后父竦為褒親愍侯好爵顯服以慰母心)籍建追封東鄕侯(又順帝紀云中)
(常侍籍建追封為汝隂東鄕侯)增家無餘財(太平御覽云胡質薨家無餘財唯賜衣書篋而)
(已追封陽陵亭侯)追封甄皇后父(册府元龜云魏明帝太和元年以中山魏昌之安城)
(鄉戶千追封帝母文昭甄皇后父諡曰敬侯)郭永安陽鄉敬侯(又云郭永安平廣宗)
(人太和四年追諡永為安陽鄉敬侯)郭滿西都定侯(又云郭滿西平人齊王即位追封諡)
(滿為西都定侯)曹彬濟陽郡王(紀纂淵海云本朝曹彬追封濟陽郡王)王安
石舒王(文獻通考云宋徽宗政和三年封王安石為舒王配享王雱為臨川伯從祀)追封
朱熹(續文獻通考云寳慶元年追封朱熹信國公改徽國公)以隐逸追封(又云杜瑛)
(字文玉天歷中以隐逸追封魏郡公)死陳友諒(又云余闕至正十七年守安慶死於陳友諒追)
(封豳國公)入敵陣被創(吾學編云河間張忠武王玉洪武二十七年陞都指揮同知成祖舉)
(兵靖難首用玉策奪北平九門攻東昌敵圍上數匝玉不知所在突入敵陣殺數十百人竟被創没上哭之食)
(不下咽即位論靖難功當第一追封榮國公)戰滅渡橋(又云俞忠烈通海巢人從征浙西充)
(湖州轉戰至滅渡橋中流矢卒贈豫國公改虢國公)追友諒至采石(又云張忠毅德勝合)
(肥人以舟師來歸友諒犯龍江力戰追友諒至采石戰没贈蔡國公)子孫貴封封暉遂
安郡公(册府元龜云唐張長遜為五原太守會處羅可汗解兵去高祖大悦封其父暉為遂安郡公)
徐世勣父(又云武德二年詔徐世勣父上柱國舒國公蓋宜封濟陰郡王)宋璟父
元撫(又云開元六年侍中宋璟亡父元撫褒贈邢州刺史並贈其母崔氏為安平郡夫人)蕭嵩
父灌裴光庭父行儉(又云十七年追贈中書令蕭嵩父灌為吏部尚書門下平章事裴光)
(庭父行儉為太尉)孫逖陳情(又云二十四年中書舍人孫逖上表陳情曰臣父嘉之幸遇明)
(時早勤學業出身入仕四十餘年纔及令長臣夙荷嚴訓累登清秩頻遷省闥又拜掖垣地近班榮臣則過量)
(途遥日莫父乃後時在公府有偷榮之貴於私庭無報德之效反慙烏鳥徒厠鵷鴻伏望降臣一外官特乞微)
(恩稍霑臣父優詔奬之授嘉之宋州司馬致仕)李晟父欽(又云德宗興元元年副元帥李晟平)
(朱泚拜司徒詔贈晟父欽太子太保母王氏代國夫人)有父母並許加恩(又云後唐)
(明宗天成三年勅中外臣僚及諸道節度使等有父母者並許加恩)李璮來歸復父官
爵(續文獻通考云李璮全之子為蒙古江淮大都督景定三年以京東來歸詔封為齊郡王復其父官爵)
自金歸元(又云焦用自金歸元後以子德裕貴封恒山郡王)追封祖父母
父母(又云世宗嘉靖八年令凡孫襲祖爵者得追封其父母曾孫襲曾祖爵者得追封其祖父母父母旁)
(支襲爵者得追封其本生祖父母父母妻先故者得追封為妃)
追封三(增子孫貴封附)
增制元閻復追封伯夷叔齊制曰昔居北海之濱移廟
東山之上休光垂於千載餘澤被於一方永懷孤峻之
風庸示褒崇之典於戲去宗國而辭周粟曾是列爵之
可縻揚義烈以激清塵期於世教之有補可追封伯夷
為昭義清惠公叔齊崇讓仁惠公姚燧左丞許衡贈
官制曰許衡玉裕而金相準平而繩直出處則惟義所
在言動必以禮自持休休焉有容屬屬乎其敬行已似
秋霜烈日化人如時雨和風來席下之摳衣滿戸外之
列屨今既亡矣誰其嗣之於戲在爾身有垂沒世之名
於朕心有失同時之恨可追封魏國公諡文正閻復
丞相巴延贈諡制曰巴延崆峒孕秀列象騰精居政府
則不動聲氣措泰山之安秉戎律則純乎仁義猶時雨
之降當其聲鶴浦渝盟之罪總龍驤飛渡之師克廣世
祖好生之心允獲宋人誠服之意衣冠不改市肆不易
恩戚普洽於三吳車書以混文軌以同聲教遂覃於百
粤逮朕纂承之始益申推戴之誠永懷社稷之宗臣宜
侈河山之高爵於戲曹侍中江南之役規摹一何小哉
郭汾陽異姓而王崇報斯亦至矣可追封淮安王諡忠
武元明善中丞于璋贈諡制曰于璋志藴忠貞運逢
熙洽慶雲甘露氣和而動植自宜威鳳祥麟瑞應而猛
&KR0743;咸伏結深知於世祖參大政於武皇澄清每振於憲
綱動静允維於國體逮朕嗣服召卿來廷賜以繡衣執
法應中端之象專兹白簡行軺寬南顧之憂遽何馳訃
之聞盍有崇褒之渥於戲劉寬長厚允宜居鼎鼐之司
胡廣中庸謂當久臺閣之任事乖往古恩慰九原可追
封薊國公諡文簡明王禕中書平章政事常遇春追
封開平王制曰常某英敏而沈毅嚴肅而恢宏自初建
於義旗即來歸於戎旆首從淮右揚采石之鋒旋定江
東振丹陽之捷拓邊疆於全楚殱強敵於三吳掃河洛
而奠中原指幽燕而平朔土功成百戰允為一世之豪
氣蓋三軍豈特萬人之勇近報灤陽之凱益窮漠北之
追攬哀訃之遽來知力疾而猶戰眷言忠藎深用痛傷
海宇一家既已成於大統君臣同體期共享於太平事
乃若斯情何能已秩庸陞於次相爵兼錫於真王雖禮
數之有加於予心其有歉
增碑明宋濓東邱郡侯花公雲墓碑曰皇上渡江之六
年庚子夏偽漢主陳友諒以舟師入寇圍太平樞密院
判官花公率麾下三千餘人結陣迎戰三日賊不得入
城中乏食公士馬憊城陷賊縛公急公怒奮身大呼縛
盡解起奪守者刀殺五六人罵曰虜非吾主敵也曷不
趣降賊怒碎公首縛於舟檣衆射之公至死罵賊不少
變已而賊犯龍江上命諸將力戰賊敗去後五年上即
吳王位追封公東邱郡侯陶凱追封徐王廟碑曰洪
武四年夏六月丙申皇帝御皇宫門召禮部尚書陶凱
諭之曰皇后父徐王馬氏世為宿州人家閔子鄉新豐
里王本民家素質樸以兄弟齒序人稱之曰馬某王少
壯時膂力過人沉毅寡言笑重然諾而性剛強疾惡見
有為不義者視之若仇讐然或少忤其意輙肆毆擊雖
至死無所畏憚鄕人莫敢犯當元政失馭天下將亂王
以忿爭殺人恐逮於法移家定遠及天下大亂乃挈皇
后母避兵他所而以皇后託定遠郭氏俾育為己女後
郭氏首難自為元帥收鄕民兵朕亦為部下士遂以皇
后為朕之配既定天下即皇帝位皇后正位中宫封皇
后父為徐王母鄭氏為徐王夫人以他無繼嗣因立廟
於太廟之東歲時奉祭蘇伯衡岐陽武靖王勲德碑
曰皇上誕膺天命統一萬方羣才輻輳共為帝臣傑出
其間而受上將之任者固非一姓至其生建國爵而死
啟王封者僅四人焉曰徐中山王曰鄧寧河王曰常開
平王而岐陽王其一人也
增子孫貴封詩明吳寬送楊君謙致仕曰昨者見章疏
陳情欲長號謂臣心腹間有疾刺如刀自宜鍼石惡不
任簿書勞蒙恩賜封典父母喜俱叨雨露不知感臣豈
如蓬蒿壯年可驅策正合從時髦臣實自知愧奈緣病
相遭
增制宋蘇軾司馬光曾祖政贈太子太保制曰臯陶邁
種德種之遠故其發也難發之難故其報也大古之君
子有種德於百年之前而待報於數世之後者昔聞其
語今見其人某官某篤行有聞信於鄉國懷道不試遺
其子孫天不吾欺再世而顯至於曾孫其德日躋衮衣
繡裳進位於朝退有事於家廟其致朕命詔於有神
元元明善平章董士選贈三代制曰董士選曾祖父昕
畎畝怡愉里閭退讓開田種木深期蔽日之輪囷如山
出雲莫測為霖之變化子能擇主孫亦象賢一門萬石
之家聲四世五公之譜牒於戲慎終追遠分茅宣曾矩
之光崇德報功推本叶孫枝之願亶兹異渥寵爾營魂
宋本丞相巴延祖考封諡制曰巴延祖考故千夫長
阿拉沉毅而窮力忠勤而小心從役呼展奮蛇矛而深
入扈征蜀道裹馬革以長終賢勞宿著於生平隂隲益
隆於身後天開神聖闢中土而大同地隔江淮獨東南
之未下廼生孫子一我寰區肆加命數之隆用極褒崇
之典可追封淮安王諡武康王構翰林承旨姚燧父
楨贈官制曰楨名門甲姓偉望通才初與長公聫芳於
西洛繼為膚使持節於南壖以拯濟生靈為心以拔揚
茂異為任茇艱危而靡恤期德澤之丕揚所全活者幾
千人若昔鄧公之河役其往依者五百室非惟李氏之
義門奚我生之弗辰竟以死而勤事風雨憂時之略有
欝於中菑畬名世之規以貽於後於戲貞風千古巋然
不廢魯靈光太中一家嗣者無慙漢司馬可追封魯國
公諡忠獻
增表唐常衮謝贈官表曰臣授任非據尸位已淹合上
叩公朝退身私第固以未俾神化誓答皇慈尚塵青𤨏
之闈猶汚玉堂之署乾坤施厚歲月恩深今又念及先
臣旌其内訓寵以六官之長榮極三師之列魚軒表於
東海翟茀賦於南都宗祏有儀春秋有祀屬當禁火歸
省先塋便奉除書以時昭啟洒雨露於松柏懸日月於
邱封閭里相榮故老垂泣權德輿謝追贈父母官表
曰臣齠齔之歲孤苦零丁遭逢昌運忽至台司無能受
禄莫與臣比以先臣之名噐未稱餘慶或鍾蒙陛下之
寵秩逾涯此生何幸唐良士代韋令公謝先人贈官
表曰臣父受教儒門宣力王室雖典司綱轄而未及崇
班臣逮事休明謬登清貴常恐不克負荷忝辱祖宗豈
謂陽和之仁因下炎上雨露之澤自葉流根大府名藩
位秩崇重授之庶姓罕有其倫是臣父著績於先朝蒙
寵於今日臣事君之節未效涓塵為子之方已榮松檟
感恩思報豈謂為忠覆族殞身孰云非孝
增碑唐顔真卿郭子儀家廟碑乾元三年下詔曰故夀
州刺史郭敬之累君子之行毓逹人之德才光文武政
美中和生此大賢為我良弼於是欝興神武之師克掃
欃槍之氣而子儀帥彼勁卒赫然先驅取京洛如拾遺
剪凶殘猶振槁功存社稷澤潤生人是用寵洽哀榮義
申存沒累追贈太保
御定淵鑑𩔖函卷一百二十
