欽定四庫全書
御定淵鑑𩔖函卷三十八
地部十六(淮)(濟)(漢)(洛)
淮一
原釋名云淮圍也圍繞揚州北界東至海也周官青州
其川淮泗案水經注及山海經云淮水出南陽平氏縣
桐柏山其源初則湧出復潛流三十里然後長騖東北
經大復山從義陽郡北東過江夏平春縣北又東過新
息縣南期思縣北至原鹿縣南與汝水合又東過廬江
安豐縣與決水合東北至九江夀春縣東與潁水合夀
春縣北與淝水合又東至當塗縣北與渦水合東北至
下邳淮隂縣與泗水合東至廣陵淮浦縣而入海也近
海數百里通朝夕潮尚書稱導淮自桐柏東會於泗沂
入於海是也(孫盛晉陽秋曰秦始皇東遊望氣者云五百年後金陵有天子氣於是始皇於方山)
(掘流西入江亦曰淮今在潤州江寧縣土俗亦號曰秦淮)水經曰淮水出南陽平氏
縣昭稽山東北過桐柏山山海經曰淮水出餘山餘
山在朝陽東義鄉西入海尚書禹貢曰導淮自桐柏
又曰海岱及淮惟徐州毛詩曰率彼淮浦省此徐
土增地理志曰南陽平氏縣王莽之平善也風俗
通曰南陽平氏縣桐柏大復山在東南淮水所出也淮
均也春秋說題辭曰淮者均其勢也水經汪淮為滸
然淮水與醴水同源俱導西流為醴東流為淮自潛流
地下三十許里東出桐柏之大復山南謂之陽口水南
即復陽縣也晉高祖詔曰五嶽承天四瀆紀地韓
子曰清淮濁河足以為限長城巨防足以為塞
淮二
增古岳瀆經曰禹治水三至桐柏山驚風迅雷石號木
鳴五伯擁川天老肅兵不能興禹怒召集百靈搜命䕫
龍桐柏千君長稽首請命禹因囚鴻蒙氏商章氏兜氏
盧氏犂婁氏乃獲淮渦水神名無支祈善應對言語辨
江淮之淺深原隰之遠近形若猿猴縮鼻高額青軀白
首金目雪牙頸伸百尺力踰九象搏擊騰踔疾奔輕利
倏忽間視不可久禹授之童律不能制授之烏木田不
能制授之庚辰能制鴟脾桓胡木魅水靈山妖石怪奔
號藂繞以千數庚辰持戟逐去頸鎻大索鼻穿金鈴徙
之淮陽之龜山足下俾淮水永安流注海也庚辰之後
皆圖此形者免淮濤風水之難南史曰宋太始季年
岷益有山崩淮水竭齊郡明僧紹竊謂其弟曰夫天地
之氣不失其序陽伏而不泄隂廹而不蒸於是乎有山
崩川竭之變昔伊洛竭而夏亡河竭而商亡三川竭岐
山崩而周亡五山崩而漢亡夫有國必依山川而為固
山川作變不亡何待今宋德如四德之季爾識吾言而
勿泄也竟如其言北史曰梁武帝時用魏降人王足
計堰淮水以灌夀陽假康絢節督衆二十萬於鍾離南
起浮山北抵巉石堰將合淮水漂疾復決潰衆患之或
謂江淮多蛟能乘風雨決壊崖岸其性惡鐵乃引東西
二冶鐵器數千萬斤沈於堰所仍伐樹為幹填以巨石
踰年堰成其長九里軍人列居其上其水清潔俯視邑
居墳墓了然皆在其下或謂絢曰四瀆天所以節宣其
氣不可久塞既而昏霧不觧其秋淮水暴長堰壊奔流
於海殺數萬人其聲若雷聞三百里水中怪物随流而
下或人頭魚身或龍形馬首殊𩔖詭状不可勝名唐
五行志曰中和三年汴水入與淮水鬭壊船數艘通
典曰天寳六載淮瀆封為長源公祝文曰惟神源流深
泌潛潤溥洽阜成百榖疏滌三川青春伊始用遵典秩
唐闕史曰雞林僧云本國瀕海島上其水多鹵或有
如剉蘖投其中者惟淮波截海而渡味甘色徹愈病析
酲其國或一歲怠于朝貢則淮水為之不至且多疾疫
水旱作災唐書曰肅宗駐彭原第五琦奏事云今之
急在兵兵彊弱在賦賦所出以江淮為淵又曰貞元
八年淮南浙西大水權德輿建言江淮田一善熟則旁
資數道故天下大計仰於東南
淮三
原二山三洲(酈道元注水經曰平阿縣有當塗山淮出於荆山之左當塗之右奔二山之間)
(而揚濤北注也注毛詩曰鼓鐘伐鼛淮有三洲毛三洲淮上也)奥府都市(焦贑易林)
(曰江河淮海天之奥府衆利所聚可以饒有家焦贑易林變占曰江河淮海天之都市商人受福國富有)
注江入海(見前)禹乂晉竭(尚書禹貢曰淮沂其乂孔安國注曰二水)
(已治也三臧榮緒晉書曰永嘉月淮濮水竭)化橘變禽(周禮曰橘踰淮而北化為枳此)
(地氣然也謝郭璞游仙詩曰六龍安可頓運流有代淮海變微禽吾生獨不化)溉鮒化
雉(莊子見道上牛蹄涔中有鮒魚焉太息謂周曰我尚可活也周曰須我為汝向南詣楚王決江淮以溉汝)
(惟國語曰趙簡子嘆曰雉入于淮為蜃黿鼉莫不能化人不能哀夫李顒感冬篇曰宛虹潛太隂文雉化淮)
(汜)韓釣王浮(酈道元注水經曰淮水東經淮隂縣漢高祖封韓信為侯國昔韓信去下)
(鄉而釣扵此處也王粲有浮淮賦)蠙珠玉璽(尚書禹貢泗濱浮磬淮彛蠙珠暨魚孔安)
(國注曰淮彝二水出蠙珠及美魚府臧榮緒晉書曰安帝義熙十二年左衛兵陳陽於東前淮水中得玉璽)
(一枚此金陵秦淮非四瀆淮也以淮事少故假此成對)增染指損神(宋徐積詩淮之)
(水青於藍綠染指神范文正公淮上遇風詩一棹危于葉旁觀欲損他年在平地無忽險中人)原
會泗沂經譙沛(並見前)潛周鼎沈魏璧(楚辭曰潛周鼎于江)
(淮兮爨土鬵于中宇王逸注曰言藏九鼎於江淮之中魚豢魏略曰文帝黃初六年帝以舟車入淮遣使者)
(沈璧於淮汜)增貢珠魚出兵賦(夏書淮彝貢蠙珠暨魚注曰蠙蚌之别名下)
(見前)擷芳弔水酤酒聽歌(隋徐彦伯淮亭吟擷瑶芳兮弔楚水弄琪𣗳兮歌越)
(岑日宋唐介渡淮遇風作詩平生仗忠信今任風波斜陽幸無事沾酒聽漁歌)遠浦沈天
清流含日(隋諸葛潁詩詩下隋弘執恭)
淮四
增召平(周宣王命召穆公平淮南之彝詩人美之作江漢詩)無波平如席(韓愈送僧)
(詩清淮無波平如席)山泐桐柏發谼歕湧(唐文粹吕周任泗州大水記山泐桐柏發)
(谼歕湧下注淮濆)鐵鎻絶淮流(杜㴞咸通中為泗州刺史會龐勛反圍城淮南節度使令)
(狐綯遣牙將李湘屯淮口與郭厚夲合為所敗湘等並沒於是援絶賊乃以鐵鎻絶淮流梯衝乘城)壅
淮上流(楊行密以銳士萬二千冒雪馳廹清口不進壅淮上流灌龐師古軍)淮之水舒
舒(韓贈張籍詩)戍夜踰淮(忠義辛讜傳賊將李圓焚淮口讜曰事亟矣獨出可以求援乃)
(與楊文播李行實戍夜踰淮坎岸登馳三十里至洪澤見戍將郭厚本告急厚本許出兵)原竭(淮水)
(竭王氏滅)通(淮近海數百里通朝夕潮)長淮清淮
淮五
原詩隋煬帝早渡淮詩曰平淮既淼淼曉露復霏霏淮
甸未分色泱漭共晨暉清霞轉孤嶼錦帆出長圻潮魚
時躍浪沙禽鳴欲飛會待高秋晚愁因逝水歸隋諸
葛潁奉和出潁至淮應令詩曰涉潁倦紆廻浮淮欣迥
直遥村含水氣遠浦澄天色靈濤稍欲近仙巖行可識
元覽屬睿辭風雲有餘力蔡允恭奉和出潁至淮應
令詩曰久倦川涂曲忽此望淮沂波浪汎淼淼眺迥情
依依稍覺金丸轉漸見錦颿稀欲知仁化洽謳歌滿路
歸弘執恭奉和出潁至淮應令詩曰睿情欣逸賞臨
汎入淮淝櫂聲喧岸席颿影出雲飛清流含日彩犇浪
蕩霞暉還如漳水曲鳴笳起路歸唐虞世南奉和出
潁至淮應令詩曰良晨喜利涉解纜入淮潯寒流汎鷁
首霜吹響哀吟潛鱗波裏躍水鳥浪前沈䢴溝非復遠
悵望悅神襟徐彦伯淮亭吟曰貞寂慮兮淮山幽憐
芳若兮拏牛洲崩湍委咽日夜流孤客危坐心自愁矧
鶴唳兮風曉復猿鳴兮霜秋熠燿飛兮蟋蟀吟倚清瑟
兮横凉琴擷瑶芳兮弔楚水弄琪𣗳兮歌越岑山碕礒
兮隈曲水涓漣兮洞汨金光延起兮驟興沒青苔竟兮
綠蘋歇綠蘋歇兮凋朱顔媺人寂歴兮何時閒君不見
可憐桐柏上丰茸桂𣗳花滿山增唐閭丘曉夜渡淮
詩曰舟人自相報落日下芳潭夜火連河市春風滿客
帆水窮滄海畔路盡小山南且喜鄉園近無言意未甘
李嶠和杜學士旅次淮口阻風詩曰夕吹生寒浦清
淮上暝潮迎風欲舉櫂觸浪反停橈淼漫烟波闊參差
林岸遥日沈丹氣歛天敞白雲銷水鴈銜蘆葉沙鳬隐
荻苖客行殊未已川路幾迢迢宋之問初宿淮口詩
曰孤舟汴河水去國情無已晚泊投楚鄉明月清淮裏
汴河東瀉路窮兹洛陽西顧日增悲夜聞楚歌思欲斷
况值淮南木落時駱賓王早發淮口望盱眙詩曰養
蒙分四瀆習坎奠三荆徙帝流餘地封王表舊城岸昏
涵蜃氣潮滿應鷄聲州迥連沙静川虛積溜明一朝從
捧檄千里捲懸旌背流桐柏遠逗浦木蘭輕小山迷隐
路大塊切勞生唯有貞心在獨映寒潭清陶翰早過
臨淮詩曰夜来三渚風晨過臨淮島潮中海氣白城上
楚雲早鱗鱗漁浦帆漭漭蘆洲草川路日浩蕩惄焉心
如擣且言任倚伏何暇念枯槁范子名屢移蘧公志常
抱古人已云去此理今難道宋劉子翬渡淮詩曰鳴
鼙渡長淮霏烟散清晨皎皎初日光照耀草木新横林
渡餘碧疊嶂開嶙峋移橈失向背煙波浩無垠兒童相
櫂歌余心亦欣欣輕帆互相踰畫鷁映流津徘徊望洲
渚悠然獨懷人樵漁有棲遯寂寞誰問鄰暮風飜洪濤
魚鰕亦有神四顧天地黑孤舟恐漂淪蘇舜欽和淮
上遇便風詩曰浩蕩清淮天共流長風萬里送歸舟應
愁晚泊喧卑地吹入滄溟始自由又淮中晚泊犢頭
詩曰春隂垂野草青青時有幽花一𣗳明晚泊孤舟古
祠下滿川風雨看潮生戴復古頻酌淮河水詩曰有
客遊濠梁頻酌淮河水東南水多鹹不如此水美春風
吹綠波鬱鬱中原氣莫向北岸汲中有英䧺淚楊萬
里初入淮河詩曰船離洪澤岸頭沙人到淮河意不佳
何必桑乾方是遠中流以北即天涯又詩曰兩岸舟
船各背馳波痕交涉亦難為只餘鷗鷺無拘管北去南
来自在飛明歸有光淮上作詩曰長淮餞落日圓光
正如頳傾紅注流波殊景不可寫淮水自西流黃河從
北下并合向東行終年無停瀉哀此千里客春至復已
夏獨立空惆悵所與晤言寡
原賦後漢王粲浮淮賦曰從王師以南征兮浮淮水而
遐逝背渦浦之曲流兮望馬丘之高澨汎洪櫓于中潮
兮飛輕舟乎濱濟建衆檣以成林兮譬無山之𣗳藝於
是汎風興濤征鼓若雷旌麾翳日飛雲天廻蒼鷹飄逸
逓相競軼凌驚波以高騖馳駭浪而赴質嘉舟徙之巧
極美榜人之閑疾白日未移前驅己届羣帥按部左右
就隊舳艫千里名卒億計運兹威以赫怒清海隅之芥
蔕濟元勲於一舉垂休績于来裔魏文帝浮淮賦曰
建安十四年王師自譙東征大興水軍汎舟萬艘時予
從行始入淮口行泊東山覩師徒觀旌帆赫哉盛矣雖
孝武盛唐之狩舳艫千里殆不過也乃作斯賦云泝淮
水而南邁兮汎洪濤之湟波仰巖岡之崇阻兮經東山
之曲阿浮飛舟之萬艘兮建干將之銛戈揚雲旗之繽
紛兮聆榜人之讙譁乃撞金鐘爰伐雷鼓白旄冲天黃
鉞扈扈武將奮發驍騎赫怒於是驚風汎涌波駭衆帆
張群櫂起争先逐進莫適相待
原序隋杜臺卿淮賦序曰古人登高有作臨水必觀焉
吟詠比賦可得而言矣詩周南云漢之廣矣不可泳思
江之永矣不可方思邶風云涇以渭濁湜湜其沚衛風
云河水洋洋北流活活小雅云滔滔江漢南國之紀大
雅云豐水東注惟禹之績周頌云猗與漆沮潛有多魚
有鱣有鮪鰷鱨鰋鯉魯頌云思樂泮水薄采其芹此皆
水賦濫觴之源也後漢班彪有覽海賦魏文帝有滄海
賦王粲有遊海賦晉成公綏有大海賦潘岳有滄海賦
木元虛孫綽並有海賦楊泉有五湖賦郭璞有江賦惟
淮未有賦者魏文帝雖有浮淮賦止陳將卒赫怒至於
兼包化産略無所載齊天統初以教府詞曹出除廣州
長史經淮陽赴鎮頻經利涉壮其淮沸浩蕩且注巨海
南通曲江水怪神物於何不有遂撰聞見追而賦之曰
美大川之為德諒在物而非假決出平氏之鄉濫流桐
柏之下始經營於赤位終散漫于炎野
原祭文隋薛道衡祭淮文曰元帥晉王謹以清滌制幣
太牢之奠敬祭於東瀆大淮之靈盖聖德應期神功宰
物上齊七政下括四海自晉人喪道彝倫攸斁天隔内
外地毁東南三吴成危亂之邦百越為逋逃之藪皇帝
肇開鼎業光有神器圖出龜龍鏡懸金玉憂勞庶績無
忘寤寐言念蒼生情深矜養河源海外莫不来庭冐頓
呼韓歲時拜誦偽陳蕞爾尚阻聲教妖賊叔寳潛竊遺
緒毒流江左冤結人神上軫皇情義申弔伐猥蒙朝寄
撫寧淮甸仰惟導源桐柏長邁蓬莱摽四瀆而引百川
擅五林而含七德庶憑流惡之靈克成除暴之舉使水
陸旌旗所向無前吴會君長束手歸服謹申薦醴惟神
尚饗
濟一
原釋名云濟濟也言源出河北濟河而南也周官兖州
其川河濟案水經注及山海經云濟水出河東東垣縣
王屋山初名沇水(風俗通曰濟水出常山房子縣贊皇山此又别是一水耳應氏以為流入)
(河南之濟者非也)東出溫縣西北始名濟水(孔安國注尚書泉源為沇流去為濟)
(在溫西北平地)又東南流當鞏縣之北而南入河與河並流過
成臯(成臯今汜水縣晉書地道志曰濟自大伾入河與河水鬭而東流大伾成臯古成臯蒹包鞏縣之界)
溢出為滎水東流過陽武及封丘縣北又東過冤朐縣
南至定陶縣南又東北流與菏水會東至乘氏縣西分
而為二其一東北流入鉅野澤過夀張西與汶水合又
北過榖城縣西又東北過盧縣北經齊郡東萊郡而入
海也尚書稱導沇水東流為濟入于河溢為滎東出于
陶丘北(即菏水所在也)又東北會于汶又北東入于海是也又
水經注云初濟水至乘氏縣西分流為二其一東北流
今所入海者其一東南流東過昌邑縣北金鄉縣南至
方輿為沛水過沛縣東北至下邳而入淮增山海經
曰王屋之山㶌(輦)水出焉西北流至于泰澤郭景純云
㶌沇聲相近即沇水也潛行地下至共山南復出于東
丘今原城東北有東丘春秋說題辭曰濟齊也齊度
也員也風俗通曰濟出常山房子縣贊皇山廟在東
郡臨邑縣濟齊其度量也水經注曰余按二濟同名也所出
不同鄉源亦别斯乃應氏之非矣今濟水重源出溫城西北
平地水有二源東源出原城城東北昔晉文公伐原以
信而原降即此城也俗以濟水重源所發因復謂之濟
源城其水南逕其城東故縣之原鄉杜預曰沇水縣西
北有源城者是也南流與西源合而源出原城西東沇
水注之水西南東北流注于濟濟水又東逕原城南
東合北水亂流東南注分為二水一水東南流俗謂之
為衍水即沇水也衍沇聲相近傳呼失實也濟水又東
南逕郄城北而出于溫矣其一水枝津南流至于溴水
出源城西北原山勲掌谷俗謂之為白澗水南逕源城
西春秋會于溴梁謂是水之墳梁也野紀云濟水伏
流暗經東阿縣今東阿井水煎之為膠名曰阿膠可以
已疾實濟水液也夢溪筆談曰古說濟水伏流地中
今歴下凢發地皆是流水世傳濟水經過其下東阿亦
濟水所經取井水煮膠謂之阿膠用攪濁水則清人服
之下膈疎痰止吐皆取濟水性趨下清而重故以治淤
濁及逆上之疾今醫方不載此意
濟二
增唐會要曰上至濮陽問許敬宗曰濟水與濟源斷絶
不相屬何故對曰禹貢導沇水東流為濟入于河自此
潛流地下過河而南浸出為滎澤又潛流至曹濮之間
散出平地漸合而東流為汶水自南注之古者五行皆
有官守水官不失其職故辨其味與色潛流復出合而
更分皆能識之尚書所載與今同矣上曰濟水細微而
稱曰瀆何也對曰爾雅云瀆者獨也言不因餘水能獨
赴海故也且天有五星運而為四時地有五嶽流而為
四瀆人有五事用而為四支五陽數四隂數也陽曜隂
者晦昧故星辰潛伏而難見濟水潛流而數絶状雖細
微其實溥也上稱善通典曰天寳六載濟瀆封為清
泉公祝文云惟神泉源清潔浸彼遐遠播通四氣作紀
一方嚴冬肇節聿修典制元和郡國志曰海畔有一
沙阜高一丈周廻二里俗呼為鬭口淀是濟水入海之
處每潮與濟水相觸故名今淀上有甘泉可食海潮雖
大淀終不沒百姓於其下煮鹽唐李甘濟為瀆問曰
今盡濟水之力載數石之舟廣不能横深不能浮而曰
與河同靈等秩吾不知先王班祀之意也
濟三
原導沇濟河(並見前)重源異岸(酈道元注水經曰濟水重源郭緣)
(生述征記曰河内溫縣亦有濟入于黃河謂濟之源按二濟既南北異岸而相遠亦踰千里也)吴溝
齊阻(趙華吴越春秋曰吴王夫差興兵伐齊掘為深溝通于商魯之間北屬之濟戰國策曰張儀)
(說秦王曰齊據河濟足以為阻)鬭水截流(上詳前水尚書孔安國注曰濟入河並流數)
(十里而截河又並河數里溢為滎澤)德美通和(劉向說苑曰四瀆江河淮濟何以視諸侯)
(能蕩滌垢濁焉能通百川于海焉能蕩出雲雨焉為德甚美故視諸侯也淮南子云淮濟水通和宜麥)
馮征袁汎(馮衍明志賦曰流山岳而周覽徇碣石與洞庭浮江河而入海泝淮濟而上征袁)
(宏北征賦曰于是背梁山截汶波汎清濟傍祝阿)增會汶軼滎(禹貢濟東北會于汶)
(河晉地道志曰濟自大伾入與河水鬭南軼為滎澤)注索逕敖(水經曰濟水過滎陽)
(之東索水注之注京縣有大索小索即漢書京索之間也又曰東逕敖山之北注秦置敖倉之地)過
榖合芹(又曰北過榖城縣水又曰東北合芹溝)至沛入淮(又曰東南至沛)
(縣陵又曰東至下邳睢縣南入于淮)色清流伏(戰國策燕王曰吾聞齊有清濟濁河)
(以為固注濟水色至清流伏詳前濟一)帝誕王封(東觀漢記曰光武以建平元年生于)
(濟陽縣封竹書紀年曰漢景帝中元六年梁孝王子明為濟川王)原齊度量蕩垢
濁(詳前)溢滎澤注渤海(詳前)增分南北制隂陽(水經)
(濟水分南濟北濟縣水經注漢制郡縣有濟陽濟隂縣)湧若輪伏則液(水經注凡)
(濟南泉源其湧若輪流東阿志東阿井水作膠實濟水伏經此作液也)歴諸歴水注
不注山(水經注濟水歴乎歴城凡歴下之水皆濟水所歴又曰華不注山下有華泉亦自濟水注焉)
北出王屋南達彭城(山海經曰王屋之山㶌水出焉㶌沇也即濟之源也水)
(經曰濟東南逕彭城今徐州)一宫光照徧野嘉秀(水經注曰漢光武生于濟)
(陽宫光明照室莖東觀漢記曰光武生于濟陽縣嘉禾徧野一九穗縣界大熟因名曰秀)引瀆
柸流及泉驂絓(水經注曰歴下泉源競發遂引瀆水為流柸池州僚賓燕多萃其上左)
(傳齊頃公與晉郤克戰于鞌齊師敗績逐之三周華不注將及華泉驂絓于木而止注華泉華不注山下之泉)
(皆濟流也)風姓司祀公號崇封(左傳宋子魚曰任宿須句顓臾風姓也實司太)
(皥與有濟之祀為通典唐天寳六年濟瀆封清泉公)
濟四
原鸜鵒不踰濟(周禮)有瀰(詩有瀰濟盈)沔彼(詩沔彼流水)清
濟清源增遇清(春秋隐公四年公及宋公遇于清注濟北東阿有清亭是也因濟水)
(色清故名清)石門(春秋隐公五年齊鄭會于石門水經注以石為門濟水之門也在臨邑縣)
原鄭車僨(左傳齊鄭會于石門鄭伯之車僨于濟)增濟隧(左傳㐮公十一年諸侯伐)
(鄭西濟于濟隧注隧闕其地也濟隧近濟水而闕地也)會于魯濟(春秋㐮公十八年晉侯沈)
(玉濟河會于魯濟尋溴梁之盟同伐齊)濟水祠(地理志曰臨邑縣有濟水祠)濟平
亭(水經注王莽時名亭在冤朐縣)臨濟亭(水經注亭在平邱縣即田儋死處)曲濟
亭(水經注亦在平邱)黑白異流清濁殊派(魏土地記曰盟津河與清水合)
(亂流而東逕洛當城黑白異流清濁殊派而東南流注也)濁河終不汚清濟(杜詩)
濟上沒蓬蒿(苦雨同上)河濟異宜(柳宗元上中書状河濟異宜海岱殊服)
臨濟水(五代梁臣龐師古撒木為橋夜以中軍先濟朱宣走中都)
濟五
原詩唐蕭楚材奉和展禮岱宗塗經濮濟詩曰拂漢星
旗轉分霄日羽明將追魯阜跡更勒岱宗銘林戈咽濟
岸獸鼓震河庭葉箭凌寒矯烏弓望曉驚已降汾水作
仍深迎渭情薛克搆奉和展禮岱宗塗經濮濟詩曰
龍圖冠胥陸鳳駕指云亭非煙汎濟浦綠字啓河汀畫
裳晨應月文戟曙分星四田廵揖禮三驅道契經行欣
奉萬歲竊忭偶千齡增唐李頎與諸公遊濟瀆泛舟
詩曰濟水出王屋其源来不窮洑泉數眼沸平地清流
通皇帝崇祀典詔書視三公分官禱靈廟奠璧沈河宫
神應每如答松篁氣蔥蘢蒼螭送飛雨赤鯉噴回風灑
酒布瑶席吹簫下王童元冥掌隂事祝史告年豐百谷
趨潭底三光懸鏡中淺深露沙石藻蘋生虛空晚景臨
汎美亭臯輕靄紅晴山傍舟檝白鷺驚絲桐我本家潁
北出門見維嵩焉知嵩峯外又有天壇東左手正接䍦
浩歌眄青穹彝猶傲清吏偃仰狎漁翁對此川上閒非
君誰與同霜凝遠邨渚月净蒹葭叢兹境信難遇為歡
殊未終淹留恨言别煙嶼夕微蒙明儲巏涉濟詩曰
河曲風無定船扉掩復開岸花衝絮落沙鴈掠波廻詩
思逢春亂鄉心苦病催分流從此去欲渡且徘徊
原祭文後魏文帝祭濟文曰維太和十九年皇帝遣太
常寺守散騎常侍景昭告於濟瀆之靈乾光資曜坤載
播液惟瀆暢靈協輝隂辟庶象憑和升降芳瀝藴神包
化比土宣績溫方湧瑞沇源導濟引流通滄實侔四體
作潤岱宗含雲吐醴潤彼湛湛川風瀰瀰瞻洪律而懷
德乘長波而欽智汎龍儀之郁穆璨玉軒而浮被沈璋
璧之明物冀牲潔以歸寄
漢一
原山海經曰嶓冢之山漢水出焉東南流注于江增
水經注及山海經注云漢水出隴坻道縣嶓冢山初名
漾水東流至武都沮縣始為漢水東南至葭萌與羌水
合至江夏安陸縣名沔水故有漢沔之名(即周昭王溺于此處)又
東至竟陵合滄浪之水(即屈原遇漁父處)又東過三澨水觸大
别山南而入江也禹貢所謂又東為滄浪之水過三澨
至于大别南入于江東滙澤為彭蠡東為北江入于海
是也原尚書禹貢曰嶓冢導漾東流為漢毛詩曰
漢有遊女不可求思
漢二
原毛詩序曰漢廣德廣所及也文王之化被乎南國美
化行于江漢之域左氏傳曰屈完謂齊桓公曰楚國
方城以為城漢水以為池增左傳曰吴師伐郢楚子
常濟漢而陣自小别至于大别韓詩外傳曰鄭交甫
過漢臯遇二女妖服佩兩珠交甫與之言曰願請子之
珮二女觧珮與交甫而懷之去十步探之則亡矣回顧
二女亦即亡矣蜀志曰少府王謀等上言前襄陽男
子張嘉王休獻玉璽璽潛漢水于深淵暉景燭曜璽光
徹天孫巖宋書曰漢中城固縣漢水岸際有異聲如
雷俄頃岸崩有銅鐘十二出自潛壤體制既精扣之清
響水經注曰沔水東經萬山北山下有潭中有杜元
凱碑元凱好向後名作兩碑並述已功一碑立峴山一
碑沈此潭中曰千載之後何知不深谷為陵也又曰
漢東經西城縣胡城為鱣湍洪波漭盪漰浪雲頽古耆
舊言有鱣魚奮鬐望濤直上至此曝顋因以名焉夢
溪筆談曰郢州漁人擲網于漢水至一潭底舉之覺重
得一石長尺餘圓直如斷椽細視之乃羣小蛤鱗次相
比綢繆鞏固以物試抉其一端得一書卷乃唐天寳年
所造金剛題識甚詳字法竒古其末云醫博士攝比陽
縣令朱均施不知何年墜水中首尾略無霑漬
漢三
原南紀東流(詩滔滔江漢南國之紀禹貢東流為漢)增導漾至沮
(水經注漢水初自漾水發源禹貢所謂導漾也又曰東流至武都沮水始為漢水)合褒通
沔(水經漢水又東合褒水水孔安國曰漢水東流與沔通)會文逕直(水從漢水又左)
(會文水逕又曰漢水又東直水)匯蠡入江(尚書曰東匯澤為彭蠡又曰南入于江)
敖頭旬口(水經漢水又東歴敖頭又曰東出旬水口)鯨灘鼈池
(水經注曰漢水逕鼈池而鯨灘其地在西城縣南)㺅徑狼潭(水經漢水東過㺅徑灘因)
(山多㺅猿好乘危綴飲故名故又曰漢水東有狼子潭以狼子葬父于此潭被此名)原鱣湍
龍泉(上見前縣下水經注云漢水經西城南又東為龍泉)含珠隐玉(荆州)
(記云荆藴玉以潤其區漢含珠而清其域碧蜀都賦流漢湯湯鱗介異族或藏蛟螭或隐玉)弄珠
祝玉(張衡南都賦曰游女弄珠于漢臯之曲祝玉事詳後蔡昭侯濟漢)配天漢
對月谷(蔡邕漢津賦云配命位乎天漢兮披厚土而載形水經注云漢水右對月谷口山有月坂有)
(月川于其中黃壌沃衍)黃金峭白石灘(水經注云漢水經大小黃金山南有黃金)
(峭城水經注云漢水東經魏興郡之錫縣故北為白石灘縣故春秋之錫穴地也)增出鮒嵎
發嶓冢(山海經曰漢出鮒嵎一作鮒魚即顓頊葬處禹貢嶓冢導漾東流為漢嶓冢山名)
原過三澨近二别(上見前禹貢下見前左傳)增籧篨口琵琶
界(水經漢水東合籧篨口分又曰東逕琵琶界盖梁益二州境于此)接三湘通九
派(王維汎漢江詩楚塞三湘接荆門九派通)宜竹箭歌滄浪(淮南子曰漢水重安)
(而宜竹箭之水經注漢水中有滄浪洲庾仲雍漢記謂千齡洲非也故漁父有滄浪歌)原涉漢
遇兕入水截蛟(紀年云周昭王十六年伐楚涉漢遇大兕荆州記云沔水隈潭極深先)
(有蛟為害鄧遐為襄陽太守拔劒入水蛟繞其足遐自揮劒截蛟數段血流丹水勇冠當時于後遂無蛟害)
蔡侯執玉張公忘劒(左傳蔡昭侯為兩珮與兩裘以如楚獻一珮一裘于昭王)
(子常欲之不與三年止之蔡侯歸及漢執玉而祝曰余所濟漢而南者有若大川水經注云㐮陽故城北枕)
(沔水昔張公遇害忘劍于此)七軍皆沒六師盡喪(魏志云曹仁拜征南將軍)
(屯樊時關羽攻樊漢水暴溢于禁等七軍皆沒于紀年云周昭王十九年天大曀雉兔皆震喪六師漢)
漢四
原朝宗(詳江)楚望(江漢沮漳楚之望也)漢廣(漢之廣矣不可泳思)沱潛
為漢(尚書)泉源為漾(書注泉源為漾水流為漢水)增天漢美名(水經)
(注曰秦惠王始置漢中郡因漢水為郡也項羽封沛公為漢王蕭何曰天漢美名也)漢廟堆(水經)
(漢水逕漢廟堆下注即漢女遊處有臺後人立廟于臺上因為漢廟堆)女郎廟(水經注漢水南)
(有女郎山山下有女郎廟及擣衣石傳是張魯女也)上濤龍下(水經注云漢水東歴上濤而逕)
(于龍下)天廻雲昏(蜀都賦曰流漢湯湯驚浪雷奔望之天廻即之雲昏)漢陽(郡名)
(自隋置)漢口(漢水與溳水合流入江處)築隄(盧鈞會昌中漢水害襄陽拜鈞山南東道)
(節度使築隄六十步以障漢)漲齧城郭(張東之授襄州刺史會漢水漲齧城郭東之因壘為)
(隄以遏湍怒)其隄莫量(唐文粹李善彝責漢水辭漢之深矣其隄莫量)遥看漢
水鴨頭綠(李白襄陽歌)往復江漢津(杜甫詩)蕭索漢水清
(送樊侍御同上)漢水饒巨石(送李校書同上)漢水波浪遠(李白詩)
眼前今古意江漢一歸舟(杜甫懷㶚上遊)漢水既殊流楚山
亦此分(李白擬古)
漢五
原詩梁簡文帝翫漢水詩曰雜色崑崙水泓澄龍首渠
豈若兹川麗清流疾且徐離離細磧淨靄靄𣗳隂疏石
衣隨溜卷水芝扶浪舒連翩寫去檝鏡澈倒遥墟聊持
點纓上於是察川魚增唐孟浩然漢中漾舟詩曰漾
舟逗何處神女漢臯曲雪罷冰復開春潭千丈綠輕舟
恣往来探翫無厭足波影摇妓釵沙光逐人目傾杯魚
鳥醉聫句鶯花續良會難再逢日入須秉燭李白金
陵望漢江詩曰漢江廻萬里派作九龍盤横潰豁中國
崔嵬飛迅湍六帝淪亡後三吴不足觀我君混區宇垂
拱衆流安今日任公子滄浪罷釣竿李百藥王師渡
漢水經襄陽詩曰導漾疏源遠歸海會流長延波接荆
夢通望邇沮漳高岸沈碑影曲溆麗珠光雲昏翠島沒
水廣素濤揚閱川已多嘆遐睇幾增傷臨溪猶駐馬望
峴欲霑裳喬木下寒葉亭林落曉霜山公不可遇誰與
訪高陽又渡漢江詩曰東流既渳渳南紀信滔滔水
急沈碑岸波駭弄珠臯含星映淺石浮盖下奔濤溜闊
霞光近川長曉氣高檣烏轉輕翼戲鳥落風毛客心既
多緒長歌且代勞宋之問渡漢江宴别詩曰漢廣不
分天舟移杳若仙秋虹暎晚日江鶴弄晴煙積水浮冠
盖遥風逐管絃嬉遊不可極留恨此山川岑參與鮮
于庶子泛漢江詩曰急管更須吹杯行莫遣遲酒光紅
琥珀江色碧琉璃日影浮歸櫂蘆花罥釣絲山公醉不
醉問取葛疆知王維漢江臨汎詩曰楚塞三湘接荆
門九派通江流天地外山色有無中郡邑浮前浦波瀾
動遠空襄陽好風日留醉與山翁儲光羲漢陽即事
詩曰楚國千里遠孰知方寸違春遊歡有客夕寝賦無
衣江水帶冰綠桃花随雨飛九歌有深意捐珮乃言歸
明陳束春日渡漢陽詩曰春風澹微雨了了見前川
背水千家閉連山百雉懸鶯啼江上𣗳人散渡頭烟此
日乘流者羇思殊未捐
原賦後漢蔡邕漢津賦曰夫何大川之浩浩披厚土以
載形納陽谷之所吐兼漢沔之殊名摠畎澮之羣液演
西土之隂精遇曼山以左廻遊襄陽而南縈於是遊目
騁觀南援三州北集京都上控隴坻下接江湖導財運
貨懋遷有無既乃風猋蕭瑟勃焉並興陽侯沛以奔騖
洪濤涌以沸騰願乘流以上下窮滄浪乎三澨觀朝宗
之形兆看洞庭之交會
洛一
原春秋說題辭云洛之為言繹也言水繹繹光耀也
易曰河出圖洛出書聖人則之增詩云瞻彼洛矣惟
水泱泱原尚書曰導洛自熊耳東北會于澗瀍周
官豫州其川滎洛與伊瀍三水為三川增春秋說題
辭曰河以通乾出天苞洛以流坤吐地符河龍圖發洛
龜書感王者沈禮焉春秋援神契曰八方之廣周洛
為中謂之洛邑原山海經曰洛水出洛西山東北注
河入成皐之西淮南子曰雒水輕利宜禾魚豢典
略云洛字或作雒初漢火行忌水故洛去水而加隹魏
為土行土水之母水得土而流土得水而柔故去隹加
水水經云洛水出京兆上洛縣冢領山郡經上洛弘
農河南縣盧氏蠡城陽市宜陽洛陽合伊瀍榖澗之水
至鞏縣而入河也尚書稱導洛自熊耳又東會于伊又
東北會于河是也增宋書曰洛書者天符也王者德
至淵泉則洛書出原述征記云洛水底有礬石故上
無冰洛之神曰虙妃
洛二
增顧野王符瑞圖曰虞舜時黃龍從洛水出詣舜鱗甲
成字舜即位與三公臨觀黃龍五采負圖出舜前宋
書曰禹受舜禪洛出龜書六十五字是為洪範此謂洛
出書者也竹書曰洛伯用與河馮夷鬭盖洛水之神
也歸蔵昔者河伯筮與洛伯戰而枚占昆吾占云不
吉原國語曰靈王二十二年穀洛水鬭將毁宫室王
欲壅之太子晉曰夫山土之聚也藪物之歸也川氣之
導也澤水之鍾也夫水聚于高歸于下今吾執政無乃
實有所僻而禍夫二川之神王卒壅之王室大亂(賈逵注曰)
(兩水會似於鬭)增竹書紀年曰晉定公二十年洛絶于周魏
襄王九年洛入城周山水大出古今樂錄曰秦始皇
祀洛水有黑頭公從河中出呼始皇曰来受天之寳乃
與羣臣作歌云洛陽之水其色蒼蒼祠祭大澤倏忽南
臨洛濱醊禱色連三光原漢官典職曰德陽殿周遊
容萬人自偃師去宫四十五里激洛水於殿下謝承
後漢書曰沛國陳宣建武十年雒水出造天津城門或
欲築塞之宣諫曰昔王尊正身金隄水退况聖人耶言
未絶而水去增伽藍記曰神龜中洛水上作浮橋所
謂永橋也常景為洛汭頌其辭曰浩浩大川泱泱清洛
導源熊耳控流巨壑納榖吐伊貫周淹亳近逹河宗遠
朝海若隋唐嘉話曰高宗承貞觀之後天下無事上
官侍郎儀獨持國政嘗凌晨入朝廵洛水隄步月徐轡
詠詩云脈脈廣川流驅馬歴長洲鵲飛山月曉蟬噪野
風秋音韻清亮羣公望之猶神仙焉舊記志曰垂拱
五年四月魏王武承嗣偽造瑞石文曰聖母臨人永昌
帝業令雍州人唐國泰表稱獲之洛水則天大悅號其
石為寳圖七月改寳圖曰天授聖圖洛水曰永昌封其
神為顯聖侯禁漁釣祭享齊于四瀆所出處號曰聖圖
泉於泉側置永昌縣十二月則天親拜洛水受天授聖
圖為壇于洛水之北中橋之左皇太子皆從内外文武
百寮蠻彝酋長各依方位而立珍禽竒獸並列于壇前
禮畢還宫父老勒碑于拜洛壇前號曰天授聖圖之表
開元五年左補闕盧履冰奏毁之唐書曰李適之為
河南尹元宗患穀洛歲暴耗徭力詔適之以禁錢作三
大防曰上陽積翠月陂自是水不能患聞見後錄曰
洛陽叢春園有先春亭可望洛水蓋洛水自西奔激而
東天津橋者疊石為之直力滀其怒而納之於洪下洪
下皆大石底與水爭噴薄成霜雪聲聞數十里予嘗窮
冬月夜登是亭聽洛水聲久之覺清冽侵人肌骨不可
留乃去
洛三
原會澗按河(上詳前聖河圖曰洛水地理隂精之宫帝王明龜書出文天以與命地以授)
(瑞按河合際居中護羣王道和洽吐圖佐神逆名亂教摘亡弔存故聖人觀河洛也)魚躍鳳
翔(魚豢典略曰湯東觀洛沈璧黃魚雙躍出于壇和曹植兩儀篇曰帝者化八極養萬物和隂陽隂陽鳳)
(至河洛翔)鳳集龍見(沈約宋書曰黃帝齋于中宫坐于元扈洛水之上有鳳皇集不食生)
(蟲不履生草其䧺自歌其雌自舞者易乾鑿度曰帝王始興將起河洛龍見皆察其首黑人正白者地正赤)
(者天正)黑玉丹書(帝王世紀曰湯時有神牽白狼銜鉤入殷朝者乃東觀沈璧于洛獲)
(黃魚黑玉之瑞於是始受命稱王書淮南子曰古者至德之運珠玉潤澤洛出丹河出錄圖)元龜
青鯉(沈約宋書曰元龜洛書者天符也王者德至川泉則洛出龜書河圖曰黃帝遊于洛見鯉魚)
(長三丈青身無鱗赤文成字也)龜疇鳳柙(尚書曰天乃錫禹洪範九疇彝倫攸叙孔安國)
(注疇𩔖也天與禹洛出書神龜負文而出列于背有數至于九禹遂因而第之以成九𩔖黃錄曰帝坐元扈)
(洛上與大司馬容光左右輔周昌等百二十人臨觀鳳皇銜圖至帝前圖以黃玉為柙)笙鳳
玉雞(劉向列仙傳曰王子晉好吹笙作鳳皇鳴于伊洛之間有道士浮邱伯接以上嵩高山帝王世紀)
(曰昭靈后名含始遊于洛池有玉雞銜赤珠刻曰玉英吞此者王含始吞之生漢祖劉季)堯壇
周觀(尚書中候曰堯沈璧于洛元龜負圖出背甲赤文成字止壇帝王世紀曰武王伐紂營洛邑而定)
(鼎焉今洛陽西南洛水之北有鼎中觀是也)軒遊周卜(帝王世紀曰黃帝時天大霧三)
(日帝遊洛水之上見大魚殺五牲以醮之天乃甚雨七日七夜魚流始得圖書今河圖視萌篇是也尚書曰)
(召公既相宅周公往營成周使来告卜作洛誥曰我又卜瀍水東亦惟洛食)夏竭周鬭
(史記曰周幽王二年西周三川皆震伯陽甫曰昔伊洛竭而夏亡河竭而商亡今周德若二代之季山崩川竭)
(亡之徵也下詳前)張禊潘居(張恊洛禊賦曰夫何三春之令日喜天氣之絪縕和風穆)
(而布暢兮百卉燦而敷芬顧春服之既成兮將祓除于水濱潘岳閑居賦曰退而閑居于洛之涘)明
珠藻玉(上見曹植賦流山海經曰秦冐之山洛水出焉東注于河其中有藻玉)沈璧
墜鐘(上詳前黑玉注器孫巖宋書曰高祖平關洛致鐘虡舊南還一大鐘墜洛水)三川
四水(伊洛瀍瀍合流伊洛澗)符命圖書(東都賦曰河洛開奥符命用出圖)
(書之泉文選)汎舟解禊(李膺字元禮與郭林宗汎舟洛水人望之以為仙舟也王濟)
(觧禊於洛)增出讙舉至陽虚(山海經曰讙舉之山洛水出焉又曰陽虚之山臨)
(于元扈之水是為洛汭)逕熊耳繞鹿蹄(水經曰洛水東逕熊耳山北水經注曰)
(洛又與虢水合繞鹿蹄之山)過偃師度緱氏(水經曰洛水又東過偃師縣南水)
(經注曰緱氏山名在偃師縣南洛水于此潛度即王子晉控鶴處)歴訾鞏會瀍伊
(水經曰洛水又東歴訾城鞏縣注訾司馬彪所謂訾聚也鞏周畿内鞏伯國下見禹貢)原青雲
浮赤光起(尚書中候曰武王觀于河沈璧禮畢且退至于日昧榮光並塞河沈璧青雲浮洛赤)
(龍臨壇銜元甲之圖吐之而去江淹詣建平王上書曰今聖歷欽明天下樂業青雲浮洛榮光塞河又曰堯)
(率羣臣東沈璧于洛退候至于下稷赤光起元龜負書出赤文成字宋均注曰稷讀曰側)九日溫
七夜雨(易乾鑿度曰帝盛德之應洛水先溫九日乃寒五日變為五色元黃下見前軒遊注)
增帝升九阿貢計百國(穆天子傳天子西征濱洛升于九阿注其地有阪九)
(曲洛水逕之盖在散關南也計水經注曰洛水東逕計素渚盖中朝時百國貢所頓故渚以此名)陳
兵紀勝遣將窮源(漢書光武陳兵于洛水見劉盆子等謂其丞相徐宣曰不悔乎宣曰)
(不悔上笑曰卿庸中皦皦鐵中錚錚也之晉書義熙中劉公西入長安次于洛陽命參將戴延等乘舟溯流)
(窮覧洛川欲盡知水軍可至之處延之等竟不達其源也)戴記八關陸疏四闕
(戴延之西征記謂洛摠八關之水注函谷廣城伊闕大谷轘轅旋門平津孟津也陸機云洛有四闕伊闕其)
(一也)神假虙妃僊真王子(漢書音義云虙妃虙羲氏之女溺死洛水為神後曹)
(植求甄后不得假虙妃作洛神賦不水經注緱氏山近洛水王子晉控鶴斯阜靈王望之得近竟舉手謝去)
(山有子晉祠)廵堤詠詩成橋作頌(俱見前洛二)原鳳銜圖
以授軒龜負書以俾姒(上詳鳳柙注下詳龜疇注)五子徯太康
於洛汭三川感伯陽於西周
洛四
原豫州川(周禮豫州其川洛)熊耳源(詳前)眄彼(洛水)清洛
曲洛洛水辨名(水經注周禮雍州其川洛汭此洛一名漆沮出馮翊此關輔之水又云洛)
(水出漳山東經洛縣及新都與湔水合流此又在蜀土)增歴代帝王崇禮(河圖玉版)
(曰蒼頡南廵臨元扈洛汭之水有靈龜負書丹甲赤文之授水經注云自蒼頡之後軒轅堯舜禹湯歴代修壇)
(沈璧于洛至周武則營洛邑而定鼎云)禮秩隆於四瀆(按祀典洛不列于四瀆然歴代)
(齋壇璧奠之禮洛比四瀆更隆也)天下之大湊(周書周公將致政乃作大邑成周于中土)
(南繫于洛水北囙于郟山以為天下之大湊)古之周南今之洛陽(摯仲治曰古之)
(周南今之洛陽漢高祖始欲都之感婁敬之言而止光武起南陽定居洛邑逮于魏晉咸兩宅焉)洛
經九山(水經注曰自鹿蹄之山以至元扈之山凡九山皆洛水所繞)洛有二橋(李昭)
(德曰洛有二橋司農卿韋弘機徙其一直長夏門民利之其一橋廢省巨萬計然洛水歲深齧之繕者告勞昭)
(德始累石代柱銳其前厮殺暴濤水不能怒自是無患也)别袖拂洛水(韓愈送侯参謀)
去来伊洛上(同上寄崔二十六)交洛赴洪河(杜甫三川觀水詩)嵩
山東頭伊洛岸(韓愈詩)持竿洛水側(同上)清洛水光鋪
碧簟(劉禹錫詩)
洛五
原詩宋顔延之北使至洛詩曰振楫發吴州秣馬陵楚
山途出梁宋郊道由周鄭間前登陽城路旦夕望三川
伊洛絶津濟臺館無尺椽空階多巢穴城闕生雲煙
唐太宗臨洛水詩曰春蒐馳駿骨總轡俯長河霞處流
縈錦風前瀁卷羅水花翻照𣗳隄蘭倒插波豈必汾隂
曲秋風發棹歌蘇味道奉和受圖溫洛詩曰綠綺膺
河檢青壇俯洛濱天旋俄制蹕孝享屬嚴禋陟配光三
祖懷柔洎百神霧開中道日雪歛屬車塵預奉咸英奏
長歌億萬春李嶠奉和拜洛詩曰七萃鑾輿動千年
瑞檢開文如龜負出圖似鳳銜来殷薦三神饗明祠萬
國陪周旗黃鳥集漢幄紫雲廻日暮鉤陳轉清歌上帝
臺牛鳳及奉和受圖溫洛詩曰八神扶玉輦六羽警
瑶溪戒道伊川北通旌澗水西銜圖開洛匱刻石與天
齊瑞日波中上仙禽霧裏低微臣矯弱翮忭舞接鸞鷖
薛眘惑進船于洛水詩曰禁園紆睿覽仙櫂叶時遊
洛北風花𣗳江南彩畫舟芳生蘭蕙草春入鳳皇樓興
盡離懷暮煙光起夕流增唐李嶠詠洛詩曰九洛韶
光媚三川物候新花明丹鳳浦日映玉雞津元禮期仙
客陳王覩麗人神龜方錫瑞綠字佇来臻武后大享
拜洛樂章詩曰神功不測兮運隂陽包藏萬宇兮孕八
荒天符既出兮帝業昌願臨明祀兮降禎祥宋張耒
渡洛憶淮上詩曰沄沄清洛轉山隈渺渺東流不復回
輕鳥意随青嶂去亂波争汎夕陽来偶驚舟楫鄉心起
乍脫塵埃病眼開疑是盱眙郭門外月明帆席過清淮
原賦魏曹子建洛神賦曰余從京師言歸東藩北過伊
闕越轘轅經通谷凌景山容與乎楊林流盼乎洛川覩
一麗人於巖之畔乃援御者而告之曰彼何人斯若斯
之豔也御者對曰臣聞河洛之神名曰虙妃君王所見
無乃是乎余告曰其形也翩若驚鴻宛若游龍髣髴兮
若輕雲之蔽月飄颻兮若流風之廻雪于是忽焉縦體
以游以嬉左倚采旄右蔭桂旗攘皓腕于神滸兮采湍
瀨之元芝收和顔而静志兮申禮防而自持爾乃衆靈
雜遝命儔嘯侣或戲清波或翔神渚或采明珠或拾翠
羽從南湘之二妃擕漢濱之游女體迅飛鳬飄忽若神
凌波微步羅韤生塵于是屏翳收風川后静波馮夷鳴
鼔女媧清歌騰文魚以警乘鳴玉鑾以偕逝六龍儼其
齊首載雲車之容裔鯨鯢涌而夹轂水禽翔而為衛於
是越北沚過南岡動朱唇以徐言陳交接之大綱恨神
人之道殊怨盛年之莫當撫微情以效愛獻江南之明
璫雖潜處於太隂長寄心於君王
原銘後漢李尤洛銘曰洛出熊耳東流會集夏禹導疏
經於洛邑元龜赤字漢符是立帝都通路建國南鄉萬
乘終濟造舟為梁三都五州貢篚萬方廣視遠聽審任
賢良元首昭明庶𩔖是康
御定淵鑑𩔖函卷三十八
