欽定四庫全書
御定淵鑑類函卷三百七十八
服飾部九(枕杖)(被)(增竹夫人)
枕一
原釋名曰枕檢也所以檢項也說文曰枕臥爲所薦
首者也毛詩曰角枕粲兮禮記曰父母舅姑之枕
几不傳又曰凡内外雞初鳴咸盥潄斂枕簟漢書
曰履雖鮮不加於枕尸子曰孝子一夕五起視親衣
之厚薄枕之高下
枕二
原越絶書曰越王問范子曰寡人已聞陰陽之事穀之
貴賤可得而聞乎曰陽者主貴陰者主賤故當寒而温
者穀爲之暴貴當温而寒者榖爲之暴賤王曰善書之
帛置之枕中以爲國寶增漢書曰淮南王有枕中鴻
寶苑祕書言神仙使鬼物爲金之術及鄒衍重道延命
方世人莫見劉更生父德武帝時治淮南獄得書更生
以爲竒獻之言黃金可成上命典尚方鑄作事費甚多
不驗原神仙傳曰泰山父者時漢武帝東巡見父鉏
於道頭上白光高數尺呼問之對曰有道士教臣作神
枕枕有三十二竅二十四竅應二十四氣八竅應八風
臣行之轉少齒生西京雜記曰趙飛燕爲皇后其女
弟在昭陽殿有龜文枕增後漢書曰藥崧天性樸忠
家貧爲郎嘗獨直臺上無被枕每食糟糠帝每夜入臺
輙見崧問其故甚嘉之自此詔大官賜尚書以下朝夕
餐給幃被皂袍原東觀漢記曰黃香事親盡心供養
暑則扇牀枕增漢官儀曰尚書郎直給通中枕原
魏武上雜物疏曰御物有漆畫韋枕二枚貴人公主有
黑漆韋枕三十枚增拾遺錄曰魏咸熙二年宫中夜
夜有物吼呼詔使宦者暗伺之有白虎毛色淨密以戈
投虎中左目虎隱形後於藏中見一玉虎枕左目有血
帝大異之有大臣云昔誅梁冀得玉虎枕云是單池國
所獻臆下有題云帝辛九年獻帝辛紂也金玉久而有
神晉東宫舊事曰皇太子納妃有龍頭髻枕銀環鈎
副之宋書曰武帝時寧州嘗獻琥珀枕光色甚麗時
北征以琥珀可治金瘡上大悅命擣碎分諸將南史
曰陳顯逹建武世心懷不安侍宴酒後啓上借枕帝令
與之顯逹撫枕曰臣年已老富貴已足唯少枕枕死特
就陛下乞之上失色曰公醉矣又曰王茂爲雍州長
史人或譖茂反武帝弗之信令鄭紹叔往候之遇其臥
因問疾茂曰我病可耳紹叔曰都下殺害日甚使君家
門塗炭今欲起義長史那猶臥茂因擲枕起即袴褶隨
紹叔入見武帝北齊書曰郎基字世業性清慎嘗語
人曰任官之所木枕亦不須作況重於此乎唯頗令寫
書唐書曰明皇爲太子時嘗製大衾長枕與諸王共
之開元遺事曰虢國夫人所枕夜明枕不知其價夜
中照廡其光如晝唐書曰陽城爲諫議大夫以木枕
布衾質錢人重其賢爭售之吳越備史曰武肅王錢
鏐在軍中未嘗安寢用圓木作枕睡熟則欹由是得寤
名曰警枕又號折中不睡龍清異錄曰盧文紀有玉
枕骨故凡枕之堅實者皆不可用親舊間作楊花枕贈
之遂獲安寢自是縫青繒充以柳絮計一年一易范
太史集曰司馬温公以圓木爲警枕覺則起讀書元
史曰至大中以内府碧玉寶枕賜王磐華夷考曰偶
武孟爲武岡州幕官得一瓦枕枕之聞其中鳴鼓起擂
一更至五更次第不差旣聞雞三唱而曉抵暮復然武
孟以爲鬼碎之見其中有機局以應夜氣識者謂爲諸
葛亮雞鳴枕也
枕三
原柟榴增翡翠(吳書曰張紘見柟榴枕愛其文而爲作賦陳琳在北見之以示人曰此吾)
(鄉張子綱所作也殺宋史曰楊行密子孫居海陵周師渡淮盡爲李景所劉重進入其家得水晶盞翡翠枕)
(以獻)雙粲重明(潛確類書曰謝無逸詞䨇粲枕百嬌壺杜陽編云元和八年大軫國貢)
(重明枕長一尺二寸高六寸潔白如水晶中有樓臺之狀又有一道士持香執簡而行循環不已謂之行道眞)
(人其瓦木丹青衣服簪紱纖悉備具通瑩如水)水精珊瑚(妮古錄云蔡君謨水晶枕中有)
(桃一枝宛如新折上古詩云睡愛珊瑚枕凹)磁石色綾(潛確類書豐寧傳曰益眼者無)
(如磁石爲盆枕可老而不昏寧皇宫中多用此枕枕酉陽雜俎曰臺山有色綾木理如綾紋人取之以爲號)
(曰色綾枕)鴛鴦鷓鴣(山堂肆考曰晁以鷹鷓鴣天詞咏荼䕷花云風不定雨初晴曉來苔)
(上拾殘英速教貯向鴛鴦枕猶有餘香入夢清明皇雜錄云同昌公主有鷓鴣枕)神雞伏
熊(常新錄云宣城妓史鳳待客異者有神雞枕頭唐書五行志云韋后妹七姨嫁將軍馮太和爲豹枕以)
(辟邪白澤枕以辟魅伏熊枕以宜男亦服妖也)鹿角虎頭(潛確類書云洪厓先生欲歸河)
(内舍下劉守璋贈以揚雄鐵硯四皓鹿角枕殪問竒類林李廣兄弟獵於宜山見臥虎射之一矢即取其頭)
(爲枕示服猛也)黃花紅蕤(唐詩云盧女黃花枕張家碧玉杯唐宣室志云韋弇遇玉清)
(之女持寳以贈因出一枕曰紅蕤枕似玉微紅有紋如粟竒光炳然)相思無患(李白詩云)
(爲君留下相思枕巫潛確類書曰卞敬宗有無患枕贊古今注云昔有神曰淫眊能作符劾百鬼得鬼則以)
(櫨木爲棒棒殺之世人競取此爲器以厭邪魅故櫨木曰無患)破酲遊仙(又曰左宫枕青)
(玉爲之冬温夏凉醉者破酲夢者遊仙之開元遺事云龜兹國進一枕色如瑪瑙温潤如玉枕則十洲三島)
(四海五湖盡在夢中帝名爲遊仙枕)
枕四
原芳松(劉向别錄云向有芳松枕賦)芬若(長門賦云摶芬若以枕兮席荃蘭而茝香王濟)
(注曰芬若蘭茝皆香草)湯林入(幽冥錄曰焦湖廟祝有柏枕三十餘年枕後一小拆孔縣民湯)
(林行經廟祈福祝曰婚姻未可就令林入拆内見朱門瓊臺勝於見世趙太尉爲林婚育子六人四男二女選)
(林祕書郎俄遷黃門郎林在枕中永無思歸之懷遂遭違忤之事祝令林出林在枕内謂歴年載而實俄忽之)
(間也)增盧生臥(枕中記云開元中吕翁經邯鄲有盧生同邸主人方炊黃粱翁取囊中枕授盧)
(曰枕此榮適如願坐臥夢身適枕穴中未幾登第出入將相五十年其夕卒遂寤時吕翁猶在旁主人黃梁尚)
(未熟也)原大秦五色(魏略曰大秦國出五色枕)滕放六安(異苑云滕放夏)
(枕文石枕臥忽暴雷震其枕旁人莫不爲怖懾而放微覺有聲不怖也其所枕蓋六安也)平子玉
枕(語林曰王平子從荆州來王敦欲殺之平子手恒持玉枕以此未得發)卬疏石枕(列仙)
(傳曰卬疏者周封史也能行氣鍊形煮石髓而服之謂之石鍾乳至數百年往來入太室山中有臥石枕牀焉)
王臣枕語(列異傳曰景初中咸陽吏王臣夜倦臥枕有頃聞竈下有呼聲曰承約何以不來枕)
(應曰我見枕不得動汝來就我飲至乃缶也)從事枕聲(語林曰丞相從事中郎王文英枕自)
(作聲)增盜枕還師(淮南子云楚將子發好伎道之士有善偷者往見子發子發禮之未幾齊)
(伐楚偷夜出盜齊將軍枕歸之明夕復取其簪又以歸之齊師大駭還師而歸)具枕殺妻(太平)
(御覽曰筮者謂董豐曰君憂獄遠二枕避三沐豐旣歸妻具枕授沐豐皆不從其夜果誤殺妻)按贓
得枕(唐書云盧昂坐贓盧簡辭窮按之得瑟瑟枕大如斗)鞫罪得枕(又云御史鞫浮屠機)
(辨得金寳神枕)
枕五
增詩唐錢起白石枕詩并序曰起與監察御史畢公耀
交之厚矣頃於藍水得片石皎然霜明如其德也許爲
枕贈之及琢磨將成炎暑已謝俗曰猶班女之扇可退
也君子曰不然此眞畢公之佳賞也故珍而賦之曰琢
珉勝水碧所貴素且貞曾無白圭玷不作浮磬鳴捧來
太陽前一片新冰清沈沈風憲地待爾秋已至璞堅難
爲功誰怨晩成器比德無磷緇論交亦如此崔珏水
晶枕詩曰千年積雪萬年冰掌上初擎力不勝南國舊
知何處得北方寒氣此中凝黃昏轉燭螢飛沼白日搴
簾水在簪蘄簟蜀琴相對好裁詩乞與滌煩襟薛逢
石膏枕詩曰表裏通明不假雕冷於春雪白於瑶朝來
送在凉牀上只怕風吹日炙銷釋皎然答章居士花
石長枕歌曰楚山有石郢人琢琢成長枕知是玉全疑
冰片睡恐銷間發花叢驚不足贈予比之金琅玕瓊花
爛爛浮席端吾師道吾不執寶今日感君因執看試叩
鏗然應清律纖塵不留蠅敢拂萬物皆因造化資如何
獨負清貞質南山有雲鶴在空長松爲我生凉風高友
抱詠樂其中行住四儀皆適意不學小乘西竺士惟將
此物安坐隅取次閑眠有禪味又贈康從事桃花石
枕歌曰卞山幽石産竒璞荆人至死採不著何人琢枕
持贈君片片桃花開未落劍工見兮可爲劒玉工辨兮
知非石至寶由來鑒者稀今君獨鑒應欲惜何辭售與
韋天眞幸得提㩦親玉人河中棄置君不顧天生秀色
徒璘玢四座喧喧爭目悅巧過造化稱一絶莫言昨日
因錯磨看取從來無玷缺六月江南暑未闌一尺花冰
試枕看高牎正午風䬃變室中不減春天寒主人所重
重枕德文章外飾徒相惑更有堅貞不易心與君天下
爲士則又送安吉康丞桃花石枕歌曰君吏桃州尚
竒跡桃州採得桃花石爛疑朝日照已舒含似春風吹
未坼珪璋特達世所珍吾知此物亦其倫應羡花開不
凋悴應喜玉片無緇磷立性堅剛平若砥君子偏將交
道比何人亦秉堅剛姿吾見君心得如此君心所好我
獨知别多見少長相思從今賞玩安左右萬里提攜君
莫辭宋林亦之題林稚春菊花枕子歌曰故人所說
菊花枕似把冰紈月下飲秋水一雙明炯炯數在青囊
第一品狂風江上吹蒹葭往往得之嵇阮家閉門讀書
二十載眼睛損盡生空花建陽小作箸頭書殘更燈火
亂蟲魚石渠文字大如斗場屋歲月又不偶却來南山
青草邊東西盡爲菊花田手提長筐向山曲一下收拾
三百斛昨者昏迷才起來解把蠅頭小字讀乃知妙物
通羣仙一切藥裹應棄捐
原賦晉張華瓌材枕賦曰有卓爾之殊瓌超詭異之邈
絶且其材色也如芸之黃其爲香也如蘭之芳其文彩
也如霜地而金莖紫葉而紅榮有若蒲萄之蔓延或如
兔絲之煩縈有若嘉禾之垂穎又似靈芝之吐英其似
木者有類桂枝之闌干或象灌木之叢生其似鳥者若
驚鶴之徑逝或類鴻鶤之上征有若孤雌之無咮或效
鴛鴦之交頸紛雲興而氣蒸般星羅而流精何衆文之
冏朗灼儵爚而發明曲有所方事有所成每則異姿動
各殊名衆夥不可殫形制爲方枕四角正端會緻密固
絶際無間形妍體法旣麗且閑高卑得適辟堅每安不
屑珠碧之飾助不煩錐鋒之鐫鏤無丹漆之彤朱罔觿
象之佐副較程形而靈露衆妙該而悉備珪璋特逹璵
璠富也美梓逡巡不敢與並相思庶幾晞風於末列神
龍之姿衆鱗相絶昔詩人稱角枕之粲季世加以錦繡
之飾皆比集異物費日勞力傷財害民有損於德豈如
兹瓌旣剖旣斲斯須速成一材而已莫與混并纖微無
加而美曄春榮孫蕙楠榴枕賦云體非一變姿稱難
學蜿若蟠虬翩似交鸖氤氲雲霧旁成山岳
原銘漢崔瑗柏枕銘曰元首云尊惟乾之精貽我良材
玄冬再榮是用爲枕爰勒之銘崔駰六安枕銘曰枕
有規矩恭一其德承元寧躬終始不忒(按六安枕言六面安也)
後漢蔡邕警枕銘曰應龍蟠蟄潛德保靈制器象物示
有其形哲人降鑒居安慮傾晉蘇彦楠榴枕銘曰珍
木之竒文樹理鮮□槾方正密滑貞堅朝景西翳夕舒
映天書倦接引酣樂流連繼以高詠研精上元頤神靖
魄須以寧眠寢貴無想氣和體平禦心以道閑邪以誠
色空無著故能忘情張望枕銘曰制爲素枕聊以偃
仰撫引應適永御君子增唐羅衮枕銘曰或枕或欹
有安有危勿邪其思
原箴晉張華瓌材枕箴曰彧彧其文馥馥其芬出自幽
阻升於氈茵允瓌允麗惟淑惟珍安安文枕貳彼弁冠
冠御於晝枕式於昏代作充用榮已寧身興寢有節適
性和神
原贊晉殷道陽枕贊曰孰若芳枕無動無勞功不近名
愈積愈韜承閑媚性理超緼袍卞敬宗無患枕贊曰
長隔災氣永集靈祉展轉枕之寤寐含喜卞範無患
枕贊曰器物多祥君子攸宜有去有取慶合患離覺寐
枕翫功用潛施
原啓梁元帝謝東宫賚寶枕啓曰泰山之藥旣使延齡
長生之枕能令益壽黃金可化豈直劉向之書陽燧含
火方得葛洪之說況復重安玳瑁獨勝瑰材方松非匹
稱榴未擬
被一
原釋名曰被被也所以覆被人也增說文曰衾大被
也身章撮要曰被寢衣也大被曰衾單被曰裯原
毛詩曰錦衾爛兮增又曰抱衾與裯禮記曰䙝衣
衾不見裏孫卿子曰天子至尊重無上矣衣被則五
彩雜間色重文繡加飾之以珠玉原楚詞曰翡翠珠
被爛齊光
被二
增左傳曰楚子次於乾谿雨雪王皮冠秦復陶翠被
原史記曰汲黯云公孫弘位在三公俸禄甚多爲布被
此詐也上問弘弘謝曰有之夫九卿與臣善者無過黯
然今日廷詰弘誠中弘之病夫以三公爲布被飾詐以
釣名且臣聞管仲相齊有三歸侈擬於君桓公以霸晏
嬰相景公食不重肉妾不衣絲齊國亦治今臣位爲御
史大夫而爲布被自九卿下至小吏無差誠如黯言且
無汲黯忠陛下安聞此言天子以爲謙讓愈益厚之
漢書王章傳曰章爲諸生學長安獨與妻居章疾病無
被臥牛衣中(師古曰牛衣編亂麻爲之即今俗呼爲龍具者)東觀漢記曰上
嘗召見諸郡計吏問其風土及前後守令能否蜀郡計
掾樊顯進曰漁陽太守張堪昔在蜀其仁以惠下威能
討姦前公孫述破時珍寶山積卷握之物足富十世而
堪去職之日乘折轅車布被囊而已上聞太息又曰
王良爲大司徒在位恭儉妻子不之官舍布被瓦器時
司徒史鮑恢以事到東海過候其家而良妻布裙曳柴
從田中歸恢告曰我司徒史故來受書欲見夫人妻曰
妾是也恢乃下拜歎息而還又曰祭遵奉公賞賜與
士卒家無私財身衣布衣臥布被夫人裳不加綵謝
承後漢書曰朱寵爲太尉家貧臥布被朝廷賜錦被不
敢當增海内先賢傳曰姜肱事繼母年少肱兄弟感
凱風之孝同被而寢不入室以慰母心後漢書曰范
丹爲萊蕪長去官無被惟以空囊自隨又曰宣秉節
約常服布被蔬食瓦器帝常幸其府歎曰楚國二龔不
如雲陽宣巨公賜布帛帳幃什物又曰羊續爲南陽
太守時權豪奢麗續深疾之常敝衣薄食其資藏惟有
布衾敝紙裯鹽麥數斛而已原漢官典職曰漢尚書
郎入直青綾被白綾被或錦被邊讓别傳曰讓字元
禮才辨俊逸孔融薦於魏武曰邊讓爲九州之被則不
足爲單衣襜褕則有餘增吳志曰蔣欽爲津右護軍
孫權嘗入其内其母練帳縹被權歎其在貴守約勅御
府爲其母作錦被改易帷帳原列女傳曰江夏孟宗
少遊學與同學共處母爲作十二幅被其鄰婦怪而問
之母曰小兒無異操懼朋類之不顧故大其被以招貧
生之臥庶聞君子之言耳晉東宫舊事曰太子納妃
有七彩文綺被一絳羅四幅被四繡羅五幅被一增
晉書曰魏舒爲尚書郎時欲沙汰郎官非其才者罷之
舒曰吾即其人也襆被徑出同僚素無清論者咸有愧
色晉惠帝起居注曰帝至朝歌無被中黃門以兩幅
布被給之原郭子曰殷洪作揚州尹行日小暮便命
左右取被僕人問其故答曰刺史嚴不敢夜行增南
史曰沙門釋寶誌亮欲以衲被遺寶誌未及有言寶誌
忽來牽被而去又曰虞龢位在中書郎廷尉少好學
居貧屋漏恐濕墳典乃舒被覆書書獲全而被大濕時
人以比高鳳原梁書曰裴之横不事産業兄之尚爲
狹被蔬食以激之之横曰大丈夫富貴當作百幅被及
後立功乃作百幅被增陳書曰高宗時豫州獻織成
羅紋錦被詔於雲龍門外焚之宋史曰眞宗北巡宋
湜分押後陣以疾亟聞帝臨視許以先歸賜衾褥曰此
朕常御者雖故暗亦足禦道塗之寒元史曰蘇爾約蘇
哈雅辭官還江南過梁山&KR1499;見漁父織蘆花爲被欲易
之以紬漁父曰君欲吾被當更賦詩遂援筆立就竟持
被去人間喧𫝊蘆花被詩
被三
原賜繡覆錦(後漢書曰李仲都爲大將軍世祖賜之輕衾繡被東觀漢記曰馮豹爲郎奏)
(事未報俯伏省闥從昏至明肅宗使期門郎以錦被覆豹令勿驚)增七枚三穴(晉陸)
(雲與兄機書曰一日按行曹公器物有寒夏被七枚一輟耕錄曰蜀王孟㫤有一錦被其闊如今之三幅帛)
(梭織成被頭作三穴若雲板樣扣於項下如盤領狀兩側餘錦則擁覆於肩即鴛衾也)斜覆
反臥(家語云黔婁先生死被短露足曾西往弔見之曰斜引其被則斂矣其妻曰寧使正之不足不可斜)
(之有餘從夏侯孝子集云羊太常辛夫人字憲英性不好華外孫胡母楊上夫人錦被夫人反臥之)
原作二幅賜百領(桓任别傳云任後母酷惡常憎任爲作二幅箕踵之被漢書云霍)
(光薨詔賜繡被百領)上一雙送四幅(皇甫規與馬融書云謹遣掾吏尚許奉上絮被)
(一雙韤一量以通微意送孫舒元在窮記曰遭亂之後隰陽令述祖四幅絳被一領)恤親戚
授寒苦(孫略别傳云親戚有窮老者略咸推被以恤之冬寒不解帶而寢杜祭酒别傳云君曾)
(新作被暖眠不覺晏起乃歎曰暖眠使人忘起因令著陌上有寒苦人舉被授之君後常眠布被中)增
學書畫腹屬文覆面(唐書曰王紹宗素工草隸嘗與人書曰聞虞世南被中畫腹與)
(余正同被又曰王勃每屬文則酣飲引覆面而臥覺則立就)龍文鳳彩竒花異
葉(杜陽雜編云唐元和八年大軫國貢神錦被冰蠶絲所織也方二丈厚一寸其上龍文鳳彩殆非人工可)
(及暑月覆之清凉透體花山堂肆考曰唐同昌公主堂中設神絲繡被間以竒異葉精巧華麗世所罕比絡)
(以靈粟之珠五色輝映)
被四
增鴛鴦被(西京雜記曰趙飛燕爲皇后其女弟上遺鴛鴦被)鵝毛被(唐劉恂嶺表錄)
(異云南方酋豪多選鵝之細毛夾以布帛絮而爲被幅縱横納之其温柔不下於挾纊也俗云鵝毛被柔而性)
(冷宜覆嬰兒兼辟驚癎)原林茂郤被(豫章烈士傳云林茂爲郡功曹病被不覆軀郡將與)
(大被衣襟皆郤不受)孫晨無被(京兆舊事曰長安孫晨家貧爲郡功曹十月無被)小
吏入寢(晉中興書曰光逸字孟祖爲博昌小吏令使他往冐雨還令不在逸假衣入寢令被衾中令還)
(詰之曰衣單冐雨如不易衣必致凍死何惜一被而殺人也令竒之而不問)鄂君舉覆(說苑)
(云鄂君乘青翰之舟張翠華之蓋越人擁楫而歌曰山有木兮木有枝心悅君兮君不知於是鄂君舉繡被而)
(覆之)大被竟牀(蔡邕協初賦云長枕横施大被竟牀)繡被隨風(益部耆舊傳云)
(王忳字少林於客舍見諸生疾甚困謂忳曰腰下有黃金十觔願以相與乞收藏屍骸未及問其姓名呼吸困)
(絶忳賣金一觔以給棺柩餘悉置生腰下後署大度亭長到亭有白馬一匹入亭中其日大風有一繡被隨風)
(來後忳乘馬馬突入金彦父家彦父見曰眞得盗矣忳說得馬之狀又取被視之彦父曰卿有何隂德曰念葬)
(諸生事且說形狀彦父曰眞我子也忳以被馬歸彦父不受遣迎生喪金具存焉)增後母斫
被(東觀漢記曰馮豹字仲文後母惡之嘗因豹夜臥引刀斫之正值其起中被獲免)孝子蒙
被(語林云傅信字子思遭父喪哀慟骨立母憐之竊以錦被蒙其上郭林宗往弔見被謂之曰卿海内之雋)
(四方是則如何當喪錦被蒙上郭奮衣而去自後賓客絶百許日)
被五
增詩古樂府曰客從遠方來遺我一端綺文彩雙鴛鴦
裁爲合歡被著以長相思緣以結不解唐李嶠咏被
詩曰桂友尋東閣蘭交聚北堂象筵分錦繡羅薦合鴛
鴦光逸偷眠穩王章泣恨長孔懷欣共寢棣萼幾含芳
宋劉子翬答吕居仁惠建昌紙被詩曰寒聲移晩林
殘臘無幾日高人擁楮眠戀惓意自適素風含混沌春
煦回呼吸餘温偶見分來自芝蘭室乍舒魄流輝忽捲
潮無迹未能澡余心愧此一衾白嘗聞盱江藤蒼崖走
虬屈斬之霜露秋漚以滄浪色粉身從澼洸蛻骨齊麗
密乃知瑩然姿故自漸陶出治物猶貴精治心豈或逸
平生感交遊耳剽非無得精神隨事分内省殊未力寸
隂捐巳多老矣將何及自從得此衾夢寐常惕惕親如
夷齊鄰粹若淵騫覿獨警發鏗鍧邪思戢豪忽勿謂絶
知聞虚闈百靈集鼎鬴或存戒韋弦亦規失則知君子
惠所以勵蒙塞陸游寄謝待制朱丈紙被之貺詩曰
紙被圍身度雪天白於狐腋煖於緜放翁用處君知否
不是蒲團夜坐禪又曰木枕藜牀席見經臥看飛雪
入牎櫺布衾紙被元相似只欠高人爲作銘謝枋得
求紙衾詩曰避世知無地危身只信天寧持龔勝扇不
著挺之緜養性真同道知心有宿緣紙衾加罣絮晴日
臥雲邊
原銘晉傅玄被銘曰被雖温無忘人之寒無厚於已無
薄於人增宋范祖禹遺司馬温公布被系以銘曰藜
藿之甘綈布之温名教之樂德義之尊求之孔易享之
常安錦繡之奢膏粱之珍權貴之盛利欲之繁苦難其
得危辱旋臻舍難取易去危就安至愚且智士寧不然
君子以儉爲德小人以侈喪軀然則斯衾之陋其可忽
諸陸游作司馬温公布被銘曰公孫丞相布被人曰
詐司馬丞相亦布被人曰儉布被可能也使人曰儉不
曰詐不可能也明方孝孺被銘曰己之温思人之寒
己之安思人之艱又曰德之失錦被慄道誠完布被
安又曰持敬勿墮恒省己過毋謂不汝知天視不遺
原啓梁劉孝威謝賚錦被啓曰色艷蒲桃采踰聯璧鄂
君慙繡楚侍羞珠雖復帝賜鶴綾客贈鴛綺高懸麗藻
遠謝鮮明漢老悅其怪文魏馬驚其香氣
竹夫人
增傳宋張耒竹夫人傳曰夫人竹氏其族本出於渭川
往往散居南山中後見滅於匠氏武帝時因緣得食上
林中以高節聞元狩中上避暑甘泉宫自衛皇后以下
後宫美人千餘人從上謂皇后等曰吾非不愛若等顧
無以益我思得疏通而善良有節而不隱者親焉皇后
等於是共薦竹氏上使將作大匠銛拜竹氏職爲夫人
旣進見夫人衣綠衣黃中單上笑曰所謂綠衣黃裏者
然夫人未嘗自屈體就帝帝每左右擁持之上有所感
時召幸後宫寵姬而夫人常在側若無見焉而諸幸姬
由是莫有妒之者是時上方郊五畤祠太乙以致神仙
率常齋戒自祓除而暇每召夫人有所游幸諸將軍幸
臣等更爲帝扶持夫人以行帝亦不疑也上幸汾陰祠
后土濟汾水飲羣臣作秋風辭歸未央坐温室夫人自
此寵少衰上謂夫人曰而第歸善自安明年夏吾當召
卿至期果復召夫人夫人見上中不能無小妒由是罷
之復遣將作大匠别選他竹氏使加職焉夫人居後宫
至孝成皇帝時猶無恙是時班婕妤失寵作紈扇詩見
怨夫人讀之曰吾與若類也然爾猶得居篋笥乎至王
莽敗漢軍焚未央夫人猶自力出赴火而死
增詩宋蘇軾寄柳子玉詩曰聞道枕頭惟竹几夫人原
不解卿卿黃庭堅咏竹夫人詩曰青奴原不解梳妝
合在禪齋夢蝶牀公自有人同枕簟肌膚冰雪助清凉
山谷自注云憩臂休息非夫人之職名曰青奴又曰
穠李四弦風拂席昭華三弄月侵牀我無紅袖堪娛夜
正要青奴一味凉晁沖之和江子我竹夫人詩曰黃
藤白簟倦呼盧高臥南牎示楷模郭芍藥情元最密鄭
櫻桃迹近相疏下帷度日甘同夢隱几終年得異書晩
向禪房陪杖履清秋霜霰意何如吕本中秋後竹夫
人詩曰與君宿昔尚同牀正坐西風一夜凉便學短檠
牆角棄不如團扇篋中藏人情異變乃如此世事多虞
只自傷却笑班姬與陳后一生辛苦爲專房劉子翬
棄竹夫人詩曰愛憎情易遷感物思鬱紆念昔未棄捐
常侍君子居煩襟一披豁雅抱何清虚蹉跎怨時暮凉
德竟見疎飛霜皓中庭枵然委牆隅的皪珠幃深熒煌
錦茵鋪豈不懷君恩君心已非初當年紈扇謠抱恨同
區區
杖一
增說文曰杖持也所以扶持而防傾跌者也周禮曰
秋官伊耆氏掌國之大祭祀共其杖咸(咸讀爲函)軍旅授有
爵者杖共王之齒杖禮記曰獻杖者執末又曰進
几杖者拂之原又曰五十杖於家六十杖於鄉七十
杖於國八十杖於朝增嶺表異錄曰海中有大蝦䰅
長丈餘可爲杖廣志曰九眞出靈壽杖師古注云靈
夀木名似竹有枝節長不過八九尺圍三四寸自然合
杖制不須削治也原陸賈新語曰夫居高者自處不
可以不安履危者任杖不可以不固自處不安則墜任
杖不固則顛是以聖人居高處上則以仁義爲巢乘危
履傾則以聖賢爲杖增潛確類書曰陸務觀云拄杖
斑竹爲上竹欲老瘦而堅勁斑欲微赤而點疎原曹
植矯志詩曰都蔗雖甘杖之必折巧言雖美用之必滅
杖二
原吕氏春秋曰孔子之弟子從遠方來者孔子荷杖而
問之曰子之父不有恙乎摶杖而問之曰子之母不有
恙乎置杖而問之曰子之兄弟不有恙乎杖步而陪之
問曰子之妻子不有恙乎故孔子六尺之杖論貴賤之
禮辨親疎之義搜神記曰漢文帝嘗微服懷金過魯
少千少千拄金杖出應門史記曰張騫曰臣在大夏
時見邛竹杖蜀布問曰安得此大夏國人曰吾賈人往
市之身毒國身毒國在大夏東南可數千里新序曰
昌邑王徵爲天子到滎陽置積竹刺杖二枚龔遂諫曰
積竹刺杖者驕蹇少年杖也大王奉大喪當拄竹杖
漢書孔光傳曰平帝詔曰太師孔光聖人之後先師之
子德行純淑道術通明賜太師靈夀杖續漢書禮儀
志曰仲秋案戶比民之年七十者授之玉杖杖端以鳩
爲飾鳩者不噎之鳥也欲老人不噎之義增魏志曰
周宣爲郡史太守楊沛夢人曰八月一日曹公當至必
與君杖飲以藥酒宣占之曰杖起弱藥治人病八月一
日黃巾賊必滅至期賊果破原又曰建安五年太祖
自東征備田豐說袁紹襲太祖後紹辭以子疾不許豐
舉杖擊地曰夫遭難遇之機而以嬰兒之病失其會惜
哉又曰文帝引漢太尉楊彪待以客禮賜之几杖詔
曰夫先王制几杖之錫所以賓禮黃耉襃崇老也昔孔
光卓茂並以淑德高年受兹嘉賜今賜延年杖及憑几
吳書曰全琮年高賜以御杖增晉書曰魏帝嘗賜
景帝春服帝以賜山濤又以其母年老並賜藜杖一枚
後魏書曰甄琛拜侍中以其衰老詔賜御府杖朝直
杖以出入談藪曰後魏河間邢巒字洪賓遷殿中侍
御史嘗有疾策山桃杖帝問此何杖答曰巨源杖按巨
源山濤字太武諱燾故不敢言山桃借言巨源云宋
史曰徽宗初立内苑稍畜珍禽竒獸江公望立言非初
政所宜帝悉縱遣之惟一白鷴畜之已久帝以拄杖逐
之不去乃刻公望姓名於杖頭以識其諫又曰崇寧
中章蔡竊柄竄逐善類徐中行聞之輙淚下去之黃巖
毁所爲文幅巾藜杖往來委羽山中金史曰泰和三
年四月勅點檢司致仕官入官年高艱於步履者並聽
策杖仍令舍人護衞扶之元史曰察罕武勇過人幼
牧羊於野植杖於地脫帽寘杖端跪拜歌舞太祖出獵
見而問之察罕對曰獨行則帽在上而尊二人行則年
長者尊今獨行致敬於帽且聞有大官至先習禮儀耳
帝異之挈以歸又曰石天麟年七十餘憲宗以所御
金龍頭杖賜之曰卿年老矣出入宫掖杖此可也
杖三
原扶老增引行(易林云鳩杖扶老衣食百口曾孫壽考凶害不起宋史曰趙抱一牧羊)
(田間一夕有叩門招之者以扶引行杖頭有氣如烟且香)原青筠增朱藤(拾遺錄云)
(老子當周之末居山與世人絶迹唯有黃髮老叟五人手杖青筠之杖出入室中與老子談白居易有朱藤)
(杖詩)原青檀增紫竹(應貞朱杖序云朱杖者其物蓋譙都諸德聲之有也其木青檀)
(端而勁甚竹宋歐陽徹有紫杖詩)原麟角增鶴膝(劉向别傳有麒麟角杖賦潛)
(確類書云孟浩然有鶴膝杖)原銀角增鐵拄(魏武與楊彪書云今贈足下銀角杖)
(一枚木東坡詩集云柳真齡寶一鐵拄杖如楖栗牙節宛轉天成中空有簧行輙微響)原青藜
赤節(漢書曰劉向校書天禄閣有老人黃衣植青藜吹杖端爛然曰我太乙之精眞誥云楊羲夢)
(蓬萊仙翁拄赤九節杖而視白龍)增玉箱金策(漢武内傳曰帝先有玉箱杖是西王)
(母所獻帝甚愛之崩後以入椁其年人有於扶風郿市中買得者帝時左右侍人識之告有司詰問云見市中)
(有一人賣之實不知賣主姓名也愛林逋送人游天台詩云金策若回聊爲說慰予終老山心注金策錫杖)
(也)藜牀木柺(賈氏說林云呼子仙夜不臥惟倚藜杖閉目少頃即謂之睡後與酒姥仙)
(去留其杖子仙故人陸麟寶之謂之藜牀律五代史云契丹犯京師上遣牙將王峻奉表契丹耶德光呼之)
(爲兒賜一木柺貴之如中國几杖非優大臣不可得峻持歸彼國人望之皆避)飾鳩刻㙮
(風俗通云漢高祖與項籍戰京索間遁叢薄中時有鳩鳴其上追者不疑遂得脫及即位異此鳥故飾鳩於杖)
(以賜老人建談藪云謝尚夢其父告之曰西南有氣至衝人必死㙮寺可禳未暇立寺可杖頭刻作㙮形氣)
(來指之尚如其言置杖左右果有黑氣衝尚家尚以杖指之氣卽回散闔門獲全氣所經處數里無復孑遺)
化橋爲馬(開元遺事曰羅公遠秋夜與明皇玩月乃取杖向空中擲之化爲橋請帝同登)
(遂至大城門牓曰廣寒清虚府乃月宫也行元史曰舒穆嚕明安爲童子時嘗騎杖爲馬羣兒前導列整肅無)
(敢喧譁者)開花植蔓(陶家瓶餘事曰徐鳳有一杖直如筆管每年生一節二十年後每年)
(縮一節三月間杖之四面青赤白黑各開一花不知何木也山堂肆考曰僧曇霄遊蒲萄谷見枯蔓堪爲杖)
(持歸植之遂活高數仞)原應門增畫地(莊子曰原憲居魯環堵之室子貢乘大馬)
(中紺而表素軒車不容巷往見原憲憲華冠縰履杖藜而應門孔帖云劉季述以所持釦杖畫地責帝)
原拆笄叩脛(國語曰范文子莫退于朝武子曰何莫也對曰有秦客廋辭于朝大夫莫之能)
(對也吾知三焉武子怒曰大夫非不能也讓父兄也爾童子何知而三掩人於朝吾不在晉國亡無日矣擊之)
(以杖折委笄脛論語以杖叩其)挂錢荷蓧(晉書阮修嘗步行以百錢挂杖頭至酒肆)
(便獨酣暢荷論語曰以杖蓧)翼德戒驕(殷允杖銘翼德扶耆戒應貞杖箴高明執之)
(在驕蕩)化鄧林投葛陂(山海經曰夸父與日競走渴飲河渭不足北走大澤未至)
(道走死棄其杖化爲鄧林杖神仙傳壺公遣費長房歸以一竹杖與之騎長房騎忽然如睡便到家以杖投)
(葛陂中顧之乃青龍也)術士乘增仙人賜(鄧德明南康記云南野縣有術士陳)
(憐其人通靈夜嘗乘龍還家輒化爲青竹杖石潛確類書曰天師杜光庭驕龍杖紅如腥肉重若玉非藤非)
(竹所爲云是仙人所賜)竹方兄木上座(桂苑叢談云唐潤州甘露寺有僧道行孤)
(高李德裕鎮浙右以方竹杖贈焉方竹杖出大宛國堅實方正節眼䰅牙四面對出及德裕再鎮浙右問僧竹)
(方兄無恙否僧對曰已規圓而漆之矣公嗟惋累日曰山堂肆考曰夾山問佛印和尚闍黎與什麽人同來)
(木上座又問在什麽處曰在堂中夾山便到堂中師拈拄杖擲於夾山前夾山曰莫是須彌山得耶師曰月宫)
(亦不逢見)介象青竹王烈蒼藤(神仙傳曰介象令人騎青竹杖自吳往蜀列)
(仙傳曰王烈曾授赤城老人九節蒼藤杖拄杖行地上雖馬奔不能及)
杖四
原銅杖(武當山記云山有石室室中有板牀銅杖長七尺八寸)錫杖(法顯記云那端國有)
(大佛寺寺中有錫杖長六七尺許以筒盛之百千人舉不能移)内棺(三石遺事云佛圖澄死所持金)
(鈿杖内棺中後開棺視之惟見金杖)增懸舍(神仙傳曰費長房欲求道而顧家憂壺公乃斷一青)
(竹杖與長房身等使懸之舍後家人見以爲縊死大驚號遂殯葬之長房立其旁無見者後長房歸家人不信)
(是房房曰往日所葬竹耳發塜視杖猶存)末曲(酉陽雜俎曰河雲院庫中有劉晏末曲杖是尋運路)
(所乘者)朝直(詳前杖二)落手(潛確類書曰東坡與陳季常游季常自以飽參禪學其妻)
(柳氏悍客至或聞詬罵聲坡詩戲之曰忽聞河東獅子吼拄杖落手心茫然)中臂(魏文典論云魏)
(文嘗與平虜將軍劉勲奮威鄧展共食飲宿聞展有手臂曉五兵遂與論劒酒酣耳熱方食甘蔗便以爲杖下)
(殿交三中其臂)原下令索(韓子曰周王下令索曲杖吏求之不得使私求得之乃曰吾知吏不)
(事他事也杖甚易得而不能得我令人求不移日得之豈謂忠我哉)應命投(魏略曰晉宣帝好學)
(曹洪自以麤疎屈身輔帝帝恥往訪乃託病拄杖洪恨之以語太祖太祖召帝乃投杖以應命)浮江
水(神異記曰陳敏爲江夏太守自建業赴職聞宫亭廟騐過乞在任安穩當上銀杖一枚年限旣滿作杖擬)
(以還廟鐵爲幹以銀塗之尋徵爲散騎常侍往宫亭送杖於廟中訖即進路日晩降神巫宣教曰陳敏許我銀)
(杖今以塗杖見與便投杖水中當送以還之欺蔑之罪不可容部衆取杖看之見鐵幹乃置之湖中杖浮江水)
(上其疾如飛遥到敏舫前敏舟遂覆)增倚石壁(交州記曰合浦囿州有石室其裏一石如鼔形)
(見榴木杖倚著石壁採珠人常致祭焉)原曳杖歌(檀弓曰孔子疾作負手曳杖消搖於門而)
(歌曰太山其頽乎梁木其壞乎哲人其萎乎)擁杖起(莊子曰妸荷甘與神農同學於老龍吉神)
(農隱几闔戶晝瞑妸荷甘日中奓戶而入老龍死矣神農隱几擁杖而起嚗然放杖而笑曰天知予僻陋慢訑)
(故棄予而死)九節指日(劉根别傳曰孝武皇帝登少室見一女子以九節杖仰指日閉左目)
(開右目氣且絶久乃蘇息武帝使人問之所行何等女子不答東方朔曰婦人食日精者)增一枚
滅火(拾遺記曰糜竺家富寶庫千間常賑生恤死馬廏旁有古塚夜聞泣聲尋之見一婦訴云漢末爲赤)
(眉所害剖棺見剥乞更深埋蔽衣自掩竺從其言來年復見前婦云君財寶可支一世應遭火厄今以青蘆杖)
(一枚長九尺報君衣冠之惠竺挾杖而歸鄰家常見竺家有青氣如龍蛇之形又有青衣童子數人來云竺家)
(當有火賴君能恤斂枯骨天道不孤君德故來禳却此災使君財物不盡旬日火從庫起燒珠玉十分遺一火)
(盛時見青衣童子十數撲火又有氣如雲覆火卽滅)拄杖爲夀(張安道生日東坡以拄杖爲夀)
拔杖更生(列異傳云陳留史均字威明嘗得病臨死謂其母曰我死埋我杖杖若拔出我得更)
(生及死埋杖七日往觀杖果拔即掘出之平復如故)刺地成榛(法顯記曰祗洹精舍西北四里)
(有榛林名曰得眼木有五百盲人佛爲說法盡得眼開盲人喜刺杖著地頭面作禮杖遂生長成榛林)
畫庭化崖(宣室志云楊隱之謁唐先生將歸先生以杖畫地視其庭忽化懸崖萬仞巖谷重叠謂隱)
(之曰陵谷既遷子將安歸隱之泣告乃以帚埽之其庭戸如故始得歸)王遥擔篋(神仙傳曰)
(王遥夜遇雨令弟子以九節杖擔篋冒雨而行衣不沾濕)郭休涉險(開元遺事曰隱士郭休有)
(夜明杖色如朱漆叩之有聲每出遇夜光照十步登危涉險未嘗失足)
杖五
原詩梁到漑餉任新安斑竹杖因贈詩曰卭竹藉舊聞
靈夀資前識復有冒霜筠寄生桂潭側文彩旣斑斕質
性甚綢直所以天天真爲有乘危力未嘗以過投屢經
芸苖植任昉答到建安餉杖詩曰故人有所贈稱以
冒霜筠定是湘妃淚潛灑遂璘彬扶危復防咽事歸薄
暮人勞君尚齒意矜此杖鄉辰復資後坐彦候茶方欠
伸獻君千里笑紓我百憂嚬坐適雖有器臥遊苦無津
何由乘此竹直見平生親增唐杜甫贈梓州刺史章
彝桃竹杖引詩曰江心蟠石生桃竹蒼波噴浸尺度足
新根削皮如紫玉江妃水仙惜不得梓潼使君開一東
滿堂賓客皆歎息憐我老病贈兩莖出入爪甲鏗有聲
老大復欲東西征乘濤鼔枻白帝城路幽必爲鬼神奪
拔劒或與蛟龍爭重爲告曰杖兮杖兮爾之生也甚正
直慎勿見水踴躍學變化爲龍使我不得爾之扶持滅
跡於君山湖上之青峰噫風塵澒洞兮豺虎齩人忽失
雙杖兮吾將曷從李嘉祐謝裴侍御見贈斑竹杖詩
曰騷人誇竹杖贈我意何深萬點湘妃淚三年賈誼心
願持終白首誰道貴黃金他日歸愚谷偏宜綠綺琴
盧綸和徐法曹贈崔洛陽斑竹杖詩曰玉幹一尋餘苔
花錦不如勁堪和醉倚輕好向空書採拂稽山曲因依
釋氏居芳辰將獨步豈與此君疎韓愈和虞部盧汀
酬翰林錢徽赤藤杖歌曰赤藤爲杖世未窺臺郎始携
自滇池滇王埽宫避使者跪進再拜語嗢咿繩橋拄過
免傾墮性命造次蒙扶持途經百國皆莫識君臣聚觀
逐旌麾共傳滇神出水獻赤龍拔䰅血淋漓又云羲和
操火鞭暝到西極睡所遺幾重包裹自題署不以珍怪
誇荒夷歸來捧贈同舍子浮光照手欲把疑空堂晝眠
倚牖戶飛電著壁搜蛟螭南宫清深禁闈密唱和有類
吹塤篪妍辭麗句不可繼見寄聊且慰分司白居易
咏紅藤杖詩曰南詔紅藤杖西江白首人時時携步月
處處把尋春勁健孤莖直䟱圓六節勻火山生處遠瀘
水洗來新粗細纔盈手高低僅過身天邊望鄉客何日
拄歸秦張籍酬人贈藤杖詩曰病裏出門行步遲喜
君相贈古藤枝倚來自覺身生力每向傍人說得時
又答僧拄杖詩曰靈藤爲拄杖白淨色如銀得自高僧
手將扶病客身春游不騎馬夜會亦呈人持此歸山去
深宜戴角巾李商隱贈宗魯邛竹杖詩曰大夏資金
策全溪贈所思靜憐穿樹遠滑想過苔遲鶴怨朝還望
僧閑暮有期風流眞底事常欲傍青羸賈島贈梁浦
秀才斑竹拄杖詩曰揀得林中最細枝結根石上長身
遲莫嫌滴瀝紅斑少却是湘妃淚盡時曹松答匡山
僧贈榔栗杖詩曰栗杖出匡頂百中無一枝雖因野僧
得猶畏岳神知畫月冷光在指雲秋片移宜留引蹇步
他日訪峨眉僧護國贈張駙馬斑竹拄杖詩曰此君
與我在雲溪勁節竒文勝杖藜爲有歲寒堪贈遠玉階
行處願提携宋王禹偁送劉湛然道士笻竹杖並贈
詩曰有客遺竹杖九節共一枝鶴脛老更長龍骨乾且
竒我問何所來來從西南夷因思漢武帝求此民力疲
明明聖天子德教嘉四維僰僮與笮馬入貢何累累此
竹日以賤輕視如蒿藜我年三十七血氣未全衰况在
紫微垣動爲簪笏羈倚壁如長物歲月無所施寸心空
愛惜惜此來天涯忽承明主詔來謁太乙祠再見劉先
生氣貎清且羸持此以爲贈所謂得其宜少助橘童力
好引花鹿隨步月莫離手看山聊搘頤微物懶致書故
作筇竹詩蘇軾以鐵拄杖夀樂全先生並贈詩曰二
年相伴影隨身踏遍江湖草木春擿石舊痕猶作眼閉
門高節欲生鱗畏途自衛眞無敵捷徑爭先却累人遠
寄知公不嫌重筆端猶自斡千鈞又以桄榔杖寄張
文潛詩曰睡起風清酒在亡身隨殘夢兩茫茫江邊曳
杖桄榔瘦林下尋苖蓽撥香獨步倘逢勾漏令遠來莫
恨曲江張遥知魯國眞男子獨憶平生盛孝章黃庭
堅以天壇靈夀杖送華老詩曰王屋千霜老紫藤扶公
休沐對親朋異時駟馬安車去拄到天壇願力能歐
陽徹謝人惠紫竹杖詩曰王猷珍重惠龍孫策險扶危
價莫論爛醉縣錢過酒肆狂吟步月打僧門虚心尚有
凌雲操勁節原無染淚痕應向香山居士道朱藤雖好
未爲尊陳傅良憶筇杖詩曰岷峨山下笻竹杖危者
使安衰者壯秦皇漢武窮兵不可得我獨得之今丞相
前年有旨還故園其冬急召朝日邊半歲驅馳數千里
賴有此杖常扶顛倉皇又別修門去私室無人謹呵護
夜半雷霆下取將兒叫妻啼留不住我聞丞相下峽時
一物無有杖自隨屬當晏朝立仗久憐我弱脛疲坳螭
如今步屧隨衰草十步趦趄九步倒假如杖在欲用之
山精海怪震怒亦不保君不見杜陵桃竹歌常恐失之
君山湖上之風波梓潼使君之贈尚爾耳况自丞相還
如何何夢桂答李郎中謝寄藤杖詩曰海南覓得古
藤枝持與詩人杜牧之紫貝斑文鞭更爛赤龍蒼骨蛻
尤竒路無夷險終全節用有行藏一任時非但與君扶
脚力鏦蛟剸虎要支持金陳賡咏鐵拄杖詩曰閩王
鐵杖如楖栗得自荒虚鬼神域鞭笞蜑蠻今幾年霧翳
雲蒸老蛟黑腹中有簧如清泉牙節宛轉聲鏗然天生
神物不虛棄提携萬里歸坡仙坡仙騎鯨凌紫烟海山
一去今千年人間俯仰成今古紛紛長物何須數洛陽
銅駝臥荆棘昭陽石馬埋烟雨百斛鼎兩錢錐小大用
舍皆兒嬉童顔鶴髮一笻竹何似凌烟功臣玉貝高搘
頤黃閣得君眞耐久扶持四海經綸手會須拄到崑崙
顚九點青烟看九有鐵耶杖耶吾不知誠將道眼窺天
機一朝雷雨轟空陂須防化作蛟龍飛元閻復咏梅
杖詩曰凍盡西湖萬玉柯春風入手重摩挲較量龍竹
能香否比並鳩藤奈白何聲破夢寒霜滿戸影隨詩瘦
月横波只知功到調羹盡不道扶顚力更多明吳寬
新製方竹杖詩曰紫玉新裁恰過肩斑斑四面帶湘煙
病軀藉爾能扶直巧手煩渠莫削圓世事固知方則正
時人應道曲能全此生得免模稜誚晩節相依尚挺然
夏言咏杖詩曰九節蒼蒼碧玉同隨行隨止伴衰翁
寒蹊點雪鳩頭白春徑挨花鶴膝紅縮地一從人去後
敲門多在月明中扶危指佞兼堪用亘古誰如贊相功
丁敏咏簫杖詩曰嶰谷新裁六尺形半含宫徵半扶
行吹時只恐乘龍去策處常疑作鳳鳴挂壁影憐秦女
瘦敲門應合舜韶清月明拄向仙壇上同和鈞天奏九
成朱多炡以筇竹杖夀程母詩曰龍飛葛陂渚鳩刻
漢王宫未若山中竹天然林下風一枝供燕喜萬里自
蠶叢歴盡峨眉雪深知節操同
原賦晉張翰杖賦曰惟萬物之品分何利人之獨貴中
神性之極妙豈給口之至味雖至味之御内乃彌失乎
身外舍少壯之自然假扶我之攸賴良工登乎曾巒妙
匠鑒乎林阿顧盻乎晞陽之條投刃乎直理之柯方圓
適意洪細可手□踽旦夕欲與永久儀制則於一尋假
飾存乎尾首瑩牙爲其眉額朗金爲其觜距周庾信
竹杖賦曰桓宣武平荆州外白有人稱楚丘先生來詣
門下桓公曰名父之子流離江漢孤之責矣及令引進
乃曰噫子老矣鶴髮雞皮蓬頭櫪齒乃是江漢英靈荆
衡把梓雖有聞於十室幸無求於千里寡人有銅環靈
夀銀角桃枝開木瓜而未落養蓮花而不萎迎仙客於
錦市送游龍於葛陂先生將以養老將以扶危先生笑
而言曰中國明於禮義暗於知人心之憂矣惟我生民
雖復疏條勁柘促節貞筠枝端刻鳥角首圖麟豈念相
余有疾將余此身余此衰矣雖然有以非鬼非蜮乃心
憂矣未見從心先求順耳伯玉何嗟丘明惟恥别有九
棘龐眉三槐暮齒孔光謝疾袁逢致仕明公此贈或非
乖理增又笻竹杖賦曰沉冥子遊巴山之岑取竹於
北陰㛹娟高節寂歴無心霜風色苦露染斑深每與龍
鍾之族幽翳沉沉文不自殊質而見賞藴諸鳴鳳之律
制以成龍之杖拔條勁直璘斌色滋何輪人之不重待
羽客以相貽青春欲暮白雲來遲謀於長者操以從之
執末而獻無因自持諸蔗雖甘不可以倚彼藜雖實不
可以美未若處不材之間當有用之始魯以分爵漢以
錫年昔尚爾齒今優我賢書横几玉塵筵則函之以後
拂之以前爾其摘芳林沼行樂軒除間尊卑之垂帨隨
上下之遊紆夫寄根江南淼淼幽潭傳節大夏悠悠廣
野豈比夫接君堂上之履爲君座右之銘而得與綺紳
瑶珮出芳房於蕙庭
原頌漢崔駰杖頌曰植根於湘浦承雷夏之洪澤寓浮
雲而貽我合天生之質直用以爲杖飾以犀角王母扶
持永保百禄夀如南極子孫千億魏王粲靈夀杖頌
曰兹杖靈木以介眉夀竒幹貞正不待矯輮據貞斯直
植之永茂
原贊晉郭璞桃杖贊曰叢薄幽薈從風蔚猗簟以寧寢
枕以扶危增宋黃庭堅筇竹杖贊曰厲廉隅而不劌
故竊比於彭聃之壽屈曲而有直體能獨立於雪霜之
後伯夷食薇而清陳仲咽李而瘦涪翁晝寢蒼龍挂壁
涪翁履危心如鐵石窮山獨行解兩虎爭終不使卞莊
乘間而孺子成名
增銘武王踐阼杖之銘曰惡乎危於忿疐惡乎失道於
嗜欲惡乎相忌於冨貴原漢劉向(一作崔瑗)杖銘曰歴危
乘險匪杖不行年耆力竭匪杖不彊有杖不任顛跌誰
怨有士不用害何足言都蔗雖甘殆不可杖佞人悅已
亦不可相杖必取便不必用味士必任賢何必取貴
後漢李尤靈壽杖銘曰亭亭竒幹實曰靈夀甘泉潤根
清露流莖乃制爲杖扶危定傾旣憑其實亦貴其名
馮衍杖銘曰杖莫如信行莫如仁惠而無實怨及爾身
趙武之珍子罕之寶二子之迹蓋近於道魏應貞朱
杖銘曰天作之杖於樵之株粤幹特挺非柘非榆晉
蘇彦邛竹杖銘曰安不忘危任在所杖秀矣雲竹勁直
篠簜節高質貞霜雪彌亮圓以應物直以居當妙巧無
功奇不待匠君子是扶逍遥神王殷允杖銘曰二老
晨征匪杖不遠四皓降趾匪杖不反翼德扶耆捨杖焉
資輔相天地匪賢而誰荃蕙雖秀才非貞質異端雖美
道無元術杖必不撓無取苒弱人貴一德勿惑穿鑿
張華杖銘曰不正陷墜不安傾危傅玄杖銘曰杖正
心安厥身以隨不安則傾不貞則危傅咸邛竹杖銘
曰嘉兹竒竹質勁體直立比高節示世矜式劉柔妻
王氏靈夀杖銘曰籊籊鮮幹秀彼崇㟽下澤蘭液上瑩
芳霄貞勁内固鮮粲外昭耀質靈薈作珍華朝杖之身
安越齡松喬梁簡文帝錫杖銘曰妙節嘉光遊聖振
灼排空霧轉騰雲鳳躍永異玉神長踰金錯增唐羅
衮杖銘曰身之疲杖以扶之國之危賢以圖之宋陳
瑩中杖銘曰用之則行舍之則藏惟我與爾顚而不持
危而不扶將焉用彼
御定淵鑑類函卷三百七十八
