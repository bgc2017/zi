欽定四庫全書
御定淵鑑類函卷四
天部四
星一(災異附)
原釋名曰星者散也言列位布散也增又曰宿宿也
星各止宿其所也易曰日中見斗幽不明也又曰
在天成象書曰堯命羲和欽若昊天歷象日月星辰
敬授人時又曰日中星鳥以殷仲春日永星火以正
仲夏宵中星虚以殷仲秋日短星昴以正仲冬又曰
庶民惟星星有好風星有好雨月之從星則以風雨
詩曰睆彼牽牛不以服箱又曰維南有箕不可以簸
揚維北有斗不可以挹酒漿又曰東有啓明西有長
庚又曰嘒彼小星三五在東又曰子興視夜明星
有爛又曰三星在戶又曰維南有箕載翕其舌惟
北有斗西柄之揭又曰昏以為期明星煌煌原周
禮曰保章氏掌天星以志日月星辰之變動以觀天下
之遷辨其吉凶以星土辨九州之地所封之域皆有分
星以觀妖祥增禮曰八月中氣是月也命有司享壽
星於南郊又曰十二月是月也日窮于次月窮于紀
星回于天又曰幽宗祭星也又曰天秉陽垂日星
又曰宿離不忒無失經紀(注云二十八宿為經七曜為紀)左傳曰
火中寒暑乃退原穀梁傳曰列星曰恒星亦曰經星
(皆常也)爾雅曰祭星曰布(布散食于四方)又曰奔星曰彴約
又曰壽星角亢也說文曰萬物之精上為列星
春秋說題辭曰星之為言精也陽之榮也陽精為日日
分為星故其字日生為星春秋運斗樞曰北斗七星
第一天樞第二璇第三機第四權第五衡第六開陽第
七瑶光第一至第四為魁第五至第七為標標合為斗
居隂布陽故稱北增又曰狼北有大星曰南極老人
原春秋元命苞曰嘉置弧北指一大星為老人星治
平則見見則王壽常以秋分候之南郊增又曰玉衡
北星為玉繩又曰心三星五度有天子明堂布政之
官又曰天有攝提人有兩眉為人表候陽立于二故
眉長二寸又曰尾九星箕四星為後宫之場列為南
宫其庭太微又曰蟾蜍隂精流生織女立地候又
曰三台星色齊五臣和春秋合成圖曰天文地理各
有所主北斗有七星天子有七政也又曰天理在斗
中司三公也如人喉在咽以理舌語(宋均注曰斗為天之舌口主出政教)
(主導宣君命喻于人則宜如人喉在咽以理舌口使言有條理也)又曰東井出水衡
原尚書考靈曜曰五星若編珠璇璣中星星調則風
雨時增又曰歲星木精熒惑火精鎮星土精太白金
精辰星水精也又曰歲星得度五穀孳熒惑順行甘
雨時鎮星得度地無災太白出入當五穀熟人民昌
又曰心星天王也其前星太子後星庶子也又曰流
星色青赤名地雁其所墜處兵起青赤又曰天雁軍甲
之精華也易是類謀曰斗機絶綱玉衡撥攝提亡五
星合狼弧張晝視無日光虹霓煌煌太山失金雞西岳
亡玉羊又曰太山失金雞者箕星亡也箕者風也風
動雞鳴今箕候亡故雞亦亡也西岳亡玉羊者狼星在
未未為羊翼禮稽命徵曰作樂制禮得天心則景星
見禮斗威儀曰鎮星黃時則祥風至又曰君乘土
其政平則鎮星黃而多暉孝經内事曰王者遠嫌别
微殊貴賤抑驕臣息亂子則屏星為之明以潤帝座章
而光(宋均注曰屏星五帝座章大也)又曰昆弟有親親之恩則鈎鈐
不離房(宋均注曰鈎鈐遠房則疎闊今昆弟相親故天相近明其及也)白虎通曰景
星者大星也月或不見景星常見可以夜作益于民人
也史記曰天精而景星見景星德星也其狀無常常
出有道之國又曰南極老人見則天下安又曰魁
下三星兩兩相比者名曰三能(音台又曰天柱)又曰五星者
天之五佐為經緯見伏有時所過嬴縮有度漢書曰
五星不失行則年穀豐昌又曰五星同色天下偃兵
百姓安寧歌舞以行不見災疾五穀蕃昌又曰北斗
七星所謂璇璣玉衡以齊七政杓攜龍角衡殷南斗魁
枕參首又曰營室為清廟又曰離宫又曰太微十
二星西將東相又曰危東六星兩兩相比曰司空
又曰天下太平五星循度又曰五星早出為贏贏為
客晚出為縮縮為主人又曰胃主倉廪南斗主爵祿
七星主衣裳牽牛主關梁北斗天之喉舌斟酌元氣運
平四時原又曰天星皆有州國分野角亢氐兖州房
心豫州尾箕幽州斗江湖牽牛婺女揚州虚危青州營
室東壁幷州奎婁徐州昴畢冀州觜&KR1010;參益州東井輿
鬼雍州柳七星張三河翼軫荆州元枵齊之分星紀吳
越之分析木之津燕之分大火宋之分壽星鄭之分鶉
尾楚之分鶉火周之分鶉首秦之分實沈魏之分大梁
趙之分降婁魯之分娵訾衞之分太史掌之以觀妖祥
又曰瑞星曰景星曰德星增漢書曰秦地於天官
東井輿鬼之分野周地柳七星張之分野韓地角亢氐
之分野趙地昴畢之分野燕地箕之分野齊地虚危之
分野魯地奎之分野宋地房心之分野衞地營室東壁
之分野楚地翼軫之分野吳地斗牛之分野後漢書
曰魚星主理隂陽事知雲雨之期占曰魚星明大河海
水皆出晉書曰文耀麗乎天其動者有七日者陽精
之宗月者隂精之宗五星五行之精又曰在野象物
在朝象官在人象神又曰斗為天車取運動之義
又曰杓南三星及魁第一星西三星皆曰三公主宣德
化調七政和隂陽之官也又曰太微東藩四星一曰
上相二曰次相三曰次將四曰上將所謂四輔也西藩
四星一曰上將二曰次將三曰次相四曰上相亦曰四
輔也又曰農丈人一星在南斗南主農政之官也明
則豐稔暗則荒歉宋歷志曰夫隂陽二氣陶育羣品
精象所寄是為日月羣生之性章為五才五才之靈五
星是也隋天文志曰天有五帝五星為之使宋景
祐御製序曰天極之星明者太乙也其佐乃有五帝其
神實首九宫列子曰星積氣之中有光耀者抱朴
子曰辰星水精生玄武歲星木精生蒼龍又曰人初
受氣皆應列宿之精值聖宿則聖值賢宿則賢也原
尸子曰自井中視星所見不過數星自邱上以望則見
始廣也非明益也勢使然也私心井中也公心邱上也
增淮南子曰太微者太一庭也紫宫者太乙之居也
軒轅者帝妃之舍也咸池者水魚之囿也天河者羣神
之關也天河星名也關猶門也又曰鯨魚死而彗星
出又曰四守出賞罰(四守謂紫宫軒轅咸池天河也)又曰令雨師
灑道風伯掃塵高誘注云雨師畢星也風伯箕星也
又曰歲星之所居五穀蕃昌揚子曰在德不在星德
隆則晷星星隆則晷德又曰王者心有所惟意有所
想雖未形顔色而五星以之推移隂陽為之變度金
樓子曰星如玉李月如金波霧生猶縠河垂似帶原
孫氏瑞應圖曰景星者大星也狀如半月生於晦朔助
月為明王者不私人則見增張衡靈憲曰蒼龍連蜷
于左白虎猛據于右朱雀奮翼于前靈龜圈脊于後軒
轅一星與蒼龍白虎朱雀玄武四獸為五黃石公隂
謀秘訣法曰熒惑者火之精御史之象主禁令刑罰
鄭元註曰日月遺其珠嚢珠謂五星也遺其嚢者盈縮
失度也蔡邕月令章句曰天官五獸之于五事也左
有蒼龍大辰之貌右有白虎大梁之文前有朱雀鶉火
之體後有玄武龜蛇之質中有大角軒轅麒麟之信
徐整長歷云大星經百里中星五十里小星三十里北
斗七星星間相去九千里皆在日月下其二隂星不見
者相去八千里關令内傳曰北斗一星面百星相去
九千里置二十四氣四宿行四時五方立五星主五岳
也王子年拾遺記云禹鑄九鼎擇雌金為隂鼎雄金
為陽鼎太白星見九日不没劉向說苑曰懸象著明
莫大乎日月察變之動莫著于五星國精符曰地為
山川山川之精上為星各應其州城分野為國作精神
符騐也廣雅云熒惑謂之罰星杜牧孫子注云歲
為善星不福無道火為罰星不罰有德玉海曰中宫
天極星其一明者太乙常居三公侍傍藩臣環翌璇璣
玉衡高揭衡峙文昌泰階森布暉映其垣為紫微其象
為樞紐其人則廣朝路寢造命出政之廷萬方之所南
面而觀仰也蒼龍主東赤烏司南於菟神龜儼列西北
其舍二十有八其度三百六十有五在人則九畿五服
庶邦庶尹之位上之所賴以幹方而作屛也昊穹無言
示人以象在上欲其宅心正義秉綱執要以為四方之
極在下欲其協恭和衷并志壹慮以同尊乎五位之極
端其在我即所以對乎在天也災異增劉向洪範傳
曰彗星者去穢布新者也此天所以去無道而建有德
也漢書曰枉矢所觸天下之所伐射又音義曰妖
星曰孛星偏指曰彗光芒四出曰孛長星亦曰欃槍絶
跡而去曰飛星光跡相連曰流星亦曰奔星星光曰芒
原晉書曰流星如盂流星天使也文子曰政失于
春歲星盈縮政失于夏熒惑逆行政失于秋太白出入
無常政失于冬辰星不效其鄉增鄭玄曰彗星主掃
除
星二
增宋宣帝王世紀曰神農氏之末有熊氏妃附寶見大
電光繞北斗樞星照郊感附寶孕二十月生黃帝于壽
丘河圖云星大如虹下流華渚女節意感而生少皥
左傳曰高辛氏二子長閼伯季實沉不相能也日尋
干戈以相征討后帝不臧遷閼伯於商邱主辰商人是
因故辰為商星遷實沉於大夏主參唐人是因故參為
唐星史記曰黃帝時景星見形如半月可以夜作
原論語䜟仲尼曰吾聞堯率舜等遊首山觀河渚有五
老飛為流星上入昴增尚書中候曰帝堯即政景星
出翼春秋佐助期曰舜之時景星出房拾遺記曰
虞舜在位五老遊于國都五星之精也感精符曰堯
翼之星精在南方色赤舜斗之星精在中央色黃禹參
之星精在西方色白湯虚之星精在北方色黑文王房
之星精在東方色青桯史曰昔湯之元祀歲星順行
與日合於房心房心宋亳分也原莊子曰傅說得之
以相武丁奄有天下乘東維騎箕尾而比于列星增
魏志蘇林傳曰周文王受命歲星在鶉火武王伐紂十
三年歲星在鶉火尸子曰武王伐紂魚辛諫曰歲在
北方不利征武王不從國語曰伶州鳩對周景王曰
武王放殷歲在鶉火星在天黿我姬氏出自天黿天黿
即元枵齊之分野也王季之母太姜齊女也故言出自
天黿春秋元命苞曰商紂之時五星聚於房房者蒼
神之精周據而興周書曰王曰余不知九星之光周
公旦曰九星星辰日月四時歲是謂九星九星九光也
原左傳曰魯莊公七年夏四月辛卯夜恒星不見夜
明也夜中星隕如雨與雨偕也增又曰襄公二十八
年春無冰梓愼曰今兹宋鄭其饑乎歲在星紀而淫于
元枵蛇乘龍龍宋鄭之星也宋鄭必饑元枵虚中也枵
耗名也土虚而民耗不饑何為又曰昭公三十二年
吳伐越史墨曰不及四十年越其有吳乎越得歲而吳
伐之必受其凶原吕氏春秋曰宋景公時熒惑在心
公召子韋問焉子韋曰禍當君雖然可移于宰相公曰
宰相所以治國家也曰可移于民公曰民死寡人將誰
為君曰可移于歲公曰歲饑民餓必死為人后而殺其
民誰以我為君子韋曰君有至德之言三天必三賞君
熒惑必徙三舍行七星星當一年君延年二十一矣熒
惑果徙三舍增論衡曰齊景公問太卜曰子何能曰
能動地公以告晏子晏子出見太卜曰昔吾見鈎星在
房心之分地其動乎太卜曰然晏子退太卜走見公曰
臣非能動地地固將自動晏子春秋曰晏子見常伯
騫問曰昔吾見維星絶樞星散地其動乎抱朴子曰
仲尼春秋成紫微降光南越志曰秦二世時五星會
于南斗南海尉任囂曰秦方長亂此南越偏霸之象也
遂有志焉病且死召眞定人趙佗行南海尉事漢高遣
陸賈立為南越王春秋佐助期曰漢相蕭何長七尺
八寸昴星精生耳三漏月角大形鉤命決曰蕭何為
昴精項羽陳勝胡亥為三滑洞冥記曰武帝嘗見彗
星東方朔折指星之木以授帝持以指彗彗遂没星出
之夜野獸皆鳴或說為獸鳴星原列仙傳曰東方朔
楚人也後賣藥五湖知其為歲星焉增漢武内傳曰
王母遣使至東方朔死上疑問使者對曰朔是木帝精
為歲星下遊人間以觀天下非陛下臣也漢武故事
曰帝祀甘泉至渭橋有女子浴于渭乳長七尺上怪而
問之女曰帝後第七車侍中知我所來時張寬在第七
車對曰此星主祭祀者齋戒不嚴則女人星見玄門
寶海經曰北斗九星七見二隱其第八第九是帝皇太
尊精神也漢相國霍光家有典衣奴子名還車忽見二
星在斗中光明非常乃拜而還遂得增年六百東觀
漢記曰光武破聖公與伯叔書曰交鋒之日神星晝見
太白清明後漢書曰王莽時宼賊羣發郅惲仰觀元
象歎謂友人曰今鎮歲熒惑並在漢分翼軫之域去而
復來漢必受命福歸有德如有順天發策者必成大功
原會稽典錄曰嚴遵字子陵與世祖俱受業長安建
武五年下詔徵遵設樂陽明殿命宴會暮留宿遵以足
荷上其夜客星犯天子宿明旦太史以聞上曰此無異
也昨夜與嚴子陵共卧耳漢書曰李郃好天文之術
和帝時分遣使者二人各至州郡觀採風謠有二使向
益州夏月郃露坐問二人曰君發京師寧知二使何時
發二人驚問曰何以知之公指星曰有二使星來向益
部異苑曰陳仲弓從諸子姪造荀季和父子德星聚
太史奏五百里内有賢人聚增搜神記曰管輅至平
原見趙顔貌主夭亡顔父乃求輅延命輅曰子歸覓清
酒鹿脯一斤卯日刈麥地南大桑樹下有二人圍碁汝
但酌酒置脯飲盡更斟以盡為度若問汝但拜之勿言
必合有人救汝顔依言而往果見二人圍碁顔置脯斟
酒於前其人貪戲但飲酒食脯不顧飲數巡北邊坐者
忽見顔在叱曰何故在此顔惟拜之南面坐者語曰適
來飲他酒脯寧無情乎北坐者曰文書已定南坐者曰
借文書看之見趙子壽可十九歲乃取筆挑上語顔曰
救子至九十年活顔拜而回管語顔曰大助子喜且得
增壽北邊坐人是北斗南邊坐人是南斗南斗注生北
斗注死凡人受胎皆從南斗過至北斗所有祈求皆向
北斗也原續晉陽秋曰桓玄庶母馬氏本袁真之妓
也與同列薛氏郭氏夏夜同出月下有銅甕水在其側
見一流星墮甕中驚喜共視星如三寸火珠於水底冏
然明淨乃相謂曰此吉祥也當誰應之於是薛郭更以
瓢杓接取並不得馬最後取星正入瓢中便飲之旣而
若有感焉俄而懷玄玄雖簒位不終而數年之間榮貴
極矣增晉中興書曰元帝渡江歲鎮辰太白四星聚
于牛女間通鑑曰苻堅攻燕燕人大震封孚問申胤
曰事將何如胤歎曰鄴必亡矣然越得歲而吳伐之卒
受其禍今福德在燕秦雖得志而燕之復建不過一紀
耳及慕容暐降燕故太史黃泓歎曰燕必中興其在吳
王乎恨吾老不及見耳汲郡趙秋曰天道在燕不及十
五年秦必復為燕有矣載記曰苻堅以弟融為冀州
牧融將發堅祖于灞東堅母苟氏以融少子甚愛之比
發三至灞上其夕又竊如融所内外莫知是夜堅寢于
前殿太史令魏延上言天市南門屏内后妃星失明左
右閽寺不見后妃移動之象堅推問知之驚曰天道與
人何其不遠遂重星官又曰沮渠蒙遜聞劉裕滅姚
泓顧謂左右曰古之行師不犯歲鎮所在姚氏舜後軒
轅之苗裔也今鎮星在軒轅而裕滅之亦不能久守關
中後裕子義真果敗于赫連勃勃焉魏書曰宋武北
伐四星聚奎及西伐秦四星聚井四星聚參而渤海始
伯四星聚危而文宣受終又曰晉太元二十一年有
大黃星出於昴畢之分五十餘日慕容氏太史王先曰
當有眞人起于燕代之間大兵鏘鏘其鋒不可當冬十
一月黃星又見天下莫敵魏太祖皇始元年也傅奕
隋開皇中以儀曹事漢王諒及諒舉兵謂奕曰今兹熒
惑入井是何祥也奕曰天上東井黃道經其中正是熒
惑行路所涉不為怪異若熒惑入地上井是為災也諒
不悅及諒敗由是免誅龍城錄云吳嶠霅溪人煬帝
元年過鄴中告其令曰中星不守太微主君有嫌而旺
氣流萃于秦地子知之乎令不之信至神堯即位方知
不誣嶠精明天文即袁天綱之師也唐書曰薛頤武
德初進直秦王府密語曰德星守秦分王當有天下王
表為太史丞舊唐書曰傅奕武德九年五月密奏太
白見秦分秦王當有天下高祖以狀授太宗及太宗嗣
位召奕賜之食謂曰汝前所奏幾累于我然今後但須
盡言無以前事為慮也又曰長安四年熒惑入月鎮
星犯天關嚴善思奏曰法有亂臣伏罪臣下謀上之象
歲餘張柬之敬暉等起兵誅張易之昌宗立中宗新
唐書曰韋見素見肅宗于順化郡是歲十月丙申有星
犯昴見素言于帝曰祿山將死矣帝曰日月可知乎見
素曰福應在德禍應在刑昴金忌火行當火位昴之昏
中乃其時也旣死其月亦死其日明年正月甲寅祿山
其殪乎帝曰賊何等死答曰五行之說子者視妻所生
昴犯以丙申金木之妃也木火之母也丙火為金子申
亦金也二金本同末異還以相尅賊殆為子與首亂者
更相屠戮乎及祿山死日月皆驗舊唐書曰朱泚盜
據京城李晟屯渭橋時熒惑守歲久之方退賓介或勸
曰今熒惑已退皇家之利也可速用兵晟曰天子外次
人臣但當死節垂象玄遠吾安知天道耶至收復謂參
佐曰前者士大夫勸晟出兵非敢拒也但軍可用之不
可使知之嘗聞五緯盈縮無准晟懼復來守歲則我軍
不戰而自潰矣參佐歎服皆曰非所及也五代史曰
四星聚張而周太祖代漢宋史曰宋祖啓國五星聚
奎災異原左傳曰昭公五年有星孛于大辰西及漢
申須曰彗所以除舊布新也又曰齊有彗星公欲禳
之晏子曰彗所以除穢也君無穢德又何禳焉若德之
穢禳之何益增史記曰齊景公三十二年彗出公坐
柏寢歎曰堂乎堂乎誰有此乎羣臣皆泣晏子笑公怒
晏子曰臣笑羣臣䛕甚景公曰彗星出東北當齊分野寡
人以憂晏子曰君高臺深池賦斂如弗得刑罰恐弗勝
茀星將出彗星何懼乎公曰可禳乎晏子曰使神可祝
而來亦可禳而去也百姓若怨以萬數而君令一人禳
之安能勝衆口乎晏子春秋曰景公時熒惑守虚朞
年去晏子曰虚齊之分野當強為善公乃去冤聚之獄
振孤敬老行之三日而熒惑遷尉繚子曰昔楚將軍
子正與齊戰未合初夜彗星出柄在齊所在勝不可擊
子正曰彗何知明與齊戰大破之漢武内傳曰元光
中天星盡摇占曰星摇者民勞也後伐四遠百姓勞于
兵革漢書曰獻帝初平四年有流星八九丈西北行
有聲如雷望如火照地是曰天狗又曰哀帝建平二
年彗出牽牛日月五星所從起歷數之元三正之始彗
而出之改更之象也其後王莽簒國後漢書曰安帝
永初二年正月太白晝見占云為強臣是時鄧氏方盛
此其應也續漢書曰靈帝光和中彗星見東南如炬
十餘日其後黃巾張角起董卓亂吳志曰孫權時有
長星從東南出羣星從之又曰司馬懿圍公孫淵有
大流星長數十丈墜襄平東及淵走當流星處斬之
晉陽秋曰有星赤而芒角自東北往西南没於諸葛亮
營俄而亮卒載記曰苻堅末年妖星見於東井尹緯
知堅將滅乃與尹詳龐演推姚萇為盟主梁武帝本
紀曰大通六年先是熒惑入南斗上因諺曰熒惑入南
斗天子下殿走乃跣足下殿以禳之及聞魏主西奔乃
慚曰彼亦應天象耶唐書曰有星孛于虚危歴于氐
百餘日乃滅太宗謂羣臣曰天見彗星是何妖也虞世
南曰臣聞之天時不如地利地利不如人和若德義不
修雖獲麟鳳終是無補但政事無闕雖有災何損于時
惟願陛下勿以功高古人而自矜伐勿以太平漸久而
自怠慎終如始彗星雖見未足為憂舊唐書曰貞元
十一年司天頻奏熒惑太白犯太微上將間一月而馬
燧薨唐書曰元和八年太白犯上相歷執法占者言
今三相皆不利始輕末重月餘李絳以足疾免十月李
吉甫以暴疾卒九年六月武元衡為盜所害夷堅志
曰宣和中有蜀人王俊明在京師謂人曰汴都王氣盡
矣吾夜以盆水置氐房下望之無一星照汴分野者更
於宣平門外密掘土二尺嗅之枯燥索莫非復生氣天
星不照地脉又絶此非萬乘所都遂上書乞移都洛陽
鐵圍山叢談曰宣和中熒惑入天江謝中美謂給事
中許翰曰後三年都邑必大水至己亥夏大水莫知所
由來幸新隄築成僅免水患
星三
原紫極文昌(荆州星占曰北辰一名天關一名北極北極者紫宫天座也下詳星一)
天街帝座(上詳星二諸史記中端門門左右掖門門内六星侯也其内五星五帝座)
編珠連貝(尚書中候天地開闢甲子冬至日月若懸璧五星若編珠尚書考靈曜日月五星)
(冬至起牽牛日月若懸璧仰觀天形如車蓋衆星纍纍如連貝)貫珠隕石(易坤靈圖曰至)
(德之朝五星若貫珠宋左傳曰僖公十六年春隕石于五隕星也)食昴襲月(漢書鄒陽)
(上書曰衞先生為秦畫長平事太白食昴昭王疑之熒劉向說苑曰秦胡亥立日月薄食山林淪亡枉矢光)
(惑襲月)金精石質(天官星占曰太白者金之精白帝之子大將之象也黃石公記云)
(黃石鎮星之精也黃者鎮星色也石者星質也)五色重曜(禮斗威儀曰審候五色宋均注)
(曰北斗七星有五色宫商角徵羽各應其星以崔豹古今注曰漢明帝為太子樂人作歌曰星重曜太子比)
(德故云重也)虹流電繞(俱詳星二)天孫婺女(漢書曰河鼔大星上)
(將其北織女織女天女孫也沈廣雅云須之婺女婺女謂之實)散錦曳練(庾闡詩曰)
(元景如映璧繁星如散錦異沈約宋書曰孫休永安二年將守質子羣聚嬉戲有小兒忽來曰我非人熒惑)
(星也言訖飛上升仰而觀之若曳一匹練有頃而沒)五佐二使(史記云水火金木土此五)
(星者天之佐為經緯見伏有時下詳星二)歲精昴宿(俱詳星二)處士憂
賢人聚(續晉陽秋曰會稽謝敷字慶緒隱若耶山忽月犯少微星少微一名處士星時戴逵名著)
(於敷時人憂之俄而敷死故會稽人士嘲吳人曰吳中高士求死不得下詳星二)麒麟生
鯨魚死(春秋運斗樞曰天樞得則景星見衡星得則麒麟生萬人壽淮南子曰鯨魚死而彗星出許)
(慎注曰彗除舊布新也)三舍四守(上詳星一罰淮南子四守者所司賞許慎注曰四)
(守紫宫軒轅咸池天河也)遵七紀行四時(春秋運斗樞曰五帝所同道異位皆循斗)
(樞機衡之分遵七政之紀九星之法下詳星一)金氣水精(漢書天文志云星者金之)
(散氣其本曰人星衆則吉少則凶孟康注云星石也金石相生人與星相應也三五歷云星者元氣之英水之)
(精也)成天入月(張衡靈憲星者體生於地精成於天列居錯峙各有逌屬在野象物在朝)
(象官在人象事注春秋考異郵下有謀則星入月曰地候星也)司夜主時(尸子使星)
(司夜月司時猶使雞司晨也明爾雅大火謂之大辰注曰大火心也在中最故時候主焉)主災
司賞(春秋運斗樞地動則見于天象四角主災月蝕則見下詳星二)曜魄旄
頭(尚書大傳曰北辰謂之曜魄街荆州星占云昴畢之間五星所遊一名天一名旄頭)龍角
鶉首(春秋運斗樞房為龍角月蝕則見于大辰博雅東井謂之鶉首張謂之鶉尾)鴈行
鼎峙(成公綏星賦元龜匿首于女虚朱鳥奮翼于井鬼桓屏連珠三台鴈行又曰軒轅華布而曲)
(分攝提鼎峙而直掃)如水似筆(釋名流星轉行如流水銳又曰筆星星氣有一枝末似)
(筆)牽牛筴馬(爾雅河鼔謂之牽牛下詳星四)金雞朱鳥(上詳)
(星一主淮南子太微朱鳥)黃龍白虎(石氏星書云中宫黃帝其精黃龍為軒轅史)
(記西方七星白虎宿也)九斿三武(史記天官書句曲九星三處羅一曰天旗二曰天苑)
(三曰九斿三荆州星占云河鼔一名武一名天鼔)老人織女(史記狼北地有大星曰南)
(極老人見則治安不見兵起荆州星占織女一名天女)徑百里正四時(徐整長歷)
(大星徑百里中星五十里小星三十里北斗七星相去九千里皆在日月下下詳星一)天子座
太乙階(荆州星占云鈎鈐二星一名箕一名天駟天子之座也又云三台者諸侯也名曰天柱)
(三公之位太乙之階也)觀文成象(易觀乎天文以察時變又曰在天成象)日
照月離(星無光日照之有光離春秋緯月離于箕風必揚沙詩曰月于畢俾滂沱矣)為
紀有捄(歴候不忒無失經紀七曜為經二十八宿為紀詩有捄天畢注畢所以掩兔)垂
象成文(易天垂象見吉凶龍成公綏星賦分宿有章懸象成文或青垂尾或白虎踞參)
南箕北斗(並詳星一)聚東井拱北辰(漢王入關五星聚東井此高祖)
(受命之符其論語為政以德譬如北辰居所而衆星拱之)增三台四輔(漢天文志)
(魁下六星兩兩而比者曰三台在人為三公晉天文志三台六星西近文昌二星曰上台為司命次二星曰中)
(台為司中東二星曰下台為司祿史記台作能下詳星一)五老三公(上詳星二下)
(詳星一)帝車郎位(天象列星圖北斗七星在太微之北是為帝車運乎中央臨制四方)
(大史記天官書南宫後聚一十五星蔚然曰郎位傍一星將位也正義曰郎位五星在太微中帝座東北周)
(之元士漢之光祿中散諫議此三署郎中即今之尚書郎也郎將一星在郎位東北即今之左右中郎將也)
東壁西藩(晉天文志東壁二星主文籍天下圖書之府也明則圖書集道術行小人退君)
(子入藩晉天文志紫宫十五星其西七東藩八在北斗之北)經天助月(南史義熙元年)
(太白畫見經天凡七乃人更主異姓當興之象時晉授禪於宋太白晚見者其常也與日抗則為晝見過已當)
(丙位則為經天其變也晦孫柔之瑞應圖云景星者天之精也狀如半月生於朔助月為明王者不私人以)
(官使賢者在位則見又天文志辰星居於卯地或辰星勾月主年豐國泰)徙舍出房(上詳)
(星二時宋符瑞志帝舜景星出房)聚奎淫枵(宋竇儀善推步周顯德中與盧多遜楊徽)
(之同在諫垣謂二公曰丁卯歲五星當聚於奎奎主文明又在魯分自此天下始太平公必見之老夫不與也)
(至宋乾德四年三月五星如連珠在降婁之次果驗其言下詳星二)臨國墜營(瑞應)
(圖王者承天則老人星臨其國下詳星二)流渚照郊(俱詳星二)龍體
鳥注(天官書軒轅黃龍體注云軒轅十七星在七星北黃龍之體主雷雨之神後宫之象也天官書柳)
(為鳥注主草木漢天文志注作喙爾雅咮謂之柳孫炎曰喙朱鳥之口柳其星聚也以注為柳星故主草木)
七主九屬(馬融注尚書北斗七星各有所主第一星曰主日法天第二星曰主月法地第)
(三星曰命火謂熒惑也第四曰煞土謂鎮星也第五曰伐水謂辰星也第六曰危木謂歲星也第七曰罰金謂)
(太白也星賈公彦曰雍州屬魁星冀州屬樞星兗州青州屬璣徐揚二州屬權星荆州屬衡星梁州屬開陽)
(豫州屬瑶光北斗有七星州有九但兖青徐揚併屬二州故七星主九州)天狼地鴈(天官)
(書天狼星名主侵掠故楚辭曰舉長矢兮射天狼下詳星一)五佐七公(天官書水火金)
(木土此五星者天之佐七公星主理獄)員官婺女(天官書七星頸為員官主急事員官)
(嚨喉也物在嚨喉終不久留故主急事製爾雅須女謂之婺女注云須女賤妾之稱主布帛裁嫁娶若水守)
(之萬物不成火守之布帛貴人多死土守之有女卒金守之有兵起)青林白榆(文選獵青)
(林之芒角青林天苑星也白古樂府天上何所有歴歴種白榆按榆星也)聚東井守
南斗(漢高祖元年冬十月五星聚東井注云東井秦之分野五星所在當有聖人以義取天下晉史熒)
(惑守南斗經旬王導語陶回曰南斗揚州分野而熒惑守之吾當遜位以厭其讁回答曰公以明德作相輔弼)
(明主當親忠貞遠邪佞而與桓景造膝熒惑何由退舍導深愧之)聚觜參聚牛女
(北史元魏普泰元年十月歲星熒惑鎮星太白聚於觜參太史占曰當有王者興後高歡興齊晉永熹中歲)
(星鎮星熒惑太白聚於牛女識者以為興王是歲元帝即位)犯少微夢長庚(上詳)
(星三長唐李白母夢長庚星而生白故名白字太白天官書庚如一匹布著天韓詩太白晨出東方曰啓明)
(昏見西方曰長庚朱氏曰啓明長庚皆金星也以其先日而出故謂之啓明後日而入故謂之長庚蓋金水二)
(星常附日行而或先或後但金大水小故獨以金星言之也)遊人間居帝右(上詳)
(星二陳宋藝祖居潛日與趙普遊長安入酒舍普偶坐席左希夷怒曰紫微垣一小星耳乃輙據上次可乎)
(斥使居帝右)歲居心尾伏辰(唐權德輿歲星居心頌序春三月司天氏奏歲星居)
(心宿五度其色黃明潤大光澤積五十餘日詔下有司頒示中外按心星大火心星也詩七月流火即此左)
(僖五年晉侯伐虢圍上陽問於卜偃曰吾其濟乎對曰克之童謠云丙之晨龍尾伏辰均服振振取虢之旂鶉)
(之賁賁天策焞焞火中成軍虢公其奔其九月十月之交乎注云龍尾尾星也日月之會曰辰日在尾故尾星)
(伏而不見)三辰綱紀七政樞機(前漢天文志北斗天之三辰綱紀星也前漢)
(律歷志北斗七星輔一星在太微之北乃七政之樞機隂陽之元本也)郎官上應浮
屠仰視(漢館陶公主為子求郎明帝不許而賜錢千萬謂羣臣曰郎官上應列宿出宰百里苟非其人)
(民受其殃是以難之山南唐書伍喬廬江人性嗜學渡江入廬山詩調清苦中浮屠夜夢仰視一大星旁有)
(人指之曰此伍喬星也)眞人無敵大將宜當(漢桓帝時有黃星見楚宋之分)
(殷馗言後五十年當有真人起梁沛間其鋒不可當後至五十年曹操破袁紹天下無敵晉書曰初有妖星)
(見於豫州之分歴陽陳訓曰今年西北大將當死祖逖果卒於雍邱)東指西指出地
入地(彗星出東則西指出西則東指此其常也東西徧指其變也北斗七星出地三十六度故見南斗)
(六星入地三十六度故不見)墮懷墜水(蜀孟㫤母李氏本長公主媵也嘗夢大星自天)
(墮落其懷以告公主公主曰此婢有福相當生貴子乃令知祥幸之遂生㫤湯悅貴池人幼穎悟嘗見飛星)
(墜水盤中掬吞之自是文思日竒仕南唐為宰相)五星連珠七人及第(晉開)
(運二年契丹主北歸脅陶穀令從行穀頗工歷數謂同輩曰西南五星連珠漢地當有王者出矣外史檮杌)
(云袁郭初應舉夢立北斗下果第七人及第)北斗化人太白飲酒(國史纂異)
(曰太宗時李淳風奏北斗七星當化為人明日至西市飲酒使人候之有僧七人共飲酒二石太宗遣人召之)
(笑曰此必李淳風小兒言我也忽不見鬻唐逸史曰章仇兼瓊領西川嘗令搜訪道術士有一酒者不急于)
(利每有紗帽藜杖四人來飲酒至數斗積至十餘石即併還之其言愛說孫思邈或報章仇一日又來章仇遂)
(潛往至前躍出再拜自稱姓名相顧徐起惟柴燼四枚在座前不復見矣時明皇好道奏其事詔召孫問之曰)
(此太白酒星仙格極高每遊人間飲酒處處皆至尤樂蜀中)神武履星管仲識霸
(五代新說齊神武少時夢履星辰而行仲觀象賦云欽管仲之察微見虚危而知命注曰昔管與鮑叔牙商)
(賈于南陽見三星聚虚危之分知齊將有霸主遂共戮力來投齊地)五老三娘(上詳星二王)
(筌傳路遇一婦人乳長逾臍曰吾蕭三娘也按西京雜記婦人乳長三尺者北斗中第七星惟東方朔知之)
星四
原蒼龍(詳星一)天馬(史記天駟旁一星曰王良亦曰天馬其星動為策馬占曰王良策馬車騎)
(滿野)長垣(天官星占紫微者太帝之座也一名天營一名長垣一名旗星)大陵(又云大陵一名)
(積尸一名卷舌明有大喪按月令仲夏行秋令則草木零落人傷于疫注云大陵之氣為害也大陵星名)
玉衡(春秋元命苞玉衡北兩星為玉繩)金庭(荆州星占招摇者常陽一名金庭)太微
(張衡靈憲太微為五帝之庭)少微(詳星三)三能(詳星一)五車(荆州星占五車一名)
(倉庫凡十四星五車内有三柱三星不見兵盡起)闕兵(又云攝提者一名環樞一名闕兵按石氏)
(星經曰闕兵星在南河主天子門闕)矛盾(天官星占招摇者長陽也一名矛盾)天闕(又云太微)
(者天闕也南端門間十星分為左右掖太微之宫天子之庭五帝之座也)天門(春秋佐助期云角為天門)
(左角神名其名芳右角神名其光率)天府(荆州星占箕宿四星一名天府一名天女一名臨宫)天
井(又云東井三星一名東陵一名天井)天根(爾雅天根氐也注云角亢下繫於氐若木之有根)
天鉞(荆州星占天槍一名天鉞)天雞(又云瓠瓜一名天雞瓠瓜明則歲大熟)天狗(春秋)
(元命苞天狗主守財)成寒暑(楊泉物理論就渾天之說則日出入不定矣斗極所以激之成寒暑)
(也)察奸謀(荆州星占五星天府一名天法主察奸謀)神星晝見(光武事詳星二)天
市大明(荆州星占天市天子旗幟也大明則糴賤)攝提東向(又云攝提東向天下無事)
招摇光澤(又云招摇者常陽也光澤則天下安寧)在霤(三星在霤)衝斗
(冤氣衝斗識寳劒埋于豐城張華雷煥識之)犯斗(詳天漢)有嘒(有嘒其星)歸
邪(如星非星如雲非雲名曰歸邪見必有歸國者)格擇(如炎光之狀見則不種而穫不有土功必)
(有大害)歴歴(古詩歴歴種白榆)焞焞(天策焞焞無光貌)晳晳(詩明星晳)
(晳)大火中(大火中寒暑退火心星也)歲在星紀(詳星二)元德動
天客星入天市(謝承後漢書吳郡周敞師事京房為石顯所譖繫獄謂敞曰吾死後四十)
(日客星必入天市即吾無辜之驗也房死後果如其言)流星投蜀營(詳星三)角亢
列宿之長(爾雅壽星角亢也注曰數起角亢列宿之長故曰夀星)軒轅雷雨之
神(楊泉物理論云就春秋合誠之圖軒轅主雷雨之神)尾箕後宫之長(春秋佐助期尾)
(箕為後宫之長)天河羣神之闕(淮南子天河羣神之闕注曰天河星名闕猶門也)
咸池水衡之囿(又云咸池水衡之囿注曰咸池星名)房為四表(春秋佐助期亢)
(為朝廷房為四表布三公道故昴畢為天街)心為明堂(又云心為明堂天王位也)觜觿
天廟(樂叶圖)文昌天府(荆州星占文昌者天府離宫也)軫為天車(荆州星占)
畢為天階(見上)翼為天倡(春秋合誠圖)柳為天廚(荆州星占)胃
主倉廪(又云胃主倉廪牽牛主關梁)婁主苑牧(春秋佐助期婁主苑牧奎主武庫虚主禮)
(堂鬼主視明昴主獄事柳主教令天女主布帛營室主軍糧)南斗主爵祿(荆州星占南斗)
(主爵祿太宰之位也)北斗為帝車(天官星占北斗為帝車運于中央臨制四方)七
星主衣裳(荆州星占七星主衣裳文繡一名天廚)東井主水衡(春秋合誠圖)
少微黃賢士舉(天官星占云少微一名處士星明大而黃澤即賢士舉用)箕后動
大風生(荆州星占箕后一星動則大風生)攝提失方(孟陬無紀)攝提直方
(星名隨斗杓指)明不慆之道(天道不慆慆疑也)垂有爛之文(明星有爛)
上天設象下土具瞻道雖玄遠象則昭明德
動天道瑞見星文德動天文祥開星紀五緯
流行經八方而天文著七紀迭見正四時而歲功成
增大水(左傳衞顓頊之墟是為帝丘其星為大水)杠轂(北極)大辰(房心尾也)
(龍星明者以為時候故曰大辰)北陸(虚星之名)鶉火(柳星火屬南方)嫁女(星日)
(并出而名)九魁(北斗九星)寒門(楚詞北極之門)明堂(心為明堂)德星
(即填星一曰歲星所在有福故曰德星)壽昌(老人星常以秋分之日見于丙春分之夕没于丁見)
(則治平主壽昌)鈎陳(衞紫微宫今離宫别衞取象焉)台室(三公位也齊色則君臣和)
軒宫(星宫即軒轅宫帝妃之舍)青林(天苑星也)法星(熒惑也乃執法之星)奔
精(流星也奔精夜照)酒旗(酒星似旗)前星(心之大星天皇也前星太子也)後星
(天皇庶子)天矢(瑞星也天矢黃而國吉祥)天節(主奉使小而明即使忠)二咸(二咸)
(防奢)七公(七公理獄)金精(大台星大將之象也)台斗(尚書星也)天杠(北極)
黃姑(牽牛星)魁杓(斗一至四為魁五至七為杓)德精(德精降祉謂賢人之)
(星聚也)大角(謂之棟星)輿鬼(謂之天廟異已上皆諸星之名)芒寒色
正(柳文文章昭回之光粲然如繁星之麗天而芒寒色正)衡正階平(揚雄賦玉衡正而太)
(階平注云太階三階也玉衡斗星也)井中視星(尸子詳星一)當夜觀星(劉向)
(晝誦書傳夜觀星宿)精降為人(晉天文志凡五星贏縮失位其精降于地為人歲星降為貴臣)
(熒惑降為童兒歌謠嬉戲鎮星降為老人婦女太白降為壯夫處于林麓辰星降為婦人吉凶之應隨其象)
罰見于星(漢天文志仁虧貌失逆春令傷木氣罰見歲星禮虧視失逆夏令傷火氣罰見熒惑義虧)
(言失逆秋令傷金氣罰見太白智虧聽失逆冬令傷水氣罰見辰星四者皆失鎮星乃為之動)主營
仗(鈎陳星也)為喉舌(詳星一)晨見南方(國語農祥晨正注云農祥房星也晨正謂立春)
(之日房星晨見于南方為農事之候)昏見東方(詩唐風綢繆束薪三星在天注云三星心也在天昏)
(始見于東方建辰之月也)太乙之座(隋天文志云北極大星太乙之座也)王者之居
(後漢郎顗傳北辰王者之居也)好顔色(女星傍一小星名始影婦女於夏至夜候而祭之得好顔)
(色)好智慧(始影南並肩一星名琯朗男子于冬至夜候而祭之得好智慧俱潛確類書)驛馬
星流(後魏書曰容城令徐路善占候世宗時坐事繫冀州獄别駕崔隆宗就禁慰問路曰昨夜驛馬星流)
(計赦即時應至隆宗遂遣人出城候焉俄而赦至)壽星圖見(嘉祐八年冬十一月京師有道人遊)
(卜于市貌體古怪飲酒無算都人士異之好事者潛圖其狀後近侍達帝引見賜酒一石飲及七斗次日司天)
(臺奏壽星臨帝座忽失道人所在仁宗嘉歎久之)仰見造父(造父五星在傳舍河中造父周)
(穆王御死而精上為星)爰及王良(王良五星在奎北王良者晉大夫善御九方歅之子為趙簡子)
(御死而托精于星為天帝之御官)周將伐殷五星聚房齊桓將霸
五星聚箕漢高入秦五星聚東井四星聚柳張而
光武復興于洛(宋書)五星聚于冀方而魏有天下(魚豢典略)
四星聚箕尾而曹公迎帝都許(驗異錄)四星聚張周祖代
漢(五代史云)宋祖啓國五星聚奎(宋史云)災異原如月
如瓜(元帝時)飛星如缶(元帝時)流星如盂(晉書曰流星天使也)增
金玉牀摇(隋煬帝幸江都盜賊日滋夏侯端頗知元象善相人說高祖曰金玉牀摇此帝座不安參)
(墟得歲必有真人起於實沉之次天下方亂安之者其在明公乎)北斗化豕(酉陽雜俎曰王)
(姥兒殺人繫獄姥求救于一行一行乃徙大瓮于渾天寺置七豕于中元宗急召一行問曰太史奏昨夜北斗)
(不見是何祥也師有以禳之乎答曰後魏時失熒惑至今帝車不見天將大警於陛下也莫若大赦帝從之一)
(行歸放豕出太史奏北斗一星見凡七日而復)太白數晝見(貞觀初太白數晝見占曰女主)
(昌)星變求去位(鄭畋再遷門下侍郎以星變求去位不許)文星暗(東觀奏記)
(曰大中九年日官李景亮奏文星暗科場當有事沈詢為禮部侍郎聞而憂焉至是三科盡覆試宏詞趙矩等)
(皆落吏部侍郎裴諗左授國子祭酒趙矩丞相令狐綯故人子也同列將以諗賦題不密事嫁患於綯綯遂盡)
(令覆出)大星霣(六帖云令狐楚卒是夕有大星霣寢上其光燭庭)
星五
原詩晉傅玄衆星詩曰朗月並衆星日出擅其明冬寒
地維裂春和草木榮陽德雖普濟非隂亦不成又詩
曰東方大明星光景照千里少年捨家遊思心晝夜起
北齊邢子才賀老人星詩曰瑞動星光照化穆月輪
重庶徵符祉籙將以贊時雍隋煬帝月夜觀星詩曰
團團素月淨翛翛夕景清谷泉驚暗石松風動夜聲披
衣出荆戶躡履步山楹欣覩明堂亮喜見泰階平觜參
猶可識牛女尚分明更移斗柄轉夜久天河横徘徊不
能寐參差幾種情諸葛穎奉和月夜觀星詩曰䆗窱
神居遠蕭條更漏深薄煙淨遙色高樹肅清隂星月滿
兹夜粲爛還相臨連珠欲東上團扇漸西沉澄水含斜
漢修樹隱横參時聞送籌柝屢見繞枝禽聖情記餘事
振玉復鳴金袁慶隆奉和月夜觀星詩曰六龍初匿
景顧兔始馳光戒井傳宵漏山庭引夕凉宸居多勝託
閒步出琳堂爛爛星芒動耿耿清河長青道移天駟北
極轉文昌喬枝猶隱畢絶嶺半侵張仰觀留玉裕睿作
動金相無庸徒抱寂何以繼連章蕭琮奉和月夜觀
星詩曰陽精去南陸火曜始西流夕風凄謝暑夜氣應
新秋重門月已映嚴城漏漸脩臨風出累榭度月蔽層
樓靈河隔神女僊轡動星牛玉衡指棟落瑶光對幌留
徒知仰閶闔乘槎未有由虞世南奉和月夜觀星應
令詩曰早秋炎景暮初弦月彩新清風滌暑氣文露淨
囂塵蕩霧銷輕縠鮮雲卷夕鱗休光灼前曜瑞彩接重
輪緣情摛聖藻並作命徐陳小草誠渝濫吹嘘偶縉紳
天文豈易述徒知仰北辰唐董思恭詠星詩曰歴歴
東井舍昭昭右掖垣雲際龍文出池中鳥色翻流暉下
月露墜影入河源方知潁川集别有太邱門增李嶠
詠星詩曰蜀郡靈槎轉豐城寶劒新將軍臨北塞天子
入西秦未作三台輔寧為五老臣今宵潁川曲誰識聚
賢人杜甫江邊星月詩曰驟雨清秋夜金波耿玉繩
天河元自白江浦向來澄映物連珠斷緣空一鏡昇餘
光隱更漏况乃露華凝又詩曰江月辭風檻江星别
霧船雞鳴還曙色鷺浴自清川歴歴竟誰種悠悠何處
圓客愁殊未己他夕始相鮮盧渥賦得壽星見詩曰
玄象今何應時和政亦平祥為一人壽色映九霄明皎
潔垂銀漢光芒近斗城含規同月滿表瑞得天清甘露
盈條降非煙向日生無如此嘉祉率土荷秋成趙蕃
賦觀老人星詩曰太史占南極秋分見壽星增輝延寶
歷發曜起祥經灼爍依狼地昭彰近帝庭高懸方杳杳
孤白乍熒熒應見光親吐休徵德自形旣能符聖祚從
此表遐齡李頻觀老人星詩曰良宵出戶庭極目向
青冥海内逢康日天邊見壽星臨空遥的的竟曉獨熒
熒春後先依丙秋來忽近丁垂休歸有道作瑞掩前經
豈比周王夢徒言得九齡公乘億賦得郎官上應列
宿詩曰北極佇文昌南宫曉拜郎紫泥乘帝澤銀印佩
天光緯結三台側鈎連四輔傍佐商依傅說仕漢笑馮
唐委佩摇秋色峩冠帶晚霜自然符列象千古耀巖廊
元吳萊觀孫太古周天二十八宿星君像圖詩曰大
圜杳無極鼇柱屹不傾日月光最耀衆星莽縱横周天
二十八錯粲各有名荒哉審厥象晃朗奪目睛東垣青
龍崛西圉白虎獰翾飛鳥隼狀偃伏龜蛇精紫宫自然
拱銀漢無復聲五行所經緯甘石知性情上界足官府
神人居穆清韡華逞幻怪顤顟振鏗轟跳踉鬼脚捷&KR0008;
&KR0008;獸面頳裳衣㸦躶襲角鬛紛披鬡豈其太白變嬉戲
類孲孾或者熒惑動威怒流欃槍照臨多芒角躔次在
縮贏揣摩過人料綵繪匪世程伊誰駕一氣得以導九
坑想像凌倒景觀遊俯層城虚空何宫宇蒼莽孰節旌
母寧秉筆際溘此埃風征凡夫本狹見四顧惟寰瀛夜
叉冰澨呀羅刹炎徼瞠鮫女買綃出狗夫銜筯爭祇疑
列宿質却混殊方氓山神對我博刻石華山陘海神靳
我畫浪卷滄海鯨天神詎可識萬古欺聾肓星占世有
職畫史吾奚評明胡翰南箕長好風詩曰南箕長好
風東畢復好雨隂魄生自西終夕成乖阻悠悠望彼蒼
脉脉不得語起坐酌酒漿北斗在庭戶
原賦宋張鏡觀象賦曰陟秀峰以遐眺望靈象於九霄
覩紫宫之環周嘉帝座之獨標瞻華蓋之隂藹何虚中
之迢迢爾乃縱目遠覽傍極四維北監辰極南覩太微
左則天紀槍棓攝提大角二咸防奢七公理獄右則少
微軒轅尊卑有秩御宫典衣女史秉筆内率執禮以伺
邪天牢禁愆而察失遠尋終古悠然獨詠美景星之繼
晝大唐堯之德盛嘉黃星之靡鋒明虞舜之不競歎熒
惑之舍心高宋景之守正梁陸雲公星賦曰漢武帝
夜遊昆明之池顧謂司馬遷相如曰星之明麗矣考之
於歌頌求之於經史龍尾著於虢童天漢表於周士旣
妖謠之體陋嗟怨刺之蚩鄙每鬱悒而未攄思命篇於
二子於是司馬遷對曰臣代典天官緒由南正檢之圖
籍傳之視聽臣聞連珠合璧曜靈之所起也春鳥秋虚
歷數之所紀也應黃鍾而正位建玉衡以辨方五緯麗
而周道四野分而畫疆至於下方爽德上玄告變或守
位而易所或凌光而掩炫故夫應若轉環信如合契俾
明鏡與元龜宜勅身而炯戒長卿操牋染翰思溢情煩
遷延奉筆繼響而言曰日隱於西月生於東重輪晻而
時缺上枝棲而未融豈若帝車之獨運隨圓蓋而不窮
帝乃歌曰白日沒兮明月移繁星曙兮情未疲增郗
昂老人星賦曰玄武宵中偵西陸以凝質白藏氣杪直
南郊以散精夫有開必先無福不應若政事中律則嘉
祥叶證五緯分影而交朗九月騰華而吐孕此乃王澤
弘天瑞作恒星轉耀而同煥布景摇輝以相薄初昇穹
昊月午而孤燭猶燃末映疎林夜久而圓珠未落景貺
繁集靈機衆夥臣望氣以敷奏君向陽而拱坐雖戩穀
而自天實休徵之在我騂芒下射滅草莽之飛螢紫焰
傍融掩榆關之流火楊炯老人星賦曰南極之庭老
人之星煜煜爚爚煌煌熒熒秋分之旦見乎丙春分之
夕入乎丁配神山之呼萬歲符水德之兆千齡晃如金
粟粲若銀燭比秋草之一螢狀荆山之片玉渾渾熊熊
懸紫貝於河宫華華暐暐耀明珠於漢水其光也如丹
其大也如李稽元命之攸述按星經之所紀見則化平
主昌明則天下多士貞明也者日月同光貞觀也者天
地為常有混成之獨立運元氣之茫茫若夫大虹流渚
金天當宁大電繞樞軒轅受圖殷馗則黃星見楚雷煥
則紫氣臨吳青方半月東井連珠辰極之齊七政泰階
之平六符雖前皇之盛德又何以加於此乎張叔良
五星同色賦曰二儀覆載七曜廻旋運行有凖次舍有
躔或以璧合或以珠連更水火之啓閉遰金木而推遷
且鎮也者配萬象以時應周四序以功全德位居中渾
儀之人事著矣色黃主土國家之王氣在焉故歲以春
而布令辰以冬而候宣熒惑奉炎於夏日太白御煞於
秋天皆青白各爾赤黑自然忽與土而同色瑞我皇之
應乾且夫據大號寶鴻名旣資乎日角亦禀乎星精然
後臻符瑞叶休徵天雖高兮取則不遠象旣設兮其應
甚明觀五曜之同質審四序之有成則知聖能法天天
能瑞聖君臣合作遠近相慶德邁乎古今道洽乎歌詠
信五星之一色乃昊天之眷命崔淙五星同色賦曰
從横天宇經紀星躔光芒井口煜燿斗邊乍聚乍散或
離或連分道則熒熒冰散周流乃點點珠圓其動也直
其静也專道濁則失位時清則色妍遂使金也水也不
能知白而守黑木也火也不能全曜而自貞乃並用而
丕變與黃中而同明東為四方之首胡不與歲而同色
水為五行之長胡不助神以同榮繄土也是我皇之休
運乃昊天而有成且玉燭常明霜天若鏡鄰月魄而璀
璨落天津而隱映朝臨日道助我后夙興之勤思暮入
天樞表聖皇夜寐之勤政有以見日月之貞觀有以見
天地之寶命暫逢急景之時更作重暉之詠李程衆
星拱北辰賦曰為章于天惟彼辰極環衆星於庶位標
帝座於有北故昭回之設象俾聖哲而取則鈎陳就列
等營衛於宸宫閶闔旁連類藩屏於王國當其天宇廓
清元緯交映若萬物之調玉燭猶聖人之握金鏡守寶
位而厚羣生在璇璣而齊七政麗天之象拱北辰以是
依率土之俗亦向化而無違契一人之有慶同萬姓以
知歸是以纚連清漢點綴蒼旻流彩未停蜀郡猶占二
使圓光旣聚潁川應會賢人則知居之者安輔之者衆
輻共轂不足以喻其周環斗在天孰可以齊其比諷亦
猶元聖立極羣后來庭登三傑而漢道斯盛致多士而
文王以寧倘匡聖之有日願在位於恒星趙蕃衆星
環北極賦曰惟極天之樞惟星日之餘日散精而外布
天樞要以高居的然守中昭上玄之道著爛兮繁會助
下濟以光舒况乎有條不紊旣明且疎雖貫珠而奚擬
縱編貝而豈如周流無窮隨五緯之軌道運行有度參
兩曜之居諸疑徐而速若動而息不騫不崩匪差匪忒
俱逓遷而序别各有位而分職瞻言粲粲何三五之在
東嘒彼纍纍亦四七之朝北是知統太一而為衆處天
心而稱極故能總懸象之綱作垂光之則錢起泰階
六符賦曰考星象之躔次探瑞氣之奥源得泰階於前
史總六符以為言旣出沒以候君德又熒煌以麗乾元
玄德升聞慶一人而祥發白雲夜卷映九霄而色繁爾
其臨大國懸太清德之所感符乃無情旣依高以託質
亦以數而為名與物無競避太陽之光色相時而作表
明王之利貞火映玄天似燭龍之銜吐珠沉漢水無巨
蚌之虧盈豈光輝之足異亦感應之可驚忝觀光於上
國仰霄漢以屏營婁元穎泰階六符賦曰倬彼垂象
悠哉混元列泰階而有曜應弘化而無言歴歴映天連
光於維斗昭昭初月接影於軒轅總而言之三台之號
攸著詳而察也六符之驗斯存聖人有以仰觀於變其
教彌敦今上握符正位出震居尊宫壼肅穆巖廊政分
行其三無欽崇乎道德致其五至光被乎乾坤此上台
所以曜而不昏也若乃山川降精卜夢斯并野無遺彦
朝滿羣英稷契夔龍詢謨乎三署龔黃卓魯鎮撫於百
城上下以之和睦品物以之咸亨此中台所以炯然而
明矣夫其羣甿是賴一藝必精農無事而狎野仕有祿
而代耕康衢之童久閒於歌詠擊壤之老無謝於生成
此下台所以皎爾而晶矣故能通燭寰瀛交泰天地信
景鑠兮物有序降休徵兮靈必至曷比夫兩曜合璧作
祥瑞之一端五星連珠為太平之一致况其照耀熠熠
其精純粹分輝旣象於六爻比影復侔於三事盛其德
而高其色通乎微而洞其秘大易所謂自天祐之吉無
不利者也乃作歌曰君臣穆兮純化清玉衡正兮泰階
平嘉歷數兮無極配乾坤兮永貞崔損北斗賦曰倬
垂象以昭回惟帝居之曰斗壯魁台以立極建衡杓而
為首齊七政而均序五行臨四海而横制九有所以附
乾樞壓坤紐攜龍枕參左槍右棓總列宿而環衛中宫
體羣臣而輔弼元后範圍六合紀綱四維其道不昧其
照無私若乃銅渾作式未央取則其變可考其動可測
履端於始當獻歲以指南舉正於中在隂方而主北觀
夫崢嶸纚聯若綴若懸冰散珠圓乍似拔長劒而倚天
揭西柄以戒滿拱北辰以處偏乘三台而斡運齊七曜
而廻旋配天地之心豈酒漿之可挹分寒暑之氣較鈞
石而罔愆裴度二氣合景星賦曰星麗天中君居人
上觀星文之高朗見君德之和暢矧乎景以為君氣之
可望徒亘其二方之色靡知其千變之狀故隱不可思
見無與期必潛拱而玄感乃粲然而著之諒精誠之盡
達若影響而相追且夫浩浩隂騭昭昭元吉匪乘運而
生將候時而出方今統三才而不爽叶一德而無失所
以列其數而惟三等其色而如一旣參差而比相亦錯
落而為質非煙非霧相羃歴以氤氳散彩耀芒遠精明
而成實懿其燭彼天衢同日月之列於三無瑞我元首
旌號令之敷於九有不然何以渾青赤之悠揚掩斗牛
之熒煌或助月於晦朔或偶聖而昭彰昔在周公之攝
贊幼主周武之肆伐大商皆立功而本政亦效祉而垂
光未若明庭而治國無事而降康斯時也豈虚其應斯
瑞也則惟其常是以瑩霏微之中形璀璨之色仰佳氣
之來輝煥喻他方之歸道德陋虞舜之近加於房小唐
堯之纔出於翼瞻之踴躍如北面之事一人照之清明
若南向之觀萬國豈同乎嘒彼躔次行諸歲時昏在昴
中示春物之將蠢爾申為斗建兆秋風之欲淒其雖窮
運數於晷刻未甄邦國之清夷窅綿邈兮元造在休徵
兮載考何熠煜於重霄信恢弘於治道手拤目駭兮載
賡歌於大寶夏方慶天晴景星見賦曰煥彼景星麗
於蒼昊其隱也隂魄晦而氛霧作其見也夜景明而欃
槍掃敷大信以何言抑殊祥而是考祥所以叶天經符
帝道旣表應而無欺亦照臨而不私祚聖而德斯至矣
懸象而人皆仰之向晦且殊於中見在天寧比乎明夷
垂至精而契至理弘蕩蕩而播巍巍不然出房孰稱乎
舜德居翼何貴乎堯時雲斂遥素天澄遠青纖塵不起
微露斯零掩映孤月乘陵衆星回燭北辰似將朝乎帝
座傍窺南極疑欲近乎天庭激高風以熠熠耿斜漢之
熒熒青赤以辨其方合散以通其變連二氣而初吐混
三光而乍見否泰之運式孚天地之心可見陶拱天
晴景星見賦曰玄穹正清白日初匿爛景星之效質絢
佳氣以競色起青方者縈瑞彩以蔥瓏發赤位者統祥
光而翕赩比懷珠而其狀匪異等抱珥而其儀不忒懿
吐黃而爭光矧聚三而表德莫不熒煌於碧漢焜燿於
青霄照下土而乍朗掩繁星而自昭或半虧其形𩔖蟾
魄而當晦朔或中虚其狀疑金環之在泬寥李子蘭
天晴景星見賦曰君德惟馨天文效靈於是廓氛霧掃
青冥發彼嘉氣浮兹景星南有光而霧赤東有色而煙
青合彼氣之郁郁渾此色之冥冥昭然在天明乎有德
仰其狀而可嘉究其靈而莫測君有至道不間元以韜
光時無纖埃必在天而發色或出或處念兹在兹占莫
知其常度出必應乎盛時所以當今夕而彰矣向青霄
而仰之乘乎方色遵彼天逵泰階正其位五星守其維
然後見兹星之昭燭經彼天以逶迤晴空寥寥列星炫
炫紛乎二氣始若煙而非煙炯彼羣星初乍隱而乍見
並我質之惟黃總彼氣而成絢霏微𩔖干吕之雲輝赫
如繞樞之電星氣合會光華動摇二氣之色交至三星
之狀孔昭曭朗惟明疑沐其雲露光芒振曜若擊夫天
飈明麗太極遐映青昊呈貺遥對乎三台效祥何慙於
五老克表王德信由元造在翼常瑞於堯年居房永叶
乎舜道又景星見賦曰瑞本斯表祥光是含五緯知
讓七紀懷慙與時俱明兮皇化齊美將聖共出兮元德
相參豈同夫入蜀而使臣應其二在戶而詩人詠其三
徒觀其象高而遠質明而微如曙燈之欲滅若秋螢之
不飛夜則出焉麗乾元以發彩晝而隱也讓太陽而藏
輝至若雲開天碧昭然可覿炳如金粟燦若銀礫煌煌
其明爛爛其色九霄靜而載揚光芒千里望而不違咫
尺客有觀天文察時變惟景星之所在信有道而則見
美盛德之形容懷斯文而願薦馮宿星回于天賦曰
天有運乎歲聿云莫彼星回而斗建實惟新而去故攝
提克正無聞黍累之差懸象著明不忒隂陽之數仰觀
蒼蒼悠久且長一十二分終而復始二十八宿廵而有
常各安其位各正其方每披雲而見質恒耿漢而流光
凌霜晳晳燭夜煌煌瞻彼星之回復知改歲之方將豈
不以式遵晷度無失綱紀縱横其狀逐青陽而左旋璀
璨其容候招摇而東指匝四氣而為度臨萬戶而可視
何類瑜德星聚賦曰惟德星兮聚於中天伊賢人兮
集於潁川人以文而會也星不言而信焉彼星惟德彼
人惟賢不然安得萃於中夜格於上玄猗歟陳氏德必
有鄰展矣乾象應亦如神繄伊人之所感諒皇天之無
親蓋以彰矣星辰旌乎逸人人也惟何賢之衆也星也
惟何靈之大者人之所感故昭昭而應上星之不諂亦
煌煌而臨下於是太史旣奏潁川斯會賢之生兮五百
年中賢之聚兮五百里内星見而燦燦爛爛人集而無
小無大至若雲開天碧迥然可覿接青漢之皎皎含白
榆之歴歴參差其貌炳煥其色九霄列而再揚光芒萬
里視而不違咫尺旣含曜而應物亦昭賢而表德觀夫
天經嘒彼德星禀陽高遠垂象青冥五緯不能亂其色
七紀不能雜其形明麗乎天則高而可仰光燦於夜亦
爛而有靈且其賢者人之所重星者人之所仰伊賢之
契星猶影之與響者也白行簡斗為帝車賦曰惟斗
之列在天之中象其車之為用明乎運而不窮爛然有
光隨月建而不忒循環靡定轉天道而潛通爾其自彼
元功彰乎眞宰輻輳而衆星有次環回而周天可待將
臨無極同樂御之在君隨轉無窮異月輪之生海故得
四時式序九有皆臨順乎軌而克隂陽之分比於轂而
正天地之心宛轉潛移循環微至周行不失於紀綱順
動罔差於躔次何有象而著天何無跡而行地是使星
辰日月之度光不失三春夏秋冬之期時不愆四懿夫
拱極昭彰垂精耀芒將侔功於引重在載德以知方莫
測車行式瞻其上象遥觀帝座宛在彼中央是動不過
位止無其常作解疑夫檻檻有耀想乎煌煌然則七星
所臨下土之分度數必循於厚載經行用昭其廣運是
以義將德舉動與化俱廣覆之恩旣博致遠之道斯殊
輪不摧兮碾雲峰而罔懼駕非馬也歴天險而無虞所
以取轅轂喻璿樞見維北之運矣豈指南而已乎猶一
人之在上而萬國之是制規圓而輪轉罔差鱗次而運
行無替遵不已之道豈念窮途駕自然之車寧愁輿曳
是則天衢可陟雲路有勢幸見殊於輪扁之徒不可使
其功而效藝
原表晉傅玄賀老人星表曰老人星見暉景光明聖主
壽延享祚元吉自天之祐莫不抃舞又賀老人星表
曰老人星見體色光明嘉占元吉弘無量之祐隆克昌
之祚普天同慶率土會歡晉卞壼賀老人星表曰陛
下聖德應乾嘉瑞屢臻玄象垂耀老人啓徵萬壽無疆
晉王述慶老人星表曰老人星見光色明朗玄象暉
煥表爾休祥率土民庶慶賴罔極北齊邢子才賀老
人星表曰冥貺未己靈應猶臻以某夜老人星見達旦
揚光經旬未滅雖三星共色五老同遊擬之於此故無
與匹自非玄風感極聖敬廻天何能使休徵秘祉相尋
而至故以朝夕相趨史無停筆增唐李商隱為滎陽
公賀老人星見表曰臣某言臣得本道進奏院狀報司
天監李景亮奏八月六日寅時老人星見於南極其色
黃明潤大者聖惟合德神實效祥必垂有爛之文以表
無疆之祚臣聞懸象示人昊穹凝命曜為星而宿為紀
則曰常名斗挹酒而牛服箱或標虚號未若候時而出
有道則彰居五福之先在三辰之列伏惟皇帝陛下昭
明老契游泳莊環式是中秋呈兹上瑞况見於午位又
屬寅時仰考玄符乃有深意自南耀彩將弘解愠之風
近曉流光欲助無私之日皇心載裕靈鑒孔昭凡居率
土之濱皆慶后天之壽臣誤蒙重寄實遠清光送玄燕
於梁間傷時自切數白榆於天上厥路無由
原贊晉郭璞星圖贊曰茫茫地理粲爛天文四靈表象
萬類羣分
御定淵鑑類函卷四
