欽定四庫全書
御定淵鑑𩔖函卷一百六十
禮儀部七(辟雍)(太學)
辟雍一
原說文曰辟雍天子饗飲處也五經通義曰天子立
辟雍者何所以行禮樂宣德化教導天下之人使為士
君子養三老事五更與諸侯行禮之處也又曰諸侯
不得觀四方故缺東以南半天子之學故曰頖宮孝
經鈎命決曰天子臨辟雍親割牲以尊三老白虎通
曰天子立辟雍何所以行禮樂宣德化也辟者璧也象
璧圓又以法天於壅水側象教化流行也辟之言積也
積天下之道德也雍之言壅也壅天下之殘賊故謂之
辟雍也增詩曰雍雍在宮肅肅在廟不顯亦臨無射
亦保箋宮謂辟雍宮也又曰於樂辟雍又曰振鷺于
飛于彼西雍先儒謂辟雍在西郊故曰西雍原禮記
曰天子辟雍諸侯頖宮增禮統四方攸同皇王辟雍
注辟雍教化天下也王制殷人養國老於右學養庶
老於左學周人養國老於東膠養庶老於虞庠虞庠在
國之西郊注右學大學也大學在西郊左學小學也在
國中王宮之東疏熊氏云文王之時猶從殷禮辟雍大
學在郊劉氏以為周之小學為辟雍在郊禮象曰辟
雍居中其南為成均北為上庠東為東序西為瞽宗
月令論清廟太廟明堂大學辟雍異名而同事大戴
禮盛德篇明堂外水曰辟雍史記封禪書豐鄗有天
子辟池索隱曰即周天子辟雍之地正義曰周文武豐
鄗皆置辟雍故秦立祠三輔黃圖云文王辟雍在長
安西北四十里亦曰辟雍漢禮志成帝時犍為郡於
水濱得古磬十六枚劉向說上宜興辟雍設庠序以風
化天下成帝下公卿議會向卒丞相大司空奏請立辟
雍按行長安城南營表未作及王莽為宰衡遂興辟雍
平帝元始五年詔曰劉歆等四人使治明堂辟雍令
漢與文王靈臺周公作洛同符原景十三王傳河間
獻王德修學好古造次必於儒者武帝時來朝獻雅樂
對三雍宮元始中作明堂辟雍大朝諸侯增光武
中元元年初起辟雍注漢官儀辟雍去明堂三百步車
駕臨辟雍從北門入三月九月皆於中行鄕射禮原
明帝永平二年上始率羣臣躬養三老五更於辟雍行
大射之禮饗射禮畢帝正坐自講諸儒執經問難於前
冠帶縉紳之人圜橋門而觀聽者蓋億萬計增張純
傳以聖王之建辟雍所以崇禮義旣冨而教者也乃按
七經䜟明堂圖河間古辟雍記孝武泰山明堂制度及
平帝時議欲具奏之未及上會博士桓榮言宜立辟雍
章下三公太常而純議同榮帝乃許之陽嘉二年行
禮辟雍奏應鍾始復黃鍾原甘露二年明帝幸辟雍
命羣臣令賦詩侍中和逌尚書陳騫等作詩稽留有司
奏免增晉紀武帝泰始六年幸辟雍行鄕飲酒禮
北史太和十年改中書學為國子學建明堂辟雍尊三
老五更又開皇子之學唐歸崇敬傳皇太子欲臨國
學行齒胄禮崇敬以學與官名皆不正乃建議古天子
學曰辟雍在禮為澤宮前世或曰璧沼璧池亦言學省
漢光武立明堂辟雍靈臺號三雍宮晉武帝臨辟雍行
鄕飲禮别置國子學以殊士庶永嘉南遷惟有國子學
北齊立國子寺隋大業中更名國子監今聲明之盛辟
雍獨闕請以國子監為辟雍省以祭酒為太師氏位三
品司業為左師右師位四品國子太學四門三館各立
五經博士有詔集百官議皆以省禁非外司所宜名周
官世職者稱氏國學非世官不得名太師氏大抵憚改
作故無施行者宋崇寧元年初建辟雍外圓内方為
屋一千八百七十二楹宰臣言奉詔立學官貢士仍建
外學於王國之南待其歲攷行藝升之太學增上舍二
百人内舍六百人處上舍内舍於太學處外舍於外學
十二月為文宣王殿三年十一月幸太學遂幸辟雍
大觀二年正月朔御製辟雍記原桓譚新論曰王者
作園池如璧形實水其中以圜壅之名曰辟雍言其上
承天地以班教令流轉王道周而復始增蔡邕明堂
論曰辟雍外圓内方擬王者動作法天地圜水四周譬
德廣四海也不知泮水象諸侯行不當方德不當廣乎
其釋辟雍雖明而於泮水則礙三輔決錄曰辟雍水
四周於外象四海也朱子曰王制論學曰天子曰辟
雍諸侯曰泮宮說者以為辟雍大射行禮之處也水旋
丘如璧以節觀者泮宮諸侯鄕射之宮也其水半之蓋
東西門以南通水北無也故振鷺之詩振鷺于飛于彼
西雍說者以雍為澤蓋即旋丘之水而其學即所謂澤
宮也蓋古人之學與今日不同孟子所謂序者射也則
學蓋有以射為主者矣蘇氏引莊周言文王有辟雍之
樂遂以辟雍亦為樂名而曰古人以樂教胄子則未知
學以樂而得名歟樂以學而得名歟則是又以為習樂
之所也張子亦曰辟雍古無此名其制蓋始於此故周
有天下遂以名天子之學而諸侯不得立焉記所謂魯
人將有事於上帝必先有事於泮宮者蓋射以擇士云
耳
辟雍二
原行禮(辟雍詩鎬京辟雍自西自東自南自北無思不服注武王於鎬京行辟雍之禮自四方來觀者)
(無不歸服)班政(終軍書建三宮之文質彰厥職之所宜注三宮班政有文質也)於樂(詩於)
(樂辟雍注文王知鳥獸得所以為音聲於政通故合樂以詳之於喜樂乎諸在辟雍者言感中和之至也)
乃營(文選造舟清池維水泱泱乃營三宮謂明堂辟雍靈臺也)左制(文選左制辟雍在明堂之)
(左)中圜(詳辟雍一)明帝踐(後漢明帝踐辟雍尊事三老兄事五更)獻王
對(漢武帝時事詳辟雍一)讚典禮(曹植七略云讚典禮於辟雍講文德於明堂刪流俗之華)
(談綜孔氏之舊章)整法駕(王沈辟雍頌云天子親整法駕撫玉輅幸於雍宮親拜三老五更出)
(於南門之外)聖皇涖止(詳後班固辟雍詩)皇王教化(見禮統詳辟雍一)
養老之制(王沈辟雍頌序云唐虞三代咸崇辟雍養老之制也親降萬乘之尊執弟子之禮自)
(春秋以來禮樂昏廢惟東京之後始創其義)道德之富(辟雍海流道德之富)增羣
臣賦詩(詳辟雍一)天子親割(詳辟雍一)召會任延(漢任延為潁川守永)
(平二年召會辟雍)召拜承宮(漢明帝永平中臨辟雍召拜承宮為博士)圜橋觀
聽臨雍賦詩(俱詳辟雍一)諸王來會(漢永平二年冬諸王來會辟雍事畢)
(歸藩)儒者為榮(漢伏恭永平四年帝臨辟雍於行禮中拜為司空儒者以為榮)
辟雍三
原賦後漢李尤辟雍賦曰太學旣崇三宮旣章靈臺司
天羣曜彌光太室宗祀布政國陽辟雍巖巖規矩圓方
階序牖闥雙觀四張流水湯湯造舟為梁神聖班德由
斯以匡王公羣后卿士具集攅羅鱗次差池雜遝延忠
信之純一兮列左右之貂璫三后八蕃師尹羣卿加休
慶德稱壽上觴戴甫垂畢其儀蹌蹌是以乾坤所周八
極所要夷戎蠻羌儋耳哀牢重譯響應抱珍來朝南金
大輅玉象犀龜晉傅休奕帝幸辟雍鄕飲酒賦曰時
皇帝枉萬乘之尊兮以幸辟雍鹵簿齊列羣官正容侍
衛參差階戟百重乃延卿士乃命王公是日也定小會
之常儀兮饗殊俗而見遠邦連三朝以考學兮覽先賢
之異同
增詩漢班固辟雍詩曰迺流辟雍辟雍湯湯聖王涖止
造舟為梁皤皤國老乃父乃兄抑抑威儀孝友光明
原頌陳徐陵皇太子臨辟雍頌曰臣聞天大王大詳於
道德之言天文人文顯於爻象之說是以大君革命黔
首所以庇焉聖人創物文籍所以生焉咸由此道制為
民極莫不對越上靈裁成庶𩔖濟世育德昭彼昆蟲皇
帝世膺下武體兹上德握天鏡而渡河圖執玉衡而運
乾象皇太子耀彼重離光兹匕鬯儀天以文化成天下
侍中國子祭酒新安王宗室羽儀衣冠準的惟善為樂
造次必儒粤以十一年三月二十一日受詔弘宣發論
語題攝齊升堂摳衣即席對揚天人開闢大訓清言旣
吐精義入神副德爰動音辭鋒起問難泉湧辨紛綸之
異定倫理之疑玉振鏘鏘雲浮雨布介王奉繫聖蹤馳
辨秀出信令張禹慙其師法何晏忸其訓詁穆穆焉洋
洋焉此實虞朝之盛德生民之壯觀者也臣抑又聞之
魯頌聿興史克宣其懿晉雍大啓王廙逞其詞所以述
休平之風揚君上之德陵以下才敢為頌曰皇運勃起
膺圖受命紫蓋東臨黃旌南映積仁累德重明疊聖四
海無浪三階已平儲駕戾止和鸞有聲弘風講肆崇儒
肅成丹書貴道黃金賤籯洙泗興業闕里增榮
增銘漢李尤辟雍銘曰惟王所建方中圓外清流四匝
蕩滌濁穢
太學一
原杜氏通典曰有虞氏大學為上庠小學為下庠夏
后氏太學為東序小學為西序(次序先王之道而學之)殷制太
學為右學小學為左學又曰瞽宗(王制曰小學在公宮南之左大學在郊宗)
(尊也瞽無目之名以喻童蒙又云瞽矇之所尊也)周制太學為東膠小學為
虞庠(膠之言糾也所以糾收學士也鄭注祭義云周有四郊之虞庠也以小學爲虞庠之制)又曰
天子曰辟雍(崔靈恩云學制有二一云制與明堂同體五室四堂在一基之上四方堂則以其方)
(名學中央堂謂之太學一云凡立學之法有四郊及國中在東郊曰東學並方名之在國中謂之大學故鄭注)
(祭義曰周有四郊之虞庠)王太子王子羣后之太子卿大夫元士之
適子國之俊秀皆造焉(王子王之庶子也羣后公及諸侯)樂正崇四術
立四教(樂正樂官之長掌國子之教幼者教之於小學長者教之於大學尚書傳曰年十五始入小學)
(十八始入大學)春秋教以禮樂冬夏教以詩書(春夏陽也詩樂者聲聲亦陽也)
(秋冬陰也書禮者事事亦陰也)師氏掌以媺詔王(馬融曰媺媺道也告王以善道師者教人)
(以事而諭諸德也媺音美)以三德教國子一曰至德以為道本(馬融曰德)
(行内外之稱在心為德施之為行至德者中德也鄭元曰至德中和之德覆幬持載含容者也)二曰敏
德以為行本(敏德仁義順時者也)三曰孝德以知逆惡(馬融曰教以孝德使)
(知逆惡之不可為也鄭元曰孝德尊祖愛親守其所以生也)教三行一曰孝行以親
父母(善事父母之行盡其愛敬)二曰友行以尊賢良(馬融曰教以朋友之行使擇益)
(友)三曰順行以事師長(馬融曰師德所不如也長老者)凡國之貴游子
弟學焉(王公之子弟游無官司者也)凡學必時春夏學干戈秋冬學
羽籥皆於東序(干盾也戈勾孑戟也干戈萬舞象武用動作之時學之羽籥籥舞象文用安静)
(之時學之詩云左手執籥右手秉翟)春誦夏絃太師詔之瞽宗秋學禮執
禮者詔之冬讀書典書者詔之禮在瞽宗書在上庠(周立)
(三代之學學書於有虞氏之學典謨之教所興也學舞於夏后氏之學文武中也學禮樂於殷之學功成治定)
(與已同也誦謂歌樂也絃謂以絲播詩陽用事則學之以聲隂用事則學之以事者也)大學之禮
雖詔於天子無北面所以尊師也(尊師重道不使處臣位武王踐祚召師尚)
(父問焉曰昔黃帝顓頊之道存乎意其端不可見與師尚父曰在丹書王欲聞之則齊矣王齊三日端冕師尚)
(父亦端冕奉書而入負屏而立王下堂南面而立師尚父曰先王之道不北面王行而西折而南東面而立師)
(尚父西面道書之言)大學之教也時教必有正業(業必先王經典)古之教
者家有塾黨有庠術有序國有學(術當為遂古者仕焉而已者歸教於閭里)
(朝夕坐於門側之堂謂之塾周禮五百家為黨萬二千五百家為遂黨屬於鄕遂在遠郊之外)比年入
學中年考校(中間也間歲則考學者之德行三歲大比乃考焉)一年視離經辨
志三年視敬業樂羣五年視博習親師七年視論學取
友謂之小成九年知𩔖通達強立而不反謂之大成夫
然後足以化民易俗近者說服而遠者懷之此大學之
道也王制修六禮以節民性明七教以興民德齊八政
以防民淫一道德以同俗養耆老以致孝恤孤獨以逮
不足上賢以崇德簡不肖以絀惡司徒(地官卿掌邦教者)命鄕
簡不率教者以告于王王命三公九卿大夫元士皆入
學不變王親視學(亦謂使習禮以化之也不變王又親臨視重棄賢者之子孫也此習禮皆)
(於大學也)不變命國之右鄉簡不率教者移之左命國之左
鄉簡不帥教者移之右如初禮(中年考校而又不變轉徙其居覬其見新人有)
(所化也)不變移之郊(郊鄕界之外也稍出遠之)不變移之遂(遂郊外也大夫掌使)
(習禮也)不變屏之遠方終身不齒(遠方九州之外也秦始皇焚書坑儒大學從此)
(缺矣)周禮曰大司樂職掌成均之法以治建國之學政鄭
康成注云成均五帝之學成均之法者其遺禮可法也
又云保氏掌諫王惡而養國子以道乃教之六藝一
曰五禮二曰六樂三曰五射四曰五馭五曰六書六曰
九數鄭注云養國子以道者以師氏之德行審諭之而
後教之以藝也又云以樂舞教國子舞雲門大卷大
咸大㲈大夏大濩大武禮記云大司成論說在東序
鄭注云論說課其義之深淺才能優劣增學記曰君
子如欲化民成俗其必由道乎玉不琢不成噐人不學
不知道是故古之王者建國君民教學為先尚書大
傳使公卿之太子大夫元士之適子十有三年始入小
學見小節焉踐小義焉二十入大學見大節焉踐大義
焉故入小學知父子之道長幼之序入大學知君臣之
義上下之位故為君則君為臣則臣為父則父為子則
子大戴禮注白虎通曰八歲入小學十五入大學此
太子之禮尚書大傳曰公卿之太子大夫元士之適子
十三入小學二十入大學此王子入學之期内則曰十
年就外傅謂公卿以下教子於家也禮大司樂合國
之子弟凡有道有德者使教焉以樂德樂語樂舞教國
子死則以為樂祖祭於瞽宗地官師氏教國子三德
(至敏孝)三行(孝友順)居虎門之左司王朝使其屬守王之門
外保氏教國子六藝六儀使其屬守王闈(宮中之巷門)大
戴禮保傅篇曰帝入東學上親而貴仁則親疎有序而
恩相及矣帝入南學上齒而貴信則長幼有差而民不
誣矣帝入西學上賢而貴德則聖智在位而功不遺矣
帝入北學上貴而尊爵則貴賤有差而下不踰矣帝入
大學承師問道退習而考於太傅太傅罰其不則而達
其不及則德知長而治道得矣原漢高帝未遑庠序
之事至孝文時頗登用(言少用文學之士也)孝景不任儒諸博士
具官待問未有進者(具官謂備員而已)武帝立後延儒者數百
(自漢興言易有淄川田生言書有濟南伏生言詩於魯則申培公於齊則轅固於燕則韓太傅嬰言禮則魯高)
(堂生言春秋於齊則胡母生於趙則董仲舒而公孫宏為丞相封侯天下靡然向風矣)制曰蓋聞
導人以禮風之以樂今禮廢樂崩朕甚愍焉故詳延天
下方聞之士咸登諸朝(詳悉也方道也有道及博聞之士也)其令禮官勸
學講議洽聞舉遺興禮以為天下先(舉遺謂經典遺逸者求而舉之)太
常議曰聞三代之道鄕里有教勸學興禮崇化厲賢以
風四方太平之原也因舊博士置弟子五十人太常擇
年十八以上儀狀端正者補博士弟子昭帝舉賢良文
學增博士弟子員數百人至成帝時劉向請興辟雍設
庠序帝下公卿議會向病卒成帝末增弟子員三千人
歲餘如故及王莽為宰衡欲耀衆庶遂興辟雍增元士
之子得受業如弟子甲乙之科光武建武五年十月
幸魯初起太學車駕還宮幸太學賜博士弟子各有差
增建武七年朱浮以國學旣興宜廣博士之選上書
曰先建大學造立横舍車駕親臨觀饗舊事策試博士
必廣求詳選惟賢是登十九年拜桓榮為博士車駕
幸太學會諸博士論難於前榮被服儒衣辨明經義有
藴藉特加賞賜又詔諸生雅歌擊磬盡日乃罷樊準
上疏曰光武受命中興投戈講藝息馬論道孝明垂情
古典游意經藝每享射禮畢正坐自講諸儒並聽四方
欣欣多召名儒以充禮官其餘以經術見優者布在廊
廟朝多皤皤之良華首之老每讌會則論難衎衎共求
政化詳覽羣言響如振玉期門羽林介胄之士悉通孝
經博士議郎一人開門徒衆百數化自聖躬流及蠻荒
匈奴遣伊秩訾正大車渠來入就學章帝元和二年
五月賜博士員弟子在大學者布人三疋令郡國上明
經者口十萬以上五人不滿十萬三人和帝永元十
二年三月賜博士員弟子在大學者布人三疋安帝
延光三年三月祀孔子及七十二子於闕里壬戍還京
師幸太學順帝即位翟酺為將作大匠六年九月繕
起太學上言孝文始置五經博士武帝大合天下之書
孝宣論六經於石渠學者滋盛光武中興起大學博士
舍内外講堂諸生横卷為海内所集明帝時辟雍始成
欲毁太學太尉趙熹以爲太學辟雍皆宜兼存故並傳
至今而頃頹廢至為園採芻牧之處宜更修繕誘進後
學帝從之乃以永建六年繕起太學更拓房室學者為
酺立碑銘於學云陽嘉元年七月以太學新成試明
經下第者補弟子增甲乙科員各十人原質帝本初
元年詔大將軍以下至六百石悉遣子弟就學每春秋
輒於鄕射月一會有勸勉進用之端於是遊學者增至
三萬餘生自本初後二十四年高生皓首見拔者少桓
帝建和初詔諸學生課試補官元嘉二年詔曰書生汝
南胡憲陳留恭幸爽或六十以下常以月朔會辟雍垂
白安貧童子潁川王通經拜太子舍人因試憲等補郎
舍人後皆限六十以上七十以下年有增減不應得試
(易凡天地之數五十有五此所以成變化令五十在試科是應天地之數也)永壽二年復課
試諸生補郎舍人獻帝建安中侍中鮑衡奏按王制立
大學小學自王太子以下皆教以詩書而升之司馬謂
之賢者任之以官故能致刑措之盛立太平之化也今
學博士並設表章而無所教授兵戎未戢人並在公而
學者少可聽公卿一千石六百石子弟在家及將校子
弟見為郎舍人皆可聽詣博士受業其高才秀達學通
一藝太常為作品式從之(晉摯虞決疑云漢初置博士而無弟子後置弟子五十人)
(與博士俱共習禮儀又增滿五百人漢末至數千人)增獻帝初平四年十月太
學行禮車駕幸永福城門臨觀其儀賜博士以下有差
原魏文帝黃初五年立太學於洛陽時慕學者始詣
大學為門人滿二歲試通一經者稱弟子不通一經罷
遣弟子滿二歲通二經者補文學掌故滿三歲試通三
經者擢高第為太子舍人舍人滿二歲試通四經者擢
其高第為郎中郎中滿二歲能通五經者擢高第隨才
敘用每試不通者各隨後軰復試試通如前補用增
成帝陽朔二年詔曰古之立太學將以傳先王之業流
化於天下也儒林之官四海淵源宜皆明於古今温故
知新通達國體故謂之博士否則學者無述焉為下所
輕非所以尊道德也工欲善其事必先利其器丞相御
史其與二千石中二千石雜舉可充博士位者卓然可
觀太和二年詔曰尊儒貴學王教之本也其高選博
士才任侍中常侍者申勅郡國貢士以經學為先四
年詔曰世之質文隨教而變兵亂以來經學廢絶後生
進趣不由典謨豈訓導未洽將進用者不以德顯乎其
郎吏學通一經才任牧民博士課試擢其高第者亟用
其浮華不務道本者皆罷退之劉馥正始中上疏曰
黃初以來崇立太學二十餘年成者蓋寡由博士選輕
諸生避役高門弟子恥非其倫學者有名而無實設教
而無功宜高選博士取行為人表經任人師者掌教國
子依遵古法使二千石以上子孫年十五皆入大學明
制黜陟魏志王肅傳自初平之元至建安之末天下
分崩人懷苟且紀綱既衰儒道尤甚至黃初元年之後
新主乃復始掃除太學之灰炭補舊石碑之缺壞備博
士之員錄依漢甲乙以考課申告州郡有欲學者皆遣
詣太學太學始開有弟子數百人至太和青龍中中外
多事人懷避就雖性非解學多求詣太學太學諸生有
千數而諸博士率皆麤疎無以教弟子弟子本亦避役
竟無能習學冬來春去歲歲如是正始中有詔議圜丘
普延學士時郎官及司徒領吏二萬餘人雖復分布見
在京師者尚且萬人而應書與議者略無幾人又是時
朝堂公卿以下四百餘人其能操筆者未有十人多皆
相從飽食而退嗟夫學業沉隕乃至於此是以區區私
心常貴乎數公者各處荒亂之際而能守志彌篤者也
(數公謂董遇賈洪邯鄲淳薛夏隗禧蘇林樂詳等七人為儒宗)原晉武帝初太學生
三千人太始八年有司奏太學生七十餘人才任四品
聽留詔曰已試經者留之大臣子弟堪受教者令入學
其餘遣還郡國咸寧二年起國子學(法周禮國子貴游子弟國子受教於)
(師者也)惠帝元康三年以人多猥雜欲辨其涇渭於是制
立學官品第五品以上得入國學增王導上書曰自
頃皇綱失統頌聲不興將二紀矣先進忘揖讓之容後
生惟金鼓是聞干戈日尋爼豆不設先王之道彌遠非
所以端本靖末也今若擇朝之子弟並入於學選明博
修禮之士而為之師化成俗定莫尚於斯帝從之征南
將軍戴邈言庠序廢宜向道崇儒以勵風化瑯琊王從
之始立大學原東晉元帝時太常賀循上言尚書被
符經置博士一人又多故歴紀儒道荒廢學者能兼明
經義者少且春秋三傳俱出聖人而義歸不同自前代
通儒未有能通得失兼而學之者也况今學義甚頹不
可令一人緫之今宜周禮儀禮二經置博士二人春秋
三傳置三人其餘則經置一人合八人太常車胤上言
按三漢舊事博士之職惟舉明經之士遷轉各以本資
初無定班魏及中朝多以侍中常侍儒學最優者領之
職雖不同漢氏盡於儒士之用其揆一也今博士八人
愚謂宜依魏氏故事擇朝臣一人經學最優者不繫位
之高下常以領之每舉太常共研厥中其餘七人自依
常銓選太興初欲脩立學校惟周易王氏尚書鄭氏古
文孔氏毛詩周官禮記論語孝經鄭氏春秋左傳杜氏
服氏各置博士一人其儀禮公羊榖梁及鄭易皆省不
置博士(太常荀崧上疏曰昔武皇帝崇儒術以賈馬鄭杜服孔王何之徒章句傳注衆家之學置博士)
(十九人二十州之中師徒相傳學士如林猶選張華劉實居太常之官以重儒教伏聞節省之制皆三分置二)
(博士舊員十有九人今五經合九人準古計今猶未中半九人以外猶宜增置周易有鄭氏注其書根源誠可)
(深惜儀禮所謂曲禮也鄭元於禮特明皆有證據昔周之衰孔子作春秋左丘明子夏造膝親受孔子没丘明)
(撰其所聞為之傳微辭妙旨無不精究公羊高親受子夏立於漢朝多可採用穀梁赤師徒相傳諸所發明或)
(是左氏公羊不載亦足有所訂正臣以為宜各置一人以傳其學遇王敦難不行)孝武帝太元
初於中堂立行太學於時無復國子生置太學生六十
人國子生權銓大臣子孫六十人事訖罷(其國子生見祭酒國子單)
(衣角巾執經一卷以代手板)自穆帝至孝武並以中堂為太學太元
九年尚書謝石請興復國學以訓胄子頒下州郡普脩
卿校帝納其言明年選公卿二千石子弟生增造廟房
屋百五十五間而品課無章君子恥與其列國子祭酒
殷茂上言臣聞舊制國學生皆取冠族華胄比列皇儲
而中混雜蘭艾遂令人情恥之詔雖褒納竟不施行
增袁瓌成帝咸康三年上疏曰若得給其宅地備其學
徒博士僚屬粗有其官則臣之願也疏奏成帝從之國
學之興自瓌始原宋武帝詔有司立學未就而崩文
帝元嘉二十年立國學二十七年廢明帝太始中初置
總明觀祭酒一人有元儒文史四科科置學士十人
增通鑑元嘉十五年豫章雷次宗好學隠居廬山尤明
三禮毛詩以處士召至建康為開館於雞籠山聚徒教
授置生百餘人帝雅好文藝十六年使丹陽尹何尚之
立元學太子率更令何承天立史學司徒參軍謝元立
文學并次宗儒學為四學帝數幸次宗學館令以巾褠
侍講資給甚厚又除給事中不就久之還山又築室於
鍾山西為招隱館使為太子諸王講自華林東門入延
賢堂就業時國子學未立朱膺之庾蔚之並以儒學監
總諸生原齊高帝建和四年詔立國學置學生可五
十人取王公以下子孫年十五以上二十以下家去都
二千里為限帝崩乃以國諱廢學武帝永明三年詔立
學乃省總明觀召公卿以下子弟置生二百二十人其
年秋中悉集東昏侯永元初詔依永明舊事廢學時有
司奏國學太學兩存焉(領國子助教曹思文上表曰古之建國君人者必教學為先將)
(以節其邪情化人成俗今制書旣下而廢學先聞將恐觀國之光有所闕也若有國諱宜廢昔漢武立學爰洎)
(元始百餘年中未嘗暫廢其間豈無國諱永明以德太子故廢斯非古典尋國之有學本以興化致理故記云)
(天子出征受命於祖受成於學今之國學即古之太學天子入國學以行禮也太子入國學以讓齒也太學之)
(與國學斯是晉代殊其士庶異其貴賤耳然貴賤士庶皆須教國學太學兩存之也時立學太尉王儉復依晉)
(代國子生單衣角巾執經代手板也)增宣武時復詔營國學樹小學於
四門大𨕖儒生以為小學博士員四十人雖黌宇未立
而經術彌顯時天下承平學業大盛故燕齊趙魏之間
横經著錄不可勝數大者千餘人小者猶數百州舉茂
異郡舉孝廉對揚王庭每年逾衆梁武帝天監四年
置五經博士各一人又置胄子律博士五年置集雅
館以招遠學又詔皇太子及王侯之子年在從師者
皆入學幸國子學策試胄子賜訓授之司各有差陳
天嘉以後稍置學官雖博延生徒成業蓋寡其所採掇
蓋亦梁之遺儒齊時師保凝丞皆賞勲舊國學博士
徒有虚名惟國子一學生徒數十人耳胄子以通經進
仕者惟博陵崔子發廣平宋游卿而已周武帝保定
三年幸太學以太傅燕公于謹為三老而乞言焉天和
九年詔諸胄子入學但束修於師不勞釋奠釋奠者學
成之祭自今永以為式原隋文帝開皇中國子寺不
隸太常自前代皆屬太常也增煬帝即位後開庠序
國子郡縣之學盛於開皇之初徵辟儒生遠近畢至使
相與講論得失於東都之下納言定其差次以奏聞於
時舊儒多已凋亡惟信都劉士元河間劉光伯拔萃出
𩔖學通南北博極今古後生鑚仰諸經義疏縉紳咸宗
師之旣而外事四夷戎馬不息師徒怠散盗賊羣起方
領矩步之徒亦轉死溝壑經籍湮没於灰燼矣原唐
貞觀五年太宗數幸國學遂增築學舍千二百間國學
太學四門亦增生員其書算各置博士凡三千二百六
十員其屯營飛騎亦給博士授以經業無何高麗百濟
新羅高昌吐蕃諸國酋長亦遣子弟請入國學之内八
千餘人國學之盛近古未有置弘文館於上臺生徒三
十人置崇文館於東宮生徒二十人(皆以皇族緦麻以上親皇太后皇后)
(大功以上親散官一品中書門下平章事六尚書功臣身食實封者京官職事正三品供奉官三品子孫京官)
(職事從三品中書黃門侍郎子孫為之並尚書省補)西京國子監領六學(生徒皆尚書省)
(補)一曰國子學生徒三百人(分習五經一經六十人以文武官三品以上及國公)
(子孫從二品以上之曾孫為之)二曰太學生徒五百人(每一經百人以四品五品及郡)
(縣公子孫及從三品之曾孫為之)三曰四門學生徒千三百人(分經之制與大)
(學同其五百人以六品七品及侯伯子男之子為之其八百人以庶人之俊造者為之)四曰律學
生徒五十人(取年十八以上二十五以下以八品九品子孫及庶人之習法令者為之)五曰
書學生徒三十人(以習文字者為之)六曰算學生徒三十人(以習)
(計數者為之)凡二千二百一十人州縣生徒有差凡諸學皆
有博士助教授其經藝每歲仲冬郡縣館監課試其成
者長吏會屬寮設鄉飲之禮增高宗龍朔二年東都
置國子監明年以書學隸蘭臺算學隸秘閣律學隸詳
刑中宗神龍二年勅學生在學各以長幼為序初入
學皆行束修之禮禮於師國子太學各絹三匹四門學
絹二匹俊士及律書算學州縣各絹一匹皆有酒脯其
束修三分入博士二分助教詔宗室三等以下五等
以上未出身願宿衞及任國子生其學業成而堪貴者
宗正寺試送監舉如常法三衞番下有願入學者聽附
國子監太學及律館習業藩王及可汗子孫願入學者
附國子學讀書明皇開元五年始令鄕貢明經進士
見訖國子監謁先師學官開講問義有司為設食清資
五品以上官及朝集使皆往閱禮七年又令弘文崇
文國子生季一朝參又敕州縣學生年二十五以下八
品子若庶人以二十一以下通一經及未通經而聰悟
有文詞史學者入四門學為俊士即諸州貢舉省試不
第願入學者聽天寶十二載敕天下罷卿貢舉人不
由國子及郡縣學者勿舉選代宗廣德二年詔曰古
者設太學教胄子雖年穀不登兵革或動而爼豆之事
不廢頃年戎車屢駕諸生輟講宜追學生在館習業度
支給厨米國子監成以魚朝恩行内侍監判國子監
事中書舍人常衮言成均之任當用名儒不宜以宦者
領之不聽命宰相以下送朝恩上憲宗元和二年置
東都監生一百員自天寶後學校益廢生徒流散永泰
中雖置西監生而館無定員於是始定生員西京國子
館生八十人太學七十人四門三百人廣文六十人律
館二十人書算館各十人東都國子館十人太學十五
人四門五十人廣文十人律館十人書館三人算館二
人後唐天成三年正月中書門下奏以祭酒之資歴
朝所貴爰從近代不重此官况屬聖朝方勤庶政須弘
雅道以振時風望令宰臣一員兼判國子祭酒敕宜令
宰臣崔協兼判其年八月十一日宰臣兼判國子祭酒
崔協奏請國子監每年祗置監生二百員候解送至十
月三十日滿數為定又請頒下諸道州府各置州學如
有鄕黨備諳文行可舉者錄其事實申監司方與解送
但一身就業不得影庇門戶兼太學書生亦依此例不
得因此便取公牒輒免本戶差役又每年於二百人數
内不繫時節有投名者先令學官考試校其學業深淺
方議收補姓名敕宜依宋初增修國子監學舍修餙
先聖十哲像畫七十二賢及先儒二十一人像於東西
廊之板壁仁宗慶歴二年侍講王洙言國子監每科
場詔下許品官子弟試藝給牒充廣文太學律學三館
生或至千餘人即隨秋試及科場罷則生徒散歸考官
倚席若此但為游士寄應之所殊無國子肄習之法國
子監詳定請自今試補學生聽讀五百日方許取解又
國子監惟七品以上子孫試補八品以下至庶人子弟
不與致容僞妄請倣唐制立四門學示國家育才之廣
詔可四年判監王拱辰等言首善自京師漢太學二
百四十房千八百餘室生徒三萬人唐學舍亦千二百
間今國子監才二百楹不足以容學者請以錫慶院爲
太學從之明年三司言更造錫慶院乏財費多乃復以
太學為錫慶院皇祐末以胡瑗為國子監講書專管
勾太學數年進天章閣侍講猶兼學正瑗在學時每公
私試罷掌儀率諸生會於首善令雅樂歌詩乙夜乃散
諸齋亦自歌詩奏琴瑟聲徹於外瑗在湖學教法最
備始建太學有司請下湖學取瑗之法以為太學法至
今爲著令神宗熙寧元年增太學生員慶歴中嘗置
内舍生二百人至是又增置一百尋詔以九百人爲額
四年侍御史鄧綰言國家治平百餘年雖有國子監
僅容釋奠齋庖而生員無所容至於太學未嘗營建止
假錫慶院廊廡數十間生員纔三百人請以錫慶院爲
太學仍修武成王廟爲右學乃詔盡以錫慶院及朝集
院西廡建講書堂四諸生齋舍官掌事者直廬略具自
主判官外益至直講總而爲十員率二員共講一經委
中書選差或主判官奏舉生員釐爲三等初入學為外
舍外舍升内舍内舍升上舍上舍員以百内舍二百外
舍不限員各以其經從所講官受學月考試舉業優等
上中書其正錄學諭以上舍生爲之經各二員學行卓
異者主判直講復保上中書審察奏除官先有職掌者
已受官仍與舊職俟直講教授有闕次第選用哲宗
元祐六年岑象求等言國學設師生而禁其謁見無從
叩問禮部詳度許從長貳請益仍立講訓考課之式私
試旣不鎖宿則是日講說亦不廢徽宗崇寧元年命
將作少監李誡即城南門外相地營建外學是爲辟雍
蔡京又奏古者即内外皆有學周成均蓋在邦中而黨
庠遂序則在國外臣親承聖詔天下皆興學貢士即國
南建外學以受之俟其行藝中率然後升諸太學凡此
聖意悉與古合今上其所當行者太學專處上舍内舍
而外學則處外舍生太學上舍本額一百人内舍二百
人今貢士盛集欲增上舍至二百人内舍六百人外舍
三千人外學爲四講堂百齋齋列五楹一齋可容三十
人士初貢至皆入外學經試補入上内舍始得進處太
學太學外舍亦令出居外學俟學成奏行之其勅令格
式悉用太學見制國子祭酒總治學事外學官屬司業
丞各一人稍減太學博士正錄員歸外學仍增博士為
十員正錄爲五員學生充學諭者十人直學二人俟貢
士至為之置諸王宮大小學教授立考選法詔取士
皆從學校三舍廢科舉法大觀三年提舉淮東常平
徐畈言蔭補入官人須隸學及一年不犯上三等罰方
許就銓試嘗再入等即免銓試公私試嘗為第一人比
銓試推恩從之高宗建炎初詔即駐蹕所置國子監
立博士二員以隨駕之士三十六人爲監生十三年
始建太學置祭酒司業各一員博士三員正錄各一員
養士七百人上舍生三十員内舍生百員外舍生五百
七十員凡諸道住本貫學滿一年三試中選不犯第三
等以上罰或雖不住學而曾兩預釋奠及齒於鄕飲酒
者聽取應充弟子員是歲秋季始開補就試者五千人
自後春秋兩補三舍舊法凡四百十條紹興重修視元
豐尤密王㬇知臨安府括民間冐占白地錢歲入十
二萬緡有奇爲太學養士之費孝宗隆興三年黃倫
以兩優釋褐自紹興建學至是始有兩優用崇寧恩例
授承務郎國子錄光宗紹熙三年禮部侍郎倪思請
混補以徠多士詔兩省臺諫可否於是禮部尚書趙汝
愚等合奏曰伏奉詔書講論混補之法蓋有根本之論
稍師古始而言我國家恢儒右文列聖一揆内自京師
外至郡縣皆有學慶歴以後文物彬彬幾與三代同風
迨至崇寧創行舍法誠得黨庠遂序之遺意故一時學
者粗知防檢非冠帶不敢行於道路遇鄕曲之長及學
校之職則歛容而避之習俗誠美矣而其失也在於專
習經義崇尚老莊廢黜春秋絶滅史學又罷去科舉遂
使寒酸之士進取無他途事理俱違旋行廢革炎祚中
興始建太學於行都行貢舉於諸郡然奔競之風勝忠
信之俗違亦惟榮辱升沉皆不由乎學校至於德行道
藝惟取決於糊名苟爲雕篆之文無復進修之志視庠
序如傳舍目師儒如路人季考月書盡成文具臣請遠
稽古制近酌時宜不煩朝廷建官不勞有司增費惟重
教官之選仍假守貳之權倣舍法以育才因大比而取
士考終場之數定所貢之員期以次年試於太學庶幾
士修實行不事虚文漸復淳風仰禆大化有三舍之利
而無三舍之害其諸州教養課試升貢之法下有司條
上思議遂寢時朱熹門人或問三舍法如何熹曰欠去
根頭理會若太學無非望之恩又於鄉舉額窄處增之
則人自安鄕里矣寧宗慶元二年以國子生員多僞
濫制自今職事官期親釐務官子孫乃得試補凡監學
生皆給綾牒若告謁在外遇科舉則試於漕司元太
宗六年以馮志常為國子學總教命侍臣子弟十八人
入學世祖至元八年正月始下詔立京師蒙古國子
學教習諸生於隨朝蒙古漢人百官選子弟俊秀者入
學然未有員數至元十四年立國子學而定其制設
博士通掌學事分教三齋凡讀書必先教經小學論語
孟子大學中庸次及詩書禮記周禮春秋易博士助教
親授句讀音訓正錄伴讀亦以次而傳習之次之抽簽
令諸生復說其功課對屬詩章經解史評則博士出題
生員具稿先呈助教俟博士旣定始錄附課簿以憑考
校至順二年制舉童子皆以天資穎悟超出兒軰或
能默誦經文書寫大字或能綴緝辭章講說經史並令
入國子學教育之惟張泰山尤精篆籕陳元麟能通性
理葉留耕問以四書大義則對曰無過事父母能竭其
力事君能致其身時人以遠大期之原班彪奏曰臣
聞師曰太學明堂辟雍者禮樂之府詩書之林也增
三輔舊事曰漢太學在長安門東書社門立五經博士
員弟子萬餘人學中有市有獄光武東遷學乃廢黃
圖曰禮小學在公宮之南太學在城南就陽位也去城
七里王莽為宰衡起靈臺作長安門宮南去提三百步
起國學於郭内之西南為博士之宮寺門北出正於其
中央為射宮門西出殿堂南嚮爲牆選士肄射於此中
此之外為博士舍三十區周環之此之東為長滿倉北
為會市但列槐樹數百爲隧無牆屋諸生朔望會此市
各持其郡所出貨物及經書傳記笙磬樂相與買賣雍
雍揖讓或論說槐下其東為太學宮寺門南出置令丞
吏詰奸宄理詞訟五博士領弟子員三百六十六經三
十博士弟子萬八百人主事高弟侍講各二十四人學
士同舍行無遠近皆隨檐雨不塗足暑不暴首司馬
氏曰易曰君子多識前言往行以畜其德孔子曰辭達
而已矣然則史者儒之一端文者儒之餘事至於老莊
虚無固非所以為教也夫學者所以求道天下無二道
安有四學哉東坡蘇氏曰學莫盛於東漢士數萬人
嘘枯吹生自三公九卿皆折節下之三府辟召常出其
中其取士議政可謂近古然卒為黨錮之禍何也曰此
王政也王者不作士自以其私意行之於下禍敗固宜
致堂胡氏曰東晉請建學校者惟戴邈與袁馮三君
子懇懇言之而終不能革清談之俗還孔孟之教任是
責者其庾亮乎朱子大學章句序曰人生八歲則自
王公以下至於庶人之子弟皆入小學而教之以洒掃
應對進退之節禮樂射御書數之文及其十有五年則
自天子之元子衆子以至公卿大夫元士之適子與凡
民之俊秀皆入大學而教之以窮理正心脩已治人之
道此又學校之教大小之節所以分也
太學二
原右學(殷制)東膠(周制)學官(漢立太學之官)書府教胄子
(虞書帝曰䕫命汝典樂教胄子注胄子國子也)糾學士(通典東膠所以糾收學士)養儁
德(魏文侯孝經傳曰太學中學也庠言養也所以養儁德也)示敬道(學記曰太學始教皮弁祭)
(菜示敬道也)博士掌教(劉馥疏曰宜高選博士取行爲人表經任人師者掌教國子)
師氏詔王(詳學一)教學為先(古者建國教學為先)入學以齒(皆以)
(長幼為序不以尊卑為差)承師問道(詳大戴禮見學一)化民成俗(詳學一)
增教養(周禮保氏掌諫王惡而養國子以道乃教之六藝)論說(禮記大司成論說在)
(東序)光武立學(東觀漢記光武五年初起太學)裴頠刻經(晉惠帝時裴頠奏脩)
(太學刻寫石經)三代學(孟子曰夏曰校殷曰序周曰庠學則三代共之)四代學(見禮)
(記詳學一)漢設學(漢室龍興開設學校旁求儒雅以闡大猷)唐廣學(太宗廣學舍千)
(三百區)補弟子(後順帝紀詳學一)增遊學(順帝感翟酺之言乃更脩黌宇凡所)
(造搆二百四十房千八百五十室自是遊學增盛至三萬餘人)圜橋門(詳學一)祭瞽
宗(詳學一)營國子監(建隆三年始營國子監置學舍詔有司增脩祠宇塑繪先聖先儒之)
(像車駕臨幸)廣錫慶院(慶歴四年王拱辰言國子監才二百楹制度狹請以錫慶院為太學)
(葺講殿備乘輿臨幸)原傳習雅言討論大義揚先儒之風
知要道之善旣闡文眀之教咸五登三將令儒
學之徒聞一知十
太學三
原銘後漢李尤太學銘曰漢遵禮典崇興六藝修周之
禮掃秦之弊褒建儒宮廣置異記開延學者勸以爵位
增表宋蘇軾賀駕幸太學表輦回原廟旣崇廣孝之風
幄次儒宮復示右文之化禮行一日風動四方臣聞五
學之臨三代所共蓋天子不敢自聖而盛德必有達尊
在漢永平始舉是禮雖臨雍拜老有先王之規而正坐
自講非人主之事豈如允哲退託不能奠爵伏興意默
通於先聖横經問難言各盡於諸儒恭惟皇帝陛下文
武憲邦聰明齊聖大度同符於藝祖至仁追配於昭陵
爰舉舊章以興盛節臣早塵法從久侍經幃永矣馳誠
想聞合語於東序斐然作頌行觀獻馘於西戎
御定淵鑑𩔖函卷一百六十
