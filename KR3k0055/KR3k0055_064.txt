欽定四庫全書
御定淵鑑𩔖函卷五十九
儲宫部(大子)(增太孫)(太子妃)
太子一
原周易曰黃離元吉象曰明兩作離大人以繼明照於
四方(王肅注曰兩離相續明之義也)尚書洪範五行𫝊曰心之大星
天王也其前星太子也後星世子也(藝文𩔖聚)韓嬰詩外
傳曰五帝官天下三王家天下家以𫝊子官以𫝊賢故
自唐虞已上經傳無太子稱號夏殷之王雖則傳嗣其
文略矣至周文始見文王世子之制(初學記)禮記曰文
王之為世子朝於王季日三雞初鳴而衣服至於寢門
外問内豎之御者曰今日安否何如内豎曰安文王乃
喜及日中又至亦如之及暮又至亦如之其有不安節則
内豎以告文王色憂行不能正履王季復膳然後亦復
初食上必在視寒煖之節又曰國君世子生告於君
接以太牢宰掌具又曰王太子王子羣后之太子卿
大夫元士之適子凡入學以齒又曰行一物而三善
皆得者唯世子而已其齒於學之謂也其一知父子之
禮其二知君臣之義其三知長幼之節故學為父子焉
君臣焉長幼焉一人元良萬國以貞世子之謂也白
虎通曰天子之太子諸侯之世子皆就於外者尊師重
先王之道也故曲禮曰禮有来學不聞往教也賈誼
書曰文王使太公望傅太子發嗜鮑魚公不與曰鮑魚
不登俎豈有非禮而可養太子哉尚書曰惟四月太
子發上祭於畢下至於盟津之上乃告司馬司徒司空
又曰太子發升於舟中流白魚入於舟王跪取出俟
以燎羣公咸曰休哉左𫝊曰九月丁邜子同生以太
子之禮舉之接以太牢士負之士妻食之公與文姜宗
婦命之尚書大𫝊曰天子太子年十八曰孟侯孟侯
者於四方諸侯来朝迎於郊者問其所不知也春秋
外𫝊曰靈王二十二年榖洛龍鬭將毁王宫王欲壅之
太子晉諫曰晉聞古之長民者不隳山不崇藪不防川
不竭澤靈王不從又曰師曠見太子晉曰吾聞太子
之語高於太山願聞一言太子曰吾聞太師之来喜而
又懼汝知人年長短吉凶也師曠曰君色赤君聲清火
色不夀太子曰然却後三年吾上賓於帝汝慎無言殃
將及汝太子時年十五後三年而卒史記曰厲王出
奔彘太子静匿召公之家國人聞乃圍之召公以其子
代王太子太子得脫召公周公二相行政號曰共和十
四年厲王死太子静長於召公家二相乃共立之是為
宣王也(藝文𩔖聚)白虎通曰何以知天子之子稱世子春
秋𫝊曰王世子會於首止是也何以知天子之子稱太
子尚書曰太子發升於舟是也或云諸侯之子稱世子
則春秋𫝊云晉有太子申生鄭有太子華齊有太子光
由是觀之周制太子世子亦不定也漢制天子稱皇帝
其嫡嗣稱皇太子諸侯王之嫡稱世子後代咸因之(初學)
(記)史記曰上欲廢太子立趙王如意大臣諫争未得
堅決張良為畫計曰顧上不能致者商山四人今能無
愛金玉使太子卑辭厚禮迎此四人則一助也於是四
人至侍太子入讌年皆八十餘眉鬢皓白衣冠甚偉上
怪問之四人各以名對帝大驚曰吾求公數歲常避逃
我今何從吾兒遊四人去上目送之指示戚夫人曰彼
四人輔之羽翼已成難可動矣漢書曰孝景王皇后
武帝母也内太子宫太子幸愛之生三女一男男方在
身時王夫人夢日入其懷以告太子曰此貴徵也未生
而文帝崩景帝即位王夫人生男是為武帝又曰孝
元皇帝宣帝太子也母曰許皇后宣帝微時生民間年
二歲宣帝即位八歲立為太子壯大柔仁好儒又曰
孝成皇帝元帝太子母曰王皇后元帝在太子宫生甲
觀畫堂為世嫡皇孫宣帝愛之字曰太孫常置左右年
三歲而宣帝崩元帝即位立為太子壯好經書寬博謹
慎初居桂宫上嘗急召太子出龍樓門不敢絶馳道西
至直城門得絶乃度還入作室門上遲之問其故以状
對上大悅乃著令太子得絶馳道東觀漢記曰建武
時天下墾田不實詔下州郡檢其事帝見陳留吏牘上
有書曰潁州弘農可問河南南陽不可問帝詰吏抵言
於長夀街得之帝怒時明帝年十二在幄後曰吏受郡
勅當欲以墾田相妨耳帝曰即如此何故言河南南陽
不可問對曰河南帝城多近臣南陽帝鄕多近親田宅
踰制不可為准帝令詰問乃首服如顯宗言又曰孝
明皇帝世祖中子也母光烈皇后初讓尊位為貴人故
帝年十二以皇子立為東海公三歲進爵為王幼而聰
明叡智容貌壯麗世祖異焉數問以政議應對敏達謀
慮甚深温恭好學敬愛師傅所以承事兄弟親密九族
内外周洽世祖愈珍上德後立為皇太子後漢桓榮
𫝊曰建武十九年年六十餘始辟大司徒府時顯宗始
立為皇太子選求明經乃擢榮弟子豫章何湯為虎賁
中郎將以尚書授太子世祖問湯夲師為誰對曰事沛
國桓榮帝即召榮令說尚書甚善之拜為議郎入使授
太子每朝會輒令榮於公卿前敷奏經書帝稱善曰得
生幾晩魏略曰太祖不時立太子太子自疑是時高
元吕者善相人乃呼問之對曰其貴不可言因問夀幾
何元吕曰其夀至四十當有小苦過是無憂後無幾立
為太子魏志曰明帝文帝太子生而愛之常令在左
右數歲而有岐嶷之姿武帝異之曰我基於爾三世矣
每朝讌會同與近臣並列帷幄好學多識特留意法理
吳志曰孫登權長子也立為太子選置師傅詮簡秀
士以為賓友諸葛恪為左輔張休為右弼顧譚為輔正
陳表為翼正為四友於東宫號為多士登鎮武昌或時
獵當由徑道常避遠良田不踐苖稼至所憩止又擇空
閒之地不欲煩民王隐晉書曰初武帝未為世子文
帝問裴秀人有相否秀曰中撫軍立髮至地手過於膝
人望旣茂天表如此非人臣之相又曰愍懷太子名
遹少聰慧帝愛之六七歲時帝夜望火太子牽上衣裾
使入闇中上問其故太子對曰暮夜倉卒宜備非常不
當親近火光令人照見世說曰晉明帝數歲在元帝
處坐時有人從長安来帝謂曰爾言長安遠日遠明帝
曰只聞人從長安来不聞從日邊来日固宜遠帝大嗟
賞明日羣僚並集帝更問乃答云日近帝失色乃謂曰
何以昨語異答曰出門見日不見長安衆莫不嗟歎(藝文)
(𩔖聚)增經濟𩔖編曰北魏主殂太子少傅崔光將軍于
忠詹事王顯中庶子代人侯剛迎太子詡於東宫至顯
陽殿王顯欲須明行即位禮崔光曰天位不可暫曠何
待至明顯曰須奏中宫光曰帝崩太子立國之常典何
須中宫令也於是光攝太尉奉册進璽綬太子跪受服
衮冕之服御太極殿即皇帝位光等與夜直羣官立廷
中北面稽首稱萬歲廣平王懷扶疾入臨徑至太極西
廡哀慟呼侍中黃門領軍二衞云身欲上殿哭大行又
須入見主上衆皆愕然相視無敢對者崔光攘衰振杖
引漢光武崩趙熹扶諸王下殿故事辭色甚厲聞者莫
不稱善懷聲淚俱止曰侍中以古義裁我敢不服遂還
太平御覧梁昭明太子母丁貴嬪有疾太子還永福
省侍疾衣不觧帶及薨步從喪還宫至殯水漿不入口
每哭慟絶武帝諭旨曰毁不滅性聖人之制不勝喪比
於不孝有我在那得自毁如此可即強進飲粥太子奉
勅乃進數合自是至葬曰進麥粥一升帝又勅曰聞汝
所進過少轉羸瘦我比更無病正為汝如此胸中亦圯
塞成疾應強加饘粥不使我恒爾懸心雖屢奉勸逼終
喪日止一溢不嘗菜菓之味體素壯腰帶十圍至是減
削過半每入朝士庶見者莫不下泣經濟𩔖編曰太
宗立太子遇物則誨之見其飯則曰汝知稼穡之艱難
則嘗有斯飯矣見其乘馬則曰汝知其勞而不竭其力
則嘗得乘之矣見其乘舟則曰水所以載舟亦所以覆
舟民猶水也君猶舟也見其息於木下則曰木從繩則
直后從諫則聖又曰太宗作帝範十二篇以賜太子
曰君體建親求賢審官納諫去讒戒盈崇儉賞罰務農
閱武崇文且曰脩身治國備在其中一旦不諱更無所
言矣又曰汝當更求古之哲王以為師如吾不足法也
夫取法於上僅得其中取法於中不免為下吾居位以
来不善多矣錦繡珠玉不絶於前宫室臺榭屢有興作
犬馬鷹隼無遠不致行遊四方供頓煩勞此皆吾之深
過勿以為是而法之顧我弘濟蒼生其益多肇造區夏
其功大益多損少故人不怨功大過微故業不墮然比
之盡美盡善固多愧矣汝無我之功勤而承我之冨貴
竭力為善則國家僅安驕惰奢縱則一身不保又曰
上疑太子柔弱密謂長孫無忌曰雉奴懦恐不能守社
稷吴王恪英果𩔖我我欲立之何如無忌固争以為不
可上曰公以恪非已之甥耶無忌曰太子仁厚真守文
良主儲副至重豈可數易上乃止(唐書載恪善騎射有文武才其母隋煬帝)
(女也地親望高中外所向太宗欲更立恪長孫無忌固争而止由是無忌惡恪永徽中房遺愛謀反因遂誅恪)
(以絶天下望恪臨刑呼曰社稷有靈無忌且族滅)唐書曰太子弘仁孝未嘗
有過而后將逞志弘奏請數怫旨上元二年從幸合璧
宫遇酖薨天下莫不痛之詔諡孝敬皇帝又曰節愍
太子重俊率李多祚等矯發羽林兵殺武三思崇訓并
其黨十餘人帝召右羽林將軍劉仁景等拒之兵敗死
經濟𩔖編曰睿宗將立太子以宋王成器嫡長平王
隆基有功疑不能决成器辭曰國家安則先嫡長危則
先有功苟違其宜四海失望臣死不敢居平王之上劉
幽求曰除天下之禍者當享天下之福平王拯社稷之
危救君親之難論功語德無可疑者上從之又曰太
平公主與益州長史竇懷貞等結為朋黨欲以危太子
睿宗嘗密召韋安石謂曰聞朝廷皆傾心東宫卿宜察
之對曰陛下安得亡國之言此必太平之謀耳太子有
功於社稷仁明孝友天下所知願陛下無惑讒言睿宗
瞿然曰朕知之矣卿勿言時公主在簾下竊聽之以飛
語䧟安石公主又嘗乘輦邀宰相於光範門内諷以易
置東宫衆皆失色宋璟抗言曰東宫有大功於天下真
宗廟社稷之主公主奈何忽有此議頃之睿宗謂侍臣
曰術者言五日中當有急兵入宫卿等為朕備之張說
曰此必讒人欲離間東宫願陛下使太子監國則流言
自息矣姚崇曰說所言社稷之至計也睿宗悅太平公
主蒲州安置命太子監國六品以下除官及徒罪以下
並取太子處分唐書曰武惠妃寵幸傾後宫生夀王
瑁愛與諸子絶等而太子瑛鄂王瑤光王琚各以母失
職頗怏怏惠妃謀傾太子帝召宰相議欲廢之張九齡
固争以為不可惠妃密使宫奴牛貴兒謂九齡曰有廢
必有興公為之援宰相可長處九齡叱之以其語白帝
帝默然而止及九齡罷李林甫專政數稱夀王美以揠
妃意惠妃又譛太子二王謀反遽召宰相林甫議答曰
此陛下家事非臣所宜預帝意决乃詔太子瑛鄂王瑤
光王琚同惡均罪並廢為庶人尋遇害天下冤之號三
庶人又曰帝之為太子也值太平公主搆逆左右悉
持兩端凡宫中動止必以聞帝不自安會楊良媛方娠
密語侍讀張說身且不保奈何育子命挾劑以入密於
曲室煑之若有介而戈者環鼎三由是三煑盡覆以告
說曰天命也乃止生男是為肅宗又曰肅宗在東宫
李林甫隂搆不測太子内憂鬢髮斑秃後入謁帝見不
悅因幸其宫顧庭宇不汛掃樂器塵蠧左右無嬪侍帝
愀然謂高力士曰兒居處乃爾將軍叵使我知乎詔選
京兆良家子五人虞侍太子力士請取掖庭衣冠子畀
之詔可得三人而吳氏在其中因蒙幸忽寢厭不寤太
子問之辭曰夢神降我介而劍決我脇而入殆不能堪
燭至其文尚隐然生代宗為嫡皇孫三日帝臨澡之孫
體攣弱負姆嫌陋更取他兒以進帝視之不樂姆叩頭
言非是帝曰非爾所知趣取兒来於是見嫡孫帝大喜
向日視之曰福過其父帝還盡留内樂宴具顧力士曰
可與太子飲一日見三天子樂哉經濟𩔖編曰建寧
王倓既為張良娣所搆肅宗怒而幽死又欲搖動代宗
至德三載捷書至鳳翔肅宗召李泌於長安泌從容求
去帝堅留之泌言五不可留肅宗良久曰卿以朕不從
卿北伐之謀乎對曰非也所不敢言者乃建寧耳帝曰
建寧朕之愛子為小人所教欲害其兄圖繼嗣朕以社
稷大計不得已而除之耳泌曰若有此心廣平當怨之
廣平每與臣言其冤輙流涕嗚咽臣今辭陛下去始敢
言之耳帝曰渠嘗夜捫廣平意欲加害對曰此皆出讒
人之口豈有建寧之聰明孝友肯為此乎且陛下昔欲
用建寧為元帥臣請用廣平建寧若有此心當深憾於
臣而以臣為忠益相親善陛下以此可察其心矣肅宗
乃泣下曰先生言是也既往不咎朕不欲聞之泌曰臣
所以言之者非咎既往乃欲陛下慎將来耳昔天后有
四子長曰太子弘天后方圖稱制惡其聰明酖殺之立
次子雍王賢賢内憂懼作黃臺瓜辭以感悟天后天后
不聽賢卒死於黔中其辭曰種瓜黃臺下瓜熟子離離
一摘使瓜好再摘使瓜稀三摘猶為可四摘抱蔓歸今
陛下已一摘矣慎無再摘肅宗愕然曰安有是哉自是
廣平始安又曰郜國大長公主適駙馬蕭升主女為
太子妃或告主淫亂且為厭禱德宗大怒幽主於禁中
切責太子太子不知所對請與蕭妃離婚德宗召李泌
告之且曰舒王近已長立孝友溫仁泌曰陛下惟有一
子奈何欲廢之而立姪德宗勃然怒曰卿何得間人父
子誰語卿舒王為姪者對曰大歷初陛下語臣今日得
數子臣請其故陛下言昭靖諸子主上令吾子之今陛
下所生之子猶疑之何有於姪舒王雖孝自今陛下宜
努力不復望其孝矣自古父子相疑未有不亡國覆家
者臣敢以家族保太子必不知謀曏使楊素許敬宗李
林甫之徒承此旨已就舒王圖定策之功矣上曰為卿
遷延至明日思之太子遣人謝泌曰若必不可救欲先
自仰藥何如泌曰必無此慮願太子起敬起孝間一日
上開延英閣獨召泌流涕撫其背曰非卿切言朕今日
悔無及矣太子仁孝實無他也泌拜賀因曰陛下聖明
察太子無罪臣報國畢矣唐書曰憲宗時惠昭太子
薨是時遂王嫡而澧王長多内助帝將建東宫詔崔羣
為澧王作讓表羣奏大凡已當得則讓不當得之烏用
讓今遂王嫡宜為太子帝從其議後穆宗立以吏部侍
郎召之勞之曰我為太子卿力也羣曰此先帝意臣何
力焉且陛下向為淮西節度使臣起制草其言有能辨
南陽之牘允符東海之貴先帝然之則傳付久矣經
濟𩔖編曰後唐北都留守從榮年少驕狠不親政務唐
主遣左右往諷導之其人謂曰河南相公恭謹好善親
禮端士有老成之風相公齒長宜自策勵勿令聲問出
河南下從榮不悅退告楊思權曰吾其廢乎思權因勸
從榮多募部曲繕甲兵隂為自固之備其人懼以告馮
贇贇密奏之唐主召思權詣闕亦弗之罪及贇入為宣
徽使謂執政曰從榮剛僻而輕易宜選重德輔之史舘
脩撰張昭遠亦言古者人君即位則建太子所以明嫡
庶之分塞禍亂之源今卜嗣建儲臣未敢輕議至於恩
澤賜與之間婚婣省侍之際嫡庶長幼宜有所分示以
等威絶其僥冀唐主賞歎其言而不能用又曰宋太
宗在位久儲貳未立馮拯䓁上疏言之帝怒斥之嶺南
中外無敢復言者寇凖自青州召還入見帝問諸子孰
可以付神器者凖曰陛下為天下擇君謀及婦人中官
不可也唯陛下擇所以副天下望者帝俛首久之屏左
右曰襄王可乎凖曰知子莫若父聖意既以為可願即
決定遂以元侃為開封府尹進封夀王元侃帝第三子
也又曰元侃既為皇太子更名恒大赦自天祐以来
中國多故立儲之禮廢及百年至是始舉而行中外胥
悦太子既立廟見還宫市肆民擁道喜躍曰少年天子
也帝聞之不懌召寇凖謂曰人心遽屬太子欲置我何
地準再拜賀曰此社稷之福也帝悟入語后嬪宫中皆
前慶帝喜復出延凖飲極醉而罷又曰太宗不豫宣
政使王繼恩忌太子英明隂與參知政事李昌齡知制
誥胡旦等謀立楚王元佐帝崩皇后令繼恩召吕端端
知有變即紿繼恩入書閣鎻閉之亟入宫后問曰宫車
已晏駕立嗣以長順也今將何如端曰先帝立太子正
為今日豈容更有異議后默然乃奉太子至福寧殿即
位垂簾引見羣臣端平立殿下不拜請捲簾升殿審視
然後降階率羣臣拜焉宋史曰仁宗在位三十五年
未有繼嗣嘉祐初暴得疾中外大小之臣無不寒心莫
敢先言范鎮獨奮曰天下事尚有大於此者乎即上章
言之不報凡見上面陳者三言益懇切鎮泣帝亦泣曰
朕知卿忠卿言是也當更俟三二年章十九上待命百
餘日鬚髮為白朝廷知不能奪乃罷知諫院改集賢殿
脩撰鎮雖觧言職無歲不申前議見帝春秋益高每因
事及之冀以動帝意至是因入謝首言陛下許臣今復
三年矣願早定大計又因祫享獻賦以諷又曰包拯
權御史中丞奏曰東宫虚位日久天下以為憂陛下持
久不決何也仁宗曰卿欲誰立拯曰臣不才備位乞豫
建太子者為宗廟萬世計也陛下問臣欲誰立是疑臣
也臣年七十且無子非邀福者帝喜曰徐當議之又
曰仁宗既連失三王自至和中得病不能御殿中外惴
恐臣下争以立嗣固根夲為言包拯范鎮尤激切積五
六歲依違未之行至是韓琦乘間進曰皇嗣者天下安
危之所係自昔禍亂之起皆由策不早定陛下春秋高
未有建立何不擇宗室之賢者以為宗廟社稷計帝曰
後宫將有就館者姑待之已又生女一日琦懷漢書孔
光𫝊以進曰成帝無嗣立弟之子彼中材之主猶能如
是况陛下乎願以太祖之心為心則無不可者又與曾
公亮張昇歐陽脩極言之會司馬光吕誨皆有請琦進
讀二疏帝遽曰朕有意久矣誰可者琦惶恐對曰此非
臣輩所可議當出自聖擇帝曰宫中嘗飬二子小者甚
純近不慧大者可也琦請其名帝以宗實告即英宗也
琦等遂力贊之議乃定經濟𩔖編曰宗實天性篤孝
好讀書不為燕嬉䙝慢服御儉素如儒者時居濮王喪
乃起復知宗正寺琦曰事若行不可中止陛下斷自不
疑乞内中批出帝意不欲宫人知曰只中書行足矣命
下宗實固辭乞終喪帝復以問琦琦對曰陛下既知其
賢而選之今不敢遽當蓋器識遠大所以為賢也願固
起之及既終喪琦言宗正之命初出外人皆知必為皇
子不若遂正其名帝從之琦至中書召翰林學士王珪
草詔珪曰此大事也非面受旨不可明日請對曰海内
望此舉久矣果出自聖意乎帝曰朕意決矣王珪再拜
賀始退而草詔詔下宗實稱疾固辭章十餘上記室周
孟陽請其故宗實曰非敢徼福以避禍也孟陽曰今已
有此迹設固辭不受中人别有所奉遂得燕安無患乎
宗實始悟司馬光言於帝曰皇子辭不貲之富至於旬
月其賢於人遠矣然父召無諾君命召不俟駕願以臣
子大義責之宜必入帝從之宗實遂受命入宫又曰
英宗久疾韓琦入問起居因進言曰陛下久不視朝願
早建儲以安社稷帝頷之琦請帝親筆指揮帝乃書曰
立大大王為皇太子琦曰必穎王也煩聖躬更親書之
帝又批於後曰穎王頊琦即召學士承旨張方平至福
寧殿草制帝憑几言言不可辨方平復進筆請書其名
帝力疾書之太子既立帝因泫然下淚文彦博退謂琦
曰見上顔色否人生至此雖父子亦不能不動也宋
史曰元懿太子薨高宗未有後而昭慈聖獻皇后自江
西還行在后嘗感異夢密為高宗言之高宗大寤會右
僕射范宗尹造膝以請高宗曰太祖以神武定天下子
孫不得享之遭時多艱零落可憫朕若不法仁宗為天
下計何以慰在天之靈於是詔選太祖之後同知樞密
院事李回曰藝祖不以大位私其子發於至誠陛下為
天下遠慮合於藝祖可以昭格天命高宗曰此事不難
行朕於伯字行中選擇庶幾昭穆順序而上虞丞婁寅
亮亦上書言昌陵之後寂寥無聞僅同民庶藝祖在上
莫肯顧歆此金人所以未悔禍也望於伯字行内選太
祖諸孫有賢德者高宗讀之大感歎紹興二年選秦王
德芳五世孫左朝奉大夫子偁之子伯琮入宫至三十
年立為皇子三十二年立為皇太子改名眘受禪為孝
宗經濟𩔖編曰孝宗始以白布巾袍視事於延和殿
朔望詣德夀宫則衰絰而杖如初詔太子參決庶務於
議事堂左諭德尤袤言於太子曰大權所在天下之所
争趨甚可懼也願殿下事無大小一取上旨而後行情
無厚薄一付衆議而後定又曰儲副之位止於侍膳問
安不交外事撫軍監國自漢至今多出權宜事權不一
動有觸礙乞俟祔廟之後便行懇辭以彰殿下令德
又曰寧宗以國夲未立命選太祖十世孫年十五以上
者教育宫中如高宗擇普安王故事初慶元人余天錫
為史彌遠家童子師性謹愿彌遠在相位以帝未有儲
嗣而沂靖惠王近屬亦未有後欲借沂王置後為名隂
擇宗室中可立者以備皇子之選會天錫告還鄉秋試
彌遠密語之曰今沂王無後宗子賢厚者幸具以来天
錫渡浙舟抵越西門會天大雨過全保長家避雨保長
知其為丞相客具雞黍甚肅須臾有二子侍立天錫異
而問之保長曰此吾外孫趙與莒與芮也日者嘗言二
兒後當極貴天錫因憶彌遠言及還臨安以告之彌遠
命召二子来保長大喜鬻田治衣冠集姻黨送之且詫
其遇及見彌遠善相大竒之恐事泄不便遽使復歸保
長大慙逾年復召二子保長辭謝不遣彌遠乃使天錫
密諭保長遂載至臨安及貴和立為皇子更名竑補與
莒秉義即賜名貴誠後彌遠忌竑立貴誠為帝是為理
宗也又曰理宗家教甚嚴太子雞初鳴問安冄鳴回
宫三鳴往會議所參决庶事退入講堂講經史將晡復
至榻前問今日講何經答之是則賜坐賜茶否則為之
反覆剖析又不通則繼以怒明日須更覆講率為常例
貝遼史曰遼義宗名貝太祖長子幼聰敏好學外寬内
摯神册元年立為皇太子時太祖問侍臣曰受命之君
當事天敬神有大功德者朕欲祀之何先皆以佛對太
祖曰佛非中國教貝曰孔子大聖萬世所尊宜先太祖
悅即建孔子廟詔皇太子春秋釋奠又曰太祖破輝
罕城改其國曰東丹名其城曰天福以貝為人皇王主
之仍賜天子冠服建元甘露稱制置四相及百官一用
漢法歲貢布十五萬端馬千匹上諭曰此地瀕海留汝
撫治以見朕愛民之心駕將還貝作歌以獻貝辭太祖
曰得汝治東土吾復何憂貝號泣而出又曰後太祖
訃至貝即日奔赴山陵貝至皇太后意欲立德光乃謂
公卿曰大元帥功德及人神中外攸屬宜主社稷乃與
羣臣請於太后而讓位焉於是大元帥即位是為太宗
又曰太宗既立見疑以東平為南京徙貝居之盡遷
其民又置衛士隂伺動静貝既歸國命王繼遠撰建南
京碑起書樓於西宫作樂田園詩唐明宗聞之遣人跨
海持書密召貝貝因畋海上使冄至貝謂左右曰我以
天下讓主上今反見疑不如適他國以成吳泰伯之名
立木海上刻詩曰小山壓大山大山全無力羞見故鄉
人不如投他國攜高美人載書浮海而去唐明宗以天
子儀衛迎貝貝坐船殿衆官陪列至汴見明宗明宗以
莊宗后夏氏妻之拜懷化軍節度使鎮滑州至世宗即
位(世宗貝長子也)諡讓國皇帝重熙二十年增諡文獻欽義皇
帝廟號義宗終遼之代賢聖繼統皆其子孫也又曰
章肅皇帝小字魯呼太祖第三子少勇悍多力而性殘
酷太祖嘗觀諸子寝魯呼縮項卧内曰是必在諸子下
又嘗大寒命諸子採薪太宗不擇而取最先至人皇王
取其乾者束而歸後至魯呼取少而棄多既至袖手而
立太祖曰長巧而次成少不及矣而母篤愛之天顯五
年立為皇太弟及世宗即位鎮陽太后怒遣魯呼將兵
擊之至泰德泉為所敗耶律烏哲入諫太后曰主上已
立宜許之魯呼在側作色曰我在烏雲安得立烏哲曰
奈公酷暴失人心何太后曰昔我與太祖愛汝異於諸
子諺云偏憐之子不保業難得之婦不主家我非不欲
立汝汝自不能矣重熙末更諡章肅皇帝金史曰國
初制度未立太宗熙宗皆自安班貝勒即帝位安班
貝勒者漢語云最尊官也熙宗立濟安為皇太子始
正名位定制度焉(濟安後諡英悼太子)經濟𩔖編曰金世宗謂
太子曰朕為汝措天下當無復有經營之事汝惟無忘
祖宗純厚之風以勤脩道德為孝明信賞罰為治而已
昔唐太宗謂高宗曰吾伐高麗不克終汝可繼之如此
之事朕不以遺汝唐太宗又嘗曰爾於李勣無恩今以
事出之我死宜即授以僕射彼必致死力矣君人者焉
用偽為受恩於父安有忘報於子者乎朕御臣下惟以
誠實耳又曰元太子珍戬世祖之長子初封燕王守
中書令兼判樞密院事劉秉忠薦中山王恂以輔之世
祖以為太子贊善勅兩府大臣凡有啟禀必令恂與聞
恂言太子付托至重當延名德與之居處况兼領中書
樞密之政詔條所當遍覽庶務亦當屢省又以遼金之
事近接耳目者區别善惡上之又曰珍戬初從姚樞
竇默學仁孝恭儉尤優禮大臣一時在師友之列者非
朝廷名德則布衣節行之士在中書日久明於聽斷聞
四方科徵輓漕造作和市有係民之休戚者多奏罷之
中外歸心焉江西行省以歲課羡鈔四十七萬貫来獻
太子怒曰朝廷但令汝等安百姓百姓安錢糧何患不
足百姓不安錢糧雖多能自奉乎盡却之中庶子布斯必
以其子阿巴齊入見諭之以母讀蒙古書須習漢人文
字行臺治書侍御史王惲進承華事略二十篇太子覽
之至漢成帝不絶馳道唐肅宗改服絳紗為朱明服心
甚喜曰我若遇是禮亦當如是又至邢峙止齊太子食
邪蒿顧侍臣曰一菜之名遂能邪人邪詹事張九思曰
正臣防微理固當然太子善其說令諸子傅觀其書時
帝春秋高南臺御史上書請内禪太子聞之懼臺臣寝
其章不敢聞而阿哈瑪特之黨塔竒呼阿薩爾等請收百司
吏案鉤考天下錢榖欲因以發之都事尚文曰是欲上
危太子下䧟大臣其謀姦矣遂語御史大夫及丞相先
入言之以奪其謀帝震怒曰汝等無罪耶丞相進曰臣
等無所逃罪但此輩名載刑書而為此舉實動摇人心
耳太子益憂懼不自安尋卒又曰皇子阿裕爾實哩達
喇入端本堂肄業以李好文為諭德歸暘為贊善張冲
為文學命托克托領其事堂虚中座以俟臨幸皇子與師
傅分東西鄉坐授書其下僚屬以次列坐好文取經史
集有關治體者為書曰端本堂經史要義又取古史自
三皇迄今宋國祚久速治亂興廢為書曰大寳錄前代
帝王善惡當法戒者為書曰大寳龜鑑以進他日皇子
坐清寧殿分布長席列坐高麗西番僧曰李好文先生
教我儒書多年尚不曉其意今聽佛法一夜即曉由是
愈崇尚佛學明紀事本末曰太祖即位之初中書及
都督府議倣元舊制設中書令欲奏以太子為之上曰
元人事不師古設官不以任賢惟𩔖是與豈可取法且
吾子年齒未長更事未多所宜尊禮師傅博通今古他
日軍國重務皆令啟聞何必傚彼作中書令乎又曰
太祖洪武元年禮部尚書陶凱請選人專任東宫官屬
上曰朕以廷臣有德望者兼東宫官非無謂也嘗慮廷
臣與東宫官屬有不相能遂成嫌隙江充之事可為明
鑒朕今立法令臺省等官兼東宫官贊輔之父子一體
君臣一心於是以李善長為太子少師兼詹事馮勝兼
副詹事楊憲傅瓛兼府丞徐達兼太子少傅常遇春兼
太子少保鄧愈湯和兼太子諭德章溢兼太子贊善大
夫劉基兼太子率更令上諭善長等曰朕於東宫不别
設府僚而以卿等兼之者盖軍旅未息朕若有事於外
必留太子監國若設府僚卿等在内事當啟聞太子或
聽斷不明卿等必謂府僚導之嫌疑由是而生朕所以
特置賓客諭德等官以輔成太子德性且選名儒為之
賓友又曰太祖建大本堂命取古今圖籍充其中延
儒臣教授太子諸王以起居注魏觀侍太子說書又
曰上問太子近儒臣講說經史何事對曰昨講漢書七
國叛漢事遂問此曲直誰在對曰曲在七國上曰此講
官偏說耳景帝為太子時常投博局殺吳王世子及為
帝又聽鼂錯之說黜削諸侯七國之變實由於此若為
諸王講此則當言藩王必上尊天子下撫百姓為國家
藩輔以無撓天下公法如此則為太子者知敦睦九族
隆親親之恩為諸子者知夾輔王室盡君臣之義通
紀曰太祖一日錄囚畢令御史袁凱送東宫覆審逓減
之凱還復命上問朕與東宫孰是凱頓首曰陛下法之
正東宫心之慈上大喜悉從之又曰成祖永樂二年
册立世子高熾為皇太子命禮部尚書蹇義兵部尚書
金忠並兼詹事府詹事禮部尚書李至剛兼左春坊翰
林院學士觧縉兼右春坊黃淮胡廣為左右庶子兼侍
讀胡儼楊榮為左右諭德兼侍講楊士竒金幼孜兼左
右中允初上議建儲武臣請立高煦謂其有扈從功金
忠以為不可上猶豫不定遂召觧縉預議又密以問黃
淮皆言立嫡以長萬世正法上意遂决弇山堂别集
曰文皇一日召觧縉至便殿屏左右問曰漢王英武𩔖
我太子不如也於汝意何如縉曰太子守成令主天下
之本豈可輕動文皇默然縉出泄其語為漢王所訴出
為交阯參議又三年請鑿章江水忤旨下獄久之竟以
舊憾忿死明紀事本末曰成祖以文華寳鑑授太子
顧侍臣觧縉等曰皇考嘗採經𫝊格言為儲君昭鑒錄
此書稍充廣之益以皇考聖謨大訓以為子孫萬世帝
王之法昔秦始皇教太子以法律晉元帝授太子以韓
非書帝王之道廢而不講所以亂亡朕此書皆大經大
法卿等兼輔東宫當以此為說庶幾成其德業他日不
失為守成令主又曰上又諭黃淮楊士竒曰東宫侍
側朕問今日講官說何書對曰論語君子小人和同章
因問何以君子難進易退小人則易進難退對曰小人
逞才而無恥君子守道而無欲又問曰何以小人之勢
常勝對曰此係上人之好惡如明主在上必君子勝矣
朕喜其學問有進卿等其盡心輔之又曰成祖廵幸
北京敕皇太子監國惟文武除拜四裔朝貢邊境調發
上請行在餘常務不必啟聞仍命蹇義金忠黃淮楊士
竒輔導監國又曰永樂十一年上幸北京親征衛喇特
明年六月班師太子遣金忠等齎表往迎八月帝至北
京以太子所遣使迎車駕緩且書奏失辭怒曰此輔導
者之咎也漢王高煦復譖之遂遣使逮蹇義黃淮楊士
竒楊溥芮善及司經局正字金問等至中途有旨宥蹇
義回南京黃淮先至北京下獄次日士竒及金問繼至
上曰楊士竒姑宥之朕未嘗識金問何以得侍東宫命
法司鞫之尋召士竒至問東宫事士竒叩頭稱太子孝
敬誠至凡所稽遲皆臣等之罪乃下士竒錦衣衞獄未
幾特宥復職時金問辭連溥等遂相繼下獄有白事者
曰殿下知讒人乎太子曰吾不知知為子耳又曰太
子監國時兩京距隔數千里小人隂附漢府者讒搆百
端侍從監國之臣朝夕惴惴人不自保上遣禮部左侍
郎胡濙廵江浙諸郡陛辭上諭曰人言東宫多失可多
留數日試觀何如密奏来奏字須大晩至即欲觀也濙
至京師日隨朝凡見東宫所行之善退即記之勲臣某
者語不謹侍衞梃之仍當陛口奏有旨不問既退亟宣
侍衞者賞鈔若干錠於是羣臣皆言不顯責大臣而旌
禁衞所以寬有罪而愧其心見殿下之仁明也居稍久
楊士竒曰公命使也宜亟行濙權辭謝曰方治冬衣未
完爾至安慶始書奏以所見皆誠敬孝謹七事密疏以
聞上覽之大悅自是不復疑太子通紀曰景帝欲易
太子恐文武大臣不從與太監王誠舒良謀先啖閣下
諸學士各賜金五十兩銀一百兩陳循輩惟知感惠遂
以太子為可易時廣西思明府知府黃&KR1215;庶兄&KR0939;欲奪
嫡隂謀使人殺&KR1215;罪發當死乃遣人赴京先賂用事者
上疏請易太子下禮部會多官議陳循等將覆奏署名
王直不得已亦署奏上遂改封皇太子見深為沂王而
立見濟為皇太子於是陞賞太濫有滿朝皆太保一部
兩尚書之謠又曰見濟遘疾殤殂鍾同手疏請朝南
宫復沂王為皇太子未上以示都御史劉廣衡止之以
諷禮部尚書胡濙濙縮不敢對曰作死作死同不聽竟
上之適章綸亦上疏陳脩德弭災十四事其一謂宜朝
見於南宫以敦同氣之情以隆尊崇之禮復沂王於儲
宫以定天下之大本疏入已晡時帝覽畢大怒日已暝
宫門閉傳旨自門隙中出命錦衣衞即刻逮捕入獄拷
訊又二日并鍾同逮治日加拷掠流血被體逼令誣引
大臣并南宫通謀不伏復加炮烙之刑窮治慘酷濱死
卒無一語他及會天大風雨黃沙四塞乃密敕錦衣衞
緩其獄又曰憲宗成化六年七月皇子生(即孝宗也)母紀
氏在御妻之列既有孕萬貴妃知而恚之百般苦楚胎
竟不墮上令託病出居安樂堂以痞報而囑門官護視
之至是皇子生母乳不足太監張敏使女侍以粉哺之
至彌月西内廢后吳氏保抱惟謹不使貴妃知之又
曰成化十一年五月手勅禮部朕皇子年已六歲未有
名禮部會同翰林院擬奏先是悼恭太子薨禁中漸傳
西宫有一皇子上心甚念之然慮為萬貴妃所忌至是
張敏厚結貴妃主宫太監段英乘間言之貴妃驚曰何
不早令我知遂啟上即召見天性感通相持泣下動容
出語矩度不凡上撫之大喜貴妃具服進賀召皇子母
紀氏厚賜之遂令内閣擬名不稱旨上親名之徙紀氏
居西内永夀宫禮數視皇妃中外聞之大悦十一月立
為皇太子又曰成化二十一年三月泰山屢震壬午
朔四鼓大震是夜復震丙戍四鼓復震甲午乙未相繼
震庚子連震二次有司奏聞時椒寢漸繁上頗有易樹
意而未宣露會欽天監奏言泰山震動應在東宫上大
驚意遂已
太子二
原樹嫡立長(晉起居注曰武帝太始三年有司奏正統立嫡詔曰統承大業懼未能光祖宗)
(之遺德至於建嗣樹嫡非所務也之盧植奏事曰王后無子擇立長親年均以德德均決以卜筮所以承先)
(祖也)幼海少微(山海經曰無臯之山南望幼海郭璞注曰幼海即少海也荆州星占曰)
(少微星一名處士星儲君副主之宫)黃離蒼震(易曰黃離元&KR0034;注曰離南方之卦離為火)
(土託位焉土色黃火之子喻子有明德能附麗於其父之道順成其業故吉也又曰震為長子又曰震為蒼)
(筤竹)天序國貞(漢書成帝詔曰定陶王欣慈仁孝順可以承天序繼祭祀執金吾任宏持)
(節徵欣為皇太子下禮記詳𩔖聚)儲貳明兩(晉中興書曰安皇帝烈宗長子也册為皇)
(太子曰岐嶷表于載誕克廣同乎大成是用命爾以登儲貳下詳𩔖聚)守祧主器(易曰)
(震驚百里驚遠而懼邇也出可以守宗廟社稷以為祭祀主禮記曰遠廟為祧易曰主器莫若長子故受之)
(以震)洊雷重海(易曰洊雷震又曰震為長子人崔豹古今注曰漢明帝為太子樂作歌)
(詩四章以贊太子之盛德曰日重光月重輪星重耀海重潤)增吞日流星(翰苑新書)
(曰漢景帝夢神女捧日以授王夫人夫人吞之十四月而生武帝帝王世紀曰脩己見流星貫昴又吞神珠)
(而生大禹)翦鬌升榻(金史曰熙宗皇統二年生皇子濟安喜甚遣使馳報明德宫太皇太)
(后五日命名大赦天下来月翦鬌告天地宗廟嘗宋史曰真宗幼英姿睿表特異太祖愛之育於宫中登萬)
(歲殿升御榻坐太祖大竒之撫而問曰天子好作否對曰由天命耳)生日樂懸(明紀事夲)
(末曰景帝欲易儲語太監金英曰七月初三東宫生日也英頓首對曰東宫生日是十一月初二日上默然)
(文獻通考曰古者太子生則太師吹管以度其聲觀所協之律有虞典樂教胄子皆以樂為教則陳金石以重)
(元良册拜宜倣古制由唐季世儲貳罕定國家亦多故而禮廢樂缺至道始册太子有司言宜奏正安之樂舉)
(行百年曠典中外胥悦至天禧册命禮儀院奏改正安為明安之樂)御名御字(通紀曰明)
(憲宗命禮部會同翰林院擬進太子名不稱旨帝自名之曰祐樘宋史曰高宗紹興三十二年立伯琮為皇)
(太子改名眘命學士洪遵為太子擇字遵擬四字以進不稱旨御筆賜字元永)侍觀選擇
(唐書太宗每視朝皇太子常侍觀決庶政字合璧事𩔖曰宋紹興初詔知太宗正訪求太祖後伯行七歲以)
(下者十人入宫備選十人中又擇二人一肥一癯乃留肥而遣癯未出高宗忽云更仔細觀乃令二人义手並)
(立忽一猫至前肥者以足蹴之上曰猫偶然而過何為遽踢之輕易如此安能任重邪遂留癯而遣肥者癯即)
(孝宗肥者名伯浩後終於温州都監)練歴迎勞(宋史曰孝宗以恭王英武𩔖己欲立為太)
(子而以其非次遲之乾道六年虞允文為相因請早建儲貳孝宗曰朕久有此意事亦素定但恐儲位既正人)
(性易驕即自縱逸不勤於學浸有失德朕所以未建者欲其練歴庶務周知古今庶幾無後悔耳七年上兩宫)
(尊號禮成允文復以請孝宗曰朕既立太子即令親王出鎮外籓卿宜討論前代典禮乃立光宗為皇太子)
(弇山堂别集曰明洪武二年征南將軍廖永忠副將軍朱亮祖等師自廣西還上遣皇太子率百官迎勞於龍)
(灣)龍符玉契(天中記曰唐六典𫝊符之制太子監國給䨇龍之符左右各十左者進内)
(右者付外文唐書曰長安中突厥使者入見皇太子應朝有司移東宫召太子崔神慶諫曰五品以上佩龜)
(者盖防徵召之詐内出龜以合之况太子乎古者召太子用玉契此誠重慎防萌之意不可不察凡慮事於未)
(萌之前故長無悔吝之咎今太子與陛下異宫非朝朔望而别喚者請降墨勅玉契詔可)針氊
擲倒(彙苑詳註曰晉愍懷太子舍人杜錫每規勸太子太子怒使人以針著錫所坐氊中刺之經濟𩔖)
(編曰唐太子弘因宴集命宫人擲倒次至左奉裕率王及善及善曰擲倒自有伶官臣若奉令恐非所以羽翼)
(殿下也太子謝之上聞之賜及善縑百匹)請過家入民舍(唐書曰明皇為太子時嘗)
(游獵韋杜間怠休樹下王琚以儒服見且請過家太子許之至其廬乃蕭然窶陋坐久殺牛進酒殊豐厚太子)
(異之自是每到韋杜輒止其廬男明紀事夲末曰仁宗為太子赴召至北京過鄒縣見女持筐路拾草實者)
(駐馬問所用民跪曰歲荒以為食太子惻然稍前下馬入民舍視民皆衣百結竈釡傾仆歎曰民隐不上聞至)
(此乎顧中官賜之鈔時山東布政使石執中来迎責之曰為民牧而民窮如此亦動念乎執中言凡被災之處)
(皆已奏乞停止今年秋稅矣太子曰民餓且死尚及徵稅耶汝速發官粟賑之執中請人給三斗曰且與六斗)
(汝無懼擅發倉廩吾見上自奏也及至京為上言之上曰昔范仲淹子猶舉麥舟濟父之故舊况百姓吾之赤)
(子乎)寳慶曲黃臺辭(唐高宗時章懷太子作寳慶曲閱於太清觀李嗣真謂道人劉)
(槩輔儼曰宫不召商君臣乖也角與徵戾父子疑也死聲多且哀國家無事太子任其咎俄而太子廢下見)
(前)緣橦兒漆室女(唐書曰唐文宗莊恪太子稍事燕豫不能一循法又母愛弛楊)
(賢妃方幸數譛之帝他日震怒欲廢之羣臣頓首諫御史中丞狄兼謩流涕固爭意稍釋然太子終不能自白)
(其讒而行己亦不加脩也是年暴薨帝悔之明年置酒殿中有俳兒緣橦父畏其顛環走橦下帝感動謂左右)
(曰朕有天下反不能全一兒乎乃誅平日毁短太子者事詞𩔖竒曰魯漆室女倚柱而嘯隣婦謂之曰何嘯)
(之悲也子欲嫁乎吾為子求偶女曰吾豈嫁哉吾憂魯君老而太子少也已上總載太子事)原瑤
山伊水(山海經曰西海之外有瑤山其上有人名曰太子長琴顓頊生老童老童生祝融祝融生)
(長琴之列仙傳曰王子晉吹笙作鳳鳴伊洛間有道士浮丘伯接以至嵩山)桂宫蘭殿
(漢書曰孝成皇帝元帝太子也初居桂宫立漢武故事曰武帝生猗蘭殿四歲立為膠東王七歲為皇太子)
青宫玄圃(東方朔神異經曰東方東明山有宫青石為墻面一門門有銀榜以青石碧鏤)
(題云天地長男之宫玄潘尼詩序七月七日皇太子會於圃有令賦詩)龍樓雞戟(上詳)
(𩔖聚福張敞晉東宫舊事曰崇門雞鳴戟十張)博望宣猷(漢書曰衛皇后生戾太子)
(據上立博望苑使通賓客恩潘尼皇太子集詩曰置酒宣猷庭擊鐘靈沼濱霑洽明兩遭德會陽春)
西池東閣(徐爰釋問注曰西明内有太子池孫權子和所穿有土山臺晉帝在儲宫所築故俗)
(呼太子池或曰西池命魏文帝集曰為太子時北園及東閣講堂並賦詩王粲劉楨阮瑀應瑒等同作)
崇賢求福(陸士衡詩曰在昔蒙嘉運矯迹入崇賢假翼鳴鳳條濯足升龍泉張敞東宫舊事)
(曰中庶子四人扃帷侍中若皇太子入宫與中書舍人各一人更日直求福坊)銀牓銅扉
(上詳青宫注云漢書曰元帝召太子出龍樓門張晏注曰門樓上有銅龍許慎說文云扉戶也)增東
宫少陽(卞壼議曰太子所居宫稱東宫不言太子宫者二宫以東西為稱明是天子之離宫使太)
(子居之也西面為禮)(天中記曰魏收按東宫舊事太子宴會以翰苑新書曰梁簡文上昭明太子表正少)
(陽之位主承祧之則太唐書曰武后撰少陽政範賜子賢)東朝東儲(天中記曰潘岳)
(詩昔余與子繾綣東朝貳君彼東朝金昭玉粹)(顔延年詩帝體麗明儀宸作齊文惠太子詩正位東儲善)
(立名尚樹又正體東儲方年德)儀宸承華(韻林曰中宸天地交會之際儀宸太子居)
(也召事詞𩔖竒曰漢宫殿云太子門曰承華)香殿别院(元史曰太子真金東宫香殿成)
(工請鑿石為池如曲水流觴故事太子曰古有肉林酒池爾欲吾效之耶不許唐書曰太宗嘗命太子治遊)
(觀習射太子辭以非所好願奉至尊居膝下太宗大喜乃營寢殿側為别院使太子居之)玄圃池
樂賢堂(事詞𩔖竒曰梁昭明太子好士愛文築立亭館與朝士諸賢泛舟玄圃池番禺侯軌盛稱)
(此中宜奏女樂太子不答詠左思招隐詩曰何必絲與竹山水有清音軌大慙天中記曰劉孝綽掌東宫管)
(記與陳郡殷芸吳郡陸倕琅琊王筠彭城到洽等皆為昭明賓禮太子起樂賢堂乃使畫工先圖孝綽)
旬日一還不令居外(山堂肆考曰唐太宗貞觀中疾未全平詔太子問日聽政於金)
(液門既罷則入侍藥膳不離左右禇遂良請遣太子旬日一還東宫與師傅講論從之宋史曰孝宗時寕宗)
(當出閤兩宫愛之不欲令居外乃建第東宫之側遷焉已上太子居處)原赤旄黃麾
(張敞晉東宫舊事曰皇太子初拜有赤旄幢又曰皇太子鹵簿有黃麾)鸞旌象輅(徐廣)
(東宫頌曰禮樂承軒典册授庭命服唯九龍旗鸞旌沈約宋書曰太始三年制太子安車乘象輅)花
枕畫幡(張敞晉東宫舊事曰皇太子有大漆枕銀花環鈕自副續漢書曰皇太子安車朱輪青)
(蓋畫幡文輈五彩)銅羊金馬(張敞東宫舊事曰皇太子有銅水羊一枚管自副吳志)
(曰孫登字子高權長子魏黃初二年立為太子嘗失盛水金馬盂覺得其主左右所為不忍致罰)建
九旗舞六佾(張敞晉東宫舊事曰皇太子初拜有石山安車一建九旗青色四馬又曰皇)
(太子大小會庭設三廂樂舞六佾)丹霞刀彩虹劒(魏文帝典論曰維建安二十四)
(年二月丙午魏太子丕造刀三其二曰含章彩似丹霞又曰造百辟寳劒三其二曰流彩虹)增元
服執圭(唐書曰太子弘受春秋左氏於率更令郭瑜至楚世子商臣弑其君喟而廢卷曰所不忍)
(聞願讀他書乃改受禮及加元服命賓客許敬宗右庶子許圉師中書侍郎上官儀中書舍人楊思儉即文思)
(殿摘采古今文章號榣山玉彩凡五百篇禮宋史曰太宗至道元年詔立皇太子令有司草具册有司言前)
(代無太子執圭之文按周禮公執桓圭公即三恪之後乃上公也晉制太子出會在三恪之下三公之上請如)
(王公之制執桓圭從之)玉册金輅(宋册太子册用珉玉如乘輿之制而差損降元史)
(曰世祖至元十年立真金為皇太子受玉册詔曰仰惟太祖皇帝遺訓嫡子中有克嗣服繼統者預選定之是)
(用立太宗英文皇帝以紹隆丕搆自時厥後為不顯立冢嫡遂啟争端朕上遵祖宗弘規下協昆弟僉同之議)
(立爾為皇太子比者儒臣敷奏國家定立儲嗣宜有册命此典禮也今遣攝太尉左丞相伯顔持節授爾玉册)
(金寳言宋史曰孝宗乾道元年制立鄧王愭為皇太子禮官皇太子朝謁太廟别廟當衮冕乘金輅設仗從)
(之皇太子言乘輅設仗雖有至道天禧故事非臣子所安詔免)賜印夢寳(明太祖賜懿文)
(太子玉印文曰大夲堂記成祖賜太子玉押曰人主中正及仁宗即位時宣宗方為皇太孫復舉以賜之續)
(文獻通考曰建文帝在儲位嘗夢神人致上帝命授以重寳)青蓋車朱明服(後漢)
(輿服志皇子錫青蓋車注山堂肆考曰唐明皇立忠王璵為太子將受册命儀有中嚴外辦絳紗袍太子曰)
(此天子禮也乃下公卿議太師蕭嵩左丞相裴耀卿請改外辦為外備絳紗袍為朱明服乃從之已上太子)
(章服)原夏啟周誦(史記曰夏禹東巡狩至於會稽而崩以天下授益益讓帝禹之子啟)
(啟賢天下屬意焉諸侯皆去益而歸啟曰吾君帝禹之子又曰周武王崩太子誦代立是為成王)周
發漢莊(尚書中候曰文王廢伯邑考立發為太子曰脩我度遵德紀後恒稱太子發後漢書曰)
(孝明皇帝諱莊光武第四子生而豐下十歲能通春秋十九年立為皇太子師事博士桓榮學尚書)魏
丕晉紹(魏志曰文帝諱丕武帝太子也建安十六年為五官中郎將二十二年立為魏太子丕貞)
(固叡敏能鎮定大事號何法盛晉中興書曰明帝諱紹字道畿中宗踐阼尊為皇太子東宫敬禮賢士昵近)
(明德)增子啟最長雉奴仁懦(合璧事𩔖曰漢文帝時有司請早建太子詔曰)
(今緃不能博求賢聖有德之人而禪焉而曰豫建太子是重吾不德也有司固請曰子啟最長請建之以為太)
(子乃許之下見前)宫使押班(五代史曰後唐莊宗時豆盧革為相建言唐故事皇子皆)
(為宫使因以鄴宫為興聖宫以太子繼岌為使皇真宗天禧五年制依漢唐故事五日一受朝遇慶會太子)
(押班)開封尹中書令(宋史曰宋以太子為開封尹令元史曰元制以太子領中書)
(兼樞密院事已上太子位)原四術三善(禮記曰樂正崇四術立四教順先王詩書禮樂)
(以造士王太子王子羣后之太子卿大夫元士之嫡子國之俊選皆造焉下詳𩔖聚)玉裕
金聲(陸士衡侍皇太子宣猷堂詩曰荗德川沈天姿玉裕潘尼皇太子釋奠頌曰尊道讓齒降心下問)
(響以金聲光以玉潤)五稱三至(周語曰靈王太子幼而聰明晉平公使叔譽於周見太子)
(晉與之言五稱而三窮下詳𩔖聚)漢幄周寢(並詳𩔖聚)寢門馳道
(並詳𩔖聚)嘗藥省膳(禮記曰太子朝夕至於寢門外問内豎言有疾則太子親齊元冠而)
(勸膳宰之饌必敬視之疾之藥必親嘗之膳漢儀曰皇太子五日一至臺因坐東廂省視食)齒胄
問豎(禮記曰世子齒於學國人觀之曰將君我而與我齒讓何也曰有父在則禮然又曰凡入學以)
(齒𩔖下詳聚)春誦夏絃撫軍監國(禮記曰凡學世子學士以時春誦夏絃太)
(師詔之太左傳曰晉侯使大子申生伐東山臯落氏里克諫曰子奉冡祀社稷之粢盛以朝夕視君膳者也)
(故曰冢子君行則守有守則從從曰撫軍守曰監國古之制也)增推讓不凡(宋故事太)
(子殿廬幄次班在宰相上宫僚稱臣真宗為太子皆推讓不受宋史曰史彌遠以鄭清之兼魏忠憲王府教)
(授使教宗室子昀清之日教昀為文又購高宗書俾習焉清之謁彌遠即以昀詩文翰墨示之譽之不容口彌)
(遠又問清之吾聞其賢已熟大要竟何如清之曰其人之賢更僕不能數然一言以斷之曰不凡彌遠頷之)
藏書善畫(遼史曰太子倍初市書至萬卷藏於毉巫閭絶頂之望海堂又曰太子通隂)
(陽知音律精醫藥砭焫之術工遼漢文章嘗課隂符經善畫夲國人物如射騎獵騎雪騎千鹿圖皆入宋秘府)
清内難為元帥(明皇為臨淄郡王率萬騎兵入北軍討亂誅韋氏睿宗即位肅宗)
(討賊代宗常從於兵間至德二載以廣平郡王為天下兵馬元帥率朔方回紇等兵克復兩京德宗為太子)
(為天下兵馬元帥)闕門步肩輿入(唐書曰廣平王為元帥出師百官送於朝堂過)
(闕而下步出木馬門然後復騎宫經濟𩔖編曰宋仁宗以宗實為太子宗實受命將入戒其舍人曰謹守吾)
(舍上有適嗣吾歸矣因肩輿赴召良賤不滿三十人行李蕭然惟書數廚而已)五日一開資
善堂一月再至中書省(宋史曰仁宗大中祥符八年封夀春郡王天禧元年兼中)
(書令明年進封昇王九月册為皇太子四年詔五日一開資善堂太子秉笏南鄉立聽輔臣參決諸司事元)
(史曰世祖嫡子真金中統三年封燕王守中書令四年兼判樞密院事至元初省臣奏請王署勅每月必再至)
(中書省)減依字測甌名(合璧事𩔖曰唐穆宗為太子韋綬入侍讀太子書依字輙)
(去人曰上以此可天下事烏得全書耶綬白之帝喜賜綬錦綵事詞𩔖竒曰明皇命相皆先書其名一日書)
(崔琳等名覆以金甌會太子入帝謂曰此宰相名意之誰乎中且賜酒太子曰非崔琳盧從愿乎帝曰然賜太)
(子酒)誦詩無荒寫經祈福(唐書曰順宗為太子侍宴魚藻宫張水嬉綵艦宫人)
(為櫂歌衆樂間發德宗歡甚顧太子曰今日何如太子誦詩好樂無荒以對宋史曰神宗寢疾宰相王珪乞)
(早建儲又請皇太后權同聽政神宗首肯三月朔皇太后垂簾於福寧殿諭珪等曰皇子性莊重從學穎悟自)
(皇帝服藥手寫佛經為帝祈福因出以示珪等所書字端謹珪等稱賀)毋持大心知
有聖德(元史曰太子珍戬受命巡海至冬還京間謂諸王札拉固及從官巴延等曰吾屬適有兹暇宜)
(各悉乃心慎言所守俾吾聞之於是色勒敏曰太祖有訓欲治身先治心欲責人先責己巴延曰皇上有訓欺)
(罔盗竊人之至惡一為欺罔後雖出善言人終弗信一為盗竊則事雖未覺心常惴惴札拉固曰我祖有訓長)
(者杪深者㡳蓋言貴有始終長必極其杪深必究其㡳不可中輟也太子曰皇上有訓毋持大心大心一持事)
(即隳壊吾觀孔子之語即與聖訓有合也至王恂陳說尤多宋史曰英宗既為皇子慎静恭默無所猷為而)
(天下隂知其有聖德)被服如儒生沿途問民瘼(明紀事夲末曰仁宗為太)
(子監國視朝之暇手不釋卷被服寬博如儒生京永樂十八年北京宫殿成命夏原吉召太子太孫於師太)
(子過鳳陽謁祭皇陵周步陵傍顧張夲楊士竒曰國家帝業所自也徘徊久之耆老進謁從容與語賜勞優厚)
(手書付原吉與士竒訪沿途軍民利病政事得失備顧問)東宫二十年監國二
十年(唐書曰韓愈言順宗在東宫二十年天下隂受其賜不幸疾病享國日淺通紀曰明仁宗見星變)
(明日早朝罷召蹇義及楊士竒謂曰監國二十年為讒慝所搆心之艱苦吾三人共之頼皇考仁明得遂保全)
(言已泫然義士竒亦淚涕已上太子才德)原問杜禮荀(晉中興書曰杜夷字行齊)
(為儒林祭酒皇太子凡三至夷舍執經問義當魏志曰文帝在東宫太祖謂曰荀公達人之師表汝盡禮敬)
(之攸曾病太子問病獨拜於牀下)鄭書劉易(漢書曰初元中立皇太子博士鄭寬以尚)
(書授太子帝續漢書曰劉昆少學施氏易明為太子以易入授)卞賦溫箴(卞蘭讃太)
(子賦曰竊見所作典論及諸賦頌沈思泉涌華藻雲浮聽之忘味奉讀無倦晉中興書曰溫嶠拜太子中庶)
(子數規諫諷議又獻侍臣箴甚有補益)二疏四皓(漢書曰地節三年立皇太子疏廣為)
(太傅兄子受為少傅父子並為師𫝊朝廷以為榮在位五歲上疏乞骸骨上許之大夫故人祖道東都門外道)
(路觀者曰賢哉二大夫也下詳𩔖聚)四友六傅(上詳𩔖聚愍晉公卿禮秩曰懷立)
(東宫乃置六傅省尚書事始置詹事承文書關由六傅公以聞時號太子六友)師友賓客
(漢書曰疏廣字仲翁為太子太𫝊太子外祖父平恩侯許伯以太子幼使其弟舜監護太子家上問廣廣曰太)
(子國儲副副君師友必求天下英俊不宜獨親外家西京雜記曰文帝為太子立思賢苑以招賓客也)
端士正人司過虧善(大戴禮曰昔周成王幼在襁褓之中選天下孝悌博聞有道術)
(者以輔翼之使與太子居處出入故太子目見正事耳聞正言左右前後皆正人也又曰太子既冠成人免)
(於保傅之嚴則有司過之史虧膳之宰太子有過史必書其過而宰徹其膳)增迎門拜
傅(唐書曰晉王治為皇太子蕭瑀拜太子太保同中書門下三品帝曰三師以德導太子者也禮不尊則無)
(所取法乃詔師入謁太子出門迎拜師答拜每門讓乃入師坐然後坐宋史曰真宗初正儲位李至與李沆)
(並兼賓客詔太子事以師傅禮真宗每見必先拜相神宗與岐嘉二王讀書東宫侍讀王陶講論經史輙率)
(拜之)游習謙沖(山堂肆考曰元稹書成王始為太子太公為師周公為傅召公為保伯禽)
(康叔與游目不閱淫豔耳不聞嬉笑居不近庸邪及為君也血氣既定游習既成雖有放心不能奪已成之性)
(稽宋史曰李至等上表辭太子拜禮太宗詔答曰朕旁古訓肇建承華用選端良資於輔導藉卿宿望委以)
(護調蓋將勗以謙沖故乃異其禮數勿飾當仁之讓副予知子之心)哲王師名儒傅
(唐太宗作帝範以賜太子又曰汝當更求古哲王以為師詳上翰苑新書曰後漢班彪上言皇太子官屬宜)
(博選名儒有威重明通政事者以為太傅)不在學書隨事規正(宋史曰仁宗為)
(太子時太子諭德見王旦稱太子學書有法旦曰諭德之職止於是邪張士遜又稱太子書旦曰太子不應舉)
(選學士不在學書曰元史曰贊善王恂卒太子嗟悼厚賻贈之顧謂左右王贊善當言必言未嘗顧惜隨事)
(規正良多禆補今鮮有其匹也)講官非正不陳經幄日侍不出(明紀)
(事夲末曰侍講學士王逹進講乾九四爻舉儲貳為說太子召楊士竒問曰經旨於此恐無儲貳之說達不含)
(譏否士竒曰講官非正不陳此夲宋人胡瑗之說也太子曰然則常人得此爻亦舉此說耶士竒曰殿下此問)
(甚善因舉程子云凡封六爻人人有用聖賢有聖賢用衆人有衆人用君有君用臣有臣用無所不通太子悦)
(王元真金太子時侍經幄者如恂白棟皆朝夕不出東宫)喚醒此心心猶印
版(元史曰諭德李謙夹谷之竒嘗進言於真金曰殿下睿性夙成閱理久熟方遵聖訓参決庶務如視膳問)
(安之禮固無待於贊諭獨有澄原固夲保守成業殿下所當留心敬陳十事而以正心為要曰太子之心天下)
(之夲也太子心正則天心有所屬人心有所繋矣唐太宗嘗言人主一心攻之者衆或以勇力或以辨口或以)
(諂諛或以奸詐或以嗜欲輻輳攻之各求自售人主少懈而受其一則其害有不可勝言者殿下須嘗喚醒此)
(心不使為物欲所撓則固夲澄原莫此為切許經濟𩔖編曰太子嘗問王恂以心之所守恂曰嘗聞衡言人)
(心猶印版然版夲不差雖摹千萬夲皆不差夲既差矣摹之於紙無不差者太子曰善)致書稱
名惶恐齎書贊善先生(唐書曰唐制太子致書三師必前後著名稱惶恐明紀)
(事夲末曰仁宗在東宫嘗手書與贊善徐善述言覧卿為予改詩甚善但今卿年邁輔予為勞似卿朴直苦口)
(者百無一二面諛順顔者比比有之卿無憚勞弼予成業惟望金石之言日甚一日毋犯鱗觸諱之慮予今欲)
(學作表卿可一如詩題立例具詩題與表題同日封進以廣琢磨春暖順時將息以慰予懷書函曰皇太子齎)
(書贊善好古先生好古者善述字也已上太子輔翼)
太子三
原成業(漢書曰太子成萬世之業)繼體(之慶)長男(東朝乾之長男)元子
(成王顧命敬保元子)鳳笙(太子晉吹鳳笙於洛濱)鶴禁(漢宫闕疏曰白鶴太子所居之)
(地几人不得輙入故云鶴禁)作樂(山海經曰祝融生太子長琴是時處榣山作榣山之樂也)
吹銅(大戴禮曰古者生太子太師吹銅而御戶注銅律也吹之以和氣)抗法(成王幼而不能)
(莅祚周公抗世子之法於伯禽使與王居欲令成王知父子君臣長幼之道)喜頌(漢太子喜王褒)
(甘泉及洞簫頌太子令左右皆頌之也)匕鬯(易曰震驚百里不喪七鬯)弧矢(桑弧蓬矢)
(六以射天地四方)好儒術(後漢章帝立為太子寬容好儒術顯宗器重之)拜太傅
(晉賀循字彦先世為儒宗除太子太傅命皇太子親往拜之)教以禮(禮凡三王教世子必以禮)
(樂樂所以脩内也禮所以脩外也禮樂交錯於中發形於外)諭諸德(師也者教之以事而諭諸)
(德也)太子出會(晉太子出會在三恪下王公上也)羣臣見儀(晉尚書符問王)
(公以下見太子儀及所衣服國子博士車穎議朝臣宜朱褠幘拜則案經𫝊不見其文故太𫝊羊祐慶太子稱)
(叩頭死罪此則拜之證也又太寕三年詔議其典尚書卞壺謂宜稽則漢魏闔朝同拜其朱衣冠冕唯施天朝)
(宜褠幘而已朝議多同)輔翼歸道(保也者慎其身以輔翼之而歸諸道也)監撫
餘閒(文選序)作禖祝(漢書曰武帝年二十九乃得太子甚喜為立禖使東方朔枚臯作禖)
(祝)生甲觀(漢書成帝紀曰帝生甲觀畫堂顔師古注曰甲者甲乙丙丁之次也元后𫝊言見於)
(丙殿此其例也而應氏以為在宫之甲地謬矣畫堂但畫飾耳北堂書鈔)摇夲(漢高欲廢太子叔孫)
(通曰太子天下之夲夲一摇而天下不安奈何以天下為戲)亂本(𫝊嬖子配嫡亂之本也)
不安(七發曰楚太子有疾吳客往問之曰㐲聞太子玉體不安亦少間乎)不樂(漢太子體不安)
(忽忽不樂詔使王褒等皆之太子宫娱侍太子朝夕平復乃歸)思子之宫歸来之
臺(白帙漢戾大子死後武帝思之作思子之宫歸来望思之臺欲其魂歸也)太子君之貳
太子國之棟(國語)記過之史徹膳之宰(大戴記)太
師持銅太宰持升(大戴禮青史記曰古者胎教王后腹之七月而就宴室太師持銅而)
(御戶左太宰持升而御戶右)升西階見南郊(漢書)命膳宰報
至尊(語林)春夏學干戈秋冬學羽籥妙思六經
逍遥百氏(魏志)潛思書籍(魏志)遊談莊老(王隱晉書)安車
班論(漢書)輿輪徐動娛侍朝夕入侍諷誦兼資
敏達(東觀)先習教訓(魏文)義德允休聽亮雄斷(世紀)
一日之長(魏文帝)聽允之德(薛瑩漢書)恭敬而溫文教
喻而德成(並禮記)行不正履不脫冠帶過闕則下
過廟則趨(漢書)天地降祥儲君應祉太子仁孝天下
皆聞太子名號繫於百姓(並漢書)從者文學託乘後
車(魏文)文帝得立喜抱辛毗(世語初文帝與陳思王爭為太子既而文帝得立抱)
(辛毗頸而喜曰辛君知我喜否毗以告女憲英憲英歎曰太子代君主宗廟社稷者也代君不可以不戚主國)
(不可以不懼宜戚而喜何以能久)慶由一人萬國作喜(曹植)寬惇謹
慎文詞博敏(漢書北堂書鈔)增至孝自天性與道合聰敏
慧悟機思若流沉毅好斷理詣自幽疾諛亮物雅
悦直言好學愛賢不恥下問英姿邁古藝業超時
虚襟恭讓尊師重道輕財好施勤恤民隐(慕容儁司徒左)
(長史李績言太子大德有八)選重師保慎簡宫僚定齒胄講業
之儀行問道嚴師之禮(唐元稹論教本)帶刀一枚葅醬一
合(隋文帝戒太子曰吾昔日衣服各留一物時復觀之以自儆戒今賜汝以吾舊帶刀一枚并葅醬一合汝)
(昔作上士時常所食也)道契生知(梁昭明太子)名高盛古(經濟𩔖編曰唐)
(元稹言太宗之在藩邸以至為太子也選知道德者十八人與之游習不三四年而名高盛古豈一日二日而)
(致是乎游習之漸也)原位尊儲副德荗元良合洊雷之象
(洊雷震也)居明兩之位出龍樓而問詔入虎闈而齒
胄游洊雷之講肆齒明離之胄筵繼正體以為
大本毓明德而居少陽(白帖)立太傅少傅以養之
觀德行而審喻之選端士以衞翼之爵以王嗣(漢書)
昧爽而朝(韋昭並北堂書鈔)增國之上嗣古者元良文
昌著於前星秬鬯由於守器(周王褒箴)蒼震發前星之輝
黃離表重輪之瑞(劉禹錫箋)絢氣逸於風雲好詞光於日
月(辨正論並天中記)
原詩梁劉孝威重光詩曰重光儲后宣制義也赫赫重
光明明二聖帝作儲述禮和樂正中衢置尊高堂懸鏡
其酌不窮其明逾盛德音孔昭民胥攸詠明明二聖赫
赫重光風神灑落容止汪洋瞻彼談扇載抑載揚何斯
天辯如珪如璋顔閔函席游夏升堂以卿以士惟公惟
王思媚儲后顧哉樂康芃芃黍苗隂雨膏之詵詵纓冕
儲王道之道之以禮齊之以仁理則探聖言則窮神訓
于四國覃于萬民又奉和簡文帝太子詩曰太子天
下本元良萬國貞周朝推上嗣漢世紀重明前星涵瑞
采洊雷揚遠聲三善𫝊樂正百行紀司成九流通已辨
七經咸所精博聞強子政高才凌長卿禮尊逾屈已德
盛益卑情仙氣貽鍾相儒道推桓榮延賢博望苑視膳
長安城園綺隨金輅浮丘侍玉笙智囊前斂笏端士後
垂纓九仙良所重四海更東傾班輸同策乘甲觀齊蓬
瀛陳徐陵同江詹事登宫城南樓詩曰元良屬上德
率土被中孚漢幄朝無怠周門夕復趨桓經既受業賀
邦且尊儒壮志諧風雅高文會斗樞鏗鏘叶舞蹈照爛
等琨瑜河水慙雄伯漳川仰大巫鮑魚寧入俎釣鼈匪
充廚叔譽恒詞屈防年豈濫誅隋江總宴樂脩堂應
令詩曰肅城通甲觀承華啟畫堂北宫降恩賞西園度
羽觴殊私奉玉裕終宴在金房庭暉連樹彩簷影接雲
光仙如伊水駕樂似洞庭張彈絲命琴瑟吹竹動笙簧
庸疎濫應阮衰朽恧連章唐虞世南追從鑾輿夕頓
戲下詩曰重輪依紫極前曜奉丹霄天經戀宸扆帝命
扈仙鑣乘星開鶴禁帶月下虹橋銀書含曉色金輅轉
晨飈霧澈軒營近塵暗斗城遥蓮花分秀㟧竹箭下驚
潮撫已慙熊幹承恩集鳳條瑶山盛風樂抽簡薦徒謠
褚亮奉和禁苑餞别應令詩曰大蕃初錫瑞出牧邇
皇京暫以綠車重言承朱邸榮舒桃臨遠騎垂柳映軍
營惠化宣千里威風動百城禁籞芳嘉節神禖餞送情
金輅催别景玉管切離聲野花開更落山鳥弄還驚微
臣夙多幸薄宦奉儲明釣臺慙作賦伊水濫聞笙懷德
良知久酬恩識命輕韓王元嘉奉和周太子監守違
戀詩曰乾象開層構離明啟少陽卜征從獻吉守器屬
元良逖矣凌周誦遥哉掩漢莊好士傾南洛多才盛北
場地分丹鷟嶺途間白雲鄕儲誠虔曉夕宸愛積炎凉
珠璧連霄漢萬物仰重光薛元超和周太子監守違
戀詩曰儲禁銅扉啟宸行玉軷遥空懷夀街吏尚隔寝
門朝地首瞻龍戟塵外想鸞鑣飛文映仙牓瀝思叶神
飈帝念紆蒼陸乾文煥紫霄歸塘横筆海平圃振詞條
欲應重輪曲鏘洋韻九韶增宋楊萬里夀皇太子詩
曰地出雷初震天昇曰更重高飛千里鶴潛躍九淵龍
隆準如高帝虬鬚似太宗八荒隂賜裏尸戶是堯封
又曰重九吹花節千齡夢日時東朝分菊水南内賜茱
枝禹酒無多酌堯尊更一巵三宫千萬夀剰費若干詩
又曰繼照姿天縱分隂學日勤橘中招綺夏瓜處屏
伾文老别漁竿月来依鶴禁雲還將古為鑑聊寓野人
芹趙彦端夀皇太子詩曰日日龍樓問寝時雞人未
動漏花遲前星一點朝天節只有青臺太史知又曰
子晉吹笙未是仙阿丕横槊少全篇小吟青着梅梢句
一日東風四海傳
原賦魏卞蘭贊述太子賦曰超古人之遐迹崇先聖之
弘基耽八素之秘奥遵二儀於大猷正往昔之常弊定
當世之舊儀稟休和之上性應五百之運期著典憲之
高論作叙懽之麗詩越文章之常檢揚不學之妙辭蹈
布衣之所難闡善道而廣之道無深而不測術無細而
不敷論古賢以歎息覩懿德以歡娛歴精思於訓籍忽
日移而忘劬雖明略而無上猶博納以自扶賓故老以
勸俗諷六經以崇儒嘉通人之達節笑俗士之守株匿
天威之嚴厲揚愷悌之和舒惟凡百之詠德感恩惠之
有餘信清風之休著非臣下之敢虚乃作頌曰明明太
子既叡且聰博聞強記聖思無雙倚之左右如虎如龍
八俊在側旁無諛凶富不忘施尊而益恭研精書籍留
思異同建計立議廓然發蒙天下延頸歌頌德音聞之
於古見之於今深不可測高不可尋創法萬載乘此休
風又夏侯玄皇穎賦曰覽二儀之上禮本人倫之大
紀道莫隆於后辟統莫泰於宗祀伊皇衢之光赫享乾
祗之元祉在太和之五載肇皇穎之盛始時維孟秋和
氣淑清良辰既啟皇子誕生爾乃發愷悌之明詔振隆
恩之豐沛殊惠洽乎黎民崇施暢於無外爵羣兆以布
德赦殊死以崇仁黔首詠而齊樂願皇祚之日新
原頌魏曹植皇太子頌曰於我聖后憲章前志克纂二
皇三靈昭事祗肅郊廟明德敬惠陽和積吉鍾天之釐
嘉月令辰篤生聖嗣慶由一人萬國作喜喁喁萬國岌
岌羣生禀命我后綏之則榮長為臣妾終天之經仁聖
奕世永載明明同年上帝休祥淑禎藩臣作頌光流德
聲吁嗟卿士祗承予聽
原誄晉陸機愍懷太子誄曰明明皇子成命旣駿保乂
皇家載生淑穎荗德克廣仁姿朗俊當克無疆光紹有
晉如何不弔暴離咎艱曾是遘愍匪降自天肇傾運祚
遂喪華年嗚呼哀哉沈雲既祛日月增暉靈寵可贈冤
魂難追舊物東返靈柩西歸傷我惠后寂焉翳滅銜哀
駿奔凶服就列追慕徽塵興言斷絶敢誄遺風庶有芳
烈其辭曰巍巍皇基奕奕紫微有命旣集天禄永綏篤
生太子纂德承茂平紹大烈時惟洪胄竒穎發翹清藻
在秀誕自幼蒙逮事武皇展矣太子播此瓊芳允矣聖
祖無言不臧婉孌乘輿名裕德昌龍集庚戌日月改度
赫赫明明我皇登祚厥登伊何皇統是荷華紱重采翠
蓋垂葩鸞旗阿那玉衡吐和聿来在宫體亮而誠肅雍
皇極思媚紫庭亦既涉學遵師盛道何年之妙而察之
早讜言必復乖義則考惟天有命太子膺之惟皇有慶
太子承之當究遐年登兹胡耉緝熙有晉克搆帝宇如
何晨牝穢我朝聽仰索皇家惟塵明聖惴惴太子終溫
且敬銜辭即罪掩淚祗命顯加放流潛肆鴆毒痛矣太
子乃離斯酷謂天蓋高訴哀靡告鞠躬引分顧景摧剥
嗚呼哀哉凡民之喪有戚有姻太子之歿傍無眤親跼
蹐嚴宫絶命禁闈幽柩偏寄孤魂曷歸嗚呼太子生冤
歿悲匹夫有怨尚或殞霜矧乃太子萬邦攸望普天扼
腕率土懷傷精感六沴咎徵紫房爰兹元輔啓我令圖
王赫斯怒天誅靡逋欃槍叱掃元凶服辜仁詔引咎哀
策東徂光復寵祚紹建藐孤於時暉服粲焉畢陳庭旅
舊物堂有故臣孰云太子不見其人嗚呼哀哉既濟洛
川靈旆左迴三軍悽裂都邑如隤慨矣寤歎念我愍懷
原哀策齊王融皇太子哀策文曰繡幕啟塗銅池從殯
葆鐸既行枚綍且引皇帝痛粢盛之闕奉哀匕鬯之有
亡憫含嗟乎崇正顧掩欷於承光式睠元良永懷人寳
俾兹史策載餘風道其辭曰居辰北極在日重離誕惟
妙善克自生知資神為契合聖如規地惟缺位月紀諐
期哀纏晦朔燧改歲時饘粥不溢薑桂無滋俛終心禮
昌我帝基思皇下武纘戎上德將叶人神永貽家國用
稽嗣典實弘儲則庸器改物徽號崇名往辭綠盖来馭
朱纓旂旗旖旎鸞纛聲明守器宣華訪安永福上漏驂
軒初晨戒服慶色伊滿夤儀載肅至誠莫感遐福空辭
氛程月志祲動年司素妭犯列青雲失滋中楹軫夢當
戶陳詩楚藥毁方秦醫反轍高議虚演竒文徒說遠賓
上靈長違昭世痛結宸慈哀震華棣嗚呼哀哉軒帷高
寂庭帳深隂鶴關晝掩鳬燈夜沈仍襲未改容饌如臨
曖徽儀而可慕摽嗣子之純心嗚呼哀哉韋弁告期麻
衣請日辨域展圖揚龜獻吉文物充階具僚在側總葭
挽之哀凄視風煙之騷瑟嗚呼哀哉飾麾輅而南指轉
旌羽而北徂車結軫於雕轂馬緩轡於金蘇寄靈心於
萬象增戀戀於國都嗚呼哀哉光徙靡而欲沉山荒凉
而遂晩城闕𬗟而何期平原忽而超遠情有望而弗追
顧如疑於將返嗚呼哀哉梁王筠昭明太子哀策文
曰蜃輅峩軒龍驂跼步羽翿前驅雲旗北傃皇帝哀繼
明之寝曜痛嗣德之殂芳御武帳而悽慟臨甲觀而增
傷式稽令典載揚鴻烈詔撰德於旌旂求傳徽於舞綴
其辭曰式載明兩實惟少陽儀天比峻儷景騰光睿哲
膺期旦暮斯在識洞機深量包瀛海立德不器至功弗
宰寬綽居心温恭成性循時孝友率由嚴敬咸有種德
惠和齊聖括囊沈略包舉藝文徧該緗素殫極丘墳幐
袠充積儒墨區分瞻河闡訓望魯揚芬雲物告徵祲沴
褰象星霾恒曜山穨朽壤威儀上賓德音長往具僚無
蔭諮承安仰嗚呼哀哉首夏司開麥秋紀節容衞徒警
菁華萎絶書幌空張談筵罷設虚饋饛饛孤燈翳翳嗚
呼哀哉簡辰請日筮合龜貞幽埏夙啟玄宫獻成武校
齊列文物增明昔遊漳水賓從無聲今歸郊郭徒御相
驚嗚呼哀哉背絳闕以遠徂轥青門而徐轉顧馳道而
詎前望國都而不踐凌脩坂之威夷遡平原之悠緬驥
蹀足以酸嘶挽悽鏘而流泫嗚呼哀哉混哀音於簫籟
變愁容於天日維夏木之森隂反寒林之蕭瑟既將反
而復疑如有求而遂失謂天地其無心遽永潛於容質
嗚呼哀哉
原詔後魏温子昇魏莊帝生皇太子赦詔曰有國三善
事屬元良本枝百世義鍾繼體朕應天纂命握圖受籙
景祚維新十年以永今日吉辰皇子誕育彩雲映日神
光照殿方開博望將起龍樓遠近同歡人神共悅便可
大赦天下
原教魏文帝答卞蘭教曰賦者言事𩔖之所附也頌者
美盛德之形容也故作者不虚其辭受者必當其實蘭
此豈吾實哉昔吾丘夀王一陳寳鼎何武等徒以歌頌
猶受金帛之賜蘭事雖不諒義足嘉也今賜牛一頭
增制唐内制册平王為皇太子文曰咨爾平王隆基幼
而聰允長而寬博有夙成之量焉爾有文武仁孝之德
以知君臣父子之道朕甚休之間者賊臣搆逆窺窬神
器則我有唐之祚危若綴旒爾義刑邦家忠衞社稷誅
其兇惡以之康濟主七鬯者非爾而誰是用命爾為皇
太子古人有言曰爾身克正罔敢不正人心罔中惟爾
之中昭昭臨下不可不畏慎簡乃僚允迪端士恭儉惟
德遠於憸人則萬邦以貞庶答揚我四聖之鴻烈敬之
哉又開元三年册郢王為皇太子制曰於戲書不云
乎一人元良萬邦以貞易不云乎黃離元吉得中道也
將以守監從撫主器承祧執經陳東序之容端冕見南
郊之禮本枝百代宜哉福祉咨爾郢王嗣謙忠肅恭懿
元亨利貞遵在鎬之惠慈稟生譙之祥應學能知道孝
乃因心書及春卿懸知早秀言窮叔譽遠愧生知當試
象之年備成人之敏正位少陽欽惟大典是用命爾為
皇太子其在靖恭爾位聿脩厥德詩書禮樂敦說為本
父子君臣威儀罔忒寝門問豎必視寒暄望苑招賢用
資端直使三靈合契四海係心延我累聖之業積爾重
輝之慶必敬必戒無怠無荒往惟欽哉可不慎歟
增詔唐立晉王為皇太子詔曰昔者哲王受圖上聖垂
範建儲貳以奉宗廟總監撫以寧邦國既義在於至公
亦事兼於權道故以賢而立則王季興周以貴而升則
文帝定漢詳諸方册豈不然乎并州都督右武侯大將
軍晉王治地居茂親才惟明哲至性仁孝淑質惠和夙
著夢日之祥早流樂善之譽好禮無倦強學不怠今承
華虚位率土繫心疇咨文武宜所推戴古人云知子莫
若父知臣莫若君朕謂此子實允衆望可以則天作貳
可以守器承祧永固百世以貞萬國宜立某為皇太子
可令所司備禮册命
原表魏卞蘭贊述太子表曰伏惟太子研精典籍留意
篇章覽照幽微才不世出稟聰叡之絶性體明達之殊
風慈孝發於自然仁恕洽於無外是以武夫懷恩文士
歸德竊見所作典論及諸賦頌逸句爛然沈思泉涌華
藻雲浮聽之忘味正使聖人復存猶稱善不暇所不能
間也昔舜以烝烝顯其德周旦以不驕成其名豈因南
面之尊以發稱假鼎足之盛以取譽哉夫至尊至貴能
令人畏不能令人譽故桀不能變龍逄之心紂不能易
三仁之意懷近服遠非德無施今太子博納多容海渟
岳峙學無常師唯德所在思無所思唯德所親觀士察
人毫毛無失望色則知其情覧始則達其終遏偽辯於
未言絶讒巧於未形其所以包羅殊𩔖鑑觀成敗德生
於性明出自然太子所行晏然休著皆羣下所常吟詠
誠不復須臣贊揚懿美褒稱盛行然後令夜光之璧顯
於金匱隋侯之珠彰於韞櫝者也今相鍾繇大理王朗
海内英儒國家柱臣博物多識通洽君子年耆德茂所
更多矣若游海者難與論水覩前世者不可為言然咸
歸太子巍巍之美叙述清風言之有承聽者欣欣忘日
之夕流景耀於無窮布芳隂於四遠譬則麟龍發足羣
獸追蹤鸞鳳舉翼衆鳥隨風小臣區區嘉樂無已竊怡
綿綿之屬忘愚戅之言謹觸冐上賦一篇以攄狂狷之
思梁簡文帝上昭明太子集别傳等表曰若夫正少
陽之位主承祧之則口實為美惟稱啟誦自兹厥後罕
或聞焉昭明太子稟仁聖之姿縱生知之量孝敬兼極
温恭在躬明月西流幼有文章之敏羽籥東序長備元
良之德非假二疏寧勞四皓虎賁恧其經學知囊慙其
調護豈止博望延賓夀春能賦問疑棗據書戒憑陵而
已哉玉折何追星穨靡續地尊虢嗣外陽之術無徵位
比周儲緱山之駕不返臣以不肖妄作明離出入銅龍
瞻仰故實思所以揄揚盛軌宣記德音謹撰昭明太子
别𫝊文集請備之延閣藏諸廣内永彰茂實式表洪徽
任昉為皇太子求一日入朝表曰臣聞内豎告安姬
昌怡色鳴雞戒旦周發冠履或以凉燠之候晨昏異宜
膳羞之和鼎飪殊節一辰三朝稱情猶簡終日承顔在
理斯愜且長夀之對撫循無已馳道未窮顧懷不輟豈
直下動天性固亦上結慈衷自頃半旬乃朝遂為通制
事踰信次義乖晨省一日萬幾不敢三塵御省每旦改
宿特乞一至寝門蕭子範求撰昭明太子集表曰臣
聞姬昌云亡播禮樂於百代宣尼既歿傳雅頌於千祀
夏啟之風載傳樂野周晉之迹止在洛濱入侍四公西
京見美長夀一察東漢流名魏擊之悟篋衣事關戰國
孫登之愛田苗義屬偏霸各稱小善靡擅雕蟲子桓雖
詩賦可嘉矩範頓闕貽譏良史取誚前載備而為論發
奥允歸自少陽潛位震方滅采神儀長往銅龍毁搆音
顔𬗟邈舟壑遷移若乃緣情體物繁絃縟錦縱横豔思
籠盖詞林積練累素盈車滿笈金石有銷斯文方遠既
異陳王之躬撰又非當陽之自集臣蟬翼輕身未從塵
露而班輸嚴駕永輟騑驂戀主懷兹伏深涕慕冐乞銓
次遺藻勒成卷軸陸倕為豫章王慶太子出宫表曰
臣聞周固本支實資明兩漢啟磐石必係元良所以闡
弘祚鼎光崇守器伏惟皇太子道契生知照均天縱不
藉審諭之功無待温文之輔而冬書秋記夙表睿資春
誦夏絃幼彰神度雖復直門守令長夀察微魏贊多容
漢稱寬博不足以連輝茂則匹景令圖甲觀惟新桂宫
告始朱班徙次翠盖移隂華裔式瞻人祗蹈舞周庾
信慶傳位於皇太子表曰昔者降居若水登庸有優劣
之殊来朝櫟陽繼體有君臣之異不得與夫天之兩旦
日之冄中並曜連輝重明䨇照同年而語矣欲令百工
相和先聞揖讓之風天下無為早識吾君之子皇帝藐
然姑射正當乘雲馭龍問道崆峒豈復先秋木落增
唐常衮為代宗讓皇太子表曰臣聞君父之命誠不合
辭臣子之心固無所隱臣所以省躬審分讓德推賢瀝
懇上聞冐嚴亟請丹誠罔感皇睠来昭戰兢失圖精爽
飛越伏以國之上嗣古曰元良觀象於天應前星之環
極取法於地視少海之朝宗必訪蓍龜以承主鬯臣幼
非樂善長未好儒慈奬特深愚蒙不易教之羽籥有昧
樂章訓以詩書終迷義府遊虧四老才乏五官人莫係
心德非守器頃者外統羣帥内錄尚書竊懼任榮以憂
官謗今謬塵博望猥辱夀春位登青宫禮絶朱邸且乖
人望載黷朝經循名責實未足承天之序捨長立賢亦
猶行古之道伏惟陛下博求公議允納微誠更擇温文
俾膺繼紹遠想伯夷之讓用升季歷之材至公大行天
下幸甚無任懇迫屏營之至皇太子請停幸東都表
曰臣聞乘雲駕羽者非以逸樂其身觀風設教者將以
弘濟於物故後予胥怨幾望湯来吾王不遊嘗思禹會
伏惟天皇察帝道敷皇極一日二日智周於萬幾先天
後天化成於四序雖鴻名已建銘日觀而知尊而膏澤
未流御雲臺而不懌市朝之邑天地所中四方樞會百
物阜殷爰降恩旨行幸東都然以星見蒼龍日纏朱鳥
清風用事庶彙且繁桑翳葉而眠蠶麥飛芒而雊雉詳
求易緯是君無發衆之辰博訪禮經當人急勸農之月
固未可陳詩展義拜洛觀河况序屬亢陽時方避暑露
臺風館尚多薰灼之勞帳殿帷宫將有鬱蒸之弊天皇
昔常服餌近更躬親睿情勤苦天儀憔悴若何以萬乘
之重四海之尊暴露而行旰日而食者也必若事應廵
狩務從寬恤猶望白露凉風然後清畿灑道下不違於
人欲上無隔於天心可舉而行庶幾於此臣又聞關中
屬縣畿内傍州百姓驅馳頗多饑餒天皇仁深覆育並
令賑贍求轉徙者任其逐糧欲寧居者加其廩食家懷
冄造人得安全乞至秋来不煩聖慮特乞少留元鑒俯
察丹誠廻太陽之末光納蒙泉之餘瀝臣三朝問寝常
候色於宸慈五日詣臺每承言於聖奬輙陳冗職輕進
芻詞踏地知驚窺天自失無任私懇之至皇太子請
復膳表曰臣聞善持國者舒慘必繫於天時德稱皇者
動静莫違於物理故百姓不足一人所以載懷四海為
家萬方由其在慮伏惟天皇觀風設教拜洛遊河光華
前乎日月法象齊乎天地頃以歲儲微耗年榖未登睿
旨憂勞宸情戒惕菲飲食而卑宫室居常夏禹之期減
廚膳而徹鍾懸重取黃軒之事由是神靈肹蠁景氣氤
氳雪千里而朝飛雨四溟而夜下兩河之甸瑞麥盈疇
三川之境嘉苗被隰天意人事其在兹乎可以隨道抑
揚可以與時通變周王之本枝百代每進鮮庖殷帝之
亢旱七年猶資鶴鼎昔賢具稱其美往聖不議其非唯
此小心將乖大德臣又聞下之奉上猶枝附根君以人
作基人以君為命天皇恩深子育念切家安損己勵精
無違早晏停滋罷味已隔歲時伏乞俯從人欲仰順靈
心具珍物以登羞隨太陽而復膳萐莆知送凉之地芝
英識駐夀之期豈使𦕈𦕈燧皇獨流名於膰炙悠悠黃
帝空紀稱於庖犠而已哉臣寄忝元良任當監守春冬
胄序學書禮而空勤朝夕寝門視寒温而未即皇太
子請脩書表曰臣聞昔者明王學以化人成俗古之君
子文以緯地經天雖有閬風之高嶽弗登弗知其峻也
雖有浴日之巨溟弗涉弗知其廣也伏惟天皇域中居
大天下化成百官以理萬人以察日行中道而淑清歲
起攝提而位序光薰萬物豈直芝珥蓂&KR1999;澤加四海寧
惟夀麻孤竹地成形而天成象其道彌光河出圖而洛
出書其徵可騐環林璧沼金門石室墳典積於丘山筆
墨盈於泉海聖朝多士自可包二代之文臣顧不才何
足奉三王之教皇慈渥洽帝奬優隆擢公望為太師徵
子房為少𫝊所冀習與智長化與心成嘗辛苦於歲餘
終未階於日就臣聞學者殖也問以辨之積必有成勤
則不匱以周公之上聖日讀百篇以孔父之多能韋編
三絶臣雖不敏竊所庶幾然以列代遺章先王舊典康
成興業纔覽卷於八千士安覃思願加年於累百豈不
以學而時習博則難精者乎今欲搴其蕭稂撮其樞要
可以出忠入孝可以益國利人極賢聖之大猷盡今昔
之能事商𣙜百氏勒成一家庶有代於箴規長不違於
左右又近代書鈔實繁部帙至如華林園徧略脩文殿
御覽夀光書苑長洲玉鏡及國家以来新撰藝文𩔖聚
文思博要等並包括弘遠卒難詳悉亦望錯綜羣書刪
成一部藝官賓舘亦既天皇立之矣端士正人亦既天
皇致之矣伏乞俯從微願特降鴻私許臣撰竊遂臣誠
請當宫學士如少仍望通取京官謹當開桂樹之山鑿
芙蓉之水引甘泉之詞賦總望園之賓客下芸閣而長
謠臨梓池而高會一遊蘭芷佇變蓬麻區區之誠敢希
矜允豈使肅城門内唯傳魏國之名崇政殿中獨紀晉
朝之事而已柳宗元百寮賀册皇太子表曰臣聞商
書載以貞之文漢史傳早建之義不惟立愛其在繼明
陛下奉率前規敷揚盛典顧兹守器之重爰正承華之
位尊義方之教載錫嘉名崇建樹之禮式光典命以長
而立自符於慎擇必賢而選遂合於至公邦本不摇王
業彌固此皆宗社垂祉啟祐皇心乾坤叶謀保安聖運
足以播休氣於四海洽太和於萬靈食毛含齒所同歡
慶臣等奉承制命蹈舞周行不任歡抃之至宋人賀
立皇太子表曰春宫貳極有開震索之祥寳册揚庭庸
鼓巽申之號慶關九廟風動四方恭惟堯大難名舜恭
允塞天職覆地職載莫喻休功月重輪星重輝益圖大
計眷乃承祧之重居無在傅之勤爰涓選於剛辰俾光
膺於殊禮臨軒出令示一人有慶之符主鬯得人兆萬
世無疆之福照臨所迨頌詠惟均臣昔參綺皓之遊今
辱嚴徐之侍靈源暨遠子孫與有於榮懷忭悃發中手
足不知其舞蹈
增啟唐張說上東宫勸學啟曰臣聞安國家定社稷者
武功也經天地緯禮俗者文教也社稷定矣固寧輯於
人和禮俗興焉在刊正於儒範順考古道率由舊章故
周文王之為太子也崇禮不倦魏文帝之在春宫也好
古無怠博覽史籍激揚令聞取高前代垂名不朽伏惟
皇太子殿下英睿天縱聖敬日躋神算密發雄威立斷
廓清氛祲用寧國家兆人由是歸德六合所以推功主
鬯青宫固本也分務紫極觀政也副羣生之望作累聖
之儲殿下之於天下可謂不輕矣監國理人可謂至重
矣莫不拭目而視清耳而聽冀聞異政以禆聖道今禮
經殘缺學校陵遲歴代經史率多紕繆實殿下闡揚之
日刊定之秋伏願博採文士旌求碩學表正九經刊考
三史則聖賢遺範粲然可觀况殿下至性神聰留情國
體幸以問安之暇應務之餘引進文儒詳觀文典商略
前載討論得失降温顔開讜議則政途理體日以增益
繼業承祧永垂德美臣等行業素輕藝能寡薄顧慙端
士叨侍宫闈日夜祗懼無以匡輔區區微誠願效塵露
輕進芻鄙庶垂採擇
手令答曰經史脫誤事資刊理自非通儒孰詳大義侍
讀等升堂觀奥能定闕文今司經崇文皆有舊籍敬承
来教即令考序頃日以来未暇數對何嘗少選而忘德
音尋當叙進羣英冀聞餘論仍令錄留啟本以代書紳
太孫一(增)
增太平御覽曰漢成帝元帝太子也為世嫡皇孫宣帝
字曰太孫又曰晉趙王倫既廢賈后皇帝使使持節
追復愍懷太子拜皇孫臧為臨淮王尚為襄陽王又詔
立臧為皇太孫文武官屬即轉為太孫官屬車服侍從
皆愍懷之舊也趙王倫篡位太孫廢薨惠帝復阼立襄
陽王尚為皇太孫又曰惠帝詔以太常成粲為太孫
太傅校尉梁柳為太孫少傅又曰後魏高宗景穆帝
之長子也帝少聰達太武常置左右號世嫡皇孫又
曰後周建德二年皇孫衍生文武官皆晉秩又曰齊
文惠太子長懋世祖長子也世祖年未弱冠而生子為
太祖所愛建元元年封南郡王江左未有嫡皇孫封王
始自此也唐書曰中宗子重潤帝為太子時生東宫
高宗喜甚乳月滿為大赦天下改元永淳又曰高宗
將立皇太孫問吏部侍郎裴敬彝郎中王方慶對曰禮
有嫡子無嫡孫漢魏太子在子但封王晉立愍懷子為
皇太孫齊立文惠子為皇太孫皆居東宫今有太子又
立太孫於古無有帝曰自我作古若何對曰禮君子抱
孫不抱子孫可以為王父尸者昭穆同也陛下肇建皇
孫實千億之慶帝悅詔議官屬敬彝等奏置師傅友文
學祭酒左右長史東西曹掾主簿管記司錄六曹等官
加王府一級然卒不補後中宗失位太孫廢死重潤秀
容儀以孝愛稱死不緣罪人皆流涕宋史曰欽宗子
諶政和七年生為嫡皇孫祖宗以来所未有徽宗喜
金史曰世宗八年上遣宣徽使伊喇錫勒塔干以名馬寳
刀御膳賜皇太子及妃仍諭之曰妃今臨蓐願平安得
雄有慶之後宜以此刀置左右既而皇孫生是為章宗
上幸金蓮川次冰井翌日上臨幸撫視宴甚歡謂太子
曰祖宗積慶皇后隂德至厚而有今日社稷之福也
明紀事本末曰建文生十年而懿文太子薨太祖年六
十有五矣御東角門對羣臣泣翰林學士劉三吾進曰
皇孫世嫡富於春秋正位儲極四海繫心皇上無過憂
太祖曰善九月立為皇太孫又曰太祖親立諸王世
子時秦晉燕周四世子太祖皆教而試之一日使分閱
衞士燕世子還獨後問之對曰寒甚士方食太祖喜使
閱章奏擇可施行者報命太祖益愛之通紀曰成祖
以皇太孫生長深宫欲其知稼穡艱難因令從行北京
使周行邨落歴觀民情風俗及田野農桑艱苦之事且
舉太祖創業之艱及往古聖賢之君昏亂之主興喪得
失可謂鑒戒者以致飭勵之意書成名曰務本之訓云
太孫二(增)
增慶宴(太平御覽曰唐貞觀十七年誕皇太孫宴宫僚於弘教門太宗幸東宫自殿北門入謂宫臣曰)
(會有甲觀之慶故就卿為樂耳)出閤(通紀曰永樂五年皇長孫出閤就學年九歲命太子少師姚廣)
(孝翰林待詔魯瑄鄭禮等侍講讀)開府(唐書曰高宗為皇太孫重潤置官屬睿宗長子憲武后)
(以睿宗為皇帝故憲立為皇太子睿宗降為皇嗣更册為太孫與諸王皆出閤開府置官屬)留守
(太平御覽曰唐高宗將封嵩山召太子赴東都以太孫留守京師通紀曰永樂八年上將親征命皇長孫留)
(守北京)桑復生(太平御覽曰晉惠帝立臧為皇太孫桑復生於西廂長丈餘太孫廢乃枯)
山為字(金史曰世宗謂李石赫舍哩志寧曰朕諸子雖多皇后止有太子一人今幸得嫡孫觀其骨相)
(不凡又生瑪達噶山山勢衍氣清朕甚嘉之因以山名為章宗小字)好聖孫(明紀事本末曰成祖)
(建儲猶豫未定遂召觧縉預議縉言立嫡以長復曰好聖孫盖指宣宗也)命輔導(六年命丘福蹇)
(義金忠胡廣黃淮楊榮楊士竒金幼孜等兼輔導皇長孫諭之曰朕長孫天章日表玉質龍姿孝友英明寬仁)
(大度年未一紀夙夜孜孜日誦萬言必領要義朕嘗試之以事輙能裁决斯實宗社之靈卿等其悉心輔導)
皇孫手書(太平御覽曰齊昭業立為太孫居東宫昭業少美容止好隸書世宗勅皇孫手書不)
(得妄出貴重之)東宫圖記(通紀曰成祖榆木川之訃太子遣太孫出居庸赴開平迎梓宫瀕行)
(太孫啟曰出外有封章白事非印識無以防偽太子曰言良是但行急新製不及楊士竒曰殿下未踐阼有事)
(自應行常用之寳其東宫小圖書可假之行此出一時之權歸即納上太子即取付太孫曰有啟事以此封識)
(不久當歸汝汝可留之既行太子顧士竒曰昔大行臨御儲位久未定浮議諠騰今即以付之浮議何從興)
一日見三天子(唐明皇臨澡皇嫡孫喜曰一日見三天子詳上)是第三箇
天子(太平御覽曰唐憲宗順宗長子六七歲時德宗抱至膝上問曰汝誰子在吾懷對曰是第三箇天子)
(德宗異而憐之貞元四年封廣陵王)家人子(史皇孫王夫人宣帝母也名翁須皇孫妻妾無號位)
(皆稱家人子)皇曾孫(漢書曰皇曾孫在獄望氣者言長安獄有天子氣上遣使者分條中都官)
(詔獄繫者一切殺之内謁者令郭穰夜到郡邸獄丙吉為獄吏閉門拒使者不納曰皇曾孫在他人無辜死者)
(猶不可况親曾孫乎相守至天明不得入穰還以聞因劾奏吉武帝亦悟曰天使之也因赦天下郡邸獄繋者)
太子妃一
原班固白虎通曰妃者匹也妃匹者何謂也相與偶焉
古者天子後宫嫡庶皆曰妃(史記曰黃帝有四妃帝嚳有四妃虞舜有二妃)
周以天子之正嫡為王后秦稱皇帝因稱皇后以太子
之正嫡稱妃漢因之漢書外戚𫝊曰太子有妃有良
娣有孺子妻妾凡三等是也魏晉以後咸遵之焉漢
書曰漢景薄皇后孝文薄太后家女也景帝為太子時
太后為太子取以為妃又曰武帝陳皇后長公主嫖
女也初武帝得立為太子公主有力焉故欲以女納太
子漢武故事曰初武帝為太子時長公主欲以女配
帝時帝尚小長公主指女問帝曰得阿嬌好不帝曰若
得阿嬌以金屋貯之主大喜乃以配帝是曰陳皇后阿
嬌后字也又曰成帝許皇后平恩侯嘉女也元帝選
配太子上令中常侍黃門親近者侍送還白帝稱太子
欣悅元帝喜謂左右曰酌酒賀我左右皆稱萬歲王
隱晉書曰武帝欲為太子取配久而不决上欲娶衛瓘
女楊后欲娶賈充女上曰衞公女有五可賈公女有五
不可衞家種賢而多子端正而長白賈家種妬而少子
醜而短黑楊后既納寳物固欲娶賈氏因乃納之又
曰愍懷太子妃王衍女也劉曜入洛盡將諸后妃去妃
獨拔刀向賊曰我司徒公女皇太子妃死則己終不為
賊婦賊害之晉孝武起居注曰上臨軒設懸而不樂
遣兼司空謝琰納太子妃王氏賜文武布絹百官詣上
東門上禮甲辰儀曰皇太子妃公主夫人逢持節使
者高車使者駐車相揖東宫舊事曰皇太子納妃給
織成衮帶白玉佩四望車羽葆前後部鼓吹各一部
又曰太子納妃有七綵杯文綺被長命杯文綺袴增
太平御覽曰齊文安王皇后名寳明建元四年册為皇
太子妃無寵太子為宫人製新麗衣裳及首飾而后牀
帳陳古舊釵錜十餘枚又曰齊書皇太子妃厭翟車
漆畫輪車又曰唐太宗后長孫氏年十三嬪於太宗
武德九年册為皇太子妃又曰開元中勅所選皇太
子及諸王等妃既是百官子女禮合避人今遣就本縣
及過本司未為得所其應預妃者令所司具名錄奏各
令女及近親隨使於命婦朝堂候進止唐書曰肅宗
妃韋氏兄堅為李林甫搆死太子懼請與妃絶毁服幽
禁中宋史曰英宗高后母曹氏慈聖光獻姊也故后
少鞠宫中英宗亦在帝所與后年同仁宗曰俟異日必
以為配及長遂成婚濮邸又曰欽宗在東宫徽宗臨
軒備禮冊朱氏為太子妃又曰度宗為忠王議納妃
初丁大全請選臨安府顧嵓女已致聘矣大全敗嵓亦
罷去臺臣論嵓大全黨宜别選名族以配太子臣僚遂
言全昭孫女從父仕宦備嘗難險其處富貴必能盡警
戒相成之道乃冊為皇太子妃金史曰顯宗孝懿皇
后圖克坦氏父貞尚遼王宗翰女梁國公主世宗初即位
貞為御史大夫自南京馳見世宗喜謂之曰卿雖廢主
腹心然未嘗助彼為虐况卿家法可尚其以卿女為朕
子妃及顯宗為皇太子大定四年備禮親迎於貞第世
宗臨宴盡歡是年封為太子妃元史曰世祖出獵道
見緝駞茸女子歎羡之後與諸臣謀擇太子妃世祖俱
不允有一老臣嘗知向者之言知其未許嫁言於世祖
世祖大喜納為太子妃名伯竒音濟齊一名庫克克沁鴻
吉哩氏也
太子妃二
原金璽瑜珮(沈約宋書曰皇太子妃金璽龜紐纁朱綬珮瑜玉)龍枕鴨
燈(晉東宫舊事曰皇太子納妃有漆龍頭支髻枕一銀花環鈕自副又曰皇太子納妃有金塗連盤鴨燈)
(一)文履花簏(晉東宫舊事曰太子納妃有絳地文履一量又曰皇太子納妃有漆花)
(簏二具)龜鈕雀鈿(上詳金璽注同東宫舊事曰太子納妃有心雀鈿一具)衮
帶綺綬(上詳𩔖聚地又曰皇太子納妃有絳織成綺綬)四望車九鈿
函(上詳𩔖聚具晉東宫舊事曰步摇一九鈿函盛之)冊命筮吉(晉起居注云元帝太)
(興元年上臨軒使冊命拜晉王妃庾為皇太子妃長宋書曰後廢帝仁皇后諱簡珪濟陽考城人北中郎史)
(智深孫女太始五年太宗采訪太子妃而后父祖已亡弟又弱小門無強蔭以卜筮最吉拜為皇太子妃)
景殿畫堂(漢書曰元帝為太子司馬良娣死後太子悲恚發病宣帝令皇后擇後宫家人子可)
(以娛侍太子者王禁女政君預焉時預擇者五人政君獨衣絳緣諸于使侍送入太子宫見於丙殿得御幸有)
(身立為太子妃於甲館畫堂生子即成帝也畫堂太子宫中之堂)稱萬歲有五可
(並詳𩔖聚)司徒公女新安主生(上詳類聚后王隱晉書曰安僖皇王氏字神)
(受太常王獻之之女新安公主生即安帝姑也孝武帝以后少孤無兄弟故為安帝納為太子妃孝武納采聘)
(太子妃王氏百官朱服會於新安公主第秘書監王操之為主人)增盡孝孝謹(唐書)
(曰高祖時隱太子釁䦧已搆秦王妃内盡孝事高祖謹善承諸妃消釋嫌猜元史曰太子妃庫克克沁性孝謹)
(事中宫世祖每稱賢德媳婦侍昭睿明聖皇后不離左右至溷厠所用紙亦以面擦令柔軟以進妃生順宗成)
(宗)仁順順適(唐書曰順宗良娣王氏以良家選入宫為才人順宗在藩帝以才人幼故)
(賜之是生憲宗王在東宫冊為良娣性仁順宫中化其德莫不柔雍順宗既即位病已緜頓后侍醫藥不少怠)
(姊宋史曰寧宗韓皇后六世祖忠獻王琦初后與俱被選入宫后能順適兩宫意遂歸平陽郡邸)有
婦德擇淑媛(唐書曰高宗太子弘妃裴居道女有婦德宋史曰英宗時神宗進封穎王時)
(禁中遣使泛至諸臣家為王擇妃韓維為王記室參軍上疏曰王孝友聰明動履法度今卜族授室宜歴選勲)
(望之家謹擇淑媛考古納采問名之義以禮成之不宜苟取華色而已)進掖庭待進
止(太平御覽曰漢明帝馬皇后伏波將軍援小女也援征五溪蠻卒於師虎賁中郎將樂松等譖之由是家)
(益失勢又數為權貴所侵侮后從兄嚴不勝憂憤白夫人求進女掖庭乃上書曰臣叔父援辜恩不報而妻子)
(恃恩獲全戴仰陛下為天為父竊聞太子諸王妃匹未搆援有三女大者十五次者十四小者十三儀状髮膚)
(上中以上皆孝順小心婉順有禮願下相工簡其可否如有萬一援不朽於黃泉由是選后入太子宫唐書)
(曰開元十六年時太子瑛加元服詔九品官息女可配太子者有司採閱待進止遂選太常少卿薛縚女為妃)
教女儀倚母家(宋史曰哲宗既長宣仁歴選世家女百餘入宫孟后年十六宣仁及)
(欽聖向太后皆愛之教以女儀冠唐書曰代宗天寳中封廣平王時貴妃楊氏外家貴戚里秘書少監崔珣)
(妻韓國夫人以其女女皇孫為妃生子偲所謂召王者妃倚母家頗驕媢諸楊誅禮寖薄)黑鳳集
營白雁入苑(宋史曰光宗李皇后慶遠節度使道之女初后生有黑鳳集道營前石上道心)
(異之遂字曰鳳娘道士皇甫坦善相人道出諸女拜坦坦見后驚曰此女當母天下坦言於高宗遂聘為恭王)
(妃乾道七年立為皇太子妃中唐書曰高宗時太子弘納妃有司奏贄用白雁適苑獲之高宗喜曰漢獲朱)
(雁作為樂府今得白雁為婚贄婚乃人倫首我則何慙)親執庖㸑護侍起居
(明紀事本末曰永樂間上及后御便殿東宫妃張氏親執庖㸑上御膳恭謹上大喜曰新婦賢他日吾家事多)
(頼也自此無易儲意太懿宗妃郭氏幼入鄆王邸宣宗在位春秋高惡言立子事王以嫡長居外宫心常憂)
(惴妃護侍左右慰安起居終得無恙)禮異諸婦宜配冢嫡(唐書曰憲宗妃郭氏)
(汾陽王之孫順宗以其家有大功烈而母昇平公主素貴故禮之異諸婦宋史曰理宗語大臣曰全氏女言)
(辭甚令宜配冢嫡以承祭祀遂冊為皇太子妃)
原詔唐太宗冊蘇亶女為太子妃詔曰配德元良必俟
邦媛作儷儲貳允歸冠族秘書丞蘇亶長女門襲軒冕
家𫝊義方柔順表質幽閑成性訓彰國史譽流邦國正
位儲闈實惟朝典可皇太子妃所司備禮冊命施行
原冊文唐太宗冊太子妃文曰惟爾秘書丞蘇亶長女
族茂冠冕慶成禮訓貞順自然言容有則作合春宫實
協三善曰嬪守器式昌萬乘備兹令典仰惟國章是用
命立為皇太子妃惟欽哉其光膺命可不慎歟
原哀冊宋謝莊皇太子妃哀冊文曰楹凝桂酒庭肅龍
輼風吹國輅雲起郊門皇帝傷總繸之掩綵悼副褘之
滅華行光既晏長河又斜顧而言曰璇瑶有毁郁烈無
湮翦素裁簡授之史臣其辭曰霍岫虧天灊流凝漢祥
發桐珪慶昭金算毓景帝里飛芳戚閈秘儀施谷升音
集灌月晷幾望娣袂維良釋幃春宫承飾少陽五葉衍
藻四訓抽光葳蕤蕙振婉孌瓊相清徽就遠祲沴方搏
臨華罷翠當曄收蘭複殿生響長廡結寒節移虚饋氣
變容衣中庭草曖階上螢飛傷縈里第痛溢朝闈霜侵
燭昧風密帷凄驚葭夕轉龍驂夜嘶筵既訣兮奠既徹
背青闕兮去神閨旌掩鬱而還泛盖逶遲而顧低素紼
斂維華軿觧馭山燧恒隂松阿不曙離天渥兮就銷沈
委白日兮即冥暮菊有秀兮蘅有芬德方遠兮聲彌樹
齊王儉皇太子妃哀策文曰肇惟初識芳猷夙就翩
翻禮園徘徊樂囿視秋齊明方春等茂伊宋之季天衢
薦阻咨我儲貳締縃江滸衞女事齊樊姬贊楚美著嬪
嗣徽音踵武數盈則反否極斯昌肅膺靈命經緯三光
往儀衡館来式椒堂紃組咸事象服有章八演仰則六
幽望景悠悠草昧如何不永方中委曜先秋落穎世有
遺塵庭無餘影嗚呼哀哉遵三兆之嘉日迨九筮之靈
期澄金波而映鑾旆命飛廉而拂瓊輜揚清笳於漢表
動嘶挽於雲基
御定淵鑑𩔖函卷五十九
