欽定四庫全書
御定淵鑑𩔖函卷二百五十三
人部十二(父友友薦友交思友交過友人患難擇絶)
父友一
增禮記曰見父之執不謂之進不敢進不謂之退不敢
退不問不敢對又曰父之齒隨行又曰既葬若君
食之則食之矣大夫父之友食之則食之矣不避粱肉
若有酒醴則辭注變顔色則不可又曰父之執可以
乘其車不可以衣其衣
父友二
增高士傳曰班嗣在京師家有賜書内足於財父黨揚
子雲以下莫不造門魏書曰陳羣字長文通達有識
度其所交皆父黨魯國孔融與羣父紀交又與羣交
晉書曰鄭袤字林叔滎陽開封人少孤隨叔父渾避難
江東時華歆為豫章太守渾往依之歆素與袤父泰友
善撫養袤如己子南史曰劉孝綽年十四父繪掌制
誥常使代筆父黨沈約任昉范雲等聞其名命駕造焉
父友三
增候問交游(合璧事𩔖陳蕃少時閒居一室庭宇蕪穢父友薛勤來候之謂曰孺子何不洒)
(埽以待賓客蕃曰大丈夫處世當埽除天下安事一室乎北齊書凌昂字雲駒洛陽人父子璋魏中書監昂)
(為河間邢邵所賞邢與子璋交游嘗謂子璋云吾以卿老蚌出明珠)途遇練裙坐被
道服(南史粱任昉字彦升子四人東里西華南容北叟皆無術業兄弟流離不能自振冬日西華著葛帔)
(練裙生平舊交莫肯相䘏道逢劉孝標泫然驚曰我當為汝作計乃作廣絶交論刺其舊交聞見錄韓魏公)
(留守北京李稷以國子慱士為副頗慢公公不為較俄潞公代魏公為留守未至揚言云李稷之父絢我門下)
(士也聞稷敢慢魏公必以父死失教至此果不悛將庭訓之公至北京李稷謁見坐客次久之公著道服出語)
(之曰而父吾客也)原不爲梁松禮願與阿戎譚(漢書馬援疾梁松候)
(之拜牀下援不為禮子孫曰松尊貴大人何為不禮援曰我乃其父友也晉書阮籍與王渾友渾子戎少籍)
(二十歲每見戎盡日而去謂渾曰與卿語不知與阿戎譚)增世交參朝之友崔
孔之交(左傳楚伍參與蔡太師子朝友其子伍舉與聲子相善後漢書孔僖字仲和魯人祖父建少)
(游長安時崔篆仕王莽為建親愛僖與崔篆孫駰後相友善焉)世舊之情通家之
好(唐書嚴武以杜甫世舊待甫甚善之柳子厚送崔羣文予與崔君有通家好)
父友四
增泣撫其子(春秋外傳叔向見司馬侯之子撫而泣之曰自此父之死也吾蔑與比事君也後)
(漢書陳祐年二十而孤家貧牧豕于長垣澤其父執謂之曰二千石子而牧豕縱子無恥柰辱先君何)
收養其兒(又曰處士樊英有鄰人子止英家每醉呴呼弟子陳寔問之英曰其父臨死以相委屬故)
(收養之)不奉遺教(晉書解系字少連荀勖諸子謂曰與卿為友應向我公拜勗又曰我與尊)
(先使君親厚系曰不奉遺教若與先君厚往日哀頓當垂書問親厚之誨非所敢承勗父子大慚)教
育兼成(聞見錄韓魏公少善尹師魯師魯以貶死其子朴方在襁褓至長魏公聞於朝命之官公判北)
(京薦為屬教育之如子弟所為或過舉公掛師魯像哭之朴亦早死)嫁其二女(墓志吳奎初與)
(鄉人王彭年友善彭年客死于京奎使長子主喪事周恤其家嫁其二女焉)
父友五
增詩唐劉禹錫送同年子張盥詩曰爾生始懸弧我作
座上賓引箸舉湯餅祝詞天麒麟今成一丈夫坎坷愁
風塵長裾来謁我自號廬山人道舊與撫孤悄然傷我
神依依見眉睫默默含悲辛永懷同年友追想出谷辰
三十二君子齊飛凌煙旻曲江一會時後會已凋淪況
今三十歲閱世難重陳盛時一已過來者日日新不如
摇落樹重有明年春火後見琮璜霜餘識松筠肅機乃
獨秀武抱一絶倫爾今持我詩西見二重臣成賢必念
舊保節在安貧清時為丞郎氣力侔陶鈞乞取升斗水
因之雲漢津
薦友一
增易曰拔茅連茹以其彙征吉禮記曰儒有爵位相
先患難相死久相待遠相致其任舉有如此者家語
曰行脩而名不章友之罪也文𨕖曰因雲灑潤則芬
澤易流
薦友二
增史記曰管仲囚於堂阜鮑叔薦於桓公漢書曰魏
其侯灌夫二人以友善相引重通鑑曰劉先主訪士
於襄陽司馬徽徽曰識時務者在乎俊傑此間有伏龍
鳳雛先主問為誰曰諸葛孔明龐士元也晉書曰桓
温與庾翼友善相期以寧濟之事翼薦温於明帝曰桓
温少有雄略勿以常人遇之
薦友三
原蕭朱王貢(上蕭育朱博事交下王陽貢禹事俱見友𩔖)增讓友改官
感恩訪舊(宋劉錡與李常友善發運使楊佐欲薦常改官常願先薦錡佐曰不見此風久矣遂)
(並薦之此元史陳旅游京師翰林侍講虞集見其所為文歎曰所謂我老將休付子斯文者矣薦之除國子)
(助教歴官國子監丞旅每感集為知己集歸田數載旅不計千里訪集於臨川集感其來留旬日而别惓惓以)
(斯文相勉集每與學者語必以旅為平生益友也)薦爲僕射擢以拾遺(漢書)
(鄭崇弟立與高武侯傅喜同門學相友善喜為大司馬薦崇擢為僕射唐書蕭昕河南人開元中首舉慱學)
(宏詞授陽武簿後𨕖左拾遺昕嘗與布衣張鎬友善表薦之曰如鎬者用之則為王者師不用之則為幽谷一)
(叟耳明皇擢鎬拾遺後為將相)與同分義獨賞風標(海内先賢傳穎川鍾皓字)
(季明為郡功曹時陳寔為西門亭長皓與同分義皓辭公府太守問誰可代君皓曰明府必得其人西門亭長)
(可也見下陸機戴淵事前交友𩔖)文舉之升一鶚陶洪之拔二龍
(上見孔融薦禰衡表公吳志漢末陶洪薦劉繇欲令舉茂才刺史曰前年舉山柰何復舉正禮乎洪曰若使)
(君用公山於前擢正禮於後所謂馭二龍於長途騁騏驥於千里不亦可乎劉岱字公山繇兄也)
薦友四
增表漢孔融薦禰衡表曰臣聞洪水横流帝思俾㐅旁
求四方以招賢俊昔世宗繼統將弘祖業疇咨熙載羣
士響臻陛下睿聖纂承基緒遭遇厄運勞謙日昃惟岳
降神異人並出竊見處士平原禰衡年二十四字正平
淑質貞亮英才卓躒目所一見輒誦於口耳所暫聞不
忘於心性與道合思若有神弘羊潛計安世默識以衡
準之誠不足怪忠果正直志懷霜雪見善若驚疾惡若
讐任座抗行史魚厲節殆無以過也鷙鳥累百不如一
鶚使衡立朝必有可觀飛辯騁辭溢氣坌涌解疑釋結
臨敵有餘昔賈誼求試屬國詭係單于終軍欲以長纓
牽致勁越弱冠慷慨前代美之近日路粹嚴象亦用異
才擢拜臺即衡宜與為比如得龍躍天衢振翼雲漢揚
聲紫微垂光虹蜺足以昭近署之多士增四門之穆穆
鈞天廣樂必有竒麗之觀帝室皇居必蓄非常之寶若
衡等輩不可多得激楚陽阿至妙之容掌伎者之所貪
飛兔騕褭絶足奔放良樂之所急也臣等區區敢不以
聞陛下篤慎取士必湏效試乞令衡以褐衣召見必無
可觀采臣等受面欺之罪
增書吳魯肅薦龐統書曰龐士元非百里才也使處治
中别駕之任始當展其驥足耳周瑜薦魯肅書曰魯
肅忠烈臨事不苟可以代瑜倘所言可采瑜死不朽矣
思友一
增毛詩曰一日不見如三秋兮又曰風雨淒淒鷄鳴
膠膠又曰風雨如晦雞鳴不已又曰無思遠人勞
心忉忉又曰葭葭蒼蒼白露為霜所謂伊人在水一
方溯洄從之道阻且長溯游從之宛在水中央
思友二
增世說曰謝安謂王羲之曰中年以來與親友别輒作
數日惡羲之曰年在桑榆自應爾語林曰嵇康素與
呂安友每一相思輒千里命駕本事詩曰元相公稹
為御史鞫獄梓潼時白樂天尚書在京與名輩游慈恩
寺小酌花下為詩寄元曰花時同醉破春愁醉折花枝
當酒籌忽憶故人天際去計程今日到梁州時元果至
褒城亦寄夢游詩曰夢君兄弟曲江頭又向慈恩院裏
游驛吏喚人排馬去忽驚身在古梁州千里神交若合
符契白有感夢記&KR0879;記其事
思友三
原停雲落月(陶潛詩序停雲思友人也照杜甫夢李白詩落月滿屋梁猶疑顔色)
憂奕奕思悠悠(詩未見君子憂心奕奕又曰悠悠我思)增夢尋高惠
思繫許詢(韓非子六國時張敏與高惠為友每相思不能見敏便於夢中往尋行至半道即迷)
(不知路遂回如此者三思世說劉尹曰清風朗月令人輒元度)歌成黃鵠牋託
白雲(蘇武贈李陵詩黃鵠一遠别千里顧徘徊思謝眺辭隋王牋白雲在天龍門不見去德滋永德滋)
(深)三載千秋幾年一面(李陵贈蘇武詩嘉會難再遇三載為千秋杜少陵)
(送敬使君詩幾年一會面今日一悲歌少壯樂相得歲寒心匪他)墜雨驚風暮雲
春樹(謝朓牋邈若墜雨翩似秋蔕束晳贈石崇詩翕如翔雲會忽若驚風散杜甫春日憶李白詩渭北)
(春天樹江東日暮雲)
思友四
原見容輝(古詩夢想見容輝)增天各一涯(古詩行行重行行與君生别離相去)
(萬餘里各在一天涯道里阻且長會面安可期)金瓶落井(古樂府有信數寄書無信長相憶莫)
(作瓶落井一去無消息歎李白詩金瓶落井無消息令人行復坐思)一别三春(杜甫贈王)
(侍御詩一别星橋下三移斗柄春)十日不見(杜甫偪側行偪側復偪側我居巷南子巷北可)
(憐鄰里間十日不一見顔色)聚散十春(杜甫别蔡著作詩憶念鳳翔都聚散俄十春)
夢想三年(韓愈贈元恊律詩寤寐想風采於今已三年)
思友五
原詩漢梁鴻思友詩曰鳥嚶嚶兮友之期念高子兮僕
懷思想念恢兮爰集兹魏曹植詩曰高臺多悲風
朝日照北林之子在萬里江湖迥且深方舟安可極離
思故難任孤雁飛南游過庭長哀吟翹思慕遠人願欲
託遺音形影忽不見翩翩傷我心原晉曹攄思友人
詩曰密雲翳陽景霖潦淹庭除嚴霜凋翠草寒風振纖
枯凛凛天氣清落落卉草疎感時歌蟋蟀思賢詠白駒
情隨元隂滯心與回颷俱思心何所懷懷我歐陽子精
義測神奥清機發妙理自我别旬宿微言絶於耳褰裳
不足難清揚未可俟延首出階檐佇立增想似陶淵
明停雲詩曰靄靄停雲濛濛時雨八表同昏平路伊阻
靜寄東軒春醪獨撫良朋悠邈搔首延佇又曰停雲
藹藹時雨濛濛八表同昏平陸成江有酒有酒閒飲東
忩願言懷人舟車靡從又曰東園之樹枝條再榮競
用新好以招余情人亦有言日月于征安得促席說彼
平生又曰翩翩飛鳥息我庭柯歛翮閒止好聲相和
豈無他人念子實多願言不獲抱恨如何梁王僧孺
春日寄鄉友詩曰旅心已多恨春至尚離羣翠枝結斜
影綠水散圓文戱魚两相顧游鳥半藏雲何時不憫默
是日最思君增宋謝脁詩曰芳洲有杜若可以定佳
期清風動簾夜孤月照窗時安得同攜手酌酒賦新詩
唐羅鄴寄友詩曰秋庭悵望别君初折柳分襟十載
餘相見或因中夜夢寄來多是隔年書攜尊座外花空
老垂釣江頭柳漸疎裁得詩憑千里雁今年寧不憶吾
廬
增書唐白樂天與元微之書曰四月十一日夜樂天白
微之不見足下面已三年矣况以膠漆之心置於吳越
之地進不能相合退不能相忘牽率乖隔各欲白首微
之微之如何如何僕初到潯陽時有熊孺登來得足下
前年病甚時一札上報病狀次序病心終論平生交分
且云危惙之際不暇及他唯收數帙文章封題其上曰
他日送達白二十二郎便請以待書悲哉微之於我也
其若是乎又觀所寄聞僕左降詩曰殘燈無熖影幢幢
此夕聞君謫九江垂死病中驚起坐暗風吹雨入寒窗
此句他人尚不可聞况僕心哉至今每吟猶惻惻耳計
足下久不能得僕書必加憂望今故錄三韻以先奉報
其餘事况條寫如後云云微之微之作此書夜正在草
堂中山窗下信手把筆随意亂書封題之時不覺欲曙
舉頭但見山僧一两人或坐或睡又聞巖猿谷鳥哀鳴
啾啾平生故人去我萬里瞥然陳念此際暫生餘習所
牽便成三韻云憶昔封書與君夜金鑾殿後欲明天今
夜封書在何處廬山庵裏曉燈前籠鳥檻猿俱未死人
間相見是何年微之微之此夕此心君知之乎居易頓
首
過友人一
增毛詩曰惠然肯來又曰既見君子云胡不喜莊
子曰夫逃虛谷者聞人足音則跫然而喜况乎昆弟親
戚之謦欬其側乎(跫人行聲小聲曰謦大聲曰欬)
過友人二
增淮南憲王𫝊曰子高乃幸左顧存恤(左顧猶言枉顧古之長者居右)
(少者居左長者顧少者故曰左顧)又曰漢薛宣為丞相朱雲往見之
宣謂曰在田野無事且留我東閣可以觀四方竒士雲
曰小生乃欲相吏耶潛確𩔖書曰郭林宗見友人范
逵至夜冒雨剪韭作湯餅今洛人皆效之魏志曰山
陽王粲字仲宣蔡邕見而竒之時邕才學顯著貴重朝
廷常車騎填巷聞粲在門倒屣迎之粲至年既幼弱容
貌短小一坐盡驚邕曰此王公孫有異才吾不如也吾
家書籍文章當盡予之明語林曰何文肅喬新景泰
進士知温州夜乘小艇訪虞徵君原璩坐久索飲村居
無所覓何曰雖酸醅亦可乃出新醯一瓶共酌劇談竟
夕而别時稱何虞醋交又曰劉尚書麟每退食如坐
禪室楊閣老石齋過之見䨇藤依戸飄香載道歎曰此
與東牟劉榮祖何異晚歲欲樓居力不能營文待詔為
繪神樓居圖遺之騷人墨客爭為題咏
過友人三
增剡水乘舟豫章設榻(世說王子猷居山隂夜大雪開室命酌四望皎然因起徬)
(徨詠左思招隐詩忽憶戴安道時戴在剡即便乘小舟詣之經宿方至既造門不前而反人問其故曰乘興而)
(行興盡而反何必見戴守後漢書陳蕃初為青州太守郡人周璆高潔之士郡召命莫肯至惟蕃能致焉特)
(為一榻去則懸之)易衣改席白飯青芻(南史羊欣嘗詣謝鯤謝易衣改席然)
(後見之欣由此益知名滿杜甫贈竇侍御詩肯訪浣花老翁無為君酤酒眼酤與奴白飯馬青芻)原
會造嵇康逵過陶侃(世說嵇康夏月于大樹下鍜向子期佐之鍾會結客同造之康)
(視鍜如故旁若無人良久不交一言會去康曰何所聞而来何所見而去會曰聞所聞而來見所見而去會大)
(恥之遂深怨恨下陶侃母事)
過友人四
原飲酒(左傳臧武仲如晉雨過御叔御叔將飲酒曰焉用聖人我將飲酒而已雨行何以聖為注武仲)
(多智人謂之聖人)造請諸公(張湯傳造請諸公造至也詣也請謁問也)千里相
期(後漢書范式字巨卿與汝南張劭字元伯為友二人並告歸鄉里式謂劭曰後二年當還將過拜尊親見)
(孺子焉共刻期日後期至元伯具白母請設饌待之母曰二年之别千里結言何相信之深耶對曰巨卿信士)
(必不乖違至日果到升堂拜母盡歡而别)彌日信宿(漢書郭林宗别傳林宗至汝南造袁奉高)
(車不停軌鸞不輟軛詣黃叔度乃彌日信宿)昔枉光塵(應休璉詩自昔枉光塵結言固始終)
把臂林臯(古詩把臂入林臯)高駕徽言(李白詩多君枉高駕贈我以徽言)
過友人五
增詩唐李賀高軒過詩曰華裾織翠青如葱金環厭轡
摇玲瓏
增書魏應璩與滿炳書曰昨者不遺猥見照臨雖侯生
納顧於彝門毛公受眷於逆旅無以過也謝安與支
遁書曰人生如寄耳頃風流得意之事殆為都盡終日
慼慼觸事惆悵惟遲君来以晤言消之一日當千載耳
韓愈荅張籍書曰聆其音聲接其辭氣則有願交之
志因緣幸會得遂所圖豈惟吾子之不棄抑僕之所遇
有時焉耳
患難友一
增毛詩曰習習谷風維風及雨將恐將懼維予與女
禮記曰父母在不許友以死又曰患難相死周禮
注曰任信于友道恤憂患也白虎通曰朋友之道有
四患則死之諸葛武侯曰歴險夷而益固
患難友二
增孔叢子曰郈成子自魯聘晉過於衛右宰穀臣止而
觴之陳樂而不作飲畢而送以璧成子不辭其僕曰不
辭何也成子曰夫止而觴我親我也陳樂不作告我哀
也送我以璧託我也由此觀之衛其亂矣行三十里而
聞衛亂作右宰穀臣死之成子於是迎其妻子還隔宅
而居之晉書曰元帝時應詹為建武將軍家富於財
時京兆韋泓喪亂之後又遭饑疫客游洛陽素聞詹名
依託之詹與分甘共苦情若兄弟為之婚娶置宅與居
又薦於帝以至顯官詹卒泓制朋友之服追趙武嬰杵
之義祭詹終身𩔖書纂要曰錢應高溧陽人景定中
寇䧟建康時故人趙淮宿其家為寇執應高聞淮死追
之不及乃哀號投荆溪而死又曰陳大年字彦求貢
辟雍同舍生陳仲防患疫人皆避大年曰疾病相棄豈
友誼耶為召醫仲防瘥曰彦永真生死交情也
患難友三
增左杜殷顔(綱鑑周宣王將殺杜伯而非其罪伯之友左儒爭之九復而王不許曰汝别君)
(而異友儒曰君道友逆則順君以誅友友道君逆則順友以違君王怒曰易而言則生不則死儒曰士不枉義)
(以從死不易言以求生臣能明君之過以正杜伯之無罪王殺杜伯左儒死之曄舊唐書趙曄性孝弟敦重交)
(友雖經艱危不改其操少時與殷寅顔真卿柳芳陸據蕭穎士李華邵軫同志友善天寳中語曰顔殷柳陸蕭)
(李邵趙以其重行誼敦友道也)看疾求醫(世說荀巨伯遠看友人疾值賊攻郡友令其去)
(巨伯曰敗義以求生豈荀巨伯所行耶賊至巨伯曰友人有疾不忍委之寧以身代賊義之遂班軍而退)
(求宋侯可字無可華隂人少與申顔為友顔病重千里醫未歸而顔卒目不瞑人曰其待侯君乎且歛而可)
(至撫之乃暝顔無子不克葬可辛勤營計鬻衣相地卒葬之一日可自遠歸家以窶告適友人郭行扣門曰吾)
(父病醫索錢百千賣吾廬而不可售可惻然計囊中裝略當其數遂盡與之)寄縑以祠
援琴而鼓(上王丹事見前訓子𩔖聞琴操其思革子戶文子叔術子三人為友楚成王好士三人)
(俱往見之卒逢飄風暴雨俱伏于空柳之下衣寒糧乏度不能俱活二子以革子為賢推衣糧與之革子固辭)
(二子曰子不我受俱死何庸乎于是革子受之二子凍飢而死其思革揭衣糧而去往見楚王王知其賢饗之)
(革子有憂悲之色楚王乃推樽罷樂升琴而進之其思革子援琴而鼓作相與别散之曲)委書柩
上賣餅市中(後漢書范式嘗至京師受業太學時諸生長沙陳平子同在學與式未相見而)
(平子被病曰山陽范式烈士也可託死吾殁但以尸埋巨卿戶前乃裂素為書遺巨卿既終妻從其言適巨卿)
(還省書見□愴然感之向墳拜哭為死友乃營護妻兒身自送喪于臨湘未至四五里乃委素書于柩上哭别)
(而去常魏略趙岐字臺卿藏匿避難賣餅市中孫嵩見岐非人呼而問之遂與俱歸嵩先入白母曰出行乃)
(得死友迎上堂饗之極欣藏岐複壁中)代行絶域往訪循州(𩔖書纂要狄仁)
(傑為并州法曹與同僚鄭崇質友善崇質當使絶域母老且病仁傑請代之有詔免行蘇文定集宋巢谷字)
(元修四川眉州人舉進士二蘇在朝未嘗一見及謫嶺海谷往訪轍握手相泣又欲往海南訪軾至新州病死)
(轍聞哭之失聲曰谷于朋友之義無媿高恭而前遇存保後遇余兄弟也)
患難友四
原不恤之刑(周禮八刑六曰不恤之刑)增併糧(烈士傳羊角哀左伯桃相與為死友)
(欲仕于楚遇雨雪不得行飢寒無計度不俱生乃併衣糧與角哀伯桃入樹中而死楚平王爱角哀之賢嘉伯)
(桃之義以公卿禮葬之)望門投止(綱鑑張儉亡命困廹望門投止後止李篤家外黃令毛欽)
(操兵到門篤引欽就席曰張儉負罪豈得藏之若審在此此人名士明廷寧宜執之乎欽曰蘧伯玉恥獨為君)
(子足下如何耑取仁義篤曰今欲與明公分之明公載半去矣欽歎息而去)原不救繫獄
(漢書申屠蟠友人馮雍繫獄豫州黃琬欲殺之或勸蟠救之蟠不行曰黃子琰為吾耶未必合罪如不用雖言)
(何益琬聞釋雍罪)與汝偕死(吳範事詳前交友𩔖)增以柳易播(新唐書劉)
(禹錫貶播州柳宗元曰播非人所居而禹錫親在堂吾不忍其窮無辭以白其大人如不往便為母子永訣即)
(具奏欲以柳州授禹錫而自往播會大臣亦為禹錫請得改連州)日陪屨杖(史黃庭堅謫宜)
(州與零陵蔣湋相友善時庭堅名在黨籍中士大夫畏禍不敢往還獨湋日陪屨杖次年庭堅召還未行疾作)
(湋往見庭堅大喜握手曰身後事託君矣及卒湋為棺歛具舟送還)
患難友五
增誌銘唐韓昌黎柳子厚墓誌銘曰嗚呼士窮乃見節
義今夫里巷相慕悦酒食游戱相徵逐詡詡強笑語以
相取下握手出肺肝相示指天日涕泣誓死生不相背
負真若可信一旦臨小利害僅如毛髮比反眼若不相
識落陷穽不一引手救反擠之又下石焉者皆是也此
宜禽獸所不忍為而其人自視以為得計聞子厚之風
亦可以少媿矣
擇交一
增易曰君子定其交而後求文中子曰君子先擇而
後交故寡尤小人先交而後擇故多怨
擇交二
增嵇康高士傳曰井丹字大春狄道人慱學未嘗書刺
候謁人梁松請友丹不肯見後遂隠遯荀氏家傳曰
荀粲簡貴不能與常人交接所交者皆一時雋傑粲卒
至葬夕赴者千餘人皆同年名士也哭之感動路人
魏志曰將軍張遼與其護軍武周有隙就刺史温承求
交吳質質辭以疾遼出過質曰僕委意於君何以相辜
如此質曰古人之交也多取知其不貪奔北知其不怯
聞流言而不信故可終也武伯南身為雄士往者將軍
稱之不輟口今以睚眦之恨反成嫌隙况質才薄豈能
終好是以不願也遼感其言復與周平唐書曰陸龜
蒙不喜與流俗交雖造門不肯見
擇交三
增閉門異席(續漢書趙典閉門却埽非德不交奢六帖楊仁辟司徒桓虞府椽朱章貪不)
(法仁終不與交言同席)原郭詣仇覽王拒陳遵(後漢書仇覽字季智太學)
(中與同郡符融比宇常自守不與融言融竒之曰志士交結之秋雖務經學守之何固覽正色曰天子修設太)
(學豈使人游談其中乎融告郭林宗林宗因與融齎刺詣之遂留宿林宗嗟歎下牀為拜又曰陳遵欲交王)
(丹丹拒而不許)增不交名士辭友貴人(齊春秋王僧祐字喬宗亭然獨立不)
(交當代名士王思遠之徒託意請交並不降意自天子與侯伯未嘗與一人游焉後漢書曰張霸遷侍中虎)
(賁中郎將鄧隲當朝貴盛聞霸名行欲與為交逡廵不荅衆笑其不識時務)清身潔己
簡質純彝(上解系事見父友𩔖罕梁書庾說字彦實新野人也性純彝簡質所游狎河東柳惲欲)
(與之交拒而不許)傅嘏辭交嚴遵却友(世說何晏鄧颺夏侯太初並求傅嘏)
(交而嘏終不許諸人因荀粲說合之傅曰夏侯太初志大心勞能合虛譽誠所謂利口覆國之人鄧颺何晏有)
(為而躁慱而寡要外好名利而内無關鑰此三賢者皆敗德之人遠之猶恐罹禍况可親之哉後皆如其言)
(高士傳嚴遵字君平蜀人也揚雄少從之游數稱其德李溫為益州牧喜曰吾得君平為從事矣卒不能屈王)
(鳳請交不許歎曰益我財者損我神生我名者殺我身故不許時人服之)恥交兵子意
薄司空(零陵先賢傳曰張飛嘗與劉巴宿巴不與語飛遂忿恚孔明謂巴曰飛雖武人愛慕足下足下)
(雖天爵高宜少降意巴曰丈夫處世當交四海英雄如何與兵子共語世說南陽宗世林與魏武同時而薄)
(其為人不與之交及魏武作司空總朝政從容問宗曰可以交未荅曰松柏之志尚存)必交長
者惟友名流(唐書張廵所交必大人長者不與庸俗合又孔緯多與有名者游)
擇交四
原未之許(後漢書侯霸欲友王丹霸子見丹下車拜丹荅謝霸子曰大人方願交驩柰何拜小子丹)
(曰君房有是言丹未之許也)增服其裁量(世說許子將嘗到穎川多長者之游惟不詣陳)
(仲弓又陳仲舉妻喪還葬鄉人俱至許獨不往或問其故子將曰太丘道廣廣則難周仲舉性峻峻則少通故)
(不造也時人服其裁量)躬耕林藪(晉陽秋譙秀字元彦巴西人譙周孫性清靜不交於俗李)
(雄盗蜀安車徵秀秀不應躬耕林藪桓温平蜀上表薦之)交皆名士(唐書鄭絪善屬文所交皆)
(天下名士)名士夙儒(又曰蕭復非名士夙儒不與游以清操顯)輕&KR1491;衣裾(世說)
(瑯邪王元長才名甚盛欲與徐勉相識每託人召之徐謂人曰王郎名高望促難可輕&KR1491;衣裾俄而元長及禍)
(時人服其幾鑒)能交豪傑(唐書孔述睿少修潔能交當時豪傑)游皆豪俊(彙纂)
(韓滉幼有令名所游必天下豪俊)
擇交五
增詩唐孟郊審交詩曰種樹湏擇地惡土變木根結交
若失人中道生謗言君子芳桂性春濃寒且繁小人槿
花心朝在夕不存莫躡冬冰堅中有潛浪翻惟當金石
交可與賢逹論
絶交一
原詩曰習習谷風維風及雨將恐將懼惟予與汝將安
將樂汝轉棄子詩注曰伐木廢則朋友缺矣增樂
毅曰古之君子交絶不出惡聲江乙曰以財交者財
盡則交絶以色交者華落而愛渝
絶交二
增史記曰越石父賢在縲絏之中晏子出遭之塗解左
驂贖之載歸弗謝入閨久之石父請絶晏子戄然攝衣
冠謝曰嬰雖不仁免子於厄何求絶之速也石父曰不
然吾聞君子屈於不知己而伸於知己者方吾在縲絏
之中彼不知我也夫子既已感悟而贖我是知己也知
已而無禮固不如縲絏之中原漢書曰張耳陳餘始
居約時相然信死豈顧問哉及據國爭權卒相滅亡何
向者相慕之誠後相背之戾也勢利之交古人羞之盖
謂是矣增東觀漢記曰王良字仲子東海人少清高
為司徒司直以病歸一歲復徵至滎陽疾篤不任進道
乃過其友人友人不肯見曰不有忠信竒謀而取大位
何其往來屑屑不憚煩也遂拒之良慙自後連徵輒稱
疾原世紀曰王恭王都二人素相友善恭父曰恐非
子之友後遂不終
絶交三
原喪朋賣友(易東北喪朋呂史記酈寄與呂禄善大臣欲誅諸呂祿為將軍軍于北軍周)
(勃等令劫寄父商使寄紿祿呂禄信之故與出游勃等乃得入據北軍遂誅諸呂人以酈寄賣友)從
好流言(漢書孔僖曾祖父子建與崔篆交篆勸仕王莽建曰吾有布衣之戀子有衮冕之志各從)
(所好流禮記久不相見聞言而不信)割席署門(上詳交友𩔖友下翟公事詳交𩔖)
朱穆論嵇康書(漢書穆字公叔疾時交游不篤輕為棄絶故作絶交論晉書山濤)
(為三公舉嵇康自代康聞與書絶之)增徙居合浦託契燉煌(通鑑母將隆爲)
(都尉王莽慕與交不甚附之莽秉政徙居合浦宗三國春秋李嗣與燉煌太守李暠結刎頸之交常以族託)
(暠曰我身猶子身勿爲疑也及後暠反為嗣所搆暠深恨之)責爲郡吏恨奪黃
門(東觀漢記梁鴻初與京邑蕭友善約不為臣及友為郡吏鴻以書責之而去魏志鍾繇傳王弼為人淺)
(而不識物情初與王黎荀融友善黎奪其黃門郎於是恨融與黎亦不終)恐其薦巳諷
以絶交(袁淑貞隐士傳鶡冠子隠居山林衣弊履穿以鶡為冠莫測其名因服成號著書言道家事馮)
(煖嘗師事焉煖後顯於趙鶡冠子懼其薦已也乃與煖絶焉徐廣青箱記相國椽口調有盛名同郡任覽與)
(調友善鄭衰謂覽曰調奸雄必以禍終子宜絶之後調果敗)
絶交四
原如遺(詩棄于如遺)思怨(又曰忘我大德思我小怨)棄予(子皐曰朋友不以是)
(棄予)又相謗也(傳樂轡與華弱少相狎長相優又相謗也)增富貴易(漢書富貴)
(易交亦人情耳)前交後絶(新序吳有士張胥鄙譚夫吾前交而後絶張胥鄙有罪拘將死譚夫)
(吾合徙取之出于道而後知其夫吾也輟行辭曰吾義不同子故前交而後絶吾聞之君子不以安肆志不以)
(危易行吾今從子是安則肆志危則易行也吾因子而生不若拘而死闔閭聞之命吏釋之胥鄙辭曰吾義不)
(因於譚夫吾故免也遂觸牆而死譚夫吾聞之曰致任而不受佞也不知而出之愚也佞不可以接上愚不可)
(以事君吾行虛矣吾亦恥以此立於世乃絶頸而死)遣弟離婚(齊書初劉逖與祖班以文義相)
(得結陳雷之契又為聘班之女班之將免魏彦深等也先以告逖仍付密啓令其奏聞彦深等豫知之先自申)
(理班由是疑逖告其所為及班被出逖遣弟離婚其輕交易絶如此)解裳自隔(天中記劉璡與)
(友人會稽孔逷同舟於塘上遇一女子逷目送之曰美而豔璡曰是豈君子所宜言乎非吾友也於是解裳自)
(隔)請絶(𩔖書纂要陳瓘初與蔡下交後見卞奸邪遂請絶)
絶交五
原詩漢朱穆與劉伯宗絶交詩曰北山有䲭不潔其翼
飛不正向寢不定息飢則木棲飽則泥伏饕餮貪汚臭
腐是食填腸滿嗉嗜欲無極長鳴呼鳳謂鳳無德鳳之
所趨與子異域永從此訣各自努力
原書魏應瑒報龐惠恭書曰夫蕭艾之歌發於中宿子
衿之思起於嗣音況實三載能不有懷雖萱草樹背皐
蘇在側悒憤不逞祗以增毒朝隐之官賓不往來喬木
之下曠無休息抱勞而已足下剖符南面振威千里行
人子羽朝夕相繼曾不枉咫尺之路問蓬室之舊過意
賜書辭不半紙慰藉輕於繒縞譏望重於丘山是角弓
之詩所以為刺也值鷺羽於宛丘騁駿足於株林發明
月之輝光照佼人之窈窕斯亦所以眩耳目之觀聽亡
聲名於知友者也晉嵇康與山濤絶交書曰柳下惠
東方朔逹人也安乎卑位吾豈敢短之哉仲尼兼愛不
羞執鞭子文無欲卿相而三登令尹且延陵高子臧之
風長卿慕相如之節志氣所託亦不可奪也吾每讀尚
子平臺孝威傳慨然慕之想其為人又縱逸來久情意
傲散簡與禮相背嬾與慢相成而為儕𩔖見寬不攻其
過故使榮進之心日頽任實之情轉篤此由禽鹿少見
馴育則服從教制長而見羈則狂顧頓纓赴蹈湯火雖
飾以金鑣饗以嘉肴愈思長林而志在豐草也又人倫
有禮朝廷有法自惟至熟有必不堪者七甚不可者二
臥喜晚𧺫而當關呼之不置一不堪也抱琴行吟弋釣
草野而吏卒守之不得妄動二不堪也危坐一時痺不
得摇性復多蝨把搔無已而當裹以章服揖拜上官三
不堪也素不便書不喜作書而人間多事堆案盈几不
相酬荅則犯教傷義欲自勉強則不能久四不堪也不
喜弔喪而人道以此為重已為未見恕者所怨至欲見
中傷者雖矍然自責然性不可化欲降心順俗則詭故
不情亦終不能獲無咎無譽如此五不堪也不喜俗人
而當與之共事或賓客盈坐鳴聲聒耳嚻塵臭處千變
百技在人目前六不堪也心不耐煩而官事鞅掌機務
纏其心世故繁其慮七不堪也又每非湯武而薄周孔
人間不止此事會顯世教所不容此甚不可一也剛腸
疾惡輕肆直言遇事便發此甚不可二也以促中小心
之性統此九患不有外難當有内病寧可久處人間耶
又聞道士遺言餌术黃精令人久夀意甚信之遊山澤
觀魚鳥心甚樂之一行作吏此事便廢足下見直木必
不可以為輪曲者必不可以為桷盖不欲枉其天才令
得其所也不可自見好章甫強越人以文冕也今但願
守陋巷教子孫時時與親舊敘闊陳說平生濁酒一杯
彈琴一曲志願畢矣增唐張九齡書曰初則許之以
死殉體面俱柔終乃背之而飽飛身名已遂
原論後漢朱穆絶交論曰世之務交游也甚矣不敦於
業不忌於君犯禮以追之背公以從之事替義退公輕
私重梁劉孝標廣絶交論曰若夫組織仁義琢磨道
德驩其愉樂恤其凌夷寄通靈臺之下遺跡江湖之上
風雨急而不輟其音霜雪寒而不渝其色斯則賢逹之
素交歴萬古而一遇逮叔世民訛徂詐颷起蹊谷不能
踰其險鬼神無以究其變競羽毛之輕趨錐刀之末於
是素交盡利交興天下蚩蚩鳥驚雷駭然利交同源𣲖
流則異較言其略有五術焉若其寵均董石權壓梁竇
彫刻百工鑪錘萬物九域聳其風塵四海疊其熏灼靡
不望景星奔藉響川騖約同要離焚妻子誓殉荆卿湛
七族是曰勢交其流一也富埒陶白貲巨程羅山擅銅
陵家藏金穴則有窮巷之賓繩樞之士冀宵燭之末光
邀潤屋之微澤銜恩遇進欵誠援青松以示心指白水
而旌信是曰賄交其流二也陸大夫宴喜西都郭有道
人倫東國公卿貴其籍甚搢紳羡其登仙加以顩頤蹙
頗涕唾流沫騁黃馬之劇談縱碧雞之雄辯於是有弱
冠王孫綺紈公子道不掛於通人聲未遒於雲閣攀其
鱗翼丐其餘論附騏驥之旄端軼歸鴻於碣石是曰談
交其流三也陽舒隂慘生民大情憂合歡離品物恒性
故魚以泉涸而煦沬鳥因將死而鳴哀同病相憐綴河
上之悲曲恐懼寘懷昭谷風之盛典斯則斷金由於湫
隘刎頸起於苫蓋是以伍員濯溉於宰嚭張王撫翼於
陳相是曰窮交其流四也馳騖之俗澆薄之倫無不操
權衡秉纖纊衡所以量其輕重纊所以屬其鼻息若衡
不能舉纊不能飛雖顔冉龍翰鳳雛曾史蘭薰雪白視
若游塵遇如土梗莫肯廢其半菽罕有落其一毛若衡
重錙銖纊微彯撇雖共工之蒐慝驩兜之掩義南荆之
䟦扈東陵之巨猾皆為匍匐逶迤折枝舐痔金膏翠羽
將其意脂韋便辟導其誠謀而後動芒毫寡忒是曰量
交其流五也凡斯五交義均賈鬻故桓譚譬之於闤闠
林回喻之於甘醴近世有樂安任昉海内髦俊早綰銀
黃夙昭民譽遒文麗藻方駕曹王英特俊邁聫横許郭
𩔖田文之愛士同鄭莊之好賢見一善則盱衡扼腕遇
一才則揚眉抵掌至顧盻增其倍價翦拂使其長鳴彯
組雲臺者肩摩趋走丹墀者疊迹莫不締恩狎結綢繆
想莊惠之清塵庶羊左之徽烈及瞑目東粤歸骸洛浦
繐帳猶懸門罕漬酒之彦墳未宿草野絶動輪之賓藐
爾諸孤朝不謀夕流離大海之南寄命瘴癘之地自昔
把臂之英金蘭之友曾無羊舌下泣之仁寧慕郈成分
宅之德嗚呼世路嶮巇一至於此太行孟門豈云嶃絶
是以耿介之士疾其若斯裂裳裹足棄之長騖獨立高
山之頂驩與麋鹿同羣皦皦然絶其雰濁誠恥之也誠
畏之也
御定淵鑑𩔖函卷二百五十三
