欽定四庫全書
御定淵鑑類函卷四百五
花部一(牡丹紫薇)(海棠玉蘂)(秋海棠玉蘭)
牡丹一
增本草曰牡丹一名鹿韭一名鼠姑唐本注曰一名百
兩金歐陽修花品叙曰牡丹出丹州延州東出靑州
南亦出越州出洛陽者今爲天下第一羣芳譜曰唐
宋時洛陽之花爲天下冠故牡丹竟名洛陽花又天彭
號小西京以其好花有京洛之遺風焉其花黃者有姚
黃禁院黃慶雲黃甘草黃牛黃瑪瑙盤黃氣毬御衣黃
淡鵝黃太平樓閣紅者有魏花石榴紅曹縣狀元紅映
日紅王家大紅大紅西瓜瓤大紅舞靑猊七寶冠醉胭
脂大葉桃紅殿春芳美人紅蓮蕊紅翠紅妝陳州紅硃
砂紅錦袍紅皺葉桃紅桃紅西瓜瓤大紅剪絨羊血紅
石家紅壽春紅彩霞紅海天霞小葉大紅鶴翎紅醉仙
桃梅紅平頭西子紅粗葉壽安紅丹州延州紅海雲紅
桃紅線桃紅鳳頭獻來紅祥雲紅淺嬌紅嬌紅樓臺輕
羅紅淺紅嬌花紅繡毬花紅平頭銀紅毬醉嬌紅出莖
紅桃西子大紅繡毬&KR0902;粟紅壽安紅鞓紅勝鞓紅蓮花
萼一尺紅文公紅迎日紅梅花樓子紹興春金腰樓玉
腰樓政和春疉羅勝疉羅瑞露蟬乾花大千葉小千葉
西番頭四面鏡其粉紅者有慶天香肉西水紅毬合歡
花觀音面粉娥嬌醉楊妃赤玉盤回回粉西醉西施西
天香百葉仙人其白者有玉芙蓉素鸞嬌綠邊白玉重
樓羊脂玉白舞靑猊醉玉樓白剪絨玉盤盂蓮香白粉
西施玉樓春萬卷書無瑕玉水晶毬玉天仙玉仙妝檀
心玉鳳玉繡毬靑心白伏家白鳳尾白金絲白平頭白
遲來白紫玉醉春容玉板白玉樓子劉師哥玉覆盆碧
花玉碗白玉天香一百五其紫者有海雲紅西紫即墨
子丁香紫茄花紫紫姑仙淡藕絲左花紫舞靑猊紫樓
子瑞香紫平頭紫徐家紫紫羅袍紫重樓紫紅芳煙籠
紫紫金荷鹿胎紫繡毬乾道紫潑墨紫葛巾紫福嚴紫
朝天紫三學士錦團綠包金紫多葉紫紫雲芳蓬萊相
公其間色者有靑心黃狀元紅金花狀元紅金絲大紅
煙脂樓倒暈檀心九蕊珍珠紅添色紅雙頭紅鹿胎紅
潛溪緋一捻紅富貴紅桃紅舞靑猊玉兔天香萼綠華
葉底紫腰金紫駝褐裘蜜嬌天中記曰宣和中洛中
花工以藥壅培於白牡丹根下次年花作淺碧色號歐
家碧以其獨出歐氏也大凡紅白者多香紫者香烈而
歉淸樓子高千葉多者其葉尖岐多香圓厚紅者葉深
綠紫者葉黑綠惟白花與淡紅者略同羣芳譜曰姚
黃未出牛黃第一牛黃未出魏花第一魏花未出左花
第一劉賓客佳話曰世謂牡丹花近代始有蓋以前
朝文士集中無牡丹歌詩然楊子華有畫牡丹處極分
明子華北齊人則知牡丹已久矣酉陽雜俎曰牡丹
前史中無說惟謝康樂集中云水際竹間多牡丹通
志略云三代之際牡丹初無各依芍藥得名故其初曰
木芍藥
牡丹二
增天中記曰煬帝闢地二百里爲西苑詔天下進花易
州進二十種牡丹異人錄曰唐玄宗賞牡丹問侍臣
陳正己曰牡丹詩誰爲稱首對曰李正封詩云國色朝
酣酒天香夜染衣因謂貴妃曰妝鏡臺前飲一紫金盞
則正封之詩見矣靑瑣高議曰玄宗時宮中貢一尺
黃乃山下民王文仲所接也花面一尺高數寸秪開一
朵帝未及賞爲鹿所銜有佞人奏云釋氏有鹿銜花以
獻金仙後應禄山事異人錄曰玄宗植牡丹花數本
於沈香亭前花方盛開上乘照夜白妃子以步輦從詔
李龜年手捧檀板押衆樂前將欲歌上曰賞名花對妃
子焉用舊樂詞爲遂命龜年持金花箋賜李白進淸平
樂詞三章玄宗時有獻牡丹者詔栽於仙春館時貴
妃勻面口脂在手印於花上來歲花開瓣上有指甲㾗
帝名爲一捻紅龍城異人錄曰宋單父有種藝術牡
丹變易千種玄宗召至驪山種花萬本色樣各殊内人
呼爲花神武后詔遊後苑百花俱開牡丹獨遲遂貶
於洛陽故洛陽牡丹冠天下太平廣記曰韓湘落魄
不拘自言解造逡巡酒能開頃刻花有人能學我同共
看仙葩叔愈曰子能奪造化而開花乎曰何難乃聚土
以盆覆之俄生碧牡丹二朵葉出小金字一聮云雲橫
秦嶺家何在雪擁藍關馬不前異人錄曰張茂卿好
事園有一樓四周列植花木接牡丹於椿樹之杪花盛
開時延賓客推樓玩賞酉陽雜俎曰開元末裴士淹
使幽冀過汾州衆香寺得白牡丹一株移置長安私第
爲都城奇賞淸異錄曰諸葛穎精於數學晉王廣引
爲參軍甚見親重一日共坐王曰吾卧内牡丹盛開試
爲一算穎布策度一二子曰七十九朵王入掩戶去左
右數之政合其數有二蕊將開倚闌看傳記伺之不數
十行二蕊大發出謂穎曰君算得無左乎穎再挑一二
子曰過矣乃八十一朵也王告以實盡歡而退會昌
中有朝士尋芳至慈恩寺時東廊白花可愛相與傾酒
而坐因云牡丹未識紅深者院主笑曰但諸君未見耳
朝士求之不已僧曰衆君子欲看此花能不泄於人否
朝士曰終身不言僧引至一院有殷紅牡丹一本幾及
千朵朝士驚賞及暮而去信宿有權要子弟至院引僧
曲江閑步將出門令小僕寄安茶笈褁以黃帕至曲江
藉草而坐忽弟子奔來云有數十人入院掘花禁之不
止僧俛首無言惟自吁歎歸旣至寺中見一大畚盛花
舁而去徐謂僧曰竊知貴院舊有名花宅中咸欲一看
適所寄籠子中有金三十兩蜀茶二斤以爲酬贈唐
韓弘罷宣武節歸長安私第有牡丹雜花命斲去之曰
吾豈效兒女子耶當時爲牡丹包羞穆宗禁中牡丹
花開夜有黃白蛺蝶數萬飛繞花間有小人五六長尺
餘遊於花上人將掩之輒失所在南漢地狹力貧不
自揣度有傲中國之志每見北人盛誇嶺海之強世宗
遣使入嶺館接者遺以茉莉名曰小南強及鋹面縛到
闕見牡丹大駭有縉紳謂之曰此名大北勝聞見錄
曰宋洛陽至東京六驛舊不進花自徐州李相迪留守
時始進歲遣牙較一員乘驛馬一日一夕至京所進不
過姚黃魏紫三數朵以菜葉實竹籠子藉覆之使馬上
不動搖以蠟封花蒂數日不落宋錢惟演爲留守始
置驛貢洛花識者鄙之蘇軾詩曰洛陽相君忠孝家可
憐亦進姚黃花宋范景仁云去年入洛有獻黃花乞
名者潞公名之曰女眞黃又有獻淺紅乞名者鎮名之
曰洗妝紅二花洛人盛傳
牡丹三
增作香燒煎酥食(上見第五丹孟蜀時禮部尚書李昊每將牡花數枝分攜朋友以)
(興平酥同贈曰俟花凋謝即以酥煎食之無棄濃豔其貴重如此)錦窠仙髻彩鳳
霞冠(宋祁詩曰濯水錦窠豔頽雲仙髻繁遲夏英公詩曰彩鳳雙飛翼霞冠對舞)陪酒陪
歌花王花后(仲殊僧牡丹序曰彈琴種花陪酒陪歌錢思公曰人謂牡丹爲花王今姚黃)
(乃王而魏紫乃后也)
牡丹四
增花木之妖(唐明皇時沈香亭前一株朝則深碧暮則深黃夜則粉白晝夜之間顔色各異帝曰)
(此花木之妖也)莫及洛陽城(歐陽修花叙曰洛陽城圍數十里而諸縣之花莫及城中者)
祥雲(胡元質牡丹記曰程公厚倅彭州目一種錦被堆曰祥雲)火前火後(陸游牡丹)
(記曰開在寒食前者謂之火前在寒食後者謂之火後)煖香明豔(王原父詩曰落日含明豔)
(輕風襲煖香)天下眞花(歐陽修牡丹序曰花至牡丹則不名直曰花謂天下眞花獨牡丹耳)
連璧臭蘭(天中記曰高宗後苑宴羣臣賞雙頭牡丹賦詩惟上官昭容一聮云勢如連璧友心)
(似臭蘭人)能醒酒(天寶遺事曰明皇親折一枝與妃子遞嗅其豔帝曰不惟萱草忘憂此花尤能)
(醒酒)房琯不與(酉陽雜俎曰房琯有言牡丹之會琯不與焉)看花局(僧仲殊越)
(中牡丹序曰越之所好尚惟牡丹其絶麗者三十二種郡齋豪家名族梵宇道宮池臺水榭多植之賞花者不)
(問親疎謂之看花局)
牡丹五
增詩唐王維詩曰綠豔閑且靜紅衣淺復深花心愁欲
斷春色豈知心劉禹錫詩曰今日花前飲甘心醉數
杯但看花有語不爲老人開元稹詩曰壓砌錦地鋪
當霞日輪暎蝶舞香暫飄蜂牽蕊難正籠處彩雲合露
湛紅珠瑩結葉影交加搖風光不定又曰花向琉璃
地上生光風婉轉紫雲霙自從天女盤中見直到今朝
更眼明白居易詩曰前年題名處今日看花來一作
芸香吏三見牡丹開豈獨花堪惜方知老暗催何況尋
花伴東都去未回詎知紅芳側春盡興悠哉又曰帝
城春欲暮喧喧車馬度共道牡丹時相隨買花去家家
習爲俗人人迷不悟有一田舍翁偶來買花處低頭獨
長歎此歎無人悟一叢深色花十戶中人賦又曰白
花淡泊無人愛亦占芳名道牡丹應似東宮白贊善被
人也喚作朝官王建詩曰賃宅得花饒初開恐是妖
粉光深紫膩肉色退紅嬌且願風流看惟愁日色銷可
憐零落片留取作香燒韓琮詩曰桃時杏日不爭濃
葉帳陰成始放紅曉豔遠分金掌露暮香深處玉堂風
名遺蘭杜千年後貴擅笙歌百醉中如夢如仙忽零落
暮霞何處綠屏空又詠未開者曰殘花何處藏盡在
牡丹房嫩蕊包金粉重葩結繡囊雲凝巫峽夢簾閉景
陽妝應恨年華促遲遲待日長張說詩曰數朵欲傾
城安同桃李榮未嘗貧處見不似地中生比物疑無價
當春獨有名游蜂與蝴蝶來往自多情張籍詩曰平
章宅裏一闌花臨到開時不在家莫道兩京非遠别春
明門外即天涯皮日休詩曰落盡殘紅始吐芳佳名
喚作百花王競誇天下無雙豔獨占人間第一香裴
璘詩曰長安豪貴惜春殘爭賞新開紫牡丹别有玉盤
承露冷無人起向月中看羅隱詩曰似共東風别有
因綘羅高捲不勝春若教解語應傾國任是無情也動
人芍藥與君爲近侍芙蓉何處避芳塵可憐韓令功成
後辜負穠華過此身羅鄴詩曰落盡春紅始見花花
時比屋事豪奢買栽池館恐無地看到子孫能幾家門
倚長衢攢繡轂幄籠輕日護香車歌鐘只管貪歡賞肯
信流年鬢有華方干詩曰借問庭前早晩栽座中疑
是畫屏開花分淺淺胭脂臉葉堕殷殷膩粉腮紅砌不
須誇芍藥白蘋何用逞重臺殷勤爲報看花客莫學游
蜂日日來李商隱詩曰錦帷初捲衞夫人繡被猶堆
越鄂君垂手亂翻雕玉珮折腰爭舞鬱金裠石家蠟燭
何曾剪荀令香爐可待薰我是夢中傳彩筆欲書花片
寄朝雲徐凝詩曰此花南地知難種慙愧僧門用意
栽海燕解憐頻睥睨游蜂未識更徘徊虛生芍藥徒勞
妬羞殺玫瑰不敢開惟有數苞紅幞在含芳只待舍人
來鄭谷詩曰亂前看不足亂後眼偏明却得蓬蒿力
遮藏見太平杜荀鶴詩曰閑來吟繞牡丹叢花豔人
生事略同半雨半風三月内多愁多病百年中柳渾
詩曰近來無奈牡丹何數十千錢買一窠今朝始得分
明見也共戎葵不挍多李建勲殘牡丹詩曰腸斷題
詩如執别芳茵愁更繞闌鋪風飄金蕊看全落露滴檀
英又暫蘇失意婕妤妝漸薄背身妃子病難扶宋蘇
軾詩曰秀色洗紅粉晴花生雪膚黃昏更蕭索頭重欲
人扶又曰城裏田員外城西賀秀才不愁家四壁自
有錦千堆又曰明日雨當止晨光在松枝淸香入花
骨肅肅初自持午景發濃豔一笑當及時依然暮還歛
每似惜幽姿又曰幽姿不可惜後日東風起酒醒何
所見合粉抱靑子千花與百草共盡無妍鄙未忍汙泥
沙牛酥煎落蕊又曰一朵妖紅翠欲流春光回照雪
霜羞化工只欲呈新巧不放閑人得少休又曰霏霏
雨霧作淸妍爍爍明燈照欲然明日春陰花未老故應
未忍著酥煎歐陽修詩曰蟾精雪魄孕雲荄春入香
腴一夜開宿露枝頭藏玉塊煖風庭面倒銀杯邵雍
詩曰霜臺何處得奇葩分送天津小隱家初訝山妻忽
驚走尋常只慣插葵花黃魯直詩曰露晞春晩到春
叢拂掠殘妝可意紅多病廢詩仍止酒可憐雖在與誰
同張耒詩曰千里相逢如故人故栽庭下又相親明
年一笑東風裏山杏江桃不當春楊廷秀詩曰病眼
看書痛不勝洛花千朵煥雙明淺紅釅紫各新樣雪白
鵝黃非舊名擡舉精神微雨過留連消息嫩寒生蠟封
水養松窗底未似雕闌倚半酲明馮琢菴詩曰百寶
闌干護曉寒沈香亭畔若爲看春來誰作韶華主總領
羣芳是牡丹數朵紅雲靜不飛含香含態醉春暉東
皇雨露知多少昨夜風前已賜緋瑶華脈脈殿春殘
姑射仙人畫裏看月下敢矜容似玉年來眞有臭如蘭
豔蕊連翩映彩霞獨將傾國殿春華虚疑五色文通
筆𣪚作平章萬樹花非煙非霧倚雕闌珍重天香雨
後看願以美人錦繡叚高張翠幕護春寒
增歌唐白居易歌曰牡丹芳牡丹芳黃金蕊綻紅玉房
千片赤英霞爛爛一枝絳豔燈煌煌照地初開錦繡段
當風不結麝蘭囊仙人琪樹白無色王母桃花紅不香
曉露輕盈汎紫豔朝陽照耀生紅光紅紫二色間深淺
向背萬態隨低昂映葉多情隱羞面卧叢無力含醉妝
低嬌笑容疑掩口凝思怨人如斷腸濃姿貴彩信奇絶
雜卉亂花無比方宋歐陽修歌曰洛陽地脈花最宜
牡丹尤爲天下奇我昔所記數十種於今十年半忘之
開圖若見故人面其間數種昔未窺客言近歲花特異
往往變出呈新枝洛人矜誇立名字買種不復論家貲
當時絶品可數者魏紅窈窕姚黃肥壽安細葉開尚少
朱砂玉版人未知傳聞千葉昔未有只從左紫名初馳
四十年間花百變最後最好潛溪緋今花雖新我未識
未信與舊誰妍嗤當時所見已云絶豈有更妍此可疑
古稱天下無正色似恐世好隨時移鞓紅鶴翎豈不美
斂色如避新來姬何況遠說蘇與賀有類後世誇嬙施
造化無情疑一槩偏此著意何其私又疑人心愈巧僞
天欲鬭巧窮精微不然元化樸散久豈特近歲尤澆漓
爭新鬭豔若不已更後百載知何爲但令新花日愈好
惟有我老年年衰蘇軾歌曰吉祥寺中錦千堆前年
買花眞盛哉道人勸我淸明來腰鼓百面如春雷打徹
涼州花自開沙河塘上戴花回醉倒不覺吳兒咍豈知
如今雙鬢催城西古寺沒蒿萊有僧閉門手自栽千枝
萬葉巧剪裁就中一叢何所似瑪瑙盤盛金縷杯向我
食菜方淸齋對花不飲花應猜夜來雨雹如李梅紅殘
綠暗吁可哀楊誠齋歌曰君不見沈香亭北占東風
謫仙作頌天無功又不見君王殿後春第一領袖衆花
捧堯日此花同春轉化鈞一風一雨萬物春十分整頓
春光了收黃拾紫歸江表天香染就山龍裳餘芬却染
水雲鄉靑原白鷺萬松竹被渠染作天上香人間何曾
識姚魏相公新移洛陽裔呼酒先招野客看不醉花前
爲誰醉
增賦唐舒元輿賦曰圜元瑞精有星而景有雲而卿其
光下垂遇物流形草木得之發爲紅英英之甚紅鍾於
牡丹淑色披開照耀酷烈美膚膩體萬狀皆絶赤者如
日白者如月淡者如赭殷者如血向者如迎背者如訣
褭者如舞側者如跌宋王文禄賦曰絅熒熒之火珠
兮茜晶晶之霓裳雞吐錦以匝幃幄兮鳳苞綵來翺翔
明徐渭賦曰爾則粉承日華朱含霧雨羣蔕如翔交
柯如拒近不極態遠不盡妍夫彷彿乎佳麗意所想而
隨存奚援引之數殊可罄比而殫論
海棠一
增羣芳譜曰海棠凡四種皆木本一名貼梗叢生花色
深紅以其花貼於梗上故名貼梗葉間或三蕊五蕊如
金粟鬚如紫絲其一名垂絲樹生柔枝長蒂花色淺紅
其一名西府樹略高花色淺綘如深胭脂葉茂枝柔其
一種名木瓜海棠以其生子如木瓜可食者枝葉花色
俱類西府花雖有四俱有色無香世人珍重見之賦詠
者大約皆西府耳而西府中有一種名紫綿者色重瓣
多盛於蜀而秦次之俱開於春其南海海棠枝多屈曲
有刺如杜梨開稍早總同貼梗又曰祝家桃跗微堅大
約類西府一種黃者本性類西府而葉靑微圓花半開
鵝黃色盛開漸淺紅矣長樂志曰海棠色紅以木瓜
頭接之則色白李贊皇花木記曰以海爲名者悉從
海外來陳思海棠譜曰惟紫綿色者謂之海棠餘皆
棠梨花耳草木記曰木之奇者會稽之海棠寰宇
記曰益州海棠尤多繁豔未開時如朱砂爛漫半落如
雪天下所無也閱耕餘錄曰蜀嘉定州海棠有香獨
異他處
海棠二
增太眞外傳曰明皇登沈香亭召太眞時宿酒未醒命
高力士及侍兒扶掖而至醉顔殘妝釵橫鬢亂不能再
拜明皇笑曰海棠春睡未足耶羣芳譜曰羅隱手植
海棠於錢塘王禹偁有詩題之内一句云手植庭花滿
院香則知海棠亦有香者不獨昌州嘉定也紺珠集
曰徐儉樂道隱於藥肆中家植海棠結巢其上引客登
木而飲蘇軾集曰黃州定惠院東小山上有海棠一
株特繁茂軾居黃時必攜客置酒凡五醉其下後與參
寥師再訪之則園已易主主雖市井無花竹之愛然以
軾故此樹獨加培植墨客揮犀曰李丹授昌州以去
家遠欲改授劉淵材曰昌佳郡也奈何棄之李問其故
曰海棠無香惟昌州獨香非佳郡乎聞者以爲笑冷
齋夜話曰黃州海橋老書生家海棠叢開秦觀醉卧宿
於此明日有詞題其柱范成大每歲攜家泛湖賞海
棠
海棠三
增鄉人仙品(韓偓句曰鬱鬱蒼髯眞道友絲絲紅萼是鄉人賈躭花譜以爲花中神仙王)
(荆公詩曰不奈神仙品)有色無香似紅如白(上見賈躭花譜晏元獻詩曰)
(已定復搖春水色似紅如白海棠花)風攪日烘煙愁雨泣(並見第五)紫
綿紅萼(並見第五)燒燭照捲簾看(上見第五花韓偓詩曰海棠在否)
(側卧捲簾看)妖嬈豔麗悽慘清淑(並見第五)
海棠四
增金屋貯汝(石崇曰汝若能香當以金屋貯汝)不同時(金城記曰黎舉嘗云以梅)
(聘海棠但恨不同時耳)狼籍殘紅(杜佺詩曰海棠正好東風惡狼籍殘紅襯馬蹄)川
紅(吴中復詩曰却恨韶華偏蜀土更無顔色似川紅江左謂海棠爲川紅)新紅(王禹偁詩曰塗)
(抹新紅上海棠)命婦戚里(左濬牡丹榮辱志曰重葉海棠曰花命婦多葉海棠曰花戚里)
海棠五
增詩唐吳融詩曰雪綻霞鋪錦水頭占春顔色最風流
若教更近天街種馬上多逢醉五侯李紳詩曰海邊
佳樹生奇彩知是仙人取得栽瓊蕊籍中聞閬苑紫芝
圖上見蓬萊淺深芳萼通宵換委積紅英報晩開寄語
春園百花道莫爭顏色泛金杯劉兼詩曰淡淡微紅
色不深依依偏得似春心煙輕虢國顰歌黛露重長門
歛淚襟低傍繡簾人易折密藏香蕊蝶難尋良宵更有
多情處月下芬芳伴醉吟鄭谷詩曰春風用意勻顏
色銷得攜觴與賦詩豔麗最宜新著雨妖嬈全在半開
時莫愁淺黛臨窗嬾梁廣丹靑點筆遲朝醉暮吟看不
足羡他蝴蝶宿深枝賈島詩曰名園對植幾經春露
蕊煙稍畫不眞多謝許昌傳雅什蜀都曾未遇詩人
又曰昔聞遊客話芳菲濯錦江頭幾萬枝縱使許昌持
健筆可憐終古愧幽姿崔德符詩曰渾是華淸出浴
初碧紗斜掩見紅膚便教桃李能言語西子嬌妍比得
無宋宋景文詩曰薄暝霞烘爛平明露溼鮮長衾繡
作地密帳錦爲天王安石詩曰不奈神仙品何辜造
化恩煙愁思舊夢雨泣怨新婚畫恐明妃恨移同卓氏
奔王禹偁詩曰江東遺跡在錢塘手植庭花滿院香
若使當年居顯位海棠今日是甘棠眞宗詩曰高低
臨曲檻紅白間纖條潤比攅温玉繁如簇綘綃晏殊
和曰霞文光啓旦珠琲密封條積潤含仙露濃陰奪海
綃蘇軾詩曰江城瘴地蕃草木只有名花苦幽獨嫣
然一笑竹籬間桃李滿山總粗俗也知造物有深意故
遣佳人在空谷自然富貴出天姿不待金盤薦華屋朱
唇得酒暈生臉翠袖捲紗紅映肉林深霧暗曉光遲日
煖風輕春睡足雨中有淚亦悽慘月下無人更淸淑
范純仁詩曰丹葩翠葉競妖濃翠蝶翻翻弄暖風濯雨
正疑宫錦爛媚晴先奪曉霞紅劉子翬詩曰幽姿淑
態弄春晴梅借風流柳借輕剩種直教圍野水半開長
是近淸明陸游詩曰爲愛名花抵死狂只愁風日損
紅芳綠章夜奏通明殿乞借春陰護海棠又曰我初
入蜀鬢未霜南充樊亭看海棠當時已謂目未覩豈知
更有碧雞坊碧雞海棠天下絶枝枝似染猩猩血蜀姬
豔妝肯讓人花前頓覺無顏色扁舟東下八千里桃李
眞成奴僕爾若使海棠根可移揚州芍藥應羞死風雨
春殘杜鵑哭夜夜寒衾夢還蜀何從乞得不死方更看
千年未爲足楊萬里詩曰不關殘酒醉難醒不爲春
愁嬾散中自是新晴生睡思起來無力對東風
秋海棠(附)
增羣芳譜曰一名八月春草本花色粉紅甚嬌豔葉綠
色此花有二種葉下紅筋者爲常品綠筋者有雅趣枝
上有種落地明年自生夏便開
紫薇一
增格物總論曰紫薇花俗名怕癢花樹身光滑俗因號
爲㺅刺脫羣芳譜曰花六瓣色微紅紫皺蒂長一二
分每瓣又各一蒂長分許蠟跗茸萼赤莖葉對生一枝
數穎一穎數花或曰以手爪其膚徹頂動搖故名怕癢
四五月始花開謝接續可至八九月故又名百日紅省
中多植此花以其耐久也紫色之外又有紅白二色其
紫蒂藍燄者名翠薇
紫薇二
增唐書曰唐制中書舍人知制誥開元間號紫薇省姚
崇爲紫薇令又改中書舍人爲紫薇舍人羣芳譜曰
虚白堂前有紫薇兩株俗傳樂天所種宋哲宗朝邇
英閣講論語終篇賜執政講讀官宮宴遣中使賜御書
詩各一章東坡得樂天紫薇絶句
紫薇三
增虚白堂金華省(上見第二下見第五)禁廬深谷(梅堯臣詩曰嫩)
(幹生宜近禁廬下見第五)芳蕤紫綬(並見第五)金縷綘雪(並見)
(第五)三殿花香一池月浸(岑參詩曰三殿花香入紫薇下見第五)
紫薇四
增數旬猶茂(楊於陵序曰其花芳□數旬猶茂)
紫薇五
增詩唐王維詩曰天上絲綸閣如今萬里賖飄零空自
歎曾對紫薇花劉禹錫詩曰明麗碧天霞丰茸紫綬
花香聞荀令宅豔入孝王家幾歲自榮辱高情方歎嗟
有人移上苑猶足占年華又曰幾年丹霄上出入金
華省暫别萬年枝看花桂陽嶺南方足奇木公府成佳
境紫茸垂組綬金縷攅綘穎露溽暗傳香風輕徐弄影
興生紅藥後愛與甘棠並不學夭桃姿浮華在俄頃
杜牧詩曰曉凝瑞露一枝新不占園林最上春桃李無
言又何在向風偏笑豔陽人白居易詩曰絲綸閣下
文章靜鐘鼔樓前刻漏長獨坐黃昏誰是伴紫薇花對
紫薇郎又曰一叢黯淡將何比淺碧籠裠襯紫巾除
却微之見應愛人間少有别花人又曰紫薇花對紫
薇翁名目雖同貎不同獨占芳菲當夏景不將顔色托
東風潯陽官舍雙高樹興善僧庭一大叢何似蘇州安
歇處木蘭堂下月明中李商隱詩曰一樹濃姿獨看
來秋庭暮雨洗塵埃天涯地角同榮謝豈必移根上苑
栽宋歐陽修詩亭亭紫薇花向我如有意高煙晩溟
濛淸露晨點綴豈無陽春日所得時節異靜女不爭寵
幽姿如自喜劉克莊詩曰風標雅合對詞臣映砌窺
窗半演綸忽發一枝深谷裏似知茅屋有詩人周益
公詩曰綠槐夾道集昏鴉勅使傳宣坐賜茶歸到玉堂
淸不寐月鈎初上紫薇花洪平齋詩曰禁門深鎖寂
無譁濃墨淋漓兩相麻唱徹五更天未曉一池月浸紫
薇花梅聖俞詩曰禁中五月紫薇木閣後近聞新著
花薄薄嫩膚搔鳥爪離離碎葉剪城霞鳳皇浴出池波
靜鳷鵲陰來日影斜六十無名空執筆顚毛應笑映簪
華蘇軾詩曰虚白堂前合抱花秋風落日照横斜閱
人此地知多少物化無涯生有涯又曰折得芳蕤兩
眼花題詩相報字横斜篋中尚有絲綸句坐覺天光照
海涯楊廷秀詩曰晴霞豔豔覆簷牙綘雪霏霏點砌
沙莫管身非香案吏也移牀對紫薇花王十朋詩曰
盛夏綠遮眼此花紅滿堂自慙終日對不是紫薇郎
玉蘂一
增周必大曰玉蘂花蔓如荼䕷冬凋春榮柘葉紫莖花
苞初甚微經月漸大暮春方八出鬚如冰絲上綴金粟
花心復有碧筩狀類膽瓶其中别抽一英出衆鬚上散
爲十餘蘂猶刻玉然花名玉蘂乃在於此羣芳譜曰
玉蘂花所傳不一唐李衞公以爲瓊花宋曾端伯以爲
瑒花黃山谷以爲山礬
玉蘂二
增漁隱叢話曰晉宋以来招隱寺名甲京口邇者樵伐
童赭實不副名其中玉蘂累經兵燬自普覺師來主法
席頓還三百年舊觀蒼翠環合景物增邃康駢談錄
曰唐昌觀玉蘂花甚繁每發若瓊林瑶樹元和中春物
芳妍車馬尋玩者不絶忽有女子年可十七八衣繡綠
衣乘馬峩髻雙鬟容色婉媚從以二女冠三小僕僕皆
緋領黃衫端麗無比旣下馬以白角扇障面直造花所
異香聞數十步佇立良久令小僕取花數枝而出將乘
馬迴顧黃冠者曰曩玉峰之約自此可以行矣時觀者
如堵咸覺煙霏鶴唳景物輝煥舉轡百餘步有輕風擁
塵隨之而去望之已在半天矣方悟神仙之遊異香不
散者經月山堂肆考曰長安安業坊唐昌觀舊有此
花乃唐昌公主所植全芳備祖曰京口放鶴門外方
丈有閣號招華右有亭名玉蘂有玉蘂花二株土人僉
言此花自唐迄今天下只此二株蔡寬夫詩話曰玉
蘂禁林舊有此花吳人不識自李文饒品題始得名
玉蘂三
增瓊枝琪樹(俱見第四)獻玉皇分月姊(俱見第四)飛雪
碎月(沈傳師詩曰雪英飛舞近下見第四)徑傳相國馨引玉仙
(岳東凡詩曰香徑有時傳相國下見第四)羽車下玉山銀花入翠罌
(並見第四)
玉蘂四
增詩唐李德裕詩曰玉蘂天中樹金閨昔共窺落英閑
舞雪密葉乍低帷舊賞煙霄遠前歡歲月移今來想顔
色還似憶瓊枝嚴休復詩曰味道齋心禱玉宸魂銷
目斷未逢眞不如滿樹瓊瑶蘂笑對藏花洞裏人又
曰羽車潛下玉龜山塵界何由覩蕣顔惟有無情枝上
雪好風吹綴綠雲鬟張籍詩曰千枝花裏玉塵飛阿
母宫中見亦稀應共諸仙鬭百草特來偷折一枝歸
又曰五色雲中紫鳳車尋仙來到洞仙家飛輪回首無
蹤跡惟見斑斑滿地花武元衡詩曰琪樹年年玉蘂
新洞中長閟彩霞春日暮落英鋪地雪獻花無復九天
人劉禹錫詩曰玉女來看玉樹花異香先引七香車
攀枝弄雪長回首驚怪人間日易斜又曰鳳池西畔
圖書府玉樹玲瓏景象閑長聽餘風送天樂時登高閣
望人寰靑山雲繞闌干外紫殿香來步武間曾是先賢
翔集地每看壁記一慙顔王建詩曰一樹瓏蔥玉刻
成飄廊點地色輕輕女冠夜覓香來處唯見階前碎月
明白居易詩曰芳意將闌風又吹白雲離葉雪辭枝
集賢讐校無閑日落盡瑶花君不知又曰嬴女偷乘
鳳下遲洞中潛歇弄瓊枝不緣啼鳥春饒舌靑鎖仙郎
可得知楊巨源詩曰晴空素豔照霞新香洒天風不
到塵持贈昔聞將白雪蘂珠宫裏玉華春楊凝詩曰
瑶花瓊蘂種何年蕭史秦嬴向紫煙時控彩鸞過舊邸
摘花持獻玉皇前傅子容詩曰比瑒如礬總未嘉要
須博物似張華因看異代前賢帖知是唐昌玉蘂花
玉蘭一
增羣芳譜曰玉蘭色鮮白微碧香味似蘭故名蘭叢生
一榦一花皆著木末絶無柔條冬結蕾三月盛開花落
從蒂中抽葉特異他花亦有黃者
玉蘭二
增羣芳譜曰五代時南湖中建煙雨樓樓前玉蘭花瑩
潔淸麗挺出樓外
玉蘭三
增玉樹香鱗(王世懋曰當其盛時可稱玉樹下見第五)近雪迎春
(羣芳譜曰林蘭近雪而揚綺以王敬美曰玉蘭早於辛夷故宋人名迎春)瑶臺月玉
殿春(並見第五)光分薝蔔曲按霓裳(並見第五)
玉蘭四
增望如玉山(羣芳譜曰華容縣觀音寺一株高十餘丈望之如玉山)杏溪(羣芳譜曰)
(蘭谿產玉蘭下有杏谿)
玉蘭五
增詩明文徵明詩曰綽約新妝玉有輝素娥千隊雪成
圍我知姑射眞仙子天遣霓裳試羽衣影落空階初月
冷香生别院晩風微玉環飛燕元相敵笑比江梅不恨
肥王世貞詩曰暫藉辛夷質仍分薝蔔光微風吹萬
舞好雨淨千妝月向瑶臺並春還錦障藏高枝凝漢掌
豔蘂勝唐昌神女曾捐珮宫妃欲試香誰爲後庭奏一
曲按霓裳
御定淵鑑類函卷四百五一
