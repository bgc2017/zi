欽定四庫全書
御定淵鑑𩔖函卷六十七
設官部七(大司徒大司寇)(大司空)
大司徒一
原少皥祝鳩氏為司徒(司主也徒衆也)堯時舜為司徒舜
攝帝位命卨為司徒卨元孫之子曰微亦為夏司徒
周時司徒為地官掌邦教秦置丞相省司徒漢
初因之至哀帝元夀二年罷丞相置大司徒後漢大
司徒主徒衆教以禮義凡國有大疑大事與太尉同(蔡質)
(漢儀曰司徒府與蒼龍闕對厭于尊者不敢號府應劭曰此不然丞相舊位在長安時有四出門隨時聽事明)
(帝東京本欲仍之廹于太尉司空但為東西門耳每國有大議天子車駕親幸其殿)建武二十七
年去大為司徒公(鄧禹為大司徒封侯時年二十四崔烈拜司徒靈帝亦臨軒時人謂之銅)
(臭)建安末為相國魏黃初元年改為司徒晉司徒
與丞相通職更置迭廢未嘗並立至永嘉元年始兩置
焉(王衍為司徒東海王越為丞相始兩置焉)宋制司徒金章紫綬進賢三
梁冠佩山玄玉掌治民事郊祀則省牲視滌濯大喪安
梓宫凡四方功課歲盡則奏其殿最而行賞罰亦與丞
相並置齊司徒之府領天下州郡名數戶口簿籍
梁罷丞相置司徒歴代皆有後周以司徒為地官謂
之大司徒卿掌邦教職如周禮隨及唐復為三公
增宋仍舊制政和二年罷(詳見総序)遼金元詳太尉明
無是官
大司徒二
原尚書曰百姓不親五品不遜汝作司徒敬敷五教在
寬(注曰五常之教務在寬也)又曰司徒掌邦教敷五典擾兆民(注曰)
(敷布也主國教化布五常之教以安和天下之衆民也)周官曰大司徒以土圭
之法測土深日至之景尺有五寸謂之地中天地之
所合四時之所交也風雨之所會隂陽之所和也然則
百物阜安乃建王國焉禮記曰司徒修六禮以節民
性明七教以興民德齊八政以防淫一道德以同俗養
老以致孝增又月令曰孟夏之月司徒行縣鄙韓
詩外傳曰君臣不正人道不和國多盗賊人怨其上則
責之司徒蔡邕月令章句曰司徒教官也原管子
曰昔者黃帝得祝融辨南方故使為司徒典略曰契
為司徒百姓和親䕫主賓客遠人畢至增符子曰魯
侯欲以孔子為司徒將召三桓而議之乃謂左邱明曰
寡人欲以孔子為司徒而授以魯政焉寡人將欲詢諸
三子邱明曰昔周人有愛裘而好珍饈欲為千金之裘
而與狐謀其皮欲具少牢之珍而與羊謀其饈言未卒
狐相率逃於重邱之下羊相呼藏於深林之中故周人
十年不製一裘五年不具一牢何者周人之謀失之矣
今君欲以孔子為司徒召三桓而議之亦與狐謀裘與
羊謀饈奚異哉於是魯侯遂不與三子謀而召孔子為
司徒原毛詩序曰緇衣美鄭武公也父子為周司徒
善於其職國人宜之故美其德以明有國善善之功
增漢書曰王良字仲子東海人為大司徒鮑恢為長史
以事至東海過其家見良妻布衣徒跣曳柴從田中歸
恢告曰我司徒長史也故来授書欲見夫人妻曰妾是
也若掾耶恢下拜之嘆息而去原華嶠漢書曰魯恭
拜司徒數有忠言陳正得失恭在位𨕖辟高第至列卿
郡守數十人增東觀漢記曰鄧禹為司徒討赤眉不
以時進光武書曰司徒堯也赤眉桀也今長安飢民孰
不延望原又曰袁安為司徒每朝會憂念王室未嘗
不流涕又曰郭丹為司徒在朝名清廉公正續漢
書曰司徒公一人掌治民事凡教民孝弟遜順謹儉養
生送死事則議其制建其度謝承後漢書曰劉寵為
司徒卧麤布被增又曰范遷為司徒有宅數畆田不
過一頃復推與兄子其妻常謂曰君有四子而無立錐
之地又曰張湛稱疾不朝後大司徒戴涉坐所舉人
盗金下獄帝強起湛以代之湛至朝堂遺失溲便因自
陳疾篤不能復任朝事遂罷之又曰馮勤遷司徒先
是三公多見罪退帝賢勤欲令以善自終因讌見從容
誡之曰朱浮上不忠于君下陵鑠同列竟以中傷至今
死生吉凶尚未可知豈不惜哉人臣放逐受誅雖復追
嘉賞賜賻祭不足償不訾之身忠臣孝子覽照前代以
為鑑誠能盡忠於國事君無二則爵賞光乎當代功名
列於不朽可不勉哉勤愈恭約盡忠號稱任職又曰
鮑昱代王敏為司徒賜錢帛什器帷帳原蔡邕鐘鼎
銘序曰惟建寕四年三月進公登於玉堂前庭乃制詔
曰其以司空橋元為司徒公拜稽首三讓然後受命
齊職儀曰司徒古官也品秩冠服同丞相郊廟服冕同
太尉漢哀帝從朱博議始置三司改丞相為大司徒以
孔光為之增漢官典職曰司徒本丞相官哀帝改為
大司徒原九州春秋曰靈帝賣官崔烈入錢五百萬
以買司徒(詳三公)增魏志曰華歆字子魚拜司徒素貧
祿賜以賑施親戚故人家無儋石之儲公卿嘗並賜沒
入婦女惟歆出而嫁之帝嘆息又曰黃初元年改相
國為司徒御史大夫為司空奉常為太常郎中令為光
祿勲魏名臣奏曰黃門杜恕奏云漢故事人民疾病
責之司徒蜀志曰許靖字文休及先主即尊號策靖
曰朕獲奉鴻業君臨萬民夙宵徨徨不能自綏百姓不
親五品不遜汝作司徒敬敷五教在寬君其勖哉靖雖
年踰七十愛樂人物納誘後進清談不倦丞相諸葛亮
皆為之拜原吳錄曰丁固為司徒初為尚書夢松生
腹謂人曰松字十八公後十八年吾其公乎遂如夢
王隐晉書曰魏舒為司徒年過致仕有謙謙意而無居
宅乃漸以俸秩餘為第一所未嘗語親疎當遜位九年
正月朝會罷逕還家奉送章綬内外莫有知舒此情者
又曰武帝以山濤為司徒頻讓不許濤出逕歸家左
丞白褒奏濤違詔詔杖褒五十增又曰王渾字元冲
遷司徒仍兼兵渾以司徒文官主吏不得持兵乃吏屬
絳衣自以為非是舊典皆令皂服論者美其讓而識體
原又曰王戎字濬冲代王渾為司徒高𨕖長史西曹
掾委任責成常得無為形狀短陋而目明徹威儀不足
常乘馬轝無日不出以象牙籌晝夜算計家財遠及田
牧性又儉不能善自奉養飲食通財不外出天下之人
謂之膏肓之病增又曰王戎再至司徒委事掾屬乘
小馬從便門出見者不知是台司也又曰石苞為司
徒奏州郡農桑未有賞罰之制宜遣官屬循行皆當均
其土宜舉其殿最然後黜陟焉詔曰農殖者為政之本
有國之大務也雖欲安民興化不先冨而教之其道無
由而至今四海多事軍國費廣當亟征役之後屬有水
旱之患倉庫不充百姓無積稼穡樹藝司徒掌之今雖
論道經邦然國家立政惟時所急故陶唐之世稷官為
重今登司徒位當其任有毁家紓國蹇蹇匪躬之意其
使司徒督察州郡播殖其增置掾屬十人聽取主官練
事業者苞在位稱為忠勤帝每委任焉又曰何劭曾
之子也永康初遷司徒趙王倫簒位及三王交爭劭以
元老而遊其間無怨之者原晉中興書曰劉隗從兄
疇字王喬少有重名司空蔡謨每嘆曰若使劉王喬得
南渡司徒公之美𨕖也又曰陳夀為司徒仰理萬機
俯澄邦教又曰蔡謨字道明讓司徒穆帝臨軒自平
旦至日中使者十餘反而謨不至穆帝時年八歲甚倦
問左右曰所召何以至今不来臨軒何時當竟皇太后
詔曰必不来者宜罷朝中軍殷浩奏曰免吏部尚書江
彪官於是公卿奏送謨廷尉以正刑書謨懼率子弟素
服詣闕到廷尉待罪詔可依舊制免為庶人(又曰蔡謨遷司徒謨)
(固譲曰若我為司徒為後世哂義不敢拜詔數十下謨章表十餘上陳以疾篤帝臨軒自旦至中而徵不至公)
(卿以蔡公傲無人臣禮)江氏家傳曰江統字應元時太傅從事
中郎庾子嵩以風韻見重亦並雅敬君德庾中郎每云
當今可以居司徒充民望者江生其人也增隨書曰
王誼為大司徒蘇威立議以為戶口滋多民田不贍欲
減功臣之地以給民誼奏曰百官歷世勲賢方蒙爵土
一旦削之未見其可臣所慮者朝臣功德不進何患民
田有不足耶上然之竟寢威議唐書曰太和四年司
徒裴度上表辭冊命言臣此官已三度受冊有靦顔目
從之
大司徒三
原邦教地征(周禮大司徒之職乃立地官司徒使帥其屬而掌邦教以佐王安擾邦國鄭注)
(所以親百姓訓五品也擾亦安也均又曰以土均之法辨五物九等制天下之地征鄭注平也五物五土所)
(生之物也九等騂剛赤緹墳壌渴澤醎潟勃壌埴壚強㯺輕爂之屬征稅也)五禮六樂
(周禮大司徒之職以五禮防萬民之偽而教之中鄭注禮所以節正人之侈偽使得其中又曰以六樂防萬)
(民之情而教之和注曰樂以蕩正人之情思使其心和)度地辨土(周禮大司徒之職凡)
(建邦國以土圭土其地而制其域注曰土其地猶言度其地又曰以土宜之法辨十有二土之名物注曰十)
(有二土分野十有二邦也上繫十二次各有所宜)七政五教(常璩華陽國志曰自建武)
(之後羣儒修業開案圖緯漢之宰相當出坤鄕於是司徒李公屢登七政太傅于堅奕代論道下詳在大司)
(徒一尚書)夢松取穗(上詳大司徒二吴志武范曄後漢書曰蔡茂字子禮建二十年代)
(戴涉為司徒在職清儉匪懈茂初在廣漢夢在大殿之極上有三穗禾茂跳取之得其中穗輒復失之主簿郭)
(賀離席慶曰大殿者官府之形象也極而有禾人臣之上祿也取其中穗中台之位於字失禾為秩雖曰失之)
(乃以得祿秩也衮職有闕君其補之旬日而茂徵焉辟賀為掾)地官農父(周禮曰乃立地)
(官大司徒之職掌建邦之土地之圖與其民人之數佐王安擾邦國周書曰農父若保農父教官司徒也主)
(農謂之父者尊之也言農父能順保萬民也)芮伯君牙(尚書曰成王以芮伯為司徒)
(又曰成王命君牙作司徒)樂劔冕服(晉王導受遺詔輔幼主加羽葆鼓吹及班劔安帝)
(詔侍中太常領司徒可衮冕服綠紱羽葆鼓吹也)乘小車卧布被(晉王戎再領司)
(徒委事掾屬時乘小車而以手版插腰從便門出人不知其為台司也下設大司徒二劉寵事)增
登堂落水(上詳大司徒二蔡邕鐘鼎銘序僧南史云宋司徒褚淵因送湖州刺史王虔閣道)
(壞墜水僕射王儉驚跳下車謝超宗恃才使氣多所凌忽撫掌大笑曰落水三公墜車僕射)責吏
事設小會(漢光武以吏事責三公故功臣不用注云太尉公掌四方兵事司徒公掌人民孝弟)
(謙讓事司空公掌外土營城邑浚溝洫修墳坊事此所謂吏事責三公也分紀云前代三公策拜皆設小會)
(所以崇宰輔之制自魏末以後廢格不行至石鑒拜司徒有詔令設會遂以為常)
大司徒四
原主教(左傳云少昊氏以鳥名官祝鳩氏司徒也注云祝鳩孝故司徒也主教民也)民成
(契為司徒而民成注云民成知五教之法)銅臭象籌(俱詳大司徒二)明七教
修六禮敷五典齊八政(俱詳大司徒一)理人倫(古今通語)
(云訓五品理人倫使風行俗平萬國咸寕者謂之司徒)統人倫(晉書荀組𫝊帝欲以組為司徒)
(問太常賀循循曰組舊望清重忠勤顯著遷訓五品以統人倫實允衆望)行純備(華嶠漢書云鄧)
(禹字仲華拜大司徒年二十四内文明德行純備)德充塞(曺植輔臣論云德充塞于内智彌横)
(于外觧釋剖散槃結者王司徒也案王司徒朗也)司徒象地(晉百官表注司徒唐虞官也王)
(者象地立司徒使掌邦教也)司徒成德(大戴禮)司徒主吏(晉百官表注司)
(徒則総主天下之吏其屬官如太宰也)司徒主人(白虎通云徒衆也重民衆)式和
民則(尚書君牙篇穆王命君牙作周大司徒曰弘敷五典式和民則)示民軌儀(晉起居注)
(云武帝太始六年詔曰昔舜命九官契司五教所以崇弘王化示民軌儀也)用理蕃維(崔駰)
(司徒箴序曰帝堯命禹五品之訓用理蕃維在位者也)總論人物(王隐晉書曰何曾字穎考)
(以太尉領司徒曰舊宰相之職自古及今総論人物訓治之本也)宣力賜勤(蔡邕鐘鼎銘序)
(曰惟建寕四年三月乃制詔曰其以司空橋元為司徒公允廸厥德宣力賜勤)簡亮持重(王隐)
(晉書曰魏舒字陽元山濤薨以舒領司徒有頃即真舒居位簡亮持重為任職臣)增傅祗遜
位(晉諸公讃曰司徒傅祗疾遜位不許板輿上殿)荀勖答詔(荀勖别傳曰咸寕四年司徒何)
(曾遷太宰詔問勖司徒處當得人誠副遠近之望并治事見才誰可也勖答詔云三公具瞻所歸不可用非其)
(人昔魏文帝用賈詡為三公孫權笑之今尚書令李徹忠亮高潔宜處台輔)事體練達(東漢)
(胡廣年八十四練達事體明觧朝章雖無蹇直之風屢有補闕之益在公台二十餘年禮任甚優一履司空再)
(作司徒三登太尉又為太𫝊其所辟命皆天下之士與故吏陳蕃李咸並為三司蕃等每朝會嘗稱疾以遜廣)
(焉)昭德塞違(晉天文志曰三台大星西近文昌二星曰上台為司命次二星曰中台為司中)
(東二星曰下台為司祿所以昭德塞違也又周禮大宗伯疏云上台司命為太尉中台司中為司徒下台司祿)
(為司空故漢郎覬傳云三公上應台階下同元首)原辨十有二壤(周禮云辨十有二壤)
(之物而知其種以教稼穡樹藝鄭注壤亦土也變言耳以萬物自生則言土土猶吐也以人所耕而樹藝則言)
(壤壤和緩之貌)知九州地域(又云以天下土地之圖周知九州之地域鄭注周猶徧也)
五地辨物生(又云以土會之法辨五地之物生一曰山林二曰川澤三曰丘陵四曰墳衍五曰原)
(隰)八刑糾萬民(周禮大司徒職云以鄕八刑糾萬民一曰不孝之刑二曰不睦之刑三曰)
(不婣之刑四曰不弟之刑五曰不任之刑六曰不恤之刑七曰造言之刑八曰亂民之刑)施教十
有二(又云因此五物者民之常而施十有二教焉一曰以祀禮教敬則民不苟二曰以陽禮教讓則民不)
(爭三曰以隂禮教親則民不怨四曰以樂禮教和則民不乖五曰以儀辨等則民不越六曰以俗教安則民不)
(偷七曰以刑教中則民不虣八曰以誓教恤則民不怠九曰以度教節則民知足十曰以世事教能則民不失)
(職十有一曰以賢制爵則民慎德十有二曰以庸制祿則民興功鄭注陽禮謂鄕射飲酒之禮也隂禮謂婚姻)
(也儀謂君南面臣北面父坐子伏之屬俗謂土地所生習也偷謂朝不謀夕恤謂災危相憂度謂宫室車服之)
(制世事謂士農工商之事慎德謂矜其善德勸為善也庸功也)頒職十有二(又云頒職事十)
(有二于邦國都鄙使以登萬民一曰稼穡二曰樹藝三曰作材四曰阜蕃五曰飭材六曰通材七曰化材八曰)
(斂材九曰生材十曰學藝十有一曰世事十有二曰服事鄭注稼穡謂三農生九穀也樹藝謂園圃毓草木作)
(材謂虞衡作山澤之材阜蕃謂藪牧養蕃鳥獸飭材謂百工飭化八材通材謂商賈阜通貨賄化材謂嬪婦化)
(治絲枲斂材謂臣妾聚斂疏材生材謂閒民無常職轉移執事學藝謂學道藝世事謂以世事教能則民不失)
(職服事謂為公家服事者元謂生材養竹木者飭材百工修飭金玉之屬以為器也)以本俗安
民(又云以本俗六安萬民一曰媺宫室二曰族墳墓三曰聯兄弟四曰聯師儒五曰聯朋友六曰同衣服案)
(注媺音美美善也謂約椓攻堅風雨攸除)以保息養民(又云以保息六養萬民一曰慈幼二)
(曰養老三曰振窮四曰恤貧五曰寬疾六曰安冨)韓暨志高潔(景初二年詔曰韓暨澡身)
(浴德志節高潔年踰八十守道彌固可謂純篤老而益劭者也其以暨為司徒)石苞陳本務
(晉書曰石苞為司徒苞深陳農桑本務明其考課居位五年天下稱之)顔淵為司徒(論語)
(摘輔相云子夏曰仲尼為素王顔淵為司徒)鄧禹作司徒(漢書鄧禹傳制詔曰前將軍鄧)
(禹深執忠孝與朕謀謨帷幄決勝千里孔子曰自吾有回門人日親斬將破軍平定山西功效尤著百姓不親)
(五品不遜汝作司徒案史記曰顔回死孔子哭之慟曰自吾有回門人益親)侯霸有威容
(袁山松漢書曰侯霸拜大司徒矜嚴有威容奉公無私也)鄧禹遠名勢(華嶠漢書鄧禹為司)
(徒天下既定常欲遠名勢有子十三人各使守一藝)祿賜施故人(魏華歆事詳大司徒二)
祿賜散九族(王隐晉書曰魏舒為司徒祿賜散之九族家無餘財)王良妻布
衣(漢司徒)華歆賜御衣(魏志華歆𫝊云文帝即位以歆為司徒下詔曰司徒國之儁老)
(所與和隂陽理庶事也今大官重膳而司徒蔬食甚無謂也特賜御衣及為其妻子男女皆作衣服)當
歸馬之代居祝鳩之官况當至理之朝宜重若
保之任漢用元勲任崇鄧禹晉推碩德𨕖在山濤
養老恤孤崇德黜惡(禮記王制曰司徒養老以致孝恤孤獨以逮不足尚賢以崇德)
(簡不肖以黜惡也)載育庶物安撫萬民(晉百官表注司徒掌邦教云)百
姓不親則責司徒(尚書大傳曰百姓不親五品不順則責司徒)萬民飢寒
則賜司徒(大戴禮曰財物不蓄萬民飢寒風俗滛僻百姓荒亡人民散敗則飭司徒)思訓
五品以康四海(晉起居注武帝太始六年詔曰朕承洪業昧於大道思訓五品以康四海侍中)
(司空苟覬明允篤誠思心通遠翼亮先王遂輔朕躬其以為司徒)宜贊三事以敷五
教(王隐晉書山濤以左僕射為司徒詔曰濤道高德茂器宇淵濟宜贊三事以敷五教也)
大司徒五
增詩唐賈島上邠寧邢司徒詩曰箭頭破帖渾無敵杖
底敲毬遠有聲馬走千蹄朝萬乘地分三郡擁雙旌春
風欲盡山花彂曉角初吹客夢驚不是邢公来鎮此長
安西北未能行張蠙贈李司徒詩曰承家拓定隴關
西勲貴名應上將齊金庫夜開龍甲冷玉堂秋閉鳳笙
低歡筵每恕嬌娥醉閑櫪猶驚戰馬嘶長怪魯儒頭枉
白不親弓劔覓丹梯
原箴漢崔駰司徒箴曰天鑑在下仁德是興乃立司徒
亂兹黎蒸茫茫庶域率土祁祁民具爾瞻四方是維乾
乾夕惕靡怠靡違恪恭爾職以勤王機敬敷五教九德
咸事嗇民用章黔萌是冨無曰爾悖忘于爾輔無曰余
聖以忽執政匪用其良乃荒厥命庶績不怡疚于爾祿
豐有折肱而鼎覆其餗書歌股肱詩刺南山尹氏不堪
國度斯愆徒臣司農敢告執蕃
原碑宋傅亮司徒劉穆之碑曰公諱穆之字道和彭城
人也公膺陶鈞之秀範&KR1308;生民之上操三變肇於弱容
九德充於初廸文明在中柔順暢于事業敬以直内義
讓洽于州黨時元兇竄遁擁據荆沔乘輿播幸越蹈九
江公率先羣后電發川湄奬懷本之衆勵思奮之士栢
謙藉累業之資徐覆狃驟勝之鋒習亂之徒若蝟毛而
起内懷根本之虞外通首尾之勢公靈武獨運竒謨内
湛鞠旅陳衆視險若夷飛雲西泝則水絶鯨鯢乘轅東
指則陸殪長蛇廻累棋之危成維山之固豐功茂勳大
造於王室淳風懿化永結于荆南銘曰二儀發揮川嶽
協靈外恢温雅内鏡文眀懷仁履順藴義居貞煌煌衮
衣禮亦隆止翼翼素心亮終如始夷情升降一色愠喜
訓儉于物復禮于已
原墓誌後魏温子昇司徒元樹墓誌銘曰昔樞電降祥
姬水成業握八符以馭世膺五命以會昌欽明格于上
下光澤被於宇宙卜年永久歴世遐昌有文王之孫子
啟周公之苖裔積善所及踵武稱賢每以辛李為言恒
持韓白自許殫百慮之一致盡能事於生民蒼蒼在上
義歸無厚徒有東平避世之意空懷北海自晦之情疾
非逢霧終異啓手銘曰明允篤誠發于岐嶷未鏤已雕
不扶而直修禮以耕強學為殖孔既嘆魯莊亦吟越况
以度思有懷明發翻然高舉歸于魏闕長路未竆朝光
已沒又司徒祖瑩墓誌曰自天命生商王居徙亳淵
源毖遠枝葉繁華祖德潤於身聲高邦國父行成於已
名重京師公鍾美多福資神積善器局閑靈志識開悟
口含碧雞之辨手握雕龍之文門有善業家𫝊慶靈礪
金成器相遺滿籯琢玉為寳待價聯城匪直也人實惟
有道言析秋毫辭連春藻梁沈約為司徒謝朏墓誌
銘曰嶽神昔降和氣令鍾以彼天爵鬱為人龍崇墓往
峻世德今重漢車作傳靈位攸待我君應符非公莫宰
華衮既&KR0670;輕羅自改形雖廟堂心猶江海經邦已備皇
情廻屬素騑輟柳玄雲罷曲增唐杜牧為東川節度
使檢校右僕射兼御史大夫贈司徒周墀墓誌銘曰姬
之支封國自為姓以周為氏入唐不盛歴後幾世厥生
賢孫當唐中興為唐相臣文思天子誇古為治提起王
道以公為倚迒蹊巢竅出者鳥駛誰塞誰棘勞公碎指
三屛大邦駿壯武事哺撫稚耋父母赤子曰將曰相公
其愧幾指古為比公其無愧以公遺唐而後公死不錫
夀考誰其辨之
原誄後漢張衡司徒吕公誄曰昔吕皇祖帝堯之緒伯
夷秩唐唐宗允叙四嶽在虞傅王佐禹克厭帝心姓姜
氏吕登是南邦以家以處降及于周穆侯作輔寡于九
族九族用寧登受八命衮職靡傾黃耳金鉉公餗以盈
綽兮其寬皦兮其清既明且哲式保令名斿旍從風駟
牡超驤去此寕㝢歸于幽堂玄室冥冥修夜彌長梁
簡文司徒始興忠武王誄曰皇源地闡帝業天維於穆
忠武光國之基爰自弱齡英明播越玉潤冰鮮山静雲
發帝曰爾諧僉議彼屬推轂兩江建旗三蜀將旋上國
戀結四民三鱣表服二鹿隨輪方變正衮永範時規天
弗報善哲人其萎響哀挽于北邙去承明而不入望參
差之流影聽潺湲之雨泣
原章宋謝莊北中郎新安王拜司徒章曰丕惟震施㒺
匱鴻慶方稠爕調之重遂臻非據智小謀大周易興規
少陽微暄有鑒前史辨其動植布其安擾以倡九牧阜
成王教豈臣眇末所能克荷又為北中郎將謝兼司
徒章曰臣聞爕理隂陽寅亮天地弗惟其官無人則闕
司徒掌敷五教職擾兆民豈悟乾靈㒺匱光渥方闡不
次之任殊絶藩岳豈可權尸三事假備六符慙震周迴
顧步交悸
原表梁吴均揚州建安王讓加司徒表曰臣聞玄黃之
馬事絶於銜鑣蟠朽之材飾乖於丹漆何則千里之志
已窮萬乘之器無取遠物近身於焉在譬後魏温子
昇為司徒高敖曹謝表曰委水横流羣龍交戰徒悲道
喪空懷主辱雖復見義援戈臨危奮劔顧慙後衂終謝
先鞭事等泣河無救三川之竭有𩔖憂天豈支四極之
壊北齊邢子才為潘司徒樂讓表曰武皇帝運屬繼
元事深微禹推蚩尤之陣破尋邑之師義開金石理勖
庸駘遂日奉羈勒有事風塵徒備鳥背之毛曾無馬箠
之力
大司空一
原司空古官少皥鳲鳩氏為司空舜攝帝位以禹
為司空(周禮正義曰禹自司空總百揆乃分司空之職為共工虞書曰垂作共工益作朕虞是也)
卨玄孫之子曰冥亦為夏司空殷湯以咎單為司空
周禮司空為冬官掌邦事凡營城起邑復溝洫修墳
防之事則議其利建其功四方水土功課歲課歲盡則
奏其殿最而行賞罸凡國有大造大疑諫諍與太尉同
秦無司空置御史大夫漢初因之至成帝綏和元
年始更名御史大夫曰大司空(初改為司空議者又以縣道官有獄司空故復)
(加為大司空亦以别小大之文)金印紫綬祿比丞相哀帝建平二年復
為御史大夫元夀二年復為大司空後漢初為大司
空建武二十七年去大為司空公(第五倫字伯魚為司空言議果决以貞白)
(稱大張敏字伯達為司空行射禮陪位頓仆策免)獻帝建安十三年又罷司
空置御史大夫郄慮免不復補(荀綽百官志曰獻帝置御史大夫職如司空不)
(領侍御史)魏初又置司空冠綬及郊廟之服與太尉同(鄭袤)
(字林叔為司空天子臨軒遣就第拜授袤謂使曰魏以徐景山為司空徐公曰三公上應天心苟非其人實傷)
(和氣固辭見許)宋制進賢三梁冠佩山玄玉掌治水土祠祀
掌埽除樂器大喪掌將校復土歷代皆有之後周為
冬官謂之大司空卿(掌邦事以五材九範之徒佐皇帝冨邦國大祭祀行洒埽廟社四望)
(則奉豕牲)隋及唐復為三公(天寳十三年策拜楊國忠為司空其日雨土)增
宋仍唐制政和二年罷遼金元詳太尉明無是官
大司空二
原禮記曰司空執度度地以居民量地遠近興事任力
春秋元命苞曰危東六星兩兩而比曰司空主水
增尚書大𫝊曰溝瀆壅遏水為民害田曠不墾則責之
司空韓詩外傳曰山林崩陁川谷不通五榖不豐草
木不茂則責之司空家語曰度量不審舉事失理都
鄙不修財物失所曰貧貧則飭司空漢官解詁曰下
理地道上和乾光謂之司空白虎通曰司空主土而
不言土而言空者空尚主之况於實乎環濟要略曰
冬官司空掌邦事營城郭都邑立社稷宗廟造營宅器
械監百工原尚書曰僉曰伯禹作司空帝曰俞咨禹
汝平水土惟時懋哉又曰司空掌邦土居四民時地
利(注曰冬官卿主國空土以居士農工商四民使順天時分地利也)尚書刑德考曰
禹長于地理水泉九州得括象圖故堯以為司空魚
豢典略曰禹為司空披九山通九澤决九川定九州使
各以其職来貢地方五千里至於荒服增傅子曰荀
仲預稱禹十二為司空原齊職儀曰司空品秩冠服
同太宰舜以禹為司空成王以毛公為司空宋以武公
之諱改司空為司城楚改司空為莫敖家語曰孔子
初仕為中都宰三年定公以為司空乃别五土之性而
物其所生之宜咸得厥所齊職儀曰秦置御史大夫
省司空東觀漢記曰杜林代張純為大司空務於無
為第五倫為司空奉公不撓言事無所依違續漢書
曰張奮為司空時歲災旱祈雨不應乃上表即時引見
復口陳時政之宜帝召太尉司徒幸洛陽獄錄囚徒天
雨三日又曰王梁字君嚴為野王令赤伏符曰王良
主衛作玄武上以野王本衞地徙玄武水神大司空水
土之官也於是拜梁為大司空袁宏漢紀曰第五倫
為司空有人與倫千里馬者倫雖不取每三公有所𨕖
舉倫心不忘也然亦終不用華嶠後漢書曰伏恭為
太僕帝臨辟雍於行禮中拜恭為司空儒者以為榮
增又曰竇融拜冀州十餘日又遷大司空融自以非舊
臣一旦入朝在功臣之右召會進見容貎辭氣卑恭已
甚帝以此愈親厚之又曰張奮字穉通父純臨終敕
家丞曰司空無功於時猥蒙爵土身死之後勿議傳國
奮兄根少被病光武詔奮嗣爵奮稱純遺敕固不受帝
以奮違詔敕收下獄奮惶怖乃襲爵焉又曰第五倫
章帝立徵拜司空奉公不撓言議果决後自陳老病以
二千石祿俸終身魏志曰元年司徒司空並缺散騎
侍郎孟康曰夫宰相者天下之所瞻效誠宜得秉忠履
正本德服才之士足為海内所師表者竊見司隸校尉
崔林禀自然之正性體高雅之宏量論其所長以比古
之人忠直不偽則史魚之儔也清儉守約則季文之匹
也遂為司空封安陽亭侯三公封列侯自林始也原
又曰徐邈拜司空歎曰三公論道之官無其人則闕豈
可以老病忝之哉固辭不受華陽國志曰趙瑶字玄
圭自扶風太守来之郡司空張温謂曰第五倫昔從蜀
郡為司空今掃吾第以待足下荀氏家傳曰荀爽字
德明董卓徵公公到府三日策拜司空起巖穴九十五
日而為台司世人號曰白衣登三公增楊賜本傳曰
司空賜華岳所挺九德純備三葉宰相輔國以忠五登
衮職弭難乂寧牟融本傳曰牟融經明才高明帝數
嗟嘆以為才堪宰相明年為司空舉動方重甚得大臣
之節晉武帝詔曰三司之任以翼宣皇極弼成王事
者也故經國論道賴之明喆裴秀思心通遠勲德茂著
宜正位居體以康庶續其以秀為司空原晉中興書
曰陸玩字士珤王導郗鑒庾亮相繼薨殂朝野憂懼咸
以為三良既歿國基墜矣於是遷玩侍中司空給羽林
四十人玩比陳讓不聽既拜歎息謂賓客曰以我為三
公是天下無人也談者以為知言增五代史唐書曰
清泰二年制以前同州節度使馮道為司空時議以自
隋唐以来三公無職事自非親王不恒置於宰臣為加
官無單置者道在相位時帶司空及罷鎮未命官議者
不練故事率意行之及制出言議紛然㦯云便可綜中
書門下事或云須冊開府及就列無故事乃不就朝堂
序班臺官兩省官入就列方入宰臣退踵後先退及晉
天福中以李鑄為司空周廣順初以竇貞固為司徒禹
珪為司空遂以為例議者不復有云
大司空三
原别五土決九州(並詳大司空二)作地圖掌邦事(王隐晉書)
(曰裴秀字李彦為司空作禹貢地域圖事成奏上蔵於秘府為時名公下詳大司空一)通九澤
居四民(並詳大司空二)造宫室平水土(鄭玄考工記注曰司空掌營城)
(郭建邦邑立社稷宗廟造宫室車服器械監百工唐虞以上曰共工下詳大司空二)李通讖
王梁符(華嶠後漢書曰李通字文元以讖記說光武為大司空下詳大司空二)赤伏
符素絲節(上詳大司空二履晉起居注曰武帝詔鄭衮曰體行純正道冲粹退有清和之風)
(進有素絲之節宜齊三階之曜補衮職之闕其以衮為司空)諮政化勸德風(荀彧)
(家傳曰顗為司空文帝平蜀議復五等表魏朝使公定禮儀中護軍賈充正法律尚書僕射裴秀議官制公遂)
(刪定舊文行正式為一代之典書成奏上蔵于祕府其服色旗幟法駕之式禮樂犧牲柴燎之典祫禘遷毁配)
(食之制及于明堂辟雍之儀皆公所議定朝廷歸其美公既為台輔德望清重加以留心禮教以年耆多疾不)
(數朝見詔使侍中任愷諮問政化所宜行否主華嶠後漢書曰第五倫雖峭直然常以中興以来二好更化)
(俗尚苛刻正化之本宜先以寬和及為三公值章帝長者多恕屢有善政倫上疏褒稱盛美因以勸成德風也)
數月超百日至(漢書曰朱博字子元以京兆尹數月超為大司空范曄後漢書曰)
(荀爽固辭徵聘不得已乃行起家百日至司空)三公領中書兼(尚書曰武王時毛伯)
(為三公兼領司空職司晉書曰張華以中書監兼空)為柱石掌事典(世說曰陸)
(玩既拜司空有人詣之索杯酒瀉置梁柱之間祝曰當今乏材以為柱石莫傾人梁棟耶玩笑曰感卿良箴)
(周禮曰司空掌事典以平邦國以經百官以生萬民)增掌水土營城邑浚
溝洫修墳防(俱司空職詳在大司徒三責吏事注内)下台司祿大
計元老(上詳大司徒四昭德塞違注内雖蘇軾吕公著批答云夫司空之官自唐以来無職事而孔)
(子所謂天子有諍臣七人者三公首當之朕欲聞仁人之言與天下之大計非此元老將安取斯)
大司空四
原宏父(周書宏父定辟注宏父事官司空也主廓地居民謂之父者尊之也辟法也言能制其經界以)
(定法者也)鳲鳩(左傳少昊以鳥名官鳲鳩氏司空也注云鳲鳩平均故為司空平水土)司
空居人(孔安國曰司空主穿土以居人空穴也古者穿土為穴以居人)司空成禮(家語)
(曰御天下者以六官司空之官以成禮也注云司空事官也禮非事不立故曰所以成禮也)金印
紫綬(漢百官公卿表云司空唐虞之官也金印紫綬)法錯刑清(古今通語曰使國無枉法)
(治錯刑清事均民聚者謂之司空)俸同司徒(晉百官表注)祿比丞相(詳大)
(司空一)制五服(見揚雄司空箴)别五土(詳大司空二)上和乾元
(詳大司空二漢官觧詁云云)下率世俗(典略云今司空缺宜求能臣上以佐聖朝下以率世)
(俗者)水害責之(尚書大傳云水為民害則責司空)地震免之(魯國先賢傳云)
(孔氏仲淵為司空以地震免)性疾朋黨(漢書曰何武為司空性疾朋黨問文吏必于儒者問)
(儒者必于文吏以相參檢欲除吏先為科例以防請托其所居無赫赫名去後常見思)數犯嚴
諫(東觀漢記云任隗字仲和拜司空永平初外戚秉權朝臣畏悚莫敢抗者唯隗與袁安同心畢力數犯嚴)
(諫)乞上印綬(東觀漢記宗湛為司空十四年自乞上印綬賜千石俸)自陳老
疾(後漢書云第五倫肅宗初立擢自遠郡代牟融為司空倫在位奉公盡節言事無所依違吏人奏記及便)
(宜者亦并封上其無私若此自陳老病賜策罷以二千石俸終身)坐免大守(東觀漢記云馮)
(模為司空坐隴西太守鄧融免官)坐賣國恩(東觀漢記朱浮為司空賣國恩以為威福)
增食不兼味(長孫道生拜司空加侍中性忠厚廉謹衣不華飾食不兼味一熊皮障泥十年不易)
(時人比之晏嬰焉)飯惟脫粟(漢記云荀爽為三公食不過一肉飯惟脫粟)時遊
廟堂(宋吕公著平章制曰屢貢封章力求退避朕重失此三益之友而閔勞以萬機之煩又云毋廢議論)
(時遊廟堂可特授司空平章軍國事一月三赴經筵二日一入朝因至都堂議軍國事)尊禮不
名(分紀云杜佑拜檢校司空同中書門下平章事歲餘乞致仕詔五日三日一入中書平章政事佑每進見)
(太子尊禮之而不名後數年因乞骸骨許之)忠直不偽清儉守約(魏孟康表)
(薦崔林詳大司空二)九德純備(詳大司空二)朝廷舊臣(劉琨表薦苟蕃詳大)
(司空二)原裴秀定官制(王隐晉書云裴秀為司空刪定官制損益多當皆其所裁禮無)
(違者)荀顗定禮儀(詳大司空二)當歸馬之朝奉鳲鳩之
職任隗玄默守真(袁山松漢書云任隗為司空以玄默守真不求名譽義行内修人以)
(此服之)陳寵温粹有智(華嶠漢書曰陳寵為司空府故事督屬籍不通賓客以防交關)
(寵去籍通客以明無所不受論者大之寵奏議温粹有智號為明府)陳羣至德純粹(曺植)
(輔臣論曰至德純粹進吐善謀者陳司空也按陳司空乃陳羣也)宋宏秉政恭約(袁山)
(松漢書曰宋宏為司空秉政恭約輕財重義有公儀子之風不與民爭利也)何武號為煩
碎(漢書云何武字君卿為司空多所舉奏號為煩碎事後母不篤哀帝策免武曰舉措煩苛不合衆心孝聲)
(不聞惡名流行其上大司空印綬)陳羣譏其拱默(魏志云陳羣字長文為司空前後數)
(密陳得失每上封事輙削其草時人及其子弟莫能知也論者或譏羣居位拱默正始中詔撰羣臣上書以為)
(名臣奏議朝士乃見羣諫事皆嘆息焉)彭宣疾病乞歸(漢書曰彭宣字子佩為司空王)
(莽為大司馬專權宣乃上書曰三公鼎足承君一足不任則覆亂矣願上印綬乞骸骨歸鄕里得見親故不填)
(溝壑)王朗稱疾讓位(魏志曰文帝踐祚王朗為司空黃初中朗薦光祿大夫楊彪且稱疾)
(譲位於彪帝乃為彪置吏卒位次三公詔曰朕求賢于君而未得君乃翻然稱疾非徒不得賢反開失賢之路)
(增玉鉉之傾無乃居其室出其言不善見違於君子乎君其勿有後辭朗乃起)增稟自然之
正性體高雅之弘量(魏志孟康表薦崔林云云詳大司空二)先王尚
德𣆀季為司空(左傳云衞使祝佗私于萇弘曰以先王觀之則尚德也昔武王克商成王定之)
(𨕖建明德以藩屏周武王之母弟八人周公為太宰康叔為司寇𣆀季為司空五叔則無官豈尚年哉)
仲尼素王子路為司空(論語摘輔相云仲尼素王以顔淵為司徒以子路為司空也)
大司空五
增詩唐李商隐寄太原盧司空三十韻詩曰隋艦臨淮
甸唐旗出井陘斷鼇搘四柱卓馬濟三靈祖業隆盤古
孫謀復大庭從来師傑俊可以煥丹青舊族開東岳雄
圖奮北溟邪同獬豸觸樂伴鳳凰聽酣戰仍揮日降妖
亦鬭霆將軍功不伐叔舅德惟馨雞塞誰生事狼煙不
暫停擬填滄海鳥敢競太陽螢内草纔傳詔前茅已勒
銘那勞出師表盡入大荒經德水縈長帶隂山繚畫屏
只憂非綮肯未覺有膻腥保佐資沖漠扶持在杳冥乃
心防暗室華髮稱明廷按甲神初静揮戈思欲醒羲之
當妙𨕖(小弟羲叟早蒙眷以嘉姻)孝若近歸寕(三十五丈明府高科来歸膝下)月色
来侵幌詩成有轉&KR0905;羅含黃菊宅柳惲白蘋汀神物龜
酬孔仙才鶴姓丁西山童子藥南極老人星自頃徒窺
管于今愧挈瓶何由叨末席還得叩玄扃莊叟虚悲雁
終童漫識鼮幕中雖策畫劔外且伶俜俁俁行忘止鰥
鰥卧不瞑身應瘠於魯淚欲溢為滎禹貢思金鼎堯圖
憶土鉶公乎来入相王欲駕云亭
原贊魏楊修司空荀爽述贊曰生應正性體含中和篤
誠宣於初言明允朗於始察是以在童齔而顯竒漸一
紀則布名須幼之可師甘羅之少者何以踰公之性量
乎砥心六經探索道奥瞻乾坤而知隂陽之極載而集
之獨說十萬餘言士林景附羣英式慕猶毛羽之宗鵬
鸞衆山之仰五岳也昔楚思叔敖而作歌鄭謳子産而
興歎瞻望弗及作詞告思詞曰爰在大漢挺荀作貞其
德允明誕發幼齡行蠲體潔如玉之瑩確乎其志乃勵
乃清遂陟司空天子是毗惟君之德朋寮所咨清水平
土茂哉是力將混六合繩以正直散以禮樂風以道德
晉孫綽賀司空循像贊曰公應天縦之德系命世之
期質與荆玉參貞鑒與南金等照若其好學之性不勸
而成弱不珍玩雅好博古慨洙泗之邈遠悼禮樂之不
舉於是覃思深講銳精幽贊雖齊侯之歸孟軻漢王之
宗仲舒無以加焉贊曰思文公侯誕保休祥素質玉潔
華藻金章總角韞德被褐韜光自昔喪亂鉦鼓日震禮
樂蔵器詩書蒙塵哲人遐慨垂幕澄神仰觀洙泗揚波
絶津方曜金鉉恊贊衡機昊天不弔曾不憗遺縉紳頽
範皇德莫毗公之云徂華裔同悲
原箴漢揚䧺司空箴曰普彼坤靈侔天作則分制五服
劃為萬國乃立地官空惟是職烈烈儁人翼翼王臣臣
當其官官當其人九一之政七賦以均昔在季葉班祿
遺賢掊克充朝而象恭滔天匪人斯力匪政斯勅流貨
市寵而苞苴是鬻王路斯蕪孰不傾覆空臣司土敢告
在側
原銘後漢蔡邕東海銘曰橋元為司空公越在先民毗
佐天子㒺不著其股肱畢其思心式率天行式昭德音
原表宋謝莊東海王讓司空表曰臣側觀前載與窺洪
典三事之授惟帝其難臣乘少藉長久分踰涯量出滿
入泰每究榮光不悟乾燭方遠義路同遺下參弘化上
尸爕理自非德仞具瞻聲堪民詠未有妄臻此澤空集
兹靈齊孔稚圭為王敬則讓司空表曰故李通豪贍
以親寵登司王基才勇與聲華入𨕖先帝擢臣以榮華
陛下伸臣以冨貴遂行北帶五州東跨六郡内亞三鼎
外齊四嶽蟬佩之暎則左右交暉龜組之華則縦横吐
耀輕輪徐動則劍戟如雲飛蓋暫停則鼔鐘成列摐金
龍吹鬱其前鳴笳鳳管疊其後鄧禹若不邅漢光則南
陽之掾吏微臣若不逢明聖則孤城之戍客豈可加以
正台之席登以論道之寄啓黃扉而爕五緯躡青幃而
調四序梁劉孝儀為臨川王解司空表曰臣以庸薄
繆竊隆重職班三事任總六條衣衮坐槐既闕論道馳
傳憩棠尤慙為政而俯司土地仰爕隂陽棟橈之機已
彰愆伏之咎爰著今水沴乃作旱魃為災山無薈蔚雲
成煙火陛下曲私未垂策免臣職是當迯責乞降兹台
步協此天人江淹為齊高帝讓司空表曰臣聞日發
星廻昊天無以爽其節山盈川冲厚地不能虧其度陛
下渟若鏡之明流如雲之曖方求士于版巖宜思賢如
蜀肆北齊邢子才為司空景譲表曰屬平分廣施造
物多品長短入用小大見收連采台階堪均鼎足昨者
謫見垂象災起潜伏此之為累匪直微躬
原碑後漢蔡邕司空袁逢碑曰凡所臨君明而先覺故
能教不肅而化成政不嚴而事治其惠和也晏晏然其
博大也洋洋焉信可謂兼三才而該剛柔無射於人斯
矣銘曰天鑒有漢賜兹世輔顯允厥後昭胤休序峩峩
雍宫禮樂備舉穆穆天子孝敬允叙降拜屏著奉饋西
序威儀聿修化溢區宇乃尹京兆總齊禁旅又為司
空房楨碑銘曰公言非法度不出於口行非至公不萌
於心治身則伯夷之潔也儉嗇則季文之約也盡忠則
史魚之直也剛平則山甫之勵也總兹四德式是百辟
夙夜匪懈以事一人枉絲髮樹私恩不為也討無禮當
彊禦弗避也是以功隆名顯在世孤特不獲愷悌寬厚
之譽享年垂老至於積世門無立車堂無宴客衣不變
裁食不兼味雖易之貞厲詩之羔羊無以加也明明在
公實惟房后誕應正德式作漢輔邪慝是仇直亮是與
剛則不吐柔則不茹媚兹天子以靖土宇晉潘岳司
空鄭衮碑曰陳謨台階翼和鼎實顯迹成於臺省清風
暢於所蒞故能老安少懷遠至邇親凡厥縉紳之士所
以挹酌洪流含咀英芳者猶旱苗之仰膏雨湛露之晞
朝陽也銘曰於鑠元侯則天垂象弘操嶽峻宇量深廣
允恭克讓宣哲清朗有始有卒可大可久言由忠信行
履孝友光光金貂再冠其首赫赫皇符仍拆其部義格
皇穹德冠羣后清風顯烈沒而不朽孫綽庾司空冰
碑曰君喻嵩巖之元精挹清瀨之潔流貞質謀於白珪
明操勵於南金雖名器未及而任盡臣道正身提衡銓
括百揆知無不為謀必鮮過端委待旦則有心宣孟以
約訓儉則擬議季文君平衡無私鳴謙寡欲當世之所
難於君易之矣於是慨然遠鑒量已而退高揖帷幕投
迹藩屏夫良玉以経焚不渝故其貞可貴竹柏以蒙霜
保榮故見殊列樹治而不亂者有矣未有亂而彌治者
也考終以正始即事以徵心少長能一其度貴賤不二
其道文康之雅量於是乎弘著矣銘曰洋洋俊潁巖巖
神嵩流滌淳氣頗扇祥風篤生公侯情靈德充臨川擬
潔仰華思崇履險思夷處滿思冲方恢遠猷皇極是贊
繁霜夏被修梧摧幹人之云徂朝野咸嘆儀型永戢光
風長煥梁劉孝綽司空安成康王碑曰昔者重華文
命並胄高陽之苗豐邑舂陵俱纂帝堯之緒而虞夏革
運姚姒之姓已分高光再興大漢之名無改如我皇家
梁齊代建異文叔之紹開起自王族非伯禹之更姓公
則本枝别榦誕自河嶽五百之期實應命世卜商有問
是謂色難承志望顔在公斯易至如文琰之對食餘幼
權之言爵里衞子之朗月映山杜生之凝脂點漆惟公
具美歴駕前修峩峩焉非嶽陵之所至浩浩焉總江漢
而為長故能擊水三千摶風九萬排天闕而俯眡掩浮
雲而上征皇帝甄名挺聖河洛有徵握衡含樞奄一時
夏利建藩屏固葉深根郕霍鄷郇方周啓祚封公為安
成王食邑二千戶允同衞叔賜寳器於商郊殊異唐侯
戲桐珪於汾水乃拜公為平西將軍荆州刺史楚之對
齊屈完引城池之固荆之比宋墨翟陳輦路之殊品金
作貢不異淮海維揚珠璣犀象又無求於晉國况以雲
夢九百之弘侈章華三休之巨䴡公禦煩以寡居高而
降執冲虚之道無矜滿之情其為政也莊敬足以範物
慈惠足以庇民剛毅足以威暴清貞足以勵俗天監十
七年薨春秋四十有五凡我庶民竊親高義况復祗承
帝命来仕王家兔園晚春叨從者之賜高唐暮天奉作
賦之私常懼慶雲之會不酬而摇落奄至豈謂輕塵之
效莫展而峻極先頽思以立言貞石貽厥長世銘曰昔
在文昭五賢二聖漢藩魏屏微風不競於赫我梁德符
姬姓康王康叔異時同盛爰自妙年令問不已一孝一
弟實光行始義府文場詞人髦士波瀾莫際牆仞難窺
用兹先覺導此後知德大心小居高志卑再握不倦三
吐忘疲飛龍在天肇基宛瀆地猶小胏民同世復皇情
睠正屬難推轂允矣宗英移藩改牧誰謂路永江漢已
浮彼蒼不惠遽反成周川廻泝軸塗引歸旒
原墓誌宋謝莊司空何尚之墓誌曰遠源長瀾自晉徂
韓潜川韜玉霍岫騰鸞處華民瞻出光帝難寂寞夀仁
茫昧報施調於飪歸經難褰寄晻映流芳煙煴作義
陳徐陵司空章昭達墓誌銘曰周原膴膴佳氣蔥蔥王
業攸興帝圖斯盛在昔光武佐命鄰縣者鄧侯高祖元
臣同郡者蕭相公台輔之量便著綺紈瑚璉之姿無待
雕琢起家為東宫直前所奉之君則梁簡文皇帝既而
黑山巨盗憑陵上國白水疆胡虔劉中夏公傾其産業
募是驍䧺思報皇儲累殲鯨宼屬豳風有象代邸方隆
搜荆楚之英才資班輸之妙略百樓忽起登雲霄而俯
臨萬弩俱張隨雷霆而並震揚兵於九天之上决勝於
千里之中殪彼羣兇皆無旋踵陳寳應志懷反叛客引
周廸資其食力更事窺窬公奉詔崇朝飲冰將力前茅
後勁步驟奔馳仍向甌閩殄其巢窟若夫鳴蛇之洞深
谷隐於蒼天飛猿之嶺喬木參於雲日宜越艇而登嶠
蒙燕犀而涉江威武紛紜震山風海於是咸俘偽帥悉
據高墉爰泊滄溟莫不懲艾既而齊人無信將謀郢藩
鬭艦戈&KR0657;窺江淹漢公纔聞羽檄遽禀師期馳襲荆鄖
應時燒蕩方欲宣威隴汧大討梁華屬上將之韜光逢
中台之掩曜大建三年薨於軍幕爾乃青烏相墓白鶴
標墳林有逃車樹同華蓋前旍熊軾後乘龍轜介士發
三河之民哀鐃同駟馬之曲長安傳坐恩禮盛於西京
襄陽墮淚悲慟喧於南峴
原誄後漢張衡司空陳公誄曰敬仲初育發繇卜筮鳳
飛觀國流光末裔天祿明德德茂於公入孝出友爰肅
爰邕兼學多識竆理知幾德音孔昭翻爾灰飛賦政二
城還集皇闈公實省之亹亹庶績公實静之藹藹百寮
公實愍之乃陟司空纂禹之跡導揚徽庸致訓京畿恊
和萬邦萬邦既恊殊服来同𦕈論前績莫與比蹤
原行状梁任昉齊司空曲江公行狀曰公禀靈景宿擅
氣中和一匱初登東嶽之功可監埏埴在器瑚璉之姿
先表豈惟荆南有聖童之目襄城著孔甫之稱而已哉
故以羽儀宗家冠蓋後進路叔之一日千里北海之稱
美共治方斯蔑如也志學之年徧治經記登降千載網
羅百氏藻斵贍逸蔚為詞宗延賈誼而升堂擕相如而
入室加以翰牘精辯發言有章持論從容辭無矜尚自
河洛邱墟歴載二百俾我逢掖遂淪左袵晉宋所以遺
恨祖宗是用顧懷公自荷方任志在尅復將欲使功遂
之日身退有所爰乃卜宇金陵縈帶林壑用辭聊城之
賞以為疏韓之館人謝運往遂輟遠圖又沈約齊司
空柳世隆行狀曰公禀靈華嶽幼挺珪璋清襟素履發
乎齠丱及長風質洞遠儀止祥華動容合矩吐言被律
時沈攸之狼據陜西氣陵物上而太祖登庸作宰天歷
在躬攸之播封豕之情總全荆之力兕甲百萬鐵馬千
羣水陸長騖志窺皇邑公抗威川涘勇略紛紜顯晦有
方出沒無緒攸之乃反旆亘闈親受矢石增櫓乘埤嚴
衝駕雉雲輣俯闞地穴斜通半蔵晚飡負戶晨汲公乃
綏衆以武應敵以竒靈鋒電曜威策雲舉事切三版之
危氣損九天之就殘宼外老逆黨内摧焚舟委甲掬指
宵遯公風標秀徹器範弘潤茂乎辭彩雅善鼓琴摛純
蔡之高芬纂鍾嵇之妙曲雖嬰拂世務而素業無改臨
姑蘇而想八桂登衡山而望九疑七紆邦組三臨蕩甸
五職瑞扇一司百揆固可以齊衡八凱方駕五臣
增制唐元稹授劉悟檢校司空幽州節度使制曰朕聞
將星明則英豪用靈旗指則妖祲消勁草可以受疾風
盤根然後見利器苟非處劇何以用長况幽并少年燕
趙竒士居常以紫騮自騁失意則白刃相仇將領斯難
是先才傑昭義軍節度副大使知節度事澤潞磁邢洺
等州觀察制置使金紫光祿大夫檢校尚書左僕射兼
潞州大都督府長史御史大夫上柱國彭城郡王食邑
三百戶劉悟天與忠誠人推敬讓藴孟賁之勇不以力
聞避廉頗之強使之心服是以居危邦而智免臨大節
而功高嘗見委於先朝屢作藩於右地朕以遼陽巨鎮
自我底寕姑欲撫之以仁然後示之以禮而守臣嬰疾
幕吏擅權撓政行私虧恩剝下過為捶楚妄作威稜不
均饗士之羊但養乘軒之鶴致兹撓變職此之由不有
將材孰懲兒戱敷求朕志深謂汝諧是用拔竒式冀宣
力帖以亞相寵之上公俾光十乘之行以壯三軍之氣
可檢校司空兼幽州大都督長史御史大夫充幽州契
丹兩番經略盧龍等使散官勲封如故
大司寇(詳見刑部尚書)
原掌三典刑邦國(周禮秋官大司寇之職掌建邦之三典以佐王刑邦國詰四方一曰刑新)
(國用輕典二曰刑平國用中典三曰刑亂國用重典鄭注典法也詰謹也)以五刑糾萬民
(大司宼職云以五刑糾萬民一曰野刑上功糾力二曰軍刑上命糾守三曰鄕刑上德糾孝四曰官刑上能糾)
(職五曰國刑上愿糾暴)以兩造禁民訟(大司寇職云以兩造禁民訟入束矢于朝然後)
(聽之鄭注曰訟謂以財貨相告者造至也使訟者兩至既兩至使入束矢乃治之也矢者取其直也)以
兩劑禁民獄(大司寇職云以兩劑禁民獄入鈞金三日乃致于朝然後聽之鄭注劑今劵書也使)
(獄者各齎劵書既兩劵書使入鈞金又三日乃治之重刑必入金者取其堅也三十斤曰鈞)以嘉
石平罷民(大司宼職云以嘉石平罷民凡萬民之有罪過未䴡于法而害于州里者桎梏而坐于嘉)
(石文石也樹之外朝右平左墄使之善也)以肺石達窮民(大司寇職云以肺石達窮民凡)
(遠近惸獨老幼之欲有復于上而其長弗達者立于肺石三日士聽其辭以告于上而罪其長鄭注云肺石赤)
(石也窮民民之窮而無告者)以邦典定之(大司寇職云凡諸侯之獄訟以邦典定之鄭注)
(云邦典六典也以邦典待邦國之治)以邦成弊之(大司寇職云凡庶民之獄訟以邦成弊之)
(大祭祀奉犬牲若禋祀五帝則戒之日蒞誓百官戒于百族鄭注戒之日卜之日也百族謂府史以下也郊特)
(牲曰卜之日王立于澤親聽誓命獻命庫門之内戒百官也太廟之内戒百姓也)涖其盟書
(大司宼職云凡邦之大盟約涖其盟書而登之于天府鄭注云涖臨也天府祖廟之蔵)涖戮于
社(大司寇職云大軍旅涖戮于社鄭注曰社謂社主在軍者也書曰不用命戮于社)戮于兩
觀之下(家語云孔子為魯司寇朝政七日而誅亂政大夫少正夘戮於兩觀之下尸於朝三日)
不敢朝飲其羊(家語云初魯之販羊有沈猶氏者常朝飲其羊以詐市人有公慎氏者妻淫不)
(制有慎潰氏者奢侈踰法魯之鬻六畜者飾之以儲價及孔子之為政也則沈猶氏不敢朝飲其羊公慎氏出)
(其妻慎潰氏越境而徙三月則鬻牛馬者不儲價賣羊豚者不加飾男女行者别其塗道不拾遺男尚忠信女)
(尚貞順四方客至於邑者不求有司皆如歸焉)
御定淵鑑𩔖函卷六十七
