欽定四庫全書
御定淵鑑類函三百九十二
食物部五(酒)
酒一
原說文曰酒就也所以就人性之善惡也一言造也言
凶所起造也又曰酴酒母也醴酒一宿熟也醪汁滓
酒也酎三重之酒也醨薄酒也醑首酒也釋名曰酒
酉也釀之米麴酉懌而味美也增飲膳標題曰酒一
也而清濁厚薄甜苦紅綠白之别故清者曰栗清而甜
者曰酏濁者曰醠亦曰□濁而微清者曰醆厚者曰醇
亦曰醹重釀者曰䣵三重釀曰酎薄者曰醨甜而一宿
熟者曰醴美者曰醑苦者曰□紅者曰醍綠者曰醽白
者曰醝又有酒材焉秫稻是也又有酒母麴糵是也
又曰踧也能否皆強相踧持也又入口咽之皆踧其面
也酒經曰空桑穢飯醞以稷麥以成醇醪酒之始也
烏梅女䴷甜醹九投澄清百品酒之終也易曰有孚
于飲酒濡其首書曰甘酒嗜音峻宇雕牆又曰民
用大亂喪德亦㒺非酒惟行越小大邦用喪亦罔非酒
惟辜又曰文王誥教小子有正有事無彝酒原詩
曰為此春酒以介眉夀又曰魚麗于罶鱨鯋君子有
酒旨且多又曰為酒為醴烝畀祖妣以洽百禮增
又曰凡此飲酒或醉或否旣立之監或佐之史又曰
人之齊聖飲酒溫克又曰王在在鎬豈樂飲酒又
曰有酒湑我無酒酤我原周禮曰酒人共賓客之禮
酒飲酒而奉之又曰酒正掌酒之政令以式法授酒
材辨五齊之名一曰泛齊二曰醴齊三曰盎齊四曰醍
齊五曰沈齊辨三酒之物一曰事酒二曰昔酒三曰清
酒增又曰孟冬命大酋秫稻必齊麴蘖必時湛熾必
潔水泉必香陶器必良火齊必得兼用六物大酋監之
無有差忒原禮記曰豢豕為酒非以為禍而獄訟益
繁則酒之流生禍也是故先王為酒禮一獻之禮賓主
百拜終日飲酒而不得醉焉此先王之所以備酒禍也
又曰飲酒之節朝不廢朝暮不廢夕增又曰侍飲
於長者酒進則起拜受於尊所長者辭少者反席而飲
長者舉未釂少者不敢飲論語惟酒無量不及亂沽
酒市脯不食韓詩外𫝊曰夫飲之禮不脫屨而即序
者謂之禮跣而上坐者謂之宴能飲者飲之不能飲者
已謂之醧(歐叶)齊顔色均衆寡謂之沈閉門不出者謂
之湎故君子可以宴可以醧不可以沈不可以湎春
秋緯曰酒者乳也王者法酒旗以布政施天乳以哺人
又曰麥隂也黍陽也先漬麴而投黍是陽得隂而沸
故以麴釀黍為酒又曰凡黍為酒陽據隂乃能動故
以麥釀黍為酒原春秋元命苞曰酒旗主上尊酒所
以侑神也儀禮鄭注曰醴稻米酒也漢書曰百味
旨酒芬布蘭生輿地志曰若溪在長興縣南溪南曰
上若北曰下若邨人取下若水釀酒醇美勝雲陽國
史補曰滎陽之土窟春富平之石梁春酒色也呂氏
春秋曰肥肉厚酒務以相強命曰爛腸之食增石氏
星經曰酒醪五齊之屬天文酒旗星主之揚子曰日
昃不飲酒酒必酸賓主百拜而酒三行不已華乎論
衡曰東風至酒湛溢按酒味酸從東方木也味酸故酒
湛溢也十洲記曰瀛洲有玉膏如酒味名曰玉酒飲
數升輙醉乃令人長生原神異經曰西北海外有人
長二千里兩脚中間相去千里腹圍千六百里但日飲
天酒五斗(天酒甘露也)不食五榖魚肉忽有飢時向天乃飽
好遊山海間不犯百姓不干萬物與天地同休又曰
西北荒中有玉饋之酒酒泉注焉酒美如肉清如鏡其
上有玉樽取一樽復一樽出與天地同休無乾時飲此
酒人不死長生博物志曰西域有蒲萄酒積年不敗
彼俗𫝊云可至十年欲飲之醉彌日乃解抱朴子曰
麟鳳洲以玉泉為醪醴崔氏四民月令曰正月旦進
椒酒降神畢各舉椒酒於其家長袁子正論曰長安
九釀中山清酤郭子曰三日不飲酒覺形神不復和
酒自引人入勝地耳齊民要術曰桑落酒有六七投
者酒以投多為善要其麴力相及䤖酒所以有韻者亦
以其再投故也白孔六帖曰糯米一斗得酒一斗為
上樽稷米一斗得酒一斗為中樽粟米一斗得酒一斗
為下樽增霏雪錄曰河東桑落坊有井每至桑落時
取水釀酒甚美故名桑落酒嶺表錄異曰南中醞酒
即先用諸藥别濁漉粳米漉乾旋入和米搗熟即綠粉
矣熱水溲而團之形如餢飳以指中心刺作一竅布放
簟席上以枸杞構葉罨之其體候好弱一如造麴法旣
而以藤蔑貫之懸於煙火之上每醞一年用幾箇餅子
固有恒準矣南中地煖春冬七日熟秋夏五日熟旣熟
貯以瓦瓮用糞掃火燒之投荒雜錄曰新州多美酒
南方不用麴糵杵米為粉以衆草兼胡蔓草汁溲大如
卵置蓬蒿中蔭蔽經月而成用此合濡為酒故劇飲之
後旣醒猶頭熱涔涔有毒草故也又曰南方飲酒即
實酒滿瓮泥其上以火燒方熟不然不中飲旣燒即揭
瓶趨虛泥固猶存沽者無能知其美惡就泥上鑽小穴
可容筋以細筩插穴中沽者就吮筩上以嘗酒味俗謂
之滴淋無賴小民空手入市徧就酒家滴淋皆言不中
取醉而還又曰南人有女數歲即大釀酒旣漉候冬
陂池水竭時寘酒甖密固其上瘞於陂中至春漲水滿
不復發矣候女將嫁因決陂水取供賓客南人謂之女
酒味絶美居常不可致也眞臘風土記曰美人酒於
美人口中含而造之一宿而成尤竒野客叢書曰眞
州郡齋舊有酒名花露姚合詩味輕花上露色似洞中
泉得非取此乎避暑錄話曰舊有釀法盛夏三日輙
成色如湩醴不減玉友每晩凉即飲三杯亦復盎然
酒譜曰凡酒以色清味重為聖色如金而醇苦者為賢
色黑味酸醨者為愚以家醪糯釀醉人者為君子以家
醪黍釀醉人者為中人以巷醪黍釀醉人者為小人
又曰飲器大者曰武小者曰文醉鄉日月曰㦯有勇
於牛飲者以巨觥沃之旣撼狂花凋病葉飲流謂目睚
者為狂花目睡者為病葉又曰暑月雷霆時收雨水
淘米炊飯釀酒名曰霹靂酒又曰酒徒謂不飲者歡
場之害馬醉仙圖記曰凡醉有所宜醉花宜晝襲其
光也醉雪宜夜消其潔也醉樓宜暑資其清也醉水宜
秋泛其爽也又曰禄州俗釀宜趁梨花時熟號梨花
春致虚散錄曰山居嵐重每旦帶皮薑細嚼熱酒下
之楚辭曰蕙肴烝兮蘭藉奠桂酒兮椒漿(注曰切桂於酒中)
又曰四酎并熟不歰嗌只清馨凍飯不歠役只吳醴
白蘗和楚瀝只魏文帝詔朝臣曰蒲萄釀以為酒過
之流涎咽唾况親飲之又曰盖聞千鍾百觚堯舜之
飲也惟酒無量仲尼之飲也姬旦酒肴不徹故能制禮
作樂漢高婆娑巨醉故能斬蛇鞠旅
酒二
原世本曰儀狄始作酒醪變五味少康作秫酒增三
禮圖曰射為罰爵名豐作人形豐國名其君以酒亡因
戴盂以戒酒故崔駰酒箴云豐侯沈酒荷罌負缶自僇
於世圖形戒後管子曰齊桓公飲管仲酒仲棄其半
曰臣聞酒入舌出舌出言失言失身棄臣以為棄身不
如棄酒左傳曰陳公子完奔齊飲桓公酒樂公曰以
火繼之辭曰臣卜其晝未卜其夜韓子曰齊桓公飲
酒醉遺其冠恥之三日不朝管仲曰此非有國之恥也
公胡不雪之以政公曰善因發倉賜貧窮論囹圄出薄
罪處三日而民歌之曰公胡不復遺冠乎原史記曰
晉擊秦穆公傷於是岐下食善馬者三百人馳冒晉君
圍遂脫穆公而返生得晉君初穆公亡善馬岐下野人
共得而食之者三百餘人逐得欲法之公曰君子不以
畜害人吾聞食善馬肉不飲酒傷人乃皆賜酒而赦之
增左傳曰晉侯飲趙盾酒伏甲將攻之其右提彌明
知之登曰臣侍君宴過三爵非禮也遂扶以下原又
曰晉侯戰于鄢陵晉使行人執榼承飲造于子重曰寡
君乏使鍼御持矛是以不得犒從者使某攝飲子重曰
夫子嘗與吾言于楚必是故也不亦識乎受而飲之免
使者而復鼔又曰榖陽豎獻飲于子反子反飲之而
醉不能見楚子遂宵遯敗楚軍也王孫子曰楚莊王
攻宋子重曰君廚肉臭而不可食樽酒敗而不可飲而
三軍之士皆有飢色欲以勝敵不亦難乎莊王曰請有
酒投之士有食饋之賢左傳曰晉侯以齊侯宴中行
穆子相投壺晉侯先穆子曰有酒如淮有肉如坻寡君
中此為諸侯師中之齊侯舉矢曰有酒如澠有肉如陵
寡人中此與君代興亦中之又曰鄭伯有嗜酒為窟
室而夜飲酒擊鐘焉朝至未已朝者曰公焉在其人曰
吾公在壑谷增又襄公二十三年曰季武子無適子
公彌長而愛悼子欲立之訪於臧紇曰飲我酒吾為子
立之季氏飲大夫酒臧紇為客旣獻臧孫命北面重席
新樽絜之召悼子降逆之大夫皆起及旅而召公鉏使
與之齒又曰衛侯占夢嬖人求酒于大叔僖子不得
與卜人比而告曰君有大臣在西南隅弗去懼害乃逐
大叔遺遺奔晉又齊慶封好田而嗜酒與舍政則以
其内實遷於盧蒲嫳氏易内而飲酒數日國遷朝焉
又曰齊惠欒高氏皆嗜酒信内多怨彊於陳鮑氏而惡
之夏有告陳桓子曰子旗子良將攻陳鮑氏亦告鮑氏
桓子授甲而如鮑氏遭子良醉而騁遂見文子則亦授
甲矣使視二子則皆將飲酒桓子曰彼雖不信聞我授
甲則必逐我及其飲酒也先伐諸陳鮑方睦遂伐欒高
氏呂氏春秋曰勾踐欲深得民心肥甘弗敢自御有
酒流之於江與民同之原戰國策云梁王魏嬰觴諸
侯於范臺酒酣請魯君舉觴魯君興避席曰昔者帝女
令儀狄作酒而美進之禹禹飲而甘之遂疏儀狄絶旨
酒曰後世必有以酒亡其國者史記曰齊威王問淳
于髠曰先生能飲幾何對曰臣飲一斗亦醉一石亦醉
王問故髠曰賜酒大王之前執法在前御史在后髠恐
懼飲不過一斗若乃履舄交錯杯盤狼籍堂上燭滅主
人留髠而送客當此時髠心最歡能飲一石孔叢子
曰平原君與子高飲強子高酒曰昔有遺諺堯舜千鍾
孔子百觚子路嗑嗑尚飲百榼古之賢聖無不能飲吾
子何辭焉子高曰以予所聞聖賢以道德兼人未聞以
飲也平原君曰即如先生言則此言何生子高曰生於
嗜酒者蓋其勸勵之辭非實然也史記曰高帝悉去
秦苛法為簡易羣臣飲酒爭功高帝患之叔孫通知上
益厭也說上願徵諸弟子共起朝儀後七年長樂宮成
羣臣皆朝十月禮畢復置法酒諸侍坐殿上皆伏尊卑
次起上夀觴九行謁者言罷酒御史執法舉不如儀者
輙引去竟朝置酒無敢失禮者高帝乃曰吾今知為皇
帝之貴也增又曰曹參代蕭何為相一遵何約束日
夜飲醇酒卿大夫及賓客見參不事事皆欲言至者參
輙飲以醇酒醉而後去終莫得開說丞相舍後園近吏
舍吏舍日飲歌呼從吏惡之無如之何乃請參游園中
吏醉歌呼從吏幸相國召按之乃反取酒坐飲亦歌呼
相應和西京雜記曰漢制以正月旦造酒八月成名
曰九醞一名醇酎漢武内傳曰西王母當下帝設蒲
萄酒王母謂帝曰仙家上藥有玉酒瓊瑶酒漢書曰
武帝立酒泉郡原東方朔别傳曰武帝幸甘泉長平
坂道中有蟲赤如牛肝頭目口齒悉具先驅馳還以報
上使視之莫知也時朔在屬車中令往視焉朔曰此謂
怪哉是必秦獄處也上使按地圖果秦獄地上問朔何
以知之朔曰夫積憂者得酒而解乃取蟲置酒中立消
賜朔帛百匹後屬車上盛酒為此也增緝柳編曰糜
欽棗出眞陵山食一枚大醉經年不醒東方朔嘗遊其
地以一斛進上上和諸香作丸大如芥子每集羣臣取
一丸入水一石頃刻成酒味如醇醪謂之糜欽酒又謂
之眞欽酒仙薌酒香經旬不歇西京雜記曰司馬相
如還成都以所服鷫鸘裘就市易錢貰酒與卓文君為
歡漢書曰丙吉馭吏嗜酒醉嘔丞相車上西曹主吏
欲斥之吉曰以醉飽之失去士使此人將復何所容西
曹忍之此不過汙丞相車茵耳漢書曰陳遵字孟公
每大飲賓客閉門取車轄投井雖有急終不得去洛
陽記曰揚雄家貧嗜酒人希至其門時有好事者載酒
問竒字抱朴子曰管輅頓傾三斗而清辨綺粲揚雄
酒不離口而太玄乃就風俗通曰陳國有趙祐者酒
後自相署或稱亭長督郵祐復於外騎馬將降旛云我
使者也司徒鮑宣決獄云騎馬將旛起於戲耳無他惡
意又曰汝南張妙酒後相戲逐縳捶二十下又懸足
指遂至死鮑昱決事云原其夲意無賊心宜減死後
漢書曰更始夫人尤嗜酒每侍飲見常侍奏事輙怒曰
帝方對我飲正此時持事來乎起抵破書案孝子𫝊
曰蔡順字君仲母飲酒吐嘔恐母中毒嘗吐驗之龍
城錄曰蔡邕因醉路卧人名曰醉龍續漢書曰盧植
能飲一石不醉原燉煌張氏𫝊曰扶風孟佗以蒲萄
酒一斗遺張讓即拜凉州刺史神仙𫝊曰壺公詣費
長房於樓上曰我有少酒相就飲之酒在樓下長房使
人取之不能舉盎至數十人莫能得上乃白公公乃下
以一指提上與房共飲之酒器如拳許大飲之至暮不
竭增列仙𫝊曰孔元方者專修道術惡衣疏食飲酒
不過一斗年百七十餘歲道成人或請元方同會人人
作酒令次至元方作令元方無所說直以一杖柱地因
把杖倒豎頭在下足在上以一手持酒倒澆之莫能為
也神異經曰劉元石曾於中山酒家沽酒酒家與千
日酒飲之至家大醉其家不知以為死葬之後酒家計
有千日往視之云已葬於是開棺醉始醒俗云元石飲
酒一醉千日原志怪曰齊人田無已釀千日酒過飲
一斗醉卧千日魏略曰太祖禁酒而人竊飲故難言
酒以白酒為賢者清酒為聖人增又曰鍾毓與鍾會
少有令譽其父晝寢因共偷服散酒父託寐以觀之毓
拜而後飲會飲而不拜父問其故毓曰酒以成禮不敢
不拜問會會曰偷夲非禮所以不拜魏志曰邴原初
辭家求學原舊性能飲酒自行之後八九年間酒不向
口單步負笈苦身持力至陳則師韓子助潁川則宗陳
仲弓汝南則交范孟博涿郡則親盧士幹臨别師友以
原不飲酒會米肉送原原曰夲能飲酒但以荒思廢業
故斷之耳今當遠别因見貺餞可以飲讌於是坐飲終
日不醉世語曰王淩表滿寵年過耽酒不可居方任
帝將召寵給事中郭謀曰寵為汝南太守豫州刺史二
十餘年有勲方岳及鎮淮南吳人憚之若不如所表將
為所闚可令還朝問以方事以察之帝從之寵既至進
見飲酒至一石不亂帝慰勞遣還又曰華歆能劇飲
至石餘不亂衆人微察常以其整衣冠為異又曰烏
桓東胡俗能作白酒而不知作麴糵常仰中國珊瑚
鈎詩話曰歴城北有使君林魏正始中鄭公慤三伏避
暑於此取大蓮葉置硯格上盛酒三升以簪刺葉令酒
與柄通屈莖輪囷如象鼻焉持吸之薌氣清列名曰碧
筒酒原魏氏春秋曰阮籍以世多故祿仕而已聞步
兵廚多美酒營人善釀求為校尉也增蜀志曰孔明
戒子曰夫酒之設合禮致情適體歸性禮終而退此和
之至主意未殫賓有餘豪可以至醉無致於亂原吳
志曰鄭泉臨卒時語同輩曰必葬我陶家之側庶百歲
之後化而為土幸見取為酒壺實獲我心矣又曰鄭
泉字文淵性嗜酒嘗曰願得美酒滿五斛船以四時肥
甘置兩頭反覆以飲之增又曰孫濟嗜酒不治産業
常醉屢欠酒緡人皆笑之濟恬然自若謂人曰尋常行
坐處欠人酒債欲貨此緼袍償之又曰孫權於武昌
郡臨釣臺飲酒大醉令人以水灑羣臣曰今日酣飲醉
墮臺中乃當止耳張昭正色對曰昔紂為糟丘酒池長
夜之飲當時亦不以為惡權默然有慙色又曰孫權
嘗命諸葛恪行酒至張昭前昭先有酒色不肯飲曰此
非養老之禮也權曰卿其能令張公辭屈乃當飲之耳
恪難昭曰昔師尚父九十擁旌旗仗鉞猶未告老也今
軍旅之事將軍在後酒食之事將軍在先何謂不養老
也昭卒無辭遂為盡爵又曰曹公出濡湏甘寧為前
部督受勅斫敵前營權特賜美酒衆肴寧乃持賜手下
百餘人食之畢寧先以銀盌酌酒自飲兩盌乃酌與其
部督時不肯持寧以弓置膝上呵謂之曰卿見禮於至
尊孰與甘寧寧尚不惜死卿何以獨惜死部督見寧厲
即起拜持酒以通酌兵各一兩盌至二更時銜枚出斫
敵敵驚動遂退寧益貴重世說曰阮公鄰家婦有美
色當壚酤酒阮與王安豐常從婦飲酒既醉便眠婦側
夫疑之伺察終無他意原于寳晉紀曰杜預作河橋
成武帝幸橋讌舉觴勸預曰非卿此功不能就預曰自
非陛下之聖明則臣無所施其愚巧也晉中興書曰
畢卓字茂世為吏部郎嘗謂人曰右手執酒杯左手執
蟹螯拍浮酒池中便足了一生又曰山濤字巨源飲
酒至八斗方醉帝欲試之乃以八斗飲濤密益其酒濤
至夲量而止又曰胡母輔之等共飲酒散髮裸裎閉
戸不接外客鄧粲晉紀曰劉伶縱酒放蕩或脱衣裸
形在屋中人見譏之伶曰吾以天地為宅舍以屋宇為
褌衣諸君自不當入吾褌中又何惡乎語林曰劉伶
字伯倫飲酒一石至醒復飲五斗渴甚求酒於妻其妻
責之損酒棄器諫曰非養生之道宜斷之伶曰善當祝
鬼神自誓耳卿可致酒五斗吾當斷之妻如其言伶呪
曰天生劉伶以酒為名一飲一石五斗解酲婦人之言
慎莫可聽於是乃飲其酒御其肉塊然復醉世語曰
白子高少好隠淪之術嘗為美酒給道客一旦有四仙
人齎藥集其舍求酒子高知非凡乃欲取他藥雜之仙
人云我亦有仙藥於是賓主各出其藥仙人謂子高曰
卿藥陳久可服吾藥子高服之因隨仙人飛去子高仙
酒至今稱之增拾遺記曰晉有羌人姚馥充廐圉每
醉中嘗曰九河之水不足以漬麴糵八藪之木不足以
為蒸薪七澤之麋不足以充庖俎但言渴於酒羣輩呼
為渴羌後武帝授以朝歌守帝曰朝歌帝之舊都地有酒
池故使老羌不復呼渴固辭遷酒泉太守地有清池其
味若酒馥乘醉拜受焉世說曰阮宣子常步行以百
錢挂杖頭至店便獨醉酣暢雖當世貴盛不可詣也
又曰周顗字伯仁風德雅重深遠危亂還江東積年恒
大飲酒嘗經三日不醒人謂之三日僕射世語曰諸
阮皆能飲酒常與宗人共集不復用常杯以大甕盛酒
圍坐相向大酌又曰王孝伯曰名士不須竒才但使
常得無事飲酒讀離騷便可稱名士世說曰劉公榮
與人飲酒雜穢非類人或譏之答曰勝公榮者不可不
與飲不如公榮者亦不可不與飲是公榮輩者又不可
不與飲故終日共飲而醉晉書曰阮孚為散騎常侍
以金貂換酒為有司所彈又曰光逸字孟祖遇亂避
難渡江依胡母輔之初至屬輔之與謝鯤阮放畢卓羊
曼桓彝阮孚散髮裸衣閉室酣飲以累日逸將拂戶入
守者不聽逸便於戸外脫衣露頂於狗竇中窺之而大
叫輔之驚曰必我孟祖也遽呼入遂與飲不舍晝夜人
謂之八達洛陽記曰劉白墮善釀酒飲者醉不能醒
因以白墮名酒又曰鶴觴永熙中青州刺史毛鴻賓齎
白墮酒之番逢盜劫酒飲之皆醉被擒因名擒姦酒諺
曰不怕張弓拔刀只畏白墮春醪時鏡新書曰晉海
西令董勛云正旦飲酒先飲小者何也勛曰俗以小者
得歲故先賀之老者失時姑後抱朴子曰鄭君酒釀
成因以附子甘草屑内酒中暴令乾如雞子大一丸投
一斗水立成美酒晉書曰謝奕安兄也少與桓温善
為温司馬每因酒無復朝廷禮嘗逼桓温酒温走入南
康主門避之奕遂攜酒就廳事引温一兵帥共飲曰失
一老兵得一老兵亦何所恨又曰陸納字祖言為吳
興太守未至郡先至姑孰辭桓温因問温曰公致醉可
飲幾酒食肉多少温曰年大來飲三升便醉白肉不過
十臠卿復云何曰素不能飲止可一升肉亦不足言後
伺温閑曰外有微禮方守遠郡欲與公一醉以展下情
温欣然納之時王坦之刁彝在坐及受禮惟酒一斗鹿
肉一柈座客驚愕納徐曰明公近云飲酒三升納止可
二升今有一斗以備杯酌餘瀝温及賓客並歎其率素
温更勅中廚設精饌酣飲極歡而罷又曰何充能飲
酒雅為劉恢所貴恢每云見次道飲令人欲傾家釀言
其能温克也又曰孟嘉為桓温參軍嘉好酣飲愈多
不亂温問嘉酒有何好而卿嗜之嘉曰未得此中趣耳
廬山記曰陶淵明所居栗里兩山間有大石仰視懸
瀑可坐十人嘗醉眠其上名醉石元袁桷澄懷錄曰
淵明得太守送酒多以舂秫水雜投之曰少延清歡
異苑曰有虹食薛願釡中水盡願輦酒飲之虹吐金滿
釡因致豐富也宋書曰顔延之在潯陽與陶潛情欵
後為始安郡經過潛每往必酣飲致醉延之臨去留二
萬錢與潛潛悉送酒家稍就取酒嘗九月九日無酒出
宅邊菊叢中坐久之逢王弘送酒至即便就酌醉而後
歸潛不解音聲而援素琴一張每有酒適輙撫弄以寄
其意貴賤造者有酒輙設若先醉便語我醉欲眠卿可
去其真率如此郡將候潛逢其酒熟取頭上葛巾漉酒
畢還復着之又曰顧憲之為建康令清儉強力為政
甚得人和其都下飲酒者醇旨輙號為顧建康謂其清
美焉又曰孔覬為江夏内史性使酒每醉輙彌日不
醒居常貧罄無有豐約未嘗關懷為府長史典籖諮事
不呼前不敢前不令去不敢去雖醉居多而明曉政事
醒時判决未嘗有壅衆咸云孔公一月二十九日醉勝
世人二十九日醒也又曰沈文季出為吳太守文季
飲酒至五斗妻王氏飲酒亦至三斗常對飲竟日而視
事不廢又曰袁粲為丹陽尹常步屧白楊郊野間道
遇一士大夫便呼與飲酣明日此人謂被知顧到門求
進粲曰昨飲酒無偶聊相要耳竟不與相見又曰王
忱泰外弟也忱嗜酒醉輙累旬泰謂忱曰酒雖會性亦
所以傷生游處以來常欲相戒當卿沈湎措言莫由及
今之遇又無假陳說忱嗟久之曰見規者衆矣未有若
此者也齊書云謝幾卿性通脱為尚書左丞嘗預樂
苑宴不得醉而還詣道邊酒壚停車褰幔與車前三騶
對飲觀者如堵幾卿自若又曰謝朏為吳興郡與弟
瀹於征虜渚送别朏指瀹曰此中惟宜飲酒瀹建武之
朝專以長酣為事與劉填沈昭略交歡飲各至數斗朏
既至郡致瀹數斛酒遣曰力飲此物勿豫人事瀹嘗與
劉悛飲推辭久之悛曰謝莊兒不可云不能飲瀹曰苟
得其人自可沈湎千日悛甚慙無言梁書曰梁武帝
招延後進二十餘人置酒賦詩臧盾以詩不成罰酒一
斗飲盡顔色不變言笑自若蕭介染翰便成文無加點
帝兩美之曰臧盾之飲蕭介之文席之美也又曰隂
鏗嘗與賓友飲宴見行觴者因廻酒炙而授之衆坐皆
笑鏗曰吾儕終日酣飲而執爵者不知其味非人情也
及侯景之亂鏗嘗為賊擒或救之獲免鏗問之乃前所
行觴者又曰王贍為吏部尚書性嗜酒每飲或彌日
而精神愈固不廢簿領武帝每稱贍有三術射棋酒也
又曰謝善勲飲酒至數升醉後輙張眼大罵後雖貴
賤親疎無所擇也時謂之謝方眼水經注曰劉白墮
宿擅工釀採挹河流醖成芳酎懸食同枯枝之年排於
桑落之辰故酒得其名矣然香醑之色清白若滫漿焉
别調氤氲不與他同蘭薰麝越自成馨逸自王公庶友
牽拂相招者每云索郎有顧思同旅語索郎反語為桑
落也更為籍徵之雋句中書之英談後魏書曰夏侯
史與南人辛諶庾遵江文遥等終日遊聚酣飲之際仍
相謂曰人生局促何殊朝露坐上相看先後間耳脱有
先亡者於良辰美景靈前飲宴儻或有之庶共歆饗及
史亡後三月上已諸人相率至史靈前仍共酌飲時日
晩天隂室中微闇咸見史在坐衣服形容不異平昔時
執杯酒似若獻酬但無語耳又曰李元忠拜南趙郡
太守好酒無政績及齊神武東出元忠便乘露車載濁
酒奉迎神武聞其酒客未即見之元忠下車獨坐酌酒
擘脯食之謂門者曰本言公招延豪傑今聞國士到門
不能吐哺輟洗其人可知還吾刺勿復通也門者以告
神武遽見之又曰李元忠徵拜侍中雖處要任初不
以物務干懷惟以聲酒自娛大率常醉家事大小了不
關心園庭羅種果藥親朋尋詣必留連玩賞每挾彈攜
壺遨遊里閈每言寧無食不可使我無酒阮步兵吾師
也孔少府豈欺我哉後自中書令復求為太常以其有
音樂而多美酒故神武欲用為僕射文襄言其放達不
可任以臺閣其子揆聞之請節酒元忠曰我言為僕射
不勝飲酒樂爾愛僕射時宜勿飲酒又曰太宗引崔
浩論事語至中夜太宗大悅賜浩縹醪酒十斛水精戎
鹽一兩曰朕味卿言若鹽酒故與卿同其味也又曰
胡叟少孤每言及父母則淚下若孺子之號春秋嘗祭
之前則先求旨酒時燉煌汜潛家善釀酒每節送一壺
與叟論者以潛為君子又曰劉藻字彦先父宗之廬
江太守涉獵羣籍美談笑善與人交飲酒一石不亂藻
為東道别將辭於洛水之南文帝曰與卿石頭相見藻
對曰臣雖才非古人度亦不留賊虜而遺陛下輙當釃
曲阿之酒以待百官帝大笑曰今未至曲阿且以河東
數石賜卿又曰齊郡王簡性好酒不能理公私之事
妻常氏燕郡公喜女也文明太后以賜簡幹綜家事頗
節簡酒乃至盜竊求乞婢侍卒不能禁又曰阮孚性
機辨好酒貌短而秃周文帝偏所眷顧常於室内置酒
十餘缾缾上皆加帽欲戲孚適入室見即驚喜曰吾兄
弟輩甚無禮何為竊入王家匡坐相對宜蚤還宅也因
持酒歸周文撫手大笑北齊書曰河南王孝瑜武成
禮遇特隆帝在晉陽手敕之曰吾飲汾清二杯勸汝鄴
酌兩盌其親愛若此也又曰王紘字師羅領左右都
督文宣與左右飲酒曰快哉大樂紘曰亦有大苦帝曰
何苦紘曰長夜荒飲不恤國政是謂大苦帝默然又
曰高季式豪華好酒又恃舉家勲功不拘檢節與光州
刺史李元忠生平遊欵在濟州夜飲憶元忠開城門令
左右乘驛馬持一壺酒往光州勸元忠朝廷知而容之
又曰周文帝聞韋夐養高不仕辟之不能屈明帝即位禮
敬逾重乃為詩貽之夐答詩願時朝謁帝大悦敕有司日給
河東酒一斗號之曰逍遥公又曰黃門郎司馬消難左
僕射子如之子高祖之壻勢盛當時因退食暇尋高季
式與之酣飲留宿旦日重門並閉關鑰不通消難固請
云我是黃門郎天子侍臣豈有不參朝之理且一宿不
歸家君必當大怪今若又留我狂飲我得罪無辭恐君
亦不免譴責季式曰君自稱黃門郎又言畏家君怪欲
以地勢脅我耶高季式死自有處初不畏此消難拜謝
請出終不見許酒至不肯飲季式云我留君盡興君是
何人不為我飲命左右索車輪括消難頸又索一輪自
括頸命酒引滿相勸消難不得已欣笑而從之方乃俱
脱車輪更留一宿是時失消難兩宿莫知所在内外驚
異及消難出方具言之世宗在京輔政白魏帝賜消難
美酒數石珍羞十轝並令朝士與季式親狎者就季式
讌集其被優遇如此雲仙散錄曰唐傅奕病未嘗問
醫忽酣卧蹶然曰吾死矣乎即自誌曰傅奕青山白雲
人也以醉死嗚呼會客論略曰杜康善造酒以酉日
死故酉日不飲酒焦革善釀革死王績追述其法以為
經又采儀狄杜康以來善造酒者為譜醉仙圖記曰
有府史焦革家善醖酒冠絶當時為酒譜一卷李淳風
見而悦之李泌請里閭釀宜春酒以祭勾芒神祈豐
年帝悅乃著令雞跖集曰張易之與李迥同飲以鴛
鴦盞一䨇共飲取其常相逐開元𫝊信記曰葉法善
有道術一日與朝士會忽一人扣門稱麴生秀才突入
坐内言語不凡葉疑其非人潛以飛劒擊之應手墮地
乃一酒榼中有美醖飲之同坐曰麴生風味不可忘也
河東記曰汝陽王璡家有酒法名甘露經飲葉靜能
靜能曰有一生徒能飲當令來謁翌日有通謁者曰進
士常持滿見之侏儒也談胚渾之道飲以酒五斗醉倒
乃是一甕醉仙圖記曰汝陽王璡取雲夢石甃泛春
渠以置酒作金銀龜魚浮沈其中為酌酒具自稱釀王
兼麴部尚書唐書曰王績待詔門下省官給酒日三
升或問待詔何樂答曰良醖可戀耳侍中陳叔達聞之
日給一斗時稱斗酒學士又曰李適之雅好賓友飲
酒一斗不亂夜則宴賞晝决公務廷無留事又曰元
和間酌酒謂之注子後仇士良惡其名同鄭注乃去其
柄安系名曰偏提又曰蒲萄酒西域有之前代時有
貢獻及破高昌收馬乳蒲萄實於苑中種之並得其酒
法史緯錄曰唐玄宗置麴清潭砌以銀甎泥以石粉
貯三辰酒一萬車賜當制學士萬花谷曰裴鈞大宴
有裴弘泰後至飲坐上小爵及觥船皆竭隨即寘器於
懷有銀海受一斗一飲而盡踏其海卷抱之索馬徑去
得銀二百餘兩酉陽雜爼曰魏賈鏘嘗令蒼頭乘小
艇於黃河中接河源水以釀酒名崑崙觴芳味世中所
絶朝野僉載曰柳亨飲未嘗醉(有白雞盞取其觧酒迅速)安定郡
王以黃柑釀酒(色香味三絶)蜀中有酒器名酒魁(詩人所謂酌以大斗)
(制象北斗有魁柄)又曰元載以鼻聞酒氣便醉人以為可治
即取針挑載鼻尖出一小蟲曰此酒魔也聞酒即畏之
是日載飲至二斗又曰王忱嗜酒一醉或連日不醒
自號上頓時人以大飲為上頓杜陽編曰順宗時處
士伊祈元召入宫飲龍膏酒黑如純漆飲之令人神爽
此本烏弋山離國所獻摭言曰衛元規酒後忤丁僕
射以書謝曰自兹囚酒星於天獄焚醉日於秦坑又
曰張旭嗜酒每大醉呼叫狂走乃下筆或以頭濡墨而
書既醒自視以為神世呼張顚唐馮贄雲仙雜記曰
辛洞好酒而無資常攜榼登人門每家取一盞投之號
為簇酒宋陶穀清異錄曰穆宗臨芳殿賞櫻桃進西
凉州葡萄酒帝曰飲此等覺四體融和真太平君子也
又曰裴晉公盛冬常以魚兒酒飲客其法用龍腦凝
結刻成小魚形狀每用沸酒一盞投一魚其中澄懷
錄曰白樂天入關劉禹錫正病酒禹錫乃餽菊苗虀蘆
菔鮓取樂天六班茶二囊炙以醒酒清異錄曰雍都
酒海也梁奉常和泉病於甘劉拾遺玉露春病於辛皇
甫别駕慶雲春病於釃光祿大夫致仕韋炳取三家酒
攪合澄窨飲之遂為雍都第一名甆宫集大成甆宫謂
耀州倩榼又曰舊聞李太白好飲玉浮梁不知其果
何物余得吳婢使釀酒因促其功答曰尚未熟但浮梁
耳試取一盞至則浮蛆酒脂也乃悟太白所飲蓋此耳
又曰荆南節判單天粹宜城人性耽酒日延親朋強
以巨杯多致狼狽然人以其德善亦喜從之時戲語曰
單家酒筵乃觥籌獄也叩頭錄曰房夀六月擣蓮花
製碧芳酒致虛雜錄曰郎玉嗜酒而家赤貧遇仙女
於嵩山中投以一珠曰此醉龍珠也諸龍含之以代酒
味踰若下玉甫視珠而女忽不見矣客退紀談曰趙
子固清放不羈好飲酒醉則以酒濡髮歌古樂府自執
牙以節曲又曰陶人為器有酒經晉安人餉人以酒
致書云酒一經或二經至五經者他境人不達者聞饋
五經束帶立於其門龍城錄曰魏左相能治酒其名
有醽醁翠濤貯以大甖十年味不敗(此酒得大宛之法中夏所未有史稱)
(蒲萄酒數十年不敗者此也)太宗嘗賜詩曰醽醁勝蘭生(蘭生漢武百味酒名)
(又曰百味旨酒布蘭生芬)翠濤過玉薤(玉薤隋煬旨酒名)千日醉不醒十年
味不敗賈氏談錄曰兵部李濤小字社翁時李公昉
為翰林學士月給内醖兵部嘗因春社寄昉詩曰杜公
今日沒心情為寄治聾酒一瓶惱亂玉堂將欲遍依稀
巡到第三廳社酒號治龍酒遇齋閒覽曰郭朏有才
學而輕脫夜出為醉人所誣太守詰問朏笑曰張公喫
酒李公醉者朏是也太守令作張公喫酒李公醉賦朏
爰筆曰事有不可測人當防未然清河文人方肆杯盤
之樂隴西公子俄遭酩酊之愆守笑而釋之又曰石
曼卿喜豪飲與劉潛為交卿倅海陵潛訪之劇飲中夜
酒竭有醋斗餘併飲之明日酒醋俱盡每與客痛飲露
髮跣足謂之囚飲坐木杪謂之巢飲集仙𫝊曰張開
光嘗與母及弟出游獨留嫗守舍俄有道士敝衣冠疥
癬被體直入裸浴酒甕中嫗不能拒既暮出游歸渴甚
開酒芳烈亟就甕中飲嫗心惡道士不敢白而但不飲
居數日開光與母弟拔宅而去志林曰東坡云吾兄
子明飲酒不過三蕉葉吾少時望見酒盞而醉今亦能
三蕉葉矣龍城錄曰李肇命酒為郎官清劉跋命酒
為玉友唐子西名酒之和者曰養生主勁者曰齊物論
楊誠齋名酒之和者曰金盤露勁者曰椒花雨遼禮志
曰九日賜蕃漢臣僚飲菊花酒兔肝為臡鹿舌為醬
御定淵鑑類函卷三百九十二
