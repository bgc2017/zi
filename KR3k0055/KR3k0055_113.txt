欽定四庫全書
御定淵鑑𩔖函卷一百八
設官部四十八(行臺省指節度使御總督繡衣直廵按史附)(廵撫)
行臺省
原杜氏通典曰行臺省魏晉有之昔魏末晉文帝討諸
葛誕散騎常侍裴秀尚書僕射陳泰黃門侍即鍾會等
以行臺從至晉永嘉四年東海王越帥衆許昌以行臺
自隨是也(越請討石勒表以行臺隨軍)及後魏謂之尚書大行臺别
置官屬(後魏道武帝置中山行臺以秦王儀為尚書令以鎮之孝文永熙三年以宇文泰為大行臺以)
(蘇綽為行臺度支尚書)北齊行臺兼統民事自辛術始焉(武帝八年辛術)
(為東南道行臺東徐州刺史郭志殺郡守文宣聞之勅術曰江淮初附百姓難向京師留卿為行臺亦欲理邊)
(民冤枉監理牧守自今以後所統十餘州地諸有犯法者刺史先啟聽報以下先理後表齊代行臺兼總民事)
(自術始也)其官置令僕射其尚書丞即皆隨時權制(江左無行臺惟)
(梁末以侯景為河南王大行臺承制如鄧禹故事)隋謂之行臺省有尚書令僕
射(左右任置)各一人主事四人有考功(兼吏部主爵司勲)禮部(兼祠部主)
(客)膳部兵部(兼職方)駕部庫部刑部(兼都官司門)度支(兼倉部)金
部工部屯田(兼水部虞部)侍即各一人每臺置食貨農圃武
器百工監副各置丞(食貨四人農圃一人武器二人百工四人)錄事等員(食貨)
(農圃百工等各二人武器一人)蓋隨其所管之道置於外州以行尚書
事唐初亦置行臺貞觀以後廢其後諸道各置採訪等
使每使有判官二人兼判尚書六行事亦行臺之遺制
節度使一
原杜氏通典曰按唐分天下州縣制為諸道每道置使
治於所部(即採訪使防禦等使也)其邊方有寇戎之地則加以旌
節謂之節度使自景雲二年四月始以賀拔延嗣為凉
州都督充河西節度使其後諸道因同此號得以軍事
專殺行則建節府樹六纛外任之重莫比焉本皆兼度
支營田使開元九年十一月勅其河東河北不須别置
並令節度使兼統開元中凡八節度使(磧西河西隴右朔方河東幽州)
(劒南嶺南此八節度也後更增加兼改名號)蓋古之持節都督自至德以來
天下多難諸道皆聚兵增節度使為二十餘道其非節
度使者謂之防禦使以採訪使并領之採訪理州縣防
禦理軍事初節度與採訪各置一人天寳中始一人兼
領之乾元中又置都統使監總管諸道或領三道或領
五道皆古方岳牧伯之任也上元末省都統後又改防
禦使為都團練守捉使皆主兵事而無旌節僚屬亦減
有副使一人掌貳使事判官二人分判軍事自永泰以
來都團練使稍有加置參謀者若朝覲則置留後擇其
人而任之宋武帝起義討桓元既平京口向建業以孟
杲為長史總攝後事及討司馬休之伐荆州以中軍將
軍劉道鄰監留府事皆留後之任也自後無代無之不
復徧舉增合璧事𩔖曰後漢劉虞為幽州牧就拜大
司馬公孫瓚討烏桓詔令授虞節度晉伐吳詔王濬受
杜預王渾節度唐自武德至天寳以前邊防之制其軍
城鎮守捉皆有使而道有大將一人曰大總管已而又曰
大都督至太宗時行軍征討曰大總管在其本道曰大
都督自高宗永徽以後都督帶使持節者謂之節度使
然猶未以名官景雲二年以賀拔延嗣充河西節度使
自此以後接乎開元天寳之間朔方隴右河東河西諸
鎮皆置節度使緣邊之地凡八節度外任之重無比焉
至德以後天下用兵中原刺史亦循其例受節度使之
號若諸州在節度使内者皆節度焉宋節度使並兼管
内觀察處置等使以本州刺史長史為節度觀察等使
不臨本部者以它官知判州府事防禦團練使刺史不
赴本任亦如之故事節度使不帶使相位在卿監下至
乾德五年陞節度使班在龍墀内金吾將軍上太平興
國二年以節度向拱張永德並授左衛上將軍張美左
驍衛上將軍皆罷節度節度使無定員恩數與執政同
初除鎻院降麻禮尤異焉祖宗以待宗室近屬外戚國
壻年勞久次若外任除殿帥始授此官亦止一員或功
勲顯著任帥守於外及前宰執拜者不輕授政和以後
宦官秉節鉞者蓋八員戚里以濫恩破格横遷者亦時
有之政和二年詔節度使以下更不帶持節字只稱某
軍節度舊制每除必曰使持節某州某軍事某州刺史
充某州節度某州管内觀察處置等使政和中詔正任
節度觀察留後防禦使團練使刺史不帶持節五年又
詔内侍官非緣制禮樂及開拓一路不除節鉞節度使
旌節門旂二龍虎旌一節一麾鎗二豹尾二凡八物旗
以紅繒為之上為塗金銅龍頭以揭旌加木盤節以金
銅葉為之盤加龍絲為龍旌麾槍亦施木盤豹尾畫豹
文皆以髹漆為杠文臣以朱武臣以墨旗則綢以紅繒
節及麾槍則綢以碧油故謂之碧油紅旆受賜者蔵於
公宇私室别為堂號節堂每朔望次日祭之號衙日唐
制有六纛今無也續文獻通考曰遼北面著帳即君
有節度使所掌非軍民事南面節度使設官甚衆遼二
百餘年城郭相望田野益闢冠以節度承以觀察防禦
團練等使分以刺史縣令大略採用唐制其間宗室外
戚大臣之家築城賜額謂之頭下州軍惟節度使朝廷
命之後往往皆歸王府金諸州鎮置節度使掌鎮撫
諸軍防刺總判本鎮兵馬之事兼本州管内觀察使事
其觀察使所掌並同府尹元都總管之職蓋節度使
也所掌事各不同明無
節度使二
增唐史曰天寳四載以朔方節度使王忠嗣兼河東節
度使忠嗣鎮方面專以持重安邊為務軍中日夜思戰
多遣間牒見可勝然後興師故出必有功邊人以為自
張仁亶之後將帥皆不及又曰天寳中以高仙芝為
安西四鎮節度使仙芝本高麗人從軍安西驍勇善騎
射累官四鎮節度使合璧事𩔖曰封常清明皇時為
北庭都護持節伊西節度常清性儉出軍乘騾私廏裁
二馬賞罰分明唐史曰代宗時僕固懷恩叛以郭子
儀為河中節度等使懷恩將士皆曰吾輩從懷恩為不
義何面目見汾陽王乎又曰永泰中李抱真為澤潞
節度副使抱真籍民每三丁𨕖一壮者使農隙習射歲
暮都試比三年得精兵二萬遂雄視山東為諸道最
合璧事𩔖曰韓滉為鎮海軍節度使綏輯百姓境内稱
治帝在奉天淮汴震駭滉分兵戍河南帝狩梁州又獻縑
十萬匹以鎮兵三萬助討賊唐史曰曹王臯為江西節
度使時南方藩鎮各閉境自守惟臯數遣使間道貢獻
又曰賈耽為山南東道節度使遣行軍司馬樊澤奏
事行在澤既復命有急牒至以澤代耽牙將張獻甫怒
請殺澤耽曰天子所命即為節度使矣即日離鎮以獻
甫自隨軍府遂安又曰畢諴為邠寧節度使時党項
擾邊帝與諴論邊事諴陳方略帝曰不意頗牧近在禁
庭遂命諴招党項降之又曰李愬為唐鄧節度使得
吳元濟將李祐待以客禮署散兵馬使出入帳中同宿
密語有竊聽者但聞祐感泣聲又曰憲宗時以裴度
兼彰義節度使時討淮西四年不克議者欲罷兵度獨
無言帝問之對曰臣誓不與賊俱生請自往督戰帝悅
從之又曰柳公綽為山南東道節度使有二吏一犯
贓一舞文公綽判曰贓吏犯法法在奸吏亂法法亡竟
誅舞文者又曰夏綏節度使李祐進馬侍御史温造
彈之祐曰吾夜半入蔡州城取吳元濟未嘗心動今日
膽落於温御史矣又曰牛僧孺罷為武昌節度使過
襄陽節度使柳公綽服櫜鞬候於舘舍將佐以此禮太
過公綽曰竒章公甫離台席方鎮重宰相所以尊朝廷
也竟行之又曰李德裕為西川節度使至鎮作籌邊
樓練士卒葺保障積糧儲以備邊蜀人粗安宋史曰
趙贊為彰武節度使贊至延州前後分置步騎使緜緜
不絶所部羌渾來迎相視奪氣莫不畏服又曰宋主
命忠武節度使王全斌等伐蜀全斌等乘勝而前蜀兵
大潰
節度使三
增戎閫將壇(合璧事類曰唐刺史兼都知兵馬使制云兼副戎閫又曰裴度四登將壇)
牙璋龍節(唐行軍司馬制務贊牙璋軸常衮集龍節蜺旌降於天下鸞書翠錫在掌中)
持幢賜器(唐職林自至德後方鎮降拜必遣内使持幢節就策合璧事類曰牛僧孺為)
(山東道節度賜彝樽龍勺詔曰精金賜器以比况君子)設壇授鉞(元微之制設壇而拜)
(授鉞以征殿白居易制授鉞開府我漢南)震兩河控萬里(合璧事類曰郗士美)
(討王承宗遣大將王獻督萬人為前鋒獻暴横士美斬以徇下鼓之大破賊憲宗喜曰固知士美能辦吾事承)
(宗大震懼會詔班師威震兩河制又曰王忠嗣佩四節度印勁兵重地控萬里)撫封率長
進善詰奸(除節度使制統節制之師貞否臧之律撫其四封率彼五長又旌惟進善節以詰)
(奸)南裔肅然蜀風大變(合璧事𩔖曰宗室復轉嶺南節度使時安南經略使)
(高平正張應繼卒其佐李元度胡懷義等肆為奸贓復至誘懷義杖死流元度南裔肅然又曰蜀人多鬻女)
(為人妾李德裕為著科約凡十三以上執三年勞下者五歲及期則歸之父母毁浮圖私廬數千以地為農)
(先主祠旁有猱村其民剃髮若浮圖者畜妻子自如德裕下令禁止蜀風大變)江漢為固
南夏以完(唐書曰宗室臯遷荆南節度使凡戰大小三十二未嘗敗江漢倚臯為固合璧事𩔖曰)
(魯炅拜襄鄧十州節度使時襄漢數百里舉無樵烟賊欲剽亂江湖頼昊㧪其衝故南夏以完)謹身
節用儉己寬民(又曰曲環改陳許節度二州比為寇衝民苦剽鹵客他縣環謹身節用寬)
(賦歛檢條教不三歲歸者襁負上又曰武元衡為西川劒南節度使儉己寬民比三年下完實蠻彝懷歸)
交廣晏然羌人皆順(又曰鄭從讜改嶺南東道節度先是林邑蠻内侵召兵進)
(援會龐勛亂不復遣而北兵寡弱從讜募土豪署其酋右戢為約束使相捍禦交廣晏然又曰畢諴為邠寧)
(節度使遣吏諭羌人皆順時戍人嘗苦調饋乏諴募士置屯田歲收榖三十萬斛以省度支經費)解
臨洺圍築平津堰(又曰李抱貞領昭義節度使田悅反圍邢及臨洺詔抱貞與馬燧合)
(神策兵救之敗悅於雙崗斬其將楊朝光遂解臨洺之圍又曰李吉甫為淮西節度使築富人固本二塘溉)
(田萬頃漕渠卑下不能居水乃築堤淤江以為蓄洩名曰平津堰)斷山峻塹治渠
築防(又曰張獻甫代韓游瓌領邠寧節度使邠寧軍素驕憚獻甫嚴因游瓌去遂縱掠邀范希朝為帥都)
(將楊朝晟誅首亂者獻甫乃得入於是斷山峻塹𨕖嚴要地築烽堡請復鹽州及洪門洛原鎮屯兵又曰杜)
(亞拜淮南節度治漕渠引湖築防得灌溉疏啟之道人皆悅賴)鼉集城門烏滿戟
架(又曰鄧景山拜青齊節度使徙淮南為政簡肅有鼉集城門鄧班謂景山曰鼉介物也失所次金從革之)
(象其有兵乎未幾宋州節度使劉展反烏又曰柳仲郢為天平節度使仲郢為諫議後每遷必集升平第庭)
(樹戟架皆滿五日乃散由是不復集卒於鎮)器械堅良舉動安重(又曰辛祕)
(拜昭義軍節度使是時承討恒趙之後潞人彫耗祕至約出入嗇用度比四年器械堅良復為完鎮又曰來)
(瑱徙山南東道節度賊圍南陽急瑱舉動安重賊不得侵)四登將壇六遷大鎮
(又曰唐裴度四登將壇宅又曰李愬六遷大鎮所據元夀舊一院而已)六開幕府十
領節麾(又曰柳公綽為節度使六開幕府得人為盛又曰唐李晟之子十領節麾)賜通
天犀餞太液池(又曰裴度討蔡為彰義節度及行帝賜通天犀帶又曰崔銛罷相出為)
(淮南節度使帝餞太液池)
節度使四
增節樓(合璧事𩔖曰唐節度使入境築節樓迎之以鼓角)師干(李絳制曰入參廟算出總)
(師干)總軍旅(唐百官志曰節度使總軍旅顓誅殺初授具帑抹兵仗詣兵部辭辭日賜雙旌雙節)
(行則建節樹六纛中官祖送次一驛輒以上聞)護北門(合璧事𩔖曰唐裴度為河東節度使帝命)
(盧弘宣諭度曰為朕卧護北門可也)當閫寄(又曰唐元宗求良將委以河北之事問郭子儀子儀)
(薦李光弼堪當閫外之寄)親王領(又曰唐開元中郯王除安北大都護充安撫河東關内隴右諸)
(蕃部落大使以親王遥領節度自此始)宰相領(又曰開元十四年河西節度使大使知節度使)
(蕭嵩除同中書門下平章事節度如故以宰相遥領節度自此始)更九鎮(又曰唐柳仲郢父子)
(更領九鎮節度)踐兩鎮(又曰李愬徙節度鳳翔李師道反詔愬改武寧同日踐父兄兩鎮世皆以)
(為榮)嚴法令(又曰令狐彰拜滑亳魏博節度使躬訓吏士檢軍力農法令嚴無或敢犯者)
有治名(又曰唐薛嵩為相衛邢洛等三州節度使謹奉職業頗有治名)商賈饒(又曰徐申)
(進嶺南節度使外蕃歲以珠瑇瑁香文犀浮海而至申於常貢之外未嘗賸索商賈充裕)誠信懷
(唐袁滋本𫝊曰滋徙義成節度使滑用武地滋嚴備而推誠信務在懷來李師道田季安等畏服之)政
更惠恕(合璧事𩔖曰王周歴貝州節度使時涇州張彦澤為政苛虐民多流亡周乃更政惠恕問民疾)
(苦去苛弊共二十餘事民皆復歸歴四鎮皆有善政)政代寬簡(又曰張洪静徙節宣武承韓洪)
(虐政後代以寬簡民便安之)推誠遇人(又曰張泊儀為江陵節度使樸厚不知書推誠遇人)
(民皆便之)疏㕓息災(又曰杜佑為嶺南節度疏析㕓閈以息火災)黔人乞留
(又曰李承約拜黔南節度使以恩信撫彝落數年當代去黔南人詣京師乞留為再許一年)中人
嚴憚(又曰吕元膺改河中節度時方鎮多務為姑息獨元鷹秉正自持監軍及中人往來者無不嚴憚)
衣冠全活(又曰劉闢反拜高崇文東川節度使擒之送京師崇文入成都凡衣冠被脅汙者崇)
(文咸悉為全活之)南蠻如約(又曰劉潼拜昭義節度使徙西州時李福討南詔蠻兵不利潼)
(到鎮撫以恩信由是蠻皆如約)去牙兵饍(又曰郗士美充昭義節度使昭義自盧從史時日具)
(三百人饍以餉牙兵士美曰卒衛於牙職也安得廣費為私恩乃罷之)誅舞文吏(又曰柳公)
(綽為山南節度使誅舞文吏)子復入相(又曰李吉甫年五十節鎮淮南五十四復入為相其)
(子德裕出鎮淮南亦復入相如父之年)子同受命(又曰田布弘正之子也弘正徙成德時以)
(布為河南節度使父子同日受命)與弟秉節(又曰崔能授嶺南節度使與弟從皆同秉節)
昭義兩節(唐書孟方立𫝊曰初昭義有潞邢洺磁四州至是方立自以山東邢洺磁三州為昭)
(義節度而朝廷亦命李克脩以潞州舊軍州畀之昭義之有兩節度自此始)節度用三印
(事𩔖祥符中上覽河南節度使知許州石晉奏用許州觀察印以問宰相王旦旦曰節度軍州三印兵仗則節)
(度判官掌書記推官署状用節度印印之田賦則觀察判官署状用觀察印印之符制屬縣則大使判署用州)
(印印之)降麻非故事(退朝錄曰唐制節大使除僕射尚書侍即者謂之納節皆不降麻止)
(令舍人院草制天禧中丁謂自保信軍節度使除吏部尚書參知政事先是公在西閣時草制政和中韓公自)
(武康軍節度使除工部尚書三司使降麻非故事也)三世節度一家(合璧事𩔖宋吳璘子)
(挺孫曦)四世節度二家(又錢忱高祖俶曾祖惟演父景臻鄭藻大父紳父成之子與裔)
兄弟建節七家(又吳玠璘錢忱愐韋謙讜吳益蓋吳拱挺吳琚環及李孝友等)父
子建節十三家(又劉光世父延慶錢忱父景臻邢煥子孝掦韋淵子謙吳玠子拱吳璘子挺郭)
(浩孫果楊存中子惔劉錡父武仲吳益子琚珽吳琚子環吳挺子曦)原方伯元戎
上將雄藩轅門幕府分麾授律將星
人傑鎮撫方城藩屏邦國節制諸侯糾繩列
郡有國柱石予王爪牙建牙大任分閫重寄
作捍方隅以奬王室旌旗重寄河洛要衝
外威荒服内撫黎元總元帥之任殿天子之邦
藴佐命之才有經邦之策當注意之朝居建
牙之任偶唐虞之代立方召之勲(俱出白帖)
節度使五
增詩唐德宗送徐州張建封還鎮詩曰牧守寄所重才
賢生為時宣風自淮甸授鉞膺藩維入覲展遐戀臨軒
慰來思忠誠在方寸感激陳情詞報國爾所尚䘏人予
是資歡宴不盡懷車馬當還期糓雨將應候行春猶未
遲勿以千里遥而云無已知張籍送李僕射赴鎮鳳
翔詩曰由來勲業屬英雄兄弟連榮列位同先入賊城
擒首惡盡封官庫讓元公旌幢獨繼家聲外竹帛新添
國史中天子欲收秦隴地故教移鎮在扶風劉禹錫
送浙江李僕射赴鎮詩曰建節東行是舊遊歡聲喜氣
滿吳州郡人重得黃丞相童子爭迎郭細侯詔下初辭
温室樹夢中先到景陽樓自憐不識平津閣遥望旌旂
汝水頭張籍送李司空赴鎮襄陽詩曰中外兼權社
稷臣千官齊出拜行塵再調公鼎&KR0564;庸盛三受兵符寵
命新商路雲開旗旆展楚堤梅發驛亭春襄陽風景由
來好重與江山作主人岑參送李太保兼御史大夫
充渭北節度使詩曰詔出未央宫登壇近總戎上公周
太保副相漢司空弓抱關西月旗翻渭北風弟兄皆許
國天地荷成功
增制唐陸贄授渾瑊京畿金商節度使制曰王者之制
安不忘危弘其道則文武齊政教其人則農戰兼務故
雖縣内不可去兵况密邇寇虞平紀稔慝都邑郊甸騷
然靡寧聿求信臣特建戎號濟人平難允屬勲賢具官
渾瑊忠貞博厚温恭簡肅持重不撓好謀而成居業克
敦其詩書受賜每陳於廊廡能推誠而撫下不伐己以
拒人委任中外咸著聲績彝險一貫隠然殿邦朕越在
郊坰偪於兇醜授之師律式是戎昭侍衛增嚴斥堠無
爽檢身齊衆同士伍之勞苦敦陣整旅壮行列之威容
静以伐謀動而制勝臨危勵節予有頼焉王畿之内沃
壤千里綿亘商嶺屏於南門觀風靖人詰禁誅暴俾爾
兼領用孚於休元稹授李愿檢校司空宣武軍節度
使制曰昔者魯侯伯禽徒以周公之故遂荒大東重耳
以定傾之勞子孫不絶於晉昔我太師西平王在德宗
時能復京邑書於鼎彝每懷宗廟之安實念江山之永
而又繼有英哲克全令人惟弟惟兄莫非頗牧尚想德
施於十代何憚恩積於一門具官李愿生長紈綺之中
而素風自得藴鬱驍勇之器而性與温恭怡怡於叔季
之間翼翼於班行之内始為夏帥遂著能名旋領徐方
會征淮右鄰寇隂狡將助䲭張來犯東郊冀延晷刻爾
乃提持戈戟淬礪卒徒一戰而蜂蠆盡殱不時而鴞獍
就戮朕以浚郊重鎮尤藉良材俾為司空以表東夏持
我邦憲用清爾人夫九州四海非不廣也然而靈武魏
博至於大梁斷長補短方數千里皆爾為重又何加焉
於戲睢陽在爾之東張廵效忠之城未毁彝門在爾之
境侯嬴報恩之蹟尚存又安知憧憧往來之徒不有以
仁義匡於爾者爾服休命其惟戒之白居易授王佖
檢校戶部尚書靈鹽節度使制曰靖邊之要𨕖將為先
夫有統馭之才然後以制節度之任有撫備之略然後
以鎮彝夏之衝期乎懷遏寇虞慎固封域今予命爾時
謂得人具官王佖忠厚立誠果斷效用慎始終而行有
枝葉踐彝險而道無磷緇早練武經累從軍職頃逢多
壘實佐元戎節著臨危功參定難位由勞致名以忠聞
自列六卿且司七萃星霜屢變金石彌堅宜申命以北
轅俾遏戎於南牧進地官以崇新命極&KR0564;秩以褒舊功
中簡朕知外諧僉議况五原重鎮諸夏長城脩戎政莫
先於威聲牧邊氓莫尚於惠實勉率是道往分朕憂歲
時之間期於報政委望斯在爾其聽之令狐楚授裴
度彰義軍節度使制曰輔弼之臣軍國是頼興化致理
則秉鈞以居取威成功則分閫而出所以同君臣之體
而一中外之任焉屬者問罪汝南致誅淮右蓋欲刷其
汙俗弔彼頑人具官裴度為時降生協朕夢卜精辨宣
力堅明納忠當軸而才謀老成運籌而智略前定司其
樞務備知四方之事付以兵要必得萬人之心是用禱
於上蒼擇此吉日帶丞相之印綬所以尊其名賜諸侯
之斧鉞所以重其命爾宜大布清問恢壮徽猷感勵連
營蕩平多壘召懷孤疾字育彝傷爾往欽哉無越丕訓
又授李愬山南東道節度使制曰伐叛除兇必俟乎
竒略進封超位允答於殊庸具官李愬宗臣之嗣王國
克生毅勇畜深温良煦外禮樂戰攻之器默識其源詩
書義理之府洞窺其室頃以懸瓠滔天宿兵既久方城
壓境易帥頗頻永懷韜略之家必有弓裘之嗣將執金
鼓載持干旄果副眷求克揚威令推忠厚以感物本信
惠而知人一其鬭心厲厥死力乘虛徑襲負雪兼行風
驅如合於百神雷發若出於九地堅城立潰狡䜿坐擒
遺甿安堵以知歸餘黨釋甲而請命古之良將其孰過
焉爰擇名部俾恢重藩自洛而遥惟襄為大總八郡以
澄清秉三軍之節制特遷左揆之尊崇兹天秩仍假南
臺之長峻彼霜威表以勲階賜之茅社戶豐真食門貴
延恩洽此寵榮從於茂烈又授李光顔忠武軍節度
使制曰具官李光顔崆峒秀氣為時生才謙和不流簡
厚能斷本忠信以經武閱詩書以理戎首職北垣聲雄
大鹵受命既平於朔野懸軍亦剪其巴庸朕以淮濆負
固歷紀稽誅自授兵符獨運明略分營先得其地險吞
敵屢挫於賊鋒常下名城拔其趙幟制勝之術動合鬼
神百戰表於亡軀一心注於報國歲月滋久堅誠不回
當兇妖就執之初是潰黨乞降之際單騎以入其栅壘
免胄而服其創殘納之不疑乃見全德今欃槍已滅申
蔡無虞則報功顯秩位宜重於三台馭貴殊勲賦亦開
於千乘陟論道之優禮奬述職之崇名爾其敬之無替
舊服
總督一
增明雷禮列卿紀曰嘉靖二十九年北兵入逼京城所
過順永諸州縣俱蹂躙於是始設總督大臣一員控制
薊遼保定等處地方又曰景泰二年以後宣大各設
廵撫始遣尚書臨漳石璞總督宣大軍務歷成化弘治
正德間有警則置事寧則止至嘉靖十年始定設相沿
至今又曰成化四年固原滿四搆亂始命右都御史
項忠總督固原等處軍務然事畢則止未有專職成化
六年以後命王越總制陕西諸路軍馬又命馬文升節
制三邊然越奉命出征文升以廵撫節制亦未有專職
弘治十年部議陕西三邊宜得重臣專任開府固原乃
起王越總制陕西等處軍務廵撫以下咸奉約束弘治
十五年命秦紘總制軍務遂為定規嘉靖十九年避制
字改為總督又曰湖廣自辰沅一帶通貴州川東自
嘉靖二十七年湖之麻陽鎮筸貴之銅仁諸苖叛始設
總督軍務大臣節制三省又曰景泰元年廣東有黃
蕭養之變廣西調軍策應及廣西有韋萬秀之變廣東
副總兵董興不調兵應援朝廷乃更制其將命左都御
史王翺總督兩廣軍務自總兵以下悉聽節制然事平
即歸非常設成化元年命韓雍總督軍務兼理廵撫久
之雍請得文武大臣分理其事於是以陳濂撫廣東張
鵬撫廣西而雍專理軍務尋以憂去五年御史龔晟等
言兩廣宜設總督兼廵撫乃起雍總督兼廵撫於梧州
設總府廵撫復不設仍總於總督永為定制正德十一
年改總督為提督隆慶四年又改總督閩廣續文獻
通考曰總理河漕兼提督軍務一員永樂九年遣尚書
治河後間遣侍即或都御史成化弘治間始稱總督河
道正德四年始定設都御史提督駐濟寧凡河漕事悉
聽區處
總督二
增明雷禮列卿紀曰王翺字九臯直隸河間人景泰中
總督兩廣軍務翺威望素著蠻人聞翺至大懼翺曰蠻
人久反要在撫化得宜耳引其酋長犒以金帛酒食多
見歸順思恩軍民府知府岑英人疑其反側翺居之桂
林城中禮待甚厚由是人思效力又曰馬昂字景高
直隸滄州人景泰中總督兩廣軍務攘懷彝寇撫安軍
民生擒偽將軍周鉄等以功升右都御史又曰王越
字世昌直隸濬縣人成化中以左都御史出延綏韓家
塢斬級二百餘時敵居河套出沒無時越齎七日糧晝
伏夜行至敵所且擊且射斬首三百級奪其馬牛羊器
械無算又出大同破威寧海擒百七十人封威寧伯
又曰劉大夏字時雍湖廣華容人弘治中總督軍餉周
司徒經曰邊土糧草半屬京貴子弟公素不與此輩合
此行以剛取禍矣大夏曰處天下事以理不以勢至邊
召父老講究得其要領不兩月倉有餘積中貴子弟亦
莫之犯又曰白昂字廷儀直隸武進人弘治中昂以
戶部侍即治河道自高郵州北二里之杭家嘴至張家
溝兩岸皆壅土為隄又為閘四凡四閱月而成名曰康
濟河又曰叢蘭字廷秀山東文登人正德中總制宣
大敵嘗深入蘭分部諸將或犄或角又據險邀之斬獲
百有餘級又曰孟鳳字瑞周山東曲阜人正德中提
督宣大有執游僧乞丐為奸細希功者鳳力辨於朝得
全活又曰周南字文化浙江縉雲人正德中總督兩
廣軍務廣人聞南來不勞而定南乃弛威布德惟飭長
吏勸農寬賦以身先之民得休息又曰王憲字維綱
山東東平州人嘉靖中總制三邊敵由花馬池入黑水
苑憲調榆林各路兵合擊之斬三百餘級降勅奬勵加
太子太保又曰劉天和字養和湖廣麻城人嘉靖中
總制三邊請設重險以衛内除戎器以備外於是有乾
溝澗諸女墻壕墩之設又制為有脚輕車強弩諸火器
短兵之制又曰王守仁字伯安浙江餘姚人嘉靖中
總制廣西等四省軍務時土官岑猛作亂守仁至南寧
盡撤防守之兵於是思田二州頭目盧蘇王授等悉散
其衆埽境來歸又曰劉燾字仁甫直隸天津衛人嘉
靖中總督薊遼時歲用漕糧悉由通州陸運至牛欄山
轉輸勞費燾疏潮河川水逹於通州更駕小舟轉輸直
抵本鎮大為便利弇州史料曰王忠毅驥初以兵部
尚書總督軍務偕定西侯蒋貴以大軍十五萬平麓川
走其叛宣慰思任發再以靖遠伯兵部尚書總督軍務
偕定西侯蔣貴以大軍十餘萬討思任發之子思機發
獲妻孥象馬輜重而還三復為總督偕都督同知宫聚
以大軍十餘萬窮追思機發於孟養破之不能得而還
凡三下滇南又曰王忠毅驥初以尚書提督甘凉軍
務還部再以尚書總督討朵兒只伯三以尚書總督軍
務討麓川思任發四以靖遠伯總督討思機發五仍討
思機發六掛征蠻將軍印平貴州苖七總督南京守備
又曰王襄敏越初以副都御史總督延綏等處軍務
破紅鹽池鹵再以太子太保尚書總督大同諸邊軍務
破威寧海鹵三以威寧伯總督破山東墩鹵四以太子
太傅總督五軍十二營兵馬五以平邊將軍總兵北征
六以征西前將軍鎮守大同七以靖鹵副將軍鎮守延
綏八起家太子太保左都御史總督陕西甘凉寧夏延
綏軍務又曰楊文襄公一清初以左副都總制三邊
再以右都起總制平安化王難三以致仕少傅大學士
起提督又曰王襄敏公越初以左副都右都御史連
歲出兵關中破西北鹵再以威寧伯提督同保國公朱
永破西北鹵三以太子太保總制陜西三邊破西鹵中
間一以總兵鎮延綏
總督三
增攜二僮甫兩月(明列卿紀曰劉大夏弘治中進右都御史總督兩廣勅使臨門即攜)
(二僮以行兩廣人士聞其來如飢兒之得乳母郡又曰劉洪正德中總督兩廣時賊林貴等亂惠潮諸洪率)
(羣師調狼兵甫兩月俘斬八千人餘黨悉平)脩邊墻散糜粥(又曰王瓊總制三邊)
(土番侵擾甘肅瓊擊敗之又置下馬關門接脩邊墻一百八十餘里又唐龍嘉靖中受命總制三邊兼理賑)
(濟龍上疏平糴捐官逋寬私債撫流移給醫藥散糜粥等十餘事)圖實效復舊規
(又曰楊博嘉靖中總督薊遼疏論練主兵為根本調客兵為權宜兵不在增而在練馬不在加而在養乞督邊)
(臣以圖實效營又曰楊𨕖為薊遼總督條陳邊政舊規當復者建昌黃花鎮墻子嶺直隸衛所等四事部議)
(從之)不事苛刻多所全活(又曰韓雍以左僉都御史討廣西大藤峽賊生擒侯)
(大狗等七百餘人斬峽中大藤改名斷藤峽進右都御史總督兩廣雍為人不事苛刻未嘗濫殺一人又曰)
(屠滽總督兩廣軍務斬獲猺獞數多賜綵縀銀兩柳州諸處戍軍舊皆番調風土殊習比代死亡過半乃為區)
(處分守多所全活)去其太甚未敢私干(又曰鄧廷瓉總督兩廣性不𤨏𤨏細)
(故吏有賢勞者輒舉薦以勵其餘或不職特去其一二太甚者又曰兩廣都御史熊繡在廣征獞苖之負固)
(者餘皆以恩撫之性清介與人寡合而人亦未嘗敢以私干)不許輒進自縛以
歸(又曰朱英成化中總督兩廣時粤帥喜邀功每有小寇輒張大其勢英下令撫輯猺獞各安生業約飭將)
(士寇來不許輒進古又曰閔珪弘治中總督兩廣時猺獞相繼為亂其討田也珪謂罪止首惡乃設重購緝)
(之已而賊果自縛以歸)革心向化率屬以廉(又曰吳琛總督兩廣時羅英等)
(聚衆剽掠命兵擒之又殱賊六百餘人猺獞大駭詣軍門聽命日以數萬識者謂廣寇不可以理喻而革心向)
(化如琛者前此未見也凡又曰石永總督湖廣川貴等處一崇寬大率屬以廉事貴實效一切文具埽盡)
民為立祠士樂效死(又曰秦紘總制三邊軍務造兵車置火噐脩城堡關隘一)
(萬四千餘處在任三年邊功孔多既去邊民不忍忘為立祠祀焉又曰楊一清正德初總制三邊於地之險)
(易官之賢否無不周知料敵制勝屢中無失尤善激賞士卒俾樂於效死)脩垣守險酌
盈濟虛(又曰石璞總督宣大充餉勤兵脩垣守險景帝賜璽書曰爾忠勤善謀素為邊人信故爾命加)
(太子太保費又曰閻仲宇總督宣大時沿邊調集游民軍不貲仲宇酌盈濟虛未嘗告匱)簡閱
士馬屢有斬獲(又曰許進總督宣大簡閱士馬屢出竒挫敵得級六十又曰史琳弘治)
(中以右都御史提督軍務敵至榆林琳乘機進勦屢有斬獲)會通賦詩齋沐禱
神(又曰宋禮永樂中請疏會通河為國大利而後人惟頌平江伯而不及禮丘文莊過會通河賦詩曰清江)
(浦上臨清閘簫鼔叢祠飲餕餘幾度會通河上過更無人語宋尚書又曰喬毅成化中以工部侍即治漕河)
(時亢旱水淺舟膠毅齋沐禱於江海之神江潮湧入漕河運船遂通人謂精誠所感)望如甘雨
稱為神明(獻徵錄曰姚鏌廵撫延綏時值饑饉鏌厚撫士卒咸樂為用敵犯涇陽遣遊擊彭英)
(等奮擊之大捷已而致政歸旋拜總制三邊尚書鏌聞命就道延綏渴望如甘雨莫不願效死力又曰翟鵬)
(為陕西按察使有村豪崔文誣樊玉盗劫玉已誣服鵬鞫得其實人皆稱為神明進兵部侍即總督宣大敵躪)
(蔚州鵬命保定總兵周徹進勦所獲無算時謂數十年來僅有此捷)不為危言畢屈
羣策(又曰兩廣總督潘鑑撫蜀時關南寇馬興率衆逼蜀境鑑密授總兵等方略擣平其巢兩廣之起上)
(意簡在惜未竟厥用生平不為危言激論而耿介壁立不可干以私焉又曰王以旂為陕西總督務為鎮静)
(能推布腹心畢屈羣策敵犯山丹波羅堡及莊浪高家堡等俱督兵敗之)登陴誓軍為
民請命(又曰許論為薊遼總督有功入為尚書敵掠灤西上曰朕仍欲用許論論至鎮敵伺大水峪論)
(登陴誓諸軍力戰而郤俘馘以聞成又曰石茂華以兵部侍即總督陜西時雲中和市初茂華與為期約不)
(使越額稽首受要束後秦隴大饑日夜露禱為民請命天果大雨)授計討平所向
克捷(又曰陳大科為兩廣總督直岑溪七山等山獞嘯聚授計左江諸道討平之又曰才寬成化進士)
(因不附劉瑾出總制三邊以便宜行事參游等稍縮粉其面紅綠其衣巾游示諸營由是軍威振肅所向克捷)
一日不忘朝廷十年訓練將士(又曰楊守禮總督三邊敵至花馬池)
(守禮率衆乘城激以重賞敵遂解去以憂歸家居一日不敢忘朝廷庚戍敵至京師守禮即馳赴至中途聞命)
(乃止敵又曰蘇祐總督宣大居邊十年厲兵秣馬訓練將士懼其威仇鸞拜大將出行邊使人謂祐請以首)
(功一級官公少子祐謝曰兒未嘗從戎不敢以累將軍)
總督四
增詩明何景明送彭總制之西川詩曰江漢兵戈阻鄖
陽節制移遥憐蜀父老再覩漢旌旂躍馬終難據窮猿
本易追威名聊一借勲業况當時其二曰蜀道青天
上岷山赤日西九重連授鉞萬里動征鼙開府松山靜
懸軍玉壘低知公安蜀計諸葛大名齊李攀龍上濟
寧朱司空詩曰河堤使者大司空兼領中丞節制同轉
餉千年軍國壮朝宗萬里帝圖雄春流無恙桃花水秋
色依然瓠子宫太史但裁溝洫志丈人何減漢臣風
王世貞寄濟寧朱司空詩曰十年蓬累卧江東兩見脩
鱗濟上通天畔星為中執法人間水屬大司空樓船晝
集沙河雨璧馬秋歌瓠子風轉餉自來勛第一璽書何
日未央宫
增啟明馮琦賀總督張公出鎮啟曰帝眷元樞國資上
略自天子所出宣南仲之威以我公歸入領北軍之重
有常立武無競維人閣下德惟國基器為時棟九塞共
傳其風采四方盡殫夫威稜北鎮薊門南清粤海書庸
上考晉秩中樞帝將決戰於邊陲公宜運籌於帷幄時
方多事國合有人乃於本根之地特簡鎻鑰之臣非但
付以爪牙亦且倚為心膂使我稱干比戈之士歡若投
醪則彼彎弓牧馬之軍驚將落膽行且定萬世之業非
徒折千里之衝
增序李攀龍送王忬總督薊遼序曰公既以御史按楚
中已而按順天得候者言敵状古北口寨下伏牛馬谿
谷中者數所公疏請固京師召集郡國入援兵天子由
是知公名乃擢為僉都御史督治餉通州再賜金幣尋
移公山東時東南倭事日嚴復移公閩粤大具艦募處
州卒鼓之數破賊斬首千餘級凡五獻捷上皆賜金幣
已而又進公副都御史治雲中者踰月復以功遷兵部
侍即督薊遼諸軍
廵撫一
增明雷禮列卿紀曰永樂十九年命侍即郭敦給事中
陶衎往順天等府安撫軍民考察官吏於是有廵撫之
命然事罷則止未有專職正統十四年土木之變命都
察院右僉都御史鄒來學廵撫順天永平二府紫荆等
關景泰五年命副都御史李賓廵撫順天永平二府天
順元年革廵撫成化二年復以僉都御史閻本廵撫順
天永平兼撫河間保定七年又命副都御史楊璿廵撫
增大名順德廣平凡八府成化八年據居庸關中分設
二廵撫於是有整飭薊州山海等處邊備廵撫順天永
平二府地方之命設行院於遵化以後相沿不改又
曰正統元年遣都御史李璿出撫遼東遂為定制又
曰洪熙元年宣皇嗣位命大理卿胡槩廵撫蘇松等府
并兩浙地方宣德五年擢長史周忱為工部侍即總督
稅糧兼廵撫應天等處遂為定制又曰正統十三年
土木之變遣都御史洪英出撫山東相沿至今又曰
宣德五年始命于謙廵撫河南山西正統十三年始命
都御史朱鑑專撫山西歷天順至成化雖暫議革而尋
即復置又曰正統元年廷議大同與宣府共設廵撫
一員景泰三年大同始專設廵撫一員遣都御史年富
秉鉞其地天順三年又與宣大同設廵撫成化十年又
仍專設又曰宣府廵撫之設正統中自范陽李儀受
命以至於今又曰宣德五年以侍即于謙廵撫山東
河南二省始有廵撫之命正統十四年命都御史王來
兼撫河南湖廣二省景泰元年命都御史王暹專撫河
南相沿至今又曰景泰三年耿九疇以侍即出鎮陜
西因文移不得徑下按察司不肯受於是特改都御史
廵撫又曰宣德十年遣都御史陳鎰出鎮延綏景泰
元年命都御史陸矩參贊軍務遂為定制又曰正統
元年三楊學士以寧夏要地特薦御史郭智為都御史
鎮撫寧夏整備邊備於是寧夏始以文臣廵撫又曰
正統元年甘凉多事命尚書王驥出征而侍即柴車復
以參贊軍務出鎮甘肅景泰元年乃更為廵撫都御史
又曰正統三年命都御史賈諒鎮守湖廣以後或以
侍即或以大理卿出撫景泰元年以後專用都御史
又曰成化中以鄖陽地廣蔵奸遣都御史原傑安撫流
逋因立鄖陽行都司添設都御史提督撫治之又曰
嘉靖三十三年因倭患命尚書張經提督浙江福建直
隸軍務又專設都御史廵撫三十六年命廵撫浙江等
處官銜遵守至今又曰正統十三年始命韓雍廵撫
江西嗣後自成化至嘉靖中雖裁復不常而暫革復設
至今不改又曰弘治甲寅汀漳寇起孝廟乃設廵撫
憲臣開院於贑以統制之擢金澤為都御史廵撫江西
提督南贑等處軍務又曰嘉靖三十六年倭犯閩地
始專設都御史廵撫福建又曰正統十四年兩廣多
事命僉都御史楊信民廵撫繼侍即孟鑑揭稽廣西命
侍即李棠廵撫成化五年用御史龔晟言以總督兼廵
撫而兩廣廵撫不復設又曰正統十四年擢都御史
李匡廵撫四川遵守至今又曰正統四年命都御史
丁璿出鎮貴州事竣回院景泰元年命大理寺丞王詢
廵撫始有專職又曰正統九年命侍即侯璡鎮撫雲
南天順元年裁革成化十二年大學士商輅建言復設
遵守至今又曰景泰元年命都御史王竑總督漕運
兼管廵撫遂為定制開治於淮成化八年改廵撫總漕
各一員九年復舊正德十三年又改各設一員十六年
復舊嘉靖三十六年又改各設一員四十年復舊
廵撫二
增明雷禮列卿紀曰周忱宣德中廵撫南直隸時蘇松
納糧糧長私造大斛忱令鑄造鐵斛發屬縣依造立濟
農倉將遞年撥運剩米運入以備賑濟又脩葺學校先
賢祠橋梁濬治河道善政不可枚舉又曰熊槩宣德
中廵撫應天葺先賢范文正胡安定三陸祠宇清還范
氏義田童稚皆知槩名而相與𫝊頌又曰成均宣德
中廵撫浙江築捍海隄民頼之又曰趙新宣德中廵
撫江西討平蠻寇又建議以淮漕之舟順載江西之粟
兵農兩利又曰于謙宣德中廵撫河南行官糧以備
賑荒採草束以防河患植柳以蔭行旅鑿井以濟道渴
美績甚衆又曰鄒來學正統中英宗北狩以右僉都
御史廵撫順天脩喜峰等口遷薊州倉於城内百廢具
舉東西晏然又曰陳鎰正統中廵撫陕西值亢旱鎰
奏免宿逋數十百萬人咸呼為黑髯慈父又曰薛希
璉正統中廵撫福建時殘寇羅丕復起希璉諭之曰若
輩皆良民苟能自新當貰罪降者數萬又曰楊信民
正統中廵撫廣東時黃蕭養作亂信民單騎諭降賊數
十萬迨卒廣人奏請立廟致祭水旱疾疫必禱焉又
曰李棠正統中廵撫廣西俘馘羣酋之叛者以萬計及
代還不持一物隨身書劒亦棄去又曰蔡錫正統中
廵撫湖廣歲饑賑濟全活者數萬家肖像祝之又曰
王竑景泰中總督漕運兼廵撫請發漕米以賑淮掦饑
與廵撫周忱借餘米以足民食皆先發後聞人稱名廵
撫必曰王公周公云又曰李秉天順中廵撫應天值
歲饑秉出官庫充費易倉米以賑民全活甚衆又曰
王宇天順中廵撫大同石亨與姪彪以大同乃舊鎮之
地恣肆横索宇劾之聞者歎服又曰盛顒成化中廵
撫山東值旱饑顒甫下車禱雨即大注枯槁復起又
曰楊繼宗成化中廵撫順永地方奪還官戚占民庄田
權貴歛迹又曰張鎣成化中廵撫保定值久旱給民
牛種俾不廢業又曰王恕成化中廵撫南直隸時中
官王敬乘𫝊索竒玩恕言當此凶歲謂宜遣使賑濟而
乃横求玩好耶上乃械敬下獄戮之又曰項忠成化
中廵撫陜西滿四叛據石城忠披堅城下矢石如雨馬
文升勸其持重忠曰奉命討賊久無成功死所甘心輿
論偉之又曰馬文升成化中廵撫陜西與項忠討擒
滿四賊向恃石城之險文升令萬人悉平之立石記平
石城歲月於山崖以示永久又曰王恕成化中廵撫
雲南時鎮守内臣私市外彝人莫敢問恕劾之奏一切
寳玩宜拒絶九閱月疏二十上直聲動天下又曰徐
懷弘治中廵撫順天值歲饑請出太倉米及戶部銀兩
發州縣驗口給散畿民賴之又曰何鈞弘治中廵撫
山西時晉王妃父怙勢驕横鈞欲發其奸其人引咎伏
門三日勒令改正乃已又曰謝士元弘治中廵撫四
川歲大祲流民不絶士元為廣室作糜食之所活不可
勝計又曰張縉弘治中總督漕運兼廵撫造舟之價
必預給漕卒必𨕖精壮者淮掦饑奏留糧米萬石全活
之又曰陳天祥弘治中廵撫貴州時諸苖搆亂天祥
調兵破諸塞疆土底寧又曰邊憲正德中廵撫寧夏
禦敵於紅兒山五日七捷事聞奬賚有加又曰孫燧
正德中廵撫江西寧王宸濠反謂燧曰我往南京汝保
駕否燧曰天無二日臣安有二君濠怒令武士縛燧害
之
廵撫三
增循吏長者(明列卿紀曰陸&KR0008;嘉靖中廵撫河南&KR0008;淳德篤行持身如處女愛民如己子庶)
(幾循吏云之又曰徐源弘治中廵撫山東常祀嶽鎮東海齋夕應時澍雨秉性寬仁人稱長者)却
餽金免重稅(又曰佀鍾成化中廵撫保定凡河間淤地為豪右占種者悉還之民又却守關)
(者餽金重又曰史琳弘治中廵撫保定奏免稅穿滹沱支流以免漲溢)鑿三堰稅二
斗(又曰李敏景泰中廵撫應天挑濬青墩浦横瀝塘以通白茆塘鑿開三堰於是水得歸海田不渰劉孜)
(天順中廵撫應天時松江府有荒田四千餘頃加稅見戶孜請召民開佃肥者稅三斗瘠者稅二斗民歡趨之)
(蕪穢盡闢)表烈婦至文廟(又曰王璟正德中廵撫山西疏請表諸邑貞烈婦女以扶)
(綱常望又曰鄭時成化中廵撫陜西值大饑父子相噬時朔必至文廟講書人問之時曰儆以遵王之義自)
(是人心果定)忤權貴黜貪吏(又曰王懋中正德中廵撫雲南操履清介奏免場課)
(數事忤權貴致仕歴起右都御史冤又曰俞諫嘉靖中以右都御史總督漕運兼廵撫清獄黜貪吏所至肅)
(然)政先激掦善於撫䘏(又曰彭韶成化中廵撫順天韶好别白君子小人政)
(先激掦且陳時政以弭天變議糧運以便軍民尤為可稱云又曰屠勲弘治中廵撫順天勲平恕善於撫䘏)
(麻峪山有銀礦守臣以中旨索之勲言其不可詔戒飭中使而礦事不行)中外倚重遠
近悅服(又曰張玉弘治中廵撫遼陽以守備為夲有徼求以希爵賞者玉正色拒之已而乞骸骨中外)
(方倚重之留之甚至而竟致政歸遠又曰劉廣衡景泰中廵撫遼東鎮静不擾近悅服)獨與抗
禮輒裁以法(又曰秦紘成化中廵撫河南巨璫汪直以事至汪聲勢烜赫他廵撫率屈禮以)
(見紘獨與抗禮略不為屈自又曰孫需弘治中廵撫河南有鎮守中官劉瑯剥民殖與需水火需輒以法裁)
(之)不媚權貴賑貸饑民(又曰于謙宣德中廵撫河南嘗夜經太行山有羣盜)
(持兵噪而前謙叱之皆驚散以不媚權貴在外十八年又曰薛希璉景泰中廵撫山東旱蝗禱於泰山雨集)
(蝗息經營賑貸活饑民百八十萬)多從其言得損其半(又曰陳道弘治中廵)
(撫河南疏請彰德宜耑設武臣陳州宜增縣治多從其言又曰龔亨廵撫河南時河工負值幾數百萬亨會)
(河道都御史酌處得損其半民困以紓)崇奬學校首行均徭(又曰楊寧正統)
(中廵撫江西團集鄉兵擊斬廣東流寇暇則崇奬學校詢民瘼而張弛之遠近畏慕焉又曰韓雍正統中廵)
(撫江西首行均徭歲辦法人悉稱便)焚香告天單車抵任(又曰王守仁正德中)
(提督南贑軍務聞宸濠反即焚香告天起兵勤王討濠後改撫江西又曰孫燧正德中聞廵撫江西之命毅)
(然謝遣家屬單車抵任每見宸濠輒諷以大義)不致失所久而無弊(又曰劉敷)
(景泰中廵撫浙江海潮漂溢敷舉行荒政使昏墊之民不致失所又曰金澤弘治中廵撫南贑增高贑城葺)
(南康等舊城并建學校凡政令皆行之可久而無弊者)勤䘏民隠切中時宜
(又曰汪霖成化中廵撫順天練士卒葺城堡且勵守宰俾勤䘏民隠無或怠違又曰汪玉嘉靖中廵撫順天)
(賊楊恭作亂不數日折其首凡防禦方略皆切中時宜有撫畿奏稿二卷)各建倉廩直
搗巢穴(又曰張瑄成化中廵撫福建初郡縣無儲積瑄命各建倉廩勸冨民出粟以備凶荒民頼之)
(又曰葉盛天順中廵撫兩廣時瀧水縣猺賊鳳二將軍叛亂盛會調官軍直搗巢穴獻俘京師)開吳
松江設高淳縣(又曰畢亨成化中廵撫應天與知府丘霽議開吳松江闊十四丈五尺深)
(一丈五尺淳又曰佀鍾弘治中廵撫應天奏設高縣以分治漂水民便焉)務存節愛
兼理缺乏(又曰王大用嘉靖中廵撫四川自食惟蔬菜釐茶法定賦役諸所興革務存節愛又曰)
(湯沐嘉靖中廵撫貴州請查軍伍以五年為率指揮以下以在逃多寡為罰不但清勾亦兼理缺乏)敝
衣數事名宦二祠(又曰李綱成化中總督漕運兼廵撫奏準運船遭風漂流糧米免送)
(問以疾卒箱中止敝衣數事而已應又曰徐鏞弘治中總督漕運兼廵撫奏準借太倉銀水陸搬運脚價用)
(卒於官淮人祀之名宦名臣二祠)不立崖岸無所撓枉(明獻徵錄曰周忱廵)
(撫江南在任二十二年盡心於職為人謙恭不立崖岸明列卿紀曰馬文升廵撫陜西奉公伸法無所撓枉)
(事有利於民必極舉之)特賜綵縀不避貂璫(明獻徵錄曰洪漢廵撫大同先)
(在廣西時平賊有功特賜織金雲鶴綵縀衣一襲侵又曰周季麟廵撫薊州會勘御馬監牧馬草埸其所民)
(業考諸圖籍正之不避貂璫之怒)長揖不拜戅直不阿(又曰曹鳳廵撫延綏)
(時劉瑾擅權見者皆長跪稽首鳳自延綏回院見瑾長揖不拜瑾怒目揖之出又曰賈錠廵撫陜西時逆瑾)
(恣横錠直戅不阿罰米千斛再疏乞休居林下十有六年暇則課子讀書)二驢送客百
斛賑饑(又曰徐節廵撫山西居官甚廉不忍擾民在太平飼二驢於私廨鄉人過郡者以驢送出境驛)
(逓皆不與知疇又曰陳九疇廵撫甘肅嘉靖己亥歲饑九輸粟百斛賑之民乃少甦)獨當一
面在鎮數年(又曰延綏廵撫陸矩征閩寇時賊黨據山寨自固官軍分道並進矩與保定伯)
(梁瑤獨當一面刻日破之見又曰大同廵撫鄭寧在邊鎮數年適疆埸無事日延境内士大夫恣詢民瘼次)
(第舉行)節用愛人約身謹行(又曰保定廵撫陸鈳時車駕駐蹕真定等處諸)
(中貴有厚望者偶語於馬前曰君記得送往迎來否鈳應之曰記得更記得節用愛人又曰河南廵撫傅鑰)
(居家未嘗見其疾言遽色諸子姪侍不威而嚴僮僕訢訢如也其約身謹行之效𩔖如此)以大魚
獻備駝馬贖(又曰廣東廵撫楊信民時廣多嘯聚信民欲親往諭降藩臬以下皆阻之楊曰)
(吾以誠待之無害也遂出見賊羅拜泣下以大魚獻受之不疑又曰李侃任山西廵撫有生擒外寇小石愛)
(子者敵備駝馬來贖侃歸之以結其心)人給小學名錄屏風(又曰陳察任南)
(贑廵撫頒明高皇大誥闢里社社人給小學殿又曰劉䕫任保定廵撫屢荷殊恩錫明倫大典無逸碑文帝)
(常錄䕫名於屏風曰此可大用)發未起運米奏豁無徵糧(明列卿紀曰何)
(鑑弘治中廵撫應天值蘇松大水民饑鑑以便宜發未起運米十五萬石遣官分賑又曰朱瑄弘治中廵撫)
(應天奏查嘉定華亭等縣坍竭等項無徵糧七萬應豁除)減襄府琉璃瓦靖叛
苖香爐峰(又曰樊瑩弘治中廵撫湖廣於時水旱連十二州而藩府繕脩未息瑩奏減襄府琉璃瓦)
(參以常瓦江又曰秦金正德中廵撫湖廣擒巨盜賀璋等於討猺獞於郴桂靖叛苖於香爐峯)士
民遮道挽留故人傾心接引(明獻徵錄曰湖廣廵撫車純服素茹淡蕭然如)
(布衣三疏乞歸瀕行士民遮道挽留車不得前所攜惟圖書數篋衆歎曰是都御史装耶又曰四川廵撫戴)
(鱀遇故人傾心接引有范瓉者以所居質錢於鱀期滿當徙鱀曰我寧不得居必不使汝老而無歸也)
疏止奉令捕豹吏皆望風解印(又曰韓文廵撫寧夏留心邊事有司奉令)
(捕豹文疏請止之解又曰海瑞廵撫應天威名籍甚中外墨吏皆望風印權豪怙勢之家相戒母敢犯)
廵撫四
增詩明陳一元送謝寤雲中丞移鎮粤東詩曰喜從文
酒接清歡歲序崢嶸惜别難雄略百蠻開幕府美名六
代重詞壇戟門月照牙旗肅甲帳風𫝊畫角寒予亦遠
行將就道相思紅日近長安謝榛送范中丞堯卿鎮
贑州詩曰九月虔州去天南宿霧開掦帆生遠思秉鉞
見雄才地轉三吳盡山連百粤廽夜深瞻北斗獨上鬱
孤臺吳國倫送龐中丞廵行五路屯鹽詩曰羣牧非
虛讓天王已借籌便宜搜粟令清切負薪憂萬里鳴秦
塞雙熊歷禹州歸來慰宵旰不齒富民侯唐順之寄
周中丞備禦關口詩曰牙旂高建白羊東鼓角殷殷瀚
海空雪後錦裘行塞外月明清嘯滿樓中幕南五部思
歸義薊北諸軍盡立功燕頷書生人共羡一朝投筆去
平戎方逢時鄭中丞出塞還邀宴於閱武堂夜别贈
詩曰明庭稽顙見呼韓九塞無塵斥堠閒按部龍沙秋
欲盡論兵虎帳夜將闌干旌曉拂青山影笳鼓晴翻白
海瀾千古金湯須上策期君談笑築寘顔徐中行寄
贈中丞江玉卿自鄖臺移鎮武昌詩曰鈞天一震洞庭
隂虎觀崢嶸白雪林雲夢火明秋較獵蘭臺風起晝披
襟浮湘司馬才名大開府羊公惠愛深獨有夜郎羈客
在武溪煙雨自悲吟又聞張助甫開府寧夏寄贈詩
曰青銅峽口古靈州黑水河穿紫塞流一夜羌人吹&KR1055;
過千山明月總邊愁王世貞送周中丞允文遷撫江
西詩曰聞公移鎮古洪州童穉驚呼父老留一疏吳天
廻菜色十年滄海捲鯨流江雲對擁中丞節山雨長飛
帝子樓共道衮衣多佇望不知何地更東州又寄耿
中丞子承詩曰黃龍東去海雲低元菟城頭烏夜啼帳
下青羌新屬國軍中白馬舊安西牙旂月擁諸陵出甲
帳天廻萬堞齊最是駝酥爭捧處不妨飛捷醉中題
繡衣直指一(廵按御史附)
原杜氏通典曰漢公卿百官表侍御史有繡衣直指者
出討奸猾理大獄武帝所制而不常置直指者行無苟
私也衣以繡者尊寵之也沈約云繡衣御史光武省順
帝復置魏罷之增晉至元並不設續文獻通考曰
洪武十年七月詔遣監察御史廵按州縣吾學編百
官述曰御史諸差廵按為要春明夢餘錄曰憲綱開
載廵按所至博採諸司官吏行止廉勤公謹者禮待之
薦舉之汙濫奸佞者戒飭之糾劾之如有陳告官吏不
公等事須要親行追問分廵所至不得多用導從飲食
供帳只宜從儉
繡衣直指二
增漢書曰武帝末郡國盜賊羣起暴勝之為直指使者
衣繡衣持斧逐捕盜賊督課郡國東至海以軍興誅不
從命者威振州郡勝之素聞雋不疑賢至渤海請與相
見不疑曰凡為吏太剛則折太柔則廢威行施之以恩
然後樹功掦名永終天禄勝之敬納其戒原又曰江
充為直指繡衣使者貴戚近臣多奢僭充皆舉劾奏請
沒入車馬令身侍北軍擊匈奴奏可充即移書光禄&KR0564;
中黃門逮召近臣侍中諸當詣北軍者移劾門衞禁止
無令得出入宫殿於是貴戚惶恐見上叩頭願得入錢
贖罪上許之令各以秩次輸錢北軍又曰王賀字翁
孺為繡衣御史逐捕魏郡羣盜堅盧等黨與及吏畏懦
逗留當坐者賀皆縱不誅他郡御史暴勝之等奏殺二
千石誅千石以下及通行飲食坐連及者大部至斬萬
餘人賀以奉使不稱免歎曰吾聞活千人者封子孫吾
所活者萬餘人後世其興乎後漢書曰譙君黃為繡
衣使者持節與太僕任惲等分行天下觀覽風俗所至
專行誅賞增春明夢餘錄曰舊制御史皆乘驢宣德
間御史胡智言廵按一方則御史以朝廷所差序於三
司官之上或同三司出理公務三司皆乘馬御史獨乘
驢頗失觀瞻自今請乘驛馬許之吾學編曰于謙廵
按江西平反冤獄稱為神明民所不便釐革殆盡又
曰韓雍廵按江西會廬陵賊起與廵撫侍即楊寧捕斬
二百人解散其衆又曰高明為御史廵按河南糾斥
不職吏六十餘人黃河南徙民耕淤地畝收歲數斛議
者欲履畝坐稅明不可曰河徙無常稅額不改平陸忽
復巨浸常稅猶按舊籍民何以堪又曰樊瑩字廷璧
廵按雲南交人誘邊氓盜掠殺吏民方議用兵瑩移諭
禍福皆納欵又曰朱裳為御史寒約如故廵按山西
山東有風采稱為長齋御史名山藏曰龐尚鵬字少
南南海人為御史按浙江浙民困於甲首錢尚鵬破除
其法更行一條鞭浙人大便江以南通行之礦徒倡亂
促廵撫勦平釋出幼少者千餘人還朝浙中排門香燈
涕泣攀挽
御定淵鑑𩔖函卷一百八
