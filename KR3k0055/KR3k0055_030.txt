欽定四庫全書
御定淵鑑𩔖函卷二十五
地部三(岡)(峴)(巖)(峽)(洞)
岡一
原爾雅云山脊曰岡增釋名曰岡亢也在上言也
原毛詩曰陟彼高岡我馬玄黃增又曰如山如阜如
岡如陵又曰陟彼岡矣瞻望兄矣又曰鳳皇鳴矣
于彼高岡又曰謂山蓋高為岡為陵尚書曰火炎
崑岡玉石俱焚原地理志曰秦望氣者云東南有天
子氣使赭衣徒鑿雲陽縣北岡改名曲阿又曰天門
零陽縣有半石岡岡上有石名僊人樓山謙之丹陽
記曰句容縣東三十里有龍岡岡頂有龍沸潭周十三
丈聞人聲水便沸動常日則不動劉楨京口記曰城
北四十餘里有小岡高二丈許有人鼻形著岡西頭有
口在上而鼻在下方圓數尺狀如焦土古老相傳因名
下鼻今無復鼻厥口猶在王韶之始興記曰郡西南
有芙蓉岡高若玉山鄰枕郊郭可四十餘里又曰含
淮縣白鹿城南有白鹿岡晉咸和中縣令張魴有德惠
白鹿羣遊岡上因以為名雷次宗豫章記曰洪井西
有鸞岡舊說洪崖先生乘鸞所憩之處也顧微廣州
記曰四會縣有金岡行人往往見金于岡側裴氏廣
州記曰城北有馬鞍岡秦時瞻氣者言南方有天子氣
始皇發民鑿破北岡地中出血鑿處猶在又曰增城
縣有雲母岡日出照之晃耀武昌記曰城北有岡高
數丈名為鳳闕其處顯敞升闕以望川澤多所遠瞻吳
黃龍元年有鳳皇集此岡故謂之鳳闕鳳闕南十里有
金牛岡古老相傳云有金牛出此岡岡今半崩坑深數
丈牛踐岡邊遺跡猶存王孚安城記曰萍鄉西津里
南五里山名玉女岡天氣當雨水輙先涌出石間而有
五色玄黃百姓謂之玉女披衣鄧德明南康記曰陳
蕃墓有青龍岡土人傳曰昔見一物龍形而通身純青
數出此岡頂故因以為名又曰贑縣有馬脊岡其形
如馬脊故以為名也衡山記曰衡山有曾青岡出曾
青可合僊藥有靈壽岡多靈壽木相冢書曰冢前左
右有小岡如投算相連數里名為導引岡葬之出富貴
又曰經言葬遇沈岡遠至二十年皆絶世無後葬遇
浮岡隨世浮沈著土必安終無災厄葬遇飛岡奕世富
貴亦出神仙增荆州記曰零陵郡東南有黃溪黃溪
西有樊石岡郡國志曰久留岡昔太守衞諷罷郡還
都故老送别久留此岡因名又曰顯朝岡在鬱平縣
陸績制渾儀處隋圖經曰歴陵縣西十里有十子岡
寶山也而高大有冢如硯子世謂之硯子冢是趙簡子
冢也石虎令人發之初得炭深一丈得連木版原高八
尺次得流泉水水色清冷非常以牛皮為囊作絞車以
汲之一月而水無極乃止築城繞之氣成樓閣酈道
元水經注曰蓼水出襄國石井岡岡上有井大如輪隋
區宇圖志云此井光武營軍所鑿傍有荆棘生皆蟠縈
如人手結云是光武繫馬處鄱陽記曰大雷岡在縣
東北後漢雷義字仲公所居
岡二
增鳳皇鸑鷟(潛確𩔖書曰鳳皇岡在福州府候官縣洪塘南頭起城南三十里尾起城西二)
(十里故又曰鸑鷟岡在通許縣東南相傳有彩色鳳集其上名按皇畿注是邑極平曠民有老而不識山者)
(環邑之岡綿亘數里民患水故徧居焉)青龍白鹿(又曰青龍岡在南安府大庾縣大礐)
(邨以頂有青龍見故名上有石時放光明號鏡石郡國志云徐道覆欲上青龍岡大電繞身雷震而止下詳)
(前一)鳳鳴龍卧(上詳前一龍名勝志曰南陽城西南七里有卧岡起自嵩山之南綿亘)
(數百里至此截然而住回旋如燕巢然諸葛武侯草廬在内時人目侯為卧龍因名其岡云其下平田如掌即)
(侯躬耕處也其跡猶存)彩鸞神龜(潛確𩔖書曰翔鸞岡在南昌府西一名彩鸞岡上有)
(會仙亭故址彩鸞晉吳氏女也同其父猛上昇至唐太和末年下降遇書生文簫于此又曰神龜岡在建昌)
(府南豐縣東北王侍宸尸解之處按侍宸名文卿字安道南城人少遊方外將渡揚子江遇暝館一老嫗家見)
(案上異書因得縱鈔至天明乃息在樹下初無館舍也旣渡復遇人自稱玉府火師授以秘文自是法術有驗)
(及應召還山斂法書劒印藏之軍峰石室而去)千仞三垂(左思詠史詩曰振衣千仞岡濯)
(足萬里流人五代史曰李克用破邢州還至上黨置酒三垂岡伶奏百年歌時莊宗五歲克用指之曰此竒)
(兒也後廿年其代我戰此乎後莊宗兵至三垂岡歎曰此先王置酒處也進兵大破梁軍)望海
落星(潛確𩔖書曰望海岡在肇慶府陽江縣南十里登之可望海又曰落星岡在應天府西北李白以)
(紫綺裘换酒飲落星石即此)
岡三
原斑竹岡(江陵記云州城五十里有楚平王冢斑竹岡)黃龍岡(相冢書曰黃龍岡利)
(宫商也)黑龍岡(又曰黑龍岡利口口也)龍岡(廬山記云廬山有龍岡)鳳
岡(荆州記云灄陽縣東南有鳳岡四十里古老相傳云昔鳳産乳其上)長岡(京口記云有龍目湖)
(秦始皇東遊觀地勢云此有天子氣使赭徒三千人鑿此三湖見長岡因名丹徒)增鹿城岡
(名勝志云鹿城岡在順德府城北十五里舊邢侯欲築城于此立標已定有鹿銜標于今處遂移焉)金
粟岡(唐舊紀云明皇謁五陵至橋陵見金粟山岡有龍蟠鳳翥之勢謂侍臣曰吾千秋萬歲後宜葬此地)
(得奉先陵)青岡(晉紀云苻堅敗至青岡聞風聲鶴唳皆以為晉兵)武岡(郡國志云武岡)
(在寶慶府武岡州有丹砂井傍即真人廖立之故宅也)黃岡(潛確𩔖書曰從黃州府黃岡縣城南)
(度濠塹綿亘而行平岡迤邐其土黃色即蘇子瞻赤壁賦所云與客過黃泥之阪也)瀧岡(又曰在吉)
(安府永豐縣鳳皇山側歐陽脩瀧岡阡表即此)午岡(又曰午岡在吉安府吉水縣西五桂連延而其)
(一獨聳世傳楊仙師飛昇處仙師故宅在岡下環宅左右不産螺鰍之屬)銀岡(又曰銀岡在吉安府)
(永寧縣發脉于鵝嶺連接七溪有萬馬騰驤之勢每白霧横玉潭水澄碧為此方之大觀)鈐岡(又曰)
(鈐岡在分宜縣山勢特出登之則舉邑在目上有泉可療疾)聖井岡(又曰聖井岡在臨城東北)
(岡上有井冬夏不竭遇旱禱之立應)鐵柱岡(又曰鐵柱岡在淮安府鹽城縣北門外濱海故老相)
(傳秦皇繫馬柱也或云濱海多蛟龍性畏鐵作此鎮之)臙脂岡(又曰臙脂岡在登州府蓬萊縣)
(春時桃李開花爛漫如臙脂故名或云土石色紫赤似之)華子岡(又曰輞川白墅有華子岡)
吉錢岡(又曰吉錢岡在贑州府信豐縣土色赭而圓如錢故名)歌舞岡(又曰歌舞岡在)
(廣州府番禺縣郡國志云趙佗三月三日登高于此)英靈岡(又曰英靈岡在雷州府城北相傳雷)
(出于此國史補云雷州春夏多雷秋日則伏地中其狀如彘或取而食之)蛇黃岡(又曰蛇黃岡在)
(潯州府平南縣岡勢盤紆出蛇黃可敷腫毒尤治小兒驚癎)
岡四
原詩宋謝靈運入華子岡麻源第三谷詩曰南州實炎
德桂樹凌寒山銅陵暎碧澗石磴寫紅泉旣枉隱淪客
亦棲肥遯賢遂登羣峰首邈若騰雲煙羽人絶髣髴丹
丘徒空筌圖牒復磨滅碑版誰聞傳莫辨百代後安知
千載前且申獨往意乘月弄潺湲增唐王維華子岡
詩曰飛鳥去不還連山復秋色上下華子岡惆悵情何
極明胡翰卧龍岡詩曰蜿蜒卧龍岡高出列雉背審
曲立萬楹增雄踰九陛飛栱臨丹霞交疏發清吹上極
高明居下有深幽隧摩挲岡頭石零落重奎字山川一
何幽蒼莽鴻飛外
原賦宋傅亮登龍岡賦曰静潛處以永念聊駕言以寫
憂蒙旭露而夙軫税余轡於龍丘南臨平隰西際荒疇
比宇連甍幽榛四周眺江都之廣澨究川陸之迥脩羨
翔羽之嬉林樂綠蘋之在流乘清漪以汎濫翳稠枚而
命仇信遂生之有所何怵迫於人尤
峴
增大峴(晉書劉裕伐燕或曰燕人若塞大峴之險若何)原鸑鷟峴(齊道記黃丘北十里)
(有鸑鷟峴下帶長澗東北流經牛山)青沙峴(從征記青沙峴一名小峴)白石峴(京口)
(記去城九里有白石峴山東皆白石也)銅冶峴(齊地記萊蕪谷有銅冶峴古鑄銅處)石
鼓峴(武昌記城東南有金牛岡西有石鼓峴)翻車峴(江乘地記城東四十五里竹里山王)
(途所經甚傾險行者號為翻車峴)兔頭峴(續述征記兔頭峴雖無險峭然連林修阪數十里)
巖一
增說文云巖崖也山邊謂之崖尚書說命曰夢帝賚
予良弼其代予言乃審厥象俾以形旁求于天下說築
傅巖之野惟肖爰立作相王置諸其左右晉書曰許
詢移居臯屯之巖常與沙門支遁及謝安石王羲之等
同遊往來今臯屯呼為許度巖又曰顧愷之為謝鯤
像坐石巖裏云此子可置丘壑中齊書曰徐伯珍宅
南九里有高山班固謂之九巖山後漢龍丘長隱處也
山多龍鬚檉柏望之成五采世呼為婦人巖原潯陽
記曰赤山崖峻壁上多靈巖生僊菜邨人恒採之也
嵩高山記曰少室山大巖中有一石室云有自然經書
自然飲食室前有一石柱象承露盤上有石脂滴滴流
下服之一合壽與天地同畢盛宏之荆州記曰平樂
縣有山臨水巖間有兩目如人眼極大瞳子白黑分明
名為目巖又曰始興機山東有兩巖相向如鴟尾石
室數十所經過皆聞有金石絲竹之聲鄭緝之東陽
記曰北山有春草巖根竹巖僊姥巖不生蔓草盡出龍
鬚尤多藥物增南康記曰陽道士葬巖室臨終語弟
子等可送吾尸置彼石室中巾褐香爐此外無所須也
葬數年猶儼然如生今舟行者過其山渚長聞香氣咸
歎異焉鄱陽記曰香巖在貴溪縣東五里舊名腥腥
巖昔術者許旌陽見蛇於此巖下因此名焉後人惡其
名遂改香巖又曰弋陽嶺上多蜜巖元嘉中有人見
巖間有三鐵鑊可容百斛中生蓮花他日往尋不知所
在國老閒談曰魯宗道為執政營一小室畫山水朝
退獨坐曰退思巖水經注曰桂陽有山盤紆數百里
有赭巖迭起冠以青林與雲霞亂采山上有白石英山
下有平陵有大堂基耆舊云堯行宫所又曰九疑山
基盤蒼梧之野峰秀數郡之間羅巖九舉各導一溪岫
壑負阻異嶺同勢又曰廬山山川明淨風澤清曠嘉
遁之士繼響窟巖秦皇漢武及太史公司馬遷咸升其
巖望九江而眺鍾彭焉
巖二
增醉仙卧佛(潛確類書曰醉仙巖在鞏昌府成縣南連鳳皇山有仙像在崖壁如世人所畫)
(醉仙狀圓又曰卧佛巖在重慶府彭水縣巖石欹懸生一竅甚仰窺之又生一竅其石虚明有横石一塊眉)
(目宛然如如來佛曲肱枕卧時之像也)斑竹蟠桃(又曰斑竹巖在長沙府茶陵州南巖)
(際生斑竹相傳舜葬九疑二妃尋至湘水以手灑淚成斑色又曰蟠桃巖在岳州府慈利縣七姑山下巖洞)
(中有石乳結成佛像及石牀鹿項)辛女任公(又曰辛女巖在辰州府盧溪縣大江之左)
(有石屹立如人相傳高辛氏女于此化為石此又曰任公巖在福寧州與柘洋相連昔任公棲隱于巖後有)
(懸崖上猶存任公手書)翠雲甘露(又曰翠雲巖在永安一名侍郎巖宋侍郎張駕祭酒)
(楊時司諫陳瓘讀書于此瀑又曰甘露巖在泰寧縣石門天成一徑僅通單騎飛垂巖而下甚甘宋時有僧)
(倚巖架層樓疉閣捫蘿而上俯瞰溪流一碧萬頃探幽者以不易到為恨)壺公謝客(又曰)
(壺公巖在南豐懸壺先生嘗委蜕此巖吟又曰謝客巖在華盖山東南謝靈運書白雲曲春草于崖上今尚)
(存謝客巖三篆字)獻花湧翠(又曰獻花巖在應天府祖堂法融禪定于此百鳥獻花)
(又曰湧翠巖在餘杭大滌山前峭壁湧起高二丈廣三丈其上花翠玲瓏竒怪萬狀有石乳焚之極香)
浮石積書(又曰浮石巖在崇仁三巖鼎立中貫一溪可容舫宋尚書何異闢為山莊表其勝蹟)
(五十五所題曰三山小隱理宗書襄菴二大字賜之異揭于方壺室洪邁有記積書巖詳見山一)石
燕玉琯(又曰石燕巖在長汀縣寰宇記云昔有飛燕頡頏偶遇驟雨燕集石上頃之皆化為石)
(又曰玉琯巖在永州府寧遠縣舜祠側漢哀帝時零陵郡文學奚景得玉琯十二于此今舜祠後石室是也)
注米滴水(又曰注米巖在會昌深廣二丈伏虎禪師駐錫處有小竇相傳出米隨人多寡)
(可給後人鑿之僅有流泉如又曰滴水巖在陜西文縣城北亂山矗立劃開兩峰了髻飛泉千尺置槽引之)
(以給居人又遠為飛卭洞上清洞其高接天深邃益不可窮又浙江新昌縣有滴水巖巖下清泉一滴烈日凍)
(雨皆無盈縮其味清甘甲于衆泉又有乳香巖太師巖半壁有釣磯相傳任公子釣魚處)抱玉
會仙(又曰抱玉巖在湖廣承天府荆門州西北有潛玉亭址即楚卞和采璞處也又曰會仙巖在武昌)
(府通山縣南高五丈深七尺懸石若鐘鼓叩之有聲巨石如牀昔樵者見有拄錫端坐其上者頃即不見疑以)
(為仙人云)
巖三
增燕巖(山堂肆考曰燕巖在山西太原府壽陽西山多蟄燕因以名山曰燕巖)花巖(詳山)
靈巖(山堂肆考曰靈巖在吳縣西上有石馬望如人騎吳王舘娃宫響屧廊香水溪玩花池在焉)
月巖(天中記曰杭州鳳皇山下瞰大江直望海門勢若鳳皇欲飛之狀有石如片雲拔地高數丈巔)
(有一竅名曰月巖惟中秋之月穿竅而出十四十六則外此竅矣餘日尤斜)澹巖(在永州府城南)
(上有澹山寺樓殿隱石隙中風雨不能及四壁削成萬仞)明巖(在天台桐柏山下初入巖谷深邃石)
(竇嵌空樓閣半在巖間不復覆以茅瓦即石成巖洞口有帽影馬跡俗傳閭丘胤委蜕於此)寒巖
(在台州府天台縣石壁高數百丈為屏為洞容數百人夏至不見日影一石甚方正乃寒山子晏坐處)
蜜巖(史梁傅昭為臨海太守郡有蜜巖太守封固取其利昭下教勿封蜜巖)梅巖(在江西餘)
(干縣藏山上趙汝愚嘗讀書于此理宗為題梅巖二字)石巖(在樂安望之如梁曰石橋其下空曠)
(軒豁可以遊觀前有石竈出泉五色後有大石肖人小石肖牛鼻俗呼牛鼻巖傍有動石風作則運動如輪)
宣巖(在汀州府長汀縣巖洞幽窈泉清木茂宋崇觀間邑人宣明嘗貢辟雍不樂仕進歸隱于此郡)
(守謝詗雅重其人榜曰宣巖)西巖(在寧化縣登石梯而上石筍屹立如門上有石乳下有垂泉涓)
(涓自乳而下滴于筍末毫髮不爽又有石宛然如龍當門之頂具中空洞如砥可坐千人)東巖(在寧)
(化縣中有數石室始入隱隱若有人形諦視則無謂之山影洞傍有石蓮數朵大如車輪左有石龕藏經謂之)
(經龕又有石如壺高可二丈寒泉湧出壺口皆成鍾乳下有芝田數區上有響石撞之如鐘西有石柱峻削如)
(青琅玕其南有泉自石中出潺湲迅急復入于石縫不知所之)香巖(在大理府西點蒼山之半香從)
(空來世傳釋迦佛苦行地)荻藤巖(在安慶府太湖縣北)金谷巖(在桐城東八十里浮)
(山巖軒豁宏敞就石為佛閣不施瓦柱中有大六金身像有青鳥一雙巢于巖時來時去聲如笙簧見之者云)
(百餘年矣)會勝巖(在浮山石屋連蜷深邃幽杳前有遠錄禪師塔有歐陽文忠公遺蹟浮山有三)
(十六巖此二巖為最)金晶巖(在常州府宜興縣佛窟洞西巖石晶瑩日光射之絢爍如金)
松林巖(在廬州府六安州南一名高寮巖松柏蒼翠中有佛子宫酷暑不熱隆冬不寒巖東石上多蘭)
(蕙)玉虹巖(在彰德府林縣支離巖東下對白龍潭如一匹練)天井巖(在武安縣)
(巖石四圍如井狀極險峻)定晉巖(在武安縣北懸崖百仞松柏蒼蔚中藏梵刹風雨莫侵巖下有)
(池池畔有透影碑相傳自池湧出至今猶存)蝌蚪巖(在登封縣漢張芝獲蝌蚪古書于此因名)
太白巖(在四川夔州府萬縣西山上有絶塵龕三字在石壁上有唐人詩刻相傳李白讀書處)
岑公巖(在䕫州府萬縣大江之南石巖盤結若華盖左右方池有泉噴薄巖下如簾松篁藤蘿蓊)
(蔚蒼翠記稱神仙窟也)石龍巖(在衡州府臨武縣中有石如龍狀因名歲旱時洗之即雨)
(守謝詗雅重其人榜曰宣巖)西巖(在寧化縣登石梯而上石筍屹立如門上有石乳下有垂泉涓)
(涓自乳而下滴于筍末毫髮不爽又有石宛然如龍當門之頂具中空洞如砥可坐千人)東巖(在寧)
(化縣中有數石室始入隱隱若有人形諦視則無謂之山影洞傍有石蓮數朵大如車輪左有石龕藏經謂之)
(經龕又有石如壺高可二丈寒泉湧出壺口皆成鍾乳下有芝田數區上有響石撞之如鐘西有石柱峻削如)
(青琅玕其南有泉自石中出潺湲迅急復入于石縫不知所之)香巖(在大理府西點蒼山之半香從)
(空來世傳釋迦佛苦行地)荻藤巖(在安慶府太湖縣北)金谷巖(在桐城東八十里浮)
(山巖軒豁宏敞就石為佛閣不施瓦柱中有丈六金身像有青鳥一雙巢于巖時來時去聲如笙簧見之者云)
(百餘年矣)會勝巖(在浮山石屋連蜷深邃幽杳前有遠錄禪師塔有歐陽文忠公遺蹟浮山有三)
(十六巖此二巖為最)金晶巖(在常州府宜興縣佛窟洞西巖石晶瑩日光射之絢爍如金)
松林巖(在廬州府六安州南一名高寮巖松柏蒼翠中有佛子宫酷暑不熱隆冬不寒巖東石上多蘭)
(蕙)玉虹巖(在彰德府林縣支離巖東下對白龍潭如一匹練)天井巖(在武安縣)
(巖石四圍如井狀極險峻)定晉巖(在武安縣北懸崖百仞松柏蒼蔚中藏梵刹風雨莫侵巖下有)
(池池畔有透影碑相傳自池湧出至今猶存)蝌蚪巖(在登封縣漢張芝獲蝌蚪古書于此因名)
太白巖(在四川夔州府萬縣西山上有絶塵龕三字在石壁上有唐人詩刻相傳李白讀書處)
岑公巖(在䕫州府萬縣大江之南石巖盤結若華盖左右方池有泉噴薄巖下如簾松篁藤蘿蓊)
(蔚蒼翠記稱神仙窟也)石龍巖(在衡州府臨武縣中有石如龍狀因名歲旱時洗之即雨)
(圓巖有龍穴水中二珠每秋際月澄珠時出游水際瑩瑩然亦神異也巖狀如魚横闊十餘丈前有二潭曰龍)
(曰龜宋天聖中僧法明結廬于此勅名皇恩)八仙巖(在福州府候官縣)方壺巖
(在永福巖中有二石室其下有泉淨照毫髮有紅魚腹下四足)蔡溪巖(在仙遊巖前巨石如雙闕)
(曰石門高三十餘丈廣百十丈其上洞壑幽深飛泉奔激一塵不到處也)靈惠巖(在大田拔地千)
(丈許内有廳事環坐數百人洞外衆峰森列如筍有泉出石罅間随飲者多寡為盈縮曰聖泉巖名靈惠以此)
百丈巖(在永安高約百丈周圍三重四面峭壁中有一徑陡絶其巔長冒雲氣開霽之時香爐獅)
(子諸峰悉見于前)南安巖(在武平形如獅子中有二巖南巖窈窕虚明若室天成東巖差隘而)
(石龕猶縝密)謙師巖(在漳州府龍溪縣鶴鳴山中宋時開元寺白衣僧從謙嘗遊此山見二貧)
(士對奕就之化為二鶴沖天而去餘一碁子取而食之因而辟榖不食乃坎石為室居四十餘年後遂仙去)
錦石巖(在韶州府仁化縣崖中石壁五色間錯旁有小石洞號夢覺關)湘水巖(在廣)
(西省城東俗呼聖水巖夜半則潮上巖日中則潮下巖每日如常地廣數十畝即水經注云潮汐塘也)
牛龍巖(在興業南中可容千牛每冬則居民驅牛入巖以避寒又有龍蟄于此因名並潛確𩔖書)
巖四
原詩梁丘遲夜發蜜巖口詩曰弭櫂纔假寐擊汰已爭
先敞朗朝霞徹驚明曉魄懸萬尋仰危石百丈窺重泉
叢枝上點點崩溜下填填增唐劉長卿斑竹巖詩曰
蒼梧在何處斑竹自成林點點流殘淚枝枝寄此心寒
山響易滿秋水影偏深欲覓樵人路蒙蘢不可尋宋
謝翺雨飲玲瓏巖下詩曰垂雲起嶔嵌衣被松與桂夜
含星斗光隱若金石氣雨來輙阻之不得撫蒼翠下有
桑門子飲用陶匏器盆中蓄海石左顧如牡礪疑此磧
上來不知幾年歲桑門却問客所居何姓氏回指南海
峰蒼茫儻一至孫覿龍隱巖詩曰跳波觸石喧古木
抱崖擁老蛟厭泥蟠一笑作潭洞孤峰起&KR0886;崒哀壑浩
呼洶腥風噤蛙淫凍雨落毛氄凛凛白晝寒瘴髮立盡
聳元張翥一生巖詩曰初地靈峰下重來為講經神
應合掌受石亦點頭聽雲鶴隨飛盋湖龍入淨瓶至今
花雨處長照一鐙青明陳秀民靈巖詩曰寶殿壓崔
嵬華池頂上開山從太白出水自洞庭來閣道連珠塔
巖花照石臺吳王清暑地那得受塵埃崔子忠滴水
巖詩曰入不知高下山春水似秋星河平地看雞犬半
天遊洞腹藏元氣山根養伏流白雲朝出宿知是繞神
州吳兆獅塔巖詩曰石罅置檐楹高低縱復横臨深
暢幽意極險盡遊情火照潭心影經傳洞腹聲際眉巖
電射繞足澗霓生潛怪禪能伏啼鼯狎不驚欲窮前勝
處無路若為行
增銘唐呂溫傅巖銘曰赫赫湯德如火不滅滔滔商祚
如海不竭發祥播氣世祚聖哲國誕武丁野生傅說說
始胥靡武丁即祚德通神交忽夢如寤若帝導我期于
顥素有無之間邂逅相遇宵衣而起爰得其人貌符心
契如舊君臣飛龍在天山川出雲感激自致其間無因
捨築傅巖脱鱗鵬升作霖時和奮楫川程金在吾礪木
從吾繩君何言哉殷道中興元凱攀堯微舜孰階阿衡
干湯抱鼎徘徊會合之際厥惟艱哉何如夢中天授神
開惟賢是登道貴特達匪次勿用才其壅遏高宗得說
乃在恍惚揭銘摛光萬古不沒
增記明徐學謨遊貴溪仙巖記略云出龍虎山一里南
廹大溪溪水澄瑩可鑒毛髮巖凡二十有四總之名仙
巖云初一巖若三人頎然立水側拱客而前者曰三教
巖其一人俯而瞰溪者曰觀水巖巖之凹處置厫具數
處扃木横列差若貝齒或啓或閉或整或墜者曰仙倉
巖其下為酒甕巖有陶罌欹貯巖中東頭若古塚囊一
棺而暴其半者為仙棺巖其材色白他巖捾尤纍纍有
規形而銳首者其次曰藥羅巖有石磨一旁施藥羅即
今醫肆中所陳其次曰丹竈巖巖之故竈彷彿頽壞惟
敗塹壅之尚有水淋火煉之色其次為木屐巖石形如
屐緉其次曰杼機巖若轉空軸而待織者曰馬廐巖兩
柱間懸一櫪若將秣焉曰鷹架巖一木横之鷹已飛去
而溲滓常積又其次曰染具杵臼二巖架軸舂碓之器
亦宛然羅列曰仙樂巖山中常聞絲竹聲又若有物伏
巖際跳梁驚躍是為獅子仙犬仙羊離列之為三巖由
三巖而下為轆轤巖舊有尺木閣巖上外懸汲器以綆
斂縱之有土爐一具旁羅諸鐵器者曰鐵爐巖雜委諸
工料狼籍不除似將營室者曰泥料巖又有壑而舟横
者竇而牀列者雖去人遠甚儼有形似其名曰仙船巖
曰仙牀巖惟栖真巖最高無他竒以其巍壯偉怪有重
樓複閣之勢故名其末為奕碁巖巖中設石碁枰若有
兩人對奕者足跡罕至
峽一
增漢書趙充國傳注云山峭夾水曰峽原續漢書曰
虞詡為武都太守下辯東三十里有峽中有大石鄣塞
水流春夏憤溢輙敗壞城郭詡使人燒石以水灌之石
皆罅裂因鐫去遂無沈溺之害庾仲雍荆州記曰巴
楚有明月峽廣德峽東突峽今謂之巫峽秭歸峽歸鄉
峽袁山松宜都記曰自西陵泝江西北行三十里入
峽口其山行周廻隱暎如絶復通高山重嶂非日中夜
半不見日月也鄧德明南康記曰雩都峽去縣百里
兩邊傍江江廣三十餘丈高嶺稠疊連巖峭峙其水常
自激湧奔轉如輪春夏洪潦經過阻絶盛宏之荆州
記曰宜都西南峽中有黃牛山江湍紆廻途經信宿猶
望見之行者語曰朝發黃牛暮宿黃牛三日三暮黃牛
如故又曰宜都宜昌縣三峽七百里兩岸連山略無
絶處漁者歌曰巴東三峽巫峽長王韶之始興記曰
梁鮮二水口下流有滇陽峽長二十餘里山嶺紆鬱叢
流曲勃又曰中宿縣有貞女峽峽西岸有石如人佇
立水際狀是女子是曰貞女父老相傳秦世有女數人
取螺於此遇風雨晝昏而一女化為此石增水經注
曰丹山在丹陽屬巴丹山西即巫山者也帝女居焉宋
玉所謂帝之季女名曰瑶姬未行而亡封于巫山之陽
高唐之阻旦為雲暮為雨朝朝暮暮陽臺之下旦朝視
之果如其言故為立廟號朝雲焉其間首尾一百六十
里謂之巫峽蓋因山為名也又曰湞陽觀峽下有廟
世人以為河伯晉時縣人有使至洛者使訖將還忽有
一人寄以書云吾家在觀前石間石上懸藤即其處也
但扣藤自當有人取之使者依其言果有二人出外取
書并延入水府衣不霑濡又曰涇水東南逕都盧山
山路之中常聞彈箏之聲行者鼔舞樂而後去即絃歌
之山也故謂此山峽為彈箏峽又曰西陵峽疊崿秀
峰竒構異形難以詞敘林木蕭森離離蔚蔚乃在雲氣
之表仰矚俯映流連信宿令人忘返又曰大巫山非
惟三峽所無乃當抗峰岷峨偕嶺衡疑其附翼羣山並
槩青雲更就霄漢辨其優劣耳郡國志曰南鄉峽峽
西八十里有巴鄉邨善釀酒故俗稱巴鄉酒也隴西
記曰襄武有錦鏡峽即黑水所經其峽四望花木明媚
照影其中因名
峽二
增金堂石井(潛確𩔖書曰金堂峽在四川金堂縣東南兩山挺峙河流其中相傳古望帝時)
(其相鼈靈所鑿内又曰石井峽在臨洮府城北峽有泉冬夏不竭)鵰巢鴈門(又曰鵰巢)
(峽在平凉府城南兩山如峽羣鵰出入之所列又曰鴈門峽在會昌以狀如鴈門而名兩岸高山中三石破)
(江水為三道又號三門峽)空舲明月(又曰空舲峽在歸州夏秋水泛必空舲自歸州至長)
(陽四百里内峽水奔流石磧險惡飛鳥不能栖又曰明月峽在夷陵州厓間白石如月)廣溪
瞿塘(水經云江水又東逕廣溪峽注云斯乃三峽首也其間三十里頽巖倚木厥勢殆交北岸潛確𩔖)
(書曰瞿塘峽在夔州府城東舊名西陵峽兩岸對峙中貫一江灔澦堆當其口乃三峽之門)金牛
靈羊(又曰金牛峽在寧羌州界一名五丁峽即秦惠王作石牛遺蜀處又曰高要縣高峽高百餘)
(仞周十里與爛柯山對峙舊傳山有靈羊每出鳴風雨隨至又號靈羊峽)
峽三
增彈琴峽(在順天府居庸關水流石罅聲若調琴)希夷峽(在陜西西安府太華山即)
(陳摶蜕骨處其上𩔖穴舊有垂鎖道士常攀以上見骨盛石函色微紅香甚後有人竊趾骨以去道士憤之斷)
(其鎖希夷初隱武當有五老人來聽講易謂希夷曰吾輩日月池中龍也此非君所栖令閉目御風而行頃之)
(已至華山之上)飛龍峽(在成縣仇池山下昔氐楊飛龍據此而名)金佛峽(在華亭縣)
(上有金裝石佛像三在石厓内故名)鎖林峽(在臨洮府城南林木鬱森四封蔽塞因以名焉)
琵琶峽(在巫山本志云琵琶峰下女子皆善吹笛嫁時羣女子治具吹笛唱竹枝詞送之並潛確𩔖)
(書)花石峽(物𩔖相感志曰階州峽中有石青質黑章其文有松柏人物溪橋水石山林之狀可)
(斲為屏名曰花石)書院峽(一統志曰書院峽在梁山治東每風雨冥冥如聞讀書聲其中有夫)
(子厓子貢埧峽下有夫子坐卧石榻按夫子子貢未嘗至蜀此必附會之說)巴楚三峽(峽程)
(記云三峽即明月峽巫山峽廣澤峽其有瞿唐灔澦燕子屏風之𩔖皆不在三峽數此云三峽盖指巫山為第)
(三峽非兼明月廣澤而言)
峽四
原詩齊劉繪入琵琶峽望積布磯詩曰江山信多美此
地最為神以兹峰石麗重在芳樹春照爛虹霓雜交錯
錦繡陳却瞻了非向前觀已復新翠微上虧景青莎下
拂津謝脁和劉繪琵琶峽望積布磯詩曰昔余侍君
子歴此遊荆漢山川隔舊賞朋寮多雨散惆悵懷昔踐
髣髴得殊觀赬紫共彬駁雲錦相凌亂梁簡文帝經
琵琶峽詩曰百嶺相迂蔽千峰共隱天横峰時礙水斜
岸或通川唐楊炯廣溪峽詩曰廣溪三峽首曠望兼
川陸山路繞羊腸江城鎮魚腹喬松百丈偃飛水千尋
瀑驚浪廻高天盤渦轉深谷增唐張九齡湞陽峽詩
曰舟行傍越岑窈窕越溪深水暗先秋冷山晴當晝隂
重林間五色對石聳千尋惜此生遐遠誰知造化心
盧象峽山中詩曰高唐幾百里雲樹接陽臺曉見江山
霽宵聞風雨來雷從三峽起天向數峰開靈境信難見
輕舟那可廻曹松巫峽詩曰巫山蒼翠峽通津下有
仙宫楚女真不逐綵雲歸碧落却為暮雨撲行人年年
舊事音容在日日誰家夢想頻應是荆山留不住至今
猶得覩芳塵宋歐陽脩黃牛峽詩曰峽山侵天起青
嶂崖崩路絶無由上黃牛不下江頭飲行人惟向舟中
望朝朝暮暮見黃牛徒使行人過此愁山高更遠望猶
見不是黃牛滯客舟蘇軾出峽詩曰入峽喜巉巖出
峽愛平曠吾心淡無累過境即安暢東西徑千里勝處
頗屢訪幽尋遠無厭高絶每先上憶從巫廟回中路寒
泉漲汲歸真可愛翠碧光滿盎忽驚巫峽尾巖腹有穿
壙仰見天蒼蒼石室開南嚮宣尼古廟宇叢木作帷帳
鐵楯横半空俯瞰不計丈古人誰架構下有不測浪石
竇見天囷瓦棺悲古葬新灘阻風雪邨落去攜杖亦到
龍馬溪茅屋沽邨釀玉虚悔不至實為舟人誑聞道石
最竒寤寐見怪狀峽山富竒偉得一知幾喪苦恨不知
名歴歴但想像今朝脱重險楚水渺平蕩魚多客庖足
風順行意王追思偶成篇聊助舟人唱金元好問黃
華峽詩曰玉立千峰畫不如天公自有范寬圖閭山要
著黃華老千尺珠簾得似無又曰團團石甕作青瑶
仰面看雲覺動摇誰著天瓢灑飛雨半空翻轉玉龍腰
元袁桷彈琴峽詩曰寒泉飛玉峽誰彈使成聲絲石
本同調摩戛生虧成重華初省方百神静相迎為作薰
風絃散彼巖下情明林俊兵書峽詩曰巫峽山西來
昂伏知幾變扶輿轉磅礴渾沌開生面中劈行懸流晴
碧天一線石根浪文摺龕寶相貫穿最高壁斗間衣褶
横素練參差綴紅雪黃雲覆蔥蒨其巔翳叢木深窈兀
古殿三竅連嶔崟殘簡隱約見世傳此兵書異人之所
撰太始留至今文字磨滅半坤靈護取將赤日下雷電
釋琦公琴峽詩曰目送歸鴻手五絃嵇康合向此中
仙水如玉指彈秋月星作金徽散曉天盡洗伊凉方可
聽不名韶濩若為傳君王莫愛霓裳曲豔舞嬌歌失自
然
原賦梁蕭子範建安城門峽賦曰原夫城門之所都廼
設險于閩區艱難過于身勢襟要甚于飛狐長湍一流
而沸涌層山兩判而盤紆對巘雙分干霄帶雲怪石隨
波而隱見枯槎横出而不羣顧瞻左右重巒接阜其間
如礪其絶如斗千乘馳輪匹夫可守巃崧呀呷䠞浪揚
華鴈門飲羽西施浣紗瓌詭豐隆質狀不同斑黃糅采
玄紫潛通水奔湍其如電聲疾烈其如風樹低柯而翠
鬱潭隱日而青空陳江總貞女峽賦曰倦辛苦於嶺
表遂沈淪於海外迹飄颻於轉蓬情繚繞於懸旆駭兹
峽之珍怪佇竒峰而曬矚或邐迤而四成乍崔嵬而五
曲含照耀之燭銀渧潺湲之膏玉山蒼蒼以墜葉樹索
索而摇枝澄碧源之見底聳翠壁以臨危
洞一
增廣韻曰洞空也唐書曰明皇天寶九載十月幸華
清宫太白山人王元翼言玄元皇帝降于寶仙洞又
曰元結作自釋曰天下兵興隱居猗玕洞稱猗玕子
又曰韋夏卿晚歲將罷歸署其居曰大隱洞楊妃外
傳曰驪山有金沙洞玉蘂峰原茅君内傳曰大天之
内有地之洞天三十六所乃真仙所居又云第一王
屋山之洞周廻萬里名曰小有清靈之天又云第二
委羽山之洞周廻萬里名曰大有空明之天又云第
三西城土山之谷周廻三千里名曰太元總真之天
又云第四西方元三山之谷周廻千里名曰三元極真
之天又云第五青城之洞周廻二千里名曰寶仙九
室之天又云第六赤城丹山之洞周廻三百里名曰
紫玉清平之天又云第七羅浮山之洞周廻五百里
名曰朱明曜真之天又云第八句曲山之洞周廻一
百五十里名曰金壇華陽之天又云第九林屋山之
洞周廻四百里名曰左神幽虚之天又云第十括蒼
山之洞周廻三百里名曰成德隱元之天凡此十洞皆
仙人靈真之陰天内宫也又云八海之中崑崙蓬萊
方丈瀛洲滄波白山八渟之神山山皆有洞宫或有方
千里五百里非名小天之例不在三十六天之洞數也
又曰五嶽及名山洞室或三十里二十里十里難並
合神仙之言又非小天之數又云嶽洞萬里其岱宗
山之洞周三千里名曰三宫空洞之天又云羅酆山
之洞周一萬五千里名曰北帝死生之天皆鬼神所治
五帝之官考謫之府也又云鬼神所治又有二十八
小洞天之陰宫或地官所在者不能一一記其洞山之
名略標其大者耳其餘有六洞天陰宫山皆夷狄外國
鬼所不治犬戎鳥獸蠻裸夷之種也匈奴之天下北戎
之善山南越之岣嶁是也又云句曲山洞宫之中本
有仙人郭四朝者治其宫亦司三官領羅酆帥晨候四
朝燕人也兄弟四人得道四朝是長兄也增李白集
曰荆州玉泉寺近青溪諸山山洞往往有乳窟中多玉
泉交流有白蝙蝠如鴉千歲之後體如白雪蓋飲乳水
而長生也劉禹錫集曰薛景晦為道州刺史得異境
於近郊有石穹然如夏屋因名其地曰含輝洞龍川
錄曰茅山隱士吳綽素擅潔譽神鳳初因採藥華陽洞
口見一小兒手把大珠三顆其次瑩然戲於松下綽因
前詢之小兒忙奔入洞酉陽雜爼曰有人遊南山乳
洞深數里乳泉滴瀝成飛仙狀洞中已有數十眉目衣
服形製精巧一處滴至腰以上其人因手承漱之經年
再往見所承滴像已成矣乳不復滴當手承處衣缺二
寸不就郡志曰鉅野金鄉山北有石洞名清凉深十
餘丈内鑿石作四小閣閣外一堂陛高三尺堂外兩門
門外兩大閣石道長三十丈闊十有六尺世傳秦始皇
避暑宫也又曰黔中郡南石厓屹立傍有石洞深數
丈相傳諸葛亮征九溪蠻嘗過此留宿洞中設一牀懸
粟一握以秣馬後遂化為石牀石粟至今猶存又曰
貞元中洛陽人李渤與兄涉同隱居讀書於廬山五老
峰下洞中養白鹿自娛後因以名洞寶歷中渤為江州
刺史即洞創臺榭引流植花焉宜春記曰江西袁州
有石室山洞數穴相通高十餘丈皆相似素壁如雪萬
象森羅或游宴其中殽核狼籍經宿如掃
洞二
增大隱寒居(上詳前一洞韓愈燕喜亭記云洞曰寒居之志其入時也出本集)引
馬呼猿(引馬洞在霸州楊延朗所穿始自州城中通雄縣呼猿洞在錢塘縣宋僧智一嘗養白)
(猿于山間臨澗長嘯衆猿畢集人謂之猿父)攝龍垂魚(攝龍洞在常山洞前石竇常乾)
(禱雨則滲潤須臾滿溢有異物如蛇蜴魚鰕之𩔖汲水注瓶而歸雲雨隨至及送還洞口則瓶已空若攝而去)
(故名南垂魚洞在彭澤縣洞門高數丈中有溪西流入小巴水洞口垂石如魚因名)金粟
玉華(金粟洞在泉州府紫帽山之陰唐鄭真人文叔居此里人有客洛陽者遇一羽衣寄書文叔及歸授)
(書遺以粟米半升還家視之金粟也一玉華洞在九江府德安縣洞中泉湧有聲如雷唐時僧于洞中獲錢)
(及磬皆漢物)流香浮石(流香洞在永州府零陵縣泉自石竇出飛瀑如練遊者時聞香)
(氣故名遇浮石洞在建寧府建安縣響山之前蓋溪中一小嶼水泛則與之俱浮相傳梅福煉丹響山其徒)
(陳生每竊食福怒逐之逃入洞)黃石白沙(黃石洞在贑州府信豐縣高數十丈中有石人)
(兜鍪作按劒狀後有石獅石象甚肖有飛淙懸崖噴珠濺玉出山半小洞中白沙洞在北流縣之勾漏山秉)
(燭從竇入凡經六七竇行里餘乃至勾漏竒甲天下而此洞為勾漏之第一)青衣紅旗
(青衣洞在錢塘縣相傳昔有人至洞口遇青衣童子問之不應良久入洞逐之不見紅旗洞在辰州府漵浦)
(縣東南馬希範收武陵蠻至此見洞中隱隱有紅旗遂屯兵于此)榴花蓮子(榴花洞在)
(福州府城外東山唐樵者藍超逐一鹿入石門内有雞犬人煙見一翁謂曰此避秦地也留卿可乎超曰歸别)
(妻子乃來與榴花一枝而出後再訪之則迷矣蜀蓮子洞在安慶府潛山縣蓮花峰下宋時有承局發中一)
(道士托之寄書敲石少頃洞門自開一童子引入與麥三升為酧承局以薄投之水已而視之皆金也)
犀牛羚羊(犀牛洞在平越府南張三丰高真觀下洞有石犀正德間觀内鐘夜半與牛鬭如雷)
(吼侵晨水草猶有存者銀羚羊洞在臨安府納樓茶甸長官司北中産鑛鍊銅其高聳處有羚羊飛石層積)
(人不可測)龍影虎斑(龍影洞在岳州平江縣西北其深三千餘丈周三十里石壁瑩然上)
(有龍影屈曲蜿蜒鱗爪如繪如虎斑洞在登州府栖霞縣東巖石倒垂黃青錯雜有虎文其中深遠莫測居)
(人舉火試之煙出山後石竅中泉水旁涌)枯柳嘉魚(枯柳洞在石泉縣北洞門有石臺香)
(爐内有籩豆杯爵之屬皆出天成魚嘉魚洞在漢中府寧羌州南西流河畔秋冬水涸則藏春夏水漲則魚)
(出其味似鰣𩔖以上俱見潛確書)透谿谷興雲雷(歐陽脩詩曰洞門常自起煙霞)
(洞穴旁穿透谿谷底李白詩曰洞門閉石扇地興雲雷)壁上琉璃窟中蝙蝠
(南康記曰魚朝恩有洞房四壁夾安琉璃板中貯江水及萍藻諸色魚鰕號魚藻洞下詳前一)
洞三
增石經洞(在順天府房山縣隋時法師静琬鑿石為版鐫經其中以石門閉之累代皆有碑碣)
孔水洞(在房山縣大防山東北今訛為雲水洞懸崖千尺石竇如門深不可測有人乘桴窮源五六日)
(無所底惟見仙鼠畫飛赬鱗游泳而已)張公洞(在婺源縣咸通末洞靈觀道士以繩縋入洞井)
(中約百餘丈乃至底旁視有光路盡阻水隔岸有屋宇花木樹石宛然仙境有道人使一童子刺船而至問欲)
(渡否答云欲渡因復縋而出明日井中出一石筍塞其口無復入者)林屋洞(在蘇州府吳縣西洞)
(庭即道書十八洞天之第九一名左神幽虚之天洞有三門同會一穴一名雨洞一名晹谷一名丙㓊中有石)
(室銀房石鼔石鐘金庭玉柱白芝金沙龍盆魚穴乳泉石燕又有石門名隔凡)白龍洞(在松江府)
(横雲山上相傳下通澱湖每風雨之夕有龍出入洞中)佛窟洞(在宜興縣張公洞之西南深可)
(數丈中有流泉人不得入忽湧出一石佛識云宋端拱二年造因以名洞)水簾洞(在鳳陽臨淮縣)
(昔有成都戍卒來覓水簾先生郡人莫曉一旦至水簾洞石忽裂開有人引之入他日復出言其中洞府豁然)
(宋紹熙中皇甫斌書水簾真洞四字刻于石水淺則見深則没)雷公洞(在廬州府霍山縣西三十)
(里烏梅尖下深可丈餘世傳壁上有雷公斧跡洞口起霧即殷殷而雨尖上多梅故曰梅尖)華陽
洞(夷堅志李允至和州近郊有穴黑如夜稍進漸明石池中荷花爛漫天日晃耀有石棋局聞誦經聲而不)
(見人已而至道旁則滁州境也已是七日纔一晝耳其所至乃華陽洞也)達摩洞(在河南府少林)
(寺中即面壁九年處石高三丈許逹摩之像宛然)玉女洞(在西安府盩厔縣洞有飛泉甘而且)
(洌)二郎洞(在石泉縣西洞旁石上有大士手膝印跡宛然)石墨洞(在汧陽縣東南)
(以洞産石墨可書也)仙女洞(在龍安府治南山勢盤旋石竇深遠相傳風日晴和時遥見仙女靚)
(妝遊行巖上或理髮或浣衣洞壑中隱顯不常)白鹿洞(在重慶府忠州昔有二獵人逐白鹿入洞)
(失鹿所在見二碧瓜食之仙去)二仙洞(在夔州府大寧縣一名王子洞山高百餘丈上下皆峭壁)
(相傳昔有王子採樵見二人圍碁于此局未終而斧柯爛)方響洞(在嘉定州學前丁東院洞腹有)
(水如環珮聲黃魯直詩古人題作丁東水自古丁東直到今今我改名方響洞信知山水有清音)鬼
谷洞(在嘉定州大峩山相傳鬼谷子隱此著書得道去)諸葛洞(在平泉長官司武侯征九)
(溪蠻宿此設一榻懸粟一握俱化石)石龜洞(在咸寧縣洞門深狹旣入輙寬平上有石龜水吐龍)
(口晝夜不絶)荆泉洞(在蒲圻縣中有石田溝塍居民歲視其燥濕以占凶穰嘗有好事者裹糧)
(而入信步趨出則在崇陽之葛藤坪相去約百餘里)玉虚洞(在興山南唐天寶五年有人遇白鹿)
(于此山薄而窺之乃有洞可容千人周圍石壁隱出異紋成龍虎之形花木之狀日居左而圓月居右而缺如)
(琢如畫顔色鮮麗中有石座者三瑩然明白有石乳下滴結成佛像列於前後溫潤如玉因謂之玉虚洞三伏)
(之際凛若九秋郡守奏其狀乃于洞側置觀度道士七人御賜題額)賓郎洞(在慈利縣茅岡塞之)
(南一穴而入後有大門過此則為猺界)三雅洞(在常德府西武陵記云昔有人鑿池得三銅器)
(其下有銘曰伯雅仲雅季雅蓋漢末劉氏所製器伯雅受一斗仲雅七升季雅五升)朱陵洞(在衡)
(州府衡山縣道書為第三洞天)龍泓洞(在錢塘縣葛仙翁于此得道)大滌洞(茅君)
(傳大滌洞在餘杭第三十四洞天名大滌元盖之天與華陽林屋洞道相通)栖眞洞(在餘杭縣)
(大滌山前一名西洞舊志大滌先生杜琛語弟子何法仁曰汝宜居西洞可以逃世成眞故名)白茅
洞(餘杭縣洞霄宫西南有白茅洞其門如井垂綆而下容坐二十人舊志云昔人遇一道士衣巾爽麗自洞)
(出詢所自來曰吾白茅先生職此久矣因以白茅名之)桃源洞(在台州府天台縣一名劉阮洞)
(即劉阮遇仙處)括蒼洞(在天台縣道書第十洞天也)朝眞洞(在金華府金華縣居)
(山巔巨石如龜横當其穴穴中數石如人名羣仙洞其旁一石玲瓏若被瓔珞名真人洞洞中水涓涓流名澣)
(室下注泉一泓有嶺曰風門嶺風迅如扇上有垂蓋𩔖蓮花高四十餘丈絶頂幽峭莫測朝眞而下百餘步至)
(玉壺洞洞在山腹泉聲淙淙若金革懸厓而下石皆離列水奔注其中跳沫成簾長三四十丈雙石嶄然壁立)
(曰石筍自玉壺五十步自雙龍洞洞門軒豁如大厦洞中一穴有石曲折而方名仙田其下石杵扣之有聲傍)
(石嵯峨儼如積雪下龍潭水尤清洌)太眞洞(在衢州府西安縣内有玉泉亦名玉泉洞與之相通)
(者又有三洞一曰靈龜一曰朝陽一曰碧雲)青溪洞(在嚴州府淳安縣韓世忠追方臘至此將)
(士莫知所入世忠潛行溪側問一野婦得徑即挺身仗戈擣其穴擒臘以出遂改名威平洞)石城
洞(在鉛山即新巖石城如門傴僂而入得石室明朗四壁嶙峋怪石皆作磬聲又有石鐘高不可擊左一竇)
(可容百許人俗呼仙人田仙人倉甚衆又有層冰洞石龍洞諸勝)雙鶴洞(在南安府崇義縣舊)
(名石室今名妙音洞有井正圓廣尺而深不可測相傳神龍居之昔遊人溷此井龍化雙鶴飛去翔翥久之不)
(知所在)西峰洞(在甌寧縣西鄉紫溪二里界洞内有爐鼎石牀石上五坎其形如碗皆盛石髓)
(各具五味之一寒氣逼人)玉清洞(在甌寧縣城西元妙觀溪潭中昔漁人因捕魚入潭見石室金)
(字扁曰玉清洞升其庭有青衣者出曰此司命真君府也何得擅入送之出門其室遂隱)鳴玉洞
(在興安洞中石筍懸注一石盤承之泉聲淙淙如鳴玉然亦名梵音洞)青華洞(在大理府雲南)
(縣中極寬衍天光漏日每歲夏季土人士女雜至以炬火爇之云不爾必有蜘蛛之孽)太極洞
(在鶴慶府城南中有碧潭澄淨土石分半宛若隂陽互生)燕子洞(在黃平州城西有紫燕千百為)
(羣潛藏于此因名)靈巖三洞(在徽州府婺源縣連接率山方輿勝覽云山有洞靈觀觀東北)
(有慶雲洞巖竇皆五色輝映兩岸上有真人鸞鶴雲霞之象芝田靈草羅左右西曰蓮花洞南曰含虚洞有積)
(雪臺及沈香岑諸勝)小魚龍洞(在池州府青陽縣由深谷而入中有綠魚白鳥翔泳洲渚巖壁)
(嶙峋如玉筍蓮花如攢戟有玉桂芙蓉仙翁獅子等狀洞盡處日光射入小洞中光彩不可以言狀已入石埭)
(界說者又謂通貴池之古仙洞云以上並潛確𩔖書)豔陽洞(方輿勝覽曰豔陽洞在仁壽縣)
(至道觀之後昔天師旣誓玉女于井因藏去其衣鎖之石室或謂之洞洞在重巖下㟏岈幽窈晦明變化千態)
(萬狀雖距闤闠不數武而若與世隔道陵脩道之區也)
洞四
增詩唐于鵠合溪乾洞詩曰渡水傍山尋絶壁白雲飛
處洞天開仙人來往無行迹石徑春風長綠苔曹唐
題武陵洞詩曰溪口回舟日已昏却聽雞犬隔前邨殷
勤重與秦人别莫使桃花閉洞門又曰桃花夾岸杳
何之花滿春山水去遲三宿武陵溪上月始知人世有
秦時宋梅堯臣琨瑶洞詩曰仙人采玉驅雄龍列山
剖璞青腔空因邃為堂曲為室石乳澑壁光玲瓏仙歸
龍去草樹長蔽翳不復人蹤通指壃買墅下峰下洗斸
務欲險怪窮程俱善權洞詩曰嘗聞包山境中有林
屋天旁通號地脉嶽瀆潛鈎連兹山豈其𩔖澒洞皆中
穿二巖岌山足琤琮激奔泉牛羊走大石吐受無窮年
金堂下石液雪積如烹煎中藏丈五石屹若龍騰淵洪
崖儻可俯不在南山南又白馬洞詩曰披榛不知疲
詰曲巖下路俄然見深窽偊坐入巖戶人言紫髯仙白
馬從此渡磷磷盡赤石丹竈遺滓汙元安熙白雲洞
詩曰峩峩兩峰間崔嵬聳雙闕中有仙人洞恍若仇池
穴朝開白雲生暮掩白雲滅朝昏有竒變迥與人世隔
會當結茅屋來此寄疎拙沈思畢舊聞長歌抱明月
楊載水樂洞詩曰石林求路轉聱牙來訪香巖大士家
雨過門前生薤葉風行隴上落松花懸崖滴水鳴金磬
激澗流泉走玉沙欲適山林去城市久知寂寞勝紛華
明宋璲水簾洞詩曰石泉飛雨亂淋漓翠箔銀絲萬
縷齊雲屋潤含珠網密月鈎凉沁玉繩低鮫人夜織啼
痕濕湘女晨妝望眼迷恍似水晶宫殿裏四簷花雨亂
鶯啼胡纘宗林屋洞詩曰繫馬靈宫第幾天紫霞丹
竈坐羣仙金庭空闊蛟龍鬭玉柱玲瓏日月懸改火欲
烹山乳食掃雲初藉石牀眠隔凡不隔岳陽水黃鶴飛
飛何處邊
御定淵鑑𩔖函卷二十五
