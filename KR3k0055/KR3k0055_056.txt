欽定四庫全書
御定淵鑑𩔖函卷五十一
帝王部十二(儉德知人)(睦親神智)(齊聖誠信)(克眀弘量)
儉德一
增易曰天地節而四時成節以制度不傷財不害民
商書太甲曰慎乃儉德惟懷永圖荀況曰足國之道
節用裕民而善藏其餘節用以禮裕民以政韓非子
曰周公曰冬日之閉凍也不固則春夏之長草木也不
茂天地不能嘗侈嘗費而況于人乎故萬物必有盛衰
萬事必有張弛國家必有文武官治必有賞罰是以智
士儉用其財則家富聖人愛寳其神則精盛人君重戰
其卒則民衆民衆則國廣是以舉之曰儉故能廣(古學彙纂)
又曰夫土地之生不益山澤之出有盡懷不富之心
而求不益之物挾百倍之欲而求有盡之財是桀紂之
所以失其位也一人知儉則一家富王者知儉則天下
富桓寬曰古者采椽不斲茅屋不翦衣布褐飯土硎
鑄金為鉏埏埴為器工不造竒巧世不寳不可衣食之
物各安其居樂其俗甘其食便其器是以遠方之物不
交昆山之玉不至故王者禁溢利節漏費溢利禁則反
本漏費節則民給子華子曰夫儉在内不在外也儉
在我不在物也心居中虛以治五官精氣動蕩神化回
潏嗇其所以出而謹節其所受然後神宇泰定而精不
摇其格物也眀其遇事也剛此之謂儉聖人之所寳也
揚雄曰逮至聖文躬服節儉綈文不敝革鞜不穿大
厦不居木器無文于是深宮賤瑇瑁而疎珠璣却翡翠
之飾除彫琢之巧惡靡麗而不近斥紛華而不御抑止
絲竹漫衍之樂憎聞鄭衞窈渺之音是以玉衡正而泰
階平也徐幹曰聖人御天所寳惟賢斂雲物之容不
書于策斮珠玉之脛而沈于原車有龍首鸞衡不以珊
瑚為柱馬有乘黃兹白不以珊瑚為鞭蔡邕獨斷曰
勞譲克躬菲薄為務是以尚官損服衣不粲英饔人徹
羞膳不過擇黃門闕樂魚龍不作織室絶伎纂組不經
尙方抑巧雕鏤不為離宮罕幸儲峙不施遐方斷篚侏
離不貢譚子曰夫一人知儉則一家富王者知儉則
天下富蓋奢者三歲之計一歲之用奢者富不足儉者
貧有餘奢者心嘗貧儉者心嘗富奢者好動儉者好靜
奢者好難儉者好易奢者好繁儉者好簡奢者好驕淫
儉者好恬澹故有保一器終身無璺者有挂一裘十年
不敝者斯人也可以親百姓可以司粟帛可以即清靜
之道又曰儉于聽可以養虛儉于視可以養神儉于
言可以養氣儉于私可以獲福儉于公可以保貴儉于
門闥可以無盜賊儉于環衞可以無叛亂儉于職官可
以無姦佞儉于嬪嬙可以保夀命儉于心可以出生死
是以儉可以為萬化之柄
儉德二
增大戴禮曰黃帝勤勞心力耳目節用水火材物又
曰帝嚳取地財而節用之原墨子曰堯堂高三尺土
階三等茅茨不翦尸子曰人君之有天下者瑤臺九
纍而堯白屋黼衣九種而堯大布宮中三市而堯鶉居
珍羞百種而堯糲飯菜粥騏驎青龍而堯素車樸馬
淮南子曰人之所以樂為天子者以其窮耳目之欲而
適躬體之便也今高臺層榭人之所麗也而堯采椽不
斲斥題不枅(言梁柱相斥䟭不着枅櫨)珍怪竒味人之所美也而堯
糲粱之飯藜藿之羹文錦狐白人之所好也而堯布衣
掩形鹿裘禦寒故舉天下而傳之舜若釋負然增六
韜曰帝尭王天下之時金銀珠玉弗服也錦繡文綺弗
衣也竒怪異物弗視也玩好之器弗寳也淫泆之樂弗
聽也宮垣屋室弗堊色也榱桷柱楹弗藻飾也茅茨之
蓋弗翦齊也&KR0008;衣絓履不敝不更為也滋味重累弗食
也温飯煖羹不酸餒不易也不以私曲之故留耕種之
時削心約志從事于無為其自為奉也甚薄其賦役也
甚寡故萬民富樂而無飢寒之色韓詩外傳曰帝舜
甑盆無膻而工不以巧獲罪原論語曰子曰禹吾無
閒然矣菲飲食而致孝乎鬼神惡衣服而致美乎黻冕
卑宮室而盡力乎溝洫周書曰文王在鄗召太子發
曰吾栝柱而茅茨為人愛費增書曰文王卑服即康
功田功原史記曰孝文帝即位二十三年宮室苑囿
狗馬服御無所增益有不便輒弛以利民常欲作露臺
召匠計之直百金帝曰百金中民十家之産吾奉先帝
宮室常恐羞之何以臺為所幸慎夫人衣不曳地幃帳
不得文繡以示敦樸又曰武帝問東方朔曰吾欲化
民豈有道乎朔對曰願近述孝文皇帝之時當世耆老
皆聞見之貴為天子富有四海身衣弋綈足履革舄以
韋帶劒莞蒲為席集上書嚢為殿帷王隱晉書曰武
帝太始七年三月詔大官減膳又曰有獻雉頭裘者
上曰異服竒伎典制所禁也宜於殿前燒裘敕有異服
者依禮致罪增晉書曰武帝太始元年十二月下詔
大弘儉約出御府珠玉玩好之物頒賜王公以下又詔
省郡國御綢禁樂府靡麗百戲之技及雕文游畋之具
有司嘗奏御牛青絲靷斷詔以青麻代之冊府元龜
曰晉元帝性簡儉冲素有司嘗奏太極殿廣室施絳帳
帝曰漢文集上書皂囊為帷遂令冬施青布夏施練帷
將拜貴人有司請市雀釵帝以煩瀆不許又曰晉孝
文太和十一年十月詔罷無益之作出宮人不知機杼
者帝性儉素常服澣濯之衣鞍勒鐵木而已原沈約
宋書曰武帝清簡寡欲嚴整有法度未嘗視珠玉輿馬
之飾後庭無絲竹之音寧州嘗獻琥珀枕光色甚麗將
北征以琥珀治金創上大悅命擣碎分賜諸將平關中
得姚興從女有盛寵以之廢事謝晦諫即時遣出宋臺
建有司奏東西堂施局脚牀銀塗釘上不許使用直脚
釘用鐵又曰武帝大眀中壞上所居陰室即其處起
玉燭殿與羣臣觀之牀頭有土障壁上挂葛燈籠麻蠅
拂侍中袁顗盛稱上儉素之德故能光有天下克成大
業焉增冊府元龜曰西魏文帝大統元年有司奏煎
御香澤湏錢數萬帝以軍旅在外停之又曰隋高祖
居處服玩務存節儉非燕享之事所食不過一肉而已
有司嘗進乾薑以布袋貯之帝因以為費大加譴責後
進香復以氊袋因笞所司以為後戒唐書曰太宗貞
觀二年有司奏依禮季夏之月可以處臺榭今隆暑未
退秋霖方始宮中卑濕請營一閣以居之帝曰朕有氣
疾豈宜下濕若遂來請糜費良多非為民父母之道也
固請竟不許通鑑曰太宗營玉華宮惟所居殿覆以
瓦餘皆茅茨冊府元龜曰唐高宗永徽六年詔令少
府監非軍國所需宗廟之用並不須飾以珠玉諸州嘗
貢珠寳者並宜停進其市肆間不得更為雕鏤及貨鬻
珠寳金銀等物又曰眀皇先天二年敕兩京及天下
酺宴所作山車旱船結綵樓閣寳車等無用之物並宜
禁斷通鑑綱目曰眀皇開元二年焚珠玉錦繡于殿
前冊府元龜曰肅宗乾元二年帝耕籍田先至於先
農之壇因閱耒耜有雕刻文飾者謂左右曰田器農人
執之在於樸素豈貴文飾乎命撤之又曰肅宗時太
子賓客韓擇木入奏因賀帝節儉帝出衣袖以示之曰
朕此衣已三度浣矣又曰德宗貞元二年陜虢觀察
使李泌奏虢州盧氏縣山冶近出瑟瑟請充貢獻禁人
開採詔曰朕不飾器玩不尙珍竒嘗思反樸之風用眀
躬儉之節其出瑟瑟處任百姓求采不宜禁止又曰
憲宗元和五年帝謂宰臣曰朕以禁中舊殿歲久危壞
昨令有司經度資費甚多意欲漸葺構之所冀成功不
毁但緣國用未贍物力猶詘是以每務簡儉情在不勞
至于車服飲食亦深畏奢侈以是思之不知竟可營造
否權德輿對曰簡則不勞人儉則不費財人安財足天
下自化上好奢侈則下亦變風人務縱欲爭奪自起今
陛下至誠恭儉有過昔王卑躬愛人動務至理實天下
蒼生幸甚又曰文宗太和二年命毁放鴨亭子先是
敬宗于昇陽殿東增置亭沼多聚水禽謂之放鴨亭是
日命毁之又曰文宗命内官諭漢陽公主每遇對日
不得廣插釵梳不須服短窄衣服又曰文宗時駙馬
都尉韋處仁入見巾夾羅巾以進帝曰本慕卿門戸清
素故俯從選尚如此巾服從他職為之卿不湏為也
又曰文宗開成四年夜于咸泰殿觀燈作樂三宮太后
及諸公主赴宴延安公主衣裙寬大即時遣歸駙馬都
尉竇澣待罪敕曰公主入參衣服踰制從夫之義過有
所歸竇澣宜奪兩月賜錢又便殿與學士語及漢文恭
儉因舉袂曰此衣澣濯者三矣又曰宣宗性儉素先
是宮中每有行幸即以龍腦鬱金藉之于地至是帝皆
不許又曰後周太祖廣順元年内出寳玉器數十有
茶籠酒器枕及金銀結鏤寳裝床几飲食之具碎之于
殿庭有一玉桮累擲之不壊樞密使王俊上請太祖笑
而賜之通鑑曰宋太祖時永寧公主常衣貼繡鋪翠
襦入宮中帝謂曰汝後勿復為此飾公主笑曰此所用
翠羽幾何帝曰不然主家服此宮闈戚里必相效京城
翠羽價高小民逐利傷生浸廣實汝之由主慙謝主因
侍坐與皇后同言曰官家作天子日久豈不能用黃金
裝肩輿帝笑曰我為天下守財耳豈可妄用古稱以一
人治天下不以天下奉一人苟以自奉養為意使天下
之人何仰哉宋鑑曰仁宗嘗語近臣曰昨因不寐而
飢思食燒羊近臣曰何不索取曰恐遂為例何不忍一
夕之飢而啟無窮之殺或獻蛤蜊二十八枚枚千錢帝
曰一下箸費二十八千吾不堪也遂不受獻金史曰
世宗七年命地衣用龍文者罷之禁服用金線其織賣
者皆抵罪元史曰世祖思太祖創業艱難俾取所居
之地青草一株置大内月墀前謂之示儉草欲使後之
子孫知勤儉之節也通鑑曰元世祖時回回伯克獻
大珠邀價鈔數萬錠帝曰珠何為當留此錢以周貧者
元史曰元憲宗時回鶻獻水精盆珍珠傘等物帝却
之時諸王巴圖烏竒邁珠銀萬錠帝以千錠授之仍諭之
曰太祖太宗時若如此費用何以給諸王之賜王宜詳
審之又曰元仁宗時近侍有言售美珠者帝曰吾服
御雅不欲飾以珠璣汝等當廣進賢才以恭儉愛人相
規不可以奢靡蠹財相導言者慙而退又曰元英宗
嘗御大安閣見太祖世祖遺衣皆縑素木綿重加補綴
帝嗟歎良久通紀曰眀太祖初命有司立廟社建宮
室典繕者以宮室圖進見其有雕琢竒麗者即去之謂
中書省臣曰珠玉非寳節儉是寳宮室但取完固而已
何必極雕巧以殫天下之財也名山藏曰永樂四年
回回國進玉盌却之謂尚書鄭賜曰朕宫中恒用瓷盌
潔素瑩然可念也又曰眀宣宗宫中欲用一木架工
匠飾繪金綵輒命易之嘗命侍臣遊東苑指草舍一區
曰此朕致齋之所雖不敢上比茅茨庶幾不忘儉德
儉德三
增惡衣卑服(禹惡衣服文王卑服)白屋卑宮(堯白屋禹卑宮俱詳儉德)
(二)捐金抵璧(班固東都賦曰捐金于山沈珠于淵)焚裘留袖(通鑑)
(曰晉武帝時程據獻雉頭裘一領詔曰此裘非常衣服消費工用命焚之于殿前南宋高祖微時嘗于新洲)
(伐荻有衲布衫襖臧皇后手所作也旣貴以付長安會稽公主曰後世有驕奢者可以此衣示之)絶
繁禮反太素(何晏景福殿賦曰絶流遁之繁禮反人情于太素)帳無文繡
屛惡刻鏤(漢文帝幃帳無文繡詳儉德二守東漢章帝南廵過汝南郡時何敞為太有刻鏤)
(屏風為帝張設帝不悅命侍中黃香銘之曰古典務農雕鏤傷民忠在竭節義在脩身)禁采金
玉勿受珍羞(漢書曰景帝後二年詔勸農桑禁采黃金珠玉光武建武十三年詔大官勿)
(受遠國珍羞)作臺惜金營閣惜費(作臺漢文帝事詳營閣唐太宗事俱儉)
(德二)葬用瓦器殿為土階(光武作夀陵曰古者帝王之葬皆陶人瓦器木車茅)
(馬使後人不知其處孝文識始終之義孝景能遵述孝道遭天下反覆霸陵獨完豈不美哉後周武帝見諸)
(宮殿華麗者皆毁之為土階數尺不施櫨栱)皂囊帷殿葛布籠燈(上漢文帝)
(事帝下宋武事)青麻代紖青練爲帷(上晉武帝事下晉元帝事)常
佩韋劒止市雀釵(上漢文帝事儉下晉元帝事俱詳德二)改用鐵闌
令銷銀器(南齊書曰高帝性清儉後宫器物闌檻以銅為飾者改用鐵冊府元龜曰唐明皇)
(制乘輿服御金銀器玩令有司銷毁以供軍國之需)命碎琥珀枕不用龍腦
香(上宋武帝事儉下唐宣宗事俱詳德二)戒使臣殫財罷伶官冗食
(通鑑曰唐憲宗四年南方旱飢命左司郎中鄭敬等賑恤之將行上戒之曰朕宮中用帛一疋皆籍其數惟賙)
(救百姓則不計費卿等宜識此意勿效潘孟陽殫財酣飲遊山寺而已冊府元龜曰唐德宗即位罷伶官冗)
(食者三百餘人)耒耜去文飾衣裙戒寬大(上唐肅宗事俱下唐文宗事)
(詳儉德二)喜太子惜福恐戚里成風(唐肅宗為太子嘗侍膳有羊臂臑上)
(顧太子使割肅宗既割餘汚漫刅以餅潔之上熟視不懌肅宗徐舉餅㗖之上大悦曰福當如是愛惜下宋)
(太祖事詳儉德二)碎寳裝溺器禁繒為假花(通鑑曰宋太祖見蜀王孟)
(昶寶裝溺器即碎之曰汝以七寶飾此當以何物貯食所為如此不亡何待宋真宗祥符元年王親臣庶第)
(宅飾以五采羅製幡勝繪帛為假花者帝特命禁止之)止索燒羊嚴禁鋪翠
(上宋仁宗事詳儉德二之通鑑曰宋高宗紹興中因王十朋疏嚴禁鋪金鋪翠令取交阯所貢翠羽焚之通)
(衢)思仲尼之克己履老氏之常足(東京賦)翡翠不
裂瑇瑁不蔟(東京賦)綈衣不敝革鞜不穿(長楊賦)
儉德四
原克儉於家德儉而度儉以足用以儉率下
飭德以儉儒行清約用文景之儉慕古人之風
奉養有節愛民節財敦夲息華弗殖貨利
竒怪弗視珠玉弗服不持珠玉木器無文(長楊賦)
器服疎素用陶者器柱弗藻地無黝丹垣
無白堊文王卑服即田功康功(尚書)堯帝大布
禹衣細布冬日鹿裘(堯)夏日葛衣飲泉水衣
皮毛澣濯故衣衣無文繍後庭無紈綺大路
越席推甲乙帷補壊屛風(魏書)牀用直脚(宋武帝)
勿送冰紈聽燒鳳膠堯乘素車玄駒湯寢黃屋
之駕不好鮮飾常乘故車歸璇臺之珠歸諸
侯之玉歸諸侯女殺熊賜金還千里馬(漢文帝)
還獻馴象酒酸不易食用宿肉唯設白粥宫
無嬪嬙之燕囿無般樂之豫廢池籞之官罷百戲之
樂增黃金與土同價(通鑑曰南齊高帝性清儉每曰使我治天下十年當使黃金與)
(土同價)焚錦繡珠玉(唐眀皇詳儉德二)去麗飾(班固東都賦曰去後宫之)
(麗飾)去末反夲(張平子東京賦曰人去末而反本感懷而抱慤)骨角裝帶(冊府)
(元龜曰隋高帝開皇仁夀之間裝帶止以銅鐵骨角而已)賤瑇瑁而疏珠璣(長楊賦)
圖匱于豐防儉于逸(潘岳籍田賦)斲雕為樸(范蔚宗皇后紀論)
植示儉草(元世祖詳儉德二)服御質素澹然無欲(元史仁宗)
儉德五
增詔後周武帝詔曰樹之元首君臨四海本乎宣眀教
化亭毒黔黎豈惟尊貴其身侈富其位是以唐堯疎葛
之衣麄糲之食尚臨汾陽而永歎登姑射而興想况無
聖人之德而嗜慾過之何以克厭衆心處於尊位朕甚
恧焉凡是供朕衣服飲食四時所湏爰及宫内調度朕
今手自減削縱不得頓行古人之道豈曰全無庶幾凡
爾百司安得不思省約勖朕不逮者哉又詔曰朕欽
承丕緒寢興寅畏惡衣菲食貴昭儉約上棟下宇土階
茅屋猶恐居之者逸作之者勞往者冡臣專任制度有
違正殿别寢事從壯麗非直雕牆峻宇深戒前王而締
構弘敞有踰清廟不軌不物何以示後兼東夏初平民
未見德率先海内宜自朕始其露寢會義崇信含光雲
合思齊諸殿等農隙之時悉可拆毁雕斲之物並賜貧
民繕造之宜務從卑樸唐眀皇開元十二年詔曰珠
翠綺羅孰非珍玩嘗念百金之費每惜十家之産是以
所服之服俱非羅綺所冠之冠亦非珠翠若弋綈之制
大帛之衣德雖謝於古人儉不忘于曩哲庶羣公觀此
當體朕之不奢德宗大歷十四年詔曰王者不寳遠
物所寶惟賢故堯設茅茨禹卑宮室光武捨去寶劒順
帝封還大珠朕仰止前王思齊樸素邕州所進金坑誠
為潤國害人放利非朕素懷方以不貪為寶惟德其物
豈兹難得之貨生其可欲之心其金坑任人開採官不
得占後漢高祖詔曰卑宮菲食前代之令猷革舄綈
衣哲后之明德至于損上益下惜力愛人冀息煩勞漸
期富庶
增表唐郭子儀等表曰臣聞古先哲王莫不崇儉以阜
時戒奢以敦本勤以樹善利在化淳伏惟陛下纉成盛
業僃歴諸艱功存造化澤被甿俗至于服用之飾聲樂
之娱宜有所增加以彰聖德今月十六日臣等伏蒙天
恩幸霑内宴竊見後庭妓樂其數非多衣製儉薄頗為
逼下願無麗綺之玩是行質素之風恭惟睿慈允臻于
道昔漢文帝念中人之産晉武帝焚外國之裘皆仰止
于有餘匪謙譲于當分以今比古無德而稱況聖作物
覩著自格言上行下效存乎理體陛下以農業未乂軍
務猶虞思懲富教之由率先儉約之化康寧之福莫尚
于此恐聖烈無紀臣下未知請編之史策宣示中外(詔荅)
(曰儉德之恭約失者鮮格言為重理道在兹朕志復淳源用濟海内振其元化鏡以至清非謂艱難之時自崇)
(樸素之本無聲之樂庶聞于四方曳地之衣將比于前古且率人而自我亦揉木而銷金為君之難事當乎增)
(惕股肱之義務在乎弼違期于啓沃之勤不在延君之譽豈可付以史官宣于中外載循来表殊匪朕懷)
增奏後晉戶部尚書王權奏曰臣聞戒奢從儉惟經國
之遠圖務實去華乃前王之令範伏惟陛下開基創業
應天順人顯宗樸素之風克協聖眀之訓臣伏見諸侯
奉貢九土勤王羅紈則纖麗竒工器皿則雕鏤異狀文
之錦繍雜以珠璣雖外表珍華而事近淫巧伏請特降
敕旨頒下列藩雖所減者輕同積羽而所集者重可如
山匪為淳厚國風抑亦豐資天府(敕王權素推華族方處重官覩四海之貢)
(輸虚陳巧麗察五兵之器用枉飾珍竒不惟耗彼生靈實且傷于淳素爰陳章疏將召和平宜允敷揚眀示誡)
(約自今後臣僚貢奉不得務其淫巧衣甲器械不得飾以金銀咸委遵行勿得踰越)
增賦唐李程漢文帝罷露臺賦曰偉漢文之君臨惟宮
室有度以兆庶為心安不忘危豈勞力于累土用過乎
儉亦軫慮于百金懼乎設怨將以激勸若臺之是修唯
德之不建是故絶役心于制造弘儉德于億萬乃言曰
臺者高峙路者四通不足避燥濕寒暑無以受朝聘會
同奚必高居為眀四目遠聽為達四聰不重建何以就
役不勞力何以成功由是却匠人之計全王者之德豈
嗇于財實肥于國雖百工麏至無所作則庶人子来曷
由陳力言之既終人故適從版築之功既絶尋尺之材
勿庸柱礎不施寧轉他山之石棟宇罷構匪斲徂徠之
松若夫氣候為僃順時布化諒惟國之有恒成兹臺之
何暇南至以望太史每升其觀臺仲夏而居有司自設
其高榭亦何用土木特建丹雘勤修誠無用之作非不
朽之謀豈止全十家之中産貽百代之良籌彼晉靈登
臨我則絶彈人之戲宋平興作我則無築者之謳式昭
莫大之見用保無疆之休
增制唐蘇頲禁斷錦繍珠玉制曰朕聞召公曰弗作無
益害有益孔子曰奢則不遜儉則固斯乃聖人之至言
矣朕爰在幼沖每期質樸手未曾持珠玉目未嘗觀錦
繍願言其志造次不忘自寅奉體圖勉康政道常想漢
文衣綈之德晉武焚裘之事竟未能令行禁止敦本棄
末朕甚懼之今王侯勲戚下洎厮養所得者重于遠所
求者貴于異至雕文刻鏤衣紈履絲習俗相誇殊塗競
爽有妨于政無補于時豈朕言之不眀教之未篤也且
一夫一女不耕不織則天下有受其飢寒者今四方晏
如而百姓不足豈不以尚于珠玉珍于錦繍墾田疇而
奪其務出布帛而害其功歟其珠玉錦繍等自今以後
切令禁斷州牧縣宰勸督農桑待至秋收課其貯積使
人知禮節俗登仁夀稱朕意焉開元斷珠玉等制曰
朕以眇身託于王公之上曷嘗不日旰忘食未眀求衣
思欲反樸還淳家給人足而倉廩未實饑饉相仍水旱
或愆糟糠不厭靜思厥故皆朕之咎致有漿酒藿肉玉
食錦衣互相夸尚浸成風俗夫令之所施惟行不惟反
人之所化從行不從言是以古先哲王以身率下如風
之靡何俗不易朕若躬服珠玉自玩錦繍而欲公卿節
儉黎庶敦樸是使揚湯止沸涉水無濡不可得也是知
文質之風自上而始朕欲捐金抵玉正本澄源所有服
御金銀器物今付所司令鑄為鋌仍别置掌以供軍國
珠玉之貨無益于時並即焚于殿前以絶浮競后妃以
下皆服澣濯之衣永除珠翠之飾當使金土同價風俗
大行日用不知克臻至道布告遐邇知朕意焉
增策漢賈誼治安策曰今民賣僮者為之繍衣絲履偏
諸緣内之閑中是古天子后服所以廟而不宴者也而
庶人得以衣婢妾白縠之表薄紈之裏緁以偏諸美者
黼繍是古天子之服今富人大賈嘉會召客者以被牆
古者以奉一帝一后而節適今庶人屋壁得為帝服倡
優下賤得為后飾然而天下不屈者殆未有也且帝之
身自衣皂綈而富民牆屋被文繍天子之后以緣其領
庶人孽妾緣其履此臣所謂舛也夫百人作之不能衣
一人欲天下亡寒胡可得也一人耕之十人聚而食之
欲天下亡飢不可得也飢寒切于民之肌膚欲其亡爲
姦邪不可得也
睦親一
增詩小雅曰湛湛露斯在彼豐草厭厭夜飲在宗載考
(鄭康成註曰豐草喻同姓諸侯也)禮記月令曰命樂師大合吹而罷
(鄭康成註曰歲將終與族人大飲作樂于太寢以綴恩也)左傳富辰曰太上以德
撫民其次親親以相及也昔周公弔二叔之不咸故封
建親戚以藩屛周管蔡郕霍魯衞毛聃部雍曹滕畢原
酆郇文之昭也䢴晉應韓武之穆也凡蔣邢茅胙祭周
公之胤也召穆公思周德之不𩔖故糾合宗族于成周
而作詩曰常棣之華鄂不韡韡凡今之人莫如兄弟其
四章曰兄弟䦧于牆外禦其侮如是則兄弟雖有小忿
不廢懿親今天子不忍小忿以棄鄭親其若之何左
傳曰昭公將去羣公子樂豫曰公族公室之枝葉也若
去之則本根無所庇蔭矣葛藟猶能庇其本根故君子
以為比況國君乎此諺所謂庇焉而縱尋斧焉者也必
不可君其圖之親親以德皆股肱也誰敢攜貳若之何
去之周禮注曰周人以睦族為重建國之初以懿親
裂土者五十國非特崇屛衞也蓋枝葉之庇本根所繫
肢體之愛脈絡相通堯之親族禹之叙族周之睦族非
惟私公族以恩而實教天下以睦也是故宗伯以飲食
之禮親宗族兄弟以脤膰之禮親兄弟之國小宗伯以
三族之别辨親疎巾車則掌金路而隆同姓之封司士則
正朝儀而嚴王族之位司儀則别王儀而重同姓之揖
凡所以隆親族之恩而篤友愛之誼者無所不用其極
而為王族者盡知所以自愛矣不幸而罹于法則司寇
又有議親之辟以宥之若有罪而不可免者在小司寇
不敢以即于市在掌囚者不敢囚而適市則奉而適甸
師氏故甸師曰王之同姓有罪則使刑焉夫周人之于
王族可謂仁之至而義之盡王族有罪則自取之也眀
啟刑書而與衆知之可也必以刑于甸師者記曰王族
無宮刑理不翦其𩔖也刑于王族理不與國人慮兄弟
也然周人之意有不在是蓋甸師掌共粢盛為王子孫
者盍亦思粢盛之奉而不忘祖宗可也今也有罪而不
可免則刑于甸師是猶得罪于祖宗而祖宗戮之也豈
得已哉書傳曰以賢宗治爵宗以爵宗治庶宗彼賢
宗方以為榮不在益禄蓋宗人非盡朱戶以居納陛以
陞也又非盡羽葆在前劒盾衞後也窶空無策混迹輿
臺者有之富不知學竄身商賈者有之懷竒抱異仰屋
而歎約結棄禄而遊逍遥穎異沖英昂首而志遐舉易
名而就青衿誠以投閒置冷之朱組不若展采錯事之
青紱也縳手繫足之遠遊冠不若眀目伸眉之進賢冠
也朱子曰宗伯議親而司宼亦議辟太史記過而王
爵亦興賢此法也絃誦禮樂以養心爵貴名位以誘志
此教也兩者親睦之善物也又曰有道之長惟周為
最豈曰苟不狂惑遂為顯諸侯哉五等侯兩社輔三等
采六遂邑封畛土略以處之彜器分物以昭之祝宗卜
史以秩之宗氏分族以維之法綦詳矣而又誦于瞽宗
治于東序觀于成均考于王闈習射于澤助祭于廟燕
毛于寢友以俊士造士行於公路公族其教之密又何
如哉
睦親二
增詩經大雅曰維此王季因心則友則友其兄則篤其
慶載錫之光漢書曰文帝時民有歌淮南王者一尺
布尚可縫一斗粟尚可舂兄弟二人不相容帝聞而病
之八年夏封淮南王子四人爲列侯(按史淮南厲王反謀覺文帝不忍置)
(王于法徙之蜀憤恚不食死)通鑑曰武帝建元三年代王登長沙
王發中山王勝濟川王眀來朝上置酒勝聞樂聲而泣
上問其故對曰臣得蒙肺腑為東藩屬又稱兄今羣臣
非有葭莩之親鴻毛之重羣居黨議朋友相為使夫宗
室擯却骨月冰釋臣竊傷之具以吏所侵聞于是上乃
厚諸侯之禮省有司所奏諸侯事加親親之恩焉又
曰眀帝永平十一年春東平王蒼與諸王俱來朝月餘
還國帝臨送歸宮悽然懷思乃遣使手詔賜東平國中
傅曰辭别之後獨坐不樂因就車歸伏軾而吟瞻望永
懷實勞我心誦及采菽以增歎息日者問東平王處家
何等最樂王言為善最樂其言甚大副是要腹矣今送
列侯印十九枚諸王子年五歲以上能趨拜者皆令帶
之冊府元龜曰漢章帝建初六年東平憲王蒼等上
疏請朝眀年正月帝許之特賜裝錢千五百萬其餘諸
侯各十萬帝以蒼冒涉寒露遣謁者賜貂裘及大官食
物珍果使大鴻臚竇固持節郊迎帝乃親自修行邸豫
設帷牀其錢帛器物無不充僃下詔曰禮伯父歸寕乃
國詩云叔父建爾元子敬之至也昔蕭相國加以不名
優忠賢也况兼親尊者乎其濟南東平中山王贊皆勿
名蒼旣至升殿及拜天子親答之七年諸王歸國帝特
留東平王蒼賜以秘書列仙圖道術秘方至八月飲酎
畢有司復奏遣蒼乃許之手詔曰骨月天性誠不以遠
近為親疏然數見顔色情重昔時念王久勞思得還休
欲署大鴻臚奏不忍下筆顧授小黃門中心戀戀惻焉
不能言于是車駕祖道送流涕而訣復賜乘輿服珍寶
輿馬錢布以億萬計又曰後魏孝文太和十七年宴
四廟子孫于文宣堂帝親與之齒行家人之禮又嘗宴
公主侍臣于清徽堂命黃門郎崔光郭祚通直郎邢巒
崔林等賦詩言志燭至公卿辭退李沖再拜上千萬歲
壽帝曰卿向以燭至故辭復獻千萬之夀朕報卿以南
山之詩又曰燭至辭退庶姓之禮在宗載考宗族之義
卿等且還朕與諸王宗室欲成此夜飲又曰孝文時
南安王楨出為相州刺史帝餞楨于華林都亭詔曰從
祖南安既之藩任將曠違千里豫懷憫戀然今者之集
雖曰分岐實為曲宴並可賦詩申意孝文送楨于階下
流涕而别後魏孝平詔曰皇魏開基道邁周漢禪建
二都德盛百祀雖帝祚蕃衍親賢並茂而猶沈屈素里
曲褐衡門非所謂廣命戚族翼屛王室者也今可依世
近遠叙之列位又曰西魏文帝大統七年御憑雲觀
引見諸王叙家人之禮手詔為宗誡十條以賜之又
曰唐高祖于宗親彌見敦睦送迎拜揖如家人禮通
鑑曰唐太宗時諸王之藩上與之别曰兄弟之情豈不
欲常共處耶但以天下之重不得不爾諸子尚可復有
兄弟不可復得因流涕嗚咽不能止又曰眀皇素友
愛近世帝王莫能及初即位爲長枕大被與兄弟同寢
聽朝罷多從諸王遊在禁中拜跪如家人禮飲食𧺫居
相與同之薛王業嘗疾上親為煑藥火爇上鬚左右驚
救之上曰但使飲此藥而愈鬚何足惜又曰宋太祖
友愛光義數幸其第光義嘗有疾親灸艾光義覺痛帝
亦取艾自灸以分其痛又曰仁宗景祐二年秋七月
作睦親宅上以皇族散處都城或暌燕集詔以玉清昭
應宮地作睦親宅以處之三年七月置大宗正司以宗
室允讓領之時諸王子孫衆多詔于祖宗後各擇一人
使司訓導糾遺失名山藏曰眀成祖賜在京諸王書
曰往與諸弟各一方歲一見今早暮来聚甚惬于心暑
可三日一朝又曰永樂三年上賜諸王書曰我皇考
創業垂統惟欲本支各盡其道朝廷則篤親親藩國則
重守法朝廷紀綱眀正藩國不齟齬其間藩國禮節不
踰朝廷不苛責于上吾與諸弟姪皆宜念之
睦親三
增叙族尊賢行葦葛藟(詩大雅行葦篇言周家忠厚仁及草木故能内)
(睦九族也不詩王風葛藟篇刺幽王親九族也)敬宗聚族(禮記大傳曰尊祖故敬宗)
(其坊記曰因其酒肉聚宗族以教民睦也)猶子阿母(冊府元龜曰後魏太武嘗顧樂)
(安王範之長子良曰兄弟之子猶子也親撫養之帝又曰後魏北海王詳獻文之子因其私慶請孝文帝幸)
(其後堂與高太妃相見呼為阿母伏而上酒禮若家人)夏禹拜敦叙之言商
書垂立愛之訓(冊府元龜序)書載堯典首陳睦族詩歌
周德實美維城(唐文宗太和二年詔)尊祖之義立愛自親尚
齒之文由家刑國(唐文宗太和四年詔)
睦親四
原惇叙九族以親九族親睦九族篤厚親戚
愛樂諸弟以為首命立愛惟親立敬惟長兄及
弟矣式相好矣宜兄宜弟令德夀愷戚戚兄弟莫
遠具爾凡今之人莫如兄弟友于之志通于神眀
或肆之筵或授之几迎拜于階奉觴上夀置
其驛馬傳起居興席改容與車升殿君子不施其
親能庇昭穆之門蔦與女蘿施于松栢緜緜葛
藟在河之涘增宗子維城(詩板板篇)合族以食(禮大傳)
選建眀德以藩屏周(左傳衞子魚曰昔武王克商成王定之𨕖建眀德以藩屏周)
賜几杖不朝(冊府元龜曰漢武帝以淮南王安屬為諸父甚重之賜几杖不朝)舊廬
宴會(又曰漢和帝十五年幸章陵會宗室于舊廬之中賜宴作樂)花萼相輝之樓
(通鑑曰唐明皇性友愛宋王成器等請獻興慶坊宅為離宮許之仍賜成器等宅環于宮側又于宮西南置樓)
(西曰花萼相輝南曰勤政務本)成此夜飲(後魏孝文事詳睦親一)憑雲觀引
見諸王(西魏文帝詳睦親二)宴皇親于後宮之山亭(後唐莊宗事)
鶺鴒頌(唐書曰眀皇時有鶺鴒千數集麟德殿廷樹羣臣以為天子友悌之祥帝因作頌)詔
許宗室應舉(宋神宗熙寧五年詔宗室非袒免者許應舉累試不中者亦量才擢用)五
王帳(通鑑唐眀皇素友愛殿中設五幄與諸王更處其中謂之五王帳)合本同根(眀成)
(祖諭諸王曰朝廷藩王合本同根)
睦親五
增詩唐眀皇暇日與兄弟同遊興慶宮詩曰代邸青門
右離宮紫陌垂庭如過沛日水若渡江時綺觀連鷄岫
朱樓接雁池從來敦棣萼今此茂荆枝萬葉傳餘慶千
年志不移憑軒聊屬目輕輦共追随務本方從訓相輝
保羽儀時康俗易漸德薄政難施鼓吹迎飛蓋絃歌送
羽巵所希覃率土孝弟一同歸張說奉和前題詩曰
漢武横汾日周王宴鎬年何如造區夏復此睦親賢巢
鳳成新閣飛龍躍舊泉棣華歌尚在桐葉戲仍傳禁籞
氛埃隔樓臺景物連聖慈良有裕王道固無偏問俗兆
人阜觀風五教宣獻圖開益地張樂奏鈞天侍酌衢尊
滿詢芻諫鼓懸詠言形友愛萬國共周旋
齊聖
增重華協于帝(書)克齊聖廣淵(書經成湯)原聖敬日躋
(毛詩)增昔在文武聰明齊聖(書經)原聖人感人心而天
下和平聖人以順動則刑罰清而民服知幽眀
知幾其神乎見幾而作樂天知命窮神知化
神而眀之能研諸侯之慮能通天下之志成天下之務
與時偕行隨時之義極深而研幾不疾而速
不行而至變而通之以盡利(並易)不聞亦式不諫亦
入(詩)增固天縱之將聖原性與天道(論語)窮萬物
之始終(家語)睿作聖(書)聖人無常心以百姓為心(老子)
聖人無心與衆同欲神代潛通(左傳)神叡通知(大戴)
秉二帝(莊子)得天下之意(琴操)眀莫若聖(王弼)聖而
預知(列仙傳)聖德元逹(桓子)聖德炳著(東觀孝安帝)
克眀一
增冊府元龜曰易曰智周乎萬物而道濟天下故不過
若乃知幾其神惟睿作聖既眀且哲顯仁藏用非聖人
孰能與於此哉三代之前尚矣自漢而下膺運歷而履
尊極者乃有挺非常之姿藴維新之識表章乎文理究
達乎情偽慮于未兆見于未萌眀治體之要通時用之
變防微杜漸以息乎厲階探賾索隱以參乎繫表用能
總御羣品嘉靖多方窒姦慝之源塞妖妄之逕克貞王
度以熙衆志其或位處眀兩事彰先見淵識獨運嘉言
㒺伏垂之綈緗良可述也又曰王者鍾五行之秀膺
三靈之眷奄有四海為天下君仰之如日無幽而不燭
畏之如神雖微而必察由是下情靡不上通䜛說無以
自進含忠履潔之士得以效其所能匪躬盡瘁之臣得
以保乎終吉自西漢而下蓋有體資眀智内懷聰睿邇
言必究其所自至精冥合于惟幾刑賞不濫而政化以
清垂之冊府斯為美矣
克眀二
增漢書曰眀帝日晏坐朝幽枉必逹内外無倖曲之私
魏紀曰太祖以安定太守母邱興將之官戒之曰羌
胡欲與中國通自當遣人來愼勿遣人往善人難得必
將教羌胡妄有所求請欲因以自利興至遣校尉范陵
至羌中陵果教羌使自請為屬國都尉帝曰吾預知當
爾非聖也但更事多耳冊府元龜曰晉文帝為魏相
國時欲遣鍾會伐蜀西曹屬邵悌曰今遣鍾會率十餘
萬人伐蜀愚謂會單身難重任不若使餘人行帝笑曰
我寧當復不知此耶衆人言蜀不可伐夫人心豫怯則
智勇並竭而強使之適為敵禽耳惟鍾會與余意同今
遣會伐蜀必可滅蜀滅蜀之後就如卿所慮何所能一
辦耶若蜀破遺民震恐不足與圖事中國將士各自思
歸不肯與同也若作惡祗自滅族耳卿不復憂此及蜀
降會白鄧艾不軌帝將西悌復曰鍾會所統五六倍于
鄧艾但可敕會取艾不足自行帝曰卿忘前時所言耶
而更云可不須行乎及至長安會果反隨死咸如所策
又曰後魏太武時羣臣請峻京邑城隍以從周易設
險之義又陳蕭何壯麗之說帝曰古人有言在德不在
險屈匄蒸土築城而朕滅之豈在城也今天下未平方
須人力土功之事朕所未暇蕭何之對非雅言也通
鑑曰唐太宗謂房玄齡杜如晦曰公為僕射當廣求賢
人隨才授任此宰相之職也比聞聽受詞訟日不暇給
安能助朕求賢乎因敕尚書細務屬左右丞惟大事應
奏者乃關僕射冊府元龜曰貞觀十七年林邑王遣
使言為扶南所攻乞師救援帝曰山有猛虎藜藿為之
不采爾為隣國扶南安敢侵逼此是爾懼自來將無事
矣後有使至果如帝言又曰貞觀十七年太常丞鄧
素使高麗還請于懷遠鎮加戍兵以逼高麗帝謂之曰
遠方不至則修文德以來之未聞一二百戍卒能威絶
域者也通鑑曰開元元年上欲以姚元之為相張說
疾之使殿中監姜皎言于上曰陛下常欲擇河東總管
而難其人臣今得之矣問為誰皎曰元之文武全才眞
其人也上曰此張說之意汝何得面欺皎叩頭服又
曰宋太祖如西京欲留都洛陽羣臣咸諫帝不從晉王
光義言其非便帝曰遷河南未已終當都長安耳晉王
叩頭切諫帝曰吾將西遷者欲據山河之勝而去冗兵
循周漢故事以安天下也晉王又諫曰在德不在險帝
不答晉王出帝顧左右曰晉王之言固善不出百年天
下民力殫矣又曰太宗時以姚坦為益王府翊善王
每有過失坦輒盡言規正左右教王稱疾帝憂甚召乳
母問狀乳母曰王本無疾徒以姚坦檢束不得自便耳
帝怒曰吾𨕖端人輔王為善今乃欲使我逐正人王年
少豈解此必爾輩教之杖乳母于後園召坦慰諭之
克眀三
原元首眀哉欽眀文思(並尚書)重眀麗正(易)清眀
在躬(禮)惟眀克允眀四目逹四聰(並尚書)眀德遠
矣察其眀德(並左傳)子懷眀德(詩)眀德劭令其
德克眀(詩)眀以察微(史記)仁眀謙恕温慈惠和(並東)
(觀記孝章)德協于下惟眀后亶聰眀作元后(並尚書)聰
眀神武(潘岳西征賦漢高)聰眀敏逹(東觀孝安帝)眀眀天子令
聞不已(詩)眀眀在下赫赫在上(詩)眀于天道(易)
與日月並眀(禮)用日月之時(後漢)繼天而象日(帝王世紀)
宜照天下(易)眀鏡于三光(曹植)照臨下土(詩)民
之情偽盡知之矣(左傳)微顯闡幽(易)蠲其大德(左傳)
而難任人眀命在天𩔖族辨物(易)簡練臣下(光武)
斷簡功能(魏書)侯帝不容(漢眀帝)以聰察下(漢記順帝)
文武鑒斷(晉陽秋眀帝)斬告蕭何者(楚漢春秋)促理蔣濟出
(詳神智篇)增燭幽(西都賦曰眀並日月無幽不燭)觀良窳察誠偽(何晏)
(景福殿賦)眀照四方(易離大象)文理密察輝烈光燭(東都賦曰)
(德㝢天覆輝烈光燭)顯仁翼眀(魏都賦)天臨海鏡(顔延年曲水詩言人君以)
(眀德照人如天鏡之照海也)若網在綱有條而不紊(書經)觀火(曰予)
(若觀火言視民情如觀火也)眀哲實作則(書經)智臨大君之宜
大人以繼眀照四方與日月合其眀(並易經)能用忠
謀不惑羣議(唐憲宗)聰察彊記(唐宣宗)眀勿至察(眀成祖冊)
(皇太子文)
知人一
增說苑曰當堯之時舜為司徒契為司馬禹為司空后
稷為司疇䕫為樂正倕爲工師伯夷為秩宗臯陶為大
理益掌山澤堯知九職之事使九子者各受其事皆勝
其任以成功堯遂成厥功以王天下史記曰漢高祖
置酒洛陽南宫謂諸將曰運籌帷幄之中決勝千里之
外吾不如子房鎮國家撫百姓給餽餉不絶糧道吾不
如蕭何連百萬之衆戰必勝攻必取吾不如韓信三者
皆人傑吾能用之此所以取天下也項羽有一范增而
不能用此所以為我禽也通鑑曰漢周勃為人木強
敦厚高帝謂可屬大事高帝疾病呂后問曰陛下百歲
後蕭相國既亡誰令代之帝曰曹參可問其次曰王陵
可然少戅陳平可以助之陳平智有餘然難獨任周勃
重厚少文然安劉氏者必勃也可令為太尉呂后復問
其次帝曰此後亦非乃所知也及呂后聽朝諸呂欲危
劉氏勃平等誅之又曰文帝末周亞夫為中尉帝戒
太子曰即有緩急周亞夫眞可任將及景帝即位亞夫
為車騎將軍三年吳楚反亞夫以中尉為太尉擊吳楚
平之又曰漢武帝謂嚴助曰汲黯何如人也曰使黯
任職居官亡以瘉人(瘉勝也)然至其輔少主守成雖自謂
賁育弗能奪也帝曰然古有社稷之臣至于汲黯近之
矣又曰漢武帝年老鉤弋趙婕妤有男心欲以為嗣
命大臣輔之察羣臣唯霍光可屬社稷帝乃使黃門畫
者畫周公負成王朝諸侯以賜光後元二年春帝遊五
柞宮病篤光涕泣問曰如有不諱誰當嗣者帝曰君未
諭前畫意耶立少子君行周公之事光頓首讓曰臣不
如金日磾日磾亦曰臣外國人不如光帝以光為大司
馬大將軍日磾為車騎將軍受遺詔輔少主後漢書
曰光武初起義兵見李軼謟事更始帝深疑之帝以戒
兄伯升曰此人不可復信後更始收劉稷將誅之伯升
固爭李軼朱鮪因勸更始幷執伯升害之冊府元龜
曰魏太祖知人善察難眩以偽拔于禁樂進于行陣之
間取張遼徐晃于亡虜之内皆佐命立勲列為名將其
餘拔出細微登為牧守者不可勝數三國志魏書曰
荀攸字公逹太祖每稱曰公逹外愚内智外怯内勇外
弱内強不伐善無施勞智可及愚不可及雖顔子甯武
不能過也又下令曰孤與荀公逹同遊二十餘年無毫
毛可非又曰荀公逹眞賢人也所謂温良恭儉讓以得
之孔子稱晏平仲善與人交久而敬之公逹其人也文
帝在東宮太祖謂曰荀公逹人之師表汝當盡禮敬之
冊府元龜曰晉石苞字仲容景帝初以為中護軍司
馬宣帝聞苞好色薄行以讓景帝景帝曰苞雖細行不
足而有經國才略夫貞廉之士未必能經濟世務是以
齊桓忘管仲之僭奪而錄其糾合之大謀漢高舍陳平
之汙行而取其六竒之妙算苞雖未可以上儔二子亦
今日之𨕖也意乃釋北魏書曰太武能知人收士于
卒伍之中唯其才所長不論本末古弼為尚書令弼頭
尖帝嘗名之曰筆頭是以時人呼為筆公車駕獵于山
北大獲麋鹿數千頭詔尙書發牛車五百乘以運之太
武尋謂從者曰筆公必不與我汝輩不如馬運之速遂
還行百餘里而筆表至太武謂左右曰筆公果如朕所
言可為社稷之臣北周書曰宇文側為大都督行汾
州事或有告側與外境交通懷二心者太祖怒曰側為
我安邊吾知其無二志何為間我骨肉生此貝錦冊
府元龜曰隋高祖時蘇威為太子少保漸見親重與高
熲參掌國政尋兼大理卿京兆尹御史大夫官悉如故
梁毗劾威兼領五職安繁戀劇無舉賢自代之意高祖
曰蘇威朝夕孜孜志存遠大舉賢有闕何遽廹之顧謂
威曰用之則行舍之則藏唯我與爾有是夫因謂朝臣
曰蘇威不值我無以措其言我不得蘇威何以行其道
楊素才辨無雙至令斟酌古今助我宣化非威之匹也
蘇威若逢亂世商山四皓豈易屈哉又謂羣臣曰世人
言蘇威詐清家累金玉此妄言也然其性狠戾不切世
要求名太甚從已則悅違之必怒此其大病耳通鑑
曰唐太宗謂長孫無忌等曰朕今面談公等得失以為
鑒誡言之者可以無過聞之者可以自改侍臣謝太宗
曰長孫無忌善避嫌疑應物敏速至決斷事理求之古
人而總兵攻戰非其所長也高士廉涉獵古今心術聰
俊臨難既不改節為官亦無朋黨所少者骨鯁規諫耳
唐儉言辭俊利善和解人稱材疏行發言啓齒事朕三
十載遂無一言論國家得失楊師道性行純善自無愆
過而情實怯愞未甚便事緩急不可得力岑文本性道
敦厚文章自其所長而持論嘗據經史自當不負于物
劉洎性最堅貞有利益然而意尚然諾偏于朋友能自
補闕亦何以尚焉馬周見事敏速性甚貞正至于論量
人物直道而言朕比任事多所稱意褚遂良學問少長
性亦堅正既寫忠誠甚親附于朕譬如飛鳥依人自加
憐愛比日以來每試鞫大獄將有任使亦何以加之
冊府元龜曰契苾何力為蔥山道副總管母在涼府何
力歸省兼撫廵部落時薛延陀強盛契苾部落皆願從
之于是衆兵執何力至延陀致于可汗牙前何力箕踞
而坐又割左耳以眀志不可奪可汗怒欲殺之為其妻
所抑而止或言太宗曰人心各樂其土何力今入延陀
猶魚得水也太宗曰不然此人心如鐵石必不背我會
有使自延陀至具言其狀太宗謂羣臣曰契苾何力竟
何如遽遣使入延陀許降公主以和何力由是得還
又曰貞觀十八年太宗謂侍臣曰夫人心與貌不相副
者多矣或有發言方正而心行邪曲或辭色柔和而志
存忠鯁或貌𩔖尫懦而勇堪制敵或果復私讐而怯于
公戰或外若至公而内多姦詭或迹雜埃滓而實懷清
白或質性劣弱而妄言入死或口未及言而身能踐難
心迹暌謬安可勝紀夫蒼天高遠四時有常即日月運
行算之不踰度此所謂天遠而必信人近而難知也
唐書曰隰城尉房玄齡初謁太宗于軍門太宗一見如
舊識署記室參軍引為謀主又曰李藩為徐州從事
時節度使張建封卒濠州刺史杜兼誣奏藩摇動軍情
德宗追藩赴闕及召見望其儀形曰此豈作惡事人乃
釋然除秘書郎後官至門下侍即平章事通鑑曰唐
憲宗時京兆尹元義方媚事吐突承璀李絳惡其為人
出為鄜坊觀察使義方入謝因言李絳私其同年許季
同上曰朕諸李絳必不爾又曰宋太祖仕周時永興
節度使劉詞薦其幕僚趙普有才可用會滁州平范質
因薦普為滁州軍事判官太祖與語悅之時獲盜百餘
人皆應死普請先訊鞫然後決所活什七八太祖益竒
之又曰太宗欲相呂端或曰端為人糊塗帝曰端小
事糊塗大事不糊塗決意用之又曰眞宗時王旦為
翰林學士嘗奏事退帝目送之曰為朕致太平者必此
人也又曰元世祖為太弟時召見姚樞大竒其才動
必見詢又曰世祖謂太子曰伯顔文武全才汝勿以
常人遇也名山藏曰眀太祖曰良玉委泥色澤不變
君子在衆德操自異
知人二
原舉韓信于行陳取陳平於亡命卜式援于芻牧
日磾出於降虜(漢書)增寶誼烈士餘慶貧家(冊府元龜)
(曰唐高祖時姜寳誼為右武侯大將軍拒宋金剛于介州兵潰為賊所擒高祖聞之泣曰寶誼烈士必不生降)
(厚賜其家寶誼後果謀背賊事泄遇害素又曰憲宗時鄭餘慶居將相出入垂五十年家𩔖寒自至德以來)
(方鎮除授必遣中使令旌節就地宣賜皆厚遺金帛餘慶每授方任憲宗必誡其使曰餘慶貧家不得妄有求)
(取)保崔縱之必來信渾瑊之不反(又曰崔縱為京兆尹李懷光反)
(德宗幸梁州或短之曰縱素善懷光必不來矣帝曰他人不知縱吾可保不數日縱至拜御史大夫又曰德)
(宗時李希烈遣間諜詐為渾瑊書與希烈通瑊奏其狀德宗特保證之仍賜瑊馬一疋并鞍轡綵二百疋)
識李廣數竒知寇恂可任(漢書曰李廣在武帝時為前將軍與大將軍衞青俱)
(擊匈奴青隂受武帝指以為李廣數竒母令當單于恐不得所欲後果以失道自殺又曰寇恂為河内太守)
(更始遣將朱鮪攻之時傳聞鮪破河内帝以為不然有頃恂檄至恂大破鮪等光武大喜曰吾知寇子翼可任)
(也)二八舉而四門穆十亂用而天下安
知人三
原知人則哲眀哲作則(書經)擇子莫若父擇臣莫若
君(左傳)殷湯聘伊尹文王拔呂尚拔于禁於行陳
荀公逹人之師表魏舒堂堂人之領袖汝狀有
反相(漢書高祖相吴王濞)增天子以為國器(冊府元龜曰漢武帝時韓安國為御)
(史大夫為人多大略天子以為國器)汲黯社稷之臣(詳知人一)非俗吏(又曰)
(漢廷尉有疑奏已再見却矣掾吏莫知所為倪寬為奏成讀之皆服以白廷尉張湯湯上寬所作即時得可異)
(日湯見帝問曰前奏非俗吏所及誰為之者湯言倪寬帝曰吾固聞之久矣)上誠知人(又曰)
(漢武帝時禇大為梁相通五經為博士時倪寬為弟子及御史大夫缺詔徵禇大自以為得御史大夫至洛陽)
(聞倪寬為之褚大笑及與寬議封禪于上前禇大不能及歎曰上誠知人)奉孝能知孤意
(通鑑曰郭嘉有大略逹于事情魏太祖曰唯奉孝能知孤意又曰使孤成大業者必此人也)疾風
勁草(又曰唐太宗貞觀九年以蕭瑀為特進參預政事上曰武德六年以後高祖有廢立之心而未定我)
(不為兄弟所容實有功高不賞之懼斯人也不可以利誘不可以死脇眞社稷臣也因作詩以賜蕭瑀詩曰疾)
(風知勁草板蕩識誠臣)世南五絕(又曰太宗稱虞世南有五絶一德行二忠直三博學四文)
(辭五書翰)頗牧近在禁庭(又曰宣宗時党項擾邊上欲擇帥而難其人與翰林畢諴論邊)
(事諴具陳方略上曰不意頗牧近在禁庭卿其為朕行乎諴果招党項降之)帖名殿柱(又曰)
(宣宗獵于苑北遇樵夫問其縣曰涇陽人也令為誰曰李行言為政何如曰性執有強盜數人匿軍家索之不)
(與盡殺之上歸帖其名于寢殿之柱旋除行言海州刺史)魏謩綽有祖風(又曰宣宗時魏)
(謩為相每議事正言無所避上歎曰魏謩綽有祖風我心重之謩徵之後裔也)無西顧之憂
(又曰宋眞宗時張詠知益州帝傳諭詠曰得卿在蜀朕無西顧之憂矣)賢于夢卜(又曰仁宗)
(時以文彦博富弼同平章事及宣制士大夫相慶于朝帝遣小黃門覘知之語翰林學士歐陽脩曰古之命相)
(或得諸夢卜今朕用二相人情如此豈不賢于夢卜哉)廉孟子(又曰元世祖為太弟時召廉希)
(憲希憲方讀孟子聞召因懷以進太弟問何書對曰孟子問其說謂何對以性善義利之分愛牛之心擴而充)
(之足以恩及四海太弟善之因目為廉孟子)
知人四
增頌宋石介慶歷聖德頌曰於維慶歷三年三月皇帝
龍興徐出闈闥晨坐太極晝開閶闔躬攬賢英手鋤姦
枿大聲渢渢震摇六合如乾之動如雷之發昆蟲&KR3208;蠋
妖怪藏滅同眀道初天地嘉吉初聞皇帝慼然言曰予
父予祖付予大業予恐失墜實頼輔弼汝得象殊重愼
徽密君相予久予嘉君伐君仍相予笙鏞斯協昌朝儒
者學聞該洽與予論政傅以經術汝貳二相庶績咸秩
惟汝仲淹汝誠予察太后乘勢湯沸大熱汝時小臣危
言嶪嶪為予司諫正予門闑為予京兆堲予䜛說賊叛
于夏汝往式遏六月酷日大冬積雪汝暑汝寒同于士
卒子聞心酸汝不告之予晚得弼予心弼悅弼每見予
無有私謁予不堯舜弼自笞罰諫官一年奏疏滿箧侍
從周歲忠力盡竭契丹亡義檮杌饕餮敢侮大國其辭
慢悖弼將予命不畏不懾沙磧萬里死生一節視弼之
膚霜剥風裂觀弼之心鍊金鍜䥫寵名大官以酬勞渴
弼辭不受其志莫奪惟仲淹弼一䕫一契天實賚予予
其敢忽並來弼予民無瘥札曰衍汝來汝實黃髮事予
二紀毛秃齒豁心如一兮率履弗越遂長樞府兵政母
蹶予早識琦琦有竒骨其器魁礧豈視居楔其人渾樸
不施剞劂可屬大事敦厚如勃琦汝副衍知人予哲惟
脩惟靖立朝讞讞言論磥砢忠誠特逹禄微身賤其志
不怯嘗詆大臣亟遭貶黜萬里歸來剛氣不折屡進直
言以補子闕素相之後含忠履潔昔為御史幾叩予榻
至今諫疏在予箱匣襄雖小臣名聞予徹亦嘗獻言箴
予之失剛守粹慤與脩儔匹並爲諫官正色在列予過
汝言無鉗汝舌皇帝明聖忠邪辨别舉擢俊良埽除妖
魃衆賢之進如茅斯拔大姦之去如距斯脫上倚輔弼
司予調爕下頼諫諍維予紀法左右正人無有邪孽予
望太平日不逾浹皇帝嗣位二十二年神武不殺其默
如淵聖人不測其動以天賞罰在予不失其權恭已南
面退姦進賢知賢不易非眀不得去邪惟艱惟斷乃克
眀則不貳斷則不惑既眀且斷惟皇之德羣下踧踖重
足屛息交相告語曰惟正直母作側僻皇帝汝殛諸侯
危慄墮馬失舄交相告語皇帝神眀四時朝覲謹脩臣
職四夷走馬墜鐙遺策交相告語皇帝神武解兵脩貢
永為屬國皇帝一舉羣臣懾焉諸侯畏焉四夷服焉臣
願陛下夀萬千年
神智一
原漢高帝紀曰上東擊韓信餘寇于東垣還過趙趙相
貫高等恥上不禮其王隂謀欲弑上上欲宿心動問縣
名何曰柏人上曰柏人者廹於人也去弗宿薛瑩漢
紀曰王莽之際天下雲亂英雄並發其跨州據郡僭制
者多矣人皆有冀于非望然考其聰眀仁勇自無光武
儔也加以寬博容納計慮如神是以任光竇融望風景
附馬援一見覩顔識竒故能以十數年間埽除羣凶清
復海内豈非天人之所輔贊哉古者師不内御而光武
命將皆授以方略使奉圖而進其有違失無不折傷意
豈文史之過乎不然雖聖人其猶病諸魏志曰民有
誣告蔣濟為謀叛主帥者太祖聞之曰蔣濟寧有此事
有此事吾為不知人也此必愚民樂亂妄引之耳促理
出之增魏書曰太祖自御海内芟夷羣醜其行軍用
師大較依孫吳之法而因事設竒量敵制勝變化如神
自作兵書十餘篇諸將征伐皆以新書從事臨時又手
為節度從令者尅捷違教者負敗與敵對陣意思安閒
如不欲戰及至決機乘勝氣勢盈溢故每戰必克又
曰太祖征馬超韓遂遂請與帝相見帝與會語觀者前
後重沓帝笑謂賊曰爾欲觀曹公耶亦猶人也非有四
目兩口但多智耳魏紀曰眀帝性強識雖左右小臣
官簿性行名迹所覆及其父兄子弟一經耳目終不遺
忘後魏書曰太武帝雅長聽察瞬息之間下人無以
措其姦冊府元龜曰唐高祖初軍國多務奏請填委
臨朝處分剖決如流每發其姦伏皆出人之意表裵
耀卿等賀眀皇平奚契丹表曰陛下睿謀先定神算非
常觀變于未萌取豫于無象通鑑曰周世宗應機決
策出人意表百司簿籍過目無所忘發奸摘伏聰察如
神名山藏曰眀太祖閱兵三山平章邵榮與參政趙
繼祖欲為變有疾風吹旗觸帝衣遂易服從間返又
曰太祖歸功諸臣徐逹等奏曰臣等起畎畆從陛下每
奉成算如指諸掌事定不爽毫末天錫陛下神智非臣
等力也
神智二
增神以知來原智以藏往(易)增範圍天地而不過
曲成萬物而不遺(易)窮神知化極深研幾(易)
原智周萬物(易)知微知彰(易)知人則哲(書)能哲
而惠聰以知遠(史記五帝本紀)其智如神(唐堯)懷神珠(雒書)
(靈準聽注日懷神珠言聖智也)智落天地(莊子)欲宿心動(漢高帝)坐
知千里(光武)增探幽洞深神鑒靈察(俱曹植魏德論)智韜
機深(唐高祖禪位太宗詔)英圖冠世妙算窮神(同上)初生即
能匍匐(遼太祖)知未然事(遼太祖)
誠信一
增易曰中孚豚魚吉說而㢲孚乃化邦也豚魚吉信及
豚魚也中孚以利貞乃應乎天也詩曰淑人君子其
儀一兮其儀一兮心如結兮左傳曰大國制義以為
盟主是以諸侯懷德畏討無有二心蓋信以行義義以
成命小國所望而懷也信不可知義無所立四方諸侯
其誰不解體又曰信國之寶也民之所庇也又曰
信不由中質無益也眀恕而行要之以禮雖無有質誰
能間之苟有眀信澗溪沼沚之毛蘋蘩蕰藻之菜筐筥
錡釜之器潢汙行潦之水可薦於鬼神可羞於王公而
況君子結二國之信行之以禮又焉用質風有采蘩采
蘋雅有行葦泂酌昭忠信也荀子曰繩墨誠陳矣則
不可欺以曲直衡誠懸矣則不可欺以重輕規矩誠施
矣則不可欺以方圓君子審於禮則不可欺以詐偽
又曰人主有大患使賢者為之則與不肖者規之使智
者慮之則與愚者論之使脩士行之則與汚邪之人疑
之雖欲成立得乎哉辟之是猶立直木而恐其影之枉
也惑莫大焉古之人不然其取人有道其用人有法行
義動靜度之以禮知慮取舍稽之以成日月積久校之
以功故卑不得以臨尊愚不得以謀智是以萬舉不過
也故效之以禮而觀其能安敬也與之舉錯遷移而觀
其能應變也與之安燕而觀其能無䧟也接之以聲色
權利忿怒患險而觀其能無離守也彼誠有之者與誠
無之者若黑白然故伯樂不可欺以馬君子不可欺以
人此眀主之道也淮南子曰至精之所動若春氣之
生秋氣之殺也雖馳傳騖置不若此其亟君人者其猶
射者乎于此毫末於彼尋丈矣故愼所以感之也夫榮
啓期一彈而孔子三日樂感于和鄒忌一徽而威王終
夕悲感於憂動諸琴瑟形諸聲音而能使人為之哀樂
懸法設賞而不能移風易俗者其誠心弗施也韓詩
外傳曰勇士一呼而三軍皆避士之誠也昔者楚熊渠
子夜行寢石以為伏虎彎弓而射之没金飲羽下視知
其為石石為之開而況人乎夫倡而不利動而不憤中
心有不全者矣夫不降席而匡天下者求之己也先王
之所以拱揖指麾而四海來賓者誠德之至也色以形
于外也詩曰王猷允塞徐方既來呂子曰春之德風
風不信其華不盛華不盛則果實不生夏之德暑暑不
信其土不肥土不肥則長遂不精秋之德雨雨不信其
榖不堅榖不堅則五種不成冬之德寒寒不信其地不
剛地不剛則凍閉不開天地之大四時之化猶不能以
不信成物況于人事乎桓子曰曾子倚山而吟山鳥
下翔師曠鼓琴百獸率舞未有善而不合誠而不應者
也魏徵曰同言而信信在言前同令而行誠在令外
自王道休眀十有餘年然而德化未洽者由待下之情
未盡誠信故也陸贄奏議曰臣聞人之所助在乎信
信之所立由乎誠一不誠則心莫之保一不信則言莫
之行故在審其所言而不可不愼信其所與而不可不
誠海禽至微猶識情偽含靈之𩔖固必難誣又曰聖
人知宇宙之大不可以耳目周故清其無為之心而觀
物之自為也知億兆之多不可以智力勝故一其至誠
之意而感人之不誠也異于是者乃以一人之聽覽而
欲窮宇宙之變態以一人之防慮而欲勝億兆之奸欺
役知彌精失道彌遠故以虛懷待人人自思附任數御
物物終不親司馬光曰夫信者人君之大寶也國保
于民民保于信非信無以使民非民無以守國是以古
之王者不欺四海伯者不欺四鄰善為國者不欺其民
善為家者不欺其親昔齊桓公不背曹沬之盟晉文公
不貪伐原之利魏文侯不失虞人之期秦孝公不廢徙
木之賞此四君者道非粹白猶且不忘信以畜其民況
其為四海治平之政者哉張方平奏略曰帝王接物
以至誠為先權數不足任也詩曰呦呦鹿鳴食野之苹
說者曰鹿得苹則呦呦然而相呼懇誠發于中此言文
王以至誠接於下猶鳴鹿之相呼無非出于懇誠者也
夫人君能以至誠接其下而臣下不務傾心竭力以報
其上者未有也胡安國曰大道隱而家天下然後有
誥誓忠信薄而人心疑然後有詛盟詛盟繁而約劑亂
然後有交質子
誠信二
增漢書曰高祖初封漢王還定三秦時陳平自楚降漢
漢王與語大悅之問曰子居楚何官平曰為都尉是日
拜平為都尉使參乘典護軍諸將盡讙曰大王一日得
楚之亡卒未知高下而即與共載使監護長者漢王聞
之愈益幸平原東觀漢記曰更始遣使者立上為蕭
王又擊破銅馬受降適畢賊亦兩心上敕降賊各歸勒
兵待上輕騎入按行賊營賊曰蕭王推赤心置人腹中
安得不投死由是皆自安增光武紀曰帝與人語好
醜無所隱諱後漢書曰光武親征赤眉赤眉遣劉恭
乞降曰盆子將百萬衆降陛下何以待之帝曰待以不
死耳又曰馮異為征西大將軍既平關中自以久在
外不自安上書思慕闕廷願親帷幄帝不許後人有章
言異專制關中威權至重百姓歸心號為咸陽王帝使
以章示異異惶懼上章謝詔報曰將軍之于國家義為
君臣恩猶父子何嫌何疑而有懼意冊府元龜曰魏
文帝時蜀孟逹與劉封不和率所領降魏帝以逹爲散
騎常侍建武將軍封平陽亭侯合房陵上庸西城三郡
以逹領新城太守與將軍夏侯尚徐晃共襲封帝出乘
小輦執逹手撫其背戲曰卿得無爲劉僃刺客耶遂與
同載時衆臣或以為待之太猥又不宜委以方任帝聞
之曰吾保其無他亦譬以蒿箭射蒿中耳北魏紀曰
孝文帝每自言凡為人君患於不均不能推誠遇物苟
能推誠胡越之人亦可親如弟兄冊府元龜曰隋高
祖開皇九年命晉王伐陳以高熲為元帥長史軍還帝
勞之曰公伐陳後人言公反朕已斬之君臣道合非青
蠅所能間也是後將軍龐晃盧賁等前後短熲于帝帝
怒之因謂熲曰孤度公猶鏡也每被磨瑩皎然益眀
又曰唐太宗自髫齔多大志隋大業末左親衞竇軌弟
琮犯法亡命奔太原依于高祖與帝有宿憾每自疑帝
方搜羅英傑降禮納之出入卧内其意乃安又曰太
宗即位引諸衞驍兵銳將等習射于顯德殿朝臣多諫
曰引卑碎之人彎孤縱矢于軒陛之側陛下親在其間
正恐禍出不意帝曰我以天下為家率土之内盡爲臣
子豈當有相疑之道也唐書曰尉遲敬德仕劉武周
為大將太宗為秦王時來降從太宗擊王世充于東都
旣而武周降將尋相蘇筠等皆叛諸將疑敬德亦當必
走乃禁于軍中請殺之太宗曰敬德若懷翻背之計豈
在尋相之後命釋之引入行宮賜以金寳謂之曰丈夫
以意氣相期勿以小疑介意寡人終不聽䜛言以害良
善公宜體之必應欲去今以此物相資表一時共事之
情也因從獵於榆窠王世充出步騎數萬來戰賊將單
雄信直趨太宗敬德乃躍馬大呼横刺單雄信中之翼
太宗出圍因率騎兵與王世充戰數合其衆大潰擒偽
將陳知略等帝謂敬德曰何相報之速也賜金銀各一
篋通鑑曰唐太宗時有上書請去佞臣者曰問佞臣
為誰對曰陛下與臣言或陽怒而試之彼執理不屈者
直臣也畏威順旨者佞臣也上曰君源也臣流也濁其
源而求流之清不可得矣君自為詐何以責臣下之直
乎朕方以至誠治天下見前世帝王好以權譎小數接
其臣下者竊恥之冊府元龜曰後唐莊宗以天祐十
二年平鄴城斬張彦及同惡者七人軍中股慄帝親加
撫慰翌日帝輕裘緩策而進令張彦部下軍士披甲持
兵環馬而從因命為帳前銀鎗衆心大服又曰同光
元年莊宗入雒宴于崇元殿眀宗及偽庭大將軍預焉
帝酒酣顧眀宗曰今辰宴客皆吾前日之勁敵一旦與
吾同筵蓋卿前鋒之功也偽將霍彦威戴思遠伏階叩
頭帝曰與卿話舊無足畏也因賜御衣酒器盡歡而罷
後周書曰南唐遣使入貢于周世宗曰江南亦治兵
修守僃乎對曰既臣事大國不敢復爾世宗曰不然向
時則爲仇敵今日則為一家吾與汝國大義已定保無
他虞然人生難期至于後世則事不可知歸語汝主可
及吾時完城郭繕甲兵據要守害為子孫計經濟𩔖
編曰金主雍曰朕自即位以來言事者雖有狂妄未嘗
罪之卿等未肯盡言何也當言而不言是相疑也君臣
無疑謂之嘉會事有利害可竭誠言之通鑑曰宋太
宗時楊業將兵伐遼諸將多嫉之或潛上謗書帝皆不
問封其書付業又曰孝宗曰朕倚魏公如長城不容
浮言摇奪(魏公張浚)又曰眀太祖初方谷珍遣使奉書幣
以温台慶元三郡來獻且以其子爲質太祖曰古者慮
人不從則為盟誓盟誓變而為交質皆由未能相信故
也今旣誠信來歸便當推誠相與如青天白日何自懷
疑而以質子為哉厚賜遣之名山藏曰太祖初為大
元帥破元將兆先降其衆三萬六千人大元帥召其驍
健五百人夜置帳下獨使馮國用執寢戈大元帥解印
鼾寢三萬六千人皆安
誠信三
增使荀勗陪乘命陳平護軍(冊府元龜曰晉文帝為魏相國時荀勗為從事)
(中郎鍾會謀反主簿郭奕等以勗是會從甥勸帝斥出之帝不納而使勗陪乘待之如初下漢高帝事詳見)
(誠信二)假安東之節絶望南之心(又曰晉元帝時王敦反王導率昆弟)
(子族詣臺待罪帝以導忠節有素特賜朝服導稽首謝曰逆臣賊子何世無之豈意今日近出臣族帝跣而執)
(之曰茂弘方託百里之命于卿是何言也乃詔曰導以大義滅親可以吾為安東時節假之又曰庾季才梁)
(元帝時領太史江陵䧟周太祖一見深加優禮賜田宅奴婢牛羊什物等因謂季才曰卿是南人未安北土故)
(有此賜者欲絶卿望南之心宜盡誠事我)義深同體理在坦懷(唐文宗詔)
虛其心而待物一其志以使能(出冊府元龜序)坦然不
疑曠然獨運(同上)虞書有臣鄰之言周雅載䟽附
之義(出冊府元龜)
誠信四
原所助者信(易)其言可信(史記)克寬克仁彰信兆民
(書)成王之孚下土之式(詩)信及豚魚(易)惇信眀
義(書)履信居仁(漢世祖)日月之信(陳思王表)疾行不輟
(呂氏春秋)夢以許之(賈誼新書)增信及翔泳(顔延年曲水詩)非青
蠅所間(隋高祖)度公猶鏡(隋高祖俱詳誠信二)推表大信實
人心服(唐文宗詔)劉侯無恙(冊府元龜曰梁劉玘為晉州觀察使留後在平陽八年日)
(與唐上黨太原之師交鬭境上及莊宗復收汴州玘來朝莊宗勞之曰劉侯無恙爾控吾晉陽之南鄙久矣不)
(早相聞今日見訪不其晏歟旋令歸鎮正授旌節)推其至誠以應天順人(唐高)
(祖詔)君臣一體(通鑑曰唐太宗曰煬帝多猜忌臨朝對羣臣多不語朕不然君臣相親如一體)
(耳)無所疑間(又曰太宗破秦王仁杲及宗羅㬋所得降卒悉使仁杲兄弟與宗羅㬋將之與)
(之射獵無所疑間)四海一家(又曰太宗日引數百人教射殿庭羣臣多諫上曰王者視四海)
(如一家奈何宿衞之士亦加猜忌乎由是人思自勵)解印鼾寢(眀太祖詳誠信二)
弘量一
增冊府元龜曰高眀博厚天地之所以為大也寬仁豁
達帝王之所以為量也中古以還典冊斯略暨炎漢而
下肇起潛晦天資大度靡事生業倜儻無撓放蕩不羈
蓄非常之謀淵乎叵測奮撥亂之志慨焉興歎駕馭豪
傑恢廓靈符不凝滯于居處不耽悅于玩好開視向背
之際鎮靜危懼之時故令反側子自安觀聽者效順巍
乎英槩諒非矯飾及夫仗義撫運正位域中然猶㒺念
舊惡洞絶猜忌優容狂瞽弗形喜愠至于屈法恕物推
信柔遠拱默致治心逸日休斯聖人範圍之理得矣
史記曰高祖嘗有大度不事家人生産作業嘗繇咸陽
縱觀秦皇帝喟然太息曰嗟乎大丈夫當如此矣原
東觀漢記曰更始以上為大司馬遣之河北安集百姓
破邯鄲誅王郎入宮收文書尋得吏民謗毁上言可擊
者數千章上會諸將燒之曰令反側子自安也增後
漢書曰建武四年冬隗嚻使馬援上書雒陽援至引見
于宣德殿帝笑謂援曰卿遨遊二帝間今見卿使人大
慙援頓首謝曰當今之世非獨君擇臣也臣亦擇君臣
與公孫述同縣少相善臣前至蜀述陛戟而後進臣臣
今遠來陛下何以知非刺客姦人而簡易若是帝復笑
曰卿非刺客顧說客耳援曰天下反覆盜名字者不可
勝數今見陛下恢廓大度同符高祖乃知帝王自有眞
也冊府元龜曰魏太祖少機警有權數而任俠游蕩
不治行業初為兖州牧以東平畢諶為别駕張邈之叛
也邈劫諶母弟妻子太祖謝遣之曰卿老母在彼或去
諶頓首無二心太祖為之流涕旣出遂亡歸及呂布破
生得諶衆為諶懼太祖曰夫人孝于親矣豈不忠于君
乎吾所求也以為魯相又呂布襲劉僃取下邳僃來奔
程昱說太祖曰觀僃有雄才而甚得衆心終不為人下
不如早圖之太祖曰方今收英雄時也殺一人而失天
下之心不可又蜀關羽為太祖所擒太祖察羽無久留
之意使張遼問羽羽曰吾受劉將軍厚恩誓以共死不
可背之吾終不留遼以白太祖太祖曰事君不忘其本
天下義士也度何時能去遼曰羽受公恩必立功報公
而後去也及羽殺顔良太祖知其必去重賞賜羽羽盡
封其所賜拜書告辭而奔先主于袁紹軍左右欲追之
太祖曰彼各為主勿追也晉書曰晉景帝沈毅多大
略宣帝之誅曹爽深謀秘策獨與帝潛畫文帝弗之知
也將發夕乃告之旣而使人覘之帝寢如常而文帝不
能安寢晨會兵司馬門鎮靜内外置陣甚整宣帝曰此
子竟可也冊府元龜曰晉武帝嘗問司隸校尉劉毅
曰卿以朕方漢何帝也對曰桓靈帝曰吾雖德不及古
人猶克己為政又平吳會混一天下方之桓靈其已甚
乎對曰桓靈賣官錢入官庫陛下賣官錢入私門以此
言之殆不如也帝大笑曰桓靈之世不聞此言今有直
臣故不同也續晉陽秋曰簡文帝常與太宰武陵王
晞同乘至板橋桓温密敕令無因而鳴角鼔譟部伍並
皆驚馳温佯為駭異而晞大震驚急求下車帝舉止自
若音顔不變温每以此稱其德量冊府元龜曰唐太
宗自髫齔多大志臨機果斷不拘小節舉動非常非時
人所能測也初為唐國公子見隋政日亂即有四海之
志武德末息隱海陵之黨同謀帝者數百人事寧之後
帝抽居爪牙近侍心術豁然不有疑阻又曰貞觀三
年帝親戮囚徒有劉恭者項有腠文自云當王天下坐
是被拘帝見之曰項有腠文何預于物若天將興之非
朕能害若無天命縱腠何為乃釋之通鑑曰唐太宗
貞觀四年林邑獻火珠有司以其表辭不順請討之上
曰小國勝之不武況可必乎語言之間何足介意又
曰太宗時齊州人段志沖上封事請上致政于皇太子
長孫無忌等請誅志沖上手詔答曰五嶽凌霄四海亘
地納汙藏疾無損高深志沖欲以匹夫解位天子朕若
有罪是其直也若或無罪是其狂也譬如尺霧障天不
虧其大寸雲點日何損于眀冊府元龜曰唐高宗咸
亨二年東州道總管高侃破高麗餘衆于安干城侃奏
稱有高麗僧言中外灾異請誅之帝謂郝處俊曰天降
灾異所以警悟人君其變苟實言之者何罪事若虛聞
之足以自戒舜立謗木良有以也欲箝天下之口其可
得乎此不足以加罪特令赦之五代史曰唐莊宗初
與梁對壘于河上梁將陸思鐸以善射日預其戰嘗于
箭笴之上自鏤其姓名一日射中帝之馬鞍帝拔箭視
之覩思鐸姓名因而記之及帝平梁思鐸來降帝出箭
以示思鐸伏地待罪慰而釋之尋授武龍右廂都指揮
使加檢校太保通鑑曰宋太祖頗微行或諫曰陛下
新得天下人心未安今數輕出萬一有不虞其可悔乎
帝笑曰帝王之興自有天命求之亦不可得拒之亦不
能止周世宗見諸將方面大耳者皆殺之我終日侍側
亦不能害若應為天下主誰能圖之微行愈數曰有天
命者自為之不汝禁也又曰元仁宗初在東宮邦寧
知三寶奴等畏帝英眀言于武宗曰陛下富于春秋皇
太子漸長父作子述古之道也未聞有子而立弟者武
宗不悅及帝即位左右咸請誅之帝曰帝王歷數自有
天命其言何足介懷名山藏曰眀成祖即位得建文
時奏章千餘通使解縉等閱其干犯者悉燔之
弘量二
原闊逹大節(陸績太元經序)恢廓大度(東觀漢記)寬大長者(史記)
(高祖)意豁如也(漢書高紀)開心見誠(東觀漢記)弘裕有餘(袁山)
(松後漢書)君人之量(魏氏春秋)瑾瑜匿瑕國君含垢(左氏傳)
含垢藏疾容受直言(魏書)荆伯不從犧牛以事(越絶書)
吳王不朝就賜几杖(漢書文帝)張武受賂金錢賜之(史記文帝)
尉佗稱帝報之以德(史記文帝)隗嚻上書報以殊禮(東觀)
(漢記)匈奴背約不發兵深入(史記文帝)忍容言者含咽臣
子之短(風俗通)燒吏民謗言(東觀漢記)焚訐下人書(魏志)
反支受奏(後漢書眀帝)增容保無疆(易曰君子以教思無窮容保民無疆)
法江海(文子曰古之善為君者法江海江海無為以成其大窊下以成其廣)為天下谿
谷(又曰為天下谿谷其德乃足)兼容並包(司馬相如難蜀父老)帝王自有
眞(漢光武詳弘量一)沈毅多大略(晉景帝詳弘量一)深沈有度量
(通鑑晉武帝)雅有局鎮(續晉陽秋曰簡文帝性韻深沈雅有局鎮)豁逹𩔖漢
高(通鑑唐太宗)素有大志(通鑑曰宋太祖初即位母杜太后聞之曰吾兒素有大志今果)
(然矣)有天命者自為之(宋太祖詳弘量一)歷數自有天命(元仁)
(宗詳弘量一)
御定淵鑑𩔖函卷五十一
