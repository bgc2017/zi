欽定四庫全書
御定淵鑑類函卷三百九十四
五榖部一(榖秔)(種黍)(苗稼粱禾稷)(稻)
榖一
增說文曰榖續也百榖總名格物總論曰榖種之美
者也其為種也不一攷之前載有言三榖者粱稻菽是
也有言五榖者麻黍稷麥菽是也有言六榖者稻黍稷
粱麥苽是也有言九榖者稷秫黍稻麻大小豆大小麥
是也有言百榖者又包舉三榖各二十種者為六十蔬
果之實助穀各二十是也蓋人食之則飽不再食則飢
未有不資以為生也然不種則不生不時則不穫故古
者重榖而務農焉種以時而生以時耕以時而穫以時
人事盡焉地利盡焉天時應焉苗而秀秀而實昔春而
種者子粒耳秋而收者萬顆也昔春而入土者升斗耳
秋而登場者倉箱也國與民俱足獨不在此乎故聖王
必貴五榖而賤金玉易曰日月麗乎天百榖草木麗
乎土詩曰既霑既足生我百榖又曰播厥百榖既
庭且碩曾孫是若原周禮曰職方氏掌天下之圖辨
邦國都鄙九榖之數揚州荆州其榖宜稻豫州并州宜
五種(黍稷菽麥稻)青州宜稻麥兗州宜四種(黍稷稻麥)雍州冀州
宜黍稷幽州宜三種(黍稷稻)又曰太宰九職任萬民一
曰三農生九榖增又曰凡王之饋食用六榖(稻黍稷粱麥菰)
(菰彫胡也)又曰疾醫以五味五榖五藥養其病月令曰
孟春天子乃以元日祈榖於上帝孟夏驅獸無害五榖
孟秋農乃登榖天子嘗新先薦寢廟王制曰五榖不
熟不鬻於市樂記曰夫古者天地順而四時當民有
德而五榖昌疾疹不作而無妖祥德盛而教尊五榖時
熟然後賞之以樂原左傳曰小國之仰大國如百榖
之仰膏雨榖梁傳曰一榖不升曰歉二榖不升曰饑
三榖不升曰饉四榖不升曰荒五榖不升曰大侵大侵
則君食不兼味臺榭不塗廷道不除百官布而不制鬼
神禱而不祠五榖皆熟為有年爾雅曰中有岱嶽五
榖魚鹽生焉榖不熟為饑仍饑為薦禮斗威儀曰君
乘木而王則草木豐茂嘉榖並生也春秋繁露曰金
干土則五榖傷土干金則五榖不成春秋左助期曰
咸池主五榖周書曰凡禾麥居東方黍居南方稻居
中央粟居西方菽居北方大戴禮曰食氣者神明而
夀食榖者智慧而巧不食者不死夏小正曰三月祈
麥實者五榖之先也故以急祈而祀之者也漢孔鮒
小爾雅曰藳謂之稈稈謂之芻生曰榖謂之粒山海
經曰都廣之野百榖自生冬夏播琴(注曰其城方三百里蓋天地之中素)
(女所出也播琴猶播殖)增漢書晁錯曰粟米布帛生於地長於
時聚於力數石之重中人弗勝不為奸邪所利一日弗
得而饑至是故明君貴五榖而賤金玉荆州記曰淮
陽郡西北接萊陽縣有温泉其下流百里恒資以灌溉
常十二月一日種至明年三月新榖便登重種一年三
熟管子曰常山之東河汝之間早生而晩殺五榖之
所蕃熟也師曠曰杏多實不蟲者來年秋善五木者
五榖之先欲知五榖但視五木擇其木盛者來年益種
之范子計然曰五榖者萬民之命國之重寳也是故
無道之君及無道之民皆不能積其盛有餘之時以待
其衰不足也淮南子曰木勝土土勝水水勝火火勝
金金勝木故禾春生秋死(禾木也)菽夏生冬死(菽火也)麥秋
生夏死(麥金也)薺冬生仲夏死(薺水也)又曰女夷鼔歌(女夷)
(天帝之女下司時令)以司天和以長百榖禽獸草木孟夏之月以
熟榖禾䧱鳩長鳴為帝候歲星經曰八榖八星在五
車北主黍稷稻粱麻菽麥烏麻星明則俱熟京房易
逆刻曰天雨榖歲大熟揚雄方言曰凡以火乾五榖
之類出自山東齊楚以往曰熬隴冀以往曰□秦晉之
間曰焣楊泉物理論曰榖氣勝元氣其人肥而不夀
養性之術常使榖氣少則病不生矣粱者黍稷之總名
稻者溉種之總名菽者衆豆之總名三榖各二十種為
六十蔬果之實助榖各二十凡為百榖故詩曰播厥百
榖者榖種衆種之大名也兵書曰軍中地生五榖將
軍得天道大吉論衡曰謂天雨榖從天而下應變而
生非也夫雲出於山散而為雨人見從天墜謂天雨水
也夏日則雨冬寒則凝為雪發於丘山不從天降明矣
榖從地起與疾風俱飄零於地人謂之天雨也世要
論曰學不勤則不知道耕不力則不得榖博物志曰
鴈食粟則翼垂不能飛馬食榖則足重不能行又曰
扶海洲上有草焉名曰師其實食之如大麥從七月稔
熟民斂穫至冬乃訖名曰自然榖或禹餘糧夢書曰
五榖為財飲食物夢見榖得財吉五榖入家家當盛
東京賦曰所貴惟賢所寳惟榖曹植謝賜榖表曰詔
書念臣經用不足以船河邸閣榖五千斛賜臣謝玄
書曰糧榖十斛是釣池上之所種杜甫策曰榖者所
以阜俗康時聚人守位者也下至十室之邑必有千鍾
之藏苟凶禳以之貴賤失度雖封丞相而猶困侯大農
而謂何又曰榖者百姓之本百役皆出
榖二
增大戴禮曰黃帝播百榖草木節用水火財物生而民
得其利百年民畏其神百年亡而民用其教百年故曰
三百年賈誼書曰神農嘗百草之實察鹹苦之味教
民食榖史記曰黃帝考定星歴立五行民神易業敬
而不黷故神降之嘉生(嘉榖也)又曰黃帝藝五種左
傳曰夫郊祀后稷以祈農事故啓蟄而郊郊而後耕
史記曰齊桓公欲封禪管仲曰今鳳凰麒麟不來嘉榖
不生而蓬蒿藜莠茂鴟梟數至而欲封禪毋乃不可乎
左傳曰秦伯之弟鍼謂趙文子曰鍼聞之國無道年
榖和熟天贊之也鮮不五稔王肅喪服要記曰昔者
魯哀公祖載其父孔子問曰寧設五榖囊乎公曰不也
五榖囊者起伯夷叔齊不食周粟而餓死首陽山恐魂
之飢故作五榖囊吾父食味含哺而死何用此為孔
叢子曰魏王問子慎曰寡人聞昔上天神異后稷而為
之下嘉榖周以遂興往中山之地無故有榖非人所為
云天雨之反以亡國何也答曰天雖至神自古及今未
聞其下榖與人也詩美后稷大能教民善種榖以利天
下所謂稷降播種農殖嘉榖其義一也若中山之榖妖
怪之事非所謂天祥也史記曰留侯性多病即導引
不食榖桓譚新論曰世俗咸言漢文帝澤加黎庶榖
至石數錢述異記曰漢宣帝時江淮饑饉人相食天
雨榖三日尋魏地奏亡榖二千頃博物志曰孝元竟
寧元年南陽陽山郡雨榖小者如黍粟而青黑味苦大
者如米豆而赤黃味如麥下三日生根葉壯如大豆初
生時袁宏漢記曰赤眉亂後關中大饑黃金一斤易
五升榖風俗通曰牛乃耕農之本百姓所仰為用最
大國家之爲強弱也建武之初軍役亟動牛亦損耗農
業頗廢米石萬錢天愛斯民扶助聖主事有徵應於是
旅榖彌望野繭被山東觀漢記曰建武二年天下野
榖旅生麻菽尤盛又曰建武初榖食尚少趙孝得榖
炊將熟令弟禮夫妻出比還孝夫妻共蔬食茹菜禮夫
妻來輒獨飴之積久禮心疑恡後伺掩見亦不復肯出
兄弟怡怡鄉里歸德論衡曰建武三十一年陳留雨
榖蔽地視榖形如米而黑此徼外地所生榖也徼外不
食榖生於草野成熟委於地遭疾風飛榖集中國中國
見之謂天雨榖華嶠後漢書曰馬援在河西有榖數
萬斛乃歎曰凡殖財者貴以施也否則守錢虜耳東
觀漢記曰永平十五年上欲征匈奴與竇固等議出兵
調度皆以為塞外草美馬不須榖按軍出塞無榖馬故
事馬防言當與榖上曰何以言之防對曰宣宗時五將
出征案其奏言匈奴候騎得漢矢見其中有粟知漢兵
出以故引去以是言之馬當與榖上善其用意微緻即
下調馬榖防遂見親也述異記曰吳桓王時金陵雨
五榖於貧民家富民家則不雨魏志曰袁渙字曜卿
為魏國郎中令及卒太祖為之流涕賜榖二千斛一教
以太倉榖千斛賜郎中令家一教以垣下榖千斛與曜
卿家外不解其意教曰以太倉榖者官法也垣下榖者
親舊也又曰自遭荒亂率乏糧榖曹公曰夫定國之
術在於強兵足食秦人以急農兼天下孝武以屯田定
西域此先世之良式也是歲乃募民屯田許下得榖百
萬斛於是郡縣置田官所在積榖又高堂隆曰禄賜
榖帛人主之所以惠養吏民而為之司命若令有廢是
奪其命又曰甄皇后三歲失父後天下兵亂饑饉百
姓皆賣金銀珠玉寳物時后家大有儲榖頗以買之后
年十餘歲白母曰今世亂而多買寳物匹夫無罪懷璧
為罪左右皆飢乏不如以榖賑給親族鄰里廣為恩惠
舉稱善羊祜别傳曰祜周行賊境七百餘里往反四
十餘日刈賊榖以為軍糧皆計頃畝送絹還直使如榖
價王隠晉書曰鄧攸為吳郡太守吳人饑荒攸輙出
臺倉榖賑之後被劾攸曰善不可為也異苑曰凉州
張駿時天雨五榖殖之悉生因名為天麥三國典略
曰後梁有何山者其射之妙人莫能及有鳥巢於庭樹
蕭詧惡之謂山曰射中者賜一車榖其鳥雛並於枝上
山曰脫一箭中兩請賜兩車臣無車牛願官為送詧許
之於是山射中其兩項詧甚欣悅即令載榖送之後
魏書韋珍遷顯武將軍郢州刺史在州有聲績朝廷嘉
之遷龍驤副軍賜驊騮二匹帛五十五匹榖三百斛珍
乃召集州内孤貧者謂之曰天子以我能撫綏故賜以
榖帛吾何敢獨當遂以所賜悉分與之北史曰盧義
僖寬和畏慎不妄交遊性情儉素不營財利少時幽州
頗遭水旱先有數萬石榖貸人義僖以年榖不熟乃燔
其契州閭悅其恩德雖居顯位每至困乏麥飯蔬食欣
然甘之唐書曰長夀二年元日大雪其夜質明而晴
上謂侍臣曰俗云元日有雪則百榖豐未知此語有何
故實文昌右丞姚璹對曰汜勝書云雪是五榖之精以
其汁和種則年榖大穣又宋孝武帝大明五年元日降
雪以為嘉瑞上曰朕臨御萬方心存百姓如得年登豐
稔此即可為大瑞雖麟鳳亦何用焉唐孫憲北夢瑣
言曰相國韋公宙善治生積稻如坻皆為滯穗大中初
除廣州節度使宣宗以番禺珠翠之地垂貪泉之戒京
兆從容奏對曰江陵莊積榖尚有七十堆固無所貪宣
宗曰此可謂之足榖翁也
榖三
原九榖五種(周禮曰廪人掌九榖以待匪頒賙賜稍食月令季冬令告人出五種命農計)
(耦耕事)增嘉生豐成(張九齡今百榖嘉生乃怠於事天恐不可以訓陸贄奏議曰)
(今歲關中之地百榖豐成京尹及諸縣令頻以此事言憂在京米粟太賤請廣和糴以救農人)國寳
民天(上詳榖一范計然天榖惟國寳食乃民)熾茂阜康(劉仁軌曰今兹㴻澤)
(霑足百榖熾茂策下詳榖一杜甫)不登不愛(六帖曰陳君賓遷邢州刺史徙鄧州明年)
(四月霪潦獨君賓所治有年倉儲充羡蒲虞二州民就食其境太宗下詔勞之曰去年關内六州榖不登餱糧)
(少令拆民房遂食聞刺史與百姓識朕此懷務相安養還有羸糧出布帛贈遺行者如此水旱常數更相拯贍)
(禮義興行海内之人皆為兄弟變澆薄之風朕顧何憂已地不愛寳致百榖之豐穰)獻生
殍死(唐史李泌請以二月朔為中和節民間以青囊盛百榖種相問遺號為獻生子韋宙永州刺史州)
(負嶺轉餉艱難每饑人輙俘死宙始築常平倉積榖羡餘以待之)踊貴傷農(江淮旱榖)
(踊貴或請抑其價盧坦曰所部地狹榖来自他州若值賤穀不至矣不如任之既而商以米坌至明宗問馮)
(道曰天下雖豐百姓濟否道曰榖貴餓農榖賤傷農)榖星榖賊(上詳榖一中管子曰田)
(有木者謂之榖賊)生榖種榖(管子曰先王禁山澤之作者博民於生榖也漢食貨志)
(曰種榖必雜五種以備災害)仰膏雨待匪頒(上詳榖一注下見上九榖)
炎帝播神農殖(月令疏炎帝大庭氏下為地皇作耒耜播百穀曰神農神農氏之治天)
(下也甘雨以時百榖蕃殖)播百榖殖五榖(舜典汝后稷播時百穀禮記厲山氏之)
(子能殖五榖故祀以為稷)問幾何患不足(漢文帝問右丞周勃曰天下錢一歲出入)
(幾何勃謝不知又問左丞相平平曰各有主者陛下問錢榖責治粟内史下詳榖一)原播厥
百榖所寳惟榖百榖用成五榖不滋
榖四
原謳魏曹植魏德論謳曰於穆聖皇仁暢惠渥辭獻減
膳以服鰥獨和氣致祥時雨渗漉野草萌變化成嘉榖
原啓梁元帝上榖充軍糧啓曰臣聞金城千仞必資守
粟革車千乘其在饋實願武車綏旌列飛鴻之行陳奉
辭受賑揜鷙獸於貙虎賈逵渠水雖曰難蹤梁習勸農
竊知自勉
增制宋胡錡擬常熟縣開國侯榖實進封常熟縣開國
公制曰慶有年而介福久疏分井之封播考績以陟明
爰進植圭之秩乃睠奏艱之惠載推報本之恩常熟縣
開國侯榖實學深種植仁熟滋培一日無食則飢司命
之本三代處農而教為道之原其和足召隂陽之和其
貴能賤金玉之貴行師則藉之輓粟徹疆則資之峙糧
持常平使者之權視時登損佐地官司徒之職待國賙
頒爰即侯疆就陞公爵於戲歲月日時無易而用明朕
已建九疇之範水火金木惟修而永賴爾其序萬世之
功益勵後圖嗣有華寵
增表宋胡錡代榖實謝表曰八政之疇曰食粗喜屢豐
九井之田為公誤叨進秩增畬錫寵擊壌知恩伏念臣
函直無竒簸揚有靦勿正勿忘勿助幸免揠苗實裒實
發實堅僅能維秬顧何修而何飾蒙載柞以載芟天子
元日而祈於郊至勤聖駕冢宰杪歲而制其用亦費廟
謨偶六穗之告登而三農之胥慶遽超榮於品禄仍加
衍於戸租不稼而囷秖負素餐之愧奏艱而粒實歸教
藝之仁兹蓋恭遇皇帝陛下心應形聲化調風雨正德
惟和惟敘舜厚其生休徵用乂用成禹敷其福異畝遂
生於同穎靡田不挺於稠華雖已誇狼戾之秋或慮有
鵠形之歲奬職方而任貢升廩氏以司儲猥令燕黍之
微亦被周禾之命臣敢不茂加播植益務滋生八月穫
十月場力課服田之事九年耕三年食誓殫憂國之忠
種(浸種附)
原司稼辨(周禮曰司稼辨穜稑之種周知其名辨五物九等按五物五地也九等謂騂剛赤緹云)
舍人懸(禮記曰舍人懸穜稑之種以供皇后春獻按皇后率六宫獻穜稑之種)誕降
(詩曰誕降嘉種)知名(見上)九等(見上)五種(見榖三)用犬(輕爂用犬)
(按輕爂脆音孚照反凡言用者皆謂煮其汁潰種也)備災(漢書必雜五種以備災也)假種
(漢平帝紀募徙貧民至徙所賜田宅什器假與牛犂種食)糞種(周禮曰凡糞種騂剛用牛赤緹用羊)
(墳壌用麋渴澤用鹿鹹潟用貆勃壌用狐埴壚用豕彊㯺用蕡按騂赤土剛強也赤緹縓色音地夷反渴澤故)
(水處貆貒也音丸勃壌粉解也壚䊀疏也㯺音檻蕡麻實也彊㯺堅地)
苗稼
增種之曰稼斂之曰穡周禮曰稻人掌稼下地又
曰司稼掌巡邦野之稼辨穜稑之種周知其名與其所
宜地以為法韓愈送李愿序曰盤之土惟子之稼
原秀實為稼在野曰稼(並說文)曾孫之稼同生之
苗(成王時)如茨如梁是刈是穫不稂不莠既堅
既好先雨耕耘(管子)如雲之稼千耦其耘别苗
莠列疏遫(遫密也)五稼國稼(實莠國稼)有莠(若苗之有莠)
不秀(苗而不秀)離離(山上苗)挃挃(詩穫之挃挃)
禾一
原說文曰禾嘉榖也以二月而種八月始熟得時之中
故謂之禾此其義也增廣雅曰粢稻其穗謂之禾
原詩曰十月納禾稼增又曰禾易長畝終善且有
春秋運斗樞曰旋星明則嘉禾液春秋感精符曰日
下淪於地則嘉禾興原孝經援神契曰德下至地則
嘉禾生山海經曰崑崙墟上有木禾禾長五尋增
後漢書王符論曰夫養稂莠者傷禾稼惠奸宄者賊良
人六韜曰王好田獵則歲多大風禾榖不實管子
曰苗始其少也眴眴乎孺子也其壯也莊莊乎其士也
至其成也由由乎兹勉何其君子也天下得之則安不
得則危故命之曰禾此可比於君子之德矣師曠占
術曰杏多實不蟲来年秋禾善莊子曰鹵莽而種之
禾亦鹵莽而報之滅裂而耰之禾亦滅裂而報之吕
氏春秋曰飯之美者玄山之禾吕覽曰禾之患不俱
生而俱死先生者美米後生者為粃是故其耨也長其
兄而去其弟又曰得時之禾長秱而穗大本而莖殺
疏穖而穗大其粟圓而薄糠其米多沃而食之彊如此
者不風先時者莖葉蔕芒以短衡穗鉅而芳奪秮米而
不香後時者莖葉蔕芒而衡穗閱而青零多粃而不滿
淮南子曰后稷辟土墾草而不能使禾冬生又曰
洛水輕利而宜禾夢書曰禾稼為財田之所出夢見
禾稼吉財氣生白虎通曰德至於地則嘉禾生嘉禾
者大禾也汜勝之書曰種禾無期因地為時三月榆莢
時雨高地強土可種薄田不能糞者以原蠶矢雜禾種
之則禾不蟲崔實四民月令曰三月二日可種稹禾
廣志曰渠禾蔓生實如葵子米粉白如麪為饘粥牛
食之肥六月種九月熟感禾扶疎生實似大麥楊禾實
似萑粒細也折右炊停即牙生此中國巴禾木稷也大
禾高丈餘子如小豆出粟特國孔帖曰天竺國禾之
長者沒橐它
禾二
原書序曰唐叔得禾異畝同穎獻諸天子王命歸周公
於東作歸禾史記曰管仲說桓公曰古之封禪者北
里之禾所以為盛(蘇林注曰北里地名也)左傳曰鄭祭足帥師
取成周之禾增淮南子曰夫子見禾之三變(夫子孔子也三)
(變始於粟粟生苗苗成於穗也)滔滔然曰狐鄉丘而死我其首禾乎穗
垂而向根君子不忘本也漢書曰董仲舒曰春秋他
榖不書至於麥禾不成則書之以見聖人於五榖最重
麥與禾漢書曰王莽簒位興神仙事種五色禾於殿
中各順其方煮二十餘物漬種言此黃帝榖仙之術
又曰莽使中郎平憲誘羌還云天下太平一禾長丈餘
故乞内屬續漢書曰承宫字少子琅琊人常在蒙陰
山中耕種禾黍臨熟人認之宫便推與而去由是發名
也原東觀漢記曰光武生於濟陽縣是歲有嘉禾一
莖九穗又曰淳于恭有盗刈恭禾者恭見之念其愧
因自伏草中盗去乃起古今注曰和帝元年嘉禾生
濟陰城陽一莖九穗安帝延光二年嘉禾生九真百五
六十本七百六十八穗增鄭康成别傳曰玄年十六
號曰神童民有獻嘉禾者欲表府文辭鄙略玄為改作
又著頌一篇侯高其才為脩冠禮焉後漢書曰蔡茂
初在廣漢夢坐太極殿上有三穗禾茂跳取之得其中
穗輙復失之原吳志曰赤烏七年宛陵言嘉禾生
又曰會稽言嘉禾生改年為嘉禾又曰三年由卷縣
野稻自生改為禾興縣晉書曰郭翻字長翔欲墾萊
田先立表經年無主乃作將熟人認禾悉與之縣令聞
之將稻還翻翻不受增又曰庾袞居貧禾熟穫者已
畢而採捃尚多袞乃引其羣子以退曰待其間及其捃
也不曲行不旁掇跪而把之則亦大獲又與邑人入拾
橡分夷險序長幼推易居難禮無違者臧榮緒晉書
曰朱冲字臣容躬植禾萟蔬鄰牛侵犯持芻送牛而無
恨色原晉起居注曰武帝世嘉禾三生元帝世嘉禾
三生其莖七穗增晉中興徵祥說曰王者德盛則嘉
禾生仁卉出義熙十三年鞏縣民宋曜於田中獲嘉禾
九穗同本九穗九州是時羌平六合寕會稽典錄曰
沈勲身自耕耘以供衣食人有盜穫其禾勲見而避之
明日更收拾送致其家盜者愧懼齎還不受續搜神
記曰廬陵巴丘人周冕者世以田作為業年常田數十
頃家漸富晉太元初秋收已過穫刈都畢明旦至田禾
悉復滿湛然如先即便更穫盈倉於此遂巨富北史
曰趙肅授原州總管司馬在道夜行其左右馬逸入田
中暴人禾輙駐馬待明訪禾主酬直而去大業拾遺
錄曰七年九月太原郡有獻禾一本三穗長八尺穗長
三尺五寸大尺圍芒穗皆紫色鮮明可愛有老人年八
十餘以素木匣盛之賜物三十段勅授嘉禾縣令唐
書曰朔方節度郭子儀言寧朔縣界荒地廣十五里有
黑禾榖出遍地每日附近百姓掃盡經宿還生前後可
得五六千石其禾圓實味甘美臣以為天啓興王先瑞
百榖故漢稱雨粟周頌来麰豈若瑞禾自出家給人足
蓋陛下富教安人務農敦本光復社稷康濟黎元之應
也又曰代宗為皇太子乾元初上降誕豫州奏百姓
李氏有嘉禾生及是冊禮特詔改名豫又曰永泰元
年秋京兆府上言鄠縣嘉禾生穗長一尺餘穗上粒重
疊如連珠又曰馬燧大歴四年為懷州刺史乘兵亂
後其夏大旱人失耕種燧乃務教化將吏有父母者燧
輙造之施敬收瘞暴骨去其煩苛至秋田中生穭禾人
頗便之(穭音吕禾再生也)又曰元和中東川觀察使潘孟陽
上言龍州武安川中嘉禾生有麟食之復生麟之來一
鹿引之羣鹿随焉光華不可正視畫工就圖之并嘉禾
一兩以獻金五行志曰大定二十四年正月真定進
嘉禾二本異畝同穎又曰興定元年七月大社壇産
嘉禾一莖十五穗元本紀曰世祖至元四年太原進
嘉禾二本異畝同穎
禾三
原靈稼嘉榖(曹植社頌曰靈稼阿那一禾千莖下詳禾一)合穎連莖
(魏舒後魏書曰許謙字元遜代人也子洛陽為鴈門太守家田三生嘉禾皆異隴合穎春秋說題辭曰嘉禾)
(之滋莖長五尺五七三十五故連莖三十五穗以成盛德)六穟三苗(虞預會稽典錄曰謝)
(承遷吳郡督郵歲穣嘉禾六穗生於部屬盈尚書大傳曰成王時有苗異莖而生同為一穟大幾車長充廂)
(人有上之者王召周公而問之公曰三苗為一穟抑天下其和為一乎果有越裳氏重譯而來)銜滋
吐秀(春秋說題辭曰禾者銜滋液宋均注曰銜滋液以生故以禾為名也鄭氏婚禮謁文贊曰嘉)
(禾為榖班禄是宜吐秀五七乃名為嘉)充廂實野(上見上露董仲舒春秋繁曰禾實)
(於野粟郵於倉皆竒怪非人意者也)北里西山(上詳禾二山阮籍詩曰豈若西草琅玕)
(與丹禾)照九阿齊萬畝(阮籍詩曰垂穎臨曾城餘光照九阿曹植社頌曰秀吐)
(穟萬畝齊平蔭蓋隴百穢不生)乃登盡起(七月禾乃登反書曰王出郊天乃雨風禾盡)
(起)穟穟離離(禾役禾黍)
禾四
增天時(天地之時以生吾禾)田穉(無害我田穉穉幼禾)隴畝(杜甫詩縦有健婦把)
(鉏犂禾生隴畝無東西)遺秉(詩彼有遺秉秉把也言彼有遺棄之禾把)無禾(春秋大無)
(麥禾)最腴(李翰屯田頌曰嘉禾一穣江淮為之康嘉禾一歉江淮為之儉嘉禾在畬吳之壌最腴)
苕穎(劉禹錫畬田行曰蒼蒼一雨後苕穎如雲發)玉山禾(韓愈詩曰飢食王山禾)
玄山禾(吕氏春秋詳禾一)
禾五
原謳魏曹植魏德論謳曰猗猗嘉禾惟榖之精其洪盈
箱協穗殊莖昔生周朝今植魏庭獻之廟堂以昭祖靈
原贊宋孝武帝清暑殿甍嘉禾贊曰維殷粤周有穗表
禎祥乎合矣超端高甍非原非澤乃瑞乃靈庶藉天貺
廣兹化清
增表柳宗元賀表曰植物知仁祥圖應聖豐稔既均知
朔方之被澤休嘉克叶見天地之和同六穗慚稱於漢
臣異畝恥書於周典
稻一(秫附)
增楊泉物理論曰稻者既種之總名粱者黍稷之總名
菽者衆豆之總名原禮記曰祭宗廟之禮稻曰嘉蔬
爾雅曰稌稻也說文曰秫稷之粘者也又曰秫
粘粟也崔豹古今注曰稻之粘者為秫禾之粘者為
黍廣志曰秫有赤有白有胡秫早熟及麥養生要
集曰秫米味酸增李時珍曰秫即粱米粟米之粘者
分赤白黃三色正字通曰秫稬粟也北人呼黃稬亦
名黃米原周禮地官稻人掌稼下地澤草所生種之
芒種(芒種稻麥也)周禮夏官職方氏曰揚州宜稻青州宜
麥增月令曰季秋之月天子乃以犬嘗稻先薦寢廟
左傳曰鄅人藉稻(履行之也)春秋說題辭曰稻之為言
藉也稻冬含水盛其德也故稻太陰精含水漸洳乃能
化也江旁多稻固其宜也孝經援神契曰汚泉宜稻
淮南子曰江水肥而宜稻又曰稻生於水而不能
生於湍瀨之流又曰離稻先熟而農夫耨之(稻米随而生者)
(為離與稻相似耨為其少實也)原抱朴子南海晉安九熟之稻蔡
邕月令章句曰十月穫稻人君嘗其先熟故在九月熟
者謂之半夏稻異物志曰交趾一歲再種郭義恭
廣志曰蟬鳴稻七月熟稻有蓋下白正月種五月穫穫
其莖根復生九月復熟青芊稻六月熟累子稻白漠稻
七月熟此三種大且長三枚長一寸半又廣志曰有
虎掌稻紫芒稻赤穬稻白米稻南方有蟬鳴稻北方
傳渤海俗所居者曰盧城之稻西域摩揭陀有異稻
巨粒號供大人米天竺稻歲四熟博物志曰海陵
縣扶江接海多麋獸十千為羣掘食草根其處成泥名
糜畯民人随此略種稻不耕而穫其收百倍風土記
曰穣榖之紫莖稴稻之有青穟米皆青白者也徐暢
祭記曰舊稑稻熟常用九月九日薦稻汜勝之書曰
稻種春凍解時耕反其土種稻區不欲大大則水深淺
不遍冬至後百一十日可種稻地美者用種畝四㪷
俞益期箋曰交趾稻再熟而草深耕種收榖薄雲南
記曰雅州榮經縣土田歲輸稻米随畝五㪷其榖精好
每一㪷榖近得米一㪷炊之甚香滑微似稻味崔實
四民月令曰三月多種秔稻養生要集曰秔稻屬也
稻亦秔之總名也道家方藥有用稻米秔米此則是兩
物也稻米粒白如霜味苦主温服之令人多瘦無肥膚
秔米味甘主利臟長肌膚好顔色稻已割而復抽曰
稻孫六書曰稻性宜水亦有同類而陸種者謂之陸
稻記曰煎醢加於陸稻上今謂之曰於稜南方自六月
至九月穫北方地寒十月乃穫左思魏都賦曰清流
之西出御稻又吳都賦曰國稅再熟之稻鄉貢八蠶
之棉盧毓冀州論曰河内好稻安成記曰安成郡
毛亭三十里田疇膏腴厥稻馨香飯若凝脂
稻二
增述異記曰夏禹時天雨稻吳越春秋曰越王勾踐
復興師伐吳王吳敗晝馳夜走三日三夕腹餒口飢顧
得生稻而食之顧左右曰此何名也對曰是生稻也吳
王曰是公孫聖所言不得火食走傽偟也國語曰越
敗吳王孫雄請和范蠡不聽雄曰子范子先人有言曰
毋助天為虐助天為虐不祥今吾稻蟹不遺種子將助
天為虐不忌其不祥乎國策曰東周欲為稻西周不
下水東周患之蘇子往見西周之君曰君之謀過矣今
不下水所以富東周也今其民皆種麥無他種矣君若
欲害之不若一為下水以病其所種下水東周必為種
稻而復奪之若是則東周之民可令一仰西周而受命
於君矣吕覽曰史起為鄴令民大得其利相與歌之
曰鄴有聖令為史公決漳水兮灌鄴旁終古斥鹵兮生
稻粱拾遺記曰宣帝地節元年樂浪之東有背明之
國來貢其方物言其鄉在扶桑之東見日出於西方其
國昏昏常暗宜種百榖名曰融澤方三千里五榖方二
千里五榖皆良食之後天而死有浹日之稻種之十旬
而熟有翻形稻食者死而更生夭而有夀有明清稻食
者延年有清腸稻食一粒歴年不飢有和靈稻言寒者
食之則温熱者食之則體冷莖多白東觀漢記曰劉
敞拜廬江都尉歲餘遭旱行縣人持稻皆枯吏強責租
敞應曰太守事也載枯稻至太守所酒數行以語太守
太守曰無有敞以枯稻示之太守曰都尉事也敞怒叱
太守曰鼠何敢爾也原江表傳曰孫亮五鳳元年交
趾稗草化為稻吳志曰鍾離牧字子升會稽山陰人
少居永興自墾田種稻二十餘畝臨熟而縣民認之牧
曰本自田荒故墾之耳遂以稻與縣民縣長召民繫獄
欲繩以法牧請之長曰君自行義事僕為民主當以法
率下牧曰此是郡界緣君意顧来暫住今以少稻率此
民何必復留增晉書曰杜預修邵信臣遺跡激用滍
淯諸水以浸稻田萬餘頃分疆刊石使有定分公私同
利衆庶賴之號曰杜父世說曰晉簡文見田中稻苗
不識問人是何草左右答曰是稻簡文歸三日不出云
寧有得其末不識其本陶侃見人持一把未熟稻問
何用曰行道所見輙取之侃怒其戲賊人稻鞭之困
原會稽典錄曰夏香有盜刈稻者香助收之盜者慚送
以還香香不受增宋書曰顧觀好學年六七歲家貧
父使田中驅雀觀作黃雀賦而歸雀食稻過半父怒欲
撻之見賦乃止齊書曰范雲常從文惠太子幸東田
觀穫稻文惠顧謂雲曰刈此甚快雲曰三時之務亦甚
勤勞願殿下知稼穡之艱難無徇一朝之宴逸也文惠
改容謝之南史曰孔琇之有吏能仕齊為吳令有小
兒年十歲偷割鄰家稻一束琇之付獄按罪或諫之琇
之曰十歲便為盜長大何所不為縣中皆震肅梁書
曰鄧元起嘗至其西沮田舍有沙門造之乞元起有稻
幾二千斛悉以施之時人稱其有大度又曰陳伯之
濟陰睢陵人也年十三四好著獺皮冠帶刺刀候鄰里
稻熟輙偷刈之嘗為田主所見呵之曰楚子莫動伯之
曰君稻幸熟取一擔何若田主將執之因拔刀而進曰
楚子定何如田主皆反走徐擔稻而歸隋書曰梁陳
五壇祭法以三牲首餘以骨體薦粢盛為六飯粳以敦
稻以牟黃粱以簠白粱以簋黍以瑚粢以璉又曰齊
孝昭皇建中平州刺史嵇曄建議開幽州督亢舊陂長
城左右營屯歲收稻粟數十萬石北境以得周贍唐
書曰開元十九年揚州奏穭生稻二百一十五頃再熟
稻一千八百頃其粒與常稻無異又曰孟元陽為曲
環軍中大將環使董作西華屯元陽盛夏芒履立稻田
中須役者退而後就舍故其田歲無不稔軍中足食
唐地理志曰滄洲本魯城乾符元年生野稻水榖十餘
頃燕魏飢民就食之北夢瑣言曰都會間有運大筆
如椽或於稻粒上寫七言一絶歴歴可愛續仙傳曰
唐謝元卿遇神仙設龍睛稻洛陽伽藍記曰西方佛
沙伏國有昔尸毗王倉庫為火所燒其粳米燋然於今
猶在若服一粒永無瘧患彼國人民須以為藥雜爼
曰酆都稻名重思其米如石榴子粒稍大味如菱亦以
上獻仙官杜瓊作重思賦曰霏霏春暮翠矣重思靈氣
交被嘉榖應時國朝會要曰大中祥符五年遣使福
建取占城禾分給江淮兩浙漕并作種法令擇民田之
高者分給種之
稻三
原九熟再種(上詳稻一抱朴子下詳楊孚異物志)青穟紫莖(並詳稻一)
(風土記)半夏一旬(上詳稻一蔡邕月令章句生拾遺記曰有浹日稻言一旬而也)
紫芒赤穬(並詳稻一廣志)青芊白莖(上詳稻一廣志下詳稻二拾)
(遺記)
稻四
原薦稻(詳稻一)嘗稻(詳稻一)藉稻(詳稻一)遺種(詳稻二)
十月穫(詩十月穫稻)斥鹵生(詳稻一古歌曰終古斥鹵)增黃墳(管子曰黃)
(墳黍秫)大酋(禮記月令曰仲冬之月乃命大酋秫稻必齊)五里聞(詳後秔一)
六月新(杜詩東屯大江北百頃平若案六月多新稻千畦碧泉亂)龍睛(詳稻二續仙傳)
虎掌(詳稻一廣志)鸚啄(杜詩香稻啄餘鸚鵡粒)雞輸(杜詩官雞輸稻粱又陳周)
(弘正詠鴈詩曰南思洞庭水北想鴈門關稻粱俱可戀飛去復飛還)公田種稻(晉陶潛為彭澤)
(令公田悉令種秫稻妻子固請種粳乃使一百五十畝種秫五十畝種粳)荒田種稻(詳稻一)
美田欲稀(崔實四民月令曰三月可種粳稻美田欲稀薄田欲稠)肥水宜稻
(詳稻一淮南子)玉粒(玉粒定晨炊紅鮮任霞散)紅蓮(粒肥而香陸龜蒙詩曰近炊香稻識)
(紅蓮)雕胡(宋玉賦曰炊雕胡之飯露葵之羹)雲子(洪駒父曰雲子新炊滑溜匙)
四熟之稻(烏萇國四熟之稻苗高沒駱駝米大如小兒指)豐衍之收(六帖曰郭元振)
(為涼州都督遣甘州刺史李漢通關屯田盡水陸之利是年稻收豐衍)
增詩唐杜甫刈稻了詠懷詩曰稻穫空雲水川平對石
門寒風疎草木旭日散雞豚野哭初聞戰樵歌稍出邨
無家問消息作客信乾坤
原贊晉湛方生庭前植稻苗贊曰蒨蒨嘉苗離離階側
弱葉繁蔚圓珠疎植清流津根輕露濯色
秔一
原說文曰秔稻屬也廣雅曰秈秔也廣志曰稉有
烏秔黑穬又有青幽白夏之名鄭氏婚禮謁文贊曰
秔米馥芬婚禮之珍魏文帝與朝臣書曰江表惟長
沙名有好米何得比新成稉稻邪上風炊之五里聞香
袁淮觀殊俗曰河内青稻新成白稉增張衡南都
賦曰其廚膳則華鄉黑秬滍臯香秔左思蜀都賦曰
黍稷油油秔稻漠漠傅巽七誨曰孟冬香秔上秋膏
粱雕胡菰子丹具東牆(俱米名)濡潤細滑流澤芬芳
秔二
原啓梁庾肩吾謝湘東王賚米啓曰味重新城香踰潦
水連舟入浦似彦伯之南歸積地為山疑馬援之西至
不待候沙同新渝之再熟無勞拜石均遼倉之重滿前
恩未遠次渥仍流墨翟假以故書裴楷慙其國賜又
答湘東王賚稉米啓竊以農夫力耕時逢儉歲疎賤時
澤必取豐年椓斛瀉珠嘉聞陶量翻庭委玉欣見馬圖
黍一
原爾雅曰秬黑黍秠一稃二米所以釀鬯(漢和帝時任城生黑黍或)
(三四實也)說文曰以大暑而種故謂之黍增又曰黍禾
屬粘者也孔子曰黍可以為酒古今注曰稻之粘者
為秫禾之粘者為黍春秋說題辭曰精移火轉生黍
夏出秋改黍者縮也故其立字禾入米為黍酒以扶老
廣雅曰粢黍也黍穣謂之䅀書曰至治馨香感於
神明黍稷非馨明德惟馨又曰若農不服田畝罔有
黍稷原詩曰彼黍離離彼稷之苗行邁靡靡中心搖
搖又曰或耘或耔黍稷薿薿又曰芃芃黍苗陰雨
膏之禮記曰仲夏之月農乃登黍又曰凡祭宗廟
黍曰薌合稷曰明粢增又曰羊宜黍豕宜稷又儀
禮昏禮曰贊設黍於醬東又饋食禮曰佐食摶黍授
祝祝以授尸左傳曰其藏冰也黑牡秬黍以享司寒
尚書大傳曰夏昏火中可以黍稷國語曰黍稷垂
成不能為榮黍而不黍不能蕃庶稷而不稷不能蕃殖
春秋佐助期曰黍神名侜佞蘭郝山海經曰廣都
之野后稷葬焉爰有膏黍膏稷漢書曰冀州民五男
三女畜宜牛羊榖宜黍稷荆楚歲時記曰十月十一
日黍臛俗謂秦歲首未詳黍臛之義今北人皆曰設麻
羹豆飯當謂其黍熟嘗新耳吕氏春秋曰飯之美者
南海之秬又曰得時之黍芒莖而徼下穗芒以長搏
米而薄糠舂之易而食之不噮而香如此者不餲(音遏)先
時者大本而華莖殺而不遂葉高短穗後時者小莖而
麻長短穗而厚糠小米令(新也)而不香又曰今以百金
與搏黍以示兒子必取搏黍也以和氏之璧與百金以
示鄙人鄙人必取百金矣淮南子曰渭水多力而宜
黍又曰孟冬之月天子衣黑衣乘玄輅食黍與彘
又曰三代積德而王齊桓繼絶而霸故樹黍者無不穫
稷樹恩者無不報德崔實四民月令曰四月可種黍
謂之上時風俗通曰今宴飲大會皆先黍臛盧堪
祭法曰祠用白黍黃黍吳氏本草曰黍乾無毒七月
取陰陽益中補氣齊民要術曰夏種黍稷與殖榖同
時非夏者大率以葚赤為候諺曰葚離離種黍時下種
以樹介田為宜樹介者凝霜封著木條十月樹介宜早
黍十一月樹介宜中黍十二月樹介宜晩黍汜勝之
書曰黍者暑也種必除暑先夏至三十日此時有雨強
土可種黍畝三升黍心未生雨灌其心心傷無實凡種
黍皆如禾欲疏於禾
黍二
原史記曰管仲說桓公曰古者封禪鄗上黍北里禾所
以為盛國語曰秦伯賦采菽子餘使公子賦黍苗子
餘曰重耳之仰君也若黍苗之仰陰雨也若君實庇蔭
膏澤之使能成嘉榖薦在宗廟君之力也家語曰孔
子侍坐於魯哀公設桃具黍哀公曰請用仲尼先飯黍
而後噉桃左右皆掩口失笑公曰黍者非飯之也以黍
雪桃也孔子對曰丘知之矣夫黍者五榖之長也郊社
宗廟以為上盛果屬有六而桃為下祭祀不用不登郊
廟邱聞之也君子以賤雪貴不聞以貴雪賤今以五榖
之長雪果蓏之下是侵上忽下也韓子曰韓昭侯之
時黍種嘗貴尠有昭侯令人覆廩廩吏果竊黍種而糶
之增幽明錄曰漢武帝與近臣宴於未央殿噉黍臛
也古今注曰宣帝元康四年長安雨黑黍粟和帝元
興元年黑黍穗一禾二實或三四實生任城得粟三斗
八升以薦宗廟後漢書曰承宫遭天下喪亂遂將諸
生避地漢中後與妻子之蒙陰山肆力耕種其黍將熟
人有認之者宫不與計推之而去由是顯名㐮陽記
曰司馬德操嘗造龐德公值其渡沔上先人墓徑入上
堂呼德公妻子速使作黍禰衡别傳曰十月朝黃祖
在艨衝舟上會設黍臛衡年少在坐黍臛至先自飽食
畢搏以弄戲其輕慢如此列女後傳曰東平衡農師
太尉薨農欲奔赴無糧自致妻願從行行止紡績庶以
自資行至聚亭遇天霖雨留獨母舍母舍後有空園農
曰此園可以種黍從求分種之獨母曰此久廢園惟恐
生劣收不多耳何分之有乎農遂與妻斬荆棘種之黍
將熟獨母改更曰黍當分農欲委去妻曰不如收歛以
遺之安其意然後乃去農遂從之後還獨母以昔黍歸
農遂不肯取竹林七賢論曰阮咸兄子簡亦曠達自
居居大喪行遇大雪寒凍遂詣浚儀令令為他賓設黍
臛簡又食之以致清議頓廢三十年崔鴻十六國春
秋前秦錄曰苻堅宴羣臣於釣臺趙整以堅頗好酒為
酒德之歌曰穫黍西秦採麥東齊春封夏發鼻納心迷
隋書曰李士謙隠居有牛犯其田者士謙牽至凉處
飼之過於本主望見盜刈其禾黍者默而避之其家僮
常執其盜粟者士謙慰諭之曰窮困所至義無所責遽
令放之六帖曰王績種粟春秋釀酒唐書曰德宗
以中和節令文武百辟進農書獻穜稑及是百僚始進
兆人本業三卷司農獻粟黍一斗
黍三
原秋薦夏登(禮記曰庶人春薦韭夏薦麥秋薦黍冬薦稻下詳黍一)滿握
盈疇(劉穎魯都賦曰黍稷油油秔族垂芒殘穗滿握一穎盈箱王粲登樓賦曰背墳衍之廣陸兮臨臯)
(隰之沃流北彌陶牧西接昭丘華實蔽野黍稷盈疇)鷰頷馬革(廣志曰有鷰頷黍又有驢)
(皮黍牛黍南尾秀成赤黍馬革大黑黍□黍有温毛黃黍白黍)芃芃銍銍(上詳黍一爾)
(雅曰銍銍穫也劉熙釋名曰銍銍斷黍稷聲)盈倉破藏(詩曰我黍與與我稷翼翼我倉)
(既盈我庾惟億下詳稷)薌萁鹽鑽(禮記曰祭宗廟之禮粱曰薌萁郭義恭廣志曰鹽)
(鑽粱粒如蟻子魏文帝以為粥)東門徙南夷獻(韓子曰吳越欲攻秦小亭置一石赤)
(黍門外令人能徙此於西門外者賜之上田宅人爭徙之乃下令曰明日攻秦能先登者仕之大夫賜之上田)
(宅於是攻之一朝而拔鬯沈約宋書曰黃帝時南夷乘白鹿来獻秬爾雅云秬黑黍)薦宗廟
享司寒(並詳黍一)四月熟五榖長(上詳黍一下詳黍二)
黍四
原彼黍離離我稷翼翼方華(詩黍稷方華)乃生(劉向别錄)
(曰鄒衍在燕有谷地美而寒不生五榖鄒子居之吹律而温至生黍到今名黍谷焉)為黍(論語殺雞)
(為黍而食之)飯黍(禮飯黍無以箸)薦黍(見黍三)藝黍(不能藝黍稷)
增降秬(舜時后稷播殖天降秬秠)獻秬(見黍三)東菑(韋應物詩禾黍積東菑)
南榖(爾雅曰禾之秀舒散象火為南方之榖黍大抵似稷故古人并言黍稷)雞黍(范式與友)
(張元伯别暮秋為期元伯九月十五日殺雞為黍待之式果至)種斂(柳賦植乃黍稷自種自歛)
重秬(華薌重秬華薌地名也)懸秬(文選曰室不得有懸秬)享玄冥(左傳曰申)
(豐對季武子曰其藏冰也黑牡秬黍以享司寒杜預注曰黑牡黑牲秬黍黑黍也司寒北玄冥之神也故物皆)
(用黑有事於外故祭其神)集宗黨(隋書曰李士謙自以少孤未嘗飲酒食肉口無殺害之言至於)
(親賓来萃輙陳爼豆對之危坐終日不倦李氏宗黨豪盛每至春秋二社必高會極歡無不沈醉諠亂嘗集士)
(謙所盛饌盈而先為設黍謂羣從曰孔子稱黍為五榖之長荀卿亦云食先黍稷古人所尚容可違乎少長肅)
(然不敢弛惰退而相謂曰既見君子方覺吾徒之不德也士謙聞而自責曰何乃為人所疎頓至於此)
維秬維秠(秬黑黍二米秠一稃)維穈維芑(穈赤苗芑白苗)
原賦晉嵇含孤黍賦曰余慎終屋之南榮有孤黍生焉
因泥之濕遭雨之潤宿昔牙蘖滋茂甚速塗燥根淺忽
然萎殞深感此黍不韜種以待時貪榮棄本寄身非所
自取彫枯不亦宜乎
稷
增說文曰稷五榖之長也廣志曰破藏稷逼黍稷也
此二者以四月熟爾雅曰稷者五榖之長以其中央
之榖月令中央土食稷與牛五行土為尊故五榖稷為
長天中記曰稷又名為穄吕民春秋曰飯之美者
有陽山之穄高誘曰關西謂之糜冀州謂之䵖說
文糜穄也廣雅曰䵖穄也曲禮疏曰凡祭宗廟稷
曰明粢稷又名齋或為粢故祭祀之號稷曰明粢而言
粢盛者本之故諸榖因皆有粢名小宗伯所謂辨六齍
之名物與其用是也通志曰苗穗似蘆而米可實用
月令章句稷秋種夏熟歴四時備陰陽榖之貴者鄭
氏婚禮謁文贊曰稷為太官冀州論曰真定好稷地
産不為無珍也本草曰稷米甘而無毒益志氣補不
足
粱
增楊泉物理論曰粱者黍稷之總名也爾雅曰虋赤
苗芑白苗郭璞注曰虋赤粱粟芑白粱粟廣志曰有
具粱解粱有遼東赤粱廣雅曰藋粱木稷也爾雅
翼曰黃粱穗大毛長殼米俱粗於白粱而收子少不耐
水旱食之香味逾於諸粱人號為竹根黃本草曰白
粱味甘微寒無毒主除熱益氣有㐮陽竹根者最巨黃
粱出青冀曲禮曰祭宗廟之禮粱曰薌萁内則曰
飯黍稷稻粱白黍黃粱淮南子曰不能耕而欲黍粱
不能織而喜衣裳無事而求其功難矣楚辭招魂曰
稻粱穱麥挐黃粱傅休雉賦曰飲以華泉之水食以
玄山之粱左思魏都賦曰雍丘之粱淮南子曰珍
怪竒味人之所美也而堯糲粱之飯藜藿之羹文繡狐
白人所好也而堯布衣掩形鹿裘禦寒續漢志曰桓
帝之初京都童謠曰城上烏尾畢逋公為吏子為徒一
徒死百乘車車班班入河間河間姹女工數錢以錢為
室金為堂石上慊慊舂黃粱梁上有懸鼓我欲擊之丞相
怒神仙傳曰吳孫權時有一人種粱在山中患猿猴
食之聞介象有道聊從乞辟猿猴法象告之無他法也
汝明日往粱所望見羣猴方往時便大喚語之曰以白
介君使猿猴莫復来食粱此人倉卒直謂象欺弄之明
日視粱遇羣猴適欲下樹試承象語語猿即各還山遂
絶迹
御定淵鑑類函卷三百九十四
