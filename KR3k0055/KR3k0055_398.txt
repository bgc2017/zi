欽定四庫全書
御定淵鑑類函卷三百九十三
食物部六(酒)
酒三
原玄碧縹清(列仙傳曰安期先生與神女會圓丘酣玄碧之香酒曹植賦曰蒼梧縹清)
宜春贊夏(吳錄曰安成宜春縣出美酒顯風土記曰酒則五䴵贊夏蕤賓名)琬
液瓊蘇(拾遺記曰王母薦穆王琬液清觴綠南岳夫人𫝊曰夫人設王子喬瓊蘇酒)梁
市阮厨(列仙𫝊曰酒客梁市上酒家客也作酒常美日得萬錢有過而逐之主人酒便酸敗下)
(詳酒一)斷蒲切桂(萬畢術云酒薄復厚漬以英蒲注曰斷蒲漬酒中即厚下詳酒一)
簞醪盎齊(黃石公記曰昔者良將用兵人有饋一簞醪者使投之於河令將士迎流而飲)
(之夫簞醪不能味一河水三軍思為之死非滋味及之也下詳酒一)酃水程鄉(吳錄)
(曰湘東有酃水酒有名酒荆州記曰桂陽一郡程鄉有官)青田玄鬯(古今注曰烏孫)
(國有青田核莫知其木與實而核如六升瓢貯水俄而成酒劉章得二核集賓可供二十人一核盡一核所盛)
(水已中飲旋盛旋飲不可久置久則苦核曰青田酒曰青田酒抱朴子曰玄鬯傾棄而不羞醨酪專灌於丘)
(園)鎬飲沛酣(詩曰王在在鎬豈樂飲酒筑史記曰漢高祖過沛置酒酣乃擊為歌)
歡伯敗首(焦贛易林曰酒為歡伯除憂來樂適體頤性陳夀益部𫝊曰楊子拒妻者劉)
(懿公女也字公璞貞烈達禮有四男二女拒亡教遵閨門動有法則長子元琮常出飲酒還舍母不見十日因)
(諸弟謝過乃數責之曰夫飲酒有不至湎者禮也汝乃沈荒慢而無敬自倡敗首何以帥先諸弟也)舉
兕持螯(左傳曰晉趙孟叔孫豹曹大夫入於鄭鄭伯兼享之穆叔子皮曹大夫興拜舉兕爵曰小)
(國頼子知免於戾矣下詳酒一)弗淫有藇(左傳曰酒以成禮不繼以淫毛詩曰伐)
(木滸滸釃酒有藇注曰以筐曰釃藇美也)軍法觴政(史記曰高后立諸呂為王擅權用事)
(朱虚侯劉章入侍高后宴飲高后令章為酒史章曰臣將種也請以軍法行酒高后曰可酒酣諸呂有一人亡)
(酒章追拔劒斬之乃還報曰有亡酒一人臣謹行軍法斬之劉向說苑曰魏文侯與大夫飲使公乘不仁為)
(觴政曰飲若不盡者浮以大白文侯飲不盡不仁舉白浮君)周尚魯薄(禮記曰殷尚醴)
(周尚酒孔疏云殷人稍文故用醴周人轉文故用酒此皆其時之用耳莊子魯酒薄而邯鄲圍音義曰楚宣)
(王朝諸侯魯恭公後至而酒薄宣王怒恭公曰我周公之胤勲在王室送酒已失禮方責其薄毋乃太甚遂不)
(辭而還宣王乃發兵與齊攻魯梁惠王常欲擊趙而畏楚楚以魯為事故梁得圍邯鄲言事相因也)列
郡為池(張璠漢紀云孔融天性氣爽頗推平生之意狎侮太祖太祖制酒禁而融書啁之曰天有)
(酒旗之星地列酒泉之郡人有旨酒之德故堯不飲千鍾無以成其聖六韜云殷君為酒池迴船糟丘而牛)
(飲者三千人縻元語紂曰酒非江漢流以為池也)扶老通神(春秋說題辭云酒之言乳)
(也所以策身扶老碧神仙服食經曰採南燭草煮其汁為酒映五色服之通神)成禮喪
德(典論云酒以成禮過則敗德下詳酒一)合好荒性(晏子云景公飲酒酲三日而後)
(𤼵晏子見曰君病酒乎公曰然晏子曰古之飲酒也足以通氣合好而已秦子曰今人知涉川必溺而忘酒)
(醴之荒性)誡帝飲工(晉中興書曰元帝性嗜酒王導深以為誡乃命左右進觴躬引觴覆)
(之而左傳晉侯飲酒樂膳宰屠蒯趨入請佐公使尊許之遂酌以飲工曰女為君耳將司聦也辰在子卯謂)
(之疾日君徹宴樂學人舍業為疾故也君之卿佐是為股肱股肱或虧何痛如之女弗聞而樂是不聰也)
竹葉蘭英(張衡七辨云玄酒白醴蒲萄竹葉口枚乘七發云蘭英之酒酌以滌)湘
東豫北(上詳酃水注沸張協七命曰荆南烏程豫北竹葉浮蟻星飛華䓑接元石嘗其味儀氏)
(進其法傾罍一朝可以沉湎千日簞醪投川可使三軍告捷)金漿玉醴(西京雜記梁人)
(名酒曰金漿醪漿傅玄七謨曰於是乃有蒼梧之九醖中山之清醇金玉醴雲沸淵渟甘芬潛結逸味横生)
九醖五齊(魏武帝上九醖酒奏曰臣故縣令南陽郭芝有九醖春酒又云九醖苦難飲增)
(為十釀差甘易飲今謹上獻文徐幹齊都賦曰三清既醇五齊惟醹按說醹酒厚也)三品
九成(晉劉弘為荆州室中云齊内酒聽事酒猥酒同用麯米而優劣三品宏云投醪尚三軍同醉豈得三)
(其厚薄自今不得分别九陸機七徵曰秋醪春醖明酒成)百藥長千歲藏(王莽)
(詔曰酒者百藥之長嘉會之好一抱朴子曰黃帝酒泉法以麵米和藥成丹一斗酒内升水藏之千歲味常)
(好)中聖人謂從事(魏志曰徐邈字景山魏國初建為尚書郎時禁酒而邈私飲至)
(於沉醉校事趙達問以曹事邈曰中聖人達白太祖由是得罪後文帝幸許昌見邈問曰頗復中聖人否邈對)
(曰昔子反斃於榖陽御叔罰於飲酒臣嗜同二子不能自懲時復中之然宿瘤以醜見傳而臣以醉見識帝大)
(笑曰名不虚立青世說曰桓温有主簿善别酒有輙令先嘗好者謂之州從事惡者謂平原督郵青州有齊)
(郡言至臍平原有鬲縣言在膈上)天水酎巴鄕清(夏仲御别傳曰爰有天水玄酎)
(長安清醇雜以東酃碧素苾馨客望杯而乾咽杯觸口而已傾荆州記曰永安宫西有巴鄉村善釀酒謂之)
(巴鄕清)厚易薄濁更清(淮南子曰楚會諸侯魯趙皆獻酒於楚王主酒吏求酒於)
(趙趙不與吏怒乃以趙厚易魯薄者奏之楚王以趙酒薄遂圍邯鄲故曰魯酒薄而邯鄲圍幽冥錄曰東萊)
(人性靈常作酒多醇濁而忽更清)頓遜樹青田核(南史曰南海頓遜國有酒樹似)
(安石榴採其花汁停瓮中數日而成酒下詳前)聚千鍾飲一石(列子曰子産之)
(兄曰公孫朝聚酒千鍾積麯成封望門百步糟漿之氣逆於人鼻方其荒於酒也不知政道之安危人理之悔)
(吝室内之有無九族之親疎雖水火兵刃交於前不知也晉書曰周顗在中朝時能飲酒一石及過江雖日)
(醉每稱無對偶有舊對從北來顗遇之乃欣然出酒二石共飲各大醉及顗醒使視客已腐脇而死)抱
甕釀飛軒酌(語林曰羊琇字稚舒冬月令人抱甕釀酒左思吳都賦曰飛輕軒而酌綠醽)
(方雙轡而賦珍羞)濡首腐腸(易有孚於飲酒濡其首胃養生論曰醪醴腐人之腸)
金貂換玉山頽(上見酒二山嵇康醉倒如玉之頽)增百氏漿
諸家料(清異錄酒不可襍飲飲之雖善酒者亦醉乃飲家所深忌宛葉書生胡适冬至日延客以諸家)
(羣遺之酒為具席半客恐私相告戒适疑而問之一人曰某懼君家百氏漿汝陽王璡家有酒法號甘露經)
(四方風俗諸家材料莫不備具)蘭生桑落(漢武帝百味旨酒名蘭生又隋煬帝酒名曰玉)
(薤㶚庾信從蒲州刺史乞酒詩蒲城桑落酒岸菊花秋願持河朔飲分獻東陵侯)醴泉侯
建康令(唐子西陸諝𫝊陸諝麯城人少與壺子商君相友善約先貴無相忘已而壺子任太常商君任)
(主爵都尉通顯矣而諝方青州為從事壺商上疏薦之上從其言遣壺子持節召諝至上歡甚是日拜諝光禄)
(勲頃之封醴泉侯食千戶下詳酒二宋書顧憲之)遺冠墮幘(上詳酒二韓子云齊桓公)
(幘晉庾敳頽然已醉墮几上以頭就穿)試山濤祝審琦(上詳酒二晉書山濤宋)
(王審琦不能飲太祖宴後苑祝曰酒者天之美祿可惜不能飲之祝已謂審琦曰天必賜卿酒量試飲之乃連)
(飲十數爵自此朝宴必滿引歸私第即不能飲)醉侯惡客(杜詩死贈劉生作醉侯又唐詩)
(若使劉伶為酒帝亦須封我醉鄉侯飲東坡詩注唐元結以不飲者為惡客後人以痛者為惡客)南
郊噀火淥溪取水(汝南先賢𫝊云郭憲從駕南郊憲含酒東北三噀執法奏不敬詔問)
(何故憲對曰齊失火噀酒厭之後知齊國果失火燒數千家荆州記曰桂陽東界俠公山下有渌溪源官常)
(取此水為酒)黃公開肆卓氏當壚(王戎為尚書令著公服過黃公壚謂後車)
(客曰吾昔與嵇叔夜阮嗣宗酣暢於此壚自嵇阮亡以來便為時所羈紲今視此雖近邈若山河下詳酒二)
平原十日張翰一杯(史秦昭王遺平原君書曰君幸過寡人願與君為十日之)
(飲或世說曰張翰字季鷹縱任不拘時人號為江東步兵謂曰卿乃縱適一時獨不為身後名耶張答曰使)
(我有身後名不如即時一杯酒)輦下黃封閩中白薄(東坡詩上樽白日瀉黃封)
(注云輦下以黃封酒貴蓋重内醖也初學記閩中有酒名白薄)不赴韓期數辭
李召(唐西南採訪使韓會字朝宗昌黎人嘗約孟浩然偕至京師欲薦諸朝浩然會故人至即與劇飲歡)
(甚或曰君與韓公約不當後期浩然曰業已飲酒遑恤其他卒不赴宋仁宗朝李都尉喜延士大夫盡聲色)
(之樂一時館閣清流無不往赴其宴者韓魏公最年少獨未嘗造焉李數召而公以事辭人有強之者公曰固)
(欲往但未有名耳公處之不失和故李亦不致怨同時諸公亦不以為介也)王𨗳盡觴
景讓卒爵(晉王敦字處仲王𨗳字茂弘敦與𨗳常詣王愷愷使美人行酒客飲不盡輙殺之酒至敦)
(𨗳所敦固不肯持美人悲懼失色而敦傲然不視𨗳素不能飲恐行酒者得罪遂勉強盡觴𨗳還歎曰處仲若)
(當世心懷剛忍非令終也曰唐李景讓事母孝好獎士類為左丞時蔣仲嘗酌酒忠於國孝於家者飲此酒)
(客肅然景讓遂起卒爵仲曰無疑於公又後魏書齊神武帝常享朝士舉觴屬别駕宋遊道曰飲高歡手中酒)
(者乃大丈夫卿之為人合飲此酒)務觀澆書劉跋作傳(宋陸游字務觀自號)
(放翁作詩曰澆書滿飲浮蛆甕攤飯横眠夢蝶床注云東坡以晨飲為澆書太白以午睡為攤飯百家詩序)
(跋字斯立名酒為玉友仍為作傳宋曾端伯亦名酒為玉友也)趙整作歌高允為
訓(晉孝武帝太元三年秦王堅與羣臣飲酒以極醉為限趙整作酒歌曰地列酒泉天垂酒星杜康妙識儀)
(狄先知紂喪殷邦桀傾夏國由此言之前危後則堅大悅命書之以為酒戒後魏書高允被勅論集往世以)
(酒敗德者為酒訓孝文覽而悅之)
酒四
原蒼梧(張華輕薄篇曰蒼梧竹葉宜城九醖)皂莢(神仙傳云葛仙翁斬皂莢樹為杯用以盛)
(酒酒味益妙)胡椒(博物志曰胡椒酒古人於歲朝飲之)文草(楊孚異物志曰文草作酒)
(其味甚美士人以金買草不言貴也)若下(吳地記云若下出美酒)湘隂(陸機七徵曰湘)
(隂有酎其色潑清秋醪春醖酒惟九成)冬清(張華上已篇曰春醴踰九醖冬清過十旬)凍
縹(王粲七釋曰凍縹玄酎醴白腐清)玄醴(潘安仁金谷詩曰玄醴染朱顔但愬杯行遲)
白醝(孫詵三公山下禊賦云九醖白醝)淵清(成公綏七唱曰秦無清醴先和宜醇香旗九醖)
(淵清十旬)冰潔(嵇康酒賦曰重酎至清淵凝冰潔滋液兼備芬芳澂澈)波泛(風土記曰)
(酒則星陳郡列春醖夏成珠連波泛瀾澈神清)淵流(邊讓章華臺賦曰蘭肴山積椒酒淵流)
芳馨(曹毗杜蘭香傳曰蘭香降張碩輙齎瓦榼酒氣芳馨)藻秀(陸機七徵曰秋醪春醴兼醖增)
(竒浮藻吐秀雲沸淵湧)兼清(張衡南都賦曰酒則九醖甘醴十旬兼清醪敷徑寸浮蟻若䓑)
待熟(食經曰坐客酒者平旦譲食時熟坐客待酒熟故以為名)屏爵(祖台之與王荆州書曰屏)
(爵棄巵焚罍毁榼)罰金(晉書曰凡民私釀酒沽其有婚姻及疾病者聽之餘有犯罰金八兩)
祈黃耉(詩曰酌以大斗以祈黃耉)介景福(陸機七徵曰介景福於眉夀)養親
老(應璩文曰酌彼春酒上得供養親老下得温飽妻子)歆靈祗(詳劉惔酒箴)吐銅
龍(西征記曰太極殿前有銅龍長二丈銅樽容四十斛正旦大會羣臣龍從腹内受酒口吐之於樽内)
仰景曜(曹植酒賦曰仰酒旗之景曜)貢宜城(傳玄七謨曰名酎出於咸陽甘醪貢於宜)
(城)出天厨(神仙傳曰王方平至蔡經家曰吾欲賜汝輩美酒此酒出天厨其味醇醲非俗人所)
(宜飲今當以水和之以賜經家人人飲一升許皆醉)甘如乳(樂府歌曰春酒甘如乳秋釀清如華)
濁如河(左思魏都賦曰清酤如濟濁醪如河凍醴流澌溫酎躍波)斗至千(典論曰孝)
(靈末百司湎酒酒千文一斗常侍張讓子奉為太醫令與人飲去衣露形為樂也)斗十千(曹植)
(詩曰歸来宴平樂美酒斗十千)引一斛(抱朴子云于公引滿一斛而斷獄益明)餞百
壺(詩韓奕篇云韓侯出祖出宿于屠顯父餞之清酒百壺)限七升(吳志孫皓每饗宴無不竟)
(日後以七升為限)傾三斗(管輅傾仰三斗而清辨綺燦)漢祖貰(漢書高祖好酒)
(及色常從王媪武負貰酒時飲醉卧武負王媪見其上嘗有怪高祖每酟留飲酒讐數倍及見怪歲竟此兩家)
(嘗折劵棄責)潘璋賒(吳志曰潘璋字文珪性博蕩嗜酒居貧好賒酟債家至門輙言後豪貴當)
(相還)杜康造(魏武帝歌何以觧憂惟有杜康)蔡邕酌(蔡邕與袁公書朝夕游談從學)
(宴飲酌清醴㸋乾魚欣欣焉樂在其間矣)致殷勤(曹植樂歌市肉取肥酤酒取醇交觴接杯以致)
(殷勤)相娛樂(古詩人生天地間忽如遠行客斗酒相娛樂聊厚不為薄)孔嘉(詩曰飲酒)
(孔嘉維其令儀)既旨(詩曰酒既和旨旨美也)德將(德將無醉注以德自將無至醉也)
禮飲(以禮飲酒獻酬有儀)視冬(禮記飲齊視冬時注飲宜寒也)避暑(袁紹在河)
(朔每至夏大飲云以避一時之暑故號河朔飲也)侍飲(詳酒一)面尊(禮曰凡飲惟君)
(面尊)養老(詳酒一)序賓(以賢序賓敬讓無忽)朋享(朋酒斯享)巷飲
(巷無飲酒)無彝(詳酒一)有衍(釃酒有衍)無荒(好樂無荒)不惑(楊秉)
(字叔節三不惑酒色財也)禹誡(大禹之誡曰甘酒嗜音未或不亡)康誥(成王封康叔作)
(酒誥誥誡酒之義)親約(陶侃别𫝊曰侃母湛氏賢明有法侃在武昌與佐吏從容燕飲常有飲限)
(或勸酒可少進侃悽然良久曰者年少曾有酒失慈親見約故不敢踰)父戒(庾衮字叔裒父在常)
(戒衮以酒後每醉輙自責曰余廢先人之戒何以訓人乃於墓前自杖三十)狂藥(晉裴楷𫝊曰石)
(崇以功臣子有才氣與楷志趣各異不與之交長水校尉孫季舒嘗酣讌慢傲過度欲表免之楷聞之謂崇曰)
(足下飲人狂藥責人正禮不亦乖乎乃止)淫源(曹植酒賦曰乃荒淫之源)崇飲(其敢崇飲)
(崇聚也)受福(旣醉而出並受其福)蓋狂(蓋寬饒曰無多酌我我乃酒狂)孟趣
(詳酒二)羣飲(酒誥曰羣飲汝匆佚盡執拘以歸于周予其殺)獨醒(屈原曰衆人皆醉我)
(獨醒)上尊(詳酒一白孔六帖云)美祿(漢書曰酒者天之美祿帝王所以頤養天下享祀祈)
(福扶衰養疾)合歡(酒食者所以合歡)宴樂(我有旨酒以宴樂嘉賓之心)騰
車(文選騰酒車以斟酌)舉白(漢書曰引滿舉白白酒觴)種秫(陶潛為彭澤令縣公田盡)
(種秫)挂錢(詳酒一世說阮宣子)側弁(側弁之俄屢舞傞傞)絶纓(平原夜飲燭滅)
(客牽美人衣美人絶其纓)縱酒(王忱字元達恃才縱酒婦父有慘忱乘醉弔之婦父慟哭忱與賓客)
(連臂披髮裸身而入繞之三匝而出)析酲(禮樂志大樂蔗漿析朝酲注甘蔗汁為醒病酒析觧也)
生疾(宋楊文忠公喜酒飲過量既登第通判濟州日飲醇醪往往至醉是時太夫人已年高頗憂之)
(一日山東賈存道先生過濟文忠舘之數日先生愛文忠之賢慮其以酒廢學生疾乃為詩示文忠曰聖君恩)
(重龍頭選慈母年高鶴髮垂君寵母恩俱未報酒如成病悔時遲文忠矍然起謝曰是非親客不對酒終身不)
(醉)罷將(曹仁為關羽所圍太祖以曹植為南中郎將征虜將軍欲遣救仁呼有所勅戒植醉不能)
(受命於是上悔而罷之)飲酎(月令孟春天子飲酎)賜爵(禮君若賜之爵則越席再拜)
(稽首受登席祭之飲卒爵而俟君卒爵然後授虚爵注不敢先君盡之)相罰(文選引滿相罰)
其觩(兕觥其觩注兕觥罰爵也觩然不用)飛觴(舉白文選)罰爵(禮有常罰之爵)
酳酢(禮)誅賞(周禮以酒式誅賞注誅賞其作酒之善惡也)飲祀(越庶國飲惟祀)
(乃得飲酒)飲别(詳酒一邴原飲别)設醴(漢書楚元王每置酒為穆生設醴)載
酤(詩既載清酤)麴糵(若作酒醴爾惟麴糵)法式(周禮作酒之法式也)荒湛
(顚覆厥德荒湛於酒)湎淫(羲和湎淫廢時亂日)荒腆(惟荒腆於酒)淫&KR1196;(淫&KR1196;)
(肆虐臣下化之紂也)公酒(周禮公事作酒也)禮酒(賓客之酒)佐酒(助行酒)
使酒(季布)酒府(酒正之府)酒正(周禮酒正日入其成月入其要歲終則會注皆)
(謂合計其用)酒人(造酒者)酒材(周禮授酒材掌其厚薄之齊)酒吏(孫皓)
(每宴會羣臣無不令沈醉置黃門侍郎十人不與酒令侍立為司過之吏飲罷各奏其闕失隨大小加刑)
酒官秩酒(酒正凡秩酒者以書契授之注秩常也優老臣常授酒)勞酒(孟春天子)
(躬耕帝籍反執爵於大寢公卿大夫諸侯皆御命曰勞酒)兼六物(詳酒一月令孟冬)
比千乘(貨殖傳一歲千釀比千乘之家)卧甕下(畢卓為吏部比舍郎釀酒熟畢醉後夜至)
(甕下盜飲掌酒者縳之明旦乃畢吏部)嘔車中(詳酒一)劾周顗(顗領吏部屢有)
(荒醉失儀為有司所劾)擊錢鳳(晉温嶠偽醉以手版擊鳳)亂籩豆(亂我籩豆)
倒接䍦(世說云山季倫為荆州時出酣暢人為之歌曰山公時一醉逕造高陽池日暮倒載歸酩酊無)
(所知時復乘驄馬倒著白接䍦舉手語葛強何如并州兒)朱顔酡(美人既醉朱顔酡)白
刃起(失意杯酒間白刃起相酬)揖不勝(論語注下而飲謂射畢揖降以俟衆耦皆降勝者乃)
(揖不勝者升取觶立飲也)觵不敬(周禮觵其不敬者注觵罰爵也)受爵(禮玉藻君子之)
(飲酒也受一爵而色洒如也二爵而言言三爵而油油以退)實尊(周禮酒正凡祭祀以法共五齊)
(三酒以實八尊大祭三貳中祭再貳小祭一貳皆有酌數惟齊酒不貳皆有器量)增百品(酒經)
三重(說文)羅浮春(東坡在惠州自造酒號羅浮春以惠州有羅浮山而得名)崑
崙觴(詳酒一)酴醿(唐主謂左右曰李絳之骨骾眞宰相也腸酴醿酒)葡萄
麯米(杜詩曰聞道雲安麯米春纔吞一盞即熏人)茅柴(宋韓駒字子蒼有茅柴酒詩三年逐)
(客臥江臯自與田工壓小槽飲慣茅柴諳苦硬不知如蜜有香醪蓋謂苦硬之酒如茅柴之火易過也)
千日醉(詳酒二博物志)三日酺(漢文帝賜酺三日宋祥符中天書降大赦改元東都賜酺)
(五日天下三日蓋循漢遺事也)浮晏嬰(說苑齊景公飲酒陳桓子侍望見晏子而復於公曰請浮)
(晏子公曰何故也對曰晏子衣緇布之衣麋鹿之裘棧輪之車而駕駑以朝是隱君之賜也公曰諾酌者奉觴)
(而進曰君命浮子晏子避席曰請飲而後辭乎其辭而後飲乎公曰辭然後飲晏子曰臣聞古之賢臣有受厚)
(賜而不顧其國族則過之若夫弊車駑馬以朝主者非臣之罪也且臣以君之賜臣父之黨無不乘車者母之)
(黨無不足於衣食者妻之黨無凍餒者國之簡士待臣而後舉火者數百家如此為隱君之賜乎彰君之賜乎)
(公曰善為我浮桓子也)觴桓子(宋王禹偁文于是齊侯以晏子之觴而觴桓子)八伯
(晉人任達好酒阮放為宏伯郗鑒為方伯胡母輔之為達伯卞壼為裁伯蔡謨為郎伯阮孚為延伯劉綏為委)
(伯羊曼為䵬伯號為兖州八伯)八仙(賀知章汝陽王璡李適之崔宗之蘇晉李白張旭焦遂也杜子)
(美有飲中八仙歌)止酒詩(陶潛止酒詩曰平生不止酒止酒情無喜暮止不能寢晨止不能起)
(日日欲止之營衛止不理徒知止不樂未信止利已始覺止為善今朝真止矣從此一止去將止扶桑涘清顔)
(止宿客奚止千萬祀)斷酒戒(庾闡斷酒戒神明智慧人之所以靈也好惡欲情人之所以生也明)
(智運於常性好惡安於自然吾以知窮智之害性任欲之害真於是椎金罍碎玉椀破兕觥損觚瓚)原
蒲萄善醉(魏文帝云蒲萄釀以為酒甘於麵米善醉)酒藤消酲(古今草木注云酒杯)
(藤出西城大如臂葉似葛實如梧桐香美可酌士人投酒能消宿酲)策勲飲至(抱朴子曰一瓶)
(之醪傾而三軍之衆悅觧毒之觴行而盗馬之屬感消憂成禮策勲飲至降神合人非此莫以也)和
憾親讐(曹植酒賦曰和睚眥之宿憾雖怨讐其必親)應化感氣(曹植七啓曰乃有春)
(清縹酒康狄所營應化則變感氣而成彈徵則苦𤼵扣官則甘生於是盛以翠樽酌以雕觴浮蟻鼎沸酷烈馨)
(香可以和神可以娛觴)苞苦含辛(𫝊玄七謨曰白醴九成玄醖清醇泛華浮蟻苞苦含辛)
賢聖斯嘗(江統酒誥曰歴代悠遠經史彌長上自三皇下逮五帝雖曰聖賢亦咸斯嘗)
通人此累(祖台之與王荆州書曰君須復飲不廢止之將不獲已耶通人達士累於此物)春
醖夏成(風土記曰酒則元端水齊春醖夏成通神遁暑用厭飲事)秋藏冬發(見曹植酒)
(賦)雞鳴時熟(食經曰夏雞鳴酒法秫米二升作糜麯三升以水五升攪之封頭今日作明日)
(雞鳴時熟)狗猛不售(韓子曰宋有酤酒懸幟甚高斗槩甚平而酒不售問人人曰君家畜猛狗)
(也)鄭玄三百(鄭康成别𫝊曰袁紹邀飲於城東必欲玄醉時會者三百人酣酒之後人人進)
(爵玄飲至三百杯秀眉明目容儀温偉)周文百觚(傅玄酒賦曰唐堯千鍾周文百觚)
公榮共醉(詳酒二)孔羣好飲(世說曰鴻臚孔羣好飲酒王𨗳曰卿服腐腸之藥耽)
(爽口之味不見酒家覆瓿布久則縻爛羣曰公不見糟中肉乃更堪久羣嘗與親舊書曰今年田得七百石秫)
(米不了麯蘖事)不用常杯(詳酒二)不如一杯(詳前世說)管仲棄
半(管子云齊桓公飲管仲酒詳酒二)于公益明(抱朴子曰于公定國飲滿一石而斷獄益)
(明)賜晉秬鬯(晉文公獻楚俘於周王賜之秬鬯一卣卣器也)錫魏秬鬯(冊魏)
(公九錫文曰是用錫君秬鬯一卣)九獻禮畢(𫝊曰楚子入享於鄭九獻注上公之禮九獻而)
(禮畢也)三行遂出(管子曰桓公與管仲飲掘新井而柴焉十日齋戒召管仲仲至公執爵夫)
(人執尊觴三行仲趨出公怒曰寡君齋戒以飲仲父以為脫於罪矣仲曰臣聞湛於樂者洽於憂厚於味者薄)
(於行是以走出拜而送之)逸逸有序(詩曰舉酬逸逸注有序貌)油油以退(見前)
五斗解酲(詳酒二語林曰劉伶)一石亦醉(淳于髠詳酒二)不能滿
觴(田蚡辭不能滿觴灌夫怒)有服敢辭(灌夫字仲孺有服過田蚡蚡曰吾欲與仲孺過魏其)
(侯會仲孺有服夫曰將軍幸許過魏其侯夫安敢以服為辭)不醉反恥(詩曰彼醉不臧不醉)
(反恥)不醉無歸(詩厭厭夜飲不醉無歸)頒皆有法(周禮酒正掌酒之賜頒皆)
(有法以行注法尊卑之差)賜不再拜(禮酒肉之賜不再拜)乘馬攜壺(劉伶嘗乘)
(塵車攜一壺酒使人荷鍤随身曰死便埋我其遺形如此)銜杯潄醪(詳酒五劉伶酒德頌)
不知其秩(是曰既醉不知其秩)不知其尤(是曰既醉不知其尤)未卜其
夜(詳酒二左傳曰桓公樂飲)樂飲今夕湛露之觴瑶池之宴
(周穆王宴西王母)迨我暇矣(詩)酌言酬之(詩)酌皆有數
(禮)樂且有儀既旨既清且多且有逮下之恩
侍宴之禮(臣侍宴過三爵非禮)增釣詩鈎掃愁帚(東坡洞庭春色)
(詩應呼釣詩鈎亦號掃愁帚須君㶑灧杯澆我談天口)鴨綠鵝黃(東坡詩小舟浮鴨綠大杓)
(瀉鵝黃蓋用杜詩鵝兒黃似酒對酒愛新鵝之句)猪紅熊白(宋楊廷秀酒歌生酒清於雪煮)
(酒赤如血煮酒只帶烟火氣生酒不離泉石味石根泉眼新汲將麯米釀出春風香坐上猪紅間熊白甕頭鴨)
(綠變鵝黃先生一醉萬事已那知身在塵埃裏)梁甘劉辛(清異錄)趙厚魯薄
(詳酒一淮南子云楚會諸侯)宜城九釀(宜城九釀號竹葉酒)洞庭三絶(安定)
(郡王以黃柑釀酒名曰洞庭春色其酒色香味三絶東坡有詩與賦按唐人名酒以春如富水春若下春土窟)
(春石凍春松醪春竹葉春梨花春羅浮春甕頭春麯米春抛青春是也)騎馬傾欹(昔阮咸醉)
(騎馬傾欹人皆指而笑曰個老子騎馬如乘船行波浪中杜甫詩曰知章騎馬似乘船本此)爭妓
慚悔(清異錄閩士劉乙嘗乘醉與人爭妓女既酲慚悔乃集書籍中凡飲酒致失賈禍者編以自警題曰)
(百悔經自後不飲至於終身)行酒進醯(唐李景略常宴僚佐行酒者誤以醯進判官京兆任)
(廸簡以景略性嚴恐行酒者獲罪強飲之)餉酒知水(晉孔嚴祖父奕為全椒令明察過人時有)
(遺其酒者始入門奕遥呵曰人餉吾两甖酒其一何故非也檢視之果是水或問何以知之曰酒重水輕提酒)
(者手有輕重之異故耳)以酒杜人(石林詩話晉人多言飲酒有至沉醉者其意未必眞在於)
(酒蓋時方艱難人各懼禍惟托於醉可以疎遠世故陳平曹參以來俱用此策漢書記陳平於劉項未判之際)
(日飲醇酒戲婦人是豈真好飲耶曹參雖於此異然方欲觧秦煩苛付之清淨以酒杜人是亦一術)乘
酒挑妾(晉紀瞻為尚書置酒請王𨗳觀妓瞻愛妾能歌新聲左僕射護軍周顗乘酒於衆中挑之而不)
(得有司劾顗荒酒失儀至元帝時乃詔宥焉)飲如淋灰(東坡詩趙子飲酒如淋灰一年十萬)
(八千杯注云以李白詩計之如此)飲如吸川(飲中八仙歌左相日興費萬錢飲如長鯨吸百川銜)
(杯樂聖稱避賢)勸酒至顚(宋徽宗時蔡攸賜飲禁中上頻以巨觥勸之攸懇辭不任杯酌將至)
(顚踣上曰就令灌死亦不至失一司馬光也)據鞍索取(宋顔延之好騎馬遨游里巷過舊知)
(輙據鞍索酒得酒必盡傾意氣自若嘗以醉謁何尚之尚之望見便佯眠延之𤼵簾熟視曰朽木不雕尚之謂)
(左右曰此人醉甚可畏)無暑無寒(清異錄河陽釋法常酷嗜酒無寒暑風雨常醉醉則熟寢)
(覺即朗吟嘗謂同志曰酒天虚無酒地綿邈酒國安恬無君臣貴賤之拘無財利之圖無刑罰之避陶陶焉蕩)
(蕩焉其樂不可得而量也)飲酒百盞(東坡飲酒說歐公盛年能飲百盞然常為張安道所困梅)
(聖俞亦能飲百許盞然醉即高叉手而語彌温謹此亦知所不足而勉之非善飲者也)送酒六
壺(東坡云章質夫送酒六壺書至而酒不達吏跌而忘之戲作小詩問之曰白衣送酒舞淵明急掃風軒洗)
(破觥豈意青州六從事化為烏有一先生空煩左手持新蠏漫遶東籬嗅落英南海使君今北海定分百榼餉)
(春耕)原學士十二人(漢制學士十二人給大官桐馬酒注以馬乳為酒採桐葉時乃成臣)
(瓉曰按武帝以馬家為桐馬似不為酒也)女酒三十人(周禮注女奴曉酒也)擬酒
旗於元象(張載酒賦)推酒泉之嘉名(𫝊玄酒賦)陳魯匡之謀
收榮公之利將成禮以合歡豈納邪而伐德
雖取陶陶之樂(劉伶酒德頌)無愆抑抑之儀(其未醉止威儀抑抑)
資酒食以合歡初筵有禮用歌舞以餙喜終宴不疲
酒五
原詩宋陶潛飲酒詩曰有客常同止趣舍邈異境一士
長獨醉一夫終年醒醒醉還相笑𤼵言各不領規規一
何愚兀傲差若穎寄言酣中客日沒燭當秉周庾信
報趙王賜酒詩曰梁王修竹園冠蓋風塵喧行人忽枉
道直進桃花源稚子還羞出驚妻倒閉門始聞𫝊上命
定是賜中樽野爐燃樹葉山杯捧竹根風池還更暖寒
谷遂長暄未知稻梁雁何時能報恩又正旦蒙趙王
賚酒詩曰正旦辟惡酒新年長命杯柏葉隨銘至椒花
逐頌来流星向椀落浮蟻對春開成都已救火蜀使何
時迴又中山公許乞酒一車未送詩曰細柳望蒲臺
長河始一迴秋桑幾迴落春蟻未曾開瑩角非難馭椎
輪稍可催只言千日飲舊逐中山來又就蒲州刺史
乞酒詩曰蕭瑟風聲慘蒼茫雲貌愁鳥寒棲不定池凝
聚未流蒲城桑葉落灞岸菊花秋願持河朔飲分勸東
陵侯又答王褒餉酒詩曰今日小園中桃花數樹紅
開君一壺酒細酌對春風未能扶畢卓猶足舞王戎仙
人一捧露判不及杯中增唐張說奉蕭令嵩宇文黃
門融裴中書光庭酒三絶句樂奏天恩滿杯來秋興高
更蒙蕭相國對席飲醇醪聖德重甘露天章下大風
又乘黃閣賞願作黑頭公西掖恩華降南宫命席闌
詎知雞樹後更接鳳池歡李白待酒不至玉壺繫青
絲沽酒來何遲山花向我笑正好啣杯時晩酌東窗下
流鶯復在兹春風與醉客今日且相宜又月下獨酌
詩曰花間一壺酒獨酌無相親舉杯邀明月對影成三
人月既不觧飲影徒隨我身暫伴月將影行樂須及春
我歌月俳佪我舞影凌亂醒時同交歡醉後各分散永
結無情游相期邈雲漢杜甫謝嚴中丞送青城山道
士乳酒一缾詩曰山缾乳酒下青雲氣味濃香幸見分
鳴鞭走送憐漁父洗盞開嘗對馬軍張謂湖中對酒
作夜坐不厭湖上月晝行不厭湖上山眼前一樽又長
滿心中萬事如等閒主人有黍萬餘石濁醪數斗應不
惜即今相對不盡歡别後相思復何益茱萸灣頭歸路
賒願君且宿黃公家風光若此人不醉參差辜負東園
花白居易勸酒詩曰勸君一杯君莫辭勸君兩杯君
莫疑勸君三杯君始知面上今日老昨日心中醉時勝
醒時天地迢迢自長久白兔赤烏相趁走身後堆金挂
北斗不如生前一杯酒又賦得何處難忘酒詩曰何
處難忘酒朱門美少年春分花發後寒食月明前小院
迴羅綺深房理管絃此時無一盞爭過豔陽天李敬
中勸酒詩曰不向花中醉花應觧笑人只憂連夜雨又
過一年春日日無窮事區區有限身若非杯酒裏何以
寄天眞陸龜蒙和襲美醉中以一壺見寄曰酒痕衣
上襍莓苔猶憶紅螺一兩杯正被遶籬荒菊笑日斜還
有白衣來皮日休友人許惠酒以詩徵之野老蕭然
訪我家霜殘白菊兩三花子山病起無餘事只望蒲臺
酒一車宋蘇轍以蜜酒送柳真公牀頭釀酒一年餘
氣味全非卓氏壚送與幽人試嘗看不應只是百花鬚
又家釀詩曰方暑儲麯蘖及秋舂秫稻甘泉汲桐柏
火候問隣媪唧唧鳴甕盎暾暾化棃棗一撥欣已熟急
搊嫌不早病色變渥丹羸軀驚醉倒子雲多交遊好事
時相造嗣宗尚出仕兵厨可常到嗟我老杜門奈此平
生好未出禁酒國恥為甕間盜一醉汁滓空入腹誰復
告又釀重陽酒詩曰風前隔年麯甕裡重陽酒適從
臺無餽飲啜不濡口秋嘗日已迫收拾煩主婦仰空露
成霜蹇庭菊將秀金微火猶壯未可多覆蔀唧唧候鳴
聲涓涓夜初溜輕巾漉糟脚寒泉養罌缶誰來共佳節
但約隣人父生理正艱難一醉陶衰朽他年或豐餘此
味恐無有韓駒還朝飲酒絶句曰往時看曝石渠書
内酒均頒白玉腴落魄十年無復醉因公今日識官壺
程致道謝江仲舉惠酒詩曰山城無物可忘憂但有
平原病督郵知我囊中無白水煩君若下出青州芳甘
未謝三年醖傲兀能消萬古愁會待東郊春意動鳴鞭
乘興草堂遊范石湖寓直玉堂拜賜御酒詩曰歸鴉
陸續墮宫槐簾幕參差晩不開小雨遂將秋色至長風
時送市聲來近瞻北斗璿璣次猶夢西山翠碧堆慚愧
君恩來甲夜殿頭宣勸紫金杯陸游飲石洞酒戲作
酣酣霞暈力通神淡淡鵝雛色可人一笑破除垂老日
滿懷搖蕩隔年春梅花的的吹初破楊柳纖纖染未勻
醉倒橋邊人不怪西曹免護相君茵又對酒絶句温
如春色爽如秋一榼燈前自獻酬百萬愁魔降未得故
應用爾作戈矛徐文瀾詠酒詩曰才傾一盞碧澄澄
自是山妻手法成不遣水多防味薄要令麯少得香清
凉從荷葉風邊起暖向梅花月裡生世味摠無如此味
深知此味即淵明元劉因黑馬酒詩曰仙酪誰誇有
太玄漢家桐馬亦空傳香來乳面人如醉力盡皮囊味
始全千尺銀駞開曉宴一杯璚露洒秋天山中喚起陶
宏景轟飲高歌敕勒川許有壬咏上京馬酒詩曰味
似融甘露香疑釀醴泉新醅撞重白絶品挹清玄驥子
饑無乳將軍醉臥氈桐官聞漢吏鯨吸有今年又秋
露白酒熟臥聞糟聲喜而得句治麯辛勤夏竟秋竒功
今日遂全收日華煎露成眞液泉脉穿巖咽細流不忍
撥醅㪺甕面且教留響在牀頭老懷磈磊行澆盡三徑
黃花兩玉舟周權蒲萄酒詩曰翠虬夭矯飛不去頷
下明珠脫寒露纍纍千斛晝夜舂列甕滿浸秋泉紅數
宵醖月清光轉穠腴芳髓蒸露暖酒成快瀉宫壺香春
風吹凍玻璃光甘逾瑞露濃欺乳麯生風味難通譜縱
教典却鷫鸘裘不將一斗博凉州楊維楨紅酒歌楊
子渴如馬文園宰官特賜桃花源桃花源頭釀春酒滴
滴真珠紅欲然左官忽落東海邊渴心鹽井生炎烟相
呼西子湖上船蓮花博士飲中仙如銀酒色未為貴令
人長憶桃花泉膠州判官玉牒賢憶昔同醉璚林筵别
來南北不通問夜夢玉樹春風前朝來五馬過陋㕓贈
以同袍五色彩副以五鳳樓頭牋何以澆我磊落抑塞
之感慨桃花美酒斗十千垂虹橋下水拍天虹光散作
眞珠涎吳娃鬭色櫻在口不放白雪盈人顚我有文園
渴苦無奏曲鴛鴦絃預恐沙頭䨇玉盡力醉未與長瓶
眠徑當垂虹去鯨量吸百川我歌君扣舷一斗不惜詩
百篇明邵寳雪酒詩為孫司徒賦曰玄酒曾聞侑大
烹釀來寒雪品尤清也知承露能高致須信藏冰為曲
成光重夜杯如有物暖銷春甕本無聲相看莫謂人間
味一滴先天萬古情王鏊酒熟志喜常年送酒媿諸
隣斗覺今年富十分水法特教擔柳毅麯材先已謝桐
君牀頭夜滴晴階雨甕面香浮暖閣雲莫笑陶公巾自
漉年来正策醉鄉勲李濓弟洛以襄陵酒方見示如
法釀造良佳賦此答意襄陵自昔稱名酒猗氏於今得
秘方𫝊示故園知汝意釀成新味與誰嘗金盤滴露泠
泠白玉椀浮春冉冉香倚甕題詩寄吾弟西齋風雨憶
聯牀
原引梁朱异田飲引曰卜田宇兮京之陽面清洛兮背
修邙屬風林之蕭瑟值寒野之蒼茫鵬紛紛而聚散鴻
冥冥而遠翔酒沈兮俱發雲沸兮波揚豈味薄於東魯
鄙蜜甜於南湘於是客有不速朋來遠方臨清池而滌
器闢山牖而飛觴促膝兮道故久要兮不忘間談希夷
之理或賦連翩之章
原賦漢鄒陽酒賦曰清者為酒濁者為醴清者聖明濁
者頑騃皆麯湒丘之麥釀野田之米流光醳醳甘滋泥
泥醪醴既成綠瓷既啓且筐且漉載篘載泲庶人以為
欣君子以為禮其品類則沙洛綠酃烏程若下齊公之
清關中白薄青渚縈渟凝醳醇酎千日一醒揚雄酒
箴曰子猶瓶矣觀瓶之居居井之湄處高臨深動常近
危酒醪不入口藏水滿懷不得左右牽於纆徽自用如
此不如䲭夷䲭夷滑稽腹大如壺盡日盛酒人復借酤
常為國器託於屬車出入兩宫經營公家由是言之酒
何過乎魏曹植酒賦曰余覽揚雄酒箴辭甚瑰瑋頗
戲而不雅聊作酒賦粗究其終始嘉儀氏之造思亮兹
美之獨珍仰酒旗之景曜協嘉號於天辰穆生失禮而
辭楚侯嬴感爵而輕身其味有宜城醪醴蒼梧縹青或
秋藏冬發或春醖夏成或雲沸川涌或素蟻如萍爾乃
王孫公子俠遊翺翔將承歡以接意會陵雲之朱堂獻
酬交錯宴笑無方於是飲者並醉從横讙譁或揚袂屢
舞或扣劒清歌或嚬蹴辭觴或奮爵横飛或歌驪駒既
駕或稱朝露未晞於斯時也質者或文剛者或仁卑者
忘賤寠者忘貧於是矯俗先生聞之而歎曰噫夫言何
容易此乃淫荒之源非作者之事若躭於觴酌流清縱
佚先王所禁君子所斥魏王粲酒賦曰帝女儀狄旨
酒是獻苾芬享祀人神式宴辨其五齊節其三事醍沈
盎泛清濁各異章文德於廟堂協武義於三軍致子弟
之孝養糾骨肉之睦親成朋友之歡好贊交往之主賓
既無禮而不入又何事而不因賊功業而敗事毁名行
以取誣遺大恥於載籍滿簡帛而見書孰不飲而罹兹
罔非酒而惟辜昔在公旦極兹話言濡首屢舞談易作難
大禹所忌文王是艱晉張載酃酒賦曰惟聖賢之興
作貴垂功而不冺嘉康狄之先識亦應天而順民擬酒
旗於元象造甘醴以怡神雖賢愚而同好似大化之齊
均物無往而不變獨居舊而彌新經盛衰而無廢歴百
代而作珍若乃中山冬啓醇酎秋發長安春御樂浪夏
設縹蟻蓱布芬香酷烈垂嘉稱於百代信人神之所悅
未聞珍酒出於湘東丕顯於皇都乃潛淪於吳邦往逢
天地之否運今遭六合之開通播殊美於聖代宣至味
而大同匪徒用法之窮理信泉釀之所鍾故其為酒也
殊功絶倫三事既節五齊必均造釀以秋告成以春備
味滋和體淳色清宣御神志𨗳氣養形遺憂消患適性
順情言之者嘉其美志味之者棄事忘榮於是糾合同
好以遨以遊嘉賓雲會矩坐四周設罍樽於南楹酌浮
觴以施流備鮮肴之綺錯進時膳之珍羞禮儀攸序是
獻是酬頳顔微發溢思凱休德音晏晏弘此徽猷咸得
志以自足願棲遲於一丘於是歡樂既洽日薄西隅主
稱湛露賓歌驪駒僕夫整駕言旋其居乃憑軾以迴軓
騁輕駟於通衢及衡門以隱跡覽前聖之典謨感夏禹
之防微悟儀氏之見疎鑒往事而作誡罔非酒而惟愆
哀秦穆之既醉殱良人而棄賢嘉衛武之能悔著屢舞
於初筵察成敗於往古垂將來於兹篇袁山松酒賦
曰素醪玉潤清酤淵澄纖羅輕布浮蟻競升泛芳樽以
琥珀馨桂發而蘭興一歠宣百體之關一飲蕩六府之
務增皇甫湜醉賦曰沉湎於酒有晉之七賢心遊於
夢境隨於烟六府漫漫四肢綿綿逶隨津淳陶和渾鮮
遺天地之闊大失膏火之銷煎寂寂寞寞根歸復樸居
若死灰行猶飄慤車屢墮兮無傷首鎮濡兮不覺機發
而動䰟交而合暝文字之醇味反騷人之獨醒曾不知
其耳目尚何懼於雷霆偶四體以合莫歸一元而億寧
麯糵氣散竹桂滋已百慮森復七情紛始風飄火爇矜
誇跱跂嗟害馬之驟還顧息肩兮未幾蘇門子聞而笑
之曰子之於道其醯雞歟彼至人者天地根性情虚披
雲衆萬脫遺寰區分猶象人心冥太初故大患乃失而
至道可居也乃今假荒惑之具沉耳目之機其觧須臾
憂患繁滋中心不可損外患生之為疹為毒為狂為醨
負責之道隂陽戾違束乎巫醫歐乎有司辱身滅名痿
肺淫支狼狙猖蹶為大人嗤不得盡年玉色光衰曾不
如覩無醉時使人困苦如斯陸龜蒙中酒賦曰書編
百氏病載千名將有濱於九死諒無敵於餘酲窗間落
月枕上殘更意欲問而無問夢將成而不成愛靜中而
人且語愁曙後而雞已鳴才遭&KR1922;轢適别恩情屈大夫
之獨醒應難共語阮校尉之連醉不可同行氣縷支綿
神雜色沮前歡已誓於抛擲往事空經乎思慮有馘卓
擒伶之伍我願先登有殛狄放杜之君臣能執御聿當
拔酒樹平麯封掊仲榼碎堯鍾先刊美祿次削眞龍編
虎鬚者寧教畔去持蟹螯者不要相逢欲倚還眠將詞
又默深窮寂寞之境别有悽凉之域黃昏細雨迷途而
不到長亭白晝繁花失意而初歸故國背枕求稳牽幃
就黑愁應平子分與渴是相如𫝊得感物逾嗟懷人有
惻冠纓不遇柸按空陳徒殱鷰鷰之髀浸費猩猩之唇
牛心表異熊掌稱珍剪雲夢䔇(音豈)採泮宫芹周子之菘
向晩庾郎之薤初春加以歐川桂蠧穎谷榆人雖馳心
於萬品且忘味於兹辰或乃強迎賓友力答牋書落魄
不啻壓伊有餘䄡䄖猶嬾整觧散固慵梳卞士蔚專諷
蝦蟆誠堪竊笑莊周子化為蝴蝶實是憑虚客曰雖鯖
鮓能珍微風可折豈比夫榴花竹葉之味酃水之清中
山之碧必能醺骨&KR0755;顔潛消暗釋况前覆乃後車之驚
獨行為衆人之倚不然吾將受教於聖賢敢忘歡伯
原箴晉劉惔酒箴曰爰建上業曰康曰狄作酒於社獻
之明辟仰郊昊天俯祭后土歆禱靈祗辨定賓主啐酒
成禮則彝倫攸叙此酒之用也增唐皮日休酒箴曰
皮子性嗜酒雖行止窮泰非酒不能適居襄陽之鹿門
山以山稅之餘繼日而釀終年荒醉自戲曰醉士居襄
陽之洞湖以艒䑿載醇酎一甔往來湖上遇興將酌因
自諧曰酒民於戲吾性至荒而嗜於此其亦為聖哲之
罪人也又自戲曰醉士因箴以自警箴曰酒之所樂樂
其全真寧能我醉不醉於人
原讚東晉戴逵酒讚曰余與王元琳集於露立亭臨觴
撫琴有味乎二物之間遂共為之讚曰醇醪之興與理
不乖古人既陶至樂乃開有客乘之隗若山頹目絶羣
動耳隔迅雷萬異既冥惟無有懷
原頌魏劉伶酒德頌曰有大人先生以天地為一朝萬
期為須臾日月為牖戶八荒為庭衢行無輙迹居無室
廬幕天席地縱意所如止則操巵執觚動則挈榼提壺
惟酒是務焉知其餘有貴介公子搢紳處士聞吾風聲
議其所以乃奮袂攘襟怒目切齒陳說禮法是非鋒起
先生於是捧甖承槽銜杯歠醪奮髯箕踞枕麯藉糟無
思無慮其樂陶陶兀然而醉恍爾而醒俯視萬物擾擾
焉如江漢之載浮萍二豪侍側焉如果臝之與螟蛉
原誥晉江統酒誥曰酒之所興肇自上皇或云儀狄一
曰杜康有飯不盡委餘空桑鬱積成味久蓄氣芳本出
於此不由竒方
原戒晉庾闡斷酒戒曰蓋神明智慧人之所以靈也好
惡情欲人之所以生也明智運於常性好惡安於自然
吾以知窮智之害性任欲之喪眞也於是椎金罍碎玉
椀破兕觥損觚瓉遺舉白廢引滿使巷無行榼家無停
壺剖樽折杓沈炭銷罏屏神州之竹葉絶縹醪乎華都
言未及盡有一醉夫勃然作色曰蓋空桑珍味始於無
情靈和陶醖竒液特生聖賢所美百代同營故醴泉涌
於上世懸象煥乎列星斷蛇者以興霸折獄者以流聲
是以達人暢而不壅抑其小節而濟大通子獨區區檢
情自封無或口閉其味而心馳其聽者乎庾生曰爾不
聞先哲之言乎人生而靜天之性也感物而動性之欲
也物之感人無窮而情之好惡無節故不見可欲使心
不亂是以惡跡止步滅影即隂形情絶於所託萬感無
累乎心心靜則樂非外唱樂足則欲無所淫惟味作戒
其道彌深賓曰唯唯敬承德音
原啓梁劉孝儀謝東宫賚酒啓曰異五齊之甘非九醖
之法屬車未曾載油囊不得酤試儔仙樹葛元泥首才
比蒲桃孟他銜璧固知託之養性妙觧怡神擬彼聖人
差得連類又謝晉安王賜宜城酒啓曰孝儀啓奉教
垂賜宜城酒四器歲暮不聊在隂即慘惟斯二理總萃
一時少府鬭猴莫能致笑大夫落雉不足觧顔忽值瓶
瀉椒芳壺開玉液漢樽莫遇殷杯未逢方平醉而遁仙
羲和躭而廢職仰憑殊塗便申私飲未矚罍恥已觀幘
岸傾耳求音不聞霆擊澄神密視豈覿山高愈疾消憂
於斯已驗遺榮忽賤即事不欺酩酊之中猶知銘荷不
任云云
原論晉杜預酒論曰重醖醇醴沃土泉清甜苦無常五
味相并
增書梁陳暄與兄子秀書曰具見汝書與孝典陳吾飲
酒過差吾有此好五十餘年昔吳國張公亦稱躭嗜吾
見張公時伊已六十自言引滿大勝少年時吾今所進
亦勝於往日老而彌篤惟吾與張季舒耳吾方與此子
交歡於地下汝欲天吾此志耶昔阮咸阮籍同遊竹林
宣子不聞斯言王湛能元言巧騎武子呼為痴叔何陳
留之風不嗣太原之氣巋然翻成可怪吾既寂寥當時
朽病殘年産不異於顔原名未動於卿相若不日飲醇
酒復欲安歸汝以飲酒為非吾以不飲為過昔周伯仁
渡江惟三日醒吾不以為少鄭康伯一日三百杯吾不
以為多然洪醉之後有失成厮養之志是其得也使次
公之狂是其失也吾嘗譬酒猶水也可以濟舟亦可以
覆舟故江諮議有言酒猶兵也兵可千日而不用不可一
日而不備酒可千日而不飲不可一飲而不醉美哉江
公可與同論酒矣汝驚吾墮車侍中之門陷池武陵之
第遍帀朝野自言憔悴丘也幸苟有過人必知之吾平
生所願身没之後題吾墓云陳故酒徒陳君之神道若
斯志意豈避南征之不復賈誼之慟哭者哉何水曹眼
不識杯鐺吾口不離瓢杓汝寧與何同日醒與吾同日
而醉乎政言其醒可及其醉不可及也速營糟丘吾將
老焉
御定淵鑑類函卷三百九十三
