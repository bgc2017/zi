欽定四庫全書
御定淵鑑𩔖函卷十四
歲時部三(夏至立夏夏)
夏一
原禮記曰南方者夏夏之為言假也長之養之假之仁
也爾雅曰夏為朱明一曰長嬴增又曰夏為昊天
又曰夏祭曰薦又曰四月為余五月為臯六月為
且釋名曰夏五月謂之蕤賓蕤者下也賓者敬也言
陽氣下隂氣上極隂氣始賓敬之也易統通圖曰夏
日月行東南赤道曰南陸原尚書曰申命羲叔宅南
交日永星火以正仲夏鳥獸希革增又曰夏暑雨小
民唯曰怨咨尚書大傳曰夏昏火正可以種黍原
尚書考靈曜曰火星為夏期專陽相同精感符增詩
曰四月秀葽五月鳴蜩又曰綢繆束楚三星在戶(三星)
(五月中直戶也)又曰維此六月旣成我服又曰六月食鬱
及薁又曰五月斯螽動股六月莎雞振羽又曰四
月維夏六月徂暑又曰無冬無夏值其鷺羽又曰
冬之夜夏之日百歲之後歸于其室原詩含神霧曰
曹地處季夏之位土地勁急音中徵其聲清以急禮
記月令曰孟夏之月日在畢昏翼中旦婺女中(鄭玄注曰孟夏)
(者日月會於實沈而斗建巳之辰)其日丙丁(丙炳也萬物皆炳然著見而強大)其帝炎
帝其神祝融(此赤精之君火官之臣炎帝大庭氏也祝融顓頊氏之子曰黎為火官正者)律
中仲呂(高誘注曰陽散在外隂實在中所以旅陽成功故曰仲呂也)螻蟈鳴蚯蚓出
王瓜生苦菜秀(螻蟈蛙也王瓜&KR0034;挈也高誘曰螻蟈蝦蟇也&KR0034;蒲結反)靡草死麥
秋至斷薄刑決小罪(靡草薺葶&KR0995;之屬)仲夏之月日在東井昏亢
中旦危中(鄭玄注曰仲夏者日月會於鶉首而斗建午之辰)律中𬎼賓(高誘曰是月隂)
(氣萎𬎼在下象主人陽氣在上象賓客)小暑至螗蜋生反舌無聲(螗蜋螵蛸母也)
(反舌百舌鳥高誘曰螗蜋代謂之天馬一名齕庬兖豫謂之巨斧是月隂作於下陽散於上反舌百舌也變易)
(其聲倣百鳥之鳴故謂之百舌也)鹿角解蟬始鳴半夏生木槿榮(木槿玉蒸)
(也名蕣一名櫬)季夏之月日在柳昏火中旦奎中(鄭康成曰季夏)
(者日月會於鶉火而斗建未之辰)律中林鍾溫風至蟋蟀居壁(按爾雅曰蟋蟀)
(蛬劉劭注云謂蜻蛚也孫炎云梁國謂之蛬郭璞云今促織也蛬音義或作蛩方言蜻蛚楚謂之蟋蟀似蝗而)
(小正黑有光澤如漆有角翅一名蛬一名蜻蛚幽州人謂之促織)鷹乃學習腐草化為
螢(鷹學習謂攫搏螢飛蟲螢火也)又曰仲夏之月天子羞以含桃先
薦寝廟蟬始鳴木槿榮可以居高明可以遠眺望可以
升山陵可以處臺榭增又曰樂正崇四術立四教冬
夏教以詩書又曰凡樂春夏學干戈又曰春作夏
長仁也又曰明堂位曰季夏六月以禘左傳曰龍
見而雩國語曰夏日可畏原夏小正曰四月昴則
見(昴星名)又曰五月參見則蜋蜩鳴(蜋蜩者五彩具)初昏大火
中(大火心星)增孝經說曰斗指午為夏原孝經緯周天
七衡六間曰立夏後十五日斗指已以為小滿增史
記曰墨者亦向堯舜言德行曰夏日葛衣冬日鹿裘
前漢書曰朱明盛長敷與萬物敷華就實旣阜既昌
又曰夏則火王其精在天温暖之氣養生百木又曰
太陽者南方南任也陽氣任養物於時為夏夏假也物
假大乃宣平原續漢書律歷志曰日行南陸謂之夏
增後漢書張純奏議曰禮三年一祫五年一禘禘祭
以夏四月夏者陽氣在上隂氣在下故正尊卑之義也
原梁元帝纂要曰夏曰朱明(氣赤而光明)朱夏炎夏三夏
九夏天曰昊天(言氣浩汗)風曰炎風節曰炎節草曰茂草雜
草木曰蔚林茂林密𣗳茂𣗳孟夏亦曰維夏首夏季夏
亦曰徂暑(徂往也言暑始往)增莊子曰井鼃不可以語海夏
蟲不可以語冰原文子曰政失於夏熒惑逆行夏政
不失則降時雨增管子曰夏日不煬非愛火也又
曰九暑至時雨乃降五榖百果乃登鄒子曰季夏取
桑柘之火原尸子曰夏為樂南方為夏夏興也南任
也是故萬物莫不任興蕃殖充盈樂之至也淮南子
曰孟夏之月南宫御女赤色衣赤衣吹竽笙增又曰
炎風之野赤帝祝融之所司鶡冠子曰斗柄南指而
天下皆夏董子曰陽常居大夏以生育長養為事
論衡曰虎出有時猶龍見有期也隂物以冬見陽蟲以
夏出出應其氣氣動其𩔖參昴以冬出心尾以夏見參
昴則虎星心尾則龍象星出而物見氣至而𩔖動天地
之性也崔寔政論曰夏扈趣耘鋤(即竊脂亦呼播糓)三統
歷曰立夏為四月節小滿為四月中氣小滿者言物長
於此小得盈滿芒種為五月節夏至為五月中氣芒種
者言有芒之糓可稼種也小暑為六月節大暑為六月
中氣小暑大暑者就極熱之中分為大小月初為小月
半為大西京雜記曰陽德用事則和氣皆陽建巳之
月是也故謂之正陽之月四月陽雖用事而陽不獨存
此月純陽疑於無隂故亦謂之隂月素問岐伯曰春
勝長夏長夏勝冬注長夏者六月也土生於火長在夏
中旣長而王故云長夏也蔡邕月令章句曰百糓各
以其初生為春熟為秋故麥以孟夏為秋原楚辭曰
滔滔孟夏草木莽莽又曰收恢台之盛夏增文粹
曰離位克明火中宵見峰雲暮起景風晨扇太原注
曰萬物豐於熏夏耗於元冬陸機纂要曰夏𣗳名連
隂夏雨名緜雨
夏二
增淮南子曰武王蔭暍人於柳下而天下懷世說曰
武王見暍人王自左擁而右扇之國語曰魯宣公夏
濫於泗淵里革斷其罟而棄之曰古者大寒降土蟄發
水虞於是乎講罛罶取名魚登川禽而嘗之寝廟行諸
國人助宣氣也今魚方别孕不教魚長又行網罟貪無
蓺也公曰吾過矣里革匡我是良罟也嵇康高士傳
曰被裘公者吳人延陵季子出遊中道見有遺金顧而
謂公曰取彼金公投鎌瞋目拂手而言曰何子之高而
視之卑五月披裘而負薪豈取金者哉季子大驚旣謝
而問其姓名曰吾子皮相之士而安與語姓名也原
淮南子曰鄒衍事燕惠王盡忠左右譖之王繫之仰天
而哭夏五月為之下霜增漢書曰中尚署五月獻緩
帶史記曰漢武帝始幸雍郊見五帝以孟夏四月荅
禮焉又曰漢元帝永初元年四月日色青白無影正
中時有影無光是夏寒至九月日乃有光桓子新論
曰元帝被病廣求方士漢中逸人王仲都者詔問所能
為對曰但能忍寒暑耳因為待詔至夏大暑日使暴坐
又環以十爐火不言熱而身汗不出謝承後漢書曰
宋均為九江太守五日一視事夏以平旦又曰袁紹
在河朔每至夏大飲曰避一時之暑故號為河朔飲
晉書曰肅慎國一名挹婁夏則巢居晉陽秋曰車胤
字武子家貧讀書常不得油夏月則練囊盛數十螢以
夜繼日南史曰梁何遠為武昌太守武昌俗皆汲江
水盛夏遠患水熱每以錢買人井寒水不受錢者則以
水還之其他事率多此𩔖唐書曰高帝夏宴蒲萄園
賜朱櫻惟宰相及學士得從行給翔麟馬帝賦詩學士
屬和開元遺事曰長安富人每至暑伏中各於林亭
内植畫柱以錦結為凉棚設坐具召長安名姝閒坐逓
請為避暑會又曰王元寶都中巨豪也家有皮扇製
作甚精寳每暑月宴賓客即以此扇置於坐前使新水
灑之則颯然風生酒筵之間客有寒色遂命撒去明皇
亦曾差中使取看愛而不授曰此龍皮扇子也杜陽
雜編曰李輔國家夏則於堂中設迎凉草其象𩔖碧而
幹似苦竹葉細如松雖若乾枯而未嘗彫落盛暑挂之
窗戶間則凉風自至老學菴筆記曰成都之俗每歲
四月十九日士女泛舟浣花谿之百花潭府尹亦至
上置酒高會設水戲渡盡樂而返相傳唐冀國夫人故
事也四月十九日成都謂之浣花遨頭宴於杜子美草
堂滄浪亭傾城皆出錦繡夾道蜀人云雖戴白之老未
嘗見浣花日雨也北夢𤨏言曰蜀孟知祥其軍戰勝
董璋時軍中暑熱知祥廵行撫問三軍忻然如熱而濯
括地圖云天毒國最大暑熱夏木皆乾死民善沒水
以避日遇時暑常入寒泉之下武昌記曰樊山東有
小溪盛夏時凛然常有寒氣故謂之寒溪
夏三
原龍見鶉棲(左傳曰龍見而雩注云龍見建巳之月蒼龍七宿之體昏見東方張衡應間)
(曰溽暑至而鶉火棲寒冰冱而黿鼉蟄)麥秋梅雨(禮記曰孟夏麥秋至詳夏一周處)
(風土記曰梅熟時雨謂之梅雨)翔鵙鳴蟬(禮記仲夏之月鵙始鳴李顒羡夏篇曰咧咧林)
(蜩鳴翩翩鳴鵙翔下詳夏至)榮槿秀葽(上詳夏一不毛詩曰四月秀葽注榮而實曰)
(秀葽草也)草滋木蔚(曹植古樂府豔歌行曰夏節純和天清凉百草滋植舒蘭芳下見)
(傅元述夏賦)素㮏朱李(左思蜀都賦口朱櫻春就素㮏夏成魏文帝與吳質書曰浮)
(甘瓜于清泉沈朱李于寒冰)炎風熾日(陳琳大暑賦曰土潤溽以敲蒸時淟涊以混濁)
(温風鬱其彤彤譬炎火之陶燭燎曹植大暑賦曰炎帝掌節祝融司方維扶桑之高熾九日之重光)
朱輅赤旗(禮記孟夏之月天子居明堂左个乘朱輅兵書曰夏出兵赤旗在前執戟前行)
象德封功(范子計然曰德取象于春夏刑取象於秋冬下詳夏至)風觀
冰臺(潘岳關中記曰桂宫一名甘泉又作迎風觀寒露臺以避暑陸翽鄴中記曰石季龍于冰井臺藏)
(冰三伏之日以冰賜大臣)祭黍羞桃(上詳立夏下詳夏一)均管頒冰
(禮記曰仲夏之月命樂師修鞀鞞鼔以均琴瑟管簫周禮曰凌人掌夏頒冰注云暑氣盛以冰頒賜)
環爐交扇(上詳夏二公劉義慶世說曰郗嘉賓三伏之月詣謝炎暑熏赫雖復當風交扇猶)
(霑汗流離)嘯風漱露(王粲大暑賦曰仰庭熠而嘯風風既至其如湯氣呼吸以祛和汗雨)
(下而霑裳風王度扇上銘曰朱明赫離光啓窗来清服綌潄雲露體夷神自融)糞田染
綵(可以糞田疇可以美疆土以月令命有司染綵黼黻文章必以法故無或差忒供郊廟祭祀之服以為)
(旗章以别貴賤等級之度)濯枝雨飛芒露(周處風土記曰仲夏濯枝盪川注云此節)
(常有大雨名濯枝下見傅元述夏賦)黃雀風丹魚水(周處風土記曰仲夏長風扇暑)
(注云此節東南常有風俗名黃雀長風下詳夏至)避暑飲感涼會(魏文帝典論曰)
(大駕都許使光禄大夫劉松北鎮袁紹軍與紹子弟日共宴飲常于三伏之際晝夜酣飲極醉至于無知詳夏)
(二旬傅咸感涼賦序曰盛夏月困于炎熱熱甚不過日而復自凉以時之涼命親友曲會作賦爾)蚯
蚓出鳲鳩鳴(月令夏淮南子云孟鳲鳩鳴)處南宫居正殿(淮南)
(子云孟夏之月處南宫正尚書考靈曜云季夏可以居殿)不動衆無出兵(月令)
(云季夏不可以起兵動衆書考靈曜云季夏無出兵)(尚)增畏日凱風(上詳夏一)
(在張九齡賦句芒辰凱風入律)蔭暍握火(上詳夏二復吳越春秋越王欲吳仇冬)
(則抱冰夏則握火懸膽于戶出入嘗之)清風烈日(上見風家宋吕正獻公居夏不揮)
(扇冬不附火一日盛夏楊大夫環寳字器之將赴官來辭楊乃吕氏甥呂公于西窗下烈日中公裳對坐飲酒)
(三杯楊汗流浹背公凝然不動)陳謨聮句(周禮大行人掌大賓之禮及大客之儀以親諸)
(侯春朝諸侯以圖天下之事秋覲以比邦國之功夏宗以陳天下之謨冬遇以協諸侯之慮唐文宗夏日與)
(柳公權聮句文宗曰人皆苦炎熱我愛夏日長權曰熏風自南來殿閣生微涼蘇東坡謂其有美無箴足之云)
(一為君所移苦樂永相忘願言均此施清隂徧四方)浮瓜沈李(詳前素㮏注)調
冰雪藕(杜甫陪諸公子納涼詩公子調冰水佳人雪藕絲)竹寒荷淨(杜甫)
(詩我有江隂竹能令朱夏寒竹深留客處荷淨納凉時)賜蛇伐蛟(酉陽雜爼明皇以申)
(王畏暑賜之冷蛇白色而不傷人冷如冰雪玩之不復有煩熱也呂氏春秋季夏之月令漁師伐蛟升龜注)
(云蛟能害人難得故言伐龜神物可以決吉凶入宗廟尊之故曰升也)提壺布糓(楊萬)
(里詩提壺醒眼看人醉布榖催人不自耕)辟暑犀迎凉草(蘇鶚杜陽雜編夏月唐文)
(宗延學士講易賜辟暑犀下詳夏二)澄水帛招涼珠(杜陽雜編唐同昌公主暑)
(日大會暑氣方盛命取澄水帛以水蘸之挂于内軒滿座皆思挾纊澄水帛長八九尺似布而細明薄可鑒云)
(其中有龍涎故能消毒暑也消廣記燕昭王登握日之臺得神鳥銜洞光之珠以煩暑謂之招涼珠)
結錦棚抱鐵柱(上詳夏二而烈士傳楚王夫人嘗于夏日納涼抱鐵柱心有所感遂懷)
(孕後產一鐡楚王命鏌鎁為䨇劒一雌一雄)去熱脯消暑珠(神異經云北方層冰)
(萬里厚百丈有磎鼠在冰下土中其形如鼠食冰下草木根肉重萬斤取以作脯食之去熱拾遺記云黑蚌)
(珠千年一生燕昭王嘗懷此珠當盛暑之月體自輕涼號消暑珠)陸機思鄉嵇康
好鍛(語林晉陸機在洛夏月忽思東頭竹篠飲語劉寳曰吾思鄉轉深矣晉書嵇康性巧而好鍛宅有)
(一柳𣗳甚茂乃激水環之夏月居其下以鍛)葛洪入水仲都環爐(晉葛洪從)
(祖元學道得仙自號仙翁每大醉夏則入水底八日方出以其能閉氣胎息也按洪字稚川號抱朴子因以名)
(書夏下詳二)孫登草裳羊欣練裙(晉書孫登字公和時人于汲縣北山窟中)
(得之夏則編草為裳冬則被髮自覆吳宋書羊欣父不疑為烏程令欣時年十二王獻之為興守甚愛之欣)
(嘗于夏月著新練裙晝寝獻之書數幅而去欣本工書因此彌善)服六壬符運七
輪扇(上詳熱一輪西京雜記漢長安巧工丁緩作七輪扇連續七大皆徑丈夏月使一人運之滿堂皆)
(寒)草木皆乾禽鳥不度(括地圖天毒國最暑熱夏則草木皆乾朱提郡堂)
(狼山多毒草盛夏之月飛烏過之亦不得去故吳俶賦朱提則飛烏不度)遊篽宿園幸
繡嶺宮(王莾欲娛樂元后令四時廵四郊春幸繭館祓灞水夏遊篽宿園秋歴東館泛昆明池冬享飲)
(飛羽殿校獵上蘭觀登長平館而臨涇水多唐開元中明皇幸洛至繡嶺宫時屬炎暑上曰姚崇計令力士)
(探之回奏曰崇方紾絺乘小駟按轡木隂下)馬援征蠻楊茂為守(漢馬援字)
(文淵扶風人征武溪蠻會盛暑穿岸為屋以避炎氣單漢書楊茂字季實為東川郡守冬坐白羊裘夏則處)
(版榻)樽前暑盡屋上泉鳴(劇談錄唐李德裕嘗宴客時畏景赫曦咸有鬱蒸之)
(苦既延入小齋列坐開尊煩暑都盡如涉高秋及罷出戶則熇然焦灼有好事者求親信問之荅曰此日以金)
(盆貯水漬白龍皮置于坐末故也白龍皮新羅國所獻得之海中拂菻國盛暑之節乃引水潛流上遍于屋)
(宇機制巧密人莫知之觀者惟聞屋上泉鳴俄見四簷飛溜懸波如瀑布)冰蠶絲裀紫
龍䫇拂(樂府雜錄康老子本長安富家子生計蕩盡遇老嫗持舊錦褥貨鬻乃以半千獲之尋有波斯)
(人見之乃曰此是冰蠶丝所織暑月置于座滿室清凉即酬千萬杜陽雜編元載有紫龍䫇拂色如爛椹刻)
(水晶為柄置于堂中夜則蚊蚋不敢入拂之有聲雞犬無不驚逸)楊妃却暑國忠
鏤冰(楊妃外傳云明皇夏月授楊妃却暑犀如意取又曰楊國忠子弟以奸媚結識朝士每至伏日堅)
(冰令工人鏤為鳳獸之形或飾以金環綵帶置之雕盤中送與王公大臣惟張九齡不受此惠)四月
原祭雨師祈糓實日當昴位斗建巳初(月令)
天子飲酎后妃獻繭(重釀之酒服給郊廟之)增梅熟竹涼
(杜甫詩南京西浦道四月熟黃梅涼庾子山詩衫含焦葉氣扇動竹花)圓荷細麥(杜甫)
(詩圓荷浮小葉細麥落輕花)柳老梅酸(李炳詩柳老抛緜後梅酸入骨時)竹
粉蒲刀(李白詩竹粉千腰白水施肩吾詩蒲蓄青刀插湄)松花麥穗(黃庭)
(堅詩烏棲松隕花餅徐師川詩四月麥穗如馬尾湯在眼如可喜)五月原月次居
離斗維建午百藥可蓄衆果具繁(上月令下文選)增
風簾露井(黃孝先詩風簾燕引五六子露井榴開三四花)落梅風隔轍
雨(風俗通云五月落梅風江淮以為信風五月雨為隔轍雨即分龍雨)變雀魚媚
蝶草(藻林云五月海魚變黃雀柳草木状云鶴草蔓生其花鞠塵色淺紫蒂葉如而短夏中開花形如)
(飛鶴觜翅尾足無所不備出南海云是媚草上有蟲老脱為蝶亦黃色女子藏之謂之媚蝶能致夫憐愛)
六月原暑變溫風螢飛腐草(小暑溫風至六月節也下月令)
增冰山雪檻(月令廣義云楊國忠奢侈其子弟六月鑿冰為山圍筵席客有寒而挾纊者)
(雪檻一作雪巘即冰山取象别名所以列檻闌如雪然)雪山冰井(五岳遊云峨眉西望)
(西域雪山夜白瓚岏此浩劫積雪不消六月乃益明數千里僅咫尺間一統志冰井臺在臨漳縣治西南曹)
(操建)羊酪虎湯(叩頭錄云房壽六月調羊酪造金風酢家塾事親書云西瓜性温熟可)
(食觧暑名白虎湯)狐几鶴觴(雲仙散錄云房壽六月召客&KR1088;狐文几酒譜云江東人)
(劉白堕善釀六月以罌盛酒于日中經旬味不變而愈香美使人久醉朝士千里相餽號白鶴觴一名騎驢酒)
漂麥獻瓜(泰初元年六月宏州張珪憩石山有神曰律吕律吕敕汝二十日行硬雨語畢)
(騰空而去珪遍語鄰人使速收麥未及收者至是日為雨所漂通紀云洪武五年六月句容縣民嘉瓜二同)
(蔕而生禮部尚書陶凱奏禎祥實由聖德帝曰草木之祥生於其土土人應之於朕何與時和歲豐乃王者之)
(祥也)
夏四
原蟲羽(象物從風鼓翼飛鳥之屬)音徵(夏氣和則徵聲調)祀竈(陽氣盛熱祀之于竈)
(從熱𩔖也並月令)執衡(魏相曰南方之神炎帝乘離執衡司夏)南訛(訛化也南方化育之)
(事)南交(春與夏交之際)昊天(夏曰昊天)暑節(亦曰炎節)隆熾(射雉賦云時暑)
(忽隆熾)恢台(楚辭)居明堂(月令)居正廟(皇覽逸禮曰仲夏則居明堂正廟)
挺重囚(月令云季夏挺重囚益其食)赦罪人(尚書大傳云季夏可以大赦罪人)斷
薄刑(決小罪)出輕繫(崇寬)修鞀鞞飭鐘磬(月令云命樂師修鞀鞞執)
(干戚戈羽調竽笙竾簧飭鐘磬柷敔)止聲色(毋或進)薄滋味(毋致和)紾絺
綌(當暑)為旗章(别貴賤等級之度)孟夏樹桃(淮南子)六月徂暑
(詩)九暑乃至(管子曰南方曰日其時曰夏其氣曰陽陽至火與氣九暑乃至時雨乃降五糓)
(乃登其德施舍謂之日德)夏日成養(神農書)景風扇物(魏文帝與吳季重書)
(云方今𬎼賓紀時景風扇物天氣和暖衆果具繁時駕而遊北遵河曲)樹木方盛(月令云季)
(夏之月樹木方盛命虞人入山行木毋有斬伐也)草木昌繁(徐幹詩云陶陶朱夏德草木昌且繁)
草木莽莽(楚辭)草木萋萋(杜預七規云仲夏草木萋萋)食李梅杏
(周書云夏食鬱李梅杏)性禮事視味苦臭焦(火之臭味)食菽與
雞(菽實孚甲堅合屬水雞木畜時熱食之亦以安性)器高以麤(象物長盛)風曰
炎風景曰畏景青春變節赤帝司權(火帝為赤帝也)
時當苦焦(其味苦其臭焦)火流永日(日永星火)雲吐竒峰(夏雲多竒峰)
溫風炎氣(文選朱夏振炎氣溽暑扇温風)爍石流金(莊子)狼山毒草
(山海經云狼山多毒草盛夏鳥過之不能去)銀塘芳荷(見李德林夏日詩)焦泉之
曲(蘧瑗云春有去雁之歌夏有焦泉之曲云云)榮木之詩(陶潛榮木詩序云日月推遷已復有)
(夏也)凱風扇物赫日流輝萬木皆滋百草悉茂
(文選靡木不滋無草不茂)靜處朝諸侯(管子云春盡而夏始天子服黃而静處朝諸侯卿大)
(夫列士循于百姓發號出令)坐閣作名倡(魏文帝詩云夏日曾避暑坐閣作名倡)百
官靜事毋刑樂師習合禮樂(並月令)初莖蔚其曜新
陳柯摵以改舊(潘岳射雉賦云于是青陽告謝朱明肇授靡木不滋無草不茂初莖蔚其)
(曜新陳柯摵以改舊)毋舉事以摇養氣(月令云季夏毋舉大事以摇養氣注大事興徭)
(役以有為)毋發令以妨農事(又云季夏毋發令而待以妨神農之事也注曰發令而待謂出)
(徭役之令以豫驚民也民驚則心動是害土神之氣土神稱曰神農者以其主于稼穡)涼君子
而清王侯(壽陽記曰義樓夏顯中以涼君子上以清王侯)增扇枕(黃香年七歲事親孝)
(夏月扇枕冬月温衾)夏造冰(列老成子學幻于尹文先生能于夏月造冰)賜湯餅
(何晏美容魏文帝疑其傅粉夏月賜熱湯餅拭汗而容愈潔)夏雨雨人(管子見春令)
冰雪金價(止戈集長安冰雪至夏月則價等金璧白少傅詩名動于閭閻每須冰雪論筐不復償價)
(日日如是)幸九成宫(唐大宗幸九成宫避暑)延英殿對(唐書文宗每延英殿)
(對宰相率漏下十一刻嘗盛夏汗浹衣李綘欲趨出帝曰與卿論天下事乃真樂也)羲皇上人
(陶淵明夏日高卧北窗下自號羲皇上人)樹隂讀書(魏伯起夏月移版牀隨逐𣗳隂諷讀累年)
(牀為之銳)右軍書扇(王羲之見老母持六角扇賣因書其扇各五字姥有慍色因諭曰但云王)
(右軍書以求百金姥從之人競買)延涼室夢(拾遺記漢武帝息于延凉室夢李夫人授帝蘅)
(蕪香帝起而香氣著衣枕歴月不歇帝乃改延涼室為遺芬夢室)昭陽紫綃(吳志孫權趙夫)
(人善畫巧妙無雙權居昭陽宫倦暑乃展紫綃之帷夫人曰此不足貴妾欲窮思慮能使下綃帷而清風自入)
(視外無有蔽礙列侍飄然自涼若御風行)汗淋學士(東軒雜記學士王平甫盛夏流汗浹衣劉)
(貢父曰眞汗淋學士也)鴈臣避熱(伽藍記元魏時北邊酋長遣子入侍嘗秋來春去以避中)
(國之熱時人謂之鴈臣)四月原維夏(四月維夏)首夏(謝詩首夏猶清和)
驅獸(無害五糓)登麥(天子乃以彘嘗麥)行爵出禄(必當其位)繼長增高
(無有壊墮)無大田獵(驅獸類也恐傷生𩔖)無發大衆(為妨蠶農)杓指
東南正陽之月(正陽月慝未作慝謂隂氣也)盛暑之時(亦曰炎暑)畏
日揚輝火雲戒節禱祀山川(古卿士有益于人者以祈糓實)贊拔
傑俊(選賢良舉長大)增楓蟲(月令通攷横州出楓始生有食葉蟲似蠶而赤黑四月熟如蠶)
(將絲州人取其絲光明如琴絃海濱蜑人鬻作釣緡)指星麥(拾遺記外國有指星麥四月火星出)
(麥熟而穫之蘖用水漬三夕而萌芽平日雞鳴而用之俗呼為雞鳴麥以之釀酒醇美久含令人齒動大醉則)
(肝腸消爛俗謂消腸酒)鵲翅扇(事物紀原王嘉拾遺記周昭王時修塗國獻丹鵲一雌一雄孟)
(夏取鵲翅以為扇一名條融一名不影此疑羽扇之始也)慈竹筍(通攷四月生江南人以灰煑食)
(之其竹内實節疎性弱可代藤形緊細)遊船戲(占城國四月有遊船之戲)櫻筍廚
(歲時記四月十五日自堂廚至百司廚通謂之櫻筍廚)傍林鮮(月令通攷夏初林筍盛時掃葉)
(就竹邊煨熟其味甚鮮名傍林鮮)高鳳暴麥(後漢記高鳳好讀書夏月暴麥令鳳持竿護雞)
(時而大至鳳讀書不覺漂麥)五月原鵙鳥鳴(芒種曰螗蜋生五月節也後五日鵙)
(始鳴後五日反舌無聲)關市無索遊牝别羣(縶騰駒班馬政)火雲
方熾畏景尤長無用火南方(害微隂也)無艾藍以染
(為傷長氣)用剛日祭先牧(祭于大澤用剛日祭先牧)習盛樂大雩帝(自鞀)
(鞞至柷敔皆作曰盛樂)長日助威稜之勢熏風同長育之恩
增黴雨(古雋略黃梅雨梅當作黴因雨當梅熟之時遂訛為梅雨埤雅今江湘二浙四五月間梅)
(欲黃落則水潤土溽柱礎皆汗蒸鬱成雨謂之梅雨也)海牛(齊地記東萊牛島上嘗以五月海牛)
(產乳其形似牛而無角虎聲牙爪如虎脚似鼉尾似鮎其皮甚軟可供百用牛見人奔入水以杖擊鼻則得之)
佛水(說選真臘國五月迎佛水聚一國遠近之佛皆送水與國主洗身陸地行舟國主登樓以觀)
麥黃水(黃河五月水名)桐花雨(五月雨)五時圖(初學記北朝婦人五)
(月進五時圖五時花施帳之上是日又進長命縷宛轉繩皆結為人象帶之)落梅花(李詩注江)
(城五月落梅花吹笛曲名也)五月渡瀘(出師表五月渡瀘深入不毛之地)洛水
寶圖(唐垂拱四年五月庚申得寶圖于洛水)六月原殺草行木(並月)
(令)暑變溫風(小暑温風至六月節也)螢飛腐草(月令)大雨時行
(月令)溫風已至(季夏之日)土潤溽暑節近早秋無興土
功(不可以興土功不可以合諸侯主云土將用事欲静也)可資農事畏日更延
於黃道秋陽益熾於炎光(皜皜乎秋陽以暴之)新律將加於
煩暑下伏式啓於炎陽(簡文帝苦熱詩云六龍駕罘罳三伏啓炎陽)增
三時雨(即甘澤雨)夏金鈴(菊譜夏金鈴開以六月深黃千葉與萬鈴相𩔖而花頭瘦小)
佛頂菊(史正志菊譜五六月開菊花色微紅)蓮花酒(叩頭錄房壽六月擣蓮花製碧)
(芳酒凉物也)槐黃舉子(南部新書長安舉子落第者六月後不出謂之過夏多借清淨廟院)
(作文章曰夏課時語曰槐花黃舉子忙)祀封放牓(通攷眞宗東封六月放梁固以下進士及)
(第祀后土于汾隂放張師德以下進士及第固父状元顥師德父状元華魏野詩曰封禪汾隂連歲榜状元俱)
(是状元兒)
夏五
原詩晉郭璞詩曰羲和騁丹衢朱明赫其猛融風拂晨
宵陽精一何冏閒宇靜無娛端坐愁日永晉李顒詩
曰炎光燦南溟溽暑融三夏黮䨴重雲蔭砰稜震靁吒
宋顔延之夏夜呈從兄散騎詩曰炎天方埃鬱暑晏
闋塵紛獨静闕隅坐臨堂對星分側聽風薄木遥睇月
開雲夜蟬當夏急隂蟲先秋聞歲候初過半荃蕙豈久
芬齊謝朓出下館詩曰麥候始清和凉雨銷炎燠紅
蓮摇弱荇丹藤繞新竹物色盈懷抱方駕娛耳目梁
蕭子範夏夜獨坐詩曰節序值徂炎茲宵在三伏馮軒
佇凉氣中筵倦煩燠寂寞對空窗清疎臨夜竹蟲音亂
階草螢光繞庭木簾月度斜暉風光起餘馥一傷年志
罷長嗟逝波速梁徐怦夏詩曰炎光歇中宇清氣入
房櫳晚荷猶卷綠疎蓮久落紅梁徐摛晚夏詩曰夏
景厭房櫳促席翫花叢荷隂斜合翠蓮影對分紅此時
避炎熱清尊獨未空周庾信夏日應令詩曰朱簾卷
麗日翠幕蔽重陽五月炎氣蒸三時刻漏長麥隨風裏
熟梅逐雨中黃開冰帶井水和粉雜生香衫含蕉葉氣
扇動竹花凉早菱生軟角初蓮開細房願陪仙鶴舉洛
浦聽笙簧隋李德林夏日詩曰夏景多煩蒸山水暫
追涼桐枝覆玉檻荷葉滿銀塘輕扇摇明月珍簟拂流
黃壺盛仙客酒缾貯帝臺漿才人下銅雀侍妓出明光
歌聲越齊市舞曲冠平陽微風動羅帶薄汗染紅妆共
欣陪宴賞千秋樂未央隋薛道衡梅夏應教詩曰長
廊連紫殿細雨應黃梅浮雲半空上清吹隔池來集鳳
桐花散騰龜蓮葉開幸逢為善樂頻降濟時才又夏
晚詩曰流火稍西傾夕影遍層城高天澄遠色秋氣入
蟬聲唐楊師道和夏日晚景應詔詩曰輦路夾垂楊
離宫通建章日落横峰影雲歸起夕涼雕軒動流吹羽
蓋息廻塘薙草生還綠殘花疎尚香青嵒𩔖姑射碧澗
似汾陽幸屬無為日歡娛方未央增宋之問夏日仙
萼亭應制詩曰高嶺逼星河乘輿此日過野含時雨潤
山襍夏雲多睿藻光巖穴宸襟洽薜蘿悠然小天下歸
路滿笙歌宋歐陽修夏熱詩曰陽暉爍四野萬里纖
雲收羲和困路遠正午當空留枝條不動影草木皆含
愁深林虎不嘯卧喘如吳牛蜩蟬一何微嗟爾徒啾啾
楊萬里夏夜追涼詩曰夜熱依然午熱同開門小立
月明中竹深𣗳密蟲鳴處時有微凉不是風張耒夏
日詩曰長夏邨墟風日清簷牙喜鵲已生成蝶衣曬粉
花枝午蛛網添絲屋角晴落落疎簾邀月影嘈嘈虛枕
納溪聲久拚兩鬢如霜雪直欲樵漁過此生又曰黃
簾翠幕斷飛蠅午影當軒睡未興枕穩海魚鐫紫石扇
凉山雪畫青繒廊隂日轉雕闌𣗳坐冷風生玉盌冰滿
案詩書塵蠹甚故應疎嬾過炎蒸元周伯琦夏日閣
中入直詩曰冰盤堆果進流霞中祕繙餘夕景斜畫舫
徑隨圜殿過鳳麟洲上數荷花又曰流觴小殿曲闌
縈波影簾櫳浸繡楹靜晝敲棋中貴語君王避暑在開
平明劉基夏日雜興詩曰曾樓迢逓俯清郊天際羣
山檻外交日暖水禽鳴哺子風輕沙燕語尋巢綠荷雨
洗藏龜葉翠竹煙寒集鳳梢可歎仲宣歸未得苦吟終
日倚衡茅又曰菱葉荷花漸滿池紅榴綠篠正相宜
天邊日出園葵覺地底雲生柱礎知長夏未應炎暑過
薄寒恰似晚秋時朝來苦怪䨇青鬢輒向風前學素絲
金幼孜夏日喜雨寫懷二首詩曰粉署依丹禁城虛
爽氣多好風天上至凉雨晚來過翠島浮香霧瑶池澹
綠波九重閒視草時復幸鸞坡又詩曰夏過日初長
連朝雨送涼卷簾書帙靜開戶燕泥香賜果來東閣分
冰近御牀小臣叨侍從屢得被恩光王鏊夏日應制
詩曰水晶宫殿晝沈沈别院春歸碧𣗳深南陸迎長欽
馭日東臯旱久望為霖歷中星火修堯令弦上熏風識
舜心幾務了時多暇日試開黃卷一披尋
原賦後漢繁欽暑賦曰暑景方往時維六月林鍾記度
祝融司節大火颺光炎風酷烈沈陽騰射滯暑散越區
㝢鬱煙物焦人渴煌煌野火燌薄中原翕翕盛熱蒸我
層軒溫風淟涊動靜增煩晉傅玄述夏賦曰四月維
夏運臻正陽和氣穆而扇物麥含露而飛芒清徵泛於
琴瑟朱鳥感於炎荒鹿解角於中野草木蔚其條長
李顒悲四時賦曰悲炎節之赫羲覽祝融之御轡遊井
耀兮南離晞辰凱之長吹蔭綠柳之揚枝雲鬱律以泉
涌雨淋灕而方簁奮駭霆之奔礚舒驚電之横摛夏
侯湛大暑賦曰惟青春之謝兮接朱明之季月何太陽
之赫曦乃鬱陶以興熱於是大吕統律祝融紀節蒸澤
外熙太隂内閉若乃三伏相仍徂暑肜肜上無纖雲下
無微風梁江淹四時賦曰炎雲峰起芳𣗳未移臯蘭
生坂朱荷出池憶上國之綺樹想金陵之蕙枝隋盧
思道納涼賦曰祝融司方朱明届宇氣乃初伏節維徂
暑積歊蒸於簾櫳流煩溽於園籞陽氣淟其長扇火雲
赫而四舉爾乃警六御按三條擊鼉鼓吹鳳簫雲車錯
轂麟馬齊鑣入雲宫之&KR1132;嵼登仙觀之岹嶢引雄風於
洞穴承清露於丹霄動颼飀於翠帳散霏微於綺寮
增唐許敬宗麥秋應制賦曰臣聞五土異宜四氣分序
考宿麥於生𩔖起嚴秋於溽暑扇漸秀於梅風潤岐苖
於糓雨於時揚翹總暢隂吕潛生當隆曦之首節韞秋
令之初萌襍芸黃於綠野參肅殺於朱明始自天而下
降終因地而斯成疇中氣爽壟際風清引神飇於綺殿
指明月於紈扇砌積玉兮凝冰庭飛花兮似霰矯微陽
於修景溽寒露於方甸棟刻桂兮含英井雕蓮兮發絢
雲標峰而勢詭氣登商而節變若乃葉幄垂秀條帷汎
光鶯傳枝而嬝娜蠭散橤而芬芳對銀縚而偶穟並金
縷而分芒如炎炎之鑠石若懔懔之懷霜資高明以納
豫順中和以自芳非甘泉而滌景異寒氣而浮涼却冰
紈於寶笥屏珍簟於披香命載筆於蓬渚贊天文於栢
梁幸千齡兮此遇奉萬壽兮稱觴
立夏一
原禮記曰立夏日螻蟈鳴又曰太史以先立夏三日
謁於天子曰某日立夏盛德在火天子乃齋立夏之日
天子親帥三公九卿大夫迎夏於南郊還乃行賞封諸
侯慶賜遂行無不欣悅周禮曰以赤璋禮南方(注曰禮南)
(方以立夏為赤精之帝故赤璋以象夏物之明逹)三禮義宗曰四月立夏為
節夏大也至此之時物已長大故以為名皇覽逸禮
曰夏則衣赤衣佩赤玉乘赤輅駕赤騮載赤旗以迎夏
於南郊其祭先黍與雞居明堂正廟啓南戶周書時
訓曰立夏之日螻蟈不鳴水潦淫漫是為隂慝易通
卦驗曰立夏清明風至暑鵲鳴博穀飛電見龍升天(龍心)
(星名)又曰立夏初陰雲出觜如赤珠左傳曰丹鳥氏
司閉者也(丹鳥鷩雉也以立夏來立冬去)孝經緯曰穀雨後十五日
斗指辰東南維為立夏五經通義曰立夏清明風至
出幣帛禮諸侯續漢禮儀志曰立夏之日夜漏未盡
五刻京師官皆衣赤衣迎夏於南郊又律歷志曰立
夏之日晷長四尺二寸八分淮南子曰春分加四十
六日而立夏大風濟(濟止也)音夾鍾增又曰中央土其
帝黃帝其佐后土執繩而治四方其神為鎮星其獸黃
龍其音宫其日戊巳又曰夏行春令則多風又曰
孟夏招摇指已盛德在火又曰景風至則施爵位賞
有功又曰夏治以衡衡者所以平萬物也衡之為度
也緩而不後平而不怨施而不德匝而不責常平民禄
以繼不足養長化育萬物蓄昌以成五谷以實封疆其
政不失天地乃明(明理也)又曰貧人則夏被褐帶索含
菽飲水止暑熱原行軍月令曰立夏日得金五榖不
成夏旱多風得木夏寒草生得火多妖言兵戈起得土
遠臣朝國無政令得水上下相和順天下安寧增劉
安時則訓曰立夏之日天子親率三公九卿大夫以迎
歲於南郊還乃賞賜封諸侯修禮樂饗左右命太尉贊
傑俊選賢良舉孝悌行爵出禄佐天長養繼修增高無
有隳壞毋興土功毋伐大樹令野虞行田園勸農事驅
獸畜勿令害糓天子以彘嘗麥先薦寝廟聚畜百藥靡
草死麥秋至決小罪斷薄刑孟夏行秋令則苦雨數來
五榖不滋四鄰入保行冬令則草木早枯後乃大水敗
壞城郭行春令則螽蝗為敗暴風來格秀草不實
立夏二
原抱朴子曰或問不熱之道荅曰以立夏之日服六壬
六癸之符或服玄冰之丸或服飛霜之散暑不能侵也
幼伯子王仲都衣以重裘暴以夏日周以十爐身不流
汗蓋用此方增登眞隱訣曰立夏之日日中五帝會
諸仙人於紫微宫見四真人論求道之人罪
立夏三
增槐夏麥天(古詩麥天晨氣潤槐夏午陰清)疊雲長風(韋應物詩長風)
(始飄閣疊雲纔吐嶺)電見龍升(俱詳立夏一)正陽首夏(傅玄述夏)
(賦云運臻正陽清謝靈運詩云首夏猶和)暑鵲鳴博穀飛(俱詳立夏一)
棟木華麥秋至(淮南子曰棟木華而石首至秋風起而鱖魚肥禮記云孟夏麥秋至)
立夏四
增迎南郊禮南方晷四尺漏五刻(俱詳立夏一)惠
賢良救飢渴舉力農振貧窮惠孤寡(月令出淮南子)
立夏五
原詩梁簡文帝和湘東王首夏詩曰泠風雜細雨垂雲
助麥凉竹木俱蔥翠花蝶兩飛翔燕泥銜復落鶗吟歛
更揚卧石籐為纜山橋樹作梁欲待華池上明月出清
光隋魏彥琛初夏應詔詩曰雖度芳春節物色尚餘
華出簾飛小燕映戶落殘花舞衫飄細縠歌扇掩輕紗
蘭房本宜夜不畏日光斜唐太宗初夏詩曰一朝春
夏改隔夜鳥花遷陰陽深淺葉曉夕重輕煙哢鶯猶響
殿横絲正網天珮高蘭影接綬細草文連碧鱗驚棹側
玄燕舞檐前何必汾陽處始復有山泉賦得夏首啓
節詩曰北闕三春晚南榮九夏初黃鶯朝弄變翠林花
落餘瀑流還響谷猿啼自應虛早荷向心卷長楊就影
舒此時歡不極調軫坐相於增劉禹錫初夏曲曰銅
壺方促夏斗柄暫南回稍嫌單袷重初憐北戶開西園
花已盡新月為誰來又曰時節遇繁華陰陰千萬家
巢禽命子戲園果墜枝斜寂寞孤飛蝶窺叢覓晚花
又曰綠水風初暖青林露未晞麥隴雉朝雊桑野人暮
歸百舌悲花盡能無來去飛許渾閒居孟夏即事詩
曰綠樹蔭青苔柴門臨水開簟涼初熟麥枕膩乍經梅
魚躍海風起鼉鳴江雨來佳人竟何處日夕上樓臺
張聿賦得首夏猶清和詩曰早夏宜春景和光起禁城
祝融將御節炎帝啓朱明日送殘花晚風過御苑清郊
原浮麥氣池沼發荷英樹影臨山動禽飛入漢輕幸逢
堯禹化全勝谷中情宋徐璣初夏遊謝公巖詩曰欲
取紗衣換天晴起細風清陰花落後長日鳥啼中水國
乘舟樂巖扉有徑通州人多到此猶自憶䫇公范成
大初夏詩曰清晨出郭更登臺不見餘春只麽回桑葉
露枝蠶向老菜花成莢蝶猶來又詩曰一簾芳𣗳綠
蔥蔥蝴蝶飛來覓綺叢雪白荼䕷紅寶相尚攜春色見
熏風金張檝初夏詩曰小園綠筍間朱櫻點綴年華
似有情露浥葛巾晨氣潤風隨竹簟晚涼生閒窺黠鼠
潛身處静厭飛蚉繞鬢聲安得冷泉幽石畔觧衣盤礴
𣗳陰清元袁易首夏邨居雜興詩曰穿徑幽篁破嫩
苔繞池漲綠潑新醅黧黃捎蝶驚還起翠碧窺魚去復
來明顧清首夏即事詩曰金獸香殘晝漏稀嫩槐庭
院午風微蜜房分子蠭初靜書閣垂簾燕自飛小碾試
茶催瀹鼎輕刀裁葛已成衣故園遥憶三江外梅豆青
青筍過扉高啓初夏江邨詩曰輕衣軟履步江沙樹
暗前邨定幾家水滿乳鳬飜藕葉風疎飛燕拂桐花渡
頭正見横漁艇林外時聞響緯車最是黃梅時節近雨
餘歸路有鳴蛙楊基立夏詩曰漸老綠陰天無家怯
杜鵑東風有今夜芳草又明年蠶熟新絲後茶香煑酒
前都將南浦恨聊寄北窗眠莫如忠初夏曉起詩曰
也知無客到亦復啓晨扉刺水新秧長從人乳燕飛書
聲隔篁竹荷氣透絺衣百畝欣常稔無嗟生事微文
徵明新夏詩曰暖風庭院草生香晴日簾櫳燕子忙白
髮不嫌春事去綠陰自喜夏堂涼閒心對酒從時換老
倦抛書覺晝長客有相過同一笑竹爐吹火試旗槍
夏至一
原尚書曰日永星火以正仲夏(注曰永長也謂夏至之日也火蒼龍之中星舉)
(中則七星見可知也)禮記曰夏至日祀皇地祗於方丘嶽瀆等
神從祀焉周禮曰夏至日影尺有五寸(鄭注云土圭之長也尺有)
(五寸夏至立八尺表其影適與土圭等謂之地中今潁川陽城地為然)又曰絲竹之管
空桑之琴瑟咸池之舞夏至日於澤中之方丘奏之
又曰宗伯以夏至致地祗物&KR0146;(音魅)以禬國之凶荒民之
喪亂又曰柞氏掌攻草木及林麓夏至令刊陽木而
火之又曰薙氏掌殺草夏至日而夷之增又曰夏
至日在東井北近極故景尺有五寸原大戴禮曰夏
至祭崐崘之神於澤之中配於后土三禮義宗曰夏
至為中者至有三義一以明陽氣之至極二以助陰氣
之始三以明日行之北至故謂之至增又曰日夏至
禁舉大火鼓鑄銷冶皆止原易通卦驗曰夏至景風
至蟬始鳴螗蜋生鹿角解木槿榮又曰夏至小暑蝦
蟆無聲又曰鹿者獸中陰也貴臣之象應隂觧角夏
至太陽始屈陰氣始升陰陽相向君臣之象也失節不
觧臣不承君貴臣作姦又曰夏至少隂雲出如水波
增又曰夏至之日清明風至易稽覽圖曰夏至後
三十日極溫原周書時訓曰夏至溫風不至國無緩
政(一作寬教)增左傳曰少昊氏以鳥名官伯趙氏司至者
也伯趙伯勞也以夏至則鳴冬至則止原春秋考異
郵曰夏至井水躍春秋感精符曰夏至成地理孝
經緯曰芒種後十五日斗指午為夏至又曰夏至景
風至辨大將封有功增又曰日周天有七衡夏至日
在内衡史記曰先至三日垂土炭於衡兩端輕重適
均夏至日隂氣至則土重原漢書魏相奏曰日冬夏
至則八風之序立萬物之性成各有常職不得相干
又律歷志曰日道斂北去極彌近其景彌短近短乃極
夏乃至焉又禮儀志曰夏至日浚井改水可去溫病
增漢書曰日行北至東井去北極近夏至至於東井
北近極故晷短立八尺之表而晷景長尺五寸八分
又曰中尚署夏至獻雷車原續漢書魯恭疏曰夏至
之日施命令止四方行者所以助微隂也行者尚止之
况於逮召考掠奪其時又曰仲夏之月萬物方盛日
夏至隂氣萌作恐物不懋其禮以朱索連葷菜彌牟朴
蟲鍾以桃印書文以施門戶代以所尚為飾管子曰
夏至而麥熟天子祀太宗其盛以麥榖之始也淮南
子曰夏至則斗南中繩陽氣極隂氣萌故曰夏至為刑
(夏至日一隂生)又曰夏至則火從之故五月火正而水漏(火正)
(火王也故水滲漏一說水星正中地漏濕也)八尺之表景修尺五寸景修則
隂氣勝短則陽氣勝隂氣勝則為水陽氣勝則為旱
又曰夏至而流黃澤石精氣(硫黃土之精也隂氣作於下故流澤而出也石精五)
(色之精也)蚉虻不食駒犢&KR0743;鳥不搏黃口(五月微隂在下未成駒犢黃口肌血)
(脆弱未成故蚉虻鷙鳥應隂不食不搏也)增又曰隂氣為水水勝故夏至
濕又曰毛羽者飛行之𩔖也故屬於陽故曰夏至日
鹿角觧又曰夏至加十五日指丁則小暑音比大呂
加十五日指未則大暑音比太簇加十五日指庚背陽
之微則夏節盡原范子曰夏至三光盛增抱朴子
曰見潮來去或有早晚輒言有參差非也水從天邊來
一月之中再東再西故潮再大再小也夏至天高故夏
潮大也原白虎通曰夏至隂始起反大熱何也陽氣
推而上故大熱高誘禮記注曰鵙伯勞也伯勞夏至
後應隂而殺蛇乃磔之棘上而始鳴也風土記曰夏
至之日雨名曰黃梅雨增風土記注曰夏至霖霪至
前為黃梅先時為迎梅雨及時為梅雨後時為送梅雨
原風俗通曰夏至著五綵辟兵題曰游光游光厲鬼
也知其名者無溫疾酈道元水經注曰丹水出丹魚
先夏至前十夜伺之魚浮水赤色上照如火光荆楚
歲時紀曰夏至取菊為灰以止小麥蠹按干寶變化論
乃云稻為[加虫]麥為蛺蝶其驗乎羅浮山疏曰荔枝以
春青夏至日始赤六七日便可食占氣曰夏至之日
離卦用事日中時南方有赤雲如馬者離氣至也宜黍
增又曰離氣不至日月無光五糓不成人病目疾冬
中無冰應在十一月内原又曰夏至之日風從離來
為順其年大熟增又曰夏至前一日夏至後十日十
六日為窮日原月令占候圖曰朔日至六日夏至五
糓熟二十二二十四日夏至五糓不熟晦日夏至五糓
貴天文錄曰大暑在夏至後二氣積暑而未歇也
增古今歷術曰夏至之日晝六十五刻夜三十五刻
雜說曰百舌鳥一名反舌春則囀夏至則止惟食蚯蚓
正月以後凍開則來蚯蚓出故也十月以後則藏蚯蚓
蟄故也物之相感不知所由酉陽雜爼曰貓鼻端常
冷惟夏至一日暖
夏至二
增左傳曰昭公二十有一年秋七月壬午朔日有食之
公問于梓愼曰是何物也禍福何為對曰二至二分日
有食之不為灾日月之行也分同道也至相過也其他
月則為灾陽不克也故常為水原宋書曰元嘉元年
斷夏至五絲縷之屬增隋書曰隋因周制制始每歲
夏至日祭皇地祗於北郊以太祖武元配其九州山川
皆從祀原抱朴子曰魏武收左元放桎梏之而自觧
或曰用夏至日霹靂㰇也(㰇音杉)又曰予祖彬為汲令
以夏至日請主簿杜寧飲酒壁懸赤弩照於杯中形如
蛇(詳蛇)輿地志曰郭宏常以夏至日射魚供母將餌聞
笳角聲魚躍而去增一品集曰唐學士夏至日頒冰
及酒以酒和冰而飲禁中有冰醪酒坊玉海曰宋郎
中崔遵度著琴之音配節候為秋分之音愚謂天地自
然之節豈止秋分此夏至之音也
夏至三
原影長宵短(尺有五寸之中禮云夏至日在東井至乃宵短)不賀受
餉(冬至陽事起君道長故賀夏至隂事起君道衰故不賀齊春秋曰何敬叔為長城令清廉夏節忽牓門)
(受餉得米二千八百斗代貧人輸租稅)增書雲物獻雷車(分至啓閉必書雲物)
(夏下詳至一)食麥糉服松脂(一統賦注云夏至俗食麥糉千金要方云夏至日)
(取松脂日食一升無食他物飲水自恣令人不飢長服可以終身)頒冰酒進粉囊
(上詳夏至二扇酉陽雜爼云北齊婦人夏至日進及粉脂囊各有詩詞)著五綵陳八
音(上詳夏至四殿漢書云天子嘗以至日御前陳八音)
夏至四
原日長至(禮記云仲夏之月日長至隂陽爭孔疏曰謂此月之時日長之至極太史漏刻夏至晝漏)
(六十五刻夜漏三十五刻是日長至也)物茂盛(春秋繁露云夏至之後萬物茂盛)身欲
寧志欲靜(蔡邕獨斷云夏至隂風始起鹿角觧故寝兵鼓身欲寧志欲静不聽事送迎五日)
赤氣出離(易通卦驗云離南方也夏至日中赤氣出直離此正氣也氣出右萬物半死氣出左)
(赤地千里)隂動於下(五經通義云夏至隂動于下陽動于上故大熱)風雨之會
(周禮云日至之景尺有五寸謂之地中天地之所合也四時之所交也風雨之所會也隂陽之所和也然則百)
(物阜安乃建王國焉)隂陽之會(春秋繁露云夏至隂陽之會)朱索連葷(詳夏至一)
五綵辟兵(風俗通云夏至著五綵辟兵五綵辟五兵也)閉關后不省方(易)
寢兵不設政事(五經通義云隂始動而未達故寝兵鼔不設政事所以助微氣之養也)
隂氣為水夏至溫離氣不至日無光當陽極隂生
之際是養神保壽之辰(夏至之日一隂生)當隂陽分爭之
時是齋戒養恬之日石湖恒冰夏至乃觧(神異經云北方)
(荒中有石湖方千里岸深五丈餘恒冰惟夏至左右五六日乃觧)夏至日後焦金爛
石(春秋繁露云南方物動於上故夏至後熱焦金爛石)增無影墖(汝南志云天中山有無影)
(塔夏至日亭午無影)無影臺(初祖面壁菴在少林寺後天中山無影臺夏至日亭午石柱無影)
分龍日(閩以夏至為分龍日)候玉律(東漢律歷志云殿中候氣用玉律十二惟二至日乃)
(候)采映日果(即無花果也藏之治喉疾)
夏至五
增詩宋范成大夏至六言詩曰李核垂腰祝饐糉絲繫
臂扶羸節物競隨鄉俗老翁閒伴兒嬉
御定淵鑑類函卷十四
