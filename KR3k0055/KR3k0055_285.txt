欽定四庫全書
御定淵鑑𩔖函卷二百八十
人部三十九(節操)(高潔)(修整)
節操三
增張古人薛夫子(金史張潜𫝊潜幼有志節慕荆軻聶政為人年三十始折節讀書時)
(人高其行誼目曰張古人一稗史明薛瑄人稱薛夫子會議東閣公卿見王振皆拜一人獨直立振知其為瑄)
(也銜之都御史王文承振風旨劾瑄故庇死獄詔榜西市殺之門人皆奔送瑄神色目若會振有老僕是日泣)
(於厨下振問何為泣曰聞今日薛夫子將刑故泣振意解𫝊詔赦之繫錦衣衛終不屈)原通介
有常去就知分(魏志徐邈𫝊或問盧欽徐公當武帝之時人以為通自在凉州及還京師)
(人以為介何也欽答曰往昔毛孝先崔季珪等用事貴清素之士於時皆變易車服以求名高而徐公不改其)
(常故人以為通比來天下奢靡轉相倣效而徐公雅尚自若不與俗同故前日之通乃今日之介也是世人之)
(無常而徐公之有常也干漢書楊惲報孫會宗書曰西河魏地文公所興有段木田子方之遺風凜然皆有)
(節㮣知去就之分)餉船還絹增設食留錢(晉書始安太守干寳與翟湯通)
(家遣船餉之敕吏曰翟公廉讓致書訖便委船還湯無人反致乃貨易絹物寄還寳寳本以為惠而更煩之益)
(歎愧焉病袁山崧後漢書范丹嘗看姊設食丹出留錢而去)原動不累高增老
而彌篤(白帖晉謝鯤通簡有恒有識者服其遠暢而恬於榮辱自處若穢而動不累高北史敬肅少)
(以貞介知名煬帝嗣位遷潁川郡贊務帝令司隸大夫薛道衡為天下郡官之状稱肅曰心如鐵石老而彌篤)
升階長揖原步擔告歸(通鑑魏宗愛用事威振四海嘗倨見百官於都坐王)
(公已上皆趨庭望拜高允獨升階長揖郎漢書趙孝字長平父普王莽時為田禾將軍任孝為每告歸嘗白)
(衣步擔嘗從長安歸欲止郵亭亭長先時聞孝當過以有長者客埽洒待之孝既至不自名長不肯内因問曰)
(聞田禾將軍子當從長安來何時至乎孝曰尋到矣於是遂去)增含菽飲水食麥
衣皮(後漢書閔仲叔世稱節士周黨見其含菽飲水遺以生蒜受而不食北史劉璠𫝊璠善於撫御莅)
(職未期生羌降附者五百餘家前後郡守多經營以致貲産唯璠秋毫無所取妻子並隨羌俗食麥衣皮始終)
(不改)在約無改含味獨游(南史謝方明𫝊方明於上虞載母妹奔東陽由黃蘖)
(嶠出鄱陽附載還都寄居國子學流離險戹屯苦備經而貞履之操在約無改晉書戴逵𫝊太子太傅會稽)
(王道子少傅王雅詹事王珣上疏曰逵執操貞厲含味獨游年在耆老清風彌劭)不屈王命
當興吾宗(楊子法言張騫蘇武之奉使也執節没身不屈王命雖古之膚使其猶劣諸注膚美)
(也復唐書蕭復傳復生戚里婣從豪侈以服從輿馬相夸常衣垢弊居一室學自力非名士夙儒不與游以)
(清操顯華每歎曰此子當興吾宗華復叔也)佯為病狂絶𩔖篤行(前漢書韋)
(元成事詳讓二古元史許謙𫝊謙弟子朱震亨清修苦節絶𩔖篤行之士所至人多化之)性命
有在中外所宗(南史孔奐傳侯景陷建業時侯子鍳景之腹心朝士莫不卑屈奐獨無所)
(下或諫奐曰不宜高亢奐曰吾性命有在豈取媚凶醜以求全乎晉書東海王越少有令名謙虚持布衣之)
(操為中外所宗)駒犢付官珠璣委地(晉書王遜𫝊遜累遷上洛太守私牛馬在)
(郡生駒犢者秩滿悉以付官云是郡中所産也伏後漢書鍾離意𫝊時交阯太守張恢坐贓千金徵還法以)
(資物簿入大司農詔頒賜羣臣意得珠璣悉以委地而不拜賜帝怪而問其故對曰臣聞孔子忍渴於盜泉之)
(水曾參廻車於勝母之閭惡其名也此贓穢之寳誠不敢拜帝嗟歎曰清乎尚書之言)君真高
士時稱古人(晉書辛勉𫝊勉有貞固之操懷帝世累遷為侍中及洛陽䧟隨帝至平陽劉聰)
(將署為光禄大夫勉固辭不受聰遣其黃門侍郎喬度齎藥酒逼之勉曰大丈夫豈以數年之命而虧高節事)
(二姓下見武皇帝哉引藥將飲度遽止之曰主上相試耳君真高士也歎息而去聰嘉其貞節深敬異之唐)
(書潘孟陽𫝊孟陽父名炎方劉宴任權炎乃其壻雖書疏報答未嘗輒開時稱有古人節)居則固
窮身不可辱(元史虞集𫝊范梈雖癯然清寒若不勝衣於流俗中克自𣗳立無苟賤意居則)
(固窮守節竭力以飬親出則假隂陽之技以給旅食劉晉常璩梓潼士女志李業字巨遊少執志清白太守)
(咸慕其名召為功曹不詣咸怒欲殺之業徑入獄尋得釋公孫述累聘不應述遣鴻臚尹融持毒酒逼之業笑)
(曰名不可毁身可殺不可辱也遂飲藥死)解裳自隔挂檄而逃(南史劉璡𫝊璡)
(與友人會稽孔逿同舟入東於塘上遇一女子逿目送曰美而豔璡曰是豈君子所宜言乎於是解裳自隔或)
(曰與友孔徹同舟入東徹留目觀岸上女子璡舉席自隔不復同坐其立操如此明黃姬水貧士𫝊劉訏幼)
(貧性不欲仕有辟之者訏即挂檄於𣗳而逃)不交一談豈事二姓(宋史顔師)
(魯傳師魯為監察御史遇事盡言有自外府得内殿宣引且將以御史用師魯亟奏曰宗璟召自廣州道中不)
(與楊思勖交一談李鄘恥為吐突承瓘所薦堅辭相位不拜士大夫立身之節當以璟鄘為法今其人朋邪為)
(迹縱朝廷乏才寧少此輩乎不前漢書兩龔𫝊王莽𫝊使者以印綬就加勝身勝推受曰吾受漢家厚恩豈)
(以一身事二姓下見故主哉語畢遂不復開口飲食)老萊稱僕田横笑人(明黃)
(姬水貧士傳劉凝之字隠安臨川王義慶衡陽王義季遣使存問凝之答書稱僕人或譏焉凝之曰昔老萊向)
(楚王稱僕嚴陵亦抗禮光武未聞巢許稱臣堯舜也知南史齊晉安王𫝊陸超之吳人以清静雅為子懋所)
(子懋既敗于琳之勸其逃亡答曰人皆有死此不足懼吾若逃亡非惟孤晉安之眷亦恐田横笑人)稱
聾不出屈跪何為(晉常璩梓潼士女𫝊杜微字國輔先主定蜀常稱聾闔門不出建興)
(二年丞相亮領州牧選為主簿輿而致之亮引見與書誘勸欲使以德輔時微固辭篤疾稗史明何編修瑭)
(當劉瑾用事諸司有事必往見相約長揖不得與諸司同其僚以事謁瑾畏其勢不覺屈跪何公疾聲曰禮惟)
(長揖何以為此)得金還庫受絲懸梁(南史甄法崇𫝊法崇之孫彬有行業鄕黨)
(稱善常以一束苧就庫質錢後贖苧還於苧束中得金五兩還以歸庫司庫者以其半為壽往復十餘卒不受)
(因謂曰五月披羊裘而負薪豈拾遺金者耶山稗史鬲令袁毅在政貪濁饋遺朝士以營虚譽嘗饋巨源絲)
(百斤巨源不欲為異受之命懸之梁後毅事露案驗衆官吏於巨源梁上得絲已數年塵埃封印如故)
有聲鄉閭不染流俗(後漢書劉望𫝊望節操清白有聲鄉閭晉書任旭𫝊旭立操)
(清修不染流俗鄉曲推而愛之)却綿死寒積薪赴火(宋史陳師道𫝊師道與趙)
(挺之友壻素惡其人適豫郊祀行禮寒甚無綿妻就假於挺之家問所從得却去不肯服遂以寒疾死唐書)
(顔真卿𫝊李希烈拘真卿蔡州賊慮變遣將辛景臻安華至其所積薪於庭曰不能屈節當焚死真卿起赴火)
(景臻等遽止之)舉笏却揖踰垣而逃(唐書宋璟𫝊璟會有喪告滿入朝公卿以)
(次謁通禮意張易之等後至促步前璟舉笏却揖唯唯宋史陳亮𫝊亮書奏孝宗赫然震動欲牓朝堂以勵)
(羣臣用种放故事召令上殿將擢用之左右大臣莫知所為惟曹覿知之將見亮亮恥之踰垣而逃)東
土宗敬南州冠冕(晉書韓績𫝊績以潜退為操布衣蔬食不交當世由是東土並宗敬)
(焉司徒王導聞其名辟為椽不就人宋史羅從彦𫝊沙縣陳淵常詣從彦必竟日乃返謂曰自吾交仲素日)
(聞所不聞奥學清節真南州之冠冕也從彦字仲素)齧雪咽旃鍊金鍛鐵(前漢)
(書單于幽蘇武置大窖中絶不飲食天雨雪武卧齧雪與旃毛并咽之數日不死匈奴以為神乃徙武北海上)
(無人處使牧羝羝乳乃得歸别其官屬常惠等各置他所武既至海上廩食不至掘野鼠去草實而食之杖漢)
(節牧羊卧起操持節旄盡落積五六年節宋史石介𫝊介作慶歴聖德詩曰沙磧萬里死生一視弼之膚霜)
(剥風裂觀弼之心鍊金鍛鐵指富弼也)遂拜侍中不應進士(晉書陸曄𫝊帝)
(以侍中皆北士宜兼用南人曄以清真著稱遂拜侍中宋史尹焞𫝊焞少師事程頤常應舉發策有誅元祐)
(諸臣議焞曰噫尚可以干禄乎哉不對而出告頤曰焞不復應進士舉矣)勵志守節讀
書砥行(北史骨儀天竺胡人性剛鯁有不可奪之志煬帝嗣位時賄貨公行凡當樞要之職無問貴賤)
(並家累金寳天下士大夫莫不變節而儀勵志守常介然獨立元史韓性𫝊憲府常舉性為教官謝曰幸有)
(先人之敝廬可庇風兩薄田可具饘粥讀書砥行無愧古人足矣禄仕非所願也受而不赴)門署
忠臣號稱祭酒(新唐書馮元常𫝊元常閨門雍穆有禮法雖小功喪不御私室神龍中旌)
(其家大署曰忠臣之門天下高其節稱前漢書宣帝以蘇武著節老臣令朝朔望號祭酒)無愧
先烈寧為旅人(新唐書袁朗𫝊朗從父弟承序亦有名為齊王元吉府學士太宗問梁陳)
(名臣子弟誰可者岑文本曰王世充篡隋羣臣表勸進而憲子給事中承家稱疾不肯署今其少子承序風操)
(清亮無愧先烈使宋史穆修𫝊張知白守亳亳有豪士作佛廟成知白人召修作記記成不書士名士以白)
(金五百遺修為壽且求載名於記修投金庭下趣装去郡士謝之終不受且曰吾寧餬口為旅人終不以匪人)
(汚吾文也)度身量腹味道守真(孔叢子衞公子交饋馬四乘於子思曰交不敢)
(以此求先生之歡而辱先生之潔也先生久降於鄙土蓋為賓主之饋焉子思曰伋寄命以來度身以服衞之)
(衣量腹以食衞之粟矣又且朝夕受酒脯及祭燔之賜衣食已優意氣已定以無行志未敢當車馬之貺後)
(漢申屠蟠𫝊蔡邕深重蟠及被州辟乃辭讓之曰申屠蟠至行美義人所鮮能安貧樂潜味道守真不為燥溼)
(輕重不為窮達易節)請還二帝歴事三朝(宋史崔縱𫝊二帝北行高宗遣縱通)
(問比至首以大義責金人請還二帝又三遺之書金人怒徙之窮荒縱不少屈魏志徐宣文帝時為御史中)
(丞桓範薦宣體忠厚之行秉直亮之性清雅特立不拘世俗確然難動有社稷之節歴位州郡所在稱職以為)
(左僕射詔曰宣歴仕三朝公亮正色有托孤寄命之節可謂柱臣也)巨公名顯三輔
鉉翁義不二君(後漢書宣秉𫝊秉字巨公少修高節顯名三輔宋史家鉉翁𫝊鉉翁聞宋亡)
(旦夕哭泣不食飲者數月大元以其節高欲尊官之以示南服鉉翁義不二君辭無詭對)若令進
兒與身何異豈以一子所守皆亡(北史崔劼𫝊劼二子拱撝並為外任)
(弟廓之從容謂劼曰拱幸得不凡何不在省府清華之所而並出外藩劼曰立身來恥以言自逹今若進兒與)
(身何異卒無所求聞者莫不歎服在金史宋可𫝊北軍駐山陽軍中有聞可名者訪知所質其子使人招之)
(曰從我者禍福共之不然汝子死矣親舊競勸其往可皆謝不從曰吾有子無子與吾兒死生皆有命焉豈以)
(一子故併生平所守者亡之)
節操四
原近文章砥廉隅(禮記近文章砥礪廉隅雖分國如錙銖不臣不仕其規為有如此者)
增楚兩龔(前漢書兩龔𫝊兩龔皆楚人也勝字君賓舍字君倩二人相友並著名節故世謂之)
(楚兩龔)張有道(冊府元龜張芝少持高節以名臣子勤學文為儒宗武為將表太尉辟公車有)
(道徵皆不至號張有道)原匪石不轉(詩我心匪石不可轉也我心匪席不可卷也)
不累主人(晉書劉寔少貧窶杖策徒行每所憩止不累主人薪水之事皆自營給)色不
可屈(晉書庾衮𫝊潁川太守召為功曹衮服造役之衣杖鍤荷斧不俟駕而行曰請受下士之役太守飾)
(車而迎衮逡廵辭退請徒行入郡將命者遂遇扶升車納於功曹舍既而衮自取已車而寝處焉形雖恭而神)
(有不可屈之色太守知其不屈乃歎曰非常士也吾何以降之)豈累安邑(後漢書閔仲叔客居)
(安邑老病家貧不能得肉日買猪肝一片屠或不肯與安邑令聞敕吏常給仲叔知乃歎曰閔仲叔豈以口腹)
(累安邑耶遂去客沛)不過兄飯(後漢書帝問第五倫曰聞卿為吏不過從兄飯寧有之耶倫曰)
(臣少遭饑亂實不敢妄過人食)設食不留(典略沐並常過姊姊為設食而不留吳攻樊兵人作)
(食有先熟者呼使食不答呼者曰汝欲作沐德信耶其名流播如此)變姓省謁(漢書袁閎𫝊閎)
(少勵操行苦身修節父賀為彭城相閎往省謁變名姓徒行無旅既至府門連日吏不為通會阿母出見閎驚)
(入白夫人乃密呼見既而辭去賀遣車送之閎稱眩疾不肯乘返郡界無知者)說反屠羊(莊子)
(楚昭王失國屠羊說走而從於昭王昭王反國將賞從者及屠羊說屠羊說曰大王反國說亦反屠羊何賞之)
(有)取直如常(白帖任嘏家貧賣魚會官發魚價貴數倍嘏取直如常)分錢不
取(晉書郭文字文舉有猛獸殺大鹿於庵側文以語人人取賣之分錢與文文曰我若湏錢當自賣之所以)
(相語正以不湏故也聞者皆嗟歎)增投金承塵(後漢書雷義字仲公濟人死罪以金二斤)
(謝之義不受金主伺義不在默投承塵上義葺屋得之其人已死無所還乃以付縣曹)與殷風
馬(南史王鎮之𫝊鎮之弟弘之桓謙以為衞軍參軍時殷仲文還姑孰祖送傾朝桓謙要弘之同行答曰凡)
(祖離送别必在有情下官與殷風馬不接無緣扈從謙貴其言)一餐不受(後漢書桓曄𫝊賓客)
(從者皆祗其志行一餐不受於人)張姓複名(新唐書張嘉貞𫝊宋璟等罷帝欲果用嘉貞而)
(忘其名夜詔中書侍郎韋抗曰朕嘗記其風操而今為北方大將張姓而複名卿為我思之)豈賣
盧龍(三國志田疇𫝊太祖軍還入塞封疇亭侯邑五百戶疇固讓太祖語夏侯惇以情喻之疇曰疇負義)
(逃竄之人耳蒙恩全活為幸多矣豈可賣盧龍之塞以易賞禄哉若必不得已請願效死刎首於前言未卒涕)
(泣横流惇具告太祖太祖喟然知其不可屈)知倍古人(鴻書閩賈郁為仙遊令客有遺果者)
(辭之客曰某家新果衆人未知郁曰君有弟子否曰昆弟三人豚犬數輩郁曰古人畏四知君今兄知弟知子)
(知携來者知是倍於古人也客慙而退)呼裹頭冰(稗史宋城主簿祝天貺勵已如冰玉百姓)
(呼為裹頭冰)不在越裝(南史王僧孺𫝊僧孺為南海太守常歎曰昔人為蜀郡長史終身無)
(蜀物吾欲遺子孫者不在越裝)潔身北面(晉書郄鍳傳鍳字道徽王敦專制拜安西將軍領合)
(肥敦忌之表徵還與敦相見鍳曰丈夫既潔身北面豈可偷生屈節靦顔天壤耶)里號一龍
(唐書賈循𫝊循父會有高節嘗稱疾不答辟署里中號一龍)松柏獨秀(宋史胡安國𫝊謝良)
(佐嘗語人曰胡康侯如大冬嚴雪百草萎死而松柏挺然獨秀者也)確如金石(宋史顔師魯𫝊)
(師魯嘗曰窮逹自有定分枉道希世徒喪所守故其大節確如金石雖動與俗情不合而終翕然信服)
清白宰相(錦繡萬花谷慶歴中杜衍為相苞苴貨殖不敢到其門時號清白宰相)比之
欒布(漢書云敞師事吳章王莽斬章禁錮弟子不得仕宦門人盡更名他師敞時為大司徒掾自劾吳章)
(弟子收章葬之京師稱焉將軍王舜高其志節比之欒布)膝不可屈(宋史劉子薦𫝊經略使馬)
(暨遣子薦提猺兵藥弩手守城東門勢不支時瀛國公已入燕子薦取笏書其上云我頭可斷膝不可屈)
不賀生辰(稗史正統間李時勉為國子祭酒中官王振生辰朝臣皆往賀先生獨不往振銜之)
終始完潔(唐書衞次公𫝊次公本善琴方未顯時京兆尹李齊運使子與遊請授之法次公拒絶因)
(終身不復鼔其節尚終始完潔)門庭閑寂(南史梁宗室藻𫝊藻性恬静獨處一室牀有膝痕宗)
(室衣冠莫不楷則常以爵禄太過每思屏退門庭閑寂賓客罕通簡文尤敬愛之)非佞人枕
(魏志蘇文師拜侍中與董昭同官董嘗枕文師膝卧文師推置之曰蘇則之膝非佞人之枕)舉觴
立進(稗史元迎帝師至京有旨令朝臣一品以下乘白馬郊迎大臣俯伏進觴帝師不為動富珠哩翀時)
(為國子祭酒舉觴立進曰帝師釋迦之徒天下僧人師也余孔子之徒天下儒人師也請各不為禮帝師笑而)
(起舉觴卒飲衆為之悚然)原非耕漁不食(後漢書周燮有先人草廬結於岡畔下有陂田)
(常肆勤以自給非身所耕漁則不食也)增不執琉璃鍾(晉書崔洪口不言貨財手不執)
(珠玉汝南王以琉璃鍾行酒酒及洪洪不執)誰為薛御史(稗史明薛瑄為御史每至三楊)
(閣下門首止投刺三楊慕薛之為人不得一見後於朝班中尋訪誰為薛御史始識其面)迎送不
越閫(南史沈覬幼清淨有至行慕黃叔度徐孺子之為人嘗獨處一室人罕見其面從叔勃貴顯還吳賓)
(客填咽顗不至其門勃就之顗迎送不越閫勃歎曰吾今乃知貴不如賤也)李下無蹊徑
(唐李乂傳乂進吏部侍郎請謁不行時人語曰李下無蹊徑)
節操五
增詩晉吳隐之為廣州刺史地有水曰貪泉隠之酌而
飲之因賦詩曰古人云此水一歃重千金試使夷齊飲
終當不易心又左思詠史詩曰吾希段干木偃息藩
魏君吾慕魯仲連談笑却秦軍當世貴不羈遭難能解
紛功成恥受賞高節卓不羣臨組不肯&KR1303;對珪寧肯分
連璽曜前庭比之猶浮雲
增啓宋蘇轍賀歐陽致仕啓曰薦歴三鎮始終一心知
無不言曾中外而易意老而彌壮信賢逹之過人衆皆
以力事君公獨以道自任
增書漢鄒陽書曰臣聞盛飾入朝者不以利汙義砥厲
名號者不以欲傷行故縣名勝母而曾子不入邑號朝
歌而墨子廻車今欲使天下寥廓之士懾於威重之權
主於勢位之貴回面汙行以事諂䛕之人而求親近於
左右則士伏死崛穴巖藪之中耳安有盡忠信而趨闕
下者哉
增序宋蘇軾撰樂全先生序曰士不以天下之重自任
久矣言語非不工也政事文學非不敏且博也然至於
臨大事鮮不忘其故失其守者其器小也公為布衣則
頎然已有公輔之望自少出仕至老而歸未嘗以言徇
物以色假人雖對人主必審而後言毁譽不動得喪若
一真孔子所謂大臣以道事君者世遠道喪雖志士仁
人或少貶以求用公獨以邁往之氣行正大之言曰用
之則行舍之則藏上不求合於人主故雖貴而不用用
而不盡下不求合於士大夫故悦公者有不悦者衆然
至言天下偉人則必以公為首
增贊明宋濂撰滕奉使贊曰漢有蘇武奉使不屈滕公
配之有聲烈烈黃旛裹屍以全臣節如璧之白勿緇勿
缺其人雖亡而神不滅上游帝所凌厲日月
增記宋曾鞏徐孺子記曰漢失其柄紀綱大壞然在位
公卿大夫多豪傑特起之士相與發憤同心直道正言
分别是非黑白不少屈其意至於不容而織羅鈎黨之
獄起其執彌堅而其行彌厲志雖不就而忠有餘當是
之時天下聞其風慕其義者人人感慨奮激至於解印
綬棄家族骨肉相勉赴死而不避百餘年間擅強大覬
非望者相屬皆逡廵而不敢發漢能以亡為存蓋其力
也明方孝孺戅窩記曰漢汲長孺吳張子布輩皆負
氣自高昌言倨色不少屈抑以取合當時視人君之尊
不為之動遇事輒面爭其短無所忌此皆流俗所謂戅
人也而朝廷恒倚之以為重狐鼠之盜瞷其進退以為
恭肆彼豈用區區之才智以服人哉人望而憚之以其
節之足尚也
增碑宋歐陽脩撰范文正碑曰公少有大節於富貴貧
賤毁譽歡戚不一動其心而慨然有志於天下常自誦
曰士當先天下之憂而憂後天下之樂而樂也其事上
遇人一以自信不擇利害為趨舍其所有為必盡其力
曰為之自我者當如是其成與否有不在我者雖聖賢
不能必吾豈苟哉
高潔一
增釋名曰潔確也確然不羣貌也易曰不事王侯高
尚其事史記屈原𫝊曰其志潔故其稱物芳其行廉
故死而不容自疎濯淖汙泥之中蟬蛻於濁穢以浮游
塵埃之外不獲世之滋垢皭然泥而不滓者也推此志
也雖與日月争光可也北史曰自叔世澆浮淳風殆
盡錐刀之末競入成羣而能冥心物表介然離俗望古
獨適求友千齡亦異人矣何必御霞乘雲而追日月窮
極天地始為超遠哉宋玉對楚王曰鳳凰上擊九千
里絶雲霓負蒼天翺翔乎杳冥之上夫籓籬之鷃豈能
與之料天地之高哉鯤魚朝發崑崙之墟暴鬐於碣石
暮宿於孟諸夫尺澤之鯢豈能與之量江海之大哉故
非獨鳥有鳳而魚有鯤也士亦有之夫聖人瑰意琦行
超然獨處世俗之民又安知臣之所為哉抱朴子曰
若夫偉人巨器量逸韻遠高蹈獨往蕭然自得身寄波
流之間神躋九元之表道足於内物遺於外冠摧履決
藍縷帶索何肯與俗人競幹佐之便僻修佞幸之媚容
效上林喋喋之嗇夫為春蜩夏蠅之聒耳
高潔二
增王充論衡曰延陵季子出遊見路有遺金當夏五月
有披裘而薪者季子呼薪者曰取彼地金來薪者投鎌
於地瞋目拂手而言曰何子居之高視之下儀貌之壮
語言之野也吾當夏五月披裘而薪豈取金者哉季子
謝之請問姓字薪者曰子皮相之士也何足語姓名遂
去不顧東坡志林曰顔蠋與齊王遊食必太牢出必
乘車妻子衣服麗都辭去曰玉生於山制則破焉非不
寳貴也然而大璞不完士生於鄙野推遷則禄焉非不
尊遂也然而形神不全蠋願得歸晚食以當肉安步以
當車無罪以當貴清淨貞正以自娛史記曰楚威王
聞莊周賢使使厚幣迎之許以為相莊周笑謂楚使者
曰千金重利卿相尊位也子獨不見郊祭之犧牛乎養
食之數歲衣以文繡以入太廟當是之時雖欲為孤豚
豈可得乎子亟去毋汙我我寧游戲汙瀆之中自快無
為有國者所羈魏公子列𫝊曰魏有隐士曰侯嬴年
七十家貧為大梁夷門監者公子聞之往請欲厚遺之
不肯受曰臣修身潔行數十年終不以監門困故而受
公子財漢書歐陽生𫝊曰歐陽地餘貴幸至少府戒
其子曰我死官屬即送汝財物慎毋受汝九卿儒者子
孫以廉潔著可以自成及地餘死少府官屬共送數百
萬其子不受後漢書楊震𫝊曰震遷東萊大守當之
郡道經昌邑故所舉荆州茂才王密為昌邑令謁見至
夜懷金十斤以遺震震曰故人知君君不知故人何也
密曰暮夜無知者震曰天知神知我知子知何謂無知
密愧而出後轉涿郡太守性公廉不受私謁子孫常蔬
食步行故舊長者或欲令為開産業震不肯曰使後世
稱為清白吏子孫以此遺之不亦厚乎晉書王述𫝊
曰述屢居州郡清潔絶倫禄賜皆散之親故宅宇舊物
不革於昔王徽之𫝊曰吳中一士大夫家有好竹欲
觀之便出坐輿造竹下諷嘯良久主人洒掃請坐徽之
不顧將出主人乃閉門徽之便以此賞之盡懽而去嘗
寄居空宅中便令種竹或問其故徽之但嘯詠指竹曰
何可一日無此君耶嘗居山隂夜雪初霽月色清朗四
望皓然獨酌酒詠左思招隐詩忽憶戴逵逵時在剡便
夜乘小船詣之經宿方至造門不前而返人問其故徽
之曰本乘興而來興盡而返何必見安道耶吳隐之
𫝊曰隐之以儒雅標名弱冠而介立有清操雖日晏歠
菽不饗非其粟擔石無儲不取非其道孟陋𫝊曰簡
文帝輔政命為參軍稱疾不起桓温躬往造焉或謂温
曰孟陋高行學為儒宗宜引在府以和鼎味温歎曰會
稽王尚不能屈非敢擬議也陋聞之曰桓公正當以我
不往故耳億兆之人無官者十居其九豈皆高士哉我
疾病不堪相王之命非敢為高也由是名稱益重南
史張壞𫝊曰壞為吳興太守以既有國秩不取郡奉高
帝敕上庫别藏其奉以表其清宗慤𫝊曰慤尅林邑
收其珍異皆是未名之寳其餘雜物不可勝計慤一毫
無犯惟有被梳枕刷此外蕭然柳世隆傳曰世隆性
清廉惟盛事墳典張緒問曰觀君舉措當以清名遺子
孫耶答曰一身之外亦復何須子孫不才將為争府如
其才也不如一經吳慶之𫝊曰王琨為吳興太守欲
召慶之為功曹答曰走素無人世情直以明府見接有
禮所以奔走歲時若欲見吏則是蓄魚於𣗳栖鳥於泉
耳不辭而退琨追謝之望塵不及矣唐書陸龜蒙𫝊
曰陸氏在姑孰其門有巨石遠祖績者事吳為欎林太
守罷歸無装舟輕不可越海取石為重人稱其廉號欎
林石世保其居云宋史司馬康𫝊曰康為人廉潔口
不言財初光立神道碑帝遣使賜白金二千兩康以費
皆官給辭不受不聽遣家吏如京師納之乃止(康光之子也)
李浩𫝊曰浩為郡尤潔已自海右歸不載南海一物
平生奉養如布衣時風裁素高人不敢干以私云文
同𫝊曰文彦博致同書曰與可襟韻洒落如晴雲秋天
塵埃不到李瀆𫝊曰瀆杜門不復仕進往來中條山
中不事産業所居木石幽勝王旦李宗諤與之世舊每
勸其仕瀆皆不答所乘馬嘗為宗人借憩於㕓間人有
見者以語瀆瀆即鬻之其惡囂如此宇文之邵𫝊曰
之邵致仕時年未四十自強於學不易其志司馬光曰
吾聞志不行顧禄位如錙銖道不同視富貴如土芥今
於之邵見之矣范鎮亦曰之邵位下而言高學富而行
篤少我二十一歲而先我挂冠使吾慊然其為兩賢所
推如此金史元德明𫝊曰德明自幼嗜讀書不言世
俗鄙事樂易無畦畛布衣蔬食處之自若家人不敢以
生理累之元史鄭鼎𫝊曰鼎子制宜遷湖廣行省參
知政事陛辭帝曰汝父死王事賞未汝及近者約蘇穆爾
伏誅已籍没其財産人畜汝可擇其佳者取之制宜對
曰彼以賍敗臣復取之寧無汙乎帝賢其所守姚樞
𫝊曰樞為燕京行臺郎中時伊喇沃濟行臺惟事貨賂
以樞幕長分及之樞一切拒絶因棄官去汪澤民𫝊
曰澤民以嘉議大夫禮部尚書致仕既歸田里與門生
故人相往返嬉遊超然若忘世者同恕傳曰恕家無
擔石之儲而聚書數萬卷扁所居曰榘庵時蕭㪺居南
山下亦以道高當世入城府必主恕家士論稱之曰蕭
同倪瓉小𫝊曰瓉字元鎮不事生産強學好修所居
有閣名清閟藏書數千卷手自勘定鼎彛名琴陳列左
右松篁蘭菊敷紆繚繞性好潔盥頮易水冠服振拂日
以數十計齋居前後樹石頻洗拭見俗士避去如恐凂
楊維楨小𫝊曰洪武二年召諸儒纂修禮樂書上以
前朝老文學思一見之遣翰林詹同文奉幣詣門謝使
者曰豈有八十歲老婦就木不遠而再理嫁者耶明年
又遣松江别駕追趣賦老客婦詞一首進御曰皇帝竭
吾之能不強吾所不能則可否則有蹈海死耳上允之
賜安車詣闕廷留百有一十日禮文畢史統定即以白
衣乞骸骨上成其志仍給安車還山明劉仕貆𫝊略
曰有王溥者桂林人洪武末為廣東參政以廉名其弟
自家來省屬吏與同舟贈以布袍溥命還之曰一衣雖
微不可不慎此汙行辱身之漸也李希顔𫝊略曰希
顔隐居不仕太祖手書徵為諸王師授左春坊右贊善
諸王就國希顔歸舊隐部使騶輿訪之塗遇一老枕槖
而臥前驅蹴之起乃希顔也倚槖與語竟日而别梁
潜𫝊略曰潜字用之洪武間以薦除廣東四會知縣縣
有龍橋河吏廉平則河水清自潜至迄去水可鑑劉
崧𫝊略曰崧博學有志行微時兄弟三人共居一茅屋
有田五十畝及貴無所增益十年一布被鼠傷始易之
仍葺以衣其子居官未嘗以妻累自隨之任北平攜一
童往至則遣還晡時吏退孤燈賦詩往往逹旦劉球
𫝊略曰球官翰林侍講從弟玭知莆田遺夏布一匹球
封還貽書戒之劉鉉𫝊略曰楊士竒嘗至其居湫隘
幾不容膝歎息而去子瀚頒詔江南鉉戒勿納賄為閱
其槖以行比還仍閱之喜曰不辱我矣
高潔三
增前庭懸魚後圃瘞鹿(後漢書羊續𫝊續敝衣薄食車馬羸敗府丞嘗獻生魚續)
(受而懸於庭丞後又進之乃出前所懸者以杜其意宜新唐書裴寬傳寬為潤州參軍刺史韋詵有女擇所)
(歸會休日登樓見人於後圃有所瘞藏者訪諸吏曰參軍裴寬居也與偕來詵問状答曰寬義不以苞苴汙家)
(適有人以鹿為餉致而去不敢自欺故瘞之詵嗟異妻以女)過耳秋風對飲明
月(吳越春秋餘昧卒欲授位季札季札讓逃去曰吾不受位明矣昔先君有命已附子臧之義潔身清行仰)
(高履尚惟仁是處富貴之於我如秋風之過耳遂逃歸延陵南史謝譓𫝊譓不妄交接門無雜賓有時獨醉)
(曰入我室者但有清風對吾飲者惟當明月)樵採自給封帕完新(北史張膺)
(傳膺為魯郡太守履行貞素妻女樵採以自給岐唐書段秀實傳初秀實自涇州被召戒其家曰若過朱泚)
(必致贈遺慎毋納至岐泚因致大綾三百家人拒不獲至都秀實怒曰吾終不以汙吾第以置司農治事堂之)
(梁間吏後以告泚泚取視其封帕完新)離垢先生安素處士(南史劉慧斐𫝊)
(慧斐嘗還都途經潯陽游於匡山遇處士張孝秀相得甚歡遂有終焉之志因不仕居東林寺又於山北構園)
(一所號曰離垢園時人仍謂為離垢先生京貧士𫝊高繹者長安人也有古人絶行慶歴中召至師上欲命)
(以官固辭歸山賜號安素處士)縱鶴放龜焚香埽地(稗史趙清獻入蜀獨以一)
(琴一鶴自隨其清致可知及再入蜀縱鶴放龜想又以此為累矣唐國史補韋應物立性高潔鮮食寡欲所)
(至焚香埽地而坐)紙帳蒲團冰壺玉尺(老學庵筆記杜起莘自蜀入朝不以)
(家行高廟聞其清修獨處甚愛之一日因得對褒諭曰聞卿出局即蒲團紙帳如一行脚僧真難及也元史)
(黃溍𫝊溍天資介特在州縣唯以清白為治月俸弗給每鬻産以佐其費及升朝行挺立無所附足不登巨公)
(勢人之門君子稱其清風高節如冰壺玉尺纖塵弗汙)荷擔而至栖山以居
(百川學海郭文字文舉王導聞其名遣船車迎之文荷擔而至居導西園温嶠嘗問曰今將用先生以濟時若)
(何文曰山草之人安能佐世呼貧士𫝊俞澹字清老貧而無室栖山以居人之曰半山道人)放浪
山水耦耕沮溺(金史党懷英𫝊懷英應舉不得遂脱略世務放浪山水間百川學海夏)
(統字仲御宗族勸之仕統勃然作色曰使統屬太平當與元愷評議遇濁代念與屈生齊潔若汙隆之間自當)
(耦耕沮溺豈有辱身屈意於郡府之間乎)澡身浴德量腹度形(三國志韓暨𫝊)
(魏文帝詔曰大中大夫韓暨澡身浴德志節高潔年踰八十守道彌固可謂純篤老而益邵者也世說魚復)
(侯為江州厚餉遺宗敬微宗辭曰少有狂疾尋山採藥遠來至此量腹而進松术度形而衣薜蘿淡然已足豈)
(容當此横施)拾還桑椹不剪草萊(北史趙軌𫝊軌有行檢周葵王引為記室)
(以清苦聞其東隣有桑椹落其家軌遣人悉拾還其主戒其諸子曰吾非以此求名意者非機杼物不願侵人)
(汝等宜以為戒有世說孔稚圭風韻清疎門庭之内草萊不剪中蛙鳴稚圭曰以此當兩部鼔吹)甚
得時譽頓忘宦情(北史崔休𫝊休少孤貧矯然自立為司徒右長史公平清潔甚得時)
(譽事世說孔極侍郎朝□遇雨避於一叟之廡下延入廳叟烏帽紗巾逄迎甚恭因備酒饌一一精好孔公)
(借油衣叟曰某寒不出熱不出風不出雨不出未嘗置油衣也孔公不覺頓忘宦情)經案繩牀
瑶林瓊樹(劉昫唐書王維字摩詰齋中無所有唯茶鐺酒臼經案繩牀而已退朝之後焚香獨)
(坐以禪誦為事妻亡不再娶三十年孤居一室屏絶塵累世說王戎云太尉神姿高徹如瑶林瓊樹自然是)
(風塵外物太尉謂王衍)復為清卿居然名士(北史袁聿修𫝊聿修為尚書郎)
(十年未嘗受升酒之遺尚書邢邵與聿修舊欵每省中語戲常呼聿修為清郎大寧初聿修為太常少卿出使)
(廵省仍令考校官人得失經兖州時邢邵為刺史别後送白絹為信聿修不受與邢邵書邢報書曰老夫忽忽)
(意不及此敬奉來旨吾無間然昔為清郎今日復作清卿矣世說有人問袁侍中曰殷仲堪何如韓康伯答)
(曰理義所得優劣乃復未辨然門庭蕭寂居然有名士風流殷不如韓)羸馬繩羈短
褐穿結(唐書賈敦頥傳敦頥數歴州刺史資廉潔入朝嘗盡室行車一乘敝甚羸馬繩羈道上不知其)
(刺史也姓陶淵明五柳先生𫝊先生不知何許人也亦不詳其氏宅邊有五柳樹因以為號焉環堵蕭然不)
(蔽風日短褐穿結簞瓢屢空晏如也)布被藜羹竹洲花塢(邵康節無名公𫝊所)
(寢之室謂之安樂窩不求過美惟求冬燠夏凉遇有睡思則就枕故其詩曰牆高于肩室大于斗布被暖餘藜)
(羹飽後氣吐胸中充塞宇宙竹劉昫唐書王維得宋之問藍田别墅輞水周於舍下洲花塢與道友裴廸浮)
(舟往來彈琴賦詩嘯詠終日)牀席塵生門庭籬隔(南史王微𫝊微尋書玩古)
(終日端坐牀席皆生塵埃惟當坐處獨淨吾又謝瞻𫝊瞻弟晦為宋臺右衞賓客輻輳瞻驚謂曰家以素退)
(為業汝勢傾朝野此豈門戶福耶乃籬隔門庭曰吾不忍見此)築室灌園拂牀埽
地(宋史李南公傳南公度不能逐時好一試闈不偶退築室灌園不復以進取為意南史虞愿𫝊禇彦回)
(嘗詣愿愿不在見其眠牀上積塵埃有書數袠彦回歎曰虞君之清至於此令人埽地拂牀而去)惟
飲吳水不辦路糧(晉書鄧攸𫝊時吳郡缺守人多欲之帝以授攸攸載米之郡俸禄無)
(所受唯飲吳水而已弟南史孔覬𫝊時京土大旱都邑米貴一斗將百錢顗道存慮覬甚乏遣吏載五百斛)
(米餉之顗呼吏謂之曰我在彼三載去官之日不辦有路糧郎至彼未幾那能得此米耶可載米還彼吏曰自)
(古以來無有載米上水者都下米貴乞於此貨之不聽吏乃載米而去)據鞍索酒挈
畚持蔬(南史顔延之傳延之子竣既貴重權傾一朝凡所資供延之一無所受器服不改宅宇如舊嘗)
(乘羸牛車逄竣鹵簿則屏住道側又好騎馬遨遊里巷遇知舊輒據鞍索酒得必傾盡欣然自得貧士𫝊鮑)
(焦衣弊膚見挈畚持蔬遇子貢於道子貢曰吾子何以至於此也焦曰天下之遺德教者多矣吾何以不至於)
(此也子貢曰吾闓之非其世者不生其利汙其君者不履其土非其世而持其蔬詩曰普天之下莫非王土此)
(誰有之哉焦曰嗚呼吾聞賢者重進而輕退廉者易愧而輕死於是棄其蔬而立槁於洛水之上)為
表百城特置一榻(南史梁樂法才𫝊法才為建康令不受奉秩比去將至百金縣曹啟)
(輸臺庫武帝嘉其清節曰居職若斯可以為百城表矣後漢書陳蕃𫝊蕃為安樂太守郡人周璆高潔之士)
(前後郡守招命莫肯至惟蕃能致焉字而不名特為置一榻去則懸之)長逝不顧孤
興獨歸(後漢范冉傳冉與王奐親善奐為考城令屢遣書請冉冉不至及奐遷漢陽太守冉乃與弟恊)
(待之奐識其聲即下車與相揖對奐曰行路倉卒非陳契闊之所可共前亭宿息以叙分隔冉曰子遠適千里)
(會面無期故輕行相候以展訣别如其相追將有慕貴之譏矣便拂衣而去奐瞻望弗及冉長逝不顧晉書)
(孟陋𫝊陋清操絶倫布衣蔬食以文籍自娛口不及世事未曾交遊時或弋釣孤興獨歸雖家人亦不知其所)
(之也)為人灌園將家浮海(史記鄒陽書曰於陵仲子辭三公為人灌園後漢)
(書逄萌傳時王莽殺其子宇萌即解冠挂東都城門將家屬浮海客於遼東)
高潔四
原口不言錢(世說王夷甫雅尚玄遠嘗疾其婦貪濁口未嘗言錢字婦欲試之令婢以錢遶牀不)
(得行夷甫晨起見錢閡行呼婢曰舉却阿堵物)增任心自放(後魏揚衒之伽藍記楊元慎清)
(尚卓逸少有高操任心自放不為時羈樂山愛水好游林澤)志高青雲(晉常璩梓潼士女傳)
(不屈其身志高青雲則譙元也)彈琴獨酌(宋史崔遵度𫝊遵度與物無競不言是非僦舍甚湫)
(隘有小閣朝退默坐其上彈琴獨酌翛然自適)白雲自號(元史察罕傳察罕暮年居德安白雲)
(山别墅以白雲自號嘗入見帝望見曰白雲先生來也)笑笑先生(宋史文同𫝊同方口秀眉)
(以學名世操韻高潔自號笑笑先生)山池居半(南史庾詵𫝊詵性託夷簡特愛林泉十畆之宅)
(山池居半蔬食敝衣不修産業)臣心如水(前漢書鄭崇𫝊上責崇曰君門如市何以欲禁切主)
(上對曰臣門如市臣心如水)休明夷白(貧士𫝊蔡會字休明圭窬自守不與俗交李撝謂江)
(斆曰古人稱安貧清白曰夷湼而不淄曰白如蔡休明者可不謂之夷白乎)白玉暎沙(梁鍾)
(嶸詩品謝靈運譬猶青松之拔灌木白玉之暎塵沙未足貶其高潔也)飲馬投錢(三輔決錄)
(安陵清者有項仲山飲馬渭水每投錢郝廉亦然)受茶一串(翰苑新書陸䞇以張鎰有重名)
(䞇往見既行餉錢五萬曰請為母夫人一日費䞇不納受茶一串曰敢不承公之賜)雲中白鶴
(世說公孫度目邴原曰雲中白鶴非燕雀之網所能羅也)麤竹成簾(𩔖林李&KR1771;為尚書有清德)
(劉晏見其寢室簾甚敝潜度廣狹以麤竹織成簾將以贈&KR1771;三携至門不敢發言而去)
高潔五
增詩晉郭璞詩曰緣蘿結高木蒙籠蓋一山中有冥寂
士靜嘯撫清絃放情凌霄外嚼蕊挹飛泉陶潜詩曰
秋菊有佳色裛露掇其英泛此忘憂物遠我遺世情一
觴雖獨進杯盡壺自傾日入羣動息歸鳥趨林鳴笑傲
東軒下聊復得此生又詠二疏詩曰大象轉四時成
功者自去借問衰周來幾人得其趣遊目漢庭中二疏
復此舉高嘯返舊居長揖儲君傅餞送傾皇朝華軒盈
道路離别情所悲餘容何足顧事勝感行人賢哉豈常
譽厭厭閭里歡所營非近務促席延故老揮觴道平素
問金終寄心清言曉未悟放意樂餘年遑恤身後慮誰
云其人亡久而道彌著唐明皇送賀知章歸四明詩
曰遺榮期入道辭老竟抽簮豈不惜賢逹其如高尚心
孟浩然仲夏歸漢南園詩曰嘗讀高士𫝊最嘉陶徵
君日躭田園趣自謂羲皇人予復何為者栖栖徒問津
扇枕北忩下采芝南澗濱因聲謝同列吾慕潁陽真
李白答高山人詩曰登艫望遠水忽見滄浪枻高士何
處來虚舟渺安繫又獨坐敬亭山詩曰衆鳥高飛盡
孤雲獨去閒相看兩不厭只有敬亭山宋蘇軾雪堂
歌曰雪堂之前後兮春草齊雪堂之左右兮斜徑微雪
堂之上兮有碩人之頎頎考槃於此兮芒鞋而葛衣挹
清泉兮抱瓮而忘其機負傾筐兮行歌而采薇
增騷楚詞曰朝飲木蘭之墜露兮夕餐秋菊之落英苟
余情其信姱以練要兮長顑頷亦何傷擥木根以結茝
兮貫薜荔之落蕊矯菌桂以紉蕙兮索胡繩之纚纚蹇
吾法夫前修兮非世俗之所服雖不周於今之人兮願
依彭咸之遺則漁父篇曰屈原既放游於江潭顔色
憔悴形容枯槁漁父見而問之曰子非三閭大夫與何
故至於斯屈原曰世人皆濁我獨清衆人皆醉我獨醒
是以見放漁父曰聖人不凝滯於物而能與世推移世
人皆濁何不淈其泥而揚其波衆人皆醉何不餔其糟
而歠其醨何故深思高舉自令放為屈原曰吾聞之新
沐者必弹冠新浴者必振衣安能以身之察察受物之
汶汶者乎寧赴湘流葬於江魚腹中又安能以皓皓之
白蒙世俗之塵埃乎漁父莞爾而笑鼓枻而去乃歌曰
滄浪之水清兮可以濯我纓滄浪之水濁兮可以濯我
足遂去不復與言
增賦漢揚雄甘泉賦曰靡薜荔而為席兮折瓊枝以為
芳噏青雲之流霞兮飲若木之露英晉孫綽遊天台
賦曰苟台嶺之可攀亦何羨於層城釋域中之常戀暢
超然之高情又曰過靈溪而一濯疏煩想於心胸蕩
遺塵於旋流發五蓋(五蓋貪欲嗔恚睡眠調戲疑悔也)之遊蒙追羲農
之絶軌躡二老之元蹤
增書明王守仁答南元善書曰凡有道之士其於富貴
貧賤得喪愛憎之相值若飄風浮靄之往來變化於太
虚之體固常廓然其無礙也
增序晉王羲之蘭亭序曰是日也天朗氣清惠風和暢
仰觀宇宙之大俯察品𩔖之盛所以游目騁懷足以極
視聽之娛信可樂也夫人之相與俯仰一世或取諸懷
抱晤言一室之内或因寄所託放浪形骸之外雖趣舍
萬殊静躁不同當其欣於所遇暫得於已快然自足曾
不知老之將至唐韓愈送李愿歸盤谷序曰窮居而
野處升高而望遠坐茂樹以終日濯清泉而自潔
增贊明王達陶弘景贊曰哲哉陶公靡所不通糠粃富
貴勾曲之從月高秋肅一枕松風安知其他我保其躬
彼不知者謂公少疵山中宰相夫豈介而我知公心澹
然無為不與物絶龍變是宜上凌下替世道日榛寧於
其時俯仰屈伸煙霞泉石今古乾坤高風邈哉不見其
人
增誡唐姚元崇冰壺誡曰玉本無瑕冰亦至潔方圓相
映表裏皆澈喻彼貞廉能守其節
增記宋范仲淹嚴先生祠堂記曰先生光武之故人也
相尚以道及帝握赤符乘六龍得聖人之時臣妾億兆
天下孰加焉唯先生以節高之既而動星象歸江湖得
聖人之清泥塗軒冕天下孰加焉唯光武以禮下之在
蠱之上九衆方有為而獨不事王侯高尚其事先生以
之在屯之初九陽德方亨而能以貴下賤大得民也光
武以之蓋先生之心出乎日月之上光武之器包乎天
地之外微先生不能成光武之大微光武豈能遂先生
之高哉
修整一
增詩曰有斐君子充耳琇瑩會弁如星(會縫也以玉飾皮弁之縫中如)
(星之明也)又曰羔裘晏兮三英粲兮又曰君子至止黻
衣繡裳禮記曰凡行容惕惕廟中齊齊朝廷濟濟翔
翔君子之容舒遲見所尊者齋遫足容重手容恭目容
端口容止聲容静頭容直氣容肅立容德色容莊坐如
尸燕居告(告者告語於人也)温温又曰君子不矜而莊不厲
而威又曰君子不失色扵人又曰長民者衣服不
貳從容有常以齊其民則民德壹史記屈原𫝊曰新
沐者必彈冠新浴者必振衣前漢書匡衡𫝊曰舉錯
動作物遵其儀故形為仁義動為法則孔子曰德義可
遵容止可觀進退可度以臨其民是以其民畏而愛之
則而象之大雅云敬慎威儀惟民之則
修整二
增詩曰篤公劉于胥斯原陟則在巘復降在原何以舟
之維玉及瑶鞞琫容刀(言公劉帶此劒珮以上下於山原也舟帶也)禮記
哀公問於孔子曰夫子之服其儒服與孔子對曰丘少
居魯衣逢掖之衣長居宋冠章甫之冠丘聞之也君子
之學也博其服也鄉檀弓曰季孫之母死哀公弔焉
曾子與子貢弔焉閽人為君在弗納也曾子與子貢入
於其廐而修容焉子貢先入閽人曰鄉者已告矣曾子
後入閽人辟之涉内霤卿大夫皆辟位公降一等而揖
之君子言之曰盡飾之道斯其行者遠矣前漢書雋
不疑𫝊曰不疑進退必以禮暴勝之為直指使者威振
州郡勝之素聞不疑賢至渤海遣吏請與相見不疑冠
進賢冠帶櫑具劒(櫑具者木標首之劒也)佩環玦裦衣博帶盛服
至門上謁勝之開閤延請望見不疑容貌尊嚴衣冠甚
偉勝之躧履起迎薛宣𫝊曰宣為人好威儀進止雍
容甚可觀也風俗通曰漢王陽雖儒生自寒賤然好
車馬衣服極為鮮好漢書張堪𫝊曰堪矜嚴好禮動
止有則居處幽室必自修整雖遇妻子若嚴君焉吳
志吕範𫝊曰範為揚州牧性好威儀州民如陸遜全琮
及貴公子皆修敬虔肅不敢輕脫獨異志曰何曾家
法修整年五十以上每見妻必正衣冠自坐面南妻坐
面北上酒酬酢一歲不至再三晉書衞玠𫝊曰玠總
角乘羊車入市見者皆以為玉人觀之者傾都驃騎將
軍王濟玠之舅也俊爽有風姿每見玠輒歎曰珠玉在
側覺我形穢又嘗語人曰與玠同遊冏若明珠之在側
朗然照人王獻之𫝊曰獻之少有盛名而高邁不羈
雖閑居終日容止不怠風流為一時之冠孫晷𫝊曰
晷每獨處幽暗之中容止瞻望未嘗傾邪杜乂傳曰
乂性純和美姿容有盛名於江左王羲之見而目之曰
膚若凝脂眼如點漆此神仙人也桓彝亦曰衞玠神清
杜乂形清南史謝晦𫝊曰晦美風姿善言笑眉目分
明鬢髮如墨時謝琨風華為江左第一常與晦俱在武
帝前帝目之曰一時頓有兩玉人王思遠𫝊曰都水
使者季珪之嘗曰見思遠終日匡坐不妄言笑簮帽衣
領無不整潔便憶丘明士見明士蓬頭散帶終日酣醉
吐論縱横唐突卿宰便復憶思遠禇蓁𫝊曰蓁風儀
端麗眉目如畫每公庭就列為衆所瞻望焉北史崔
㥄𫝊曰㥄状貌偉麗善於容止鄭伯猷歎曰身長八尺
面如刻畫謦欬為洪鐘響胸中貯千卷書使人那得不
畏服魏書曰封軌善自修潔儀容甚偉或曰學士不
事修飾此賢何獨如此軌聞笑曰君子正其衣冠尊其
瞻視何必蓬頭垢面然後為賢新唐書温彦博𫝊曰
彦博進止詳華人拭目觀唐臨𫝊曰臨見妻子必正
衣冠韋陟𫝊曰陟家法修整敕子允就學夜分視之
見其勤旦日問安色必怡稍怠則立堂下不與語雖家
僮數十然應問賓客必允主之韋斌𫝊曰斌少修整
好文藝容止嚴峭有大臣體盧奐𫝊曰奐早修整為
吏有清白稱張嘉貞𫝊曰武后召嘉貞見内殿嘉貞
儀止秀偉奏對侃侃后異之李晟傳曰晟收京師每
與朱泚戰必錦裘繡帽自表李懷光惡之戒曰將務持
重豈宜衣襮為賊餌晟曰昔在涇原士頗畏服欲令見
之奪其心耳世說補曰五代趙匡凝每整衣冠使人
持巨鑑前後照微覺有塵即令持紅拂去之宋史王
旦𫝊曰旦與人寡言笑默坐終日歸家或不去冠帶入
静室獨坐家人莫敢見之李贄大臣𫝊曰韓琦姿貌
偉特美鬚髯眉目森秀圖繪𫝊天下人以為高山太嶽
望之氣象雄傑事文𩔖聚曰宋梅學士詢性喜焚香
其在官所每晨起將視事必焚香兩爐以公服罩之出
則兩䄂郁然濃香滿室宋史米芾𫝊曰芾冠服效唐
人風神蕭散音吐清暢所至人聚觀之留正傳曰光
宗自東宫朝見正謂左右曰修整如此其人可知元
喀喇托克托傳曰托克托姿貎魁梧少時從其兄烏德美獵
於燕南烏德美使歸獻所獲世祖見其骨氣沈雄步履
莊重歎曰日後大用之才即命入宿衞李泂𫝊曰泂
秀眉疎髯目瑩如電面如冰玉唇如渥丹峩冠裦衣望
之者疑為神仙中人同恕𫝊曰恕性整潔平居雖大
暑不去冠帶宇文公諒𫝊曰公諒平居雖暗室必正
衣冠端坐許楫𫝊曰楫一日從省臣立殿下世祖見
其美髯魁偉問曰汝秀才耶楫頓首曰臣學秀才耳未
敢自謂秀才也明任亨泰𫝊曰洪武二十一年亨泰
由太學生為進士第一授修撰即擢少詹事儀觀甚偉
端重自持進止皆有容度人以此稱之
修整三
原攝威儀整風俗(詩朋友攸攝攝以威儀侯晉書和嶠𫝊嶠有風格慕舅夏淵之為)
(人厚自崇重有盛名於世朝野許其能整風俗理人倫)無惰容不過則(晉書王劭)
(傳劭美姿容有風操雖家人近習未嘗見其惰替之容禮記君子言不過辭動不過則)增遲行
緩步仰首翹身(南史禇彦回𫝊彦回美儀貌善容止俯仰進退咸有風則每朝會百僚遠)
(國使人莫不延首目送之明帝嘗歎曰彦回能遲行緩步便得宰相矣世說齊太祖竒愛張思光時與欵接)
(笑曰此人不可無一不可有二融風止詭越坐嘗危膝行常曳步翹身仰首見者驚異)風韻都
似足武相銜(南史王筠𫝊沈約見筠以為似外祖袁粲謂僕射張稷曰王郎非惟額𩔖袁公)
(風韻都似稷曰袁公見人輒矜嚴王郎見人必娛笑惟此一條不能酷似元史鄭文嗣傳文嗣從弟大和遇)
(歲時大和坐堂上羣從子皆盛衣冠雁行立左序下以次進拜跪奉觴上夀畢皆肅容拱手自右趨出足武相)
(銜無敢參差者)散幘斜簮洗牀拭席(南史王儉𫝊儉監試諸生巾卷在庭劎衞)
(令史儀容甚盛作解散幘斜插簮朝野慕之相與放效儉嘗謂人曰江左風流宰相惟有謝安蓋自况也宋)
(庾仲文𫝊仲文性好潔士大夫造之者未出戶輒令人拭席洗牀時陳郡殷冲亦好淨小史非淨浴新衣不得)
(近左右士大夫小不整潔每容接之仲文好潔反是每以此見譏)必為方伯不減
古人(南史庾蓽𫝊蓽孫夐状貌豐美頤頰開張人皆謂夐必為方伯宋史李公麟傳公麟襟度超軼名)
(士交譽之黃庭堅謂其風流不減古人)吐納風流進退閑雅(南史張緒吐納)
(風流聽者皆忘饑疲見者肅然如在宗廟太又陸繕𫝊繕儀表端麗進退閑雅趨步躡履文帝使子諸王咸)
(取則焉)紫羅香囊玉柄塵尾(晉書劉元𫝊元少好佩紫羅香囊安患之而不)
(欲傷其意因戲賭取而焚之麈世說王&KR0642;甫容貌整麗妙於談元恒捉白玉柄尾與手都無分别)甚
有容状故益鮮明(南史劉懷慎子德願善御車孝武聞其能為之乘畫輪車幸太宰江)
(夏王義恭第德願朱衣執轡進止甚有容状侍又何敬容𫝊武帝雖衣浣衣而左右衣必須潔嘗有臣衣帶)
(卷摺帝怒曰卿衣帶如繩欲何所縛敬容希旨故益鮮明嘗以膠清刷䰅衣裳不整伏牀熨之或暑月背為之)
(焦)魏舒堂堂王公濯濯(晉書魏舒身長八尺二寸姿望秀偉文帝深器重之)
(每朝會坐罷目送之曰魏舒堂堂人之領䄂也月又王恭𫝊恭美姿儀人多愛悦或目之云濯濯如春柳嘗)
(披鶴氅裘涉雪而行孟昶窺見之歎曰此真神仙中人也)垂鞭按轡傅粉施朱
(唐紀上嘗陳樂於勤政樓下垂簾觀之兵部侍郎盧絢謂上已起垂鞭按轡横過樓下絢風標清粹上目送之)
(傅顔氏家訓梁朝全盛之時貴遊子弟無不燻衣剃面粉施朱駕長簷車躡高齒屐坐棋子方褥憑班絲隐)
(囊列器玩於左右從容出入望若神仙)風神如許容止可觀(宋史楊掞𫝊掞)
(用故人薦出淮閫杜杲幕杲曰風神如許他日不在我下伽藍記臨淮王彧博通典籍辨慧清悟風儀詳審)
(容止可觀)穆呼哩兒錫勒們子(元史繅古察傳繅古察總中都行省帝嘗遣使至)
(見其威容凜然倜儻有竒氣所部軍士紀綱整肅還朝以告帝曰真穆呼哩家兒也又博勒呼傳伊徹察喇)
(姿貌英偉望之如神世祖雅聞其賢且閔其父之死年十六召見帝見其容止端重奏對詳明喜而謂曰錫勒)
(們有子矣)明秀若神䰅眉如畫(名士𫝊王夷甫天形竒特明秀若神南史梁)
(王茂𫝊茂居處方正在一室衣冠儼然雖僕妾莫見其惰容姿表瓌麗䰅眉如畫為衆所瞻望)謝安
自况張緒當年(南史王儉𫝊詳上散幘斜簮註株又張緒𫝊劉悛為益州獻蜀柳數枝)
(條甚長状如絲縷武帝以植於靈和殿前曰此柳風流可愛似張緒當年)衣冠鮮麗眉
目清揚(南史何敬容身長八尺白晳美䰅眉性矜莊衣冠鮮麗元史張起巖𫝊起巖面如紫瓊美䰅)
(方頤而眉目清揚望而知為雅量君子)善自標置儼如老成(姓譜盧元明風)
(采閒潤進退可觀善自標置不妄交遊中山王熙歎曰盧郎有如此風神惟須誦離騷飲美酒自為佳器元)
(史太平𫝊太平資性開朗正大雖在弱齡儼然如老成)錦衣驄馬㯶笠綺裘
(宋史韓世忠𫝊世忠勒陣向敵邊人語之曰錦衣驄馬立陣前者韓相公也或危之世忠曰不如是不足以致)
(敵冠姓譜宋俞遠自號空谷山人身癯神骨秀竦好著小戴文山㯶笠衣白綺裘儼然神仙中人行出一市)
(人盡驚)善持音儀好治容服(南史張敷𫝊敷善持音儀盡詳緩之致與人别)
(執手曰念相聞餘響久之不絶張氏後進皆慕之其源起自敷也宋史王疇𫝊疇好治容服坐立嶷然言必)
(文未嘗戲慢)改席易衣長裾廣袖(南史羊欣𫝊欣嘗詣望蔡公謝混拂席改)
(服然後見之時混族子靈運在坐退告族兄瞻曰望蔡見羊欣遂改席易衣欣由此益知名北史李諧𫝊諧)
(子庶庶弟蔚少清秀有襟期倫理涉觀史𫝊兼屬文詞昆季並尚風流長裾廣袖從容甚美)傅粉
何郎薰香荀令(世說新語何平叔美姿儀面至白魏明帝疑其傅粉正夏月與熱湯餅既)
(噉大汗出以朱衣自拭色轉皎白人習鑿齒襄陽記劉季和性愛香謂張坦曰荀令君至家坐幕三日香氣)
(不歇為我何如坦曰醜婦效顰見者必走也晉荀勖為尚書令故云令君)
修整四
原避雨危坐(後漢書茅容耕於野時與等輩避雨𣗳下衆皆&KR0642;踞相對容獨危坐愈恭)增
玉山照人(晉書裴楷𫝊楷風神高邁容儀俊爽時人謂之玉人又稱見裴叔則如玉山上行光映照)
(人也)風儀嚴峻(萬姓統譜明吳凱言行不苟風儀嚴峻人望而畏之)乃與促膝
(南史王思遠傳思遠立身簡潔客有詣已者覘知衣服垢穢方便不前形儀新楚乃與促膝及去之後猶令二)
(人交帚拂其坐處)自合一香(錦繡萬花谷金日磾入侍欲衣服香潔自合一香武帝果悦之)
鳴玉以相(國語王孫圉聘於晉定公饗之趙簡子鳴玉以相)進止有常處
(宋史王曾𫝊曾姿質端厚眉目如畫在朝廷進止皆有常處)
修整五
增詩唐李白贈獨孤駙馬詩曰都尉朝天躍馬蹄香風
吹人花亂飛銀鞍紫鞚照雲日左顧右盼生光輝宋
王臨川詩曰紫芝眉宇傾一坐笑語但聞鷄舌香
增賦晉左思蜀都賦曰若夫王孫之屬郤公之倫從禽
於外巷無居人並乘驥子俱服魚文玄黃異校結駟繽
紛
增騷楚屈原離騷經曰製芰荷以為衣兮集芙蓉以為
裳不吾知其亦已兮苟余情其信芳高余冠之岌岌兮
長余佩之陸離芳與澤其雜糅兮唯昭質其猶未虧
又涉江篇曰余幼好此竒服兮年既老而不衰帶長鋏
之陸離兮冠切雲之崔巍被明月兮佩寳璐世溷濁而
莫予知吾方高馳而不顧
御定淵鑑𩔖函卷二百八十
