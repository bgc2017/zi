欽定四庫全書
御定淵鑑𩔖函卷八十三
設官部二十三(中書總載中中書監中書令書侍郎)
中書總載一
原杜氏通典曰中書之官舊矣謂之中書省自魏晉始
焉梁陳時凡國之政事並由中書省省有中書舍人五
人領主書十人書吏二百人(書吏不足并取助書)分掌二十一局
事各當尚書諸曹並為上司總國内機要而尚書唯聽
受而已被委此官多擅威勢後魏亦謂之西臺(宣武帝謂中書)
(監崔光曰卿是朕西臺大臣)北齊中書省管司王言并司進御之樂
及清商龜兹諸部伶官隋初改為内史省置令二人侍
郎四人(煬帝減侍郎二人)舍人八人(煬帝減去四人)通事舍人十六人
煬帝加起居舍人而改通事舍人為謁者臺職唐武德
三年復中書省龍朔二年改為西臺成亨初復舊光宅
元年改為鳳閣(凡中書官隨署名改)神龍初復舊開元元年改為
紫微省五年復舊(時謂尚書省為南省門下中書為北省亦謂門下省為左省中書為右省)
(或通謂之兩省)令二人侍郎二人舍人六人左右散騎常侍起
居舍人左補闕右拾遺各二人通事舍人十六人其餘
小吏各有差增文獻通考曰宋制中書省在左掖門
外西面北廊掌進擬庶務宣奉命令行臺諫章疏羣臣
奏請興創改革及中外無法式事取旨者凡除省臺寺
監長貳以下及侍從職事官外任監司節鎮知州軍通
判武臣遥郡横行以上除授皆掌之凡命令之體有七
曰冊書曰制書曰誥命曰詔書曰敇書曰御劄曰敕榜
皆承制畫旨以授門下省令宣之侍郎奉之舍人行之
留其所得旨為底大事奏稟得旨者為畫黃小事擬進
得旨者為錄黃凡事於因革損益而非法式所載者論
定而上之設官十有一令侍郎右散騎常侍各一人舍
人四人右諫議大夫起居舍人右司諫右正言各一人
分房八曰吏房戶房兵禮房刑房工房生事房班簿房
制敕庫房元祐後析兵禮為二增催驅點檢分房十有
一又改生事房為開拆續文獻通考曰宋度宗咸淳
九年置機速房於中書以革樞密院泄漏兵事稽遲邊
報之弊(按舊宰相繼以門下省而主封駮之事其給事中諫議大夫起居注補闕拾遺與典儀城門符)
(寳皆屬官也宋自紹興中廢門下省而元因之故今繼以中書省及其屬官而給事中等官仍附於中書省掾)
(屬之後通事舍人之上其間以門下省者遼所置也)遼南面中書省初名政事省
太祖置世宗天禄四年建政事省十二年改中書省金
初置中書省海陵正隆元年與門下省同罷元世祖至
元七年議立三省(侍御史高鳴上言臣聞三省設自近古其法由中書出政移門下議不合)
(則有駮正或封還詔書議合則還移中書中書移尚書尚書乃下六部郡國方今天下大於古而事益煩取決)
(一省猶曰有壅况三省乎且多置官者求免失政也但使賢俊萃於一堂連署參決自免失政豈必别官異坐)
(而後無失政乎世祖深然之)明國初設中書省有左右相國洪武九
年改左右丞相左右丞各一人參知政事二人總領衆
職分錢糧禮儀刑名營造四部其屬左右司郎中員外
郎都事各一人中書舍人二十人是年始置吏戶禮兵
刑工六部設尚書侍郎郎中員外郎主事統於中書省
十三年罷中書省止存中書舍人(按周六官廢而秦及列國皆設丞相佐天)
(子理萬幾漢設一丞相以御史大夫副之後改曰大司徒東漢因立司空而權移於尚書令僕自漢至宋其省)
(或尚書門下中書其長或令或監或僕射其佐或參知政事或左右丞或侍郎皆真為相而名避之南渡以後)
(至孝宗正其名曰左右丞相其佐仍曰參知政事元因之置中書令以皇太子為之左右丞相同品同令平章)
(政事左右丞參知政事參議高皇帝即大位仍置中書省罷令不設洪武三年革平章政事十三年以丞相胡)
(惟庸專僭誅之因罷中書省散其柄於六尚書)
中書總載二
原龍池雞樹(上見後侍郎五卞伯玉詩要郭頒魏晉世語曰劉放孫資共典樞夏侯獻曹)
(肇心内不平殿中有雞棲樹二人相謂此亦久矣其能復幾指謂中書監劉放中書令孫資)西掖
右曹(上見後侍郎五劉楨詩應劭漢官儀日左右書曹受尚書事前世文士以中書在右因謂中)
(為右曹又稱西掖)紫宸清禁(上見卞伯玉赴中書詩下詳西掖注)西省
内樞(何法盛晉中興書曰范&KR1108;拜中書侍郎專掌西省宋泰始起居注曰王言之職總司清要中)
(將軍丹陽尹王景文夙尚弘簡情度淹粹忠規茂績實宣國道宜兼管内樞以重其任可中書令)掖
垣綸閣(上詳西掖注詩禮記曰王言如絲其出如綸王珉直中書云高閣臨雲日險岑仰天居)
(又中書職掌綸誥前代詞人因謂綸閣)
中書總載三
原領尚書事(漢舊儀云漢舊置中書官領尚書事書按漢書百官公卿表云少府屬官有中謁)
(者黃門鉤盾尚方御府永巷内者宦者八官令丞諸僕射署長中黃門皆屬焉)掌尚書事(漢書)
(百官公卿表云孝武帝遊宴後宫以宦者掌尚書事改中書謁者令署僕射凡宦者之職皆曰中成帝建始四)
(年罷中書官改中書謁者為中謁者)掌機密(漢舊儀云中書掌詔誥答表皆機密之事)掌
内事(環濟要略云中書掌内事密下州郡及邊將不由尚書)非良才何可斯任
(詳中書令二)非輕才所可獨任(王獻之啓琅琊文孝王為中書監表云中書重職掌)
(詔命當否是寄自大晉建國常令宰相参領中興以來益重其任故非輕才所可獨任也)
中書總載四
原詩齊謝元暉直中書省詩曰紫殿肅隂隂彤庭赫弘
敞風動萬年枝日華承露掌玲瓏結綺錢深沈映珠網
紅藥當階翻蒼苔依砌上兹言翔鳳池鳴珮多清響信
美非吾室中園思偃仰朋情以鬱陶春物方駘蕩安得
凌風翰聊恣山泉賞唐魏知古春夜寓直鳳閣懷羣
公詩曰拜門𫝊漏晩寓省索居時昔重安仁賦今稱伯
玉詩鴛池滿不溢雞樹久逾滋夙夜懷山甫清風詠所
思韋承慶直中書省詩曰清切鳳皇池扶疎雞樹枝
唯應集鸞鷺何為宿羈䳄大造乾坤闢深恩雨露垂昆
蚑既含養駑駘亦驅馳木偶翻為用芝泥忽濫窺九思
空自勉五字本無施徒喜逢千載何階答二儀螢光向
日盡蚊力負山疲禁宇庭除闊閒宵鐘箭移暗花臨戶
發殘月下簾欹白髮隨年改丹心為主披命將時並泰
言與行俱危寄謝登巢客堯年復在斯增唐沈佺期
春夜宿直鳳閣懷羣公詩曰西禁青春滿南端皓月微
千廬宵駕合五夜曉鐘稀星斗横綸閣天河度瑣闈煙
花章奏裏分向夕郎飛又酬蘇員外味道夏晩寓直
省中見贈詩曰並命登仙閣通宵直禮闈大官供宿膳
侍史護朝衣卷幔天河入開窗月露微小池殘暑退高
樹早涼歸冠劍無時釋軒車待漏飛明朝題漢柱三署
有光輝岑參省中即事詩曰華省繆為郎蹉跎鬢已
蒼到來恒襆被隨列且含香竹影遮窗暗花隂拂簟凉
君王新賜筆草奏向明光又西掖省即事詩曰西掖
重雲開曙暉北山疎雨點朝衣千門柳色連青𤨏三殿
花香入紫微平明端笏陪鵷列薄暮垂鞭信馬歸官拙
自悲頭白盡不如巖下偃荆扉錢起春夜寓直詩曰
養性慣雲臥為郎如鳥棲不知仙閣峻惟覺玉繩低帳
喜香煙曖詩慚賜筆題未央春漏促殘夢謝晨雞又
和萬年成少府寓直詩曰赤縣新秋夜文人藻思催鐘
聲自仙掖月色近霜臺一葉兼螢度孤雲帶鴈來明朝
紫書下應問長卿才李嘉祐和張舍人中書宿直詩
曰漢主留才子春城直紫微對花閶闔静過竹吏人稀
裁詔催添燭將朝欲更衣玉堂宜歲久且莫厭彤闈
白居易中書寓直詩曰繚繞宫墻圍禁林半開閶闔曉
沈沈天晴更覺南山近月出方知西掖深病對詞頭慚
彩筆老看鏡面愧華簪自嫌野物將何用土木形骸麋
鹿心鄭谷省中偶作詩曰三轉郎曹自勉旃莎隄吟
步想前賢未如何遜無佳句若比馮唐是壯年捧制名
題黃紙尾約僧心在白雲邊乳毛松雪春來好直夜清
閒且學禪崔峒奉和給事寓直詩曰桂枝家共折雞
樹代相𫝊忝向鸞臺下仍看鴈影連夜閒方步月漏盡
欲朝天知去丹墀近明王許薦賢皇甫曾和謝舍人
雪夜寓直詩曰禁省夜沈沈春風雪滿林滄洲歸客夢
青瑣近臣心揮翰宜鳴玉承恩在賜金建章寒漏起更
助掖垣深蘇頲春晩紫微省直寄内詩曰直省清華
接建章向來無事日猶長花間燕子棲鳷鵲竹下鵷雛
繞鳳皇内史通宵承紫誥中人落晩愛紅妝别離不慣
無窮意莫誤卿卿學太常韋應物和張舍人夜直中
書詩曰西垣草詔罷南宫憶上才月臨蘭殿出凉自鳳
池來松桂生丹禁鴛鷺集雲臺司空曙晩秋西省寄
上李韓二舍人詩曰晝漏𫝊清唱天恩禁旅秋鴈親承
露掌砧隔曝衣樓賜膳中人送餘香侍女收仍聞勞上
直晩步鳳池頭姚合和令狐六員外直夜即寄上相
公詩曰霜臺同處軒窗接粉署先登語笑疎皓月滿簾
聽玉漏紫泥盈手發天書吟詩清美招閒客對酒逍遥
臥直廬榮貴人間難有比相公離此十年餘
中書監一
增晉陽秋曰朱整少有名行官至中書監魏禪晉使整
與中書令劉良共為詔世祖踐祚權即用之冊府元
龜曰荀勖為中書監與散騎侍郎阮咸論音律自以為
遠不及也疾之出補始平太守又曰荀勖為中書監
久管機密有才思探得人主微意不犯顔廷爭故得始
終全其寵禄又曰晉謝安孝武帝時為中書監又
曰庾冰成帝時為中書監輔政初冰為吳國内史會蘇
峻作逆冰行奮武將軍拒峻别率張健走之乘勝赴京
師又遣將攻拔石頭城封新吳縣侯固辭不受又曰
南齊褚淵高帝建元初為中書監時淮北屬江南無復
鰒魚或間關得至者一枚直數千錢有餉淵鰒魚三十
枚淵雖貴而貧薄過甚門生有獻計賣之云可得十萬
錢淵變色曰我謂此是食物非曰財貨雖復儉乏寧可
賣餉取錢耶悉與親族啖之少日便盡又曰北齊魏
收為中書監武成於華林别起元洲苑備山水臺觀之
麗詔於閣上畫收其見重如此又曰後魏高允獻文
時為中書監加散騎常侍太和二年以疾告歸其年詔
以安車召允至都拜鎮軍大將軍領中書監固辭不許
是時貴臣之門皆擁列顯官而允子弟皆無顯官列爵
其廉退如此
中書監二
原監令同車(曹嘉之晉紀云中書監令同車入朝和嶠為令時荀勖為監嶠意強抗專車而坐乃)
(使監令異車自嶠始也)宰相參領(詳總載)機密之要宜得其才
(王隱晉書云張華字茂先為中書令加散騎常侍為中書監永平元年詔曰華體量清粹才識經濟前任中書)
(有思謀之勤機密之要宜得其才以華為中書監加侍中)當否是寄故非輕才(詳前)
(中書總載)加典著作又定律令(王隱晉書云荀勖字公曾拜中書監加典著作與賈)
(充共定律令頒下施用)事多不泄子弟管之(傅暢晉諸公贊曰華廙字長駿為中)
(書監時戎事多不泄廙年老病風令其子薈草詔先時荀勖為監末年亦使息但書詔草前後相承以子弟管)
(之自此始也)荀勗從遷發恚(王導表云乞得除中書監專一所司竭誠保傅惟力是視)
(詔曰昔荀公曾從中書監遷尚書令人賀之乃發恚曰奪我鳳凰池卿諸人賀我耶願足下處之勿疑)
庾亮以姻婭地嫌(晉書庾亮傳曰肅祖即位欲使亮為中書監上疏曰臣領中書則示天下)
(以私矣何者臣於陛下后之兄也姻婭地嫌雖太上至公聖德無私然世之喪道有自來矣悠悠六合皆私其)
(姻人皆有私則天下無公矣)
中書令一
原杜氏通典曰舜攝位命龍作納言出入帝命周官内
史掌王之八柄爵禄廢置生殺與奪執國法及國令之
貳以考政事蓋今尚書之任其所置中書之名因漢武
帝遊宴後庭始宦者典事尚書謂之中書謁者置令僕
射元帝時令弘恭僕射石顯秉勢用事蕭望之以為中
書政本宜以賢明之選更置士人自武帝改用宦者掌
出入奏事非舊制也成帝建始四年改中書謁者令曰
中謁者令更以士人為之皆屬少府漢東京省中謁者
令官(時有中官謁者令非其職也)魏武帝為魏王置祕書令典尚書
奏事又其任也文帝黃初初改為中書令又置監以祕
書左丞劉放為中書監右丞孫資為中書令並掌機密
中書監令始於此也及明帝時中書監令號為專任其
權重矣(時中護軍蔣濟上疏諫曰夫大臣太重者國危左右太親者深蔽古之至誡威權在下則衆心)
(慢上勢之常也今外所言輒云中書實握事要日在目前儻因疲倦之間有所割制臣見其能推移於事即亦)
(向附之請分任衆官不使聖明之朝有專吏之名也)晉因之置監令一人始皆同
車後乃異焉魏晉以來中書監令掌贊詔命記會時事
典作文書(又後魏孝文時蠕蠕有國喪帝遣高閭為書與之不叙凶事時孝文謂曰卿為中書監職)
(典文辭若情思不至應謝所任蠕又曰崔光為中書令敕光為詔逡廵不作如兖切)以其地任
樞近多承寵任是以人固其位謂之鳳皇池焉晉置銅
印墨綬進賢兩梁冠絳朝服佩水蒼玉乘輅車(晉書曰張華為)
(監裴楷為令共掌機密)東晉常并其職入散騎省尋復置之宋冠
佩印綬與晉同梁中書監令清貴華重大臣多領之其
令舊選吏部尚書才地俱美者為之陳因梁制後魏亦
有監令(高允字伯恭為中書令文帝重之不名呼為令公)北齊因魏制後周置
内史中大夫二人掌王言亦其任也隋初改中書為内
史置監令各一人尋廢監置令二人煬帝大業十二年
又改内史為内書後復為内史令唐武德初為内史令
(常有敕而中書門下不時宣行高祖責其遲晩内史令蕭瑀曰臣大業之日見内史宣敕或前後相乖者百司)
(行之不知何所承用所謂易雖在前難必在後臣在中書日久備見其事令黃閣初搆事涉安危若遠方有疑)
(恐失機會比每受一敕臣必審勘使與前敕不相乖背者始敢宣行遲晩之愆實由於此上善之)三年
改為中書令亦置二人龍朔二年改為右相咸亨元年
復舊光宅二年又為内史神龍元年復為中書令開元
元年改為紫微令五年復為中書令天寳元年改為右
相(至德初復為中書令自隋至今皆為宰相舊班正三品大歷二年陞為從二品)按令文掌侍
從獻替制敕冊命敷奏文表授冊監起居注總判省事
初學記曰案中書令漢武帝所置出納帝命掌尚書
奏事蓋周官内史之任初漢武遊宴後庭公卿不得入
始用宦者典尚書通掌圖書章奏之事其後遂罷尚書
改置中書謁者令盡用宦者故沈約宋書百官志云中
書本尚書官是也謝靈運晉志云以其總掌禁中書謂
之中書漢武時司馬遷被腐刑之後為中書令則其職
也漢書不言謁者史省文也(其官本名曰中書謁者令漢書直云遷為中書令是)
(史省文也宣帝時宏恭坐腐刑累遷為令明習文法勢傾内外然恭死石君防亦坐腐刑代為令)至成
帝置尚書官改中書謁者令所掌非盡權要舊任也(蓋直)
(為禁中宦者之職非掌朝廷要事也)故謝靈運晉書云漢成帝已後無復
中書之職是也東漢初亦無其官至獻帝時魏武為魏
王置祕書令此又中書之任也(以其中書通掌圖書祕記之事故以祕書為名)
魏文改祕書令為中書令魏晉以來皆置一人品第三
妙選文學通識之士為之掌王言江左更重其任多以
諸公兼之(古者宰相本是三公至魏晉中書令掌王言才望既重多以諸公兼之近世以來若三公)
(無其人則闕而中書當宰輔之任)近世始專其職隋文帝改為内史令
置二人(隋室諱中依周官改為内史)煬帝改為内書令(已上並出漢官及齊職儀)
(并五代史百官志)增文獻通考曰宋制掌佐天子議大政授
所行命令而宣之祀大神祗則升壇饗宗廟則陞阼階
相禮臨軒冊命則讀冊建儲則升殿宣制及璽綬以授
太子大朝會則詣御座前進方鎮表及祥瑞未嘗真拜
以他官兼領者不與政事然止曹佾餘皆贈官官制行
以右僕射兼中書侍郎行令之職别置侍郎以佐之元
豐寄禄為開府儀同三司(容齋洪氏隨筆曰紹興五年宣麻制除嗣秀王伯圭兼中)
(書令侍中中書令為兩省長官自唐以來居真宰相之位而中令在侍中上肅宗以後始以處大將故郭子儀)
(僕固懷恩等皆為之然不與國事懿僖昭之時員浸多率由平章事遷兼侍中繼兼中書令又遷守中書令三)
(者均稱使相皆大敕繫銜而下書使字五代尤多國朝創業之初尚仍舊貫於是吳越王錢俶等十五人同時)
(兼中書令太宗朝唯除石守信而趙普以故相拜真宗但以處親王嘉祐末除宗室東平王允弼襄陽王允良)
(元豐中除曹佾官制行改三使相並為開府儀同三司元祐以後不復有之)續文獻通考
曰遼置中書令其次有大丞相左丞相右丞相而繼以
知中書省事中書侍郎中書平章事中書參知政事元
初置中書令一員銀印典領百官會決庶務太宗以相
臣為之世祖以皇太子兼之自左右丞相而下平章二
員左右丞各一員副宰相裁成庶務號左右轄參政二
員副宰相參大政(趙天麟上策略曰中書者機務之關津天門之鎖鑰挈四海蒼生之命掌)
(萬春皇闕之家任之而當則奠枕磐石任之未當則瘝官病政此實國家股肱心膂之臣也太子為天子之元)
(子任天下之副君又何須銀章玉帶輝一時之華階祕府都堂占大臣之上位名為重之實以輕之)按元
中書令為極尊次則左右丞相平章政事左右丞參政
參議中書省事(元世祖中統元年置參議中書省事典左右司文牘為六曹之管轄軍國重事)
(咸與決焉曰參議府)左右司郎中亦預參贊焉(元世祖中統元年中書置郎中至元)
(十五年分置左右司郎中員外郎都事各二員)順帝至正七年又置中書議事
平章四人(趙天麟論都省行省職掌略曰臣聞車輿之樞要在於管轄衣裳之提綱繫於要領要領)
(不可以兼衽袂之資管轄不可以兼轅衡之用我國家内立中書外立行省防微之理亦已至矣然猶有未盡)
(者竊見中書内省密邇皇宫統餘省於上游弼聖躬於中域但當坐而論道據槐府以秉鈞寬以宅心守台司)
(而助化今也釐毫細務靡不相煩升斗微官亦來取決豈非管轄兼轅衡之用要領兼衽袂之資乎伏望陛下)
(載崇都省申以大名選才德無玷地望極清者為大中書令)
中書令二
原漢書曰司馬遷既被刑之後為中書令尊寵任職武
帝以太史丞司馬談為太史公應劭曰中書令太史公
位在丞相之上天下計偕先上太史公却付丞相增
御覽曰吳志曰蔡欽字文德歷位内外以清貞顯於當
世衞尉領中書令又曰胡沖平和有文幹天紀中為
中書令原臧榮緒晉書曰潘尼性澹退唯以著述為
事永興末為中書令晉書賀循字彦先為中書令時
朝廷凝滯皆諮焉為世儒宗晉諸公贊曰陳准為中
書令張華為監准與華俱處機密而准雅崇華每至直
日有詔書無大小輒先示華了不厝意華得詔書不以
示准增冊府元龜曰晉張華為中書令加散騎常侍
武帝潛與羊祜謀伐吳羣臣多以為不可惟華贊成其
計原晉諸公贊曰懷帝以繆播為中書令朝事莫不
諮之人君之所取信於臣下無以尚也晉中興書曰
肅祖以温嶠為散騎常侍侍講太寧初手詔曰卿既以
令望忠允之懷著於周旋且文清而旨遠宜居深密今
欲以卿為中書令朝論亦咸以為宜檀道鸞陽秋曰
温嶠為中書令上疏曰臣才短學淺文疏不通中書之
職酬對多方斟酌禮宜非惟文疏而已自非望士良才
何可妄居斯任累辭而止晉中興書曰褚裒授衞將
軍中書令以中書銓管詔命不宜以親居之固讓檀
道鸞陽秋曰王洽字敬和拜中領軍尋加中書令固讓
表疏十上穆宗詔曰敬和清裁貴令昔為中書郎吾時
尚小數呼見意甚親之今所以用為令既機任須才且
欲時時相見共講文章待以不臣之義豈便任國之大
事耶宜推洽令拜固讓遂不受王珉别𫝊曰珉字季
琰詔曰新除侍中王珉才學廣贍理識清通宜處機近
以參時務其以珉兼中書令沈約宋書曰傅亮永初
元年為太子詹事中書令專典詔令以亮任總國權聽
於省中見客神虎門外每旦車嘗數兩增齊書曰王
延之代張緒為中書令何點歎曰晉以子敬季琰為此
職今以王延之張緒為之可謂清官後接之者實為未
易後魏書曰任城王澄為中書令蕭賾使庾華來朝
見澄音韻遒雅風儀秀逸謂主客郎張尋曰往魏任城
以武著稱今魏任城以文見美也北史曰高允為中
書令高宗禮敬甚重謂羣臣曰如高允者真忠臣也
又曰高允拜中書令司徒陸麗曰高允雖蒙寵待而妻
子不粒高宗是日幸允第草屋數間布被緼袍高宗歎
息久之曰古人之清豈有如此即賜帛五百匹冊府
元龜曰高允為中書令遷中書監魏初法嚴朝士多見
杖罰允歴事五帝出入三省五十餘年初無譴咎又
曰袁翻少以文學擅美孝明孝昌中為中書令領給事
黃門侍郎與徐統俱在門下並掌文翰唐書曰房玄
齡太宗即位為中書令第功班賞以如晦等功第一餘
皆以次封拜又曰褚遂良拜中書令太宗寢疾召遂
良及長孫無忌入臥内謂之曰卿等忠烈簡在朕心昔
漢武寄霍光劉備託諸葛亮朕之後事一以委卿又顧
謂太子曰無忌遂良在國家之事汝無憂矣又曰張
九齡為中書令時天長節百官多獻珍異惟九齡進金
鏡錄五卷言前古興廢之道上賞異之唐記曰長孫
無忌檢校中書令猶知門下省帝欲立昭儀為后無忌
固言不可又曰帝嘗宴諸王召薛元超從容謂曰任
卿中書寧藉多人哉俄拜中書令冊府元龜曰岑文
本貞觀中遷中書令歸家有憂色其母怪而問之文本
曰非勲非舊濫荷寵貴位高任重古人所懼撫已循心
所以憂耳親賓來賀者輒曰受弔不受賀事文𩔖聚
曰岑文本為中書令或勸其營産業文本歎曰吾漢南
一布衣無汗馬勞以文墨位宰相俸秩已重尚何殖産
業耶冊府元龜曰馬周為中書令攝吏部尚書太宗
嘗賜周飛白書曰鸞鳳凌雲必資羽翼股肱之寄誠在
忠良又曰温彦博貞觀中為中書令性周慎不妄交
遊自掌機務杜絶賓客國之利害知無不言太宗以是
嘉之又曰蕭嵩為中書令兼修國史在公慎密人莫
測也又曰姚崇為中書令與宋璟進忠良退不肖賞
罰必中朝綱克舉又選補平允委用廉吏權門請託無
所復行又曰竇威為内史令性儉素不樹産業及卒
家無餘財唐書曰郭子儀為中書令二十四考以身
係天下安危事文𩔖聚曰薛收子元超拜中書令兼
左庶子帝幸東都留輔太子監國手敕曰朕留卿若失
一臂顧太子未習庶務關中事卿悉專之又曰魏元
忠兼中書令請歸鄉拜埽特賜錦袍一領銀千兩并給
千騎四人充其左右手敕曰衣錦晝遊在乎兹日散金
敷惠諒屬斯辰孔帖曰王及善拜内史清正自持有
大臣節時二張怙寵每侍宴無人臣禮及善數裁抑之
后不悦曰卿年老不宜侍遊宴及善即移病月餘后不
復問及善歎曰中書令可一日不見天子乎遂乞骸骨
不許改文昌左相同鸞臺三品又曰裴炎改中書令
舊制宰相議事門下省號政事堂長孫無忌以司空房
元齡以僕射魏徵以太子太師皆知門下省事至炎以
中書令執政故徙政事堂於中書省又曰張嘉貞始
為中書舍人崔湜輕之後與議事正出其上湜驚曰此
終其坐後十年而為中書令又曰嘉貞薦苗延嗣員
嘉静吕太一崔訓皆位清要日與議政事當時語曰令
君四俊苖吕崔員又曰蕭至忠為中書令時宗楚客
懷姦植黨而韋巨源楊再思李嶠務自安無所弼正至
忠介其間獨不詭隨時望翕然歸重帝亦曰宰相中至
忠最憐我又曰裴度拜中書令上已宴曲江度不赴
帝賜詩元史曰耶律楚材為中書令事無鉅細皆先
白之帝南征克汴梁親執觴賜楚材曰朕之所以推誠
待卿者先帝之命也非卿則中原無今日矣時西域諸
國及宋高麗使者來朝帝指楚材示之曰汝國有如此
人乎皆謝曰無有殆神人也
中書令三
原專車隔坐(上詳中書監二為吳錄曰紀隲字子上景皇時隲父亮尚書令隲為中書令)
(每朝會以雲母屏風隔其坐)望士勝會(上詳中令二而晉陽秋曰王獻之少標邁不)
(循常貫而撮其勝會故為中書令)典詔命宣國道(上詳中令二内下見中書總)
(樞注)參時務典史書(上詳中令二事晉令曰中書為詔令記會時典作史書也)
立為頌共講文(崔鴻後趙錄曰徐光字季武頓丘人幼以文才年十三王陽攻頓丘)
(掠之而令主秣馬光但書柱作詩賦左右以白勒勒令召光付紙筆光立為頌賜衣服遷為中書令下詳中)
(令二)貴幸傾朝尊寵任職(漢書曰石君防與宏恭皆少坐腐刑為中黃門以選)
(為中尚書宣帝時任中書官以恭為令君防為僕射恭死君防代為令貴幸傾朝百僚皆敬事下詳中令二)
才學廣贍文旨清遠(並詳中令二)意性調美情度
淹粹(薛瑩條列吳事曰吳沖意性調美心趣觧暢有刀筆閑於時事為中書令雖不能匡矯亦自有守不)
(苟求容媚二下詳中書總)增風儀秀逸進止雍容(上詳中令二事文)
(類聚云唐温彦博遷中書令彦博善於宣吐每奉使入朝召問四方風俗承受綸言有若成誦聲韻高朗響溢)
(殿廷進止雍容觀者拭目高祖嘗讌朝臣詔太宗諭旨既而顧謂侍臣曰何如温彦博其見重如此)二
員相逼四俊見稱(孔帖曰張嘉貞初為兵部張說已為侍郎及皆相說位其下議論無)
(所讓故說不平後嘉貞出為幽州刺史說代其處嘉貞銜悔謂人曰中書令幸二員何相逼耶下詳中令二)
創綠野堂進金鏡錄(事文類聚云裴度徙東都留守加中書令時閹豎擅威天)
(子擁虚器度不復有經濟意乃治第東都又於午橋創别墅號綠野堂與白居易劉禹錫為文章把酒窮晝夜)
(相歡不問人間事下詳中令二)命停嚴鼓索焚表章(事文𩔖聚曰太宗車)
(駕征遼中書令岑文本卒帝親臨視撫之流涕其夕帝聞嚴鼓三聲曰文本殞逝情深惻怛今宵夜警所不忍)
(聞命停之慨又云馬周為中書令臨終索陳情表章帙手自焚之然曰以官案彰君之過求身後之名吾弗)
(為也)
中書令四
原處機密(詳中令二)掌機管(王洽集辭中書令表云竊以中書職掌機管有由來矣漢)
(武之世始建此職歷代時宜置廢遂重武帝朝荀勖張華並為其任中興以來宰相居也)俱處機
密(晉諸公贊曰裴楷為中書令加侍中與光禄大夫張華俱處機密楷有時望而華獨開府時皆貴之華不)
(敢受尋進楷開府也)便居顯要(檀道鸞陽秋云王洽為中書令時年二十九將辭免兄王胡之)
(遺之書曰昔大將軍亊故吾年二十九在烏衣宅諸文臺門詣謝還北窗牀上悲歎曰今出求為貧賤不可得)
(弟今二十九便居清顯要任敢不敬以先旨為弟啓義讓之路也)奕世(晉陽秋曰王獻之為中書)
(令為一時風流之冠卒以王珉為中書令世謂之大王令小王令也珉父洽又嘗為此官珉復繼之時人以為)
(奕世令望)一時之美(劉謙之晉記云中書令王獻之卒贈太常以侍中王珉代之皆一時之美)
(也)清雅正事(王敦集表云中書令領軍庾亮清雅正事中書監領軍如故)增中
書五郎(晉諸公贊曰陳准為中書令省中號中書五郎)自後缺位(事文𩔖聚曰元宗時)
(宰相蕭嵩加中書令自張說為中書令後缺此位四年嵩得之嘗帶河東節度使)掌文誥職
(又曰張九齡一代詞宗為中書令引韋陟為中書舍人與孫逖梁陟對掌文誥時人以為美談)開國
舊勲(又曰宋趙普端拱初三入相稱疾上表致仕以普為西京留守河南尹加中書令太宗賜手詔曰開)
(國舊勲惟卿一人而已不同他等毋即固辭)台樞令德(又曰王旦罷相薨翰林學士承旨李)
(淮等奏議曰太尉王旦踐歷台樞將二十年紀律用張方夏咸服藹然令德洽於民瞻贈太尉中書令)
中書令五
原墓志梁簡文帝中書令臨汝靈侯墓志銘曰昔太祖
時其惟宣武講道開天儀嵩作輔是曰邦茅籍規承矩
如康嗣衞似禽居魯息轡巖隈塗窮夜臺靈檐永闃松
路方開草茂故轍松插新枚月明泉暗暑往寒來梁
元帝中書令庾肩吾墓志曰荆山萬重地産卞和之玉
隋流千仞水出靈蛇之珠故能胤兹屈景育斯唐宋掌
庾命族世濟琳琅遂昌開國蟬聯冠冕父易高尚其道
肥遯貞吉關吏早逢夙表真人之氣少微晩映還彰隱
士之星肩吾氣識淹通風神閒逸鐘鼓詞林笙簧文苑
入為度支尚書任同北斗錫韓稜之劒朝比南宫識鄭
崇之履余以其為人也瑚璉之器無慚垂棘杞梓之材
有均廊廟故贈散騎常侍蓋旌賢也張纘中書令蕭
子顯墓志曰君狀貎丘墟風神磊落閒澹動於容止英
奕發於流盼筆鋒席上皆如素蓄切問近思見稱閑敏
帝嘗顧問君曰我撰通史若成衆史可廢乃荅詔曰仲
尼贊易道黜八索述職方除九邱聖製符同復在兹日
儲君育德少陽情協陳阮親□妙思式表玄石
原表宋謝莊讓中書令表曰伏惟陛下登取震維臨齊
璿政澤與風翔恩從雲動臣聞璧門天邃鳳沼神深絲
綸王言出納帝命自非望允當時譽宣庠塾未有謬垂
曲寵空席兹榮在於平壯猶不可勉况今緜痼百志俱
淪
增制唐蘇頲行張說中書令制曰咸有其德委廊廟之
元宰知無不為歸掖垣之成務燕國公張說含和育粹
特表人師懸觧精通見期王佐故能深而不竭久而彌
芳宣大號於紫宸潤昌圖於清禁我憑柱石爾作鹽梅
行姚崇紫微令制曰黃門天之紫微地在清禁宰臣
為重庶政攸先不有殊才曷云兼寄梁國公姚崇河山
粹氣禮樂清英德量在寬公心益厚詞必體要行之自
遠學以窮微志於可大允兹忠讜光我謀謨聞善若驚
欲仁斯至衣冠以為蓍蔡廊廟資其柱石朕之欽者管
樂人之傑者蕭張遂能以身許國開物成務邦是用乂
期惟得賢北辰環拱西垣近密俾因題劒之榮式演如
絲之命宋韓通贈中書令制曰易姓受命王者所以
徇至公臨難不苟人臣所以明大節具官定交霸府委
質前朝荷戈共歷於艱貞錫壤迭分於戎律朕以三靈
睠祐百姓樂推言念元勲方酬異渥蒼黃遇害良用憮
然追升浴鳳之池式表潛龍之舊
中書侍郎一
原杜氏通典曰中書侍郎漢置中書領尚書事有丞郎
魏黃初初中書既置監令又置通事郎(魏志曰掌詔草即漢尚書郎之)
(位)次黃門郎黃門郎已署事過通事乃署名已署奏以
入為帝省讀書可後改通事郎為中書侍郎晉置四員
及江左初又改為通事郎尋復為中書侍郎其職副掌
王言更入直省五日從駕則正直從次直守(張華兼中書郎從駕)
(征鍾會掌書疏表撰遂又荀勖泰始中中書郎張華王濟猶尚自起草及後失舊體又華廙為人弘雅加)
(以名家子孫以婦父盧毓典選至三十五為中書通事郎)宋中書侍郎進賢一梁冠
介幘絳朝服用散騎常侍為之齊梁皆四人梁以功高
者一人主省内事陳因之後魏北齊置四員隋初為内
史侍郎亦四員煬帝減二員改為内書侍郎唐初為内
史侍郎武德三年改為中書侍郎龍朔以後隨省改號
而侍郎之名不易(舊制正四品上大歷二年陞從三品)員二人掌侍從獻
替制敕冊命敷奏文表通判省事初學記曰案敘中
書侍郎魏官也又環濟要略曰中書有令僕射丞郎謂
西漢時也又案衞宏漢舊儀曰漢置中書領尚書匈奴
營部一郎民曹一郎謁者一郎此則中書郎已聞漢代
記傳無明文莫知廢置之由矣沈約宋志云晉改通事
郎為中書侍郎蓋此始也(按魏志司馬宣王辟王伯興擢為中書侍郎亦明帝時據)
(此中書侍郎起魏代沈約宋書云晉改似謬也)案隋初改中書省為内侍省隋
末改為内書監唐初又改為内史省龍朔二年改為西
臺光宅初改為鳳閣開元初改為紫微其侍郎各因臺
閣改易為名(若鳳閣則名鳳閣侍郎其舍人以下皆倣此)增六典曰中書
侍郎掌貳令之職凡邦國之庶務朝廷之大政皆參議
焉凡臨軒冊命大臣令為之使則持冊書以授之凡四
方來朝臨軒則授其表疏升於西階而奉之若獻贄幣
則受之以授於所司文獻通考曰宋制侍郎掌貳令
之職參議大政授所宣詔旨而奉行之官制行以尚書
右僕射兼又别置侍郎以代參知政事建炎初復改侍
郎為參政
中書侍郎二
原魏志曰明帝詔舉中書郎謂吏部尚書盧毓曰得其
人與不得其人在盧生耳選舉莫取有名有名如畫地
作餅不可噉也毓舉韓暨敦篤有至行帝乃用之王
隱晉書曰華表子簡字奉駿有智器文藻官至中書郎
又曰陳夀舉孝廉為著作郎與張華友善華當啓轉
中書郎荀勖黨疾夀華語吏部出為長廣太守臧榮
緒晉書曰夏侯孝若為野王令居邑累年朝野多歎其
屈除中書郎曹嘉之晉紀曰汝南史曜為山濤所知
曜字季茂父為征南府小吏鄉人周浚一見曜而友之
配之妹官至中書郎晉書曰裴瓉字國寳楷子風神
高邁為中書郎出入禁門見者皆肅然改容增晉書
曰衞瓘為中書郎時權臣專政瓘優游其間無所親疎
為傅嘏所倚重謂之寗武子原晉中興書曰范甯字
武子少好學多所通覽為臨淮太守徵拜中書郎專掌
西省以職在機近固辭不許多所獻替有益治道晉
起居注詔曰今之士大夫多不樂出宰牧而好内官今
皆先經外郡治民著績然後入為常伯中書郎沈約
宋書曰王微與弟綽書曰闔門皆蒙時私吾高臥家巷
遂至中書郎此足以闔棺也王濛别傳曰濛字仲祖
為中書侍郎在職四年無對首尾如一人又遷司徒左
長史少選四人年頻滿以濛難與比肩故也增冊府
元龜曰宋江智淵為中書侍郎愛好文雅辭采清贍世
祖深相知待恩禮冠朝時讌私甚數多命羣臣五六人
遊集智淵常為其首同侣未及前輒獨蒙引進又曰
殷景仁為中書侍郎臥疾者五年雖不見上而密表去
來日中以十數朝政大小必以問焉形迹周密莫有窺
其際者又曰景仁為中書侍郎於國典朝儀舊章記
注莫不撰錄識者知其有當世之志又曰南齊張融
太祖時為中書郎帝手詔賜融衣曰見卿衣服粗故誠
乃素懷有本視爾藍縷亦虧朝望令送一通故衣服謂
雖故乃勝新是吾所著已令裁減稱卿之體并履一量
又曰王融為中書郎武帝以其才辯使兼主客接魏
使房景高宋弁弁見融年少問主客年幾融曰五十之
年久逾其半又曰王融為中書郎世祖幸芳林園褉
宴朝臣詔融為曲水詩序文藻富麗當世稱之又曰
梁王峻天監中為中書侍郎高祖甚悦其風采與陳郡
謝覽同見賞擢又曰任昉雅善屬文尤長刀筆才思
無窮遷中書侍郎高祖霸府初開以昉為驃騎記室梁
臺既建禪讓文誥多昉所具及踐祚拜黃門侍郎又
曰丘遲為中書郎待詔文德殿武帝著連珠詔羣臣繼
作者數十人遲文最美又曰陳姚察為中書侍郎歷
嘉德宣明二殿及東宫三學士每有制述多用新竒專
志著書白首不倦北史曰趙彦深諷朝廷以子堅為
中書侍郎頗招物議時馮子琮子慈明祖廷子君信並
相繼居中書故時語云馮祖及趙穢我鳳池冊府元
龜曰後魏高遵為中書侍郎與游明根高閭李沖入議
律令親對御座時有陳奏以積年之勞賜粟帛牛馬
又曰朱延雋為中書侍郎宣武專心釋典不事墳籍延
雋上疏諫又曰趙逸為中書侍郎太武神䴥三年三
月上已帝幸白虎殿命百僚賦詩逸製詩序時稱為善
又曰崔光本名孝伯歴中書侍郎甚為孝文所知待
嘗曰孝伯之才浩浩如黃河東注固今日之文宗也
又曰高閭為中書侍郎軍國書檄詔令碑頌銘贊百有
餘篇其文亦高允之流世稱二高又曰魏收兼中書
侍郎季秋大射普令賦詩收詩末云尺書徵建鄴折簡
召長安王文襄壯之顧諸人曰在朝今有魏收便是國
之光彩隋書曰元善拜内史侍郎上每望之曰人倫
儀表也凡有敷奏聲氣抑揚觀者屬目冊府元龜曰
薛道衡開皇中為内史侍郎高祖每曰薛道衡作文書
甚稱我意後善其稱職謂楊素牛宏曰道衡老矣驅使
勤勞宜使其朱門陳戟於是進位上開府又曰虞世
基為内史侍郎煬帝重其才親禮逾厚專典機密孔
帖曰温彦博遷侍郎高麗貢方物高祖欲讓而不臣彦
博執不可曰遼東本周箕子國漢元菟郡不使北面則
四夷何所瞻仰帝納之而止冊府元龜曰岑文本為
中書侍郎儲宫初建名士多兼領宫官太宗亦欲令文
本兼攝文本固辭曰臣以庸才久逾涯分守此一職常
懼滿盈豈宜更忝春坊以速時謗乃止唐書曰郭正
一永淳二年除中書侍郎正一在中書累年明習舊事
兼有詞學制敕多出其手當時號為稱職又曰崔沔
拜中書侍郎或謂沔曰今之中書皆是宰相承宣制命
侍郎雖是副貳但署位而已甚無事也沔曰不然設官
分職上下相維各申所見方為濟理豈可俛默偷安而
為懷禄士也自後每有制敕及曹事沔多所異同孔
帖舊史曰薛元超高宗時為中書侍郎特承恩遇嘗召
入與諸王同預私讌又重其文學政理之才曾謂元超
曰長得卿在中書固不藉多人冊府元龜曰劉褘之
則天朝拜中書侍郎時軍國多事所有詔敕獨出禕之
搆思敏速皆可立待又曰蘇味道為鳳閣侍郎味道
前居相位數載竟不能有所發明但脂韋其間苟度取
容而已故時人號為蘇模稜又曰蘇頲開元初為中
書侍郎時李乂為紫微侍郎與頲對掌文誥他日玄宗
謂頲曰前朝有李嶠蘇味道謂之蘇李今有卿及李乂
亦不謝之又曰張鎬為中書待郎時朔方興戎帝注
意將帥以鎬有文武才業命兼河南節度使持節都統
淮南等道諸軍又曰裴度為中書侍郎先是德宗朝
宰臣歸私第百官不敢及門度以方討不庭宰臣宜日
接多士冀有所聞因奏請私家通賓客帝方屬意許之
四方布衣得以策畫干丞相至今宰臣私第接士因度
之請也
中書侍郎三
原躍池入室(上見卞伯玉赴中書詩暢何法盛晉中興書曰王濛字仲祖恬能言名理善)
(隷書與劉惔為中書郎太宗輔政濛惔並數侍接對每為入室之賓惔字真長少清峻時人以濛比袁曜卿以)
(惔比荀奉倩)專掌無對(並詳侍郎二)軌制書檄(何法盛晉中興)
(書曰孔演字元舒晉國建與庾亮俱補中書侍郎於時中興肇建庶事草創演經學博通又練悉舊典朝儀軌)
(制多取正馬由是元明二帝親愛之初嵇氏世家曰嵇含字思道為中書郎書檄雲集不立草)至
行直言(上詳侍郎二好晉中興書曰范甯拜中書侍郎時烈宗雅文學而明習五經甚見親愛)
(朝廷擬議輒諮訪之甯指朝士直言無諱)鍾表卞詩(郭頒魏晉世語曰司馬景王命中書)
(侍郎虞松作表再呈不可意令松更定之經時竭思不能改心存形色中書郎鍾會察有憂色問松以實對會)
(取草視為定五字松悦服以呈景王景王曰不當爾耶松曰鍾會耳王曰如此可大用真王佐才也卞伯玉)
(有赴中書詩)五字片言(上詳鍾表注士陸士衡轉中書侍郎齊王收衡付廷尉士衡)
(出後謝表曰臣以職在中書制命所出而臣本以筆札見知慮逼廹不獲已乃詐發内妹喪出就弟雲哭泣受)
(弔片言隻字文不關其間)
中書侍郎四
原掌詔書(魏志云黃初中改祕書始置通事郎掌詔草也)掌密詔(環濟要略云中書掌)
(宫内密詔有令僕射丞郎)職典禁闈(曹毗集王仲祖誄云入管中書職典禁闈藻蔚華幄芳逸)
(雲逵)張華掌書疏(張華别𫝊云大駕征鍾會華兼中書郎掌書疏表檄文帝善之還乃即真)
(也)陸機以文學轉(王隱晉書云陸機字士衡以文學轉中書郎)大事及
議多見施行(又云李重遷中書侍郎每大事及疑議輒參以經典處決多見施行)論釋
多見稱述(晉書云庾亮中興初拜中書郎領著作侍講東宫其所論釋多見稱述與温嶠俱為天子)
(布衣之好時帝方任刑法以韓子賜皇太子亮諫以申韓刻薄傷化不足留聖心太子甚納焉)王濟
少有俊才(文士傳云王濟字武子少有俊才起家為中書郎)王濟有文章(晉起)
(居注云武帝詔曰駙馬都尉王濟忠篤好學問有文章器幹其以為中書侍郎)增品第四特
預宴(孔帖曰于志寕為中書侍郎太宗嘗宴近臣問志寧安在有司奏敇召三品志寧品第四帝悟特詔)
(預宴)犯吾鱗禆闕失(又云杜正倫進中書侍郎與韋挺虞世南姚思廉論事稱旨帝設宴)
(具召四人者謂曰我聞神龍可擾以馴然頷有逆鱗嬰者死人君亦有之卿屬遂犯吾鱗禆闕失朕豈慮危亡)
(哉思卿至意故舉酒以相樂也各賜帛有差)美官(又云蘇頲起為工部侍郎帝問宰臣有自工部)
(侍郎得中書侍郎乎對曰陛下任賢惟所命何資之計乃詔以頲為中書侍郎帝勞曰方美官缺每欲用卿然)
(宰相議遂無及者朕為卿恨)諫東西兩朋(又云郝處俊為中書侍郎高宗御殿觀酺時京)
(城四縣及太常音樂分為東西兩朋帝令雍王賢為東朋周王潭為西朋務以角勝為樂處俊諫曰臣聞禮所)
(以重童子無誑者恐其欺詐之心生也伏以二王春秋尚少意趣未定當須推多讓美相敬如一今怱分為二)
(朋遞相誇競非所以道仁義示和睦也高宗矍然曰卿之遠識非衆人所及)中樞(白居易除裴垍)
(中書侍郎制曰宜登中樞以副僉望)
中書侍郎五
原詩魏劉公幹贈徐幹詩曰誰謂相去遠隔此西掖垣
所限清切禁中情無由宣思子沈心曲長歎不能言起
坐失次第一日三四遷步出北寺門遥見西苑園細柳
夾道生方塘含清源輕葉隨風轉飛鳥何翩翩齊卞
伯玉赴中書詩曰大方信苞容優渥遂不已躍鱗龍鳳
池揮翰紫宸裏唐太宗餞中書侍郎來濟詩曰曖曖
去塵昏灞岸飛飛輕蓋指河梁雲峰衣結千重業雪岫
花開幾樹芳深悲黃鶴孤舟遠獨歎青山别路長聊將
分袂霑襟淚還用持添離恨觴
原表梁庾肩吾為寧國公讓中書表曰臣聞陟彼太行
伯厚之車屢怠望兹吳坂少游之馬難躋是知美非流
水立致摧轅駿靡浮雲便期頓轡起登天漢寧培九萬
之風坐濟星橋非使千年之翼豈有幼稱辯慧足對元
禮弱標俊穎能嘲子淑玉重組長空見休寵深宫䆳宇
孰知懷憂
增制唐蘇頲行薛稷中書侍郎制曰慶傳於家者代濟
其美才許於國者時無與讓開國男薛稷公貞性成仁
和道勝坦然之量羣物不干其静穆如之風九流不測
其度頃罹多難克仗嘉謀翼戴朕躬保寧王室厥功茂
矣朝廷賴焉俾廻踐於綸闈以增輝於鼎席又孫逖
行徐安貞中書侍郎制曰清才特達雅量深沉為德行
之宗師是文詞之雄伯頃司水土兼典圖書博綜維精
彌綸有敘王言是屬公議攸歸宜增秩於五字俾齊名
於三入
御定淵鑑𩔖函卷八十三
