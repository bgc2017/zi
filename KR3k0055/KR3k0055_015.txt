欽定四庫全書
御定淵鑑𩔖函卷十
天部十(露)(霜)(霧)
露一
增釋名曰露慮也覆慮物也原說文曰露潤澤也從
雨路聲毛詩曰零露溥兮增又曰野有蔓草零露
瀼瀼又曰蒹葭蒼蒼白露為霜禮記曰季冬行秋
令則露早降又曰孟秋之月涼風至白露降又曰
天不愛其道故天降甘露原大戴禮曰露陰陽之氣
也夫陰氣勝凝為霜雪陽氣勝則散為雨露廣雅曰
湒湒瀼瀼湛湛泥泥露貌也五經通義曰和氣津液
凝為露露從地生增易通卦騐曰立秋白露下詩
含神霧曰陽氣終白露為霜禮斗威儀曰君治政則
軒轅之精散為甘露春秋繁露曰恩及于物順于人
而甘露降春秋元命苞曰陰陽散為露原晉中興
書曰耆老得敬則松栢受甘露尊賢愛老不失細微則
竹葦受甘露晉中興徵祥說曰王者德至天氣感而
甘露降郡縣甘露七十降譙降盱眙方七十五畝增
宋書曰榮露騰軒蕭雲掩閣原鶡冠子曰聖人之德
上及太清下及太寧中及萬靈則膏露下抱朴子曰
何以知天上不有甘露之淵須太平而灑之地中不有
醴泉之源待有道而湧之邪呂氏春秋曰甘露時雨
不私一物孫氏瑞應圖曰甘露者神露之精也其味
甘王者和風茂則甘露降于草木一本曰食之令人壽
又曰露色濃為甘露王者施德惠則甘露降其草木
露之異者有朱露丹露元露青露黃露增又曰甘露
者美露也神靈之精仁瑞之澤其凝如脂其甘如飴一
名膏露一名天酒又曰王者德至於天和氣感則甘
露降於松栢原白虎通曰甘露美露也降則物無不
盛又曰露者霜之始寒則變為霜論衡曰儒者論
甘露言其味甘必然也若甘雨霽而物翳者謂之甘雨
則水味之甘也增又曰甘露味如飴王者太平之應
則降地鏡圖曰視山川多露無霜其下有美玉楚
辭曰朝飲木蘭之墜露夕餐秋菊之落英張衡奏事
曰飛塵增山霧露助海束晳集曰薄冰凝池非宗廟
之寳零露垂林非綴冕之飾張載羽扇賦曰濯以芝
露
露二
增古史考曰太古之初民吮露精食草木實拾遺記
曰高辛時丹丘之國獻瑪瑙甕以盛甘露甕至堯時猶
存甘露在其中盈而不竭謂之寳露以頒賜羣臣至舜
時露已漸減舜遷寳甕于衡山之上故衡山之岳有寳
露壇舜于壇下起月館以望夕月舜南廵至衡山百辟
羣后皆得露泉之賜時有雲氣生于甘露壇又遷寳甕
于零陵之上神異經曰黃父以霧露為漿原漢書
曰元康元年甘露降未央宫大赦以甘露連降改年為
甘露增又曰平帝永平十七年自春迄夏多甘露降
謁元陵太常丞上言陵樹葉上有甘露令百官採之
又曰成帝幸河東祠后土甘露降京師原漢武故事
曰承露盤仙人掌擎玉盤為取雲表之露三輔故事
曰漢武帝以銅作承露盤高二十丈大十圍上有仙人
掌承露和玉屑飲以求仙也洞冥記曰東方朔遊吉
雲之地漢武帝問朔曰何名吉雲曰其國俗常以雲氣
占吉凶若吉樂之事則滿室雲起五色照著於草樹皆
成五色露露味甘帝曰吉雲五色露可以得否朔乃東
走至夕而還得元黃青露盛之琉璃器以授武帝帝徧
賜羣臣得露嘗者老者皆少疾病皆愈古今注曰光
武建武十二年甘露下日南朱提積四十五日東觀
漢記曰明帝夜夢見先帝太后覺悲不能寐明旦上陵
樹葉有甘露上令百官採之謝承後漢書曰吳郡陸
閎為潁川太守致鳳皇甘露之瑞又曰吳郡沈豐為
零陵太守到官一年甘露降泉陵洮陽五縣流被山林
膏潤草木又曰山陽百里嵩為濟南相甘露降於郡
安帝嘉之徵拜大鴻臚又曰百里嵩為徐州刺史甘
露再降廳事前樹增汝南先賢傳曰新蔡鄭敬都尉
高懿廳前槐樹有白露𩔖甘露懿問掾屬皆言是甘露
敬曰明府德政未致甘露但樹汁耳懿不悅稱疾而去
原魏略曰文帝欲受禪郡國奏甘露二十七降增
述異記曰吳猛將子弟登廬山過石梁見一老坐桂樹
下以玉杯承甘露與猛宋書曰孝武元嘉中甘露頻
降狀如細雪又符瑞志曰江夏王義恭上嘉禾甘露
頌云蘭林甫樹嘉露頻流又曰元嘉二十七年四月
豫章南昌戊午午時天氣晴明有彩霧映覆郡邑甘露
又自雲降太守劉思考以上聞後魏書曰崔鴻字彦
鸞光子也領郎中以父憂解任甘露降其廬前樹世宗
以本官徵鴻四年復有甘露降于京兆宅之庭樹北
史曰武定六年甘露降宫闕文武同賀魏帝令羣臣各
言德績感致所由崔昂曰吉凶兩門不由符瑞故桑雉
之戒實啟中興小鳥孕大未聞福感所願雖休勿休允
答天意帝為斂容隋書曰李德饒趙郡柏鄉人也性
至孝丁父憂單縗徒跣甘露降其樹白鳩巢其廬唐
書曰柳宗元得韓愈所寄詩先以薔薇露盥手然後讀
又曰李懸為貝州刺史甘露遍庭樹其邑人曰美政
所致又曰林攢貞元初為福唐尉聞母病棄官還母
亡自埏甓作塜廬其右有白鳥來甘露降觀察使李若
初遣官屬騐實會露晞里人失色攢哭曰天所降露禍
我耶俄而露復集鳥亦廻翔詔作二闕于墓前時號闕
下林家明興雜記曰洪武八年乙卯十一月甘露降
于圓丘松上懸垂上下瑩若凝脂採而食之其甘如飴
上詣齋宫省視之語從臣共採食之先是四年降于鍾
山沾潤草木五年六月仍降如前劉基因作頌以獻至
是復降皆帝德之默兆也原山海經曰軒丘鳳卵民
食之甘露民飲之增又曰諸沃之野摇山之民甘露
是飲不壽者八百歲神異經曰西北海外有人日飲
天酒五斗張華注云天酒甘露也洞冥記曰勒畢國
人長三寸有翼善言語戲笑因名語國飲丹露為漿丹
露者日初出有露汁如珠也列星圖曰天乳一星在
氐北主甘露占明潤則甘露降不然則否也湘潭記
曰庶潭露皆染紅拾遺記曰崑崙山有甘露濛濛似
霧著草木則滴瀝如珠亦有朱露望之色如丹著木石
赭然如朱雪洒焉以瑶器承之如粘人君有盛德則下
焉
露三
原玉杯瓊爵(上詳露二甘曹植魏德論曰元德洞幽飛化上承露以降蜜淳冰凝觀陽弗)
(晞瓊爵是承獻之帝朝以明聖徵)晨降宵零(楚辭曰鑿山楹而為室兮下被衣于水渚)
(霧露濛濛其晨降兮雲依扉而承宇於班固典引曰甘露宵零於豐草三足軒翥茂樹)潤草
垂木(春秋元命苞曰霜以殺木露以潤草凝續晉陽秋曰隋郡上甘露降攝陽縣垂木露十餘里)
在棘被蘭(毛詩曰湛湛露斯在彼杞棘顯允君子莫不令德阮籍詠懷詩曰清露被蘭臯)
三危五色(上詳色紫注遊下詳洞冥記東方朔吉雲注)脂凝蜜淳
(何法盛晉中興書曰甘露者仁澤也其凝如脂其美如飴下詳瓊爵注)蛇游龜飲
(說苑曰騰蛇游於霧露乘於風行非千里不止寸洞冥記曰元封二年數遏國獻能言龜一頸長尺二東方)
(朔曰唯承桂露以飲之)鶴警蟬鳴(周處風土記曰白鶴性警至八月白露降流於草葉)
(上滴滴有聲即鳴子劉向說苑曰吳王欲伐荆敢有諫者死舍人有少孺者欲諫懷丸操彈于後園露霑其)
(衣如是三朝吳王曰子來何露霑其衣如此對曰園中有樹其上有蟬蟬居高悲鳴飲露不知螳螂在其後云)
(云詳蟬)金掌銅盤(後漢班固西都賦曰抗仙掌以承露擢䨇立之金莖曹植承露盤)
(銘曰大形見者莫如高物不朽者莫如金氣之清者莫如露盛之安者莫如盤乃詔有司鑄銅建承露盤于芳)
(林園)漢宫魏殿(漢書宣帝詔曰乃者鳳皇集太山陳留甘露降未央宫其赦天下下見)
(魏明帝詔)助海濬江(上詳張衡奏事塵傳咸詩曰零露濬江海飛崇山岳)託
桐晞薤(蘇子曰夫人生一世若朝露之託桐葉耳其與幾何古今注曰薤露哀歌也言人命如)
(薤上之露易晞露晞明朝更復落人死一去何時歸)陰液陽晞(蔡邕月令章句云露者陰)
(液也釋為露結為霜晞詩云湛湛露斯匪陽不)成池取月(拾遺記云香露滴瀝下流)
(成池月淮南子云方諸取露于注云方諸月燧也)增天酒神漿(上詳露二隋盧思)
(道賀表云神漿可挹)綴冕騰文(上詳露一束晳集云景江淹别賦曰日出天而耀露下)
(地而騰文)授帝賜臣(上詳露二洞冥記遊陳紀云大元七年甘露降于樂苑駕幸苑採)
(甘露以賜羣臣焉)聚荷綴柳(唐李義山詩云聚荷凝翠玉綴柳訝垂旒)一滴
三霄(韋蘇州詩云秋荷一滴露清夜墜元天夜李義山詩云仙人掌冷三霄露玉女窗虛五風)
縈蘭綴菊(王介甫詩云紆縈蘭葉小點綴菊叢輕)凝花綴葉(唐温)
(嶠詩云凝花珠錯落綴葉碧玲瓏)
露四
原春為(徐整長歴云北斗當崑崙氣運春夏為露)朝飲(楚詞詳露一)垂林(詳露一束)
(晳集)下地(詳露三騰文)沾衣(吳越春秋云子胥諫吳王王怒暮歸舉衣出宫宫中羣臣皆曰)
(天無霖雨宫中無泥露相君舉衣行高何為子胥曰吾以越諫王王心迷不聽吾言宫中生草棘霧露沾我衣)
(羣臣聞之莫不悲傷)承囊(齊諧記云弘農鄧紹入華山採藥見一童子執五綵囊承栢葉上露皆如珠滿)
(囊問之曰赤松先生取以明目言終便失所在)明目(述征記云八月一日作五明囊盛取百草頭露)
(洗目目明)潤形(應㻛車渠盌銘云浸瓊露以潤形)膏露(天不愛其道故天降膏露)寒露
(陸機詩云寒露垂鮮澤明月耀其輝)立秋降(范子云立夏九十一日立秋凉風行白露降萬物結)
(實)夙夜行(詩云厭浥行露豈不夙夜謂行多露)增蕃使獻(五代史云蕃使蒲阿散以)
(薔薇露十五瓶獻)皇甫嘗(晉史云皇甫謐幼時有甘露降柳上謐每食之謂蜜也)原天
地相合(老子云天地相合以降甘露人莫之令而自均)雨露既濡(禮曰春雨露既濡君子履)
(之必有怵惕之心)降于五日(月令云後五日白露降)滋彼三秋(中秋乃露滋)
霑彼菅茅(詩英英白露霑彼菅茅按今經文英英白雲露彼菅茅)託於桐葉(蘇子)
色紫色丹(吕氏春秋伊尹說湯曰水之美者三危之露和之美者揭雩之露其色紫拾遺記曰)
(崑崙山有甘露望之色如丹著木石則皎然如霜雪寳器承之如飴人君有聖德則下)降陵降郡
(范曄後漢書曰明帝永平十七年甘露降于原陵又曰桓帝永康元年秋八月魏郡言嘉禾生甘露降)
增炎帝香露(拾遺記曰炎帝始百榖滋阜神芝發其異色靈苖擢其嘉穎陸地丹蕖駢生如蓋香)
(露滴瀝下流成池)卿雲玉露(南史曰齊武帝紀云卿雲玉露)赤松眀目(詳上承囊)
(注)太眞潤肺(楊太眞吸花露以潤肺)夜侵羅襪(李白詩云玉階生白露夜久侵)
(羅襪)露白如玉(又云秋露白如玉團團下庭綠)降未央宫(詳露二)降
仁壽殿(詳露五)降樂遊園(詳露二)行露聽訟(詳上夙夜行注)
湛露燕侯(詳露三陽晞注)黎侯中露(說苑云黎侯失國久寓于衛衛不救其臣勸之)
(歸而作中露也)飲上池水(說苑曰桑君出懷中藥與扁鵲飲以上池之水未至地承取竹木上)
(露水)南海菵露(王氏彙苑云南海郡有菵毒草其草上露人觸之肉即爛)武則露
布文則露沈(春秋佐助期云云宋均注曰甘露降其國布散者人尚武沈重者人尚文)
祥符賜歌(天中記曰祥符九年十一月五日賜玉清昭應宫甘露歌曰名神漿稱天酒考祥圖兮嘉)
(應之首降仁壽兮零未央觀舊史兮太平之祥)原潤玉垂珠若脂之潔
如醴之甘散而為露結以成霜德動皇天
瑞呈甘露詩人夙行興厭浥之詠君子春履有怵
惕之心表至德之馨且因宵降含孔甘之味不待
秋凝
露五
原詩北齊邢子才應詔甘露詩曰膏露且漸洽凝液汭
旍旗草木盡霑被玉散復珠霏誰謂穹昊遠道合若應
機梁劉憺驚早露詩曰九畹凝芳葉百草瑩新珠盈
荷雖不潤拂竹竟難枯梁顧煊賦得露詩曰飛空猶
藴狀集物始呈華委黃病秋筍厭浥長春芽非唯溥蔓
草頗亦變蒹葭仍增江海浪聊點木蘭花隋江總詠
採甘露應詔詩曰祥露曉氤氲上林朝晃朗千秋珠樹
出萬葉瓊珠長徐輪動仙駕清宴留神賞丹水波濤汎
黃山烟霧上風亭翠旆開雲殿朱絃響徒知恩禮洽自
憐名實爽唐駱賓王秋露詩曰玉關寒氣早金塘秋
色歸汎掌光逾淨添河滴尚微變霜凝曉液承月委圓
輝别有吳臺上應溼楚臣衣董思恭詠露詩曰夜色
凝仙掌晨甘下帝庭不覺九秋至遠向三危零蘆渚花
雖白葵園葉尚青晞陽一灑惠方願益滄溟增李嶠
詠露詩曰滴瀝明花苑葳蕤泫竹叢玉垂丹棘上珠湛
綠荷中夜警千年鶴朝零七月風願凝仙掌内長奉未
央宫李正封詠露詩曰霏霏靈液重雲表無聲落沾
樹急玄蟬洒池淒皓鶴流塵清遠陌飛月澄高閣宵潤
玉堂簾曙貫金井索佳人比珠淚坐感紅綃薄雍陶
秋露詩曰白露曖秋色月明清漏中痕沾珠箔重點落
玉盤空竹動時驚鳥莎寒暗滴蟲滿園生永夜漸欲與
霜同韓琮詠露詩曰長隨聖澤墮堯天濯遍幽蘭葉
葉鮮纔喜輕塵銷陌上已愁新月到階前文騰要地成
非久珠綴秋荷偶得圓幾處花枝抱離恨曉風殘月正
澘然
原頌北齊邢子才甘露頌曰歴選列辟逖聽前聞三才
易統五運相君皇極攸序庶𩔖以分乃中乃敬或質或
文(其一)赫矣景命蒸哉上聖大德莫名至道無競川停岳
路雲臨水鏡望月齊明瞻天比映(其二)功深微禹業隆作
周英華内積文教外修廣輪四海提封十洲紫川北注
赤水南流(其三)宸居兩楹恭已萬國聖敬日躋王猷允塞
禮有大成樂無慙德用天之道順地之則(其四)政平民豫
歲稔時和九功惟叙九叙惟歌風輪蹍漢毛舟沈河玉
龜出沼鳴鳳在阿(其五)休徵屢動感極廻天流甘委素玉
潤冰鮮蜜房下結珠琲上懸布濩林野灑散旌旃(其六)日
月已明宇宙已廓鼓缶成詠挹水為樂以為玄黃猶參
沃若取慰天壤用忘溝壑(其七)梁褚洊芳林園甘露頌
曰福以德彰慶沿業皎矧兹嘉露因祥特表翻潤星夕
流甘月曉竒越彫氛珍逾素鳥至道伊融大化期肇惟
此大化實感天眷降液丹墀飛津綺殿九服依風八荒
改面敢述矇詞式旌舞抃
原詔魏明帝與東阿王詔曰昔先帝時甘露屢降於仁
壽殿前靈芝生芳林園中自吾建承露盤以來甘露仍
降芳林園仁壽殿前
原頌魏曹植承露盤頌序曰明帝鑄承露盤莖長十二
丈大十圍上盤徑四尺下盤徑五尺銅龍繞其根龍身
長一丈背負兩子自立於芳林園甘露仍降使王為頌
原表晉范汪在東陽郡表曰瑞日所統長山諸縣林中
木葉上朝有凝露其味如蜜夕仍溜地耆老咸謂甘露
隋盧思道在齊為百官賀甘露表曰竊以河榮洛變
授祉於勲華玄玉素鱗降靈於湯武其間微禽弱草改
狀移形夜宿朝雲呈光動色皆以照臨下土發揮帝載
千紀一致隔代同符伏惟陛下上總天維傍握河紀持
欽翼之小心纂昇平之大業萬靈翹首應三古以西廵
兩儀貞觀乘六氣而東指雲卿既出還聞百辟之歌河
清可俟實得萬人之歎而上玄乃顧神物洊委飛甘灑
潤玉散珠連昔魏明仙掌竟無靈液漢武金盤空望雲
表豈若神漿可挹流珠九戸之前天酒自零凝照三階
之下斯實曠代祥符前王罕遇休矣美矣皇哉唐哉臣
等並邀昌運俱沐元造驟聞秘祉亟覩冥貺振鱗撫翼
空馳魚鳥之心瘞玉編金方待云亭之后
原議蔡謨答蘭臺議曰被符宣令賀甘露至不朝者天
雨不朝禮也今不朝則不應賀
原啟晉翟鏗啓庾翼述甘露曰甘露降學堂柳樹與幹
吏共嘗味極甜宜表賀翼答曰甘露自古佳祥而頃天
下多故何以致此且其味尚薄未知瑞應否而近得一
白兔尚羸小且養之并上賜梁沈約謝賜甘露啓曰納
言左右徐儼宣勅垂賜法音寺松葉上甘露臣往年經
見不過霑條而已時或凝結纔若輕霧未有玉聚珠聯
光燦若是實由積仁上通冥德下降故能委華宵極雰
被後凋慈旨曲洽頒此祥賚不任欣荷謹以啓事謝以
聞後梁蕭欣謝賜甘露啓曰臣欣啓某奉宣勅旨垂
賚便殿桃葉甘露拜受雀躍載懷鳥忭伏以聖德至大
和氣茂遠是以神液甘流靈滋膏被求之前代鏡諸中
古或降邑都尚君臣動色遐邇趨慶未有發瑞殿庭呈
祥翫矚視聽罕聞祥符絶代臣與奉休明曲蒙兹賜獨
深抃舞實百常品不任下情謹以啓事以聞
增賦唐白行簡五色露賦曰惟上天之陰隲至誠感通
靈液肇吉能分五色之異以候一時之出祥風爍乎茂
草瑞景晞乎朝日玄黃雜錯綴玉樹以相鮮丹紺交輝
映金盤而乍失既能偶聖以呈貺寧有普天之不率飛
液花塢流光蕙圃青熒玉綴燦爛珠吐露藥訝仙童捧
來潤石疑女媧欲補花禽拂著宛如陳寳之鷄平野染
成煥若徐方之土當其金烏戢耀玉兔騰光夜寂空知
警鶴寒輕猶未為霜徒想狀天酒𩔖神漿豈辨彰施而
披棘尤分雜錯以沾裳滿林嶺而霞駮遍莓苔而錦章
自然鬱為天祚慶我皇唐何必徵勒畢之言以為國泰
騐吉雲之說乃辨時康嘉其風中煜爚空際浮爍綴瑶
草以紛敷泫庭柯而照灼又賈餗賦曰露彩呈祥厥
狀非一表四方之具慶故五色而俱出間朱青以騰文
雜玄黃而成質則沐聖澤者疇敢不祗被湛恩者罔有
不率大化式孚瑞物斯覩䆒其源兮則一分其色兮惟
五曖空之際若麗非煙之祥潤塊之時如啓建侯之土
神化無方至精宣光且見凝夫渥彩孰云晞以朝陽雖
有本於三危三危不得而比諒無當於五色五色不得
不彰豈直超絳雪掩玄霜空挹瀼瀼之靈氣酌湑湑之
神漿始也結以成形自東方而轉色今也出於恊慶猶
上天而降康則知時在中和何物不樂超飛走而為瑞
與風雨而咸若不資結以金莖寧假承於瓊爵鍊石初
染狀媧皇之補天鴛瓦纔霑𩔖彩鳳之巢閣在漢武時
方朔陳詞涉吉雲之異境得五露之靈滋曷若我后綂
寰海之有節應天地之無私包衆瑞之備矣𨕖列辟而
觀之自然陰陽降祉天人合應吸沆瀣延楚客之情詠
厭浥動詩人之興若以彼而方此曾不得侔色而揣稱
唐師貞秋露如珠賦曰風入秋而方勁露如珠而正
團映蟾輝而廻列疑蚌剖而俱攢綴别葉之中時翻的
的轉衰荷之上微振珊珊虛静内瑩圓明外寒且騐目
前之美何殊掌上而觀懿夫寓物成規效微應節合綠
葵而結綠方麗耀黃菊而中黃轉澈落蒹葭之浦誠媚
川而可移泫庭宇之間雜照廡而何别所以未逢朝溘
還著夜光當助海而為深功雖至薄蒙沈泉之是棄德
且非凉比蟬飲之為狀與蛇銜而允藏發澤之道素昭
結霜之儀漸露咸欣遐被之德寧起暗投之怒遥瑩空
際思縹緲之金莖散照林中謂璀璨之瓊樹宛轉無窮
精明有融乍見紅蘭之内如尋赤水之中稍迷徑蔓偏
入園叢每祕彩於晝景何流形於夜風
霜一
原釋名曰霜喪也其氣慘毒物皆喪也說文曰&KR0034;(竹入)
(反)早霜也皚霜之白者也霜有玄霜紺碧霜甘霜易
曰履霜堅冰陰始凝也增禮記曰孟春行冬令則雪
霜大摰又曰孟冬行秋令則雪霜不時又曰天子
大社必受霜露以達天地之氣也原大戴禮曰霜陰
陽之氣也陰氣勝則凝而為霜京房易傳曰誅不原
情其霜附木不下地不教而誅其霜反在草下春秋
感精符曰霜殺伐之表季秋霜始降鷹隼擊王者順天
行誅以成肅殺之威若政令苛則夏下霜誅伐不行則
冬霜不殺草增春秋考異郵曰四時代謝以霜收殺
霜之為言亡也物以終也詩含神霧曰陽氣終白露
為霜原淮南子曰霜神名青女又曰青女出以降
霜高誘注云青女天神主霜雪也增又曰芝蘭以芳
未嘗見霜蔡邕月令章句曰露凝為霜地鏡圖曰
視屋上瓦獨無霜其下有寳辨命論曰嚴霜夜零蕭
艾與芝蘭並盡山居記曰無養慘霜以殺根荄古
艷歌辭曰秋霜白露下桑萊鬱為黃曹植云凝霜依
玉除王僧達云仲秋邊風起孤蓬捲霜垠何瑾悲
秋夜辭曰霜凝條兮漼漼露霑葉兮泠泠李長吉詩
云吳霜點歸鬢白居易詩曰鴛鴦瓦冷霜華重李
商隱詩云青女素娥俱耐冷月中霜裏鬭嬋娟李白
詩云燕臣昔痛哭五月飛秋霜
霜二
增春秋考異郵曰魯僖公即位隕霜不殺草梅李實
又曰定公即位隕霜殺菽漢書曰武帝元光四年隕
霜殺草木自是征伐四夷師出三十餘年漢武内傳
曰仙家上藥有玄霜絳雪唐書曰證聖元年六月睦
州隕霜殺草吳越地燠而盛夏隕霜昔所未有又曰
元和十四年四月淄青隕霜殺惡草及荆棘而不害嘉
榖又曰李白遊慈恩寺寺僧捧牌乞詩白題詩曰曾
獻紫瓊霜朝野僉載曰周則天時春雷始鳴記其日
記其數滿一百八十日霜必降鴈從北來記其日後十
八日霜降春明退朝錄曰宋天聖中盛冬濃霜屋瓦
皆成百花之狀以紙摹之如畫原王子年拾遺記曰
廣延國常雨青雪冰霜之色皆如紺碧又曰嵰州霜
甘也增傳竒曰裴航遇仙女樊夫人詩曰一飲瓊漿
百感生玄霜搗盡見雲英
霜三
原鐘鳴駟見(山海經曰豐山有九鐘是知霜鳴郭璞注曰霜降則鐘鳴故言知也國語曰)
(駟見而霣霜霣霜而冬裘具賈逵曰駟房星也)陰凝地升(上詳霜一寒五經通義曰氣)
(凝以為霜霜從地升也)挫物休工(孝經援神契曰霜以挫物禮記曰季秋之月霜始)
(降則百工休)封條殺木(張衡七命曰晞三春之溢露遡九秋之鳴飇零雪寫其根霏霜)
(封其條殺春秋元命苞曰霜以木露以潤草)仙藥神鑪(上詳霜二霜抱朴子云凝雪)
(於神鑪採靈芝于嵩岳)鷹擊豺祭(上詳霜一豺周書曰霜降之日乃祭獸)增
殺草成花(上詳霜二漢武紀下詳霜二退朝錄)覆蠶驅鴈(王子年拾遺記)
(曰員嶠之山名環邱有冰蠶以霜雪覆之然後作繭其色五彩織為文錦入水不濡以之投火經宿不燎唐堯)
(之代海人獻以為黼黻暗鮑照詩云秋霜驅晚鴈春雨成虹)折綿著瓦(潘子眞詩話云)
(余以黃山谷霜威朝折綿風力夜冰酒之句問所從出山谷曰勁氣方凝酒清威正折綿庾肩吾詩也後余讀)
(阮籍歌略曰陽和微弱陰氣竭海凍不流綿絮折乃知折綿事始於阮籍豈山谷偶忘之耶樂天詩一夜新)
(霜著瓦輕)綴條壓葉(唐詩云綴條疑屑玉壓葉訝堆塩)疊銀結玉
(鄭谷詩云瓦凍銀成疊林凝玉作團李白詩云霜結梅梢玉陰凝竹幹寒)原白露為堅
冰至(毛詩云蒹葭蒼蒼白露為霜毛萇注曰蒹葭蘆也蒼蒼盛也白露降凝結為霜易曰履霜堅冰至)
(王弼注曰始于履霜至于堅冰)君子履婦功成(禮記曰霜露既降君子履之必有悽)
(愴之心非其寒之謂也鄭注云以感時念親也降家語曰霜降而婦功成嫁娶行焉王肅注曰季秋霜嫁娶)
(者始此也)鷓鴣畏鴻鴈飛(崔豹古今注曰鷓鴣常向日而飛畏霜露夜栖則以樹葉)
(覆其背上葉五經鉤沈曰天霜樹落而鴻鴈南飛)魏葛履齊紈扇(毛詩曰糾糾葛)
(屨可以履霜摻摻女手可以縫裳毛萇注曰夏葛屨冬皮屨葛屨非可履霜也鄭元云魏俗至儉猶謂葛屨可)
(用履霜利其賤也皎斑婕妤怨歌行曰新製齊紈素潔如霜雪)踐馬蹄覆蠶繭
(莊子曰馬蹄可以踐霜雪毛可以禦風寒下詳上覆蠶注)尹逐伯竒燕繫鄒
衍(琴操曰履霜操者伯竒之所作也伯竒者尹吉甫之子也甫聽後妻之言疑其孝子伯竒遂逐之伯竒編)
(水荷而衣之采蘋花而食之清朝履霜而自傷無罪見放逐乃援琴而鼔之作履霜操淮南子曰鄒衍事燕)
(惠王盡忠左右譖之王繫之衍仰天而哭夏五月天為之下霜)
霜四
原冬令(春秋考異郵云霜者陰精冬令也)隂凝(春秋元命苞云陰氣凝為霜)夕結
(傅元正聲賦云凝霜夕結)冬嚴(楚辭云秋既戒之以白露冬又申之以嚴霜)餘酸(北齊邢子)
(才冬夜直史舘詩云况乃冬之夜霜氣有餘酸)大摰(月令云雪霜大摰詳雪)殺菽(左傳云霣)
(霜殺菽周十月今之八月也書失時也)雪冤(鄒衍事)濃霜(陸機感時賦云結濃霜於寒空)
(凝行雨于雲根)彫霜(顧愷之湘川賦云宵露潤澤彫霜夜凝)增流霜(文選云飛霜也西北)
(地寒常多流霜)霜旻(初學記云悲夜猿于霜旻)霜信(詳霜三鴈來注)染紫(常奉)
(真湘潭記云鵝管山霜可染紫為天下冠恨無人知者)霜靄(許洞早朝詩云霜靄清九衢霞光照)
(䨇闕)横夜(王宏詩云青女横霜夜神罏盛凍天)原正月繁(詩云正月繁霜我心憂傷)
九月肅(詩曰九月肅霜注云肅縮也霜降而收縮萬物也)成萬物(京房氣候云成就萬)
(物)殄異𩔖(陶潛詩云青松在東園衆草混其竒晨霜殄異類卓然見高枝)崑崙之氣
(徐整長歷云北斗當崑崙之氣運注云春夏為露秋冬為霜)殺伐之表(詳霜一)增魯
公可畏(唐史本傳曰段太尉顔魯公雖千五百歲其英烈巖巖如嚴霜烈日可畏而仰哉)陽城
爭嚴(卓行傳曰元德秀以德陽城以鯁峭司空圖知命其志凛凜與秋霜爭嚴真丈夫哉)原令
苛而夏降氣勝而秋零
霜五
原詩梁張率詠霜詩曰駟見視乾度鐘鳴測地機秋冬
交代序朝霜白綏綏原野生暮靄階墀散夕霏徘徊總
嚴氣悵望淪清輝平臺寒月色池水愴風威凝陰同徂
夜遰鴈獨歸飛縈叢亂蕪絶繁林紛已稀貞松非受令
芳草徒具腓唐蘇味道詠霜詩曰金祗暮律盡玉女
暝氣歸孕冷隨鐘徹飄華逐劒飛滯日浮寒景乘風進
曉威自有貞筠質寧將庶草腓增宋楊萬里霜曉詩
曰荒荒瘦日作秋暉稍稍微暄破曉霏只有江楓偏得
意夜挼霜水染紅衣元陳子微答霜晴詩曰旭日照
蕭晨淒清不受塵冷光明似雪冬暖勝如春紅葉輝相
照黃花色愈新南忩差可愛曝背豁天真又詩曰朝
暾上高樹霧卷海天遥勁氣乘寒凝嚴威見日銷鐘清
出遠寺馬滑恐危橋稍逼南枝暖疎花破寂寥馬臻
飛霜歌曰飛霜悴百草芳蘭亦委柯縱欲努舊力奈此
寒風何在昔結花初豈不受春多恥隨桃李場託迹空
山阿四時有代謝陽豔忽已過薰蕕苦不辨一體同消
磨不如牡丹根密幄相遮羅
增賦唐崔損霜降賦曰天地之氣嚴凝為霜候高秋於
玉琯體正色於金方布肅殺而順時戒節恊變化而開
陰闔陽激清風而增厲淨皓月而浮光驚鴻鴈之嗷嗷
落蒹葭之蒼蒼所以從地而升應律而降詠團扇而見
託班姬豈恨於長門履堅冰以是階袁安欲驚於陋巷
原夫日次於氐月窮於戍當青女以紀候從白露以受
質洞庭之葉驚波豐山之鐘應律詩人可比庶欲徹於
玉壺大國是資亦將慙於凌室凝於地也似和光以同
塵凋於木也𩔖去華而取實其進也則有俟於清宵其
退也則見晞於旭日若乃林有擊隼野有祭豺翻繽紛
之稿葉宿莾蒼之枯荄烈女覩之而壯志羈人對此而
感懷皚皚其姿皎皎其彩既無惡於菅蒯亦何情於蘭
&KR0581;佐昊天之有成參神功而不宰笳聲乍拂怨楊柳之
凄其劒鍔可封發芙蓉之厲乃國家順乾坤之德法天
地之制布澤和春肅物成歲申其令以敦乎風俗宣其
威以殄厥災沴服用有度修典禮而罔差稻熟可羞先
寢廟而攸祭名籍籍於憲府法稜稜於司寇却炎蒸而
克叙四節淒金石而率舞百獸又秋霜賦目長空以
流思偉繁霜之獨異雖變露而成形不憑雲以自致向
朝陽而既滅逢夜晴而又墜候暖而止乘寒則飛當鷹
隼之始擊值鴻鴈之初歸稜稜作氣凛凛生威比齊紈
之顔色奪楚劒之光輝及其降池塘被原陸衰衆草落
羣木萎南澗之白蘋碎東籬之紫菊梧桐為之失影蕖
荷為之銷馥豈直若斯而已徒美其威不妄作動隨物
情彫芝蘭而無怨色拂松竹而不傷榮譬大聖行刑必
順於時序通賢用法不害於堅貞至若蒲海之居桑河
之汭侵戰士之馬蹄封將軍之狐毳沾翠幕而生冷凍
朱旗而自脆助陽氣之肅殺壯堅冰之體勢三冬閨閣
兮貯相思萬里關山兮苦留滯不私與已觸物而止疑
薄霧之初覆似輕塵之未起陵厲自然嚴凝莫擬故能
發揮司寇光揚御史明忠臣之無事承君子之所履
霧一
原釋名曰霧冒也氣蒙冒覆地物也增又曰昏暗之
時則為妖災明王聖主則為祥瑞禮記曰仲冬行夏
令則其國乃旱氛霧冥冥原爾雅曰地氣發天不應
曰霧霧謂之晦增京房易占曰雲霧四起則時多隠
士原春秋元命苞曰霧陰陽之氣陰陽怒而為風亂
而為霧增漢書曰三精霧塞又曰霧者百邪之氣
為陰冐陽本於地而行於天原曾子曰隂陽之氣亂
則霧莊子曰騰水上溢故為霧增抱朴子曰與善
人遊如行霧中雖不濡濕潛自有潤又曰通天犀角
有白理如線自本徹末者以此角大霧重雲之夜置庭
中終不沾濡原吕氏春秋曰冬行夏令則氛霧冥冥
西京雜記曰太平之代霧不塞望浸淫被泊而已
帝王世紀曰凡重霧三日必大雨雨未降其霧不可冒
行也霧有赤霧青霧白霧黃霧之異地鏡圖曰古之
王者行遊諸侯其所居國國必有三日浸變而為日中
之霧望氣經曰六月三日有霧歲熟又曰十月癸
巳霧赤為兵青為殃增龍魚河圖曰山有大霧十日
已上不除者山崩之候也陶潛詩曰朝霞開宿霧
謝元暉詩曰拂霧朝青閣
霧二
原帝王世紀曰黃帝時天大霧三日帝遊洛川之上見
大魚殺三牲以醮之天乃甚雨七日七夜魚流始得圖
書黃帝玄女戰法曰黃帝與蚩尤對力戰久不勝黃
帝歸於泰山三日三夜天霧冥冥有一婦人人首鳥形
黃帝稽首再拜伏不敢起婦人曰吾所謂玄女者子欲
何問黃帝曰小子欲萬戰萬勝萬隱萬匿首當從何起
增志林曰黃帝與蚩尤戰於涿鹿之野蚩尤作大霧
彌三日軍人皆惑黃帝乃令風后法斗機作指南車以
别四方遂擒蚩尤焉拾遺記曰燕昭王七年沐胥國
來朝有道術人名尸羅噴水為雰霧暗數里間俄復吹
為疾風雰霧皆止漢書曰袁盎諫文帝勿遷淮南王
恐其逢霧露病死原又曰漢成帝五舅同日俱封五
侯其日黃霧四塞增神仙傳曰淮南王聞有道術之
士必卑辭厚幣以致之於是八公乃往一人能坐致風
雨立起雲霧原又曰欒巴為尚書忽一日天大霧對
坐不相見失巴所在尋問之云其日還成都親故别時
亦風雨晦冥漢武内傳曰東方朔乘雲飛去仰望大
霧覆之不知所在增西京雜記曰東海人黃公立興
雲霧坐成山海原東觀漢記馬援謂官屬曰吾在浪
泊西里間賊未滅之時下潦上霧毒氣薰蒸仰視烏鳶
跕跕墮水中謝承後漢書曰河南張楷字公超性好
道術能作五里霧時關西人裴優亦能作三里霧自以
不如楷往從學之楷避不肯見增伏候古今注曰漢
元帝竟寧元年大霧樹皆白原英雄記曰曹公赤壁
之役行至雲夢大澤中遇大霧迷失道魏略曰劉雄
鳴每出行雲霧中失道不迷惑時人因謂能為雲霧
王隱晉書曰樂廣為尚書郎尚書令衛瓘見竒之命諸
子造焉曰此人之水鏡每見令人瑩然若披雲霧覩青
天增又曰大寧元年黃霧四塞王敦之應也原博
物志曰王肅張衡馬均昔俱冐霧行一人無恙一人病
一人死問其故無恙者云我飲酒病者飽食死者空腹
增燕書烈祖後記曰遣侍中繆高太子詹事劉猗賫
傳國璽詣晉求救猗負引行數百里黃霧四塞迷荒不
得進乃還易取行璽始得去唐書曰天寳間霧昏暗
十步外不見人是謂晝昏又曰大歷二年十一月紛
霧如雪酉陽雜爼曰韓佽在桂州有妖賊封盈能為
數里霧聲言某日將攻桂州有紫氣者我必勝至日果
紫氣如疋帛自山亘於州城白氣直衝之紫氣遂散天
忽大霧至午始開散原陳留風俗傳曰雍丘縣有祠
名曰夏后公祠神井能致霧袁山松宜都山川記曰
郡西北有丹山天晴山嶺忽有霧起廻轉如煙不過再
朝雨必降抱朴子曰白霧四面圍城不出百日大兵
必至增拾遺記云蓬萊山東有鬱彛國時有金霧
安城記云新山周圍十里樵人常聞雷聲在山下俯看
初霧大如扇須臾震霆彌漫敷數百里三水小牘云
汝南臨汝縣廣城坡西有小山曰崆峒耆老曰若春秋
天景晴麗必有素霧自巖起須臾見粉蝶翔湊樓殿花
木數息中勢映漫不復見矣博學記云高麗國人呼
霧迷為空步障
霧三
原三日五里(帝王世紀曰帝沃丁八年伊尹卒年百有餘歲大霧三日沃丁葬以天子之禮)
(祀以太牢親自臨喪三年以報大德焉下詳霧二)蛇遊豹隱(韓子曰飛龍乘雲騰蛇遊)
(霧雲罷霧散與螾蟻同矣子劉向列女傳曰陶荅子妻者陶荅子大夫之妻也荅化陶三年名譽不興家富)
(三倍其妻數諫曰夫子能薄而官大是謂嬰害無功而家昌是謂積殃昔楚令尹子文之化家貧而國富福結)
(於子孫名垂於後代今夫子貪富務大不顧後害妾聞南山有玄豹霧雨七日不下食者何也欲以澤其衣毛)
(而成其文章故藏以遠害今者若此皆不免後患按藏隱也故謝朓詩云雖無玄豹姿終隱南山霧)圍
城繞軍(上詳霧二者抱朴子曰大霧繞軍霧之所在其下有塞將軍之令)煙廻
水溢(上詳霧二下詳霧一)潄水吹沙(沈約宋書曰後漢正朝天子臨德陽殿受朝賀)
(舍利從南方來戲於殿前激水化成比目魚跳躍漱水作霧翳日拾遺記曰平沙千里色如金細如粉風沙)
(起如霧亦曰金霧)涿野夢澤(俱詳霧二)夏井漢墳(上詳霧二漢)
(武故事曰武帝葬茂陵芳香之氣異常積于墳埏之間如大霧)銀山丹嶺(湘州記曰曲江)
(縣有銀山常多素霧下詳霧二)乘龜騎鹿(王烈之安城記曰縣人有謝廪者行田歸)
(路中忽遇雲霧霧中有一人乘龜而行廩知神人也拜請求隨去父曰汝無仙骨不得去也楚辭曰使梟揚)
(先道兮白虎為之前後浮雲霧而入冥兮騎白鹿而容與)助海垂天(張衡奏事云露霧助)
(海以潘岳登山賦云天霏霏垂霧水濛濛而興氣)增帶樓含蓋(王褒詩云帶樓凝海)
(氣含霧似浮雲)原起半天圍三日(李先生傳云先生名曠南陽人劉備遣軍取先)
(生先生起霧半天備騎自相殺先生乃入吳高祖于平城之圍大霧三日)鄧公呼吸
猛獸吐潄(蘇子曰蜀鄧公呼吸成霧獻東方朔十洲記曰漢武帝天漢中回胡國猛獸使者曰猛)
(獸之出生崑崙或出玄圃食氣飲霧解人語當其神也立起風雲吐潄霧露百邪迸走因名猛獸)青
山青天四塞四起(徐幹中論曰文王遇姜公於渭陽執竿而釣文王得之灼若披雲而)
(見白日霍若開霧而覩青山青天詳霧二晉書四四塞詳霧二漢書京房妖占曰大霧君迷惑雲霧起則)
(時多隱士)增張女得仙韓公禱廟(清異錄曰霧者金石之盈氣也女眞張微)
(子服霧得仙不韓退之嘗謁衡山南嶽廟其山陵有陰雲障霧累結散民多受害公潛心默禱雲霧頓開民)
(人感之)劉猗負璽張女浣衣(上詳霧二下張魯之女浣衣于山有白霧濛)
(身因而孕焉恥之自殺將死謂其婢曰我死可破腹視之婢如其言得龍子一䨇送之漢水既而女葬于山頂)
(後有龍數至墓前其墓今在褒城縣)欒巴還蜀李曠入吳(上詳霧二下詳起半天注)
霧四
原如扇(詳霧二)如煙(詳霧二宜都記)小霧(周易雜占云土為小霧)大霧(淮南)
(子曰困敦之歲歲大霧起大水出蠶稻麥昌民食三年案困混也敦沌也言陽氣皆混沌萬物芽蘖也爾雅太)
(歲在子曰困敦)增苦霧(鮑照詩云嚴嚴苦霧寒注殺物曰苦又匡山苦霧中)山巾(包賀)
(詩曰霧是山巾子船為水靸鞵)昏霧(援神契曰景龍三年十一月甲寅日入後昏霧四塞不解經二)
(日乃止)原從地升(五經通義云陰亂則為霧從地升也)侵陽氣(漢書云正始中黃霧)
(四塞上問楊興等對曰陰盛侵陽之氣也)增乘霧行(蘇烈貞勸初從李靖襲突厥頡利于磧口)
(為前鋒乘霧去賊一里許霧霽)原號天而消(宋元嘉起居注曰盱眙王彭兄弟三人欲葬二)
(親值天氣旱穿井無水彭號天無計一旦天霧消散後于竈前忽然生水)行道不惑(劉雄鳴)
增霧昏十步(見霧二)霧雨如泣(六帖五代郭允明謀殺楊邠等是日霧雨如泣)
原蒙昏隱翳如晦高褰(褰開也)
霧五
原詩梁孝元帝詠霧詩曰三晨生遠霧五里暗城闉從
風疑細雨映日似游塵乍若輕煙散時如佳氣新不妨
鳴樹鳥時蔽摘花人又詩曰曉霧晦階前垂珠帶葉
邊五里浮長隰三辰晦遠天傍通似佳氣却望若飛煙
疎簾還復密斷岫更疑連還思逢樂廣能令雲霧褰
梁伏挺行舟遇早霧詩曰水霧雜山煙冥冥不見天聽
猿方忖岫聞瀨始知川漁人惑澳浦行舟迷泝沿日中
氛靄盡空水共澄鮮梁沈趨賦得霧詩曰窈鬱蔽園
林依霏被軒牖睇有始疑空瞻空復如有游蛇隱遥漢
文豹棲南阜既殊三五輝遠望徒延首周王褒詠霧
應詔詩曰七條開早陌五里闇朝氛帶樓凝海氣含蓋
似浮雲方從河水上預奉綠圖文唐太宗賦得花庭
霧詩曰蘭氣已薰宫新橤半妝叢色含輕重霧香引去
來風拂樹濃舒碧縈花薄蔽紅還當雜行雨髣髴隱遥
空又遠山澄碧霧詩曰殘雲收翠嶺夕霧結長空帶
岫凝全碧障霞隱半紅髣髴分初月飄颻度曉風還因
三里處冠蓋遠相通董思恭詠霧詩曰蒼山寂已暮
翠觀黯將沈終南晨豹隱巫峽夜猿吟天寒氣不歇景
晦色方深待訪公超市將予赴華陰蘇味道詠霧詩
曰氤氲起洞壑遥裔匝平疇乍似含龍劒還疑隱蜃樓
拂林隨雨密度坰帶煙浮方謝公超步終從彦輔遊
李嶠詠霧詩曰曹公迷楚澤漢帝出平城涿野妖氛
静丹山霽色明𩔖煙飛稍重方雨散還輕倘入非熊夢
寧思玄豹情韋應物凌霧行曰秋城海霧重職事凌
晨出浩浩合元天溶溶迷朗日纔看含鬢白稍視霑衣
密道騎全不分郊樹都如失霏微誤嘘吸膚腠生寒慄
歸當飲一杯庶用蠲斯疾明鄒智元日霧詩曰元日
昏昏霧塞空出門咫尺誤西東人多失足投坑塹我亦
停車泣路窮欲斬蚩尤開白日還排閶闔拜重瞳小臣
漫有澄清志安得扶摇萬里風楊愼晨霧詩曰玄冥
當凛節白霧翳晨朝明月朦朧閣清霜曖㬣橋冰澌工
織水花淞慣封條嵐市天褰幕煙埛陸湧潮鳬亹迷獨
釣鹿徑滑歸樵文彩南山豹威淩北塞貂駟星收閃閃
曦景煥昭昭梅信懸知近憑他酒旆招又詠霧淞詩
曰怪得天鷄誤曉光青腰玉女試銀妝瓊敷綴葉齊如
剪瑞樹開花冷不香月白詎迷三里霧雲黃先兆萬家
箱貧兒飯瓮歌聲好六出何須賀謝莊
增賦唐謝良輔秋霧賦曰有物混成陰陽之精騰而為
質晦而為名遊塵未足方其細纖縠不能揣其輕度水
陵亂從風半散表銀山之美素色增鮮沐玄豹之姿竒
文獨煥若乃暑退朱方時維白藏空濛大澤鬱郁崇岡
始經夫少昊之野終遍于無何之鄉含草木而功大混
山川而氣長浮我極浦靄我層穹如雨如霰自西自東
倏而來比君子之道廣忽而逝侔至人之性空奚水土
之同致俾陰陽之異觀秋何霧而不起霧何秋而不寒
至德發祥雜非煙於北極皇居瑞聖伴佳氣於南端
御定淵鑑𩔖函卷十
