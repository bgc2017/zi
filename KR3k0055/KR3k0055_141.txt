欽定四庫全書
御定淵鑑𩔖函卷一百三十六
政術部十五(均輸平糴)(平準同載義市易和買同載常平倉倉同載)
(和糴同載)
均輸一(平準同載)(市易和買同載)
增文獻通考曰市者商賈之事古之帝王其物貨取之
任土所貢而有餘未有國家而市物者也而市之說則
倣於周官之泉府後世因之曰均輸曰市易曰和買皆
以泉府藉口者也然泉府之立法也所以便民方其滯
於民用也則官買之及其適於民用也則官賣之盖懋
遷有無曲為貧民之地而未嘗有一毫征利富國之意
沿襲既久古意浸失其市物也諉曰𣙜蓄賈居貨待價
之謀及其久也則官自效商賈之為而指為富國之術
矣至其極弊則名曰和買而強配數目不給價值鞭笞
取足視同常賦盖古人恤民之事後人反藉以厲民也
六典注曰和帝改平準為中準以宦者為令丞晉少
府有平準令丞唐因之孔帖曰陸宣公云豪富之徒
乘急令以邀其利窮乏之輩因暴斂以毁其家非所謂
均節財物準平賦法之術也文獻通考止齋陳氏曰
國初凡官所湏物多有司下諸州從風土所宜及民産
厚薄而率買謂之科率又曰和預買始於太平興國
七年然折錢未有定數又曰按均輸之說始於桑弘
羊均輸之事備於劉晏至於市易所為又遠出桑劉之
下其法制有三結保貸請(謂三人相保則給也)一也契要金銀為
扺二也貿遷物貨三也是三者桑劉未嘗為之又曰
按王介甫秉政專以取息為富國之務然青苖則春散
秋斂是以有賒貸之息市易則買賤賣貴是以有貿易
之息至於和買則官以錢買民之紬絹而已息惡從出
蓋當時小人如王廣廉輩以千錢配民課絹一疋其後
匹絹令輸錢一千五百是假和買之名而取其五分之
息矣又曰按折帛(始建炎初詳第二條)元出於和買其始也官
給錢以買之其後也則不給錢而白取之又其後也則
反令以每匹之價折納見錢而謂之折帛倒置可笑如
此
均輸二(平準同載)(市易和買同載)
原杜氏通典曰漢武帝征伐四夷國用空竭興利之官
自此始也桑弘羊為大農中丞管諸會計事稍稍置均
輸以通貨物矣元封元年弘羊為治粟都尉領大農盡
管天下鹽鐵以諸官各自市相爭物故騰躍而天下賦
輸或不償其僦費乃請置大農部丞數十人分部主郡
國各往往置均輸鹽鐵官令遠方各以其物如異時商
賈所轉販者為賦而相灌輸置平準於京師都受天下
委輸召工官理車器皆仰給大農大農諸官盡籠天下
之貨物貴則賣之賤則買之如此富商大賈無所牟(牟取)
(也)大利即反本而萬物不得騰踊故抑天下之物名曰
平準(漢書百官表大司徒官屬有平準令)天子以為然而許之時南越初
置郡數反發南方吏卒往誅之間歲萬餘人帝數行幸
所過賞賜用帛百餘萬匹錢金巨萬計皆取足大農諸
均輸一歲之中帛得五百萬匹人不益賦而天下用饒
孝昭即位霍光輔政令郡國舉賢良文學之士使丞相
御史相與語人疾苦文學曰今郡國有均輸與人爭利
散敦厚之樸成貪鄙之行是以百姓就本寡而趨末衆
夫末修則人侈本修則人懿懿則財用足侈則飢寒生
願罷均輸以進本退末大夫曰邊用不足故置均輸蕃
貨長財以助邊費今議者欲罷之是内空府庫之藏外
乏執備之用隴蜀之丹砂毛羽荆揚之皮革骨象江南
之柟梓竹箭燕齊之魚鹽氊裘兖荆河之漆絲絺紵養
生奉終之具也待商而通待工而成故聖人作為舟檝
之用以通川谷服牛駕馬以達陵陸致遠窮深所以交
庶物而便百姓也文學曰傳曰諸侯好利則大夫鄙大
夫鄙則士貪士貪則庶人盜是開利孔為人罪梯也釋
其所有責其所無百姓賤賣貨物以便上求間者郡國
或令作布絮吏恣留難與之為市吏之所入非獨濟陶
之縑蜀漢之布也亦人間之所為耳行姦賣平農人重
苦女工再稅未見輸之均也縣官猥發闔門擅市則百
人並收並收則物騰踊騰踊則商賈牟利自市則吏容
姦豪吏富商積貨儲物以待其急輕賈姦吏收賤以取
貴未見準之平也盖古之均輸所以齊勞逸而便貢輸
非以為利而賈物也大夫曰往者郡國諸侯各以其物
貢輸往来煩難物多苦惡不償其費故郡置輸官以相
給運而便遠方之貢故曰均輸開委府於京師以籠貨
物賤則買貴則賣是以縣官不失實商賈無所牟利故
曰平準準平則民不失職均輸則人不勞故平準均輸
所以平萬物而便百姓通委財而周緩急是以先帝開
均輸以足人財王者塞人財禁關市執準守時以輕重
御人豐年則貯積以備乏絶凶年歲儉則行幣物流有
餘而拯不足今山東備灾賴均輸之蓄非所以賈萬人
而專奉兵師之用亦所以振困乏而備水旱也王莽簒
位國師公劉歆言周有泉府之官收不售與欲得(言賣不售)
(者官為收取之無而欲得者官出與之)易所謂理財正辭禁人為非者也
莽乃下詔曰夫周禮有賒貸(周禮泉府之職曰凡賒者祭祀無過旬日喪紀無過)
(三月凡民之貸者與其有司辨而授之以國服為之息謂人以祭祀喪紀之用從官賖買物不過旬日及三月)
(而償之其從官貸物者共其所屬吏定價而後與之各以其國服事之稅而輸息也謂若受圈廛之田而貸萬)
(錢者一期之月出息五百也)樂語有五均(樂語樂元語河間獻王所傳道五均事按其文天子)
(取諸侯之土以立五均則市無二價四民常均強者不得困弱富者不得要貧則公家有餘息恩及小人也)
傳記各有斡焉(斡音管)今開賒貸張五均設諸斡者所以
齊衆庶抑兼并也遂於長安及五都立五均官更名長
安東西市令及雒陽邯鄲臨淄宛成都(邯鄲故趙郡今廣平郡縣臨淄)
(故齊郡今北海郡縣宛今南陽縣兼雒陽成都所謂五都也)市長皆為五均司市稱
師東市稱京西市稱畿雒陽稱中餘四都各用東西南
北為稱皆置交易丞五人錢府丞一人工商能采金銀
銅錫登龜取貝者(登進也)皆自占司市錢府順時氣而取
之(各以其所采取之物自隠實於司市錢府也占音之贍反)諸司市常以四仲月實
定所掌為物上中下之價各自用為其市平無拘他所
衆人買賣五榖布帛絲綿之物周於人用而不售者均
官有以考檢厥實用其本價取之無令折錢萬物卬貴
過平一錢(卬物價起也音五岡反)則以平價賣與人其價低賤減
平者聽人自相與市以防貴庾者(庾積也以防人積物待貴也)人欲
祭祀喪紀而無用者錢府以所入工商之貢但賒之(但空)
(也空賖與之不取利息)祭祀無過旬喪紀無過三月人或乏極欲
貸以理産業者均授之除其費計所得受息無過歲什
一(均謂各依先後之次也除其費謂衣食之費已用者)羲和置命士督五均六斡
郡有數人皆用富賈雒陽薛子仲張長叔臨淄姓偉等
(姓姓名偉)乘傳求利交錯天下因與郡縣通姦多張空簿(簿計)
(簿也)府藏不實百姓愈病莾知人苦之復下詔曰夫鹽食
殽之將(為食殽之將帥)酒百藥之長嘉會之好鐵田農之本名
山大川饒衍之藏五均賒貸百姓所取平仰以給贍(仰音)
(牛向反)錢布銅冶通行有無備人用也此六者非編戸齊
人所能家作必仰於市雖貴數倍不得不買豪人富賈
即要貧弱先聖知其然也故斡之每一斡為設科條防
禁犯者罪至死姦吏猾人並侵衆庶各不安生後漢
章帝時尚書張林上言宜自交趾益州上計吏来市珍
珤收採其利武帝所謂均輸也(謂租賦并雇運之直官緫取而官轉輸於均故)
(曰均輸)詔議之尚書僕射朱暉奏曰按王制天子不言有
無諸侯不言多少食禄之家不與百姓爭利今均輸之
法與賈販無異鹽利歸官則下人窮怨布帛為租則利
吏姦盜誠非明主所當宜行帝不從其後用度益奢
增唐裴耀卿為長安令舊有配戸和市法人厭苦之耀
卿責豪門坐賈預給以直絶僦欺之弊(玉海)宋真宗大
中祥符三年河北轉運使李士衡言本路歲給諸軍帛
七十萬民間罕有緡錢常預假於豪民出倍稱之息及
期則輸賦之外先償逋欠以是工機之利愈薄請令官
司預給帛錢俾及時輸送則民獲利而官亦足用從之
神宗熙寧五年詔天下商旅物貨至京多為兼并之家
所困宜出内藏庫錢帛𨕖官於京師置市易務以贊善
大夫戸部判官吕嘉問提舉七年詔權三司使曾布翰
林學士吕惠卿究詰市易事先是帝出手詔付布謂市
易害民布即疏言臣每聞德音欲以王道治天下今市
易之虐已凛凛乎間架除陌之事矣未幾布褫職而市
易如故元豐二年詔市易舊法聽人賒錢以田宅金銀
為抵無抵者三人相保則給之皆出息十分之二過期
不輸息外每月更罰錢百分之二於是都提舉市易王
居卿建議以田宅金銀抵者減其息無抵徒相保者不
復給哲宗元符三年市易務改名平準務徽宗政和元
年詔罷市利錢高宗建炎三年車駕初至杭州兩浙運
副王琮言本路上供和買紬絹歲為一百一十七萬匹
每匹折納錢兩千計三百五萬緡省以助國用詔許之
東南折帛錢自此始孝宗淳熙元年江西漕臣錢佃等
奏興國軍以公使庫酸敗酒散下通山等三縣抑勒百
姓高價收買臣等雖已禁止乞嚴行禁約理宗嘉熙三
年臣僚言官司以官價買物行舖以時值計之什不得
二三遷延歲月而不償胥卒並緣為姦望申嚴禁從之
(續文獻通考)金宣宗興定三年議行均輸又勅和市邊城
毋至抑配貧民(續文獻通考)元世祖中統四年詔立燕京
平準庫以均平物價通利鈔法仁宗皇慶元年禁諸王
駙馬不得非理需索應和顧和買随即給價毋困吾民
順帝至正十四年詔凡有馬之家十匹内和買二匹(續文)
(獻通考)明太祖洪武二年令凡内外軍民官司並不得
指以和顧和買擾害於民又定時估仰府州縣行屬務
要每月初旬取勘諸物時估逐一覆實依期以報(續文獻通)
(考)
均輸三(平準同載)
原弘羊稍置張林請立(桑弘羊為大農丞置均輸通貨物諸所輸於官者令輸其)
(土地所饒平其所在時價官更於他處賣之輸者便而官有利後漢張林請布帛為租以通貨立均輸朱暉)
(議比賈販而止)賜均輸置平準(後漢光武以劉盆子為趙王郎中賜洛陽均輸地以)
(列肆使食稅終身下詳第二條)作法於貪其敝何救以義為利
則人不貧昔邊鄙或聳猶假贍軍今役車其休豈
資興利興榷筦之利誠欲豐財蓄聚斂之臣則為
傷義建以均輸弘羊見非於卜式比於賈販張林
沮計於朱暉
均輸四(市易和買同載)
原籠貨委輸輸販權販增所在市易(杜氏通典云齊)
(武帝永明中天下米穀布帛賤上欲立常平倉市積為儲六年詔出上庫錢五千萬於京師市米買絲綿紋絹)
(布揚州出錢千九百一十萬南徐州二百萬各於郡所市糴南荆河州二百萬市絲綿紋綿布米大麥江州五)
(百萬市米胡麻荆州五百萬郢州三百萬皆市絲綿布米大小豆大麥胡麻湘州二百萬市米布蠟司州二百)
(五十萬西荆河州二百五十萬南兖州二百五十萬雍州五百萬市絹綿布米使臺傳並於所在市易)
均輸五
增詩宋張耒糴官粟詩曰持錢糴官粟日夕擁公門官
價雖不高官倉常苦貧兼并閉囷廪一粒不肯分伺待
官粟空騰價邀我民坐視既不可禁之亦紛紛擾擾田
畝中果腹才幾人我欲究其原宏闊未易陳哀哉天地
間生民常苦辛
增書宋蘇軾上神宗書曰均輸立法之初其說尚淺徒
言徙貴就賤用近易遠然而唐置官屬多出緡錢豪商
大賈皆疑而不敢動以為雖不明言販賣然既已許之
變易變易既行而不與商賈爭利未之聞也夫商賈之
事曲折難行其買也先期而與錢其賣也後期而取直
多方相濟委曲相通倍稱之息由此而得今官買是物
必先設官置吏簿書廪禄為費已厚非良不售非賄不
行是以官買之價比民必貴及其賣也敝復如前商賈
之利何緣而得朝廷不知慮此乃捐五百萬緡以予之
此錢一出恐不可復縦使其間薄有所獲而征商之額
所損必多矣
平糴一(常平倉)(義倉同載)(和糴同載)
增文獻通考曰糴者民庶之事古之帝王其米粟取之
什一所賦而有餘未有國家而糴粟者也而糴之說則
倣於齊桓公魏文侯之平糴後世因之曰常平曰義倉
曰和糴皆以平糴藉口者也然平糴之立法也所以便
民方其滯於民用也則官糴之及其適於民用也則官
糶之盖懋遷有無曲為貧民之地沿襲既久古意浸失
其糴粟也諉曰捄貧民榖賤錢荒之弊及其久也則官
未嘗有及民之惠而徒利積粟之入矣至其極弊則名
曰和糴而強配數目不給價值鞭笞取足視同常賦
玉海曰平糴之令始於李悝耿壽昌開常平之法至晉
齊不能廢後魏定和糴之制北齊築富人之倉隋置監
唐置東西市之糴其法一也宋建隆間始因河内之稔
修邊糴之事至淳化而天下之糴大備又曰常平乃
古法周官司稼以年之上下出斂法出則減價糶斂則
增價糴也是非常平乎自鄭氏以出其斂法為解後人
遂攻周禮耳孟子曰狗彘食人食而不知斂塗有餓莩
而不知發今人作檢漢食貨志作斂是也今世言常平
出景中丞不知乃古法又曰常平之政有提舉官自
熙寧始建炎元年併歸提刑司常平之財所存一二猶
以億萬計二年復諸路常平官詔翰林學士葉夢得等
討論常平法青苖斂散永不施行紹興九年復提舉官
使掌其政文獻通考曰真宗仁宗以来西北用兵糧
儲缺乏遂以茶鹽貨物召商人入中而姦商黠賈遂至
低價估貨高價入粟後来懲其弊所以只糴之於民而
不復墮商人之計至於計其家産而均敷之量其蓄積
而括索之甚或不價其直或強敷其數則其為民病又
有不可勝言者又曰按以常平之儲貴發賤斂以賑
凶饑廣蓄儲其出入以粟而不以金且不取息亦可以
懲常平積滯不散侵移他用之弊則青苖未嘗不可行
續文獻通考曰金章宗明昌五年尚書省奏明昌三
年始設常平倉天下總五百一十九處見積粟三千七
百八十六萬三千餘石元史志曰元立義倉於鄉社
又置常平於路府使饑不損民豐不傷農粟直不低昂
而民無菜色可謂善法漢唐者矣今考其制常平倉世
祖至元六年始立其法豐年米賤官為增價糴之歉年
米貴官為減價糶之義倉亦至元六年始立其法社置
一倉以社長主之豐年每親丁納粟五斗驅丁二斗無
粟聽納雜色歉年就給社民然行之既久名存而實廢
又曰元和糴之名有二曰市糴糧曰鹽折草率皆增
其直而市於民於是邊庭之民不乏食京師之馬不乏
芻而民亦用以不困
平糴二(常平倉)(義倉同載)(和糴同載)
原管子曰國之廣狭壤之肥墝有數終歲食餘有數彼
守國者守穀而已矣曰某縣之壤廣若干某縣之壤狭
若干(國之廣狭肥墝人之所食多少其數君素皆知之)則必積委幣(委蓄也各於縣州里)
(積蓄錢帛所謂萬室之邑必有萬鍾之藏藏鏹千萬千室之邑必有千鍾之藏藏鏹百萬)於是縣州
里受公錢(公錢即積委之幣)秋國穀去叄之一(去減也丘吕反)君下令
謂郡縣屬大夫里邑皆藉粟入若干穀重一也以藏於
上者(一其穀價而收藏之)國穀三分則二分在上矣(言先貯幣於邑縣當秋時)
(下令收糴也魏李悝行平糴之法上熟糴三捨一中熟糴二捨一下熟中分之盖出於此今言去三之一者約)
(中熟為準爾)泰春國穀倍重數也泰夏賦穀以理土田泰秋
田穀之存子者若十今上斂穀以幣人曰無幣以穀則
人之三有歸於上矣(言當春穀貴之時計其價以穀賦與人秋則斂其幣雖設此令本意)
(收其穀人既無幣請輸穀故歸於上)重之相因時之化舉無不為國筴(重之)
(相因若春時穀貴與穀也時之化舉若秋時穀賤收穀也因時之輕重無不以術權之)則彼諸侯
之穀十吾國穀二十則諸侯穀歸吾國矣諸侯穀二十
吾國穀十則吾國穀歸於諸侯矣故善為天下者謹守
重流(重流謂嚴守穀價不使流散)而天下不吾洩矣(洩散也吾穀不散出)彼重
之相歸如水之就下吾國歲非凶也以幣藏之故國穀
倍重諸侯之穀至也是藏一分而致諸侯之一分也利
不奪於天下大夫不得以富侈以重藏輕國常有十國
之筴也此以輕重御天下之道也魏文侯相李悝曰糶
甚貴傷人(此人謂士工商)甚賤傷農人傷則離散農傷則國貧
故甚貴與甚賤其傷一也善為國者使人無傷而農益
勸今一夫挟五口治田百畝歲收畝一石半為粟百五
十石除十一之稅十五石餘百三十五石食人月一石
半五人終歲為粟九十石餘有四十五石石三十為錢
千三百五十除社閭嘗新春秋之祠用錢三百餘千五
十衣人率用錢三百五人終歲用千五百不足四百五
十(少四百五十不足)不幸疾病死喪之費及上賦斂又未與此
此農夫所以常困有不勸耕之心而今糴至於甚貴者
也是故善平糴者必謹觀歲有上中下熟上熟其收自
四餘四百石(平歲百畝收百五十石今大熟四倍收六百石計人終歲長四百石官糴三百石此)
(為糴三舍一也)中熟自三餘三百石(自三四百五十石也終歲長三百石官糴二百石此)
(為糴二而舍一也)下熟自倍餘百石(自倍收三百石終歲長百石官糴其五十石云下熟)
(糴一謂之中分百石之一也)小饑則收百石(平歲百畝之收收百五十石今小饑收百石收)
(三分之二也)中饑七十石(收二分之一也)大饑三十石(收五之一也以此推之大)
(小中饑之率)故大熟則上糴三而舍一中熟則糴二下熟則
糴一使人適足價平則止小饑則發小熟之所斂(官以斂藏)
(出糴)中饑則發中熟之所斂大饑則發大熟之所斂而糶
之故雖遇饑饉水旱糴不貴而人不欲取有餘而補不
足也行之魏國國以富彊漢宣帝時歲數豐穰石至
五錢農人少利大司農丞耿壽昌請令邊郡皆築倉以
榖賤時增其價而糴以利農榖貴時減價而糶名曰常
平倉人便之上下詔賜壽昌爵關内侯後漢明帝永
平五年作常平倉晉武帝欲平一江表時榖賤而布
帛貴帝欲立平糴法用布帛市榖以為糧儲議者謂軍
資尚少不宜以貴易賤泰始二年帝乃下詔曰古人權
量國用取贏散滯有輕重平糴之法此事久廢希習其
宜而官蓄未廣言者異同未能逹通其制更令國寳散
於穰歲而上不收貧人困於荒年而國無備豪人富商
挟輕資藴重積以管其利故農夫苦其業而末作不可
禁也今宜通糴主者平議具為條制然事未行至四年
乃立常平倉豐則糴儉則糶以利百姓宋文帝元嘉
中三吴水潦榖貴人飢彭城王義康立議以東土灾荒
人凋榖踊富商蓄米日成其價宜班下所在隠其虛實
令積蓄之家聽留一年儲餘皆勅使糶貨為制平價此
所謂常道行於百代權宜用於一時也又緣淮歲豐邑
地沃壤麥既已登黍粟行就可折其估賦成就交市三
吴飢人即以貸給使強壮轉運以贍老弱後魏孝莊
時秘書丞李彪上表曰昔之哲王莫不克勤稼穡故堯
湯水旱人無菜色蓋由備之也漢家乃設常平魏氏以
兵糧制屯田軍國取濟光武一畝不實罪及牧守皆明
君恤人若此今山東饑京師儉臣以為宜析州郡常調
九分之二京師都度支歲用之餘各立官司年豐糴積
於倉儉則減私之十二糶之如此人必力田以買官絹
又務貯錢以取官粟年豐則常積歲凶則直給數年之
中榖積人足雖灾不為害明帝神龜正光之際自徐
揚内附之後(徐今彭城郡揚今壽春郡)收内兵資與人和糴積為邊
備也北齊河清中令諸州郡皆别置富人倉初立之
日准所領中下戸口數得一年之糧逐當州榖價賤時
斟量割當年義租充入(齊制歲每人出墾租二百義租五斗墾租送臺義租納郡以備)
(水旱)榖貴下價糶之賤則還用所糴之物依價糴貯後
周文帝創制六官司倉掌辦九榖之物以量國用足蓄
其餘以待凶歲不足則止餘用用足則以粟貸人春頒
秋斂隋文帝開皇三年衛州置黎陽倉陜州置常平
倉華州置廣通倉轉相灌注漕關東及汾晉之粟以給
京師京師置常平監五年工部尚書長孫平奏古者三
年耕而餘一年之積九年作而有三年之儲雖水旱為
灾人無菜色皆由勸導有方蓄積先備請令諸州百姓
及軍人勸課當社共立義倉收穫之日隨其所得勸課
出粟及麥於當社造倉窖貯之即委社司執帳檢校每
年收積勿使損敗若時或不熟當社有饑饉者即以此
榖賑給自是諸州儲偫委積至十五年以義倉貯在人
間多有費損詔曰本置義倉止防水旱百姓之徙(疑作徒)
不思久計輕爾費損於後乏絶又北境諸州異於餘處
靈夏甘瓜等一十州所有義倉雜種並納本州若人有
旱儉少糧先給雜種及遠年粟十六年又詔秦渭河廓
豳隴涇寧原敷丹延綏銀等州社倉並於當縣安置又
詔社倉准上中下三等稅戸上戸不過一石中戸不過
七斗下戸不過四斗唐武德五年廢常平監八年勅
諸州斗秤京大府校貞觀初尚書左丞戴胄上言曰水
旱凶灾前聖之所不免國無九年儲蓄禮經之所明誡
今喪亂之後戸口彫殘每歲租米不實倉廩隨即出給
纔供當年若遇凶灾將何賑恤故隋開皇立制天下之
人節級輸粟名為社倉終於文皇得無饑饉及大業中
國用不足並取社倉以充官費故至末塗無以支給今
請自王公以下爰及衆庶計所墾田稼穡頃畝每至秋
熟准見田苖以理勸課盡令出榖稻麥之鄉亦同此稅
各納所在為立義倉年榖不登百姓饑饉當所州縣隨
便取給太宗曰既為百姓先作儲貯官為舉掌以備凶
年非朕所須横生賦斂利人之事深是可嘉宜下有司
議立條制戸部尚書韓仲良奏王公以下墾田畝納二
升其粟麥粳稻之屬各依地土貯之州縣以備凶年制
從之自是天下州縣始置義倉每有饑饉則開倉賑給
高宗永徽二年九月頒新格義倉據地取稅實是勞煩
宜令戸出粟上上戸五石餘各有差六年京東西市置
常平倉高宗武后數十年間義倉不許雜用其後公私
窘廹貸義倉支用自中宗神龍之後天下義倉費用向
盡開元二十五年定式王公以下每年戸别據所種田
畝别稅粟二升以為義倉其商賈戸若無田及不足者
上上戸稅五石上中以下遞減各有差諸出給雜種准
粟者稻榖一斗五升當粟一斗其折納糙米者稻三石
折納糙米一石四斗天寳八年凡天下諸色米都九千
六百六萬二千二百二十石增代宗大歴八年京師
大稔大麥斗至八錢粟斗至二十錢帝勤恤萬姓思以
贍之以每歲漕輓四十萬石米至上郡乃量遠近費減
至十萬石三十萬石米價充關内近加價和糴以利關
中人權也德宗建中三年戸部侍郎趙贊上言古者平
準之法使萬室之邑必有萬鍾之藏千室之邑必有千
鍾之藏雖有大賈富家不得豪奪吾人盖能行輕重之
法也今請於兩都并江陵成都等州府各置常平輕重
本錢隨其所宜量定多少唯貯斛㪷疋段絲麻等常俟
物貴則下價出賣物賤則加價收糴從之興元元年詔
曰江淮之間連歲豐稔廹於供賦頗亦傷農收其有餘
濟彼不足宜令度支加價和糴米三五十萬石(冊府元龜)貞
元八年陸贄上言陛下頃設就軍和糴之法以省運制
與人加倍之價以勸農此令初行人皆悅慕而有司競
為苟且專事纖嗇歲稔則不時斂藏艱食則抑使收糴
遂使豪家貪吏反操利權賤取於人以俟公私之乏上
既無信於下下亦以偽應之度支物估(價也)轉高軍城榖
價轉貴至有空申簿帳偽指囷倉計其數則億萬有餘
考其實則百十不足又曰舊制以關中用度之多歲運
東方租米今夏江淮水潦米貴加倍關輔以榖賤傷農
宜加價以糴而無錢江淮以榖貴人困宜減價以糶而
無米而又運彼所乏益此作餘所謂習見聞而不逹時
宜者也今江淮斗米直百五十錢運至東渭橋僦直又
約二百據市司月估斗糶三十七錢耗其九而存其一
餒彼人而傷此農可謂深失頃者每年自江湖淮浙運
米百一十萬斛至河隂留四十萬斛貯河隂倉至陜州
又留三十萬斛貯太原倉餘四十餘萬斛輸東渭橋今
河隂太原倉見米猶有三百二十餘萬斛京兆諸縣斗
米不過直錢七十請令来年江淮止運三十萬斛至河
隂河隂陜州以次運至東渭橋其江淮所停運米八十
萬斛委轉運使每斗取八十錢於水災州縣糶之以救
貧乏計得錢六十四萬緡減僦直六十九萬緡請令戸
部先以二十萬緡付京兆令糴米以補渭橋倉之缺數
斗用百錢以利農人以一百二萬六千緡付邊鎮使糴
十萬人一年之糧餘十萬四千緡以充來年和糴之價
(資治通鑑)憲宗元和六年裴堪為同州刺史充諸道轉運使
奏每年江淮合運糙米四十萬石到東渭橋臣受任日
久欠闕素多伏請收糴遞年貯備從之(冊府元龜)制京畿舊
榖已盡桑麥未登宜以常平義倉粟二十四萬石貸借
百姓諸道州府有乏糧處依例借貸(文獻通考)七年戸部侍
郎盧坦奏今秋豐稔必資蓄備其澤潞石易定鄭滑河
陽委本道差判官和糴各時價每㪷加十文所冀人知
勸農國有常備從之敬宗寳歴元年勅度支於兩畿及
鳳州邠涇等道共和糴折糴聚二百萬斛命祠部郎中
崔忠信等分道主之以是歲大稔故懿宗咸通七年勅
曰數年江淮頗為饑歉今年稼穡稍似豐穰國家比為
傷農是開和糴如聞積弊繼有多端善價不及鄉閭美
利皆歸司局委戸部自此擇人深須峻法稍循前弊必
罪所司宋太祖乾德元年詔曰多事之後義倉廢寢
歲或小歉失於豫備宜令諸州於所屬縣各置義倉自
今官所收二稅石别稅一斗貯之以備凶歉給與貧民
太宗端拱二年置折中倉許商人輸粟優其價令執劵
抵江淮給以茶鹽每百萬石為一界禄仕之家不得輙
入粟(猶今律禁勢要中鹽也)淳化五年令諸州置惠民倉如榖稍
貴即減價糶與貧民不過一斛真宗景德三年詔置常
平倉唯沿邊州郡不置以逐州戸口多少量留上供錢
一二萬貫小州或二三千貫每歲秋夏加錢收糴遇貴
減價出糶仁宗留意兵食發内藏庫以助糴者前後不
可勝數寳元中出内庫珠直緡錢三十萬以賜三司曰
此無用之物既不欲捐棄不若散之民間收其直助邊
亦可紓吾民之斂英宗治平四年三司言在京糯米有
餘蓄請令發運司損和糴數五十萬石市金帛上京儲
之𣙜貨務備三路軍須從之神宗熙寧二年制置三司
條例司請以常平廣惠倉見在斗斛遇貴量減價糶遇
賤量增價糴可通融轉運司苖稅(言以其穀換轉運司錢也)及錢斛
就便轉易者亦許兊換仍以見錢依陜西青苖錢例(先是)
(陜西轉運司嘗行青苗獲利)願豫給者聽之令隨稅納斗斛半為夏
料半為秋料内有願請本色或納時價貴願納錢者聽
許從便如遇災傷許展至次料豐熟日納其廣惠倉除
量留給老疾貧窮人外餘並用常平轉移法並從之三
年詔青苖錢不許抑配初勅放青苖並聽從便而提舉
司務以多散為功又民富者不願取而貧者乃欲得之
即令隨戸等高下分配又令貧富相兼十人為保民喧
然以為不便乃降是詔又以京東預買紬絹并息錢五
十萬緡賜常平場司右諫議大夫司馬光言常平倉三
代之遺法非李悝耿壽昌能為之比来所以隳廢由官
吏不得其人非法之失也今聞條例司盡以常平倉錢
為青苖錢又以其榖換轉運司錢是欲盡壤常平專行
青苖也若有豐年將以何錢平糴有凶年將以何榖賙
贍乎元豐元年詔河東路十三州歲給和糴錢八萬餘
緡自今罷之以其錢付轉運使市糧草七年詔河北轉
運提舉司置場以常平及省倉歲用餘糧減直聽民以
絲綿綾絹增價博買後秋成博糴八年劉佐體量川茶
因便結糴熙河路軍儲得七萬餘石詔運給焉又令中
書計運米百萬石費約三十七萬貫帝怪其多王安石
因言俵糴非特省六十七萬緡歲漕之費且河北入中
之價權之在吾遇斗斛貴住糴即百姓米無所糶自然
價損非唯實邊亦免傷農帝以為然乃詔歲以末鹽錢
鈔在京粳米總六十萬貫石付都提舉市易司貿易度
民田入多寡預給錢物秋成於澶州北京及緣邊糴粟
麥封樁即物價踴權止入中聽糴便司兊用須歲豐補
償九年詔淮南常平司於麥熟州郡及時兊糴哲宗元
祐元年詔提舉官累年積蓄錢榖財物盡樁作常平倉
錢物委提點刑獄交割主管依舊常平倉法(時新廢青苖法)紹
聖二年右丞議郎董遵言青苖之制乞歲收一分之息
給散本錢不限多寡各從人願仍勿推賞詔送詳定重
修敕令所(此再行青苗時也)元符元年涇原經略使章楶請並
邊糴買務牓諭民毋得與公爭糴即官儲有乏括索家
蓄量存其所用盡糴入官均糴徽宗政和元年童貫宣
撫陜西奏行之以人戸家業田土頃畝均敷上等則所
均斛斗數多下等數少宣和五年詔州縣每歲支俵常
平錢榖多是形勢戶請求及胥吏詐冒支請令天下州
縣每歲散錢榖既畢即揭示請人數目逾月斂之庶知
為偽冒者得以陳訴孝宗乾道八年知台州唐仲友言
鰥寡孤獨老幼疾病之人乞依例取常平義倉賑給上
命以常平米出糶以義倉米賑濟淳熙八年浙東提舉
朱熹言乾元四年間建民艱食熹請於府得常平米六
百石請本鄉朝奉郎劉如愚共任賑貸夏受粟於倉冬
則加二計息以償自後逐年斂散或遇少歉即蠲其息
之半大饑即盡蠲之凡十有四年得息米造成倉厫及
以元數六百石還府見管米三千一百石以為社倉不
復收息每石止收耗米三升以故一鄉不闕食請以是
行於司倉嘉定末真德秀帥長沙行之(文獻通考)光宗時彭
龜年乞權住湖北和糴寧宗嘉定九年罷諸路旱蝗州
縣和糴及四川關外科糴理宗寳慶三年汪剛中奏乞
下和糴州縣毋得科抑仍令産米之處增價招誘違者
重寘於罰從之淳祐三年詔申嚴郡國社倉科配之禁
度宗咸淳元年旨撥公田米五十萬石付平糴倉遇米
貴平價出糶(續文獻通考)遼聖宗統和十三年令郡縣置
義倉秋熟社民隨所獲戸出粟儲倉社司籍其目歲歉
𤼵以賑民(遼史)金熙宗皇統二年秋熟命有司增價和
糴章宗明昌元年御史請復設常平倉詔從之(金史)元
世宗中統二年置和糴於開平武宗至大二年立常平
倉以權物價仁宗延祐四年敕郡縣各社復置義倉泰
定帝泰定二年以郡縣饑敕有司治義倉文宗至順二
年中書省請遣官賫鈔錠鹽引優價和糴從之(元史)明
英宗正統四年大學士楊士竒上言太祖皇帝篤意養
民備荒有制天下郡縣悉出官鈔糴榖貯倉以時散斂
歲久滋弊榖盡倉毁請擇京官廉幹者往督有司凡豐
稔州縣各出庫銀平糴儲以備荒上曰此祖宗良法美
意命戸部急行之五年敕立預備倉𤼵所在庫銀糴糧
貯之軍民中有能出粟以佐官者授以散官憲宗成化
十八年命南京糶常平倉糧以濟民秋成平糴還倉世
宗嘉靖十二年戸部尚書許瓉言郡縣贖鍰引稅多乾
沒無稽宜令糴榖備賑從之(續文獻通考)
平糴三(常平倉)(義倉同載)(和糴同載)
原弘羊均輸壽昌常平(上詳均輸為漢宣時大司農耿壽昌善算請邊郡築倉)
(名曰常平詳漕運)農末俱利公卿多便(史記曰糶三十病農九十病末上不)
(過八十下不減四十則農末俱利務完物無息幣以物相貿易腐敗而食之下詳不得其平注)萬
國作乂諸儒請罷(漢書贊曰管子之輕重李悝之平糴弘羊均輸壽昌常平亦有從来)
(顧古為之有數吏良而令行故民賴利萬國作乂無元帝時大水瑯琊人相食在位諸儒多以常平請罷與)
(人爭利皆罷之)裒多益寡稱物平施增糴增三錢考
加一𨕖(玉海曰唐天寳中歲以錢六十萬緡賦諸道和糴斗增三錢每歲短遞輸京倉者百餘萬斛米)
(賤則少府加估而糴貴則減價而糶日冊府元龜曰唐穆宗長慶四年制曰義倉之制其来久近歲所在盜)
(用沒入宜令諸州錄事參軍專勾當考滿之日戸部差官交割有欠負與減一𨕖欠少者量加一𨕖)先
賑下戸但優百姓(又曰唐文宗太和九年中書門下奏常平義倉本虞水旱以時賑恤)
(州府不詳文理或申省取裁或奏候進止自後遭水旱處先據貧下戶及鰥寡惸獨不齊者便開倉准元勅作)
(等第賑貸訖具數申報場又曰開成元年帝御紫宸殿謂宰臣曰京兆府請開收麥何如李固言曰但優饒)
(百姓則易糴鄭覃曰不強其所不欲加價收糴人自樂輸)新陳相易輕重以時
(錦繡萬花谷曰王荆公知鄞縣貸穀於民立息以償新陳相易下見後管子輕重注)趙抃增
價張檢平糴(合璧事𩔖曰宋趙抃熙寧中知越州東折旱蝗末價踴貴諸路皆立牓告賞禁)
(人加增米價抃獨牓衢路令有米者增價糶之於是諸商輻輳民無餓殍孔帖曰張檢徙代州勸墾田力耕)
(歲數稔私蓄富實檢乃建平糴法入之官)彭果獻策令狐獨語(唐書曰貞觀開)
(元後邊土戍重兵營田及地租不足供軍於是初有和糴牛仙客為相有彭果者獻策廣關輔之糴京師糧廩)
(益羨高孔帖曰芝田錄令狐文公除守兖州境方旱米價甚迓吏至公首問米價幾何州有幾倉問訖屈指)
(曰舊價若干四倉各出米若干定價出糶則可以賑救矣左右聽之流語逹郡中富人競出其所蓄物價頓平)
高鉞疏論鄭覃奏罷(又曰高鉞元和末以中人為和糴使鉞疏論執唐書曰鄭覃)
(擢諫議大夫憲宗取五中官為和糴使奏罷之)不得其平何所取財(合璧事𩔖)
(曰後漢劉般帝每行幸郡國般常將長水胡騎從帝曾欲置常平倉公卿議者多以為便般對常平倉外有利)
(民之名内實侵刻百姓豪右因緣為姦小民不得其平帝乃止孔帖曰長慶初置和糴貯備使擇郎中為之)
(吴武陵諫曰今緣邊膏瓌鞠為榛杞父母妻子不相活前在朔方度支米價四十而無踰月積皆先取商人而)
(後求牒還都受錢脫有寇薄城不三旬便當餓死何所取財而云和糴哉)量加一兩錢
得儲三千斛(冊府元龜曰唐明皇開元二十七年敕曰今物已秋成農家大稔豈但京坻之積有)
(同水火之饒濟人救乏孰先于兹宜令所司速計天下諸州倉有不充三年者量取今年稅錢各委所在長官)
(及時每斗加於時價一兩錢收糴令孔帖曰王起歴河中節度使方旱蝗粟價騰踴起下家得儲三千斛斥)
(其餘以市否者死由是廥積咸出民賴以生)乘未饑募錢遇少歉蠲息
(合璧事𩔖曰明道末天下蝗旱知通州吴遵路乘民未飢募富者得錢幾萬貫分遣衛校航海於蘇秀糴米)
(下詳苐二條)雇男鬻女可務濟人救乏孰先(冊府元龜曰開元四)
(年敕州縣義倉本備饑年賑給若緣官事便用還以正倉却填近每三年一度以百姓義倉造米遠送交納雇)
(男鬻女情實可矜自今以後更不得以義倉回造下詳上注)韋宙收餘羨濟乏罷
韓洄視豐耗為發斂(孔帖曰韋丹子宙為永州刺史州負嶺傳餉艱險每飢人輙莩)
(死宙始築常平倉收榖餘羨以濟乏罷耗又曰韓洄積米長安萬年二縣各數十萬石視年豐為發斂故人)
(不艱食)減價而出增價而收大儉不加大豐不減(冊府)
(元龜曰高祖武德元年詔曰朕特建農圃用督耕耘思俾齊民既庶且富鍾庾之量異同水火宜置常平監官)
(以均天下之貨市肆騰踊則減價而出田穡豐羨則增價而收觸𩔖長之去甚去泰庶使公私俱濟家給人足)
(豐又曰德宗建中元年敕夫常平者常使榖價如一大不為之減大儉不為之加雖遇灾荒人無菜色自今)
(以後米價貴時宜量出官米十萬石麥十萬石每日量付兩市下價糴貨)
平糴四(常平倉)(義倉同載)(和糴同載)
原管子輕重(管子曰歲有凶穰穀有貴賤人君不治則蓄賈遊於市乘人不給百倍其本是以民)
(有餘則輕之故人君斂之以輕民不足則重之故人君散之以重凡重輕散斂之以時則準平故大賈富家不)
(得豪奪吾人也)李悝平糴(詳平糴二述事内)增始置社倉(冊府元龜云唐)
(高祖武德元年令州縣始置社倉)不得取和糴物(又云則天證聖元年敕州縣軍司府)
(官等不得輙取和糴物)不得閉糴(又云明皇開元二年敕年歲不稔有無須通所在州縣不)
(得閉糴)益貯九榖(孔帖云字文融拜御史中丞請馳傳行天下詔以客賦所在並建常平倉)
(益貯九榖權發斂)請以稅茶錢置義倉(資治通鑑云唐貞元十年陸贄上言請以)
(稅茶錢置義倉以備水旱其略曰古稱九年六年之蓄者率土臣庶通為之計耳固非獨豐公庾不及編氓也)
(近者有司奏謂稅茶歲約得五十萬貫元敕令貯戶部用救百姓凶飢今以蓄糧適符前旨)和糴
害民(唐書云憲宗即位有司以歲豐熟請畿内和糴府縣配戶督限有稽遲則廹促鞭撻甚於稅賦號為)
(和糴其實害民)孫成𤼵倉(孔帖云孫成為信州刺史歲大旱發倉以賤直售民故饑而不亡)
減半價出糶(冊府元龜曰唐穆宗長慶二年詔江南諸州旱損頗多米價不免踴貴宜委觀)
(察使各于本道取常平義倉斛㪷減半價出糶以惠貧民)薛訥不與倉粟(又云薛訥為藍)
(田令有富商倪氏於御史臺理其私債中丞来俊臣受其貨財斷取義倉粟數千石以給之訥曰義倉本備水)
(旱以為儲安敢絶衆人之命以資一家之産竟執之不與)
平糴五
增疏宋韓𤦺疏曰詳熙寧二年詔書務在優民不使兼
并乘其急以邀倍息皆以為民公家無所利其入今乃
鄉邨自第一等而下皆立借錢貫陌三等以上更許增
數坊郭有物業抵當者依青苖例支借且鄉邨三等并
坊郭有物業戸乃從来兼并之家也今皆多得借錢每
借一千令納一千三百則是官放息錢與初抑兼并濟
困乏之意絶相違戾欲民信服不可得也且愚民一時
借請則甚易納則甚難故自制下以来官吏惶惑皆謂
若不抑散則上戸必不願請下戸與無業客戸或願請
而難催納將来必有行刑督索及勒干係書手典押耆
戸長同保人等均陪之患宋余靖論常平倉曰臣聞
天下無常安之勢無常勝之兵無常足之民無常豐之
歲由是古之聖王守之有道制之有術倘有緩急不可
無備伏覩真宗皇帝景德中詔天下以逐州戸口多少
量留上供錢起置常平倉付司農寺係帳三司不問出
入每年夏秋之熟准市價加錢收糴其出息本利錢只
委司農寺專掌三司轉運司不得支撥自後每遇灾傷
賑貸使國有儲蓄民無流散者用此術也前三司使姚
仲孫今春已来於京東等處借支司農常平錢以給和
價雖借支官錢以充官用似無妨礙若於經遠之謀深
所未便當今天下金榖之數諸路州軍年支之外悉充
上供及别路經費見在舍庫更無餘羨所留常平本錢
及斛㪷等若以賑贍饑荒此固常慮所及矣萬一不幸
方隅小有緩急當給資糧應卒可備豈非先皇暗以數
百萬之資蓄於四方者乎今若先為三司所支則天下
儲蓄盡矣伏乞特降指揮三司先借之常平本錢並仰
疾速撥還今後不得更有支撥
增策唐白居易平百貨之價策曰榖帛者生於農也器
用者化於工也財物者通於商也錢刀者操於君也君
操其一以節其三三者和均非錢不可也夫錢刀重則
榖帛輕榖帛輕則農桑困故散錢以斂之則下無棄榖
遺帛矣榖帛貴則財物賤財物賤則工商勞故散榖以
收之則下無廢財棄物矣斂散得其節輕重便於時則
百貨之價自平四人之利咸遂
增論唐杜佑平糴論曰農者有國之本也先使各安其
業是以隨其受田稅其所殖焉豈可徵求貨物捨其所
有而責其所無者哉天下農人皆當糶鬻豪商富室乘
急賤收至於罄竭更仍貴糴往復受弊無有已時欲其
安業不可得也故眺錯曰欲人務農在於貴粟貴粟之
道在於使人以粟為賞罰如此農人有利粟有所洩謂
官以法取收之也誠如是則天下之田盡闢天下之倉
盡盈
增記宋朱熹建安社倉記曰常平義倉尚有古法之遺
意然皆藏於州縣所恩不過市井惰游輩至於深山長
谷力穡遠輸之民則雖飢餓致死而不能及也又其為
法太密使吏之避事畏法者視民之殍而不肯發往往
全其封鐍遞相傳授或至累數十年不一訾省一旦甚
不獲已然後發之則已化為浮埃聚壤而不可食矣
又金華社倉記曰青苖者其立法之本意固未為不善
也但其給之也以金而不以榖其處之也以縣而不以
鄉其職之也以官吏而不以鄉人士君子其行之也以
聚斂亟疾之意而不以慘怛忠利之心是以王氏能行
之於一邑而不能行之於天下
御定淵鑑𩔖函卷一百三十六
