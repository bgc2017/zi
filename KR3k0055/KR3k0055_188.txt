欽定四庫全書
御定淵鑑𩔖函卷一百八十三
禮儀部三十(塚墓祥禫)(廬墓殤)(虞祔)
塜墓一
增說文曰塜高墳也壟丘也墓兆域也原又曰孔子
曰朋友之墓有宿草而不哭焉增禮系曰天子墳高
三雉諸侯半之卿大夫八尺士四尺天子樹松諸侯樹
柏大夫樹楊士樹榆尊卑差也方言曰塜秦晉之間
謂之墳或謂之培或謂之榆或謂之采或謂之垠或謂
之壟自關以東謂之丘小者謂之塿大者謂之丘凡葬
而無墳謂之墓所以安墓謂之撫呂氏春秋曰世之
為丘壠也其大若山其樹若林以此觀世示富則可矣
以此為死則不可是故大墓無不掘者而世争為之豈
不悲哉禮論曰問君將臨墓主人先以除身無服將
若不哭主人當哭否賀循答之云凡君臨臣民皆湏先
君哭禮也此際君宜哭則主不敢以哭犯君耳唐書
新語曰開元中集賢學士徐堅葬妻問兆域之制於張
說曰長安神龍之際有黃州僧宏道通鬼神之意而以
人事參之僕嘗聞其言猶記其要墓欲深而狹深者取
其幽狹者取其固平地之下一丈二尺為土界又一丈
一尺為水界各有龍守之土龍六年而一暴水龍十二
年而一暴當其遂者神道不安故深二丈四尺之下可
以設窀穸墓之四維謂之折璧欲下闊而上斂其中項
謂之中樵中樵欲俯嶔而傍煞墓中米粉為飾以代石
堊不置瓴甋瓦以其近於火不置黃金以其久而為怪
不置朱丹雄黃礜石以其氣燥而烈使墳上草木枯而
不潤不置羽毛以其近於屍也鑄鐵為牛豕之像可以
禦二龍玉潤而潔能和百神置之墓内以昭神道僧泓
之說如此圍墓書曰大墓天剛嚴父之門八將之首
位處乾尊欲得連堽隠軫然如亂雲望之翽翽絶而復
連小頃大起千里相牽壽過期頤世世登仙又曰望
之如飛電即之如鳥驚法出勇士伏節御兵又曰夫
欲依山葬者其山連延百里不絶一高一下小頃則大
欲出公卿若三重之山望之似城郭多諸䞚别者亦出
公卿如新月形在腹中葬冢之所若至日沒見日光者
出封侯又曰凡相山陵之法山望如龜狀者出公卿
代代不絶封侯山望如龍狀有頭尾蜲蛇者葬之出三
千石凡依山作塜皆當立此東為利得山之形力也山
如龜形又巍巍直上如鬭狀出二千石又曰欲知貧
冨堽陵肥薄狀如馬形草木茂盛色黃紫皆冨也堽陵
多傷缺土色赤白地瘦草木黃赤不茂或多細石皆貧
相冢書曰冢欲得見郡縣城郭欲得連屬長長無極
冢青氣鬱鬱出二千石赤氣出公卿白氣出刑戮黃氣
出封侯欲得雌龍地多子孫不用雄龍堽武子堽原
又曰凡葬於龍耳出貴侯青烏子稱山三重相連名傘
山葬之出二千石
塜墓二
增禮記孔子既得合葬于防曰吾聞之古者墓而不墳
今丘也東西南北之人不可以不識也于是封之崇四
尺孔子先反門人後雨甚至孔子問焉曰爾來何遅也
曰防墓崩孔子不應三孔子泫然流涕曰吾聞之也古
不修墓原晉趙文子與叔譽觀於九原文子曰死者
如可作也吾誰與歸叔譽曰其陽處父乎文子曰行并
植於晉國不沒其身其智不足稱也其舅犯乎文子曰
見利不顧其君其仁不足稱也我則隨武子乎利其君
不忘其親謀其身不遺其友晉人謂文子知人增晏
子曰梁丘據死景公召晏子告之曰據忠臣愛我欲厚
葬之高大其壟晏子對曰不可公遂止吳書曰孫堅
家在富春葬於東城塜上數有光怪雲氣五色晉書
曰金鄉縣北鑿石為塜云得白蛇白兔及得金故曰金
鄉後魏書曰李冲字思順高祖時為尚書僕射卒葬
覆舟山近杜預塜高祖之意也後車駕自鄴還洛經冲
墓左右以聞高祖卧病望墳掩淚宋書曰張裕曾祖
澄當葬父郭璞為占墓地葬某處年過百歲位至三司
而子孫不蕃某處年幾半減職裁卿校而後累世貴顯
澄乃葬其劣處位光禄年六十四而亡其後子孫遂昌
齊書曰柳世隆曉數術於倪塘創墓與賓客踐履十
往五往有常坐處及卒墓工圍墓取其坐處焉李錡
叛有司請毁錡祖父廂墓盧坦上言曰父子兄弟罪不
相及况以錡故可累五代祖乎乃不毁越傳曰禹到
大越上苗山更名山曰會稽因死葬焉穿地深七尺上
無瀉泄下無流水壇高三尺土階三等周圍方一畝
華陽國志曰周失綱紀蜀先稱王有名蠶叢其目縱死
作石階石棺國人化之故俗以石棺椁為縱目人塜
蜀有五丁能移山舉萬鈞其王薨輙立大石長三丈重
十鈞為墓誌蜀遣使朝秦秦惠王許嫁五女於蜀蜀
遣五丁力士奉迎蛇山崩同時厭殺五丁及秦五女蜀
王痛傷命名曰五婦塜今其人或名五丁塜世說曰
郭景純過江居於暨陽母亡安墓不盈百步時人以為
近水景純曰將當為陵今涉漲去五十里皆為人居家
桑田列士傳曰羊角哀葬友人左柏桃與荆將軍塚
比他日角哀夢柏桃語已曰蒙子之惠而獲原厚葬荆
將軍自以豪欲役伏吾吾不聽與連戰不勝期十五日
大合戰以決勝負得子則勝不得則負之矣角哀至期
日陳兵詣其塜上三輔決錄曰趙嘉年三十餘有重
疾七年不藥乃為命敇兒曰丈夫生一世處無箕山二
公之操仕無伊摯呂尚之勲天不我與復何言哉聊立
一圓石樹吾墓前刻之曰漢有逸民姓趙名嘉有志無
時命也奈何後病愈三秦記曰昭帝母鈎弋夫人居
甘泉宮三年不返遂死即葬之以千人營葬故有千人
葬名曰思合墓宋記曰齊宣帝墳塋在武進縣常有
雲氣氤氲入天元嘉中望氣者稱此地有天子拾遺
記曰南尋之國其死者葬之中野百鳥銜土為墳羣獸
為之窟穴不封不樹幽明錄曰漢末大亂潁川有人
將避地他郡有女年七八歲不能涉遠勢不兩全道邊
有古塜穿敗以繩繫女下之經年餘還於塜尋覓欲更
殯葬忽見女尚生父大驚問女得活意女云塜有一物
於晨暮徐輙伸頭翕氣為試效之果覺不復飢渴家於
塜尋索此物乃是大龜孫鍾吳郡冨春人堅之祖也
與母居至孝篤信種瓜為業忽有三年少詣之乞瓜鍾
為設食臨去曰我司命也感君見知何以相報此山下
善可作塜復言欲連世封侯而數世天子耶君可出百
步後顧見我去處是墳所也山下行百步便顧悉化成
白鶴而去述異記曰南康郡鄧德明常在豫章就雷
次宗學家在東郊之外去史豫章墓半里許元嘉十四
年德明與諸生步月逍遥忽聞音樂諷誦之聲至夜白
雷出曰此間去人尚遠必鬼神也乃相與尋之遥至史
墓似聞墳下有管弦笑歌講誦吟咏之聲咸歎異焉
酈善長水經注智水東逕七女塜夾水羅布如七星高
十餘丈周圍數畝元嘉六年大水破墳崩出銅不可勝
計北有七女池池東有明月池狀如偃月皆相通注謂
之張良渠蓋良所開也汾水有文將軍塜前有石虎
石柱甚脩麗閭丘羡為南陽葬婦墓側將半平其域夕
夢文諫止之而羡不從後羡乃為人所害桓公塜西
有女水或云桓公女墓在其上故以名水甚有神焉化
隆則水生政薄則津竭續搜神記曰王伯陽家東有
一塜傳云魯肅墓伯陽婦喪平其墳以葬後數年伯陽
白日在廳事忽見一貴人乘肩輿從人馬數百徑來坐
謂伯陽曰吾是魯子敬安塜在此二百許年君何敢壊
吾塚因顧左右曳伯陽下牀以刀環築之數處而去登
時絶良久乃蘇築破處皆發沮潰尋死異苑曰潁川
諸葛閭字道明墓在楊州莊將山之西每至隂雨塜中
輙有絃管之聲荆州記曰霄城東南有單龍村村外
有單龍塜甚高大舊傳單龍能仰觀俯察少公之儔也
數稱劉氏當王聖公應其符聖公潜詣之因此起兵後
稱號于宛而龍卒故厚其葬平固水口下數里有螺
亭一少女曾江畔乘小船探螺亭沙邊共宿夜聞騷騷
如軍馬行湏臾見羣螺張口無數突來破舍噉此女子
同侶悉走上岸至曉方還但見骨耳收埋林際報其家
經四日間所埋處但見古塜亭十餘丈穹隆頂可受二
十人坐旁多螺新故相傳謂之螺亭輿地志曰琵琶
坼有古墓半在水中甓有隐起字云琵琶筮云吉龜云
凶八百年墮水中謝靈運取甓至京師時貴傳觀之
蘇州塜墓記曰宋青州刺史郁泰元性多仁恕德感禽
獸初葬之日羣燕數千銜土塜上今塜猶高大與他墳
有異鄉村歲祭祀至今不絶上黨郡記曰令狐徵君
隠城東山中令狐終即為塜焉諸生尊師法而陪葬者
三百餘家松千樹大皆數十圍高四五十丈今俗名其
山為令狐墓漢史所稱壼關三老令狐茂者是也朱
虎城東二十里有柴阜其西南隅有魏獨行君子管寧
墓石碑猶存東北三十里柴阜東頭有魏徵士邴原墓
石碑猶存丘淵之齊道記曰先是嬴博二縣共界漢
武帝封禪割此作縣以供祀故曰奉高東南三十里有
延陵兒塜本云其高可隠今乃二丈餘俱是後人培之
伍輯之從征記曰齊襄王墓在汝水西墓西有僖公
墓東有四舊墓傳云黃市也墓皆方墓圓墳伏滔北
征記曰姑熟九井山北十里山有吳人大將諸葛瑾墓
墓墻猶存西北十八里宜瀆前墓是吳將甘寧墓也相
者云此墓有王氣孫皓鑿之續述征記曰宿預州縣
水南大徐城古之徐國城北徐君墓季札解劒挂樹則
斯地也奚仲塜在魯國縣東去縣二十五里山上因
名奚仲山下名奚仲亭魯大夫叔梁紇塜在魯國東
陽聚安泉東北八十四步名曰防塜民傳曰防墳於墳
地微高伯魚墓孔子塜東邊與孔子並大小相望子
思塜在孔子塜南大小相望師曠塜在右扶風名曰
師曠山人民不敢上其山楚武帝塜在汝南郡鮦陽
縣葛陂鄉城東北民謂之楚王岑文信君呂不韋塜
在河南洛陽城北印山道西大塜是也民傳言呂母塚
不韋先墓故其塜名呂母不韋死獲過於始皇矣民傳
云不韋好經書皆以葬漢明帝朝公卿大夫諸儒八十
餘人論五經誤失符節令宋九上言臣聞昭王與不韋
好書皆以書葬王至尊不韋久貴塚皆以黃腸題湊處
地高燥未壞臣願發昭王不韋塚視未燒詩書唐書
新語曰大理卿徐有功持法不濫及其葬也將穿塚筮
者曰必有異應以旌善人果獲石堂其大如倉中堅四
門入牖占曰此天所以祚有德也置之墓中其後終吉
後優詔褒贈寵及其子
塚墓三
增爲圖正位(周禮春官墓大夫掌凡邦墓之地域爲之圖周禮春官冢人正墓位蹕墓域)
(守墓禁)草青血碧(北地多白草王昭君冢獨青胡人異之因名青冢萇弘墓在偃師)
(弘周靈王賢臣無罪見殺藏其血三年化爲碧)隂堂神宅(楊益州子集隂堂是夜古木非)
(春所呂才博感慕之神魂之宅)馬鬛封牛眠地(檀弓孔子之喪子夏曰昔)
(夫子言曰吾見封之若堂者矣見若坊者矣見若覆夏屋者矣見若斧者矣從若斧者焉馬鬛封之謂也晉)
(書陶侃微時丁艱將葬家中忽失牛而不知所在遇一老父謂曰前岡見一牛眠山塢中其地若葬位極人臣)
(矣又指一山云此亦其次當世出二千石言訖不見侃尋牛得之因葬其處以所指别山與周訪訪父葬焉果)
(爲刺史自訪以下三世爲益州四十一年如其所言云)石麒麟玉蟾蜍(西京雜記)
(五柞宮有五柞樹皆連三抱上枝蔭覆數十畝其宮西有青梧觀觀前有三梧桐𣗳下有石麒麟二枚刻其脇)
(爲文字是秦始皇驪山墓上物也頭高一丈三尺東邊者前左脚折折處有赤如血父老謂其有神皆含血屬)
(筋焉拳又曰廣川王發晉靈公冢得玉蟾蜍一枚大如腹空容五合水光潤如新玉取以盛書滴)出
三公致天子(晉有相羊祜墓當有受命者祜掘斷地勢以壊其形相曰當出折臂三公俄而)
(祜墜馬折臂位果至三公郭璞事詳葬二)周一畝高七尺(見上塚墓二皇覽)
(冢墓記湯冢在濟陽薄縣北郭冢四方八十步高七尺上平)百夫塜三女墳(南康)
(記南野有百夫塜爲越記闔閭葬女於邽西名三女墳)增大宵宅長夜宮(淮南)
(子淪於元形之中甘暄大宵之宅夜文𨕖齊安陸碑東首塋園即宮長)原若屋若堂
不封不樹(檀弓詳馬鬛封注居鹽鐵論古者不樹反虞祭於寢無壇宅之廟堂之位及其後則封)
(之庶民之墳半仞其高可隠今富者積土成山列樹成林臺榭連閣集觀層樓中者祠堂屛閤垣闕罘罳)
塜墓四
增度數(周禮春官墓大夫正其位掌其度數)地域(周禮春官墓大夫使皆有私地域)
授兆(周禮春官冡人几諸侯及諸臣葬于墓者授之兆爲之蹕均其禁)開隧(桓温詳葬三)
原揚塜(揚雄家牒子雲以天鳳五年卒葬安陵阪上所厚沛郡桓君山平陵如子禮弟子鉅鹿侯)
(巴共為治喪諸公遣世子朝臣即吏行事者會送桓君山爲歛&KR0608;起祠堂侯巴負土作墳號曰元塜)疑
塜(曹操作七十二塜人欲發之不能必其柩所在因目曰疑塜)佳城(沈約詩誰當九原上鬱鬱)
(望佳城)馬塜(夏侯嬰詳葬二)增宿草(宿草陳根也謂墓草已陳也劉孝標答劉沼)
(書曰音徽未沬而其人已亡青簡尚新而宿草將列泫然不知涕之無從也陸機文云臨喪殯而後悲覩陳)
(根而絶哭)宅兆(詳葬三)不登(適墓不登壟)不歌(適墓不歌)永安
(通鑑窀穸既終永安體魄)潛闥(曹植誄窈窕元宇三光不入潛闥一扃尊靈永蟄)牛岡
(柳集牛岡得兆馬鬛將封)馬塋(晏氏𩔖要青烏升上白馬臨塋)羡門(西京雜記羡門蓋冡)
(中之門)神道(文粹冡門前開道建石柱以為梁乃謂之神道後漢中山王傳日月照臨于佳城煙)
(雲變態于神道)原辨兆域(周禮冢人掌公墓之地辨其兆域而為之圖先王之葬居中以昭穆)
(為左右諸侯居前卿大夫居後有功居前)徐草木(檀弓易墓非古也注云謂芟除草木也)
哭而行(子路曰去國哭墓而行反國不哭展墓而入)過則式(子路曰過墓則式)
增長夜臺(阮瑀七哀詩冥冥九泉室漫漫長夜臺)一抔土(見山陵類為又駱賓王)
(徐敬業移&KR0702;文一抔之土未乾六尺之孤安在)原埽而待(嚴延年母見延年嚴酷曰不意垂老)
(見壯子受戮也吾歸里當埽墓待爾明年果誅)樂請前(公孫文子升于瑕丘曰樂哉斯丘也吾死)
(則欲葬焉蘧伯玉曰吾子樂之則瑗請前惡其欲害人田也)石為塜(王隠晉書曹嶷葬金鄉縣)
(北鑿石為塚)銅爲椁(皇覽塜墓記闔閭墓鑄銅爲椁主地理書云衛青尚平陽公主後與合)
(葬塜在華山葬時發土得銅椁一枚)蒼頡塜(皇覽云蒼頡塜在馮翊縣衙利陽亭南道傍墳高六)
(尺學書者皆祭之不絶)蚩尤塜(又云蚩尤塜在壽張縣闞鄉城中高七丈民常十月祀之有赤)
(氣出如一匹絳名爲蚩尤旗)昭王墓(荆州圖記江陵縣東七十里有楚昭王墓高四丈餘王仲)
(宣登樓賦所謂西接昭丘是也)武侯墓(梁州記武侯壘東南有定軍山入山十餘里有諸葛武侯)
(墓鍾會征蜀至漢川祭亮之廟令軍士不得于墓芻牧樵採今松柏碑銘儼然)壯士墓(壯士墓在)
(臨淄公孫捷田開疆古冶子事景公勇而無禮晏子言于公饋之二桃令計功而食捷疆各言其功未及古冶)
(子而桃盡古冶子恥之而刎捷疆亦自刎)淑人丘(穆天子傳甲辰天子葬盛姬於樂池之南大匠)
(御椁日月之旗七星之文鐘鼔以葬視皇后之葬法是曰淑人丘)增三高墓(三高墓在干山)
(楊惟楨陸居仁錢惟善也)萬人塚(萬人塚在雲南大理府趙州唐鮮于仲通及李泌擊南詔敗死)
(者二十餘萬閣羅鳳曰天子致討兵士何辜遂收尸葬此其塚如山)玉鈎斜(廣輿記玉鈎斜在江)
(都治之西煬帝葬宮人處)孝鵝塚(孝鵝塚在長興蔣灣唐天寳末邑人沈氏畜一母鵝將死其雛)
(悲鳴不復食母死啄敗薦覆之又銜芻草列前若祭狀向天長號而死沈氏異之埋之)封𣗳以
爵(周禮春官冢人以爵等爲丘封之度與其樹數)廵厲居守(周禮春官墓大夫凡帥其屬而)
(廵墓厲居其中之室以守之)原有功居前(周禮凡死于兵者不兆域凡有功者居前)
樹以楊柳(庶人無墳樹以楊柳)封崇四尺(孔子詳塚墓二)聖喆俱休
(陸機塜墓賦嗟長年之靡執忽奄逝而難留雖萬乘與聖喆赴此途而俱休于是六親雲赴姻族如林歸途慘)
(戚涕淚沾襟)儉約非孝(漢書原涉自以先人墳墓儉約非孝也乃大治塜舍周閤重門初武)
(帝時京兆曹氏葬茂陵民謂其道為京兆阡涉慕之乃買地開道立署曰南陽阡人不肯從謂之原氏阡)
忠孝刻石(戴延之西征記金鄉焦氏北數里有漢司隸校尉曾峻冡前有石祠堂中四壁皆青石隱)
(起自書契以來忠臣孝子孔子弟子七十二人形象皆刻石記之)樵採毋近(戰國策昔秦攻)
(齊有令敢近柳下季壟五十步樵採者死得齊王首封萬戶)碑誄無守(管輅别傳輅隨軍西)
(行過毋丘儉墓下倚樹哀吟精神不樂人問其故輅曰林木雖茂無形可久碑誄雖美無後可守元武藏頭蒼)
(龍無足白虎銜尸朱雀悲哭四危以備法當滅族不過二載其應至矣卒如其言)泗水却流
(論衡書傳言孔子當泗水而葬泗水爲之却流此言孔子之德能使水却不湍其墓也世人信之是故儒者稱)
(論皆言孔子之後當封以泗水却流爲証如原省之殆虚言也宣聖墓在曲阜即孔林始皇發墓見塜内有)
(記云後世一男子自稱秦始皇上我堂躍我牀顚倒我衣裳行至沙丘而亡果騐)文梓交根
(搜神記宋大夫韓馮娶妻而美康王奪之俄而馮自殺妻乃隂腐其衣王與登臺遂自投臺下左右攬之衣不)
(中手遺書於帶曰王利其生不利其死願以尸骨賜馮而合葬焉王怒弗聽使里人埋之塚相望也宿昔有文)
(梓木生於二塚之端旬日而大合抱屈體相就根交於下又有鴛鴦雌雄各一恒栖樹上交頸悲鳴宋人哀之)
(遂號其木曰相思樹)荆棘不生(皇覽冢墓記孔子冢在魯城北便門外南去城十里冢塋方百)
(畝冢南北廣十步東西十步高丈二尺冢爲祠壇方六尺與地方平無祠堂冡塋中樹以百數皆异種魯人世)
(世皆無能名其樹者蓋孔子弟子異國人各持其國樹來種之孔子塋中不生荆棘及刺人草)松柏
不彫(鄧德明南康記白水有高巖臨水頂有七侯墓遥望松柏卒歲不彫說者云墓處極峻及累石爲冢)
(又别有金錢藏不可得開若欲繇上必遇雷晦之異夜時見光色如電之爛所謂金精也)增棺惟
劒履(葉法善墓在處州府松陽縣法善唐人葬後期月棺忽開惟存劎復)塚存一履(羅公)
(遠墓在輝縣唐明皇秋宴公遠取杖空投之忽成橋奉駕遊月宮去明皇求其術不傳怒而殺之後有使自蜀)
(還見公遠曰於此候駕上命發塚啟棺止存一履)墓土如丹(扁鵲墓在彰德府湯隂縣路旁)
(扁鵲爲同軰所妬刺死於此相傳墓上土可治疾禱而求之或得小丸如丹劑)墓光如練(張麗)
(華墓在上元縣秦淮賞心亭天井中時有白光如匹練掬之如水銀不久流散)孤竹三塚(孤竹)
(三塚在永平府城西北䨇子山有長君之塚圍子山有次君之塚馬鞭山有少君之塚傳曰國人立其中子蓋)
(次君也)延陵十字(季札墓在江隂申浦孔子題其碑曰嗚呼有吳延陵季子之墓)金
蠶飛出(蕭墓在臨江府城西相傳梁武帝嘗過此一女死鑄金爲壻而合葬焉有牛衣兒避雨墓下見)
(金蠶爛然飛出因拾數十納懷中忽聞雷聲蠶已失矣)雙鴈隨栖(虞國墓在紹興府餘姚縣)
(漢孔曄記國爲日南太守有惠政出則雙鴈隨軒及還鴈亦隨至其卒而葬也猶栖於墓)原牛山
之阿(齊地記齊桓公塜在牛山山西八里有仲父塚公葬牛山之阿)首陽之南(杜預遺令)
(云自表營洛陽城東首陽之南爲將來兆域)藏有大鯉(續述征記碣山梁孝王塚以石爲藏)
(行一里許到藏中中有數尺水有大鯉魚靈異人不敢犯有至藏者輙有獸噬之其獸似豹)寳爲
龜魚(拾遺記始皇塚中以琉璃雜寳爲龜魚)石爲松柏(三輔故事秦始皇葬驪山刻玉)
(石爲松柏)白楊悲風(詳詩)覓羊燔椁(秦始皇塚在驪山之右高五十餘丈周廻)
(五里餘後項籍燒其宮觀關東賊發之又牧羊兒亡羊羊入藏中持火覓羊燔其椁)尋牛得地
(陶侃事詳牛眠注)以親相近(周禮族墳墓注族類也謂同宗之墓以親相近也)地
斷折臂(羊祜事詳前)挂劒之樹(延陵季子挂劒於徐君墓樹)埋玉之
泉(庾亮事詳葬)
塚墓五
原詩古墟墓詩曰去者日以疎來者日以親出郭門直
視但見丘與墳古墓犂爲田松柏摧爲薪白楊多悲風
蕭蕭愁殺人思還故閭里欲歸道無因宋孝武拜衡
陽文王義季墓詩曰昧旦憑行軾濡露及山庭投步矜
履蹈舉目增淒清軺路滅歸軫淪闥負重扃深松朝已
霧幽燧晏未明長楊敷晚素宿草披初青哀往起沈泉
追愛慟中情竹帛憑年遠世範隨伏傾宋謝靈運經
廬陵王墓詩曰曉月發雲陽落日次朱方含悽汎廣川
灑淚眺連岡眷言懷君子沈痛切衷腸道消結憤懣運
開申悲凉神期恒若存德音初不忘徂謝易永久松柏
森已行一隨往化滅安用空名揚舉聲泣已瀝長歎不
成章齊隨郡王蕭子隆經劉瓛墓下詩曰升堂子不
謬問道余未窮如何辭白日千載隔音通山門一已絶
長夜𬗟難終初松切暮鳥新楊摧晚風竟陵王蕭子
良同隨王經劉先生墓詩曰漢陵淹館蕪晉殄洙風缺
五都聲論空三河文義絶興禮邁前英談元踰往哲垣
井忽以平煙雲從容裔爾歎牛山悲我悼驚川逝梁
沈約經劉瓛墓詩曰表閭欽逸軌式墓禮貞魂化塗終
眇默神理曖猶存塵經未輟幌高衡已委門華隂無遺
布楚席有靈樽何遜行經孫氏陵詩曰水龍忽東騖
青蓋乃西歸朅來易永久年代曖湮微苔石疑文字荆
墳失是非山鶯空曙響壟月自秋暉銀海終無浪金鳬
會不飛閴寂今如此望望霑人衣又悲行路孤墳詩
曰行路一孤墳路成又已毁空疑年歲積不知陵谷徙
幾經秋葉黃共見春流瀰金蠶不可識玉樹何曾蕊陌
上驅馳人笑歌自侈靡今日非明日可憐詎鄰此虞
騫遊潮山悲古塚詩曰長林帶朝夕孤嶺枕江村疎松
含白水密篠滿平原荒墳改凍葉低壟變年根西光長
檟落促爾膝前樽陳陰鏗行經古墓詩曰偃松將古
墓年代理當深表柱應堪燭碑書欲有金廻墳由路毁
荒隧受田侵霏霏野霧合昏昏壟日沉懸劒今何在風
楊空自吟增唐顔胄適思詩曰繁華埽地歇蟋蟀充
堂鳴感物增憂思奮衣出遊行行值古墓林白骨下縱
横田豎鞭髑髏村童埽精靈石人徒瞑目表柱燒無聲
試讀碑上文乃是昔時英位極君詔葬勲高盟忠貞寵
終奈樵採立嗣修墳塋運否前政缺羣盗多蚊蠅即此
丘壟壊鐵心爲霑纓所適非所見前登江上城倚流臨
綠水一望解傷情張籍北邙山詩曰洛陽北門北邙
道喪車轔轔入秋草車前俱唱薤露歌高墳新起白峩
峩朝朝暮暮人送葬洛陽城中人更多千金立碑高百
尺終作誰家柱下石壟頭松栢半無主地下白骨多於
土寒食家家送紙錢䲭鳶作巣銜上樹人居朝市未解
愁請君暫向北邙遊王建北邙山詩曰洛陽城北復
城東魂車祖馬長相逄車轍廣若長安路蒿草少於松
柏樹山頭洞底石漸稀盡向墳前作羊虎誰家石碑文
字滅後人重此書年月朝朝車馬送葬回還起大宅與
高臺薛逄詩曰君不見馬侍中氣吞河朔稱英雄君
不見韋太尉二十年前鎮蜀地一朝冥漠歸泉下功業
聲名兩憔悴奉誠園裏蒿棘生長興街前沙路平當時
帶礪在何處今日子孫無地耕碑文半缺碑堂摧祁連
冡象狐兔開野花似雪落何處棠梨樹下香風來馬侍
中韋太尉盛去衰來片時事人生倏忽一夢中何必深
深固權位鄭谷經賈島墓詩曰水繞荒墳縣路斜耕
人訝我久咨嗟重來兼恐無尋處日落風吹鼓子花
陸龜蒙宮人斜詩曰草樹愁煙似不春晚鶯哀怨問行
人湏知一種埋香骨猶勝昭君作漠塵宋司馬光古
墳詩曰茫茫野田平極目歴歴古墳如厦屋碑版無文
荆棘深石獸沉淪松柏秃問人雖不言姓名昔皆高官
仍厚禄子孫流落何所之凶吉當年非不卜我來正值
寒食天祭膰不設無人哭黃魯直過故人東平侯趙
景珍墓詩曰朱顔苦留不肯住白髮政爾欺得人嬋娟
去作誰家妾意氣都成一聚塵今日牛羊上丘壟當時
近前丞相嗔花開鳥啼荆棘裏誰與平章作好春元
虞集盗發亞父塚詩曰盗發亞父塚寳劒實累之塚開
寳氣盡獄吏書盗辭盗言惟見寳寧知亞父誰項王不
相信弟子遂輿尸黃腸下深錮千載復何爲張翥皇
舅墓詩曰青州刺史河上墳墳不可識碑仍存維舟上
讀半磨滅使君乃緣戚里恩我疑其藏必深錮或謂已
被湍流吞安得壯士塞河水萬古莫令開墓門
原賦後漢張衡冢賦曰刊叢林鑿磐石超峻壟搆大椁
高岡冠其南平原承其北列石限其壇蘿竹藩其域系
以脩𡑞洽以溝瀆曲折相連迤靡相屬乃樹靈木戎戎
繁霜周旋顧盻亦各有行乃相厥宇乃立厥堂直之以
繩正之以日有覺其林以搆元室奕奕將將崇棟廣宇
在冬不凉在夏不暑祭祀是居神明是處晉陸機感
丘賦曰泛輕舟於西川背京室而電飛遵伊洛之坻渚
沿黃河之曲湄覩虚墓於山梁託崇丘以自綏見兆域
之藹藹羅魁封之纍纍於是徘徊洛涯弭節河干佇盻
留心慨爾遺歎仰終古以遠念窮萬緒乎其端伊人生
之寄世猶水草乎山河應甄陶以歲改順通川而日過
爾乃申舟人以遂往横大川而有悲傷年命之倏忽怨
天步之不幾雖履信而思順曾何足以保茲普天壤其
弗免寧吾人之所辭願靈根之晚墜指歲暮而爲期
又賦曰生矜跡於當世死同宅乎一丘翳形骸以下淪
兮飄營魂而上浮隨隂陽以融冶託山原以爲疇妍媸
混而爲一孰云識其所脩必眇代以遠覽兮夫何徇乎
區陳晉𫝊咸登芒賦曰左光祿大夫濟北侯荀公前
喪元妃及失令子葬於西芒有以感懷而作斯賦何天
道之難忱信厥命之靡常匪彼生之不辰亦夫人之多
殃惟濟北之初載夙遘旻而逄罹興瓜瓞之緜緜飛英
聲以風馳庶家道之克昌保永祚於螽斯愠旡妄之爲
災怨上皇之有違在德門之方隆乃降厲于元妃蘭房
閴其無主衆孤煢而莫依孔臨川以永歎趙有感於九
原覽登芒之哀賦諒聖賢之同情增明何景明古塚
賦曰噫哉兹兆之夐遐兮啟搆廣以復紆歴人代而幾
何兮又安知孰所居冥宮既已開掖門又已除故域繚
爲城兮脩隧踐以爲衢檢神器之靡存兮視靈衣而無
餘噫哉遐兮藐以芒魂化逝兮魄銷亡朽骸殘兮紛縱
横被服素塵兮掩元霜蔓草糾纏兮穢蘚生千秋萬歲
兮孰爾藏槩生平之極娱兮奄大塊之飄塵駟馬不復
御玉羞安復陳彼充房之姣麗兮𬗟幽冥而孰親桂櫩
蘭閣委丘谷兮又安施夫黻帳與綺茵舞䄂纚縰以何
見兮鳴瑟寂而無聞哀懸車之莫祭兮怨脩夜之不晨
怳榮聲其遼闊兮痛素骨之翳綠榛嗟有生之必化兮
胡彼庸之長勤戚役役以趨世兮等飛蠅之與聚蚊日
月忽其不處兮矧焦顔以斃神匪往者之可鑒兮又安
知夫富貴之如浮雲孫仲矜逝賦曰蒼蒼孟冬兮草
木莽莽緒風振於清原兮滄流淒其回蕩煢徬徨而遠
顧兮見丘墳之纍纍狐狸卧其側兮豺狼號於四陲荆
棘生而翳壟兮松楸儼以成行念二畝之是列兮悲九
原之若堂進野叟而就問兮曰此故逹人之藏昔夫子
之亨休兮羌積勢而孰當秉炎威以灼爍兮屹冰山而
造穹蒼於時鬼神避其力兮日月潛而莫&KR0670;其光欲轉
市而成山兮神人乃於焉以驅石明珠遠致來越裳兮
翠羽棼而羅室謂千齡之可矢兮曰壽夭而無常朝並
齒乎河嶽兮夕廼齊乎秋霜縱珠𥜗以爲藏兮祗盈乎
椑之度也矧一逝而不復旋兮皆他人之數也歲未幾
而成墟兮塋巃嵸而榛蕪石麟竊而爲砥兮翁仲貽之
牧夫玉魚縹緲留人間兮銀河蕩而爲池三泉湜其既
竭兮九京之骼而奚遺死生之儵忽兮惟大人之遠覽
懼修名之不立兮老冉冉其無餘使生無益於時兮吾
寧淹而速化既樹德以培芳兮縱夕往而奚咤觀上古
之明哲兮亦率由乎此行循繩墨而不頗兮故雖死而
猶生
原表晉張士然請湯武諸孫置守冡人表曰成湯革夏
而封杞武王入殷而建宋西戎有即敘之民京邑開吳
蜀之館興滅加乎萬國繼絶接於百世春雨潤木自葉
落根鴟鴞恤功愛子及室家有義勇之墓世傳扶危之
業進爲徇漢之臣退爲開吳之主而蒸嘗絶於三葉園
陵殘於薪採
原教宋傅亮脩復前漢諸陵教曰夫信陵之墳守衛無
曠展季之壟樵採有刑彼匹夫懷道列國陪隸猶見禮
異世取貴鄰邦漢高撥亂反正大造區宇道拯横流功
高百代盛德之烈義在不冺又脩楚元王墓教曰夫
褒賢崇德千祀彌光尊本敬始義高自遠楚元王積仁
基德啓藩斯境本支之祚實隆鄙宗遺芳餘烈奮乎百
世而丘封翳然墳塋莫翦感遠存往慨焉永懷况瓜瓞
攸興開源自本可蠲復近墓五家長給灑埽
原文宋謝惠連祭古塜文曰東府掘壍一丈得古塜上
無封域明器之屬材瓦銅漆有數十種異形不可盡識
刻木爲人長三尺許初開見悉是人形以物棖撥之應
手灰滅水中有甘蔗節及李核瓜瓣皆浮出不甚爛壊
世代不可知也既不知其名字故假號曰冥漠君云爾
芻靈已毁塗車既摧蔗傳餘節瓜表遺犀十仞斯建百
堵斯齊墉不可轉壍不可廻黃腸既毁便房已頽循題
興念撫櫬增哀梁任孝恭祭雜墳文曰惟爾冥然往
代求圓石而無名邈矣遐年討方磚而不記封樹遭殄
誰别羽商之家墳壟傾廻終迷庚癸之向近創此伽藍
寔湏泥丸命彼碩人置茲屯邑不謂綸繩所用遂毁牛
亭之基鍬鍤所侵爰傷馬鬛之勢重使翠幕臨風佳城
見日昔靈沼枯骨周王改以衣冠廣武横尸漢主加其
轊櫝輒勒彼山虞覆頽隍於舊趾命茲匠者脩反壤於
故林還蟻結之文依似坊之勢幸得宜陽大道無變無
移京兆長阡勿廻勿徙庶幽魂遊止踐昔徑而不疑塗
車往還曕舊轍而猶在
廬墓(旌墓)(壽藏)(發冢附)
原獸馴(晉夏方廬墓側猛獸馴其旁)兔擾(後漢蔡邕母卒廬於墓側動静以禮有兔馴擾)
(其房室又木生連理)顯名(漢原仁先廬冡三年繇是顯名京師中)稱孝(後漢書曰陳蕃)
(爲樂安太守民有趙宣葬親不閉埏隧居其中行服十二年鄉里皆稱孝蕃與相見及妻子而宣五子皆服中)
(生蕃怒曰寢宿塜藏而孕育其中誑時惑衆誣汙鬼神遂致罪)馬援(馬援兄卒期年不離墓所)
殷簡(殷仲堪爲桓元所殺子簡之廬墓側)手刃盗(李充母喪行服墓次有人盗其樹充手刃)
(之)獸殺鹿(鹿犯松栽獸爲殺鹿許孜事)增生紫芝(孝童墓在處州府學東童)
(姓周名智六歲喪父廬於墓有紫芝之祥)集皬雀(支漸蜀之資陽人母喪廬於墓白蛇素狸擾其)
(旁皓烏皬雀集於壟插又徐仲原望江人親喪廬墓禽採花而墳獸銜土而壘壟)廬塜彌年
(崔衍居父喪跣護柩行千里道路爲之流涕廬塜彌年)捧土濡涕(柳宗元安置孝闕銘曰捧)
(土濡涕頓首成墳䧟膺腐背寒暑在廬)偃廬柴毁(膠東郡王道彦父喪荷土就墳躬蒔松柏)
(偃廬柴毁雖親友不復識)手植松柏(蔣挺之卒兄弟廬墓側手植松柏)泣慘松
柏(晉王裒父儀爲司馬昭所殺裒嘗至墓下拜跪攀柏悲號涕淚著樹樹爲之枯)居廢櫛沭
(元襄母終廬次廢櫛沭飯䟽飲水)藉無茵席(元德秀母亡廬母墓側食不鹽酪藉無茵席)
穿壙爲門(梁文貞少從軍守邊逮還親已亡即穿壙爲門晨夕灑埽廬墓左會官改新道出文)
(貞墓前行旅見之皆爲流涕有甘露降塋木白兔馴擾縣令刊石記之)埏甓作塚(林攅泉州)
(莆田人母亡埏甓作塚廬其右有白烏甘露降)白鵲上廬(支叔才母亡廬墓有白鵲上廬旁)
白兔循塋(許法謹倉州清池人母喪常廬於塋有甘露嘉木連理白兔之祥並出白帖)
羣鹿馴擾(禇無量母喪廬墓有鹿犯所植松柏無量號訴曰山林不乏忍犯吾塋樹耶自是羣鹿馴)
(擾)表異其門(薛萬備有志行居喪廬墓前太宗詔表異其門)詔表其廬(劉知)
(柔居親喪廬墓側詔築闕表之)擁墳椎膺(唐李華作靈武二孝子贊侯知道程俱羅生飬以孝)
(歿奉以哀廬於墓次號泣無節擁墳椎膺聲氣咽塞下入九泉上徹九天)獨在塚側(後漢祭彤)
(字次孫早孤以至孝稱值天下亂野無煙火而彤則獨在塚側每賊過見其尚幼而有志節竒而哀之)
不離墳墓(後漢書蔡順母平生畏雷自亡後每有震雷順輒圍塚泣曰順在此後太守絶衆舉孝廉)
(順不能遠離墳墓遂不就)墓地自裂(崔鴻前趙錄曰張暠隴西人也事母至孝母死既葬於廬)
(墓側哀感幽顯歲餘而墓地自裂棺亦自破母還蘇活)原開白日之銘已從卜
宅軫聞雷之痛未忍離情念劬勞之德難報棘心
慘毁瘠之容長居蒿里精誠有感鳥銜土以成墳
(顔氏)哭泣無時柏沾涕而變色(王裒)旌墓增樹闕(安城記縣)
(有孝子孝聞天下太守王府君樹雙土闕以表其墓)樹碑(周燕事見葬二)旌比干(武王)
(克商封比干之墓出泰誓)表蜀女(蜀王本紀成都有丈夫化爲女子顔色美好蓋山精也蜀王娶)
(以爲妻不習水土疾病欲歸國蜀王留之無幾物故蜀王發卒之成都郭中葬蓋地數畝高七丈號曰武擔以)
(石作鏡一枚表其墓)義婦塚(在寧波府城西梁山伯祝英臺二人少同學梁不知祝乃女子後梁)
(爲鄞令卒葬此祝下弔墓下墓裂而殞遂同葬謝安奏封義婦塚)思賢碑(豫章記徐孺子墓在)
(郡南白社牧守徐興於墓隧種松大子謝景立碑太守夏侯嵩於碑邊立思賢碑)爲置守塚
(漢書張賀爲掖廷令及帝即位賀死上追念賀恩封其塚置守塚二百家)除盧植墓(魏武令曰)
(故北地中即將盧植名著海内學爲儒宗士之楷模國之楨幹也今亟遣丞相掾除其墳墓存其子孫并致薄)
(醊以彰厥德)築闕象山(李靖其妻卒詔墳制如衛霍故事築闕象鐵山積石山以旌其功)
琢石旌功(秦叔寳陪葬昭陵太宗詔有司琢石爲人馬立墓前以旌戰功)題思復
碑(唐書韓思復睿宗朝爲給事明皇御筆題碑云有唐忠孝韓長公之墓)封墳祭墓(介土)
(送葬即封征虜之墳單于入朝當祭度遼之塞出燕集)建祠置田(李白墓在太平府城東之)
(青山北宋郡守趙松年嘗爲建祠置田付寺僧看護)建亭立垣(劉凝之墓在南康府城西朱)
(元晦記公清風高節著當時而聞後世不幸饋奠無主而丘墓且沒革棘中是吾長民者之責也乃建亭立垣)
(以戒樵牧)壽藏增取其遠(漢書注云壽藏謂塚墳也稱壽者取其久遠之意)知
所息(荀子子貢倦於學告於仲弓曰願有所息仲弓曰生無所息望其壙睪如也宰如也墳如也鬲如也)
(則知所息矣)治塋平陵(張禹年老自治塚塋起祠堂好平陵肥牛亭部處地又近延陵奏請)
(求之上以賜張禹)瞻望永宅(傅永字脩期嘗登北邙山於平丘處奮矛躍馬回旋瞻望欲附)
(葬於祖墓遂買左右地數畝遺敕子叔偉曰此吾之永宅也)將作起塚(漢書曰哀帝命將作)
(爲董賢起塚營義陵傍内便房剛柏題凑外爲徼道周垣數里門闕罘罳甚盛)魚山營墓(曹植)
(登魚山臨東阿喟然有終焉之心遂營爲墓遺令薄葬)國兒壽塜(晉書曰西河梁國兒於平)
(凉作壽塚將妻妾入塚燕飲酒酣伏靈牀而哭人或譏之國兒不以爲意前後征伐屢有戰功姚興以爲鎮北)
(將軍年八十餘乃死)天福壽塚(南史齊前軍陳天福坐掠奪百姓財物棄市先是天福將行令)
(家人預作壽塚未至又信促速就塚成而得罪因以葬焉)詔賜墳塋(唐高宗詔賜英國勣墳塋)
(一所時勣猶在)酌酒賦詩(唐司空圖預爲塚棺遇勝日引客坐壙中賦詩酌酒客或難之圖曰)
(君何不廣耶生死一致吾寧暫遊此中哉)設榻爲寢(李適敕其子曰覇陵原西視京師吾樂之)
(可營墓樹十松焉及未病時衣冠往寢石榻上置所譔九經要句及素琴時士貴其逹)自署寂
居(姚崇孫勖自爲壽藏於萬安山麓祖塋之傍署兆曰寂居穴墳曰復貞堂中剟土爲臺曰化臺並新唐書)
發塚增桓公墳(魏武立齊桓祠於雲丘路次齊郊望見桓公墳壟在南山之阿管仲墳在)
(側按括地志云齊桓公墓在臨淄縣南二十里牛山上亦名鼎足山一名牛首岡一所三墳晉永嘉末人發之)
(初得版次得水銀池有氣不得入經數日乃牽犬入中得金蠶數十薄珠𥜗玉匣繒綵軍器不可勝數又以人)
(殉葬骸骨狼籍也)欒書塚(西京雜記廣川王發欒書塚有一白狐見人驚走左右遂擊之傷其)
(左脚其夕王夢一丈夫鬚眉盡白來謂王曰何故傷吾左足乃以杖扣王左脚王覺脚腫痛生瘡至死不差)
范增墓(范增墓在徐州城南天歴初有盗識墓中寳氣發得古銅劒一口虞集諸人題咏之)
陳蕃塚(南康記獻山大塘下流三十里有漢太傅陳蕃塚昔值軍亂聞墓有寳三軍爭掘忽有大蛇圍)
(繞墳崩雷雨晦冥竞不得發)劉表塚(伍輯之從征記劉表塚在高平郡表之子琮擣四方珍香)
(數十斛著棺中蘇合消疾之香莫不畢備永嘉中郡人發其墓表面如生香聞數十里)卞壼墓
(在應天府冶城盗嘗開墓面如生瓜甲擐手背晉安帝賜錢十萬封之)張詹墓(盛宏之荆州記)
(冠軍縣東有魏征南軍司馬張詹墓刻其碑背曰白楸之棺易朽之裳銅鐵不入凡器不藏嗟矣後人幸勿我)
(傷至元嘉六年民飢始被發金銀朱漆之類雕刻爛然)嬰齊墓(在廣東廣州府番禺縣佗子也)
(孫權發其塚得玉匣珠𥜗金印三十六皇帝璽三龍劒三各有刻文曰純鈎干將莫耶)楚昭王
墓(在湖廣襄陽府城南習家池北南齊建元中盗發塚得古書竹簡後沈約覓數篇示劉繪繪曰周禮逸文)
(也)安釐王塚(王隠晉書太康元年汲縣民盗發魏王墓或言安釐王塜得竹書數十車皆簡)
(編蝌斗文字束晳爲著作隨宜分析皆有冥証古書有易卦似連山歸藏文有春秋似左傳)鼻天
子墓(在南雄府始興縣代莫可考相傳昔有人掘之見銅人數十擁笏列侍器飾皆金銀俄聞墓内擊鼓)
(大呼懼弗敢入)李晉王墓(在忻州克用五代唐晉王也金時盗發之郡守夢王告云墓中有酒)
(盗飲之脣皆黑可騐此捕之明日獲盗寺僧居其半)礜石塋(異苑魏武北征蹋頓升嶺眺望見一)
(岡不生百草王粲曰必是古塚此人在世服生礜石死而石生勢蒸出外致卉草焦滅即令鑿看果得墓有礜)
(石滿塋)柳萇墓(梁主簿萇卒葬於九江三年後大雨塚崩其子褒移葬啓棺見父目忽開謂褒)
(曰九江神知我横死遣地神以乳飼我故得更生褒迎歸三十年乃卒)漢宮人塚(吳志曰漢)
(末關中亂有發前漢宮人塚者猶活既出復如舊郭后愛念之常置左右問當時宫内事了了有次第)
元石塚(在真定府平山縣之恒山上昔有元石者飲中山酒醉歸家人以爲死葬之酒家計其期造訪)
(鄰父曰元石死三年矣至塜掘而開棺元石醉始解)尉佗塚(晉書交庫記吳將呂岱爲廣州遣掘)
(尉佗塚費損無獲佗雖僭然後慎終其身乃令後不知其處鑒於牧豎所殘也)女子塚(宋書王元)
(謨從弟元象爲下邳太守好發塜地無完椁時人門垣内有小塚墳土始平每朝日初升見一女子立塚上近)
(則亡或以告元象便命發之有一棺尚全有金蠶銅人以百數剖棺見一女子可二十姿質若生卧而言曰我)
(東海王家女應生資財相奉幸勿相害女臂有玉釧斬臂取之於是女復死)甄邯墓(宋書何承)
(天博覽古今爲一時所重張永嘗開元武湖遇古塚塚上得一銅斗有柄文帝以訪於朝士承天曰此亡新威)
(斗王莾時三公亡皆賜之一在塚内一在塚外時三公居江左者唯甄邯爲大司徒必邯之墓也俄而又啓塚)
(内更得一斗復有一石銘曰大司徒甄邯之墓)桓温塚(又曰周山圖爲淮南太守時盗發桓温塚)
(大得寳物客竊取以遺山圖山圖不受簿而還官)園地塚(齊書始興王鑑鎮蜀於州園地得古)
(塚無復棺但有石椁銅器十餘種並古形玉璧三枚珠寳甚多不可皆識金銀爲蠶形者數斗又以朱砂爲阜)
(水銀爲池左右咸勸取之鑑曰皇太子昔在雍有發古塚者得玉鏡玉屏風玉匣之屬皆將還都吾意常不同)
(乃遣功曹何佇之爲起墳諸寳物一不得犯)桓温女塚(又曰宜都王鑑鎮姑熟於時人發桓)
(温女塚得金巾箱織金篾爲嚴器又有金蠶銀繭等物甚多條以啓聞鬱林敕以賜之鑑曰今取往物後取今)
(物如此循環豈可熟念使長史蔡約自往脩復纖毫不犯)楚王塚(又曰文惠太子鎮雍州有盗發)
(古塚者相傳云是楚王塚大獲寳物玉屏風竹書青系綸簡數玉履分長二丈皮節如新有得十餘簡以示王)
(僧虔云是科斗書考工記曰周官所闕文也)張騫塚(梁書曰蕭教初佐梁州刺史梁州有古墓)
(名曰尖塚或云張騫頃欲有發者輒聞鼔角於外相拒椎埋者懼而退教謂無此理求自監督及開唯有銀鏤)
(銅鏡方尺)太原塚(傅子曰太原人發塚破棺中有婦人將出與語生人也視其塚上木三十歲不)
(知此婦人三十歲常生地中也將一朝欻然生偶與發塚者會之也)江陵塚(抱朴子曰吳景帝時)
(於江陵掘塚取板治城後發一大塚内有重閣石扉徼道周通高可乘馬又鑄銅爲人數十枚長五尺皆大冠)
(衣執劒列侍靈坐皆刻銅人背後石壁言殿中將或言侍即似王公塚也破其棺棺中有人鬢毛斑白鮮明面)
(體如生人棺中有白玉璧三十枚藉尸兵入舉出死人以倚塚壁一玉長一尺形似冬瓜從死人懷中出墮地)
(兩耳及鼻中有黃金如棗此等有假物而不朽之也)吳芮塚(世說黃初末吳人發長沙王吳芮塚)
(以其材於臨湘爲孫堅立廟容貌如生衣服不朽後遇發者見吳綱曰君可類長沙王芮但微短耳綱瞿然曰)
(是先祖也自芮之卒至塚發四百餘年綱芮之十世孫也)明友塚(博物志曰漢末發范明友塚猶)
(活明友是霍光女聓如家奴記言光家事廢立之際多與漢書相應)張盧塚(漢趙記上洛男子張)
(盧死二十七日人有盗發其塚盧得蘇起具聞盗人姓名郡縣以盗元意奸宄盧復由之而生不能决豫州牧)
(呼延謨以聞詔曰以其意惡要功善論笞三百不齒終身)襄王塚(西京雜記廣川王去疾好聚無)
(頼少年遊獵無度國内塚藏一切發掘其竒異者魏襄王塚以文石爲椁高八尺許廣狹容四十人以手捫之)
(滑液如新中有石屏風婉然周正不見棺柩輿器縱跡但床上玉唾盂一枚金雜具皆如新王自取服之)
哀王塚(廣川王又發哀王塚以鐵灌其上穿鑿三日乃開黃氣如霧觸人鼻目經日乃歇初至一戶無)
(扇蘥石床方四尺床上有石几左右各三石人立侍皆武冠帶劒復入一戶石扇有關籥叩見棺椁黑光照人)
(刀斫不入燒鋸截之乃漆雜兕革爲棺椁數寸累積寸餘重力不能乃止復入一戶亦石扇關籥得床方七尺)
(屛風帳鈎或在床上或在床下似是帳靡朽而銅鈎墮落床上石枕一枚床上塵埃朏朏甚高似是衣服床左)
(右婦女二十悉皆立侍或有執巾櫛鏡鑷之象或有執輿捧食之形餘無異物但有鐵鏡數百)且渠
塚(又發魏王子且渠塚甚淺狹無柩但有石床廣六尺長一丈石屏風下悉是雲母床上兩屍一男一女年)
(廿許東首祼形卧無衣裳肌膚顔色髮齒如生畏懼不敢侵擁門如故)袁盎塚(又發袁盎塚以)
(瓦爲棺椁器物都無唯銅鏡一枚)幽公塚(又發幽公塜甚高壯羡門既開皆是惡石撥除深丈)
(餘乃得雲母深尺所乃得百餘尸縱横相枕皆不朽唯有一男子餘悉女子或卧亦有豎者衣服形色不異生)
(人)反間發墓(史記田單行反間令燕人劓所得齊卒又掘城外塚墓即墨人望見皆涕泣怒)
(自十倍)勸免發墓(章蔡周肆羅織遷謫元祐諸公蔡率章以奏乞發司馬光墓門下侍即許)
(將曰發人之墓非盛德事哲宗曰朕與卿同乃不從)
虞祔
原迎精(迎精而反謂反哭虞也)成事(禮是日也以虞易奠卒哭曰成事是日也以吉祭易)
(喪祭)三五(士三虞大夫五諸侯七)牲牢(上大夫之虞也少牢卒哭成事祔皆太牢下大)
(夫之虞也犆牲卒哭成事祔皆少牢)葬日虞(記曰既封主人贈而祝宿虞尸既反哭主人與有司)
(視虞牲有司以几筵舍奠於墓左反日中而虞葬日虞不忍一日離也注贈以幣送死者於壙祝宿祝先歸也)
明日祔(明日祔于祖父祭告其祖之廟)從昭穆(妾祔于妾祖姑無妾祖姑則從昭穆)
(之妾婦祔于所祔之妃無妃則從其昭穆之妃)祔祖姑(婦祔于祖姑祖姑有三人則祔于親者注)
(謂有夫之繼母)速反而虞(詳送葬如慕注)卒哭而祔(殷練而祔周卒哭而祔孔)
(子善殷注期而神之)始柔後剛(始虞用柔日再虞如事哀薦虞事三虞卒哭他用剛日注柔日)
(隂隂靜也丁日葬則己日再虞後虞改用剛日剛陽陽主動也)先重後輕(並有喪則葬先輕而)
(後重其虞則先重而後輕)卑不僭尊(大夫祔于士不敢以己尊异其祖父士不祔大夫祔于父)
(兄之未爲大夫者注不敢僭尊)尊可及卑(男子祔于王父則配女子祔于王母則不配注配謂)
(并祭也王母不配祭有事于尊可及卑有事于卑不敢援尊也)
祥禫
原縞冠(記曰祥而縞冠注縞冠素純)肉食(練而食菜果祥而食肉)除服(祥祭)
(之服)從御(禫而從御注御婦人也)復生(三年之喪二十五月而畢豈不以送死有已復)
(生有節哉注復生除喪反生者之事也)去喪(去喪無所不佩)鼔琴(喪有四制變而從宜)
(祥之日鼔素琴示民有終也注四制取之四時也有終以節制也)成歌(孔子既祥五日彈琴而不)
(成聲十日而成笙歌)饋肉(顔淵之喪饋祥肉孔子出受之入彈琴而後食之注彈琴以散哀也)
予琴(子夏既除喪而見予之琴和之而不和彈之而不成聲作而曰哀未忘也先王制禮而弗敢過也子)
(張既除喪而見予之琴和之而和彈之而成聲作而曰先王制禮不敢不至焉)小祥(士虞禮期而小)
(祥日祭薦此常事注祥吉也祭名)大祥(又期而大祥月薦此祥事)澹然(中月而禫注禫)
(祭名與大祥間一月自喪至此凡二十七月禫之言澹澹然平安之意也)廓然(練而慨然祥而廓然)
踰月歌(魯人有朝祥而暮歌者子路笑之夫子曰由爾責於人終無已夫三年之喪亦已久矣子)
(路出夫子曰又多乎哉踰月則其善)徙月樂(是月禫徙月樂言禫之明月可以樂)哀未
忘(親喪外除日月已竟哀未忘也)痛未盡(哀痛未盡思慕未忘然而服之以是斷之)增
練而杖(家語魯大夫練而杖子貢問孔子曰練而杖禮與子曰非禮也)練而牀(荀子魯大)
(夫練而牀孔子曰非禮也)禫而御(詳前從御注)禫而佩(間傳禫而纖無所不佩)
原吉服筮尸(大祥吉服而筮尸注凡變除必服其吉服以即祭不以凶服間吉事傳曰大祥)
(素縞麻衣)縞冠以祭(除成喪者祭以縞冠既祭乃大祥素縞麻衣既祭乃服朝服既祭元端而)
(居服平常注縞冠猶未純吉)昭公失早(昔者魯昭公練而舉酬行旅非禮也注云昭公失早)
孝公失過(孝公大祥奠酬不舉亦非禮也注云孝公失過)若駟過隙(三年之喪)
(若駟之過隙注云疾也)見似目瞿(免喪之外行於道路見似目瞿聞名心瞿)獻子
加人(孟獻子禫縣而不樂比御而不入夫子曰獻子加于人一等矣)有子非禮(有子既祥)
(絲履組纓非禮也)垂冠戴纓(元微之集不幸餘命不殞垂冠戴纓)徹筵收幃
(奠筵將徹幃帳一收此生之間豈有見日未死之際應無忘期仰天一號心骨破碎猶冀萬一聞吾此言)
父在庶母不禫(喪小記曰庶子父在則爲母不禫注父厭)練祭酬賓不舉
(曾子問曰小祥者練祭而不旅奠酬于賓賓弗舉禮也注奠無尸虞不致爵大祥無算爵也)服從
情殺哀以禮終孝無終始喪有祥禫哀極終
堂禮及過隙孝自中出哀以外除增杖絰外
除柴瘠加等衣冠之變禮不可踰在心之哀實
未能已原祥雖除服憂且終身雖送終之有已
豈孝思之可忘增喪紀有終哀德靡極度新宮而
館御諏吉日之祖遷寒暑之變忽焉再期練祥之餘
復將三月勉從即吉之典莫遂無窮之哀原日月其
除變禮容于衰絰霜露所感遵祀典于練祥增君
子爲難子皋親喪而永慕先王制禮孟獻禫懸而不樂
既祥絲履見孔父之深譏行奏綺琴聞子輿之雅操
恩懷㒺極五日樂禁於成聲哀貫終身踰月禮通於
作樂去順效逆魯史稱其速禍朝祥暮歌鄒人據而
興誚節哀順變雖殊念始之心以今况昔未悖送終
之禮(禫服鼔琴判)
殤一
增儀禮男女未成人而死可哀傷者男子已娶女子許
嫁皆不爲殤凡男女亡年十九至十六歲爲長殤十五
歲至十二歲爲中殤十一歲至八歲爲下殤若生三月
至七歲皆爲無服之殤
殤二
原禁嫁(周禮媒氏禁嫁殤者)不尸(禮殤不備祭不立尸)隂厭(凡祭殤有隂厭有陽)
(厭宗子爲殤而死庶子不爲後也其告祭特牲祭殤不舉無肵䏣無元酒不告利成是謂隂厭注宗子從成人)
(也凡殤則特豚也此其無尸反所降也其他如成人舉肺脊肵爼利成之禮施於尸也是宗子爲殤祭之奥之)
(禮也小爲殤其祭祀亦如此)陽厭(凡殤無後者祭於宗子之家當室之白尊於東房是謂陽厭注)
(凡殤謂庶子之適子也白謂西北隅得戶明也明者曰陽也)不備禮(祭殤不備注厭沃而已不)
(備禮也)用棺衣(下殤用棺衣自史佚始也詳殯殮)增王祭五侯祭
三(祭法王下祭殤五適子適孫適曾孫適元孫適來孫諸侯下祭三大夫下祭二士及庶人祭子而止)
死戰以成禮(魯與齊戰于郎童汪錡往皆死焉魯人欲勿殤問于仲尼仲尼曰能執干戈以衛社)
(稷雖欲勿殤不亦可乎注童子未冠之稱以其死社稷故葬以成人之禮)配殤非禮(邴原有女)
(早亡曹操愛子蒼舒亦沒求合葬原辭曰非禮也操乃取甄氏女合葬焉)原宗子從成人
(詳隂厭注)筓冠不爲殤(丈夫冠而不爲殤婦人笄而不爲殤)增七歲無服
(詳殤一)原堲周葬下殤(檀弓周人以夏后氏之堲周葬中殤下殤)
御定淵鑑𩔖函卷一百八十三
