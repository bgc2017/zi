欽定四庫全書
御定淵鑑𩔖函卷八
天部八(雷)(霹靂)(電)
雷一(霹靂附)
增釋名曰雷者如轉物有所硠(音郎)雷之餘聲也原說
文曰雷霆餘聲鈐鈐所以挺出萬物也增易曰雲雷
屯君子以經綸又曰雷雨之動滿盈又曰震來虩
虩震驚百里原又曰鼓之以雷霆又曰雷以動
之又曰雷風不相悖原又曰動萬物者莫疾乎雷
又曰雷風相薄詩曰殷其雷在南山之陽又曰
虺虺其雷禮記曰仲春之月日夜分雷乃發聲仲秋
之月雷乃收聲增又曰先三日奮鐸以令兆民曰雷
將發聲有不戒其容止者生子不備必有凶災又曰
君子若有疾風迅雷甚雨則必變雖夜必興衣服冠而
坐謂敬天之怒也原左傳曰藏冰以時則雷出不震
棄冰不用則雷不發而震榖梁傳曰隂陽相薄感而
爲雷激而為霆增爾雅曰疾雷為霆郭璞注曰疾雷
謂雷音急激者原焦贛易林曰白日揚光雷車避藏
雲雨不下各自正鄉尚書洪範五行傳曰雷於天地
為長子(易曰震為雷又曰震為長子)以其首長萬物為出入也雷二
月出地百八十日雷出則萬物出八月入地百八十日
雷入則萬物入入則除害出則興利人君之象也增
又曰凡大風雷雪為不敬也又曰春後十日雷乃發
聲原大戴禮夏小正曰正月雉震呴呴鼓其翼也正
月必雷雷不正聞唯雉先聞之增春秋元命苞曰隂
陽合為雷原論語讖曰雷震百里聲相附近宋均注
曰雷動百里故因以制國也雷聲謂諸侯之政教所至
相附近也河圖帝紀通曰雷天地之鼔也增國語
曰隂陽分布震雷出滯曾子曰隂陽之氣拘則雷
莊子曰疾雷破山又曰隂陽交爭為雷原淮南子
曰叢輕折軸衆呼成雷增又曰疾雷不及掩耳又
曰蔭不祥之木為雷霆所撲又曰雷電之聲可以鐘
鼓寫也原鶡冠子曰夫耳之主聰目之主明一葉蔽
目不見泰山兩豆塞耳不聞雷霆增孫子曰急電無
流光疾雷無餘聲柳子曰春夏之有雷霆也或發而
振破巨石裂大木而殘之草木豈有非常之罪哉彼豈
有懲於物也原論衡曰圖畫之工圖雷之狀畾畾如
連鼔形又圖一人若力士謂之雷公使之左手引連鼓
右手椎之世人莫不謂然原之虚妄之象又曰雷霆
迅疾擊折樹木壊敗屋室時犯殺人俗以為天取龍其
犯殺人謂之有隂過增又曰雷者太陽之激氣也正
月陽動故正月始雷五月陽盛故五月雷迅秋冬陽衰
故秋冬雷潛盛夏之時太陽用事隂氣乘之隂陽分争
則相校軫校軫則激射激射為毒中人輙死中木木折
中屋屋壊人在木下屋間偶中而死矣又曰千里不
同風百里不共雷又曰雷入地則孕毓根荄保藏蟄
蟲避盛隂之害出地則飬長華實發揚隠伏宣盛陽之
德原物理論曰積風成雷增西京雜記曰太平之
世雷不驚人號令啓發而已原初學記曰易曰雷出
地奮豫雷者所以開發萌芽辟除災害萬物須雷而觧
資雨而潤故經曰雷以動之雨以潤之王者從春令則
雷應節否則發動於冬當出反潛易傳曰當雷不雷陽
德弱也雷聲曰雷公增酈炎對事云或曰雷震驚百
里何以知之炎曰以其數知之夫陽動為九其數三十
六隂静為八其數三十二一陽動二隂從故曰百里
東方朔神異記曰八方之荒有石鼓其徑千里撞之其
音即雷也天以此為喜怒之威原山海經曰羭次之
山有鳬名槖&KR1446;服其毛羽令人不畏雷也(&KR1446;音肥)又曰
飛魚如豚赤文無羽食之辟兵不畏雷也孟奥北征
記曰凌雲臺東南角一百步有白石室名為避雷臺
增又曰臨賀有石方二丈有磨刀斧跡春夏常明淨其
跡甚新秋冬則苔穢故為雷公磨石原雜兵書曰雷
電霹靂破軍中樹木屋舍急徙去吉也雷電風所從來
不可逆而擅伐宜慎之增酉陽雜爼曰興州一處名
雷穴每雷聲水塞穴流魚隨出百姓每候雷聲繞樹網
魚無限雜錄云雷人隂冥雲霧之夕呼為雷耕曉視
田中必有開墾之迹有是乃為嘉祥
霹靂增釋名曰霹靂析也震戰也所擊輙破若攻戰也
說文曰震霹靂振物也春秋繁露曰王言下不從
則金不從革而秋多霹靂霹靂者金氣其音商故應霹
靂五經通義曰震與霆皆霹靂也莊子曰隂陽錯
行天地大駴於是有雷有霆正論曰俚語云州縣符
如霹靂得詔書但挂壁
雷二
增春秋合城圖曰軒轅星主雷雨之神河圖帝紀通
曰黃帝以雷精起二儀實錄曰禹會塗山之夕大風
雷震有甲步卒千餘人其不披甲者以紅綃帕抹其額
自此遂為軍儀之服穆天子傳曰吉日辛酉天子升
崐崙之丘以觀黃帝之宮而封豐隆之葬以詔後世郭
璞云豐隆筮師御雲得大壯卦遂為雷師淮南子曰季
春三月豐隆乃出以將其雨原尚書中候曰惟天降
紀秦穆公出狩至於咸陵天震大雷下有火化為白雀
銜綠丹書集于公車增又曰劉媪常息大澤之陂夢
與神遇時雷電冥晦(詳符命)原又曰蔡順母平生畏雷
自亡後每有雷順輙環塜泣曰順在此華陽國志曰
曹公從容謂先主曰天下英雄惟使君與操本初之徒
不足數也先主方食失匕箸會雷大震先主曰聖人言
迅雷風烈必變一震之威乃可致此公亦悔失言晉
陽秋曰王襃母性畏雷及母死每雷震輙就墓側啟曰
襃在此襃在此增載記曰劉曜年八歲從元海獵于
西山遇雨止樹下雷震樹旁人莫不顛仆曜神色自若
元海異之曰此吾家千里駒也原盛宏之荆川記曰
湖陽縣春秋蓼國樊重之邑也重母畏雷為石室避之
悉以文石為階砌今猶存續搜神記曰義興人姓周
永和中出都日暮道邊有一新草小屋有一女出門望
見周曰日已暮周求寄宿向一更中聞外有小兒呼阿
香官喚汝推雷車女子乃辭去明朝視宿處乃見一新
塜增酉陽雜爼曰柳公權嘗見親故說元和末止建
州山寺中夜半覺門外喧閙潛於窗&KR0905;中觀之見數人
運斤造雷車如圖畫者原王歆孝子傳曰竺彌字道
綸父生時畏雷每至天隂輙至墓伏墳悲哭有白兔在
其左右增酉陽雜爼曰明皇召山人包超令致雷聲
超對曰來日及午有雷遂令高力士監之一夕醮式作
法及明天無纖翳力士懼之超曰將軍視南山當有黑
氣如盤矣有頃黑氣瀰漫疾雷數聲大作客談曰范
文正公守饒有書生上謁自言平生未嘗飽時咸稱歐
陽率更字薦福寺碑墨本值千金文正欲為打千夲使
售於京師紙墨已具一夕雷擊其碑時人語曰有客打
碑來薦福無人騎鶴上揚州又曰運去雷轟薦福碑
說寶曰宋黃仲冕未第時常有魁天下之志元豐四年
南劔州譙門一柱忽為迅雷所擊仲冕聞之口占成四
句云風雷昨夜破枯株借問天公有意無莫是卧龍蹤
跡困放開頭角入雲衢次年對策為天下第一果符所
兆稽神錄曰江西邨中有人震死既而空中呼曰誤
矣可將蚯蚓爛擣覆臍中當差如言擣之遂蘇
雷三(霹靂附)
原發天出地(漢書曰迅雷風妖怪雲變氣此皆隂陽之精夲在地而上發于天下詳雷一)
石室金門(上詳雷一下師曠占曰初雷從金門起上田旱田熟一曰歲中兵革起)
推車引鼓(上詳雷二下詳雷一)雉雊蟄驚(尚書洪範五行傳曰正月雷微)
(動而雉雊雷諸侯之象也雉亦人君之𩔖也于李顒賦曰乘雲氣之蓊鬱兮舒電光之烱晃驚蟄蟲始作兮)
(懼遠邇之異象)出豫作觧(上詳出地注作易曰天地觧而雷雨作雷雨而百果草木皆)
(甲拆象曰雷雨作觧君子以赦過宥罪王弼注曰觧者觧也屯難槃結於是乎觧之)入室挽
車(司馬相如大人賦云徑入雷室之砰磷注云雷室雷淵也傅元詩童男挽雷車)納麓
動天(尚書云烈風雷雨弗迷下見顧凱之雷電賦)虎銜人夢(世語云曹爽夢二虎)
(銜雷公雷公若二升椀放著庭中爽惡之以問占者靈臺丞馬訓曰憂兵訓退告其妻曰爽將以兵亡不出旬)
(日雷夢書云人夢霆為驚恐)增虎鳴龍出(河圖曰玉虎晨鳴注云雷聲也九國志)
(云吴柴再用為光州一日雷大震家人皆伏匿再用不動俄見有襦袴四人舁再用出庭中復大震屋折有龍)
(出)書柱轟碑(國史補云宋祥符中岳州玉真觀為天火所焚惟留一柱有謝仙火三字)
(倒書而刻之慶歷中有以此字問何仙姑者輙曰謝仙者雷部中鬼也夫婦皆長三尺其色如玉掌行火于世)
(間後有聞其說者於道藏中檢之實有謝仙字由是益以仙姑為真仙矣下詳雷二)收麥
取書(酉陽雜爼云李鄘在北都介休縣百姓送觧牒止宿於晉祠夜半聞有人扣門云介休王暫借霹靂)
(車某日至介休縣收麥祠内即應良久數人共持一物如幢環綴旛旗凡十八葉有光如電以授之至日介休)
(大雷雨果損麥千餘頃生異人記云唐上元中天台道士王遠知善易知人死禍福作易總十五卷一日雷)
(雨雲霧中有一老人叱遠知曰所泄禁書何在上帝命吾攝六丁追取遠知據地旁有六人青衣已捧書立矣)
(老人責曰上方禁文自有飛天保衡金科秘藏元都何能輙藏箱帙遠知曰青邱老人所傳授也)原
擊齊臺震漢寢(淮南子曰庶女呌天而雷電下擊景公臺隕支體傷折海水大出注云庶)
(賤之女齊之少寡婦無子不嫁事姑敬謹姑女利母財令嫁婦婦終不肯女殺母以誣寡婦不能自明冤結呌)
(天天為作雷電下擊景公之臺下詳雷二)增出嬰兒擊男子(投荒雜錄云昔)
(陳氏因雷雨晝冥庭中得大卵覆之數月卵破有嬰兒出焉自後日有雷扣擊戸庭入其室中就于兒所若乳)
(哺者歲餘兒能食乃不復至遂以為己子牙門將陳義即卵中兒也南燼錄曰章惇徽宗時貶雷州司戸卒)
(後欽宗北狩至檀州雷擊民間一男子背上朱書賊臣章惇)發聲收聲出地入
地(俱詳雷一)
霹靂原輸䃡折肱(元中記云玉門之西有一國國中有山山上有祠廟國人歲歲出石)
(䃡數千枚輸廟中名為霹靂䃡從春雷出䃡日减至秋而盡搜神記云扶風楊遒和夏於田中穫天雷雨止)
(桑樹下霹靂擊之道和以鋤格折左股遂落地唇如丹目如鏡毛如牛角長三尺餘狀如六畜頭似獮猴)
作引讀書(琴操云楚膏粱子出遊九臯之澤臨曲池而漁疾風霣暴雨電天火四起霹靂下臻)
(玄鶴翔其前白虎吟其後乃援琴而起作霹靂引衣世說云夏侯元嘗倚柱讀書時暴雨霹靂破所倚柱服)
(焦然元神色無變讀書如故)
雷四(霹靂附)
增洊雷(易曰洊雷震洊重也)奮雷(見前)原震曜(為刑罸威獄以𩔖天之震曜殺戮)
感生(論語說云子路感雷精而生尚剛好勇)隨擊(韓詩外傳云海上有勇士曰菑丘訢以勇)
(聞于天下過神淵飲馬馬沈訢去朝服拔劔而入三日三夜殺三蛟一龍而出雷公隨而擊之𦕈其左目)
闐闐(楚辭云雷闐闐兮)隠隠(詳下車音注)增天權(楚辭云雷霆者天之權)天
聲(藝文志云如天之聲言其大也)鬱律(又云雷小聲也雷欝律于巖窔)震氣(又云震氣始東)
(震)起龍(韓偓詩云閑人倚柱笑雷公又向深山劈怪松必若有蘇天下志何如驚起武侯龍)卧
龍(朱喬年詩云陌上冬乾泣老農天留甘雨付春工阿香急試雷霆手莫放人間有卧龍)神斧
(李晦庵詩云誰將神斧破頑隂地裂山開鬼失林我願君王法天造早知雄斷答羣心)神雷(蘇軾詩云)
(已外浮名更外身區區雷電若為神山頭只作嬰兒看無限人間失箸人)原寫鐘鼓(詳雷一)
象車音(司馬相如長門賦云浮雲欝而四塞兮天窈窈而晝隂雷隠隠而響起兮聲象君之車音)
增震齋棟(南齊書曰齊永明十一年三月震于東齋棟崩左右密欲治繕竟陵王子良曰此豈可治)
(留之志吾過且旌天之愛我也)擊大航(南史曰顧恊為通事舍人大通三年雷擊大航華表然盡建康)
(縣馳啓恊以為非吉祥未即呈聞後帝知之曰雷之所擊一夲罸惡龍二彰朕之有過恊掩惡揚善非曰忠公)
(由是見免)原結蒸成雷(李顒雷賦)拒難折衝(五星占云雷電殺人何雷天拒)
(難折衝之臣也君承用節度則雷以節暴人威福則雷電殺人)動威彰德(天動威以彰周公之)
(德)增銀鉛鎔流(夢溪華談云李舜舉家為雷所震火從窗出銀鉛器皿悉鎔流在地室尚)
(儼然)人馬辟易(宋淳熙間禱雨太乙宮乘輿未駕雷自内發人馬辟易相踐)破元祐
碑(客談云宣和殿立元祐奸黨碑一夕大風雨為震雷擊碎)破高禖石(晉元康七年雷破城南高)
(禖石)原觀出地之象聽殷天之聲
霹靂原急雷(公羊傳云震霆也謂急雷為霹靂注云雷疾而甚者為震震與霆皆謂之霹靂)疾
雷(爾雅云疾雷謂之霆郭璞注云疾雷謂雷音急激者謂之霹靂)擊棗樹(幼童傳云潁川庾天)
(祐三歲兒在北窗下戲霹靂擊簷前棗樹此兒晏然)震栢木(晉書曰王丞相令郭璞作卦云公有震厄)
(可命駕西出數十里得一栢樹截短如公長置常寢處災當可立消王從其言數日果震栢樹)震太
廟柱(晉中興書云安帝義熙三年六月霹靂震太廟鴟尾徹壁柱若有文字)震夷伯廟(左傳)
(云震夷伯之廟罪之也於是展氏有隠慝焉)服草不畏(山海經云半石之山有草焉生而秀)
(高大赤葉赤華名曰嘉榮服之不畏霆注云不畏霹靂是也)震枕不驚(異苑云滕放枕文石枕卧)
(忽雷震其枕枕四觧放都不驚)諸葛自若(曹嘉之晉紀云諸葛誕以氣邁稱嘗倚柱作書霹靂)
(震其柱誕書自若)夏侯如故(詳上)
雷五(霹靂附)
原詩晉傅元雜言詩曰雷隠隠感妾心傾耳清聽非車
音又曰童女掣電策童男挽雷車又驚雷歌曰驚
雷奮兮震萬里威靈宇宙動四海六合不維兮誰能理
增唐杜甫雷詩曰巫峽中宵動滄江十月雷龍蛇不
成蟄天地劃争廻却碾空山過深蟠絶壁來何湏妬雲
雨霹靂楚王臺白居易聞雷詩曰瘴地風霜早温天
氣候催窮冬不見雪正月已聞雷震蟄蟲蛇出驚枯草
木開空餘客方寸依舊似寒灰宋唐庚冬雷行詩曰
百蟲蟄處安如家阿香夜起推雷車一時技癢不忍爬
撼動尺蠖掀龍蛇龍蛇尺蠖踞已久亦欲奮迅舒頑麻
夢中一震忽驚躍發破墐戸排泥沙泥沙已出雷遽止
錯愕欲去難藏遮蟲蛇狼狽莫知數間有伏龍吁可嗟
元方䕫立冬前後大雷電詩曰雲如車礟低壓城紅
光閃電枉矢行老龍偷出牛蹏泓霹靂數聲驚窅冥雨
下如注翻四溟黑風吹落魚鮪腥蚯蚓奮角蛇怒鱗穴
居林處無潛形小臣飛牋奏天庭速收阿香加誅刑夜
闌景霽百怪停烱烱北極環衆星
原賦晉夏侯湛雷賦曰伊朱明之季節兮暑燻赫以盛
興扶桑煒以揚燎兮雷火曄以南升大明黯其潛曜兮
天地欝以同蒸掣丹霆之皓琰兮奮迅雷之崇崇馳壯
音於天上兮激駁響於地中徒觀其霰雹之所種鑿火
石之所燒鑠雲雨之所澆沃流潦之所淹濯當衝則擢
破遇披則纖溺山林為之崩盪羣生為之震辟是以大
聖變於烈風小雅肅於天高嗟乾坤之神祗兮信靈化
之誕昭故先王之制刑擬雷霆於征伐恢文德以經化
兮耀武義以崇烈苟不合於大象兮焉濟道以成哲
晉李顒雷賦曰伊青陽之肇化兮陶萬殊於天壤結鬱
蒸以成雷兮鼓訇稜之逸響應萬風以相薄兮包羣動而
為長乘雲氣之鬱蓊兮舒電光之烱晃驚蟄蟲之始作
兮懼遠邇之異象爾其發也則騰躍噴薄砰磕隠天起
偉霆於霄際催勁木於巖巔驅宏威之迅烈若崩岳之
寘寘斯實陽臺之變化固大壯之宗源也若乃駭氣奔
激震響交摶濆淪隠轔崩騰磊落來無轍跡去無阡陌
君子恐懼而修省聖人因象以制作審其體勢觀其曲
折輕如伐鼓轟若走轍嶫猶地傾繣似天裂比五音而
無當校衆響而稱傑於是上穆下明順天承法戒刑獄
以致亨孰非善而可攝正震體於東方立不易之恒業
豫行師而景奮觧宥過而人恊晉顧凱之雷電賦曰
太極紛綸元氣澄練隂陽相薄為雷為電是以宣尼敬
威忽變夫其聲無定響光不恒照砰訇輪轉倏閃羅曜
若乃太隂下淪少陽初升蟄蟲將啟動靈先應殷殷徐
振不激不憑豈隠隠之虚應乃違和而傷生昭王度之
失節見二儀之幽情至乃辰開日明太清無靄靈眼揚
積以瞿煥壯鼓崩天而砰磕陵堆訇隠以待傾方地嶪
㟧其若敗蒼生非悟而喪魂龍鬼失據以顛沛光驚於
泉底聲動於天外及其灑北斗以誕聖震昆陽以伐違
降投鹿以命桀島䨇濆而横尸倒驚檜於霄際摧騰龍
於雲湄烈天地以繞映帷六合以動威在虚德而卷舒
謝神豔之難追增唐張仲甫雷賦曰粤若稽古太始
之初隂陽和而為炭天地張而為爐鎔鑄品𩔖陶汰清
虚名之四海謂之八區隂陽相盪感成雷乎號曰天地
之鼓事載河圖之書藏冰以時則響出而不震仲秋之
月必聲隠而無餘或震怒百里雨潤同沾法威形於牧
宰察醜惡於毫纖或殷轔而鼔作或滅沒而韜潜吼若
天開闢如地裂動静必以其時喜怒于焉有節是以樊
重入室王襃繞墓終不苟於瑕疵冀中平於朗晤惡不
戒而潛至善乃全而焉措無貴無賤敬天之怒五星不
逆六氣合度發陽和啓蟄戸農事興作秋成斯覩以日
繫時有倫有序歘焉而來倏焉而去鼓踴莫測其蹤安
息莫知其所搜獲山川洗滌寰宇爾其為狀也則乃連
鼔畾畾力士雄雄雲飛電耀起自震宮其為聲也磊磊
落落砰砰訇訇龍潛魚躍海湧山傾星宿為之霾翳日
月為之昏暝夫其赩赫震耀紛紜煽作臨峻崖投深壑
終不騁於雄豪將勸善而懲惡布雲雨於潜龍銜丹書
於白雀若乃王網如繩籠羅有情是謂小人無禮君子
無刑守容貌而無恒豈耳目之不明終冀貞廉於衆口
法令未若於雷霆樊珣春雷賦曰惟聖作乂先天授
人惟天輔德啟聖無親故我皇齊七政協三辰化孚大
麓道暢經綸是以慶集天寶祥開地珍法威刑於震燿
效生植於陽春鴻名既增睿歷伊始當渙汗之初發聽
春雷之肇起將克宣陽㒺忒時紀導逹萬萌震驚百里
南山望遠乘雨氣而方來長門聽深象車聲而未已若
降在下如飛在天鬱重電而虺虺殷高棟以闐闐作觧
羣物揚靈上元啓春和於蟄戸兆農慶於豐年若乃勢
猛陵空聲雄出地刑未遷而必肅政不戒而潜至渾渾
其象含四氣於一朝虩虩其威警千官於庶位及夫薈
蔚云卷煙埃稍廓餘雲既稀厲響不作攄殘怒於平野
轉輕音於峻閣來雖莫制必先戒而後臻去則何言知
勸善而懲惡是故知聖人御氣立極居貞體元災攘不
令祉降攸繁豈與夫震廟為凶方知展氏之慝雹災莫
禦乃訊申豐之言則有抱影窮居在隂向隅雖倚楹而
有得終棄室以思濡進道則望深知已觀光而業謝冥
符感雲雷之布澤思自逹於通衢
霹靂增詩唐辛德源霹靂引曰出地聲初奮乘乾威更
作雲銜天笑明雨帶星精落碎枕神無撓震楹書自若
側聞吟白虎遠觀飛玄鶴
增賦唐張鼎霹靂賦曰殷其雷在南山之隈黑蜧翔雲
暗天起黃雀驚風動地來波翻濤而海水激樹拔根而
山石摧於是隂陽交戰晦明相賊或擊或馳乍通乍塞
望騰蛇之上下見飛龍之南北電光開而山澤紅雨氣
合而原野黑威聲奮擊於霄漢逸響振動於都國而乃
隠軫徘徊謂高天壓而泰山頽鼓怒發洩謂厚地震而
梁木折聲之所射者向無不碎氣之所奔者中無不絶
值石則片片冰開當樹則重重瓦裂其為始也則赫赫
弈弈若烈風猛火之燎崑崙其為終也砰砰轟轟若决
水轉石之潰龍門擬戰鼓則三軍亂擊方戎車則百兩
齊奔川岳為之摇蕩天地為之晝昏豈直聞之者掩耳
而奪氣見之者瞑目而埋魂若斯而已哉觀其咈鬱氤
氲騰波磊落輝光之所倏閃聲氣之所噴薄豈在微而
應必有感而作擊齊堂也識孝婦之懷冤震魯廟也哂
佞臣之隠惡故導風伯從雨師以豐隆為號令以列缺
為鞭笞洪厓飛霆以瀝液奔源走沫以流漦廹鯨鯢使
蹭蹬怛蛟螭使躨跜鼃黽喪明於竈穴鱣鮪失路於庭
墀
電一
增釋名曰電殄也乍見則殄滅也說文曰電隂陽激
耀也從雨甲聲又曰字指曰儵爚電光也易曰雷
電皆至豐君子以折獄致刑原又曰離為電又曰
雷電噬嗑禮記月令曰仲春始電公羊傳注曰電
謂之雷光也增易稽覽圖曰隂陽和合為電輝輝也
其光長春秋元命苞曰隂陽激為電史記天官書
曰電者隂陽之動也漢書李尋傳曰竊見往者盛冬
電潜龍為孽原莊子曰隂氣伏于黃泉陽氣上通於
天隂陽分爭故為電淮南子曰電以為鞭策(電激氣也)
增又曰隂陽相薄為雷激揚為電公孫子曰擊電無
停光曾子曰隂陽交則電原山海經曰列缺電名
增楚辭曰凌驚雷䭿駭電原甘泉賦曰電倏閃于
牆藩增揚雄賦曰霹靂列缺吐火施鞭又曰奮電
鞭驂雷輜張衡思玄賦曰凌驚雷之砊磕兮弄狂電
之滛裔夏侯孝若電賦曰攢雲間而飛火絳煙起於
雲中傅元詩曰童女掣電曹毗霖雨詩曰紫電光
牖飛迅雷絡天奔陸士衡詩曰驚電夜舒光李顒
詩曰黮䨴重雲隂碎稜震電&KR3700;韓偓詩曰雷尾燒空
黑雲脚飛銀線
電二
原河圖握拒起曰大電繞樞星照郊野感附寶而生黃
帝(詳符命)增公羊傳曰魯隠公元年大雨震電周之三
月夏之正月雷常聞於地中電未可見而大雨震電此
陽氣之失其節原晉書曰王戎視日不眩目爛爛如
巖下電增南唐書曰陸昭符金陵人保大中常州刺
史一日坐聽事雷雨暴至電光如金蛇繞案吏卒皆震
伏昭符不懾撫案叱之雷電遽散及舉案惟得鐡索重
百斤昭符亦不變色徐命舉索納庫中
電三
增照夜燭天(文選云豊隆軒其震霆兮列缺閃其照夜蘇軾服胡麻賦云長虹流電光燭)
(天兮)耀靈畢閃紅綃(楚詞云恐天時之代序兮耀靈畢而西征靈畢電光貌言速也)
(輕劉禹鍚詩云電閃紅綃)掣金蛇飛銀索(東坡詩云電光時掣紫金蛇胡仲論)
(造化之迹云電之閃爍激疾如金蛇飛騰之狀何也曰光之發也惟光適映雲際則如是不當雲際而在同雲)
(之中則無此矣空古詩云過眼金蛇掣鞭銀索飛)良將童女(俱詳電一)
電四
原天笑(神異經云東王公與玉女投壺梟而脫誤不接者天為之笑開口流光今電是也)陽
光(月令云二月始電䟽云電陽光陽微則光不見此月陽氣漸盛以擊于隂其光是以乃見也)奔
電走電飛電狂電赤電增抉電(六帖云司空圖題柳)
(州集後曰嘗覽韓吏部歌詩累百首其驅駕氣勢若掀雷抉電撐决于天地之垠)天精(淮南子曰)
(天之精雷電風雨)天怒(唐藝文志吴武陵曰雷砰電射天之怒也不能終朝)摇幟(韓愈)
(頌云雷車鞭兮電摇幟)紫貝(文選云赤電黑雲謂之紫貝)原激陽為電(河始)
(開圖)熱氣為電(物理論云熱氣散而為電)隂陽激耀(說苑云電隂陽激耀)
隂陽相薄(見顧凱之雷電賦)宣光示曜(西京雜記云太平之世電不眩目宣示光)
(曜而已)夢憂縣官(夢書云夢電光憂縣官也)
御定淵鑑𩔖函卷八
