欽定四庫全書
御定淵鑑𩔖函卷四十九
帝王部十(登庸祥瑞)(創業福禄)(應運)
登庸一
原帝王世紀曰少昊姬姓也降居江水邑於窮桑以登
帝位都曲阜故或謂之窮桑即圖讖所謂白帝朱宣者
也又曰顓頊有聖德父昌意雖黃帝之嫡以德劣降
居若水諸侯及顓頊生十年而佐少昊十二而冠二十
登帝位(吕氏春秋曰帝顓頊生自若水宕處空桑乃登帝位)又曰帝嚳姬姓也
有聖德十五而佐顓頊三十而登帝位都亳又曰帝
堯十五而佐帝摯受封於唐為諸侯身長十尺嘗夢天
上之故年二十而登帝位尚書舜典曰慎徽五典五
典克從納于百揆百揆時叙賓于四門四門穆穆納于
大麓烈風雷雨弗迷帝曰咨爾舜詢事考言乃言底可
績三載汝陟帝位尸子曰舜一徙成邑冄徙成都三
徙成國堯聞其賢徵之草茅之中與之語禮樂而不逆
與之語政至簡而行與之語道廣大而不窮於是妻之
以媓媵之以娥九子事之而託天下焉尚書大禹謨
曰受命于神宗率百官若帝之初(從舜初授帝政事奉行之)周書
曰湯放桀而歸于亳三千諸侯大會湯取天子之璽置
之於天子之座左復而冄拜從諸侯之位湯曰此天子
之位有道者可以處之矣夫天下非一家之有也有道
者之有也故天下者惟有道者理之惟有道者宜處之
湯以此三讓三千諸侯莫敢即位然後湯即天子之位
史記曰高祖與諸侯兵共擊項羽項羽敗而走使騎
將灌嬰追殺羽東城正月諸侯尊漢王為皇帝又曰
孝文皇帝初立為代王都中都高后崩吕産等欲為亂
以危劉氏大臣共誅之使人迎代王代王問左右郎中
令張武張武等議願大王稱疾以無往觀其變中尉宋
昌進曰羣臣議皆非也今高帝子獨淮南王與大王大
王又長賢聖仁孝聞於天下故大臣因天下之心而欲
迎立大王大王勿疑也廼命宋昌參乘張武等六人乘
𫝊詣長安馳入代邸代王西向譲者三遂即天子位
漢書曰霍光廢昌邑王賀奏遣宗正德至尚冠里舍洗
沐賜御衣太僕以軨獵車奉迎曾孫就齋宗正府封為
陽武侯羣臣上璽綬即皇帝位晉中興書曰愍帝為
劉粲所沒中宗素服出次舉哀三日於是百僚稱上尊
號帝固讓百僚又固請中宗慨然流涕曰吾本琅邪王
諸賢見逼不已乃呼私奴命駕將返國羣臣不敢復逼
乃求依魏晉故事為晉王許之愍帝崩於平陽百僚更
上尊號是日即皇帝位沈約宋書曰孝武帝諱駿字
休龍小字道民文帝第三子也元兇弑逆舉義兵克定
京邑乃踐帝位增冊府元龜曰唐太宗文皇帝武德
元年封秦王九年立為太子高祖手詔司空裵寂等曰
朕當加尊號為太上皇有司擇日宜速聞奏太宗沖讓
不敢奉詔朝於西宫面奏曰堯舜雖有至德有禪授之
事然親攬庶政並經百年陛下以至聖之德撫有四海
始有十載臣望陛下遵堯舜之道以百姓為心高祖曰
吾思此事已熟懷之已久故欲怡神以養生不欲矯情
以從物若乃飾仁義務智能勞神以施號令疲形以行
賞罰此矯情從物非吾心之所取也吾今方以道攝生
養性故脫屣於汝豈可嬰吾以負重哉太宗固譲弗許
遂即位於東宫顯德殿又曰唐睿宗延和元年彗星
從西方經軒轅入太微至於大角數日乃滅睿宗以為
革舊布新之象冊太子為皇帝受冊悲涕左右莫不感
動又奉冊睿宗為太上皇皇帝聽朝於武德殿上皇稱
朕有命稱誥皇帝稱予有命稱制五日一朝於上皇太
極殿(唐明皇)又曰唐肅宗明皇帝第三子開元二十六
年立為皇太子天寳十五載安禄山犯長安明皇幸蜀
將發馬嵬百姓數百人遮道攀附明皇遲留久之乃命
皇太子殿後宣諭百姓百姓因請皇太子留高力士馳
告明皇明皇曰是天啟也乃命後軍及飛龍廏馬與東
宫内人等留太子因宣口敕謂將士曰太子仁孝可奉
宗廟汝等善輔導之太子既至靈武羣臣請遵馬嵬𫝊
言之命勸進以七月甲子即位通鑑曰周恭帝元年
鎮定二州言遼北漢連兵入寇周主遣殿前都點檢趙
匡胤率禁兵禦之癸夘發汴京是夕次陳橋驛都指揮
使石守信等相與謀曰主上幼弱我軰出死力破敵誰
則知之不如先立點檢為天子然後北征黎明軍士擐
甲執兵直逼寢所曰諸將無主願策太尉為天子匡胤
驚起披衣未及對黃袍已加身矣衆即羅拜呼萬歲掖
之上馬擁逼還汴乃攬轡誓諸將曰汝等自貪富貴立
我為天子能從我命則可不然不能為若主也皆下馬
曰願受命匡胤曰太后主上我北面事者不得驚犯公
卿皆我比肩不得侵凌朝市府庫不得侵掠用命有重
賞不然當族誅皆應曰諾遂整隊而行入仁和門秋毫
無犯遂奉匡胤入宫召百官至晡時班定猶未有禪詔
翰林承旨陶榖出諸袖中遂用之匡胤就庭北面拜受
乃升殿即皇帝位國號宋金史太祖本紀曰元年正
月壬申羣臣奉上尊號是日即皇帝位上曰遼以賓鐵
為號取堅也賓鐵雖堅終亦變壊惟金不變不壊金之
色白完顔部色尚白於是國號大金改元收國金太
宗本紀曰太祖崩羣臣固請太宗正帝位不許諸弟以
赭袍被體寘璽懷中遂即帝位元史曰太祖建九斿
白旗即位於斡難河之源名山藏曰明太祖為吳王
時元年十二月癸巳羣臣勸進吳王辭固請固却之明
日又請許之甲子祭告上帝皇祇於新宫曰天命真人
來自沙漠百有餘年今運亦終天下紛争於豪傑惟帝
錫臣英賢遂戡定之今輿地周廻二萬里臣下曰生民
無主必推臣帝臣不敢辭亦不敢不告是用以明年正
月四日設壇鍾山之陽惟帝祇之簡在如臣可君祭日
天澄氣和臣若不可當示異焉又曰明成祖兵入金
川門諸王羣臣請即天子位三勸進乃謁孝陵欷歔感
慕攬轡回營諸王羣臣備法駕奉寳璽道迎遮擁登輦
軍卒耆老萬衆夾道拜頫歡呼稱萬歲遂即位
登庸二
增撫運乘時(唐舊禮制曰高祖撫運應期創業垂統易曰時乘六龍以御天)御
天立極(上見乘時注非詩經立我烝民莫爾極)嗣器傳歸(宋太宗即位制)
(曰王者繼統承祧所以嗣神器也重宋英宗即位制曰烝民之生置君為之司牧神器之有子所以傳歸)
凝旒執契(唐李嶠元日朝賀表曰凝旒而天啟其門老子曰聖人執左契唐太宗詩)
(執契静三邊)靈圖寳業(文選彈王源文曰秉靈圖而非泰註靈圖天子位也謝脁齊)
(后哀冊文曰家臻寳業身嗣昌暉)履至尊登大寳(賈誼過秦論曰履至尊而制六)
(合大易經聖人之寳曰位)陟帝位總朕師(舜典曰汝陟帝位大禹謨曰汝惟)
(不怠總朕師)承天心正王位(前漢谷永傳曰明王即位正五事建大中承天心)
(易渙卦曰渙汗其大號渙王居无咎象曰王居无咎正位也)一民心承天歷(干寳)
(晉武革命論曰鴻荒世及一民心也柳宗元塗山銘曰夏后氏順承天歷)御蘿圖𫝊芝
璽(唐徐彦伯中宗哀冊文曰蘿圖已御芝璽仍傳)執大象張寳圖(干寳晉武革命)
(論曰桓皇栗陸以前為而不有應而不求執大象也唐元和𩔖表曰張寳圖以光帝載)朝會諸
侯尊為天子(柳宗元塗山銘曰自塗山而會諸侯大政立焉中庸曰尊為天子)有
王者符踐天子位(光武紀曰王者受命信有符乎不然何以能乘時龍而御天哉孟)
(子曰踐天子位焉)終陟元后俾作神主(虞書帝曰禹天之歷數在爾躬汝終)
(陟元后德商書伊尹曰眷求一俾作神主)順天應人膺期撫運(易革卦曰)
(湯武革命順乎天而應乎人撫晉元帝紀劉琨上書曰陛下膺受命之期千載之運)正位凝
命握紀御符(易鼎卦曰君子以正位凝命期李百藥封建論曰陛下握紀御符應啟聖)
雲龍風虎朝覲謳歌(易乾卦曰雲從龍風從虎聖人作而萬物覩孟子曰朝)
(覲者不之堯之子而之舜謳歌者不謳歌堯之子而謳歌舜)聰明嗣位歷數在
躬(虞舜側微堯聞其聰明將使嗣位堯典曰咨爾舜天之歷數在爾躬)惟皇得一承
帝嗣武(王縉唐明皇哀冊文)法五始之要垂萬世之基(王褒頌曰)
(春秋法五始之要註曰五始者一元二春三王四正月五公即位後漢馮異傳曰周勃迎代王黜少帝垂萬)
(世之基)推五運而陟崇高步三微而膺歷數(李嶠上神龍帝)
(冊文)副遺大投艱之託昭繼志述事之功天啟昌
期御蘿圖而出震人瞻粹表負黼扆以當陽御六
龍而乘乾君臨大寳斂五福而作觧慶洽寰區薦
之天暴之民蓋非人力襲其爵行其道實本心傳(以上)
(俱出翰苑新書)星輝海潤方肇啟於青宫地闢天開遂丕
膺於赤紀(宋張于湖賀英宗登極表)天佑而作之君啟堯舜之相
授父有而𫝊之子續文武之重光當龍飛之會幸
親逢六位之乘伸虎拜之恭願永享萬年之夀(以上俱出)
(翰苑新書)
登庸三
原或躍在淵(易)歴試諸艱任之百官以觀其外(舜)
敷于四海(禹)推為盟主都督陜東君子經綸
天地革命肇基王迹王化之基承百王之弊
大統未集開建大業自亂入静撥亂反正
功業見乎變有事而後可大威光大成生民造
化誕受多方克鄄西土克開厥後受天之命
無立錐之地無十戶之聚不階尺土之資不
階一民之柄起於三河興於七十(尚書中候)湯里七十
(春秋孔演圖)增端拱垂裳昭哉嗣服(詩下武)嗣無疆大
歷服(書大誥)飛龍在天(易乾卦)聖人作而萬物覩(易乾卦)
主器(易曰主器者莫若長子)度宗(文選曲引曰正位度宗註曰度就也宗尊也就其尊號也)
天時人事(東漢鄧禹曰歴觀往古聖人之興天時人事二科而已)奄宅區夏
(唐元稹上尊號表)當位嗣統(賈至唐肅宗即位冊文曰命爾元子當位嗣統)嗣守
皇業(唐德宗即位冊文)負扆君臨(虞世南唐高祖哀冊文)登庸受籙
(裵士淹唐肅宗哀冊文)妥安天位(陸機宴宣猷堂詩註曰安保其位也)緝熙帝
圖(任昉王文憲序集)景屬宸居(顔延年曲水詩序註曰景明也屬繼也)
創業一
原顔峻始學篇曰人皇氏兄弟九頭依山川土地之勢
裁度為九州各居其一方禮含文嘉曰燧人氏始鑽
木取火炮生為熟令人無腹疾易曰神農氏作斲木
為耜揉木為耒耒耨之利以教天下蓋取諸益日中為
市致天下之貨交易而退各得其所蓋取諸噬嗑周
書曰神農之時天雨粟神農耕而種之作陶冶斤斧為
耜鉏耨以&KR1774;草莽然後五榖興以助果蓏實賈誼書
曰神農以為走禽難以久養民乃求可食之物嘗百草
實察鹹苦之味教民食榖增冊府元龜曰黃帝始受
國於有熊氏軒轅之丘因以為名軒轅之時神農氏世
衰諸侯相侵伐神農氏弗能征於是軒轅氏乃習用干
戈以征不享諸侯咸來賓從炎帝欲侵諸侯軒轅乃修
德振兵治五氣藝五種撫萬民慶四方教熊羆貔貅貙
虎以與炎帝戰於阪泉之野三戰然後得其志蚩尤作
亂不用帝命於是黃帝與戰於涿鹿之野遂擒殺蚩尤
而諸侯咸尊軒轅為天子原論衡曰項羽與高祖俱
起威力輕重未有所定高祖誅羽難於斬鐵也武王伐
紂易於摧木也然則漢力勝周多矣湯武伐桀紂一敵
也高祖誅秦殺項羽兼勝二家力倍湯武五代之起皆
有因緣力易為也荀悦漢紀論曰高祖開建大業統
畢元功度量規矩不可尚矣天下初定庶事草創故韶
夏之音天下未聞焉又曰漢高起於布衣奮劒而取
天下增通鑑趙氏曰光武初起於舂陵以烏合數千
畎畞之夫而破尋邑百萬之衆梟莽賊之首平銅馬尤
來五校青犢赤眉諸賊討隗純誅秦豐劉允彭寵張步
公孫述平一僭亂袁崧後漢書曰世祖以渺渺之祚
起於白水之濱身屈更始之助位與羣豎並列於時懷
璽者十餘建旗者數百高才者居之南面疾足者為之
王公茫茫九州瓜分臠割泯泯蒼生塵消鼎沸我扇之
以仁風驅之以大威霜雪被而荆棘枯綱維振而逆鱗
埽羣材畢奏人鬼與能數年之間廓清四海雖曰中興
與夫創業者庸有異乎歷年圖曰孫討逆策以童子
提一旅之衆揮馬箠以下江東耆儒宿將狼狽失據開
地千里真英才也又曰唐高祖舉兵晉陽承亡隋之
弊席卷長驅奄有關中命將出師埽除亂略六年之中
海内咸服何成功之速哉盖以太宗之為子也太宗文
武之才高出前古驅策英雄網羅俊乂好用善謀樂聞
直諫拯斯民於水火之中措之於衽席之上使盜賊化
為君子呻吟轉為謳歌衣食有餘刑措不用突厥之渠
繫頸闕庭北海之濱悉為州縣盖三代以還未之有也
通鑑宋總論曰太祖斬艾蓬蒿剗削險阻以定天下
克澤潞克淮南克荆南克湖南平蜀滅漢服越取唐逆
腸叛膽消縮順嚮(李淇水策曰太祖皇帝洗削祸亂逆腸叛膽消縮順向莫敢不臣)臥
榻之側驅他人之鼾睡而漠然徒見山高而水清可謂
救生靈塗炭之苦革叔季兵戈之祸矣孰謂太祖而非
聰明神武不殺者哉遼史太祖贊曰東征西討如折
枯拉朽東自海西至於流沙北絶大漠威信萬里歷年
二百豈一日之故哉金史太祖贊曰初定東京即除
遼法遼主播越宋納歲幣以幽薊武朔等州與宋而置
南京於平州宋人終不能守卒之遼主見獲宋主被執
雖功成於天會間而規模運為實自此始金有天下百
十有九年太祖算無遺策兵無留行底定大業𫝊之子
孫嗚呼雄哉張四知元總論曰太祖深慮雄心遠邁
金夏之主其握乾符而起朔土躬神武以膺帝圖為後
世開業不亦甚光極美哉又曰世祖潤色鴻業大闡
嘉猷千紀萬綱條脩縷飾故能光有四海坐致太平四
振天威鉅恢土宇奮數世積累之業造一統無外之勲
鞍馬二十年間定乾坤於百戰功宏鍊石收區宇於再
麾業壯斷鼇飲滄海而一息官兵到處悉皆平夷明
顧廽瀾曰太祖起布衣飛淮甸提金戈鐵馬熛煜中原
自和州渡江取太平路天戈一指敷天同我后之思神
武初揚四海切來蘇之望初舉而平江漢再伐而舉全
吳三征而閩越澄清四戰而周齊席卷所至民服遂取
中原拾宋掇秦拔燕掣趙東極元菟西窮玉關南抵大
夏北控隂山靡不傾心而歸命悉皆輸款以稱藩恢恢
乎仁風翔洽於垓埏威霆攝肅乎鬼蠻盖惟應天順人
是以人歸天與聖人出而四海一氛濁埽而宇宙清社
稷山河已在眼前矣
創業二
增斗極天關(長楊賦曰高祖奉命順斗極運天關)一侯尉於東西
合車書於南北(王融曲水詩序)斬艾蓬蒿剗削險阻(通鑑宋總)
(論言太祖)大含滄海安納泰山(遼太祖詔)西盪河源東
澹海漘北動幽崖南燿朱垠(東都賦)亘地稱皇
罄天作主(顔延年郊祀歌)月毳來賓日際奉土(同上)列燧
千城通驛萬里(顔延年曲水詩序)
創業三
原舜禹本白衣高祖興白衣以布衣取天下祭
蚩尤於沛庭市弓弩作卑手刀斷蛇奮旅(漢高)騎
牛兵起(光武)壯士願從賢者義附同聲響應望
風景從人鬼與能四方歸之見龍在田(易)迅
長鳴龍飛迅風(高祖)龍變虎據鳳翔南陽(光武)鴻
飛兖豫龍飛白水(光武)鳳翔參墟虞芮質厥成文
王蹶厥生徹彼桑土綢繆牖戶(並詩經)增革命(易經湯武)
(革命應乎天而順乎人)兆基(文選出師頌曰兆基開業人神攸贊)締搆(魏都賦曰開國)
(之日締搆之初)洪業(吳都賦曰建至德以創洪業)帝籙(文選功臣頌曰飛名帝籙)
寳命天璣(文選宋后哀冊文曰用集寳命仰陟天璣)深根固蔕(魏都賦)
流長難竭(張衡西京賦)招世貽統(顔延年三月三日詩序曰招世貽統固萬業而)
(為量註曰招廣也言廣世業以貽後緒也)天造草昧撥亂反正肇基
王迹化家為國(隋末唐太宗勸高祖舉兵晉陽高祖曰今日破家亡軀由汝化家為國亦)
(由汝矣)宰制天下(王融謂蕭衍曰宰制天下必在此人)假翼荆楚飜飛
梁益(華陽國志贊昭烈曰先主名微衆鮮而能龍興鳳舉假翼荆楚飜飛梁益)電埽風驅
廓清天邑(唐高祖受禪告天文)弘濟蒼生其益多肇造區夏其
功大(唐太宗)混一區宇(唐書太宗語)光宅中夏(唐太宗為秦王時言)
(於高祖曰陛下聖武龍興光宅中夏)斵雕刓方(任昉策秀才文李善註引漢書曰破觚而為圜)
(斵雕而為樸)宅中圖大(東京賦)山高水清(歐陽脩豐樂亭記曰及宋受命)
(聖人出而四海一向之憑恃險阻剗削消磨百年之間漠然徒見山高而水清)山河在眼(明太)
(祖詩等聞擁出扶桑日社稷山河在眼前)
應運一
原帝系譜曰地皇氏一萬八千歲以火德王尚書大
𫝊曰燧人為燧皇以火紀官左𫝊郯子曰炎帝以火
紀官故火師而火名譙周古史考曰大庭氏姜姓以
火德王故號炎帝郯子曰黃帝以雲紀官故為雲師
而雲名(春秋内事曰軒轅氏以土德王天下始有堂廡高棟深宇以避風雨焉)郯子曰
我高祖少昊摯之立也鳳鳥適至故紀於鳥為鳥師而
鳥名焉鳳鳥氏歷正也又曰自顓頊以來不能紀遠
乃紀於近為民師而命以民事則不能故也增冊府
元龜曰伯禹夏后氏虞舜嬗以天下土生金故為金德
故夏后氏尚黑戎事乘驪牲用元湯伐桀踐天子位乃
改正朔服色尚白金生水故為水德戎事乘翰(翰白馬也)牲
用白周武王伐紂踐天子位水生木故為木德故周人
尚赤戎事乘騵(騵驪馬白腹)牲用騂(騂赤𩔖)原尚書璇璣鈐
曰湯受金符帝籙白狼銜鉤入殷朝增漢書曰漢承
堯運德祚已盛斷蛇著符旗幟尚赤協於火德自然之
應得天統矣冊府元龜曰魏文帝受禪後給事中博
士蘇林董巴上表曰魏之氏族出自顓頊與舜同祖舜
以土德承堯之火今魏亦以土德承漢之火於行運合
於堯舜授受之次遂改正朔易服色殊徽號承土行黃
初元年十二月幸雒陽以夏數得天故用夏正而服色
尚黃又詔以漢火行也火忌水故雒去水而加佳魏於
行次為土土水之壯也水得土乃流土得水而柔故除
佳加水變雒為洛明帝景初元年山荏縣言黃龍見有
司奏以為魏得地統宜以建丑之月為正於是定歷改
年服色尚黃犧牲用白戎事乘黑首白馬建太赤之旂
朝會建太白之旂又曰晉武帝以太始元年即位二
年羣公奏唐堯舜禹不以易祚改制至於湯武各推行
數宣尼荅為邦之問則曰行夏之時輅冕之制通為百
代之言盖期於從政濟治不繫於行運也今大晉繼三
皇之蹤踵舜禹之迹應天從民受禪有魏宜一用前代
正朔服色皆如有虞遵唐故事奏可又曰後魏孝文
太和十四年詔曰丘澤初制配尚宜定五德相襲分叙
有常然同異之論著於往漢未詳之說疑在今史羣臣
百辟可議其所應必令合衷以成萬代之式中書監高
閭議曰臣聞居尊據極允恊明命者莫不以中原為正
統神州為帝宅苟位當名全化迹流洽則不專以世數
為予奪善惡為是非故堯舜禪揖一身異尚魏晉相代
紀運少殊桀紂至虐不廢承歷之序厲惠至昏不闕周
晉之禄計五德之論始自劉向一時之議三家致别故
張蒼以漢為水德賈誼公孫臣以為土德劉向以為火
德以為水德者正以當有水溢之應則不推運代相承
之數也以為土德者則以亡秦繼歷相即為次不推順
逆之異也以為火德者懸證赤帝斬蛇之符弃秦之暴
越惡承善不以世次為正也故繼周為火德自兹厥後
乃以為常魏承漢火生土故魏為土德晉承魏土生金
故晉為金德趙承晉金生水故趙為水德燕承趙水生
木故燕為木德秦承燕木生火故秦為火德秦之未滅
皇魏未剋神州秦氏旣亡大魏稱制元朔故平文之廟
始稱太祖以明受命之證如周在岐之陽若繼晉則晉
已久若棄秦則中原有寄推此而言承秦之理事為明
驗故以魏承秦當為土德又五緯表騐黃星曜彩考氏
定實合德軒轅承土祖木事為著矣祕書丞李彪等議
以為尚書閭議繼近秦氏臣職掌國籍頗覽前書惜此
正次慨彼非緒輒仰推帝始遠尋百王魏雖建國君民
兆朕振古祖黃制朔緜迹有因成此帝業神元為首案
神元晉武往來和好至於桓穆雒京破亡二帝志摧聰
勒思存晉氏每助劉琨申威并冀是以晉室銜扶救之
仁越石申代王之請平文太祖抗衡苻石終平燕氏大
造中區是則司馬祚終於郟鄉而元氏受命於雲代盖
自周之滅及漢正統幾六十年著符尚赤雖張賈殊議
暫疑而卒從火德以繼周氏排虐嬴以比共工蔑暴項
而同吳廣近蠲謬偽遠即神正若此之明也寧使白蛇
徒斬雕雲空結哉且秦并天下革創法度漢仍其制少
所變異猶仰推五運竟踵隆姬而況劉石苻燕世業促
褊綱紀弗立魏接其弊自有統緒豈可易漢之承木舍
晉而為土耶夫皇統崇極承運至重必當推恊天緒考
審王次不雜以僭竊參之強矯神元旣晉武同世桓穆
與懷愍接時晉室之淪平文始治太廟號太祖抑亦有
由紹晉金德孰曰不可而欲次兹偽僭豈非惑乎十五
年侍中司空長樂王穆亮等言皇魏世王元朔下迄魏
晉趙秦二燕雖地據中華德祚微淺兹獲推序於理未
惬又國家積德修長道光萬載彪等職主東觀詳究圖
史所據之理其志難奪今欲從彪等所議宜承晉為水
德詔曰越近承遠情所未安然考次推時頗亦難繼朝
賢所議豈朕能有違奪便可依為水德祖甲辰臘又
曰隋開皇元年詔以初受天命赤雀降祥五德相生赤
為火色朝會之服旗幟犧牲各令尚赤戎服以黃七月
帝始服黃百僚畢賀通鑑曰唐高宗即位推五運為
土德色尚黃天寳九載詔曰三王繼統質文旣不相
襲五德乘時服色遵於所尚至於旂常改制騂翰異宜
所以表國家之容合聲名之度事之大者安可因循而
已焉國家膺推紐之期纂黃中之歷憲章垂範運旣屬
於維新旗幟同色義必在於革故頃者俯納羣議式明
統緒故得天人致和風雨時若豈朕菲德克廣睿圖實
累聖鴻休允膺景福稽古之大旣有昭明文物所資理
宜詳正其諸衛應隊仗所用緋色幡等並改為赤黃色
應運二
增天歷逐訟獄之歸神鼎隨謳歌之去(周禪隋冊文)革
命殊乎因襲揖譲異於干戈(石闕銘)萬物覩聖千
載應期(易經乾卦文言曰聖人作而萬物覩千晉元帝紀劉琨上書曰陛下應受命之期紹載之運)
旂常改制騂翰異宜(唐天寳九載詔周尚赤牲用騂殷尚白戎事乘翰翰白馬)
(也)三分肇慶黃星之應久彰五十啟期真人之運
斯屬(唐太宗祭魏武帝文)命旅致雲屯之應登壇有降火之
祥(陸陲石闕銘)循五德終始之𫝊叶三統因革之義(冊府)
(元龜序)昭華之珍旣徙延喜之玉攸歸(王融曲水詩序)
應運三
原誕膺天命以撫方夏顧諟明命以承神武克享
天心受天明命皇天眷命奄有四海皇天眷祐誕
受厥命昊天有成命二后受之天立厥配受命旣
固受命于天奉若天命用集天命撫綏四方
式商受命奄甸萬姓相彼成康奄有四方集大
命于厥躬用端命于上帝我有右命將天明威
旣受帝祉施于孫子繼明代熙配天光宅周雖舊
邦其命維新受終于文祖受命神宗聖皇應歷
數歷數承天序時乘六龍以御天乘變化而御
大器命世而出命世之才知帝王自有真天
子之位有道者受之上天降休帝遷明德降命成
湯受天永命有命自天自天降命天之所啓
有天之贊天剖神符地命靈契天保定爾亦孔
之固簡畀殷命尹爾多方達有神興有德乃眷
西顧此惟與宅此乃天授非人力也諸侯同日貢
賦(湯)王假有家天命不僭太精布耀帝出乎
震繼天而王繼天施四季應五行乘木而王(木乘)
(水)天皇木德地皇火德伏羲木生神農火紀
軒轅土德顓頊水德秦皇水德之始湯武革
命順天應人飛龍在天利見大人大人虎變其文
炳也位以飛龍文以武變人謀鬼謀百姓與能
謳歌之聲諸侯朝禹抱樂器奔周載圖書歸周
遷鼎雒邑遷鼎坸野舜以太尉即位即位汜
水陽即位千秋亭設壇受命鳴玉設壇龍旋
鳳畤增帝始服黃(隋文帝見應運一)春皇(拾遺記曰春皇者庖犧之别號)
(以木德王故曰春皇)色尚赤黃(唐天寳詔)仰恊三靈俯從億兆
(陸陲石闕銘)歷數在躬(書經)天統(冊府元龜序曰庖犧之王正得天統)膺
期受命(唐高祖禪位太宗詔)誕命建家(王融曲水詩序)五德之論始
自劉向(後魏中書監高閭奏議)
應運四
增策文唐賢良方正策問曰朕聞三微逓代哲后所以
承天五運因循明王由之革命或金水而鱗次應火木
以環周或寅子變正天人之統斯辨或驪騵改色昏旦
之用有殊兹乃渙汗圖書昭彰歷數受位出震以迄於
今莫不母子相承終始交際然而都君土德飜乃尚青
天乙水行寕宜用白深明要旨其義何從若以秦氏霸
基便有符於紫色則魏人鼎足豈復應於黃星緬鏡前
修又以矛盾張蒼之議既頗反於公孫賈傅之談復遠
乖於劉向子大夫學包羣玉文擅鏘金既聽南史之篇
方佇東堂之問詳敷事實靡得浮辭對曰臣聞方圓既
闕帝王斯建四遊將六氣交馳五德與三微遞變自攝
提著紀出震登皇循木火而相承用驪騵而繼作雖復
武功文德揖譲干戈御旒扆以高居握圖籙而深視莫
不垂天人之統順寅子之正始終之際何莫由斯曁乎
運偶都君時云土德道鍾天乙數叶水行子勝母而尚
青母生金而尚白略言其美斯窮奥旨至若秦居閏位
紫實非正之符魏得中區黃標應星之紀未有矛盾允
愜時宜漢祖承天人多異議張蒼言水而黑畤方興公
孫據土而黃龍復應逮二劉之父子推五運之相沿較
彼前談斯為折衷(吳師道對策)
祥瑞一
原風角占曰福先見曰祥字林曰禎祥也福也禮
記曰麟鳳龜龍謂之四靈四靈以為畜則獸不狘又
曰聖王用民必順故無水旱昆蟲之災民無凶饑妖孽
之疾天不愛其道地不愛其寳人不愛其情是以天降
膏露地出醴泉山出器車(山出銀甕丹甑之器及人象車也)河出馬圖
鳳皇麒麟皆在郊藪龜龍在宫沼其餘鳥獸之胎卵皆
可俯而闚也先王能修禮以達義體信以達順此順之
實也增爾雅曰甘雨時降萬物以嘉謂之醴泉黃
帝占云夀星色黃人主夀昌京房易𫝊曰河水清天
下平原禮斗威儀曰人君政訟平則祥鳳至增又
曰政太平則日五色又曰君乘金而王則黃銀紫玉
見又曰君乘木而王政太平則蔓竹紫脱為之常生
春秋緯曰君應陽君臣和得道度則日含王字春
秋感精符曰南至有雲迎日年豐之象河圖龍文曰
鎮星光明八方歸德原淮南子曰天覆以德地載以
樂樂也其時不失其序日月淑清而揚光增援神契
曰黃雲抱日輔臣納忠又曰德至人表則景星見
又曰德至深泉則醴泉湧又曰天子孝則慶雲見
原白虎通曰天下太平符瑞所以來至者以為王者承
天順理調和隂陽隂陽和萬物序休氣充塞故符瑞並
臻皆應德而至鍾律調四夷化越裳來繼嗣平即賓連
生於房戶賓連者木名也連累相承故生於房戶象繼
嗣也日歷得其分即蓂莢生於階間蓂莢者𣗳名也月
一日一莢生十五日畢至十六日一莢去故夾階而生
以明日月也賢不肖位不踰即平露生於庭平露者𣗳
名也官位得其人即生不得其人即死矣狐九尾何狐
死首丘不忘本也明安不忘危也必九尾者九配得其
所子孫繁息也于尾者明後當盛也景星者大星也月
或不見景星常見可以夜作者益於民人也甘露者美
露也降則物無不盛朱草者赤草也可以染絳别尊卑
也醴泉者美泉也狀如醴酒可以飬老嘉禾者大禾也
成王之時有三苖貫桑而生同為一穗大幾盈車長幾
充箱民有得而上之者成王召周公而問之曰三苖為
一穗意天下其和為一乎後果有越裳氏重譯而来矣
增又曰王者繼嗣平明則賓連生於戶闊逹生於房
(瑞應圖曰闊達一名連達)又曰王者使賢不肖位不相踰則平露
生庭狀如盖一名平慮又曰萐莆木名王者孝道至
則出庖廚其葉大如門扇不摇自扇原孫氏瑞應圖
曰金牛瑞噐也王者土地開闢則金牛至又曰玉馬
者瑞氣也王者清明篤賢則至又曰玉龜者師曠時
出河東之涯為聖圖出河負籙讖書增又曰嘉禾五
榖之長王者德茂則生又曰王者恩加耆老則白兔
見山海經曰丹穴之山有鳥名曰鳳皇自歌自舞見
則天下大安寕董仲舒曰太平之世雪不封條漢
終軍白麟竒木對曰野獸并角明同本也衆枝内附示
無外也論衡曰儒者論太平瑞應皆言氣物卓異朱
草醴泉祥風甘露景星嘉禾萐蒲蓂莢屈軼之屬又言
山出車澤出馬男女異路市無二價耕者譲畔班白不
提挈關梁不閍道不擄掠風不鳴條雨不破塊五日一
風十日一雨其盛茂者致黃龍麒麟鳳皇夫儒者之言
溢於過實瑞應之物或無失言鳳皇麒麟之屬大瑞較
然不得增飾其小瑞徵應恐多不是夫風氣雨露本當
和適其言風祥露甘風不鳴條雨不破塊何也言五日
一風十日一雨褒之甚也漢書注張揖曰獬廌似鹿
而一角人君賞罰得中則生於朝廷觸不直者宋志
曰王者德至太和氣盛則甘露降耆老見敬則栢受甘
露尊賢愛老則竹受甘露又曰白玉甕不汲而滿王
者清廉則出又曰明月珠王者不盡介鱗之物則出
又曰王者德澤純洽八方合為一則木連理生又
曰華平其枝平正王者有德則生德剛則仰德弱則低
又曰芝草王者仁慈則生又曰福草者宗廟肅則
生宗廟之中(注福草即芝草也)又曰趺蹄者后土之獸自能
言語王者仁孝則來又曰天鹿者純靈之獸也五色
光耀洞明王者道偹則至角端者日行萬八千里又曉
四夷之語聖明在位明達方外幽遠之事則奉書而至
唐志曰禮部掌祥瑞凡景星慶雲為大瑞其名物六
十有四白狼赤兔為上瑞其名物三十有八蒼烏赤雁
為中瑞其名物三十有二嘉禾芝草木連理為下瑞其
名物十四大瑞則百官詣闕奉賀餘瑞歲終員外郎以
聞有司告廟
祥瑞二
增拾遺記曰炎帝教民耒耜百榖滋阜神芝發其色靈
苖擢佳穎朱草蔓於階卿雲蕩於巖原吕氏春秋曰
凡帝王將興天先見祥昔黃帝祭天先見大螻螾黃帝
曰土氣勝故其色上黃其事則土及禹之時天先見草
木秋冬不殺禹曰木氣勝故其色上青其事則木成湯
之時天先見金刃生八水湯曰金氣勝故其色上白其
事則金也文王時天先見火赤烏銜丹書集於周社上
文王曰火氣勝故其色上赤其事則火韓詩外𫝊曰
黃帝即位鳳乃止於帝東園集帝梧桐𣗳食帝竹實沒
身不去增左𫝊郯子曰黃帝以雲紀註曰有雲瑞以
雲紀事服虔云黃帝受命得景雲之瑞宋志曰黃帝
有景星之瑞有赤方氣與青方氣相連赤方中有兩星
青方中有一星凡三星皆黃色以天清明時見於攝提
名曰景星帝王世紀曰黃帝時有草生於庭若佞人
入朝則指之名曰屈軼原左𫝊曰少昊氏立鳳鳥適
至孔安國注尚書曰雄曰鳳雌曰皇靈鳥也增尸子
曰少昊邑於窮桑日五色互照原帝王世紀曰堯治
天下大和景星曜於天甘露降於地朱草生於郊鳳皇
止於庭嘉禾孳於畞醴泉湧於山僬僥民來貢珍羽廚
中自生肉脯其薄如翣形摇鼓自生風使食物寒而不
臰名曰翣脯又有草夾階而生隨月生死王者以是占
日月之數惟盛德之君應和而生名之蓂莢又曰堯
率諸侯羣臣沈璧於洛河受圖書今尚書中候握河紀
之篇是也尚書中候曰帝堯即政七十載甘露潤澤
醴泉出山又曰朕率羣臣沈璧於洛河良俟於下稷
赤光起元龜負書出赤文成字帝王世紀曰舜時景
星曜於房羣瑞畢致地出乘黃舜於是德被天下薦於
天使禹攝政增尚書大𫝊曰舜時俊乂百工相和而
歌卿雲帝倡之曰卿雲爛兮糺縵縵兮日月光華旦復
旦兮八伯咸稽首曰明明上天爛然星陳日月光華弘
於一人帝乃載歌曰日月有常星辰有行四時從經百
姓允臧晉中興休祥說曰嘉禾者仁草也夏異本同
穎殷同本異秀周三穎同秀原禮含文嘉曰禹卑宫
室垂意於溝洫百榖用成神龍至靈龜服玉女敬飬天
賜吕氏春秋曰禹南濟乎江黃龍負舟增開山圖
曰禹開宛委山得赤珪如日碧珪如月長一尺二寸
金陵驗異錄曰五星聚有三周將代殷聚於房齊威將
霸聚於箕漢高入關聚於東井原墨子曰赤烏銜珪
降周之岐社(詳符命)增鹽鐵論曰周公太平之時雨不
破塊旬而一雨雨必以夜金陵驗異錄曰四星聚者
有四漢元始四年四星聚柳張光武復興於洛晉永嘉
六年四星聚牛女元帝復興於揚土漢初平元年四星
又聚箕尾魏武定兖豫建安二十二年四星各一聚劉
裕有天下(晉元帝紀四星歲鎮熒惑太白也)原史記曰高祖為泗上
亭長常從王媪武負世貰酒飲醉臥武負王媪見其上常
有龍怪之高祖每留飲酒讎數倍增漢志曰文帝時
日中有王字原漢書曰孝武皇帝行幸東海獲赤雁
作朱雁之歌又曰武帝行幸雍祠五畤獲白麟作白
麟之歌又曰武帝元封二年詔曰甘泉之宫中産芝
九莖連葉作芝房之歌又曰元鼎四年得寳鼎后土
祠旁秋馬生渥洼水中作寳鼎天馬之歌又曰宣帝
時東浮大河神魚舞於河增漢郊祀志曰宣帝十三
年幸河東祠后土有神雀集改元為神爵明年正月鳳
皇集祋祤於所集處得玉寳起步夀宫後間歲鳳皇神
爵甘露降集京師赦天下其冬鳳皇集上林乃作鳳皇
殿以荅嘉瑞明年改元五鳳後又改元甘露有黃龍見
新豐又改元黃龍原東觀漢記曰光武中元元年上
幸長安祠長陵還洛陽宫是時醴泉出於京師郡國飲
醴泉者痼疾皆愈獨眇蹇者不瘥又曰有赤草生於
水涯郡國上甘露降羣臣上言地祇靈應而朱草萌宜
命太史撰具郡國所上上不聽是以史官鮮記焉增
天中記曰光武生時鳳皇來集濟陽故宫皆畫鳳皇之
瑞原又曰章帝元和二年鳳皇三十九麒麟五十一
白虎二十九黃龍四青龍黃鵠鸞鳥神馬神雀九尾狐
三足烏赤烏白兔白鹿白燕白鵲甘露嘉瓜秬秠明珠
芝英華平朱草木連理實日月不絶載於史官不可勝
紀魏略曰魏文帝神龜出於靈芝池增魏志曰黃
初元年柴於繁陽有黃鳥銜丹書集尚書臺於是改元
原吴錄曰赤烏十二年寳鼎見於臨平湖中增晉
武紀曰泰始三年氐池縣大柳谷有元石白畫成文實
大晉之休祥詔以製幣告於太廟藏之天府原王隐
晉書曰懷帝永嘉元年有玉龜出灞水晉中興書曰
昔秦始皇東遊望氣者云五百年後東南金陵之地有
天子氣於是始皇改為秣陵塹北山絶其勢今建康即
秣陵西北界所塹即建康南淮中也按始皇東遊之歲
至孫權僭號四百三十七年考之年數既不合校之基
宇又非倫豈應帝王之符而見兆於上代乎有晉金行
奄君四海金陵之祥其在斯矣且秦政東遊至今五百
二十六年所謂五百年後當有王者也增唐高祖冊
文曰翠鳳棲梧丹魚在藻水浮元貝階榮朱草唐太
宗冊文曰文龜浮沼應龍在淀潏露飛甘卿雲呈絢
唐鑑曰太宗貞觀二年上曰比見羣臣屢上表賀祥瑞
夫家給人足而無瑞不害為堯舜百姓愁怨而多瑞不
害為桀紂後魏之世吏焚連理煑白雉而食之豈足為
至治乎嘗有白鵲構巢於寢殿之上合歡如腰鼓左右
稱賀上曰我嘗笑隋煬帝好祥瑞瑞在得賢此何足賀
命毁其巢縱鵲於野外唐會要曰貞觀十二年滁州
言野蠶成繭徧於山阜至十三年野蠶又食槲葉成繭
大如柰色綠凡收六千五百餘石十四年正月元日陜
州界内二百餘里河水變清四月乃止十六年有雄雉
飛集東宫明德殿前上問褚遂良是何祥也對曰昔秦
文公時有童子化為雉雌者鳴於陳寳雄者鳴於南陽
童子言得雌者霸文公遂為寳雞祠漢光武得雄遂起
南陽而有四海陛下舊封秦王故雄雉見於秦地所以
彰表明德也十七年太子寢室中産素芝十四莖並為
龍鳳形十八年山南獻木連理交錯玲瓏有同羅木一
丈之幹並枝者二十餘所二十年汾州言青龍白龍見
白龍吐物初在空中有光如火至地陷入二尺掘之得
玄金也二十一年玉華宫李連理隔澗合枝張說述
聖頌曰帝昔居是邦也紫雲在天神光照室白鹿來擾
黃龍上升隴出仙洞而神魚躍山開禪穴而靈鐘韻謠
言合讖巨跡引途嘉李旁連神蓍自起(景龍二年明皇兼潞州别駕前)
(後符瑞凡一十九事)唐實錄曰開元二十一年左丞相蕭嵩等
奏曰所司奏今年祥瑞祥風起日抱戴嘉禾秀芝草生
甘露降醴泉涌木連理瓜同蔕竹冄生李成實馴鳩玄
鶴慈烏鶺鴒寳鼎魚銘錢刀軌字等二十有一事臣聞
惟德感神惟祥作聖祥風昭乎號令抱戴表以納忠嘉
禾主於同文芝草明於敬老甘露灑神靈之液醴泉發
德澤之滋草木秀其地靈羽毛呈其天瑞其餘山川異
氣噐用殊姿不可勝紀請宣付史館從之唐大歷十
二年成都人郭遠獲瑞木有文曰天下太平四字獻之
宰臣賀曰至德之化先賁草木太平之時遂形文字望
藏祕閣付史館玉海曰宋太平興國九年十月(即雍熙元)
(年十一月改元)嵐州獻牝獸一角如鹿無班角端有肉性馴善
人不能辨示羣臣參驗以聞徐鉉滕中正王祜等引國
史以為祥麟宰相宋琪等表賀上曰珍禽竒獸無濟於
事非朕所尚方内大寕風俗淳厚此為上瑞近年禽獸
之異者所獻甚多止令畜於園囿遂生生之性不欲宣
揚於外琪等奏曰禽獸草木之異皆帝王德化所感而
生前古無不徧錄今陛下謙而不有中外無由得知使
一代簡書有所缺漏欲望具錄瑞物名數圖寫宣付史
館從之乙未内出瑞物三十六種白鹿六白兔十一黑
兔一紫兔一白麞四白雉一白鵲二白鳩一紫鵲一白
鶉一白鸜鵒一蒼鸜鵒白山鵲五綠山鵲一紅山鵲一
白雀四白鼠二白戴勝三蒼烏一白山鴉一赤烏一白
鷹五白鷺鷥鷹二白鵲一赤鶻一白鷂一白鸚鵡一白
銅觜一青花山鵲一琪等拜表稱謝玉海曰宋端拱
元年廣州言清遠縣有合歡木高百餘尺今年三月十
日有鳳高六尺栖集其上衆禽從之木下生芝草三莖
又曰祥符元年封泰山十月壬辰天文院言紫雲如
蓋黃雲如龍鳳青雲如竹木名梢雲(瑞應圖曰人君德至則出若木梢然)
戊戌五色雲環日己酉紫雲如盖起泰山頂俄變黃色
穆清殿御座後有白雲如幡幢龍鳳之狀召宰相登亭
觀俄頃成五色復有黃雲如虹橋葩盖詔名亭曰瑞雲
又曰祥符元年天書至自泰山宰相王旦言真牒降
於神房醴泉涌於陽址芝葩競秀雲旗交輝又曰祥
符元年直史館張知白請以泰山諸瑞命良工繪之一
本藏秘閣傳於不朽一本以偹玉清昭應宫圖壁從之
五年丁謂等又上汾陽祥瑞圖百四十八軸與東封所
錄並繪於玉清昭應宫東西廡又曰祥符二年昭應
宫瑞木斷之有文如點漆體若梵書又曰祥符四年
九月日有煇珥承氣五色雲如飛鳳輔日又曰祥符
七年三月漳州龍溪得珠圍闊三寸七分中有小珠七
顆如七曜次如七曜者不可勝數守臣王冕表進曰熒
煌外散於月華皎潔内含於星彩遐稽信史迥異照乘
之光洞究祥經弗𩔖媚川之色韓琦家𫝊曰天聖五
年初臨軒試進士公名在第二太史奏日下五色雲見
左右從官賀殿上玉海曰宋皇祐三年眉州彭山縣
上瑞麥圖凡一莖五穗者數十本上曰朕比禁四方無
獻瑞物今得西川麥秀圖可謂真瑞矣賜田夫束帛以
勸之六月無為獻芝草上曰朕以豐年為瑞賢人為寳
至於草木魚蟲之異焉足尚哉自今毋得以聞宋會
要曰乾道九年十一月親郊宰臣奏曰郊祀禮成兼以
瑞雪應時未明而霽以至青城齋宿圜丘藏事天氣澄
爽此皆聖德昭著高穹降格上曰君臣之間正當修飭
以荅天貺遼史曰神冊元年上太祖尊號闕地為壇
得金鈴因名其地曰金鈴岡又曰神冊六年圍涿州
有白兔緣壘而上是日破其郛金史曰太祖收國元
年將與遼戰有火光正圓自空而墜上曰此祥徵殆天
助也酹白水而拜金史五行志曰世宗大定十三年
策試進士于憫忠寺夜半忽聞音樂聲起東塔上西達
於宫考官等以為文運始開得賢之兆又曰章帝泰
和二年鳳皇見於磁州武安縣鼓山石聖臺以其事告
宗廟詔天下通鑑曰元成宗元貞元年蘭州河清三
日上下三百餘里名山藏曰明太祖初年甘露降鍾
山羣臣稱賀請告宗廟頒示史館上曰朕慮忘戒而生
驕禎祥化為妖孽告宗廟頒史館非所以示天下也
又曰明永樂二年獻騶虞百僚稱賀上謂侍臣曰古之
明主皆遇祥自警警怠之分安危之繫也朕敢不敬
又曰永樂三年河清於蒲津又曰永樂三年關陜獻
嘉禾羣臣應制撰詩初上為燕王時嘉禾生北平以獻
太祖太祖御製詩賜上至是摹勒拓本賜諸王近臣
又曰永樂十五年太液池水冰結為樓閣龍鳳花卉象
賜羣臣臨觀又曰孝宗冊立為太子時詔至南京瑞
雲見孝陵如車盖
祥瑞三
原火烏神馬(史記武王渡河中流白魚躍入於王舟鱗介兵象白者殷家色白明殷當授於)
(周又有火復於王屋流為烏之式云麟鳳鸞龍騶虞白澤神馬為大瑞隨即奏應奏不奏杖八十)浪
井醴泉(典略曰浪井不鑿而成孫氏瑞圖曰浪井不鑿而成者清淨則水流有仙人至式云神)
(鼎丹甑醴泉浪井為大瑞)金芝華木(漢宣帝時嘉榖元稷降于郡國金芝九莖産于函德)
(殿銅池中金芝色如金銅池承霤也瑞式云秬黍嘉禾芝草華木並為下)元珠紫玉
(式云元珠明珠玉英曰白玉赤文紫玉黃鐵金縢並為上瑞)威鳳神雀神珍
帝祉(詩神珍降祉書式揚帝祉)三秀五雲靈物瑞圖
呈祥效靈休徵嘉瑞禎祥福應增連珠
合璧(後漢天文志曰三皇邁化五星如連珠日月如合璧)和氣天休(唐權德輿)
(曰和氣洽則祥應至至書經君奭曰天休滋)白麟赤雁(俱見前祥瑞二)應德
蒙福(明帝紀祥瑞之降以應有德嘉五鳳三年詔曰朕之不敏懼不能任屡蒙瑞獲兹福祉)
非煙助月(史記天官書若煙非煙若雲非雲蕭索輪囷是為卿雲晉天文志曰景星如半月)
(生於晦朔助月為明)花葩蓂莢(崔豹古今注曰黃帝與蚩尤戰於涿鹿常有五色雲金枝)
(玉葉止於帝上有花葩之象因作華盖帝王世紀曰堯階有蓂莢草)木精竹實(公羊)
(注曰麟仁獸木之精也竹晉毛詩疏曰鳳皇非梧桐不棲非實不食)含仁覧德(廣雅)
(曰麒麟狼頭肉角含仁懷義德賈誼弔屈原賦曰鳳皇翔於千仞兮覧輝而下之)一角五
章(春秋感精符曰麟一角明海内共一王也李白詩曰鳳皇九千仞五章偹珍彩)五彩
九苞(京房易𫝊曰麟有五彩丹山有九苞之鳳)元符黃瑞(文選典引曰元符靈)
(契黃瑞湧出注曰元天也黃地也)原瑞命靈符(何晏瑞頌)戬榖極
休(何晏瑞頌)增華雪瑞雨(南史曰宋大明五年正月華雪降羣臣作詩謝莊有璇蕤)
(瓊藻之句有南史曰梁大同中嘗驟雨殿前往往雜色寳珠虞寄上瑞雨頌)寳鼎金車
(漢武紀元鼎四年六月得寳鼎后土祠旁瑞應圖曰舜時金車見帝庭)原惟德動非
天私禾同穎木連理(書經序曰唐叔得禾異畞同穎下詳祥瑞一)增
步中規首戴德(廣雅曰麟者行步中規折旋中矩仁書經鳳皇來儀疏曰首戴德背負)
(頸荷義足履禮)順之實和之極(禮運曰麟鳳在郊藪故曰順之實也漢公孫弘策)
(曰德配天地明並日月則麟鳳至此和之極也)一角獸三足烏(郊祀志曰漢武帝郊)
(雍獲一角獸盖麟云集抱朴子曰舜至孝三足烏於庭)啟靈篇披瑞圖(東都賦)
(白雉詩)甘露殿瑞雲亭(魏明帝詔曰甘露屢降於仁夀殿下見祥瑞二)
日抱戴月重輪(唐潘炎日抱戴賦曰景龍元年帝臨上黨日抱戴潘炎月重輪賦曰景)
(龍元年八月十四夜月重輪)山呼萬歲洛出九疇(漢書曰武帝封梁甫聞山)
(呼萬歲者三洛孔安國曰河圖即八卦是書即九疇是)原天降茂祉神表靈
貺皇道無為帝德有象佳榖旅生野蠶成繭
(光武時)增青龍進駕飛黃伏皂(淮南子曰黃帝時青龍進駕飛黃伏皂高)
(誘曰飛黃如狐背上有角)萬年玉冊九莖金芝(晉元帝紀有神璽出於江寕其)
(文曰長夀萬年産漢宣帝神爵元年詔有金芝九莖於涵德殿銅池中)神光顯著符
瑞並臻(漢宣帝紀神爵四年修五帝后土之祠齋戒之日神光顯著白虎通曰隂陽和萬物序休氣)
(充塞符瑞並臻皆應德而至)七曜順軌三辰昭華(晉天文志曰三皇邁德七)
(曜順軌堂下王珪嘉祐明赦文)金枝玉葉天酒雲牙(上詳見前花葩注)
(瑞應圖曰甘露一名天酒宋詩朝朝薦天酒寕譲服雲牙)采氣成龍卿雲随馬
(史記曰范增說項羽曰沛公志不在小吾望其氣皆成龍虎五采此天子氣也唐天寳十三載封泰山有卿)
(雲隨馬)音中律吕食惟琅玕(劉向說苑曰麒麟音中律吕李白詩飢鳳不)
(啄粟所食惟琅玕)麟遊郊藪鳳鳴朝陽(禮記曰聖王用民必順故麒麟在郊)
(藪岡詩經曰鳳皇嗚矣于彼高梧桐生矣于彼朝陽)連理映阜鳴鳳棲柯
平慮植砌朱草叢庭摇風翠萐浴露朱英(俱詳)
(祥瑞一)萬靈禔祉三辰合慶慶霄輪囷德水清
徹天瑞磊砢地符氛氲天無藴寳地有呈祥
龜負綈檢麟銜斗樞(以上俱出玉海)潏露飛甘慶雲
呈絢(唐太宗冊文)河色呈符山聲告慶天剖神符
地合靈契(揚雄劇秦美新文)黑章擾囿赤字浮河山祇
吐祕河靈孕寳(出玉海)丹甑呈豐噐車表德(詳祥瑞一)
煙雲紛郁日月光華青雲浮雒榮光塞河(尚書)
(中候曰成王觀于洛沈璧禮畢榮光並出塞河青雲浮洛)禎凝藪澤慶溢風煙
(唐長孫無忌賀河清表)書載歸禾詩詠鳴鳳(書序曰唐叔得禾異畞同穎獻)
(于天子王命唐叔歸周公于東作歸禾詩經卷阿曰鳳皇鳴矣于彼高岡)雲潤星輝風
揚月至(俱班固典引)青雲干吕東風入律(十洲記曰漢武帝天漢三)
(年月氐國獻神香使者云國有常占東風入律十旬不休青雲干吕連月不散意中國有好道之君)四
神踐雪五老飛星(金匱曰武王伐紂都洛邑未成大雪深丈餘甲子旦五車兩騎止王)
(門之外欲謁武王尚父曰五車兩騎是四海之神與河伯雨師耳四神曰天伐殷立周謹來受命五老堯時)
(事詳符命一)黃銀掞彩紫玉摛英(封禪書殷得金德銀自山溢禮斗威儀)
(曰君乘金而王則黃銀紫玉現)澤馬飛鑣山輿結轍(論衡曰太平瑞應山出車)
(澤出馬二聯俱出王勃九成宫頌)素雉朱烏元秬黃&KR1279;(出班固典引)
叠貺駢祥窮靈極祉(出玉海)丹羽儀韶翠黃承轡
(唐太宗頌)原彰有德之象表無疆之休增黃雲履鼎
上白雲起封中(漢郊祀志曰元鼎四年迎寳鼎至中山有黃雲降焉又曰元鼎六年封)
(太山有白雲出封中)天其申命用休福皆不召而至(上出書經下出)
(董子)星為元氣之英雪兆豐年之瑞(三星歷記曰景星者元氣之英)
(水之精也呈謝惠連雪賦曰盈尺則瑞於豐年)五百里賢人聚一千年
王者生(異苑曰陳寔與諸子姪造荀淑父子于時德星聚太史奏曰五百里内有賢人聚春秋感應)
(圖曰黃河千年一清丹千年一焚則王者當出)納僬僥之珍羽受王母
之白環(帝王世紀曰堯時僬僥民來貢珍羽及文選景福殿賦注曰舜時西王母獻白環珮)
芝房寶鼎升于樂府神雀甘露標為年紀(兩都賦序)赤
文綠字候日舒華龍檢芝泥浮河絢采(赤文綠字出尚書中候堯)
(時事詳祥瑞二金河圖曰舜即位黃龍五采負圖玉檢䋲芝為泥黃玉為匣)西鶼南雉之
賮日至月書連珠湧醴之徵雲霏霧集(俱長孫無忌賀河清表)
繪在禁嚴契龍圖之瑞物播之雅頌參乾德之樂
章上天之載無聲所助者順諸福之物畢至永孚
于休章騰郡國闓數千百所之祥喜動公卿上於
萬斯年之頌赬莖素毳并柯共穗之瑞每不勝書
象輿丹甑昭華延喜之珍不求自至(以上俱玉海)
祥瑞四
增天符(四子講德論曰天符既章人瑞又明)地符(王元長曲水詩序曰天瑞降地符升)
景風(文選注曰景風即祥風也)效珍(東都賦寳鼎詩曰岳修貢兮川效珍)祕寶(班固)
(典引曰御東序之祕寳注曰河圖也)十瑞(述異記曰堯時有十瑞)曜文(晉武華林詩曰)
(天垂其象地曜其文)青光(唐實錄曰開元十九年興慶宫親耕三百餘步既而有青光紫氣覆地)
噐車(禮記詳符瑞一)瑞石(地理志曰唐高祖時于北都獲瑞石有文曰李淵萬吉築受瑞)
(壇祀以少牢五行志曰貞觀十七年又于凉州得瑞石)玉甕(宋志見祥瑞一)銀甕(孫氏)
(瑞應圖曰王者晏不及醉刑罰中則銀甕出焉)金船(孫氏瑞應圖曰王者德盛則金人下乘金船游)
(王後池)金勝(宋志曰國平盜賊四方賓服則金勝出)金芝(漢宣帝紀曰元康四年金)
(芝九莖産于涵德殿銅池中)玉芝(唐志曰天寳七載三月大同殿柱産玉芝)賓連(木名)
闊達(木名)平露(木名)蔓竹紫脱華平(木名詳以上俱祥)
(瑞一)蓮旗(玉海曰宋紹興二十五年十月以南安雙蓮華繪于旗以表瑞)瑞竹(玉海曰宋)
(皇祐三年後苑生瑞竹一本兩莖羣臣多為賦頌以獻)趺蹄(后土之獸詳祥瑞一)騶虞
(詩經注曰騶虞義獸也有至聖之德則應之)角端(詳祥瑞一)鸑鷟(國語曰周之興也鸑)
(鷟鳴於岐山注鸞鳳别名)神爵(漢書曰元康四年神爵五采以萬數集長樂宫明年改元神爵)
黃鵠(漢昭帝紀曰元始元年黃鵠下建章宫太液池中)白虎(文選四子講德論曰今南郡獲)
(白虎偃武修文之應也)魚銘(唐開元二十一年衢州獲魚有銘裵光庭張九齡等表賀)日
重輪(宋元符二年日重輪製重輪二旗)五色露(洞冥記曰東方朔遊吉雲之地其國若有)
(吉樂之事則滿空雲氣著于草木皆成五色露)日衣青光(春秋元命苞曰伐殷者姬昌日衣青)
(光)五雲冠日(晉紀武帝太康元年正月五雲冠日)日宣重光(倪寬𫝊曰元封)
(元年登封泰山倪寬上夀曰癸亥宗祀日宣重光符瑞圖曰日外一暈更赤也)填星如瓜(漢郊)
(祀志曰元封元年秋填星出如瓜有司皆曰陛下建漢家封禅天其報德星云)神光三燭(漢武)
(紀曰元封四年詔曰朕躬祭后土地祇見光集于靈壇一夜三燭)雲成宫闕(祭祀志曰漢光)
(武封泰山雲氣成宫闕百官咸見之)協風應律(陸雲宴會詩)炤景飲醴(江淹)
(上建平王書景景星也醴醴泉也)珠躔麗極(唐開元二十四年八月老人星見賀表曰玉筦)
(凝商珠躔麗極)丹蓂候魄河光吐榮(俱出玉海)玉版祕記(玉海)
(曰唐天寳八載方士索渾上言見太白老人告玉版祕記事因是羣臣上帝號)合符釡山(史記)
(黃帝紀索隐註曰東方朔云東海大明之墟有釡山出瑞雲應王者符命如堯有赤雲之祥黃帝有黃雲之瑞)
(故曰合符應于釡山)白馬朱鬛(禮緯曰白馬朱鬛瑞于文王)麟趾褭蹏(漢武)
(帝紀曰太始二年三月詔有司議曰泰山見黃金宜改故名今改金曰麟趾褭蹏以協瑞焉注曰金有常形欲)
(表祥瑞改鑄為麟趾馬蹏之形)白麟竒木(漢終軍傳曰武帝幸雍祠五畤獲白麟一角而五蹄)
(又得竒木一枝旁出輒復合于木上)白狼銜鉤(田俅子曰湯都亳有神手牽白狼口銜金鉤而)
(入湯庭)晉陵金鐸(東晉王廙疏曰晉陵有金鐸之瑞郭璞云必致中興)疇德瑞
聖(赭白馬賦曰有騰光吐圖疇德瑞聖之符焉)逢吉丁辰(班固典引曰逢吉丁辰景命也)
(註曰逢其吉瑞當于佳辰)荅三靈之蕃祉至德馨香感于神明
(書)至德光大動于天地乾符坤珍超圖溢牒白
鳩丹鳥素魚斷蛇方斯蔑矣
祥瑞五
原賦魏劉邵喜瑞賦曰乾坤交泰嘉瑞降靈皓雉呈其
潔質素威效其人形白兔揚其翰耀黃龍燿其神精章
光列之焞燿顯休徵之有成昔聖王之降瑞或卓爾而
弗經猶著美於篇籍貽來葉而垂名實名德之所墜宜
允納而是丁信無思而不服又何遠之不寧方得收麒
麟於元圃棲鳳皇於軒櫺舞鸞鳥於中唐聆鸑鷟之和
鳴弄萐蒲之華芳翫朱草之丹榮承靈祚而建基垂遐
福於億齡超三五而無儔與泰初乎齊聲增張衡東
京賦曰總集瑞命偹致嘉祥圉林氏之騶虞擾澤馬與
騰黃鳴女牀之鸞鳥舞丹穴之鳳皇植華平于春圃豐
朱草于中唐
原頌魏何晏瑞頌曰若稽古帝魏武欽明文思罄民生
之俊德懿前烈之極休先天而天弗違後天而奉天時
聿迪明命肇啟皇基夫居高聽卑乾之紀也靡德不酬
坤之理也故靈符頻繁衆瑞仍章通政辰修玉燭告祥
和風播烈景星揚光應龍遊於華澤鳳鳥鳴於高岡麒
麟依於圃籍甝虎𩔖於坰疆鹿之麌麌載素其色雉之
朝雊亦白其服交交黃鳥信我中霤鯈鯈嘉苖吐穎田
疇
原表周王褒上祥瑞表曰明王孝治岳瀆所以效靈至
人澤及風雲以之懸感是以若霧非霧天道叶至德之
符似煙非煙觸石表嘉祥之氣玄黃蕭索之輝丹紫輪
囷之狀豈止唐帝沈璧氣合金方姬后望河形如車盖
增唐張說奏慶山醴泉表曰臣聞至德洞微天鍳不
遠休徵祕景時和則見是知綿代曠歷慶諜祥經帝王
有必感之符神靈無虛出之瑞伏惟陛下金鏡御天璿
衡考政欽若元象弘濟蒼甿茂功將大造混成純化與
陽和俱扇朝百神之樂職宅萬國之歡心嘉氣内充滛
雨外息豈止摇風紀月之草列蒔于階厨儀簫御籙之
禽相鳴於戶閣而已固有發禎厚載抽貺泉源表元德
之潛通顯黃祇之昭報宋林希奏祥瑞表曰聖人出
而四海清帝命昭而萬靈集必致諸福之物以表太平
之符伏惟陛下體堯之仁躬舜之孝力行勤儉而本以
化物誠意惻怛而出於愛民是以指揮之間功業成就
覆載之内隂陽協和蒙被羣生浹肌膚而淪骨髓涵濡
異𩔖霑動植而洽飛翔仰而觀者景星慶雲俯而視者
醴泉甘露扶疎煒燿發為朱草三秀之英游泳服馴則
有白麟一角之異嘉葩連理之木異畞同穎之禾鵲巢
可俯而窺池龍可豢而擾謂宜作為聲詩而奏於郊廟
深詔太史而著之簡編以永無疆之休以昭特起之績
考諸已往固可謂絶世之殊祥抑而弗宣猶以為盛德
之餘事自時可紀殆不絶書今者駕鸞輅以克明庭撞
黃鐘而御太極典禮大偹官儀一新殊方駿奔重譯輻
輳自昔辮髮卉裳羈縻之所未至踰沙軼漠言語之所
未通咸奉玉帛而介九賓襲衣冠而獻萬夀烜赫威德
冠古超今巍巍煌煌𫝊示人極鋪張王會之衆美褒對
皇家之盛容臣等躬率有司伏尋故事參稽圖牒宜先
象齒之珍敷道句臚敢上龍池之奏歡呼抃蹈倍萬常
情
增序宋晏殊兩朝祥瑞贊序曰二聖膺運天人協贊符
命沓臻三象騰輝五靈狎至露貽雲蔚泉湧河清紛綸
乎華芝茂衍乎嘉榖羽毛之族萬變呈姿卉木之倫千
名著異爰稽衆瑞列繢殊庭乃詔羣臣並為贊述
增詩唐王維大同殿生玉芝龍池上有慶雲賜宴即事
詩曰欲笑周文歌宴鎬還欽漢武樂横汾豈如玉殿生
三秀詎有銅池出五雲陌上堯尊傾北斗樓前舜樂動
南熏共歡天意同人意萬歲千秋奉聖君
增策文唐賢良方正策問曰朕聞明王闡化感人靈之
心聖后宣風移動植之性遂使翔龍薦檢鳴鳳司晨獸
觧識邪草能指佞仰惟前烈何德而臻此乎朕逖稽遂
初載欽神化每欲反斯煢薄景彼上皇欲使瑞蓮司庖
仙蓂候月遊四靈於翠苑集五老於榮河致此休徵良
由政感佇聞啟沃以副虛襟對曰臣聞化浹乾樞景緯
呈其靈貺澤周坤絡卉木效其禎祥是以若霧非煙必
應文明之后九莖三秀允符光宅之君陛下應期納籙
撫運登皇孝道格於蒼穹仁心光於紫極自臨萬域輯
御羣方靈瑞屢臻休徵洊至五蹄仁獸樂君囿而來遊
六象威禽拂帝梧而萃止豈直銀黃玉紫雉白烏丹飜
鄗上之二桴拔江間之三脊固亦廵河授檢拜洛披圖
降五老於星躔歸四神於雲路盛矣美矣巍乎煥乎躪
三五以騰徽吞八九而高視尚且崇謙譲之道守沖撝
之德抑斯天瑞訪此人謀陛下雖不宰其成功微臣亦
不知其所謂(吴師道對)
福禄一
增詩小雅曰天保定爾亦孔之固俾爾單厚何福不除
俾爾多益以莫不庶天保定爾俾爾戬榖罄無不宜受
天百禄降爾遐福惟日不足天保定爾以莫不興如山
如阜如岡如陵如川之方至以莫不增如月之恒如日
之升如南山之夀不騫不崩如松柏之茂無不爾或承
詩魯頌曰俾爾熾而昌俾爾夀而臧保彼東方魯邦
是常不虧不崩不震不騰三夀作朋如岡如陵俾爾昌
而熾俾爾壽而富黃髮台背夀胥與試俾爾昌而大俾
爾耆而艾萬有千歲眉夀無有害天錫公純嘏眉夀保
魯居常與許復周公之宇魯侯燕喜令妻夀母宜大夫
庶士邦國是有旣多受祉黃髮兒齒莊子曰堯觀乎
華華封人曰嘻聖人請祝聖人使聖人夀堯曰辭使聖
人富堯曰辭使聖人多男子堯曰辭封人曰夀富多男
子人之所欲也女獨不欲何耶堯曰多男子則多懼富
則多事夀則多辱是三者非所以養德也封人曰天生
萬民必授之職多男子而授之職何懼之有富而使人
分之何事之有夫聖人鶉居而鷇食鳥行而無彰天下
有道則與物皆昌天下無道則修德就閒千歲厭世去
而上仙乘彼白雲至於帝鄉三患莫至身常無殃何辱
之有
福禄二
增長發其祥有秩斯祜一人有慶萬夀無疆(俱詩)
(經)昌熾長生(上出詩魯頌詳福禄一身莊子黃帝問於廣成子曰敢問治奈何而可)
(以長久廣成子曰必清必静毋勞汝形毋摇汝精乃可以長生故我修千二百歲矣)夢九齡
呼萬歲(禮記文王世子曰武王夢帝與我九齡文王曰古者謂年齡齒亦齡也我百爾九十吾與爾三)
(焉聞漢書武帝封泰山山呼萬歲者三)申命用休降年有永(殷高宗)
摩銅狄奉玉巵(搜神記曰薊子訓與一老翁共摩挲銅狄曰適見鑄此今已五百年矣)
(史記曰漢高祖在未央宫中奉玉巵為太上皇夀)獻椒花種桃實(晉書劉臻妻元)
(日獻椒花頌曰聖容映之永夀於萬種漢武帝内傳曰西王母降出桃五枚與帝帝留核欲母曰三千年結)
(子非下土所種之物)八千春秋四百甲子(莊子逍遥篇曰上古有大椿者以八)
(千歲為春八千歲為秋四左𫝊緯縣老人曰臣生之歲正月甲子朔百有四十五甲子)禔福
錫羡(相如難蜀父老曰遐邇一體中外禔福饒揚雄甘泉賦曰卹胤錫羡注曰錫與也羡也)神
箧受萬年之算洛書開五福之祥(出翰苑新書)丹冥投
烽青徼釋警(曹植求自試表註曰丹冥南方青徼東方也)矞雲結幄爛
南極於紫霄元日稱觴介東朝之黃髮雲成五色
重瞻瑞日之光花覆千官共祝大椿之歲已標仙
籍之長生式播皇風於不朽一人有慶遥瞻北闕
之尊萬夀無疆願效南山之祝思齊所以聖佇觀
則百之男天保莫不增更祝無疆之夀則百斯男
願嗣文母徽音之雅既多受祉載賡魯侯燕喜之詩
幸與庶民同被皇極歛敷之福更祈聖夀不殊華
封請祝之辭(以上俱出翰苑新書)
福禄三
原惟予一人膺受多福永言配命自求多福既有
淫威降福孔夷實受其福永膺多福降福穣穣
降福簡簡干禄百福子孫千億愷悌君子
干禄愷悌百禄是遒百禄是荷受天百禄天
被爾禄天應之德祈天永命承天之祜受天
之祜天錫純嘏永錫祚胤萬夀無期南山之
夀釐爾女士從以孫子君子萬年景命有僕必
有世祀萬世不絶無疆之休於萬斯年天惟
純佑命則商實維天之命於穆不已卜世三十
卜年八百增聿懷多福(詩經)天夀平格(書經)期頤(禮記)
(百年曰期頤)綏我眉夀介以繁祉夀考維祺(俱詩經)禄
位名夀尊富饗保(俱中庸)五福(洪範九五福)仁夀(董子曰堯)
(舜行德則民仁夀)虎拜(詩經曰虎拜稽首天子萬年)兕觥(詩經曰稱彼兕觥萬夀無)
(疆)古帝夀考(韓愈佛骨表曰黃帝百十歲少昊百歲顓頊九十八歲帝嚳百歲帝堯百十八)
(歲舜禹湯皆百歲文武九十餘歲)安愈(張衡東京賦曰膺多福以安愈註愈寕也)逆釐
三神(顔延年曲水詩序曰感動天地逆釐三神)妥綏天保(陸機宣猷堂詩曰儀刑祖宗妥)
(綏天保)夀于箕翼(荀子富國篇曰國安磐石夀于箕翼)
御定淵鑑𩔖函卷四十九
