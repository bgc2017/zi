欽定四庫全書
御定淵鑑類函卷三百六十六
布帛部二(布縠)(帛練)(絲綌絺)(綿綃)
布一
增釋名曰布布列諸縷繐慧也齊人謂凉為慧言服之
輕細凉慧也說文曰細布十五升布也纑布縷也絟
細布也繐蜀布也易說卦曰坤為布原禮記曰仲
夏月毋暴布(不以隂功干太陽事)又曰布帛精麤不中數幅尺
廣狹不中量不鬻于市增又曰大祭以疏布為尚反
女工之始也又玉藻曰年不順成君衣布又冠義
曰始冠之冠緇布之冠也周禮曰凡宅不毛者有里
布又曰并州其水淶易其利布帛左傳齊晏子謂
子尾曰夫富如布帛之有幅焉為之制度使無遷也
漢書高帝曰吾奮布衣取天下史記曰答布皮革千
石言其價賤故與皮革同量也又食貨志曰周九府
圜法貨寳於金利於刀流於泉布於布束於帛原又
貨殖傳曰通邑大都布千鈞比千乘家增漢書曰曳
阿錫如浮(阿細繒錫細布也)孫卿子曰與人善言美若布帛
與人惡言深於矛戟淮南子曰布之新不如紵紵敝
而不如布或善為新或善為故潜夫論曰葛子升越
筒中女布(葛越草布也)抱朴子曰寸裂之錦黻未若堅完
之韋布又曰海中蕭丘有自生火常以夏起而秋滅
生一種木里人以為薪用之不窮取木葉績以為布其
皮赤剥以灰煑治以為布又曰白鼠毛長三寸許入火
中不灼其毛又可績以為布故火浣有三種原神異
經曰南方有火山長四十里生不燼之木晝夜火燃得
暴風不熾猛雨不滅火中有鼠重百觔毛長二尺餘細
如絲恒在火中不出外而色白以水逐沃之即死取其
毛織以作布用之若垢汚以火燒之即清潔也搜神
記曰崑崙之墟有炎火之山山上有鳥獸草木皆生於
炎火之中故有火浣布非此山草木之皮枲則其鳥獸
之毛也增吳錄曰日南北景縣有火鼠取毛為布名
火浣布南史曰南海諸藻國東千餘里至自然火洲
有樹取其皮作布有垢則投火中復潔或作燈柱用之
不知盡異物志曰斯調國有大洲在南海中其上有
野火春夏自生秋冬自死有木生於其中而不消也其
俗常以冬採其毛以為布色小青黑若塵垢汚之便投
火中則更鮮明也唐六典曰勝寧等州出女稽布濟
州出賨布海州出楚布涪州出連頭獠布巴州出蘭干
布凉州出毼布西州出白㲲南州出班布漢州出彌牟
布韶州出竹子布原廣志曰桐木其葉有白毳取其
毳淹織緝以為布裴氏廣州記曰蠻夷不蠶採木綿
為絮皮圓當竹剥古綠藤績以為布增顧微廣州記
曰阿林縣有句芒木里人斫其大樹半斷新條更生取
其皮績以為布軟滑甚好輟耕錄曰閩廣多種木棉
紡績為布名曰吉具玄中記曰玄菟北有山山有花
人取紡織為布南州志曰桂州豐水縣有緣藤俚人
以為布南州異物志曰五色班衣以絲布古貝木所
作此木熟時狀如鵝毳中有核如珠玽細過絲綿人將
用之則治出其核但紡不織任意牽引無有斷絶欲為
班布則染之五色織以為布弱軟厚緻上毳毛外徼人
以班布文最煩縟多巧者名曰城城其次小麤者名曰
文辱又次麤者名曰鳥麟海錄碎事曰高昌國有草
實如繭中絲如細纑為白疊子國人取以為布揮麈
前錄曰高昌國出白㲲繡文花蕊布洞冥記曰波祗
國産荃蘼草亦曰春蕪草其皮如絲可以為布所謂春
蕪布亦曰香荃布地理志曰慶州土貢胡女布泗州
土貢錦貲布又曰湖州有黃草布布出各縣極細者
與葛無異又曰海西織水羊毛為布曰海西布越
絶書曰白越細布也張載擬四愁詩曰主人遺我筒
中布何以報之流黃素
布二
增說苑墨子曰古有用無文者禹是也土階三等衣裳
細布當此時黼黻無所用務在堅完王子年拾遺記
曰周成王六年然丘國使貢獻使者衣雲霞之布如今
之朝霞布也列子曰周穆王大征西戎西戎獻錕鋙
之劔火浣之布其劔切玉如泥其布浣之必投於火布
則火色出火而振之皓然疑乎雪也左傳曰衞文公
大布之衣大帛之冠原又曰諸侯攻偪陽主人懸布
堇父登之及堞而絶之(偪陽人懸布以試勇者也)墜則又懸之蘇而
復上者三主人辭焉乃退帶其斷布以徇于軍三日
晏子景公謂晏子曰東海中有水而赤有棗華而不實
何也晏子曰昔秦繆公乘龍理天下以黃帝布裹蒸棗
至海而投其棗布故水赤蒸棗故華而不實公曰吾佯
問子耳對曰嬰聞佯問者亦佯對之增莊子曰魯君
聞顔闔得道之人使人以幣先焉顔闔守門粗布之衣
而自飯牛使者致幣顔闔對曰恐聽繆而遺使者罪不
若審之使者還反復來求即不得原列女傳曰楚江
乙母者楚大夫江乙之母也當恭王之時乙為郢大夫
有入王宫盗者令尹以罪乙請于王而黜之處家無幾
其母亡布八尋言令尹盜之王方在小曲臺令尹侍焉
王謂母曰令尹信盗也寡人不為其富貴不行法焉若
不盗而誣之楚國有常法(常法謂誣罪人其罪罪之)母曰令尹非身
盗之也乃使人盗之王曰奈何對曰昔孫叔敖之為令
尹也道不拾遺民不閉關而盗賊自禁今令尹之法治
也耳目不明盗賊縱横是故盗妾之布是與使之何異
王曰令尹在上寇盗在下令尹不知有何罪焉母曰昔
者妾子為郢大夫人盜王宫中之物妾子坐而黜之妾
子亦豈知之乎終然坐之令尹獨何以不坐是為過也
王曰善非徒譏令尹又譏寡人令吏償母之布因賜金
十鎰讓金布曰妾豈貪貨而干王哉王召江乙而用之
史記曰公儀休相魯見布好而疾出家婦燔其機恐
奪人之利吳越春秋曰越王允常使民男女入山採
葛作黃絲布獻之吳王漢書曰太公以布為貨廣二
尺二寸為幅長四丈為匹又曰文帝徙淮南王長道
中死時民謠曰一斗粟尚可舂一尺布尚可縫兄弟二
人不相容又曰成帝許皇后上疏曰妾誇布服糲食
增又曰公孫弘為丞相而臥布被又曰張敞為京
兆尹長安游徼受贓布罪名已定其母年八十守遺腹
子詣敞自陳願乞一命敞多其母守節而出教更量所
受布狹幅短度中疏虧二尺價值五百由此得不死
又曰伏靈在菟絲之下燭之火滅即記其數以新布四
尺環置之明即掘取原又張騫傳曰臣在大夏時見
卭竹杖蜀賨布增東觀漢記曰廉范年十五入蜀迎
祖母喪及到葭萌渡船沒幾死太守張穆持筒中布數
箧與范范曰石生堅堅生香前後相違不忍行也遂不
受又曰建初元年詔賈逵入北宫虎觀南宫雲臺講
左氏傳又使發出左氏大義長於二傳者書奏上嘉之
賜布五百疋衣一襲後漢書曰馬太后詔曰吾為天
下母而身服大練食不求甘左右但著帛布無香薰之
飾者欲以身率下也又曰元和二年詔令天下大酺
五日賜公卿以下錢帛各有差及洛陽民當酺者布戶
一匹外三戶共一匹博士弟子見在太學者布人三匹
又曰靈帝時楊璇為零陵太守時蒼梧猾賊相聚吏
民憂恐璇乃特制馬車數十乘以排嚢盛石灰於車上
繫布索於馬尾順風鼓灰賊不得視因以火燒布布燃
馬驚奔突賊陣羣盗破散又曰哀牢夷知染綵紬布
織成文章如綾錦有梧木華績以為布幅廣五尺潔白
不受垢汚先以覆亡人然後服之原又曰王允與吕
布及士孫瑞謀誅董卓有人書吕字於布上負而於市
歌曰布乎布乎有告卓不悟三年四月帝疾愈卓入朝
布持矛刺卓兵士趣斬之增又曰董卓獲山東兵以
猪膏塗布十餘丈用纏其身然後燒之先從足起原
先賢行狀曰國中有盗牛者牛主得盗者曰我邂逅迷
惑從今以後將改過幸無使王烈聞之人有以告烈者
烈以布一端遺之曰是知恥惡知恥則善心將生故與
之勸為善也增廣州先賢傳曰丁密蒼梧廣信人也
清貧高節非家織布不衣魏略曰大秦國在安息條
支西出細布有織成細布言用水羊毳名曰海西布
又曰大秦國出金塗布緋持竹布發隆火浣布阿羅得
布巴則布鹿代布温宿布五色枕布魏文帝詔曰夫
珍玩所生皆中國及西域他方物比不如也代郡黃布
為細樂浪練為精江東太末布為白故不如白疊布鮮
潔也又曰皇甫隆為燉煌太守燉煌婦人作裠率縮
如羊腸用布一匹隆禁止之所省復不訾魏志曰青
龍三年西域重譯獻火浣布詔大將軍太尉臨試以示
百僚曹植表曰欲遣人到鄴市上黨布五十匹作車
上小帳帷謁者不聽竹林七賢論曰王戎為侍中南
郡太守劉肇遺戎筒中布五十端戎不受而厚報其書
識者以為譏世祖患之為發詔議乃息晉書曰王戎
性慳吝從子將婚遺一單布衣婚畢却收之又曰蘇
峻平後帑藏空竭庫中惟練數千端鬻之不售而國用
不給王導患之乃與朝賢俱制練布單衣於是人士歙
然傚服之練遂踴貴乃令主者出賣端至一金又曰
謝尚為江夏相府以布四十匹為尚作烏布帳尚以為
軍士襦袴又曰顧愷之為殷仲堪荆州參軍嘗因假
還仲堪特以布帆借之至破冢遭大風愷之與仲堪牋
曰地名破冢直破冢而出下官平安布帆無恙郭子
曰劉道貞常為徒扶風王以五匹布贖之既而用為從
事郎中當時以為美談孔羣嗜酒王導戒曰卿不見
酒家覆瓿布久糜爛耶原笑林曰沈珩弟峻字叔山
有名譽而性儉恡張温使蜀入内良久出語温曰向擇
一端布欲以送卿而無粗者温嘉其能顯非俗說曰
桓豹奴善乘騎亦有極快馬有一諸葛郎自云能走與
馬等桓車騎以百匹布置埓令豹奴乘馬諸葛競走先
至者得布便俱走諸葛恒與馬齊欲至埓頭去布三尺
許諸葛一躍坐布上遂得之增崔鴻十六國春秋前
秦錄曰天竺國獻火浣布拾遺記曰晉太康中有羽
山之民獻火浣布前虞舜時獻黃布漢末獻赤布梁冀
製為衣又曰方丈山東有龍場地方千里玉瑤為林
或云龍常鬪此處膏血如水流著如淳漆燕昭王三年
海人乘霞舟以彫壺盛膏數斗以獻王王坐通雲之臺
以火浣布為纏以龍膏為燈照耀百里梁四公記曰
有商人賫火浣布三端帝以雜布積之令杰公以他事
至於市所杰公遥識曰此火浣布也一是積木皮所作
一是鼠毛所作以詰商人具如杰公所說因問木鼠之
異公曰木堅毛柔是可别也以陽燧火山隂柘木爇之
木皮改常試之果驗宋書曰王玄謨侵魏為前鋒好
營貨利一匹布責人八百棃以此倍失人心梁書曰
鄱陽王蕭恢為郢州刺史境内大寧時有進筒中布者
恢以竒貨異服即命焚之於是百姓仰德陳書曰姚
察自居顯要一不交通嘗有私門生不敢厚餉送南布
一端花練一匹察謂曰吾所衣者止是麻布蒲練此物
於吾無用既欲相接欵幸不煩爾此人遜讓察厲色驅
出自是莫敢餽送又曰東海扶桑國其土多扶桑木
故以為名扶桑如桐初生如筍國人食之實如棃而赤
績其皮為布以為衣亦以為錦原燕書曰宋該字宜
弘為右長史太祖會羣僚以該性貪故賜布百餘匹令
負而歸重不能勝乃至僵頓以愧辱之增後魏書曰
楊大眼為荆州刺史嘗縛蒿為人衣以青布而射之召
諸蠻渠指示之曰卿等作賊吾正如此相殺也又曰
楊椿歸老臨行誡子孫曰國家初丈夫好服綵色吾雖
不記上谷翁時事然記清河翁時服飾恒見翁著布衣
韋帶常自約敇諸父曰汝等後世若富貴於今日者慎
勿積金一斤綵帛百匹以上用為富也北史曰齊鄭
述祖為光州刺史有人入市盗布其父怒曰何忍欺仁
君執之以歸首述祖特原之自是境内無盗隋史曰
隋文帝焚綾文布杜寳大業拾遺錄曰七年十二月
朱寬征琉球國還獲男女口千餘人并雜物産與中國
多不同緝木皮為布甚細而幅闊三尺二寸亦有細班
布幅闊四尺許唐書曰貞觀時南蠻王(一云西屠夷頭黎)獻
朝霞布又曰貞觀十八年命將征遼東安州人彭通
請出布五千匹以資征人上喜之比於漢之卜式拜為
宣義郎六帖曰唐開元初日本栗由復朝請從諸儒
授經詔四門助教趙元默即鴻臚為師獻元默大幅布
布三
原奮衣卧被(上詳布一下詳布二)增青箋黃潤(夏侯開國吳郡賦曰)
(金玉星煩明璫霞聚織絺細越青箋白紵名練奪乎樂浪英葛先乎三輔揚雄蜀都賦曰細絺弱折綿繭成)
(袵筒中黃潤一端數金又左思蜀都賦曰黃潤比筒籯金所過黃潤盖細布也)橦花緣藤
(又蜀都賦曰布有槿華下詳布一)原獻越贈戎(後漢陸績祖父閎建武中為尚書令)
(美姿貌著越布單衣世祖見而好之自是常敇會稽獻越布晉王戎伐吳南郡太守劉肇賂贈戎細布五十)
(端為司隸所糾以知而未納不坐帝曰戎豈懷私苟得不欲為異耳然而為清慎者所鄙由是損名)貿
絲同帛(詩云抱布貿絲則孟子曰許行布帛長短同價相若)增香荃古
貝(上詳布一二下詳布)白㲲紫絲(上詳布一范孔帖云唐明皇時有尼善相顔)
(真卿問曰吾得五品否尼指座上紫絲布云顔卿綵色當如此)遺盜獻師(俱詳布二)
原如雪比筒(詩曹風曰麻衣如雪下詳上)露積火浣(漢王幹字子良)
(雖有爵祿若不在已秩俸布帛皆露積腐爛爭魏志云漢時梁冀以火浣布為單衣常會賓客冀佯酒失杯)
(而汚之偽怒解之曰燒之布得火然如灰凡布垢盡火滅粲然潔白若用灰水洗中間久絶魏文帝以火性酷)
(烈而無含肓之氣必不然之事遂著典論言必無乃刊石于廟門外與石經並立明帝立西域重譯而來獻之)
(于是大臣乃試以示百僚遂滅此論天下笑之矣)羲皇造孔子冠(羲皇造布孔)
(子作緇布冠)衞侯衣孟光裙(上詳布二嫁孟光荆釵裙布而梁鴻)增
軍士作袴朝賢製衣(俱詳布二)
布四
原盛囊(楊王孫以布囊盛其屍而瘞之)著縵(沈遼女兒帶環著縵布)齊必有
(明衣布也)祭為尚(詳布一)增賜郅惲(漢光武嘗出獵車駕夜還上東門郅惲拒)
(關不開上乃從東中門入明日惲上書賜布百匹)給王釗(唐王釗守洛州給王㠿布一端)
贍布三千(東漢永平中衞尉馬廖以布三千匹私贍三輔衣冠知與不知莫不畢給註云衣冠蓋指)
(士大夫也)賜布九萬(唐郭子儀屯絳州帝引至卧内賜布九萬匹)四幅内頭
(朱崖傳曰朱崖俗行來出入如著布或細紵布巾巾四幅其中内頭如領巾象)一幅蔽身(西域)
(尼婆羅一幅布蔽身)有幅無遷廣狹疎密(禮記俱詳布一)
布五
原賦晉殷臣竒布賦曰惟泰康二年安南將軍廣州牧
滕侯作鎮南方余時承乏沗備下僚俄而大秦國奉獻
琛來經於州衆寳既䴡火布尤奇乃作賦曰伊荒服之
外國逮大秦以為名仰皇風而悦化超重譯而來庭貢
方物之綺麗亦受氣於妙靈美斯布之出類禀太陽之
純精越常品乎意外獨詭異而特生森森豐林在海之
洲煌煌烈火焚焉靡休天性固然兹殖是由牙萌炭中
穎發燼隅葉因焰潔翹與炎敷焱榮華實焚灼萼珠丹
輝電近彤炯星流飛耀衝霄光赫天區惟造化之所陶
理萬端而難察燎無爍而不燋在兹林而獨昵火焚木
而弗枯木吐火而無竭同五行而並在與大椿其相牽
乃採乃㭊是紡是績每以為布不盈數尺以為布帊服
之無斁既垢既汚以焚為濯投之朱罏載燃載赫停而
冷之皎然凝白
原啟梁劉孝綽謝越布啟曰比納方綃既輕且麗珍邁
龍水妙越島夷增周庾信謝趙王賚息絲布啟曰南
冠獲宥既預禮延稚子勝衣還蒙拜謁關尹津梁之織
鄴地雙絲扶風彩文之機仙園獨蠒青衿宜襲書生無
廢學之詩春服既成童子得雩沂之舞况復栖烏挾子
同知桂樹之恩澤雉將雛共喜行春之令根株一潤枝
葉俱榮謹啟又謝趙王賚絲布等啟曰望外之恩實
符大賚非常之錫乃溢生涯曳練且觀無勞白馬之望
流泉欲委佇見青鳬之飛楊池掘荷李園移樹陳留下
粟有愧深恩櫟陽雨金翻慚曲施靈臺久客從此數炊
黍谷長寒於今更煖又謝趙王賚絲布啟曰某啟奉
教垂賚雜色絲布三十段去冬凝閉今春嚴勁霰似瓊
田凌如鹽浦張超之壁未足鄣風袁安之門無人開雪
覆鳥毛而不煖燃獸炭而愈寒遠降聖慈曲垂矜賑諭
其蠺月殆罄桑車津實秉杼幾空織室遂令新市數錢
忽疑販綵平陵月夜驚聞擣衣妾遇新縑自然心伏妻
聞裂帛方當含笑莊周車轍實有涸魚信陵鞭前元非
窮鳥仰蒙經濟伏荷深慈又謝明帝賜絲布等啟曰
臣某啟奉敇賜雜色絲布綿絹三十段銀錢二百文某
比年以來殊有闕乏白社之内拂草看冰靈臺之中吹
塵視甑懟妻狠妾既嗟且憎瘠子羸孫虚恭實怨王人
忽降大賚光臨天帝賜年無踰此樂仙童贈藥未均斯
喜張袖而舞玄鶴欲來撫節而歌行雲幾斷所謂舟楫
無岸海若為之反風薺麥將枯山靈為之出雨况復全
抽素繭雪板疑傾併落青鳬銀山或動是知青牛道士
更延將盡之年白鹿真人能生已枯之骨雖復拔山超
海負德未勝垂露懸鍼書恩不盡蓬萊謝恩之雀白玉
四環漢水報德之蛇明珠一寸某之觀此寧無媿心直
以物受其生於天不謝
增銘宋范純仁布衾銘曰藜藿之甘綈布之温名教之
樂德義之尊求之孔易享之常安錦繡之奢膏粱之珍
權寵之任利慾之繁若難其得危辱旋臻舍難取易去
危就安至愚且知士寧不然顔樂簞瓢萬世師模紂居
瓊臺死為獨夫君子以儉為德小人以侈喪軀然則斯
衾之陋其可忽諸陸務觀司馬温公布被銘曰公孫
丞相布被人曰詐司馬丞相亦布被人曰儉布被可能
也使人曰儉不曰詐不可能也
帛一
增財貨源流曰帛繒也繒帛之總名書曰肆覲東后
五玉三帛易曰賁於丘園束帛戔戔禮記月令曰
季春之月出幣帛聘名士禮賢者又禮運曰後聖有
作治其麻絲以為布帛又内則曰國君世子生三日
卜士負之宰醴負子賜之束帛又曰婦或賜之飲食
衣服布帛則受而獻諸舅姑又王制曰布帛精粗不
中數廣狹不中量不鬻于市又坊記曰禮之先幣帛
也欲民之先事而後祿也周禮地官曰媒氏凡嫁女
娶妻入幣純帛無過五兩又春官曰肆師之職掌立
國祀之禮以佐大宗伯立大祀用玉帛牲牷又春官
典命曰凡諸侯之適子誓于天子攝其君則下其君之
禮一等未誓則以皮帛繼子男又夏官職方氏曰并
州其利布帛春秋元命苞曰須女四星十二度主布
帛史記曰帛千鈞比千乘家法言曰禽獸食人之
食土木衣人之帛榖人不足於晝絲人不足於夜此謂
惡政也風俗通曰諸侯相贈乘馬束帛崔實四民
月令曰八月清風戒寒趣織縑帛河圖玉版曰崑崙
以東大秦之國人長十丈皆衣帛漢張衡東京賦曰
通帛綪旆唐杜牧阿房宫賦曰瓦縫參差多於周身
之帛縷
帛二
增左傳曰分康叔以大路少帛注少帛雜帛也又曰
魯伐邾以邾子益來茅夷鴻以束帛乘韋自請救于吳
(無君命故言自)韓詩外傳曰孔子之齊遇程子於譚郯之間
傾盖而語終日孔子曰取束帛十匹以贈先生禮記
曰伯高之喪孔氏之使者未至冉子攝束帛乘馬而將
之孔子曰異哉徒使我不誠於伯高史記曰子貢結
駟連騎束帛之幣以聘享諸侯所至國君無不界迎與
抗禮者夫使孔子名揚於天下者子貢先後之也又
曰陳勝以帛書陳勝王置人所罾魚腹中卒得魚見書
怪之漢書曰漢文帝使人存問長老九十以上賜帛
絮又曰漢武帝賜縣三老帛五匹鄉三老孝弟力田
帛人三匹又曰武帝使束帛加璧安車駟馬迎申公
又曰漢宣帝賜鰥寡孤獨高年帛宣帝凡五年賜帛
又曰館陶公主乃命私府曰董君所發必金滿百斤
錢滿百萬帛滿千匹乃白之又曰樓護為諫議大夫
使郡國多持幣帛過齊上書求上先人冢因會宗族故
人各以親疎遺以束帛一日散百金之費東觀漢記
曰耿純於邯鄲見上遂自結納獻馬及縑帛數百匹
後漢書曰鄧禹願效尺寸垂功名於竹帛又曰公孫
述造十層赤樓帛欄船盖以帛飾其欄檻也又曰明
帝出諸貴人當徙居馬太后感離别之懷賜越帛二千
端雜帛二千匹又曰永平六年雄山出寳鼎廬江太
守獻之於朝賜三公帛五十匹九卿二千石半之續
漢書曰宋秉字巨公拜御史中丞布被瓦器居無粟馬
出無從車車駕幸其府歎曰雖楚王二龔不如雲陽宋
巨公賜布帛帳幃十器魏略曰陳留邯鄲淳奏投壺
賦文帝以為尚書郎賜帛十匹魏志曰張伯英專精
于書凡家之衣帛必書而後練晉陽秋曰董威輦常
宿白社中時乞於市得殘碎絹結以自覆金帛袿錦則
不肯受沈約宋書曰文帝袁皇后常就上求錢帛贍
家上性節儉所得不過錢三五萬帛三五千匹南史
曰宋鮑昭嘗謁臨川王義慶未見知欲貢詩言志或止
之曰卿位尚卑不可輕慢大王昭勃然曰千載上有英
才異士沈沒而不聞者安可勝數哉大丈夫豈可遂藴
知能使蘭艾不辨終日碌碌與燕雀相隨乎於是奏詩
義慶可之賜帛二十匹齊書曰劉顯將之潯陽朝賢
畢祖道顯懸帛十匹約曰險衣來者以賞之衆人競改
常服不過長短之間顯曰將有甚於此矣既而周弘正
綠絲布袴綉假種軒昂而至折標取帛後魏書曰高
允拜中書令帝幸其第惟草屋數間布被緼袍厨中鹽
菜而已帝歎息曰古人之清貧豈有此乎即賜帛五百
匹粟千斛又曰韋珍字靈智累遷顯武將軍郢州刺
史所在有聲績朝廷嘉之遷龍驤將軍賜驊驄二匹帛
十五匹榖三百斛珍乃召州内孤貧者謂曰天子謂我
能撫綏卿等故賜以榖帛何敢獨當遂以所賜悉分與
之隋書曰文帝嘗遣高熲大閱於龍臺澤諸軍部伍
多不齊整惟閻毗一軍法制肅然熲言之於上特蒙賜
帛唐書曰高祖傾府藏以賜勲人而又患國計不足
劉義節進計曰今義師數萬並在長安樵薪貴而布帛
賤若伐苑内及街衢之樹為樵易布帛歲取數十萬可
立致也帝從之又曰太宗召太子舍人陸敦信勞之
曰爾所錄古先太子善惡之事多所規諷誠有可嘉因
賜帛五十段又曰唐太宗民八十以上賜粟帛百歲
加版授又曰貞觀中皇后所生長樂公主將出降敇
資送倍於長公主魏徵諫以漢明帝以朕子安得同於
先帝子后聞之以為難可謂正直社稷臣也固請遣中
使齎帛五百匹賜徵又曰貞觀十一年賜遭水之家
帛十五匹半毁者八匹又曰開成中以諫議大夫蕭
俶為荆楚州刺史俶故相俛之弟將赴任延英殿陛辭
上曰蕭俛是先朝賢相筋力未衰即須一來京國朕今
特賜手詔及帛三百匹以備山谷所乏唐杜陽編曰
同昌公主一日大會韋氏族暑氣特甚主命取澄水帛
挂於南軒滿座皆思挾纊
帛三
原水湅蜃淫(周禮㡛氏涷布以欄為灰渥淳其帛實諸澤器淫之以蜃注以欄木灰漸澤其)
(帛澤器謂滑澤之器淫薄粉令帛白也蜃蛤也蛤灰今海旁有之渥音漚清其灰而盝之而揮之注清澄也於)
(灰澄而出盝希之希而揮去其蜃而沃之而盝之而塗之而宿之注更沃淳明日沃而盝之注朝更沃至夕盝)
(之更沃至旦盝之亦七日而漚枲晝暴諸日夜宿諸井七日七夜是謂水涷)得書寳篚
(蘇武傳云天子射上林得雁足繫帛書其詩鹿鳴序云既飲食之又實幣帛筐篚以將意)妾不
衣后好裂(季文子相魯無衣帛之妾繒史記曰周幽王后褒姒好裂帛)賜太守
贈先生(漢宣詔曰鳳凰集於新蔡其賜汝南太守帛百匹下詳帛二)增迎申公
賜隱士(上詳帛二帝東漢光武時隱士周黨三聘乃就車及見伏而不起願守所志詔賜帛四)
(十匹遣還)後苑造閤門垂(宋史輿服志曰徽宗政和二年詔後苑造纈帛盖自元豐)
(初置為行軍之號又為衞士之衣以辨姦詐遂禁止民間打造令開封府申嚴其禁客旅不許興販纈板酉)
(陽雜俎曰今閤門有宫人垂帛引百僚或云自則天或言因後魏)出自寒女均分
族人(杜甫北征詩曰彤庭所分帛本自寒女出鞭撻其夫家聚斂貢城闕又曰那無囊中帛救汝寒慄烈)
(之宋范仲淹每歲以所給俸所賜之帛均分族人)
帛四
原販(灌嬰販繒繒亦帛)束(易束帛戔戔)精麤廣狹使無遷
(晏子曰如布帛之有幅焉為之制度使無遷也)中則賜(東方朔射覆中武帝賜帛十匹郭舍人曰)
(更致他物射之中則臣榜百不中賜臣束帛朔又中乃榜舍人)承筐是將(注所以行幣帛也)
與布同價(詳布)七十不煖(七十非帛不煖)五十可衣(五十可以)
(衣帛)增上書賜帛(漢宣帝時茂陵徐福上書言霍氏奢僣後賜福帛十匹遷為郎)丐
筆書帛(唐狄仁傑送制獄丐筆書帛置褚衣中好謂吏曰方暑請付吾家徹絮)上表辭
帛(唐李抱真卒膳部員外郎馮抗持節臨弔贈之帛不受又致之京師伉上表固拒)賜公藝
帛(張公藝九世同居高宗封泰山幸其宅召見問其所以和睦之道公藝乃書百忍字以進帝因賜公藝帛)
賜邯鄲帛(邯鄲淳作魏文帝受禪詔文帝曰淳作此甚典雅朕何以堪其賜帛四十匹)
絲一
增說文曰蠶眠成繭繭繰成絲尚書禹貢曰濟河惟
兖州厥貢漆絲海岱惟青州厥篚檿絲詩曰其釣惟
何惟絲與緡又曰淑人君子其帶伊絲又曰絲衣
其紑載弁俅俅又曰雖有絲麻無棄菅蒯禮記月
令曰季春之月蠶事既畢分繭稱絲效功又内則曰
子能言男唯女俞男鞶革女鞶絲又少儀曰國家靡
敝則君子不履絲又祭義曰夫人繅三盆手文獻
通考鄭氏釋士冠禮謂爵弁純衣絲衣也餘衣皆用布
惟冕與爵弁用絲耳左傳隱四年公問於衆仲曰衛
州吁其成乎對曰臣聞以德和民不聞以亂以亂猶治
絲而棼之也春秋考異郵曰四月蠶餌絲墨子曰
墨子見染絲者歎曰染于蒼則蒼染于黃則黃五入則
為五色不可不慎非獨染絲治國亦然楚辭曰茅絲
兮同綜冠履兮共虔宋玉釣賦曰夫玄淵之鈎也以
三尋之竿八絲之綸荀卿琴賦曰絃以園客之絲徽
以鍾山之玉吕氏春秋惠子曰使女工化為絲不能
治絲大匠化為木不能治木淮南子曰墨翟觀練絲
而悲為其可以黃可以黑楊朱見岐路而泣為其可以
南可以北又曰蠶吐絲則商絃絶(商金聲春蠶吐絲金死故絶也)
風俗通曰五月五日賜續命絲俗說益人命正部曰
皎皎練絲得藍則青得丹則赤得蘖則黃得泥則黑
七緯曰絲俱生於蠶為繒則賤為錦則貴枚乘七發
曰龍門之桐高百尺而無枝斬以為琴野繭之絲以為
絃論衡曰蠶合絲而商絃絶按子生而父氣衰新絲
既登故休者壞耳蔡邕廣連珠曰參絲之絞以絃琴
緩張則橈急張則絶陸凱奏事曰諸暨永安出御絲
嵇康蠶賦曰食桑而吐絲前亂而後治張景陽七
命曰沈絲結飛繒理謝靈運初去郡詩曰牽絲及元
興古樂府歌詩曰羅敷善蠶桑採桑城南隅青絲為
籠繩桂枝為籠鈎何用識夫壻白馬從驪駒青絲繫馬
尾黃金絡馬頭白孔帖云織染著絲五兩為鈞宋
書曰諸葛闡上言曰夫歲時有利害之收而蠶桑有經
常之苦機杼居不變之勤而民用有奢儉之異今南至
有五絲命縷之服仲夏北至比肆連行糾繩縻無用之
工玄黃侵衣革之費飾綵雖貴始無所入尺絶寸分終
於捐棄部一邑以推百城其費博矣謹率愚管誼宜禁
革唐六典曰齊州出絲葛唐李白詩曰荆州麥熟
繭成蛾繰絲憶君頭緒多杜牧之詩曰千秋佳節名
空在承露絲囊世已無(唐人千秋節以絲囊承露)宋黃庭堅詩曰
三尺琵琶綠繭絲
絲二
增桓譚新論曰昔神農始削桐為琴繩絲為弦以通神
明之德合天地之序王子年拾遺記曰周成王時因
祗國致女工一人能以五色絲納口中手引而結之則
成文管子曰齊桓公伐楚濟汝水踰方城使貢絲於
周室左傳曰晉中行獻子伐齊將濟河獻子以朱絲
係玉二瑴而禱家語曰子張問入官子曰返身修道
故夫女工必自擇絲麻良匠完材賢君選左右列女
傳曰樂羊子遠遊尋師一年來歸妻引刀趨機曰此織
本自蠶繭成於機杼一絲而累至寸不已遂成於尺累
尺不已遂成丈匹若今斷之則損全功羊感之七年不
歸瑯嬛記曰越嶲國有吸華絲凡華著之即不墮落
用以織錦漢時國人奉貢武帝賜麗娟二兩命作舞衣
西京雜記曰漢公孫弘舉賢良國人鄒長倩贈以素
絲一繸為書以遺之曰五絲為䌰倍䌰為升倍升為緎
倍緎為紀倍紀為緵倍緵為繸此自少之多自微之著
也士之立功勲效名節亦復如之勿以小善為不足修
而不為也又曰宣帝被收繫郡邸獄臂上猶帶史良
娣合采婉轉絲繩繫身毒國寳鏡一枚漢書曰童子
魏照求入事郭泰供給灑掃泰曰當精義講書何來相
近照曰經師易獲人師難遭欲以素絲之質而就朱藍
之染謝承後漢書曰丹陽方儲為郎中章帝使文郎
居左武郎居右儲正住中曰臣文武兼備在所施用上
嘉其才以繁亂絲付儲使儲理儲拔所佩刀三斷之對
曰反經任勢臨事宜然魏略曰文帝欲受禪野蠶成
絲晉陽秋曰武帝時有司奏以青絲為牛靷詔以青
麻代之竹林七賢論曰鬲令袁毅為政貪濁賂遺朝
廷以鼔虚譽遺山濤絲百斤衆人莫不受濤不欲為異
乃受之命内閣之梁上而不用也後毅事露令治濤所
濤於梁上下絲已數年塵埃黃黑印如初以付吏晉
書曰王愷作紫絲步幛石崇作錦絲步幛又曰吕光
竊號河右中書監張資病光傳營中就療有外國道人
羅义云能差資病光喜給賜甚重羅义曰义不能為益
徒煩費耳冥運雖隱可以事試也乃以五色絲作繩結
之燒為灰末投水中灰若出水還成繩者病不可愈須
臾灰聚浮出復為繩义療果無效少日資亡山海經
曰歐絲之野有一女子跪樹而歐絲郭璞注曰蠶類也
梁四公記曰扶桑國貢黃絲三百斤即扶桑蠶所生
扶桑灰汁所煑之絲也帝有黃罏重五十斤繫六絲以
懸罏絲有餘力瑯嬛記曰梁沈休文雨夜齋中獨坐
風開竹扉有一女子携絡絲具入門便坐風飄細雨如
絲女隨風引絡絡繹不斷斷時亦隨口續之若真絲焉
燭未及跋得數兩起贈沈曰此謂冰絲贈君造以為冰
紈忽不見沈後織成紈鮮潔明淨不異於冰製扇當夏
日甫攜在手不搖而自凉後魏書曰幽州刺史張亮
初有薛俶夢亮於山上掛絲覺而告亮且占之曰山上
絲是幽字君其為幽州乎未期而授唐書曰宰相張
嘉貞欲納郭元振為壻曰吾五女各有姿色各持一線
幔前取便牽之元振牽一紅絲線得第三女遼史禮
志五月重五日以五采絲為索纏臂謂之合歡結又以
綵絲宛轉為人形簪之謂之長命縷神仙傳曰仙人
用五色絲作續命幡幡安五色傳燈錄曰南泉師問
陸宣大夫十二時中作麽生陸曰寸絲不挂師云猶是
階下漢
絲三
原王言女治(禮記云王言如絲其出如綸詩云綠兮絲兮女所治兮)五紽
九職(詩云素絲五紽五緎五總絲周禮云典絲掌絲入而辨其物以其賈楬之注入謂九職之嬪婦所)
(貢絲)涷漚紕組(周禮云㡛氏涷絲以涗水漚其絲七日去地尺暴之晝暴諸日夜宿諸井)
(七日七夜是謂水涷注涚水以灰涷水者漚之宿諸井懸井中詩云素絲紕之組之)朱繩
青轡(鮑明遠白頭吟曰直如朱絲繩有青絲轡)增縈社懸罏(公羊傳云六月)
(辛未朔日有食之以朱絲縈社盖社地主日食以地精而犯故以朱絲縈之助陽而抑隂也下詳絲二)
獨繭虹霓(詹何以獨繭為綸絲李白釣鼇以虹霓為)原長倩贈園
客繅(上詳絲二女列仙傳云園客濟隂人貌美而良邑人多欲以妻之客終不娶常種五色香草數十)
(年服食之有五色蛾止香草上蠶焉有一女自來助客養蠶亦食香草繭皆如甕大繅一繭六七日絲乃盡繰)
(訖此女與園客俱去琴賦云絃以園客之絲)增方儲斷墨子悲(上詳絲二下)
(詳絲一)原治而棼入而辨(衆仲曰猶治絲而棼之下詳上周禮)增
為繒為錦得藍得丹(俱詳絲一)凝霜委霧補衮繫桐
(俱詳絲五)
絲四
原布貿(詩云氓之蚩蚩抱布貿絲)織成(詩云皎皎白素絲織成寒女衣)有條(而不)
(紊)同價(孟子許行欲令麻縷絲絮輕重同則價相若)增烏絲(黃庭堅詩正圍紅袖)
(寫烏絲霍小玉傳出越州姬烏絲欄素段三尺授李生生援筆成章)朱絲(蘇東坡詩想見深屋彈朱)
(絲)鞚絲(東坡詩玉勒鞚青絲)桐絲(又曰終日事桐絲)色絲(蔡邕題曹娥碑)
(云色絲絶字也)金絲(杜陽編云唐代宗幸興慶宫於複壁間得寳匣匣中有軟玉鞭遂命碧金絲為)
(鞘絲即永泰元年彌羅國所貢云其國有桑枝幹盤屈履地而生其上有蠶可長四寸其色金其絲碧縱之一)
(尺引之一丈撚而為鞘表裏通瑩如貫琴瑟)中琴瑟(禹貢青州厥篚檿絲注云檿桑絲中琴瑟)
(絲篚筐也)同麻縷(詳上孟子)杜甫乞絲(詳絲二)彦儒獻絲(五代)
(房如温卒其子彦儒獻其父絲十萬於上)原受采之悲(墨翟悲素絲之受采)積微
之誡(鄒長倩贈公孫弘素絲一繸以為積微成大之誡)當既蠶之時且徵繭稅
(書曰桑土既蠶)及載績之日爰成婦功(詩八月載績)
絲五
增詩唐杜甫詩曰繅絲須長不須白越羅蜀錦金粟尺
象牀玉手亂殷紅萬草千花動凝碧陸龜蒙素絲詩
曰為綫補君衮為絃繫君桐左右修闕職宫商還古風
端然潔白心可與神明通元馬祖常繅絲行詩曰繅
車軋軋繭抽絲桑薪煮水急莫遲黃絲白絲光縰縰老
蠶成蛹啖兒飢田家婦姑喜滿眉賣絲得錢買羃䍦翁
叟慣事罵婦姑只今長男戍葭蘆秋寒無衣霜冽膚鳴
機織素將何須翁叟喃喃罵未竟當門叫呼迎縣令騶
奴横索馬鞭絲婦姑房中折纑經
增讃晉郭璞歐絲野讃曰女子鮫人體近蠶蚌出珠匪
甲吐絲匪蛹化出無方物豈有種
增表唐杜牧謝賜新絲表曰晶比凝霜瑩如委霧
增賦唐張良器素絲賦曰羽雖白賁然而輕玉雖白堅
然而貞未若素絲之為用以轉化而為名匪剛克以居
體實柔正而有成其正也可以如繩之直其順也可以
繞指而縈故能紛以隨時浩然養素揮流水則轉增其
妍染繪色則不吝其用動必隨人寸無恒度其來也何
所自園客而出兹厥賦也何地由岱畎而貢之俯乎列
井將稽㡛氏之湅實乎澤器徒為墨子之悲信干旄之
望美非庶士之可持不願充嫠婦之緯不願托寒女之
絲因弄杼以成韻庶補衮而為期代若好五采我則大
白以受質代若厭羣居我則衆縷以為匹非異俗而招
累將矯世而摭實夫其公孫奉駕長倩趨風贈以生芻
之束勖以素絲之總盖取諸自微之著積少成功君無
謂我微君無謂我細若綦之可織則假手以成勞如裳
之可縫則因緣而善繫功無不給物無不濟彼服卉佩
蘭衣荷帶蕙念牽絲之無日傷考槃之失計今將潔白
以修身詠羔羊而取嫓儻黃絹之可比希菅蒯而無替
喬潭素絲賦曰色之貞者尚乎白質之細者珍乎絲
真則貞而潔矣細則積而多之故君子輶德是務清以
自持將經綸以濟物先組織以修詞惟絲之故不愆乎
素組以飾馬言好善而不忘紽之在羊時退公之有度
始也重蠶事終婦功促季月候戾風爰求柔桑寧止於
十畝既登分繭乃布於三宫至若三盆既繰八月成績
方勤水練爰去地尺晝曝於日吸太陽之光華夜懸諸
井濡厚載之靈液於是典絲瞻臨㡛氏引繹引之於手
如皓鶴之飛承之以筐若凝霜之積既而嬪婦化理經
緯縱横當軒兮婀娜之織弄杼兮軋軋之聲映羅袖而
增麗度金梭而轉明每知白以自守亦含章而可貞夫
以白能受采文匪勝質故公孫戒於從微墨翟悲其患
失青為轡兮非擬朱為繩兮未匹珍蠶恥越鄉而來獨
繭嗟自園而出唯彼蚩蚩之喻未媿皎皎之實乃續曰
絲之素兮貞且吉人之質兮清且一若見用於當時寧
補衮於終日薄芬直如朱絲䋲賦曰物有正而可尚
者其繩則直如砥之平如竿之植不舒卷以隨用終徑
挺而立極有旨哉為天下式且取其直也故能為道之
逆旅為義之蘧廬為人之端操為政之權輿於以方内
君子所如木從之則正君受之則聖猗歟猗歟原夫被
物之際作巧之時運工人之手績寒女之絲是尋是尺
經之綸之其為用也不資於善結其為興也盖取於無
私以之為準也則矯枉有度以之辨物也乃去邪勿疑
大者遠者念兹在兹俾夫貪者慄慄智者兢兢其為舉
直錯枉當有事於從繩仲子陵五絲續寳命賦曰半
夏生木槿榮時五月鵙始鳴楝葉結綵絲襭祭彼三閭
蛟龍不竊祭之水曰汨羅祭之日曰端午情既本乎楚
俗奉又告乎夀縷夀縷其娜色絲五紽色絲何始金閨
之子畫嘉嚬於青蛾發宜笑之皓齒國風既哀其窈窕
家事詎忘乎絲枲别有恩從天上飛入宫中二八春日
十五玉童誰其尸之奉蘋藻于清廟何彼穠矣司衣裳
于聖躬洎天子御絺之日后妃獻繭之時顔是渥丹對
廻鸞之十字手如振素盤續命之五絲其五絲也蕙綠
輕重蘭紅淺深皎皎而有鶯其領采采而亦翠其衿既
比方而一色又條暢乎數尋觀其髮齊萬計花柔四赩
委宛虬盤張皇虹直植其鷺羽雜之而奪其鮮對彼鳳
毛久之而賽其色别有金華别殿鈎弋靚妝褰開筐笥
貢奉君王懿夀絲之禮大續寳命之天長衮冕紱珽縈
夀絲以成錦游纓鍚鸞比夀絲以無疆錯以五采準日
以符節也綜以萬緒盈數以尊夀也龍爛蛇伸光氣騰
騰以禦邪也瑞等乾坤拜啟獻也汪濊霑止其兵辟也
不待萬歲蟾蜍其理疾也豈藉單衣龍子四海銷夭札
之癘百姓登仁夀之祉微臣敢問天寳之建元則曰甘
露黃龍之年紀
綺一
增廣雅曰鬱金流黃綦綺說文曰綺文繒也釋名
曰綺踦也其文欹斜不順經緯之縱横也有杯文形似
杯也有長命其綵色相間皆横也幅言長命者服之使
人命長本造者之意也其棋文者方文如棋也漢書
曰賈人不得衣錦繡綺縠又漢舊儀曰祭天用六綵
綺席六重長一丈晉令曰第三品已下得服雜杯之
綺第六品以下得服七綵綺司馬相如賦曰張羅綺
之幔帷垂楚組之連綱班固西都賦曰紅羅颯纚綺
組繽紛潘岳秋興賦序曰今兼虎賁中郎將寓直散
騎之省珥璫冕裳綺紈之士此焉遊處
綺二
增于寳晉紀曰初洛中名服有白石綺識者尤之曰石
非繒綵之稱晉東宫舊事曰太子納妃有七綵杯文
綺被一絳石杯文綺被一七綵杯文絳袴長命杯文綺
袴唐史曰天子廵狩刺史令贄其土之寳錦綺繒布
皆五兩為束
綺三
原鴛文雉翼(古詩云文彩雙鴛鴦裁為合歡被射雉賦云鶯綺翼以赬撾)為裳
裁被(古詩云緗綺為下裳紫錦為上襦下詳上鴛文注)增一端五兩(上詳)
(綺四二下詳綺)
綺四
原織文(禹貢厥篚織文織文錦綺之類也)琴名(司馬相如琴名綠綺)客遠遺
(古詩云客從遠方來遺我一端綺)士不衣(士不衣織織綺也)餘霞(散成綺)
增細綺(杜甫詩云輕紈細綺相追飛)紫綺(韋蘇州詩云觧我紫綺衣且挟金陵酒)
鴛綺(陳子昂詩云聞有鴛鴦綺特為美人贈)振綺(唐李白詩云揮筆如振綺)綺井
(晉左思蜀都賦曰綺井列疏以懸帶)
綺五
增詩魏曹植詩曰西北有織婦綺縞何繽紛清晨秉機
杼日暮不成文
綃一
增財貨源流曰綃生絲織成也廣雅曰綃謂之細
禮記玉藻曰君子狐青裘豹褎玄綃衣以裼之晉令
曰第六品以下不得服羅綃曹植洛神賦曰踐遠遊
之文履曳霧綃之輕裾
綃二
增瑯嬛記曰河伯宴伯禹于河上獻延螭翥鳳鮫綃百
兩實錄曰禹會塗山步卒以紅綃帕抹其額因以為
軍容盛飾王子年拾遺記曰燕昭王二年廣延國來
獻善舞者二人昭王處以單綃華屋又曰吳王孫權
居昭陽宫倦暑乃褰紫綃之帷北夢瑣言曰張建章
為幽州司馬曾以府命往渤海遇水僊遺鮫綃自齎以
進好事者為之傳亳州太清宫道士有收得其本者曰
明宗皇帝有祀郊丘建章鄉人掌東序之寳且言國璽
外惟有二物其一即建章所進鮫綃篋而貯之軸之如
箸以紅線纏之亦云夏天溽暑展之滿室凛然孔帖
云吐蕃弄贊妻文成公主弄贊喜中國服飾之美禠氊
罽襲紈綃為華風唐豐年錄云開成中物價至賤邨
路賣魚肉者俗人買以胡綃半尺士大夫買以白樂天
詩
綃三
增霞帔龍衣(長恨傳云上皇得成都方士入蓬萊宫見一人霞綃帔杜陽編云元載納薛)
(瑶英為姬以龍綃衣一襲以瑶英體輕不勝重衣於異國求此服也)買肉纏頭(上詳綃二)
(少白樂天琵琶行云五陵年爭纏頭一曲紅綃不知數)一端三破(張讀宣室志云滎陽)
(鄭氏子見婦人自稱汜人後汜人於篋中出絳綃一端鬻之有商人以千金償其價唐辨香集云李龜年至)
(岐王宅二妓女贈三破紅綃)原織鮫人比蟬翼(鮫人潜織以卷綃鮫人泉客織)
(輕綃于泉室出以賣之比魏文帝詩曰娟娟白如雪輕華蟬翼)增泉客賣水僊
遺(上詳上鮫人下詳綃二)汜人鬻絳妓女贈紅(俱詳上)會稽
抹紅焦臺領絳(上詳綃二子張路斯為宣城令夫人石氏生九張公釣于焦氏臺歸則)
(體常溼而寒夫人問故曰我龍也蓼人鄭祥遠亦龍也與我爭釣處寳殿明日當戰使九子助我我領絳綃鄭)
(青綃明日射青綃中之九子皆化為龍)
綃四
原輕綃(詳綃三)增微綃(潘安仁詩云凱風揚微綃)輕霧(杜工部詩云綃綺輕)
(霧霏)朝霞(李賀詩云誰為虞卿裁道帔輕綃一匹染朝霞)葦綃(元微之詠李花詩云葦綃)
(開萬朵)雲綃(七夕歌云織成雲霧紫綃衣)輸紫綃帔(幽怪錄云巴卭人家有橘)
(橘中有老叟相對象戲一叟曰我輸紫綃帔一副)設紫綃帳(唐元載造迎暉堂設南洞紫綃)
(帳風不能入盛暑自凉卧内隱隱有紫氣故名)
綃五
增賦唐馮宿鮫人賣綃賦曰彼巨海兮鮫人是居作輕
綃兮厥狀紛如不日而成固可卷而懷也候時將見期
善價而沽諸出波心而月彩相絢映泉臺而雲隂乍虚
其來不測其䴡何極行市道而莫知訪人寰而未識非
運思於文繡詎用功於紡織足使大賈慚容衆珍掩色
豈重錦之云比諒千金而求直夫鮫者水府之所生綃
者鮫人之所成奇貨聿來寧假手於蠶績變形斯至非
挂籍於王征方霧縠而猶薄擬冰紈而更輕苟未知而
求售恒固執而潛行皓如凝露紛若遊霧爰潔爾容不
愆于素質初階于蜃蛤名不登於貢賦如慢藏誨盗哂
泉客之遺珠悟冶容誨滛耻風人之抱布偉夫遊洞穴
媚清瀾趨市人遠凌波路難貴樸全真詎關乎日浴出
潛離隱豈效於泥蟠且深不可測赤水之珠求得往莫
可追漢臯之佩且欺是綃也成於無朕動若隨時辭海
底之潜處赴日中之會期屬吾皇斥無用之寳賤難得
之貨徒待價而稱珍庶轉身而遠播
縠一
增說文曰縠細繒也釋名曰縠粟也其形戚戚如也
三禮圖曰五綵方山冠以綵縠為之漢董巴輿服
志曰羽林左右監左右虎賁皆冠鶡紗縠單衣楊子
法言曰或曰霧縠之麗曰女工之蠧抱朴子曰勁弩
之餘力不能洞霧縠潛夫論曰小民或刻剥綺縠以
榆葉水波文宋玉諷賦曰主人女翳承日之華更被
白縠之單衣司馬相如子虚賦曰雜羅綃垂霧縠
曹植七發曰乃被文縠之華袿劉績魯都賦曰其女
工則絳綺縠唐六典曰襄州出白縠地理志曰唐
絳州貢白縠河南府貢繒縠越州貢輕容生縠文獻
通考曰宋制賜百官時服應給錦袍者汗衫以黃縠
文選曰冰綃霞縠
縠二
增戰國策曰先生王斗見齊宣王宣王曰願聞先生直
言正諫斗曰王之憂國愛民不若王愛一尺之縠也王
使人為冠不使左右便辟而使工者何也為能之也今
王治齊國非左右便辟無使也臣故曰王之憂國愛民
不如愛一尺之縠也漢高帝紀曰賈人毋得衣綺縠
漢書曰江充召見犬臺宫自請願以所常被服衣冠
見上上許之充衣紗縠單衣東觀漢記曰建初二年
詔齊相其止勿送冰縠方空漢章帝紀曰詔省冰紈
方空縠謂紗薄如空也魏志曰袁術遂僭號荒侈滋
甚後宫數百服綺縠餘粱肉荀勖為晉文王與孫皓
書曰餉縠三端
縠三
原垂霧引煙(子虚賦曰鄭女曼姬垂霧縠之沈約詩曰長煙引輕素言如縠狀)動
霧增吹風(洛神賦曰動霧縠以徐步風浪吹文縠)一尺三端(俱詳縠二)
縠四
增白縠(詳縠一)生縠(詳縠一)河南貢(詳縠一)曼姬始(讌集)
(序云曼姬始縠)
練一
增周禮曰染人凡染春暴練唐六典曰後漢大司農
屬官有平準令丞各一人主練染作采色宋書沈約
恩倖傳論曰素練丹魄至皆兼兩
練二
增左傳曰楚子重伐吳使鄧廖帥組甲三百被練三千
以侵吳注被練練袍也又曰季孫意如會晉荀躒于
的歴練冠麻衣跣行韓詩外傳曰顔回望吳門馬見
一匹練孔子曰馬也馬之光景長一匹爾後漢書曰
馬皇后身衣大練又曰虞延初生有物若匹練升天
後至太尉晉書曰王獻之書羊欣練裙劉璠梁典
曰劉峻見任昉諸子西華兄弟等流離不能自振生平
舊交莫有收恤西華冬月著葛巾帔練裙路逢峻峻泫
然矜之乃作廣絶交論唐紀曰武則天長夀三年詔
應天下尼當用白練為衣文藝傳曰唐開元中張說
與徐堅論近世文章張九齡如輕縑素練實濟時用而
窘邊幅唐國史補曰韓晉公滉聞奉天之難以夾練
囊緘盛茶末遣健步以進御
練三
增素練白衣(俱詳練二)原季孫冠王導衣(魯季孫練冠待罪)
(晉王導為太保時庫藏竭惟有練千端鬻不售導乃製練布單衣皆效之乃貴也)
練四
增楚練(杜甫詩云越羅與楚練照曜輿臺軀)擣練(又云天清山城擣練急)秋練
(白樂天詩云月出砧杵動家家擣秋練)練帨(韓愈詩云長姬香御四羅列縞裙練帨無等差)
原吳門曳(詳練二)澄江靜(如練)
練五
增詩元范梈擣練圖詩曰深宫佳人白日長夜感蟋蟀
鳴中房起視河漢心回皇雲鬢籠鬆分作行清水如天
收素練翠娥帶月杵寒霜轆轤無繩金井悄邊頭不見
梧桐黃裁縫熨帖坐在牀載玄載黃公子裳製成不遠
煩寄將但見寒暑彫三光身體甚適平時康君不見古
來邊庭士雪壓關河征戰多拆盡衣裘淚如水
絺綌一
增說文曰絺細葛也綌粗葛也縐絺之細者也尚書
禹貢曰海岱惟青州厥貢鹽絺荆河惟豫州厥貢漆枲
絺紵毛詩曰葛之覃兮施于中谷惟葉莫莫是刈是
濩為絺為綌服之無斁又曰絺兮綌兮淒其以風
又曰蒙彼縐絺是紲絆也禮記月令曰孟夏之月天
子始絺又曲禮曰為天子削瓜者副之巾以絺為國
君者華之巾以綌又玉藻曰振絺綌不入公門浴用
二巾上絺下綌也又檀弓曰綌衰繐裳非古也說
苑曰綿綿之蔓在於曠野良工得之以為絺綌良工不
得枯死于野服虔通俗文曰細葛謂之㲔翅嵇康
高士傳曰善卷曰予立宇宙之中冬衣皮毛夏服綌葛
王褒聖主得賢臣頌曰服絺綌之凉者不苦盛暑之
鬱悒劉楨瓜賦曰承之雕盤羃之纖絺夏侯孝若
大暑賦曰珠汗沾夫絺葛庾翼與燕王書曰今致細
絺十端竹絺二端段氏蜀記曰卭州鎮南蕉葛上者
一匹直十千諸葛恢上表曰天恩㒺極特賜纖絺細
竹左思吳都賦曰焦葛升越弱於羅紈唐六典曰
申光二州貢絺紈葛曹植七啟曰温房則冬服絺綌
潘安仁秋興賦曰於是廼屏輕箑釋纖絺柳宗元
曰纖葛綌紵克供以修又乞巧文曰冰雪之交衆裘
我絺杜甫詩曰焉知南鄰客九月猶絺綌又曰冬
煖更絺綌又曰慣習炎蒸歲絺綌
絺綌二
增帝王世紀曰堯見舜于貳宫設饗禮迭為賓主南面
而問政然後賜以絺衣琴瑟大築宫室封之于虞穆
天子傳曰天子筮獵其卦遇革逢公占之賜之駿馬十
六絺綌三十篋左傳曰葬敬嬴旱無麻始用葛茀
漢書曰江都王建謀反與閩越通越遺建荃葛東觀
漢記曰耿純字伯山率宗族賓客二千人皆繒襜絺巾
迎上于費上大悦又曰馬嚴為陳留太守嚴病遣功
曹吏李龔奉章詣闕上親召見龔問嚴疾病狀以黃金
葛絺賜嚴又曰黃香為郎召詣安福殿賜錢三萬黃
白葛各二端魏武封魏王詔曰今以君為魏王賜白
皂絳黃葛各二匹越葛一端往欽哉吳歷曰孫策送
華歆還洛并送越布香葛時多盗賊歆渡牛渚悉封還
諸物江表傳曰魏文帝遣使於吳求細葛羣臣以為
非禮欲不與孫權敇付使後周書曰賀蘭祥梁雍州
刺史岳陽王蕭詧欽其節儉乃以竹屏風絺綌之屬及
經史贈之祥難違其意取而付諸所司太祖後聞之並
以賜祥隋書曰袁充少警悟年十餘歲其父黨至門
時冬初充尚衣葛衫客戲充曰袁郎子絺兮綌兮淒其
以風充應聲荅之曰為絺為綌服之無斁以是大見嗟
賞列女傳曰盧惟清貶播州尉其妻徐采絺不御
唐柳宗元饒娥廟碑文曰饒娥饒姓娥名家世漁於鄱
水娥為室女未嘗出遊惟治絺葛以供女事鄉人敬式
絺綌三
原暑服夏衣(月令云孟夏天子初衣暑服注云絺綌堯儉夏日葛衣)徵材
為服(周禮云掌葛氏以時徵絺綌之材於山農下詳毛詩)當暑苦寒(論語曰當)
(暑袗絺綌必表而出之古詩曰衣葛嘗苦寒)增刈葛削瓜(上詳毛詩下詳禮記)
不服為易(和政公主諸子皆不服紉絺古韓文公原道篇曰今其言曰曷不為太之無事猶)
(責冬之裘者曰曷不為葛之之易也)
絺綌四
原振(詳玉藻)遺(詳絺綌二閩侯遺王建)削瓜之巾履霜之屨
蒙彼縐絺弱於羅紈淒其以風施于中谷(俱詳)
(絺綌二)
絺綌五
增詩唐李白詩曰黃葛生洛溪黃花自綿羃青煙蔓長
條繚繞幾百尺閨人費素手採綴作絺綌明程烈采
葛篇曰種葛南山下春風吹葛長二月吹葛綠八月吹
葛黃腰鎌逝采掇織作君衣裳經以長相憶緯以思不
忘出入君篋笥長得近輝光層冰布河水中野皓凝霜
吳羅五文彩蜀錦雙鴛鴦君恩當斷絶歎息摧中腸中
腸日以摧葛葉日以衰願留枯根株化作萱草枝
增啟宋顔測謝大司馬江夏王賜絹葛啟曰冰紈風綌
事膺盛服
綿一
增說文曰纊絮緼也禮記玉藻曰纊為繭緼為袍(衣有)
(著之異名也)又喪記曰屬纊以俟絶氣又内則曰婦事
舅姑左佩紛帨緘管線纊施縏袠晉左思吳都賦曰
鄉貢八蠶之綿北魏酈道元水經注曰房子城西出
白土細滑如膏可用濯綿霜鮮雪曜異於常綿世俗言
房子之纊也抑亦類蜀郡之錦得之江津矣故歲貢其
綿以充御府唐六典曰潁州出綿日南志云一歲
八蠶之綿宋文鑑宋祁謝衣襖表曰均挾吳綿之煖
綿二
增左傳曰楚子伐蕭蕭潰申公巫臣曰師人多寒王廵
三軍拊而勉之三軍之士皆如挾纊謝承後漢書徐
穉不就諸公之聘及有喪者萬里赴弔常於家預炙鷄
一隻以一兩綿絮漬酒中曝乾至門以綿絮置水中候
有酒氣以雞置前祭畢便去後漢書曰張奐遺命曰
吾前後仕進十腰銀艾不能和光同塵為讒邪所忌通
塞命也始終常也但地下冥冥長無曉期而復纏以綿
纊絆以釘密為不喜耳今幸前有穿穴朝殞夕下横屍
露牀幅巾而已英雄記曰吕布為曹公所攻甚急乃
求救于袁術術先求布女布恐術為女不至故不遣救
也即以綿纏女身縛著馬上夜自送女出與術太祖守
兵相觸格射不得過復還城陸氏異林曰鍾繇嘗數
月不朝或問其故云常有好婦女來美麗非凡問者曰
必是鬼物何不殺之婦人後往不即前止戶外繇問何
以婦人曰公有相殺意繇曰無此勤勤呼之乃入繇有
不忍心然猶斬之傷脚婦人即出以新綿拭血竟去明
日使人尋跡至大塜木中有好婦人形體如生人著白
練丹繡兩當傷一脚以兩當中絹拭血晉陽秋曰有
司奏依舊調房子睢陽綿武帝不許語林曰謝萬就
人乞裘云畏寒荅曰君妄語正欲以為豪具耳若畏寒
無復勝綿者以三十斤綿與謝宋書曰郭原平孝行
既著睢陽許瑶之罷建安郡還家以綿一斤遺之不受
瑶之乃自往曰今遇寒而建安綿好以此奉尊上下耳
原平乃拜而受之又曰朱百年隱居山陰家室素貧
母以冬月亡衣並無絮百年自此不衣綿嘗寒時就孔
凱宿衣悉裌布飲酒醉眠凱以卧具覆之百年覺引卧
具去體謂凱曰綿定竒温因流涕悲慟凱亦為之感傷
齊書曰阮孝緒年十六父喪不服綿纊雖蔬食有味
亦吐之遼史禮志五月重五日午時採艾葉和綿著
衣七事以奉天子北南臣僚各賜三事
綿三
增纏身拭血(俱詳綿二)原八蠶貢三軍挾(上詳綿一下詳綿)
(二)增海棠紫柳絮白(杜甫詩曰紫綿揉色海棠開又曰生憎柳絮白于綿)
綿四
原纖纊(禹貢曰厥篚纖纊謂細綿也)重繭(左傳楚子使薳子馮為令尹遂以疾辭方暑闕)
(地下冰而牀焉重繭衣裘鮮食而寢注繭綿也)麗密(聖主得賢臣頌曰荷氊被毳者難與道純綿之)
(麗密)懷冰(古詩云挾纊如懷冰)增楚綿(青瑣高議曰幽意知多少重重類楚綿)
鄭綿(宋玉招魂曰秦篝齊縷鄭綿絡些)黃綿襖子(謂日煖)
御定淵鑑類函卷三百六十六
