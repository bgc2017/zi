欽定四庫全書
御定淵鑑𩔖函卷八十六
設官部二十六(給事中總六科給事并載郎散騎省載常侍侍)
(通直散騎常侍注侍郎附侍郎附起居)(員外散騎常侍)
給事中一(六科給事并載)
原杜氏通典曰給事中加官也秦置漢因之所加或大
夫博士議郎掌顧問應對位次中常侍侍中黃門無員
(漢官表曰凡侍中左右曹諸吏散騎中常侍皆加官也)諸給事中日上朝謁平尚
書奏事分為左右曹以有事殿中故曰給事中漢東京
省魏代復置或為加官或為正員晉無加官亦無常員
在散騎常侍下給事黃門侍郎上武冠綘朝服宋齊隸
集書省梁陳亦有獻納省諸聞奏後魏無員北齊亦屬
集書省凡六十人後周天官府屬有給事中士六十人
掌理六經給事左右其後别置給事中在六官之外隋
初無至開皇六年始詔吏部置給事郎(凡置八郎)煬帝乃移
吏部給事郎為門下之職位次黃門下置員四人以省
讀奏案唐武德三年改給事郎為給事中後定為四員
龍朔二年改為東臺舍人咸亨元年復舊常侍從讀署
奏鈔駮正違失分判省事若侍中侍郎並闕則監封題
給驛券前代雖有給事中之名非今任也今之給事中
盖因秦之名用隋之職(胡廣曰給事中常侍從左右無員位次侍中常侍之下或名儒)
(或國親)應劭漢官儀曰給事中秦官也漢因之齊職儀云東
漢省其員魏晉宋齊並置無常員(齊給事中與諸散騎同掌侍從左右獻納)
(省諸文奏)隋文帝門下省置給事二十人(除中字國諱掌陪從朝直)煬帝
改名給事郎增文獻通考曰宋淳化四年詔給事中
凡制敕有所不便凖故事封駮九年詔停給事中始以
封駮司隸銀臺元豐官制行給事中始正其職而封駮
司歸門下詔給事中許書畫黃不書草著為令元祐元
年門下中書言後省修成所有省曹寺監條貫以門下
中書後省為名從之六年詔駮正事赴執政禀議給事
中韓忠彦言朝廷之事執政所行職當封駮則已與執
政異當求決於上尚何禀議之有詔從之紹聖四年葉
祖洽言兩省置給舍廟堂設施得以更相驗今使舍人
兼封駮則給事職廢詔特旨書讀不回避餘令互書元
符三年曾肇言門下駮正中書違失近給事中封駮中
書錄黃令舍人書讀墮壊官制宣和元年張叔夜言命
令之出中書宣奉門下審讀尚書頒行而密院被旨亦
錄付門下省神宗制也今急速文字不經三省諸房以
空黃先次書讀則審讀殆成虛設乞立法禁從之元豐
寄禄為通議大夫建炎間因舊制置門下後省以給事
中為長官四員為額(紹興二年韓世忠賞功文字給事中賈安宅除工部侍郎門下後省)
(闕官乃詔檢正李與權書讀此事亦前所未有)續文獻通考曰遼南面門下
省有給事中次於散騎常侍金給事中從五品屬宣
徽院給事局使副使屬衛尉司元世祖至元六年始
置起居注左右補闕掌隨朝臺省院諸司凡奏聞之事
悉紀錄之後定置給事中兼修起居注二員左右侍儀
奉御同修起居注一員令史一人譯使一人通事兼知
印一人明國初統設給事中正五品四年改正七品
六年始分為六科各設給事凡八十一人從七品二十
四年每科增都給事中一人正八品左右給事中從八
品改給事中正九品尋又改都給事中正七品左右給
事中給事中並從七品六科掌侍從規諫補闕拾遺分
察六部之事而糾其弊誤凡臣民題奏下讀而署之駮
正其違失凡制敕宣行大事覆奏小事署而頒之有失
執奏封還凡百司官非其人政失其理露章班劾或封
章奏劾凡日朝六科輪一人侍殿廷左右執筆記旨凡
大事廷議大臣廷推大獄廷鞫掌科預焉(丘文莊曰我朝始分六科)
(設都給事中左右給事中隨其科事煩簡而設員凡奏章出入咸必經由有所遺佚牴牾更易紊亂皆有封駮)
(不特此也凡朝政之得失百官之賢佞皆許聫署以聞實兼前代諫議補闕拾遺之職祖宗設官不以諫諍名)
(官欲人人得以盡其言也而又耑寓其責於科道吁四海無不可言之人百官無非當言之職於汎然散處之)
(中而寓隠然耑責之意設官之意微矣中嘉靖九年給事中夏言疏曰六科額設都左右給事給事共五十)
(八員中間事有煩簡故員有增損然以司諫諍備獻納則六科之職均也祖宗以来額員俱備後来乃有不盡)
(補者先朝五十八員一時補足當時侈為美談盖增置諫垣自是盛代之事今六科在任止二十一員不及額)
(數之半供事趨走日不暇給欲求優游侍從以盡文墨論思之常從容退食以致寅恭謀議之實不可得矣然)
(其間言事者連輒被斥忤時者又多外遷歲消月減以至於今莫可復也考之祖宗舊規凡給事中有缺止於)
(進士年三十以上者考選奏補弘治間始以行人博士兼選正德間始以在外推官知縣照御史選補正德末)
(年大臣畏忌新進敢言乃始盡廢進士考選之例陛下登極之初應詔止於一行而旋復寢吏部亦常奏請廟)
(堂大臣隂行沮格往往以未常經歷世故藉口是不過欲得脂韋媕婀愛身固禄之流取其不為己害而已司)
(馬光曰凡擇言事官當以三事為先一不愛富貴次則重惜名節次則曉知治體今當用光言以為取人之則)
(帝嘉納之)
給事中二
原東方朔記曰東方朔為中郎賜帛百疋拜給事中
漢書曰蕭望之元帝詔望之傅朕八年可賜爵關内侯
給事中又曰劉向字子政諫議大夫給事中增冊
府元龜曰張禹為給事中時成帝舅平陽侯王鳳為大
將軍輔政專權禹與鳳並領尚書内不自安上書乞骸
骨避鳳原魏略曰邯鄲淳字子淑黃初初為博士給
事中束晳集曰員外侍郎及給事中皆是帝室茂親
或貴遊子弟晉書曰陳邵字節良武帝詔曰燕王師
陳邵清貞廉潔行著邦族篤學好古博通六籍宜在左
右以敦儒訓可給事中荀綽兖州記曰袁淮字孝尼
有俊才太始中為給事中增冊府元龜曰宋劉湛為
給事中與殷景仁並被任遇湛常云今世宰相何難此
正可當我南陽郡漢世功曹耳又曰梁陸雲公為給
事黃門郎雲公善奕棋常侍御坐武冠觸火高祖笑謂
曰燭燒卿貂高祖將用雲公為侍中故以此言戲之也
又曰後魏崔衡孝文時為給事中車駕廵狩以衡為
大都督長史衡涉獵書史頗為文筆蠕蠕時犯邊塞衡
上書陳備禦之方便國利民之策凡五十餘條又曰
游明根孝文初為給事中清約恭謹號為稱職後遷尚
書參定律令又曰北齊唐邕天保初為給事中七年
於羊汾堤講武令邕總為諸軍節度事畢仍監宴謝之
禮是日文宣親執邕手引至太后前坐於丞相斛律金
之上啟太后曰唐邕強幹一人當千仍别賜錦綵錢帛
舊唐書曰張行成遷給事中太宗常臨軒謂侍臣曰
我為人主兼行將相之事豈不是奪公等名昔漢高祖
得蕭曹韓彭天下寧宴舜禹湯武有稷契伊呂而四海
乂安此事朕並兼之行成退而上書諫曰陛下聖德含
光規模弘遠雖文武之烈實兼將相何用臨朝對衆以
萬乘至尊共臣下爭功哉太宗深納之孔帖曰宗室
璡好從當世賢士遊賙人之急累擢給事中又曰薛
元超遷給事中數上言陳當世得失帝嘉納又曰徐
彦伯進給事中武后撰三教珠英取文辭士皆天下選
而彦伯李嶠居首又曰李嶠遷給事中會来俊臣搆
狄仁傑等獄敕嶠與大理少卿張德裕侍御史劉憲德
驗德裕等内知其冤不敢異嶠曰知其枉不申是謂見
義不為者卒與二人列其枉狀忤武后旨出為潤州司
馬又曰孟簡導溉田以勞召為給事中又曰韓思
復入為給事中帝作景龍觀思復諫曰禍難雖除土木
遽興非憂物恤人所急不見省又曰陸堅以給事中
兼學士帝待之甚厚圖形禁中親製贊唐書曰李藩
為給事中制敕有不可遂於黃敕後批之吏曰宜别連
白紙藩曰别以白紙是文状豈曰批敕耶裴垍言於帝
以為宰相器又曰呂元膺自給事中出為同州刺史
及入謝帝逮問政事所對詳悉翌日謂宰臣曰元膺直
氣讜言宜在左右奈何出之李藩裴垍謝因言陛下興
言及此乃宗社無疆之福請復留給事左右冊府元
龜曰劉彤為給事中開元十七年朝五陵每發行宫天
尚未曉彤上疏諫制曰朕夙夜之志唯在昧爽卿慎重
之誡欲及辨色國體宜爾用納良規然要須早朝稍盡
夜漏耳柳氏家學錄曰給事中駮正制敕定其是非
開元中李乂多駮正姚崇惡其異己薦為紫微侍郎實
去其權自後唯署案牘而已冊府元龜曰徐岱代宗
時為給事中充皇太子及舒王以下侍讀承兩宫恩顧
時無與比而謹慎過甚未常洩禁中之事亦不談人之
短分紀曰袁高為給事中德宗復用盧把為饒州刺
史命高草詔書高執詞頭謁宰相曰盧把作相三年矯
詐隂賊退斥忠良若更授大郡恐失天下之望宰相不
悅命舍人草之詔出高執之不下乃奏論之唐書曰
李遜為給事中常論時政以為事君之義有犯無隐陳
誠啓沃不必擇辰今君臣敷奏乃候隻日是畢歲臣下
睹天顔獻可替否能幾何憲宗嘉之乃許不擇時奏對
又曰元和十四年以令狐通為給事中崔植封還制
書言通前刺史夀州用兵失律前罪未塞不宜遽加奬
用上命宰臣諭植以通父彰有功不忍棄其子其制方
行又曰韋弘景為給事中屢有封駮時劉士經以駙
馬交通邪倖自檢校官用為太僕卿弘景執奏不可中
人宣諭再三弘景不為之廻穆宗怒乃令宏景使安南
邕容宣慰時論翕然推重又曰郭承嘏為給事中開
成元年出為華州刺史給事中盧載封還詔書且言承
嘏數封駮稱職宜在𤨏闥牧守之才易為推擇文宗謂
宰相曰承嘏久在黃扉故優其禄俸暫令廉問近關而
諫列拜章惜其稱職甚美事也乃復留為給事宋會
要曰治平三年知封駮事韓維言呂誨等䧏黜敇命不
出門下封駮司直送本家乞追還以正官法事略曰
元祐中黃廉為給事中議論引大體言行錄曰陳戩
字仲休高宗朝為給事中益感激論事知無不言除授
失當多所論駮士論重之編年備要曰德夀宫提舉
陳源兼浙西副總管給事中趙汝愚論駮謂内侍不當
干軍政詔自今内侍不得兼兵職樞密院遵守永為定
制吾學編曰卓敬瑞安人洪武進士為給事中時制
度未備諸王服乘多僣敬乘間為言上曰爾言是朕慮
不及此又曰韓永西安人建文時為戶科給事中永
豐軀美&KR1046;音吐宏朗每慷慨論兵事帝喜之靖難後不
屈死通紀直解曰永樂時都給事中陳諤彈劾不避
權貴常奏事聲洪大聽者竦然帝每見呼為大聲秀才
名臣記曰張寧海鹽人景泰進士授禮科給事中七
年内閣陳王以其子不得鄉舉順天考官劉文介幾中
傷得罪寧疏言元宰私其子陷考官失大臣體天順中
數數裁石曹請乞事帝以是知寧又曰寧為給事中
憲宗即位乞經筵進講大學衍義皇太后生辰設齋醮
禮官斂大臣金錢祈福寧言大臣當和衷敬德仰贊皇
猷上綏懿祉釋老不當崇奉瓣香非可祈祝行之祗壊
風俗傷名教又張寧𫝊曰寧授給事中成化中奉使
朝鮮陪臣樸元忠為館伴從遊太平館寧賦詩百韻樸
隨手和之不相下寧得溪流殘白春前雪柳坼新黃夜
半風之句樸乃閣筆曰不能屬和矣在省垣與葉盛林
聰齊名名臣記曰韓文成化進士為工科給事中劾
都御史王越薦故吏部尚書李秉王竑語頗涉兩宫越
附汪豎以故逮文考訊幾死出為湖廣參議許天錫
傳曰天錫弘治六年庶吉士歷吏工二垣給事中居諫
垣七八載諤諤敢言正德中忤劉瑾而死戴銑𫝊曰
銑弘治中官南科給事中以劾劉瑾廷杖落職李鳴
鶴𫝊曰鳴鶴正德中官兵科左給事中以剛直罷歸
劉繪𫝊曰繪嘉靖進士選戶科給事中值夏言用事抗
疏詆斥帝頗是之會六月朔晝晦帝大恐問天官主何
占繪引漢書對請去言以塞天怒明日遂逐言後言再
相嗾南省論罷之陸粲𫝊曰粲嘉靖庶吉士授工科
給事中時張璁桂萼繼相粲抗疏劾其奸帝感動為罷
二相無何用霍韜言召還二相粲謫都勻驛丞
給事中三
原名儒茂親(並詳給事二)履素立德(晉起居注曰武帝太康七年詔)
(曰郎中張建忠篤履素為江表士大夫所稱宜在中朝其以建為給事中王隠晉書曰任熙字伯遠立德邈)
(然徵拜給事中)增左掖東臺(桓玄左掖管轄之司實劉伯芻除給事制曰東臺掌駮)
(議)紫垣黃閣(並晏公類要)駮正塗歸(六典給事中凡百司奏鈔)
(侍中審定則先讀而署之以駮正違失凡制敕宣行大事則稱揚德澤褒美功業覆奏而請施行小事則署而)
(頒之凡文武六品以下授職所司奏揚則校其任歷深淺功状殿最訪其德行量其才藝若官非其人理失其)
(事則白侍中而退量焉侍百官志曰給事中掌侍左右分判省事凡百司奏鈔中既審則駮正違失詔敕不)
(便者塗竄而奏還謂之塗歸)詳詔敕駮命令(續通鑑曰應有詔敇並令直學士向)
(敏中張詠詳酌可否然後行下盖向張二公為給事中故也南豐擬制曰有司殿内之臣職在於平奏述詳)
(論命令駮其違者而正之覆其善者而行之至於決獄官人發驛遣使申冤滯察苛撓莫不總焉)夕
郎風宰相器(唐書史臣曰李藩有夕郎之風下詳給事二)言陳當世
論凖古誼(上詳給事二論唐書曰齊澣開元初為給事駮皆援凖古誼)封還詔書
駮正刑獄(本傳曰狄兼謨擢給事中左藏吏盗度支縑帛文宗以經赦詔勿治兼謨封還詔書)
(帝曰朕已赦其長官吏亦宜宥既而曰後或事有不可勿以還詔為憚白居易集鄭覃除給事中制曰凡制)
(敕有不便於時者得封奏之刑獄有未合於理者皆駮正之天下冤滯無告者得與御史糾理之有司選補不)
(當者得與侍中裁退之不耑掌侍奉讃詔令而已)強梗盡言慷慨論正(本𫝊)
(穆質性強梗為給事中政事得失未常不盡言殺孔戣為給事中江西觀察使李少和坐贓及崔易簡從父)
(兄獄久不下戣慷慨論正貶少和殺易簡)閱讀之任論駮之司(曲阜除葉濤制)
(曰朕付基命於中書付審駮於門下有事殿中之官實耑閟讀之任其還東臺出納惟允除毛友制曰惟東)
(臺論駮之司乃萬世出納之地)乞正官法望全朝典(上詳給事二肆考曰元)
(祐元年劉摯言除安燾知樞密院因給事兩次封駮遂特旨直下吏部施行伏望追還詔命全朝廷典法)
臚𫝊詔旨練習軍書(唐本𫝊曰給事中齊映為人白晳長大言音鴻爽故帝令侍左)
(右或馬前臚𫝊詔旨及肆考曰齊主高洋連年出塞給事中唐邕練習軍書四方軍士強弱多少番代往還)
(器械精粗糧儲虛實靡不諳悉或時簡閱數千人不執文簿能唱其名姓未常謬誤)夕奉天書
夜直仙掖(並見後詩)名參黃散之班任極清華之選
元素廻天魏徵歎仁人之力李藩批敕裴公推宰
相之風朝遊青𤨏之闈時批紫詔夕對金鑾之殿
徐草黃麻封詞頭而不下舊𫝊解事舍人批敕尾
以復歸共覩儒者給事(並新書)
給事中四
原明經(范曄後漢書曰鄭衆字仲師以明經拜給事中)效車(傅玄子曰馬鈞字德衡為給事)
(中與高堂升平秦朗爭論於朝言及指南車二子曰無此記虛耳鈞曰虛爭空言不如試之效矣)秦
朗親愛(魏秦朗明帝即位授以給事中不能有所諫止帝以是親愛之)蘇林文學(魏略)
(曰蘇林字孝友博學多通古今字指凡諸書𫝊文間危疑林皆釋之建安中為五官中郎將文學甚見禮待黃)
(初中為博士給事中文帝作典論所稱蘇林者是也)增用親為部(肆考曰宋明帝以阮佃夫)
(為給事中佃夫權任頗重欲用其所親為部袁粲等不欲佃夫稱敕施行衆不敢言)有言而治
(梁湘東王繹孝子傳曰陳實子紀紀子羣魏使持節給事中文帝曰卿何如祖父羣曰臣父有言而治臣有言)
(而不治)小門下(通典曰齊世呼侍中為門下給事黃門為小門下)數以忠進
(肆考曰唐孔穎達太宗新即位數以忠進)有廻天力(唐書曰張元素遷給事中太宗詔發卒修)
(洛陽宫元素上書切諫遂罷役魏徵聞之歎曰張公論事有廻天之力可謂仁人之言其利溥哉)鸞
渚如舊(晏公類要曰唐薛存誠再除給事仍是本廳鸞渚几榻杖履如舊)執敕不下
(唐書曰薛存誠為給事中瓊林庫廣籍工徒又神策軍與咸陽尉袁儋不平誣奏之儋被罰二敕皆執不下憲)
(宗悅遣使勞之)有任事稱(職林曰李澄為給事中有任事稱)用士直曹(肆考)
(曰唐關播字務先遷給事中故事諸司甲庫以令史直曹刓脫為奸播悉易以士人時韙其法)時以
直稱(又曰薛存慶五遷給事中與韋弘景封駮詔書時稱其直)風采想見(職林曰唐許孟)
(容字子範為給事中數有論駮四方想見其風采)崔植舉職(唐書曰崔植為給事中時稱舉)
(職時皇甫鎛請減官俸禄植封還敕書鎛復奏諸州鹽稅𣙜酒等加估植疏論奏)何郯還敕
(四朝會要曰嘉祐五年七月改新知荆南府唐介復知諫院時知門下封駮事何郯言介為諫官有補朝廷不)
(當出外以敕封還之故得復知諫院)思𩔖相如(太宗賜楊禧詩曰𤨏闥昔年司制詔共嘉藻思)
(類相如)封駮皆國體(事略曰范䋲禮遷給事中凡所封駮正名分立紀綱皆國體之大者)
奏駮姦惡(又曰趙君鍚權給事中蔡確復觀文殿學士章惇復資政殿學士君錫奏駮論其姦)
(惡命遂格不行)論無所避(肆考曰宋程瑀拜給事中抗論無所阿避會除權邦彦簽書瑀論邦)
(彦五罪凡三疏上委以次官閱讀瑀乃乞罷遂除知信州侍御江躋等上疏留復除給事上曰給事之設正要)
(駮異豈在雷同朕深不欲卿去瑀既出特賜象笏以示隆眷)糾正違失(吾學編曰年富字大)
(有懷遠人永樂中召為吏部給事中糾正違失務存大體)剛正敢言(通紀曰明王驥永樂進士)
(初為兵科給事中剛正敢言使山西奏蠲除蒲鹽池虧課二十餘萬民困以蘇)一日三疏(吾學)
(編曰葉盛字與中崑山人正統進士授兵科給事中己巳之變率同列請誅將臣扈從失律者謝天下然後練)
(兵選將討賊復讐則大綱既正大義自伸一日三疏悉中機宜)即日解官(名臣記曰賀欽成化)
(進士為戶科給事中見白沙論學歎曰至性不顯寳藏猶霾世即用我而我奚以為用即日上疏觧官去)
給事中五
原詩唐沈佺期自考功員外拜給事中詩曰南省推丹
地東曹拜𤨏闈惠移雙管筆恩降五時衣出入宜真選
遭逢每濫飛器慙公理拙才謝子雲微案牘遺常禮朋
儕隔等威上台行揖讓中禁動光輝旭日千門起初春
八舍歸贈蘭聞宿昔談樹隠芳菲何幸鹽梅處惟憂對
問機省躬知任重寧止冒榮非增宋之問和姚給事
寓直詩曰清論滿朝陽高才拜夕郎還從避馬路来接
珥貂行寵就黃扉曰威廻白簡霜栢臺遷鳥茂蘭署得
人芳禁静鐘初徹更疎漏更長曉河低武庫流火度文
昌寓直光輝重乘秋藻翰揚暗投空欲報下調不成章
崔峒奉賀給事寓直詩曰桂枝家共折雞樹代相傳
忝向鸞臺下仍看雁影連夜閒方步月漏盡欲朝天知
去丹墀近明王許薦賢王維詩曰禁裏疎鐘官舍曉
省中啼鳥吏人稀晨搖玉佩趨金殿夕奉天書拜𤨏闈
姚合和盧給事詩曰鴛鷺簮裾上龍尾蓬莱宫殿壓
鰲頭夕郎夜直吟仙掖天樂和聲下禁樓明楊士竒
送給事中姚山僉憲河南詩曰觀風在激揚今喜擢蘇
章袖有銀臺筆衣含玉殿香河流明憲節嵩嶽對公堂
想見澄清日歌聲滿洛陽劉繪省中寓直詩曰月轉
周廬映宿光煙飄漢署引仙郎初披御府黃門被已接
天衣侍女香窗前鐘報知長樂戶外星懸是建章銀浦
初飛披南館羽林宿衛周廬滿司隸陳兵入禁齊相君
留對歸家晚珠箔高褰動閣鈴金鑰乍懸𫝊漏板虎觀
氤氲雲半遮龍池嗚咽水全斜澹澹碧天遥度夜盈盈
宫樹暗藏鴉露滴天街應嚲柳風廻上苑想飛花丞郎
清切連華屋夜深尚剪芸窗燭起草誰為諫獵章抽毫
並和陽春曲天長地久頌堯年萬國歡騰侍御筵共道
韶音博士奏遥聞珍膳大官𫝊慙愧小臣空食禄明朝
宴會賜金錢
增制唐蘇頲行于經野給事中制曰門下尚書兵部郎
中上柱國于經野雅量端實閒機密静有恒其操無擇
斯言理必中於繩墨才見推於札翰中臺奏草已承更
直之榮左曹顧問宜接雙遊之美又行李懷讓給事
中制曰直方自守貞獨不羣理可析於毫芒文可成於
藻繪雖手揮繁綜而心寄閒遠絲綸所屬常推起草之
能駮正是司更接遊蘭之寵遜逖行褚廷誨制曰師
臣舊業官序良才文儒實百行之資翰墨當一時之妙
駮正為務疇咨所難宜遷左禁之榮式允中朝之望
賈至行裴遵慶給事中制曰清正介直公才雅望智能
利物行可檢人今東省務殷宰臣任重是資髦士以佐
輶軒宜居駮議之職仍領銓衡之務又行張孚給事
中制曰果行育德疏通知遠是瑚璉之良器抱豫章之
美才文以藻身屢得詞場之雋公而持操更推吏道之
能譽洽禮闈風清憲簡宜擢拜於青𤨏俾駮議於黃樞
常衮行趙涓給事中制曰純白高朗儒林表儀炳文
揚彩時謂清拔早以賢良茂異服我周行歷踐三臺之
列常參二陕之佐其於事典多所精詳頃毗荆舒尋罷
戎務近侍方缺選才正難評南宫之上書次東廂之奏
事夙夜思職爾無面從白居易行孔戣等給事制曰
渾金璞玉方圭圓珠雖性異質殊皆國寳也是故能官
人者亦辨而用之戣等歴踐朝行恪勤官次諫垣郎署
藹其休聲宜加公奬擢在近侍左右禁闥可以同升必
能評奏臺議發揚綸誥臨事有立屬詞可觀各隨所長
分命以職祗奉乃事無替厥猷又行竇易直給事中
制曰累踐臺郎擢司邦憲寬猛舉錯甚得其中官不易
方府無留事前因病免今以才遷俾升𤨏闈以備顧問
凡制令奏議官獄典章苟有依違皆得駮正所任不細
宜敬乃官崔嘏行崔璹給事中等制曰𤨏闈冠三省
之高奉常列九寺之右凡所選擢必俟才賢惟爾璹以
賓筵雅度早踐霜臺璹以正殿雄詞超升省署而皆本
以明敏發為文學玉在湼而不緇金投火而彌勁眷言
久次是用遷昇我有絲綸期汝論駮我有金石資爾諧
和無忝官常自貽公議
增箴明宣宗六科箴曰國家建官内外有制給事之臣
密爾廷陛爰凖六典分科置員各司其務有簡有繁命
令之出於汝紀之章奏之入於汝度之考其得失舉其
愆戾釐革欺蔽以贊予治敬共朝夕無縱以逸無易以
忽以毖以密達夫大體由乎至公惟汝之賢光奮於庸
怙威以騁不率正道汝之不賢辜亦自造自昔邇臣左
右承弼正人是資邪佞必斥其篤念哉母苟充位往端
乃志以懋乃事
原誄宋顔延之給事中陽瓉誄曰瓉少禀志節資性忠
淳永初之末佐守滑臺獯虜間釁劘剥司兖瓉立乎將
卒之間以緝華裔之衆疲困相保堅守四旬兵盡器竭
斃於旗下非夫貞壯之氣勇烈之志豈能臨敵引義以
死殉節者哉之子之生立績宋皇如彼竹柏負雪懷霜
如彼騑駟配服驂衡邊兵喪律王略未恢函陕堙阻瀍
洛蒿莱朔馬東鶩胡風南埃帝圖斯艱簡賢授才實命
陽子佐師危臺逷矣獯虜乘障犯威鳴驥横厲霜鏑高
翬軼我河縣俘我洛畿攅鋒成林投鞍為圍師老變形
地孤援闊卒無菽麥馬乏芻秣烈烈陽子在困彌達力
雖可窮氣不可奪義立邊疆身終鋒栝
增啟王臞軒上鄭給事啟曰黃扉丹地凛杜公封駮之
詞廣厦細旃負范相温純之氣結知密勿跬步登庸乃
力遜於軒墀真大耐於官職久負儒者給事中之望行
展魁然真宰輔之才洪平齋賀許給事啟曰疇績辰
猷躋榮夕拜葳蕤豹尾方看翠駕之常從突兀龍頭又
喜黃扉之身到言無不售道匪虛行進居管轄之司坐
振紀綱之治若李藩之批還制敕與魏相之白去副封
能大其官未幾而相此事寂寞之久矣我公慷慨以當
之聊屈畫黃重門下駮違之寄便應進紫屬中書造命
之權又賀侍講劉給事啟曰妙簡彤宸峻躋青𤨏李
藩有宰相器獨推論駮之公留侯為帝者師更慶緝熙
之益某官負海宇之碩望立朝廷之要津諫則必行剛
亦不吐盡洗頃時仗下馬之習復見前輩殿上虎之風
進殫禁路之論思坐管選曹之綜覈方搴華於飛翠已
借重於畫黃經濟之才有所試矣塗歸之任何以假為
摇玉佩之珩璜入批敕尾被衮衣之黼黻趣立班頭
散騎省總載
原杜氏通典曰散騎常侍自秦置散騎又置中常侍散
騎並乘輿(並音步浪切騎而散從無常職)後中常侍得入禁中皆無員
漢因之並加官(詳在侍中)散騎有常侍侍郎與侍中黃門侍
郎後漢□中初省散騎而中常侍改用宦者魏文黃初
初置散騎合於中常侍謂之散騎常侍後用士人始以
孟達補之久次者為祭酒散騎常侍掌規諫不典事貂
璫插右騎而散從又有員外者因曰員外散騎常侍晉
太始中令員外散騎常侍二人與散騎常侍通員直因
曰通直散騎常侍亦武冠右貂金蟬綘朝服佩水蒼玉
(山公啟事曰郄詵才志器局當為黃散黃散謂黃門侍郎及散騎常侍又曰散騎常侍缺當取素行者補之)
(遂舉郄詵彈又阮孚字遥集為散騎常侍常以金貂換酒為所司糾帝宥之又曰賈充為常侍後改常侍)
(為侍中未詳其義散騎常侍黃門侍郎共平尚書奏事)雖隸門下而别為一省(潘岳)
(曰寓直散騎省)自魏至晉共平尚書奏事東晉乃罷之而以中
書職入散騎省故散騎亦掌表詔焉(華嶠字叔駿加散騎常侍班同中書)
(寺為内臺中書散騎著作及理禮音律天文數術南省文章門下撰集皆典掌統之)宋置四人屬
集書省齊散騎侍郎通直散騎侍郎員外散騎侍郎並
為集書省職而散騎常侍為東省官(其二衛四軍五校為西省官詳在將)
(軍總叙篇周盤龍自平北將軍為散騎常侍武帝戲之曰卿著貂蟬何如兜鍪對曰此貂蟬從兜鍪中出耳)
散騎常侍通直散騎常侍員外散騎常侍舊為顯職與
侍中通官其通直員外用衰老人士故其官漸替宋大
明中雖舉選比侍中而人情久習終不見重尋復如初
梁謂之散騎省天監六年詔又革之(六年詔曰在昔晉初抑惟盛化常侍)
(侍中並參帷幄員外常侍特為清顯可分門下二局委散騎常侍侍中並侍帷幄書案奏分曹入集書通直常)
(侍本為顯爵員外之選宜參舊准人數依正員格)自是散騎視中丞通直視侍
中員外視黃門郎然而常侍終非華胄所悅常侍亦四
人功高者一人為祭酒與侍中功高者一人對掌禁令
糺諸逋違陳因梁制後魏北齊皆為集書省掌諷議左
右從容獻納領諸散騎常侍侍郎及諫議大夫給事中
等官兼以出入王命位在中書之右(魏高祖謂散騎常侍元景曰卿等自)
(在集書閣省逋墮致使王言違滯起居不修曰又宋弁為散騎常侍遷右將軍領黃門弁屢讓高祖散騎位)
(在中書之右常侍者黃門之庶兄領軍者三衛之假攝不足空存推讓而棄大委任)其資敘為第
三清(明毫為常侍加武勇將軍進曰臣本官常侍是第三清今授武勇其號至濁)北齊常侍
定限人員如金紫光禄大夫隋諸散騎官並屬門下省
凡歷代散騎官有郎騎常侍(漢書有之顔師古曰官為郎而常侍以侍天子故為)
(郎騎常侍)散騎常侍散騎侍郎(魏初與散騎常侍同置)唐貞觀二年制
諸散騎常侍皆為散官從三品後悉省之貞觀十七年
復置為職事官始以劉洎為之其後定制置四員屬門
下掌侍從規諫顯慶二年選二員隸中書遂分為左右
(左屬門下右屬中書左散騎與侍中左貂右散騎與中書令右貂謂之八貂)龍朔二年改左
右散騎常侍為左右侍極咸亨元年復舊增初學記
曰案敘初散騎常侍本二官皆秦置也漢官云秦置散
騎又置中常侍(散騎騎從傍乘輿車後獻可替否中常侍得出入禁中常侍左右)漢因
之兼用士人無常員多以為加官(所加或列侯將軍卿大夫兼加之原其所)
(置二職皆舊儒骨骾以備顧問與侍中同元帝時劉向累遷散騎常侍與蕭固大儒同侍左右是也後雜伍貴)
(遊子弟班伯成帝時為中常侍與王許子弟為羣在綺襦紈袴之中)皆銀璫附蟬為文貂
尾為飾謂之貂璫(常侍服之則左貂中侍服之則右貂)東漢省散騎之職
而中侍改用宦者無常員殤帝改施金璫齊職儀云魏
文帝復置散騎之職以中常侍合為一官除中字直曰
散騎常侍置四人典章表詔命手筆之事晉置四人隸
門下(又領員外散騎常侍無員魏末又有通直散騎常侍四人自魏至晉散騎常侍散騎侍郎又有員外)
(散騎侍郎無員又有通直散騎侍郎四人凡六散騎)晉初此官選望甚重與侍中
不異自宋以来其任閒散用人益輕别置集書省領之
齊氏因之(言掌圖書文翰之事故曰集書省其領諸散騎同晉氏)五代史百官志
曰梁陳集書省置散騎常侍四人(後魏北齊集書省置六人其領諸散騎並)
(同晉氏)隋文廢集書省徙諸散騎入門下省唐初並廢六
散騎以為散官貞觀初惟置散騎常侍二人隸門下顯
慶中又置二人隸中書並金蟬左右珥貂龍朔二年改
為左右侍極(在中書曰右侍極在門下曰左侍極)咸亨初復舊文獻通
考曰宋散騎常侍不常置與諫議起居司諫正言皆附
兩省班籍通謂之兩省官(左散騎常侍隸門下省右隸中書省皆掌諫諍虛不除人)
(亦為檢校官不石林葉氏曰元豐既新官制四十年間職事官未有經除者惟御史大夫左右散騎常侍至)
(今未常除人盖兩官為臺諫之長非宰執所利故無有啟之者或曰元豐末黃安中為中丞久次神宗欲擢為)
(常侍會寝疾不果崇寧中朱聖予為中丞常請除二官竟不行按神宗之初行官制也常諭輔臣欲取新舊)
(人兩用之又曰御史大夫非司馬光不可蔡確進曰國是方定願少遲之王珪亦助確乃已盖臺諫之長上意)
(必欲取負天下重名如温公者居之尤非小人之便故遂終不除人也)遼南面門下省有
常侍常侍之下有散騎常侍續文獻通考曰金中常
侍乃内侍之職屬宣徽院元無
散騎常侍一
原應劭漢書曰秦及漢置散騎及中常侍各一人官並
無員散騎騎馬夾乘輿車獻可替否華嶠集曰散騎
以從容侍從承荅顧問為職又掌贊詔命平處文籍故
前世多參用言語文學之士王隠晉書曰鄭默字思
元為散騎常侍世祖祀南郊侍中陪乘詔曰使鄭常侍
因謂默曰卿知何以得參乘昔州内舉卿為十二郡中
正舉也相輩常愧有累清談七賢傳曰高貴鄉公以
阮籍為散騎常侍非其好也增冊府元龜曰魏徐宣
為散騎常侍從文帝至廣陵六軍乘舟風浪暴起帝船
回倒宣病在後陵波而前羣寮莫先至者帝壮之又
曰後漢張允初仕晉為左散騎常侍天福初以國朝頻
有肆赦乃進駮赦論帝覽而嘉之宣付史館原晉中
興書曰庾闡有文章才義議者以為宜綜國史於是召
為散騎常侍又曰謝萬升平五年詔曰前西中郎謝
萬才義簡亮宜居獻替其為散騎常侍晉書曰周處
除楚内史又徵為散騎常侍處曰古人辭大不辭小乃
先之楚郡又曰何劭字敬祖曾之子也少與武帝同
年有總角之好及帝即位轉散騎常侍甚見親重增
冊府元龜曰王述海西公太和中遷散騎常侍受職不
為虛讓其有所辭必於不受其子坦之諫以為故事應
讓述曰汝謂我不堪耶坦之曰非也但克讓自美事耳
述曰既云堪何為復讓人言汝勝我定不及也又曰
温嶠為散騎常侍初為劉琨奉使建業其母崔氏固止
之嶠絶裾而去其後母亡嶠阻亂不獲歸葬由是固讓
不拜苦請北歸又曰宋向彌為散騎常侍治身儉約
不營室宇無園田商貨之業時人稱之又曰梁呂僧
珍為散騎常侍恩遇隆密性恭慎每侍坐屏氣鞠躬畢
食未常舉箸嘗因醉後取一柑食之高祖笑謂曰便是
大有所進禄俸之外又月給錢十萬其餘賜賚不絶於
時又曰陳袁憲為散騎常侍以久居清顯累求解任
宣帝曰諸人在職屢有謗書卿處事已多可謂清白别
相甄錄且勿致辭又曰司馬申為散騎常侍歴事三
帝内掌機密至於倉卒之間軍國大事指揮斷決無有
滯留又曰後魏李孝伯為散騎常侍方慎忠厚太武
寵眷以宰輔遇之又曰郭祚為散騎常侍常以立馮
昭儀百官夕飲清徽後園孝文舉觴賜祚及崔光曰郭
祚憂勞庶事獨不欺我崔光温良博物謂之儒秀不勸
此兩人當勸誰也其見知若此又曰于忠為散騎常
侍領左衛常因侍宴宣武賜之劒杖舉酒屬忠曰卿世
秉貞節故常以禁衛相委昔以卿行忠賜名曰忠今以
卿才堪禦侮以朕御劒杖相賜循名取義意在不輕其
出入周旋常以自防也後魏書曰高祖以李彪為散
騎常侍既謂郭祚曰朕誤授矣祚對曰聖詔豈容差異
高祖沈吟曰此自應有讓朕欲别授一官須臾彪有啟
云伯石辭卿子産所惡臣欲之已久故不敢讓高祖歎
謂祚曰卿之忠諫李彪正辭使朕遲廻不能復決遂不
移官典略曰賀琛為梁散騎常侍梁主與語常移晷
刻故省中語曰上殿不下有賀雅琛容止都雅故人呼
之冊府元龜曰唐劉兹貞元二年為左散騎常侍平
章事在位廉謹畏慎多所退讓歲餘罷平章事守本官
散騎常侍二
原參乘挾帝(上詳常侍一侍齊職儀曰御駕登殿侍中與散騎常對挟帝侍中居左常侍)
(居右)插貂璫賜牀帳(魏略曰散騎常侍比於侍中貂璫插右黃初中始置四人出入)
(侍從與上談議不典亊職晉起居注曰太康七年詔曰尚書馮翌忠亮在公歴内外勤恪匪懈而疾未瘥屢)
(求放退其以卿為散騎常侍賜錢二十萬牀帳一具)掌規諫贊詔命(魏志曰文帝延)
(康元年置散騎常侍與侍中同掌規諫下詳類聚)夾乘輿侍廊廡(上詳類聚環)
(濟要略曰散騎常侍入侍左右出則待事於廊廡之下)增車給追鋒門施行
馬(冊府元龜曰司馬望為散騎常侍時高貴鄉公好才愛士望與裴秀等並見親待數侍筵宴公性急秀等)
(居内職急有詔便至以望外官特給追鋒車一乘虎賁五人又曰丁潭為散騎常侍康帝即位屢表乞骸骨)
(詔以光禄大夫還第門施行馬禄秩一如舊制)原庾闡文章孟達容觀(上詳)
(類聚喜蜀志曰孟達字子度自蜀降魏文帝達之姿才容觀以為散騎常侍)增鄭思元參
乘司馬駿侍講(上詳類聚散傅暢晉諸公贊曰司馬駿八歲為騎常侍侍講十二歲遷)
(步兵校尉也)
散騎常侍三
原朝夕規獻(應璩新詩曰散騎常師友朝夕進獻規)王永元時論稱之
(吳志曰王蕃字永元孫休即位與賀劭薛瑩虞汜俱為散騎中常侍皆加駙馬都尉時論稱之)俱掌
直諫(王隠晉書曰傅玄為散騎常侍及受禪進爵為子加駙馬都尉與皇甫陶共掌諫職)表奏
之省(晉中興書曰興寧二年桓温奏省散騎常侍二人復置四人凡以省文書表奏意異者為散騎常侍)
(比於侍中貂璫插右)貂璫之輝(王隠晉書曰顧凱之拜散騎常侍表曰不悟陛下聖恩所加登)
(之常伯之列飾以貂璫之輝)謝萬宜居獻替(詳類聚)王恂宜進拾
遺(晉起居注曰太始元年詔曰給事黃門侍郎王恂篤志好學不殞先業久歴朝班職用有效宜拾遺左右)
(其以恂為散騎常侍)譙周博物洽聞(干寳晉紀曰詔騎都尉譙周閒居中道不仕危國蜀)
(亡之際勸劉禪歸命有忠君濟民之謀又躭習典藝博物洽聞朕甚嘉之以為散騎常侍)程咸博
學洽通(王隠晉書曰程咸字延祚太始十年詔曰黃門郎程咸博學洽通文藻清敏其以為散騎常侍)
散騎常侍四
原表梁任昉為范雲讓散騎常侍吏部尚書表曰夫銓
衡之重關諸隆替遠惟則哲在帝猶難漢魏以降達識
繼軌雅俗所歸惟稱許郭齊季陵遲官方淆亂草創惟
始義存改作恭已南面責成斯在豈宜妄加寵私以乏
王事附蟬之飾空成寵章求之公私授受交失近世侯者
功緒參差或足食關中或成軍河内或盛德如卓茂或
師道如桓榮四姓侍祀已無足紀五侯外戚且非舊章
而臣之所附唯在恩澤臣去歲冬初國學之老博士耳
今兹首夏將亞冡司雖千秋之一月九遷荀爽之十旬
遠至方之微臣未為速達臣雖無識惟利是視至於虧
名損實為國為身知其不可不敢妄冒陛下不棄菅蒯
愛同絲麻儻平生之言猶在聽覽宿心素志無復二辭
矜臣所乞特回寵命則彛章載穆微臣知免陳徐陵
讓散騎常侍表曰臣聞五十知命宗師之格言六百辭
滿通賢之高槩昔墨子諸生褰裳求楚魯連隠士高論
却秦況乎謬蒙知已寧無感激洪私過誤寘以通班司
憲文昌遂諧常伯今者昆吾小器諦視不見玄黃鈞天
並奏静聽能聞鐘鼓雖神農分藥岐伯提針冥衆因緣
難可匡救陛下嗣臨寳歷光闡大猷屬意銓衡留情槱
棫燕臺装玉儻不精真齊客吹竽諒宜澄簡南郊奉乘
當求鄭默之才西省文辭應用羅含之學
原墓志梁元帝散騎常侍裴子野墓志銘曰幾原博聞
裁為典墳比良班馬等麗卿雲薰蕕既别涇渭以分聖
皇御極欽賢盱顧儲后特聖降情文苑既匹嚴朱復同
徐阮如何不慭卜期不遠
原誄晉潘岳散騎常侍夏侯湛誄曰英英夫子灼灼其
儁飛辯摛藻華繁玉振疇昔之遊二紀於兹斑白攜手
何歡如之居吾語爾衆實勝寡人惡俊異世疵文雅執
戟疲揚長沙投賈無位爾高恥居物下子乃洗然變化
易容慨然歎曰道固不同為仁由已匪我求蒙誰毁誰
譽何去何從莫湼匪緇莫磨匪磷子獨正色居屈志申
我聞積善神降之吉宜享遐紀長保天秩如何斯人而
有斯疾曾未知命中年殞卒晉劉琨散騎常侍劉府
君誄曰爰自上葉帝堯之胤堂堂漢祖豁豁高韻茂載
孝景克紹前訓穆矣靖王開國作鎮惟祖惟父乃光有
晉積行累仁世篤忠順是用感和誕育竒儁淑質英挺
金聲玉振嗟乎君侯乃寝斯疾命不可延中年殞卒衝
飈摧華閬風彫實如可贖兮人百其質存若燭龍銜曜
沒若庭燎俱滅搢紳頽範於高模邦國彌悴於隕哲
散騎侍郎一
增干寳晉紀曰處士馮恢志行過人以為散騎侍郎張
華曰臣請觀之若不見臣上也見而有傲世之榮次也
敬而為賓主者固俗士也及華至恢待之恭於是時人
少之唐書曰高祖初平長安拜舞人安比奴為散騎
侍郎禮部尚書李綱諫曰臣按周禮均工樂胥不得預
於仕伍雖復才如子野妙等師襄皆終身繼世不易其
業今新定天下行賞未遍高才碩學猶滯草萊而先令
舞胡致位五品鳴玉曳組趨馳廊廟故非創規模貽子
孫之道也華嶠譜叙曰華歆三子表字偉容年二十
餘為散騎侍郎時同寮諸郎共平尚書事並厲鋒氣要
名譽尚書事至或有不便故遺漏不視及𫝊書者去即
深文論駮唯表不然事有不便輙與尚書共論盡其意
主者固執不得已然後共奏司空陳恭等以此稱之
散騎侍郎二
原掌問應對(應劭漢官儀曰漢武元鼎三年初置散騎俱掌問應對世祖省之按漢初有散騎侍)
(郎常侍省皆為騎郎貲滿五萬為常侍郎張釋之以貲為常侍盖為此官也)為賓宴臣(桓氏)
(家𫝊曰延康元年初置散騎之官皆選新舊文武之才以為賓宴之臣故遷桓範為散騎侍郎官也)張
賀七歲拜散騎(漢書曰張賀年七歲拜散騎)帝室茂親(束晳集曰員外侍郎)
(皆帝室茂親貴遊子弟)鍾毓十四為散騎(魏志曰鍾毓年十四為散騎侍郎機捷談)
(笑有父風)皆貴子弟(又曰孟康字公休以郭后外屬并受九親賜拜散騎侍郎是時散騎侍郎)
(多貴子弟或以高才英儒充其選而康以外屬雜其間故皆輕之不復呼其姓氏而謂之阿元康既有才敏又)
(好學在冗官博讀書𫝊遂有文義雅而切要衆人更嘉之)詔集羣書(魏書曰劉劭字孔才為散)
(騎侍郎受詔集五經羣書以類相從作皇覽)撰正音訓(晉書曰徐邈字仙民少與鄉人臧夀)
(齊名孝武帝招延儒學之士邈既東州儒素太傅謝安舉以應選補中書舍人在西省侍帝雖不口𫝊章句然)
(開釋文義標明旨趣撰正五經音訓學者宗之遷散騎常侍)荀顗擢拜(又曰荀顗𫝊顗字景)
(倩以父勲除中郎宣帝輔政見顗竒之曰荀令君之子也擢拜散騎侍郎)謝頤顯侍(謝知表曰)
(兄頥除員外散騎侍郎顯侍帷幄)清和著稱(晉中興書曰王悦弱冠有高名每侍講東宫以)
(清和著稱除散騎侍郎)知名美稱(又曰王洽字敬和王導諸子中最知名與荀羡俱有美稱)
(弱冠除散騎中書侍郎)
通直散騎常侍一(侍郎附)
原杜氏通典曰通直散騎常侍按魏末散騎常侍又有
在員外者晉太始十年武帝使二人與散騎常侍通員
直故謂之通直散騎常侍齊梁微輕北齊張景仁除通
直散騎常侍及奏御筆點除通直字遂為正常侍通
直散騎侍郎初晉武帝置員外散騎侍郎及太興中元
帝使二人與散騎侍郎通直故謂之通直散騎侍郎按
歴代常侍或有員外者或有通直者故史𫝊中謂員外
散騎侍郎或單謂之員外郎謂通直散騎侍郎或單謂
通直郎其非員外及通直者或謂之政員散騎侍郎或
單謂之政員郎
通直散騎常侍二
增臧榮緒晉書曰太始十年詔程咸歴職左右劬勞内
侍乃心在公夙夜不懈以咸為散騎常侍左通直郎
晉起居注曰太始十年詔東平王懋為員外常侍通殿
中直散騎常侍通直之號盖自此始也又曰惠帝永
寧元年詔曰散騎常侍琅邪王睿日新匪懈宜在機近
其令睿通直也朱鳳晉書曰左軍陳與謇之子以父
老求去職宿衛不宜曠詔以為通直常侍南史曰鮑
泉常乘高幰車從數十左右繖盖服玩甚精道逢國子
祭酒王承承疑非舊貫遣訪之泉從者荅曰鮑通直承
怪焉復欲辱之遣逼車問鮑通直復是何許人而得如
此都下少年遂為口實見尚豪華人相戲曰鮑通直復
是何許人而得如此以為笑謔隋書曰許善心加通
直散騎常侍聘於隋遇高祖伐陳禮成而不獲反命留
縶賓館及陳亡高祖遣使告之善心素服號哭經三日
詔拜通直散騎常侍善心哭盡哀垂涕受詔上顧左右
曰我平陳國唯見此人既能懷其舊君即是我誠臣也
賜物千段馬二十匹冊府元龜曰隋何妥為通直散
騎常侍納言蘇威兼領五職高祖甚親重之妥奏威不
可信任又以掌天文律度皆不稱職上八事以諫威大
銜之又曰後周辛慶之為通直散騎常侍任遇雖隆
而率儉素車馬衣服不尚華侈後魏書曰李瑾字道
瑜美容貌頗有文才遷通直散騎侍郎與黃門王遵業
尚書郎盧觀典領儀注臨淮王彧謂瑾等三俊共掌帝
儀可謂甥舅之國王盧即瑾之外兄也
員外散騎常侍一(侍郎附)
原杜氏通典曰員外散騎常侍魏末置齊梁用人卑雜
又朱异為員外常侍侍中中領軍中書舍人四職並驅
鹵簿近代未之有也又賀琛字國寳遷員外散騎常侍
舊尚書南座無貂自琛始員外散騎侍郎晉武帝置
晉代名家身有國制者起家多為員外散騎侍郎
員外散騎常侍二
原公族閒任(晉諸公贊曰扶風王駿齊王攸皆為魏員外散騎常侍於時公族務在閒任故置外)
(位也)登之常伯(詳散騎常侍篇)嘉之宜補(王隠晉書曰吏部李重啟太常博士)
(曹嘉之宜補員外常侍)孫朝宜給(晉起居注曰咸康八年司徒王導表員外常侍孫朝告老)
(宜給本官秩以終餘年)天錫歸國(晉張天錫字純嘏絳丘人為符融征南司馬於陣歸國詔)
(曰昔孟明不替終顯厥功豈以一眚而廢才用其以天錫為散騎常侍左員外)苻朗歸化(載記)
(曰苻朗為青州刺史在任甚有稱績後晉遣淮南太守高素伐青州朗遣使詣謝玄於彭城求降玄表朗許之)
(詔加員外散騎侍郎既至揚州風流邁於一世超然自得志凌萬物所與晤言不過一二人而已)增
三益不亞(後魏書曰梁三益字敬安於南陽内附高祖與語善之曰三益三益殊不亞拜員外散騎)
(侍郎)
起居注一
原杜氏通典曰起居周官有左右史記其言事盖今起
居之本漢武帝有禁中起居後漢馬皇后撰明帝起居
注則漢起居注在宫中為女史之任又王莽時置柱下
五史秩如御史聽事侍傍記其言行此又起居之職自
魏至晉起居注則著作掌之其後起居皆近侍之臣錄
記也錄其言行與其勲伐歴代有其職而無其官後魏
始置其起居令史每行幸宴會則在御左右記錄帝言
及宴賓客訓荅後又别置修起居注二人以他官領之
北齊有起居省後周有外史掌書王言及動作之事以
為國志即起居之職又有著作二人掌綴國錄則起居
注著作之任自此而分也至隋初以吏部散官及校書
正字有敘述之才者掌起居之職以納言統之至煬帝
以為古有内史外史今著作如外史矣宜置起居官以
掌其内乃於内史省置起居舍人二員次内史舍人下
(庾自直崔濬祖虞世南蔡允恭等皆為此職)唐貞觀二年省起居舍人移其
職於門下置起居郎二人顯慶中復於中書省置起居
舍人遂與起居郎分掌左右龍朔三年改為左右史(郎為)
(左史舍人為右史)咸亨元年復舊天授元年又為左右史神龍
初復舊每皇帝御殿則對立於殿(左郎右舍人)有命則臨陛
俯聽退而書之以為起居注凡冊命啓奏封拜薨免悉
載之史官得之以撰述焉(令狐德棻呂才蕭鈞褚遂良上官儀李安期顧允高智周)
(張大素凌季友等並為起居皆有名賢者)增文獻通考曰宋沿唐制起居
郎隸門下起居舍人隸中書號小兩省官皆為虛名不
典本省事而典職者自號修起居注凡二人天子御正
殿記注官不侍左右惟朝會對立於香案前常日則更
番遞直於崇政殿延和殿行幸則從上出入皆所以書
言動熙寧初詔諫議官兼修注者因後殿侍立許奏事
元豐中兼修注王存乞復起居郎舍人之職使得盡聞
明天子德音退而書之神宗亦謂人臣奏對有頗僻讒
慝者若左右有史官書之則無所肆其姦矣故事左右
雖日侍立而欲奏事必禀中書俟旨存因對及之乃詔
雖不兼諫職者亦許直前奏事五年官制行罷修注而
郎舍人始專其職起居郎舍人掌記天子言動御正殿
則俟於門廡外便殿則侍立行幸則從大朝會則對立
於殿下螭首之側凡朝廷命令赦宥禮樂法度損益因
革賞罰勸懲羣臣進對文武臣除授及祭祀燕享臨幸
引見之事四時氣候四方符瑞戶口增減州縣廢置皆
書以授著作官六年詔左右史分記言動元祐元年仍
詔不分七年詔邇英閣講讀罷有留身奏事者許侍立
紹聖元年中丞黃履言所奏或干機密難令旁立乃止
隆興元年胡銓奏記注之失有四一人主不當觀史(國朝)
(梁周翰以起居注每月進御慶歷中歐陽修乞更不進本仁宗從之今望遵仁宗所行之訓)二立非
其地(國朝記注之臣立於座後歐陽修謂當人主言動而書乃立於前修罷復故今乃立於殿之東南隅)
(言動不聞乞復歐陽修之制)三前殿不立(前朝古制前後殿皆侍立而前殿不立又左右司分)
(日而立無言動之異欲乞於前後殿皆分日侍立)四奏不直前(臣欲直前奏事閣門以不預牒)
(却之嘗預牒矣又以無班為詞是雖有直前之名而無可奏之時矣乞左右史奏事直前不必預牒及有無班)
(次為拘也)詔前殿依後殿侍立餘並依舊制淳熙間羅春伯
點自戶部員外郎除左史避曾祖諱以太常少卿兼侍
立修注官其後兩史或缺則降旨以某人權侍立官盖
自此始元豐寄禄起居舍人為朝散郎續文獻通考
曰遼南面門下省屬有起居舍人院其官曰起居舍人
曰知起居注曰起居郎金特設記注院修起居注掌
記言動元世祖至元五年中書省臣言前代朝廷必
有起居注故善政嘉謨不致遺失因以翰林待制兼起
居注明初設起居注尋設太史監後俱裁革悉屬翰
林院
起居注二
增冊府元龜曰唐貞觀中每日朝退太宗與羣臣參議
政事即令起居郎一人執簡記錄故貞觀注記稱為畢
備唐杜正倫知起居注太宗常曰朕坐朝欲出一言
即思此言於百姓有利益否所以不能多言正倫曰臣
職當修起居注不敢不盡其愚直若一言乖於道理則
千載累於聖德非直當今損於百姓也願陛下慎之
褚遂良𫝊太宗謂遂良曰卿知起居記錄何事得觀之
否對曰今之起居古左右史也書人君言事且記善惡
以為檢誡不聞帝王親自觀史上曰朕有不善卿必書
之耶遂良曰臣職當載筆君舉必記唐書曰邢文偉
滁州全椒人時右史官缺高宗謂侍臣曰邢文偉事我
兒能減膳切諫此正直人也遂擢拜右史孔帖曰張
說既領集賢院薦韋述為直學士遷起居舍人從封泰
山奏東封記有詔褒美唐書曰張次宗有文學稽古
厲行開成中為起居舍人每入閣左右史立於螭頭之
下宰相奏事得以備錄宰臣既退上召左右史更質證
所奏是非故開成政事詳於史氏次宗尤稱奉職又
曰魏謩轉起居舍人帝謂之曰以卿論事忠切有文貞
之風故不循月限授卿此官又曰魏謩為起居舍人
帝索起居注謩奏古置左右史書得失人主不可取觀
向者取觀史事為失職陛下一見則後来所書必有諱
屈善惡不實不可以為史乃止會要曰馮定請左右
史隨宰相入延英殿記事宰相不樂嘉話錄曰開成
末韋絢自左補闕為起居舍人時楊嗣復以除起居舍
人於殿下先奏曰左補闕韋絢新除起居舍人未申謝
奏取進止帝頷之李珏招而引之絢即置筆札於玉階
欄檻之右疾趨而置詞舞拜焉冊府元龜曰後唐趙
熙為起居郎明宗天成二年熙奏今後凡内中公事及
詔書奏對應不到中書者伏乞委内臣一人旋具鈔錄
月終關送史館東都事略曰梁周翰太祖召兼史館
修撰遷起居舍人兼起居郎固言皇帝宣諭之言侍臣
論列之事望修為時政記仍令郎與舍人分直崇政殿
以記言動别為起居注每月先進御後降付史館起居
注進御自梁周翰始也仁宗實錄曰初修起居注缺
中書擬人而彭乘在選中上指乘曰此老儒也雅有恬
退名無以易之及召見諭曰卿先朝舊人久補外未常
自言對曰臣生孤遠自量其分敢過有所望耶上頗嘉
之東都事略曰歐陽修仁宗朝召知諫院未幾修起
居注每勸上延見大臣訪以政事會要曰至和中知
制誥賈黯言延英召侍臣講讀其咨訪之際動關國政
體乞令修注官侍閣中言行錄曰朝廷欲用蘇軾為
起居舍人公起於憂患不欲驟履要地力辭之宰相蔡
持正曰公回翔久矣朝中無出公右者公固辭持正曰
今日誰當在公前者公曰昔林希同在館中年且長持
正不許又曰軾為右史奏曰竊見韓維讀三朝寳訓
至真宗皇帝惡殺生因論陛下在宫中不忍踐履蟲蟻
其言可以推明聖德臣忝備位右史謹書其事於冊又
錄一本上進望陛下采覽無忘此心以廣好生之德臣
不勝大願又曰王巖叟元祐中為起居舍人入侍邇
英司馬康講洪範至又用三德上曰只此三德為更有
德公退而上書曰陛下既能審而問之必能體而行之
三德者人君之大本得之則治失之則亂臣備職史官
敬已書之於冊以示萬世周文忠行状曰公以起居
郎直前奏事上曰有近作可多進来屬初御經筵公奏
祖宗置經筵非為分章析句正欲人主從容訪問以禆
聖德中興會要曰紹興二十八年詔起居郎舍人自
今後許依講讀官奏事先是起居郎洪遵言臣幸得以
記注陪侍經幄伏聞元祐中起居舍人呂陶嘗乞候講
讀臣僚再留奏事並許侍立以見講退猶且入侍何由
不許奏事乞下講筵所依講讀官例施行故有是詔
續文獻通考曰元英宗至治二年御史言朝廷雖設起
居注所錄皆臣下聞奏事目上之言動宜悉書以付史
館從之明名臣記曰宋濓改起居注侍太祖論黃石
公三略濂曰尚書典謨帝王大經大法靡不畢具願陛
下留意
起居注三
原記事記言謹月謹日(晉起居注曰古者天子諸侯二史左史記言右史記事)
(榖梁𫝊曰春秋之旨謹而月之謹而日之)增置劄玉陛操筆赤墀(上詳起居)
(二其職林鄭覃曰記注操筆赤墀下書為後世法不可用黨人)對仗承旨珥彤
記事(唐百官志曰永徽已後左右史惟得對仗承旨已後謀議皆不得預聞姚璹請撰時政記文選書)
(笏珥彤記事於僊室)紫宸咨訪赤墀記注(周墀𫝊曰文宗時墀兼起居舍人帝)
(御紫宸殿或召左右史咨訪所宜最為天子欽矚下見前注)賦偃松篇製春臺
章(職林曰開元中起居舍人蔡孚賦東都龍興觀偃松篇玄宗賜和御書刻石記之下詳起居四)
入記吾言俾伺朕居(白集温造制曰擢為右史入記吾言元微之集行高鉞制曰)
(俾伺朕之起居遂編之於簡牘)分直崇政立侍邇英(上詳起居二長編曰仁)
(宗朝講讀官侍邇英者皆立每問事則衆人齊對頗紛擾乃詔皆坐唯當講讀者以次立而記注亦坐石昌言)
(奏記注官當立侍密邇德音以詳記錄不可坐遂令侍立)為郎七年脩注十載
(言行錄曰陳堯佐居官不妄進取為起居郎七年不遷下詳起居二)名高三俊職
聯兩省(宋陳后山寄張文潛舍人詩曰名高三俊上官立右螭傍初寮制左右置史載筆螭坳職聯)
(兩省)退匿楹間對立殿下(上詳起居二下詳通考)密邇德音
陪侍經幄(上詳立侍邇英注下詳起居二)黃屋深知赤墀親
擢出綍中宸記言右陛濡珥彤之筆繡汗青
之簡占柱下之一星冠螭頭之二史侍玉皇之
香案紬金匱之圖書大君有命眷来載筆之臣
左史記言爰約繫年之法宣精柱下仰隣北極之尊
濡翰螭頭肅對紫宸之仗當用第一流日侍供赤
墀之立綴班小兩省地清嚴青𤨏之移(俱翰苑新書)
起居注四
原勿籍(左𫝊曰晉侯使鞏朔獻齊捷於周王辭焉以鞏伯宴而私賄之使相告之曰非禮也勿籍)
增錄動作(唐六典曰起居郎掌錄天子之動作法度以修記事之史凡記事之制以事繫日以日繫)
(月以月繫時以時繫年必時書其朔日甲乙以紀歷數典禮文物以考制度遷拜恩賞以勸善誅伐黜免以懲)
(惡季終則授之於國史焉)第一流(會要曰唐人言左右史當用第一流)第二首(又曰)
(正直第二螭首和墨濡翰皆即螭首之坳處由是諺𫝊謂螭頭有水官既密侍號為清美官)諫罷
封禪(職林曰唐貞觀有事泰山褚遂良為起居郎諫罷封禪之事)文史博涉(又曰褚遂)
(良文史博涉工隸楷太宗召令侍書)職在司言(實錄曰唐玄宗親製春臺望一章起居舍人蔡)
(孚奏臣職在司言請宣示百僚及編國史)請納封事(唐吳兢𫝊曰兢為起居郎上疏玄宗請容)
(納封事)陳政得失(職官分紀曰高鉞為起居郎陳政得失穆宗嘉之)文章俊
拔(鄭仁表𫝊曰仁表為起居郎文章俊拔自謂門第人物文章俱美常曰天瑞有五色雲人瑞有鄭仁表)
齎紙螭下(六典曰文宗敕左右省起居齎紙硯及筆於螭頭下記言記事)侍從班
(嘉話錄曰左史得申謝自開成中至武宗即位隨仗而退無復簮筆之際不得密邇天顔故後人謂兩省為侍)
(從班則登其選不為不逹矣)左侍極(唐柳玭家𫝊曰玭為左史其著序訓自稱左侍極)
立階非地(程大昌演繁露李誠營造式螭首施之對柱及殿四角今二史所立東南偏其立殿角随)
(階之螭歟以其階為右螭遂認為唐螭非其地也)繫鞋造殿(職林曰駕御垂拱殿則同侍從)
(官俱朝而退至崇政殿則與日參官同朝退出殿門則就次繫鞋而入造嚲殿拱立)一時清選
(白居易行蕭俛起居舍人制曰記事之官一時清選)號為要地(欒城集曰左右史官號為要地)
(密侍殿陛足以觀進退之詳)綴兩省班(長編曰熙寧八年范百禄奏今修起居注則綴兩省)
(班知諫院絀而不與)兼諫院職(會要曰熙寧二年同脩起居注陳襄兼起居舍人知諫院兼起)
(居舍人同知諫院范純仁同脩起居注)朕自知卿(言行錄曰胡銓字邦衡為起居郎直前奏)
(事云陛下登極首蒙召除曾未浹旬又擢左史上曰朕自知卿)
起居注五
增詩唐杜工部贈起居田舍人詩曰獻納司存雨露邊
地分清切任才賢舍人退食收封事宫女開函近御筵
曉漏追趨青𤨏闥晴窗點檢白雲篇揚雄更有河東賦
惟待吹噓送上天韓翃訪王起居不遇留贈詩曰雙
龍闕下拜恩初天子令君注起居載筆已齊周内史論
詩更似謝中書行聞漏滴隨金仗入對爐煙侍玉除
姚合寄裴起居詩曰千官曉立爐煙裏立近丹墀是起
居彩筆專書皇帝語書成幾卷太平書又寄丘起居
詩曰官清立在金爐北仗下歸眠玉殿西又寄劉起
居詩曰九衢寒露斂雙闕曙光分彩仗迎春日香煙接
瑞雲珮聲清漏間天語侍臣聞莫笑馮唐老還来謁聖
君許渾寄李定言右史詩曰纔歸龍尾含雞舌更立
螭頭運兔毫閶闔欲開金漏盡冕旒初坐御香高鄭
谷寄左省張起居詩曰含香復記言清秩稱當年點筆
非常筆朝天最近天元微之誇白樂天詩曰我是玉
皇香案吏謫居猶得近蓬莱
增制唐蘇頲行賀知章起居郎制曰業優詞學時重才
行禀精微之高妙體仁恕以明達必能書法不隠立言
可觀宜回職於版圖佇擅聲於鉛筆孫逖行楊齊宣
起居郎制曰規行介立守道安貞雅致表於文辭清標
𫝊於緒業頃參諫職考績已深自聞謝病歲年滋久雖
宰臣立節每避舉親而公器湏才終難滯用宜發命於
中旨俾分官於左言賈至行裴綜起居郎制曰左史
記事君舉必書先王之制也晉則董狐書法不隠楚則
倚相能讀典墳善惡成敗實由其言慎擇端士求難其
人殿中侍御史裴綜緒業清純言行惇敏俾之直筆庶
勖厥官李嶠行太子舍人劉如玉等右史制曰敕如
玉等並言芳蘭芷行温圭璧或譽滿銅樓或名高石室
記言之重選衆尤難宜收博辨之才俾居良史之任
蘇頲行崔銑起居舍人制曰識遠心明懷才藴藝缺碑
盡記亡篋不遺實朝序之英髦為士林之俊拔趨侍西
掖洽聞東觀期書法以無隠俾舉能而有聲
增啟洪平齋賀黃左史啟曰騎省疇庸螭坳振武立雷
霆之下屢聞劘礪以責難司雨露之邊更許直前而論
事某官瑞應魁衡聲摩奎璧夙著六君子之望坐追三
諫臣之風黑白既分丹青自炳聖朝舉無缺事可少緩
於箴規人主蔑有戲言正欲明於記注進躋左墄密侍
前旒移疇昔皂囊剴切之誠示此日青史簡嚴之筆夾
玉皇之香案共欽稽古之榮築宰相之沙堤佇究濟時
之業楊誠齋賀聶左史啟曰南衙渙號東史升賢雖
君舉必書均號司存之切而王直諸左益知位置之親
某官螭頭坳處久稱解事之舍人龍尾道中遂進讀書
之倚相柱下之光可繼甌中之姓有人陳篔窗賀徐
左史啟曰烏府疇庸螭坳正位南司五院方嚴執法於
殿中東極一星復擅典書於柱下某官心正意誠之功
夙講明於韋布任重道遠之器獨簡記於冕旒頃由别
院之聲名徑主一臺之風憲永惟四海理亂之本實係
九重言動之間若弩有牙如車斯輹雖堯舜在上無明
爭顯諫之勞然佚狐在前有隂警潛規之助鋪陳久大
繪畫升平要令熒煌垂汗簡之華然後卓犖紀面槐之
業洪平齋賀林殿院除左史啓曰臺端疇績左墄躋
榮紅雲之近玉皇獨聳螭頭之望黃道之開閶闔仍催
豹尾之班某官峻躋記注妙絶版曹扈甘泉之蹕則入
内以告猷對紫宸之仗則直前而奏事一星之曰柱史
姑紬石室之藏六符之驗泰階即上沙堤之路危㢲
齋賀魏右史啟曰恩渙席前班高柱下秘書不是監昔
有是言右史用名流實聮法從某官龍池入覲蔚為華
國之儒雞舌含香快吐濟時之略惟斯文之未墜知上
眷之益隆禮樂司存冠九卿之妙選蓬莱身到總三館
之清流才與地以雙清命自天而三錫屈司記注以闡
才猷
御定淵鑑𩔖函卷八十六
