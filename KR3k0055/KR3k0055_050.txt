欽定四庫全書
御定淵鑑𩔖函卷四十五
帝王部六(帝王總載)
帝王總載九(表號批答諡)(章)
讓禪勸進表原魏文帝讓授禪表曰臣聞堯禪重華舉
其克諧之德舜受文命采其齊聖之美猶下咨四岳上
觀璇璣今臣德非虞夏行非二后而承歷數之詔應選
授之命内自揆撫無德以稱且許由匹夫猶拒帝位善
卷布衣而逆虞詔臣雖鄙蔽敢忘守節梁江淹齊高
帝讓禪表曰陛下遠視唐虞永揖之典近摹漢魏高謝
之禮既鑒金水昏眀之數又協雲雷興替之徵若乃與
能之交禪錫之會豈伊虚薄所可遵擬昔傅巖佐商秩
終上公磻谿翼周名極列伯臣才非半古功愧逮聖獄
訟不往謳歌寧歸河乏馬圖之寳天無乘龍之錫伏願
陛下遺舜禹之心俾臣守巢由之節則道曜日月澤浸
飛泳魏辛毗等勸進表曰古先聖王所以授天命而
不辭者誠急於荅皇天之意副四海之望不得已也
桓階等勸進表曰臣等以為天命不可稽神器不可黷
昔周武中流有白魚之應不待濟而大號以建舜受禪
大麓桑隂未移而已陟帝位所以祇承天命者若此之
速也故無固讓之義不以守節為貴必信於神靈而符
合於天地也晉劉琨勸進元帝表曰否泰之運古今
迭有宗子有眀德曷常不由多難以隆中興故獫狁殘
周以啟宣王巨猾竊漢乃發光武陛下天授至德聰明
神武勞謙恭已卑以自牧體伯禽經營之誠行公旦吐
握之事上崇勤王之義下垂庇民之量收羅俊又任賢
以能綏爰陜東化流無外戎狄荒服請事率職重譯納
貢不遠萬里功高德劭遐邇歸心况陛下道邁太宗勲
莫與二且以親以賢義實兼之是以琨敢緣天文人事
徵祥之應昧死上事以奉尊號願陛下無常心以羣心
為心忘其身以萬物為公則宗廟蒸嘗不替於今逆虜
逋寇一討而滅無負於天下無愧於七后矣又表曰
臣聞台宿在天實承辰極股肱雖卑同體元首臣負乘
前朝過充三吏國之崇替有與憂喜臣聞德合兩儀者
固以四海為公智周萬物者不以一身為私舜禹揖讓
以陟帝位湯武征伐以濟時難彼四王者遘會不同登
受有異至夫外已存物憂世遺躬其致一也期於愛民
治國應變合道以為天下利而已矣况宗廟是陛下之
宗廟百姓是大晉之百姓耶陛下若忽七廟之重拒天
人之心絶而不繼困而不拯則宗廟不歆其禋祀羣生
無所措其手足矣况臣班具臣之列荷累世之恩上懷
國家之統俯絶烏鳥之情者哉昔伍員發怒手撻平王
之墓灌夫慷慨身搴吳濞之旗皆能宣其臣節攄其私
忿戮尸斬將存亡罔恨臣誠無若人之才實有此人之
憤苟得上憑天威展其微效雖隕九泉猶以明白又
表曰陛下之躬執謙光允恭克讓俛從吏議示總萬機
布曠蕩之詔開自新之路海隅漸惠朔南暨聲有生之
倫咸備嘉慶陛下量包宇宙明侔三辰靈祗稽應華戎
同戴加以王室中微邦基將絶遺民元元屬命陛下陛
下以德則無所與讓言事則固所負荷誠宜遺小禮存
大務援據圖錄居正宸極上副祖宗之心下一兆庶之
望臣聞必也正名前聖大之春秋傳曰名以出信名苟
不正則事有不從信苟不立則禮義或愆乃載籍之眀
誡開塞之所由也又表曰臣聞天生蒸民𣗳之以君
所以對越天地司牧黎元聖帝明王鑒其若此知天地
不可以無饗故屈其身以奉之知黎元不可以無主故
不得已而臨之社稷時難則戚藩定其傾郊廟或替則
宗哲纂其祀所以弘振遐風式固萬世自元康以来艱
禍繁興永嘉之際氛厲彌昏宸極失御登遐醜裔國家
之危有如綴旒天不悔禍大災洊臻國未忘難寇害尋
興逆胡劉曜縱逸西都主上幽劫復沈敵庭神器流離
再辱荒逆臣每覽史籍觀之前載厄運之極古今未有
在食土之毛含氣之𩔖莫不叩心絶氣行號巷哭况臣
荷寵二世位厠鼎司承問震惶精爽飛越臣聞昏明迭
用否泰相濟天命無改歷數有歸或多難以固邦國或
隠憂以啓聖明是以齊有無知之禍而小白為五伯之
長晉有驪姬之難而重耳以主諸侯陛下元德通於神
明聖姿合於兩儀應命世之期紹千載之運符瑞之表
天人有徵中興之肇圖讖垂典自京畿殞喪九服崩離
陛下撫寧江左奄有舊吳柔服以德伐叛以刑抗明威
以攝不𩔖仗大順以肅宇内純化既敷則率土宅心義
風既暢則遐方企踵昔少康之隆夏訓以為美談宣王
之興周詩以為休詠况茂勲格於皇天清暉光於四海
蒼生顒然莫不欣戴聲教所加願為臣妾者哉且宣皇
之胤唯有陛下億兆攸歸曾無與二天祚大晉必將有
主主晉祀者非陛下而誰是以邇無異言遠無異望謳
歌者無不吟咏徽猷獄訟者無不思於聖德天地之際
既交華裔之情允洽一角之獸連理之木以為休徵者
盖有百數冠帶之倫要荒之衆不謀而同辭者動以萬
計是以臣等敢考天地之心因函夏之趣昧死上尊號
願陛下存舜禹至公之情狭巢由矯抗之節以社稷為
務不以小行為先以黔首為憂不以克讓為事上以慰
宗廟乃顧之懷下以釋普天傾首之望臣聞尊位不可
久虚萬機不可久曠虚之一日則尊位以殆曠之浹辰
則萬機以亂陛下雖欲逡巡其若宗廟何其若百姓何
齊謝脁為百官勸進齊明帝表曰臣聞時乘在御必
待先天之業神化為皇乃叶應期之運况復湯孫有緒
纂堯惟德舊邦佇新復禹歸祉大齊之權輿寳歷孕育
前古昭假四海克酬三靈而嗣命疾威蕃鄙叛渙委裘
御㝢彝鼎如忽陛下文思體道徇齊作聖翦應龍於冀
州戮長蛇於沮水榮光之瑞昭回延喜之寳潤色天睠
爰發人謀咸贊伏願陛下仰答靈祗弘宣景命誕受多
方奄宅萬國陳沈炯為羣臣勸進梁元帝初表曰蠢
爾羯胡遂憑天邑閶闔受白登之辱象魏致堯城之疑
臣聞喪君有君春秋之茂典以德以長先王之通訓少
康則收衆撫職祀夏所以配天平王則居正東遷宗周
所以卜世漢光以能捕不道故景歷重昌中宗以不違
羣議故江東可立天其祚梁必將有主軒轅得姓存者
二人高祖五王代實居長功高九有道濟生民非奉聖
明誰嗣下武日月貞明太陽不可以闕照天地貞觀乾
道不可以久息寳器存乎至重介石慎於易差黔首豈
可以少選無君宗社豈可以一日無主第二表曰紫
宸曠位赤縣無主百靈聳動萬國迴遑雖醒醉相扶同
歸景亳或謳且誦總赴唐郊陛下俛首潜然讓德不嗣
臣聞星迴日薄擊雷鞭電者之謂天岳立川流吐霧蒸
雲者之謂地包天地之混成洞隂陽之不測而以則成
萬物者其在聖人乎故云天地之大德曰生聖人之大
寳曰位黃屋廟堂之下大非獲已所安明鏡四衢之尊
盖由應物取訓陛下稽古文思英雄特達比以周旦則
文王之子方之放勲則帝摯之季千年旦暮可不在斯
庭闕湮亡鐘鼎淪覆嗣膺景業非陛下而誰豈可使赤
眉更立盆子隗囂託置高廟陛下方復從容高讓用執
謙尊展其矯行偽書誕罔正朔見機而作斷可識矣不
疑何卜無待蓍龜日者公卿失馭禍纏霄極宗社不墜
繄在聖眀今也何時而申帝啓之避凶危若此方陳太
伯之辭國有具臣誰敢奉詔第三表曰日者百司岳
牧仰祈宸鑒以錫珪之功既歸有道當璧之禮允屬聖
明而優詔謙沖窅然凝貌謳歌載馳是用翹首楚人固
執熏丹穴以求君周民樂歸越岐山而事主漢王不即
位無以貴功臣光武止蕭王豈謂紹宗廟陛下英威茂
略雄圖武算指撝則丹浦不戰顧盼則陂泉自蕩地維
絶而重組天柱傾而更植縱陛下拂衣而遊廣成登弇
山而去東土羣臣安得仰訴萬物何所歸仁况郊祀配
天罍篚禮曠齋宫清廟匏竹不陳豈可久稽衆議有曠
彝典徐陵勸進梁元帝表曰臣聞封唐有聖還承帝
嚳之家居代維賢終纂高皇之祚至如金行重作源出
東莞炎運猶昌枝分南頓莫不因時多難俱繼神宗者
也陛下握符執鉞將在御天玉勝珠衡先章元后神祗
所命非惟太室之祥圖書斯歸何止堯門之瑞星躔東
井時破崤潼雷震南陽初平尋邑宗王啓霸非勞武德
之侯清蹕無虞何事長安之邸正應揚龍旂以饗帝御
鳳扆以承天歷數在躬疇與為讓豈可逡巡固讓方示
石戸之農高謝君臨徒引箕山之客未知上德之不德
唯見聖人之不仁沈炯為百官勸進陳武帝表曰臣
聞春榮秋落四時所以迭代金行水流五德所以互序
昔陶唐告終有虞氏作漢魏禪讓晉宋以之登庸夫有
非常之功有非常之賞能利天下者受天下之利陛下
造化之功日用之德褰裳去之物誰仰訴頃五星夜聚
八風通吹豐露呈甘卿雲舒簇白狼遠至素雉朝飛天
意顯然靈貺可覩增明成祖勸進表曰臣聞鉏奸去
惡式揚神聖之謨附翼攀鱗幸際風雲之會功光前烈
德振中興恭惟殿下文武英明寬裕仁孝為太祖之嫡
嗣實國家之長君天生不世之資民仰太平之主曩因
奸惡逞毒鞠兇禍既覃於宗藩機欲傾於社稷集天下
之兵以相圍逼使國中之衆不能逃生乃赫怒而奮一
隅之師遂呼吸而定九州之衆戰必勝攻必取實由天
命之有歸近者悦遠者来爰見人心之有在今内難已
平之日正萬方忻戴之時宜登宸極之尊以慰臣民之
望臣等忝随行陳仰仗威靈素無遠大之謀竊效分毫
之力雖不敢冀雲臺之圖像實欲慕竹帛之垂名又
諸王勸進表曰天眷皇明宏開景運宜正大寳永係萬
邦恭惟殿下龍鳳之姿天日之表禎祥昭應於圖書堯
舜之德湯武之仁勲華已彰於宗社邇因憸邪搆禍毒
害宗親輒動干戈幾危社稷乃遵承祖訓奉行天誅以
一怒而安斯民備文王禮義之勇不四載而固帝業同
世祖中興之功武以翦戡克全皇考之天下文以經緯
聿明洪武之典章實天命之所歸豈人力之能強願俯
徇於衆志庶永紹於洪圖某等誼重天倫情深手足荷
蒙拯溺得遂生全祇迓龍輿早正天位庶皇考之天下
永有所託四海之赤子永有所歸幸鑒微忱毋頻謙讓
登極表增唐柳宗元賀登極表曰臣聞天地泰而聖人
出雷雨觧而品物榮是以五行迭用水火更其位十葉
重光宗廟輔其德殷宗恭默再開成湯之業漢文聰明
克承高祖之緒陛下重離出曜體乾繼統主鬯彰孝恭
之美撫軍著神武之功欽承遺訓永保鴻業遏密之中
施雨露以被物遐邇之地覩日月之繼明則四維之外
八極之表人神胥悦草木皆春煦嫗生成不失覆載况
臣謬膺守土累受國恩爰自出身洎乎領鎮沐浴聖澤
優游昌時不獲覩闕庭之禮展臣庶之分戴天荷聖倍
萬恒情王超代李相賀登極表曰臣聞大明繼照雖
昧者必昭其視霆雷發聲雖聵者必逹其聰是以聖人
鼓萬物而耳目咸革感人心而天下太平致理興邦率
由兹道伏惟陛下紹累聖之鴻緒冠前王之盛烈祥符
薦委景福攸臻纂武繼文重光累洽自宣猷上嗣育德
儲闈仁孝表於域中慈儉彰於天下由是餒者思食瘠
者思豐曶爽咸耀於光明枯朽更延於惠澤顒顒億兆
咸沐惟新鼓舞而四表歡心運行而二儀貞觀臣夙承
朝奬謬列藩條歡忭之誠倍萬恒品宋真德秀賀登
極表曰炎正中興適際百年之盛真人繼作聿新萬㝢
之瞻河海晏清璣衡明潤恭惟陛下天開睿哲神授竒
英朱邸宣猷已慰億兆人之望大横應卜嗣承十三聖
之休祗遹文謨仰承慈極紫宸南面時聆任姒之徽音
長樂東朝日致閔曾之德孝以副遺大投艱之託以昭
繼志述事之功臣逖守价藩欣附景運班聫近侍莫陪
獸舞之廷身接遐甿共仰龍飛之造陳(闕撰人名)賀登極
表曰歷數承堯禆千歲皇圖之正謳歌歸舜焕一時帝
位之新廟社鼎安寰區泰定竊以百年南渡四世中興
繼體守文之功固永扶於基緒撥亂反正之略將侵復
於土疆人未占以有孚天不言而善應是生上聖以開
重明恭惟陛下性德靖淵幾神濬哲韜除外邸隐然天
日之姿出入内朝允矣宗祊之望共識五馬之渡誰知
六龍之潛迨此承祧決於與子合夷夏之無外慶帝王
之有真佇歌周宣復古之詩并擬元結齊天之頌含齒
之衆企足以湏臣猥守京畿欣逢御極風雲從而萬物
覩已丕聳於八垠日月照而四時行幸光輝於三輔
元虞集賀登極表曰鴻業啓圖世守肇基之迹龍庭受
賀躬膺大歷之歸欣戴云初謳歌為盛欽以世祖紹統
乾之運裕皇隆出震之名推一本之均齊累四朝之繼
及於惟景命監至德之無私粤在太宗御禎符而有慶
天心攸屬國勢以安欽惟陛下道協彌綸功存綏撫立
長式遵於家法計宜允協於輿情車服旌旗皆我祖宗
之舊星辰河嶽赫乎宇宙之新時開太平人用寧一臣
等叨承重任適際昌期建皇極以敷言親揚彛訓坐明
堂而布政永贊成能明李善長賀太祖登極表曰天
生聖智宏開基創業之功運際亨嘉仰濟世安民之主
萬方欣戴四海更新恭惟陛下禀聰明睿智之資備聖
神文武之德首出庶物卓冠羣倫初無尺地一人之階
而致溥天率土之會東征西怨猶大旱之望雲霓外攘
内安措顛連而置衽席兵威所向靡堅不摧德意所加
無遠不服平羣雄而僭亂息埽六合而煙塵清拯其塗
炭之氓布以寬仁之政四維張而風俗美三綱正而倫
理明天命攸歸實茂膺於歷數人心所屬咸鼓舞於謳
歌冕旒端拱於宸居華夏統承於正朔乃繼天而立極
爰定鼎而建都臣等幸際亨嘉獲叨任使忝居鵷列上
祝鴻圖偃武脩文開太平於萬世制禮作樂妙化育於
兩間蘇伯衡賀登極表曰皇穹垂佑誕錫貞符哲后
挺生丕承正統欽惟陛下匹馬渡江六龍御極大明建
國八埏咸囿於昭臨洪武紀元九域同歸於戡定於昭
駿烈有赫鴻猷臣等仰沐恩波叨居翰苑雲從龍風從
虎幸逢千載之昌期河出圖洛出書願啟萬年之文運
尊號表增唐李嶠賀加尊號表曰陛下俯順羣情懋膺
大典垂休光於百代被鴻私於萬族凡在含生孰不慶
幸臣聞太朴既謝旦昏之迹已殊聖道不追王霸之風
且雜雖崇號廣溢逓享於尊名而德薄政衰不光於神
器伏惟陛下承大雲之法紀應榮河之寳籙以天上天
下之尊為隆平太平之主不言而理三階正而六氣調
不怒而威萬㝢清而百蠻服延富夀於和平制雍熙於
易簡懷恩慕化之黨候雨占風疇德瑞聖之符非煙若
霧青衿詠歎於庠塾黃髮謳吟於衢路固可使堯舜擁
篲禹湯扶轂豈登三咸五邁昔超今而已哉嘉號初登
殊章備舉鋪帝容而建皇極大寳重光撫乾軸而正坤
維洪鑪再造仙渙與祥風俱動湛恩將洊雷並作緩姬
文之獄既削爰書錫漢后之酺且頒戎級滂流之澤出
九液而浸羣方抃躍之音自三川而周四海加以崇祗
肅於梵宇致嚴恭於清廟申冤舉滯而有善必甄享德
報功而無文咸秩規模粲而洋溢道德紛而布濩豈徒
朝野稱慶覩美化之維新故亦神祗降祥見鴻基之載
永臣叨延龜組謬分虎符千年有遇更逢開闢之初百
辟相歡不預趨馳之末瞻雲路而式怍仰天庭而載佇
踴躍之懷企聳無極白居易代宰相請上尊號表曰
臣等已陳表章請上尊號愚誠懇切聖鑒未回蹐地跼
天不勝大願臣聞大道者無求於物物尊而不辭至公
者非欲其名名至而不讓不讓故與天合德不辭故率
土歸心斯所謂應乎天順乎人也伏惟陛下嗣興一德
統牧萬方致時俗於和平納生靈於福夀金革已偃銷
七十載之厲階玉燭方調啟一千年之聖運天人合應
書軌混同而鴻名未加盛典猶缺華夷失望史冊無光
此誠君上之謙然亦臣下之罪也今臣所以上啓天意
下酌人情再黷皇明重陳丹慊謹按書曰惟睿作聖又
曰乃聖乃神乃武乃文又經曰明王之以孝理天下凡
此五者歴觀列辟雖甚盛德莫能兼之伏以陛下自臨
大位及兹二年無巾車汗馬之勞而坐平鎮冀無亡弓
遺鏃之費而立定幽燕可不謂睿文乎削平天下震曜
八荒北虜求婚以禀命西戎乞盟而納𣢾威靈所及奔
走来賓可不謂神武乎陛下以萬乘之尊四海之富供
養長樂道光化成推而致之可塞天地可不謂孝德乎
故臣等敢冐死稽首上尊號曰睿文神武孝德皇帝伏
惟陛下略撝謙之小節弘祖宗之大猷惟十二聖在天
豈忘繼其志以億兆人為子寧忍阻其心特回宸衷俯
受徽號在元功不為主宰於盛德有所形容煥乎大哉
垂裕無極此實天下之幸非獨臣之幸也崔元翰請
德宗復尊號第一表曰臣竊觀前代之盛列辟之英咸
保鴻名而崇明號或配其德或昭其功盖所以揚耿光
彰淳懿而示遠也其有暗然不耀後嗣何觀蔽而不揚
羣臣之罪伏惟陛下由正統而臨阼承聖緒而受圖禀
高明之姿於天侔博厚之德於地端教化之本制行禮
之中聲震八區威加六合運造化之柄靡有不通成隂
騭之功衆莫能測是用光膺聖神文武之號其後雖逢
阨運尋睹昌期誠我武之埽清猶自咎而抑損同罪已
之義明愛人之仁羣臣等上順聖心以成恭德退懷大
懼謂掩全功五年於兹若墜冰谷方今百職皆理庶績
其凝人用咸和俗惟丕變陳師鞠旅無犯塞之虞封疆
畫界無專地之患四海寧謐萬𩔖蕃滋薄刑溢不冤之
聲逋賦蒙勿收之惠西成有穰歲之報南極見壽星之
祥靈貺屢加天恩允答豈宜固為菲薄以掩盛明尊號
之崇願復如舊又第三表曰臣等前再上表請加尊
號實以功德俱茂典禮宜崇然而不能鋪陳無以動寤
愚誠雖竭天鑒未回臣等謹按白虎通曰號者功之表
也神農有教田事之勤燧人有興火食之利伏羲正五
始祝融續三皇人為之名以美其事其後帝王之盛洎
我祖宗之明咸因人心而慎古道雖損益或異其於表
功明德一也臣等所以遵有國之令典采上古之遺文
察人志於謳謠觀天意於符瑞敢以為請累表陳誠曩
者運丁艱難時或順動陛下思成湯之罪己念周宣之
側身去徽號而不稱垂炯誡而自儆應天以德示人以
恭聞於蠻貊戎夷告於天地宗廟是故咸知陛下之志
慕義而歸仁潛感陛下之誠垂靈而助順今者君臣和
德上下叶心百職畢脩庶官以序法令明具教化流行
方内歡康天下寧壹四民遵業萬𩔖樂生嘉應休徵神
物靈貺形於草木著於星辰而辭之以仁夀未臻至化
猶鬱遂使德誠可紀名號未崇不告於明神不示於殊
俗將何以知陛下之戡難將何以表陛下之致平下無
以光於四方上無以報於九廟其不可一也淳古之至
化邈而不追烈祖之盛儀廢而不續其不可二也庶正
羣官宗室支屬西土耆老太學諸生黃冠之倫緇衣之
侣萬衆伏闕彌旬織路而乃不從人心以違公議其不
可三也守謙恭卑讓之志忽光大弘遠之圖臣等誠雖
至愚以為大謬伏以恒久之德貞夫一也元始之義善
之長也并包覆露天之大也清淨元默道之妙也睿知
之周物不可以不稱夫聖也妙算之無方不可以不稱
夫神也行仁義脩典法歌詩頌考文章不可以不稱夫
文也攘却戎夷戡翦暴逆邊兵以整禁衛以嚴不可以
不稱夫武也臣等謹稽以乾符叶於古典侔德澤之廣
配功業之崇冐昧萬死伏請上尊號曰貞元大道聖神
文武皇帝臣等竭其愚悃發於交感庶以回日其能動
天又第五表曰臣等上援天地神靈次奉祖宗典法
列經義而順古因人心以從時詞繁而不能陳明誠竭
而未蒙察納德美盛而猶蔽憲度缺而莫脩罪戾是憂
冰炭交集臣等伏讀詔書曰遐想哲王則自燧人神農
殷湯之時有其事也又曰欽若典訓則自代宗肅宗玄
宗而上有其儀也又曰所誡者滿所尚者謙守之以誠
期於終始臣等以為去鴻名而貶損謙之始也遵舊典
而奉承謙之終也造次而未嘗違於禮守之以誠也敬
恭而無或蹈於專所誡者滿也又曰虚美崇飾所不敢
當伏惟陛下恤人之心動天之德致理之文教戡難之
武功著於頌聲光於史氏上有其實無虛美之謙下盡
其誠非崇飾之偽又曰勉一乃心共康庶政曩者公卿
大夫侍御攜僕或從扞牧圉或備持戈矛蓋有同力之
誠而無離德之間今者四嶽羣后九土庶邦外自藩維
内及宗室黃髮耆老青衿諸儒或僉以同辭或遠而抗
疏一心之效也羣材序進百職交脩烽燧不驚兵戈以
息鑽鑿不用獄訟以清六氣和而風雨時五榖昌而倉
廪實庶政之康也誠由教化以致雍熙自當冠於皇王
寧復謝於堯禹宜加明號以表成功陛下雖以為辭臣
等未知其說又伏奉詔旨令臣等斷表伏以君親一致
臣子一例而春秋之義以王父命辭父命不以父命辭
王父命則臣等得遵先帝之典以違陛下之詔又第
六表曰臣等感謙沖於盛德而私有舊典隳廢之憂懼
煩瀆於聖聽而内懷微誠懇迫之切進退兢惕不知所
措伏以事貴舉其中名惡浮於實得其中不宜變之而
失正有其實不必避之以為恭况以祖宗之矩儀國家
之典制陛下道尊教備德博化光奚取於貶損而自卑
朴略而太簡者也昔漢宣帝謂元帝曰我漢家自有制
度諸葛孔明誡其主曰不宜妄自菲薄前史載之詳矣
幸陛下思之臣等又為執小讓之賢不足以方得禮合
度之善去鴻名之敬不足以補變法改作之專陛下行
之將何所守伏以高祖受兹明命歴代承以聖德至陛
下又有下武繼文重熙累盛之美不可謂德之不嗣也
躬上聖之資合至聖之化戡禍亂制夷狄之武脩禮樂
垂憲度之文不可謂實之不孚也比年以来俗化斯厚
人少犯法吏無舞文獄犴將空桎梏不用可謂人皆遷
善豈曰俗未勝殘若固辭之所未悟也况於尊號之美
陛下已受於初去之既由於艱虞復之宜因於康靖若
示其罰不旌其功何以知區宇之削平何以知宗廟之
紹復似乎陛下之本意但自欲改先祖之遺儀耳内外
臣庶跋履山川思報主恩誓雪讐恥亦欲攄其宿憤表
其成勞陛下猶掩鴻名不彰其事則此等有如未盡不
以為歡儻陛下以自咎責之心尚或未弭則羣臣不能
匡輔之罪是亦未除將何以蒙陛下之恩私將何以受
陛下之爵賞君猶含垢臣以偷榮羣下之情必深反側
伏惟陛下思聿脩無念之言顧屈己從人之義再膺大
典俯徇羣心實臣等之至誠實臣等之厚幸柳宗元
請德宗復尊號表曰某月日諸縣耆老詣臣陳狀辭意
迫切以陛下尊號未復請詣闕下表者人心已欎安可
久違天意實勤諒難固拒撫狀感悦深契微誠伏惟陛
下聖神之功貫於天地文武之道超乎古今盛德愈大
而謙光益深元化已成而徽號未復遂使神祗觖望人
庶怨思沐浴鴻澤者敢懷晷刻之安捧戴皇恩者不知
寢食之適負愧懷憤萬方一心日日以冀遂淹星歲况
今地不愛寳致百榖之豐穰天惟降衷呈衆瑞而繁委
汙莱瘠鹵之地混成大田草木蟲獸之微化為神貺萬
靈垂鑒昭然甚明此而不從臣所大惑矧又兵戎永戢
夷狄咸懷煦然長春樂以終日是以耆老等深感聖育
踴躍不寧上奉天心跼蹐知懼頓顙闕下願復鴻名不
謀而同無期而至此皆上元幽贊以誘其衷列聖垂靈
以悟其意臣以為陛下當敬於斯旨不可忽也臣又伏
以陛下賞功與能舉賢出滯小言不廢片善是褒豈可
使臣子之效雖微而必旌君父之德盡美而無稱凡在
覆載孰不驚惶第二表曰臣伏以耆老等並發丹誠
將貫白日請復徽號以光聖謨臣以其懇款自中不可
禁止遂抗表陳情備述微誠伏奉墨詔批答未蒙允許
衆心尚阻天意未從懇迫逾深戰兢無措伏惟陛下道
大益謙化成彌損雖江海善下每應朝宗之心而日月
居高久稱照臨之位况復上承天命下覩人誠若堅辭
之理有不可伏以陛下功參造化政體乾坤萬邦宅心
百靈效職此聖之至也明並兩曜信如四時先天不違
窮神知化此神之極也道德純被禮樂興行宸翰動於
三光睿藻窮於六義此文之備也五兵不試七德咸宣
殊方者知歸負固者率服此武之成也黃龍皓兔甘露
慶雲神禾嘉瓜祥蓮瑞木萬物暢遂百榖茂滋此天之
至靈也黎老斑白伏守闕庭鰥嫠童幼謠歌道路此人
之至誠也有其德而無其號拒乎天而違乎人雖陛下
謙讓之至美抑非臣心之所安也伏以賤志雖明微誠
莫逹戴天彌懼履地益慙不任懇迫屏營之至上憲
宗尊號表(闕撰人姓名)曰臣聞皇階肇典必夲其丕烈明號
允屬將御其成功所以開天地命歷之符合人靈慶感
之運臣等輒敢上稽天鑒下採人謠瀝懇陳辭冀孚睿
聽九重尊秘萬有顒顒誠未動天心如履薄伏惟陛下
一德繼統上符十天六龍時乘下壓羣嶽張寳圖以光
帝載懸玉鏡以澈襟靈休明會期則百神宜衛清淨子
物而萬邦式孚夫隂夲於刑陽稱其德以刑則右武以
德則尚文今陛下宣威紀功示人以武也創業垂統示
人以文也纂炎唐十一之盛陋宗周八百之期序庶徵
於域中推賜履於閫外宇宙至廣每驚符瑞之繁動植
殊輕奚答生成之造昔之述夏禹美宣王雖外軼其聲
而中未盡善孰若陛下慮深一物精入萬樞發揮盛祉
啓迪鴻業自彼元和至於兹歲埽羣妖清巨祲率黎崇
之不恪剗節枿之方圖或身暴都市或首懸藁街天英
神繼不疾而速雖堯伏四罪殷征三年揆之於今彼有
慙德固當仰應名實丕陟鴻徽闢乾位於象帝之文飭
宸耀於惡氣之𩔖豈可抱讓沖之微事曠祖宗之大猷
伏願納天人之貺采臣庶之誠昭示至公允塞羣議
韓愈賀憲宗尊號表曰伏聞宰相公卿百官及關輔百
姓耆老等以陛下功崇德鉅天成地平宜加號於殊常
以昭示於来代載陳情款懇至再三陛下仰稽乾文俯
順人志乃以新秋首序令月吉辰發揚鴻休膺受顯冊
天人交慶日月揚光寰海之間含生之𩔖抃歡踴躍以
歌以舞臣聞體仁長人之謂元發而中節之謂和無所
不通之謂聖妙算無方之謂神經緯天地之謂文戡定
禍亂之謂武先天不違之謂法天道濟天下之謂應道
伏惟元和聖神文武法天應道皇帝陛下子育億兆視
之如傷可謂體仁長人矣喜怒以𩔖刑賞不差可謂發
而中節矣明照無私幽隐畢達可謂無所不通矣發號
出令雲行雨施可謂妙算無方矣三光順軌草木遂長
可謂經緯天地矣除剗寇盜宇縣清夷可謂戡定禍亂
矣風雨以時祥瑞輻輳可謂先天而天不違矣國内無
饑寒四夷皆朝貢可謂道濟天下矣衆美備具名寔相
當赫赫巍巍超今冠古方當講明堂辟雍之事撰太山
梁父之儀搜三代之逸禮補百王之漏典時乘六龍肆
覲東后微臣幸生聖代觸犯刑章假息海隅死亡無日
不與鳥獸率舞蠻夷縱觀為此銜酸抱痛負恥且慙
李商隐賀武宗尊號表曰臣聞善言天者必推功於廣
覆善言日者必詠德於大明然後物仰蒼穹人知景曜
皇王擬象今古同規伏惟陛下體天垂蔭法日輪輝弘
上德以纘戎啓下武而應運頃從臨御旋致治平雨順
風調時推順適苖螟葉蟲坐致消亡是以銀甕石碑非
煙浪井神而告瑞史不絶書且獯鬻為災周秦乏策金
行火運不絶於侵陵瀚海隂山幾渝於約誓陛下乃赫
以天威授之宏略一伐而單于僅免三鼓而貴主来還
滅大邦之仇讐攄累聖之忿憤及晉陽逐帥代馬斥羈
陛下又濬發宸襟委諸廟畫浹辰而前軍就路逾月而
元惡膏碪淨豐派之遺疆舉陶唐之故俗蕞爾潞子復
生孽童脱縗冀恩止柩拒詔據九折之險有五州之人
藪澤逋逃冀土租税陛下又遠揚神斷深詔徂征合鎮
魏之強藩出韓彭之銳將夷其巢窟去彼根株清明王
之舊宫復金橋之故地曾非曠歲集此丕功固已至化
潛融事光於玉板元機獨運理溢於瑶編况又志切希
夷道存沖漠慕遺蹤於姑射載動堯心思順請於崆峒
欲勞軒拜將以休有萬齡臨兹兆衆使咸踐夀昌之域
俱遊富庶之鄉巍乎煥乎盛矣美矣故得人祗叶欲華
夏均懷願加尊顯之稱以報裁成之美宰臣等能陳大
義允建鴻名伊尹暨湯咸有一德咎繇謨禹克讚九功
述盡善於王猷標具美於帝籙南山稱夀北辰降光永
終無極之年長奉上清之號臣幸丁昌運方守洛京空
深戀闕之誠不在稱觴之列舉頭見日雖悲千里之遥
測管窺天且慶百生之幸
請聽政表增唐于邵中書門下請聽政表曰臣等欽承
顧命遵守舊章冐陳至理上喧霄極冀迴三舍以幸萬
方而呼天未聞觸地無厝庶僚何恃而不恐率土何仰
而不憂竊以三漢成規備乎六冊六宗遺範列在史官
歴羣聖無以易其儀貫百王無以更斯制則知聖人達
節而俯就王者屈己以徇時故周發誓師當未葬之日
康王作誥繼憑几之辰夫大孝在於述先執禮懲乎廢
命所以伯魚止慟禀趨庭之規孝景抑情循易月之制
今中夏雖寧而外郊猶警幸屬千年嗣聖九有惟新顧
循問豎之初迨今宅憂之日已交朏魄不決外虞普天
率土任重事殷一日暫曠萬務所擁况翌日之詔手澤
猶存敢忘導揚以塞恩顧且小大之理湏禀聖規聽斷
之期已違先旨惟上帝之降命屬陛下以黎元宜以闡
皇綱創帝範副靈祗之望悦兆庶之心焉得極蓼莪之
哀忽宗社之重伏惟陛下仰思無改之道俯戒在茅之
責抑損至情覽決庶務存萬代之圖遺一介之善率繇
大道克允至公天下幸甚林逢宰臣等請聽政表曰
伏以萬機事繁不可久曠今則披瀝血誠乞親庶政聖
情哀塞未允愚衷夙夜兢憂是再陳啓伏惟皇帝誕受
欽明夙著睿哲道光王室運屬承天而孝感因心悲摧
過毁萬靈顒若未覩乾坤伏冀思繼體之大猷棄執哀
之小節行帝王代天之法薄曾閔匹夫之情特抑哀懷
俯躬朝政宗廟之業永遂和寧社稷之靈知其允答况
事非為己道本徇公仰惟聖慈俯塞羣望臣等叨逢景
運獲列樞衡昧死竭愚布露丹懇伏紙殞越庶垂天鑒
又表曰臣聞𣗳之元后以牧蒸人猶日月之照臨不
可以少曠如天地之覆育不可以暫虧故歴代明王取
鑒於此必屈己以徇物遂抑哀而從宜期為彛章行於
往古聖心哀迫未體至公羣臣憂疑罔知所措伏惟陛
下温恭允塞邁德文明承二百載之丕圖當十三聖之
大業生靈所屬負荷不輕豈宜直貌棘心蹈小節而自
遂寳符神器委大計而未臨且萬機事殷九有望切運
當克構政在惟新顒顒蒼生日有所冀伏乞皇帝以安
黎庶為念以保社稷為心對越上玄克揚顧命俯從人
願用答天休臣之慺慺實在於此况萬國將至七月匪
遥湏務山陵以申孝敬在於營奉不可曠違抑有前規
固無徇己伏惟特膺順變允叶情文抑至性而副羣誠
略小善而彰大道則天下幸甚宇内和寧臣等生忝明
時位當樞軸敬同羣品重啓宸嚴悃愊之誠至於死請
又表曰伏惟漢朝諸帝文稱明聖而著易月之典以
為後代之法光武已降迄於我唐繼有睿哲之君不無
明聖之主豈皆乏殷宗之孝豈盡無陛下之心但以所
守者祖考之丕圖所臨者生靈之重事不敢徇己以屈
萬姓不欲申志以蓋百王具在典謨莫得逾越况元和
以前十一聖矣皆以孝理化於萬國迭承次守無議改
縗伏惟以社稷為心以邦國為念以奉山陵為至敬以
安社稷為至勤薄曾閔之菲名纂堯舜之盛業副中外
之丹款濟蒼生之血誠臣等備任宰衡時逢昌運答先
朝之眷遇承陛下之文明伏乞俯察愚心允兹羣望期
於得請昧死上陳柳宗元為百官請聽政表曰臣聞
聖凡殊途邦家異禮故王者捨己從物用身許天雖居
達喪猶以事奪皇帝道成鑄鼎仙等馭龍萬姓長號九
有顒望陛下以聰明睿聖嗣守寳圖爰及宅憂迨兹累
日而孝思罔極尚輟乃懽之言庶政未釐頗闕如絲之
命臣等嘗覽載籍粗知喪紀若成周顧命歴代猶遵西
漢遺詔前王所奉我國家以孝理天下文明應期亦用
此法胥以傳授盖事歸至當則不可不遵禮貴從宜則
不得不守理固然也臣等是以上陳愚懇輕黷宸嚴冀
遂血誠俯親國政而陛下執喪逾切聽政未聞億兆嗷
嗷不知所訴臣以為天子之孝在於保安社稷司牧蒸
黎功超百王慶流萬代亦何必守臣下之小節蔑皇王
之大猷固阻羣情務成謙德伏願以遺詔為念奪在疚
之懷就臨軒之制天下幸甚
御殿表增唐李嶠賀元日御正殿表曰上正三辰下臨
萬國事雖舉舊命則維新臣聞聖祖垂訓王者處域中
之尊公羊紀時春者為一歲之始載稽故寔抑有典章
近歲以来此禮多闕或事因惜費或時屬告休伏惟陛
下道際無垠政敷有紀全被發生之德無非訢合之仁
蒼旻降符黃輿告瑞石碑既見文作太平銀甕旋臻字
成萬歲而又憂勤不輟克責方深精誠旁照於八紘懇
惻上通於九廟仙厨徹味獸館休畋遂使化妖宿為夀
星變小戎為餓殍慶由聖感令屬神行爰在新正式脩
闕典彤庭列位丹陛陳儀凝旒而天啓其門服衮而日
升於觀㢲風發越兑澤滂沱左右賢臣駿奔多士國無
䛕佞擢靈草而不摇朝絶奸邪儼神羊而莫動禮成而
退物有其容况以光耀瑶圖丹青玉板輝前映後邁五
登三臣竊訪碩儒遠徵舊典帝堯華封之祝唯止匹夫
神禹塗山之儀且非元會然猶堯有多憂之戒禹存後
至之誅在和平而尚乖孰歡呼之可致豈與兹日而得
同年臣方守河潼正分符竹不獲躬陳玉帛首率梯航
况又嘗以藝文叨居禁密雖遠離天上猶近接關西抃
賀空深就望無所心馳紫闕非夢寐而不通魂遶皇闈
羡歸飛而莫及宋方岳賀御正殿表曰天臨南面於
赫當陽星拱北辰惟皇建極離麗於恭嘿無為之後乾
行於始初觀政之時恭惟皇帝濬哲睿明廣淵齊聖三
年無改父道謙未處於法宫一德克享天心渙已新於
大號時乘龍御當宁虎門臣越在侯藩瞻言帝座朝既
盈矣勤勞願警於雞鳴夜如何其箴美莫陪於鸞噦
洪平齋賀御正殿表曰閶闔之開皇道曠脩日御之儀
鈎陳之衛紫垣肇正辰居之象萬邦星拱百辟雲從恭
惟皇帝繼體守文宅中圖大講朝元之典冊方重於建
儲循大歷之規禮將嚴於享帝適逢純吉首飾常居儼
負扆以端臨肅奉圭而入覲屹壯泰山之勢歡傳嵩嶽
之呼臣心切傾葵職縻分竹願借方寸之地莫遂就堯
不違咫尺之天惟知戴舜李梅亭賀御福寧殿表曰
祕殿鼎新昭鴻名而日揭宸居離麗肅龍御以天臨風
来南面之薰星拱北辰之所恭惟陛下體元居正圖大
宅中福庶民以是訓之彝寧萬國以惟和之政盡力致
孝既卑夏禹之宫脩政攘夷復考宣王之室棟取諸壯
蔀轉而豐鸞聲既便於觀旂鶴駕仍通於問寢誕敷文
德聿觀舞羽於兩階載纘武功式燕躋堂之萬夀臣攝
麾黔鄙馳夢清都四海為家更願綢繆於牖戸萬民安
宅益堅壯麗之山河
批答增永貞元年答宰臣上尊號表(闕撰人姓名)曰高祖太
宗接千載之統垂無疆之休太上皇承九聖之烈傳莫
大之慶嗣德纘業允武允文弘帝堯之欽明宗玄元之
清静付朕天下頤神保和至道光於唐虞至仁合於天
地卿等虔述休德祇獻鴻名循省再三允符朕志朕獲
守寳位丕承睿訓雖嚴恭寅畏不敢怠遑而澤未洽於
羣生理未臻於皇極遽言徽號何以當之雖嘉乃誠難
遂来請其上獻太上皇尊號宜依所奏凡百卿士當體
至懷元和二年答宰臣請上尊號第三表(闕撰人姓名)曰
朕獲承丕緒以撫萬邦照臨無日月之明膏潤無江海
之浸常恐吉蠲雖備未享於天心教導雖勤未諧於人
欲諒慙菲德敢議鴻名而鼎臣宗公羣后庶尹上引祖
宗之丕矩下述黎獻之深誠誡予以處泰而思勞告予
以受名而務實陳以懇迫至於再三先典不可以固違
羣情不可以屢阻與其牢讓而繁飾不若納規而徇公
遂抑至懷勉從来請顧惟不稱兢惕殊深寳歷元年
答百寮上尊號表(闕撰人姓名)曰前上三章皆有報旨推夲
帝王之道研究天人之際可謂盡矣能無亮哉朕辭愈
堅来奏愈懇考蓍龜之意酌卿士之心義貴從人事難
徇志然體未濟之象敬慎居方復大畜之文模法往行
虞舜勤人以恭己文王事帝而小心自勵則鑒乎殷湯
盤銘持盈則戒乎周廟敧器還珠却馬使無愧於前修
菲食罷臺冀有示於来代率是道也庶無悔乎勉徇羣
心祇循祖訓敬允誠請愧惕良深元和十四年常衮
答南省上徽號表曰朕纘嗣鴻業託於王公之上常恐
涉道猶淺燭理未明夙夜祇畏罔或寧逸至於法天象
以垂制順人心而平亂立刑辟而不峻興禮樂而不倦
簡飭澆浮延納忠直思濟於道保合太和今寰海削平
載櫜弓矢皆頼於輔弼之誠盡規於左右將帥之略宣
力於邦家循省表章請崇徽號武功文德揚美於予用
愧於懷何以及此尚以昆夷未叙邊鄙猶虞不果允從
宜斷来表長慶二年元稹批宰臣上尊號第二表曰
朕聞天職生植聖職教化天職舉則四時行聖職脩則
萬方理然而天不以行四時為德故蕩蕩無名聖不以
理萬物為功故謙謙不宰顧朕小子獲承丕圖上頼祖
宗之靈下託股肱之力先定鎮冀次来幽燕皆吾日月
之所照臨車書之所轍跡失之則有以自愧得之則何
足自多况今四海雖清物力方困六戎雖伏邊備尚勞
百吏雖存官業多曠萬目雖設紀律未張有此四者不
敢遑寧思與卿等夙夜俾乂卿宜為我提振大法脩明
政經讋竄戎夷阜康黎庶四者既理名焉用之朕方以
臯夔之務委卿卿宜以堯舜之事教我驟加徽號深恥
近名循省表章難遂来請元稹批第三表曰昔齊桓
議封禪管仲驟諫其未宜晉武平江東何曾深惟於遠
馭彼二臣者居安思危之志明而有隐無犯之誠切也
况朕寡德謬膺昌期頼先帝削平之威蒙列聖浸漬之
澤聿来燕冀甫靖華夷既無德而有成寔以祥而為懼
卿等所宜朝夕納誨警予荒寧雖休勿休日慎一日而
乃過為溢美頻上鴻名諒多丹赤之誠殊非藥石之愛
汝為予礪為朕揣摩汝為予舟為朕康濟強我懿號不
若使我為有道之君加我虚名不若居我於無過之地
宜罷来請用副乃懷元稹批第四表曰朕以正月元
日祇見於九廟對越於上玄千官在前萬乘在後覩聲
明文物之盛望城社宫闕之尊尚念高祖太宗艱難於
經營德宗憲考殷勤於丕緒復懼不克負荷以羞前人
寅畏嚴恭式冀無過而燕趙底定戎獯和寧寔惟列聖
之休安敢自大其義左右輔弼庶尹師長猥以鴻名願
加薄德三詔執事抑而不行物議逾堅予衷未信四陳
章表備引古今且曰告虔之時寧忘繼志問安之下胡
不慰心事有切於顯榮理難從於拘執於戲允恭克讓
既見奪於羣情克己為仁庶自勤於三省勉依来奏深
用愧懷白居易答宰相賀德音表曰古先聖王既託
人上與百姓同其欲與天下同其憂唯是推心可底於
道朕臨御萬國迨兹五年惕厲之懷雖勤於夙夜伏臘
之候猶害於歲時思革弊以救災在濟人而損己是用
輕刑緩死責己恤貧罷郡國之珍貢省宫廏之煩費延
春令而布仁行惠先南風而觧愠阜財庶憑歡心以召
和氣卿等或匪躬獻替或悉力弼諧啓沃之間己申霖
雨之用爕理之際佇見隂陽之和各宜勉之以輔予理
章原魏曹植慶文帝受禪章曰陛下以聖德龍飛順天
革命允答神符誕作民主乃祖先后積德累仁世濟其
美以暨於先王先王勤恤民隐劬勞戮力以除其害經
營四方不遑啓處是用降兹福慶光啓於魏陛下承統
纘戎前緒克廣德音綏静内外紹先周之舊跡襲文武
之懿德保大定功海内為一豈不休哉又慶文帝受
禪上禮章曰陛下以眀聖之德受天顯命良辰即阼以
臨天下洪化宣流洋溢宇内是以溥天率土莫不承風
欣慶執贄奔走奉賀闕下况臣親體至戚懷歡踴躍
諡議原宋顔延之武帝諡議曰以為聖哲同風功美殊
稱蓋出乎道者無方故刑於物者不一伏惟道塞人神
信通期運愛敬所禀因心則遠英粹之照正性自天體
苞潛躍慮周卷舒龍德在隂雖艱貞而不悶因時而惕
故有来其必亨在晉之季皇塗薦阻欃槍干紀璿璣失
馭天鑒靈武民屬聖明不假十室之資不藉百乘之賦
首義馳風一鼔静亂滌除泰階消殞薄蝕斯亮登庸之
基經綸之始者也内難雖弭外圖未輯河華海岱負固
相望荆濮燕亳侯服交侵眷言帝畿思康王路戎不再
駕遺氓即序斥堠之所未羇亭徼之所不譯莫不飾誠
請罪款塞来賓故能灑埽中嶽致廟九山神道會昌寳
命既集損之而益後身愈先既而儀刑帝載揖讓天歷
改玉乎文祖班瑞於神宗貫革寢機文武搢笏故宸居
兩楹坐一八表國訓成均之學家沾撫辜之仁大美配
天必終之以儉德道固萬葉猶申之以話言允所謂教
思無窮𣗳之長世取高上代顧邈前王矣梁沈約齊
武帝諡議曰臣聞天德平分而四時之名或異聖功一
揆而皇王之稱不同盖跡因随事名由義立堯臣禹佐
咸率兹典伏惟盡寂窮微含神獨照德茂始裳之主道
冠初耜之君含精靈於五緯駕貞眀於三象初九勿用
英氣凌雲負揭日月仰揚霄漢龍姿鳳采煥若麗天登
庸在試盛績雲舉雖屈景潢汙降情尺木而拯世濟民
浚發懷抱昔成湯百家仁被比屋文王十里化先寡妻
前聖後賢重規沓矩震雄圖於九江播靈威於夏汭旌
旗未麾鯨鯢自殞弗勞羌僰之長無待六事之人義等
伐謀功高善陳建有國之符成定鼎之業會朝清眀事
資於牧野受命作周非止於西伯視瞻寢門孝德光備
守器宗祧元良載遠嗣大寳以君百辟敷景化以致隆
平守在四夷威行海内囹圄寂寞禮讓交興八柄馭下
九官咸事臨朝凝默尊嚴若神風行日烜無思不暢至
仁與造化爭流靈威與雷霆齊軌上貫蒼昊下洞深泉
春無淒風夏無苦雨時若罔愆多稔如積三革不累五
刃不砥庠塾大啓儒雅雲集訓閱得宜蒐狩有序丹徼
青丘之野跂踵反舌之民浮深駕阻迴首革面北夷畏
力獻琛内款不藉終軍之使無假絶漠之威嘉祥霧合
秘瑞泉涌史不輟文簡無虚日方當垂七曜之旗駕八
龍之乘望禮中嶽肆覲羣后造化不仁穆卜愆應慕切
遺弓哀同遏密晦朔不居殯宫將啓勤兹大名宜盡徽
極又齊明帝諡議曰臣聞君德靡二辟王之名不一
聖功無爽堯禹之稱或殊兼以拯世寧亂致平未必同
道崇墠增祧嘉號不可相襲伏惟自天誕睿英聖在躬
皇矣之符夙著烝哉之謠早集賓門納揆天平地成自
南自北無思不韙在屬負圖導揚末命值嗣主狂凶人
倫道盡宗社阽危瞻烏靡託國難立長亂極治刑四海
樂推三靈以眷東向而讓天下功高代入流涕而膺寳
位如就重負日昃劬勞躬親庶事撫辜納隍之念義同
於罪已振民厚下之情無廢於終食聰眀神武逖聽邇
聞萬目備張紘綱靡漏御轡不迷寧藉聽於襄野大川
可濟不待備於舟檝峥嶸之下澤靡不懷寥廓之上眀
無不燭包以宇宙潤以風雨霜露所交人跡所至百姓
仰之而不知其始萬物用之而罔識其終上庠廢業忽
焉已久三載弗為淪弛將及臨朝引領思隆雅訓貴遊
胥萃俊造成羣方將驅世反本既仁且夀告成東嶽高
宴汾陽造化不仁厭世云及放勲之慕不追負鄉之思
空遠殯宫將撤輴軫難留英聲茂實於是乎在任昉
齊明帝諡議曰以為窮神之跡無繼於成名教思所宗
言歸於有稱是以則天為大義盡於翼善武功受命理
貫於斯文伏惟功高五讓道冠三極愛敬始於揚名孝
饗終乎嚴配寥廓大度誕君人之符閨庭小節應軌物
之訓歴試允諧納揆時序貽厥之寄義均負圖榱棟惟
新壓焉將及於是承制宣德定策公卿登嗣后於西鍾
反獨夫於侯服既而主幼時艱仍離屯蹇應當璧之祥
注息肩之願立德以長紹開中興擬度天行取則乾健
日昃罷朝幽枉必達官曹寂寞圄犴空虛虎門肆義大
足協律巖廊有縉紳之談鄉塾無横議之士既富而教
弘此孝治遂使家無蕩子野有栖畆置天下於掌握覽
八荒於戸牖寵微金穴之家恩絶椒風之館天應民和
祥符總暨故能上變雲物下漏深泉若乃青丘丹陵之
國黃銀紫玉之瑞幽符遠萃詢德報功方將馳道日觀
清宫鳴澤為而不恃高揖成功百川所以朝宗參辰於
焉取正豈所謂中衢均奠縣衡共軌者歟梁元帝高
祖武皇帝諡議曰臣聞翼善傳聖曰堯仁聖盛眀曰舜
受禪成功曰禹除虐去殘曰湯諡者行之跡號者功之
表雖賤不誄貴卑不誄尊而彰乎名者盛德之嘉號也
被於物者治定之實錄也斯所以聲名煥乎鐘石昭晰
備於管絃者焉伏惟天縱欽明惟睿作聖功超三五聲
踰七十仰之彌高就之彌遠載潛載躍乃武乃文先是
木運告終羣后改屬乾維罔搆坤紐如崩祧祀阽危公
卿旰食九牧有淪胥之悲八表興横流之歎乃凝威黑
水表瑞丹陵雲合景從表裏禔福受終文祖允恭克讓
知黔首不可以無歸蒼生不可以無主降汾陽之遠志
不得已而臨之於是𩔖帝禋宗革命創制禘郊式展殷
薦斯潔臨兹大寳化與和氣俱宣扇此王風政與秋霜
並肅言懸日月功格區宇不以紫宸為貴不以黃屋為
尊政謐刑措民殷國阜虹旌式卷堡燧載清胥象相因
環楛無曠天衢亨泰王道升平南海候風東溟奉貢膏
露凝枝慶雲觸石山開蒼璧地出元珪驃騎把鉞則休
屠款塞太尉抗旌則名王蹷角聲教所漸浃靈蛇之都
威令所行通燭龍之外開庠建序布濩於成均正俗移
風氛氲於司樂虛納十亂引諒直之規廣闢四門弘招
賢之德青衿知擊壤之性黃髮恣鼓腹之歡加以鑽味
微言研精至道文終所牧之典史倚所讀之書無輟萬
機日且千遍馳郁郁之聲表乾乾之德允所謂皇哉君
哉日用而不知者矣方且告成岱嶽鏤升平之玉簡昭
事梁甫秘禮首之金繩而文王明夷事侔往冊黃帝橋
山痛深前典萬有淪傷三辰掩曜人祗軫慕山海含悲
慟切陟方哀深遏密煩冤荼毒貫切心髓風𣗳不静陟
岵何期思所以欽若九功仰稽七德北齊邢子才文
宣帝諡議曰伏惟聖德光遠神猷弘大初自登庸民譽
所集把尺持刀成務斯在百揆載清四門唯穆及天眷
既屬人謀所歸鳥獸遷情士女革面敬順天人拱揖羣
后處無上之尊居域中之大禮盛樂脩時和歲稔海内
有截天下泰然猶憂勞億兆經營四國同虞舜之巡省
若軒轅之靡寧威武紛紜神功四暢怨西以東化南自
北臨瀚海以浴兵登天山而紲馬左縈右拂擬歌成章
方朝百神於太華受萬國於稽嶺升中增封高拱垂衣
而天喪黎庶奄捐四海考妣之慕實被含生稱天作誄
抑唯恒數故以名追實盡物未臻其美屈道從制一日
可以成名增唐蘇頲中宗諡議曰臣聞聖人極天下
之賾以象其物宜成天下之文以察其時變加於百姓
之謂德刑於四方之謂風德也者動於神明風也者由
於教化伏惟皇帝纘武之命允文之基肇承於宥密以
至乎緝熙若乃含青雲之符耀赤光之瑞履順而一夷
險安貞而在潛躍由是恭於三朝服兹四罪傒予之始
祀夏而無改舊物若帝之初遷周而有膺新命既而三
年諒隂九族敦叙免喪問道穆乎天子之容退朝密藏
怡若家人之禮約躬而厚物盡下以推人翺翔乎儒雅
之林經營於文章之囿不傷麛卵不夭卉木體仁也行
於蠻貊暨於部臺施惠也酌中衢之尊不竭也陳太廟
之器不盈也故能百寳用四靈臻嘉禾神芝日獻於府
柔遠格懷荒至名駒鉅象歲填於牧方採原陵之露華
感而通夢遂揚昊壇之煙燎嚴以配尊然後心游絶冥
神寄愷樂在雲臺之上希夷於真諦之門追汾水之陽
縹緲乎列仙之館豈圖變生氛沴凶遘霄極龍攢既啓
鳥耘逾慕禮徹三獻北有因山之名法崇二言南有至
郊之議賈餗敬宗諡議曰定尊號考列聖終古之重
事有司宜用大者遠者上質百王之明烈下開千載之
成法參天人之意極臣下之誠酌而舉之以正大諡故
稱天以誄大莫加焉微臣得議公莫至焉所謂大者遠
者盖總夫一朝之治化四海之惠澤夷夏之率職元元
之受賜皇明所臨之遠近睿斷所繫之巨小何如耳其
他苟不足以升降盛德者固得略而不論伏惟皇帝以
英睿之資紹膺丕歷啓皇輝於磐石浴聖德於少海每
欽承冊命天下感悦既即尊位孝思踰顯列聖之道率
履不違禮行乎郊禋敬達乎宗廟冨四海以致養榮兩
宫以問安推恩廣愛累霑鴻渥發號施惠洽於百靈而
又天資嚴正睿德沉毅時海内承憲宗穆宗威靈德澤
之厚朝野無事生人休息初臨大寳委政宰庭春秋至
富而遠畜剛辯既閱庶務四聰益達英斷自己任賢不
疑故卒能光啓誠明載安天下横議或熾聖衷愈堅忠
勲内外叶贊雄略於是舉兵食之大計示經營乎四方
而不庭之藩首自夷殄礪志奮節視師於朝承風嚮化
遐邇聳動夫不怒而威不戰而勝王者之武也惜乎號
未光乎天地澤未浸乎四海而變生非慮遐抱天關生
靈之惋憤其可既乎臣謹上稽國典旁考物情約以經
義合諸諡法表功節惠庶叶大中蘇滌宣宗諡議曰
皇天平分盛王全用施雷雨之廣澤則庶物生成務恩
威之至仁則四海亭育遂使含靈受泰觸𩔖知懷美諡
大名固當稱謂伏維皇帝爰自盤維膺兹九五行越今
古仁被黔黎孝惟生知略不代出以天下為己任視宇
内於掌中坐朝而不問風霜弭亂而不恡府帑動惟師
古慮必歸周聞善若驚去疾務盡前王之美事列聖之
令典必擴而行之加以講信脩睦任賢興能思念勲庸
則發凌煙之彩繪敦序友于則置雍和之宴錫俯閱才
彦則命法官諫官之次對愛憫生育則禁三月五月之
採捕一物之不得其宜納隍在慮四方之稍有未泰降
食為心命將則千里坐知指縱則三邊克定是以人並
為使物得自安加以西平羌戎南征蠻寇三州七關之
地坦然無虞四征際海之毗晏然自静然後賑廩恤人
蠲農命使遠無不肅邇無不安姦宄戢心權豪屏息京
輦絶桴鼓之響邊陲無烽爟之虞可謂超三躋五度契
踰繩者矣明楊廷和武宗諡議曰古先哲王繼天立
極凢有聖德大功顯被於當時必有鴻名美諡垂示於
後世盖古今之通義臣子之至情自周以来未之有改
也然而諡以易名節以一惠要其終而原其始表其大
而著其微號必稱情揚非虚美稽諸典禮而無愧質諸
鬼神而無疑又先王所以閑萬世匪敢私一人者也恭
惟皇帝首出庶物天挺英賢育德青宮講誦不分於寒
暑談經翠幄興衰備覽於古今即位之初躬親理政詔
令之下究極民情纂脩孝宗實錄以鋪張丕顯之謨續
成通鑑纂要以繼述先朝之緒再舉尊崇之典孝事重
闈特頒御製之詩睦親宗室屢增額數而嘉重進士之
科創立規條而申嚴武舉之選會時艱之洊至勞聖慮
以多方變起維城釁生藩鎮邊塵驚於河曲烽火達於
甘泉命將出師聲罪致討大憝既獲磐宗載安受脤於
社而振旅於疆戰勝於外而福生於内除惡務本去邪
勿疑几席之憂弭之於頃刻蕭墻之變撲之於劻勷内
外無患是曰聖人威嚴不殺乃稱神武人方薦瘥天未
悔禍盗賊滿野流亡載途自青兖以達兩河由楚越而
亘西蜀數勤大將累發内兵授成算於九重收坐勝於
萬里此則武功之再見也粤自丁丑訖於庚辰屬邊境
之不寧致皇輿之遠狩天戈至止月捷頻聞日轂纔臨
風煙頓息豈意南昌之地復為逆狄之圖流言外聞甚
於管蔡之惡姦黨内應急於吳楚之謀六飛親征萬軍
齊發曾無亡矢之費遂收除蔓之功兹豈人為實有天
助此又武功之屢見也念天下之重事在嗣統之得人
遠遵皇祖之眀訓上承母后之懿旨奉迎聖眀付託神
器此又漢唐以下人主傳受之明且正未有若今日之
事者也臣等竊嘗徧觀史冊所載歴代帝王前啓後承
必有文德以興炳蔚之教必有武功以振恬熙之風漢
之武帝唐之武宗皆以聰明果毅蹈厲發揚思欲震殊
俗而威遠夷勤耿謨而揚大烈以今方之殆同條而共
貫也
御定淵鑑𩔖函卷四十五
