欽定四庫全書
御定淵鑑𩔖函卷二百六十三
人部二十二(諱)(閨情)
諱一
增山堂肆考曰夫諱非古也周人以諡易名於是有諱
禮故曲禮入國而問諱然所謂諱者諱死不諱生也又
有不諱者禮不諱嫌名二名不偏諱逮事父母則諱王
父母不逮事父母則不諱王父母君所無私諱大夫之
所有公諱詩書不諱臨文不諱廟中不諱夫人之諱雖
質君之前臣不諱也婦諱不出門大功小功不諱
諱二
增齊東埜語曰周頌祀文武祝之樂歌雝曰克昌厥後
噫嘻曰駿發爾私此廟中不諱也春秋僖公名申而書
戊申定公名宋而書宋仲幾莊公名同而書同盟此臨
文不諱也文王諱昌而箕子陳洪範曰使羞其行而邦
其昌厲王諱胡而宣王時詩曰胡不相畏胡為虺蜴周
禮有昌本之俎詩有觱發之詠大誥弗棄基不諱后稷
棄字孔子父叔梁紇而春秋書臧孫紇成王諱誦而吉
甫作誦之句正在其時此詩書不諱也顔氏家訓曰
凡避諱者皆須得其同訓以代換之桓公名白𫝊有五
皓之稱厲王名長琴有修短之目不聞謂布帛為布皓
腎腸為腎修也史宋世家注曰莊子曰宋桓公行未
出城門其前驅呼辟蒙人止之以為狂也司馬彪云呼
辟使人避道蒙人以桓公名辟而前驅呼辟故為狂也
天中記曰西漢景帝諱啟史記微子啟作微子開武
帝諱徹以徹侯為通侯蒯徹為蒯通宣帝諱詢以荀卿
為孫卿元帝諱奭以奭氏為盛氏四朝聞見錄曰漢
吕后諱雉封禪書謂野雞夜雊晉簡文鄭后諱阿春以
春秋為陽秋武后諱曌以詔書為制書鮑照為鮑昭金
鳳花中都謂鳳兒花光宗后慈懿李氏名鳳娘六宫避
諱稱曰好兒女花天中記曰東漢明帝諱莊相襲謂
莊為嚴莊光為嚴光莊君平為嚴君平殤帝諱隆以隆
慮為林慮安帝父諱慶以慶氏為賀氏又曰范曄父
名泰後漢書郭林宗為郭太鄭公業為鄭太合璧事
𩔖曰魏司馬朗字伯逹九歲客有犯其父字者朗曰慢
人親者不敬其親者也客謝之地志曰吳黃龍三年
嘉禾生由拳改縣曰禾興後孫皓父名禾改曰嘉興
兼明書曰吳主之女名二十而江南人呼二十為念北
人不為之避也天中記曰晉諱司馬師以師保為保
傅以京師為京都諱司馬昭以昭穆為韶穆昭君為明
君韋昭為韋曜又曰王羲之祖諱正每書正月為初
月或作一月餘則以政字代之晉禮志曰太元十三
年召孔安國為侍中表以王愉名犯私諱不得連署求
解有司議云名終諱之有心所同聞名心瞿亦明前誥
而禮復云君所無私諱大夫之所有公諱無私諱先王
祐名犯父諱聽許換曹盖是恩出制外耳夫皇朝禮大
百僚備職編官列曹動相經涉若以私諱人遂其心則
移官易職遷流莫已輿地志曰晉東海王越世子名
毗中宗為越所表遣渡江故改毗陵為晉陵又曰趙
辟石勒諱羅勒為蘭香馬勒為轡錢武肅王諱鏐劉家
為金家留住為駐住顔氏家訓曰梁武小名阿練子
孫皆呼練為絹乃謂銷鍊物為銷絹物恐乖其義㦯有
諱雲者呼紛紜為紛煙有諱桐者呼梧桐樹為白鐵樹
便似戲笑耳續墨客揮犀曰王僧彦父名師古嘗自
呼硯為墨池謂鼓為皮棚人或誤犯輙以他事中之曾
知嶺南一郡有李彦古者以進納得官過郡請謁遂題
刺云永州司戶參軍李墨池皮棚謹祗候參僧彦一見
大喜示其子弟曰奉人當如此矣南史曰王亮王攸
之子為晉陵太守在職清公有美政時有晉陵令沈瓉
之性麤疎好犯亮諱亮不堪遂啟代之瓉之怏怏乃造
坐云下官以犯諱被代未知明府諱若為猷字當作酋
旁安犬猶字為犬傍安酋或有心悠無心攸乞告示亮
不及履下牀跣而走瓉之撫掌大笑而去顔氏家訓
曰劉縚緩綏兄弟並為名器其父名昭一生不為照字
唯依爾雅火傍作炤耳然凡文與正諱相犯當自可避
其有同音異字不可悉然吕尚之兒如不為上趙壹之
子倘不作一便是下筆即妨是書皆觸也北史曰宋
如周以府僚隨蕭詧至度支尚書嘗有人訴事於如周
謂為曾作如州官也乃曰某有屈滯故来訴如州官如
周曰爾何人敢呼我名其人慚謝曰祇言如州官作如
州不知如州官名如周早知如州官名如周則不敢喚
如州官作如州如周大笑曰令卿自責見侮反深衆咸
服其寬雅又曰熊安生字植之將通名見徐之才和
士開二人相對以之才諱雄士開諱安乃稱觸觸生羣
公哂之因話錄曰韓僕射臯嘗病小瘡令醫傅膏藥
藥不濡臯因問之醫云天寒膏硬臯笑曰韓臯實是硬
的竟不以為過天中記曰隋帝諱忠凡郎中皆去中
字侍中為侍内中書為内史中廬為次廬魏徵隋書凡
忠字皆謂之誠煬帝諱廣以廣樂為長樂廣陵為江都
吳地記曰蘇州滸墅本名虎疁唐氏諱虎錢氏諱鏐
因改名游宦記聞曰唐太宗諱世民故今時□弃皆
去世而從云漏泄縲紲皆去世而從曳民則易而從氏
昏愍泯之類至今猶或從氏也天中記曰高宗諱治
凡言治皆曰理明皇諱隆基太乙神君基民基並改為
其字隆州為閬中代宗諱豫以豫章為鍾陵德宗諱适
改括州為處州穆宗諱恒以恒山為常山埜語曰王
元后父諱禁以禁中為省中武后父諱華以華州為太
州天中記曰李翺父名楚金故為文皆以今為兹
又曰崔胤五拜相權傾天下其父慎由人改呼油為麻
膏避其諱時號為麻膏相公翰府名談曰楊行密據
江淮至今滁人謂荇溪為菱溪杏為甜梅揚州民呼蜜
為蜂糖雲麓漫抄曰梁朱温父諱誠改城為牆又改
曰州如東都州南州北是也五代史補曰馮道在中
書有舉子李導投贄所業馮戲謂曰老夫名道秀才不
可謂不知然亦名道於禮可乎李抗聲對曰相公是無
寸的道字小子是有寸的導字何謂不可馮笑曰老夫
不惟名無寸諸事亦無寸吾子可謂知人矣了無怒色
籍川笑林曰馮道門客講道德經首章有道可道非
常道門客見道字是馮名乃曰不敢說可不敢說非常
不敢說猗覺寮曰錢元瓘在浙浙人以一貫為一千
青箱雜記曰宋太祖諱匡胤語訛近香印故賣香印
者不敢斥呼鳴鑼而已仁宗諱禎語訛近蒸故呼蒸餅
為炊餅又曰劉温叟父名岳終身不聽樂不遊嵩岱
每赴内宴聞鈞奏則涕泣移時曰若非君命則不至是
吹劒錄曰寇準當軸人避其諱去十為准至今書承
用之天中記曰蘇子瞻祖名序故以序為叙或改作
引字老學菴筆記曰承平時有宗室名宗漢自惡人
犯其名謂漢字曰兵士舉宫皆然其妻供羅漢其子授
漢書宫中人曰今日夫人召僧供十八大阿羅兵士太
保請官教點兵士書都下閧然傳以為笑閒燕常談
曰薛肇明謹事蔡元長至戒家人避其名宣和末有朝
士新買一婢頗熟事因會客命出侑尊忽一客語及京
字婢遽請罰酒問其故曰犯太師諱一座駭愕婢具述
先在薛太尉家每見與賓客會飲有犯京字必舉罰平
日家人誤犯必加叱詈太尉脫或自犯則自批其頰以
示戒云稗史曰錢良臣自諱其名幼子頗慧凡經史
中有良臣字輙改之一日讀孟子今之所謂良臣古之
所謂民賊也遂改云今之所謂爹爹古之所謂民賊也
殊為可笑
諱三
增正征杜度(正義正周正建子之正也始皇以正月旦生於趙因名為政後以始皇諱故音)
(征其資暇集杜恕篤論云杜伯度名操字伯度曺魏時以名同武帝故隐而舉字後人見其姓杜字伯度又)
(削去伯字呼為杜度)秀為茂淵作海(肆考漢光武諱秀改秀才為茂才天中記唐)
(高祖諱淵故唐人稱劉淵為劉元海)改鍾為蒋易虎為龍(肆考吳孫權立立蒋)
(子文廟於鍾山因避祖諱改為蒋山季天中記唐高祖之祖諱虎字延夀作史者易石虎以龍易韓擒虎以)
(韓擒)乞換他郡改為辭曹(乂曰晉咸和元年將徵蘇峻司徒王導欲出王舒為)
(外援乃拜舒撫軍會稽内史舒上疏以父名會不作會稽廷尉以字同音異於禮無嫌舒陳音雖異而字同乞)
(換他郡於是改會為檜諱又曰晉羊袩為荆州刺史及卒有遺爱州人為其名改戶曺為辭曺)稱
嚴必泣因樂不歡(顔氏家訓臧逢世嚴之子也孝元時牧江州遣往建昌督事郡縣民)
(競修箋書有稱嚴寒者對之必流涕為丁用晦芝田錄韋翼有重名生平不飲酒不務歡家諱樂也)
更授少傅改擢司門(肆考唐源乾曜遷太子少師避祖名更授少傅又曰唐李涵)
(由御史大夫擢太子少傅吕渭建言涵父名少康當避宰相崔祐甫善其言改擢司門員外郎)鑱去
臯名易以孟姓(又曰唐韋暢父臯没蜀人德之凡刻石著臯名者皆鑱去其文以諱之)
(又曰唐王維初過郢州畫孟浩然像於刺史亭因名其亭曰浩然亭咸通中鄭誠謂賢者名不可斥改號曰孟)
(亭皮日休作記)固辭詹事不受舍人(又曰劉宋范曄遷太子詹事以父名泰固)
(辭朝議以禮不諱嫌名乃居之以又曰唐賈曾授中書舍人以父名忠固辭不受議者中書是曹司名曾父)
(名音同字别於禮無嫌曾乃就職)避會作當更名曰右(石林燕語尚書省文)
(字下六司諸路例皆言勘會至曾魯公為相始作勘當以其父名會避之也五代石昂為高行節度使符習)
(召以為臨淄令習朝京師監軍楊彦朗知留後昂以公事至府上謁贊者以彦朗諱石更昂姓為右昂趋於庭)
(仰責彦朗曰常侍奈何以私&KR0675;公昂姓石非右也彦朗大怒拂衣起昂即趋出觧官)遇石不踐
呼酒犯名(山堂肆考宋徐積以父名石平生不用石器遇石則避不踐世說晉桓靈寳呼人)
(温酒道其父名既而曰英雄正自麤疎)
諱四
增諱君(左傳魯大夫申繻曰晉以僖侯廢司徒宋以武公廢司空先君獻武廢二山注僖侯名司徒武)
(公名司空二山具敖獻公名具武公名敖)諱父(司馬遷報任少卿書同子驂乘盖指趙譚與父同諱)
(故曰同子)不諱君名(肆考三國志猶不諱其君名如功以權成是真斥吳主之名也)請
長吏諱(又曰晉王述為揚州刺史初至郡主簿請諱報曰亡祖先君名播海内遠近所知内諱不出門)
(餘無所諱)不犯人名(孔帖柳沖傳晉太元中賈弼譔姓氏簿状十八州百十六郡合七百一十)
(二篇甄别士庶無所遺宋王宏劉湛好其書每日對千人不犯一人諱又梁武帝詔王僧孺改百家譜合二百)
(七十二卷蔵在秘閣王宏好其書日對千客不犯一人諱)益羹犯名(肆考宋殷淳字子孚與何)
(勖共食蓴羹孚羹盡勖曰益殷蓴羹勖司空無忌子也淳徐輟筯曰何無忌憚)改門(南史宋明帝名)
(鸞追封靖世子鳳始安靖王改華林鳳莊門為望賢門太極東堂畫鳳鳥題為神鳥而改鸞鳥為神雀)
避犯友名(顔氏家訓揚都一士人諱審者而與沈氏交沈與其書止書名不書姓)避太
子諱(肆考唐憲宗方為太子王紹避諱改名時議者以為諂李藩曰自古故事由不議禮之人敗之不可)
(復正於紹何誅)不諱父名(侯鯖錄王立之云老杜家諱閑而杜詩中有翩翩戲蝶過閑幔之句)
改弘為崇(五代史郭崇韜父諱宏宰相豆盧革等皆謟事之因他事奏改弘文館為崇文館)
諱官枉法(青箱雜記宋杜衍嘗言父母之諱在我而已他人何與焉故公帥并州時門吏請家)
(諱衍曰下官無所諱但諱取枉法贓)諱吏有贓(翰府名談包拯尹京兆府請家諱拯暝目曰吾)
(無所諱惟諱吏有枉法者)不諱字(朱子語錄或問子思稱夫子為仲尼先生曰古人未嘗諱其字)
(程先生曰予年十四從周茂叔伊川亦嘗呼明道表德又顔氏家訓孔子弟子記事書皆稱仲尼吕后微時嘗)
(字高祖字季至漢袁鍾字其叔曰絲王丹與侯霸子語稱霸為君房江南至今不諱字也)不諱名
(語錄唐人尚不諱名故杜詩云白也詩無敵李詩曰飯顆山頭逢杜甫)改準為貨(石林燕語)
(京師舊有平準務自漢以来有是名蔡魯公以其父名準改為平貨務)
諱五
增唐韓愈諱辨曰愈與李賀書勸賀舉進士有與賀争
名者毁之曰賀父名晉肅賀不舉進士為是勸之舉者
為非愈曰律云二名不偏諱謂若言徵不稱在言在不
稱徵也律云不諱嫌名謂若禹與雨丘與蓲之𩔖也今
賀父名晉肅賀舉進士為犯二名律乎為犯嫌名律乎
父名晉肅子不得舉進士若父名仁子不得為人乎夫
諱始於何時作法制以教天下者非周公孔子歟周公
作詩不諱孔子不偏諱二名春秋不譏不諱嫌名康王
釗之孫實為昭王曾參之父晳曾子不諱昔周之時有
騏期漢之時有杜度此其子宜如何諱將諱其嫌遂諱
其姓乎將不諱其嫌者乎漢諱武帝名徹為通不聞又
諱車轍之轍為某字也諱吕氏名雉為野雞不聞又諱
治天下之治為某字也今上章及奏未聞諱滸勢秉機
也惟宦官宫妾乃不敢言諭及機以為觸犯士君子言
語行事宜何所法守也今考之於經質之於律稽之以
國家之典賀舉進士為可耶為不可耶宋朱晦菴論
諱曰周人以諱事神然雝詩與噫嘻詩皆不為文武諱
特不敢指曰文王昌武王發若泛用二字則不諱如穆
王名滿其後有王孫滿襄王名鄭諸侯亦有衛侯鄭雖
曰魯以獻武廢二山是特當時為尊者諱故改具敖之
名而承襲不易厥後又有公孫敖亦足以見泛而言之
未嘗諱也
閨情一
原詩曰自伯之東首如飛蓬豈無膏沐誰適為容又
曰角枕粲兮錦衾爛兮予美亡此誰與獨旦又曰我
徂東山慆慆不歸我来自東零雨其濛鸛鳴于垤婦歎
于室又曰終朝采綠不盈一掬予髮曲局薄言歸沐
終朝采藍不盈一襜五日為期六日不詹又曰静女
其姝俟我于城隅愛而不見搔首踟蹰又曰燕爾新
㛰如兄如弟又曰未見君子憂心忡忡亦既見止亦
既覯止我心則降又曰未見君子憂心惙惙亦既見
止亦既覯止我心則悅
閨情二
原詩序曰采綠刺怨曠也幽王之時多怨曠者左傳
晉叔向曰昔賈大夫惡娶妻而美三年不言不笑御以
如臯射雉獲之其妻始笑而言又晉文公謂季隗曰
待我二十五年不来而後嫁季隗曰我二十五年矣又
如是而嫁則就木焉漢書曰張敞為婦畫眉帝知問
之敞曰閨房之内夫婦之私有過此者又曰李夫人
得幸武帝而卒上憐閔焉圖畫其像於甘泉宫初李夫
人病篤上自臨候之夫人蒙被謝曰妾久寢病形貌毁
壊不可以見帝上曰夫人病亦甚殆將不起一見我屬
託兄弟豈不快哉夫人曰尊官在帝不在一見上復言
欲必見之夫人遂轉向歔欷而不復言上不悅而起夫
人姊妹讓之曰獨不可一見上囑託兄弟耶夫人曰不
見帝者乃欲以深託兄弟也夫以色事人者色衰則愛
弛上所戀戀念我以平生容貌也今見我毁壊顔色非
故必畏惡吐弃我尚肯復思錄其兄弟哉世說曰王
渾妻鍾夫人每嘗卿渾渾曰詎可爾妻曰憐卿愛卿是
以卿卿我不卿卿誰復卿卿又曰荀奉倩妻曹氏有
艷色妻嘗病熱奉倩乃出中庭取冷還以身熨之妻亡
人弔不哭而神傷無幾奉倩亦卒又曰孫楚妻亡至
祥仍為詩以悼之王武子見其文曰未知文生於情情
生於文見此使人增伉儷之重風俗通曰有張伯偕
仲偕兄弟形貌絶相類仲偕妻新妝竟忽見伯偕乃戲
問曰今日妝飾好否伯偕應之曰我伯偕也妻乃趨避
之須臾又見伯偕猶以為仲偕告云向大錯誤伯偕曰
我故伯偕也
閨情三
原牽衣歛枕(魏文帝詩將適千里道妻子牽衣袂襡禮夫不在斂枕箧簟席襡器而蔵之)
(徒谷反)攀李樹萱(攀桃李兮不忍别思詩曰焉得萱草言樹之背願言伯使我心痗)
作泥化石(古詩妾作濁水泥之望夫不歸身化石於山上)織廻文
守空牀(竇滔妻織錦迴文以寄滔古詩空牀難獨守)
閨情四
原詩古詩曰青青河畔草鬱鬱園中柳盈盈樓上女皎
皎當窗牖娥娥紅粉妝纖纖出素手昔為娼家女今為
蕩子婦蕩子行不歸空牀難獨守又曰蘭若生春陽
涉冬猶盛滋願言追昔愛情款感四時美人在雲端天
路隔無期魏曹植詩曰攬衣出中閨逍遥步兩楹閒
房何寂寥綠草被階庭空穴自生風百鳥翩南征春思
安可忘憂戚與君并佳人在遠道妾身單且煢歡會難
再遇芝蘭不重榮人皆棄舊愛君豈若平生寄松為女
蘿依水如浮萍齎身奉衿帶朝夕不墮傾儻終顧盼恩
永副我中情又曰明月照高樓流光正徘徊上有愁
思婦悲歎有餘哀借問歎者誰云是蕩子妻君行踰十
年孤妾常獨棲君若清路塵妾若濁水泥浮沈各異𫝑
會合何時諧願為西南風長逝入君懷君懷良不開妾
心將何依又徐幹室思詩曰人靡不有初想君能終
之别来歴年歲舊恩何可期重新而忘故君子所尤譏
寄身雖在遠豈忘君須臾既厚不為薄想君時見思
晉陸機擬青青河畔草詩曰靡靡江蘺草熠熠生河側
皎皎彼姝女婀娜當軒織粲粲嬌容姿灼灼美顔色良
人遊不歸偏棲獨隻翼空房来悲風中夜起歎息又
擬蘭若生春陽詩曰嘉樹生朝陽凝想封其條執心守
時信歲寒終不凋美人何其曠的的在雲霄張華情
詩曰北方有佳人端坐鼓鳴琴終晨撫管絃日久不成
音憂来結不解我思存所欽又曰君居北海陽妾在
江南隂緜邈極修途山川阻且深承歡注隆愛結分投
所欽銜恩守篤義萬里託微心又詩曰遊目四野外
逍遥獨延佇蘭蕙緣清渠繁華蔭綠渚佳人不在兹取
之欲誰與巢居知寒風穴處知隂雨不曾遠别離安知
慕儔侣梁簡文帝春宵詩曰花樹含春藂羅帳夜長
空風聲随篠韻月色與池同綵牋徒自擘無信往雲中
又曉思詩曰晨禽争學囀朝花亂欲開爐煙入斗帳
屏風隐鏡臺紅妝幾盡淚蕩子何時来又冬曉詩曰
冬朝日照梁含怨下前牀帷褰竹葉帶鏡轉菱花光會
是無人見何用早紅妝又秋閨夜思詩曰非關長信
别詎是良人征九重忽不見萬恨滿心生夕門掩魚鑰
宵牀悲畫屏迴月臨階度吟蟲遶砌鳴初霜隕細葉秋
風吹亂螢故妝猶累日新衣製未成欲知妾不寐城外
搗砧聲又倡樓怨節詩曰朝日斜来照戶春鳥争飛
出林片光片影皆麗一聲一囀煎心上林紛紛花落淇
水漠漠苔浮年馳節流易盡何為忍意含羞又春别
詩曰别觀蒲萄帶寔垂江南豆䓻生連枝無情無意又
如此有心有意徒别離又詩曰可憐淮水去来潮春
隄楊柳覆河橋淚痕未燥詎終朝行聞玉珮已相要
又詩曰桃紅李白若朝妝羞持憔悴比新芳不惜暫住
君前死愁無西國更生香又元帝寒閨詩曰烏鵲夜
南飛良人行未歸池水浮明月寒風送搗衣願織迴文
錦因君寄武威又閨怨詩曰蕩子從遊宦思妾守房
櫳塵鏡朝朝掩寒牀夜夜空若非有歡悅何事久西東
知人相望否淚盡夢啼中又别詩曰昆明夜月光如
練上林朝花色如霰花朝月夜動春心誰忍相思今不
見又曰試看機上蛟龍錦還瞻庭裏合歡枝映日通
風影珠幔飄花拂葉度金池不聞離人當重合唯悲合
罷會成離又曰門前楊柳亂如絲直置佳人不自持
適言新作裂紈詩誰悟今成織素辭又曰日暮徙倚
渭橋西正見流月與雲齊若使月光無近遠應照離人
今暝啼又曰别罷花枝不共攀别後書信不相關欲
覓行人寄消息依常潮水暝應還又曰三月桃花合
面脂五月新油好煎澤莫復臨時不寄人漫道江中無
估客武陵王蕭紀夜夢詩曰昨夜夢君歸賤妾下鳴
機極知意氣薄不著去時衣故言如夢裏賴得雁書飛
范雲擬古詩曰自君之出矣羅帳咽秋風思君如蔓
草連延不可窮王僧孺為人傷近而不見詩曰嬴女
鳳凰樓漢姬柏梁殿詎勝仙將死音容猶可見獨我一
心人同鄉不異縣異縣不成隔同鄉更脉脉脉脉如牛
女幽幽寄一語蕭子顯春别詩曰翻鸎度燕雙比翼
楊柳千條共一色但看陌上携手歸誰能對此空中憶
又曰幽宫積草自芳菲黃鳥著樹情相依争風競日
常聞響重花疊葉不通飛當知此時動妾思慙使羅袂
拂君衣又曰銜悲攬涕别心知桃花李花任風吹本
知人心不似樹何意人别似花離劉緩閨怨詩曰别
後春池異荷盡欲生冰箱中剪刀冷臺上面脂凝纖腰
轉無力寒衣恐不勝又秋閨詩曰樓上起秋風絶望
秋閨中燭溜花行滿香然奩欲空徒交兩行淚俱浮妝
上紅吳均閨怨詩曰胡笳屢悽斷征蓬未肯還妾坐
江之介君戍小長安相去三千里參差書信難四時無
人見誰復重羅紈又曰春草可攬結妾心正斷絶綠
鬢愁中改紅顔啼裏滅非獨淚如珠亦見珠如血願為
飛鵠鏡翩翩照離别又古意詩曰賤妾思不堪採桑
渭城南帶減連枝繡髮亂鳳凰□花舞依長薄鵝飛愛
綠潭無由報君信流涕向春蠶庾肩吾春宵詩曰征
人别来久年芳復臨牖燭下夜縫衣春寒偏著手願及
歸飛雁因書向高柳又冬曉詩曰鄰雞聲已𫝊愁人
竟不眠月光侵曙後霜明落曉前縈鬟起照鏡誰忍插
花鈿劉孝綽春宵詩曰春宵猶自長春心非一傷月
帶園樓影風飄花樹香誰能對雙燕暝暝守空牀又
冬曉詩曰冬曉風正寒偏念客衣單臨妝罷鉛黛含淚
剪綾紈寄語龍城下詎知書信難又古意詩曰燕趙
多佳麗白日照紅妝蕩子十年别羅衣雙帶長春樓怨
難守玉階悲自傷對此歸飛燕銜泥繞曲房差池入綺
幕上下傍雕梁故居猶可念故人安可忘徒然顧枕席
誰與同衣裳空使蘭膏夜烱烱對繁霜何遜閨怨詩
曰曉河没高棟斜月半空庭窗中度落葉簾外隔飛螢
含情下翠帳掩涕閉金屏昔期今未反春草寒復青思
君無轉易何異北辰星又詠倡婦詩曰曖曖高樓暮
華燭帳前明羅帷雀釵影寳瑟鳳雛聲夜花枝上發新
月霧中生誰念當窗牖相望獨盈盈劉孝儀閨怨詩
曰本無金屋寵長作玉階悲一乖西北麗寧復城南期
永巷愁無歇應門閉有時空勞織素巧徒為團扇詞匡
牀終不共何由横自私劉孝威冬曉詩曰妾家邊洛
城慣識曉鐘聲鐘聲猶未盡漢使報應行天寒硯水凍
心悲詩不成劉孝先春宵詩曰夜樓明月弦露下百
花鮮情多意不設啼罷未歸眠燉煌定若遠一信動經
年又冬曉詩曰晨霞影翠帷思婦織霜絲經寒牽杼
澀釧冷調梭遲乍廢倡樓粉貪赴遠人期王筠閨情
詩曰月出宵將半星流曉未央空閨易成響虛室自生
光嬌羞悅人夢猶言君在傍又向曉閨情詩曰北斗
行欲没東方稍已晞晨雞初下棲曉露上霑衣衾裯徒
有設信誓果相違詎忍開朝鏡羞恨掩空扉又春遊
詩曰叢蘭已飛蝶楊柳半蔵鴉物色相煎蕩微步出東
家既同翡翠翼復如桃李花欲以千金笑迴君流水車
陸罩詩曰自憐斷帶日偏恨兮釵時留步惜餘影含
意結愁眉徒知今異昔空使怨成思欲以别離意獨向
蘼蕪悲鮑泉寒閨詩曰行人消息斷空閨静復寒風
急朝機燥鏡暗晚妝難從来腰自小衣帶就中寬鄧
鏗閨怨詩曰暫别猶添恨何忍别經時叢桂頻銷葉庭
樹幾攀枝君言妾貌改妾畏君心移終須一相見併得
兩心知又月夜閨中詩曰閨中日已暮樓上月初華
樹隂緣砌上窗影面牀斜開屏為密畫卷帳照垂花誰
能當此夕獨處𩔖倡家蕭子暉春宵詩曰夜夜妾偏
棲百花含露低蟲聲繞春岸月色思空閨倩語長安驛
辛苦寄遼西又冬曉詩曰步□光欲通曙鳥向西東
燭滅傳餘氣帷香開曉風繁花無處盡還銷寒鏡中
劉邈秋閨詩曰螢飛綺窗外妾思霍將軍燈前量獸錦
簷下織花紋墜露如輕雨長河似薄雲秋還百種事衣
成不暇薰蕭子雲春思詩曰春風蕩羅帳餘花落鏡
奩池荷正捲葉庭柳復垂簷竹柏君自改團扇妾方嫌
詎能憐故素終為泣新縑何思澄古意詩曰故交不
可忘猶如蘭桂芳新知雖可悅不異茱萸香妾有鳳皇
曲非無陌上桑薦君君不御抱瑟自悲涼朱越賦得
蕩子行未歸詩曰坐樓愁出望息意不思春無奈園中
柳寒時已報人捉梳羞理鬢挑朱懶向唇何當上路晚
風吹還騎塵陳隂鏗南征閨怨詩曰湘水舊言深征
客理難尋獨愁無處道長宵不自禁逢人憎解佩從来
懶聽音唯當有夜鵲南飛似妾心又秋閨怨詩曰獨
眠雖已慣秋来只自愁火籠恒煖脚行障鎮牀頭眉含
黛俱斂啼將粉共流誰能無限别唯守一空樓李爽
山家閨怨詩曰山中多早梅荆扉逹曙開竹巾君自折
荷衣誰為裁行雲無處所人住在陽臺張正見山家
閨怨詩曰王孫春好遊雲鬢不勝愁離鴻暫罷曲别路
已經秋山中桂花晚勿為俗人留又賦得佳期竟不
歸詩曰良人萬里向河源倡婦三秋思柳園路遠寄詩
空織錦宵長夢反欲驚魂飛蛾屢繞帷前燭衰草還侵
階上玉銜啼拂鏡不成妝促柱繁絃還亂曲時忿年移
竟不歸偏憎寒急夜縫衣流螢映月明空帳疎月從風
入斷機自對孤鸞向影絶終無一雁帶書飛江總賦
得空閨怨詩曰蕩妻怨獨守盧姬傷獨居瑟上調絃落
機中織素餘自羞淚無燥翻覺夢成虛復嗟長信閤寂
寂往来疎又為姬人怨服散詩曰天寒海水慣相知
空牀明月不相宜庭中芳桂憔悴葉井上疎桐零落枝
寒燈作花羞夜短霜雁多情恒結伴非為隴水望秦川
直置思君腸自斷薄命夫壻好神仙逆愁高飛向紫煙
金丹欲成猶百鍊玉酒新熟幾千年妾家邯鄲好輕薄
特忿仙童一丸藥自悲行處綠苔生何悟啼多紅粉落
莫輕小婦狎春風羅襪也得步河宫雲車欲駕應相代
羽衣未去幸須同不學蕭史還樓上會逐姮娥戲月中
又閨怨詩曰寂寂青樓大道邊紛紛白雪綺窗前池
上鴛鴦不獨自帳中蘇合還空然屏風有意障明月燈
火無情照獨眠遼西水涷春風少薊北鴻来路幾千願
君關山及早度念妾桃李片時妍又曰蜘蛛作絲滿
帳中芳草結葉當行路紅臉&KR0899;&KR0899;一生啼黃鳥飛飛有
時度故人雖故昔經新新人雖新復應故增唐沈佺
期古意詩曰盧家少婦鬱金堂海燕雙棲玳瑁梁九月
寒砧催木葉十年征戍憶遼陽白狼河北音書斷元菟
城南秋夜長誰為含愁獨不見更教明月照流黃劉
廷芝搗衣篇曰秋天瑟瑟夜漫漫夜白風清玉露漙燕
山遊子衣裳薄秦地佳人閨閤寒欲向樓中縈楚練還
来機上裂齊紈攬紅袖兮愁徙倚盼青砧兮悵盤桓盤
桓徙倚夜已久螢火雙飛入簾牖西北風来吹細腰東
南月上浮纖手此時秋月可憐明此時秋風别有情君
看月下參差影為聽莎間斷續聲絳河轉兮青雲曉飛
鳥鳴兮行人少攅眉緝縷思紛紛對影穿針魂悄悄聞
道還家未有期誰憐登隴不勝悲夢見形容亦舊日為
許裁縫改昔時緘書遠寄交河曲須及明年春草綠莫
言衣上有斑斑只為思君淚相續又晚春詩曰佳人
眠洞房回首見垂楊寒盡鴛鴦被春生玳瑁牀庭隂幕
青藹簾影散紅芳寄語同心伴迎春且薄妝郭振子
夜春歌曰陌頭楊柳枝已被春風吹妾心正斷絶君懷
那得知張九齡賦得自君之出矣詩曰自君之出矣
不復理殘機思君如滿月夜夜減清輝金昌緒春怨
詩曰打起黃鶯兒莫教枝上啼啼時驚妾夢不得到遼
西王維早春行詩曰紫梅發初遍黃鳥歌猶澀誰家
折楊女弄春如不及愛水看妝坐羞人映花立香畏風
吹散衣愁露霑濕玉閨青門裏日落香車入游衍益相
思含啼向綵帷憶君常入夢歸晚更生疑不及紅襟燕
雙棲綠草時又羽林騎閨人詩曰秋月臨高城城中
管絃思離人堂上愁稚子階前戲出門復映戶望望青
絲騎行人過欲盡狂夫終不至左右寂無言相看共垂
淚又閨人贈遠詩曰啼鶯綠樹深語燕雕梁晚不省
出門行沙場知近遠又晚春閨思詩曰新妝可憐色
落日捲羅帷鑪氣清珍簟牆隂上玉墀春蟲飛網戶暮
雀隐花枝向晚多愁思閒窗桃李時王諲閨情詩曰
日暮裁縫歇深嫌氣力微纔能收箧笥懶起下簾帷怨
坐空然燭愁眠不解衣昨来頻夢見夫壻莫應知王
昌齡閨怨詩曰閨中少婦不知愁春日凝妝上翠樓忽
見陌頭楊柳色悔教夫壻覓封侯崔國輔古意詩曰
紅荷楚水曲彪炳爍晨霞未得兩回摘秋風吹却花時
芳不待妾玉佩無處誇悔不盛年時嫁與青樓家李
白春思詩曰燕草如碧絲秦桑低綠枝當君懷歸日是
妾斷腸時春風不相識何事入羅帷又望夫山詩曰
顒望臨碧空怨情感離别江草不知愁巖花但争發雲
山萬重隔音信千里絶春去秋復来相思幾時歇又
烏夜啼詩曰黃雲城邊烏欲棲歸飛啞啞枝上啼機中
織錦秦川女碧紗如煙隔窗語停梭悵然憶遠人獨宿
空房淚如雨又怨情詩曰美人捲珠簾深坐嚬蛾眉
但見淚痕濕不知心恨誰杜甫搗衣詩曰亦知戍不
返秋至拭清砧已近苦寒月况經長别心寧辭搗衣倦
一寄塞垣深用盡閨中力君聽空外音薛維翰古歌
曰美人閉紅燭獨坐裁新錦頻放剪刀聲夜寒知未寝
又春女怨詩曰白玉堂前一樹梅今朝忽見數花開
兒家門戶重重閉春色因何入得来又怨歌曰百尺
珠樓臨狹斜新妝能唱美人車皆言賤妾紅顔好要自
狂夫不憶家朱琳開緘怨詩曰夫壻邊庭久幽閨恨
幾重玉琴知别日金鏡識愁容懶寄雲中服慵開海上
封年年得衣慣且試莫裁縫韋應物擬閨人詩曰黃
鳥何關關幽蘭亦靡靡此時深閨婦日照紗窗裏娟娟
雙青蛾微微啟玉齒自惜桃李年誤身遊俠子無事久
離别不知今生死張仲素秋閨怨詩曰碧窗斜月藹
深輝愁聽寒螀淚濕衣夢裏分明見關塞不知何路向
金微孟郊古怨詩曰試妾與君淚兩處滴池水看取
芙蓉花今年為誰死李廓雞鳴曲曰星稀月沒入五
更膠膠角角雞初鳴征人牽馬出門立辭妾欲向安西
行再鳴引頸簷頭下月中角聲催上馬纔分地色第三
鳴旌旆紅塵已出城婦人上城亂招手夫壻不聞遥哭
聲長恨雞鳴别時苦不遣雞棲近窗戶朱絳春女怨
詩曰獨坐紗窗刺繡遲紫荆花下囀黃鸝欲知無限傷
春意盡在停針不語時王駕古意詩曰夫戍蕭關妾
在吳西風吹妾妾憂夫一行書信千行淚寒到君邊衣
到無施肩吾望夫詞曰手爇寒燈向影頻迴文機上
暗生塵自家夫壻無消息却恨橋頭賣卜人杜牧閨
情詩曰娟娟却月眉新鬢學鴉飛暗砌勻檀粉晴窗畫
夾衣袖紅垂寂寞眉黛斂依稀還向長陵去今宵歸不
歸又偶題詩曰有恨秋来極無端别後知夜闌終耿
耿明發竟遲遲信己憑鴻去歸唯與燕期只應明月見
千里兩相思又春思詩曰豈君心的的嗟我淚㳙㳙
綿羽啼来久錦鱗書未𫝊獸爐凝冷豔羅幕蔽晴煙自
是求佳夢何須訝晝眠又秋日偶題詩曰荷花兼柳
葉彼此不勝秋玉露滴初泣金風吹更愁綠眉甘棄墜
紅臉恨飄流歎息是遊子少年還白頭又秋夢詩曰
寒空動高吹月色滿清砧殘夢夜魂斷美人邊思深孤
鴻秋出塞一葉暗辭林又寄征衣去迢迢天外心又
閨情詩曰梧桐葉落雁初歸迢逓無因寄遠衣月照石
泉金點冷鳳酣簫管玉聲微佳人力杵秋風外蕩子從
征夢寐稀遥望戍樓天欲曉滿城鼕鼓白雲飛又秋
感詩曰金風萬里思何盡玉樹一窗秋影寒獨掩柴門
明月下淚流香袂倚欄干又秋夕詩曰銀燭秋光冷
畫屏輕羅小扇撲流螢天階夜色涼如水卧看牽牛織
女星李商隐夜意詩曰簾垂幕半捲枕冷被仍香如
何為相憶魂夢過瀟湘又閨情詩曰紅露花房白蜜
脾黃蜂紫蝶兩參差春窗一覺風流夢却是同衾不得
知劉威閨情詩曰山上有山歸不得湘江暮雨鷓鴣
飛蘼蕪亦是王孫草莫送春香入客衣馬戴春思詩
曰初日照楊柳玉樓含翠隂啼春獨鳥思望遠佳人心
幽怨貯瑶瑟韶光凝碧林所思曾不見芳草意空深
李頻春閨怨詩曰紅妝女兒窗下羞畫眉夫壻隴西頭
自怨愁容長照鏡悔教征戍覓封侯曹鄴長相思詩
曰剪妾身上巾贈郎傷妾神郎車不暫停妾貌寧長春
青天無停雲滄海無停津遣妾空牀夢夜夜随車輪
劉駕寄遠詩曰雪花豈結子徒滿連理枝嫁與征人妻
不得長相随去年君點行賤妾是新歸别早見未熟入
夢無定姿悄悄空閨中蛩聲遶羅帷得書喜猶甚况復
見君時聶夷中起夜来詩曰念遠心如燒不覺中夜
起桃花帶露濕立在月明裏又雜怨詩曰良人昨日
去明月又不圓别時各有淚零落青樓前又曰生在
綺羅下豈識漁陽道良人自戍来夜夜夢中到漁陽萬
里遠近於中門限中門逾有時漁陽常在眼又曰君
淚濕羅巾妾淚滴路塵羅巾今在手日得随妾身路塵
如煙飛得上君車輪于濆遼陽行詩曰遼陽在何處
妾欲随君去義合齊死生本不誇機杼誰能守空閨虛
問遼陽路邵謁望行人詩曰登樓恐不高及高君已
遠雲行郎即行雲歸郎不返嗟為樓上人望望不相見
若作轍中泥不放郎車轉白日下西山望盡妾腸斷
羅鄴春閨詩曰愁坐蘭閨日過遲卷簾巢燕羡雙飛管
絃樓上春應在楊柳橋邊人未歸玉笛豈能留舞態金
河猶自浣戎衣梨花滿院東風急惆悵無言倚錦機
又秋怨詩曰夢斷南窗啼曉烏新霜昨夜下庭梧不知
簾外如珪月還照邊城到曉無高駢閨怨詩曰人世
悲歡不可知夫君初破黑山歸如今又獻征南策早晚
催縫帶號衣陸龜蒙閨怨詩曰白袷行人又遠遊日
斜空上映花樓愁絲墮絮相逢著絆惹春風卒未休
韓偓五更詩曰秋雨五更頭桐竹鳴騷屑却似殘春間
斷送花時節空樓雁一聲遠屏燈半滅繡被擁嬌寒眉
山正愁絶又寄遠詩曰眉如半月雲如鬟梧桐葉落
敲井闌孤竹亭亭公署寒微霜淒淒客衣單想佳人兮
雲一端夢魂悠悠關山難空牀展轉懷悲□銅壺漏盡
開金鸞又青春詩曰眼意心期卒未休暗中終擬約
秦樓光隂負我難相偶情緒牽人不自由遥夜定嫌香
蔽膝悶時應弄玉搔頭櫻桃花謝梨花發腸斷青春兩
處愁又閨情詩曰輕風滴礫動簾鈎宿酒猶酣懶卸
頭但覺夜深花有露不知人静月當樓何郎燭暗誰能
詠韓夀香銷亦任偷敲折玉釵歌轉咽一聲聲入兩眉
愁又半睡詩曰擡照仍嫌瘦更衣又怕寒宵分未歸
帳半睡待郎看又春閨二首曰願結交加夢因傾瀲
灔尊醒来情緒惡簾外正黃昏氤氲帳裏香薄薄睡
時妝長吁解羅帶怯見上空牀又閨怨詩曰時光潛
去暗淒涼嬾對菱花暈晚妝初拆鞦韆人寂寞後園青
草任他長蘇極寄遠詩曰遊子雖惜别一去何時見
飛鳥猶戀巢萬里亦何遠妾願化為霜日日下河梁若
能侵鬢色先染薄情郎又思婦吟曰秋風雁又歸邊
信一何早攬衣出門望落葉滿長道一從秉箕箒十載
孤懷抱可堪日日醉寵榮不說思君令人老杜荀鶴
春閨怨詩曰朝喜花豔春暮悲花委塵不悲花落早悲
妾似花身張佖春夕言懷詩曰風透疎簾月滿庭倚
闌無事倍傷情煙垂柳帶纖腰軟露滴花房怨臉明愁
逐野雲銷不盡情随春浪去難平幽窗謾結相思夢欲
化西園蝶未成李中春閨詩曰塵昏菱鑑懶修容雙
臉桃花落盡紅玉塞夢歸殘燭在曉鶯窗外囀梧桐(一)
邊無音信暗消魂茜袖香裙積淚痕海燕歸来門半掩
悠悠花落又黃昏(二)鍾菱春思詩曰沈沈樓影月當
午冉冉風香花正開芳草迢迢滿南陌王孫何處不歸
来韋莊閨月詩曰明月照前除煙花蕙蘭濕清風何
處来白露寒蟬急美人情易傷暗上紅樓立欲言無處
言但向姮娥泣又閨怨詩曰戚戚彼何人明眸烱於
月啼妝曉不乾素面凝香雪良人去淄右鏡破金簮折
空蔵蘭蕙心不忍琴中說又春怨詩曰自有春愁自
斷魂不堪芳草思王孫落花寂寂黃昏雨深院無人獨
倚門黃滔閨怨詩曰妾家五嶺南君戍三城北雁来
雖有書衡陽越不得别久情易料豈在窺翰墨塞上無
煙花寧思妾顔色崔道融春閨詩曰寒食月明雨落
花香滿泥佳人持錦字無雁寄遼西又曰欲剪宜春
字春寒入剪刀遼陽在何處莫忘寄征袍劉兼春怨
詩曰繡林紅岸落花鈿故去新来感自然絶塞杪春悲
漢月長林深夜泣湘絃錦書雁斷應難寄菱鏡鸞孤貌
可憐獨倚畫屏人不會夢魂纔别戍樓邊又征婦怨
詩曰金閨寂寞罷妝臺玉筯闌干界粉腮花落掩關春
又暮月圓欹枕夢初迴鸞膠豈續愁腸斷龍劍難揮别
緒開曾寄錦書無限意塞鴻何事不歸来宋寇準江
南春詩曰波渺渺柳依依孤村芳草遠斜日杏花飛江
南春盡離腸斷蘋滿汀洲又未歸錢惟演豔體詩曰
絳縷初分麝氣濃絃聲不動意潛通圓蟾可見還歸海
媚蝶多驚欲御風紈扇寄情雖自潔玉壺盛淚祗凝紅
春窗亦有心知夢未到鳴鐘已旋空又曰香歇環沈
無限猜春隂濃淡晝簾開有時盤馬看猶嬾盡日投壺
笑未迴蝶怨豈能重傅粉雉嬌疑待更求媒啼妝不治
金翹闇腸斷温郎玉鏡臺文同春閨詩曰枕蓆縈春
意窗紗漏晚光蠨蛸傷遠别鶗鵙感流芳妝匣蒸殘粉
熏爐試舊香洞房燈燭外只有夢悠揚高九萬春情
詩曰天涯海角水雲寬人在吳頭楚尾間弹徹箜篌難
寄恨海棠深院獨憑欄林景熙商婦吟曰良人滄海
上孤帆渺何如十年音信隔安否不得知長憶相送處
缺月随我歸月缺有圓夜人去無回期回期倘終有白
首寧怨遲寒蛩苦相弔青燈鑒孤帷妾身不出幃妾夢
萬里馳裵說寄邊衣詩曰深閨乍冷開香篋玉筯微
微濕紅頰一陣霜風殺柳條濃煙半夜成黃葉重重白
練明如雪獨下閒階轉淒切秪知抱杵搗秋砧不覺高
樓已無月時聞寒雁聲相喚紗窗只有燈相伴幾剪羅
紈又懶裁離腸恐逐金刀斷細想儀形執牙尺回刀剪
破澄江色愁捻金針信手縫惆悵無人試寬窄時時舉
手勻殘淚紅牋漫有千行字書中不盡心中事一半殷
勤託邊使賀鑄妾春日詩曰獨倚危闌淚滿襟小園
春色懶追尋深思總是丁香結難展芭蕉一寸心温
婉寄遠詩曰小花静院東風起燕燕鶯鶯拂桃李斜倚
紅牆卜遠人樓外春山幾千里又譚意哥寄外詩曰
瀟湘江上探春回消盡寒冰落盡梅願得兒夫似春色
一年一度一歸来陸放翁妾偶吟詩曰玉階蟋蟀鬧
清夜金井梧桐辭故枝一枕凄涼眠不得呼燈起作感
秋詩鄧氏寄衣詩曰欲寄寒衣上帝都連宵裁剪眼
糢糊可憐寬窄無人試淚逐西風灑去途朱淑真春
詞曰屈指清明數日期紛紛紅紫競芳菲池塘水煖鶼
鶼並巷陌風輕燕燕飛柳帶萬條籠淑景游絲千尺舞
晴暉人間何處無春色秪是西樓人未歸金劉祁征
婦詞曰青燈熒熒照空壁綺窗月上莎雞泣良人塞北
遠從軍獨妾深閨長太息憶初癡小嫁君時謂君早晚
擁旌麾如何十載尚輿隸東屯西戍長奔馳秋風戎馬
臨關路千里持矛關上去公家事急將令嚴兒女私情
那得顧恨妾不為金鞞靫在君腰下随風埃恨妾不為
龍泉劒在君手内飛光焰慕君不得逐君行翠袖斑斕
空血染君不見重瞳夙駕遊九疑蒼梧望斷猶不歸況
經沙場征戰地千人同去幾人回君回不回俱未見妾
心如石那可轉元元好問歸舟怨詩曰渡頭楊柳青
復青閨中少婦動離情只從問得狂夫處夜夜夢到洛
陽城城南吹櫓聲北雁鳴嚶嚶江流望不極相思春草
生宋无妾薄命詞曰雲母屏琢春冰薄鮫女織綃蟬
翼輕比妾妾薄命比君君薄情紅錦拭鏡照膽明還疑
妾貌非傾城傾城從来有人妬况復君心不如故故人
心尚峯九疑新妾那能無故時補天天不高填海海不
深不食蓮菂不知妾心又無題詩曰妝淺顰深凭綺
疏小郎新拜執金吾泣中言語分明怨裀上腰肢準擬
扶翠履鴛寒慵鬭草紅牙馬煖罷樗蒲無人商略心頭
事私向花前卜紫姑成廷珪夜曲曰芙蓉樓前拜新
月寳鴨微薰透銀葉吳山楚水送遠遊不管閨中照離
别誰家玉鈎飛上天一似連環舊時缺缺多圓少將奈
何方寸愁腸萬里結為郎白紵裁新衣又恐月圓郎未
歸陳樵春日閨思詩曰白玉堂前雙燕飛堂中思婦
怨殘暉臂環寄遠青蕪合瓊字題乾白鶴歸醉倚合歡
驚葉暗愁尋豆蔲妬花肥窗間昨日同心錦染罷香絲
不上機丁鶴年採蓮曲曰採蓮復採蓮下有孤鴛鴦
秋花不結實夜夜守空房又曰朝採並蒂蓮暮綰同
心結不學綠楊枝含嚬送離别劉仁本戍婦吟曰夫
君在邊戍妾身守孤幃往往備紉櫛不如頻寄衣衣到
恐遲遲不到妾不知欲知衣到未明年鴻雁歸黃伯
暘香奩曲曰下階拜新月空庭夜如水相思隔千里未
有團圓意明劉基閨詞曰戎馬關山隔空閨鬢髮華
將何寄消息江樹總無花又曰剔却燈花蕊從教汚
翠鈿幾回虛報喜誤妾不成眠張憲房中思詩曰紅
象作小梳髻龍盤漆髮香泥搗守宫染透桃花骨白馬
不歸来倚牀弄紅拂桂隂綠團圓坐對玲瓏月陳秀
民製衣詞曰妾把春蠶絲動向寒窗織織成鴛鴦紋洗
花染春色誰知裁剪時為郎三歎息郎身别已久長短
今未識聊將夢中見彷彿試刀尺霜天萬里途特寄淚
沾臆願郎衣著時細看針線迹又秋閨詩曰華月初
生夜高樓獨倚時天長人去遠秋半雁来遲寳瑟淒涼
調銀箋宛轉詞應知愁似海不解鬢成絲高啟春夜
詞曰杏煙濕鬢鞦千下銀蠟光寒曲屏畫數漏閒過每
睡時月明微見墮游絲欲歸自踏娉婷影風動玉釵花
亦冷屋貯嬌愁鎖幔紗青絲嘶騎醉誰家管絃不動空
臺榭夢與烏衣語中夜揭軌秋思詩曰綺窗紅燭淡
秋光鳳帳流蘇減夕香機杼隔花閒翠戶轆轤臨水涷
銀牀秋風紫塞書千里夜月清砧淚數行望斷金鞍秋
又杪芙蓉冷落玉池霜孫蕡閨中聞子規詩曰交疏
日射房櫳曉碧樹初聞子規鳥驚回殘夢了無歡慘切
愁聲破清悄獨宿何曾下繡帷寧勞勸我不如歸鶯花
爛漫江南道好向遊人醉處啼又秋閨詩曰涼夜蕭
蕭處處過玉樓高起逼天河西風瘦盡梧桐葉添得西
窗月影多又曰夜漏沈沈似歲長小鬟貪睡懶添香
春風莫撼流蘇帳待妾兮明夢一場胡儼遠將歸詩
曰去年與郎别楊柳飛白雪今年候郎歸楊柳綠依依
聞郎買船下湘渚日日門前望行旅行人過盡乳鴉啼
徘徊日暮空延佇攬衣回洞房對鏡下新妝那知清漏
短但愛明月光月光照席涼於水帳裏燈花撒紅蕊好
事從来不浪𫝊明日升堂報姑喜于謙秋閨詩曰深
閨夜勝年刀尺如冰冷縫紉不成眠轆轤響金井袁
宗曉寒詩曰秋江夜雨芙蓉老翡翠雙飛下紅蓼鯉魚
風起鴻雁悲徹骨清寒夢魂杳碧紗如煙隔啼鳥龜甲
屏風香篆小阿侯白馬不歸來被冷鴛鴦洞房曉夏
寅春夜詩曰寳鴨煙消幾縷香月移花影過長廊春情
一種無聊賴自起燒燈照海棠又劉溥相思曲曰相
别誰知許久相思不道能深一夜五更妾夢千山萬水
郎心蕭韶藥名閨情詩曰菟絲曾附女蘿枝分手車
前又幾時羞折紅花簪鳳髻懶將青黛掃蛾眉丁香漫
比愁腸結豆蔲常含别淚垂願學雲中雙石燕庭烏頭
白竟何遲(一)天門冬日曉蒼涼落葉愁驚滿地黃清淚
暗消紅粉面凝塵閒鎖鬱金裳石蓮未嚼心先苦紅豆
相看恨更長鏡裏孤鸞甘遂死引年何用覓昌陽(二)錢
遜閨思詩曰望斷傷春眼湘簾懶上鈎落花深院静鸚
鵡對人愁金誠閨情詩曰欲剪紅霞作舞衣薄雲涼
霧共霏霏玉簫吹冷天邊月只待乘鸞子晉歸張泰
春寒詩曰鞦韆索上顛風生儂家小院寒輕輕柳眼低
徊曉凝碧花顔欲破春無情半捲珠簾羅袖薄芳塵妬
繡窗間落安得巫山十二屏飛入瑶臺護香幕石珤
長相思詩曰長相思長且深暮雲湘水愁隂隂海棠庭
院燕雙語惱亂無人知妾心妾登池上樓淚滴池中水
水聲活活向東流妾淚將心千萬里又閨怨詩曰當
年人對月共說兩團圓如何人不見明月又今年魏
時敏閨思詩曰别後衡門鎮不開年年春雨長莓苔東
風似欲添離恨故引雙雙燕子来又征婦怨詩曰聞
說沙場雪未乾移師又欲向樓蘭憑誰為借東風力吹
轉三邊地不寒祝允明宫閨詩曰十五事君王三十
色未接鹺篠空近羊蔫蘤不集蝶昔慚鴟夷汎今免呼
韓挾夭夭東鄰子看星誦桃葉塗黃斷横雲流紅漬團
靨金微幾千里一夜去來疊程誥春閨詩曰畫樓紅
燭黃昏思婦啼春淚痕楊柳輕煙别院梨花細雨重門
戴銑閨情詩曰春眠初起軃殘妝倚倦雕闌謾自傷
那得落花随水去為儂𫝊恨與劉郎楊用修繼室黃
氏寄夫詩曰雁飛曾不到衡陽錦字何由寄永昌三春
花柳妾薄命六詔風煙君斷腸曰歸曰歸愁歲暮其雨
其雨怨朝陽相聞空有刀環約何日金雞下夜郎葉
正甫妻鎦氏詩曰不随織女渡銀河每到秋来幾度歌
歲歲為君身上服絲絲是妾手中梭剪刀未動心先碎
針線纔縫淚已多長短只依元式樣不知肥瘦近如何
原賦梁元帝蕩婦秋思賦曰蕩子之别十年倡婦之居
自憐登樓一望惟見遠樹含煙平原如此不知道路幾
千天與水兮相逼山與雲兮共色山則蒼蒼入漢水則
㳙㳙不測誰復堪見鳥飛悲鳴隻翼秋何月而不清月
何秋而不明况乃倡樓蕩婦對此傷情於時露萎庭蕙
霜封階砌坐視帶長轉看腰細重以秋水文波秋雲似
羅日黯黯而將暮風騷騷而渡河妾怨迴文之錦君思
出塞之歌相思相望路遠如何鬢飄蓬而漸亂心懷愁
而轉歎愁縈翠眉斂啼多紅粉漫已矣哉秋風起兮秋
葉飛春花落兮春日暉春日遲遲猶可至客子行行終
不歸又江淹倡婦自悲賦曰日自趙東来舞漢宫瑶
席金陳桂枝嬌春素璧翠樓明月徒秋歌聲忽散倡人
復愁君王更衣露色未晞侍青鸞以雲徙夾丹輦以霞
飛願南山之無隟指夀陵以同歸俄而綠衣坐奮白華
卧進屑骨不憐抵金誰恡九重以閉高門自蕪青苔積
兮銀閤澀綱羅生兮玉梯虚度九冬而廓處經十秋而
分居傷營魄之已盡畏松柏之無餘去柏梁以掩袂出
桂柱而斂眉視朱殿以再暮撫巔華而一疑周庾信
蕩子賦曰蕩子辛苦逐征行直守長城千里城隴水恒
冰合關山唯明月況復空牀起怨倡婦生離紗窗獨掩
羅帳長垂新筝不弄長笛羞吹常年桂苑昔日蘭閨羅
敷總髮弄玉初笄新歌子夜舊舞前溪别後關情無復
情奩前明鏡不須明合歡無信寄廻文織未成游塵滿
牀不用拂細草横階随意生前日漢使著章臺聞道夫
壻定應廻手巾還欲燥愁眉即剰開逆想行人至迎前
含笑来
御定淵鑑𩔖函卷二百六十三
