欽定四庫全書
御定淵鑑類函卷十三
歲時部二(春分立春春)
春一
原說文曰春之為言蠢也物蠢而生增釋名曰正月
少陽建寅寅者演也律中太簇律之為言率也所以率
氣也太者大也簇者凑也言萬物始大凑地而出也二
月之夾鐘者何夾者孚也言萬物孚甲衆𩔖分也三月
氣至姑洗之律應姑洗者南呂之生也三分益一管長
七寸一分其日其音其數并同孟春原毛詩曰春日
載陽有鳴倉庚(黃鸝也)春日遲遲(鄭注曰遲遲舒緩也)采繁祁祁女
心傷悲迨及公子同歸又曰春日載陽爰求柔桑
禮記月令曰孟春之月東風觧凍蟄蟲始振魚上冰獺
祭魚鴻雁來乃擇元辰天子躬耕帝藉是月也天氣下
降地氣上騰天地和同草木萌動(此陽氣蒸運可耕之候)仲春之
月始雨水桃始華倉庚鳴鷹化為鳩季春之月桐始華
田鼠化為鴽虹始見蓱始生(螮蝀謂之虹蓱萍也)舟牧覆舟五覆
五反天子始乘舟布德行惠又曰孟春之月日在營室
昏參中旦尾中(孟長也日月之行一歲十二會觀斗所建命其四時孟春日月會于娵訾而斗)
(建寅)其日甲乙其帝太皡其神句芒(鄭玄曰此蒼精之君木官之臣自古以來)
(著德立功者太皡宓羲也句芒少皡氏之子曰重為木官)律中太簇(倉豆反律候氣之管以銅為之)
(中猶應也高誘注曰萬物動生簇地而出故曰太簇)中氣(日在危)又曰仲春之月
日在奎昏弧中旦建星中(仲中也仲春者日月會于降婁而斗建夘)律中
夾鐘(高誘曰是月萬物去隂而生故候管者中夾鐘)中氣(日在奎)日夜分又曰
季春之月日在胃昏七星中旦牽牛中(季少也季春日月會于大梁而斗建)
(辰)律中姑洗(高誘注曰姑故也洗新也是月陽氣發故去故就新)中氣(日在胃)生氣
方盛陽氣發洩句者畢出萌者盡達(屈而生者曰句芒而直者曰萌)
爾雅曰春為青陽一曰發生增又曰春獵為蒐春祭
為祠原尚書大傳曰東方者動方也物之動也何以
謂之春春出也物之出故謂東方春也增又曰萬物
非春不長大戴禮曰古者天子孟春論吏之德行能
法者為有行能理得法者為有能任得法者為有功故
論吏行而法行事治而功成季冬正法孟春論吏治國
之要也春論班賞冬考良刑則莫不懲勸也原尚書
緯曰春東方青龍房位其帝仁好生不賊孝經緯曰
周天七衡六間曰立春後十五日斗指寅為雨水後十
五日斗指甲為驚蟄後十五日斗指夘為春分後十五
日斗指乙為清明後十五日斗指辰為榖雨增易通
統圖曰春日行東方青道曰東陸原京房占曰春當
退貪殘進柔良恤幼孤賑不足求𨼆士則萬物應節而
生隨氣而長所謂春令也又曰正月建寅律為太簇
鷄雉孳尾招搖生聚少陽解凍其氣溫柔逆之則寒
增春秋元命苞曰春者神明推移精華結紐神明猶隂
陽也相推使物精華結成紐要也公羊傳曰春者何
歲之始也注云春者天地開闢之端養生之首法象所
出四時本名也原漢書曰孟春之月羣居者將散行
人振木鐸徇於路以采詩獻之太師比其音律以聞於
天子增晉書樂志曰正月之辰謂之寅寅也者津也
謂生物之津途也二月之辰名為卯卯也者茂也言陽
氣生而孳茂也三月之辰名為辰辰也者震也謂時物
盡震動而長也原老子曰衆人熙熙若享太牢如登
春臺莊子曰春氣發而百草生正得秋而萬寳成夫
春與秋豈得而然哉天道已行矣尸子曰春為忠東
方為春春動也是故鳥獸孕寧草木華生萬物咸遂忠
之至也鶡冠子曰斗柄指東天下皆春孟子曰春
省耕而補不足淮南子曰春女悲秋士哀知物化矣
原又曰二月之夕女夷鼓歌以司天和以養百榖禽
獸草木(女夷主春夏長養之神)又曰孟春之月東宫御女青色
衣青采鼓琴瑟增又曰春為規規之為度也轉而不
復圓而不垸優而不蹤廣大以寬感動有理發通有紀
優優簡簡百怨不起規度不失生氣乃理原說苑曰
管仲曰吾窮必矣吾不能以春風風人不能以夏雨雨
人吾窮必矣夏小正曰正月啟蟄雉震呴(呴古雊字古豆反呴)
(者鳴也震者鼓其翼也)時有浚風(浚者大風南風)滌凍塗(滌者變也變而暖也)田鼠
出(田鼠嗛鼠也嗛儉簟反)農及雪澤采芸(音魂芸似邪蒿可食)柳稊(苦兮反梯者發)
(孚也)梅杏柂桃則華(柂音斯柂桃山桃)又曰二月祭鮪(鮪至其時美)
采芭(芭音杞蘧也)降燕乃睇(降下也燕齊人呼乙睇盻也盻者視可為室)又曰
三月參則伏(參星伏不見)&KR1386;則鳴(&KR1386;天螻也爾雅注天螻螻蛄&KR1386;音斛)頒冰
(分冰以授大夫)拂桐葩(桐葩始生貌拂拂然)周書時訓曰三月鳴鳩拂
羽戴勝降于桑(拂羽以羽相擊戴勝促織絍之鳥一名戴鵀鵀音而鴆反)梁元帝
纂要曰春曰青陽(氣清而溫陽)亦曰發生芳春青春陽春三
春九春天曰蒼天(萬物蒼蒼而生)風曰陽風春風暄風柔風惠
風景曰媚景和景韶景時曰良時嘉時芳時辰曰良辰
嘉辰芳辰節曰華節芳節良節嘉節韶節淑節草曰弱
草芳草芳卉木曰華木華𣗳芳林芳𣗳林曰茂林鳥曰
陽鳥時鳥陽禽候鳥時禽好鳥好禽正月孟春亦曰孟
陽孟陬(音鄒)上春初春開春發春獻春首春首歲初歲開
歲發歲獻歲肇歲芳歲華歲二月仲春亦曰仲陽三月
季春亦曰暮春末春晚春增素問曰春三月此謂發
陳天地俱生萬物以榮又曰東方生風風生木其德
敷和敷和之紀木德周行陽舒隂布五化宣平晁錯
新書曰帝王之道包之如海養之如春原白虎通曰
嫁娶以春何也春天地交通萬物始生隂陽交接之時
也臨海異物志曰鶗鴂一名田鵑春三月鳴晝夜不
止音聲自呼俗言取梅子塗其口兩邊皆赤上天自言
乞恩當梅子熟鳴乃止耳楚辭曰獻歲𤼵春兮汨我
南征菉蘋齊葉兮白芷生湛湛江水兮上有楓目極千
里兮傷春心又曰開春發歲兮白日出之悠悠吾且
蕩志而愉樂兮遵江夏以娛憂又曰王孫遊兮不歸
春草生兮萋萋又曰青春受謝白日昭春氣奮發萬
物遽
春二
原尚書曰分命羲仲宅嵎夷曰𤾉谷寅賓出日平秩東
作日中星鳥以殷仲春周禮曰内宰仲春詔后率外
内命婦始蠶於北郊上春詔王后帥六宫之人生穜稑
之種而獻之於王論語曰莫春者春服既成冠者五
六人童子六七人浴乎沂風乎舞雩詠而歸博物志
曰宋國有田夫常衣黂縕以過冬曁春東作自暴於日
不知天下有廣厦隩室綿纊狐貉顧其妻曰負日之暄
人莫知者以獻吾君將有賞增史記曰孝惠皇帝時
會春出遊離宮叔孫生曰古者有春嘗果今方櫻桃熟
願陛下因取櫻桃獻宗廟上乃許之諸果獻由此興也
文帝詔曰方春和時草木羣生之物皆有以自樂而
吾百姓或阽於死亡而莫之省憂為民父母將何如其
議所以賑貸之後漢書曰章帝元和二年春詔三公
曰方春生養萬物孚甲宜助萌陽以育時物其令有司
罪非殊死且弗案驗原又曰章帝行幸勅御史司空
道橋所過歴𣗳木方春月無得有所伐輅車可引避也
增又曰丙午詔曰畿内七十以上暮春赴京師將行
養老之典禮又曰太守常以春行縣至縣勸人農桑
振救乏絶第五倫為太守因春行見鄉嗇夫鄭弘竒之
署督郵原又曰鄭弘為臨淮太守春行有兩白鹿隨
車夾轂而行宏後為太尉東觀漢記曰梁鴻將之會
稽作詩曰維季春兮華色麥含金兮方秀增唐書禮
樂志曰天子以孟春上辛日於南郊摠受十二月之政
藏於祖廟月取一政頒於明堂又曰貞觀十四年正
月庚子有司讀時令詔百官之長升太極殿坐聽之
李適傳曰中宗春幸棃園并渭水祓除賜羣臣細柳圈
辟厲帝有所感即賦詩開元遺事曰宋璟愛民惜物
朝野歸美咸謂有脚陽春如陽春及物也又曰長安
春盛時於遊賞園林日無閒地蘇頲應制詩曰飛埃結
紅霧遊蓋翻青雲帝覽詩嘉焉以御花插頲之巾時人
榮之又曰都人士女每正月半後各乘車跨馬供帳
于園囿或郊野中為探春之宴又曰長安士女遊春
野步遇名花則設席藉草以紅裙遞相插掛以為宴幄
羯鼓錄曰唐明皇嘗遇二月旦小殿柳杏將吐歎曰
對此景物豈可不與判斷之呼高力士取羯鼓縱擊一
曲名春光好回顧柳杏皆發明皇笑曰不喚我作天公
可乎天寳遺事曰長安貴家子弟每至春時遊宴於
園囿中隨行載以油幕或遇隂雨以幕覆之盡歡而歸
唐書曰李泌奏云以晦為節非也請以二月朔為中
和節因賜民間以青囊盛百榖瓜李果種相問遺號獻
生天子令百官進農書示務本也又曰唐何易于為
益昌令時州刺史賞春與客乘舟過益昌旁索居民挽
牽易于乃自引舟守驚問之易于曰方春百姓耕且蠶
惟令無事可任其勞守愧與客疾馳去無溫公詩話曰
趙宋春月召兩府兩制三館於後苑賞花釣魚道山
清話曰哲宗御講筵所手折一栢枝玩程頤為講官奏
曰方春萬物發生之時不可非時毁折哲宗亟擲於地
春三
原蒼精青祗(上見春一注下見張恊雜詩)參伏祥正(上詳春一國)
(語曰農祥晨正詳立春)糓雨條風(上孝經緯詳春一下詳立春)遲日
和風(上詳春一客陸士衡樂府詩曰遊客芳春林春芳傷心和風飛清響鮮雲垂薄隂)淑景
鮮雲(上見李顒悲四時詩下詳和風注)九陽三節(傅元陽春賦曰生氣方盛)
(九陽奮發節又樂府詩曰穆穆三春天氣暖且和)倉庚玄乙(上詳春一章蔡邕月令)
(句曰仲春玄鳥至玄鳥燕也爾雅曰燕乙也)拂羽揮鱗(上詳春一曰李顒悲四時春)
(日悲兮魚揮鱗於巨川)鳴鵑雊雉(上詳春二下詳春一)玄鳥蒼龍
(吕氏春秋曰仲春之月玄鳥至輅禮記曰孟春之月天子居青陽左个乘青駕蒼龍)降鷰
來鴻(大戴禮曰二月降鷰降下也下詳春一)桑鵀麥雉(蔡邕月令章句曰季春戴)
(鵀降于桑曺植射雉賦曰暮春之月宿麥盈野野雉羣雊)化鳩歸雁(周禮羅氏中春羅春)
(鳥獻鳩以養國老鄭玄注曰仲春鷹化為鳩變舊為新宜以養老助生氣禮記曰正月鴻雁來來歸也北有)
(雁門故曰歸雁)冰渙雲滋(上詳王廙春可樂詩下見李顒悲四時)杏花
菖葉(崔寔四民月令曰清明節令蠶妾理蠶室是月也杏花盛吕氏春秋曰冬至後五旬七日菖始生)
(百草之先生也於是始耕高誘注曰菖蒲水草)華桂柔桑(尸子曰春華秋英其名曰桂)
(下詳春一毛詩)蘭徑柳衢(楚詞曰蘭臯被徑兮斯路漸榮謝惠連三日詩曰弱柳蔭修衢)
青蘋綠芰(枚乘七發曰淹青蘋遊清風陶陽氣蕩春心夏侯湛春可樂曰援若流之綠)
(芰)葇柳夭桃(伍緝之春芳詩曰桃柳發葇榮丹綠粲郊邑毛詩曰桃之夭夭灼灼其)
(華)布德論功(上詳立春論大戴禮曰古者天子孟春吏之德行功能)效功
論賞(禮月令季春之月蠶事既登分繭稱然效功以共郊廟之服管子曰孟春之朝君自聽朝論)
(爵賞)帝藉神禖(禮記曰孟春天子躬耕帝藉蔡邕曰天子藉田千畆以供上帝之粢盛借)
(人力以成其功故曰帝藉高吕氏春秋曰仲春祠於高禖蔡邕曰禖神名也)鮮羔祭鮪
(禮記曰仲春之月天子乃鮮羔開冰先薦寝廟大戴禮曰二月祭鮪鮪者魚之先至者)祈麥
薦韭(禮記曰季春之月天子乃為麥祈實鄭元注曰於含秀求其成也崔寔四民月令曰二月祠太社)
(之日薦韭卵於祖禰)徇鐸載耜(尚書曰每歲孟春遒人以木鐸徇於路注云遒人宣令之)
(官木鐸金鈴木舌所以振文教也卿禮記曰孟春之月擇元辰天子親載耒耜帥三公九諸侯大夫躬耕藉)
(田)禁火啓冰(周禮曰司烜氏掌仲春以木鐸修火禁下見鮮羔注)條桑
採艾(毛詩曰蠶月條桑鄭元口條桑枝落其葉四民月令曰三月可採艾耳)花蓋
葉幄(上見夏侯湛春可樂下見謝萬春遊賦)綠野青逵(謝靈運入彭蠡口詩春晚)
(綠野秀巖高白雲屯下見立春五)浴沂禊洛(上詳春二暮蔡邕禊文曰洋洋春厥日)
(除已尊卑煙鶩惟女與士自求百福在&KR0982;之涘)增草裀油幕(謝萬春遊賦云靡翠草而)
(成䄄寳下詳春二天遺事)吞花卧酒(曲江春宴錄云虞松方春招客云握月擔風且)
(留後日吞花卧酒不可過時)綵樓雕幰(天寳遺事云楊氏子弟恃后戚之貴極於奢侈)
(每春遊以大車結綵為樓載女樂數十人自私第聲樂前引出遊園囿中長安豪民貴族爭倣之摭言云進)
(士會宴曲江盧彖請假不赴乃以雕幰載妓女微服遊觀為團司所發崔沆為主簿錄事判云深攙席帽密映)
(氊車紫陌尋春便隔同年之面青雲得路可知異日之心)藉草鋪花(天寳遺事云長安進)
(士鄭愚劉參郭保衡王冲張道隠等十數軰不拘禮節旁若無人每春遊時𨕖妓乘小犢車指名園曲沼藉草)
(喧呼自謂之顚飲僮又云許慎𨕖與親友結宴囿中未嘗具帷幄坐具令取落花鋪于坐下曰吾自有花䄄)
(何用坐具乎)送貧迎富(四時寶鑑云高陽氏子好衣弊食糜正月晦日巷死世人于是)
(日作粥麋破衣棄于巷祝曰送貧鬼外寰宇記云蜀萬州風俗二月二日攜酒饌鼓樂於郊飲宴至暮而歸)
(謂之迎富)蠶月鸎時(唐百家詩曰蠶月桑葉青鸎時柳花白)上服散
衣(唐紀每中和節王公戚里上春服士庶以刀尺相問遺唐王建詞云殿前明日中和節連夜瓊林散舞)
(衣)獻果種瓜(上詳春二詩齊民要術云二月辰日種瓜山谷云夏栽翠竹餘千箇春)
(糞辰瓜滿百區)望杏瞻蒲(蜀主孟昶勸農詔云望杏敦耕瞻蒲勸穡)翠煙
紅雨(王元之詩云一路翠煙籠碧柳滿川紅雨落花邨)原榆莢雨桃花水
(汜勝之書曰三月榆莢雨高地強土可種禾鄭韓詩章句曰溱與洧方渙渙兮謂三月桃花水下時國之俗)
(三月上巳此水招魂續魄祓除不祥之故也)正月上春中氣(建寅月日雨水之)
(獺祭魚中氣也後五日鴻雁來後五日草木萌動)改秦諱行夏時(秦始皇正月生)
(因名政後諱之改正字從平聲夏以建寅為正月)增結腸灸眼(霏雪錄云北方士女)
(正月十六日用舊歷日紙九道為繩亂結以首尾聯屬者為兆謂之結羊腸養老方云正月十六日以川椒)
(細末一二分入頭垢和為蠶豆大凹之以窩置于眼角别揉熟艾米粒大内凹中每眼角灸七壮或九壮俟清)
(明日復灸之連灸三年益加精彩)剖鳥腹補天穿(嘉話云唐西域東女國以歲初)
(詣山中剖鳥腹有榖曰歲豐否則有災謂之鳥卜繫拾遺記云江東俗稱正月二十日為天穿日以紅縷煎)
(餅餌置屋上曰補天穿相傳女媧氏以是日補天故也)原二月上丁後戊(二月)
(上丁釋奠于國學社春分後戊日乃命民也)舉趾戒容(詩云四之日舉趾注云周之四)
(月今二月人皆舉足而耕生月令云雷將發聲有不戒容止者子不備)增選勝賜衣
(唐制二月初旬令百官休日𨕖勝行樂春唐文宗謂柳公權曰邊上衣賜久不及時今二月給衣可賀我以)
(詩宫人廹其口進公權應聲曰舊歲雖無戰今春未得歸皇恩無以報春日賜春衣)原三月薦
鮪書牲(天子薦鮪于寝廟數犧牲駒犢舉書其)享先蠶合騰馬(享先)
(蠶而躬桑以勤蠶事騰合累牛騰馬游牝于牧注累匹乘名)增秧開五葉蠶長
三眠(蕭結廬陵人五代時為祁陽令不畏強禦方暮春時有州符下取競渡船刺史將臨觀結怒批其符)
(云秧開五葉蠶長三眠人皆忙廹詎任渡船刺史乃罷競渡)
春四
原東方者春(禮記云東方者春春之言蠢也產萬物者也注曰蠢動也)東陸謂春(續漢)
(書曰行東陸謂之春)春為青帝(尚書緯)春者歲始(詳春一)居左个
(禮記孟春天子居青陽左个仲春居青陽太廟季春居青陽右个)遊外廬(張華歸田賦曰冬奥處于)
(城邑春嬉遊於外廬)乘鸞輅(禮記)乘蒼馬(尚書考靈曜云春佩蒼璧乘蒼馬以出遊發令)
(於外春行仁政以順天之常以安國也)負青幡(王粲務本論云末世之治負青幡而令春)服
青幘(令史詳立春)籥豳詩(周禮籥章掌仲春晝擊土鼓吹豳詩)鼓琴瑟(淮南子曰)
(孟春之月鼓琴瑟)簡稼器修稼政(周禮)敷和氣(傅咸詩云春敷和氣)
(百鳥翔鳴)含寒氣(劉公幹詩云初春含寒氣)春德風(吕氏春秋云春之德風風不信其華)
(不盛華不盛則果實不生)春條風(易通卦驗)獺祭魚鷹化鳩(並禮記)
鼈人獻蜃(周禮鼈人職云春獻鼈蜃)羅氏獻鳩(詳初學記)孟春食麥(月令)
(孟春之月食麥與羊)仲春薦笋(范汪祠制云仲春薦竹笋)孟春習舞(禮記春命樂正)
(入學習舞)季春習樂(禮記云仲春之月上丁又命樂正入學習樂)皆修封疆(月令)
(云孟春之月王命布農事命田舍東郊皆修封疆審端經術善相丘陵阪險原隰土地所宜五榖所殖以教道)
(民必躬親之上案術周禮作遂夫間有遂遂有徑遂小溝也)周視原野(又云季春循行國邑周視)
(原野)洋洋暮春(蔡邕修禊文)穆穆三春(傅元樂府詩)百華隆德
(揚雄蜀都賦云百華投春隆德芬芬)繁華葳𬎼(傅元雜詩云浮萍蔽綠水楊柳何依依云云)
春氣故生(春秋繁露曰春氣喜故生)春氣轉節(王升之詩云春風轉節萬物爭揚)
紅葩曜天(杜預七規)萌草綠池鳴鳩趣農戴勝趣織
(俱詳春一周書時訓注)青天翠采(傅元雜詩習習谷風興回回景雲飛青天敷翠采朝日含)
(丹輝)萬物光輝(古樂府詩云陽春布德澤萬物生光輝)芳春(陸機樂府云芳春傷)
(客心)熙春(潘岳閒居賦云凛秋暑退熙春寒往微雨新晴六合清朗)禁(伐木)器(疏以)
(達)蟲鱗(象物孚甲將鱗龍蛇之屬)音角(春氣和則角聲調)其祀戶(春陽)
(氣出祀之戶内陽也)其數八遲遲(春日遲遲)馥馥(𨕖云播芳𬎼之馥馥)鷰
至雁來(春分之日元鳥至鴻雁來)祭先脾(制脾為爼)牲毋牝乘
震執規(漢書魏相丄書曰隂陽之分以日為紀各有常職不得相干東方之神太皡乘震執規司春)
舍菜合舞(禮春入太學舍菜合舞)太簇司律(止月律管也)蒼靈奉塗
(文選云句芒神奉塗引道)春為青陽(爾雅)雲成白鵠(易說曰春有白鵠之雲也)
時屬酸羶(其味酸其臭羶)日惟甲乙(月令)雷方出地(易)魚已上
冰(月令)樂正習舞(禮)女夷鼓歌(夏小正)風回解凍(月令)歲
適載華(顔延之詩云昔辭秋未素今也歲載華乃春也)木鐸規時(尚書)土牛誡
候(月令)卦審吉凶(周禮龜人以上春釁龜策占兆審卦之吉凶)火新榆柳(周禮)
(燧人掌火春取榆柳之火)歲星更始(傳云歲在星紀而浮于元&KR1102;注云謂夭有十二辰歲星一)
(年一周行運也)璿衡運周蟲旣昭蘇物方駘蕩(駘徒改切選云春物)
(方駘蕩民情以鬱陶春光貌)三陽革故(正月三陽生也)千里共尋(隋盧思道詩云)
(聊把一尊酒共尋千里春)氣變東郊寒收北陸庭蘭已香
澗蒲猶小增四時之首(家語云春者四時之首)一年之計(纂要云一)
(日之計在一晨一年之計在一春)原有司布農事之日天子耕藉
田之晨(並見月令)斗轉東而天下皆春雁向北而嶺邊
先暖(鶡冠子曰斗柄指束天下皆春雁向北即鴻雁來也此為三陽日)鷹化鳩而及
候(周禮)麥覆雉以當時(見庾信感春賦)已改趙衰之愛日(傳曰趙衰)
(冬日之日也冬日可愛)爰吹鄒衍之和風(詳律)銅盤取露以服風
(服虔曰天子孟春之月以銅盤取露水服之云服八方之風以其被八音風吹也)桃花和雪以
靧面(虞世南史略曰北齊盧士深妻崔林義之女有才學春日以桃花和雪與兒靧面云取紅桃取白雪)
(與兒洗面作光悅取白雪取紅花與兒洗面作姸華)歌青陽而祭天地(漢書)候玄
鳥而祀高禖(月令)詩人之黃鸎出谷(詩曰出自幽谷遷於喬木)太守
之白鹿隨車(詳春二)陸凱寄一枝之春色(陸凱與范蔚宗相善自江)
(南寄梅花一枝詣長安與蔚宗贈詩云折花逢驛使寄與隴頭人江南無所得聊贈一枝春)伶倫截
六管以和音(詳律)節移隂管符河内之灰(詳律)春動陽鐘
應金門之竹(異物論云聽五聲清濁之和然後制為鐘律律中有黃鐘律陽鐘以應乾之初九金)
(門竹詳律)正月于耜(詩三之日于耜注正月也始備耒耜豳土寒農晚也)修疆(皆修封疆)
納凌隂(三之日納于凌隂注凌隂冰室)耕帝籍(天子三推)上辛祈榖(元日)
(祈榖謂上辛祈榖郊祀昊天上帝于圜丘)東郊命田(月令王命布農事命田舍東郊)修祭
命祀(乃修祭典命祀山林川澤)掩骼埋胔(枯骨曰骼肉腐曰胔)不可稱兵(月令)
(是月也不可稱兵稱兵必天殃)毋聚大衆(毋置城郭注為妨農事)毋絶地理
毋亂人紀律中太簇氣至東郊(謂立春之日迎春氣也)斗
建寅位(月令云正月之節斗建寅之初)時祠嶽鎮(命祀嶽鎮海瀆)雁序南回
斗衡東指釁龜(周禮)祭獺(禮記)春秋始事(春秋之法書元年春)
(正月者所以始事者也)象魏懸法(周禮正月之吉始和布令于邦國都鄙使萬民觀之)星
始運於銅渾(銅渾以應天之星數目正月則銅渾更始以測一年之星度)氣微生於
玉琯(又正月為三微之月陽氣初生為微以玉為琯)漢帝賜羹之候(金谷園記云武)
(帝嘗以正月殺梟為羹以賜羣臣食之云使天下之人知殺絶其惡𩔖也)豳人于耜之時(詩)
玉管調音于律呂(玉管吹律之管)金烏點翼于虛危(金烏日也躔在)
(虛危)日月乍逼于虛危昏曉正當于心昴(月令)司歷
候而命乎太史(詳立春)行慶惠而及彼兆人(月令以應春氣)六
律調元太簇克宣于和煦四時成歲青陽潛運于發
生(見上)增綵花(外紀晉惠帝正月百花未開令宫人剪五色通草花實錄云王符潛夫論已譏)
(花采之費晉新野君傳家以剪花為業有染絹為芙蓉捻蠟為菱藕剪梅若生之事則花朵起于漢剪綵起于)
(晉矣)冰瑞(耳談云正德戊寅冬駕幸淮揚河冰方合上問何時觧江彬對曰立春始觧然尚有句餘)
(日上曰春迎之即至矣即命迎春于揚之東郭明日百花盛開河冰盡泮萬姓駭觀以為冰瑞云)報
春作聲(顧渚山記云山中有鳥如鴝鵒而小蒼黃色每至正二月作聲云春起也至三四月作聲云春)
(去也採茶人呼為報春白樂天詩云不緣啼鳥聲饒舌玉𤨏仙郎那得知)原二月祀朝日
(於東郊)祭馬祖(用剛日)修闔扇(助通陽氣)具曲植(所以養蠶)柳舒
西掖(漢武西掖瑞柳又晉書云二月中三月初棓櫑柳葉舒)雷鳴東隅(陶潜詩云仲春通時)
(雨始雷鳴東隅)豳人擊鼓以迎春(周禮仲春晝擊土鼓以迎春也)巢氏乞子
以得富(昔巢氏時二月二乞得人子歸養之家便大富後人以此日出野田採桑葉向門前以祭之曰)
(迎富)毋作事以妨農(禮注興兵役之事時將耕慮妨農功)順陽氣以養物
(禮無焚山林順陽氣以養物)驚蟄之日桃始華(二月節也後五日倉庚鳴後五日鷹)
(化為鳩)春分之日燕乃至(二月節後五日雷發聲後五日始電)增擊土鼓
(周禮仲春擊土鼓)賜金錢(唐貞元間遇中和節賜百官宰相以下金錢宴于曲江杜少陵詩云何時)
(詔此金錢會暫醉佳人錦瑟傍)原三月禁捕(罝芣罼翳餧獸之藥無出國門鳥獸孳乳不可)
(傷之無逆天時)效功(分繭稱絲效功郊廟)修蠶器薦鞠衣(月令天子薦鞠衣于)
(先帝鞠衣黃桑之服薦于太廟)大合樂(天子親往視之)始乘舟(天子)不可以
内(時可宣出不可收歛)無或不良(皮革筋角齒羽箭幹脂膠丹漆無或不良)日在婁星
律中姑洗(俱詳春一)畢春九門(大合樂命國儺九門磔禳以畢春氣洪範傳曰)
(犬本屬金故磔之於九門抑金扶木畢成春功東方三門不磔春位不殺又且盛德所在無不禳也)審量
五庫(月令云審五庫之量金鐡皮革無或不良也)布德行惠(月令云布德行惠發倉廪)
(賜貧窮賑乏絶也)聘士禮賢(聘名士禮賢者)修利隄防導逹溝瀆
(月令)
春五
原詩晉陸機詩曰節運同可悲莫若春氣甚和風未及
燠遺凉清且凛張恊雜詩曰太昊啟東節春郊禮青
祗鷹化日夜分雷動寒暑離飛澤洗冬條浮飈觧春澌
采虹纓高雲文虬鳴隂池冲氣扇九垠蒼生衍四垂時
至萬寳成化周天地移郭璞詩曰青陽暢和氣谷風
穆以溫英茝發林薈昆蟲咸啓門高臺臨迅流四坐列
王孫羽蓋停雲隂翠鬱映玉樽南齊虞羲春郊詩曰
風遲蝶弄蘤景麗鳥和春樵歌喧壟暮漁枻亂江晨山
中芳杜若依依獨思人王儉春夕詩曰露華方照歲
雲彩復經春虛閨稍疊草幽帳日凝塵又春詩曰蘭
生已匝苑萍開欲半池輕風摇雜蘤細雨亂叢枝又
詩曰風光承露照霧色點蘭暉青荑結翠藻黃鳥弄春
飛梁簡文帝春日想上林詩曰春風本自竒楊柳最
相宜柳葉恒著地楊花好上吹處處春心動常惜光隂
移西京董賢館南苑習郁池荇間魚共樂桃上鳥相窺
香車雲母幰駃馬黃金羈又晚春時詩曰紫蘭葉初
滿嬌鸎弄不稀石蹲還似獸蘿長更勝衣水凍文鰩聚
山暝雅(古鴉字)鳥飛渚蒲變新節巖桐長舊圍風花落未
已山齋開夜扉又晚日後堂詩曰幔隂通碧砌日影
度城隅岸柳垂長葉窗桃落細跗花留蛺蝶粉竹翳蜻
蜓珠賞心無與共染翰獨踟蹰又春日詩曰花開幾
千葉水覆數重衣蝶颺縈空儛鷰作同心飛歌妖弄曲
罷鄭女挾琴歸又春日詩曰年還樂應滿春歸思復
生桃含可憐紫柳發斷腸青落花隨燕入遊絲帶蝶驚
邯鄲歌管地見許欲留情湘東王春日詩曰春還春
節美春日春風過春心日日異春情處處多處處春芳
動日日春禽變春意春已繁春人春不見不見懷春人
徒望春光新春愁春自結春結詎能申欲道春園趣復
憶春時人春人竟何在空爽上春期獨念春花落還似
昔春時又春日詩曰新鶯隠葉囀新燕向窗飛柳絮
時依酒梅花乍入衣玉珂逐風度金鞍照日暉無令春
日晚獨望行人歸又望春詩曰葉濃知柳密花盡覺
梅疎蘭生未可握蒲小不堪書沈約傷春詩曰弱草
半抽黃輕條未全綠年芳被禁籞煙花繞曾曲寒苔卷
復舒冬泉斷方續早花散凝金初露泫成玉又春詠
曰楊柳亂如絲綺羅不自持春草復黃綠客子傷此時
青苔已結洧碧水復盈淇日華照趙瑟風聲動燕姬襟
中萬行淚故是一相思吳均春詩曰春從何處來拂
水復驚梅雲障青𤨏闥風吹承露臺美人隔千里羅帷
閉不開無由得共語空對相思杯王僧孺寄鄉友詩
曰旅心已多恨春至尚離羣翠枝結斜影綠水散圓文
戲魚兩相顧遊鳥半藏雲何時不憫默是日最思君
又春思絶句曰雪罷枝即青冰開水便綠復聞黃鳥聲
全作相思曲蕭子範春望古意詩曰光景斜漢宫横
梁照采虹春情寄柳色鳥語出梅中氛氲閨裏思逶迤
水上風落花徒入戶何解妾牀空王筠春日詩曰金
堤草非舊玉池泉已新風生似羊角雲上若魚鱗幽閨
多怨思停織坐嬌春芳華既零落方作向隅人蕭瑱
春日貽劉孝綽詩曰澗水初流碧山櫻早發紅新禽爭
弄響落蘂亂從風拂筵多軟幹映戶悉花叢誰云相去
遠垂柳對高桐庾肩吾詩曰桃紅柳絮白照月復隨
風影出朱城外香歸青殿中水映寄生竹山横半死桐
頒文知渥重搦札愧才空鮑泉奉和湘東王春日詩
曰新燕始新歸新蝶復新飛新花滿新𣗳新月麗新輝
新光新氣早新望新盈抱新水新綠浮新禽新聽好新
景自新還新葉復新攀新枝雖可結新愁詎觧顔新思
獨氛氲新知不可聞新扇如新月新蓋學新雲新落連
珠淚新點石榴裙聞人蒨春日詩曰高臺動春色清
池映日華綠葵向光轉翠柳逐風斜林有鳴心鳥園多
奪目花相與咸知節歎子獨離家周庾信詠春詩曰
逍遥遊桂苑寂絶想桃源狹石分花徑長橋映水門管
聲驚百鳥人衣香一園定知歡未足横琴坐𣗳根宗
懔春望詩曰日暮春臺傍徙倚愛餘光都尉新移棗司
空始種楊一枝猶桂馥十步有蘭香望望無萱草忘憂
竟不忘陳徐陵詩曰岸煙起暮色岸水帶斜暉逕狹
横枝度簾摇驚燕飛落花承步履流澗寫行衣何殊九
芝蓋薄暮洞庭歸張正見春初賦得池應教詩曰遥
天收密雨高閣映奔曦雪盡青山路冰銷綠水池春光
落雲葉花影發晴枝琴樽奉終宴風月豈云疲隋煬
帝晚春詩曰洛陽春稍晚四望滿春輝楊葉行將暗桃
花落未稀窺簷燕爭入穿林鳥亂飛唯當關塞者濃露
方沾衣楊休之春日詩曰遲遲暮春日藹藹春光上
柔露洗金盤輕絲綴珠網漸看階茝蔓稍覺池蓮長蝴
蝶映花飛楚雀緣條響蕭慤春庭晚望詩曰春庭聊
縱望樓臺自相隠窗梅落晚花池竹開新筍泉鳴知水
急雲來覺山近不愁花不飛到畏花飛盡江總春詩
曰水苔宜溜色山櫻坐落暉浴鳥沉還戲飄花度不歸
又山庭春詩曰洗沐唯五日棲遲在一丘古槎横近
澗危石聳前洲峰綠開河柳池紅照海榴野花寧待晦
山蟲詎識秋人生能復幾夜燭非長遊增唐太宗詩
曰晦魄移中律凝暄起麗城罩雲朝蓋上穿露曉珠呈
笑𣗳花分色啼枝鳥合聲披襟歡眺望極目暢春情
原虞世南春夜詩曰春苑月徘徊竹堂侵夜開驚鳥排
林度風花隔水來楊師道春朝閒步詩曰休沐乘閒
豫清晨步北林池塘藉芳草蘭芷襲幽襟霧中分曉日
花裏弄春禽野徑香恒滿山階筍屢侵何須命傾蓋桃
李自成隂元萬頃奉和春日池臺詩曰日影花飛殿
風文積草池鳳樓通夜敞虬輦望春移又奉和春日
詩曰花輕蝶亂仙人杏葉密鶯喧帝女桑飛雲閣上春
應至明月樓中夜未央又曰鳳輦迎春乘紫閣鸞車
避日轉彤闈中堂促管淹春望後殿清歌開夜扉增
崔日用奉和聖製春日幸望春宫詩曰東郊芳物正薰
馨素滻鳧鷖戲緣汀鳳閣斜通平樂觀龍旂直逼望春
亭光風搖動蘭英紫淑氣依遲柳色青渭浦明晨修褉
事羣公傾賀水心銘蘇頲奉和聖製春日幸望春宮
應制詩曰東望望春春可憐更逢晴日柳含煙宫中下
見南山盡城上平臨北斗懸細草偏承廻輦處飛花故
落舞觴前宸遊對此歡無極鳥弄歌聲雜管絃鄭愔
奉和聖製春日幸望春宫應制詩曰晨蹕凌高轉翠旌
春樓望遠背朱城忽排花上遊天苑却坐雲邊看帝京
百草香心初罥蝶千林嫩葉始藏鶯幸同葵藿傾陽早
願比盤根應候榮楊衡詠春色詩曰靄靄復濛濛非
霧滿晴空密添宫柳翠暗泄露桃紅縈絲光乍失緣隟
影纔通夕迷鴛枕上朝漫綺絃中促駟馳香陌勞鶯轉
豔叢可憐腸斷望併在洛城中春日偶題詩曰何處
春先到橋東水北亭凍花開未得冷酒酌難醒就日移
輕榻遮風展小屏更無人勸飲(集作不勞人勸飲)鶯語漸叮嚀
送春詩曰三月三十日春歸日復暮惆悵問春風明
朝應不住送春曲江上眷眷東西顧但見撲水花紛紛
不知數感時良未已獨倚池南𣗳今日送春心心如别
親故杜甫即事詩曰暮春三月巫峽長皛皛行雲浮
日光雷聲忽送千峰雨花氣渾如百和香黃鶯過水翻
廻去燕子啣泥溼不妨飛閣捲簾圖畫裏虛無只少對
瀟湘白居易春來詩曰春來觸動故鄉情忽見風光
憶兩京金谷蹋花香騎入曲江碾草細車行誰家綠酒
歡連夜何處紅樓睡失明獨有不眠不醉客經春冷坐
古湓城又錢塘湖春行詩曰孤山寺北賈亭西水面
初平雲脚低幾處早鶯爭暖𣗳誰家新燕啄春泥亂花
漸欲迷人眼淺草纔能沒馬蹄最愛湖東行不足綠楊
隂裏白沙堤李賀春晝詩曰朱城報春更漏轉光風
催蘭吹小殿草細堪梳柳長如線卷衣秦帝掃粉趙燕
日含畫幕風上羅薦平陽花塢河陽花縣越婦支機吳
蠶作繭菱汀繫帶荷塘倚扇江南有情塞北無限白
行簡春從何處來詩曰欲識春生處先從木德來入門
潛報柳度嶺暗驚梅透雪寒光散銷冰水鏡開曉迎郊
騎發夜逐斗光廻淑氣寅中變新聲雨後催偏宜資律
呂應是候陽臺賈島三月晦日贈劉評事詩曰三月
正當三十日風光别我苦吟身共君今夜不須睡未到
曉鐘猶是春宋歐陽修豐樂亭遊春詩曰綠𣗳交加
山鳥啼晴風蕩漾落花飛鳥歌花舞太守醉明日酒醒
春已歸紅𣗳青山日欲斜長郊草色綠無涯遊人不
管春將老來往亭前踏落花王安石暮春詩曰春期
行晼晚春意賸芳菲曲水應修禊披香未試衣雨花紅
半墮煙樹碧相依悵望夢中地王孫底不歸范石湖
暮春上塘道中詩曰客舍無煙野水寒競船人醉鼓闌
珊石門柳絮清明市洞口桃花上巳山飛絮著人春共
老片雲將夢晚俱還明朝遮入長安道慙愧江湖釣手
閒謝翺春日郊行詩曰出門逢柳色忽過野橋西坐
石看潮長隔花聞鳥啼地隨芳草盡𣗳與夕陽齊不是
桃源路行人亦自迷真山民三月晦日詩曰九十風
光能有幾東風遽作遠行人樽前莫惜今朝醉明日鶯
聲不是春朱子春日言懷詩曰春至草木變郊原猶
掩扉兹晨與心會覽物徧芳菲桃萼破淺紅時禽悅朝
暉泉谷暖方融原田水初肥東作興庶甿歲功始在兹
端居適自慰世事復有期終然心所向農畆當還歸
呂祖謙春日詩曰短短菰蒲綠未齊汀洲水暖雁行低
柳隂小艇無人管自送流花下别溪楊萬里三月廿
七日送春詩曰只餘三日便清和儘放春歸莫恨他落
盡千花飛盡絮留春不住欲如何晚春即事詩曰尺
許新條長杏栽丈餘斑筍出牆隈浪愁草草酴醿過不
道婷婷芍藥來唐子西春日郊外詩曰城中未省有
春光城外榆槐已半黃山好更宜餘積雪水生看欲倒
垂楊鶯邊日暖如人語草際風來作藥香疑此江頭有
佳句為君尋取却茫茫元劉秉忠三月詩曰背隂花
木錦成叢幽谷鶯啼上苑中李白桃紅楊柳綠天涯無
處不春風春日效宫體詩曰雨洗芳塵絶點埃桃花
零落海棠開沈香亭小圍紅𣗳太液池清映綠苔夜月
也曾懸漢殿朝雲何只在陽臺六宮簾捲東風暖一𣲖
仙音翠輦來薩都剌京城春暮詩曰三月京城飛御
花燕姬白馬小紅車旌旗日暖將軍府絃管春深宰相
家小海銀魚吹白浪層樓珠酒出紅霞蹇驢破帽杜陵
客獻賦歸來日未斜周權晚春詩曰輕車繁吹尚紛
紜衮衮香浮紫陌塵杜宇青山三月暮桃花流水一溪
雲東風旗旆亭中酒小雨闌干柳外人何許數聲牛背
笛天涯芳草正斜曛又暮春詩曰綠𣗳亭亭午蔭遲
倦遊情思不成詩落花春晚客中酒啼鳥日長人正棋
盤篆香銷空院寂鞦韆影閣畫闌欹閑邊頗識觀魚興
飛絮風萍約半池倪瓚春日詩曰閉門積雨生幽草
歎息櫻桃爛漫開春淺不知寒食近水深唯有白鷗來
即看垂柳侵磯石已有飛花拂酒杯今日新晴見山色
還須拄杖蹋青苔宋无春愁詩曰金雁塵香暗鳳絃
紅繩風緊閣秋千園林寂寞無鶯燕一段春愁是杜鵑
明仁宗皇帝桃園春曉詩曰曙光猶未分芳園露華
炫碧桃千萬𣗳鮮妍如錦絢隔林鶯語滑兩兩間關囀
掖垣將啓扉漏箭傳聲遠花底候宫車更覺東風軟
又陽春曲曰遲遲麗日照春宮陣陣芳塵花信風依依
弱柳含嬌翠爛爛夭桃埋淺紅黃鶯飛上花間語似勸
遊人邀酒侣醉燒銀燭作夜遊瞬息桃花落紅雨肅
靖王春日田家詩曰屋後青山門外溪小橋遥接稻秧
畦人家遠近蒼煙裏桑柘隂隂戴勝啼瀋安王新春
詩曰東風一夜早春來梅萼飄香帳殿開旋簇五辛宜
稔歲太平無日不銜杯蜀成王春日詩曰明窗長晝
獨從容單袷閒來坐暖風朱戶柳晴鶯未語閒階苔淨
蟻相從茸茸草色吟邊綠灼灼花籌酒裏紅春事近來
渾不管楊花飄泊畫樓東張羽尋春詩曰朝來微雨
罷何處可尋春冰散池容動煙銷柳意新穿林聽鶯遠
度陌問花頻但覺相逢處情親似故人蔡羽早春詩
曰上日風清煙靄收長洲新水綠悠悠春回𣗳色流鶯
亂寒入花枝翡翠愁吳地月明人倚棹江邨笛好晚登
樓歸鴻不待天涯暖早折紅梅寄隴頭
原賦晉傅玄陽春賦曰虛心定乎昏中龍星正乎春辰
嘉句芒之統時宣太皥之威神素冰觧而太液洽元獺
祭而雁北征乾坤絪緼冲氣穆清幽蟄蠢動萬物樂生
依依楊柳翩翩浮萍桃之夭夭灼灼其榮繁華爛而燿
野煒芬葩而揚英鵲營巢於高𣗳燕銜泥於廣庭覩戴
勝之止桑兮聆布糓之晨鳴樂仁化之普宴兮異鷹隼
之變形習習谷風洋洋綠泉丹霞横景文虹竟天湛
方生懷春賦曰夫榮彫之感人猶色象之在鏡事隨化
而遷廻心無主而虛映盼秋林而情悲遊春澤而心恧
雖四時之平分何陽節之清淑日婉孌以舒和氣有仁
而無肅雷響發於南山雨漸澤於四溟啓潜蟄於九泉
收靈蛇於天庭修虹焕綠以東冏幽澗泮冰而流清鴻
飄翮於歸風燕銜泥而來征鷙鳥感仁而革性鶗鴂乘
化而變聲麥芃芃而含秀桑靄靄而敷榮華照灼以爛
林葉婀娜以媚莖謝萬春遊賦曰青陽司候句芒御
辰陳條灌以摧枯初莖蔚其曜新冪豐葉而為幄靡翠
草而成裀於是遠嘯良儔近命嘉賓奏羽觴而交獻羅
絲竹以並陳詠新服之璀璨想舞雩之遺塵撫鳴琴而
懷古登修臺而樂春爾乃碧巘增邃灌木結隂輕雲晻
曖以幕岫和風清泠而啓襟夏侯湛春可樂賦曰春
可樂兮樂東作之良時嘉新田之啓萊悅中疇之發菑
桑冉冉以奮條麥遂遂以揚秀澤苖翳渚原卉耀阜春
可樂兮樂崇陸之可娛登夷岡以廻眺超矯駕乎山隅
綴雜華以為蓋集繁𬎼以飾裳散風衣之馥氣納戢懷
之潛芳鸎交交以弄音翠翾翾以輕翔招君子以偕樂
攜淑人以微行王廙春可樂曰春可樂兮樂孟月之
初陽冰泮渙以微流土冐橛而解剛野暄卉以揮綠山
蔥蒨以發蒼李顒悲四時曰悲春日兮悲陽澤之方
宣建靈威以延蟄叩東震而響天布和氣之絪緼舒朗
景之淑鮮雲興滋於秀石飇鳴柯於崇山平臯𦕈莽中
林蔥青野馬飛澗晨虹垂旌陽燕南徂隂鴈北征素華
皓皓丹秀熒熒宋劉義恭感春賦曰聽時禽之弄音
信關關以嚶嚶悲陽鴻之赴朔憐春燕之入楹天晻曖
而流雲日隂翳而淪精風淑穆而吹蘭雨濛濛而洗莖
草承澤而擢秀花順氣而飛馨梁簡文帝晚春賦曰
待餘春於北閣藉高讌于南陂水篩空而照底風入𣗳
而香枝嗟時序之廻斡歎物候之推移望初篁之傍嶺
愛新荷之發池石凴波而倒植林隱日而横垂見游魚
之戲藻聽驚鳥之鳴雌𣗳臨流而影動巖薄暮而雲披
旣浪激而沙浮亦苔生而徑危孝元帝春賦曰洛陽
小苑之西長安大道之東苔染池而盡綠桃含山而併
紅露沾枝而重葉網縈花而曳風周庾信春賦曰宜
春苑中春已歸披香殿裏作春衣新年鳥聲千種囀二
月楊花滿路飛河陽一縣併是花金谷從來滿園𣗳一
叢香草足礙人數尺遊絲即横路開上林而競入擁河
橋而爭渡出麗華之金屋下飛燕之蘭宫釵朵多而訝
重髻鬟高而畏風眉將柳而争綠面共桃而競紅影來
池裏花落衫中苔始綠而藏魚麥纔青而覆雉吹簫弄
玉之臺鳴佩凌波之水移戚里而家富入新豐而酒美
石榴聊泛蒲桃醱醅芙蓉玉盌蓮子金杯新芽竹筍細
核楊梅綠珠捧琴至文君送酒來玉管初調鳴絃暫撫
陽春淥水之曲對鳳廻鸞之舞更炙笙簧還移箏柱月
入歌扇花承節鼓恊律都尉射雉中郎停車小苑連騎
長楊金鞍始被柘弓新張拂塵看馬埓分朋入射堂馬
是天池之龍種帶乃荆山之玉梁豔錦安天鹿新綾織
鳳凰三日曲水向河津日晚河邊多觧神樹下流杯客
沙頭度水人鏤薄窄衫袖穿珠帖領巾百丈山頭日欲
斜三晡未醉莫還家池中水影懸勝鏡屋裡衣香不如
花北齊蕭慤春賦曰落花無限數飛鳥排花度禁苑
至饒風吹花春滿路巖前片石迥如樓水裏連沙聚作
洲二月鶯聲纔欲斷三月春風已復流分流繞小渡塹
水還相注山頭望水雲水底看山𣗳舞餘香尚在歌盡
聲猶住麥壠一驚翬菱潭兩飛鷺增唐王勃春思賦
曰若夫年臨九域韶光四極觧宇宙之嚴氣起亭臯之
春色况風景兮同序復江山之異國感大運之盈虛見
長河之紆直蜀川風候隔秦川今年節物異常年霜前
柳葉銜霜翠雪裏梅花犯雪姸霜前雪裏知春早看柳
看梅覺春好思萬里之佳期憶三春之遠道澹蕩春色
悠揚懷抱野何𣗳而無花水何堤而無草於是僕本浪
人平生自淪懷書去洛抱劒辭秦惜良會之道邁厭他
鄉之苦辛忽逢邊候改遥憶帝鄉春帝鄉迢逓關河裏
神臯欲暮風煙起黃山半入上林園元㶚斜分曲江水
玉臺金闕紛相望千門萬戶遥相似昭陽殿裏報春歸
未央臺上看春暉水精却挂鴛鴦幔雲母斜開翡翠幃
競道西園梅色淺爭知北闕柳隂稀歛態調歌扇廻身
正舞衣銀蠶吐絲猶未暖金燕銜泥試學飛洛陽宫城
紛合沓離房别殿花初匝河陽别舍抵長河丹輪紺幰
相經過戚里繁珠翠中閨盛綺羅鳳移金谷舞鶯引石
城歌向夕天津洛橋暮爭驅紫燕黃牛渡閑居伊水國
舊宅邙山路武子新布金錢埓季倫欲償珊瑚𣗳復有
西墉春霧寡更值南津春望寫入金市而乘羊出銅街
而試馬葉抱露而爭密花牽風而亂下錦障縈山羅幃
照野司空令尹之博物二陸三張之文雅新年柏葉之
尊上已蘭英之斝春來併是春何啻兩違秦忽逢江外
客復憶江南春羅衣乘北渚錦袖出東隣江邊小婦無
形迹待怨狂夫事行役鳳凰山上花無數鸚鵡洲中草
如積春江澹容與春期無處所春水春魚樂春汀春雁
舉君道玉門關何如金陵渚為問逐春人年光幾處新
何年春不至何地不宜春亦有當春逢遠客亦有當春
别故人風物雖同候悲歡各異倫歸去來春山恣閑放
蕙畹蘭臯行可望何為悠悠坐惆悵比來作客住臨卭
春風春日自相逢石鏡巖前花屢密玉輪江上葉頻濃
高平㶚岸三千里少道梁山一萬重自有春花煎别思
無勞春鏡照愁容盛年𦕈𦕈辭鄉國長路遥遥不可即
形隨朗月驟東西思逐浮雲幾南北春蝶參差命儔侶
春鶯綿蠻思羽翼余復何為此方春長歎息會當一舉
絶風塵翠蓋朱軒臨上春朝昇玉署調天紀夕憩金閨
奉帝綸長卿未達終希逹曲逆長貧豈剰貧年年送春
應未盡一旦逢春自有人李邕春賦曰肇木德以周
仁啓春生而賦質二儀泰而廣運三正合而元吉和氣
靄兮充㝢光風瀏兮被物豈因時而則舒亦樂道而奚
恤爾乃楊廻曲沼李雜芳園條煙濃而曳地花錦縟而
當軒玉顏景照羅袂風翻惋良人之諐信省賤妾而銜
恩蝶栩栩兮夢感鳥嚶嚶兮思存戞瑤柱以絙瑟引金
斝而浮樽俯候軒而下泣貽韶物而何言李白惜餘
春賦曰天之何為令北斗而知春兮廻指於東方水蕩
漾兮碧色蘭葳𬎼兮紅芳試登高兮遠望極雲海之微
茫魂一去兮目斷淚流顔兮成行吟清風兮詠滄浪懷
洞庭兮悲瀟湘何余心之縹緲兮與春風而飄揚思飄
揚兮無限念佳期兮莫展平原萋兮綺色變芳草兮如
剪惜餘春而將闌每為恨而不淺
立春一
原禮記月令曰立春之日東風觧凍蟄蟲始振魚上冰
國語曰農祥晨正(唐固注曰農祥房星晨正晨見東方謂立春之日也)孝經
緯曰大寒後十五日斗指東北維為立春易通卦驗
曰立春條風至雉雊雞乳冰觧楊柳津宋均注曰條風
者條逹萬方之風又曰立春少陽雲出房如積水
孝經鉤命訣曰先立春七日勅獄吏决詞訟有罪當入
無罪當出立春勑門欄無關鑰以迎春之精下弓載楯
鼓示時聲動昆蟲也月令注曰立春日出土牛以示
農耕之早晚謂于國城之南立土牛立春日在十二月
望策牛人近前示其農早立春在十二月晦及正月朔
則策牛人當中示其農中立春在正月望策牛人在後
示其農晚五經通義曰立春條風至赦小罪出稽留
周書時訓曰立春之日東風不觧凍號令不行蟄蟲
不振隂氣姦陽魚不上冰甲胄私藏皇覽逸禮曰距
冬至四十五日天子迎春於東堂堂高八尺堂階三等
青稅八乘旗旄尚青田車載矛號曰助天生唱之以角
舞之以羽翟此迎春之樂也史記天官書曰立春四
時之卒始也(索隠曰謂立春日是去年四時之終卒今年之始也)論衡曰立春
為土象人男女各二秉耒耜或立土象牛順時應氣示
率下也物理論曰立春日取宏農宜陽金門山竹為
管河内葭草為灰以候陽氣(按續漢書曰以葭莩灰實律之端氣至則灰飛)
要覽曰列子御風常以立春歸乎八荒(詳秋)陶朱公養
魚經曰取鯉魚以立春後上庚日放之則生子不相食
四民月令曰凡立春日食生菜不過多取迎新之意
而已及進漿粥以導和氣四時寶鏡曰立春日春餅
生菜號春盤四時纂要曰立春日貯水謂之神水釀
酒不壞
立春二
原左傳郯子對孔子曰少皥摯為鳥師而鳥名青鳥氏
司啓者也(青鳥倉庚也以立春鳴立夏止故為司啓)月令曰孟春之月是
月也以立春天子乃齋立春之日親率公卿諸侯大夫
以迎春于東郊還反賞公卿大夫于朝布德和令行慶
施惠下及兆民周禮曰以青珪禮東方注曰禮東方
以立春謂蒼精之帝故青珪以象春物之初生左傳
曰凡分至啓閉必書雲物為備故也立春為啓立冬為
閉漢書禮儀志曰立春之日夜漏未盡五刻京都百
官皆衣青衣郡國縣道官下至令史皆服青幘立青旛
施土牛耕人于門外以示兆民又曰立春之日下寬
大書曰制詔三公方春東作敬始愼微動作從之罪非
殊死且勿案驗皆須麥秋又曰太史上其年歷立春
立夏立秋立冬讀五時令皇帝所服各隨五時之色帝
升御座尚書以下就席伏讀訖賜酒一巵又曰元始
中故事兆五郊于洛陽四方壇皆三尺階無等立春之
日迎春于東郊祭青帝勾芒(月令章句曰東郊去邑八里因木數也)又
曰立春之日皆青幡幘迎春于東郊外令一童男冐青
巾衣青衣先在東郭外野中迎春至者自野中出則迎
者拜之而還荆楚歲時記曰立春日悉剪綵為燕以
戴之貼宜春二字傅咸燕賦有其言矣(按傅咸燕賦云四時代至敬迎)
(其始彼應于東方乃設燕以迎至翬輕翼之岐岐若將飛而未起何夫人之工巧式儀型之有似御青書以贊)
(時著宜春之嘉祉)又曰立春日為拖鉤之戲以鞭作篾纜相
罥綿亘數里鳴鼓牽之(按公輸自遊楚為載舟之戲退則鉤之進則強之名曰鉤強後)
(以鉤為戲起此)摭遺曰東晉李鄂立春日以蘆菔芹芽為菜
盤相餽遺摭言曰安定郡王立春日作五辛盤增
文昌雜錄云唐制立春日賜三省官綵勝有差景龍
文館記曰唐景龍四年正月八日立春上令侍臣自芳
林門經苑東展仗入至望春宫迎春内出綵花𣗳人賜
一枝景龍中中宗孝和帝以立春日宴别殿内出剪綵
花令學士賦詩宋之問詩云今年春色好應為剪刀催
唐書曰開元二十五年制自今後立春之日朕當率
公卿親迎春東郊其夏及秋以孟月朔於正殿讀時令
又曰乾元元年十二月二十八日丙寅立春御宣政
殿令太常卿于休烈讀時令會要通典云讀春令常參
官五品以上升殿序坐而聽之修眞入道祕言曰立
春日清明北望有紫綠白雲者為三元君三素飛雲也
乘八輿之輪上詣天帝天子候見再拜之唐試進士以
立春日望三素雲詩為題蓋出於此夢華錄云立春
日自郎官御史寺監長貳以上皆賜春幡勝以羅為之
宰執親王近臣皆賜金銀幡勝入賀訖戴歸私第又士
大夫家剪綵為小幡謂之春幡或懸於家人之頭或綴
於花枝之下或剪為春蝶春錢春勝以為戲東坡立春
日亦簮幡勝過子由諸子姪笑指云伯伯老人亦簪幡
勝耶
立春三
增擊牛戴燕(夢華錄云立春前五日並造土牛及耕夫犂具于大門之外是日黎明有司為)
(壇以祭先農官吏各具綵仗擊牛者三所以示勸農之意下詳立春二)貼字進書(王沂)
(公皇帝閣立春帖子云北陸凝隂盡千門淑氣新年年金殿裏寳字貼宜春酉陽雜爼云北朝婦人立春日)
(進春書以青綌為幟刻龍象銜之或為蝦蟇)薦生菜賜綵花(俱詳立春二)
賜幡勝作辛盤(俱詳立春二)
立春四
增上學(通攷云立春日上學吉清晨煑白芷桃皮青木香三種東向沐浴大吉能進學)驅儺(江南)
(俗于立春日驅儺演戲與元日同)歌青陽舞雲翹(漢郊祀志云元始中立春之日)
(迎氣于東郊歌青陽八佾舞雲翹之舞)洞庭春色(歲時記云立春日以黃柑釀酒謂之洞庭)
(春色)循行風俗(立春遣使循行風俗)
立春五
原詩梁簡文帝春日詩曰昨日看梅𣗳新花已自生今
旦聞春鳥何啻兩三聲凍觧池開綠雲開天半晴沈
約初春詩曰扶道覓陽春相將共攜手草色猶自非林
中都未有無事逐梅花空教信楊柳且復歸去來含情
寄杯酒周庾信詠春詩曰昨夜鳥聲春驚鳴動四隣
今朝梅𣗳下定有詠花人流星浮酒泛粟瑱繞杯唇何
勞一片雨喚作陽臺神又春旦詩曰宜年動春律御
宿歛寒芬楊柳成歌曲蒲桃學繡紋宗懔早春詩曰
昨暝春風起今朝春氣來鶯鳴一兩囀花𣗳數重開散
粉成初蝶剪綵作新梅遊客傷千里無暇上高臺陳
後主立春日泛舟元圃詩曰春光返禁苑曖日暖源桃
石苔侵綠蘚岸草發青袍廻歌逐轉檝浮冰隨度舠
又獻歲立春光風具美汎舟元圃詩曰寒輕條已翠春
初未囀禽野雪明巖曲山花照迥林苔色隨水溜𣗳影
帶風沈沙長見水落歌遥覺浦深餘暉斜四戶流風颺
八音徐陵立春詩曰風光今旦動雪色故年殘薄夜
迎新節當罏却晚寒竒香分細霧石炭擣輕紈竹葉裁
衣帶梅花奠酒盤張正見春初詩曰遥天收密雨高
閣映奔曦雪盡青山路冰消綠水池唐太宗早春詩
曰寒隨窮律變春逐鳥聲開初風飄帶柳曉雪間花梅
碧林青舊竹綠沼翠新苔芝田初雁去綺𣗳未鶯來
中宗立春日遊苑迎春詩曰神臯福地三秦邑玉臺金
闕九仙家寒光猶戀甘泉𣗳淑景偏臨建始花綵蝶黃
鶯未欲舞梅香柳色已堪誇迎春正啓流霞席暫囑曦
輪勿遽斜陳叔達首春詩曰雪花連玉𣗳冰彩散瑶
池翔禽遥出沒積翠遠參差又早春桂林殿應詔詩
曰金鋪照春色玉律動年華朱樓雲似蓋丹桂雪如花
水岸銜階轉風條出柳斜輕輿臨太液湛露酌流霞
上官儀奉和初春詩曰步輦出披香清歌臨太液曉𣗳
流鶯滿春堤芳草積風色翻露文雪花上空碧花蝶來
未已山光曖將夕增杜審言和晉陵陸丞相早春遊
望詩曰獨有宦遊人偏驚物候新雲霞出海曙梅柳渡
江春淑氣催黃鳥晴光轉綠蘋忽聞歌古調歸思欲沾
巾宋之問奉和聖製立春日侍宴内殿出剪綵花應
制詩曰金閣妆仙杏瓊筵弄綺梅人間都未識天上忽
先開蝶繞香絲住蜂憐綵豔廻今年春色早應為剪刀
催沈佺期奉和立春遊苑迎春應制詩曰東郊暫轉
迎春仗上苑初飛行慶杯風射蛟冰千片斷氣衝魚鑰
九關開林中覓草纔生蕙殿裏爭花併是梅歌吹銜恩
歸路晚棲烏半上鳳城來崔日用奉和立春遊苑迎
春應制詩曰乘時迎氣正璿衡㶚滻烟氛向曉清剪綺
裁紅妙春色宮梅殿柳識天情瑶筐綵燕先呈瑞金縷
晨鷄未學鳴聖澤陽和宜宴樂年年捧日向東城武
平一奉和立春日内出綵花𣗳應制詩曰鑾輅青旂下
帝臺東郊上苑望春來黃鶯未觧林間囀紅蘂先從殿
裏開畫閣條風初變柳銀塘曲水半含苔正逢睿藻光
韶律更促霞觴畏景催李白早春寄王漢陽詩曰聞
道春還未相識走傍寒梅訪消息昨夜東風入武陽陌
頭楊柳黃金色碧水浩浩雲茫茫美人不來空斷腸預
拂青山一片石與君連日醉壺觴趙彦昭奉和聖製
立春日侍宴内殿出剪綵花應制詩曰剪綵迎初候攀
條故寫真花隨紅意發葉就綠情新嫩色驚銜燕輕香
誤採人應為東風拂能令芳𣗳春劉威早春詩曰曉
來庭戶外草𣗳似依依一夜東風起萬山春色歸冰消
泉脉動日暖露花晞已醖看花酒嬌鶯莫預飛暢諸
早春詩曰獻歲春猶淺園林未盡開雪和新雨落風帶
舊寒來聽鳥聞歸雁看花識早梅生涯知幾日更被一
年催張濯迎春東郊詩曰顓頊時初謝句芒令復陳
飛灰將應節賓日已知春考歷明三統迎祥受萬人衣
冠宵執玉壇墠曉清塵肅穆來東道廻環供北辰仗前
花待發旂處柳迎新雲歛黃山際冰開素滻濱聖朝多
慶賞希為薦沈淪元稹和樂天早春見寄詩曰雨香
雲澹覺微和誰送春聲入棹歌萱近北堂穿土早柳偏
東面受風多湖添水劑消殘雪江送潮頭湧漫波同受
新年不同賞無由縮地欲如何王綽迎春東郊詩曰
玉管潛移律東郊始報春鑾輿膺寳運天仗出佳辰膏
澤光時軰恩輝及物新虬螭動旌旆煙景入城闉御柳
初含色龍池漸啓津誰憐在隂者得與蟄蟲伸冷朝
陽立春詩曰玉律轉佳節青陽應北辰土牛呈歲稔綵
燕表年春臘盡星廻次寒餘月建寅風光何處好雲物
望中新流水初銷凍潛魚欲振鱗梅花將柳色偏思越
鄉人曹松立春詩曰春日一杯酒便吟春日詩木梢
寒未覺地脉暖先知鳥囀星沈後山分雪薄時寧無剪
花手贈與最芳枝宋范成大立春日郊行詩曰竹擁
溪橋麥蓋坡土牛行處亦笙歌麴塵欲暗垂垂柳醅面
初明淺淺波日滿縣前春市合潮平浦口暮帆多春來
不飲兼無句奈此金幡綵勝何朱喬年立春日雷詩
曰陌上冬乾泣老農天留甘雨付春工阿香急試雷霆
手莫放人間有卧龍元柳貫立春日詩曰江上迎春
春日稀跨鞍真似早朝歸飲釐夢惜紅螺小霑賜心驚
綵燕飛沐罷為慙呼鏡鑷宴回容我從旌旂東風若也
勤披拂莫遣寒梅一點飛明李東陽立春日車駕詣
南郊詩曰暖香和露繞蓬萊彩仗迎春曉殿開北斗舊
杓依歲轉南郊佳氣隔城來雲行複道龍隨輦霧散仙
壇日滿臺不似漢家還五畤甘泉誰羡校書才
原頌劉臻妻獻春頌曰玄陸降坎青逵升震隂祗送寒
陽靈迎春
原歌隋青帝歌曰震宫初動木德惟仁龍精戒旦鳥歷
司春
春分一
原尚書曰日中星鳥以殷仲春注云日中謂春分之日
也鳥南方朱鳥七宿春分之昏鳥星畢見以正仲春之
氣節禮記曰春分之日玄鳥至雷乃發聲始電蟄蟲
咸動啓戶始出又曰日夜分則同度量均衡石角斗
甬正權概(注曰因日夜等而平當平也)又曰春分之日祀朝日於
東郊周禮曰保章氏以五雲之物辨吉凶水旱降豐
荒之祲象(注曰以二至二分觀雲色也)又曰春分之日祭馬祖(注曰)
(祭于大澤用剛日)春秋正義曰一年分為四時時皆九十餘
日春之半秋之半晝夜長短等晝夜中分百刻故春秋
之半稱春秋分增又曰日月之行也分同道也注云
日夜等故曰同道原孝經緯曰驚蟄後十五日斗指
卯為春分易通卦驗曰震東方也主春春分日出時
青氣出直震此正氣出也氣出右萬物半死氣出左蛟
龍出震氣不至則歲中少雷萬物華而不實人民疾熱
應在其衡逸周書曰春分之日玄鳥不至婦人不嗣
孝經說曰天有七衡春分之日日在中衡晉天文
志曰老人星曰南極以春分之夕見于丁增又曰老
人星見則治平主壽昌明會典曰春分之日祭大明
之神甲丙戍庚壬年帝親祀餘年遣大臣攝祭原白
虎通曰明庶風春分至王者正封疆修田疇增風俗
通曰鼓者動也春分之音萬物含陽皆鼓甲而動也
歲時百問曰一年三百六十日一日十二時一時八刻
一日百刻此常數也故成周挈壺以百刻分晝夜至春
分則晝夜各五十刻而晝夜平分故曰春分陽之中也
乃二月之中氣也唐韻曰鶗鴂鳥名關西曰巧婦關
東曰鶗鴂春分鳴則衆芳生秋分鳴則衆芳歇服虔曰
鶗鴂一名鵙即伯勞也
春分二
原禮記曰玄鳥至之日以太牢祠於高禖註高辛之世
玄鳥遺卵娀簡吞之而生契以為嘉祥而立祠故以玄
鳥至日祀之以祈嗣也增說文曰祀高禖以請子請
子必以乙至之日者春分來秋分去開生之候鳥帝少
昊司命之官也左傳曰僖公五年正月辛丑朔日南
至公旣視朔遂登臺以望而書禮也凡分至啓閉必書
雲物為備故也家禮曰祭用二分二至程子曰時祭
用仲月家禮前旬詣祠堂以珓㺽卜日朱子曰卜日無
定慮有不虔溫公曰孟詵家祭儀用二分二至甚便
春分三
增朝日書雲(上詳春分一下詳春分二)晝夜等度量同(俱詳春分)
(一)原雷雨行陽雲出(易通卦驗云春分明庶風至雷雨行桃始華又云春分)
(則陽雲出張精如白鵠)增星曰南極氣出東方(震東方也主春分日出青)
(氣出直震此正氣也南極詳前)
春分四
原玄鳥至(周書云春分之日玄鳥至)鳥星見(詳春分一)退貪殘進溫
良(京房易妖占云春分退貪殘進温良賑不足求隱逸)中氣同道(俱詳春分一)
增春分鼓音(詳春分一)樂律分數(春分二月中四陽生四九三十六併體數為六十六)
(故夾鐘六十六分)
御定淵鑑類函卷十三
