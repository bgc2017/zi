欽定四庫全書
御定淵鑑類函卷一百十七
設官部五十七(縣佐總載官縣丞官主簿夫縣尉鎮戍關市鄉嗇)
(亭長故吏)(吏吏小吏屬)
縣佐總載
原杜氏通典曰漢縣有丞尉及諸曹掾(多以本郡人為之三輔縣則兼)
(用他郡及隋氏革𨕖盡用他郡人)後漢縣諸曹略如郡員(橋玄為縣功曹事具部郡)
(從事篇又升光泥和為縣功曹縣令遣泥和拜檄謁巴郡太守)又五官為廷掾監鄉五
部春夏為勸農掾秋冬為制度掾(後漢爰延字季平外黃令牛述禮請延為)
(廷掾范寗為功曹濮陽潛為主簿常共言談而已)晉縣有主簿功曹廷掾法
曹金倉賊曹掾兵曹賊捕掾等員隋煬帝改縣尉為
縣正尋改正為戶曹法曹分司以承郡之六司其京四
縣則加置功曹為三司司各二人唐縣有令而置七司
一如郡制(武德元年詔京令五品丞一人七品正六人八品畿令六品丞一人七品正四人八品上)
(縣令六品丞一人八品正四人九品中下縣各有差)丞為副貳(如州上佐)主簿上轄(如錄)
(事參軍其曹謂之錄事司并司功以下六曹總之為七司)尉分理諸曹(如州判司)錄事省
受符歴佐史行其簿書增宋史曰宋制有丞簿尉凡
縣不置丞則簿兼丞之事縣不置簿則尉兼簿之事
遼金俱設元制上縣丞簿尉各一人典史二人中縣
不置丞下縣如中縣民少事簡之地以簿兼尉别有印
典史一人續文獻通考曰明制縣丞主簿各一人不
及二十里者縣丞主簿因事添設無定員其屬典史一
人
縣丞一
原杜氏通典曰縣丞漢諸縣皆有兼主刑獄囚徒(史記曰詔)
(捕淮南太子淮南相怒壽春丞留太子建不遣如淳注曰丞主刑獄囚徒故責之)後漢令長國
相各置丞一人署文書典知倉獄署諸曹掾史凡諸縣
署丞皆銅印黃綬進賢一梁冠自晉後無丞宋時惟建
康有獄丞隋及唐縣丞各一人通判縣事赤縣置二人
增宋史曰宋初不置丞天聖中因蘇耆請開封兩縣
始各置丞一員在簿尉之上仍於有出身幕職令錄内
𨕖充熙寧四年編脩條例所言諸路州軍繁劇縣令戶
二萬已上增置丞一員後罷置不一建炎元年詔萬戶
處存留一員餘並罷嘉定後小邑不置丞以簿兼續
文獻通考曰明制縣丞主簿為之貳縣丞管馬管河管
糧通紀曰成化九年添設蘇松常鎮湖州五府勸農
通判縣丞各一員尋復添設北直隸七十三州縣江西
二十縣湖廣十州縣河南十三州縣各州判縣丞一員
專理勸農
縣丞二
原桓譚温舒(白帖云桓譚字君山數言事忤旨出為安陵丞忽忽不樂道病卒又云路温)
(舒為石苞邑丞)毋失賢者徒勞人爾(漢書曰黃霸為潁川太守務在成就全安)
(長吏許丞老病聾督郵白欲逐之霸曰許丞廉吏雖老尚能拜起送迎即重聽何傷且善助之毋失賢者意如)
(淳曰許縣丞也勞梁竦云州縣之職徒人爾)增長吏閒官(山堂肆考云漢景帝紀縣)
(丞長吏也百官表縣百戶以上為令皆有丞尉秩四百石是為長吏合璧事類云唐大中四年勅曰州有上)
(佐縣有丞簿俗謂之閒官不領公事殊乖制作之本意)簡靜真清(事文類聚云柳宗元)
(武功縣丞廳壁記曰潁川陳南仲居是官號為簡靜夫以武功疆域之大人徒之衆而陳生以簡靜輔其理斯)
(亦難矣最山堂肆考云唐陸景倩為扶溝丞按察使覆州縣殿必欲得實有吏言狀曰某強清某詐清惟景)
(倩真清)頒宴賞賜璽書(獻徵錄云周舟永嘉人洪武初由進士為新化縣丞在官)
(以廉謹聞驗民貧富及丁稅多寡第為上中下籍記之遇有賦役隨輕重使之故民不擾而事易集由是流民)
(歸者益衆以課最陞考功主事既而縣民詣闕乞令再任上命復為縣丞仍令吏部宴賞而遣之又云武進)
(縣丞劉亨有治行建文三年賜璽書)具眼慈色(宋史云謝深甫調崑山丞為浙漕考官一)
(時士望皆在𨕖中司業鄭伯熊曰文士世不乏求具眼如深甫者實鮮深甫曰文章有氣骨如泰山喬嶽可望)
(而知以是得之畯獻徵錄云長洲縣丞劉幹每出勸農周行塍壠呼老問疾苦慈孺之色溢於顔面所至民)
(歡迎曰父母來矣人有過當笞惟喻以禮終不下鞭箠卒於官貧無以斂邑民殯之及歸葬士民留其衣冠於)
(半塘側聚土葬之名曰劉公墩)原佐邑主刑佐理一同貳職
百里貳子男之職佐卓魯之政增常平義倉之
賦受丁口力役之簡稽(洪咨䕫於潛丞廳壁記)秉正可比精
鋼持己宛如良玉(獻徵錄巡按薦雲南嶍峨丞賀朝用)
縣丞三
增風流不墜(山堂肆考云齊江斆字叔文湛之孫為丹陽丞袁粲為尹嘆曰風流不墜正在江郎)
鋩刃不頓(翰苑新書云唐崔倕為臨晉丞處煩應猝鋩刃不頓)稱雨道晴(彙苑)
(詳註曰裴子雨為下邳令張晴為縣丞二人俱有聲氣而善言語曾論事移時人吏竊相謂曰縣官甚不和長)
(官稱雨贊府道晴終日如此不和也)正心誠意(宋史云楊萬里中紹興進士第調永州零陵丞)
(時張浚謫永杜門謝客萬里力請乃得見浚勉以正心誠意之學萬里服其教終身廼名讀書之堂曰誠齋)
隨事及物(山堂肆考云朱子語錄鄂渚教官闕朱子曰某嘗勸人不如作縣丞隨事猶可以及)
(物)事無淹夕(宋史云仇愈大觀三年進士調高密丞俗尚嚚訟愈攝縣事剖決如神事無淹)
(夕民至懷餅餌以侯決遣)奪歸(又云仇愈為高密丞州闕司錄命愈攝事既行邑氓萬餘邀留至擁)
(歸縣廨時天寒皆燃火警守愈由他道得出或追拜馬首曰公舍我去我必使公復來他日愈方白事郡牙忽)
(數千人徑奪以歸守將不能遏)援裾(獻徵錄云吳履字德基蘭谿人李文忠為浙東左丞知其才辟)
(為掾稱疾辭有司舉於朝為南康丞南康俗悍其民以為丞儒者也易之數月皆周知其情偽有所發摘一縣)
(驚伏乃更以寬化之視民如子民有訴召使前與語弗加咄叱民或援丞裾相爾汝弗責也)經學
化俗(翰苑新書云唐王義方貶吉安丞吉安蠻俗荒陋義方召諸首領集生徒親為講經行釋奠禮清歌)
(吹籥而登降有序蠻酋大伏)尹為丞師(獻徵錄云陶魯為新會丞初至官而尹王重至重江)
(右宿學也見魯甚器之因謂曰丞嘗問學矣乎對曰幼從先大夫於浙曾受業周先生先大夫殁而學術隨落)
(今已為吏其奈之何尹曰丞無傷我為丞師可乎魯曰幸甚因下拜執弟子禮尹乃與約每晨後當授丞以經)
(史講解大義然後出視事何如魯喜見眉宇又下拜曰謹受教自是背誦覆講日有新得尹喜曰丞才識已大)
(過人今敏學如此異日必顯庸為國名臣也官魯字自強廣西鬱林人由父廕為新會丞陞知縣歷湖廣左)
(布政使兼廣東按察使轄治廣西故稱曰三廣公云)上言大計(宋史云上虞縣丞婁寅亮上書)
(言宗社大計欲𨕖太祖諸孫伯字行下有賢德者視秩親王使牧九州以待皇嗣之生退處藩服疏入上大感)
(悟富益柔從而薦之召赴行在除監察御史)用兵如神(獻徵錄云陶魯為新會丞方弱冠時)
(廣右猺賊流劫盡雷廉高肇以東之境破城殺戮無寧日魯誓與民守築塞堡中立以捍東西寇之衝築輔城)
(以衞城浚外溝以衞輔城布鐵蒺藜植刺以衞溝人守其土分殊死戰立寨分兵相援一邑之勢如腹心相聯)
(絡賊至不得犯父老曰吾等保妻子長子孫皆陶丞之功陳白沙亦言其用兵如神也)縱囚自
歸(彙苑詳註云唐臨為萬泉丞縣有輕囚十數人會春暮時雨臨白令請出之令不許臨曰明公若有所疑)
(臨請自當其罪乃令囚請假召囚悉歸家耕種與之約令歸繫所囚等倍感恩義至期畢集詣獄臨由是知名)
救荒實跡(宋史云劉清之字子澄登紹興進士第調萬安縣丞時江右大祲郡檄視旱徒步阡)
(陌親與民接凡所蠲除悉得其實請均境内之地為八俾有粟者分賑其鄉官為主之規畫防閑使大家得錢)
(細民得米兩適其便民甚賴之帥龔茂良以救荒實跡聞於朝)占氣遷丞(山堂肆考云相書占)
(氣要訣曰口中有黃氣如龍七十日遷為丞也故唐張鷟云九千里之丹鳳自下升高七十日之黃龍從微知)
(著)數年列岳(彙苑詳註云宋安恭為龍門丞年已五十八數年而列岳謂僚屬曰公輩但守)
(清白何憂不遷)丞負余(韓愈藍田縣丞廳壁記博陵崔斯立黜官為藍田縣丞既噤不得施用曰)
(丞哉丞哉余不負丞而丞負余)不任事(山堂肆考云唐王績大業中授秘書正字不樂在朝求為)
(六合丞以嗜酒不任事因解去)原縣僚縣吏
主簿一
原杜氏通典曰主簿謂主諸簿目漢有之(後漢繆彤字孺公仕縣為)
(主簿時縣令被章見考吏皆畏懼自誣而彤獨證據掠考苦毒至體生蟲螟因轉換五獄踰涉四年令卒以自)
(免復又寧陽主簿詣闕訴其縣令之枉積六七歲不省乃上書曰臣為陛下子陛下為臣父臣章百上終不)
(見省臣豈可北詣單于以告冤乎帝大怒劾以大逆虞翊駁之曰主簿所重君父之怨百上不省是有司之過)
晉亦有之他史多闕(自漢以來皆令長自調用至隋始置之)唐赤縣置二
人他縣各一人掌付事勾稽省署抄目糺正縣内非違
監印給紙筆增宋史曰宋開寶三年詔諸縣千戶以
上置令簿尉四百戶以上置令尉令知主簿事四百戶
以下置簿尉主簿兼知縣事咸平四年王欽若言川陜
縣五千戶以上請並置簿餘仍舊以尉兼從之自後川
蜀江南諸縣各增置主簿中興後置簿掌出納官物銷
注簿書凡批銷必親書押(文獻通考按稱縣佐者曰丞簿尉而漢書百官志所載只)
(丞尉而已簿雖起於漢而志無之又丞尉雖皆縣佐而各有印綬簿獨無蓋古者官府各有主簿一官上自三)
(公及御史府下至九寺五監以至州郡縣皆有之所職者簿書皆曹掾之流耳漢人所謂高士不為者御史府)
(之主簿也容齋隨筆言元豐令凡寺監主簿專以鈎考簿書為職不得與卿丞聯署文書然則主簿之官雖在)
(雄要之司猶為卑賤而况縣乎觀後漢繆彤為令証枉及考城令王渙署仇覽為主簿事則主簿之在漢其視)
(縣令猶掾吏之視使長安得與丞尉等後來以簿先於尉非古義也)金制中縣而下以主
簿與尉通領巡捕事下縣則不置尉以主簿兼之明以
主簿職巡捕
主簿二
原職司符印主掌簿書糾察準繩糾職(周禮)
勾稽鴻漸之資鳳棲之位(仇覽字季智一名香初為蒲亭長有陳元者母)
(告其子不孝覽為陳慈孝之道卒成孝子考城令王渙政尚嚴猛聞覽以德化人署為主簿曰聞陳元之過而)
(不罪得無少鷹鸇之志耶覽曰以為鷹鸇不若鸞鳳渙謝曰枳棘非鸞鳳所棲百里非大賢所托他時論道巖)
(廊非主簿而誰乃以月俸資遣令入太學其名大振)李宣不為仇香無援(汝南)
(先賢傳曰李宣之子名表宋公令寇端召為主簿表不樂為吏於寺門焚燒衣幘云云仇香學通三經然無)
(知名之援鄉里之舉年四十召為縣主簿)增矮屋下高士軒(山堂肆考云唐張彖)
(登科為華陰簿為守令所抑嘆曰大丈夫有凌雲蓋世之志而拘於下位若立身矮屋之下使人抬頭不得遂)
(棄官去名彙苑詳註云宋朱熹為同安主簿廨有燕坐之室更曰高士軒以令甲内凡簿所當為大書揭之)
(楣間當路尊敬不敢以屬吏待)歎其後時(翰苑新書云唐韓琬少負才華長安中為高郵主簿)
(使於都場以州縣徒勞率然題客舍壁曰筋力盡於高郵容色衰於主簿吏部員外郎蔣欽緒與魏知古盧藏)
(用偶見題壁謂諸公曰此高郵主簿歎後時邪欽緒考琬策遂入高等)少鷹鸇之志(陳留)
(耆舊傳云仇覽考城人年四十為蒲亭長有陳元者母告其子不孝覽為陳慈孝之道卒成孝子時考城令河)
(内王渙政尚嚴猛聞覽以德化人署為主簿謂覽曰聞陳元之過不罪而化之得無少鷹鸇之志耶)何
敢躁進(宋史曰吳淵初調建德縣主簿丞相史彌遠舘留之語竟日大悅謂淵曰君國器也今開化新)
(置尉欲以此處君對曰甫得一官何敢躁進彌遠為之改容不復強)張樂旌能(又曰趙賀舉毛)
(詩及第補臨朐主簿賀有幹才知州寇準具知賀淳化中調丁壯塞澶州決河衆多逸去獨賀全所部而歸臨)
(朐父老張樂迎賀準使由譙門過曰旌賀之能)散藏錢(元史曰元至大元年胡長孺轉台州路寧)
(海主簿大德丁未浙西大祲戊申復無麥民相枕死宣慰同知脫歡察議行賑荒之令斂富人錢一百五十萬)
(給之至縣以餘錢二十五萬屬長孺藏去乃行旁州長孺察其有乾没意悉散於民間閱月再至索其錢長孺)
(抱成案進曰錢在是矣脫歡察怒曰汝膽如山耶何所受命而敢無忌若此長孺曰民一日不食當有死者誠)
(不及以聞然官書具在可徵也脫歡察雖怒不敢問)偵悍卒(又曰民荷器糞田偶觸軍卒衣卒抶)
(傷民且碎器而去竟不知主名民來訴長孺佯怒其誣械於市俾左右潛偵之向抶者過焉戟手稱快執詣所)
(隸杖而償其器其行事多𩔖此)偽為商人(又曰有銅巖惡少年狙伺山間恒出鈔道為過客患)
(官不能擒長孺偽衣商人服令蒼頭負貨以從陰戒騶卒躡其後長孺至巖中人突出要之長孺方游辭以謝)
(騶卒俄集皆成擒俾盡其黨寘於法夜行無虞)械繫洞主(獻徵錄云洪武戊午徐均為肇慶府)
(陽春縣主簿瘴癘嵓險洞豪雄據為奸利縣官至受頤指少忤觸之輒死均廉知之至縣吏白往視莫大老叱)
(曰何物大老復白此洞主老病居家宜就見叱曰若化外亦民伍也亟令來見不然且屠戮大老恐懼乘板輿)
(至叱使下拜不得已蒲伏熟視諭遣之即伺其語有異而府符下問之遂繫之獄均曰是必來劫獄戒吏士操)
(鼓角自帶劒挾弓矢披甲大嘯大老二子各將其衆來聞有備莫敢前詰朝舁兩土瓜安石榴十數枚致饋皆)
(黃金大珠也均不一視即麾出械繫大老送之府中後府官竟受賕釋之均欲捕治大老震慄求府符調均攝)
(陽江縣)授易(宋史曰李之才字挺之天聖八年進士為衞州獲嘉主簿攝共城令時邵雍居母憂)
(於蘇門山百源之上之才叩門來謁勞苦之曰好學篤志果何似雍曰簡策之外未有適也之才曰君非迹簡)
(策者其如物理之學何他日則又曰物理之學學矣不有性命之學乎雍再拜願受業乃授易而終焉後雍卒)
(以易名世)酬唱(又曰梅堯臣字聖俞用父廕為河南主簿時錢惟演留守西京特嗟賞之為忘年友)
(引與酬唱一府盡傾)投劾拂衣(山堂肆考云宋吳江主簿李衡有部使者怙勢作威侵刻下民)
(衡不忍以敲扑迎合投劾於府拂衣而歸)挽令偶坐(宋史云司馬池中第授永寧主簿與令相)
(惡池以公事謁令令南面踞坐不起池挽令西向偶坐論事不為少屈)清主簿(又云冷應徵寶)
(慶元年進士調廬陵主簿即以廉能著有訴事臺府者必曰願下廬陵清主簿)名士(又云湯漢字伯)
(紀江東提刑趙汝騰薦於朝授上饒縣主簿轉運使趙希塈言漢今海内知名士也豈得吏之州縣哉詔差信)
(州教授又兼象山書院長)聞人(五代史曰周廣順二年梁周翰舉進士授虞城主簿辭疾不赴宰相)
(范質王溥以其聞人不當佐外邑改開封府戶曹參軍)簿領乃有是人(翰苑新書云宋)
(吳擇仁字智夫以父任為開封雍丘主簿元祐中金水河堤壞十六縣皆𨕖屬庀役得詣朝堂白事宰相范純)
(仁獨異之曰簿領中乃有是人耶)主簿乃若是侈(宋史曰廖德明乾道中進士第歴官)
(廣東提點刑獄有鄉人為主簿德明聞其能薦之會德明行縣簿置酒延之悉假富人觴豆甚盛德明怒曰一)
(主簿乃若是侈邪必貪也於是追還薦章)唐三傑(山堂肆考曰唐魏谷倚為太原主簿與晉陽簿)
(富嘉謨新安簿吳少微皆以文詞顯名稱北京三傑)宋三傑(又曰宋程伯淳主鄠縣簿張山甫主)
(武功簿與萬年主簿朱光庭皆以才名稱關中號為三傑)
縣尉一(典史附)
原杜氏通典曰縣尉漢諸縣皆有長安有四尉分為左
右部後漢令長國相亦皆有尉大縣二人小縣一人主
盜賊案察姦宄署諸曹掾史邊縣有障塞尉掌禁備羌
夷犯塞(洛陽有四尉東西南北四部曹公為北部尉是也)魏因之晉洛陽建康
皆置六部尉宋齊梁陳並因之餘縣如漢制諸縣道尉
銅印黃綬朝服武冠江左止單衣介幘北齊郡縣置三
尉隋改為正後置尉又分戶曹法曹(說在縣佐篇)唐初因隋
制(武德元年萬年縣法曹孫伏伽上表論事後為尚書右丞)武德中復改為正七年
三月復改為尉赤縣置六員他縣各有差分判諸司事
(上縣二員萬戶以上者增一員中縣一員四千戶以上者增一員中下縣一員佐史以下各有差)增
文獻通考曰五代久廢尉不置盜賊鬭競則屬鎮將宋
朝建隆三年始每縣復置尉一員在主簿之下俸賜與
主簿同其鎮將只許勾當鎮下煙火爭競公事至和二
年開封祥符兩縣增置一員元豐五年詔重立法地縣
尉並差使臣元祐元年蘇轍言舊法縣尉皆用𨕖人近
歲並用武臣自改法以來未聞盜賊為之衰息請復舊
法詔除沿邊縣尉依舊外餘並用𨕖人續文獻通考
曰元丞簿尉外置典史民少事簡之地以簿兼尉又别
置尉主捕盜之事别有印典史一員明不置尉置典史
一員為令屬
縣尉二
原命卿仙尉(應劭漢官儀曰大縣丞左右尉所謂命卿三人中下縣一丞一尉命卿二人)
(白帖云梅福字子真為南昌尉故謂之神仙尉)增仙吏香尉(翰苑新書白氏六帖一命)
(仙吏又云神仙之吏拜山堂肆考云述異記漢雍仲進南海香洛陽尉號曰香尉)少府判
司(合璧事類云李白贈瑕丘王少府杜甫貽華陽李少府唐時縣尉多稱少府宋王陽休為台州黃巖尉)
(人稱鐵面少府員山堂肆考云判司即縣尉也唐武德中赤縣置尉六他縣各有差分判諸司事故曰判司)
春蘭秋菊黃綬青袍(翰苑新書云唐裴子餘補鄠縣尉時周烈李商隱程行謀)
(皆以文法著稱子餘獨以文學知名或問三子優劣於陳崇業曰春蘭秋菊俱不可廢也山堂肆考云岑參)
(送麴少府詩青袍美少年黃綬一神仙又送張少府詩草羡青袍色花隨黃綬新陳子昂送徐少府序黃綬位)
(輕青雲望重)厭卑劇謝廉慎(唐書云員半千擢高第歷華原武功尉厭卑劇金)
(史云金劉煥為任丘尉縣令貪汚煥每規正之秩滿令持杯酒謝曰尉廉慎使我獲考)回身
步行(山堂肆考云商則任廩丘尉性廉潔縣令丞多貪因宴會舞令丞舞皆動手尉則回身而已令問其)
(故則曰長官動手贊府亦動手縣尉更動手百姓何容活耶人皆大笑嘲曰令丞皆動手縣尉止回身太平)
(御覽云程堅字諶甫為北陽尉貧無車馬常步行郡間給事)代役拔萃(唐書云裴佶字)
(弘正授藍田尉德宗詔發畿縣民城奉天嚴節為京兆政刻急本曹尉韋重規妻乳且疾不敢免佶請代役時)
(高其義勁合璧事𩔖云宋余靖字安道為人質直剛為贛縣尉書判拔萃改將作監丞)彈琴蒔
藥據鞍讀書(又云趙元亮字貞固少負志略好論辨武后稱制調宜禄尉到職非公不言彈)
(琴蒔藥如隱者之操驢彙苑詳註云江休復字鄰幾進士起家為藍田尉騎之官每據鞍讀書至迷失道家)
(人求得之)方平與符老人陳牒(山堂肆考云東漢桓帝時王方平降蔡經家有)
(陳尉詣門乞見方平使前行向日而立從後觀之曰君心邪不正未可教以仙道乃以一符與之曰此不能度)
(世止可以禳災治病存君本壽出百歲上陳尉果至一百十歲又云唐張旭為常熟尉有老人陳牒宿昔復)
(來旭厭其煩詰之老人曰見公筆勢竒妙欲以藏家耳)聰明尉台輔器(又云唐魏)
(奉古授雍丘尉嘗九日公燕有客草序五百言奉古曰此舊文也援筆倒疏之草序者默然自失列坐撫掌奉)
(古徐笑曰適覽記之非舊文也奉古由是知名時姚挺莅汴州召奉古前曰此聰明尉邪他日持廏略示之奉)
(古一覽便誦千餘言挺驚起曰仕宦四十年未嘗見此唐書云婁師德第進士調江都尉揚州長史盧承業)
(異之曰子台輔器也)鸂鶒灘射鴨堂(山堂肆考云唐河南伊闕縣前有大溪每縣官)
(有入臺省者水中先有小灘出石礫金沙澄澈可愛時牛僧孺為尉一日忽報灘出翌日邑宰與同僚列筵亭)
(上觀之有老吏云此必分司御史若是西臺當有一雙鸂鶒僧孺祝曰既然有灘何惜鸂鶒言訖俄有雙鸂鶒)
(飛下不旬日召拜西臺監察御史坡合璧事𩔖云唐孟郊為溧陽尉好養鴨開射鴨堂東題縣尉水亭詩已)
(作觀魚檻仍開射鴨堂)姚武功楊臨賀(唐書云姚合元和中進士第調武功尉善)
(詩世號姚武功為又云楊憑貶臨賀尉所善客徐晦者字大章第進士櫟陽尉憑得罪姻友憚累無敢往候)
(者獨晦至藍田慰餞宰相權德輿稱之朝李夷簡遽表為監察御史晦過謝問所以舉之之由夷簡曰君不負)
(楊臨賀肯負國乎)原一命寸禄馳聲南昌宣威北部
增協贊鳴絃之化式資綵棒之威子真忠讜之
氣名著列仙通泉志氣之高文成寶劒(翰苑新書)三緊
官(事文𩔖聚云西京雜記拾遺立緊評事出緊赤尉坐緊吏部銓注皆以才望清高標格孤秀者為之俗號)
(為三緊官)親民官(合璧事𩔖云宋仁宗至和間山陽尉李宗怒百姓訴蝗抑令食之提刑孫錫劾)
(之上怒曰縣尉亦親民之官謂其能慰安於民而不與民除害反傷民命斥之)𨕖人不欲(山堂)
(肆考云五代之季武臣擅州縣之權遂罷縣尉宋太祖欲復舊制御講武殿召三銓𨕖人有樂為尉者東面立)
(𨕖人多不欲皆面西立帝曰迂儒如此令驅之出是後樂為者衆矣)𨕖人特試(宋史云宋筠字)
(子儀為舘陶尉還會詔知制誥楊億試𨕖人校太清樓書擢筠第一)寶劒篇(唐書云郭震字元振)
(年十八舉進士為通泉尉任俠使氣嘗盜鑄及掠賣部中口千餘以餉遺賓客百姓厭苦武后知所為召欲詰)
(既與語竒之索所為文上寶劒篇后覽嘉歎)報政錄(翰苑新書云宋王博文為建昌南豐尉有)
(能聲里人饒光輔著盱江報政錄)直言得尉(宋史云咸淳中牟應龍擢進士第時賈似道擅)
(國應龍對策直言考官不敢置上第調光州定城尉應龍曰昔吾祖對策以直言忤史彌遠得洪雅尉今固當)
(耳無愧也)應對如神(太平御覽云唐盧莊道為長安尉太宗將錄囚京宰以莊道年幼懼不克)
(舉欲以他尉代之莊道不從翌日太宗召囚莊道徐以狀進引諸囚入評其輕重及留繫日月應對如神太宗)
(驚歎)無出人上(合璧事𩔖云唐高宗時劉延祐弱冠補渭南尉吏能為畿縣最李勣曰足下春)
(秋甫爾而有美名宜少自抑無為獨出人上也)有憂天下心(彙苑詳註云寶元初有明州慈)
(谿縣尉裴明允倜儻不羣雖處下位有憂天下之心屢上書言事)典史登鼎元(弇山堂别)
(集云明曹鼐以泰和典史運糧至京乞會試得第二廷試復列第一人不十年登相位)單言折
獄(唐書云李程字表臣擢進士宏辭調藍田尉縣有滯獄十年程單言輙判京兆狀最)荒政畫
圖(宋史云袁燮字和叔登進士第調江陰尉浙西大饑常平使羅點屬任賑䘏燮命每保畫一圖田疇水道)
(悉載之而以居民分布其間凡名數治業悉書之合保為都合都為鄉合鄉為縣徵發爭訟追胥披圖可立決)
(以此為荒政首)霸陵尉(太平御覽云漢李廣夜一騎出從人田野飲還至亭霸陵尉醉呵止廣宿)
(亭下)秣陵尉(又搜神記云蔣子文廣陵人嗜酒好色佻逹無度嘗自言己骨青當為神漢末為秣)
(陵尉遂死及孫吳初其故吏見子文於道乘白馬執白羽扇侍從如平生吏見驚走子文進馬追之謂曰我當)
(為此土之神以福汝民汝宣告百姓為我立祠)
縣尉三
增詩明張羽送蕭縣丞朝京詩曰天官妙𨕖待才賢茂
宰清明衆所傳漠漠去帆衝暮雨蕭蕭行李似當年逶
迤客路朝京口迢逓王程在日邊為說烏程民吏待金
陵酒美莫留連羅玘送趙縣丞之任招遠詩曰海上
羣山魚立頭待君單騎入登州颶風夜半驚批屋蜃氣
朝來看吐樓諺數慢從羣吏睨耳真聾有府公留寅賓
出日今何處好與乘閒款款遊王穉登送陸丈移官
海豐丞詩曰官舍有餘清無言政未成頭從潮上白水
在槖中輕過魯無魚食歸吳借馬行簿書期倘暇一問
濟南生(以上縣丞)高啟送孫主簿之德清詩曰(孫善琴)山水
匝秋城君行思已清道逢迎吏拜田雜戍人耕地遠知
邊信家貧稱縣名應移一琴去相和長官鳴又送曾
主簿之平樂詩云路出桂江東鄉音想未通蛇飛山苦
霧鵬運海多風木魅嘗欺客花蠻少學農縣廳何處在
榕樹晩陰中又送黃主簿之湖州歸安縣詩云我歌
柳惲詩送子南汀發山城逢社雨綠樹啼鶯歇留連孤
艇遲惆悵雙瓶竭高士尚為簿休慚府中謁無事坐閒
廳彈琴看湖月(以上主簿)羅玘送萬典史之黃岡詩曰城
脚更無地門開直到江縣樓對魚市驛舍接船窗鳥立
藏蛇竹蟻緣繫馬樁聽琴還聽笛不是故園腔(以上典史)
劉仁本過楓亭驛和周草庭巡檢韻就寄詩曰餽糧千
里又南征笑犯弓兵擁將星汗血沙塵前後騎驛書烽
火短長亭天連閩海團團白山繞彭湖點點青遙望環
峰三十六將軍晏坐對滄溟劉炳寄賈文彬巡檢詩
曰故人為别動經春野渡維舟送夕曛銀燭照窗秋聽
雨角弓懸壁晩看雲山城旗影中流見草閣書聲隔岸
聞江漢茫茫多舊識猶能俎豆說將軍高啟送潘巡
檢之閩中詩云京師到閩海秋色幾程餘莎柵山兵守
榕林島戶居曉衙雞應鼓晩邏騎隨車清世原無盜將
軍好讀書(以上巡檢)
鎮戍關市官
原杜氏通典曰隋鎮置將副戍置主副關市置令丞唐
因之各有上中下三等(關令古官戍主晉宋之顯職鎮將後周之通班今以其卑賤與)
(隋制同故舉隋而已)增文獻通考曰宋制諸鎮監官掌巡邏盜
竊及火禁之事兼徵稅𣙜酤則掌其出納會計鎮寨凡
杖罪以上並解本縣餘聽決遣續文獻通考曰元置
戍守萬戶府等官明不設其譏察諸務則有府州縣衛
所巡捕官及巡檢司
鄉官
原杜氏通典曰周禮有鄉師鄉老鄉大夫之職其任大
矣(鄉老管萬二千五百家)次有州長(二千五百家為州)黨正(五百家為黨)族師
(百家為族凡師者帥也)閭胥(二十五家為閭凡胥者有才智之稱)鄙師(五酇為鄙)酇長(四里)
(為酇)里宰(五鄰為宰)鄰長(五家為鄰皆不命之士為之)皆鄉里之官也大凡
各掌其鄉黨州里之政理云秦制大率十里一亭亭有
長十亭一鄉鄉有三老有秩嗇夫游徼(風俗通曰有秩者言其官才有)
(秩耳)三老掌教化嗇夫職聽訟收賦稅游徼巡禁盜賊
漢鄉亭及官皆依秦制也縣大率方百里其人稠則減
稀則曠鄉亭亦如之高后元年初置孝悌力田二千石
者一人(特制孝悌力田官而尊其秩欲以勸厲天下令敦行務本)後廢至文帝十二
年又置三老及孝悌力田無常員平帝又置外史閭師
官後漢鄉官與漢同有秩郡所署秋百石(鄉戶五千則置有秩)
掌一鄉人其鄉小者縣置嗇夫一人平其差品三老掌
教化凡有孝子順孫貞女義婦讓財救患及學士為民
式者皆扁表其門以興善行(又有屬鄉主民收賦稅)里有里魁民
有什伍善惡以告里魁掌一里百家什主十家伍主五
家以相檢察民有善惡以告監官晉縣五百戶以上
皆置一鄉三千戶以上置二鄉五千戶以上置三鄉萬
戶以上置四鄉鄉置嗇夫一人縣率百戶置里吏一人
其土廣人稀聽隨宜置里吏限不得減五十戶戶千以
上置校官掾一人縣皆置方略吏四人宋五家為伍
伍長主之二伍為什什長主之十什為里里魁主之十
里為亭亭長主之十亭為鄉鄉有鄉佐三老有秩嗇夫
游徼各一人所職與秦漢同隋以周齊州郡縣職自
州都郡正縣正以下皆州郡將縣令而自調用理時事
至開皇初不知時事直謂之鄉官官别置品皆吏部除
授每歲考殿最開皇十五年置州縣鄉官唐凡百戶
為一里里置正一人五里為一鄉鄉置耆老一人以耆
年平謹者縣補之亦曰父老貞觀九年每鄉置長一人
佐二人至十五年省太極元年初令老人年九十以上
板授下州刺史朱衣執象笏八十以上板授上州司馬
綠衣執木笏天寶七年詔父老六十以上板授本縣丞
七十以上授縣令三十里置一驛(其非通途大路則曰舘)驛各有
將以州里富強之家主之以待行李(自至德之後民貧不堪命遂以官司)
(掌焉)增文獻通考曰宋以後至明鄉官不置皆為職役
嗇夫一
原杜氏通典曰秦制鄉有嗇夫(風俗通云嗇者省也夫賦也言當消息百姓均)
(其賦役)職聽訟收賦稅漢因秦制後漢鄉小者縣置嗇夫
一人皆主知民善惡為役先後知民貧富為賦多少平
其差品晉百戶以上皆置鄉鄉置嗇夫一人宋十亭為
鄉鄉有嗇夫所職與秦漢同
嗇夫二
原扶助縣國(交州記云秦兼天下又除附庸為鄉有鄉則有旅今之嗇夫是也鄉之為言境也言)
(在人境域之中是社稷之臣非王所置故言鄉也夫之為言扶也扶助縣國無自專之威為主民之吏當愛人)
(故言嗇也)聽訟收賦(漢書百官表詳通典)得休不歸(續漢書云鄭元少為鄉嗇)
(夫得休不歸常詣學宮不樂為吏父數怒之不能禁常造太學受業師事京兆第五元先通京氏易公羊春秋)
(三統九章算術)仁化大行(後漢爰延字季平為鄉嗇夫仁化大行民但聞嗇夫不聞郡縣也)
廉平不苛(漢書曰朱邑少時為桐鄉嗇夫廉平不苛以愛利為行未嘗笞辱人)不為
苛擾(殷氏世傳云殷勤少年為鄉嗇夫省徭役賑貧乏嘗矜孤寡不為苛擾民皆愛之)得民
歡心(後漢書云第五倫為鄉嗇夫平徭賦理怨結得民之歡心)問民得失(會稽典錄云鄭)
(弘為鄉嗇夫太守第五倫見弘問民之得失深異之)東鄉嗇夫龍負昇天(裴淵南海)
(記云龍川縣傅羅為東鄉嗇夫有龍潛於川後負嗇夫昇天因以龍川名其地)虎圈嗇夫從
旁代對(史記張釋之傳云上問上林尉諸禽獸簿十餘問尉左右視盡不能對虎圈嗇夫從旁代尉對)
(上所問禽獸簿甚悉欲以觀其能口對響應無窮者文帝曰吏不當如是耶尉無賴)
亭長一
原杜氏通典曰秦制大率十里一亭亭有長漢亭及官
皆依秦制後漢亭有亭長主禁盜賊(十里一亭五里一郵郵間相去二里)
(半司奸盜亭長持一尺板以劾賊索繩以收執賊詳後漢陳寔字仲弓為西門亭長又仇覽為蒲亭長主)
(簿候又先賢傳曰逢萌字子康為縣亭長時尉行過亭萌迎拜謁既而擲楯歎曰大丈夫安能為人役哉遂)
(去之至王莽時解冠掛東都門而遁)魏晉無聞宋制同秦漢
亭長二
原宿會之所(風俗通云漢家因秦十里一亭亭留也蓋行旅宿會之所亭中民有爭訟吏留辨處)
(勿失其政也案顏師古曰亭長者主亭之吏也亭謂停留行旅宿食之館)一亭之長(又云亭長)
(者一亭之長率也陳楚宋魏謂之亭父齊謂之師)舊名負弩(亭吏舊名負弩今改為亭長或)
(謂亭父)舊名亭員(亭長舊名亭員後改為長)習調五兵(漢舊儀云亭長習調)
(五兵五兵言弩戟刀劒鎧也)求捕盜賊(續漢書百官志)艤船以待(史記云烏)
(江亭長艤船待項羽孟康曰附船著岸曰艤)蓐食去漢(漢書云韓信從南昌亭長食亭長妻)
(苦之乃晨炊蓐食食時信往不為具食信亦知其意自絶去)寄聲謝趙(又云趙廣漢嘗記召)
(湖都亭長湖都亭長西至界上界上亭長戲曰至府為我多謝問趙君亭長既至廣漢與語問事畢謂曰界上)
(亭長寄聲謝我何以不為致問亭長叩頭服實有之廣漢因曰還為我謝界上亭長勉思職事有以自效京兆)
(不忘卿厚意)分平喜任(史記云任安為亭長邑人俱出獵任安嘗為分禽獸部署老幼皆喜)
(曰任少卿分别平也)龍壽殺蒼梧女(漢書云蒼梧女子蘇娥行宿鵲巢亭亭長殺之并其)
(婢致富取其財物埋置樓下交趾刺史行部宿亭覺壽姦罪奏之殺壽)遊徼殺涪令妻
(益部耆舊傳云王純為郿令㹈亭有鬼每殺止客純直入亭止宿至夜半有女子稱冤曰妾涪令妻也過此亭)
(亭長殺之妾十餘口埋樓下奪取財物亭長今門下遊徼是也其旦召問遊徼具服其罪)
吏
原石苞販鐵朱師送書(王隱晉書曰石苞為縣吏乃販鐵於鄴市傳云朱師為)
(吏效力夜送軍書觸冒山阻一郡所知也)鄭元常詣校官馮良恥在厮
役(續漢書曰鄭元少給縣為吏得休不歸家常詣校官讀經家貧無資縣中嘉之東觀漢記曰馮良少作)
(縣吏恥在厮役因壞車殺馬毁裂衣冠從杜撫學)理之所出(賈誼新書云吏者理也理之所)
(出也)福歸於君(鬻子云昔之帝王所以為明者以其吏也昔之君子其所以為功者以其民也)
(功最於吏福歸於君)理乎百揆(楊泉物理論云吏者所以助萬機理百揆)民有三
勤(揚子法言云民有三勤政善而吏惡一勤也吏善而政惡二勤也政吏駢惡三勤也)善樹德
(胡子云善為吏者樹其德)長子孫(漢書云武帝之初為吏者長子孫)著巾幘(魏武)
(𨕖舉令云聞小吏或有著巾幘)負青幡(務本論云)委吏(孟子云孔子嘗為委吏)
獄吏(史記云以千金與獄吏)削木為吏(漢書云畫地為牢期不入削木為吏議不對)
刀筆之吏(王傑儒吏論云彼刀筆之吏豈生而察寇哉起於几案之下也)萬人愛
之(鬻子云民者至卑者也而使之取吏焉必取所愛故十人愛之則十人之吏也百人愛之則百人之吏也)
(千人愛之則千人之吏也萬人愛之則萬人之吏也故萬人之吏𨕖卿相矣)百賈畏之(漢書)
(云尹翁歸為市吏公廉不受饋百賈畏之)有勸農之名無賞罰之實(王粲務本)
(論云末世吏有勸農之名云云)兼人之吏未易得也(漢武𨕖舉令云)增本
胥吏(睿宗以鍾紹京為中書令薛稷言於帝曰紹京本胥吏素無才望今特以勲進師長百僚恐非朝廷)
(具瞻之美)代計吏(唐書云張行成以隨資為穀熟尉家貧代計吏集京師)少習吏
事(宋史云周顯德初永興軍節度劉詞辟趙普為從事普少習吏事寡學術太祖嘗勸以讀書)始
為吏胥(通紀云况鍾始為吏胥事禮部尚書呂震震薦其才授本部主事進郞中宣德朝擢蘇州知府)
(授璽書假便宜從事馳驛之任)門資為吏(宣宗時于琮以門資為吏久不調駙焉都尉鄭顥獨)
(器之)置吏不精(唐書云李吉甫疾吏員廣由漢至隋未有多於今者乃奏曰方今置吏不精流)
(品龐襍存無事之名食至重之稅所以生人日困冗食日滋)防禁下吏(明宣宗問廷臣誰可)
(掌憲者楊士竒楊榮同舉通政使顧佐廉公有威嘗為京尹能防禁下吏政清弊革遂陞右都御史)吏
多避免(宋史云三司補吏率以貲進多恣橫及雷有終知監受署者憚之率多避免)折節
讀書(又云陳恕字仲言少為縣吏折節讀書)禄命竒術(續文獻通考云萬祺江西南昌)
(人少遇異人授以禄命書及吏辦銓部多竒其術景帝不豫有議召襄藩者石亨問祺對曰帝在南宮何事他)
(求遂刻期復辟蓋祺一言之助云)吏汚文書(尚書夏原吉在戶部吏捧精微文書押之因風)
(為墨所汚吏懼即肉袒以俟原吉曰汝何與焉明日持至上前自咎不謹被汚上命易之一時士大夫雅量推)
(原吉第一)召吏示狀(通紀云顧佐為都御史吏有遭笞者捃摭其過謂受皂隸賂放歸悉具名)
(姓訴通政司以聞上密以示楊士竒士竒曰朝廷月俸止給米一石薪炭馬芻咸資於皂不得不遣半歸使備)
(所用皂亦樂得歸耕官皂兩便此京師大小臣僚皆然臣亦然自永樂以來如此上歎曰朝臣之艱如此因怒)
(訴者曰朝廷用一好官輒為小人所排上召佐以吏訴狀授之俾自治佐叩頭退召吏示之狀吏恐甚佐曰上)
(命我治汝我姑容汝但改行為善竟不治之上聞之喜曰佐得大體矣)州縣吏(唐書云穆宗以)
(温造為太原宣諭使召見辭曰臣府縣吏也不宜行恐四方易朝廷)良吏(又云權懷恩為尚乘奉御)
(馭人安畢羅為高宗所寵見帝戲慢不恭懷恩奏事適見之退杖四十帝嗟賞曰良吏也擢萬年令)清
吏(又云張元素仕隋為景城縣戶曹竇建德陷景城執將殺之邑人千餘號泣請代曰此清吏殺之是無天)
(也建德命釋之)健吏(又云崔日知與張說同為魏元忠朔方判官以健吏稱)材吏(又嚴)
(挺調義興尉號材吏)吏幹(又云第五琦少以吏幹進頗能言經國富民術)宿姦老吏
(又裴延齡領度支素不善財計乃廣為鈎距取宿姦老吏與謀)納賄吏舞文吏(唐書)
(云柳公綽為山南東道節度使行部至鄧縣吏有納賄舞文二人同繫縣令以公綽素持法謂必殺貪者公綽)
(判曰贓吏犯法法在奸吏壞法法亡誅舞文者)
小吏
原翁歸文法王尊史書(漢書云尹翁歸少孤為獄小吏曉習文法又云王尊少)
(孤歸諸父使牧羊澤中尊竊學問能史書年十三為獄小吏數歲給事太守府問詔書行事尊無不對太守竒)
(之)曹著廬山配女吳龕浮石為妻(祖台之志怪云建康小吏曹著)
(為廬山使君所迎配以女婉著意不安屢求請退婉&KR1008;然垂涕賦詩序别并贈繒織之物述異記云武帝小)
(吏吳龕得一浮石取置床頭化作一女端正與龕為夫妻)幼未有用從容在職(韋昭)
(辨釋名云門下之吏當作三綱幼未有用從容在職也)張既畜好刀筆(魏略曰張既世)
(單家富為人有容儀少小工書疏為郡門下小吏而家富自惟門寒念無以自達乃常畜好刀筆及版奏伺諸)
(大吏有乏者輒給與以是見識焉)許嘉持劒抱火(先賢傳云許嘉為郡小吏常持劒抱)
(火)孝廉越壇歡語而别(袁山松後漢書曰吳祐舉孝廉將行郡中為祖道祐越壇)
(共小吏雍丘黃真歡語移時與結友而别後真亦舉孝廉)秀才頓亭指語箋體(王隱)
(晉書云劉官有亭民舉秀才刺史箋久不成官指語箋體然後成秀才語縣令曰劉官公掾之精者何况為亭)
(民令召為門下小吏)增小吏累勞(唐書云孫伏伽以小吏累勞補萬年縣法曹武德初上言)
(三事高祖大悅以為治書侍御史)左藏小吏(宋史云用世宗時張美少善書計初為左藏小)
(吏以強幹聞)誡遣小吏(唐書云陸象先按察河東小吏有罪誡遣之大吏白以可杖象先曰)
(人情大抵不相遠必責者當以汝為始大吏慙而退)邸吏匿奏(宋史云雍熙時推官馮伉屢表)
(邑豪李益奸事為邸吏所匿不得達)
故吏
原避席同升(漢田蚡起為壽人皆避席魏其侯為壽故吏賓客避席餘皆半席胡廣字伯)
(始凡七為三公故吏陳蕃李咸並為三司每朝會蕃等每稱疾避廣時人榮之見本傳)任安不去
桓玄見泣(漢衛青日衰霍去病益貴門下故人多事去病惟任安不去桓玄年七歲服終州)
(府文武吏辭其叔父沖撫元曰此汝家故吏元涕泣被面)令復君臣每同朝會
(世說云向雄為河南郡掾公事不畢太守劉淮笞之後俱在朝不相往來晉武令復君臣之好雄曰臣於河内)
(不為戎首何好之有帝從之廣白帖云蜀楊洪為蜀郡太守時書佐何祗數年後為漢太守每朝會祗次洪)
(朝洪曰君馬何駛祇曰故吏不敢駛但明府未著鞭也)增分掌財賦從給筆
札(事文𩔖聚云唐劉晏為度支轉運鹽鐵使其商㩁財用之術者皆一時之𨕖故歿後二十年韓洄元繡裴)
(腆包佶盧貞李繼相繼分掌財賦有聲者皆晏之故吏也王繼英少從趙普給筆札普再入相繼英名隸中)
(書五房院時真宗在藩邸𨕖為導吏太宗召見謂曰汝昔事趙普朕所備知今奉親賢尤宜盡節)忝
府辟(權德輿作杜佑誌曰德輿嘗忝府辟晩聯台座每荷同升之義盍陳無愧之辭)真相知
(事文𩔖聚云鞠詠為進士以文受知於王化基及化基知杭州詠擢第知仁和縣至任略不加禮課其職事甚)
(急詠大失望於是不復冀其相知而專脩吏幹矣後化基入為參知政亊首以詠薦或問其故答曰鞠詠之才)
(不慮不達所憂者氣俊而驕我故抑之以成其德耳詠聞之始以化基為真相知也)
屬吏
原如賓見母(孫寶字子嚴為京兆尹故吏侯文不肯仕寶以恩禮請文署為掾進見如禮賓)
(以孔奮字君魚為姑臧令太守梁竦未嘗待官屬之禮嘗迎於大門引入見其母也)登車
入被(王徽之字子猷為桓沖騎兵參軍從行遇雨下馬跳入沖車曰豈獨擅一車耶光逸為博昌小吏)
(縣令使逸送客遇寒雨沾濕凍甚還遇令不在遂解衣入令被中令還怒將加刑逸曰若不暫温必凍死豈惜)
(一被而殺一人故不疑令竒而釋之)謂師友教拜起(嚴詡為潁川謂掾吏為師友)
(朱博為琅邪守門下掾貢遂耆儒拜起舒徐博出教主簿云貢不習吏禮主簿且教拜起)問馬未
知買牛不與(王徽之為桓沖騎兵參軍問卿所主何曹子猷搔首曰似馬曹又問馬死多少)
(曰未知生焉知死及後漢朱暉字文季為郡吏太守阮况欲市牛暉不從况卒暉厚贈送曰前有所求不與)
(不敢以貨汚君德也)名參下吏職隸外臺(白帖)增奉行文書
拏問僚屬(唐書云劉晏出納一委士人吏惟奉行文書而已通紀云况鍾璽書有僚屬不法)
(徑自拏問之語既宣勅於是諸吏皆驚)原統攝(統屬攝僚)僚吏(長吏下列下位資事)
未嘗名(鄭當時未嘗名吏與官屬言若恐傷之)案舊令(蓋寬饒字次公左遷衞司)
(馬先時拜謁衞官嘗為繇使市買寬饒案舊令遂揖官屬行衞者私使寬饒詣尚書辭也)不為禮
(後漢范景拜河東孝王相謁王王不正服箕踞殿上待郎贊拜景不為禮問王所在虎賁曰是非王邪景曰不)
(正服與民何異)不脩謁(殷仲文𨕖東陽太守何無忌甚重之東陽無忌所統許便道脩謁無忌欽)
(遲之仲文失志恍惚遂不過府無忌為薄已大怒遂中傷之)面折官長(郅惲字君章太守歐)
(陽歙請為功曹十月饗會歙教曰西郡督郵繇延天資忠貞云云惲愀然曰明府以惡為善惲敢再拜奉觴詳)
(督郵)善事官長(任延字長孫為武威守帝戒曰善事官長無失名譽延曰忠臣不和和臣不忠)
(上下雷同非陛下之福帝曰善)增使吏盡清(唐武后時蜀吏貪暴姚璹為益州長史擿發無)
(所容貸后降璽書慰勞因謂左右曰為二千石清其身者易使吏盡清者難惟璹為兼之)請自逮
捕(宋史云周顯德初郭崇出鎮澶淵辛仲甫掌書記崇所親吏為廂虞候部民有被劫殺者訴陰識賊魁即)
(捕盜吏也官不敢詰仲甫請自逮捕鞫之吏故稽其獄仲甫請易吏以雪冤憤崇悟移鞫之乃得實狀)
召三司吏對崇政殿(又云太宗留意金穀召三司吏李溥等二十七人對於崇政殿詢以)
(計司利害溥等共上七十一事賜溥等白金緡錢悉補侍禁殿直領其職)耕當問奴織當
問婢(又云太宗謂宰相曰溥等條奏事頗有所長朕嘗語恕等若文章稽古此輩固不可望若錢穀利病)
(自幼至長寢處其中必周知根本卿等但假以顏色引令剖陳必有所益恕等剛強終不肯降意詢問呂端對)
(曰耕當問奴織當問婢寇準曰夫子入太廟每事問乃以貴下賤先有司之義恕三司使陳恕也)
御定淵鑑類函卷一百十七
