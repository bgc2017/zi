欽定四庫全書
御定淵鑑類函卷三百七十五
服飾部六(袴褶屧履屐屣襪屩鞋)
袴褶一
增說文曰袴脛衣也釋名曰袴跨也兩股各跨别也
留幕冀州所名大褶下至滕者也留牢也幕絡也言牢
落在衣表也又曰褶襲也覆上之言也方言曰齊
魯之間袴謂之褰或謂之襱關西謂之袴大袴謂之倒
頓小袴謂之芙蓉衫楚通語也應劭漢官儀曰司空
騎吏以下皂袴因秦水行今漢家火行宜絳袴又曰
虎賁中郎將衣紗縠虎文單衣錦袴文獻通考曰漢
永平二年詔宗廟以下祠祀皆絳袴魏百官名曰三
公朝賜青林文綺長綸袴褶唐書曰玄宗時御史大
夫李適之奏每大禮六品官竝服朱衣六品以下通著
袴褶如有慘故不合著朱衣袴褶者聽不入自餘應著
而不著者請奪俸以懲不恪唐六典曰天子平巾幘
之服紫褶白袴文獻通考曰唐制九品以上緋褶大
口袴又曰唐德宗貞元十五年膳部郎中歸崇敬以
百官朔望朝服袴褶非古禮上疏云按三代典禮兩漢
史籍竝無袴褶之制亦未詳所起之由隋代以来始有
服者請罷之詔可又曰畢仲衍中書備對冕服條下
袴褶注云緋紫綠各從本服色白綾中單白羅方心曲
領白綾袴宋史輿服志曰建隆四年范質與禮官議
袴褶制度先儒無說惟開元雜禮有五品以上用細綾
及羅六品以下用小綾之制注褶衣複衣也又按令文
三品以上紫褶五品以上緋褶七品以上綠褶九品以
上碧褶竝白大口袴今請造袴褶如令文之制奏可
通考曰袴褶魏晉以来以為車駕親戎中外戒嚴之服
晉制雖有其說而不言其制然既曰戒嚴之服必戎服
也至隋煬帝時廵游無度詔百官從行服袴褶軍旅間
不便遂令改服戎衣為紫緋綠青之服則所謂袴褶者
又似是裒衣長裾非鞍馬征行所便者與戒嚴之說不
類唐時以袴褶為朝見之服開元以来屢勅百官朝參
應服袴褶而不服者令御史糾彈治罪蓋以為六品以
下之通服韻書訓褶為袴又為袷也然袴裳也袷衣之
交領也則不知所謂袴褶者一物乎二物乎唐輿服志
羣臣服條内有緋褶大口袴則似是二物然不知所謂
緋褶者衣乎裳乎當俟精識考古之士而訂之
袴褶二
增史記曰屠岸賈攻趙朔朔妻晉成公姊有遺腹公宫
匿之生男屠岸賈索於宫中夫人置兒袴中祝曰趙宗
若滅即號若不滅即無聲及索兒竟無聲漢書曰淮
隂屠中少年有侮韓信者衆辱之曰信能死刺我不能出
我袴下於是信熟視之俛出袴下一市皆笑信以為怯
又曰周仁為人隂重不泄嘗衣弊補衣溺袴故為不
潔清以是得幸景帝又曰昭帝上官后霍光外孫也
光欲后擅寵有子帝時體不安左右及醫者皆阿意言
宜禁内雖宫人使令皆為窮袴多其帶後宫無進者
又曰昌邑王賀衣短衣大袴又曰朱博瑯琊郡功曹
官屬多裒衣大袑謂大袴也謝承後漢書曰秦護清
廉不受禮賂家貧衣服單露鄉人歌之曰冬無袴有秦
護又曰陳重舉孝廉為郎同舍郎告歸寧者誤持鄰
舍袴去主疑重所取不自申說市袴償之後歸寧者以
袴還主其事乃顯魏史曰崔琰文帝為世子時出獵
變易服乘琰諫燔翳毁褶從之魏略曰許允聞李豐
等被收欲往見大將軍已出門迴遑不定中道還取袴
豐等已收訖大將軍聞允前遽怪之曰我自收豐等士
大夫何為匆匆乎原又曰趙岐避難至北海著絮巾
布袴在市中賣餅增晉書曰楊濟字文通歴位鎮南
征北將軍遷太子太傅濟有才藝嘗從武帝被竄北邙
下與侍中王濟俱著布袴褶騎馬執角弓前輦宋書
曰劉穆之壊布裳為袴往見武帝帝謂曰我始舉大義
須一軍吏甚急誰堪其選穆之曰無見踰者帝笑曰卿
能自屈吾事濟矣又曰元凶劭弑逆袁淑止之劭因
起賜淑等袴褶入就上衣取錦裁二尺為一段又中裂
之與淑及左右使以縛袴褶梁書曰何點永元中崔
景慧圍城人間乏薪點悉伐園樹以贍親黨景慧素欲
交點點不顧至是乃廹召點點裂裙衣為袴往赴其軍
終日談說不及軍事其語默之迹如此又曰元帝愍
懷太子昵狎羣小好著微服常入朝公服中著碧絲布
袴摳衣元帝見之乃大怪遣尚書周弘正責之又曰
王裕之常使二老婦女戴五條辮著青絞羅袴飾以朱
彩又曰安成王秀為郢州冬月常作袴以賜凍者
北齊書曰丞相司馬任胄主簿李世林都督鄭仲禮房
子遠等潛謀&KR0675;神武自魏氏舊俗以正月十五日夜為
打簇戲能中者即時賞帛胄令仲禮藏刀於袴中因神
武臨觀謀竊發後敗高士傳曰孫略冬日見貧士脫
袴遺之原廣州先賢𫝊曰鍾翔字元遊蒼梧人為九
真郡尉鬱林太守常衣布袴鄉邑歎慕之增蔡廓彈
事曰兼司徒員外散騎常侍謝祭應著絳袴而祭披袴
不以貫足有虧常體唐書曰婁師德檢校豐州都督
衣皮袴率士屯田積糓百萬唐食貨志曰初德宗居
奉天儲蓄空窘嘗欲遣士卒視賊以苦寒乞襦袴帝不
能致剔親王帶金而鬻之異域志曰撲子蠻以青姿
羅為通身袴西河記曰西河無蠶桑婦女以外國異
色錦為袴褶
袴褶三
原虎文犢鼻(上詳袴褶一犢司馬相如阮咸竝衣鼻袴)負版刺文
(世說曰孫興公云曹毘才如白地明光錦裁為負版袴非無文彩酷無裁製俗說曰謝仁祖年少時喜著刺)
(文袴出郊郭外諸父責之因自改遂知名)增黃韋烏皮(宋書曰張暢為南譙王義宣司)
(徒長史南郡太守元凶弑逆義宣𤼵哀舉兵暢改服著黃韋袴褶出射堂簡人音姿容止慷慨見者皆願為盡)
(命出後魏𫝊曰靈越初自北走南迎者烏皮袴褶令代常服竟不肯著)原文綺增蘭
縑(晉東宫舊事曰太子納妃有絳直文羅袴七彩杯文綺袴雲仙散錄曰李白遊慈恩寺僧用水松牌乞)
(詩題訖僧獻蘭縑袴)原合歡增織成(鄴中記曰石虎獵著金縷合歡袴蕭子顯齊)
(書曰東昏侯愛姬潘妃常令妃乘卧輿自騎馬為從著織成袴褶)原親耕青縑南
郊斑繡(趙書曰裴憲撰三正東耕儀中書令徐光奏請親耕改服宜服青縑袴褶北疆記曰虞主南)
(郊著皂斑褶繡袴)楊平善裁鄭妻象故(魏舊事曰楊平善裁袴以宫絹百疋)
(作小袴百枚如韓子曰鄭縣人卜子使其妻為袴妻問曰今袴何夫曰象我故袴妻因鑿新袴為孔)
侍官除采衣婢子皆綾羅(義熙起居注曰義熙元年百官更服侍官不備采衣)
(袴褶璃世說曰武帝常降王武子家武子供饌竝用琉器婢子百餘人皆綾羅袴褶以手擎飲食)
袴褶四
原韋袴(晉中興書曰郭文舉避亂上餘杭山縣令顧颺親迎文舉歸贈一無所受颺以文舉山行或須)
(皮衣與韋袴褶一具不納使者置衣室中而去爛於戶内)錦袴(東觀漢記曰更始在長安所爵多羣)
(小三輔苦之被服威儀不以衣冠或繡䘿衣錦袴)增紈袴(杜甫詩紈袴不餓死)袍袴
(黃庭堅詩已剪輕風换袍袴)五袴(廉范守蜀郡民歌曰昔無襦今五袴)毛袴(鹽鐵論曰)
(古者鹿裘皮帽及其後大夫士狐貉庶人則毛袴)原袴褶乘馬(語林曰夏少明在東國不)
(知名聞裴逸民知人乃入洛從之未至家見一人著黃布袴褶乘馬將獵少明問曰逸民家何在答曰君何以)
(問曰聞其明而知人從會稽來投裴曰身是逸民君明可更來明往果知之乃用為西門候遂知名)袴
褶執鞭(江表傳曰吴吕範謂孫策曰將軍士衆日盛綱紀不整乞暫領都督部分之便釋褠著袴褶執)
(鞭詣閣下乃委以事軍禁大行)身衣皮袴(東觀漢記馬援歎曰凡殖貨財産貴其能施賑也否)
(則守錢虜耳乃盡散以班昆弟故舊身衣羊裘皮袴)身衣韋袴(又云祭遵賞賜與士共之家無)
(私財身衣韋袴卧布被士以此重之)韓宣脫袴(魏書曰韓宣子字景然為尚書郎掌職事與諸)
(曹受罰殿前皆束縛文帝輦過特原之時韓宣豫脫袴纏褌)韓昭藏袴(韓子曰韓昭侯使人)
(蔵敝袴侍者曰君亦不仁矣敝袴不以賜左右而蔵之昭侯曰吾聞明主愛一嚬一笑嚬有為嚬笑有為笑今)
(夫袴豈特嚬笑哉吾必待有功者故蔵之未有予也)冬常無袴(魏略曰賈逵世為著姓少孤家)
(貧冬常無袴過其妻兄柳孚宿其明無何著孚袴去故時人謂之通健)經冬無袴(列士傳曰)
(孟嘗君食客三千人厨有三列上客食肉中客魚下客菜齊市有乞食馮驩經冬無袴面有飢色)趙
岐布袴鍾翔布袴(俱詳袴褶二)黃香冬無袴(東觀漢記黃香字文)
(強父況舉孝廉家貧無僕香躬執勤苦盡心奉養冬無袴被而親極滋味)曹掾尚無袴(又云)
(吴良字大儀齊國臨淄人以清白守正稱為郡議曹掾正旦掾吏入賀門下掾王望舉觴上夀曰齊郡遭罹盗)
(賊今明府視事五年家給人足良跪曰門下掾佞諂明府勿受其觴盜賊未盡人庶困乏今良為議曹掾尚無)
(袴望曰議曹惰窳自無袴寧知百姓不家給人足耶太守曰此生言是賜良鰒魚百枚)
履一
原釋名曰履禮也飾足以為禮亦曰履拘也所以拘於
足也齊人謂草履曰屝不借言賤易有宜各自蓄不假
借也增說文曰履足所依也原又曰靸小兒履也
鞮革履也增方言曰朝鮮列水之上謂之卭角南方
江沔之間總謂之麤梁益謂之屣或謂□(下九反一音盡)履其
通語也徐土邳沂(今下邳沂音圻)謂之卭角緉&KR2413;(上兩下爽)關之東
西或謂之緉或謂之&KR2413;其通語也易履卦曰素履之
往獨行願也禮記曰嚮長者而屨跪而遷屨俯而納
屨又曰君子之飲酒三爵而退則坐取屨隱辟而後
屨坐左納右坐右納左莊子曰儒者冠圓冠者知天
時履方履者知地形也列子曰望履幕下言一見於
幕下而望其履也原賈子曰天子黑方履諸侯素方
履大夫素圓履增孫卿子曰大布之衣麤絲之履可
以養體也夢書曰履韈為子屬體末也若夢得履韈
者必有子息也履者為男子韈者為女也原晉令曰
士卒百工履色無過綠青白奴婢履色無過純青繪賣
者一足著白履一足著黑履增徐乾古履儀曰正會
大司馬問劔履上殿義徐言所以遂見從著履上殿將
入見咸譏云古無履但有舄著舄上殿不宜著履案周
禮天王赤舄黑舄后素葛履鄭君注曰複下曰舄單下
曰履是則古有履也蔡謨答臺符分别履舄之名事曰
被符小會義注侍臣劔履升殿而摯虞決疑言劔舄履
之名宜審謹案今時所謂履者自漢以前皆名為屨左
傳曰踊貴屨賤禮曰戶外有二屨不言二履賈誼曰冠
雖敝不以苴屨亦不言苴履履者猶足所履踐耳詩云
糾糾葛屨可以履霜舄者一物之别名履者足踐之通
稱先代以来優崇重臣言劒履則包舄也又大臣升殿
不唯朝會或私覿獨見臨時所著不必是舄故總言履
以明不跣而已摯虞中朝宿臣多識往行親覿其禮退
而書之即是晉之故典今決疑言舄者書時事也儀注
言履者舉總名也尋文總意所稱雖異其制一也唐
六典曰凡百官弁服烏皮履又曰内命婦之服有絇
履文獻通考曰宋徽宗政和八年十二月編類御筆
所禮制局奏今討論到履制度下項絇繶純綦古者舄
履各隨裳之色有赤舄白舄黑舄今履欲用黑革為之
其絇繶純綦竝隨服色用之以倣古隨裳色之意帝從
之仍令禮制局造三十副下開封府給散舖戶為樣制
賣禮制局奏先議定履各隨服色緣武臣服色止是一
等理宜有别帝命文武官大夫以上四飾全朝請武功
郎以下減去一繶竝稱履宣義宣教郎以下至將校伎
術官減去二繶純竝稱履元史輿服志曰履制以納
石失有䨇耳二帶鉤飾以珠
履二
原世本曰於則(黃帝臣)作屝履增六韜曰昔者帝堯王
天下黼衣絓履不敝不更為也淮南子曰禹之趨時
冠挂而不顧履遺而不取東方朔瑣語曰木履起於
晉文公時介之推逃禄自隱抱樹而死公撫木哀歎遂
以為履每思從亡之功輒俯視其履曰悲乎足下足下
之稱自此始也左傳曰雨雪楚王皮冠豹舄魏書
曰楚昭王出奔而忘其履使人求之以百金曰吾不忘
其相從於患難之中也故論功而未及者皆無怨矣世
宗詔趙修云楚履既墜江君徘徊鐘牛一聲東向改釁
晏子齊景公問曰子近市識貴賤乎時公繁刑對曰
踊貴屨賤公愀然遂緩刑又曰景公為履飾以金玉
服以聽朝履重僕不能舉問曰天寒乎晏子曰古之制
衣服冬輕而煖夏重而清金玉之履是重而寒也公入
撤履東平王蒼𫝊曰魯國孔氏尚有仲尼車輿冠履
明德盛者光靈遠也賈誼書曰二世胡亥之為公子
也詔置酒享羣臣召諸子賜食先罷胡亥下階羣臣陳
履狀善者因行踐敗諸侯聞之莫不太息及即位皆知
天下必棄之列仙傳曰昭帝改葬鉤弋夫人空棺無
尸但有絲履漢書雋不疑𫝊曰暴勝之屣履起迎屣
又作蹤謂納履未正曳之而行又曰將軍皇甫規解
官歸鄉人雁門太守謁之規卧不迎既入問卿在雁門
食雁美乎又白王符在門屣履迎之語曰徒見二千石
不如一縫掖西京雜記曰趙合德遺飛燕有同心七
寳綦履又曰成帝好蹴踘羣臣以蹴踘為勞體非至
尊所宜帝曰朕好之可擇似而不勞者奏之家君(劉歆謂其)
(父向)作彈棋以獻帝大悅賜紫絲履又曰慶安世年十
五為成帝侍郎嘗著輕絲履又曰匡衡邑人有說詩
者衡從與語質疑邑人推服倒履而去東觀漢記曰
茨充字子何為桂陽太守民情懶惰多無履足多剖裂
茨教作履今湖南知織履皆茨之教魏武帝遺令曰
餘香可分與諸夫人諸舍中無所為學作履組賣也
晉書曰武庫火累代之寳焚焉孔子履漢祖斬蛇劒王
莽頭晉惠帝起居注曰帝還洛陽至陵下謁無履取
左右履著下拜續晉陽秋曰江州刺史王弘造淵明
淵明無履弘令從人脫履以給之語左右為彭澤作履
左右請履度淵明於衆坐伸脚令度及履至著而不疑
晉書曰苻健時霖雨河水溢浦津監寇登得一履於
河長七尺三寸内指迹長一尺深三寸幽明錄曰晉
太寧元年餘杭人姓王失其名往上舍過廟乞福既去
行五六里一白衣人持履至云官使還君化為鵠飛入
田中搜神記曰宫亭湖孤石廟有一估客下都經其
廟見二女子云可為妾買兩紉絲履自厚相報估客至
都與置之竝一箱置履在内留廟中去兼一書一刀忘
而留之及乘舟忽有鯉魚躍入剖之得刀與書趙錄
曰佛圖澄卒葬後郭門吏報石季龍云師擕一履西去
季龍𤼵其墓惟見一履與一石宋書曰益州道士邵
碩元徽二年忽告人云吾命終困卧而死後人見碩在
荆州道上以一隻故履縛左脚而行甚疾遂不知所之
齊書曰高祖儉素宫人盡令著紫絲履南史曰齊
始安王遥光生而躄疾多忌人有餉履者以為戲巳大
被嫌責劉繪嘗為牋云智不及葵亦以忤旨南齊書
曰高宗為錄尚書輔政百僚屣履到席獨蔡約躡屐不
改帝謂江祏曰蔡氏禮度之門故是可悦祏曰大將軍
有揖客復見於今北史曰北齊沈麟士性寬恕一日
鄰人認其所著履麟士曰是卿履耶即脫與跣而歸後
鄰人得履送還前日履曰非卿履耶笑而受之唐書
馬周傳曰鳴玉曳履又曰崔彦昭與王凝外昆弟也
凝大中初先顯而彦昭未仕嘗見凝凝倨不冠帶謾言
曰不若從明經舉彦昭為憾至是凝為兵部侍郎母聞
彦昭相勅婢多製履襪曰王氏妹必與子皆逐吾將共
行彦昭聞之泣且拜不敢為怨又曰元德秀家惟枕
履輟耕錄曰晉永嘉中有伏鳩頭履子梁天監中武
帝易以絲名解脫履至陳隋間吳越大行而模樣差多
唐大歴中進五朵草履子建中元年進百合草履子
清異錄曰宣宗儒雅令有司效孔子履製進名魯風鞵
宰相諸王效之而微殺其式别呼為遵王履瑯嬛記
曰季女贈賢夫以綠華尋仙之履又曰馬嵬老媪拾
得太真襪以致富其女名玉飛得雀頭履一䨇真珠飾
口以薄檀為苴長僅三寸玉飛奉為異寳不輕示人
九國志曰江南李昇常履蒲靸言行錄曰宋司馬温
公燕居正色危坐未嘗不冠出入步履皆有常履雖穿
如新一綂志曰惠州沖虛觀有遺履軒相𫝊南海太
守鮑靚嘗夜訪葛洪與語達旦乃去人訝其往来之頻
而不見其車使人往密伺之但見有雙燕飛至網之得
雙履焉
履三
原履霜行雪(毛詩曰大東小東杼柚其空糾糾葛屨可以履霜又宣王子伯竒作履霜操)
(完史記曰東郭先生待詔公車貧困飢寒衣敝不行雪中屨有上無下足盡踐地道中人笑之)增
禦濕飛雲(南海有抱香木極柔弱不勝刀鋸乘濕時刳而為履易如削瓜既乾則堅韌難成履)
(雖猥大而輕遇風則隨而飄動夏月穿之可禦蒸濕氣晉太康六年扶南貢百雙帝深歎異然哂其作之陋但)
(置諸外府以備方物而已綾樵人直說曰白樂天燒丹于廬山草堂作飛雲履玄為質四面以素綃作雲朵)
(染以四選香振履則如煙霧樂天著示山中道友曰吾足下生雲計不久上昇朱府矣)穿角
高頭(後魏王遵業性恬素常著穿角履好事者毁新履而學之唐五行志曰文宗時吳越間織高頭草)
(履加綾縠前代所無夫履下物也織草為之又非正服而被以文飾蓋隂邪闒茸侈泰之象)原五
兩三千(毛詩曰葛屨五兩為史記曰趙平原君使人於春申君欲誇楚瑇瑁簮刀劒之室飾以)
(珠玉而春申君客三千餘人其上客皆躡珠履趙使大慙)納丹豹綴朱蠙(王子年拾)
(遺記曰周穆王起春霄之宮西王母來焉納丹豹文履劉楨魯都賦曰纖纖絲履燦爛鮮新表以文綦綴以)
(朱蠙步蹈安審接踵承身)原憲拖嘯父補(原憲曳杖拖履行歌商頌列仙𫝊曰嘯)
(父冀州人在曲周市中補市人履數十年竒其不老)文王係齊侯喪(韓子曰文王履)
(係觧視左右盡賢無可使係因俯而係之得齊襄公墜於車傷足喪屨反誅屨於徒人費不鞭之)文
公墮昭王決(韓子曰晉文公與楚人戰至鳳凰之陵係履觧因自結之左右曰不可以使人)
(乎公曰吾聞上君所與居皆其所畏也寡人雖不肖先君之人皆在是以難之也賈誼書曰昔楚昭王與吳)
(戰軍敗王走而履決失之行三十步復旋取左右問曰何惜此一踦履乎王曰楚國雖貧豈愛一踦履哉惡與)
(偕出弗與俱反也自是楚國之俗無相棄者)踐遠遊躡承雲(曹植洛神賦曰踐遠)
(遊之文履曳霧綃之輕裾女李白詩足下遠遊履凌波生素塵甄述美詩曰足躡承雲履)圯上
墮渡漢脫(史記曰張良遊下邳圯上有一老父至墮其履圯下顧謂良曰孺子下取履良愕然)
(欲毆之為其老強忍下取履父曰履我良業為取長跪而進之荆州記曰臨賀興安縣水邊平石上有石履)
(一具云越王渡漢脫履於此)弗加枕不履絲(賈誼曰履雖鮮弗加於枕冠雖敝不)
(以苴履子禮記曰國家靡敝君不履絲屨)曾子决踵師曠刺足(莊子曰曾)
(子居衛緼袍無裏納履決踵於說苑曰晉平公置酒虒祈之臺使郎中馬章布蒺藜階上令人召師曠師曠)
(至履而上堂公曰安有人臣履而上人主堂者乎師曠觧履刺足伏而刺膝仰天而歎)瓜田不
納增章甫不薦(古詩曰君子防未然不處嫌疑間瓜田不納履李下不整冠賈誼弔屈)
(原文曰章甫薦履漸不可久兮)
履四
原絳地(東宮舊事曰太子納妃有絳地文履一緉)青絲(列仙𫝊曰胡母班為太山府君齎書)
(請河伯河伯貽其青絲履甚精巧)雜綵(魏武内式令曰前於江陵得雜綵絲履以與家人約當著)
(盡此履不得效作也)金薄(張華金薄篇曰足下金薄履手中雙黃邪)組履(秦嘉與婦淑書)
(曰今致龍虎組緹履一緉生高文惠婦與文惠書曰今聊具組履一緉)增燕履(王褒文曰燕履)
(宵去鳬舄晨歸)原厚履(漢書王莽好高冠厚履)增空履(王元長曲水詩序曰危冠)
(空履之吏注漢書曰唐遵以明經飾行顯名於世衣敝履穿)躧履(陸厥詩曰嘉惠承帝子躧履奉)
(王孫)跋履(左傳曰文公躬擐甲胄跋履山川)賜履(又曰賜我先君履)補履
(莊子曰干將補履不如兩錢之錐)履畞(魯人履畞而稅)履土(左傳曰君履后土而戴皇)
(天)四履(宣德皇后令曰地狹乎四履又黃庭堅詩曰東盡齊四履)隻履(傳燈錄曰達摩)
(葬熊耳山魏宋雲使西域迴遇師于葱嶺手攜隻履雲問師曰西天去帝令啓棺惟一隻革履在焉)整
履(杜甫詩曰整履步青蕪)步履(又步履過東籬)踐地(六韜崇侯虎曰今周伯昌懷仁)
(而善謀冠雖敝禮加於首履雖新法以踐地可及其未成而圖之)承趾(規行矩步以承玉趾)
白雲履(宋孫覿詩曰来隨白雲履)青絲履(杜甫詩曰細軟青絲履又詳上)原
信度數(韓子曰鄭人欲買履先自度足而置其坐往市而忘操之乃歸取之人曰何不試以足曰寧信)
(度數無自信也)增踐文章(古詩曰頭上金釵十二行足下絲履五文章)晩入陪
(蘇軾詩曰初官惠文讀城旦晩入奉常陪劒履)頻遊穿(杜甫詩曰頻遊任履穿)履薄
冰(詩曰如臨深淵如履薄冰)履虎尾(易曰履虎尾不咥人)原單下曰履(三禮)
(圖曰複下曰舄單下曰履其色各隨裳色夏用葛冬用皮)絲謂之履(方言曰絲作謂之履麻作)
(謂之不借)赤繶青句(周禮曰屨人掌王及后之服屨為赤舄黑舄赤繶黃繶青句青屨葛屨注)
(曰赤繶以赤絲為下緣句當為絇音劬履飾也)飾銀連珠(晏子春秋曰景公為履黃金之綦飾)
(以銀連以珠良玉之鉤其長尺許)足躡刺繡(陸機織女賦曰足躡刺繡之履)出躡
珠履(左思吳都賦曰締交翩翩儐從奕奕出躡珠履動以千百杜甫詩曰欲向何門趿珠履)尚
書曳履(漢書曰鄭崇字子游哀帝擢為尚書僕射數諫諍每見曳革履上笑曰我識鄭尚書履聲杜)
(甫詩曰聽履上星辰)使者躡履(漢書曰暴勝之為直指使者威震州郡素聞雋不疑賢望見容)
(貌尊嚴勝之躡履起迎)投履適秦(韓詩外𫝊曰田子方之魏魏太子從車百乘而迎之郊再)
(拜謁子方不下車太子不悅曰敢問何如可以驕人子方曰吾聞以天下驕人而亡者有矣則貧賤可以驕人)
(志不得則投履而適秦楚安往而不得貧賤乎)織屨徙越(淮南子曰魯人身善織屨妻善織縞)
(而徙於越或謂之曰子必窮屨為履之也而越人跣行縞為冠之也而越人披髮以子之所長遊不用之國欲)
(使無窮可得乎)織以為食(列女𫝊曰陳仲字子終自齊適楚楚王欲以為相其妻曰子織履以)
(為食淡然而無為樂在其中矣謝使不就許行其徒數十人捆屨織席以為食)織以給用
(又曰翟方進遊學於亰師後毋憐其幼隨之長安織履以給其用)陳鄭屝屨(左傳曰齊伐楚)
(屈完及諸侯盟陳轅濤塗謂鄭申侯曰師出於陳鄭之間國必甚病若出於東方觀兵於東夷循海而歸其可)
(也申侯曰善濤塗以告齊侯許之申侯見曰師老矣若出於東方而遇敵懼不可用也若出於陳鄭之間供其)
(資糧屝屨其可也)蕭何劒履(漢書曰蕭何劒履上殿入朝不趨)饑饉煮履
(東觀漢記曰朱敷上略曰隗囂叛亂殺戮官吏惟狄道為國固守然民饑饉啖弩煑履宜救倒懸之急)
藍縷繩履(英雄記曰幽州刺史劉虞食不重肴藍縷繩履)八月韋履十月帛
履(崔寔四民月令曰八月制韋履十月作帛履)庶人草履中者絲履(鹽鐵論曰)
(古者庶人麤屝草履縮絲尚韋而已及其後則綦下不借鞔鞮革舄今富者革中名工輕靡使容紈裏紃下越)
(端縱緣中者鄧里作蒯苴秦堅婢妾韋沓絲履)珠履之奢雖懲於楚客葛
屨之儉亦刺於魏人
履五
增詩梁沈約脚下履詩曰丹墀上颯袿玉殿下趨鏘逆
轉珠珮響先表繡袿香裾開臨舞席袖拂繞歌堂所歎
忘懷妾見委入羅牀陳後主詠履詩曰賢舍觀穴踵
瓜田覩躡迹矩步今有儀用此前嘉客元李俊民苴
履詩曰待詔門前東郭趾藍關路上仙人迹雪花紛披
蓋地白東家不借借不得雖然近市屨亦無以故為新
即有餘同行留我木上座補過仰渠金十奴一生能著
屐幾兩用心猶在阮孚上不須更覓下邳侯山林此計
成長往
增賦唐趙良器履賦曰朝廷兮赫曦冠劔兮逶迤惟斯
履之所用得禮容之威儀綴珠綦以崇飾遵玉趾而更
移其始造也佳人運思女工妙選爰斯功之始畢出閒
庭之試踐眇輕步以相矜指竒文而争衒若乃相國承
寵尚書見榮歴彤階而曳響上玉殿而規行出羣標竒
則檐前燕落入朝表異則雲際鳬驚運蓍絲以示儉躡
瓜田而見明時行則行時止則止潔其容色固其表裏
偶簮裾未以為榮踐泥沙而以為恥其儀翼翼其貌邕
邕曳踵則輪軌不斷接武則塵迹相重其取進也每迎
前以啟路其守謙也常處下而翹容其受用也既虚中
以待物其順人也亦應時而曲從是以加其絲飾廣其
文繡所以表威儀光領袖宗廟祭祀非履不行揖讓周
旋捨履何就易曰履者禮也吾謂斯文之不謬
增銘漢李尤文履銘曰乃製兹履文質武斌允顯明哲
卑以牧身步此堤道絶彼埃塵晉傅玄履銘曰戒之
哉思履正無履邪正者吉之路邪者凶之徵
屣一
增說文曰屣鞮屬也孟子曰舜視棄天下猶棄敝屣
也
屣二
增春秋後語曰魏太子擊逢文侯之師田子方於朝歌
引車避下謁之子方不為禮太子因問曰富貴者驕人
乎貧賤者驕人乎子方曰貧賤者驕人耳夫諸侯而驕
人則失國大夫而驕人則失家富貴者安敢驕人貧賤
者行不合言不從則去之楚越若脫屣然太子不懌而
去原世說曰晉何晏為吏部尚書王弼未弱冠往見
之晏即倒屣迎之增晉書郗超曰謝玄使才雖履屣
間亦得其任
屣三
增曳屣破屣(曾子曳屣而歌商頌聲滿天地屣蘇軾詩曰哀哉練裠子負薪躡破)
躡利屣振朱屣(貨殖傳曰趙女鄭姬揄長袂躡利屣舞屣也張衡西京賦曰振朱屣於)
(盤樽)
屣四
增皇甫倒屣(後漢書曰皇甫規有當世重望鄉人有行賄為郡守謁規規卧不起聞王符至遂倒)
(屣而迎)原蔡邕倒屣(魏志曰王粲字仲宣山陽人蔡邕見而竒之時賓客盈坐聞粲至倒)
(屣迎之)舉天下如釋屣(淮南子曰堯舉天下而𫝊之舜猶却行而釋屣)棄妻
子如脫屣(史記漢武帝曰使朕誠得如黃帝視棄妻子如脫屣耳)
屩一
增釋名曰屩草屨也又麻曰屩木曰屐原又曰屩蹻
也出行著之蹻蹻輕便因以為名也增炙轂子曰夏
商以草為屩又曰菲絲為屩宮中妃嬪皆著
屩二
原春秋後語曰趙相虞卿躡屩擔簦来說孝成王王賜
白璧二雙黃金百鎰再見拜為上卿故號虞卿增謝
承後漢書曰江夏劉勤家貧作屩供食常作一兩縷斷
置不賣出行妻賣以糴米勤歸炊熟怪問何所得米妻
以實告勤責妻曰賣毁物欺取其直也因棄不食仕至
司徒宋書曰劉敬宣嘗夜與僚佐宴空中有投一隻
芒屩於坐墜敬宣食盤上長三尺一寸已經人著耳鼻
間竝欲壊頃之敬宣參軍司馬道賜反為其所&KR0675;原
又曰張暢在彭城為魏太武所圍太武遣李孝伯至城
欲與暢語孝伯曰君南土膏梁何為著屩君而著此使
將士云何暢曰膏梁之言誠為多媿但以不武受命綂
軍戎陣之間不容緩服增梁書曰何點遨遊人世或
乘柴車躡草屩恣心所適致醉而歸又曰王筠為臨
海太守還有芒屩兩舫他物稱是為有司所奏唐書
曰孟元陽起於陳許軍中理戎整肅曲環主屯作西華
陽芒屩立稻中須役者退方去又張志和本𫝊曰志
和築室越州東郭茨以生草椽棟不施斤斧豹帶椶屩
每釣魚不設餌志不在魚也又曰朱桃椎結廬山中
嘗織十芒屩置道上見者曰此居士屩也為易米茗置
其處輙取去終不與人接其為屩也草柔細環結促密
人爭躡之
屩三
增牧羊釣魚(漢書曰卜式為郎在上林苑中布衣著屩而牧羊下詳屩二)青耳
朱爽(唐六典曰羊車小兒引之有青耳屩而風土記曰美朱爽之輕屩爽藤也赤色緣木長大如)
(箭竿越人以為屩經以青芒行山便於用故越人重之)原靻屩增樵屩(史記曰蘇)
(秦以匹夫徒步之人靻屩羸蓋輕策萬乘之主宋王安石詩曰樵屩沒歸踵)釋享膏粱
原棄得珠玉(王褒聖主得賢臣頌曰遇明君遭聖主離疏釋屩而享膏粱蜀書諸葛亮集曰棄)
(敝屩而得珠玉)
屩四
原未嘗脫屩(婁承先别傳曰自云征討嘗著戎服未嘗脫屩)往市賣屩(俗說曰劉)
(真長少時與母任氏寓居京口家貧織芒屩以為養往市賣之時方回數出南射堂射過人無不看劉初不回)
(顧方回異而問之答曰老母朝未得食至市貨屩不得展詣)敗屩聚道(搜神記曰元康之末)
(太安之間江浦之域有敗屩自聚於道多或至四五千兩人散去之投林草中明日視之悉復聚矣或云貍銜)
(而聚之世之所說屩者人之賤服而當勞辱下民之象也敗者疲敝之象也道者地理四方所以交通王命所)
(由往來也今敗屩聚於道者象下民疲病將相聚為亂絶四方而壅王命)敗屩棄路(笑林曰南)
(方人至京師者人戒之曰汝得物惟食慎勿問其名也後詣主人入門内見馬矢便食惡臭乃步進見敗屩棄)
(於路因復嚼殊不可咽顧伴曰且止人言不可皆信後詣貴官為設饌因相視曰故是首物且當勿食)
侯景童謠(梁書曰侯景即位童謠曰脫青袍著芒屩荆州太子挺應著)沈衆士誚
(陳書曰沈衆武帝時兼尚書監起太極殿恒穿布袍芒屩以麻繩為帶朝士咸共誚其所為)使縣
吏著屩(齊書曰沈瑀為餘姚令初至當吏皆鮮衣美服自彰别瑀怒曰汝等下縣吏何得自擬貴人悉)
(使著芒屩粗布侍立終日足有蹉跌輒加楚捶)使子弟著屩(又曰褚彦回幼有清譽宋元嘉)
(末魏軍逼瓜步百姓咸負擔而立時父湛之為丹陽尹使其子弟竝著芒屩於齋前習行或譏之湛之曰安不)
(忘危彦回時年十餘甚有慚色)
鞋一
原釋名曰鞋解也亦履屬增說文曰鞵革生鞮也從
革從奚俗作鞋
鞋二
增朝野僉載曰唐鄭愔為吏部侍郎掌選貪贜有選人
以百錢繫鞋帶愔問之曰當今之選非錢不行鄴侯
家𫝊曰唐李泌宿内院旦起有竊泌鞋送帝所帝曰鞋
者諧也當為弼諧事宜諧矣雲門問卧龍作麽生是
第一機龍曰峭緊草鞋
鞋三
增竊署吏籍領軍(朝野僉載曰鄭仁凱性貪猥為密州刺史家奴告曰鞋敝即呼公署)
(吏鞋新者令上樹採果俾奴竊其鞋而去吏訴之仁凱曰刺史不是守鞋人顔氏家訓曰鄴下一領軍貪甚)
(坐事籍其家産麻鞋一屋其餘財寳不可勝言)
鞋四
增麻鞋(杜甫述懷曰麻鞋見天子)棕鞋(黃庭堅詩曰桐帽棕鞋稱老夫)青鞋(黃帽)
(青鞋歸去来謂籜冠芒鞋)靸鞋(北夢瑣言霧是山中子船為水靸鞋)
鞋五
增詩宋張安國贈黃升卿送棕鞋詩曰編棕織蒲繩作
底輕涼堅密穩稱趾帝庭無復夢絲絇上客還同貺珠
履我家江南山水窟日日行山勞屐齒感君投贈欲别
時布襪青鞋從此始亨衢知子方著脚直上雲霄三萬
里泰階歴盡即歸来赤舄一雙應几几元薩都拉詠
繡鞋詩曰羅裙習習春風輕蓮花帖帖秋水擎雙尖不
露行復顧猶恐人窺針線情繅雲隱映籠新月花影依
稀襯香頰彩鳳將翔相顧飛鴛鴦謾語愁丹裂落紅濕
透臙脂膩半幅凌波剪秋水莫教踏破浣溪沙濕重東
風擡不起
屧一
增釋名曰屧履中薦也杜甫詩曰步屧隨春風
屧二
原步屧(宋書曰袁粲為丹陽尹步屧白楊郊野間遇一士人便呼與食明日此人謂被知到門求進粲)
(曰昨飲酒無聊偶相要耳竟不與相見)斫屧(齊書曰江泌字士倩濟陽人也少貧好學晝則斫屧)
(為業夜則讀書隨月光光斜則握卷升屋)增林晩(杜甫詩曰步屧深林晩)花殘(又曰)
(花殘步屧遲)原西施響屧(蘇州圖經曰吳王宫中有響屧廊以楩梓板藉地西施行則有)
(聲)江妃寳屧(梁書曰臨川王宏奢侈過度後庭數百人皆極天下之選所幸江無畏服玩侔)
(於齊東昏潘妃寳屧直千萬)
屐一
原釋名曰屐榰也為兩足榰以踐泥也帛屐以帛作屐
如屩者也不曰帛屩而曰帛屐者屩不可踐泥屐可踐
泥也增夢書曰麤屐為使令卑賤類也夢得麤屐得
僮使令也
屐二
增論語隱義注曰孔子至蔡解於客舍夜有取孔子一
隻屐去盜者置屐於受盜家孔子屐長一尺四寸與凡
人屐異漢書曰袁盎使吳吳王使圍守之乃力決帳
直出屐行七十里漢王褒僮約曰持斧入山斷輮裁
轅若有餘材當作俎几木屐東觀漢記曰范升奏云
伏見太原周黨東海王良山陽王戎使者三到乃肯就
車脫衣解屐昇於華轂語林曰鄭康成在馬融門下
業成辭歸融心忌之康成亦疑有追乃坐橋下據屐融
果逐之告左右曰玄在土下水上而據木此必死矣遂
罷追竟以免晉書曰宣王初欲追諸葛亮於關中亮
多置蒺藜帝使軍士三千人著軟材平底木屐前行蒺
藜悉著屐底然後馬步俱進追至赤岸始知亮死又
曰謝安遣弟石及從子玄征苻堅所在皆克安方對客
圍碁有驛書到碁畢還内過戸限心喜不覺屐齒之折
又曰王述性急嘗食雞子以箸刺之不得便怒擲於
地雞子圓轉不止便下以屐齒踏之不得嗔甚取置口
中嚼而吐之皇甫謐高士𫝊曰袁閎字夏甫汝南人
也築室於庭首不著巾身無單衣足著木屐劉欣期
交州記曰趙嫗者九真軍安縣女子乳長數尺不嫁入
山聚羣盗常著金擒踶屐宋元嘉起居注曰劉禎彈
廣州刺史韋朗贓有白荆屐六七十兩宋書曰劉凝
之有人嘗認其所著屐笑曰僕著之已敗令家中覓新
者償君此人後於田中得所失屐送還不肯復收梁
書曰范廉為吳興太守廣陵高爽有險薄才客於廉委
以文記爽嘗有求不遂乃為屐謎以喻廉曰刺鼻不知
啑蹋面不知瞋嚙齒作步數持此得勝人譏其不計恥
辱以此取名位也北齊書曰宗道暉學為儒宗好著
高翅帽大屐州將初臨輒服以謁語曰顯公鍾宋公鼓
宗道暉屐李洛姬肚謂之四大唐書曰劉义常穿屐
破衣聞韓愈接天下士步歸之又曰崔郾室陋霖淖
則客蓋而屐
屐三
增赤袴金齒(集異記曰廣平遊方先期望見一人著赤袴褶知是鬼魅乃以刀斫之乃死良)
(久方變是常所著屐白李白詩曰一雙金齒屐兩足如霜)醉著卧聽(猩猩飲醉取屐)
(著之乃為人所擒屐詩曰卧聽牆東人響)日行勞無遺跡(張安國詩曰日日行)
(山勞屐齒賞歐陽修詩曰山河昔留屐齒無遺跡)原祭酒學作阮孚自蠟
(杜祭酒傳曰君治家清貧窮困學作屐以資供養之費屐為實價或誤得多直輒解而還之晉書曰祖約好)
(財阮孚好屐同是累而未判得失有詣約者正見料財物客至屏當不盡餘兩小簏著背後傾身障之意未能)
(平或詣孚正見自蠟屐因歎曰未知一生當著幾兩屐神色閒暢於是勝負始分)麻姑行水
增梅姑行水(異苑曰丹陽縣故湖側有麻姑廟姑生時有道術能著屐行水上又曰丹陽)
(縣有梅姑廟姑生有道術能著屐行水上後負道法壻怒殺之投其屍於水上乃隨波流漂至今廟處晦望之)
(日時見水霧中曖然有屐)
屐四
原長七尺(秦記曰苻健皇始十年新平有長人見語百姓張靖曰苻氏應天受命今當太平新平令)
(以聞健以為妖下靖獄會大雨霖河渭溢浦津監寇登得一屐於河長七尺三寸人跡稱之指長尺餘文深一)
(寸健歎曰覆載之中何所不有張靖所見定不虚也赦之)見雙屐(異苑曰武陵宗超之奉經好道)
(元嘉中亡將葬猶未闔棺其從兄簡之來會葬啟蓋視之但見雙屐在棺中)挈屐而歸(華陽)
(國志曰何隨家有竹園人盗其笋隨過行見之恐盗者驚走乃挈屐徒步而歸)著屐徐行(神仙)
(𫝊曰左慈見孫討逆孫著鞭驅馬逐慈慈著木屐策杖徐步終莫能及)木屐嫁女(汝南先賢)
(𫝊曰戴良嫁女布裳木屐以備炊爨)鐵屐登城(晉書曰石勒擊劉曜使人著鐵屐施釘登城)
著屐出閤(義熙起居注曰兼黃門郎徐應正出為散騎著屐出省閤有司奏乃免官)著
屐登山(宋書曰謝靈運好山水尋山陟嶺必造幽峻巖障數十里莫不備盡登躡常著木屐上山則去)
(其前齒下則去其後齒)玩之訛黑(又曰高帝鎮東府朝廷致敬虞玩之為少府猶躡屐造席)
(高帝取屐視之訛黑釘脫蒵斷以芒接之問曰卿此屐已幾載曰初釋褐拜征北行佐賈之著已三十年貧士)
(竟不辦易高帝咨嗟因賜以新屐不受問其故答曰公之賜恩華俱重但舊簮敝席復不可遺所不敢當帝善)
(之)婦女漆畫(風俗通曰延嘉中京師長者皆著木屐婦女始嫁作漆畫屐五色采為系後黨)
(事起九族俱繫婦人桎蓋木屐之象)楚王玉屐(蕭子顯齊書曰襄陽有盗𤼵古塚𫝊云是)
(楚王塜獲玉屐玉屏風)子敬高屐(世說曰王子敬兄弟見郗公躡屐問訊甚修外生禮及嘉)
(賓死著高屐儀容輕慢每命坐皆云有事不暇坐郗公慨然曰若使嘉賓不死鼠輩敢爾)原振屐
見平原(孔叢子曰孔穿振方屐見平原君)荷屐詣司空(庾仲雍荆州記曰劉盛公)
(枝江人桓司空臨州與上佐遊於靈溪盛公詣市還著皂蓋布裙以杖荷屐詣桓司馬)
屐五
增詩元陳樵蠟屐亭詩曰七賢老死獨南奔袖有江亭
墮淚痕函夏盡為新土宇醉鄉不失舊乾坤金貂曾入
丹陽市蠟屐應歸白下門惆悵黃門墓前栢不禁三度
見風塵
襪一
原說文曰襪足衣也增釋名曰襪末也在脚末也
文子曰均為縞也或為冠則戴之或為襪則履之文
獻通考曰後漢永平二年詔五嶽四瀆山川宗廟社稷
諸沾秩祠皆絳襪示其赤心奉神也北魏崔浩女儀
曰近古至日上履襪於舅姑踐長至之義唐六典曰
凡王公第一品朱襪六品至九品白襪唐陸龜蒙雜
說曰𫝊曰武王罷朝而襪系絶顧左右無可使結者衛
褚師呼聲子結襪而登席漢廷尉為王生結襪襪之有
帶其來尚矣今獨亡之嗚呼古之制亡者十八九奚襪
帶之足云宋史輿服志曰政和議禮局上皇帝冕服
之制襪羅表繒裏施靿著綦以繫之元史輿服志曰
緋羅錦襪一兩
襪二
原韓非子曰文王伐崇至鳳凰之墟而襪繫解因自結
之太公望曰何為也王曰上君與處皆其師中皆其友
下盡其使也今皆先君之臣故無可使也帝王世紀
曰武王伐紂行至商山襪繫解五人在前莫肯繫皆曰
臣所以事君非為繫襪左傳曰衛侯為靈臺於籍圃
與諸大夫飲酒焉褚師聲子襪而登席公怒辭曰臣有
疾異於人若見之君將㱿之是以不敢注古者臣見君
解襪足有創疾不敢解襪㱿謂嘔吐漢書曰景帝時
王生者善為黃老言嘗召居廷中公卿盡會張釋之為
廷尉王生顧曰我襪解為我結襪釋之跪而結之人或
讓王生獨奈何庭辱張廷尉如此王生曰吾老且賤自
度終無益於張廷尉廷尉方今天下名臣故吾聊使跪
結襪欲以重之諸公聞之賢王生而重釋之增又曰
中山王來朝成帝賜食後飽起下襪繫解帝以為不能
而賢定陶王原東觀漢記曰和帝召諸儒魯平與侍
中賈逵尚書令黃香等相難平善對事罷朝特頒賜履
襪會稽典錄曰賀劭為人美容止與人交久益敬之
在官府左右莫見其洗沐坐嘗著襪希見其足後漢
皇甫規與馬融書曰謹遣掾吏許尚奉絮被一雙襪一
緉以通微意增唐國史補曰韋涉有疾房太尉使子
弟問之延入卧内行步悉藉茵毯房氏子弟襪而後登
侍婢皆笑舉朝以韋氏貴盛房氏清儉俱為美談瑯
嬛記曰太真著鴛鴦竝頭蓮錦袴襪劉賓客嘉話錄
曰元載於萬年縣佛堂子中謁主官乞一快死主者曰
相公今日受些子汚泥不怪也乃脱穢襪塞其口而終
北夢瑣言曰偽蜀吏部尚書韓昭多能而皆不精朝
士李台瑕曰韓八座事業如拆襪線無一條長輟耕
錄曰李後主令窅娘以帛繞脚素襪舞蓮中回旋有凌
雲之態宋文與可畫篔簹谷記曰與可厭畫竹投絹
曰吾將以為襪蘇軾語之曰襪材盡於子矣秦嘉與
婦徐淑書曰今奉細布襪二兩
襪三
增龍縞鵶頭(搜神記曰巴卭人家橘園有兩大橘如三斗盎剖開每橘有二叟相對象戲一)
(叟曰君輸我瀛洲玉塵九斛龍縞襪八緉後日於青城草堂還我爾李白詩曰履上足如霜不著鵶頭襪)
原複紵織成(晉惠帝起居注曰愍懷太子賜典兵中郎將複紵襪一緉高文惠父與)
(文惠書曰今奉織成襪一緉)獻七緉賜三具(曹植賀冬表曰獻襪七緉幷為襪頌)
(乃班固與竇憲牋曰將軍憐固賜以玉躬所著瑇瑁襪三具)增吳妃綾羅楊妃
錦袎(實錄曰自三代始有襪謂之角襪前後相承中心繫帶至魏文帝吳妃乃裁綾羅紬絹為之太真)
(外傳曰妃子死之日馬嵬村嫗得錦袎襪一隻每過客求一翫得百錢前後獲無數)
襪四
增垢膩(杜甫詩垢膩脚不襪)凌波(李白詩盈盈漢水若可越可惜凌波步羅襪)香
塵動(陣子昂詩綠水不汚衣香塵動羅襪)紅蕖豔(杜甫詩羅襪紅蕖豔)原羅襪
生塵(曹植洛神賦曰凌波微步羅襪生塵)羅襪容與(張衡南都賦曰翛袖繚繞而滿庭羅)
(襪躡蹀而容與)增或襪而騎(李右中自邊還走馬入金光門道路妄言兵至百官或襪而騎)
不襪而鞋(唐臣李仁矩董璋置酒召之李辭醉不往於傳舍與娼妓飲璋怒率衙兵露刃之傳)
(舍李惶恐不襪而鞋走庭中璋責之)青鞋布襪(杜甫詩曰吾獨何為在泥滓青鞋布襪從此始)
布襪青纏(蘇軾詩曰已辦布襪青行纏)
襪五
增詩唐劉禹錫馬嵬行曰不見巖畔人空見凌波襪郵
童愛蹤跡私手解鞶結𫝊看十萬眼縷絶香不歇杜
牧詠襪曰鈿尺裁量減四分纖纖玉笋裹輕雲五陵年
少欺他醉笑把花前出畫裙元楊維楨題楊妃襪詩
曰天寳年来窄袎留幾隨錦被暖香篝月生簾影初弦
夜水浸蓮花一瓣秋塵玷翠盤思亂滚香粘金鐙憶微
兜懸知賜浴華清日花底䙀兒碧眼偷
原銘後漢崔駰襪銘曰機衡建子萬物含滋黃鍾育化
以養元基長履景福至於億年皇靈既祐祉祿来臻本
支百世子子孫孫
原頌魏曹植冬至獻襪頌曰玉趾既御履和蹈貞行與
祿邁動以福并南闚北戶西廵王城翺翔萬域聖體浮
輕
御定淵鑑類函卷三百七十五
