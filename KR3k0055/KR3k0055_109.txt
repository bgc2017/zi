欽定四庫全書
御定淵鑑類函卷一百四
設官部四十四(雜號將軍左右千牛)(左右監門衛將軍諸校尉)
雜號將軍一(歷代雜號將軍凡有數百不可具載今錄其著者)
原杜氏通典曰上(漢以呂禄為上將軍)騎(漢武帝以公孫敖及公孫賀並為騎將軍)樓
船(漢元封三年以荀彘為之)橫海(漢元鼎六年以韓說為之擊東越有功)材官(漢李息為之掌)
(理宮室)貳師(漢李廣利為之征貳師城取善馬故以為號)輕車(漢武帝以公孫賀為之)伏
波(漢武帝征南越始置此號以路博德為之後漢馬援亦為之伏波者船涉江海欲使波浪之伏息)中
軍(漢武帝以公孫敖為之)強弩(漢武帝以李沮為之)戈船(環氏要略云建戈於船上浮渡沮水)
奮威(漢武帝以田千秋為之)度遼(漢武帝初以范明友為度遼將軍後漢明帝永平八年又置屯)
(五原銀印青綬烽种暠字景伯為度遼將軍誠心懷撫信賞公明乃去燧斥堠邊方晏然及卒匈奴舉國傷)
(惜單于每入朝賀見墳輙哭泣祭祀又李膺為度遼將軍聲振遠域)積射(漢有之晉武帝泰始四年)
(省太康十五年立射營弩營置積射強弩將軍主之)建威(漢元帝以韓安國王晏並為之光武以耿弇為)
(之)九武(王莽拜將軍九人皆以武威稱號曰九武將軍)征鹵(後漢建武中始以祭遵為之後張飛)
(亦為之)武牙(後漢光武以蓋延為之)橫野(後漢光武以王常為橫野大將軍)捕虜(後漢)
(永平中馬武為之)鷹揚(後漢建安中魏武以曹洪為之)討逆(後漢末以孫策為之)破虜(後漢)
(末以孫堅為之)討虜(後漢末以孫權為之)安漢(蜀麋竺為之班在軍師將軍之右)武威(魏武)
(帝以于禁為之)撫軍(魏武帝置以司馬宣王為之)凌江(後漢置以羅獻為之)寧朔(魏以王渾)
(為之)橫江(吳魯肅為之又曰魯橫江昔仗萬人屯橫據陸口)龍驤(晉武帝置以王濬為之)殿
中(宋初置之)黑矟(後魏于栗磾好持黑矟以自衛劉裕遥見題書與之曰黑矟公麾下明帝因授黑矟)
(將軍)牙門將(冠服與將軍同魏文帝黃初中置明帝以胡烈為之又王隱晉書曰陸機少襲父為牙)
(門將吳重武官故也晉惠帝特置四部牙門以汝南王祐為之蜀以趙雲為之)增宋書百官
志曰振威將軍(後漢初宋登為之)揚威將軍(魏置)廣威將軍(魏置)建
武將軍(魏置)振武將軍(前漢末以王況為之)奮武將軍(後漢末呂布為之)揚
武將軍(光武建武中以馬成為之)廣武將軍(晉江左置)折衝將軍(漢建安中魏武)
(以樂進居之)揚烈將軍(建安中以假公孫淵)凌江將軍(魏置)自凌江以下
則有宣威明威驤威厲威威厲威宼威虜威戎威武武
烈武毅武奮綏遠綏邊綏戎討宼討虜討難討夷蕩宼
蕩虜蕩難蕩逆殄寇殄虜殄難埽夷埽寇埽虜埽難埽
逆厲武厲鋒虎威虎牙廣野橫野偏將軍禆將軍凡四
十號其威虜漢光武以馬浚居之橫野以耿純居之蕩
寇漢建安中滿寵居之其餘或是後漢及魏所置今則
或置或不置皆無定員
雜號將軍二(伏波遠奮威將貳師討橫野揚建威鎮偏軍逆烈)
(建義積射)(京輔果毅)(立節中堅)(立義奉義)(立忠材官)(盪寇鄭州)
(威戎宣德)(眀毅孟津)(南統樓船)(直閣虎牙)(寧南虎威)(鎮國振威)
(仁威威遠)(宣威綏遠)(威虜開遠)(輔威撫軍)(廣威征虜)(武威破虜)
(討虜宣武)(龍驤揚武)(度遼信武)(寧朔智武)(討寇建武)(鎮武勇武)
(奮武振武)(廣武殿中)(威武)
增自當一隊兼領二曹(冊府元龜曰文聘為討逆將軍别屯沔口止石梵自當一)
(隊禦賊有功遷後將軍散又曰宿沓千拜虎威將軍侍御郎賜爵漢安男轉中遷給事兼領二曺從駕討和)
(龍以功賜奴婢七十戶)統許昌軍為虎牢將(又曰王基為荆州刺史揚烈將)
(軍毋丘儉文欽作亂以基為行監軍假節統許昌軍進又曰奚烏侯為建義將軍從征蠕蠕及赫連昌以功)
(爵城陽公加員外散騎常侍出為虎牢鎮將)破關中營典南部事(又曰張宗)
(為京輔將軍將突騎與征西大將軍馮異共擊關中諸營堡破之遷河南都尉又曰後魏古弼太武時為立)
(節將軍進為侍中吏部尚書典南部事)捍禦北方經略東蕃(又曰周訪為揚)
(烈將軍時華軼為江州刺史自以受雒京所遣而為夀春所督時雒京尚存不能祗承元帝教命郡縣多諫之)
(軼不納時帝遣訪率衆屯彭澤以備軼訪過姑孰干寳見而問之訪曰大府受命令屯彭澤彭澤江州西門也)
(華彥夏有憂天下之誠而不欲碌碌受人控御頃來紛紜粗有嫌隙今又無故以兵守其門將成其釁吾當屯)
(潯陽故縣旣在江西可以捍禦北方又無嫌於相逼也又曰唐韋待價為盧龍府果毅將軍時辛文陵率兵)
(招慰高麗高麗襲擊敗之待價與薛仁貴受詔經略東蕃因救之文陵苦戰軍始獲全待價被流矢所中竟不)
(言功)攻盤豆栅討煑棗城(又曰陽雄為積射將軍從于謹攻盤豆柵復從李遠)
(經沙苑陣並力戰有功封安平縣侯加冠軍將軍率又曰崔伯麟為中堅將軍冀州長史大乘賊起伯麟州)
(軍討之於煑棗城)龐德不跪嚴季不降(又曰魏龐德為立義將軍為關羽所)
(得立而不跪羽謂曰卿兄在漢中我欲以卿為將不早降何為德罵遂為羽所殺又曰嚴季為軍校尉與劉)
(渴侯同殿勢窮被執終不降屈後逃還除立節將軍)但見遠志便如登仙(又曰)
(姜維初為奉義將軍先是馬謖敗於街亭諸葛亮拔將西縣千餘家及維等還維遂與母相失魏人使其母手)
(書呼維令反幷送當歸以譬之維報書曰良田百頃不計一畞但見遠志無有當歸又曰張光為材官將軍)
(梁州刺史鎮漢中時賊王如餘黨大盛光嬰城固守憤激成疾佐吏咸勸光退據魏興光按劒曰吾受國厚恩)
(不能翦除寇賊今得自死便如登仙何得退還也)生擒反賊討平亂民(又曰)
(薛裔為都督討秦州反賊支酋生擒斬之除立忠將軍又曰奚斤為鄭州將軍循行州郡章武民劉牙聚黨)
(為亂斤討平之)蜀境悉平齊衆大潰(又曰樊猛為威戎將軍梁南安侯蕭方矩)
(為湘州刺史以猛為司馬會武陵王蕭紀舉兵方矩遣猛率湘郢之卒拒之猛擒斬紀父子等撫定梁益蜀境)
(悉平毅又曰蕭摩訶隨都督吳眀徹濟江攻秦郡以功授明將軍又隨眀徹進軍呂梁與齊人大戰摩訶率)
(七騎先入齊衆大潰以功授持節武毅將軍)縛筏積柴騰騎奮矛(又曰奚康)
(生從駕鍾離駕旋濟淮五將未渡梁衆據渚邀津路孝文敕曰能破中渚以為直閣將軍康生時為軍主應募)
(縛筏積柴因風燒其船艦遂假直閣將軍突又曰奚康生為中堅將軍討吐京叛寇辛支追至車谷康生詐)
(墮馬敵謂死争取之康生騰騎奮矛殺數十人敵遂奔北)攻破郁成遂平赫連
(又曰漢李廣利為貳師將軍伐大宛分校尉王申生等軍别至郁成郁成城守不肯給食攻殺申生等貳師令)
(上官桀往攻破郁成郁成降大又曰長孫道生明元初為南統將軍世祖時征蠕蠕捷而還太武征赫連昌)
(為前驅遂平其國)常為軍鋒獨共對戰(又曰馬武為振威將軍從擊尤來五)
(幡等敗於愼水武獨殿還䧟陣故賊不得廹及進次小廣陽武常為軍鋒力戰無前諸將隨之故遂破賊又)
(曰呂布為奮威將軍殺董卓卓將李傕郭氾等攻長安城布開城門將兵就汜言且却兵但身決勝負氾布乃)
(獨共對戰布以矛刺中氾氾後騎追前救汜遂兩罷)大破氐羌赴援關隴(又曰)
(呂羅漢為建威將軍秦益二州刺史大破仇池氐羌散又曰字文延為建威將軍赴援關隴有戰功除員外)
(騎常侍)不畜貲產未嘗解甲(又曰祖逖為奮威將軍豫州刺史逖擭駿馬蓬)
(陂塢主陳川將李頭甚欲之逖知其意遂與之克己務施不畜貲産又曰杜稜為仁威將軍高祖東征杜龕)
(留稜居守綏撫士卒未嘗解甲帶)卞敦討沔慧紀征蜀(又曰卞敦為振威將)
(軍領江夏相戍夏口敦攻討沔中皆平為又曰陳慧紀為明威將軍副司空章昭逹征安蜀城水軍都督於)
(荆州燒青泥船艫以功除宣遠將軍)季龍大敗湛之奔逃(又曰祖逖為奮威將)
(軍豫州刺史率衆伐陳川石季龍救川逖設竒擊之季龍大敗又曰沈靈寵為建威將軍時殷琰與晉安王)
(子勛反晉熙太守閻湛之據郡同逆詔靈寵攻之湛之未知潯陽已敗固守不降靈寵乃取諸將破劉順文書)
(置車中攻城偽敗棄車而走湛之得書大駭其夜奔逃)臧宮大會胡質輕軍
(又曰臧宫為輔威將軍將兵至中盧屯駱越越人謀叛從蜀宫力不能制會屬縣送委輸車數百乘至宫夜使)
(鋸斷城門限令車聲回轉出入至旦越人聞車聲不絶而門限斷相告以漢兵大至其渠帥乃奉牛酒以勞軍)
(宫陳兵大會饗賜慰納之城又曰魏胡質為荆州刺史振威將軍吳將朱然圍樊質輕軍赴之勒兵臨圍城)
(中乃安)頻興義兵屢經苦戰(又曰周玘為建威將軍三定江南元帝嘉其勲)
(封烏程縣侯又以玘頻興義兵勲誠並茂乃以陽羡等别爲義興郡以彰其功又曰甘卓為揚威將軍歷陽)
(内史討周馥征杜&KR0802;屢經苦戰多所擒獲進爵南鄉侯)受學儒生好樂墳典
(又曰孫奐為揚威將軍領江夏太守奐受學儒生復命部曲子弟就業後仕進者數十人又曰孫瑜為奮威)
(將軍領丹陽太守濟陰人馬普篤學好古瑜厚禮之是時諸將皆以軍務為事瑜好樂墳典雖在戎旅誦聲不)
(絶)撫𨗳新邦禁勒所統(又曰于栗磾為鎮遠將軍河内鎮將撫𨗳新邦甚有)
(威惠將又曰盧度世為鎮遠將軍齊州刺史州接邊境士數相侵掠度世禁勒所統二境以寧)更
拜輔吳累遷散騎(又曰張昭為綏遠將軍以老病上還官位及所統領更拜輔吳將軍)
(班亞三司賊又曰司馬申為開遠將軍王僧辯討陸納申在軍中衆奄至申躬蔽僧辯蒙楯而前賊退除散)
(騎侍郎至高祖時累遷員外散騎常侍)特加四階手賜百段(又曰楊侃為右)
(將軍岐州刺史時元顥内逼莊帝詔以本官假撫軍將軍為都督率衆鎮大梁未發詔行北中郎將帝至建州)
(敘行從功臣自城陽王徽以下凡十人並增三階以侃河梁之誠特加四階侃固辭久乃見許又曰李平孝)
(明時為撫軍將軍時南徐州表云梁蕭衍堰淮水日為患詔公卿議之平以為不假兵力終自毀壊及淮堰破)
(霛太后大悦引羣臣入宴敕平前坐孝明手賜縑布百段)平鑒竭忠柳檜守節
(又曰平鑒仕魏孝昌末為爾朱榮撫軍神武謂鑒曰日者皇綱中弛公已早竭忠誠今爾朱披猖又能去逆從)
(善即啓授征西懷州刺史圍又曰柳檜為撫軍將軍魏興華陽二郡守黃衆寳等檜郡力屈被獲衆寳等圍)
(東梁州縛檜置城下欲令誘說城中檜大呼曰羣賊糧食已罄行即退散衆寳大怒乃臨檜以兵曰速更汝辭)
(不爾便就戮矣檜守節不變遂害之)盡得死力悉遣精兵(又曰閻慶為撫軍將)
(軍善於撫綏士卒故盡得其死力討又曰柳元景為領軍將軍孝武時魯爽反遣王元謨之加元景撫軍假)
(節置佐臧質義宣並反元謨夾江為壘質攻䧟元謨西壘元景悉遣精兵助元謨以羸弱居守多張旗幟望之)
(如數萬人皆曰京師兵至衆心乃安繇是克捷)鑿渠注澤揮刀入城(又曰蕭寳)
(夤為撫軍將軍宣武時梁武遣將康絢於浮山堰淮以灌揚徐除寳夤都督東討諸軍事堰成淮水濫溢將為)
(揚徐之患寳夤於堰上流更鑿新渠引𨗳注淮澤水乃小減又曰楊津為撫軍將軍北道大都督始津受命)
(出據靈丘賊帥鮮于修禮起兵博陵定州危急廻師南赴始至城下營壘未立而州軍新敗津欲移軍入城刺)
(史元固稱賊旣逼城閉門不納津揮刀欲斬門者軍乃得入城賊至見柵空而去)戰千秋門
破曲沃堡(又曰竇熾初為撫軍將軍從魏孝武西遷仍與其兄善至城下與高金龍戰於千秋)
(門敗之帝賜熾及善駿馬各二匹加衛將軍兼又曰源子雍為散騎常侍使持節假撫軍將軍都督行臺尚)
(書破賊帥紇單步胡提於曲沃堡孝明璽書勞勉復除中軍將軍)閉營固守伺隙
襲擊(又曰王霸建武四年為偏將軍與馬武東討周建於垂惠蘇茂將兵救建先遣精騎遮擊馬武軍糧)
(武往救為茂所敗武軍奔霸營求救霸閉營固守示不相援茂建果出攻武合戰良久霸乃開營後出精騎襲)
(其背茂建前後受敵驚亂敗走春又曰呂蒙為偏將軍領尋陽令魏使廬江謝竒為蘄典農屯皖田鄉數為)
(邊寇蒙使人誘之不從則伺隙襲擊竒遂縮退其部伍皆詣蒙降)性度恢廓言辭
切直(又曰吳周瑜為偏將軍性度恢廓程普以年長數凌侮之瑜終不與較普後自敬服謂人曰與周公)
(瑾交若飲醇醪不覺自醉共又曰顧悌為偏將軍大帝末悌數與驃騎將軍朱據陳禍福言辭切直朝廷憚)
(之)凌統恭敬朱才精敏(又曰吳凌統餘杭人為偏將軍過本縣步入寺門見)
(長史懷三版恭敬盡禮親舊故人恩意甚隆於又曰吳朱才為偏將軍為人精敏又學兵法名聲聞遠近)
手執枹鼓刀斷兩紲(又曰呂蒙為偏將軍曹操遣朱光屯皖大開稻田蒙曰皖)
(田肥美若一收熟彼衆必增宜早除之於是權親征皖蒙薦甘寧為外城都督督攻在前蒙以精銳繼之手執)
(枹鼓破之口又曰吳董襲為偏將軍討黃祖祖橫兩蒙衝挟守沔以栟閭大紲繫石為矴上有千人以弩交)
(射軍不得前襲與凌統各將敢死百人人被兩鎧乘大舸船突入蒙衝襲身以刀斷兩紲蒙衝乃横流大兵遂)
(進祖開門走)留為後拒召為先鋒(又曰張宗為偏將軍從鄧禹西征到栒邑)
(赤眉且至禹欲引師進就堅城而衆人憚為後拒禹乃書諸將名於竹簡亂著笥中令各探之宗獨不肯探曰)
(死生有命張宗豈辭難就逸乎禹曰將軍有親弱在營奈何不顧宗曰愚聞萬夫致死可以横行宗今擁兵數)
(千何遽其必敗乎遂留為後拒偏又曰夏侯霸淵之子為蜀所害常欲報蜀黃初中為將軍子午之役霸召)
(見為前鋒安營在曲谷中蜀人望知其是霸也指下兵攻之霸手戰鹿角間頼救至然後解)潘璋
便馳王平徐合(又曰潘璋為將討山賊有功署别部司馬合肥之役諸將不備璋便馳進)
(兵皆還戰權甚壯之拜為偏將軍星又曰王平為裨將軍屬馬謖先鋒謖敗於街亭衆盡散惟平所領鳴鼔)
(自持魏將張郃疑其有伏不敢逼於是平徐徐收合諸營遺卒而還)攻營略地斬將
搴旂(又曰丁綝為偏將軍從光武征伐綝將兵先渡河移檄郡國攻營略地下河南陳留潁川二十一縣)
(征又曰丁奉以驍勇屬甘寧陸遜潘璋等數遣伐戰鬭常冠軍每能斬將搴旂遷偏將軍)解白
馬圍度鹿兒嶺(又曰關侯為偏將軍袁紹遣顔良攻劉延於白馬曹操使張遼及關擊之)
(關望見良麾盖策馬刺良於萬衆之中斬其首還紹諸將莫能當者遂解白馬圍獻徵錄曰眀李文忠為偏)
(將軍副常遇春北征由遵化度鹿兒嶺次大寧元將也速逆戰一鼓敗之追至濼河連戰斬其將鼎住進克上)
(都)勒兵截江入郭沈船(冊府元龜曰趙雲為偏將軍先主入益州雲領留營)
(司馬權聞先主西征遣舟迎妹孫夫人欲將後主還吳雲與張飛勒兵截江乃得後主還又曰張孝岷為偏)
(將軍武德中以勁卒百人襲王世充氾水城入其郛郭沈其米船一百五十餘艘)世號金紫
求領戎行(宋書曰征虜將軍世號金紫將軍征續晉陽秋曰謝混字叔源求領戎行拜虜將)
(軍)擊夏侯淵斬高法援(冊府元龜曰黃忠拜討虜將軍於漢中定軍山擊夏)
(侯淵淵衆甚精忠摧鋒必進一戰斬淵陽又曰韓顯宗為征虜將軍孝文南伐顯宗統軍次赭南齊戍主成)
(公期遣高法援等來擊軍營顯宗親率拒戰遂斬法援首級)王渾潛濟裴寬夜
縋(又曰王渾為征虜將軍豫州刺史吳將魯淑向弋陽薛瑩向新息時渾衆裁一旅浮淮潛濟出其不意遂)
(擊破之擒又曰西魏裴寬為征虜將軍與東魏將彭樂徇戰被齊文襄加厚禮遇寬乃裁所卧氊夜縋而出)
(遁還見太祖太祖曰裴寬冐死歸我雖竹帛所載何以加之)韋袴布被茅齋斧
木(又曰祭遵為征虜將軍所得賞賜輙與吏士身衣韋袴布被夫人裳不加緣帝以是重焉又曰劉善眀)
(為征虜將軍質素不好聲色所居茅齋斧木而已)移家京邑固節危城(又曰)
(沈林子為征虜將軍既破慕容超而盧循奄至時皆議遠徙唯林子請移家京邑高祖善之又曰辛纂為征)
(虜將軍費穆言於莊帝稱纂固節危城宜蒙爵賞以勸將來帝下詔慰勉之)厚養將士
不擊老弱(又曰鮑信為破虜將軍厚養將士居無餘財士以此歸之又曰孫皎為征虜將軍督夏)
(口兵下令曰今所欲誅者曹氏其百姓何罪自今以往不得擊其老弱)夜分捕魚掘
食野鼠(又曰陶侃為龍驤將軍武昌太守元帝令擊杜&KR0802;時周顗為荆州刺史先鎮潯水城賊掠其良)
(口侃使部將朱伺救之賊退保泠口侃謂諸將曰此賊必更步向武昌吾宜還城晝夜三日行可至卿等誰能)
(忍飢鬭邪部將吳寄曰要欲十日忍飢晝當擊賊夜分捕魚足以相濟侃曰卿健將也賊果增兵來攻侃使朱)
(伺等逆擊大破之李又曰郗鑒為龍驤將軍兖州刺史鎮鄒山時荀藩用述劉琨用兄子演並為兖州各屯)
(一郡又徐龕石勒左右交侵百姓饑饉或掘野鼠蟄燕而食之終無叛者)順流鼓棹棄
船登岸(晉書曰王濬為龍驤將軍武帝太康元年濬發自成都兵不血刃夏口武昌無相支抗於是順)
(流鼔棹徑造三山孫皓遣游擊將軍張象率舟師萬人禦濬象軍望旗而降宋書曰王鎮惡行龍驤將軍西)
(伐姚泓率水軍自河入渭直至渭橋棄舟登岸身先士卒即陷長安城於灞上奉迎帝勞之曰成吾霸業者卿)
(也)頗覽文史自稱鄙人(冊府元龜曰李元護初仕南齊龍驤將軍雖以將用)
(自逹然頗覽文史習於簡牘衛又曰宋蒯恩行參軍龍驤將軍時高祖北伐留恩侍世子命朝士與之交恩)
(益自謙遜與人語常呼位官而自稱為鄙人)王貢來降杜性内附(又曰陶侃)
(為龍驤將軍征杜&KR0802;&KR0802;將王貢挑戰侃遥謂之曰杜&KR0802;為益州刺史盜用庫錢父死不奔喪卿本佳人何為隨)
(之天下寧有白頭賊乎貢初橫脚馬上侃言訖貢斂容下脚辭色甚順侃知其可動復令諭之截髮為信貢遂)
(來降梁又曰刁遵為龍驤將軍雒州刺史遵招誘有方新化太守杜性等率戶三千據地内附)羣
氐震慴夷人感附(又曰劉藻為龍驤將軍雍城鎮將先是氐豪徐成等驅逐鎮將藻至)
(鎮擒獲徐成等斬之以徇羣氐震慴百又曰崔敬邕為龍驤將軍管州刺史厙莫奚國有馬匹因風入境敬)
(邕悉送還於是夷人感附)奮矟接戰引弓反射(又曰宋孟龍符為龍驤將軍廣)
(川太守高祖伐慕容超令龍符為前鋒逹臨朐與賊爭水龍符單騎衝突即據水源賊退走龍符乘勝奔之賊)
(數千騎圍攻龍符奮矟接戰每一合輙殺數人逼又曰段韶加龍驤將軍神武為西魏將賀拔勝軍所韶引)
(弓反射斃其前驅西魏軍退賜馬并金進爵為公)置陣堅嚴隨宜翦定(又曰)
(宋蒯恩為龍驤將軍高祖伐魯宗之恩與徐逹之前進逹之敗沒恩陳於堤下宗之子軌乘勝擊恩矢下如雨)
(恩整厲將士置陣堅嚴軌屢衝之不動及退高祖善其能將又曰劉勔為西陽王子尚撫軍先是遣費沈伐)
(陳檀不克乃除勔為龍驤將軍旣至進討隨宜翦定)博通書記兼優才略(又曰)
(耿弇弟子秉博通書記歷征西度遼將軍見又曰皇甫規為度遼將軍上書薦張奐以自代曰伏中郎將張)
(奐才略兼優宜正元帥以從衆望朝廷從之)招降右賢慰納左部(又曰馮緄)
(為度遼將軍詔緄招降叛虜於是右賢王部抑鞮等萬三千口詣緄降又曰龐奮為雁門太守行度遼將軍)
(和帝時南匈奴亂分為左右二部後左部自相疑畔奮迎受慰納之)進封大梁累遷
特進(又曰盧欽為淮北都督伏波將軍甚有聲績徵拜散騎常侍吏部尚書進封大梁侯又曰厙狄盛)
(為伏波將軍每從神武征討以功封行唐縣伯累遷特進)閉門自守隔水相對
(又曰魏陳登為伏波將軍孫策遣軍攻登於匡琦城登閉門自守示弱不與戰乃申令將士宿整兵噐昧爽開)
(門擊破之帥又曰溝寵為伏波將軍屯新野大軍南征到精湖寵諸軍與賊隔水相對寵敕諸將曰今夕風)
(甚猛賊必來燒軍宜為備賊果夜來燒寵掩擊破之)穿渠利民具船濟師(又曰)
(馬援為伏波將軍討交趾嶠南悉平所過為郡縣治城郭穿渠灌漑以利其民又曰楊&KR0710;仕魏孝莊時為伏)
(波將軍元顥入雒帝往就尒朱榮詔&KR0710;率其宗人收船至馬渚&KR0710;未至帝已北度太行&KR0710;遂匿所收不以資敵)
(及尒朱榮奉命南討至馬渚&KR0710;乃具船以濟王師)檀韶先登庾域固守(又曰)
(宋檀韶為寧朔將軍從征廣固率向彌胡蕃等五千人攻臨朐城克之及圍廣固城䧟之日韶率所鎮先登)
(又曰庾域為寧朔將軍巴西梓潼二郡太守魏兵進襲巴西域固守百餘日魏軍退詔增封二百戶)揮
戈先入齎屐夾射(又曰傅永為寧朔將軍中山王英之征義陽統軍當長圍遏其南門)
(梁將馬仙琕連營稍進規解城圍永自將步軍南逆仙琕擐甲揮戈單騎先入賊射永左股永拔箭復入遂大)
(破之王又曰顧彬之為寧朔將軍世祖入討劭彬之受竟陵誕節度誕遣劉季之與彬之幷勢劭遣華欽等)
(東討與彬之弟相逢於奔牛塘路甚狹左右悉入菰葑彬之軍人多齎藍屐於葑中夾射之欽等大敗)
堅守不動中陣而立(又曰王平為討寇將軍諸葛亮圍祁山平别守南圍魏大將軍)
(司馬懿攻亮張郃攻平平堅守不動郃不能克發又曰張遼為盪寇將軍時荆州未定遣遼屯長社臨軍中)
(有謀反者夜驚亂起火一軍盡擾遼曰勿動是不一營盡反必有造變者耳乃令不反者安坐遼將親兵數十)
(人中陣而立有頃定即得首謀者殺之)桓沖謙虛呂温才略(又曰桓沖為鎮)
(武將軍性儉素謙虛愛士嘗浴後其妻送以新衣沖怒促令持去其妻復送之謂曰衣不經新何緣得故沖笑)
(而服之將又曰呂温有文武才略太武伐赫連昌以温為憧先登䧟陣每戰必捷以功拜宣武將軍)
繕治障塞自畫頓舍(又曰馬成為揚武將軍屯常山中山以備北邊繕治障塞自西)
(河至渭橋河上至安邑太原至井陘中山至鄴皆築堡壁起烽燧迨徵還京師邊人多上書請者復遣成還屯)
(部又曰張齊為信武將軍巴西梓潼二郡太守齊在益累年討擊蠻獠身無寧歲其居軍中能親勞辱與士)
(卒同勤苦自畫頓舍城壘皆委曲得其便為物情所附蠻獠亦不敢犯)盡平江淮拓
定安蜀(又曰馬成拜揚武將軍擊李憲進圍于舒令諸軍各深溝高壘憲數挑戰成堅壁不出歲餘城)
(中食盡乃攻之遂屠舒盡平江淮地章又云魯廣逹為智武將軍巴州刺史太建初與儀同昭逹入峡口拓)
(定安蜀等州鎮)穿岸直上踰營而出(又曰胡藩為鎮軍將軍從高祖征司馬休)
(之加建武將軍徐逹之敗沒高祖怒甚即日於馬頭岸渡江而江岸壁立休之臨岸置陣高祖呼藩令上藩有)
(疑色高祖怒欲斬之藩曰藩寧前死爾以刀頭穿岸少容脚指於是直上賊不能當一時奔散又曰豆代田)
(為内三郎從討赫連昌乘勝追賊入其營門門閉代田踰營而出太武壯之拜為勇武將軍)略見
書傳悉散寳物(又曰公孫項從涿郡盧植學於緱氏山中略見書傳後為奮武將軍遼東)
(太守下又曰王敦為廣武將軍初尚武帝女襄城公主後天大亂敦悉以公主時侍婢百餘人配給將士金)
(銀寳物散之於衆單車還雒)臧宫矯制孝寬遣謀(又曰臧宮為輔威將軍討)
(公孫述征南大將軍岑彭使宮將降卒五萬從涪水上平曲述將延岑盛兵於沅水時宫兵衆食少欲引還恐)
(為所反會帝遣謁者將兵詣岑彭有馬七百匹宮矯制取以自益多張旗幟登山鼓譟岑不意漢軍卒至大震)
(恐宫因擊大破之堯又曰韋孝寬為宣武將軍南兖州刺史東魏將段琛傑復據宜陽遣其揚州刺史牛道)
(恒煽誘邊民孝寬患之遣諜人訪獲道恒手迹令善學書者偽作與孝寬書論歸欵意又為落燼燒迹若火下)
(書者還令諜人送之琛營琛得書果疑道恒其所經略皆不見用)何公勇力係祖
挺身(元中記曰漢桓帝時出遊河上忽有一青牛從河中出直走盪桓帝太尉何公時為殿中將軍為人)
(勇力走往逆之手攬其右足牛見公反走還河按何公名進册府元龜曰孟係祖為殿中將軍大明二年後)
(魏侵青冀孝武遣軍援之係祖戰於杜梁挺身入陣)原發騎擊匈奴引兵征
高峻(漢書曰李廣利太初元年為貳師將軍發屬國六千騎及郡國少年萬人擊匈奴續漢書曰王常)
(字顔卿拜橫野大將軍位次九卿諸將絶席引兵征高峻)增王濬謀伐吳苻堅
應神夢(晉書羊祜傳吳時有童謠歌曰阿童復阿童銜刀浮渡江不畏岸上獸但畏水中龍羊祜聞之)
(曰此必水軍有功但當思應其名者耳會益州刺史王濬徵為大司農祜知其可任又小字阿童因留濬監益)
(州諸軍事加龍驤將軍以伐吳軍車穎秦書曰苻堅與苻健西入關堅時年十二未有號健夢有天神遣使)
(者朱衣武冠拜堅為龍驤將軍後加此官以應神夢)穿池於營内率舸出上
流(册府元龜曰沈慶之為建威將軍伐沔北諸山蠻命諸軍各穿池於營内以防蠻之火頃風甚蠻夜下山)
(人提一炬以燒營火至即以池水灌滅諸軍夾射蠻散走又曰陶輿侃之兄子為武威將軍侃與杜&KR0802;戰敗)
(賊以桔橰打沒官軍船艦輿率輕舸出其上流以擊之所向輙克)將兵詣曹公引
軍會太祖(又曰李通為振威將軍曹公操討張繡劉表遣兵助繡曹軍不利通將兵夜詣操操得復)
(戰通為先登大破繡軍數又曰魏程昱為振威將軍太祖討袁氏昱收得精兵千人引軍與太祖會黎陽討)
(袁譚袁尚譚尚破走)陸抗赴夀春郗恢救洛陽(又曰陸抗為奮威將軍魏)
(將諸葛誕舉夀春降拜抗柴桑督赴夀春破魏牙門將偏將軍遷征北將軍又曰郗恢為建威將軍雍州刺)
(史時後秦姚萇遣其子略攻上雒恢遣建武將軍辛恭靜救雒陽略懼而退)苟晞陷九壘
王舒監五郡(又曰苟晞為北中候范陽王虓承制用晞行兖州刺史汲桑之破鄴也東海王)
(越出次官渡命晞為前鋒晞陷其九壘遂定鄴而還西討呂朗等滅之進位撫軍假節都督青兖諸軍事又)
(曰王舒為撫軍將軍會稽内史時蘇峻作逆舒監浙江功東五郡軍事遣子允之擊賊韓晃於長蕩湖大破之以)
(封彭澤縣侯)趙雲無纖介劉羣有裁斷(又曰趙雲為偏將軍伐趙範範)
(寡嫂樊氏有國色範欲以配雲雲辭曰相與同姓卿兄猶我兄固辭不許時有人勸雲納之雲曰範廹降耳心)
(未可測天下女不少遂不取範果逃走雲無纖介軍又曰劉羣琨之子隨父入晉陽遭逢寇亂數領偏將征)
(討性清慎有裁斷得士𩔖歡心)臧宮得五節朱異破七屯(又曰臧宮為偏)
(將軍從破羣賊數陷陣却敵後為輔威將軍討公孫述於蜀前後收得節五印綬千八百又曰朱異為偏將)
(軍時魏文欽營住六安多設屯砦署諸道要以招誘亡叛異身率其部下掩破欽七屯遷揚武將軍)部
衆莫敢動軍士皆願屬(又曰于禁為偏將軍太祖恨朱靈欲奪其營以禁有威重)
(遣禁將數十騎齎令書徑詣靈營奪其軍靈及部衆莫敢動乃以靈為禁部下督衆皆震服後漢書曰馮異)
(初随光武為偏將軍及破邯鄲乃更部分諸將各有配隸軍士皆言願屬大樹將軍光武以此多之)敢
以私忘公思避盈居損(册府元龜曰李典為破虜將軍與張遼樂進屯合肥典遼)
(素不睦遼欲出戰恐其不從典曰此國家大事顧君計何如耳吾敢以私憾而忘公義乎乃率衆與遼破走吳)
(軍民又曰宋劉敬宣為征虜將軍時高祖討劉毅諸葛長貽敬宣書曰盤龍自取屠滅世路方平富貴相與)
(共之敬宣報曰下官忝三州七郡常懼福過禍生實思避盈居損富貴之旨非所敢當)酈惲作
文章劉藻涉羣籍(又曰酈惲為征虜將軍所作文章頗行於世又曰劉藻為征虜將)
(軍涉獵羣籍善與人交)賜名馬乘車假赤幢曲蓋(又曰劉鍾遷龍驤將)
(軍高祖北伐留鍾居守荆州刺史劉道憐獻名馬三匹并精麗乘具高祖悉以賜鍾三子又曰陶侃為江夏)
(太守加鷹揚將軍侃備威儀迎母官舍鄉里榮之元帝加侃奮威將軍假赤幢曲蓋軺車鼓吹頃之遷龍驤將)
(軍武昌太守)從征赫連昌力戰爾朱兆(又曰穆頭忠謹從太武征赫連)
(昌勇冠一時為龍驤將軍從太武畋於崞山有虎宇出頭搏而獲之太武歎曰詩所謂有力如虎頭乃過之)
(又曰李景遺為龍驤將軍力戰爾朱兆有功除使持節大都督左將軍進爵昌平郡公)傅永獻
再捷法氍擒三將(又曰𫝊永為豫州王肅建武將軍平南長史太和中南齊將裴叔業)
(率王茂先等來侵楚王戍永適還州肅令永討之獲叔業傘扇鼓幕甲仗萬餘兩月之中遂獻再捷孝文嘉之)
(遣又曰陳黃法氍為信武將軍高州刺史高祖時王琳李孝欽樊猛余孝頊攻周廸且謀取法氍法氍率兵)
(援廸擒孝頊等三將)大呼左軍至揚聲兖州上(又曰周訪為振武將軍征)
(杜&KR0802;訪與賊隔水賊衆數倍自知力不能敵乃密遣人如採樵者而出於是結陣鳴鼓而來大呼曰左軍至士)
(卒皆稱萬歲賊謂官軍至未曉而退訪曰賊必引退然當還掩人宜促渡水北既斷橋而賊果至隔水不得進)
(惡又曰王鎮惡為鎮武將軍討劉毅晝夜兼行鎮進路揚聲劉兖州上毅謂為信然不知見襲)周
訪距桔橰宗慤製獅子(又曰周訪為振武將軍征杜&KR0802;&KR0802;作桔橰打官軍船艦訪)
(作長岐棖以距之桔橰不得為害討又曰宗慤為振武將軍文帝時随交州刺史檀和之賊破之拔區粟城)
(入象浦林邑王范陽邁來拒以具裝被象士卒不能當慤曰吾聞獅子威服百獸乃製其形與象相遇象果驚)
(奔遂克林邑)周瑜破曹公張遼擊孫權(又曰程普為盪寇將軍與周瑜)
(破曹公於烏林又進攻南郡走曹仁拜禆將軍領江夏太守又曰魏張遼為盪寇將軍屯合肥吳孫權圍合)
(肥遼夜募士力戰吳人奪氣權乃引退遼率諸軍追擊幾獲權拜征東將軍)原徐晃駐陣
不動張遼潰圍以出(魏志曰徐晃擊關羽振旅還摩陂太祖迎七里置酒大會時諸)
(軍皆集太祖按行諸營士卒咸離陣而觀獨晃營整齊諸將士駐陣不動太祖歎曰徐將軍可謂有周亞夫之)
(風矣麾又曰張遼為雜號將軍守合肥為孫權所圍遼左右圍直前急擊圍開遼將麾下數十人得出餘衆)
(號呼曰將軍棄我乎遼復還突圍拔出餘衆)元讓不拘科制休德留意
人物(又曰夏侯惇字元讓為伏波將軍領尹如故使得以便宜從事不拘科制會稽典錄謝淵字休德)
(為建武將軍雖在戎旅猶留意人物)增梁統會征隗嚻馮異合拒朱
鮪(冊府元龜曰梁統為宣德將軍與竇融等將兵會光武征隗嚻嚻敗封成義侯又曰馮異為孟津將軍)
(統魏郡河内二郡軍河上與河内太守寇恂合勢以拒更始將朱鮪等異乃遺李軼書軼自此不復與異爭鋒)
(故異得北攻天井關拔上黨南下河南成臯及諸屯聚皆平之)留屯豫章梅嶺遂
定沛楚臨淮(又曰楊僕為樓船將軍元鼎五年擊南粤閩粤持兩端及漢破番禺僕上書請引兵)
(擊東粤帝不許令諸較留屯豫章梅嶺待命沛又曰蓋延為虎牙將軍南伐劉永與其將蘇茂戰於西大破)
(之遂定沛楚臨淮脩高祖廟置嗇夫祝宰樂人)丁綝願封本鄉是儀固辭
不受(又曰丁綝字幼春潁川定陵人光武因略地潁陽以為偏將軍建武元年拜河南太守及封功臣帝)
(令各言所樂諸將皆占豐邑美縣唯綝願封本鄉帝從之封定陵新安鄉侯又曰是儀為裨將軍守侍中欲)
(復授兵儀自以非材固辭不受)路博德定九郡馬文淵征五溪(又曰)
(路博德為伏波將軍與樓船將軍楊僕討南粤遂定越地為南海蒼梧等九郡又曰馬援字文淵為伏波將)
(軍征五溪夜與送者訣謂平陵孟冀曰男兒要當卒於邊野以馬革裹屍何能卧牀上在兒女手中邪)
後主為之流涕文帝嘉其忠節(又曰張嶷為盪寇將軍魏狄道長李簡密)
(書請降衛將軍姜維率嶷等出隴西嶷初自越嶲至成都風濕股疾扶杖然後能起時論以嶷疾不能在行中)
(嶷乃自乞肆力中原致身敵庭殺身以報後主慨然為之流涕又曰令狐整仕魏孝武時為瓜州刺史東陽)
(王元榮主簿盪寇將軍及鄧彦據瓜州拒不受代整與開府張穆等密遣使者申徽執彦送京師周文帝嘉其)
(忠節表為都督)原馬援朝見次九卿呂布假節比三司(後漢)
(書曰馬援為伏波將軍振旅還京師賜援兵車一乘朝見位次九卿魏志曰呂布字奉先為奮威將軍假節)
(比三司與司徒王允共秉政事)增𨕖名家以參顧問用才學以開
視聽(晉起居注曰殿中將軍武帝太元中募𨕖名家以參顧問始用琅邪王茂之奏也語林曰庾公與)
(郄公為殿中將軍舊用才學之士以開視聽而頃悉用面牆之人也)
雜號將軍三(強弩兵輕車武橫江師周兵威宣猛勝顯軍信)
(電威)(曜武)(武衛)
增盪寇功也(冊府元龜曰張遼為盪寇將軍從征袁尚於柳城卒遇敵遼勸太祖戰氣甚奮太祖)
(壯之自以所持麾授遼遂擊大破之太祖論諸將功曰登天山履峻險以取蘭成盪寇功也)將軍
策也(又曰陳俊為強弩將軍光武與五較戰於安次五較退入漁陽俊言於光武曰宜令輕騎出賊前使)
(百姓各自堅守壁以絶其食可不戰而殄也光武然之賊至無所得遂散敗軍還光武謂俊曰困此寇者將軍)
(策也後封俊為列侯)素聞驍勇(又曰龐德封都亭侯太祖定漢中素聞其驍勇拜立義將軍)
夙聞驍敢(又曰垣詢之驍敢有氣力南郡王義宣反夙聞其名以副輔國將軍張柬時張超首)
(行大逆亦領軍隸東詢之與柬定謀遣信召超超不至改宿他所詢之斫之殺其僕於牀因與柬南奔時世祖)
(已即位以為積射將軍)不言生産(又曰李廣累遷輕車將軍歷七郡太守前後四十餘年得)
(賞賜輙分其戲下家無餘財終不言生産事)不務俗好(又曰魯肅為橫江將軍性方嚴内外)
(節儉不務俗好)獨不受財(又曰崔元伯為周兵將軍時眀元未立清河王紹聞人心不安大出)
(財帛班賜朝士元伯獨不受)&KR1177;不奉命(又曰陳沈恪仕梁為宣猛將軍監吳興郡自吳興入)
(朝高祖受禪使劉師知引恪令勒兵入因衛梁敬帝如别宮恪乃入見高祖曰恪經事蕭家&KR1177;不奉命高祖嘉)
(其意不復逼)財物無入(又曰于禁為虎威將軍持軍嚴整得賊財物無所私入)賞
賜無入(又曰徐邈為建威將軍破叛羌有功賞賜皆散將士無入家者)太祖善之(又曰)
(臧霸為威虜將軍從太祖征吳與張遼為前鋒行遇霖雨將士皆不安遼欲去霸止之曰公明於利鈍寧肯捐)
(吾等邪眀日果有令遼至以語太祖太祖善之拜揚威將軍)太武善之(又曰伊馥為振威將)
(軍太武將討涼州議者咸言無水草惟崔浩勸行馥言於太武曰若涼州無水草何得為國宜從浩言太武善)
(之)引歸示弱(又曰耿弇為建威大將軍討張步攻步臨淄拔之步與渠帥重異等至臨淄城)
(東將攻弇弇先與重異遇突騎欲縱弇恐挫其鋒令步不敢進曰示弱以盛其氣乃引歸小城步與弇將劉歆)
(等合戰弇視歆等鋒交乃自引精兵以橫突步陣大破之)偃旗示弱(又曰陳侯安都為仁威將)
(軍都督南徐州諸軍事高祖東討杜龕安都留臺居守徐嗣徽等引齊寇入據石頭游騎至闕下安都閉門偃)
(旗示之以弱及夕賊收軍還)多設旗鼓(又曰賈逵為建威將軍帝使督前將軍滿寵等四軍)
(從西陽直向東關曹休從皖休戰敗權遣兵斷夾石諸將不知所出逵兼道進軍多設旗鼓為疑兵賊見逵軍)
(遂退)多張旗幟(又曰劉敏為揚威將軍與王平鎮漢中魏遣曹爽襲蜀時議者謂但守城不出)
(敵必自退敏以為若聽敵入則大事去矣遂帥所領多張旗幟彌亘百餘里魏軍退以功封雲亭侯)歸
者千戶(又曰傅䜿眼為建武將軍討揚州賊破之仍鎮於合肥齊民歸之者千戶)降者千
計(又曰郗恢為建威將軍雍州刺史鎮襄陽恢甚得關隴之和降附者動有千計)滿寵力戰
(又曰滿寵為奮威將軍從太祖征荆州還屯當陽復召為汝南太守力戰有功復為征東將軍)子春
力戰(又曰隂子春為信威將軍梁泰二州刺史討侯景至貝磯與景遇子春力戰常冠諸軍)先
登陷陣(又曰閻慶邙山之戰先登陷陣拜撫軍將軍大都督進爵為伯)先鋒陷敵(又曰)
(辛威魏文帝時拜寧遠將軍從擒竇泰復弘農戰沙苑並先鋒䧟敵以前功授撫軍將軍銀青光禄大夫)
給二千人(又曰陸績為鬱林太守加偏將軍給軍二千人績既有躄疾又意在儒雅雖有軍事著述)
(不廢)著數千篇(又曰陸景為偏將軍中夏督澡身好學著數千篇)遣拒劉備
(又曰李典為裨將軍劉備北侵至葉太祖遣典從夏侯惇拒之備一旦燒屯去惇追擊之典曰賊無故退疑必)
(有伏南道窄狹草木深不可追也惇不聽追之典留守惇果戰不利典往救備乃退)遣攻韓範
(又曰徐晃為偏將軍太祖圍鄴破邯鄲易陽令韓範偽以城降而拒守太祖遣晃攻之晃至飛矢城中為陳成)
(敗範乃降)凌統愛士(又曰吳凌統為偏將軍統以山中人尚多壯悍可以威恩誘也大帝令東)
(占且討之命敕屬城凡統所求皆先給後聞統素愛士士亦慕焉得精兵萬餘人)程普喜士
(又曰程普為裨將軍吳主諸將普最年長時人皆呼程公性好施與喜士大夫)馮異引車(又曰)
(馮異為偏將軍每敕力士非交戰受敵常行諸營之後相逢引車避由是無争道變鬭)賀齊就
車(又曰賀齊為偏將軍新都守累破盜賊被命詣所在及當還郡大帝出祖道作樂舞象賜齊軿車駿馬罷)
(坐住駕使齊就車齊辭不敢大帝使左右扶齊上車令𨗳吏卒兵騎如在郡儀)討建平王(又曰)
(彭文之為龍驤將軍以討建平王景素功封葛陽縣男食邑三百戶)攻竟陵王(又曰殷孝祖為)
(旅賁中郎將加龍驤將軍竟陵王誕據廣陵為逆孝祖攻誕有戰功)徐淑有名(又曰徐淑為度)
(遼將軍有名於邊)張奐有名(又曰張奐為度遼將軍有勲名董卓慕之使其兄遺縑百匹奐)
(惡卓為人絶而不受)百姓感悦(又曰劉勔為寧朔將軍會豫州刺史殷琰反假勔輔國將軍討)
(之及琰開門請降勔約束三軍士民秋毫無所失百姓感悦咸曰來蘇百姓生為立碑)百姓安
之(又曰趙逸為寧朔將軍赤城鎮將綏和荒服十有餘年百姓安之)不增文彩(又曰傅永)
(為寧朔將軍中山王英之平義陽使司馬陸希道為露版令永改之永不增文彩直與之改陳列軍儀處置形)
(要而已英深賞之曰觀此經算雖有金城湯池亦不能守矣)不受寳物(又曰周山圖為寧朔)
(將軍淮南太守盜發桓溫冢大獲寳物客竊取以遺山圖山圖不受簿以還官)進攻皆克(又曰)
(宋朱齡石為寧朔將軍與下邳大宗劉鍾等同討譙縱師次彭模縱遣侯暉譙詵屯彭模夾岸連營衆未能攻)
(齡石進攻皆克斬侯暉等縱乃出奔)銳攻必克(又曰宋劉鍾為寧朔將軍領石頭戍事高祖遣)
(朱齡石伐蜀以鍾為前鋒將至成都敵軍兩岸連營衆號三萬鍾於時脚疾不能行齡石乃詣鍾謀欲養銳伺)
(隙鍾曰重軍卒至蜀人破膽盡銳攻之其勢必克齡石從之進攻䧟其二城遂平成都)即日戒
嚴(又曰劉秀之為寧朔將軍益州刺史南譙王義宣據荆州遣參軍王曜徵兵於秀之秀之即日斬曜戒嚴)
(遣中兵參軍韋山松萬人襲之)即日還都(又曰殷孝祖為寧朔將軍督兖州諸軍事兖州刺史)
(太宗初即位四方未定孝祖外甥葛僧韶建議銜命徵孝祖入朝帝遣之僧韶至孝祖具問朝廷消息僧韶陳)
(兵甲精彊主上欲委以前驅之任孝祖即日棄妻子率文武二千人随僧韶還都)預討華軼
(又曰庾冰為祕書郎預討華軼功封都鄉侯為奮武將軍擊走蘇峻别帥張健乘勝又遣司馬滕含攻賊石頭)
(城拔之冰勲為多)共討華軼(又曰趙誘為廣武將軍與甘卓周訪共討華軼破之又攻滅杜&KR0802;累)
(功賜爵平阿縣侯)大破誕兵(又曰石苞為奮武將軍統青州諸軍督逆擊諸葛誕兵大破之)
(夀春平苞拜鎮東將軍)大敗景軍(又曰徐世譜為散騎常侍領水軍從司徒陸法和討侯景)
(大敗景軍以功除使持節為信武將軍信州刺史)悉力苦戰(又曰陳周文育為智武將軍文)
(帝濟江襲會稽太守張彪得其郡城及帝為彪所襲文育時頓城北香巖寺帝夜往趨之因共立柵彪又來攻)
(文育悉力苦戰彪不能克)結陣死戰(又曰周山圖為振武將軍時鎮軍將軍張永征薛安都於)
(彭城山圖迎軍至武原為寇騎所追山圖結陣死戰突圍出無不披靡衆呼為武原將)北伐賞
奴婢(又曰張濟為勝兵將軍從車駕北伐濟功居多賞賜奴婢百口)北征賜戎服(又曰)
(宇文福為南征都將擊齊有功授顯武將軍尋除恢武將軍北征都將特賜戎服破蠕蠕别部斬獲萬餘)
使畫工圖之(又曰柳仲禮為電威將軍鎮襄陽西魏將賀拔勝來逼樊鄧仲禮出擊破之武帝思)
(見其面使畫工圖之)以寳劒賞之(又曰侯莫陳崇為建威將軍從賀拔岳入關破万俟醜奴)
(崇與輕騎逐北至涇州長坑及之生擒醜奴岳以醜奴所乘馬及寳劒賞之)呂蒙降南郡
(又曰吳呂蒙為虎威將軍既降南郡入據城令軍中不得干歷人家有所求取)孫瑜降二郡
(又曰孫瑜為奮威將軍領丹陽太守瑜以饒助為襄安長顔連為居巢長使招納廬江二郡各得降附)
景丹縱突騎(又曰景丹為偏將軍從光武擊王郎將兒宏等於南䜌郎兵迎戰漢軍退郤丹等縱)
(突騎擊大破之光武謂曰吾聞突騎天下精兵今乃見其戰樂可言邪)吳漢將突騎(又曰)
(吳漢為偏將軍既拔邯鄲賜號建策侯注云光武使漢等將突騎揚兵戲馬立騎馳環邯鄲城乃圍之)
非大將法也(又曰張遼為裨將軍太祖遣與夏侯淵圍昌豨於東海糧盡議欲引軍還遼謂淵曰)
(豨計猶豫故不力戰遼欲挑與語倘可誘也乃使謂豨曰公有命使遼傳之豨果下與遼語豨乃許降遼遂單)
(身上三公山入豨家拜妻子豨乃随詣太祖太祖責遼曰此非大將法也遼謝曰以眀公威信諒豨必不敢害)
(故也)大將軍功也(又曰陳俊為彊弩偏將軍光武即位封俊為列侯又攻匡賊下四縣又討)
(斬張步帝美其功詔俊得專征青徐數上書願擊隴蜀詔報曰東州新平大將軍之功也且勉鎮撫之)
楊播擊蠕蠕(又曰楊播為龍驤將軍與陽平王頤等出漠北擊蠕蠕大獲而還孝文嘉其勲遷武)
(衛將軍)穆顗討蠕蠕(又曰穆顗為龍驤將軍從駕西征白龍北討蠕蠕以功加散騎常侍)
(鎮北將軍)叛將不敢進(又曰朱異為揚武將軍赤烏時魏將文欽偽降以誘異大帝遣呂據)
(就異以迎欽異等持重欽不敢進)三軍莫敢犯(又曰宋弁為散騎侍郎孝文南征以弁為)
(司徒司馬曜武將軍東道副將軍人有盜馬靽者斬而徇之於是三軍莫敢犯法)世祖美其
意(又曰馬武初為更始振武將軍後降光武復使將其部曲至鄴武叩頭辭以不願世祖愈美其意)
高祖從其計(又曰陳韋載初仕梁為信武將軍降高祖時徐嗣徽等引齊軍濟江據石頭城高祖)
(問計於載載曰今可急於淮南即侯景故壘築城以通東道轉輸别命輕兵絶其糧運則齊將之首旬日可致)
(高祖從其計)原伯昭所向陷敵(後漢書曰耿弇字伯昭為建威將軍詔弇進攻漁陽)
(弇以父據上谷又兄弟無在京師者自疑不敢獨進上書求詣洛陽詔報曰將軍出身舉宗為國所向䧟敵功)
(效獨著何嫌何疑而欲求徵且與王常共屯涿郡勉思方略況聞弇求徵亦不自安遣舒弟國入侍帝善之)
公明長驅入敵(魏志曰徐晃字公眀為橫野將軍太祖遣晃助曹仁擊關羽破之太祖令)
(曰將軍致戰全勝多斬首虜吾用兵三十餘年及所聞古之善用兵者未有長驅而徑入敵圍者也)王
霸可以獨任(後漢書王霸傳云帝以霸曉兵愛士可獨任拜為偏將軍)魏延委以
重任(蜀志曰先主拔魏延為督漢中鎮遠將軍領漢中太守一軍盡驚先主大會羣臣問延曰今委卿以)
(重任卿居之欲云何延對曰若曹操舉天下而來請為大王拒之偏將十萬之衆至請為大王吞之先主稱善)
(衆咸壯其言)增破德祖於土樓(冊府元龜曰周幾為寧朔將軍破毛德祖於土樓以)
(功賜爵交趾侯進號宋兵將軍)討盧循於左里(又曰檀韶為寧朔將軍琅邪内史討盧循)
(於左里又有戰功更封宜陽侯)綏撫荒殘百姓悅服(又曰晉張光為材官將軍梁州)
(刺史綏撫荒殘百姓悦服)善於撫綏甚得民和(又曰裴忌為都官尚書吳眀徹督諸)
(軍北伐詔忌監明徹軍淮南平授軍師將軍忌善於綏撫甚得民和)諸將論功異獨屏
樹下(又曰馮異為偏將軍從光武破王郎封應侯每所止舍諸將並坐論功異嘗獨屏樹下軍中號曰大)
(樹將軍)諸將自伐復未嘗有言(又曰賈復為偏將軍諸軍每論功自伐復未嘗)
(有言光武曰賈君之功我自知也)
雜號將軍四
增碑唐張賁然忠武將軍茹公神道碑曰公諱義忠本
家雁門特稟元和偏鍾間秀瓌貌傑出雄鋩挺生與孫
吳而暗合以驃衛為己任開元中以良家子戰功居右
補涇州四門府别將策勲之授也久之秩滿六鈞伎癢
七札賈餘歷試粉闈長驅金埒以武部試甲科改授河
南府王屋府果毅加游擊將軍用絶倫也累遷汝州魯
陽府折衝尋改金門府折衝驟增武功級叙忠武將軍
性頗樂道情兼慕閑每凝想於清高不致身於趨競僶
俛芳歲蹉跎後時未展丹心徒嗟白髮命之不偶李廣
寧遂於封侯生也有涯賈誼終傷於歎鵩銘曰秦殿南
趾漢池東曲莽蒼開原蕭條古木于嗟雁塞赫矣雄族
昔也摐金茲焉埋玉鏌鎁徒挂大屈終蔵日色不暖風
枝自傷萬事颯而煙盡片石歸而天長
左右監門衛將軍一
原杜氏通典曰隋初有左右監門府將軍各一人掌宮
殿門禁及守衛事各置郎將二人校尉直長各三十人
(有長史司馬錄事及倉兵二曹參軍鎧曹行參軍各一人二漢有城門校尉掌京師城門屯兵非今任也)煬
帝改將軍為郎將各一人正四品置官屬並同備身府
唐左右監門府置大將軍中郎將等官龍朔二年改府
為衞大將軍各一人所掌與隋同將軍各二人以副之
中郎將各四人分掌諸門以時廵檢(領官屬並隋置唐因之)增
宋史職官志曰環衞官有左右監門衛上將軍大將軍
將軍續文獻通考曰遼南面有左右監門衞設官與
金吾衞同金無考元有巴喇噶萬戶府掌守禁門
等處應直宿衞其職與監門同屬大都督府官職詳本
府
左右監門衞將軍二
增分掌戎校參議軍政(册府元龜曰唐張守潔為隴右道按察使秦州都督開元)
(中以為右監門衞將軍又以宣州刺史霍廷玉為驍騎將軍梁州都督裴觀為左右衞將軍定州刺史高豫兼)
(判左右衞將軍坊州刺史韋琳兼判右武衞將軍帝將北廵大展六軍之容故歷選岳牧之良者分掌戎校)
(又曰劉處讓為左監門衞上將軍范延光據鄴城叛命節度楊光遠張從賓討之處讓奉詔與光遠同參議軍)
(政從賓行次河陽密與延光連結將犯梁城處讓奉詔自黎陽分兵討襲從賓平復又與光遠攻鄴延光將謀)
(納&KR0833;尚竊疑留處讓親入以禍福諭之乃&KR1177;歸命)從破薛舉數薦張亮(又曰)
(唐樊興為右監門將軍從太宗破薛舉平王世充竇建德積戰功累封營國公又曰唐李勣武德初為左監)
(門大將軍時張亮為檢校定州别駕勣數薦亮於太宗引為車騎將軍)李粲乘馬孝
祥渡船(又曰唐李粲為左監門大將軍高祖問粲年幾對曰八十高祖曰公清幹之譽聞於隋日今年)
(齒雖邁筋力未衰監門之職非公莫可乃詔曰非自殿庭皆乘馬論者榮之又曰唐蘇孝祥為右監門衞將)
(軍文明元年徐敬業據揚州與其將李𨗳會於高郵之下阿谿列營拒守孝祥率兵夜用小船先渡水擊之)
左右監門衞將軍三
增制孫逖授元環右監門衛將軍制曰敕具官元環衣
冠濟業言行資身地在通姻人稱懿戚徵於舊典洽以
新恩宜有命於移官更增榮於賜服又授趙惠琮左
監門衞將軍制曰具官趙惠琮素韞智謀早標周愼頃
令銜命委以臨戎既逾險而深入亦乘危而苦戰遂清
狂寇且振邊威不有賞功將何勸善宜列爪牙之任仍
具印綬之榮李磎授吳敬存左監門衞將軍張景球
虢州司馬兼中丞等制曰敕吳敬存等各以才能效其
忠節或誘諭軍帥捍蠭蟻之師徒或善葺都門牡鳳凰
之城闕嘉績既著賞典宜及將軍職於禁旅司馬兼於
憲丞可謂寵榮足以耀於流輩矣
左右千牛一
原杜氏通典曰千牛刀名後魏有千牛備身掌執御刀
因以名職(謝綽宋拾遺有千牛刀即人君防身刀也齊尚書楊玉夫取千牛刀殺蒼梧王是也其義)
(蓋取莊子云庖丁為文惠君觧牛十九年所割數千牛而刀刃若新發於硎因以為僃身刀名也)北齊
千牛僃身屬左右將軍隋有左右領左右府大將軍一
人將軍二人掌侍衞左右供御兵仗領千牛僃身十二
人掌執千牛刀僃身左右十二人掌供御刀箭備身十
六人掌宿衞侍從(左右置長史司馬錄事及倉兵二曹參軍事鎧曹行參軍)煬帝改
左右領左右府為左右僃身府置僃身郎將等官唐貞
觀中復為左右領左右府顯慶五年始置左右千牛府
龍朔二年改左右千牛府為左右奉宸衞後改為左右
千牛衞神龍二年各置大將軍二人(初以安國相王為千牛衞大將軍是)
(時王以嘗登帝位)所掌與隋同總判衞事將軍各一人以副之
中郎將各一人通判衞事(領官屬即隋左右領左右府長史以下唐改之)左右
千牛僃身各十二人(龍朔中改為左右奉裕咸亨初復舊垂拱二年又改為奉裕神龍元)
(年復舊)掌執御刀宿衞侍從(皆以高蔭子弟年少姿容美麗者補之花鈿繡服衣綠執)
(象笏為貴胄起家之良送)僃身左右十二人(執御刀弓箭宿衞侍省)僃身各一
百人(掌宿衞侍從)增宋史職官志曰環衞官有左右千牛
衞上將軍大將軍將軍續文獻通考曰遼南面有左
右千牛衞設官與金吾同金元無
左右千牛二
增玉海曰永徽六年褚遂良請千牛不簡嫡庶(左千牛韋待價)
(左千牛僃身崔知温右千牛韋武王方翼)又曰宋奉宸隊即唐千牛衞營
嘗更是名廣朝黃麾為近仗稱親扈册府元龜曰楊
義臣秦國縣公崇之子也崇擊突厥力戰而死義臣襲
崇官開皇中年未弱冠奉詔侍衞如千牛者數年賞賜
甚厚
左右千牛三
增制唐錢珝授前威勇軍節度都指揮使楊承襲左千
牛衛大將軍制曰具官楊承襲素以材力聞於朝廷皆
屬興師乃思致勇而時惟黷武未足經邦每念殘人遂
能屈已既從休息何必訓齊爾其罷彼戎機來歸環衛
職親任重假寵任多無懷逆命之謀宜奉徵還之召況
參宿衛亦在促裝又授前千牛衛將軍徐棨右神武
將軍兼知軍事等制曰敕具官徐棨等陳力諸吏曳長
組於西階之下而參將軍之位者況假地官之秩兼騎
省之名仕蓋顯矣惟棨暨岊皆嘗立朝自效之勤所聞
甚著使之遷推乃用舊章道鄰有勞於公亦宜賦禄郡
佐漸優之命勉進爾途
諸校尉一
原杜氏通典曰漢武帝初置中壘屯騎步兵越騎長水
胡騎射聲虎賁等校尉為八校各有司馬後漢以屯
騎越騎步兵長水射聲為五校皆掌宿衞兵(按大駕鹵簿五校尉)
(在前各有鼔吹一部)各有司馬(蔡質漢儀曰五營司馬見校尉執版不拜)並屬北軍中
候時五校官顯職閑而府寺寬敞輿服光麗伎巧必給
故多以皇族肺腑居之至靈帝又置西園八校尉(其名曰上)
(軍中軍下軍典軍助軍佐軍及左右校尉)自魏晉以下五校之名與後漢同
唯後魏五校各置二十人中壘校尉(漢掌北軍營壘門内外又掌西)
(域後漢省中壘但置北門中候掌監五營)屯騎校尉(漢掌騎士後漢初改為驍騎建武十五年復舊)
步兵校尉(漢掌上林苑門屯兵晉阮籍聞步兵厨營人善釀有貯酒三百斛乃求為之至隋屬鷹揚)
(府)越騎校尉(漢掌越騎越人内附以為騎也後漢初改為青巾右校尉建武十五年復舊)長
水校尉(漢掌長水宣曲邊騎宣曲觀名邊騎之屯於宣曲者宋志引韋昭曰長水校尉典邊騎廏近長)
(水故以為名長水蓋關中小水名也又主烏桓騎也)邊騎校尉(漢掌池陽邊騎不常置邊騎之屯池)
(陽者後漢幷長水也)射聲校尉(漢掌待詔射聲士工射者冥冥中聞聲射則中之因以名也須待所)
(命而射故曰待詔射聲)虎賁校尉(漢掌輕車後漢并射聲)城門校尉(漢掌京師城門)
(屯兵凡八屯後漢掌雒陽城門十二所若周禮司門晉干寳注曰如今校尉也)驃姚校尉(漢武以霍)
(去病為之)護烏桓校尉(漢武帝時烏桓屬漢始於幽州部置之擁節監領至後漢亦謂之領烏桓)
(校尉後漢主烏桓邊兵領鮮卑李膺為此官)戊己校尉(漢元帝初元元年置甲乙丙丁庚辛壬癸)
(皆有正位惟戊己寄治耳此所置校尉亦無常居故取戊己為名一說戊己居中鎮覆四方漢所置校尉亦處)
(域之中撫諸國也)護羌校尉(後漢在涼州部持節職如護烏桓主西羌元康中改為涼州刺史)
儒林校尉(蜀先主以周羣為之)南蠻校尉(晉武帝於襄陽置之元康中荆州刺史領江左)
(初省尋又置於江陵齊書曰宋齊之際刺史多不領南蠻别以重人居之惟齊豫章郡王嶷為南蠻校尉荆湘)
(二州刺史)南夷校尉(晉武帝於寧州置之及江左改曰鎮蠻校尉)西戎校尉(晉武帝於)
(長安置之元康中改為雍州刺史安帝義熙中又置治漢中)寧蠻校尉(晉安帝置治襄陽以授魯)
(宗之)護三巴校尉(宋置齊建元二年改為刺史)武騎尉屯騎尉驍
騎尉游騎尉飛騎尉旅騎尉雲騎尉羽騎
尉建節尉奮武尉宣惠尉綏德尉懷仁尉
守義尉奉誠尉立信尉都十六尉並隋置以
為武散官昭武振威致果翊衞宣節禦侮仁勇倍戎
八校尉各有副尉並唐采前代諸校尉以下舊名置自
鎮軍將軍以下為武散官增晉書百官志曰屯騎步
兵越騎長水射聲等校尉是為五校並漢官也魏晉逮
於江左猶領營兵並置司馬功曹主簿後省左軍右軍
前軍後軍為鎮衞軍其左右營校尉自如舊皆中領軍
統之二衞始置前驅由基彊弩為三部司馬各置督史
左衛熊渠虎賁右衛佽飛虎賁二衛各五部督其命中
虎賁驍騎游擊各領之又置虎賁羽林上騎異力四部
幷命中為五督其衞鎮四軍如五校各置千人更制殿
中將軍中郎校尉司馬此驍騎持椎斧虎賁分屬二衞
尉中虎賁持披冗從羽林馬常從人數各有差武帝甚
重兵官故軍校多選朝廷清望之士居之先是陳勰為
文帝所待特有才用眀解軍令帝為晉王委任使典兵
事及蜀破後令勰受諸葛亮圍陣用兵倚伏之法又甲
乙校標幟之制勰悉諳練之遂以勰為殿中典兵中郎
將遷將軍久之武帝每出入勰持白獸幡在乘輿左右
鹵簿陳列齊肅太康末武帝嘗出射雉勰時已為都水
使者散從車駕逼暗乃還漏已盡當合函停乘輿良久
不得合乃詔勰合之勰舉白獸幡指麾須臾之間而函
成皆謝勰閑解甚為武帝所任唐兵志曰太宗貞觀
十年諸府總曰折衝府凡天下十道置府六百三十四
皆有名號凡府校尉六人士以三百人為團團有校尉
五十人為隊隊有正十人為火火有長火僃六䭾馬每
歲季冬折衝都尉率五校兵馬之在府者置左右二校
尉位相距百步每校為步隊十騎隊一皆卷矟幡展刃
旂散立以俟角手吹大角一通諸校皆歛人騎為隊二
通偃旂矟解幡三通旂矟舉左右校擊鼓二校之人合
譟而進右校擊鉦隊少却左校進隊至右校立所左校
擊鉦少却右校進隊至左校立所右校復擊鉦隊還左
校復薄戰皆擊戰鉦隊各還大角復鳴一通皆卷幡攝
矢弛弓匣刃二通旂矟舉隊皆進三通左右校皆引還
諸校尉二
增東觀漢記曰班超在西域三十一歲還洛陽拜為射
聲校尉後漢書曰越騎校尉鄧康以太后久臨朝宗
門盛滿數上書長樂宮諫爭宜崇公室自損私權言甚
切至太后不從康心懷畏懼永寧元年遂謝病不朝
後漢書曰赤眉與李松戰生得松時松弟汎為城門校
尉赤眉謂之曰開城門活汝兄汎即開門范蔚宗後
漢書曰中平五年初置西園八校尉蜀志曰秦宓為
長水校尉吳遣張温來聘百官皆往餞而宓後往既至
温曰彼何人也諸葛亮曰益州學者也荅問如響應聲
而出温大敬服之又曰宗預為屯騎校尉車騎鄧芝
江州來朝謂宗預曰禮六十不服戎而卿受兵何也預
荅曰卿七十不還兵我六十何為不受耶復東聘吳孫
權攜預手涕泣遺大珠一斛魏略曰董卓表太祖為
驍騎校尉又被徵為典軍校尉吳志曰是儀從孫權
討關羽拜忠義校尉儀上表陳謝權令曰孤雖非趙簡
子卿安得不自屈為周舍耶又曰太傅馬日磾仗節
安集關東在夀春以禮辟孫策表拜懷義校尉又曰
袁術表孫策為折衝校尉又朱據𫝊曰孫權咨歎將
帥追思呂蒙張温以為據才兼文武可以繼之由是拜
建義校尉又曰朱才字君業為人精敏善騎射權愛
異之常侍從遊戲少以父任為武衞校尉傅暢晉諸
公贊曰王戎為荆州刺史揚烈將軍領南蠻校尉王
隠晉書曰太康中伐吳還欲以王濬為五官校尉而無
缺始置翊軍校尉班同長水步兵以梁益所省兵為營
沈約宋書曰武帝置東宮騎步兵翊軍三校尉齊
職儀曰三巴校尉銀印青綬虎冠絳朝服梁史曰韋
粲長八尺容觀甚偉為外兵參軍兼中兵時潁川庾仲
容吳郡張率前輩才名與粲同府並忘年交好後自記
室遷步兵校尉
諸校尉三
原主禁兵掌宿衞(東觀漢記曰馬光字叔山監越騎視事以為五校尉主禁兵武僃)
(續漢書百官志曰五校各一人秩比二千石掌宿衞兵)典邊騎掌射聲(上長水校)
(尉詳諸校尉一又續漢書曰長水校尉掌宿衞兵宿下射聲校尉詳諸校尉一又續漢書曰射聲校尉掌衞)
(兵)宿衞兩宮各領千兵(東觀漢記曰馬光監越騎校尉時五校尉令在北軍)
(營中光以為五校尉所以宿衞兩宮不宜在一處表請二校尉附北宮詔許越騎射聲治寺北宮晉品令曰)
(漢置五校尉為宿衞軍各領千兵晉初諸王起家多為之)羌人感悦昆彌歡喜
(東觀漢記曰鄧訓為護羌校尉時羌俗恥病死每因病困輙以刀自刺訓聞有困病者輙拘持束縛不與兵刃)
(使醫藥療之愈者非一小大莫不感悦訓病卒羌人愛惜旦夕臨者數千人或以刀自割或刺殺犬馬牛羊曰)
(鄧使君已死我曹亦且俱死矣前烏桓吏人皆奔走道路至空城郭又曰耿恭字伯宗始置西域都護戊己)
(校尉恭至部移檄烏孫示漢威德昆彌以下皆歡喜遣使獻名馬願遣子入侍)增銜鬚伏劍
厲聲攘袂(冊府元龜曰後漢温序為護羌校尉行部至襄武為隗嚻别將苟宇所拘劫宇謂序)
(曰子若與我同力天下可圖也序曰分當效死義不貪生宇等復曉譬之序叱曰爾何敢廹脅漢將因以節撾)
(殺數人衆爭欲殺之宇止之曰此義士可賜一劍序銜鬚於口顧左右曰既為賊所殺無令鬚汚血遂伏劍而)
(死寇又曰晉周虓為西夷校尉領梓潼太守苻堅將楊安梓潼虓固守涪城送母妻將抵江陵為堅將朱彤)
(所獲遂降於堅堅欲以為尚書郎虓不從自是每入見輙箕踞而坐屬元會堅謂虓曰晉家元會何如此虓攘)
(袂厲聲曰爾等集聚何敢比天子耶左右請除之堅待之彌厚)潘璋橫馬許褚瞋
目(又曰吳潘璋為武猛校尉合肥之役張遼奄至諸將不僃陳武鬭死來謙徐盛皆披走璋馳進橫馬斬謙)
(盛兵走者二人兵皆還戰大帝甚壯之拜偏將軍遷又曰魏許褚為都尉從太祖征張繡先登斬首萬計校)
(尉又從討韓遂馬超於潼關太祖與遂超等單馬會語左右皆不得從唯將許褚會超陰欲前突疑從騎是褚)
(乃問太祖曰公有虎侯安在太祖顧指褚瞋目盻之超不敢動復數日會戰大破超等)被創不
顧拭血進戰(又曰劉慬為西域副校尉受詔當屯金城聞羌轉寇三輔廹近園陵即引兵赴)
(擊慬臨陣被創不顧連破走之盡得所掠生口財物甚衆朝廷嘉之數璽書勞勉委以西方事令為諸軍節度)
(每又曰李膺為烏桓校尉時鮮卑數犯塞膺嘗蒙矢石破之敵甚憚懾謝承後漢書曰膺嘗率步騎臨陣交)
(戰被創痍拭血進戰遂破寇斬首二千級)開募精兵善撫士卒(又曰吳全琮為)
(奮威校尉授兵數千人使討山越因開募召得精兵萬餘人出屯牛渚又曰北魏房伯玉為武昌王府司馬)
(孝文南伐徵為步兵校尉善撫士卒孝文嘉之)大飲長歠披髮抗音(又曰魏典)
(韋為校尉好酒食飲噉兼人每賜食於前大飲長歠左右相屬數人益乃供太祖壯之又曰吳留贊為屯騎)
(校尉諸葛恪征東興贊為前部合戰先陷陣大敗魏師遷左將軍贊為將臨敵先披髮呌天因抗音而歌左右)
(應之畢乃進戰無不克者)威信大行仁恩廣被(又曰後漢鄧訓為烏桓校尉鮮)
(卑聞其威信皆不敢南近塞下後代張紆為護羌校尉撫綏歸附威信大行遂罷屯兵惟置弛刑徒二千餘人)
(分以屯田為貧人耕種修城郭塢壁而已重又曰晉唐彬領護烏桓校尉右將軍訓卒利兵廣農稼震威耀)
(武宣喻國命示以恩信於是鮮卑遣侍子入貢兼翛學校仁恩廣被遂開拓舊境却地千里復秦長城自漢魏)
(征鎮莫之比焉)李必擊楚張儉度遼(又曰前漢李必重泉縣人時漢西收兵於)
(滎陽楚騎來衆擇可為騎將者乃令必為校尉必曰臣故秦民恐軍不信臣願得左右善騎者𫝊之乃拜灌嬰)
(為中大夫李必為校尉將郎中騎兵擊楚騎於滎陽東大破之又曰張儉為營州都督兼護東夷校尉太宗)
(將至遼東拜行軍總管進度遼趨建安城賊徒大潰以功封皖城郡公)率騎進擊開
城受降(又曰段紀明為護羌校尉破羌將軍時遣謁者馮禪說降漢陽散羌紀明以羌雖暫降必復為)
(盜不如乘虚放兵勢必殄滅紀明自進營去羌所屯凡亭山四十五里遣田晏夏育將兵據其山上大戰破之)
(又分遣晏育等夜上西山張愷上東山紀明自率步騎進擊水上羌走與愷等夾東西山縱兵擊破之又曰)
(蕭景為寧蠻校尉時魏荆州刺史元志寇潺溝蠻悉度漢水來降議者欲因此除之景曰窮來歸我誅之不祥)
(乃開樊城受降)原戴陵諫弋獵留贊好直言(魏志曰戴陵為長水校尉)
(諫文帝不宜數行弋獵帝大怒陵減死罪一等諫吳志曰留贊字正明為屯騎校尉時事得失每常規好直)
(言不阿旨孫權以此憚之)任峻見事理陸嘉有德行(魏志曰任峻字伯遠)
(遷長水校尉峻寬厚有度而見事理每有所陳太祖多善之王隠晉書曰陸嘉字文仲仕吳稍至屯衞校尉)
(既名族有德行聲譽好學有才思)任宏校兵書賈宗兼經術(漢書藝文)
(志曰成帝時遣步兵校尉任宏校兵書經東觀漢記曰賈宗為長水校尉上美宗有武節又兼術每宴會與)
(當世文儒司徒丁鴻論難經𫝊)增陳湯善屬文賈宗通儒術(冊府元龜)
(曰前漢陳湯好讀書博逹善屬文以薦為郎遷西域副校尉與甘延夀俱出累遷射聲校尉又曰賈宗為長)
(水校尉宗兼通儒衛每讌見嘗使與少府丁鴻等論議於前)伍孚刺董卓許褚
殺徐他(又曰後漢伍孚為越騎校尉忿董卓兇毒志手刃之乃朝服懷佩刀以見卓孚語畢辭去卓起)
(送至閣以手撫其背孚因出刀刺之不中卓自奮得免急呼左右執殺之又曰魏許褚為校尉從討袁紹於)
(官渡時徐他等謀為逆以褚常侍左右憚不敢發視褚休下日懷刀入褚至下舍心動即還侍他等不知入帳)
(見褚色變褚覺之即殺他等太祖益親信之)張騫知水草王宜善刀楯
(又曰漢張騫為校尉從大將軍擊匈奴騫常使大夏留匈奴中久道軍知善水草處軍得以無飢渴又曰王)
(宜為屯騎校尉拳捷善舞刀楯黃回嘗使十餘人以水交灑不能著)原大猷虔恭法憲
士恭躬處儉約(王隠晉書曰齊王攸字大猷少以英竒見稱始除步兵校尉時年十八初)
(授戎任職虔恭法憲綏禦有方兼晉中興書曰任丞字士恭太興初為屯騎校尉職位重居藩屏躬處儉約)
(乘草莽車)劉超號君子營嗣宗求步兵厨(晉中興錄劉超字世瑜為)
(射聲校尉時軍校無兵以義興人多義随劉超因領之以宿衞號曰君子營魏氏春秋曰阮籍字嗣宗聞步)
(兵校尉缺厨多美酒營人善釀酒求為校尉遂縱酒昏酣遺落世事)伯宗陳上方略
武孺數言便宜(續漢書曰耿恭字伯宗遷長水校尉其秋金城隴西羌反恭上疏陳方略詔召)
(入問狀乃遣恭將五校士三千人職東觀漢記曰賈宗字武孺為長水校尉宗性方正奉愛士及在朝廷數)
(言便宜深見親異賞賜殊厚)破石縱暴無道公路以氣高人(謝承)
(後漢書曰曹節弟破石為越騎校尉越騎營五百妻有美色破石從求之五百不敢違妻執意不肯行遂自殺)
(其縱暴無道多𩔖此按韋昭辨釋名曰五百字本為伍伍當也伯道也使之𨗳引當道陌中以驅除也今俗呼)
(行杖人為五百以魏志曰袁術字公路為長水校尉好奢綺盛車馬氣高人謠曰路中捍鬼袁長水)
諸校尉四
原掌屯兵(步兵校尉詳諸校尉一又續漢書曰步兵校尉掌宿衞兵)掌騎士(漢百官公)
(卿表屯騎校尉掌騎士又續漢書屯騎校尉掌宿衛兵晉中興書司馬無忌讓屯騎校尉之任職典禁兵宿衛)
(事重必宜其人豈臣微弱所堪充也)給千人(王隠晉書曰王允為屯騎校尉千人營置長吏司馬)
領千營(王冕𫝊曰冕起家為長水校尉領千營置吏司馬也)主西羌(漢百官志護羌)
(校尉一人主西羌秩二千石)主烏桓(又烏桓校尉一人主烏桓秩二千石)官顯職
閑(後漢書曰劉般字仲興為屯騎校尉時五校尉官顯職閑云云)禁兵武僃(東觀漢記馬光)
(事見上)吏士稱仁(後漢書曰曹褒字叔通遷射聲校尉時射聲營舍有停棺不葬者百餘所)
(褒親自履行問其意故吏對曰此等多是建武以來絶無後者不得埋掩褒乃愴然為買空地悉葬其無主者)
(設祭以祀之吏士咸稱其仁)吏士敬畏(又曰鄧通字子淵遷越騎校尉為營吏士所敬畏天)
(下歎之)不同常例(王隠晉書武帝詔曰射聲校尉故舊外掌方任内參九列不宜同之常例)
(勿令入直)高選綱佐(晉中興書曰東海王沖為長水校尉年十一高選綱佐以劉躭為司馬顧)
(和為主簿)增咸稱萬歲(冊府元龜曰後漢公孫瓚為降虜校尉兼屬國長史每聞有警輙厲)
(色憤怒如赴讐敵嘗與善射之士皆乘白馬為左右翼自號白馬義從烏桓更相告語避白馬長史乃畫作瓚)
(形馳騎射之中者咸稱萬歲)皆稱萬歲(又曰耿恭為戊已校尉征匃奴於疏勒城固守匈奴)
(於城下擁絶澗水恭歎曰聞昔貳師將軍拔刀刺山飛泉湧出乃向井再拜有頃水泉奔出衆皆稱萬歲令吏)
(揚水示敵敵遂引去)陷陣卻敵(又曰辛慶忌為右校丞随長羅侯常惠屯兵烏孫赤谷城與歙)
(侯戰䧟陣卻敵)衝堅陷陣(又曰梁曹景宗為屯騎校尉督峴南諸軍事魏太武攻赭陽景宗為)
(偏將衝堅陷陣輙有斬獲)延年好酒(南宋書曰顔延年領步兵校尉好飲酒不護細行)
欣泰飲酒(冊府張欣泰為直閣步兵校尉領羽林監從車駕出新林敕欣泰甲仗廉察欣泰停仗於)
(松樹下飲酒賦詩呂文虔啓世祖遣出外數日召還謂之曰卿不樂為武職驅使當處卿以清貴除兵部員外)
(郎)原鮮卑上金(魏略曰田豫字國護為護羌校尉時鮮卑素利等數以牛馬遺豫豫轉送)
(官羌復密懷金三十斤謂豫曰願避左右我欲有所道因跪曰我見公貧密以此上公豫張袖受之荅其厚意)
(羌去具以狀聞詔曰昔魏絳開懷以納戎今卿舉袖以受羌金朕甚嘉焉乃即賜青綾五百匹豫得賜分半蔵)
(少府後羌復來與之)掌北軍壘門(漢書百官公卿表曰十二城門候中壘校尉掌北軍壘門)
(内外續漢書百官志曰又省中壘校尉以監五屯營)正五經異說(續漢書曰樊儵為長水校)
(尉與公卿雜定郊祀禮儀以䜟記正五經異說)定五經同異(後漢丁鴻傳曰鴻字孝公為射)
(聲校尉肅宗詔鴻與諸儒桓郁賈逵等論定五經同異於白虎觀鴻論難最明諸儒稱之帝數嗟美焉時人歎)
(曰殿中無雙丁孝公)掌京師城門(漢書百官公卿表曰城門校尉掌京師城門屯兵有司馬)
掌輕車外士(漢書曰虎賁校尉掌輕車外士武帝置有丞司馬秩二千石)掌諸
軍兵田(魏略曰司農校尉黃初置秩二千石掌諸軍兵田)主天下材木(又曰材官)
(校尉黃初置秩比二千石主天下材木屬少府也)增吳人笑張悌(冊府元龜曰張悌少)
(善名理為屯騎校尉魏伐蜀吳人問悌悌曰昔楚劍利而秦昭懼孟明用而晉人憂彼之得志固我大患也吳)
(人笑其言而蜀果降於魏)坐者笑慶之(又曰南宋沈慶之為步兵校尉太祖北伐慶之副王)
(元謨向碻磝戍主棄城走元謨圍滑臺慶之與蕭斌留守碻磝元謨攻滑臺不拔魏主率衆南向元謨退蕭斌)
(欲固守碻磝會詔使至不許退斌復計於慶之慶之曰閫外之事將所得專詔從遠來事勢已異節下有一范)
(增而不能用空議何施斌及坐者並笑曰沈公乃更學問慶之厲聲曰衆人雖見古今不如下官耳學也)
皆歡喜遣使(又曰漢耿恭為戊已校尉屯車師後王城恭至部移檄烏孫示漢威德大昆彌已下)
(皆歡喜遣使獻名馬及奉宣帝時所賜公主博具願遣子入侍恭乃發使齎金帛迎其侍子)咸歡
喜叩頭(又曰後漢鄧訓為謁者時校尉張紆誘誅燒當種羌迷吾等由是諸羌大怒謀欲報怨因命鄧)
(訓代紆為校尉以德懷之湟中諸羌皆言鄧使君待我以恩信開門内我妻子乃得父母咸歡喜叩頭曰唯使)
(君所命訓遂撫飬其中少年勇者數百人以為義從)原仲華鷹揚虎視(汝南先賢傳曰)
(應順字仲華拜射聲校尉鷹揚虎視)馬光帥厲吏士(東觀漢記曰馬先為校尉帥厲吏士)
(教習有方)五校尉二千石(漢書百官公卿表曰五校尉皆二千石武帝置虎賁校尉胡騎)
(校尉悉隸城門校尉建武七年省長水射聲九年改屯騎為驍騎青巾十年又置長水騎為屯騎省越騎置司)
(馬并長水又省中壘校尉以虎賁并射聲及步兵為五校尉)上應天工下厭羣望
(東觀漢記曰梁冀拜步兵校尉上書列校之職上應天工下厭羣望實非愚臣所宜)
御定淵鑑𩔖函卷一百四
