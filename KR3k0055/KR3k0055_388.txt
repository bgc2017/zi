欽定四庫全書
御定淵鑑類函卷三百八十三
器物部二(鼎)(鑊)(鎗)(釡)
鼎一
原說文曰鼎三足兩耳和五味之彛器也昔禹貢九牧
之金鑄鼎荆山之下又曰鼎上大下小爾雅曰鼎
絶大謂之鼐圜弇上謂之鼒(鼎斂上而小口)附耳外謂之釴欵
足謂之鬲舉鼎具謂之鉉(鉉貫耳以舉鼎者)周易曰鼎元吉
亨彖曰鼎象也聖人亨以享上帝又九四曰鼎折足
覆公餗六五鼎黃耳金鉉利貞上九鼎玉鉉大吉毛
詩曰絲衣其紑載弁俅俅自堂徂基自羊徂牛鼐鼎及
鼒增左傳曰飱有陪鼎周禮曰王日一舉鼎十有
二物皆有俎又曰亨人掌共鼎鑊以給水火之劑
考工記曰六分其金而錫居一謂之鍾鼎之齊原禮
記曰崇鼎貫鼎大璜封父龜天子之器也增正義曰
鼎者器之名也自火化之後鑄金而為此器一有烹餁
之用一有象物之法原歸藏占曰鼎有黃耳利得鱣
鯉三禮鼎器圖曰牛鼎受一斛天子飾以黃金諸侯
白金有鼻目以銅為之三足晉中興書曰鼎者金銕
之精神器也文列八卦知吉凶存亡能輕能重能息能
行不爨自沸不炊自熟不汲自盈不舉自藏不遷自行
絪緼之氣自然而生亂則藏於深山文明應運而出故
禹鑄鼎以擬之孫氏瑞應圖曰神鼎者質文精也知
吉凶存亡能輕能重能息能行不灼而沸不汲自盈中
生五味昔黃帝作鼎象太乙禹治水收天下美銅以為
九鼎象九州王者興則出衰則去墨子曰巫馬子問
墨子曰鬼神孰與聖人明智墨子曰鬼神明於聖人猶
聰明耳目之與聾盲也昔夏后開使飛廉折金於山以
鑄鼎於昆吾使翁難乙灼自若之龜成曰鼎成四足而
方不灼自成不舉自藏不遷自行乙又言繇曰逢逢白
雲一南一北一西一東九鼎既成而遷三國此知必千
年無聖之智豈能知哉增揚子曰九鼎待人而後實
拾遺記曰禹鑄九鼎擇雄金為陽鼎雌金為隂鼎五
者以應陽法四者以象隂數博古圖曰歴代之鼎形
制不一有腹著饕餮而間以雷紋者父乙鼎父癸鼎之
類是也有鍊色如金著飾簡美者辛鼎癸鼎之類是也
有緣飾旋花竒古可愛者象形鼎橫戈父癸鼎之類是
也有密布花雲或作雲雷迅疾之狀者晉姜鼎雲雷鼎
之類是也有隱起饕餮間以雲龍或作細乳者亞虎父
丁鼎文王鼎王伯鼎之類是也或如孟鼎之侈口中鼎
之無文伯碩史頙鼎之至大金銀錯鼒之絶小或自方
如簠或分底如鬲或設蓋如敦曰崇曰貫則名其國也
曰讒曰刑則著其事也曰牢曰陪則設之異也曰神曰
寳則重之極也類書曰鼎之為象也圜以象乎陽方
以象乎隂三足以象三公四足以象四輔黃耳以象才
之中金鉉以象才之斷象饕餮以戒其貪象蜼形以寓
其智作雲雷以象澤物之功著䕫龍以象不測之變至
於牛鼎羊鼎又各取其象而飾焉古人用意皆有所取
非特為觀美也
鼎二
原史記曰黃帝採首山銅鑄鼎於荆山下鼎既成有龍
垂胡髯下迎黃帝黃帝上騎羣臣後宮從上者七十餘
人龍乃上去增又曰齊人公孫卿有札書曰黃帝得
寳鼎宛侯問於鬼臾區區對曰黃帝得寳鼎神策是歲
己酉朔旦冬至得天之紀終而復始於是黃帝迎日推
策原說苑曰湯時大旱七年煎沙爛石於是使人以
三足鼎祝山川教之祝曰政不節耶使民疾耶苞苴行
耶讒夫昌耶宮室崇耶女謁盛耶何不雨之極也言未
已天大雨史記曰伊尹欲干湯而無由乃為有莘媵
臣負鼎俎以滋味說湯致於王道增鼎錄曰太公於
渭水得玉璜鑄一鼎刻其文曰璜鼎史記曰武王命
南宮括史佚展九鼎寳玉原左傳曰宋華督已殺孔
父而弑殤公召莊公於鄭而立之以郜大鼎賂公夏四
月取郜大鼎于宋納于太廟非禮也又曰楚子伐陸
渾之戎遂至於雒觀兵於周疆定王使王孫滿勞楚子
楚子問鼎之大小輕重對曰在德不在鼎昔夏方有德
遠方圖物貢金九牧鑄鼎象物百物而為之備使民知
神姦故民入川澤山林魑魅魍魎莫能逢之桀有昏德
鼎遷於商載祀六百商紂暴虐鼎遷於周成王定鼎於
郟鄏卜世三十卜年七百天所命也周德雖衰天命未
改鼎之輕重未可問也增又曰魯侯享晉六卿賂荀
偃以乘馬加璧束錦先吳壽夢之鼎(注以馬璧為鼎之先也)又
曰鄭子産聘于晉晉侯有疾韓宣子逆客私焉問曰寡
君有疾夢黃熊入於寢門其何厲鬼也對曰昔堯殛鯀
於羽山其神化為黃熊以入羽淵實為夏郊三代祀之
晉為盟主其或未祀也乎韓子祀夏郊晉侯有間賜子
産莒之二方鼎原又曰徐子及郯人莒人會齊侯盟
于蒲隧賂以甲父之鼎吳越春秋曰吳王闔閭葬女
于郭西閶門外鑿地為池積土為山文石為椁金鼎玉
杯銀樽珠襦之寳皆以送之增史記曰文帝後元年
新垣平言曰周鼎亡在泗水中今河溢通泗臣望東北
汾隂直有金寶氣意周鼎其出乎上使治廟汾隂南欲
祠出周鼎又曰武帝時汾隂巫錦為民祠魏脽后土
營旁見地如鈎狀掊視得鼎鼎大異於衆鼎文鏤無欵
識迎至中山曣㬈有黃雲蓋焉有麃過帝自射之以祭
至長安公卿大夫皆議尊寳鼎漢書曰汾隂得寳鼎
藏於甘泉羣臣上壽賀曰陛下得周鼎吾丘壽王曰非
周鼎帝問曰羣臣皆謂周鼎爾獨以為非何也有說則
可無說則死壽王對曰臣安敢無說臣聞周自后稷公
劉太王文武周公德澤上昭上天報應鼎為周出故名
周鼎今漢自高祖布恩施惠陛下功德愈盛珍瑞畢見
天作有德寳鼎自出此天以與漢漢非周也(按鼎錄云汾隂寳鼎)
(高一丈二尺受十二石雜金銀銅錫為之四面蛟龍兩耳能鳴三足馬蹄刻山雲竒怪之象其文曰壽考天地)
(百祥臻至山伏其靈海伏其異)又曰東方朔對武帝曰夏育為鼎官
(注今殿前舉鼎官)鼎錄曰漢宣帝建章銅簴(銅人)生毛以為美
祥鑄一金鼎埋之建章宮東觀漢記曰廬江獻鼎詔
召鄭衆問齊威公之鼎在柏寢臺見何書春秋左氏有
鼎事幾衆對狀除郎中原晉起居注曰咸和元年宣
城春榖縣民獲古鼎可受三斛餘羣臣畢賀晉陽秋
曰咸康八年榖成縣民留珪夜見門内有光取得玉鼎
一圍四寸廬江太守以獻南越書曰熙安縣山下有
神鼎天清水澄則見鼎刺史劉道錫常使繫其耳而牽
之耳脱而鼎潛既而執紖者莫不疾耳蓋尉佗之鼎
增玉海曰貞觀二十二年九月遂州涪水中獲古鼎受
五石三斗旁有銘刻響若洪鍾開元十三年十月壬申
萬年人工慶築垣掘地獲寳鼎五獻之四鼎皆有銘銘
曰垂作尊鼎萬福無疆子孫永寳用二十一年六月庚
子眉州獻寳鼎重七百觔無耳足有篆書數字天寳元
年五月平凉獲古饑鼎獻之元和二年正月詔以湖南
所獻古鼎付有司初永州人唐履昌得之重一百十二
觔五代史曰唐張策字少逸聰悟好學其父同浚井
得古鼎銘曰魏黃初元年春二月匠吉千同以為竒策
時年十三啟曰漢建安二十五年曹公薨改元延康是
歲十月文帝受禪又改黃初是黃初元年無二月也銘
何謬耶同大驚異之宋史曰咸平中乾州獻古銅鼎
狀方而四足有古文二十一字人莫能曉令句中正與
杜鎬詳驗以聞援據甚悉玉海曰皇祐五年鑄鼎十
有二圓丘用五宗廟七又作鸞刀郊廟各一初賈昌朝
侍經筵帝問鼎卦聖人亨以享上帝今郊何以無鼎昌
朝不能對曰容退而講求于是詔禮官議以為郊有亨
牲進熟遂命阮逸胡爰鑄銅鼎制鸞刀帝親書刻之牛
鼎容一斛羊鼎五斗豕鼎三斗乙酉御崇政殿觀新樂
及新作晉鼓三牲鼎鸞刀以補禮器之闕禮志曰皇
祐五年閏月制三鼎鸞刀郊壇正配二位太廟七室牛
羊豕鼎各一郊十二鼎扃無文飾廟二十一鼎三聖加
三鼎奉慈后廟分命大臣行禮常祀公卿攝事十鼎皆
塗金扃以玉飾宋史曰劉敞嘗得先秦彛鼎數十銘
識竒奥皆案而讀之因以考知三代制度尤珍惜之每
曰我死子孫以此蒸嘗我又曰政和四年用方士魏
漢津之說備百物之象鑄鼎九中央曰帝鼐色黃北曰
寳鼎色黑東北曰牡鼎色青東曰蒼鼎色碧東南曰岡
鼎色綠南曰彤鼎色紫西南曰阜鼎色黑西曰皛鼎色
赤西北曰魁鼎色白政和六年又用方士王仔昔議改
帝鼐為隆鼎彤鼎為明鼎阜鼎為順鼎皛鼎為藴鼎魁
鼎為健鼎寳鼎如舊牡鼎為龢鼎蒼鼎為育鼎岡鼎為
潔鼎八年又用方士言鑄神霄九鼎曰太極飛雲洞劫
之鼎蒼壺祀天貯醇酒之鼎山岳五神之鼎精明洞淵
之鼎天地隂陽之鼎混沌之鼎浮光洞天之鼎靈光晃
耀煉神之鼎蒼蠅火蛇蟲魚金輪之鼎與漢津所鑄凡
十八焉玉海曰政和七年四月十八日禮制局言宗
廟用九鼎其三為牲六為庶羞周頌云我將我享維羊
維牛明堂所用牲而已庶羞之鼎不當設元豐奉祀禮
文明堂正配各用牛一羊一豕一請宗祀止用三鼎而
不設庶羞之鼎其俎亦用六宋史曰趙汝愚嘗夢孝
宗授以湯鼎背負白龍升天後翼寧宗以素服登大寳
蓋其驗也
鼎三
原銘功分器(漢書曰宣帝時漢陽得寳鼎上刻書云王命尸臣云云張敞議云殆周之褒賜)
(子孫刻銘其先功者也我左傳云楚子次于乾谿右尹子革夕王與之語曰昔先王熊繹與呂伋王孫牟燮)
(父禽父並事康王四國皆有分我獨無有今吾使人于周求鼎以為分王其與我乎)增飾玉
塗金(楚詞天問云緣鵠飾玉注伊尹修飾玉鼎以事湯湯賢之以為相唐書云則天時九鼎成后欲用)
(黃金塗之姚璹奏鼎者神器貴質朴不待外飾臣觀其上先有五采豈待塗金為符曜耶)鏤倕
破備(淮南子云周鼎鑄倕使銜其指明大巧之不可為也注倕堯之巧匠周鑄鼎鏤倕身於鼎使自銜其)
(指一鼎錄云吳陸遜破劉備軍鑄鼎以紀功其文曰破備)鎮山原出水(鼎錄云吳)
(孫亮于武昌鑄一鼎文曰鎮山使史記云秦始皇過彭城齋戒禱祠欲出周鼎于泗水千人汲水求之弗得)
(按正義云周赧王五十九年秦昭王取九鼎一飛入泗水餘八鼎入于秦中故始皇欲祠而出之也)增
定軍受禪(鼎錄云諸葛亮殺王雙還定軍山作一鼎埋漢川文曰定軍又曰魏文帝黃初元)
(年鑄受禪鼎)用醴承露(又云漢哀帝元壽元年鑄一鼎貯酒其文曰羣臣元日用醴鼎)
(鑄又曰東漢安帝延光四年一鼎于少室山文曰承露)龍頭豕腹(上下俱詳韓愈石鼎)
(詩)煮汞原陶金(宋史云張永德寓睢陽有書生就永德求汞五兩即置鼎中煮之成)
(十金五南越書云永城縣江前有神鼎圓數里耳高六丈葛稚川有云赤松子陶金丹鼎)增長
滿大通(鼎錄云漢廢帝賀鑄一小鼎貯酒四足受二斗其文曰長滿又云梁武帝大通元年埋)
(一鼎于蔣山文曰大通真鼎又鑄一鼎書老子五千言沈之九江中並蕭子雲書)龍形豹
尾(又云蜀先主時有龍見武陽之水九日因鑄一鼎象龍形又云吳孫權獵樊山見一嫗問得何獸答曰)
(得一豹曰何不截尾遂為嫗立廟并鑄一鼎文曰豹尾鼎)刻經紀書(鼎錄云漢張道陵得)
(仙鼎十刻丹經埋於雲臺山下鼎又云晉王羲之作一鼎紀己之書名曰書沈於九江)呴雉
烹雞(史記云武丁祭成湯有飛雉登鼎耳而呴則後漢書云函牛之鼎以烹雞多汁則淡少汁熬)
𫝊器記圖(史記云西周武王曰居三代之𫝊器索隱曰謂九鼎鼎錄云東漢張衡制地動圖)
(記之於鼎沈於西鄂水中)原秦求增齊索(戰國策云秦興師臨周而求九鼎周顯王)
(患之顔率曰臣請東借救於齊至齊謂王曰秦無道欲興兵而求九鼎周之君臣内自畫計與秦不若歸之大)
(國願大王圖之齊王大發五萬人使陳臣思救周而秦兵罷齊將求九鼎顯王又患之顔率曰大王勿憂臣請)
(東解之至齊謂齊王曰願獻九鼎不識大國何途之從而致之齊齊王曰寡人將寄徑于梁率曰梁之君臣欲)
(得九鼎謀之暉臺之下久矣鼎入梁必不出齊王曰將寄徑于楚對曰楚之君臣欲得九鼎謀之章華之上久)
(矣若入楚必不出王曰寡人何途之從而致之齊顔率曰夫鼎者非效壺醯醬瓿耳可懷挾提挈以至齊者非)
(效鳥集烏飛兔興馬逝灕然可至於齊者昔周之伐殷得九鼎凡一鼎而九萬人輓之九九八十一萬人士卒)
(師徒器械被具所以備者稱此今大王縱有其人何途之從而出竊為大王私憂之願大王疾定所從出敝邑)
(遷鼎以待命齊王乃止誑韓非子曰齊伐魯索饞鼎魯以其贋者往齊人知其也曰必以柳下惠之言為信)
(魯人以告惠曰奚不以真者與之曰吾所愛也惠曰吾亦愛吾鼎)改縣名門(地理志曰)
(河中府寳鼎縣本汾隂開元十年獲寳鼎更名有后土祠舊史云十一年獲鼎改縣名後漢郡國志云雒陽)
(東城門名鼎門注帝王世紀曰東南門九鼎所從入)原象三公收九牧(上詳易注)
(疏黃郊祀志云伏羲興鑄神鼎一一者統萬物所繫象也帝作寳鼎三象天地人禹收九牧之金鑄九鼎象)
(九州)增容五斗受一斛(後漢書竇憲𫝊云和帝永元元年車騎將軍竇憲伐單于)
(大敗之稽落山憲登燕然山勒石紀功南單于於漠北遺憲古鼎容五斗其傍銘曰仲山甫鼎其萬年子子孫)
(孫永保用憲乃上之斛宋書曰泰始七年義陽郡獲銅鼎受一并蓋並隱起鏤)刻孝子
勸忠臣(鼎錄云漢胡廣鑄一鼎其文曰孝子鼎又魏武帝作一鼎與太子名曰孝鼎刻畫古來孝子姓)
(名鑄又曰漢王商單于所畏帝鼎刻其功以勸忠臣)圖神姦著饕餮(子華子云)
(周之九鼎禹所以圖神姦也其呂氏春秋云周鼎著饕餮有首無身食人未咽害及身以言報更也周鼎著)
(鼠令馬履之為其不陽也)平寇盗宜侯王(鼎錄云漢成帝綏和元年匈奴平鑄一鼎)
(其文曰寇盗平黃河清昌又云蜀章武三年先主作二鼎一與魯王文曰富貴宜侯王一與梁王文曰大吉)
(祥宜公王)鑄刑書銘文德(左傳云昭六年鄭子産鑄刑書注鑄于鼎又昭二十九年)
(冬晉趙鞅荀寅賦晉國一鼓鐵鑄刑鼎著范宣子所為刑書焉蔡邕集云橋公廟碑云文德銘於三鼎武功)
(勒于征鉞)伏萬國和四方(鼎錄云漢宣帝甘露元年于華山仙掌鑄一鼎擬承甘露)
(其文曰萬國伏貽長久鑄神鼎承天酒君又云漢昭帝元年於藍田覆車山鑄一鼎其文曰宜王和四方調)
(滋味去腥傷)孟說舉項羽扛(史記云秦武王與孟說舉龍文鼎絶臏而死揚子)
(云烏獲任鄙項羽皆力能扛鼎抃牛)和五味造六熟(上見說文王孔帖云常山承)
(乾造六熟鼎招士奴盗取人牛馬親視烹燖)出王雒山沈彭蠡水(後漢書云)
(孝明帝時王雒山出寳鼎詔太常陳鼎於廟神鼎錄云孫權黃武元年於彭蠡水沈一鼎其文曰百助陽侯)
(伏)丞相紀功君王資膳(又云蕭何為丞相鑄一鼎大如三石甕自表己功其)
(文曰紀功鼎無又云漢景帝鑄食鼎以金銀銅雜為之若瓶足文曰五熟是資君王之饍)
鼎四
增三鼎(瑞應圖曰黃帝造三鼎以象太乙曹植有黃帝三鼎贊)五鼎(漢書云主父偃云丈)
(夫生不五鼎食死即五鼎烹)餗鼎(宋鼎銘曰宋公䜌作餗鼎)膳鼎(鼎錄云漢元帝初元)
(二年鑄一鼎大如甕無足其文曰皇帝膳鼎)儒鼎(又云漢靈帝熹平元年鑄一大鼎埋之鴻都門)
(文曰儒鼎)神鼎(白虎通云澤出神鼎)魚鼎(又云東漢順帝永建六年鑄一鼎於伊水名曰)
(魚鼎)柱鼎(漢官儀云帝於開陽門夜直樓上作一鼎文曰柱鼎)建國鼎(又云王莽建國)
(元年鑄一大鼎文曰建國鼎又作一鼎文曰君臣之鼎)克漢鼎(又云蜀先主章武二年於漢川)
(鑄一鼎名曰克漢埋之丙穴中又鑄一鼎名曰八陣鼎沈於永安水中紀行軍竒變又埋一鼎於劒口名劒口)
(鼎)蛟龍鼎(又云東漢明帝永平十年鑄一鼎於洛水名曰蛟龍伏)君臣鼎(詳建)
(國鼎)八陣鼎(詳克漢鼎)一斗鼎(汾隂宮鼎銘曰平陽一斗鼎)九龍鼎
(淮南子云闔閭伐楚五戰入郢燒高府之粟破九龍之鼎)三螭鼎(汾隂宮鼎銘云唐三螭鼎)
餗釪鼎(宋夫人鼎銘云宋君夫人之餗釪鼎)常燃鼎(杜陽編云貞元八年吳明國貢常燃)
(鼎容三斗光潔類玉其色純紫每修飲食不熾自熟云食之令人反老)元凱鼎(鼎錄云吳顧邕)
(鑄一鼎文曰顧元凱鼎)敬康鼎(又曰孔愉獲一龜放之遂作一鼎文曰孔敬康鼎)曾
冰鼎(蔡邕銘論云昔召公作誥先王賜朕鼎出於武當曾冰)康寳鼎(漢郊祀志云宣帝以)
(方士言立周康寳鼎祠於未央宫中)魯岑鼎(呂氏春秋云齊攻魯求岑鼎魯公載他鼎以往齊侯)
(弗信)衛舒鼎(左傳云定公六年二月衛公叔文子曰昭公之難君將以文之舒鼎成之昭兆定之)
(鞶鑑苟可以納之擇用一焉)銘昆吾(蔡邕銘論曰呂尚作周太師封于齊其功銘于昆吾之鼎)
原烹文摯(白帖云文摯發怒齊湣王以愈王疾王命生烹文摯三日三夜不死顔色不變文摯)
(曰胡不覆鼎以絶隂陽之氣王使覆之文摯乃死)增紀征伐(鼎錄云魏武帝鑄一鼎於白鹿)
(山記征伐戰陣之能也)紀歷數(又云蔡邕為侍中封高侯作一鼎記漢家歷數又吳孫皓鑄一)
(鼎於蔣山紀吳之歷數)撰鼎錄(書目云陳太子中庶子虞荔撰鼎錄一卷錄自古鼎形象欵識)
(始於夏九鼎終於王羲之書鼎)作鼎歌(史記云漢元鼎四年六月得寳鼎后土祠旁秋馬生渥洼)
(水中作寳鼎天馬之歌)負鼎詣闕(唐書云和逢堯於武后時負鼎詣闕下自言願助天子和)
(飪百度有司讓曰昔桀不道伊尹負鼎於湯今天子聖明百司以和尚何所調逢堯不能答)奉鼎
安宮(宋史五行志云徽宗崇寧四年秋九鼎成奉安於九成宮以蔡京為定鼎禮儀使帝幸宮行酌獻禮)
(鼎各一殿中央曰帝鼎北曰寳鼎東曰牡鼎東北曰蒼鼎東南曰岡鼎南曰彤鼎西南曰阜鼎西曰皛鼎西北)
(曰魁鼎)原漢德方盛武帝善吾丘之言周德雖衰楚
子慚王孫之對
鼎五
增詩漢班固寳鼎詩曰嶽修貢兮川效珍吐金景兮歊
浮雲寳鼎見兮色紛緼煥其炳兮被龍文登祖廟兮享
聖神昭靈德兮彌億年唐韓愈石鼎聯句詩曰巧匠
斲山骨刳中事煎烹(劉師服)直柄未當權塞口且呑聲(侯喜)
龍頭縮菌蠢豕腹脹彭亨(軒轅彌明)外包乾蘚文中有暗浪
驚(師服)在冷足自安遭焚意彌貞(喜)謬當鼎鼐間妄使水
火争(彌明)大似烈士膽圓如戰馬纓(師服)上比香罏尖下與
鏡面平(喜)秋瓜未落蒂凍芋強抽萌(彌明)一塊元氣閉細
泉幽竇傾(師服)不值輸瀉處焉知懷抱清(喜)方當紅鑪燎
並見小器盈(彌明)睆睆無刃迹團團類天成(師服)遥疑龜負
圖出曝曉正晴(喜)旁有雙耳穿上有孤髻撐(彌明)或訝短
尾銚又似無足鐺(師服)可惜寒食毬擲此傍路坑(喜)何當
出灰灺無計離瓶罌(彌明)陋質荷斟酌狹中媿提擎(師服)豈
能煮仙藥但未汚羊羹(喜)形模婦女笑度量兒童輕(彌明)
徒示堅重性不過升合盛(師服)傍似廢轂仰側見折軸橫
(喜)時於蚯蚓竅微作蒼蠅鳴(彌明)以茲翻溢愆實負任使
誠(師服)常居顧盼地敢有漏泄情(喜)寧依煖熱弊不與寒
凉并(彌明)區區徒自效瑣瑣不足呈(師服)廻旋但兀兀開闔
惟鏗鏗(喜)全勝瑚璉貴空有口𫝊名豈比俎豆古不為
手所撜磨礲去圭角浸潤著光精願君莫嘲誚此物方
施行(四韻俱彌明)司空圖鼎詩曰革物信能和五味承恩
應可象三公宋歐陽脩葛氏鼎詩曰大河昔決東南
流蕭條東郡今遺湫我從故老問其由云古五鼎藏高
丘地靈川秀草木稠鬱鬱佳氣蒸常浮惟物伏見數有
周秘藏竒怪神所摉天昏地慘鬼哭幽至寳欲出風雲
秋蕩搖山川失維陬九龍大戰驅蛟虬剨然岸裂轟雲
驫滑人夜驚鳥嘲啁婦走抱兒扶白頭蒼生仰叫黃屋
憂聚徒百萬如蚍蜉千金一埽隨浮漚天旋海沸動九
州此鼎始出人間留滑人得之不敢收竒樣古質非今
侔器大難用識者不以示世俗遭揶掫明堂會朝饗諸
侯饔官百品供王羞調以五味烹全牛時有用舍吾無
求二三子學雕琳球見之始驚中歎愀披荒斷古争窮
蒐苦語難出聲吚嚘馬圖出河龜負疇自古怪說何悠
悠嗟我老矣不能休勉強作詩慙效尤邵雍問鼎詩
曰請將調鼎問於君調鼎工夫敢與聞只有鹽梅難盡
善豈無薑桂助為辛和羹必欲須求美衆口如何更得
均切勿輕言天下事伊周殊不是庸人明謝應芳古
鼎歌曰碧雲師著金伽黎空王殿前龍象隨當階一卒
送古鼎狀若獻寳波斯兒羣緇聚觀方丈室中有老僧
前致詞云是山中舊時物立誦欵識能無遺文詞詰屈
錯盤詰字體隱伏蟠蛟螭蒼姬訖錄世屢改不知何代
來如斯謝家寳樹修佛刹巨搆價與秦城齊鼎兮鼎兮
什襲去歲經六紀今來歸師聞此語重歎息兵火連年
炎九域金鐘大鏞棄道傍總若沈沙銷折戟鼎歸禪日
獨無恙護持信有天龍力摩挲兩鉉濕煙霧錯落丹砂
暎金碧光如摩尼含五色高比珊瑚長一尺嗚呼羲軒
之鼎莫可求禹鼎亦已淪東周世所用者非爾儔或膨
豕腹徒色羞調羹爾無與覆餗爾不憂歸來兮歸來北
山兮菟裘汾隂自有為時出切勿放光驚斗牛
增賦唐趙良器鼎賦曰夫君所以為天下重者以其寳
位鼎所以為天下貴者以其神器則君得鼎以祚長鼎
應君以時昌故黃帝徵大匠稽舊章異國貢物遠人來
王鏟銅於雷首之下合冶於荆山之旁聲沓沓以海沸
氣曈曈而電光乾坤於是震動日月於是昭彰&KR1476;然煙
收而燼滅卓爾成功而效祥煥以雕文錯虬龍之鱗介
騰乎瑞色雜天地之玄黃蓋聖人所以享帝養賢烹餁
薦祉重以安國利以出否納之不以其道則君失其人
聽之不以其聰則雉鳴於耳是以囊括衆彙恢模崇深
苞木火於六爻之象鏤山川於九牧之金於是總百靈
之異見萬國之心然美其影射金晶光飛玉鉉論者徒
議其大小觀者寧識其深淺故道歸天命無勞楚子之
言德自休明實賴王孫之辨爾其法剛柔之節順行藏
之志乃有道則見生於汾水之隂無道則隱没於彭城
之地可以斥奸慝可以禦魑魅應時而動吉無不利故
曰作者之謂聖述者之謂明何明聖之至神契隂陽之
至精德表先知火不燃而自沸量含光大水不汲而自
盈既去故以元吉終取新而利貞則知執虛以待物者
正乎位體柔而進己者宜乎亨故能應皇家之至德垂
不朽之鴻名梁德裕寳鼎賦曰昔軒皇之有天下也
鑠至範恢崇謨用建皇極永康帝圖徵鐵於晉國之野
鑄鼎於荆山之湖以隂陽作炭以天地為鑪下碎礦而
星入鼓長扇而風驅炎氣旁飛寒雪影消於玉馬紅光
四照晴日色掩於丹烏於是以泄以竇以鎔以模故寳
鼎之芳跡斯可得而聞乎爾其為狀也下實上虛外圓
内朗玉鉉金耳之飾巽木離火之象法三台之位均九
州之壤鏤厥竒狀文有鸞鳳蛟龍禦其不若怪無魑魅
魍魎故夫長子主之而祭聖人饗之而養徒觀其闡微
洞幽崇德辨義作域中之寳通天下之利不汲而盈不
炊而沸輕重自隨於德元亨克保于位楚問伊川表周
王之至德齊求榖水豈人功之可致當今鼎命翹車鼎
刑措獄道德以為矩敦龐以淳俗不改法於六籍不徵
金於九牧自獲汾水以定郟鄏邁軒后於往圖遺夏王
於厚籙况伊尹作相由果為僕乃傴僂其身不覆餗於
足朗日月於金鏡調風雨於玉燭庶績其凝百姓無欲
愚難復望於其道欲負之而跼躅盧庾梓潼神鼎賦
曰不假雕鐫宛然文字宋徐奭試鑄鼎象物賦曰足
惟下正詎聞公餗之欹傾鉉乃上居實取王臣之威重
原銘宋正考父鼎銘曰一命而僂再命而傴三命而俯
循牆而走亦莫余敢侮饘於是粥於是以糊余口古
鼎銘曰王命尸臣官此栒邑賜爾和鸞黼黻琱弋尸臣
拜手曰敢對揚天子丕顯休命晉讒鼎銘曰昧旦丕
顯後世猶怠况日不悛其能久乎(按服虔曰疾讒之鼎也一曰讒地名)
後漢崔駰仲山甫鼎銘曰鼎耳革其行塞雉膏不食方
雨虧悔終吉有福足勝其任公餗乃珍於高思危在滿
戒溢可以永年天之大律崔瑗竇大將軍鼎銘曰大
禹鑄鼎象物百神饗帝養賢命錫宗臣三距金鉉公德
配焉雉膏之美咸在擇人惟王建國分之彝器鼎為元
寳君臣享位足勝其任鬻保寳器持盈若冲滿而不溢
黃耳不革玉鉉終吉禹鏤其鼎湯刻其盤紀功申戒貽
則後人李尤鼎銘曰五鼎太和滋味集具雖快其口
損之為務梁周捨鼎銘曰天下寧康異方同軌九牧
作貢百司咸理範金鑄器戒鎮階戺波圓月鏡𫝊之無
已增唐皮日休隋鼎銘曰隋氏有鼎其器非古以詐
為金以賊為鑄以虐火煎四海以毒氣蒸九土天假唐
力扛之仁地以澤撲虐火以德銷毒氣既折其足又齧
其耳噫嘻聖王無畜茲器宋蘇軾漢鼎銘序曰禹鑄
九鼎用器也初不以為寳象物以飾之亦非所以使民
遠不若也武王遷之洛邑蓋已見笑於伯夷叔齊矣方
周之盛也鼎為宗廟之觀美而已及其衰也為周之患
有不可勝言者匹夫無罪懷璧其罪周之衰也與匹夫
無異嗟乎孰知九鼎之為周之角齒也哉自春秋時楚
莊王已問其輕重大小而戰國之際秦與齊楚皆欲之
周人惴惴焉視三虎之垂涎而睨己也絶周之祀足以
致寇裂周之地不足以肥國然三國之君未嘗一日而
忘周者以寳在焉故也三國争之周人莫知所適與得
鼎者未必能存周而不得者必碎之此九鼎之所以亡
也周顯王之四十二年宋太丘社亡而鼎淪沒於泗水
此周人毁鼎以緩禍而假之神妖以為之說也秦始皇
漢武帝乃始萬方以出鼎此與兒童之見無異善夫吾
丘壽王之說也曰汾隂之鼎漢鼎也非周鼎夫周有鼎
漢亦有鼎此易所謂正位凝命者豈三趾兩耳之謂哉
恨壽王小子方以諛進不能究其義予故作漢鼎銘以
遺後世君子其詞曰惟五帝三王及秦漢以來受命之
君靡不有茲鼎鼎存而昌鼎亡而亡蓋鼎必先壊而國
隨之豈有易姓而猶𫝊者乎不寳此器而拳拳於一物
孺子之智婦人之仁嗚呼悲矣劉敞鼎銘曰帝興神
鼎象天地人赫赫神鼎聿維國珍光潤龍變其德日新
原贊晉郭璞贊曰九牧貢金鼎出夏后和味養賢以無
化有赫赫三事鑒於覆餗
原啟梁劉孝綽送瑞鼎詣相國梁公啟曰生木遊火之
禽夾階紀朔之華白環銀甕之迹素雉金船之瑞自天
有祚不為定於郟鄏虛其所止非獨在於汾隂
鑊
增羊鑊(儀禮云雍人陳三鼎在羊鑊之西二鼎在豕鑊之西)豕鑊(見上)養魚(文子)
(云養魚於沸鑊之中棲烏於炎鑪之上雖其或生養理失矣)積貨(朱崖𫝊云朱崖大家大銅鑊多)
(者三五百積以為貨)受百斛(陸機洛陽記云宮牆外有大鐵鑊盛水以救火受百斛百步一置)
容二石(墨子云二十五步為一竈竈有鐵鑊容二石以上為湯)注懸泉(南越志曰)
(龍川縣營岡北有巨鑊恒有懸泉注之終歲不滿嘗有採薪者欲推動之忽然震電迷失路十許日乃至家)
溢瀑布(羅浮山記云有石鑊容千餘斛溢為瀑布)祭時自滿(搜神記云武帝從南)
(岳至廬江潛霍山之上無水廟有四鑊可受四十斛至祭時水輙自滿用之足了事畢即空)大旱
不減(武當山記云魏興反照山上有三公鐵鑊常有水數十斛雖大旱而不減)梁武施僧
(山堂肆考云潤州甘露寺大鐵鑊二武帝所鑄造食以施僧者)孟嘗供客(封氏見聞錄云青州)
(南城佛寺有二大鑊一容四十石一容三十石舊𫝊寺即孟嘗君宅鑊乃造食以供客者)
鎗一(與鐺同)
增通俗文曰鬴有足曰鐺韻府曰鐺釡屬有耳三足
温酒器
鎗二
增温酒煮藥(山堂肆考云後周孟信為趙太守政尚寬和山中老人以肫膊酒餽之信和顔)
(接引自出酒以鐵鐺温之曰吾至郡無人以一物見遺卿獨有此餉且食菜久欲為卿受一肫膊耳酒自有不)
(須相費老人大悦再拜擘肫進之貫列仙傳曰周貫號木雁子欲攜李生同修仙道不從指煮藥鐺云頑鈍)
(天教合作鐺饒他三脚豈能行雖然有耳不聽法只愛人間戀火坑)折脚有耳(無業禪師)
(云看他古得道人得意之後茅茨石室向折脚鐺子煮飯喫過三十年宋太祖紀云雷德驤判大理寺言趙)
(普強占山人第宅聚斂財賄上怒叱曰鼎鐺尚有耳汝不聞趙普吾社稷臣乎引柱斧擊折其二齒)
鎗三
原給太子(東宮舊事云皇太子初拜給銅龍頭鎗)增嫁公主(杜陽編云咸通九年)
(同昌公主出降以金銀為井欄鐺之屬)原遺何點(齊書云竟陵王子良遺何點以徐景山酒)
(鎗)增賜攸緒(唐書云武攸緒隱居石室所賜金銀鐺鬲王公所遺鹿裘素障癭桮塵皆流積)
(不御也)煮山川(呂仙𫝊云一粒粟中藏世界半升鐺内煮山川)病心腹(孔氏志云)
(有人苦心腹病死後剖視之得銅鐺一枚容數合許)水部不識(南史云陳暄與兄子秀書曰何)
(水部眼不識杯鐺而吾口不離瓢杓)供奉與同(李白詩云舒州杓力士鐺李白與爾同死生)
鎗四
原詩梁吳筠以服散鎗贈殷鈞詩曰玉鉉布交文金丹
煥仙說九沸翻成緩七轉良為切執以代疏麻長貽故
人别增唐陸龜蒙味酒鎗詩曰景山實名士所玩垂
清塵當作酒家語自言中聖人竒器質含古挫糟味應
醇惟懷魏公子即此飛觴頻皮日休和陸龜蒙酒鎗
詩曰象鼎格仍高其中不烹餁惟將煮濁醪用以資酣
飲偏宜旋樵火稍近餘酲枕若得伴琴書吾將著閒品
釜一
增說文曰鍑釜大口者銼鍑也方言曰釜自關而西
謂之釜或謂之鍑原爾雅曰區四為釜增廣雅曰
錪鬲鍑鏕鏝鍪□錡釡也埤蒼曰錫䥈小釜也原
白帖曰釡大者曰鍑古史考曰黃帝始造釜毛詩
曰于以湘之維錡及釡又曰誰能烹魚溉之釜鬵
周禮注曰豐年人食四釜為上歲三釡為中歲二釡為
下歲謂一月食米也增春秋繁露曰夏求雨曝釡于
衍十日淮南子曰鉛不可以為刀木未可以為釡
魏子曰鼎以為希出而世貴之釜鬲常用而世輕之
兵書曰初出軍行三炊釜不得覆覆釜軍敗原楚詞
曰黃鍾毁棄瓦釜雷鳴增杜甫詩曰紫駞之峯出翠
釜
釜二
增物理論曰堯世洪水民登木而栖懸釡而爨淮南
子曰太王亶父處邠狄人攻之杖策而去百姓釡甑踰
梁山而國乎岐呂氏春秋曰晉文公反國介子推不
肯受賞或遇之山中負釡原白帖曰曾子曰吾及親
三釡而心樂後仕三千鍾而吾心悲增韓子曰智伯
圍襄子於晉陽決晉水灌之城中懸釡而炊原史記
曰蔡澤入于趙見逐入韓之魏遇奪釡鬲於途增又
曰項籍救鉅鹿沈船破釡甑以示必死後漢書曰王
莽納言將軍嚴尤欲據宛漢齊武王伯升乃陳兵誓衆
焚積聚破釡甑鼔行而前東觀漢記曰鄧遵破匈奴
得釜鑊二三千枚謝承後漢書曰胡郡為淮南太守
使羣下閣外炊曝作乾飯閣中不設釜竈又曰潁川
尹暹為徐州刺史以小銅釜甑十日一炊魏略曰鍾
繇為相國以五熟釡鼎範因太子鑄之釜成太子與鍾
繇書曰昔有黃三鼎周之九寳咸以一體使調一味豈
若斯釜五味時芳蓋鼎之烹餁饗帝養賢昭德祈福今
之嘉釡有踰茲美執事寅亮大魏以隆聖化故勒銘釡
口贊揚洪美垂之不朽(銘見後)宋史曰李濤免相歸第
時中書厨釜鳴者數四元史曰富珠哩翀先金泰和
間生于江西贑江舟中釡鳴者三人以為異後翀果學
問文章無足比倫元至大間授翰林編修官至禮部尚
書
釜三
增織竹鑿石(裴淵廣州記云東觀郡煮鹽織竹為釜以牡蠣屑泥之燒用七夕一易前秦)
(錄云處士張忠隱于山中鑿石為釡容六斗四升)原魚游增虹飲(後漢書云揚州)
(賊率張嬰詣太守張綱降曰苟全性命如魚游釡中滿異苑曰薛願家有虹飲釜中水盡以酒灌之便吐金)
(釡而願因之豐富)原轇羹澳&KR0961;(漢書云高祖過丘嫂嫂轇釡羹佯為羹盡後封其子)
(羹頡侯王白帖云石崇以蠟代薪愷以&KR0961;澳釡)增炒麥蒸丹(南唐近事云元宗嘗)
(欲真珠數升耿先生曰易事耳命以小麥數升以銀釡炒之食頃成珠茅君内𫝊云欲合九轉丹先作神釡)
(蒸之)炊熱原沃焦(東觀漢記云梁鴻少孤詣太學受業同房先炊已呼鴻及熱釡炊鴻)
(曰童子不因人熱者也滅竈更然火趙史記云秦伐趙趙求救於齊齊不聽周子曰今日亡明日患及齊救)
(趙之務宜若奉漏甕沃焦釡也)生魚增化翁(後漢書云范丹為萊蕪長遭黨錮有時絶)
(粒閭里歌之曰甑中生塵范史雲釡中生魚范萊蕪責河圖云漢高祖觀汶水見一黃釡驚却反化為一翁)
(言劉季何不受河圖)有圓蓋為平底(異苑云長山朱郭夫妻採藻澗濱見二銅釜沿)
(流而下取之而歸有圓蓋中滿銅器光輝曜目自然作聲郭懼運著北山埋之而後賣釜與人主載出為貨船)
(無故自覆失釡所在賈晉諸公讃云杜預欲為平底釜謂欲省薪火黃門郎尋於世祖前面折預曰釜之尖)
(下以備沃洗今若平底無以去水預亦不能折也)
釜四
原銘魏文帝在東宮賜鍾繇五熟鬴銘曰於赫有魏作
漢藩輔厥相鍾繇實幹心膂增明方孝孺釜銘曰勿
納非義以取滿盈非義多毒滿盈必傾又曰質完厚
德日新資六府養兆民
御定淵鑑類函卷三百八十三
