欽定四庫全書
御定淵鑑類函卷四百三十一
獸部三(兔附狐猿增貍貉)
兔一
原爾雅曰兔子嬎其迹迒絶有力欣增說文狡兔曰
㕙曰毚本草集解曰兔大如貍而毛褐形如鼠而尾
短耳大而銳上唇缺而無脾長鬚而前足短尻有九孔
趺居趫捷善走其大者為㚟似兔而大青色首與兔同
足與鹿同故字象形或謂兔無雄者不經之說也今雄
兔有二卵古樂府有雄兔脚撲速雌兔眼迷離可破其
疑矣原春秋運斗樞曰玉衡星散而為兔又行失
瑶光則兔出月增雅述曰兔以潦為鼈鼈以旱為兔
熒惑不明則雉生兔原王充論衡曰兔䑛雄毫而孕
及其生子從口中又曰儒者言月中有兔夫月水也
兔在水中則死夫兔月氣也張衡靈憲月者隂精之
宗積而成獸象兔蛤增博物志曰兔望月而孕口中
吐子故謂之兔兔吐也埤雅曰咀嚼者九竅而胎生
獨兔雌雄八竅又曰兔視顧兔而感氣故卜秋月之
明暗以知兔之多寡也先儒以孔雀聞雷而孕則兔雖
䑛毫其感孕則以月理或然也楚辭曰厥利維何而
顧兔在腹(言顧兔居月之腹而天下之兔望焉於是感氣)易乾鑿度曰月三
日成魄八日成光蟾蜍體就穴鼻始萌(穴决也决鼻兔也)陶
氏書曰兔五月而吐子原抱朴子曰兔壽千歲滿五
百歲則色白瑞應圖曰王者恩加耆老則白兔見一
本曰王者應事疾則見赤兔者王者德茂則見又曰
赤兔者瑞獸王者德盛則至增又赤兔上瑞白兔中
瑞外國圖曰西王母國前有玉山白兔原山海經
曰天池山有獸如兔鼠首以其背飛名飛兔以背上毛
飛去增酉陽雜俎曰蜀郡無兔鴿續雜俎曰韋絢
云巴州兔作貍斑寰宇記曰溧水中山古老相傳中
有白兔世稱為筆精妙原毛詩曰肅肅兔罝施于中
逵又曰有兔斯首炮之燔之禮記曰祭宗廟之禮
兔曰明視周易參同契曰燕雀不生鳳狐兔不乳馬
莊子曰蹄者所以在兔得兔而忘蹄增淮南子曰
兔之走使大如馬則逮日追風及其為馬則不走矣
兔二
增芸窗私志曰后羿獵於巴山獲一兔大如驢異之置
柙中中途失去柙掩如故羿夜夢一人冠服如王者謂
羿曰我鵷扶君為此土之神而何辱我我將假手於逢
蒙是日逢蒙弑羿而奪之位兔曰鵷扶自此始也至今
土人不敢獵取原韓子曰宋人有耕者田中有株兔
走觸折頸而死因釋畊守株冀復得兔為宋國所笑
史記曰范睢謂秦昭王曰夫以秦而治諸侯譬若縱韓
盧而搏蹇兔也又曰李斯出獄與其中子俱執顧謂
其子曰吾欲與汝復牽黃犬俱出上蔡東門逐狡兔其
可得乎增洞冥記曰北極有潰陽之山有兔如鼠能
飛毛色光如漆以腦和丹食之則不死武帝使放兔於
昭祥苑苑在甘泉宫西周十里萬國獻異物皆集此中
原古今注曰成帝建平元年山陽得白兔目赤如朱
東觀漢記曰章帝元和三年白兔見又曰永康元
年西河言白兔見謝承漢書曰方儲字聖明幼喪父
事母孝母死乃負土成墳種奇樹十株鸞鳥栖集其上
白兔游其下張璠漢記曰梁冀起兔苑於河南移檄
在所調發生兔刻其毛以為識人有犯者罪至死石
勒傳曰莊平民師歡上黑兔令曰按記應白兔為瑞此
黑兔曰祥外撿典舊議者以為黑兔見水德之祥往公
孫臣以為漢家土行當有黃龍為瑞後黃龍見於成紀
遂從土德今大趙革命以水受金夫兔隂獸黑水色黑
色見以表應行以推之黑兔上應云云增前燕錄曰
慕容皝田於南鄙見父老曰此非獵所言卒不見既明
日又出見白兔馳射之墜馬輦而還宫遂薨隋書曰
華秋汲郡人喪母負土成墳廬於墓側大業初調狐皮
郡縣大獵有一兔人逐之奔入秋廬中匿秋膝下獵人
異而免之自爾此兔嘗宿廬中馴擾左右郡縣嘉有孝
感具以狀聞稽神錄曰司農卿楊邁少好畋獵自云
在長安時放鷹於野遥見草中一兔跳躍鷹亦自見即
奮往搏之既至無有裝鷹上鞲行數十步廻顧其處復
見其兔又搏之亦不獲如是者三即命大芟草以求之
得兔骨一具蓋兔之鬼也
兔三
原目赤背飛(上詳兔二古今注下詳兔一山海經)得髕進肩(應劭風俗)
(通兔髕俗說臘正祖之食得兔髕者名之曰幸賞以寒酒幸者令人吉利東觀漢記王郎追上自薊東南馳)
(至南宫馮異進麥飯兔肩因渡呼沲河)擾室環山(范蔚宗後漢書蔡邕性篤孝母亡廬)
(於塚側有兔馴擾其室壯戰國策齊欲伐魏淳于髠謂齊王曰韓盧者天下之犬也東郭㕙者海内之狡兔)
(也韓盧逐東㕙環山者三騰山者五兔極於前犬疲於後田父見之無勞倦之苦而擅其功齊王懼謝將休士)
擣藥和丹(傅休奕歌辭兔擣藥月間安足道神烏戲雲間安足道抱朴子和安丹法以)
(兔血和丹與蜜蒸之百日服之如梧子者二丸一百日有神女二人來侍可役使也)爰爰趯
趯(毛詩兔爰憫周也有兔爰爰雉離于羅之又趯趯毚兔遇犬獲之往來行言心焉數)舞鎬
游墳(紀年曰宣王三年有兔舞鎬下詳兔二謝承後漢書)射首刻毛(范蔚)
(宗後漢書劉昆王莾時教授弟子恒五百餘人每春秋饗射常傋列典儀以素木匏葉為俎豆桑弧蒿矢以射)
(兔首每月行禮縣宰輒率吏屬而觀之下詳兔二張璠漢紀)去尻獻毫(禮兔去尻廣)
(志漢諸郡獻兔毫書鴻都門題惟趙國毫中用)㺦&KR0735;跧伏(文毚兔㺦&KR0735;注兔走貌靈光)
(殿賦狡兔跧伏於樹側)狗顧人逐(逐麋之狗非顧兔耶競漢書夫兔走深山千人逐)
(以其未定)禀星精棲月魄(握斗樞玉衡星發於兔月中有黑兔)有三
窟走百里(國策馮驩謂孟嘗君曰聞狡兔有三窟云云春秋後語昔齊有良兔曰東郭㕙一)
(日走百里)依山基走平岡(文選秋兔依山基兔沈約詩平岡走寒)增擾
墓入宫(南史裵子野居喪墓所有白兔白鳩馴擾其側後魏書有兔入於後宫檢問門官無從)
(得入太祖令崔浩推其咎徵浩以為當有鄰國貢嬪嬙者明年姚興果來獻女)生角隱形
(述異記商紂之時龜生毛兔生角兵甲將興之兆十主物簿孕環之兔懷於左腋毛有文彩間色至百五年)
(當轉圜於腦能隱形人不復見)鐵腸金氣(異苑楚王與羣臣獵於雲夢縱良犬逐狡兔三)
(日而獲之其腸似鐵良工曰可以為劒深本草兔者明月之精有白毛者得金之氣凡兔至秋時可食金氣)
(全也)目孕趺居(兔目不瞬視雄毫而孕韓文八竅趺居)舍迦撲握
(梵書謂免為舍迦撲蘇軾詩寒窗暖足來撲握一作朔兔别名)簡牘是資珮玦
而逐(上韓文取淮南子楚王珮玦逐兔馬速玦破乃兩玦重而著之其破愈疾)原淩巒
越壑
兔四
原園名(梁王不悅游於兔園)馬名(漢吕布所乘馬名赤兔)震(竹書紀年宣王十九)
(年天大曀雉兔皆震)死(漢書狡兔死良犬烹)穴山穴處東郭之名
充庖之用增封卯地(詳毛穎傳)稱丈人(抱朴子山中卯日稱丈人)
(者兔也)化丹爐(原化記王卿為天師守丹竈竊發其封一白兔躍出衆皆曰丹已去矣一道士)
(化為雀飛去須臾擒兔復入爐中)産牀下(謝承後漢書儒叔林為東郡太守赤烏巢於屋梁兔)
(産於牀下)脫兔(田單傳贊後如脫兔適不及拒)木兔(遼史三月三日國俗刻木為兔分朋)
(射之)兔碑(北史後魏爾朱榮討葛榮有雙兔起馬前榮誓曰中則擒葛榮應弦而殪命碑號雙)
(兔碑)
兔五
原詩古歌詩曰採取神藥山端白兔擣蝦蟇丸奉上陛
下一玉柈增唐李嶠兔詩曰上蔡應初擊平岡遠不
稀目隨槐葉長形逐桂條飛漢月澄秋色梁園映雪輝
惟當感仁孝郛郭引兵威蘇頲詠死兔詩曰兔子死
蘭彈持來挂竹竿試將明鏡照何異月中看蘇拯狡
兔行曰秋來無骨肥鷹犬遍原野草中三穴無處藏何
况平田無穴者宋王安石信都公家白兔詩水晶為
宫玉為田姮娥縞衣洗朱鉛宫中老兔非日浴天使潔
白宜嬋娟揚鬚弭足桂樹間桂花如霜亂後前赤鴉相
望窺不得空凝兩瞳射日月東西跳梁自長久天畢横
施亦何有凴光下視罝網繁衣褐紛紛漫回首去年驚
墮滁山雲出入虚莾猶無羣奇毛難藏果見獲千里今
以窮歸君空衢幽險不可返食君庭除嗟亦窘今余得
為此兔謀豐草長林且游衍歐陽修白兔詩曰天冥
冥雲濛濛白兔擣藥嫦娥宫玉關金鎖夜不閉竄入滁
山千萬重滁泉清甘瀉大壑滁草軟翠搖輕風渴飲泉
困棲草滁人遇之豐山道網羅百計偶得之千里持為
翰林寶翰林醻酢委白璧珠箔花籠玉為食朝隨孔翠
伴暮綴鸞鳳翼主人邀客醉籠下京洛風埃不霑席羣
詩名貌極豪縱爾兔有意果誰識天資潔白已為累物
性拘囚盡無益上林榮落幾時休回首峰巒斷消息
梅堯臣和永叔白兔詩曰可笑嫦娥不了事却走玉兔
來人間分寸不落獵人口滁州野叟獲以還霜毛䒠茸
目睛殷紅絛金練相繫環馳獻舊守作異玩况乃已在
蓬萊山月中辛勤莫擣藥桂傍杵臼今應閒我欲拔毛
為白筆研朱寫詩破公顔秦觀答裵仲謨放兔行曰
兔饑食山林兔渴飲川澤與人不瑕疵焉用苦求索天
寒草枯死見窘何太廹上有蒼鷹禍下有黃犬厄一死
無足悲所恥敗頭額敢期揮金遇倒槖無難色雖非獵
者意頗塞仁人責兔兮兔兮聽我言月中仙子最汝憐
不如亟返月中宿休顧商巖并嶽麓陳與義詩曰碎
身鷹犬慚何忍埋骨詩書事亦微霜露深林可終歲雌
雄暖日莫忘機楊廷秀詩曰東郭阿㕙駝褐裳清馥
不著煙火香嫦娥喚入廣寒殿詔許擣藥不許嘗金丹
煉成紫皇喜玉臼自擕銀漢洗偷將缺吻吸瓊漿蛻盡
骨毛作仙子
原賦晉王廙白兔賦并序曰丞相琅琊王始受旄節作
鎮北方仁風所被廻面革心昔周旦翼成越裳重譯而
獻白雉著在前典歷代以為美談今在我王匡濟皇維
而有白兔之應可謂重規累矩不忝先聖也辭云曰皇
大晉祖宗重光固坤厚以為基兮廓乾維以為綱方將
朝服濟江傳檄萬國反梓宫於舊塋兮奉聖帝乎洛陽
建中興之遐祚兮與二儀乎比長於是古之有德則納
瑞而永安無德則不勝而為灾赤烏降於周文兮尚稱
曰休哉桑穀生於殷庭兮中宗克巳以成仁雊雉登夫
鼎耳兮武丁責躬而教純
原頌張浚白兔頌曰其毛春素纖毫秋黑點綴五采漸
染粉墨蓋久隱時見應世德也徐疾備體逹消息也姿
質皓朗民之則也被白含文好無極也秦失鹿於近郊
晉得兔於遠境
原表晉桓温賀白兔表曰臣聞至德通幽則禎祥降靈
和所感則異物生今白兔見於春穀縣皓質純素皦然
殊觀梁簡文帝上白兔表曰瑞表丹陵祥因舊沛四
靈可邁既驗玉衡之精千歲變采有符明月之狀豈殊
丹岫之羽來止帝梧庶比素質之禽得游君囿周庾
信上白兔表曰光鮮越雉色麗秦狐月德符徵金精表
瑞增唐武元衡賀白兔表兔居卯位白順金色金者
取象於武臣白者明資於義邑權德輿賀河陽獲白
兔表惟此瑞獸是稱月精來應昌期皓然雪彩
增傳唐韓愈毛穎傳曰毛穎中山人也其先明眎佐禹
治東方土養萬物有功因封於卯地死為十二神嘗曰
吾子孫神明之後不可與物同當吐而生已而果然明
眎八世孫䨲世傳當殷時居中山得神仙之術能匿光
使物竊姮娥騎蟾蜍入月其後代遂隱秦始皇時蒙恬
次中山將大獵筮之得天與人文之兆筮者賀曰今日
之獲不角不牙衣褐之徒缺口而長鬚八竅而趺居獨
取其髦簡牘是資天下其同書
狐一
原爾雅曰狸狐貒貈醜其足蹯其跡[夙-歹+ㄙ]([夙-歹+ㄙ]指頭處)詩義問
狐之類貉貒狸也貉子曰貆(胡烜反)貆形狀與貉類異世
人皆名貆貉子似貍爾雅貈子貆(其雌者名□音才瘵反今江東呼狢為□)
(□)貒子貗(貒豚也一名貛)又貍子&KR2128;(今或呼貍為狐狸)說文狐妖獸
鬼所乘也有三德其色中和小前大後死則丘首從犬
瓜聲增本草釋名曰狐孤也狐性疑疑則不可以合
類故其字從孤或云狐知虚實以虚擊實實即孤也故
從孤本草集解曰形如小黃狗鼻尖尾大有黃黑白
三種白色者尤稀尾有白錢文者佳日伏穴夜出竊食
氣極臊烈聲如嬰兒毛皮可為裘腋毛純白謂之狐白
原名山記曰狐者先古之滛婦也其名曰紫化而為
狐故其怪多自稱阿紫抱朴子玉策記曰狐及狸狼
皆壽八百歲滿三百歲暫變為人形增又曰千歲之
狐預知將來原郭氏玄中記曰千歲之狐為滛婦百
歲之狐為美女增又曰狐五十歲能變為婦人百歲
為美女為神巫或為丈夫與女人交接能知千里外事
善蠱魅使人迷惑失智千歲即與天通為天狐酉陽
雜俎曰術中有天狐别行法言天狐九尾金色役於日
月宫有符有醮自可洞逹隂陽又曰狐夜擊尾火出
將為怪必戴髑髏不墜則化為人或云狐魅畏狗千
年老狐以千年枯木燃照則見真形淵覽千歲之狐
姓趙姓張五百年狐姓白姓康山中稱成陽者狐也
原禮斗威儀君乘火而王其政訟平南海輸以文狐
春秋潛潭巴曰白狐至國民利不至下驕恣增宋
書曰白狐王者仁智則至原春秋運斗樞機星得則
狐九尾孝經援神契曰德至鳥獸則狐九尾瑞應
圖曰九尾狐者六合一同則見一本曰王者不傾於色
即至白虎通曰狐死首丘不忘本也明安不忘危也
德至鳥獸則九尾狐見者九妃得其所子孫繁息也於
尾者明後當盛也山海經曰青丘之國有狐九尾德
至乃來又曰武都之山黑水出焉其上有黑狐蓬尾
(蓬大也)增狐面白而尾似牛者名玉面專食百果淮
南子狐血漬黍令人不醉高誘注云以狐血漬黍米麥
門冬隂乾為丸飲時以一丸置舌下含之令人不醉也
又夫狐之搏雉也必卑體弭毛以待其來也雉見而
信故可得而禽也埤雅狐性善疑貉性善睡皆藏獸
也故狐貉之厚以居而蜡祭息民以狐裘也原易田
獲三狐左傳余狐裘而豹褎毛詩狐裘逍遥又
雄狐綏綏禮記天子狐白之裘諸侯青卿大夫狐腋
慎子廊廟之材非一木之枝狐白之裘非一狐之腋
增商君傳曰千羊之皮不如一狐之腋金樓子曰
狐白之裘天子被之而居廟堂為狐計者不若走於平
澤
狐二
原河圖黃帝生先致白狐吕氏春秋禹年三十未娶
行塗山恐時暮失嗣辭曰吾之娶必有應也乃有白狐
九尾而造於禹禹曰白者吾服也九尾者其證也於是
塗山人歌曰綏綏白狐九尾龐龐成子家室我都悠昌
於是娶塗山女增竹書帝杼征於東海及三壽得一
狐九尾原尚書大傳曰文王拘羑里散宜生之西海
之濱取白狐青翰獻紂紂大悅(翰長毛也六韜得青狐班固幽通賦注曰散宜)
(生至吳得九尾狐以獻紂也)瑞應圖曰九尾狐文王時東夷歸之
周書曰成王時青丘獻狐九尾穆天子傳曰天子
獵於滲澤得白狐增搜神記曰周宣王三十三年幽
王生是歲有馬化為狐原管子曰代出狐白之皮裘
狐應隂陽之變六月而一見公貴買之代人忘其難得
喜其貴價必相率而求之取此物者因令齊載金錢之
代各求狐白皮代王聞之果去其農處山林求狐二十
四月不得一狐離支聞而伐之代王即將其士卒服於
齊韓子曰翟人獻豐狐黑豹之皮於晉文公文公受
皮而歎曰以皮之美自為罪也增說苑曰晉平公異
日出朝有鳥環平公不去平公顧謂師曠曰是其鳳鳥
乎師曠曰東方有鳥名諫珂其為鳥也文身而朱足憎
烏而愛狐今者吾君必衣狐裘以出朝乎平公曰然
原漢書曰陳勝吳廣次所旁叢祠中(次人所止處也叢鬼所憑)夜篝
火詐狐鳴曰大楚興陳勝王增西京雜記曰廣川王
去疾嘗發欒書塚無餘物有一白狐見人驚走左右戟
之不得傷左足於是王夢一丈夫鬚眉盡白來謂王何
故傷吾左足以杖叩王左足王乃患脚至死不差原
東觀漢記曰章帝元和二年九尾狐見古今注曰章
帝元和二年白狐九尾見信都增搜神記曰後漢建
安中沛國郡陳羡為西海都尉其部曲王靈孝無故逃
去羡久不見囚其婦婦以實對羡曰是必魅將去當求
之因將步騎數十人領獵犬於城外求索果見孝於空
塚中聞人犬聲怪遂避去羡使人扶孝以歸其形頗象
狐矣略不復與人相應但啼呼阿紫阿紫狐字也後十
餘日乃稍稍了悟云狐始來時於屋曲角雞棲間作好
婦形自稱阿紫招我如此非一忽然便隨去即為妻暮
輒與共還家遇狗不覺云樂無比也又曰南陽西郊
有一亭人不可止止則有禍邑人宋大賢嘗宿亭樓夜
坐鼔琴至夜半時忽有鬼來登梯與大賢語矃目磋齒
形貌可惡大賢鼔琴如故鬼乃去取死人頭來還語大
賢曰寧可少睡耶因以死人頭投大賢前大賢曰甚佳
吾暮卧無枕正欲得此鬼復去良久乃還曰寧可共手
搏耶大賢曰善語未竟鬼在前大賢便逆捉其腰鬼但
急言死大賢遂殺之明日視之乃老狐也自是亭舍更
無妖怪又曰北部督郵西平到伯夷年三十許大有
才決日晡時到亭勅前導人且止曰欲作文書便留吏
卒惶怖言當解去傳云督郵欲於樓上觀望亟埽除須
臾便上日既暝整服坐誦六甲孝經易本訖卧有頃更
轉東首以拏巾結兩足幘冠之密拔劒解帶夜時有正
黑者四五尺稍高走至柱屋因覆伯夷伯夷持被掩之
足跣脫幾失再三以劒帶擊魅脚呼下火上照視之老
狐正赤略無衣毛持下燒殺明旦發樓屋得所髠人髻
百餘因此遂絶原魏略文帝欲受禪郡國奏九尾狐
見於譙陳增渚宫故事習鑿齒從桓温出獵時大雪
於江陵城西見草上有氣出伺一物射之應弦死往取
之乃老雄狐足上帶絳繒香囊搜神後記曰吳郡顧
旃獵至一岡忽聞人語聲云咄咄今年衰乃與衆尋覓
岡頂有一穽是古時塚見一老狐蹲冢中前有一卷簿
書老狐對書屈指有所計校乃放犬咋殺之取視簿書
悉是姦人女名已經姦者乃以朱鉤頭所疏名有百數
旃女正在簿次又曰宋酒泉郡每太守到官無幾輒
死有渤海陳斐見授此郡憂恐不樂就卜者占其吉凶
卜者曰遠諸侯放伯裘能解此則無憂斐不解此語答
曰君去自當解之斐既到官侍醫有張侯直醫有王侯
卒有史侯董侯等斐心悟曰此謂諸侯乃遠之即卧思
放伯裘之義不知何謂至夜半後有物來斐被上斐覺
以被冒取之物遂跳踉訇訇作聲外人聞持火入欲殺
之魅乃言曰我實無惡意但欲試府君耳能一相赦當
深報君恩斐曰汝為何物而忽干犯太守魅曰我本千
歲狐也今變為魅垂化為神而正觸府君威怒甚遭困
厄我字伯裘若府君有急難但呼我字當自解斐乃喜
曰真放伯裘之義也即便放之小開被忽然有光赤如
電從戶出明夜有敲門者斐問是誰答曰伯裘問來何
為答曰白事問白何事答曰北界有賊奴發也斐按發
則騐每事先以語斐於是境界無毫髮之姦而咸曰聖
府君後經月餘主簿李音共斐侍婢私通既而懼為伯
裘所白遂與諸侯謀殺斐伺旁無人便與諸侯持杖直
入欲格殺之斐惶怖即呼伯裘來救我即有物如伸一
疋絳剨然作聲音侯伏地失魂乃以次縛取考詢皆服
云斐未到官音已懼失權與諸侯謀殺斐會諸侯見斥
事不成斐即殺音等伯裘乃謝斐曰未及白音姦情乃
為府君所召雖效微力猶用慚惶後月餘與斐辭曰今
後當上天去不得與府君相往來也遂去不見洛陽
伽藍記曰後魏有挽歌者孫岩娶妻三年妻不脫衣而
卧岩私怪之伺其睡隂解其衣有尾長三尺似狐尾岩
懼而出之妻臨去將刀截岩髮而走鄰人逐之變為一
狐追之不得其後京邑被截髮者一百三十人初變為
婦人衣服淨莊行於道路人見而悅之近者被截髮當
時婦人著綵衣者指為狐魅唐創業起居注曰辛卯
帝觀兵於絳城癸巳至於龍門先是皇太子於此界獲
一黑狐朝野僉載曰唐初以來百姓多事狐神房中
祭祀以乞恩食飲與人同之事者非一主當時有諺曰
無狐魅不成邨孔氏帖曰李密即位狐鳴於旁乾
&KR0871;子曰神龍中有何讓之者上巳於洛中光武原陵上
見老翁吟曰野田荆棘春閨閣綺羅新出沒頭上日生
死眼前人訝其非人遽前欲執翁倏然躍入丘中讓之
從焉遽見一狐跳出尾有火復如流星讓之見一几案
上有文書二紙其一曰五行七曜成此閏餘上帝降靈
歲旦涒涂蛇脫其皮君亦神攄九九六六來身天除何
以充喉吐納太虚何以蔽倮霞袿雲□哀爾浮生擲此
荒墟吾復浩氣還形之初在帝左右道濟忽諸題云應
天狐超異科策八道後文甚繁難以詳載讓之獲此書
帖喜而懷之遂躍出丘穴後數日狐化為僧持縑來易
復化讓之弟紿取去未幾有勑捕盗内庫絹者遂執讓
之付法宣室志曰李林甫嘗退朝至於堂之前軒見
一黑狐其質甚大若牛馬而毛色黯黑有光自堂中忽
馳至庭顧望左右林甫命弧矢將射之未及已亡見矣
自是凡數日每晝坐輒一黑狐出焉其歲林甫籍沒
唐書劉克明傳曰帝嘗夜艾自捕狐狸為樂謂之打夜
狐廣異記曰睢陽郡宋王塜旁有一老狐每至衙中
邑中之狗悉往朝之狐坐塜上狗列其下東都王老有
雙犬能咋魅前後殺魅甚多宋人相率以財僱犬咋狐
王老牽犬往犬乃徑詣諸犬之下伏而不動今世人有
不了其事者相戲云取睢陽咋狐犬酉陽雜俎曰漢
平陵王墓多狐自穴而出者毛皆坌灰又曰劉元鼎
為蔡州蔡州新破食場狐暴劉遣吏生捕日於毬場縱
犬逐之為樂經年所殺百數後獲一疥狐縱五六犬皆
不敢逐狐亦不走劉大異之令訪大將家獵狗及監軍
亦自誇巨犬至皆弭耳環守之狐良久纔跳直上設廳
穿臺盤出廳後及城牆俄失所在劉自是不復令捕
南部新書曰晉天福甲辰歲公安滄渚民家犬逐一婦
登木而墜為犬咬死乃老狐也尾長七八尺宋高僧
傳曰釋志淵者河朔人曾至絳州夜泊墓林中其夜月
色如晝見一狐從林下將髑髏置首搖之落者不顧不
落者戴之更取芳草墮葉遮蔽其身俄成美女素服立
於道左微聞有車馬行聲女子哀泣悲不自勝少選有
乘馬郎至與言久之欲將偕去志從林出謂之曰此狐
也其人不信志乃具述其所見女遂化狐而走其人叩
頭悔過焉見聞後錄曰宣和末有狐登御坐冷齋
夜話曰鄒志完南遷比還過永州澹山巖巖有馴狐凡
貴客至則鳴志完將至狐輒鳴寺僧出迎志完怪之僧
以狐鳴對志完作詩曰我入幽巖亦偶然初無消息與
人傳馴狐戲學仙迦客一夜飛鳴報老禪
狐三
原忌犬首丘(劉敬叔異苑胡道洽自云廣陵人好音樂醫術之事體有臊氣常以名香自防)
(惟忌猛犬自審死日誡弟子曰氣絶便殯勿令狗見我尸也死於山陽歛畢覺棺空即開看不見尸體時人咸)
(謂狐也死禮記古之人有言曰狐正首丘仁也)持火聽冰(管輅傳夜有二小物如獸)
(手持火以口吹之書生舉刀斫斷腰視之狐也自此無火灾郭緣生述征記北風勁河冰始合要須狐行云)
(此物善聽聽冰下無水聲然後過河)有三德長百獸(上詳狐一說文戰國策荆宣)
(王問羣臣曰吾聞比方之民畏昭奚恤果誠何如江乙對曰虎求百獸而食之得狐狐曰天帝令我長百獸今)
(子食我是逆天帝命也子以我不信吾為子先行子隨我後觀百獸之見我而敢不走者乎虎以為然遂與之)
(行獸見皆走)應夏禹瑞周文(上詳狐二吕氏春秋贊下見郭璞山海經圖)
莫赤粹白(詩莫赤匪狐白吕氏春秋天下無粹之狐)健走多疑(楚辭)
(封狐千里注大狐健走千里也之酈善長水經注狐性多疑故俗有狐疑說也)濡尾去
首(易小狐汔濟濡其尾注汔近也禮狐去首不可食)安問詐鳴(上張綱事詳狼下)
(陳勝事詳狐二)為裘銜書(史孟嘗君有狐白裘下見郭璞贊)一腋七
尾(千羊之皮不如一狐之腋汝晉錄咸寧二年有白狐七尾見南)在淇梁率幽
草(詩曰有狐綏綏在彼淇梁貌又有芃者狐率彼幽草芃小)尾大不掉(左傳)肉
食不蠱(狐神獸也出於青丘山音如嬰兒食之不蠱)假虎為威憑城作
固風嘷雨嘯昏見晨趨黑色獻周成白容來
晉武(黑狐周成王時見之)增潛上伏禮北斗(類從燕識戊已不銜泥狐潛上)
(伏不越度阡陌又曰狐狼知虚實虎豹識沖破舊說狐有媚珠又曰狐禮北斗而靈善變化)在庭
向窟(宣室志唐宰相李揆乾元初為中書舍人嘗退朝見一白狐在庭中搗練石上命逐之已不見)
(矣問於客客曰此祥符也某敢賀明日果遷禮部侍郎唐書哥舒翰素與安祿山不協禄山謂翰曰與公族)
(類頗同何得不相親乎翰曰古人云野狐向窟嘷不祥以其忘本也敢不盡心焉禄山甚怒以為譏其胡也)
嘷門入廳(晉書淳于智濟比人夏侯藻母病因五鼔出詣智有一狐當門向之嘷唳藻益)
(駭愕馳以告智智曰禍甚急君速歸在狐嘷喚處拊心啼哭勿休然後可僅免也藻如之母亦扶病而出家人)
(既集堂屋五間拉然崩折矣涼王浚據幽州有狐據府門躍入廳事後浚果敗又武昭王暠子歆為涼州)
(牧時有狐上南門主簿范稱曰野獸入家主人將去狐上南門當有人於此城南面而居也後竟為沮渠蒙遜)
(所滅)詣仲舒帷入張華座(幽明錄董仲舒下帷講誦有客來詣舒知其非常客)
(又云欲雨舒戲之曰巢居知風穴居知雨君非狐狸則是鼷鼠客遂化為老狐而去搜神記燕昭王墓有老)
(狐化為男子詣張華講說華怪之謂雷孔璋曰今有男子少美高論孔璋曰當是老精聞燕昭王墓有華表柱)
(向千年可取照之當見如言化為狐)皓首書生玄丘校尉(搜神記有一書生皓)
(首吳中稱胡博士教授諸生忽復不見九月九日士人相與登山游觀聞講書聲命僕尋之見空塜中羣狐羅)
(列見人即走老狐獨不去是皓首書生也者宣室志張鋋為巴西侯所邀座中有稱玄丘校尉狐也)
狐四
原赴穴穴處增神獸(九尾狐神獸也其狀赤色四足九尾出青丘之國)
水神(韓詩外傳狐水神也)稷狐(說苑客謂孟嘗君曰狐者人之所攻也臣未見稷狐見攻則所)
(託者然也)黑狐(北方有黑狐者神獸也王者能致太平則此獸見)穴中得書(北征)
(記皇天塢北古陶穴晉時有人逐狐入穴行十餘里得書一千卷)犀角駭狐(淮南子犀角駭)
(狐犀角置狐穴中狐不歸)
狐五
增詩唐白居易古塚狐詩曰古塜狐妖且老化為婦人
顔色好頭變雲鬟面變妝大尾曳作長紅裳徐徐行傍
荒邨路日欲暮時人靜處或歌或舞或悲啼翠眉不舉
花顔低忽然一笑千萬態見者十人八九迷假色迷人
猶若是真色迷人應過此宋蘇舜欽獵狐篇曰老狐
宅城隅涵養體豐大不知窟穴處草木但掩藹秋食承
露禾夏飲灌園𣲖暮夜出傍舍雞畜遭横害晩登陴&KR3036;
塢呼吸召百怪或為嬰兒啼或變艷婦態不知幾千年
出處頗安泰古語比社鼠蓋亦有恃賴邑中少年兒耽
獵若沈瘵遠郊盡雉兔近水殱鱗介養犬號青鶻逐獸
馳不再勇聞此老狐取必將自快縱犬索幽䆳張人作
疆界兹時頗窘急逬出赤電駭羣小取嘑嘷奔馳數顛
沛所向不能入有類狼失狽鈎牙咋巨顙髓血相濡沫
喘叫遂死矣爭觀若期會何暇正丘首腥臊滿蒿艾數
穴相穿通城堞幾隳壞久矣縱凶妖一旦果禍敗皮為
榻上藉肉作盤中膾觀此為之吟書以為警戒
增賦唐白行簡狐死正首丘賦曰矧兹異質藴彼仁心
寧九尾之足尚實三德而可欽殊聽冰而表智異含沙
而招損正有芃之質志在慎終委莫赤之容仁無棄本
楊濤狐聽冰賦曰蟲疑之理有殊鶴警之聽可比俯
連白之上惟恐有聞顧莫赤之軀重其所履惟審固而
後行或逗撓而不遑猜忌㒺恤雖稱妖婦之化戒慎為
意未踰君子之防滕邁狐聽冰賦曰尋聲不離於聽
表處薄恐成於禍始奮自擾之迹一却一前曳有芃之
軀時行時止
原贊晉郭璞山海經圖九尾狐贊曰青丘奇獸九尾之
狐有道翔見出則銜書作瑞周文以摽靈符
增記唐李華鶚執狐記曰嘗目異鳥擊豐狐於中野問
名於耕者對曰此黃金鶚也豈不快哉因讓之曰仁人
秉心哀矜不暇何樂之有曰是狐也為患大矣震驚我
族姻撓亂我閭里喜逃徐子之廬不畏申生之矢皇祗
或者其惡貫盈而以鶚誅之予非斯禽之快也而誰為
悲
貍一(貉附)
增埤雅曰獸之在里者故從里穴居薶伏之獸也本
草集解曰貍有數種大小如狐毛雜黃黑有斑如猫而
圓頭大尾者為貓貍善竊雞鴨其氣臭肉不可食有斑
如貙虎而尖頭方口者為虎貍善食蟲鼠果實其肉不
臭可食似虎貍而尾有黑白錢文相間者為九節貍皮
可供裘領宋史安陸州貢野猫花猫即此二種也有文
如豹而作麝香氣者為香貍即靈猫也南方有白面而
尾似牛者為牛尾貍亦曰玉面貍專上樹木食百果冬
月極肥人多糟為珍品大能醒酒張揖廣雅云玉面貍
人捕畜之鼠皆帖伏不敢出也一種似猫貍而絶小黃
斑色居澤中食蟲鼠及草根者名□又登州島上有海
貍貍頭而魚尾也又異物志云靈貍一體自為隂陽
按段成式言香貍有四外腎則自能牝牡者或由此也
劉郁西域記云黑契丹出香貍文似土豹其肉可食糞
溺皆香如麝氣楊慎丹鉛錄云予在大理府見香貓如
貍其文如金錢豹此即楚辭所謂乘赤豹兮載文貍王
逸註為神貍者也南山經所謂亶爰之山有獸焉狀如
貍而有髦其名曰類自為牝牡食者不妬列子亦云亶
爰之獸自孕而生曰類疑即此物也又星禽真形圖心
月狐有牝牡兩體其神貍乎按劉楊二說與異物志所
說相合則類即靈貍無疑矣類貍字音亦相近也又
風貍生邕州以南似兔而短棲息高樹上候風而吹至
他樹食果子又攷十洲記之風生獸廣州異物志之
平㺅嶺南異物志之風母酉陽雜俎之狤&KR2077;虞衡志之
風貍皆一物也其獸生嶺南及蜀西徼外山林中其大
如貍如獺其狀如猿㺅而小其目赤其尾短如無其色
青黃而黑其文如豹或云一身無毛惟自鼻至尾一道
有青毛廣寸許長三四分其尿如乳汁其性食蜘蛛亦
啖薰陸香晝則踡伏不動如蝟夜則因風騰躍甚捷越
巖過樹如鳥飛空中人網得之見人則如羞而叩頭乞
憐之態人撾擊之倏然死矣以口向風須臾復活惟碎
其骨破其腦乃死一云刀斫不入火焚不焦打之如皮
囊雖鐡擊其頭破得風復起惟石菖蒲塞其鼻即死也
一云此獸常持一杖指飛走悉不能去見人則棄之人
獲之擊打至極乃指示人人取以指物令所欲如意也
貍者狐之類口方身文黃黑彬彬善搏為小步以擬
度其發必獲謂之貍步好伏故又稱伏獸徐廣曰狸
一名不來淵中記曰鉛錫之精為狐狸十洲記曰
風狸腦和菊花服至十斤可長生内則食狸去正脊
為不利人也
貍二
增搜神記曰齊惠公之妾蕭同叔子取薪而生頃公於
野不敢舉也狸乳鸇覆之大周正樂記曰曾子鼓琴
崔子立戶外而聽之曲終入曰善哉鼓琴乎身已成矣
而惜未得其首也曾子曰吾晝卧夢見一貍但見其身
不見其頭起而為之絃歌也後漢書曰費長房與人
共行見一書生黃巾被裘無鞍騎馬下而叩頭長房曰
還他馬赦汝死罪人問其故長房曰此貍也盗杜公馬
耳傅子曰樂廣為河南尹郡中前廳多妖怪無敢在
廳事者惟廣處之白日戶自閉二子凱模等懾怖廣使
掘牆孔得狸乃絶搜神記曰晉時吳興一人有二男
田中作時嘗見父罵詈赶打之兒以告母母問其父父
大驚知是鬼魅令兒斫之鬼寂不復往父憂恐二兒為
鬼所困便自往看兒謂是鬼殺而埋之鬼便歸作其父
形且語其家二兒已殺魅矣兒暮歸共相慶賀積年不
覺後有一法師過其家語二兒云君尊侯有大邪氣遂
作聲入父即成大老狸入牀下遂擒殺之向所殺者乃
真父也改殯治服一兒遂自殺一兒忿懊亦死又句
容縣麋村民黃審於田中耕有一婦人過其田從東適
下而復還日日如此意甚怪之因問曰婦數從何來也
婦人少住但笑而不言便去審愈疑之預以長鎌伺其
還未敢斫婦但斫所隨婢婦化為狸走去視婢乃狸尾
耳審追之不及後人有見此貍出坑頭掘之無復尾焉
又博陵劉伯祖為河東太守所止承塵上有神能語
嘗呼伯祖與語及京師詔書誥下消息輒預告伯祖伯
祖問其所食啖欲得羊肝乃買羊肝於前切之臠隨刀
不見盡兩羊肝忽有一老狸眇眇在案前持刀者欲舉
刀斫之伯祖呵止自著承塵上須臾大笑曰向者啖羊
肝醉忽失形與府君相見大慚愧後伯祖當為司隸神
復先語伯祖曰某日詔書當到至期如言及入司隸府
神隨逐在承塵上輒言省内事伯祖大恐怖謂神曰今
職在刺舉若左右貴人聞神在此因以相害神答曰誠
如府君所慮當相舍去遂即無聲異聞錄曰王度至
長安程雄家雄新受寄一婢頗端麗名曰鸚鵡度疑其
精魅引鏡逼之化為老貍而死舊唐書曰武弘度士
彠兄子也父卒廬墓側晨夕哀號野有狸每至齋時必
來求食往來甚馴略無驚懼時以為孝感貉本草釋
名字說云貉與貛同穴各處故字從各說文作貈亦作
狢本草集解曰貉生山野間狀如貍頭銳鼻尖斑色
其毛深厚温滑可為裘服其性好睡故人好睡者謂之
貉睡俗作渴睡謬矣俚人又言其非好睡乃耳聾也
墨客揮犀曰貉行數十步輒睡遇物輒驚起既行復睡
為曲穴以避雨暘亦以防患語曰貉不踰汶又江南
無狐狸亦物之疆域也酉陽雜俎曰素公不出院轉
法華經三萬七千部夜嘗有貉子聽經
貍三
原操唐韓愈殘形操曰有獸維貍兮我夢得之其身孔
明兮而頭不知吉凶何為兮覺坐而思巫咸上天兮知
者其誰宋蘇轍牛尾貍詩曰首如狸尾如牛攀條捷
險如猱㺅橘柚為漿栗為餱筋肉不足惟膏油深居簡
出善自謀尋蹤發窟并執囚蓄租分散身為羞松薪瓦
甑蒸浮浮壓入糟盎肥欲流熊脂羊酪真比儔引筯將
舉訊何由無功竊食人所仇楊萬里牛尾貍詩曰狐
公韻勝冰玉肌字則未聞名季貍誤隨齊相燧牛尾策
勲封作糟丘子子孫世世襲膏梁黃雀子魚鴻雁行先
生試與季貍語有味其言須聽取又獻牛尾貍周益
公侑以長句曰風林露圃天欲霜柹紅栗紫橘弄黃老
夫思饞不忍嘗丁寧籩人莫取將朝來栗姬羽化去逋
其木奴三百戶烏椑士子散如煙檢校不知渠去處山
童相傳皂衣郎字曰季貍氏奇章上樹千回一霎強連
夜剽略積廼倉并吞又向黎侯國羅入救黎遂擒獲白
茅面縛來獻俘玄端貂裘瓠肥白解驂薦渠登相門立
談封作糟丘君旁招披綿拉通印日侍樽俎嬉平園玉
肌生憎粗手削須防東坡訟冤著
猨一
原春秋繁露曰猿似㺅大而黑長前臂所以夀八百好
引其氣也抱朴子曰猿夀五百歲則變為玃千歲則
變為老人周索氏孝子傳曰猿禺屬或黃或黑通臂
輕巢善緣能於空中輪轉好吟雌為人所得終不徒生
增本草附錄曰猨善援引故謂之猨其臂骨作笛甚
清亮其色有青白黑黃緋數種其性靜而仁慈好食果
實其居多在林木能越數丈著地即泄瀉死惟附子汁
飲之可免其行多羣其鳴善啼范氏桂海志曰猨有金
絲者黃色玉面者黑色及身面俱黑者或云黃是牡黑
是牝牝能嘯牡不能也又曰廣人言猨初生毛黑而
雄老則變黃潰去勢囊轉雄為雌與黑者交而孕數百
歲黃又變白也此與列子貐變化爲猨莊子獱狙以猨
為雌之言相合必不妄也埤雅曰猨性靜緩故猨從
爰爰緩也又猨不復踐土好上茂木渴則接臂而飲
爾雅曰猱猨善援玃父善顧束晳發蒙記曰獺以
猨為婦論衡猨伏於鼠(今人取鼠以繫猨頸猨不敢動)猨食果故
其膽黑甜原山海經曰堂庭之山發爽之山其上多
白猨江乘地記曰攝山有山猨赤足或見涉冬積雪
輙有一行迹宜都山川記曰峽中猨鳴至清諸山谷
傳其響泠泠不絶行者歌之曰巴東三峽猨鳴悲猨鳴
三聲淚霑衣增荆州記曰峽長千百里兩岸連山略
無絶處重巖疊嶂隱天蔽日自非亭午分夜不見曦月
每至晴初霜旦林寒澗肅嘗有高猨長嘯屬引清遠
管子曰墜岸三仞人之所大難也而猨猱飲焉淮南
子曰虎豹之文來射猨狖之捷來措(措置之於檻也)原張載
論曰白猨黑豹藏於櫺檻何以知其接垂條於千仞
增謝靈運名山記曰猨猱下飲百臂相聮
猨二
原抱朴子曰周穆王南征一軍皆化君子為猨為鶴小
人為蟲為沙淮南子曰楚王亡其猨而林木為之殘
(言殘林木以求之)吕氏春秋曰荆王有神白猨王自射之則
搏樹而嬉使養由基射之始調弓矯矢未發猨擁樹而
號吳越春秋曰越王問范蠡手戰之術范蠡曰臣聞
越有處女國人稱之願王請問手戰之道於是王乃請
女女將北見王道逢老人自稱袁公袁公問女聞子善
為劒願得一觀之處女曰妾不敢有所隱也惟公所試
公即挽林内之竹以枯槁末折墮地女接取其末袁公
操其本而刺處女處女應即入之三入因舉杖擊袁公
袁公則飛上樹化為白猿漢書曰李廣猿臂善射
增五色線周羣學於山中有白猿化為老人而至授羣
書一卷乃黃帝而下歷日也羣後遂明隂陽吳人謂隂
陽之精搜神記曰臨川東興有人入山得猿子便將
歸猨母自後遂至家此人縳猿子於庭中樹上以示之
其母便摶頰向人欲乞哀狀直謂口不能言耳此人既
不能放竟擊殺之猿母悲喚自擲而死此人破腸視之
寸寸斷裂未半年其家疫死滅門世說曰桓温入蜀
在三峽中部伍中有得猿子者其母緣岸哀號行百餘
里不去遂跳船上至便即絶破視其腹中腸皆寸寸斷
高僧傳曰劉宋時錢唐釋智一者善長嘯於靈山澗
養一白猿有時驀山踰澗久而不還智一張喉作梵聲
呼之則猿至矣時人謂之一公梵名一公為猿父猶狙
公也其後澗邊羣狙聚焉每至衆僧齋訖歛飯送猿臺
所山童呼二三聲則羣猿競至南史曰齊魚復侯子
響為蕭順之所殺武帝出景陽山見一猨透擲悲鳴問
後堂丞此猿何意答曰猨子前日墮崖致死其母求之
不見故耳上因憶子響歔欷良久不自勝順之慙懼以
憂卒北史曰高昂母張氏始生一男二女令婢為湯
將浴之婢置而去養猿繫解以兒投鼎中爛而死張使
積薪於村外縛婢及猿焚殺之揚其灰於漳水然後哭
之異聞錄曰王績遊嵩山夜見一人胡鬚眉白而瘦
稱山公與績談文異義出於言外績疑其怪潛開匣取
鏡鏡光出而胡者失聲俯伏化為猿而殞廣異傳曰
魏元忠微時家貧止一婢廚中方爨出外汲水回乃見
老猿為其守火婢驚白元忠元忠曰猨恐我乏使為我
執爨不亦善乎後亦無他孔氏帖曰潁川陳巖景龍
初舉孝廉於京師至渭南縣見一婦人貌甚姝衣白衣
立於路隅掩袂而泣生叩之婦人乃曰妾楚人也侯氏
子家弋陽先人以高尚聞於湘楚間由是隱迹山林雖
一女子亦有箕山之志杜陽編曰同昌公主疾甚醫
者曰紅蜜白猿脂食之可愈内庫得白猿脂數甕本南
海所獻北戶錄曰段公路咸通十年往高涼程次青
山鎮其山多猿有黃緋者絶大毛彩殷鮮真為奇獸黑
者善啼啼數聲則衆猿叫嘯騰擲如相呼焉其音淒入
肝脾韻合宫徵可當一部鼓吹因召獵者捕養之名曰
巴兒酉陽雜俎曰婆彌爛國去京師二萬五千五百
五十里此國西有山巉巖峻險上多猿形絶長大常暴
田種每年有二三十萬國中起春以後大集甲兵與猿
戰雖歲殺數萬終不能盡其巢穴宣室志曰吳郡張
鋋罷秩歸蜀行次巴西會日暮有人道左出拜曰吾君
巴西侯奉&KR0829;鋋既見飲酒命樂夜將半鋋假寐將曉悸
而寤見身卧石龕中有巨猿醉卧於地又張長賃凶
屋以居覩黑衣郎樹上擲瓦見擊其弟射殺之乃猿也
猨三
原置檻犇林(淮南子置猨檻中非不巧捷無所肆其能晉書窮猨犇林豈暇擇木)
騰虚攬蔓(猨騰虛而競捷柟莊子語魏王曰王獨不見騰猨乎其得梓豫章攬蔓枝而主張)
(其間)善緣好吟(說文猨善援禺屬也禺牛具切並詳周索氏孝子傳)求木
臨崖(淮南子猨顛蹶而求木黝猨臨崖命)拔箭擁條(蜀鄧艾見黑猨抱子)
(在樹上引弩射之中猿母其子為拔箭卷樹葉塞瘡口艾歎曰吾違物性其將死矣乃投弩水中文寒猨擁)
(條吟)攀援吟嘯(靈光殿賦猨狖攀援而相追黝猨嘯而長吟)五月生
三聲淚(家語五九四十五故主猨五月生也淚荆州記巴東三峽猿長鳴至三聲聞者垂也)
響山椒鳴巴東輕趫飛超爭接懸垂增
野賓山公(王仁裕畜一猨號野賓呼之則應後因為患項上繫紅絲一縷題詩送之孤雲兩角)
(山後入蜀行次嶓冢廟前見羣猨飲於清流有巨猨舍羣而前於道傍古木間垂身下顧紅綃髣髴尚在從者)
(指之曰此野賓也呼之聲聲相應移時哀叫數聲而去許遠尚聞嗚咽之聲疑其腸斷矣繼作一篇並詳猨五)
(月因話錄李約多蓄古器養一猿名山公常以之自隨夜泛江登金山擊鐵鼔琴猿必嘯和傾壺達旦云)
臂童化叟(清異錄華山道士李道殷山棲谷隱有奇術能懾伏鬼神畜一黑猨呼為臂童)
(道殷於菴側古松上營一巢為臂童寢息之所名峻青宅樹萱錄王縉少在嵩陽有四叟攜榼來訪曰孫文)
(蔚木巢南林大節石媚虬高談劇飲既醉俱化猿而去)命侣嘯煙逐伴歸山
(吳筠黑猨賦山續世說孫恪娶袁氏育二子後從之南海過端州峽寺若熟其道徑者持碧玉環獻僧曰此)
(是院中舊物齋罷有猿數十聮臂下高松袁氏惻然題壁曰無端變化幾湮沈剛被恩情役此心不如逐伴歸)
(山去長嘯一聲煙霧深詩畢化老猿而去)飲相喚晩成羣(杜甫詩寒猿飲相喚李)
(白詩猨狖晩成羣)推枕却坐(張養浩詩睡殘蕙月猿推枕范梈詩水館猿啼却坐聽)
猿四
原騰擲騰趠挂飲增金絲猿(金絲猿生武平大者難馴小者母抱)
(不少置取者以藥矢斃其母取母皮鞭之子悲鳴而下束手就縛夕必寢母皮而後安)黑猿(上林)
(賦黑猿素雌上劉向曰黑猿居桂林之中峻葉之從容游戲超騰往來)報時(天寶遺事商山隱士)
(高太素累徵不起在山中搆道院二十餘間太素居清心亭下皆茂林修竹奇花異卉每至一時即有猿詣亭)
(前而啼不爽其候太素因目之為報時猿云)畏獨(類從獨一叫而猿散獨類猿而大食猿今俗謂)
(之獨猿蓋猿性羣獨性特猿鳴三獨鳴一是以謂之獨也)
猿五
原詩梁沈約石塘瀨聽猨詩曰噭噭夜猨鳴溶溶晨霧
合不知聲遠近惟見山重沓既歡東嶺唱復佇西巖答
陳蕭詮賦得夜啼猿曰桂月影纔通猨鳴迥入風隔
巖還嘯侣臨潭自響空挂藤疑欲飲吟枝似避弓别有
三聲淚霑裳竟不窮增唐常建嶺猿詩曰裊裊淒淒
清且切鷓鴣飛處又斜陽相思嶺上相思淚不到三聲
合斷腸杜甫猿詩曰裊裊啼虛壁蕭蕭挂冷枝艱難
人不免隱見爾如知慣習元從衆全生或用奇前林騰
每及父子莫相離戴叔倫建溪聞猿詩曰曾向巫山
峽裏行羈猨一叫一回驚聞道建溪腸欲斷的知斷著
第三聲李德裕二猿詩曰釣瀨水漣漪富春山合沓
松上夜猿鳴谷中清響合衝網忽見羈故山從此辭無
由碧潭飲爭接綠蘿枝李紳聞猿詩曰見說三聲巴
峽深此時行者盡霑襟端州江口連雲處始見哀猿傷
客心杜牧傷猿詩曰獨折南園一朵梅重尋幽坎已
生苔無端晩吹驚高樹似裊長枝欲下來又猿詩曰
月白煙青水暗流狐猿銜恨叫中秋三聲欲斷疑腸斷
饒是少年須白頭李商隱失猿詩曰祝融南去萬重
雲清嘯無因更一聞莫遣碧江通箭道不教腸斷憶同
羣段成式失猿詩曰却憶書齋值晩晴挽枝閒嘯激
蟬清影沈巴峽夜巖色蹤絶石塘寒瀨聲許渾放猿
詩曰殷勤解金鎖昨夜雨淒淒山淺憶巫峽水寒思建
溪遠尋紅樹宿深向白雲啼好覓來時路煙蘿莫共迷
又和常秀才寄簡歸州鄭使君借猿詩曰謝守攜猨
東路長裊藤穿竹似瀟湘碧山初暝嘯秋月紅樹正寒
啼曉霜陌上楚人皆駐馬里中巴客半歸鄉心知欲借
南游侣未到三聲恐斷腸張喬猿詩曰挂月棲雲向
楚林取來全是為清音誰知繫在黃金索翻畏侯家不
敢吟周朴猿詩曰生在巫山更向西不知何事到巴
溪中宵為憶秋雲伴遥隔朱門向月啼唐彥謙觀仁
里聞猿聲曰朱雀街東半夜驚楚魂和雨夢中清五更
撩亂趨朝火滿口塵埃亦數聲李洞病猨詩曰瘦纏
金鎖惹朱樓一别巫山樹幾秋寒想蜀門清露滴暖懷
湘岸白雲流罷抛簷果沈僧井休拗崖冰濺客舟啼過
三聲應有恨畫堂深不徹王侯又和壽中丞傷猿詩
曰遺挂朱欄鏁半尋清聲難買恨黃金懸崖接果今何
在淺井窺星影已沈歸宅葉鋪曾睡石入朝燈照舊啼
林小山罷遶隨湘客高樹休升對嶽禽天竺省憐傷倍
切親知覓和思難任相門恩重無由報竟託仙郎日夜
吟李咸用和脩睦上人聽猿聲詩曰禪客聞猶苦是
聲應是啼自然無穩夢何必到巴溪疎雨灑不歇廻風
吹暫低此宵秋欲半山在二林西吳融長安里中聞
猿詩曰夾巷長門似海深楚猿爭得此中吟一聲紫陌
纔回首萬里青山已到心慣倚客船和雨聽可堪侯第
見塵侵無因永夜聞清嘯禁路人歸月自沈又憶猨
詩曰翠微雲歛日沈空叫徹青冥怨不窮連臂影垂秋
色裏斷腸聲盡月明中靜含煙峽淒淒雨高弄霜天嫋
嫋風猶有北山歸意在少驚佳樹近房櫳曹松猿詩
曰曾宿三巴路今來不願聽雲根啼片白峰頂擲尖青
護果憎禽啄棲霜覷葉零惟應卧嵐客憐爾傍巖扃
蘇拯聞猨詩曰秋風颯颯猿聲起客恨猿哀一相似漫
向孤危驚客心何曾解入笙歌耳曾麻已放猿詩曰
孤猨瑣檻歲年深放出城南百丈林綠水任從聮臂飲
青山不用斷腸吟吉師老放猿詩曰放爾千山萬里
身野泉晴樹好為鄰啼時莫近瀟湘岸明月孤舟有旅
人吳商浩巫峽聽猿詩曰巴江猿嘯苦響入客舟中
孤枕破殘夢三聲隨曉風連雲波澹澹和霧雨濛濛巫
峽去家遠不堪魂斷空顧偉雪夜聽猿詩曰寒巖飛
暮雪絶壁夜猿吟歴歴和羣雁寥寥思客心繞枝猶避
箭過嶺却投林風冷聲偏苦山寒響更深聽時無有定
靜裏固難尋一宿扶桑月聊看懷好音王仁裕放猿
詩曰放爾丁寧復故林舊來行處好追尋月明巫峽堪
憐靜路隔巴山莫厭深棲宿免勞青嶂夢躋攀應愜白
雲心三秋果熟松梢健任抱高枝徹曉吟又遇所放
猿再作詩曰嶓冡祠前漢水濱飲猿聮臂下嶙峋漸來
子細窺行客認得依稀是野賓月宿縱勞羈絏夢松餐
非復稻粱身數聲腸斷和雲叫識是前時舊主人王
周施南太守以猿兒為寄得之黔中生即頭白作詩答
之曰虞人初獲酉江西長臂難將意馬齊今日未啼頭
已白不堪深入白雲啼彭蟾郡城放猿獻衛使君詩
曰千巖萬壑與雲連放出雕籠任自然葉灑驚風啼暮
雨月凝殘雪飲流泉臨岐莫似三聲日避射須依遶樹
年應解感恩尋太守攀蘿時復到樓前蜀韋莊黃藤
山下聞猿詩曰黃藤山下駐歸程一夜號猨弔旅情入
耳便能生百恨斷腸何必待三聲穿雲宿處人難見望
月啼時兔正明好笑五陵年少客壯心無事也沾纓
閩徐夤猿詩曰宿有喬林飲一溪生來蹤跡遠塵泥不
知心更愁何事每向深山夜夜啼宋文同詩岷嶺高
無敵來從第幾層攀援殊不倦趫捷爾誠能晩嘯思危
石晴懸憶古藤王孫非汝類只可以文憎蔡襄答葛
公綽求猿詩曰子求穉猿書至閩我說猿意特贈君吾
州四扇列巖巘鉅木轇轕淩氤氲探窠裁檻走疾置十
日可到澄江清嗟憐庶品各有性拘憂適喜無間分彼
猿之類宅丘壑愛戀深厚編前文戲禽雖傳古仙者射
臂未議原將軍朝棲喬林之蒼莽夕飲幽澗之潺湲山
空月明一長嘯商船海上迎風聞君家東園豈不美檜
竹翠密蘭&KR0581;薰斯猿儻别故時侣舉首斷隔千里雲
陸游哺猿詩曰有書嘗懶讀扶杖來東園摘此幽澗果
哺我高枝猿食果飲清泉猿計亦何闕但恐夜霜時腸
斷巴山月元宋无猿詩曰巴峽猿聲愁斷腸冷泉照
影綠隂涼藤搖亂雨領兒過樹曬斜陽拾蝨忙獻果去
尋幽洞遠攀蘿來撼落花香空山月暗無人見啼入白
雲深處藏錢惟善悼西山猿詩曰老衲敲松喚不還
黑衣何處落潺湲慣曾索果西湖上無復號弓楚峽間
挂月影沈千尺樹嘯雲聲斷萬重山羈雌寂寞成孤怨
更約他生獻玉環明薛蕙江猿詩曰舟行轉江峽處
處響哀猿極浦雲方合連山雨正昏接條時自挂飲水
復相援不待三春盡先傷游子魂
原賦晉傅休奕猨㺅賦曰余酒酣耳熱歡顔未伸遂戲
㺅而縱猿何□畋之驚人戴以赤幘襪以朱巾先裝其
面又丹其唇揚眉蹙額若愁若嗔或長眠而抱勒或嚄
咋而&KR3130;齗或顒卬而踟躕或悲嘯而吟呻既似老公又
類健兒或低眩而擇颯或抵掌而歌舞增唐吳筠黑
猿賦曰雲嵐昏而共默風雨霽而爭吟使幽人之思清
暢羈客之涕霑襟歷千尋之喬木俯萬仞之危嶠弄游
雲之亂飛嬉落日之横照連肱澗飲命侣煙嘯或聚而
閑棲或分而廻趠李德裕白猿賦曰觀其雖為異物
而猶善處動不為暴止皆擇所檉松鬱而不殘楂梨熟
而後取顧□鼯與猱㹶信莫得而儔侣若乃淩崚壑而
電曜挂長蘿而匏垂避側足而不履尚有畏於阽危
李子仞馴猿賦曰屈猛從縶宛安順游顧步蘭砌因依
蕙樓雖徘徊於厚養終惆悵以勞神夜廡幽隂憶南隴
之吟月花朝明媚想喬林之弄春
原贊晉郭璞白猿贊曰白猿肆巧由基撫弓應盼而號
神有先中數如循環其妙無窮
增文唐柳宗元憎王孫文猨之德靜以恒類仁讓孝慈
居相愛食相先行有列飲有序不幸乖離則其鳴哀有
難則内其柔弱者不踐稼蔬禾實未熟相與視之謹既
熟嘯呼羣萃然後食衎衎焉山之小草木必環而行遂
其植故猨之居山常鬱然
御定淵鑑類函卷四百三十一
