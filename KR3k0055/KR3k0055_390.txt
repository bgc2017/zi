欽定四庫全書
御定淵鑑類函卷三百八十五
器物部四(瓶權)(壺衡)(甑量)(盆度)(匕箸農器)
瓶一
原易曰羸其瓶毛詩曰瓶之罄矣惟罍之恥增禮
記曰祭竈盛于盆尊于瓶原左傳曰雖有挈瓶之智
守不假器禮也增呂氏春秋曰古者抱瓶而汲原
淮南子曰覩瓶水之冰而知天下之寒古樂府曰金
瓶素綆汲寒漿增富弼書坐屏曰守口如瓶防意如
城
瓶二
增傳曰衛孫蒯田于曹隧飲馬于重丘毁其瓶重丘人
閉門而詬之曰親逐而君爾父為厲是之不憂何以田
為又曰邾子在門臺閽以瓶水沃廷唐書曰太宗
以胡瓶賜李大亮曰有臣如此朕何憂古人以一言之
重訂千金今賜胡瓶一雖無千金乃朕所自御玉海
曰唐禁中銀瓶大者高五尺餘江西李兼獻高六尺者
貞元十二年誕日及端午齊映獻高八尺餘者叙聞
錄曰憲宗釀換骨醪以金瓶賜裴度五代史曰唐廢
帝入立欲擇宰相因悉書清望官姓名内琉璃瓶中夜
焚香祝天以筯挾之首得盧文紀欣然相之元史曰
至順間伯勒齊爾布哈陞榮禄大夫宣徽使宣徽所造酒
横索者衆歲費陶瓶甚多伯勒齊爾布哈奏製銀瓶以貯
而索者遂止
瓶三
增淨手煖足(寄歸𫝊云梵云軍持此云瓶常貯水随身淨手湯婆一名煖足瓶)蓄
錢行雨(類書云鄒長倩贈公孫弘撲滿一枚撲滿蓄錢瓶也以土為之可入不可出滿則撲之士)
(有聚而不散者有撲滿之敗驄玄怪錄云李靖宿一朱門家夜半一婦人托行雨鞲馬與一小瓶戒曰瓶水)
(一滴地上三尺水矣)
瓶四
增銀瓶(杜甫詩云指點銀瓶索酒嘗)玉瓶(李白詩曰玉瓶沽美酒)黃金瓶
(唐書云秦瓊字叔寳始為隋將後降高祖拜馬軍總管戰美良川功多帝賜以黃金瓶勞曰卿不恤妻子而來)
(歸我且又立功使朕肉可食當割以啖汝况子女玉帛乎)朱提瓶(又云太宗時回紇鐵勒十一部)
(歸命張飲高會帝坐秘殿前後高坫置朱提瓶其上潜泉浮酒自左閣通坫趾注之瓶轉受百斛回紇數千人)
(飲畢尚不能半)金胡瓶(西域記云疎勒王致魏文帝金胡瓶)玉膽瓶(鄭松忩云花鬚)
(中有玉膽瓶)從者挈(九國志云蜀閩王宗銖有海客鬻龍腦蜀中貯以水晶瓶殿直李葩市之)
(海客邀善價比數倍葩造宗銖曰水晶瓶為爾取之翌日至其所宗銖與海客共觀嘆其纖織久之因目從者)
(挈瓶去)竈婦洗(蘇軾詩云應嗤竈婦洗盆瓶)自稱曾元(宣室志云建中末獨)
(孤彦客淮泗間佛寺遇青短衣人自稱曾元後騐之乃瓶耳)客揖麴生(鄭綮開元傳信記云)
(道士葉法善有道術一日會朝士滿座思酒忽有一人叩門稱麴秀才突入居席末論難鋒起葉潛以小劍擊)
(之随手墜地化為瓶榼視之乃盈瓶醇釀也坐客醉而揖其瓶曰麴生風味不可忘也)跳入不
見(廣輿記云中屠有涯宋時居陽羨攜瓷瓶渡舟飲酒大吐衆逐之登岸吟曰仲尼非不賢為世所不容蚩)
(蚩同舟子不識人中龍跳入瓶不見)擊碎應聲(明通紀云洪武初冷謙有仙術有友人貧求濟)
(于謙謙乃于壁間畫一門一鶴守之令人敲門自開入其室金寳充牣蓋内帑也其人恣取以出而遺其引他)
(日内庫失金庫吏得引以聞執其人訊之并逮謙謙謂逮者曰安得少水以救我渴逮者以瓶汲水與之謙且)
(飲以足插入瓶中其身漸隐逮者以瓶置御前上問之輙于瓶中應聲上怒擊其瓶碎之片片皆應)祐
師踢倒(𫝊燈錄云華林與祐師爭住潙山百丈曰若能下得一句出格乃與住持指淨瓶曰不得喚作)
(淨瓶林曰不可喚作木𣔻也百丈不肯祐師乃踢倒淨瓶百丈笑曰輸却山子也)阮孚持歸
(潛確類書云阮孚性機辨好酒貎短而秃周文帝偏所眷顧常于室内置酒十瓶瓶一斛上皆加帽欲戲孚孚)
(適入室見即驚喜曰吾兄弟輩甚無禮何為入王家匡坐相對宜早還宅也因持瓶歸周文撫手大笑)
瓶五
增詩唐杜甫咏銅瓶詩曰亂後碧井廢時清瑶殿深銅
瓶未失水百丈有哀音側想美人意應悲寒甃沈蛟龍
半缺落猶得折黃金宋黃庭堅戲咏煖足瓶詩曰小
姬煖足卧或能起心兵千錢買脚婆夜夜睡天明脚婆
元不食纏裹一衲足天明更傾瀉頮(晦)手有餘燠明
于謙湯婆詩曰不施脂粉不梳妝寂寞無言卧象牀煖
足難同親骨肉傍人惟有熱心腸夜長夜短慵舒眼花
落花開空自傷可惜恩情易抛擲春來依舊守空房
原賦漢揚雄賦曰覩瓶之居居井之湄處高臨深動常
近危酒醪不入藏水滿懷不得左右牽于纏徽一旦
擊礙骨肉為泥自用如此不如鴟夷
增傳明支廷訓涵春君(花瓶)𫝊曰余托居在委巷窮僻處
絶無芳豔涉目且日奔走于風塵不知其臘之將去也
有涵春君者修頸坦腹獨抱止水每如果然挈羅浮素
質踵余齋而明曰春至矣世𫝊有脚陽春今且無根自
榮矣師雄偶邀半晌今且陪君起居矣蕭蕭疎影黯黯
餘芳最可人者尤在燈下經宿猶是閱旬猶是且刊華
而就實焉余意羅浮氏素非家養其來固多拂鬱曲折
乃于于徐徐欣然自若不識一枝之為寄也豈轉移造
化顧屬君手邪甚異之君曰何異乎拂之因以得順折
之轉而為全物情類然逐衆敷榮大地陽春也隨緣自
適一掬陽春也且過目成色何必春之為春與化俱徂
何必相之為相借交于姚魏受知于陶令折節于董奉
師門亦披衷于六即西子無問富貴高隐仙蹤豔質隨
所入必偕所與以進而此衷常淨可自信亦可信人時
與文人學士晤對于芸忩並側于几案足以助𤼵其生
意而彼此視為莫逆即與釋部談空空玄宗課寂寂律
議森然亦若相得益彰而不病其為色礙惟賈人竪子
日營營于多寡有無似為不韻未嘗過而問焉蓋于萬
錦叢中結交一杯水裏涵養春意雖覺滿懷塵根不留
半點東皇以其有護傷續韻之功襲封涵春君姓湛氏
名擷英移芳其字云明吳寬湯媪(湯婆子一名煖足瓶)𫝊曰媪
之先金姓少昊之苖裔也夏禹治水功成别錫之氏世
有從革之德載周書洪範篇穆王時有金母實生媪媪
少遇為燧人氏之言者授以水火相濟之術善養氣能
吐故納新延年不死人異之晝竊觀其所為塊處室中
腹枵然及暮惟飲湯數升而已人因叩之曰媪何以夀
對曰汝獨不聞冬日則飲湯之說乎吾術止此他無以
告子者因號曰湯媪媪為人有器量能容物其中無鈎
鉅而緘默不泄非世俗長舌婦人比性更恬淡富貴家
未嘗有足跡獨喜孤寒士有召即往藜牀紙帳相與抵
足寝和氣藹然可掬唐有廣文先生知其名召之媪至
讓抑居下坐廣文揖而進媪曰足下雖冷官妾則婦人
豈可與公比肩哉廣文與語至夜半頹然就睡偶以足
加其腹媪亦不怒天明更與語傾倒殆盡自是廣文非
媪寢不安席嘗曰和而不流清而不激卑以自牧即之
也温惟媪能兼之人以為知言媪復知醫思以濟世人
謂其滿腔子皆春意也有貴介公子犯寒疾獨卧别室
迎致之媪初不欲往或曰此正媪行仁之秋也何以拒
為不得已行視其疾已在骨髓循其經絡起足厥隂曰
是非鐵可加法宜用湯液從其言體温温自下起若飲
薑桂然及視其劑則其平日所飲者也公子竒其效欲
留侍終身諸姬患之相與䜛于公子曰媪雖知醫然晝
伏夜見蹤跡叵測其殆鬼物邪公子尚慎之媪聞而愠
見曰吾生平號為容物至是不覺使人熱中卒罵曰家
世非寒族幸自温飽無求于世若輩粉白黛綠專以色
媚人鬼物真自謂吾見若輩之殺公子也竟去及接他
人終不失和氣公子亦遂疏之諸姬更進御未幾疾復
作竟死如媪言媪同時有夫人竹氏與媪每春秋時輙
為人棄置相會默然無怨言嘆曰人生出處各有時耳
媪自周歴漢唐至宋已二千餘歲人謂其猶處子也閱
人雖多無可以當意者聞涑水司馬公有清德欲依之
公得媪恨晩家有侍妾不一顧其夫人亦賢乃盛飾之
以進卒揮去既而公拜相夜則思天下事往往達旦不
寝媪進曰公幸不棄處我布衾之下愧無以報德惟公
盡瘁國事貎日加瘠幸為天下自愛公驚曰吾久不聞
媪言媪言甚愛我願卒聞媪之所以處世者媪曰昔在
周末猶及見老子教予曰汝惟知足知足不辱予謹受
教以至今日公悟曰媪殆謂我也即謝事退居于洛後
薨朝廷因有温國之封媪後夀益高雖云得異術要其
先世從革之德所致不可誣也
壺一
增說文曰壺昆吾圜器也(徐注曰昆吾紂臣作瓦器)毛詩曰顯父
餞之清酒百壺周禮曰挈壺氏掌挈壺以令軍井(壺所)
(以盛飲故以壺表井中)又曰凡軍事懸壷以序聚柝(懸壺以為漏也柝音)
(託)三禮圖曰洗壺受一斛口徑一尺頭高五寸大中
身兊(音銳)下赤漆中玄上加青雲氣方壺受一斛腹圜足
口方圜壺受一斛腹方足口圜潛確類書曰壺周制
也而方圓有異凡燕禮與夫大射卿大夫則皆用方壺
士皆用圓壷以其大夫尊之所有事示為臣者有方直
之義故用方以其士旅食卑之所有事示為士者以順
命為宜故用圓
壺二
增玉壺(韻府云王方平有十二玉壺)瓠壺(又云鴟夷滑稽腹如瓠壺)青田壺
(珊瑚鈎詩話云烏孫國有青田核莫知其木與實而核如五六升瓠空之盛水俄而成酒味甚淳美劉章曾得)
(二焉集賓設之一核纔盡一核又熟可供二十客因名青田壺)癭木壺(見呂公著詩)發
丹書(晏子春秋云景公遊于紀得一金壺𤼵視之有丹書)盛黃金(韓子云晉公子重耳過曹)
(僖負羈盛黃金于壺充之以食令人遺公子也)飯伍員(琴操云伍員奔吳過溧陽瀨溪見一女擊)
(漂于水中旁有壺漿乃就乞飯飯畢謂女子曰掩夫人壺口女子知其意自投瀨溪而死)與韓重
(搜神記云吳王夫差女悦童子韓重結氣死形見重將入塜取崑崙玉壺與之)懸壺賣藥(神仙)
(𫝊云費長房為汝南市掾市有一老翁賣藥挂一壷于肆頭日入後輙入壺中惟長房睹之因再拜奉酒酺翁)
(乃與俱入壺中見玉堂嚴麗旨酒甘肴具飲畢而出乃俱入深山)負壺灌區(說苑云五大夫)
(衛人也負壷入井終日灌一區)
壺三
增詩宋呂公著癭木壺詩曰天地産衆材任材為之智
棟桷與楹杙小大無有棄方者以矩度圓者中規制嗟
爾木之癭何異肉有贅生成擁腫姿賦象難取類櫽括
所不施鈎繩為爾廢大匠睨而往惻然乃有意孰非造
化功而終朽不器刳剔應其中朱漆為之偽㪺漿挹酒
醴施用惟其利犧象非不珍金罍豈不貴設之于楹階
十目肯注視幸因左右容及見謂竒異人之于才性夫
豈遠于是性雖有不善在教之揉勵才亡不可用由上
所措置飾陋就其長皆得為良士執一以廢百衆功何
由備是惟聖人心能通天下志
增𫝊明劉啓元壺子(酒壺)𫝊曰壺子字酌之其先錫山人
也質稍冥頑鎔化于將作大匠復為之切磋以成其器
為人長喙大耳腹恢恢而有容初與麯城陸胥交莫逆
共探聖賢道術陸生曰夫道以虛為體以實為用虛而
實實而虛妙故無窮幾乎道矣居數日壺子告胥曰吾
虛矣胥曰未也恐有我盈其中壺子隨傾之曰吾虛矣
胥曰未也恐有我留其中壺子盡傾之告胥曰吾虛矣
胥叩其中空空如也曰果虚也與哉吾請從子以周旋
無何壺子官太常見商君如舊識商嘗枕壺子膝指其
腹曰此中何所有壺子曰此中空洞無物最是難測地
商戲之曰子所謂徒有此大腹了自無剛腸者壺不之
校謂人曰寧我容人無人容我壺嘗共商語刺刺不能
休商問何處得來壺子曰曩與陸生交每虛而往實而
歸特為子傾倒之念欲薦之上未能也子其圖之商因
薦胥于上上召陸胥與語大悦謂壺子曰吾于商生手
之而不釋吾于陸生口之而不置卿為之先容卿其作
余耳目乎命攝主客司事四方賓至先遣商出欵之壺
子偕陸胥随其後而斟酌對焉吐詞温醇有足淪洽人
肌髄者一座為之盡傾嘗為長夜飲至夜分陸生力竭
上察壺有欹側態腹且枵然上笑曰壺生其庶乎屢空
顧謂商君曰瓶之罄矣惟罍之恥壺子與卿之謂乎可
休沐壺後歸老于錫山自號鴟夷子皮鄉有瓶生者状
類壺而性不嗜酒常居井牧間壷譏之曰視子之居于
井之湄飲水滿腹香醪罔知綆斷身墜粉骨何疑瓶亦
借鴟夷譏壺曰鴟夷酒囊樂極招殃痛飲滿腹代人行
觴孰云國器多藏厚亡壺聞而愧之又嘗為鄒人設饌
先與陸生飲酒自捫其腹而出曰我不負汝商君曰子
不負腹腹當負子壺曰不然予嘗承顔接詞我口若懸
河源若倒峽一瀉若建瓴而下何謂腹負我邪座客不
能屈曰有本者如是是之取爾壷雖浮湛閭里酌尊卑
戚疎之辨未嘗凌節逆施其精義類此性好對客雖䙝
必以貎不冠不見嘗與北海語曰座上客常滿尊中酒
不空吾無憂矣其器量甚宏人莫窺其深淺常為臧獲
所執坦如恬如也柱下史曰大盈若沖其用不窮漆園
吏曰注焉而不滿傾焉而不竭壷子蓋庶幾哉嘗觀列
仙𫝊有壺公者安期生嘗師之日懸一壺于都市晩入
憩其中因以壺公名壺子豈其流裔邪支廷訓湯藴
之(茶壷)𫝊曰坡翁嘗曰買田陽羨吾將老焉豈以濟勝得
勝故云爾邪非也此中有一清真道人與湯藴之最善
道人名聞天下即天子首嘉之嘖嘖曾不釋口藴之亦
陽羨産也状貎雖不甚偉閒雅修飾一準于時且火候
具足入水不濡歷金山玉泉碧澗咸為識賞中懷惟珍
一清眞清真亦惟蘊之是契兩相漸涵芝蘭之氣不啻
也飲德者風生兩腋在座塵祛能令寐者忽寤醉者旋
醒煩者頓解喜通雀舌故知會悟也儀肅槍旗尊駕聿
臨也頒頒龍鳳禁庭異數也所以導欵誠將祗肅孰為
之調停斟酌非藴之弗任矣以故士君子咸器之于時
名益重雖塊然一質即金玉其相者不與易也有同類
流入酣里典裘落帽居然以聖賢自標笑其斤斤獨抱
徒為自苦耳曰吾苦固甘之凡受我灌輸者謙謙抑抑
一如捧盈雖有高談情話終始不愆于儀非若喪德喪
邦是戒者寧從竹裏炊烟不向甕邊覓夢寧随作書劉
琨為伍不與投轄陳遵為鄰整容緘口一種清芬未啓
氣已充然有餘其入人亦在意氣非關唇吻置之者亦
必慎擇所處非几筵弗置也禹錫餽菊表情陶榖烹雪
知味率皆藴之襄事松風叶唱其受知于坡翁素矣微
獨陽羨佳山水足當一老邪
甑一
增說文曰窐甑空也方言曰甑自關而東謂之甗或
謂之鬵或謂之酢餾爾雅曰䰝謂之鬵鬵鉹也原
古史考曰黃帝始作甑增韓詩外𫝊曰舜甑盆無膻
(膻即今甑箄)飯乎土簋啜乎土型考工記曰陶人爲甗(注甗)
(無底甑)實二鬴厚半寸脣寸盆實二鬴厚半寸脣寸甑實
二鬴厚半寸脣寸七穿京房易逆刺曰天雨釡甑歲
一熟宋志曰丹甑五榖豐熟則出淮南子曰粟得
濕而熯甑得火而液白虎通曰王者德至山陵丹甑
見離騷曰珪璋雜于甑窐
甑二
原左傳曰晉師從齊師入自丘輿齊侯使賓媚人賂以
紀甗玉磬家語曰顔回炊飯于敗屋下有塵墜飯中
孔子遙見攫食之及回至孔子曰吾嚮夢先人將祭之
回曰不可向有炲煤落甑中置之不可棄之則不祥因
攫而食之後漢書曰范丹字史雲為萊蕪長清貧時
人歌曰甑中生塵范史雲增玉海曰宋太宗時長安
民得甗其狀下為鼎三足上為方甑中設銅箄可以開
闔有銘在其側句中正識其文曰甗也遂藏秘閣
甑三
原銅甑(益部耆舊𫝊云任文公王莽亂時凡竒物悉賣唯留一銅甑)竹甑(郭文傳云文以)
(竹筒為甑)增桐甑(唐語林云白樂天舟後有小竈安桐甑而炊)原叔達破甑
(郭林宗別𫝊云孟敏字叔逹荷甑墜地不顧而去林宗問之敏曰甑已破矣視之何益林宗異之勸令學果著)
(名)增季方壊甑(袁山松後漢書云荀淑與陳寔相善嘗命駕相就令元方侍側季方作食)
(嘗竊聽談甑壊飯糜)引繩出甑(廣輿記云江西廣昌縣有石壁潭臨水石壁高三十餘丈上有)
(海眼昔里人滌甑于溪水漂去至龍潭而沒一日樵者在石壁上俯瞰海眼見一物以繩引出之即所滌甑也)
石姥山甑(錢塘記云石姥山有甑大數十圍有三十六足一人搖之輙動縱使千百人引之與)
(一人不異)朽壤中甑(宣室志云建中末獨孤彦客淮泗間佛寺遇青短衣人自稱姓曾名元彦)
(曰此甑字也騐之果于朽壤中得甑)
甑四
增賦唐薛邕丹甑賦曰中含虛兮體道上應規兮法天
以孝以享兮可以饙饎多黍多稌兮屢惟豐年史翽
丹甑賦曰既申命以自天類有孚而盈缶不汲而滿寳
鼎齊列不炊而沸温泉比崇異陶鈞之有作符造化之
為功
盆一
增說文曰盆盎也爾雅曰盆謂之缶周禮曰凡祭
祀共其牛牲之互與其盆簝以待事又曰盆實二鬴
厚半寸唇寸史記曰戴盆何以望天博古圖曰漢
獸耳盆高四寸一分深三寸四分口徑七寸五分足徑
四寸四分兩獸面鼻串圜環環徑各一寸二分容五升
純素無文自然之色青碧相間以銅為之非陶人所為
瓦盆也淮南子曰今夫窮鄙之社也扣盆拊瓶相和
而歌自以為樂矣嘗試為之擊建鼓撞巨鐘然後知其
盆瓶之足羞藏計書修文學而不知至論之至則扣盆
拊瓶之徒爾又曰日東至則盆水溢又曰屠者觀
義車者出行陶人用皿盆匠人處狹廬
盆二
增洗頭濯足(杜望岳注云華山有石盆容水數斛名玉女洗頭盆世說云段文昌少羈窶)
(所向不偶後富貴奢侈過度打金蓮花盆濯足或規之荅曰人生幾何要酬平生不足也)盛酒
漬果(世說云阮仲容至宗人共集不用杯觴以大盆盛酒圓坐相向大酌更飲叙聞錄云嵇昌蓄採星)
(盆夏月漬果則倍冷)星墜龍負(續晉陽秋云桓宣武與妻妾坐月下流星墜下銅盆水中)
(光如二寸珠妾酌飲之生玄盆廣與記云江西德化縣有湓浦相𫝊有人於此洗銅墮水撈之見一龍負盆)
(而去)酌酒煑鹽(潘岳笙賦云傾縹盆以酌酒煮前漢食貨志注云古名廩為牢盆鹽盆)
(也)賞功贖罪(宋史云郭藥師為檢校少保同知燕山府詔入朝徽宗禮遇甚厚解所御)
(珠袍及二金盆賜之藥師出諭其下曰此非吾功汝輩力也即剪盆分給賞之交州雜記云夷俗以銅盆與)
(瓮贖罪)鼓歌節舞(莊子云莊子妻死惠子弔之莊子箕踞鼓盆而歌惠子曰不已甚乎)
(廣風土記曰越俗飲宴即鼔盆以為樂取太素圜盆以尺六者抱以著腹以右手五指更弹之以為節舞者)
(應節而舉)秦王擊景公鼔(史記云秦趙會澠池藺相如曰趙王竊聞秦王善為秦聲)
(請奉盆缻于是秦王不懌為一擊缻趙御史書曰某年某月秦王為趙王擊缻晏子春秋云景公飲酒鼓盆)
盆三
增水精盆(元史云回鶻獻水精盆珍珠傘等物可直銀三萬餘錠帝稍償其值且禁其勿復有所獻)
頗黎盆(東坡詩云千金一擲頗黎盆)紫瓷盆(杜陽雜編云會昌元年渤海貢紫瓷)
(盆容半斛内外通瑩其色純紫厚可寸許舉之則若鴻毛)老瓦盆(杜甫詩云莫笑田家老瓦盆自)
(從盛酒長兒孫傾銀注玉驚人眼共醉還同卧竹根)銀盆打標(江南野錄云嗣主許民競渡勝)
(者加以銀盆謂之打標後盡蒐為卒曰凌波軍)金盆却暑(劇談錄云李德裕極熱時以金盆貯)
(水漬白龍皮却暑如涉高秋)扣盆而歌(詳盆一)戴盆而哭(漢書云逄萌素)
(明隂陽知莽將敗乃首戴瓦盎而哭于市曰新乎新乎注盎盆也)
七箸一
增說文曰七所以取飯方言曰七謂之匙正譌曰
匙箸以竹為之易曰震驚百里不喪七鬯毛詩曰
有捄棘七儀禮曰主人執七禮記曰飯黍毋以箸
又曰羹之有菜者用梜其無菜者不用梜(注梜箸也今人或謂)
(箸為梜提)三禮圖曰七以載牲體長二尺四寸史記微
子世家曰紂始為象箸典略曰陳琳報太祖書曰縈
帶為垣高不可登折箸為械堅不可入淮南子曰糟
丘生乎象箸論衡曰以箸撞鐘以筳擊鼓鐘鼓不能
鳴者撞之者小也
七箸二
增史記曰景帝居禁中召條侯周亞夫賜食獨置大胾
不置箸條侯心不平顧謂尚席取箸景帝視而笑曰此
非不足君所乎條侯免冠謝蜀志曰曹操謂先主曰
今天下英雄唯使君與操耳本初之徒不足數也先主
方食失七箸時值雷震先主因曰聖人云迅雷風烈必
變良有以也一震之威乃至于此東宮舊事曰漆七
五十枚又曰漆箸一百雙宋書曰太祖妃上世祖
金鏤七箸及杵杓上以賜沈慶之曰卿辛勤匪殊歡宴
宜等且觴酌之賜宜以大夫為先也北齊書曰崔瞻
在御史臺宅中送食備盡珍羞每别室獨餐有一御史
姓裴伺瞻食往造自擕七箸恣情飲噉瞻曰我不喚君
食亦不共君語君不拘小節昔劉毅冒請鵝炙豈異是
乎君定名士後每與同食開元遺事曰玄宗賜宰相
宋璟以所用金筯曰非賜汝金蓋賜卿箸表卿直也
五代史曰唐廢帝欲擇宰相書姓名置琉璃瓶中以箸
挾之
七箸三
增借箸轉筭(史記云漢王與酈食其謀撓楚權張良從外來漢王方食良曰陛下事去矣臣)
(請借前箸為大王籌之筯韻府云曹元理筭陳廣漢東西囷米以食十數轉不差圭合)合丹
攪藥(文選云金鼎玉七合神丹投抱朴子云道人李根煎鉛錫以藥如大豆者中以鐵七攪之)
射鹿肉刺雞子(吳志云趙逹善治九宮一筭之術過知故知故曰倉卒乏酒又無嘉肴無)
(以叙意逹以箸一隻再三縦横之乃言卿東壁下有美酒一斛鹿肉三觔何以辭無主人慙曰知卿善射欲相)
(試耳刺語林云王藍田食雞子以箸之不得便大怒投于地)鄰母投公主折(晉書)
(云吳隠之濮陽人博學有清操執父母喪哀毀過禮居與韓康伯鄰康伯母殷氏賢明每聞隠之哭聲輙為之)
(投筯謂康伯曰汝若秉銓當舉如此輩人及康伯爲吏部遂舉隠之唐書曰于琮初尚永福公主主未降食)
(帝前以事折匕箸帝知其不可妻士大夫更詔尚廣德公主)
七箸四
增玉七(抱朴子云有古強者自云四千歲嵇使君以玉七與強後忽語嵇云昔安期先生以與之)
犀箸(杜甫麗人行犀箸厭飫久未下)鐵筯(謝承後漢書云王莽時有竒士巨毋霸卧則枕鼔以)
(鐵筯食)竊箸(晉書云幸靈豫章人時建昌令𤼵民作船吏令各作箸一雙或竊靈筯俄而竊者心)
(痛靈曰得無竊我筯乎乃首出之飲以水立愈)琉璃七(續齊諧記云趙文詔為東宮扶持廨在清)
(溪中橋夜與神女讌寝脫金簪與扶持亦贈以銀盌及琉璃七)青竹筯(白居易過李生詩云白甌)
(青竹筯儉潔無膻腥)失七箸(英雄記云董常大會賓客誘降反者以鑊烹之會者戰慄亡失七箸)
投七箸(神仙傳云葛玄常與客食玄以口中飯盡化為蜂數百集于客身客皆投七箸驚懼玄乃)
(張口其蜂悉入)葛洪治噎(又云葛洪治噎方曰與菿食者當以手捉箸問噎人曰此何等物噎)
(人當答曰箸即復曰咽下去即愈)少君愈疾(漢武内𫝊云李少君字雲翼好道入泰山采藥)
(修絶榖養身之術遇安期生少君疾困叩頭求治安期生以神樓散一匕與之服即愈)犀頭匙
箸(酉陽雜爼云唐賜安禄山品目有金平脫犀頭匙筯)木香匙箸(十國春秋云後蜀高祖以)
(李皇后故優待唐莊宗諸兒賜予千計敕器用局以沈香降真為鉢木香為匙箸)費萬錢無
下箸(晉書云何曾字穎考厨膳滋味擬于王者日食費萬錢猶云無下箸處)數十品方
下箸(宋史云孫承祐恣為奢侈常膳數十品方下筯)
七箸五
增詩明程良規竹箸詩曰殷勤問竹箸甘苦爾先嘗滋
味他人好爾空來去忙
增銘明方孝孺七箸銘曰汝之食人慎勿恩人之食汝
慎勿諼又曰五鼎之饋為惠不成乾餱之遺怨由以
生一舉筯而驕士將敗汝名
權衡一
增博雅曰權謂之錘其形垂也雲笈曰黃帝使伶倫
作權量原書曰同律度量衡月令曰仲春之月日
夜分則同度量鈞衡石角斗甬正權概漢書律歷志
曰權輕重者不失黍絫又曰權衡者衡平也權重也
衡所以任權而均物平輕重也其道如底以見準之正
繩之直左旋見規右折見矩增又曰權者銖兩斤鈞
石也所以稱物平施知輕重也原又曰五權之制以
義立之以物鈞之其餘大小之差以輕重為宜圜而環
之令之肉倍好者(孟康曰錘之形如環也如淳曰體為肉孔為好師古曰錘者稱之權也)
周旋無端終而復始無窮已也又曰權與物鈞而生
衡衡運生規規圜生矩矩方生繩繩直生準準正則平
衡而鈞權矣是為五則增諸葛亮曰我心如稱不能
為人低昂陸贄曰衡者秤也權者錘也故權在于衡
則物之多少可準權施于事則義之輕重不差李石
𫝊曰天下之勢猶持衡廣輿記曰涪州江心有雙魚
刻石上每一魚三十六鱗旁有石秤石斗現則歲豐
莊子曰剖斗折衡而民不争
權衡二
原晉書曰裴頠博通兼明醫術上言太醫權衡宜依古
尺先改此若差違遂失神農岐伯之正藥物輕重分兩
乖互為害尤深唐書曰上官昭容母鄭氏初妊夢巨
人舁大稱曰持此稱量天下昭容生踰月母戲曰稱量
者豈爾邪輙啞然應後内秉機政符其夢云
權衡三
增量書(史記云侯生盧生相與謀曰始皇為人天性剛戾候星氣者三百人皆良士畏忌諱不敢端言)
(其過事無小大皆决于上上至以衡石量書)候時(唐書云佛林國懸一大秤以金丸十二枚屬于)
(衡端候十二時每至一時金丸輙落毫髮無失)原錙銖觔兩折平于物
作信于人惟器有信則人不争作法于平
示人以信用于出納資以和均(俱出白帖)
權衡四
增詩唐包何賦秤送孟孺卿詩曰願以金秤錘因君贈
别離鈎懸新月吐衡直衆星随掌握須平執錙銖必盡
知由來披分審莫放弄權移明馬軾天平詩曰體物
何曾有重輕相君因爾號阿衡誰多誰少皆公論纔有
些兒便不平
增賦唐劉禹錫平權衡賦曰惟天垂象惟聖作程播二
氣而是分晷度立五則而在審權衡上穆天時應隂陽
之克正下統人極俾準繩而惟平于是黍累無差毫釐
必究等度量而化通遠邇體平均而勢行宇宙當其夹
鐘中律南呂戒候銅渾應節于寒暑玉漏方濟乎宵晝
由是命有司而令申考前王而是遵權輕重以審則中
規矩而和鈞事垂文兮風𫝊乎千古道如砥兮日用于
兆人懿夫正以處中平而立矩命其同也有虞之制克
彰稱其謹焉宣父之言可取故能用該仁里象侔天文
既左旋而右折量輕併而重分持平罔虧可為範于秉
鈞之佐涖信惟一將有助于執契之君不然則何以懸
之而息彼奸詐正之而協于晨夜得平則正我之道兮
允執厥中裒多益寡衆所用兮不言而化化之有孚功
莫可踰立規程罔慙夫龜鏡揣鈞石寧失乎錙銖匪假
垂鈞而其用不匱何勞剖斗而所争自無方今百度惟
貞萬邦承則順時設教兮靡不獲所同律和聲兮允臻
其極玉衡正而三階以平七政齊而庶政不忒矣美君
臣之同體猶權衡以合德宰準繩之在心庶輕重之不
惑李宗和平權衡賦曰王者統四時均五則彼權衡
之為準騐隂陽之不忒鈎深致遠黍累于焉靡差稱物
平施晷度由之斯得惟權也分其重惟衡也得其平明
乎國經固懸茲以垂範掌乎天秩如用茲而永貞衡任
權以鈞物權資衡以作程故一人體之以清萬國萬國
仰之而庶政以成當其玄鳥司分疇人敬授既量諸夕
又測其晝盈虛氣等何藉于土圭日夜時分已𫝊于玉
漏莫不同量度以應其期平權衡以協其候苟順氣以
頒節實從時而不謬其功斯博其道式孚諒同均于遠
近故不失于錙銖俾稱物者守之無易掄材者持之罔
逾皇矣我君康哉神化萬方取則自得于均平二氣尚
分無愆于晝夜不然者何以佐璿樞之斟酌調元氣以
絪縕申乎舊章孰似權衡之大匪無同異有孚春秋之
分齊其重輕等其規矩豈鈞銖之是待在準繩而有取
固將平邦國亦以叙彝倫七政惟齊有符乎應天之運
百工咸賴實資乎秉國之鈞宜其平域中而齊律度貞
天下而利黎人惟正直可法惟中平可均夫如是則權
衡者蓋亦考茲義而是遵陳佑平權衡賦曰俾民不
迷茲器維則行之而萬象正動之而天下直一人不宰
命任權者必公百辟以孚在持衡者守德此盖國之恒
準教以順行雖因時以考正乃假人而後成權之垂知
俯下而斯重衡之正乃得一以至貞忠以自勝直哉惟
清物無偏以表德器守公而作程動必推移佐璿璣而
克正静無偃仰若太階之既平懿夫衡之誠懸德乃是
茂秉中正以不忒在毫釐而何謬衆星分列若歴歴以
拱辰一權下臨正亭亭而當晝斯斟酌之所以俾名實
以相副者也爾其觀象取則其數可陳積而成重銖以
和鈞稱物平施則其道無極從時利用乃有命惟新既
審度而攸準夫何患乎不均安則無傾正以順化四時
行令必因其隂陽一德奉天諒貞夫日夜是知分寸相
生成乎象盈虛有準觀夫文因黃鍾以起數應玄鳥之
司分爾乃七政允修五常斯覩為時德也誠金義而木
仁為器法焉乃左旋而右矩既輕重之必審雖細微而
待取平之為美曲逆終作漢臣中以見稱伊尹是為殷
輔茲乃衡之為道也可大權之為義也斯孚繩從則正
德不可誣動不欺于黍累用有識于分銖若夫求平之
至者執中之謂乎
量一
增廣雅曰斛謂之鼓方斛謂之角原毛詩曰椒聊之
實蕃衍盈升周禮曰㮚氏為量改煎金錫則不耗不
耗然後權之權之然後準之準之然後量之量之以為
鬴鬴十則鍾其聲中黃鍾之宮也概而不稅增家語
曰黃帝設五量曰權衡曰升斛曰尺丈曰里步曰十百
原漢書律歷志云量多少者不失圭撮又曰量者
龠合升斗斛也所以量多少也本起于黃鍾之龠用度
數審其容以子榖秬黍中者千有二百實其龠以井水
準其概合龠為合十合為升十升為斗十斗為斛而五
量嘉矣其法用銅方尺而圜其外旁有庣焉其上為斛
其下為斗左耳為升右耳為合龠其狀似爵以縻爵禄
又曰夫量者躍于龠合于合登于升聚于斗角于斛
也職在太倉大司農掌之增天文要集曰斗星仰則
天下斗斛不平覆則歲稔楚辭曰世並舉而好朋一
升斛而相量
量二
原左傳曰齊舊四量豆區釡鍾四升為豆各自其四以
登于釡釡十則鍾陳氏三量皆登一焉鍾乃大矣以家
量貸而以公量收之增後漢書曰第五倫為京兆主
簿督鑄錢掾領長安市平銓衡正斗斛市無阿枉百姓
悅服原魏志曰太祖賦斂不足軍糧少主者請以小
斛給軍糧太祖曰善後軍中有言太祖欺衆太祖曰借
君之死以厭衆乃徇曰主者用其小斛乃斬之于軍門
增荀氏别𫝊曰荀遂字仲陽隐居不仕時歲饑荒來
糴者遂妻常昂其斛糴者歸量輙過其本時人號為昂
斛夫人原白帖曰隋開皇二年五月長安人穿地得
金版有銘云始皇時量器增宋史曰王嗣宗以秘書
監通判澶州上言本州𣙜酤斗量校以省升不及七升
民犯法釀者三石以上坐死有傷深峻臣恐諸道率如
此制望詔自今並準省斗定罪從之又曰孫瑜以郡
縣倉庾以斗斛大小為姦奏鈞其制黜吏之無狀者民
大喜有言其變新器非便下遷知曹州尋有言瑜所作
量法均一誠便者乃還其元資又曰范鎮作律尺龠
合升斗豆區鬴斛圖上之又曰呂大防知青城縣舊
時圭田粟入以大斗而出以公斗民雖病不敢訴大防
始均出納
量三
原用當其無守而失信信以守器官不易方(俱出)
(白帖)
量四
增賦唐敬括嘉量賦曰作之嘉量其義惟深嘉者以善
為節量者用平其心窮微于子榖之數酌憲于黃鐘之
音蓋取諸象爰範于金亦既成止其儀可覿堅外可程
虛中受益功格于衡鏡實司乎珪錫以分多少寧患乎
不均以立信仁抑行之無斁然美其方能立矩卑莫可
踰出入罔恡包含式孚徇公滅私乃為而勿有納新吐
故亦用當其無理將神而共契跡與道而相孚且器守
乎謙人惟厥操人非器罔主器非人奚造不謹則詐偽
生端無方則羨溢為耗職是司者胡顔相冒由此言旃
不其至然外平其概&KR1857;乃旁穿既因物以進退而與時
為貿遷施于政而四方仰則毗乎理而百代猶𫝊誠可
美而可尚願斯焉而取焉異乎大小區分高卑竒偶始
增撮而就合卒聚升而成斗随求而獲進獲退順動而
何先何後洎乎職興都尉計起弘羊洽平糴而作典布
均輸而有方常平由是以實大國因之用強豈比天有
斗而酒漿不挹山有谷而牛馬空量然而當春秋分之
期為晝夜至之時于以較矣于以用之實萬人之所欲
敢望聞于有司
原銘考工記嘉量銘曰時文思索允臻其極嘉量既成
以觀四國永啓厥後茲器維則
度一
原禮記曰古者以周尺八尺為步今以周尺六尺四寸
為步古者百畝當今東田一百四十六畝三十步古者
百里當今百二十一里六十步四尺二寸二分周禮曰
璧羨以起度通鑑曰大禹聲為律身為度漢書律
歷志曰度長短者不失毫釐又曰度者分寸尺丈引
也所以度長短也本起黃鍾之長以子榖秬黍中者一
黍之廣度之九十分黃鍾之長一為一分十分為寸十
寸為尺十尺為丈十丈為引而五度審矣其法用銅高
一寸廣二寸長一丈而分寸尺丈存焉用竹為引高一
分廣六分長十丈其方法矩高廣之數隂陽之象也分
者自三微而成著可分别也寸者忖也尺者蒦也丈者
張也引者信也夫度者别于分忖于寸蒦于尺張于丈
信于引引者信天下也職在内官廷尉掌之老子曰
不敢進尺退寸
度二
原白帖曰晉荀勖校八音不和始知後漢至魏尺長于
古尺四分有餘乃依周禮制尺更鑄銅律呂調聲韻以
尺量古器與本銘尺寸無差時人服其精密惟阮咸譏
其聲高後掘得古尺果長于勖尺四分
度三
原十毫為釐(白帖云十毫為釐失之毫釐差若千里)倍尋曰常(又云争尋常之)
(地五尺曰尋倍尋曰常)惟物有度俾人不争尺有所短
寸有所長(俱白帖)
度四
增賦唐高邁度賦曰昔在太始原于物初天地草昧建
皇王以為宰淳朴自理非賢人而勿居歴雲官與鳥職
接洪範而周書無不較權衡之輕重考度量之盈虚因
物以極神託數以明象積分而成寸引尺而為丈列隂
偶而陽竒法天三而地兩準之億萬其如指掌時止則
止時行則行随物而應施不失平其至妙也多少不能
以藏數其至微也長短不能以隐情易而無欺簡而無
惑節之以禮其儀不忒聖人進退以觀象君子方圓而
取則成百王之規矩為萬代之繩墨欽若伯禹聖哉為
王道濟天下爰敕大章投足既廣行地無疆彼里之難
測用度之可量四時以日月為明萬國以君王作大同
衡律而一軌量海内平而天下泰居日中而成市朝異
方而畢會在商賈之所資惟尺度而為最夫道以神契
物以言筌義無不盡理無不全度之為物也資道以為
用度之為道也託物而無偏述斯往矣吾不知所以然
農器一
增釋名曰鋤助也去穢助苗長也又曰䥥兼也薄其
所刈似廉者也又曰鍤鍤地起土也說文曰耒手
耕曲木也古者垂作耒耜以振民也又曰耜臿也耒端
木也又曰鋤媷斫也钁大鋤也又曰銍穫禾短䥥
也纂文曰耨如鏟柄長三尺刃廣二寸以刺地除草
字詁曰耨頭長六寸柄長六尺以芸田也又曰磟
碡石輥也平田器方言曰僉(郭注今連枷所以打榖者)宋魏間謂
之攝殳或謂之度自關而西謂之棓或謂之柫齊楚江
淮間謂之柍或謂之桲(師古曰柫所以擊治禾者今謂之連耞)又曰耙
(郭注云無齒為朳)宋魏之間謂之渠挐或謂之渠疏又曰鍬
江淮南楚間謂之臿齊語曰耒耜耞芟擊草除田以
待時耕深耕疾耰以待時雨通俗文曰機汲曰桔橰
農政全書曰耙制有方耙有八字耙如犂亦用牛駕
但横闊多齒犂後用之蓋犂以起土惟深為功耙以破
塊惟細為功耙之後又用耖用耮又曰耖如耙其齒
更長所以耖土益細古史考曰神農作耒原周易
繫辭曰神農氏斵木為耜揉木為耒耒耨之利以教天
下蓋取諸益(益震下巽上震巽二木之象木道乃行釋文耜耒下耓也廣五寸耒耜上勾木也疏)
(明神農取卦造器之義)增毛詩曰三之日于耜又曰以我覃
耜俶載南畝又曰畟畟良耜俶載南畝又曰庤乃
錢鎛奄觀銍艾原周禮曰車人為耒庛長尺有一寸
中直者三尺有三寸上勾者二尺有二寸自其庛緣其
外以至于首以弦其内六尺有六寸與步相中也堅地
欲直庛柔地欲勾庛直庛則利推勾庛則利𤼵倨勾磬
折謂之中地(耒謂耕耒庛謂耒下岐)增又曰匠人為溝洫耜廣
五寸二耜為耦一耦之伐廣尺深尺謂之&KR0850;(鄭註云古者耜一金)
(兩人併𤼵之今之耜岐頭兩金象古之耦也)又曰山虞凡服耜斬季材(注季)
(猶穉也)原又曰越無鎛非無鎛夫人而能為鎛也又
曰鍜氏為鎛器(注田器也錢鎛之屬)又曰遂人以時器勸甿(注鑄)
(作耒耜錢鏄之屬)又曰遂大夫正歲簡稼器修稼政(注耒耜鎡基之)
(屬)禮記月令曰季冬命農計耦耕事脩耒耜具田器
又曰孟春天子親載耒耜增又祭義曰天子為藉
千畝躬秉耒原家語曰銷劍戟為農器增孟子曰
雖有鎡基不如待時莊子曰春雨日時草木怒生銚
耨于是始脩又曰子貢曰鑿木為機後重前輕挈水
若流其名桔橰圃者曰聞有機事必有機心吾非不知
羞不為也又曰獨不見夫桔橰者乎引之則俯舍之
則仰彼人之所引非引人者也故俯仰而不得罪于人
管子曰一農之事必有一銚一耜然後成農呂氏
春秋曰耨柄長六寸所以間稼
農器二
增淮南子曰禹身執畚鍤以為民先漢書曰晁錯言
勸農力本曰為室廬具田器又曰龔遂為渤海太守
敕屬縣悉罷捕逐盗賊吏諸持鉏鈎田器者為良民吏
無得問持兵者乃為賊又曰王莽𫝊曰予北巡必躬
載拂每縣則粟以勸蓋藏(粟謂治粟)後漢書曰任延建武
初為九真太守俗不知牛耕乃令鑄作田器教之墾闢
田疇歲廣百姓充給又曰元和元年二月甲戌詔郡
國募人無田欲徙他界者恣聽之到在所給公田為雇
耕傭賃種□貰與田器勿收租(餉糧也古餉字)晉書曰桓宣
鎮襄陽勸課農桑或載鉏耒于軺軒或觀芸獲于隴畝
十餘年間能得衆心南史曰宋高祖微時躬耕及受
命耨耜之具頗存命藏之以留于後文帝幸舊宮見而
色慚近侍進曰大舜躬耕歴山伯禹親事水土陛下不
覩遺物何以知稼穡之艱難先帝之至德乎唐書曰
貞觀中突厥默啜請和詔賜粟三萬石綵五萬段農器
三千具韓愈李惟簡墓誌云惟簡為鳳翔節度使市
耕牛鑄鎛釤鉏斸以給農之不能自具者舊唐書曰
太和二年閏三月景戍朔内出水車樣令京兆造給鄭
白渠溉田唐書百官志曰諸冶監令鑄兵農之器給
軍士屯田又曰司農卿藉田則進耒耜五代史曰
唐明宗長興二年除鐵禁初稅農具錢又曰劉審交
遷陳州防禦使出視民田見民耕器薄陋乃取河北耕
器為範為民更鑄宋史曰淳化五年三月癸亥内出
踏犁數千分給宋亳人戶先是太子中允武允成獻踏
犁一具不用牛以人力運之至是上以宋亳間牛多死
求得此制令尚方工官造成數千具遣直史館陳堯叟
齎于宋州大起冶鑄以給與貧民又曰景德二年正
月戊寅内出踏犁式付河北轉運使令詢訪民間可用
則官造給之河朔戎寇之後耕具頗闕淮楚間民用踏
犁凡四五人力可比牛一具自尚方造樣又曰大中
祥符二年六月庚子河東轉運杜夢證上子詹所撰農
器圖詔褒之元史曰世祖中統四年以禮部尚書摩
和納兼領潁州光化互市及領已括戶三千興煽鐵
冶就鑄農器二十萬事易粟四萬石輸官明紀曰永
樂元年命寳源局鑄農器給山東等處被兵之民又
曰宣德五年上還京師道見耕者下馬從容詢其稼穡
之事因取所執耒耜三推耕者羅拜上顧侍臣曰朕三
舉耒已不勝勞况常事此乎人恒言勞苦莫如農信矣
農器三
原範金(白帖云範金為錢鎛)增剡木(孔帖云室韋國剡木為犁人挽以耕)格雷
(搜神記云扶風楊道和于田中值雷奔止桑樹下霹靂擊之道和以鋤格之折其右股遂落地色如丹目如鏡)
爲雲(溝洫志云舉鍤為雲决渠為雨)置耬斗(齊民要術云耬車状如三足犁中置耬斗)
(藏種以牛駕之一人執耬且行且搖種乃随下崔寔云漢趙過教民耕殖其法三犁共一牛一人將之下種挽)
(耬皆取備焉日種一頃即耬車也)原作水排(後漢書云杜詩建武七年遷南陽太守造作水)
(排鑄為農器用力少見功多百姓便之)增借耰鋤(賈誼治安策借父耰鋤慮有德色)
修桔橰(汝南先賢𫝊云蔡君仲井桔橰壊母在每年命修不忍治而扶老藤生繞之)
農器四
增歌唐杜甫寓居同谷縣歌曰長鑱長鑱白木柄我生
託子以為命(鑱犂鐵)
增詩明何潛齋桔橰詩曰片片龍鱗蛻老蒼有時咿&KR2374;
捲滄浪真機動處何容力自是傍人脚手忙童冀水
車行曰零陵水車風作輪綠江夜響盤空雲輪盤團團
徑三丈水聲却在風輪上大江日夜東北流高岸低坼
開深溝輪盤引水入溝去分送高田種禾黍盤盤自轉
不用人年年祗用脩車輪往年比屋搜軍伍全家載下
西凉府十家無有三家存水車卧地多作薪荒田無人
復愁旱極目黃茅接長坂年來兒長成丁夫旋開荒田
納官租官租不缺足家食家家復藉水田力一車之力
食十家十家不憚勤脩車但願人常在家車在軸不憂
禾黍秋不熟
增賦唐裴度鑄劔戟為農器賦曰皇帝嗣位之十三載
寰海鏡清方隅砥平驅域中盡歸力穡示天下不復用
兵于是銷鋒鏑而俶載南畝庤錢鎛而平秩西成所以
殄凶器降嘉生收禍亂之根本致兆庶之豐盈者也既
而清天步虚武庫劍鍔銷戟鋩露當時出匣揮獷俗以
來賓今日在鎔惟良工之所鑄長鎩倏爾而從革覃耜
忽焉而中度廢六月之遄征興三時之盛務觀乎聚而
改煎欻飛燄而涌烟從而再造將分地而用天宜人之
歌允符于假樂多稼之頌式合于大田若夫弓戈槖戢
于寧歲牛馬放歸于豐年徒虛語爾胡可比焉則知欲
善其事先利其器俾汙萊之盡闢由兵革之不試洪鑪
既鍜失似雪之鋒鋩綠野載耕佇如雲之苖穟昔用之
而有所雖弭之而不棄矧國家以教令為車徒故器械
可得而無以道義為封域故戰争可得而息由是執帝
堯之允恭復后稷之訓農理化資于地力福祥致于天
宗此乃慶自一人風行九野建中于上返本于下下臣
進而稱曰秦金狄兮未仁周無射兮非雅豈若我后之
重榖盡濟羣生于良冶王契桔橰賦曰智者濟時以
設功強名之曰桔橰何朴斲之太簡俾役力兮不勞作
固兮為我之身臨深兮是我之理若虞機張如鳥斯企
山有木因工見汲引之能巽乎水自我成潤物之美不
羸瓶而上出何抱甕之勤止執虛趨下雖自屈于勞形
持滿因高終見伸于知己鄭圃之側潘園之旁溝塍綺
錯畎畝相望帶嘉蔬兮暎芳草背古岸兮面垂楊欲建
標以取别能舉直而自強若垂竿兮匪釣象爟火兮無
光不忘機以棄俗乃習坎而為常随用舍而俯仰應淺
深而短長重泉之水兮不滯九畹之蘭兮益芳雖欲絶
學以棄智其若得存而失亡歌曰大道隐兮世人薄無
為守拙空寂寞老圃之道可行何耻見機而作
增銘明方孝孺鑱銘曰用汝芟夷或封殖崇善去惡乃
厥職又曰念民勞謹民時順民欲惠民灾又耒耜
銘曰勞思善敏豐財又曰安厥匱恬厥勩業勿貳世
長利又曰牛之力不可劇土之宜不可易牛劇則敗
土易無稼又桔橰銘曰旱為虐汝功乃作寧汝無功
無俾歲也凶又曰聖制器資利人功施博巧足珍賜
多言道未醇眩異說惑聖真是猶見一瓢之濟而以舟
楫為可棄夫安得為智邪
御定淵鑑類函卷三百八十五
