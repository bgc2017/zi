欽定四庫全書
御定淵鑑類函卷三百四十一
居處部二(宫)
宫一
原釋名曰宫穹也屋見於垣上穹隆然也增說文曰
宫室也周禮曰王后以隂禮教六宫(注前一後五玉者后一宫三夫)
(人一宫九嬪一宫二十七世婦一宫八十一御妻一宫几百二十人)又曰宫正掌王宫
之戒令糾禁又曰喪服凶器不入宫潜服賊器不入
宫竒服怪民不入宫考工記曰室中度以几堂上度
以筵宫中度以尋原毛詩曰定之方中作于楚宫
又曰鼔鐘于宫聲聞于外禮記曰儒有一畝之宫環
堵之室又曰命士以上父子皆異宫增禮記注曰
天子六寢而六宫在後六官在前所以承副施内外之
政也爾雅曰宫謂之室室謂之宫爾雅鄭箋曰天
子之宫加以庫雉孝經援神契曰布政之宫在國之
陽上圓下方八忩法八風四闥法四時九室法九州十
二重法十二月三十六戶法三十六旬七十二牖法七
十二候史記封禪書曰蓬萊方丈瀛洲此三神山者
其𫝊在渤海中其物禽獸盡白而黃金銀為宫闕又
天官書曰海旁蜃氣象樓臺廣野氣成宫闕漢五行
志曰左氏以為西宫公宫也東宫太子所居魏志曰
孔晏又奏曰禮天子之宫有斵礱之制無朱丹之餙宜
循禮復古綱目前編曰蘇氏演義云宫中也言處都
邑之中也墨子曰聖人作為宫室之法高足以避潤
溼中足以禦風寒上足以待霜雪牆高足以别男女故
以便生不以為樂也呂覽纂曰巧匠為宫室為圓必
以規為方必以矩為平直必以凖繩淮南子曰崑崙
山上有鴻宫又曰孟秋之月天子西宫御女白色衣
白采撞白鐘原楚辭九歌曰魚鱗屋兮龍堂紫貝闕
兮朱宫增楚辭曰璋珪雜於甑窐兮隴廉與孟娵同
宫原神異經曰東方有宫青石為墻高三仞左右闕
高百丈畫以五色門有銀牓以青石碧鏤題曰天地長
男之宫西方有宫白石為牆五色元黃門有金牓而銀
鏤題曰天地少女之宫中央有宫以金為牆門有金牓
以銀鏤題曰天皇之宫南方有宫以赤石為牆赤銅為
門闕有銀牓題曰天皇中女之宫北方有宫以黑石為
牆題曰天地中男之宫東南有宫以黃石為牆以黃牓
碧鏤題曰天地少男之宫西北有宫以黃銅為牆題曰
地皇之宫十洲記曰青丘山上有紫宫天真仙女多
遊於此又曰方丈山上有琉璃宫風俗通曰自古
宫室一也漢來尊者以為帝號下乃避之也增黃圖
曰后宫在西秋之象也秋主信故宫殿皆以長信長秋
為名真誥𫝊曰方諸宫天仙上真之宫室也王嘉
傳注師古曰三宫天子太后皇后也玉海曰貢禹云
古者宫室有制牆塗而不琱木摩而不刻後漢霍諝
傳注曰天有紫微宫是上帝之所居也王者立宫象而
為之兩觀謂闕也
宫二
增汲冡周書曰乃命少昊請司馬鳥師以正五帝之宫
莊子曰顓頊得之以處元宫(注人君恭默思道之宫)原管子
曰黃帝有合宫以聽政增鼂錯𫝊曰五帝神聖處於
法宫之中眀堂之上六韜曰帝堯王天下宫垣屋室
不堊甍桷椽檻不斲茅茨徧庭不剪梁任昉述異記
曰帝舜都郭門古宫存焉宫前有堯臺舜館銘記古文
莫有識者王子年拾遺記曰虞舜時南潯之國獻毛
龍一雄一雌故置豢龍之宫原世本曰禹作宫室
增論語曰禹吾無間然矣卑宫室而盡力乎溝洫唐
韋温𫝊曰周文王為太子雞鳴問安西宫原大戴禮
曰周時德澤和洽蒿茂大以為宫柱者名曰蒿宫吕
氏春秋曰武王勝殷清箕子之宫增左𫝊椒舉曰康
有鄷宫之朝(注鄷在始平鄠縣東有靈臺康王扵是朝諸侯)原穆天子𫝊曰
天子升於崑崙之丘以觀黃帝之宫列子曰周穆王
時西胡國有化人來王執化人之祛騰而上天暨化人
之宫構以金銀絡以珠玉出雲雨之上實為清都紫微
也增王子年拾遺記曰穆王東廵大騎之谷指春宵
宫集諸方士仙術之要時已將夜王列璠膏之燭遍於
宫中竹書曰穆王西征崑崙丘見西王母其年西王
母來朝賓於昭宫穆天子𫝊曰甲寅天子作居范宫
以觀桑者乃飲於桑中漢桓鱗西王母傳曰西王母
所居宫闕在龜山春山西郡之都崑崙之圃閬風之苑
有城千里玉樓十二左𫝊曰季文子以鞍之功立武
宫非禮也春秋曰九月考仲子之宫左𫝊曰虢公
為王宫於蚌文公作王宫於踐土原越絶書曰美人
宫周五百九十步土城者句踐所習教美人西施鄭旦
宫室方言曰吳有館娃之宫增左𫝊曰子産云銅
鞮之宫數里(銅鞮宫晉之離宫其廣數里)原孟子曰齊宣王見孟
子於雪宫說苑曰楚使使聘齊齊王享之梧宫使者
曰大哉梧乎王曰江海之魚吞舟况大國之樹也史
記曰騶子之燕昭王擁篲先驅請列弟子之座而受業
築碣石宫親往師之漢書曰秦倚曲臺之宫懸衡天
下(衡稱也言懸法度於其上也)增史記曰盧生說始皇曰願上所
居宫無令人知然後不死之藥殆可得也又曰秦每
破諸侯寫放其宫室作之咸陽北阪上以東至涇渭殿
屋複道周閣相屬所得諸侯美人鐘鼓以充實之三
輔舊事曰阿房宫東西三里南北五百步庭中可受十
萬人車行酒騎行炙千人唱萬人和置銅人十二於宫
前申公𫝊曰漢興高祖過魯申公以弟子從師入見
於魯南宫高帝紀曰上破黥布軍於會缶還過沛留
置酒沛宫悉召故人父老子弟佐酒原漢書曰武帝
元封六年冬幸雍回中春作首山宫又曰上祠神人
於交門宫若有向坐拜者作交門之歌又曰幸河東
之眀年正月鳳凰集設祠於所集處得玉寳起延夀宫
又曰柏梁災越巫名勇謂帝曰越國有火災復大起
宫室以厭勝之於是起建章宫為千門萬戶東觀漢
記曰帝遺單于饗賜作樂百戲上幸離宫臨觀漢武
帝故事曰上起眀光宫發燕趙美女二千人充之建章
未央長樂三宫皆輦道相屬懸棟飛閣不由徑路又
曰有鼎湖宫宜春宫谷口宫三輔故事曰桂宫周匝
十里内有光眀殿走狗臺土山縈複道横北度從宫中
西上城至神眀臺三輔黃圖曰長安有夜光宫望遠
宫昭臺宫葡萄宫竹宫棠梨宫扶荔宫資陽宫長平宫
五柞宫漢宫閣名曰長安有長樂宫未央宫長門宫
鼓簧宫承光宫林光宫宜春宫池陽宫長平宫黃山宫
望仙宫長楊宫集靈宫萬歲宫延夀宫祈年宫通天宫
馺娑宫(長樂諸宫或在京師或在外郡或在王所居或祠祀所在因事以立也)列僊𫝊
曰鉤弋夫人齊人也右手拳望氣者云東方有貴人氣
及到姿色甚偉帝披其手得一鈎手尋下不拳故名其
宫曰鈎弋宫增三輔黃圖曰蕭何造未央宫周圍二
十八里前殿東西五十丈深十五丈高三十丈至孝武
以木蘭為棼橑文杏為梁柱金鋪玉戶華榱璧璫雕楹
玉磶重軒鏤檻青瑣丹墀左墄右平黃金為壁帶間以
和氏珍玉風至其聲瓏玲然也文選曰陳皇后時得
幸頗妬别在長門宫愁悶悲思司馬相如因于(為也)解悲
愁之辭以悟主上皇后復得幸史記河渠書曰天子
使汲仁郭昌發卒數萬人塞瓠子築宫其上名曰宣房
宫史記滑稽𫝊曰建章宫後閤重櫟中有物出焉其
狀似麋詔東方朔視之朔曰所謂騶牙者也枚叔七
發曰乃下置酒於虞懷之宫漢書霍光𫝊曰昌邑王
駕法駕皮軒鸞旗馳驅北宫桂宫漢元帝紀曰永光
五年冬幸長楊宫射熊館布車騎大獵王子年拾遺
記曰漢成帝好微行於太液池傍起宵遊宫以漆為柱
鋪黑綈之幕器服乘輿皆尚黑色又曰漢安帝好微
行於郊坰或露宿起帷宫皆用錦罽文繡原魏略曰
大秦國城中有五宫相去各五十里宫室皆以水晶為
柱食器亦然初學記曰案叙昔堯有貳宫(帝王世紀曰堯見舜)
(處於貳宫)撝宫(見相兒經)湯有鑣宫(見墨子湯所受命之宫)周有蒿宫(見大戴禮)
鄭宫春宫(見紀年穆王所居宫)秦有蘄年宫信宫梁山宫(見史記並始皇)
(所居)漢有沛宫甘泉宫龍泉宫太一宫思子宫後漢有南
宫北宫胡桃宫(見東觀漢記)魏有鄴宫(見魏略)吳有太初宫昭
眀宫(見吳志)此諸宫皆範金合土而為之以為貴也(見禮記)
亦猶天文之有紫宫文昌及五宫(見史記天官書)神僊之有金
玉琉璃宫矣(見十洲記)增通鑑曰吳主權詔徙武昌宫材
瓦修建業宫有司奏故宫歲久恐不堪用宜下所在通
伐權曰大禹以卑宫為美今軍事未巳所在賦斂若更
通伐恐妨農業武昌材瓦自可用也晉張華𫝊曰武
帝嘗問漢宫室制度及建章千門萬戶華畫地成圖左
右屬目帝甚異之原王隐晉書曰高堂隆刻鄴宫屋
材云後若干年當有天子居此宫惠帝止鄴宫治屋者
土剥更泥始見刻字計年正合增齊書曰高祖永眀
元年車駕幸青溪舊宫設金石樂在位者賦詩南部
煙花記曰陳後主為張麗華造桂宫於光昭殿後作圓
門如月障以水晶後庭設素粉罘罳庭中植一桂樹麗
華被素袿裳梳凌雲髻時獨步於中謂之月宫隋文
帝本紀曰開皇十三年詔營仁夀宫於岐州之北使楊
素監之封德彜為土木監於是夷山堙谷以立宫殿崇
臺累榭宛轉相屬大業雜記曰自東都至江都二千
餘里每兩驛置一宫計離宫四十餘所會要曰高祖
以秦王有克定天下之功建弘義宫以居之唐書曰
太宗將幸九成宫姚思廉諫曰離宫遊幸秦皇漢武之
事固非堯舜禹湯之所為也又曰高宗幸萬年宫水
暴至薛仁貴大呼以警宫内唐書列𫝊曰帝造奉天
宫御史李善感上疏極言時人喜之謂為鳳鳴朝陽
唐書代宗時姚南仲上疏曰王者必據高眀燭幽隐先
皇所以因龍首而建望春也唐順宗紀曰順宗為太
子嘗侍宴魚藻宫張水戲綵艦宫人為櫂歌衆樂間發
德宗歡甚顧太子曰今日何如太子誦詩好樂無荒以
對宋陶榖清異錄曰幈宫孟蜀高祖晩年作以畫屏
七十張關百紐而闘之用為寢所楓窗小牘曰夀山
艮嶽在國之艮位嶽之正門名陽華亦號陽華宫金
圖經曰金主亮欲都燕遣畫工寫京師宫室制度闊狹
修短令左相張浩軰按圖修之金史曰大定初宫女
稱心縱火延燒諸殿上以方用兵不復營繕及宋和詔
蘇保衡監護役事遣少府監張仲愈取南京宫殿圖本
上聞之謂保衡曰追仲愈還民間將謂朕效正隆華侈
也又曰張僅言護作太寧宫引宫左流泉溉田歲穫
稻萬斛故宫遺錄曰隆福宫四面冐以絹素上下畫
飛龍舞鳳極為眀曠紀事夲末曰萬歴五年諭修慈
慶慈寧兩宫張居正言兩宫於萬歴二年落成今壯麗
如故足以娛聖母乃欲壊其已成更加藻餙非所急也
請輟工從之天啓宫詞注曰乾清宫丹陛下有洞甃
石成壁可通往來帝嘗於月夕率内侍賭迷藏潜匿其
内
宫三
原紫微玄武(樂叶圖徵曰天官紫微宫北極天一太一鉤陳後宫也史記天官書曰北宫)
(玄武虛危危為蓋星)長樂未央(上詳宫二蕭漢書曰高祖七年至長安何修未央宫)
六星五潢(春秋文曜鉤曰魁戴匡六星曰文昌宫為六府史記天官書曰咸池為五潢)
步高望遠(三輔黃圖曰京兆有步高宫下詳宫二)望僊集靈(郭子)
(横洞冥記曰元封三年起望僊宫下西岳記曰漢武帝廵省五岳禋祀豐偹故立宫其號曰集靈宫)
曜華飬德(西京雜記曰梁孝王作曜華宫又趙王如意宫號曰飬德宫)懸貝
張旗(嚴助相兒經曰堯懸貝轂於塢宫君漢書曰武帝置夀宫張羽旗以禮神)幽房
昭臺(河圖曰瑶光貫月感女樞扵幽房之宫生黑帝下詳宫二)馺娑逍遥(上詳)
(宫二熙高閭燕志曰慕容造逍遥宫)蒿柱棠棃(並詳宫二)四寳五
柞(西京雜記曰武帝為七寳牀雜寳案厠寳屏風列寳帳設扵桂宫時人謂之四寳宫漢書曰武帝後元)
(二年幸盩厔五柞宫張晏注曰有五柞樹因以名宫)逃夏宜春(越絶書曰今太守舍有春)
(申君所造後殿屋以為逃夏宫下詳宫二)斯飛相賀(詩如翬斯飛厦淮南子曰大)
(成而鷰雀相賀)增大夏長秋(玉海後魏有大夏宫者師古曰秋者秋成之時長常久)
(之義故以為皇后宫名)昭仁弘義(政要曰正觀十二年太宗幸洛次昭仁宫高祖紀)
(曰武德五年作弘義宫)積翠凝華(俱隋宫名見玉海)館娃思子
(上吳宫名見方言不山堂肆考曰漢武帝時江充誣䧟戾太子後案驗多實乃作思子宫為歸來望思之臺)
(於湖天下聞而悲之)承光搖景(种暠𫝊曰順帝擢暠監太子於承光宫下隋宮名見玉)
(海)凌波飛山(上唐宫名見玉海飛會要曰貞觀十一年新作山宫)綺岫
繡嶺(山堂肆考曰綺岫宫在東都永寧縣西五里唐顯慶三年置又曰繡嶺宫在陜州城南朱家)
(原唐顯慶年置)獻頌製銘(通鑑曰貞觀二十一年冀州進士張昌齡獻翠微宫頌會要)
(曰乾封五年幸萬年宫上謂太尉無忌曰朕離此十年屋宇無多損壊作者不易一椽一瓦便已可安乃親製)
(萬年宫銘)藏書通籍(于休烈傳曰肅宗時休烈奏國史開元實錄起居注及餘書三千八)
(百餘篇藏興慶宫兵興焚煬皆盡請下御史覈史館所由求之府縣霍光𫝊曰通籍長信宫)九成
八區(唐書九成宫本隋仁夀宫貞觀間修以避暑因更名黃圖曰武帝時後宫八區有昭陽飛翔)
(增成合歡蘭林披香鳳凰鴛鴦等殿)作歌度曲(注見宫二昆黃圖曰宣曲宫在眀池西)
(孝宣帝曉音律嘗於此度曲因以名宫)就乾位象天極(禮樂志曰武帝祠太乙於)
(甘泉就乾位也天合璧事類曰自阿房度渭屬之咸陽以象極閣道絶漢抵營室也)隋十宫
唐三内(夀春圖經曰十宫在江都縣北長阜苑内依林傍澗因高跨阜随地形置焉並隋煬帝立)
(也曰歸雁宫回流宫九里宫松林宫楓林宫大雷宫小雷宫春草宫九華宫光汾宫是曰十宫地理志曰龍)
(朔後皇帝嘗居大眀宫謂之西内神龍元年曰太極宫大眀宫在禁苑東南西接宫城之東北隅曰東内本永)
(安宫正觀八年置九年曰大眀宫以備太上清暑興慶宫在皇城東南距京城之東開元初置十四年增廣之)
(謂之南内)降青龍下黃鵠(梁任昉述異記曰漢元和間大雨有一青龍墮于宫中帝)
(命烹之賜羣臣龍羔各一杯液昭帝紀曰始元元年二月黃鵠下於建章宫太池中公卿上夀)引
䆳河夾榖水(大都宫殿考曰興聖宫中建小直殿引䆳河分流其下甃以白石兩京記曰)
(上陽宫西有西上陽宫兩宫夾榖水架虹橋以通往來)準乾坤引隂陽(載記曰趙)
(侍中喬豫和苞疏曰人主之興作上準乾坤下順人時儀禮注曰宫必有碑所以識日景引隂陽也)
望神光集虹氣(禮樂志曰正月上辛用事甘泉圜丘昏祠至眀夜有神光集祠壇天子自)
(竹宫望拜如郊祀志曰武帝征和四年修封泰山是歲雍縣無雲靁者三或如虹氣蒼黃若飛鳥集棫陽宫)
(南有司以為美祥)原祈年延夀增城修池(上詳宫二七三輔黃圖曰里)
(宫增成宫增成宫在甘泉宫垣内長安有修池宫)蒲宫在前輦道相屬(左傳)
(楚公子葺蒲為殿執戈在前為衛下詳宫二)高大為貴豐約折衷(禮以大為)
(貴者宫室之量也有以高為貴者天子之堂九尺諸侯七尺大夫五尺士三尺)車宫轅門
帷宫旌門(周禮注曰謂王行止宿險阻之處備非常次車以為藩則卭車以表門又曰帷宫則設)
(旌門謂王晝止若食具帷宫則樹旌以表門)增出雲雨上聞風雷聲(注見)
(宫二林拾遺記曰漢成帝好夕出遊造飛行殿方一丈選羽之士負之以趨帝於輦上覺其行快疾聞其中)
(若風雷之聲名曰雲雷宫)四闥八窗千門萬戶(注見宫一陛東方朔傳曰下)
(以城中為小圖起建章左鳳闕右神眀號稱千門萬戶)正體毓德宅心儲神
(顔延年曲水詩注曰太子曰東宫正體毓德于少陽宇玉海曰帝王握樞御極省閱萬微必有靚嚴宏達之)
(以宅心儲神玩意昭曠)退居長門會朝長信(外戚傳曰武帝陳皇后擅寵驕)
(貴十餘年而無子元光五年冊曰皇后失序惑於巫祝罷退居長門宫東方朔傳曰武帝微行齎五日糧會)
(朝長信宫注太后之宫也)在堙堞外入鉤盾中(天中記曰儀鳳四年造紫桂宫)
(於澠池縣西是年帝入洛乃移御洛北隂殿劉仁軌謂狄仁傑曰古之陂池臺榭皆在深宫重城之内韋宏機)
(之作列岸修廊在於堙堞之外萬方朝謁無不覿之此豈致君堯舜之意哉成帝紀曰建始三年秋關内大)
(水虒上小女走入横城門闌入尚方掖門至未央宫鉤盾中)因山藉水傍澗依
林(徐賢妃𫝊曰正觀中言翠微玉華宫雖因山藉水無築架之苦而工力和僦不謂無煩下見上隋十宫)
(注)竇主獻園宋王獻宅(東方朔傳曰顧成廟遠無宿宫爰叔教董偃白竇太)
(主獻長門園上大悦更名竇太主園為長門宫制玉海曰開元二年宋王成器等請獻興慶坊為離宫許之)
(故作興慶宫)藏𫝊國璽奏破陣樂(元后𫝊曰漢傳國璽藏長樂宫禮樂志)
(曰高宗幸九成宫復奏破陣樂歎曰不見此樂垂三十年)星居宿陳綺錯鱗比
金鋪交映玉題相輝層榭三休琱簷四注
修棟虹指飛甍鳳翔陛納九齒閶披四目碧
瓦鱗差瑶階肪截應門八襲璇臺九重紅葩
植井丹桂承梁楯角儲清簷牙袤縟千楣鳳
起萬栱鸞浮方疏含秀圓井吐葩奔星更於
閨闥宛虹施於楯軒表以百常之闕環以萬雉
之墉元棟鏤榥若騰虹之揚眉飛簷舒咢似翔鵬
之矯翼(以上玉海集句)
宫四
增作游成陽(漢地理志曰昔堯作游成陽注作游者言為宫室游止之處)隱蔽之
言(周禮曰婦人稱寢曰宫宫者隐蔽之言至秦始定為至尊所居之稱)重屋四阿(禮冬官匠)
(人曰殷人重屋四阿)潯陽木蘭(任昉述異記曰木蘭川在潯陽江中多木蘭樹昔吳王闔閭植)
(木蘭於此用構宫殿也)細腰宫(山堂肆考曰古楚宫在䕫州府巫山縣楚襄王所遊地宋黃庭)
(堅有石刻所謂細腰宫是也)智則樗里(史記曰樗里子卒葬於渭南章臺之東曰後百年是)
(當有天子之宫夾我墓至漢興長樂宫在其東未央宫在其西武庫正直其墓秦人諺曰力則任鄙智則樗里)
願賜容車地(鄒陽傳曰梁孝王上書願賜容車之地徑至長樂宫使梁國士衆築甬道朝太)
(后)漢建(潜確類書曰漢建尚書百官府曰南宫)致天神(漢郊祀志曰武帝因齊人)
(少翁言作甘泉宫中為臺室畫天地太乙諸鬼神而置祭具以致天神)置酒北宫(東方朔傳)
(曰武帝嘗從董偃遊戲北宫馳逐平樂於是上為竇太主置酒宣室朔時陛戟殿下辟戟而前有詔更置酒北)
(宫引董君從東司馬門入更名東交門)甘泉産芝(黃圖曰元封二年甘泉房中産芝九莖)
神爵翔集(又曰宣帝元康四年幸萬歲宫神爵翔集)祠黃老(桓帝紀曰延熹九年)
(祠黃老於濯龍宫注續漢志祠老子於濯龍宫用郊天樂)水漂巨木(載記曰石勒欲營鄴宫先)
(是廷尉續咸諫止之及是霖雨從中山西北暴水漂巨木百餘萬根集扵堂前勒大悦謂公卿曰諸卿知否天)
(意欲告營都矣)朔望三朝(唐書憲宗郭后𫝊曰穆宗嗣位后移御興慶宫凡朔望三朝帝率百)
(官詣宫中為夀或歲時慶問宴饗後宫戚里内外命婦車騎駢壅環佩之聲滿宫)廬山三宫
(郡國志曰廬山有三宫上宫在懸崖之表人所不及次宫在山巖下兩邊有隂陽溝有石羊馬夾道相對下宫)
(在彭蠡湖際)
宫五
原詩梁簡文帝新成安樂宫詩曰遥看雲霧中刻桷映
丹虹珠簾通曉日金花拂夜風欲知絃管處來過安樂
宫周眀帝過舊宫詩曰玉燭調秋氣金輿歴舊宫還
如過白水更似入新豐秋潭漬晩菊寒井落疎桐奉杯
延故老今聞歌大風陳隂鏗新成樂安宫詩曰新宫
實壯哉雲裏望樓臺迢遥翔鵾仰連翩賀燕來重簷寒
露宿丹井夏蓮開砌石披新錦梁花畫早梅欲知安樂
盛歌管雜塵埃增唐宗楚客奉和幸上陽宫侍宴應
制詩曰紫庭金鳳闕丹禁玉雞川似立蓬瀛上疑遊崑
閬前鳥將歌合轉花共錦争鮮湛露飛堯酒薰風入舜
弦水光搖落月樹色帶晴煙向夕廻琱輦佳氣滿巖泉
蘇頲奉和聖製春日幸望春宫應制詩曰東望望春
春可憐更逢晴日柳含烟宫中下見南山盡城上平臨
北斗懸細草偏承廻輦處飛花故落舞觴前宸游對此
歡無極鳥弄歌聲雜管弦賈至早朝大眀宫詩曰銀
燭朝天紫陌長禁城春色曉蒼蒼千條弱柳垂青瑣百
囀流鶯遶建章劒佩聲随玉墀步衣冠身惹御爐香共
沐恩波鳳池上朝朝染翰侍君王岑參奉和賈舍人
早朝大眀宫詩曰雞鳴紫陌曙光寒鶯囀皇州春色闌
金闕曉鐘開萬戶玉階仙仗擁千官花迎劒佩星初落
柳拂旌旗露未乾獨有鳳凰池上客陽春一曲和皆難
王維奉和賈舍人早朝大眀宫詩曰絳幘雞人報曉
籌尚衣方進翠雲裘九天閶闔開宫殿萬國衣冠拜冕
旒日色纔臨仙掌動香煙欲傍衮龍浮朝罷須裁五色
詔佩聲歸到鳳池頭又敕借岐王九成宫避暑應教
詩曰帝子遠辭丹鳳闕天書遥借翠微宫隔忩雲霧生
衣上卷幔山泉入鏡中林下水聲喧笑語巖間樹色隐
房櫳仙家未必能勝此何處吹簫向碧空杜甫奉和
賈舍人早朝大眀宫詩曰五夜漏聲催曉箭九重春色
醉仙桃旌旗日暖龍蛇動宫殿風微燕雀高朝罷香煙
擕滿䄂詩成珠玉在揮毫欲知世掌絲綸美池上於今
有鳳毛王建上陽宫詩曰上陽花木不曾秋落水穿
宫處處流畫閣紅樓宫女笑玉簫金管路人愁幔城入
澗橙花發玉輦登山桂葉稠曾讀列仙王母𫝊九天未
勝此中遊又過綺岫宫詩曰玉樓傾倒粉牆空重叠
青山遶故宫武帝去來羅䄂盡野花黃蝶領春風李
商隱吳宫詩曰龍檻沈沈水殿清禁門深掩斷人聲吳
王宴罷滿宫醉日暮水漂花出城又九成宫詩曰十
二層城閬苑西平時避暑拂虹霓雲随夏后雙龍尾風
逐周王八馬蹄吳岳曉光連翠巘甘泉晩景上丹梯荔
枝盧橘沾恩幸鸞鵲天書溼紫泥劉滄望未央宫詩
曰西上秦原見未央山嵐川色曉蒼蒼雲樓欲動入清
渭鴛瓦如飛出綠楊舞席歌塵空歲月宫花春草滿池
塘香風吹落天人語綵鳳五雲朝漢皇吳融華清宫
詩曰四郊飛雪暗雲端惟此宫中落便乾綠樹碧簾相
掩映無人知道外邊寒宋謝翺過杭州故宫詩曰禾
黍何人為守閽落花臺殿暗銷魂朝元閣下歸來燕不
見前頭鸚鵡言金章宗宫中詩曰五雲金碧拱朝霞
樓閣峥嶸帝子家三十六宫簾盡捲東風無處不楊花
眀高啓迎駕還宫詩曰鳴蹕聲中曉仗廻錦裝馴象
踏紅埃半空雲影看旗動滿道天香識駕來漢酎祭餘
清廟閉舜衣垂處紫宫開禮成海内人皆慶獻頌應慙
自乏才
增歌梁劉孝威行幸甘泉宫歌曰漢家迎夏畢避暑甘
泉宫棧車鳴里鼓駟馬駕相風校尉烏桓騎待制樓煩
弓後旌猶五柞前笳度九嵕才人豹尾内御酒屬車中
輦廻百子閣扇動七輪風鳴鐘休衛士披圖召後宫材
官促校獵凉秋戲射熊隋煬帝江都宫樂歌曰揚州
舊處可淹留臺榭高眀復好遊風亭芳樹迎早夏長臯
麥隴送餘秋渌潭桂檝浮青雀果下金鞍躍紫騮綠觴
素蟻流霞飲長䄂清歌樂戲州
增曲唐王昌齡春宫曲曰昨夜風開露井桃未央前殿
月輪高平陽歌舞新承寵簾外春寒賜錦袍韓翃漢
宫曲曰五柞宫中過臘看萬年枝上雪花殘綺忩夜閉
玉堂静素綆朝穿金井寒
增詞唐李白宫中行樂詞曰柳色黃金嫩棃花白雪香
玉樓巢翡翠金殿鎖鴛鴦選妓随雕輦徵歌出洞房宫
中誰第一飛燕在昭陽又曰盧橘為秦樹葡萄出漢
宫煙花宜落日絲管醉春風笛奏龍吟水簫鳴鳳下空
君王多樂事還與萬方同又曰繡戶香風暖紗忩曙
色新宫花争笑日池草暗生春綠樹聞歌鳥青樓見舞
人昭陽桃李月羅綺自相親又曰水綠南薰殿花紅
北闕樓鶯歌聞太液鳳吹繞瀛洲素女鳴珠珮天人弄
綵毬今朝風日好宜入未央遊顧况宫詞曰玉樓天
半起笙歌風送宫嬪笑語和月殿影開聞夜漏水晶簾
捲近秋河王建宫詞曰蓬萊正殿壓金鼇紅日初生
碧海濤開著五門遥北望柘黃新帕御牀高又曰金
殿當頭紫閣重仙人掌上玉芙蓉太平天子朝元日五
色雲車駕六龍李洞繡嶺宫詞曰春日遲遲春草綠
野棠開盡飄香玉繡嶺宫前鶴髮翁猶唱開元太平曲
元果囉羅納延宫詞曰廣寒宫殿近瑶池千樹長楊
綠影齊報道夜來新雨過御溝春水已平堤周憲王
元宫詞曰月宫小殿賞中秋玉宇銀蟾素色浮宫裏猶
思舊風俗鷓鴣長笛序梁州薩都拉宫詞曰清夜宫
車出上陽紫衣小隊兩三行石闌干外銀燈過照見芙
蓉葉上霜王蒙宫詞曰南風吹斷采蓮歌夜雨新添
太液波水殿雲廊三十六不知何處月眀多
增賦漢司馬相如長門宫賦曰下蘭臺而周覧兮步從
容於深宫正殿塊以造天兮鬱並起而穹崇間徙倚於
東廂兮觀夫靡靡而無窮擠玉戶以撼金鋪兮聲噌吰
而似鐘音刻木蘭以為榱兮飾文杏以為梁羅丰茸之
游樹兮離樓梧而相撐施瑰木之欂櫨兮委参差以槺
梁時髣髴以物類兮象積石之將將原漢劉歆甘泉
宫賦曰軼凌隂之地室過陽谷之秋城廻天門而鳳舉
躡黃帝之眀庭冠高山而為居乘崑崙而為宫按軒轅
之舊處居北辰之閎中背共工之幽都向炎帝之祝融
封巒為之東序緣石闕之天梯桂木雜而成行芳肹蠁
之依依翡翠孔雀飛而翺翔鳳皇止而集栖甘醴湧於
中庭兮激清流之瀰瀰黃龍遊而蜿蟺兮神龜沈於玉
泥離宫特觀接比相連雲起波駭星布彌山高巒峻阻
臨眺曠衍深林蒲葦涌水清泉芙蓉菡蓞菱荇蘋蘩豫
章雜木楩松柞棫女貞鳥勃桃李棗檍增漢揚雄甘
泉賦曰&KR0616;&KR0616;離宫般以相燭兮封巒石關迆靡乎連屬
於是大厦雲譎波詭摧嗺而成觀仰矯首以高視兮目
冥眴而無見正瀏濫以弘惝兮指東西之漫漫徒洄洄
以湟湟兮魂眇眇而昏亂據軨軒而周流兮忽坱圠而
無垠翠玉樹之青蔥兮璧馬犀之璘㻞金人仡仡其承
鐘虡兮嵌巖巖其龍鱗揚光曜之燎爥兮垂景炎之炘
炘配帝居之懸圃兮象太乙之威神洪臺崛其獨出兮
㮹北極之嶟嶟列宿廼施於上榮兮日月纔經於柍振
雷欝律於巖窔兮電倏忽於牆藩鬼魅不能自逮兮半
長途而下顛歴倒景而絶飛梁兮浮蠛蠓而撇天左欃
槍而右元冥兮前熛闕而後應門蔭西海與幽都兮涌
醴汨以生川蛟龍連蜷於東厓兮白虎敦圉乎崑崙覧
樛流於高光兮溶彷徨於西清前殿崔嵬兮和氏瓏玲
抗浮柱之飛榱兮神莫莫而扶傾閌閬閬其寥廓兮似
紫宫之峥嶸駢交錯而曼衍兮㟎㟸㟴乎其相嬰後
漢班固賦(西都)曰其宫室也體象乎天地經緯乎隂陽據
坤靈之正位倣太紫之圓方樹中天之華闕豐冠山之
朱堂因瓌材而究竒抗應龍之虹梁列棼橑以布翼荷
棟桴而高驤雕玉瑱以居楹裁金璧以飾璫發五色之
渥彩光爛朗以景彰於是左墄右平重軒三階閨房周
通門闥洞開列鐘虡於中庭立金人於端闈仍增崖而
衡閾臨峻路而啓扉徇以離宫别寢承以崇臺閒館焕
若列宿紫宫是環清凉宣温神仙長年金華玉堂白虎
麒麟區宇若茲不可殫論增盤崔嵬登降炤爛殊形詭
制每各異觀乘茵步輦惟所息宴後宫則有掖庭椒房
后妃之室合歡增城安處常寧茝若椒風披香發越蘭
林蕙草鴛鸞飛翔之列昭陽特盛隆乎孝成屋不呈材
牆不露形裛以藻繡絡以綸連隋侯眀月錯落其間金
釭銜璧是為列錢翡翠火齊流耀含英懸黎垂棘夜光
在焉原魏卞蘭許昌宫賦曰入南端以北眺望景福
之嵯峨飛棟列以山峙長途邈以委蛇見欒櫨之交錯
覩陽馬之承阿轉挾轕以相因若流風之揚波木無小
而不礲材靡隐而不華懿采色而發越瑋巧飾之繁多
雙轅承枌丹梁端直眀忩列布綺井崱嶷其隂則有望
舒凉室羲和温房隆冬御絺盛夏重裳同一宇之深䆳
致寒暑於隂陽修欄蔭於階砌崇棟拂乎旻蒼綺組發
華翡翠生光丹草周隅靈木成行非窈窕之至貴孰能
升於斯堂坐金人於闈闥列鐘簴於黃庭天禄軒翥以
揚怒師子欝拂而負楨珍果敷華蘭芷垂榮百壁照曜
飛響應聲扣角則春氣至彈商則秋風征歴神芝之峻
觀幸安昌之巍巍進歌舞之祕伎絶世俗而入微興七
盤之遞奏觀輕捷之翩翾或遲或速乍止乍旋似飛鳬
之迅疾若翔龍之游天趙女撫琴楚媛清謳秦筝慷慨
齊舞絶殊衆技並奏捔巧騁竒千變萬化不可勝知樂
戲闋遊觀足登承光坐華屋論稽古反流俗退虚偽進
敦樸寳賢良賤珠玉豈必世而後仁在時主之所欲
又楊修許昌宫賦曰於是儀北極以搆橑希形制乎太
微(原闕)結雲閣之崔嵬植神木與靈草紛蓊
蔚以參差爾乃置天臺於扆角列執法於西南築舊章
之兩觀綴長廊之步櫩重閨禁之窈窕造華蓋之幽深
儉則不陋奢則不滛黎民子來不督自成於是天子乃
具法服戒羣僚鐘鼔隐而雷鳴警蹕嘈而響起晻藹低
徊天行地止以入乎新宫臨南軒而向春方負黼黻之
屏風&KR1088;玉几而按圖書想往昔之興隆北齊邢子才
新宫賦曰擬二儀而搆路寢法三山而起翼室何大厦
之躭躭而斯干之秩秩豈西京之足畏故東都之所匹
爾其狀也則瓌譎屈竒瀾漫陸離嵯峨崔嵬巉巖参差
若密雲之乍舉似鵬翼之中垂布菱華之與蓮蒂咸反
植而倒施若承露而將轉似含風而欲披土成黼黻木
化蛟螭布紅紫之融泄間朱黃之赫曦獸狂顧而猶動
鳥將鶱而中疲木神水怪海若山祗千變萬化殊形異
宜隂梁北注陽馬南施百楹列倚千櫨代支或據險而
形固或居安而勢危增唐杜牧阿房宫賦曰六王畢
四海一蜀山兀阿房出覆壓三百餘里隔離天日驪山
北搆而西折直走咸陽二川溶溶流入宫牆五步一樓
十步一閣廊腰縵廻簷牙高啄各抱地勢鈎心闘角盤
盤焉囷囷焉蜂房水渦矗不知其幾千萬落長橋卧波
未雲何龍複道行空不霽何虹高低冥迷不知西東歌
臺煖響春光融融舞殿冷䄂風雨凄凄一日之内一宫
之間而氣候不齊嬪妃媵嬙王子皇孫辭樓下殿輦來
於秦朝歌夜絃為秦宫人眀星熒熒開妝鏡也綠雲擾
擾梳曉鬟也渭流漲膩棄脂水也煙斜霧横焚椒蘭也
雷霆乍驚宫車過也轆轆遠聽杳不知其所之也宋
劉䟦宣房宫賦曰君王佩乾符妥坤靈封岱岳禪云亭
雷行焱馳一蹕四海力餘氣盈爰覧德水至於人靡遺
智天不愛祉石城金墉屹立亭峙則又經廣輪度棟宇
裴回領略心觧目覩八隅九維千門萬戶沈嚴神麗秦
帝之府於是植翠華喧靈鼉觴川流浩長歌神哉沛君
心和患去喜至無所後加可謂樂矣王仲旉南都賦
曰作嚁華之宫擬阿房與林光欝正殿之&KR1976;虆巍然起
乎中央散彤彩而澔□復煒煒以煌煌驚虬龍於金楹
乍矯首以騰驤軒鸞翥於飛甍欲乘風而下翔歴太階
之寳砌駢璧瑛與玉璫光陸離而眩目足幾往而倘徉
旁有曲室後連洞房叫窱窈窕仰不見陽列方疏而散
騎玉女睨而悠颺眀黃佐乾清宫賦曰其為狀也豐
融曼衍揭嶪峥嶸縵縵莫莫樛流交嬰邈穹窿以閎壯
亘砰磷而靖冥㰹□赫以崴磈儵嵻峎而奫渟岧嶤羾
於天漢紛攅羅而混成瓌殊俶儻不可殫形怳兮忽兮
撠膠葛騰九閎接耀魄之威神斡璇璣而縡高眀羌跰
&KR1271;以輵螛魂悚悚其若驚爾乃登泰階之三重遵軌涂
之盤曲鉤陳縱横以匡衛閣道駊騀而延屬仰而瞻之
若燭龍之蜿蟺引扶光而曊若木頫而履之若巨鼇之
贔屭運九垓而苞百谷團殿般□以離立珠熉黃以相
爥函絪緼之元氣文何有乎黲黷彼增城與縣圃昔𫝊
聞而今駭矚其上則觚稜高標金爵翹翹琉璃鱗鱗劃
霓摩霄織烏顧兔出沒扶搖屹華表以縈旬始莅颯㨖
乎斗杓簷牙翔而阿霤奮絶浮景而翻碧寥其下則釦
砌瑶礎右平左墄承以峻基廣以夷石盤以蛟螭塗以
朱碧鞏若崑崙鎮奠南極崱屴繒綾磑磑即即其中則
縣緜房植耽耽層覆梅梁揭宇藻井承漏欂櫨標枺修
棪曲校飛梲浮柱支撐環句題鄂衝蓯以霞張桷梀媕
婀而霓糾傍夭蟜以&KR1766;閜邅沛艾以赴螑上骫麗以互
經下芔歙而騰凑玉繩徛抳於奥宧瑶光爣朗於窔牖
轉椳度閾蠖略鴻溶網戶翠錢金鋪瑣忩五采争勝流
煙走虹壁門洞開璀璨玲瓏流蘇縣璫招搖從風文鏡
曲瓊煜煜雍雍鼂采夜光之飾與灝氣而相通詄蕩蕩
以窙豁忽聈聈而冥濛罙五城而張六幕終紛員而莫
窮其外則輦路纚連繚垣周廻複道遐阪達於平臺元
厲黃碝間以玫瑰菀菀蔥蒨垂楊大櫰永巷迤邐是為
總街乃顧二門業業將將日精月華左右相望欝儀望
舒駐轡而驤重闑逾延開闔隂陽試舉其名則維百福
與千祥杳騁騖以䆗窱隮重櫩而攀天梁
增序唐王勃九成宫頌序曰分閬井而圖基蔭秦星而
耀阯仙都密邇猶連上苑之扃靈宫巋然直透崇岡之
曲即喬基於磵道利在斯干固栱木於虞衡規同匪日
架千樓而致極爛若神扶羅萬戶而窺天巍如化立離
堂早照皦日籠光於綺寮合殿宵深歸雲納影於重廡
珉房砥室畫栱相望綠岫紅巖雕櫳間出轉飛檐於秀
㠋上出重冥蔭反宇於廻谿下臨無地紅葩紫的垂倒
井而披文金鎖銀鋪接重扃而炫色華璫璧𣪚挂眀月
於崇朝密網珠連落奔星於己曙丹梁發秀彩沓虹文
皓壁凝鮮光涵蜃氣銅龍對霤接飛泉而瀑流鐡鳳連
甍連還飈而佇立至若氣清乾步景霽山維栖翠藹於
崇榮列朱霞於複榭瓊枝累道移綴文㮰碧樹周阿光
搖鏤檻静簾帷而洞啓穆羽相和肅坻堮而天臨纖塵
不動宸儀有晬蓬萊與城闕俱榮羣后多歡蘿薜共簮
裾合賞巖花落砌綴龍扆而成文嶂葉文軒拂鸞旗而
追影
原頌漢王褒甘泉宫頌曰甘泉山天下顯敞之名處也
前接大荆後臨北極左撫仁鄕右望素域其宫室也仍
嶻嶭而為觀攘抗岸以為階壅波瀾而鱗坻馳道列以
逶迤覧除閣之麗靡覺堂殿之巍巍徑落莫以差錯編
玳瑁之文㮰鏤螭龍以造牖采雲氣以為楣神星羅於
題鄂虹蜺往往而繞榱縵倏忽其無垠意能了之者誰
竊想聖王之優游時娛神而欵縱坐鳳凰之堂聽和鸞
之弄臨麒麟之域驗符瑞之貢詠中和之歌讀太平之
頌宋孝武帝廵幸舊宫頌曰惟皇敬眷永慕徐京列
裝青野動軫丹庭榮和首律景澤開年林坰發色川郊
列泉沿泝遥衍登陟廻懸踐域負外即宫臨山思申陵
寢歡結枌都眇懷沛濟勤念宛吾納夀遺老設飲先居
堂序朝秀充廷集閭梁沈約朝丹徒故宫頌曰聖祖
神傑堯蹤漢烈岳峻雄圖天張武節墜命既升霸略將
騁清渭走烽濁河獻警恃峭劒關&KR1088;深桂嶺彛章委闕
禮樂沈河拯壓傾構引溺危波盡物稱瑞窮靈委和元
精翼日丹羽巢阿增唐王勃九成宫頌曰五城分秀
雙巒抗影畫栱彌峰雕甍亘嶺煙閨夜謐雲房晝静竹
殿栖寒松軒祕景風扃濬敞震閣藻䆳玉綱星開金鋪
月墜山樓獸矯雲臺鳥次複鄣披丹廻流轉翠仇夷聖
宅姑射神心樂翔丹鳳使引青禽羲壇葉暗禹洞花深
沼分瑶水花跨珠林鄷庭未遠塗山有戮襄野迷軒清
都宥穆罕夷乾步徒豐帝屋光總大猷允歸天禄宋
歐陽修會聖宫頌曰惟此園陵先后之宅既宅且安后
來游止弗宫弗室神何以驩廼相川原乃得善地地高
惟丘廼以荆灼廼訊龜寳龜告曰猷帝命家臣而職我
事而事惟寅一毫一絲給以縣官無取於民家臣之來
役夫萬民三年有成宫伐翼翼在陵之側須后來格有
門有宇有廊有廡有庭有序殿兮耽耽黼帷䄡䄡天威
可瞻庭兮植植鉤盾虎戟容衛以飭聖兮在天風馬雲
車其來仙仙聖會於此靈威神馭其宫肅然
增記唐裴素重修漢未央宫記曰嘗因勝日聖思閑遠
倦大厦之講習想鮮原之遊衍乃命法駕偹宫馭細草
迎輦神飈引衣超然肆行造適自得視往昔之遺館獲
漢京之餘址於是召左護軍中尉志弘指之曰此漢遺
宫也其金馬石渠神池龍闕往往而在吾欲崇其頽基
建斯餘構勿使華麗爰舉舊規而已於是命工度材審
曲面勢裁成法度以就斯宫攅櫨栱密玉石碧瓦龍錯
層軒鳥跂崇墉粉静璇題月照舒廊四注以雲委隆臺
分據而山屹蟠虬蜿蜒鱗動梠桷蹲獸却騁姿雄欄檻
宏袤乎豁達跨臨乎涇渭綠竹凝遠繁松藹深竒樹流
光丹墀廽遶於是闢戲馬之廣場開遠目之閒館天地
景新山川勢重廻大華之秀氣列終南之翠屏九嵕&KR1005;
&KR1625;而固護八水分流以縈帶而又揚太液之波繚周帝
之垣原隰成文丹素含華翼樓杳以分張雄虹直而中
跱神機一發廓若懸㝢祥煙瑞彩欝欝蔥蔥瞻廻途以
下濟撫璇璣而高視見秦川風物漢原邐迤感前王興
廢知稼穡艱難吾君用此鏡是非閱思慮豈獨資耳目
縱遊玩也
增疏宋王曾諫作玉清昭應宫疏曰自經始以來庀徒
斯廣輦他山之石相屬於道途伐豫章之材遠周於林
麓累土陶甓揮鍤運斤功極彌年費將鉅萬臣以為今
之興作有不便之事五焉所創立宫規制宏大凡用材
木莫匪楩楠般運赴宫尤傷人力此未便之事一也邇
者方畢封崇頗煩經費今茲興造尤費資財雖府庫之
中貨寳山積畚築之下工徒子來然而内帑則積代之
蓄藏百物盡生民之膏血雖極豐盈尤宜重惜此未便
之事二也今雙闕之下萬衆畢臻暑氣方隆作勞斯甚
其或鼠竄郊鄽狗偷都市有一於此足貽聖憂此未便
之事三也臣謹按孟夏無發大衆無起土功無伐大樹
今肇基下築衝冐欝蒸俶擾厚坤乖違前訓此未便之
事四也臣竊聆中間符命之文有清净育民之誡今所
修宫閣蓋本靈篇而乃過興剖撅之功廣務雕鎪之巧
雖屢殫於物力恐未協於天心此未便之事五也伏望
遷思回慮懲往念來詔將作之官息勤苦之衆輯寧羣
品對越高穹如此則遐邇宅心人祗快望必若光昭大
瑞須建靈宫將畢相勞聿爰成績則臣敢效愚計亦可
必行但能損彼規模減其用度止敦樸素無取瑰竒俾
四海之内知陛下愛重民力之意豈不美歟
原銘後漢李尤永安宫銘曰合歡黃堂中和是遵舊廬
懷本新果暢春後臺集道俾司星辰豐業廣德以協天
人萬福來眇嘉娛永欣
原表梁沈約為柳兖州世隆上舊宫表曰舊宫藴靈千
古合祥百代萬祗相祉八神警室事超齊甸義邁譙宫
故能屬輦道於天階命帝闕於霄路實樹闕疏壤寫極
上穹克播徽塵永光盛烈
增文元袁桷興聖宫上梁文曰旭日蒼龍聳帝京之積
翠層霄彩鳳流阿閣之飛煙巍成少廣之居盛極東朝
之禮陛下孝嚴温凊敬謹膳羞謂神遊秦初當廣欝儀
之宇而飬以天下益新長樂之宫庶民子來百堵皆作
彩宇周遭於禁雉寳華流曳於驂鸞匠石繕完著龜告
吉舉修梁於地上川岳無譁成巨構於城中雲霞得色
敢伸善頌庸贊良辰
御定淵鑑類函卷三百四十一
