欽定四庫全書
御定淵鑑𩔖函卷二百二十四
武功部十九(戟槍戈棒矛增矟增椎)(殳枚增)(鉤鑲)
戟一
增釋名曰戟格也旁有枝格也車戟曰常長丈六尺車
前所持也八尺曰尋倍尋曰常故稱常也手戟手所持
擿之戟也說文曰戟有枝兵也戟讀若棘鏌鋤大戟
也增韻曰雙枝為戟單枝為戈方言曰戟楚謂之
孑凡戟而無刃秦晉之間謂之釨或謂之鏔吳揚之間
謂之戈東齊秦晉之間謂其大者曰鏝胡其曲者謂之
句釨鏝胡又曰三刃枝(今戟中有小孑刺者所謂雄戟也)南楚宛郢
謂之匽戟博雅曰匽謂之雄戟周書顧命曰一人
冕執戣立於東垂一人冕執瞿立於西垂注戣瞿皆戟
屬周禮注云戈今時句孑戟疏曰鄭舉漢法以况之
漢時見戈有旁出者為句孑亦名胡子考工記注云
戈今句孑戟也或謂之雞鳴或謂之擁頸原太公兵
法云戟之神名大將風土記云植則龍虎交互神變
無常注曰言用雙戟之法交軹相向左手為龍右手為
虎更出更入更上更下上下無常隨變而改顛倒入懷
轉如回風增趙氏兵書曰戟參星主之淮南子時
則訓曰孟夏之月其兵戟(注戟有枝幹象陽布散也)官志曰武器
署凡戟廟社宫殿之門二十四東宫之門一十八一品
之門十六二品及京兆河南太原尹大都督大都護之
門十四三品及上中都督上都護上州之門十二下都
督下都護中下州之門各十
戟二
增左傳曰莊公四年楚武王荆尸授師孑焉以伐隨
又曰鄭公子歸生受命於楚伐宋宋華元御之戰於大
棘宋師敗績囚華元狂狡賂鄭人鄭人入於井倒戟而
出之獲狂狡君子曰失禮違命宜其為禽也又曰襄
公二十三年欒氏乘公門范鞅用劒以帥卒欒氏退攝
車從之遇欒樂曰樂免之死將訟女於天樂射之不中
又注則乘槐本而覆或以戟鈎之斷肘而死師覺授
孝子傳曰仲子崔者仲由之子也子路仕衞赴蒯瞶之
亂衞人孟黶遂殺之子崔既長欲報父仇黶知之曰夫
君子不掩人之不備須後日於城西決戰其日黶持蒲
弓木戟與崔戰而死漢書灌夫傳曰吳楚反父孟死
吳軍中夫奮曰願取吳王若將軍頭以報父仇於是夫
被甲持戟募軍中壯士所善願從數十人及出壁門莫
敢前獨兩人及從奴十餘騎馳入吳軍至戲下所殺傷
數十人又韓延夀傳曰在東郡試騎士建幢棨功曹
引車皆駕四馬載棨戟後漢書吳漢傳注曰漢躬被
甲拔戟令諸部將曰聞靁鼓聲皆大呼俱進後至者斬
遂鼓而進之又杜詩傳曰建武元年歲中三遷為侍
御史安集洛陽時將軍蕭廣放縱兵士暴横詩殺廣還
以狀聞世祖召見賜以棨戟陳夀益部耆舊傳曰張
霸遷會稽太守是後盗賊衰少野無遺寇童謠曰棄若
戟棄若矛盗賊盡吏皆休蕭廣濟孝子傳曰魏陽不
知何處人獨與父居父有刀戟市南少年求之陽曰老
父所服不敢相許少年怒道逢陽父毆擊之陽叩頭請
罪父沒陽斷少年頭以謝父冢前晉書曰楊駿字文
長為賈后所誅初温縣有人如狂造書曰光光文長大
戟為牆毒藥雖行戟還自傷及駿居内府以戟為衞至
兵入駿府逃於馬廐以戟殺之隋書柳彧傳曰彧為
屯田侍郎時制三品以上門皆列戟左僕射高熲子弘
德封應國公申牒請戟彧判曰僕射之子更不異居父
之戟槊已列門外尊有壓卑之義子有避父之禮豈容
外門既設内閣又施事竟不行熲聞而歎服通鑑宋
紀曰徽宗崇寧四年中書省請擇公卿子弟執戟以衞
軒墀遂命置三衞郎曰親衞曰勲衞曰翊衞既又改三
衞郎為三衞侍郎兵略纂聞曰都督劉聚討處州賊
時伐竹製鴨兒笆三百五十面遇賊輙樹笆為壘戟入
即不復出又曰李文忠救新城戰既合文忠乘匹馬
挺身先入陷其中軍中軍敵之精銳所萃見文忠至競
來迫之槍屢及膝文忠馬上運戟捷如風雨當其鋒者
應手而仆
戟三
增曲戟闟戟(後漢書馮衍傳衍遺田邑書曰晏嬰臨盟擬以曲戟不易其辭又輿服志曰)
(大駕前驅有鳳皇闟戟)瑞靸雍狐(齊書曰宋升平三年尤里封人於官湖際得瑞靸戟)
(三枝出管子曰黃帝問於伯高伯高曰雍狐之山發而水金從之蚩尤受而制之以為雍狐之戟)雞
鳴烏集(張敞晉東宫舊事曰東列崇福門門各羌循十幡雞鳴戟十張唐書柳仲郢傳曰咸通)
(五年為天平軍節度使初仲郢為諫議大夫後每遷必烏集升平里第庭樹戟架皆滿五日乃散及是不復集)
(卒於鎮)有衣無掌(漢書匈奴傳曰甘露三年賜單于棨戟十注有衣之戟宋朝志曰)
(鈒戟無掌有小横木鈒插也本插車傍小戟同)原兼五兵廣寸半(風土記云戟長)
(一丈三尺奮揚俯仰能兼五兵之周禮冶氏職云戟廣寸有半寸内三之胡四之援五鄭注戟今三鋒戟也)
(内長四寸半胡長六寸援長七寸半)除殘惡戒非常(焦贑易林云明夷之未濟桃弓)
(葦戟除殘去惡敵人執服下見李尤銘)增鑄農器坐鐵室(家語曰孔子北遊登)
(於農山之上子路子貢顔回侍側孔子曰二三子各言爾志吾將擇焉顔回曰回願得明王聖主而相之敷其)
(五教導之禮樂使城郭不修溝池不越鑄劒戟為農器放牛馬於原藪室家無離曠之思千載無戰鬭之患夫)
(子懍然曰美哉德也雙魏文帝自敘曰擁兩楯是謂閉木戶持戟是謂坐鐵室)獲古戟
得奇戟(唐書尹思貞傳曰其家坎地獲古戟十二俄而門植戟滇載記曰段思平生有異兆楊于真)
(忌之使人索捕思平逃匿得奇戟於品甸波犬村又得神驥於葉鏡湖飢摘野桃剖之核膚有文曰青昔思平)
(拆之曰青乃十二月昔乃二十一今楊氏政亂吾當以是日舉義乎遂借兵東方黑爨松爨三十七部皆助之)
原甘寧舞戟太祖舞戟(吳書云凌統怨甘寧殺其父會酒酣統拔刀舞寧雙)
(戟舞詳刀之孫盛異同雜語云太祖嘗私入中常侍張讓室讓覺太祖乃舞戟於庭前踰垣而出材力過人)
(莫之能害)奮戟將戰持戟挑戰(家語詳劒出史記云項羽令壯士挑戰漢有)
(善騎射者樓煩楚挑戰三合樓煩輙射殺之羽大怒乃自被甲持戟挑戰樓煩欲射之羽瞋目叱之樓煩目不)
(敢視手不敢發遂走還入壁不敢復出)執戟殿旁横戟當馬(東方朔傳云武)
(帝坐未央前殿天雨新止朔執戟立在殿陛遥指獨語上見呼問之朔對曰殿後柏樹上有鵲立枯枝上東向)
(鳴上遣侍中視之如朔言上問何以知之朔曰風從東來鵲尾旁風則順背風則蹷必當順風而立故知東向)
(鳴也新雨生枝滑故枝澀故立枯枝上上大笑賜帛十疋戰國策云齊王建入朝於秦雍門司馬横戟當馬)
(前曰所為立王者為社稷王何以去社稷而入秦王不聽遂入秦)操戟立門持戟
勒門(晏子云景公飲酒移於穰苴家穣苴介胄操戟立於門曰鋪薦席陳簠簋者有人臣不敢與續漢)
(書云楊仁詔補北宫衞士及帝崩時諸馬貴盛各爭欲入宫仁被甲持戟嚴勒門衞莫敢輕進)吕布
射戟王胡持戟(英雄記云劉備屯小沛袁術遣將紀靈攻備吕布曰布不喜合鬭但喜解)
(鬭令營門中舉一隻戟布言諸君觀布射戟小支一發中者諸軍解去不中可留決鬭布舉弓射戟正中小支)
(長王隠晉書云馬咸為成都王前鋒與陸機同起兵討沙王軍司馬王胡率衆討咸於市馬咸牢不動胡乃)
(領數十騎下馬持戟刺咸咸馬驚奔潰遂敗)雙戟投虎手戟備虎(吳志孫權)
(乘馬射虎庱亭馬為虎所傷權投以雙戟虎遂卻多異苑云彭城劉雅為京府佐被使還都路經竹里亭虎)
(劉自防衞以牛馬置戶前手持戟布於地上以備虎宵中士庶同睡虎乘間跳入獨取劉而去)拔戟
斫几以戟擿孕(英雄記云吕布使陳登詣曹操求徐州牧不得登還布怒拔戟斫几曰卿)
(父勸吾協同曹公絶婚公路今吾所求無一獲而卿父子並顯重但為卿所賣耳王隠晉書云賈妃酷妬以)
(戟擿諸孕子者兒皆墮地)持戟大呼負戟長歎(魏志云太祖討吕布濮陽布有)
(别屯在濮陽西四五十里太祖夜襲比明破之未及還會布救兵至三面掉戰典韋手持十餘戟大呼起戰所)
(抵無不應手倒者布衆退卻軍李陵荅蘇武書云陵先將軍功略蓋天地義勇冠三徒失貴臣之意剄身絶)
(域之表此功臣義士所以負戟而長歎者也)擔戟行歌棄戟學問(新序云趙)
(簡子上羊腸之坂羣臣皆偏袒推車唐會獨擔戟行歌不推車魏略云徐庶少好任俠為人報仇而走為吏)
(所得乃感激棄其刀戟更練布單衣折節學問)子都拔戟靈輙倒戟(左傳云鄭)
(伯將伐許授兵於太宫公孫閼字子都與穎考叔爭車考叔挾輈以走子都拔戟以逐之及大逵弗及子都怒)
(日又云趙宣子田於首山舍於翳桑見靈輙曰不食三矣食之舍其半問之曰請以遺母使盡之而為之簞)
(食與肉寘諸槖以與之既而與公介倒戟以禦公徒問其故對曰翳桑之餓人也)持戟百萬
長戟百萬(漢書云田肯賀上曰齊形勝之國也帶河阻山懸隔千里持戟百萬非親子弟莫可)
(使王齊者折陳琳為袁紹檄豫州云幕府奉漢威靈衝宇宙長戟百萬胡騎千羣)干將雄戟
金鈴大戟(司馬相如子虚賦云曳明月之珠旗建干將之雄戟陶侃表云伏惟武庫傾蕩宿)
(衞有失輙簡𨕖其差可者奉獻金鈴大戟五十張)虎戟交鎩闒戟皮軒(張衡)
(東京賦云郎將司階虎戟交鎩龍輅充庭雲旗拂霓蔡邕獨斷云前驅有九斿雲䍐闒戟皮軒)作
戟棄市失戟免官(孫盛奏事云違令者私作鎧一領弩弓七石以上十張戟十枚以上)
(皆棄市坐傅咸集云太廟令徐充廟門失戟免官)增拔戟成隊奮戟呼䟆
(左傳曰襄公十年諸侯伐偪陽狄虒彌建大車之輪而蒙之以甲以為櫓左執之右拔戟以成一隊後漢書)
(姚期傳曰光武署期為賊曹掾從徇薊時王郎檄書到薊薊中起兵應郎光武趨駕出百姓聚觀諠呼滿道遮)
(路不得行期騎馬奮戟瞋目大呼左右曰䟆衆皆披靡)持一雙戟請十二戟
(魏志典韋傳曰韋好持大雙戟與長刀等軍中為之語曰帳下壯士有典君持一雙戟八十斤唐書韋綬傳)
(曰綬為山南西道節度使請門戟十二以行)壊為戲具用以前驅(吳志孫綝)
(傳曰綝遣中書郎李崇奪孫亮璽綬徵立瑯琊王休奉書於休曰綝以薄才見授大任不能輔導陛下頃月以)
(來多所造立親近劉承悅於美色敗壊蔵中矛戟五千餘枚以為戲具晉崔豹古今注曰棨戟殳之遺象也)
(以木為之後代滋偽無復典刑以赤油韜之謂之油戟亦曰棨戟王公以下通用之以前驅)交戟
叉頸操戟旁車(魏志注世語曰舊制三公領兵入見皆交戟叉頸而前初曹公將討張綉)
(入覲天子時始復此制公自是不敢朝見索史記商鞅傳趙良曰持矛而操闒戟者旁車而趨注隠曰亦作)
(鈒)三戟崔家三戟張家(唐書崔琳傳曰琳與弟珪瑶俱列棨戟號三戟崔家)
(三又張儉傳曰儉弟兄人立戟號三戟張家)兄弟列戟父子賜戟(唐書李峴)
(兄弟同居長興里第門列三戟又李愿傳曰愿父子皆賜戟)故里列戟同時列
戟(又張介然傳曰介然入奏稱旨賜與良渥介然啓曰臣位三品當給棨戟若列於京師雖富貴不為鄉人)
(知願得列戟故里玄宗許之别賜戟京師第門仍賜絹五百疋宴閭里長老本鄉得列戟自介然始又韋斌)
(傳曰斌拜銀青光禄大夫時兄陟守河東從兄由為右金吾將軍縚為太子少師四第同時列戟衣冠罕比)
東方辟戟宗起碎戟(漢書東方朔傳曰上為竇太主置酒宣室使謁者引内董)
(君是時朔陛戟殿下辟戟而前曰董偃有斬罪三安得入乎薛宗起不得入郡姓碎戟爭於帝前乃取入郡)
(姓)王濬欲容韓滉不請(晉王濬起宅門前路令廣數十步曰吾欲容長戟幡)
(旗人咸笑之戟唐韓滉傳曰滉居處陋薄取蔽風雨門當列以父時第門不忍壊乃不請)獅子
唯畏鉤戟玉精刺以桃戟(束晳發蒙記曰獅子五色而食虎於巨木之岫一噬)
(則百人仆唯畏鉤戟戟顧愷啓蒙記曰玉精名委似美女而青衣見以桃刺之以其名呼之可得也)
戟四
增一叉入輙十餘矛摧(魏志典韋傳曰張綉反襲太祖營太祖出戰不利輕騎引去韋)
(戰於門中以長戟左右擊之一叉入輙十餘矛摧左右死傷者略盡韋被數十創短兵接戰賊前搏之韋雙挾)
(兩賊擊殺之餘賊不敢前)火如懸燭(搜神記曰成都王之攻長沙也反軍於鄴内外陳兵是夜)
(戟鋒皆有火遥望如懸燭就則亡焉)持戟蓬轉而出(崔鴻前趙錄曰杜育字子光濮陽人)
(少為賊其母每怒育曰天下將亂且以習膽如意望封侯不如意但不使他人斫頭嘗為賊圍衣甲三重持戟)
(蓬轉而出)得戟名縣(唐書李齊物傳曰天寳初為陜州刺史開砥柱通漕路發重石下得古鐵)
(戟若鏵然銘曰平陸上之詔以名縣)三品始聽立戟(又盧坦傳曰舊制官階&KR0564;俱三品始)
(聽立戟後雖轉四品官非貶削者戟不奪坦為戶部侍郎時階朝議大夫&KR0564;護軍以嘗任宣州刺史三品請立)
(戟許之時鄭餘慶淹練舊章以為非是為憲司劾正詔罰一月俸奪戟自貞元以來立戟十八家不應令並追)
(正之)釋縗拜賜(又吕諲傳曰上元初加同中書門下三品當賜門戟或勸諲以凶服受吉賜不)
(宜諲釋縗拜賜人譏其失禮)
戟五
增詩魏應璩詩曰丈夫要雄戟更來宿紫庭今者宅四
海誰復有不并
增賦晉傅元朝會賦曰流蘇粲粲華蓋重隂羽林虎旅
長戟櫹槮
增銘漢李尤戟銘曰鼓戟之設以戒非常乘執操持邪
暴是防須臾之分終日為殃山陸之禍起於毫芒晉
張協手戟銘曰錟錟雄戟淬金鍊鋼名配越棘用過干
將嚴鋒勁校摛鍔耀芒張載劒閣銘曰一人荷戟萬
夫趦趄
增疏漢書鼂錯上言兵事曰兩陣相近平地淺草可前
可後此長戟之地也劒楯三不當一又息夫躬上疏
歴詆公卿大臣曰諸曹以下僕遫不足數卒有強弩圍
城長戟指闕陛下誰與備之
增論史記賈誼過秦論曰陳涉以戍卒散亂之衆數百
奮臂大呼不用弓戟之兵鉏耰白梃横行天下秦人長
戟不刺強弩不射楚師深入戰於鴻門曾無籓籬之艱
又曰鉏耰棘矜非錟於鉤戟長鎩也
戈一
增釋名曰戈句孑戟也戈過也所刺擣則決過所鈎引
則制之不得過也易曰離為戈兵周書曰兊之戈
和之弓垂之竹矢在東房詩曰彼候人兮荷戈與祋
禮記曰春夏學干戈秋冬學羽籥皆於東序又曰
籥師學戈籥師丞贊之又曰能執干戈以衞社稷
周禮曰司戈楯掌戈楯之物而頒之又曰金有六齊
四分其金而錫居一謂之戈戟之齊五經要義曰國
君及元率戎車將在中央當鼓御者在左勇力之士執
戈在後陸景典語曰戈刀雖備於執事而無所揚其
鋒
戈二
增禮記曰武王克商濟河而西倒載干戈包之以虎皮
名之曰建櫜(建讀為鍵鎖也櫜韜兵器之具兵器皆以鍵櫜閉藏之示不用也)左傳
曰晉楚戰於鄢陵楚晨壓晉軍而陳軍吏患之范丐趨
進曰塞井夷竈陳於軍中而疏行首晉楚唯天所授何
患焉文子執戈逐之曰國之存亡天也童子何知焉
劉向說苑曰景公有馬其圉人殺之公怒援戈將自擊
之晏子曰此不知其罪而死臣請為君數之公曰諾晏
子舉戈而臨之曰汝為吾君養馬而殺之而罪當死汝
使吾君以馬之故殺圉人而罪又當死汝使吾君以馬
故殺人聞於四鄰諸侯汝罪又當死公曰夫子釋之夫
子釋之勿傷吾仁也博物志曰武王伐紂度河大風
波武王操戈秉麾麾之風波立濟
戈三
原止戈戢戈(左傳止戈為武詩載戢干戈)增失戈委戈(左傳曰秦)
(伐晉戰之明日晉襄公縛秦囚使萊駒以戈斬之囚呼萊駒失戈狼瞫取戈以斬囚禽之以從公乘遂以為右)
(胄唐書馮盎傳曰盎進討番禺賊兵始合輒釋大呼曰若等識我耶衆委戈袒而拜賊遂潰)殺犬
擊蜺(左傳曰襄公十八年晉侯伐齊范鞅門於雍門其御追喜以戈殺犬於門中示閒暇也搜神)
(記曰有崔文子者學仙於子高子高化為白蜺而持藥文子驚怪引戈擊蜺中之因墮其藥俯而視之王子喬)
(之尸也置之室中覆以弊筐須臾而化為大鳥開而視之乃竟翻飛而去)隨風開雪(高貴)
(鄉公詩曰干戈隨風靡武騎應鴈行杜甫詩曰戈鋋開雪色)林竦林植(張協七命曰舉)
(戈林竦揮風電滅照李德裕幽州紀功碑介胄雪戈矛林植)原援八寸柲六尺
(周禮冶氏職云戈廣二寸内倍之胡三之援四之鄭注云戈今句孑戟也或謂之雞鳴或謂之擁頸内謂胡以)
(内接柲者也長四寸胡六寸援八寸鄭司農云援直刃也胡其孑又云廬人為廬器戈柲六尺有六寸鄭注)
(云柲猶柄也)擊闔廬逐子犯(左傳云吳伐越越子句踐禦之陳於檇李靈姑浮以)
(戈擊闔廬傷將指取其一履注曰其足大指見斬遂失屨姑浮取之又云晉公子重耳及齊齊桓公妻之公)
(子安之姜與子犯謀醉而遣之醒以戈逐子犯)增執寢戈杖雄戈(又云齊慶封好)
(田而嗜酒與慶舍政盧蒲癸臣子之與王何二人皆嬖使執寢戈而先後之嘗於太公之廟慶舍涖事盧蒲癸)
(自後刺子之王何以戈擊之解其左肩猶援廟桷動於甍以俎壺投殺人而後死孔欣七誨曰攜同好命爪)
(牙攝烏虎杖雄戈緣山結網參雲張羅)賜琱戈揮吳戈(漢書郊祀志曰宣帝時美)
(陽得鼎獻之張敞好古文字案鼎銘勒而上議曰今鼎出於&KR1122;東中有刻書曰王命尸臣官此栒邑賜爾旂鸞)
(黼黻琱戈車離騷曰揮吳戈兮被犀甲錯轂兮短兵接)翻落日懸落星(陳子昂集)
(曰戈翻落日刃決浮雲駸記纂淵海曰戈文耿耿懸落星馬足駸擁飛電)原以戈舂喉
枕戈待旦(魯叔孫得臣戰獲長狄僑如而富父終生以戈舂其喉而殺之下劉琨事)
前鐏後刃稱戈立矛(曲禮云進戈者前其鐏後其刃鄭注云後刃敬也孔疏云戈如)
(戟而横安刃直刃長八寸横刃長六寸刃下接柄處長四寸並廣二寸刃當頭而利者也利故不持向人也鐏)
(在尾而鈍鈍向人為敬所以前鐏後刃也之尚書云武王左杖黃鉞右秉白旄以麾曰逖矣西土人稱爾戈)
(比爾干立爾矛子其誓)執戈而舞衡戈見使(莊子云孔子窮於陳蔡七日不)
(食絃歌鼓琴子路仡然執戈而舞人國語云秦師侵晉惠公令韓簡挑戰曰昔君之惠寡未之敢忘寡人有)
(衆能合而弗能離也君若還寡人之願也君若不還寡人將無所避穆公衡執雕戈出見使者曰昔君之未入)
(寡人之憂也君入而列未成寡人未敢忘今君既定而列成君其整列寡人將身見)援戈撝日
執戈洗馬(淮南子云魯陽公與韓搆難戰酣日暮援戈而撝之日反三舍注曰魯陽楚人也司)
(馬期之子楚僭號稱王其守縣大夫皆稱公故曰魯陽公今南陽是也韓子云句踐入臣於吳執戈為吳王)
(洗馬故能殺夫差破姑蘇)戈鋋彗雲戈矛若林(班固東都賦云元戎竟野戈鋋)
(彗雲羽旄埽電旌旗拂天上張衛東京賦云戈矛若林牙旗繽紛迄於林結徒為營)前徒倒
戈入室操戈(書武成吾何休曰康成入吾室操戈以伐吾乎)鍛乃戈矛
修我戈矛(上書下詩)斬木為干範金成刃增綦弁
執戈桃茢執戈(周書曰四人綦弁執戈上刃夾兩階戺禮記曰桃茢執戈)旅
賁夾車方相驅疫(周禮曰旅賁氏掌執戈盾夾王車而趨左八人右八人車止則持輪)
(喪紀則衰執戈盾軍旅則介而趨儺又曰方相氏掌蒙熊皮執戈揚盾帥百隷而時以索室驅疫)宗
魯斷肱由于中肩(左傳曰衞公孟縶狎齊豹奪之司寇與鄄公孟惡北宫喜褚師圃欲)
(去之公子朝通於襄夫人宣姜懼而欲以作亂故齊豹北宫喜褚師圃公子朝作亂公孟有事於蓋獲之門外)
(齊子氏帷於門外而伏甲焉使祝鼃寘戈於車薪以當門使一乘從公孟以出使華齊御公孟宗魯驂乘及閎)
(中齊氏用戈擊公孟宗魯以背蔽之斷肱以中公孟之肩皆殺之又曰吳入郢楚昭王涉睢濟江入於雲中)
(王寢盗攻之以戈擊王王孫由于以背受之中肩)挈戈而隨横戈而進(戰國)
(策曰中山君饗都大夫羊羹不徧司馬子期怒而走於楚說楚王伐中山中山君亡走有二人挈戈而隨中山)
(君顧謂二人子奚為者也二人對曰臣有父當餓將死君下壺餐餔臣之父故來死君也中山君慨然仰天歎)
(曰吾以一杯羊羹亡國以一壺餐得士二人蔽吕氏春秋曰趙簡子攻衞附郭自將遠立又居於屏犀櫓之)
(下投枹而歎曰嗚呼士之遫弊盡一若此乎行人燭過免胄横戈而進曰亦由君不能耳士又何弊之有簡子)
(乃去屛蔽犀櫓而立於矢石之所及一鼔而士乘之簡子曰與我得革車千乘也不如聞行人燭過之一言)
原置自廬人之手舂其長狄之喉魯陽是麾且
聞駐景富父斯用亦見舂喉
戈四
增抽戈結衽(左傳曰晉胥童夷羊五帥甲八百將攻郄氏長魚矯請無用衆公使清沸魋助之抽)
(戈結衽而偽訟者三郄將謀於榭矯以戈殺駒伯苦成叔於其位温季曰逃威也遂趨矯及諸其車以戈殺之)
(皆尸諸朝)衣製杖戈(又曰晉荀瑶帥師伐鄭鄭駟弘請救於齊陳成子救鄭及濮雨不涉成子)
(衣製杖戈立於阪上馬不出者助之鞭之智伯聞之乃還曰我卜伐鄭不卜敵齊)執荻為戈
(元晏春秋曰七年春王正月乙酉予長七尺四寸矣未通史書與從姑子梁柳等擊壤於路或編荆為楯執荻)
(為戈分陳相刺習兵共以為樂)戈不苟撲(應貞華覽曰萬夫決拾武騎齊足乘夷長森分行列)
(屬弓不虚彎戈不苟撲)左手持干戈(錦繡萬花谷曰皇朝曹彬字國華始生周歲日父母)
(以百翫之具羅於席觀其所取彬左手持干戈右手取俎豆斯須取一印他無所視其後太祖以彬清介廉謹)
(拜宣徽南院使義成軍節度使)六字(詞林海錯曰李伯時得雕戈蟲鳥書黃金文銘六字曰王用父)
(作雕戈)號硬軍(八編𩔖纂口女真凡用兵以戈為前行號硬軍刀劎自副弓矢在後弓力不過)
(七斗箭鏃至六七寸形如鑿入不可出非五十步不射)
戈五
增詩唐李嶠詠戈詩曰富父舂喉日殷辛漂杵年曉霜
含白刃落影駐雕鋋夕擯金門側朝提玉塞前願隨龍
影度横闕陣雲邊明劉基長平戈頭歌曰長平戰骨
煙塵飄歲久遺戈金不銷野人耕地初拾得土花漬出
珊瑚色邯鄲小兒強解事枉使泥沙埋利器四十萬人
非少弱勇怯賢愚一朝棄隂坑血冷秋復春朽壤食盡
蒼蛇鱗湮淪長愧杜郵劒廢墜空憶舂喉人故壘中宵
鬼神入雲愁月暗戈應泣嗚呼當時豈無牧與頗戈乎
不遇可奈何
增頌後漢崔駰北征頌曰人事協兮皇恩得金精揚兮
水靈伏順天機兮把刑德戈所指兮罔不剋
矛一
增釋名曰矛冒也刃下冒矜也下頭曰鐏鐏入地也松
櫝長三尺其矜宜輕以松作之也櫝速櫝也前刺之言
也矛長丈八尺曰矟馬上所持言其矟矟便殺也又曰
激矛激截也可以激截敵陣之矛也仇矛頭有三叉言
可以討仇敵之矛也夷矛夷常也其矜長丈六尺不言
常而云夷者言其可夷滅敵亦車上所持也䓮矛長九
尺者也䓮霍也所中霍然即破裂也方言曰五湖之
間矛謂之鍦或謂之鋋或謂之鏦其柄謂之鈐書牧
誓曰稱爾戈比爾干立爾矛禮記曰進矛戟者前其
鐓後其刃尉繚子曰殺人於百步之外者弓矢也殺
人於五十步之内者矛戟也六韜曰紂之卒握炭流
湯者十八人綰矛殺百步之外者千人
矛二
增左傳曰齊伐魯冉有用矛於齊師故能入其軍晉
書載記曰蜀李雄無事小出丞相楊裒於後持矛馳馬
過雄雄怪問之對曰夫統天下之重者如乘惡馬而持
矛也急之則慮自傷緩之則懼其失是以馬馳而不制
也雄寤即還劉敬叔異苑曰河間沐堅字壁強石勒
時監作水田御下苛虐百姓怨毒為堅形以刃矛斫刺
咒令速斃堅尋得病若被捶割於是遂殞唐李光弼
傳曰光弼有禆將援矛刺賊洞馬腹光弼賜絹五百疋
矛三
原賊舉鬼持(列女傳云巴趙娥者趙萬之妻遭亂萬得足疾不能行為賊所殺賊欲殺娥娥)
(守喪不去賊舉矛指娥欲以怖之娥知賊必劫掠乃以身赴矛貫胸造背而死魏志管輅傳云時信都令家)
(婦女驚恐更互疾病使輅筮之輅曰君北堂西頭有兩死男子一男持矛一男持弓箭頭在壁内脚在壁外持)
(矛者主刺頭故頭重痛不得舉也持弓箭者主射胸腹故心中懸痛不得飲食也晝則浮遊夜來病人故使驚)
(恐也於是掘徙骸骨家中皆愈)增剡木成林(史記平原君傳曰秦急圍邯鄲邯鄲傳舍)
(吏子李談謂平原君曰邯鄲民困兵盡或剡木為矛矢而君之器物鐘磬自若使秦破趙君安得有此魏文)
(帝詩曰戈矛成山林元甲曜日光)原如鶴脛如錐鐵(方言云矛骹細如鶴脛者)
(謂之鶴膝案骹音敲脛也如張奐與崔子真書云僕以元年到任有見兵二百馬羖羊矛如錐鐵盾如榆葉)
仗勃盧逐左慈(越絶書云越王被腸夷之甲仗勃盧之矛舞步光之劒神仙傳曰)
(左慈見吳王孫討逆欲殺之後出遊請慈俱行使慈行於馬前欲自後刺殺之慈在馬前著木屐拄一竹杖徐)
(徐而行討逆著鞭策馬操矛逐之終不能及討逆知其有術乃止後仙去)增以矛撾以
矛援(魏略曰閻行金城人後名鮑字彦明少有健名始為小將隨韓約建安初約與馬騰相攻擊騰子超)
(亦號為健行嘗刺超矛折因以矛撾超幾殺之引五代史曰明宗出涿州遇契丹與戰不勝諸將各少去而)
(晉高祖獨戰不巳契丹漸合而圍之李瓊引高祖衣與俱遯至劉李河而追兵且及瓊浮水先至南岸高祖至)
(河中流馬踣瓊以長矛援出之又以所乘馬與高祖而步護之走十餘里乃得免)原二矛重
英厹矛鋈錞(毛詩云二矛重英河上乎翺翔傳曰重英矛有英飾也鄭箋云二矛酋矛夷矛)
(也各有畫飾矛又云俴駟孔羣厹矛鋈錞蒙伐有苑毛傳曰厹三隅也錞鐏也案曲禮曰進矛戟者前其錞)
(是矛之下端當有錞也彼注云銳底曰鐏平底曰錞則鐏錞異物言錞鐏者取𩔖相明非訓為鐏也)以
矛陷盾用之獻吳(韓子云人有鬻矛盾者譽之曰吾盾之堅物莫能陷也又譽其矛曰)
(吾矛之利於物無不陷也或曰以子之矛陷子之盾何如其人弗能應也吳越春秋云越以屈盧之矛步光)
(之劒獻之吳王)增木履持矛連鎚輔矛(晉太康起居注詔曰諸王中尉及諸)
(軍皆典兵以備不虞乃有著中戰衣木履持長矛者此為兒戲而無相彈懾也唐書南蠻傳節度牛叢責坦)
(綽書曰今吾有十萬衆捨其半未用以千人為軍十軍為部驍將主之凡部有短矛二百連鎚輔之)據
宛景矛作十折矛(樂府左延年秦女休行曰始出在西門遥望秦氏廬秦氏有好女自)
(名為女休女休十四五為宗行報讐左執白陽刀右據宛景矛諸葛亮集曰勅作部皆作五折剛鎧十折矛)
(以給之)挾矛駷馬叢矛注矢(唐書王難得傳曰難得為河源軍使吐蕃普贊)
(子郎支都者恃趫敏乘名馬寳鈿鞍略陣挑戰甚間暇無敢校者難得怒挾矛駷馬馳支都不暇鬭直斬其首)
(明皇壯其果召見令殿前乘馬挾矛作刺賊狀帝大悅賜錦袍金帶又安禄山傳曰祿山率河東兵討契丹)
(次天門嶺會雨甚弓弛矢脫不可用祿山督戰急何思德曰士方疲宜少息使使陳利以脅賊賊必降祿山怒)
(欲斬以軍令乃請戰思德貌𩔖祿山及戰虜叢矛注矢邀取之傳言祿山獲矣奚聞亦叛夾攻祿山)原
生角有赤風生火主兵氣(春秋運斗樞云行室遥光則矛生角矛生角則有赤)
(風紫漢書西域傳云車師後王姑句家矛端生火其妻股陬謂姑句曰矛端生火此兵氣也利以用兵前車)
(師前王為都護司馬所殺今久繫必死不如降匈奴即馳入匈奴王莽遣使告單于西域内屬不當得受單于)
(謝罪執姑句以付使者王莽殺之)增使矛不得刺擁矛不敢動(魏書)
(曰曹公征馬超議者多言關中兵強習長矛非精選前鋒則不可以當也曹公謂諸將曰戰在我非在賊也雖)
(習長矛將使不得以刺諸君但觀之欲唐書哥舒翰傳曰翰嘗逐賊馬驚陷於河吐蕃三將刺翰翰大呼皆)
(擁矛不敢動救兵至追殺之)
矛四
原名天矢隂(龍魚河圖云矛名天矢隂)神名跌蹌(太公兵法云矛之神名跌蹌)
手執兩矛(魏志云公孫瓚手執兩矛殺鮮卑數十人)瞋目横矛(蜀志云先主為)
(曹公所逐棄妻子走令張飛將二十騎拒後據水斷橋瞋目横矛曰我張翼德也可來決死戰無敢進者)
增亡戟得矛(吕氏春秋曰齊晉相與戰平阿餘子亡戟得矛退而不自決謂路人曰亡戟得矛可)
(以歸乎路人曰戟亦兵也矛亦兵也亡兵得兵何為不可以歸心猶不決遇高唐之孤叔無孫當其馬前曰今)
(者戰亡戟得矛可以歸乎叔無孫曰矛非戟也戟非矛也亡戟得矛豈無責乎阿餘子曰嘻還反戰死之)
挾二矛策馬亂流而進(通鑑唐紀曰史思明引兵攻河陽使驍將劉龍仙詣城下挑戰)
(龍仙恃勇舉右足加馬鬛上嫚罵光弼光弼顧諸將曰誰敢取彼者白孝德請行光弼問須幾何兵對曰請挺)
(身取之光弼壯其志然固問所須對曰願選五十騎出壘門為後繼兼請大軍助鼔譟以增氣光弼撫其背而)
(遣之孝德挾二矛策馬亂流而進龍仙見其獨來甚易之稍近將動孝德摇手示之若非來為敵者龍仙不測)
(而止去之十步乃與之言龍仙嫚罵如初孝德息馬良久因瞋目謂曰賊識我乎我白孝德也龍仙曰是何狗)
(彘孝德大呼運矛躍馬搏之城上鼓譟五十騎繼進龍仙矢不及發環走隄上孝德追及斬首攜之以歸賊衆)
(大駭)擲級承矛(唐書羅士信傳曰士信擊賊濰水上陣纔列執長矛馳入賊營刺殺數人取一)
(級擲之承以矛戴而行賊皆眙懼無敢亢)
矛五
增詩唐元稹詩曰判身入矛戟輕敵比錙銖韓愈聯
句詩曰雨矢逐天狼電矛驅海若
增銘周武王踐阼矛之銘曰造矛造矛少間弗忍終身
之羞
矟一
增唐書百官志曰京官五品以上征行者假甲纛旗旛
矟開元禮義鑑曰金吾將軍執䂍矟騎棒也以黃金
塗末執以扈蹕義羅曰犦擊聲也形如劒而三刃連柄
及鋒長三尺五寸以虎豹皮為袋其制起於秦漢李
綽輦下歲時記曰御殿御樓金吾犦矟前引爾雅云犦
牛幇牛也抵觸百獸無敢當者仗内有犦矟庫刻䂍牛
首於上如龍虎節之狀碧油籠之宋景祐五年重制如
李綽之說以銅為鐏今八矟安於朝堂行禮以前導其
夾大將軍者亦名衞司犦矟(從矛者字書不載開元開寳禮作犦)
矟二
原梁沈約宋書曰高祖伐廣固孟龍符乘勝追奔後騎
不能及賊數千騎圍繞之龍符奮矟接戰輒殺數十人
後魏書曰于栗磾築壘於河上親自守焉裕甚憚之
遺栗磾書假道西上題書曰黑矟公麾下栗磾以聞太
宗太宗因授黑矟將軍(注栗磾嘗用黑矟故劉裕有此呼)語林云桓
宣武與殷劉談不如意喚左右取黃皮袴褶上馬持矟
數迴或向劉或擬殷以示武勇又曰周伯仁被收路
經太廟大呼宗廟之靈以矟刺地大罵王敦靈鬼志
曰河間王顒既敗於關中有給使陳安者常乘一赤馬
俊快非常雙持二刀皆長七尺馳馬運刀所向披靡關
西為之歌曰壟上健兒字陳安頭細面狹腸中寬丈八
大槊左右盤增後魏書曰來大千驍果善騎射嘗從
太宗獵見虎在高巖上大千持矟直前刺之應手而死
北齊書曰文宣嘗在晉陽以矟戲刺都督尉子輝應
手即殞五代史曰李嗣恩從李嗣昭援朱友謙於河
中與梁兵力戰矟中其口戰不已又曰梁軍呼李罕
之曰沙陀將無穴以自處復誰恃而不降李存孝以精
騎五百繞梁柵而呼曰我沙陀之未穴者待爾肉以食
軍可令肥者鬭梁驍將鄧季筠引軍出戰存孝舞矟擒
之
矟三
增折樹綴鈴(三國典略曰羊侃字祖忻嘗從梁主宴樂游苑時少府啓兩刃矟成長二丈四)
(尺三寸梁主因賜侃河南國紫騮馬令試之侃執矟上馬左右擊刺特盡其妙觀者登樹梁主曰此樹必為侍)
(中折矣俄而果折因號此矟為折樹矟作魏書陳留王虔傳曰虔武力絶倫每以常矟細短大之猶患其輕)
(復綴鈴於刃下)擬仲堪比項籍(晉書曰劉邁為殷仲堪中兵參軍桓玄之在江陵甚)
(豪横士庶畏之過於仲堪玄曾於仲堪廳事前戲馬以矟擬仲堪邁時在坐謂玄曰馬矟有餘精理不足玄自)
(以才雄冠世而心知外物不許之仲堪為之失色無北史曰北齊高昂字敖曹為高歡將馬矟絶世左右不)
(一當百時人比之項籍)桓王矟朱瑾矟(魏書衞王儀傳曰儀膂力過人弓力將十)
(石陳留王虔矟大稱異時人云衞王弓桓王矟槊唐書田頵傳曰安仁義以善射冠軍中當時稱朱瑾米志)
(誠弩皆為第一仁義嘗曰志誠弩十不當瑾槊之一瑾槊十不當吾弓之一人以為然)馳馬拔
矟上馬持矟(南齊書長沙王晃傳曰武帝嘗幸鍾山晃從駕以馬槊刺道邊枯蘖上令左右)
(數人引之銀纏皆卷聚而矟不出乃令晃復馳馬拔之應手便去每遠州獻駿馬上輒令晃於華林中調試之)
(高帝嘗曰此我家任城也下詳矟二)攢矟外向把矟直刺(唐書蘇定方傳)
(曰定方擢伊麗道大總管賀魯率十姓兵十萬拒戰輕定方兵少舒左右翼包之定方令步卒據高攢矟外向)
(親引勁騎陣北原賊三突步陣不能入定方因其亂擊之後周書曰耿豪從太祖戰於邙山豪謂所部曰大)
(丈夫見賊須左手拔刀右手把矟直斫直刺慎勿皺肩畏死遂大呼獨入)矟有火光矟
有華文(唐書五行志曰劉武周據并州兵勢甚盛城上矟刃夜每有火光火鑠金金所畏也敗亡之象)
(見又崔義元傳曰河内賊黃君漢為李密守柏崖義元矟刃有華文曰此王敦亡兆也因說君漢以城歸)
矟四
增取富貴但有大槊耳(三國典略曰文育小字猛奴到都見太子詹事周捨捨命兄子)
(弘讓教之書計文育謂弘讓曰誰能學此取富貴但有大槊耳弘讓壯之教之騎射文育大悅)人脛
為矟(太平御覽曰北齊安州刺史盧曹入海島得一人脛可長二丈以為矟獻於神武諸將咸莫能用唯)
(彭樂舉之曹未幾遇疾痛聲聞外巫言海神為崇因此而卒)與霹靂鬭(北史薛孤延傳曰齊)
(神武常閱馬於北牧道逢暴雨大雷火燒浮圖令延觀之延案矟直前大呼繞浮圖走雷火遂滅神武歎曰延)
(乃能與霹靂鬭)一擊踣數人(又王思政傳曰河橋之戰思政下馬用長矟左右横擊一擊踣)
(數人)避矟奪矟(唐書尉遲敬德善避矟每單騎入賊雖羣刺之不能傷又能奪取賊矟還刺之)
(齊王元吉使去刃與之校敬德請王加刃而獨去之卒不能中帝嘗問奪矟與避矟孰難對曰奪矟難試使與)
(齊王戲王三失矟遂服)
矟五
原詩晉傅元詩曰彎我繁弱弓弄我丈八矟一舉覆三
軍再舉殄戎貊
原書晉庾翼與燕王書曰今致朱漆銏三十張絳碧畫
幡黑眊副丈八矟一柄
原序梁簡文帝馬槊譜序曰馬槊為用雖非遠法近代
相傳槊已成藝鄧蔍縈魏后之廷武而猶質種馬入丹
陽之寺雄而未巧聊以餘暇復撰斯法搜採抑揚斟酌
煩簡至春亭落景秋臯晚静嚴霜盡降密雲初晴纖驪
沃若天馬半漢盼金精而轉態交流汗血愛連乾而息
影不畏衣香雕衢與白刃同暉翠眊與紅塵俱動足使
武夫憤氣觀者衝冠巴童留玩不待輕舟之楫越女踟
蹰無假如臯之箭
殳一
原按釋名曰殳殊也長丈二尺而無刃有所撞挃於車
上使殊離也增詩曰彼候人兮荷戈與祋(祋殳也)書
顧命曰一人冕執殳原周禮曰廬人為廬器殳長尋
有四尺增司馬法曰弓矢禦殳矛守戈戟助凡五兵
五當長以衞短短以救長迭戰則久皆戰則彊
殳二
增書殳名殳(蕭子良古今蒙隸文體曰古者文既記笏武亦書殳字彙舜臣名殳古者命)
(名各以其所能能殳故名殳)奮殳擬殳(王粲七釋曰流鋒四射畢罕横厲奮干殳而稍)
(繫馳鷹犬以搏噬末夏侯湛獵兔賦曰擬以銳殳規以良弓覩毫而放鏃乃殪之於窟中)原旅
賁先驅為王前驅(說文云殳以祋殊人也禮殳以樍竹八觚長丈二尺建於兵車旅賁)
(以先驅為詩云伯也執殳王前驅)烏存執殳廷尉舉殳(左傳莒子庚輿將出)
(奔聞烏存執殳而立於道左懼將止死苑羊牧之曰君過之烏存以力聞可矣何必以弑君成名遂來奔韓)
(子曰楚國法太子不得乘車至第門時天雨王急召太子庭中有水太子遂驅車至第門廷尉舉殳擊馬遂敗)
(其駕)
殳三
增杖殳臨朝(淮南子曰昔武王執戈秉鉞以伐紂勝殷搢笏杖殳以臨朝)殳體八
觚(徐鍇說文敘殳書解曰殳體八觚隨其勢而書之故八體有殳書)干鹵殳鋋(吳都賦云)
(干鹵殳鋋腸夷勃盧注曰殳鋋皆矛也)有恒用(謝惠連從軍行曰趙騎馳四牡吳舟浮三翼弓)
(殳有恒用矛鋋無暫息)
槍一
增字彙曰剡木傷盜曰槍衞公兵法曰聽角聲第一
聲絶諸隊即一時散立第二聲絶諸隊一時捺槍卷幡
張弓拔刀第三聲絶諸隊一時舉槍第四聲絶諸隊一
時籠槍跪膝坐通鑑宋紀曰吳璘疊陣法每戰以長
槍居前坐不得起次最強弓跪膝以俟次神臂弓約賊
相搏至百步内則神臂先發七十步強弓併發次陣如
之說選真臘風土記曰真臘國軍馬亦是裸體跣足
右手執摽槍左手執戰牌别無所謂弓箭砲石甲胄之
屬金史曰火槍制以勑黃紙十六重為筒長二尺許
實以柳炭鐵滓磁末硫黃砒霜之屬以繩繫槍端軍士
各懸小鐵鑵藏火臨陣燒之燄出槍前丈餘藥盡而筒
不損
槍二
增唐書秦叔寳傳曰每敵有驍將銳士震燿出入秦王
輒命叔寳往取之躍馬挺槍刺於萬衆中莫不如志
通鑑五代紀曰吳徐温與王景仁戰不勝而却景仁引
兵乘之將及於隘吳吏士皆失色左驍衞大將軍宛邱
陳紹援槍大呼曰誘敵太深可以進矣躍馬還鬭衆隨
之梁兵乃退又宋紀曰王則據貝州反明鎬穿地道
以攻之文彦博至貝鎬穿道適通遂選壯士夜半由地
道入城衆登城賊縱火牛官軍以鎗中牛鼻牛還攻之
賊大潰開東門遁總管王信追則擒之又曰金苗道
潤素與中都經略副使賈瑀有隙一日從數騎出瑀伏
甲射之道潤顛於道左從者駭散有何伯祥者獨下馬
掖道潤道潤懣絶不能乘馬瑀伏發前突伯祥奮槍大
呼殺數人賊乃遁八編𩔖纂曰金宗弼本名烏珠太
祖第四子也希尹獲遼護衞問知遼帝獵鴛鴦濼宗望
宗弼率百騎遂越盧勃等馳擊敗之宗弼矢盡奪遼兵
士槍獨殺八人生獲五人弇州史料曰任兵憲環丞
吳時倭暴至臺檄丞以鄉兵五百徼之兵故市人子倉
卒應募不習戰遇輒鳥散走丞獨身從親信抵射賊賊
中勇敢者奮持長刀隃溝來擊丞館人挾抱丞上馬則
賊已刃尾之館人乃直前手搏賊連中數槍手不捨竟
死丞以間得逸去拊膝錄曰瞿能建文中從李景隆
攻北平白溝河之戰能奮勇衝擊殺傷甚衆北平遂却
能及其子與叛將房寬接戰寬敗王所乘馬凡三易三
被鎗所射矢皆盡能復躍馬引兵追擊大呼滅燕斬殺
數十百人備忘錄曰明武定侯郭英沈毅多智嘗從
征陳理其將陳同僉驍健善槊馳入中軍帳下上遽呼
曰郭四為我殺賊侯奮臂持鎗賊即應手墜上解所御
赤戰袍衣之曰唐尉遲敬德不汝過也
槍三
增王鐵槍李鐵槍(五代史王彦章傳曰彦章為人驍勇有力能跣足履棘行百步持一)
(鐵槍騎而馳突奮疾如飛而他人莫能舉也軍中號王鐵槍通鑑宋紀曰李全濰州北海農家子弓馬趫捷)
(能運鐵槍人號李鐵槍)號飛將號副統(唐書單雄信傳曰雄信能馬上用槍李密)
(軍中號飛將所金史實勒哈塔傳曰哈塔形不過中人而拳勇善鬭用槍長二丈軍中號為長槍副統)
半段槍丈八槍(唐書哥舒翰傳曰翰與吐蕃戰持半段槍迎擊所向披靡翰工用槍追及)
(賊擬槍於肩叱之賊反顧翰刺其喉剔而騰之高五尺許乃墮通鑑宋紀曰岳飛與金人戰於太行山擒其)
(將拓跋葉鄂特居數日又與敵遇飛單騎持丈八鐵槍刺殺其將黑風大王金人敗走)卧槍而坐
卧槍以待(又曰劉錡與烏珠夾石梁河而陣河通巢湖廣二丈錡命曳薪疊橋須臾而成遣甲)
(士數隊踰橋卧槍而坐城弇州史料曰傅友德既敗賊將韓乙度賊且復至開門陣於野使皆卧槍以待聞)
(鼓即起李二果盛兵至輕我師寡競而囂友德鼓之士騰躍搏賊遂敗之縛李二以獻)連槍為
橋縛槍為梯(通鑑宋紀曰蒙古主駐軍魚兒濼遣三哥巴圖帥萬騎自西夏趨京兆以攻金)
(潼關不能下乃由嵩山小路趨汝州遇山磵輒以鐵槍相鎖連接為橋以渡遂赴汴京金史巴薩傳巴薩攻)
(衞州猝無攻具縛槍為雲梯州人知不能攻守益嚴凡攻三日不克)削檳榔木挾大
竹筒(星槎勝覽曰暹羅國人削檳榔木為摽鎗其弇州史料曰沐英鎮雲南麓川宣慰思倫發聚衆來)
(寇象皆披甲負戰僂四周若欄楯挾大竹為筒於兩傍筒置短鎗十餘以摽我)
槍四
增杖折槍歸營(通鑑唐紀曰郭子儀李光弼與史思明戰於嘉山大破之斬首四萬級捕虜千)
(餘人思明墜馬露髻跣足步走至暮杖折槍歸營奔於博陵弼就圍之)垂雙拂為號(八編)
(𩔖纂曰李全置酒高會平山堂有堡塞候卒識其槍垂雙拂為號以報趙范范喜謂葵曰此賊勇而輕若果出)
(必成擒矣)梨花槍(又曰李全妻楊氏諭鄭衍德等曰二十年梨花槍天下無敵手今事勢巳去撐)
(住不行)銀槍金槍(北轅錄曰金主設朝外廊皆銀槍左掖門入皆金槍人依一柱以立焉)
泉隨鎗湧(星槎勝覽曰瓜哇國海灘有水一泓甘可飲稱為聖水元時使將史弼高興征其國)
(經月不下舟中乏水糧盡二將拜天祝曰奉天伐蠻若天與我水即生不與即死遂插鎗醎苦海中其泉隨鎗)
(湧起水味甘甜衆軍汲而飲之乃令曰天賜助我可力戰也兵威由是大振)兩頭著刃(兵略)
(纂聞曰孔侍郎鏞撫貴州時貴清平衞所部有曰溪刺者溪多智數善為兵刺膂力絶人能破三重甲持二丈)
(槍兩頭著刃以槍點地躍而起輒三五丈飛行稠人之上以戰若一二丈川澗跨越之如溝澮後鏞皆以計擒)
(之)撾簡附兵諫(通鑑五代紀曰淮南節度使楊渥忌張顥徐温欲誅之丙戌渥晨視事顥)
(温帥牙兵二百露刃直入庭中數渥親信十餘人之罪曳下以鐵撾擊殺之謂之兵諫諸將不與之同者顥温)
(梢以法誅之於是軍政悉歸二人渥不能制)鐵簡萬戶(金史曰烏延察喇勇果無敵左右手)
(持兩鐵簡簡重數十斤人號為鐡簡萬戶)
槍五
增詩唐杜甫詩曰苔卧綠沈槍明唐順之楊教師鎗
歌曰老楊自是關東客短衣長軀棗紅面千里隨身丈
八矛到處尋人鬭輕健謂余儒生頗好武一揖滚滚發
雄辯坐驚平地起波濤蠕蠕龍蛇手中現撥開雙龍分
海嬉攅簇兩蛇合穴戰爭先儘教使機關縮退誰知賣
破綻目上中眉(左傳事)猶自哂綿中褁鐵那能見滿身護
著不通風百步攛來激流電飛上落下九點丸放去收
回一條線問君何為技至此使我馮軒神□眩荅言少
小傳授時五步七步畫地踐邇來操弄三十年渾身化
作枯樹簳心却忘手手忘鎗眼前只見天花旋乃知熟
處是通神解牛斫輪安足羡因君亦解草書訣君鎗豈
讓公孫劒
棒一
增太公六韜曰方首鐵棓維朌重十二斤柄長五尺以
上千二百枚一名天棓崔豹古今注曰車輻棒也漢
朝執金吾金吾亦棒也以銅為之黃金塗兩末謂為金
吾御史大夫司隸校尉亦得執焉御史校尉郡守都尉
縣長之𩔖皆以木為吾焉用以夾車故謂之車輻一曰
形似輻故謂之車輻也抱朴子曰余願世人改其無
檢之行除其驕簡之失則趙勝之門無去客黃祖之棒
無所用矣晉宣帝教曰當教諸圍上守者皆作棒人
一枚輕重長短者各各可守皆當頭施紉挂臂賊破死
在旦夕邂逅衝突圍當以棓棓之
棒二
增通鑑唐紀曰顔慶復大破蠻軍殺二千餘人蜀民數
千人爭操芟刀白棓以助官軍呼聲震野拊膝錄曰
楊本者處州人初為太學生精於遁法靖難師起招募
才略之士本應募起家時吳王撫軍一日本請吳王出
觀兵及登將臺見大水淼茫平階而一軍不見曰此水
遁也及帥師北向本嘗持一鐵棒重三十斤臨陣馳突
北軍披靡不敢前遂大破之授錦衣衞鎮撫蓋自南北
交戰惟平保兒與本有功他將皆敗
棒三
原造五色長五尺(曹瞞别傳云太祖初入尉廨繕治四門造五色棒懸門左右各十餘)
(枚有犯禁者不避豪強皆棒殺之下詳棒一)乃用白棒輒加白棒(抱朴子曰)
(吳遣賀將軍討山賊賊中有善禁者每交戰官軍刀不能傷將軍乃多用白木棒擊之禁不能行沈約宋書)
(云後廢帝常著小袴褶未嘗服衣冠或有忤意輒加以虐刑有白棒數十枚各有名號鍼錐鑿鋸之徒不離左)
(右嘗以鐵椎椎人)棒殺外兵棒殺豪強(魏志鍾會傳云胡烈紿語親兵及疏)
(與其子曰丘建密說消息已作大坑白棒數千欲悉呼外兵入將以次棒殺投坑中諸牙門親兵亦咸說此語)
(一夜傳相告皆徧衆遂爭赴殺會下見前)增執棒趨報持棒大呼(三楚)
(新錄曰長沙衆軍迎馬殷為主值夜殷甚疑懼欲拒不行將曉忽覩一人黑色而貌甚偉執大棒鞠躬趨報曰)
(軍國内外平安俄而不見由是殷以為嘉兆心始安不北史王羆傳曰齊神武遣韓軌宵濟華州襲王羆羆)
(覺比曉軌衆巳乘梯入城羆尚卧未起聞閣外匈匈有聲便袒身露髻徒跣持一白棒大呼而詬曰老羆當道)
(卧貉子那敢過敵見驚退)
棒四
增金吾白梃如雨(通鑑唐紀曰玄宗御五鳳樓酺宴觀者諠溢樂不得奏金吾白梃如雨不)
(能遏)人持一巨梃自防(又宋紀曰种師道次白溝遼人譟而前擊敗師道前軍統制楊)
(可世於蘭溝甸士卒多傷師道先令人持一巨梃自防賴以不大敗)
棒五
增表魏高堂隆陳災異表曰石氏星占曰天棓五五星
之杖也主撾棓亂兵客星彗茀干犯棓兵大起二年消
復之宜罷省百役勿使士卒怨於勤苦而為亂足其廩
食度可勞然後用之則士卒安而無亂兵矣
椎一
增太公六韜曰方首鐵槌重八斤柄長五尺以上千二
百枚一名天槌敗步騎羣寇又曰㭬杙大槌重五斤
柄長二尺以上百二十具
椎二
增漢書淮南王傳曰淮南厲王長高帝少子也常心怨
辟陽侯孝文時入朝乃往請辟陽侯辟陽侯出見之即
自袖金椎椎之命從者刑之唐書嚴武傳曰武幼豪
爽母裴不為挺之所荅獨厚其妾英武始八歲怪問其
母母語之故武奮然以鐵鎚就英寢碎其首左右驚白
挺之曰郎戲殺英武辭曰安有大臣厚妾而薄妻者兒
故殺之非戲也父奇之曰真嚴挺之子通鑑宋紀曰
殿前都指揮使韓震復如賈似道之議請帝遷都陳宜
中欲示已非似道黨乃召震計事伏壯士袖鐵椎擊殺
之說海遼志曰契丹好以銅及石為槌以擊兔
椎三
增擊脛碎腦(通鑑唐紀曰僧圓淨謀反圓淨時八十餘捕者既得之奮鎚擊其脛不能折)
(又元紀曰益都王著因人心憤怨阿哈瑪特密鑄大銅鎚與妖人高和尚謀擊殺之時皇太子從帝如上都而阿)
(哈瑪特留守京師著以太子素惡其姦乃遣二西僧至中書詐稱皇太子還都作佛事復矯太子令俾樞密副使)
(張易發兵夜會東宫易不察遽以兵往既而省中遣使出迎悉為偽太子所殺奪其馬入建德門夜二鼓至東)
(宫前立馬呼省官至前責阿哈瑪特數語著即率去以所袖銅鎚碎其腦)誤中副車椎
殺晉鄙(漢書張良傳曰良為韓報讐得力士為鐵椎重百二十斤擊始皇博浪沙中誤中副車史記)
(信陵君傳曰朱亥袖四十斤鐵椎椎殺晉鄙)
椎四
增盧鼓椎(金史約赫德傳曰約赫德屢敗宋兵威震淮泗好用鼓椎擊人世呼曰盧鼔椎其名可以)
(怖兒啼大槩如呼麻胡云有子名和爾和世目曰小鼓椎)
椎五
增詩唐李白詩曰子房未虎嘯破産不為家滄海得壯
士椎秦博浪沙報韓雖不成天地皆震動潛匿遊下邳
豈曰非智勇
增銘山房隨筆翰林學士王文炳鐵椎銘曰朱亥貢金
張良受之合以忠義鍛成此鎚銅山可破鎚不可缺金
埒可碎鎚不可折噫亂臣滔滔四海嗷嗷長蛇其毒封
豕其饕上帝憤之以鎚畀著(著王千戶名也)鎚不自奮假手於
汝數未莫先時來敢後曾是一揮元兇碎首匪鎚之重
唯人之勇匪鎚之功唯人之忠長僅數尺重纔數斤物
小用大策此奇&KR0564;鎚在人亡再用者誰藏之武庫永鎮
姦回
枚一
增詩曰制彼裳衣勿士行枚海錄碎事曰銜枚止言
語諠囂也周官有銜枚氏狀如箸横銜之繣絜於項繣
者結礙也絜繞也蓋為結紐而繞項也(繣音獲絜音頡)
枚二
增史記曰項梁率師攻秦秦使章邯距梁章夜銜枚擊
楚殺項梁後漢書吳漢傳曰漢伐蜀與劉尚分營於
江南江北戰不利於是享士秣馬閉營三日不出乃多
樹幡旗使煙火不絶夜銜枚引兵與劉尚合軍遂大破
之陸賈楚漢春秋曰高祖向咸陽南趣宛宛堅守不
下乃匿其旌旗人銜枚馬束口龍舉而翼奮雞未鳴圍
宛城三匝宛城降梁祚國統曰孫權嘗賜甘寧酒米
寧以米賜帳下乃以銀碗酌酒自飲次與其都督次酌
其兵命銜枚出斫敵王隠晉書曰母丘儉文欽反遣
鄧艾進屯樂嘉欽果夜銜枚襲艾等昧爽至於城下
又曰王浚都督幽州諸軍事成都王使和演發兵殺浚
單于以演謀告浚州府逼近銜枚密嚴夜與單于圍演
演持白旛請降孫嚴宋書曰柳元景總軍北討元景
至弘農營於開方口衆軍並造陜下元景遣軍副柳元
怙簡步騎二千一宿而至遂合戰元怙悉偃旗鼓士馬
皆銜枚潛師伏甲而進既出賊不意虜衆大駭唐書
王雄誕傳曰李子通敗輔公祏乘勝追之反為所擠士
皆走壁雄誕獨提私卒數百銜枚夜往乘風火之子通
大敗又王晙傳曰薛訥至武階距大來谷二十里賊
陣兩軍間亘一舍而近晙往迎訥夜使壯士銜枚鏖突
賊駭引去
枚三
增遣三校上西山(漢書趙充國傳曰充國擊西羌至金城須兵滿萬騎欲渡河恐為虜)
(所遮即夜遣三校銜枚先渡渡輒營陣會明畢遂以次盡渡後漢書段熲傳曰羌衆潰東奔射虎谷熲規一)
(舉滅之乃遣千人於西縣結木為柵廣二十步長四十里遮之分遣田晏夏育等將七千人銜枚夜上西山結)
(營穿塹去賊一里許又遣司馬張愷等將三千人上東山賊乃覺之)銜枚泝江銜枚
渡河(國語曰吳王起師軍於江北越王軍於江南越王乃令左軍銜枚泝江五里以須亦令右軍踰江五)
(里以須夜中乃令涉江鳴鼓中水以須越王以其中軍私率六千人銜枚以襲攻之吳師大北通鑑宋紀曰)
(李成聞王進敗自引兵十餘萬來岳飛遇成於樓子莊大破之追斬進遂復筠州成復以十萬衆與張俊夾河)
(而營楊沂中夜銜枚渡河與俊夾攻成又大敗俊乘勝追至江州成勢迫絶江而去)銜枚先登
銜枚夜出(王智深宋書曰劉誕作亂孝武帝使沈攸之等伐之於是龍驤將軍卜天生推車塞)
(塹率敢死數百人銜枚先登付習鑿齒漢晉陽秋曰初魏軍始入蜀劉禪分二千人羅獻留守吳聞蜀敗遂)
(起兵遣盛憲謝詢等水陸並到說獻以合從之計獻謂諸將曰今據孤城百姓無主吳人因釁公敢西過宜一)
(決戰以示衆心遂銜枚夜出擊破憲)
枚四
增折竹為&KR1127;(通鑑宋紀曰劉錡遣驍將閻充募壯士五百夜斫敵營是夕天欲雨電光四起見敵)
(輒殲之金兵退十五里錡復募百人往或請銜枚錡笑曰無以枚也命折竹為&KR1127;如市井兒以為戲者人持一)
(以為號直犯金營電所燭則皆奮擊電止則匿不動敵衆大亂百人者聞吹&KR1127;聲即聚金人益不能測終夜自)
(戰積尸盈野)
鉤鑲一
原釋名曰鉤鑲兩頭曰鉤中央曰鑲或推鑲或鉤引用
之之宜也增字彙曰古兵有鉤有鑲引來曰鉤推去
曰鑲莊子曰曲者中鉤
鉤鑲二
增瑞應圖曰湯都於亳有神人牽白狼口銜銅鉤入湯
庭
鉤鑲三
原蜀鉤吳鉤(魏文帝與王朗書曰丕不愛江漢之珠而愛巴蜀之鉤此言難得之貴寳不若)
(易得之賤物器吳都賦曰家有鶴膝戶有犀渠軍容蓄用械兼儲吳鉤越棘純鉤湛盧)
鉤鑲四
原蚩尤辟兵(東觀漢記詔令賜鄧遵蚩尤辟兵鉤一)殺子成鉤(吳越春秋云闔)
(閭作金鉤曰能善為鉤者賞之百金有人貪賞重殺其兩子以血釁金遂成二鉤獻之而詣宫門求賞王曰為)
(鉤者多而子獨求賞何以異作者曰吾作鉤貪王之賞殺吾二子以成兩鉤是以與衆異其人向鉤而哭呼其)
(兩子名曰吳鴻扈稽我在此聲未絶而兩鉤俱飛著父之胸吳王大驚乃賞之百金)
御定淵鑑𩔖函卷二百二十四
