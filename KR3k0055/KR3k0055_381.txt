欽定四庫全書
御定淵鑑類函卷三百七十六
服飾部七(帳帟)(帷幕幬幔屏幃幌風)(幄簾)
帳一
原釋名曰帳者張也張施於牀上也海錄碎事曰斗
帳小帳也形如覆斗漢舊儀曰祭天紫壇有紺幄帳
增漢書曰尚書郎作文書起草更直於建禮門臺給
青縑帳晉令曰錦帳為禁物柴子大七折曰錦衾
内設羅幬幘帳也唐六典曰凡大駕行幸預設三部
帳幕有古帳大帳次帳小次帳小帳凡五等古帳八十
連大帳六十連次帳四十連小次帳三十連小帳二十
連凡五等之帳各三是為三部其外置排城以為蔽捍
焉
帳二
增三輔舊事曰燕太子丹云秦始皇置高漸離于帳中
擊筑原又曰秦時奢泰渭水貫都以象天河横橋南
度以象牽牛後宫列女萬有餘人婦人之氣上衝於天
縑帳綺帷木衣綈繡土被朱紫增漢書曰秦起咸陽
而至西雍離宫三百帷帳不移而具神仙傳曰漢初
茅君當受神靈之職衆賓皆至忽然有素縑帳於屋下
敷數重白氈金案玉杯人皆醉飽又曰茅君仙去民
為立廟茅君在帳中與人言原史記曰沛公入秦宫
宫室帷帳狗馬重寳婦女以千數意欲留居之樊噲諫
沛公出舍沛公不聽張良諫乃止益部耆舊𫝊曰翟
酺上事云漢文帝連上書囊以為帳惡聞紈素之聲
漢武故事曰上以琉璃珠玉明月夜光雜錯天下珍寳
為甲帳其次為乙帳甲以居神乙以自居漢書曰東
方朔云陛下誠能用臣朔之計推甲乙之帳燔之於四
達之衢史記曰丞相公孫弘燕見上或時不冠而見
上嘗坐武帳中汲黯前奏事上不冠望見黯避帳中使
人可其奏事其見敬禮如此增趙飛燕外𫝊曰成帝
為后别開遠條館賜紫茸雲氣帳原東觀漢記曰桓
榮常寢病太子朝夕遣中人問疾賜以帷帳奴婢曰如
有不諱無憂家室也後病愈復入侍講增又曰馮魴
永平中上行幸于諸國敕魴車駕發後將緹騎宿玄武
門複道上詔南宫複道多惡風寒老人居之且病痱(音肥)
(風病)苦内者多取帷帳東西竟塞諸窗望令致密原馬
融别𫝊曰融為儒教養諸生常有千數善鼔琴好吹笛
達生任性不拘儒者之節居宇器服多存侈飾嘗坐高
堂施絳紗帳前授生徒後列女樂弟子以次相𫝊鮮有
入其室者增抱朴子曰蔡伯喈到江東得論衡中國
諸儒覺其談論更遠疑得異書求帳中隱處果得之
風俗通曰漢靈帝好居武帳京師皆競為之後董卓擁
羌兵掠宫掖魏志曰吕布將辭袁紹還洛紹欲殺之
明日當𤼵紹遣甲士三十人辭以送布布使止于帳側
偽使人於帳中鼔筝紹兵卧布無何出帳去而兵不覺
夜半兵起亂斫布牀被謂為已死明旦紹訊問知布尚
在又曰典韋拜都尉太祖引置左右將親兵數百人
嘗繞帳晝立侍終日夜宿帳左右又曰曹爽從帝朝
高平陵司馬宣王語弟孚曰陛下在外不可露宿促送
帳幔詣行在所原傅子曰魏太祖武皇帝恐嫁娶之
奢僭公主適人皆以皂帳從婢不過十人增魏武遺
令曰吾與妓女皆著銅雀臺上施六尺牀練帳月朝十
五輒向帳作樂吳志曰蔣欽字公希拜左護軍孫權
嘗入其内母疏帳縹被權歎其貴而守約敕御府為母
作錦被改易帷帳吳時外國𫝊曰斯調王作白珠交
結帳金牀上天竺佛精舍天竺王見珠圓好意欲留臣
下諫乃止鄧德名南康記曰陽道士葬寳經巖數年
屍猶儼然葛帳覆之晉略曰張方兵入洛御寳織成
流蘇武帳皆割分為馬□矣郭子曰許侍中顧司空
俱作王丞相從事夜飲極歡丞相使二人眠已帳中顧
至曉不得熟寐許上牀便大鼾睡丞相語諸客曰此中
亦是難眠處耳幽明錄曰晉朱黃祖奉親至孝母病
篤天漢開明有一老公將小兒持箱自通即以兩丸藥
賜母服之患頓消因停宿夜中聽事上有五色氣際天
琴歌清好祖往視之坐斗帳裹四角及頂上各有一大
珠形如鵝子明彩炫耀東宫舊事曰皇太子納妃有
熟絳綾帳絳絹幄晉令曰桓玄小會于西堂殿施絳
綾帳鏤黃金龍御五色羽葆流蘇群臣竊相語曰此頗
似轜車亦王莽仙蓋之流俗說曰桓玄在南州妾當
産畏風應須帳桓曰不須作帳可以夫人故帳與之
語林曰劉植詣石崇如厠見有絳衣帳大牀茵褥甚麗
不復行乃更如他厠世說曰郗超為桓温參軍時謝
安王坦之嘗詣温温令超帳中卧聽安笑曰郗生可謂
入幕之賓矣又曰卞範之為丹陽尹羊孚南州暫還
往卞許云下官疾重不堪坐卞便開帳拂褥羊逕上卞
大牀入被就枕卞迴坐傾睞移晨達暮羊去卞執手曰
我以第一流期卿卿莫負我南史宋武帝征慕容超
圍廣固將拔之夜忽有鳥大如鵝蒼黑色飛入帝帳裏
衆以為不祥獨胡蕃賀曰大吉之祥也明旦攻城陷之
齊書曰高祖儉素内殿黃紗帳又曰吐谷渾王河
南其國多善馬有屋宇雜以百子帳即穹廬也酉陽
雜俎曰北朝五月進五時圖五時花施帳之上隋書
曰煬帝北廵欲誇兵威令宇文愷為大帳其下坐數千
人帝大悅賜賞甚多唐書曰高祖時吳王杜伏威獻
竹帳上以勞人不受又曰始畢可汗衙帳無故自破
高祖曰此何祥也内史令蕭瑀進曰昔魏文帝幸許昌
城門無故自壞帝惡之返其年文帝崩始畢帳壊即其
類也高祖然之又曰武后常御紫宸殿設慘紫帳
知命錄曰李嶠當則天朝拜相帝幸宅見卧青絁帳賜
御用繡羅帳嶠卧不安席明日奏少時相者謂不當華
欲用舊也明皇雜錄曰楊國忠鏁子帳希世之寳人
不能計其直唐六帖曰貴妃妹虢國夫人與國忠竝
驅道中靚妝盈里不施帷帳人謂之雄狐杜陽編曰
明皇友愛至厚殿中設五幄與諸王處號曰五王帳
又曰元載寵姬薛瑶英載設金絲帳處之又曰李蔚
咸通十四年詔迎佛骨乃以珠玉為帳又曰同昌公
主堂中設連珠之帳績真珠為之也世說曰捲柳為
圈以相連鎖百張百合圈多故以百子名之唐人㛰禮
多用百子帳特貴其名與㛰禮宜而其制度則非有子
孫衆多之義吳越備史曰錢鏐夫人嘗以王寢帳隳
裂乃造青縑帳將易之王曰作法于儉猶恐其奢但慮
後代皆施錦繡耳卒不用傳燈錄曰党大尉銷金帳
下淺斟低唱醉飲羊羔記聞譚曰京師娼陳嬌如姿
藝俱美睦州尹一見求納焉嬌如曰願得錦帳三十里
乃可蓋戲之也翌日載錦帳數十車張之陳大驚乃如
前約
帳三
增翠羽金鷄(唐玄宗皇后王氏廢為庶人王諲作翠羽帳賦安祿山召登勤政樓上設幄)
(坐之左置金鷄帳)白綃烏練(拾遺錄曰蜀先主甘后坐于白綃帳中于戶外望之如月)
(下聚雪夏吳時外國𫝊曰東齊施烏練帳)琉璃玳瑁(拾遺錄曰董偃常卧延清之室)
(設紫琉璃帳玳武帝起望仙臺設瑁帳)三雲七寳(西京雜記曰成帝設雲帳雲幄雲幕)
(于甘泉紫殿世謂之三雲殿之武后時嬖臣張易之為母臧作七寳帳有魚龍鸞鳳形又酉陽雜爼曰平)
(康坊菩提寺有郭令公王夫人七寳帳)翡翠芙蓉(離騷曰翡翠帳飾高堂白居易詩)
(曰芙蓉帳暖度春宵)白紬紫綃(杜陽雜編曰酷吏吉温楊國忠當國引拜京畿關内採訪)
(使安祿山敕吏設白紬帳于傳以俟命中又曰元載芸暉堂戶牖内設紫綃帳得於南海溪洞鮫綃之類也)
(經疎而薄如無所礙雖屬凝冬而風不能入盛暑則凉自至其色隱隱焉忽不知其為帳也惟見卧内紫氣而)
(已)九龍九華(南唐書曰閩王鏻吏歸守明者以色見倖號歸郎鏻命工作九龍帳國人)
(歌曰誰謂九龍帳唯貯一歸郎帳白居易長恨歌曰聞道漢家天子使九華裏夢魂驚)紅羅
紫錦(古詩曰紅羅複斗帳四角垂香囊史曰漢武帝以紫錦為帳)金霞青綃(趙飛)
(燕外𫝊曰后以真蠟國獻萬年蛤妆玉成金霞帳帳中常若滿月拾遺記曰展青綃之帳)流蘇
辟塵(海錄碎事曰流蘇帳乃盤結繪繡之毬五色錯為之同心而下垂者也採蘭雜志謝靈運有)
(帳曰辟麈)散春愁迎秋月醉忘歸夜酣香(南部煙花記曰)
(隋煬帝建迷樓樓上設四寳帳一曰散春愁二曰醉忘歸三曰夜酣香四曰迎秋月皆雜寳所成)無
文示樸隔紗授業(漢書曰文帝帷帳無文繡以示敦樸為天下先韋逞母宋氏家世)
(受周官音義生員百二十人隔絳紗帳授業號宣文君)
帳四
原寳帳(西京雜記曰帝為寳帳設於後宫)錦帳(石虎鄴中記曰冬月用明光錦以白縑為)
(裏名複帳帳之四角安純金銀鑿鏤香爐爇以百和香帳頂安金蓮花中懸金箔織成錦囊杜甫詩曰叨陪)
(錦帳坐)黼帳(司馬相如美人賦曰芳香芬列黼帳高張杜預七詰曰張參天之黼帳鮑照蕪)
(城賦曰若夫藻扃黼帳)玄帳(棗據五言詩曰凉風動玄帳明月皎素輝)增組帳(抱朴)
(子曰組帳霧合)羅帳(劉元休詩曰羅帳延秋月)玉帳(杜甫詩曰玉帳分弓射敵營蘇軾)
(詩曰玉帳夜談霜月苦)珠帳(詳帳二龍又蒲萄架曰草珠帳)蕙帳(北山移文曰蕙)
(帳空兮夜鶴怨)虎帳(南唐書曰梁王徐知諤嘗遊&KR1045;山除地為廣場編虎皮為大幄率僚屬會於下)
(號曰虎帳忽遇暴風飄虎帳碎如飛蝶知諤驚遽棄歸數日卒)秋帳(江淹别賦曰秋帳含兹明月光)
密帳(李商隱效徐陵體贈更衣詩曰密帳真珠絡温幃翡翠装楚腰知便寵宫眉正鬭強)原
金織(魏略曰大秦國出金織成帳五色牀)碧複(□鄉記注曰老君碧複帳孔子青複帳)
不作衣(風俗通曰俗說帷帳不可作衣令人病癘)壊為袴(晉謝尚為江夏相都督始到官)
(郡府以布四十疋為尚造烏衣帳尚壊之以為軍士襦袴)大人施(魏武内誡令曰後宫止設青布)
(帳公女常謂太祖曰大人自可施帳當令君臣上下悉共見之)將軍撤(晉中興書曰紀瞻勸中宗)
(即位帝不許使殿中將軍韓績撤去御座帷帳瞻叱績曰帝座上應星宿敢自動者斬帝為之改容)絡
以珠翠(潘岳西征賦曰從逸遊於角觗絡甲乙以珠翠)飾以流蘇(摯虞决疑要注曰天)
(子帳以流蘇為飾)藻帳垂隂(曹植詩曰華屏列耀藻帳垂隂)綵帳照野(成公)
(綏洛神賦曰綵帳照野丹綘燭天)向帳作伎(魏略曰武帝嘗與妓女宴於銅雀臺施帷帳醉)
(輒向帳作伎)他帳遥望(桓子新論詳幄)春施錦帳夏用單羅(石虎)
(鄴中記曰春秋施錦帳表以五色絲為裌帷夏用單紗羅或綦文單羅或縠文羅為單帳)冬施青
布夏施青練(晉陽秋曰中宗性簡儉沖素有司嘗奏太極殿廣室施絳帳帝曰漢文集上書皂囊)
(為帷遂令冬施青布夏施青練帷帳)
帳五
原詩梁沈約詠帳詩曰甲帳垂和璧螭雲張桂宫隋珠
既吐曜翠被復含風增陳後主詠帳詩曰錦作明玳
牀黼垂光粉壁帶日芙蓉照因吹芳芬拆唐白居易
青氊帳詩曰合聚千羊毳施張百子弮骨盤邊柳健色
染塞藍鮮元謝可宗詠紙帳詩曰清懸四壁剡溪霜
高卧梅花月半牀繭甕有天春不老瑶臺無夜雪生香
覺来虚白神光𤼵睡去清閒好夢長一枕總無塵土氣
何妨留我白雲鄉劉秉忠詠亭帳詩曰草色如波照
碧空新開一朵玉芙蓉雄風吹斷襄王夢高捲巫山十
二峯張昱詠演法師惠紙帳詩曰銀鐙夜照白紛紛
四面光搖白縠文隔枕不聞巫峽雨繞牀惟走剡溪雲
風和柳絮何因到月與梅花竟不分塞北江南風景别
却思氊帳舊從軍陳泰詠紙帳歌和全初上人韻并
簡劉光朝時朝納寵故戲之耳詩曰道人於是百不聞
歲晩鶴骨誰相温禪牀繭光薄如霧宜月宜霜復宜露
夢回蘄竹生清寒五月幻得梅花看初疑翠幕輕無力
一片凝秋剡中色道人巧手天機深兩杵獨伴階蛩吟
卷舒似聽桔葉音珍重莫遣煙煤侵百年富貴誰能免
錦幄彤廬語恩怨可憐老楮歲寒心用舍在吾難自薦
君不見燕山穹廬氊百幅狎坐圍春醉紅玉道人不學
製戎衣空煮南山卧茅屋安知幕天席地一希夷長共
青山白雲宿明高啟詠紙帳詩曰剡藤裁素幬坐使
諸塵隔冬室自生温寒窗屢更白不隨直省被長覆棲
禪簀思曾雪夜時宿伴山中客
帷幕一
原釋名曰帷圍也以自障圍也幕幕絡也在表之稱也
說文曰在旁曰帷在上曰幕案爾雅覆食亦曰幕廣
雅曰帷幕帳也增易曰井收勿幕原禮記曰國君
與卿圖事館人布幕于寢門外增又曰帷薄之外不
趨又曰士使人弔撤帷主人迎弔于寢門外周禮
曰組綬所以繫帷又曰幕人掌帷幕幄帟綬之事
又曰掌舍掌王之會同之舍帷宫設旌門(吳澄注帷宫者王止息或)
(張帷為宫也)又曰命夫過市罰一蓋命婦過市罰一帷
戰國策蘇秦曰連袵成帷史記蘇秦曰舉袂成幕
文選曰舉袂成帷夢書曰夢見帷帳主隂憂事
帷幕二
原歸藏曰昔女媧筮張雲幕而枚占神明增左傳曰
齊人歸公孫敖之喪聲已不視帷堂而哭又曰公孫
歸父欲去三桓以張公室與公謀而聘于晉冬公薨臧
宣叔逐東門氏子家還及笙壇帷復命於介既復命袒
括髮即位哭三踊而出遂奔晉又曰晉侯使郤克徵
會于齊齊頃公帷婦人使觀之郤子登婦人笑于房獻
子怒出而誓曰所不此報無能涉河又曰泉丘人有
女夢以其帷幕孟氏之廟遂奔僖子又曰公孟有事
于蓋獲之門外齊子氏帷于門外而伏甲焉又曰晉
人執季孫意如以幕蒙之又曰昭公二十九年衛侯
來獻其乘馬塹而死公將為之櫝子家子曰從者病矣
請以食之乃以帷裹之又曰哀公八年二月吳伐我
次于泗上微虎欲宵攻王舍私屬徒七百人三踊于幕
庭吕氏春秋曰伍子胥將欲見吳王而不得客有言
之于王子光者王子光見而惡其貌客以告子胥曰此
易改也願令王子重帷堂上而見其衣王子光許之子
胥說之半王子光褰帷搏其手而與之坐史記曰李
牧為趙將收市租皆入幕府漢賈誼治安策曰大臣
坐淫亂者曰帷簿不修漢書曰衛青征匈奴大克武
帝就拜大將軍於幕下府中因號幕府漢武帝内傳
曰七月七日宫掖之内張雲錦之帷燃九光之燈候西
王母至也王母以紫錦為帷西京雜記曰趙飛燕為
皇后其弟上遺金錯繡帷漢書曰成都侯王商第内
大池以行船立羽蓋張帷幄後漢書曰更始委政趙
萌日夜與婦人飲宴後庭羣臣欲言事輙醉不能見時
不得已令侍中坐帷中與語諸將識非更始聲出皆怨
曰成敗未可知遽自縱放若此又曰明德馬皇后既
處椒房大官上飯重加幕覆輒撤去又鄧禹傳曰光
武策禹謀謨帷幄又張酺傳曰孟侯經博待言帝幕
拾遺記曰漢安帝好微行于郊埛間或露宿起帷宫
千間皆用錦罽文繡原魏書曰魏太祖雅性節儉帷
帳壊則補納增又曰司馬景王奏太后廢齊王芳曰
帝於凌雲臺曲室中施帷見九親婦女原晉陽秋曰
晉武帝令曰殿前及武帷織成帷不須施也增又曰
謝安劉夫人帷諸妓作樂太傅暫見便下帷太傅索更
開夫人云恐傷盛德原又曰穆帝立年始二歲皇太
后褚氏設白紗帷于太極前殿擁帝臨軒增宋書曰
袁粲每經傅昭戶輒歎曰經其戶寂若無人披其帷其
人斯在豈非名賢乎齊書曰毛惠素為少府卿性孝
母服除後更修母所住處帷屏每月朝十五向帷悲泣
旁人為之感傷終身如此齊書曰高穎參謀帷幄决
勝千里唐書曰魏徵疏云臣奉侍帷幄十餘年又
曰房玄齡有决勝帷幄定社稷功天寳遺事曰長安
貴家春遊載油幕遇雨則覆雨唐書曰杜暹為監察
御史往磧西覆屯蕃人齎金以遺暹固辭不受左右言
不可逆其情乃受而埋之幕下既去乃移牒令取之
又曰鄭畋坐籌帷幄終能復國又曰文宗御紫宸殿
韓約奏甘露降金吾左仗樹李訓舒元輿奏陛下宜親
往以承天休詔宰相羣臣往視還訓奏言非甘露帝顧
中尉仇士良等騐之訓因欲閉止諸宦人使無逸者宦
人至仗所會風動廡幕見執兵者士良等驚走告曰李
訓反士良遣神策副使率衛士捕訓黨千餘人斬之
又曰唐懿宗賜公主瑟瑟幕紋如碧絲貫以真珠雖雨
不濡宋史曰范仲淹子純仁娶婦將歸或傳以羅綺
為帷幔者公聞之不悅曰羅綺豈帷幔之物耶吾家素
清儉安敢亂吾家法敢持至吾家當火于庭閒窗叢
話曰蘇東坡守汝隂日作擇勝亭以帷幕為之世所未
有也
帷幕三
原羅帷紗幕(魏文帝與繁欽書曰白日西逝清風赴闈羅帷徒袪玄燭方微又古詩明月)
(何皎皎照我羅牀帷記又文選詩微風吹閨闥羅帷自飄揚王子年拾遺曰漢武帝李夫人死後嘗思夢)
(之命工人依圖作李夫人形刻成置輕紗幕裏宛若生時帝大悅)錦帷綈幕(典略曰孔)
(子反衛見夫人在錦帷中孔子北面稽首夫人自帷中再拜又王子年拾遺記曰漢武帝以珊瑚為牀紫錦)
(為帷柱又曰武帝好微行於池傍遊宫以漆為鋪黑綈之幕器服乘輿皆尚黑色)增荔帷
蓮幕(屈平九歌曰罔薜荔兮為帷府庾景行泛綠水依芙蕖何其麗也時以入王儉為蓮花池因謂之)
(蓮幕)原運籌撰歴(史記曰漢六年正月封功臣張良未嘗有戰功高祖曰運籌帷幄巾)
(决勝千里外子房功也成劉歆與揚子雲書曰蕭何造律張蒼撰歴皆於帷幕貢於王門)紫綃
帷青油幕(王子年拾遺記曰吳主孫權趙夫人善畫巧妙無雙權居昭陽宫倦暑乃展紫綃之)
(帷夫人曰此不足貴妾欲窮思慮能使下綃帷而清風自入視外無有蔽礙列侍飄然自凉若御風而行宋)
(書劉穆之孫瑀仕宦甚不得意至江陵與顧峻書曰朱修之三世叛兵一旦居荆州青油幕下作謝宣明面孔)
(見向夜韓愈李正封聯句詩曰談笑青油幕燈明觀棋月暗秋城柝觀謂道觀去聲)合疏縷
張綺羅(劉向說苑曰晏子復於景公曰且合升斗之微以滿倉廪合疏縷之緯以成帷幕葛洪)
(神仙𫝊曰淮南八公詣淮南王安門皆鬚眉皓素王欲少者八公皆成十五六童子門吏以白安聞之不及履)
(即出迎之以登思仙之臺張綺羅之幕設象牙之席)然明誦延年寢(東觀漢記曰張)
(奐字然明至匈奴時休屠及朔方烏桓竝同反叛遂燒度遼將軍門列屯赤地煙火相望兵衆大恐各欲亡去)
(奐安坐帷中與弟子誦書自若軍士稍安布漢書曰江都王釗字延年為將善綏御士衆寢止幕而已)
增孫峻置酒鄴掾嫁女(吳志曰孫峻欲誅諸葛恪置酒伏兵於帷中史記曰西)
(門豹為鄴令問民疾苦長老曰鄴三老廷掾常為河伯娶婦河上張綘帷女居其巾如嫁女之法)
帷幕四
原成帷(淮南子曰先鍼而後縷可以成帷先縷而後鍼不可以成衣)下帷(史記曰董仲舒)
(為博士下帷講誦弟子以次相受業或莫見其面三年不窺舍園)綺帷(長門賦曰張綺羅之幔帷)
(垂楚組之連綱)組帷(庾闡揚都賦曰皇帝乃坐路寢御組帷)增素帷(潘岳寡婦賦曰)
(代羅幬以素帷又曰入空室兮望靈座帷飄飄兮燈熒熒)遥帷(江淹詩曰汎瑟卧遥帷)書
帷(杜甫詩曰講殿闢書帷)繐帷(謝朓詩曰繐帷飄井榦繐細布而疎為靈帳裙)原動
風(大暑賦曰雄風䬃然時動帳帷之纖羅)鍳月(阮籍詩曰薄帷鑒明月清風吹我衿)下
羅帷(琴操曰雍門周說孟嘗君云下羅帷来清風)張翡帷(司馬相如子虚賦曰張翡帷連)
(羽盖翠又宋玉招魂曰翡帷幬飾高堂些)朱帷連綱(張衡南都賦曰暮春之禊元已之辰)
(方軌齊軫祓於陽賓朱帷連綱曜野映雲)丹帷連綱(曹植古詞曰還行秋殿入侍君王椒房丹)
(帷楚組連綱)敝帷埋馬(禮記曰敝帷不棄為埋馬也)以帷縛妻(左傳曰齊)
(閭丘嬰以帷縳其妻而載之與申鮮虞乘而出鮮虞推而下之曰君昏不能匡危不能救死不能葬而知匿其)
(昵其誰納之以下幕)增六幕(前漢禮樂志曰紛紜六幕浮大海猶言六合也)原疊
幕(馬季良奏馬賢事曰賢專於軍設重帷以疊幕油表其上)毳幕(李陵答蘇武書曰韋韝毳幕)
(唐玄宗本紀亦曰捐毳幕而趨雁塞)增繡幕(瓊奴歌曰繡幕後擁春風香李白詩曰羅幃繡幕)
(圍春風)脩幕(宋玉招魂曰離榭脩幕侍君之間)烏幕(韓愈序曰大夫烏公以石生為)
(才羅而致之幕下又以温生為才亦羅而致之幕下)綠幕(韓愈詩曰黃簾綠幕朱戶閉風露氣入秋)
(堂凉)原獻幕下(趙孟叔孫豹入鄭鄭伯兼享之具五獻之籩豆于幕下)入幕中
(郗超與桓温謀謝安與王坦之詣温論事令超坐帳中聽之風動帳開安笑曰郗生可謂入幕之賓)幕
以布地(三禮圖曰幕以布地或以陳上)張幕虔卜(左傳曰晉侯伐鄭楚子救之楚子登)
(巢車以望晉軍太宰伯州犁侍於王後王曰騁而左右何也曰召軍吏也皆聚于中軍矣曰合謀也張幕矣曰)
(虔卜於先君也徹幕矣曰將發命也甚囂且塵上矣曰將塞井夷竈而為行也)軍幕未辦(黃石)
(公三略云軍井未達將不言渴軍幕未辦將不言倦是為禮將)軍幕自動(兵書曰將軍在營帳)
(幕無故自動主敵人散走)楚幕有烏(左傳曰楚子元伐鄭諸侯救鄭楚師夜遁鄭人將奔桐丘)
(諜告曰楚幕有烏乃止注諜間也按大將所居以幕帳蔽風雨軍衆屯聚烏不敢止今有烏知楚師已遁)
猶燕巢幕(又曰吳季札自衛如晉將宿於戚聞鐘聲焉曰異哉吾聞之也辨而不德必加於戮夫子)
(獲罪於君以在此懼猶不足而又何樂夫子之在此也猶燕之巢於幕上君又在殯而可以樂乎)翠
幕雲布(潘岳籍田賦曰青壇蔚其嶽立翠幕黕以雲布)翠幕蜺連(張景陽洛神賦曰朱)
(幔虹舒翠幕蜺連)張幕設帟(周禮掌次職曰師田則張幕設重帟鄭注云下張幄者於是臨)
(誓衆王或回顧占察)野幕為府(崔駰與竇憲牋曰君以野幕為府)蘭室接羅
幕(陸機樂府詞)明月照緹幕(劉楨詩曰明月照緹幕華燈散炎暉)張帟幕
會平原(左思蜀都賦曰將饗獠者張帟幕會平原酌醪酤割芳鮮)張朱幕延羣臣
(程咸詩序曰平原邑三月三日從華林園作壇建僊宫張朱幕詔延羣臣作詩以頌之)
帷幕五
增詩元黃鎮成題吳伯昭紅蓮綠幕圖歌曰烏君之山
從西來拔地山仞青崔巍劃然磅礴下江滸林麓隱隱
棲樓臺上有飛蘿罥罣古喬木下有滄浪萬頃青如苔
紅蓮綽約泛渚淨綠幕縹緲臨湖開雲煙捲風島嶼沒
窗戶洗雨冰霜迴高人自是青雲客日向湖亭賞山色
昔年走馬踏紅塵射殺南山雙白額今日綸巾羽扇閒
獨面清泠飲冰蘗壺箭收投勝負空碁枰罷局機籌息
延陵公子昔稱賢畫手復見今道玄有聲之畫宜詩篇
為子作詩將畫𫝊
幔一
增說文曰幔幕也釋名曰幔漫也漫漫相連綴之言
也廣雅曰幔掩也原六韜曰將冬不服裘夏不操
扇天雨不張幔蓋名曰禮將將不身服禮無以知士卒
寒暑也軍令曰戰時皆取船上布幔布衣漬水中積
聚之賊有炬火火箭以掩滅之也增酉陽雜俎北朝
㛰禮青布幔為屋在門内外謂之青廬
幔二
原東觀漢記曰岑彭與吳漢圍隗囂以縑幔盛土為堤
壅水灌城增袁宏漢記曰獻帝出長安李㴶来追董
成懼射之以被為帳幔原江表傳孫權在武昌欲還
建業乃於堂中張幔會僚議之蜀志曰張松勸劉璋
絶曹公交通先主璋率步騎三萬餘人東乘帳幔精光
耀日往就與會秦記曰苻永固以太常韋逞母宋傳
其父業得周官義旨乃就来宋家立講堂書生百餘人
隔絳紗幔而受業焉世說曰庾太尉亮風儀偉長時
皆以為美亮有大兒年數歲雅量之質便自如此温太
真嘗隱幔視之此兒神色恬然乃徐跪曰君侯何以為
論者乃謂不減亮增宋書曰晉安王子勛叛逆取所
乘車除脚以為輦其夕有鶚集其幔梁書曰曹景宗
為揚州刺史性躁動出行常欲褰車帷幔左右諫以位
望隆重人所具瞻不宜然景宗曰吾昔在鄉里平澤中
騎快馬如龍逐麞數肋射之覺耳後生風鼻頭出火此
樂使人忘死今作貴人動轉不得路行開車幔輒言不
可閉置車中如三日新婦悒悒使人氣盡又曰柳惔
甚重婦頗成畏憚性愛音樂女妓精麗略不敢視僕射
張稷與惔狎密而為惔妻所敬賞稷每詣惔必先相聞
夫人惔每欲見妓但因稷奏請其妻隔幔坐妓然後出
惔因得留目
幔三
增納枕繞車(拾遺記曰吳孫權趙夫人指間織錦號機絶方寸帛上繡五嶽圖形號針絶以)
(鬱夷國神膠續髮髮析為數縷織裁為幔内外視之飄飄如煙氣輕動而房内自凉時權尚軍旅常以此幔自)
(隨以為征幕舒之則廣縱一丈卷之則納於枕中號絲絶陸機别傳曰機夢黑幔繞車手决不開明日見誅)
原鸞翔虹舒(拾遺記曰周穆王時摩連國獻鸞章錦幔其錦文如鸞翔張協洛神賦)
(曰朱幔虹舒)
幔四
原油幔(稽含集曰李方治為撫軍長史余為從軍中郎常隨撫軍時天熱露坐有頃雨降李不張油幔)
綺幔(長門賦曰張羅綺之幔帷)增碧幔(虞世南曰褰輕綃之碧幔)長幔(李白)
(詩繡沓牽長幔)佛幔(韓維詩曰書棚落幽蠧佛幔掩餘香)幽幔(謝惠連詩曰孤燈曖幽幔)
焚幔(范仲淹娶婦事詳前帷幕)蔽幔(周世宗宣懿皇后李崇訓婦也崇訓手自殺其家人)
(次以及后后走匿以帷帳自蔽得免世宗納之)雨淋幔(杜甫詩曰簷雨亂淋幔)風捲
幔(又曰天清風捲幔)武夷綵幔(武夷君會于山頂綵幔屋宇甚盛因號幔亭)寢
堂油幔(唐史曰馬璘治寝堂費二十萬緍璘在軍守者覆以油幔)隔幔持絲(張嘉貞五)
(女各持一絲幔後郭元振牽得紅絲乃第三女)牽幔對飲(謝幾卿為尚書詣道傍酒壚停車牽)
(幔與三騶對飲)
幔五
原詩齊王融詠幔詩曰幸得與珠綴羃䍥君之楹月映
不辭卷風来輒自輕每聚金爐氣時駐玉琴聲但願置
尊酒蘭缸當夜明
幃一
增釋名曰單帳曰幃牀前幃曰幨也唐六典曰天子
之帳紫幃
幃二
增世說曰謝安夫人劉氏幃諸婢使在前作伎太傅暫
見便下幃太傅索更開夫人云恐傷盛德南唐近事
曰常夢錫為翰林學士剛直不阿貴近側目或謂曰公
罷直私門何以為樂常曰垂幃痛飲面壁而已宋史
曰寇莱公青幃破壊輒補
幃三
增遣春寒圍春風(黃庭堅詩曰銀杯同色試一傾排遣春寒出幃帳李白詩曰羅幃)
(繡幕圍春風)金鴨冷鴛鴦縈(李賀神女廟詩曰深幃金鴨冷陸暢詩曰碧玉為)
(竿丁字成鴛鴦幃帶短長縈強遮天上花顔色不隔雲中笑語聲)
幃四
原絺幃(史記曰孔子見衛夫人夫人在絺幃中環珮之聲鏘然)增枕幃(黃庭堅詩曰風)
(流付枕幃)原碧裏梁下紺絹窗戶(東宫舊事曰太子納妃用青布碧裏梁下)
(幃各一紺絹青布窗戶幃各一)
幄一
增說文曰幄大帳也釋名曰上下四旁悉周而覆者
曰幄帳原爾雅曰以覆帳謂之幄三禮圖曰四旁
及上曰帷上下四旁悉周曰幄幄大帳也
幄二
增書曰成王疾漸出綴衣于庭孔安國曰綴衣幄也
左傳曰楚子伐鄭諸侯還救鄭晉侯使張骼輔躒致楚
師求御于鄭鄭人卜宛射犬吉二子在幄坐射犬于外
又曰晉合諸侯于平丘子産子太叔相鄭伯以會子
産以幄幕九張行子太叔以四十既而悔之每舍損焉
及會亦如之又曰衛侯為虎幄于籍圃拾遺記曰
燕昭王三年廣支國獻善舞者二人竝玉質凝膚王處
以丹綃華幄漢書曰元后未央宫置酒内者令為傅
太后張幄坐于太皇后旁王莽案行責内者令曰定陶
太后藩妾何得與至尊並撤去更設坐傅太后聞之大
怒不肯會
幄三
原如屋象宫(釋名曰幄屋也以帛衣板施之形如屋也周禮曰幕人掌帷幕幄帟綬之事)
(鄭注云王出宫則有是事在旁曰帷在上曰幕幕或在地展陳于上帷幕皆以布為之四合象宫室曰幄王所)
(居之帳也)設燭燈陳法服(桓子新論曰武帝思念李夫人不已有方士齊人李少翁)
(言能致夫人之神乃夜設燭燈于帷幄令帝别居他帳中遥望見夫人之貌陸機魏武賦曰陳法服于絳幄)
(列窈窕于錦屏)增華容溢密葉成(陸雲詩曰華容溢翠幄文選詩曰密葉成翠)
(幄)
幄四
原紺幄(漢舊儀曰祭天紫壇有紺幄帳)緹幄(劉楨晉都賦曰緹幄彌津丹幄覆洲)增
裙幄(天寳遺事曰長安士女遊春遇名花則籍草而坐解裙四圍謂之裙幄)雲幄(西京雜記)
(曰成帝設雲幄于甘泉紫殿)重幄(謝惠連雪賦曰攜佳人兮披重幄)陪幄(左思魏都)
(賦曰詰朝陪幄納言有章)翠幄(又吳都賦曰藹藹翠幄嫋嫋素女)華幄(陸機贈馮文熊)
(詩曰居陪華幄)
帟
原小幕曰帟(釋名曰小幕曰帟張在上帟帟然也)在上曰帟(三禮圖曰在上曰帟)
幕人掌帟(凡喪王則張帟三重諸侯再重卿大夫不重鄭司農云帟平帳也吳澄注云帟謂王)
(在幕幄中坐上承塵也)掌次設帟(周禮掌次職曰朝日祀五帝則張大次小次設重案重帟)
(合諸侯亦如之)增師田重帟(又曰師田則張幕設重帟重案)士有賜帟(禮記)
(檀弓曰君於士有賜帟)
幌一
增□帷屏風(說文作□□帷屏風之屬)原雲母(晉惠帝起居注有雲母幌又)
(華延雋曰洛陽城十八觀皆籠雲母幌又漢武故事詳屏風)絳紗(鄴中記曰石虎太武殿西有崑)
(華殿閣上輒開大窗皆絳紗幌)增書幌(杜甫詩突兀倚書幌)岫幌(孔稚珪北山移文曰)
(宜扄岫幌掩雲關)蘿幌(王勃詩曰蘿幌栖樿影)簾幌(人生如樹花或落簾幌或落糞)
(溷)青幌(陳與義水仙花詩曰仙人湘色裘縞衣以裼之青幌紛委地獨立東風時)虛幌
(江淹詩曰鍊藥矚虛幌)原房櫳對幌(左思吳都賦曰房櫳對幌連閣相經閽闥譎詭異出)
(竒名)流蘇開幌(又云張組帷搆流蘇開軒幌鏡水區篙工楫師選自閩禺)
幌二
增詩宋張耒破幌詩曰破幌一點白臥知千里眀低窗
通雪氣喬木尚風聲傳警軍城静鳴鐘梵刹清高眠尋
斷夢鄰樹已烏驚
幬一
增說文曰幬單帳也中庸曰無不覆幬
幬二
增淮南子曰楚將子𤼵求伎道之士楚有善為偷者願
以伎自效子𤼵禮之後齊伐楚偷乃夜解齊將之幬獻
之子發因復還之齊將懼而退謝承後漢書曰黃昌
因夏多蚊而貧無幬傭債為作幬又曰羊續為廬江
太守卧一幅布幬穿敗糊紙補之
幬三
原翠幬(楚詞曰翡帷翠幬飾高堂紅壁紗版玄玉梁)羅幬(又曰翡翠珠被爛齊光蒻阿拂)
(壁羅幬張注云房内則以蒻席薄牀四壁及與曲隅復施羅幬輕且凉也)蜺幬(馬融廣成頌曰方餘)
(皇連舼舟張雲帆施蜺幬)增蕙幬(曹植九詠曰蕙幬兮荃牀)原動單幬(李陵贈蘇)
(武詩曰微風動單幬)增空翠幬(宋梅堯臣詩冷署深沉空翠幬)原褰幬請御
(宋玉神女賦曰褰余幬而請御願盡心之惓惓)寢無絳幬(陸雲芙蓉詩曰衣用䨇絹寝無絳幬)
屏風一
原釋名曰屏風障風也扆在後所依倚也禮記曰天
子當扆而立(鄭玄注扆屏風)又曰天子負斧扆南鄉而立(鄭玄)
(注為斧文屏風于戶牖之間)周禮曰掌次王大旅上帝則設氊案
張皇邸(鄭玄注氊案以氊為案邸後板也其屏風邸染羽像鳳凰以為飾)增南史曰
屏風能蔽風露也文獻通考曰宋制逍遥輦有軟屛
風金屏風又曰宋制安輦有龍水屏風
屏風二
增三秦記曰荆軻入秦為燕太子報讐把秦王衣袂曰
寧為秦地鬼不為燕地囚王美人彈琴作語曰三尺羅
衣何不掣四面屏風何不越王因掣衣而走得免漢
書曰陳萬年字幼公善事人賂外戚為御史大夫子咸
字子康年十八有異材抗直數言事刺譏近臣萬年嘗
病召咸教誡于牀下語至夜半咸睡頭觸屏風萬年大
怒欲杖之曰乃公教戒汝汝反睡不聽吾言何也咸叩
頭謝曰具曉所言大要教咸謟也萬年乃不復言又
曰成帝省減椒房掖庭用度許皇后上疏曰說妾欲作
某屏風張于某所必繩妾以詔書矣原西京雜記曰
廣川王去病𤼵魏哀王冢有石屏風增又曰江都王
勁捷能超七尺屏風原東觀漢記曰宋弘光武姊湖
陽公主新寡上與共論朝臣微觀其意主曰宋公威容
德器羣臣莫及上曰方且圖之後弘見上令主坐屏風
後因謂弘曰諺言貴易交富易妻人情乎弘曰臣聞貧
賤之交不可忘糟糠之妻不下堂上顧謂主曰事不諧
矣又曰鄭弘為太尉時舉第五倫為司空班次在下
每正朔朝見弘曲躬自卑上問知其故遂聽置雲母屏
風分隔其間由此為故事京兆舊事曰杜陵蕭彪子
伯文為巴郡太守以父老歸供養父有客常立屏風後
自應使命三輔決錄曰何敞為汝南太守章帝南廵
過郡有雕鏤屏風為帝設之帝命侍中黃香銘之曰古
典務農雕鏤傷民忠在竭節義在修身魏志曰太祖
平柳城班所獲器物特以素屏風素几賜毛玠曰以君
有古人之風故賜君古人之器增瑯嬛記曰薛夜来
初入魏宫一夕文帝在燈下詠以水晶七尺屏風障之
夜来至不覺面觸屏上傷處如曉霞將散原吳錄曰
景帝時紀亮為尚書令子隲為中書令每朝會詔以御
屏風隔其坐焉又曰曹不興善畫屏風誤落筆點素
因就以作蠅權以為生蠅舉手彈之語林曰晉滿奮
字武秋體羸惡風侍坐武帝屢顧看雲母幌武帝笑之
奮曰北窗瑠璃屏風實密似疎帝有難色答曰臣如吳
牛見月則喘或云是胡質侍魏明帝座增俗說曰晉
謝萬作吳興郡其兄安時隨至郡中萬眠常晏起清朝
便往牀前叩屏風呼萬起晉書曰吳隱之字處默清
貧劉裕拜太常卿以竹蓬為屏風坐無氊席續晉陽
秋曰何無忌母劉牢之姊無忌與宋高祖謀夜于屏風
中製檄文母登屏風窺之大喜曰汝能如此吾讐雪矣
宋書曰顔延之愛姬死以冬日臨哭忽見姬排屏風
以壓之延之懼墜地因病又曰王琨儉於財用設酒
不過兩爵輒云此酒難遇鹽䜴薑菜之屬竝挂屏風酒
漿悉置牀下内外有求琨手自付之原齊書曰皇太
子在雍有襄陽盜發古塚得玉屏風遣將還都增又
曰武帝常在東宫每幸悛房閒言至夕賜屏風帷帳
原吳均齊春秋曰宜都王鏗年十歲與吉景曜商略先
言往行左右誤排柟瘤屏風倒壓背色貌不異言談不
輟增南史曰王遠字景舒位光祿勲時人謂遠如屏
風屈曲從俗能蔽風露唐書曰太宗引虞世南為秦
府十八學士嘗令寫列女𫝊以裝屏風于時無本世南
書之一無遺失又曰太宗曰治人之本莫重於刺史
故錄刺史姓名於屏風卧起對之又曰太宗覽魏徵
十漸疏曰以所上疏列為屏障庶朝夕見之南部新
書曰唐德宗貞元十一年上宴宰相于麟德殿東亭令
施屏風于坐位之後畫漢魏君臣并列善言美事唐
書曰憲宗留心典墳著書十四篇名曰前代君臣事跡
寫於六屏風又云詔李絳採列君臣成敗五十種次為
連屏張便坐又曰宣宗書貞觀政要于屏風每正色
拱手而讀之又曰田神功卒賜屏風茵褥于靈座
詩話曰邵康節過友人家晝卧見其枕屏風小兒題詩
其上云遂令高卧人欹枕看兒戲癸辛雜識曰王橚
字茂悦初知郴州就除福建市舶其歸也為螺鈿卓面
屏風十副圖賈相盛事十項各係之以贊以獻之賈大
喜每燕客必設于堂行將有要除而茂悦殂矣
屏風三
原綠沈白字(宋元嘉起居注曰十六年御史中丞劉楨奏風聞前廣州刺史韋朗于廣州所)
(作銀塗漆屏風二十三牀又綠沉屏風一牀請以見事追朗前所居官王琰宋春秋曰明帝性多忌諱禁制)
(迴避者數十百品亦惡白字屏風書古来名文有白字輒加改易玄黃朱紫隨宜代焉)雲母
火齊(西京雜記曰趙飛燕為皇后其女弟上遺雲母屏風迴風席七華扇又漢書曰王莽嘗翳雲母屏)
(風上拾遺記曰董偃嘗卧延清之室設火齊屏風列靈黂之燭)增虹蜺翡翠(楊太)
(真傳曰有一屏風名虹蜺雕刻前代美人其器玩衣服皆用衆寳襍厠而成乃隋文帝所造賜義成公主墮在)
(北鄙貞觀初年始與蕭后同歸中國玄宗因而賜妃蘇軾詩曰珠簾玉案翡翠屏)金縷懸
黎(唐詩曰金縷畫屏間黎杜陽編曰元載嘗居芸暉堂戶内設懸屏即楊國忠屏也)金鵝
孔雀(李賀詩曰金鵝屏風蜀山夢杜甫詩曰屏開金孔雀)紫琉璃白琉璃
(拾遺記曰董偃設紫瑠瓈屛風璃漢武故事曰帝起神臺其上扉牖屛風悉以白琉作之光照洞徹)
原納妃二合列女四堵(晉東宫舊事曰皇太子納妃有牀上屏風十二牒銀鈎紐)
(梳頭屛風二合四牒織成地屏風十四牒銅鐶紐種劉向七略别錄曰臣向與黃門侍郎歆所校列女傳類)
(相從為七篇以著禍福榮辱之效是非得失之分畫之于屏風四堵)孫亮鏤瑞季龍
畫仙(崔豹古今注云孫亮作琉璃屏風鏤作瑞應圖一百二十種陸翽鄴中記曰石季龍作金銀鈕屈)
(膝屏風衣以白縑畫義士仙人禽獸之像讃者皆三十二言高施則八尺下施則四尺或施六尺隨意所欲也)
畫如蛛絲玉為龜甲(西京雜記曰昭陽殿木畫屏風如蜘蛛絲縷郭子横㓊)
(冥記曰上起神明臺上有金牀象席雜玉為龜甲屏風)
屏風四
原五色(桓譚新論曰五聲各從其方春角夏徵秋商冬羽宫居中央而兼四季以五音須宫而成可以)
(殿上五色錦屏風諭而示之望視則青赤白黃黑各各異類就視則皆以其色為地欲為四時五行之樂亦當)
(各以其聲為地而用四聲文飾之猶彼五色屛風矣)四合(傅玄擬楚詞曰屏風四合五采錯雜圖畫)
(自然是紀開闔)畫飾(三禮圖曰扆縱廣八尺畫斧文而無柄設而不用今之屏風皆有畫飾則遺像)
(也)補衲(魏書太祖雅性節儉帷帳屏風壊則補衲)增罘罳(漢書注連闕曲閣也一曰)
(屏也)清防(顔延年曰踟躕清防密清防屛風也)雕屏(古白紵詞曰雕屏匼匝組帷舒)
畫屏(李白詩晴光埽畫屏)寳屏(雜記曰漢武帝為寳屏風)肉屏(天寳遺事曰楊國忠)
(冬月妓女圍之號肉屏風)緹屏(黃霸𫝊曰别駕主簿車緹油屏泥於軾前以章其德)翠屏
(杜詩注曰羊玄所居山峯竒秀每據筠牀終日笑傲或偃卧看山曰此翠屏宜晩對)雲屏(歐陽脩詩)
(曰青山白雲為枕屏)石屛(零陽白鶴山有石屏其紋有雲月波瀾龍鳳之状僧惠崇謁徑山欽法)
(師自誦觀音咒功無比師曰吾坐石屏後能咒之令破否曰可遂咒之石屏裂為三片今謂喝石岩)原
設黼依(周禮司几筵職曰王位設黼依鄭注云斧謂之黼其繡白黑采以絳帛為質依其制如屏風)
置座邊(桓任别𫝊任亡愍念之為作象著屏風置座邊)畫廉藺(王羲之與殷浩書曰)
(畫廉藺於屏風)有侍史(史記曰孟嘗君待客坐語屏風後常有侍史主記所與客語知其親戚居)
(處客去後使使謝餽無所遺失)帝王之服(黃士度屏風頌序曰太寧三年皇帝詔遣上將齎御)
(屏風寳劒嘉兹屏風帝王之服謹為述頌)增家誡之書(唐書曰房玄齡恐諸子驕侈乃集古)
(今家誡書屏風曰留意于此足以保躬矣)三孔雀屏(周竇氏畫三孔雀屏間使娶女者射之隂)
(約中目者與之唐高祖各中二目)八角花屏(安祿山恩寵莫比賜賚無數所賜品目有八角)
(花鳥屏風)美人印手(唐末遺史明皇所幸美人王氏數夢人召飲具言于上上曰此必術士所)
(為若再往以物誌之其夕夢中又往因就硯中濡手印于屏風上既寤即告帝索於外果於東明觀中得其手)
(紋而道士已遁去矣)伯時列畫(宋李伯時嘗畫高陽長揖張釋之諫文帝馮媛當熊霍光取璽)
(武帝問日磾明妃出塞王猛捫蝨醉山簡李密迓太宗明皇攬鏡妃子剪髮十事列為一屏)屏女
踏歌(酉陽雜俎唐元和初有士人醉卧廳中及醒見古屏上婦人悉於牀前踏歌歌曰長安女兒踏春陽)
(無處春陽不斷腸舞袖弓腰渾忘却蛾眉空𢃄九秋霜因作弓腰反首髻及地腰勢如規士人驚懼因叱之忽)
(然上屏)屏女叙名(大真𫝊曰上所賜水晶屏風妃以遺楊國忠安高樓上國忠一日獨卧屏)
(上諸女悉下各自叙名曰裂繒人也定陶人也穹廬人也當壚人也亡吳人也步蓮人也桃源人也斑竹人也)
(奉五官人也温肌人也曹氏投波人也吳宫無雙返香人也拾翠人也竊香人也金屋人也觧珮人也為雲人)
(也董雙成也為煙人也畫眉人也吹簫人也笑躄人也垓中人也許飛瓊也趙飛燕也金谷人也小鬢人也光)
(髮人也薛夜来也結綺人也臨春人也扶風女也各呈藝訖復悉歸屛國忠未幾果敗屏歸元載)姬
坐屏風(拾遺錄曰孫亮作琉璃屏風甚薄而澈每于月下清夜舒之嘗愛寵四姬使坐屏風中外望之)
(乃若無惟香氣通于外耳)婦避屏風(俗說曰荀介子為刺史荀婦大妬恒在介子齋中客来便)
(閉屏風有桓客者時為中兵參軍来詣荀諮事論事已訖為復作餘語桓時年少殊有姿容荀婦在屏風内便)
(語桓云桓參軍君知作人否論事已訖何以不去桓狼狽走去)原上指問班伯(漢書班伯)
(以侍中光祿大夫養病久之成帝出過臨候伯伯乃視事時乘輿幄坐帳畫屏風畫紂醉踞妲已作長夜之樂)
(上因顧指畫而問伯紂為無道至於是乎伯對曰書云乃用婦女之言何有踞肆於朝所謂衆惡歸之不如是)
(之甚者也上曰苟不若此此圖何戒伯曰詩書滛亂之戒皆原於酒上乃歎曰吾久不見班生今日復聞讜言)
帝數顧列女(東觀漢記曰宋弘嘗燕見光武御座新施屏風圖列女帝數顧視弘正容曰未)
(見好德如好色者也上即命撤之)
屏風五
增詩陳後主詠屏風詩曰織成如繢綵琉璃畏風擊秦
宫得絶超漢座殊班敵原周庾信詠畫屏風詩曰高
閣千尋跨重簷百尺齊雲度三分近花飛一倍低吹簫
迎白鶴照鏡舞山雞何勞愁日暮未有夜烏啼增二
曰俠客重連鑣金鞍被桂條細塵鄣路起驚花亂眼飄
酒醺人半醉汗濕馬全驕歸鞍畏日晩爭路上河橋
三曰浮橋翠蓋擁平旦雍門開石崇迎客至山濤載妓
来水紋恒獨轉風花直亂迴誰能惜紅袖寧用捧金杯
四曰停車小苑外下渚長橋前澀菱迎擁楫平荷直
蓋船殘絲繞折藕芰葉映低蓮遥望芙蓉影只言水底
然原五曰昨夜鳥聲春驚鳴動四鄰今朝梅樹下定
有詠花人流星浮酒泛粟瑱繞杯脣何勞一片雨喚作
陽臺神六曰逍遥遊桂苑寂絶到桃源狹石分花徑
長橋映水門管聲驚百鳥人衣香一園定知歡未足横
琴坐石根增七曰三春冠蓋聚八節管絃遊石險松
横植巖懸澗竪流小橋飛斷岸高花出迥樓定須催十
酒將来宴五侯原八曰高閣千尋起長廊四注連歌
聲上扇月舞影入琴絃澗水纔窗外山花即眼前但願
長歡樂從今盡百年增九曰日晩金槌絡朱軒流水
車&KR1707;拂緣堤柳甍飄夾路花定迎劉碧玉將過隂麗華
非是高陽路莫畏接䍦斜十曰徘徊出桂苑徙倚就
花林下橋先勸酒跂石始調琴蒲低猶抱節竹短未空
心絶愛猿聲近唯憐花徑深十一曰千尋木蘭舘百
尺芙蓉堂日落低蓮井行雲礙芰梁流水桃花色春洲
杜若香就階猶不進催来上伎牀原十二曰搗衣明
月下静夜秋風飄錦石平砧面蓮房接杵腰急節迎秋
韻新聲入手調寒衣須及早將寄霍嫖姚增十三曰
出沒看樓殿間關望綺羅翔禽逐節舞流水赴絃歌細
管吹藂竹新杯捲半荷南宫冠蓋下日暮風塵多十
四曰玉柙珠簾捲金鈎翠幔懸荷香薰水殿閣影入池
蓮平沙臨浦口高柳對樓前上橋還倚望遥看採菱船
十五曰河流值淺岸斂轡暫經過弓衣濕濺水馬足
亂横波半城斜出樹長林直枕河今朝遊俠客不畏風
塵多十六曰度橋猶徙倚坐石未傾壺淺草開長埒
行營繞細廚沙洲兩鶴迥石路一松孤自可尋丹竈何
勞憶酒壚十七曰上林春逕密浮橋柳路長龍媒逐
細草鶴氅映垂楊水似桃花色山如甲煎香白石春泉
上誰能待月光十八曰白石春泉滿黃金新埒開戚
里車先度蘭池馬即來落花承舞席春衫拭酒杯行廚
半路待載妓一䨇迴十九曰將軍息邊務校尉罷從
戎池臺臨戚里絃管入新豐浮雲隨走馬明月逐彎弓
比来多射獵唯有上林中原二十曰三危上鳳翼九
坂度龍鱗路高山裏樹雲低馬上人懸巖泉溜響深谷
鳥聲春住馬來相問應知有姓秦增二十一曰聊開
鬱金屋暫對芙蓉池水光連岸動花風合樹吹春杯猶
雜泛細菓尚連枝不畏歌聲盡先看箏柱欹二十二
曰洞靈開靜室雲氣滿山齋古松栽數樹盤根無半埋
愛靜魚争樂依人鳥入懷仲春徵隱士蒲輪上計偕
原二十三曰今朝好風日園苑足芳菲竹動蟬爭散蓮
搖魚暫飛面紅新著酒風晩細吹衣跂石多時望蓮船
始復歸增二十四曰金鞍聚磧岸玉舳泛中流畫鷁
先防水媒龍即負舟沙城疑海氣石岸似江樓崩槎時
半沒壊舸或空浮定是汾河上戈船聊試遊二十五
曰竟日坐春臺芙蓉承酒杯水流平澗下山花滿谷開
行雲數番過白鶴一雙来水影搖藂竹林香動落梅直
上山頭路羊腸能幾迴原隋蕭慤屏風詩曰秦皇臨
碣石漢帝幸明庭非關重遊豫直是愛長齡讀記知州
所觀圖見岳形曉識仙人氣夜辨少微星服銀有秘術
蒸丹傳舊經風搖百影樹花落萬春亭飛流近更白叢
竹遠彌青逍遥保清暢因持悦性情增唐白居易素
屏謠曰素屏素屏孰為乎不文不飾不丹不青當世豈
無李陽冰之篆文張旭之筆跡邊鸞之花鳥張藻之松
石吾不令加一點一畫於其上欲爾保真而全白吾於
香爐峯下置草堂二屏倚在東西牆夜如明月入我室
曉如白雲圍我牀我心久養浩然氣亦欲與汝表裏相
輝光爾不見當今侯家主第與王宫織成步障銀屏風
綴珠陷鈿貼雲母五金七寳相玲瓏貴豪待此方悅目
晏然寢卧乎其中素屏素屏物各有所宜用各有所施
爾今木為骨兮紙為面捨我草堂欲何之李賀屏風
曲曰蝶棲石竹銀交關水凝鴨綠琉璃錢周迴六曲抱
銀蘭解鬟鏡上擲金蟬沉香水暖茱萸煙酒餘綰帶新
承歡月風吹露屏外寒城上烏啼楚女眠杜牧雲母
屏風隔坐詩曰彩障成雲母丹墀隔上公才彰二紀盛
榮播一朝同近玉初齊白臨花乍散紅凝姿分縹緲轉
珮辨玲瓏意愜恩偏厚名新寵更崇誰知歴千古猶自
仰清風温庭筠生禖屏風歌曰玉墀暗接崑崙井井
上無人金索冷畫壁隂森九子堂階前碎月鋪花影繡
屏銀鴨香蓊濛天上夢歸花繞叢宜男漫作後庭草不
似櫻桃千子紅宋歐陽脩題吳學士石屏歌曰晨光
入林衆鳥驚腷膊羣飛鴉亂鳴穿林四散投空去黃口
巢中飢待哺雌者下啄雄高盤雄雌相呼飛復還空林
無人鳥聲樂古木參天枝屈蟠下有怪石横其間煙埋
草沒苔蘚斑借問此景誰圖寫乃是吳家石屏者虢工
刳山取山骨朝鑱暮琢非一日萬象皆從石中出吾嗟
人愚不見天地造物之初難乃云萬物生自然豈知鐫
鑱刻畫醜與妍千狀萬態不可殫神愁鬼泣晝夜不得
閒不然安得巧工妙手憊精竭思不可到若無若有縹
緲生雲煙鬼神功成天地惜藏在虢山深處石惟人有
心無不獲天地雖神藏不得又疑鬼神好勝憎吾儕欲
極竒怪窮吾才乃傳張生自西来吳家學士見且咍醉
點紫毫淋墨煤君才自與鬼神鬭嗟我老矣安能陪
朱德潤山水屏圖詩曰丈夫無竒才雖顯不足名高山
乏秀麗兀立培塿形况乃畫圖間兩奪造化精中堂素
壁本虛靜誰令揮灑研丹青女媧五色不補天神功鞭
石来蒼冥驅山奔海入紈素扶輿之氣青熒熒赤城霞
彩千峯明洞庭湘浦雲英英風帆晝捲瀟湘雨黃葦堆
灘插漁罟獨木莊前埜水流夕陽川上欹橋渡大峯倚
天接天門又如特立太華尊羣山趨俯不敢動山前星
辰手可捫我欲託身上山顛丹梯百尺何由緣畫興欲
来别有趣顛毫醉墨飄如仙仙成却服九還丹兩腋清
風飛上天元郭鈺題石屏巫山圖曰一片屏開十二
峯陽臺去路有無中午窗香霧籠寒玉猶似行雲到楚
宫
原賦漢淮南王屏風賦曰惟斯屏風出自幽谷根深枝
茂號曰喬木孤性陋弱畏金強族移根易土委伏溝瀆
飄颻危殆靡安厝足天啟我心遭遇微祿中郎善治收
拾捐朴大匠治之雕刻削斲表雖剥裂心寔貞慤等化
器類庇蔭尊屋列在左右近君頭足賴蒙成濟其恩弘
篤何惠施遇分好沾渥不逢仁人永為枯木漢芉勝
屏風賦曰屏風鞈匝蔽我君王重葩累繡沓璧連璋連
以文錦映以流黃畫以古烈顒顒昂昂蕃后宜之夀耉
無疆
原銘後漢李尤屏風銘曰舍則潛避用則設張立必端
直處必廉方雍閼風邪霧露是抗奉上蔽下不失其常
增宋張栻枕屏銘曰勿欺暗毋思邪席上枕前且自
省莫言屏曲為君遮
原書梁簡文帝答蕭子雲上飛白書屏風書曰得所送
飛白書縑屏風十牒冠六書而獨美超二篆而擅竒乍
寫星區時圖鳥翅非觀觸石已覺雲飛豈待金璫便覩
蟬翼間諸衣帛前哲未巧懸彼帳中昔賢掩色
原啟梁簡文帝謝賚碧慮棋子屏風啟曰臣綱啟宣詔
主仸慧奉宣勅旨垂賚碧慮棋子屏風二十牒極班馬
之巧兼曹史之慮均天台之翠壁雜水華之嘉名使雲
母之窗慙其麗色琉璃之扇愧其含影仰降聖慈曲垂
霑逮喜逐恩来聰同鳳舞言因謝盡更類三緘不任銘
荷之誠謹奉啟謝以聞劉孝威謝勅賚畫屏風啟曰
昔紀亮所隔唯珍雲母武秋所顧大寳琉璃豈若寫帝
臺之基拂崑山之碧畫巧吳筆素踰魏賜馮商莫能賦
李尤誰敢銘陳周弘正謝梁元帝賚春秋糊屏風啟
曰昔琉璃見重雲母稱珍雖盡華麗有傷真朴豈若三
體五例對玩前史一字褒貶坐卧箴規無復楚臺之風
得同鄒谷之暖
增贊宋蘇軾師子屏風贊曰潤州甘露寺有唐李衛公
所留陸探微畫師子板余自錢塘移守膠西過而觀焉
使工人摹之置公堂中且贊之曰圓其目仰其鼻奮髯
吐舌威見齒舞其足前其耳左顧右擲喜見尾雖猛而
和蓋其戲嚴嚴高堂護燕几啼呼顛沛走百鬼嗟乎妙
哉古陸子
簾一
原釋名曰簾廉也自障蔽為廉耻也說文曰曲受物
之形也廣雅曰㡙□(必依反下音擔)㡘也增通俗文曰戶
幃曰簾聲韻曰簾戶蔽也原揚雄方言曰宋魏陳
楚江淮之間箔謂之筁或謂之麴自關而西謂之箔南
楚謂之蓬箔孫卿子曰局室蘆簾槀蓐可以養形
增夢書曰夢簾及屏風可以蔽匿一身也初學記曰
簾圖五嶽寧織崇朝之雲宋史輿服志曰芳亭輦前
後垂簾政和之制以紅羅繡鵝為額又曰紹興十二
年三輅成前有横軾後垂錦軟簾金史輿服志曰皇
后重翟車有紅羅明金緣紅竹簾日下舊聞瑣綴錄
曰明成化中閣門則夏秋懸朱筠簾冬春紫氊簾
簾二
增吳越春秋曰越王有美女二人一名夷光一名修明
以貢于吳吳王處以椒華之房貫細珠為簾幌朝下以
蔽景夕掩以待月漢賈誼治安策曰盜剟寢戶之簾
此其亡行義之尤至者也原西京雜記曰漢諸陵寢
皆以竹為簾皆為水紋及龍鳳像增汝南先賢𫝊曰
范滂被收歎曰願得一幡簿埋於首陽山上不負皇天
下不愧夷齊原晉東宫舊事曰簾箔皆以青布緣純
增南史曰晉顧愷之為山隂令晝日垂簾門階闃寂
務簡而政理晉史曰秦裴元略諫苻堅正殿懸珠簾
堅大悅命去簾段龜龍涼州記曰吕纂時凉人發張
駿冢得白珠簿簾原謝綽宋拾遺記曰戴明寳歴朝
寵倖家累千金大兒驕淫為五色珠簾明寳不能禁
增宋書曰沈麟士家貧為人作簾誤傷手便流涕而還
人問故答曰遺體毁傷感而悲耳齊書曰沈麟士字
雲楨有高尚之心居貧織簾誦書號為織簾先生梁
書曰夏侯亶性節儉不事華侈晩頗好音樂有妓妾數
十人無被服姿容每有客嘗隔簾奏樂時謂簾曰夏侯
妓衣齊書曰柳世隆善卜别龜甲價至萬永明初世
隆曰永明九年我亡後三年丘山崩齊亦於此季矣屏
人命典籖李黨取筆及高齒屐題簾簿旌曰永明十一
年因流涕謂黨曰汝當見吾不見也唐書曰張嘉貞
蒲州猗氏人也弱冠應五經舉拜平鄉尉坐事免歸侍
御史張循憲為河東採訪使薦嘉貞材堪憲官請以巳
之官秩授之則天召見垂簾與之言嘉貞奏曰以臣草
莱而得入謁九重是千載一遇也咫尺之間如隔雲霧
竟不覩日月恐君臣之道有所未盡則天遽令捲簾與
語大悅擢拜監察御史杜陽編曰唐同昌公主有却
寒簾析寒鳥骨所為瑯嬛記曰張說於元宵召諸姬
共宴苦于無月夫人以雞林郡所進夜明簾懸之炳于
白日夜半月出唯說宅無光簾奪之也後有書生請以
獻九公主為說解難唐史曰杜甫嘗依嚴武數以言
語忤武武欲殺之一日持刀出冠挂於簾鈎者三後武
母止之得免國史補曰尚書李廙有清德其妻劉晏
妹也晏嘗造廙見其門簾甚敝乃潛度廣狹以粗竹織
成不加緣飾將以贈廙三攜至門不敢發言而去唐
書曰王鍔為淮南作法軍中無一棄物至故簾亦令收
之他日付船坊以為蓑箬他皆如此宋史曰英宗即
位曹太后聽政韓琦請太后歸政於帝太后許諾琦遽
命撤簾簾落猶於御屏後見太后衣也又曰李如圭
吉水人七歲時孝宗問童子何業對曰能誦書即誦無
逸篇帝大喜授廸功郎明日與父謝恩賜宴殿上以父
子不可同坐命設珠簾隔之宴罷就以簾賜之歸建凌
雲樓以彰君賜後官至福建安撫
簾三
增鳥窺燕入(杜甫詩曰鳥窺新捲簾燕謝脁詩曰風簾入雙)席箕水
晶(席箕草可為簾見邊塞王建詩薇唐高駢詩曰水晶簾動微風起一架薔滿院香)捲雨
蔽日(唐王勃滕王閣序曰珠簾暮捲西山雨珠隋煬帝時蒲澤國進蔽日簾以細蓮根絲貫小編成雖)
(曉日激射而光不能透)蝦鬚麟毫(宋蘇易簡詩曰蝦鬚半捲天香散又見後陸暢詩)
(洞冥記曰漢武帝二十年起招靈閣編翠羽麟毫為簾)升月落日(文選詩曰升月照簾)
(櫳日杜甫詩曰落在簾鈎)原神屋白珠靈閣翠羽(漢武故事曰上起神)
(屋以白珠為簾箔玳瑁押之象牙為篾下詳上)昭陽珠幌明光玉箔(西京)
(雜記曰昭陽殿織珠簾幌風至則鳴如珩瑀之聲三秦記曰明光宫以金玉珠璣為簾箔)
簾四
增押簾(宋歐陽脩詩押簾風日淡清秋)棚簾(宋梅堯臣詩棚簾夾道多天柔)風簾
(風簾自上鈎)谷簾(谷簾泉天下第一泉王安石詩穴石作戶牖垂當門簾)珠箔(李白)
(詩珠箔垂銀鈎)黃簾(韓愈詩黃簾綠幕朱戶閉)原結珠為簾(拾遺記曰石虎于太)
(武殿前起樓高十丈結珠為簾垂五色玉珮風至鏗鏘和鳴)文繡弊簾(崔寔正論曰玩飾匿)
(於懷袖文繡弊於簾幃)緯蕭為業(莊子曰河上冇家貧窮緯蕭以為業司馬彪注云蕭蒿也)
(織緝蒿為薄簾也)織薄為生(史記曰周勃以織薄曲為生索隱云勃以織蠶薄為生業韋昭)
(云北方謂薄為曲)高門懸薄(莊子曰張毅高門懸薄無不走也行年四十而有内熱之病以)
(死)閉肆下簾(史記曰嚴君平卜筮於成都市日閱數人得百錢則閉肆下簾而授老子)
增玳瑁為押(徐陵玉臺新詠序曰珠簾以玳瑁為押)銀蒜為押(歐陽脩玉臺體)
(詩曰銀蒜鈎簾宛地垂蒋捷白紵詞早是東風作惡旋安排一雙銀蒜鎮羅幕宋元親王納妃及公主下降皆)
(有銀蒜簾押幾百雙盖鑄銀為蒜以押簾也)
簾五
原詩南齊虞炎詠簾詩曰清軒明月時紫殿秋風日曈
曨引光輝晻曖映容質清露依檐垂蛸絲當戶密褰開
誰共臨掩晦獨如失隋盧師道賦得珠簾詩曰鑑帷
明欲斂照檻色將晨可憐疎復密隐映當窗人浮清帶
遠吹含光動細塵落花時屢拂會待玉階春增唐太
宗賦簾詩曰參差垂玉牖舒卷映蘭宫珠光搖素月竹
影亂清風彩散銀鈎上文斜桂戶中唯當雜羅綺相與
媚房櫳杜甫詠簾詩曰編竹狀玲瓏庭闈盡處中不
由經緯力安有卷舒功春晝曾妨燕寒宵豈隔風都堂
重獻賦明處憶牢籠杜牧詠簾詩曰徒云逢剪削豈
謂見編裝鳳節輕雕日鸞花薄飾香間屏何屈曲憐帳
解周防下漬金階露斜分碧瓦霜沉沉伴春夢寂寂侍
華堂誰見昭陽殿真珠十二行羅隱詠簾詩曰翡翠
佳名世共希玉堂高下巧相宜殷勤為屬纖纖手捲上
銀鈎莫放垂又曰疊影重紋映畫堂玉鈎銀燭共熒
煌會看得見神仙在休下眞珠十二行陸暢詠簾詩
曰勞將素手捲蝦鬚瓊室流光更綴珠玉漏報来過半
夜可憐潘岳立踟蹰宋王逢原詠簾詩曰高明庭宇
好崇基枉把疎簾窣地垂必欲滿堂隂有樂誰能暗室
遂無欺卷舒未必風無意間隙須防燕解窺莫道人終
可遮障可終遮障亦何為張耒卷簾詩曰卷簾新月
上林影散微茫庭草鳴蟲近風燈秋幌凉長年唯有病
晩歲苦多傷身世竟何就吾將問蜀莊元馬祖常詠
琉璃簾詩曰吳儂巧製玉玲瓏翡翠蝦鬚迥不同萬縷
横陳銀色界一塵不入水晶宫月華遠射離離白燈影
斜穿細細紅相隔神仙纔咫尺靈犀一點若為通華
幼武詠斑竹簾詩曰湘妃淚灑碧琅玕翦織疎簾拭未
乾細縷引風宜隔暑濕㾗含雨欲生寒燈前照耀琉璃
潔月下斕斑玳瑁看直榦盡輸兵革用高堂舒卷莫摧
殘
御定淵鑑類函卷三百七十六
