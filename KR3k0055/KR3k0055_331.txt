欽定四庫全書
御定淵鑑類函卷三百二十六
巧藝部三(書)
書四
增尺牘十首(東觀漢記曰北海静王睦善草書臨病明帝驛馬令作草書尺牘十首焉)神
授九勢(羊欣筆法曰伯喈常居一室不寐恍然一客厥狀甚異授以九勢言訖而沒)章草
(書斷曰漢黃門令史史游作急就章解散隸體麤書之謂之章草)三估(張懷瓘書估曰文質相㳂)
(立其三估篆籀爲上估鍾張爲中估羲獻爲下估)凌雲牓(法書要錄曰韋誕善楷書魏明帝起)
(凌雲臺誤先釘牓而未題以籠盛誕轆轤長絙引之使就牓書之去地二十五丈誕甚危懼乃擲其筆以下焚)
(之戒子孫絶此楷法著之家令)祕法不傳(宣和書譜曰鍾繇初求蔡邕筆法於韋誕誕祕不傳)
(輒搥胸嘔血幾至於斃魏太祖以五靈丹救之得活)書法十二意(王弇州四部稿曰武帝觀)
(鍾繇書法十有二意云平直均密鋒力輕快補損巧稱宇外之竒文所不書)永字八法(法書)
(苑曰王逸少工書十五年偏工永字以其八法之勢能通一切八法謂側勒弩趯策掠喙磔也)張翼
亂真(梁虞龢論書表曰羲之嘗自書表與穆帝帝使張翼寫效一毫不異題後荅之羲之初不覺詳看乃)
(歎曰小人幾欲亂真)蠶紙尋書(又曰子敬門生以子敬書種蠶後人於蠶紙中尋取大有所得)
戲學部(又曰孝武取小王書古詩賦讃論或草或正言無次第者入戲學部)開張隸
體(法書要錄曰衞恒祖述飛白而造散隸之書開張隸體微露其白拘束於飛白瀟灑於隸書處其季孟之)
(間也)總角刻碑(又曰戴安道隠居不仕總角時以雞子汁投白瓦屑作鄭康成碑文自書刻之)
(文既竒隸書亦妙絶)竊寫易真(天中記曰王僧虔云子敬上表多在中書雜事中謝靈運竊寫)
(易其真本相與不疑)一字徑尺(宋書曰高祖書素拙劉穆之曰此雖小事然宣被四遠願公少)
(復留意但縱筆爲大字一字徑尺既足有所包且其勢亦美高祖從之一紙不過六七字便滿)神筆
三紙(陶隐居與梁武帝論書啟曰前奉神筆三紙并今爲五非但字字注目乃畫畫抽心日覺勁媚轉不)
(可說)以荻畫灰(宣和書譜曰陶弘景書以鍾王爲法苦心篤志無紙墨至以荻畫灰未嘗懈倦)
丁真永草(天中記曰陳僧智永章草及草書入妙丁覘善隸書時人云丁真永草)鐡
門限(尚書故實曰人就智永求書者如市所居戶限爲穿乃用鐵葉褁之號鐵門限)高麗求
書(錦繡萬花谷曰歐陽詢初學羲之書後險勁過之因自名體高麗嘗遣使求之高祖歎曰彼觀其書謂形)
(貌魁峩耶)不擇筆墨(潛確類書曰裴儉工草隸每曰禇遂良非精筆佳墨未嘗輒書不擇筆墨)
(而妍捷者惟余與世南耳)寶章集(嘉話錄曰武后嘗御武成殿閱書問宰相王方慶卿家舊法書)
(存乎方慶遂進自右軍以下至僧虔等二十餘人書帖後命崔融作序賜名寶章集)勅賜真蹟
(徐浩古跡記云中宗時勅賜宗楚客二王真蹟十二卷大小各十軸楚客装作十二扇屏風以禇遂良閒居賦)
(枯樹賦爲脚大會貴要張以示之)入筆墨三昧(黃山谷集曰張長史郎官廳壁記唐人正)
(書無出其右可謂入筆墨三昧)一代冠冕(天中記曰懷素草工瘦張長史草工肥瘦硬易作肥)
(勁難工此兩人一代草書冠冕)太湖精(李頎贈張旭詩皓首窮草隸時稱太湖精)蠶頭
馬尾(山堂肆考曰顔真卿書如蠶頭馬尾)得書法隠處(廣川書跋曰顔太師嘗學折釵)
(股謂得古人書法隠處)黃仙鶴(法書苑曰李邕善書仍自刻多假立刻字人名如伏靈芝黃仙)
(鶴之類是也)碧落碑(天中記曰絳州有篆字與古不同頗爲怪異李陽冰見之寢卧其下數日)
(不能去驗其書是唐初不載書者名姓碑有碧落二字時人謂之碧落碑)柿葉(孔帖曰鄭虔好書苦)
(無紙慈恩寺貯柿葉數屋日往取葉隸書歲久乃遍)風骨峻極(宣和書譜曰柳公權書出於顔)
(真卿加以盤結遒勁爲時所重議者謂如驚鴻避弋饑鷹下鞲蓋言其風骨峻極也)比玉比珠
(又曰劉涇作書詁以懷素比玉辯光比珠高間比金貫休比玻璃亞棲比水晶世以爲善取況)破産
求書(張懷瓘書估曰近鍾尚書紹京不惜大費破産求書計用數百萬錢惟市得右軍行書五紙不能致)
(真書一字)三家法(東軒筆錄曰五代楊凝式國初李建中行草主肥厚李昌式不免於重濁山谷)
(嘗論三家法以爲楊少師如散僧入聖李西臺如法師參禪王著如小禪縛律)書體一變(談苑)
(曰蜀人王著善草隸獨步一時太宗召爲侍書初以紙一番令書八字又令書六字至一字皆極遒勁自是書)
(體一變粲然可觀)體外八體(宣和書譜曰皇叔益端獻王留意翰墨嘗效唐元度夢英作篆)
(籀十八體又復出衆體之外作八體學者多宗之又嘗盡六幅絹作一字筆力神俊)分隸石經
(宋史列傳曰宗室克繼善楷書尤工隸篆仁宗親臨試令臨蔡邕古文法寫論語詩書復詔與朝士分隸石經)
字比周越(束軒筆錄曰本朝尚書郎周越以書名天聖景祐間然筆法軟俗無古氣梅堯臣作)
(詩閒淡無味蘇舜欽喜爲健句而草書尤工嘗曰吾不幸寫字爲人比周越作詩爲人比梅堯臣良可歎也)
鸚哥嬌(宋稗類鈔曰東坡云劉十五孟父論李十八公擇草書謂之鸚哥嬌謂鸚鵡能言不過數)
(句大率雜以鳥語十八其後稍進以書問僕近口書如何僕荅云可作秦吉了矣)行酒作字
(又曰元祐末米元章知雍丘縣蘇子瞻自揚州召還乃具飯邀之既至則對設長案各以精筆佳墨紙三百列)
(其上而置饌其旁子瞻見之大笑就坐每酒一行即伸紙共作字以二小吏磨墨幾不能供酒行既終紙亦盡)
(乃更相易攜去俱自以爲平日書莫及也)醉墨瀾翻(宋何薳春渚紀聞曰東坡每有勝集酒後)
(戲書以娛坐客多見傳錄獨畢少董所藏一帖醉墨瀾翻而語特有味云)出遊戲書(宋趙德麟)
(侯鯖錄曰東坡題魯直草書爾雅後云魯直以真實心出遊戲書以平等觀作欹側字以磊落人錄碎細書亦)
(三反也)摺紙書(米元章海嶽名言曰吾夢古衣冠人授以摺紙書書法自此差進寫與他人都)
(不曉蔡元長見而驚曰法何遽異耶此公亦具眼人)硾越竹(米元章書史曰余嘗硾越竹光滑如)
(金版在油拳上短截作軸入笈番覆一日數十張學書)獨有四面(宣和書譜曰米元章自謂)
(善書者只得一筆我獨有四面識者然之)香餅來遲(集事淵海曰蔡君謨爲歐公書集古目錄)
(序刻石其字尤精勁爲世所珍歐公以鼠䰅栗尾筆銅錄筆格大小龍茶惠山泉等物爲潤筆君謨大笑以爲)
(太清而不俗後月餘有人遺歐公清泉香餅一篋者君謨聞之歎曰香餅來遲使我潤筆猶無一種物又可笑)
(也)百衲本(廣川書跋曰蔡君謨書畫錦堂記每字作一紙擇其不失法度者裁截布列連成碑)
(形當時謂百衲本)雕戈蟲鳥法(詞林海錯曰李伯時得雕戈蟲鳥書黃金文銘六字曰王)
(用父作雕戈鈿金法今亦不傳)端勁無誤(聞見後錄曰康節手寫易書詩春秋字端勁無一誤)
(失)購遺墨(中州集曰宋兵部侍郎司馬朴使金見留工書翰有晉人筆意興陵萬機之暇嘗購)
(其遺墨學之)秃筆作隸(宋陸游老學庵筆記曰漢隸歲久風雨剥蝕故其字無復鋒鋩近者)
(杜仲微乃故用秃筆作隸自謂得漢刻遺法豈其然乎)木中四字(夢溪筆談曰杭州南新縣)
(民家折柹木中有上天大國四字書法類顔真卿極有筆力)書洗人心(宣和書譜曰釋大楚)
(所書千文落筆輕清無一點俗氣飄飄若飛雲之映素月一見使人冷然有物外興豈其書足以洗人之心如)
(是耶)草聖不工(天中記曰張天覺好草聖而不工一日得詩索筆疾書滿紙使其姪錄之當竒)
(險處姪罔然而止執所書問曰此何字丞相熟視詬云胡不早來問致吾忘之)党趙(金史曰党懷英)
(小篆李陽冰以來鮮有及者時人以趙渢配之號曰党趙)牓署有法(又曰左淵子光慶好古讀)
(書善隸篆尤工大字世宗行郊禮受尊號及受命寳皆光慶篆凡宫廟牓署經光慶書者人稱其有法)
髣髴擇木(元文類曰胡祗遹題党懷英八分書在金朝爲第一流方之梁鵠蔡邕鍾繇一何遼哉僅)
(能得韓擇木之髣髴耳)繙錄遺書(明朱國禎遜國臣傳曰陳侍郎性善以工書命入便殿繙)
(錄劉誠意遺書天威嚴重進見者無不惴恐性善獨動止安雅書法妍正上嘉悅)範金爲章
(又朱國禎開國臣傳曰泰和曾鼎工詩擅八分書範金爲小印章渾然古意)晉人風格(又曰)
(吳勤永新人字有晉人風格不擇紙筆俱得其妙)爲詞林冠(列朝詩集本傳曰陸深工書倣)
(李北海趙承旨品隲古今賞鑑書畫爲詞林之冠)師法秦漢(又曰郭布衣天中畜古法書名)
(畫專精篆隸之學窮崖斷碑搜訪橅榻晩年隸書益進師法秦漢最爲逼古)詞翰清麗(又曰)
(莫是龍妙於書法嘗作送春賦手自繕寫詞翰清麗)疎秀出塵(又曰王寵行書疎秀出塵妙得)
(晉法)
書五
增詩唐岑文本奉述飛白書勢詩曰六文開玉篆八體
曜銀書飛毫列錦繡拂素起龍魚鳳舉崩雲絶鸞驚遊
霧疎别有臨池草恩霑垂露餘杜甫殿中楊監見示
張旭草書圖詩曰斯人已云亡草聖祕難得及兹煩見
示滿目增悽惻悲風生微綃萬里有古色鏘鏘鳴玉動
落落羣松直連山蟠其間溟漲與筆力有練實先書臨
池真盡墨俊拔爲之主暮年思轉極未知張王後誰並
百代則嗚呼東吳精逸氣感通識楊公拂篋笥舒卷忘
寢食念昔揮毫端不得觀酒德韓愈岣嶁山碑詩曰
岣嶁山尖神禹碑字青石赤形模竒科斗拳身薤倒披
鸞飄鳳泊拏虎螭事嚴跡祕鬼莫窺道人獨上偶見之
我來咨嗟涕漣洏千搜萬索何處有森森綠樹猿猱悲
柳宗元詩曰日日臨池弄小雛還思寫論付官奴柳
家新樣元和脚且盡薑芽斂手徒陸希聲寄辯光詩
曰筆下龍蛇似有神天池雷雨變逡巡寄言昔日不龜
手應念江頭洴澼人孟郊送草書獻上人歸廬山詩
曰狂僧不爲酒狂筆自通天將書雲霞片直至清明巔
手中飛黑電象外瀉玄泉萬物隨指顧三光爲廻旋驟
書雲霮䨴洗硯山晴鮮忽怒畫蛇虺噴然生風煙江人
願停筆驚浪恐傾船宋蘇舜欽陽冰石篆詩曰一氣
破散萬事起獨有篆籀含其真周鼓秦山壊已久下至
唐室始有人宗臣轉注得天法質雖渾厚氣乃振人間
所存十數處豐疎異體世共珍其中琅玡石泉記比之
他法殊不倫鐵鎖關連玉鉤壯曲處力可掛萬鈞復疑
蛟虬植爪角隠入翠壁蟠未伸近來俗眼苦不賞唯有
風月時相親紫微仙人謫此守此地勝絶舊喜聞公餘
往觀領賓從獵獵畫隼搖青春遠休車騎步泉側酌泉
愛篆移朝昏揮弄潺湲翫點畫情通怳忽疑前身作詩
緘本遠相寄邀我共賦意甚勤昨承見教久閣筆壓以
大句尤難文高風勝事日傾倒安得身寄西飛雲歐
陽修石篆詩曰寒嵓飛流落青苔旁斲石篆何竒哉其
人已死骨已朽此字不滅留山隈山中老僧憂石泐印
之以紙磨松煤欲令流傳在人世持以贈客比瓊瑰我
疑此字非筆畫又疑人力非能爲始從天地胚渾判元
氣結此高崔巍當時野鳥踏山石萬古遺跡於蒼崖山
祇不欲人屢見每吐雲霧深藏埋羣仙飛空欲下讀常
借海月清光來嗟我豈能識字法見之但覺心眼開辭
慳語鄙不足記封題遠寄蘇與梅蘇軾和人求筆跡
詩曰麥光鋪几淨無瑕入夜青燈照眼花從此剡藤真
可弔半紆春蚓綰秋蛇又柳氏二外甥求筆迹詩曰
退筆成山未足珍讀書萬卷始通神君家自有元和脚
莫厭家雞更問人又曰一紙行書兩絶詩遂良䰅鬢
已如絲何當火急傳家法欲見誠懸筆諫時又次韻
米黻二王書跋尾詩曰三館曝書防蠧毁得見來禽與
青李秋蛇春蚓久相雜野鶩家雞定誰美玉函金籥天
上來紫衣勅使親臨啟紛綸過眼未易識磊落挂壁空
雲委歸來妙意獨追求坐想蓬山二十秋怪君何處得
此本上有桓玄寒具油巧偷豪奪古來有一笑誰似癡
虎頭君不見長安永寧里王家破垣誰復修又詩曰
元章作書日千紙半生自苦誰與美畫地爲餅未必似
要令癡兒出饞水錦囊玉軸來無趾粲然奪真疑聖智
忍饑看書淚如洗至今魯公餘乞米黃庭堅以右軍
書贈丘十四詩曰丘郎氣如春景晴風暄百果草木生
眼如霜鶻齒玉冰擁書環坐愛窗明松花泛硯摹真行
字身藏穎秀勁清問誰學之果蘭亭我昔頗復戲墨卿
銀鈎蠆尾爛箱籝贈君鋪案黏曲屏小字莫作癡凍蠅
樂毅論勝遺教經大字無過瘞鶴銘官奴作草欺伯英
隨人作計終後人自成一家始逼真卿家小女名阿潛
眉目似翁有精神試留此書他日學往往不減衞夫人
沈遼酧德相論書詩曰野舍老餘生雅尚今已愜不
逃世憂患餘事寄巾蹀行尋青山轉坐對青山疊欲隨
白雲去儻與幽人接德相屢相過老夫寧足躡由來廢
井水不如長劒鋏往往論書法軒軒兩目睫中郎石經
在元常表軍捷漢魏多傳人至宋有遺帖唐室初最盛
漸衰自中葉歐虞緬誰嗣顔柳何足躐篆籀昔難工草
聖誰敢輙巨山作散隸雄古掀龍鬛貞觀喜飛白凌厲
騰春蝶豈特豁神觀真可祛鬼魘古人有所寓天性難
必協所志有小大其材有勇怯或憚懦文雅或軒昂豪
俠或轉戰鞍馬或驅馳弋獵或發於止諫或得於訟牒
或奮奪牀陛或造成裓褶或爲神所追或自勢所劫或
醉以賈禍或詐以行諜或習於娛樂或勞於呿嗋有燦
如文錦有勁如金梜有倚如戈鋒有點如山嶪有駚或
如波有媚或如靨或騰如煙霏或落如鳥跕淵妙欲飛
動拙惡愧偏擪當寢或不寐當晝亦忘饁有譽終甚微
或毁則羣囁爲功有不至考古安能厭十年幸能就萬
金毫豈浥金玉敷卷軸龍蛇閟箱笈是惟小夫技寧當
丈夫業陸游暇日弄筆戲書詩曰草書學張顛行書
學楊風平生江湖心聊寄筆硯中龍蛇入我腕匹素忽
已窮餘勢尚隠轔此興嗟誰同楊萬里跋歐公真蹟
詩曰遂初欣遇兩詩伯臨川先生一禪客三人情好元
不疎祗是相逢逢不得渠有正觀碑儂有永和詞真&KR0915;
爭到底未說妍與媸珊瑚擊得如粉碎趙壁博城翻手
悔不似三家鬭斷碑夜戰半酣莫先退皇朝愛碑首歐
陽集古萬卷六一堂玄圭漆玉堆墨寶黟霜黑水塗緇
裳臨川無端汲古手席卷歐家都奄有岣山科斗不要
論嶧山野火不經焚尤家沈家喙如鐵未放臨川第一
勲不知臨川何許得尤物集古序篇出真筆遂初心妒
口不言君看跋尾猶悵然金劉迎蔡有鄰碑詩曰我
爲山西行叱馭過近縣傳聞蔡有鄰石刻古今冠風流
書以來妙絶隸之變銀鈎鸞鳳舞鐵畫蛟龍纏憑誰致
墨水故舊詫珍獻正恐賦分薄一夕碎雷電元郝經
跋魯公帖詩曰魯公筆法皆正筆出竒獨有劉太沖初
從真草入行草削去畦町尤清雄懸針數筆皆側鋒往
往矯矯如飛龍輪囷權竒恣揮灑瑰偉乃見烈士風觀
此好向書家道未有能真不能草朱德潤題張樗寮
楷書詩曰飛仙墮翮堆成山堂堂楷法留人間宜官無
徒梁鵠往隠鋒藏角尤爲難大書五寸徑方丈字貴緊
健力出掔八訣具全真足高不學謾草鸚哥嬌黃華老
人在金國宋季獨數張樗寮似聞高藝兩不下各抱地
勢夸雄豪今觀張書勁且竒筆力欲抵三軍師吳鉤斫
斷怒蛟尾瘦竹折石迴風枝君不見庾征西何須野鶩
論家雞黃鎮成題定武蘭亭詩曰繭紙香隨玉匣遺
寶書天上世難知狼烽幾墮昆明劫蟬翼猶傳定武碑
曉雨苔花侵擣石秋山柿葉費臨池東都已往誰能繼
神物終煩謹護持楊維禎學書詩曰歌徹陽春酒半
醺玉尖搦管蘸香雲新詞未上鴛鴦扇醉墨先汚蛺蝶
裙明董佐才篆冢詩曰古初無毫楮羲畫何由傳孰
知文字理已具河圖前神農洎蒼頡俯仰極人天穗書
與鳥書創制分後先龜麟錫禹時盤銘著湯年岐陽紀
石鼓史籀稱獨賢矯若蛟龍蟠鬱若鎖鈕聯科斗聿行
漆形體因自然一從孔壁廢重爲經籍憐秦相約籀古
撰次蒼頡篇小篆遂名家勁健含姿妍登封及詛神金
石紛雕鐫下逮隸八分變化如雲煙漢經煨燼餘文教
仍敷宣保氏存六書學僮纔九千揚雄纂竒字杜林解
探研繼蹟非無人意象莫不全偉哉許祭酒蒐羅歸簡
編墜緒賴復舉後學知相沿陽冰克遠紹鉉鍇造其玄
近代郚與周筆勢回奔川華亭朱茂才好古喜欲顛一
埽世俗書習篆忘食眠秦望并之罘碧落兼新泉小者
案間列大者屋壁懸平生囊槖貲多充買碑錢功深學
既精齒壯志亦堅池魚染皆黑鐵硯磨將穿摹搨累萬
番期差古人肩師法正在兹什襲比蹄筌孫樵文自祭
智永筆忍捐前修不我欺我癖尤難痊嵯峨細林山上
與浮雲連譬彼汲冢書函之瘞其巔聚土封若堂劖石
表爲阡其陽碧樹交其隂書帶緣山靈謹訶護有名如
有仙揮灑人間者顯晦名非偏寶劒賈胡發玉柙蔓草
纏何如篆冢光夜夜映星躔吳寬篆書詩曰篆法久
欲絶李公得真傳近時鄉先輩彷彿如膝權昔爲我題
扁握筆指腕懸顧盻張髯䰅起立竦背肩俯仰爲陳蹟
屈指十五年破屋垂雨溜&KR3071;牆上蝸涎三字被侵蝕黑
□猶高縣海月夜照之墨光却新鮮正如公性氣精悍
老猶然見物不見人吳山隔重泉惜哉不可作手蹟忍
棄捐夀以西川木良工善雕鐫庶幾如坐對仰面在屋
椽
增歌唐賈耽賦虞書歌曰孤青似竹更颼飀闊白如波
長浩渺杜甫李潮八分小篆歌曰尚書韓擇木騎曹
蔡有鄰開元已來數八分潮也奄有二子成三人況潮
小篆逼秦相快劒長戟森相向八分一字直百金蛟龍
盤拏肉屈強韓愈石鼓歌曰張生手持石鼓文勸我
試作石鼓歌少陵無人謫仙死才薄將奈石鼓何周綱
陵遲四海沸宣王憤起揮天戈大開明堂受朝賀諸侯
劒珮鳴相磨蒐於岐陽騁雄俊萬里禽獸皆遮羅鐫功
勒成告萬世鑿石作鼓隳嵯峨從臣才藝咸第一揀選
撰刻留山阿雨淋日炙野火燎鬼物守護煩撝呵公從
何處得紙本毫髮盡備無差訛辭嚴義密讀難曉字體
不類隸與科年深豈免有缺畫快劒斫斷生蛟鼉鸞翔
鳳翥衆仙下珊瑚碧樹交枝柯金繩鐵索鎖鈕壯古鼎
躍水龍騰梭陋儒編詩不收入二雅褊迫無委蛇孔子
西行不到秦掎摭星宿遺羲娥嗟予好古生苦晩對此
涕淚雙滂沱憶昔初蒙博士徵其年始改稱元和故人
從軍在右輔爲我量度掘臼科濯冠沐浴告祭酒如此
至寶存豈多氊包席裹可立致十鼓祗載數駱駝薦諸
太廟比郜鼎光價豈止百倍過聖恩若許留太學諸生
講解得切磋觀經鴻都尚填咽坐見舉國來奔波剜苔
剔蘚露節角安置妥帖平不頗大厦深簷與蓋覆經歴
久遠期無他中朝大官老於事詎肯感激徒媕娿牧童
敲火牛礪角誰復著手爲摩挲日銷月鑠就埋沒六年
西顧空吟哦羲之俗書趁姿媚數紙尚可博白鵝繼周
八代爭戰罷無人收拾理則那方今太平日無事柄任
儒術崇丘軻安能以此上論列願借辨口如懸河石鼓
之歌止於此嗚呼吾意其蹉跎李白草書歌行曰少
年上人號懷素草書天下稱獨步墨池飛出北溟魚筆
鋒殺盡中山兔八月九月天氣凉酒徒詞客滿高堂牋
麻素絹排數箱宣州石硯墨色光吾師醉後倚繩牀須
臾埽盡數千張飄風驟雨驚颯颯落花飛雪何茫茫起
來向壁不停手一行數字大如斗恍恍如聞鬼神驚時
時只見龍蛇走左盤右蹙如驚電狀同楚漢相攻戰湖
南七郡凡幾家家家屏障書題徧王逸少張伯英古來
幾許浪得名張顛老死不足數我師此義不師古古來
萬事貴天生何必要公孫大娘渾脱舞王邕懷素上
人草書歌曰忽作風馳及電掣更點飛花兼散雪寒猿
飲水撼枯藤壯士伸眉按勁鐵又曰崢嶸蹙出海上
山突兀狀成湖畔石一縱又一横一敧又一傾臨江不
羨飛帆勢下筆長爲驟雨聲戴叔倫懷素上人草書
歌曰楚僧懷素工草書古法盡能新有餘神清骨竦意
真率時來爲我揮健筆始從破體變風姿一一花開春
景遲忽爲壯麗就枯澀龍蛇騰盤獸屹立馳毫驟墨劇
奔駟滿坐失聲看不及心手相師勢轉竒詭形怪狀翻
合宜有人若問此中妙懷素自言初不知朱逵懷素
上人草書歌曰幾年出家通宿命一朝却憶臨池聖轉
腕摧鋒增崛﨑秋毫繭紙常相隨衡陽客舍來相訪連
飲百杯神轉王忽聞風裏度飛泉紙落紛紛如趾鳶形
容脫略真如助心思周遊在何處筆下惟看激電流字
成只畏盤龍去怪狀崩騰若轉蓬飛絲歴亂如迴風長
松老死倚雲壁蹙浪相翻驚海鴻於今年少尚如此歴
覩遠代無倫比妙絶當時動鬼神崔蔡幽魂更心死
魯收懷素上人草書歌曰有時興發逞神機抽毫點墨
縱横揮風聲吼烈隨手起龍蛇迸落空壁飛連拂數行
勢不絶藤懸查蹙生竒節劃然放縱驚雲濤或時頓挫
縈毫髮自言轉腕無所拘大笑羲之用陣圖狂來紙盡
勢不盡投筆抗聲連叫呼竇冀懷素上人草書歌曰
狂僧揮翰狂且逸獨任天機摧格律龍虎慙因點畫生
雷霆却避鋒鋩疾魚牋絹素且不貴只嫌局促兒童戲
粉壁長廊數十間興來小豁胸襟氣長幼畢集賢豪至
枕糟藉麴酒半醉忽然絶叫三五聲滿壁縱横千萬字
蘇渙懷素上人草書歌曰張顛沒來二十年謂言草
聖無人傳零陵沙門繼其後新書大字大如斗興來走
筆如旋風醉後耳熱心更兇忽如裴旻舞雙劒七星錯
落纏蛟龍又如吳生畫鬼神魑魅魍魎驚本身鉤鎖相
連勢不絶倔強毒蛇爭屈鐵西河劒舞氣凌雲孤根自
振唯有君今日華堂看灑落四坐喧呼歎佳作迴首邀
余賦一章欲令美價齊鍾張琅琅誦句三百字何似醉
僧顛復狂忽然告我避南溟言祈亞相求大名亞相書
翰凌獻之見君絶藝必深知南中紙價當日貴只恐貪
泉成墨池任華懷素上人草書歌曰揮毫倏忽千萬
字有時一字兩字長丈二翕若長鯨潑刺動海島歘若
長蛇成陣透深草回環繚繞相拘連千變萬化在眼前
下疑飄風驟雨相擊射速綠颯拉動簷隙擲華山巨石
以爲點掣衡山陣雲以爲畫興不盡勢轉雄恐天低而
地窄更有何處最可憐褭褭枯藤萬丈懸萬丈懸拂秋
水映秋天或如絲或如髮風吹欲絶又不絶鋒鋩利如
歐冶劒勁直渾是并州鐵時復枯燥何䙰褷忽覺隂山
突兀横翠微中有枯松錯落一萬丈倒掛絶壁蹙枯枝
千魑魅兮萬魍魎欲出不可何閃閃又如浩海日暮愁
隂濃忽然躍出千黑龍天矯偃蹇亂入乎蒼穹飛砂走
石滿空塞萬里颼颼西北風釋皎然張伯高草書歌
曰閬風遊雲千萬朵驚龍蹵踏飛欲墮更覩鄧林落葉
朝狂風亂擾何飄飄有時凝然筆空握情在寥天獨飛
鶴有時取勢氣更高憶得春江千里濤又陳氏童子
草書歌曰有時作點險且能太行片石看欲崩偶然長
掣濃又燥少室孤松欹不倒宋劉子翬游絲帖歌曰
園清無瑕二三月時見游絲轉空闊誰人寫此一段竒
著紙春風吹不脫紛紜糾結疑非書安得龍蛇如許癯
神蹤政喜縈不斷老眼只愁看若無定知苖裔出飛白
古人妙處君潛得勿輕漠漠一縷浮力遒可罣千鈞石
陸游草書歌曰傾家釀酒三千石閒愁萬斛酒不敵
今朝醉眼爛巖電提筆四顧天地窄忽然揮埽不自知
風雲入懷天借力神龍戰野昏霧腥竒鬼摧山太隂黑
此時驅盡胸中愁搥牀大叫狂墮幘吳牋蜀素不快人
付與高堂三丈壁明王行篆體歌曰李斯小篆類玉
筯鐘鼎魚蟲分衆手碧霄鸞鳳漫迴翔蒼海蛟螭互蟠
紐有如垂露楊柳葉或似委薤劒環首
原賦晉楊泉草書賦曰惟六書之爲體美草法之最竒
杜垂名於古昔皇著法乎今斯字要妙而有好勢竒綺
而紛馳解隸體之細微散委曲而得宜乍楊柳而奮發
似龍鳳之騰儀應神靈之變化象日月之盈虧書縱竦
而直立衡平體而均施或斂束而相抱或婆娑而四垂
或攅翦而齊整或上下而參差或隂岑而高舉或落籜
而自披其布好施媚如明珠之陸離其發翰舒藻如春
華之楊枝其提墨縱體如美女之長眉其滑澤肴易如
長溜之分岐其骨梗彊壯如柱礎之不移其斷除弓盡
如工匠之盡規其芒角㟏岈如嚴霜之傅枝衆巧百態
無畫不竒宛轉翻覆如絲相持齊王僧虔書賦曰情
憑虚而測有思沿想而圖空心經於則目像其容手以
心麾毫以手從風搖挺氣妍孊深功爾其隸明敏婉蠖
絢蒨趨將摛文斐縟託韻笙簧儀春等曖麗景依光沈
若雲鬱輕若蟬揚稠必昴萃約實箕張垂端整曲裁邪
製方或具美於片巧或雙兢於兩傷形綿靡而多態氣
凌厲其如芒故其委貌也必妍獻體也貴壯跡乘規而
騁勢志循檢而懷放
增文漢蔡邕隸勢曰鳥跡之變乃惟佐隸蠲彼繁文崇
此簡易厥用既行體象有度奐若星陣鬱若雲布其大
徑尋細不容髮隨事從宜靡有常制或穹窿恢廓或櫛
比鍼列或砥繩平直或蜿蜒繆戾或長邪角趣或規旋
矩折修短相副異體同勢奮華輕舉離而不絶纖波濃
點錯落其間若鍾簴設張庭燎飛煙嶄嵓崔嵳高下屬
連似崇臺重宇層雲冠山遠而望之若飛龍在天近而
察之心亂目眩竒姿譎誕不可勝原研桑所不能計宰
賜所不能言何草篆之足算而斯文之未宣豈體大之
難覩將祕奥之不傳聊佇思而詳觀舉大略而論旃
崔瑗草書勢曰書契之興始自頡皇寫彼鳥跡以定文
章章草之法蓋又簡略應時諭指周旋卒迫兼功并用
愛日省力絶險之變豈必古式觀其法象俯仰有儀方
不中矩圓不副規抑左揚右望之若﨑鸞企鳥峙志意
飛移狡獸暴駭將奔未馳狀似連珠絶而不離畜怒怫
鬱放逸生竒螣蛇赴穴頭沒尾垂機要微妙臨時從宜
原晉索靖書勢曰蓋草書之爲狀也婉若銀鉤漂若
驚鸞舒翼未發若舉復安蟲蛇虬蟉(力幽反)或往或還頽
阿那以嬴嬴歘奮亹而桓桓若其逸游眄嚮乍正乍邪
騏驥暴怒逼其轡海水窊隆揚其波元熊對踞於山岳
飛燕相追而差池舉而察之又似和風吹林偃草扇樹
枝條從風轉相比附窈嬈廉苫隨體散布紛擾擾以綺
靡中持疑而猶豫元螭狡獸嬉其間騰猿飛鼬相奔趣
陵魚奮尾駭龍反據投空自竄張設牙距劉劭飛白
書勢曰鳥魚龍蛇龜獸仙人蛟脚偃波楷隸八分世施
常玅索草鍾真爰有飛白之麗貌豔勢珍若乃敷析毫
芒纖手和會素幹冰解蘭墨電𢮓直準箭馳屈擬蠖勢
繁節參譚綺靡循殺有若煙雲拂蔚交紛刻繼韓盧接
飛宋鵲遊逝
增狀晉王珉行書狀曰邈乎嵩岱之峻極爛若列宿之
麗天緯字挺特竒書秀出揚波騁藝餘好宏逸虎踞鳳
跱龍伸蠖屈資胡氏之壯傑兼鍾公之精密總二妙之
所長盡要蔑乎文質詳覽字體究尋筆跡粲乎偉乎如
圭如壁宛若盤螭之仰勢翼若翔鸞之舒翮或乃放手
飛筆雨下風馳綺靡婉娩縱横流離
增贊漢蔡邕大篆贊曰體有大篆巧妙入神或象龜文
或比龍鱗舒體放尾長翅短身延頸負翼狀似凌雲
晉衞恒古文贊曰黃帝之史沮誦蒼頡眺彼鳥跡始作
書契紀綱萬事垂法立制觀其措筆綴墨用心精專中
正循撿矩折規旋其曲如弓其直如弦矯然特出若龍
騰於川淼爾下隤若雨墜於天信黃唐之遺跡爲六藝
之範先篆籀蓋其子孫隸草乃其曾元唐張懷瓘大
篆贊曰古文元胤太史神書千類萬象或龍或魚何詞
不錄何物不儲懌思通理從心所如如彼江海大波洪
濤如彼音樂干戚羽旄又籀文贊曰體象卓然殊今
異古落落珠玉飄飄纓組蒼頡之嗣小篆之祖以名稱
書遺跡石鼓又小篆贊曰龜文斜列櫛比龍鱗隤若
黍稷之垂穎藴若蟲蛇之棼緼若絶若連似露緣絲垂
下端遠而望之象鴻鵠羣遊絡繹遷延研桑不能數其
詰曲離婁不能覩其隙閒般垂揖讓而辭巧籀誦拱手
而韜翰摛華豔於紈素爲六藝之範先也又小篆贊
曰李君創法神慮精微鐵爲肢體虬作驂騑江海淼漫
山岳巍巍長風萬里鸞鳳於飛又八分贊曰仙客遺
範靈姿秀出奮研揚波金相玉質龍騰虎踞分勢非一
交戟横戈兮氣雄逸楷之爲妙兮備華實又隸書贊
曰隸合文質程君是先乃備風雅如聆管絃長毫秋勁
素體霜妍摧鋒劒折落點星懸乍發紅焰旋凝紫煙金
芝瓊草萬世方傳又章草贊曰史游製草始務急就
婉若迴鸞攖如舞䄂遲迴縑簡勢欲飛透敷華垂實尺
牘尤竒并功惜日學者爲宜又行書贊曰非草非真
發揮柔翰星劒光芒雲虹照爛鸞鶴嬋娟風行雨散劉
子濫觴鍾胡彌漫又飛白贊曰妙哉飛白祖自八分
有美君子潤色斯文絲縈箭激電繞雪雰淺如流霧濃
若屯雲舉衆仙之奕奕舞羣鶴之紛紛誰其覃思於戲
蔡君又草書贊曰草法簡略省繁錄微譯言宣事如
矢應機霆不暇發電不及飛徵士已没道愈光輝明神
在享其靈有歇斯藝漫流終古無絶李約飛白蕭字
贊曰昔創飛白蔡氏所得起於堊帚播於翰墨張王繼
作子雲精極壁昏蜃素墨古池色翻飛露白乍輕乍濃
翠箔映雪羅衣從風崩雲委地游霧縈空撥剌勢動蟉
蟠氣雄昆池駭鯨時門鬭龍攅毫疊孔或横或縱層層
陣雲森森古松君子況德高人比蹤抱素自潔含章内
融逸疑方外縱在矩中密而不離疎而有容藝通造化
比象無窮子雲臣梁蕭字逾貴點畫均豐姿形端異迹
絶蠒素名空傳記明徵襃貶惟此一字李嗣真書品
後贊曰倉頡造書鬼哭天廪史籀湮滅陳倉藉甚秦相
刻銘爛若舒錦鍾張羲獻超然逸品又曰程邈隸體
崔公篆勢梁李蔡索郗皇韋衞羊習獻規褚傳羲制邈
乎天壤光厥來裔又曰西岳張㫤江東阮研銀鷹貞
白鐵馬桓元衞杜花散安康綺鮮元昌陸柬名後身先
又曰蚌質懷珠銀鋼藴礫陸謝參蹤蕭王繼迹思話
仙才張融賞擊如彼枯秀衆多羣石
增銘宋鮑照飛白書勢銘曰秋毫精勁霜素凝鮮霑此
瑶波染彼松煙超出八法盡竒六文鳥企龍躍珠解泉
分輕如游霧重似崩雲絶鋒劒摧驚勢箭飛差池燕起
振迅鴻歸臨危制節中險騰機圭角星芒明麗爛逸絲
縈髮垂平理端密盈尺錦兩片字金溢故仙芝煩弱既
匪足雙蟲虎瑣碎又安能匹君子品之是最神筆唐
陸龜蒙書銘曰太古之世何嘗有欺逮乎結繩民始相
疑畫卦造字聖人之爲圖載文字厥功弗知惟簡惟牘
斷竹析木累必充庭負必折軸韋編一絶錯亂名目寖
務輕省搗枲剥榖膠綴番番恣其所便蟲篆更隸形模
易宣上下今古卷舒蟬聯薰暴蠧鬱疵乎不堅又取珉
石篆琢雕鐫由簡牘下其存四邊璽印章號殷勤識焉
其巧益甚其說益繁盟契質要朝成夕反誥誓制令尾
違首言牋檄奏報離方就圓傳錄注記醜仇美憐銘誄
碑表虚功妄賢歌詩賦頌多思謟權在簡牘者埋沒爛
壊無遺一編副以枲榖其留最延繆戾顛倒尨蒙弗刪
在珉石者固寵納賂惟辭是妍鑱鑿既畢名聲泯然堯
舜之道以人爲傳有死必繼流乎億年宜斥詐僞焚燒
棄捐復以太古結繩之前宋劉子翬温公隸書銘曰
公硯已瘞姦魂夜悸公墨霑池潛來湘纍假其餘聲所
感如此矧公真筆劒戟交倚挂之高堂浮慮盡死我觀
公書識公胸次天地輸誠風霜薦厲吐而發之兹其餘
事公之立朝營營仇敵不勦其剛不披其殖障海一簣
排風孤翮始訾繼斥卒伸其直世衰道圮諾諾唯唯有
筆如椽微公莫使我銘其尾吁嗟已矣朱元晦書字
銘曰握管濡毫伸紙行墨一在其中點點畫畫放意則
荒取妍則惑必有事焉神明厥德
增序唐張懷瓘書斷序曰昔庖犧氏畫卦以立象軒轅
氏造字以設教至於堯舜之世則煥乎有文章其後盛
於商周備夫秦漢固夫所由遠矣文章之爲用必假乎
書書之爲徵期合乎道故能發揮文者莫近乎書爾其
初之微也蓋因象以曈曨𦕈不知其變化範圍無體應
會無方考沖漠以立形齊萬殊而一貫合冥契吸至精
資運動於風神頤浩然於潤色爾其終之彰也流芳液
於筆端忽飛騰而光赫或體殊而勢接若雙樹之交葉
或區分而氣運似兩井之通泉庥蔭相扶津澤潛應離
而不絶曳獨繭之絲卓爾孤標竦危峰之石龍騰鳳翥
若飛若驚電烻㸌[穫-禾+火]離披爛漫翕如雲布曳若星流朱
焰綠煙乍合乍散飄風驟雨雷怒霆激呼吁可駭也信
足以張皇當世軌範後人矣至若磔髦竦骨裨短截長
有似夫忠臣抗直補過匡主之節也矩折規轉却密就
疎有似夫孝子承順慎終思遠之心也耀質含章或柔
或剛有似夫哲人行藏知進知退之行也其發迹多端
觸變成態或分鋒各讓或合勢交侵亦猶五常之與五
行雖相尅而相生亦相反而相成豈物類之能象賢實
則微妙而難名使夫觀者翫迹探情循由察變運思無
已不知其然瓌寳盈矚坐起東山之府明珠曜掌頓傾
南海之資雖彼迹已緘而遺情未盡心存目想欲罷不
能非夫妙之至者何以及此明楊慎書品序曰書有
以品名者鍾嶸詩品庾肩吾書品是也二子皆梁人其
稱名也同其遣辭也類時代則然非相假㦻也詩品以
三品品詩書品以九品品書何區别之精而用志之勤
乎或言書與詩均藝而書又非詩比謬矣古者君子之
於物也無所苟而已矣曲江小技罔不致其極焉故曰
傳兵論劒與道同符今人不及古人而高談欺世乃曰
吾道在心六經猶贅也以此號於人曰作字欲好即爲
放心趨簡安陋者靡然從之是蒼籀上世道已喪矣不
曰道器形神也離道語器棄形而存神也故曰齊匠之
斲輪綿駒之擫籥先王之道有在於是矧夫進於六藝
流乎君子宜無苟也苟於物將苟於道吾所爲感其感
云其云也嗚呼又焉得真知其解者而竟吾云乎
原啟梁庾肩吾謝東宫古跡啟曰竊以仙巖遺傳入握
成塵孔壁藏文隨開已蠧石書有暗廚畫猶飛豈有跡
經四代年逾十紀芝英雲氣之巧未損松鉛鵲反鸞驚
之勢不侵蒲竹必使酒肆來人池流色變將損北海之
績還代西河之簡元帝上東宫古跡啟曰師宜八分
之巧元帝三體之妙史籀李斯之篆梁鴻曹喜之書莫
不總萃桂宫盈滿甲館竊以鸞驚之勢既聞之於索靖
鷹跱之巧又顯之於蔡邕是以遊霧重雲傳敬禮之法
鳥頡魚頏表楊泉之賦頗好六文多慚三禮尚方大篆
既其牢落柱下方書何曾彷彿空慕河間之聚書竟徵
東平之獻表齊攸尺牘顧已缺然北海楷隸終成難擬
增書梁武帝荅陶隠居論書書曰夫運筆斜則無芒角
執手寬則書緩弱點掣短則法臃腫點掣長則法離澌
畫促則字勢横畫疎則字形慢拘則乏勢放又少則純
骨無媚純肉無力少墨浮澀多墨苯鈍比竝皆然任意
所之自然之理也若抑揚得所趣舍無違值筆廉斷觸
勢峰鬱揚波折節中規合矩分澗下注濃纖有方肥瘦
相和骨力相稱婉婉曖曖視之不足稜稜凛凛常有生
氣適眼合心便爲甲科原簡文帝荅湘東王上王羲
之書曰試筆成文臨池染墨疏密俱巧真草皆得似望
城扉如瞻星石不營雲飛之散何待曲辱之丹方當奉
彼筐中置之帳裏乍楷銅鉤時懸欹案戢意之深良不
能已
增論梁庾肩吾書品論曰隸既發源秦史草乃激流齊
相跨七代而彌遵將千載而無革誠開博者也均其文
總六書之奥指其事籠八體之竒能拔篆籀於繁蕪移
楷真於重密分行紙上類出蠒之蛾結畫篇中似聞琴
之鶴峰㟧間起瓊山慙其斂霧漪瀾逓振碧海愧其下
風抽絲散水定其下筆倚刀較尺驗於成字真草既分
於星芒烈火復成於珠佩或横牽竪掣或濃點輕拂或
將放而更留或因挑而還置敏思藏於胸中巧意發於
毫銛詹尹端策故以迷其變化英韶傾耳無以察其音
聲殆善射之不注妙斲輪之不傳唐張懷瓘文字論
曰僕今所制不師古法探文墨之妙有索萬物之元精
以筋骨立形以神情潤色雖跡在塵壤而志在雲霄靈
變無常務於飛動或若擒虎豹有強梁拏攫之形執蛟
螭見蚴蟉盤旋之勢探彼意象如此規模忽若電飛或
疑星墜氣勢生乎流便精魄出於鋒鋩
增議唐張懷瓘書議曰草與真有異真則字終意亦終
草則行盡勢未盡或煙收霧合或電激星流以風骨爲
體以變化爲用有類雲霞聚散觸遇成形龍虎威神飛
動增勢巖谷相傾於峻險山水各務於高深囊括萬殊
裁成一相或寄以騁縱横之志或託以散鬱結之懷雖
至貴不能抑其高雖妙算不能量其力是以無爲而用
同自然之功物類其形得造化之理皆不知其然也可
以心契不可以言宣觀之者似入廟見神如窺谷無底
俯猛獸之牙爪逼利劒之鋒鋩肅然危然方知草之微
妙也
增評梁袁昂書評曰王右軍書如謝家子弟縱復不端
正者奕奕有一種風氣王子敬書如河洛間少年雖有
充悅而舉體沓拖殊不可耐羊欣書如大家婢爲夫人
雖處其位而舉止羞澀終不似真徐淮南書如南岡士
大夫徒好尚風範終不免寒乞阮研書如貴胄失品次
叢悴不復排突英賢王儀同書如晉安帝非不處尊位
而都無神明施肩吾書如新亭傖父一往見似揚州人
共語便音態出陶隠居書如吳興小兒形容雖未成長
而骨體甚駿快殷鈞書如高麗使人抗浪甚有意氣滋
韻終乏精味袁崧書如深山道士見人便欲退縮蕭子
雲書如上林春花遠近瞻望無處不發曹喜書如經論
道人言不可絶崔子玉書如危峰阻日孤松一枝有絶
望之意師宜官書如鵬羽未息翩翩自逝韋誕書如龍
威虎振劒拔弩張蔡邕書骨氣洞達爽爽有神鍾司徒
書字十二種意意外殊妙實亦多竒邯鄲淳書應規入
矩方圓乃成張伯英書如漢武帝愛道憑虚欲仙索靖
書如飄風忽舉鷙鳥乍飛梁鵠書如太祖忘寢觀之喪
目皇象書如歌聲繞梁琴人捨徽衞恒書如插花美人
舞笑鏡臺孟光禄書如崩崖人見可畏李斯書世爲冠
蓋不易施平張芝經竒鍾繇特絶逸少鼎能獻之冠世
四賢共類洪芳不滅羊真孔草蕭行范篆各一時絶妙
唐韋續書品優劣曰李陽冰書若古釵倚物力有萬
夫李斯之後一人已(篆一人)梁昇卿如驚波往來巨石前
却盧藏用如露潤花妍煙凝修竹張庭珪如古木崩沙
花開映竹韓擇木如龜開萍葉鳥散芳洲史惟則如雁
足印沙深淵躍魚(八分書五人)薛稷如風驚苑花雪惹山柏
蕭誠如舞鶴交影騰猿在空韋陟如蟲穿古木鳥踏花
枝李邕如華岳三峰黃河一曲蔡邕如古質放意自如
一家宋儋如暮春花發夏柳低枝徐浩固多精熟興有
異趣顔真卿如鋒絶劒摧驚飛逸勢沈千運如飢鷹殺
羽忍疲筋骨關採如淵月沉珠露花濯錦鄭虔如風送
雲收霞催月上李璆如垂藤差池古木將折吳郁字體
綿密不謝當時賴文雅如騰沙鬱霧翻浪揚鷗賀知章
縱筆如飛酌而不竭何昌裔子敬餘波時時可觀宋之
望天性卓絶而功未深張從申遠近稱善獨步江外李
清吉變化自逸代有斯人釋元悟骨氣無雙迥出時輩
釋湛然子書之後難可比肩釋崇簡臨寫逸少時有亂
真(真行書二十二人)張旭筆鋒詭怪點畫生意孫過庭丹崖絶
壑筆勢堅勁張懷瓘繼以章草新意頗多張芬孤松聳
身弱草垂露張彪孤峰削成藏筋露骨鄔彤寒鴉栖木
平崗走兔陸曾驚波躍魚深水潛龍史鱗逸氣雄振超
然不羣梁耿錯落魚文縱横鳥跡房黃婉美分靄春鶯
欲嬌沈益春鷺窺魚秋蛇赴穴釋懷素援毫掣電隨身
萬變(草書十二人)
增跋題宋歐陽修跋王獻之法帖曰余嘗喜覽魏晉以
來筆墨遺跡其初非用意而逸筆餘興淋漓揮灑或妍
或醜百態横生披卷發函爛然在目使人驟見驚絶徐
而視之其意態愈無窮盡故使後世得之以爲竒翫而
想見其人也黃庭堅題東坡字後曰東坡居士極不
惜書然不可乞有乞書者正色詰責之或終不與一字
元祐中鎖試禮部每來見過案上紙不擇精麤書遍乃
已性喜酒然不能四五龠已醉醉不辭謝而就卧鼻鼾
如雷少焉蘇醒落筆如風雨雖謔弄皆有義味真神仙
中人此豈與今世翰墨之士爭衡哉又題蔡君謨書
曰君謨書如蔡琰胡笳十八拍雖清壯頓挫時有閨房
態處黃伯思跋法帖逸少書後曰玉局翁云希白作
字自有江左風味故長沙法帖比淳化待詔所摹爲勝
世俗不知爭購祕閣本誤矣白摹書真似騎生馬不暇
施鞚勒時有驟跌不害其妙處但搨字要當如陶華陽
摹楊許書法乃佳耳又跋米元章摹平章帖後曰米
襄陽芾摹逸少平章帖筆趣翩翩固自佳但肆筆搨放
殊不填郭非古也昔人搨書欲如水月鏡像者故應郭
填乃造微耳元元好問跋金國名公書曰任南麓書
如老法家斷獄網密文峻不免嚴而少恩使之治京兆
亦當不在趙張三王之下黃山書如深山道人草衣木
食不可以衣冠禮樂束縛遠而望之知其爲風塵物表
黃華書如東晉名流往往以風流自命如封胡遏末猶
有醖藉可觀閑閑公書如本色頭陀學至無學横說豎
說無非般若百年以來以書名者多矣宇文大學升通
王禮部無競蔡丞相伯堅父子吳深州彦高高待制子
文耳目所接見行輩相後先爲一時任高麓趙黃山趙
禮部龐都運才卿史集賢季宏王都勻清卿許司諫道
真爲一時若黨承旨正書八分閑閑以爲百年以來無
與比者篆字則李陽冰以後一人郭忠恕徐常侍不論
今卷中諸公書皆備而行溪獨見遺正如鄴中賓客應
劉徐阮皆天下之選使坐無陳思王則亦不得不爲西
園清夜惜也袁裒題善學纂要後曰專工氣韻則有
旁風急雨之失太守繩墨則貽叉手并脚之譏古人所
以窮極絶巧者以得真蹟臨摹也心融神會意達巧臻
生變化於毫端起形模於象外必如庖丁之目無全牛
由基之矢不虚發斯爲盡美雖然黃太史有言士大夫
下筆須使有數萬卷書氣象始無俗態不然一楷書吏
耳初何足云明王世貞跋懷素自序帖曰此帖如并
州勁鐵北山迅鷹竒矯無前獨冠諸種然坐此亦不得
與二王盟僅倔強江淮耳真蹟歴數相臣家歸陸冢宰
近聞一總帥以八百金購之復入平津邸矣於乎素師
不習蓮花梵字作此有爲跡墮落縑素伴朱提入紫闥
宛轉粉黛間對肥肉大酒不亦重痛辱哉安得祖龍火
了此累劫障爲快也
御定淵鑑類函卷三百二十六
