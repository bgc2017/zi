欽定四庫全書
御定淵鑑𩔖函卷六十九
設官部九(增殿閣總載人大學士賢學士入中書舍原集學士)(直閣併史官)
(提舉國史監修國史)
殿閣總載一
增文獻通考曰宋殿學士有觀文殿大學士學士(觀文殿即)
(舊延恩殿也慶歷七年以文明殿學士稱呼同真宗諡號乃改名紫宸殿後又以紫宸殿非人臣所可稱呼乃)
(以延恩殿更名觀文殿)資政殿大學士學士(資政殿在龍圖閣之東序景德二年王欽)
(若罷參政真宗特置資政殿學士以寵之在翰林學士下欽若不悦訴於上曰臣向自翰林學士拜參知政事)
(今無罪而罷班反在下是貶也十二月復以欽若為資政殿大學士班在文明殿學士之下翰林學士承旨之)
(上資政殿置大學士皆自欽若始)端明殿學士(端明殿即西京正衙殿也後唐天成元年明宗)
(即位之初四方書奏命樞密使安重誨進讀懵于文義孔循獻議始置端明殿學士命馮道趙鳳俱以翰林學)
(士充班在翰林學士上宋明道二年改承明殿為端明殿復置端明殿學士以翰林侍讀學士宋綬為之)殿
學士資望極峻無吏守無典掌唯出入侍從備顧問而
已觀文殿大學士非曾為宰相不除觀文殿學士資政
殿大學士及學士並以寵輔臣之去位者端明殿學士
惟學士久次者始除閣學士(有龍圖天章寳文顯謨徽猷敷文煥章華文寳謨寳)
(章等閣)直學士庶官之外别加職名所以厲行義文學之
士高以備顧問其次與論議典校讐得之為榮選擇尤
精續文獻通考曰遼南面有宣政殿學士觀書殿學
士昭文館直學士崇文館大學士乾文閣學士金不置
元有昭文館大學士煥章閣學士奎章閣學士奎章閣
大學士二員隸東宫屬官後文宗復位陞為奎章閣學
士院置大學士二員並知經筵事侍書學士承制學士
供奉學士並二員兼經筵官職順帝至元六年罷奎章
閣學士院立宣文閣惟授經郎及鑑書博士至正元年
六月復舊奎章閣為宣文閣(時大臣議悉罷先朝閣監官屬翰林承旨巙巙言於)
(上曰民有千金之産而設家塾以延館客堂堂天子富有四海而學房乃不能容耶上然之即日改奎章閣為)
(宣文閣藝文監為崇文監設官如初)明稽古右文設翰林院職官十五年
又倣宋殿閣大學士之制設大學士凡一時耆舊乘運
而奮或拔自科甲或徵自薦舉𩔖以所學利見於世
明百官述曰直文淵閣即所謂入閣辦事也先是洪武
十五年冬始倣宋制置殿閣學士吏部尚書邵質華蓋
殿翰林學士宋訥文淵閣檢討吳伯宗武英殿典籍吳
沉東閣並為大學士是年召耆儒鮑恂張長年俞銓至
命為文華殿大學士三人辭不就是時特侍左右備顧
問未典機務(續文獻通考曰明監前代壅蔽之禍革中書省罷丞相使政歸六卿分理不相混壓)
(所以垂之祖訓者甚嚴而殿閣大學士亦不久設故未有相道之責)建文四年七月成祖
簡用翰林待詔觧縉編修黃淮尋又用修撰胡靖編修
楊榮楊士竒檢討胡儼金幼孜七人入内閣名直文淵
閣預機務永樂五年十一月上諭吏部廣等侍朕日久
繼今考滿勿改外任廣即靖也仁宗又設謹身殿大學
士(續文獻通考曰成祖定華蓋武英文華三殿及文淵閣東閣各學士一人正五品班翰林學士之上洪熙)
(初添謹身殿大學士)於是大學士有華蓋謹身武英三殿及文淵
東閣皆在内閣曰辦事避丞相名若東閣文淵閣大學
士不得旨入内閣亦不得預機務也(黃氏瑜云永樂初命侍讀解縉等七)
(人入掌密勿凡行移稱翰林院内閣官傳旨條旨則與尚書蹇義夏元吉同事而學士王景輩不與馬時閣老)
(皆躋保傅參預機務宣德初臨視至再始設庖厨不復退食于外而出掌部者不再入正統初開經筵於文華)
(殿聖駕自是罕至傳旨則中官專之惟條旨墨書小票司禮監用硃批出間有依違而他官不與迨徐武功李)
(文達掌文淵閣事始以政府視之人亦稱為宰相矣殿閣詞林亦云内閣參贊機務自成祖始然惟大學士學)
(士而已即所謂入内閣辦事也)嘉靖壬戍九月新建三殿成詔改奉天
殿為皇極殿華蓋殿為中極殿謹身殿為建極殿始有
建極殿大學士直文淵閣翰林院檢討編修修撰侍講
侍讀講讀學士詹事府左右春坊司經局官官不得過
五品或九卿正亞兼翰林學士東閣文淵閣武英謹身
華蓋殿大學士而已加官至領東宫公孤帝三孤者或
止一二人多或至六七人宣德初張瑛陳山始以侍郎
入内閣未幾以干請諸司出瑛為南京禮部尚書山教
小内使書景泰中王文始以宫保尚書入内閣西東楊
(楊士竒楊榮)最久皆不領吏部尚書領吏部尚書亦自文始
其屬制敕房誥敕房皆以中書舍人諸司寺或卿貳充
之官至太常卿止即有年勞加俸不得帶九卿堂上執
政官嘉靖中張電始以白衣善書歷陞侍郎(續文獻通考曰明初)
(設立相國平章左右丞參政即古宰相之職故置左右司郎中都事等官為之屬至洪武十三年革丞相餘官)
(皆革後設殿閣大學士備顧問並不預政故不置屬景順以後機務繁重而内閣制誥兩中書舍人以書辦供)
(事朝夕即古之宰相屬也選用或由進士或由舉人監生儒士以纂修效勞者亦得入始稱清華之秩矣)直
文淵閣入内閣預機務出納帝命奉陳規誨獻告謨猷
點檢題奏擬議批答以備顧問平庶政不得專制九卿
事九卿奏事亦不得相關白凡上所下一曰詔二曰誥
三曰制四曰敕五曰冊文六曰諭七曰書八曰符九曰
令十曰檄皆審署申覆而調劑焉平允乃行之凡下所
上一曰題二曰奏啓三曰表箋四曰講章五曰書状六
曰文冊七曰揭帖八曰制對九曰露布十曰譯皆審署
申覆而修畫焉平允乃行之凡經筵知經筵事或同知
看定其講章日講亦如之凡東宫出閣講讀領其事叙
其官而授之職業凡修實錄史志諸書充總裁官實錄
成呈上焚其草禁中凡宗室請名請封及諸臣請諡並
擬上焉凡圖書繕寫讐校皆課而察之凡郊祀廵狩親
行扈行凡累朝御文實錄寳訓玉牒之副古今書皆籍
而藏之凡會敕稽其由状而叙述上請焉凡禮部會試
廷試貢士國子生月課歲貢生廷試夷館譯生皆總領
之制敕房書辦制敕詔旨誥命冊表寳文玉牒講章碑
額題奏揭帖一應機密文書及王府敕符底簿誥敕房
書辦文官誥敕番譯敕書并夷書揭帖紀功勘合皆稽
按典故起草進畫若漏洩稽緩遺失妄誤皆有罸
殿閣總載二
增續會要曰後唐長興四年劉昫入相中謝是日大祠
明宗不御中興殿而坐於端明殿昫至端明殿門閣門
使曰舊禮宰臣謝恩須於正殿通喚請俟來日趙延夀
曰命相之制下巳三日中謝豈宜後時即奏聞昫遂中
謝於端明殿廷昫自端明殿學士拜相復謝於本殿人
士榮之續通典曰天成元年端明殿學士馮道趙鳳
制云擢自玉堂升於紫殿嘗親顧問每預論思位既益
於深嚴禮合加於優異宜令班在翰林學士上宋會
要曰端拱元年以殿中丞夏侯嘉正兼直秘閣嘉正嘗
為洞庭賦由此帝知其名詔試禁中稱旨特有是命
合璧事𩔖曰宋向敏中為資政殿大學士敏中赴上賜
會於秘閣兩制與焉又曰范景仁為館閣校勘當遷
校理宰相龐籍言范鎮有異才恬於進取乃除直秘閣
又曰慶歷七年宋庠言文明殿學士正同真宗諡號
詔改為紫宸殿學士以參知政事丁度為之學士多以
殿名為官稱丁遂稱曰丁紫宸御史何郯以紫宸不可
為官稱於是改延恩殿為觀文殿(歐陽修曰觀文乃隋煬帝殿名理宜避之)
(蓋當時不知然則朝廷之上果不可以無學也)續會要曰宋舊制資政殿大
學士並以寵輔臣之去位者元豐中韓維陳薦以東宫
舊臣故特授焉明通紀直觧曰楊士竒江西泰和人
新進華蓋殿入奏事帝望見笑謂蹇義夏原吉曰新華
蓋學士來奏事必有理試共聽之士竒奏言恩詔甫下
惜薪司傳旨賦北京山東棗八十萬斤以供香炭其數
太多民何以堪仁宗曰吾固知學士言有理即命減四
十萬明名臣記曰楊榮閩建安人靖難後召入内閣
洪熙元年從帝出喜峰塞召榮問曰人君御世之權孰
重對曰命德討罪帝曰然二者天下公器人君賞罰至
公無私然後能服天下榮頓首稱善還陞少傅賜剛直
方正銀章又曰楊溥字宏濟楚石首人建文進士仁
宗欲近溥建弘文閣思善門左命掌閣事帝手弘文閣
印授溥曰朕用卿左右非止助益學問亦欲廣知民事
即有建白封識以進溥常密疏言事帝褒答又曰金
幼孜新淦人建文進士靖難後入内閣仁宗即位陞太
子少保兼武英殿大學士當是時法司論死罪多冤帝
命臨決必三學士會讞奏幼孜知律例多平反又曰
洪熙二年幼孜持節出寧夏冊慶府兩郡王妃還上封
事從帝度雞嗚山帝曰唐太宗恃其英雄征遼常度此
山幼孜對曰太宗尋悔是役以故建憫忠閣至宣府還
通紀曰楊溥英宗即位昭皇后垂簾聽政溥入内閣
乞早開經筵涵養本源輔成聖德昭皇后喜曰嗣君冲
年卿等幸併力同心共安社稷名臣記曰高榖字世
用揚州興化人景泰中進東閣大學士是時内閣不相
能榖上言内外諸司惟賢是用况經筵日講關聖德尤
在得人遂薦陳詢楊鼎充日講官王文王恂入内閣
又曰景泰七年榖進大學士謹身殿是年首相陳循及
王文皆以子不得舉詰順天考官劉儼帝命榖覆試榖
曰貴胄與寒士争進已不可况從而為之辭奏斥林廷
一人事遂已通紀曰陳循泰和人景泰初兼文淵閣
大學士上勤政要典成寰宇通志進華蓋殿循立朝四
十年在内閣掌機務典冊制命皆出其手名臣記曰
薛瑄河津人英宗復位瑄以禮部侍郎兼翰林學士入
内閣居數月會欲遣使徵師西番瑄持不可不聽又曹
石專用事遂引疾去又曰李賢鄧州人天順元年入
内閣七年禁中有讒言憲宗不宜復在東宫者帝疑之
一日卧便殿召賢諭曰今庶事頗寧而大者反摇奈何
賢頓首伏地曰此國本也帝起立召太子至抱帝足泣
帝亦泣讒竟不行憲宗即位進少保華蓋殿大學士
又曰劉定之永新人正統進士天順中入内閣再進密
疏皆國家大計又曰吕原天順初與李賢同在内閣
賢通達見事立斷原守正謹恪稍乏持重又曰徐有
貞吳人宣德進士負文武材以奪門功陞華蓋殿大學
士封武功伯入内閣為首相欲立功名自異稍與石亨
相左李賢旁助有貞天順元年御史楊瑄劾曹石曹石
疑出有貞意合牽帝衣哭訴遂下有貞賢獄又曰商
輅字弘載淳安人成化二年復官入内閣首疏八事是
年彗星見言官劾輅力求退帝怒詰言官曰唐太宗用
王魏朕用輅何不可輅又力請宥言官帝喜曰輅可稱
大臣矣又曰彭時安福人正統進士與商輅同入内
閣景泰元年乞終繼母喪忤旨去天順元年召見文華
殿問曰汝十三年狀元耶對曰臣不才誤蒙拔擢又問
汝年幾何對曰犬馬齒四十二帝笑曰善賜酒飯出下
命以太常寺少卿復入内閣成化二年進太子少保兼
文淵閣大學士又曰劉珝夀光人成化十八年進謹
身殿大學士末年論李孜省左道亂政動摇國本密疏
昌言卒定儲位有大臣之節又曰丘濬瓊山人弘治
四年兼文淵閣大學士入内閣上時政疏凡十餘萬言
帝知濬老儒讀書事上輙允又曰劉健字希賢洛陽
人弘治十一年進謹身殿大學士帝時憂勞思治召對
輙屏左右左右不得聞大懼竊從屏隙中觀但聞帝數
數稱善又曰李東陽茶陵人弘治八年兼文淵閣大
學士入内閣正德元年帝不親政東陽與同官上疏曰
近日視朝太遲免朝太多奏事漸晩嬉遊漸廣夫奢靡
玩戲非所以崇儉弹射釣獵非所以養仁鷹犬狐兔田
野之物不可育于朝廷弓矢甲胄戰鬭之象不可施于
宫禁正人不親直言不聞而此數者交雜於前臣竊憂
之不聽又曰王鏊吳人正德元年與焦芳同入内閣
進文淵閣大學士上時政四事曰講學延下用人節用
時劉瑾驕悖日甚鏊居常戚戚四年夏力求去瑾每念
鏊相忤欲中傷鏊鏊惴惴杜門瑾敗得免又曰石瑶
成化進士嘉靖五年加少保兼大學士武英殿時時召
對平臺煖閣議廟樂再議廟衢又議章聖太后皇后謁
世廟儀守正力争帝謂瑶非通儒又三封内批忤旨致
仕
殿閣總載三
增延恩訪道(宋皇祐詔置觀文殿大學士略曰因延恩之别殿觀前代之祕文榜以嘉名置)
(諸禁職常又曰且為訪道之所以延稽古之臣猶慮哲乂之姿居台宰之任或因均逸姑務親仁備經術之)
(咨詢廣政機之延訪)極選華資(續會要曰劉摯上言待制學士以侍從顧問為職祖宗以)
(來極天下之選升宗澤贈觀文殿學士誥詞云觀殿之華資)西班東閣(續會要曰宣和)
(三年詔西班學士待制員多令中書省具名取旨以班圖觀之學士待制在西故曰西班下詳總載一)
凝嚴清近(寳文學士制曰俾服凝嚴之職因為咨訪之地合璧事𩔖曰祥符八年知鄧州陳)
(堯咨會赦當復龍圖閣直學士真宗曰學士清近之職非會赦可復)禁庭異選祕殿
隆名(宋楊億代表曰祕殿宏開皇墳允集又曰著作禁庭特異深嚴之選欒城除李易制云祕殿隆名)
文字如棨明敏𩔖榮(明通紀曰曾棨永豐人永樂進士以修撰進文淵閣帝召)
(問典故輙應口對有以文字薦者曰如曾棨否兼名臣記曰曹鼐寧晉人正統十一年入内閣與政典學士)
(是時楊榮卒凡議大政諸閣老推決於鼐鼐才明敏𩔖榮視中官王振正色不少假振益惮鼐)弼正
闕失疏斥誣罔(通紀曰徐溥弘治七年兼文淵閣大學士八年命撰三清樂章溥率同列)
(上言三清乃邪妄之說頒于樂章皇祖舊制不可瀆亂且初設文淵閣命講經史培養本源弼正闕失非謂其)
(阿諛取容也帝嘉納廣吾學編曰李東陽兼文淵閣大學士入内閣中官李以燒煉齋醮被寵東陽與同官)
(上疏言正士既疎則邪說乘間而入近有齋醮燒煉進者此乃異端惑世之術聖王之所必禁伏望勤講學之)
(功斥誣罔之說太平之業可保矣)有經濟才負公輔望(名臣記曰劉健弘治)
(四年進尚書文淵閣大學士健初在翰林閉戶讀書交遊稀寡衆謂健木強人已入内閣益習練國家典故人)
(又謂健有經濟才成又曰謝遷成化進士弘治十六年兼武英殿大學士弘間翰林聲望最重者吳寬及遷)
(二人皆進士第一並負公輔之望遷入内閣十餘年號能持正不失為賢相寬竟不得入内閣)參預
中祕賜遊西苑(通紀曰王英金谿人永樂進士宣帝召入便殿諭曰洪武中有宋濓吳沉)
(朱善劉三吾永樂初有解縉胡廣皆有名汝英慎自勉命入内閣參預中祕又曰黃淮永嘉人仁宗即位兼)
(武英殿大學士宣德二年淮請老帝賜葬淮父來謝賜游西苑與公侯伯師傅尚書十一人俱肩輿登萬歲山)
(宴山麓比辭又宴太液池諭曰明年朕生日卿其復來至期淮至帝喜)期奬擢於名儒
益增榮於近職(並明道置學士詔)
殿閣總載四
增集瑞之庭(會要慶歷八年詔略曰惟延恩之寳殿乃集瑞之祕庭福貺所開深嚴莫二矧先聖)
(齋心之地資冲人覽古之懷)崇儒之秩(又曰仍建崇儒之秩且為備問之榮)赴内
殿起居(合璧事𩔖曰景德四年八月以龍圖待制杜鎬為龍圖直學士班在樞密直學士之下待制知)
(制誥之上並赴内殿起居)至閣下撫慰(又曰真宗尤禮杜鎬上開樽酒親封題以賜鎬素不)
(飲飲之疾作上親至閣下手調藥撫慰令安卧乃歸)侍經筵(會要曰慶歷四年以楊安國直龍圖)
(閣上謂侍臣曰安國久侍經筵行又淳實乃先朝遵度之比以褒擢之也)首建儲議(言行錄曰)
(范蜀公鎮韓維上言公在仁宗朝首開建儲之議其後大臣繼有論奏追錄其言存沒皆推恩而鎮未嘗以語)
(人悉以公十九疏上之拜端明殿學士)豈如孔道輔一言(合璧事𩔖曰孔道輔論廢)
(后事天下聳聞其風采近臣獻詩千首執政請以為龍圖學士上曰千首詩豈如孔道輔一言拜龍圖閣)
龍圖老子(言行錄曰范仲淹以龍圖直學士師邠延涇慶四路威德著聞夷夏悚服熟戶蕃部率稱)
(曰龍圖老子)以備顧問(汪應辰制曰端明之職蓋自五代時通班右府侍立殿中專以備顧)
(問寵儒臣者也又明道詔曰方奬拔于明儒特增新於近職俾参顧問廣益謀猷)非直翰墨
(四朝史曰英宗四年忽召王珪至蕊珠殿專詔令兼端明殿學士錫之盤龍金盆諭之曰祕殿之職非直器卿)
(於翰墨間二府缺員即出命矣)進精誠錄(明名臣記曰吳沉金華人故元國子博士博學善屬)
(文洪武十五年陞東閣大學士十六年進精誠錄三卷言敬天忠君孝親事皆述五經四書語)内承
顧問外酧政務(又曰楊榮靖難後召七臣入内閣榮年最少警敏時内難初平危疑未戢内承)
(顧問外酧政務稽纂文事日無虚晷)賜三品服(又曰永樂元年榮等七人侍帝曰天下事朕與)
(若等相商非若六卿分理並賜三品服)預機務自此始(又曰觧縉吉水人洪武進士靖)
(難後召胡廣等陞縉侍讀七人並直文淵閣内閣預機務之名自此始)信用與六卿等
(又曰縉永樂初重修高廟實錄充總裁官帝寵縉信用賞賚輒與六卿等)專掌制敕(又曰黃淮)
(靖難後帝坐奉天門召見訪政務稱旨每朝觧縉黃淮立御榻左備顧問或至夜分不數日令入内閣專掌制)
(敕)以文墨論議侍帝(又曰胡廣廬陵人永樂十三年進文淵閣大學士再從帝出塞)
(帝時召入帳殿語移時或夜漏數刻廣不知兵以文墨論議侍帝備顧問帝不得諸學士語不說也)三
俸並給(又曰楊士竒仁宗即位兼華蓋殿大學士帝曰朕倚義原吉士竒宜盡言匡朕洪熙元年加少)
(保兵部尚書三俸並給)封入五疏(又曰帝一日出章示諸大臣言海内治平者士竒對曰流)
(徙不歸瘡痍未復人尚艱食願聖明留意帝曰曩與卿輩繩愆糾繆銀章惟士竒封入五疏豈朝政無闕生民)
(果安乎諸大臣皆頓首謝)賜錦綺(又曰宣德六年帝頗微行夜半至士竒家士竒悚懼伏地言陛)
(下奈何以宗廟社稷之身自輕後旬餘錦衣獲二盗候駕至玉泉寺作亂帝歎曰士竒言不虚遣賜錦綺)
時稱三楊(又曰楊溥入内閣溥夙禀淳實操性直剛不尚機警至議政決疑與諸大臣争可否或有)
(躁心浮氣溥能舍已從人略無係吝時稱三楊士竒西楊榮東楊溥南楊)内閣非人所得
薦(又曰薛瑄景泰元年御史劉孜薦瑄粹學飭躬實君子之儒乞召供館閣俾講學輔導必有裨益帝曰内)
(閣本朕簡任非人所得薦不許)卓然有古大臣風(又曰高榖進大學士謹身殿穀官至)
(台鼎而家業蕭然其方毅端靖㓗廉無私卓然有古大臣之風一時内閣七人議論每相齟齬榖獨持正嘗曰)
(清議可畏也)賢相第一(又曰商輅入内閣方果好直言與劉吉等先後共事每遇大議能持)
(正吉嘗曰余與商公處數年未嘗見其妄殺一人馬鈞陽曰我朝賢相商公第一楊文貞李文達不及也)
止有侍坐(續通考曰文淵閣在午門内文華殿南諸學士日有大政會議則居之先是學士每入以)
(東西兩凳相對坐向無公座李賢自吏部入欲循品秩設公座如部堂之儀彭時不可曰殿閣皆至尊臨幸之)
(處設官之意止有侍坐備顧問決無正坐之理賢語塞)三人同心(吾學編曰弘治十一年劉)
(健進謹身殿大學士時帝方勵精凡國家大事大臣皆帝前相可否健確直見事稍遲李東陽才敏達謝遷方)
(質三人同心時人語曰李公謀劉公斷謝公尤侃侃)學博才雄(又曰楊一清雲南安寧州人正)
(德十年入内閣加大學士武英殿不屑曲謹以故被劾去一清生而隐宫貎𩔖寺人學博才雄善調停應變濟)
(務尤曉暢邊事羽檄旁午一夕十疏口占指授悉中機宜)保護善𩔖(又曰李東陽弘治八年入)
(内閣事孝宗稱忠勤正德時周旋曲濟保護善𩔖清謹弗渝休休不專政歸卿寺人顧思之)貎竒
才傑(又曰張孚敬永嘉人嘉靖六年兼文淵閣大學士入内閣賜銀圖書二忠良貞一繩愆弼違帝享太)
(廟見孚敬喜賜詩稱孚敬貎竒才傑)作寳綸樓(又曰孚敬入内閣章聖太后賜金繒建議請嚴)
(諭私謁重制誥十三年加少師命有司為作寳綸樓)
殿閣總載五
增詩宋陳后山觀文忠公六一圖書詩曰先朝羣玉殿
冠珮環羣公宸文煥王度喜色見天容御榻誰復登帝
書元自工緬懷弁服士酬獻鳴瑽瑢司馬公賀葉仁
除直祕閣詩曰延閣屹中天積書雲漢連神宗重其道
國士比為仙玉檻勾陳上丹梯北斗邊帝容瞻日月宸
翰照星躔職秩曾旡貴光華在得賢公卿殊未曉尚少
買臣年明宣宗臨文淵閣詩曰祕閣弘開當巽隅充
棟之積皆圖書仙家蓬山此其處上與東壁星相符罷
朝閒暇一臨視衣冠左右環文儒大經大法古所訓講
論啓沃良足娛朝廷治化重文教旦暮切磋安可無諸
儒志續漢仲舒豈直文采凌相如玉醴滿賜黃金壺勖
哉及時相勵翼輔德當與䕫龍俱庶幾致治希唐虞
胡儼直閣詩曰清曉朝回祕閣中坐看宫樹落花濃綠
窗朱戶圖書滿人在蓬萊第一峰
增賦明顧清文淵閣賦曰昔我文皇之統萬方也稽往
古遵舊章攬衆維提要綱謂六典之分雖倣於周禮而
百揆之總實自於虞唐或合而分或約而詳蓋不可無
樞機之總疇咨之良乃眷斯顧禁垣之隅乃崇傑閣翼
彼宸居錫文淵之嘉號擢鑾坡之碩儒職論思於九重
贊元化於中樞雖官曹之未彰實名體之隐如乃有臯
䕫之輩稷卨之倫大冠長劔鳴玉垂紳坐於兩楹敷帝
猷而衍皇墳萬機倚以裁決庶績賴以經綸則有大官
供帳天府竒珍湛恩渥禮眷我儒紳至於睿思時凝事
資訪逮中貴傳宣東朝賜對日度晷而徐還步金屏而
緩退其或金根戾止玉輦幸臨略等級於堂陛咨失得
於古今每先過而陳善亦隨時而獻箴或都而俞或吁
而咈言皆可書動鮮有慝嗚呼漢開金馬賢俊雲蒸唐
啓學館士誇登瀛徒取技於雕蟲尚無關於大經然猶
耀簡策熙鴻名而况地兼乎木天之重名並乎鳳池之
榮
增記元虞集奎章閣記曰天歷二年三月作奎章之閣
備閒燕之居將以緝熙典學乃置學士俾誦祖宗之成
訓毋忘創業之艱難而守成之不易也又俾夫陳内聖
外王之道興亡得失之故而以自儆焉其為閣也清嚴
邃密非有朝會祀享時廵之事無一日不御於斯於是
宰輔有所奏請宥密有所圖維争臣有所繩糾侍從有
所獻替以次入對從容密勿蓋終日焉而聲色狗馬不
軌不物者無因而至前矣
增銘元虞集奎章閣銘曰維皇穆清中正無為翼翼其
欽聖性日熙乃闢延閣左圖右史匪資燕娛稽古之理
經緯有文如日行天爰刻貞玉垂美萬年
增詔宋慶歷七年置天章閣學士詔曰欽惟聖考濬發
宸文百篇森布於寳函三襲肇興於華閣肆予纂紹之
始務闡師儒之隆遂延勸講之臣欽佇論思之益掩玉
府藏書之盛延金門待詔之才宜令廣侍從之員抑亦
副遹追之念治平四年以吕公著兼寳文閣學士詔
曰昔我祖宗咸有制作煥於簡編河漢昭回奎壁相映
乃規層宇遂在西清憲上帝藏書之府彰累朝稽古之
盛並揭嘉名以登峻望俾服凝嚴之職因為咨訪之地
大觀二年初建徽猷閣詔曰祖宗述作皆有寳藏之
所參列廣内揭為嘉名世擇儒臣以資訪納今將祗率
成憲名以出信不可無所考也在詩有之君子有徽猷
是唯詢德之美而觀道之成其哲宗御集建閣以徽猷
為名
增序明鄭曉直文淵閣諸臣表序曰明興設中書省韓
魏二國公以太師太傅兼左右丞相汪胡繼之不得領
三公黨獄起死徙數萬人遂詔天下罷中書丞相而以
五府九卿分理庶務當是時翰林春坊官看詳諸司奏
啓署翰林院兼平駁諸司文章事某官某雖殿閣大學
士如宋訥吳伯宗皆侍左右備顧問不得平章國事如
丞相成祖省公孤而召解縉等七人直文淵閣内閣之
預機務也自建文四年始也閣中有文淵閣印印文獨
異諸司凡封進詔草登答章疏用之不得下諸司即下
諸司以翰林院印諸司欲上内閣亦稱翰林院翰林院
之入内閣也自解始也獻陵(仁宗)復設公孤西楊(士竒)始加
少保内閣之登公孤也自西楊始也東楊(榮)以榆木川
有大功特置大學士謹身殿謹身殿之有大學士也自
東楊始也景泰時乃有孤卿入内閣者蓋自王文始也
先朝重冢宰雖内閣元輔歴二三十年亦不得領吏部
尚書内閣之領吏部尚書也亦自文始也内閣未有兼
四官者有之亦自文始也陳循高榖遂至領五官徐有
貞以武功伯兼大學士自署文淵閣事益無謂矣有貞
後二十人惟萬(安)丘(濬)以卿孤入内閣餘皆修撰贊善
通議少卿少詹事侍郎自焦芳至於今非孤卿則六卿
惟翟鑾以侍郎兼學士以故内閣職業重於中書省體
統尊於三公府省府之名雖廢而内閣之權益隆矣其
前此入内閣也亦未必盡出翰林也西楊齊府審理也
文簡(黃淮)中書舍人也文靖(金幼孜)戶科給事中也文清(薛瑄)
監察御史也文達(李賢)吏部主事也近日丹徒(靳貴)永嘉(張孚)
(敬)安仁(桂萼)南海(方獻夫)貴溪(夏言)亦中書舍人主事給事中
也列聖嚴於防姦而廣於求賢以故内閣諸臣𩔖皆效
職三楊参合歷事四朝鎮定危疑消弭讒隙文經武緯
内戢外寧四十餘年號稱治平昭后(張太后)既崩裕陵(正統)
親政一時五相(馬愉曹鼐陳循苗衷高榖)才器尋常權歸閹振國社
幾摇景泰諸臣因人碌碌強者恣睢弱者韜默或隂主
邪謀或曲從密旨儲宫易位宦貴紛然天順復辟誅竄
削逐臺閣一空自是輔臣乍進乍退恩禮輕微至有囊
頭詔獄荷戟邊隅者南陽(李賢)既斥復留最專且久造膝
陳謨露章抗論六卿得人萬幾無叢成化間文憲(彭時)文
毅(商輅)叩閽立諫時值佞幸請劔行誅弘治初年大姦距
脱海内欣然宜興(徐溥)洛陽(劉健)端清寬綽長沙(李東陽)餘姚
(謝遷)文雅諒直泰陵(孝宗)晝接再三虚懷霽色勵精求治將
大有為而諸君子志在包荒意存裕蠱多思少斷坐失
良期然十八年間財以足民以富兵以薄伐為威刑以
緩死為恩仕以驟進為恥可謂與民休息培植元氣者
正德初逆瑾用事盡逐方正大臣焦芳劉宇本衣冠之
盗厠跡禁扉數年濁亂天下新都(楊廷和)守正應變綽有
餘才雖大禮之議未恊宸闈而救時之功登於鼎鉉矣
中書舍人一
增續文獻通考曰明初丙辰始定中書舍人凡二十員
正七品先是屬中書省後革七年改直省舍人從八品
九年始定為中書舍人正七品隸承敕監監省革改從
七品凡恩廕寄禄及文華殿門東房内閣誥敕制敕房
分直者無定員建文中改侍書入文翰館靖難後復故
(按楊一清曰此官存古制也所典司天子辭命親王郡王并妃初膺封號合受金銀冊則書之自郡王以下至)
(奉國中尉自王夫人以下鄉君合給誥命則書之凡公侯伯初授封爵合給鐵劵凡勲戚内外文武官應給誥)
(命敕命則書之其職掌至重也每大朝會則擬四員與翰林史官上殿東西班對立凡東宫節令朝賀定擬二)
(員文華殿導駕侍班凡會試一員入場收掌試卷日給大官酒饌與翰林宫坊尚寳司六科同為侍從之臣諸)
(司無相並者其地勢至清也其選用自進士外舉人與纂修書成被恩典者乃得之監生儒士有勲勞大臣暨)
(宮僚講官有子孫宜承蔭叙奉特旨者乃得之用非輕矣)隆慶四年吏部覆郭諫臣
奏制誥兩房中書官不得陞列九卿(按中書舍人無正貳印屬之年深者)
(掌書誥敕冊符鐡劵凡草請翰林院寳請内府左券寳籍歸古今通籍庫凡誥敕勘合籍以急就章為號凡誥)
(敕之號四曰仁曰十二支曰文行忠信曰千字文文字以千號為滿滿則續)
中書舍人二
增明宋璲傳曰璲太史公濓之次子洪武九年召為中
書舍人璲工書法真行草篆俱入能品方希直稱為威
鳳翀霄祥雲捧日評者謂太史之文舍人之書皆有明
第一王紱傳曰紱永樂初以善書薦供事文淵閣十
年拜中書舍人襟度瀟爽工於繪事遊覽之頃遇長廊
素壁索酒引滿淋漓揮灑有投金帛購片楮者拂袖而
起與夏太常仲昭俱以寫竹著名宣嗣宗傳曰嗣宗
為中書舍人宣宗幸内閣以銀錢撒地令諸從官競取
嗣宗俟諸臣取畢徐拾一文盧儒傳曰儒博學能文
自負甚高天順初以薦授中書舍人嘗在翰林奉命撰
雪賦甚急儒援筆立就一時驚歎李應禎傳曰應禎
成化中為中書舍人直文華殿有旨命寫佛經辭不應
且上疏曰臣聞為天下國家有九經不聞有佛經也忤
旨廷撲之因罷殿直吾學編曰楊一清雲南人成化
進士為中書舍人結交海内名士文章益有名從學者
日衆何景明傳曰景明信陽人八歲能屬文弘治進
士授中書舍人正德初劉瑾用事謝病瑾誅復除中書
直内閣制敕房錢寧方貴倖持古畫造門求題景明謝
曰好畫毋汚我題也尚節義而鄙榮利有國士之風
中書舍人三
增詩明聶舍人同王中書退朝口號詩曰清切絲綸閣
逶迤錦繡城冠裳清旦入珂珮玉階行芍藥春風軟薔
薇曉露盈退朝揮翰處同聽上林鶯王直贈中書鍾
子勤詩曰再命歸鸞掖重遊集鳳池黃縑存故墨紫誥
布新詞開閣涼風入揮毫瑞液滋蒼蒼鷄樹老還對萬
年枝
集賢殿學士一
原杜氏通典曰集賢殿學士唐開元中置漢魏以來祕
書省有其職梁武帝於文德殿内列藏衆書北齊有文
林館學士後周有麟趾殿學士皆掌著述隋平陳之後
寫書正副二本藏於宫中煬帝於東都觀文殿上東西
廂貯書自漢延禧至隋唐皆祕書掌圖籍而禁中之書
時或有焉初開元五年十一月於乾元殿東廊下寫四
部書仍令祕書監馬懷素右散騎常侍禇無量總其事
於麗正殿安置為修書使至十二年學士張說等宴於
集仙殿於是改殿名集賢改修書使為集賢殿書院學
士五品以上為學士每以宰相為學士者知院事初燕
國公張說為中書令知院制以右常侍徐堅副之自爾
常以近密官為副兼判院直學士六品以下為之侍講
學士開元初褚無量馬懷素侍講禁中為侍讀其後康
子元等為侍講學士修撰官校理官司直學士增文
獻通考曰集賢殿書院學士掌刊緝經籍凡圖書遺逸
賢才隱滯則承旨以求之謀慮可施於時著述可行於
世者考其學術以聞凡承旨撰集文章校理經籍月終
則進課於内歲終則考課於外(唐志)宋為集賢院大學士
一人以宰相充學士以給諫卿監以上充直學士不常
置修撰以朝官充直院校理以京官以上充皆無常員
掌同昭文館凡昭文史館集賢謂之三館皆以兩省五
品以上官一人判續文獻通考曰遼無金設知集賢
院同知集賢院同議官諮議官元集賢院掌提調學校
徵求隱逸召集賢良凡國子監玄門道教隂陽祭祀占
卜祭遁之事悉隸焉至元二十年併入翰林同一官署
二十三年分置兩院皇慶後定置集賢院大學士五員
學士二員侍讀學士侍講學士直學士各二員經歴一
員都事二員待制一員修撰一員兼管勾承發架閣庫
一員所屬三興文署署令一員以翰林修撰兼之署丞
一員以翰林應奉兼之明太祖吳元年五月初置禮賢
館尋設翰林院(以後官品詳載翰林院)
集賢殿學士二
增孔帖曰唐開元六年乾元院更號麗正修書院置使
改修書官為麗正殿學士事文𩔖聚曰王廻質開元
十年拜集賢院學士仍侍讀廻質山東宿儒褐衣召拜
既入侍讀仍令侍皇太子讀書及夀王通孝經賜束帛
酒饌及牀褥衣被等令廻質坐牀上羅列所賜物金吾
奉歸其家里巷觀者如堵家人迎門歡噪皆曰稽古之
力洵不誣也孔帖曰開元十三年改麗正修書院為
集賢殿書院五品以上為學士六品以下為直學士宰
相一人為學士知院事事文𩔖聚曰玄宗因奏封禪
儀注敕學士等賜宴於集仙殿上製詩序羣臣賦詩上
於坐上口詔改為集賢殿時新進櫻桃上令遍於席上
散布重令諸官分韻賦詩孔帖曰張說進中書令詔
說與禮官學士置酒集仙殿曰朕今與賢者樂於此當
遂為集賢殿乃下制改麗正書院為集賢殿書院而授
說學士知院事事文𩔖聚曰賀知章拜集賢院學士
後以年老請度為道士歸鄉里詔許之上親製詩序令
所司供帳百司餞送賦詩序别又曰開元中賜錢一
千貫文以充食本時院内供饌稍厚中書舍人陸堅亦
充翰林供奉每日入院堅以學士或非其人而所司祗
供優厚將為糜費議請一切罷之燕公曉之曰自古帝
王功成理定則有奢縱之戒或造池臺或躭聲色豈如
聖上崇儒重道親自講諷刊刻圖書詳延學者所費者
小所益者大陸子之言未為達也上聞其言堅之恩養
漸減又曰李泌為相加集賢殿大學士修國史泌建
言學士加大始中宗時及張說為之固辭乃以學士知
院事至崔圓復為大學士亦因泌為辭而止孔帖曰
蔣乂父將明擢集賢殿學士值兵興圖籍淆舛白宰相
請引乂入院助力整比宰相張鎰竒之各以部分得善
書四萬卷又曰帝嘗登凌烟閣視左壁頽剥題文漫
缺無能知者遽召乂至答曰此聖歷侍臣圖贊帝前口
誦以補不失一字帝歎曰雖虞世南默寫列女傳不過
是事文𩔖聚曰南唐徐鍇為虞部員外郎專掌集賢
院由此銳意羣籍不復問家事嘗言集賢院即是吾家
指其居曰此寄宿之所耳元史列傳曰程鉅夫為集
賢直學士奉詔求賢於江南鉅夫薦趙孟頫等二十餘
人皆擢置臺憲及文學之職還朝拜集賢學士時僧格
專政法令苛急四方騷動鉅夫疏言天子之職莫大於
擇相宰相之職莫大於進賢苟不以進賢為急而以殖
貨為心非為上為德為下為民之意僧格怒奏請殺之
凡六奏帝皆不許又曰尚野皇慶初為翰林侍講學
士後改集賢學士移疾歸四方來學者益衆嘗謂諸生
曰學未有得徒事華藻若持錢買水所取有限能自鑿
井及泉而汲之不可勝用矣又曰富珠哩翀從幸上
都奉敕撰碑文稱旨帝曰候朕還大都當還汝潤筆資
也遷集賢直學士又曰李泂為承制學士既為帝所
知遇乃著書曰輔治篇以進帝嘉納之會詔修經世大
典泂方卧疾即強起曰此大制作也吾豈可以不預力
疾同修書成進奏謁告以歸又曰宋本元統中轉集
賢直學士性高抗不屈持論堅正制行純白不可干以
私尤以植立斯文自任知貢舉滿百人額為讀卷官增
一甲為三人又曰汪澤民至正二年召修遼金宋三
史書成遷集賢直學士未兩月即移出告老大學士和
尚曰集賢翰林實養老尊賢之地先生何為遽去願少
留以副上意澤民曰以布衣叨榮三品志願足矣遂致
仕歸
集賢殿學士三
增十八學士(分紀張說前後三入相三十餘年掌文學之任引文儒侍從之臣以左右王化天子)
(始以經術之道開集賢院置十八學士以修太宗之政當時綴文之士始尚古風上之好文自說始也)
以道相高(孔帖帝欲授張說為大學士辭曰學士本無大稱中宗崇寵大臣乃有之臣不敢以為稱)
(後宴集賢院故事官重者先飲說曰吾聞儒以道相高不以官閥為先後於是引觴同飲時服其有體)
兩命之榮(又曰賀知章開元中遷禮部侍郎兼集賢院學士宰相源乾曜語張說曰賀公兩命之榮)
(足為光寵然學士侍郎孰為美說曰侍郎衣冠之選然要為具員吏學士懷先王之道經緯之文此其為間也)
(帝自為贊賜之)隔日講易(事文𩔖聚曰開元十一年詔學士侯行果等每日侍讀周易其後皇)
(太子奏請講周易上謂人曰吾更選一明易而有名行無出於侯行果者又令行果隔日為皇太子講易時又)
(頻賜酒饌學士等飲讌為樂前後賦詩凡數百首時院内既有宰臣及侍講屢承恩渥賜以甘瓜綠李及四方)
(珍異)賜渤海詔(孔帖張說薦張九齡可備顧問召為集賢院學士知院事會賜渤海詔而書命)
(無足為者乃召九齡為之被詔輒成遷工部侍郎知制誥)文章耐久(武平一以字行兼修文館)
(學士初崔日用自言明左氏春秋他日學士大集日用折平一曰君文章固耐久若言經則敗績矣)父
子代為(事文𩔖聚曰蒋乂祖瓌開元中宏文館學士父將明集賢殿學士父子代為學士儒者榮之又)
(徐嶠授集賢直學士即散騎常侍堅之子父子相次為學士)人稱三絶(孔帖舊史李揆為集)
(賢殿大學士肅宗嘗謂李揆曰卿門第人物文章皆當代所推時人稱為三絶)月蝕東壁(唐書)
(貞元四年八月月蝕東壁李泌曰東壁圖書府大臣當有憂者吾以宰相兼學士當之昔燕國公張說由是以)
(亡又可免乎明年果卒)集賢有人(事文𩔖聚云貞元中集賢學士甚衆會詔問神策軍建立)
(之由相府討求不知所出諸學士悉不能對訪於蒋乂乂徵引根源甚詳悉宰相高郢鄭珣瑜歎曰集賢有人)
(矣明日詔兼判集賢院事)
集賢殿學士四
增詩唐集賢書院成玄宗送學士張說詩曰廣學開書
院崇儒引席珍集賢招衮職論道命台臣源乾曜奉
和聖製前題詩曰盛業光書府徵人盡國英司綸賢得
相羣俊學為名裴漼和前題詩曰問道圖書盛尊儒
禮教興石渠因學廣金殿為賢昇李暠和前題詩曰
偃武堯風接崇文漢道恢集賢更内殿清選自中台
劉昇和前題詩曰圖書應明主策府宴嘉賓台耀臨東
壁乾光自北辰王翰和前題詩曰東堂起集賢貴得
從神仙首命台階老將崇御府員李元紘和前題詩
曰碩儒延鳳詔金馬被鴻私饌玉趨丹禁牋花降紫墀
程行諶和前題詩曰聖主崇文化鏘鏘得盛才相因
歸夢立殿以集賢開蘇頲和前題詩曰肅肅金殿裏
招賢固在兹鏘鏘石渠内序拜亦同時燕賜歡譚道文
成貴說時用儒今作相敦學舊為師下濟天光近中來
帝渥滋國朝良史載能事日論思徐堅和前題詩曰
崇文德化洽新殿集賢初庸菲参嘉選首濫承明廬
張燕公詩曰東壁圖書府西園翰墨林誦詩聞國政講
易見天心常衮集賢院即事詩曰穆穆上清居沉沉
中秘書金鋪深内殿石甃淨寒渠苑樹臺斜倚宫烟閣
半虛縹囊披錦繡翠軸捲瓊琚墨潤紋冰篆香銷蠧字
魚舊德雙遊處聯芳十載餘北朝榮庾薛西漢盛嚴徐
侍講親華扆微吟步綺疏綴簾金翡翠賜硯玉蟾蜍
杜甫贈集賢院崔于二學士詩曰天老書題目春官驗
討論倚風遺鶂路隨水到龍門司空曙奉和常舍人
集賢院詩曰藹藹鳳凰宫蘭臺玉署通官附三台貴儒
開百代宗司言陳禹命侍講發堯聰香捲青編内鉛分
綠字中綴籖從太史鏘佩揖羣公顔謝徵文並鍾裴直
事同
增贊唐明皇帝賜張燕公等贊曰德重和鼎功踰濟川
詞林秀逸翰苑光鮮(張說)校文天禄論經上庠華詞宛麗
雄辯抑揚(徐堅)禮樂之司文章之苑學優藝博才思高遠
(賀知章)白簡端嚴青史良直清詞雅韻博覽強識(趙冬曦)才
識清遠言談幽祕四科文學六書仁義(康子元)洪鐘佇叩
明鏡不疲理窮繫象動中威儀(侯行果)職參山甫業纂元
成六藝述作四始飛英(韋述)名乃會真迹惟契道摳衣講
席臨筵振藻(敬會真)才比丘明學兼儒墨叙述微婉講論
道德(趙元默)才光於晉價重於張州縣斯屈文翰尤長(陸去)
(泰)文章兩贍才術兼美思在專經學通舊史(余欽)蓬山之
秀芸閣之英雄詞卓傑雅思縱横(孫季良)
史官一(提舉國史)(監修國史附)
原杜氏通典曰史官肇自黃帝自後顯著夏太史終古
商太史高勢周則曰大史小史内史外史而諸侯之國
亦置其官又春秋國語引周志及鄭書似當時記事各
有其職秦有太史令胡母敬至漢武始置太史公以司
馬談為之卒其子遷嗣卒後宣帝以其官為令行太史
公文書其修撰之職以他官領之於是太史之官唯知
占候而已自漢以前職在太史(置太史局)當王莽時改置柱
下五史記疏言行蓋效古動則左史書之言則右史書
之自後漢以後至於有隋中間唯魏明太和中史職隸
中書其餘悉多隸祕書唐武德初因隋舊制史官屬祕
書省著作局至貞觀三年閏十二月移史館於門下省
比宰相監修自是著作局始罷史職及大明宫初成置
史館於門下省之南其修撰史事以他官兼領或卑品
而有才者亦直焉開元二十五年宰臣李林甫監史以
中書地切樞密記事者宜其附近史館諫議大夫尹焙
遂奏移於中書省北其地本尚藥局内藥院
增文獻通考曰宋制監修國史一人以宰相為之修撰
直館檢討無常員修撰以朝官充直館檢討以京官以
上充掌修日歷及典司圖籍之事凡國史别置院於宣
徽北院之東以藏之謂之編修院東京記云編修俗呼
為史院天聖修真宗史欲重其任降敕宰相為提舉參
知政事樞密副史為修史其同修史則以殿閣學士以
上為之編修官以三館祕閣校理以上及京官史畢即
停(續會要)元豐改官制日歷隸國史案每修前朝國史實
錄則别置國史實錄院以首相提舉翰林學士以上為
修國史餘侍從官為同修國史庶官為編修官實錄院
提舉官如國史從官為修撰餘官為檢討(麟臺故事)元祐復
置國史院隸門下省明年又置國史院修撰兼知院事
紹聖復以國史院歸祕書省(宰輔三館題名)中興即祕書省復
建史館以修神宗哲宗兩朝實錄選本省官兼檢討校
勘以侍從官充修撰紹興五年又移史館於省之側别
為一所以增重其事至九年修徽宗實錄乃即史館開
實錄院明年以未修正史詔罷史館併為實錄院(紹興初實)
(錄國史皆寓史館後罷史館遇修實錄即置實錄院遇修國史即置修國史院)著作局惟修纂
日歷(中興會要)宰相監修但提大綱檢討官搜閱校對惟修
撰實專史職只據所送到時政記(唐長夀中姚璹請仗下所言宰相撰錄號)
(時政記自璹始五代以來中書院皆置時政記樞密院直學士編修太平興國八年蘇易簡為參政自是中書)
(皆參政編錄惟吕蒙正嘗以宰相領其事端拱以後樞密院事皆送中書同修為一書及王欽若陳堯叟始乞)
(别撰不關中書直送史官)起居注(事見左右史門)銓次其事排以日月謂之
日歷(聖朝職略)紹興十八年詔置修國史院修神哲徽宗三
朝正史又有提舉修敕令天聖慶歷嘉祐熙寧編叙及
元符敕令格式各差宰臣提舉詳定官以侍從之通法
令者充史館又有校勘檢閱校正編校等官或以布衣
之該洽者為之玉牒所提舉監修亦以宰相為之(見宗正司)
(曾朝野雜記曰自真廟以來史館無專官神宗嘗欲付子固以五朝史事乃命為史館修撰使專典領其後)
(子固所草具不當神宗意書不克成孝宗時修五朝史而列傳久未畢遂召李仁父洪景盧踵為之皆奉京朝)
(不兼他職者數年而史始畢蓋自開院至成書凡二十有八年秉筆者五十有餘人時景盧請通修九朝正史)
(上許之景盧復言制作之事已經先正名臣之手是非褒貶皆有據依乞命後來史官無或輒將成書擅行刪)
(改然書未就而景盧去國淳熙末修高宗實錄以他官兼之至紹熙末年而工未及半陳君舉直學士院建請)
(以右文殿祕閣二修撰并舊史館校勘三等為史官自校勘供職稍遷祕閣修撰又遷右文殿修撰在院三五)
(年如有勞績就遷次對庶幾有專官之效無冷局之嫌然亦不克行明年但增檢討官三員限一年畢其後又)
(七年而高宗實錄始成時當修高宗正史孝宗光宗實錄朝論竟無專官始外召傅景仁陸務觀為在京宮觀)
(免奉朝請令修史)續文獻通考曰遼國史院設官曰監修國史
曰史館學士曰修撰曰修國史興宗重熙中耶律固雲
奉詔與林牙耶律庶成蕭罕嘉努編遼國上世事蹟及
諸帝實錄(罕嘉努見帝獵未嘗不諫會有司奏獵秋山熊虎傷死數十人罕嘉努書于冊帝見命去)
(之罕嘉努既出復書他日帝見之曰史筆書如是)金初國史院嘗以諫官兼職
明昌元年詔諫官不得兼恐於奏章私溢已美故也其
官曰監修國史曰修國史皆一員曰同修國史二員(女直)
(漢人各一員)曰編修官八員(女直漢人各四員)檢閱官十員(女直漢人各五)
(員)元以翰林兼國史其官秩詳具學士院順帝時常以
右丞相統之(胡粹仁曰元仁宗常言人言御史臺重任朕謂國史院任尤重御史臺是一時公論)
(國史院是萬世公論至哉言乎雖然持萬世之公論者苟不詢一時之公論則其所立言必非公論矣)文
宗至順二年正月御製奎章閣記上嘗至閣中命取國
史閱之左右舁櫃以往院長貳無敢言者編修官吕思
誠獨跪奏曰國史記當代人君善惡自古無天子取視
之理乃止(胡粹中曰古人有言守道不如守官吕思誠抗言執奏可謂能守官矣文宗聞諫而止不)
(亦尤賢乎哉)明史官即翰院諸臣之職(按前代修史左史紀言右史記動宫中有)
(起居注如晉董狐齊南史皆以死守職司馬遷班固皆世史官故通知典故親見在廷君臣言動而書之明初)
(設起居注尋設翰林編檢等官皆充史官立班雖近螭頭亦遠在殿下成化以來君不復與臣下接凡修史取)
(諸司奏牘分為十館事繁者為二館分派諸人以年月編次雜合成之副總裁刪削之内閣大臣總裁潤色之)
(三品以上乃得立傳多記出身官階遷擢間有褒眨亦未必盡公)提舉國史合璧事𩔖
曰宋乾興元年命司徒監修國史馮拯專切提舉監修
天聖五年王曾提舉監修真宗實錄兩朝史隆興元
年詔右僕射湯思退提領修三朝國史父名舉辭免故
改為提領權提舉國史院自乾道元年虞并甫始時以
闕相故與錢處和分領兩史紹興中秦檜之監修兼
提舉二十六年並命沈守約万俟元忠二相始分領焉
監修國史合璧事𩔖曰北齊詔魏收撰史又詔平原王
高隆之總監之書名而已唐太宗以宰相監修國史及
其他官兼領(房玄齡為監修給事中許敬宗兼領)唐制宰相四人内一人
帶監修國史宋從唐制史館有監修皆宰相兼領故事
宰相兼職皆内降制處分乾德初以趙普兼監修止用
敕非舊典也開寳中薛居正以參知政事監修自後參
知政事亦有管勾修國史者不常置至道三年修太
宗實錄宰臣吕端雖帶監修國史而不預焉其後重修
太祖實錄遂詔吕端與錢若水等同修端罷相李沆繼
成焉景德二年監修國史畢士安卒遂命參知政事王
旦權領史館事實為監修國史之職慶歷三年吕夷簡
罷相𢃄監修國史優延老臣也自元豐王珪後宰輔
皆不入銜中興之後六年命吕頤浩兼提舉監修國史
當時國史但指日歷頤浩引元祐故事并及正史自是
首相即兼監修監修之名廢於元豐而復於紹興紹興
二十六年沈該万俟卨並為左右僕射始分監修提舉
為二權監修國史自錢處和始時湯進之去位陳長卿
未至故以執政領之淳熙五年趙温叔為右丞相陞兼
提舉國史院錢景魏為監修國史不𢃄權宇景魏辭免
周益公在翰林答詔乞援故事仍帶權宇許之自後率
帶權字事文𩔖聚曰元置國史院有監修國史無權
字
史官二
增冊府元龜曰吳韋曜領任國史孫皓欲為父和作紀
曜執以為和不登帝位宜名為傳漸見責怒初曜為黃
門侍郎廢帝即位諸葛恪輔政表曜為太史令撰吳書
又曰吳華覈遷東觀令領右相國上書辭讓後主答
曰以卿研精墳典博覽多聞當飛翰騁藻光贊時事以
越揚班張蔡之儔怪乃謙光厚自菲薄宜勉修所職以
邁前賢勿復紛紛又曰齊邱巨源少舉丹陽郡孝廉
為宋孝武所知大明五年敕助徐爰撰國史又曰檀
超為散騎常侍建元二年初置史官以超與記室江淹
掌史職又曰王智深世祖敕撰宋紀召見芙蓉堂賜
衣服給宅智深告貧於豫章王王曰湏卿書成當相酬
以禄書成三十卷世祖復召見於濬明殿令拜表奏上
又曰梁任孝恭以外祖邱它與高祖有舊高祖聞其
有才學召入西省撰史又曰周興嗣天監中為員外
散騎侍郎佐撰國史十二年遷給事中撰史如故又
曰沈峻為五經博士時中書舍人賀琛奉敕撰梁史乃
啓峻補西省學士助撰錄書成入兼中書通事舍人
又曰唐房玄齡為左僕射貞觀十年與侍中魏徵等撰
成周隋陳梁齊等五代史詣闕上之太宗勞之曰朕覩
前代史書彰善癉惡足為將來之戒秦始皇焚書坑儒
用緘談者之口隋煬帝尤疾學者前世史籍竟無所成
數代之事殆將冺絶朕意則不然將欲覽前王之得失
為在身之龜鏡公輩以數年之間勒成五代之史深副
朕懷極可嘉尚於是進級班賜各有差又曰貞觀二
十年詔修晉書以房玄齡及禇遂良許敬宗掌其事又
詔中書舍人來濟等並當時屬文之士分功撰錄莫不
博考前文旁求遺逸芟夷繁雜舉其精要又曰韋述
開元時居史職二十年國史自令狐德棻至於吳兢雖
累有修撰未成一家之言至述始定𩔖例續遺闕勒成
國史事簡而語詳雅有良史之才又曰開元中詔右
丞相張說在家修史中書侍郎李元紘奏曰國史記人
君善惡國政損益一字褒貶千載稱之今張說在家修
史吳兢又在集賢撰錄令國之大典散在數處且太宗
别置史館在於禁中所以重其職而祕其事望勒說等
就史館參詳撰錄則典冊舊章不墜矣從之又曰元
行冲為太常少卿以本族出於後魏未有編年之史乃
撰魏典三十卷事詳文簡為學者所稱又曰于休烈
為太常少卿修國史至德三年肅宗謂休烈曰君舉必
書朕有過卿書之否休烈對曰臣聞禹湯罪已其興勃
然有德之君不忘書過臣不勝大慶又曰張薦字孝
舉少精史傳大歷中浙西觀察使李涵表薦其才可掌
史任以母老疾不拜命母喪闋召充史館修撰薦聪明
強記無不貫通自始命至常兼史館修撰在史館二十
餘年又曰令狐峘兼修國史大歷三年修玄宗實錄
一百卷成著述雖精屬喪亂之後起居注亡失人以漏
略譏之又曰路隨為翰林侍講學士韋處厚為中書
舍人長慶二年敕隨處厚常在史館才行可稱憲宗實
錄未修灼資論撰宜兼充史館修撰仍分日入史館修
實錄且許不入内署仍放朝参又曰開成二年王彦
威表曰臣叨史職注記之暇嘗覽國史輒略其繁文舉
其機要起自武德終於永貞撰成唐典謹詣右銀臺門
奉進文宗嘉之賜以錦綵銀器仍宣付史館集賢院繕
寫元史曰至正四年阿嚕圖代托克托為右丞相時詔
修遼金宋三史阿嚕圖為總裁五年三史成帝御宣文
閣阿嚕圖奏曰臣素不讀漢人文書未觧其義今者進
呈萬幾之暇乞以備乙覽帝曰此事卿誠未觧史書所
繫甚重非儒士泛作文字也朕與卿等皆當取前代為
勉朕或思有未至卿等其言之阿嚕圖頓首舞蹈而出
元史明洪武二年翰林學士宋濓等奉敕修本紀三
十七卷志五十二卷表六卷列傳六十三卷明危素
傳曰素元末翰林學士承旨明師入燕趨所居報恩寺
入井寺僧力挽起之曰國史非公莫知公死是死國史
兵垂及史庫言於主帥輦而出之累朝實錄得無恙洪
武二年授翰林侍講學士知制誥同修國史吾學編
曰錢習禮與修兩朝實錄四年十二月朔霜寒帝顧光
禄文官早朝寒盍賜羊酒又顧習禮曰皇祖考臨朝每
旦常賜食朕偶忘習禮謹識之又曰劉實安福人宣
德進士景泰中召修元史筆削任心無所咨承見他人
書不合己意輙大笑聞者相戒勿以藁示實又曰丘
濬字仲深景泰進士成化元年修英宗實錄或曰于少
保死以不軌盍正其罪濬曰已已之變可無謙哉謙功
大過亦不可掩竟錄其實
史官三
增五難三恨(山堂肆考曰袁崧云書之為難也有五曰煩而不整俗而不典書不實錄賞罰)
(不中文不勝質有又曰唐薛元超謂所親曰吾不才富貴過人然平生三恨不以進士擢第不娶五姓女不)
(得修國史)五志三長(又曰漢荀悦云立典有五志焉達道義彰法式通古今著功勲表賢)
(能干寳釋云體國經治之言則書之用兵征伐之權則書之忠臣烈士孝子貞婦之節則書之文告專對之辭)
(則書之才力伎藝殊異則書之耶又曰唐鄭惟忠問劉知幾曰自古文士多史才少何曰史有三長才學識)
(世罕兼之故史才少有學無才猶虞賈懷金不能殖貨有才無學猶巧匠無楩楠弗能成室)三入
再典(六典云馬融三入東觀漢代稱榮張華再典史官晉朝推美)文獻足徵
書法不隱(會要魯史以來文獻之實足徵孔子因而修之董狐)百國春秋
千載勸懼(墨子吾見百國春秋勸𩔖要云得失一朝而榮辱千載善人焉淫人懼焉)記
繁志寡辭約事詳(文中子史之失自遷固始記繁而志寡本傳後漢獻帝以班書文)
(繁難省命荀悦依左氏傳體為漢紀三十篇辭約事詳論辯多美)貫穿經傳裁成
帝墳(班固言司馬遷作史貫穿經傳馳騁古今卿二班傳二班懷文裁成帝墳比良遷董兼麗雲)
玉版金匱學海詞林(晁錯策曰刻於玉版藏於金匱與天地相終始蕭嵩修國史)
(制云明乎國史所以宏闡大猷觀乎人文所以化成天下自非鈎深學海囊括詞林盛周公之典謨志仲尼之)
(日月則何以纂叙鴻業)武德國史建中實錄(本傳韋述撰武德以來國史文)
(約事詳蕭穎士以為譙周陳夀之流本傳沈既濟撰建中實錄體裁精高)召試祕閣皆
直史館(合璧事𩔖曰蘇軾學通經史屬文日數千言召試祕閣入三等得直史館又曰羅處約與王)
(禹偁召至京師太宗自定題以試之以禹偁為右拾遺處約為著作郎皆直史館)司馬繼為
張華再典(山堂肆考曰漢司馬遷繼父談為太史公下詳三入再典注)文詞鄙
拙議論高強(山堂肆考曰晉王銓有著述之志每私錄晉事及功臣行狀未就而卒後子隱)
(召為著作郎令撰晉史隱文詞鄙拙蕪舛不倫凡書中次第可觀者皆其父撰其文體混漫義不可觧者隱為)
(之也未又曰五代周賈緯充史館修撰長於記誦文章能過人而議論高強儕輩不平目為鐵嘴)比
良遷董自為政駿(上詳裁成帝墳注宰本傳劉知幾字子元領史事時相韋巨源任)
(至忠等皆領監修子元奏記求罷因為至忠言五不可曰古之國史皆出一家未聞藉功于衆今史司取士滋)
(多人自為苟袁家自為政駿每記事載言則閣筆相視含毫不斷頭白可期汗青無日政駿謂劉向字子政劉)
(歆字子駿也)三世踵修四人並命(山堂肆考曰唐蒋乂幼從外祖吳兢學有)
(史才貞元中為起居舍人兼史任長子伸次子偕先後歴史館修撰三世踵修國稱良筆咸云蒋氏日歷又)
(曰唐太和四年以建議大夫王彦威戶部郎中揚漢公禮部員外郎蘇滌右補闕裴休並以本官充史館修撰)
(故事史官不過三員少或兩員至是四人並命時論深以為非)直載事功兼制生
死(又曰唐元和中李翺轉修撰以史官記亊不實奏曰臣得秉筆史館以記注為職勸善懲惡正言直筆史)
(官之任也今善惡皆取行状謚議辭多虚美難以為據今請直載事功方稱實錄又曰唐朱敬則兼修國史)
(乃請高史官之選以求名才韋安石閱其稿歎曰董狐何以加世人不知史官之權重於宰相宰相能制生人)
(史官兼制死人)惜書緘笥抱史藏山(又曰宋孫甫字之翰仁宗朝直史館著唐)
(書七十五卷未成而卒温公書其後云孫公此書甚自重惜嘗别緘其稿于笥一日出而家失火弟子負其笥)
(避池中島上公還及門曰唐書在乎餘無所問南又曰唐韋述居史職二十年禄山亂述抱國史藏于山因)
(以獲存)願秉直筆不負公議(又曰宋范旻上言家世史官願得秉直筆成朝)
(廷大典因以為史館修撰旻魯公質之子也厚又曰宋袁樞字機仲為編修官分修列傳故相章子家以同)
(里求公釋其事公曰吾為史官書法不隱寕可負鄉人不可負天下後世公議時丞相趙雄總史事見子厚傳)
(歎曰無愧古之良史)無易彦章獨付子固(又曰宋汪藻字彦章奏自元符以來)
(並無日歷此國之重事願留聖心上納之宰執請擇所付上曰無以易藻矣言行錄曰宋曾鞏字于固天子)
(察公賢手詔中書門下曰曾鞏以史學見稱士𩔖宜典五朝史事遂以為修撰近世修史必衆選文士以大臣)
(監總未有以五朝大典獨付一人如公者)操履無玷議論可觀(山堂肆考曰宋)
(楊徽之字大猷以治郡入為史館修撰太宗嘗謂宰相曰徽之操履無玷儒雅士也州縣之職非其所長置之)
(殿閣正得其宜著又曰宋王韶之私撰晉陽秋成時謂宜居史職即除作佐郎使續後事訖義熙九年善叙)
(事理議論可觀號為後世佳史)神情冲澹文詞雅正(又曰宋天聖中王安簡謝)
(陽黃唐卿李邯郸為編修官安簡神情冲澹唐卿刻意篇什謝李戲為句曰王貎閒如鶴黃吟苦似猿又曰)
(宋吳育字春卿授著作除直史館文詞雅正天下推之)撰建中錄獻端拱箴
(又曰唐沈既濟經學該明有良史才召拜左拾遺嘗修建中實錄又曰王禹偁字元之太宗端拱初聞其名)
(召至京師自定題以試之以右拾遺直史館因獻端拱箴)明示去取參較得失
(又曰宋紹興四年范冲直史館修神宗哲宗實錄先是隆祐太后謂帝曰宣仁太后之賢古今無比為奸臣誣)
(謗嘗下詔明辨而國史尚未刪定豈足傳信帝竦然至是召冲重修冲乃為神宗考異明示去取舊文以墨書)
(刪去者以黃書新修者以朱書世號朱墨史又為哲宗辨誣錄由是二史得其正東都事略曰徐勣字元功)
(為中書舍人修神宗正史上言宜取當時宰輔家記錄以參較得失則一代大典可信矣)號為穢
史為作佳傳(事文𩔖聚曰爾朱榮於魏為賊魏收以高氏出自爾朱且納子金故減其惡而)
(增其善於是衆口喧然號為穢史德又云北齊魏收修國史得楊休之助因曰無以謝當為卿作佳傳)
頭白可期汗青無日班生受金陳夀求米中
樞餘力東觀全材(並合璧注)煦如春日凛若秋霜(並思)
(涉鬼神注)鈎深學海囊括詞林王道之端人事之
紀稽合異同裁成褒貶(蕭鄴監修國史注)盛周公之典
謨志仲尼之日月俾垂作範之規用成不刊之
典褒貶微權重於宰相鋪張偉績咨以鴻儒劉
知幾之作史謂有三長范蔚宗之精思空無一字
文詞雅正帝墳式頼於裁成書法森嚴國典惟公於
潤色(並新書)
史官四
增執簡(左傳齊崔杼弑莊公太史書曰崔杼弑其君崔子殺之其弟嗣書而死者二人其弟又書乃舍)
(之南史氏聞太史盡死執簡以往聞既書矣乃還)史通(合璧事𩔖曰封遷後為史通子注云以遷)
(世為史官通於古今司馬遷傳)網羅舊聞(史記司馬遷網羅天下放失舊聞)精研
就業(班固傳曰固以父彪所續前史未詳乃潜精研思以就其業)青史(漢藝文志云青史注)
(古史官記事之書)彤管記事(山堂肆考曰崔豹古今注牛亨問彤管何也答曰彤赤漆耳史)
(官載事用赤管亦以赤心記事也)言語模寫(又曰范曄刪後漢書自為一家之作其作黃憲)
(列傳初無事迹以言語模寫形容體段此最妙處)一代之典(温嶠表云國史之興將明得失)
(一代之典煥然可觀)直筆東觀(魏書魏收曰願得直筆東觀)不虛美(合璧事𩔖)
(曰唐太宗謂監修國史房元齡曰前世史官所記皆不令人主見之何也對曰史官不虛美不隱惡若人主見)
(之必怒故不敢獻)紬微烈(唐大詔令蕭嵩修國史制紬史策之微烈)敘事簡要
(合璧事𩔖曰唐吳兢直史館居職殆三十年叙事簡要又吳兢敘事簡核號良史)不徇私情
(山堂肆考曰唐吳兢與劉知幾撰定武后實錄敘張昌宗誘張說誣魏元忠事頗言說已許之頼宋璟等激勸)
(苦切轉佞為忠說讀之知兢所為屢以情祈改數字兢辭曰徇公之請何名實錄卒不改世謂今之董狐)
一家之言(本傳曰唐長安三年令左史劉知幾直史館吳兢等修唐史採四方之志成一家之言)
宜置座右(又曰劉知幾著史通内外四十九篇徐堅讀之歎曰為史氏者宜置此座右)
父子史官(唐劉知幾父子三人更蒞史官同上)東觀陽秋(蕭鄴監修國史制掌東觀)
(陽秋之重)皆本起居(六典曰史官掌修國史凡天地日月之祥山川封域之分昭穆繼代之序)
(禮樂師旅之亊誅賞興廢之政皆本於起居)聖朝大典(合璧亊類曰唐至德二年史館于休)
(烈奏國史實錄聖朝大典)業量該通(山堂肆考曰唐精擇史臣詔修撰國史義在典實自非操)
(履純白業量該通讜正有文不堪此任)冀為帝典(合璧事𩔖曰晉天福四年史館奏職居刊)
(削事係編修爰舉舊章冀為帝典)薦充史館(東都事略曰吳俶字正儀以近臣薦充史館編)
(修太平御覽文苑英華太平廣記等書)奏為簡閱(又曰司馬康字公休父光修資治通鑑奏)
(為檢閱文字)自選官屬(山堂肆考曰初司馬光約戰國至秦二世如左氏體為通志以進英)
(宗悦之命續其事就崇文閣開局許自選官屬得借龍圖天章三館祕閣書籍給御府筆墨以内官為承受光)
(出知永興軍以衰病乞閒差判西京留司御史臺及提舉崇福宫前後六任許以書局自隨十九年而成賜名)
(資治通鑑)史筆天下之大信(續文獻通考曰清寕五年五月監修國史耶律白請編次)
(御制詩賦仍命自序先耶律孟簡詣闕上疏曰本朝之興幾二百年宜有國史以垂後世乃編耶律昌魯沃濟)
(休格三人行事以進上命置局編修孟簡謂餘官曰史筆天下之大信一言當否百世從之苟無明識好惡徇)
(情則大禍不測可不慎哉)記錄無隱(又曰金世宗大定十二年十一月上屏侍臣與宰相議事)
(記注官亦退上曰史官記人君善惡朕之言動及與卿等所議皆當與知其餘記錄無或有隱可以朕意諭之)
編次日歷(章宗太和六年二月尚書省奏右補闕楊廷秀言乞令官編次日歷封送史院上令)
(付著作局潤色之)分立光天(元史禮樂志云國史院進先朝實錄是日大昕諸司官具公服)
(立於光天門外侍儀使引實錄案以入監修國史以下奉隨至光天殿前分班立)鼇峰(學古錄云)
(鼇峰者國史院庭中石名也諸老名勝賦詩者蓋數百篇)悉令補正(續文獻通考云英宗至治)
(三年國史院進仁宗實錄先一日拜珠詣國史院聽讀首卷書大德十一年事不書左丞相哈剌哈斯定策功)
(惟書越王圖喇勇决從容謂史官曰無左丞相雖百越王何益書鷹犬微勞而略發縱指示之人可乎立命書)
(之他筆削未盡者悉令補正人服其識)當以心術為本(順帝至正三年詔修遼金宋三)
(史以右丞相托克托為都總裁問修史以何為本揭傒斯曰用人為本有文學而不知史事者不可與有文學知)
(史事而心術不正者不可與用人之道又當以心術為本傒斯又言作史之法湏求作史之意政事得失人才)
(賢否一律以是非之公至於物論不齊必反覆辨論求歸於至當而後可)人臣亦當知之
(五年十月遼金宋三史成丞相阿嚕圖進呈上曰史既成書前代善者足法惡者足戒豈止為君者人臣亦當)
(知之卿等其體朕心以前代善惡交相戒勉)力任筆削(吾學編曰王褘字子充義烏人洪武)
(二年召修元史褘史才擅長裁繁剔穢力任筆削)太液焚草(明王直記略曰宣宗八年六月)
(七日陪少師少保及諸學士於太液池上焚三朝實錄草本詔許遊萬歲山觀金元遺跡湧幢小品云實錄成)
(擇日進呈焚稿於芭蕉園園在太液池東崇垣複殿古木珍石參錯其間又有小山曲水則焚稿之處也)
建皇史宬(明實錄云嘉靖十三年秋七月建皇史宬於重華殿西四周上下俱用石甃敕各館諸臣)
(重書九朝寳訓實錄藏之)
史官五
增詩唐王建上韓愈侍郎詩曰碑文合遣貞魂謝史筆
應令諂骨羞劉禹錫送陳郎中直史館詩曰遠取南
朝貴公子重修東觀帝王書當時載筆窺金匱暇日登
樓到石渠宋劉筠纂修述懷詩曰良弼論思暇英才
視草餘西清承密旨東觀𩔖羣書左氏先經日征南發
例初編年終顯德歷帝自几蘧一覽無前古三長豈後
予宏綱提要妙至論絶籧篨訛謬刊三豕公平喜衆狙
菁英咸采掇疣贅悉消除組織千章合研窮萬象書
蘇子瞻送史館劉道原詩曰十年閒坐樂幽獨百金購
書收散亡朅來東觀弄丹墨聊借舊史誅姦強曾子
固寄孫之翰詩曰孫侯腹載天下書崔嵬豈啻重百車
伏羲以來可悉數&KR0827;若自作何有餘歸來已絶褒貶事
進用秪調敖倉儲合持詩書白虎觀永護日月金華居
元范梈元光天門進三朝實錄詩曰儀鸞簇仗滿雲
端玉鑰初開衆樂攅三后龍光周典冊羣臣鵠立漢衣
冠馬祖常國史院鼇峰石詩曰視草堂深白晝遲瀛
洲仙子到來時閣鈴不響文書静相對鼇峰日賦詩
又題史館詩曰畫省真仙居華屋映丹樹青石倚闌干
松髮沐雲霧綺疏刻連錢承塵繪翔鷺中有河漢文夜
深寳光聚玉函黃金鑰太史自侍御河上一豎儒伊吾
誦章句偶趨彤庭詔詞林邇天路雖樂文雅懿終慙紬
繹誤明宣宗幸史館詩曰天命余躬撫萬方丹心切
切慕虞唐退朝史館咨詢處回視文星爛有光又過
史館詩曰蕩蕩堯光四表巍巍舜德重華祖考萬年垂
統乾坤六合為家高啓奉天殿進元史詩曰詔預編
摩辱主知布衣亦得拜龍墀書成一代存殷鑒朝列千
官備漢儀漏盡秋城催仗早燭明春殿捲簾遲時清機
務應多暇閣下從容幸一披吳寬初入史館詩曰東
閣門前十館開史家自昔總難才病容野客隨行入遠
喜諸公取次來氣合每聯朝食坐事多長後午朝回揚
雄識字今誰及疑義湏煩一一裁
增詔唐高祖敕中書令蕭瑀等修史詔曰司典序言史
官記事考論得失究盡變通所以裁成義𩔖懲惡勸善
多識前古貽鑒將來伏羲以降周秦斯及兩漢相傳三
國並命迄於晉宋載籍備焉自有魏南徙乘機撫運周
隋禪代歴世相承梁氏稱邦跨據淮海齊遷龜鼎陳建
宗祊莫不自命正朔緜歷歲祀各殊徽號刪定禮儀至
於發跡開基受終告代嘉謀善政名臣竒士立言著績
無乏於時然簡牘未編紀傳咸闕炎涼已積謠俗遷訛
餘烈遺風冺焉將墜朕握圖御宇長世字民方立典謨
永垂憲則顧彼湮落用深軫悼有懷撰次實資良直
開元八年敕張說修國史詔曰肇有書契是興簡冊所
以彰平得失示以勸懲非夫詳而有體辯而不華含陽
秋之藴總墳誥之賾豈能光我司典崇其立言燕國公
張說多識前志學於舊史文成微婉詞潤金石諒可以
昭振風雅光揚軌訓可兼修國史仍齎史本就并州修
撰
增頌明王立道皇史宬頌曰惟古有史君舉必書左言
右動載筆罔虛赫赫彤管螭坳侍立東馬南狐各耑其
職唯我有明肇自太祖太宗仁宣英憲孝武煌煌帝業
洋洋聖謨超墳絶典溢於翰觚網羅散失廣記備搜郡
國所上太史所修芸籤縹帙金匱咸收簡冊既繁先後
靡一於維我皇覽於前籍因而出之爰正爰輯繕錄靡
忒校讎孔精諸臣咸勤用觀厥成廼審厥藏倣古石室
司空載營石室有翼昔藏名山京師留副制崇蘭臺嚴
先四庫其在於今乃知其陋百千萬年與國永夀
增表宋洪邁謝侍講兼修國史表曰勸漢殿光禄之講
安用腐儒纂周官石室之文復為太史拜訓辭之甚厚
知荷任之益耑敢不旁搜遠紹廣記備言竊窺聖學之
光明謹次舊文之放失抱遺經而究終始詎憚佔畢之
勤藏名山而副京師實有遭逢之幸
增疏後周柳虬疏曰古者人君立史官非但記事而已
彰善癉惡以樹風聲故南史抗節表崔杼之罪董狐執
法明趙盾之愆是知直筆於朝其來久矣而漢魏以還
密為記注徒聞後世無益當時縱能直筆人莫之知故
班固致受金之名陳夀有求米之誚著漢魏者非一氏
造晉史者至數家後代紛紜莫知準的伏惟陛下開誹
謗之路納忠讜之言諸史官記事請皆當朝顯言其状
然後付之史閣庶令是非明著得失無隱敢以愚管輕
冐上聞乞以瞽言訪之衆議唐長慶二年史館修撰
沈傳師出為湖南觀察使杜元穎奏曰臣自去年奉詔
命各據見在史官分修憲宗實錄今緣沈傳師改官若
更求人選擇非易其沈傳師當分雖搜羅未周條目紀
綱已粗有緒竊以班固居鄉里而繼成漢書陳夀處私
家而耑精國志玄宗國史張說在本鎮兼修代宗編年
令狐峘自外郡奏上遠考前代近參本朝皆可明徵實
有成例其沈傳師一分伏望敕就湖南修畢先送史館
與諸史官參詳然後聞奏庶使官業責成有終始之效
傳聞摭實無同異之差後晉起居郎賈緯進唐年補
遺錄奏曰臣聞裴子野之修宋略爰在梁時姚思廉之
纂陳書乃於唐世咸因喪墜各有研尋皇帝陛下與日
齊明固天縱聖聿宣綸誥精擇史官以李氏受終想唐
年遺事雖追名上號其制相沿而創法定儀於文或異
恐謠俗之訛變致信實以浮沉將緝亡書以修墜典臣
久居職分深恥闕遺今錄淺聞别陳短序芸閣蓬山誠
莫裨於良直蹄涔掬土願少助於高深
增狀宋周必大辭免監修國史奏狀曰建官以六大為
先實尊載筆作樂以一䕫而足所貴耑門自愧荀袁鴻
雁之行寧備遷固馬牛之走如臣含毫無取濫吹有年
紹興正於書林嘗參編次乾道躋於禁路復貳纂修逮
兹三入之榮厚甚九重之眷伏望擴大明而委照矜小
技之難知成書專屬於名家虛次姑仍於舊貫免令尸
素反滯汗青洪邁辭免同修國史奏狀曰史職至清
儒流所重祖功宗德方資潤色於無窮人禍天刑實懼
照臨之在上顧以四朝之大典萃於一介之鯫生方辭
撰述之除更冐刪修之任矧二名之寵非侍從而不居
乃兩日之間荷光靈之曲被儻稽牘免立見器盈洪
咨䕫辭免同修國史實錄院同修撰狀曰典謨所以記
言春秋所以斷事六經不作三史相承馬遷辯而不華
猶坐是非之謬班固詳而有體尚譏仁義之輕迨其下
之紛紛徒所傳之謭謭矧令修明三館之制揚厲累朝
之休在國史則紀傳表志之纂裁在實錄則日月時年
之編係欲成萬世之典宜得三長之才豈臣斐狂可贊
筆削
增議唐路隨與韋處厚同撰憲宗實錄内永貞元年九
月書河陽三城節度使元韶卒不載其事跡議曰凡功
烈不足以垂後而善惡不足以為誡者雖富貴人苐書
其卒而已陶青劉舍許昌薛澤莊青翟趙周皆為漢相
爵列通侯而良史以為齷齪廉謹備員而已無能發明
功名者皆不立傳伯夷莊周墨翟魯連王符徐穉郭泰
皆終身匹夫或讓國立節或養德著書或出竒排難或
守道避禍而傳與周召管晏同列故富貴者有所屈貧
賤者有所伸孔子曰齊景公(云云)稱之然則志士之欲
以光耀於後者何待於爵位哉富貴之人排肩而立卒
不能自垂於後者德不修而輕義重利故也自古及今
何勝數乎宋魏了翁論實錄闕文略曰臣曩者濫員
東觀嘗讀金匱玉版之藏每惟祖宗實錄自東都以前
凡一百六十八年不過一千餘卷而南渡以後高宗孝
宗兩朝實錄僅六十餘年遂至一千卷意其廣記備言
無所脱遺而臣偶因當時所邅隨事檢閱往往州縣細
故動千餘言至事關大體顧反脱略夫卷帙猥煩若此
而記載脱略乃爾若不及今距乾淳未遠亟與搜羅因
循浸久必致是非失實無以傳示將来臣愚欲望睿旨
令史官將兩朝實錄重加點檢儻有缺失即採訪增入
其冗濫重複及史文不經去處悉與刪削庶幾文省而
事詳足以垂憲貽後仰副陛下寅念列祖之意理宗
淳祐二年高斯得進修史故事略曰臣嘗伏讀國史竊
見祖宗修書故事帝紀志傳必一書成乃修一書未嘗
有並修兩書者蓋國家大典關係至重非專心致志為
之則不能紀載得實傳信後世且以神哲徽欽四朝正
史言之乾道中史官李燾上帝紀既而補外及再還朝
乃命修列傳故燾初至有此三項奏請列傳垂成而燾
卒所謂展限來年春季者竟不果就遂召洪邁卒成之
十三年十一月乃克登進曰紀曰志曰傳次第而修首
尾二十七年四朝大典始成孝宗皇帝豈不欲其速具
哉而責成有漸如此以燾良史之才無出其右亦不敢
自詭並修志傳而二書之進先後相距其遠又如此以
是言之崇成巨典其可以易言哉臣伏見國史院被旨
修纂高孝光寧四朝志傳限來年三月登進以百餘年
間歷史官二百八十餘人所不能成之書自詭速成於
數月之内抑何其輕易乎夫神哲徽欽諸臣列傳至燾
之時已經四修三修兩修一修可謂易於成書矣猶且
踰四年而後奏進今高孝光寧諸臣當列傳者人數猶
未能定雜揉疎漏絶無倫次院史所供初草大抵徒具
私家所供誌狀全未經史官考校增入他書又安得有
所謂四修三修兩修一修者乃欲取辦於四五月之間
臣知其苟且滅裂務應期限希恩賞而不足傳信决矣
雖然列傳粗有張本者也乃若諸志則從前未有片紙
纂次今始創為其間天文地理選舉禮樂之屬猶可編
𩔖綴緝惟兵財二者乃百餘年建國之實政本末閎闊
功力浩瀚非可鑿空為之者豈數月之所能辦乎欲望
聖慈宣諭提舉官及此編摩未定之初檢照孝宗皇帝
修書故事改命史院官專一編纂四朝正史諸志候奏
篇畢續行纂次列傳庶幾修書次第既合舊典又使諸
史官不分成篇可準不至苟且滅裂貽笑後世
御定淵鑑𩔖函卷六十九
