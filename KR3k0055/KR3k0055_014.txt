欽定四庫全書
御定淵鑑𩔖函卷九
天部九(雪)(霰)(雹)
雪一
原釋名曰雪綏也水下遇寒而凝綏綏然下也增說
文曰雪者凝雨以彗原毛詩曰雨雪瀌瀌見睍曰消
(睍日氣也)增又曰北風其凉雨雪其滂又曰雨雪載塗
又曰上天同雲雨雪紛紛又曰今我來思雨雪霏
霏禮記曰天地積隂温則為雨寒則為雪又曰孟
春行冬令則水潦為敗雪霜大摯原左傳曰平地尺
為大雪雪有七尺雪增易通卦驗曰乾得坎之蹇則
當夏雨雪原詩傳曰自上而下曰雨雪又曰凡草
木花多五出雪花獨六出六出者隂極之數雪花曰霙
雪雲曰同雲(同謂雲隂與天同為一色也)春秋元命苞曰隂氣凝
而為雪增漢書曰元封二年大雪深一丈野中鳥獸
皆死牛馬踡縮如蝟晉朝雜事曰太康七年河隂雨
赤雪二頃唐書曰貞元二年京師赤雪莊子曰天
寒旣至霜雪旣降吾是以知松栢之茂也曾子曰隂
氣盛則凝為雪原秦子曰今欲馳光日下顯白雪中
不可得也增淮南子曰至秋三月青女乃出以降霜
雪青女司霜雪神也又曰欲滅跡而走雪中夏小
正云農及雪澤言雪之澤無高下也原論衡曰雲霧
雨之徵也夏則為露冬則為霜温則為雨寒則為雪雨
露凍凝者皆由地發不從天降西京雜記曰太平之
代雪不封條凌弭毒害而已山海經曰由首之山小
威之山空桑之山並冬夏有雪增廣志曰雲南郡四
五月猶積雪皓然代郡隂山五月猶宿雪八月末復雪
原氾勝之書曰取雪汁以漬原蠶矢漬之五六日釋
因摩之雜榖種使稼能御旱故謂雪五榖之精也宋
玉對問曰客有歌於郢中其為陽春白雪國中屬而和
者不過數十人是其曲彌高而和彌寡增又曰援琴
而鼓為幽蘭白雪之曲原楚辭招魂曰&KR0008;兮來歸北
方不可以止層冰峩峩飛雪千里班婕妤怨歌行曰
新製齊紈素皎㓗如霜雪又曰雪霰紛其無垠又
曰霰雪霏霏糅其增加又曰霰雪紛紛而薄水又
曰桂棹兮蘭枻斵冰兮積雪增司馬相如美人賦曰
時旣西夕元隂晦冥凉風蕭然素雪飄零江文通詩
曰南中氣候暖朱華凌白雪馬季長云冬雪椯封乎
其枝椯與團同擁附也
雪二
原穆天子傳曰雨雪千里獵於鈃山之西阿又曰北
風雨雪天子遊黃臺之邱騖於苹澤日中大寒北風雨
雪有凍人天子作黃竹詩(詳詩)增拾遺記曰穆王東至
大&KR0008;之谷西王母來進嵰州甘霜甜雪嵰州去玉門三
千里地多寒雪霜著木石之上皆融而甘可以為菓
又曰周靈王起昆明之臺召諸方士有二人乘飛輦上
席酣醉時赤旱地裂木燃一人能以歌召霜雪王乃請
焉於是引氣一噴雲起雪飛坐者皆凛然又曰燕昭
王時廣延國來獻其國去燕七萬里在扶桑東其地寒
盛夏之日冰厚至丈常雨青雪冰霜之色皆如紺碧
原左氏傳曰楚子次于乾谿雨雪王皮冠秦復陶(秦所遺羽)
(衣也)翠被豹舄執鞭以出王孫子曰昔衛君重裘累茵
而坐見路有負薪而哭者問曰何故也對曰雪下衣薄
是以哭之於是衛君懼見於顔色曰為君而不知民孰
以我為君於是開府金出倉粟以賑貧窮晏子春秋
曰景公時雨雪三日公披狐白之裘晏子入公曰怪哉
雨雪三日不寒晏子曰古之賢君飽而知人飢温而知
人寒公曰善出裘發粟以與飢寒者琴操曰曾子耕
泰山之下天雨雪凍旬日不得歸思其父母作梁山吟
戰國策曰魏惠王卒葬有日矣天大雨雪甚至於牛
目羣臣請弛期太子不許惠子諫曰昔王季葬渦山之
尾欒水齧其墓見棺前和文王曰先君欲見羣臣百姓
矣乃出為張朝三日後葬今先王欲小留而撫社稷故
使雪甚弛期而更為日此文王之義也史記曰東郭
先生久待公車貧寒衣弊履不完行雪中履有上無下
足盡踐地漢書蘇武傳曰單于幽武置大窖中絶不
與飲食天雨雪武卧齧雪與旃毛并咽之數日不死匈
奴以為神又曰漢女有居東海飬姑姑女讒之姑竟
詣太守訴殺之五月下雪漢武内傳曰西王母云仙
之上藥有玄霜絳雪錄異傳曰漢時大雪積地丈餘
洛陽令身出按行見民家皆除雪出至袁安門無有路
謂安已死令人除雪入戸見安僵卧問所以不出安曰
大雪人皆餓不宜干人令以為賢舉為孝廉增汝南
先賢傳曰潁川胡定字元安至行絶人在喪雉兔游其
庭夜雪覆其室縣令遣戶曹排雪問定定已絶榖妻子
皆卧在牀令遣掾以乾糒就遺定乃受半原晉書曰
東嬴王騰於常山屯營時大積雪常山門前方數丈融
液騰怪而掘之得玉馬高尺餘增曹攄别傳曰曹攄
為洛陽令于時大雪而宮門夜忽失行馬攄曰此非他
竊理可揣明必是門士以撩寒騐之而具服原世說
曰謝太傅寒雪日内集與兒女講論文義俄而雪驟公
欣然曰白雪紛紛何所似兄子曰撒鹽空中差可擬兄
女道韞曰未若柳絮因風起語林曰王子猷居山隂
大雪夜眠覺開室酌酒四望皎然因起徬徨詠左思招
隠詩忽憶戴安道時戴在剡溪即便夜乘輕船就戴經
宿方至既造門不前便返人問其故曰吾本乘興而行
興盡而返何必見戴崔洪北涼錄曰先酒泉南有銅
駝山言犯者大雨雪沮渠蒙遜遣工取之得銅萬斤
宋齊語曰孫康家貧常映雪讀書清介交遊不雜增
宋書符瑞志曰大明五年正月戊午元日雪降殿庭前
時右衛將軍謝莊下殿雪集衣邊白上以為瑞於是公
卿并作花雪詩南史曰梁南平王偉每祁寒積雪則
遣人載樵米隨乏絶者賦給之後周書曰長孫儉舊
嘗詣闕奏事時值大雪遂立於雪中待報自旦逹暮竟
無惰容其奉公勤至皆此𩔖也回紇傳曰薛延陀使
大度設擊李思摩摩走朔州太宗詔李勣營朔州部將
薛萬徹率勁騎先收執馬者故薛延陀不能去斬首數
千級獲馬萬五千大度設亡去萬徹追弗及殘卒奔漠
北會雪甚衆皸踣死者十八始薛延陀能以術禬神致
雪冀困勣師及是反自斃云藝術傳曰高宗盛夏思
雪明崇儼坐頃取以進云往隂山取之吐蕃傳曰咸
亨元年吐蕃遣大臣論仲琮入朝帝召見對曰烏海之
隂盛夏積雪舊唐書曰長夀二年元日大雪其夜質
明而晴上謂侍臣俗云元日有雪則百榖豊未知此語
有何故實文昌左丞姚璹對云汜勝之書云雪是五榖
之精以其汁和種則年榖大穰又宋武大明五年元日
降雪以為嘉瑞上曰朕臨御萬方心存百姓如得年登
歲稔即可為大瑞雖獲麟鳳亦何用焉又曰久視二
年都城三月雨雪鳳閣侍郎蘇味道以為瑞率百官表
賀左拾遺王求禮云公為宰相不能爕理隂陽非時降
雪又將災而為瑞誣㒺視聽若以三月雪為瑞雪即臘
月雷以為瑞雷耶味道不從舉朝嗤笑以為口實又
曰蕭至忠與友人期于路隅會風雪凍冽諸人皆奔避
就宇下至忠曰焉有與人期而求安失信乎獨不去
又曰開元時王晙將并州兵西濟討叛賊間行倍道趨
之夜於山中忽遇風雪甚盛晙恐失期仰天誓曰晙若
事君不忠不討有罪明靈所殛固自當之而士衆何辜
令其艱苦若誠心忠烈天鑒孔眀當止雪廻風以濟戎
事言訖風廻而雪止韋安石傳曰韋斌每朝會不敢
離位笑言嘗大雪在庭者皆振裾更立斌不徙足雪甚
幾至沒靴亦不失恭天寶遺事曰王元寶每大雪之
際則令僕夫門巷掃雪為徑迎揖賓客飲宴為暖寒之
會原化記曰大歷初鍾陵崔希真工繪事冬日晨出
見一老人避雪門下延入具一麥麵食之又獻松花酒
老人懷中取一丸藥置酒中酒頓甘美仍以數丸遺崔
崔入宅復出見老人已去有圖于所畫素上者皆非常
意所及遂踏雪尋至蘆洲中見船中數人而樵客在側
顧笑曰葛三乃見逼于伊人李極光天師云此真人葛
洪第三子所畫也其藥乃千歲松膠也李愬傳曰李
愬襲吳元濟出文城栅是日雨雪大風裂旗旆馬慄而
不能躍士卒抱戈凍死者十二三比夜半至懸瓠城雪
愈甚近城有鵝鴨池愬令擊驚之以雜其聲遂登城縛
元濟青𤨏集曰韓退之姪湘有仙術方退之在朝暇
日湘種頃刻花上擁出一聯云雲横秦嶺家何在雪擁
藍關馬不前未幾退之言佛骨貶潮州一日途中遇雪
俄有一人冐雪而來乃湘也湘曰憶花上之句乎公詢
其地乃藍關嗟歎久之為續其詩載集中又曰柳子
厚荅韋中立書曰二年冬大雪踰嶺被越中數州數州
之犬皆倉皇吠噬狂走者屢日杜陽編曰懿宗在藩
邸時嘗大雪盈尺王寝室上輙無分寸諸王見者無不
異之酉陽雜爼曰蜀有道士陽狂俗呼為灰袋嘗大
雪中衣布褐入青城山暮投蘭若求僧寄宿至夜半雪
深風起僧慮其已死就視之去牀數尺氣蒸如炊江
淮異人錄曰書生李勝常遊洪州西山與處士盧齊軰
雪夜共飲坐中一人偶言雪勢如此固不可出門勝曰
欲有何詣吾當往之曰吾有書在星子可為取之勝曰
可乃出門去飲未散携書至星子距西山凡三百里
五代史補曰李昪既畜異志欲有江南且欲諷動僚屬
雪天大會出一令曰借雪取古人名仍詞理通貫時宋
齊丘徐融在坐昪舉杯為令曰雪下紛紛便是白起齊
丘曰着屐過街必須雍齒融意欲挫昪䓁遽曰明朝日
出爭奈蕭何昪大怒是夜收融投於江自是與謀者惟
齊丘而已邵氏聞見錄曰宋太祖一日大雪夜叩趙
普門普出帝立風雪中曰已約晉王矣已而太宗至共
於普堂中設重裀地坐熾炭燒肉普妻行酒帝以嫂呼
之普從容問曰夜久寒甚陛下何以出帝曰吾睡不著
一榻之外皆他人家也故來見卿普曰南征北伐今其
時矣遂定下江南策語錄曰游楊初見伊川伊川瞑
目而坐二子侍立既覺顧謂曰賢輩尚在此乎日既晚
且休矣及出門門之外雪深一尺傳竒曰薛昭遇仙
女張雲容一曰蕭鳳臺一曰劉翹翹得絳雪丹度世
雪三
原玉馬銅駞(併詳雪二)踰丈盈尺(謝莊瑞雪賦曰審伊宮之踰丈信銅)
(阿之盈尺洞秋方之玉園果仙京之珠澤下見謝惠連雪賦)焦寝袁門(高士傳曰人莫)
(知焦先所出野火燒其廬因露寝遭冬雪大至先袒卧不移人以為死熟視之如故李顒雪賦曰焦寝處而不)
(傷蘇餐服以延命下詳雪二)周闕齊宮(太公伏符隂謀曰武王伐紂都洛邑天大隂寒)
(雨雪十餘日甲子朝五車騎止王門之外武王曰諸神各有名乎師尚父曰南海神名祝融北海神名元冥東)
(海神名勾芒西海神名蓐收河伯名馮修使謁者各以名召之五神皆驚而見武王王曰何以教之神曰天伐)
(殷立周謹來受命於孟子曰齊宣王見孟子雪宮)周雅衛風(詳雪一出毛詩周雅衛風)
黃竹幽蘭(上詳雪二主宋玉諷賦臣嘗出行僕飢馬疲正遇人翁出母又到市主人女)
(欲置臣堂上太高堂下太卑乃更為蘭房奥室止臣其中有鳴琴焉臣援而鼔之作幽蘭白雪之曲)曹
衣班扇(毛詩曰蜉蝣掘閱麻衣如雪鄭元注曰喻曹昭公之君臣朝夕變易衣服麻衣深衣也)
(下詳雪一)麻衣柳絮(上詳曹衣注下詳雪二)映書乘興(並詳雪二)
周詠郢歌(毛詩序曰文王以天子之命命將帥歌采薇以遣之昔我往矣楊柳依依今我)
(來思雨雪霏霏下詳雪一)增金井銀峰(姑臧記曰羣公對雪尚隆之曰麵堆金井)
(誰調湯餅吳永素曰玉滿天山難刻珮環坐間服其清韻鉢和國有大雪山望之若銀峰)撒鹽
堆麵(上詳雪二注下詳金井)擁馬騎驢(上詳雪二韓退之事雜記云或問)
(鄭綮近日有詩思否荅曰詩思在㶚橋風雪中驢背上)刻獸妝獅(黃山谷詩云刻獸堆)
(鹽虎為山倒玉人當張文潜雪獅詩云六尺妝成百獸王日頭出後便郎撐眉拄眼人誰怕想汝應無熱肚)
(腸)雨花雲葉(元楊維楨聽雪詩云龍噴雨花天作瑞象占雲葉氣生和)縞帶
銀杯(韓退之詩云随車翻縞帶逐馬散銀杯)排玉誇瓊(劉師道詩云尖峰排)
(玉筍圓石叠銀盤入李商隠詩云已随江令誇瓊樹又盧家妬玉堂)犬吠鱗飛(上詳)
(雪二百張元昊詩云戰退玉龍三萬敗鱗殘甲滿天飛)宜麥洒篁(朝野僉載云正月見)
(三白田公笑嚇嚇又西北人諺曰要宜麥見三白謂三度見雪也韓退之詩云洒篁留直節著柳送長條)
原北闕車東郭履(上詳周闕注下詳雪二)增戰玉龍騎
白鳳(上詳鱗飛注東坡詩云鵝毛垂馬騣自怪騎白鳳)銀世界玉樓臺(劉師)
(道詩云三千世界銀成色十二樓臺玉作層)原姑射仙人洛渚宓妃(莊子)
(曰藐姑射之山有神人焉容膚若冰雪綽約如處子巖曹子建洛神賦云余朝京師言歸東藩覩一麗人於)
(之畔乃援御者而告之曰彼何人斯若此之豔也御者對曰臣聞河洛之神名曰宓妃余告之曰髣髴兮若輕)
(雲之蔽月飄颻兮若流風之廻雪)增孫康映書相如授簡(上詳雪二下)
(詳謝惠連雪賦)天地無塵乾坤不夜(石敏若詩云風雲快約千絲雨天地空無)
(一點塵鱗宋舒亶詩云茅君失却三神鶴王母應添五色草木未香花事動乾坤不夜月華新)
雪四
原載塗(詩)亘野(范泰雪詩云玉山亘野)披素(伏爽之雪賦云皎如披素)凝瑛
(庾肩吾雪詩云凝瑛結井泉)大摯(詳雪一)多積(詩傳云豐年之冬多積雪)時降
(月令曰時雪不降又曰雪霜不時)冬積(語曰冬無積雪夏無餘糧)揮霍(陸機感時賦云敷層)
(雲之葳蕤墜零雪之揮霍冰冽冽而寝興風漫漫而妄作)翻紛(孫楚雪賦云交錯翻紛)玉樹
銀花素華瑶華委積淋漓增甃珪(舒元輿曰)
(宮中有素闕洪觀如甃珪疊璐出空横虚)踰玉(庾肅云即之皎㓗色踰玉粲)吸吸(雪動貌)
皚皚(文選云霜雪白貌)藹藹浮浮原三月雨(傳云三月雨雪書失)
(時也)五月宿(詳雪一)披鶴氅(晉書云孟㫤未逹時在京嘗見王恭乘高輿披鶴氅裘時)
(天微雪而行㫤于籬間窺之歎曰此真神仙中人也)度龍山(古詩云胡風吹朔雪千里度龍山)
降河隂(晉朝雜事云泰康七年十二月河隂赤雪降)飄前庭(晉孝武詔云吾夜與驃騎集素)
(雪飄于庭前)惠禾黍(西岳記云甘雪惠兹禾黍)枯竹栢(漢書王莾天鳳間天雨雪關東)
(尤甚竹栢咸枯)增天不夜(盛次仲詩云看來天地不知夜飛入園林總是春)玉無瑕
(崔德符詩云仙子衣裳雲不染天人顔色玉無瑕月寒桂樹猶藏魄海凍珊瑚未放芽)月半稜
(孔平仲詩云斜拖關角龍千丈淡掃墻腰月半稜)玉千頃(毛澤民詩云湖平千頃玉)原天
地積隂(春秋元命苞曰天地積隂寒則為雪)隂之蓄積(洪範五行傳云雨雪者隂之蓄積甚)
(也)平地三尺(吴志赤烏四年正月大雪平地深三尺鳥獸死者大半)平地三丈
(王隠晉書曰賈充為尚書令秦涼敗詔充領隴右諸軍事平地雪三丈)庚辰七尺(春秋考異)
(曰庚辰大雪深七尺)泰始五尺(晉朝雜事云泰始七年冬上隴雪五尺)陶母剉薦
(王隠晉書云陶侃為縣吏鄱陽孝廉范逵宿侃家時大雪侃母湛氏撤所卧薦剉以飼馬密截髮易酒以支賓)
(客)角哀併糧(高士傳云羊角哀左伯桃相與為友俱適楚求仕道遇雪宿空柳中度不得全乃併)
(衣糧與伯桃角哀死樹中桃至楚語王故王令人往葬角哀)嵰州甜雪(王子年拾遺記曰西)
(王母進周穆王以嵰州甜雪)天山夏雪(西域傳云天山冬夏有雪)段潁食雪(東觀)
(漢記云段潁破羌人明年春餘羌復寇張掖熲自下馬大戰力盡羌亦引退熲追之晝夜兼行食雪四十餘日)
蘇武齧雪(詳雪二)增南亭命觴(唐闕史云都下大雪中書舍人路羣方於南垣)
(茅亭鹿巾鶴氅搆火命觴以賞佳致)程門立雪(詳雪二)投炭為銀(異人錄云耿先)
(生有道術保大中召入宫嘗大雪戲之曰能以雪為銀否曰可乃取雪實之削如銀錠投熾炭中取出為銀)
剪水作花(陸暢詩云仙人寧底巧剪水作花飛)白戰禁體(異聞錄云歐陽修會客賦)
(雪禁用白玉等字)取水烹茶(雜記云陶榖學士買得黨太尉家妓遇雪陶命取雪水烹團茶)
原北荒之眀月(見劉璠雪賦)雲夢之瓊田(見張正見雪詩)
雪五
原詩宋鮑照斆劉公幹詩曰胡風吹朔雪千里度龍山
集君瑶臺下飛舞兩楹間兹晨自為美當避豔陽年豔
陽桃李節皎㓗不成妍宋謝莊詠雪雜言曰始葐蒀
以𬎼轉終徘徊而煙曳狀素鏡之晨光寫金波之夜晰
齊虞羲望雪詩曰歲杪雲晝昏玄池冰夜結遠風金
河起吹我玉山雪梁簡文帝雪朝詩曰同雲凝暮序
嚴隂屯廣隰落梅飛四注翻霙舞三襲實斷望如連恒
分似相及已觀池影亂復視簾珠濕又詠雪詩曰晚
霰飛銀礫浮雲暗未開入池消不積因風隨復來思婦
流黃素温姬玉鏡臺看花言可折定自非春梅又詠
雪顛倒使韻曰鹽飛亂蝶舞花落飄粉匳梁沈約詠
餘雪詩曰隂庭覆素芷南階搴綠葹玉臺新落構青山
已半虧又詠雪應令詩曰思鳥聚寒蘆蒼雲軫暮色
夜雪合且離曉風驚復息嬋娟入綺窗徘徊騖情極弱
桂不勝枝輕飛屢低翼玉山聊可望瑶池豈難即梁
任昉同謝朏花雪詩曰土膏候年動積雪表晨暮散葩
似浮玉飛英若總素東序皆白珩西雝盡翔鷺山經陋
蜜榮騷人貶瓊樹梁丘遲望雪詩曰氛氲發紫漢雜
沓被朱城倏忽銀臺構俄頃玉樹生緜緜九軌合昭昭
四區明梁裴子野上朝值雪詩曰沐雪欵千門櫛風
朝萬戸集霰渝丹黻流雲飄繡柱滴瀝垂土膏闌干懸
石乳又詠雪詩曰飄颻千里雪倏忽度龍沙從雲合
且散因風卷復斜拂草如連蝶落樹似飛花若贈離居
者折以代瑶華梁吳均詠雪詩曰微風摇庭樹細雪
下簾隙縈空如霧轉凝階似花積不見楊柳春徒看桂
枝白又詠雪詩曰雪逐春風來過集巫山野爛漫雖
可愛翻颺詎堪把問君何所思昔日同心者坐湏風雪
霽相期洛城下梁何遜詠雪詩曰凝階夜似月拂樹
曉疑春蕭散忽如盡徘徊已復親若逐微風起誰言非
玉塵梁劉孝綽對雪詩曰桂花殊皎皎柳絮亦霏霏
詎比咸池曲飄飄千里飛耻均班女扇羞洒曹人衣浮
光亂粉壁積照朗彤闈梁庾肩吾詠花雪詩曰瑞雪
墜堯年因風入綺錢飛花洒庭樹凝瑛結井泉寒光晦
八極同雲暗九天已飄黃竹路共慶白渠田陳徐陵
詠雪詩曰瓊林玄圃葉桂樹日南華豈若天庭瑞輕雪
帶風斜三農喜盈尺六出儛崇花明朝闕門外應見海
神車張正見元圃觀春雪詩曰同雲遥映嶺瑞雪近
浮空拂鶴伊川上飄花桂苑中影麗重輪月飛随團扇
風還取長歌處帶曲舞春風又應衡陽王教詠雪詩
曰九冬飄遠雪六出表豐年睢陽生玉樹雲夢起瓊田
入窗輕落粉拂柳駛飛綿欲動淮南賦亂下桂花前
隋王衡翫雪詩曰寒庭浮暮雪疑從千里來皎㓗隨處
滿歴亂逐風廻璧臺如始搆瓊樹似新栽不待陽春節
誰持競落梅唐太宗望雪詩曰愁雲宵遍嶺素雪曉
凝華入牖千重碎迎風一半斜不妝空散粉無樹獨飄
花縈空慙夕照破彩謝晨霞增又喜雪詩曰碧昏朝
合霧丹卷暝韜霞結葉繁雲色凝瓊遍雪華光樓皎若
粉映幕集疑沙泛柳飛飛絮妝梅片片花照璧臺圓月
飄珠箔穿露瑶㓗短長階玉叢高下樹映桐珪累白縈
峰蓮抱素斷續氣將沉徘徊歲云暮懷珍愧隠德表瑞
佇豐年蘂間飛禁苑鶴處舞伊川儻詠幽蘭曲同歡黃
竹篇明皇野次喜雪詩曰拂曙闢行宮寒臯野望通
繁雲低遠岫飛雪舞長空賦象恒依物縈廻屢逐風為
知勤恤意先此示年豐原陳子良詠春雪詩曰光映
妝樓月花承歌扇風欲妬梅將柳故落早春中上官
儀詠雪詩曰禁園凝朔氣瑞雪掩晨曦花明棲鳳閣珠
散影蛾池飄素迎歌上翻光向舞移幸同千里映還繞
萬年枝董思恭詠雪詩曰天山飛雪度言是落花朝
惜哉不我與蕭索從風飄鮮㓗凌紈素粉糅下枝條良
時竟何在坐見容華銷增李乂奉和遊禁苑幸臨渭
亭遇雪應制詩曰青陽御紫微白雪下彤闈浹壤流天
霈綿區洒帝輝水如銀度燭雲似玉披衣為得因風起
還來就日飛駱賓王詠雪詩曰龍雲玉葉上鶴雪瑞
花新影亂銅烏吹光銷玉馬津含輝明素篆隠迹表祥
輪幽蘭不可儷徒自繞陽春張說奉和聖製喜雪應
制詩曰聖德與天同封巒欲報功詔書期日下靈感應
時通觸石雲呈瑞含花雪告豐積如沙照月散似麵從
風舞集仙臺上歌流帝樂中遥知百神喜灑路待行宮
又奉和聖製野次喜雪應制詩曰寒更玉漏催曉色
御前開泱漭隂雲積氤氲風雪廻山如銀作甕宮見璧
成臺欲騐豐年象飄颻仙藻來蘇頲扈從温泉奉和
姚令公喜雪詩曰清道豐人望乘時漢主遊恩暉隨霰
下慶澤與雲浮泉暖驚銀磧花開愛玉樓鼎臣今有問
河伯且應留又奉和人日清暉閣宴羣臣遇雪應制
詩曰樓觀空煙裏初年瑞雪過苑花齊玉樹池水作銀
河七日祥圖啓千春遇賞多輕飛傳綵勝天上奉薰歌
又詩曰平明敞帝居霰雪下凌虚寫月含珠綴從風
薄綺疏年驚花絮早春應筦絃初已屬雲天外欣承需
澤餘沈佺期奉和洛陽翫雪應制詩曰周王甲子旦
漢后德陽宮灑瑞天庭裏驚春御苑中氛氲生浩氣颯
沓舞廻風宸藻光盈尺賡歌樂歲豐宋之問苑中遇
雪應制詩曰北闕彤雲掩曙霞東風吹雪舞仙家瓊章
定少千人和銀樹長芳六出花李嶠詠雪詩曰瑞雪
驚千里同雲暗九霄龍沙飛正遠玉馬走還銷逐舞花
光動臨歌扇影飄大周天闕路今日海神朝又奉和
遊禁苑幸臨渭亭遇雪應制詩曰彤雲接野煙飛雪暗
長天拂樹添梅色過樓助粉妍光含班女扇韻入楚王
絃六出迎仙藻千箱答瑞年劉廷琦奉和聖製瑞雪
篇詩曰紫宸飛雪曉徘徊層閣重門雪照開九衢皛耀
浮埃盡千品差池贄帛來何處田中非種玉誰家院裏
不生梅埋雲翳景無窮已因風落地吹還起先過翡翠
寶房中轉入鴛鴦金殿裏美人含笑出聯翩豔逸相輕
鬭容止羅衣點著渾是花玉手摶来半成水奕奕紛紛
何所如頓憶陽園二月初羞同班妾高秋扇欲照明王
乙夜書姑射山中符聖夀芙蓉闕下降仙車願隨睿澤
流無限長報豐年貴有餘李適奉和遊禁苑幸臨渭
亭遇雪應制詩曰長樂喜春歸披香爱雪霏花從銀閣
度絮繞玉窗飛寫曜銜天藻呈祥拂御衣上林紛可望
無處不光輝徐彦伯奉和遊禁苑幸臨渭亭遇雪應
制詩曰玉律藏冰候彤階飛雪時日寒消不盡風定舞
還遲瓊樹留宸矚璇花入睿詞懸知穆天子黃竹謾言
詩張九齡扈從温泉奉和姚令公喜雪詩曰萬乘飛
黃馬千金狐白裘正逢銀霰積如向玉京遊瑞色鋪馳
道花文拂綵旒還聞吉甫頌不共郢歌儔又春朝對
雪詩曰忽對林亭雪瑶華處處開今年迎氣始昨夜伴
春廻玉潤窗前竹花繁院裏梅東郊齋祭所應見五神
來蘇綰扈從温泉奉和姚令公喜雪詩曰漢主新豐
邑周王尚父師雲符沛童唱雪應海神期林變驚春早
山明訝夕遲况逢温液沛恩重御裘詩宗楚客奉和
喜雪應制詩曰飄飄瑞雪下山川散漫輕飛集九埏似
絮還飛垂柳陌如花更繞落梅前影隨明月團紈扇聲
將流水雜鳴絃共荷神功萬庾積終期聖夀百千年
徐安貞奉和喜雪應制詩曰兩宮齋祭近登臨雨雪紛
紛天晝隂秪為經寒無瑞色頓教正日滿春林蓬萊北
上旌門暗花萼南歸馬跡深自有三農歌帝力還將萬
庾荅堯心王維冬晚對雪憶胡居士家詩曰寒更傳
曉箭清鏡覽衰顔隔牖風驚竹開門雪滿山洒空深巷
静積素廣庭閒借問袁安舍翛然尚閉關孟浩然和
張丞相春朝對雪詩曰迎氣當春至承恩喜雪來潤從
河漢下花鬭艷陽開不覩豐年瑞安知爕理材撒鹽如
可擬願糝和羹梅岑參白雪歌送武判官歸京詩曰
北風卷地白草折胡天八月即飛雪忽如一夜春風來
千樹萬樹梅花開散入珠簾溼羅幕狐裘不暖錦衾薄
將軍角弓不得控都護鐡衣冷難著澣海闌干百丈冰
愁雲惨淡萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山廻路轉不見君雪上空留馬行處
李白淮海對雪贈傅靄詩曰朔雪落吳天從風度溟
渤海樹成陽春江沙皓明月興從剡溪起思繞梁山發
寄君郢中歌曲罷心斷絶杜甫對雪詩曰北雪犯長
沙邊雲冷萬家隨風且間葉帶雨不成花金錯嚢垂罄
銀壺酒不賒無人竭浮蟻有待至昏鴉又春雪詩曰
三月雪連夜未應傷物華只緣春欲盡留著伴棃花
白居易春夜喜雪有懷王二十二詩曰夜雪有佳趣幽
人出書帷微寒生枕席輕素封階墀坐罷楚絃曲起吟
班扇詩明宜滅燭後淨愛褰簾時窗引曙色早庭銷春
氣遲山隂應有興不卧待徽之又西樓喜雪命宴詩
曰宿雲黃惨澹曉雪白飄颻散麵遮槐市堆花壓柳橋
四郊鋪縞素萬室甃瓊瑶銀榼移桑落金爐上麗譙光
迎舞妓動寒近醉顔銷歌樂雖盈耳慙無五袴謠又
花樓望雪命宴賦詩曰連天深海白皚皚好上高樓望
一廻何處更能分道路此時兼不認池臺萬重雲樹山
頭接百尺花樓江畔開素壁聯題分韻句紅爐廵飲暖
寒杯冰鋪湖水銀為浪風卷河沙玉作堆絆惹舞人春
豔曳勾留醉客夜徘徊偷將虚白堂前鶴失却樟亭驛
後梅别有故情偏憶得曾經窮苦照書來李商隠對
雪詩曰寒氣先侵玉女扉清光旋透省郎闈梅花大庾
嶺頭發柳絮章臺街裏飛欲舞定随曹植馬有情應濕
謝莊衣龍山萬里無多遠留待行人二月歸又詩曰
旋撲珠簾過粉墻輕於柳絮重於霜已隨江令誇瓊樹
又入盧家妬玉堂侵夜可能爭桂魄忍寒應欲試梅妝
關河凍合東西路腸斷班騅送陸郎又喜雪詩曰朔
雪自龍沙呈祥勢可嘉有田皆種玉無樹不開花班扇
慵裁素曹衣詎比麻鵝歸逸少宅鶴滿令威家寂寞門
扉掩依稀履跡斜人疑遊麵市馬似困鹽車洛水妃虚
妬孤山客漫誇聯詞追許謝和曲夲慙巴粉署闈全隔
霜臺路漸賒此時傾賀酒相望在京華又憶雪詩曰
愛景人方樂同雲候稍愆徒聞周雅什願賦朔風篇欲
俟千箱慶湏資六出妍詠留飛絮後歌唱落梅前庭樹
思瓊橤妝樓認粉綿瑞邀盈尺日豐待兩岐年預約延
枚酒虚乘訪戴船映書孤志業披氅阻神仙幾向霜階
步頻將月幌褰玉京應已足白屋但顒然又殘雪詩
曰旭日開晴色寒空失素塵遶墻全剥粉傍井漸銷銀
刻獸摧鹽虎為山倒玉人珠還猶照魏璧碎尚留秦落
日驚侵晝餘光悮惜春簷冰滴鵝管屋瓦鏤魚鱗嶺霽
嵐光坼松暄翠粒新擁林愁拂盡著砌恐行頻焦寢忻
無患梁園去有因莫能知帝力空此倚平均劉長卿
和辛大夫湖南降雪詩曰長沙耆舊拜旌麾喜見江潭
積雪時柳絮三冬先北地梅花一夜遍南枝初開窗閣
寒光滿欲掩軍城暮色遲閭里何人不相慶萬家同唱
郢中詞錢起禁闈翫雪詩曰元雲低禁苑飛雪滿神
州虚白生臺榭寒光入冕旒粉凝宮壁静乳結洞門幽
細遶廻風轉輕隨落羽浮怒濤堆砌石新月孕簾鉤為
報詩人道豐年誦聖猷許渾對雪詩曰雲度龍山暗
綺城先飛淅瀝引輕盈素娥冉冉拜瑶闕皓鶴紛紛朝
玉京隂嶺有風梅豔散寒林無月桂華清剡溪一醉十
年事忽憶棹回天未明韋莊對雪詩曰瓊林瑶𣗳忽
珊珊急帶西風下晚天皓鶴䙰褷飛不辨玉山重疊凍
相連松裝粉穗臨窗亞水結冰錐簇溜懸門外寒光利
如劔莫推紅袖訴金船又夜雪泛舟遊南溪詩曰大
江西面小溪斜入竹穿松似若耶兩岸嚴風吹玉樹一
灘明月曬銀砂因尋野渡逢漁舍更泊前灣上酒家去
去不知歸路遠棹聲煙裏獨嘔啞李衢都堂試貢士
日慶春雪詩曰錫瑞來豐歲旌賢入貢辰輕摇梅共笑
飛弱柳和春遶砌封瓊屑依階噴玉塵蜉蝣吟更苦科
斗映還新鶴毳迷難辨冰壺鑒易真因歌大君德率舞
詠陶鈞又李景詩曰密雪分天路羣才坐粉廊靄空
迷晝景臨案借寒光似暖花消地無聲玉滿堂灑詞偏
誤曲留硯忽因方幾處曹風比何人謝賦長春輝早相
照莫滯九衢芳又李損之詩曰春雪晝悠颺飄飛試
士場綴毫疑起草沾字共成章匝地如鋪練凝階似截
肪鵝毛縈樹合柳絮帶風狂投息方殊慶豐年已報祥
應知郢上曲高唱出東堂李子卿望終南春雪詩曰
山勢抱西秦初年瑞雪頻色摇鶉野霽影落鳳城春輝
皛瓊峯逼晶明玉樹親尚寒猶氣勁不夜為光新荆岫
全疑近崑丘宛合隣餘輝儻可借廻照讀書人戎昱
霽雪詩曰風捲寒雲暮雪晴江煙洗盡柳條輕簷前數
片無人埽又得書窗一夜明姚康早春殘雪詩曰微
暖春潛至輕明雪尚殘銀鋪光漸溼珪破色仍寒無柳
花常在非秋露正漙素光浮轉薄皓質駐應難幸得依
隂處偏宜帶月看玉塵銷欲盡窮巷起袁安又裴乾
餘雪詩曰霽日雕瓊彩幽庭減夜寒梅飄餘片積日墮
晩光殘零落偏依桂霏微不掩蘭隂林披霧縠小沼破
冰盤曲檻霜凝砌疎篁玉碎竿已聞三徑好猶可訪袁
安又施肩吾詩曰春景照林巒玲瓏雪影殘井泉添
碧甃藥圃洗朱闌雲路迷初醒書堂映已難花分梅嶺
色塵减玉階寒遠稱棲松鶴高宜滴露盤佇逢春律後
隂谷始堪看宋蘇軾雪夜書北堂壁二首黃昏猶作
雨纖纖夜静無風勢轉嚴但覺衾裯如潑水不知庭院
已堆鹽五更曉色來書幌半夜寒聲落畫簷試埽北臺
看馬耳未隨埋沒有䨇尖城頭初日始翻鴉陌上晴泥
已沒車凍合玉樓寒起粟光摇銀海眩生花遺蝗入地
應千尺宿麥連雲有幾家老病自嗟詩力退空吟冰柱
憶劉义又謝人見和前篇二首已分酒杯欺淺懦敢
將詩力鬭深嚴漁簔句好真堪畫柳絮才高不道鹽敗
履尚存東郭足飛花又舞謫仙檐書生事業真堪笑忍
凍孤吟筆退尖九陌凄風戰齒牙銀杯逐馬帶隨車也
知不作堅牢玉無奈能開頃刻花得酒強歡愁底事閉
門高卧定誰家臺前日暖君須爱冰下寒魚漸可义
朱熹次秀野詠雪韻三首詩曰閉門高卧客來稀起看
天花滿院飛地迥杉篁增勝槩庭虚鳥雀噪空飢酒腸
凍澁成新恨病骨侵凌减舊肥頼有袁生清興在忍寒
應未泣牛衣又曰一夜同雲匝四山曉來千里共漫
漫不應琪樹猶含凍翻笑楊花許耐寒乘興正須披鶴
氅瀹甘猶喜破龍團無端酒思催吟筆却恐長鯨吸海
乾又曰開門驚怪雪交加亂落横飛詎有涯密竹不
妨呈勁節早梅何處覓殘花山隂客子須乘興洛下先
生想卧家病廢杯觴寒至骨哦詩無復更堪誇黃庚
詠雪詩曰片片随風整復斜飄來老鬢覺添華江山不
夜月千里天地無私玉萬家遠岸未春飛柳絮前邨破
曉壓梅花羔羊金帳應麤俗自掬冰泉煮石茶袁易
春日雪中詩曰蕭齋聽寒雨出戸霰已集飛霙點砌銷
綠苔稍沾溼紛紛漸填委勢若包原隰冥觀隂陽妙欲
張故先歙定知陳荄下已有春風入明宣宗喜雪歌
曰一冬晴明人不厭臘月雪花尤所喜從古農占重三
白來年有秋預可擬昨夜長風廣莫來號空捲地初停
雷斯須漫漫撒玉屑千𣗳萬樹梅花開大地平鋪皆一
色光輝未數瓊瑶白四山蒼翠不可尋但見凌空聳銀
壁憑高四顧真竒觀日上扶桑朝不寒昔人勞農享臘
惟此時更說來年豐有期村村腰鼓聚宴飲庶幾時平
今見之嗟予菲德臨九五爕理功能寄丞輔舉觴相樂
拜天庥永念皇天與皇祖羅肅次西墅學士己亥元
日雪詩曰長樂鐘殘五漏微蓬萊天近六花飛光含銀
燭調元氣色映瓊筵促曙輝已放素華凝禁苑還飄落
絮點朝衣玉堂學士文章伯獻賦詞高和者稀蔡羽
詩曰寒光逼四隅瑞氣滿皇都素女開金鏡遊人在玉
壺蓬萊駕白鳳湯殿浴霜鳬别有藏香室紅煙傍碧衢
原賦晉孫楚雪賦曰豐隆灑雪交錯翻紛膏澤偃液普
潤中田肅肅三麥實獲豐年又李顒雪賦曰何時雪
之嘉澤亦應變而俱凝隨同雲而下降固霑渥之所興
宋謝惠連雪賦曰歲將暮時既昏寒風積愁雲繁梁
王不悅遊於兔園乃置旨酒命賓友召鄒生延枚叟相
如末至居客之右俄而微霰零密雪下王乃歌北風於
衛詩詠南山於周雅相如於是避席而起逡廵而揖曰
臣聞雪宮建於東國雪山峙於西域岐昌發詠於來思
姬滿申歌於黃竹曹風以麻衣比色楚謠以幽蘭儷曲
盈尺則呈瑞於豐年袤丈則表沴於隂德連氛累靄揜
日韜霞霰淅瀝而先集雪紛糅而遂多其為狀也散漫
交錯氛氲蕭索藹藹浮浮瀌瀌奕奕連翩飛灑徘徊委
積始緣甍而冐棟終開簾而入隙既因方而為珪亦遇
圓而成璧眄隰則萬頃同縞瞻山則千巖俱白於是臺
如重璧逵似連璐庭列瑶階林挺瓊樹皓鶴奪鮮白鷴
失素若乃積素未虧白日朝鮮粲兮若燭龍銜曜照崑
山及其流滴垂冰緣霤承隅爛兮若馮夷剖蚌列明珠
亂曰白羽雖白質已輕兮白玉雖白空守貞兮未若兹
雪因時興滅玄隂凝不昧其潔太陽曜不固其節節豈
我名潔豈我貞憑雲升降從風飄零值物賦象任地列
形素因遇立汚隨染成縱心浩然何慮何營周劉璠
雪賦曰天地否閉凝而成雪應乎玄冬之辰在於沍寒
之節蒼雲暮同嚴風曉别散亂徘徊雰霏皎潔違朝陽
之曜煦就凌隂之惨冽混二儀而並色覆萬有而皆空
既奪朱而成素實矯異而為同始飄颻而稍落遂粉糅
而無窮曉攝光而映淨夜合影而通曨似北荒之明月
比西崑之閬風增唐李子卿聚雪為小山賦曰皓色
旁射兮清虚上騰閑階之下兮聚雪崚嶒歎此雪兮具
知其有興有滅故為山也庶期乎不騫不崩始也散而
從風𩔖元氣之無象今也結而為阜若胚渾之初凝五
嶺高標三峰遠蹠昔則心往斯焉目擊千里之勢存乎
袤丈萬仞之容見乎盈尺皜曜起乎岑嶂膧朧生乎樹
石峽裏則秋月長懸封中則曉雲猶白夫其以近則遠
以遠則親玉林不夜瑶草先春照寒景而逾㓗拂朝霞
而更新嶺上&KR0008;襂作緱氏之仙鶴巗中綽約寫姑射之
神人樵傍壑而疎影徑臨崕而絶隣至若霽日生暖融
風變朔危容半頽儻遇嵇康之醉片影初墜謂入郄詵
之幄因降高而就卑遂散雕而為朴沍寒始勁猶可持
而斵見晛則消不可繫而握因知夫色不久鮮物無常
堅始則有於無有今乃然於自然觀陵谷之推易信人
世之徂遷亦何必怪桑田之變海都邑之成川范榮
殘雪賦曰謝惠連遒文擅名藻思騰聲覩階墀之積雪
因體物以興情曰是雪也感沍寒之德陶元化之精元
冬御時固凄其而以降青春换律奚浩然以居貞豈不
以其氣勁其質清處惨無昧遇蒙而成若就陽呈妍已
遇乎東風所觧且居隂寓質望晞夫朝日之明乃春宵
尚寒銀漢未沒質瑩庭蕪光摇林樾雜凝花於春露亂
素影於夜月小山虚映瑶峰盈尺而潛生樛枝乍垂梅
花照樹而將發詎比夫瓊橤難求夜光可照且昧不貪
之寶未得卷舒之妙或消或結吾將任其行藏是翫是
瞻彼何為乎衒耀當其朔風駛同雲劇既散亂以飛空
或繽紛而下隙於是出野而萬頃連縞晞山而千峰合
璧既見睍以俱消將飄零而委積隨時之義強守㓗而
在今潤物之功固呈豐而自昔既而陽氣長隂氣滅將
散有以歸無尚葆光而固節已矣哉人道不能無否泰
天道豈可無寒熱固可洞消息以從之何必託興於殘
雪林滋小雪賦曰偉兹雪之霏霏應玄冥而不失其
期賦象於虹藏之日成形於冰凍之時委地則微庶表
三冬之候翻空雖小那無六出之姿當其寒氣初升隂
風始變既淅瀝於遥野却飄颻於廣甸邊城一望龍山
之淨色猶晞上苑再瞻鳳闕之清光未遍眇若毫端輕
飛可觀細細而千巖送冷飄飄而萬戸迎寒霏微墀廡
之間瑶臺月曉髣髴草茅之上玉樹花攅迥拂隂軒高
翻曉律縈枝分盈尺之象帶月誤如圭之質微交月影
天邊之孤雁應迷稍助山明松際之浮烟已失細糁長
空纖緣綺櫳淨若蘆花之覆水輕同柳絮之因風是則
謝氏林亭盡在廻眸之内梁王池館無非跬步之中于
以明㓗白之姿于以表隂凝之漸雖見睍而無滯詎因
汚而成染初疑畫閣妝奩之香粉微微又若瓊筵玉筯
之凝酥點點既而纖悉繽紛呈祥是因掩日而難分薄
霧開簾而不辨輕塵影入空帷預想映書之子光侵遠
水潛思訪戴之人可謂不遠而来自無而有始縈盈於
階砌終散漫於林藪安得不燎薰爐命芳酒作小雪之
賦繼大夫之後
原贊晉庾肅之雪贊曰百籟哀吟廣莫長揮霰雨馺灑
皓雪其霏輕質飄颻與風廻散望之凝映皓若天漢即
之皎㓗色踰玉粲晉羊孚雪贊曰資清以化乘氣以
霏遇象能鮮即㓗成暉宋謝惠連雪贊曰氣遍霜繁
年豐雪積彼厲我和爾素子白其德懿矣玩之庭隙權
陋瑶臺暫踐盈尺梁沈約雪贊曰火競乃上炎隂矯
亦下潤獨有凝雨姿貞晼而無殉排雲寕自高晞光夲
非恡委谷不辭深因巖豈知峻㓗貌雖同賞英心共誰
振
增歌唐朱孝廉詠白雪歌曰凝雲凌霄漢從風飛且散
聯翩避幽谷徘徊依井幹既興楚客謠亦動周王歎所
恨輕寒早不待春光旦
霰一
原釋名曰霰星也冰雪相搏如星而散也說文曰霰
稷雪也詩曰相彼雨雪先集維霰尚書洪範五行
傳曰隂陽相脅而為雹霰盛隂雨雪凝滯而冰寒陽氣
薄之不相入則散而為霰霰者陽脅隂也爾雅曰雨
䨘為霄注云冰雪雜下者故為霄雪霰古作䨘霄即消
也又曰雨與雪雜下曰霰增韓詩薛君注曰霰霙
也原曾子曰隂之專氣為霰增杜甫詩曰雖當霰
雪嚴未竟松栢凋
霰二
增謝惠連賦曰梁王不悅遊于兔園俄而微霰零密雪
下瑣言曰有丁生寓朗州橤宮冬夜霰雪方甚二三
羽衣圍爐有肥羜美酒之歎丁曰致之何難闢戸奮袂
去至夜分蒙雪廻提一銀榼酒熟羊一足云浙帥厨中
物也留之而去
霰三
原相和增無垠(爾雅云雨雪相和為霰詞云霰雪雰其無垠)(楚)先集
下零(上詳霰一零韋應物詩云維霰下寒雀喧)輝素飄英(王韶賦曰霰先)
(集兮雪乃零散輝素兮被簷庭華含元殿賦曰凌霰飄英蔭藹武闉增穆清)
霰四
原冰雪相搏隂陽相脅冰雪雜下雨雪雜下
稷雪隂氣(俱詳霰一)
霰五
增詩宋楊萬里詠霰詩曰雪花遣霰作前鋒勢頗張皇
欲暗空篩瓦曉尋疎處漏跳階誤到暖邊融寒聲帶雨
山難白冷氣侵人火失紅方訝一冬暄較甚今宵敢歎
卧如弓
雹一
增釋名曰雹砲也其所中物皆摧折如人所蹙砲也
原說文曰雹雨冰也從雨包聲增禮記曰仲冬行夏
令則雹凍傷榖原洪範五行傳曰隂陽相脅而為雹
霰盛隂雨雪凝滯而冰寒陽氣薄之不相入則散而為
霰盛陽雨水温煖而湯熱隂氣脅之不相入則轉而為
雹霰者陽脅隂也雹者隂脅陽也左傳曰凡雹皆冬
之愆陽夏之伏隂(愆陽冬沮也伏隂夏寒也)聖人在上無雹雖有不
為災增焦贛易林曰隂風泥塞常冰不温凌人怠惰
大雹為災春秋考異郵曰隂陽專精凝合成雹雹之
言合也原白虎通曰自上而下曰雨雹(雨音于具反)增
後漢書蔡邕上封事曰臣聞天降災異緣象而至霹靂
雹數發殆刑誅繁多之所致也原曾子曰隂之專氣
為雹雹者氣化盖沴也增酉陽雜爼曰木再花夏有
雹
雹二
增榖梁傳曰僖公二十九年秋大雨雹漢書曰成帝
河平二年楚國雨雹大如斧飛鳥皆死范曄後漢書
曰有青蛇見於御座軒前有大風雨雹霹靂拔樹又
曰安帝延光元年夏京師及郡國雨雹東觀漢記曰
和帝永元五年六月郡國大雨雹大如鴈子崔鴻十
六國春秋曰石勒時雹起西河界大如雞子平地三尺
洿下丈餘行人禽獸死者萬數歴太原樂平武鄉趙郡
廣平鉅鹿千餘里樹木摧折禾稼蕩然勒問徐光光曰
去年禁寒食介推帝鄉之神也歴代所尊故有此災矣
崔鴻前趙錄曰劉曜光初三年夏四月長安雨雹大
如鷄子又曰永熙中有風雹之變王椿上疏曰風為
號令皇天所以示威雹者氣激隂陽有所交諍殆行令
殊節舒急失中之所及也稽神錄曰楊行自言天祐
初在鼓城避暑于佛寺雨雹方甚忽聞大聲震地走視
門外乃見一雹其高與寺樓等入地可丈餘經月雹乃
消軒渠錄曰熙寧中河州雨雹大者如雞卵小者如
蓮芡或如人頭耳目口鼻皆具無異鐫刻次年王師平
河州又曰紹興十七年五月初臨安大雨雹太學瓦
屋皆碎學官申朝廷不敢言雹稱為硬雨郭氏元中
記曰東方有柴都焉在齊國有山山有泉水如井狀深
不測至春秋時雹從井出常敗五榖土人常以柴塞之
則止不以柴塞則出也故號為柴都伏琛齊地記云
安丘城南三十里雹都泉其雹或出或否亦不為災
雹三
原凝氣雨冰(春秋漢含孳曰專一精井氣凝為雹宋均注曰謂若魯僖公脅于齊以妾為妻)
(尊重齊媵無廻曲之心感隂水氣乃使結而不觧散下詳雹一)祠井都泉(陳留風俗)
(曰雍丘縣夏后公祠有神井能興霧雹下詳雹二)流銅銷石(凉州異物志曰有大人生)
(于北邊偃卧于野其高如山頓脚成谷横身塞川近之有尖銅雹擊旃注曰旃之也唯可遥看不可到下到下)
(則雷霆流銅鐡之丸以擊人石歴代紀曰石遵襲位鄴中暴風雨震雷而雹如斗金皆銷為火月餘乃滅)
馬頭雞子(漢書曰武帝元封三年十二月雨雹大如馬頭又曰宣帝地節四年五月山)
(陽濟隂雨雹大如雞子深二尺五寸殺二十人飛鳥皆死)五寸九澤(史記云漢景帝二年)
(秋雨雹大者五寸深二尺積又淮南子曰北極之極有九澤有雪冰雹)陽愆隂伏(并詳)
(雹一)折木傷稼(孔叢子曰永初三年夏河西縣大雨雹皆如杯棬大者或如斗殺畜生雉)
(兔折樹木人東觀漢記曰韓稜字伯師除為下邳令視事未周吏爱慕時鄰縣皆雹傷稼稜縣界獨無雹)
增二尺三出(上詳五寸注盖埤雅云雹形似半珠其珠皆三出雪六出而成花雹三)
(出而成珠此隂陽之辨也)原隂脅陽徵動羽(西京雜記云鮑敞問董仲舒曰雹何)
(物也仲舒曰隂氣脅陽也霜風角占曰徵動羽有雹)如桃李似杯棬(風俗通曰)
(成帝問劉向曰俗說文帝時天下斷獄二人米一斗一錢有此事否對曰皆不然後元年雨雹如桃李深三尺)
(尋太宗之代不可為升平下詳折木注)
雹四
原如斧(詳雹二)如礪(詳雹二)雨凝(蔡邕月令章句云雨凝曰雹)寒罸(漢書)
(五行志云天雨雹常寒之罸也)專氣(詳雹一)伏隂(左傳云詳雹一)春雨(春秋繁露)
(云水有變春夏雨雹此法令緩刑罸不行)夏雨(爾雅云十二月寒不降五月下雨雹)漢初平
(後漢書云獻帝初平二年五月雨雹大如扇)晉太興(晉中興書云太興三年雨雹大如鴨子)
武子問禦(季武子問申豐曰雹可禦乎對曰雹之為災誰能禦之)季彦對徵(後漢書延)
(光二年河西大雨雹如斗安帝問孔季彦對曰此皆隂乘陽之徵也)
雹五
原詩陳陸瓊和張湖孰雹詩曰惟徵動羽惟隂脅陽雨
冰作沴凝氣為祥增宋張耒大雨雹詩曰夜来飛雹
驚我眼大者磊落幾如拳起聽但覺屋欲動簷瓦破墜
無復全是日晩晴星斗出鏡净萬里無雲煙乾坤變化
竟誰使造作詭怪湏臾間隣家老叟髮已白云昔見此
今十年木衰火濫氣浮洩激此隂沴成冰堅儒生臆度
知是否天事誰得窮其源屋頭雛鴉失其母足傷翅折
亦可憐
增賦唐張鼎禦雹賦曰聖人常夕惕而不寐懼時令之
有失欲禦雹於明年必藏冰於是日深山窮谷於是收
桃弧棘矢而後出盖所以息天時之暴沴成國家之元
吉不然者當純陽之用事有伏隂之相蒸炎雲際天而
凍雨驟落芳草竟野而凄風暴興夫傷榖者莫大于雹
禦雹者其在乎冰俾四時之事不悖信七月之詩有徵
日臨下土時在北陸乃命凌人出斯冰谷威剌剌而正
切聲冲冲而轉速雖暫勞而可倦終永寧以多福今國
家酌于故實考于先王雖雹可以禦亦冰其是藏等至
仁于天地曾何咎于隂陽斯道可久百王不改苟或失
之四方何罪周官之禮是具魯史之言斯在
御定淵鑑𩔖函卷九
