欽定四庫全書
御定淵鑑類函卷三百八十六
舟部(舟䌫)(筏筰)(槎桴帆檣)(篙两櫂牂檝五柯)(柁榜)(櫓)
舟一
原釋名曰船循也循水而行也又曰舟言周流也船
上屋曰廬象舍也其上重室曰飛廬在上故曰飛也又
在其上曰雀(一作翟)室於中候望若鳥雀之驚視也又
曰船三百斛曰刀刀貂也短也江南所為名短而廣安
不傾危也二百斛已下曰艇其形徑挺一人二人所乘
行也又曰外狭而長曰艨衝以衝突敵又曰上下
重版曰艦(四方施版以禦矢其内如牢檻)說文曰舫併船也又曰
艇小舟也形狭而長又曰總名船曰艘又曰江中
舟曰□(音禮)增又曰航方舟也原方言曰舟自關而
東謂之船自關而西或謂之舟方舟或謂之航南楚江
湘凡船大者謂之舸小舸謂之艖增又曰南楚船小
而深謂之&KR1956;又曰南楚呼艓曰□原爾雅曰舫舟
也天子造舟諸侯維舟大夫方舟士特舟庶人乘泭(造比)
(舟為橋也維連四船也方併两船也特單&KR0657;也泭維木以為渡也)廣雅曰艦大船也
舫艕船也蒙衝艑䑦□舸舼艇艋舟也又曰吳曰艑
增通雅曰䑽取其寬容平榻即艎屬又曰艑艖淺
船也原埤蒼曰海中船曰艆䑼韻集曰鷁首天子
船也船船也艘海大船也李虔通俗曰晉曰舶增
物原曰燧人以匏濟水伏羲始乘桴軒轅作舟顓頊作
篙槳帝嚳作柁櫓堯作維牽夏禹作舵加以&KR0963;碇帆檣
伍員作樓船原世本曰共□貨狄作舟(共□貨狄黃帝二臣)
又曰古者觀落葉因以為舟墨子曰棄作舟束晢
發蒙記曰伯益作舟吕氏春秋曰虞姁作舟物理
論曰化狐作舟山海經曰番禺始為舟又曰有大
人之國坐而削舟周易曰刳木為舟剡木為楫舟楫
之利以濟不通蓋取諸渙增尚書曰若濟巨川用汝
作舟楫毛詩曰汎彼柏舟在彼中河原又曰汎汎
楊舟載沈載浮又曰誰謂河廣曾不容刀又曰造
舟為梁增周禮曰作舟以行水禮記曰季春之月
命舟牧覆舟五覆五反乃告舟備天子始乘舟(注覆反者愼之)
(至也)原家語曰舟非水不行水入舟則沒增後漢書
曰皇甫規對策曰君者舟也民者水也羣臣乘舟者也
將軍兄弟操楫者也梁簡文曰舟神名馮耳五行書
曰下船三呼其名除百忌又呼為孟公孟母原越絶
書曰闔廬見子胥敢問船軍之備何如對曰船名大翼
小翼突冒樓船橋船今船軍之教比陵軍之法乃可用
之大翼者當陵軍之重車小翼者當陵軍之輕車突冒
者當衝車樓船者當行樓車橋船者當輕足驃騎又
曰越人以舟為須慮臨海記曰白鵠山有湖湖中有
一石舴艋莊子曰藏舟於壑藏山於澤謂之固矣然
而夜半有力者負之而走昧者不知也又曰水之積
也不厚則其負大舟也無力覆杯水於㘭堂之上則芥
為之舟置杯焉則膠水淺而舟大也增又曰巧者勞
而智者憂無能者無所求飽食而遨遊泛然若不繫之
舟又曰方舟而濟河有虛舟來觸雖有褊心之人終
不怒也有一人在其上則惡聲隨之向虚而今實也
原文子曰舟浮江海不為莫乘而沈君子行道不為莫
知而止鄧析書曰同舟涉海中流遇風救患若一所
憂同故也墨子曰古之民未知為舟車時重任不移
遠道不致故聖王作為舟車以便民事其為舟車也全
固輕利可以任重致遠其為用則少而為利多是以民
樂而利之增慎子曰行海者坐而至越有舟故也
韓子曰奔車之上無仲尼覆舟之下無伯夷原孫卿
子曰君者舟也庶人者水也水則載舟水則覆舟增
吕氏春秋曰管夷吾百里奚霸王之船驥也絶江者託
於船致遠者託於驥原淮南子曰越舲蜀艇不能無
水而浮又曰湯武聖主也而不能與越人乘舲舟而
浮於江湖又曰楚人有乘船而遇大風者波至而恐
自投於水非不貪生而畏死也惑於死而反忘生也
又曰龍舟鷁首浮吹以虞此遊於水也(龍舟大舟也刻為龍文以飾之)
(鷁水鳥也畫其像著船首於舟中吹籟與竽以為樂故曰浮吹以虞)又曰古人見窾木
浮而知為舟以類取之也掦子法言曰舍舟航而濟
乎瀆者末矣舍五經而濟乎道者末矣乘國者其如乘
航乎航安則民斯安矣增譙周法訓曰以道為天下
者猶乘安舟而由廣路安舟難成可久處也廣路難至
可常行也又曰乘船曲折不失其度是善乘舟者
原抱朴子曰瓊艘瑤楫無涉川之用又曰欲以弊藥
必規升騰者何異策蹇驢而欲尋追風櫂藍舟而欲濟
大川增杜夷幽求曰輕舟可以救溺濡幕可以濟焚
王子年拾遺記曰軒皇變乘桴以造舟楫水物為之
翔湧滄海為之恬波原物理論曰夫工匠經涉河海
為䑦&KR1139;以浮大川皆成乎巧手出乎聖意楚辭曰美
要妙兮宜修沛吾乘兮桂舟增杜甫詩曰富豪有錢
駕大舸貧窮取給行艓子
舟二
原太公六韜曰殷君喜為酒池迴船牛飲者三千人
又曰武王伐殷先出於河吕尚為後將以四十七艘船
濟於河周書曰周成王時於越獻舟左傳曰齊侯
與蔡姬乘舟於囿蕩公公懼變色禁之不可公怒歸之
又曰冬晉薦饑使乞糴於秦秦輸粟於晉自雍及絳
相繼命之曰汎舟之役又曰秦伯伐晉濟河焚舟取
王官及郊晉人不出遂自茅津濟封殽尸而還又曰
晉楚將戰趙嬰齊使其徒先具舟於河故敗而先濟
又曰吳伐楚戰於長岸子魚先楚師繼之大敗吳獲其
乘舟餘皇(杜預注曰餘皇舟也)增說苑曰晉平公使叔向聘吳
吳人飾舟以迎之左右各五百人有繡衣豹裘者錦衣
狐裘者叔向歸以告平公曰吳其亡乎原吕氏春秋
曰荆有佽非者得寳劔涉江至中流有两蛟夹繞其船
佽非拔劔赴江刺蛟殺之舟中之人皆活荆王聞之仕
以執圭(一作佽飛)吳越春秋曰范蠡旣滅吳乃乘扁舟入
五湖增廣輿記曰澹臺滅明嘗載文璧渡河陽侯波
起兩蛟夹舟子羽曰吾可以義求不可以威劫操劍斬
蛟投璧於河示無恡意說苑曰梁相死惠子欲之梁
渡河而遽墮水中船人救之曰子欲何之而遽也曰梁
無相吾欲往相之船人曰子居船檝之間而溺無我則
死矣子何能相梁乎惠子曰居艘楫之間則不如子至
於安國家社稷子比我矇矇如未視狗耳史記曰魏
武侯曰美哉山河之固魏國之寶也吳起對曰在德不
在險若君不修德舟中之人皆敵國也戰國策曰或
謂公叔曰乘舟舟漏而不塞則舟沈矣塞漏舟而輕陽
侯之波則舟覆矣今公自以辯於薛公而輕秦是漏舟
而輕陽侯之波也願公察之原說苑曰㐮城君始封
之日衣翠衣𢃄玉劍履縞舄立乎流水之上大夫莊辛
過而說之曰願把君之手㐮城作色不言莊辛遷延稱
曰君獨不聞鄂君之遇越人乎鄂君方汛舟於新(一作斯)
波之上乘青翰之舟張翠羽之蓋會鼓鐘之音越人擁
楫而歌曰今夕何夕兮搴舟中流今日何日兮得與王
子同舟山有木兮木有枝心悅君兮君不知於是鄂君
揄袂而擁之舉繡被而覆之㐮城乃奉手進之淮南
子曰公孫龍在趙時謂弟子曰人而無能者龍弗能與
遊有客衣褐帶索而見曰臣能呼航來公孫龍顧謂弟
子曰門下故有能呼者對曰無公孫龍曰與之弟子之
籍後數日往說燕王於河上而航在水北使善呼者一
呼而航來漢書曰鄧通以櫂船為黃頭郎文帝嘗夢
欲上天不能有一黃頭郎推上天覺而之漸臺以夢中
陰自求推者郎見鄧通夢中所見也召問其名姓鄧猶
登也文帝甚悅官至上大夫又曰武帝自潯陽浮江
而下舳艫千里又曰薛廣德為御史大夫秋上祭宗
廟出便門欲御樓船廣德當乘輿車免冠頓首曰宜從
橋詔曰大夫冠廣德曰陛下不聽臣臣自刎以血汚車
輪上不悅先驅光禄大夫張猛進曰臣聞主聖臣直乘
船危就橋安聖主不乘危御史大夫言可聽上曰曉人
不當如是耶乃從橋增王子年拾遺記曰漢成帝嘗
與飛燕汎戲太液池以沙棠為舟貴不沈沒也以雲母
飾於鷁首一名雲母舟又刻大桐木為虬龍雕飾如眞
象以夹雲舟而行原東觀漢記曰第五倫為會稽守
為事徵百姓攀轅扣馬呼曰捨我何之第五倫密委去
百姓聞之乘船追之交錯水中其得民心如此郭林
宗别傳曰林宗遊洛陽始見河南尹李膺膺大竒之遂
相友善於是名震京師後歸鄉曲衣冠諸儒送至河上
車數千兩林宗唯與李膺同舟而濟衆賓望之以為神
仙焉張璠漢記曰梁冀第池中船無故自覆問掾朱
穆曰舟所以濟渡萬物不施遊戲也而今覆者天戒將
軍當濟渡萬民不可長念樂遊而已江表傳曰劉備
遣人慰勞周瑜瑜曰有軍任不得委署倘能屈威副其
所望備謂張飛關羽曰彼欲致我我今自託於東而不
往非同盟之意也乃乘單舸往見瑜魏文帝浮淮賦
序曰建安十四年王師自譙東征大興水軍浮舟萬艘
雖孝武盛唐之狩舳艫千里殆不過之吳志曰周瑜
逆曹公於赤壁部將黃蓋取蒙衝鬭艦數十艘實以薪
草膏灌其中褁以帷幕上建牙旗同時發火時風猛火
盛延燒岸上營曹公軍退敗又曰吕蒙襲關羽至潯
陽盡伏精兵於&KR1467;&KR1139;中使白衣搖櫓作商賈人服晝夜
兼行故羽不聞知遂到南郡又曰董襲討黃祖祖横
兩蒙衝夹守沔口以栟櫚大紲繫石為矴上有千人以
弩交射軍不得前襲與凌統俱為前部各將敢死百人
人被兩鎧乘大舸突入蒙衝裏襲身以刀斷兩紲蒙衝
乃横流大兵遂進又曰將軍賀齊性奢所乘船雕刻
丹縷青蓋絳襜蒙衝鬭艦之屬望之若山又曰甘寧
廚下兒有遇走投吕蒙蒙出還寧寧許蒙不殺還船縳
置桑樹自射殺之勅船人更增舸䌫解衣卧船中蒙怒
欲攻寧蒙母諫乃止增又曰孫綝奉書景帝曰少帝
於宫内作小船三百餘艘成以金銀師工晝夜不息
原晉書曰王濬為益州刺史謀伐吳造戰艦大船連舫
方百二十步受二千餘人以木為城起樓櫓開四出門
其上馳馬往来又畫鷁首怪獸於船首以懼江神舟棹
之盛自古未有初晉將伐吳有童謠曰阿童復阿童銜
刀浮渡江不畏岸上虎但畏水中龍旣而王濬自益州
造大船連舫順流而下遂建平吳之功阿童濬小字也
又曰夏統在船中曝藥會上已洛中諸貴人車乘如
雲統不之顧賈充怪而問之徐荅曰會稽夏仲御也充
又問卿居水濱頗能隨水戲乎荅曰可乃操柁正櫓折
旋中流初作鯔鰞躍後作鯆䱐引飛鷁首掇獸尾奮長
梢而船直逝者三焉於是風波振駭雲霧杳冥白魚跳
入船者八九充心異之就船與語王隱晉書曰顧榮
徵侍中見王路塞絶便乘船而還過下邳遂觧舫為單
舸一日一夜行五六百里遂得免增晉書曰陶侃嘗
造船其竹頭木屑皆令舉掌之人咸不觧所以及桓温
伐蜀以侃所貯竹頭作丁装船原又曰陶侃以運船
為戰艦或言不可侃曰用官物討官賊又曰朱伺被
賊傷退入船初劉浚開諸船底以木掩之名為船械伺
旣入船賊舉鋋上船屋大呼賊帥在此伺從船底沉行
五十步乃免又曰郭翻與翟湯俱為庾亮所薦公車
博士徵不就咸康末乘小船暫歸武昌省墳墓安西將
軍庾翼以帝舅之重躬往造翻欲強起之翻曰人性各
有所短焉可強逼翼又以其船小狭欲引就大船翻曰
使君不以鄙賤而辱臨之此固野人之舟也翼俯屈入
其船中終日而去增又曰桓玄表請平姚興又諷朝
廷作詔不許初欲飾裝無他處分先使作輕舸載服翫
書畫衆咸笑之原又曰許詢從會稽出都船泊淮渚
劉眞長為丹陽尹數往船造之晉宫閣記曰天泉池
中有紫宫舟升進舟曜陽舟飛龍舟射獵舟靈芝池有
鳴鶴舟指南舟舍利池有雲母舟無極舟都亭池有常
安舟宋元嘉起居注曰有司奏初揚州刺史王弘上
會稽從事韋詣觧列先風聞餘姚令何玢之造作平牀
一乘船舴艋一艘精麗過常用功兼倍請免玢今官詔
可其奏宋書曰垣護之隨王玄謨入河玄謨攻滑臺
護之百舸為前鋒進據石濟石濟在滑臺西南百二十
里元謨敗退不暇報護之護之聞知而虜悉已牽元謨
水軍大艚連以鐡鏁三重欲以絶護之路護之中流而
下每至鐡鏁輒以長柯斧斷之虜不能禁唯失一舸
增齊書曰張融字思光弱冠知名世祖問融住何處對
曰臣陸處無屋舟居非水後日上以問融從兄緒緒對
曰融近東出未有居止權牽小船於岸上住上大笑
隋書曰梁睿請伐陳文帝詔曰陳國來朝未盡藩節若
命水龍終當相屈(隋謂戰艦為水龍)又曰大業元年八月帝
御龍舟幸江都以左武衞大將軍郭衍為前軍右武衛
大將軍李景為後軍文武官五品以上給樓船九品以
上給黃篾舳艫相接二百餘里又曰煬帝遣王弘于
士澄往江南採木造龍舟鳳艒(墨)浮景漾彩朱鳥白虎
玄武飛羽靑鳬樓船等數萬艘杜陽編曰隋處士元
藏機大業間為海使遇風飄至一洲島洲人曰此滄洲
去中國數萬里藏機思歸洲人製凌風舸送之激水如
飛旬日之間即抵東萊唐書曰韋堅為陕郡太守水
陸運使初滻水左有望春樓堅於下鑿潭以通漕帝為
升樓詔羣臣臨觀堅豫取洛汴宋山東小斛舟三百首
貯之潭篙工柁師皆大笠侈䄂□屨為吳楚服每舟署
某郡以所産暴陳其上若廣陵則錦銅器官端綾繡會
稽則羅吳綾絳紗南海瑇瑁象齒珠琲沉香豫章力士
甆飲器茗鐺&KR1690;宣城空青石綠始安蕉葛蚺膽翠羽吳
郡方文綾船皆尾相銜進數十里不絶關中不識連檣
挟櫓觀者駭異又曰何易于為益昌令縣距州四十
里刺史崔朴嘗乘春與賓屬泛舟出益昌旁索民挽縴
易于以身引舟朴驚問狀易于曰方春百姓耕且蠶惟
令無事可任其勞朴媿與賓客疾驅去又曰順宗為
太子時侍宴魚藻宫張水嬉綵艦宫人為櫂歌衆樂間
發德宗歡甚顧謂太子曰今日何如太子誦詩好樂無
荒以為對又曰陸龜蒙遠祖績嘗事吳為鬱林太守
罷歸無裝舟輕不可越海取石為重人稱其廉號鬱林
石又曰陸龜蒙不喜與流俗交雖造門不肯見升舟
設&KR0963;席齎束書茶竈筆牀釣具往来時謂江湖散人
宋史曰元豐元年始遣安壽左諫議大夫陳睦假起居
舍人往聘於高麗造两艦於明州一曰凌虚安濟致遠
次曰靈飛順濟皆名為神舟自定海絶洋而東旣至國
人歡呼出迎又曰張□知處州嘗欲造大舟幕僚不
能計其直□教以造一小舟量其尺寸而十倍算之
又曰紹興三十二年金主亮至瓜州虞允文臨江按試
命戰士踏車船中流上下三周金山回轉如飛敵持滿
以待相顧駭愕亮笑曰紙船耳元史曰至元中宋帥
范文虎遣都統張順張貴駕輪船饋㐮陽衣甲又曰
世祖至元十一年三月命鳳州經略使實都高麗軍民
總管洪察球爾以千料舟巴圖爾輕疾舟汲水小舟各三
百共九百艘載士卒一萬五千期以七月征日本明
通紀曰太祖與陳友諒戰於鄱陽湖劉基在御舟忽躍
起大呼上亦驚起回顧但見基雙手揮云難星過可更
舟上悟如其言更之舊舟果為敵砲擊碎又曰太祖
敗陳友諒兵於龍江獲巨艦名混江龍塞斷江撞倒山
江海鰲正字通曰明少保戚繼光濟水法用生牛馬
皮竹木緣之如箱形火乾再用竿繋助之以浮水一皮
船可乘一人兩皮船合縫可乘三人
舟三
原梁麗吳&KR1994;(莊子云梁麗可以衝城司馬彪注云梁麗小船也張揖埤蒼曰&KR1994;吳船也音)
(彫)翔鳳飛龍(陶季直京邦記云西廵記云宋孝武渡六合龍舟翔鳳以下三千四十五)
(艘舟航之盛三代二京無比下見前)鷁首鴨頭(方言云船首或謂之閤閭或謂之艗)
(艏注今江東貴人船前作青雀是其象也吳志云太傅諸葛恪制為鴨頭船)馳馬凌龍
(崔豹古今注云孫權名小船為馳馬凌洞冥記云旦露池西有靈池方四百步中有龍舫)蒼隼
青雀(晉令云水戰有飛雲船蒼隼船先登船飛鳥船王隠晉書云陶侃擊蜀賊王眞眞以鉤得上)
(侃青雀舟侃欲投水都督王&KR1241;蘇品扶侃入小舟得脫)增五牙原三翼(隋書云楊)
(素進取陳之計造大艦名曰五牙上起樓五層高百餘尺左右前後置六拍竿並高五十尺容戰士八百人次)
(曰黃龍置六百人翼越絶書云越為大翼小翼中為船軍戰)五樓八槽(吳志云曹公出)
(濡須孫權使董襲督五楼船住濡湏口高義熙起居注曰盧循新作八槽艦九枚起四層十餘丈)鸚
鵡鸜鵒(蜀王本記云蜀王有鸚鵡舟船周遷輿服雜事云遠國朝貢越海則有大一名鸜鵒合)
(木為槽)越舲蜀艇(應㻛靈河賦云龍艘白鯉越舲蜀艇泝㳂蔽水帆柁如林)赤
馬增黑龍(杜預表云長史劉繪修治洛陽以東運渠通舟嘗用赤馬又庾闡掦都賦云盤蛟纏)
(於赤馬黑宋史云李繼勲從世宗南征帥龍船三十艘於江口灘)木龍原水馬(唐書)
(云楊行密使聶彦章等率舟師伐馬殷攻岳州彦章入則江將趣江陵許德勲以梅花海鶻迅舸進斷木龍舟)
(蔽江車弩亂𤼵執彦章溺死萬人殷釋彦章還德勲謂曰為我謝吳王僕等數人在湖湘不可冀也抱朴子)
(曰屈原投汨羅之日人並命舟楫迎之至今以為競渡或以水車謂之飛鳬亦曰水馬一州士庶悉臨觀之)
華泉赤漆(晉宫閣記云都亭池廣八十步内有華泉舟續述征記云石壺臺有敗赤漆)
(船土民皆謂堯時物)瓜皮增竹葉(王濬集云瓜皮船本圖以倉卒用之耳寧可以深入)
(敵境耶於異聞實錄云陳季卿家於江南舉進士不第常訪僧青龍寺遇僧他適有終南山翁亦候僧歸東)
(壁有寰瀛圖季卿乃尋江南路而長嘆曰得自渭泛河逹於家亦不悔山翁笑曰此不難致命僧僮折階前一)
(竹葉作舟置圖上季卿熟視久之稍覺渭水波浪一葉漸巨席帆旣張恍然若登舟旬餘至家一更復登舟泛)
(江遵舊途而去復遊青龍寺見山翁尚擁褐而坐季卿曰非夢乎山翁曰六十日當自知爾後季卿妻子自江)
(南奔来謂季卿厭世且曰某日夜歸題詩於西齋季卿始知非夢)原文鷁翠虬(司馬)
(相如子虚賦云怠而後𤼵游於清池浮文鷁揚旌栧張翠帷建羽蓋𫝊毅洛賦云停清沼以泛舟浮翠虬與)
(玄武)龍負魚躍(吕氏春秋云禹南省方濟於江黃龍負舟禹邱天歎曰吾受命於天竭力)
(以養人生性也死命也奈何憂於龍焉龍弭耳曳尾而逝尚書圖緯曰大子𤼵渡河白魚躍入王舟)
撞雷挟電(㓊冥記云昆靈池中有撞雷舸電洞冥記云昆靈池中有凌波艦挾艦)飛
馬增翔螭(江表傳云孫權名舸為馬言飛馳如馬之走陸地也拾遺記云漢武思李夫人不)
(可得始穿昆明池汎翔螭舟帝自為曲使女伶歌之時日已西傾凉風激水女伶歌聲甚遒自賦落葉哀蟬之)
(曲)壓天觸月(賈島詩云棹翻波底月船壓水中天述異記云影娥池有遊雲船觸月)
(船鴻毛船遠見船)掇月凌風(㓊冥記云虬泉池在五柞宫北中有追雲舟起鳳舟待仙)
(舟含煙舟掇月舟或以沙棠為枻檝或以木蘭文柘為櫓棹下見前)載月泛雪(古詩)
(云滿船空載月明歸戴世說云王子猷雪夜泛舟訪安道)青龍綠鷁(梁書云湘州賊)
(陸納造青龍艦白虎艦衣以牛皮高十五丈鳥劉楨魯都賦云綠鷁蔥鶖注皆船名船首畫此二形也)
原蒼鷹赤雀(白帖云俱戰艦名)增靈鶂晨鳬(拾遺記云成帝乘衝)
(瀾靈鶂之舟以香金為鈎霜絲為綸丹鯉為餌釣於臺下得白蛟焉王粲海賦云乘桂菌之舟晨鳬之舸)
飛虎原鳴鶴(中興繫年錄云宋紹興二年王彥恢制飛虎戰艦傍設四輪每輪八楫日)
(行千里與西京雜記云太液池有鳴鶴舟容舟清廣舟采菱舟越女舟)增蛇騰蜂集
(王子年拾遺記云張丞之母孫氏懷丞之時乘輕舫遊於江浦之際忽有白蛇三尺騰入舟中母祝曰若禎吉)
(勿毒噬我乃將還置之房内一宿視之不復見蛇嗟而惜之又云周武王東伐紂夜濟河月明如晝有大蜂)
(状如丹鳥飛集王舟因以象畫幡旗翼日而梟紂名其船曰蜂舟魯哀公二年鄭人擊趙簡子得其蜂旗則其)
(遺類)銀裝金飾(宋史云太祖開寳六年吳越國進銀裝花舫金香獅子唐南蠻傳云婆)
(賄伽盧國有二池以金為隄舟檝皆飾金寳)原載土抽竹(吳書云洪規罷郡會稽歸)
(無資糧又不欲令人知乃載土而返乞又云禇珍字孔璉罷烏傷令单船而返故人羊衡就土物惟抽船下)
(一竹贈之曰東南之美惟竹箭貞而節也)秤象增出牛(魏志云鄧哀王沖字倉舒少聪)
(察岐嶷生五六歲智意所及有若成人孫權曾致巨象太祖欲知其斤重訪之羣下咸莫能出其理沖曰置象)
(大船之上而剡其水㾗所至稱物以載之則校可知矣太祖大悅即施行宋史云河中府浮梁用鐡牛八維)
(之一牛且數萬斤後水暴漲絶梁牽牛没於河莫能出之者僧懷丙以一大舟實土夹牛維之用大木為權衡)
(状鉤牛徐去其土舟浮牛出)原自牽同濟(語林云劉道眞遭亂於河側自牽船見一)
(老嫗採桑逆旅劉調之曰女子何不調機刺杼而採桑逆旅女子荅曰丈夫何不跨馬揮鞭而牽船乎下詳)
(郭林宗别傳)增蓄書畫貺錢帛(山堂肆考云宋未芾喜蓄書畫嘗𤼵運江淮揭)
(牌行舸曰米家書畫船慨廣輿記云唐張建封字本立鄧州人博辨能文章慷尚氣以功名自許裴尚書寬)
(罷政歸途次一人坐樹下衣履極敝與之語大竒之曰以君才識豈長貧賤者舉船錢帛奴婢貺客客受而登)
(舟即戒飭奴婢裴公益竒之既乃知建封也官徐州節度使)原文丹漆飾綵繒
(駱統陳諸將舟船飾麗牋云諸將舟船競相奢麗文以丹漆雕鏤之功好尚滋繁計其費耗所損不少吳書)
(云陸遜破曹休當還西陵公卿並會為遜祖道上賜遜御船一舫繒綵飾之)若樹葉如
蓮花(湘州記云繞川行舟遥望若一樹葉如風土記云漂汎如散蓮花漂汎者言船之在水蓮花散落)
(浮於川也)两龍載一鯉躍(幽明錄云吳猛還豫章附載客船一宿行千里同行客視)
(船下有兩龍載之船不著水女搜神記云宫亭湖石廟嘗有估客下都經其下見二子云可為買两量絲履)
(自當厚報估客至都市履並市書刀俱内箱中既還以箱及香置廟中而去忘取刀至湖内汛舟忽有一鯉躍)
(入舟内破腹得書刀)待項羽渡伍員(漢書云項羽至烏江烏江亭長檥船待羽渡江)
(謂羽曰江東雖小亦足王也願大王急渡人吕氏春秋曰伍員如吳過於荆至江上欲涉見一丈刺小船方)
(將漁從而請焉丈人渡之)沙棠舟芙蓉艦(山海經云崑崙有沙棠木食其實不溺為)
(木不沈銘曰安得沙棠木剡以為舟船千蕭方等三十國春秋曰盧循寇京邑芙蓉艦餘艘)連舳
接艫泛舼浮艕(左思吳都賦云弘舸連舳巨艦接艫飛雲蓋海制非常模疊華樓而島時)
(時彷彿於方壺比鷁首之有裕邁余皇於往初雲𫝊玄正都賦云戒水軍遵川流越舼泛吴艕浮歌玄詠石)
(流)風駭雲浮月移日轉(夏侯弼吳都賦云巖巖船艫汎汎楊舟雍河傑跱風)
(駭雲浮月楊修出征賦云汎順風而迴艫徐日轉而移旆已入乎河口殿尚集於園池)迴船受
箭刻舟求劔(魏略云孫權乘大船来觀軍公使弓弩亂發箭著其船船偏重將覆因迴船復)
(以一面受箭箭均船平乃還刻吕氏春秋云楚人有涉江者其劍自舟中墜於水遽其舟曰是吾劍所從墜)
(也舟去從所刻處入水求之不亦惑乎)增齊山絶海泛宅浮家(摭言云荆)
(南成汭造巨艦一艘三年而成號曰和州載有齊山絶海之名唐書云顔真卿為湖州刺史隠士張志和来)
(謁眞卿以其舟敝陋請更之志和曰願為浮家泛宅往来苕霅間)
舟四
原餘皇(見前)太白(蜀王本記云秦為太白船萬艘欲以攻楚注曰太白船名)增木
蘭(任昉述異記云魯班嘗刻木蘭為舟詩家所云木蘭舟出於此)文桂(拾遺記云玉山傍有丹桂)
(紫桂白桂皆直上百尋可為舟航謂之文桂舟)海鰌(宋史云虞允文屯兵京口敵屯重兵滁河造三)
(牐儲水深數尺塞瓜州口時諸軍皆聚京口不下二十萬惟海鰌船不滿百戈船半之允文謂遇風則使戰船)
(無風則使戰艦數少恐不足用遂聚材治鐡改修馬船為戰艦且借之平江命張深守滁河口扼大江之衝以)
(苗定駐下蜀為援)水龍(見前)原鴻毛(洞冥記云影娥池中有鴻毛舟)青翰
(見前)海&KR1299;(周遷輿服雜事云其人欲輕行則乘海&KR1299;合木船也)增盧舟(彙苑云輕舟而)
(進曰盧舟)原鳥舟(穆天子傳云天子乘鳥舟龍舟浮於大沼注舟以龍鳥為形猶今吳之青雀舫)
(又七命曰乘鳥舟兮為水嬉)龍舟(魏明帝詩云龍舟泛洪波旌旗蔽白日)松舟(詩云)
(檜楫松舟萇𫝊云檜楫所以櫂舟也舟又環氏吳紀云孫皓問中書令張尚云詩云汎彼柏唯柏中舟乎尚)
(對曰詩言檜楫松舟則松亦中舟也)增桂舟(見前)原竹船(山海經云衞丘之田有竹)
(大可為船注云一節竹為之)瓠船(莊子云五石大瓠為舟浮於江湖)革船(東觀漠記)
(云鄧訓為護羌校尉乃發湟中六千人令長史任尚將之縫革為船置於&KR1097;上以渡河掩擊迷唐廬落大豪多)
(所斬獲)金船(瑞應圖云王者德盛則金人下乘金船遊王後池)增鐡船(潛確類書)
(云滄洲有流汞渠金石皆浮洲人以瓦鐡為船又淮南子鐡可以為船)原銅船(交州記云安定)
(縣有越王銅船潮退則見又隂雨日百姓樵採見銅船出水上)膠船(帝王世紀云周昭王南征濟於)
(漢漢江人惡之以膠船進王王御船至中流膠液船觧王及祭公俱沒於水中)油船(吳歷云曹公出)
(濡湏作船夜渡洲上權自来乘輕船從濡須口入公軍五六里迴還作鼔吹公見舟船器仗軍伍整肅喟然歎)
(曰生子當如孫仲謀劉景升兒子若豚犬耳)貝船(曹植擬楚詞曰溯流兮遠邁貝船兮荷蓋)
土船(世本云昔武落鍾山崩有石穴二其一赤如丹其一黑如漆有一人出赤穴者名務相姓巴氏出黑)
(穴者樊氏曋氏拍氏鄭氏凡四姓五姓爭為神以土為船雕文畫之浮者以為廪君務相船獨浮遂稱廪君)
增韋船(唐書云嘉良夷有水廣三十步附國水廣五十步皆南流以韋為船)皮船(元史)
(云憲宗叙州守將横截江津軍不得渡舒穆嚕安扎爾聚軍中牛皮作渾脫及皮船乘之與戰破其軍)蛋
船(元史云世祖中統三十年八月平章博果密等奏立湖廣安南行省給二印市蛋船百斛者千艘)
原蠡舟(拾遺記云秦始皇好神仙有羽人乘蠡舟浮黑水而至者身長十丈編毛為衣两目如電方耳)
(出於項間顔如童稚)漆船(三秦記云太虚山上有池神人常乘漆船於其内今有故漆船在焉)
增雕航(彙苑云携手上雕航畫船也)原大航(異苑云晉時錢塘浙江有樟林桁大航每)
(有乘者輒漂蕩搖掦而不可禁嘗鳴鼓在錢塘江頭凌浪如故唯航吏章粤能相制伏及粤死遂長廢去)
單舸(風土記云船舸单乘載數百斛)戈船(漢武作昆明池以習水戰中有戈船樓船百船上建)
(樓櫓戈矛四角垂幡髦旌葆麾蓋)樓船(漢楊僕征南越為樓船將軍又武帝秋風辭云泛樓船兮)
(濟汾河横中流兮揚素波)敗艑(荆州土地記云桓宣穆遣人尋廬山上有一湖中有敗艑)破
舟(嵩山記云東化五方山上有一池池中有破舟云禹所乘来者)增敗舶(武昌記云樊口北有)
(敗舶灣孫權常装一大船容三千人與羣臣泛舶中流值風起至樊口十里餘便敗因名其處為敗舶灣)
原破船(魏志云毌丘儉使王頎追句麗王宫至海上云得一破船有一人項中復有面與語不曉不食)
(而死)增鵃䑠(潛確類書云侯景以鵃䑠千艘載戰士注鵃䑠小船名)艆䑼(見前)
遊艇(隋書云南海有五六百家居水亡命號遊艇後王素平之)歌舫(歐陽修詩云明月臨歌舫)
原潯陽艓(王智深宋記云司空劉彦範舉兵時逆于湓裏潜作艦艓出潯陽合於装理數晨之)
(間舟木大備)博昌船(漢書云卜式願與臨淄習弩博昌習船者死南越)起宫室
(漢宫室疏云武帝鑿大池匝四十里名曰昆明作豫章大船可載萬人上起宫室)加旗幟(漢書)
(云武帝時南越叛漢欲用船戰乃大修昆明池列館環之治樓船高十餘丈加旗幟其上)召孝廉
(晉書云劉惔字眞長為丹陽尹張憑字長宗詣惔惔留宿明旦還船須臾惔出傳教覓張孝廉船召同載之)
避將軍(吴志云虞翻字仲翔嘗乘船行逄糜芳芳船上人呼曰避將軍船翻曰失忠與信何以事)
(君傾人二城而稱將軍可乎芳闔戸不應)增鬼頭船(元史云瓜哇謀臣希寧官沿河泊舟觀望)
(成敗不降行省於澗邊設偃月營留萬戸王天祥守河津王呼塔噶李忠等領水軍鄭鎮國省都鎮撫倫信等)
(領馬步軍水陸併進獲其鬼頭大船百餘艘)原掘頭船(幽明錄云陽羡小吏吳龕乘掘頭船)
(遇溪獲五色浮石取之乃變為女自稱是河伯女又按續搜神記云臨淮公荀序字休元母華夫人憐愛遇常)
(年十歲從南臨歸經青草湖時正帆風駛序出落水比得下帆已行數十里洪波淼漫母撫膺遠望少頃見一)
(掘頭船漁父以楫棹船如飛載序還之云送府君還荀後位至常伯長沙相故云府君也)聞箏絃
(續搜神記云合肥口有一大舶云是曹公舶船嘗有漁人夜宿傍以船繫之但間箏弦之音又聲氣非常漁人)
(又夢人驅遣去云勿近公船此人驚覺即移船去相傳曹公載數妓覆於此焉)增得鐡履(郡國)
(志云越州百塗山有石船大禹所乘来者宋元嘉中有人於船側得鐡履一量)原積羽沈舟
(史記云積羽沈舟積輕折軸)擲書置船(神仙傳云有賈人從海還遇一神廟前使主簿送一)
(函書令為逹葛仙公因擲書置船頭書即著船人挽不脫還到報仙公公自取方脫)望之如閣
(南州異物志云外域人名船曰□大者長二十餘丈高去水三四丈望之如閣載六七百人物萬斛)操
之若神(莊子云顏淵問仲尼云吾嘗濟乎觴深之淵津人操舟若神吾問焉曰操舟可學耶曰可善遊)
(者數能若乃夫沒人則未嘗見舟而便操之也仲尼曰善遊者數能忘水也若乃夫没人之未嘗見舟而便操)
(之也彼視淵若陵視舟之覆猶其車却也覆却萬方陳乎前而不得入其舍惡往而不暇)乘風驅
電(風土記云若乃越騰百川濟江泛海其舟則温庥五會東甄晨鳬青桐梧樟航疾乘風輕帆驅電小曰舟)
(大曰船温庥五會者永寧縣出豫章材合五板以為大船因以五會為名也晨鳬即青桐大船名諸葛恪所造)
(鴨頭船也魏樟柟㭠諸木皆以多曲理盤節為堅勁也)凌波泝流(𫝊玄正都賦云凌波泝流)
(列星雁行)陶河試船(魏志曰杜畿受詔作御楼船於陶河試船遇風没文帝為之流涕)
渤海習舟(王粲為荀或與孫權檄云昨令將帥戰士就渤海七八百里演習舟楫四年之内無日休)
(觧今已擊櫂若飛回柁若環)鯪鯉吞舟(山海經云鯪鯉能吞舟腹背有刺如三角菱)
大魚斷船(臨海異物志云海内有大魚長十餘丈背負鋸船觸之皆斷)扣舷易水
(會稽典錄云楊橋上諫曰臣聞之曾子扣舷易水魚聞入淵鳥驚参天)汎舟西河(晉書云王)
(羲之為會稽太守泛舟西河作蘭亭宴集)解衣刺船(史記云陳平自楚歸漢仗劍亡渡河舟人)
(見其美丈夫獨行疑其亡將腰中當有寳器金玉目之欲殺平平心恐乃解衣臝而佐刺船舟人知其無有乃)
(止)增著袍坐船(唐書云李白嘗乘月與崔宗之自采石至金陵著宫錦袍坐船中旁若無)
(人)原倚舫長嘯(王廙别傳云廙嘗旦𤼵潯陽暮至都王䆃與庾亮遊石頭遇廙至迅風掦)
(帆王廙倚舫長嘯神氣甚逸)在舫諷詠(晉書云袁宏少孤貧以運租自業謝尚時鎮牛渚秋)
(夜乘月率爾與左右微服泛江會宏在舫中諷詠聲既清會辭又藻拔遂駐聽久之遣問焉荅云是袁臨汝郎)
(誦詩尚即迎升舟與之談論申且不寐自此名譽日茂)豫章&KR1467;&KR1139;(白帖云豫章&KR1467;&KR1139;洲在城)
(之西南去城百餘里作&KR1467;&KR1139;大艑之處)湘洲大艑(荆州記云湘洲七郡大艑所出皆受萬斛)
張雲帆施蜺幬(馬融廣成頌云方艅艎連舼舟張雲帆施蜺幬靡颸風凌迅流𤼵櫂歌縱)
(永謳)垂翠葆建羽旗(張衡西京賦云命舟牧為水嬉浮鷁首翳雲芝垂翠葆建羽旗齊栧)
(女縱櫂歌發引和校鳴葭奏淮南度陽阿感河馮懷湘娥驚蝄蜽惮蛟蛇)衝奔湍以檮杌
(袁宏東征賦云驚瀾□嶙而嶽轉頽波嵔&KR1041;以䫈沒咨余舟之小狹衝奔湍以檮杌櫂弱檝之弗施投洪流以)
(藏骨)翼驚風以長驅(王粲浮海賦云乘桂棹之安舟浮大江而遥逝翼驚風以長驅集會)
(稽而一憩)
舟五
原詩梁元帝船名詩曰天際浮雲飛三翼自相追池邊
白鵠舞林深青雀歸松澗流星影桂窗斜月暉思此無
情極高樓淚染衣王筠詠輕利舟詩曰君侯飾輕利
搖蕩邁飛雲凌波漾鷁彩汎水渙蛟文電流已冠絶鳥
逝復超羣倏忽方千里戀兹岐路分江禄津渚敗船
詩曰可愛木蘭資可憐丹桂質逐浪徒言是乘風還自
失草蔓䒁長埋沙巨舷難出陸沈成許去無復乘流日
陳張正見後湖汎舟詩曰上苑奢行樂蒼池聊薄遊
汎荇分蘭櫂沈槎觸桂舟殘虹收度雨缺岸上新流欲
知有高趣長楊送麥秋又别韋諒賦得江湖泛别舟
詩曰千里潯陽岸三翼木蘭船鷁泛青鳬後雞鳴白鷺
前涵花沒淺䌫帶葉動深舷不言朝夕水獨自限神仙
又與錢元智泛舟詩曰高門事休沐朝野恣逄迎還
乘金谷水俱望洛陽城舟移洛女渡楫動渭橋横風高
雁已落雨霽水還清葉盡桐門淨花秋菊岸明欲奏江
南曲聊習棹歌行又賦得雪映夜舟詩曰黃雲迷鳥
路白雪下鳬舟分沙映冰浦照鶴聚寒流檣風吹影落
䌫錦雜花浮船梁若是桂翻如月照秋增唐李嶠詠
舟詩曰征棹三江暮連檣萬里迴相烏風際轉畫鷁浪
前開羽客乘霞至仙人弄月来何當同傅說特展巨川
材杜甫詩曰蕩蕩萬斛船影若揚白虹起檣必椎牛
挂席集衆功自非風動天莫置大水中又放船詩曰
送客蒼溪縣山寒雨不開直愁騎馬滑故作泛舟回青
惜峰巒過黃知橘柚来江流大自在坐穏興悠哉張
說同趙侍御望歸舟詩曰山亭迥迥面長川江樹重重
極遠煙形影相追高翥鳥心腸併斷北飛船嚴維秋
夜船行詩曰扁舟時屬暝月上有餘輝海燕秋還去漁
人夜不歸中流何寂寂孤棹也依依一點前村火誰家
未掩扉白居易舟行詩曰帆影日漸高閒眠猶未起
起問鼓枻人己行三十里船頭有行竈炊稻烹紅鯉飽
食起婆娑盥潄秋江水平生滄浪意一旦來遊此何況
不失家舟中載妻子又泛小䑳詩二首其一曰水一
塘䑳一隻䑳頭漾漾知風起䑳背蕭蕭聞雨滳醉卧船
中欲醒時忽疑身是江南客其二曰舟緩進水平流
一莖竹篙剔船尾兩幅青幕覆船頭亞竹亂藤多照岸
如從鳳口向湖州又舟中晩起詩曰日高猶掩水窗
眠枕簟清凉八月天泊處或依沽酒店宿時多伴釣魚
船退身江海應無用憂國朝廷自有賢且向錢塘湖上
去冷吟閒醉二三年又詠小舫詩曰小舫一艘新造
了輕裝梁柱庳安&KR0963;深坊靜岸遊應遍淺水低橋去盡
通黃柳影籠随棹月白蘋香起打頭風慢牽欲傍櫻桃
泊借問誰家花最紅又重題小舫贈周從事兼戲微
之詩曰細&KR0963;青筏織魚鱗小眼紅窗襯麴塵闊狭纔容
從事座高低却稱使君身舞筵湏㨂腰輕女仙棹難勝
骨瘦人不似鏡湖廉使出高檣大艑閙驚春張籍舟
行寄李湖州詩曰客愁無次第川路重辛勤藻密行舟
澀灣多轉楫頻薄遊空感惠失計自憐貧頼誦汀洲句
時時慰遠人戴叔倫泛舟詩曰風軟扁舟穏行依綠
水堤孤樽秋露滑短棹晩煙迷夜靜月初上江空天更
低飄飄信流去悞遇子猷溪賈島昆明池泛舟詩曰
一枝青竹榜泛泛綠萍裏不見釣魚人漸入秋塘水
杜牧汴人舟行荅張祐詩曰千萬長河共使船聽君詩
句倍淒然春風野岸名花發一道帆檣畫柳煙薛能
賦得天際識孤舟詩曰斜日滿江樓天涯照背流同人
在何處遠目認孤舟帆省當時席歌聞舊日謳人浮津
濟晩棹泛泬寥秋晴闊欣全見歸遲怪久遊離居易無
限貪此望南休陸龜蒙舴艋詩曰篷棹兩三事天然
相與閒朝隨稚子去暮唱菱歌還倚石遲後侶徐橈供
遠山君看萬斛載沈溺須臾間胡權賦得濟川用舟
楫詩曰渺渺水連天歸来想幾年孤舟亂曲岸輕楫濟
長川迴指波濤雪迴瞻島嶼煙心迷滄海上目斷白雲
邊泛濫雖無定維持且自專還如聖明代理國用英賢
王周誌峡船具詩序曰峡山之船與下之船大抵觀
浮葉而為之其狀一也下之船有檣有五兩有帆所以
使風也尾有柁傍有棚上者以其山曲水急下有石皆
不可用也狀直如艣前後各一者謂之梢船之斜正欹
側為船之司命者梢類柁其状殊而船之便於事者悉
不如梢作梢詩㯭槳橈棹拔使其進而無退利涉川澤
為船之陳力者艣幾槳類其狀同而異名也在船有力
悉不如艣作艣詩峡水湍峻激石忽發者謂之濆沲洑
而漩者謂之腦岸石壁立濆之忽作篙力難制以其木
之堅韌竿直戟其首以竹納護之者謂之戙竹為&KR2623;而
勾其戙者謂之納為船之良輔者戙與篙狀殊而用一
也在船獨出悉不如戙作戙詩巖石如齒非麻枲紉繩
之為前牽取竹之筋者破而用枲為韌以續之以備牽
者謂之百丈繫其船首者謂之陽紐牽之者擊鼓以號
令之人聲灘聲亂無以相接所以節動止進退牽之防
礙者謂之下緯濟其不通為船之先進者枲與竹狀殊
而用一也在船先容悉不如百丈作百丈詩噫古人觀
物因事為誌者甚多也予祗命憲局沿泝巴賨抵瞿塘
耳目熟於長年三老軰矣船具之於船有力者作詩以
稱之庶幾魯望茶經者也俾系其末其詠梢曰制之居
首尾俾之辨邪正首動尾聿隨叙取正為定有如提吏
筆有如執時柄有如秉師律有如宣命令守彼方與直
得其剛且勁既能濟險難何畏涉遼夐招招俾作主汎
汎實司命風烏愧斟酌畫鷁空輝映古人存豐規猗歟
聊引證其詠艣曰用之大曰艣冠乎小者楫通津既
能濟巨浸即横涉身之使者頬虎之拏者爪魚之撥者
鬛弩之進者䇲此實為相須相須航一葉其詠戙曰
箭飛峽中水鋸立峡中石峡與水為隘水與石相擊濆
為生險艱聲發甚霹靂三老航一葉百丈空千尺蒼黃
徒爾為倏忽何可測篙之小難制戙之獨有力猗嗟戙
之為彬彬堅且直有如用武人森森矗戈戟有如敢言
士落落吐胸臆極危居坦夷濟險危兢惕誌彼哲匠心
俾其来者識(百文詩闕)宋梅堯臣觀拽龍舟懷裴宋韓李
詩曰截春流築沙坻拽龍舟過天池尾矯矯角岐岐千
夫推萬鱗隨驚鴻鵠沉魚龜春三月輕服時薄冰殿習
水嬉馬特特来者誰魏公子人不窺車轔轔集其涯邯
鄲倡士交馳銀缾索酒傾玻璃用錢如水贈舞兒却入
上苑看闘雞擊毬弹金無不為適聞天子降玉輦當門
虎脚看大旗春風吹花入行幄紅錦百尺爭蛟螭雲蓋
迴綵䌫維明年結客觀未遲朱子采菱舟詩曰湖平
湖水碧桂櫂木蘭舟一曲菱歌晩驚飛欲下鷗王庭
珪舟次白沙詩曰朝發螺浦湄暮宿白沙口初為夜行
計有物應掣肘山雲四面起風濤半江吼落帆危石磯
就枕不敢久林深鳴鸛鵲村遠聞雞狗夢覺如月明破
篷見牛斗起視天色晴觧䌫欲放溜浪頭聒天響掀簸
入我牖蒲帆未及張篙師復回首渡頭有古祠壁畫雜
怪醜舟人相與言勸我酬神酒出處本細事陰晴亦常
有我固不問天豈問土木偶張孝祥舟行大雨呈張
立之及同行諸公詩曰我船千斛初甚遲上灘下灘風
薄之百夫撑挽纔得遇水淺舟大行無期同来賓客笑
鈍滯一葉自買如鳬鷖瞥渡急槳亂藻荇瞬息不見飈
車馳忽然昨夜雷雨作黑雲頽山風滿壑龍門春漲魚
鼈亂牛渚宵明鬼神惡&KR0963;翻䌫斷泊不得客只一身無
處著長年叫客強立起一浪先掀半船水嚢衣漂盡到
巾屨終夜奔忙沙石裏我時酣寢殘不覺但怪颼颼風
到耳起来呼酒自勞苦水滿涼生差可喜向来笑者今
却悲人生淹迷那能知明朝把柂我船快喚客同船莫
嫌隘戴昺里中小漁舟被差防江有感而賦曰著身
平地更多憂一櫂思為泛宅謀昨夜西風邊報急防江
也要釣漁舟劉克莊方寺丞艇子初成詩曰船成莫
厭野人遇久欲從公具釣蓑積雨晴来湖面闊殘花落
盡樹陰多新營小店皆依柳舊有危亭尚隔河所恨前
峰含暝色不然和月宿煙波方岳東西船詩曰昨日
東船送風下突過乘輿快於馬今日西船使風上適從
何来急於浪東船下時西船怨西船上時東船羡篙師
勞苦自相寬明日那知風不轉推&KR0963;一笑奚爾為怨遲
羨速無休時沙頭漠漠杏花雨依舊年時檣燕語王
令大舟詩曰大舟無風帆不舉小舟榜入青冥去舟中
漁子呼且歌夜半鬭魚許得多眞山民蘭溪舟中詩
曰一舸下中流西風兩岸秋櫓聲搖客夢帆影桂離愁
落日魚蝦市長煙蘆荻洲篙人夜相語明發又嚴州
張秦娥采菱舟詩曰散策下松亭水清魚可數却上采
菱舟乘風過南浦元揭奚斯武昌舟中觸目詩曰兩
髯背立鳴䨇櫓短蓑開合滄江雨青山如龍入雲去白
髮何人並沙語船頭放歌船尾和&KR0963;上雨鳴篷下坐推
&KR0963;不省是何鄉但見雙䨇白鷗過明梁有譽粤州池
亭泛舟詩曰蕩漾金塘霽色明蓼花風起木蘭輕共懸
霄漢乘槎興忽動江河擊楫情載酒客来鳬雁起采芳
人去芰荷平就中更有悠然思滿壑寒林作水聲王
逢扁舟詩曰扁舟何所好日夜不相離風雨情難測山
河影暗移采蘋游女慣載鶴去官宜一任無依著黃頭
莫漫維
原賦而晉棗據船賦曰伊河海之深廣兮嗟綿邈而無
垠彼限隔而靡覩兮此由兹而莫聞雖后土之同載兮
實殊代而乖分嘉聖王之神化兮理通微而逹幽悼生
民之隔塞兮愍王教之不周立成器以被用兮因垂象
以造舟濟凌波之絶軌(一作嶮)兮越巨川之懸流水無深
而不渡兮路無廣而不由運重固之滯質維載沉而載
浮飄燕鼎於吳會轉金石於洪濤愬無涯之浩浩不抑
進而輟流登陽侯之激浦兮方魚翔而龍游雖滔天而
横厲長抱樂而無憂且論器而比象似君子之淑清外
質朴而無飾内空虛以受盈乘流則逝遇坻而停受命
若響唯時而征不辭勞而惡動不偷安而自寧不貪財
以徇功不愛力而欲輕且其行無轍跡止無所根不疾
而速忽若馳奔豐儉隨乎質量所勝任乎本形雖不乘
而常浮雖涉險而必正周遊曲折動與時併博載善施
心無所營囊括品物受辱含榮唯載涉之所欲混貴賤
於一門包涵通於道德普納比乎乾坤感斯用之却廣
信人道之所存增唐常暉舟賦曰昔者帝軒君臣道
叶刳木為舟剡木為檝洪水以之徑度大川於焉利涉
疑夏日之初蓮似秋風之落葉動而必利其物居而必
虚其心善蘭桂之得性惡泥滓之陸沉河流影澈岸狭
波深直容與而孤運非軌轍之能尋動而何極居而不
測以謙虚而受盈尚朴素而思飾為而不有質而能力
不以克己辭於功不以利物矜其德夫潛行不離於水
有似智焉虚已以濟於物有似仁焉不畏蛟龍之浦不
恥魚鼈之泉任規模於匠者隨物理之推遷横不測之
流無慙於勇決指送歸之路有類於神仙爾其渡遼按
甲伏波受命絶島如雲長川似鏡值衝風之䬃起引孤
帆而高映榜人竒唱棹聲不一赴海凌川箭馳風疾臨
地角而長逝望天涯而迥出飄颻畫鷁決孤影而排風
迢逓檣烏轉危竿而就日且夫履有常道濟無不通嘉
守義於共伯慙棄人於衞公安而不傾得性江湖之上
悠哉獨運託質浮沉之浪為用也大為德也廣操檝則
津女輕歌畫土則廪君孤往㐮城帶其寶劎神亭飛乎
銀仗惟傅巖之版築臨巨川而長想又大舟賦曰崇
崇大舟内㟏岈而坑谷外突兀以山丘長百尋受萬斛
淺淮泗滯原陸兀若簸大海以出鯨魚邈如漂崑崙而
横地軸及縱大壑鼓雄風疊高濤摩蒼穹連山嶪於天
外疾雷吼於地中當此時也忽然湧出謾若乘空挺無
何之鄉樹摩天之檣檜檝不舉雲帆高張平林倏閃以
藏没羣島飛動而相望兩儀混沌萬象渺茫崇山成秋
毫滿月猶隟光一日二日經岷峨而歷扶桑外甚馳騖
中唯虛閑所以望之者勢同累卵居之者安如泰山借
如唐堯洪水大浸桑田包山上林括地滔天無巨舟矣
人其魚焉有若漢武習戰羽衞雲陳鑿昆明者四十里
坐豫章者一萬人夫其為大與世殊倫曁乎巨象初来
輪菌其貌錙銖犀兕䘊蠓貔豹向非刻舟鑒其淺深殆
輕重而難較岑彭西伐杜預南征千里江漢三軍甲兵
若非廣艘弘舸何以蜀滅吳平稽前代之為用信殊途
而同軌以古況今相去遠矣何者我后無唐堯洪水懲
漢武昆池笑魏家秤象偃晉國興師則大舟之用殊於
昔時今乃守則海外化漸無垠浮三江以實倉廪遶四
溟以周乾坤旣而飛鳳詔宣鴻恩或西盡月窟東臨朝
焞南國徂遊北極馳奔窮水路以適遠惟大舟之用存
於戲向者將逝萬里之外滯一曲之内故知德有所長
皆以拙於用大今以濟渡為功適天下而皆通假其風
水之力不離江漢之中向使移舟為人以海為主元首
契合大舟夾輔則傅說之濟川同功軒皇之刳木何取
客有扣舷而歌曰是舟也非大匠則無以成非大水則
膠而傾非大風則道不行此皆大匠之則大海之德一
日千里者風之力也徐洪汾水新船賦曰賢者徹侯
求人之瘼分帝之憂以為冀方輪轉病於行輈乃乘素
秋鏡清流假道於河伯息肩於吳牛因去彼以取此遂
捨車而造舟革故鼎新裁規創制通子房之妙略運弘
羊之潜計測淺深之量將載沉而載浮陳去就之宜則
旣濟而未濟懿夫席帆錦纜蘭橈桂檝不日而成嘉謨
允叶蒲且罔設寧勞漁子之家財用無虧不奪農人之
業水之積也厚船之動也捷迴翔並騖識波上之䨇鳬
倏忽孤飛見天邊之一葉伊負重以致遠非卬否而人
涉及夫安卑委順外靜中虚混泥沙而閉矣象智者之
居諸逐便乘流排難觸物泛波濤之不屈状勇者之拂
鬱船之時義吉無不利向之為材也標挺特之材今之
為器也作殊常之器若往若来無顚無躓奢淫自戒厭
殷帝之酒池遊戲無虞恥丹朱之陸地鷁首翩然魚鱗
比肩映汾陰之寳鼎參漢武之樓船當秋風之櫂唱候
明月以扣舷載廪儲而奉國達方物以朝天可以通河
渭可以泝涇汧斯暫勞而永逸將冠古而爭先且知君
子攸作務於遠大美利亟行莫不繫賴厥聲載路𢋫歌
濟巨川之功史不絶書考課獲疇庸之最别有荷為衣
兮蕙為帶鼓輕枻兮張翠蓋杳𦕈煙波之末彜猶區域
之外願一涉於龍門接神仙之嘉會樊陽源虚舟賦
曰玄理可得眞宗可尋惟虚舟之不繫同大道之無心
每悠悠而去住恒泛泛而浮沉寂慮為徒必沉淡而方
息在物無競信風濤而莫侵體合道樞来憑積水本流
謙以處順寧遇坎而斯止類善行之無跡似至人之虚
已或沿或泝非假功於檝師載沉載浮亦奚勞於舟子
若乃景絶遊氛川息波文蕩漾無阻逍遥不羣則鼓枻
者未足與議摧撞者不得而云故曰動以眞勝而靜為
噪君觀其浮廣川之洋洋混長瀾之浩浩不拘同放曠
之懷無著體希彜之道殊青翰之見重等玄珠之為寳
惟斯道全誰曰不然任東西之飄蕩隨風水之推遷中
含虚而自若外守正以無偏逄流則行靡驚黿鼉之穴
隨波自往空思李郭之仙動息靡常去留不禁以虚而
受殊乎小器易盈可濟不通非曰不勝其任處靜安卑
乘流任時浩然獨逝邈矣誰追想好風於曲岸避巨浪
於中坻且沒跡於寂寥檝棹何從喧矣是無爭於觸擊
紼纚焉得維之是則虚其舟川得以寧虚其心人寡於
欲既於道而合契亦無情於相觸苟思理之未忘諒無
驚於寵辱羅劭權刳木為舟賦曰昔王者以濟衆為
先念舟航之未具長川謂運斤之人必能造物選合抱
之木遂使攻堅旣而削彼鱗皴定兹繩墨長短大小任
規模之巧心高下重輕稱波瀾之巨力原夫造其舟而
利其用亦由求其理而安其國剞劂斯休舳艫已流小
周穆黿鼉之駕契高宗舟檝之求德合國風暗動掦帆
之勢人歌帝力爰成鼓枻之謳濟物不得無其舟行化
不得無其相運智旣由乎明主操舟亦由乎哲匠器無
不具實均大造之功道無不通宛叶蒼生之望必也主
意渺瀰用汝猶疑不顧斧斤之妙不求臃腫之資則思
涉之人恨無航而空歎未濟之士欲行水而何期且刻
之求劔者其意細微用之稱象者誠非大計曷若濟巨
川而是念命良工而立制欲使蠻彜之類慕化而有路
斯來商賈之徒通貨而乘流遠逝利涉之道彌彰拯溺
之功潛契以此利物何物不利以此濟人何人不濟由
是皇恩遠被鴻化旁流潛通四海之路皆因一葉之舟
用之則行豈隨波而上下利有攸往當與道而沉浮今
我后契道臨人端默求理思通大水濟用之具雖多樂
得長材刳木之心未已則知從古之君為舟於水若葦
航於河廣之内似芥葉於㘭堂之裏方之於今未足喻
其大而擬其美宋吳淑事類賦曰翔螭赤鳥鷁首鴨
頭汎越王之三翼督孫權之五樓亦聞蒼隼晨鳬飛廬
青雀天淵旣汎於飛龍靈芝亦浮於鳴鶴
原銘後漢李尤舟楫銘曰舟楫之利譬猶輿馬輦重歷
遠以濟天下相風視波窮究川野安審懼愼終無不可
原讃宋王叔之舟讃曰致遠任重各因所由陸則騁車
水惟用舟弱楫輕棹利涉濟求𬗟彼漁父鼔枻清謳
謝靈運侍汎舟讃曰汎畫鷁兮游蘭池渚相委兮石參
差日隠雲兮月照林風遼冷兮水漣漪
筏一(桴槎)
增說文曰泭(桴柎同)編木以渡也方言曰泭謂之&KR1097;&KR1097;
謂之筏爾雅注曰木曰[竺-二+稗]竹曰筏小筏曰泭原淮
南子曰方車蹠越乘桴入潮欲無窮而不可得也
筏二
原東觀漢記曰任尚編草為船置於[竺-二+稗]上以渡河掩擊
羌胡增晉書曰吳人以鐡鎖横江又暗置鐡椎於江
中以逆距船王濬作大筏縳草為人被甲持杖令善水
者以筏先行鐡椎著筏而去遇鎖燃大炬燒之須臾斷
絶五代史曰周世宗攻夀州圍之數重束巨竹數十
萬竿上施版屋號為竹龍載甲士以攻之宋史曰韓
綜通判鄧州天雄軍會河溢民依丘塚者數百家綜令
曰能濟一人予市錢民爭操舟筏以救已而丘塚多潰
元史曰張子良金末兵起所在募兵自保子良率千
餘人入燕薊耕稼已絶因聚州人阻水治筏取蒲魚自
給從之者衆
筏三
原沿江(東觀漢記曰吳漢平成都乃乘桴沿江下巴郡楊偉徐容等惶恐觧散)浮海(論語)
斬竹(東觀漢記曰張堪為蜀郡太守公孫述遣擊之堪有同心之士三千人相謂曰張君養我曹為)
(今日也乃選習水軍三百人斬竹為[竺-二+稗]渡水遂免難)伐蘆(吳錄云孫策欲渡江舫少乃往求策姑王)
(氏分夜伐蘆為[竺-二+稗]以佐船渡人)柏桴(越絶書云木客大冢者勾踐父允常冢也初徙琅邪使樓船卒)
(二千八百人伐松柏以為桴故曰木客)增竹[竺-二+稗](英雄記云曹操進軍至江上欲從赤壁渡江無)
(船作竹[竺-二+稗]使部曲乘之從漢水下来未即渡周瑜又夜密使輕船走舸百艘燒[竺-二+稗]操乃夜走)刈葦
(宋史云楊澈年十六署昭慶令時河决鄰郡府督役甚急澈部徒數千徑大澤中多蘆葦令采刈為筏順流而)
(下既至執事者訝以後期俄而葦筏繼至駭而問之澈以状對乃更嗟賞)伐竹(雷次宗豫章記云望)
(蔡縣有一石室入室十餘里得水廣數十步清深不測邊有筏竹遊者伐竹為筏遇水莫能究其源)乘
筏(地理志云高要縣郡下人避瘴氣乘筏来停此六月来十月去歲歲如此)浮槎(博物志云舊說)
(天河與海通近世有人居海渚者年年八月有浮槎去来不失期此人有竒志乃立飛閣於槎上多齎糧乘槎)
(而去芒芒忽忽不覺晝夜去十餘日至一處有城郭屋舍遥望空中多織婦見一丈夫牽牛渚次飲之牽牛人)
(乃驚言曰何由至此此人具說来意拜問此是何處荅曰君還至蜀郡訪嚴君平則知之竟不及登岸因還至)
(蜀問君平曰某年月日有客星犯牽牛宿記其年月正此人到天河時也漢張騫事同)開花(地理志云)
(梅湖者昔有梅筏沉於此湖有時浮出至春則開花流滿湖矣)變龍(異苑云趙牙行舟於闔廬見水)
(際有大槎人牽不動牙往舉得以之著船船破變為龍浮水而逝)貫月(王子年拾遺記云堯時有)
(巨槎浮於西海查上有光若星月查浮四海十二年周天名貫月查又名挂星查羽仙栖息其上)挂
星(見上)
筏四
原詩唐皇甫冉楊氏林亭探得古槎詩曰千年古貌多
八月秋濤晩偶被主人留那知来近遠駱賓王浮查
詩序曰遊目川上觀一浮槎泛泛然若木偶之乘流迷
不知其所適也觀其根柢盤屈枝榦扶疎大則有棟梁
舟楫之材小則有輪轅榱桷之用非夫禀乾坤之秀氣
含宇宙之淳精孰能負凌雲翳日之姿抱積雪封霜之
骨向使懷材幽藪藏穎重巖絶望於廊廟之榮遺形於
斤斧之患固可垂隂萬畞懸映九霄與建木較其短長
將大椿齊其年夀者而委根險岸託質畏途上為疾風
衝飈所摧殘下為奔浪迅波所激射基由壌括勢以地
危豈盛衰之理繫乎時封植之道存乎我一墮泉谷萬
里飄淪與波浮沈隨時逝止殷仲文歎生意已盡孔宣
父知朽質難彫然而遇良工逢仙客牛磯可托玉璜之
路非遥匠石先談萬乘之器何遠故材用與不用時也
悲夫然則萬物之相應感者亦奚必同聲同氣而已哉
感而賦詩貽諸同志云爾其詩曰昔負千尋質高臨九
仞峰眞心凌晩桂勁節掩寒松忽值風飈折坐為波浪
衝摧殘空有恨臃腫遂無庸渤海三千里泥沙幾萬重
似舟飄不定如梗泛何從仙客終難託良工豈易逢徒
懷萬乘器誰為一先容武三思凝碧池侍宴應制賦
得出水槎詩曰彼木生何代為槎復幾年欲乘雲漢曲
先泛玉池邊擁溜根横岸沈波影倒懸無勞問蜀客此
處即高天
篙一
增說文曰篙所以進船也方言曰所以刺船為篙
篙二
原褁布(荆州記云魚復縣瞿塘灘上有神廟先極靈驗刺史二千石經過者皆不得鳴鼓角商旅恐觸)
(石有石聲以布褁篙頭)鑿石(庾益期與韓豫章牋云馬伏波昔開道篙跡鑿石猶存)篙
工楫師(左思吴都賦云篙工楫師選自閩禺習御長風狎&KR2412;靈胥)篙工船師(越絶書云)
(闔閭問子胥云船軍之備何如子胥荅曰篙工船師可當君之輕足驃騎也)
櫂一
增釋名曰櫂濯也濯於水中也說文曰櫂所以進船
也原楚詞曰桂櫂兮蘭栧斲冰兮積雪曹植擬楚
詞曰運蘭櫂以速往
櫂二
原輕櫂(魏明帝清調歌詩云楫人荷輕櫂騰飛造彼廷)迅櫂(夏侯弼吳都賦云輕帆迅櫂横)
(截江流)擊櫂(王粲為荀或與孫權檄云擊櫂若飛回柁若環)增放櫂(廣輿記云西湖)
(上趙子固嘗放櫂山隈以酒晞髮箕踞歌離騷指林麓最幽處瞪目絶叫曰此是洪谷子董北苑得意筆也鄰)
(舟數十皆驚歎以為異人)原木蘭櫂(漢鼓吹曲云木蘭為君櫂黃金錯其間)赤檜
櫂(楊泉五湖賦云赤檜為櫂檀槳細堅)
櫂三
原詩唐徐堅櫂歌行詩曰櫂女施銀鈎新粧下翠樓霜
絲青桂楫蘭栧紫霞舟水落金陵曙風起洞庭秋搖船
過曲浦飛帆越回流影入桃花浪香飄杜若洲洲長殊
未返蕭散雲霞晩日下大江平煙生歸岸遠岸遠聞潮
波爭途游戲多因聲趙津女来聽采菱歌駱賓王櫂
歌行詩曰寫月圖黃罷凌波拾翠通鏡花搖芰日衣麝
入荷風葉露舟難蕩蓮疎浦易空鳳媒羞自託鴛翼恨
難窮秋帳燈光翠倡樓粉色紅相思無別曲併在棹歌
中元結欸乃曲(欸乃棹聲)五首序曰大歴丁未中漫叟以
軍事詣都使還州逢春水舟行不進作欸乃五曲舟子
唱之蓋欲取適於道路耳其一曰偶存名跡在人間順
俗與時未安閒来謁大官兼問政扁舟却入九疑山二
曰湘江二月春水平滿月和風宜夜行唱橈欲過平陽
戍守更相呼問姓名三曰千里楓林煙雨深無朝無暮
有猿吟停橈靜聽曲中意好是雲山韶濩音四曰零陵
郡北湘水東浯溪形勝滿湘中溪口石頭堪自逸誰能
相伴作漁翁五曰下瀧船似入深淵上瀧船似欲昇天
瀧南始到九疑郡應絶高人乘興船
檝一
原釋名曰楫捷也撥水使舟捷疾也增方言曰楫或
謂之橈或謂之櫂原易曰舟楫之利以濟不通增
又曰剡木為楫原書曰若濟大川用汝作舟楫毛
詩曰檜楫松舟淮南子曰七尺之楫而制大舟者因
水為資也人君發一言之號而令行於民者因衆為勢
也增揚子法言曰灝灝於海濟樓船之力也航人無
楫如航何
楫二
原弗施(袁宏東征賦云櫂弱楫之弗施投洪流之藏骨)不用(古樂府王獻之桃葉歌云桃葉)
(復桃葉渡江不用楫但渡無所告我自接迎汝)荃橈(楚詞云荃橈兮蘭旌)蘭枻(詳櫂)
鼓枻(楚詞云屈原既放行吟澤畔漁父見而問之原曰安能以身之察察受物之汶汶者乎寧赴湘流葬)
(於江魚之腹中漁父莞爾而笑鼓枻而去)擊楫(晉陽秋云祖逖為奮威將軍及渡江中流擊楫而誓)
(曰逖不能清中原而復濟者有如大江)鼓楫(高士𫝊云夏仲御至洛陽值公卿禊飲賈充謂曰卿)
(居海濱能戲船否不荅乃鼔楫登舟而去容止可觀)增理楫(劉孝標詩云榜人夜理楫櫂女暗成)
(装)原越人擁楫歌山木之曲(見前舟)女娟持楫奏河
激之歌(列女傳云趙簡子南擊荆至河津津吏醉卧不能渡簡子怒將殺之津吏之女乃持楫而前走)
(曰妾父聞君王將渡恐風波之起水神動駭故禱祀九江三淮之神不勝杯杓餘瀝醉於此君命誅之願以微)
(軀易父之死簡子將渡用楫少一人操楫曰妾居河濟之間習舟楫之事願備員持楫簡子遂與操渡中流奏)
(河激之歌簡子乃聘為夫人)
柂一
增釋名曰船尾曰柂柂拖也在後見拖曳也且弼正船
順流不使它戾也孫綽子曰動而不乘不理若汎舟
而無柂趙懿嫉邪賦曰奚異涉海之失柂坐積薪而
待然
柂二
原轉柂(江表傳云孫權於武昌新装大船名為長安試泛之釣臺泝時風大盛谷利令柁工取樊口權)
(曰當張頭取羅州利拔刀向柂工曰不取樊口者斬工即轉柁入樊口風遂猛不可行乃還)增操
柂(晉書云夏統操柂正櫓折旋中流)原正船(孫放别傳云庾公建學校孫君年最幼入為學)
(生班在諸生之後公問君何居後荅曰不見船柁乎在後所以正船也)增衝艦(元史云巴延與)
(宋賈似道戰諸艦居後者阿珠促騎召之挺身登舟手柁衝敵艦舳艫相盪乍分乍合)原霧柁
(張華遊仙詩云遊仙迫西極弱水隔流沙雲榜鼓霧柁飄忽凌飛波)增風柂(漢仲長統詩云元氣)
(為舟流風為柁)原縱柂(郭璞江賦詳帆)廻柂(王粲檄云迴柁如環)廬山流
柂(潯陽記云廬山之西䫈有甘泉曾見一柁從山頂流下)增瀟湘鼓柂(杜甫詩云南浮)
(早鼓瀟湘柂)
櫓一
增釋名曰在旁曰櫓櫓膂也用膂力然後舟行也宋
蘇子瞻詩曰顧復此微吟聊和嘔啞櫓
櫓二
增吳志曰吕蒙襲關羽晝伏精兵於䑦&KR1139;中使白衣搖
櫓作商賈服晝夜兼行南史曰梁吕僧珍見武帝頗
招武猛命多伐材竹未用僧珍獨悟其指因私具櫓數
百張及起兵悉取材竹裝為船艦軍須櫓甚多僧珍乃
出先所具每船付二張爭者乃息
櫓三
增詩唐杜甫櫓聲詩曰煙外曉聲遠天涯迷夢迴爭知
江上客不是故鄉來
纜一
增輸纜(宋史云嘉泰元年蠲潭州民舊輸黃河鐡䌫錢)斷䌫(又云任伯雨知雍丘舊苦多盜)
(伯雨下令綱舟無得宿境内始猶不從則命東下者斧斷其纜趣京師者護以出自是外戶不閉)原
維紼縭(爾雅云紼縭維之紼&KR1762;也縭緌也李廵疏云&KR1762;竹為索所以維持舟者郭璞云緌繫也)
割繒錦(吳書云甘寧輕侠殺人藏舍亡命聞於郡中其出入步則陳車騎水則連輕舟侍從被文繡所)
(如光道路住止常以繒錦維舟去或割棄以示奢也)
䌫二
增詩唐韋莊觧維詩曰又解征帆落照中暮程還過秣
陵東二年辛苦煙波裏辦得風姿似釣翁宋歐陽修
送胡學士詩曰武平天下才四十滯鉛槧忽乘使君舟
歸榜不可纜
筰一
原釋名曰引舟者曰筰筰作也作起也起舟使動行也
纂文曰竹索謂之筰漢鼓吹曲曰桂樹為君船青
絲為君筰
筰二
原引船(魏文帝詩云負笮引船行飢渴常不食)增維艦(五代史云唐李孝進以功遷振)
(武節度使是時晉軍德勝為南北寨每以舟兵往来頗以為勞而河北無竹石孝進乃以葦笮維大艦為浮梁)
(莊宗大喜觧衣賜之)尋笮渡水(漢武紀注云西南夷尋笮以渡水因號卭笮)撤笮
用舟(唐書云蒲津歲河水壊梁吏撤笮用舟邀丐行人李固言悉除之)
檣一
增釋名曰船前立柱曰桅桅巍也巍巍高貌也(桅即檣)韻
府曰檣掛帆木也原郭璞江賦曰舳艫相接萬里連
檣
檣二
增風檣(李賀集云風檣陣馬)牙檣(杜甫詩云錦䌫牙檣起白鷗又王荆公詩云大舟如山起)
(牙檣)鵲巢(吳書云孫和被黜之長沙行過蕪湖有鵲巢於帆檣故官僚聞之皆憂惨以為檣末傾危)
(非久安之象後果為孫峻賜死)燕語(杜甫詩云檣燕語留人)樹木洲浦(宋史云唐)
(將朱令贇領衆十五萬連艦沿流而下王明率所部舟師屯獨樹口遣子馳奏請忝舟艦太祖曰非應急策也)
(密遣人諭明令樹長木於洲浦間若帆檣之狀令贇望之疑有大軍襲其後逗遶不敢進)原成林
巫山(王粲浮淮賦云建衆檣以成林譬巫山之樹藝)
帆一
原釋名曰帆汎也隨風張幔曰帆使舟疾汎汎然也
風土記曰帆從風之幔也施於船前各隨宜大小為制
大者用布一百二十幅高九丈郭璞江賦曰鼓帆迅
越超漲截浻凌波縱柂電往杳冥倏忽數百千里俄頃
飛廉無以睎其蹤渠黃不能企其影
帆二
原布帆(世說云顧長康作殷荆州佐請假還東爾時例不給布帆顧苦求之然後乃發至破冢便遭風)
(大敗與殷牋云地名破冢眞破冢而出行人安穏布帆無恙)增錦帆(韵府云隋煬帝以錦為帆)
原雲帆(𫝊玄正都賦云萬艘咸興雲帆齊張)石帆(永嘉記云郡有石如帆相傳云古有)
(神人以破石為帆故曰石帆)分風(異苑云宫亭湖有神廟商人遇之各有禱請則一時分風沿泝)
(皆舉帆利涉無虞又荆州記云洞庭廟神能使江中分風而帆)翳日(孫煒七引云龍華之舟来往□)
(紜高帆雲張翳日拂星)作四帆(異物志云外域人隨舟大小或作四帆或三帆前後沓施載之)
(有蘆頭木葉如牖形長丈餘織以為帆其四帆不正前向皆使邪移相聚以取風吹風後者激而相射亦並得)
(風力若急則隨宜減滅之也取風氣而無高危之慮故行不避迅風激波安而能疾)張七帆(吴時)
(外國傳云從加郍調州乘大舶張七帆順風一月餘乃入大秦國)䨇帆同懸(孫綽望海賦云)
(商客齊唱潮流往還各資順勢䨇帆同懸偃如驌驦皆馳挐如交集輕軒)三帆沓施(見上)
增劉濬繡帆(韻府云劉濬白舫百棹皆綉帆青簾多載妓女)杜亞繡帆(唐書云杜)
(亞為淮西節度使方春南民為競渡戲亞欲輕駛乃髤船底使篙人衣油綵衣沒水不濡隴西李衡在坐曰使)
(桀紂為之不遇是也既泛九曲池曳繡為颿詫曰要當稱是林沿衡曰未有錦䌫云何亞大慙)
帆三
增詩唐皇甫冉賦得的的帆向浦留別詩曰一帆何處
去正在望中微浦迥搖空色汀迴日落暉每爭高鳥度
能送遠人歸偏似南浮客悠揚無所依司空曙賦得
的的帆向浦詩曰向浦參差去隨波遠近還初移芳草
裏正在夕陽間隱映回孤驛微明出亂山向空看不盡
歸思滿江關羅鄴江帆詩曰別離不獨恨蹄輪渡口
風帆發更頻何處青樓方凭檻半江斜日認歸人宋
張維孤帆詩曰江心雲破處遥見去帆孤浪闊疑升漢
風高若泛湖依微過遠嶼彷彿落平蕪莫問乘舟客利
名同一途明虞堪看帆詩曰早覺浮生類轉&KR0963;江湖
元不恨西東十年歛跡居林下萬里遊情付夢中開闔
豈嫌梅子雨往来難信石尤風青山坐老堆黃髮奈爾
㴞滔泣路窮錢希言帆影詩曰岸曲沙迴著處侵半
江落日半江陰悠悠難逐春潮上漠漠還隨暮靄沉曾
帶斷鴉歸遠岫又移殘月出疎林誰憐獨倚危樓遍目
極天涯思不禁
五兩
增字彙曰綄船上候風羽也楚謂之五兩東坡詩注
曰晉車駕出刻烏於竿上曰相風竿今檣烏乃其遺意
淮南子曰譬俔之見風無須臾之定(俔即五兩)原郭璞
江賦曰穎雰祲於清旭覘五兩之動靜長風&KR3100;以增扇
廣莫䬅而氣整(穎今作隷䬅音麗)增王維詩曰畏說南風五
兩輕蘇軾詩曰柂轉三山沒風回五兩偏
牂柯一
增韻府曰戕㢦即牂柯㢦繫船杙也又曰杙橜也
玉篇曰戙杙也船纜所繫楊愼曰牂牁今貴州地其
江水迅疾難渡立兩杙於兩岸中以繩絙之舟人循繩
而濟予見盤江與崇安江皆然因悟古人制字之義
牂柯二
原莊王牂柯(華陽國志云莊蹻伐夜郎㭬牂柯繫舟于且蘭既滅夜郎而秦奪楚黔中地無路得)
(歸遂留王之號為莊王以且蘭有㭬船牂牁處因改郡為牂柯)越王牂柯(異物志云有一山在)
(海内小而高似繫船杙也俗人謂之越王牂柯遠望甚小而高不似山近望之以為一株柏樹在水内也又交)
(州記云候石孤絶高數丈名為牂柯在海中)牂柯生樹(豫章記云新淦縣北二十里曰封溪)
(今有聶友所用梓木為牂柯者遂生為樹今其木猶存本至合抱人伐而倒植之枝條皆下垂)牂柯
成樹(尋陽記云郡西北有一楊樹枝條繁茂垂陰四畝傳云陶公牂柯成此樹)增峴山斫
牂柯(魏略云沐德信少有志氣吳將朱然圍樊城遣兵於峴山斫牂柯材兵作食先熟者呼共食後熟者)
(曰不也呼者曰汝意蓋欲作沐德信耶其名乃播異域雖華夏不知者以為前世人也)原封溪
伐牂柯(豫章記云聶友於封溪夜射白鹿中之尋蹤不見乃見箭著一梓樹皮即伐木皮便有血出旋)
(斫旋合不可斷友更多著斧伐之樹遂斷取其二板以為牂柯後友船行遇風作皆没唯友船獨全尋看而向)
(梓板夹扶其船友大異之)
榜
原月令注曰榜船人習水者也增毛詩曰招招舟子
漢書曰鄧通以櫂船為黃頭郎(師古注曰土勝水其色黃故刺船郎皆著)
(黃帽一說土水之母故船頭施黃旄因名其郎曰黃頭郎)原相如子虚賦曰樅金
鼔吹鳴籟榜人歌聲流喝(注云榜人船人也言擊鼓吹簫與船人歌合故其聲流列)
(也)增蘇軾詩曰水師三百指鐵網欲掩羣(注水師舟人也)
御定淵鑑類函卷三百八十六
