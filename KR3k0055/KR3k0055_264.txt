欽定四庫全書
御定淵鑑𩔖函卷二百五十九
人部十八(頭耳)(面聞目聽附)(視附口)
頭一
原說文曰首頭也釋名曰頭獨也體高而獨也首始
也黃帝素問曰頭者精眀之主也易說卦曰乾為
首毛詩曰螓首蛾眉禮斗威儀曰君乘火而王其
民銳頭君乘水而王其民大頭春秋元命苞曰頭者
神所居上圓象天
頭二
原帝系譜曰神農牛首結繩而治伏羲人頭蛇身晏
子曰湯長頭而髯鬢增韓詩外傳曰禽息秦大夫薦
百里奚不見納繆公出當車以頭擊闑腦裂精出曰臣
生無補於國不如死也繆公感悟而用百里奚原史
記曰藺相如為趙使秦持璧却立倚柱謂秦王曰大王
必欲急臣臣頭今與璧俱碎於柱矣(詳合璧)增又曰湏
賈使秦見范睢睢數之曰為我告魏王急持魏齊頭來
不者我屠大梁賈歸告齊亡匿趙平原君所卒自剄趙
王取頭與秦原嚴尤三將敘曰趙孝成王曰誰能當
武安君平原君曰澠池之會臣察武安君小頭而銳瞳
子黑白分眀視瞻不轉小頭而銳敢斷行也黑白分眀
見事眀也視瞻不轉執志強也可與持久難與爭鋒廉
頗足以當之漢書曰陳遵長八尺餘長頭大鼻容貎
甚偉增又曰項籍顧見漢騎司馬吕馬童曰若非吾
故人乎馬童面之指王翳曰此項王也羽曰吾聞漢購
我頭千金邑萬戶吾為公德乃自剄王翳取其頭又
曰高祖招田横横至尸鄉廐謂從者曰陛下欲一見我
面耳今斬吾頭馳三十里形猶未敗遂自剄令客奉其
頭詣高祖史記曰欒布為梁大夫使于齊未還漢誅
彭越梟頭雒陽下詔曰有敢收視者捕之布從齊還奏
事彭越頭下錄異傳曰漢武帝時蒼梧賈雍為豫章
太守有神術出界討賊為賊所殺失頭雍上馬還營營
中咸走來視雍雍胸中語曰戰不利為賊所傷諸君視
有頭為佳無頭佳吏泣曰有頭佳雍曰不然無頭亦佳
言畢遂死原東觀漢記曰岑彭與吳漢圍隗囂於西
城敕書曰西城若下便將兵南擊蜀人苦不知足既平
隴重望蜀每一發兵頭髮為白李邰别傳曰邰耳有
竒表腦枕有鼎形增事文𩔖聚曰管寧避難遼東還
汎海遭風船垂傾沒寧思度曰吾嘗一朝科頭三晨晏
起今天怒猥集過恐在此原魏志曰辰韓國兒生以
石押其頭欲其扁今辰韓人皆扁頭又曰袁紹辟牽
招為督軍從事紹卒事袁尚後遼東送尚首懸馬市牽
招覩之悲感設祭頭下太祖義之增魏略曰龐意手
斬一級不知是郭援戰罷之後衆人皆言援死而不得
其首援鍾氏之甥意後於鞬中出一頭鍾繇見之而哭
意謝繇繇曰援雖我甥乃國賊也卿何謝焉蜀志曰
秦宓使吳吳主問宓天有頭乎曰有詩云乃眷西顧以
此推之頭在西方又曰巴郡嚴顔率衆守城及城䧟
張飛命左右牽去斫頭顔曰斫頭便斫頭何必怒耶飛
壯而釋之益部耆舊傳曰段翳字元章善天文風角
有一諸生來學積年諸生略究要術辭歸鄉里翳為作
一脂筒中盛簡書曰有變乃發視之生至葭萌與吏爭
津撾吏從人頭破開簡得書言到葭萌與吏鬭破頭者
以此脂裹之生喟然而歎乃還卒業神仙傳曰曹公
捕左慈數日得之便斷頭以白曹公公大喜曰果慈頭
定視是一束茅耳長沙耆舊傳曰劉夀少時遇相師
曰君腦有玉枕必至公也後至太尉原搜神記曰南
方有落頭民吳時將軍朱桓一婢每夜卧後頭輒飛去
或從狗竇或從天窗中出一耳為翼將曉復還數數如
此傍人怪之夜照視惟有身無頭其體微冷乃蒙之以
被至曉頭還礙被不得安再三墮地而其體氣急疾若
將死者乃去被頭復起附得安復暝如常人增世說
曰諸葛道明初過江左名亞王庾之下先為臨沂令丞
相謂曰明公當為黑頭公晉書曰嵇康謂趙至曰君
頭小而銳有白起風童子白黑分明晉中興書曰庾
亮與蘇峻戰於建陽門王師敗績亮於陣攜其弟懌條
翼南奔温嶠顯宗幸嶠第亮泥首謝罪原洞林曰郭
璞為左尉周都卜云君且墮馬傷頭尉後乘馬黃昏行
坂下犢車觸石馬驚頭打石破流血殆死增語林曰
魏郡太守陳異常詣郡民尹方方櫛頭以水洗盤抱小
兒出更無餘言異曰櫛頭者欲吾治民如理髮洗盤者
欲使我清如水抱小兒者欲使我愛民如赤子也原
秦記曰苻堅祖洪見堅狀貎欲令頭堅腹軟字之曰堅
頭增崔鴻前秦錄曰東海王苻雄字元才洪之季子
以功拜龍驤將軍征伐皆有殊績雄醜形貎頭大足小
軍中稱之為大頭龍驤
頭三
增神居精主(元命苞頭者神所居上圓象天氣之府也歲必十二故人頭長一尺二寸下)
(見頭一)竒表高臺(上詳頭一腸黃庭經頭為高臺為廣野)玉枕泥
丸(上詳頭一腦黃庭内經一面之神宗泥丸神精根字泥丸)投棘觸屏(左傳豎牛)
(奔齊孟仲之子殺諸塞關之外投其首於寧風之棘上漢書御史大夫陳萬年子咸亢直有異才萬年嘗召)
(咸於牀下教戒之咸睡頭觸屏風萬年怒咸叩首謝曰具曉所言大要教咸謟也萬年因不復言)懸
梁在樹(又曰孫敬字文寳好學晨夕不休疲倦欲寢以繩繫頭懸梁後為當世大儒晉甘卓還)
(襄陽意氣騷擾舉動失常自照鏡不見其頭視庭樹而頭在樹上心甚惡之)沈首焦頭
(晏子春秋景公田於梧邱夜睡夢見五丈夫徙倚稱無罪公問晏子曰昔先君靈公出畋見有五丈夫來驚獸)
(悉斷其首而沈之命曰丈夫邱命人掘之五頭具在公令厚葬之漢書人為徐福上書曰曲突徙薪無恩澤)
(焦頭爛額為上客)杼首縮頭(長首也夀貎豐人杼首巷無杼首言人多弱陋世說祖)
(廣仕至護軍長史廣行常縮頭詣桓南郡始下車桓曰天甚晴明祖參軍如從屋漏中來者)五柱
三台(隋紀高祖生馮翊波若寺皇妣抱帝忽見頭上角出遍身鱗起大駭墜帝於地帝為人龍顔額)
(上有五柱入頂目光外射有文在手曰玉洞神經頭為三台君)鑊煑函盛(吳越春秋眉間)
(尺逃楚入山道逢一客問曰子眉間尺乎吾為子報仇湏子之頭并子之劒尺乃與頭客與王王大賞之即與)
(鑊煑其頭七日夜不爛王親臨之客於後以劒斬王頭入鑊中二頭相齧客恐尺不勝自以劒擬其頭入鑊中)
(三頭相咬七日後一時俱爛不可識别乃分其湯肉而葬之名三王塚燕丹子荆軻謂樊於期曰今得將軍)
(之首與燕地圖秦王必喜而見軻軻左手把其袖右手揕其胸則將軍之積忿除矣於期扼腕執刀曰是日夜)
(所欲而今聞命於是自刎頭墜背後兩目不瞑以函盛於期首與軻入秦)
頭四
增白頭(家語白頭如新傾蓋如故)九首(楚辭一夫九首拔木九千些)三首(山經)
(三首國其為人一身三首)飲器(國策趙襄子最怨智伯漆其頭以為飲器又漢書匈奴䧏者言匈奴)
(破月支王以其頭為飲器)易冠(吕覽今有人於此斷頭以易冠殺身以易衣世必惑也何也冠所以)
(飾頭衣所以飾身今殺所飾而要所以飾則不知所以為矣世之趨利似此亦不知所為也)崑崙
(黃庭内景經太一流珠安崑崙注頭為崑崙)抑首(文𨕖侍坐殿上背伏抑首)長頭(後漢)
(書賈逵常在太學不通人間事身長八尺二寸諸儒為之語曰問事不休賈長頭)尸頭蠻(瀛涯)
(勝覽占城國有尸頭蠻本人家婦女但眼無瞳人為異夜寢則頭飛去食人家小兒糞被妖風侵腹必死頭飛)
(回合其體如舊)照鏡不見(王隐晉書蒼梧太守吳臣據郡邑不恭王命孫權遣步騭為交州喻)
(臣臣照鏡不見其頭騭因入斬之)夢生角(蜀志魏延夢頭上生角以問占夢趙直直告人曰角)
(之為字刀下用也頭上用刀其凶甚矣延後果誅楊儀踏延頭曰庸能復作惡否)黑頭公(世說)
(王珣與謝玄俱被辟桓温曰王掾當作黑頭公)范長頭(南史范岫長七尺八寸姿容竒偉范雲謂)
(人曰諸君進止威儀當問范長頭以岫多識前代舊事也)筆公(魏書古弼為尚書令世祖常名之曰)
(筆頭時人因呼曰筆公)下馬沃盥(花敬定平寇單騎鏖戰已喪其元猶騎馬荷戈至鎮下馬)
(沃盥適浣女云無頭何以盥為遂僵仆名杜甫歌成都猛將有花卿學語小兒知姓)
頭五
原文晉張敏頭責子羽文曰太原温長仁穎川荀景伯
范陽張茂先上郡劉文生南陽鄒潤甫河南鄭冽余友
有秦生者雖有姊夫之尊少而狎之同時昵好張荀之
徒繼踵登朝而此賢身處陋巷屢沽而無善賈為之慨
然又怪諸賢身已既在位曾無伐木嚶鳴之聲又違王
貢彈冠之義故因秦生容貎之盛為頭責之文以戲之
并嘲六子責子羽曰吾託為子頭萬有餘日矣大塊稟
我以精造我以形我為子蒔髮膚置鼻耳安鬚眉插牙
齒眸子摛光雙顴隆起每至出入人間遨遊市里行者
辟易坐者竦跽如此者故我形之足偉也子冠冕弗戴
金銀弗佩旨味弗嘗食粟茹菜子遇我如讐我視子如
仇居嘗不樂兩者俱憂何其鄙哉子欲為仁賢耶當如
臯陶后稷巫咸伊陟保乂王家永見封殖子欲為名高
耶則當如許由子臧卞隨務光洗耳逃禄千載流芳子
欲為遊說耶則當如陳軫蒯通陸生鄧公轉禍為福含
辭從容子欲為恬淡耶則當如老聃之守一莊周之自
逸廓然離俗志凌雲日子欲為隐遯耶則當如榮期之
帶索漁父之瀺灂栖遲神丘垂餌巨壑今子上不希道
德中不效儒墨塊然窮賤守此愚惑察子之情觀子之
志退不能為處士進無望乎三事而徒玩日勞形習為
常人之所喜對曰吾以大幸為子所寄今子欲使吾為
忠耶則當如子胥屈平欲使吾為信耶則當殺身而成
名欲使吾為介節耶赴水火以全貞此四者人之所忌
故吾不敢造意頭曰吾欲告爾以養性誨爾以優游而
與蟣虱同性不聽我謀悲哉俱御人體而獨為子頭且
擬人其倫諭子儕偶子曾不如太原温顒潁川荀禹范
陽張華上郡劉許南陽鄒湛河南鄭詡此數子或蹇吃
無宫商或尫陋希言語或淹伊多恣態或驒騱少智諝
或口如含膠飴或頭如巾韲杵而猶以文采可觀意思
詳序攀龍附鳳並登天府豈若夫子徒令脣口腐爛手
足霑濡哉居有事之世而恥為權謀譬猶鑿地抱甕難
以求富嗟乎子羽何異牢檻之熊深穽之虎石間餓蟹
竈中之鼠事力雖多而見功甚少宜其踡跼翦蹙至老
無所希也
面一
增說文曰面顔前也顔眉目之間也□面不正也頢短
面也頷面黃□也□瘦淺面也赧面赤也易曰君子
豹變小人革面禮記曰女子出門必擁蔽其面又
曰夫為人子者出必告反必面黃庭經曰面為靈宅
一名尺宅以眉目口鼻之所居故為宅蔡邕女戒曰
夫心猶面首也一旦不脩飾則塵垢穢之人心不思善
則邪惡入之人盛飾其面而莫脩其心惑矣論衡曰
小人恥其面不如子都君子恥其行不如堯舜傅子
曰相者三亭九候定於一尺之面
面二
增河圖曰蒼帝方面赤帝圓面白帝廣面黑帝深面
尸子曰子貢問孔子曰古者黃帝四面信乎孔子曰黃
帝合已者四人使治四方大有成功此之謂四面也
又曰禹長頸烏喙面貎亦惡天下從賢之者學也子
産始知然明問為政焉子産喜以語子太叔且曰他日
吾見蔑之面而已今吾見其心矣春秋後語曰秦急
攻趙趙求救於齊齊王曰必以長安君為質兵乃出太
后不肯大臣強諫謂左右曰敢復言長安君為質者老
婦必唾其面燕丹子曰田光云竊觀太子客無可用
者夏扶且血勇之人怒而面赤宋意脉勇之人怒而面
青武陽骨勇之人怒而面白光所知神勇之人怒而色
不變史記曰孟戲中衍烏身人面趙之先也漢書
曰李夫人病篤武帝自臨候之夫人遂轉面向壁欷歔
而不復言又曰孔休守新都相謁見莽莽緣恩意進
其玉具寳劒欲以為好休不肯受莽因曰誠見君面有
瘢美玉可以滅瘢故獻其玉□耳(□音衞劒鼻也)又曰張禹
為兒喜觀於卜相者卜者竒其面貎謂禹父曰是兒多
知可令學經魏略曰徐庶好任俠擊劒中平末嘗為
人報讐白堊突面被髮而走蜀志曰張裕曉相術每
舉鏡照面自知死刑未嘗不撲之于地又曰劉琰妻
胡入賀太后留胡經月乃出胡有美色琰疑其與後主
有私呼卒撾胡至于以履搏面而後棄遣胡告具言琰
坐下獄有司議曰卒非撾妻之人面非受杖之地竟棄
市譙周法訓曰有人使妻為母作粥妻不肯乃以刀
劈傷妻面此可為孝乎會稽後賢記曰謝仙女者謝
承孫吳歸命侯采仙女充後宫仙女乃炙面服醇醯以
取黃瘦竟得免世說曰康僧淵目深而鼻高王丞相
每調之僧淵曰鼻者面之山目者面之淵山不高則不
靈淵不深則不清王隐晉書曰趙命字長舒善於清
談有國士之風其面有疵點諸事不決皆言當問疵面
也語林曰王武子與武帝圍碁孫皓在旁王曰孫歸
命何以好剥人面皮皓曰見無禮於其君者則剥其面
皮乃舉碁局武子伸脚在局下晉中興書曰劉牢之
面紫赤色鬢目驚人而沈毅多計郭子曰琅邪諸葛
忘名面病鼠瘻劉真長見歎曰鼠乃復窟穴人面乎
異苑曰陳郡謝石字石奴少患面創諸治莫愈乃自幽
遠止於岩下中宵有物來䑛其創隨䑛隨除既不見形
意為是龍而䑛處悉白故世呼為謝白面宋書曰沈
慶之謂帝曰耕當問奴織當問婢今論征伐而問白面
書生事何由濟又曰明帝大會新亭接勞諸軍主官
賭摴蒱李安人五擲皆盧帝大驚目安人曰卿面方如
田封侯狀也又曰劉瑀為右衞將軍因求益州甚不
得意至江陵與顔竣書曰朱循之三世叛兵一日居荆
州青油幕下作謝宣明面見向齊書曰東昏即位多
行殺戮沈昭略與沈文季徐孝嗣同召入省例賜藥酒
昭略罵孝嗣曰廢昏立明古今令典宰相無才致有今
日即擲甌投孝嗣面曰使作破面鬼唐書曰賈餗會
曲江故事尹自門步入揖御史餗騎而入御史楊儉蘇
特固爭餗曰黃面兒敢爾胡訥見聞錄曰江南李氏
凡人欲見先畫象觀其妍醜廖克順面青江南謂之廖
黯子由是惡之不得入見涑水記聞曰王旦與錢若
水同直史館有僧善相謂若水曰王舍人他日位極人
臣若水曰王舍人面偏喉骨高如何其貴也僧曰作相
之後面偏自正喉骨高者主自奉養薄耳長編曰御
史趙抃彈劾不避權幸號鐵面御史東軒筆錄曰吕
惠卿語王荆公曰公面有䵟用芫荽洗之當去公曰面
黑耳非䵟也吕曰芫荽亦能去黑公笑曰天生黑於余
芫荽其如予何元史列傳曰張桓字彦威汝寧盜起
賊久知桓名襲獲之擁至渠魁前桓直趨據榻坐其徒
捽桓起跪桓仰天大呼詈叱彌厲且屢唾賊面賊猶不
忍殺謂桓曰汝但一揖亦恕汝死桓瞋目曰吾恨不能
手斬逆首肯聽汝誘脅而折腰哉遂刺之
面三
原傅粉凝脂(語林云何晏美姿容帝疑其傅粉賜湯餅令食之汗出流面拭之轉白又云)
(王右軍見杜宏治而歎曰面如凝脂目如點漆此神仙中人也)增大宅神庭(七發太子)
(陽氣見於眉宇之間浸滛而上幾滿大宅注大宅面也真誥九華真妃云面者神之庭心悲則面憔妾有童)
(面之經)有光能寒(莊子孔子謂盗跖曰將軍身長八尺二寸面目有光素問人面獨)
(能寒何也曰頭者諸陽脉之會也諸隂脉皆至頸項不還上獨諸陽一脉上頭故面能寒耳)希見
不洗(漢書朱博為人不好酒色游宴自微賤至富貴食不重味夜寢早起妻希見其面絶交書性)
(復疎嬾筋駑肉緩頭面常一月十五日不洗不大悶癢不能沐也)如虎似驢(唐書袁天)
(罡與韋挺游謂挺面如虎當以武處官挺善隐太子薦為左衞率吳志諸葛瑾面長似驢)原夫
差巾覆而死子西袂掩而終(吳越春秋曰吳王夫差死羞見子胥以巾覆面)
(今人謂之面衣也子左傳楚白公勝作亂子西慙見葉公高以袂掩面而終)
面四
原不學牆面(周官曰不學牆面蒞事惟煩)心如面(左傳子産曰人心不同如其面)
(焉)增如生(又曰晉先軫免胄入狄師死焉狄人歸其元面如生)得艾(又曰日日以幾)
(若見君面是得艾也)原長三尺(荀子非相篇曰衞靈公有臣公孫吕身長十尺面長三尺廣三)
(寸鼻目耳具而名動天下)不心而面(揚子朋而不心面朋也友而不心面友也)莫見
面(彙苑董仲舒下帷講誦時人莫或見其面)增創頰(漢書朱博為左馮翊長陵大姓尚方禁少)
(時曾盜人妻見斫創著其頰府功曹受賂白除禁調守尉博聞知以他事召見視其面果有瘢博辟左右問禁)
(是何等創也禁自知情得乃叩頭服博笑曰大丈夫固時有是因親以為耳目)剺面(東觀漢記耿秉)
(為征西將軍鎮撫單于以下及薨南單于舉國發哀剺面流血)原半面(謝承漢書應奉嘗詣袁賀)
(賀出門閉門造車匠開扇出半面窺奉後數十年路遇匠奉識而呼之)增面汗有無(世說)
(鍾會鍾毓少有令譽魏文帝見毓有面汗曰卿面何以汗對曰戰戰惶惶汗出如漿復問會何以不汗對曰戰)
(戰慄慄汗不敢出)厚顔(語林賈充問孫皓曰何以好剥人面皮皓曰憎其顔之厚也)樏
擲面(王衍嘗因宴集為族人所怒舉樏擲其面衍初無言引王導共載而去然心不能平在車中覽鏡自)
(照謂導曰爾看吾目光乃在牛背上矣)七星面(後魏書桓温姿貎甚偉面有七星)黑
面阿秀(南史劉瑀族叔秀之為丹陽瑀與親故書曰吾家黑面阿秀遂居劉安衆處朝廷不為多士)
黑面僕射(後漢書廣陵侯衍弟欽色黑人號為黑面僕射)如刻畫(北史崔悛字長)
(孺狀貎偉麗善於容止李渾將聘梁名輩畢萃於時酒正歡悛後到一坐無復談話鄭伯猷歎曰身長八尺面)
(如刻畫謦欬為洪鐘響胸中著千卷書使人那得不畏服)馬面(北史斛律光字明月馬面彪身神爽)
(雄傑)面澤赤(本傳袁天罡見馬周曰君面澤赤夀不長)唾面(𩔖雋婁師德弟守代州辭)
(之官教之耐事弟曰人有唾面潔之而已師德曰反益人之怒當使其自乾)面似高麗(唐書)
(張易之兄司禮少卿同休請公卿宴其寺戲楊再思曰公面似高麗再思欣然為高麗舞滿座鄙笑)面
黑子(𩔖雋柏良器父友王奐曰面黑子似顔平原殆能立功乃薦之)一尺面(彙苑桑維翰身)
(短面長常臨鏡自竒曰人七尺之身不如一尺之面)障面(編年帝下詔暴李訓等罪李孝本猶金帶)
(以帽障面奔鄭)鐵面(小傳明孫承宗鐵面劒眉髯鬚戟張聲如鼓鐘望而知為偉人)
目一
原易說卦曰離為目毛詩曰美目盼兮釋名曰目
默也默而内識也眼限也瞳子限限而出也老子曰
五色令人目盲孫卿子曰厭目而視者視一為兩也
韓非子曰目見百步之外而不能見其眥慎子曰
離朱之明察毫末於百步之外下水尺不能見淺深非
目不明其勢難睹也尸子曰使目在足下則不足以
視兩也增范子曰掩目别黑白雖一時中猶不知天
道也淮南子曰夫目察秋毫之末而耳不聞雷霆之
音耳調玉石之聲而目不見泰山之高何則小有所志
而大有所忘鶡冠子曰兩葉蔽目不見泰山
目二
原孝經援神契曰伏羲大目春秋演孔圖曰蒼頡四
目是謂並明又舜重瞳子是謂重明孫卿子曰堯舜
三眸子瀨鄉記曰老子大目孔叢子曰夫子適周
見萇宏言終退萇宏語劉文公曰吾觀仲尼有聖人之
表其狀河目而隆顙是黃帝之形貎也山海經曰一
臂國為人一目中其面而居左傳曰宋華父督見孔
父之妻目逆而送之又城者謳華元曰睅其目皤其
腹增又曰子玉使鬭勃請戰曰請與君之士戲君憑
軾而觀之得臣與寓目焉又曰潞子嬰兒之夫人晉
景公之娣也酆舒為政而殺之又傷潞子之目又曰
宋公子地有白馬四公嬖向魋欲之公取而朱其尾鬛
以與之地怒使其徒奪之魋懼將走公閉門而泣之目
盡腫又曰公侵齊門於揚州顔息射人中眉退曰我
無勇吾以志其目也原莊子曰温伯雪子適齊舍於
魯仲尼見之而不言子路問焉仲尼曰若夫人者目擊
而道存矣又曰孔子見老聃而語仁義老聃曰夫播
糠瞇目則天地四方易位矣夫仁義飜然乃憒吾心亂
莫大焉韓子曰田駟欺鄒君鄒君將殺之田駟恐告
惠子惠子見鄒君曰有人見君則䀹其一目奚如君曰
我必殺之惠子曰瞽䀹兩目君奚不殺駟東欺齊侯南
欺荆王駟之欺人瞽也君奚怨乃弗殺增蔣子語曰
兩目不相為視昔吳有二人共評王者一人曰好一人
曰醜久之不決二人各曰爾可求入吳王目中則好醜
分矣王有定形二人察之有得失非苟相反眼睛異耳
吕氏春秋曰孟賁過於河先其伍船人怒撮其頭中
河孟賁瞋目視船人髮植目裂鬚指舟人盡惕駭播入
於河使船人知孟賁不敢直視涉無先者又辱之乎此
不知故也原史記曰吳王賜子胥屬鏤之劒以死子
胥仰天歎曰抉吾眼著吳東門上以觀越寇之入滅吳
也乃自剄增又曰大梁人尉繚曰秦王為人蜂準長
目又曰項王大呼馳下漢軍皆披靡時赤泉侯為騎
將追項王項王瞋目而叱之人馬俱驚辟易數里漢
楚春秋曰上過陳留酈生求見使者入通上方洗足問
何如人也狀𩔖大儒上曰吾方以天下為事未暇見大
儒也使者出酈生瞋目案劒曰入言高陽酒徒非儒者
原漢書曰東方朔上書曰臣朔目若懸珠東觀漢
記曰馬援眉目如畫鄭康成别傳曰康成秀眉明目
增𩔖雋曰魏丁儀曹公欲以女妻之五官將曰儀目
不便恐愛女不悅後儀到與儀議論曰丁掾好士也即
使兩目盲當與女何況但眇原竹林七賢論曰王戎
眸子洞徹視日而眼明不虧增世說曰顧長康云其
哭桓宣武眼如懸河決溜談藪曰後魏昭成帝常擊
賊流矢中目賊破執射者至左右欲剥割之帝曰彼各
為其主何罪釋之蕭子顯齊書曰禇淵有器度不妄
舉動輕薄子頗以名節譏之以淵眼多白睛謂之白虹
貫日也三國典略曰齊韓鳳穆提婆高阿那肱共處
衡軸號曰三貴瞋目張拳有噉人勢彙苑曰李密方
瞳子黑白明徹煬帝見之謂宇文述曰左仗下黑色小
兒為誰曰蒲山公李寬子密帝曰此兒顧盼不常無入
衞列仙傳曰偓佺魏仙人採藥好食松實而目更方
又曰赤斧戎人也為碧雞祠主簿餌丹身及瞳子皆
赤神仙傳曰涉正巴東人入吳常閉目弟子隨之數
十年莫有見開目者有一弟子固請之正為開目音如
霹靂光如電照弟子頓伏良久乃起朱子語錄曰宋
李沆寓京師一日忽一轎至乃一蓋頭婦人不見其面
儀度甚美入沆房久之然後出衆訝問之沆曰亦是云
某前程事何足深信詰之乃曰君曾見其面乎一面都
是目殊可異也元史列傳曰莽吉蘇幼有竒質年十
五盡通本國書太祖聞之召至闕下一見大悅曰此兒
目中有火他日可大用又曰劉哈喇巴圖爾世祖以
近臣言召見謂其目有火光留侍左右又曰吕思誠
母馮氏夢一丈夫烏巾白襴衫紅鞓束帶趨而揖曰我
文昌星也及寤思誠生目有神光見者異之又曰陳
祖仁一目眇貎寢身短瘠而語音清亮議論偉然又
曰劉通母卜氏目失明通誓斷酒肉禱之三十年不懈
卜氏年八十五忽復明明詩小傳曰徐禎卿神清體
弱雙瞳燭人幼精文藝不由教廸著交誡感暮賦又
曰謝榛眇一目喜通輕俠已而折節讀書刻意為歌詩
遂有聞於時又曰唐汝詢五歲而瞽父兄抱膝上授
以三百篇及唐詩無不成誦旁通經史能為諸體詩箋
注唐詩援据該博亦近代一異人也
目三
原四明十視(舜明四目而天下治大學曰十目所視)眇視偏盲(易眇)
(能視見杜欽字子夏目偏盲以才能稱京師謂之為盲子夏)點漆懸珠(語林杜宏治目)
(如點漆二下見目)增增波騰光(楚辭娭光眇視目增波些又蛾眉曼睩目騰光些)
眥裂眼方(史記漢王詣鴻門謝項羽項羽欲殺漢王樊噲帶劒擁盾入軍門披帷西向立)
(瞋目視羽髮上指目眥盡裂有仙書眼方者夀千歲陶宏景晩年一目時而方)生蛆刮
膜(東觀漢記曰杜根諫和熹鄧后以安帝宜親政事太后大怒囊盛撲殺之根詐死三日目中生蛆天中)
(記魏武帝病眼令華陀以金篦刮目)閃閃睕睕(世說裴令公有儁容姿一旦有疾至困惠)
(帝使王夷甫往看出語人曰雙眸閃閃若巖下電精神挺動體中故小惡載記石季龍時太子詹事孫珍問)
(侍中崔約曰吾患目疾何方療之約素狎珍戲之曰溺中則愈珍曰目何可溺約曰卿目睕睕正耐溺中珍恨)
(之以白石宣宣於諸子中最胡狀目深聞之大怒誅約父子)刺血去障(崔鴻十六國春)
(秋苻生驍果粗暴嗜酒無賴祖洪甚惡之生無一目年七歲洪戲之問侍者曰吾聞瞎兒一淚信乎侍者曰然)
(生怒引佩刀自刺出血曰此亦一淚也洪大驚歲談苑錢鏐年老一目失明醫曰可無療此當延五七夀若)
(決膜去内障眼即復舊但慮損福鏐曰吾得不為一目鬼于地下足矣醫為治之復故未幾鏐卒)大
眼方瞳(北史王肅弟秉之初歸國謂楊大眼曰在南聞君之名以為眼如車輪及見乃不異於人)
(大眼曰旗鼔相望瞋眸奮發足使君目不能視何必大如車輪劉根目瞳子方)眇目寸
眸(本傳劉諒好學有文才為湘東王所善王嘗游江濱歎秋望之美諒對曰今日可謂帝子䧏於北渚王有)
(目疾以為刺已應曰卿言目眇眇以愁予耶從此嫌之文選八極可圍於寸眸)一目四
睇(侯景傳王偉為侯景謀主其文檄并偉所製景敗見禽上五百字詩於元帝帝愛其才將舍之朝士多忌)
(乃請視偉所作檄文云項羽重瞳尚有烏江之敗湘東一目寧為赤縣之歸帝大怒殺之文選四睇亂層岑)
魚眼鼠目(韻對元帝母阮修容曾失一珠元帝時幼竊吞之謂是左右所盜乃炙魚眼以)
(厭之信宿之間珠遂便出尋一目致眇蓋魚之報也卿唐書初苗晉卿數薦元載於李揆揆輕載地寒謂晉)
(曰龍章鳳姿士不見用獐頭鼠目子乃求官耶載聞銜之)青睛碧目(南史徐陵目有青睛)
(時人以為聰慧之相也文小傳明傅汝舟號丁戊山人方顙碧目小指有四印年十四誦黃帝姚姒之書)
爛爛奕奕(王戎詳前時北齊琅邪王儼武成帝第三子後主儼惡和士開穆提婆奢恣)
(二人相謂曰琅邪王眼光奕奕數步射人由是忌之)身鏡眼泉(真誥眼者身之鏡視多則)
(鏡昏妾自有磨鏡之石眼三水小牘鮑容詩謂淚曰泉)眼昏目留(韓文目視昏花尋常)
(便不分人顔色高漢雋吕公因目固留祖)眼笑目禁(六朝紗輕眼笑來𩔖雋關播)
(與盧杞論事帝前播意不可避坐欲有所言杞目禁輒止)側目横波(文𨕖新舊側目又)
(淚滿横波目又慢睇出横波)見星觸柱(上詳目有紫光注附𩔖雋朱延夀田頵之朱)
(全忠二人謀叛楊行密行密憂甚紿目病行觸柱)鴟目鷹視(史王莽虎吻鴟目五代)
(史秦王從榮輕雋而鷹視)耳視目聽(列子有亢倉子者得老聃之道能以耳視而目聽魯)
(侯問之亢倉子曰傳者之妄也我能視聽不用耳目不能易耳目之用)眼語目成(𩔖雋)
(昭宗東遷韓建從至洛昭宗舉酒屬太祖與建曰遷都之後國步小康社稷安危係卿兩人次何皇后舉觴建)
(躡太祖足乃陽醉去建出謂太祖曰天子與宫人眼語而幕下有兵仗聲恐公不免也太祖以故尤德之楚)
(辭滿堂兮美人忽與予兮目成)木睛肉眼(吳越備史曰周寳唐立武選以高上擊毬較其)
(能否至有置鐵鉤于毬上伏以相擊寳嘗與此選為鐵鉤所摘一目睛失寳取睛吞之復擊毬獲頭籌遂授涇)
(原敕賜木睛以代之一日晨起潄木睛墜水棄之侍姬竊笑寳怒曰瞎漢何足笑遂殺之注木睛莫知何木置)
(目中無所碍視之如真睛肉又曰唐安禄山反執哥舒翰問曰汝素輕我翰曰臣眼不識聖人禄山遂以翰)
(為司空)刮目換眼(三國志魯肅過吕蒙言議拊背曰今者學識英略非復吳下阿蒙蒙)
(曰士别三日當刮目相待大兄何見事之晩二陶穀夢人以二丸藥換雙眼後相者曰貴人骨氣奈隻鬼眼)
(以此不至大位)原左邱喪張湛嘲(司馬遷與任安書曰左邱喪明厥有國語晉)
(范甯患目疾就中書侍郎張湛求方湛嘲之曰古方宋陽里子受東門伯伯受左邱明邱明傳杜子夏一減思)
(慮二專内視)秦使動秦民側(左傳曰臾駢曰秦使者目動而言肆懼我也必敗之)
(民又秦側目)見秋毫中流矢(離婁百步之外見秋毫之末魏夏侯惇為流矢中)
(傷左目與夏侯淵俱為將軍中號惇為盲夏侯)如石稜若巖電(世說曰眼如紫石稜)
(之又曰裴楷謂王戎睛爛爛若巖下電)貿貿然倀倀乎(禮記曰有餓者貿貿然來)
(貿貿目不明貌無仲尼燕居曰治國而無禮譬猶瞽之相與倀倀乎其何之)增多白睛
如秋水(五代史漢高祖目多白睛秋鄴侯家傳賀知章見李泌曰稚子目如水必拜卿相)分
黑白隔褷䙰(𩔖雋崔光遠瞳子黑白分明䙰韓文元花著兩眼視物隔褷)原矐
而擊筑瞋以視虎(刺客傳曰秦王召高漸離乃矐其目使擊筑朱亥瞋目視虎虎不)
(敢動)哭子而喪誅述而明(禮記曰子夏喪其子而喪明曾子弔之曰吾聞朋友)
(喪明則哭之曾子哭子夏亦哭曰天乎予之無罪也曾子怒曰商汝何無罪也喪爾親使人未有聞焉喪爾子)
(喪爾明爾何無罪與子夏投其杖而拜之曰吾過矣吾過矣任永馮信並好學公孫述徵不就皆託青盲及)
(述誅而目明)必作必趨曰階曰席(論語曰子見瞽者雖少必作過之必趨)
(又曰師冕見及階子曰階也及席子曰席也皆坐子告之曰某在斯某在斯)蠭目豺聲
深目猳喙(左傳曰楚公子商臣忍人也蠭目而豺聲又曰豎牛)增道眇輒泣
視日不眩(南史列傳宋袁粲初忤於孝武其母候乘輿出負磚叩頭流血磚碎傷目自此後粲)
(與人語有誤道眇目者輒涕泣彌日手隋書劉炫字光伯眸子精明視日不眩左手畫方右畫圓口誦目數)
(耳聽五事同舉無所遺失)鷹瞬鴞視龍瞳鳳頸(文選鷹瞬鴞視言勇壯之士如)
(鷹鴞之目以視人也頸史唐武后相龍瞳鳳)原視作哲思明(洪範曰視曰明明作)
(哲九論語曰君子有思視思明)蔽旒上祫(漢書曰冕而前旒所以蔽明下詳後)
視日闚天(禮視日之早暮又王戎視日不眩漢書曰以管闚天)無回
不兩(入戶奉扃視瞻無回而荀子勸學篇曰目不兩視明)專專眈眈(楚辭專專)
(之目成眈易曰虎視眈)增眄速視遠(高澄賈子儒相之曰人有七尺之軀不如一尺)
(之面一尺之面不如一寸之眼大將軍臉薄眄速非帝王之相也果如其言隋書劉焯字士元犀額龜背望)
(高視遠與劉炫結盟為友以儒學知名世稱二劉)游目微睇(楚辭曰忽反顧以游目)
(六朝微睇託含辭)清矑英眄(漢雋玉女無所眺其清矑兮韻府雄視也翰林秉筆回)
(英眄又俯仰流英眄)圜視並觀(漢書曰天下圜視而起驚愕也公聽並觀)盱
衡睥睨(魏都賦曰乃盱衡而誥兩史記武安侯曰魏其灌夫睥睨宫間)交睫
流盼(史記袁盎曰太后病三年陛下不交睫文選流盼乎洛川)横流高眄(文選)
(目流睇而横流又高眄藐四海)環視藐眄(𩔖雋羅宏信趙文㺹死衆執願主吾軍者宏信)
(輒曰神命我矣衆環視以為宜遂立之文選藐眄回顧之貎)極覽低視(文選極盡也)
(劉總郡國弄兵低目相視可謂危矣)原望而畏傾則姦(論語曰君子正其衣冠尊)
(其瞻視儼然人望而畏之姦禮記曰凡視上于面則傲下於帶則憂傾則謂視旁不正也)為君
目向長視(左傳杜蕢謂嬖叔曰爾為君目將司明也禮記曰從長者上邱陵則必向長者所)
(視)察淵魚觀天象三年視蝨百步觀毫視
之明也鑒於賢不在見於蚊睫視之遠也觀於德不
在睹於秋毫
目四
增重瞳(史記曰舜目蓋重瞳子項羽亦重瞳子梁書沈約左目重瞳子腰有紫痣聰明過人)銀
海(道經眼為銀海)目如明星(論語隐義衞蒯瞶亂子路興師往有狐黯者當師曰子欲入耶)
(曰然黯從城上係麻繩釣子路半城投之傷其左股不死黯開城欲殺之子路目如明星之光耀黯不能前曰)
(畏子之目願覆之子路以衣袂覆目黯遂殺之)目極(楚辭目極千里)愁予(楚辭帝子降兮)
(北渚目眇眇兮愁予)不瞬(列子引錐至睫其目不瞬)目送(晉嵇康目送飛鴻)屬
目(文選注目也)目指氣使(漢雋家富勢足目指氣使)絶目(文選絶目盡平原)
睇眄生光(文選謂生光彩也)千里眼(魏書楊逸為南秦州刺史廣設耳目善惡)
(畢聞其兵出使下邑皆自持糧人或為設食者雖在閽室終不敢進咸言楊使君有千里眼那可欺之)
青眼(阮籍能為青白眼禮俗士輒以白眼待之嵇喜來弔籍見以白眼喜不懌而退)屍瞳明
亮(異苑潯陽周虓字孟威晉寧康中鎮巴西為苻堅所獲守節不屈而卒斂已經旬堅怒猶未歇剖棺臨視)
(虓屍歘廻眸鬢皆張裂瞳精明亮廻眄矚堅堅覩而喜乃厚加贈賻)白虹貫日(南史禇彦回美)
(姿貎善容止時以方何平叔袁粲曰禇公眼睛白多所謂白虹貫日亡宋者此人也)黑色養目
(倦游雜錄凡視五色皆損目惟黑色無損李氏有江南日中書皆用皂羅糊屏風所以養目也)目恚
而送(李林甫詔書出裴耀卿張九齡以左右丞相罷林甫嘻笑曰尚左右丞相耶目恚而送乃止)
目光如火(樂史序郭子儀身長七尺二寸初在行伍李白客并州於哥舒翰座上見之曰此壯士目)
(光如火照人不十年當擁節旄)獨盲于目(韓愈代張籍與李中丞書當今盲于心者皆是若籍)
(自謂獨盲于目耳其心則能别是非也)目有紫光(酉陽武攸緒晩年肌肉殆盡目有紫光晝)
(見星月又能辨數里外語)深目而髯(六帖趙來章求父喪卜人秦誗曰宜遇西深目而髯者乃)
(得其實也)白眼相公(又曰張允伸性暴厲眸子多白燕人號白眼相公)眼多白
(邵氏聞見錄李承之郡吏報包拯拜參政或曰朝廷自此多事矣承之正色曰包公無能為今知鄞縣王安石)
(者眼多白甚似王敦他日亂天下者此人也)䑛目(節孝傳王思聰養親至孝父病目失明聰旦夕)
(䑛其目遂致明)目瞬如電(五國故事吳主昪身長七尺姿貌瑰特目瞬如電語音厚重望之懾)
(人與語可愛)獨眼龍(五代史李克用少驍勇軍中號為李鵶兒後一目眇又號獨眼龍威名蓋)
(於代北)睛黃夜光(又曰張彦澤目睛黃而夜有光顧視如猛獸狀)瞎虎(事文𩔖聚)
(谷楷有幹局性嚴忍為載車都尉時人號為瞎虎)原視無滛(禮記曰無滛視)惟明
(尚書曰視遠惟明)視五步(禮記曰士視五步)入戶下視(又曰將入戶視必下)
國君綏視(又曰國君綏視綏音妥)大夫衡視(又曰大夫衡視謂平視)
無上於面(又曰若父則游目無上於面無下於帶子於父主孝不主敬所視廣因觀安否)不
下于帶(又曰天子視不上于祫不下于帶)視面視抱(儀禮曰與大人言始視面中視)
(抱注言書見面觀其顔色所傳言也)視祫視膝(禮記若不言立則視祫坐則視膝)視
流(鄭伯視流而行速)視下(左傳單子會韓子於戚視下而言徐叔向曰單子其死乎衣有襘帶)
(有結會朝之儀視不過結襘之中所以道容貎也失則有闕今單子為王官伯而命事于會視不登帶言不過)
(步貎不道容而言不昭矣不道不恭不昭不從無守氣矣)别五色(傳目不别五色之章為眯)
視速(右師視速而言疾有異志焉)日磾不竊視(漢書曰金日磾見武帝美人滿側日)
(磾不竊視)盧欽不忤視(馬融前授生徒後列歌妓盧欽受業不忤視)歐公短
視(藝苑雌黃宋歐陽永叔送劉貢父守維揚作長短句朝中措云平山堂檻倚晴空山色有無中平山堂望)
(江左諸山甚近或以為永叔短視故云東坡笑之因賦快哉亭道其事云長記平山堂上欹枕江南煙雨杳杳)
(沒孤鴻認取醉翁語山色有無中蓋山色有無非煙雨不能然也)
目五
原詩梁劉孝綽詠眼詩曰含嬌&KR1863;已合離怨動還開欲
知密中意浮光逐笑廻增邵陵王綸戲湘東王詩曰
湘東有一病非啞復非聾相思下隻淚望直有全功
宋黃魯直次韻范元實病眼詩曰道人常恨未灰心儒
士苦愛讀書眼要須玄覽照鏡空莫非白魚鑽蠹簡閱
人矇矓似有昧看字昏澁尤宜嬾范侯年少百夫雄言
行一一無可柬看君眸子當瞭然乃稱胷次常坦坦如
何有物食明月淚睫隕珠衣袖滿金篦刮目昔曾有湯
熨取效術誠短君不見岳頭懶瓚一生禪鼻涕垂膺渠
不管蘇子瞻戲魯直患目詩曰誦詩得非子夏學紬
史正作丘明書天公戲人亦薄相故遣幻翳生明珠賴
君年來屏鮮腴百千燈光同一如書成自寫蠅頭字端
問君王覓鏡湖黃魯直戲答子瞻詩曰化工見彈太
早計端為失明能著書邇來似天會事發淚睫見光能
隕珠喜公新贈紫琳腴上清虚皇對久如請天還我讀
書眼願載軒轅訖鼎湖陳去非目疾詩曰天公嗔我
眼常白故著昏花阿堵中不怪參軍騎瞎馬但妨中散
送歸鴻著籬令惡誰能繼損讀方竒定有功九惱從來
是佛種會如耶律證圓通
原箴宋謝惠連目箴曰氣之清明雙眸善識惟道是視
瞻彼正直
原銘齊竟陵王蕭子良眼銘曰惟正是視元黃匪惑非
禮不觀儀型是則慎爾所覿無愆斯德
耳一
原說卦曰坎為耳元命苞曰耳者心之候增左傳
曰耳不聽五音之和為聾原國語單穆公曰耳目心
之樞機故視聽和則明不和則震眩大戴禮曰黈纊
塞耳所以掩聰老子曰五音令人耳聾樊氏相法
曰耳門不容麥百歲又曰人耳囷長寸三分夀百二
十歲一寸夀百歲如豆生即死耳門前有仙人杖四理
一百歲三理八十二理六十相書曰耳門小富而恡
吕氏春秋曰雷則掩耳電則掩目耳聞所惡不如無
聞目見所惡不如無見
耳二
原淮南子曰禹耳三漏是謂大通興利除害決江疏河
列仙傳曰務光夏時人耳長七寸陽都女耳細而長
衆皆言此天人也增尚書大傳曰孔子曰自吾得由
也惡言不至於耳抱朴子曰老君耳長七寸原瀨
鄉記曰老子耳有三門增戰國策曰蘇秦說李兊明
日復來舍人謂兊曰臣竊觀蘇公之說也其辯過于君
君能聽乎兊曰不能曰君即不能願君堅塞兩耳無聽
其談原列士傳曰燕丹使田光往候荆軻值其醉唾
其耳中軻覺曰此出口入耳之言必大事也則往見光
史記曰韓信使人言于漢王齊反覆之國不為假王
鎮之其勢不定漢王大怒張良陳平躡王之足附耳語
曰漢方不利寧能禁信王乎因立之增又曰吕太后
遂斷戚夫人手足去眼煇耳漢書曰楊惲報孫會宗
書曰家本秦也能為秦聲婦趙女也雅善鼓瑟奴婢歌
者數人酒後耳熱仰天拊缶而呼嗚嗚原後漢書曰
珠崖儋耳其渠帥耳垂肩三寸蜀志曰先主長七尺
五寸垂臂下膝顧目見其耳魏書曰荀攸年七八歲
叔父衢曾醉誤傷攸耳而攸出入游戲常避護不欲令
衢見也衢後聞之乃驚其夙智如此長沙耆舊傳曰
太尉劉夀少遇相師曰耳為天柱今君耳有城郭必典
家邦晉書曰王𨗳多疾每自憂陳訓曰公耳竪必夀
亦大貴又曰殷仲堪父患耳聰聞牀下蟻動謂是牛
鬭王隐晉書曰張軌為涼州刺史燉煌曹袪上言軌
老病更請刺史軌治中率數十人皆割耳於盤流血訴
枉得停蜀書曰武皇帝李雄美容貎相工相之曰此
君口如方器耳如相望位必過三公不疑也幽怪錄
曰薛君曹見二青衣駕赤犢出耳二童子曰兜元國在
吾耳中一童子傾耳示君曹乃别有天地花卉因捫耳
投之至一都會城池樓堞窮極瓌麗因作思歸賦自童
子耳中落唐書曰汴州節度使李忠臣嘗因奏對德
宗謂之曰卿耳甚大貴人也忠臣對曰臣聞驢耳大龍
耳小臣耳雖大乃驢耳也上悅之又曰殷成位至晉
州刺史初母顔叔父為酷吏所䧟顔割左耳為叔父訴
冤及成生缺左耳志林曰蘄州龐君常善醫而耳聵
與語須書始能曉東坡笑曰吾與君常異人也吾以手
為口君以眼為耳非異人乎楚辭曰曾頰倚耳曲眉
規
耳三
原主聰司聽(上詳說文也杜蕢飲工曰汝為君耳將司聽不聞樂是不聰也)屬
垣枕流(詩曰耳屬于垣曰世說曰王武子曰流非可枕孫子荆所以枕流欲洗其耳)目
樂言提(傾以求聲者耳苦而目樂定心管物者神勞而形安同在一身之上而休戚異者是天理)
(殊宜造化自隔詩言提其耳)增天柱身牖(上詳耳二身九華真妃曰耳者之牖聽)
(衆則牖閉妾有決牖之術)牛鬭龍蟄(上詳耳二河泳化𩔖編明主事薛機東人言其鄉)
(人有患耳鳴者時或作痒以物探之出蟲蛻輕白如鵝翎管中膜一日與侣並耕忽雷雨交作語其侣曰今日)
(耳鳴者特甚何也未幾雷雨一震二人皆踣于地其一復甦一腦裂而死即耳鳴者乃知龍蟄其耳至是化去)
(也)原許由洗荀躒掩(堯聘許由為九州長由惡聞之洗耳於潁水左傳荀躒)
(掩耳而走)逹四聰塞兩豆(舜逹四聰而天下治雷鶡冠子兩豆塞耳不聞霆)
和聲入忠言逆(和聲入於耳而藏於心行張良曰忠言逆耳利於)傾可得
聞言猶在耳(禮記曰傾耳而聽之可得而聞也曰左傳曰穆嬴日抱太子頓首於宣子先)
(君奉此子也以屬諸子曰此子也才吾受子之賜不才吾唯子之怨今君雖終言猶在耳)增雞冠
秀才龜息郎君(太平廣記曰兖州張審通嘗為泰山府君所召令為詞判錄申天曹天曹)
(允之府君悅問曰子何願曰特更欲聰明耳乃命取一耳安其額上既寤覺額痒踊出一耳更聰時人曰天有)
(九頭鳥地有三耳秀才亦呼為雞冠秀才候定命錄袁天罡見李嶠睡無喘息初大驚怪良久偵其出入息)
(乃在耳中遂起賀其母曰郎君必大貴夀是龜息也)原聽聞作謀思聰(洪範曰四)
(曰聽聽曰聰聰作謀論語曰聽思聰)至卑無側(蜀志秦宓曰天之至高而聽至卑)
(禮記曰無側聽)聞以通人聽以達知(文子曰言者所以通已於人聞者所以通)
(人於已既暗且聾人道不通不又曰聽者所以達知也所以成行也所以致功名也精不明不深不達故上)
(學以神聽中學以心聽下學以耳聽耳聽者學在皮膚心聽者學在肌肉神聽者學在骨髄故聽之不深則知)
(行之不誠凡聽之理虛心清淨耳無苟聽)惟明在於聽政不在聞螻蟻之
鬭惟聰在於聽德不在聞焦螟之聲
耳四
增嬌女(天中記嬌女窈窕翳霄時真誥曰嬌女耳神名)重聽(漢書曰黃霸為郡許丞老聾吏)
(請代之霸曰許丞廉吏重聽何傷)耳剽(漢雋剽劫猶言行聽也亦獨耳剽日久)免洗
(鶡冠子嘗居深山耳聾謂妻子曰吾免為巢由洗耳清溪)耳冷(朝野僉載孟洪徽對宣宗曰陛下何)
(以不知有臣何不以文字召用帝怒曰朕耳冷不知有卿)作勞耳鳴(𩔖雋石勒在田中每聞鞞)
(鐸之聲歸告其母母曰作勞耳鳴非不祥也)佯聾(梁書蔡撙為吏部尚書女為昭明太子妃武帝)
(設大臣餅帝頻呼姓名撙不答改喚蔡尚書撙放箸執笏而應帝曰卿向何聾對曰臣預為右戚職在納言陛)
(下不應以名喚帝慙)畫字(𩔖雋王笠不仕佯狂詐聾每說話則畫字後隐嵩山隋文帝召不起)
無根(舊唐書袁天罡相馬周耳曰後骨不起耳無根恐非夀者)自提其耳(五代史王峻曰)
(兖州慕容彦超反迹已露若陛下出汜水則彦超入京師陛下何以待之翟守素馳還具道峻言是時太祖已)
(下詔西幸聞峻語遽自提其耳曰幾敗吾事乃止不行)耳中龍虎(王子年拾遺記沐胥國人)
(左耳中出青龍右耳中出白虎龍虎初出之時如繩緣頰手捋面而龍虎皆飛去地十餘丈而雲氣繞龍風來)
(吹虎俄而以手一揮龍虎皆還入其耳)面壁(事文類聚徐仲車名積東坡嘗言仲車古之獨行人)
(於陵仲子不能過然其詩則怪而放如玉川子此一反也耳聾甚畫地為字乃始通終日面壁不與人接而四)
(方事無不周知此二反也昔王肅三反而斯人有二可謂異矣)耳聾多笑(山谷戲徐仲車南郭)
(篇云徐公雖避俗對客輒粲然耳不聞世事時誦陶令篇鄭氏注旄丘篇云人之耳聾常多笑仲車有此疾故)
(以為戲)耳疾當割(志林東坡云王晉卿嘗暴得耳疾意不能堪求方于僕僕答之曰君是將)
(種斷頭穴胷當所不惜兩耳堪作底用割捨不得限三日便去不去割取我耳晉卿洒然而悟三日病良已以)
(詩示僕曰老婆心意頻相勸信難只得三日限我耳較可君不割且喜兩家皆平善今定國所存挑耳圖得之)
(晉卿聊志此耳)聽聞不聽之異(六帖曰高宗肜祭有飛雉升鼎耳而雊不聽之異也)
不聞曰希(六帖聽之不聞名曰希)耳忽睽(文粹耳方聰兮忽睽)
耳五
增詩宋蘇軾次韻秦太虛見戲耳聾詩曰君不見詩人
借車無可載留得一錢何足賴晩年更似杜陵翁右臂
雖存耳先瞶人將蟻動作牛鬭我覺風生真一噫聞塵
歸盡根性空不須更洗清流𣲖太樸初散失混沌六鑿
相攘更勝敗眼花亂墜酒生風口業不停詩有債君知
五藴皆是賊人生一病今先瘥但恐此心終未了不見
不聞還自礙今君疑我特佯聾故作嘲詩窮險怪須防
額痒出三耳莫放筆端風雨快又次韻王都尉偶得
耳疾詩曰君知六鑿皆為贅我有一言能決疣病客巧
聞牀下蟻癡人強覩棘端猴聰明不在塵根裏藥餌空
為婢妾留但試周郎看聾否曲音小誤已回頭
原賦晉祖台之荀子耳賦曰夫惡勞而希逸實萬物之
至誠何斯耳之不辰寄荀子而宅形在瘠土而長勤無
須臾之閑寧豫清談而閉塞聞鄙穢而聰明竭微聽於
門閣採羣下之風聲
原銘齊竟陵王蕭子良耳銘曰惟耳司聽仁愛是聞詳
察巧言離辨異羣無迷邪謟炫惑莫分
口一
原易說卦曰兊為口說文曰口人之所以言食也
增盤庚上曰相時憸民猶胥顧於箴言其發有逸口
詩曰好言自口莠言自口又曰無罪無辜讒口嚻嚻
原禮記曰數誚無為口容又曰口容止又曰負
劒辟咡詔之則掩口而對曾子謂子思曰伋吾執親
之喪也水漿不入於口者七日又曰惡言不出於口
又曰小人溺於水君子溺於口孝經曰口無擇言
左傳曰口不道忠信之言為嚚國語子産曰防民
之口甚於防川大決所犯傷人必多老子曰五味令
人口爽鬼谷子曰口者機關也所以開閉情意也
又曰口可以食不可以言說苑曰惡言不過口苛言
不留耳口者關也舌者機也出言不審駟馬不能追也
養生經曰軍營之中有甘泉軍營口也甘泉唾也
養生要尹氏内解曰口為華池相書曰欲知人多口
舌當視其口如烏喙言語皆聚此多舌人也相書雜
要曰口大容手赤如朱丹貴且夀杜恕體論曰束修
之業其上在於不言其次莫如寡故諺曰使口如鼻至
老不失
口二
原孝經援神契曰舜大口增王子年拾遺記曰昔伯
禹入穴乃至一室裏一人身如蛇鱗于石上口吐一玉
簡以授禹簡長十二寸以量度天地也原又曰孔子
海口含澤(言善食海澤也)家語曰孔子入太廟階左有金人
焉三緘其口增史記曰季桓子受齊女樂三日不聽
政又不致膰俎於大夫孔子遂行歌曰彼婦之口可以
出走彼婦之謁可以死敗原禮記曰趙文子其言呐
呐然如不出諸其口說苑曰常樅有疾老子曰先生
疾甚無遺教語弟子乎常樅乃張其口示老子曰舌存
乎曰存非以其軟耶齒亡乎曰亡豈非以剛耶常樅曰
天下事盡矣瀨鄉記曰老子方口增左傳曰鄭伯
使許大夫百里奉許叔以居許東偏曰寡人有弟不能
和協而使餬其口於四方其況能久有許乎又曰子
玉使伯棼請戰曰非敢必有功也願以間執讒慝之口
又曰晏子曰君民者豈以陵民社稷是主臣民者豈
為其口實社稷是養又曰正考父鼎銘曰饘于斯鬻
于斯以餬余口又曰太子建奔宋王召奮陽奮陽使
城父人執已以至王曰言出于余口入于爾耳誰告建
也莊子曰公孫龍問於魏牟曰吾聞莊子之言芒然
異之牟曰子獨不聞坎井之鼃謂東海之鱉曰坎井之
樂亦至矣子奚不來入觀乎鼈左足未入而右膝已縶
矣公孫龍口呿而不合原史記曰秦始皇遊於會稽
渡江項梁與籍俱觀籍曰彼可取而代也梁掩其口曰
無妄言族矣增拾遺記曰始皇元年騫霄國善畫工
名列裔口含丹青噴壁即成龍雲之像又曰沐胥國
人年九萬歲以口噴水為雨紛漫數十里俄而口吹為
風而雨皆止書序曰濟南伏生年過九十失其本經
口以傳授原漢書曰漢王擊魏豹問酈食其曰魏大
將誰也曰柏直漢王曰是口尚乳臭又曰周昌曰臣
口不能言心知其不可史記曰鄧公見景帝曰吳王
為反數十年矣發怒削地以誅錯為名其意非在錯也
且臣恐天下之士噤口不敢復言增又曰王莽為人
哆口東觀漢記曰光武為人日角大口美鬢眉又
曰明德馬后身長七尺三寸青白色方口美髮後漢
書曰馬援在交趾還書戒兄子曰龍伯高敦厚周慎口
無擇言謙約節儉廉公有威吾愛之重之吳錄曰孫
權方頤大口目有精光燕書曰烈祖從容問諸侍臣
曰夫口以下動乃能制物鐵鑽為用亦噬嗑之意而從
上下何也申弼答曰口之下動上使下也鐵鑽之用上
斬下也烈祖稱善談藪曰梁高祖重陳郡謝元微詩
常曰不讀謝詩三日覺口臭唐書曰杜黃裳性雅澹
寬恕心雖從長口不忤物元史列傳曰梁曾使安南
還帝大悅解衣賜之且令坐地上右丞阿里不然帝怒
曰曾兩使外國以口舌息兵戈卿何敢爾又曰陳繹
曾處州人為人雖口吃而精敏異常諸經注疏多能成
誦文詞汪洋浩瀚其氣曄如也
口三
增出好起羞(大禹謨曰惟口出好興戎朕言不再說命曰惟口起羞)鑠金
浮石(鄒陽衆口鑠金邪陸賈新語衆口所毁浮石沈木羣相抑以曲為直)雞鳴烏
啄(啓顔錄唐華原令崔思海口吃每共表弟杜延業遞相戲弄嘗語崔云延業能遣兄作雞鳴旁人云他口)
(應湏自由何能遣之杜即云能得既而旁人即共杜私賭杜將一把穀來崔前云此是何物崔云穀榖旁人大)
(笑因輸延業烏陳史司馬申譖毁朝士徧罹其殃申嘗晝寢尚書省啄其口流血至地時論以為譖賢之效)
含香飲酒(應劭漢官儀曰侍中刁存年老口臭帝賜雞舌香令含之南史曰謝朏出為)
(吳興郡守與弟瀹送别朏指瀹口曰此中惟宜飲酒)如鼻容拳(上詳口一殷明詩小傳)
(雲霄修眉碧目口可容拳)烏喙虎口(上詳口一虎野史郭知運口)紙塞
丸窒(列傳元秦長卿以布衣召至京師時阿哈瑪特專政長卿上書論之阿哈瑪特大恨誣逮長卿又使獄吏)
(殺之獄吏濡紙塞其口鼻即死下詳口二)
口四
增海口(孔子)藉口(左傳晉人曰若苟有以藉口而受命于寡君)斗繞(論語摘輔)
(像子貢山庭斗繞口謂面有山庭言山在中鼻高有異相也)不闔(管子桓公與管仲謀伐莒未發)
(已聞于國東郭郵至公問之曰子言伐莒者乎東郭曰君子善謀而小人善意臣視二君在堂上口開而不闔)
(是言莒也)天口(齊田駢好談論號天口言不可窮盡)從理入口(漢書周亞夫為河内)
(守許負相之曰君當封侯而餓死亞夫曰既已貴又何說餓死指示我負指其口曰從理入口此餓死法也)
不知口處(晉司馬流與蘇峻戰食不知口處)張口就唾(事文𩔖聚苻朗渡江)
(嘗與朝士宴集並几蓐壺席朗每事欲誇之唾則令小兒跪而張口就唾而含出)口伐可汗
(通鑑唐鄭元璹時突厥攻太原詔元璹持節往勞數其背約突厥愧服引還太宗賜書曰知公口伐可汗)
口燥(脣焦口燥呼不得)口過(類雋宋之問求北門學士不許作明河篇以見志則天見其詩)
(謂崔融曰非不知宋之問有竒才但恨有口過耳)口吻爵賞(黎幹傳宦者劉忠翼與左衞將)
(軍董秀皆有寵于代宗當盛時爵賞在其口吻)口蜜腹劒(唐書李林甫忌文學之士或陽與之)
(善㗖以甘言而隂䧟之世謂林甫口有蜜腹有劒云)利啖(本傳劉晏以四方名士無不至其有口舌)
(者率以利啖之使不得有所訾短故議者頗言晏任術固恩)箝口(唐書顔真卿上疏曰陛下聞見)
(止于數人耳目天下之士方箝口結舌陛下漸成孤立悔無及矣)無口瓠(事文類聚宋李沆在)
(相位接賓客常寡言馬亮語其弟維曰外議以大兄為無口瓠)刀決(元列傳蕭景茂漳州龍溪人李)
(智甫作亂景茂被執脅使從已景茂憤罵賊遂以刀決其口至耳傍景茂罵不絶聲而死)
口五
原箴宋謝惠連口箴曰宣納之由實伊樞機惟舌是出
馳駟安追差釐千里君子慎微何用口爽信在甘肥
增唐姚元崇口箴曰君子欲訥吉人寡辭利口作戒長
舌為詩斯言不善千里遠而勿謂可復駟馬難追惟謹
惟默澄神之極去甚去泰居物之外多言多失多事多
害聲繁則滛音希則太室本無暗垣亦有耳何言者天
成蹊者李似不能言為世所尊言不出口冠時之首無
摇爾舌以速爾咎無易爾言亦孔之醜敬之慎之可大
可久敬之伊何三命而走慎之伊何三緘其口勖哉夫
子行矣勉旃書之屋壁以代韋弦
原誡晉傅元口誡曰勿謂何有積怨致咎勿曰不傳伏
流成川蟻孔潰河流穴傾山
原銘齊竟陵王蕭子良口銘曰惟舌是慎慎乎語笑三
緘是戒事重周廟戒之戒之無詒厥誚增傅子口銘
曰神以感通心由口宣情莫多妄口莫多言病從口入
禍從口出存亡之機開闔之術
御定淵鑑𩔖函卷二百五十九
