欽定四庫全書
御定淵鑑𩔖函卷二
天部二(日)
日一(災蝕附)
原周易曰日月麗乎天又曰離為日又曰日中則
昃月盈則食天地盈虚與時消息而况於人乎况於鬼
神乎增又曰日昃之離不鼓缶而歌又曰陰陽之
義配日月又曰懸象著明莫大乎日月又曰日月
運行一寒一暑又曰日月之道貞明者也又曰日
月得天而能久照又曰日往則月來月往則日來日
月相推而明生焉又曰日以暄之原毛詩曰日居
月諸胡迭而微增又曰其雨其雨杲杲出日又曰
嗈嗈鳴鴈旭日始旦又曰出自東方照臨下土又
曰春日遲遲書曰寅賓出日平秩東作日中星鳥以
殷仲春又曰寅餞納日平秩西成原禮記曰天子
黑冕玄端而朝日於東門之外增又曰二月中和祀
朝日於東郊又曰天無二日土無二王又曰季冬
是月也日窮於次月窮於紀又曰五月中氣是月也
日長至十一月日短至又曰大司徒以土圭之法測
土深正日景以求地中日南則景短多暑日北則景
長多寒原左傳曰趙衰冬日之日也趙盾夏日之日
也增又曰夏日可畏冬日可愛原說文曰日者實
也太陽之精字從一象形也又君象也增又曰日
徑四百里週千二百里至地高二萬五千里循黃道而
行形如丸懸空運轉本不附著於天原爾雅曰觚竹
北戶西王母日下謂之四荒距齊州以南戴日為丹穴
東至日所出為泰平西至日所入為泰蒙家語曰楚
王渡江得萍實大如拳赤如日廣雅曰日名朱明一
名耀靈一名東君一名大明亦名陽烏又曰初出為
旭日昕曰晞(大明曰昕詩曰匪陽不晞晞乾也言日所乾濕物也)日溫曰煦日在
午曰亭午在未曰昳日晚曰旰日將落曰薄暮日西落
光反照於東謂之反景在上曰反景在下曰倒景煦日
温也晧日晝也暉日光也旰日晚也翌日明也曉日白
也又曰日御曰羲和增又曰日一名朱光原易
坤靈圖曰至德之萌日月若連璧京房易傳曰日月
大光天下和平上下俱昌延年益壽長世無極增又
曰日月如弹丸照處則明不照處則闇易傳曰聖王
在上則日光明而五色備易參同契曰日為流珠青
龍之俱原春秋内事曰日者陽德之母增春秋感
精符曰人主兄日姊月春秋内事曰陽燧見日則然
而為火春秋元命苞曰日左旋周天二十三萬里
原禮斗威儀曰政理太平則時日五色增又曰政頌
平則日黃中而赤暈政和平則日黃中而黑暈政象平
則日黃中而白暈政升平則日黃中而青暈禮統曰
日者實也形體光實人君之象周禮春官曰眡祲氏
掌十煇之法以觀妖祥辨吉凶一曰祲謂隂陽五色之
氣祲淫相侵或曰抱珥背璚之屬如虹而短是也二曰
象如雲氣成形象雲如赤烏夾日以飛之𩔖是也三曰
鑴日旁氣刺日形如童子所佩之鑴也四曰監謂雲氣
臨在日上也五曰闇謂日月蝕或日光暗也六曰瞢謂
瞢瞢不光明也七曰彌謂白虹彌天而貫日也八曰敘
謂氣若山而在日上或曰冠珥背璚重疊次序在於日
旁也九曰隮謂暈氣也或曰虹也詩所謂朝隮于西者
也十曰想謂氣五色有形想也青饑赤兵白喪黑憂黃
熟或曰想思也赤氣為人獸之形可思而知其吉凶
尚書考靈曜曰日合天統又曰仲春仲秋日出於卯
入於酉仲夏日出於寅入於戍仲冬日出於辰入於申
又曰日光照四十萬六千里又曰日出於列宿之
外萬有餘里孝經援神契曰天地至貴精不兩明天
精為日地精為月又曰日中則光溢又曰日神五
色明照四方又曰七政度日月明原瑞應圖曰日
月揚光者人君之象也君不假臣下之權則日月揚光
五經通義曰日中有三足烏增又曰日在牽牛則
寒在東井則暑牽牛水宿宿外遠人故寒東井火宿宿
内近人故暑原白虎通曰日行遲月行疾者君舒臣
勞也日月所以懸著何助天行化昭明下地也日月徑
千里增又曰日行一度月行十三度十九分度之七
太玄經曰日一北而萬物生日一南而萬物死又
曰日動而東天動而西天日錯行陰陽更巡原漢書
曰文帝時新垣平言臣候日再中居頃之日却復中乃
更以十七年為元年增又曰日有中道中道者黃道
也後漢書曰青白黑赤各一道其交必於黃道故為
九道春東從青道夏南從赤道秋西從白道冬北從黑
道又云陰陽往來馴積而變日南至其行最急急而
漸損以至春分及中而後遲迨日北至其行最舒舒而
漸益以至秋分及中而益急晉書曰日去地常八萬
里原淮南子曰日出於暘谷浴於咸池拂於扶桑是
謂晨明登於扶桑之上爰始將行是謂朏(斐)明(朏明將行也)
至於曲阿(曲阿山名)是謂朝明臨於曾泉(曾重也早食時在東方多水之地故)
(曰曾泉)是謂早食次於桑野是謂晏食臻於衡陽是謂禺
中對於昆吾(昆吾丘在南方)是謂正中靡於鳥次(鳥次西南方之山名)是
謂小遷至於悲谷(悲谷西南方之大壑)是謂晡時迴於女紀(女紀西方)
(隂也)是謂大遷經於泉隅是謂高舂(言尚未冥上蒙先舂曰高舂)頓於
連(爛)石是謂下舂(連石西北山名言將欲冥下蒙悉舂故曰下舂)爰止羲和爰
息六螭是謂懸車(日乘車駕以六龍羲和御之日至此而薄於虞泉羲和至此而迴六螭)
薄於虞泉是謂黃昏淪於蒙谷是謂定昏日入崦(淹)嵫
(音兹亦曰落棠山)經於細柳入虞淵之池曙於蒙谷之浦(蒙谷濛汜)
(之水)日西垂景在樹端謂之桑榆(言其光在桑榆樹上)又曰積陽
之熱氣生火火氣之精者為日又曰日中有踆烏(踆趾)
(也謂三足烏也)增又曰都廣衆帝所自上下日中無景蓋天
之中(高誘曰都廣南方山名日中時直無晷故曰地中今河南陽城縣有影臺)又曰若木
在建木西末有十日其華照地(高誘注曰末端也若木端有十日狀如連珠華)
(光照其下地)又曰日者陽之主是以春夏則羣獸除角
莊子曰日出東方入於西極有目有趾者待是而成功
又曰日積氣之中有光耀者文中子曰日出於地萬
物蕃息尸子曰少昊金天氏邑於窮桑日五色互照
窮桑又曰日五色陽之精象君德也五色照君乘乘
土而三又曰聖人以日光盈尺光滿天下聖人居室
而所燭彌綸六合又曰聖人身猶日也夫日圜尺光
盈天地聖人之身小其所燭遠矣符子曰盛魄重輪
六合俱照非日月能乎范子曰日者寸也寸者制萬
物陰陽之長短也又曰日者火精也火者外景主晝
居晝而為明處照而有光又曰日者行天日一度終
而復始如環無端原賈誼書曰湯曰學聖人之道譬
其如日静居而獨思譬其若火夫人舍學聖人之道而
静居獨思譬其去日之明於庭而就火之光於室也然
可以小見不可以大知增又曰周文王問鬻子曰敢
問君子將入其職則於其民何如對曰君子將入其職
則於其民也旭旭然如日之始出也既入其職則於其
民暵暵(音漢)然如日之正中也既去其職則於其民暗暗
然如日之已入也故君子將入而旭旭者義先聞也既
入而暵暵者民保其福也既去而暗暗者民失其教也
文王曰受命矣原論衡曰儒者論日旦出扶桑暮入
細柳扶桑東方之地細柳西方之地增又曰日不入
地也譬人把火夜行平地去人十里火光藏矣非滅也
原應劭漢官儀曰泰山東南名曰日觀日觀者雞鳴
時見日始出長三丈增帝王世紀曰灰野之山有樹
青葉赤華名曰若木日所入處正崑崙西鳥鼠山西南
曰崦嵫又云大荒之中暘谷上有扶桑九日居下枝
一日居上枝皆載烏原皇甫謐長歷曰日者衆陽之
宗陽精外發故日以晝明名曰曜靈增徐增長歷曰
衆陽之精上合為日徑千里周圍三千里下於天七千
里原山海經曰猗天山蘇門山日月所出增又曰
鍾山之神名曰燭陰視為晝瞑為夜吹為冬呼為夏又
名燭龍又曰天不足西北無陰陽消息故有龍銜火
精以照天門又云長留之山其神白帝少昊居之是
神主司反景(日西入則景反東照)又云明星山日月所出原
楚辭曰暾將出兮東方照吾檻兮扶桑又天問曰角
宿未旦曜靈安藏(角東方星也曜靈日也言東方未旦之時藏其精光也)又曰
羿焉彃日烏焉解羽又招魂曰十日並出流金鑠石
增張衡靈憲曰日宣明於晝納明於夜又曰日者
陽精之宗積精成象象成為禽金雞火烏也皆三足表
陽之𩔖其數竒王子年拾遺記云鬱華(日精)又名鬱儀
奔日之仙故曰鬱儀與日同居古今占云日月行房
三道其政太平行上道昇平行中道霸世行下道可視
瞻之短於歷舊影為行上道與歷合為行中道長於舊
歷為行下道聞見錄云有人登泰山絶頂行四十里
東望天際已明其下尚暗久之自暗中日輪湧出正紅
色騰起數千丈至明處全無光其下亦尚暗雜占書
曰日冠者如半暈也法當在日上有冠又有兩珥尤吉
說苑曰師曠對晉文公曰少而學者如日出之光壯
而學者如日中之光老而學者如炳燭夜行望氣經
曰日有黃氣君喜下有黃氣君永福鄧析書曰君者
當如冬日之陽夏日之陰萬物歸之崔豹古今注曰
漢明帝為太子樂人作歌詩四章一曰日重光云天子
之德光明太子比德焉故云重也周髀曰日光外照
徑八十一萬里物理論曰日者太陽之精也夏則陽
勝陰衰故晝長夜短冬則陰勝陽衰故晝短夜長氣引
之也行陽之道長故出入邜酉之北行陰之道短故出
入夘酉之南春秋陰陽等故日行中平晝夜等也地
說書曰日照地四十五萬里汲冢書曰徹甲居於河
西天有妖孽十日並出又言本有十日迭次而運照無
窮真誥云方朱山真人皆呼日為圓羅耀書曰乃
季秋月朔辰弗集於房瞽奏鼓嗇夫馳庶人走原禮
記曰男教不修陽事不得謫見於天日為之食故日食
則天子素服而修六官之職蕩天下之陽事增穀梁
傳曰天子救日置五麾陳五兵五鼓諸侯置三麾三兵
三鼓大夫擊柝凡有聲皆陽事也以厭陰氣也漢尚
書令黃香曰日蝕皆從西月蝕皆從東無上下中央者
春秋魯桓三年日蝕貫中上下竟黑疑者以為日月正
等月何得小而見日中鄭元云月正掩日日光從四邊
出故言從中起也南齊書舊說曰日有五蝕謂起上
下左右中央是也管子曰日掌陽月掌隂星掌和陽
為德陰為刑和為事是故聖王日蝕則脩德月食則脩
刑彗星見則脩和春秋正義曰日月之會自有常數
每一百七十三日有餘日月之道一交則日月必食
董仲舒日食祝曰炤炤大明纖滅無光奈何以陰侵陽
以卑凌尊決疑要註凡救日食皆著赤幘以助陽也
春秋元命苞曰麟鳳鬭日月薄蝕孔演圖曰麒麟鬭
而日無精光宋均曰麒麟少陽之精鬭作於地則日月
亦將争於上元淮南子曰麒麟鬭而日月蝕許慎注曰
麒麟大角之獸故與日相動晷原釋名曰晷規也如
規畫也說文曰晷日景也增詩曰定之方中注云揆
日出入以知東西南視定北準極以正南北又曰既
景乃岡相其陰陽(公劉傳曰考其日影是也)周禮曰日至之景尺
有五寸謂之地中凡建邦國以土圭土其地而制其域
(注鄭司農云夏至日立八尺之表其景適與土圭等謂之地中今潁川陽城為然)易通卦驗
曰冬至晷長三尺(鄭玄注曰晷者所立入地表陰也三尺長之極也)春分晷長
七尺二寸四分夏至晷長尺有四寸八分秋分晷長二
寸四分又曰冬至之日樹八尺之表日中視其晷晷
如度者則歲美人民和順晷不如度者則歲惡人民為
偽言政令不平晷進則水晷退則旱
日二
增春秋考異郵曰黃帝將興有黃雀赤頭立於日傍黃
帝曰黃者土精赤者火榮爵者賞也余當立大功乎
異苑曰諏訾氏生而髮與足齊堕地能言及為高辛帝
室夢日而生八子皆賢世號八元拾遺記曰帝嚳之
妃鄒屠氏之女也常夢吞日則生一子凡經八夢則生
八子原山海經曰東南海之水甘泉之間有羲和國
有女子曰羲和為帝俊之妻是生十日常浴日於甘泉
故日為羲和之子堯因是立羲和之官以主四時淮
南子曰堯時十日並出草木焦枯堯命羿仰射十日其
九烏皆死堕羽翼增王充論衡云夏桀之時費昌之
河上見二日在東者爛爛將起在西者沉沉將滅若疾
雷之聲問於馮夷曰何為夏何為殷馮夷曰西夏東殷
於是昌徙族歸殷呂覽曰桀為無道湯令伊尹往視
曠夏聽於末嬉末嬉言曰今者天子夢西方有日東方
有日兩日相與鬭西方日勝東方日不勝伊尹乃告湯
乃令師從東方出於國西以進未接刃而桀走拾遺
記曰傅說賃舂於深巖夢乘雲繞日而行歲餘殷以為
阿衡原帝王世紀曰周文王夢日月著其身增列
子曰穆王駕八駿之乘西觀日所入處原又曰孔子
東遊見兩小兒辨鬭問其故一小兒曰我以日始出去
人近日中時遠也一兒曰我以為日初出時遠而日中
時近一兒曰日初出大如車輪及其中纔如盤盂此不
為遠者小而近者大乎一兒曰日初出滄滄凉凉及其
中如探湯此不為近者熱而遠者凉乎孔子不能決
淮南子曰魯陽公與韓構難戰酣日暮援戈而揮之日
反三舍增燕丹子曰燕太子丹質於秦王遇之無禮
急欲求歸秦王謬與誓曰使日再中天雨粟乃得歸太
子仰天嘆之日為再中天雨粟秦王不得已遣之戰
國策曰聶政刺韓相荆軻刺秦王並白虹貫日三齊
略云秦始皇作石橋於海上欲過海觀日所出處有神
人驅石下海石去不速神人鞭之皆流血今石橋猶赤
色望氣經曰漢文帝時日中有王字漢武内傳
曰漢景帝夢神女捧日以授王夫人夫人吞之十四月
而生武帝原風俗通曰漢成帝問劉向俗說文帝被
徵後期不得立日為再中向曰文帝少即位不容再中
增後漢書曰張重字仲篤明帝時舉孝廉帝曰何郡
小吏對曰臣日南吏帝曰日南郡人應向北看日對曰
臣聞鴈門不見壘鴈為門金城郡不見積金為郡臣雖
居日南未嘗向北看日後漢后紀靈帝王美人數夢
負日而行四年生獻帝談藪曰魏文帝為王時夢日
墜地分為三已得一分而内懷中晉陽秋曰建武元
年三日並出晉書王敦將舉兵内向明帝密知之乃
乘巴滇駿馬微行至于湖陰察敦營壘而出敦正晝寢
夢日環城驚起曰此必黃鬚鮮卑奴來也帝母荀氏燕
代人故云謝綽宋拾遺錄云袁愍孫世祖出為海陵
守夢日堕身上尋而追還典機密北史後魏遼西王
當英夢日堕所居黃山下水中村人以牛車挽致不出
英獨抱戴而歸聞者異之魏高后傳孝文皇后高氏
幼夢在堂内立而日光自忩中照之灼之而熱后東西
避之光猶斜照不已如是數夕以白其父颺颺以問閔
宗宗曰此異徵也後懷宣武夢為日所逐化為龍而繞
后遂生世宗南史曰陳武帝嘗夢天開數丈有四人
朱衣捧日而至納之帝口及覺腹内猶熱帝心獨喜
又曰陳文帝夢兩日鬭一大一小大者光滅堕地色正
黃其大如斗帝三分取一懷之宣室志曰楊炎未仕
時夢陟高山巔仰見瑞日在咫尺舉手捧之解者曰此
登相位而輔人君之祥後果叶又曰鄭光會昌六年
夢自御大車中載瑞日光燭天地自執靷行通衢中月
餘拜尚書淄青節度又曰新羅每以元日拜日月為
神又曰天竺屬國數十有泇沒路國其俗開東門以
向日唐書曰賈𨼆林扈德宗於行在至卧内奏曰臣
嘗夢日墜以首承之帝曰非朕耶乃令糾察行在稽
神錄曰吳毛貞輔累為邑宰應選之廣陵夢吞日既寤
腹猶熱以問侍御史楊廷式楊曰此夢至大非君所能
當若以君而言當得赤烏場官也果如其言五代史
曰契丹貴日每月朔旦東向而拜日元史圖罕傳曰
欽察國去中國三萬餘里夏夜極短日暫沒即出異
域志云沙弼茶國向無人至者祖葛尼曾到因立文字
其國係日西沒之地至晚日入聲若雷霆國王每於城
上聚千人吹角鳴鑼擊鼓混雜日聲不然則小兒驚死
災蝕原左傳昭公十七年六月日食祝史請用幣季
平子不許太史曰日過分而未至(注云過春分未夏至謂四月正陽月)
增又莊公二十五年夏六月辛未朔日有蝕之鼓用牲
于社非常也唯正月之朔慝未作日有蝕之於是乎用
幣于社伐鼓于朝公羊傳曰六月辛未朔日有蝕之
以朱絲禜社或曰協之或曰為暗恐犯之故禜之社者
土地之主日者土地之精上敷於天而犯日故朱絲禜
之助陽抑陰漢書曰哀帝元壽元年正月辛丑日有
蝕之不盡如鈎與惠帝七年同月日鮑宣上言今日食
於三始誠可畏懼小民正月朔日尚恐毁敗器物况日
虧乎國史纂曰唐太史李淳風校新歷太陽合朔當
食既於占不吉太宗不悅曰日或不食卿將何以自處
曰如有不食臣請死之及朔帝候於庭謂淳風曰吾放
汝與妻子别對以尚早一刻指表影曰至此則蝕如言
而食不差毫髮唐明皇時日食帝素服俟變錄囚多
所貸遣宋璟曰月食修刑日食脩德或言分野之變冀
有揣合臣謂君子道長小人道消止女謁放讒夫此所
謂脩德也囹圄不擾兵甲不凟官不苛治軍不輕進此
所謂脩刑也陛下常以為念雖有虧食將轉而為福又
何患乎帝嘉納宋史曰仁宗寳元元年正月丙辰朔
日食六月戊子日官楊惟德等言來歲閏十二月則庚
辰歲正月朔日當食請移閏於庚辰則日食在前正月
之晦帝曰閏所以正天時而授民事其可曲避乎不許
又曰嘉祐六年六月壬子朔日食司天言當食六分
之半食四分而雨時議稱賀同判尚書禮部司馬光上
言臣愚以為日之所照周徧華夷雲之所蔽至為近狹
今若太陽實虧而有浮雲翳塞雖京師不見四方必有
見者此乃天戒至深不可不察也人主尤宜側身戒懼
憂念社稷而羣臣乃相率稱賀豈得不謂之上下相蒙
誣㒺大譴哉又所食不滿分數者歷官術數之不精當
治其罪亦非所以為賀也晷增正義曰周公度日景
置五表今陽城是周公度景之處古跡猶存漢造太
初歷立晷儀又續歷志云章帝晷漏與天相應山
海經曰交州去洛九千餘里昔主簿孫悚云立表效景
景在表南豈古郡以日南為名者其斯義乎
日三
原麗天出地(上詳日一萬文子曰日出于地物蕃息)合璧連珠(漢書)
(曰太初歷晦朔弦望皆最密日月如合璧注淮南子曰若木在建木西末有十日其華照地高誘曰末端也)
(若木端有十日狀如連珠華光照其地下)兩珥重輪(雜兵書曰日冠者如半暈也法當在)
(日上有冠文有兩珥者尤吉月管子曰盛魄重輪六合俱照非日能乎)火精陽德(范子)
(計然曰日者火精也火者外景主晝居晝而為明處照而有光下詳日一)再中三舍
(並詳日一)分隂寸晷(王隐晉書曰陶侃少長勤整自強不息常語人曰大禹聖人乃惜寸)
(隂至于凡俗當惜分隂非潘尼詩曰尺璧信易遺寸晷難可踰成名我事所說琴與書)麟鬭
鹿解(上詳日一禮淮南子曰日者陽之至是以春夏則羣獸除角記曰日冬至而麋角解日夏至而鹿)
(角解)鞠陵蒙谷(山海經曰大荒之中有山名曰鞠陵于天東極離瞀日月所出下詳日)
(一)高舂下枝(並詳日一)測景步晷(周禮曰大司徒以土圭之法測)
(土深正日景以求地中日南則景短多暑日北則景衡長多寒日東則景夕多風日西則景朝多隂陸士)
(擬連珠曰儀天步晷而脩短可量臨川揆水而淺深難測)建木拒松(呂氏春秋曰白水之)
(南建木之下日中無影盖天地之中也松山海經曰大荒之中有方山上有青松名曰拒格之日月所出入)
貫白虹夾赤鳥(漢書曰鄒陽上書說梁孝王曰昔荆軻慕燕丹之義白虹貫日太子)
(畏之衆左傳曰哀公元年楚有雲如赤鳥夾日以飛三日)夸父棄杖魯陽揮
戈(山海經曰夸父逐日渴飲河渭不足北飲大澤未至道渴而死棄其杖化為鄧林郭璞注曰夸父神人言)
(能反日景下詳日一)似騏步𩔖鳬飛(王充論衡曰日晝行千里夜行千里騏驥晝日)
(亦行千里然則日行舒疾與騏驥步相𩔖相又曰日月一日一夜行二萬六千里與冠鳬飛似)長
安近車輪遠(劉劭幼童傳曰晉明帝諱紹元帝太子也初元帝為江東都督鎮揚州時中原)
(喪亂有人從長安來元帝問洛下消息澘然流涕帝年數歲問泣故具以東渡意告之因問帝汝意謂長安何)
(如日遠答曰不聞人從日邊來只聞人從長安來居然可知元帝念之明日集羣臣宴會設以此問明帝又以)
(為日近元帝動容問何故異昨日之言答曰舉頭見日不見長安以是知近帝大悦下詳日一)增
飛鷰浴鴉(唐史天文志乾德三年日中有若飛鷰六朝詩扶桑復浴鴉日出也)馳
暉沉彩(謝胱詩過客無留軌馳暉有奔箭文選日下壁而沉彩日落也)射九
分三(俱詳日二)原互照重光(俱詳日一)司景負暄(上詳日一)
(美列子曰宋國有田夫常衣黂過冬春東作曝日於野之不識廣厦綿纊之屬謂其妻曰吾負日之暄以獻)
(吾君必獲重賞)白駒赤羽(魏豹傳人生如白駒過隙謂日影也子路曰願得赤羽若日)
(白羽若月)戈揮劒指(上詳日一公淮南子曰虞公與夏戰日欲落以劒指日日退不落)
增無影有字(上詳日三下詳日二)夢捧夾飛(魏書程昱少時常夢)
(上太山兩手捧日昱私異之以語荀彧及兖州反賴昱得完三城於是彧以昱夢白操操曰卿當終為吾腹心)
(昱本名立操乃加日字於其上更名昱也夾綱目狄仁傑贊曰取日虞淵洗光咸池潛授五龍日以飛)
施光吐氣(周髀曰日猶火月猶水火則施光水則含影淮南子曰天道曰圓地道曰方方者)
(主幽圓者主明明者吐氣者也是故火曰外景幽者含氣者也是故水曰内景吐氣者施含氣者化)飛
谷經天(日所行道也飛泉之谷日行經半天逝矣經天日)龍照雞鳴(上詳)
(日一出桃都山大樹有天雞日即鳴天下雞皆鳴)龍駕驥行(上詳日一下詳前似驥步)
(小註)流金連璧(俱詳日一)半規兩珥(上詳日一下詳日三)火
精陽主(俱詳日一)赤暈朱明(南齊天文志曰永明五年十一月丁亥日日出)
(三竿黃色赤暈日名詳日一)黃道紅輪(俱詳日一)四陸八磚(韻府)
(云日行四陸春東陸夏南陸秋西陸冬北陸八孔帖云翰林學士李程性懶入署視日影為候日過磚乃至)
(時號八磚學士)氣盈朔虛(書傳日麗天而少遲故日行一度日亦繞地一周而在天為不)
(及一度積三百六十五日九百四十分日之二百三十五而與天會三百六十者一歲之常數也多者為氣盈)
(月麗天而尤遲一日常不及天十三度十九分度之七積二十九日九百四十分日之四百九十九而與日會)
(十二會得全日三百五十四日九百四十分日之三百四十八歲有十二月月有三十日少者為朔虚合氣盈)
(朔虛而閏生焉)再中無二(上詳日二天無二日)聞鐘揣籥(蘇東坡文)
(集曰生而眇者不識日問之有目者或告之曰日之狀如銅槃扣槃而得其聲他日聞鐘以為日也或告之曰)
(日之光如燭捫燭而得其形他日揣籥以為日也日之與燭籥亦遠矣而眇者不知其異以其未嘗見而求之)
(人也)羲和馭鬱儀奔(俱詳日一)司徒測宮女揆(上詳日一)
(唐宮中以女工揆日長短冬至後以紅線量日晷增一線之長)小兒辨真人呼(上詳)
(日二下詳日一)窮桑邑不夜城(上詳日一夜解道康地記云齊有不城盖古者有)
(日夜照于東境故春秋時萊子立此城以不夜為名)頳玉盤黃綿襖(李長吉詩云東)
(方發紅照推捍赤玉盤賀玉露曰何斯舉云正月雨雪連旬忽開霽日翁媪相曰黃綿襖子出矣因作詩紀)
(之曰日暖如著黃綿襖)吳牛苦蜀犬吠(風俗通曰吳牛苦于日故望月而喘韓)
(文蜀中山高少日每日出則犬吠之又世說陳文子市行或以佞言譏之文子曰不聞蜀犬有吠日之聲乎)
五色備萬國明(上詳日一鉉宋太祖時王師圍金陵唐使徐來朝盛稱其主秋月)
(之篇為天下傳誦太祖大笑曰寒士語吾不道也吾微時自秦中歸醉卧田間覺而日出有句云未離海底千)
(山暗纔到中天萬國明鉉大驚上殿稱壽)銅鉦金輪(蘇東坡詩云嶺上晴雲如擘絮樹頭)
(初日挂銅鉦晨劉禹錫羅浮夜半見日詩曰陰陽迭用事乃俾夜作咿喔天雞鳴扶桑色昕昕赤波千萬里)
(擁出黃金輪)近人遠人南行北行(按地居天之中地平不當天之半地上天)
(多地下天少是以日出日落時見日大近人也日中時見日小遠人也日初出時見日大宜暖熱而尚寒涼者)
(隂凝而陽未盛也日中時見日小宜寒涼而反暖熱者陽盛而隂已消也申未時愈熱者陽積而盛也廣海)
(冬熱者由冬日南行正當戴日之下故熱朔北夏寒者夏日雖北行然朔北直當隂山之背處日光斜及故寒)
(由此觀之南北寒熱亦由於日也又日月光之所照經八十一萬里至冬日南行三萬里至夏日北行三萬里)
(春秋東西之行亦如之日月之光不至則萬物寢息)災蝕原告凶過分(詩云日月)
(告凶不用其行下詳日二)不為災非所哭(二至二分日有食之不為災日月之)
(行也分同道也至相過也註曰二分日夜等故日月同道二至長短極故日月相過左傳叔輙哭日食注云)
(志在于憂災也昭子曰子叔將死非所哭也言天災常道不足憂也子叔輙字也)增伐鼓於
朝以絲禜社(俱詳日二)景祐純陽熙寧正旦(歸田錄宋仁宗)
(景祐元年四月日有食之正陽之月自古所忌按四月為純陽故謂之正陽之月宋神宗熙寧四年正旦日)
(食)黃琬對淳風占(上詳日四下詳日二)晷原銅儀度日
土圭正景(張衡渾儀論曰以銅儀度之日晷可知也下詳日一)增平四氣
正兩儀下壓坤德上羅乾緯(范榮測景臺賦)
日四
原羣陽之精(劉氏正歷云日者羣陽之精衆貴之象也)羣陽之宗(劉氏洪範傳云日者)
(羣陽之宗也)陽精(范子計然云日者太陽之精)天使(淮南子曰四時者天之吏也日月者)
(天之使也星辰者天之期也)離象(易曰日昃之離謹按離為日象九三處下卦之極故曰日昃之)
(離)幽精(陸機漏賦云測日月之幽精)君象(後漢書曰日者太陽之精人君之象)神司
(山海經曰泑山神蓐收居之是山也西望日之所入其氣員神紅光之所司也註曰氣員日形員故其氣象亦)
(員也)懸象(周易曰懸象著明莫大乎日月)著形(說苑云日月著形于天)貞明(周易)
(曰日月之道貞明者也注云言日月以明正之道照物)繼照(周易云明兩作離大人以繼明照于四方)
宿舍(說苑云宿日月五星所宿舍也)棲枝(見傅玄詩)傅天(後漢書云日月傅天)照
月(物理論云極南為太陽極北為太隂月與星有形無光日照之乃有光)右廻(張衡靈憲云凡)
(文耀麗乎天其動者日月五星是也周旋右廻)西匿(王粲登樓賦云步棲遲以徙倚兮白日忽其西匿)
五色(太玄經云盛哉日乎昺明離章五色浮光註云言日昺然明朗光耀離散於天下)重暉
(陸機詩曰魏王禪代奄宅九圍帝在洛邑光配紫微八風應律日月重暉)宣明(詳日一)隆照
(尚書考靈曜云日光隆照注云隆盛也)錯行(詳日一)易落(陸機感時賦云悲夫冬之為氣)
(亦何憯懍以蕭索夜綿邈其難終日晼晚而易落)照四極(尚書考靈曜曰日有九光光照四極)
行九州(淮南子曰日行九州七舍有五億萬七千三百九里注曰自暘谷至虞淵凡十六次為九州七)
(舍也)環無端(范子計然云日行天一度周而復始如環之無端)色無主(京房易傳曰日)
(者内明元黃五色無主不可以一色明)徑千里(春秋元命苞云日徑千里)行一度(白虎)
(通云日日行一度月日行十三度)浴溫谷(山海經云日浴溫源谷上于扶桑)照秦樓
(樂府歌云日出東南隅照我秦氏樓)含丹暉(傅玄詩云青天敷翠采朝日含丹暉)馳清暉
(又樂府詩云青天含翠采素日馳清暉)含虚所出(山海經云大荒之中有山名曰含虚日月)
(所出)玄鳥攸生(傅玄擬天問云景日曜靈玄鳥攸生月惟隂水白兔成形)圍三千里
(徐整長歷云日徑千里周圍三千里下于天七千里)歲一週天(左傳隐公三年二月日有蝕之注曰)
(日行遲一歲一週天月行疾一月一週天一歲凡十二交會正陽之月君子忌之故有伐鼓用幣之事)
常盛無虧(春秋元命苞云日尊故滿滿故明明故精在外日滿者常盛無虧也)常滿有節
(白虎通云日之為言實也常滿有節)曜靈舒光(傅玄樂府詩云太白星見飛芒曜靈照照舒光)
若華何光(楚詞)生東(大明生東)在北(左傳曰在北陸而藏冰)炎精(日號)
王字(日中有王字瑞)重光(詳日一)五色(瑞日)就之(堯紀就之如日)實也
(說文)斯邁(詩我日斯邁)未融(明而未融)久照(周易日月得天而能久照)並明
(天子與日月並明明照四海)九芒(日彩九芒)雙麗(文選日月雙麗)揭行(如揭日月)
(而行)騎走(莊子挾宇宙騎日月)桑榆(暮景)葵藿(傾心向日)寅賓(出日)寅餞
(納日)杲杲(出日)遲遲(春日)正日(書協時月正日)祭日(王宮)出東方
(出自東方照臨下土)在西陸(日在西陸而出冰)萬物歸(詳日一)半規𨼆(謝靈)
(運遊南亭詩云密林含餘清遠峯𨼆半規)馮相致日(周禮馮相氏冬夏致日春秋致月以齊四)
(時之序)師尹惟日(書)王者日兄(禮王者以日為兄)天子日官(諸侯)
(日御)火德明輝(丙為火為日)陽精正色(日中烏陽精也)可畏可愛
(左傳註冬日可愛夏日可畏)不縮不盈(土圭測景不縮不盈)冠三光之首(日月)
(星)為七曜之先(五星與日月也)朱炎豔於建陽(何晏景福殿賦云開建陽)
(則朱炎豔日)神州耀乎靈景(左太冲詠史詩皎天舒白日靈景耀神州)東方未
晞下土是冒夕淪濛谷朝隮嵎夷元德動天
祥光生日曝儒士之腹(郝隆)炙野人之背增陽靈
晨光朱炎陽景扶光炎暉朱羲夕霏
(日氣)傾羲(落日)藻景(日光有文)景炎(日光)靈景(日景)皓日(白晝)玄
烏(素日)陽旭(春日)南羲(夏日)靈烏(日名)東旭(曉日)丹曦(落日)瑞
景(瑞日)華晷(春日)熹微(日欲出也)元英(冬日亦曰愛日)朝暾(朝日)翔
陽逸駭(翔陽言日出夜也翔陽逸駭于扶桑之津)登光辨色(文選謂日光初上始辨曉色也)
蒼生仰照(晉書太陽下同萬物蒼生何由仰照)動法於日(李德裕云人君動法于日)
(故出而視朝入而燕息)苗訓觀日(通鑑苗訓善觀天文見日下復有一日黑光相摩盪久之宋太)
(祖興)災蝕原伐鼓於社(責羣隂也)天子不舉(凡日食天子不舉去盛饌)
諸侯用幣(諸侯用幣于社社尊于諸侯請救而不敢責)三辰有災(日月相侵又犯)
(星宿故三辰皆為災)百官降物(素服)慝未作(正月之朔慝未作注云正陽之月慝隂氣)
(也)避移時(君不舉避移時謂避正寢過日食時也)何損(於明)外壤(穀梁曰日有食)
(之何也吐者外壌食者内壌注曰凡所吐出者其壌在外所吞者其壌入于内又闕然不見其壌有食之者注)
(曰今日闕損不知壌所在必有物食之)日月之眚(非日月之眚不鼓注云月侵日為眚陰陽)
(順逆聖賢所重故特鼔)君子之過(如日月之食)如月之初(蜀志日食黃琬曰日)
(食之餘如月之初)能無旱乎(日食叔孫昭子曰日過分而陽猶不克克必甚能無旱乎)吳入
郢乎(日食史墨曰六年及此月吳入郢乎)增陰蔽陽明(孔光傳曰陰道盛強侵蔽陽明)
(則日食應之又杜欽曰日食地震陽微陰盛也)臣壅君明(唐書曰日君道也無朏魄之變月臣)
(道也遠日益明近日益虧望與日軌相會則徙而浸遠遠極又徙而近交所以注人臣之象望而正于黃道是)
(謂臣干君明則陽斯食矣朔而正于黃道是謂臣壅君明則陽為之食矣若過而未分月或變行而避之或五)
(星潛在日下禦侮而救之或涉交數淺或在陽歷陽盛隂微則不食或德之休明而有小眚則天為之隐雖交)
(而不食此四者皆德教所由生也)應虧不虧(唐開元二年二月庚寅朔太史奏太陽應虧不)
(虧姚崇表賀請書之史冊)當食不食(唐開元十二年七月戊午朔於歷當食半強自交趾至朔方候)
(之乃不食十二月庚戌朔於歷當食大半時東封泰山還次梁宋間皇帝徹膳不舉樂不盖素服日亦不食羣)
(臣與八荒君長來助祭者皆奉壽稱慶肅然臣服然後知德之動天不俟終日)晷原反景(詳日)
(一)倒景(漢書谷永上書曰登遐倒景注曰景在日月上日月反從下照故云倒景)增土圭
致晷周髀作則(盧肇云周公之為政也土圭致晷周髀作則)據河洛之
要創造化之工嚢括衆巧網羅羣藝(俱范榮測景臺賦)
日五
原詩魏劉楨詩曰仰觀白日光皎皎高且懸兼燭八紘
内物𩔖無頗偏晉張載詩曰白日随天廻暾暾圓如
規踊躍湯谷中上登扶桑枝又詩曰十日出湯谷弭
節馳萬里經天曜四海倏忽潛濛氾晉傅玄詩曰湯
谷發清曜九日棲高枝願得並天御六龍齊玉羈梁
李鏡遠詩曰始臨東岳觀俄升若木枝萍實詎儔彩合
扇且慙規北林耿初曜員窗鑒早曦照庭餘雪盡映簷
溜滴垂徘徊匝花樹煜爚滿春池柳陰裁靡靡簾影復
離離曾泉豈停舍桑榆忽在斯廻戈安得中長繩不可
羈沖情愛景落清宴惜光馳溫暉徒己荷深心竊自知
梁劉孝綽詠日應令詩曰弭節馳湯谷照耀出扶桑
園葵一何幸傾葉奉離光梁簡文帝詠朝日詩曰團
團出天外煜煜上層峰光随浪高下影逐樹輕濃陳
徐陵日華詩曰朝暉爛曲池夕照滿西陂復有當晝景
江上鑠光儀時從高浪歇乍逐細波移一在雕梁上詎
比扶桑枝隋康孟詠日應趙王教詩曰金烏升曉氣
玉檻漾晨曦光汎扶桑海反照若華池洛浦全開鏡衡
山半隐規相歡承愛景共惜寸隂移唐太宗賦秋日
懸清光賜房玄齡詩曰秋露凝高掌朝光上翠微參差
麗雙闕照耀滿重闈仙馭随輪轉靈烏帶影飛臨波無
定彩入隙有圓暉還當葵藿志傾葉自相依又賦得
白日半西山詩曰紅輪不暫駐烏飛豈復停岑霞漸漸
落溪陰寸寸生藿葉随光轉葵心逐照傾晚煙含樹色
棲鳥雜流聲虞世南奉和詠日午詩曰高天淨秋色
長漢轉曦車玉樹陰初正桐圭影未斜翠盖飛圓影明
鏡發輕花再中良表瑞共仰璧暉賖褚亮奉和詠日
午詩曰曦車且停午浮箭未移暉日光無落照樹影正
中圍草萎看稍靡葉燥望疑稀晝寢慙經笥暫解入朝
衣董思恭詠日詩曰滄海十枝暉玄圃重輪慶蕣華
發晨楹菱彩翻朝鏡忽遇驚風飄自有浮雲映更也人
皆仰無待揮戈正增李嶠詠日詩曰旦出扶桑路遥
升若木枝雲間五色滿霞際九光披東陸蒼龍駕南郊
赤羽馳傾心比葵藿朝夕奉堯曦耿湋詠秋日詩曰
照耀天山外飛鴉幾共過微紅拂秋漢片白透長波影
促寒汀薄光殘古木多金霞與雲氣散漫復相和白
居易詠負冬日詩曰杲杲東日出照我屋南隅負暄閉
目坐和氣生肌膚初似飲醇醪又如蟄者蘇外融百骸
暢中適一念無曠然忘所在心與虚空俱柴宿初日
照華清宮詩曰靈山初照日遠近見離宮影動參差裏
光分縹緲中鮮飇收晚翠佳氣滿晴空林潤溫泉入樓
深複道通璇題生炯晃珠綴引&KR0008;朧鳳輦何時下朝朝
此望同王約賦得日暖萬年枝詩曰靄靄彤庭裏沈
沈玉砌陲初升九華日潛暖萬年枝煦嫗光偏好青蔥
色轉宜每因韶景麗長沐惠風吹隐映當龍闕氛氳隔
鳳池朝陽光照處惟有近臣知獨孤鉉日南長至詩
曰玉歷頒新律凝陰發一陽輪輝猶惜短圭影此偏長
躔度經南斗光流盡北堂乍疑同戶耀可愛逗林黃積
雪銷微煦初萌動早芒更升臺上望雲物已昭彰陳
諷賦得冬日可愛詩曰寒日臨清晝寥天一望時未消
埋徑雪先暖讀書幃屬思光難駐舒情影若遺晉臣曾
比德謝客昔言詩散彩寧偏照流陰信不追餘輝如可
就廻燭幸無私鄭谷夕陽詩曰夕陽秋更好瀲瀲蕙
蘭中極浦明殘雨長天急遠鴻僧窗留半榻漁舸透疎
篷莫恨清光盡寒蟾即照空
原歌後漢李尤九曲歌曰年歲晚暮時已斜安得力士
翻日車晉傅玄日昇歌詠曰東光昇朝陽羲和初攬
轡六龍並騰&KR0750;逸景何晃晃旭日照萬方皇德配天地
神盟鑒幽荒又三光篇曰三光垂象表天地有晷度
聲和音響應形立影自附素日抱元烏明月懷靈兔(此詩)
(一作劉孝綽)增宋楊萬里羲娥謠歌曰羲和夢破欲起行
紫金畢逋啼一聲聲從天上落人世千村萬落雞争鳴
素娥西征未歸去簸弄銀盤浣風露一丸玉弹東飛來
打落桂枝雪毛兔誰將紅錦幕半天赤光絳氣貫山川
須臾却駕丹砂轂推上寒空碾蒼玉詩翁已行十里強
羲和早起道無雙
原贊晉郭璞十日贊曰十日並出草木焦枯羿乃控弦
仰落陽烏可為洞感天人懸符
增賦唐王捧珪日賦曰杲杲太陽昇自扶桑既移晷而
高下亦候時而短長其沒也天地為之黯色其出也遠
近為之生光及夫春景初動寒威始歇煦百川以冰開
煖千林而花發行乎赤道應其朱明煎綠潭而水沸爛
青雲而火生既而暑退涼進煙歸霧返懸淨影以悠揚
度斜暉而晼晚送秋景之已末屬冬陰之方盛融晴雪
而曭朗爆晨霜而溫映故能明以成象高以臨空抱三
足之靈烏挂五彩之輕虹魯陽揮戈而三舍漢王握鏡
而再中曜凝霜而輕白帶飛霞而淡紅誰復知其動静
安能察其始終徒美其委質上浮流光下濟葵藿向之
傾心旂常畫以增麗匪杖策之能及豈長繩之可繋至
若螢火聚燃魚燭並爇明月高映繁星遠列争散彩以
炫晃競騰暉以昭晰見白日之一臨總光沉而影滅
鄭錫日中有王字賦曰至陽之精内含文明成命宥密
神化陰隲倬元聖而緯天爍靈符之在日陰魄既沒大
明在東吐象成字昭文有融法科斗以為體並踆烏以
處中馮相未覿疇人發蒙其初見也昭昭彰彰流晶耀
芒若神龍負圖兮呈八卦於羲皇其少登也發色騰光
乍見乍藏狀靈龜銜書兮錫九疇於夏王蔽虧若木隐
映扶桑曈曨五雲之表輝煥重輪之旁臨紫宸兮千門
洞照出黃道兮八極增光豈徒色映合璧光連抱珥三
舍廻魯陽之戈再中美漢文之志日月如合璧賦(闕撰)
(人姓名)曰萬𩔖昭融四方清泰激朝暉之杲杲發夜色之
藹藹懸異象於人間吐榮光於天外挺連城之價誰敢
指瑕居匹夫之懷非同賈害金烏共色玉兔增鮮麗萬
室兮瑶臺共美泛千林兮瓊樹争妍變方流於斜漢疊
圓影於遥天落照西流若欲抵於昧谷澄暉東上又如
返於虞泉熒煌異質燭耀非一抱珥之彩潛消如圭之
容闇失於以表元象明陰隲瑞至德於堯年契昌期於
漢日懿其經紀不忒明宵有程聮彩徘徊似有求於潘
子雙形宛轉若可賜於虞卿既同道以脗合亦相推而
運行柳喜日浴咸池賦曰海日赫赫出暘谷以騰輝
過咸池而浴色宛轉波動廻還影側昭晰兮泉源漸沸
掩映兮津涯乍黑紅光下射疑萍實之欲沉赤氣上浮
訝林雲之不息當其良夜欲闌繁星漸沒轉紅輪於沙
礫濯朱輝於溟渤映龍川之華動照天壇而秀發遠岸
燭燿而乍明長波蹙縮而未歇觀其蕩水府滌踆烏重
輪輝煥而增潤雙翼翩翻而盡濡勢動雲端運規規而
未止影摇波底潛赫赫而不渝碧浪沸騰罷洗貞明之
質洪漣瀰漫難留畏愛之輝時也天地漸分雲霞屢改
違細柳而已遠拂扶桑而猶在聊將出地辭潤澤於波
瀾從此麗天布輝華於寰海康僚日中烏賦曰相彼
烏矣超然不同不振羽於域上自呈形於日中儀鳳肯
慙信五色而都混高天已及豈三年之始冲懿此生成
貫乎今昔東西必随於運動昇降寧離於赫奕俯黃人
而更助金光映王字而偏疑鳥跡既乃騰凌霄漢披拂
雲霓那楚幕而堪處匪霜臺之足棲分明而不似籠中
固非仙鶴髣髴而還如鏡裏豈是山雞曷九雛之莫對
乃三足而長在黑羽雖同於不黔白頭詎得而終待始
來何地誰見入於重輪爰止何年孰可聞於真宰熊
曜琅琊臺觀日賦曰秦門之東天地一空直見曉日生
於海中赤光浮浪如沸如鑠驚濤連山前拒後却圜觀
上下影見寥廓焜煌天垂吞吐巨壑當其扶桑洶湧於
雲光陽德出麗乎乾剛汗漫翕納將吞六合冲融青冥
遥浸朱明羲和守馭夸父上征眩轉心目蒼黃性情傾
地輿而通水府汲天蓋而駭長鯨紇干俞登天壇山
望海日初出賦曰配乎地者惟山麗乎天者為日登岧
嶤之峻極見曈曨之初出廓靈海百川之宗孕金烏千
里之質泛圓光於沆瀁煥鮮耀而灔溢雖騰輝於碧浪
之中詎侔色於紅萍之實觀夫烈霾曀赫炎精擘洪波
歊太清馮夷駭躍㒺象奔驚照耀兮驪珠潛吐曭朗兮
龍燭忽生愕羣仙於金鏡驚天雞於玉京危岫陵乎碧
落日域遼乎滄海既登陟以遐觀知濛氾之浴彩晨光
乍分夜色未改昇黃道而將始臨下土而有待晝明夕
晦徒觀其躔次之常出有入無孰測夫陰陽之宰氣澄
霧卷月落星殘流暉電曜散彗虹攢將煥爛以下燭出
浩淼而上干挂扶桑而杲杲昇𤾉谷而團團敷九華而
赩奕燦三山之峰巒席夔冬日可愛賦曰冬實窮節
日為至陽節窮而栗冽凝慘陽至而焜耀舒光觀其昇
曭朗以自東蕩沉陰於有北不赫矣以難向誠溫然而
可即依巢之鳥感微煦而和鳴帶雪之林假餘光而改
色彼谷隐巖居之子無衣無褐之人照臨遵夫和氣偃
曝得夫天真慘怛潛收戚戚之容咸革溫仁遠被熙熙
之化斯淳故得廓開曀霾洞逹遐徼融液冰渚依稀雪
嶠散九陌以無氛委千門以通照彼繩樞甕牖既臨砌
而樂我無私雖熊席狐裘亦捨爐而欣夫有曜
御定淵鑑𩔖函卷二
