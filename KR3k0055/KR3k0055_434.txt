欽定四庫全書
御定淵鑑類函卷四百二十九
獸部一(麟貅獅子貔狼)(騶虞附虎狽豺)(豹)
麟一
原毛詩義疏曰麟麏身馬足牛尾黃色圓蹄一角角端
有肉音中鐘呂王者至仁則出許慎說文曰麒麟仁
獸也何法盛徵祥記曰麒麟者毛蟲之長仁獸也牡
曰麒牝曰麟牡鳴曰游聖牝鳴曰歸昌夏鳴曰扶幼秋
鳴曰養綏廣雅曰麟者行步中規折還中矩游必擇
土翔必後處不履生蟲不折生草不羣居不旅行不犯
陷穽不罹罘&KR1577;文章彬彬大戴禮曰毛蟲三百六十
而麟為之長禮記曰麟鳳龜龍謂之四靈麟以為畜
則獸不狘(呼厥反一作獝)春秋保乾圖曰歲星散為麟春
秋運斗樞曰機星得其所則麒麟生和平合萬民春
秋感精符曰麟一角眀海内共一主也王者不刳胎不
割卵則出於郊一本曰德及幽隠不肖斥退賢人在位
則至眀於興衰武而仁仁而有慮禽獸有䧟穽非時張
獵則至一本曰眀王動則有義静則有容乃見說苑
曰帝王之著莫不致四靈焉德盛則以為畜治平則至
矣麒麟麇身牛尾圜頭一角含信懷義音中律吕步中
規矩擇土而踐彬彬然動則有容儀孝經援神契曰
德至鳥獸則麒麟臻禮斗威儀曰君乘金而王其政
平麒麟在郊孫卿子曰古之王者其政好生惡殺麟
在郊野春秋繁露曰恩及羽蟲則麒麟至張網焚林
則麒麟去鶡冠子曰麟者玄枵之獸隂之精也德能
致之其精畢至蔡邕月令章句曰天宫五獸中有大
角軒轅麒麟之星凡麟生于火游于土故修其母致其
子五行之精也視眀禮修則麒麟見孫氏瑞應圖曰
一角獸者六合同歸則至一本曰天下太平則至增
又曰青曰聳孤赤曰炎駒白曰索冥黑曰甪端黃曰麒
麐原淮南子曰麒麟鬭則日月蝕增春秋孔演圖
曰麟鬭則日無光(注麟龍少陽精鬭於地則日月亦將爭於上)原毛詩曰
麟趾美太平公子皆信厚如麟趾之仁麟之趾振振公
子吁嗟麟兮增譚子化書曰麒麟出亡國土之象也
觀我之義禽必不義以彼為祥禽必不祥
麟二
原尚書中候曰帝軒提像配永修機(永長修從也黃帝觀攝提配而行之)
(以長從升機故也)麒麟在囿鸞鳳來儀增唐傳曰堯時麒麟
在郊藪孔叢子曰唐虞之世麟鳳游于田吳越春
秋曰禹時麒麟步於庭宋志曰成王時麒麟游苑
原左傳曰魯哀公十四年春西狩獲麟叔孫氏之車子
鉏商獲之以為不祥以賜虞人仲尼觀之曰麟也然後
取之漢書曰終軍從上幸雍獲白麟一角五蹄又得
竒木支旁出輒復合上異之終軍對曰野獸并角眀同
本也衆支内附示無外也若此之應殆將有觧編髮削
左袵襲冠帶要衣裳而蒙至化者焉由是改年曰元狩
後越地及匈奴名王率衆來降東觀漢記曰章帝時
麟五十一見又安帝三年潁川上言麟見王隠晉書
曰泰始元年白麟見又咸寧五年白麟見平原涼
州記曰吕光時張掖金澤有麟見羣獸皆從改年麟嘉
增路史曰石季龍開華林郡國上蒼麟二八爰俾張
司虞調之以駕芝盖孔氏帖曰前蜀王建武成元年
十月麟見璧州永平二年六月麟見文州三年麟見永
泰四年麟見昌州吳越備史曰天祐二年冬十月有
獸入吳興一角而麟趾燕翼貽謀錄曰太平興國九
年十月癸巳嵐州獻獸一角似鹿無斑角端有肉性馴
善詔羣臣參騐徐鉉滕中正王佑等上奏曰麟也宰相
宋琪等賀元五行志曰至大年大同宣寧縣民家牛
生一犢其質有鱗無毛其色青黃若麟者以其鞹上之
夏原吉賦序曰永樂十有二年秋榜葛剌國來朝獻
麒麟今年秋記麻相國復以麒麟來獻
麟三
原木精仁獸(春秋孔演圖曰蒼之滅也麟不榮也麟木精也)狼頭牛尾
(何法盛晉中興徵祥記曰麟麏身牛尾狼頭一角黃色馬足也)一角五蹄(上詳麟一說苑)
(二下詳麟漢書)駕六飛吐三卷(春秋命歴序曰洛書摘亡辟曰次是民沒六皇)
(出天地命易以第絶宋均曰次民沒民始穴處之世終也六皇此下人數者也辰放大頭四乳號曰皇次屈地)
(㪍辰放次屈之名也地㪍地名駕六飛麟從日月飛麒麟有翼能飛者從日月謂循其度也治二百五十歲)
(孝經古契曰孔子夜夢豐沛邦有赤煙氣起顔回子夏侣往觀之驅車到楚西北范氏之廟見芻兒捶麟傷其)
(前左足束薪而覆之孔子曰兒来汝姓為誰兒曰吾姓為赤松字時僑名受紀孔子曰汝豈有所見乎吾所見)
(一獸如麕羊頭頭上有角其末有肉方以是西走孔子發薪下麟視孔子趨而往麟蒙其耳吐三卷書孔子精)
(而讀之亦載搜神記)四靈之畜五行之精(上詳麟一禮記月下詳麟一蔡邕)
(令章句)毛蟲之長歲星之精(上詳麟一大戴禮圖下詳麟一春秋保乾)
在郊藪飲玉英(禮曰鳳皇麒麟在郊藪抱瑞應圖曰麟王者嘉祥也含仁義不羣)
(居不旅行彬彬乎其有文章食嘉禾之實飲珠玉之英)不至可羈(史記仲尼曰刳胎殺)
(天則麒麟不至異楚辭麟可係而羈兮豈夫犬羊)不羣先兆(麟者止不羣行無侣不踐)
(生蟲不噬生草不食生肉夀三千歲吉之先兆)定角(毛詩麟之定振振公姓學如牛毛)
(成如麟角)肉角麏體(麟角端有肉示有武不用下見郭璞賦)傷足蒙
耳(家語鉏商於大野獲麟折其左足孔子觀之曰孰為來哉反袂拭面泣涕沾襟子貢問曰何泣子曰麟為)
(明王出非其時見害以傷足下詳前吐三卷注)作歌為畜(漢武紀五畤獲白麟一角)
(五蹄因作白麟歌薦宗廟也禮麟以為畜)瑞中國游靈畤(公羊麟非中國之獸)
(嘉祥中國彼文選濯濯之麟游靈畤)大野獲九真獻(左傳曰西狩大野獲麟注)
(云麟者仁獸王者之嘉瑞也時無眀王出而遇獲仲尼傷周道之不興感嘉瑞之無應故修春秋為中興之教)
(也絶筆於獲麟之一句所感而起所以為終也故曰感麟而作春秋也漢宣時九真國獻麟)解罘
放鑿井得(東京賦解罘放麟言齊中興二年二月監南兖州蕭日南上廣陵宣城内鑿井得)
(鏤麒麟一枚)四靈之首百獸之先增金瑞獸聖(京房)
(麟金獸之瑞者論衡麒麟獸之聖也)身五彩夀千歲(瑞應圖曰麟羊頭狼蹄圓)
(頂身有五彩腹下黃高一丈二尺千抱朴子曰麟夀三千歲廣雅麟夀一歲)吐玉書駕
芝蓋(拾遺記曰孔子未生時有麟吐玉書於闕里人家文曰水精之子系衰周而素王徵在賢眀知為神)
(異乃以繡紱繫麟角信宿而去至敬王末魯人鉏商獲麟繫角之紱猶在焉晉書石虎命司虞張昌調蒼麟)
(以駕芝盖列乎充庭之乘)昭昭踆踆(上見麟五韓愈獲麟解而杜甫西岳賦麒麟踆踆)
(在郊)
麟四
原吐哺(費禕曰鳳凰来翔麒麟吐哺)引取(穀梁曰西狩獲麟其言引取之也注云麟自為)
(孔子來也不為魯魯引而取之不與魯之亂也)增夀人(春秋運斗樞曰機星得則麒麟生萬人壽)
示武(埤雅角端有肉示有武而不用也)畫閣(杜甫詩早聞黃閣畫麒麟)象尼
(杜甫詩傷麟泣象尼)宗麟(孔叢子言偃問曰飛者宗鳳走者宗麟為其難致也敢問今見其誰應之)
如麟(牟子理惑論昔人未見麟問嘗見麟者曰麟何類乎曰麟如麟也問者曰若吾嘗見麟則不問)
(子矣而曰麟如麟寧可解哉見者曰麟麏身牛尾鹿蹄馬背問者霍觧)為眀王(援神契非有明)
(王則五靈不至孔子曰麟之至也為眀王也)兆赤劉(孝經援神契麟吐書三卷廣三寸長八寸)
(每卷二十四字其言赤劉當起孔子精而讀之)驪山石麒麟(西京雜記五柞宮前有梧桐樓)
(樓下有石麒麟二枚刊其文詞是秦始皇驪山墓上物也頭高一丈三尺東邊者前足折折處如血)天
上石麒麟(三國典略曰徐陵年數歲家人攜以見沙門寳誌誌摩其頂曰此天上石麒麟也)
麟五
增詩唐李嶠麟詩曰漢祀應祥開魯郊西狩廻竒音中
鐘吕成角喻英才畫像臨仙閣藏書入帝臺若驚能吐
哺為得鳳皇來
增賦眀夏原吉麒麟賦曰豐骨神異靈毳瑩潔霞明龍
首雲擁鳳臆星眸眩兮焜燿龜文燦兮煜熠牛尾拂兮
生風麕身動兮散雪蹴馬蹄兮香塵接腕聳肉角兮玉
山貫額
原頌後漢蔡邕麟頌曰皇矣大角降生靈獸視眀禮修
麒麟來孚春秋既書爾來告就庶士子鉏獲諸西狩
吳薛綜麒麟頌曰懿哉麒麟惟獸之伯政平覿景否則
戢足德以衛身不布牙角屏營唐日帝堯保禄委體大
吳以昭遐福天祚聖帝享兹萬國西涼武昭王麒麟
頌曰一角圓蹄行中規矩游必擇地翔而後處不入䧟
穽不罹網罟德無不王為之折股
原贊晉郭璞麟贊曰麟惟靈獸與麏同體智在隱蹤仁
表不抵孰為來哉宣尼揮涕增宋黃庭堅麟趾贊曰
麟有趾而不踶仁哉麟哉有定而不抵仁哉麟哉有角
而不觸仁哉麟哉
增解唐韓愈獲麟解曰麟之為靈昭昭也詠於詩書於
春秋雜出于傳記百家之書雖婦人小子皆知其為祥
也然麟之為物不畜於家不常有于天下其為形也不
類非若犬豕豺狼麋鹿然然則雖有麟不可知其為麟
也角者吾知其為牛鬛者吾知其為馬犬豕豺狼麋鹿
吾知其為犬豕豺狼麋鹿惟麟也不可知不可知則其
謂之不祥也亦宜雖然麟之出必有聖人在乎位麟為
聖人出也聖人者必知麟麟之果不為不祥也又曰麟
之所以為麟者以德不以形若麟之出不待聖人則謂
之不祥也亦宜
增表唐李嶠賀麟趾表曰惟此仁獸獨冠毛羣識變知
機通靈感化悟金輪之欲轉即見殊祥知玉輦之方游
先呈瑞跡九九為數眀歴算之無疆濯濯咸歌見休眀
之有應五蹄顯五方之會一角彰一統之符張仲素
賀麟見表曰異質卓犖竒彩光眀顧步幽巖發聞郡國
神物自生於聖日靈編徒載其嘉名
獅子一
原許愼說文曰虓師子也(虓呼交反)爾雅曰狻麑如虥貓
食虎豹淺毛也(郭璞注曰即師子也狻音酸麑音倪虥音士奸反)增本草釋
名曰獅為百獸長故謂之獅虓象其聲也梵書謂之僧
迦彼說文云一名白澤今考瑞應圖白澤能言語非獅
也本草集解曰獅子出西域諸國狀如虎而小黃色
亦如金色猱狗而頭大尾長亦有青色者銅頭鐡額鉤
爪鋸牙弭耳昂鼻目光如電聲吼如雷有耏髥牡者尾
上茸毛大如斗怒則威在齒喜則威在尾每一吼則百
獸辟易馬皆溺血其乳入牛羊馬乳中皆化成水雖死
後虎豹不敢食其肉西域畜之七日内取其未開目者
調習之若稍長則難馴矣原穆天子傳曰狻猊日走
五百里(郭璞注曰師子也食虎豹)增束晳發蒙記曰師子五色而
食虎於巨山之岫一噬則百人仆惟畏鈎戟舊說曰
獅子虎見之而伏豹見之而瞑熊見之而躍師子乳
以金銀寳器盛之皆漏惟以玻瓈盛之則否師子乳一
滴可迸驢乳五斛酉陽雜爼西域有黑獅子棒獅子
舊說蘇合香獅子糞也原漢書西域傳曰烏弋國有
師子似虎正黃尾端毛大如斗司馬彪續漢書條支國
出師子犀牛十洲記曰聚窟洲在西海中申未地面
各方三千里北接崑崙二十六里有師子辟邪鑿齒天
鹿長牙銅頭鐡額之獸增天竺濱海出師子西域
師子國能馴養師子因以名國新華嚴曰譬如大師
子吼小師子聞悉皆勇健一切禽獸遠避竄伏
獅子二
原章帝章和元年安息國遣使獻獅子符祓形似麟而
惟無角也增南史曰梁武帝時波斯獻生獅子帝問
曰獅子有何色劉顯曰黃獅子超不及白獅子超唐
太宗時西域康居國獻獅子帝命虞世南作賦總章
間訶毗施主捺塞獻師子舊唐書曰中宗時有大食
國使請獻師子姚璹上疏諫詔停其獻倦游雜錄曰
石參政中立性滑稽天禧中為員外郎帖職時西域獻
師子畜於御苑日給羊肉十五觔嘗率同列往觀或歎
曰彼獸也給肉乃爾吾軰沗預曹郎日不過數斤人反
不如獸乎石曰君何不知分耶彼乃苑中獅子吾曹苑
外狼耳安可比耶輟耕錄曰元時大會羣臣盡出諸
獸於萬歲山若虎豹熊象之屬一一置列訖然後獅子
至身材短小絶類人家所畜金毛猱狗諸獸見之畏懼
俯伏不敢仰視及各飼以雞鴨野味之類諸獸不免以
爪按定用舌去其毛羽惟獅子則以掌擎而吹之毛羽
紛然脱落此其所以異於諸獸也癸辛雜志曰元時
有貢獅子者首類虎身如狗青黑色宫中以為不類所
畫者疑非真使其牽入虎牢皆俯首帖耳不敢動獅子
遂溺於虎之首虎亦莫敢動也乃知為真獅子
獅子三
原服狸擊象(張華博物志曰魏武伐冐頓經白狼山逢師子使格之殺傷甚衆見一物從林)
(中出如貍上帝車軛上師子將至便跳上其頭師子伏不敢起遂殺之得獅子還未至四十里雞犬皆無鳴吠)
(者天宋炳師子擊象圖序梁伯玉說沙門釋僧吉云嘗從竺欲向大秦其間數十里外忽聞哮哮㩜㩜驚天)
(怖地頃之但見百獸率走蹌地足絶而四巨象俄焉而至以鼻捲泥自厚塗數尺數數噴鼻隅立俄有師子三)
(頭崩石折木直摶四象以殪盤石血若溢泉巨樹草偃)食豹似麟(上詳師子一爾雅)
(下詳師子二章帝條)毛淺若虥尾大如斗(上詳師子一爾雅下詳師子一漢)
(書西域傳)成敬則之夢破林邑之軍(蕭子顯齊書曰王敬則之母為女巫)
(敬則胞紫色謂人曰此兒有鼓角相敬則年長兩腋下乳各長數寸夢騎五色師子後位至太尉尋陽公沈)
(約宋書曰宗慤字充幹随檀和之伐林邑經入象浦林邑王范楊邁傾國來逆限渠不得度以具装被象前後)
(無際慤以為外國有獅子威伏百獸乃製其形與象相御象果驚奔賊衆因此潰亂慤乃與馬軍主馬通厲渠)
(直度步軍和之共奮擊楊邁迸走大衆一時奔散遂克林邑盡收其珍異皆是未名之寳也)疏勒
獻烏弋生(孝順帝陽嘉四年夏疏勒國獻氂牛師子下詳師子一漢書西域傳)獻
月支在西海(後漢孝章帝章和元年月支國獻符祓師子下詳師子一十洲記)毛
羣之長逸才之獸增聲雷目電(東觀漢記師子聲吼如雷目光)
(如電外國之産毛羣之長也)吼龍怖熊(雞跖集曰唐開元末西域獻師子至安西道中)
(繫於驛樹近井哮吼若不自安俄頃風雨大至有龍自井中出飛去伽蓝記曰元魏波斯國獻師子永安末)
(始達京師莊帝謂侍中李彧曰朕聞虎見師子必伏可覓試之於是詔近山郡縣捕虎以進鞏縣山陽并進二)
(虎一豹見師子悉瞑目不敢仰視園中素有一盲熊性甚馴善帝令取試之虞人牽盲熊至聞師子氣驚怖跳)
(踉曳瑣而起帝大笑)尾拂筋絃(雜俎集賢校理張希復言舊有師子尾拂夏月蝇蚋不敢)
(集其上絃釋氏書言以師子筋為琴鼔之衆絃皆絶)
獅子四
原神獸竒獸增畫獅(志怪錄顧光寳善畫建康陸溉患瘧經年光寶詣之以墨)
(塗一獅子謂溉曰此出手便靈異可於戶外牓之虔誠祈禱溉如其言是夕中夜戶外有窸窣之聲良久乃不)
(聞眀日所畫獅子口中臆前有血淋漓及於戶外皆有點焉溉病遂愈時人異之)糖獅(唐張子路)
(誣李泌受嚴震金獅子百枚德宗意是糖獅及騐果然遂殺子路)獅子王(客有問於浮休子曰)
(來俊臣之徒何如對曰昔有獅子王於深山攫一豺將食之豺曰請為王送二鹿以自贖師子王喜周年之後)
(無可送者王曰汝殺衆生亦已多矣今次到汝汝其圖之豺默無對遂齚殺之俊臣之輩何異豺也未幾俊臣)
(等皆及禍)獅子樂(唐趙宗儒官太常卿太常有五坊師子樂非大朝會不作)柱頭吼
(法顯記阿育王精舍後立石柱作師子柱内西邊有佛像内外映徹淨若琉璃有外道與沙門爭此住處時沙)
(門與共誓此處若是沙門住者當有靈騐作是言巳柱頭師子乃大鳴吼見證外道懼怖心服而還)金
精之剛(張九齡贊序)獸中之王(郭璞曰師子獸中之王也)
獅子五
原賦唐虞世南師子賦曰惟皇王之御歴乃承天而則
大洽至道於區中被仁風於海外通鳳穴以文軌襲龍
庭以冠帶舍夷言於藁街陳方物於王會眇眇地角悠
悠嶂表有絶域之神獸因重譯而來擾其為狀也則筋
骨糺纏殊姿異制闊臆脩尾勁豪柔毳鈎爪鋸牙藏鋒
畜銳弭耳宛足伺間借勢暨乎奮鬛䑛脣倏來忽往瞋
目電曜發聲雷響拉虎吞貔裂犀分象碎隨兕於齦齶
屈巴蛇於指掌踐藉則林麓摧殘哮呼則江河振蕩服
猜心於猛氣遂感德以依仁同百獸之率舞共六擾而
來馴斯則物無定性從化如神譬鱗羽變質於淮海金
錫成器於陶鈞當是時也兆庶欣瞻百僚嘉歎悅聲教
之遐宣屬光華之再旦臣載筆以叨幸得寓目於竒翫
順文德以呈祥乃編之於東觀增唐牛上士師子賦
曰方頥蹙額隅目高眶攫地蹲踞騰空抑揚簇拳毛以
被勁縷柔毳以為裳逢之者碎犀象聞而頓伏值之者
破鵰鶚不敢飛翔哮呼奮迅眱瞲騰振掌擭攅鈹口銜
霜刃故雙睛怒以電射一吼威而雷震
增贊宋蘇軾屏風畫師贊曰圓其目仰其鼻奮髥吐舌
威見齒舞其足前其耳左顧右盼喜見尾雖猛而和盖
其戲嵓嵓高堂護燕几啼呼顛沛走百鬼
增序唐張九齡師子贊序曰頃有至自南海厥繇西極
獻其方物而師子在焉爾雅所謂狻猊如虥猫食虎豹
今之所見信然絶猛者也其天骨雄詭材力傑異得金
精之剛焉為毛羣之特屹立不動而九牛相失耽視且
嗔而百獸皆伏所以肉視犀象孩撫熊羆其餘瑣細不
置牙齒凡我侍臣咸為之贊
騶虞一
原孝經援神契曰德至鳥獸白虎見瑞應圖曰白虎
者仁而不害王者不暴虐恩及行葦則見增又曰王
者德至禽獸澤洞幽眀則見又曰酋耳似虎絶大不
食生物見虎豹即殺之太平則至郭璞云即騶虞也
周書曰夾林酋耳大傳謂之侄獸原中興徵祥說曰
天下太平則騶虞見騶虞仁獸也狀如白虎而黑文其
尾參倍又曰王者仁而不害則白虎見白虎狀如虎
而白色嘯則風興皜身如雪而無雜者是也近代所謂
白虎者背斑而虎文爾雅所謂彪虎者也河圖括地
象曰令訾野中有玉虎晨鳴雷聲聖人感期而興毛
詩曰吁嗟乎騶虞又義獸也白虎黑文不食生物有
至信之德則應之而來春秋元命苞曰堯為天子季
秋下旬夢白虎遺吾馬啄子其母曰扶始升高丘睹白
虎上有雲感已生臯陶索扶始問之如堯言眀於刑法
罪次終始故立臯陶為大理春秋演義圖曰湯地七
十内懷聖明白虎戲朝昔召公化行陜西之國而騶
虞應魏略曰文帝欲受禪郡國上言白虎二十七見
王隠晉書曰太康六年荆州送兩足虎時尚書郎索
靖議稱半虎博令王鈐為文曰般般白虎觀釁荆楚孫
吳不逞金皇赫怒增祥瑞志曰宋元嘉二十五年白
虎見蜀郡二赤虎𨗳前二十六年白虎見南琅琊半陽
山二虎隨從朝野僉載曰天后時涪州龍武界多虎
暴有一獸似虎而絶大日正午逐一虎直入人家噬殺
之不食其肉自是縣界不復有虎矣錄奏檢瑞圖乃酋
耳五代史曰蜀永平三年五月騶虞見璧山有二鹿
隨之
騶虞二
原仁獸珍物(瑞應圖騶虞仁獸也朕漢宣帝神雀元年詔曰南郡獲白虎之不明震於珍)
(物)樂囿戲朝(遠牧之獸來我庭下騶虞之獸樂我之囿漢武帝時也下詳騶虞一春)
(秋演義圖)踰境居丘(王業字子春為荆州刺史卒於枝江住喪亭有白虎來震其側出入)
(人間及發喪又踰境吏民為立廟號白虎吏丘吳王闔閭葬于吳縣三月有白虎居上號虎)銜肉
啄子(漢宣帝時東立宗廟於殿前下詳騶虞)(祠仁獸銜肉致春秋元命苞)出孟
山圍林氏(山海經騶虞如虎五色其間尾長於身出孟山亦出鳥鼠同穴山亦出林氏之國日)
(行千里虞文選圍林氏之騶林氏山名)鵲巢之應天瑞之徵(詩騶虞鵲巢之)
(應也鵲巢之化行人倫既正朝廷既治天下純被文王之化則庶類蕃殖蒐田以時仁如騶虞則王道成矣)
(白質黑章其儀可嘉皎皎穆穆君子之態蓋聞其聲今視其來厥塗靡從天瑞之徵兹舜氏興也)西
伯免難咎繇感生(太公六韜西伯拘羑里散宜生得白虎以獻紂免西伯難下詳騶)
(虞一春秋元命苞)修文之應彰瑞之休(選今南郡獲白虎偃武修文之應獲)
(之者張武白虎張而猛服也是以北狄賓今邊不恤寇甲士寢而旌旗仆文騶虞承獻素質仁形彰瑞之休)
(顯也)增至仁擾義(傳謂白虎仁即此是也虎宜以殺為事今反不履生草食自死之肉)
(蓋仁之至也般薛道衡文足足懷仁般擾義)
騶虞三
原右射(禮武王克殷後散軍左射貍首右射騶虞貫革之射息也)虎從(見騶虞一祥瑞志)
嘯(蜀志谷煙發而騶虞嘯)增忠信之德(說文白虎有忠信之德不喫人)出
則偃武(郁離子曰其性好仁故出則天下偃武)仁心毛質猊首虎軀
(竝詳白居易畫騶虞贊)不虛來(李白詩騶虞不虛來)不折生(梁父吟不折生草莖)
騶虞四
原頌後漢蔡邕賦五靈頌曰大梁乘精白虎用生思叡
信立繞於垣坰吳薛綜頌曰婉婉白虎優仁是崇飢
不侵暴困不改容歛威揚德愷悌之風聖德極盛騶虞
乃彰
原贊晉郭璞騶虞贊曰怪獸五采尾參於身矯足千里
倏忽若神是謂騶虞詩歎其仁
虎一
增本草集解曰按格物論虎山獸之君也狀如猫而大
如牛黃質黑章鋸牙鈎爪鬚健而尖舌大如掌生倒刺
項短鼻齆夜視一目放光一目看物聲吼如雷風從而
生百獸震恐易卦通騐云立秋虎始嘯仲冬虎始交或
云月暈時乃交又虎不再交孕七月而生又虎知衝破
能畫地觀竒偶以卜今人效之謂之虎卜虎噬人隨月
旬上下而嚙其首尾其搏物三躍不中則捨之人死於
虎則為倀鬼導虎而行虎食狗則醉狗乃虎之酒也聞
羊角煙則走惡其臭也虎害人獸而蝟鼠能制之智無
大小也獅駮酋耳黃腰渠搜能食虎勢無彊弱也抱朴
子云虎及鹿兔皆夀千歲五百歲則變白又海中虎鯊
能變虎本草釋名曰虎象其聲也魏子才云其文從
虚從几象其蹲踞之形從人者非也揚雄法言云陳魏
之間謂之李父江淮南楚之間謂之李耳或謂之□䖘
(左傳作於莬漢書作烏檡)自關東西謂之伯都按李耳當作狸兒盖
方音轉狸為李兒為耳也今南人猶呼虎為猫即此意
也郭璞謂虎食物值耳則止故呼李耳觸其諱應劭謂
南郡李翁化為虎故呼李耳皆穿鑿不經之言也爾雅
云虎竊毛曰虥(音棧)猫白虎曰甝(音含)黑虎曰虪(音育)似虎而
五指曰貙(音傴)似虎而非真曰彪似虎而有角曰虒(音嘶)
春秋運斗樞曰樞星精為虎風俗通曰虎者陽物百
獸之長也能噬食鬼魅今人卒得病燒皮飲之繫其衣
服亦辟惡酉陽雜俎曰虎有骨如乙字長一二寸在
脇兩旁皮内尾端亦有之謂之虎威佩之臨官氣雄
又虎夜視一目放光獵人候而射之弩箭纔及光隨墜
地成白石入地尺餘記其處掘得之能止小兒啼(或曰即虎)
(魄也)虎鬚可治齒痛北戶錄曰刮虎牙治犬咬瘡神效
無比考異郵曰陽立於七故虎首尾長七尺般文者
隂陽雜也雜志曰虎能識人氣未至百步輒伏而嘷
聲震山谷須臾奮躍搏人人有勇者不為動虎止而坐
逡廵弭耳而去又虎骨甚異雖咫尺淺草能身伏不露
及其虓然作聲則巍然大矣虎不食小兒兒癡不知
虎可懼故不食又不食醉人必坐守以俟其醒非俟其
醒俟其懼也凡食男子必自勢起婦人必自乳起惟不
食婦人之隂人遇之者當作勢與敵而屢退引至曲路
即可避去盖虎項短不能回顧止直行故也物類相
感志曰凡虎若食一人耳上缺痕若割裂以騐食人之
數無差虎薈虎一生一乳乳必雙虎淮南子曰虎
有子不能搏攫者殺之為其堕武也羣玉曰虎之渡
水實其常性以尾為帆旁擊其尾即可擒滇中寧山
有虎能飛狀如蝙蝠左右皆有肉翼翼上有毛如紫貂
色述異記曰漢中有虎生角道家云虎千歲則牙蜕
而角生玉谿編事南詔謂虎為波羅雲南蠻人呼
虎為羅羅老則化為虎有羅藏山博物志曰江陵有
貙人能化為虎俗云貙虎化為人好著紫葛衣足無踵
有五指者人化為虎括地圖曰越俚之民老者化為
虎國史補曰俗言四指者天虎也五指者人虎也
侯鯖錄曰虎變為人惟尾不化須為焚除乃得成人
河圖曰懸虎鼻門上宦家子孫得印綬懸虎鼻門中一
年取燒作屑與婦飲之二月中可得子且貴荀九家
易艮為虎毛詩曰有力如虎又曰袒禓暴虎獻于
公所又曰進厥虎臣闞如虓虎禮記曰前有士師
則載虎皮管子曰虎豹獸之猛者也居深林廣澤之
中則人畏其威而載之虎豹去其幽而近於人則人得
之而易其威故曰虎豹託幽而威可載也尸子中黃
伯曰余左執太行之猱而右搏雕虎惟象未試焉戰
國策曰人有置係蹄者而得虎虎怒決蹯而去虎之情
非不愛其蹯也然而不以環寸之蹯而害七尺之軀者
權也論衡曰變復之家謂虎食人者功曹為姦所致
也其意以為功曹衆吏之率虎諸禽之雄也功曺為姦
來漁於吏故虎食人以象其意或問風從虎何也風木
也虎金也木受金制焉得不從故呼嘯則風生自然之
道也雜論曰猛虎不處卑地鷙鳥不立垂枝
虎二
增管子曰桀之時女樂三萬人放虎於市觀其驚駭
瑣語曰周王欲殺太子宜臼釋虎將執之宜臼叱之虎
弭耳而服衝波傳曰孔子嘗游於山使子路取水逢
虎於水所與共戰攬尾得之内懷中取水還問孔子曰
上士殺虎如何子曰上士殺虎持虎頭又問中士殺虎
如何子曰中士捉耳又問下士殺虎如何子曰捉虎尾
子路出尾棄之韓詩外傳曰楚熊渠子夜行見寢石
以為伏虎彎弓而射之沒金飲羽下視知其為石華
陽國志曰秦昭㐮時白虎為害乃募長於弓矢者朐䏰
廖仲藥秦精等伏弩於高樓射殺之王曰虎歴四郡凡
害千二百人一朝降之功莫大焉乃刻石與盟列士
傳曰秦王將朱亥著虎圈中亥瞋目視虎眥裂血出濺
虎終不敢動獨異志曰漢景帝好游獵有獵人見虎
無便得之乃為珍饌祭所見之虎帝夢虎死在祭所乃
命剥取皮牙餘肉悉化為虎而去述異記曰漢宣城
郡守封邵化虎食郡民民呼曰無作封使君生不治民
死食民王孚安成記曰都區寳居父喪里人格虎虎
匿其廬寶以蓑衣覆藏之虎以故得免時負野獸以報
寳由是知名後漢書宋均遷九江太守郡多虎暴均
下記屬縣一去䧟穽除削課制虎相與東浮渡江拾
遺記曰魏文帝時樂浪獻虎文如錦斑以鐡為檻人莫
敢視任城王彰曳虎尾以繞背虎弭耳無聲搜神後
記魏時尋陽縣北山中蠻人有術能使人化作虎鄉人
周眕有一奴使入山伐薪奴有婦及妹亦與俱行既至
山奴語二人曰汝且上高樹視我所為如其言既而入
草須臾見一大黃斑虎從草中出奮迅吼喚甚可畏怖
二人大駭良久還草中少時復還為人語二人云歸家
慎勿道後向等輩說之周尋復知乃以醇酒飲之令熟
醉使人解其衣服了無他異惟於髻髮中得一紙畫作
大虎虎邊有符周密取錄之奴既醒喚問之見事已露
遂具說本末云先嘗於蠻中告糴有蠻師云有此術乃
授得此法安帝隆安元年涼州牧李暠微服出城逢
一虎在道邊化為人遥呼暠為西涼君暠因張弧待之
又呼曰汝無疑也暠知其異乃投弓於地虎人乃前謂
暠曰燉煌非福地君之子孫王於西涼不如遷都酒泉
言訖乃去暠乃移都酒泉建國號西涼王獨異志曰
劉牧字子仁嘗居南山野中植果種蔬人多伐樹踐囿
俄有二虎近居惟見牧則搖尾牧曰汝來護我也虎輒
俛首歴年牧卒虎乃去搜神記曰長沙居民作檻捕
虎檻發明日衆往格之見一亭長赤幘大冠在檻中坐
大怒曰昨被縣召夜避雨誤入此中急出我民曰君見
召當有文書即出懷中文書於是出之尋化為虎走矣
搜神後記曰丹陽沈宗以卜為業義熙中忽有一人
著皮袴乘馬從一人亦著皮袴來詣宗卜云西去覓食
好東去覓食好宗為作卦卦成告之東向吉因就宗乞
飲内口著甌中狀如牛飲既出東行百餘步從者及馬
皆化為虎自此虎暴非常梁典曰齊沈僧照嘗校獵
中道而還曰國家有邊事須處分問何以知之曰向聞
南山虎嘯知耳俄而使至南史庾黔婁仕齊為編令
政有異績猛獸皆渡往臨沮界(蕭勵遷宣城内史傅昭為安城内史竝獸暴為)
(息)又蕭業徙湘州零陵舊有二猛獸為暴無故相枕
而死郡人唐睿見猛獸傍一人曰刺史德感神眀所以
兩猛獸自斃言訖不見(蕭象為湘州刺史四猛獸死于郭外)廣古今五
行記曰梁衡山侯蕭泰鎮㐮陽時虎甚暴村門設檻機
發村人炬火燭之見一老道士自陳云從村告乞還誤
落檻裏共開之出檻即成虎奔馳而去周書曰楊忠
從太祖狩於龍門獨當一虎左挾其腰右拔其舌太祖
壯之北臺謂虎為揜于因以字之朝野僉載曰唐傅
黃中為諸暨令有部人飲大醉臨崖而睡忽有虎臨其
上而嗅之虎鬚入醉人鼻中遂噴嚏聲振虎驚躍落崖
為人所得又有人能結壇召虎人有疑罪令登壇有
罪者虎傷無罪者不顧名虎噬異苑曰扶南王范尋
常畜虎五六頭鰐魚六頭若有訟未知曲直便投與魚
虎魚虎不噬則為有理穢貊之人祭虎為神將有以也
傳異志曰天寳中河南緱氏縣仙鶴觀每年九月二
日夜有一道士得仙其夜皆不扄戶以求上昇之應後
張竭忠攝令疑之至日令二勇者以兵器潜窺之至三
更後見一黑虎入觀須臾銜出一道士二人射之不中
竭忠大獵於太子陵東石穴中格殺數虎獲金簡玉籙
冠帔人髮甚多廣異記曰天寶中巴人伐太白廟前
大松有老人止之不聽老人乃登山呼斑子俄羣虎出
噬巴人又嶺南山魈亦呼虎為斑子唐潭州華林善
覺禪師觀察裴休訪之問有侍者否師乃喚大空小空
二虎自菴後出師曰有客且去二虎咆哮而去國史
𥙷曰裴旻善射嘗一日斃虎三十有一四顧自矜有父
老至曰此皆彪也似虎而非將軍若遇真虎無能為也
旻曰真虎安在父老曰自此而北三十里往往有之旻
躍馬而往次叢薄中果有一虎騰出狀小而勢猛據地
一吼山石震裂旻馬辟昜弓矢皆墜幾不得免自此慙
懼不復射虎原化記曰張俊者深水縣尉元澹莊客
也其妻為虎所取俊乃挟矢入山於近虎穴處上大樹
伺之見其妻已死為虎所禁尸自起拜虎訖解衣祼而
復僵又於穴中引四子皆大如貍競來争食俊連射斃
之截虎頭并殺四子取其首負妻而歸唐五行志曰
大歴四年虎入京師長夀坊宰臣元載家廟射殺之
唐鍾傅少醉遇虎與鬭摶其肩傅亦持虎不置會人斬
虎得免既貴悔之戒諸子曰勿效我暴虎也十國紀
年曰五代吳周本少倜儻有猛虎為暴本與二兄往視
之遇於篁竹間奮躍前搤虎二兄同擊之虎敗死於穴
由是知名吳越備史曰錢王鏐命閭丘方建下元金
籙於東府龍瑞宫有黑虎一蹲宫前醮罷遂不見錄
異記曰嘉陵江側有婦人年五十已來自稱十八姨往
往來民家不飲不食每教諭人作好事若為惡事者我
常令猫兒三五箇廵檢汝來語畢遂去或奄忽不見民
間知其是虎所化皆敬而懼之又吉陽治在涪州南
有像設古碑猶在物業甚多人莫敢犯涪州禆將藺庭
雍妹盜取常住物因即迷路身變為虎其前足之上銀
纏金釧宛然猶存每見鄉人隔林與語求見其母母畏
之不敢往虎來往郭外經年漸去茅亭客話曰靈池
縣洛帶村民郝二者常說其祖父以醫卜為業畫一孫
真人從以赤虎懸於縣市卜肆中因及髦年每日顒坐
瞠目觀畫虎終日無倦自兹不見畫虎則不樂村舍廳
廚寢室懸掛虎皆遍有兄見其耽好因說府城有藥肆
養一活虎拜告其兄求偕至郡既見後頓忘寢食旬餘
方誘得歸自兹一月入城看虎再三經年惟好食肉以
熟肉不快其意即啖生肉至孟蜀先主建偽號之眀年
一日夜分開莊門出去有行人說夜來一虎跳入羊馬
城内軍人上城射殺分而食之其祖父不歸絶無耗音
則化為虎者是也遂訪得虎骨數塊將歸葬之又偽
蜀末利州路有二客負販雜貨往葭萌市鬻之日將暮
去市十五里餘藂林高樹上有人云虎過溪來行人迴
避二客惶忙選得一樹高枝葉蔽人形處登之逡廵有
二虎迭來攫躍或作人聲曰人在樹上一虎曰我須上
樹取之虎欲相及二客以拄杖摏之虎呌曰刺著我眼
遂號呼而逸至曙行人稍集赴葭萌市征之所有一婦
報云任欄頭夜來醉歸刺損雙眼不來檢稅二客相顧
私語衆怪而問之因說夜來以拄杖摏損虎眼是斯人
偽為虎而劫路耶衆言比處近有二虎且暴遂相率持
杖往欄頭家騐之纔及中路遇一虎虎畏人多惶怖越
山而去衆至任欄頭家籬隙之内但見欄頭倮形而坐
兩目流血呻吟不已衆乃叱之以杖擊笆籬欄頭踉蹌
曳一尾突門而出目無所見撞落深坑吼怒拏攫衆斃
之遂舁入市向先見之虎即欄頭妻也又武都人姓
徐失其名開寳初往巴逢興販猿徑鳥道猛獸羣行村
甿皆設檻穽以捕之時徐至一村安泊中夜機發村人
炬火照之見一老僧困憊在穽中自陳云夜來入村教
化廻誤落穽中開檻出之躍跳數十成一巨虎奮迅騰
躑而逝又永康軍太平興國中虎暴失蹤誤入市市
人千餘叫噪逐之虎為人逼弭耳矚目而坐或一怒則
跳身咆哮市人皆顚沛長吏遣善捕獵者李吹口衆云
李吹口至矣虎聞忙然竄入市屋下匿身李遂以戟刺
之仍以短刃刺虎心前取血升餘飲之因問飲虎血何
也李云以壯吾志也稽神錄曰建安山中人種粟者
皆搆棚於高樹以防虎嘗有一人方升棚見一虎垂頭
塌尾過去甚速俄有一獸如虎而稍小躡前虎而去遂
聞竹林中哮吼震地久之乃寂眀日往視其虎被食略
盡但存少骨聰道人結廬於雲間佘山之東峯有二
虎為之衛名大青小青行則隨侍前後貴州僧結菴
龍虎山下嘗赴齋市人家倩四僕肩輿以行至其家即
求密室閉僕其内加扃鑰戒勿與食主人俄聞咆哮走
視之皆虎也驚悸毛竦爭來言僧但微笑齋罷啟鑰喚
出依然僕也遂舉輿去盖以法攝制山中虎耳傳竒
曰大中年寗茵秀才於南山莊夜吟有叩門者曰南山
斑寅將軍拜謁相與吟詠眀騐之乃虎也宣室志曰
張鋋次巴西遇白額侯於巴西侯席上眀騐之乃虎也
青瑣高議曰張侍郎守鄆虎害物公令吏執符追虎
虎熟視銜符随吏至望公閉目蹲伏公數其罪撻之約
三日出境不然盡殺虎去死化為石今呼虎石也宋
史曰朱泰家貧百里鬻薪飬母虎負之去朱厲聲曰食
我不足惜但母無託耳虎遂棄泰於地里人以為孝感
醵金遺之目為虎殘云虛谷閒抄曰清源人陳褎隠
居别業臨窗夜坐外即曠野忽聞人馬聲見一婦人騎
虎自窗下過徑之屋西室内壁下先有一婢卧婦人即
取細竹杖從壁隙中刺之婢即云腹痛開戶如厠褎方
駭愕未及言婢始出已為虎所搏遽前救之僅免鄉人
云村中恒有此怪所謂鬼虎者也遼史曰開泰五年
秋大獵帝射虎以馬馳太速矢不及發虎怒奮勢將犯
蹕左右辟易陳昭衮捨馬捉虎兩耳騎之虎駭且逸上
命衛士追射昭衮大呼止之虎雖逸昭衮終不墮地伺
便拔佩刀殺之金史曰熙宗獵於海島三日之間親
射五虎獲之勗獻東狩射虎賦(勗宗室也)元史曰博特音
授信陽府達嚕噶齊信陽多虎一日以馬裼置鞍上出
獵命左右燔山虎出走博特音以馬裼擲虎虎摶裼據
地而吼因旋馬射之虎立死
虎三
原風從人化(易曰風從虎入淮南子曰牛哀病七日化為虎其兄視哀搏而殺之思幽賦)
(曰牛哀病而化虎雖逢兄而必噬)渡河出柙(劉琨為弘農守有異政虎乃負子而渡河)
(去柙論語曰虎兕出於是誰之過與)射石嘯風(李廣射草中石以為虎射之沒羽視)
(之石也復射終不能入事與熊渠子同虎嘯而谷風生)蹈尾編鬚(心之憂危若蹈虎尾)
(虎莊子撩虎頭編鬚幾不脱虎口)履尾摧斑(易履虎尾不咥人亨七啟拉虎摧斑)
措爪傅翼(老子曰善攝生者虎無所措其爪食為虎傅翼將飛入邑檡人肉而)
委肉蒙皮(侯嬴曰公子欲赴秦軍譬如委肉於餓虎之口傳城濮戰晉胥臣蒙馬以虎皮先)
(犯陳蔡奔楚右師潰)狐假鼉為(江乙謂楚王曰狐假虎威歲抱朴子曰鼉之為虎夀千)
(五百年色白也)隂精鮮食(魏志夫虎隂精而居于陽依木長嘯食鮮肉也)鈎
爪鋸牙攫拏哮闞(靈光殿賦奔虎攫拏以梁倚仡奮亹而軒䰇仡魚乙切)
(闞火檻切)類狗獻鹿(馬援戒兄子曰畫虎不成反類於狗也晉郭文嘗有虎忽張口向)
(文文視其口有横骨乃以手探去之虎至明日乃獻一鹿于堂前)遺患稱冤(張良曰所)
(謂養虎自遺患也謂漢不取楚曰童恢字漢宗為太守有虎害人檻捕生得二虎恢祝殺人者當垂頭非者)
(當號吼稱冤於是一虎低頭閉目如懼即時殺之其一鳴吼自奮即放之)不懼足畏(勇者)
(不懼足貌足畏色憚)自衛徒搏(先主入蜀至巴郡嚴顔拊心而歎曰此所謂坐空山)
(放虎自衛)卞莊刺周處射(卞莊子刺虎管堅子止之曰兩虎方食牛牛甘必鬭鬭則)
(大者傷小者亡從傷而刺一舉必有兩獲莊子然之果獲兩虎周處射南山白額虎以除害也)乳
子文狀越椒(令尹子文初生棄於夢澤虎乳之楚人謂乳為穀謂虎為於菟命之曰鬭榖於)
(菟子傳楚司馬子良生越椒熊虎之狀)大人變女子搤(象曰大人虎變其文炳也)
(四異苑楊豐為虎嚙有女年十手無刀刃直搤虎頭免父難)七月而生三代俱
死(家語三九二十七陽氣成虎七月生俱孔子過泰山聞婦人哭子問之曰吾舅與夫及子死於虎子曰)
(何為不去曰無苛政孔子曰苛政猛於虎)呪刀伏言市有(西京雜記東海黃公有幻)
(術制蛇虎佩赤金刀及衰飲酒過度遇白虎以赤金刀厭之遂為虎所食甘茂曰今有一人言市有虎信之)
(乎曰二人言猶疑三人言信之今䜛臣豈非三人乎)疑而注矢感而存樹(疑而)
(注矢訝飛將之雄感孝而存樹)不與生物投畀譛人(不以生物與之謂其)
(有殺之之怒不以全物與之謂其有決之之怒詩取彼譛人投畀豺虎豺虎不食投畀有北)鞹猶
犬羊文豈彩飾(論語虎豹之鞹猶犬羊之鞹畫蜀志夫虎生而文炳豈以彩自飾哉性)
(自然也)風嘷雨嘯乳血餐膚眈眈之視逐逐之
欲增山君虞吏(說文虎西方獸曰獸君以其為山獸之君也亦曰山君)寅
客斑奴(真誥寅獸白齒亦能見機亦云寅客斑焦氏昜林登山履谷與虎相觸猬為功曹奴奔)
(北)戾蟲英獸(春秋後語虎者戾蟲孝水經注上虞楊威少失父事母至嘗與母入山)
(採薪為虎所逼自計不能脱於是抱母且號且行虎見其情遂弭耳而去自非誠實精微孰能理感於英獸矣)
嘯谷入廬(駱賓王集樞精嘯谷韻清籟於驚蘋氏法苑殺生部窮獸入廬乃祈生於區)
探穴攀欄(吳志吕蒙欲從軍其母止之蒙曰不探虎穴安得虎子魏明帝於宣武場上)
(斷虎爪縱百姓觀之時王戎方十歲亦看虎虎乘間攀欄而吼其聲震地觀者無不辟易顛仆戎湛然無懼色)
食牛寢木(尸子曰虎豹之駒未成文而有食牛之氣孫卿子曰見寢木以為伏虎)
金玉精爪牙伏(吳越春秋吳王闔閭葬閶門外金玉精化為白虎韓子虎之所以能伏)
(狗者爪牙也使虎釋其爪牙而使狗用之則虎反伏於狗矣)蒙臯比在檻穽(左傳)
(宋師次於郎公子偃自雩門竊出蒙臯比而先犯之積司馬遷書猛虎在山百獸震恐及在檻穽搖尾求食)
(威約之漸也)投千金點兩睛(吕氏春秋衣人在寒食人在飢投虎千金不如一豚)
(肩虎拾遺記始皇二年謇㳙國畫工名烈裔者刻兩白玉其毛如生不點兩目睛始皇使他工夜往點之旦)
(虎飛去眀年南郡獻白虎二視之乃玉虎也命去目睛乃不能復去)
虎四
原繡虎(魏曹植有文人號繡虎)雕虎(煥乎執雕虎以拭虎)始交(月令大寒之日)
(虎始交)何為(不義自斃雖猛何為)暴(論語暴虎馮河死而無悔者吾不與也)鬭
(藺相如曰今兩虎相鬭勢不俱全)猛噬咆哮增卑勢(吳越春秋吳王將赦)
(越王伍子胥諫王曰夫虎之卑勢將以有擊也)弭毛(大夫扶同謂越王曰猛獸將擊必弭毛帖伏)
虎牢(穆天子傳天子獵於鄭圃虞人掠林有虎在於葭中天子將至七萃之士高奔戎生擒虎而獻)
(之天子命為之柙畜之束虞是曰虎牢)虎市(高僧傳南海始興有虎市山峯嶺高絶虎之淵藪世)
(受其災天竺沙門跋摩改名靈鷲住錫於斯晝行夜往或時值虎以杖按頭抒之而去於是山旅水濱去來無)
(梗)虎媒(陳氏家義興山中夜聞虎當門大虓開視之乃一少艾雖衣襦凋損而妍姿不傷問知是)
(商女隨母上塚作寒食為虎所摶至此陳婦見其端麗諷之曰能為吾子婦乎女謝惟命乃配其季子踰月其)
(父母蹤跡得之喜甚遂為婚姻目曰虎媒)騎虎拔鬚(酉陽雜俎仙人鄭思遠常騎虎故人許隠)
(齒痛求治鄭曰惟得虎鬚及熱插齒間即愈為拔數莖與之因知虎鬚治齒也)乘虎夜歸(明興)
(雜記瑞安卓敬年十五六讀書寳香山嘗夜歸值風雨路迷偶得一牛乘之以行及門視之則虎也)
虎五
原行晉陸機猛虎行曰渴不飲盜泉水熱不息惡木隂
飢食猛虎窟寒棲野雀林增唐儲光羲猛虎詞曰寒
亦不憂雪飢亦不食人人肉豈不甘所惡傷眀神太室
為我宅孟門為我鄰百獸為我膳五龍為我賓蒙馬一
何威浮江亦以仁彩章曜朝日爪牙雄武臣高雲逐氣
浮厚地隨聲震君能賈餘勇日夕常相親韓愈猛虎
行曰猛虎雖云惡亦皆有匹儕羣行深谷間百獸望風
低身食黃熊父子食赤豹麛擇食於熊豹肯視兔與狸
正晝當谷眠眼有百步威自矜無當對氣性縱以乖朝
怒殺其子暮還食其妃匹儕四散走猛虎還孤棲狐鳴
門兩旁烏鵲從噪之出逐猴入居虎不知所歸誰云猛
虎惡中路正悲啼豹來銜其尾熊來攫其頥猛虎死不
辭但慚前所為虎坐無助死況如汝細微張籍猛虎
行曰南山北山樹冥冥猛虎白日繞樹行向晩一身當
道食山中麋鹿盡無聲年年養子在空谷雌雄上山不
相逐谷中近窟有山村長向村家取黃犢五陵年少不
敢射空來林下看行迹李賀猛虎行曰長戈莫舂彊
弩莫抨乳孫哺子教得生獰舉頭為城掉尾為旌東海
黃公愁見夜行道逢騶虞牛哀不平何用尺刀壁上雷
鳴泰山之下婦人哭聲官家有程吏不敢聽宋劉宰
殺虎行謝宜興趙大夫詩曰君不見陽羡周將軍射殺
南山白額虎千古萬古聲流聞又不見宜興趙大夫南
山三十有六虎令行殺取無復餘古陽羡今宜興大夫
邑之主將軍邑之民主賓多寡事不同千古萬古同清
芬元李俊民宣差射虎詩曰北原風勁霜草枯草間
出沒藏於菟眈眈來此被誰驅不防邂逅馮婦車將軍
胆氣勇有餘手中笑撚金僕姑等閒如射兔與狐兩眼
錯莫精光無深山大澤失所居或撩汝頭編汝鬚可憐
肉食無遠圖伎倆不及黔之驢周震霆虎墮井詩曰
郭西猛虎勢莫當攫人白晝來神岡(地名距郡十里)暗中推墮
若有物眢井百尺籬根藏凍泉收聲甃為土轆轤綆斷
苔蘚蒼眼花誤落爪牙廢棄置有待摧彊梁酸風飛沙
寒日黃四郊流血皆戰場乘時吞噬恒妥尾翼以倀鬼
高駝翔北平將軍老且死泰山哭聲哀怨長豈知鑿地
古設險邂逅一蹶由天亡吁嗟此物肆無忌妄意流毒
窺城墻千夫駭汗手莫指造次坎窞侔干將貫盈有兆
此未悟來者紛紛投土囊眀沈周虎來詩曰成化十
一年九月偽言虎至爭慌惚前村漸報咥老翁西村少
年撲見骨昨聞鄰子說果見夜聞噭哮竦毛髮起從壁
孔稍窺覘恰有微月映屋缺翻烏駭雀不安樹偃草落
葉悲風發闊行卓尾自破來意搏不得怒氣勃聳軀哆
吻首闖地瞋目眈眈兩杯凸侵朝出門迹宛在濕泥載
塗五爪沒口中且言尚驚怕轉首四顧疑衝突嗚呼猛
獸猛不知平郊獨行無乃忽彎弧倘有裴將軍老命須
臾應弦沒不如徙惡南山深安我民心汝安窟
增序唐符載畋獲虎頌序曰節度使樊公畋於郢城修
軍禮先是里人之訟乳虎為暴極於兵寇既卜其穴乃
大搜而取之爽氣凌厲士拗餘怒敲扣拍撲芟殺策䃗
觀其怒氣之所狡憤迅軀之所騰跱鋸牙之所噉咋鈎
爪之所拏攫傑作人立呀若箕張聲輕暴雷目爍燃炬
有一人烏獲之倫威鬱喬傑&KR1536;狡獷決鐏長戟以撐拒
乃匐身而掩刃勢傾力絶四偃在地穿喉貫背爪有餘
搏於是騰氣射虹霓酣噪破山林淋漓贔屓獻於公所
豹一
增本草釋名曰豹性暴故曰豹按許氏說文豹之脊長
行則脊隆豸豸然具司殺之形故字從豸從勺王氏字
說豹性勺物而取程度而食故字從勺又名曰程沈氏
筆談秦人謂豹為程至今延州猶然東人謂之失刺孫
本草集解曰豹狀似虎而小白面團頭自惜其毛采
其文如錢者曰金錢豹宜為裘如艾葉者曰艾葉豹次
之又西域有金線豹文如金線海中有水豹上應箕宿
禽蟲述云虎生三子一為豹穆天子傳曰舂山百獸
所聚也爰有赤豹熊羆山海經曰泰山多赤豹陸
璣疏曰尾赤而文黑謂之赤豹莊子曰豐狐文豹棲
於山林伏以巖穴靜也夜行晝居戒也雖飢渴隠約猶
且胥疏於江湖之上而求食焉定也然且不免於羅罔
機辟之患其皮為之災也淮南子曰蝟使虎申蛇令
豹止物各有所制也武昌記曰樊口南有大姥廟孫
權嘗獵於山下依夕見一姥問權獵何所得曰正得一
豹姥曰何不竪豹尾忽然不見應劭漢官儀曰豹尾過
後執金吾罷解圍天子鹵簿中後屬車施豹尾於道路
豹尾之内為省中盖權事應在此故為立廟也
豹二
原似虎名程(說文云豹似虎圜文黃紋黑如錢也豹一名程列子曰程生馬注曰豹)
隠南山受北國(陶答子妻曰南山有黑豹隠霧雨而十日不下食宣王時錫韓侯奄受)
(北國因以獻其赤豹也)君子變管中窺(易君子豹變其文蔚也晉王子敬數歲)
(門生輩曰此郎管中窺豹時見一斑也)在檻為裘(莊子虎豹在檻穽之中搖尾而求食)
(豹管子武王侈靡命豹襜豹裘方得入廟故皮曰千金功臣之家糶千鐘粟得一豹皮)九關
即谷(楚辭曰虎豹九關多瑞應圖幽都即谷山上黑豹)鞹猶犬羊威同鼷
鼠(上詳虎三與韓子虎豹不用爪牙鼷鼠同威)增留皮為枕(五代王彦章曰豹死)
(留皮人死留名枕五行志韋后妹嘗為豹以辟邪)炮脯煮胎(洞冥記元封中起神明之)
(臺炮青豹之脯青豹出浪坂之山狀如虎色如翠殺之為脯食之不愚杜牧詩歸來煮豹胎)
豹三
原為罪(韓子翟人獻黑豹皮晉文公歎曰皮美自為罪也)駭人(其駭人也)號飛
豹(晉王彌膂力過人號飛豹)乘赤豹(楚辭曰乘赤豹兮從文狸)文蔚之皮(爾雅)
(曰西方之美有文蔚之皮焉)炳蔚之姿(文選虎豹以炳蔚凝姿)水豹土
豹豹落(吳都賦云剽掠虎豹之落落居處也)增豹韜(太公六韜有豹韜)文
采炳煥(後秦記狄伯竒少曾游獵得豹見其文采炳煥遂自感歎始學書藝)往而不反
(其為物往而不反故曰豹死則首山軍之殿後者豹尾以入)羑里獻(懷壅山有黑豹虎身白點)
(文王囚羑里散宜生得之以獻紂)羅山獸(道書南海博羅縣有羅山高入雲霧諸仙人所游之)
(山也上有豹獸如獼猴南海人名之為果下)豹袪豹褎(詩羔裘豹袪自我人居居羔裘豹褎)
(自我人究究豹袪下大夫也豹褎上大夫也晉人刺在位不恤其民)豹飾豹幨(詩羔裘豹飾飾)
(謂領緣人君之服也管子上大夫豹飾列大夫豹幨埤雅云此齊一時之數非古也)海豹(海豹形如)
(豹文身五色叢居水涯常以一豹護守如雁奴類其皮可飾鞍褥)它牛豹(南蠻傳室利佛逝國)
(有槖它豹文而犀角以乘且耕名曰它牛豹)五豹將軍(宣室志張鋋次巴西巴西侯邀五豹)
(將軍乃豹也)
豹四
增詩唐李嶠豹詩曰車法肇宗周鼷文闡大猷還將君
子變來藴太公籌委質超羊鞹飛名列虎侯若令逢雨
霧長隠南山幽宋梅堯臣文豹篇曰壯哉南山豹不
畏白額虎澤霧毛雖雜鼮鼠朝捋其鬚暮飲乳文章子
雲久已許還笑大夫費五羖天子仗中儀物舉尾與旆
常願看取
貔貅一
原爾雅曰貔白狐其子豰說文曰貔豹屬出貉國
尚書曰如虎如貔毛詩曰獻其貔皮赤豹黃羆禮
記曰前有摯獸則載貔貅增史記曰黃帝教熊羆貔
貅貙虎以與炎帝戰於坂泉之野
貔貅二
原贊晉郭璞貔贊曰書稱猛士如虎如貔貔盖豹屬亦
曰執夷白狐之云似是而非
狼一(狽豺附)
原說文曰狼似犬銳頭白頰前高後廣爾雅曰牡獾
牝狼其子獥絶有力迅增本草集解曰狼豺屬也南
人呼為毛狗其居有穴其形大如犬而尖喙駢脇脚不
甚高能食雞鴨鼠物其色雜黃黑亦有蒼灰色者其聲
能大能小野俚尤惡其冬鳴其腸直故鳴則後竅皆沸
其性貪戾踐藉老則其胡如袋所以跋胡㚄尾進退兩
患其象上應奎星毛詩疏曰狼能為小兒啼聲以誘
人去數十步止其猛健者人不能制其膏可以煎和其
皮可以為裘禽書曰狼卜食狼將遠逐食必先倒立
以卜所向故獵師遇狼輒喜盖狼之所在獸之所在也
古之造式者木用槐癭棗瘤而以狼牙為柱取其靈知
也李竒曰豺從才狼從良獸之有才智者原瑞應
圖曰白狼王者仁德明哲則見一本王者進退動凖法
度則見山海經曰盖山獸多白狼毛詩曰狼跋其
胡載㚄其尾美周公也又曰竝驅從兩狼兮揖我謂
我臧兮齊哀公好田獵也周禮曰獸人冬獻狼(注時之味)
(也)增抱朴子曰山中稱當路君者狼也
狼二
原尚書中候曰湯牽白狼握禹籙田俅子曰商湯為
天子都於亳有神手牽白狼口銜金鈎而入湯庭增
國語曰周穆王征犬戎得四白狼四白鹿以歸自是荒
服者不至原周宣王時白狼見犬戎滅增漢宫殿
疏曰秦故虎圈周匝三十五步狼圈廣八十步長二十
步西去長安十五里搜神記曰王業為荆州刺史山
無豺狼後周書曰突厥之先匈奴之别種也為鄰國
所破其族有一小兒棄草澤中有牝狼以肉飼之及長
與狼交合遂有孕焉逃於高昌國北山洞穴生十男其
後各為一姓阿史那即其一也宣室志曰張鋋夜次
巴西巴西侯相邀置酒邀滄浪君至一人蒼衣其質魁
岸夜半鋋亦假寐天將曉鋋悸而寤見一狼卧於前盖
所謂滄浪君也舊唐書曰薛延陁部落嘗有一客乞
食於主人者主人引與入帳命妻具饌其妻顧視客乃
狼頭人也主人不之覺妻告鄰人共視之狼頭人已食
主人而去相與逐之見二人追者告其故二人曰我是
也我即神人薛延陁當滅我來取之追者懼而反走
南部新書曰武后時遊擊將軍朱佛兒於魏縣長夀鄉
界内逢白狼馴狎無懼人意遂繫得送於縣縣令孟神
符牒稱崔融為表賀江南野錄曰嗣主如南都詰旦
殿廷忽見有殘獐一脚詢宿衞莫知所以使往詢陳陶
陶曰昨暮乃狼星直日故爾嗣主歎曰真鴻儒矣稽
神錄曰晉州神山民黃張妻忽夢一黃褐人腰腹甚細
留淫之兩接而去遂娠好食生肉䑛脣咬齒而性狠戾
生二狼生即走其夫擊殺之元五行志曰至正十年
彰德境内狼狽為害夜如人形入人家哭就人懷抱中
取小兒食之酉陽雜俎曰狼狽是兩物狽前足絶短
每行常駕兩狼失狼則不能動故世言事乖者稱狼狽
本草集解曰狽足前短能知食所在狼足後短負之
而行故曰狼狽埤雅曰豺狗足似狗而長尾白頰高
前廣後其色黃季秋取獸四面陳之以祀其先世謂之
豺祭獸故先王候之以田汲冡周書霜降之日豺乃祭
獸豺不祭獸爪牙不良又俗云羣豺噬虎言其猛健
且衆可以窘虎也史云豺見虎睡則遶而溺之虎不能
起遂噬之又云豺舌似棘䑛舌似鋸骨瘦如豺豺柴也
豺體細瘦故謂之豺棘人骨立謂之柴毁義取諸此
本草集解曰豺狼屬也其牙如錐噬物羣行虎亦畏之
又喜食羊其聲如犬人惡之以為引魅不祥其氣臊臭
可惡羅願云世傳狗為豺之舅見狗輒跪亦相制耳
酉陽雜俎曰獵者不殺豺以財為同聲韻府曰湖南
李玉獵深山見豺數隻逐之其豺合爪人立而號若乞
命狀玉遂舍弓弩更業
狼三
原金精鈎瑞(瑞應圖曰白狼金精也下詳狼二田俅子)銜衣當道
(宋王懿字仲德義兵窘廹暴雨洪潦不知津梁有一白狼至前仰天而號訖銜王懿衣因渡随之得濟也漢)
(張綱為御史充八使之數綱埋輪於都亭曰豺狼當道安問狐狸遂劾梁冀)善顧憙還
(狼善顧其後還狼性怯走憙)似犬逐羊(選宣王得白狼而戎狄賓服注白狼頭白似犬)
(也之史譬使豺狼逐羣羊也)嚙宫人配二女(江都昜王非卒子建立宫人有過縱)
(狼嚙殺之觀以為樂為北史單于二女甚美置高堂上有老狼守臺遂狼妻産子後遂為高昌國)增
佛寺童子道旁女人(宋王懿三臨徐州威德著於彭城立佛寺作白狼童子像於塔)
(中以報白狼銜衣救已之德也詳前銜衣注曰白澤圖百歲狼化為女人名曰知女坐道旁告丈夫我無父)
(母兄弟丈夫娶為妻三年而食人以其名呼之則逃去)
狼四
原去腸(禮狼去腸不堪食)解變(抱朴子曰狼夀三百歲則解變化為人形)乳烏
孫(烏孫昆莫棄於野狼乳之時初生也)入咸市(洪範五行傳秦時狼入咸市也)知殷
興(白狼知殷家之興)增狼村(穆天子傳舂山百獸所居爰有狼村)狼堠(埤雅古之)
(烽用狼糞取其煙直而聚風吹不斜故曰狼堠)狼藉(雜志狼起卧游戲多藉草草多穢亂)狼
噬(李林甫以王鉷險刻倚之使鷙擊狼噬)狼乳溝(地里志陜西慶陽府有狼乳溝乃稷棄於)
(野狼乳之地後人遂以名溝)避狼城(述異記周幽王時牛化為虎羊化為狼洛陽有避狼城)
狼五
增詩宋陳師道捕狼詩曰一狼將四子一嶺走千羊意
得無前敵時乖闕後防寧知射生手已發弩機張會使
烏鳶飽空令豺虎傷
原贊晉郭璞白狼贊曰矯矯白狼有道則游應符變質
乃銜靈鈎惟德是適出殷見周
增表唐崔融賀白狼表曰金精累爍鼓鑄於隂陽玉毳
霜翹騰倚於郊甸應時乃出野心狎而無驚有道則游
貪性馴而不搏
御定淵鑑類函卷四百二十九
