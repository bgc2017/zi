欽定四庫全書
御定淵鑑類函卷二十
歲時部九(七月十五歲中秋除九月九日蜡臘小歲)
七月十五日一
原道經曰七月十五中元之日地官校勾搜選人間分
别善惡諸天聖衆普詣宫中簡定劫數人鬼傳錄餓鬼
囚徒一時皆集以其日作元都大獻於玉京山採諸花
果珍竒異物幢旛寳盖清膳飲食獻諸聖衆道士於其
日夜講誦是經十方大聖齊詠靈篇囚徒餓鬼俱飽滿
免於衆苦得還人中荆楚歲時記曰七月十五日僧
尼道俗悉營盆供諸寺院增大明一統賦註云七月
十五為中元節僧家有盂蘭盆會有司祭無祀鬼神
七月十五日二
原盂蘭盆經曰目連比丘見其亡母生餓鬼中即以鉢
盛飯往餉其母食未入口化為火炭遂不得食目連大
叫馳還白佛佛言汝母罪重非汝一人力所奈何當湏
十方衆僧威神之力至七月十五日當為七代父母現
在父母厄難中者具百味五果以著盆中供養十方大
德佛勅衆僧皆為施主呪願七代父母行禪定意然後
受食是時目連母得脱一切餓鬼之苦目連白佛未来
世佛弟子行孝順者亦應奉㿻蘭盆為爾可否佛言大
善故後代人因此廣為華飾乃至刻木割竹飴蠟翦綵
模花果之形極工妙之巧又云有七葉功德並旙花
歌鼓果食送之盖由此增天竺云盂蘭此云倒懸救
器謂目連救母飢厄如解倒懸之具也今人遂飾食味
於盆亦誤矣唐六典曰中尚署七月十五日進盂蘭
盆開元遺事云明皇在便殿甚思姚元之論時務七
月十五苦雨不止泥濘盈尺上令待制者擡步輦召學
士来時元之為翰長中外榮之眀皇實錄云三元日
宜令崇元學士講道德南華等經羣公咸就觀禮會
要云開寳四年中元節京城張燈孔帖云韓愈直諫
表曰近聞陛下七月十五日幸安國寺觀禮空王以為
崇福示信示天下仁心舊唐書曰代宗七月望日於
内道場造盂蘭盆飾以金翠所費百萬又設高祖以下
七聖神座備旛節龍繖衣裳之制各書尊號於旛上以
識之舁出内庭陳於寺觀是日排儀仗百寮序立於光
順門以候之旛花鼔舞迎呼道路歲以為常而識者嗤
其不典其傷教之源始於王縉也唐百官志曰中元
日非供祠不採魚夢華錄曰東京中元賣冥器綵衣
以竹斫三脚如燈窩状亦謂之盂蘭盆挂冥錢衣服在
上焚之徽郡中元日薦新炊庀瓜果以祀先祖集族
衆宴聚而散夜置具度亡放水燈
七月十五日三
原獻佛供僧地官考校之元日天人集聚之良
辰道門寳盖獻在中元釋氏蘭盆盛於此日增
慶月齋日(修行記云七月中元乃大慶之月聞王建宫詞云燈前飛入玉階蟲未臥先半夜)
(鐘看取中元齋日到自盤金線繡真容)張燈泛舟(上詳七月十五日二蘇東坡賦云)
(壬戌之秋七月既望蘇子與客泛舟遊於赤壁之下)
七月十五日四
原百味五果中元大獻旛幢花果釋氏
託生(謝承後漢書云佛以癸丑七月十五日託生於淨住國摩耶夫人腹中至周莊王十年甲寅四月八)
(日生)衆僧解夏(荆楚記云十五日僧尼坐草為一歲云四月八日結夏至七月十五日解衆僧以長)
(養之節在外恐傷草木蟲類故九十日安居又經云四月八日坐樹下至七月十五日為一歲故曰衆僧解夏)
日在張星斗建申位孟秋之望中氣之辰
增元都會(詳七月十五日一)七聖旛(詳七月十五日二)集福世界
(道蔵經此日太上老君同元始天尊會集福世界)
七月十五日五
增詩唐德宗七月十五日題章敬寺詩曰招提邇皇邑
複道連重城法筵會早秋駕言訪禪扃常聞大仙教清
淨宗無生七物匪吾寳萬行先求成名相既雙寂繁華
奚所榮金風扇微凉遠煙凝翠晶松院静苔色竹房深
磬聲境幽真慮恬道勝外物輕意適本非說含毫空復
情盧拱中元日觀法事詩曰四孟逢秋序三元得氣
中雲迎碧落步章奏玉皇宫壇滴槐花露香飄柏子風
羽衣凌縹緲瑶轂輾虚空久慕餐霞客常悲習蓼蟲青
囊如可授從此訪鴻蒙李郢中元夜詩曰江南水寺
中元夜金粟欄邊見月娥紅燭影迴仙態近翠環光動
見人多香飄彩殿疑蘭麝霧遶輕衣雜綺羅湘水夜空
巫峡遠不知歸路欲如何
原賦楊炯盂蘭盆賦曰渾元告秋羲和奏曉大隂望兮
圓魄皎閶闔開兮凉風嫋四海澄兮百川皛隂陽肅兮
天地窅掃離宫清重閣設皇邸張翠幕鸞飛鳳翔燄陽
倏爍雲舒霧布翕赫䀜霍陳法供飾盂蘭壯神功之妙
物何造化之多端青蓮吐而非夏頳果摇而不寒銅鐵
鉛錫璆琳琅玕暎以甘泉之玉樹冠以承露之金盤憲
章三極儀形萬𩔖上寥廓兮法天下安貞兮象地殫怪
力窮神異少君王子掣曳兮若来玉女瑶姬翩蹮兮必
至鳴鷫鸘與鸑鷟舞鶤雞與翡翠毒龍怒兮赫然狂象
奔兮沈醉怖魍魎潛魑魅離婁明目不足見其精微匠
石洗心不足徵其奥秘繽繽紛紛氤氤氲氲五色成文
若榮光休氣發采於重雲蒨蒨燦燦煥煥爛爛三光壯
觀若合璧連珠耿曜於長漢夫其遠也天台嵥起繞之
以赤霞夫其近也削成孤峙覆之以蓮花晃兮瑶臺之
帝室赩兮金闕之仙家其高也上諸天於大梵其廣也
遍法界於恒沙上可以薦元符於七廟下可以納羣動
於三車
中秋一
增禮記曰天子春朝日秋夕月朝日以朝夕月以夕
周禮曰中春晝擊土鼓吹豳雅以逆暑中秋夜迎寒亦
如之提要錄曰八月十五為月夕瑣碎錄曰中秋
無月則兔不孕蚌不胎蕎麥不實中秋有月是歲多珠
原枚乘七發客曰將以八月之望與諸侯遠方交遊
兄弟並往觀濤於廣陵之曲江
中秋二
原諸山記曰武夷山神號武夷君秦始皇二年一日語
邨人曰汝等以八月十五日會山頂是日邨人畢集見
幔亭彩屋設寳座施紅雲紫霞褥器用甚設令男女分
坐聞空中人聲不見其形湏臾樂響亦但見樂器不見
其人酒行命食味皆甘美唯酒差薄諸仙既去衆皆欣
喜因與神君同會名其地曰同庭武夷山記曰玉皇
與太姥魏真人武夷君建幔亭綵屋是日與鄉人宴飲
曰汝等皆吾之曾孫也增晉書曰謝尚鎮牛渚中秋
夕與左右微服泛江會袁宏於别舫諷詠聲韻清朗詞
意藻拔尚即逆宏舟吐華達旦眀皇雜錄云上與太
真葉法静八月望日遊月宫少頃見龍樓雉堞金闕玉
扉冷氣逼人後西川奏其夕有天樂過宣室志云唐
太和中周生善道術中秋客至周曰我能梯雲取月置
懷袖中因取筯數百條繩梯架之閉目良久忽天黑仰
視無雲俄呼曰至矣手舉其衣出月寸許一室盡明寒
入肌骨食頃如初三水小牘云趙知微有道術中秋
積隂不解知微曰可備酒肴登天柱峰玩月既出門天
色開霽及登峰月色如晝比下山淒風苦雨隂晦如故
夢華錄曰中秋夕貴家結飾臺榭民家争占酒樓玩
月笙歌遠聞市里嬉戲連坐至曉仙釋傳竒云鍾陵
西山有遊帷觀每至中秋車馬喧闐十里若闤闠豪家
貴遊多召名姝善謳者夜與丈夫間立握臂連踏而唱
以應答敏捷者為勝太和末有書生文簫往觀覩一姝
甚麗其詞曰若能相伴陟仙壇應得文簫嫁綵鸞自有
綵繻并甲帳瓊臺不怕雪霜寒生意其神仙植足不去
姝亦相盼歌罷獨秉燭穿大松逕將盡陟山捫石冒險
而升生躡其蹤姝曰莫是文簫耶相引至絶頂坦然之
地後忽風雨裂帷覆機俄有仙童持天判曰吳綵鸞以
私欲洩天機謫為民妻一紀姝乃與生下山歸鍾陵
中秋三
增投錢獻鏡(集異記明皇八月望夜與葉法喜同遊月宫還過潞州城上俯視城郭悄然而)
(月色如晝法喜因請上以玉笛奏曲時玉笛在寝殿中法喜命人取之旋頃而至曲奏既復以金錢投城中而)
(還旬餘潞州奏是夜有天樂臨城兼獲金錢以進按佛經法喜謂見法生歡喜也葉名法喜盖取於此或作法)
(善恐非喜處州人明皇嘗贈以詩清溪道士人不識上天下天鶴一隻洞門深鎖碧忩寒滴露研朱點周易今)
(處州有點易亭三體唐詩作高駢詩鏡唐太宗記八月十五日為中秋節三公以下獻及盛露囊)出
丹擲杖(唐明皇雜錄八月十五夜葉静能出丹二粒進上服之唐逸史羅公遠鄂州人開元中)
(中秋夜侍明皇於宫中玩月奏曰陛下能從臣月中遊否乃取拄杖向空擲之化為大橋其色如銀請帝同登)
(約行數十里精光奪目寒氣侵人遂至大城闕公遠曰此月宫也見仙女數百皆素練霓裳舞於廣庭帝問曰)
(此何曲也曰霓裳羽衣曲也帝密記其聲調而回郤顧其橋隨步而滅且召伶官依其聲作霓裳羽衣之曲)
文酒宴水調歌(天寳遺事蘇頲與李乂對掌文誥明皇顧念之深也八月十五夜於)
(禁中直宿諸學士備文酒之宴時長天無雲月色如晝蘇曰清光可愛何用燈燭遂命撤去復雅歌詞東坡)
(居士以丙辰中秋歡飲達旦大醉作水調歌頭詞都下傳唱神宗問内侍外面新行小詞内侍錄此進呈讀至)
(又恐瓊樓玉宇高處不勝寒上曰蘇軾終是愛君乃命量移汝州)光屬林間影移
殿外(酉陽雜爼長慶中有人中秋夜見月光屬林間如匹練就視之一金背蝦蟇疑月中者陳簡齋中秋)
(不見月詩明年強健更相約會見林間金背蟇下見唐許渾中秋月詩)
中秋四
增隂晴同(使燕錄中秋天色隂晴與夷狄同蘇東坡曰故人史生為予言嘗見海賈云中秋之月雖)
(相去萬里他日會合相問隂晴無不同者公集中有中秋詩嘗聞此宵月萬里同隂晴天公自著意此會那可)
(輕又詠月詩暮雲收盡溢清寒銀漢無聲轉玉盤此生此夜不常好明月明年何處看)寒暑均(唐歐)
(陽詹玩月詩序月之為玩冬則繁霜大寒夏則蒸雲大熱雲蔽月霜侵人蔽與侵俱害玩秋之於時後夏先冬)
(八月於秋季始孟終十五於夜又月之中稽之天道則寒暑均取之月數則蟾魄圓)凭欄望月
(唐明皇中秋與貴妃臨太液池凭欄望月不盡帝意遂勅左右於太液池西别築高臺與妃子来年望月後經)
(禄山亂不復置焉)上梯取月(詳中秋二)
中秋五
增詩唐李嶠中秋月詩曰盈缺青冥外東風萬古吹何
人種丹桂不長出輪枝又曰桂魄上寒空皆言四海
同安知千里外不有雨兼風杜甫八月十五夜月詩
曰滿目飛明鏡歸心折大刀轉蓬行地遠攀桂仰天高
水路疑霜雪林棲見羽毛此時瞻白兔直欲數秋毫
又曰稍下巫山峽猶銜白帝城氣沈全浦暗輪側半樓
明刁斗皆催曉蟾蜍且自傾張弓倚殘魄不獨漢家營
許渾八月十五夜宿鶴林寺玩月詩曰待月東林月
正圓廣庭無樹草無煙中秋雲淨出滄海半夜露寒當
碧天輪影漸移金殿外鏡光猶挂畫樓前莫辭達曙殷
勤望一墮西巖又隔年韓偓中秋禁直詩曰星斗疎
眀禁漏殘紫泥封後獨憑欄露和玉屑金盤冷月射珠
光貝闕寒天襯樓臺歸苑外風吹歌管下雲端長卿只
為長門賦未識君臣際會難陸龜蒙中秋待月詩曰
轉缺霜輪上轉遲好風偏似送佳期簾斜樹隔情無限
燭暗香殘坐不辭最愛笙調聞北里漸看星斗失南箕
何人為校清凉力欲減初圓及午時宋秦觀中秋月
詩曰雲山簷楯接低空公宴初開氣鬱蔥照海旌旛秋
色裏激天鼓吹月明中香槽旋滴珠千顆歌扇驚圍玉
一叢二十四橋人望處台星正在廣寒宫
九月九日一
原風土記曰九月九日律中無射而數九俗尚此日折
茱萸房以插頭云辟除惡氣而禦初寒荆楚歲時記
曰九月九日土人並集野飲宴臨海記曰郡北四十
步有湖山山甚平正可容數百人坐民俗極重每九日
菊酒之辰讌會於此山者常至三四百人增玉燭寳
典云九日食餌其時黍稌並收因以黏米加味嘗新
歲時雜記曰二社重陽尚食糕而重陽為盛大率以棗
為之或加以栗亦有用肉者夢華錄云都人重九各
以粉麫蒸糕相遺上插剪綵小旗糁飣果實如榴栗銀
杏松實之𩔖金門歲節記云洛陽人家重陽作迎凉
脯羊肝餅佩癭木符
九月九日二
原西京雜記曰漢武帝宫人賈佩蘭九月九日佩茱萸
食蓬餌飲菊花酒云令人長夀相傳自古莫知其由(周禮)
(籩人職曰羞籩之實糗餌粉餈干寳注曰糗餌者豆末屑米而蒸之以棗豆之味今餌䭔也方言餌謂之糕或)
(謂之餈)晉陽秋曰寧康三年九月九日上嘗講孝經謝
安侍坐陸納卞耽執讀謝石袁宏執經車胤王温摘句
續晉陽秋曰陶潛嘗九月九日無酒宅邊東籬下菊
叢中摘菊盈把坐其側未幾望見白衣人至乃王弘送
酒也即便就酌醉而後歸續齊諧記曰汝南桓景隨
費長房遊學累年長房謂之曰九月九日汝家當有灾
厄急宜去令家人各作絳囊盛茱萸以繫臂登高飲菊
花酒此禍可消景如言舉家登山夕還家見雞狗牛羊
一時暴死長房聞之曰代之矣今世人每至九日登山
飲菊酒婦人帶茱萸囊是也孟嘉傳曰嘉為桓温參
軍既和而正温甚重之九月九日温遊龍山參僚畢集
時佐吏並著戎衣有風至吹嘉帽墮落不覺温謂左右
及賓客勿言以觀其舉止姑孰記曰縣南十里有九
井山即殷仲文九日從桓公九井賦詩之所增南史
曰蕭子顯為邵陵王友天監六年始預九日朝宴稠人
廣坐獨受旨云今雲物甚美卿何不斐然賦詩詩既成
又降旨曰可謂才子子顯退謂人曰一顧之恩非望而
至遂方賈誼未易當也唐書曰王勃道出鍾陵九月
九日都督大宴滕王閣宿命其壻作序以誇客因出紙
筆遍請客莫敢當至勃泛然不辭都督怒起更衣遣吏
伺其文輙報少頃成文乃嘆曰天才也極歡而罷景
龍文館記云景龍三年九月九日中宗幸臨渭亭登高
賦詩學士皆屬和又曰九月九日中宗幸慈恩寺登
浮圖羣臣獻菊花酒稱夀昭容賦詩隋唐嘉話云故
事九月九日賜王公以下射中鹿鳴賜馬第一賜綾其
餘布帛有差至開元八年秋舍人許景先以為徒耗國
用而無益於是罷之集異記曰明皇重陽日獵於沙
苑有鴈飛帝射中之鴈帶箭西南而去益州道觀第一
院有道士徐佐卿寄寓一日自外持一箭来曰吾行山
中為飛矢所傷已無恙因挂箭於壁書其日月且云此
後十年箭主到此付之後明皇幸蜀至此觀乃見箭
續仙傳曰潤州鶴林寺有杜鵑花高丈餘每春末爛漫
節使賓僚一城士庶無不賞玩者時或見三女子紅裳
艷娤共遊花下俗傳花神也周寳鎮浙西謂道人殷七
七曰鶴林之花天下竒絶聞君能非時開花今重九將
近君能開此花副此日乎七七曰可乃前二日宿鶴林
寺中中夜女子来謂七七曰妾為上元所命下司此花
今與道者共開之来日晨起寺僧忽訝花漸拆蘂及九
日爛漫如春乃以聞寳與一城士庶咸驚之游賞復如
春間
九月九日三
原王酒賈餌(俱詳九月九日二)登山坐湖(上詳九月九日二顔測)
(九日坐北湖聯詩曰亭席斂徂蕙澄酒泛初蘭)落帽佩符(上詳九月九日二下詳九月)
(九日一)服黃華佩赤實(太清諸草木方曰九月九日採菊花與茯苓松脂久服之)
(令人不老禮記曰菊有黃華榝西京雜記曰九月九日佩茱萸令人長夀爾雅曰椒醜莍郭璞注曰本草茱)
(萸一名榝而實赤細者)揚鑾戾行宫商風凝素籥(上見謝瞻詩下見)
(賀凱九日詩)增鳳嶺宴龍沙會(襄陽記宋武陵王駿為刺史改馬鞍山為望楚)
(山後遂龍飛人號為鳳嶺高處有三隥即劉弘山簡九日宴賞之所唐權德輿龍沙宴會詩龍沙重九會千)
(騎駐旌旂)詩戲少卿宴参明允(蘇軾在杭於九日望見有美堂上魯少卿飲以)
(詩戲之曰指點雲間數點紅笙歌正擁紫髯翁誰知愛酒龍山客却在漁舟一葉中宋韓忠獻嘗遇重陽置)
(酒私第惟歐陽文忠公與一二執政而蘇明允以布衣参其間都人以為異禮席間賦詩明允有佳節屢從愁)
(裏過壮心還倚醉中来之句其志氣不少衰如此)
九月九日四
原泛菊(齊民月令曰重陽日必以糕酒登高眺迥以暢秋志採茱萸甘菊泛酒)賜菊(魏武帝與)
(鍾繇書曰九月九日草木遍枯而菊芬然獨秀今奉一束)遊龍山(詳九月九日二)戲馬臺
(南齊書曰宋武帝為宋公在彭城九月九日登項羽戲馬臺至今相承以為故事)望楚山(詳九)
(月九日三)商飈館(南齊書曰武帝永明五年九月己丑詔曰九日出商飈館登高宴羣臣辛卯車駕幸)
(商飈館館上所立在孫陵寺岡世呼為九日臺者也)講孝經(詳九月九日二)習馬射(南齊)
(書以九月九日馬射或說秋金氣講武習射象漢立秋之禮)菊制齡(陶潛詩云酒常祛百慮菊)
(為制頽齡)萸繫臂(詳九月九日二)無射紹候(詳九月九日一)順陽應節(鍾會)
(新菊賦曰於惟季秋九月九日順陽應節爰鍾福靈)勁風肅林鳴鴈驚時(范泰)
(九月九日詩曰勁風肅林阿鳴鴈驚時候籬菊熙寒叢竹林不改茂)朝廷飲宴(孫瑞奏事云興)
(平二年秋朝廷以九月九日賜公卿近官飲宴)舊俗登高(豫章記云龍沙郡北帶江沙甚潔白高峻)
(而陂有龍形舊俗為九月九日登高處)授衣之月落帽之辰九井
賦詩(詳九月九日二)凌囂作賦(見九月九日五)增賜橘(說寳唐太宗於此日)
(在蓬萊殿賜羣臣之橘乃曰賜橘)賖酒(杜甫詩曰每恨陶彭澤無錢對菊花如今九日至自覺酒湏賖)
詩題糕字(邵氏聞見後錄劉夢得作九日詩欲用糕字以五經中無此字輙不復為宋子京以)
(為不然故九月食糕詩飈館輕霜拂曙袍糗餈花飲鬪分曹劉郎不敢題糕字空負詩家一代豪遂為古今絶)
(唱)不敢食糕(嘉話錄袁師德給事中高之子九日客出糕謂坐客曰某不忍喫請諸公食俛)
(首久之盖以父名高故不忍食糕也)曲江别會(唐韋綬為集賢院學士九月九日宴羣臣於曲)
(江綅請集賢學士得别會帝一一順從)文峰戲登(江南野史唐尹氏善歌因重陽與羣女戲登南)
(山文峰而同輩命之歌乃顰眉緩頰怡然一曲聲聞數里故俗耆舊云尹氏之歌聞於長安)
九月九日五
原詩宋謝瞻九日從宋公戲馬臺詩曰風至授寒服霜
降休百工巢幕無留鷰遵渚有来鴻輕霞冠秋日迅商
薄清穹聖心眷嘉節揚鸞戾行宫四筵霑芳醴中堂起
絲桐扶光廹西汜歡餘宴有窮宋謝靈運九日從宋
公戲馬臺送孔令詩曰季秋朔邊苦旅鴈違霜雪淒淒
陽卉腓皎皎寒潭潔良辰感聖心雲旗興暮節鳴笳戾
朱宫蘭巵獻時哲歸客逐海隅脱冠謝朝列河流有急
瀾浮驂無緩轍齊竟陵王蕭子良九日侍宴詩曰月
殿風轉層臺氣寒高雲斂色遥露已漙式詔司警言戾
秋巒輕觴特薦落英可餐齊王儉侍皇太子九日玄
圃宴曰明明儲后沖默其量徘徊禮樂優游風尚微言
外融機神内王就日齊暉儀雲等望本茂條榮源澄流
潔漢稱間平周云魯衛咨我藩華方軌前軼秋日在房
鴻鴈来翔寥寥清景靄靄微霜草木摇落幽蘭獨芳眷
言淄苑尚想濠梁既暢旨酒亦飽徽猷有来斯悦無遠
不柔梁簡文帝九日侍皇太子樂遊苑詩曰離光麗
景神英春裕副極儀天金鏘玉度監撫昭明善物宣布
惠潤琨瓊澤熙垂露秋晨精曜駕動宫闈露點金節霜
沈玉璣玄戈側影翠羽翻暉庭迴鶴盖水照犀衣蘭羞
薦爼竹酒澄芬千音寫鳳百戲承雲紫燕躍舞赤兔越
空横飛鳥箭半轉蛇弓又九日賦韻詩曰是節協陽
數高秋氣已精簷芝逐月啟帷風依夜清遠燭承歌黛
斜橋聞履聲梁塵下未息共愛賞心并梁沈約為臨
川王九日侍太子宴詩曰凉風北起高鴈南翻葉浮楚
水草折梁園淒清霜野惆悵晨鵾雲輕寒樹日麗秋原
三金廣飾六羽高陳寒英始獻凉酎初醇靡靡神襟鏘
鏘羣彦思媚儲猷洽和奉宴恩暢蘭席歡同桂殿景遽
樂推臨風以眷麗景天枝位非德舉任伍辰階祚均河
楚負岳未勝瞻雲難侣望古興惕心焉載佇又九日
侍宴樂遊苑詩曰憑玉宅海端扆御天止流飛壑静震
騰川凝神貫極摛道漏泉西裘委衽南風在絃暮芝始
綠年桂初丹上林葉下滄池水寒霜霑玉樹鴈動輕瀾
停蹕玉陛徙衛璇墀琱箱鳳綵羽盖鸞姿虹旌迢逓翠
華葳蕤禮弘㶚汭義高洛湄梁丘遲九日侍宴樂遊
苑詩曰朱明已謝蓐收司禮爰理秋袚備揚旌棨奉璋
峩峩金貂濟濟上林弘敞離宫非一綵殿迴風丹樓映
日隨珠甲帳屯衛周&KR0662;睟容徐動天儀澄謐雲物游颺
光景高麗枯葉未落寒花委砌絲桐激舞楚雅閑慧參
差繁響殷勤流詣梁任昉九日侍宴樂遊苑詩曰帝
德峻韶夏王功書頌平共貫沿五勝獨道邁三英我皇
撫歸運時乘信告成一唱華鍾石再撫被絲笙黃草歸
雒木梯山薦玉榮時来濁河變瑞起温洛清物色動神
眷民豫降皇情梁劉苞九日侍宴樂遊苑正陽堂詩
曰六郡良家子幽并遊侠兒立乘争飲羽倒騎競紛馳
鳴珂設華眊金鞍暎玉羈膳羞殫海陸和齊視秋宜雲
飛雅琴奏風起洞簫吹曲終高宴罷景落樹隂移微薄
承嘉惠飲德良不貲取效績無紀感恩心自知梁王
脩已九日詩曰霜威始落翠寒氣初入堂隋珠爛似燭
懸藜疑夜光舞步因弦折歌聲隨袂揚夜深聞漏緩簷
虚覺唱長梁劉孝威九日酌菊花酒詩曰露花疑始
摘羅衣似適熏餘杯度不取欲持嬌使君梁何遜為
西豐侯九日侍宴樂遊苑詩曰皇德無與讓重規襲帝
勲垂衣化比屋卷領慎為君翾飛悦有道卉木荷平分
宸襟動時豫歲序屬凉氛城霞旦晃朗槐霧曉氤氲鸞
和馳八襲鳳駕起千羣羽觴歌湛露佾舞奏承雲禁林
終宴晚華池物色曛疎樹翻高葉寒流聚細文晴軒連
瑞氣飛惹御香芬梁庾肩吾侍宴九日詩曰轍跡光
周頌巡遊盛夏功鉤陳萬騎轉閶闔九門通秋暉逐行
漏朔氣繞相風獻夀重陽節迴鸞上苑中疏山開輦道
間樹出離宫玉醴吹巖菊銀牀落井桐飲羽山西射浮
雲冀北驄塵飛金埒滿葉破柳條空北周王褒九日
從駕詩曰黃山獵地廣青門官路長律改三秋節氣應
九鐘霜曙影初分地暗色始成光交旆長秋坂緹幕杏
間堂射馬垂雙帶豐貂佩兩璜苑寒梨樹紫山秋菊葉
黃華露菲菲冷輕飈颯颯揚終慙屬車對空假侍中郎
隋江總衡州九日詩曰秋日正淒淒茅茨復蕭瑟姬
人薦初醖幼子問殘疾園菊抱黃華庭榴剖朱實聊以
著書情暫遣他鄉日又九月九日至微山亭詩曰心
逐南雲逝形隨北鴈来故鄉籬下菊今日幾花開賀
凱奉和九月九日詩曰商飊凝素籥元覽賁黃圖曉霜
驚斷鴈晨吹結棲烏寒花低岸菊凉葉下庭梧澤宫申
舊典相圃叶前模玉砌分雕戟金溝轉鏤戵帶星飛夏
箭映月上軒弧慶展簪裾洽恩融風露濡天文發丹篆
寳思掩玄珠承歡徒聳抃負弛竊忘軀增唐李白九
月九日詩曰今日雲景好水綠秋山眀㩦壺酌流霞攀
菊泛寒榮地遠松石古風揚絃管清窺觴照歡顔獨笑
還自傾落帽醉山月空歌懷友生王勃九日詩曰九
日重陽節開門有菊花不知来送酒若箇是陶家孟
浩然九日詩曰九日未成旬重陽即此辰登高聞故事
載酒訪幽人落帽恣歡飲授衣同試新茱萸正可佩折
取寄情親杜甫九日詩曰舊日重陽日傳杯不放杯
即今蓬鬢改但愧菊花開北闕心長戀西江首獨迴茱
萸賜朝士難得一枝来又曰舊與蘇司業兼隨鄭廣
文采花香泛泛坐客醉紛紛野樹欹還倚秋砧醒却聞
歡娛兩冥寞西北有孤雲又九日藍田崔氏莊詩曰
老去悲秋強自寬興来今日盡君歡羞將短髮還吹帽
笑倩旁人為正冠藍水遠從千澗落玉山高並兩峰寒
明年此會知誰健醉把茱萸子細看又九日登梓州
城詩曰客心驚暮序賓鴈下襄州共賞重陽節言尋戲
馬遊湖風秋戍柳江雨暗山樓且酌東籬菊聊袪南國
愁嚴維九日陪崔郎中北山讌詩曰上客南臺至重
陽此會文菊芳寒露洗杯翠夕陽曛務簡人同醉溪閒
鳥自羣府中官最小惟有孟參軍朱灣九日登香山
詩曰昔人惆悵處繫馬又登臨舊地煙霞在多時草木
深水將空合色雲共我無心緬想龍山會良辰亦似今
李羣玉九日詩曰玉醴泛金菊雲亭敞玳筵晴山低
畫浦斜鴈遠書天謝脁離都日殷公出守年不知瑶水
宴誰和白雲篇杜牧九日詩曰金英繁亂拂欄香明
府辭官酒滿缸還有玉樓輕薄女笑他寒燕一雙雙
耿湋九日詩曰重陽寒寺滿秋梧密在南樓顧老夫步
蹇強登遊藻井髮稀那更插茱萸横空過雨千峰出大
野新霜萬葉枯更望樽中菊花酒殷勤能得幾回沽
沈佺期奉和九日幸臨渭亭登高應制得行字詩曰御
氣幸金方憑高薦羽觴魏文頒菊蘂漢武賜萸囊去鶴
留笙吹歸鴻識舞行臣歡重九慶日月奉天長李乂
奉和九日幸臨渭亭登高應制得龍字詩曰望幸紆千
乘登高自九重臺疑臨戲馬殿似接疏龍捧篋萸香徧
稱觥菊氣濃更看仙鶴舞来此慶時雍杜審言重九
日宴江隂詩曰蟋蟀歸期晚茱萸節候新降霜青女月
送酒白衣人高興要長夀卑栖隔近臣龍沙即此地舊
俗坐為鄰宋韓琦重九會光化二園詩曰誰言秋色
不如春及到重陽景自新隨分笙歌行樂處菊花萸子
更宜人蘇軾次韻蘇伯固主簿重九詩曰雲間朱袖
拂雲和應是長松挂女蘿髻重不嫌黃菊滿手香新喜
綠橙搓墨翻衫袖吾方醉紙落雲煙子更多只有黃雞
與白髮玲瓏應識使君歌程俱九日寫懷詩曰節物
驚心兩鬢華東籬空繞未開花百年將半仕三己五畆
就荒天一涯豈有白衣来剥啄亦從烏帽自欹斜真成
獨坐空搔首門柳蕭蕭噪暮鴉王安石九日登東山
寄昌叔詩曰城上啼烏破寂寥思君何處坐岧嶤應湏
綠酒醻黃菊何必紅裙弄紫簫落木雲連秋水渡亂山
煙入夕陽橋淵明久負東籬醉猶分低心事折腰朱
子九日詩曰去歲瀟湘重九時滿城寒雨客思歸故山
此日還佳節黃菊清樽更晚暉短髮無多休落帽長風
不斷且吹衣相看下視人寰小祇合從今老翠微元
薩都拉九日登石頭城詩曰九日吟鞭聚石頭翠微高
處倚晴秋西風不定鴈初度落木無邊江自流兩眼欲
窮天地觀一杯深護古今愁烏臺賓主黃華宴未必龍
山是勝遊張養浩九日詩曰一行作吏廢歡游九日
登臨擬盡酬詩有少陵難著語菊無元亮不成秋雲山
自笑頭將鶴人海誰知我亦鷗幸遇佳辰莫辭醉浮雲
今古劇悠悠周權九日詩曰座上風流憶孟嘉憑高
目斷楚天涯百年歲月催蓬鬢十載江湖負菊花小雨
釀寒侵白苧西風憐醉避烏紗閒攜楖栗吟歸路流水
殘雲帶晚鴉眀高啓九日陪諸閣老食賜糕次謝授
經韻詩曰叨陪講席接詞曹曉禁霜花點素袍院貯圖
書西掖静雲連宫殿碧山高故園莫憶黃花酒内府初
嘗赤棗糕最愛鳳毛今復見便令池上一揮毫
原賦宋傅亮九月九日登凌囂館賦曰歲九旻之暮月
肅晨駕而北逝度迴壑以停轅凌孤館而遠憩何物惨
而節哀又雲悠而風厲悴綠蘩於寒渚隕豐灌於荒澨
玩中原之芬菊惜蘭圃之彫蕙旌竹柏之勁心謝梧楸
之零脆爾乃流眄平隰落日還臯千感具盈在物同騷
聆離鵾之悽響聽鳴林之瀏飈彼遊子之苦傷每寤歎
於我勞矧集悲而鍾苦疚寸心其如忉眇天末以遥瞪
怨故鄉之阻遼
原書魏文帝與鍾繇書曰歲往月来忽復九月九日九
為陽數而日月並應俗嘉其名以為宜於長久故以享
宴高會是月律中無射言羣木庶草無有射而生至於
芳菊紛然獨榮非夫含乾坤之純和體芬芳之淑氣孰
能如此故屈平悲冉冉之將老思餐秋菊之落英輔體
延年莫斯之貴謹奉一束以助彭祖之術
蜡臘一
原風俗通曰禮傳曰夏曰嘉平殷曰清祀周曰大蜡漢
改曰臘臘者獵也因獵取獸祭先祖也(或曰臘接也新故交接狎獵大)
(祭以報功也)又曰菟髕俗說臘正祖食得菟髕者名之曰
幸賞以寒酒幸善吉祥令人吉利也禮記曰天子大
蜡八(八蜡者一先嗇二司嗇三農四郵表畷五貓六虎七坊八水庸也)伊耆氏始為蜡
蜡者索也歲十二月合聚萬物而索饗之周禮曰國
祭蜡則龡豳頌擊土鼓以息老物(謂萬物老成以息勞也)漢書
曰臘者報諸鬼神古聖賢有功於民者也增唐六典
云中尚署臘日進衣香囊又云冬臘日前寅蜡百神
於南郊原蔡邕獨斷曰臘者歲終大祭縱吏民宴飲
非迎氣故但送不迎也韓子曰山居谷汲者膢臘而
買水徐爰家儀曰蜡本施祭故不賀玉燭寳典曰
臘者祭先祖蜡者報百神同日異祭也漢以戍日為臘
(魏臺訪議曰王者各以其行盛日為祖衰日為臘漢火德火衰於戌故以戌日為臘)魏以辰(魏土德王)
(土衰於辰故以辰為臘)晉以丑(晉金德金衰於丑故以丑為臘)荆楚歲時記曰
諺云臘鼓鳴春草生邨人並擊細腰鼓戴胡頭及作金
剛力士以逐疫養生要曰十二月臘夜令人持椒卧
井旁無與人言内椒井中除温病增金門歲節云洛
陽人家臘日造脂花餤
蜡臘二
原禮記曰子貢觀於蜡孔子曰賜也樂乎對曰一國之
人皆若狂賜未知其樂也子曰百日之蜡一日之澤非
爾所知也(蜡之祭勞農以休息之言民勤稼穡有百日之勞今日飲酒宴樂君之恩澤也非爾所知)
(其義大也)左傳曰晉侯假道於虞以伐虢宫之竒諫弗聽
以其族行曰虞不臘矣史記曰秦惠文公十二年初
臘始皇三十一年更名臘曰嘉平東觀漢記曰甄宇
北海人建武中青州從事徵拜博士每臘詔賜博士羊
人一頭羊有大小肥瘦時博士祭酒議欲殺羊稱分其
肉宇曰不可又欲投鉤宇復恥之宇因先自取其最瘦
者袁山松後漢書曰韓卓字子助陳留人臘日奴竊
食祭其先人卓義其心即白免之謝承後漢書曰沛
國陳咸為廷尉監王莽簒位還家杜門不出莽改易漢
法令及臘日咸常言我先祖何知王氏臘乎又曰第
五倫母老不能之官每至臘日常悲戀垂淚搜神記
曰宣帝時隂子方者至孝有仁恩常臘日晨炊而竈君
神形見子方再拜受慶家有黃羊刲以祀之自是以後
暴至巨富故後常以臘日祀竈鄭玄别傳曰玄年十
二隨母還家正臘宴會同列十數人皆美服盛飾語言
閑通玄獨漠然如不及父母私督數乃曰此非吾志不
在所願列女傳曰魯之母師者魯九子之寡母也臘
日休家作者歲祀禮事畢&KR0662;召諸子會曰婦人之義非
有大故不出夫家然吾父母家多幼稚歲時禮不理吾
從汝謁往監之諸子皆稽首唯諾又召諸婦曰婦人有
三從之義無專制之行少繫於父母長繫於夫老繫於
子今諸子許我歸私家雖踰婦禮願與少子俱以脩婦
人出入之制諸婦其慎房戶之守吾夕而反於是使少
子僕而歸會稽典錄曰陳脩烏傷人家貧為吏常步
擔上下恒食乾糗每至正臘僵仆不起同寮飲食請不
肯往其志操如此世說曰王朗中年以識度推華歆
歆蜡日常集子姪宴飲王朗亦學之有人向張茂先稱
此事茂先曰王之學華皆是形骸之外去之所以更遠
華陽國志曰王長文字德雋元康初試守江源令縣
收得盗馬賊及發塚賊長文引前誘慰時遇臘晦皆遣
歸家獄先有繫囚亦遣之謂曰教化不厚使汝等如此
長文過也蜡節慶祚歸就汝上下善相歡樂過節来還
當為汝思他理羣吏惶懅争請不許尋有赦令無不感
恩所宥人誓不為惡曰不敢負王君也陳留志曰范
喬字伯孫邑人臘日多盗斫其樹人有告喬佯弗聞邑
人愧而歸之喬曰卿臘日取此欲與父母相歡娛耳
梁書曰何鳳為建安太守物不敢忤伏臘每放囚還家
依期而返增唐景龍文館記曰景龍三年臘日帝於
苑中召羣臣賜臘晚自北門入於内殿賜食加口脂臘
脂盛以碧鏤牙筒唐會要曰貞元九年十一月上曰
比来京兆府每年及臘日府縣捕養狐兔以充進獻自
今以後宜停唐書曰蕭炅李林甫所引不知書嘗與
嚴挺之言稱蒸嘗伏臘乃為伏獵挺之白張九齡曰省
中有伏獵侍郎乎出炅為岐州刺史林甫恨之唐會
要曰貞元十一年十二月臘日畋於苑中止多殺行三
驅禮軍士無不知感
蜡臘三
原嘉平眀祀(上詳蜡臘一蜡周處風土記曰進清醇以告竭恭敬於明祀)魏丑
漢戌(晉宋舊事曰魏帝遜位祖以酉日臘以丑日魏名臣奏曰大司農董遇議曰土行之君故宜以)
(未祖以丑臘為得盛終之節不可以戌祖辰臘也下詳蜡臘一)祠彘磔雞(漢書曰高)
(祖十年春有司奏令縣道常以春二月及臘祠社稷以羊彘王肅儀禮曰季冬大儺旁磔雞出土牛以送寒)
(氣即今之臘除逐疫磔雞葦絞桃梗之屬)魏辰晉丑(魏臺訪議曰詔問何以用未祖丑臘)
(臣崇對曰按月令孟冬十月臘先祖五祀謂薦田獵所得禽獸謂之臘左傳曰虞不臘矣惟見此二者而皆不)
(書日聞先師說曰王者各以其行之盛祖以其終臘水始生於申盛於子終於辰故水行之君以子祖辰臘火)
(始生於寅盛於午終於戌故火行之君以午祖戌臘木始生於亥盛於夘終於末故木行之君以夘祖未臘金)
(始生於巳盛於酉終於丑故金行之君以酉祖丑臘土始生於未盛於戌終於辰故土行之君以戍祖辰臘今)
(魏據土德宜以戌祖辰臘丑晉起居注曰安帝隆安四年十二月辛臘祀作樂)勞農縱
吏(司馬彪續漢志曰季冬之月星迴歲終隂陽已交勞農夫享臘以送故下詳蜡臘一)薦禽
祭獸(上詳魏辰注下詳蜡臘一)晨炊冬釀(上詳蜡臘二曰崔寔四民月令十)
(月上辛命典饋清麴釀冬酒以供臘祀也)祈五祀祭百神(禮記曰天子乃祈年於天)
(宗大割牲祠於公社及門間臘先祖五祀許氏說文曰臘冬至後壬戌臘祭百神)祈天宗
報先嗇(月令天子祈年於天宗謂日月星辰也種禮記曰蜡之祭也主先嗇而祭司嗇也祭百以報)
(嗇也注云先嗇若神農者司嗇后稷是也)尊野服息田夫(草笠而至尊野服也既)
(蜡而收民息已故既蜡君子不興功息田夫也注諸侯於蜡遣使帶草笠貢禽獸)天子祈榖
有司祭禽(季冬天子乃蜡百神於南郊為来年祈榖注神農后稷句芒田畯岳鎮海瀆丘陵墳)
(隰鱗介羽毛之𩔖獵命有司修祭禽之禮注謂先蜡日禽獸以供蜡祭)增浴佛報神
(南方專用臘月八日浴佛宋朝東京十二月初八日都城諸大寺作浴佛會并送七寳五味粥謂之臘八粥)
(下詳蜡臘一)賜脂竊食(酉陽雜爼臘日賜北門學士口脂臘脂盛以碧鏤牙筩下詳)
(蜡臘二)
蜡臘四
原謹財(八蜡以記四方年不順成八蜡不通以謹民財順成之方其蜡乃通以移民也注其方榖不熟)
(則不通於蜡使人謹於財用)賜藥(神仙傳尹軌字公度晉太康元年臘日過洛陽城西一家求宿主人)
(以明且是臘意不容又以曾聞公度名因為設酒至旦乃賜主人神藥一丸而去)疈辜(大宗伯以)
(疈辜祭四方百物注㽬而磔之謂磔攘及蜡祭)䄍辭(郊特牲祭坊與水庸事也曰土反其宅水歸其壑昆)
(蟲無作草木歸澤注此䄍辭也)迎貓迎虎(古之祭者使之必報之迎貓為其食田鼠也迎)
(虎為其食田豕也蜡之祭仁之至義之盡也)大儺逐疫(續漢書云臘月大儺逐疫)畫虎
衛凶(風俗通云桃梗葦茭畫虎謹案黃帝書上古之時有神荼鬱壘兄弟簡閱百鬼縛以葦索執以食虎)
(於是縣官常以臘除夕飾桃人垂葦茭畫虎於門者追效於前事冀以衛凶也)要命内外(盛翁)
(子蔵鉤賦序云今以臘之後因祭祀餘胙要命内外以行蔵鉤為戲)延嘯周契(嵇含娛蜡賦曰)
(大蜡之夕延嘯周契)仲尼與蜡賓(禮記昔者仲尼與於蜡賓事畢出遊於觀之上喟然而歎)
(仲尼之嘆盖歎魯也注云歎其祭不備也)張亮議蜡臘(晉博士張亮議曰案周禮蜡為合聚百物)
(而索饗之臘者祭之祖廟臘則服玄蜡則服黃蜡臘不同總之非也)嚴母適見報囚(漢書)
(嚴延年為河南太守母從東海来欲從延年臘到雒陽適見報囚母大驚便止都亭不肯入府因數責延年幸)
(得備郡守專治千里顧乘刑罰多刑殺人欲以立威豈為民父母意哉延年服罪頓首謝因自為母御歸府舍)
江偉廓焉獨處(見江偉荅賀蜡詩)息其老物吾則從周闕
以禮文子將歎魯增膢臘(韻府獵取禽獸以祭之名)八蜡(詳蜡臘一)
椒口(詳蜡臘一)新故交接(風俗通曰臘接也新故交接狎獵大祭以報功也)
瘦羊博士(詳蜡臘二)
蜡臘五
原詩晉裴秀大蜡詩曰日躔星紀大吕司辰元象改次
庶衆更新歲事告成八蜡報勤告成伊何年豐物阜豐
禋孝祀介兹萬祜報勤伊何農功是歸穆穆我后務兹
烝黎宣力菑畝沾體暴肌飲饗清祀四方来綏充牣郊
甸鱗集京師交錯貿遷紛葩相追摻袂成幕連衽成帷
有肉如丘有酒如泉有肴如林有貨如山率土同歡和
氣来臻祥風協順降祉自天方隅清謐嘉祚日延與民
優游享夀萬年晉江偉答賀蜡詩曰正元二年冬臘
家君在陳郡余别在國舍不得集會弟廣平作詩以貽
余余因答之曰蜡節之會廓焉獨處晨風朝興思我慈
父我心懷戀運首延佇宋張望蜡除詩曰元靈告稔
謝青龍駕拂軫鮮冰迎流結凝霤垂簷霣人欣八蜡暢
詎知歲華盡北齊魏收蜡節詩曰迎寒迫清祀有酒
宴嘉平宿心何所道藉此慰中情增唐杜甫臘日詩
曰臘日常年暖尚遥今年臘日凍全消侵陵雪色還萱
草漏洩春光有柳條縱酒欲謀良夜醉還家初散紫宸
朝口脂面藥隨恩澤翠管銀罌下九霄宋范成大謝
賜臘藥感遇詩曰鴻寳刀圭下九關十年長奉璽書看
扶持蒲柳身猶健收拾桑榆歲又寒天地恩深雙鬢雪
山川途遠一心丹疲甿疾苦今何似拜手歸来愧伐檀
原序晉嵇含娛蜡賦序曰元象運而寒暑交節會至而
萬物遷天地之化固以不停况於人道之不變乎是以
百年憂喜相参能達要終之數悟生生之宜者百世不
遇其人大蜡之夕雖天下同有㩦金蘭以齊馨利貴得
意以遣榮勢孰我尚哉
小歲一
原徐爰儀(徐爰家儀曰蜡本施祭故不賀其明為小歲賀稱初歲福始慶無不宜正旦賀稱元正首)
(慶百福惟新小歲之賀既非大慶禮止門内)張亮議(晉博士張亮議曰俗謂臘之明日為初歲秦漢)
(以来有賀此者古之遺語也)卒歲會曰初歲(史記天官書云凡候歲美惡諥候歲始歲)
(始或冬至日産氣始萌臘明日人衆卒歲一會飲食發陽氣故曰初歲)臘眀日為小歲(崔寔)
(四民月令云臘明日更新謂之小歲進酒尊長脩賀君師)
小歲二
原詩晉張華冬初歲小會詩曰日月不留四氣迴週節
慶代序萬國同休庶尹羣后奉夀升朝我有嘉醴式宴
百寮
歲除一
增詩曰歲聿云暮原論語曰鄉人儺孔子朝服而立
於阼階增漢書曰大儺侲子(侲音振逐疫之人也)原張衡東
京賦曰卒歲大儺吕氏春秋季冬紀注曰前歲一日
擊鼔驅疫癘之鬼謂之逐除亦曰儺荆楚歲時記曰
歲前又為藏鉤之戲(辛氏三秦記云昭帝鉤弋夫人手拳而國色今人學蔵鉤亦法此鉤)
(亦作彄)增風土記曰蜀之風俗晚歲相與餽問謂之餽
歲酒食相邀謂之别歲至除夕達且不眠謂之守歲
秦中歲時記云歲除日儺皆作鬼神状二老人儺翁儺
母風土記云除夜祭先竣事長幼聚飲祝頌而散謂
之分歲
歲除二
增紀聞云唐貞觀初天下乂安時屬除夜太宗盛飾宫
掖明設燈燭盛奏樂歌乃延蕭后觀之后曰隋主淫侈
每除夜殿前諸院設火山數十爇沈香木根每一山焚
沈香數車火光暗則以甲煎沃之燄起數丈香聞數十
里竇懷貞本傳曰歲除中宗宴近臣謂懷貞曰聞卿
喪妻今欲繼室可乎懷貞唯唯俄而禁中寳扇障衛有
衣翟衣出者乃韋后乳嫗所謂莒國夫人者故蠻婢也
懷貞納之不辭世謂媪壻為阿㸙懷貞每奏事自署皇
后阿㸙而或謂國㸙軒然不慚
歲除三
原宿歲迎年(荆楚記曰歲暮家家具肴蓛詣宿歲之位以迎新年相聚酣飲)去故
納新(荆楚記曰留宿歲飯至新年則棄之街衢以為去故納新也)增爆竹頌
花(西方山中有人長丈餘人見之即病寒熱名曰山&KR0008;每以竹著火中熚烞有聲則山&KR0008;驚走遁異聞錄云)
(李畋鄰人仲叟家為山魈所祟叟求報謝而妖彌盛畋謂曰公於夜中若除夕爆竹數十竿叟然其言爆竹至)
(曉寂然妖遂止盤杜甫詩曰守歲阿戎家椒已頌花)驅儺嫁婢(上詳歲除一下詳)
(歲除二)歲盡斗回(唐史育開元中上書自薦能詩謂子建七步臣五步之内可塞明詔)
(明皇試以除夕詩應口而賦云今歲今宵盡明年明日来寒隨一夜去春逐五更回氣色空中改容顔暗裹催)
(風光人不覺已著後園梅上稱賞久之授為左監門將軍司馬光除夕詩物華全為斗杓回)鼔琴
埋硯(九國志云吳越王錢鏐嘗於除夜每命諸子及諸孫鼔胡琴一再行遽止之日人將以我為長)
(夜之飲也埋洛陽人家除夜以銅刀刻門小兒硯點水盆燈)賣癡獃照虚耗(吳俗)
(分歲罷小兒繞街呼呌云賣汝癡賣汝獃世傳吳人多獃故兒輩諱之欲賣其餘夢華錄云都人至年夜請)
(僧道看經備酒果送神燒合家替代紙錢貼竈馬於竈上以酒糟塗抹竈門日醉司命夜於竈裏點燈謂之照)
(虚耗也)設火山打灰堆(上詳歲除二鳴吳中風俗除夜將曉雞且婢獲持杖擊)
(糞壤致詞以致利市謂之打灰堆)相煖熱補精神(吳中風俗爆竹之夕人家各於)
(門首燃薪滿盆無貧富皆爾謂之相煖熱脯金門歲節云唐賈島常以歲除取一年所得詩以酒祭之曰勞)
(我精神以是補之)赴壑蛇卧籠兔(東坡守歲詩欲知垂盡歲有如赴壑蛇又云)
(發籠雙兔卧)
歲除四
原送寒(月令云大儺旁磔以送寒氣)卒歲日月窮(禮記曰日窮於次月窮於紀星)
(迴於天數將幾終歲且更始)日月除(詩云日月其除)三百六旬之盡七
十二候之窮增峥嶸(文𨕖歲峥嶸其將暮言歲除多事也注峥嶸山峻貌)商
陸火(裴度歎老殆曉不寐爐中商陸火凡數添也)
歲除五
原詩梁庾肩吾歲盡應令詩曰歲序已云殫春心不自
安聊開柏葉酒試奠五辛盤金薄圖神鷰朱泥印鬼丸
梅花應可折倩為雪中看隋薛道衡歲窮應教詩曰
故年隨夜盡初春逐曉生方驗從軍樂飲至入西京
唐太宗守歲詩曰莫景斜芳殿年華麗綺宫寒鉤去冬
雪暖帶入春風階馥舒梅素盤花卷燭紅共歡新故歲
迎送一宵中又詩曰歲隂窮暮紀獻節啓新芳冬盡
今宵促年開明日長冰消出鏡水梅散入風香對此歡
終宴傾壺待曙光又於太原召侍臣賜宴守歲詩曰
四時運灰琯一夕變冬春送寒餘雪盡迎歲早梅新
增杜甫杜位宅守歲詩曰守歲阿戎家椒盤已頌花盍
簮喧櫪馬列炬散林鴉四十眀朝過飛騰暮&KR1402;斜誰能
更拘束爛醉是生涯駱賓王於西京守歲詩曰閒居
寡言宴獨坐卷風塵忽見嚴冬盡方知列宿春夜將寒
色去年共曉光新耿耿他鄉夕無由展舊親曹松除
夜詩曰舊歷不足卷東風還坐聞一宵有幾刻兩歲欲
平分臘盡傾時斗春通綻處雲眀朝遥捧酒先合祝吾
君又江外除夜詩曰千門庭燎照樓臺總為年光急
急催半夜臘因風捲去五更春被角吹来寧無好鳥思
花發應有游魚待凍開不是多岐漸平稳誰能呼酒祝
昭回宋范成大除夜地爐書事詩曰節物閒門裏人
情老境中鴈聲凌急雨燈影戰斜風糟䤑新醅白柴錐
軟火紅家人歡夜話我已困蒙茸
御定淵鑑𩔖函卷二十
