欽定四庫全書
御定淵鑑類函卷二百五十六
人部十五(醜婦人短小人)(長大人)
醜婦人一
增說文曰仳倠醜面也通俗文曰不媚曰㜅(音畜)可惡
曰嬒(音怪)大醜曰㚠(音囂)醜稱曰娭(與嬉同)周易曰老婦士
夫亦可醜也焦贛易林復之蒙曰鵰鷦娶妻深目窈
斗折腰不媚與伯相負
醜婦人二
增軒轅本紀曰黃帝納醜女號嫫母使訓宫人而有淑
德奏上德之頌帝周游行時元妃嫘祖死于道令次妃
嫫母監護于道以時祭之因以嫫母為方相氏淮南
子曰啳&KR2214;哆噅籧除戚施雖粉白黛黑弗能為美者嫫
母仳倠也注仳倠古之醜女列女傳曰齊鍾離春者
齊無鹽邑女也凹頭深目長肚大節卬鼻結喉肥項少
髮折腰出胸皮膚若漆行年四十無所容入衒嫁不售
于是拂拭短褐自謁齊王齊王方宴于漸臺左右聞之
掩口大笑曰此天下強顔女子也宣王召見揚目銜齒
謂有四始宣王喟然而歎納之為后韓詩外傳曰齊
王厚送女欲妻屠牛吐屠牛吐辭以疾其友曰子終死
腥臭之肆而已乎何為辭之吐應之曰其女醜其友曰
子何以知之吐曰以吾屠知之其友曰何謂也吐曰吾
肉善如量而去苦少耳吾肉不善雖以他附益之尚猶
不售今厚送子子醜故耳其友後見之果醜傳曰目如
擗杏齒如編蟹列女傳曰齊孤逐女者孤無父母其
狀甚醜三逐于鄉五逐于里過時無所容乃造襄王之
門而請見王輟食而起左右曰三逐于鄉者不忠五逐
于里者少禮何足為貴王曰子不識也夫牛鳴而馬不
應者異𩔖故也其人必有與人異者遂見與之語而悅
之遂以為齊相妻莊子曰陽子之宋宿于逆旅人有
妾二人其一人美其一人惡惡者貴而美者賤陽子問
其故逆旅小子對曰其美者自美吾不知其美也其惡
者自惡吾不知其惡也陽子曰弟子記之行賢而去自
賢之行安往而不愛哉東觀漢記曰梁鴻同郡孟氏
其女名光狀貎醜而黑能舉石臼擇對不嫁年三十鴻
聞聘之
醜婦人三
原勃屑龐廉(楚辭西施媞媞而不對嫫母勃屑而日侍又曰珪璋雜于甑室龐廉與孟陬)
(同宫舉世以為恒俗固將愁苦而終窮龐音龍孟陬古好女)誕女亮妻(世說王廣娶諸)
(葛誕女入室言語始交王語婦曰神色卑下殊不似公休婦曰大丈夫不能髣髴彦雲而令婦人比蹤英傑)
(習鑿齒襄陽記黃承彦謂孔明曰君擇婦身有醜女黃頭黑色而才堪相配君子孔明許焉載送之時人以為)
(笑樂鄉里為之諺曰莫作孔明擇婦正得阿承醜女)卬鼻宿瘤(上齊鍾離事見二列女)
(傳齊宿瘤女者齊東郭採桑之女閔王后也項有大瘤故號宿瘤)惠妃允婦(王隐晉書)
(武帝為太子納妃謀久不決上欲娶衞瓘女楊后欲娶賈充女上曰衞公女有五可賈公女有五不可衞家種)
(賢而多子端正而長白賈家種妒而少子醜而短黑也郭子許允婦阮德如妹竒醜交禮竟許不復入桓範)
(勸曰阮嫁醜女于卿故當有意許便回入内見婦即欲出婦便捉裾停之許因謂曰婦有四德卿有其幾婦曰)
(新婦所乏惟容耳然士有百行君有其幾許曰皆備婦曰君好色不好德何謂皆備許有慚色遂相敬重)
效矉攣耳(莊子西施病心而矉其里之醜人見而美之歸亦捧心而矉其里之富人見之堅閉)
(門而不出貧人見挈妻子而去之彼知美矉而不知矉之所以美也下見登徒子賦)增猴面
鹿頭傴肩皤腹(上見劉思真醜女賦色朝野僉載兵部郎中朱凝妻有美洛中殖業坊)
(酒家有婢蓬頭垢面傴肩皤腹陋惡舉世所無朱悅之忘寢食)
醜婦人四
增嫫母倭傀(四子講德論曰嫫母倭傀善譽者不能掩其醜)後宫花燭(唐書中宗)
(好與朝臣狎戲韋庶人微時有一乳母寔蠻婢也既老且醜齒落髮秃于後宫列花燭嫁為御史大夫竇懷貞)
(妻俗謂乳母之壻曰阿㸙懷貞每進表狀列其官位必曰國㸙欣然有自負之色)
醜婦人五
增詩唐李白詩曰醜女來效顰還家驚四鄰夀陵失本
步笑殺邯鄲人又張又新詩曰牡丹一朵直千金將
謂從來色最深今日滿欄開似雪一生辜負看花心
原賦楚宋玉登徒子好色賦曰登徒子妻蓬頭攣耳齗
(牛語反)脣歴齒旁行踽僂又疥且痔劉思真醜婦賦曰
人皆得令室我命獨何吝不遇姜任德正值醜惡婦才
質陋且儉姿容劇嫫母鹿頭獼猴面椎額復出口折頞
靨樓鼻兩眼䫜(一交切)如臼膚如老桑皮耳如側兩手頭
如研米槌髮似掘埽箒惡觀醜儀容不媚似鋪首闇鈍
拙梳髻刻畫又更醜妝頰似狗䑛額上獨偏厚朱脣如
踏血畫眉如鼠負傅粉堆頥下面中不徧有領如鹽豉
囊袖如常拭釜履中如和泥爪甲長有垢脚皸可容箸
熟視令人嘔
長大人一
原周書曰丘陵之人專而長禮斗儀曰君乘土而王
者其人長增又曰臣乘金而王其民洪白長大原
淮南子曰東方之人長
長大人二
原帝王世紀曰禹長九尺九寸殷湯長九尺又曰季
歴之妃生文王昌身長十尺孔演圖曰孔子長十尺
大九圍吳越春秋曰伍子胥長一丈眉間一尺增
蜀王本紀曰秦襄王時宕渠郡獻長人長二十五丈六
尺原漢書曰韓王信長八尺九寸張蒼長大肥白如
瓠金日磾長八尺二寸東方朔九尺三寸河圖龍文
曰龍伯國人長三十丈以東得大秦國人長十丈又以
東十萬里得佻國人長三丈五尺又以東十萬里中秦
國人長一丈天之東南西北極各有銅頭鐵額兵長三
千萬丈又有金剛敢死力士長三千萬丈天中太平之
都有都甲食鬼鐵面兵長三千萬丈東方朔神異經
曰西南大荒中有人焉長一丈其腹圍九尺踐龜蛇戴
朱烏左手憑青龍右手憑白虎知河海斗斛識山石多
少知天下鳥獸言語知百榖草木鹽苦名曰聖一名哲
一名先一名無不達凡人見拜者令人神智又曰西
北海外有人長二千里兩脚中間相去一千六百里腹
圍一千五百里但日飲酒五斗不食魚肉五榖唯飲酒
好游山海間不犯百姓不干萬物與天地同生名無路
之人一名仁一名信一名神增又曰東南有人焉周
行天下其長七丈腹圍如其長不飲不食朝吞惡鬼三
千暮吞三百此人以鬼為食以露為漿名曰尺郭一名
食邪一名赤黃父漢書曰王商長八尺餘身體洪大
容貎絶人單于來朝見商而拜又曰朱雲字子游魯
人少時任俠借客報仇長八尺餘貎甚壯以勇力聞年
四十乃變節從博士白子反受易又曰賈逵長八尺
二寸京師為之語曰問事不休賈長頭後漢書曰郭
林宗儀貎魁岸身長八尺聲如鐘三十國春秋曰東
萊太守王鸞未仕時身長九尺腰帶十圍貫甲跨馬不
據鞍由鐙燕王慕容德見而竒其魁偉賜之食一進一
斛餘德驚曰所噉如此非耕而能飽而才貎不凡堪為
貴人可以一縣試之由是拜逢陵長甚有治績崔鴻
前秦錄曰鹿緼字處嘿西平人身長八尺腰帶十圍清
辯善論雄武便弓馬孝友貞亮聲高一時宋書曰南
郡王義宣為荆州刺史白晳美鬚眉身長七尺五寸腰
帶十圍齊書曰王茂先身長八尺潔白美容儀齊武
帝布衣時常見之歎曰王茂先堂堂如此必為公輔
北齊書曰肅宗孝昭皇帝諱演字延安聰敏有識度深
沉能斷不可窺測身長八尺腰帶十圍儀表風望迥然
獨秀又曰神武時盧曹率其徒自薊入海島得長人
骨以髑髏為馬槽脛長丈六以為二矟送其一於神武
諸將莫能用惟彭樂彊舉之未幾曹遇疾痛聲聞于外
巫言海神為祟遂卒周書曰庾信字子山幼而俊邁
聰敏絶倫博覽羣書尤喜春秋左氏傳身長八尺腰帶
十圍容止頽然有過人者五行書曰開元二十二年
四月獻長人名李家龐長八尺有五寸唐書曰李義
琰身長八尺博學多識高宗每有顧問言皆切直夷
堅志曰淳熙間蘇州有唐姓者兄妹皆長丈二日啗斗
餘行倦則依市簷憩坐如堵牆不可出出則傾市觀之
詔廩之殿前司德夀欲見之遣詣北宫懼其聚民乃卧
而泛之河至望仙橋專舟焉語林曰成化辛丑蘇州
衛數軍士以禦倭汎海為大風飄至一島一人從林中
出長可三四丈深目黑面獰醜不堪見數人悉以藤貫
穿之繫于樹上已而復入衆極力斷之而竄始放舟前
者偕數輩來以手攀舷舟中一勇士急掣刀斷其指始
舍舟去觀其斷乃中指一節長尺有四寸貯嘉定庫
長大人三
增捕魚張烏(山海經長臂國人捕魚水中兩手各操一魚注云其人手下垂至地晉朝雜)
(記永嘉元年有鶖鳥集于始安縣南其里之鷔陂中民周虎張得之木矢貫鐵長六尺有半計其射者應長一)
(丈五六尺也倭國人常行遭風吹渡大海外見一國人皆長丈餘形狀似胡蓋是長翟别種箭殆將從此國來)
(也)原林父支提(東方朔神異經東南隅大荒中有林父焉其高千里腹圍百輔郭)
(子横洞冥記有支提國人長三丈二尺有三手一手當胸手足各三指)增釣鰲憑虎
(列子大壑中有五山天帝使巨鰲載五山龍伯國有大人釣六鰲連負而歸因灼其骨天帝怒滅龍伯之國)
(下大荒中人事見二)猿臂虎口(外國圖大秦國人長一丈五尺猿臂長脇好騎駱駝孔)
(帖郭知運長七尺猿臂虎口)原腰十圍跡六尺(晉書尹緯字景亮少有大志不)
(營産業身長八尺腰帶十圍魁梧有爽氣六史記秦始皇時有大人見臨洮身長五丈脚跡尺)見
襄武出蓬萊(魏志咸熙三年有大人見襄武縣長二丈餘脚跡長三尺二寸白髮著黃單衣)
(黃巾於漢書王莽時有竒士長一丈大十圍名巨無霸夲出蓬萊東五城西北詔如海濱軺車不能載三馬)
(不能勝即日大車駟馬建旗載詣闕卧則枕鼓)眉見軾骨專車(榖梁傳魯文公十一)
(年叔孫得臣敗狄于鹹長狄也兄弟三人大害中國瓦石不能害叔孫得臣最善射者也射其目身横九畝斷)
(其首眉見于軾仲國語吳伐越墮會稽獲骨焉節專車吳子使問仲尼尼曰昔禹致羣臣于會稽之山防風)
(後至禹戮之其骨節專車此為大矣)馬騰雄異趙壹魁梧(袁宏漢紀長樂衞尉)
(馬騰其長八尺身體洪大面鼻雄異而性温厚人多敬之後漢書趙壹字元淑體貎魁梧身長九尺美鬚眉)
(恃才傲物為鄉曲所擯)河流大屐增海汎中衣(祖沖之述異記苻健皇始)
(四年有長人見身長五丈語張靖曰今當太平新平令以聞健以為妖妄召靖繫之是月霖雨河渭泛溢河津)
(監寇登于河中流得大屐一隻長七尺三寸足跡稱屐指長尺餘文深七寸魏志黃初中元菟太守王頎討)
(高麗過沃沮國其東臨大海近日所出問其耆老海東復有人否云嘗在海中得一布褶身如中人衣兩袖長)
(二丈即長臂人衣也)原巨霸枕鼓申香拂蓋(上詳出蓬萊注崔鴻前秦錄)
(苻堅以乞活夏默為左鎮郎護磨那為右鎮郎申香為拂蓋郎默等身長一丈八尺並多力善射三人每食飯)
(一石肉三十斤)頎而長兮數之極也(詩猗嗟昌兮頎而長兮國語仲尼曰長)
(者不過十尺數之極也)增銅頭鐵額鉛爪鋸牙(上見二夷山海經東長)
(人者身長三丈鉛爪鋸牙黑毛覆身不食火噬禽獸或搏人以食)廣額深頥秀眉
眀目(孔帖楊收長六尺二寸廣額深頥疏眉目客後漢書袁紹總兵冀州遣使要鄭康成大會賓康成)
(最後至乃延升上坐身長八尺飲酒一斛秀眉明目容儀温偉)入學究書結賢待
士(阮翁仲南安人身長二丈三尺氣質端勇少為縣吏為督郵所笞歎曰人當如此耶遂入學究書史始皇)
(併天下使翁仲將兵守臨洮聲震匈奴秦以為瑞翁仲死遂鑄銅為其像置咸陽宫司馬門外匈奴至有見者)
(猶以為生四涼州記吕光字世明連結豪賢好施待士身長八尺寸目重瞳子左肘生寅印性況重質略寬)
(大有度量時人莫之識惟王猛布衣時異之曰此非凡人)齊夢盤庚郭稱顔子
(璅語齊景公伐宋至曲陵夢見一人甚長而大大下而小上其言甚怒好仰晏子曰若是則盤庚夫盤庚之長)
(九尺有餘大下小上白色而髯其言好仰而聲上公曰是也是怒君師不如違之遂不伐宋也晉書羊祜身)
(長七尺三寸美鬚眉太原郭邑見之曰此今之顔子也)一丈八尺三十六年
(魏略天竺國人皆長一丈八尺首括地圖大人國孕三十六年而生兒白長丈)牽犬東萊
釣魚横海(漢武故事公孫卿至東萊云見一人長五丈自稱巨公牽一黃犬把一黃雀欲謁天)
(子因忽不見蔭孫綽子海人與山客辨其方物海人曰横海有魚傍數國東極有大人斬木為策短不可杖)
(釣魚華山之頂一吸萬頃之波)車隣國女波谷山人(魏略車隣國男女皆長八)
(丈八尺國山海經東海之外大荒之中有波谷山者有大人之有大人之市名曰大人堂有一人蹲其上張)
(其兩臂)薦以大夫拜為馬監(史記晏子為齊相出其御之妻從門窺其夫為)
(相御擁大蓋策駟馬意氣揚揚甚自得也既而歸其妻請去夫問故妻曰晏子長不滿六尺身相齊國名顯諸)
(侯今者妾觀其出常若有以自下者今子長八尺乃為人僕御自以為足妾是以求去也其後夫自抑損晏子)
(怪而問之以寔對薦以為大夫容漢書金日磾沒入官輸黃門養馬日磾長八尺二寸貎甚麗馬又肥好上)
(異而問之以本狀對即日賜湯沐衣冠拜馬監)
長大人四
原三丈(左傳魯叔孫得臣敗長狄于鹹獲長狄僑如富父終生舂其喉以戈殺之埋其首于子駒之北)
(門鄋瞞伐齊齊獲其弟榮如埋其首于周之北門鄋瞞由是遂亡注鄋瞞長狄國名蓋長三丈骨節非常恐後)
(代怪之故記其處所)千仞(楚詞東方長人千仞惟魂是索)增金人十二(前五行志)
(秦始皇帝二十六年有大人長五丈足履六尺凡十二人見于臨洮是歲始皇初併六國反喜以為瑞銷天下)
(兵器作金人十二以像之遂自賢聖築長城故大人見于臨洮眀禍亂之起又三輔舊事鑄金狄十二各重)
(二十四萬觔立于阿房殿前)原千秋八尺(漢書車千秋姓田為高寢郎戾太子敗千秋訟)
(太子冤上乃召見千秋長八尺餘體貎甚美)增形皆偉壯(東觀漢記馮勤字衞伯魏郡人)
(曾祖父楊宣帝時為弘農太守有八子皆為二千石趙魏間榮之號為萬石君焉兄弟形皆偉壯惟勤祖偃長)
(不滿七尺長自謂短陋恐子孫似之乃為子伉娶長妻生勤長八尺三寸)力能扛鼎(後漢書虞)
(延字子太陳留人延生其上有物若一疋絹遂上升天占者以為吉及長身長六尺六寸腰帶十圍力能扛鼎)
容止端詳(三國典略寇雋歸老不復朝覲天子思與相見乃令入朝雋身長八尺鬚髮皓然容)
(止端詳音韻清朗天子與之同席而坐因訪洛陽故事不覺屢為前席)宰相之才(裴景仁秦)
(書姚萇圍苻堅遣僕射尹緯詣闕陳事堅見緯貎魁梧志氣秀傑腰帶十圍瑰瑋異常驚而問曰卿于朕世何)
(所為作緯答曰尚書令史堅笑曰卿宰相才也)儀狀魁岸(司馬彪序傳司馬朗祖父雋字元異)
(博學好古倜儻有大度長八尺三寸腰十圍儀狀魁岸行與衆有異鄉黨宗族咸景附焉)白晢長
大(孔帖齊映為人白晢長大)姿狀秀偉(又曰武儒衡姿狀秀偉)心無憂患
(三秦記燉煌西盡大秦隔海心無憂遇善風不經二十日得渡心憂數年不得渡諺曰心無憂患不經二旬心)
(若憂患遠離三春士人賢直男女皆長二丈端正風雨不和則讓賢而治之)
長大人五
原賦漢司馬相如大人賦曰世有大人兮在乎中州宅
彌萬仞兮曾不足以少留悲世俗之廹隘兮朅輕舉而
遠遊垂絳幡之素霓戴雲氣而上浮建格澤之脩竿兮
總光耀之彩旄垂旬始以為縿兮曳彗星而為髾掉指
揮以偃蹇兮又旖旎以招摇攬攙搶以為旌兮靡屈虹
以為綢江杳渺以泫泫兮猋風動而雲浮
原讃晉郭璞長臂國讃曰雙臂三丈體如中人彼曷為
者長臂之人脩脚是負捕魚海濱又夸父讃曰神哉
夸父難以理尋傾河及日遁形鄧林觸𩔖而化應無常
心
短小人一
原方言曰侏儒短人也鮆矲短也江湘之會曰鮆又
曰瘠桂林之中謂短曰矲東楊之間謂之俯占夢書
曰凡夢侏儒事不成舉事中止後無名百姓所笑人所
輕
短小人二
增荀子非相篇帝堯長帝舜短文王長周公短仲尼長
子貢短葉公子高微小短瘠行若將不勝衣然白公之
亂葉公子高入據楚誅白公定楚國如反掌耳博物
志曰齊桓公獵得一鳴鵠宰之嗉中得一人長三寸三
分著白圭之袍帶劒持刀罵詈嗔目後又得一折齒方
圓三尺問羣臣曰天下有此及小兒否陳章答曰昔秦
胡充一舉渡海與齊魯交戰折傷板齒昔李子敖于鳴
鵠嗉中遊長三寸三分古文璅語曰齊景公伐宋至
曲陵夢見有一短丈夫賓于前晏子曰君所夢何如哉
公曰其賓者甚短大上小下其言甚怒好俛晏子曰如
此則伊尹也伊尹甚大而短大上小下赤色而髯其言
好俛而下聲公曰是矣晏子曰是怒君師不如違之遂
不果伐宋原國語孔子曰僬僥國人長三尺短之至
也增說苑曰齊遣淳于髠至楚髠為人甚小楚王甚
薄之謂曰齊無人而使子來何長也對曰臣無所長臣
腰間七尺之劒願斬無狀王曰止吾但戲子耳即與髠
共飲酒原漢武故事曰東郡送一短人長七寸衣冠
俱足名曰巨靈漢書曰嚴延年為人短小精悍敏捷
于事樓護為人短小精辨增又曰郭解為人短小恭
儉諸公以此重之又曰宣帝時渤海盜賊起上以龔
遂為太守召見遂形貎短小帝心輕焉及對賜黃金乘
傳去原何承天纂文曰漢光武時潁川張仲師長二
尺汝南先賢傳曰周舉字宣光姿貎短陋有晏子之
風魏書曰王粲樂進並為人短小增魏略西域傳
曰短人國在康居西男女皆長三尺人衆甚多康居長
老傳聞常有商行迷惑失道到此國中甚多夜光眀月
之珠去康居可萬餘里魏志曰倭南有侏儒國其人
長三四尺去女王國四千餘里吳錄曰張蕃字仲輔
為人短小顧譚以短戲之曰侏儒侏儒有何德令我思
君罔極宋書曰孫權黃武五年有大秦賈人字秦論
來到交趾交趾太守吳邈遣送詣權權問方土謠俗論
俱以事對時諸葛恪討丹陽獲&KR0627;歙短人論見之曰大
秦希見此人權以男女各十人差吏會稽劉咸送論還
本國續搜神記曰司徒蔡謨親有王蒙者單獨常為
蔡公所收養蒙長纔及三尺似為無骨登牀輒令人抱
上宋書曰王敬弘形狀短小而坐起端方崔鴻前
涼錄曰宗醜字仲業慷慨有大志清素敦樸不好華競
形狀短小體有鱗甲仕至西平太守三國典略曰齊
孟業有盛名初司州牧清河王岳聞業名召為法曹見
其容貎短小笑而不言及尋斷決之處乃謂業曰卿決
斷之眀可謂有過軀之用啓顔錄曰唐長孫元同有
機辨貞觀中嘗在諸公主席高密公主云我段家兒郎
亦有人物走令喚取段恪來令對元同段恪雖微有詞
其儀容短小召至始入門元同即曰為日已暗公主等
即大驚怪云日始是齋時何為道暗元同即指段云若
不日暗何得短人行坐中大笑恪面赤更無以對因
話錄曰北省班諫議在給事下中書舍人在給事中下
裴佶為諫議形質短小諸舍人戲之曰如此短何得向
上裴佶曰若怪即曳向下衆人皆大笑天中記曰阮
孚性機辨好酒貎短而秃周文帝偏所愛重常於室内
置酒十瓶瓶大一斛上皆加帽欲以戲孚孚適入室即
見驚喜曰吾兄弟輩甚無禮何為入王家坐相對宜早
還宅因持酒去文帝憮然大笑續世說曰桑維翰身
短面廣每對鑑自歎曰七尺之身何如一尺之面後登
第同榜四人秦王幕客陳保極戲謂人曰今歲有三箇
半人及第以維翰短陋故謂之半人
短小人三
原臧紇高柴(左傳邾人莒人伐鄫臧紇救鄫敗于狐駘國人誦之曰臧之狐裘敗我于狐駘)
(我君小子侏儒是使侏儒侏儒敗我于邾注臧紇短小故也家語高柴字子羔不過六尺為人篤孝)
優旃蔡義(史記優旃秦倡侏儒也始皇時置酒天雨陛楯者寒旃矜之乃大呼曰女雖長雨中)
(立我雖短故幸休始皇乃令半相代老漢書曰蔡義為丞相時年八十餘短小無鬚眉貎似嫗行步俛僂常)
(兩吏持夾乃能行)楚葉公齊晏子(上見二奉晏子春秋曰晏子短使楚楚為小)
(門晏子不入詳奉使)眇丈夫短主簿(史記曰孟嘗君之趙趙人出觀之笑曰始以薛)
(公為魁然也今視之眇小丈夫耳曰晉書曰王珣為桓温主簿為人短小故號短主簿)蔡賦巴
馬郭讃竫人(蔡邕短人賦曰巴巔馬兮押下狗璞列子曰東北極有人名竫長九寸郭有)
(讃)王敬端方張松放蕩(上見二短益部雜記曰張松為人小而放蕩不理)
(節操)西海畏鵠東方紿騶(神異經曰西海外有鶴國人長七寸百物不敢犯惟)
(畏海鵠海鵠遇則吞之夀三百歲人在鵠中不死及漢書曰東方朔紿騶侏儒曰帝以若曹耕田力作不人)
(從軍不任軍事無益于縣官今欲盡殺若曹侏儒大懼)增遂拜府丞乃為侍
讀(後漢書曰汝南周滂字次彦世祖到常山問可治兵者誰舅以滂對世祖見滂短小以為不能將帥滂對)
(有詞理拜為潁川府丞形梁典曰徐摛起家太學博士周捨舉曰臣外弟徐摛質陋小若不勝衣然堪此選)
(乃為晉安王侍讀)宜為學士令作左丞(山堂肆考邇英閣講誦之所後有隆)
(儒殿在叢竹中制度極小王遵叔久在講筵而人品短小同列戲之曰公宜為隆儒殿學士續世說五代崔)
(善為為左丞以清察稱令史惡之以其身短而傴嘲之曰崔子曲如鈎随例得封侯膊上全無項胸前别有頭)
日行千里夀踰萬歲(神異經鶴國男女皆長七寸日行千里如飛鳥拾遺記)
(曰員嶠山有陁移國人長三尺夀踰萬歲)性辟虫豸形𩔖螻蛄(神異經曰西北)
(荒中有小人長一寸人遇其乘車食之其味辛楚終不為虫豸所傷並識萬物名字殺腹中三虫廣志曰東)
(方有小人如螻蛄手撮之滿手得二十枚)迎風則偃曝日而歸(外國圖曰僬僥)
(國人長一尺六寸迎風則偃背風則伏眉目俱足但野宿一曰僬僥長三尺其國草木夏死而冬生去九疑三)
(萬里善續博物志畢勒國人長三寸有翼善言語戲笑因名語國常羣往日下自曝其身熱乃歸飲丹露為)
(漿)智過其軀身不如面(魏書陸俟多智長子馥有父風魏文成帝見而悅之)
(曰吾嘗歎陸俟智過其軀是子復踰其父矣下桑維翰事見二)
短小人四
增身長三尺(史記東方朔曰臣朔長九尺三寸奉一囊粟錢二百四十侏儒身長三尺亦奉一囊)
(粟錢二百四十侏儒飽欲死臣朔飢欲死上大笑因使待詔金馬門)日南記吏(東觀漢記曰張)
(重舉孝廉送京師正月朝于德明殿明帝怪其短小問曰何郡小吏答曰臣日南記吏非小吏也帝嘉其言賜)
(以金帛)善用三短(北史曰李諧為人短小六指因癭而舉頥因跛而緩步因謇而徐言人言)
(李諧善用三短)時稱短李(孔帖曰李紳為人短小精悍時稱短李)州民盡短
(唐書曰陽城為道州刺史州産侏儒歲貢諸朝城奏州民盡短自是罷)眇小無髥(新唐書曰)
(李希烈叛關播盛稱李元平帝拜汝州别駕元平募人築城李希烈隂使亡命應募縛元平去希烈以其眇小)
(無髥戲李克誠曰使汝取元平乃以其子來耶)儀質陋侻(孔帖曰韋述方少儀質陋侻)
才及中人(又曰辛讜癯短才及中人)朱衣元冠(神異經曰西北荒中有小人長一寸)
(圍如長朱衣玄冠乘軺車)人長二尺(拾遺記曰廣延之國人長二尺)長安人腊
(南郡新書曰長安中嘗見有人腊長尺許眉目手足悉具或以為僬僥氏)
短小人五
原賦蔡邕短人賦曰侏儒短人僬僥之後出自外域戎
狄别種去俗歸義慕化企踵遂在中國形貎有部名之
侏儒生則象父唯有晏子在齊辯勇匡景拒崔加刃不
恐其餘尫公劣厥僂窶㗲噴怒語與人相拒矇昧嗜酒
喜索罰舉醉則揚聲罵詈恣口衆人患忌難與並侣是
以陳賦引譬比偶皆得形象誠如所語其辭曰雄荆雞
兮鶩鸊鵜鶻鴋鶵兮鶉鷃雌冠戴勝兮啄木兒觀短人
兮形若斯蟄地蝗兮蘆蝍且(子如反)繭中蛹兮蠢蠕(音而)蝢
(音湏)視短人兮形若斯木門閫兮梁上柱弊鑿頭兮斷柯
斧□□鼓兮補履獛脱椎枘兮擣薤杵視短人兮形若
許
原讃郭璞僬僥讃曰僬僥極麽竫人又小四體取足眉
目纔了(竫音淨)
御定淵鑑𩔖函卷二百五十六
