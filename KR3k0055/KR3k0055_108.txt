欽定四庫全書
御定淵鑑𩔖函卷一百三
設官部四十三(前後左右將軍安四征將軍四鎮將軍四將軍)
(四平將軍以下鎮軍將軍)
前後左右將軍一
原杜氏通典曰前後左右將軍皆周末官秦因之位上
卿金印紫綬漢不常置或有前後或有左右皆掌兵及
四彝有長史秩千石(李廣為前將軍趙充國為後將軍辛慶忌王商為左將軍馮奉世為)
(右將軍)光武建武七年省魏以来復置晉武初又置前軍
左軍右軍泰始八年又置後軍是謂四軍齊亦號左右
前後四軍陳並有之北齊左右將軍領千牛偹身唐無
增玉海曰漢五府趙充國𫝊神爵二年詔舉護羌校
尉時後將軍充國病五府舉辛湯充國奏不如湯兄臨
衆詔用臨衆病免五府復舉湯段會宗𫝊曰竟寧中
五府舉段會宗為西域都護(表時王商為右將軍)馮奉世傳曰
永光二年秋隴西羌反詔召丞相元成御史大夫鄭宏
大司馬車騎將軍王接左將軍許嘉右將軍奉世入議
杜鄴𫝊曰與王音善王商位特進領城門兵得舉吏
如將軍府鄴說音曰成都侯商以特進領城門兵復有
詔得舉吏如五府表曰左將軍始於後元二年上官
桀右將軍始於始元四年王莽前後將軍始於元平元
年韓增趙充國
前後左右將軍二
增耿純就國李通乞身(冊府元龜曰耿純為前將軍擊王郎將李煇大破之又擊)
(更始太守范荆降之封東光侯純辭就國帝曰文帝謂周勃丞相吾所重君為吾率諸侯就國今亦然也又)
(曰李通為前將軍以天下略定欲避榮寵以病上書乞身詔下羣臣議不允)盡心翊衛
勠力固守(又曰北周尉遲綱為前將軍太祖與東魏戰於邙山不利人心離𣪚綱厲將士盡心翊衛)
(宗又曰李神雋為前將軍荆州刺史時梁將曹景来攻神雋勠力固守後論功封千乘縣開國侯)歴
船大呼把矟直刺(又曰北魏楊播為左將軍假前將軍随孝文南討至鍾離師還詔播)
(為衆軍殿時春水初長賊衆大至播以諸軍渡淮未訖身自居後諸軍渡盡賊衆遂集於是圍播數重播身自)
(搏擊殺傷甚多水勢稍减播領精騎歴其船大呼曰今我欲渡能戰者出賊莫敢動遂擁衆而濟又曰北周)
(耿豪為前將軍從太祖戰於邙山豪謂其部曰大丈夫見賊湏右手拔刀左手把矟直斫直刺慎莫皺眉畏死)
世隆不拜鄧翼泣對(又曰南齊柳世隆授後將軍尚書左僕射不拜世隆性愛)
(涉獵啓太祖借祕閣書帝給三千卷之又曰秦鄧翼為河間相父羌苻堅車騎將軍慕容垂圍鄴以翼為後)
(將軍冀州刺史翼泣對使者曰先君忠於秦室翼豈可先叛乎垂遣使喻之翼曰冀州宜任親賢翼請他役效)
(命垂乃用為建武將軍河間太守)鄧禹誦詩武陵書奏(又曰後漢鄧禹年十)
(三能誦詩受業長安光武徇河北號禹曰鄧將軍累遷前將軍右將軍又曰蜀諸葛亮為右將軍行丞相事)
(亮言教書奏多可觀随𩔖相從凡為二十四篇)原定策立宣帝持節攻河
東(漢書曰趙充國字翁孫為後將軍與大將軍霍光定策尊立宣帝後漢書曰鄧禹字仲華為前將軍持)
(節中分麾下精兵二萬人遣西入關禹自箕關將入河東河東都尉守關不開禹攻十日破之獲輜重千餘乘)
觧綬賜仲都使兵随滿寵(東觀漢記曰李忠字仲都為右將軍封武侯辭)
(時無綬上觧所佩綬以賜之都魏志曰滿寵字伯寕拜前將軍領豫州刺史代曹休督揚州諸軍事汝南兵)
(民戀慕大小相率奔随道路不可禁止)增元定擒竇泰長孺獲明徹
(冊府元龜曰北魏元定孝武時為前將軍從擒竇泰復宏農破沙苑戰河橋定皆先鋒當其前者無不披靡)
(又曰逹奚長孺為左前軍與烏丸軌圍陳將吳明徹於呂梁陳遣劉景為聲援長孺取車輪數百繫以大石流)
(之清水連轂相次以待景軍景至船艦礙輪不得進長孺乃縦竒兵大破之及獲吳明徹進位大將軍)
荅書八十函取書數千卷(又曰南宋朱齡石為高祖鎮軍參軍時劉穆之嘗於)
(高祖坐與齡石荅書自旦至日中穆之得百函齡石得八十函高祖北伐遷左將軍又曰北魏李順為左軍)
(將軍征統萬赫連昌克之太武賜諸將珍寳順唯取書數千卷太武善之)賈復食六縣
李雄賜百口(又曰後漢賈復為左將軍後定封膠東侯食郁秩壮武下密即墨梃胡觀陽凡六縣)
(洮又曰李雄領左後軍征吐谷渾雄率步騎督軍糧於河為賊所持雄與偽和縦竒兵擊破之賜奴婢百口)
功名次充國威猛亞雲長(又曰漢馮奉世為右將軍居爪牙官前後十年)
(為折衝宿將功名次趙充國等又曰蜀張飛為右將軍雄壮威猛亞於雲長魏程昱咸稱關張萬人敵也)
原常惠勤勞有功師丹廉直守位(漢書曰常惠代蘇武為典屬國)
(明習外國事勤勞數有功遂為右將軍又曰師丹以廉直守位為左將軍)增追楊盛於
竹嶺討祖悅於硤石(冊府元龜曰後秦姚平為姚泓後將軍時仇池公楊盛攻䧟祁)
(山執建節王總遂逼秦川泓遣平救之盛引退姚嵩與平追之及於竹嶺又曰崔延伯為後將軍幽州刺史)
(梁衍遣趙祖悅偷據硖石詔延伯與都督崔亮討之亮令延伯守下蔡延伯取車輪去輞削銳其輻两两接對)
(揉竹為絙貫連相屬並十餘道横水為橋两頭施大轆轤出沒任情不可燒斫斷祖悅䓁走路繇是梁軍不能)
(赴救祖悦合軍見俘)重甲跳三丈矛兩騎攪數萬人(又曰晉郭默為)
(右將軍默為人勇健嘗身被重甲跳三丈矛時人莫不憚之又曰南齊周盤龍為右將軍魏寇淮陽圍甬城)
(盤龍子奉叔單馬率二百餘人䧟陣魏萬餘人張左右翼圍繞之一騎走還報奉叔已沒盤龍方食棄箸馳馬)
(奮矟直奔魏陣自稱曰周公来魏素畏盤龍驍名即披靡時奉叔已大殺敵得出在外盤龍不知乃衝東擊西)
(奔南&KR0691;北賊衆莫敢當奉叔見其父久不出復躍馬入陣父子两騎縈攪數萬人魏衆大敗盤龍父子由是名)
(播北國)原文則持軍甚嚴整公明將軍遠斥候(魏志曰于)
(禁字文則遷左將軍假節鉞禁持軍甚嚴整得賊財物無所私入又曰徐晃字公明為右將軍性儉約畏慎)
(將軍遠斥候先為不可勝然後戰追奔爭利士不暇食常嘆曰古人患不遭明君今幸遇之當以功自效何用)
(私譽為終不廣交援)馳至金城圖上方略樂為邊將不願宿
衛(漢書曰趙充國為後將軍年七十餘時西羌反上老充國使御史大夫丙吉問誰可將者充國對曰亡踰)
(老臣上遣問度羌鹵何如當用幾人充國曰百聞不如一見兵難預度臣碩馳至金城圖上方略然羌戎小彝)
(逆天背畔滅亡不久願陛下以屬老臣勿以為憂赴晉書曰河東郭默為右將軍樂為邊將不願宿衞及召)
(謂平南將軍劉胤曰我能禦敵而不見用但右將軍主禁兵若疆埸有虞被使出征方始配給將卒無素恩信)
(不著以此臨敵少有不敗矣時當為官擇才若人臣自擇官安得不亂乎)李將軍後期責
之幕府趙食其失道贖為庶人(漢書曰李廣為前將軍與右將軍趙食其)
(合軍出定襄失道後期大將軍長史急責廣之幕府上簿廣曰諸校尉無罪乃吾自失道吾今自上簿至幕府)
(從又趙食其𫝊曰武帝以食其為右將軍大將軍出定襄迷失道當斬贖為庶人)
前後左右將軍三
原為國虎臣(漢書曰辛慶忌字子真為左將軍慶忌居處恭儉食飲被服尤節約然性好輿馬號)
(為鮮明唯是為奢為國虎臣遭世承平匈奴西域親附敬其威信)為國爪牙(漢官儀曰武帝)
(四征四彝有前後左右將軍為國爪牙所以揚示威靈折衝萬里如虎如龍朝夕禦侮)金印紫
綬(詳通典)位諸卿上(漢官觧詁曰前後左右將軍宣元以後雖不出征猶有其官位在諸)
(卿上)增威震華夏(蜀志曰關侯為前將軍假節鉞攻曹仁於樊魏遣于禁助仁會霖雨漢水)
(溢七軍皆沒禁降關侯又斬龐德威震華夏曹操議徙都以避其銳)威震江東(魏志曰張遼為)
(前將軍屯合肥孫權甚憚之初遼為孫雄所圍遼潰出復入雄衆破走繇是威震江東兒啼不肯止其父母以)
(遼恐之)高熲得民和(冊府元龜曰隋高熲為左軍大將蕭巖之叛詔熲綏集江漢甚得民)
(和)寇儁得衆心(又曰北周寇儁為左將軍梁州刺史梁人以州處僻遠知無外援遂遣兵)
(圖攻儁撫勵將士人思效命梁人知其得衆心弗之敢逼)皇甫嵩連戰(又曰後漢皇甫嵩中)
(平時梁州賊王國圍陳倉拜嵩為左將軍督軍拒之自冬迄春城堅守固賊自觧去嵩進擊連戰大破之)
劉康祖大戰(又曰劉康祖為左軍將軍魏永昌王庫仁真以長安之衆八萬騎與康祖相及於尉)
(武大戰一日一夜殺戮填積)
前後左右將軍四
增碑唐楊炯撰右將軍魏哲神道碑曰公諱哲字知人
鉅鹿曲陽人也貞觀十五年起家補國子博士喬林埽
日驚白鳳於詞條璧水澄天駭雕龍於義壑班超慷慨
常懷萬里之心季路生平每負三軍之氣十六年敕授
左翊衛北門長上禄賜同京仍令為飛騎等講禮鄧司
徒之舊事馬上讀書祭征鹵之前聞營中習禮宫花如
錦還臨拜將之壇槐葉成帷復對聞軍之市自皇王眷
命大帝應期運璇衡而制八方調玉燭而臨四極元菟
白狼之野来奉衣簮蟠桃析木之鄉尚迷聲教太宗文
皇帝操斗極把鈎陳因百姓之心問三韓之罪勝殘去
殺上憑宗廟之威禁暴戢兵下籍熊羆之用公丹心白
刃夲自輕生六郡三河由来重氣烏江討逆剖項籍於
五侯涿野懲奸磔蚩尤於四宰二十年詔除遊擊將軍
右武侯信義府右果毅都尉長上如故顯慶二年以内
憂觧職三年詔除左衛清宮府左果毅都尉谷府折衝
都尉並長上如故又以應詔舉對策甲科遷左騎衛即
將於時長榆歴歴烽火猶驚高柳依依邊風尚急四年
詔公為鐵勒道行軍緫管陳兵玉塞按節金微學常山
之蛇擬麗譙之鶴伏尸百萬因瀚海而藏舟闢地數千
即燕山而築觀武臣雄略氣慴西零神將宏圖威加北
地麟德元年詔遷左驍騎中即將尋檢校右監門左武
衛將軍本官如故昔者封禪陟云亭之後七十二君圖
書出河洛以還三千餘歲振兵釋旅方崇薦帝之儀道
洽功成必致禋天之禮粤以皇家闢統之五十年今上
開基之十七載登封告禪玉牒金繩建顯號而施尊名
揚英聲而騰茂實華彝輯睦皆承萬歲之恩朝野歡娛
咸奉千年之慶乾封元年詔加明威將軍本官如故大
風遺孽叛換青丘小水殘魂憑陵碧海率百官於文祖
尚興彭蠡之師會萬國於塗山猶有防風之戮是歲也
詔公為遼東道行軍總管軍營對日兵氣横天開玉堂
而按部坐金城而勒陣駕鼉梁於聖海秦王息鞭石之
威泛鼇釣於仙舟愚叟罷移山之力然後風行電卷斬
將屠城塞丹浦之遥源伐黑林之奥本王孫公子名霑
皂隸之臣深谷大山境入樵漁之囿二年詔加上柱國
仍檢校安東都護道之以德齊之以刑威振六官風揚
五部兵戈載輯無勞尉候之虞桴鼔希聞寕有穿窬之
盗仰太陽而晞湛露方預四朝臨逝水而急寒風俄悲
一去紫關生入判自無期繡服晨還竟知何日
四征將軍一
原杜氏通典曰四征將軍皆漢魏以来置加大者始曰
方面征東將軍(漢獻帝初平三年以馬騰為之或云以張遼為之)征西將軍(漢光)
(武建武中以馮異為大將軍)征南將軍(漢光武二年以馮異為之亦以岑彭為大將軍)征北
將軍(魏明帝太和中置劉靖為之許允亦為之)各一人魏黃初中位次三公
後魏加大則次衛將軍唐無
四征將軍二
原治軍整齊與士簡易(華嶠後漢書曰岑彭說降朱鮪遷征南將軍治軍整齊秋)
(毫無犯出又曰耿康字伯初為征西將軍西城康壮勇與士簡易)增案行邊境築
起城塢(冊府元龜曰後漢耿恭為征西將軍遣案行凉州邊境勞賜保塞羌人進屯酒泉授戊巳校尉)
(中又曰魏鄧艾為征西將軍脩治障塞築城起塢泰始羌人叛凉州道斷吏民安全者皆保艾所築塢焉)
喻告蠻彝賞賜軍士(又曰後漢岑彭為征南大將軍伐蜀漢喻告諸蠻彝降者)
(奏封其君長俸又曰晉羊祜為征南大將軍立身清儉被服率素禄所資皆以贍給九族賞賜軍士家無餘)
(財)姜維結陣楊忠守橋(又曰蜀姜維為征西將軍随丞相諸葛亮與魏司馬)
(宣王相持於渭南會亮卒長史楊儀等整軍而出百姓奔告宣王宣王追焉維令儀反旗鳴鼔若將相向者宣)
(王退於是儀結陣去不又曰楊忠為征西將軍河橋之役忠力戰守橋敵人得進邙山之戰又先登䧟陣除)
(驃騎大將軍)被甲在前執耒以率(又曰後漢耿秉為征西將軍副車騎將軍)
(竇憲北征秉性勇壮而簡易軍行嘗自被甲在前休止不結營部然遠斥候明要誓有警軍陳立成士卒皆樂)
(為死歲又曰魏鄧艾為征西將軍艾脩治偹守積榖彊兵值凶旱手執耒耜以率將士上下相感莫不盡力)
振旅建業𫝊首京師(又曰南梁王僧辯為征東大將軍特給鼔吹一部後既平)
(湘州旋於江陵督舟師西討及為鎮軍將軍破北齊文宣衆振旅於建業又曰波權喜為征西將軍孝武時)
(宋葭蘆戍主楊文度遣弟竄襲䧟仇池權喜攻䧟葭蘆斬文度𫝊首京師)身不跨馬手
不釋卷(又曰晉杜預為征南大將軍身不跨馬射不穿札而每有大事輙居將率之列獻徵錄曰明)
(吳亮正統間佩征南副將軍印鎮守貴州尋調鎮守雲南體貌魁梧饒智略所至蠻彝懷附喜文學至老手不)
(釋卷)潜至狄道因停瑕丘(冊府元龜曰魏陳泰為征西將軍都督雍梁諸軍事)
(雍州刺史王經與姜維戰敗還保狄道城維圍狄道泰度高城嶺潜行夜至狄道與維交戰維退城中將士得)
(出衆又曰北魏慕容白曜為征南大將軍宋遣吳憘公率欲寇彭城尉元表請濟師獻文詔白曜赴之白曜)
(到瑕丘遇患時泗水暴竭船不得進憘公退白曜因停瑕丘)益脩攻偹廣設方
略(又曰魏夏侯尚為征南將軍假節督南方諸軍事時孫權雖稱藩尚益脩攻討之偹後權果有貳心又)
(曰晉義陽成王望初仕魏為征西將軍持節都督雍凉二州諸軍事在任八年威化明肅先是姜維屢寇關中)
(及望至廣設方略維不得為寇關中頼之)頻拔四城悉平六洞(又曰北魏慕容)
(白曜為征南大將軍攻宋無鹽等戍一旬之内頻拔四城威震齊土獻徵錄曰明顧寰為征南將軍鎮貴州)
(征五開六洞一百三十七寨悉平斬獲功多)陳懋撫綏沭琮友愛(又曰明陳)
(懋佩征西將軍印總兵鎮守寧夏賜寳鏹白粲牛羊以為戒嚴之費懋至鎮號令一新凡降附者撫綏之務得)
(其歡心右又曰明沭琮從兄璘號繼軒有文武才由都指揮陞都督充總兵官佩征南將軍印繼鎮雲南撫)
(公友愛篤至)至崑崙山克可渡河(又曰明時吐蕃所部州城邀阻烏思藏使)
(者掠其輜重命鄧愈為征西將軍討之愈分兵為三并力齊入覆其巢穴窮追至崐崙山斬首不可勝計弇)
(州史料曰洪武十四年命潁川侯傅友德為征南將軍率三十萬衆征雲南遂城烏撒得七星關以通畢節又)
(克可渡河於是東川烏蒙芒部諸蠻望風降附)樓望三十陣圖十二(冊府元龜)
(曰晉蔡謨為征北將軍領徐州刺史石季龍於青州造船數百掠緣海諸縣謨遣龍&KR0750;將軍徐元䓁守中州并)
(設募若得賊大白船者賞布千匹是時謨所統七千餘人所戍東至土山西至江乘鎮守八所城壘凡十一處)
(烽火樓望三十餘處随宜防偹甚有算略舊又曰北魏源賀為征南將軍依古今兵法及先儒耆之說略採)
(至要為十二陣圖以上之獻文覧而嘉焉)稱羲之清貴白慶之忠謹(冊府)
(元龜曰晉庾亮為征西將軍王羲之為参軍累遷長史亮上䟽稱羲之清貴有鍳裁遷寕遠將軍江州刺史)
(又曰宋檀道濟爲征南大將軍白太祖稱沈慶之忠謹曉兵帝使領隊防東掖門稍得引接出入禁省)
納印三十城脩牆七百里(獻徵錄曰明廖永忠洪武時充征南將軍率舟師取)
(两廣永忠自福州遣人諭何真真以廣循惠降破邵宗愚山寨獲宗愚䓁諸郡相繼降檄諭九真日南朱崖儋)
(耳三十餘城皆納印請吏綏又曰明周尚文拜征西將軍鎮守寧夏歷鎮山西延俱有戰功鎮大同條上禦)
(敵四十餘事脩補牆堡七百里墾田五萬)原破赤眉於崤底習水軍於
三州(華嶠後漢書馮異傳曰異為征西大將軍時三輔大亂異討之與赤眉賊會大破於崤底追擊之又)
(大破行廵上書言狀不敢自伐諸將或欲分其功詔云征西功若丘山也魏志曰王昶字文舒為征南將軍)
(假節都督荆豫諸軍事乃表徙治新野習水軍扵三州)收𣪚卒奮翼黽池將
銳卒虎步江南(後漢書曰馮異字公孫代鄧禹討三輔車駕送之賜以乘輿七尺貝劍詔進征)
(西大將軍攻赤眉大為所敗步走歸營收其𣪚卒與赤眉期約大戰大破之璽書勞異曰始雖垂翅回谿終能)
(奮翼黽池可謂失之東隅收之桑榆及魏志曰曹休字文烈為征東將軍假黃鉞督張遼䓁諸州郡二十餘)
(軍擊呂範䓁於洞浦破之拜揚州牧表曰將銳卒虎步江南云云)耿康為征西匈奴
懷信羊祜為征南江浦馳義(華嶠後漢書曰耿康為征西將軍出西域康鎮)
(撫單于匈奴與國懷其恩信儀王隐晉書曰羊祜字叔子為征南大將軍開府辟召同三司乃進據險要開)
(建五城收膏腴之地奪吴人之資於是江浦馳義也)張遼持戟先登文帝謂之
邵虎曹仁披甲破賊三軍皆曰天人(魏志曰張遼字文遠為征東將)
(軍征孫權遼披甲持戟先登䧟陣殺數十人斬二將文帝謂之邵虎又曰曹仁字子孝為征南將軍留屯江)
(陵拒吴將周瑜瑜將數萬衆来攻募得三百人逆與挑戰遂為所圍仁意氣奮怒披甲上馬將其麾下壮士數)
(十騎出城直前衝入乃得觧長史陳矯等初見仁出皆懼及見仁還乃嘆曰將軍真天人也三軍服其勇太祖)
(益壯之)
四征將軍三
原年老徵還(魏志曰滿寵字伯寧為征東將軍以年老徵還遷為太尉寵不治産業家無餘財)
老疾求還(魏志曰趙儼字伯然都尉遷征西將軍督雍凉以老疾求還)增勇冠
三軍(冊府元龜曰蜀黃忠南陽人先主南定諸郡忠從入蜀嘗先登䧟陣勇冠三軍益州定拜討鹵將軍)
(又擊敗夏侯淵遷征西將軍)勇冠當世(又曰韓茂膂力絶人為征南將軍善於撫衆勇冠當)
(世為朝廷所稱)
四鎮將軍一
原杜氏通典曰鎮東將軍(後漢末魏武帝為之)鎮南將軍(後漢末劉表為)
(之魏張魯晉當陽侯杜元凱並為之)鎮西將軍(後漢劉表為之魏鍾會鄧艾並為之)鎮北將
軍(魏明帝太和中置劉靖許允為之)各一人宋時四鎮與中軍為雜號
後魏加大次尚書令唐無
四鎮將軍二
原開邊據險鑿山通道(魏志曰劉靖遷鎮北將軍假節都督河北諸軍事靖以為)
(經常之大法莫善扵守防使民彝有别遂開拓邊守屯據險要又脩廣戾渠陵大堨水溉灌薊南北三更種稻)
(邊民利之之又曰鄧艾字士載為鎮西將軍艾自陰平道行無人地七百餘里鑿山通道造作橋閣山高谷)
(深至為艱險艾以氊自裹推轉而下將士皆攀木緣崖魚貫而進先登至成都)深入鹵庭
拓平西夏(又曰鄧艾為鎮西將軍至成都劉禪請降詔曰艾耀威奮武深入鹵庭斬將搴旗梟其鯨)
(鯢使僣號之主稽首繫頸無又曰鍾會字士季為鎮西將軍詔曰會所向摧弊前強敵緘制衆城罔羅迸逸)
(蜀之豪帥面縳歸命謀無遺策舉無廢功凡所降誅動以萬計全勝獨克有征無戰拓平西夏方隅清晏)
增繕武牢城城南皖口(冊府元龜曰晉祖逖為鎮西將軍東討石勒乃營繕武牢)
(城城北臨黃河西接成臯逖使從子汝南太守濟䓁率衆築壘又曰陳徐度為鎮北將軍高祖永定三年率)
(衆城南皖口)告老遜位上疏固辭(又曰魯芝為鎮東將軍青州刺史芝以年)
(及懸車告老遜位表章十餘上武帝徵為光禄大夫以又曰晉劉宏惠帝時為鎮南將軍都督荆州諸軍事)
(平張昌功應封次子一人縣侯宏上疏固辭許之)擊破孫峻討滅陳敏(又曰魏諸)
(葛誕為鎮東大將軍時吳大將軍孫峻䓁號十萬至夀春誕拒擊破之斬吳左將又曰晉周馥為鎮東將軍)
(與周圯等討陳敏滅之)轉付袍帽唯收圖書(又曰晉劉宏為鎮南將軍荆州)
(刺史南蠻校尉宏嘗夜起聞城上持更者歎聲甚苦遂呼省之兵年過六十羸疾無襦宏愍之乃責罰主者遂)
(給韋袍複帽轉以相付陶又曰晉應詹為南平太守鎮南將軍督五郡軍事與侃破杜弢於長沙賊中金寳)
(溢目詹一無所取唯收圖書莫不歎之)蜀主敕降魏人退軍(又曰魏鍾會為)
(鎮西將軍與征西將軍鄧艾同伐蜀蜀主劉禅詣艾降遣使敕姜維等從東道詣會降又曰南梁始興王憺)
(為鎮西將軍益州刺史時魏襲巴西圍南安太守垣季珪堅守憺遣軍救之魏人退軍所收噐械甚衆)
大破魏將再破蜀軍(又曰蜀魏延随先主入蜀拜鎮北將軍諸葛亮駐漢中使延西)
(入羌中魏後將軍費瑶雍州刺史郭淮與延戰於陽谿大破淮䓁遷為前師征西大將軍又曰魏鍾會為鎮)
(西將軍討蜀再破蜀軍蜀將皆退守劒閣會乃移檄蜀將吏士民)摧鋒河朔救復
秦隴(又曰晉祖逖為鎮西將軍豫州刺史公私豐贍方當摧鋒越河埽清冀朔聞王敦與劉隗䓁搆隙感)
(激發病將又曰赫連達為都將軍從太祖平侯莫陳悦加平東軍魏孝武入關褒叙勲義以達首迎元帥救)
(復秦隴進爵魏昌縣伯)何曾見崇重張黎著聲稱(又曰晉何曾為鎮北)
(將軍都督河北諸軍事將之鎮文帝使武帝齊王攸辭送數十里曾為賓主偹太牢之饌侍從吏騶莫不醉飽)
(其見崇重如此徽又曰張黎為鎮北將軍與樂安王範濟南公崔鎮長安清約公平甚著清稱)東
海憚周馥王敦畏祖逖(又曰晉周馥惠帝時為鎮東將軍馥自經世故每欲維正)
(朝廷忠情懇至東海王越深憚之窺又曰晉祖逖為豫州刺史進為鎮西將軍石勒不敢兵河南使成臯縣)
(脩逖母墓與逖書求通使交市逖不報書而聽互市收利十倍時王敦久懷逆亂畏逖不敢發)王平
著名跡黃權有局量(又曰蜀王平為鎮北將軍統漢中時鄧艾在東馬忠在南平在)
(北境咸著名跡警又曰蜀黃權降魏為鎮南將軍文帝察權有局量欲之遣左右詔權未至之間累催相屬)
(官屬侍從莫不震悚而權舉止顔色自若)原黃權道隔降魏許允放散
官物(蜀志曰黃權字公衡為鎮北將軍督江北軍以防魏師先主自在江南及吳將軍陸遜乘流斷圍南)
(軍敗績先主引退而道隔絶權不得還故率將所領降於魏有司執法白收權妻子先主曰孤負黃權權不負)
(孤也待之如初軍魏氏春秋曰許允字士宗為鎮北將軍都督河北諸事未發以放散官物收付廷尉徙樂)
(浪道死)隴西王秉心誠亮魯鎮東恪勤在公(晉起居注武帝)
(詔曰關中内屏京畿外藩河右北捍戎翟南鎮巴漢宜任懿親以靖西土隴西王素秉心誠亮思度宏遠晉)
(錄曰鎮東將軍魯芝恪勤在公不營私門素無華宅使軍兵作屋五十間)曹休為鎮南車
駕臨送鄧艾為鎮西劉禪奉璽(魏志曰曹休為鎮南將軍車駕臨送乃下)
(輿執手而别帝又云鄧艾至成都劉禪遣使奉皇璽綬為箋詣艾請降)
四安將軍一
原杜氏通典曰安東將軍(後漢陶謙曹休並為之)安南將軍(光武元年)
(以岑彭為之晉范陽王虓亦為之)安西將軍(後漢末段熲魏鍾會石鍳亦為之)安北將
軍(晉以郗鍳為之)各一人後魏亦有唐無
四安將軍二
增識蛇勢挾獸腰(冊府元龜曰晉桓温為安西將軍率衆伐蜀初諸葛亮造八陣圖於)
(魚復平沙之上壘石為八行行相去二丈温見之謂此常山蛇勢也文武皆莫能識之又曰楊忠為安西將)
(軍嘗從太祖於龍門忠獨當一猛獸左挟其腰右拔其舌太祖壮之)築圍建業觧圍
仇池(又曰吳徐盛為安東將軍封蕪湖侯魏文帝大出有渡江之志盛建議從建業築圍作薄落圍上設)
(假樓江上浮船諸將以為無益盛不聽固立之文帝到廣陵望圍愕然彌漫數百里江水盛長便引軍退諸將)
(乃服難又曰北魏古弼為安西將軍時宋遣將裴方明擊楊當克仇池立楊元庶子保熾於是假弼節督隴)
(右諸軍事既平仇池未幾諸氐復推楊文德為主圍仇池弼發上邽高平沂城諸軍討之仇池圍觧文德走漢)
(川)李崇詐逃古弼偽退(又曰北魏李崇孝文帝時為安東將軍徐州降人郭)
(陸聚黨作逆人多應之崇遣高平人卜冀州詐稱犯罪逃亡歸於陸陸納之以為謀主數月冀州斬陸送之賊)
(徒潰敗平又曰北魏古弼為安西將軍從太武征赫連定駕至凉次於涇南遣弼與侍中張黎擊平凉赫連)
(定自安定率步騎来救與弼等相遇弼偽退以誘之太武使高車敕勒馳擊定斬首數千級弼乘勝取安定)
撫慰蠻戶糾合宗鄉(又曰史寕為安東將軍賀拔勝為荆州刺史寕以本官為勝軍)
(司率步騎一千随勝之部值荆蠻騷動三鵶路絶寕先驅平之因撫慰蠻戶翕然降附又曰薛拔父謹為安)
(西將軍真君中蓋吳擾動關右薛永宗屯據河側太武親討之乃詔拔糾合宗鄕壁於河際斷二寇往来之路)
(事平日賜爵永康侯)博覧經籍粗有辭義(又曰晉郗鍳博覧經籍躬耕隴畆以)
(儒雅著名不應州命後為安西將軍賦又曰南齊柳惔為安南將軍著仁政博及諸詩粗有辭義)每
竭志能可任大事(又曰晉庾翼為都督江荆䓁州諸軍事安西將軍代兄亮鎮武昌翼)
(以年少超居大位每竭智能勞謙匪懈戎征嚴明數年之中軍國充實人情翕然稱其才又曰北魏王思正)
(孝武帝時為安東將軍齊神武潜有異圖帝以思正可任大事拜中軍大都督總宿衛兵)桓温直
進盧淵徐行(又曰晉桓温為安西將軍率衆伐蜀李勢勢衆大潰温乘勝直進焚其小城勢)
(遂夜遁徐又曰盧淵為安南將軍時涇州羌叛淵以步騎六千行而追未經三旬賊衆逃散降者數萬口唯)
(梟首惡餘悉不問)
四安將軍三
增為寇所憚(冊府元龜曰奚眷少有將略明元時為尚書假安南將軍虎牢鎮將為寇所憚)
為鄰所憚(又曰孫陽為都督荆信二府諸軍事安西將軍荆州刺史出鎮公安增脩城池懷服邊遠)
(為鄰境所憚)索綝有威恩(又曰晉索綝為新平太守時劉聪將蘇鐵等劫掠三輔除綝安)
(西將軍馮翊太守綝有威恩華戎嚮服賊不敢犯)古弼著威名(又曰北魏古弼為安西將)
(軍鎮長安甚著威名)周訪為名將(又曰晉周訪為安南將軍梁州刺史訪威風既著遠近悦)
(服中興名將性謙虚未嘗論功伐)鄭模為名將(又曰鄭模為安東將軍時將督敗沒者多)
(模挫敵持重號為名將)
四平將軍一
原杜氏通典曰平東將軍(晉當陽侯杜元凱王濬等為之)平南將軍(晉盧)
(欽羊祜胡奮等為之)平西將軍(晉以嵇紹)平北將軍(漢獻以張燕晉以阮坦為之)各
一人並漢魏間置後魏亦有唐無
四平將軍二
增移檄赴難乘𫝊發兵(冊府元龜曰晉温嶠為平南將軍江州刺史鎮武昌祖約)
(蘇峻反嶠自武昌推陶侃為盟主赴難列上書陳約峻罪状移檄四方征鎮又曰尉撥為平南將軍北豫州)
(刺史後雒州民田智度謀逆詔撥乘𫝊發豫州兵擊之獲智度送京師)安都頻克天
助多獲(又曰南陳侯安都為猛烈將軍高祖與齊戰於幕府山安都擊齊軍大敗之進號平南將軍仍)
(督水軍討蕭勃頻戰克以功進號鎮北將軍多又曰司馬天助為平東將軍破宋將閭萬齡軍前後所擄獲)
綏防蠻楚懷柔羌戎(又曰北魏田益宗為征鹵將軍遣戍主竒道顯擊楊僧遠)
(軍破之進號平南將軍宣武又詔益宗綏防蠻楚加安南將軍又曰北魏陸俟為平西將軍安定鎮大將既)
(至懷柔羌戎莫不歸附後遷平東將軍)莫不摧挫預皆畏懾(又曰北魏楊大)
(眼為平南將軍大眼自為將帥恒身先兵士衝突堅陣當其鋒者莫不摧挫又曰楊大眼為平東將軍至京)
(師觀者如市大眼為將帥前後所遣督將軍未渡江預皆畏懾)銜枚夜襲攻城野
戰(又曰北魏楊椿為平西將軍時涇州屠各陳瞻等聚衆叛詔椿為别將隸安西將軍元麗討之陰簡精卒)
(銜枚夜襲斬瞻而傳其首戰又曰羅斤為平西將軍平凉州攻城野多有克捷)順流放火
觧鞍潰圍(又曰吳潘璋為平北將軍㐮陽太守魏將夏侯尚等圍南郡分前部作浮橋璋將所)
(領到魏上流伐葦數百萬束縛作大筏欲順流放火燒敗浮橋尚引退又曰陳周文育高祖破蔡路養於南)
(野文育為路養所圍矢石雨下所乘馬死文育右手搏戰左手觧鞍潰圍而出累遷平西將軍)賊不
能進魏弗敢逼(又曰梁尋陽王大心為江州刺史進號平南將軍侯景叛數遣軍西上寇)
(抄大心令莊鐵擊破之賊不能進馬又曰北周蔡祐為平東將軍從太祖戰於河橋祐下步鬭手殺數人敵)
(圍之十餘重祐彎弓持滿四面拒之東魏人弗敢逼)賜細御銀槊著光明鐵
鎧(又曰北魏奚康生為平西將軍轉涇州刺史時梁直閣將軍徐元明戍於郁州以城内附孝文遣康生迎)
(接賜細御銀纏槊一張并棗奈果面敕曰果者果如朕心棗者早遂朕意又曰北周蔡祐為平東將軍與齊)
(神武戰於邙山祐時著光明鐵鎧所向無前敵曰此鐵猛獸也皆避之)權景宣陷陣
垣崇祖追奔(又曰權景宣為平西將軍從太祖收宏農破沙苑皆先登䧟陣又曰垣崇祖為平)
(西將軍慮魏寇淮北啓徙下蔡戍於淮東既而魏果欲攻下蔡聞内徒乃揚聲戍平陰故城衆疑之崇祖曰下)
(蔡去鎮咫尺魏豈敢置戍實欲除此故城恐奔去之不盡耳魏軍果掘下蔡城崇祖自率衆渡淮與戰大敗之)
(追奔數十里)乘勝至巴西率衆鎮北境(又曰北魏邢巒為平西將軍克)
(梁秦二州乘勝至於巴西開境東西七百南北千里後又曰長孫翰為平南將軍率衆鎮北境威名甚著)
(為都督北部諸軍事平北將軍)
四平將軍三
增拒寳夤功(冊府元龜曰北魏董紹為平西將軍孝明以紹拒蕭寳夤之功賞新蔡縣開國男)
平葛榮功(又曰北魏斛斯椿為平北將軍從爾朱榮平葛榮以功除上黨太守)甚收
聲稱(又曰王斤為平北將軍時并州田卜謀反餘衆不安遣斤鎮虒慮以撫慰之斤綏静羣醜甚收聲稱)
甚有稱績(又曰桓宣為平北將軍鎮襄陽宣久在襄陽綏撫僑寓甚有稱績)招慰
三萬落(又曰北魏源賀為平西將軍太武征凉州遣賀率精銳歴諸部招慰下三萬落)招納
數萬口(又曰樊子鵠為平北將軍永安中以招納叛蜀數萬口進封中都縣開國公)命范
汪為參軍(又曰晉庾亮為平西將軍以范汪博學多通善談名理命為参軍)表樸特
為刺史(又曰裴詢為平南將軍郢州刺史詢以蠻酋田樸特地居要險衆踰數萬足為邊捍遂表樸特)
(為西郢州刺史)
鎮軍將軍以下一
原杜氏通典曰鎮軍大將軍魏置文帝以陳羣為之晉
則楊駿胡奮並領鎮軍將軍齊後周隋亦有之唐因之
冠軍將軍魏置以文欽為之蓋因史記楚義帝以宋
義為卿子冠軍漢武帝以霍去病功冠三軍封冠軍侯
之義也晉亦有之金章紫綬給五時朝服武冠佩水蒼
玉歴代並有(隋文帝置翊軍等四十三號將軍品凡十六等為𣪚號將軍以加汎授居曺有職務)
(者為執事官無職務者為散官武官上柱國以下為散秩官將軍為散號官至煬帝時定令罷之)唐因
之增晉書曰元帝加李矩冠軍將軍軺車幢蓋封陽
武縣侯宋書曰檀道濟為冠軍將軍高祖北伐以為
前鋒原雲麾將軍梁置雜號陳及唐並有之忠武
將軍梁置雜號陳有之唐因之壮武將軍梁置雜號
陳有之唐因之宣威將軍唐置明威將軍梁置雜
號後魏亦有之唐因之定遠將軍梁置雜號唐因之
寕遠將軍晉置唐因之增晉書曰陶侃為寧遠將
軍勤於吏職原游騎將軍魏置陳有之唐因之增
陳書曰周文育累前後功除游騎將軍原游擊將軍
漢置武帝以蘇建韓說為之後漢鄧晨亦為之魏晉以
来並有之(魏卞蘭有才學為游擊將軍加散騎常侍晉游擊將軍諸葛冲精果有文武才唐因之又)
(置懷化將軍歸德將軍授蕃官)
鎮軍將軍以下二
增以功增邑抗表辭事(冊府元龜曰魏陳泰為鎮軍將軍假節都督淮北諸軍事)
(及諸葛誕作亂夀春司馬文王率六軍軍丘頭緫直行臺泰前後以功增邑二千六百戶又曰唐張貴為左)
(領軍大將軍有目疾抗表辭事授鎮軍大將軍)遊讌賦詩曲躬敬長(又曰南梁)
(沈約為鎮軍時有彭城人劉孺美風采性通和雖家人不見其喜愠約聞其名引為主簿嘗與遊宴賦詩大為)
(約所嗟賞所又曰南梁曹景宗為鎮軍將軍為人尚勝雖公卿無推稱唯韋叡年長特相敬重同讌御筵亦)
(曲躬謙遜)陸抗上疏元謨陳說(又曰吴陸抗為鎮軍大將軍後主拜抗都督信)
(陵䓁諸軍事上疏陳時宐十七條汝又曰南宋王元謨補長沙王義欣鎮軍中兵將軍領陰太守時敵攻䧟)
(滑臺元謨陳策文帝謂殷景仁曰聞王元謨陳說使人有封狼居胥意)造門不屑據
牀不動(又曰蜀宗預為鎮軍大將軍領兖州刺史時都護諸葛瞻初統朝事廖化過預欲與預共詣瞻)
(所預曰吾等年踰七十所竊已過何求於年少輩而屑屑造門邪遂不往又曰南梁王僧辯為鎮軍將軍司)
(徒尚書令討湘州賊陸納賊黨李賢明䒭宇至徑趨僧辯僧辯尚據胡牀不為之動於是指揮勇敢遂獲賢明)
揮劒截蛟登山搏熊(又曰晉鄧遐為冠軍將軍勇力絶人時人方之樊噲數從)
(桓温征伐襄陽城北沔水中有蛟嘗為人害遐遂拔劒入水蛟盤繞其足遐揮劒截蛟數段而出又曰北魏)
(于栗磾為冠軍將軍道武畋於白登山見熊領數子道武顧謂栗磾曰能搏之乎栗磾曰能尋即擒之)
柳惲上牋稚珪上表(又曰南梁柳惲為冠軍將軍征東司馬時齊東昏未平士猶苦)
(戰惲上牋陳便宜請城平之日先收圖籍乃遵漢祖寬大愛民之義高祖從之又曰孔稚圭為冠軍將軍南)
(陽太守以魏軍連歲南侵征役不息百姓死傷乃上表曰匈奴為患自古而然陛下何惜匹馬之驛百金之賂)
(數行詔命誘此凶頑使河塞息肩關境全命)柳忱見機尉元密偹(又曰南齊)
(柳忱為冠軍將軍時郢州平蕭穎胄議遷夏口忱諫以為巴峡未賓不宜輕捨根本摇動民心穎胄不從俄而)
(巴東兵至峡口遷都之議乃息論者以為見機降又曰尉元為冠軍將軍東平太守無鹽戍主申纂詐元知)
(非誠欵外示容納而密偹焉)恐成猜迫不即施行(又曰南齊劉懷珍領高平)
(太守時朝廷以桂陽王休範之事以懷珍為冠軍將軍豫章太守懷珍曰休範雖有禍萌安敢便發今者賜使)
(恐成猜廹固請不就長又曰南齊蕭穎胄為冠軍將軍是年敵揚聲當飲馬江帝懼敕穎胄移居民入城百)
(姓驚恐欲南渡穎胄以賊勢尚遠不即施行敵亦尋退)從宴華林表加幢蓋
(又曰晉羅憲仕蜀為巴東太守劉禪降入朝進位冠軍將軍假節從帝宴於華林園詔問蜀大臣子弟後問先)
(軰宜時敘用者憲薦常忌杜軫等數人即皆叙用咸顯於世又曰李矩為梁王彤牙門將伐氐齊萬年有功)
(封東明亭侯後討侯都等滅之太尉荀藩假矩滎陽太守又破石勒衆藩表加矩冠軍將軍)劉毅
行邑敬則開關(又曰晉劉毅為冠軍將軍持節兖州節度使號令嚴整行經墟邑百姓安)
(悦守又曰南齊王敬則為冠軍將軍沈攸之事起太祖入朝堂袁粲起兵召領軍劉韞等於宫内相應戒嚴)
(將發敬則開關掩襲皆殺之殿内竊發盡平敬則之力也)皆令復業不犯秋毫
(又曰北魏慕容白曜為征南將軍参軍韓麒麟美姿容善騎射白曜進攻升城師人多傷城潰白曜將坑之麒)
(麟諫從之皆令復業後白曜表麒麟為冠軍將軍劉又曰南宋沈攸之為冠軍將軍雍州刺史破薛常寳胡)
(於赭圻濃湖賊軍委棄珍貨諸軍各競收斂惟攸之約勒所部不犯秋毫諸軍以此多之)常為前
鋒所至獨克(又曰南陳程文季随都督吴明徹圍夀陽每戰常為前鋒齊人憚之以功除明)
(威將軍下又曰張興世為遊擊將軍北伐次邳號令嚴明所至獨克)陶侃運甓子
隆偃甲(又曰晉陶侃為寕遠將軍荆州刺史在州無事朝運百甓於齋外暮運於齋内人問其故曰吾)
(方致力中原過爾優逸恐不堪事其勵志勤力皆此𩔖也又曰陸子隆為明威將軍時周迪據臨川反東昌)
(縣人脩行師率兵以攻子隆子隆設伏於外仍閉門偃甲示之以弱及行師至腹背擊之行師大敗)各
據一營止失一舸(又曰陸子隆為明威將軍廬陵太守周迪引陳寳應復出臨川子隆)
(随都督章昭達討迪又随踰東興嶺討寳應寳應拒官軍子隆與昭逹各據一營昭達戰失利亡其鼓角子隆)
(救之大破賊衆盡獲昭達所亡羽儀甲仗之又曰南宋垣護之為宣威將軍随王元謨攻滑臺護百舸為前)
(鋒進據石濟魏軍救至元謨敗退魏軍悉牽元謨水軍大艚連以鐵鏁斷河欲絶護之還路護之每至䥫鏁以)
(長柯斧斷之止失一舸餘舸並全)朱伺殺大帥馬隆募勇士(晉書曰朱)
(伺為明威將軍石勒夏口之戰伺用鐡面自衛以弩的射賊大帥數人皆殺之又曰馬隆為司馬督會梁州)
(刺史楊欣敗沒武帝憂之隆募勇士西渡温水詔隆假節宣威將軍隆到武威鹵大人猝拔韓且萬能等率萬)
(餘落歸降凉州遂平)韋放處分士卒孫謙布化蠻獠(冊府元龜曰韋)
(放為明威將軍會領軍曹仲宗攻渦陽魏大將軍費穆率衆奄至放麾下止有二百餘人放免胄下馬據胡牀)
(處分士卒皆殊死戰莫不以一當百三梁書曰孫謙為明威將軍巴東建平二郡太守郡居峡常以威力鎮)
(之謙至郡布恩惠之化蠻獠懷之)
鎮軍將軍以下三
增精銳八千(晉書曰謝玄為冠軍將軍領徐州刺史苻堅自率兵號百萬詔元為前鋒都督拒之)
(衆凡八萬元與桓伊等以精銳八千涉淮水堅衆奔潰死者不可勝計)勇敢千人(冊府元龜)
(曰李矩為冠軍將軍領河東平陽太守劉聰遣從弟暢攻矩矩軍夜襲之勇敢千人夜掩暢營暢僅以身免)
恃吾勝之(三國志曰吳丁奉為冠軍將軍魏遣諸葛誕等攻東興太傅諸葛恪率軍拒之諸將)
(曰敵聞太傅自来上岸必遁走奉獨曰不然彼動其境内悉許雒兵大舉而来必有成規豈虚還哉無恃敵之)
(不至恃吾有以勝之)宜並存之(魏書曰袁飜孝明時為冠軍將軍凉州刺史會蠕蠕主阿那瓌)
(後主婆羅門並以國亂来降朝廷問飜安置之所飜表謂蠕蠕二主並宜存之居阿那瓌於東偏處婆羅門於)
(西裔朝議是之)先鋒䧟陣(冊府元龜曰辛威為寕遠將軍從太祖擒竇泰䓁並先鋒䧟陣勇冠)
(一時)先登䧟陣(魏書曰苟頽為中𣪚從太武南征為前鋒每先登䧟陣帝至江加寕遠將軍)
督錢塘軍事(宋書曰沈文季為冠軍將軍督吳興錢塘軍事沈攸之反文季收殺攸之宗族)
(太祖加文季持節進號鎮軍將軍西豐縣侯)督青冀軍事(冊府元龜曰張沖為冠軍將軍)
(都督青冀二州北討諸軍事東昏時魏軍攻司州沖軍主杜僧護力戰大破之遷廬陵王北中即將司馬加冠)
(軍將軍)領寕蠻校尉(宋書曰沈攸之為冠軍將軍領寕蠻校尉雍州刺史又進平尋陽徙)
(監郢州諸軍事前將軍郢州刺史持節如故不拜)領驍騎將軍(齊書曰柳悦者惔之弟也)
(和帝時為冠軍將軍南平太守從高祖平郢州高祖踐阼以悦為五兵尚書領驍騎將軍)兼黃門
侍即(冊府元龜曰楊侃為鎮軍將軍度支尚書兼給事黃門侍即又破元顥子領軍將軍冠受擒之顥南)
(走車駕入都侃加征東將軍)加寕遠將軍(又曰檀韶字令孫行參高祖建武將軍事都邑)
(既平為鎮軍將軍加寕遠將軍東海太守)任樂藹以經略(齊書曰蕭穎胄為和帝相國左)
(長史號鎮軍將軍義師起穎胄引樂藹及宗史劉坦任以經略)命陽固為節度(魏書曰李)
(平孝明時以鎮軍大將軍為行臺拒梁師於硖石詔陽固為行臺七兵即中平竒固勇敢命節度水軍固設竒)
(計獲其外城)
鎮軍將軍以下四
增碑唐戴少年鎮軍大將軍王榮神道碑曰將軍姓王
氏諱榮太原人也高門有嗣美玉無瑕緫角精乎兩經
弱冠窮乎七略文武不墜剛柔得中肅宗皇帝美公先
父有勤勞於國有訓導於家爰自妙年授公右龍武軍
司戈累拜御史中丞尋加鎮軍大將軍殊常之澤并集
公門雖承湛露之恩不易履冰之戒前後倫𩔖莫之與
京於是書芳躅於武經寫丹青於麟閣佩玉腰金朱門
綵戟昔馬援有伏波之號班超揚定遠之名雖門望同
途終華裔别實豈若登壇柱國授鉞中朝晝列彤庭暮
嚴清禁渙汗之重孰云比肩張說冠軍大將軍郭知
運神道碑曰公諱知運字逢時秉太白之精雷泉之霛
猿臂虎口虯鬚鶚瞬射穿九札劒敵萬人子卿路逄遥
識將軍之相唐舉一見足辨封侯之骨入奉期門出寄
分閫執憲總軍典屬乘障增爵益邑遇厚恩深俄而六
州羣寇相率大叛命公統隴右之騎濟河曲之兵鋒鏑
爭先玉石俱碎拜左武衛大將軍班師臨洮遘兹虐疾
嗟乎匈奴未滅宿志不申生也有涯死而猶視
御定淵鑑𩔖函卷一百三
