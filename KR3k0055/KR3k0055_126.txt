欽定四庫全書
御定淵鑑𩔖函卷一百二十一
封爵部四(徙封并異域降附封遜婦人封命婦入爵封讓封)
徙封一
增南郡西華(文獻通考曰彭城靖王恭永平九年賜號靈壽王十五年封為鉅鹿王建初三)
(年徙封江陵改南郡為國為又曰淮陽頃王昞永平五年封常山王建初四年徙淮陽王以汝南之新安西)
(華益淮陽國)平項籍擊陳豨(文獻通者曰韓信既取齊四年立信為齊王五年平)
(項籍徙信為椘王都下邳有又曰琅邪營陵侯劉澤高祖從祖昆弟也以擊陳豨功高后七年封琅邪王文)
(帝元年徙澤為燕王)廢中山制藩國(文獻通考曰沛獻王輔建武十五年封右馮翊)
(公十七年郭后廢為中山太后徙輔為中山王豎又曰陳思王傳時法制待藩國既自峻廹察屬皆賈下才)
(兵人給其殘老大數不過二百人又植以前過事復減半十一年中三徙都常汲汲無歡)平高麗
禦宋師(冊府元龜曰高宗總章元年成國公契苾何力徙封梁國公賞平高麗之功也續文獻)
(通考曰遼耶律隆運本姓韓名德譲統和中賜姓名皇太后稱制總宿衛事從太后禦宋師有功封椘國公後)
(進王齊又從太后南征許宋成而還徙王晉)深入賊陣幼養宫中(冊府元龜)
(曰淮陽王道元高祖從父兄子也擊哈達戰没太宗每追痛之常從容謂侍臣曰道元始終從朕深入賊陣所)
(向必剋惜其幼少力不遂心及難平後以其弟武都王道明徙封於淮陽國續文獻通考曰遼耶律達魯德)
(讓弟幼養宫中授小將軍重熙初封漆水郡王後封混同郡王清寧初徙王鄧以年老乞骸骨更王椘)
致仕改封年老更王(冊府元龜曰豆盧寬為左衛大將軍陳縣公以年老致仕改封)
(芮國公中下詳幼養宫注)
徙封二
增徙王菑川(文獻通考云興居齊悼惠王子文帝二年封濟北王三年謀反自殺上憫濟北分齊)
(為六國盡封悼惠王諸子以安都侯志為濟北王復徙王菑川地)徙王江都(又云易王非景)
(帝子以前二年立為汝南王吳椘反討平之徙王江都治故吳國)衡山王不應吳椘
徙王濟北(又云淮南厲王之子勃封衡山王吳椘反以書招勃不應景帝嘉之徙封濟北王)
徙王山陽定陶(又云共王康元帝子元光三年立為濟陽王六年徙為山陽王八年徙王定陶)
原舂陵下濕減邑内徙(東觀漢紀舂陵宗室傳云舂陵孝侯以舂陵地勢下濕有)
(山林毒氣上書求減邑内徙元帝徙之南陽猶以舂陵為國)增徙為齊王(文獻通考云建)
(武二年立縯長子章為太原王十一年徙為齊王)襄邑徙封成陽(又云劉求更始長子)
(更始䧏赤眉為謝祿所殺明年求兄弟與母詣洛陽帝封求為襄邑侯奉更始祀後徙封成陽侯)原
樊宏封壽張(東觀漢紀樊宏封長羅侯建武十三年徙都尉封謝侯十五年徙封壽張侯)
陰傅徙封期思(又曰陰傅封㶏彊侯七年以㶏彊屬西徙封于丹陽為期思侯也)增
徙封父城新息(文獻通考云朱浮沛國蕭人以從光武定北邊建武二年封舞陽侯食三縣後)
(徙封父城侯二十年徙封新息侯)遺詔徙為陳王(又云陳敬王羡永平三年封廣平王)
(七年徙為西平王肅宗崩遺詔徙為陳王食淮陽郡)徙封魯陽鄊侯(又云陵陽侯丁綝潁)
(川定陵人王莾末世祖略地潁陽綝說其宰䧏後征伐有功封定陵新安鄕侯後徙封陵陽建初四年徙封魯)
(陽鄊侯)子楷嗣徙封(又云魏任城威王彰建安二十一年封鄢陵侯黃初二年晉爵為公)
(三年立為任城王子楷嗣徙封中牟五年改封任城縣太和六年復改封任城國正始七年徙封濟南)
范陽徙封宛侯(又云彭城王據建安十六年封范陽侯二十二年徙封宛侯黃初二年進爵為)
(公三年為章陵王又徙義陽)徙譙縣鄄城沛(又云沛穆王林建安十六年封饒陽侯二)
(十二年徙封譙黃初三年為譙王五年改封譙縣七年徙鄄城太和六年徙沛)壽春徙封汝
陽弋陽(又云椘王彪建安二十一年封壽春侯徙封汝陽弋陽)渤海徙太原(又云)
(晉太原成王輔孚子武帝受禪封渤海王復徙為太原王)汝陰徙扶風(又云扶風武王駿宣)
(帝子武帝踐阼進封汝陰王後徙封扶風)出繼徙封(又云東萊王蕤攸子出繼遼東王定國從)
(徙封東萊齊王)始平徙椘(又云椘隱王瑋武帝第五子初封始平王後徙椘)杜伏
威徙封吳王(册府元龜云唐高祖武德二年和州賊帥杜伏威䧏授和州總管封椘王三年徙封)
(吳王)例改遼西(續文獻通考云遼陽晳安次人擢進士乙科清寧初封趙國公咸雍初再徙齊)
(晉又封趙王太康中例改遼西郡王)
徙封三
增冊文唐岑文本册越王泰改封魏王文曰昔在哲后
受命君臨並建茂親以為藩衞然則古之列國今之按
部循名或異立政是同皆所以共治黎元俱奬王室克
隆鼎祚咸悉由之惟爾越王泰生而韶敏幼而好學樂
善不倦才德日新地則維城禮優分器惟彼三魏實號
五都非親勿居夾輔攸屬是用改封魏王傳之子孫長
為藩翰
異域䧏附封一
增知歸乞號(文獻通考曰吐谷渾阿豺兼并氐羌地方數千里號強國昇西強山觀墊江源)
(問于羣寮曰此水流更有何名由何郡國入何水也其長史曾和曰此水經仇池過晉壽出宕渠始號墊江至)
(巴郡入江渡廣陵會于海阿豺曰水尚知歸我獨無所歸乎乃遣使南通宋獻方物宋少帝封為澆河公又)
(曰于闐嘉祐八年遣使貢方物以其國王為特進歸忠保順&KR2091;麟黑韓王于闐謂金翅鳥為&KR2091;麟黑韓王可汗)
(之訛使言其王乞此號去)獨悟先䧏(冊府元龜曰唐太宗貞觀四年詔突利可汗阿史那)
(什鉢苾志懷英果識機能斷情深獨悟實唯先覺往在北蕃位地兼重早知慕義特布欵誠可封北平郡王)
(又曰高宗總章元年破高麗以僧信誠為銀青光祿大夫賞先䧏也)歸義成功(冊府元龜)
(曰高祖武德元年突厥曷婆那可汗自宇文化及所來降封為歸義王又曰德宗建中元年冊回紇頓為武)
(義成功可汗)懷義奉化(冊府元龜曰天寳十四載以投䧏蘇毗王子悉諾邏封懷義王)
(賜姓李名忠信野又曰晉高祖天福四年制曰回紇可汗仁美雄臨朔虔奉中朝一方之烽燧蔑聞萬里之)
(梯航繼至宜封奉化可汗)罷射雕遣貢象(冊府元龜曰中宗景龍二年高麗吐谷等)
(儲蓄降附制曰將軍遇義永罷射雕使者迎降果聞乘傳宜開土宇之封式盛疆場之制續文獻通考曰陳)
(日照安南國王景定三年叛蒙古傳位于子光昺遣使貢象詔封光昺為安南王)突厥内附
蒙古來歸(冊府元龜曰唐高祖武德元年突厥冒婆那可汗弟闕可汗遣使内附帝厚加慰撫)
(拜為吐焉過拔闕可汗定續文獻通考曰李璮全之子為蒙古江淮大都督景三年以京東來歸詔封為齊)
(郡王復其父官爵)悔過入朝改名稱賀(孔帖曰突厥默啜請和武后詔將軍)
(閻知微冊可汗持節往默啜又遣使謝知微遇諸道即與緋袍銀帶田歸道諫曰鹵背惠且積年今悔過入朝)
(宜待天旨而知微擅賜使朝廷何以加之宜勅初服須天子命后從焉冊府元龜曰晉高祖天福六年制曰)
(高麗王建守三韓之重地定百濟之強鄰遣猶子以來朝改名臣而稱賀慕予正朔用舉徽章可封高麗王)
始棄吐蕃請復南詔(冊府元龜曰德宗建中四年封東蠻鬼王驃旁等為和義順正)
(等郡王驃旁等自䧟嶲州臣于吐蕃絶朝貢者二十餘年及是劔南節度韋臯招誘之始棄吐蕃來朝特封郡)
(王羅又曰南詔異牟尋即雲南王閤羅鳳之孫天寳中閤鳳北臣吐蕃命為贊普給以金印卒異牟尋嗣立)
(至是乃去吐蕃所立帝號請復南詔舊名帝嘉之賜以金印銀窠其文曰貞元冊南詔印)請勒兵
以赴俱守節不從(冊府元龜曰高宗即位吐蕃贊普弄贊致書長孫無忌云上初即位)
(若臣下有不臧之心者請勒兵以赴之并獻金銀珠寶十五種請置太宗靈座之前於是進封賓王又曰開)
(元六年遣使冊立烏長國王骨咄國王俱立國王三國在安西之西與大食鄰境大食煽誘為虐俱守節不從)
(潛布欵誠於朝廷帝深嘉之)
異域降附封二
原春秋潞子之爵(漢功臣表序云昔書稱蠻夷率服詩云徐方來同春秋列潞子之爵許其)
(慕諸夏也)漢興弓高之封(又云漢興至于孝文時乃有弓高襄城之封雖自外徕本功臣)
(後)離狄内附嘉之稱爵(應劭注漢功臣表序云潞子列離狄内附春秋嘉之稱其爵)
(諸盟會間)徐盧以匃奴王降侯容城(漢孝景功臣表云容城擕侯徐盧以匃奴)
(王降侯七百戶)匈奴䧏漢侯之勸後(漢匈奴王徐盧等五人降漢景帝欲侯之亞夫)
(曰彼皆王䧏之不可上曰丞相議不可用乃皆封侯)南越桂林監諭民䧏侯湘
成(漢孝武功臣表曰湘成侯監居翁以南越桂林監聞漢兵破番禺諭歐駱民四十餘萬降侯八百三十戸)
得南粤王建德封海常侯(漢書南粤傳云其校司馬蘇弘得建德為海常侯)
得南粤相呂嘉封臨蔡侯(又云粤郎都稽得嘉為臨蔡侯)殺東粤王
餘善封東成侯(又閩粤傳云粤故建成侯敖與繇王居股謀殺東粤王餘善封居股東成侯敖)
(開陵侯)斬西于王封下鄜侯(又云故歐駱將左黃同斬西于王封為下鄜侯)
殺朝鮮王右渠封澅清侯(又朝鮮傳云尼谿相參乃使人殺朝鮮王右渠來䧏封參)
(為澅清侯也)誅成已封涅陽侯(又云朝鮮相路人降道死右渠之大臣成已又反路)
(人子最告諭其民誅成已最以父死頗有功為涅陽侯)增立宛貴人昧蔡爲王
(文獻通考云大宛漢時通焉太初元年拜李廣利為貳師將軍取善馬貳師至宛宛人斬王母寡首獻馬漢軍)
(取其善馬數十匹中馬以下牝牡三千匹而立宛貴人昧蔡為王)原匈奴先賢撣來
降封歸德侯(漢宣帝神爵二年)增稱臣而不名(文獻通考云甘露三年單)
(于朝天子于甘泉宫漢寵以殊禮位在諸侯王上贊謁稱臣而不名)復高麗王號(又云莽初)
(發句麗兵伐匈奴其人不欲行廹遣之皆亡出為寇盗莽令嚴尤誘高麗侯入塞斬之更高句麗王為下句麗)
(侯寇邊愈甚光武建武八年遣使朝貢詔復其王號)拜伏受詔(又云建武二十五年南單于遣)
(使詣闕奉藩稱臣求使者監護二十六年遣中郎將段郴等使南單于立其庭單于延使者使者曰當拜伏受)
(詔單于顧望有頃乃拜伏稱臣)封於仇齎等為王(又云建武二十一年鮮卑與匈奴入)
(遼東遼東太守祭彤擊破之斬獲殆盡三十年鮮卑大人於仇齎等率種人朝賀帝封於仇齎為王)原
鮮卑軻比能䧏拜歸義侯(魏志烏丸鮮卑傳云鮮卑軻比能將部衆來䧏拜歸義侯)
增倭女王封王(文獻通考云魏景初二年既平公孫氏倭女王遣大夫難升米等詣郡求)
(詣天子朝獻太守送詣都乃以金印紫綬封為親魏倭王)皝嗣請受朝命(又云慕容廆自)
(稱鮮卑大單于奉晉室朝貢臣禮不闕至皝嗣自稱燕王遣使于東晉請受朝命許之)呵囉單
婆皇婆達並加除授(又云宋元嘉二十六年文帝詔曰呵囉單婆皇婆達三國頻越遐海)
(欵化納貢遠誠宜甄可並加除授)天竺使貢獻(又云文帝元嘉五年天竺伽毗黎國王月愛遣)
(使奉表獻金剛指環摩勒金環寳物赤白鸚鵡各一武帝太始二年又遣使貢獻以其使為建威將軍)
梅安朝京師(又云魏道武泰常八年蠻王梅安率渠帥數千朝京師求留質子以表忠欵詔拜官)
(褒慰之)金真平拜樂浪郡公(又云新羅本辰韓種也土地物産略與華同至隋時)
(遣使來貢其王金真平文帝拜為樂浪郡公)謝龍羽封夜郎郡公(冊府元龜云唐)
(高祖武德三年䍧州蠻首謝龍羽遣使朝貢封夜郎郡公)拜夷南爲毗伽可汗(又云)
(太宗貞觀三年薛延佗可汗一利咄夷南遣使朝貢詔游擊將軍喬師望齎冊書拜夷南爲毗伽可汗)
授扶餘璋嫡子義慈爲百濟王(冊府元龜曰太宗貞觀十五年詔曰百濟王扶)
(餘璋棧山航海遠稟正朔奄致薨隕追憶愍悼令其嫡子義慈嗣位)以男子為王(文獻通考)
(云東女亦曰蘇伐剌挐有八十城以女為君其王斂臂使大臣來請官號武后冊拜將軍天授開元間王及子)
(再來朝詔與宰相宴曲江封王曳夫為歸昌王後乃以男子為王)冊素迦爲朅帥國
王(冊府元龜曰元宗天寶九年冊曰朅帥國王勃特沒之兄素迦輸忠赤于朝廷表仁惠於番部宜膺旌賞)
(用冊爾爲朅帥國王)賜姓更名(又云契丹按巴堅死長子東丹王托雲當立其母舒嚕愛德光)
(托雲不得立長興元年自扶餘泛海奔唐明宗賜其姓為東丹更名曰慕華後又更姓李名贊華)李
聖天封大寶于闐國王(冊府元龜云晉高祖天福三年制曰李聖天境控西陲心馳北)
(闕頃屬前朝多事久阻來庭今當寳歷開基乃勤述職宜冊封為大寳于闐國王)授龍挺交
趾郡王(又云宋真宗景德三年龍挺殺龍鉞自立欲修貢詔許之乃遣弟明旻等入貢詔授龍挺交趾)
(郡王)用斯多特恩例(又云景德九年吐蕃以李遵為保順軍節度遵甚有威名性貪忍其下怨)
(而懼之屢表求贊布號朝廷以為贊布戎王也遵居斯多特下不應妄授乃用斯多特恩例焉)以龍鉢
為安遠大將軍(又云咸平元年龍鉢來朝龍鉢四世受命為酋雖貢方物未嘗自行今始至獻)
(馬二千餘匹詔以龍鉢為安遠大將軍)封其王與占城等(又云真臘國在林邑西南)
(宋宣和二年遣使來朝廷封其王與占城等)賜中山山南王印(續文獻通考云琉球)
(國王初姓歡斯名渴剌兜後嗣分為三曰中山王山南王山北王明洪武初三王遣使朝貢行人楊載使日本)
(歸道琉球遂招之王願内附請封爵詔賜中山王察度山南王承察各鍍金銀印)賜布延特
穆爾稱安定王(又云明洪武安定布延特穆爾貢鎧甲刀劔等上即其地分為阿敦阿津庫先)
(特哩四部賜布延特穆爾銀印稱安定王)封高麗國王(又云洪武二十六年高麗國王顓上)
(表賀即位遣符寳郎偰斯賜金印封為高麗國王)封麻邪惹加那乃爲國王
(又云渤泥在西南大海中明洪武遣監察御史張敬之往諭來朝貢永樂乙酉詔封其國王麻邪惹加那乃為)
(國王)封蘇門答剌國王(又云蘇門答剌與花面國相接永樂乙酉國王遣其臣阿里來)
(朝詔封蘇門答剌國王)
異域降附封三
增詩唐崔湜送梁卿王郎中賜東蕃弔冊詩曰梁侯上
卿秀王子中臺傑贈冊綏九夷旌旃下雙闕西堂禮樂
送南陌軒車别征路入海雲行舟泝江月兹邦久欽化
歴載歸朝謁皇心□所嘉寄爾宜風烈劉禹錫送源
中丞充新羅冊立使詩曰相門才子稱華簪持節東行
奉德音身帶霜威辭鳳闕口傳天語到雞林煙開鼇背
千尋碧日浴鯨波萬頃金想見扶桑受恩後一時西拜
盡傾心賈島送于中丞賜回紇冊立詩曰君立天驕
發使車冊文字字著金書漸過青塚鄊山盡欲達皇情
譯語初
增詔明王褘封占城國王詔曰咨爾占城國王素處海
邦奠居南服自乃祖父世篤忠貞嚮慕中朝恪守臣節
今朕肇承大統撫馭萬方欲率土之咸寧嘗馳書而往
報而爾能畏天命知尊中國即遣使稱臣來貢方物思
法前人之訓以安一境之民眷爾忠誠良可嘉尚於戱
以内治外朕乃一視同仁以小事大爾尚慎終如始永
為藩輔益勉令名又封高麗國王詔曰朕肇膺正統
誕撫多方乃眷高麗襲朝鮮之遺壤克尊中夏逾渤海
而稱臣蓋由夙慕於華風用是恪修於臣職况爾三韓
之累世皆慎始終屬兹四海之一家何殊内外爰稽彝
制載錫真封
增制唐李嶠封烏薄利歸義縣開國子制曰烏薄利家
近圓城任隆方岳惠洽藩部功宣朝廷扶津搆虐𡑞穴
生氛能拒袄凶固守臣節踰馬韓而獻冊汎鯨海而申
虔書勞有典方隆將帥之班舉善不遺宜拓公侯之宇
元程鉅夫安南國王陳益稷加恩制曰陳益稷慕帝
王之有真見幾而作懼祖宗之不祀自拔而來始者周
王之赫怒伐罪弔民終焉舜帝之誕敷班師振旅彼迷
不復爾守彌堅拯溺救焚從王師凡一再舉適館授餐
留湖右幾三十年身歴事於四朝志不渝於初節肆朕
即祚亟其來庭於戲内寧外撫朕不忘銅柱之南近說
遠來爾益拱辰星之北對揚休命永堅一心明蘇伯
衡封靖西王制曰朕惟竇融保五郡而事漢式彰推戴
之忱李勣舉十州以歸唐益著忠貞之節具位某曩在
北朝屬為近戚任維城之重寄乃胙土於遐陬兹朕誕
開鴻業之初惟爾灼知歷數之在審於去就率先遣使
而來庭籍其土疆不待興師而及境知同馬援之識真
主義等箕子之歸成周是用頒新命以示恩仍舊封而
授任
婦人封一(命婦併入)
增杜氏通典曰凡三代之制諸侯之婦曰夫人(夫之言扶)大
夫曰孺人(孺之言屬)士曰婦人(婦之言服)庶人曰妻(妻之言齊)公侯有
夫人有世婦有妻有妾(貶於天子也無后與嬪去上中)邦君之妻君稱
之曰夫人夫人自稱於天子曰老婦(自稱於天子謂畿内諸侯之夫人助)
(祭若時事見)自稱於諸侯曰寡小君(謂饗來朝諸侯之時)自稱於其君
曰小童(若云未成人也)邦人稱之曰君夫人(異邦人稱之亦曰君夫人)自世
婦以下者自稱曰婢子(婢之言卑也於其君稱此以接見敵體故嫌其當)凡婦
人無爵從夫命之爵坐以夫之齒(爵謂夫命為大夫則妻為命婦)至秦
漢婦人始有封君之號元壽七年始令列侯太夫人夫
人諸侯王子及吏二千石無得擅徵補(如淳曰列侯之妻稱夫人列侯)
(死子復為列侯乃尊稱太夫人子不得列侯則不得稱之)其餘多闕孫盛晉陽秋
論曰婦人之封六國亂政蔡邕獨斷曰漢異姓婦人
以恩澤封者曰君比長公主魏氏春秋曰黃初三年
帝欲侯太后父母陳羣奏曰案典籍之文無婦人分土
命爵之制在禮婦人從夫爵耳杜氏通典曰唐外命
婦之制(皇帝妃嬪及太子良娣以下為内命婦公主及王妃以下為外命婦今内命婦其職員令中其)
(制大約皆出於漢魏不復重叙)諸王母妻及妃(嗣王郡王母妻亦同)文武官一品
及國公(其非始封者帶三品以上亦同)母妻為國夫人三品以上母妻
為郡夫人四品妻爲郡君(若勳官二品有封亦同四品)五品母妻爲
縣君(若勳官三品有封者亦同五品)散官同職事若勳官四品有封母
妻爲鄕君其母邑號皆加太各視夫子之品(若夫子兩有官及爵)
(或一人有官及爵者皆從高蔭)其不因夫子别加邑號者夫人云某品
夫人郡君云某品郡君(縣君鄕君准此)諸庶子有五品以上官
封者若嫡母在所生之母不得爲太妃以下(無者聽之其承重者)
(不合)中宗時韋皇后表請諸婦人不因夫子而加邑號許
同見任職事聽子孫用蔭門施棨戟制從之儀(太后時契丹宼)
(平州平州刺史鄭保英妻爰氏率城内女子助守賊遂退封爲成節夫人又咸亨元年贈武太后母為魯國)
(夫人諡曰忠烈)開元八年五月勅准令王妻為妃文武官及國
公妻為夫人母加太字一人有官及爵者聽從高叙但
王者名噐殊恩或頒異姓妻合從夫受秩令甲更無别
條率循舊章須依往例自今已後郡嗣及異姓王母妻
並宜准令為妃貞元六年太常卿崔縱奏諸國王母未
有封號請遵故典爲某國太妃吏部郎中柳冕等狀稱
歴代故事及六典無公主母稱號伏請降於王母一等
命為太儀各以公主本封加太儀之上從之宋史曰
建隆三年詔定文武羣臣母妻封號太皇太后皇太后
皇后曾祖母祖母母封國太夫人諸妃曾祖母祖母母
封郡太夫人婕妤祖母母封郡太君貴人母封縣太君
宰相使相三師三公王侍中中書令曾祖母祖母母封
國太夫人妻國夫人樞密使副知院同知參知政事宣
徽節度曾祖母祖母母封郡太夫人妻郡夫人簽書樞
密院事曾祖母祖母母封郡太君妻郡君東宫三太文
武二品嗣王郡王國公郡公縣公母郡太夫人妻郡夫
人其下縣太君縣君孺人各有差潛確𩔖書曰宋政
和年詔命婦列郡縣以稱君蓋非婦道且等級無别於
是定制執政以上封夫人尚書以上封淑人侍郎以上
封碩人大中大夫以上封令人中散大夫以上封恭人
朝奉大夫以上封宜人朝奉郎以上封安人通直郎以
上封孺人續文獻通考曰元一品封國夫人二品封
郡國夫人三品封郡侯夫人四品封郡君五品封縣君
六品封恭人七品封宜人明會典洪武二十六年定
制一品封贈夫人二品封贈夫人三品封贈淑人四品
封贈恭人五品封贈宜人六品封贈安人七品封贈孺
人凡功臣推封制封某國公者即封某國夫人封某
侯者即封某侯夫人伯子男同又制封贈公侯伯子男
者其公侯夫人各從其爵伯子男夫人止封夫人不得
用爵凡命婦因子孫官爵封母并祖母者並加太字
追封則否
婦人封二(命婦并入)
原左傳曰晉敗齊師陳于鞌齊侯遂自徐關入見保者
曰勉之齊師敗矣辟女子曰君免乎曰免矣銳司徒免
乎曰免矣苟君與吾父免矣可若何乃奔齊侯以為有
禮既而問之辟司徒之妻也封之石窌陳留風俗傳
曰延丘者衛地也故燕之延鄊高祖與項氏戰厄於延
鄕有翟母者免其難故以延鄕為封丘縣以封翟母焉
史記曰漢有平原君即景帝王皇后之母也後漢
書曰崔駰曾祖母師氏能通孝經百家之言王莽賜號
儀成夫人金印紫綬文軒丹轂顯於新室之世又曰
鄧后臨朝爵其太夫人爲新野君萬戶供湯沐邑薨贈
以長公主赤綬諡曰敬君又曰梁冀妻孫壽封為襄
城君兼食陽翟租税又入五千萬加賜紫綬比長公主
又曰和帝夫人陰氏薨追號開國君賜紫綬又曰
靈帝封乳母宋娥為山陽君五千戶左雄奏曰尚書故
事無乳母爵邑之制唯孝安皇帝變亂舊典封爵阿母
王聖為野王君生為天下所咀嚼死為天下所欣快初
封野王漢陽地動今封山陽君亰師復震專政在陰其
災尤急又曰董卓為相國封其母爲池陽君置令丞
晉書曰羊祜卒二歲而吳平武帝流涕曰此羊太傅
之功也因以策告祜廟仍依蕭何故事封其夫人夏侯
氏爲萬歲鄕君食邑五千戶又曰太始六年詔太傅
壽光公鄭沖太保華陵公何曾皆假夫人世子印綬食
本秩三分之一皆如郡公侯比又曰王導妻卒贈金
章紫綬又曰虞潭母亦拜為武昌侯太夫人加金章
紫綬潭立養堂於家王導以下皆就拜謁又曰韋逞
母宋氏其父授以周官音義逞仕苻堅為太常乃就宋
家立講堂置生員一百二十人隔絳紗幔受業號宋為
宣文君宋書曰鄱陽縣侯孟懷玉上母檀氏拜國太
夫人有司奏許御史中丞袁豹以為婦人從夫之爵懷
玉父綽見任大司農其妻不宜從子隋書曰高凉女
子冼氏世為南越首領有功詔冊為高凉郡太夫人齎
繡幰油絡駟馬安車旌節鹵簿一如刺史之儀後冊為
譙國太夫人仍開譙國太夫人幕府置長史以下官屬
增冊府元龜曰高宗乾封元年有事於泰山老人年
八十以上者婦人版授郡縣君唐書曰肅宗乾元初
詔百官元日冬至於光順門賀皇后于休烈為太常奏
周禮有命夫朝人君命婦朝女君自顯慶以來則天后
甫行此禮而命婦與百官雜處在禮不經帝罷之宋
史曰蘇易簡母薛氏入禁中太宗賜以冠帔命坐問曰
何以教子對曰幼則束以禮讓長則教以詩書上曰真
孟母也又曰禮部尚書任中正母入謁禁中與陳彭
年王曾張知白妻同見真宗命中正母為班首且賜坐
又曰天禧三年詔中書舍人給事中諫議大夫母封
郡太君而學士不預時盛度為兵部郎中請追封其母
自是學士官未至諫議者皆得封母又曰張貴妃受
冊禮官議命婦入賀儀未決或曰妃為脩媛時命婦已
不能亢禮况今日乎既下有司議惟有外一品南省上
事百官班見之儀然禮無不答議乃定
婦人封三
原開封新野(東觀漢記順帝紀云大將軍夫人躬缺率禮淑慎其身超號爲開封君即大將)
(軍梁冀妻也二下新野詳在第條)為命婦皆從夫(禮曰婦人無爵從夫之爵坐以)
(夫之齒謂夫為大夫則婦為命婦夫凡婦人無爵從其夫之爵位生禮死事皆從之尊卑)恩自
宸極榮及閨門增攜首截耳(唐書曰魏衡妻王氏武德初薛仁杲)
(舊將房企地侵掠梁部因獲王氏逼而妻之後企地領家將走梁州飲酒醉卧王氏斬之攜其首入城高祖悦)
(封為崇儀夫人討又曰衡方厚太和中任邕州都督府錄事參軍為招使董昌齡誣枉殺之方厚妻程氏徒)
(行詣闕截耳于右銀臺門告夫被殺之冤開成元年降勅封武昌縣君)守城教字(唐書)
(曰咸亨中燕山道總管李謹行大破高麗謹行妻劉氏留在代奴城高麗攻之劉氏率衆守城賊乃退上嘉其)
(功特封燕郡夫人其續文獻通考曰余天錫有援立理宗功封奉化郡公母朱氏嘗為理宗沐浴教字封周)
(椘國夫人)蒼女卓孫(經濟𩔖編曰東平王蒼上疏求朝章帝許之舊典諸王女皆封鄕主)
(乃獨封蒼五女為縣公主于太平御覽曰董卓孫女名白時尚未筓封為渭陽君郿城起壇使白乘金華青)
(蓋車都尉中郎將刺史二千石在郿者各令乘軒為白導從之壇)至元大德(續文獻通)
(考曰完顔巴延成宗乳母夫至元三十一年封為英國公妻何氏為夫人又曰燕家努武宗皇太子乳母夫)
(大德十一年封為壽國公妻李氏為壽國夫人)加號改元(冊府元龜曰開元二十七年加)
(尊號詔天下百歲已上婦人版授郡君九十已上婦人版授縣君八十已上婦人版授鄕君又曰周太祖廣)
(順元年即位改元詔内外命婦並與追封因夫子叙封者不得過五品)以功有勞(冊府)
(元龜曰代宗寶應元年封朔方節度僕固懷恩妻賀魯氏為凉國夫人以功寵之也又韓昌黎集曰貞元十)
(五年靈州節度李欒守邊有勞詔曰欒妻何氏可封息國夫人)顥陽安國(魏志曰卞隆以)
(后父封睢陽鄕侯隆妻王氏爲顥陽君初太平御覽曰哀靖皇后王氏司徒左長史濛之女也為琅邪王妃)
(哀帝即位拜皇后追贈父濛晉安縣侯母爰氏為安國鄕君)平陽長樂(魏志曰太和三)
(年詔曰漢文追崇靈文之號武宣有平原博平之封宜追封故衛將軍景侯夫人羊氏為平陽君也太平御)
(覽曰穆章皇后何氏乃何準之女追贈父準晉興侯母孔氏長樂鄕君)廣德徇忠(太平)
(御覧曰成帝皇后杜氏陵陽京兆人也母裴氏爲廣德君唐書曰古元應妻高氏固守飛狐縣城卒免爲突)
(厥所陷下詔曰丈夫固守猶不能堅婦人懷忠不憚流矢可封爲徇忠縣君)載姊賜邑
迎母還宫(漢書曰王太后微時為金王孫婦生一女在民間蓋諱之也武帝立韓嫣白之帝乃車駕)
(自往迎之家人驚恐女匿牀下扶持出拜帝下車泣曰大姊何藏之深也載至宫與俱謁太后賜湯沐邑號脩)
(成君宗太平御覧曰肅祖太妃荀氏初以微入宫生肅祖中以母賤命虞妃母肅祖而出嫁荀為馬氏妻太)
(寧元年肅祖迎母還宫養之稱建安宫)請入保養濱于危亡(唐書曰獨孤武)
(都謀叛王世充歸國誅死武都子師仁年始三歲不殺使禁長之乳母王氏號蘭英請髠鉗入保養時喪亂年)
(饑人多餓死蘭英乞丐以食師仁後乃竊師仁歸京師高祖詔封永壽鄕君下詳截耳注)
婦人封四
原明雌侯(魏春秋云許負河内温縣之婦人漢高祖封為明雌侯)林光侯(漢書如淳)
(注云頃王后封陰安侯時吕&KR0912;為林光侯)酇侯(漢書王子侯表曰蕭何夫人亦為酇侯)陰
安侯(漢書文帝紀云文帝入代邸羣臣上言謹請陰安侯頃王后按蘇林注云高祖兄伯妻羹頡侯母丘)
(嫂也)平原君(漢書外戚傳云武帝封王太后母臧兒爲平原君)脩成君(史記外戚)
(世家云武帝封王太后在民間時所生女金氏為脩成君)博平君(漢書外戚傳云宣帝制詔御史)
(賜外祖母號為博平君)功顯君(又王莽傳云封莽母為功顯君)增舞陽君(後漢)
(書云靈思何皇后追封父真舞陽宣德侯封母為舞陽君)野王君(魏志云明悼毛皇后黃初中以)
(選入東宫明帝時追封后母夏氏為野王君)廣陽鄕君(又云甄儼孫女為齊王皇后后父已)
(没封后母為廣陽鄕君)原萬歲鄕君(詳第二條)安樂鄕君(晉中興書成帝)
(贈后母裴氏為安樂鄕君)增安陽縣君(太平御覧云穆皇后庾氏左將軍琛第三女贈琛車)
(騎將軍母丘氏封安陽縣君)潯陽縣君(又云康獻皇后褚氏太傅裒之女封母謝氏爲潯陽)
(縣君)武成郡夫人(孔帖云唐王君㚟妻自以有戰功封武成郡夫人)誠節夫
人(太平御覧云鄒保英妻奚氏萬歲通天中契丹寇平州保英時任刺史城孤欲陷奚氏率家僮及女丁相)
(助固守賊退封為誠節夫人)裙上雲起内外官母妻加邑號(唐書云中)
(宗景龍二年皇后言衣箱中裙上有五色雲起帝令畫工圖其狀以示百僚内外五品已上官母妻各加邑號)
(一等無妻者聽授女天下婦人八十以上版授鄕縣郡等君)申國夫人(孔帖云貞元中贈張)
(廵妻申國夫人)封黎酋王二娘為宜人(石湖范氏桂海虞衡志曰有王二娘者熟)
(黎之酋朝廷封宜人凡瓊有號令必下王宜人二娘死女能繼之)
婦人封五
增詩唐白居易妻初授邑號告身詩曰弘農舊縣授新
封鈿軸泥金誥一通我轉官階常自愧君加封號有何
功花箋印了排窠濕錦褾裝來耀手紅倚得身名便慵
惰日高猶睡綠窗中
增制唐蘇頲封姚崇妻鄭國夫人制曰榮河地緒簪組
家聲輝相門以才淑冠邦族而婉嫕蘭儀蕙問式備言
容習禮聞詩載兼圖史金彝作輔爰開土宇之封石窌
承榮宜表珩璜之盛白居易封大和長公主制曰公
主之封號也或以善地或以嘉名立愛展親兹惟舊典
第四妹端明成性和順稟教靜無違理故組紃有常訓
動必中節故環佩有常聲歲茂穠華日新淑問乃眷肅
雍之德俾開湯沐之封李磎許州節度使王藴母趙
氏進封椘國太夫人制曰王藴方榮色養既孝而忠委
以節旄遂稱名將賈勇而力過投石臨陣而義不聞金
得非其母趙氏善訓耶豈特築朱序之誠寧陳嬰之族
而已宜加大國之封以助南陔之慶崔嘏封石雄妻
索氏凉國夫人制曰西川貴族南國華容代有功&KR0564;門
多閥閱早以懿德嫓于元臣既推内輔之才頗藴中閨
之德是宜疏封表貴開國旌賢蘭儀永配於金夫蕙問
更光於石窌勉思健婦以佐良人元稹封李愬妻韋
氏魏國公夫人制曰李愬妻韋氏德宗皇帝之外孫也
笄年事愬克有令儀夫蔭雖高猶執婦道持其門戸使
愬有姻族之和奉其蘋蘩使愬有烝嘗之潔愬當分閫
之際終無内顧之憂今愬積行累功以致爵位六遷軍
鎮名列上台而韋氏猶限彝章未嘗開國甚不稱也因
愬大名之邦式建小君之號錢珝浙西節度使錢鏐
燕國夫人吳氏進封晉國夫人制曰齊之辟司徒武力
之臣也其妻有禮尚獲錫地於君今師長萬夫提封千
里内資淑媛助我勳侯國進大君是惟舊典具官錢鏐
妻吳氏肅雍之美箴戒不忘聞雞鳴而致敬事姑諷鵲
巢而思齊有德輔成功烈諒屬柔明爰舉寵章載加常
等宋蘇軾司馬光曾祖母薛氏温國太夫人制曰朕
自通籍之臣皆有以寵綏其父母而自祖以上非予丞
弼之家莫獲褒顯君子之孝至於尊祖以及其妣用邦
君之禮以隆其家可謂至矣某氏靜專有守柔嘉維則
經之以孝慈緯之以恭儉使清白之訓不墜於子孫而
隱德之報可質於天地我有異數詔於窀穸翟茀副笄
尚服享之
增冊文唐薛廷珪冊益昌公主文曰咨爾第七女蘭芷
芳猷肅雍懿範坤順之性體於自然天俔之姿稟於陰
教不明爾德孰慰我心爰稽舊章俾率彝訓乃疏湯邑
仍錫粉田所以示鳲鳩均養之仁樂螽斯宜爾之慶夙
興夜寐無忘女史之箴下氣怡聲勉習家人之禮
原表魏曺植謝妻改封表曰璽書今以東阿王妃爲陳
王妃幷下印綬因故上前所假印以其拜授書以即日
到臣輙奉詔拜其才質底下謬同受私遇寵素餐臣為
其首陞下體乾坤育物之德東海含容之大乃復隨例
顯封大國光揚章灼非臣負薪之才所宜克當非臣穢
釁所宜蒙獲夙夜憂歎念報㒺極洪施遂隆既榮枝榦
猥復正臣妃為陳妃熠燿宣朗非妾婦蠢愚所當蒙被
葵藿草物猶感恩養况臣含氣銜佩弘惠沒而後已誠
非翰墨屢辭所能報答梁沈約謝母封建昌國太夫
人表曰伏見詔書以臣母封爲建昌國太夫人慶溢蓬
門榮流素族恭荷屏營罔識攸寘臣禀訓私閨志塗靡
立勉以為義誠有由然輸力致身曾無萬一天慈㒺已
至德彌光探其私志䧏此洪澤榮親之至始自微臣率
斯道也方流萬物草卉輕命固莫云酬又爲長城公
主謝表曰奉冊書封妾為長城縣公主徽命降臨慙腆
罔寘妾膺靈稟氣育景璇閨弱志易淪柔德難𣗳雖復
式脩姆保莫敢或遑而肅雍不著穠華蓋闕不悟宸暉
曲漸彝章夙賁藉此恩加遽延典策湯沐光唘珩緄昭
被王僧孺爲南平王妃拜改封表曰拜妾爲南平王
妃奉命震慙有灼丹寸妾瞻絲望帨且或多慙鏡史觀
圖是焉知愧以兹眇薄有儷蕃儀紃組不聞饘&KR0755;蓋闕
不悟元造曲被徽渥愈臻改服逓名事華品貴恩深外
邸榮照下庭豈斯輶弱所能勝荷增唐常衮謝妻封
弘農郡夫人表曰古者卿大夫之妻咸曰命婦亦曰内
子但有稱謂皆無封邑其後雖有石窌延鄕之賜亦無
夫人之號唯漢魏戚里晉宋外家平原清河疏郡以馭
貴建昌高密啓邑以睦親猶止於郡縣君而已近代著
令國朝相襲階至三品妻封夫人禮秩兼盛等威稍逾
臣以凡賤謬承委遇又蒙曲私霑及主饋特封嘉號載
錫徽章中壼慶其秩高外姻賀其禮盛儀參貴列寵極
私門自顧何功叨榮至此王仲周代杜司徒謝妻封
邑表曰臣小男母李氏本非主饋若貴云因子臣男尚
自賤微禮有從夫臣妻又早逝沒豈伊末品忽被殊私
此蓋陛下念臣齒髮漸衰賓祭無主俾立家而有裕遂
開國以疏封詩美鵲巢懼無德而自主禮榮翟茀恐負
乘以貽災令狐椘謝贈亡妻晉國夫人表曰臣某帝
枝末屬天壤微生幸遇升平叨居要劇生成之德無以
奉於君親封賞之榮豈望及於妻子今者一門之内二
日之中王澤浹於幽門天光蟠於高下受恩過厚忍愧
逾深且翦葉為珪晉封所以稱其大織縑如雪班女由
是詠其妍既耀溢於親疎實感纏於存沒
原奏宋謝莊為尚書八座改封郡長公主奏曰臣聞爵
厚懿戚國之恒典景祚既新禮與時渥永興等七公主
可封郡長公主
增狀唐元稹為蕭相謝賜太夫人國號告身狀曰臣家
傳儒素母實劬勞每織履以資臣宦遊嘗斷織以勉臣
師學念臣庸昧本望非高所希捧檄之榮敢萌開國之
慶陛下恩加望外簡自宸衷石窌封疆已光於萬葉蘂
珠文字重降於九重朝野謂之殊私宗族以之榮寵誓
將齋戒洗心永奉真人之誥緘縢在笥深藏大帝之符
寳過金籝瑞同鵲印
增碑唐蘇頲高安長公主神道碑曰公主承姊月之華分
女星之耀有循其禮無擇於言於是曳紅綬賜青珪香
滿玉罏綵搖金縷允所謂帝乙歸妹以祉元吉魯侯主
婚是稱同姓始稱宣城公主下嫁乎王氏楊綰汾陽
王妻霍國夫人王氏神道碑制曰汾陽郡王妻太原郡
君王氏婉娩淑德齊莊令容稟訓姆師友于琴瑟作賓
君子宜爾室家克著艱難之勳實由輔佐之力
增傳周庾信周大將軍丘乃敦崇傳曰夫人宇文氏周
文皇帝之第三妹也德高隆慮義重河陽魏受其終周
新其命式墓封墳追旌盛德乃贈夫人安德郡長公主
遊魂冤結非無廣漢之城久客思歸唯有東平之𣗳
增論宋朱子論夫妻封號曰婦人封號有夫為秦國公
而妻爲魏國夫人者亦有封兩國者秦檜封兩國范伯
達笑之曰一妻而為兩國夫人是何義理故蔡京皆改
隨其夫號如夫封建安郡則妻亦封建安郡夫人夫封
秦國則妻亦封秦國夫人侯伯子男皆然如淑人碩人
宜人孺人之𩔖亦京所定各隨其夫官帶之後人謂淑
人碩人非婦人所宜稱看來稱碩人亦無妨惟淑人則
非所宜爾但有一節未善有夫方封某郡伯而妻已先
封某國夫人者此則與京所改者相值齟齬不可行蓋
其封贈格法如此當初合并格法也與整頓過則無病
矣遂使人得以咎之謂其法自相違戾如此是亦京不
子細乘勢粗改後人以其出於京也遂不問是非一切
反之
爵封一
增漢書曰漢二年令民除秦社稷立漢社稷施恩德賜
民爵(臣瓚曰爵者禄位民賜爵有罪得以免也)又曰孝惠皇后即位賜民
爵一級中郎郎中滿六歲爵三級四歲二級外郎滿六
歲二級中郎不滿一歲一級宦官尚食比郎中謁者執
楯執戟武士騶比外郎太子御驂乘賜爵五大夫舍人
滿五歲二級又曰元年賜民爵戶一級又曰六年
令民得買爵又曰孝文皇帝即天子位詔朕初即位
其赦天下賜民爵一級(師古曰賜爵者一家之長得之)又曰孝景皇
帝元年賜民爵一級又曰孝武皇帝建元元年賜民
爵一級又曰孝宣皇帝本始元年賜天下人爵各一
級孝者二級又曰孝元皇帝初元二年行幸甘泉郊
泰畤賜雲陽民爵一級又曰孝成皇帝建始三年賜
孝弟力田爵二級又曰孝哀皇帝即位賜吏民爵
又曰孝平皇帝元始元年賜天下民爵一級文獻通
考曰東漢明帝即位賜爵三老孝弟力田人三級又
曰永平三年賜三老孝弟力田爵人三級又曰章帝
建初三年賜三老孝弟力田爵人三級又曰四年立
皇太子賜爵同又曰和帝永光八年賜爵同又曰
元興元年立皇太子賜爵同又曰安帝永初二年帝
加元服賜爵二級又曰順帝永建元年賜爵人三級
又曰桓帝建和元年賜爵同又曰獻帝建安元年
賜爵人二級冊府元龜曰唐太宗以武德九年即位
於東宫文武官五品以上先無爵者賜爵一級玉海
曰高宗乾封元年以封單改元中宗神龍元年祀明堂
元宗天寳八載謁太清宫德宗大歷十四年即位皆賜
民古爵冊府元龜曰高宗總章元年詔太原元從西
府舊僚第一等功臣其家子孫若三品以上加爵三等
第二等功臣子孫三品以上官加爵一等又曰興元
元年德宗在奉天行在宫受朝賀大赦改元制内外文
武官三品以上賜爵一級又曰穆宗以元和十五年
即位詔興元奉天功臣及蔡鄆立功將士普恩之外更
賜勳爵又曰後唐莊宗同光元年即位制將校已官
者與加爵邑又曰開寳以來采秦制賜民爵曰公士
玉海曰端拱元年賜高年百二十人爵為公士開寳
中澶密等州民年八十以上呂繼美等二十九人並賜
公士又曰咸平五年賜京城父老百十九歲祝道嵒
爵公士又曰祥符三年賜祥符等縣年八十以上者
爵公士乾封民以天書䧏其地賜爵公士又曰慶歷
七年采秦制賜民爵曰公士
爵封二
原商君爲法(徐野民注秦本紀云商君為法於秦斬戰士一首者賜爵一級其欲爲官者五十石)
(其爵名一為公士二上造三簮褭四不更五鄉大夫六官大夫七公大夫八公乘九五大夫十左庶長十一右)
(庶長十二左更十三中更十四右更十五少上造十六大上造十七駟車庶長十八大庶長十九關内侯二十)
(徹侯漢舊儀云公士為國君列士也傅子云造成也古者成士升于司徒曰造士雖依此名皆步卒也漢舊儀)
(云簮褭馬傅子云褭者古之馬名駕車馬者其形如簮故曰簮褭漢舊儀云不更主一車四馬傅子云軍吏不)
(復與凡更卒同大夫乘兵車也傅子云以為大夫者在車右也漢舊儀云官大夫領他車馬公大夫領行伍兵)
(公乘與國君同車風俗通云乘者軍吏之高爵傅子云臨戰得乘公車故曰公乘漢舊儀云六官大夫賜爵五)
(大夫以上次年德疑作得字為官長率風俗通云大夫衣溱帶不爲正衛傅子云自左庶長至大庶長皆將軍)
(也所得將庶人更率也故以庶更名焉大庶長將軍也左右庶長即左右偏禆將軍也商君爲秦備其品爲十)
(八級皆因古義自一爵以上至不更四等齊士也鄉大夫以上至五大夫五等皆大夫也凡九等依九命之義)
(自左庶以上至大庶長九卿之義也然則大夫以下品皆倣古比朝之制而異其名所以殊軍國者也)
漢武寵功(又食貨志云置賞官名曰武功爵注云茂陵中書有武功爵一級曰造士二級曰閑輿衛)
(三級曰良士四級曰元戎士五級曰官首六級曰秉鐸七級曰千夫八級曰樂卿九級曰執戎十級曰政戾庶)
(長十一級曰軍衛此武帝所制以寵軍功也)買爵免死(漢書惠帝紀元年冬民有罪得買爵)
(三十級以免死罪應劭注曰一級直錢二千凡為六萬若今贖罪入三十匹縑矣)入粟受爵
(又晁錯傳云錯上書曰夫能入粟以受爵皆有餘者也取于有餘以供上用則貧民之賦可損所謂損有餘補)
(不足令出而民利者也今入粟受爵至五大夫以上乃復一人耳文帝從錯言令民入粟邊六百石爵上造稍)
(增至四千石為五大夫萬二千石為大庶長各以多少級數為差)
遜讓封一
原左氏傳曰會于戚討曹成公也諸侯將見子臧于王
而立之子臧曰前志有之曰聖達節次守節下失節爲
君非吾節也遂逃奔宋又曰吳諸樊既除喪將立季
札季札辭曰曹宣公之卒諸侯不義曹君將立子臧子
臧去之以成曹君君子曰能守節矣君義嗣也誰敢姦
君有國非吾節也札雖不才願附子臧之義棄其室而
耕乃舍之韓子曰椘莊王既勝晉于河雍歸而賞孫
叔敖叔敖請漢間之地沙石之處椘國之法禄臣再世
收唯叔敖獨存九世而祀不絶漢書曰韋賢薨子元
成當為嗣心知非賢意即佯狂妄語笑既葬當襲爵以
病狂不應召下丞相御史案驗元成素有名聲疑其欲
讓兄實不病遂奏劾之元成不得已乃受侯爵東觀
漢記曰竇融數辭爵位又上疏曰臣有一子質性頑鈍
何况乃當傳以連城廣土享諸侯之國哉他日會見迎
詔融曰公欲讓職還土今相見不宜論也又曰桓榮
卒子郁當襲爵讓于兄子顯宗不許不得已受封而悉
以租入與之又曰丁綝從上渡河及封功臣上令各
言所樂謂綝曰諸將皆欲縣子獨求鄕何也綝曰昔孫
叔敖勅其子受封必求磽确之地今綝能薄功微得鄕
亭厚矣上從之封為定陵新安鄕侯後徙封陵陽侯
又曰張純臨終謂家丞曰吾無功於時猥蒙爵土身死
之後勿議傳國爵子奮上詔奮嗣爵奮稱純遺旨固不
肯受帝以奮違詔收下獄奮惶怖乃襲封又曰帝欲
封樊興置印綬於前興固讓曰臣未有先登陷陣之功
而一家數人並蒙爵土令天下&KR1333;望上嘉興之譲不奪
其志又曰上欲封諸舅馬太后輙斷絶曰吾計之熟
矣勿有疑也至孝之行安親為上今遭變異穀價數倍
憂惶晝夜不安坐卧而欲封爵違逆慈母之拳拳吾素
剛急有胸中氣不可不慎穰歲之後惟子之志吾但當
含飴弄孫不能復知政魏志曰田疇從太祖入盧龍
塞太祖欲侯之疇素與夏侯惇善太祖語惇曰且往以
情喻之答曰豈可賣盧龍塞以易賞祿哉縱國私疇疇
獨不愧於心乎涕泣横流惇具答太祖太祖喟然知不
可屈乃拜為議郎晉起居注曰故南城侯羊祜固辭
歴年志不可奪身没讓存遺操益厲此亦夷齊所稱賢
也今聽復本封以彰厥美
遜譲封二
原請貶就賤(白帖傅昌嗣封蕪湖侯上疏以國貧不願之封乞五十萬為關内侯肅宗怒貶)
(關内侯亦不與錢貴讓而就賤民猶犯)有勳不廢宜膺裂土之封無
功受封實懼貪天之罪增能讓不請(孔帖曰韓偓與令狐渙任)
(機巧帝常欲以渙當國又悔曰渙作宰相或誤國朕當先用卿偓辭曰陛下許渙可改許偓獨不可移乎帝曰)
(我未嘗面命卿亦何憚偓薦御史大夫趙崇帝知偓乃崇門生也嘉其能譲記纂淵海曰本朝舊制將相食)
(邑萬戶則封國公王旦過萬戶而謙抑不請封)國大母老(東觀漢記曰封朱祜為鬲侯邑)
(七千三百戸自陳功薄而國大願受南陽五百戸足矣又曰翟歆字敬子父于以功封臨沮侯歆當嗣爵以)
(母年老國遠上書辭讓)乞辭願後(魏志曰何䕫字叔龍為太子少傅太僕文帝踐阼封)
(陽亭侯三百戶病乞辭位舊孔帖曰韋挺拜御史大夫扶陽縣男挺曰臣非勳非而在藩邸故僚上願後臣)
(以勸立功者)尅蜀誅駿(冊府元龜曰鄧艾鍾會之伐蜀也衛瓘持節監軍事平朝議封)
(瓘瓘以尅蜀之功羣帥之力固讓不受萬又曰何攀為散騎常侍以與誅楊駿功封西城侯邑戸賜絹萬匹)
(攀固讓所封戶及絹之半餘所受者分給中外宗親)賞介推與免餘(史記曰晉文公)
(賞從亡者未及隱者介之推推亦不言祿使人召之則亡左傳曰衛侯與免餘縣邑六十辭曰唯卿備百邑)
(臣六十矣下而上祿亂也)陳先志以父行(冊府元龜曰晉庾琛明穆皇后父也為丞)
(相軍咨祭酒卒官明帝以后父追贈左將軍妻丘氏追封鄕君子亮陳先志不受又曰穆帝即位徵拜何皇)
(后父準散騎侍郎不起卒升平元年追封晉興縣侯子惔以父素行高潔表讓不受)分給宗親
請與母弟(上詳誅駿注泣孔帖曰段志元貞觀十六年疾帝臨視顧曰當與卿子五品官元)
(頓首謝請與母弟乃拜志感左衛郎將)以非劉不阿梁(太平御覧曰申屠志以功)
(封汝陰王上書以非劉氏還王璽改為潁陽侯不文獻通考曰邟鄕侯黃瓊桓帝時為太尉以師傅恩阿梁)
(氏封邑千戶固辭許之)義士誠心臣子常情(冊府元龜曰後周司馬裔爲北)
(徐州刺史太祖令山東立義諸將能率家入關者並重賞裔領千戸先至太祖欲封裔辭曰立義之士皆誠心)
(内發豈裔能率之今以封裔便是賣義士以求榮圍又曰薛善族兄崇禮為齊神武守河東太祖遣李弼之)
(崇禮固守不下善同弟濟等斬關引弼軍入時預謀並賞五等爵善以背逆歸順臣子常情豈容闔門大小俱)
(叨封邑遂與其弟固辭不受)王藴不肯拜李棠固辭封(冊府元龜曰王)
(蘊孝武定王皇后父也定后立藴遷光祿大夫領五兵尚書封建昌縣侯藴不肯拜又曰後周李棠初事後)
(魏歸欵太祖拜棠衛將軍封廣宗縣公邑一千戶棠固辭曰往者見拘逆命不獲陪駕西廵今日之來免罪為)
(幸何敢以此微庸冒受天爵)此為親戚受賞遂廢宰相封侯(文獻)
(通考曰建武二年封諸功臣陰鄕侯隂識貴人之兄也以軍功當增封識叩頭曰天下初定將帥有功者衆臣)
(托屬掖庭仍加爵邑不可以示天下此為親戚受賞國人計功也帝從之又袁氏曰武帝用公孫弘起自疎)
(遠未有爵邑于是封平津侯丞相封侯自此始靈帝初陳蕃為太傅錄尚書事竇太后優詔封為高鄕侯蕃固)
(辭不受自是宰相封侯之制遂廢)
遜讓封三
原子馮出居於鄭(史記宋世家云宋穆公和既立而病召大司馬孔父謂曰先君宣公舍太)
(子與夷而立我我不敢忘我死必立與夷也乃使子馮出居鄭)晏子都昌辭而不受
(晏子春秋景公封晏子以都昌晏子辭不受曰富而不驕者未嘗聞之貧而不恨者嬰是也所以貧而不恨者)
(以善為師也)增非孝非公非仁(彙苑詳注獨孤氏論吳季札曰李子三以吳國讓也)
(春秋褒之愚竊謂其廢先君之命非孝附子臧之義非公執禮全節使國篡君弑非仁)原魯連
辭謝者三(史記魯連傳云連既說秦軍為却平原君欲封魯連魯連辭謝使者三曰吾與富貴而屈)
(于人寧貧賤輕世而肆志也)叔敖謂子無受肥饒(淮南子云椘莊王封孫叔敖辭)
(而不受病將死謂其子曰吾死王必封無受肥饒之地受沙石之間果封其子肥饒固辭)子在襁
褓何敢受封(漢衛青傳云上封青三子固辭謝曰臣幸得待罪行間賴陛下神靈軍大捷皆諸校)
(力戰之功也今益封臣青臣青子在襁褓中未有勤勞上幸裂地封爲三侯非臣待罪行間所以勸士力戰之)
(意也伉等三人何敢受封)增朱鮪不受膠東王(文獻通考云更始二年既誅王莽遷)
(都長安李崧趙萌說更始宜悉王諸功臣朱鮪爭之更始封朱鮪為膠東王辭不受)憲固辭封
(太平御覽云大將軍竇憲封武陽侯食邑二萬戶憲固辭封)原遁亡七年(後漢書劉愷傳)
(和帝詔曰故居巢侯劉般嗣子愷當襲般爵而稱父遺意致國弟憲遁亡七年所守彌駡盖王法崇善成人之)
(美其聽憲嗣爵乃徵愷為郎)丁鴻挂絰而逃(後漢書丁鴻字孝公父綝封陵陽侯鴻與)
(弟盛居憐其幼少及綝卒鴻當襲封上書致國于弟盛不報既葬乃挂絰于冢廬留書託疾而逃初鴻與鮑駿)
(交乃佯狂不識駿駿乃止而諫曰今子以兄弟私恩而絶父不滅之基可謂知乎鴻乃感悟就國)起
受侯印死有餘罪(漢書平當傳云上使使者召欲封當當病篤不應召室家或謂當不可強)
(起受侯印為子孫耶當曰吾居大位已有素餐之責矣起受侯印還卧而死死有餘罪今不起者所以為子孫)
(也)呂強都鄕辭讓懇惻(後漢書呂強為小黃門再遷中常侍為人清忠奉公靈帝)
(時例封宦者以強為都鄕侯強辭讓懇惻固不敢當帝乃聽之)鄧騭間關上疏(後漢書鄧)
(騭傳永初元年騭以定策功增益三千戸騭辭讓不獲遂避使者間關詣闕上書自陳)延壽上
書請減戸邑(漢書張延壽國在陳留别邑在魏郡租入歲十餘萬延壽自以身無功德何以久堪)
(先人大國數上書減戸邑)致國于弟(劉愷丁鴻見前)歸功參佐(魏志王基淮南)
(初定轉基為征東將軍封東武侯基上疏固讓歸功參佐)固讓歴年(晉書羊祜傳祜遺令不得)
(以南城侯入柩祜喪既引帝于大司馬門南臨送祜甥齊王攸表祜妻不以侯斂之意帝乃詔曰祜固讓歴年)
(云云詳第一條)增前後十餘讓(晉書張華傳云論平吳之功封華郡公三千戶華前後十)
(餘讓詔不聽)固讓封邑(太平御覽云惠帝永平元年詔曰中常侍董猛固讓封邑其封為武)
(安侯)原馮恢讓弟(晉馮恢父愛少子淑欲以爵傳之恢父終還鄕結草為廬佯瘖不言淑得)
(襲恢乃仕為祭酒翟嬰薦恢于崔洪良伯以恢不敦儒素雖有小善不足稱也)耿國讓弟(耿國)
(字叔慮上疏以父况愛少子霸請譲詔許之)衛瓘讓弟(衛瓘六男無爵悉讓二弟遠近稱之)
大夫讓爵于朝農夫讓畔于野
遜讓封四
原表齊謝脁為齊明帝讓封宣城公表曰如其懸旌灞
滻刷馬伊穀灑酒望屬車之塵整笏侍升平之禮陛下
訏謨元覽欽若宏圖鑒臣匪躬共申彝訓雖量能之請
近遂微躬則弘長之風足軌來世梁簡文帝為子大
心讓當陽公表曰日蝕之餘無黃童之對荷戟入榛異
子烏之辨遂復早建茅社夙開井賦爵列五等綬參四
色又帝為子大欵讓石城公表曰詭對鶴書俯羞鴉
翼臣生處深宫未覿焦原之險不出尸庭豈觀砥柱之
峻臣聞坳堂汎水豈議大瀆之流覆簣為峰終乖小魯
之說又為長子大器讓宣城王表曰襄野之辯尚對
軒君弘羊之計猶干漢主徒以結慶璿源乘蔭霄極一
日千里因騏驥之馳高蔭百尺藉雲崖之遠熙祖流聰
慧之稱方建臨淮之國元仲表岐嶷之姿乃啟平原之
封南郡奥部春谷名區民化仲翔之俗山峻陵陽之嶺
而綠車赤綬交映相輝金璽銀券照灼光彩梁江淹
為齊高帝讓進爵為王表曰昔虞思勤夏不别殊物之
錫晉叔臣周豈頒上公之典魯藩懿親裁蒙袞舄之榮
梁國戚屬方忝旌旗之貴任昉爲齊明帝讓宣城郡
公表曰臣本庸才智力淺短太祖高皇帝篤猶子之愛
䧏家人之慈世祖武皇帝情等布衣寄深同氣武皇大
漸實奉話言雖自見之明庸近所蔽愚夫至此已實不
忍自錮於綴衣之辰拒違於玉几之側遂荷顧託導揚
末命雖嗣君棄常獲罪宣德王室不造職臣之由何者
親則東牟任唯博陸徒懷子孟社稷之對何救昌邑爭
臣之譏四海之議於何逃責且陵土未乾訓誓在耳家
國之事一至於斯非臣之尤誰任其咎將何以肅拜高
寢虔奉武園悼心失圖泣血待旦寧容復徼榮於家恥
晏安於國危且虚飾寵章委成禦侮臣知不惬物誰謂
宜但命輕鴻毛責重山岳存沒同歸毁譽一貫辭一官
不減身累增一職已黷朝經便當自同體國不爲飾譲
至於功均一匡賞同千室光宅近甸奄有全邦殞越為
期弗敢聞命亦願曲留降鑒即垂順許乃君臣之道綽
有餘裕苟曰易照敢守難奪沈約為柳世隆讓封公
表曰臣聞懸旌玉塞貳師尚黜其功伐鼓炎州伏波猶
懼其賞徒以兼委之施或難固辭抽心之情必無雙奪
是故俛容青閣願還慈於裂壤竊步丹墀希收寵於開
賦昔竄命窮雉難廹勢孤沈板末難負戶非切及顧溫
凊之館懼結尊慈之懷累葉喁喁舉門惴惴臣事逼君
親理非外奬實頼朝謨謹肅宰略遐震奔鯨外勦臣何
力焉幸得扶老攜幼重出幽堵還軸歸驂再踐鄕路豈
可資國眚以邀其功因衆功而饗其報遂使甘霜受電
之心有同於飾請皎日大河之志匪殊於貌謁增唐
李嶠為張令讓麟臺監封國公表曰陛下錄臣謏才收
臣薄藝不行而至坐辭麋鹿之羣無翼而飛遂接鴛鴻
之侣久慙粉米之飾欲辭稻梁之惠今復更申殊奬追
叙微庸以臣子之恒情辱公卿之顯位等威齊乎四履
名器光於五臺是用仰辭渥恩俯誓肌骨伏冀南離廻
耀微察於傾心北斗垂芒稍矜於走魄特停謬遇曲賜
優容張說讓封燕國公表曰陛下光撫宇内大寧天
域百度維新萬靈翹注建侯疏壤允答元功臣亦何人
首膺是命自古有傳道而爵說經而封蓋以訓蒙成聖
資師通學臣之侍講有異前聞何者大明朝昇螢爝無
助時雨夕濡浸灌焉施幸得依附光景游泳渥澤豈敢
虚承啟發之恩謬荷就將之報卲說代侯中庄謝封
表曰臣聞論德而建封者聖王之事量功而受賞者忠
臣之義封或謬建則王綱斯紊賞或虚受則臣體以乖
陛下大聖繼統神武經邦道邁纂堯功高復禹頃幽燕
肆逆汾澮阻兵朝義叛換於前懷恩旅扼於後陛下宸
謨獨斷睿略?行曾未三年克平二豎此蓋皇天保祐
宗社䧏靈豈臣愚蒙敢叨封爵假使進能排難退克全
軍為臣之節固當若是以兹干賞實為色羞錢珝為
徐相公讓加食邑表曰臣乍違天顔初達帝里雖南山
渭水變王氣以?新而荒草壞垣動秋風而尚慘連甍
何有編戸猶稀臣當此時莫知所措實賴祖宗垂祐睿
哲申謀兼委近藩旁分庶事遂致五輅鳴鑾六師被甲
陳吉行之盛禮正法座於良辰誕告四方復興景運御
日月而無違素志嚮丘園而已動歸心詎謂聖慈忽加
大造尚責佐王之效重增開國之封祗承異數徒冒優
恩
原書魏武帝上書譲增封曰無非常之功而受非常之
福是用憂結比章歸聞天慈無已未即聽許臣雖不敏
猶知讓不過三所以仍佈腹心至於四五上欲陛下爵
不失實下為臣身免於苟取又上書讓封曰臣誅除
暴逆克定二州四方來貢以為臣之功蕭相國以關中
之勞一門受封鄧禹以河北之勤連城食邑考功效實
非臣之勳臣祖父中常侍侯時但從輦扶翼左右既非
首謀又不奮戟並受爵封暨臣三葉臣聞易豫卦曰利
建侯行師有功乃當進立以為諸侯也又訟卦六三曰
食舊德或從王事謂先祖有大德若從王事有功者子
孫乃得食其祿也伏惟陛下垂乾坤之仁降雲雨之潤
遠錄先臣扶掖之節採臣在戎犬馬之用優策褒崇光
曜顯重非臣尫頑所能克堪又上書讓費亭侯曰臣
伏讀前後策命既錄臣庸才微功乃復追述先臣幽讚
顯揚見得思義屏營怖懼未知首領所當所授故古人
忠臣或有連城而不辭或有一邑而違命所以然者欲
必正其名也又禮制諸侯國土已絶子孫有功者當更
受封不得增襲其有所增者謂國未絶也或有所襲者
謂先祖功大也數未極無故斷絶故追紹之也臣自三
省先臣雖有扶輦微勞不應受爵豈逮臣三葉若錄臣
關東微功皆祖宗之靈佑陛下之聖德豈臣愚陋所能
克堪又上書讓增封武平侯及費亭侯曰伏自三省
資質頑素材志鄙下進無匡輔之功退乏拾遺之美雖
有犬馬微勞非獨臣力皆由部曲將校之助陛下前追
念先臣微功使臣續襲爵土祖考蒙光照之榮臣受不
貲之分未有絲髮以自報效昔齊侯欲更晏嬰之宅嬰
曰臣之先容焉臣不足以繼之卒違公命以成私志臣
自顧省不克負荷食舊為幸雖上德在弘下有因割臣
三葉累寵皆統極位義在隕越豈敢飾辭
增判唐人對承襲稱狂判曰求仁得仁孔丘歎其無怨
達節守節延陵慕其高風甲代襲衣裘家承茅土志無
苟得爰作佯狂元成讓兄初疑人望丁鴻避弟終感友
言良史以為美談志士稱其重義唐張疇對襲代封
逃判曰先王有作班氏叙其家風遠代無違韋孟陳其
祖德是知本枝可重宗葉難輕丁胄望素高勳庸夙著
金柯玉葉冠盖之望攸崇青社白茅諸侯之業斯大上
林春至花萼均芳下澤秋歸鴻雁齊列既而風枝不靜
星琯屢移何邵承家泫然流涕桓元襲爵悲不自勝苟
懷揖遜之風遂有逋逃之迹昔延陵去國令範猶存太
伯辭周遺芳未泯必若情深讓弟義等脱身請封韋氏
之次男無虧太伯之高爵
御定淵鑑𩔖函卷一百二十一
