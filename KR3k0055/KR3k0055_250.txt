欽定四庫全書
御定淵鑒𩔖函卷二百四十五
人部四(祖孫宗族)(叔姪)
祖孫一
增釋名曰祖祚也祚先也又曰王父王暀(音旺)也家中
所歸往也曾祖從下推上祖位轉增益也高祖高臯也
最在上臯韜諸下也又曰孫遜也遜遁在後生也曾
孫義如曾祖也元孫懸也上懸于高祖最在下也元孫
之子曰來孫此在無服之外其義疎遠呼之乃來也來
孫之子曰晜(音褌)孫晜貫也恩情轉遠以禮貫連之耳晜
孫之子曰仍孫以禮仍有之耳恩意實遠也仍孫之子
曰雲孫言去已遠如浮雲也爾雅曰父之考為王父
父之母為王母惠紀曰内外公孫耳孫應劭曰耳孫
元孫之子也言去高曾益遠但耳聞之也晉灼曰耳孫
元孫之曾孫也諸侯王表在八世師古曰耳孫即仍孫
二音相近蓋一號也詩曰宜爾子孫䋲䋲兮又曰
振振公姓又曰文王孫子本支百世又曰纉戎祖
考又曰繩其祖武書曰垂裕後昆又曰纉乃舊
服以服行事國語曰紹續昆裔禮曰抱孫不抱子
此言孫可以為王父尸也又曰上治祖禰尊尊也下
治子孫親親也又曰自仁率親等而上之至于祖名
曰輕自義率祖順而下之至于禰名曰重一輕一重其
義然也注自用也率循也用恩則父母重祖輕用義則
祖重父母輕又曰逮事父母則諱王父母謂祖父母
也又曰銘者稱揚先祖之美也此孝子孝孫之心
列子曰子孫非汝有乃天地之委蛻也揚雄方言曰
鼻祖始祖也獸之初生謂之鼻人之初生謂之首梁益
謂鼻為祖或謂之鼻祖
祖孫二
增孔叢子曰孔子閒居喟然而歎子思請曰意子孫不
修將忝祖乎羨堯舜之道恨不及乎夫子曰爾孺子何
知子思曰伋聞其父析薪其子不克負荷是謂不肖伋
所以大恐而不敢懈夫子曰然乎吾無憂矣世不廢業
其克昌乎應劭曰晉大夫欒書書子□□子盈書賢
而覆□□惡而害盈曺大家曰天命祐善災惡非有差
也然其道廣大雖父子百葉猶若一體也顔氏家訓
曰侯霸之子孫稱其祖父曰家公潘尼稱其祖曰家祖
班固書集亦云家孫晉書曰何曾侍武帝宴退告其
子遵曰國家應天受命創業垂統每侍宴未嘗聞經國
遠圖非貽厥孫謀之道指孫曰此輩必邅喪亡及遵之
子綏死兄嵩哭之曰吾祖其殆聖乎
祖孫三(祖母附)
原貽謀弘業(詩貽厥孫謀以燕翼子傳序云弘宣祖業)忝祖名孫
(尚書君牙篇無忝祖考忝辱也祖凡父在孫見於祖祖名之謂生子見於以名之)纉乃服
興吾門(上見前人魏書陳羣為兒時祖寔謂宗曰此兒必興吾宗)增假託段熲
得生靈運(魏略賈詡字文和道遇氐羌同行數十人皆為所執詡曰我段公外孫也汝别理我)
(我家必厚贖之叚熲昔為邊將威震西土故詡假而懼于氐羌氐羌果不敢害也世說謝元子煥不慧早卒)
(煥子靈運才藻艷逸元曰我尚生煥煥那得生靈運)清白楊家寶田杜氏(後漢)
(書東漢楊震性廉潔子孫嘗蔬食步行或欲令開産業震曰使後世稱為清白吏子孫以此遺之不亦厚乎)
(宋四川普游人杜孟游太學因童貫蔡亰用事幡然而歸嘗訓子孫曰忠孝吾家之寶經史吾家之田時號為)
(寶田杜氏)文示戒奢詩規保世(唐書柳玭字直清有父風嘗作戒奢文以訓子)
(孫唳宋陳亞蓄書數千卷名畫數千幅晚年退居有華亭鶴一隻怪石一株異花數千本為詩以戒子孫曰)
(滿室圖書雜典墳華亭仙客岱雲根他年若不和花賣便是吾家好子孫)禮典必先文
藝為後(周書大將軍寇儁年齒雖邁而志識未衰教訓子孫必先禮典宋史劉摯字莘老教子孫先)
(行實後文藝每曰士當以器識為先)李公披簿丁顗置書(後周書李遷哲字孝)
(彦嘗為真州刺史媵妾有百數男女六十九人緣漢十餘里第宅相次姬妾之有子者分處其中遷哲鳴笳導)
(從往來其中縦酒歡讌子孫參見或忘其年名披簿以審之山堂肆考丁度字公推祖顗盡其家貲以置書)
(至八千卷且曰吾聚書多矣必有好學者為吾子孫度力學有守登服勤詞學科)從𫝊歴數
不置莊田(漢書路温舒從祖父𫝊天文歴數不王氏彙苑陳元用家極富性善聚書而置業)
(或問之公曰有好子孫不用置田必能自置也無好子孫雖廣置莊田必不能守也後三孫野周佐樊並以文)
(章致大名而隐居清貧自守曰無忘先人之訓)王父王母公望公才(上見前)
(南史王儉作宰相賓客盈門見其孫暕年數歲而風神聳拔曰公才公望復在此乎)不辨羣孫
幸登夀考(唐書郭子儀諸孫數十人每羣孫問安不盡辨頷之而已頷點頭以應也周蕭愿)
(梁宰相頎之子曾祖儆唐僖宗朝入相接客之次愿為兒童戲效𫝊呼之聲儆語諸客曰余不敢以得位為喜)
(所幸者夀考今又有曾孫在吾目前)鑷白問孫載車侍祖(南史欝林王五歲戲)
(高帝前帝鑷白髮問孫曰我誰邪曰太翁尚世說陳太邱詣苟朗陵使元方將車李方持杖長文小載著車)
(中既至荀使叔慈應門慈明行酒餘六龍下食文若尚小坐著膝前)自當為將必大
吾宗(魏志賈逵自為兒戲弄常設部伍祖父習異之曰汝大必為將唐書王晙少孤好學祖有方竒之)
(曰是子必大吾宗)皆大父行有佳兒稱(史記鄭當時字莊年少官薄然其知)
(友皆大父行天下知名之士下張憑事見父子𩔖)繼相太戊能嗣召公(通鑑)
(伊尹相湯伊陟相太戊江詩召康公奭十六世孫召穆公虎佐宣王平淮彛故漢之詩曰無曰予小子召公)
(是似)皆作宰相稱為銳將(唐書李栖筠之子吉甫其孫德裕皆為宰相唐書)
(馬璘讀馬援𫝊至丈夫當死邊野以馬革裹尸慨然曰使吾祖勲業墜地下乎後屢立戰功稱為中興銳將封)
(扶風郡王)皆有文學世作侍中(漢書董仲舒子及孫皆以文學至大官晉書)
(吳郡陸仲元者晉太尉玩曾孫自玩至仲元四世為侍中時人方之金張二族)金篦療目
磐石興悲(北史張元字孝始年十六其祖喪眀元恒憂泣後讀藥師經見亡目者得視之言遂請七)
(僧燃七燈七日七夜願祖目見眀經七日其夜夢一老翁以金篦療其祖目夢中喜躍遍告家人三日祖目果)
(眀祖唐書薛元超高宗時為中書舍人省中有一磐石初道衡為内史侍郎常據而草制元超每見此石未)
(嘗不泫然流涕)魏謩獻笏原糓收輿(唐書唐文宗嘗詔問魏徵五世孫謩卿家)
(書詔頗有存否謩對曰惟有故笏在詔令獻上鄭覃曰在人不在笏帝曰覃不識朕意此笏乃今之甘棠孝)
(子傳穀有祖年老父母厭憎欲棄之穀年十五諫不聽作輿舁祖棄之于野穀隨收輿歸父曰汝何收此凶具)
(穀曰他日父母老不能更作此具是以收之父感動乃載歸奉飬)代為大册更闡
遺書(世說唐許敬宗孫彦伯昂子也彦伯頗有文學敬宗晚年不復下筆凡大典册悉彦伯為之嘗戲昂)
(曰吾兒不及若兒昂荅曰渠父不及昂父書山堂肆考姚珽曾祖察嘗著漢書訓纂而後之註漢者多竊取)
(其義以為己說珽乃著紹訓以發眀其義)無忝爾祖能世其家(梁書沈衆字仲)
(興約之孫好學能文武帝令作竹賦賦成奏之手勅答曰卿文體翩翩可謂無忝爾祖矣宋史李柬之宰相)
(廸子眀曉典故賜進士第屢官龍圖閣直學士以太子太保致仕出都門即幅巾白衣見客子孝基始登第唱)
(名仁宗顧侍臣曰此李廸孫邪能世其家可尚也累遷光禄卿年方五十與父同謝事時以比二疏)家
藏賜詔官重祖勲(唐書李靖五代孫彦芳太和中為鳳翔司錄參軍家藏高祖太宗賜)
(靖詔書數函上之功又曰衛次公為兵部侍郎故英公李勣大理卿徐有之孫皆以貧不得調次公召見曰)
(君之祖勲在王府寧限常格即優補而遣之)扣石移山登樓賜絹(列子北山)
(愚公年且九十面山而居懲山北之寒出入之迂也遂率子孫荷擔具畚扣石墾壤運于海北之尾河曲智叟)
(笑而止之愚公長太息曰我之死有子在焉子又生孫孫又生子子子孫孫無窮匱也而山不加增何苦不平)
(河曲智叟無以應之隨南史到溉子鏡早卒孫藎早聰慧位尚書殿中郎嘗梁武帝幸亰口登北固樓賦詩)
(藎受詔便就上以示溉曰藎定是才子翻恐卿從來文章假手于藎因賜絹二十匹後溉每和御詩上輒手詔)
(戲溉曰得無貽厥之力乎)祖母含飴弄孫入朝見帝(後漢書馬太后曰吾)
(但當含飴弄孫命唐書王承元入朝祖母入見帝中官禮賚異等)命名百藥絶孫
五木(唐書李百藥為童兒嘗苦疾祖母趙氏故以百藥名之王氏彙苑江蕤年十一好樗蒱祖母為孫)
(破業廢事遂絶五木終身不以為戲)李密陳情虞詡辭吏(晉書李密徵為太子)
(洗馬以祖母劉氏年老無人侍飬乃上表陳情辭官以後漢書虞詡早孤孝飬祖母縣舉順孫國相竒之欲)
(為吏詡辭曰祖母九十非詡不飬國相乃止)心繫遠方孝通幽顯(齊書宗元)
(卿早孤為祖母所飬祖母病元卿在遠方輒心痛大病則大痛小病則小痛以此為常鄉里號宗曾子唐書)
(劉審理少喪母為祖母元所飬隋末大亂道不通審理尙少自鄉里負祖母渡江避地及天下平西入長安元)
(每有疾必親煮藥嘗而後進元曰兒孝通幽顯吾一顧念疾輒間)大澤哭芹西籬
掘粟(晉書劉殷祖母盛冬思芹而不言殷時九歲知之乃于大澤中痛哭忽有芹生于地得數斛歸獻)
(又曰劉殷嘗夢人謂西籬下有粟掘之得十五鍾以奉飬鄉人異之)孝能代父誠可
格天(孔帖殷寅子亮事祖母如寅在至眀語林徐應魁有至性祖母盧氏歿負土成墳冬雪深數尺門)
(徑盡没水火絶六日忽地響廬中醴泉出)
祖孫四
原舍孫(禮記公儀仲子之喪仲子舍其嫡孫而立其庶子檀弓免焉子服伯子曰昔者文王舍伯邑考)
(而立武王微子舍其孫腯而立衍仲子亦猶行古之道也孔子曰否立孫注周禮立嫡孫)必復其
始(左傳畢萬筮仕曰公侯之子孫必復其始)不留財産(列子衛端木叔子貢子也籍先資累)
(千金年六十棄家散庫一年盡不為子孫留財産散之一國及病無藥石之儲死無瘞埋之所受施者相與反)
(子孫之財也)年少名孫(史記文信侯吕不韋言于始皇曰昔甘茂之孫甘羅一年少耳然名)
(家之子孫諸侯皆聞之)不立産業(通鑑疏廣歸鄉里以所賜金日與鄉里樂飲子孫因鄉里)
(長者勸及身在時為子孫立産業廣曰此金聖主所賜以惠飬老臣故樂與鄉黨共之)遂字升
卿(後漢書虞詡祖父為縣獄吏多所平允曰于公高為里門子孫竟至三公吾雖不及于公其庶幾乎遂字)
(詡曰升卿)見像恭敬(魏志曺休字文烈祖嘗為吳郡太守休後至吳於太守舍見壁上祖父畫)
(像恭敬不怠乃下榻涕泣同坐嘉之)分甘以娱(晉王羲之與謝萬書詳祖孫五)執硯
涕泣(晉書范喬字伯孫年二歲時祖馨撫喬首曰所恨不見汝成人以所用硯與之五歲祖母告喬喬執)
(硯涕泣)不改賜官(晉書鄧攸祖殷有賜官敕攸受之後太守勸去王官舉為孝廉攸曰先人)
(所賜不敢改也)增異人之望(衛玠别𫝊衛玠在羣伍之中有異人之望方五歲時祖太保見)
(之喜曰此兒神爽聰慧與衆大異恐吾年老不及見耳)醉呼小子(晉書王爽字季眀強正有)
(志歴侍中嘗與會稽王道子飲道子醉呼為小子爽曰亡祖長史與簡文帝為布衣之交亡姑亡姊伉儷二宫)
(何小子之有)名以龍孫(北史後魏王慧龍幼聰慧其祖愉以為諸孫之龍故以名之)
風骨之美(山堂肆考王鑑七歲不能言其祖喜其風骨之美遇物誨之一日擕至池上祖曰水馬池)
(中走即對曰游魚波上浮後至臺閣)半千之裔(唐書李泌𫝊開元中悉召能言佛老孔子者相)
(答難禁中有員俶者九歲升座詞辨如注射坐人皆屈帝異之曰半千孫固當然)豈可不謹
(又曰狄兼謨遷御史中丞帝曰卿梁公後當嗣家聲豈可不謹)元和舊事(又曰宣宗追感元和)
(舊事但聞是憲宗朝卿相子孫必擢用之杜勝以刑部員外郎閣内次對上詢其祖父勝以其先黃裳永貞之)
(時排斥奸邪請憲宗監國上德之授給事中)高山深林瑶環瑜珥(韓文北平王馬)
(燧如高山深林龍虎變化不測蓋魁傑人也其孫繼祖娟好静秀瑶環瑜珥蘭茁其芽稱其家兒)驛
送還鄉(明語林程通祖平謫戍延安通上書言臣壯而無父祖猶父也臣祖老而無子孫猶子也今邊)
(徼戍卒如林豈少臣祖者詞極哀楚太祖憐之命除其籍驛送還鄉)
祖孫五
原詩宋謝靈運述祖德詩曰達人貴自我高情屬天雲
兼抱濟物性而不攖垢氛段生蕃魏國展季救魯人弦
高犒晉師仲連却秦軍臨組乍不緤對珪寧肯分惠物
辭所賞勵志故絶人苕苕歴千載遥遥播清塵清塵竟
誰嗣眀哲垂經綸委講輟道論改服康世屯屯難既云
康尊主隆斯民又曰中原昔喪亂喪亂豈解已崩騰
永嘉末逼廹太元始河外無反正江介有䠞圯萬邦咸
震懾横流頼君子拯溺由道情龕暴資神理秦趙欣來
蘇燕魏遲文軌賢相謝世運遠圖因事止高揖九州外
拂衣五湖裏隨山疏濬潭傍巖藝枌梓遺情捨塵物貞
觀邱壑美
增制蘇軾司馬光曾祖政贈太子太保制曰臯陶邁種
德種之遠故其發也難發之難故其報也大今某官某
故曾祖某官某篤行有聞信於鄉國懷道不試遺其子
孫天下無欺再世而顯至於曾孫其德日躋衮衣繡裳
進位於朝退有事於家廟其致朕命詔於有神尚食其
報以康乃後又曾祖母薛氏温國太夫人制曰自通
籍之臣皆有以寵綏其父母而自祖而上非予丞弼之
家莫獲褒顯君子之孝至於尊祖以及其妣用邦君之
禮以隆其家可謂至矣某官某曾祖母某氏專静有守
柔嘉維則經之以孝慈緯之以恭儉使垂白之訓不墜
於子孫而隐德之報可質於天地我有異數詔於幽穸
翟茀副筓尚服享之又祖炫太子太傅制曰朕有元
臣以德媚於上下民見其羽旄聞其車馬之音則稽首
而聚觀之况其父祖墳墓所在望其草木蓋有流涕而
拜者錫命之寵豈特以慰其家而已哉某官某故祖某
官某篤學力行追配前人無疆之慶在其子孫風流未
遠英烈如存歆予寵章以慰民望又祖母皇甫氏温
國太夫人制曰夫天人之際若不可知而善惡之報各
以其𩔖凡今富貴夀考光顯於世朕察其父母大父母
未有不仁而得之者也某官某故祖母某氏令德孝恭
著於閨門好禮慈儉刑於姻族始生賢子以大其家而
餘澤方茂福禄未究再世之後莫之與亰愍冊追榮國
有常典庶幾幽壤服我寵靈
增書王羲之與謝萬書曰頃東游還修植桑果今盛敷
榮牽諸子抱弱孫遊觀其間有一味之甘剖而分之以
娱目前雖植德無殊邈猶欲教飬子孫以敦厚退讓戒
以輕薄庶令舉策數馬彷彿萬石家風
增表李密陳情表曰臣無祖母無以至今日祖母無臣
無以終餘年母孫二人更相為命臣密今年四十有四
祖母劉今年九十有六是臣盡節於陛下之日長而報
劉之日短也烏鳥私情願得終飬
叔姪一
增釋名曰伯把也把持家政也父弟為仲仲中也位在
中也仲父之弟曰叔叔少也叔父之弟曰季季癸也甲
乙之次癸在下也疏曰繼世以嫡長先生於父則繼
世者也故曰世父爾雅曰父之晜弟先生為世父後
生為叔父注曰世有為嫡者嗣世統故也又曰父之
兄妻為世母父之弟妻為叔母說文曰伯長也又
曰叔作尗從上小言尊行之小也又曰兄弟之子皆
曰姪詩曰叔兮伯兮靡所與同又曰我有肥羜以
速諸父又曰諸父兄弟備言燕私禮曰兄弟之子
猶子也蓋引而進之又曰伯叔之喪踴不絶地如此
者由文矣哉義服恩輕也漢雋曰飬弟之子以為子
也朱熹語錄曰今人以姪為猶子亦可以先生為猶
父矣漢人謂之從子却得其正蓋叔伯皆從父也
叔姪二
增詩曰王曰叔父建爾元子俾侯于魯大啟爾宇為周
室輔史記袁盎𫝊曰袁盎字絲名重朝廷宦者趙談
數幸常害盎盎患之盎兄子種說盎曰君庭辱之使其
毁不用徙吴相辭行種謂盎曰吴王驕日久國多姦今
苟欲劾治彼不上書告君則利劍刺君矣南方卑濕君
能日飲無何時說王曰勿反而已如此幸得脫盎用其
計吴王厚遇盎曺瞞𫝊曰曺操字阿瞞少飛鷹走狗
遊蕩無度其叔父數言於嵩操患之後逢叔父於路乃
敗面喎口叔父怪問其故對曰卒中惡風叔以告嵩驚
愕呼操操口貌如故嵩曰叔父言汝中風已差乎操曰
初不中風但失愛於叔父故見罔耳嵩乃疑焉後叔父
有所告嵩不復信操於是益得肆志矣魏書曰荀攸
字公逹七八歲叔父衢曾醉誤傷攸耳而攸出入游戲
常避護不欲令衢見衢後聞之乃驚其夙智如此三
十國春秋曰劉鎮之毅季父也謂毅等曰汝輩才力勢
運足以得志當身事耳我不就汝求位求財又不受汝
罪累每見毅等𨗳從吏卒到門輙罵詬之毅甚敬畏每
至宅數百步止與白衣數人而進及毅敗天下服其先
見而劉裕敬遇之南史曰謝澹字景恒從子晦為荆
州將之鎮詣澹别晦色自矜澹問晦年答曰三十五澹
笑曰荀中郎年二十九為北府都督卿比之已為老矣
晦色甚愧又曰宋謝瞻幼孤叔母撫育同於親生
又曰劉宋黃門侍郎謝弘微從叔混尚晉晉陵公主混
死詔絶婚公主悉以家事委弘微混有二女年數歲弘
微為之經理生業一錢尺帛皆有文簿九年而晉亡公
主降號東鄉君聽還謝氏入門室宇倉廪不異平日田
疇墾闢有加於舊東鄉君歎曰僕射生平重此子可謂
知人僕射為不亡矣東鄉君卒公私咸謂貲財宜歸二
女田宅僮役應屬弘微弘微一無所取自以私禄葬東
鄉君元史曰張閏八世不異㸑家人百餘口無間言
無私藏閏兄藏卒即以家事付姪聚聚辭曰叔父行也
叔宜主之閏曰姪宗子也姪宜主之相讓既久卒以付
聚縉紳之家自謂不如
叔姪三(伯叔母)(從伯叔並附)
原談易焚囊(世說晉王湛字叔重兄弟宗族皆以為癡兄子濟因共談易剖析精妙大竒之)
(初武帝見濟輒曰卿家癡叔死未濟無以荅復問濟曰臣叔不癡山濤以下魏舒以上由是顯名晉書謝元)
(嘗佩紫羅香囊叔安惡之而不欲傷其意因戲賭得焚之)竹林玉樹(晉書阮咸字仲容任)
(逹不拘與叔籍為竹林之遊諸阮居道北籍咸居道南北阮富而南阮貧世說謝太傅問諸子姪曰子弟何)
(預人事而欲使其佳車騎答曰譬如芝蘭玉樹欲使其生於階庭耳)拔柴推宅(袁山松後)
(漢書范丹為萊蕪長去官於市賣卜妻紡績以自給丹弟子愷見丹籓不完載柴將客籓之丹適行還怒勅子)
(拔柴載以還之不後漢書范遷字子盧沛國人也為司徒有宅數畆田過一頃復推與兄子其妻謂曰君有)
(四子而無立錐之地可餘俸禄以遺後世遷曰吾備官大位而蓄財立利何以示後在位四年薨家無擔石焉)
無裏言常内集(左傳寡人之出叔父無裏言安世說晉謝安常内集俄而雪下曰)
(白雪紛紛何所似兄子朗曰撒鹽空中差可擬兄女道韞曰未若柳絮因風起)棄我兒活
弟子(晉書鄧攸字伯道永嘉亂走擔其兒及其弟子綏度不能兩全乃謂妻曰吾弟早亡惟有一息理不)
(可絶應自棄我兒妻泣從之荒又曰武康有兄弟二人妻各有孕弟遠行未返遇歲不能兩全棄其子而活)
(弟之子吴興太守孔巖遂褒薦之)馬援垂誡王基分封(後漢書馬援有誡兄)
(子嚴書叔魏志王基封安樂鄉侯上疏求分封二百戶賜父子喬爵關内侯以報叔父詔特聽之)含
飯兩頬省病十起(世說郗鑒遇永嘉亂窮餒鄉人共食之常擕兄子外甥就食鄉人辭)
(不能兼濟乃獨往輒含飯于兩𩔖歸吐與二子病後漢書第五倫字伯魚或問倫有私乎曰余兄子嘗一夜)
(十起退而安寝余子有病雖不省視而通夕不寝若是可謂無私乎)增代為請罪戒
以顧名(後漢書許荆武之孫兄子世嘗報仇殺人怨家操兵攻之會荆始從府休歸與相遇乃解劍長)
(跪曰世無状相犯咎在荆不能訓𨗳兄惟一子願殺身代之怨家扶起荆曰許掾郡中稱賢何敢相侵遂委去)
(荆後舉孝廉之魏志王昶名其姪曰默曰沉為書戒曰欲使汝曺顧名思義)知其富貴
諭以謙恭(沈約宋書宗炳問兄子慤所志慤荅曰願乘長風破萬里巨浪炳曰汝不富貴必破我門)
(戶書司馬光與姪見叔姪五)命處竹林速歸葱肆(北史楊愔幼時庭有柰樹)
(羣兒争之愔不動季父暐大嗟異謂客曰此兒恬裕有我家風宅内有茂竹遂于林邊别葺一室命獨處其中)
(嘗以銅盤具盛饌以飯之因督勵諸子曰汝輩但如遵彦謹慎自得竹林别室銅盤重肉之食南史吕僧珍)
(字元瑜孩童時相者曰此兒子竒聲封侯相也出身甚微以販葱為業逮貴兄子求官于僧珍僧珍告曰汝等)
(自有常分但當速歸葱肆爾不聽其求)過而寒温知其憂悴(世說王汝南既)
(除所生服遂停墓所兄子濟每來拜墓略不過叔叔亦不候脫時過止寒温而已韻府隋楊約坐事免官姪)
(元感與約恩義甚篤煬帝謂曰公此憂悴得非為叔乎元感再拜曰誠如聖旨帝徵約入朝)中分
財産對掌誥命(後漢書薛包有至行其弟子求出分包不能止乃中分其財産奴婢引其)
(老病者田廬取其荒頓者噐物取其朽者下見中書舍人𩔖)貧惟自乳愛過所
生(唐書元德秀兄子襁褓喪親家貧無資得乳母乃自乳之數日湩流至子能食方止世說晉桓元車騎)
(將軍沖之姪也車騎與故文武别因指語元曰此汝家故佐吏元應聲痛哭車騎每自目己坐曰靈寶成人當)
(以此坐還之鞠愛過于所生)便當辭職先奏推恩(南史王僧虔為武陵太守)
(擕子姪到部兄子儉中途得病僧虔為廢寝食人或慰之僧虔曰亡兄之裔不宜忽諸若此兒不救便當辭職)
(初山堂肆考宋陳瓘兄弟友愛伯氏早世公撫恤其孤奏郊恩捨己子而先伯氏之子及後貶謫以至終身)
(諸子皆白衣未嘗有不滿之意)授前鋒任得伯父稱(通鑑謝安兄子元有經國)
(才略時苻堅數侵寇安乃舉元為前鋒戰于淝水苻堅棄甲宵遁聞風聲鶴唳以為王師至南史王曇首與)
(兄弟會集諸子姪任其戲適僧虔採蠟為鳳凰伯父獨稱其美)器宇深宏儀容偉
茂(何法盛晉中興書何充字次道年在童齔伯父邃謂之曰我小兒時亡伯車騎謂我汝後當與伯父争名)
(汝今器宇深宏亦當出我之右父三十國春秋燕金紫光禄大夫高平公平歆初歆伯光禄大夫熙拊歆首)
(而告之曰汝儀容偉茂志節果毅當有佐命之功顯吾門者必汝也)撫育五人徵辟
三府(陳㽜耆舊𫝊高眘字孝甫敦厚少文華有深沉之量撫育兄孤子五人恩誼甚篤琅邪相何英嘉其)
(行履以女妻焉家劉彦眀燉煌錄氾固字孔完大將軍掾純之孫也推財百萬與寡弟婦二百萬與孤兄子)
(于是三府競辟皆不就)避世蒼梧營樓别墅(楚國先賢𫝊隂嵩字文玉南陽)
(新野人衛尉興從祖兄也少喪父母與叔父居恭謙婉順温良節儉王莽末義兵初起乃與叔父避世蒼梧後)
(徵拜謁者以叔父憂棄官歸姪晉書謝安于東山營墅樓館林竹甚盛每擕中外子往米遊集餚饌亦屢費)
(百金世頗以此譏焉安殊不以屑意)居貧磨鏡得返還刀(先賢𫝊故南陽郡太)
(守程堅體履仁孝秉志潔清少讓財兄子仕郡縣居貧無資磨鏡自給晉書慕容超字祖眀德之兄北海王)
(納之子也苻堅破鄴以納為廣武太守數歲去官家於張掖德之南征留金刀而去垂起兵山東苻昌收德諸)
(子皆殺之納母公孫氏以耄獲免納妻叚氏方娠囚之于郡獄掾呼延評德故吏也將公孫及叚氏逃于羌中)
(而生超焉年十歲而公孫卒臨終授超以金刀曰若天下太平汝得東歸可以此刀還汝叔也)俱躭
老易盡讓家財(晉書殷浩與叔父融俱好老易融與浩口談論詞屈著篇則融勝浩由是)
(為風流談論者所宗屋宋書劉凝之字志安推家財與弟及兄子立于野外非其力不食)布衣
蔬食反居併門(魏志毛玠居顯位常布衣蔬食撫育兄孤子甚篤典略鄭均任城人好)
(黃老兄亡後飬嫂兄子恩禮甚篤反居併門盡推財與之由是名著)請封兄子獨薦
姪才(唐書魏徵以定五禮當封一子縣男徵請封孤兄子叔慈帝愴然曰此可以勸俗矣即許之聞見)
(錄吕文穆蒙正致政居洛真宗祀汾隂過洛幸其宅問曰卿諸子孰可用公曰臣諸子皆豚犬不足用有姪夷)
(簡任潁州推官宰相才也帝記其言遂至大用文靖公也)與租襲爵入坐賦詩
(漢書桓榮卒子郁當襲爵讓于兄子顯宗不許不得已受封而悉以租入與之張隲文學錄桓驎字元鳳精)
(察好學年十三四在伯父馬坐有宿年客焉告之曰吾此弟子頗有異才殊能作詩賦君試為口賦詩與之客)
(乃為詩曰甘羅十二楊烏九齡昔有二子今則桓生參差等蹤異世齊名驎即答曰邈矣甘羅超等絶倫卓彼)
(楊烏命世稱賢嗟乎蠢弱殊才侔年仰慙二子俯愧前言)讃招隐寺獻泛湖圖
(因話錄李約初至金陵于叔李錡坐屢讃招隐寺標致一日錡宴寺中謂約曰十郎𫝊誇招隐寺昨遊宴何殊)
(州中約笑曰約所賞者疎野耳若遠山將翠幕遮古松用綵物裏腥羶涴鹿跑泉音樂亂山鳥聲實不如在叔)
(父大廳錡笑姪倦遊錄陳恭公判亳州遇生日親戚多獻老人星圖世修獨獻范蠡游五湖圖且贊曰賢哉)
(陶朱霸越平吴名遂身退扁舟五湖公即日納節眀年乞致仕)伯叔母勸學授經
(晉書晉任氏皇甫謐之叔母也謐年二十不好學任氏曰汝今年踰二十目不存教心不入道因歎曰孟母三)
(徙以成仁曾父烹豕以存教豈我居不卜隣教有所闕乎因對之流涕謐乃感激就學遂博綜典籍百家之言)
(號元宴先生母下唐薛播事見賢𩔖)憲英反被嚴母移書(晉書羊耽妻憲)
(英姓辛氏隴西人鍾會為鎮西將軍憲英曰會所在縦恣非持久處下之道吾畏其他志會果反祜嘗送錦被)
(憲英嫌其華反而覆之植晉書杜有道妻嚴氏字憲亰□人貞淑有識量生子植從兄預為秦州刺史被誣)
(徵還憲與預書戒之曰諺曰忍辱至三公今可謂辱矣能忍之公是卿座預果後為儀同三司)從伯
叔共賞文義幼著名稱(南史宋謝混與族子靈運瞻晦曜以文義賞會常共處烏)
(衣巷故人謂烏衣之遊毘崔鴻前凉錄范績字弘基幼有名稱族伯上洛太守撫其首曰汝吾宗千里駒也)
(歴事三朝諸士友服其清亮舉秀才為郎中遷中都謁者)稱以麒麟言於驃騎
(本傳晉顧和字君孝總角便有清操族叔榮雅重之曰此吾家麒麟興吾宗者必此子也吴志朱異字季文)
(為陽武將軍孫權與論攻戰辭對稱意權謂異從父驃騎將軍據曰素知季文惟今見之復過所聞)使
守水碓得聚藏書(晉書魏舒字陽元任城人姿望秀偉飲酒石餘而遲鈍質朴不為鄉)
(親所重從叔父吏部衡有名當世亦不取之使守水碓每嘆曰舒堪數百戶長願畢矣舒亦不介意後遷至司)
(徒後博物志蔡邕有書迨萬卷末年載數車與王粲粲亡其子被誅邕所與粲書悉入粲從子景字長緒家)
莫輕彭祖欲用叔彪(晉書王渾從子浚字彭祖司空王沉賤嬖子也少時不為)
(親黨所知渾謂弟深等曰卿等莫輕彭祖此兒平世不減方州牧伯亂世可為都督三公懷愍之世果為幽冀)
(都督位至鼎鉉如渾所言郎晉書王彪之字叔武從伯𨗳曰選曺欲以汝為尚書汝幸可作諸王佐耶彪曰)
(位之多少既不足計自當任之于時至于超遷是所不願)歎為清拔賞其異同
(宋書王誕字茂世琅邪臨沂人也少有才藻晉孝武崩從叔尚書令珣為哀册文久而未就謂誕曰猶少叙節)
(物一句因出本示誕誕覽畢便益之接其冬秋代變後云霜繁廣除風迴高殿珣嗟歎清拔因而用之拜祕書)
(郎常南史劉宋黃門侍郎謝弘微從叔混特重之曰微子異不傷物同不害正吾無間然)稱其
子弟親若幼童(潜確𩔖書王羲之深為從叔𨗳所器嘗謂曰汝是吾家佳子弟天中記)
(蔡邕曰邕薄祜早喪二親年踰三十鬢髮二色叔父親之猶若幼童車則對坐食則比豆)索太常
𫝊詠傀儡詩(宋齊語錄梁特進沈約撰史王希聃常問曰從叔太常何故無𫝊約戲之曰賢)
(從叔者何可載答曰從叔惟忠與孝君當不以忠孝為美約有慚色瘦竹齋談藪韓侂胄冬月擕家游西湖)
(覽南北二山之勝寘宴南園同族判院與焉席間有獻牽絲傀儡為土偶負小兒者名為遊春黃胖韓顧族子)
(汝名能詩可詠此即承命一絶云脚踏虛空手弄春一人頭上要安身忽然線斷兒童手骨肉都為陌上塵韓)
(大不樂不終宴而去未幾禍作)事昶如父以序襲封(臧榮緒晉書王沉字處道)
(少孤為從叔司空昶所飬沉事昶如父迎虞預晉書荀崧從弟馗早亡二息序廞年各數歲崧與共居恩同)
(其子太尉臨淮公荀顗國廢絶朝廷以崧屬近欲以崧子襲封崧哀序孤微乃讓封于序聞者稱焉)終
為令噐戒奪鄰居(元史姚燧三歲而孤育于伯父樞樞隐居蘇門督之甚急楊奐曰燧)
(令噐也長自有成年十三受知于許衡好學能文歴官翰林學士承旨眀語林三原王端毅公恕見子姪置)
(田宅皆鄰居業也呼而讓之曰某某皆我故舊豈宜奪之俾遠去乎召之還給以原券不問價)任職
宫官著名别駕(稷漢書侯霸字君房族父淵以宦者有才辨任職元帝時佐石顯等領軍)
(書號曰太常侍之晉書顧球有令名為州别駕族叔榮謂曰卿速步君孝超卿矣)
叔姪四
增囑立兄子(左傳宋穆公疾囑兄子與夷曰先君舍與夷而立寡人寡人不敢忘若棄德不讓是)
(廢先君之舉先君若問與夷其將何辭以對乃立之)封頡羹侯(漢書漢高祖微時常避事時與)
(賓客過其丘嫂食嫂厭之陽為羹盡客去已而視釡中尚有羹由是怨嫂及立齊代王而伯子獨不得侯太上)
(皇以為言高祖曰某非敢忘之為其母不長者封其子信為頡羹侯)反自捶(後漢書淳于恭兄崇)
(卒恭飬孤幼教訓學問有不如法反自捶以感悟之兒慙改過)原推與田宅(後漢書張禹字)
(伯逹推田宅與伯父身自寄止)廣受之榮(漢書疏廣為太子太傅兄子受為少傅朝廷以為榮)
辭辟命辟叔父(後漢書劉矩有高節以叔父遼未仕絶州郡之命太尉朱寵嘉其志義故)
(遼為諸公所辟至太尉號為賢相)貞潔之質(陳留耆舊𫝊奚彌字伯仁年十歲叔父蘭部濟)
(隂從事與俱獵縣進酒肉彌不肯嘗問其故荅曰聞之臨其事不食其食蘭然其言還而不受貞潔之質由是)
(以彰也)吾家千里駒(魏志曺休字文烈太祖姪子太祖曰吾家千里駒)光我
叔父(晉書謝安嘗欲詣陸納納兄子俶密為具食安至納設茶果而已俶遂陳盛饌客罷納大怒杖四十)
(曰不能光益叔父而乃穢我素業)苻家千里駒(晉書苻朗字文達堅從兄子也堅嘗目之)
(曰吾家千里駒)請易弟子(囗囗張範字公儀子凌及弟子畿為山賊所執範詣賊賊還範子範)
(曰君厚矣吾憐畿小請以易之賊美其言感而悉還之)增幼稱幹略(南史垣崇祖為垣護)
(之弟之子年十四有幹略護之曰此兒必大吾門)吾家眀珠(宋書劉孺七歲屬文叔父瑱常)
(置座側謂賓客曰此吾家眀珠也)可稱佳器(南史謝密字弘微童時精詳端審時然後言叔)
(父混見而異之曰此兒深中夙敏可成佳噐有子如此足矣)剖竹赤城(李白詩我家小阮賢)
(剖竹赤城邊)端笏馬前(彙苑柳仲郢事叔公權如父為亰□尹出遇公權下馬端笏而立)
字以起之(唐書柳公綽始生之時伯父子華曰興吾門者必此子也因小字起之)與
均指使(唐書盧邁叔下邽令休沐過家邁終日與羣子姪均指使無位貌之異時己進中書侍郎邁再)
(娶無子咸勸畜姬媵對曰兄弟之子猶子也可以主後)堪寄門戶(唐書任瓌父陳將忠之兄)
(為定遠太守瓌早孤忠撫愛甚常曰吾子雖多傭保耳所以寄門戸者瓌也)二父重鎮(唐書)
(韓弘子公武從弘入朝為金吾將軍弘出河中弘弟重徙宣武乃曰二父居重鎮我以孺子又當執金吾乎因)
(固辭改右驍衛大將軍)推叔叙宗(舊史羅威賦詠甚有情致錢塘羅隐有盛名自號江東生)
(威遣使賂遺叙其宗姓推為叔父威酷嗜其詩目己所為為偷江東集)
叔姪五
原詩齊王融贈族叔衛軍詩曰台曜澄華鉉岳裁峻經
天為象麗地作鎮不器其德有斐斯文質超瑚璉才逸
卿雲摇茟泉湧動詠霙紛德馨伊何如蘭之宣貞筠抽
箭潤璧懷山六樂畢該五禮備貫七訓是敷三英有粲
惟旦惟公惟公惟旦增唐李嘉祐送王牧往吉州謁
王使君叔詩曰細草綠汀洲王孫耐薄遊年華初冠帶
文禮舊弓裘野渡花争發春塘水亂流使君憐小阮應
念倚門愁宋黃庭堅送姪隨侍詩曰莫去沙邊學釣
魚莫將百丈作轆轤清江濯足江上坐燕子日長宜讀
書
原書後漢馬援誡兄子書曰吾欲汝曹聞人過失如聞
父母之名耳可得聞而口不可得言也好論議人長短
妄是非正法此吾所大惡也寧死不願聞子孫有此行
也汝曺知吾惡之甚矣所以復言者施衿結褵申父母
之誡欲使汝曺不忘之耳龍伯高敦厚周慎口無擇言
謙約節儉公正有威吾愛之重之願汝曺效之杜季良
豪俠好義憂人之憂樂人之樂清濁無所失父喪致客
數郡畢至吾愛之重之不碩汝曺效之也效伯高不得
猶為謹飭之士所謂刻鵠不成尚𩔖鶩者也效季良不
得䧟為天下輕薄子所謂畫虎不成反𩔖狗者也張
奐誡兄子書曰汝曺薄祜早失賢父財單藝盡今適喘
息聞仲祉輕傲耆老侮狎同年極口恣意當崇長幼以
禮自持間燉煌有人来同聲相道皆稱叔時寬仁聞之
喜而且悲喜叔時得美稱悲汝得惡論經言孔子於鄉
黨恂恂如也恂恂者謙恭之貌也經難知且自以汝資
父為師汝父寧輕鄉里耶年少多失改之為貴蘧伯玉
年五十見四十九年之非但能改之不可不思吾言不
自克責反云張甲謗我李乙怨我我無是過爾亦己矣
增魏王昶誡兄子及子書郭伯益好尚通逹敏而有
智得其人重之如山不得其人忽之如草吾以是親之
昵之不碩兒子為之北海徐偉長不沽高名不求苟得
澹然自守惟道自務有所是非則託古人以見意當時
無所褒貶吾欽之重之碩兒子師之宋司馬光與姪
書近蒙聖恩除門下侍郎舉朝忌嫉者何可勝數而獨
以愚直之性處扵其間如一黃葉在烈風中幾何不危
墜也是以受命以米有懼而無喜汝輩當識此意倍須
謙恭退讓不得恃賴我聲勢作不公不法攪擾官司侵
凌小民使為鄉人所厭苦則我之禍皆起扵汝輩而汝
輩亦不如人也
宗族一
增白虎通曰宗者何謂也宗尊也為先祖主也宗人之
所尊也大宗能率小宗小宗能率羣弟通扵有無所以
紀理族人者也宗為其始祖後者為大宗此百世之所
宗也宗其為高祖後者五世而遷者也高祖遷扵上宗
則易於下宗其為曾祖後者為曾祖宗宗其為祖後者
為祖宗宗其為父後者為父宗以上至高祖宗皆為小
宗以其轉遷别於大宗也别子者自為其子孫為祖繼
别也各自為宗小宗有四大宗有一凡有五宗族者何
也族者湊也聚也謂恩愛相流湊也生相親愛死相哀
痛有會聚之道故謂之族韻會曰祖始也始受命也
宗尊也有德可尊也古者大宗小宗大宗百世不遷小
宗五世則遷又流派所出為宗毛詩曰麟之角振振
公族書曰以親九族九族既睦又曰時庸展親
禮記曰庶子之正於公族者教之以孝弟睦友眀父子
之義長幼之序又曰尊祖故敬宗敬宗故睦族又
曰君子因睦以合族周禮曰小宗伯掌三族之别以
辨親疎注云三族父子孫也又曰以八刑糾萬民三
曰不睦之刑爾雅曰父黨為宗族左傳曰官有世
功則有官族老子曰六親不知有孝慈漢書匡衡
𫝊曰天序五行人親五屬即五族也漢記曰犬牙相
制所謂磐石之宗也漢雋曰宗英謂宗族之英俊也
北史張普惠𫝊曰三從九親别疎昵之序五服六親
等緦麻之心唐書曰一姓為九宗藝文曰五陵皆
鼎族謂盛族也李華曰良家茂族彙苑曰郊廟或
替則宗哲慕其祀焉宗哲宗族之眀哲也
宗族二
增山堂肆考曰列國齊大族二懷與田也楚大族三昭
屈景也世說曰孫皓問丞相陸凱曰卿一宗在朝者
幾人陸曰二相五侯將軍十餘人皓曰盛哉陸曰君賢
臣忠國之盛也父慈子孝家之盛也今政荒民弊覆亡
是懼臣何敢言盛先賢𫝊曰許劭宗人許栩沉沒榮
利致位司徒舉宗莫不匍匐其門承風而驅官以賄成
惟劭不過其門晉𫝊曰王𨗳渡淮使郭璞筮之曰吉
無不利淮水絶王氏滅其後子孫繁衍竟如璞言晉
書曰氾毓字稚春濟北廬人奕世儒素敦睦九族時人
號其家兒無常父衣無常主天中記曰謝氏自晉以
降雅道相𫝊景恒澹景仁裕以德業𫝊美景懋純景先
述以節義流譽方眀行己之度元暉藻繪之竒各擅一
時可謂德門矣靈運才名江左獨振而猖獗不已自致
覆亡新唐書曰初唐太宗以山東士人尚閥閱嫁娶
必多資人謂之賣婚詔高士廉韋挺岑文本修氏族志
參考史𫝊檢正真偽進忠賢退悖惡先宗室後外戚退
新門進舊望右膏粱左寒畯合九百二十三姓千六百
五十一家升降去取時稱允當至高宗顯慶中許敬宗
等以為其書不敘武氏本望奏請改氏族志為姓氏錄
以后族為第一等其餘悉以仕唐官品高下為凖扵是
士卒以軍功致位五品者與士流時人謂之勲格山
堂肆考曰後魏太和中定四海望族以崔寶等為冠
北史曰李氏宗黨豪盛每春秋二社必高會極宴無不
沉醉喧亂嘗集士謙所盛饌盈前而先為設黍謂羣從
曰孔子稱黍為五糓之長荀卿亦曰食先黍稷古人所
尚寧可違乎少長肅然遼史曰耶律吼以功加採訪
使賜以寶貨吼辭曰臣位己高敢復求富臣從弟琭諸
子坐事籍沒陛下哀而出之則臣受賜多矣世宗曰吼
舍重賞以族人為請其賢遠甚許之仍賜宫戸五十
眀紀曰太祖問鄭濟曰汝家十世同居何以得此濟曰
惟不聽婦人言耳太祖嘉歎
宗族三
原葛藟杕杜(詩序刺桓王也周室道喪棄其九族詩序晉人刺其君不親宗族)本
根枝葉(左傳叔向曰肸聞之公族將卑其宗族枝葉先落根本從而亡也左傳宋昭公欲去羣)
(公子樂豫曰公族公室之枝葉也不可縦尋斧焉)百世九宗(詩本支百世左傳懷姓)
(九宗九族也)禦侮亢宗(左傳周之有懿德猶懼有外侮捍禦侮者莫如親也左傳子)
(太叔曰吉不能亢身安能亢宗)增末屬齊名(漢書成帝時王氏愈盛劉向謂陳湯曰今)
(災異如此而外家日盛其漸必危劉氏吾幸得以同姓末屬累世蒙漢厚恩身為宗室遺老歴事三主上以我)
(先帝舊臣每進見常加優禮吾而不言孰當言者家唐書孔至眀世族學與韋述蕭穎士柳冲齊名撰百𩔖)
(例以張說等為近世新族說子垍方有寵怒曰天下族姓何與若等而妄紛紛耶)通巢遺
絹(事文𩔖聚郭雋字弘文太原人家門雍穆七世同居犬豕同乳烏鵲通巢時人以為義感宋史范文正)
(公自政府歸姑蘇焚黃搜外庫惟有絹三千匹令掌吏錄親戚及閭里知舊自大及小散之皆盡曰宗族親戚)
(見我生長幼學壯仕為我助喜我何以助之哉)南阮北舍(晉書阮咸與籍居道南諸阮居)
(道北北阮富而南阮貧咸與從子修特相善每以得意為歡諸阮皆飲酒咸至宗人間共集不復用杯觴斟酌)
(以大盆盛酒圓坐相向大酌更飲羣從昆弟莫不以放達為行也南史謝密字弘微繼從叔峻義熙初襲爵)
(建昌縣侯弘微家素貧儉而所繼豐泰惟受數千卷書國吏數人而已遺財禄秩一不關預混聞而驚歎謂國)
(郎中令漆凱之曰建昌國禄本應與北舍共之國侯既不厝意今可依常分送弘微重混言乃少有所受北舍)
(弘微本家也謝混特敬貴弘微號曰微子焉)分田奉廩(唐書蕭瑀關内田宅初悉賜勲)
(家至是還給之瑀盡以分宗族無唐書蘇頲性廉儉奉廩悉推散親族儲長貲)擊鼓寫
書(梁書張寬兄弟八人扵東都置八院相對甥姪亦有名常擊鼓會飯舊唐書太府卿李襲譽性嚴整凡)
(獲俸禄必散之宗親其餘資多寫書而已及從揚州罷職經史遂盈數車常謂子孫曰吾近亰城有賜田十頃)
(耕之可以充食河内有賜桑千樹蠶之可以充衣江東所寫之書讀之可以求官爾曺但能謹此三事亦何羨)
(於人)給餉共財(宋書李昉子孫數世至二百餘口猶同居共㸑田園邸舍所收及有官者)
(俸禄皆聚一庫計給餉利漢書樊重世善農稼好貨殖三世共財上下戮力財數倍貲至鉅萬外孫何氏争)
(財重深恥之以田二頃觧其訟)原不獨親無絶愛(大道之行不獨親其親大道既)
(隐各親其親親情雖不同無絶其愛之道也)增光德里百口橋(賈氏談錄博陵)
(崔倕緦麻親三世同㸑貞元以来言家法者以倕為首生六子一登輔相五任大僚太常卿邠太府卿鄷外臺)
(尚書郎郾廷尉卿郇執金吾鄯左僕射平章事鄆而邠及郾五知貢舉得七百四十人邠昆仲自貴達亦同居)
(光德里一宅宅吴地記東溪顧訓所居鄉人共議近造百口橋以彰孝義)婚姻不通
賵賻有正(禮曰庶别姓于上戚單于下婚姻可以通乎子曰繋之以姓而弗别綴之以食而不殊雖)
(百世而婚姻不通周道然也言雖疎遠不可通婚也繋之謂宗籍也戚單言親盡漸疏也至於賵&KR0608;承命皆)
(有正焉注謂宗族之相為也承讀為贈)三族不虞六世則竭(儀禮士昏禮請)
(期曰唯是三族之不虞注三族父昆弟已昆弟子昆弟禮四世緦服之窮也五世袒免殺同姓也六世則親)
(屬竭矣)原蘇秦散金范勝施財(史記蘇秦既歸散金宗族范勝字無忌)
(散財五百萬以施宗族)增顧陸張朱崔盧王謝(唐書吴四姓舊目張文朱)
(武陸忠顧厚間四姓為盛)(世說吴郡有陸顧朱張為四姓三國之唐書高士廉定氏族以崔幹為第一太)
(宗曰昔齊據河北陳據江南故以崔盧王謝為重今天下為一何容納賄舊門仍以賣婚為榮乎)四
會三會大宗小宗(山堂肆考古者世禄之家合族而食者以服降一等齊衰一年四會)
(食大功一年三會食小功一年再會食緦麻一年一會食服盡則不及焉非槩族而會食也禮大𫝊别子為)
(祖繼别為宗繼禰為小宗注云别子為祖者謂公子若始来在此國者後世以為祖也繼别為宗者别子之世)
(嫡也族人宗之謂之大宗是宗子也繼禰為小宗者謂父之嫡子也兄弟宗之故謂之小宗)王氏
兩宗裴家三眷(山堂肆考王氏有兩派一派漢王舒之後有王融融二子祥覽覽從兄雄)
(雄生二子渾又渾生戎封安豐侯又生衍為尚書令覽六子長子裁生𨗳四子正生曠曠生逸少此琅邪臨沂)
(王氏也一派漢代郡守王澤之後澤生昶昶四子渾深淪湛渾四子尚濟澄汶湛子承承子述述子坦之世封)
(藍田縣侯故時稱述為王藍田此晉陽太原王氏也以後王姓者皆出此二族云五代裴皥𫝊裴氏自晉魏)
(以来世為名族居燕者號東眷居凉者號西眷居河東者號中眷又氏族大全裴遵從光武平蜀曾孫茂為)
(侍中又為尚書生二子長曰輯號東眷次曰徽號西眷徽曾孫天眀號中眷)宗稱太傅
姑事女巫(文選注劉宋謝康樂稱謝太傅安為宗衮時唐書趙彦昭遷中書侍郎同平章事中宗)
(有女巫趙氏挾鬼道出入禁掖彦昭認為同宗以姑事之其得宰相巫之力也)遥遥華胄
悠悠世祚(南史梁何昌㝢為吏部尚書有姓閔求官者昌㝢問君是誰後對曰閔子騫昌㝢掩口而)
(笑曰遥遥華胄亡唐高儉𫝊贊風教既薄譜錄都廢人靡常産之拘士舊德之𫝊言李悉出隴西言劉悉出)
(彭城悠悠世祚訖無考按)假蔭求官同譜銜怨(孔帖李懷遠少孤宗人欲其藉)
(高蔭懷遠退謂人曰因人之勢高士之恥假蔭求官豈吾志耶新唐書杜正倫與城南諸杜昭穆素遠求同)
(譜不許銜之諸杜所居號杜固世傳其地有旺氣故世多衣冠正倫既執政建言鑿杜固以通水利旣鑿川流)
(如血閱十日乃止自是南杜稍不振)乞列屬籍遜還告身(唐書李叔明本姓嚴)
(氏少孤飬外家冒姓鮮于叔眀初不知意醜之乞宗姓列屬籍代宗從之夢溪筆談狄青為樞密使有狄公)
(之後持梁公畫像及告身十餘通詣青獻之以為青之遠祖青謝曰一時邅際安敢自附梁公厚贈而遣之)
異派同根殊鄉異井(李密與高祖書與兄派流雖異根系本同下見黃山谷)
(贈黃成之序)百人共㸑七世同居(魏書楊播一家之内男女百口緦服同㸑)
(庭無間言魏世以来惟有盧淵兄弟及播昆弟當世莫逮焉魏書博陵安平李几七世同居共財家有二十)
(二房一百二十八口長幼濟濟風禮著聞至扵作役卑幼競進鄉里嗟歎)先賢後哲澤
底岡頭(魏書郭祚字季祐魏郭淮弟亮後也從高祖幸長安行經渭橋過郭淮廟問祚曰是卿祖宗所)
(承邪祚曰是臣七世伯祖高祖曰先賢後哲頓在一門祚曰昔臣先人以通儒英博逮事魏文微臣虛薄邅逢)
(眀聖自惟幸甚因勅以太牢祀淮廟令祚自撰祭文皆國史補四姓鄭氏不離滎陽岡頭盧澤底李土門崔)
(為鼎族太原王亦四姓之匹而呼為鈒鏤王家喻銀質而金飾)鳥咸争樹犬亦共
牢(事文𩔖聚劉君良四世同居隋末荒饉妻勸異居因易置庭樹鳥巢令闘且鳴妻曰天下亂禽鳥不相容)
(况人邪君良即與兄弟異居月餘知其謀斥去妻兄弟流涕以告復同居南唐書江州陳氏宗族七百口每)
(食設廣席長幼以次坐而食之有畜犬百餘亦共一牢食一犬不至諸犬為之不食)大疏小疏
南鄭北鄭(前𫝊疏廣與姪疏受歸鄉里共設酒食請族人故舊相娱樂居歲餘廣子孫竊謂其)
(昆弟老人請立産業老人即為廣言廣曰吾豈老悖不念子孫哉賢而多財則損其志愚而多財則益其過此)
(金聖主所以惠飬老臣故樂與鄉黨宗族共享其賜以盡吾餘日不亦可乎因話錄太傅鄭絪第在南出自)
(南祖司徒鄭真公第在北出自北祖時謂南鄭相北鄭相司徒堂兄文憲公前後相德宗謂之大鄭相小鄭相)
右族名門膏粱華腴(上見柳仲郢家訓公唐柳芳世族論三世有三曰膏粱)
(有令僕曰華腴總言家世之富貴也)鼎鑊作糜郊原會食(錄異𫝊周時尹氏貴)
(族數代共居食口數千嘗邅饑荒羅鼎鑊作糜之聲聞數十里中臨食失三十人入鑊中墾取鑊底糜飯鑊深)
(大故人不見也郊唐書崔元暉三世不異居家人怡怡如也貧寓墅羣從皆自遠會食無他㸑)不
分母乳弗聽婦言(元史張閏八世不異㸑家人百餘口無間言日使諸女諸婦各聚一)
(室為女紅工畢斂貯一庫室無私蔵幼稚啼泣諸母見者即抱哺一婦歸寧留其子衆婦共乳不問孰為己兒)
(兒亦不知孰為己母也下鄭濟事見前)衣服之有冠冕水木之有本
源(彙苑喻人之有宗族然後貴重猶衣服之有冠冕也又曰喻人之有宗族然後久長猶水木之有本源)
(也)富貴不加宗子之門寶玉分于伯叔之國(禮適子庶)
(子祗事宗子不敢以富貴加于宗子之門以寡約入必獻其上而服其次若非所獻則不敢入宗子之門宗子)
(正宗敬宗者也之尚書分寶玉于伯叔國)
宗族四
原恩以掩義(禮門内之治以恩掩義)分有等殺(𫝊庶人工商各有分親皆有等)
(殺分扶問反親去聲)宗易於下(禮祖遷于上宗易于下故敬宗所以尊祖也易疎也)吾
宗(左傳曰晉吾宗也豈害我哉)懿親(左傳雖有小忿不廢懿親)展親(尚書時庸展親)
棄親(周鞏簡公棄親用羇用卿士也)族盡(左𫝊楚公子比族盡親叛可謂無主也)
親以飲食之禮(周禮大宗伯以飲食之禮親宗族兄弟注人君有食宗族之禮以親之又文王)
(世子曰族食世降一等)增高陽苗裔(離騷經帝高陽之苗裔兮朕皇考曰伯庸)奪
宗奪適(漢書梅福曰諸侯奪宗聖庶奪適注奪宗始封之君尊為諸侯則奪其舊為宗子之事也奪適)
(謂文王舍伯邑考而立武王也)争先後(世說晉王𨗳與諸葛恢戲争氏族王曰人言王葛不言葛)
(王何也恢曰譬如驢馬驢能勝馬乎)人倫之盛(南史王弘傳論晉自中原沸騰介居江左其初)
(諺云王與馬共天下蓋王氐人倫之盛實始是矣及休元弟兄並舉棟梁之任下逮世嗣無虧文雅之風其所)
(以簮纓不替豈徒然也)禁婚高價(山堂肆考唐高宗詔山東六族不得自為婚姻然終不能)
(禁其衰宗落譜往往反自稱禁婚家益增高價)忍字百餘(唐書張公藝九世同居高宗臨幸其)
(家問所以能同居之故公藝書忍字百餘以進上善之賜以縑帛)尊為父兄(唐書李義府己)
(貴乃言系出趙郡與諸李敘昭穆嗜進者往往尊為父兄給事中李崇引與同譜)族清胄貴
(孔帖杜牧鄭處晦制曰族清胄貴)望閥高華(孔帖蕭復望閥高華)旌以義門
(宋史陳競安德人十八世同居太祖旌其門曰義門)
宗族五
原詩梁何遜贈族人秣陵兄弟詩曰吾宗昔多士文雅
高縉紳小子無學術丁寧困負薪傍枝實紛亂領袖寄
親姻名價齊兩許閨門比三陳風力咸通邁藝業並紛
綸元方振高羽洛令初解巾自爾典名郡所在號清淳
齊兒敢為俗蜀物豈隨身禄俸不妻子謳吟乃吏民孰
云穢眀德惟在中聖人若能遺酌我稱首當屬仁仲將
本特達坎壈猶賤貧方成天下士豈伊席上珍外情或
簡易内鑒甚人倫時然臨下邑摘伏信如神顧余晚脫
略懷抱日湮淪游宦疲年事来往厭江濱十載猶先職
一官乃任真土牛竟不進芻狗空重陳羈旅無儔匹形
影自相親蕭索高秋暮砧杵鳴四鄰霏霏入窗雨漠漠
暗牀塵所思不可見邈若胡與秦願子加餐飯良會在
何辰又仰贈從兄興寧寘南詩曰家世𫝊儒雅貞白
仰餘徽宗派己孤狹財産又貧微棲息同蝸舍出入共
荆扉松筆時臨沼蒲蕳得垂帷幸逢四海泰日月耀增
輝相顧無羽翮何由總奮飛一朝異言宴萬里就暌違
遠江飄素沬高山欝翠微相思對淼淼相望隔巍巍死
灰終不然長岑且未歸當憐此分袂脉脉淚沾衣增
晉陶潜贈長沙公族祖詩曰同源分流人易世疎慨然
晤歎念兹厥初禮服遂悠歲月眇徂感彼行路眷焉躊
躇於穆令族允構斯堂詣氣冬暉映懷珪璋爰采春花
載警秋霜我曰欽哉實宗之光
增書梁王筠與諸兒書曰史𫝊稱安平崔氏及汝南應
氏並累葉有文才所以范蔚宗云崔氏雕龍然不過父
子兩三世耳非有七葉之中名德重光爵位相繼人人
有集如吾門者也汝等仰觀堂構思各努力焉
增序宋黃庭堅贈黃成之序曰余之竄嶺南道出衡陽
見主簿君益陽黃成之問宗派乃同四世祖兄扵是出
嫂氏子婦相見喟然念高祖父之兄弟未遠也而殊鄉
異井六十歲而後相識亦可悲也
增論唐柳芳氏族論曰氏族者古史官所記也昔周小
史定世系辨昭穆故古有世本錄黃帝以来至春秋時
諸侯卿大夫名號繼統左邱眀𫝊春秋亦言天子因生
以賜姓胙之土命之民諸侯以字為氏以諡為族昔堯
賜伯禹姓曰姒氏曰有夏伯&KR0642;姓曰姜氏曰有吕下及
三代官有世功則有官族邑亦如之後世或氏于國則
齊魯秦吴氏于諡則文武成宣氏于官則司馬司徒氏
于爵則王孫公孫氏于字則孟孫叔孫氏于居則東門
北門氏于志則三烏五鹿氏于事則巫乙匠陶秦既滅
學失其本系漢興司馬遷父子修史記因周譜眀世家
乃知姓氏之所由出魏立九品置中正尊世胄卑寒士
權歸右姓晉宋因之始尚姓焉周建德氏族以四海通
望為右姓隋開皇氏族以上品茂姓為右姓唐貞觀氏
族志凡第一等則為右姓路氏著姓略以盛門為右姓
柳冲姓族系錄凡四海望族則為右姓不通歴代之說
不可與言譜也
增記宋錢公輔范文正公義田記曰文正公方貴顯時
置負郭常稔之田千畆號曰義田以飬濟羣族之人日
有食歲有衣嫁娶凶葬皆有贍擇族之長而賢者主其
計而時其出納焉蘇洵族譜亭記曰匹夫而化鄉人
者吾聞其語矣國有君邑有大夫而争訟者訴于其門
鄉有庠里有學而學道者赴于其家鄉人有為不善于
室者父兄輒相與恐曰吾夫子無乃聞之嗚呼彼獨何
修而得此哉意者其積之有本末而施之有次第耶今
吾族人猶有服者不過百人而歲時蜡社不能相與盡
其歡欣愛洽稍遠者至不相往来是無以告吾鄉黨鄰
里也乃作蘇氏族譜之亭于高祖墓塋之西南而刻石
焉陸游義莊記曰美哉吾子之志也人之情於其宗
族遠則疎之彌遠則益疎而至于忘之蓋以身為親疎
而不以先人為親疎也視兄之子或不若已之子已之
子與兄之子自吾父視之有異乎能以父之心為心則
己之子與兄之子且不知其同異矣推而上之大父之
孫為從父兄弟曾大父之曾孫為從祖兄弟及推而上
之至扵無服雖天下長者不能無親疎之殺矣扵乎制
服不得不若是也若推上世之心愛其子孫欲使之衣
食給足婚嫁以時欲使之為士而不欲使之流為工商
降為皂隸去為浮屠老子之徒則一也死而有知豈以
遠而忘之哉義莊之設蓋基于是朱子劉侯義學記
曰今士大夫雖廩有餘粟府有餘錢能無為州郡害足
矣固未暇以及人也如劉侯者身雖寵而官未登于六
品家雖溫而産未至于千金其所以用心乃如此可謂
賢遠扵人而亦可以見其前日德安之政不為無本而
非徒以聲音笑貌為之矣
御定淵鑒𩔖函卷二百四十五
