欽定四庫全書
御定淵鑑類函卷四百三十二
獸部四(獼猴比果然鼠肩獸)(增猶附貘猩猩猰㺄夔)(髴髴蒲牢)(貂貀)
(增白澤增獺)(增角端)
獼猴一
原毛詩草蟲經曰猱獼猴也楚人謂之沐猴老者為獑
(在咸反)猢獑猢駿捷也其鳴噭噭而悲增本草釋名曰
白虎通云猴候也見人設食伏機則憑高四望善於候
者也猴好拭面如沐故謂之沐而後人訛沐為母又訛
母為獼愈訛愈失矣說文云為字象母猴之形即沐猴
也非牝也猴形似愁胡故曰胡孫莊子謂之狙養馬者
廐中畜之能辟馬病俗亦稱馬留梵書謂之摩斯咤
本草集觧曰猴狀似人而頬陷有嗛(音歉藏食處也)腹無脾以
行消食尻無毛而尾短手足如人亦能竪行聲嗝嗝若
欬孕五月而生子生子多浴於澗其性躁動害物畜之
者使坐杙上鞭棓旬月乃馴也其類有數種小而尾短
者猴也似猴而多髯者豦也似猴而大者玃也大而尾
長赤目者禺也小而尾長仰鼻者狖也似狖而大者果
然也似狖而小者蒙頌也似狖而善躍越者獑□也似
猴而長臂者猨也似猨而金尾者狨也似猨而大能食
猨猴者獨也原抱朴子玉策記曰山中申日稱人君
猴也猴夀八百歲增又曰獼猴八百歲變為猿又五
百歲變為玃又一千歲變為蟾蜍元康地記曰猨與
獼猴不共山宿臨旦相呼瓜哇國山多猴不畏人呼
以霄霄之聲則出或投以果實則其二大猴先至土人
謂之猴王猴夫人食畢羣猴食其餘胡孫脂人摘去
毛髮者以塗之則不出原爾雅曰累猴似猴南海人
名為累猴也玃似犬母猴也色蒼黑能攫持人好顧盼
也胛玃父善顧蜼卬鼻而長尾(蜼似獼猴而大蒼黑色尾長數尺似獺尾末有)
(岐鼻露上向雨則自懸於樹以尾塞鼻)又曰貀(女&KR0632;反)無前足狙玃屬也
□(竭於反)如豹而形似獼猴多䰅奮迅其頭能舉石以摘
於人也又曰蒙頌似猴而小紫黑色可畜以捕鼠勝
猫增蒙頌一名蒙貴乃蜼之又小者也玃純牡無
牝故又名玃父亦曰猳玃善攝人婦女為偶生子又神
異經云西方有獸名□大如驢狀如猴善緣木純牝無
牡羣居要路執男子合之而孕此亦玃類而牝牡相反
者玃名曰猿玃又名馬化豦按郭璞云建平山中
有之大如狗狀如猴黃黑色西山經云崇吾之山有獸
焉狀如禺長臂善投石名曰舉父即此也原說文曰
□(火屋反)類犬腰以上黃腰以下黑食母猴增獨似猨
而大其性獨一鳴即止故諺曰獨一鳴而猿散或云即
黃腰也狨狀大小類猨長尾作金色俗名金線狨輕
捷善緣木甚愛其尾人以藥矢射之中毒即自齧其尾
也宋時文武三品以上許用狨座以其皮為褥也狨
毛柔長如絨可以藉可以緝故謂之狨而猱字亦從柔
也或云生於西戎故從戎也猱古文作&KR1725;象形今呼長
毛狗為猱取此象獑猢說文作□□乃蝯蜼之屬黑
身白腰如帶手有長毛白色似握版之狀蜀地志云獑
猢似猴而甚捷在樹上歘然騰躍如飛鳥也原劉欣
期廣州記曰猦母似猨無尾見人若慙屈頸叩頭打殺
得風還活(詳貍)增莊子曰今取猨狙而衣周公之服彼
必齕齧挽裂盡去而後慊原楚辭曰獼猴兮熊羆慕
類兮似悲增西京賦曰杪木末擭獑猢郭璞江賦
曰迅蜼臨虛以騁巧孤玃登危而雍容
獼猴二
增莊子曰吳王浮於江登於狙之山衆狙見之恂然棄
而走有一狙焉委蛇攫搔見巧乎王王射之敏給摶矢
王命相者趣射之狙死王顧謂其友顔不疑曰之狙也
伐其巧恃其便以傲予以至此極也列子曰宋有狙
公愛養狙而家匱將限其食曰與若芧朝三而暮四衆
狙皆怒曰然則朝四而暮三衆狙皆悅原韓子曰燕
王徵巧術人請以棘刺之端為母猴母猴成巧人曰人
主欲觀之必半歲不入宮不飲酒食肉雨霽日出視之
晏隂之間而棘刺之母猴乃可見也燕王曰寡人不能
觀也增淮南子曰楚人有烹猴而召其鄰人以為狗
羹也而甘之後聞其猴皆據地而吐之此為未始知味
者也原漢書曰韓生勸項羽都關中羽曰吾聞富貴
不還故鄉如衣錦夜行乃燒宮室都彭城韓生曰人言
楚人沐猴而冠果然又曰長信少府檀長卿為沐猴
與狗鬭盖寬饒奏免之增抱朴子曰滕永叔常畜一
大獼猴鎻著牀間犬忽齧殺之永叔便合鎻埋後百許
日有見獼猴走上永叔承塵上驚指之曰獼猴何以被
傷血流斷走乎永叔曰始乃知猴死復有鬼也搜神
後記曰晉太元中丁零王翟昭後宮養一獼猴在妓女
房前前後妓女同時懷姙各産子三頭出便跳躍昭方
知是猴所為乃殺猴及子妓女同時號哭昭問之云初
見一年少著黃練單衣白紗帢甚可愛笑語如人南
史曰魚弘為湘東王鎮西司馬述職西上道中乏食於
窮洲之上捕得數百獼猴膊以為脯以供酒食天監
起居注曰林邑王范績乞内附為臣兼獻白猴一頭
汀州志曰唐大歴中有猴數百集古田杉林中里人欲
伐木殺之中一老猴忽躍去近鄰一家縱火焚屋里人
懼亟走救火於是羣猴脫去野人閒話曰蜀中有楊
千度者善弄胡孫會人言語一日内廄胡孫絶維上殿
閣蜀主令射之三日不得内監奏千度能弄胡孫試令
捉之楊遂以十餘頭戱於殿前内廏者亦在舍上窺之
楊高聲曰奉勅把舍上胡孫来果立致於殿前蜀主大
悅厚賜千度内臣因問其教之之術對曰胡孫乃獸實
不會人語先餌以靈砂變其獸心然後可教耳湘山
野錄曰南唐李後主獵青龍山一牝狙觸網見主兩淚
稽顙指其腹戒虞人保守之是夕誕二子還幸大理寺
錄囚繫有大辟婦以孕在獄未幾誕二子煜感狙事罪
止於流
獼猴三
原抱梁升木(袁淑俳諧集常山王九命文曰及至圖身失所羈靮人間馴纓服制惟意所牽)
(登楹而遨抱梁而眠拾摭遺餘恣口所便雅毛詩曰無教猱升木毛萇注曰猱猨屬也孫炎注爾曰猱母猴)
(也)丹脣赤足(上傅休奕猨猴賦猨下江乘地記並詳)騎牛服鼠
(郭須魏晉世語曰司馬宣王辟周泰為新城太守尚書鍾毓謂泰曰君釋褐登宰府乞兒乘小車一何駛泰曰)
(君明公之子少有文彩故守吏職獼猴乘土牛一何遲衆賓悅服王充論衡曰蚊蝱之力不如牛馬牛馬困)
(於蚊蝱有勢也鹿之角足以觸犬猴之手足以搏鼠然而鹿制於犬猴服於鼠爪不利也)蟲質
獸身(譙子法訓曰人之所以貴者以其禮節也人而無禮其獼猴乎雖人像而蟲質也下見阮籍獼猴)
(賦)增孫供奉尾君子(幕府燕閒錄唐昭宗播遷隨駕冇弄猴者猴頗馴能隨班)
(起居昭宗賜以緋袍號孫供奉羅隐詩何如學取孫供奉一笑君王便著緋是也朱梁篡位取此猴令殿下起)
(居猴望見全忠徑趨其前跳躍奮擊遂被殺曰清異錄郭休隐居泰山畜一胡孫謹恪不踰規矩呼尾君子)
猿父王孫(嘉祐雜志猴部頭猿父也衣以俳優服常在昭宗側廣雅猴一名狙一名王)
(孫一名胡孫)擘鳶侵黍(昔人有畜子母猴一日鳶飛下摶其子對母啄其腦食其髓胡)
(孫哀鳴不食徑於廚中取肉一片戴頂上往中庭似有所伺逡巡鳶果来搏肉胡孫兩手撦擘其翅齧腦食髓)
(衆見之甚為快意乞神仙傳有人種黍山中患獼猴食之聞介象有道術辟猴之法象曰明日往視黍所望)
(見羣猴便大喚語之曰己白介君教莫侵食黍此人明日往視黍遇羣猴適欲下樹因述象語遂各自還山)
緣柱滿山(上見梅堯臣詩獻二程遺書程伯淳遊山山僧云晏元南来獼猴滿野戱為)
(一絶云聞說獼猴性頗靈相車来便滿山迎鞭驘到此何曾見始覺毛蟲亦世情)如拳若
欬(崇安志武夷山多獼猴其小者僅如拳下見猴一本草集觧)為鮓噉羹(異物志南)
(方人以獼猴頭為鮓千臨海異物志安家夷好噉猴頭羹諺言人能負人石之粟不願負人猴頭羹臛)
獼猴四
增詩唐杜甫從人覓小胡孫詩曰人說南州路山猨樹
樹懸舉家聞若欬為寄小如拳預哂愁胡面初調見馬
鞭許求聰慧者童稚捧應顛宋梅堯臣詩曰嘗聞養
騏驥辟意繫獼猴供奉新教藝將軍舊病偷聊看緣柱
杪尚想傍崖頭更祝南州使如拳試為求蘇轍山胡
孫詩曰山胡擁蒼翠兩耳白茸茸野樹啼終日黔山深
幾重啄雞探細石噪虎上孤峯被執應多恨筠籠僅不
容黃庭堅詩曰直宜少陵覓未觧柳州憎婢喜常儲
粟奴顛屢掣繩
原賦後漢王延夀王孫賦曰原天地之造化實神偉之
□竒道淵微以密妙信無物而弗為有王孫之狡獸形
陋觀而醜儀顔狀類乎老公軀體似乎小兒眼□(崖)□
(五流反)以眩(乎盼反)卹視□(戢)睫以䀗(乎悅反)睳(乎迷反)突(烏決反)
高目而曲頞䁵(儇)□(乎久反)歴而隳離鼻&KR2737;(許觧反)齁(許候反)
以䶋(吸)&KR2435;(許夾反)耳聿役以適(摘)知口嗛(呼忝反)呥以䶨(則咸)
(反)齺(鄒)脣□(制狹反)㗩(而懾反)以&KR2863;(疋卑反)□(妍卑反)齒崖崖以
齴(獻)齴嚼&KR3096;□(染)而囁(而葉反)唲儲糧食於兩頰稍委輸
於胃脾踡兔蹲而狗踞聲歴鹿而喔吚或嗝(古厄反)嗝而
&KR2203;&KR2203;又嘀(的)嗅(火歴反)其若啼姿僭傔(呼店反)而惣贛(音貢)豁
盱䦧以瑣䤈眙(苔)睕(苑)䁓(子公反)而□(覓)䁑(錫)盶(阮)□(而兖)
(反)□而踧□(訾)生深山之茂林處嶄巖之嶔﨑性&KR1536;猜
而㺕疾態峰出而横施緣百仞之高木攀窈裊之長枝
背牢落之峻壑臨不測之幽溪尋柯條以宛轉或捉腐
而登危若將頹而復著紛絀(黜)絀以陸離或羣跳(土弔反)
而電透或瓜懸而瓠垂上觸手而拏攫下對足而登跂
互攀攬以狂接夐儵□而奄赴時遼落以蕭索乍睥睨
以容與或蹂趹(決)以跳迸又咨陬而攅聚扶嶔崟以□
(陳)椽(勅緣反)躡危臬而騰舞忽湧逸而輕迅羌難得而覼
縷同甘苦於人類好哺糟而啜醨乃設酒於其側競争
飲而□(火緣反)馳&KR3842;(火蜀反)陋䣱(火侯反)以迷醉矇眠睡而無
知暫挐鬃(子公反)以□(火結反)縛遂纓絡以縻羈歸鎻繫於
庭廏觀者吸咽而忘疲晉阮籍獼猴賦曰夫獼猴直
其微者也猶累於下陳體多似而匪類貎乖殊而不純
外察慧而無度故人面而獸心性偏凌而干進似韓非
之囚秦揚眉額而驟眒似巧言而偽真整衣冠而偉服
懷項王之思歸耽嗜慾而眄視有長卿之妍姿沐蘭湯
而滋穢匪宋朝之媚人終嗤弄而處紲雖近習而不親
增文唐柳宗元憎王孫文曰王孫之德躁以囂勃諍號
呶唶唶疆疆雖羣不相善也食相噬齧行無列飲無序
乖離而不思有難推其柔弱者以免好踐稼蔬所過狼
藉披攘禾實未熟輙齕齩投注竊取人食皆以自實其
嗛山之小草木必凌挫折撓使之瘁然後已故王孫之
居山山恒稿然則物之甚可憎莫王孫若也
果然一(猶附)
原吴錄地里志曰九真胥浦縣有獸名果然猨狖(一作豽)
類也色青赤有文居樹上此郡及日南皆有之南方
草物狀曰果然獸生在山林上民人以毒弓射之剥取
皮皮文青赤白色縫相連作席出九真日南郡南州
異物志曰交州以南有果然獸其鳴自呼身如猨犬面
通身白色其體不過三尺而尾長四尺餘反尾度身過
其頭視其鼻仍見兩孔仰向天其毛長柔細滑澤色以
白為質黑為文視如蒼頭鴨脇邊斑文集十餘皮可得
一褥繁文麗好細厚温煖增國史補曰果然猨屬頬
有髥髥黑性好理髥又愛其類生相序死相赴取一果
然數十果然可得蓋聚族而啼殺之不去夷堅續志
曰果然似猨而差大行則大者前小者後有為射中者
則生者拔死者箭自刺而死可謂仁義之獸矣果然
九真土人號曰歌然本草釋名曰大者為然為禺小
者為狖(或作貁□)為蜼(或作&KR1702;)南人名仙猴俗作猓&KR1738;本草
集觧曰爾雅蜼仰鼻而長尾即此也毛采斑爛尾末有
岐雨則以岐塞鼻古者畫蜼為宗彝亦取其孝讓而有
智也或言猶豫之猶即狖也其性多疑見人則登樹上
下不一甚至奔觸破頭折脛故人以比心疑不決者而
俗呼騃愚為癡&KR1702;也段氏遊蜀記曰戎人進果然褥
皂褐碧三色相間
果然二
原賦魏鍾毓果然賦曰果然似猴象猨黑頬青身肉非
嘉餚唯皮為珍
原啟梁張纉謝皇太子賚果然褥啟曰伏以狐裘熊席
徒負舊名黑豹青&KR0968;未能適體嚴冰在節朔飈結宇吹
綸愧煖挾纊慙温但勤非伏寢恩重夜覆道媿經明坐
叨重席仰榮俯媿進退在顔
猩猩一
原山海經曰有獸人面名曰狌狌又曰猩猩知人名
其為獸如豕而人面爾雅曰猩猩小而好啼禮記
曰猩猩能言不離禽獸孫卿子曰猩猩能言笑亦二
足無尾而君子啜其羹食其胾故人非以二足無毛以
知禮也呂氏春秋伊說曰肉之美者猩猩之脣淮
南子萬畢術曰歸終知来猩猩知往(歸終神獸)蜀志曰封
溪縣有獸曰猩猩體似猪面似人音作小兒啼聲既能
人語又知人名人以酒取之猩猩覺初暫嘗之得其味
甘而飲之終見羈纓也(增裴炎序曰阮汧曾使封溪見邑人云猩猩在山谷間嘗有數)
(百為羣里人以酒并糟設於路側又爱著屐里人織草為屐更相連結猩猩見酒及屐則知設者祖先姓字及)
(呼名云奴欲殺我舍爾而去復自再三相謂曰試共嘗酒及飲甘味逮乎醉因取屐而著之乃皆獲輙無遺者)
(遂置檻中隨其所欲而飲之將烹里人索其肥者乃自推肥泣而遣之或刺其血問之爾與我幾許猩猩曰二)
(升果足其數若加之鞭捶而問之隨所加而得至於一斗弗如此未肯頓輸)原華陽國志
曰永昌郡有猩猩能言其血可以染朱罽廣志曰猩
猩似狟聲如小兒啼不聞其言出交阯封溪縣括地
圖曰猩猩人面豕身知人名也南方草物狀曰猩猩
之獸生在野狀如㹠子民人捕取交阯武平興古有之
增水經注曰猩猩猨形人面顔容端正善與人音聲
妙麗如婦人對語聞之無不酸楚其肉食之窮年無厭
可以辟穀逸書曰猩猩肉食之令人不昧本草釋
名曰猩猩能言而知来猶惺惺也羅願爾雅翼曰古
之說猩猩者如豕如狗如猴今之說猩猩者與狒狒不
相遠云如婦人被髮袒足無膝羣行遇人則手掩其形
謂之野人(據羅說則似乎後世所謂野女野婆者也)唐蒙博物志曰日南
有野女羣行覓夫其狀白色徧體無衣襦周密齊東
野語曰野婆出南丹州黃髮椎髻裸形跣足儼然若一
媪也羣雌無牡上下山谷如飛猱自腰已下有皮蓋膝
每遇男子必負去求合嘗為健夫所殺死以手護腰間
剖之得印方寸瑩若蒼玉有文類符篆也(合二說與羅氏說觀之則)
(野女似即猩猩矣又雄鼠卵有文如符篆治鳥腋下有鏡印則野婆之印篆非異也)獨異志曰
漢黃霸為封溪令部人陳廉㩦酒并猩猩以獻霸問曰
何物人未及應囊中語曰斗酒并僕耳霸以其物有靈
開囊放之狌狌悲啼而去雲嶠類要曰宋太祖平嶺
南求得猩猩如雄鴨而大取其血染色如渥丹與傳記
所載不同
猩猩二
增詩宋黃庭堅詩曰爱酒醉魂在能言機事疎又曰
桄榔葉暗㯽榔紅朋友相呼墮酒中
原贊晉郭璞猩猩贊曰能言之獸是謂猩猩厥狀似猴
號音若嬰自然知往頗識物情
增銘唐裴炎猩猩銘曰爾形惟猿爾面惟人言不忝面
智不踰身
髴髴一
增本草釋名曰爾雅作狒說文作□從□從囟從禸象
形許慎云北人呼為土螻方輿志曰狒狒西蜀及處
州山中亦有之呼為人熊人亦食其掌剥去皮閩中沙
縣幼山亦有之呼為山大人或曰野人及山魈也鄧
顯明南康記曰山都形如崑崙人通身生毛見人輙閉
目開口如笑好在深澗中翻石覓蟹食之羽獵賦曰
羂嘄陽張衡元圖曰梟羊喜獲先笑後愁吴都賦
曰□□笑而被格周書王會曰成王時州靡國獻□
□本草集觧曰宋建武中獠人進雌雄二頭帝問土
人丁鑾鑾曰其面似人紅赤色毛似獼猴有尾能人言
如鳥聲善知生死力負千鈞反踵無膝睡則倚物獲人
則先笑而後食之獵人因以竹筒貫臂誘之俟其笑時
抽手以錐釘其唇著額候死而取之髮極長可為頭髲
血堪染鞾及緋飲之使人見鬼帝乃命工圖之
髴髴二
原掩目反踵(山海經其狀如人而長黑身有尾反踵見人則笑笑則上唇掩其目交阯及南)
(康郡山中有大者丈餘玉說文曰□□人身反踵自笑□音愚篇音扶沸反)山都(山海經曰□□)
(俗呼山都也)梟羊(說文曰□□一名梟羊)如人(爾雅曰狒狒如人被髮迅走食人)
如麂(說文曰□□如麂善登木)
髴髴三
增贊晉郭璞髴髴贊曰髴髴怪獸被髮操竹獲人則笑
脣蓋其目終亦號咷反為我戮
貂一
原說文曰貂鼠屬也而大黃黑色出丁零國廣志曰
貂出扶餘挹婁魏略曰扶餘國出貂豽魏志曰烏
丸傳挹婁國出好貂今所謂挹婁貂是也魏書曰鮮
卑有貂鼲子皮毛柔軟故天下為名裘增本草釋名
曰貂亦作鼦羅願云此鼠好食栗及松皮土人呼為栗
鼠松狗原東觀漢記曰建武二十五年烏桓獻貂豹
皮詣闕朝賀江表傳曰遼東太守遣使詣孫權送貂
皮千枚欲舉國歸吳增五代史曰耶律德光脫白貂
以衣晉高祖
貂二
原啟梁簡文謝勅賚貂坐褥席啟曰東瀛美毳不著馬
彪之儀北朔文茵豈問張敞所記隂炭既重寒井猶冰
特降殊私温華曲被雖狐白千金織成十種李頒漢被
楊降曹氈不足以髣髴弘慈連類聖澤
鼠一
原易曰艮為鼠爾雅曰鼢鼠(墳地中行者)鼸鼠(以頬裏藏食)鼷
鼠(有毒螫)鼶鼠(鼶音斯)鼬鼠(似鼦赤黃色大尾啖鼠江束呼為鼪)鼩鼠(音劬)鼭鼠
(音時)鼥鼠(音吠)鼫鼠(鼫音石頭似兔尾有黃色好在田中食榖豆)鼤鼠(音問)鼨鼠(音終)
豹文鼮鼠(文彩如豹漢武時得此鼠終軍知之賜帛百匹)鼰鼠(音南見切似鼠而蒼黑色在樹)
(木上)鼯鼠夷□(似蝙蝠肉翅飛且乳亦名飛生音如人食火煙)增本草釋名曰
鼠尖喙善穴故南陽人謂之䶆(音錐)鼠其夀最長故俗稱
老鼠其性疑而不果故曰首鼠嶺南人食而諱之謂為
家鹿原說文曰鼠穴蟲之總名也象形凡鼠之屬皆
從鼠鼨鼠出北地可作裘鼫五伎鼠也能飛不能上屋
能緣不能窮木能浮不能渡谷能穴不能掩身能走不
能先人又曰鼢鼠伯勞之所化也䶄鼠令鼠也(增令玉篇)
(作&KR2332;&KR2794;屬廣韻班鼠也)原本草曰鼹鼠世中一名隐鼠形如鼠
而無尾黑色長鼻增田鼠偃行地中能壅土成坌故
得諸名隐鼠隂穿地中而行見日月光則死田鼠
類鼠而肥多膏旱歲為田害鼹脚絶短僅能行尾長
寸許目極小項尤短最易取或安竹弓射取飼鷹月
令季春田鼠化為鴽夏小正八月鴽為鼠是二物交化
如鷹鳩然也原莊子曰鼹鼠飲河不過滿腹廣志
曰白猿長尾白腹善緣登若家鼠小異者鼢鼠深目而
短尾苖鼠者野鼠也小而短尾天鼠以皮為裘今常名
其裘為天鹿裘黃鼠在田野間為羣害榖麥善走凡狗
不得惟鼠狼能得之增黃鼠晴暖則出坐穴口見人
則交其前足拱而如揖乃竄入穴即詩所謂相鼠有體
韓文所謂禮鼠拱而立者也古文謂之鼲鼠遼人呼為
貔貍或以貔貍為竹䶉貍貛者非亦名令邦黃鼠狀
類大鼠黃色而足短善走極肥穴居有土窖如牀榻之
狀者則牝牡所居之處秋時畜豆粟草木之實以禦冬
各為小窖别而貯之村民以水灌穴而捕之味極肥美
如豚子而脆皮可為裘領遼金元時以羊乳飼之以供
上饍以為珍饌千里贈遺最畏鼠狼能入穴銜出也北
地又有青鼠皮亦可用銀鼠白色如銀古名鼰鼠抱朴
子言南海白鼠毛可為布也百感錄云西北有獸頭黃
鼠短喙無目性狡善聽聞人足音輙逃匿不可卒得土
人呼為瞎撞亦黃鼠類也宣大間産黃鼠土人珍之
凡捕之者必畜鬆尾鼠數隻名夜猴兒能嗅黃鼠穴知
其有無有則入齧其鼻而出原毛詩曰相鼠刺無禮
也衛文公正其羣臣而刺在位不承先君之化無禮儀也相
鼠有皮人而無儀人而無儀不死何為又曰碩鼠碩
鼠無食我黍詩義疏曰樊光謂即爾雅鼫鼠也許慎云
鼫鼠五伎鼠也今之河東有碩鼠大能人立交前兩脚
於頭上跳舞善鳴食人禾稼逐則走入樹空中亦有五
伎或謂雀鼠其形大故序云石鼠也魏今河東河北縣
也詩言其方物宜謂此鼠非今大鼠又不食禾苖本草
又謂螻蛄為石鼠亦五伎古今方士名蟲鳥物異名同
故記也增鼫鼠居土穴樹孔中形大於鼠頭似兔尾
有毛青黃色與鼢鼠俱為田害鼢小居田而鼫大居山
也范成大云賓州鼫鼠專食山豆根土人取其腹乾之
入藥名鼫鼠肚碩大也似鼠而大也關西方音轉鼫
為䶂訛䶂為雀蜀人謂之&KR2408;鼠取其毛作筆俊亦大也
原山海經曰丹熏之山有獸焉其狀如鼠而兔首麋
耳其音如嘷犬以其尾飛名曰耳鼠可禦百毒增按
許慎說文云䴎飛且乳之鳥也故字從鳥又名飛生從
鼠以似形也此物肉翅連尾飛不能上易至礧墜故謂
之䴎俗謂痴物為䴎義取乎此亦名鼯鼠與螻蛄同名
關西山中甚有毛極密俱向下飛人捕取皮為暖帽
按郭氏注爾雅云鼯鼠脚短爪長尾長三尺許飛而
乳子子即隨母後性喜夜鳴山海經云耳鼠即此也其
形翅連四足及尾與蝠同故曰以尾飛生嶺南者好食
龍眼人取其皮毛與産婦臨蓐時持之令兒易生原
東方朔神異經曰北方有曾冰萬里厚百丈有磎鼠在
冰下出焉其形如鼠食草木肉重萬斤可以作脯食之
已熱其毛長可八尺可以為蓐卧之可以却寒其皮可
以蒙鼓其聲千里有美尾可来鼠(此尾所在鼠輙入此聚)束晳
發蒙記曰西域有火鼠之布東海有不灰之木增神
異經曰南方之外有火山長三十里廣五十里其中皆
生不燼之木晝夜火燒暴風猛雨不滅火中有鼠重百
斤毛長二尺餘細如絲可以作布常居火中色洞赤時
出外而色白以水沃之即死織其毛以為布名火浣布
原南康記曰南康英山石室號金堂内金色有金鼠
時見魚豢魏略曰大秦國出辟毒鼠增土撥鼠生
西番山澤間穴土為窠形如獺土人掘取食之魏志云
大秦國辟毒鼠似近此也按唐書有鼧鼥(音駝朴)鼠鼧
鼥言其肥也唐韻作□(音僕)鼥俗訛為土撥耳蒙古人名
荅刺不花皮可為裘甚暖濕不能透原晉太康地記
曰鳥鼠山在隴西首陽縣西南鼠尾短形如家鼠穴入
三四尺鼠在内鳥在外為牝牡增郭璞曰其鳥為䳜
其鼠為鼵原梁州記曰聟水北聟鄉山有仙人唐公
房祠有一碑廟北有大坑碑云是其舊宅處公房舉宅
登仙故為坑焉山有易腸鼠一月三吐易其腸束廣微
所謂唐鼠者也(博物志曰唐房升仙雞狗並去惟以鼠惡不將去鼠悔一月三吐腸也)
劉欣期交州記曰竹鼠如小狗子食竹根出封溪縣
增竹鼠嶺南所珍其狀類松鼠大如兔亦曰竹䶉重可
二三斤此鼠食筍故腴美得之最艱竹䶉亦名竹㹠
䶉狀其肥㹠言其美也燕山錄曰煮羊以䶉煮鱉以
蚊物性相感也本草集觧曰鼠類頗繁爾雅說文所
載後世不能悉知(□鼶鼮鼥鼭鼤鼨䶈八鼠皆無考証)後世所知者二書
或未盡載可見格物無窮也□□(音離艾)孫愐云小鼠
也相銜而行(按秦記及草木子皆載羣鼠數萬相銜而行以為鼠妖者即此也)鼩鼱
(音劬精)似鼠而小即今地鼠也蹷鼠今契丹交河北地
有跳兔頭目毛色皆似兔而爪足似鼠前足僅寸許後
足近尺尾亦長其端有毛一跳數尺止即蹶仆此即蹶
鼠也(詳比肩獸)鼬狀似鼠而身長尾大黃色帶赤其氣極
臊臭許慎所謂似貂而大色黃而赤者是也其毫與尾
可作筆嚴冬用之不折世所謂鼠䰅栗尾者是也按
廣雅鼠狼即鼬也一名□(音谷)鼠一名地猴江南呼為鼪
其色黃赤如柚故名此物健於捕鼠及禽畜又能制蛇
虺莊子所謂卑身而伏以候敖者東西跳梁不避高下
者是也鼷鼠極細卒不可見食人及牛馬䓁皮膚成
瘡至死不覺故亦曰甘口鼠爾雅云有螫毒左傳云食
郊牛角者即此物也原劉敬叔異苑曰西域有鼠王
國鼠大如狗中者如兔小者如常鼠頭悉白然帶以金
枷商賈有經過其國不先祈祀者則齧人衣裳世得沙
門咒願便獲無他衆僧釋道安昔至西方親見如此俗
諺云鼠得死人目睛則為王增酉陽雜俎曰舊說鼠
王其溺精一滴成一鼠一說鼠母溺一滴成一鼠時有
鼠災多起於鼠母鼠母所至處動成萬鼠其肉甚美
按晉書云宣城郡出驢鼠大如牛形似鼠庳脚類象而
驢蹄毛灰赤色胸前尾上白色有力而鈍金樓子云晉
寧縣境出大鼠狀如牛土人謂之偃牛時出山遊毛落
田間悉成小鼠苖稼盡耗梁書云倭國有山鼠如牛又
有大蛇能吞之又爾雅云□身似鼠而馬蹄長䰅而賊
一歲千斤秦人謂之小驢者即此物也錄異記曰鼴
鼠首尾如鼠色青黑短足百指形大重千餘斤出零陵
郡界不知所来民有災及為惡者鼠輙入其田中振落
毛衣皆成小鼠食其苖稼而去或捕得鼴鼠者治其皮
為帶頗能&KR2531;皺為其三毛出於一孔與常皮有異人多
寳之原抱朴子内篇曰玉策記稱鼠夀三百歲滿一
百歲者則色白善憑人而卜名曰仲能知一年中吉凶
及千里外事也郭氏玄中記曰百歲之鼠化為蝙蝠
方言曰蝙蝠自關而東謂之服翼或謂之飛鼠或謂
老鼠或謂之仙鼠自關而西秦隴之間謂蝙蝠北燕謂
之蟔蟙淮南子萬畢術曰狐目貍腦鼠去於其穴被
髮向北呪殺巫鼠又曰使蟹捕鼠必不得博物志
曰鼠食巴豆三年重三十斤增段成式曰鼠食鹽而
身輕食砒而即死又曰鼠膽在頭活取則有原地
鏡圖曰黃金之見為火及白鼠增錄異記曰白鼠身
毛皎白耳足紅色眼眶赤赤者乃金玉之精伺其所出
掘之當獲金玉鼠五百歲即白耳足不紅者乃常鼠也
原百怪書曰鼠咋人衣領有福至吉增續雜俎曰
鼠齧上服有喜凡齧衣欲得有蓋無蓋凶原京房易
飛候曰鼠舞國門厥咎亾鼠舞於庭厥咎誅死風角
要占曰長吏居官厭盜賊法以生鼠九枚置籠中埋於
地秤九百斤土覆坎深各二尺五寸築之令堅固雜
五行書曰停部取停部地土塗竈水火盜賊不經塗屋
四角鼠不食蠶塗倉而鼠不食稻以塞埳百日鼠種絶
增𤨏碎錄曰甲子夜鼠伏庚申夜蝙蝠伏朝野僉
載曰嶺南獠氏好為蜜唧即鼠胎未瞬通身赤蠕者飼
之以蜜釘之筵上囁囁而行以筯夹取咬之唧唧作聲
故曰蜜唧雲南志曰廣南儂人飲食無美味嘗醢鼷
鼠捕飛蟲噉之原尹文子曰鄭人謂玉未理者為璞
周人謂鼠未腊者為璞莊子曰百鳥高飛以避矰弋
之患鼷鼠深穴於神丘之下以避薰鑿之患增尸子
曰松柏之鼠不知堂密之有美樅(說文山如堂者密)原賈誼
書云鄙諺曰欲投鼠而忌器此善喻也近器尚憚况貴
大臣之近於帝王乎
鼠二
原左傳曰齊侯將為臧紇田紇聞之見齊侯與之言伐
晉對曰多則多矣抑君似鼠夫鼠晝伏夜動不穴於寢
廟畏人故也今君聞晉之亂而伐焉寧將事之非鼠而
何乃弗與田晏子春秋曰景公問晏子治國何患對
曰社鼠者不可薰不可灌君之左右出賣寒熱入則比
周此之謂社鼠也莊子曰惠子相梁莊子往見之或
謂惠子曰莊子欲代子相於是惠子恐搜於國中三日
三夜莊子見之曰南方有鳥其名鵷雛子知之乎夫鵷
雛發南海飛至北海非梧桐不止非竹實不食非醴泉
不飲於是鴟得腐鼠鵷雛過之仰而視之曰嚇今子欲
以梁國嚇我耶列子曰虞氏者梁富人也登高樓臨
大路設樂陳酒擊博其上而遊侠相隨行樓下博者射
中而笑鳶墮腐鼠而中遊侠遊侠相與語曰虞氏富久
矣常有輕人之志吾不侵犯之而乃辱我以腐鼠請滅
其家乃攻於虞氏大滅之史記曰李斯少時為鄉中
吏見吏舍厠中鼠食不潔人犬數驚之入倉見鼠食積
粟居大廡下無人犬之憂乃歎曰人賢不肖如鼠在所
自處耳又曰張湯杜陵人也其父為長安丞出外湯
為兒守舍而鼠盜肉其父還怒乃笞湯湯掘遂得盜鼠
及餘肉劾鼠掠治傅爰書(謂傳囚也爰易也以此書易驗也)訊鞫論報
并取鼠與肉具獄磔堂下其父見之視其文辭如老獄
吏漢書左馮翊韓延夀有罪下獄楊惲上書訟延夀
郎中丘常謂惲曰聞君侯訟韓馮翊當得活惲曰事何
容易硜硜者未必全也我不能自保真人所謂鼠不容
穴坐銜窶藪也又曰蘇武使匈奴匈奴徙武北海上
無人處使牧羝羊羝羊生乳乃歸武至海上廪食不至
乃掘野鼠草實而食之增搜神記曰漢成帝建始四
年九月長安城南有鼠銜黃藁柏葉上民冢柏及榆樹
上為巢桐柏為多巢中無子皆有乾鼠矢數升原竇
氏家傳曰竇攸治爾雅舉孝廉為郎世祖與百僚大會
靈臺得鼠身如豹文熒有光澤世祖異之問羣臣莫知
惟攸對曰名鼮鼠詔問何以知之攸曰見爾雅詔案視
書如攸言賜帛百匹詔諸侯子弟從攸受爾雅魏志
曰公子倉舒早慧太祖馬鞍在庫為鼠所齧庫吏懼罪
冲以刀穿單衣如鼠齧者謬為失意貌太祖問之冲對
曰鼠齧衣不吉是以憂戚太祖曰無所苦也俄而庫吏
以齧鞍聞太祖笑曰兒衣在側尚齧况馬鞍懸柱乎一
無所問(詳諸王)又臧洪傳曰洪為袁紹所圍糧乏乃掘
鼠而食增酉陽雜俎曰王肅以銅為逐鼠丸晝夜自
轉原列異傳曰中山王周南正始中為襄邑長有鼠
衣冠出廳事語曰爾某日當死周南不應至期復出冠
幘絳衣語曰爾日中當死復不應入復更出日適中鼠
曰周南汝不應死我復何道遂顛蹶而死即失衣冠視
如常鼠也秦州記曰乞伏虜乾歸未移枹罕金城見
鼠有數萬頭將諸小鼠各各銜馬屎羣移而度洮麗二
水悉至枹罕自是二年而乾歸徙焉晉陽秋曰大興
中衡陽區純作鼠市四方丈餘開四門門有一木人縱
四五鼠於中欲出門木人輙以椎椎之增晉書曰郭
璞過江宣城太守殷浩引為參軍時有物大如水牛灰
色卑脚脚類象胷前尾上皆白大力而遲鈍来到城下
浩使人伏而取之令璞作卦得遯之蠱其卦曰艮體連
乾其物壯巨山潛之畜匪兕匪虎身與兔并精見二午
法當為禽兩翼不許遂被一創還其本墅按卦名之是
為驢鼠卜適了伏者以戟刺之遂去不復見郡紀綱上
祠請殺之巫云廟神不悅曰此是䢼亭驢山君鼠使詣
荆山暫来過我不須觸之其精妙如此晉淳于智善
厭勝劉柔夜卧鼠齧其左手中指智曰是欲殺君而不
能當為君使其反死乃以朱書手作田字使露手卧眀
旦有大鼠伏死於前原幽明錄曰吴北寺終祚道人
卧齋中鼠從坎出言終祚後數日必當死終祚呼奴令
買犬鼠云亦不畏此也但令犬入此戶必死須臾犬至
果然終祚乃下聲語其奴曰明市顧十擔水来鼠已逆
知之云止欲水澆取我我穴周流無所不至竟日澆灌
了無所獲密令奴更借三十餘人鼠云吾上屋居奈我
何時處在屋上奴名周鼠云阿周盜二十萬錢叛後試
開庫實如所言也奴亦叛去終祚當為商賈閉其戶而
謂鼠曰汝欲我富耳今遠行勤守吾房中勿令有所零
失也時桓靈寳在南州禁殺牛甚急終祚載數萬錢竊
買牛皮還東貨之得二十萬還室猶閉一無所失怪亦
絶遂大富述異記曰宋南譙王劉義宣鎮荆州府吏
蔡鐵善卜宣射得一白鼠置函中乃召鐵使卜函中何
物謂中者當厚賞否即加重罰鐡兆成笑曰具已知矣
公曰狀之鐵曰兊色之鼠背明戶彎弧射之絶左股鼠
孕三雄而兩雌若不見信剖腹而立知公乃使剖鼠腹
皆如鐡言即賜錢一萬增金樓子曰齊鬱林王夜中
與宦者共刺鼠至曉每夜輙得十籃南史曰東昏侯
在東宮常夜捕鼠達旦以為笑樂談藪曰北齊蕭悉
達服帶為鼠齧楊遵彦戲之曰當遷官未幾除家令尋
失官鼠後齧其鞾遵彦曰當復得官悉達曰鼠便為吏
部尚書何關人事北齊書曰李曉字仁略釋褐員外
侍郎尒朱榮之害朝士將行曉衣冠為鼠所噬遂不成
行得免河隂之難孔帖曰黃君漢為李密守柏崔義
元見羣鼠渡河曰此王敦亾兆也因說君漢以城歸
舊唐書曰罽賓國武德十六年獻褥特鼠喙大而尾赤
能食蛇有被蛇螫者鼠即嗅而尿之瘡即愈五行志
曰龍朔元年涪州貓鼠同處又曰弘道初梁州倉有
大鼠長二尺餘為貓所齧數百鼠反齧貓少選聚萬餘
鼠州遣人捕擊殺之餘皆去孔帖曰李林甫一日取
書囊訝其重開而視之一大鼠躍出化為蒼犬怒目張
牙仰視林甫以物擊之鼠即應手而斃林甫惡之月餘
而卒廣異記曰御史中丞畢杭為魏州刺史陷於祿
山賊中尋欲謀歸順而未發數日於庭中忽見小人長
五六寸數百枚游戲自若家人擊殺明日羣小人白服
而哭載死者以喪車凶器一如士人送喪之備仍於庭
中作冢葬畢遂入南墻穴中甚驚異之發其冡得一死
鼠乃作熱湯沃中久而掘之得死鼠數百枚後十餘日
杭一門遇害河東記曰李知微夜遊文成宮下初月
微明見數十小人皆長數寸聚立古槐下有一紫衣者
擁侍十餘輩悉稍長有一人白長者曰某當為西閣舍
人一人曰某當為殿前錄事一人曰某當為司文府史
一人曰某當為南宮書佐一人曰某當為馳道都尉一
人曰某當為司城主簿一人曰某當為遊佃使者一人
曰某當為東垣執戟言訖相引入穴而去眀日掘視之
乃鼠也宣室志曰寳應中有李氏家於洛陽不畜貍
者三世忽一日李氏大集親友會食私堂既坐而門外
有數百鼠俱人立以前足相鼔如甚喜狀李氏親友乃
空其堂而縱觀人去且盡堂忽摧圯無一傷者又曰
唐縉大歴中嘗將入朝其前榻囊中忽有一鼠長尺餘
躍出公大懼後數日貶縉雲守唐書曰路敬潛為遂
安令到官有鼠數十走於前左右驅之擁仗而號敬潛
不為懼久之遷衛令又曰王孝傑為清邊道總管初
進軍平州白鼠晝入營頓伏皆謂白質歸命天亡之兆
及戰乃孝傑覆焉闕史曰許昌郗尚書士美元和末
為鄂州觀察一日晨興束帶已畢左手引鞾未及陷足
忽有一巨鼠過庭北面拱立而舞入座大怒驚叱之略
無懼意自擲鞾以擊鼠則奔逸有毒虺墜於鞾中聞
竒錄曰進士李昭嘏舉十上不第時登科年已有主司
並無薦託之地主司晝寝忽窺見一軸文卷在枕前看
其題處乃昭嘏之卷令遷於架上復寝暗視有一大鼠
取其卷銜其軸復還枕前再三如此昭嘏来春及第主
司問其故乃三世不養貓皆云鼠報酉陽雜俎曰田
在實太和中嘗過蔡州北路側有草如蒿莖大如指其
端聚葉似鷦鷯巢在顛折視之葉中有小鼠數十纔若
皂荚子目猶未開啾啾有聲天復中隴右大饑其年
秋稼甚豐將刈之間大半無穗有人就田畔劚鼠穴求
之所獲甚多於是家家窮穴有獲五七斛者相傳謂之
劫鼠倉飢民皆出求食濟活甚衆洞微志曰虞部郎
中周仁得監永豐倉有通謁云江州進士褚昌及見之
如十歲小兒出一啟為贄曰幽室微光寒泉涸滴莊周
之壑已空孔緒之車何適仁得問孔緒之車出何書乃
厲聲呼仁得祖父名化為大鼠入倉而去葆光錄曰
陳太者家貧好施嘗夜見一白鼠雪色緣其樹或上或
下久之揮而不去陳言於妻子曰衆言有白鼠處即有
藏遂掘之果獲白金五十錠稽神錄曰建康人方食
魚棄魚頭於地俄而壁下地穴中有人乘馬鎧甲分明
人不盈尺手執長槊徑刺魚頭馳入穴去如是數四即
掘地求之見數大鼠魚頭在焉惟有筯一隻了不見甲
馬無何其人卒又曰太廟齋郎盧嵩所居釜鳴竈下
有鼠如人哭聲因祀竈竈下有五大鼠各如方色盡食
所祀之物復入竈中其年嵩選補興化尉竟無怪又
曰龍武統軍柴再用嘗在廳事憑几獨坐忽有鼠走至
庭下向再用拱立如欲拜揖之狀再用怒呼左右左右
皆不至即自起逐之鼠乃去而廳屋梁折所坐牀几盡
壓碎再用後為盧鄂宣三鎮節度使卒又曰蘇長史
者將卜居京口此宅素凶妻子諫止之蘇曰吾必獨住
始宿一夕有三十餘人皆長尺餘道士冠褐衣来謁蘇
曰此吾等所居也君必速去不然禍及蘇怒持杖逐之
皆走入宅後竹林而沒即掘其處獲鼠三十餘頭皆殺
之宅不復凶矣又曰侍御史盧樞言其昔為建州刺
史嘗暑夜獨居寢室望月於中庭既出戶忽聞堂西階
下若有人語笑聲躡足窺之見七八白衣人長不盈尺
男女雜坐飲酒几席什器皆具而微獻酬久之席中一
人曰今夕甚樂但白老將至奈何因歎叱須臾坐中皆
突入隂溝中遂不見後數日罷郡新政家有貓名白老
既至白老自堂西階地中獲鼠七八皆殺之宋高僧
傳曰釋善無畏至烏萇國有白鼠馴擾日獻金錢宋
史曰神宗生於濮王宮羣鼠吐五色氣成雲遼史國
語觧曰地拍田鼠名正旦日上於窗間擲米團得隻數
為不利則燒地拍鼠以禳之元五行志曰至正二十
年慶陽延安寧安等州野鼠食稼初由鶉卵化生既成
牝牡生育日滋百畆之田一夕俱盡明成化二年長
樂士人陳豐獨坐山齋梁上二鼠相鬭忽墜為二老翁
長可五六寸對坐劇飲聲如小兒既而有二女子歌舞
勸酬其歌詞云天地小如㗋紅輪自吞吐多少世間人
都被紅輪誤又云去去去此間不是留儂處儂住三十
三天天外天玉皇為儂養男女酒既闌乃合為一大鼠
向士人作拱揖狀而去
鼠三
原食火飲泉(爾雅曰鼯鼠夷由郭璞注曰狀如小狐食煙火能從高赴下不能從下上高)
(沈懷遠南越志齕鼠似鼹鼠常洞地穴飲泉噬竹)銜炷齧鞍(釋法顯佛遊本記曰祇園)
(精舍燒香燃燈續明日月不絶鼠銜炷燒幡蓋遂及精舍都盡下詳鼠二魏志)玉星金
室(春秋運斗樞曰玉衡星散而為鼠下詳鼠一南康記)尾白毛蒼(郭璞洞林曰宣)
(城郡有隐鼠大如牛形似鼠象脚脚有三甲皆如驢蹄身赤色胷前尾上白異物志曰鼠母頭脚似鼠毛蒼)
(口銳大如水牛而畏狗水田時有外災起於鼠)盜肉捧珠(上詳鼠二史記劉敬叔異苑)
(曰景平中東陽大水永康蔡喜夫避住南壟夜有大鼠浮水而来伏喜夫奴床角奴愍而不犯每以飯與之水)
(勢既退喜夫得反故居鼠以前脚捧青紙裹三斤許珠著奴床前啾啾狀如欲語者也)有皮
無骨(上詳鼠一毛詩化干寳搜神記曰晉太康中會稽郡蟛蜞及蟹皆為老鼠大食稻為災始成者冇)
(肉而無骨)腹白背蒼(上詳鼠一廣志肉郭璞曰鼯鼠狀如小狐似蝙蝠足短尾頭脇毛)
(紫背上蒼文腹下黃喙領雜白也)爪長尾短(爾雅曰鼯鼠夷由郭璞注曰狀如小狐脚)
(短爪長廣下詳鼠一志)食鳥毁牛(爾雅曰鼹鼠郭璞注曰江東呼鼹鼠者似鼠大而食)
(鳥在樹木上也寝魏文帝與王朗書曰蚤蝨雖細困於安鼷鼠雖微猶毁郊牛)尾飛背
騰(上詳鼠一山海經下見郭璞飛鼠贊)肉萬斤夀三百(上神異經並下抱朴子)
(詳鼠一)見東宮獲北苑(晉起居注曰元康元年五月白鼠一見東宮魏書曰永)
(興三年春於北苑獲白鼠尋死剖之腹中三子盡白)穿墉發機(詩誰謂鼠無牙何以穿我)
(墉為千鈞之弩不鼷鼠發機)貓食犬捕(大蜡迎貓為其食田鼠也使犬捕鼠)
畏人聞論(詩序碩鼠刺貪也刺其君蠶食於民貪而畏人若大鼠也說苑曰梁上鼠飽聞長)
(者論)正月出季春化(大戴禮曰正月田鼠出田鼠者鼷鼠也月令云季春之月田)
(鼠化為鴽)見芳林養會稽(齊武時白鼠見芳林園中中會稽山中有人姓蔡隐山)
(養鼠千頭呼之即来遣之即去時人謂之稻仙也)增吐腸燒尾(上詳鼠一梁州記)
(𤨏言竇璠久不第晩娶宇文翊女遂登科時杜尚宅遺火云因鼠尾曳火而作韋說因謂璠日魚將化龍雷為)
(燒尾近日鼠亦有燒尾者璠大慙)盜米齧衣(劉敬叔異苑南陽趙度少好異術度有白)
(米為鼠所盜乃披頭把刀畫地作獄四面開門向東長嘯羣鼠俱到咒之曰凡非噉者過惟止者十餘乃剖腹)
(視之有米在焉至許邁别傳曰邁小名映冇鼠齧映衣乃作符召鼠畢中庭映曰齧衣者留不齧衣者去羣)
(鼠並去惟一鼠獨住伏於中庭而不敢動)書符銘刀(桂苑叢談僖宗末廣陵丏者杜可均)
(嘗大雪訪街西酒家姓樂者求飲見主事者曰人以衣襖換酒收蔵不謹鼠齧其衣杜即令治淨室曰頃年記)
(一符能却鼠試書之既有騐可書此室永無鼠矣主得符焚之鼠遂絶蘇軾却鼠刀銘野人有刀不愛遺余)
(長不滿尺劍鉞之餘文如連環上下相繆錯之則見或漫如無昔所從得戒以自隨畜之無害暴鼠是除有穴)
(於垣侵堂及室跳床撼幕終夕窣窣叱呵不去啖齧棗栗掀杯䑛缶去不遺粒不擇道路仰行躡壁家為兩門)
(窘則旁出輕趫捷猾忽不可執吾刀入門是去無跡又冇甚者聚為怪妖晝出羣鬭相視睢盱舞於端門與王)
(雜居猫見不噬又乳於家狃於永氏謂世皆然亟磨吾刀槃水致前炊未及熟肅然無蹤物豈有是以為不誠)
(試之彌旬凛然以驚夫猫鷙禽晝廵夜伺拳腰弭耳目不及顧䰅搖於穴走赴如騖碎首屠腸終不能去是獨)
(何為宛然尺刀匣而不用無有爪牙彼孰為畏相率以逃嗚呼嗟夫吾苟有之不言而喻是亦何勞)走
穴入角(孔帖黃巢檄關戍曰吾道淮南逐高駢如鼠走穴五代史南漢劉□病卧召右僕射與)
(語曰吾子孫不肖後世如鼠入牛角勢漸小耳)横庭出穴(李賀詩横庭鼠逕空土澀梅)
(堯臣詩飢鼠稍出穴)上檠窺甏(蘇軾詩卧看飢鼠上燈檠死黃庭堅詩近来鼠輩欺猫)
(窺甏翻盆攪夜眠)鬭穴中伏花間(春秋後語秦韓相攻軍於閼與趙王問廉頗曰)
(可救否對曰道遠險隘難救也又問趙奢對曰道遠險狭譬兩鼠鬭於穴中將勇者勝嶺表錄異紅飛鼠多)
(出交阯廣筦瀧州背腹有深毛茸茸然惟肉翼淺黑色多雙伏紅蕉花間採捕者若獲一則其一不去南中婦)
(人皆買而帶之以為媚藥)算減一升射得三子(西京雜記曹元理算東西囷米)
(不差圭合西囷差一升乃有大鼠可容一升曰唐袁天罡子客師高宗置一鼠於匣令術家射之皆鼠客師)
(曰雖實鼠然入則一出則四發視之鼠生三子矣)
鼠四
原騏驥不捕(驊騮騏驥使之捕鼠不如狸狌)孟賁必噬(淮南子曰孟賁探鼠穴必)
(噬其指失其勢也)增社君(抱朴子山中稱社君者鼠也)有牙(王元之詩夜壁頻驚)
(鼠有牙)舞宮門(漢書昭帝時燕有黃鼠銜其尾舞於王宮端門中王使吏以酒脯飼之鼠舞不)
(休一日一夜時燕王旦謀反將敗之象京房易傳曰誅不原情厥妖鼠舞門)愛行跡(世說晉簡)
(文為撫軍時牀上塵不聽拂見鼠行跡視以為佳有參軍見鼠白日行以手板批殺之撫軍不悅門下曰鼠被)
(害尚不能忘懷今復以鼠損人無乃不可乎)饑鼯啼(文選飢鼯夜啼喻荒旱意)銜尾
渡(李密將敗屯營羣鼠相銜尾以渡於洛經月不絶)進退其行(韓子狐鼠進退其行一前)
(一却故也)首鼠兩端(漢書首鼠兩端鼠性疑出穴多不果故持兩端者謂之首鼠)猫
鼠同乳(朱泚軍中猫鼠同乳崔祐甫曰可弔不可賀)蛇鼠相鬭(景雲間有蛇鼠鬭於)
(右威衛營東衙槐樹上蛇為鼠傷鬭者兵象)
鼠五
增詩唐曹鄴官倉鼠詩曰官倉老鼠大如牛見人開倉
亦不走健兒無糧百姓饑誰遣朝朝入君口宋梅堯
臣聞鼠詩曰燈青人已眠饑鼠稍出穴掀翻盤盂響驚
聒夢寐輟惟愁几硯撲又恐案書齧癡兒效猫鳴此計
誠已拙王元之竹䶉詩曰商嶺多修篁蒼翠連山谷
有鼠生其中薦食無厭足春筍齧生犀秋筠折寒玉飫
飽致肥腯優游恣蕃育林密鳶不覺穴深犬難逐鳳凰
餓欲死彼實無一掬惟此竹間䶉琅玕長滿腹暖戱綠
叢隂舉頭傲鴻鵠不知商山民愛爾身上肉有鍤利其
鋒有錐銛於鏃開穴窘如囚洞胸聲似哭膏血尚淋漓
携来入市鬻竹也比賢良鼠兮類商俗所食既非宜所
禍誠知速吁嗟狡小人乘時竊君祿貴依社樹神俸盜
太倉粟朝見秉大權夕聞罹顯戮彼狡無害賢彼鼠無
食竹蘇軾竹䶉詩曰野人獻竹䶉腰腹大於盎自言
道旁得採不費罝網鴟夷讓圓滑混沌慙瘦爽兩牙雖
有餘四足僅能髣逢人自驚蹶有若兒脫襁念兹微陋
質刀几安足枉就擒太倉卒羞愧不能饗南山有孤熊
擇獸行䑛掌
原賦後魏盧元明劇鼠賦曰跖實排虛巢居穴處惟飲
噬於山澤悉潛決於林籞故寢廟有處茂草别所矧乃
微蟲乖羣異侣干紀而進於情難許爾雅所載厥類多
種詳其容質並不足重或處野而隔隂山或同穴而鄰
嶓冢或飲河以求飽腹或噏煙而遊森聳然今者之所
論出於人家之壁孔嗟乎在物最為可賤毛骨莫充於
玩賞脂肉不登於俎膳故淮南輕舉遂嘔腸而莫追東
阿體拘徒稱仙而被譴其為狀也憯惔咀吁睢離睒䁑
䰅似麥穟半垂眼如豆角中劈耳類槐葉初生尾若杯
酒餘瀝乃有老者羸䯣疥癩偏多姦計衆中無敵託社
忌器妙觧自惜深藏厚閉巧能推覓或尋繩而下或自
地高擲登機緣櫃盪扉動帟忉忉終朝轟轟竟夕是以
詩人為辭實云其碩盜干湯之珍俎傾留髠之香澤傷
繡領之斜製毁羅衣之重襲曹舒由是獻規張湯為之
被謫亦有閒居之士倦遊之客絶慶弔以養真素擯左
右而尋詩易庭院肅清房櫳虛寂爾以羣鼠乘間東西
攛擲或牀上捋髭或戶間出額貌甚舒暇情無畏惕又
領其黨與欣欣奕奕欹覆箱奩騰踐茵席共相侮慢特
無宜適嗟天壤之含弘産此物其何益增宋蘇軾黠
鼠賦曰蘇子夜坐有鼠方齧拊牀而止之既止復作使
童子燭之有槖中空嘐嘐聱聱聲在槖中曰嘻此鼠之
見閉而不得出者也發而視之寂無所有舉燭而索中
有死鼠覆而出之墮地而走雖有敏者莫措其手蘇子
歎曰異哉是鼠之黠也閉於槖中槖堅而不可穴也故
不齧而齧以聲致人也不死而死以形求脫也
原贊晉郭璞鼮鼠贊曰有鼠豹采厥號為鼮漢朝莫知
郎中能名賞以束帛雅業遂盛又鼯鼠贊曰鼯之為
鼠食煙棲林載飛載乳乍獸乍禽皮藉孕婦人為大任
又鼷鼠贊曰小鼠曰鼷實有螫毒乃食郊牛不恭是
告厥譴惟眀徵乎其覺又鼫鼠贊曰五能之鼠伎無
所執應氣而化翻飛鴽集詩人歌之無食我粒又飛
鼠贊曰或以尾翔或以髯凌飛鳴鼔翰儵然背騰用無
常所惟神斯憑
增說唐柳宗元永某氏鼠說曰永有某氏者拘忌異常
以為已生歲值子鼠子神也因愛鼠不畜猫倉廩庖廚
悉以恣鼠不問由是室無完器椸無完衣晝累累與人
兼行夜則竊齧鬭暴其聲萬狀由是徙居他州後人来
居鼠為態如故其人曰是隂類惡物也恣暴尤甚何以
至是乎哉假五六猫闔門撤瓦灌穴購童羅捕之殺鼠
似丘嗚呼彼以飽食無禍為可恒也哉
比肩獸一
原瑞應圖曰比肩獸者王者德及幽隱鰥寡得所則至
爾雅曰西方有比肩獸焉與卭卭岠虛比為卭卭岠
虛齧甘草即有難卭卭岠虛負而走其名曰蟨吕氏
春秋曰北方有獸名蟨鼠前而兔後增埤雅曰蟨前
足纔寸許後足凡一尺張揖注漢書曰卭卭青獸狀
如馬巨虛似騾而小本草稱巨虛食菴閭子而仙則是
物之至駿者也說苑孔子曰蟨非性之愛卭卭巨虛
也為其假足之故也二獸者亦非性之愛蟨也為其得
甘草而遺之故也
比肩獸二
原贊晉郭璞比肩獸贊曰蟨與巨虛乍兔乍鼠長短相
濟彼我俱舉有若自然同心共膂
猰㺄
原虎爪龍首(爾雅曰猰窳類貙虎爪食人迅走貙勅俱切海内經猰窳龍首而蛇身居於)
(弱水中食人)少咸山獸(山海經曰少咸之山獸其狀如牛而赤身人面馬足名曰猰窳其音)
(如嬰兒食人)堯時民害(淮南子曰堯時猰窳為民害堯乃使羿殺之)
貘一
原白豹黃熊(爾雅曰貘白豹也郭璞注曰似熊小頭庳脚黑白駮能䑛食銅鐡及竹骨節彊)
(直中實少髓皮辟濕蜀說文曰貘似熊黃色出)啖鐵食腦(抱朴子曰東方識啖鐵之)
(獸實頼神禹之書大荒之籍矣爪神異經曰西荒之中有獸焉長短如人著敗衣手虎名貘㺔欲食人腦或)
(舌出盤地丈餘人先聞聲燒火石以投其舌乃死不然食人腦矣)色蒼白皮温煖
(廣志曰貘大如驢色蒼白䑛鐵消十斤其皮温煗)增獅首象鼻(埤雅貘獅首豺髲銳)
(鬐庳脚牛圖經貘象鼻犀目尾虎足)切玉消鐵(埤雅貘糞可為兵切玉物𩔖相感)
(志貘溺能消鐵為水昔閔氏誤吞針入腹刺血盈盤以貘溺服之其針消矣)賜皮畫屏
(孔帖薛萬均卒後嘗賜羣臣貘皮及萬徹而誤呼萬均愴然曰萬均朕舊勲忽口其名豈死者有知冀此賜乎)
(因命即焚之貘本草集觧唐世多畫作屏)食鼎釜充佛牙(本草集觧今黔蜀及)
(峨眉山中時有貘土人鼎釡多為所食燒圖經其齒骨極堅以刀斧椎鍜鐡皆碎落火亦不能人得之詐為)
(佛牙佛骨以誑俚俗)
貘二
增贊唐白居易貘屏贊曰貘者生南方山谷中寢其皮
辟瘟圖其形辟邪遂為贊云邈哉竒獸生於南國其名
曰貘非鐡不食昔在上古人心忠質征伐教令自天子
出劔戟省用銅鐡羨溢貘當是時飽食終日三代以降
王法不一爍鐵為兵範銅為佛佛像日益兵刃日滋何
山不剗何谷不隳銖銅寸鐵㒺有孑遺悲哉彼貘無乃
餒而嗚呼匪貘之悲惟時之悲
夔
原趻踔翹跬(一足趻踔而行陽文選夔翹跬於夕)音如雷(帝王世紀云黃)
(帝於東海流波山得竒獸狀如牛蒼身無角能走出入水則風雨其音如雷名曰夔)形如鼓(山有)
(夔如鼓一足)
蒲牢
原求食海畔鑄形鐘上(文選李善注曰海畔有獸名蒲牢性畏鯨每食於海畔鯨)
(躍蒲牢則鳴聲如鐘形又云今人多鑄蒲牢之形於鐘上斲橦為鯨擊鐘每天子出則擊之)
貀
原無兩足購百錢(爾雅曰貀無前足郭璞注曰晉太康七年召陵扶夷縣檻得一獸似)
(狗豹文有角兩脚即此種類也或說貀似虎而黑無前兩足說文曰貀獸無前兩足漢律能捕貀獸購百錢)
增詔求服貴(唐書長慶中河東節度使李聽貢貀三頭貀猛捷之獸也穆宗好畋遊嘗)
(詔諸道廣求此獸搜踐山谷郡縣告勞防虞籠檻甚於豺虎及至林苑往往噬人後穆宗亦盡令逐及敬宗即)
(位聽復獻之豽唐回鶻傳黠戛斯國服貴貂豽說文作貀)
白澤
增山海經曰東望山有獸名曰白澤能言語王者有德
明照幽遠則至黃帝内傳曰帝廵狩東至海登桓山
於海濱得白澤神獸能言逹於萬物之情因問天下鬼
神之事自古及今精氣為物遊魂為變者凡萬一千五
百二十種白澤言之帝令以圖寫之以示天下乃作辟
邪之文以記之
角端
增宋書曰角端鹿形馬尾綠色獨角角在鼻上日行萬
八千里又曉四譯之語明君聖主在位明逹方外幽遠
之事則奉書而至一說旄星之精也癸辛雜志曰元
太祖駐師西印渡有大獸高數十丈一角如犀牛作人
語曰此非帝王世界宜速還耶律楚材進曰此名角端
聖人在位則奉書而至能日馳一萬八千里靈異如鬼
神不可犯
獺一(山獺海獺附)
增獺如小狗水居食魚率以正月取魚水傍四面陳之
謂之祭魚能知水之高下其為穴必預度水所不至鄉
人以是為潦水之候舊說諸畜肝數皆定惟獺肝一月
一葉十二月則十二葉本草釋名曰字說云正月十
月獺兩祭魚知報本反始獸之多賴者其形似狗故字
從犬從賴大者曰獱曰猵又鹽鐵論以獨為猵羣為獺
如猨之與獨也本草集觧曰獺四足俱短頭與身尾
皆褊毛色若故紫帛大者身與尾長三尺餘居水中亦
休木上嘗縻致大水甕中在内旋轉如風水皆成旋渦
西人以其皮飾毳服領袖云垢不著染如風霾瞖目但
就拭之即去也又云古有獺飲酒而斃之語物之性
也今川沔漁舟往往馴畜使之捕魚甚捷亦有白色者
或云獱獺無雌以猨為雌故云猿鳴而獺候叙例曰
獺膽分杯常試不驗惟塗於盞唇但使酒稍高於盞面
分杯之事亦古今傳誤也山獺出廣之宜州嵠峒及
南丹州土人號為插翹其性淫毒山中有此物凡牝獸
皆避去獺無偶則抱木而枯猺女春時成羣入山采物
獺聞婦人氣必躍来抱之次骨而入牢不可脫因扼殺
之負歸取其隂一枚直金一兩若得抱木死者尤竒貴
峒獠甚珍重之私貨出界者罪至死然本地亦不常有
方士多以鼠璞猴胎偽為之試之之法但令婦人摩手
極熱取置掌心以氣呵之即躍然而動蓋陰氣所感也
海獺生海中似獺而大如犬脚下有皮如腁拇毛著
水不濡以其皮為風領云亞於貂焉如淳注博物志云
海獱頭如馬自腰以下似蝙蝠其毛似獺大者五六十
斤亦可烹食續齊諧記曰魏明帝遊洛水水中有白
獺數頭美淨可憐見人輒去帝欲見之終莫能遂侍中
徐景山云獺嗜鯔魚乃不避死畫板作兩生鯔魚懸置
岸上於是羣獺競逐一時執得帝甚嘉之拾遺記曰
孫和悅鄧夫人嘗於月下舞水精如意誤傷夫人頬命
太醫合藥醫曰得白獺髓雜玉與琥珀屑當滅此㾗即
購數百金有富春漁人云此物知人欲取則逃入石穴
伺其祭魚之時獺有鬭死者穴中應有枯骨雖無髓其
骨可合玉舂為粉敷於瘡上其痕則滅和乃命合此膏
琥珀太多及差而有赤點如朱更益其妍搜神記曰
吴郡無錫有上湖大陂陂吏丁初天每大雨輙循隄防
春盛雨初出行塘日暮回顧有一婦人上下青衣戴青
繖追後呼初掾待我初意欲留俟之復疑鬼物初便疾
走去之轉遠顧視婦人乃自投陂中汜然作聲衣蓋飛
散視之是大蒼獺衣繖皆荷葉也此獺化為人形數媚
年少者也酉陽雜俎曰元和末鈞州鄖鄉縣有百姓
年七十養獺十餘頭捕魚為業隔日一放將放先閉於
深溝石門内令饑然後放之無網罟之勞而獲甚厚令
人抵掌呼之羣獺皆至緣衿藉膝馴若守狗
獺二
原趁魚捧鱗(杜甫詩溪喧獺趁魚下劉禹錫詩)
獺三
增詩唐劉禹錫有獺吟曰有獺得嘉魚自謂天見憐先
祭不敢食捧鱗望青天人立寒沙上心專脰著肩漁翁
以為妖舉塊投其咽呼兒貫魚歸與獺同烹煎何地無
江湖何水無鮪鱣天意不宰割菲祭徒拳拳空餘知禮
重載在淹中篇
御定淵鑑類函卷四百三十二
