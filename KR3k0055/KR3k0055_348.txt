欽定四庫全書
御定淵鑑類函卷三百四十三
居處部四(觀衞闕馳仙闕附禁道附)
觀一
原釋名曰觀者於上觀望也增又注曰觀觀也周置
兩觀以表宮門其上可居登之可以遠觀故謂之觀
禮閽人疏曰魯有三門雉門有兩觀為中門天子五門
雉門亦為中門有兩觀封禪儀曰泰山東南有山名
日觀雞一鳴時見日始出長三丈秦觀者望見長安吳
觀者望見會稽周觀者望見齊司馬相如上林賦曰
登龍臺掩細柳(注張楫曰龍臺觀在豐水西北近渭郭璞曰細柳觀在昆明池南)又
曰蹷石關歴封巒過鳷鵲望露寒(注張楫曰此四觀建元中作在雲陽宮甘)
(泉山外)揚雄校獵賦曰先置乎白楊之南(注服虔曰白楊觀名)
原漢宮殿名曰長安有臨仙觀渭橋觀仙人觀霸昌觀
蘭池觀平樂觀九華觀豫章觀三章觀昆明觀走馬觀
華光觀封巒觀走狗觀天梯觀瑶臺觀㳅渠觀相思觀
長平觀宜春觀華池觀射熊觀迎風觀露寒觀陸機
洛陽地記曰宮中有臨高陵雲宣曲廣望閬風萬世修
齡總章聽訟凡九觀皆高十六七丈以雲母著窗裏日
曜之煒煒有光輝增又曰洛陽南宫有承風觀洛陽
北宫有增喜觀洛陽城外有宣陽千秋鴻城泉城揚威
石樓等觀晉潘岳關中記曰柘觀虎圈觀昆明觀上
閶觀朗池觀走馬觀又陽禄觀璽觀則陽觀陰觀德觀
並在上林苑中原華延儁洛陽記曰洛陽城十八觀
皆施元檻鐵籠疏雲母幌華山記曰南嶺東巖北面
有二小山一山有雙石竪生號曰石門一山石孤崖特
秀上有客觀陟之遠者眺千里增阮勝之揚州記曰
揚子縣有揚子宫宫中有元珠觀建康宫闕簿曰洛
宫中有元覽觀東汜觀清覽觀高平觀竹松觀見親觀
高樂觀凌雲觀章臺觀宣曲觀萬年觀韋述東京記
曰東京紫微宫有一柱觀蕪史曰宫城門左右垜樓
二垜樓登門兩斜廡十二門闕上兩觀宫殿額名曰
大仙都有曲流觀
觀二
增關尹傳曰尹喜結草為樓精思至道周康王聞拜為
大夫以可觀望故號此宅為關令草樓觀即觀之始也
埤史曰周穆王好神仙召尹軌杜仲居終南山尹真
人草樓因號觀由是奉神仙之地皆名曰觀左傳曰
衛侯夢於北宫見人登昆吾之觀公羊傳曰子家駒
曰諸侯僭於天子大夫僭於諸侯久矣昭公曰吾何僭
哉子家駒曰設兩觀乘大路天子之禮也原列子曰
岱輿山上臺觀皆金玉仙聖飛相來往史記曰公孫
卿謂武帝曰仙人好樓居於是上令長安作飛廉桂觀
甘泉則作延壽觀增三輔黃圖曰武帝起鳷鵲觀神
明觀集靈觀陽禄觀又曰上林有豫章觀武帝造在
昆明池中亦曰昆明觀又曰武帝作迎風觀於甘泉
山後加露寒儲胥二觀建元中作石關封巒鳷鵲觀
原漢書曰甘露二年冬十二月上幸萯陽宫屬玉觀
又曰孝成皇帝元帝太子也生甲觀畫堂增漢書應
劭注曰明帝永平五年至長安迎取飛廉銅馬至上西
門外名平樂觀漢書曰和帝永元十三年帝幸東觀
覽書林閱書籍博選藝術之士以充其官又曰竇章
好學有文章與馬融崔瑗同好更相推薦永初中學者
稱東觀為老氏藏書室道家蓬萊山太僕鄧康薦章入
東觀為校書郎洛陽宫殿名曰南宫有東觀漢氏圖
籍所在有石渠石室延閣廣内蓄之於外府又有御史
掌蘭臺祕書及麒麟天禄二閣藏於内禁桓帝延熹二
年始置祕監官秩六百石掌典書籍古今文字考古今
同異屬太常綱目曰靈帝光和五年起百尺觀蜀
志曰李輔為牙門將討破羌虜築平羌觀於秦亭原
魏志曰明帝置崇文觀徵善屬文者以充之增又曰
明帝青龍二年大治洛陽宫築總章觀建翔鳳於其上
使八方才人宫女尚書居之引榖水過九龍殿前玉井
綺欄水轉百戲晉載記曰劉曜立太學於長樂宫東
宮簡百姓年二十五以下十三以上五百人選朝賢宿
儒明經篤學以教之命起酆明觀於西宫輿地志曰
石虎起靈臺九殿宫女十有八等又女妓三千為鹵簿
皆著紫陽巾蜀錦袴銀縷帶五紋織成靴遊於戲馬觀
晉書張駿傳曰境内漸平使其將楊宣率衆越流沙
伐龜兹鄯善於是西域並降鄯善王元孟獻女號曰美
人立賓遐觀以處之又晉書曰孝武帝講孝經於通
天觀僕射謝安侍座尚書陸納侍講黃門侍郎謝石吏
部侍郎袁宏執經丹陽尹王緄讀句論者榮之綱目
曰晉孝武帝寧康三年秦置聽訟觀南史曰明帝泰
始六年立總明觀召學士以充之置東觀祭酒一人學
士二十人分為儒道文史隂陽五部學言隂陽者遂無
其人渚宮故事曰劉宋臨川王義慶在鎮於羅公洲
立觀甚大而惟一柱號一柱觀北史曰周明帝尚學
藝内有崇文之觀外重成均之職握素懷鉛重席觧頥
之士間出於朝廷員冠方領執經負笈之士著錄於京
邑又曰周武帝建通道觀會要曰唐永徽二年七
月詳定明堂門闕制度三年六月有司奏方垣四門去
堂步數准太廟南門仍立四門八觀依太廟别各安三
門施元閫四角造三重巍闕唐書百官志曰御史大
夫正百官班序遲明列於兩觀又曰唐高宗乾封元
年兖州置紫雲仙鶴萬歲三觀綱目曰唐武宗會昌
三年築望仙觀於禁中宋史曰真宗祥符七年詔以
祥符門新建觀宜以元符為名御製資善堂序曰祥
符九年以御製元符觀頌刻石天禧元年與宰相臨幸
歴覽觀中丹竈藥金寳器之品禁扁曰金以幽州為
中都汴為南京有西凉觀黃興觀
觀三
增飛雲棲霞(隋有飛雲觀棲霞觀)凌霄齊雲(魏志明帝作凌霄觀陳)
(後主令采木湘洲擬造正寢栰至牛渚磯盡没既而漁人見栰於海上復起齊雲觀國人歌曰齊雲觀寇來無)
(際畔)通天麗日(建康宫闕簿通天觀在縣北東五里一百步舊臺城内六朝有麗日觀)
臨春望秋(北齊有臨春觀望秋觀)青梧白鶴(西京雜記五柞宫有)
(青梧觀觀前有三梧樹樹下有石麒麟二枚刊其脇為文字是秦始皇墓上物也南康府城西北有白鶴觀)
走馬射熊(並詳漢宫殿名)戲馬御龍(天中記石虎有戲馬觀三十)
(六國有御龍觀)凉風明月(後魏有凉風觀圃輿地志齊文忠太子治園有明月觀)
迎風憑雲(上詳漢宫殿名觀玉海後魏有憑雲)西凉東明(金史汴京)
(有西凉觀於魏書高祖十五年議改律令東明觀親折疑獄)望仙通真(唐武宗紀會昌)
(三年夏作望仙觀於禁中隋有通真觀)宣武崇文(晉武帝紀泰始九年十一月丁酉臨)
(宣武觀大閱諸軍觀北史周有崇文)風凉露寒(後魏書天興三年起風凉觀下詳)
(漢宮殿名)千秋萬年(上詳陸機洛陽地記下詳建康宫闕名)常臨聽訟
别創紀勲(晉刑法志光武中興留心庶獄常臨聽訟躬決疑事明帝即位常臨聽訟觀錄洛陽)
(諸獄功五代史魏賞彭陽之别創紀勲之觀)平樂角觝大壯閱武(西域傳元)
(康二年烏孫元貴靡願復尚漢公主天子自臨平樂觀會匈奴使者外國君長大角觝設樂而遣之陳紀宣)
(帝太建十一年幸大壯觀閱武)
觀四
增望高唐(宋玉賦昔者楚襄王與宋玉遊於雲夢之臺望高唐之觀)陳虎旅(西京賦陳)
(虎旅於飛廉正壘壁於上蘭注飛廉上蘭二觀名)馬融三入(晉華嶠曰劉向父子世典史籍)
(馬融博通三入東觀)踵成漢書(曹世叔妻班昭兄固著漢書其八表及天文志未竟而卒和帝)
(詔就東觀藏書閣踵而成之)讀未見書(後漢書黃香傳元和元年肅宗詔詣東觀讀未見書)
起百尺(後漢書靈帝起百尺觀於河梁道)圖形像(又曰高彪除郎中校書東觀後)
(遷黃門令畫彪形像以勸學者)平樂講武(何武傳曰靈帝講武於平樂觀)長樂祖
餞(高彪傳靈帝時京兆第五永為都督御史督幽州百官大會祖餞於長樂觀)始構鳩巢
(魏志曰明帝作凌霄觀始構有鳩巢其上侍中高堂隆曰起觀而鳩巢不得久居之象)臨滄分
别(輿地志丹陽秣陵新亭隴有遠望樓又名勞勞樓宋改臨滄觀行人送别之所)商飈賜宴
(建康宫闕簿齊武帝築商飈觀九日賜宴羣臣)廬山第一(南康府白鶴觀宋為承天觀記云廬)
(山峰巒之竒秀岩壑之怪邃林泉之荗美為江南第一而此觀復為廬山第一)
觀五
原詩陳江總侍宴元武觀詩曰詰曉三春暮新雨百花
朝新宫移渡漢天駟動行鑣旆轉蒼龍闕塵飛飲馬橋
翠觀迎斜照丹樓望落潮鳥聲雲裏出樹影浪中搖歌
吟奉天詠未必待聞韶增唐崔國輔奉和華清觀應
制詩曰天子蕊珠宫樓臺碧落通豫遊皆汗漫高處即
崆峒雲物三光裏君臣一氣中道言何所說寳歷自無
窮杜甫玉臺觀詩曰浩劫因王造平臺訪古遊彩雲
蕭史駐文字魯恭留宫闕通羣帝乾坤到十洲人傳有
笙鶴時過北山頭又曰中天積翠玉臺遥上帝高居
絳節朝遂有馮夷來擊鼓始知嬴女善吹簫江光隠見
黿鼉窟石勢參差烏鵲橋更有紅顔生羽翰便應黃髮
老漁樵王維奉和聖製登降聖觀應制詩曰鳳扆朝
碧落龍圖耀金鏡維岳降二臣戴天臨萬姓山川八校
滿井邑三農竟比戶皆可封誰家不相慶林疎遠村出
野曠寒山静帝城雲裏深渭水天邊映喜氣含風景頌
聲溢歌詠端拱能任賢彌章聖君聖元虞集雪巖樓
觀詩曰高閣丹青起中天紫翠分窗當太白雪門俯九
疑雲伐木山人去吹簫帝子聞塵中歸未得春思轉紛
紛揭傒斯題先天觀圖詩曰聞說先天觀重重絶壁
環鳥啼青嶂裏花落白雲間樵子能長嘯居人識大還
洞門無處認惟有水潺湲
原賦後漢崔駰大將軍臨洛觀賦曰濱曲洛而立觀營
高壤而作廬處崇顯以閒敞超絶鄰而特居列阿閣以
環匝表高臺而起樓步輦道以周流臨軒檻以觀魚於
是迎夏之首末春之垂桃枝夭夭楊柳猗猗既乃日垂
西陽中曜内光弛銜縱策逸如奔颺李尤平樂觀賦
曰乃設平樂之顯觀章祕瑋之竒珍習禁武以講捷厭
不羈之遐鄰徒觀平樂之制鬱崔嵬以離婁赫巖巖其
崟&KR2249;紛電影以盤紆彌平原之博敞處金商之維陬大
厦累而鱗次承岧嶤之翠樓過洞房之轉闥歴金環之
華鋪南切洛濱北陵倉山龜池泱漭果林榛榛天馬沛
艾鬛尾布分爾乃太和隆平萬國肅清殊方重譯絶域
造庭四表交會抱珍遠并雜遝歸誼集於春正翫屈竒
之神怪顯逸才之捷武百僚於時各命所主方曲既設
祕戲連叙逍遥俯仰節以鞀鼔戲車高橦馳騁百馬連
翩九仞離合上下或以馳騁覆車顛倒烏獲扛鼎千鈞
若羽吞刃吐火燕躍鳥跱陵高履索踴躍旋舞飛丸跳
劒沸渭回擾巴渝隈一踰肩相受有仙駕雀其形蚴蚪
騎驢馳射狐兔驚走侏儒巨人戲謔為耦禽鹿六駮白
象朱首魚龍曼延㟪□山阜龜螭蟾蜍挈琴鼓缶又
東觀賦曰敷華實於雍堂集幹質於東觀東觀之藝孽
孽洋洋上承重閣下屬周廊步西蕃以徙倚好綠樹之
成行歴東崖之敞座庇蔽芾之甘棠前望雲臺後匝德
陽道無隠而不顯書無闕而不陳覽三代而采宜包郁
郁之周文魏曹植遊觀賦曰静閒居而無事將遊目
以自娛登北觀而啟路涉雲路之飛除從熊羆之武士
荷長戟而先驅罷若雲歸會如霧聚車不及廻塵不獲
舉奮袂成風揮汗如雨又臨觀賦曰登高墉兮望四
澤臨長流兮送遠客春風暢兮氣通靈草含幹兮木交
莖丘陵窟兮松柏青南園薆兮果戴榮樂時物之逸豫
悲予志之長違歎東山以遡勤歌式微以詠歸進無路
以效公退無隠以營私俯無鱗以遊遁仰無翼以翻飛
原銘後漢李尤東觀銘曰周氏舊區皇漢實循房闥内
布疏綺外陳升降三除貫啟七門是謂東觀書籍林林
列侯弘雅治掌藝文
增箴後漢崔子玉東觀箴曰洋洋東觀古之史官左書
君行右記其言辛尹顧訪文武明宣倚相見寳荆國以
安
闕一
原廣雅曰象魏闕也增爾雅曰觀謂之闕原釋名
曰闕闕也在門兩傍中央闕然為道也增古今注曰
闕觀也古者每門樹兩觀宇其前所以標表宫門也其
上可居登之則可遠觀人臣至此則思其所闕其上皆
丹堊土其下皆畫雲氣仙靈竒禽怪獸以示四方蒼龍
白虎朱雀元武並畫其形說卦傳曰艮為門闕易
注曰治之見於象者為治象書治象之法者為象魏兩
觀之垂治象者為魏闕原周官曰太宰以正月懸治
法於象魏增百官志曰公車令一人掌宫南闕門凡
吏民上章四方貢獻及徵詣公車者原史記曰建章
宫東鳳闕高二十丈增漢書曰牂牱郡有桂蒲闕
原三輔舊事曰未央宫東有蒼龍闕北有元武闕增
廟記曰嶕嶢闕在圓闕門外三百步所謂閶闔之外别
風嶕嶢是也三秦記曰柏梁臺有銅鳳因名鳳闕
原關中記曰未央宫東有青龍闕北有元武闕漢書所
謂北闕者也建章宫圓闕臨北道鳳在上故曰鳳闕也
閶闔門外東有折風闕一名朗風闕增洛陽故宫名
曰有朱雀白虎蒼龍闕北闕南宫闕也東觀記曰北闕
鐵柱門即斯闕也今閶闔門外夾建巨闕以應天宿門
前水南道右置登聞鼓以納諫西京記曰東都城有
閶闔闕在映日堂東隔城之上闕北及南皆有觀象臺
女史仰觀之所攬轡集曰宫闕門戶純用青琉璃瓦
輟耕錄曰宫城正南崇天門兩斜廡十二闕
仙闕(附)
原史記曰蓬萊方丈瀛洲此三山在海中諸仙人不死
藥皆在焉黃金銀為闕增拾遺記曰崑崙山第九層
山形漸小下有芝田蕙圃皆數百頃羣仙種耨焉傍有
瑶臺各廣千步皆五色玉為臺基最下層有流精闕直
上四千丈東有風雲雨師闕原神異經曰東南有石
井其方百丈上有二石闕挾東南面上有蹲熊有榜著
穴題曰地戸又曰東北大荒中有金闕高百丈上有
明月珠徑三寸光照千里中有金階西北入兩闕中名
天門十洲記曰崑崙山有水精闕
闕二
增左傳曰莊公二十一年鄭伯享王於闕西辟原又
曰哀公三年司鐸火踰公宫季桓子至命藏象魏曰舊
章不可忘(象魏門闕也法令懸之故謂其書為象魏也)列女傳曰衛靈公
與夫人夜坐聞車聲轔轔至闕而止過闕復有聲公問
夫人曰知此為誰夫人曰此蘧伯玉也公曰何以知之
夫人曰妾聞禮下公門式路馬今蘧伯玉衛之賢大夫
也敬於事上必不闇昧廢禮是以知之公使人視之果
伯玉也禮記曰昔仲尼與於蜡賓事畢出遊於觀之
上喟然而歎仲尼之歎蓋歎魯也(鄭注觀闕也)增史記曰
秦孝公築冀闕臨渭水上在咸陽西四十里又曰東
海郡朐縣始皇立石海上以為東闕又曰高祖八年
蕭何造未央宫立東闕北闕(注云未央宫殿雖南面而上書奏事謁見之徒皆詣)
(北闕公車司馬門在焉是則以北闕為正門而又有東門東闕至於西門無門闕蓋何初立未央宫以壓勝之)
(術理宜然也)原應劭漢宫儀曰高祖既登帝位鮦陽固始
細陽歲遣雞鳴歌士常謳於闕下漢宫典職曰偃師
去宫三十五里望朱雀闕其上鬱樸與天連增三輔
舊事曰建章東起别風闕乘高以望遠又於宫門北起
圓闕上有銅鳳凰廟記曰鳳凰闕漢武帝造高七十
丈五尺一名别風闕原魏志曰明帝作凌霄闕蜀
志曰譙周嘗問杜瓊曰昔周徵君羣以為當塗者魏也
其義何也瓊荅曰魏闕名也當塗言高聖人取類言爾
王隠晉書曰漢末博士燉煌侯瑾善内學語弟子曰
凉州城西有泉水當竭當有雙闕起於上魏嘉平中武
威太守起學舍築闕於此增又曰孫氏無闕大晉南
都亦不暇立門闕遂廢原山謙之丹陽記曰大興中
議者皆言漢司徒許彧墓闕可徙施之王茂弘弗欲後
陪乘出宣陽門南望牛頭山兩峰曰天闕也豈煩改作
帝然之增宋書曰孝武大明七年博望梁山立雙闕
南史曰天監七年作神龍仁獸闕於端門大司馬門
外詔曰昔晉氏青蓋日不暇給而兩觀莫築懸法無所
今禮盛化光役務簡便可營建象闕以表舊章於是選
匠量功鐫石為闕窮極壯麗冠絶古今竒禽異羽莫不
畢備又曰武帝雅好辭賦獻文章於南闕者相望奉
勅與陸倕等各製新闕銘唐書曰貞觀二十年司空
元齡及將作大匠立德大營北闕金史曰泰和六年
詔建昭烈武成王廟於闕之右金圖經曰金主亮徙
汴築巨闕於南城之南曰太廟標曰衍慶之宫元史
曰世祖十一年正月朔宫闕告成帝始御正殿受皇太
子諸王百官朝賀
仙闕(附)
增水經曰昔大禹鑿以通水兩山相對望之若闕伊水
歴其間北流故謂之伊闕陸機云洛有四闕斯其一焉
東巖西嶺並鐫石開軒高甍架峰西側靈巖下泉流東
注入於伊水十洲記曰崑崙山有三角一正東有墉
城金臺玉樓相鮮有流精之闕西王母所治也又曰
崑崙山上有金臺玉闕亦元氣之所合天帝之居住處
原瀨鄉記曰老子廟前有兩石闕大闕高九尺八寸
下三重石墌闕邊各有子闕鄧德明南康記曰南康
縣歸義山去縣七百里下有石城高數丈遠望嵯峨靈
闕騰空故老謂之神闕增類書曰謝自然欲求師或
謂蓬萊去弱水三十萬里不可到天台有司馬子微身
居赤城名在鳳闕
闕三
增白虎蒼龍(並詳洛陽故宫記)青龍朱雀(上詳關中記下詳洛陽)
(故宫記)百常雙立(七命表以百常之闕圜以萬雉之墉魯靈光殿賦崇墉岡連以嶺)
(屬朱闕巖巖以雙立)王母治天帝居(並詳十洲三島記)棲金爵
建銅鳳(西都賦設璧門之鳳闕上觚事稜而棲金爵下詳三輔舊)布憲逹聰(陸倕)
(石闕銘云經禮垂布憲之文以傅毅反都賦因龍門以暢化開伊闕逹聰)流雲靄元
氣合(顔延年直東宫詩流雲靄青闕皓日鑒丹宫下詳十洲三島記)晨霞弄曙
色分(元稹長安道詩晨霞出沒弄丹闕闕權德輿早朝寄所知詩曙色漸分雙下)龍車峻
輦路移(鄭愔早朝詩瑞闕龍車峻雙郭汭温泉宫即事詩輦路移闕)
闕四
原心在魏闕(文子曰老子云身處江海之上心在魏闕之下)增貝闕(楚辭曰魚鱗屋)
(兮龍堂紫貝闕兮珠宫)華闕(西都賦曰樹中天之華闕豐冠山之朱堂)熛闕(甘泉賦曰)
(左欃槍而右元冥兮前熛闕而後應門)長安雙闕(古歌云長安城西有雙闕上有雙銅雀一)
(鳴五榖生再鳴五榖熟)
闕五
原詩陳江總詠雙闕詩曰象闕連馳道天宇照方疏刻
鳳棲清漢圖龍入紫虚屢逢膏露灑幾遇祥煙初競言
百尺麗寧方萬丈餘增唐蔣防蕃臣戀魏闕詩曰剖
竹隨皇命分憂鎮大蕃恩波懷魏闕獻納望天閽政奉
南風順心依北極尊夢魂通玉陛動息寄朱軒直以蒸
黎念思陳政化源如何子牟意今古道斯存包何闕
下芙蓉詩曰一人理國政昇平萬里呈祥頌聖明天上
河從闕下過江南花向殿前生慶雲垂蔭開難落湛露
為珠滿不傾更對樂懸張簨簴歌工欲奏採蓮聲鄭
谷闕下春日詩曰建昌宫殿紫雲飄春漏遲遲下絳霄
綺陌暖風嘶去馬粉廊初日照趨朝花經宿雨香難捨
鶯在豪家語更嬌秦楚年年有離别揮鞭拂袖灞陵橋
明蔡羽過闕詩曰虎闕沉沉列校屯龍池滚滚湧泉
温燈前御柳迎春舞雪後宫鶯近午喧盡道紫霞隨玉
輦遥瞻仙旆下彤軒萬年枝傍長生殿重海歌中祝至
尊鄭琰春曉望闕詩曰魚藻門前曉角殘日斜鳷鵲
露華溥金輿欲動宣宫使銀鎖初開擁侍官遼左羽書
東海沸秦京烽火隴雲寒漢庭何日無封事不許書生
策治安高啟晩登南岡望都邑宫闕詩曰落日登高
望帝畿龍蟠山下見龍飛雲霄雙闕開黃道煙樹三宫
接翠微沙苑馬閒秋獵罷天街車鬭晩朝歸明朝欲獻
昇平頌還逐仙班入瑣闈又曰秦金不厭氣佳哉紫
蓋黃旂此日開殘雪已消鳷鵲觀浮雲不隠鳳凰臺山
如雒下層層出江自巴中渺渺來六代衣冠總塵土幸
逢昌運莫興哀又闕下候朝詩曰月明立傍御溝橋
半啟宫門未放朝騶吏忽傳丞相至火城如晝曉寒銷
原賦魏繁欽建章鳳闕賦曰築雙鳳之崇闕表大路以
遐通上規圜以穹隆下矩折而繩直長楹森以駢停修
桷揭以舒翼象元圃之層樓肖華蓋之麗天當蒸暑之
暖赫步北楹而周旋鷦鵬振而不及豈歸雁之能翔抗
神鳳以甄甍似虞庭之鏘鏘櫨六翮以撫跱俟高風之
清凉華鐘金獸列在南廷嘉樹蓊薆竒鳥哀鳴臺榭臨
池萬種千名周櫩輦道屈繞紆縈
原銘後漢李尤闕銘曰皇上尊嚴萬姓載依國都攸處
建設端闈表樹兩觀雙闕巍巍梁陸倕石闕銘曰昔
舜格文祖禹至神宗周變商俗湯黜夏政雖革命殊乎
因襲揖譲異於干戈而晷緯冥合天人啟基克明克俊
大庇生民其揆一也在齊之季昏虐君臨威侮五行怠
棄三正蹐地無歸瞻烏靡託我皇帝拯之乃操斗極把
鉤陳翼百神禔萬福指麾而四海隆平下車而天下大
定以為象闕之制其來已遠春秋設舊章之教經禮垂
布憲之文戴記顯遊觀之言周史書樹闕之夢北荒明
月西極流精海岳黃金河廷紫貝蒼龍玄武之制銅雀
鐵鳳之下或以聽窮省冤或以布治懸法或表正王居
或光崇帝里晉氏寖弱宋歷威夷禮經舊典寂寥無記
鴻規盛烈堙没罕稱乃假雙闕於牛頭託遠圖於博望
有欺耳目無補憲章惟帝建國正位辨方周營洛涘漢
啟岐梁居因盛業文以化光爰有象闕是惟舊章青蓋
南洎黃旗東指懸法無聞藏書不紀大人造物龍德休
否建此百常興兹雙起偉哉偃蹇壯矣巍巍傍映重疊
上連翠微布教方顯挾日初暉懸書有附委篋如歸
原表梁沈約上建闕表曰恭惟哲后舊章必修眇矚前
王復古為貴伏惟陛下欣咨故實率由令典昔王有晉
經創江左邦訓莫釐遠圖多缺萬雉之外兩觀弗興空
指南峰懸法無所世歴三代年將二百非所以經世成
務垂業後昆天德圓應憲章自遠宜詔匠人建兹象闕
俯藉愛禮之心以申子來之願式表端闈儀型萬國使
觀風而至復聞正歲之典遐想之士少寄懷古之目
禁衛一
增周禮曰閽寺掌王宫中門之禁(注王有五門)又曰閽人
掌守王之宫門以時啟閉又曰宫正以時比官府次
舍(注諸居守舍以諸仗直廬也)後漢書曰衞尉掌宫門屯兵宫衞
士於垣下為區廬(區廬今仗宿屋也)又曰虎賁中郎將比二
千石本注曰主虎賁宿衛又曰凡居宫中者皆有口
籍於門之所屬宫名兩字為鐵印文符案省符乃納之
漢官儀曰公車司馬掌殿門司馬夜徼廵宫中及闕
下凡徵召皆總領之令秩六百石(注䀻賢才達奏章)唐書曰
司門郎中員外各一人掌門關出入之籍凡有召者降
墨勅勘銅木然後入監尉元史曰世祖至元二十八
年建宫城南面周廬以居宿衛之士又元貞二年各
城門以蒙古軍列衛及周橋南置戍樓以警昏旦又
曰至治元年東内皇城建宿衞屋居二十五楹命五衛
内摘軍二百五十人居之以備禁衛儀衞志曰承天
門内則左右衞挾門隊列東西廊下外則左右驍尉挾
門隊列東西廊下天子升黃路黃門侍郎靖發鑾駕動
警蹕鼓傳音駕出承天門又曰百官就文武列於兩
觀監察御史立於東西朝堂甎道以莅之平時傳點畢
内開門監察御史領百官入夾階監門校尉執門籍曰
唱籍序班於通乾觀象門南入宣政門朝堂置左右引
駕三衞六十人明武宗實錄曰舊制皇城外紅舖七
十二座舖設官軍十人夜廵銅鈴七十八長安門初更
遣軍人一一搖振環城廵警歴西安東安北安三門俱
會長安左門而止每十鈴以兵部火牌一面後復造木
牌五十六面付五門驗發鈴收鈴之數六典曰城門
郎掌京城皇城宫殿諸門之節奉其管鑰而出納之
師古曰衛侯有八屯司馬主衛士徼廵宿衛每面各二
司馬秩比二千石故謂公門外為司馬門北轅集曰
金殿門外衞士三百人分兩傍立盡戴金花帽錦袍宣
政門外直至外廊皆甲士青縚甲居左旗執黃龍紅縚
甲居右旗執紅龍
禁衞二
原戰國策曰趙左師觸龍言於太后曰臣賤息舒祺最
少願補黑衣之闕以衞王宫史記曰楚穆王使潘崇
掌環列之尹宫衞之官列兵而環王宫也增又曰秦
法羣臣侍殿上者無得持尺寸之兵諸郎中執兵皆陳
殿下非有詔召不得上又曰秦始皇時置酒而天雨
陛楯者皆沍寒優旃見而哀之謂之曰汝欲休乎陛楯
者皆曰幸甚旃曰我即呼汝疾應居頃之殿上上壽呼
萬歲旃臨檻大呼曰陛楯郎郎曰諾優旃曰汝雖長幸
雨立我雖短幸休居於是始皇使陛楯者得半相代
又曰皇帝入未央宫有謁者十人持戟衞端門漢書
曰霍光自上官謀後出入自慎引見言事者先露索然
後召見蕭望之不肯又曰嚴延年為御史大夫劾大
司農田延年持兵干屬車大司農自訟不干事下御史
中丞譴責延年何不移書宫門禁止大司農而令得出
入宫門於是覆劾延年闌内罪人法死(注故事有所劾奏並移宫門禁)
(止不得入)又曰元帝令從官給事司馬門中者得為大父
母父母兄弟通籍(注云從官者虎賁羽林太官醫官也)又曰石顯欲取
信於上嘗使諸公先奏恐漏盡宫門閉請召吏開門上
許之顯故投夜還稱詔開門入後果有上書言顯專命
矯制夜開門天子笑以書示顯顯因訟曰陛下過任小
臣羣下無不嫉妒事類此非一後有譖顯者不信也
唐書曰段志元與宇文士及勒兵衞章武門太宗夜使
至二將軍士及披戶納使志元拒之使者示詔曰夜不
能辨太宗歎曰真將軍周亞夫何以加又曰太宗勤
勞庶政其司門式曰無門籍者有急奏令監司與仗家
引對不得關礙防壅蔽也
禁衞三
原爪牙管鍵(詩祈父予王之爪牙胡轉予于䘏靡所止居周禮司門掌授管鍵以啟閉國)
(門)列兵索客(上詳序事搜左傳閉門而索客謂索奸人也)掌屯兵
比次舍(上詳漢書下詳周禮)申警露索(申宫警備注申勅宫中令備也下詳序)
(事)除籍宿衞(上詳序事時子虛賦幸得宿衛十年有餘從出遊遊於後園)八
次七兵(周禮夕擊柝而比授八次次主宿衛廬也文選周廬千列衞尉七兵設在蘭錡)
閽寺閽人(閽寺掌王宫中門之禁注王有五門門掌守王之宫門以時啟閉閽者禮曰守之)
(賤者也古者不使刑人守門)干掫周衞(行夜之出入周衞中)環衛
警衛為郎失闌令妻止宿(王嘉字翁仲為郎坐戶殿門失闌免注云戶止)
(也時有闌入而嘉失之不執也下詳序事)晝廵夜鼛設服離衛(晝三廵夜)
(三鼛鼛古刀反擊守鼔陳楚公子圍設服離衛注設服離衛守衛也)從官令通籍
太子不下車(上詳序事之太子梁王至司馬門不下車張釋為公車令追止劾不敬)補
黑衣之闕厭承明之廬(漢武睗嚴助書)限以内外不可踰
也察其出入何莫由斯增應門擊柝鼓人上堂
(後漢書薛君韓詩章句人君退朝入於私宫后妃御見有度應門擊柝鼓人上堂退返宴處體安志明)
畫虎持戟(地官志虎門路寢門也王視朝畫虎以明勇猛周勃傳皇帝入未央宫有謁者十)
(人持戟衛端門)掌籍挾隊(百官志司門郎中掌門關出入之籍下詳儀衛志)候
晨昏奉管鑰(六典京城皇城宫殿諸門候其晨昏擊鼓之節而啟閉之又城門郎掌京城)
(皇城宫殿諸門之節奉其管鑰而出納之開則先外而後内闔則先内而後外所以重宫禁尊皇后也)
重宫禁尊皇后(詳上)先酉後戍後申先子(六典凡皇城宫)
(城闔門之鑰先酉而出後戍而入開門之鑰後丑而出夜盡而入又京城闔門之鑰後申而出先子而入開)
(門之鑰後子而出先卯而入蓋非其時而命啟閉則諸閣覆奏奉旨合符而開闔之)介胄執鉞
披戶納使(儀衛志太和中有司奏命將征討有大功獻馘俘兵部尚書介胄執鉞於旌門中)
(下詳序事)掌開闔防壅蔽(百官志門下省城門郎四人掌京城宫殿諸門開闔之節)
(武德五年置門僕八百人番上送管鑰急顔真卿𫝊太宗勤勞庶政其司門式曰無門籍者有奏令監司與)
(仗家引對不得關礙防壅蔽也)保氏守闈郎中執兵(地官師氏守中門保氏守)
(王闈門事下詳序)銅魚墨勅鐵印文符(俱詳序事)晝題
時刻夜題更籌(會要景雲二年勅南衙北門及諸門進狀及降墨勅皆晝題時刻夜題更)
(籌)拒關不納置酒引見(上詳序事車東方朔上書令待詔公武帝置酒宣)
(室引見董君朔陛戟殿下辟而前上更置酒北宫引董君從東司馬門入司馬門更名東郊門以偃從此入門)
(交會於内)優旃呼陛楯王僚侍長鈹(上詳序事兵專諸傳王僚使陳自)
(宫至光之門戶階陛左右皆王僚之親戚也夾立侍皆持長鈹)黃綾紅絹花帽錦
袍(玉海紹興中更定其制入禁衛黃綾八角殿門黃絹方宫門黃絹圓皇城門黃絹長三年更宫門號以緋)
(紅絹方皇城門以緋紅絹圓下詳北轅集)依柱散手(北轅集外廊皆銀槍左掖門入)
(皆金槍人依一柱以立凡門屋皆青隊執弓矢人數各有差攬轡集宣明門内庭中立衞士二百許人貼金)
(鳳雙幞頭團花紅錦衫散手立)循簷各列周廬宿衞(攬轡集入至仁和殿閣下)
(有甲士東西御廊循簷各列東立者紅茸甲金纏竿槍黃旗畫青龍西立者碧茸甲金纏竿槍白旗畫黃龍至)
(殿下皆然惟立於門下者錦袍弓矢殿兩階雜列下詳元史)警昏旦備禁衞(俱詳)
(元史)校尉執籍宰相下馬(上詳儀䘙志許震澤長語唐宋禁中亦乘馬明制)
(自兩長安門東西華門下馬步趨雖宰相重臣亦然)
禁衞四
增詩元楊載送林季羽入京宿衞詩曰青雲自致身磊
落見斯人卷衮辭蒼麓垂纓侍紫宸漏殘珠閣曉香暖
玉爐春儻厭承明事歸來衣錦新
馳道(附)
原太子絶(武帝為太子詔急召太子太子出龍樓門不敢絶馳道西至直城門得絶乃度上遲之具)
(狀對上悦後乃著令令太子得絶馳道)丞相行(鮑宣為司隸校尉比司直丞相孔光四時幸園)
(陵官屬以令行馳道中宣出逢之使吏鉤止丞相掾没入其車摧辱宰相事下御史中丞至司隸官欲捕從事)
(閉門不納宣坐拒閉使者無人臣禮大不敬)没車馬(翟方進遷丞相司直從上甘泉行馳道中)
(司隸校尉陳慶劾奏沒入車馬)坐主守(魏曹植嘗乘車馬行馳道中開司馬門出太祖怒公車令)
(坐死由是重諸侯科禁)增青松金椎(賈山曰秦馳道之䴡道廣五十步三文而植厚)
(築其外隐以金椎樹以青松)公主被呵家使屬吏(江充逢館陶長公主行馳)
(道中呵問後從上甘泉逢太子家使乘車馬行馳道中充以屬吏)扶風先治道京
兆坐發民(王訢守右扶風武帝過宫舘馳道修治供帳辦黃覇守京兆尹坐發民治馳道不先以聞)
左入右出(陸機洛陽記宫門及城中大道皆分作三中央御道兩邊築土墻高四尺餘外)
(分之惟公卿尚書章服道從中道凡人皆行左右左入右出夾道種榆槐)飛甍植柳(謝元)
(暉鼔吹曲飛甍夾馳道垂楊蔭御溝子隋大業元年發淮南民十餘萬開䢴溝自山陽至楊江渠廣四十步)
(傍皆築御道植以柳)榆槐夾琉璃覆(上詳前陸機洛陽記闊攬轡集門中馳道甚)
(兩傍有溝上植柳廊脊皆覆以青琉璃瓦)輦下建宅門外植柳(宋開寳九年詔)
(於朱雀門外馳道之右建大第甲於輦下既成名曰禮賢以待錢俶金史地里志大定四年命於都門外夾)
(道從行植柳各百里)闢道達衢(元史本𫝊田忠良奏曰太廟前馳道非禮也即勅中書闢)
(道達又曰門外馳道齊化門通衢)
御定淵鑑類函卷三百四十三
