欽定四庫全書
御定淵鑑類函卷三百五十七
産業部三(市商市儈附互市工貨殖附抑市籍百考課)(商賈奇巧)
(材木附膠皮)
市一
增說文曰市買賣所也原風俗通曰市恃也言交易
而退恃以不匱也又曰市亦謂之市井言人至市有
所鬻賣者當于井上洗滌令香潔然後到市也或曰古
者二十畝為井因井為市故云也又市巷謂之闤市門
謂之闠巷門謂之閎市中空地謂之㕓(見鄭玄周禮注一云市宅也)
市樓謂之旗亭(張衡西京賦云旗亭五重俯察百隧薛綜注云市樓立亭於上)其市名
有九市四市三市(三輔舊事曰長安有九市丹陽記曰京師有四市洛陽記曰洛陽有三市)
(一云周禮日昃朝夕之市則三市)方市(見三輔黃圖)金市(洛陽記云金市在大城中)苑市
鬭場市(丹陽記曰苑城市謂之苑陵於陵有鬭場市)都市(列仙傳云元俗賣藥于都市)京
市(見王肅景福殿賦)增又有花市(山堂肆考云揚州人喜戴花每花時開明橋之間拂)
(旦有花市焉)香市(述異記南方有香市)虛市(南越謂野市曰虛吴賢良云市之所在有人則滿無)
(人則虛嶺南村市滿時少虛時多故謂之虛市柳子厚童區寄傳逾四十里至虛所賣之)海市(宋蘇軾云)
(予聞登州海市舊矣以不見為恨乃禱于神廟明日見焉)婦市(風俗志惠州之俗婦女為市男子坐家)
亥市(荆吳之俗取寅申巳亥日集于市故謂之亥市)原易繫辭云神農氏日
中為市致天下之民聚天下之貨交易而退各得其所
蓋取諸噬嗑(噬嗑卦名也言設法以合物也)一曰祝融作市(見世本宋均注曰祝)
(融顓頊臣為高辛氏火正古史考云神農作市高陽氏衰市官不修祝融修市)增詩曰不績
其麻市也婆娑書曰貿遷有無化居原周禮建國
後立市設其次置其敘正其肆陳其貨財出度量(建國必面)
(朝而後市王立朝后立市隂陽相成之義)司市掌市之治教刑政量度禁令
以次敘分地而經市以陳肆辨物而平市以政令禁物
靡而均市(物靡者易售而無用禁之則市平)以商賈阜財而行布以量
度成價而徵儥(徵召也物有定價買者則來也)以質劑結信而止訟(質劑)
(謂兩書一札而别之也若今下書平言保物要還也司農云質劑月平也)大市日昃而市百
族為主朝市朝時而市商賈為主夕市夕時而市販夫
販婦為主又曰司虣掌禁屬游飲食于市者司稽掌
巡市察其犯與不物者肆長掌其肆之政令陳其貨賄
名相近者相遠也增又曰凡市入則胥執鞭度守門
市之羣吏平肆展成奠賈上旌于思次以令市市師涖
焉而聽大治大訟胥師賈師涖于介次而聽小治小訟
禮王制曰命市納賈以觀民之所好惡又曰有圭
璧金璋不粥于市命服命車不粥于市宗廟之器不粥
于市犧牲不粥于市戎器不粥于市用器不中度不粥
于市兵車不中度不粥于市布帛精麤不中數幅廣狹
不中量不粥于市奸色亂正色不粥于市錦文珠玉成
器不粥于市衣服飲食不粥于市五穀不時果實未&KR0827;
不粥于市木不中伐不粥于市禽獸魚鱉不中殺不粥
于市左傳齊景公謂晏子曰子之宅近市對曰小人
近市朝夕得所求小人之利也公曰近市識貴賤乎
原史記曰刺繡文不如倚市門此言末業貧者之資
增又曰玉櫝出于崑山明月之珠出于四海傳賣于市
聖人得之以為大寶越絶書曰吳市者春申君所造
在湖里越書曰國豐市五日一會隋書曰天弁九
星市官之長也主列肆闤闠若市籍之事原老子曰
美言可以市列子曰昔齊人有欲金者清旦衣冠而
之市適鬻金所因攫其金而去吏捕問之對曰取金之
時不見人徒見金增管子曰市者貨之準也是故百
貨賤則百利得又曰百乘之國中而立市東西南北
五十里千乘之國中而立市東西南北五十餘里原
魯連子曰孟嘗君逐于齊譚裕子曰冨貴則就貧賤則
去此物之必至而理固然也願君勿怨請以市論市朝
則盈夕則虛非朝愛而夕憎之也求存故往求亡故去
勢使然也增論語比考䜟曰從善繹繹襁負而歸市
桓譚新論曰扶風邠亭部言本太王所處其人有會
日相與夜市如不為期則有重灾害西京雜記曰長
安市人語各有不同有葫蘆語鏁子語紐語練語三摺
語通名市語三輔黃圖曰元始四年起明堂辟雍長
安城南北為會市但列槐數百行而無牆屋諸生朔望
會此市各持其郡所出貨物及經書傳記笙磬器物相
與買賣雍容楫讓或議論槐樹下原漢名臣奏曰太
尉屬應劭等議以為鮮卑隔在漠北犬羊為羣無君長
帥廬落之居又其天性貪而無信故自漢興于兹數犯
障塞且無寧歲吏民創禁不與交關唯至互市乃來靡
服非畏威懷德實欲中國珍異之貨耳戴延之西征
記曰洛陽舊有三市一曰金市在宫西大城内運命
論曰遊五都之市則天下之貨畢陳增隋唐嘉話曰
洛陽南市隋之豐都市也初築外垣掘得一冢中有銘
曰筮言居朝龜言近市五百年間于斯見矣考其年月
當魏黃初二年也唐六典曰以二物平市以三賈均
市又曰諸市令建標立候陳器辦物宋耐得翁古
杭夢游錄曰自大内和寧門外新路南北寶玉珍異花
果時新鮮味奇品悉集於此其夜市則撲賣奇巧器皿
百物與日間無異其早市則朝馬將動復起開張如遇
元宵尤盛排門私貨民居作肆觀玩鱗次不可勝記
蘇軾曰士如良金美玉市有定價續文獻通考曰遼
聖宗統和中詔禁行在市易布帛不中尺度又太祖
神冊中置羊城于炭山之北以通市易又曰太祖置
南京城北有市東平郡中置看樓分南北市日中交易
市北于漏下交易市南又曰金章宗昌明中詔罷西
北路蝦䗫山市場又曰天德二年更市買司為市買
局又曰元世祖至元中立回易庫于諸路掌市易幣
帛諸物虞集文曰徑寸之珠不粥于三家之市續
文獻通考曰明太祖洪武中立管市司三日一次較勘
街市秤尺併依時估定其物價劉基文曰百鄽之市
不畜噬犬帝京景物略曰大明門左右日日市曰朝
前市東華門外歲燈節十日市曰燈市東華門内月三
日市曰内市正陽橋日昃市曰窮漢市城隍廟月朔望
二十五日市曰廟市
市二
原史記曰司隸校尉解光曰王根縱横恣意大治室第
中立土山而立兩市殿上赤墀戶下青𤨏又曰哀帝
謂鄭崇曰君門如市對曰臣門如市臣心如水漢書
曰楚王戊與吳通申公白公二人諫不聽衣之赭衣使
杵臼椎舂于市後漢書曰張楷字公超能作五里霧
學者成市因號曰公超市東觀漢記曰樊重治家産
業起廬舍高樓連閣陂池灌注竹木成林閉門成市
華嶠後漢書曰宋登為汝隂令為政能明號稱神父出
為潁川太守市無二價道不拾遺增謝承後漢書曰
王充字仲任會稽人家貧無書常遊洛陽肆閱所賣書
魏書魏時衣冠無不遊市華歆為吏休沐出府闔門
自守蕭子顯齊書曰帝于芳樂苑中立市大官每旦
進酒肉雜肴使宫人屠酤貴人潘氏為市令帝為市魁
執罰爭者就潘氏判決神仙傳曰李何者蜀人也世
傳見之不老常乞於成都市所得隨以與貧者夜去朝
還市人不知其宿處鑑誡錄曰唐賈島初赴名場日
以八百舉子所業悉不如己高吟閙市旁若無人山
堂肆考曰唐杜佑為司徒嘗言致仕之後必買小駟跨
之著粗布襴衫入市看盤鈴傀儡足矣宋魯應龍括
異志曰嘉禾有橋四角刻石孩兒歲久為怪夜月遊嬉
于市元史孝友傳東平王閏父食必湏魚肉閏朝夕
勤苦入市營奉無闕又曰永平龐遵母病欲食魚遵
求于市弗得歸途歎恨忽有鯉魚躍入其舟宋濂鄭
氏孝友傳元鄭太和性正方子孫化之不識㕓市嬉戱
事又王毅傳元王先生毅六歲知好書家單不能致
每借市中一誦輒能記憶又孝子丘鐸傳至正時孝
子丘鐸賣藥市中以給親歡然忘其貧楊循吉吳郡
往哲記曰明王仲光先生志不願仕居無妻子髽髻布
袍游行市中
市三
原設次開場(上詳前一場班固西京賦曰九市開貨列隧分)殷室齊
宫(太公六韜曰武王伐殷得二夫人問曰殷國將亡亦有妖乎曰殷君喜修宫室大者宫室九市戰國策)
(曰齊國將亡亦有妖乎其一人曰齊桓公宫中七市)鶴舞狼入(吳越春秋曰吳王闔廬有)
(女怨王先食蒸魚乃自殺闔廬痛之葬於郭西閶門外乃舞白鶴於吳市令萬人隨觀劉向洪範傳曰秦惠)
(王四年狼入咸陽市昭王六年狼又入咸陽市)閱書滌器(上詳前二如漢書司馬相與)
(文君如臨卭盡賣其車騎而買酒令文君當壚相如身自與保庸雜作滌器于市中)百貨萬
商(上詳前一商左思蜀都賦曰亞以少城接于其西市鄽所會萬之淵列隧百重羅肆巨千財貨山積纖)
(麗星繁)傳玉懸金(上詳前一士史記曰吕不韋為丞相招致術使人著其所聞為吕)
(氏春秋布之咸陽市門懸千金于其上有能增損一字與之時無能者)吹篪擊筑(史記)
(云伍子胥出昭關夜行晝伏至于陵水無以餬其口吹篪乞食于吳市又曰荆軻既至燕愛善擊筑者高漸)
(離漸離擊筑軻和而歌于市中相樂也已而相泣旁若無人)雲曼星繁(王廙洛陽賦曰)
(肇建三市㕓開疆里列肆雲曼修層高峙下詳萬商注)梅福韓康(漢書曰王莽亂政梅)
(福一朝棄妻子去九江至今傳以為仙其後人有見福于會稽者變姓名為吳市門卒後漢書曰韓康字伯)
(休京兆灞陵人也常採藥名山賣于長安市口不二價)過肆倚門(左太冲吳都賦曰輕)
(輿按轡以經隧樓船舉帆而過肆下詳前一)荆飲聶屠(上詳擊筑下詳屠)邠
亭湖里(並詳前一)季主卜君平筮(史記曰司馬季主卜于長安東市)
(漢書曰嚴君平卜筮于成都市以為卜筮賤業而可惠衆人有邪惡非正之事則依蓍龜而言之)信
陵過宜僚隱(史記魏有隱士曰侯嬴年七十家貧為大梁門監者魏公子信陵君置酒大會)
(客公子從車騎虛左自迎之侯生謂公子曰臣有客在市屠中願枉車駕過之楚國先賢傳曰熊宜僚楚人)
(也隱居市南不屈于時)爭利容奸(張儀曰爭名于朝爭利于市漢書曹參為齊相將)
(去屬後相曰以齊獄市為寄夫獄市者所幷容也若擾之奸人安所容乎)質劑歛賒(周禮)
(質人掌凡買賣者質劑焉大市以質小市以劑注質劑契劵也大市人民奴婢小市兵器珍異也又司市之)
(職謂人貨不售則歛而買之人無貨則貰而與之)展成鬻慝(上詳前一也慝惡物)
五均百鄽(長安五都市為五均謂洛陽邯鄲臨淄宛成都也西都賦旁流百鄽)
征㕓奠價(關市之征㕓而不稅注稅其舍而不稅其物奠定也定其物價)貿遷
生聚(上詳前一下傳)阿枉偽市(漢第五倫字伯魚督鑄錢市無阿枉周)
(禮凡為偽市之禁在民者十有二在商賈者各十有二)觀好惡抑兼并(上詳前一)
(賖王莽時劉歆書言樂語有五均傳記各有幹焉今開貸張五均設諸幹者所以齊衆庶而抑兼并也遂于)
(長安及五都立五均官)訾呵減價凶荒無征(魏衛臻父兹字子許與周文生)
(俱稱盛德郭林宗與二人共至市子許買物隨價售值文生訾呵減價乃取林宗曰子許少欲而文生多情非)
(徒兄弟父子也言相去遠如此也以國凶荒札喪則市無征而作布注大鑄錢饒民)朱公積
居晏子近市(史陶朱公積居與時逐下詳前一)以有易無隨價
售直(孟子曰古之為市者以其所有易其所無詳上)灌嬰鬻繒崔寔酤
釀(漢書灌嬰以鬻繒為業酒崔寔以酤釀鬻販為業詳)踊貴屨賤志滛好
僻(左傳踊刖足之用也)通闤帶闠開壥列肆聚四方之人
致九州之貨(京師九市以致九州之貨)禆販(交質)市刑增建
標擊鼓(上詳前一鼓唐史百官志凡市日中擊三百以會衆)要津中署
(唐崔融疏市必要津中唐文粹李庾西都賦貨隧分鄽物次駢連署市師夕咽朝昏)郎中掌
天子遊(唐百官志金部郎中掌兩京市交易之事孔帖唐中宗與韋后微行觀燈于市里)
萬貨叢集百工填委(唐羅隱市賦齊侯幸晏子所止引目長視曰彼也何哉如蜂如)
(蟻萬貨叢集百工填委紛紛汨汨何可勝記)貨盈則盈貨散則散(又曰晏子)
(對曰貨盈則盈貨散則散賢愚並貿善惡相混物或戾時雖是亦非工如善事雖賤必貴誰有帳籍詎假文字)
(蜀桑萬畮吳蠶萬機及此而耗繄何所之東海魚鹽南海寶貝及此而耗其誰主宰)所資錐刀
以營升斗(續文獻通考宋理宗嘉禧中臣寮言蔬菜魚肉日用所湏販夫販婦所資錐刀以營)
(升斗若皆以官價強取之終日營營錢本乾没)部車赴集常價依民(又曰遼聖)
(宗統和中詔以南北府市場人少宜率當部車乘赴集開奇峰路通易州市又曰宋淳熙中詔諸路州縣市)
(令收買物色並依民間常價)早休暮宿(杜甫詩山縣早休市市李白詩曰暮宿淮隂)
爭米買薪(杜甫詩曰小市常爭米之蘇軾詩斛米買束薪百用資市)鬻蠶
擔花(潛確類書蜀中春月村市聚為歡樂謂之蠶市眉之二月鬻蠶器于市因作樂縱觀之謂之蠶)
(市也詳即花市事前一)貨釵訪臼(唐蔣防霍小玉傳玉資用乏絶令侍婢浣紗將紫玉)
(釵一隻託西市寄附舖侯景先家貨之乃其小時上頭釵也唐裴航經藍橋驛遇雲英願納厚禮為娶母曰)
(昨有神仙遺藥一刀圭湏玉杵臼搗之有得之者始許此女航至京國日于坊曲閙市訪所謂玉杵臼者竟得)
(之而還)看樓塌房(遼太宗事詳前一塌續文獻通考明洪武初京城置房停積客商)
(貨物)三家百㕓(元虞集語詳前一明劉基語詳前一)乘駟入得酒
還(杜佑事詳前二中杜甫詩曰僮僕來城市瓶得酒還)白羊遊絳衣過(晉衞)
(玠傳曰玠少時乘白羊於洛陽市舉市共觀咸曰誰家璧人于是家門州黨號為璧人華陽國志曰王長文)
(著絳衣帽牽猪過市乞人與語偽不聞)始得魚菜博取魚蝦(宋黃山谷詩曰)
(稍尋羊豕町疃行始得村落魚菜市博又范逵山市晴嵐詩曰樵人賣薪不買米滿籃取魚蝦歸)趙
岐賣餅吕先販葱(魏略曰趙岐自匿姓名賣餅北海市中安丘孫嵩年二十見岐察非)
(常人乃停車問曰賣餅幾答曰賣餅三十嵩曰視子非賣餅者乃載岐歸家梁書曰呂僧珍為南兖州刺史)
(從兄子先以販葱為業僧珍至乃棄業求州官僧珍曰吾荷國恩重以無報效汝等固有常分豈可妄求叨越)
(當速反葱市耳)攸緒貨卜吕向閱書(孔帖曰唐武攸緒少變姓名賣卜長安市)
(中得錢輒委去之閱又曰吕向每賣藥即市書)玉有定價珠不輕鬻(宋蘇)
(軾語詳前一一元虞集語詳前)點檢市易較勘秤尺(續文獻通考金太和)
(中設點檢司車駕所至仍令百姓市易明太祖事詳前一)同其度量别以精
粗荒禮無征珪璋不鬻士馬星繁寶貨山積
雖負販而有尊故質劑以結信既泉布之攸歸
何器用之或異(俱唐人判)冒良苦之巧言斁量衡于
險手韞藏以待價抱挈而求沽(孔帖)官既與民相
資民亦樂為官市(宋紹定時李鳴奏祖宗時貨輕而錢重錢之在官者先期而給絹貨)
(之在民者易歲而輸官官既與民相資民亦樂為官市是之謂和買)
市四(市儈)(互市)(貨殖附)
原不價(禮觀君子衣服服劒乘馬不價注不敢平奠諸物)不物(不合度之物)不
鬻(詳前一)赦刑人(周禮國君過市則刑人赦夫人罰一幕世子罰一帟命夫罰一蓋命婦罰)
(一幃)增徙市(檀弓歲旱穆公曰吾欲徙市而奚若縣子曰為之徙市不亦可乎)易關
市(月令仲秋易關市來商旅)原絳市(傳曰晉獲秦諜殺之絳市六日而更生)不加
(又曰山木如市不加于山魚鹽蜃蛤不加于海注如在山海畔之價)柳市(漢萭章字子夏豪侠居長)
(安城西柳市號曰城西萭子夏)增立之平(法言一閧之市必立之平)原華歆不
遊(注詳前二)增錦市(文選迎山客于錦市)不遊市(北史市者交利之所君子無故)
(不遊觀焉)梅市(潛確類書梅市在紹興府城西以梅福名)虎市(又曰靈鷲山在韶州府城)
(西南舊多虎一名虎市)夜市(又曰馬燈行火記當年東京繁華之處夜市燈火最盛婆利國以)
(夜為市自掩其面)宫市(孔帖韓愈上疏極論宫市貶陽山令)多淫巧(崔融疏周官七)
(曰關市以市多淫巧)市者兼受好惡(又曰市者兼受好惡若甚則細人無所容)外
區琛琲(孔帖王方慶遷廣州都督南海歲有崑崙舶市外區琛琲)何樓(詩話宋京師有何樓)
(其下所賣物多虛偽故以名之今樓已廢而語猶相傳也)原市儈賈師(周禮賈師定物)
(價各掌次物有貨財奠其價質人注質平也)司市(詳前一)首率(漢書曰節駔儈注節)
(謂節物貴賤際儈其餘利比于千乘之家儈謂會合二家交易者駔會首率也)邪嬴(在儈牛下)
干木(淮南子干木晉大駔注大駔儈也)君公(後漢王君公儈牛自隱號曰牆東王君公)
增儈賣(後漢書曰羊公字雍伯性孝本以儈賣為業)子顔(又曰吳漢字子顔王莽末亡命)
(漁陽以販馬為業)原劉仲(長安市儈劉仲為市吏所辱踏折其足學問經行周流海内後以有)
(道徵不就衆歸其德)增貼額辨履(晉令曰儈駔者皆著巾白帖額題所駔儈者姓名于上一)
(足著白履一足著黑履)官私牙(明大誥云天下府州縣鎮店去處不許有官牙私牙一切客商)
(貨物照例投稅之後任從發賣)原互市禁越市(漢書高后時有司請禁南越關市鐵)
(器尉陀遂稱南武帝)文吏繩闌出(又曰渾邪王至賈人于市者坐當死五百餘人汲黯曰渾)
(邪王來虛府庫賞賜發良民侍奉愚夫市買長安中文吏繩以闌出財物如邊關乎臣竊不取也)通
蜀賈(又曰張騫通滇國蜀賈間出私物豐贍)梁習責延(魏志梁習字子虞為西部都督)
(鮮卑大人育延五千騎請互市習許于空城中交易胡侵民習乃責延斬之餘不敢動)襲市忘
義(晉周浚隨王渾伐吳在弋陽南北為互市而諸將相襲奪以為功吳蔡敏兄珪為將在秣陵與敏書曰疆)
(場之上往往襲奪互市此甚不可無以小利而忘大義)滕修破賊(晉滕修數討南賊不能制)
(陶璜曰兩岸仰吾鹽鐵斷而不市當壞田器如此二年可以戰而滅從之果破賊也)私市收利
(又祖逖在鎮石勒求互市不報而聽私市收利十倍公私豐贍)武昌彝市(又陶侃鎮武昌立彝)
(市于郡東大收其利)彭州羌市(金部格云敕松當悉維翼等州熟羌每年十月以後即來彭州)
(互市易法時差上佐一人于蠶崖關外依市法至市場交易勿令百姓與往還)官司對物價
(關市令云諸外蕃與緣邊互市皆令官司檢校其市四面穿壍及立籬垣遣人守門市易之日夘後各將貨物)
(畜産俱至市所官司先與蕃人對定物價然後交易)慮懷寶以越邦雖獻環
而勿闕增舟航所聚(唐崔融議天下諸津舟航所聚旁通巴漢前詣閩越交貿往來)
(憧憧永日也)鹿門設牆(續文獻通考宋理宗景定中開榷場于樊城外築土墻于鹿門山外)
(以通市易)蜜蠟鐵驪蛤珠青鼠(又曰遼太宗時開南雍州高昌渤海以南宋西北諸)
(路高麗之貨故金帛蜜蠟靺鞈蛤珠青鼠等物來易于遼者道路襁屬)氈銀不鬻(又曰遼興)
(宗重熙中禁氈銀鬻入宋)𣙜場各置(又曰金熙宗皇統三年許宋人之請各置𣙜場于兩界以)
(通互市)珠玉無用(又金嘗謂夏國以珠玉易我絲帛是以無用易我有用命罷之)鴨
江立市(又曰元世祖中統中于高麗鴨綠江西立互市)私商有禁(又中統初置互市于)
(漣水軍禁私商不得越禁)出入有閑(又曰明初市舶提舉掌海外朝貢市易之事辨其使人表)
(文勘合之偽禁其私貨閑其出入而慎館穀之)貿遷海壖集朝夕于泉寶
交易嶺徼得關石于他山(唐人判)原貨殖子貢(賜不受命)
(而貨殖焉)計然(合璧事類計然者濮上人善計算范蠡師事之)樊重(後漢樊重好貨殖資)
(至巨萬恩加鄉曲賑贍宗族)販脂(貨殖傳翁伯以販脂而傾縣邑張氏以賣漿而踰侈)洗
削(又云質氏以洗削而鼎食洗削治刀劒也)胃脯連騎(又云濁氏以胃脯連騎胃脯謂以沸)
(湯燖羊胃以末椒薑桂暴之使燥是也)馬醫擊鐘(又云張里以馬醫而擊鐘)等千
戶侯(又云水居千石魚陂山居千章之楸安邑千樹棗燕秦千樹栗蜀漢江陵千樹橘江淮常山以南河)
(濟之間千樹梨陳夏千畝漆齊魯千畝桑麻渭川千畝竹名國萬家之城帶郭千畝畝鍾之田若千畝巵茜千)
(畝薑韭皆與千戶侯等)比千乘家(又云大都酤一歲千釀醯醬千甕漿千甔屠牛羊彘千皮)
(穀糶千鐘薪槀千車船長千丈木千章竹竿萬个軺車百乘牛車千輛木器漆者千枚銅器千鈞素木鐵器若)
(巵茜千石馬蹄噭千牛千足羊彘千雙童手指千筋角丹沙千斤漆千斗蘖麴鹽豉千合鮐鮆千斤鮿鮑千鈞)
(棗栗千石者三之狐裘千皮羔裘千石旃席千具他果菜千鍾子貸金錢千貫節駔儈亦比千乘之家)
增計算執籌(合璧事類曰晉王戎性好興利廣收八方園田水碓周徧天下積寶聚錢不知紀極)
(每自執牙籌晝夜計算常若不足)身障二簏(又曰阮咸傳云祖約性好財有詣約約料理物)
(客至屏當不盡餘兩小簏傾身障之)衣繫衆鑰(又曰漢吏部侍郎張允家資萬計而性吝不委)
(妻子自繫衆鑰于衣下如環佩聲郭威入京師允匿佛殿藻井之上板壞而墜凍餒以卒)父焚債
劵(又曰宋顧覬之子綽私財甚豐鄉里士庶多負債覬之禁不能止後誘出負劵一大厨悉令焚之語遠近)
(皆不復還綽懊恨彌日)鬼笑營方(又曰宋劉伯龍侍郎歷仕九卿郡守貧寠尤甚常在家慨)
(然將營什一之方聞一鬼在旁撫掌大笑伯龍歎曰貧窮固有命乃復為鬼所笑遂止)善轉移
(函史宋蘇洵妻程善轉移治生明允及二子得篤志于學)通舟楫(元虞集曰通舟楫以足貨殖)
貿易交通(明黃省曾吳風錄曰元世用朱清張瑄為海運瑄子文虎遂以戶部尚書領漕取路)
(大洋由是朱張二姓俱得以交通諸蕃市易)
市五
原詩梁庾肩吾看放市詩曰旗亭出御道游目暫迴車
既非隨舞鶴聊自索枯魚(一作入看書)懸龜識季主牓酒見
相如日中人已合黃昏故未疎陳張正見賦得日中
市朝滿詩曰雲閣綺霞生旗亭麗日明塵飛三市路蓋
入九重城竹葉當壚(一作杯)滿桃花帶綬輕唯見爭名利
安知大隱情增宋范成大燈市詩曰吳臺今古繁華
地偏愛元宵影燈戲春前臘後天好晴已向街頭作燈
市叠玉千絲類鬼工剪羅萬眼人力窮兩品爭先最先
出不待三五迎東風兒童種麥荷鉏倦偷閑也向城中
看酒壚博塞雜歌呼夜夜常如正月半災傷不及什之
三歲寒民氣如春酣儂家亦幸荒年少始覺城中燈市
好
原賦晉成伯陽平樂市賦曰惟市之由興自炎帝之所
創聚財貨以利用等厮事之莫尚爾乃列巷千所羅居
百族街衢相望連棟接屋則有目語額瞬動額塞鼻談
智于尺寸之間窺窬於分毫之利增明楊慎藥市賦
曰負局磨鏡之翁篐桶講易之叟扶龜牀于行阿策鳩
杖於林藪嚴遵之芳乳平分王烈之香膏共剖是月也
江波錦落火井星還楓瑟瑟而鳴籟菊英英而綴斑訪
名迹于古昔啟藥市於重關被開明廣都之野帶杜宇
天隳之山
原箴晉成公綏市長箴曰貿遷有無市朝有處人以攸
資貨以攸敘交易而退各得其所曹參相齊清淨以義
姦不可擾顧託有寄市臣掌肆敢告執事
原教晉王彪之整市教曰古人同市朝者豈不以衆之
所歸宜必去行物近檢校山隂市多不如法或店肆錯
亂或商估没漏假冒豪強之名擁護貿易之利凌踐貧
弱之人專固要害之處屬城承寬亦皆如之梁簡文
帝移市教曰臨淮作守白鹿隨而忘返蕭令解綬黃雀
從而不歸况復衛卒遮車追民擁榜瞻言前古眇愧弘
多吾旅泊冬川阻兹涸水日中緫會交貿遷移雖樊無
外取要得所求而旗亭舊體自有常處不容近違孔奮
遠逐曹參正恐舊肆盈虛或成彫廢周庾信答移市
教曰昔張楷碩儒尚移弘農之市宜宫妙篆猶致酒壚
之客况復德緫郇周聲高梁楚希風慕義之士舉袂成
帷臥轍反車之流摩肩相接遂使王充閱書之處遠出
荒郊石苞販鐵之所翻臨涯岸聖德謙虛未忘喧湫欲
令吹簫舞鶴還反舊鄽賣卜屠羊請辭新闠而交貿之
黨好留岐豳之衆難遣
增文唐劉禹錫觀市曰由命士已上不入于市周禮有
焉乃今觀之蓋因也元和二年沅南不雨自季春至于
六月毛澤將盡郡守有志于民誠信而雩遂徧山川方
社又不雨遂遷市于城門之逵余得自麗譙而俯焉肇
令下之日布市籍者咸至夾軌道而介分次焉其左右
前後班間錯跱如在闤闠制其列區榜揭價名物參外
裔之貨馬牛有牽(集作緯)私屬有閑在巾笥者緘文及素
焉在几閣者彤雕及質焉在筐筥者白黑巨細焉業於
饔者列饔饎陳䴵餌而苾然業於酒者舉酒旗滌杯盂
而澤然鼓刀之人設高俎解豕羊而赫然華實之毛畋
漁之生交蜚走錯水陸羣狀顆名入隧而分韞藏而待
價者負挈而求沽者乘射其時者奇贏以遊者坐賈顒
顒行賈遑遑利心中驚貪目不瞬于是質劑之曹較估
之倫合彼此而騰躍之易良苦于巧言斁量衡于險手
杪忽之差鼓舌傖儜詆欺相高詭態横出鼓囂譁坌烟
埃奮羶腥疊巾履嚙而合之異致同歸雞鳴而爭赴日
午而駢闠萬足一心恐人我先交易而退陽光西徂守
犬鳥烏樂得腐餘是日倚衡而閱之感其盈虛之相尋
也故著于篇
增記明劉基市隱齋記曰賈君性之居越之蕭山築室
一區在闤闠中高其垣而不覿車馬之塵深其宫而不
聞閭閻之聲以其徑路宛轉戶庭清謐而不與鄙俗者
接也王君子充過而命之曰市隱而賈君俾予記夫隱
所以全身遠害也市者商販所集爭利錐刀之所也故
士不樂居焉而古人乃有隱于市者以其卑賤混濁足
以自穢而冺其名也今賈君居于市而不與市人同其
行事得無異于古之隱于市者乎
商賈一
增白虎通曰商賈何謂也商之為言商也商其遠近通
四方之物以聚之也賈之為言固也固有用物以待民
來以求其利者也詩曰如賈三倍君子是識言利三
倍非君子所宜識也書曰肇牽車牛遠服賈周禮
太宰以九職任萬民六曰商賈阜通貨賄(注行曰商處曰賈阜賄布)
(帛貨金玉也)又曰任商以市事通財貨又曰通四方之
珍異以資之謂之商賈禮記月令孟秋易關市來商
旅納貨賄以便民事四方來集遠鄉皆至則財不匱上
無乏用百事乃遂(注易關市謂輕稅以來通商旅)春秋傳曰賈欲贏
而惡嚻乎史記貪賈三之廉賈五之(注貪賈未當買而買故得利少)
(十得三之利廉賈十得五之利)又曰夫用資求富工不如商漢書
商賈大者積貯倍息小者坐列販賣操其奇贏日遊都
市乘上之急所賣必倍又漢高祖令賈人不得衣綵
乘車重租稅以困辱之孝惠高后時為天下初定復弛
商賈之律唐史韓琬上言往者商賈出入萬里今市
井至失業管子曰處商就市井合羣萃而别其郡之
貨以知其市之價負任擔倚以周四方料多少貴賤以
有易無是以奇怪異珍以時而來旦夕從事于此以教
子弟相語以利相示以時相陳以知價其父兄之教不
肅而成子弟之學不勞而能故商之子恒為商又曰
商人通賈倍道兼行以夜續日千里而不遠者利在前
也韓子曰楚人有賣其珠于鄭者為木蘭之櫃薰桂
椒之櫝綴以珠玉飾以玫瑰輯以翠羽鄭人買其櫝而
還其珠此可為善賣櫝也未可謂善鬻珠也淮南子
曰賈多端則貧工多伎則窮心不一也唐譚子化書
曰賈所以務財明郁離子曰蹶叔商于汶上必相貨
之急于時趨之無所往而不與人爭比得而趨者畢至
輒不獲市反謂之善賈者收人所不爭時來利必倍此
白圭之所以富也弗聽十年而大困唐六典曰屠酤
興販者為商又曰以三賈均市精為上賈次為中賈
粗為下賈崔融疏曰商賈藏于箧韓愈原道篇曰
為之賈以通其有無房魯上節度使書曰夫賈居闤
㕓藏其貨物候有求者雖巨人必恭然而請價人言其
直必高之曰若干乃得求者率不能小減而市矣及其
人持物貨歴戶而自唱曰某好物某好貨其將市雖小
兒童則色然視之問其直幾何誠金玉其物貨秪以盜
有而竊置為疑然何以至是彼不求此望售也宋蘇
軾上曾參政書曰鬻千金之璧者不之于市而之于家
則願觀者塞其門觀者歎息而主人無言焉續文獻
通考曰遼聖宗統和中耶律隆運為大丞相請平諸郡
商賈價從之又曰金正隆中詔汝州百五十里内州
縣量遣商賈赴温湯置市又元成宗元貞中諸使外
國者不得為商又英宗至治中置市舶司于泉州慶
元廣東三路聽海商貿易歸徵其稅禁子女金銀絲綿
下番其餘並無所沮又曰元世祖中統中立燕京平
準庫以均平物價又曰明世宗時凡販鬻之徒賣物
以賤為貴買物以貴為賤者杖
商賈二
增左傳衞文公通商惠工又曰鄭桓公與商人俱出
自周斬蓬蒿而共處盟曰爾無我叛我無彊賈爾有利
市寶賄我勿與知又曰晉荀罃囚于楚鄭賈人將寘
諸楮中以出又曰秦師及滑鄭商人弦高將市于周
遇之以乘韋先牛十二犒師史記吕不韋陽翟大賈
以販賣為事家累千金漢書桑弘羊賈人子以心計
言利事析秋毫(注心計不用籌算)論衡曰揚子雲作法言蜀
冨賈人齎錢十萬願載于書子雲不聽魏志曰王烈
字彦方辟公孫度長史以商賈自穢齊書曰范雲為
始興内史撫以恩德罷去停候商賈露宿異苑曰晉
陵曲阿楊晩資財數千萬計三吳人皆取值為商賈治
生輒得倍值或行長江卒遇暴風及劫盜者若貸晩錢
多獲免濟也孔帖唐崔陵為湖南觀察使商賈流通
貲物益饒又曰徐申進嶺南節度使外番歲以珠瑇
瑁香文犀浮海至申于常貢外未嘗賸索商賈饒盈
又曰盧鈞擢嶺南節度使海道商船始至異時帥府爭
先往賤售其珍鈞一不取宋元懷拊掌錄曰紹興中
河南往來客商攜長安秦漢間碑刻求售于士大夫多
得善價續文獻通考金泰定中御史辛鈎言西商鬻
寳動以數千萬計請節其費元史劉濬戰死子健散
家貲結死士百人詐為工商入賊中以復父讎明都
離子曰濟陽之賈人渡河而亡其舟棲于浮苴之上號
焉有漁者以舟往救之賈人曰救我與百金漁者載而
升諸陸則與十金他日賈人浮呂梁而下舟薄于石又
覆漁者在焉人曰盍救之漁者曰是許金而不酬者也
立而視之遂没
商賈三(抑商市籍附)
原通賄用資(俱詳前一)欲贏自穢(俱詳前一)百族三
倍(商賈列百族下詳前一)市事賈區(上詳前一監漢書胡建為軍正丞軍御史穿)
(軍壘垣為賈區建斬之注賈區立廬道旁賣物)服賈通商(上詳一下詳二)相語
利不求豐(上詳一不傳曰晉文公示信于市人易資求豐焉明徵其詞也)爭錐
刀操奇贏(傳錐刀之末將盡爭之前百貨操其奇贏謂利也詳一)阜財貨
通珍異(上詳市一下詳前一)關市無索貨財不匱(月令季春索不禁察)
(詳下一)桓公與盟荀罃將出(俱詳二)家累千金事
析秋毫(俱詳前二)夏則資皮冬則資絺貪賈三之廉賈
五之(國語言賈人也下詳一)識其貴賤通以有無輕其關
市利以貿遷通五都之貨有十倍之價乘時
射利通天下之財以有易無趨日中之市浚農工
以生利宜招損急關市之稅貨則不通增興販
流通(上詳一下詳二)黠商愚賈(孔帖唐李嶠曰今道人私度者幾數萬黠商大賈詭)
(名偽度愚又曰劉元子云有學無才猶賈&KR0894;金不能貨殖)通有無均上下(俱詳)
(一)萬商往來四海緜歴(孔帖李白任城璧記)坐賈顒顒
行賈遑遑(詳前劉禹錫觀市)萬船繼至百貨錯出(唐文粹權德輿)
(杜岐公淮南遺愛碑)賣甕計息得錢立本(合璧事類俗傳有貧人止能辦販隻)
(甕之資夜宿甕中心計曰此甕賣之若干其息已倍矣吾得倍息遂可販二甕自二化而為四所得倍息其利)
(無窮遂喜而舞不覺甕破必隋唐嘉話劉伯芻侍郎所居巷日有鬻餅者早過戶聞謳歌當爐召與萬錢令)
(多其本日取餅償之後過其戶絶不聞歌聲呼至問曰何輟歌之遽乎對曰本領既大心計轉粗不暇唱渭城)
(矣)貸錢致金治生倍值(梁書陸騐少貧苦邑人吉卿者甚冨騐傾身事之吉)
(卿貸以錢米騐借以商販遂致千金出郡下散貲以事權貴下詳前二)所以務財于
焉藏箧(俱詳一)託資闤闠徇彼盈虛(唐人判)巨人請
價主人無言(俱詳一)河南售碑曲江陳貨(上詳二明馮)
(時可蓬窗夜話曰唐時最重曲江宴是日商賈皆以奇物麗貨陳列)量遣温湯禁商
海外(金正隆中事詳前一金成宗事詳前一)有禁金銀不鬻子女(續文)
(獻通考金成宗元貞中禁舶商無以金銀通海下詳一)鬻寳請節許金不酬
(金辛鈎事詳前二二明郁離子事詳前)收所不爭利來必倍(俱詳前一)
必藉美言爰資善價化其小大是等精粗顧
惟遷貨何必守株(俱唐人判)商旅轉販有無相易(金高)
(汝□疏)曾不昏于作勞徒乘時以射利(唐人判)惟歛
出入之商賈不稅往來之行人(唐崔融疏)原抑商市籍
漢高重稅孝惠弛律(秦時民蓄積餘業以稽市物漢高重租稅以困辱詳前)
(一)不得為吏不得名田(漢孝惠高后時市井子孫亦不得為吏漢書賈人)
(有市籍及家皆不得名田)調謫戍邊令相糾告(漢發七科謫戍邊身有市籍父)
(母及大父母有市籍者皆調得桓譚字君山上疏言可令商賈自相糾告非身力所以贓畀告者如此則力)
(弱而歸田)有籍不官經任解黜(有市籍不得官父母大父母有市籍亦不得官)
(不諸官人身乃國籍大功已上親自執工商家專其業得任其舊經職任自解黜必有事用者三年之後聽)
(用)關市之征素封之冨(周禮司關掌國貨之節以謂聯門市故有關市之征注)
(稅商也與史諸冨者無秩禄爵邑之人封君比者命曰素封)無衣錦不鬻斜(上詳)
(前一度斜不中尺物)鬻良雜苦(良善也苦惡也)專利奪人急商
緩農去末反本乘堅策肥(眩其邊鄙)履絲曳縞專
市之商兼人之利政貴得中法惟經久縱則
不可無之亦難關市之征必專其利商旅不至
則匱于財通四方之財誠宜加惠專三倍之利何
用損多如欲贏之罔極下必兼并倘知懼而莫來
上將乏用增稅歸頭下和市邊城(續文獻通考遼志有頭下軍州)
(者官位居九品之下及井邑商賈之家征稅各歸頭下又曰金宣宗興定中敕和市邊城軍輸無得抑配貧)
(民)平準平物賣貴買賤(元世祖事詳前一明世宗事詳前一)以收
以歛實著于周經或與或求蓋存乎易象用懲末
作示禁淫利用貧求富猶或慕于工商化有遷
無詎均勞于藨蓘罔愆五口之商俾齊三倍之賈
(並唐人判)
商賈四
原擇利(而行)放利(放于利而行)喻利(小人喻于利)趨利增
權貴賤(貨殖論貴上極則反賤賤下極則反貴貴出如糞土賤取如珠玉)與時俯仰
(貨殖傳關中冨商大賈大抵盡諸田田嗇田蘭韋家栗氏其章章尤異者也皆與時俯仰獲其贏利)雍
樂之業(貨殖傳行賈丈夫賤行也而雍樂成以饒販脂辱處也而雍伯千金)南陽行賈
(又曰宛孔氏之先梁人也以鐵冶為業秦伐魏過孔氏于南陽因大鼓鑄規陂池連車騎游諸侯通商賈之利)
(有游閑公子之名然其贏得過愈于纖嗇致冨千金故南陽行賈盡法孔氏之雍容)算緍(漢書武帝)
(初算緍商以取利者雖無市籍各以其物自占率緍二千而算一注緍絲也以貫錢一貫千錢率計以二千錢)
(者則出一算一算者百二十師古曰謂儲積錢者計其緍貫而算之也)族代之鬻(文選商修)
(族代之所鬻)均利(唐陸贄田賦曰占商賈以均利)金珠貝甲修牙文犀
(劉蛻獻南海崔尚書書南海實筦搉之地有金珠貝甲修牙文犀之貨)
商賈五
增詩北周庾信江中賈客詩曰五兩開船頭長橋發新
浦懸知岸上人遥振江中鼓陳後主估客樂曰三江
結儔侶萬里不辭遥恒隨鷁首舫屢逐雞鳴潮唐李
白賈客樂曰海客乘天風將船遠行役譬如雲中鳥一
去無蹤跡劉禹錫賈客詞曰賈客無定遊所遊惟利
并眩俗雜良苦乘時取重輕心計析秋毫搖鈎侔懸衡
錐刀既無棄轉化日已盈徼福禱波神施財遊化城妻
約雕金釧女垂貫珠纓高資比封君奇貨通倖卿趨時
鷙鳥思藏鏹盤龍形大艑浮通川高樓次旗亭行止皆
有樂關梁自無征農夫何為者辛苦事寒耕張籍賈
客樂曰金陵向西賈客多船中生長樂風波欲發移船
近江口船頭祭神各澆酒停杯共說遠行期入蜀經蠻
誰别離金多衆中為上客夜夜算緍眠獨遲秋江初月
猩猩語孤帆夜發瀟湘渚水工持楫過暗灘直過山邊
及前侶年年逐利西復東姓名不在縣籍中農夫稅多
長辛苦棄業長為販寶翁劉駕反賈客樂曰無言賈
客樂賈客多無墓行舟觸風浪盡入魚腹去黃滔賈
客曰大舟有深利滄海無淺波鯨鯢齒上路何如少經
過
百工一
增說文曰工巧飾也書曰工執藝事以諫(諫失常也)又
曰若作梓材既勤樸斲惟其塗丹雘周禮智者創物
巧者述之守之世謂之百工百工之事皆聖人作又
曰太宰以九職任萬民五曰百工飾庀八材(注謂珠象玉石木金)
(革羽飾庀謂治之也)又曰審曲面勢以飾五材以辨民器(注審察五)
(材方面形勢曲直之宜以治之)又曰天有時地有氣材有美工有巧
合四者然後可以為良禮記曲禮曰天子之六工曰
土工金工石工木工獸工草工典制六材月令季春
曰命工師令百工審五庫之量金鐵皮革筋角齒羽箭
幹脂膠丹漆毋或不良百工咸理監工日號毋悖于時
毋或作為淫巧以蕩上心季秋曰霜始降則百工休
孟冬曰命工師效功陳祭器按度程毋或作為淫巧
以蕩上心必功致為上物勒工名以考其誠功有不當
必行其罪以窮其情春秋傳曰五雉為五工正主工
之官又曰山有木工則度之漢書曰作工成器曰
工唐史百官志凡工匠以州縣為團五人為火置長
一人又曰少府鈿鏤之工教以四年車輅樂器之工
三年平墁刃矟之工二年矢鏃竹漆屈柳之工半焉冠
冕弁幘之工九月又曰工匠四月至七月為長功二
月三月八月九月為中功十月至正月為短功元史
耶律楚材曰制器者必用良工守成者必用儒臣老
子曰代大匠斲者無不傷其手莊子曰工倕旋而蓋
規矩指以物化而不以心稽又輪扁對齊桓公曰斲
輪徐則甘而不固疾則苦而不入不徐不疾得之于手
而應之於心臣不能以喻臣之子臣之子亦不能受之
于臣是以行年七十而老斲輪文子曰規矩繩墨者
巧之具韓愈原道篇曰為之工以贍其器用又進
學解曰大木為杗細木為桷欂櫨侏儒椳闑扂楔各得
其宜以成宫室者匠氏之能也又祭柳宗元文曰不
善為斲血指汗顔巧匠旁觀縮手就閒宋姚亮西溪
叢語曰唐秘書省有熟紙匠十人按要術云凡打紙欲
生生則堅厚然則熟紙匠者乃打紙工也宋蘇軾思
治論曰夫冨人之營宫室也必先料其資財之豐約以
制宫室之大小然後擇工之良者而用一人焉必告之
曰吾將為屋若干度用材幾何役夫幾人幾日而成土
石竹葦吾於何取之其工之良者必告之曰某所有木
某所有石用財役夫若干主人率以聽焉及期而成既
成而不失當則規矩之先定也續文獻通考曰金裁
造署掌造龍鳳等所用物又曰元兩都有宫殿髹漆
之工又有殿宇藻繪之工又有諸殿裝鋈之工明王
世貞觚不觚錄曰吳中陸子剛之治玉鮑天成之治犀
朱碧山之治銀趙璧之治錫馬勲治扇周治治商嵌及
歙呂愛山治金王小溪治瑪瑙蒋抱雲治銅皆比常價
再倍也
百工二
增列子曰周穆王廵守有獻工人名偃師所造能倡者
趣步俯仰信人也顉其頤則歌合律捧其手則舞應節
千變萬化惟意所適王與盛姬内御並觀之伎將終倡
者瞬其目而招王之左右侍妾王大怒欲誅偃師莊
子曰郢人堊墁其鼻端若蠅翼使匠石斲去之匠石運
斤成風盡堊而鼻不傷雜爼魯般燉煌人于凉州造
浮屠作木鳶每擊楔三下乘之以歸六國時公輸班亦
為木鳶以窺宋城拾遺錄始皇起雲明臺窮四方珍
木天下巧工有二人皆虛騰緣木運斤斧于雲中子時
起工午時已畢故云子午臺也後漢書申屠蟠家貧
為漆工郭林宗見而奇之北史祖冲之以諸葛亮有
木牛流馬乃造一器不用風水施機自運不勞人力
孔帖閻立德父毘隋殿中少監本以工藝進故立德與
弟立本皆機巧有思玄宗記虢國中堂既成召圬墁
約錢二百萬虢國以絳羅五百段賞之嗤而不顧曰請
取螻蟻蜥蜴記其數置堂中苟失一物不敢受直唐
張鷟朝野僉載曰洛州殷文亮性巧刻木為人衣以繒
綵酌酒行觴皆有次第又作木伎女唱歌吹笙皆能應
節又曰將作大匠楊務廉甚有巧思常于泌州市内
刻作木僧手執一椀自能行乞椀中錢滿關鍵忽發自
然作聲云布施市人競觀欲其作聲施者日盈數千矣
歸田錄曰都料預浩工于造塔每卧則交手于胸為
結搆之狀如此逾年撰成木經三卷行於世元史耶
律楚材傳曰夏人常八斤以善造弓見知于帝每自矜
曰國家方用武耶律儒者何用楚材曰治弓尚湏用弓
匠為天下者豈可不用治天下匠耶帝聞之甚喜
百工三(考課)(奇巧)(材木)(膠皮附)
原聖作巧具(俱詳一)運斤居肆(上詳二以論語百工居肆成其事)
依法善事(禮記工依于法注法規矩也器論語工欲善其事必先利其)審材
辨器(詳一)飭材貢器(上詳一材周禮曰任工以飭事貢器物)六工
四良(俱詳一)惠工食力(上傳衛文公下農工)執藝事
盡變態(上詳一乎西京賦命班輸之匠巧盡變態其中注公輸班並巧者)勤樸斲
足財用(上詳一財禮來百工則用足)材美工巧事勤功倍(上周禮材)
(美工巧然而不良不得天時地利也)藝成而下業在其中離婁督
繩公輸削墨增髹漆藻繪(元事俱詳前一)雕木銷
金(續文獻通考元有雕木局掌宫殿香閣營繕之事下詳前一)作簾熟紙(彙苑詳注)
(沈之上家貧常為人作簾傷手流涕宋姚亮語詳前一)機巧有思造作無程
(閻立德事詳前二使孔帖唐杜元穎為劒南西川節度百工造作無程)規模先定制
度不立(宋蘇軾文詳前一由孔帖唐劉蕡策曰百工淫巧制度不立)梓人中處
巧匠旁觀(梓人傳詳後五韓文詳前一)州縣為團營繕必諮(唐百)
(官志詳前一繕孔帖姜確有巧思凡朝之營所司必諮而行)裁造龍鳳掌造金
銀(金事詳前一銀續文獻通考金尚方署掌造金器物及裝釘之事)原考課考成
稽器(上詳前一稽考也)獻藝(百工)就功(不作無用之器背窳就功注窳惡也)
知巧稽事(禮記故觀其器而知其工之巧周禮稽其工事)就于官府
掌其工正(管子曰聖人必就官府羣萃而州處相良辨其工苦工堅也苦濫也下詳一)
日省月試效功案程(中庸日省月試餼廩稱事所以勸百工註詳前一)作
巧蕩心(詳一)執技論力技以事上業在其中工
依于法爰考否臧物勒其名必遵賞罰順霜降之
後雖休百工(詳一)及月試之時且聞獲戾增計年為
教以月論功(唐史俱詳前一)監督有官牢固無罰(續文獻通)
(考金左右廂官掌監督工役者又曰明世宗時凡造器用之物不牢固真實而賣各笞五十其物入官)
原奇巧棘猴木鳶(燕王好徵巧人曰臣能棘刺之端造木猴王請其削而觀之術)
(人即逃也下詳二)楮葉雲梯(列子宋人為其君為楮葉三年而成雜之諸葉中不辨列)
(子曰使造化三年而成一葉物之有葉者鮮矣墨子公輸班造雲梯而攻宋)木牛木人
(俱詳前二)目巧大巧(禮目巧之室則有奥阼老子大巧若拙)智憂心
匠(上莊子巧者勞而智者憂)創造欹器施巧鴨欄(周廟欹器東漢猶在至漢)
(之末不復存形制遂絶杜預創意造成奉上帝嘉歎之陸遜字伯言時建昌侯慮于堂前作鬭鴨欄頗施小)
(巧遜乃正色曰君侯宜覽經典用此何為慮即便毁撤之)窮妙極巧騁巧
嘗巧(禮)物貴考成器惟致用諫未聞于執藝
巧自見于蕩心苟于功之不審則雖巧而何為
增圖畫鏤雕(孔帖唐張元素上書太子所施與者皆圖畫雕鏤之人)錦繡官
金玉琢(孔帖玄宗貴妃楊氏諸姨凡充錦綉官及治琢金玉者大抵千人)絶世之
巧凝神之伎(宋周邦彦賦)唱歌吹笙行觴酌酒(殷文亮事)
(詳前二)木僧執椀刻獺取魚(楊務廉事詳前二王朝野僉載郴州刺史琚)
(刻木為獺沉于水中取魚引首而出蓋獺口中安餌為轉關以石縋之則沉魚取其餌關即發口合則啣魚石)
(發則浮出矣)樣各有異價倍于常(續文獻通考元將作院掌造金玉珠翠犀)
(象寳貝冠佩器皿織造刺綉段疋異樣百色明王世貞語詳前一)丁緩作扇預浩
造塔(續博物志曰漢長安巧工丁緩作卧褥香爐爐體常平又作七輪扇一人運之滿堂寒戰歸田錄)
(曰預浩造塔詳前二)二鉢相盛一毬可轉(明陸深春風堂隨筆曰魏元韶家有)
(二玉鉢相盛可轉而不可出瑪瑙榼三升玉縫之皆西域鬼作也鬼作即世謂之鬼工明曹世昭格古要論)
(曰嘗有象牙圓毬一箇中直通一竅内車二重皆可轉動故謂鬼工毬或云宋内院作者)原材木
中伐時斬(禮記材不中伐不粥于市時周禮令萬民時斬材有期日言順斬也)
有美不禁(周禮材有美而工有巧拘凡邦工入山林而掄材不禁不其日也)椅矣
度之(詩伐木椅矣詳百工一)丁丁坎坎(詩伐木丁丁下並伐木聲)破
斧抱器(既破我斧又缺我斨又破我斤下呈材)斧斤入繩墨陳(禮記)
(草木黃落然後斧斤入山林繩墨誠陳不可欺以曲直)斬季材伐遠揚(周禮凡服)
(耜斬季材注季穉也服耜尚柔牣下詩以伐遠揚)伐社樹斬丘木(晉阮修字宣子)
(伐社樹或止之修曰若社而為樹伐樹則社移樹而為社伐樹社亡也禮記為宫室不斬于丘木注廣敬鬼)
(神)掌木屑種梓木(晉陶侃字士行在荆州時造船木屑竹頭悉令掌之咸不解所)
(以後正會積雪始晴乃以木屑布地及桓温伐蜀又以侃所貯竹頭作釘裝船其綜理周密皆此之類後漢)
(樊重貨殖作器物先種梓木人皆笑之積歲月皆得而用向之笑者咸求假焉資貨具萬恩及鄕閭)陽
木陰木火之水之(周禮仲冬斬陽木仲夏斬陰木山南曰陽山北曰陰又柞氏掌攻)
(草木夏日至令刊陽木而火之冬日至令剥陰木而水之)匪斧不克遵繩不頗
(詩伐柯如之何匪斧不克下楚辭)不材見棄朽木不雕(山林以不材見棄)
(論語朽木不可雕也)斃無不摽本實先撥(長木之斃無不摽也詩枝葉未有)
(害本實先撥)入山行木隨山刊木(月令季夏樹木方盛乃命有司入山行木)
(無有斬伐為木未堅固下書)勿剪勿伐(詩)是斲是遷(斲而遷之)掄
材相材無枉物性不違天眞巨川舟楫大
厦棟梁擁腫之材雕鎪之力藝有所長物不
可棄始因斧克終以功成審輪轅於曲直定
枘鑿於方圓增即山求填溪伐(孔帖劉禹錫洗心亭記即山求材盤)
(高孕虛聲柳宗元晉問曰羅列而伐者頭抗河漢刃披虹蜺振連巒梯填層溪丁丁登登硠硠稜稜)
魏材梁取遷木運斤(孔帖五代羅紹威梁太祖即位將都洛陽紹威取魏良材為五)
(鳳樓朝元殿浮河而上立之京師太祖歎曰吾聞蕭何守關中為漢起未央宫豈若紹威越千里而為此若神)
(化然賜以寳𢃄名馬聲張說疏遷木石運斧斤山谷連春夏不輟)拉風捽雷穿雲
蔽日(唐文粹李華賦勢動連崕拉風捽雷倒勁梢于窮谷斬巨抵于昭回柳宗元晉問曰林立峰崪穿)
(雲蔽日良工指顧長樂未央建章昭陽之隆麗詭特皆是之自出)豫章大木同州
異材(孔帖張元素上書臣嘗見隋家造殿伐木于豫章二千人挽一材以鐵為轂行不數里轂輙壞裂令)
(數百人齎轂自隨終日行不三十里一材之費已數十萬工揆其餘可知矣又曰裴延齡造同州佛祠須材)
(五十尺者延齡妄奏同州得大谷木數千章度皆八十尺帝曰吾聞開元時近山無巨木求之嵐勝今何近地)
(材之良耶延齡曰異材瑰產處處有之待聖主乃出今生近輔豈開元所當得也帝大悅)萬工舉
斧千人乃引(柳宗元文萬工舉斧以入必求諸嵓崕之欹傾丘壑之紆縈凌㠝岏之杪顚漱)
(泉源之塗營根絞怪石不土而植千尋百圍與柏同色孔帖曰則天時巨木一章率千人乃能引)乃
斧乃斤以輿以廬(並宋王十朋會稽風俗賦)採木有司受材
置使(續文獻通考元時凡山採提舉司掌採伐木植又曰木場大使副使掌受給營造宫殿材木)
直木不可以為輪曲者不可以為桷(上明劉基語語下晉嵇康)
方為矩圓為規大為杗細為桷(元虞集曰木之為器以利民用者非)
(生而成形也欲圓者取以為規欲方者取以為矩居者取以為屋室行者取以為舟車柔之為弧矢屈之為桮)
(棬惟其有是也一唐韓愈語詳前)採斧斤者萬人擇一幹于千木
徵般石之匠下荆陽之材(唐李華賦)原膠皮夷服
戎衣(書曰島夷皮服衣禮記西方曰戎被髮皮)寢處歛獻(州綽指石綽郭)
(最曰二子者譬如鳥獸臣食其肉而寢處其皮乃周禮天官掌皮秋歛皮冬歛革獻之注革踰歲就久可用)
(也獻謂獻其良者于王以入司裘給用也)漆身膠柱(上豫讓下鼓瑟)虎豹鞹
鳳麟膠(論語虎豹之鞹猶犬羊之鞹名東方朔十洲記以鳳觜麟角合煎成膠曰續絃膠)
供毳毛征漆林(周禮掌皮供其毳毛為氊以待邦事周禮地官載師漆林之征二十而)
(五也)頒於百工比之千乘(又云遂以式法頒皮革于百工注式法作物所用多)
(少故事皮食貨志屠牛羊彘千比之千乘家)無或不良不能止濁(禮記脂膠)
(丹漆無或不良之阿膠不能止黃河濁)增紅甸白硝(續文獻通考元甸皮局歲辦熟)
(造紅甸羊皮二千有奇羊又曰明内官修理年月例白硝山皮八十張)百選膠九尺
蟹(唐柳宗元晉問曰弓人之弓函人之甲膠角百選犀兕七屬乃使踉超掖夾之倫服而持之技擊節制聞)
(于天下是為善師膠酉陽雜俎善菀國出百足蟹長九尺四螯煎為謂之螯膠勝于鳳喙膠也)諸
州供太府輸(唐百官志少府監諸州市牛皮角以供用又曰祠部歲會牲之有無輸皮于)
(太府)漁陽白膠薊州鹿角(唐書漁陽郡供白膠產宋太平寰宇記薊州土鹿)
(角膠)割蛟革而連函剫兕□以為弭(宋周邦彦賦)
百工四
原為刃(考工記鑠金以為刃凝土以為器)國工(周禮謂之國工注國之名工)僝
工(僝巧也)攻木(周禮攻木之工七輪輿弓廬匠車梓)度木(左傳詳前一)執
斲(傳匠人也)執技(以事上)伐技(傳曰小人伐其技以凴君子言矜伐以凌上也)
代斲(老子詳前一)成器(詳一)剞劂(雕鏤)增材以工能(彙苑詳注)
(百工以化材)用高曾之規矩(西都賦工用高曾之規矩)問工焉取則
輿師是供(柳宗元嶺南饗軍記)締搆必堅縝面勢必周正(元虞集文)
百工五
增詩元陳旅贈萊州石工詩曰落星猶帶天河濕絶勝
丹丘鬼血腥琢作大尊休載酒萊山栢露照人青
增傳唐柳宗元梓人傳曰裴封叔之第在光德里有梓
人欵其門願傭隟宇而處焉所職尋引規矩繩墨家不
居礱斲之器問其能曰我善度材視棟宇之制高深圓
方短長之宜吾指使而羣工役焉捨我衆莫能就一宇
故食于官府吾受禄三倍作于私家吾收其直大半焉
他日入其室其牀闕足而不能理曰將求他工余甚笑
之謂其無能而貪禄嗜貨者其後京兆尹將飾官署余
往過焉委羣材會衆工或執斧斤或執刀鋸皆環立嚮
之梓人左持引右執杖而中處焉量棟宇之任視木之
能舉揮其杖曰斧彼執斧者奔而右顧而指曰鋸彼執
鋸者趨而左俄而斤者斲刀者削皆視其色俟其言莫
敢自斷者其不勝任者怒而退之亦莫敢愠焉畫宫于
堵盈尺而曲盡其制計其毫釐而搆大厦無進退焉既
成書于上棟曰某年某月某日某建則其姓字也凡執
用之工不在列余圜視大駭然後知其術之工大矣
唐韓愈圬者王承福傳曰圬之為技賤且勞者也有業
之其色若自得者聽其言約而盡問之王其姓承福其
名世為京兆長安農夫天寳之亂發人為兵持弓矢十
三年有官勲棄之來歸喪其土田手鏝衣食餘三十年
舍于市之主人而歸其屋食之當焉視時屋食之貴賤
而上下其圬之傭以償之有餘則以與道路之廢疾餓
者焉又曰粟稼而生者也若布與帛必蠶績而後成者
也其他所以生養之具皆待人力而後完也吾皆賴之
然人不可徧為宜乎各致其能以相生也故君者理我
所以生者也而百官者承君之化者也任有小大惟其
所能若器皿焉食焉而怠其事必有天殃故吾不敢一
日舍鏝以嬉夫鏝易能可力焉又誠有功取其直雖勞
無愧吾心安焉夫力易強而有功也心難強而有智也
用力者使於人用心者使人亦其宜也吾特擇其易為
而無愧者取焉又曰功大者所以自奉也博妻與子皆
養於我者也吾能薄而功小不有之可也又吾所謂勞
力者若立吾家而力不足則心又勞也一身而二任焉
雖聖者不可能也
御定淵鑑類函卷三百五十七
