欽定四庫全書
御定淵鍳類函卷三百二十三
方術部二(卜筮相明天文巫術)(占候)
卜筮一
增說文曰卜灼龜也象兆之縱横也筮易卦用蓍也
易曰以卜筮者尚其占又曰幽贊于神眀而生蓍
原書曰官占唯先蔽志昆命於元龜又曰立卜筮人
增又曰卜不習吉又曰龜筮共違於人用靜吉用
作凶又曰寧王遺我大寳龜原詩曰卜云其吉終
焉允臧增又曰爾卜爾筮體無咎言又曰卜筮偕
止原禮記曰龜為卜筴為筮又曰卜人定龜史定
墨君定體又曰天子無筮(謂廵狩征伐不用筮小事則筮)諸侯有守
筮天子道以筮諸侯非其國不筮卜宅寢室天子不卜
處太廟又曰昔三代明王皆事天地之神眀無非卜
筮之用不敢以其私褻事上帝是故不犯日月不違卜
筮又曰卜筮者先聖王之所以使人信時日敬鬼神
畏法令決嫌疑定猶與也周易曰定天下之吉凶成
天下之亹亹者莫大乎蓍龜又曰蓍之德圓而神卦
之德方以知神以知來知以藏往增曲禮曰假爾太
龜有常假爾太筮有常卜筮不過三卜筮不相襲(卜不吉則)
(筮筮不吉又卜是為瀆筮龜也)原周禮曰凡卜筮兆占體大夫占色
史占墨卜人占坼(體有吉凶色有善惡墨有大小圻有微眀)又曰龜人掌
六龜之屬各有名物天龜曰靈屬地龜曰繹屬東龜曰
果屬西龜曰靁屬南龜曰獵屬北龜曰若屬又曰卜
師掌開龜之四兆一曰方兆二曰功兆三曰義兆四曰
弓兆(開開出其書占之也經兆一百二十體言四兆者分為四部若易之三萹)凡卜事視高
揚火以作龜致其墨(視高謂以龜骨高者可灼處示宗伯之卜事也揚火以火灼龜也作)
(即灼也謂人作兆而占之也致墨謂熟灼之以眀其兆也)又曰筮人掌三易以辨
九筮之名一曰連山二曰歸藏三曰周易九筮之名一
曰巫更二曰巫咸三曰巫式四曰巫目五曰巫易六曰
巫比七曰巫祠八曰巫參九曰巫環以辨吉凶凡國之
大事先筮而後卜(巫皆讀為筮字之誤也更為遷都邑也)尚書洪範五
行傳曰若煩數混瀆或不精嚴神不告也或觀卦察兆
占不得也或龜不神蓍不靈此其所以過差聖人不得
專用也龜筮共違於人神靈不祐也又曰此禽獸草
木之夀久而能知吉凶也增書曰乃命卜筮曰雨曰
霽曰蒙曰驛曰克(皆卜兆)曰貞曰悔(筮内卦曰貞外卦曰悔)又曰
三人占則從二人之言汝則有大疑謀及卜筮龜從筮
從是之謂大同吉左傳云國之守龜何事不卜原
白虎通曰乾草槁骨衆多獨以龜蓍何龜之言久也蓍
之言耆也史記云卜者以法天地象四時順於仁義
分策定卦旋式正棋而後言天地利害事之成敗昔先
王定國必先龜筴日月而乃敢代正時日乃後入家産
子必先占吉凶後乃育之伏羲作八卦周文王演為三
百八十四爻而天下治句踐放文王八卦以破敵國覇
天下增楚辭云折瓊茅以筳篿兮命靈氛為予占之
劉夢得集云今夫揲之以至刓灼之以殆盡徒與夫
蚩蚩者問歉穰占熊虺頌需食亡牛喪羊之間耳資其
握粟以餬予口烏足為夫子道哉陸龜蒙云季札以
樂卜趙孟以詩卜襄仲歸父以言卜子游子夏以威儀
卜沈尹氏以政卜孔成子以禮卜其應也如響無他圖
在精誠而已不精誠者不能自卜况吉凶在人乎北
戶錄云卜之流雜見書傳虎卜紫姑卜牛蹄卜灼骨卜
烏卜雖不比於蓍龜亦有可稱者
卜筮二
原古史考云庖犧氏作始有筮其後殷時巫咸善筮
增禹穴碑曰伏羲得神蓍而定皇策原元命苞曰古
司怪主卜左傳云邾文公卜遷於繹史曰利於民而
不利於君也邾子曰苟利於民孤之利也天生民而樹
之君以利之也民既利矣孤必與焉增又鄭皇耳帥
師侵衞楚令也孫文子卜追之獻兆於定姜姜氏問繇
曰兆如山陵有夫出征而喪其雄姜氏曰征者喪雄禦
寇之利也大夫圖之孫蒯獲鄭皇耳於犬丘增穆天
子傳曰天子筮獵萃澤其卦遇訟逢公占之曰藪澤蒼
蒼其宜正公戎事則從論衡云魯將伐越筮之得鼎
折足子貢占之以為凶何則鼎而折足行用足故謂之
凶孔子占之以為吉曰越人水居行用舟不用足故謂
之吉魯伐越果克之孔演圖云孔子修春秋九月而
成卜之得陽豫之卦史記云太史公曰臣為郎時嘗
與太卜(筮官名)待詔為郎者同署言曰孝武帝時聚會占
家問之某日可娶婦乎五行家曰可堪輿家曰不可建
除家曰大吉叢辰家曰大凶歷家曰小凶天文家曰小
吉太乙家曰大吉辨訟不決以狀聞制曰避諸死忌以
五行為主人取於五行者也漢書云張禹字子文父
徙家蓮勺禹為兒數隨家至市喜觀於卜相者前久頗
曉其别蓍布卦意時從旁言卜者愛之又竒其面貌謂
禹父是兒多智可令學經及禹入長安從沛郡施讎受
易又宣帝八月飲酎行祠孝昭廟先驅旄頭劒挺墮
拂泥中刃向乘輿車馬驚於是召梁丘賀筮之不吉上
還使有司行祠是時霍氏外孫代郡太守任宣坐謀反
誅子章為公車丞亡在渭城中夜元服入廟居廊間執
戟入廟門待上至欲為逆事發伏誅吳志云陸抗之
克步闡孫皓意張乃使尚廣筮并天下遇同人之頥對
曰吉庚子歲青蓋當入洛陽故皓不修其政乃常有窺
上國之志晉書云庾翼幼時常令郭璞筮公家及身
卦成曰立始之末丘山傾長順之初子凋零及康帝即
位將改元為建元或謂庾冰曰子忘郭生之言耶立始
建元也丘山上名此號不宜用冰撫心歎恨帝崩何充
改元為永和庾翼曰天道精微乃當如是長順者永和
也吾庸得免乎其年翼卒又宣城邊洪以四月中就
韓友卜家中安否友曰卿家有兵殃其禍甚重可伐七
十束柴積於庚地至七月丁酉放火燒之咎可消也不
爾其凶難言洪即聚柴至日大風不敢放火洪後為廣
陽領校遭母喪歸家友來投之時日已暮告從者速束
裝吾當夜去從者曰今日已暝數十里何急復去友曰
非汝所知也此間血覆地寧可復住洪苦留之不待食
而去其夜洪忽發狂絞殺兩子并殺婦又斫父妾二人
皆被創因出亡走眀日其友往收殯亡者尋索洪數日
於宅前林中已自經死又宣城太守殷祐疾友為筮
之曰七月晦日將有&KR1295;鳥来集廳事上宜勤伺取若獲
者為善不獲者成禍祐乃謹為其備至日果有大鸛来
垂尾九尺集廳事上掩捕得祐仍還石頭督護後為吳
郡守友卜占神效甚多而消殃轉禍無不皆騐搜神
後記郭璞每自為卦知其凶終嘗行建康栅塘逢一趋
步少年便牽住脱絲布袍與之其人乃受及當死果此
人行刑旁人皆為求屬璞曰我託之久矣此人為之歔
欷哽咽宋書云劉休善筮因尚方令吳喜事眀帝遂
見親賞長直殿内後宫孕者帝使筮其男女無不如占
又蔡興宗初為郢府參軍顔敬卜曰亥年當作好官
有大字者不宜受也及有開府之授而太歲在亥果薨
於光祿大夫齊書云王敬則少時於草中射獵有蟲
如烏豆集其身摘去乃脱其處皆流血敬則惡之詣道
士卜道士曰此封侯瑞也敬則聞之喜故出都自效
又柳世隆善卜别龜甲價至萬永眀初世隆曰永眀九
年我亾後三年丘山崩齊亦於此季矣屛人命典籖李
黨取筆及高齒屐題簾箔旌曰永眀十一年因流涕謂
黨曰汝當見吾不見也南史云梁大同中同泰寺災
召太史令虞履筮之遇坤之履曰無害其繫曰西南得
朋東北喪朋安貞吉彖曰東北喪朋乃終有慶帝曰斯
魔也酉應見卯金来尅木卯為隂賊鬼而帶賊非魔何
也梁書云阮孝緒自筮卦曰吾夀與劉著作同年及
劉著作卒孝緒曰劉侯逝矣吾其幾何其年十月卒
舊唐書云明皇兼潞州别駕来朝京師將行使術士韓
禮筮之蓍一莖孑然獨立禮驚曰蓍立奇瑞非常不可
言酉陽雜爼云天寳末術士錢知微嘗至洛遂榜天
津橋柱賣卜一卦帛十疋有貴公子讀榜命取帛如數
卜焉錢命蓍布卦曰予筮可期一生君何戲為其人曰
卜事甚切先生豈悞乎錢曰請為韻語曰兩頭點土中
心虚懸人足踏跋不肯下錢其人本意買天津橋也其
精如此搜神秘覧云西川費孝先善軌革世皆知名
有大賈人王旻因貨殖至成都求為卦孝先曰教住莫
住教洗莫洗一石糓搗得三斗米遇明即活遇暗即死
再三戒之令誦此數年足矣旻志之及行途中遇大雨
憩一屋下路人盈塞乃思曰教住莫住得非此耶遂冒
雨行未幾屋顛覆獨得免旻之妻已私鄰比欲講終身
之好俟旋歸將致毒謀旻既至妻約其私人曰今日新
沐者乃夫也日欲晡呼旻洗沭重易巾櫛旻悟曰教洗
莫洗得非此耶堅不從婦怒不省自沐夜半反被害既
覺驚呼隣里共視皆莫測其由遂被囚繫拷訊獄就不
能自辨郡守錄状旻泣言死即死矣但孝先所言終無
騐耳左右以是語上達郡守守命未得行法呼旻問曰
汝隣比何人也曰康七遂遣人捕之殺汝妻者必此人
也已而果然因謂僚佐曰一石榖搗得三斗米非康七
乎由是辨雪誠遇眀即活之效
卜筮三
原握粟操金(毛詩云哀我填寡宜岸宜獄握粟出卜自何能糓鄭玄注謂可哀哉此窮盡寡)
(財之民仍有訟獄之事持粟行卜求其勝負從何能得善下詳卜筮二)三兆六龜(周禮)
(太卜掌三兆之法一曰玉兆二曰瓦兆三曰原兆兆謂灼龜發火而形可占其象似玉瓦原之釁杜子春注曰)
(玉兆顓頊兆瓦兆帝堯兆原兆乃周之兆也下詳叙事)供燋揚火(周禮菙氏掌供燋契)
(以待卜事杜子春注云燋讀如薪樵之樵謂所爇灼龜之木下詳叙事)神諗象告(陳琳)
(大荒賦曰假龜蓍以貞吉問神諗以休祥人易大傳曰八卦以象告韓康伯注云八卦以象告吉凶也)
大横小數(史記云高后崩丞相陳平等使人迎代王計未定遂卜之其兆得大横云大横庚庚)
(余為天王夏啓以光知抱朴子云卜者小數希福者謂來之妙)龜厭筮瀆(毛詩曰我)
(龜既厭不我告猷鄭玄注謂卜筮數而凟龜龜靈厭之不復告其所圖之吉凶也言雖得兆繇不中也易曰)
(初筮告冄三瀆瀆則不告)穆卜枚占(尚書曰武王有疾不豫二公云我其為王穆卜歸)
(藏云昔者河伯筮與洛戰而枚占昆吾占之以為不吉也)孔愀顔笑(家語云孔子嘗自筮)
(而卦得賁愀然有不平之状子張進曰賁是吉卦夫子色有不平何也孔子曰山下有火賁非正色也衝波)
(傳曰孔子使子貢遠行而未來謂弟子占之遇鼎皆言無下足不来顔子笑曰無足者乘船而來賜至矣子貢)
(果至)代陳獲晉(左傳云陳厲公生敬仲周内史筮之遇觀之否曰是謂觀國之光利用賓)
(於王其代陳有國乎乃又秦伯伐晉卜徒父筮之吉涉河侯車敗詰之對曰大吉也三敗必獲晉君果如其)
(言)增炙骨觀蹄(燕北雜記契丹行軍不擇日用艾和馬糞於白羊琵琶骨上炙炙破)
(便出不破即不出以遼東志扶餘國有軍事則祭天殺牛觀蹄占觧者為凶合者為吉)書板
墮梁(上詳卜筮四汝唐袁天罡占卦能知前後五百年事其妻謂曰占後世子孫榮枯若何罡占之至)
(十世孫某極貧妻曰有助救否罡又占得本府太守於某年月日時有墮梁之厄即寫一書以朱匣盛之封鎻)
(置家廟中匣外留字以示子孫傳流不得擅動付與第十世孫某於某年月日時將此匣送本府太守令伊起)
(身下堂親授後至十世孫果極貧思祖言於某年月日時將匣送府堂階下令太守起身自接方下階堂上梁)
(朽墮下公坐打碎開匣視之有一帖云爾救我十世孫之貧我救爾墮梁之厄太守俯伏拜謝薦其孫遂入仕)
原法天地敬鬼神(俱詳卜筮一)齊大小差尊卑(易曰)
(齊小大者存乎卦韓康伯注云卦有小大也齊猶言辨也周禮圖云大夫已上事卜且筮士則但筮其尊卑)
(之差)增木破天柳仆地(王敦謀反夢將一木上穿破天詣許真君卜之卜曰此是)
(未字君未可動耳姓唐柳宗元自永州司馬召至京師詣卜者問曰余柳也昨夢柳樹仆地其不祥乎卜者)
(曰生則柳樹仆則柳木木者牧也君其必牧柳州乎卒如其言)原筮短龜長陽奇
陰耦(左傳云晉獻公欲以驪姬為夫人卜之不吉筮之吉公曰從筮卜人曰筮短龜長不如從長易曰)
(陽卦多陰陰卦多陽其故何也陽卦竒陰卦耦)
卜筮四
原卜師卜正(周禮凡卜以明火爇燋遂龡其焌契以授卜師滕侯曰我周之卜正正官之)
(長也)卜人占人(儀禮卜人奠龜楚焞注楚荆也焞以鑽灼龜也周禮占人掌占龜以八)
(筮占八頌以八卦占筮之八故以視吉凶)官占涖卜(帝王立卜占之官故曰官占儀禮)
(旅占卒不釋龜告於涖卜注旅長與主人占涖臨也謂卜官相示也)稽疑觀變(洪範曰明)
(用稽疑注明用卜筮考疑事也易曰觀變於陰陽而立卦)象數經兆(龜象也筮數也)
(有周禮經兆之體百二十頌千有二百)幽贊前知(易曰幽贊於神明而生蓍禮至誠)
(之道可以前知見乎蓍龜動乎四體禍福將至必先知之故至誠如神四體謂龜四足也言至誠則不欺)
決疑斷志(傳鬭廉云卜以決疑不疑何卜為禮曰昔者聖人建陰陽天地之情立以易雖有)
(明智之心進斷其志焉)命辭啟繇(禮假爾泰龜有常注命卜策辭鑚龜以啟其繇也)
(繇古音爻)釁龜露蓍(月令正月命有司釁龜策占兆審卦吉凶漢書上體不安張禹必)
(齋戒以卜吉則獻上不吉則有憂色即露蓍於星下)神蔡靈蓍(蔡即龜也)神物
封父(天生神物謂蓍龜也龜天子之龜注封父國之)藏龜舍龜(藏龜之室)
(爾易舍靈龜)青純青嚢(公羊傳云龜青純純緣也謂甲髯千歲龜青髯以明吉凶青)
(嚢謂卜也)命龜觀卦(命謂告以所卜事觀卦察爻)協從襲吉(尚書)
(曰龜蓍恊從一又曰卜不襲吉注襲再也)置燋繫幣(儀禮云置於燋注燋炬以然火周)
(禮占人凡卜筮既事則繋幣以比其命歲終則計其占之中否注云既卜筮史書其命龜之事及兆於策繫其)
(禮神之幣而舍藏焉所謂以啟金縢之書即此是也)爰契不欺(詩爰契我龜臧會曰僂)
(句不余欺也)枚卜不占(書枚卜功臣謂歴卜也孔子曰不占而已矣)占險
卜僭(夫易不可以占險注傳臧會竊僂句以卜為信與僭僭即吉也)不煩不
襲(傳聖人不煩卜筮謂禮卜筮不過三又卜筮不相襲其瀆龜蓍也)無遺不禁(莊子)
(龜能七十二鑚而無遺策不能避刳腸之患其祠部式諸私家不得立雜神及覡巫卜相竝宜禁斷龜易五)
(兆六壬不禁)沈陽流光(趙孟卜救鄭遇水適火太史曰是謂沈陽注云火陽也得水而)
(沈有魏志王經堂前有一流光如燕雀入懷殷殷聲管輅曰吉遷之徵頃之拜為江夏太守)龜焦
筮逆(左傳趙鞅卜焦兆不成也書龜從筮逆)奪糈罰爵(周禮罰也傳晉獻)
(公飲大夫酒命司正實爵與史蘇曰&KR0784;之役爾云勝而不吉夫克國得妃吉孰大焉故以罰汝)兆錫
帝師卦遇歸妺(史記周文王卜獵渭濱其兆曰非熊非羆天錫帝師乃得吕望而歸晉)
(獻公筮嫁伯姬遇歸妺之暌史蘇占之曰不吉繇曰士刲羊無血女承筐亦無貺也)仕晉必昌
納姬不吉(傳畢萬筮仕於晉辛廖占之曰吉其必蕃昌公侯之子孫必復其始又晉獻公欲)
(納&KR0784;姬卜之不吉卜人云其繇曰專之渝攘公之羭一薰一蕕十年尚猶有臭公不從卜)斫狐絶
火追豚得婦(管輅别傳輅在田舍遠隣主人數患失火輅卜曰明日南陌上有一角巾生駕)
(黑牛敝車必邀留之即從輅言生不得已宿然意不安以為圖己乃把刀出門倚積薪假寐有一物如獸手中)
(持火生舉刀斫斷腰視之狐也自此主人不復有災與有人失妻輅卜之令明旦如東陽城門候擔豚人牽)
(共鬭其豚走逸即共追之豚入舍突破主人甕其婦從甕中出)索金筮卦得錢閉
肆(晉隗炤善易臨終謂妻子曰後雖大荒勿賣宅後五年詔使姓龔負我金以吾所書版索之後如其言妻)
(齎版詣使者使者惘然沉吟乃悟取蓍筮卦成曰妙哉隗生吾不負金賢夫藏金金有五百觔在堂屋下妻掘)
(之果得金杖漢書嚴君平賣卜於成都市日得頭百錢即閉肆垂簾)著瓦還鹿懸
鞭得財(管輅别傳有捕鹿者晨行人盗其鹿輅卜曰汝巷中第三家也伺無人時密發其東第七椽以)
(瓦子著下當送還如其言其夜盗者父病詣輅卜令擔鹿皮肉著故處自愈盗如其言乃令鹿主舉椽去瓦盗)
(父亦病愈也宅鮑瑗貧苦不信卜筮會淳于智至為作一卦曰君安失宜故貧入市有人持馬鞭賣買之以)
(懸舍東大桑樹三年當暴得財如其言後浚井得錢十萬銅二千觔)可知生死自有
性命(魏志管輅謂鍾昱曰我卜可以知生死昱曰命付天不付君郭璞欲為顔含筮含曰年在天位在)
(人修己而天不與命也守道而不違性也自有性命無勞蓍龜)受命如響極數知
來(易曰其受命也如響占又曰極數知来之謂)卜非卑行業可便人(司馬)
(季主楚人賣卜於長安市宋忠賈誼謂之曰何居之卑行之汚季主捧腹而大笑君平以卜筮賤業可以便)
(衆人有非正用之則依蓍龜為言利害又與人子言依於孝與人弟言依於順與人臣言依於忠各因勢導之)
(以善)觀久自曉占騐見知(上詳卜筮二以王忠以賣卜自奉安帝博士徵恥)
(占騐見知懸綬縣庭而逃)當見三貍行有一人(冀州刺史裴徽辟管輅為文學)
(自卦吉凶云當見三狸果見之燒步熊字叔羆少好筮卜術數門徒甚衆熊舍宅有人死吏持熊謂失火熊)
(卜曰得其人矣使從南道行有一人來縳之果言草惡难耕故燒之風起延燒不知草中有人)滅應
淮水凶見臨晉(王導初渡江郭璞筮之云淮水絶王氏滅孔僖字仲和拜臨晉令崔駰)
(字亭伯以其家林筮之謂曰不吉勸辭辟官僖曰吉凶由己而由卜乎在縣三年而卒)疑衆必
殺違卜不祥疑而筮之深於易者(以上出禮)窮神
知化知來藏往探賾索隱鈎深致遠(以上出易)增
折葼獲奴(唐書云杜生善卜易有亾奴者問所從追曰自北行逢使者懇丐其鞭若不可則以情告)
(其人果值使者如其語使者曰去鞭吾無以進馬可折道旁葼代之其人乃往折葼奴伏其下獲之)馬
周得晉李綱得鼎(唐馬周欲求仕將進策於帝狐疑未決卜得火地晉解者曰晉者進)
(也盖居官益位利見王侯之象周竟獻策拜為上相然李綱在隋仕宦不進筮之得鼎卜者曰君當為卿輔)
(待易姓乃得如志若仕不知退折足為敗故綱後雖顯於唐數稱疾終辭位去)預定狀頭
連遇宰相(績定命錄云唐太原王陟貞元初應進士舉時京師有善筮者號垣下生陟從筮焉生卦)
(成久不復言又大嗟異謂陟曰據此卦郎君後二十三年及第是歲狀頭更两年而生郎君待此人應舉然後)
(同年及第某所以訝之後累舉不第比張宏靖舍人知舉陟及第榜出復於禮部南院序列参主司各通姓名)
(見首立者乃韋瓘也陟忽憶垣下生之言試問其年韋答云某春秋十九年陟遽應之曰先輩所隠祗二年何)
(不誠如是且先輩貞元四年生瓘矍然陟乃取垣下生所記示於衆衆皆嗟異宋范蜀公蒙求曰張鄧公嘗)
(謂予曰某舉進士時與寇萊公遊相國寺詣一卜肆卜者曰二人皆宰相也既出逢張相齊賢王相隨復往詣)
(之卜者大驚曰一日之内而有宰相四人乃相頋一笑而退因是卜者日損名亦不復有人問之卒窮餓以死)
(而四人者其後皆為宰相公欲為之作傳未果)天火之象錢塘醉卧(五代史云)
(晉高祖欲代唐命馬重績筮之遇同人曰天火之象乾健而離明健者君之德也明者南面而向之所以治天)
(下也同人者人所同也必有同我者焉易曰戰乎乾乾西北也又曰相見乎離離南方也戰而勝其九月十月)
(之交乎是歲九月契丹遂助晉擊敗唐軍晉遂有天下翰苑名談云何中正初及第聞郭從周精於卜乃求)
(之占從周贈詩云三字來時月正圓一麾從此去秦關錢塘春色濃如酒貪醉花間卧不還後以八月十五日)
(改知制誥出為秦州又改杭州卒於錢塘)原兩蛇當為將三怪無足憂
(後漢馮緄拜隴西太守綬笥有兩赤蛇分走許曼筮曰三歲當為邊官有東名五年為大將南征魏志安定)
(太守王基令管輅作卦輅曰當有婦人生一男墮地而走入竈宋無忌妖也又見蛇䘖筆乃老書佐也又烏來)
(入室與燕鬭是老鈴下耳官舍久遠有此三怪無足憂也)堂西死男子丘中懸
牛頭(魏志信都令家驚恐輅筮曰君堂西有两死男子一持矛一持弓箭矛者主刺頭痛弓箭者射胸腹)
(故心痛果得之疾者遂愈果又嘗為隣婦卜失牛云當在西南窮丘中懸頭向上于丘中得牛婦人反告官)
(以輅藏牛按騐方知)懿氏卜妻敬仲崔杼筮娶棠姜(傳其妻卜之曰)
(鳳凰于飛和鳴鏘鏘有媯之後將育於姜筮曰入于其宫不見其妻凶)龜象狐疑
光啟兩儀能成四象索隠致遠通幽洞微達
以陰陽究其天地合於無際應以未形開於
冥數得自天元占而從二卜不過三存險易
之徵示臧否之兆射覆知白鼠之傷布兆見豎
牛之禍龜開四兆卜師攸掌策分三易筮人是司
青蓮神蔡彰往察来翠野靈蓍通幽索隱考先
知之兆誠可決疑揆昆命之文必先蔽志觀兆於
未萌誠為智者退咎於既往何其壯哉行於冠昏
明男女之分用於祭祀定犧牲之名龜文既踐知
李固之將封鳳凰于飛識陳完之必貴
卜筮五
增詩宋陸游箕卜詩曰孟春百草靈古俗迎紫姑厨中
取竹箕冒以婦帬襦䜿子夾扶持插筆祝其書俄若有
物憑對畣不須臾豈必攷中否一笑聊相娛詩章亦間
作酒食隨所須興闌忽辭去誰能執其袪持箕畀竈婢
棄筆卧墻隅几席亦已徹狼籍果與蔬紛紛竟何益人
鬼均一愚
原論晉庾闡蓍龜論曰夫物生而後有象有象而後有
數有數而後吉凶存焉蓍者尋數之主非神明之所存
龜者啟兆之質非靈照之所生何以明之夫求物於闇
室夜鍳者得之無夜鍳之朗又以火得之得之功同也
致功之迹異也不可見目因火鍳便謂火為目神憑蓍
通又謂蓍為神也由此言之神明之道則大賢之闇室
蓍龜之用豈非顔子之龍燭耶蓍龜之運亦所以感興
卦兆求通逆數又非爻象之體擬議之極者也安得超
登仙而含靈獨備哉且殊方之卜或責象草木或取類
瓦石而吉凶之應不異蓍龜此為神通之主自有妙會
不由形器尋理之器或因他方不繫蓍龜然經有天生
神物不載圓神之說言者所由也直稱神之美以及其
迹亦猶筌雖得魚筌非魚也蹄雖得兔蹄非兔也是以
象以求妙妙得則象忘蓍以求神神窮則蓍廢增唐
于邵蓍龜論曰卜筮生靈之緼耶必遵以信時日畏法
令決嫌疑定猶豫者也自伏羲畫卦周公制禮率先斯
道以惠其人故立筮人建卜師卜職或掌三易以辨乎
九筮或開四兆以作乎八命俾吉不相習假爾有常叶
乎乾坤調彼昭昧占兆審卦異位同功不其然與夫以
原始要終鈎深索隱則象事知器占事知来蓍辨吉凶
則圓神而方知龜窮禍福乃載陽而履陰繇得蒺莉終
騐齊莊之難兆聞鳴鳳便興敬仲之宗且其兆體百有
二十夫其頌聲千有二百由是其尚也夫龜者著性命
之理有好惡之情善出入之端存生死之變冠羣甲之
長居四靈之間上高法天下平象地壽三千歲而遊於
蓮葉之上吸以沆瀣之精盖通其聖也何彼叢薄之下
蘙薈之中生而無靈長而無識奉大衍之數而為凖求
元亨之義而為用探賾而知其變審爻而據其辭豈與
夫灼而專達居然獨見同年而語耶史佚以之佐昌此
其效也墨以之從長又其效也衞人以龜為有知漆雕
以為善對又其效也至於管輅卜隣之火孔愉反顧之
鑄盖小之也則知靈德感應觸類而長矣故朔望則灼
孟冬命釁蓋先王之重者萬事之偕也信矣夫
原箴宋顔延之大筮箴曰余因讀易偶意蓍龜友人有
請決游宦務志卦有咎占故作大筮箴以悟焉先王設
筮大人盡慮卦遭同人變而之豫先號後笑初暌未遇
時至運來當在三五功畢官成幾乎衍數慶在坤宫災
在坎路不出戶庭獨立無懼違此而動投足失步無惰
爾儀靈骨有知無曰余逆神筴不豫南人司箴敢告馳
騖
原序梁元帝洞林序曰蓋聞元枵之野鬼方難測朱鳥
之舍神道莫知而緹幔曉披既辨黃鍾之氣靈臺夕照
便知玉井之色復以談乎天者雖絶名言之外存乎我
者還居稱謂之中余幼學星文多歴歲稔海中之書略
皆尋究巫咸之說偏得研求雖紫微迢遞如觀掌握青
龍顯晦易乎窺覧羡門五將亟經玩習韓終六王常所
寳愛至如周王白雉之筮殷人飛燕之卜蓍名聚雪非
關地極之山卦有密雲能擁西郊之氣爻通七聖世經
三古山陽王氏真解談玄河東郭生纔能射覆兼而兩
之竊自許矣
明天文一
原恒象常居(傳天事恒象言恒以象示人餘天極星太一常居也旁三星三公也三星後)
(宫也)管輅李郃(輅八九歲時與隣兒戲土壤中輒畫天文及日月星辰語皆不常父母禁)
(之不止自言家雞野鵠猶知時令况人乎郃好天文之術指二使星向益部詳星)擾天紀
察時變(羲和湎淫廢時亂日俶擾天紀昏迷於天象易曰觀乎天文以察時變)廣洪範
徵渾天(晉書云巫咸甘石之說後代所宗暴秦焚書天官星占存而勿毁司馬談父子作天官書)
(劉向廣洪範作皇極論班固續述天文蔡邕譙周各有撰錄司馬彪采之又桓君山奏事坐西廡下以寒故)
(曝背有頃日光去不復曝背乃告信盖天日如推磨天左旋而日西行光景當照此廊下移而東耳不當迭去)
(乃應渾天也日若繞西及北故應如月在雲之状不得夜更黑渾天信而有徵也)占王良
觀劔氣(天駟旁一星曰王良占曰王良策馬車騎滿野晉書云吳之未滅牛斗之問常有紫氣術者)
(皆云吳未可圖張華獨以為不然及吳平紫氣逾明華聞雷煥妙達象緯乃邀煥宿共尋天文知將來吉凶登)
(樓仰觀煥曰惟牛斗之間有異氣耳寳劒之精上徹于天在豐城獄屋中)測日影占德
星(土圭之法詳日聚太史占德星奏賢人詳星)歴代掌著周官掌觀(晉書)
(云高陽命南正司天帝嚳亦式叙三辰唐虞羲和夏昆吾殷巫咸周史佚魯梓慎晉下偃鄭禆竈宋子韋齊甘)
(德楚唐昧趙尹臯魏石申皆掌著天文觀保章氏掌觀日月星辰之變辨其吉凶之象以妖祥)五
星合散三辰式叙(史秦始皇宿中外宮凡百一十八伏見早晩邪正存亡虛實闊狹及)
(五星所行合散犯守凌歴鬭蝕暈謫背穴抱珥虹蜺者本在地而上發於天帝嚳詳上)
明天文二
原秘奥精微上天垂象下土具瞻博考乾象
眇覿星辰式觀元象洞曉天文爰度變通
㒺或差忒業習談天識乖窺管興而視夜仰
以觀天天無遁形星無遺象道雖元遠象則
昭明藝精窺牖業著專門仰觀俯察下學上
達察有爛之文詳不慆之色璇衡齊政授時於
虞典銅渾設象致用於漢朝稽日月之度攷其盈
縮推星辰之躔審其次舍躔次運行可徵於漢史
吉凶占候有犯於國章天遠人邇曾不戒乎多言
夜考晝参果致尤於私習二儀部判見若卵之肇
分七曜廽旋觀如蟻之環轉七紀五緯躔次如契
於心四海九州分野若指諸掌子貢多言仲尼未
賢其屢中禆竈或信子産猶謂其焉知
占候
原黃龍見白烏集(後漢和帝永元末黃龍見譙喬元曰此何祥其當有王者不及五十)
(年龍當復見此應見魏郡豐殷密記之至建安二十五年龍復見譙其冬魏受禪漢昭時泰山南洶洶有數)
(千人聲大石自立白頭烏集傍上林苑中枯柳自起蟲食樹葉成文曰公孫病已立)梓慎望氣
伯夙懼氛(傳昭二十年正月己丑日南至梓慎望氣曰今茲宋有亂蔡有大喪晉楚會于宋)
(楚人衷甲伯夙謂趙孟曰楚氛甚惡懼難)赤黑之祲水旱之理(傳曰有事於武)
(宫梓慎曰吾見赤黑之祲非祭祥妖氣也則史記計然曰歲在金穰水毁木饑火旱旱則資車水資舟物之)
(理也)掌十煇之法辨五雲之物(周禮眡祲掌十煇之法以觀妖祥又云)
(以五雲之物辨吉凶水旱豐荒祲祥以十二風察天地以乖和觀變化之妖祥)啟閉必書雲
物災變分卦日用(傳曰凡分至啟閉必書雲物以京房治易事焦延壽曰得我道亾)
(身者京生也其說長於災變分六十四卦更直日用事以風雨寒温為候各有占騐而房用尤精妙)婦
生四子京師揚兵屋集二魚邊將棄甲(南昌有婦人生四子太子)
(問唐檀災變之應唐檀以京師有兵氣其祸發於蕭墻至延和四年孫程揚兵省殿誅閻顯魏時有二魚長)
(尺餘集武庫屋上有司以為吉祥王肅曰魚生泉而及於屋介鱗之物失其所邊將殆有棄甲之象後關東敗)
(果應其言)
巫
原巫祝巫恒(說文曰巫祝也命會常聚之巫以待)用巫謁巫(易曰)
(用史巫紛若吉巫列子云宋陽里子華病忘謁而卜之不吉)沈巫焚巫(西門豹為鄴令)
(沈巫覡欲傳云夏大旱公焚巫尫)制神娶女(國語云在男曰覡女曰巫使制神處位)
(後漢書宋均為九江太守陵道縣有虞后二山衆巫取百姓女為公嫗均下書曰自今為山娶者娶巫家勿擾)
(良人)雩旱吐火(司巫掌羣巫之政令國大旱則帥巫而舞雩國有大災則帥巫而造巫恒)
(二晉夏統字仲御從叔敬寕祠先人迎女巫章丹陳珠人竝有國色裝服甚盛善歌舞又能隱形匿影甲夜)
(之初撞鐘擊鼓間以絲竹丹珠又拔刀吐火雲霧杳冥流光發電)掌祓除祀上帝
(周禮女巫掌歲時柭除釁浴注歲時祓除若今三月上已祓水上之類俗以香薰草藥沭浴史記越巫立祠)
(祀天神上帝百鬼以雞卜)桑田巫梗陽巫(晉侯病召桑田巫曰不及食新麥矣梗)
(陽之巫臯注云梗陽邑名皐巫名)自言巫見大巫(後漢高鳳不應為吏恐不免自)
(言巫家子以自汚少吳書張紘見陳琳作武軍賦歎之琳荅曰僕在河北文人易為雄伯故使僕有此談今)
(足下子布在彼所謂小巫見大巫神氣殚矣)增求媚祈豐(唐棣王琰妃韋氏以有過)
(置别室乃求巫者密置符於琰履中以求媚初唐羅隠云荆楚人淫祀者多矣有巫頗聞於鄉閭其為人祀)
(也筵席尋常歌迎舞將祈疾者健起祈歲者豐穰其後為人祀也羊猪鮮肥清酤滿巵祈疾得死祈榖得飢里)
(人忿焉而思之未得適有言者曰吾昔遊其家也其家無甚累故為人誠祀心罄乎中而福亦應乎外其胙必)
(散之其後男女蕃息焉衣食廣大焉故為人祀誠不得罄于中而神亦不歆于外其胙且入其家是人非前聖)
(而後愚蓋牽于心而不暇及人耳以一巫用心尚耳况異於是者乎)厭怪敗釀(劉文靖家)
(數有怪召巫夜披髮銜刀為禳厭釀容齋随筆云襄陽鄧城縣巫師能用妖術敗酒家所凡開酒坊者皆畏)
(之)家不用巫疾不呼巫(顔之推家訓吾家巫覡符章絶于言議汝曺所見勿)
(為妖妄呼李世勣有疾家欲巫勣不許)禁其惑人勒以為農(唐陳子昂上言)
(巫祝熒惑於人者禁之為宋陳希亮知長沙縣毁淫祠數百區勒巫農者七十餘家)原雖達
幽冥有所邪妄託以巫師招於祈禱其或闕
之不為知禮
巫二
增歌元吳萊兆方巫者降神歌曰天深洞房月漆黑巫
女擊鼓唱歌發高梁鐵鐙懸半空塞向墐戶跡不通酒
肉滂沱静几席箏琶朋指凄霜風暗中鏗然那敢觸塞
外祅神唤来速隴坻水草肥馬羣門巷光輝耀狼纛舉
家側耳聽語言出無入有凌崑崙妖狐聲音共叫嘯健
鶻形勢同飛翻甌脱故王大獵處燕支廢磧黃沙樹休
屠收像接秦宫于闐請騧開漢路古今世事一渺茫楚
禨越女幾災祥是耶非邪降靈場麒麟被髮跨大荒
相術一
原荀子曰以為天不知人事耶則周公有風雷之災宋
景有三次之福以為知人事乎則楚昭有弗禜之應邾
文無延期之報由是言之則天道之與相占可知而疑
不可得而無也增皮日休曰今之相工言人相者必
曰某相類龍某相類鳳某相類牛馬某至公侯某至卿
相類禽獸則冨貴也噫立形於天地分性於萬物其貴
者不過人焉有真人形而貧賤類禽獸而冨貴哉青
箱雜記云相形不如論心諺曰有心無相相逐心生有
相無心相隨心滅
相術二
原左傳云叔服來聘公孫敖聞其能相人見其二子焉
叔服曰榖也食子難也收子榖也豐下必有後於魯
孫卿子曰古有姑布子卿今世有唐舉相人形状顔色
而知其吉凶世俗稱之相形不如論心論心不如擇術
形不勝心心不勝術術正而心從之則形相惡而心術
善無害為君子也形相雖善而心術惡無害為小人也
增孔叢子曰魏安釐王問子順曰馬回直亮有大夫
節吾欲以為相可乎對曰直亮之節吾未明也臣聞諸
鄉人長目而豕視者必體方而心圓臣於見回甚疑其
目王卒用之果以詐得罪史記云平原君對趙王曰
澠池之會臣察武安君之為人小頭銳上瞳子黑白分
明眡瞻不轉小頭銳上者斷敢行也瞳子黑白分眀者
見事明也眡瞻不轉者執志彊也可與持久難與争鋒
廉頗為人勇鷙而愛士知難而忍耻與之野戰則恐不
如守足以當之王從其計原史記云吕公者好相人
見高祖狀貎因敬重之吕公曰臣少好相人相人多矣
無如季相願季自愛臣有息女願為箕箒妾女即吕后
也生孝惠帝魯元公主有一老父過請飲老父相后曰
夫人天下貴人也令相两子見孝惠帝曰夫人所以貴
者乃此男也相魯元公主亦皆貴老父已去高祖從旁
舍来吕后具言高祖乃追及老父老父曰向見者夫人
嬰兒皆似君君相貴不可言高祖謝曰誠如父老言不
敢忘德及高祖貴遂不知老父去處增漢書云吳王
濞高祖兄仲之子也高祖立濞為吳王召濞相之曰若
有反相因拊其背曰漢後五十年東南有亂者豈若邪
然天下同姓一家慎無反濞曰不敢後果反又云周
亞夫為河内守許負相曰君後三歲而侯八歲為將相
秉國九年而餓死亞夫笑曰既已貴如負言又何說餓
死負指其口曰縱理入口此餓死法也後有罪入廷尉
不食五日嘔血而死原史記云韋賢至大鴻臚有相
工相之當至丞相賢有男四人又使相之至第二子元
成曰此子貴亦當為丞相賢曰我若為丞相有長子在
是安得為之賢後竟為丞相既死而長子有罪乃立元
成東觀漢記曰孝順梁后永建三年選入掖庭相工
萊通見矍然驚駭却再拜賀曰此所謂日角偃月相之
極貴臣所未嘗見也又班超行詣相者曰布衣諸生
爾當封侯萬里之外超問其狀相者曰生燕頷虎頭飛
而食肉此萬里侯相也後封定遠侯增晉書云潘滔
相王敦曰處仲蜂目已露豺殽未振若不噬人亦當為
人所噬後為江州牧起兵内向後敗又歴陽陳訓相
甘卓曰頭低視仰相名盼刀目中赤脉外入必兵死後
果為王敦所殺魏書云管輅言吾額上無主骨眼中
無守精鼻無梁柱脚無天根背無三甲腹無三壬皆不
壽之相南史云王敬則母為女巫常謂人曰敬則生
時胞衣紫色應得鳴鼓角人笑曰汝子得為人吹角可
矣及長而两腋下生乳各長數寸夢騎五色獅子後果
然又云章昭達少遇相者曰卿貎甚善湏小虧則當
冨貴後昭達因醉墮馬鬢角小傷昭達喜之相者曰未
也侯景之亂昭達中流矢眇一目相者見之曰卿相善
矣不久當冨貴後官至司空唐書云太宗四歲有書
生見之曰龍鳳之姿天日之表年幾壯必能濟世安民
後高祖援濟世安民之語遂以名太宗又王珪始隱
時與房杜善母李曰兒必貴然未知所與遊者何如人
試與偕来會齡等過其家李窺大驚喜曰二客公輔才
汝貴不疑又隋文帝少時龍額上有五柱八頂有文
在手曰王字長上短下相者私謂帝曰公當為天子
又李珏舉眀經李絳曰日角龍犀(額有龍犀入髮左角日右角月者王天下)
非庸人相明經碌碌非子所宜又張憬藏相魏元忠
久不荅元忠怒曰窮通有命何預君邪拂衣去憬藏遽
起曰君之相在怒時位必卿相又宋齊丘微時日者
相之曰君貴不可言然亞夫下獄君相類之位極之日
當早引退庶幾保全齊丘登相位數載致仕復以司徒
就徵未幾坐陳覺謀干紀事乃賜死甘澤謠云衡岳
寺有僧執役性懶而食殘號懶殘李泌異之一日往見
正撥火煨芋啖之取其半授泌曰勿多言領取十年宰
相又柳惲十餘歲相者曰兒相夭且賤為浮屠可緩
死諸父欲從其言惲曰去聖教為異術不若速死學愈
篤位至宰相芝田錄云袁天綱相竇軌伏犀貫玉枕
當於益州立功名果然又相李嶠曰睡則氣從耳出名
龜息必貴五代史云桑維翰為人醜怪身短面長常
臨鏡自奇曰七尺之身不如一尺之面後至相宋史
云太宗召陳摶詣南衙見真宗及門亟還問其故曰王
門厮役皆將相也何必面王建儲之議遂定金華記
云李寬為常侍有門下盧生善相或問李公如何荅曰
據其面部所無者三無子無宅無塚公有數子皆先公
卒有宅未嘗還鄉居死於池州乘舟歸舟破沉其骨
仇池筆記云歐陽公言少時有僧相我耳白於面名滿
天下脣不貼齒無事得謗其言頗騐百家詩話云陳
瑩中嘗入朝已立班上御朝差晩杲日照耀蔡京注目
視日久不瞬瑩中私謂同省曰比公視日不瞬真大貴
人也聞見錄云王冀公欽若謁錢希白適希白延術
士攷休咎不容通謁冀公厲聲詬閽人術者聞之曰此
人形聲相稱世無此貴希白召之冀公神貌疎瘦復贅
於頸舉止山野希白蔑視之冀公起術人嘆曰人中之
貴有此十全者錢戲曰中堂之内便有此等宰相乎術
人正色曰此人不作則已若作之君臣相得錢曰他日
當陶鑄吾輩乎曰恐不在他日後希白方為學士冀公
已真拜矣明泳化類編曰徐昂泰州人登弘治甲辰
進士初無嗣因赴試遇京有相士王姓者言多中士大
夫皆神其術昂往問嗣王曰君相不容嗣為之奈何徐
初亦不為忿及登第出守西安因途納一嬖頗姸徐詰
其姓嬖詳告之曰予某地人父名某作某官喪於某年
向以歲飢為賊暴掠售於此徐憫其為故家女也即焚
劵不令為妾及之任擇郡民行修者出簮服配之秩滿
復入京王見之驚曰君相異矣子星滿容詎非培德所
致乎後徐氏庶妾一歲而育五子咸磊落越人
相術三
原山庭犀角(子貢有山庭之相相犀角豐盈賢明之)蜂目豺聲(左傳)
(云楚王以商臣為太子子上曰是人也蜂目豺聲忍人也不可立之)增龍顔鳳頸(史記)
(云漢高帝為人隆準而龍顔美鬚髯左股有七十二黑子唐袁天綱見武后母曰夫人法當生貴子后方幼)
(姆抱以見綱紿以男綱視其步與目驚曰龍瞳鳳頸若為女當作天子)捫骨聽聲(太平)
(廣記云唐貞元末相骨山人以無目故逄人以手捫之必知貴賤房次卿方勇於趋進率先訪之及出戶時後)
(謁者盈巷覩次卿已出迎問之曰何如荅曰不足言不足言且道箇杜長秀才位極人臣何必更言杜循後果)
(帶相印鎮西蜀云馬術士王生瞽而善聽聲丁晉公守金陵王生潛聽其蹄聲曰參政月中必召拜相果如)
(其言)原女當貴父不祥(黃覇與善相者同出見一婦人相者言當冨貴乃巫家女)
(覇娶為妻與之終身子莊子云楚司馬子綦有八子召九歅相之曰則祥矣父則不祥也)雖賤
必貴當刑而王(史記云姑布子卿善相見無恤曰眞將軍也趙簡子曰是子其母賤翟婢)
(也奚道貴哉子卿曰天之所授雖賤必貴布黥布姓英氏少時客相之曰當刑而王及壯坐法黥欣然笑曰)
(人相我當刑而王幾是乎人有聞者皆戲笑後果騐)覧鏡知刑眄刀果殺(蜀張)
(裕曉相術每舉鏡視面自知刑死未嘗不撲之於地後為先主所殺下詳相術二)增眼似王
敦骨類多遜(邵氏聞見錄云李承之在宋仁宗朝官州縣因邸報包拯拜参政或曰朝廷自)
(此多事矣承之正色曰包公無能為今知鄞縣王安石眼多白甚似王敦他日亂天下者此人也歸田錄云)
(初寇莱公年十九擢進士第有多善曰君相甚貴但及第太早恐不善終若功成早退庶免深祸君骨類多遜)
(耳後果如其言)
相術四
原額有龍犀足履龜文(朱建平相書曰額有龍犀入髮左角日右角月者王天下)
(角後漢李固狀貌有奇表鼎匿犀足履龜文後為太尉)唐生決疑蒯通相背
(歸田賦曰感蔡子之慷慨從唐生以決疑背漢書蒯通進說韓信曰相君之面不過封侯相君之貴不可言)
䜿理徹指縱理入口(相者謂陶侃君左手中指有䜿理當為公若徹上貴不可)
(言侃以針刺決之見血灑壁為公字後果應下詳相術二)皆至方岳不過郡
吏(善相者陳訓謂周訪與陶侃曰二君皆位至方岳功名略同但陶上夀周下夀優劣有殊後漢趙壹州)
(郡爭致禮命十辟公府不就善相者相壹位不過郡吏後果如其言)為奴封侯鑄錢
餓死(衞青至甘泉居室有鉗徒相青官至封侯青曰人奴之生得無笞罵足矣安敢望封侯鄧通有相)
(者云必餓死帝曰能富通者我也乃與銅山鑄錢景帝時以犯法竟至餓死獄中)增長身瘦
面河目海口(宋周益公長身瘦面狀如野鶴在翰苑多年夀皇一日燕居歎曰好一箇宰相)
(但恐福薄耳蓋疑其相也一老璫在旁奏曰官家所歎豈非周必大乎臣見所畫司馬光像亦如必大清癯上)
(為之一笑未幾必大登庸為太平宰相出鎮長沙退休又享清間之福十有餘年方卒宋洛人陳去非河目)
(海口大耳聳峙識者知其為貴相人也徽宗時為参政)伏犀貫腦騰蛇入口
(袁天綱見張行成與馬周曰馬君伏犀貫腦背若有負貴騐也近世君臣相遇未有及公者然面澤赤而耳無)
(根後骨不隆夀不長也張君晩得官位終宰相岑文本謂周曰鳶肩火色騰上必速恐不能久後四十八歲而)
(卒不唐裴晉公質狀眇小有僧相之曰郎君騰蛇入口若至貴即當餓死一日遊香山寺有婦人以父被罪)
(假得玉帶二犀帶一以賂要津寘於欄楯忘收而去度拾得還之後相者見之驚曰必有隂德及物前途萬里)
(則非某所知也後果登相位)原此兒有奇骨孺子有好相(晉桓温字)
(元子未朞温嶠見之曰此兒有奇骨眞英物父彛以其為温嶠所賞故名之曰温羊祜字叔子遊汶水濱父)
(老謂曰孺子有好相年六十建大功既言便去莫知所在)唐舉戲蔡澤法眞指
胡廣(史記云蔡澤問唐舉曰聞君相李兑百日之内合持國令有諸舉曰有之若臣者何如舉熟視笑曰)
(君曷鼻巨肩魋顔蹙齃吾聞聖人不相殆先生乎澤知舉戲之乃曰富貴吾自有不知者壽也舉曰四十三年)
(澤笑謝去謂其御者曰吾躍馬肉食四十三年亦足矣後果為秦相廣為郡散吏太守法雄子眞名知人雄)
(勅眞令助求人悉召諸吏令眞窺之獨指胡廣遂舉孝廉為漢名臣)有知人之鍳論
形相之妄(許劭朗王)聖人是帝王之貌小史有封侯
之骨(孔叢子曰仲尼聖人之表河目龍額是帝王之貌也翟方進年十三為小吏號遲鈍數為椽吏詈)
(辱方進自傷詣蔡父相大奇其貌曰小史有封侯之骨當以經術進因病而歸)薄姬王者之
妃曹操安人之主(許負相相喬元)惟德受天以形合
相貴賤且殊榮枯斯等虚陳禍福謬託災祥
論性命之期定吉凶之兆衞青起自牧羊蔡
澤終聞躍馬貴賤之表近取諸身休咎之徵如指
諸掌辨吳粲之貴始自幼童知陶侃之榮當期老
耄鑄錢鄧通媿文帝之深意賣珠董偃遇館陶之
厚恩
相術五
增詩宋劉克莊贈馬相士詩曰嫗貌何妨作輔臣猴形
亦有上麒麟伏波眉目空如畫不是雲臺劍佩人又
荀卿初了心形者蒯徹安知背面哉别有精微書不載
待君見了季咸來文天祥贈鏡湖相士詩曰五月五
日揚子江心水鑄作道人䨇瞳子吾面碟子大安用鏡
照二百里又贈秋月葉相士詩曰急流勇退神仙跛
蹩龍鍾將相借問華山山中何似天津橋上元趙孟
頫贈相者詩曰吾聞伯樂善相馬一顧千金長高價何
人倜儻買權奇滿眼駑駘居櫪下張君年少目有神走
半江湖多閱人我生瘦愞乏駿骨浪許騰驤防失眞連
朝春雨今始晴花枝照眼生春情樓前山色横翠靄湖
上柳黃飛亂鶯便須酤酒與君飲醉倒花前猶滿引懶
從唐舉問流年欲向德翁謀小隠鄭元祐贈薛相士
詩曰子有唐生術誰知范叔寒知無狼顧骨可有鶡皮
冠野日晴猶嫩春泥曉未乾多君遠相顧不用畫灰看
原論魏曹植相論曰世固有人身瘠而志立體小而名
高者於聖則否是以堯眉八彩舜目重瞳禹耳參漏文
王四乳然則世亦有四乳者此則駑馬一毛似冀耳宋
臣有公孫吕者長七尺面長三尺廣三寸名震天下若
此之狀蓋遠代而求非一世之異也使形殊於外道合
其中名震天下不亦宜乎語云無憂而戚憂必及之無
慶而歡樂必還之此心有先動而神有先知則色有先
見也故扁鵲見桓公知其將亡申叔見巫臣知其竊妻
而逃也王朗相論曰仲尼之門童冠之羣不言形相
之事抑亦難據故也古之人固有懷不副其貌行不稱
其聲者是故夫子以言信行失之於宰予以貎度性失
之於子羽聖人之於聽察精矣然猶或有所不得以此
推之則彼度表捫骨指色摘理不常中必矣若夫周之
叔服漢之許負各以善相稱於前世而書傳記其效騐
之尤著者不過公孫氏之二子與夫周氏之條侯而已
增唐李德裕折羣疑相論曰夫相之相在於清明將
之相在於雄傑清眀者珠玉是也為天下所寳雄傑者
虎犀是也為百獸所伏然清者必得大權不能享豐富
雄者必當昌侈不能得大柄無而有之者在乎粹美而
已余頃歲莅淮海屬縣有盱眙山多珉玉剖而為器清
明洞澈雖水精明冰不如也而價不及於凡玉終不得
為至寳以其不粹也清而粹者天也故高不可測清而
澈者泉也故深亦可察此其大略也余嘗精而求之多
士以才為命婦人以色為命天賦是美者必將有以貴
之才高者雖孟嘗眇小蔡澤折頞亦居萬人之上色美
者雖鈎弋之拳子夫之賤亦為萬乘之偶然不如清而
粹者必身名俱榮福祿終泰張良是也擇士能用此術
可以拔十得九無所疑也增又杜牧相論曰吕公善
相人言女吕后當大貴宜以配季季後為天子吕后復
稱制天下王吕氏子弟悉以大國隋文帝相工來和輩
數人亦言當為帝者後簒竊果得之誠相法之不謬矣
吕氏自稱制通為后凡二十有餘年間隋氏自簒至滅
凡三十六年間男女族屬殺滅殆盡當秦末吕氏大族
也周末楊氏為八柱國公侯相襲久矣且以一女子一
男子偷竊位號不三二十年間壯老幼兒皆不得其死
不知一女子為吕氏之福耶為禍耶一男子為楊氏之
禍耶為福耶得一時之貴滅百世之族彼知相法者當
曰此必為吕氏楊氏之禍乃可謂善相矣今斷一指得
四海凡人不欲為况以一女子一男子易一族哉余讀
荀卿非相因感吕氏楊氏知卿為大儒矣
原贊周庾信蔡澤就唐生相贊曰蔡澤羇旅唐生決疑
無勞神策不問靈龜富貴自取年壽須期雖云異相會
待逢時
原序梁陶弘景相經序曰相者蓋性命之著乎形骨吉
凶之表乎氣貌亦猶事先謀而後動心先動而後應表
裏相感莫知所以然且冨貴夀夭各值其數董賢甫在
弱冠便位過三公貲半於國而裁出三十身摧家破馮
唐袴穿郎署揚雄壁立高閣而竝至白首或垂老玉食
而宦不過尉史或穎惠若神僅至髫齔或不辨菽麥更
保黃耉此又眀其偏有得也劉孝標相經序曰夫命
之與相猶聲之與響聲動乎幾響窮乎應雖夀夭參差
賢愚不一其間大較可得聞矣若乃生而神睿弱而能
言八彩光眉四瞳䴡目斯實天姿之特達聖人之符表
洎乎日角月偃之奇龍棲虎踞之美地靜鎮於城纏天
關運於掌策金槌玉枕磊落相望伏犀起蓋隱轔交映
井宅既兼食匱已實抑亦帝王卿相之眀效也及其深
目長頸頽顔蹙齃蛇行鷙立猳喙鳥咮觔不束體血不
華色手無春荑之柔髮有寒蓬之悴或先吉而後凶或
少長乎窮乏不其悲歟至如姬公凝負圖之容孔父眇
栖遑之迹豐下知其有後黃中明其可貴其間或躍馬
膳珍或飛而食肉或皂隸晩侯初形未正銅巖無以飽
生玉饌終乎餓死因斯以觀何事非命
御定淵鑒類函卷三百二十三
