欽定四庫全書
御定淵鑑類函卷四百十二
木部一(木)(松)
木一
原洪範曰三曰木木曰曲直曲直作酸春秋元命苞
曰木之為言觸也氣動躍也增又曰木者陽精生於
陰故水者木之母爾雅曰木族生為灌灌木叢木也
揚子曰止于下而漸於上者木也皇極經世書曰
木結實而種之又成是木而結是實木非舊木也此木
之神不二也生生之理也又曰木者星之子是以果
實象之原易曰㢲為木坎其於木也為堅多心艮其
於木也為堅多節離其于木也為科上槁(堅多心謂剛中也山木堅)
(直故多節也陰含氣故曰科科空也為日所乾故上槁)又曰地中生木升君子
以順德積小以高大毛詩曰黃鳥于飛集于灌木
又曰南有喬木不可休息又曰伐木丁丁鳥鳴嚶嚶
又序曰樛木后妃逮下也尚書曰兖州厥木惟條
(長也)揚州厥木惟喬(高也)又曰木從繩則正禮記曰孟
春之月盛德在木孟夏之月無伐大樹(妨農故也)又曰入
山行木無有斬伐增周禮曰山虞仲冬斬陽木仲夏
斬陰木凡服耜斬季材以時入之(陽木生山南陰木生山北服車材耜農器)
(季穉也)原左傳曰慈母之恕其子折木又曰鳥能擇
木論語曰朽木不可雕也國語曰伐木不自其本
必有後生塞水不自其源必有後流除禍不自其本必
有後亂又曰人之有孝也猶樹之有枝葉猶庇蔭之
況君子乎京房易傳曰木同本異枝其君有慶鄰邑
來附者吉木生於君屋上及朝廷其君聖子木王而有
實其國有慶木生於城脅一圍以上長數丈此謂城強
其君大昌禮斗威儀曰君乘木而王者其政升平則
草木豐盛增春秋運斗樞曰黑精用事百木共一根
原稽命錄曰出號施令合民心作樂制禮得天心則
草木有益於人者長以養民王者得禮之制澤谷中生
赤木又曰宗廟生木又曰凡木細為杪瑞應圖
曰木連理王者德化洽八方合為一家則木連理一本
曰不失小民心則生孝經援神契曰德至於草木則
木連理漢書鼂錯上書曰夫胡貉之地積陰之處也
木皮三寸(地寒故也)陰符經曰火生於木禍發必剋六
韜冬冰可折夏條可結老子曰草木之生也柔脆其
死也枯槁又曰合抱之木生於毫末子路曰二親
之壽忽若塵過隙草木長霜露不息使賢者欲養其親
其道不行慎子曰廊廟之材蓋非一木之枝也尸
子曰木之精氣為畢方增文子曰葉落者風搖之水
濁者物撓之也商子曰蠹衆則木折隙大則牆壞
原孫卿子曰玉在山而木草潤吕覽曰夫爚蟬者務
在乎明其火振其樹而已火不明雖振其樹何益明火
不獨在乎火在於闇當今之世闇則甚矣人主有明其
德者天下之士其歸也若蟬之走明火也又曰木方
盛終日采之而復生秋風下霜一夕而零又曰欲鳥
者先樹木又曰人之有民如木之有根根深則木固
增又曰樹木盛則飛鳥歸之芻草美則禽獸歸之人
主賢則豪傑歸之韓子曰樹木有直根有蔓根直根
曰根蔓根曰柢固其柢則生長深其根則視久符子
曰木生蝎蝎盛而木枯石生金金曜而石流又曰水
生於石未有居石而溺火生於木未有抱木而焦繁
露曰木有變春彫而冬榮原淮南子曰凡幹木生庶
木根枝木者生於庶木凡見葉落而知歲暮故葉落而
長年悲(長年人悲木黃落時)又曰直木先伐甘井先竭增又
曰郢人有買屋棟者求三圍之大木而人予車轂跪而
度之巨雖可而長不足又曰良匠不能斵金巧冶不
能鑠木金之勢不可斵而木之性不可鑠也又曰佐
祭者得嘗救鬭者得傷蔭不祥之木為電所撲又曰
金勝木者非以刀殘林也又曰羽翼美者傷骨骸枝
葉美者害根莖能兩美者天下無之也鹽鐵論曰茂
木之下無豐草原玄中記曰百歲之樹其汁如血千
歲之樹精為青羊萬歲之樹精為青牛增地鏡圖曰
財在丘墟者為木變故木有折枯者其旁有財其在南
方去木八尺其在東方去木六尺虞喜志林曰東海
之魚墜一鱗崑崙之木落一葉聖人皆能知之原博
物志曰員丘上有不死之樹食之乃壽抱朴子曰横
海有魚抱大樹能語精名靈陽午日稱仙人者老樹也
增孫綽曰海人與山客辨其出物海人曰魚額若華
山之頂一吸萬頃之波山客曰鄧林有木圍三萬尋直
上千里旁蔭數國原離騷曰一夫九首拔木九千
又曰罾何為兮木上又曰嫋嫋兮秋風洞庭波兮木
葉下文選曰樹木者憂其蠧根朽則葉危古詩曰
嘉樹生朝陽凝霜封其條增左思蜀都賦曰其樹則
擢脩幹竦長條扇飛雲拂輕霄羲和假道於峻嶺陽鳥
回翼乎高標陶潛榮木詩序曰榮木念將老也杜
甫詩曰千章夏木清韓愈曰犧尊青黃乃木之災
木二
增管子曰桓公問民飢寒室屋不治牆垣壞不築為之
柰何管子曰沐塗樹之枝公令左右沐塗樹枝其年民
治室屋築牆垣公問之管子曰一樹而百乘息其下者
以其不□也衆鳥居其上丁壯彈其下終日不歸父老
拊樹而論終日不歸今吾沐之日中無尺寸之陰行者
疾走歸而治室原孔叢子曰夫子墳方一里弟子各
以四方竒木來植之莊子曰南郭子綦遊乎商之丘
見大木焉有異結駟千乘隐將庇其所籟子綦曰此何
木也然必異材從而視其細枝則拳曲而不可以為棟
梁俯而視其木根則軸解不可以為棺槨䑛其葉則舌
爛嗅之則使人狂子綦曰此果不材之木以至於此其
大也增又曰莊子行於山中見大木枝葉盛茂採木
者止其旁而不取也問其故曰無所可用莊子曰此木
以不材終其天年矣淮南子曰高陽魋將為室問匠
人匠人對曰未可也木尚生加塗其上必將撓以生材
任重塗今雖善後必敗高陽應曰不然夫木枯則益重
塗乾則益輕今雖惡後必善匠人窮于辭以對卒為室
其始成均然善也後果敗此直於辭而不可用者也
漢書曰武帝幸雍得竒木枝傍出復合於木上終軍曰
衆枝内附示無外也漢書五行志曰哀帝建平三年
十月汝南西平遂陽鄉柱仆地生枝如人形身青黃色
面白頭有鬚髮稍長大眉長六寸一分京房易傳云皇
德衰下人將起則有木生為人狀原東觀漢記曰安
帝延和三年衞縣木連理又其年定陵縣木連理謝
承後漢書曰方儲幼喪父母終日負土成墳種竒樹千
株袁山松漢書曰建和二年河東木連理魏略曰
文帝嗣立為魏王是歲天下奏醴泉涌木連理干寶
晉紀曰武帝自咸寧三年至太康元年木連理八生
晉中興徵祥說曰王者德澤純洽八方同一則木連理
連理者仁木也或異枝還合或兩樹共合建元元年木
連理四一生膏山一生武昌一生汝陰一生汝陽泰興
元年又生武昌增彙苑詳注曰齊永明九年秣陵安
時寺有古樹伐以為薪木理自然有法天德三字後
周書曰太祖至沙苑齊神武夜遁追至河上復大克獲
前後虜其卒七萬獻俘長安還軍渭南于是所徵諸州
兵始至乃於戰所準當時兵士人種樹一株以旌武功
唐書曰貞觀中山南獻木連理交錯玲瓏有同羅木
一丈之幹並枝者二十餘所又曰代宗十二年成都
人郭遠因樵爨獲瑞木一莖有文曰天下太平獻之以
示百官宰臣稱賀詔付史館又曰貞元初陳留雨木
皆大如指長寸餘每木有孔通中所下俱立如植宋
史曰馮伸已知邕州傍城數里有金花木俗以花開即
瘴起人不敢近伸已故以花盛時酣燕其下亦復無害
彙苑詳註曰慎氏至真苖守再成言近有樵人破一
樹樹中有生成三字曰天下趙亟取木視之果然木一
丈一尺圍其字青而深半樹解揚州半樹留真州三字
瞭然不可磨也
木三
增龍鱗鳳首(彙苑詳註袁州萍鄉東有木客有用錢六十緡市之其夜忽生龍鱗客遂不敢)
(伐寒杜陽編李輔國有鳳首木高一尺雕刻鸞鳳之狀凝之時置諸高堂大厦之中和煦之氣如二三月故)
(别名常春木縱烈火焚之終不焦黑)原樹君子坐將軍(詩荏染柔木君子樹之)
(後漢書馮異有功不伐嘗坐大樹下人謂之大樹將軍)增衣錦流紅(吳越志錢鏐臨)
(安里中有大木鏐幼時與羣兒戲樹下光化元年進太師號所戲木曰衣錦將軍詩話唐于祐晩步禁衢御)
(溝中流一紅葉上有詩曰流水何太急深宫盡日閒殷勤謝紅葉好去到人間祐因得之乃宫女韓夫人所題)
春德震方(禮記孟春之月盛德在木為漢書五行志震在東方為春木)幹庶
條枚(上見木一條詩曰伐其條枚枝曰幹曰枚)成帷並枕(上詳五李爽詩)
(塜三吳記潘璋夫婦木交枝名並枕樹)柯不吟葉交墜(文選風柯靜不吟羯鼓)
(錄明皇製秋風高曲每奏之則清風徐來木葉交墜)化鴛鴦飛蛺蝶(彙苑詳注宋韓)
(朋妻美康王奪之妻自殺王埋之經宿生樹枝體相交王欲伐之化為鴛鴦飛去瀟湘錄隋末長安禁内一)
(大樹冬月雪中忽花葉茂盛及凋謝結實其子光明燦爛如火之明數日皆化為紅蛺蝶飛去)
木四
增刊木(書隨山刊木)顛木(又曰若顛木之有由蘖)原先撥(詩枝葉未有害)
(本實先撥)不斬(禮記為宫室不斬于丘木)攻堅(又曰善問者如攻堅木)工度
(左傳曰山有木工則度之)敢不封植(又曰韓宣子宴於季氏有嘉樹焉宣子譽之武子曰敢不)
(封植此樹)增宰木(公羊傳宰上之木拱矣宰冢也)槎枿(國語山無槎枿斫而復生曰枿)
苻婁(爾雅謂木病尫傴癭腫無枝條)魁瘣(又曰謂樹木叢生根枝節目皆盤結磈磊也)
梢梢(又曰樹無枝柯)原風摧(文選木高于林風必摧之)起於一把(十圍)
(之木起於一把)增珍木(劉楨公讌詩珍木鬱蒼蒼)向榮(歸去來辭木欣欣以向榮)
陳柯(文選陳柯槭以改舊)木龍(彙苑詳註徐之高塜城南有木龍寺寺有三層轉塔高丈餘塔)
(側生一大樹縈繞至塔頂枝幹交横上平容十餘人坐枝杪四向下垂如百子帳僧呼為木龍梁武帝曾遣人)
(圖寫)行迎偃醉(晩晴賦木勢黨伍兮行者如迎偃者如醉高者如逹低者如跂)斫樹
(六帖劉漢宏因鴉噪命斫庭樹或曰巨木不可伐怒曰吾將斬白蛇何畏一木)壅以黑墳(岑文)
(本封事譬之種樹年紀綿遠則枝葉扶疎若種之日淺根未固雖壅之以黑墳暖之以春日一人搖之必致枯)
(槁今百姓頗類於此)蒔也若子(柳宗元種樹郭橐駝傳曰其蒔也若子其置也若棄則其天者)
(全而其性得矣)文筆樹(彙苑詳註中書舍人周惠疇之先隴有一樹儼如卓筆方盛則出中書少)
(衰其人輒死人謂之文筆樹自其祖用珍父養浩至惠疇樹凡三盛矣)風流樹(湖廣通志施州)
(慢木寨有木名普舍樹普舍華言風流也昔覃氏祖于東門關伐一異木随流至那車復生根而活四時開百)
(種花覃氏子孫歌舞其下花乃自落取而簪之若他姓花不復落)
木五
原詩魏劉楨詩曰昔君錯畦畤東土有素木條柯不盈
尋一尺再三曲隐生寘翳林倥&KR1555;自廹束得託芳蘭苑
列植高山足周庾信詠樹詩曰交柯乍百頃擢本或
千尋楓子留為式桐孫待作琴殘核移桃種空花植棗
林幽居對蒙密蹊逕轉深沈陳李爽賦得芳樹詩曰
芳樹千株發搖蕩三陽時氣軟來風易枝繁度鳥遲春
至花如錦夏近葉成帷欲寄邊城客路遠詎能持賀
循賦得中庭有竒樹詩曰三春節物始芳菲遊絲細草
動春暉香風飄舞花間度好鳥和鳴枝上飛臨池間竹
偏增綠依階映雪紛如玉温室庭前竟不言鼓吹樓中
能作曲曾聞遠别舊難思攀折會取贈佳期長條本自
堪為帶密葉由來好作帷星稀漢轉月輪明徘徊夜鵲
屢相驚欲識幽人蘭杜逕山窗芳桂復叢生梁豫章
王蕭綜悲落葉詩曰悲落葉聮翩下重叠重叠落且飛
縱横去不歸長枝交蔭昔何密黃鳥關關動相失夕蕊
雜凝露朝花翻亂日亂春日起春風春風春日此時同
一霜兩霜猶可當五晨六旦䬃已黃乍逐驚風舉高下
任飄颺悲落葉落葉何時還夙昔共根本無復一相關
各隨灰土去高枝難重攀增唐盧照鄰芳樹詩曰芳
樹本多竒年華復在斯結翠成新幄開紅滿故枝風歸
花歴亂日度影參差容色朝朝落思君君不知杜甫
惡樹詩曰獨繞虛齋逕常持小斧柯幽隂成頗雜惡木
翦還多枸杞固吾有雞栖奈汝何方知不材者生長漫
婆娑白居易和杜錄事題紅葉詩曰寒山十月旦霜
葉一時新似燒非因火如花不待春連行排綘帳亂落
拂紅巾解駐籃轝看風前唯兩人韓愈枯樹詩曰老
樹無枝葉風霜不復侵腹穿人可過皮剥蟻還尋寄託
唯朝菌依投絶暮禽猶堪持改火未肯但空心鄭谷
府試木向榮詩曰園林青氣動衆木散寒聲敗葉牆陰
在滋條雪後榮忻忻春令早藹藹日華輕庾嶺梅先覺
隋堤柳暗驚山川應物候臯壤起農情祗待花開日連
棲出谷鶯王冷然古木臥平沙詩曰古木臥平沙摧
殘歲月賖有根横水石無幹拂煙霞春至苔為葉冬來
雪作花不逢星漢使誰辨是靈槎羅隐紅葉詩曰不
奈荒城畔那堪晩照中野晴霜裛綠山冷雨摧紅遊子
灞陵道美人長信宫等閒俱歲暮搖落意無窮魚玄
機臨江樹詩曰草色連荒岸煙波入遠樓葉鋪江水面
花落釣人頭根老藏龍窟枝低繫客舟瀟瀟風雨夜驚
夢復添愁宋文同紅樹詩萬葉驚風盡捲收獨餘紅
樹擬禁秋已疑斷燒生前嶺更共殘霞入遠樓楓岸最
深霜未落柿園渾變雨初休勸君莫上青山道粧點行
人分外愁
原賦晉庾闡浮槎賦曰有幽巖之巨木邈結根乎千仞
體洪鈞以秀直挺瓌竒而特俊冠岑嶺以高栖獨雍容
於嵒峻混全朴於不材倬凌霄而絶韻故能紓餘盤骩
森蕭頽靡陽飄飇結花裂水灑遺美賈於翠璧蹷懸根
於朽壤曳紅波於海湄鼓長風而飄蕩旦馺波而乘飛
潦夕舉浪而赴奔潮吹雲霧而出洞穴灌炎石而過沃
焦江湖不俄晷萬里不一朝周庾信枯樹賦曰殷仲
文風流儒雅海内知名世異時移出為東陽太守嘗忽
忽不樂顧庭槐而歎曰此樹婆娑生意盡矣至如白鹿
貞松青牛文梓根抵盤魄山崖表裏桂何事而銷亡桐
何為而半死昔之三河徙植九畹移根開花建始之殿
結實睢陽之園聲含嶰谷曲抱雲門將雛集鳳比翼巢
鴛臨風亭而唳鶴對月峽而吟猿乃有拳曲擁腫盤坳
反覆節竪山連文横水蹙匠石驚視公輸眩目雕鐫始
就剞劂仍加重重碎錦片片真花若夫松子古度平仲
君遷森梢百頃槎枿千年秦則大夫受職漢則將軍坐
焉莫不苔埋菌壓鳥剥蟲穿低垂於霜露撼頓於風煙
東海有白木之廟西河有枯桑之社北陸以楊業為關
南陵以梅根作冶小山則叢桂留人扶風則長松繫馬
豈獨城臨細柳之上塞落桃林之下若乃山河阻絶飄
零離别拔本垂淚傷根瀝血火入空心膏流斷節木魅
䁡(一作□)睒山精妖孽横洞口而歆臥頓山腰而半折戴
癭銜瘤藏穿抱穴況復風雲不感羈旅無歸既傷搖落
彌嗟變衰淮南云木葉落長年悲斯之謂矣乃為歌曰
建章三月火黃河千里槎若非金谷滿園樹即是河陽
一縣花桓大司馬聞而歎曰昔年移柳依依漢南今看
搖落悽愴江潭樹猶如此人何以堪增唐孫秘散木
賦曰窅窅冥冥至道之精視之無見聽之無聲伊散木
其何識廼沖用而保生夫其措迹隠深寓形偏寂青崿
右聳紅溪左闢潄滴瀝之飛泉枕嵌巖之古石將含休
以處順不祈禄而自適故其幹也閜砢盤魄蟲穿鳥剥
其節大兮不可以為桷擁腫輪囷抱蠧生津其軸解兮
不可以為輪空心兮若喪拳枝兮不申理不中於規矩
才豈任乎斧斤似支離之有疾固哀駘之入真日者秦
構鳳凰漢營鳷鵲崇臨海之殿豐冠山之閣窮宇内之
瓌寶盡域中之蘅薄雖片善之必收故散木之不作用
能以損之益居貞而晦不恃而成不有而大白雲至止
雜蘿薜以成帷清風來兮協笙竽而吹籟異鵲宵集祥
鴛曉會隱士掛瓢仙人倚蓋不逆於物夫何于害及夫
郊暄淑氣景媚風煙夭桃變兮穠李發乍揚芳以競妍
既乎寒露朝變凝霜夜結柤梨剥兮橘柚摧澹無情兮
何折動息無撓榮枯任節道將契於攖寧德以庶於朗
澈與夫五柞三槐仁賓君子東吳豫章西蜀蕭把文杏
聳於千尋木蘭香於十里皆虬蟠鱗接重葩疊葉杳藹
芊眠拂日摩天根柢深固表裏巖泉並恃材而喪質咸
為名而夭年是知明不若昧語不如默為善者離其道
立行者陰於德社櫟入夢而幾亡野桑因言而自刻豈
若聖智雙遣形神兩忘委不才以居寂任無用以為祥
鬱鬱於純冥之界落落于無何之鄉與天地而長久吸
日月之明光蒙子休聞而歎曰吾且逍遥其旁
原頌晉湛方生木連理頌曰相彼神竒遠見禎祥同根
連柯本枝俱昌皇基增搆靈祚惟長運隆周室道均三
王丕顯奕世依風載揚
松一
原說文曰松木也從木公聲古文榕從木容聲增淮
南子曰千歲之松下有茯苓上有兔絲原劉向神仙
傳曰松者横也時受服者皆至三百歲廣志曰千歲
老松子色黃白味似粟可食本草曰松脂一名松肪
味苦温久服輕身延年出隴西如膠者善郭氏玄中
記曰松脂淪入地中千歲為茯苓王逸子曰木有扶
桑梧桐松柏皆受氣淳矣異於羣類者也增博物志
曰松脂淪入地中千歲為茯苓茯苓千歲化為琥珀一
名江珠今太山有茯苓而無琥珀益州永昌出琥珀而
無茯苓原抱朴子曰松樹之三千歲者其皮中有聚
脂狀如龍形名曰飛節芝玉策記曰千載松樹枝葉
四邊披起上杪不長望而視之有如偃蓋其中有物或
如青牛或如青犬或如人皆壽萬歲增述異記曰千
年之松香聞十里外一名十里香格物總論曰松樹
磥柯多節皮極粗厚望之如龍鱗盤根樛枝四時青青
不改柯葉春二三月抽蕤生花結子然有數品或二鍼
或三鍼或五鍼三鍼者謂括子松五鍼者謂崧子松
原詩曰山有喬松又曰檜楫松舟增又曰如松柏
之茂無不爾或承原又曰䉆與女蘿施于松柏又
曰徂徠之松又曰松桷有舄又曰陟彼景山松柏
丸丸又曰松桷有梴尚書曰青州厥貢岱畎絲枲
鉛松怪石禮記曰其在人也如松柏之有心也故貫
四時不改柯易葉論語曰歲寒然後知松柏之後凋
也國語曰松柏之地其土不肥焦贑易林曰温山
松柏鸞鳳以庇禮斗威儀曰君乘木而王其政平則
松為常生史記曰松柏為百木長也而守宫闕漢
武内傳曰仙之上藥有松柏之膏服之可延年增山
海經曰大荒之中有方山上有青松名曰拒格之松日
月所出入西京雜記曰東都龍興觀有古松樹枝偃
倒垂相傳云已經千年常有白鶴飛止其間水經注
曰徂徠山多松柏詩所謂徂徠之松也鄒山記曰徂徠
山在梁父奉高博三縣界猶有美松赤曰尤徠之山也
赤眉渠帥樊崇所堡也故崇自號尤徠三老矣原嵩
高山記曰嵩岳有大松或百歲千歲其精變為青牛或
為伏龜採食其實得長生泰山記曰岱宗小天門有
秦時五大夫松在王羲之遊四郡記曰永寧縣界海
中有松門西岸及嶼上皆生松故名松門周景式廬
山記曰石門北巖即松林也有數百樹松大皆連拱長
近二十丈攢生絶崖上南臨石門澗澗中仰視之離離
如駢麈尾號麈尾松增又曰西嶺松如馬鬛原神
境記曰滎陽郡南有石室室後有孤松千丈常有雙鶴
晨必接翮夕輒偶影傳曰昔有夫婦二人俱隐此室年
既數百化成雙鶴增南昌志曰建昌冷水觀壽松一
株盤屈竒古又名掛劒松相傳許遜故事山川紀異
曰翊真觀在南昌府城西南有二松相去五尺合為一
榦號曰義松武當山記曰負歘巖宫前古松數百株
皆參天倚雲枝葉扶疎如大駕郊行巨人力士高執雲
幢星蓋以從十道記曰南岳百里有福地松數千尺
圍即數尋而蕊甘採此松膏而服不苦澀與諸處松别
一統志曰台州有金松垂條如弱柳結子如碧珠三
年子乃一熟每歲生者相續一年者綠二年者碧三年
者紅綴於條上璀錯相間殊可觀原莊子曰天寒既
至霜雪既降吾是以知松柏之茂增又曰受命於地
唯松柏獨也在冬夏青青原尸子曰荆有長松文梓
吕氏春秋曰故百仞之松本傷于下而末槁于上
抱朴子曰大陵偃蓋之松增又曰謂夏必長而薺麥
枯謂冬必凋而松柏茂唐書曰僕骨東境其地東北
一千里有康干河斷松投之三年輒化為石其色青謂
之康干石有松文天中記曰麻城西北一十里有枯
松一株相傳以為萬年松酉陽雜俎曰洛中有魚甲
松又曰松凡言兩粒五粒粒當言鬛段成式修竹里
私第大堂前有五鬛松皮不鱗仇士良水磑亭子有兩
鬛皮不鱗者又有七鬛者不知何自而得俗謂孔雀松
三鬛松也松命根遇石則偃蓋不必千年也宋葉夢
得玉澗雜書曰吾玉澗道旁古松皆合抱每微風驟至
清聲琅然萬壑皆應若中音節南方草木狀曰水松
葉如檜而細長出南海土産衆香而此木不大香故彼
人無被服者嶺北人極愛之其香殊勝在南方時不香
于彼而香于此豈屈于不知己而伸于知己者與又
曰海松子樹與中國松同但結實絶大形似小栗三角
肥甘香美樽爼間佳果也出林邑花木考曰密縣東
三里有白松如傅粉一本三幹高十數仞本大四抱餘
本畔一竅常流溢甚甘歲兩脫膚根盤據枝若擎虯世
傳漢有美女仙花葬此此其塚上物也宋白玉蟾記
曰太微宫中奎星之精化而為松矯矯鬱鬱然于嚴霜
積雪之間夢書曰松為人君夢見松者見人君也
離騷曰山中人兮芳杜若飲石泉兮蔭松柏晉陶潛
歸去來辭曰撫孤松而盤桓文選曰蔭落落之長松
唐孟郊詩曰青松落顔色
松二
原劉向列仙傳曰偓佺好食松實能飛行速如走馬以
松子遺堯堯不能服先聖本紀曰許由欲觀帝意曰
帝坐華堂面雙闕君之榮顧亦得矣余坐華堂森然有
松生于戸雲生于牖雖面雙闕異乎鸞之榮崑崙余安
知其所以取榮哉帝美由師之列仙傳曰仇生赤當
湯時為木正常食松脂自作石室周武王祠之太公
兵法曰周太姒夢周梓化為松穆天子傳曰天子升
長松之隥左傳曰晉侯使張骼輔躒致楚師求御於
鄭鄭人卜宛射犬吉子太叔戒之曰大國之人不可與
也對曰無有衆寡其上一也太叔曰不然部婁無松柏
又曰楚郟敖即位王子圍為令尹鄭行人子羽曰是
謂不宜必代之昌松柏之下其草不殖(言楚君弱令尹強物不兩盛也)
漢書賈山言治亂曰秦東窮燕齊南極吳楚江湖之
上瀕海之觀畢至道廣五十步三丈而樹厚築其外隐
以金椎樹以青松為馳道之麗至于此也漢官儀曰
秦始皇封太山逢疾風暴雨賴得松樹因覆其下封為
五大夫聖賢冢墓記曰東平王歸國思京師後薨葬
東平其冢上松柏皆西靡增異苑曰漢末大亂宫人
小黃門上墓樹上避兵食松柏實遂不復飢舉體生毛
長尺許亂離既平魏武聞而收養還食榖齒落髮白
原廣州先賢傳曰頓琦至孝母喪頓琦立墳歴年乃成
居喪逾制種松柏成行增張勃吳錄曰丁固夢松樹
生其腹上人謂曰松字十八公也後十八年其為公乎
魏志曰孫權自將軍至合肥新城魏使滿寵赴之募
壯士數十日折松為炬從上風放火燒賊退晉書曰
山濤遭母喪歸鄉里濤雖年老居喪過禮手植松柏
又曰庾顗見和嶠歎曰嶠森森如千丈松雖磥砢多節
施之大厦有棟梁之用原又曰孫綽齋前種一株松
枝高勢遠鄰居曰松樹非不楚楚可憐但恐無棟梁用
耳孫綽曰楓柳雖合抱亦何所施又曰張湛好於齋
前種松柏時人曰張湛屋下陳屍又曰苻堅在鄴糧
竭馬無草削松木而食之增泉州志曰晉僧法潛隐
郯山或問勝友為誰乃指松曰此蒼髯叟原宋書曰
謝混與從子靈運齊名時人謂混風韻為高目望蔡肅
如寒風振松康樂凛凛如霜臺籠日增金樓子曰梁
武帝每拜山陵涕淚所洒松為變色梁書曰陶弘景
特愛松風庭院皆植松每聞其響歡然為樂有時獨遊
泉石望見者以為仙人後魏書曰彭城王勰從幸代
都次于上黨之銅鞮山路傍有大松樹十數根高祖進
繖遂行而賦詩令人示勰曰吾始作此詩雖不七步亦
不言遠汝可作之比至吾所令就之也時勰去帝十餘
步且行且作未至帝所而就詩曰問松林松林經幾冬
山川何如昔風雲與古同陳書曰張譏字直言後主
幸開善寺召侍臣坐松樹下敕譏竪義時索麈尾未至
後主令取松枝以屬譏曰可代麈尾開元遺事曰明
皇遭禄山之亂鑾輿西幸禁中枯松復生枝葉葱菁宛
如新植者後肅宗平内難再興唐祚祥不誣矣泉州
志曰秦系結廬于九日山有大松百餘章俗傳東晉時
所植新唐書曰李泌嘗取松樛枝以隐背名曰養和
後得如龍形者因以獻帝四方爭效之石林燕語曰
唐正衙宣政殿庭皆植松開成中詔入閣賜對官班退
立東階松樹下是也殿門外復有藥樹元微之詩松間
待制應全遠藥樹監搜可得知酉陽雜爼曰不空三
藏塔前多老松歲旱時官伐其枝為龍骨以祈雨蓋三
藏役龍意其樹必有靈也南部新書曰鄭薰既老號
所居為隐巖蒔小松七本于庭自號七松處士異時可
對五柳先生摭言曰鍾輻作松齋手植一松夢朱衣
吏曰松圍三尺吾子當登第後三十年始成名其松圍
果三尺曲洧舊聞曰中嶽頂上松榦如插筆其間數
株上巨下細柯似枯槎皮或剥落有半榮者僧指云此
是嶽神為珪禪師夜移天將曉其鬼兵懼遽倒植之而
去高僧傳曰天台智者院釋行滿居房檻外有巨松
横枝之上寄生小樹每滿出坐其寄生必嫋嫋向側時
謂此樹作禮茶頭也或不信者專伺滿出則紛紛然滿
入則屹立亭亭更無動搖五代史一行傳曰鄭遨字
雲叟聞華山有五粒松脂淪入地千歲化為藥能去三
尸因徙居華陰欲求之江鄰幾雜志曰歙州黃山俞
侍郎獻卿嘗與友人肄業山中一日深入山中見松樹
有大實俞抛石擊落一枚甚堅而香翌日再尋則失所
在或云抱朴子所謂招威食之可仙閩志曰蔡君謨
為閩部使者夾道種松以避歊毒至今賴之羅浮志
曰羅浮奉宸橋南有古松七株上凌霄漢仙靈常此栖
息鄒葆光有道術宣和中召至凝神殿有七人從之倏
不見上問為誰葆光對曰臣居山常習劒術此七人者
古松也毘林志曰洪邁紹興間與弟适遵讀書外家
沈氏白茅山墳廬是歲墓有二松結毬成蓋既而兄弟
舉博學鴻詞亦木之祥也研莊雜記曰鮮于伯機嘗
于廢圃中得怪松一株移置所居齋前呼為支離叟朝
夕撫玩以為適
松三
原棲鸞繫馬(後漢方儲字聖明丹陽人也除郎中遭母憂棄官行禮負土成墳種松柏鸞鳥)
(棲其上白兔遊其下烈劉琨扶風詩曰繫馬長松下歇鞍高岳頭烈悲風起冷冷澗水流)貞蕤
秀葉(庾肅之松贊曰流潤飛津沈精幽結貞蕤含芳仰拂素雪下見柏四左九嬪松柏賦)
翠實素髓(上見柏四左九嬪賦髓晉許詢詩青松凝素)秦封夏社(上見)
(松二曰哀公問社宰我對夏后氏以松)鶴棲龜伏(千歲之鶴棲于松柏下見松一嵩)
(高山記)增鸞倚龍盤(韓詩青鸞倚長松盤李詩錯落千丈松虬龍古根)雪
幹風標(杜詩大哉霜雪榦歲久為枯林白詩寒松縱老風標在)魚甲龍牙
(上見松一酉陽雜爼有羣芳譜曰新羅使者多攜松子來中華玉角子龍牙子)大臣勝
友(杜牧賦曰松數千株切切交呼如冠劒大臣國有疑難庭立而議下見松二泉州志)鼎足
釵股(海錄碎事曰平江學中有十題曰辛夷百幹黃楊公堂槐鼎足松雙桐石楠龍頭檜蘸水檜泮)
(池玲瓏石或曰蘇子美嘗掌學命名也韓偓詩長松夜落釵千股)聲清耳露滴身
(李詩南窗蕭瑟松風起憑几一聽聲清耳杜甫詩看松露滴身)原百木長千歲
材(上見松一史記養蘇軾種松詩今我百日客此千歲材)增西靡東向(上見松二)
(冢墓記曰大唐新語三藏法師往西域取經手摩靈巖寺松枝吾西去汝可西長吾歸即東向使吾弟子知)
(之既去其枝年年指西一年忽東向弟子曰教主歸矣果還至今謂之摩頂松)
松四
增比仙(清異錄曰張薦明隐山林有古松十餘株嘗謂人曰余人中之仙此松木中之仙)為
林(天中記曰郎餘令授霍王元軌參軍從父知年亦為王友元軌每曰郎家二賢皆入府不意培塿而松為)
(林也)藍田吟哦(韓文曰崔斯立為藍田縣丞植二松吟哦其間)雲影濤聲(王直)
(方詩話曰影搖千尺龍蛇動聲撼半空風雨寒有僧曰不若雲影亂鋪地濤聲寒在空)木長官
(杭州志於潛牧嶺上有古松一本盤錯竒怪嘗有兄弟鬩牆欲訟於有司夜行憩其下遲明辨色相視乃伯仲)
(也遂各悔咎息爭而還因名松為木長官)偃蓋山(金陵記曰方山有野人見一使者異服牽一白)
(犬野人問居何地曰居偃蓋山隨至古松下而没松形果如蓋意使者乃松樹精犬茯苓耳)蒼官
(博物志松曰蒼官)
松五
增詩古豔歌曰南山石嵬嵬松柏何離離上枝拂青雲
中心十數圍洛陽發中梁松樹竊自悲斧鋸截是松松
樹東西摧持作四輪車載至洛陽宫觀者莫不歎問是
何山林誰能刻鏤此公輸與魯班被之用丹漆薰用蘇
合香本是南山松今為宫殿梁原魏劉公幹詩曰亭
亭山上松瑟瑟谷中風風聲一何盛松枝一何勁風霜
正慘悽終歲恒端正豈不罹霜雪松柏有本性晉張
華詩曰松生隴坂上百尺下無枝東南望河尾西北隐
崑崖剛風振山籟朋鳥夜驚離悲凉貫年節葱翠恒若
斯安得草木心不怨寒暑移傅玄詩曰飛蓬隨飄起
芳草摧山澤世有千年松人生詎能百左思詩曰鬱
鬱澗底松離離山上苗愛彼逕寸莖蔭此百尺條袁
宏詩曰森森千丈松磊砢非一節雖無榱桷麗較為棟
梁桀王凝之妻謝氏擬稽中散詩曰遥望山上松隆
冬不能凋願想下遊憩瞻彼萬仞條騰躍未能升頓足
俟王喬時哉不我與大運所飄颻梁范雲詠寒松詩
曰修條拂層漢密葉障天潯凌風知勁節負雪見貞心
沈約寒松詩曰梢聳振寒聲青松標暮色疎葉望嶺
齊喬榦凌雲直吳均詠慈姥磯石上松詩曰根為石
所蟠枝為風所碎賴我有貞心終凌細草輩隋煬帝
詠北鄉古松樹詩曰古松唯一樹森竦詎成林獨留麈
尾影猶横偃蓋陰雲來聚雲色風度雜風音孤生小庭
裏尚表歲寒心李德林詠松樹詩曰結根生上苑擢
秀邇華池歲寒無改色年長有倒枝露自金盤灑風從
玉樹吹寄言謝霜雪貞心自不移增唐李嶠咏松詩
曰鬱鬱高巖表森森幽澗垂鶴棲君子樹風拂大夫枝
百尺條陰合千年蓋影披歲寒知不改勁節幸君知
杜甫四松詩曰四松初移時大抵三尺強别來忽三載
離立如人長會看根不拔莫計枝凋傷幽色幸秀發疎
柯已昂藏所插小籓籬本亦有隄防終然棖撥損得媿
千葉黃敢為故林主黎庶猶未康避賊今始歸春草滿
空堂覽物歎衰謝及兹慰淒凉清風為我起灑面若微
霜足為送老資聊待偃蓋張我生無根蔕配爾亦茫茫
有情且賦詩事迹可兩忘勿矜千載後慘澹蟠穹蒼
鄭澣中書相公任兵部侍郎日後閣植四松逾數年澣
忝此官因獻拙什丞相當時植幽襟對此開人知舟楫
器天假棟梁材錯落龍鱗出襹褷鶴翅廻重陰羅武庫
細響靜山臺得地公堂裏移根澗水隈吳臣夢寐遠泰
嶽歲年催轉覺飛纓謬何因繼組來幾尋珠履迹願比
角弓培柏悅猶依社星高久照台後凋應共操無復問
良媒劉禹錫和鄭澣詩曰右相歴中臺移松武庫栽
紫茸抽組綬青實長玫瑰便有干霄勢看成構厦材數
分天柱半影逐日輪廻舊賞台階去新知谷口來息陰
常仰望玩意幾徘徊翠粒晴懸露蒼鱗雨起苔凝音助
瑶瑟飄蕊泛金罍月桂光搖燭星榆葉對開終須似雞
樹榮茂近昭回白居易題遺愛寺前溪松詩曰偃亞
長松樹侵臨小石磎靜將流水對高共遠峯齊翠蓋煙
籠密花幢雪壓低與僧清影坐借鶴稳枝棲筆寫形難
似琴偷韻易迷暑天風槭槭晴夜露淒淒獨憩依為舍
閒行遶作蹊棟梁君莫採留著伴幽棲于武陵贈賣
松人詩曰入市雖求利憐君意獨真斸將寒澗樹賣與
翠樓人瘦葉幾經雪淡花應少春長安重桃李徒染六
街塵趙嘏横水館雙松詩曰故園溪上雪中别野館
枕前雲畔逢白髮漸多何自苦清陰長在好相容迎風
幾拂朝天蓋帶月猶含度嶺鐘更憶葛洪丹井側數株
臨水欲成龍宋孔平仲官松詩曰我行九江南曠野
圍空山道傍何所有高松立巑岏藏標隐雲霧秀氣凌
岡巒横騫却與走怪狀千萬端中有清風發能令朱夏
寒流金五六月方苦行路難騎者欲顛沛負者面如丹
氣息幾斷絶至此方少寬消歇飲甘露涸轍投長瀾乃
知古人意為惠無窮年亦有被翦伐行列頗不完豈非
風雷變或者盗賊繁土人對我歎云有縣長官為政猛
於虎下令走如丸取此為宫室將以資宴歡良工操斧
斤睥睨長林間擇其最高大餘者棄不觀千夫擁一柱
九年力回旋至今空根悲泣淚尚未乾彼令誠何心緩
急迷後先毫末至合抱忍以頃刻殘萬衆所庇賴易為
一身安居上恬莫問在下畏不言世事類若斯嗚呼一
摧肝蘇軾萬松亭詩曰十年栽種百年規好德無人
助我儀縣令若同倉庾氏亭松應長子孫枝天公不救
斧斤厄野火解憐冰雪姿為問幾株能合抱殷勤記取
角弓詩蘇轍燒松花詩曰美人寒甚懶開扉金作松
花插羃䍦幾度低頭疑墮落青煙已度未消時又曰
梅萼鱗皴不復堅重重正似半開蓮曾經樵舍塼爐見
未許邦君畫閣然王安石道旁大松人取為明詩曰
虬角龍鬚不可攀亭亭千尺蔭南山應嗟無地逃斤斧
豈願爭名爝火間陸游雙松詩曰東岡夭矯兩蒼龍
千尺盤空黛色濃六十餘年松若此誰知我更老於松
馬祖常禮部合化堂前後栽小松詩曰買松栽兩階
綠髮已可梳恐是女元君截鬚生地腴遲爾千尺長下
産黃琥珀服以安心神飛身作仙客明高啓偃松行
曰龍門西岡魏公祠祠前有松多古枝長身蜿蜒横數
畝巨石作枕相撐持春泥半封朽死骨凍蘚全聚皴生
皮無心昂聳上霄漢偃仰獨向荒山垂蟄雷振岳撼不
動一載一夢醒何遲政如臥龍未起日深意有待風雲
期太湖月出照夜白天峯雪積埋寒姿濤聲時吼若鼾
息野老驚起山僧疑左仰右屈各異態天自出巧非人
為畫師安能把筆寫稚子豈敢操斤窺杜陵枯楠已顦
顇蜀相老柏非瑰竒何如此樹怪且壽呵衛定想煩靈
祗不知已閱幾人代游客過盡今存誰明堂屢興不見
取得全正愛同支離我嘗來觀忍遽反醉坐其上高吟
詩葛陂笻竹亦騰化神物終去可久羈何當一叱使飛
起載我萬里遊天池他年還訪舊城郭正是白鶴歸來
時
原賦南齊王儉和蕭子良高松賦曰山有喬松峻極青
葱既抽榮於岱嶽亦擢穎於荆峯受靈命於后土方虞
舜以齊蹤貫四時而不改超五玉之嘉容上拂天而獨
遠下流雲而自重重陰微微漏景含暉日既升而猶晦
時方中而未晞通霄漢而隐影集鸞凰之飜飛偓佺食
和而輔性墨翟昌言於宋圍想周穆之長阪念東平之
思歸若乃朔窮於紀歲亦暮止隆冰峩峩飛雪千里擥
三秀而靡遺望九山其相似翔雁哀廻於天津振鷺驚
鳴於川涘嗟萬有之必衰獨貞華之無已積浩霰而爭
光延微飇而響起謝脁和蕭子良高松賦曰閱品物
於幽記訪叢育於秘經廵紀林之彌望識斯松之最靈
豈榆柳之比性指蓂椿而等齡若夫脩榦垂蔭喬柯飛
穎望肅肅而既閑即微微而方静懷風音而送聲當月
路而留影既芊眠于廣隰亦迢遞於孤嶺集九僊之羽
儀棲五鳳之光景固總木之為選貫山川而自永爾乃
青春爰謝雲物含明江臯綠草曖然已平紛弱葉而凝
照競新藻而抽英陵翠山其如翦施懸蘿而共輕至於
星廻窮紀沙雁相飛同雲泱其無色陽光沈而滅暉卷
風飇之歘吸積霰雪之嚴霏豈彫貞於寒暮不受令於
霜威梁沈約高松賦曰鬱彼高松栖根得地託北園
於上邸依平臺而養翠若夫蟠株聳幹之懿含星漏月
之竒經千霜而得拱仰百仞而方枝朝吐輕煙薄霧夜
宿迷鳥羇雌露雖滋而不潤風未動而先知既捎雲於
清漢亦倒景於華池輕陰蒙密喬柯布濩葉斷禽蹤枝
通猿路聽騷騷於既曉望隐隐於將暮曖平湖而漾青
綠拂繒綺而籠丹素於時風急壟首寒浮塞天流蓬不
息明月孤懸檀欒之竹可詠鄒枚之客存焉清都之念
方遠姑射之想攸然擢柔情于蕙圃涌寶思於珠泉豈
徒為善之小樂離繳之短篇若此而已乎增唐王勃
寒松賦曰磊落殊狀森梢峻節紫葉吟風蒼條振雪嗟
英覽之希遇保貞容之未缺攀翠崿而形疲指丹霄而
望絶已矣哉蓋用輕則資衆器完則施寡信棟梁之已
成非榱桷之相假徒遠志而心屈遂才高而位下斯在
物而有焉余何為而悲者宋王曾矮松賦并序齊城
西南隅矮松園自昔之閒館此邦之勝槩二松對植卑
枝四出高不倍尋周且百尺輪囷偃亞觀者駭目蓋莫
知其年祀亦靡記夫本源真造化竒詭之絶品也聊為
賦云惟中齊之舊國乃東夏之奥區有囿游之勝致直
廛閈之坤隅偉茂松之駢植軼衆木而特殊上輪囷以
夭矯旁翳薈而紛敷廣庭廡之可蔽高尋常之不逾枝
擁閼兮横亘根蹙縮兮盤紆徒觀其前瞻林嶺却枕康
衢宅寶勢兮葱鬱據右地兮膏腴類蟠蟄兮&KR2159;蜧訝騰
倚兮虎貙將挐攫兮未奮忽伏竄兮爭趨色鬭鮮兮欲
滴形詭俗兮難圖遠而望之蔚兮若團鵬之出滄海廹
而察之默兮若方輿之承寶蓋矗洞壑之歸雲堆嵓阿
之宿靄談揮麈兮何多被集翠兮增汰度朔吹兮颼飀
舍陽暉兮晻藹吾不知其幾千歲起毫末而碩大
原贊宋謝惠連松贊曰松惟靈木擬心雲端迹絶玉除
形寄青巒子欲我知求之歲寒晉戴逵松竹贊曰猗
與松竹獨蔚山臯肅肅脩竿森森長條增宋高宗御
製盤松贊曰天錫瑞木得自嶔岑枝盤數萬榦不倍尋
怒騰雲勢靜奏琴音凌寒鬱茂當暑陰森封以腴壤邇
以碧潯越萬千年有慰我心
增序唐李德裕金松賦序曰廣陵東南有顔太師猶子
舊宅其地則孔北海故臺余晩春遊眺忽覩竒木枝似
檉松葉如瞿麥廹而察之則翠葉金實燦然有光訪其
名曰金松訊其所來曰得于天台乃就主人求得一本
列于平泉陸龜蒙怪松序曰有道人自天台來示余
怪松圖披之甚駭人目盤根于巖穴之中輪菌逼側而
上身大數圍而高不四五尺礧砢然蹙縮然幹不假枝
枝不假葉有若龍攣虎跛壯士困縛之狀
御定淵鑑類函卷四百十二
