欽定四庫全書
御定淵鑑𩔖函卷二百九十八
人部五十七(說)(辯附)
說一
增孟子曰說大人則藐之勿視其巍巍然鬼谷子捭
闔篇曰諸言法陽之𩔖者皆曰始言善以始其事諸言
法隂之𩔖者皆曰終言惡以終為謀又揣篇曰揣情
者必以其甚喜之時往而極其欲也其有欲也不能隠
其情必以其甚懼之時往而極其惡也其有惡也不得
隠其情韓非說難曰凡說之難在知所說之心可以
吾說當之所說出於為名高者也而說之以厚利則見
下節而遇卑賤必棄遠矣所說出於厚利者也而說之
以名高則見無心而遠事情必不收矣所說實為厚利
而顯為名高者也而說之以名高則陽收其身而實疏
之若說之以厚利則隂用其言而顯棄其身此之不可
不知也又曰夫龍之為蟲也可擾狎而騎也然其喉
下有逆鱗徑尺人有攖之則必殺人人主亦有逆鱗說
之者能無攖人主之逆鱗則幾矣太史公曰天道恢
恢豈不大哉談言微中亦可以解紛漢書藝文志曰
從横家者流蓋出於行人之官孔子曰誦詩三百不能
專對雖多亦奚以為又曰使乎使乎言其當權事制宜
受命而不受辭此其所長也及邪人為之則上詐諼而
棄其信晉陸機文賦曰說煒華而譎誑
說二
原左傳曰晉侯秦伯圍鄭佚之狐言於鄭伯曰國危矣
若使燭之武見秦君師必退燭之武夜縋而出見秦伯
曰秦晉圍鄭鄭既知亡矣若亡鄭而有益於君敢以煩
執事越國以鄙遠君知其難也焉用亡鄭以陪鄰夫晉
何厭之有既東封鄭又欲肆其西封若不闕秦將焉取
之闕秦以利晉惟君圖之秦伯悅與鄭人盟又曰晉
郤缺言於趙宣子曰日衛不睦故取其地今已睦矣可
以歸之叛而不討何以示威服而弗柔何以示懷非威
非懷何以示德無德何以主盟子為正卿以主諸侯而
不務德將若之何宣子悅之又曰吳伐楚入郢申包
胥如秦乞師曰吳為封豕長蛇薦食上國虐始於楚寡
君失守社稷越在草莽使下臣告急曰夷德無厭若鄰
於君疆場之患也逮吳之未定也君其取分焉若以君
靈撫之世以事秦立依於庭墻而哭日夜不絶聲勺飲
不入口七日秦師乃出又曰楚子饗魯昭公於新臺
好以大屈既而悔之薳啟疆聞之見公公語之拜賀公
曰何賀對曰齊與晉越欲此久矣寡君無適與也而傳
諸君君其禦備三鄰慎守寳矣敢不賀乎公懼乃反之
戰國策曰范睢謂秦王曰大王之國北有甘泉谷口
南涇渭右隴蜀左關坂戰車千乘奮擊百萬以秦卒之
勇車騎之多以當諸侯譬若放韓盧而逐狡兔也今反
閉關不敢窺兵於山東者是穰侯為秦謀不忠大王之
計有失也又曰秦惠王以女為燕太子婦燕文公卒
齊王因燕喪攻取十城蘇秦說齊王再拜而賀仰而弔
齊王曰何慶弔相隨之速也對曰人之饑所以不食烏
喙者以為雖充腸而與死同患夫燕雖弱小強秦之壻
也王利其十城而與秦為仇以招天下精兵此食烏喙
之𩔖也王曰然則奈何對曰王能聽臣莫如歸燕城卑
辭以謝之秦知王以已之故歸燕地必德王燕無故得
十城燕亦德王是王棄強仇而立厚交也齊王大悅乃
歸燕城又曰齊王謂趙使者諒毅曰趙豹平原君數
欺弄寡人趙能殺此兩人則可若不能殺請率諸侯受
命邯鄲城下諒毅曰趙豹平原君親寡君之母弟也猶
大王之有華陽君涇陽君大王以孝悌聞於天下衣服
之便於體膳羞之慊於口未嘗不分輿馬衣裘無非大
王之服御者今受大王之嚴令以報敝邑之君不敢弗
行無乃傷華陽君涇陽君之心乎又曰齊欲伐魏魏
使人謂淳于髠曰齊欲伐魏能解魏患惟先生也敝邑
有寳璧二雙文馬二駟請致之先生淳于髠諾入說齊
王曰楚齊之仇敵也魏齊之與國也夫伐與國使仇敵
制其餘弊名醜而實危為王不取也齊王曰善乃不伐
魏又曰趙且伐燕蘇代謂惠王曰今者來過川蜯方
出曝而鷸啄之曰今日不雨明日不雨蜯將為脯蜯亦
謂鷸曰今日不出明日不出必見死鷸兩者不肯相舍
漁者得而并禽之今趙且伐燕燕趙互相交兵恐強秦
之為漁父也惠王曰善乃止又曰昭陽為楚伐魏移
兵攻齊陳軫為齊王使見昭陽曰今子貴矣王非置兩
令尹也臣竊為公譬之可乎楚有祠者賜其舍人酒一
巵舍人相謂曰數人飲之不足一人飲之有餘請畫蛇
先成者飲酒一人蛇先成乃左手持巵右手畫蛇曰吾
能為足為足未成一人之蛇成奪其巵曰蛇故無足子
安能為之足遂飲其酒畫蛇足者終亡其酒今公攻魏
殺將得八城又移師欲攻齊齊畏公甚公以是名足矣
官之上非可重也戰無不勝而不知止者身且死爵且
偃猶為蛇足也昭陽以為然解軍而歸又曰衛客事
魏王三年不得見乃見梧丘先生許之以百金先生曰
諾乃見魏王曰臣恐王事秦之晩也夫人於事已者過
急於事人者過緩今王於事已者緩安能急於事人衛
客事王三年不得見臣以是知王緩也魏王趨見衛客
又曰蘇秦為趙合從說韓王曰夫以韓卒之勇披堅
甲帶利劔一人當百不足云也夫以韓卒之勁與王之
賢乃欲事秦為天下笑無過此者大王事秦秦必求宜
陽成臯今兹效之明年又求之予之則無地以給不予
則棄前功而受後禍大王之地有盡而秦之求無厭以
有盡之地而應無已之求鄙語曰寧為雞口無為牛後
今西面交臂而事秦何異牛後乎韓王勃然作色曰寡
人雖不肖必不能事秦又曰秦王與中期爭論不勝
秦王大怒中期徐行而去人為中期說秦王曰此悍人
也適遇明君故也遇桀紂必殺之矣王因弗罪史記
曰李斯說秦王曰自孝公以来秦之乘勝役諸侯蓋六
世矣今諸侯服秦譬若郡縣夫以秦之強大王之賢由
竈上埽除足以滅諸侯成帝業矣今怠而弗急就諸侯
復強相聚約從雖有黃帝之賢弗能并也秦王聽其計
又曰李左車說成安君陳餘曰臣聞韓信涉西河虜
魏王禽夏說新喋血閼與今乃輔以張耳議欲以下趙
此乘勝而遠鬭其鋒不可當臣聞千里餽糧士有飢色
今井陘之道車不得方軌騎不得成列其勢糧食必在
其後願足下假臣竒兵三萬人從間道絶其輜重彼前
不得鬭退不得還吾竒兵絶其後野無所掠不至十日
兩將之頭可致麾下又曰酈食其說齊王曰王知天
下所歸乎齊王曰天下何歸曰歸漢何以言之曰漢王
與項王戮力西向擊秦約先入咸陽者王之項王負約
不與而王之漢中又遷殺義帝漢王聞之起蜀漢之兵
責殺義帝之罪降城即以侯其將得賂即以分其士蜀
漢之粟方船而下項羽有背約之名殺義帝之負於人
之功無所記於人之罪無所忘天下之士歸於漢王可
坐而策今已據敖倉之粟塞成臯之險守白馬之津杜
太行之坂距飛狐之口天下後服者先亡王疾下漢王
齊國社稷可得而保不下漢王危亡可立而待齊王乃
聽酈生漢書曰項羽擊陳留外黃外黃不下數月乃
降羽悉令男子十四五以上詣城東欲坑之外黃令舍
人兒年十三往說羽曰彭越強劫外黃外黃恐故降待
大王大王至又皆坑之百姓豈有所歸心哉從此以東
梁地十餘城皆恐莫肯下矣羽然其言又曰趙王與
張耳陳餘北略地燕界趙王為燕軍所獲燕留之欲與
分地趙有厮養卒乃走燕壁問曰知臣何欲燕將曰若
欲得王耳曰君知張耳陳餘何人也燕將曰賢人也曰
其志何欲燕將曰欲得其王耳趙卒笑曰君未知兩人
所欲也夫武臣張耳陳餘杖馬箠下趙數十城亦各欲
南面而王夫臣之與主豈可同日道哉兩人亦欲分趙
而王時未可耳今兩人名為求王實欲燕殺之此兩人
分趙而王夫以一趙尚易燕況以兩王左提右挈而責
殺王滅燕易矣燕乃歸趙王史記曰高祖使陸生賜
尉佗印為南越王陸生進說佗曰足下中國人親戚昆
弟墳墓在真定今反天性棄冠帶欲以區區之越與天
子抗衡禍且及身也漢使一偏將將十萬衆臨越則越
殺王降漢如反覆手耳東觀漢記曰隗囂聘平陵方
望為軍師望說囂曰足下欲承天順民輔漢而起今立
者乃在南陽王莽尚據長安雖欲以漢為名其實無所
受命將何以見信於衆宜急立高廟稱臣奉祠所謂神
道設教求助民神者也囂從其言又曰隗囂將王元
說囂曰昔更始西都四方響應天下喁喁謂之太平一
旦敗壊今南有子陽北有文伯江湖海岱王公十數而
欲牽儒生之說棄千乘之基計之不可者也今天水完
富士馬最強北取西河東收三輔案秦舊迹表裏山河
元請以一丸泥為大王東封函谷關此萬世一時也囂
然其計又曰功曹李熊說公孫述曰蜀地沃野千里
土穰膏腴果實所生無穀而飽戰士不下百萬見利則
出兵而略地無利則堅守而力農東下漢水以窺秦地
南順江流以震荆揚所謂用天因地成功之資今名號
未定志士狐疑宜即大位使遠人有所依歸述遂自立
為天子又曰鄧禹聞上安集河北即杖策北渡追及
於鄴禹進曰三輔假號往往羣聚皆庸人崛起志在財
幣非有忠良明智深慮遠圖尊主安民者也明公雖建
蕃輔之功猶恐無所成立於今之計莫如延攬英雄務
悅民心立高祖之業救萬民之命以公而慮天下不足
定也上大悅范曄後漢書曰袁紹奔冀州董卓購募
紹伍瓊說卓曰袁紹不逹大體恐懼出奔非有他志今
急購之勢必為變袁氏樹恩四世門生故吏遍於天下
若收豪傑以聚徒衆英雄因之而起則山東非公之有
也不如赦之必無患矣卓以為然又曰曹公軍至新
野傅㢲說劉琮曰逆順有大體強弱有定勢以人臣而
拒人主逆道也以新造之楚而禦中國必危也以豫州
而敵曹公不當也三者皆短欲以抗王師之鋒必凶之
道也願將軍勿疑增江表傳曰曹公聞周瑜年少有
俊才謂可游說動也九江蔣幹有儀容以才辯見稱乃
遣幹布衣葛巾自託私行詣瑜瑜出迎之立謂幹曰子
翼良苦遠涉江湖為曹氏作說客邪幹曰吾與足下州
里中間别隔故來敘闊而云說客無乃逆詐乎瑜延幹
入為設酒食與幹周觀營中行視倉庫軍資器仗既訖
還飲宴因謂幹曰丈夫處世遇知己之主外守君臣之義
内結骨肉之恩言行計從禍福共之假使蘇張更生酈
叟復在吾猶撫其背而折其辭豈足下幼生之所能移
乎幹但笑終無所言還稱瑜雅量非言辭所間中州之
士亦以此多之原漢晉春秋曰鍾會隂懷異圖姜維
知其心說之曰聞君自淮南以來算無遺策今復定蜀
威德震世民高其功而主畏其謀欲以此安歸乎夫韓
信不背漢於擾攘而見疑於既平大夫種不從范蠡於
五湖卒伏劔而死彼豈闇主愚臣哉利害使之然也今
公何不法陶朱汎舟絶迹全功保身登峨嵋之嶺而從
赤松遊乎會曰為全之道或未盡於此也維曰其他則
君智力所能盡無煩老夫矣增晉中興書曰蘇峻反
溫嶠推陶侃為盟主侃西歸嶠說侃曰天子幽逼社稷
危殆四海臣民肝腦塗地是嶠與公等致命之秋事若
克濟則臣主同祚如其不然身雖灰滅足以謝責於先
帝今日之事義無旋踵騎虎之勢可得下乎公若違衆
獨反衆心必沮沮衆以敗事義旗將回指於公矣侃無
以對遂留不去宋書曰元凶搆逆王僧達迴惑不知
所從有客說之曰為君計莫若承義師之檄移告旁郡
使工言之士明示禍福隋書曰李密亡命時東郡賊
翟讓聚黨千人密因介其徒王伯當以策干讓曰今主
昏於上人怨於下銳兵盡於遼海和親絶於突厥南廵
流連空棄關輔此實劉項挺興之會足下資豪傑士馬
精勇指罪誅暴為天下先楊氏不足亡也讓由是加禮
遣說諸賊至輒下唐書曰李勣初事李密時河南山
東大饑勣說密曰天下之亂本於饑今若取黎陽粟以
募兵大事濟矣密以麾下兵五千付勣與郝孝德等濟
河襲黎陽守之開倉縱食旬日得勝兵至二十萬通
鑑紀事曰柴孝和說李密曰秦地山川之固秦漢所憑
以成王業者也今不若使翟司徒守洛口明公自簡精
銳西襲長安然後東向以平河洛傳檄而天下定矣方
今隋失其鹿豪傑競逐不早為之必有先我者悔無及
矣密曰此誠上策但彼兵猶衆我所部皆山東人見洛
陽未下誰肯從我西入乎唐書曰張柬之將誅二張
以李多祚素感慨可激以義乃從容謂曰將軍居北門
幾何曰三十年矣曰將軍擊鐘鼎食貴重當世非大帝
恩乎多祚泣數行下曰死且不忘柬之曰將軍知感恩
則知所以報今東宫乃大帝子而嬖豎擅朝危逼宗社
國家廢興在將軍將軍誠有意乎荅曰苟緣王室惟公
所使乃引天地以自誓辭氣毅然又曰王琚補諸暨
縣主簿過謝東宫至廷中徐行高視侍衛呵止曰太子
在琚怒曰在外惟聞太平公主不聞有太子太子遽召
見琚曰韋氏躬行殺逆天下動摇人思李氏故殿下取
之易也今天下已定太平專思立功左右大臣多為其
用天子以元妺能忍其過臣竊為殿下寒心太子命坐
且泣曰計將安便琚曰太子功定天下公主乃敢妄圖
大臣樹黨有廢立意太子誠召張說劉幽求郭元振等
計之憂可紓也太子曰先生何以自隱而日與寡人游
琚曰臣善丹砂且工諧隱願比優人太子喜恨相知晩
通鑑紀事曰范陽節度使朱滔討李惟岳於莫州張
孝忠守易州滔遣判官蔡雄說孝忠曰惟岳乳臭兒敢
拒朝命今昭義河東軍已破田悅淮寧李僕射克襄陽
計河南諸軍朝夕北向恒魏之亡可佇立而須也使君
誠能首舉易州以歸朝廷則破惟岳之功自使君始此
轉禍為福之策也孝忠然之奉表詣闕又曰兵馬使
王武俊為左右所搆惟岳疑之既出恒州謂衛常寧曰
武俊今幸出虎口不復歸矣當北歸張尚書常寧曰大
夫暗弱信任左右觀其勢終為朱滔所滅今天子有詔
得大夫首者以其官爵與之中丞素為衆所服與其出
亡曷若倒戈以取大夫轉禍為福如反掌耳事苟不捷
歸張尚書未晚也武俊深以為然遂引兵還襲惟岳殺
之傳首京師又曰朱滔反謀益甚涿州刺史劉怦其
母滔之姑也聞滔欲救田悅以書諫之曰今昌平故里
朝廷改為太尉鄉司徒里此亦丈夫不朽之名也但以
忠順自持則事無不濟竊思近日不顧成敗而家滅身
屠者安史是也惟司徒圖之無貽後悔滔雖不用其言
亦嘉其忠又曰滔將起兵恐張孝忠為後患復遣牙
官蔡雄往說之孝忠曰昔者司徒發幽州遣人語孝忠
李惟岳負恩為逆謂孝忠歸國即為忠臣孝忠性直用
司徒之教今既為忠臣矣不復助逆也雄復欲以巧詞
說之孝忠怒欲執送京師雄懼逃歸唐書曰王武俊
與朱滔連兵李抱真患之乃使客賈林詐降武俊以說
之林既見曰吾來傳詔非降也武俊色動林曰天子知
大夫登壇撫膺顧左右曰我本忠義天子不省故至是
今諸君數表大夫至誠上見表動色曰朕前誤無及矣
朋友失意尚可謝朕四海主反不得自新邪大夫親斷
逆首而宰相闇於事宜國家與大夫烏有細故哉朱滔
以利相動公何取焉誠能與昭義同心曠然改圖上不
失君臣之義下以為子孫計武俊曰僕虜人也今不憚
歸國業與諸軍盟不欲曲在我天子若能以恩盪刷之
我首倡歸命有不從者奉辭伐之乃定計通好抱真而
約馬燧盟通鑑紀事曰朱滔攻貝州賈林說王武俊
曰朱滔志吞貝魏倘旬日不救則魏博皆為滔有矣魏
博既下則張孝忠必為之臣滔連三道之兵益以回紇
進臨常山明公欲保其宗族得乎不若乘貝魏未下與
昭義合兵救之滔既破亡則關中喪氣朱泚不日梟夷
鑾輿反正諸將之功孰有居明公之右者哉武俊悅從
之五代史曰梁太祖自將伐趙焚其南關王鎔懼顧
其屬曰事急矣奈何判官周式辯士也對曰此難與力
爭而可以理奪也式與太祖有舊因請入梁軍太祖望
見式罵曰吾常以書招鎔不來今吾至此而爾為說客
晩矣且晉吾仇也而鎔附之吾知李嗣昭在城中可使
先出式進曰梁欲取一鎮州而止乎而欲成霸業於天
下也且霸者責人以義而不私今天子在上諸侯守封
睦鄰所以息爭且休民也昔曹公破袁紹得魏將吏與
紹書悉焚之此英雄之事耳今梁知兵舉無名而假嗣
昭以為辭且王氏五世六公撫有此土豈無死士而待
嗣昭乎太祖大喜起牽式衣而撫之曰吾言戲耳因延
式上坐議與鎔和又曰後唐莊宗伐梁軍朝城諸將
皆憂惑以謂成敗未可知勸王棄鄆與梁而西取衛州
黎陽以河為界與梁約罷兵以為後圖莊宗不悅退卧
帳中召郭崇韜問計崇韜曰陛下興兵仗義將士疲戰
爭生民苦轉餉者十餘年矣況今大號已建自河以北
人皆引首以望成功而思休息今得鄆州不能守而棄
之雖欲指河為界誰為陛下守之且唐自失南城保楊
劉道路轉徙耗亡大半而魏博五州秋稼不稔竭民而
歛不支數月此豈按兵持久之時乎臣自康延孝來盡
得梁之虚實此真天亡之時也願陛下分兵守魏固楊
劉而自鄆長驅擣其巢穴不出半月天下定矣莊宗即
日從鄆州入襲汴州八日而滅梁宋史紀事曰宋太
祖受禪周昭義節度使李筠起兵北漢主鈞聞之乃以
蠟書結筠同起兵從事閭丘仲卿說筠曰公孤軍舉事
其勢甚危雖倚河東之援恐亦不得其力大梁甲兵精
銳難與爭鋒不如西下太行直抵懷孟塞虎牢據洛邑
東向而爭天下計之上也筠不能用又曰帝嘗微行
過趙普與普謀下漢普曰太原當西北二面太原既下
則二邊之患我獨當之不如姑俟削平諸國則彈丸黑
子之地安將逃乎帝以為然又曰富弼使契丹言曰
北朝與中國通好則人主專其利而臣下無所獲若用
兵則利歸臣下而人主任其禍故勸用兵者皆為身謀
也又曰常安民發蔡京之奸復論章惇顓國植黨反
覆曲折言之不置惇遣所親信語之曰君本以文學聞
於時奈何以言語自任與人為怨安民正色曰爾乃為
時相游說耶元史曰穆呼哩伐金郭寳玉降引見太
祖問取中原之策寶玉對曰中原勢大不可忽也西南
諸番勇悍可用宜先取之藉以圖金必得志焉從之
又曰史天倪從穆呼哩略地言於穆呼哩曰金棄幽燕
遷都於汴已失策矣遼水東西諸郡金之腹心也我若
得大寧以扼其喉襟則金雖有遼陽終不能保矣穆呼
哩善之又曰世祖以諸王開邸金蓮川連兵於宋郝
經獻議曰古之一天下者以德不以力彼今未有敗亡
之釁我乃空國而出諸侯窺伺於内小民凋敝於外經
見其危未見其利也王不如修德布惠敦族簡賢綏懷
遠人控制諸道結盟飭備以待西師上應天心下繫人
望順時而動宋不足圖也世祖以經儒生愕然曰汝從
張巴圖議邪經對曰經少館張柔家嘗聞其議論此則
經臆說耳柔不知也又曰世祖在潛邸嘗從容語巴
圖魯曰今天下稍定我欲勸主上駐蹕回鶻以休兵息
民何如對曰幽燕之龍蟠虎踞形勢雄偉南控江淮北
連朔漠且天子必居中以受四方朝覲大王果欲經營
天下駐蹕之所非燕不可世祖憮然曰非卿言我幾失
之又曰世祖渡江取鄂州憲宗訃音至廉希憲曰殿
下太祖嫡孫先皇母弟前征雲南尅期撫定及今南伐
率先渡江天道可知且天下收召才傑悉從人望子惠
黎庶率土歸心今先皇奄棄萬國神器無主願速還京
正大位以安天下世祖然之元史紀事曰僧格為政
遣使者分行天下理算錢穀已徵者數百萬未徵者尚
數千萬民不聊生於是集賢學士趙孟頫因鄂勒歡薩
里入奏於帝謂須下詔蠲除庶幾天變可弭帝從之詔
草已具僧格怒曰此必非帝意孟頫曰凡錢穀未徵者
其人死亡已盡何所從取非及時除免之他日言事者
倘以失陷錢穀數千萬歸咎尚書省豈不為丞相深累
邪僧格悟遂赦天下民頼稍蘇又曰孟頫謂奉御徹
爾曰上論賈似道悞國責留夢炎不言今僧格罪甚於
似道而我等不言他日何以辭其責然我疎遠之臣言
必不聽侍臣中讀書知理義慷慨有大節又為上所親
信無踰公者夫捐一日之命為萬姓除殘賊仁者之事
也時帝畋漷北徹爾乘間入言之詞語激烈帝怒命衛
士批其頰血湧口鼻委頓地上少間復呼而問之辯愈
力曰臣與僧格無讎正為國家計耳帝大悟遂按僧格
誅之籍其家明史紀事曰太祖初從郭子興起兵時
彭早住趙均用御下無道太祖略定遠軍聲大振未幾
早住與均用爭權早住鬭死均用部曲益狼戾欲併殺
子興太祖憂之使人說均用曰公昔困於彭城南趨濠
使郭公閉壁不相納死矣得濠而踞其土公欲害之不
祥且郭公易與耳其别部在滁者兵勢重可慮也均用
乃止又曰大軍圍姑蘇久不下張士誠屢敗計無所
出降將李伯昇知士誠勢迫欲說令歸命乃遣客詣士
誠說士誠曰公知天數乎昔項羽喑嗚叱咤百戰百勝
卒敗垓下歸於漢高祖何則此天數也公初以十八人
入高郵元兵百萬圍之此時如虎落阱中死在朝夕一
旦元兵潰亂公遂提孤軍乘勝攻擊東據三吳有地千
里甲士數十萬南面稱孤此項羽之勢也誠能於此時
苦心勞志收召豪傑任以職事撫人民練兵旅御將帥
使號令嚴明百姓樂附非特三吳可保天下不足定也
士誠曰足下此時不言今復何及客曰吾此時雖有言
亦不得聞也何則公之子弟親戚羅列中外美衣玉食
歌兒舞女日夕酣飲提兵者自以為韓白謀畫者自以
為蕭曹傲然視天下不復有人當此之時公深居於内
敗一軍不知失一地不聞故遂至今日士誠喟然歎曰
吾亦恨之無及矣客曰吾有一策恐公不能從也士誠
曰不過死耳客曰使死有益於國家有利於子孫死固
當不然徒自苦耳且公不聞陳友諒乎跨有荆楚甲兵
百萬與江左之兵戰於姑孰鏖於鄱陽友諒舉火欲燒
江左之船天乃反風而焚之友諒兵敗身喪何則天命
所在人力無如之何今公恃湖州援湖州失嘉興援嘉
興失杭州援杭州又失今獨持此尺寸誓以死拒竊慮
勢極患生猝有變從中起者公此時欲死不得生無所
歸故竊以為莫如順天之命自求多福令一介之使疾
走金陵稱公所以歸義救民之意公開城門幅巾待命
亦不失為萬戶侯況嘗許以竇融錢俶故事邪且公之
地譬如博者得人之物而復失之何損士誠俛首沈慮
良久卒狐疑莫能決也又曰燕王攻濟南鐵鉉與參
軍高巍悉力捍禦久不下燕王撤圍還北平鉉乘勝追
之遂復德州兵勢大振宋參軍說鉉曰濟南天下之中
北兵南來其留守者𩔖老弱且永平保定雖叛諸郡堅
守者實多公能出竒兵陸行抵真定南朝諸將潰逸者
稍稍收合不數日可至北平其間豪傑有聞義而起者
公便宜部署號召招徠之北平可破也北兵回顧家室
必散歸徐沛間素稱驍勇公檄諸守臣倡義集勇候北
兵歸合南兵征進者晝夜躡之公館穀北平休養士馬
迎其至擊之彼腹背受敵大難旦夕平耳鉉不能用
又曰武宗時劉瑾紊亂朝政寘鐇之反以誅瑾為名起
都御史楊一清命偕太監張永討之一清一日歎息謂
永曰藩宗亂易除國家内亂不可測奈何永曰何謂一
清曰公豈一日忘情故無能為公畫策者遂促席手書
瑾字永曰瑾日夜在上前上一日不見瑾則不樂今其
羽翼已成耳目廣矣奈何一清曰公亦天子信幸臣公
班師入京請上間語寧夏事上必就公問公於此時上
寘鐇偽檄并述瑾亂政凶狡謀不軌海内愁怨亂將起
上英武必悟且大怒誅瑾瑾誅柄用公公益矯瑾行事
吕強張承業暨公三人耳永攘臂起曰我亦何惜餘生
報主乎又曰世宗時姚鏌討田州岑猛歸順知州岑
璋為猛婦翁鏌慮其黨猛召指揮沈希儀問計希儀察
其部下千戶趙臣者雅善璋乃召臣令說之臣曰璋多
智善疑直語之必不信當以計說之希儀曰計將安出
臣曰鎮安與歸順為世讎督府往使人歸順則鎮安疑
使人鎮安則歸順疑公今誠遣臣徵兵鎮安臣迂道過
璋璋必詢故臣為好故以死泄漏其事璋要領可得也
希儀乃遣臣往檄鎮安兵臣過璋璋果喜曰久不見故
人今肯念我來邪臣默然佯為不豫者璋曰趙君有嗔
乎臣曰感故人厚意久契闊故迂道來何嗔也須臾復
歎息起璋心疑之明日置酒款臣臣愈不豫若有沉思
者璋益疑問故曰軍門有意督過我邪臣曰無之璋曰
鄰壤有所控訴將逮勘邪臣曰無之璋挽臣卧内跪叩
之臣&KR1008;然淚下璋亦泣曰璋即死耳君何祕不告我臣
乃曰託君肺腑有急不敢不言然今日非君死即我死
矣璋驚曰何故臣曰督撫討田州謂君猛婦翁必黨猛
令我檄鎮安兵襲君我不言君死我言君必驟發即我
泄漏機事矣必我死奈何璋頓首謝曰君實生我君不
言我赤族不悟猛取我女讎視之吾何暱焉吾欲殺猛
久矣無間也臣曰君心如是盍自列督府匪直免禍功
有藉也璋遂強臣稱疾留傳舍亟遣人馳詣希儀所陳
猛反狀恐連及願擒猛自效希儀遂陽使追臣反以其
事白鏌鏌喜乃不備璋璋卒誘猛擒之
說三
原賜璧佩印(史記虞卿遊說士也躡屩擔簦說趙孝成王一見賜金百鎰白璧一雙再見命)
(為上卿之犀首相秦嘗佩五國相印為約長)抵掌掉舌(國策蘇秦說趙王於華屋之下)
(抵掌而談天下莫之抗七漢書酈食其伏軾掉三寸舌下齊十餘城)長短縱横煒
曅譎誑(漢書主父偃學縱横長短之術陸機文賦詳前)緩頰甘辭(漢書漢王)
(謂酈食其曰為我緩頰說魏王豹從莊子盜跖篇孔子以甘辭說子路而使之)矯尾厲角
破横散從(鬼谷子蘇秦張儀一體也然其矯尾厲角含吐縱横張儀不如蘇秦是能分人主之)
(地也馳白帖蘇秦張儀破横散從使說之士無所開其口)增避所匿知所長
(韓非說難凡事以密成亦以泄禍未必其身泄也而語及所匿之事如此者身危鬼谷子介蟲之捍必以甲)
(而後動螫蟲之動必先螫毒故禽獸知所長而談者不知用也注蟲以甲自覆障而言說者不知其長)
決是非察愛憎(鬼谷謀慮篇乃立三儀曰上中下參以立焉變生事事生謀謀生計計生)
(儀儀生說說生進注會同異曰儀决是非曰說說難不可不察愛憎之主而後說焉)和若比
目伺若聲響(鬼谷子其和也若比目魚其伺言也若聲與響注和荅問也申叙其解如比目)
(魚相須而行候察言詞往來若影之隨形響之應聲)談說之術揣摩之工(說苑)
(孫卿曰夫談說之術端盛以處之堅強以持之鬼谷子摩者揣之也注摩不失其情故能建功)口舌
得官口舌存國(漢書婁敬使匈奴還報曰匈奴不可擊也上怒罵曰齊虜以口舌得官今)
(乃妄言沮吾軍械繫敬鉉五代史太祖出師南征李煜遣其臣徐鉉朝於京師居江南以名臣自負其來也)
(欲以口舌馳說存其國其日夜計謀思慮言語應對之際詳矣及其將見也大臣亦先入請言鉉博學有材辯)
(宜有以待之太祖笑曰苐去非爾所知也明日鉉朝於庭仰而言曰李煜無罪陛下出師無名太祖徐召之升)
(使畢其說鉉曰煜以小事大如子事父未有過失奈何見伐其說累數百言太祖曰爾謂父子者為兩家可乎)
(鉉無以對)迎謁太子說解諸王(唐書玄宗西行皇太子按軍平凉未知所適杜)
(鴻漸與崔漪至白草頓迎謁說曰朔方天下勁兵靈州用武地今回紇請和吐蕃結附天下列城堅守以待主)
(命縱為賊據日夜望官軍以圖收復殿下治兵長驅逆賊不足滅也太子喜曰靈武我之關中卿乃吾蕭何也)
(布元史世祖時納新叛諸王納延等皆應之帝問阿實克哈計將安出對曰臣愚以為莫若先撫安諸王乃行)
(天討則叛者勢自孤矣帝曰善卿試為朕行之即北說納延曰大王聞納新反邪曰聞之曰大王知納新已遣)
(使自歸邪曰不知也曰聞大王等皆欲為納新外應今納新既自歸矣是獨大王與主上抗幸主上聖明亦知)
(非大王意置之不問然二三大臣不能無惑大王何不往見上自陳為萬全計納延悅許之於是諸王之謀皆)
(解)說懷光詣劉瑾(唐書李懷光屯軍咸陽反状始萌李景略說懷光請復宫闕迎)
(大駕懷光不從景略出軍門慟哭曰誰知此軍一日䧟於不義明史紀事李夢陽忤劉瑾下獄將置之死時)
(修撰康海與夢陽同有才名瑾慕海常欲招致門下而海不往至是夢陽以片紙書數字曰對山救我海許之)
(遂詣瑾瑾大喜延之上座海曰昔唐明皇任高力士寵冠羣臣且為李白脫靴公能之乎瑾曰即當為先生役)
(海曰不然今李夢陽高於李白而公曾不為之援奈何欲為白脫靴哉瑾曰當為先生圖之夢陽由是得釋)
辯士說客(史記漢遣陸賈說項王請太公弗聽復使侯公往說項王乃與漢約中分天下)
(割鴻溝以西者為漢鴻溝以東者為楚項王即歸漢王父母妻子軍中皆呼萬歲漢王乃封公為平國君曰此)
(天下辯士也茹明史紀事燕王兵渡江建文遣李景隆及兵部尚書瑺都督王佐往以割地講和為辭燕王)
(曰公等說客邪始吾未有舉動輒加之大罪削為庶人云大義滅親吾今救死不暇何用地為且今割地何名)
(皇考裂土分封吾故有地矣)否臧於人利害於已(並白帖)巡其
邦國建以功名韓信伏誅不取蒯通之說黥布
受戮無收朱建之謀(漢書韓信被誅臨死歎曰悔不用蒯通之言朱建為黥布相布欲)
(反時建諫止之漢既誅布聞建諫之賜建號平原君)
說四
原談笑却秦(左思詩吾慕魯仲連談笑却秦軍)增因來往(吕氏春秋善說者若)
(巧士因人之力以自為力因其來而與來因其往而與往)操兩可(列子鄧析操兩可之說設無窮)
(之弊)義旗回指(陶侃事詳前)陳說大義(唐書柏耆素有志略學縱横之言會)
(王承宗以常山叛朝廷厭兵欲以恩澤撫之耆於蔡州行營以畫干裴度請以朝旨奉使鎮州乃自處士授左)
(拾遺既見承宗陳說大義承宗泣下請質二子獻兩郡耆由是知名)學術不純(元史世祖嘗與)
(姚樞論天下人材及王文統樞曰此人學術不純以游說干諸侯他日必及禍)束縕乞火(漢書)
(曹參相齊請蒯通為客或謂通曰先生之於曹相國拾遺補過顯賢進能先生知梁石君東郭先生世俗所不)
(及何不進於相國乎通曰諾臣之里婦與里諸母相善也里婦夜亡肉姑以為盗怒而逐之婦晨去過所善諸)
(母語以事而謝之里母曰汝安行今令而家追汝矣即束縕請火於亡肉家曰昨暮夜犬得肉爭鬭相殺請火)
(治之亡肉家遽追呼其婦故里母非談說之士也束緼乞火非還婦之道也然物有相感事有適可臣請乞火)
(於曹相國)風颺電激(班固荅賓戲游說之徒風颺電激)
辯一(附)
原害義服口(家語小辯害義小言破道者莊子服人之口不能服人之心辯之囿也)
離合堅白(魯連子齊有辯士田巴服徂丘議稷下毁五帝罪三王離堅白合異同一日伏千人)
(魯仲連謂巴曰先生之言有似梟鳴出城而人惡之巴乃終身不談史記趙有公孫龍為堅白異同之辯)
折角解環(漢書少府五鹿充宗為梁丘易充宗乘貴辯口諸儒莫能與抗有薦朱雲者召)
(入攝齊登堂抗首而請音動左右既論難連拄五鹿君故諸儒為之語曰五鹿嶽嶽朱雲折其角文子解連)
(環之璧莊子連環可解也)巵言美言(莊子巵言日出和以天倪老子美言可以市)
說楚絶秦(聲子說楚吕相絶秦並詳左傳)陳說利害議論名節
(家語子貢曰願齊楚合戰賜著縞衣白冠陳說其間利害使二國釋患唯賜能之子曰辯哉漢書婁護為人)
(短小精辯議論常依名節聽之者竦然長安號曰婁君卿唇舌)陸賈宏辯伊籍應
聲(上詳漢書君蜀志伊籍使吳入拜孫權權曰勞事無道之籍應聲曰一拜一起未足為勞)增
三端三妙(韓詩外傳鳥之美羽勾喙者鳥共畏之人之利口巧辯者人共畏之是以君子避三)
(端文士筆端辯士舌端武士鋒端之吳錄吳興沈友字子正善屬文有口辯衆咸言其筆妙刀之妙舌之妙)
(皆絶於人也)彫萬物驚四筵(莊子古之王天下者智雖絡天地不自慮也辯雖彫)
(萬物不自說也四杜詩高談雄辯驚筵)沛公輟洗張昭盡爵(漢書酈食其入)
(謁沛公方踞牀使兩女子洗足食其入長揖不拜曰欲助秦攻諸侯乎將欲率諸侯攻秦乎沛公罵曰豎儒夫)
(天下同苦秦久矣故諸侯相率攻秦奚云助秦邪食其曰必欲合義兵誅無道秦不宜踞見長者沛公輟洗起)
(坐延食其坐謝之復吳志孫權命諸葛恪行酒至張昭前先有酒色不肯飲曰此非養老之禮權曰卿能令)
(張公辭屈乃當飲此恪難昭曰師尚父九十秉旄仗鉞猶未告老今軍旅之事將軍在後酒食之事將軍在先)
(何謂不養老昭卒無詞遂為盡爵)游揚其名屢奪其說(漢書辯士曹丘生數)
(招權顧金錢與貴人趙談竇長君善季布聞之寄書諫長君曰吾聞曹丘生非長者勿與通及曹丘歸欲得書)
(謁布竇長君曰季將軍不說足下足下無往固請遂行使人先發書布大怒曹丘至則揖布曰楚人諺曰得黃)
(金百斤不如得季布一諾足下何以得此聲梁楚之間哉且僕與足下俱楚人使僕游揚足下名於天下顧不)
(美乎何足下拒僕之深也布大悅引入為上客布名所以益聞者曹丘揚之也唐書國子祭酒徐孝克講經)
(倚貴縱辯衆多下之獨陸元朗申荅屢奪其說舉坐咨賞)談辯鋒生荅問鋒生
(五代史後唐孫晟奔於吳是時李昇方簒楊氏多招四方之士得晟喜其文辭晟為人口吃遇人不能道寒暄)
(已而坐定談辯鋒生聽者忘倦昇尤愛之引與計議兵唐書韋渠牟為四門博士德宗誕日詔給事中徐岱)
(部郎中許孟容與渠牟及佛老二師並對麟德殿質問大趣渠牟有口辯雖於三家未究解然荅問鋒生帝聽)
(之意動)辯詐無窮辯論不屈(唐書吕用之薦諸葛殷於高駢紿曰上帝以公)
(為人臣慮機事曠廢使神人來備羽翼明日殷以褐衣見辯詐無窮駢大驚號葛將軍元史僧格當國董文)
(用以舊臣任中丞獨不附之乃摭拾臺事百端日與辯論不為屈)辭韻如流對荅
如流(南史周顒音辭辯麗出言不窮宫商朱紫發口成句賓友晤語辭韻如流與張融相遇輒以元言相)
(滯彌日不解士梁書簡文在東宫召戚衮談論又嘗置宴集元儒之先命道學互相質難次令中庶子徐摛)
(馳騁大義間以劇談衮時騁義摛與往復衮精采自若對荅如流簡文深加歎賞)辭簡意明
遽言亟辯(元史呼圖克特穆尔字漢卿以軍事入奏敷陳辯白有指趣世祖大悅曰辭簡意明令)
(人樂於聽受昔以其兄阿里警敏捷給令侍左右斯人顧不勝邪唐書權德輿善辯論開陳古今本末以覺)
(悟人主李吉甫再秉政帝又用李絳參贊大機是時帝切於求治事無鉅細悉責宰相吉甫絳議論不能無持)
(異至帝前遽言亟辯德輿從容不敢有所輕重)逢占射覆擘肌分理(東方朔傳)
(朔之詼諧逄占射覆其事浮淺剖張衡西京賦游說辯論之士街談巷議彈射臧否析毫釐擘肌分理)
騁白馬之劇談縱碧雞之雄辯(桓譚新論公孫龍為堅白之論假物取譬)
(謂白馬非馬非馬者言白所以名色馬所以名形形非色也王褒有碧雞頌)原蘇秦陳六
雄之利害以拒秦子貢變五國之興衰以存魯(上詳史記)
(強家語子貢一出存魯亂齊破吳晉霸越十年之中五國各有變)河注泉湧喋
喋利口截截諞言彈射臧否商㩁得失言惟
可矣利亦溥哉未可擇辭所宜從志雖子貢
之言億則屢中而老𥅆之戒多言數窮
辯二(附)
原一日伏干人(詳辯一)增飛言(韓詩外傳辯言巧辭善毁譽者曰飛言之士)
智囊(漢書鼂錯為太子家令以其辯得幸太子太子家號曰智囊)口諧辭給(東方)
(朔傳自公卿在位朔皆傲弄無所為屈上以朔口諧辭給好作問之)懸河(世說郭象口如懸河瀉水)
(注而不竭)一佛出世(宋史南唐李煜酷信浮屠法退朝與后服僧衣誦佛書拜跪都下僧及萬)
(人太祖聞其惑乃𨕖少年有才辯者南渡見唐主論性命之說唐主信重謂之一佛出世)求至當
(元史揭徯斯修遼金宋三史至於物論之不齊必反覆辯論以求得於至當而後止)無可攻(隋書)
(吳興沈重名為碩學高祖嘗令辛彦之與重論議重不能抗於是避席謝曰彦之所謂金城湯池無可攻之勢)
變詐鏠出(東方朔傳郭舍人所問朔應聲輒對變詐鏠出莫能窮者左右大驚)往復
論辨(元史順帝時巴延專恣以弟之子托克托宿衛偵帝起居托克托懼禍一日乘間自陳忘家徇國之意帝)
(猶未之信時帝左右獨沙克嘉巴勒阿嚕為帝腹心乃遣心二人與托克托遊日以忠義之言相與往復論辨益知其)
(靡他遂聞於帝帝始信之無疑)聰敏辯給(金史阿里罕為人聰敏忘辯給凡一聞見終身不)
(始未有文字祖宗族屬時事並能默記與色格同修本朝譜牒或積年舊事人有遺忘輒一一辯析言之世祖)
(嘗稱其強記人不及也)
說五
原書齊魯仲連與燕將書曰吾聞智者不背時而棄利
勇士不怯死而滅名忠臣不先身而後君忠廢名滅後
世無稱非智也且吾聞效小節者不能行大威惡小恥
者不能立榮名昔管仲射桓公中鉤簒也遺公子糾而
不死怯也束縛桎梏辱身也三行者鄉里不通世主弗
臣使管仲終窘抑而不見窮年沒壽不免為辱人賤行
矣然而管仲棄三行之過據齊國之政一匡天下九合
諸侯使桓公為五伯首名高天下光昭鄰國曹沫為魯
將三戰而喪地千里使曹沫計不顧後即不免為敗軍
禽將去三北之恥以一劒之任劫桓公於壇上顔色不
變而辭氣不悖三戰之所喪一朝反之天下振動名傳
後世若此二公者非不能行小節死小恥也以為殺身
絶世功名不立非智也故業與三王爭流名與天壤相
弊也漢司馬相如難蜀父老書曰漢興七十有八載
德茂存乎六世威武紛紜湛恩汪濊羣生霑濡洋溢乎
方外於是乃命使西征隨流而攘風之所被罔不披靡
結軌還轅東向將報至於蜀都耆老大夫縉紳先生之
徒二十有七人儼然造焉辭畢進曰蓋聞天子之於夷
狄也其義羈縻勿絶而已今罷三郡之士通夜郎之塗
三年於兹而功不竟今又接之以西夷百姓力屈恐不
能卒業此亦使者之累也使者曰世必有非常之人然
後有非常之事有非常之事然後有非常之功非常者
固常人之所異也且夫賢君之踐位也必將崇論宏議
創業垂統為萬世規是以六合之内八方之外懷生之
物有不浸潤於澤者賢君恥之而夷狄殊俗之國遼絶
異黨之域舟車不通人迹罕至君臣易位尊卑失序號
泣内嚮而怨曰蓋聞中國有至仁焉舉踵思慕若枯旱
之望雨故乃關沫若徼牂牁鏤靈山梁孫原創道德之
塗垂仁義之統以偃甲兵於此而息討伐於彼遐邇一
體中外禔福不亦康乎方將增泰山之封鳴和鸞揚樂
頌上咸五下登三觀者未覩旨聽者未聞音猶鷦鵬已
翔乎寥廓之宇而羅者猶視乎藪澤於是諸大夫喟然
稱曰允哉漢德此固鄙人之所願聞也朱浮與彭寵
書曰朝廷之於伯通恩亦厚矣委以大郡任以威武事
有柱石之寄情同子孫之親匹夫媵母尚能致命一餐
豈有身帶三綬職典大邦而不顧恩義生心外叛者乎
伯通與吏民語何以為顔行步拜起何以為容坐卧念
之何以為心引鏡闚影何施眉目惜乎棄休令之嘉名
造鴟梟之逆謀捐傳世之慶祚招破敗之重災生為世
笑死為愚鬼不亦哀乎伯通自伐以為功高天下往時
遼東有豕生子白頭異而獻之行至河東見羣豕皆白
懷慚而退若以子之功論於朝廷則為遼東豕也馮
衍說鮑永曰皇帝聖德靈威龍興鳳舉率宛葉之衆摧
九虎之軍雷震四海席卷天下攘除禍亂繼高祖之休
烈修文武之絶業社稷復存炎精更輝德冠往初功無
與二天下固以去亡新就聖漢樹恩布德易以周洽其
猶順驚風而蜚鴻毛然而諸將鹵掠逆倫絶理冤結失
望無所歸命今大將軍以明淑之德秉大使之權統三
軍之政存撫并州之民惠愛之誠加乎百姓高世之聲
聞乎羣士故其延頸舉踵而望者非特一人也且大將
軍之事豈得在於珪璧其行束修其心而已哉將定國
家之大業成天地之元功也昔周宣中興之主齊桓霸
強之君耳猶有申伯召虎夷吾安其疆宇況乎萬里之
漢明帝復興而大將軍為之梁棟此誠不可以忽也且
衍聞之兵久即力屈民愁即變生今邯鄲之賊未滅真
定之際復擾兵革雲翔百姓震駭奈何自怠不為深憂
乎魏阮瑀為魏武與孫權書曰每覽古今所由改趣
因緣侵辱用成大變若韓信傷心於失楚彭寵積望於
無異盧綰嫌畏於已隙英布憂迫於情漏此事之緣也
孤與將軍恩如骨肉而忍絶王命明棄碩交不能遠度
孤心近慮事勢遂齎見薄之決計秉翻然之成議常思
除棄小事更申前好二族俱榮祚流後嗣高帝設爵以
延田横世祖指河而誓朱鮪君之負累豈如二子是以
至情願聞德音智者之慮慮於未形逹者所規規於未
兆是故子胥知姑蘇之有麋鹿輔果識智伯之為趙禽
穆生謝病以免楚難鄒陽北遊不同吳禍此四士者豈
聖人哉徒通變思深以微知著耳若能内取子布外擊
劉備以效赤心用復前好者則江表之任長以相付高
位重爵坦然可觀晉孫楚為石苞與孫皓書曰吳之
先主起自荆州遭時擾攘播潛江表劉備震懼逃迹巴
岷遂依丘陵積石之固三江五湖浩汗無涯假氣遊魂
迄於四紀二邦合從東西倡和互相扇動拒捍中國自
謂三分鼎足之勢可與泰山共相終始晉王輔相帝室
文武桓桓獨見之鑒與衆絶慮主上欽明委以萬機長
轡遠御妙略潛授偏師同心上下用力威稜奮伐冞入
其阻并敵一向奪其膽氣小戰江界成都自潰曜兵劔
閣姜維面縛開地五千裂郡三十師不踰時梁益肅清
夫虢滅虞亡韓并魏徙此皆前鑒之驗後事之師也方
今百僚濟濟俊乂盈朝虎臣武將折衝萬里國富兵強
六軍精練思復翰飛飲馬南海自頃國家整治器械修
造舟檝簡習水戰伐樹北山則太行木盡濬決河洛則
百川流通樓船萬艘千里相望自刳木以來舟車之用
未有如今日之盛者也驍勇百萬畜力待時役不再舉
今日之謂也劉琨與石勒書曰將軍誕禀雄姿勇略
自然大呼於紛擾之中奮臂於駭亂之際發迹河朔席
捲兖豫飲馬江沔折衝淮漢自古名將未足為喻所以
攻城而不有其民略地而不有其土聚徒百萬而莫為
己用翕爾雲合忽復星散周流天下而無容足之地百
戰百勝而無尺寸之功將軍知其然乎存亡決在得主
成敗要在所附得主則為義兵附逆則為賊衆義兵雖
敗而功業必成賊衆雖尅而終殄滅者也赤眉盛於東
海黃巾連帶三州張昌李辰僭逆荆豫所以一旦敗亡
正以兵出無名聚而為亂劉聰父子戎狄凡才乘釁肆
毒寇虐人神殺父害弟偷竊位號自古及今豈有聰比
而可以正天下者乎將軍明鑒灼然所宜懸了者也況
附聰之弊漸以彰著資財不為己用名位不可得守有
若晨霜秋露雰霧之氣雖朝凝而夕消暫見而尋沒也
今將軍附賊而望為民主不亦難乎桓元與劉牢之
書曰今君戰敗則傾宗戰勝則覆族以是安歸乎孰若
翻然改圖惟理是宅保其富貴全其勲業則身與金石
等固名與天壤俱窮孰與頭足異處身名俱滅為天下
笑哉夫明者見於無形愚夫安於所耽二者成敗惟君
圖之宋謝莊為朝臣與雍州刺史袁顗書曰天道輔
順謳歌有奉高祖之孫文皇之子德洞九幽功貫二曜
匡拯家國提濟蒼生若不南面子民將使神器何主當
誓衆奮戈翦此朝食聖上臨物以仁接下以愛豈直雍
齒先封乃當射鉤見相矣梁簡文帝與魏東荆州刺
史李志書曰卿門世英葉中州舊族自金天失馭帝鼎
南遷衣冠播越不及俱邁今王師外埽天鉞四臨海蕩
電飛雲蒸雨合所摧所尅是卿之具聞也且偽國沸騰
四方幅裂主虐臣姦牝雞亂政若能早識事機翻歸有
道豈直圖形長樂刻像鍾鼎時事易差相思勉勵但明
月闇投昔人為誡鄰藩贈藥有可虚懷密驛輕郵側望
歸簡邵陵王蕭綸與元帝書曰先朝以聖德治天下
九親維睦四表無怨誠為國政實亦家風弟弘識遠鑒
無俟傍說事重情切不能默已勞兵損義虧失多矣可
謂吞冰療寒揚湯止沸侯景所以未敢窺兵江外正謂
藩屏盤固宗鎮強密若自相魚肉是為代景行師昔廉
藺二虎且猶不鬭況弟與湘雍方湏協力唯親唯急萬
倍於斯同怨同恥尤甚昔事豈得各恣目前不思久遠
安卧積薪日待焚熾狂夫尚猶阻之智者反致其惑所
冀聽識一聞斯悟丘遲與陳伯之書曰將軍勇冠三
軍才為世出棄燕雀之小智慕鴻鵠以高翔昔因機變
化遭遇明主立功立事開國稱孤朱輪華轂擁旄萬里
何其壮也如何一旦為奔亡之虜聞鳴鏑而股慄對穹
廬以屈膝又何劣邪暮春三月江南草長雜花生樹羣
鶯亂飛見故國之旗鼓感平生於疇昔撫弦登陴豈不
愴恨所以廉公之思趙將吳子之泣西河人之情也將
軍獨無情哉增唐高祖荅李密書曰頃者昆山火烈
海水羣飛赤縣丘墟黔黎塗炭布衣戎卒鋤耰棘矜爭
霸圖王狐鳴蜂起翼翼京洛強弩圍城膴膴周原僵屍
滿路七百之基窮於二世周齊以往書契以還邦國淪
胥未有如斯之酷者也天生蒸民必有司牧當今為牧
非子而誰老夫年踰知命願不及此欣戴大弟攀鱗附
翼惟冀早應圖籙以寧兆庶屬籍見容復封於唐斯榮
足矣殪商辛于牧野所不忍言執子嬰於咸陽非敢聞
命汾晉左右尚湏安輯盟津之會未暇卜期未面靈襟
用增勞軫名利之地鋒鏑縱横深慎垂堂勉兹鴻業
河東縣戶曹任瓌說高祖曰關中豪傑皆企踵以待義
兵瓌在馮翼積年知其豪傑請往諭之必從風而靡義
師自梁山濟河指韓城逼郃陽文吏必望塵請服然後
鼓行而進直據永豐雖未得長安關中固已定矣記
室薛收言於秦王曰王世充保據東都府庫充實所將
之兵皆江淮精銳即日之患但乏糧食耳以是之故為
我所持求戰不得守則難久竇建德親率大衆遠來赴
援亦當極其精銳致死於我若縱之至此兩寇合從轉
河北之粟以饋洛陽則戰爭方始偃兵無日混一之期
殊未有涯也今宜分兵守洛陽深溝高壘世充出兵慎
勿與戰大王親帥驍銳先據成臯勵兵訓士以待其至
以逸待勞決可克也建德既破世充自下不過二旬兩
主就縛矣秦王報竇建德書曰趙魏之地久為我有
為足下所侵奪但以淮安見禮公主得歸故相與坦懷
釋怨世充頃與足下修好已嘗反覆今亡在朝夕更飾
辭相誘足下乃以三軍之衆仰哺他人千金之資坐供
外費良非上策今前矛相遇彼遽崩摧郊勞未通能無
懷愧故抑止鋒銳冀聞擇善若不獲命恐雖悔難追
岑文本說趙郡王孝恭曰江南之民自隋末以來困於
虐政重以羣雄虎爭今之存者皆鋒鏑之餘跂踵延頸
以望真主是以蕭銑君臣江陵父老決計歸命庶幾有
所息肩今若縱兵俘掠使士民失望恐自此以南無復
嚮化之心矣谷從政說李惟岳曰今海内無事自上
國來者皆言天子聰明英武志欲致太平深不欲諸侯
子孫專地爾今首違詔命天子必遣諸道致討將士受
賞之際皆言為大夫盡死苟一戰不勝各惜其生誰不
離心大將有權者乘危伺便咸思取爾以自為功矣且
先相公所殺高班大將殆以百數撓敗之際其子弟欲
復讎者庸可數乎又相公與幽州有隙朱滔兄弟常切
齒於我今天子必以為將與吾擊柝相聞計其聞命疾
驅若虎狼之得獸也何以當之昔田承嗣從安史父子
同反身經百戰凶悍聞於天下違詔舉兵自謂無敵及
盧子期就擒吳希光歸國承嗣指天垂泣身無所措賴
先相公為之祈請先帝寬仁赦而不誅不然田氏豈有
種乎況爾生長富貴齒髮尚少不更艱危乃信左右之
言欲效承嗣所為乎為爾之計不若辭謝將佐使惟誠
攝領軍府身自入朝乞留宿衛上必悅爾忠義縱無大
位不失榮祿永無憂矣不然大禍將至悔之何及(從政惟岳)
(之舅惟誠惟岳庶兄)吳武陵遺吳元濟書曰夫勢有不必得事
有不必疑徒取暴逆之名而殄物敗俗不可謂智一旦
亡破平生親愛連頸就戮不可謂仁支屬繁衍因緣磨
滅先魂傷餒不可謂孝數百里之内拘若檻穽常疑死
於左右手低回姑息不可謂明且三皇以來數千萬載
何有悖理亂常而能自畢者哉貞元時德宗以函容御
天下河北諸鎮專地不臣帝即位赫然命偏師討之盡
伏其辜所謂時也日者魏博來歸幽檀滄景皆為信臣
然則與足下者獨齊趙耳夫齊安可為恃哉徐壓其首
梁薄其翼魏斮其脛滑鍼其腹淮南承其衝分兵不足
相救全舉則曹魯東平非其有也彼何苦而自棄哉若
趙則固豎子耳天下之人欲討者十八朝廷以足下故
未加斧鉞也然則中山搏藁城之險太原乘井陘之隘
燕徇樂壽邢扼臨城清河絶其南弓高斷其北孤雛腐
鼠求責不暇又曷以救人哉二鎮不敢動亦明矣足下
何待而窮處邪人心與足下一也足下反天子人亦欲
反足下易地而然則嬰兇横之命不若奉大君官守矣
足下苟能挺知幾之烈籍士馬土疆歸之有司上以覆
載之仁必保納足下滌垢洗瑕以倡四海將校官屬不
失寵且貴何哉為國者不以纖惡蓋大善也且三州至
狹萬國至廣也力不相侔判然可知假使官軍百敗而
行陣未嘗乏足下一敗則成禽矣夫一壮士不能當十
夫者以其左右前後咸敵也矧以一卒欲當百人哉昏
迷不返諸侯之師集城下環壘刳塹灌以流潦主將怨
攜士卒崩離生為暗愎之人沒為幽憂之鬼何其痛哉
謝曈說朱温歸唐曰黃家起於草莽幸唐衰亂直投
其隙而取之爾非有功德興王之業也此豈足與共成
事哉今天子在蜀諸鎮之兵日集以謀興復是唐德未
厭於人也且將軍力戰於外而庸人制之於内此章邯
所以背秦而歸楚也五代周世宗與南唐李景書曰
自有唐失御天步方艱六紀於兹瓜分鼎峙自為聲教
各擅蒸黎華風不競否運所鍾凡百有心孰不興憤朕
擅一百州之富庶握三十萬之甲兵農戰交修士卒樂
用苟不能恢復内地申畫邊疆便議班旋直同戲劇至
於削去尊稱願輸臣節孫權事魏蕭詧奉周古也雖然
今則不取但存帝號何爽歲寒倘堅事大之心必不迫
人於險宋范仲淹荅趙元昊書曰伏以先大王歸嚮
朝廷心如金石我真宗皇帝命為同姓待以骨肉之親
封為夏王履此山河之大旌旗車服降天子一等恩信
隆厚始終如一朝聘之使往來如家牛馬駝羊之産金
銀繒帛之貨交受其利不可勝紀塞垣之下逾三十年
有耕無戰禾黍雲合甲胄塵委養生葬死各終天年使
蕃漢之民為堯舜之俗此真宗皇帝之至化亦先大王
之至功也自先大王薨大王嗣守其國爵命崇重一如
先大王昨者大王以本國衆多之情推立大位誠不獲
讓理有未安而遣行人告於天子又遣行人歸其旌節
朝廷中外莫不驚憤請收行人戮於都市皇帝念先帝
歲寒之本意故夏王忠順之大功豈一朝之失而遂絶
之乃不殺而還一年以來疆事紛起耕者廢耒織者廢
杼邊界蕭然豈獨漢民之勞邪使戰守之人死傷相枕
哭泣相聞仁人為之流涕志士為之扼腕天子遣仲淹
經度西事而命之曰有征無戰不殺非辜王者之兵也
仲淹拜手稽首敢不夙夜於懷至邊之日見諸將帥多
務小功不為大略甚未副天子之意且蕃兵戰死者非
有罪也忠於大王耳漢兵戰死者非有罪也忠於天子
耳使忠孝之人肝腦塗地積累怨魄為妖為災仲淹與
招討太尉夏公經略樞密韓公嘗議其事莫若通問於
大王計而決之重人命也大王如能以愛民為意禮下
朝廷復其王爵承先大王之志天下孰不稱其賢哉大
王從之則上下同其美利生民之患幾乎息矣明太
祖與漢江西行省丞相胡廷瑞書曰鄭仁傑至言足下
有效順之機此足下之明達也又恐分散所部屬之他
將此足下之過慮也吾起兵十年竒才英士得之四方
其有能審天時料事幾挺然委身而來者蓋其意亦欲
立功當世垂名後裔大丈夫相遇磊磊落落一笑契合
洞見肺腑故嘗推赤心以待之隨其材而任使兵少則
益之以兵位卑則隆之以爵財乏則厚之以賞此吾待
將士之心也安肯散其部屬負人來歸之心哉陳氏諸
將如趙普勝驍勇善戰以疑見僇猜忌若此事竟何成
近有龍江之役長張梁鉉彭指揮諸人來䧏視吾諸將
恩均義一無有所間況足下不勞一卒以完城來歸者
邪得失之機間不容髮其早為之計太祖與元將庫
庫特穆爾書曰閣下以興復為名提兵河北古人朝聘
往來不過將道誠意今汪河去而不返是所拘者少所
失者大也閣下地非不遠兵非不多所慮者張思道操
刃於潼關李思齊抗衡於秦隴俞寶畜變於肘腋王信
生釁於近郊閣下自以功成安如泰山坐使羣雄連結
禍機一發首尾莫救此深為閣下惜所以數遣使人奉
書凟聽者是予欲盡一得之愚於閣下閣下何為自矜
倘能遣使刻日將命以汪河錢禎等還豈惟不失前盟
亦可取信天下如其不然我則命襄陽之師經唐鄧之
郊北趨嵩汝以安陸沔陽之兵掠德安向信息使安豐
濠泗之將自陳汝擣汴梁徐邳之軍取濟寧淮安之衆
約王信海道舟師會俞寶同入山東此時閣下之境必
至土崩瓦解是又開我南國之兵端為彼後日之戰禍
閣下其審思之毋貽後悔高巍為建文帝上書燕王
曰巍樗櫟之材遨遊山野經史自娛竊慕魯仲連之為
人喜與人排難解紛名世而不朽也今大王與朝廷有
隙張皇三軍抗禦六師不知其何出在朝諸臣文者智
籌武者勇奮執言仗義以順討逆殆無不勝之理巍不
忍兵連禍稔挺身開說以為逞纖芥之積忿而覆百萬
之生靈豈仁智之為哉昔周公遭流言居東土以俟成
王之悟大王誠解護衛甲兵釋骨肉猜忌之疑塞讒賊
離間之口大王寧不比隆於周公乎慮不及此遂檄遠
邇大興甲兵襲疆宇任事者得藉口以為殿下假誅左
班文臣實欲效漢吳王倡七國誅鼂錯為名恐一旦奸
雄豪傑鳩集無賴因時乘隙率衆突起而横擊之萬一
有失大王獲罪先帝矣況朝廷以天下無限之師大王
以一國有限之衆應之大王同心之士大約不過三十
萬大王與我聖天子義則君臣親則骨肉尚生離間之
疑況三十萬異姓之士可保終身困迫而死於殿下乎
每念大王帝室最近之親何至如此未嘗不灑泣流涕
也若大王信巍言上表謝罪按甲休兵朝廷寬宥再修
親好天意順人心和太祖在天之靈亦安矣況大喪未
終毒興師旅其與泰伯夷齊求仁讓國之義不大徑庭
矣乎雖大王有清夷朝廷之心天下不無簒奪嫡統之
議幸而事成固中大王之計萬世公論以大王為何如
萬一蹉跌於斯時也追復懇款之愚其可得歟願大王
熟思而審處焉
御定淵鑑𩔖函卷二百九十八
