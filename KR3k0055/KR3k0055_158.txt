欽定四庫全書
御定淵鑑𩔖函卷一百五十三
政術部三十二(赦宥不宥過滛改過贓待罪用法平酷貨)
赦宥一
原易曰雷雨作解君子以赦過宥罪尚書曰眚灾肆
赦怙終賊刑又曰宥過無大刑故無小罪疑惟輕功
疑惟重與其殺不辜寧失不經又吕刑曰五刑之疑
有赦五罰之疑有赦其審克之又曰墨辟疑赦其罰
百鍰(詳贖刑)尚書大傳曰有過必赦小罪勿增大罪勿
赦老弱不受刑有過不受罰故老而受刑謂之悖弱而
受刑謂之剋不赦有過謂之賊故與其殺不辜寧失有
罪與其增以有罪寧失過以有赦周官曰司刺掌三
宥三赦之法一宥曰不識再宥曰過失三宥曰遺忘一
赦曰幼弱再赦曰老旄三赦曰惷愚又曰國君過市
刑人赦禮記曰疑獄汎與衆共之衆疑赦之爾雅
曰赦舍也郭璞注謂放置也漢舊儀曰踐祚改元立
皇后太子赦天下每赦自殊死以下及謀反大逆不道
諸不當得赦者皆赦除之命下丞相御史復奏可分遣
丞相御史乘傳駕行郡國解囚徒布詔書郡國各分遣
吏傳廏車馬行屬縣解囚徒管子曰赦者小利而大
害也久而不勝其禍無赦者小害而大利也久而不勝
其福故赦者犇馬之委轡也無赦者痤疽之礦石也(委轡)
(必顚覆也礦石療疾也)增又曰赦宥者先易後難法者先難後
易故惠者民之仇讎也法者民之父母也原荀悅漢
紀論曰夫赦權時之宜非常典也漢興承兵革之後大
過之代比屋可刑故設三章之法申以大赦之令蕩滌
穢流與人更始時勢然也後代承業習而不革失時宜
矣王符潛夫論曰或三辰有候天氣當赦故人從之
施德也望氣經曰黃雲四出注期五十日赦風角
書曰春甲寅日風高去地三四尺鳴條以上常從申上
來為大赦期六十日應也增又曰候赦法冬至後盡
丁巳之日南風從巳上來滿三日以上必有大赦原
裴頠集曰臣聞感神以政應變以誠故桑穀之異以勉
己而消漢末屢赦猶淩遲不反由此言之上協宿度下
寧萬國惟在賢能愼厥庶政殆非孤赦所能損益也
赦宥二
增家語曰孔子為司寇有父子訟者夫子同狴而縶之
三月不别其父請止夫子赦之焉季孫聞之不悅曰司
寇欺余曩告余曰為國家必先以孝今為余戮一不孝
子不亦可乎而又赦之何哉冉有以其言告孔子孔子
喟然歎曰上失其道而殺其下非理也不教以孝而聽
其獄是殺不辜三軍大敗不可斬也獄犴不理不可刑
也何者上教之不行罪不在民故也原史記曰陶朱
公中子殺人囚於楚朱公曰殺人死職也使少子往視
之裝黃金千鎰長男請行公不許長男曰長子家督也
今不遣是吾不肖欲自殺不得已乃為一封書及金令
遺故所善莊生莊生乃見王曰某星犯某宿害楚德可
除之楚王乃使使封三錢之府將為赦長男為王當赦
弟固當出見莊生曰弟今自赦固辭去乃取金莊生恥
為兒子所賣乃入見王曰陶朱公子多賂王左右今赦
恐失望王遂殺之載喪而歸漢書曰宣帝元年詔曰
廼者鳳凰集泰山陳留甘露降未央宫其赦天下增
又曰惠帝冠赦天下省法令妨吏民者除挾書律原
東觀漢記曰吳漢疾篤車駕親臨問所欲言對曰臣愚
無所識知唯願愼無赦而已增又曰郭躬家世掌法
務在寬平章帝元和元年赦天下繫囚在四月丙子以
前減死罪一等勿笞詣金城而文不及亡命未發覺者
躬上封事曰伏惟大恩莫不蕩宥死罪以下並蒙更生
而亡命捕得獨不沾澤臣以為赦前犯死罪而繫在赦
後者可皆勿笞詣金城以全人命有益於邊上善之即
下詔赦焉原謝承後漢書曰學中諸生與李膺等更
相褒重莫不畏其貶議時河内張成善說風角推占當
赦遂教子殺人李膺為河南尹督促收捕既而逢宥獲
免膺愈憤竟案殺之初成以方伎交通宦官帝亦頗信
其占成弟子牢脩因上書誣告膺等多養太學遊士交
結諸郡生徒更相驅馳共為部黨於是天子震怒班下
郡國逮捕黨人續漢書曰建武二年詔曰其赦天下
惟殘賊用刑戮深刻獄多冤人朕甚愍之自今已後有
犯者將正厥辜袁山松後漢書曰賈彪字偉節遊京
師與郭林宗李元禮等為談論之首一言一行天下以
為準的黨事起彪謂同志曰吾不西行大難不解即入
關設方略天子為之大赦蜀志曰孟光字孝裕延熙
九年秋大赦光責大將軍費禕曰夫赦者偏枯之物非
明世所宜有衰敝窮極必不得已然後可權而行之今
上仁聖百僚稱職有何旦夕之危以惠奸宄禕顧謝而
已華陽國志曰諸葛亮時有言公惜赦者亮答曰治
世以大德不以小惠故匡衡吳漢不願為赦先帝亦言
吾周旋陳元方鄭康成間每見啟告治亂之道悉矣曾
不語赦也若劉景升父子歲歲赦宥何益於治郭子
曰孫秀降晉武帝厚存寵之妻以姨妹蒯氏室家甚穆
妻嘗妬秀乃罵為貉子秀大不平之遂出不復入蒯氏
自悔責請救於帝時大赦羣臣咸見既出帝獨留秀從
容語曰天下曠蕩蒯夫人可得從其例否秀免冠謝遂
為夫婦如初增後魏書曰崔元伯太宗時郡國豪右
大為民蠧乃優詔徵之民多戀本而長吏逼遣於是輕
薄少年因相扇動所在聚結討之不能禁太宗乃引元
伯及元城侯元屈等議赦之屈曰民逃罪而反赦之似
若有求於下不如先誅首惡赦其黨𩔖元伯曰王者治
天下以安民為本何能顧小曲直也譬琴瑟不調必改
絃而更張夫赦雖非正道而可以權行自秦漢以來莫
不相踵屈言先誅後赦不能兩去孰與一行便定若其
赦而不改者誅之不晚太宗從之原北齊書曰赦日
武庫令設金雞及鼓於閶闔門之右勒集囚徒於闕前
撾鼓千聲脫枷鎖遣之增又曰宋世良字元友為清
河太守甚有善政天禄中大赦獄内櫓生桃樹蓬蒿亦
滿無囚可赦唯率羣吏拜詔而已隋書曰張煚為天
官司會與宗伯斛律斯徵素不協徵出為齊州刺史坐
事下獄自知罪重遂踰而走帝大怒購之急煚上密奏
曰徵自以負罪深重懼死遁逃若不北竄匈奴則南投
吳越徵雖愚陋久歷清顯奔波敵國無益聖朝今者炎
旱為灾可因兹大赦帝從之徵賴以獲免煚卒不言
唐書曰太宗以法吏舞文尤留意於刑政每親錄囚徒
貞觀初時方發生乃悉放京城死罪繫囚徒歸家期以
秋分還繫所因敕天下皆放之是歲天下死罪囚如期
而還者凡二百九十人太宗愍其奉法悉赦之自是犯
法者鮮貞觀二年上謂侍臣曰凡赦宥之恩唯及不軌
之軰古語曰小人之幸君子之不幸一歲再赦善人喑
啞凡養稂莠者傷禾稼惠奸宄者賊仁良昔文王作罰
刑兹無赦夫小仁者大仁之賊故朕有天下以來不甚
放赦今四海安寧禮義興行非常之恩施不可數將恐
愚人常冀僥倖唯欲犯法不能改過當須愼赦長編
曰太平興國六年太宗十一月親享太廟合祭天地於
圓丘先是秦再思上書願勿再赦且引諸葛亮任蜀數
十年不赦事上頗疑之以問趙普普曰國家開創以來
具存彝制三歲一赦所謂其仁如天堯舜之道也蜀漢
區區一方用心無足師述上然其對赦宥之議遂定
赦宥三
原雲出風來(俱詳赦宥一)過市入關(上詳赦宥一賈下詳赦宥二)
(彪)動籥鳴條(赦令將至擊室籥動詳囚三下詳赦宥一)大恩小
惠(詳赦宥二郭躬諸葛亮)躬耕親政(王隱晉書曰泰始四年正月初立籍田丁亥上)
(率羣臣躬耕千畝大赦天下天吳志曰孫亮太平二年四月亮臨正殿大赦下始親政事)東狩
南郊(司馬彪續漢書曰章帝元和二年二月帝東廵狩至於岱宗柴望秩山川羣神大赦天下王)
(隱晉書曰惠帝元康六年正月辛酉上幸南郊大赦天下)河塞湖開(漢書曰武帝元封二)
(年四月臨決河塞河堤作瓠子歌赦所過徒壅吳志曰孫皓天璽元年吳郡言臨平湖自漢末草穢塞今更)
(開通長老相傳此湖邊石函中有小石青白色長四寸廣二寸餘刻作皇帝字於是改年大赦)銀印
玉璽(吳志曰孫皓天册元年吳郡言掘得銀印長一尺廣三分刻上有年月字於是改年大赦崔)
(鴻前趙錄曰劉元海遷都平陽汾水中得玉璽文曰有新保之歸元海蓋王莽時璽也獻者因增其三字元海)
(以為已瑞大赦天下改元)升臺設壇(司馬彪續漢書曰明帝永平二年正月辛未宗祀光)
(武於明堂祀畢升靈臺望雲物大赦天下幸王隱晉書曰咸熙二年十二月帝乃設壇受命南郊太極殿前)
(大赦天下)神光芳氣(漢書曰武帝元封六年詔曰朕祀首山昆田出珍物或化黃金祭祀)
(后土神光三燭其赦汾陰殊死以下虔何法盛晉中興書曰成帝咸康元年詔曰有司條典奉郊祀燔柴既)
(饗芳氣清穆其赦天下令咸得自新)鶴留鸞舉(漢書詔曰朕郊見上帝巡於北邊上見羣)
(鶴留止光景並見其赦天下天又詔曰嘉瑞並見鸞鳳並舉其赦下)烏啼蠅集(宋元)
(康中徙彭城王義康為豫章臨川王義慶時為江州相見而笑文帝聞而怪之徵還宅義慶大懼妓妾夜聞烏)
(啼聲叩閤曰明日有赦後改為南州因作烏夜啼曲集秦苻堅為赦令密議王猛進紙墨有大蒼蠅聲甚厲)
(筆端驅而復來俄而長安中相告有赦推窮言者曰有一小兒青衣於市呼之須臾不見)增滌穢
蕩瑕(上詳赦宥一之晉郭璞傳曰宜發哀矜之詔引在予責蕩除瑕釁贊掦德澤)木鳳
金雞(趙石季龍為詔以五色紙寫在木鳳口中轆轤回轉快若飛羽下詳赦宥二)雞竿
鼉鼓(西都賦天子御端門詔天下渙汗發澤與民更始建金雞於仗内聳修竿而揭起唐文粹曰)
(乃建雞竿伐鼉鼓帝命出皇恩普錫巽風作解雨)原甘露降景星見(漢書曰宣)
(帝神雀二年二月詔曰乃者鳳皇集甘露降京師羣鳥從之以萬數其赦天下蜀志曰後主景曜元年景星)
(見於是大赦改元)增封三錢受八寶(史記曰楚王每將赦常封三錢之府按三)
(錢黃赤白金也虞夏商周金幣有此三品慮人逆知有赦者或竊盜故封之宋徽宗大觀二年受八寶於大)
(慶殿赦先是有以玉璽獻者名曰鎮國寶至是又得良工命作六寶以合秦制天子六璽之數與受命鎮國二)
(寶通曰八寶故有此赦)原詩詠蓼蕭易穪渙汗(詩序蓼蕭澤及四海易)
(渙汗其大號)赦過宥罪議獄緩死(上易解卦卦下易中孚)開釋
昭蘇欣戴悅隨天地發生雷雨作解天
慈有裕王澤無偏慶洽普天恩沾率土滌惡
蕩穢蹈德詠仁政惟圖大法在建中仁必好
生政焉用殺數則不可無之亦難宜思委轡
之懷兼追解網之德浹歡躍於九域飛渙汗於
萬方弛秋霜之嚴威流春澤之渥恩萬方霑雷
雨之仁四海及蓼蕭之澤渙汗之恩殷湯解網
霈然之澤漢景措刑發揮生成與歲更始蕩滌邪
穢納人惟新懲惡訓俗實在於嚴科赦宥恤辜義
深於緩獄習以生常則起為姦之敝廢而不用何
成作解之恩雷雨作解聖人開赦過之門肆眚騰
文先王明錄刑之典不用赦請思礦石無誘倖
門事宜稽古政貴相時惠者人之仇讐法者
人之父母凱風無私養之暖朝雲無偏注之潤
朱公之子無所用金張成之男焉能倳刃屬禍亂
之際則貴自新當休明之朝豈勞更始滌惡蕩穢
雖權道之攸宜利滛惠姦豈倖門之可啟小惠不
行無忘武侯之議大利是務盍遵管氏之言民之
多辟大為防而猶踰邦有常刑小不忍而為亂
赦宥四
原效天(傳曰為温慈惠和以效天之生殖長育)鏡古(緬鏡前古莫不攸遵)藉手
(苟有藉手鮮不赦宥大國討小國也)洽心(舜典好生之德洽於民心)更始(漢宣詔勵精更)
(始)布新(除舊布新)肆眚(春正月肆大眚赦其罪也)勝殘(論語勝殘去殺)
楚赦鄭伯(楚莊王赦鄭伯見其肉袒)漢詔有司(漢平帝詔曰赦令改行潔已有司多)
(舉赦前事非重刑灑心自新之意也)隱赦行刑(後漢周紆字文通刻削少恩為渤海太守每赦)
(到輙隱蔽行刑罪畢乃出赦書坐免官)見原不出(張磐字子石為交趾太守被誣入罪會赦)
(見原不肯出獄詳赦宥二)增貫索夜見(晉天文志曰貫索九星七星夜見大赦天下)
驛馬夜流(北史徐路傳曰徐路繫冀州獄别駕崔隆慰問之路曰昨夜驛馬星流計赦須臾應至隆)
(宗遣人出城候焉俄而赦至)以召和氣(宋仁宗天聖七年上曰朕不欲赦然舍是無以召和)
(氣其大赦天下)務從寬大(寶訓曰宋仁宗景祐四年上有事明堂將赦詔宰相文彦博曰卿等)
(廣詢民間利病著為條目務從寬大)曠蕩之恩(宋欽宗靖康二年子旉生故事當肆赦李綱言)
(陛下登極曠蕩之恩獨遺河北河東及勤王之師夫兩河為朝廷堅守而赦令不及何以慰忠臣義士之心勤)
(王之師擐甲荷戈冒犯霜露而恩恤不及後有急難何以使人願因今赦廣示德意帝從之於是人情翕然)
原省囹圄去桎梏(月令仲春)不以一眚掩大德十世
宥之以勸能者叛而執之服而舍之(並左傳)舊染汚
俗咸與維新(尚書)
赦宥五
原詩沈佺期則天門觀赦詩曰聖人宥天下幽籥動圜
狴六甲迎黃氣三元降紫泥籠僮上西鼓振訊廣陽雞
歌舞將金帛汪洋被遠黎又答寗處州報赦詩曰書
報天中赦人從海上聞九泉開白日六翮起青雲命偶
恩先貸情孤枉未分自憐涇渭别誰與奏明君
原賦後漢崔寔大赦賦曰惟漢之十一年四月大赦滌
惡棄穢與海内為始亹亹乎思隆(一作升)平之道也寔就
而賦焉以為五帝異制三王殊事然其承天據地興設
法制一也陛下以苞天之大承前聖之迹朝乾乾於萬
幾夕虔敬以厲惕然猶痛刑之未錯厥將大赦所以創
太平之迹旌頌聲之遠新邦家而更始垂祉美乎將來
此誠不可奪也方將披玄雲照景星獲嘉禾於疆畝數
蓂莢於階庭捫麒麟之肉角聆鳳凰之和鳴農夫歡於
時雨女紅樂於機聲雖羲皇之神化尚何斯之大寧
原詔梁沈約南郊赦詔曰朕昧爽夙興念兹理道而明
不燭遠弘之未易仰尋先烈思致升平自頃多故戎車
代有軍政國容事緒非一刑禮參用未致和臻向隅之
情永言增歎今郊禋載洽幽明允從恩崇嘉祉被之兆
庶可大赦天下北齊邢子才為受禪登極赦詔曰無
德而稱化刑以禮不言而信先春後秋故知惻隱之心
天地一揆弘宥之道今古同風朕以寡薄功烈無紀昔
先獻武王值魏世不造四海幅裂九鼎行出祭器無歸
乃驅御侯伯大號燕趙拯厥顚墜俾亡若存文襄王外
挺武功内資明德纂成先業闢土服遠年逾二紀世歷
兩都獄訟有適謳歌斯在魏帝俯遵歷數念在褰裳遠
取唐虞終得脫屣實憂幽未巳志在陽城而羣公卿士
誠守逾切遂屬代終居於民上如涉深冰有睠終朝始
發晉陽九尾呈祥升壇告天赤雀效祉惟爾文武不二
之臣股肱爪牙之將左右先王光隆大業永言誠烈共
兹休慶然三皇存教非易可免七名改祝庸可庶幾思
共億兆同始兹日
原教梁陸倕豫章王拜後赦教曰夫議獄緩死著在令
圖疑罪惟輕聞諸雅誥是以虞經惻隱流涕冬決鍾意
垂仁哀矜寒送吾以虚薄夙頒寵章光宅襟險奄有全
粤非有沛獻矜嚴空紆青組東平智思徒舉赤帷思所
以仰述皇猷導揚弘澤遵彼下車譬兹解網
增表唐戴叔倫賀平賊赦表曰伏奉制書大赦天下雪
滌冤累發生枯朽榮光被於草木和氣貫於華夷含生
之徒罔不胥悅臣聞氣沴為妖蒙蔽二曜而祥風埽蕩
無損日月之光狂逆亂常震驚四海而元功戡定不虧
天地之大伏惟皇帝陛下文武繼聖聦明在躬協堯舜
之心崇禹湯之德清廟禮展圓丘敬申猶顧己以求瑕
布恩澤以滌過康哉沛乎虞夏之盛典也柳宗元賀
冊皇太子禮畢赦表曰伏奉制書皇太子冊禮云畢恩
與萬方同其惠澤者盛典斯舉鴻恩遂行凡在率土不
勝忭躍伏惟陛下克奉神休以正邦統建天下之本宗
廟以安致萬國之貞兆人攸頼典冊既備慶澤載流既
廣愛而推恩亦好生而布德緩刑而囹圄知感進勲而
嗣續增榮崇教諭之方忠良是舉嚴贊相之禮賜與有
加旌孝悌以厚於人倫敬鬼神而修其祀事況行禮之
日則屏翳收蹟太陽宣精用彰出震之休更表重離之
曜神化旁暢皇風遠揚自華及夷異俗同慶宋宋祁
賀南郊大赦表曰帝儀訖饗朝渙推慈飛驛疾傳庶邦
叢慶竊以天郊之重國制有常凡萬乘躬行必三歲間
往不煩不怠由列聖而持循以妥以虔合諸神而對越
睿圖累盛縟典勤修恭惟陛下纂大合華執中布度抵
金璧之美玩率儉示人收霜電之嚴光措刑於下克勵
明德格於皇穹交薰太和冒我羣品遂自陽靈之宫往
會天元之旦羽旄四合垓陛參登上璧左琮之華合祛
而信祝祖蕝宗題之次更侑而廸嘗拜嘉胙於席垂列
欽柴於雲表靈心合答熙典備成然後邃坐中天之闈
普肆隨風之澤改頒大號崇冠初元昭神之祥祈命惟
永賞功赦罪責已逮瘝咸與維新牖民衷而遷善聿懷
多福道帝社於緜區曾鞏賀熙寧十年南郊禮畢大
赦表曰人之所歸者莫如德天之所享者在於誠其惟
聖王克有全美伏惟皇帝陛下聰明稽古承繼祖宗慈
惠愛人撫臨邦國謂先后創業垂統其功莫得而名上
帝隤祉發祥其德無可以稱思所以報一本於心故寅
畏嚴恭積之有素而齋明薰祓進而益虔在於物者不
取其煩盡諸己者必求其實是以蕭光之烈奏於宗祊
柴燎之蒸焜於郊兆幽隠昭答神靈顧懷無疆惟休方
寖昌於萬世不敢專享故敷錫於羣元稽參典彝定著
赦令弛張從理同異稱情蠲罪眚而棄瑕疵錄勞能而
縱逋負顯晦咸暨洪纖不遺萬國之歡既交於沖漠一
人之慶遂及於跂蠕孚於上下之間極乎帝王之盛
王安石賀南郊禮畢肆赦表曰精意上昭神靈底豫茂
恩旁暢夷夏接和臣聞道以饗帝為難禮以配天為至
恭惟皇帝陛下邁種三德敷奏九功率籲奉璋之衆髦
肇稱奠璧之新禮廟籩致孝郊血告幽誠既格於穹旻
福遂均於庶品振憂矜寡原宥眚灾第五玉以褒封善
人是富發三錢而慶賜賤者不虚天其居歆人以呼舞
臣夙叨寵奬親值休成雖無與於駿奔實不勝於竊忭
宥過
原赦過(易曰君子以赦過宥罪)獲宥(左傳曰幸若獲宥)不宥(尚書曰三細不)
(宥注言三犯罪雖小不宥也)免刑貸法宥汝計過求瑕
出輕繫(禮孟夏出輕繫注輕罪者放出之)附從輕(禮記附施刑也求出之故從輕)
赦從重(禮記雖有重罪猶赦之)宥過無大(書)改過無由(史緹)
(縈上書曰妄傷夫死者不可復生雖欲改過自新其道無由)申恩屈法議事原
情政先執禁教在知防情非抵冒政尚寬仁
察貴用情恕宜及物孽旣可逃法將焉用
增細微之愆(漢鍾離意字子阿會稽山隂人少為郡督郵時部縣亭長有受人酒禮者府下記案)
(考之意封還記入言於太守曰春秋先内後外詩云刑于寡妻至於兄弟以御于家邦明政化之本由近及遠)
(合宜先清府内且闊略遠縣細微之愆太守賢之遂任以遠事)觀過知仁(漢吳祐遷膠東相嗇)
(夫孫性私賦民錢市衣以進父父怒曰有君如是何忍欺之趣歸伏罪性慙懼詣閣持衣自首祐屏左右問其)
(故性具談父言祐曰掾以親過受汙穢之名所謂觀過斯知仁矣使歸謝其父還以衣遺之)原有
旨無簡不聽(禮記簡誠也有其意無其誠不以為罪也)執禁齊衆不赦(禮記)
(凡執禁以齊衆不赦過)況當弘貸之朝宜用哀矜之典抵
冒猶或哀矜過失誠宜開釋若寬前定之法恐
誘後來之姦違法者若可原情畜姦者盡求倖免
守正名之義當准法論念觀過之仁則宜情恕
若踰矩之人如可捨也則防姦之法將焉用之
改過一
原吾憂自訟(論語曰聞義不能徙不善不能改是吾憂也又曰吾未見能見其過而内自)
(訟者訟責也)叩首洗心(後漢宋杲性悍喜與人報仇郭林宗諭以義杲叩首後至并州)
(刺史既後漢賈淑性險害邑里患之林宗遭母喪淑來修弔而孫威直後至見林宗賢而受惡人弔不進而)
(去林宗遽追之謝曰賈子厚誠實凶德然洗心向善仲尼不逆互鄉故吾許其進也)不遠復
有令圖(易曰不遠復無祇悔過左傳曰秦公子鍼君子能知其必有令圖)可微辨
不復行(禮記過失可微辨不可面數不孔子曰顔氏之子其殆庶幾乎有不善未嘗知知之未嘗復)
(行也)見善則遷有恥且格(易曰見善則遷有過則改也下論語)改
而勿憚悔亦可追君子能補小人必文(仲尼曰能補過)
(者君子也也又曰小人之過必文)周處尋師陳元孝母(晉周處為鄉里所患)
(後知之乃改行詣洛尋師見二陸也廬漢仇覽為亭長有陳元者其母告元不孝覽曰昨過舍籬落修整此)
(非惡人當是教化未至親至元家為陳孝道元後改過卒為孝子)宜嘉後覺盍恕
前非既反迷途請寬昭憲改行率德徙善遠
罪應詩人補衮之歌順周易牽復之義(文選)
改過二
原修省(易曰君子以恐懼修省)怨艾(孟子曰太甲悔過自怨自艾)憚改(論語)
(過則勿憚改)能改(左傳人誰無過過而能改)引慝(負罪引慝)省愆毁
欄(陸遜字伯言時建昌侯攄於堂前作鴨欄頗施小巧遜正色曰君侯宜勤覽經典以自新何用此為攄即)
(時毁之)改轍(洗愆)無循枉(枉不正也不正之事不循行之)無作非(書曰)
(無恥過作非)受責惟艱(書曰責人斯無難惟受責俾如流是惟艱哉)善補无
咎(易曰无咎者善補過也)增兄弟相遜(漢韓延夀為左馮翊行縣至高陵有兄弟争田)
(者延夀曰是吾化不行閉閣思過又告將解印訟者慙以田相遜願終身不争)人退自責(後漢)
(魯恭為中牟令值人争田恭為平理典直皆退而自責)禮義責讓(後魏裴安祖弱冠辟州主)
(簿民有兄弟争財詣州相訟祖召其兄弟以禮義責譲之此人明日兄弟相率謝罪州内欽服)景駿
授經(唐章景駿為貴鄉令有母子相訟景駿鳴咽授以孝經於是母子感義)原今是昨
非朝過夕改時有不仁未虧君子過而能改則
曰大賢誰無能改善莫大焉先迷後得臨事雖不
三思苟有必知陳首明無二過
待罪一
原席稾(秦應侯范睢失舉席稾免冠待罪)免冠(漢梁孝王既刺殺袁盎請朝茅蘭說王乘)
(布車免冠伏斧鑕伏闕下待罪蘭大夫也)范滂(後漢誅黨人范滂自詣獄縣令欲解印與逃滂曰何)
(故累君致令老母流離乎)巴肅(事同范滂)坐稾(王音坐稾以就刑也)負荆
敢逃(左傳曰敢逃刑命)不逃(有罪不逃刑)意如待罪(左傳曰晉責季孫意)
(如逐昭公意如練冠麻衣跣行侍罪)賈生竢罪(漢賈誼竢罪長沙)
待罪二
增表唐于邵為吳王請罪表曰臣長男岵受國恩榮出
典藩翰不能昭宣聖理協和上下爰抵憲章自貽勦絶
臣年過歲制識謝平人徒以宗親昧於名教瞻闕庭而
待命佇荒陬以投畀頃者未明去就私喪心魂近以獲
奉刑名公聞信宿尚迴天鑒免諸市朝因其所流許以
自決且身首不異豈足謝於方隅而禮律所均尚未論
於家屬遂使九泉之下猶荷全歸三族之中欣承在宥
微臣朽老無階上答縱填溝壑雖死猶生
用法不平
原詩刺(詩序曰菀柳刺刑罰不平)文深(漢張湯文深意忌)抑彊(漢嚴延年為河)
(南守其法務抑彊扶弱弱者雖陷法曲文出之豪彊者以文内之當生者詭殺之人莫之測也)疾惡
(後漢朱暉為臨淮太守好節概所拔用者皆勵行士諸報怨以義犯法者皆為求理多得出濟不義之囚即時)
(僵仆也)曲文(詳上)過罪(荀子曰古者刑不過罪爵不踰德)頗𩔖偏
黨不循法(漢杜周為廷尉客謂之曰君為天下決平不循三尺法專以人主意旨為獄)
為兩劾(漢書曰嚴延年為涿郡遣吏趙繡案大姓東高氏繡為兩劾先白輕者欲觀延年意怒即出其)
(重劾延年察知遂殺繡)不應罪(刑不應罪賞不酬功)不當罪(不當罪則侮當罪則)
(威刑也)上下其手(左傳王子圍與穿封戍争囚伯州犂問上其手曰王子圍寡君之貴介弟)
(也下其手曰戍方城外之縣尹也注上下其手所以導囚意也)高下其心隨上釋
治(漢張湯為廷尉上意所欲釋予監吏輕平者所治即豪必舞文巧詆是以湯雖文深意忌得此聲譽而深)
(刻吏多為爪牙用者也)越法縱捨(漢張敞為京兆尹賞罰明時越法縱捨也)同罪
異罰(左傳曰同罪異罰非刑也)撓法曲法(周陽由治獄愛者撓法活之憎者曲法殺之)
罪無差等刑有輕重其罪惟均所罰不一
滛酷一
原地臼土芥(漢陳咸為南郡太守以殺伐立威豪猾大姓犯法輙論輸府以律程作司空司)
(空主獄官也為地臼木杵舂不中程或私脱鉗&KR0898;及衣服不如法輙加罪督作囚不勝痛自刎死者歲數百千)
(人久者尸腐爛家不得收注鉗在項&KR0898;在足者安忍無親以民為土芥國其亡也)次骨塗
面(漢杜周内深次骨操切服下人晉王宏字正宗為河南尹無能名為苛碎桎梏罪以墨塗面置深坑中)
(餓不與食後有罪帝以宏累有政聲以贖論也)鑽鑿刀鋸(國語曰大刑用兵甲鈇鉞次用)
(鑽鑿薄刑用鞭扑也下詳下劉龔)增炮烙椓黥(通鑑紂為熨斗以火燒燃使人舉之)
(手爛更膏銅柱下加炭使有罪者緣之輙墮炭中與妲己以為笑樂名曰炮烙之刑尚書曰苗民爰始滛為)
(劓刵椓黥)沈命決屍(漢武帝時盜賊滋起於是作沈命法盜賊起不發覺發覺而捕弗滿)
(品者一千石以下至小吏主者皆死其後小吏畏誅盜賊浸多上下相匿避法按沈没也蔽匿盜賊者没其命)
(擢唐天寳中哥舒翰為安西節度使差都知兵馬使張上都奏事值楊國忠專權好貨擢逗留不返因納賄)
(交結翰續又上京朝奏擢知翰至懼得罪求國忠拔用國忠乃除擢兼御史大夫充劒南節度使敇下就第辭)
(翰翰命部下數十人於庭數其罪杖而殺之俄奏聞帝乃以擢屍賜翰更令決屍一百)蒼鷹
赤豹(酷吏傳曰郅都為中尉獨先嚴酷行法不避貴戚列侯宗室見都側目而視號曰蒼鷹唐王旭時)
(為監察御史與御史李嵩李全交皆以嚴酷取名號三豹御史嵩為赤豹全交為白豹旭為黑豹閭里相詛曰)
(若違教值三豹)赭衣塞路元鉞肆朝(漢刑法志曰秦始皇時奸邪並生赭衣塞)
(路天下愁怨潰而叛之生隋志曰秦落嚴霜於政教揮流電於邦國棄灰偶語愁怨於前毒網凝科害肌膚)
(於後元鉞肆於朝市赭衣飄於路衢)父子伏誅兄弟遇害(東漢周紆字文通為)
(渤海守酷虐任情每赦至先決刑後宣赦後坐事父子皆伏誅晉苟晞字道將都督青兖二州性刻苛明吏)
(事而弟純嚴酷尤過於兄後兄弟皆遇害)少長皆坐子弟不宥(隋末王世充顧)
(下多背已乃峻刑暴禁以威之戶一人逃少長皆坐唐宣宗性喜刑名嘗曰犯我法者雖子弟不宥也)
鳳凰曬翅驢駒拔橛僊人獻果玉女登梯(唐武后自)
(徐敬業之反疑天下人多圖己又自以久專國事且内行不正知宗室大臣怨望心不服欲大誅殺以威之乃)
(盛開告密之門命索元禮周興來俊臣等競為訊囚酷法作大枷有定百脉突地吼死豬愁求破家反是實等)
(名號或以椽關手足而轉之謂之鳳凰曬翅或以物絆其腰引枷向前謂之驢駒拔橛或使跪捧枷累甓其上)
(謂之僊人獻果或使立高木之上引枷尾向後謂之玉女登梯或倒懸石縋其首或以醋灌鼻每得囚輙先陳)
(其械具以示之莫不戰慄流汗望風自誣中外畏此數人皆甚於虎狼焉麟臺正字陳子昂上疏諫不納)
步過六尺被刑盜取一錢棄市(新序商君之法步過六尺棄灰於道被刑)
(三隋高祖行盜取一錢棄市之法有四人共盜一榱桷人同竊一瓜事發即時行決有數人劫執事者謂曰)
(吾豈求財者耶但謂枉人來耳而為我奏至尊自古以來體國立法未有盜一錢而死者也不為我以聞吾更)
(來而屬無𩔖矣帝聞之詔停其法)原滛縱枉撓鞭貫立威筆
削入罪毁身焦膚分骸斷首法家少恩文吏
巧詆屏棄仁惠專行毒痡雖稱疾惡無乃忍
人吏惟巧詆刑則濫施商鞅嚴刑自敝延年
酷法見誅既乖勿喜之言豈念如傷之見
滛酷二
原酷烈(揚雄解嘲曰吕刑靡敝秦法酷烈)慘礉(史記曰韓非喜刑名極慘礉少恩也)
急縱出(刑法志曰緩深固之罪急縱出之刑言縱罪失出者誅急也)樂殺人(夫樂殺人)
(者不得志於天下也)依勢作威(尚書無依勢作威注勢位也)倚法為削(尚書)
(無倚法以削注倚刑法以行刻削之刑)報虐以威(尚書注曰以我之威報苖民虐民之罪)
北風其涼(詩序北風刺虐也衛國並為威虐)淪胥以鋪(詩曰若此無罪淪胥以鋪)
滛刑以逞(左傳)委曲生情(王法天刑不可以委曲生情)以苛為察
(漢書)景公繁刑(齊景公繁於刑有鬻踊者故晏子曰踊貴屨賤)楚多滛刑(左傳)
(楚多滛刑其大夫逃死於四方)秦設重刑(漢名臣奏曰秦設重刑赭衣半道)渭水
盡赤(商君臨渭水論囚七百餘人渭水盡赤)命曰傷人(焚林斷木不時命曰傷地斷獄)
(立刑不當命曰傷人)號為屠伯(漢書嚴延年為河南守峻刑酷法時人號為屠伯後坐枉法殺)
(人誅死其母不哭)鬻棺之喻(史記今獄吏以苛為察以刻為明深者獲功名平者多後患諺)
(曰鬻棺之家欲歲人疫非憎人欲殺之利於人死獄吏之深刻亦猶此也)埽墓之譏(文選曰于)
(公高門以待封嚴母埽墓而迎喪嚴延年母也)微文深詆(減宣)舞智御人(張湯)
增鐵刷剔膚(五代劉守光為鐵籠鐵刷人有過者坐之籠中外燎以火刷剔其膚皮以死)
鐵籠罩首(唐武后時酷吏索元禮為鐵籠罩囚首加以楔至腦裂而死又天授中或告周興謀)
(反詔來俊臣鞫狀初興未知被告乃對俊臣食俊臣曰囚多不服奈何興曰易耳内之大甕熾炭周之何事不)
(服俊臣曰善命取甕且熾炭徐謂興曰有詔按君請嘗之興駭汗叩頭服罪)原尹賞號虎
穴(尹賞為長安令穿地深數丈内人于中百人為一軰覆以大石數日一發相枕藉死人號虎穴)寗
成束濕薪(寗成操下如束濕薪言急也)
贓貨一
原尚書吕刑曰獄貨非寳惟府辜功注曰府聚也辜辠
也功事也言受獄貨非寳惟以聚罪之事也周書曰
典獄非訖於威惟訖於富注曰典主也訖絶也絶富謂
賄賂不行增尚書大傳曰獄貨非可寳也然寳之者
未能行其法者也貪人之寳受人之財未有不受命以
矯其上者也親下以欺上者未有能成其功者也
贓貨二
增後漢書曰歐陽歙字正思樂安人為大司徒坐在汝
南贓罪千餘萬發覺下獄諸生守闕為歙求哀者千餘
人至有髠剃者子年十七聞獄當斷馳之京行到河内
獲嘉縣自繫上書求代歙死書奏而歙已死獄中後
魏書曰鄭義在兖州性貪恡政以賄成有餉羊西門受
入東門賣之又曰崔光韶遷廷尉卿時秘書監祖瑩
以贓罪被劾光韶欲置之重法太尉城陽王徽吏部尚
書李神儁皆為瑩求寬光韶正色曰朝賢執事於舜之
功未聞有一如何反為罪人言乎唐書曰太宗即位
務止奸忒風聞諸曹案典多有受賄乃遣左右試以財
物遺之有司門下令史受饋絹一疋太宗怒將殺之裴
矩進諫曰此人受賂誠合重誅但陛下試之即行極法
所謂陷其入罪恐非導德齊禮之義也太宗納之又
曰牛僧孺為御史長慶元年宿州刺史李直臣坐贓當
死直臣賂中貴人為之伸理僧孺堅執不廻穆宗面喻
之曰直臣事雖失此人有經度才可委邊任朕欲貸其
法僧孺對曰凡人之才止於持禄取容耳帝王立法束
縛姦雄正為才多者祿山朱泚以才過人濁亂天下況
直臣小才又何屈法哉又曰山東道節度使柳公綽
自京赴鎮行部過鄧縣縣吏二人犯法在獄一吏納賄
一吏舞文縣令以公綽持法犯贓者必不免及過款公
綽斷曰贓吏犯法法在姦吏壞法法亡遂殺舞文者未
下車而襄漢大治焉又曰李石用金部員外郎韓益
判度支案益坐贓繫臺石奏曰臣以韓益知錢穀故錄
用之不謂貪穢如此帝曰宰相但知人則用有過則懲
卿所用人且不掩其惡可謂至公
贓貨三
原無厭自止(左傳曰晉有羊舌鲋者黷貨無厭禍將及矣晉王述字懷祖求試宛陵令受)
(家具一千三百條王導使謂曰名父之子不患無祿屈居小縣不宜爾答曰當自止後居州郡清廉絶倫祿賜)
(皆散之親故宅宇不華於昔)妻受錢子貸絹(漢薛宣時為池陽令舉獄掾王昱府)
(未召妻受繫者錢掾不知悲慙自殺宣移書書掾之柩以顯其魂也晉庾冰為車騎將軍清愼常以儉約自)
(居中子襲貸官絹十匹冰撻之市絹還其官)兄受遺奴取蒿(鄭均兄為吏受人禮)
(遺均諫不從均傭歲餘得錢帛與兄曰物盡可復得為吏坐贓終身棄之兄感之遂為廉吏也謝鯤免官)
銖兩皆知簠簋不飾(漢趙廣漢字子都所在吏取銖兩之姦者皆知之漢賈)
(誼曰古者大臣坐不廉而廢曰簠簋不飾注尚遷就諱之也)貪泉之戒靡聞如
水之心遂爽(廣州有貪泉飲之者則貪濁晉吳隠之為刺史飲之賦詩曰試使夷齊飲終當不易)
(心臣鄭崇曰臣門如市心如水言清也)獻子辭梗陽之賂叔魚鬻邢
侯之獄(左傳曰梗陽人有獄以女樂遺魏獻子獻子將受之閻沒汝寬當食三歎諫而止叔魚納雍)
(子之女蔽罪邢侯叔向曰鲋也鬻獄)漁奪蚌侵還珠懷璧私
求公坐刑放貨聞厚賂深繩買直罪
贓貪賄賂撓刑書不思潔己曾是徇財財
惟苟得法必私行既貪獄貨是速官刑清既
謝於冰壺罪何逃於霜簡情因利動遽聞雍子之
求政以賄成遂受梗楊之賂臨財苟得且不懼於
四知黷貨無厭又何逃於三尺
贓貨四
原附益(漢丞相司直繁延夀奏御史大夫蕭望之賣買私所附益十萬三千注曰以私錢增益也)
乾沒(漢張湯為小吏乾沒與長安富賈田甲魚翁叔交私注曰乾沒射也得利為乾失利為沒)應
記(漢薛宣為馮翊高陵令楊湛貪猾宣手自牒書條其姦贓與湛湛自知贓應記解印綬為記謝注曰應記)
(為與宣書相當)封記(漢鍾離意為郡督郵縣亭長有受人酒禮府下記案考之意封還記詳宥過)
發食物(漢陳咸子康為太守調發屬所生食物以自奉養然操下令自斂)黷賄賂
(以黷賄賂而煩刑書)官以貪敗(貪以敗官為墨)政以賄成(左傳王叔之相也政)
(以賄成而刑放於寵)賄賂公行(周禮六贓曰賄賂公行)貨賂上流(公孫賀)
受金加賞(漢武時張武受金加賞賜以慚其心)受賂更賜(後漢皇甫嵩字義真)
(為冀州牧車騎將軍吏有受賂嵩更以財物賜之吏懷慙自殺)不得為吏(漢文帝時貴廉潔賤)
(貪汚賈人贅壻及吏坐贓皆禁錮不得為吏賞善懲惡)不宜處位(漢陳湯盜取康居財物戒)
(官屬曰絶域不覆校丞相匡衡奏雖在赦不宜處位坐免)受悖入貨(禮受悖入之貨)沒
㩁財(陳咸為少府鉤發姦贓沒入辜搉財注曰辜罪也搉專固財也鉤音遘)不鞫贓
杖(漢袁安字邵公為河南尹政號嚴明未嘗以贓杖鞫人嘗曰錮人於聖世尹不忍聞者感激京師肅然)
不坐懷私(晉南郡太守劉肇遺王戎筒中細布五十端司隸紏之以知而不納不坐帝曰戎豈)
(懷私不欲異爾然為清慎所鄙)入財產以班(後漢北地太守廖信坐貪汚下獄入財產顯宗)
(以班諸廉吏唯周澤孫湛常仲特蒙賜與京師翕然在位者咸自刻勵)得贓穢不拜(漢顯)
(宗以鍾離意為尚書時交趾太守坐贓伏法以資物班賜羣臣意得珠璣悉以委地不拜曰孔子忍渴於盜泉)
(之水曾參廻車於勝母之閭惡其名也帝嗟歎曰清乎尚書之言)子受賂不相習(晉劉)
(實子夏以貪汚棄於世實坐夏受賂免官或譏實不訓子實曰吾之所行是所聞見不相祖習豈教訓可得乎)
(世以實言為當)子受財不為累(高光為廷尉子韜字子遠放佚無檢受財有司案之光不)
(知時人雖非光不能防其子以其用心有素不以為累也)許允擅用罰錢(魏侍中許允擅)
(用罰錢減死遷徙)陶謙唯有贏錢(陶謙字恭祖為舒令郡守張磐搆有錢簿謙在官清)
(白唯祠靈星有贏錢五百欲以為贓謙委於官而去也)
贓貨五
增判唐受囚財物判曰鬻獄賈直實誡魯史舞文巧詆
用存漢策小大之察必惟其情輕重之權固兹無濫眷
彼丁者職在監臨貨以藩身見魯豹之裂帶貪而速戾
同叔魚之敗官且無屬厭難以末減省司忠告實為平
反
御定淵鑑𩔖函卷一百五十三
