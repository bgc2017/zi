欽定四庫全書
御定淵鑑𩔖函卷二十九
地部七(九疑山石鼓山)(虎丘山石門山)(蒜山山石帆山太平岷山)
(會稽諸山交廣諸山)
九疑山一
原淮南子曰九疑之南陸事寡而水事多湘中記曰
九疑山在營道縣九山相似行者疑惑故名九疑楚
辭九歌曰九疑繽紛兮並迎增水經曰基盤蒼梧之
野峰秀數郡之間羅巖九舉各導一溪岫壑負阻異嶺
同勢遊者疑焉故曰九疑荆州記曰九疑山連峰接
岫競秀争高含雰卷霧分天隔日
九疑山二
原漢書曰武帝南廵狩至于盛唐望祀虞舜于九疑(詳廵)
(狩)山海經曰南方蒼梧之丘蒼梧之川其中有九疑
山焉舜之所葬在長沙零陵界名山略記曰九疑山
漢末有張禮正魏時有治明期南遊九疑禮正服黃精
明期服澤瀉柏實後俱適西城君受宏景方兼以守一
遂内外洞徹東華遣迎乘雲升天增集仙錄曰魯妙
典入九疑十餘年有神人語之曰此山大舜所理天地
之總司九州之宗主也古有高道之士作三處麓牀可
以棲庇風雨宅形念眞神鏡記曰九疑山半皆植松
竹夾路有清澗澗生黃色蓮花香氣盈谷又有九井昔
何侯鍊丹于此汲一井則九井皆動山麓有天湖湖中
有禽大如雁錦毛長六尺又有石洞左右有石人如冠
劒而立九疑圖記曰九峰一曰朱明峰為蒲水源二
曰石城峰為沲水源三曰石樓峰為巢水源四曰娥皇
峰為池水源五曰舜源峰為瀑水源亦曰華蓋實中峰
也六曰女英峰為砯(軿)水源七曰簫韶峰為漭水源八
曰桂林峰為洑水源九曰梓林峰為湎水源酉陽雜
俎曰杜陟常見江淮市人以桃核扇量米止容一升言
于九疑山中得之王維集曰明皇時道士申太芝遇
異人告以九疑舊有天樂一部歲久化為五野豬人捕
之化為古器太芝叩之音律相和遂進之郡國志曰
九疑山有九峰一曰朱明二曰石城三曰石樓(其形如樓)四
曰娥皇(下有舜池池傍春日百鳥生卵人取之則迷路卵不可得)五曰舜源(比衆峰最高其)
(上多紫蘭)六曰女英(舜葬在此峰下)七曰簫韶(峰下即象耕種之處)八曰桂林
(馬明生遇安期授金液神丹之處)九曰梓林(周義山開石函得經讀之升仙之處)又有九
水七流嶺北二則飜注廣南潛確𩔖書曰麓牀三俱
在簫韶峰東北第一麓牀有石長一尺六寸人跡髣髴
第二麓牀有二石鑑寒光清圓第三麓牀有巨石在路
傍又有修眞四壇第一壇有茜草長丈餘如虎鬚古人
鍊丹鐺釜猶存第二壇有清池東流有齊永明所鑄鐡
磬十二枚第三壇有石牀筀(貴)竹圍大者幾二尺第四
壇有石盆水出不竭
九疑山三
原詩東晉庾闡采藥詩曰采藥靈山㟽結駕登九疑懸
巖漏石髓芳谷挺丹芝泠泠雲珠落漼漼玉蜜滋鮮景
染冰顔妙氣翼冥期增唐元結登九疑第二峰詩曰
九疑第二峰其上有仙壇松杉映飛水蒼蒼在雲端何
人居此處云是魯女冠不知幾百歲燕坐餌金丹相傳
羽化時雲鶴滿峰巒婦人有高風相望空長歎
增記唐元結九疑圖記曰九疑山方二千餘里四州各
近一隅世稱九峰相似望而疑之謂之九疑亦云舜登
九峰疑禹而悲從臣有作九悲之歌因謂之九疑九峰
殊極高大遠望皆可見也彼如嵩華之峻峙衡岱之方
廣在九峰之下磊磊然如布棋石者可以百數中峰之
下水無魚鼈林無鳥獸如蟬蠅之𩔖聽之亦無往往見
大谷長川平田深淵松杉百圍榕栝並之青莎白沙洞
穴丹崖寒泉飛流異竹雜花回映之處似藏人家實有
九水出于山中四水流灌于南海五水北注合為洞庭
若度其高卑比洞庭南海之岸直上可二三百里不知
海内之山如九疑者幾焉或曰若然者兹山何不列子
五嶽對曰五帝之前封疆尚隘衡山作岳已出荒服今
九疑之南萬里臣妾國門東望不見涯際西行幾萬里
未盡邊陲當合以九疑為南岳以崑崙為西岳衡華之
輩聽逸者占為山居封君表作園囿耳但苦當世議者
拘限常情牽引古制不能有所改創也如何故圖九疑
略載山谷傳于好事以旌異之如山中之往迹峰洞之
名稱為人所傳說者並隨方題記庶幾觀者易知時永
泰丙午中也
原碑漢蔡邕九疑山碑曰巖巖九疑峻極于天觸石膚
合興雷建雲時風嘉雨浸潤下民芒芒南土實賴厥勲
逮于虞舜聖德光明克諧頑傲以孝烝烝師錫帝世堯
廼授徵受終文祖璇璣是承泰階以平入以有終遂葬
九疑解體而升登此崔嵬託靈仙神
虎丘山一
原虎丘山銘曰晉司徒東亭獻公王珣撰云虎丘山先
名海涌山王珣虎丘記曰山大勢四面周嶺南則是
山徑兩面壁立交林上合蹊路下通升降窈窕亦不卒
至增吳地記曰虎丘山絶巖聳壑茂林深篁為江左
丘壑之表吳興太守褚淵昔嘗述職路經吳境淹留數
日登覽不足乃歎曰世之所稱多過其實今觀虎丘逾
于所聞吴都圖經續記曰虎丘山舊經載之已詳吳
越春秋及越絶書之𩔖皆以為闔閭所葬有金精之异
故名然觀其巖壑之勢出于天成疑先有是丘而闔閭
因之以葬也
虎丘山二
增史記曰闔閭冢在吴縣閶門外以十萬人治冢取土
臨湖葬經三日白虎踞其上故名虎丘山原吴越春
秋曰闔閭死葬于國西北名虎丘穿土為川積壤為丘
發五都之士十萬人共治千里使象摙土冢池四周水
深五丈餘銅椁三重傾水銀為池池廣六十步黃金珠
玉為鳬雁扁諸之劒魚腸三千在焉葬之已三日金精
上浮為白虎蹲其上故曰虎丘增吴地記曰虎丘山
避唐太祖諱改為武丘原名海涌山在吴縣西北九里
許闔閭葬此山中水銀為灌金銀為坑秦始皇東廵至
虎丘求闔閭寶劒其虎當墳而踞始皇以劒擊不及悞
中于石遺迹猶存其虎西走二十五里至虎疁(地名)而失
唐諱虎錢諱疁改為滸墅劒無獲其石裂䧟成池故號
劒池池旁有石可坐千人號千人石其山夲晉司徒王
珣與弟司空珉别墅咸和二年捨山宅為東西二寺立
祠于山寺側有貞孃墓吳國之佳麗也詞客才子多題
詩墓上有舉子譚銖題詩後稍稍息筆寰宇記曰山
磵是孫權所發以求闔閭寶噐是未可知也磵側平石
故號千人坐俗傳生公講法得名通志曰晉竺先生
遊長安從什公受業來止虎丘聚石為徒講涅槃經石
皆點首
虎丘山三
原詩陳張正見從永陽王遊虎丘山詩曰滄波壯鬱島
洛邑鎮崇芒未若兹山麗岹嶢擅水鄉地靈侔少室塗
艱像太行重巖摽虎踞九曲峻羊腸溜深澗無底風幽
谷自涼寶沈餘玉氣劒隱絶星光白雲多異影丹桂有
叢香遠看銀臺竦洞塔耀山莊瑞草生金地天花照石
梁江總遊虎丘山精舍詩曰縱櫂憐廻曲尋山静見
聞每從芳杜性須與俗人分貝塔涵流動花臺徧嶺芬
蒙蘢出檐樹散漫繞窗雲情幽豈徇物志遠易驚羣何
由狎魚鳥不願屈玄纁增唐白居易虎丘山詩曰怪
石千人坐靈池一劒沈海當亭兩面山在寺中心酒熟
憑花勸詩成倩鳥吟寄言軒冕客此處好抽簪劉長
卿題虎丘寺詩曰青林虎丘寺林際翠微路仰見山僧
來遥從飛鳥度兹山淪寶玉千載惟丘墓埋劒人空傳
鑿山龍已去捫蘿披翳薈路轉夕陽處虎嘯崖谷深猿
鳴松杉暮徘徊北樓上江海窮一顧日映千里帆鴉歸
萬家樹暫因惬所願果得捐外慮庭暗栖閒雲檐香滴
甘露久迷空寂理多為繁華故永欲託死生餘生豈能
誤宋方仲荀虎丘詩曰海涌起平田襌扉古木間出
城先見塔入寺始登山堂静參徒散巢喧乳雀還祖龍
求寶劒曾此破孱顔王禹偁遊虎丘詩曰蘚牆圍著
碧孱顔曾是當年海涌山盡把好峰藏寺裏不教幽徑
落人間劒池草色經冬在石座苔花自古斑珍重晉朝
吾祖宅一回來此便忘還元李士瞻遊虎丘詩曰蔓
木叢篁古梵寒鑿開崖竇見波瀾莫邪久化蒼龍去猶
作東吴劒氣看又曰碧雞銀甃鎻吳娃臺閣千年屬
梵家不見金精化為虎日斜荒冢亂啼鴉明蔡羽虎
丘詩曰檻外鄰吳苑林間促羽觴池花摇暑淨泉韻雜
松涼念别經時久重來笑客忙小留軒裏月臨發戀清
光
原序晉顧愷之虎丘山序曰吳城西北有虎丘山者舍
眞藏古體虚窮元隱崚陵堆之中望形不出常阜至乃
巖崿絶于華峰陳顧野王虎丘山序曰夫少室作鎮
以峻極而標奇太華神掌以削成而稱貴若兹山者高
不槩雲深無藏影卑非培塿淺異疎林秀壁數尋被杜
蘭與苔蘚椿枝十仞挂藤葛與懸蘿曲磵潺湲修篁蔭
映路若絶而復通石將頽而復綴抑巨麗之名山信大
吴之勝壤若夫九功六義之興依永和聲之製志由興
作情以詞宣形言諧于韶夏成文暢于鐘律由來尚矣
未有登高能賦而韜斐麗之章入谷忘歸而忽鏗鏘之
節故總轡齊鑣競雕蟲于山水雲合霧集争歌頌于林
泉于時風清邃谷景麗修巒蘭佩堪紉胡牀可索林花
飜灑乍飄颺于蘭皐山禽轉響時弄聲于喬木班草班
荆坐盤石之上濯纓濯足就滄浪之水傾縹瓷而酌旨
酒翦綠葉而賦新詩肅爾若與三徑齊蹤鎗然似共九
成諧韻盛矣哉聊述時事寄之翰墨增唐李白虎丘
山夜宴序曰方今内有夔龍皐伊以佐百揆外有方叔
召虎以守四方江海之人高枕無事則琴壺以宴友朋
嘯歌以展霞月吾黨之職也我是以有今兹虎丘之會
巖巖虎丘奠吴西門崒然如香樓金道自下方而踊躍
鎻丹霞白雲于蓮宫之内會之日和氣滿谷陽春逼人
巖煙埽除肅若有待余與夫不亂行于鷗鳥者銜流霞
之杯而羣嬉乎其中笑向碧潭與松石道舊兕觥既發
賓主醉止狂歌送酒坐者皆和吳趨所奏雲去日沒梵
天月出萬里如綀松隂依依狀若留客于斯時也撫雲
山為我輩視竹帛如草芥頽然樂極衆慮皆遣于是奮
䫇屢舞而歡今夕何夕同者八人醉罷偕賦以為此山
故事
原書陳張種與沈炯書曰虎丘山者吴嶽之神秀者也
雖復峻極異于九疑隱嶙殊于太乙衿帶城傍獨超衆
嶺控繞川澤迥絶羣岑若其峰崖刻削窮造化之瑰詭
澗壑杳冥若鬼神之髣髴珍木靈草茂瓊枝與碧葉飛
禽走獸必負義而膺仁是以歴代高賢輕舉棲託梵臺
雲起寶刹星懸自非玉牒開祥金精蘊耀豈其神怪若
此者乎沈炯荅書曰若乃三江五湖洞庭巨麗寫長
洲之茂苑登九曲之層臺山高水深雲蒸霧吐其中之
秀麗者實虎丘之靈阜焉冬桂夏栢長蘿修竹靈源祕
洞轉側超絶遠磵深崖交羅戸穴
增記唐李翺虎丘山記曰凡山居以怪石奇峰走泉深
潭老木嘉草新花視遠為幽自江之南而多好山居之
所翺之到者七焉皆天下山居之尤者也蘇州有虎丘
山則外惟平地入然後上高石可居數百人劒池上峭
壁聳立憑樓檻以望遠明都穆遊虎丘山記曰弘治
己酉秋九月甲戌予與客泛舟將徧遊吳郭西諸山客
曰虎丘之勝甲吳下且密邇闤闠遊必自虎丘始予諾
焉亭午至山下觀憨憨泉泉為人投瓦礫塞之從石旁
上東山廟即短簿祠中龐然雜以土偶有老僧方閉關坐
穴中與語頗可聽下東山北行登千人石旁有古木根
出如蟠虯一本而為幹者三經清遠道士放鶴澗澗涸
灌莽生焉後人立亭其上既而登三聖臺僧前導西南
行至一菴甚幽寂蓋宋和靖書院故址也悵惋久之南
行沿小溪復上千人石度石梁酌陸羽泉近庸僧屋其
半頗減清潔出觀劒池左右刻虎丘劒池四大字是顔
魯公書上兩崖壁立數仞勢欲崩裂其隂多昔人題名
衆恐不能久讀遂登可中亭北有生公講臺字分鐫四
砥而亡其一衆皆從故道下去時已逼暝予欲止宿客
不可乃返
蒜山一
原劉楨京口記曰蒜山無峰嶺北懸臨江中魏文帝南
望而致歎山謙之南徐州記曰蒜山北江中有伏牛
山增一綂志曰蒜山在鎮江府治西三里西洋渡口
北臨大江無峰嶺山多澤蒜故名或謂周瑜孔明會此
計破曹操人謂其多算因名之晉末劉裕大敗孫恩于
此
蒜山二
原詩宋顔延之侍遊蒜山詩曰睿思纏故里廵駕匝舊
坰陟峰騰輦路尋雲抗遥甍春江壯風濤蘭野茂荑英
宣遊弘下濟窮遠凝聖情謝莊侍宴蒜山詩曰龍旌
拂紆景鳳蓋起流雲轉蕙方因委層華正氛氳煙竟山
郊遠霧罷江天分調石飛延露裁金起承雲
石帆山一
原盛宏之荆州記曰武陵舞陽縣有石帆山若數百帆
謝靈運遊名山志曰破石溪南二百餘里又有石帆
修廣與破石等度質色亦同傳云古有人以破石之半
為石帆故名彼為石帆此為破石
石帆山二
原銘宋鮑照石帆山銘曰應龍剖流息石横波下潨地
軸上獦星羅牽湘引漢欱蠡吞湖西歴岷冢北瀉淮河
淼淼泓藹積廣連深淪天測際亘海窮隂雲旌未起風
柯不吟崩濤山逐鬱浪靁沈穆戎遂留昭御不還徒悲
猿鶴空駕滄煙
石鼓山一
原臨海記曰郡西白鶴山有石鼓石槌世云石鼓鳴則
土地宼亂隆安初此鼓屢鳴果有孫恩之亂舊說鄴西
北有石鼓懸著山旁鳴則有軍兵動零陵永正鄉有鳴
石二所其一狀如鼓俗名石鼓泉陵縣有石鼓舊聞數
十里今無聲王韶之南康記曰寧都溪之西有一山
狀如鼓相傳謂之石鼓去縣三里壁立百餘丈赫然似
朝霞初暉異于凡石盛宏之荆州記曰建平郡南陵
縣有石鼓南有五龍山山峰嶕嶢凌雲齊竦狀若龍形
故因為名增水經注云臨烝縣有石鼓高六尺湘水
所經鼓鳴則有兵革祥符圖經曰俗云盧龍推鼓下
入于潭水據烝湘之會諸葛武侯故宅在焉
石鼔山二
原詩晉庾闡觀石鼓詩曰命駕觀奇逸徑騖造靈山朝
濟清溪岸夕憩五龍泉鳴石含潛響靁駭震九天妙化
非不有莫知神自然翔霄拂翠嶺緣澗漱巖間手澡春
泉潔目翫陽葩鮮
增記宋范成大石鼓山記曰十四日泊衡州謁石鼓書
院實州學也始諸郡未命教時天下有書院四徂徠金
山岳麓石鼓石鼓山名也州北行岡壠將盡忽山石一
峰起如大石磯浸江中烝水自邵陽來繞其左瀟湘自
零陵來繞其右而皆會于合江亭之前并為一水以東
去石鼓雄踞要會大略如春秋霸主令諸侯勤王烝湘
如兄弟國奔命來會禀命載書乃同軌以朝宗蓋其形
勢如此合江亭見韓文公詩今名綠淨閣亦取文公詩
中綠淨不可唾之句退之貶潮陽時蓋自此横絶取路
以入廣東故衡陽之南皆無詩焉西廊下石磴緣山謂
之西溪有窪尊及唐李吉甫齊映諸人題刻書院之前
有諸葛武侯新廟家兄至先為常平使者時所建十五
日舍舟遵陸登回雁峰郡南一小山也世𫝊陽鳥不過
衡山至此而回然𫝊桂林尚有雁聲又有此峰與南岳
七十二峰之數然相去已遠矣
石門山一
原遠法師廬山記曰西南有石門山其形似䨇闕壁立
千餘仞而瀑布流焉周景式廬山記曰石門山在康
王谷東北八十餘里是一山之大谷有澗水亦名石門
澗吐源渡遠為衆泉之宗每夏霖秋潦轉石發樹聲動
數十里增又曰廬山之北有石門水水出嶺端有䨇
石高竦其狀若門因有石門之目焉水道䨇石之中懸
流飛㴻近三百許步望之連天若曳飛練于霄漢中矣
原劉楨京口記曰石門二山頭相對高二十餘丈廣
六十餘步謂為石門行道所經謝靈運名山志曰石
門山兩巖間微有門形故以為稱瀑布飛瀉丹翠交曜
增潛確𩔖書云石門山在湖口兩崖對峙如門石澗
飛濤垂數十丈
石門山二
原詩宋謝靈運登石門最高頂詩曰晨策尋絶壁夕宿
在山棲疏峰枕高館對嶺臨廻溪長林羅戶庭積石擁
階基連巖覺路塞密竹使徑迷來人忘新術去子惑故
蹊活活夕流駛噭噭夜猿啼沈冥豈别理守道自不攜
心契九秋榦目翫三春荑惜無同懷客共登青雲梯
又石門巖上宿詩曰朝搴苑中蘭畏彼霜下歇暝還雲
際宿弄此石上月鳥鳴識夜棲木落知風發異音同至
聽殊響俱清越美人竟不來陽阿徒晞髮增唐杜審
言度石門山詩曰石門千仞斷迸水落遥空道束懸崖
北橋攲絶澗中仰攀人屢息直下騎纔通泥擁奔蛇逕
雲埋伏獸叢星躔牛斗北地脈象牙東關塞隨行變高
深觸望同江聲連驟雨日氣抱殘虹未改朱明律先含
白露風堅貞忻不憚險澀諒難窮有異登臨賞徒為造
化功閻防秋晩石門禮拜詩曰輕策凌絶壁招提謁
金仙舟車無遊徑崖嶠乃屬天躑躅淹昃景徙倚望新
弦石門變暝色谷口生人煙陽雁嗸平楚秋風急寒川
馳暉苦代謝浮脆暫貞堅永欲臥丘壑息心依梵筵誓
將歴劫願無以物外牽
原書梁吳均與顧章書曰僕去月謝病還覓薜蘿梅溪
之西有石門山者森壁争霞孤峰限日幽岫含雲深溪
蓄翠蟬吟鶴唳水響猿啼英英相雜緜緜成韻既素重
幽居遂葺宇其上幸富菊花偏饒竹實山谷所資于斯
已辦仁智所樂豈徒語哉
增記魏周景式石門澗記曰遠法師傳稱慧遠居廬山
三十年凡再至石門其廬山諸道人遊石門詩序云石
門在精舍南十餘里一名障山基連大嶺體絶衆阜闢
三泉之會並立而開流傾巖元映其上蒙形表于自然
故因以為名此雖廬山之一隅實斯地之奇觀皆傳之
于舊俗而未觀者衆將由懸瀨險峻人獸迹絶徑廻曲
阜路阻行難故罕經焉釋法師以隆安四年仲春之月
因詠山水遂杖錫而遊于時交徒三十餘人咸拂衣晨
征悠然增興雖林壑幽邃而開途競進雖乘危履石並
以所悦為安既至則援木尋葛歴險窮崖猿臂相引僅
乃造極于是擁藤倚巖詳觀其下始知七嶺之美蘊奇
于此雙闕對峙其前重巖映帶其後巒阜周回以為障
崇巖四營而開宇其中則有石臺石池宫館之象觸𩔖
之形致可樂也清泉分流而合注綠淵鏡静于天池文
石發彩煥若披面檉松芳草蔚然光目其為神麗亦已
備矣斯日也衆情奔悅矚覽無厭游觀未久而天氣屢
變霄霧晨集則萬象隠形流光回照則衆山倒影開闔
之際狀有靈焉而不可測也乃其將登則翔禽拂翮鳴
猿厲響歸雲廻駕想羽人之來儀哀聲相和若元音之
有寄雖彷彿猶聞而神以之暢雖樂不期歡而欣以永
日當其沖豫自得信有味焉而未易言也退而尋之夫
崖谷之間會物無主應不以情而開興引人致深若此
豈不以虛明朗其照閒邃篤其情耶並三復斯談昧然
未盡俄而太陽告夕所存已往乃悟幽人之元覽達恒
物之大情其為神趣豈山水而已哉于是徘徊崇嶺流
目四矚九江如帶丘阜成垤因此而推形有巨細智亦
宜然廼喟然歎宇宙雖遐古今一契靈鷲邈矣荒途日
隔不有哲人風跡誰存應深悟遠慨焉長懷欣一遇之
同歡感良辰之難再情發于中遂共詠之云爾
太平山一
原孔皐會稽記曰餘姚縣南百里有太平山山形似繖
四角各生一種木木不雜糅三陽之辰華卉代發孔
靈符會稽記曰餘姚江源出太平山東至浹江口入海
太平山二
原詩齊孔稚珪遊太平山詩曰石險天貌分林交日容
缺隂澗落春榮寒巖留夏雪
原銘晉孫綽太平山銘曰嵬峨太平峻踰華霍秀嶺樊
縕奇峰挺崿上干翠霞下籠丹壑有士冥遊默往寄託
肅形枯林映心幽漠亦既覯止渙焉融滯懸棟翠微飛
宇雲際重巒蹇産廻溪縈帶被以青松灑以素瀨流風
佇芳翔雲停藹
岷山一
原尚書禹貢曰岷山導江東别為沱增家語曰江出
岷山其源可以濫觴至于江津不方舟不可以行漢
書注曰岷山一名鴻冢一名沃焦在隴山南首故稱隴
蜀山直上六十里原河圖曰岷山之地為井絡帝以
會昌神以建福上為天井增山海經曰岷山江水出
焉其上多金玉其下多梅多棠其獸多犀象夔牛又
曰岷山神馬首龍身祠用雄雞瘞用黍則風雨可致焉
郡國志曰岷山俗謂之鐵豹嶺
岷山二
原贊晉郭璞岷山贊曰岷山之精上絡東井始出一勺
終致淼溟作紀南夏天清地静
會稽諸山一
原孔子家語曰禹會諸侯于塗山防風氏後至禹戮之
其骨專車增史記曰始皇三十七年登會稽山以望
南海而立石刻頌秦德晉書曰顧愷之遊會稽人問
山川之美荅曰千巖競秀萬壑争流原吳越春秋曰
范蠡作城訖怪山自至怪山者琅邪東武海中山也一
夕自來百姓怪之故曰怪山越絶書曰雞山豕山句
踐以畜雞豕將伐吴以食死士增又曰赤堇之山破
而出錫亦名錫浦舊圖經云即歐冶子為越王鑄劒之
所一名鑄浦山又曰龜山句踐所起臺也東為司馬
門因以灼龜又仰望天氣覩天怪也臺高四十六丈周
五百三十步原孔皐會稽記曰永興縣東北九十里
有余山傳曰是塗山按越書禹娶于塗山塗山去山隂
五十里檢其里數是其處也又曰縣東南十八里有
射的山遠望如射侯謂之射的射的之西有石室壁方
二丈謂之射堂傳云羽客之所游憩土人常以此占穀
食貴賤射的明則米賤暗則貴諺曰射的白斛一百射
的玄斛一千又曰縣東北六十里有土城山句踐索
美女以獻吴王得諸暨苧蘿山賣薪女西施鄭旦先教
習于土城山山邊有石云是西施澣紗石又曰東有
秦望山昔秦始皇登此使李斯勒石其碑見在孔靈
符會稽山記曰會稽山南有宛委山其上有石俗呼石
匱壁立干雲有懸度之險升者累梯然後至焉昔禹治
洪水厥功未就乃躋于此山發石匱得金簡玉字以知
山河體勢于是疏導百川各盡其宜又曰射的山西
南水中有白鶴常為仙人取箭每刮壤尋索遂成此山
增又曰四明山高峰軼雲連岫蔽日道書謂丹山赤
水洞天上有四窗穴通日月星辰之光故號四明山
海經曰會稽之山四方上多金玉下多碔砆水經注
云會稽山有禹廟昔大禹東廵崩于會稽因而葬之有
鳥來為之耘春拔草根秋啄其穢縣官禁民不得妄害
此鳥山東有井名禹井深不見底即禹穴又曰會稽
之山古防山也亦謂之茅山又曰棟山越絶云棟猶鎮
也蓋周禮所謂揚州之鎮也山下有禹廟廟有聖姑像
禮樂緯云禹治水旱天賜神女聖姑即其像也又曰
會稽秦望山為衆峰之傑自平地以取山頂懸磴孤危
峭路險絶記云扳蘿捫葛然後能升山上無高木當由
地迥多風所致山南有嶕峴峴裏有大城越王無餘之
舊都也又曰蘭風山當驛路水少石多三嶺枕帶長
江孤危若傾緣山之路皆作飛閣以渡開山圖曰禹
開宛委山得赤珪如日碧珪如月長一尺二寸續搜
神記曰會稽剡縣民袁相根碩二人獵經深山重嶺甚
多見山羊六七頭遂經一石橋橋甚狹而峻羊去根等
亦隨度有山穴如門豁然而開既入内甚平敞草木皆
香有一小屋二女子住中年皆十五六容色甚美著青
衣見二人至忻然云早望汝來遂為室家忽二女出行
云復有得壻者往慶之曳屐于絶巖上行琅琅然二人
思歸二女已知乃謂曰自可去以一腕囊與根語曰愼
勿開也于是得歸後出行家人開其囊囊如蓮花一重
出復一重至五重而盡中有小青鳥飛去根還知此悵
然而已郡國志曰會稽山上有草莖赤葉青人死覆
之即活又曰天姥山與括蒼山相連石壁上有刻字
科斗形高不可識春月樵者聞簫鼓笳吹之聲後吴錄
云登此山者或聞天姥歌謠之聲會稽郡記曰會稽
境特多名山水峰崿隆峻吐納雲霧松栝楓柏摧幹竦
條潭壑鏡澈清流寫注世說曰王子敬云從山隂道
上行山川自相映發使人應接不暇若秋冬之際尤難
為懷輿地志曰臥龍山在紹興府城内舊名種玉山
大夫種葬此因名種山漢作重山九域志曰蘭渚山
在紹興府城西南句踐種蘭于此神異經曰擪烏山
在蕭山亞夫斷蕭山南嶺將擪于烏江蓋江東以擲為
擪也舊圖經曰翠嶂山多苮草織以為席甚細滑多
摺者為上又名夏駕山夏駕者以夏時水漲此山若駕
于湖中也剡錄曰太白山峻極崔嵬吐雲納景趙廣
信升仙處也石筍對立如闕有廣信丹井在山之陽瀑
泉怒飛懸下三十丈又產仙茗孔曄記曰白石山在
嵊縣上有瀑布水巖際有蜜房采蜜者以葛藤連結然
後至齊帝立太平館于山以居褚伯玉孔稚珪從其受
道于館側立碑眞誥曰桐柏山高一萬五千丈周圍
八百餘里四面視之如一其一頭在會稽東海際其一
頭入海中是金庭不死之鄉(金庭山在嵊縣)在桐柏中方四十
里上有黃雲覆之樹則蘇紆珠碧泉則石髓金精其山
臺盡五色金也舊志曰金庭山之西有小香罏峰南
有卓劒峰前有五老峰後有放鶴峰東有毛竹洞洞口
有竹生毛節覆一節名山志曰南巖山在新昌山巖
陡險沙石積成如築牆以物觸之紛紛散落時或有崩
墜者世傳禹治水東注積沙成巖巖石間或有螺殼
括地志曰沃洲山在新昌與天姥對峙道書第十五福
地支遁居此戴許王謝十八人與之游時稱勝會王
銍記曰東山巍然特立于衆峰間拱揖蔽虧如鸞鶴飛
舞林谷深蔚望不可見上有國慶禪院乃太傅故宅絶
頂有謝公調馬路白雲明月二堂遺址山半有薔薇洞
相傳太傅攜妓之所山西有太傅墓潛確𩔖書曰蕺
山在紹興府東北山顚產蕺舊經云蕺蔬𩔖也越王嘗
采食之因名王右軍居此遇一老姥賣扇右軍為題其
扇頭老姥初有慍色及出人競買去他日姥又持扇乞
書右軍笑而不答又曰雲門山在紹興府城南王獻
之居此舊有子敬亭又曰五泄山在諸暨一名越洞
巖山峻而有五級故名(水經注云土人謂瀑布曰泄)又曰剡山在
嵊縣秦始皇東游時鑿此以泄王氣一名鹿胎山昔有
陳惠度者射鹿此山鹿孕而傷既產以舌䑛子子乾而
母死惠度遂投寺為僧後鹿死處生草名曰鹿胎草
會稽諸山二
原詩晉王彪之登會稽刻石山詩曰隆山嵯峨崇巒岧
嶢傍覿滄洲仰拂元霄文命遠會風淳道遼秦皇遐廵
邁兹英豪宅靈基阿銘跡峻嶠青陽曜景時和氣淳修
嶺增鮮長松挺新飛鴻振羽騰龍躍鱗增唐李白送
友人尋越中山水詩曰聞道稽山去偏宜謝客才千巖
泉灑落萬壑樹縈廻東海横秦望西陵繞越臺湖清雙
鏡曉濤白雪山來八月枚乘筆三吴張翰杯此中多逸
興早晚向天台又夢遊天姥詩曰海客談瀛洲煙濤
微茫信難求越人語天姥雲霓明滅或可覩天姥連天
向天横勢拔五岳掩赤城天台四萬八千丈對此欲倒
東南傾我欲因之夢吴越一夜飛渡鏡湖月湖月照我
影送我至剡溪謝公宿處今尚在淥水蕩漾清猿啼脚
著謝公屐身登青雲梯半壁見海日空中聞天雞千巖
萬轉路不定迷花倚石忽已暝熊咆龍吟殷巖泉慄深
林兮驚層巔雲青青兮欲雨水澹澹兮生煙列缺霹靂
丘巒崩摧洞天石扇訇然中開青冥浩蕩不見底日月
照曜金銀臺霓為衣兮風為馬雲之君兮紛紛而來下
虎鼓瑟兮鸞回車仙之人兮列如麻忽魂悸以魄動怳
驚起而長嗟惟覺時之枕席失向來之煙霞世間行樂
亦如此古來萬事東流水别君去兮何時還且放白鹿
青崖間須行即騎訪名山安能摧眉折腰事權貴使我
不得開心顏
增書宋謝靈運與廬陵王書曰會稽既豐山水是以江
左嘉遯並多居之但季世慕榮幽棲者寡或復才為時
求弗獲從志至若王宏之拂衣歸耕踰歴三紀孔淳之
隱約窮岫自始迄今阮萬齡辭事就閒纂成先業浙河
之外棲遲山澤如斯而已既遠同羲唐亦激貪厲競殿
下愛素好古常若布衣每意昔聞虛想巖穴若遣一介
有以相存眞可謂千載盛美也
增記唐白居易沃洲山禪院記曰沃洲山在剡縣南三
十里禪院在沃洲山之陽天姥岑之隂南對天台而華
頂赤城列焉北對四明而金庭石鼓介焉西北有支遁
嶺而養馬坡放鶴峰次焉東南有石橋溪溪出天台石
橋因名焉其餘卑巖小泉如子孫之從父母者不可勝
數東南山水越為首剡為面沃洲天姥為眉目夫有非
常之境然後有非常之人棲焉晉宋以來因山洞開厥
初有羅漢僧西天竺人白道猷居焉次有高僧竺法潛
支道林居焉次又有乾興淵支遁開威蘊崇實光識裵
藏濟度逞印凡十八僧居焉高士名人有戴逵王洽劉
恢許元度殷融郄超孫綽桓彦表王敬仁何次道王文
度謝長霞袁彦伯王蒙衛玠謝萬石蔡叔子王羲之凡
十八人或游焉或止焉故道猷詩云連峰數千里修林
帶平津茅茨隱不見雞鳴知有人謝靈運詩云暝投剡
中宿明登天姥岑高高入雲霓還期安可尋蓋人與山
相得于一時也自齊至唐兹山寖荒靈境寂寥罕有人
游故詞人朱放詩云月在沃洲山上人歸剡縣江邊劉
長卿詩云何人住沃洲此皆愛而不到者也太和二年
春有頭陀僧白寂然來游兹山見道猷支竺遺跡泉石
盡在依依然如歸故鄉戀不能去時浙東廉使元相國
聞之始為卜築次廉使陸中丞知之助其繕完三年而
禪院成五年而佛事立正殿若干間齋堂若干間僧舍
若干間夏臘之僧歲不下八九十安居游觀之外日與
寂然討論心要振起禪風黑白之徒附而化者甚衆嗟
乎支竺歿而佛聲寢靈山廢而法不作後數百歲而寂
然繼之豈非時有待而化有緣也六年夏寂然遣門徒
僧常䞇自剡抵洛持書與圖詣從叔樂天乞為禪院記
云宋陸游雲門寺記曰雲門寺自晉唐以來名天下
父老言昔盛時繚山並溪樓塔重複依巖跨壑金碧飛
踊居之者忘老寓之者忘歸游觀者累日乃徧往往迷
不得出雖寺中人或旬月不相覿也入寺稍西石壁峰
為看經院又西為藥師院又西繚而北為上方已而少
衰于是看經别為寺曰顯聖藥師别為寺曰雍熙最後
上方亦别曰夀聖而古雲門寺更曰淳化一山凡四寺
夀聖最小不得與三寺班然山尤勝絶游山者自淳化
歴顯聖雍熙酌鍊丹泉闚筆倉追想葛稚川王子敬之
遺風行聽灘聲而坐蔭木影徘徊好泉亭上山水之樂
饜飫極矣而亭之旁始得支徑逶迤如線修竹老木怪
藤醜石交覆而角立破崖絶澗奔泉迅流喊呀而噴薄
方暑凜然以寒正晝仰視不見日景如此行百餘步始
至夀聖嶄然孤絶老僧四五人引水種蔬見客不知拱
揖客無所主而去僧亦竟不知辭謝好竒者或更以此
喜之今年予來南而四五人者相與送予至新谿且曰
吾寺舊無記願得君之文磨刻崖石予異其朴野而能
知此也遂與為記明劉基越山遊記曰舟出越城東
南入鏡湖四里許為賀監宅宅今為景福寺又東南行
二里許為夏后陵陵旁為南鎮祠又東可二里入樵風
徑東漢鄭巨君采薪之所也徑上有石帆山狀如張帆
又折而西南行二里為陽明洞天其中有峰狀如傘名
曰石傘之峰其東為石旗秦皇酒甕在焉又南入若邪
之溪循宛委玉笥泝流三里至昌源有故宋廢陵蓋理
宗上皇之所葬也其上有山狀如香爐名曰香爐之峰
入南可四里曰鑄浦是為赤堇之山其東山曰日鑄有
鉛錫多美茶又南行六七里泊于雲峰之下曰平水市
即唐元微之所謂草市也其地居鏡湖上游羣小水至
此入湖於是始通舟楫故竹木薪炭凡貨物之産于山
者皆于是乎會以輸于城府故其市為甚盛開元寺僧
有菴在市中菴側有小軒俯邪溪而山自秦望之陽分
趨雲門北下者至此而止其南自舜田陶山刺浮若邪
東下者則皆在其外歴歴可數諸檐楹間故雖居市中
而不黷首春水涸舟不得深入登岸行一里餘乃至坐
久覺清爽寺僧因請名其軒乃議其名曰溪麓
原贊晉郭璞會稽山贊曰禹徂會稽爰朝羣臣不虔是
討乃戮長人玉匱表夏元石勒秦
交廣諸山一
增漢書曰秦北為長城之役南有五嶺之戍廣州記云
五嶺大庾始安臨賀桂陽揭陽也史記索隱曰豫章
三十里有梅嶺在洪崖山當古驛道相傳以梅將軍名
越絶書云越王子孫姓梅氏秦并六國越王踰零陵往
南海越人梅鋗從至臺嶺家焉而築城湞水上奉王居
之鄉人因謂臺嶺為梅嶺及綂衆歸吴芮留其將庾勝
兄弟居守梅嶺又稱大庾嶺晉書曰諸獠皆鑄銅為
鼔初成懸于庭中置酒以招同𩔖豪富者以金銀釵扣
鼓遂遺主人若讎殺相攻便擊此鼓同𩔖雲集後人于
此掘得銅鼓因以名山(銅鼔山在瓊州府文昌縣)寰宇記曰鏌鋣
山在上林嘗有樵者入山得古劒輿地記曰都嶠山
在容縣其山有八峰曰兜子馬鞍八疊雲蓋香爐仙人
中峰丹竈而八疊最奇秀道書第二十洞天有南北兩
洞南洞寬廣平坦中有浮屠大像北洞差狹為星壇者
八中峰絶頂有室曰中宮院宋興隆中有梁賢者與友
人遊此見有閣宇三間傍多梅林取一顆噉之遂不粒
食原顧微廣州記曰南海增城縣有白水山有瀑布
懸注百許丈又曰南海始昌縣有一石望之似牛向
江名曰牛鼻山縣西有扶盧山高入雲霄世傳云上有
湖水至甲戌日輒聞山上有鼓角笳簫鳴響又曰南
海四會縣有金岡山行人往往見金人見形岡側又
曰東莞寶安縣有參里山傳云曾參純孝其所居山林
後以為名又曰鬱林郡北有大山其高隱天上有池
有石牛在池下民常祀之歲旱百姓殺牛祈雨以牛血
和泥厚泥石牛背祀畢天雨洪注洗石牛背泥盡而後
晴劉欣期交州記曰浮石山在海中而峙高數十丈
浮在水上又曰有一山神功刻鏤若射堋去石堂□
百步夜常聞射聲裵氏廣州記曰蒼梧彰平縣有石
膏山望之皎若霜雪增名山志曰擎雷山在雷州府
城南昔被雷震出泉故名又曰扶山在瓊州府城東
南左有五嶺曰從衍忘峒光螺居碌居林逓相擁護故
以扶名道書第二十四福地有陶公者於此修鍊得道
仙去又名陶公山下有巨潭水流三十六曲以達於江
一統志曰桂山在桂林府治東北三峰鼎峙舊名越
王山巖曰疊綵山多桂𣗳山經曰五嶺擁從衡岳如
君而羅浮傑出為之佐命也道書十八洞天之一潛
確𩔖書曰越秀山在廣州府城内上有越王臺又曰
番山在廣州府城内其上産木棉又曰禺山在廣州
府城内其陽曰西竺山又西北里許有元覽臺西為粤
洲又曰西樵山在廣州府城西高數百仞山若游龍
盤踞四十餘里峰巒大者七十有二互相聯屬内顧若
羅城有大科峰極高峻其南曰雷壇峰曰寶峰又折而
東南曰大觀峰旁有巨石如笠名太尉笠中有小石如
卵浮不著地其下有九曜巖又南曰紫如峰峰之下有
小雲谷又數百武曰烏利巖可坐百餘人大科峰之西
有巖闊一丈四尺高丈餘入可數十尋巖後復有小巖
其石五色若錦旁有錦巖菴其下水簾千丈折流而北
曰龍泉曰寶鴨池其下曰瀉泉坑曰雙魚陂又折而東
北曰碧雲峰其上有巨石以一指觸之輒動又數百步
即小科峰也其隂有伏虎石觀翠巖石壁中懸泉一線
晝夜如注亦名水簾水簾之下有金銀池諸山之泉出
焉注于百會以逹碧江轉而北曰宫山其上有翳門關
又西北曰鎮頭岡曰紫竹峰延緜至于蘭谷尤為峭拔
峰之外為壁山其下有通潮井又數折而出曰黃旂岡
岡有黃龍洞翠微石室宛然若存唐末詩人曹松寓此
嘗以顧渚茶教人種焙人遂以茶為業自西樵之北其
石多珉又有三臺曰聚仙曰見日曰超然東西各廣五
十步今漸斥為茶苑又曰厓門山在新會海中宋末
帝昺駐蹕于此為元兵所廹丞相陸秀夫抱帝赴海死
時御舟一白鷳奮擊哀鳴墮水以殉又曰峽山在清
遠一名中宿峽崇山峻立中貫海流舊傳黃帝二少子
隱此因號二禺山梁時峽有二神人化為力士往舒州
延祚寺夜叩眞俊禪師曰峽據清遠上游欲建一道場
以標勝槩師許之乎俊諾中夜風雨大作遲明啓戶佛
殿寶像已神運至此山矣師乃安坐語偈曰此殿飛來
何不回去忽聞空中語曰動不如静賜額飛來寺又
曰南華山在韶州府城南峰巒環抱如蓮花然中有南
華寺曹溪發源于此又曰韶石山在韶州府城東北
山多怪石相傳舜南廵登此奏樂因名又曰雲門山
在韶州乳源曹溪六祖分為二派曰青源思曰南岳讓
南岳復為二派曰臨濟曰潙仰青源復分三派曰曹洞
曰法眼曰雲門是為五宗雲門祖師文偃其的傳也以
居雲門故曰雲門宗又曰英山在英德上産竒石峰
巒聳翠巖竇分明無斧鑿㾗鏗然作金石聲又曰韓
山在潮州海陽治東頂有三峰形如筆架韓文公守潮
嘗游此因名有文公祠祠旁有木郡人以其花之繁稀
卜科第盛衰因名韓木又曰定山在肇慶高要山有
聳石廣六十餘丈高二百餘仞謂之崧臺下有石室南
北二門狀若人工自生風煙其中室櫳約高五丈餘寬
廣可坐百餘人又曰頂湖山在高要山高千餘仞周
數百里山頂有湖四時不竭其勢森聳攀躋莫至相傳
有樵者拾得一大卵下至山半雲霧四起雷電迅發還
卵舊所天乃開霽山有頂臺湖出五色茜草又曰瓊
山在瓊州府城西其石似玉而潤又曰五指山在瓊
州定安南界五峰屹立如人指故名一云婺女星常降
此山名黎婺山一云昔雷攝一蛇卵在山中生一女歲
久有交趾蠻過海采香因與野合其後子孫衆多是為
黎人之祖故曰黎母山黎人居山四傍内為生黎外為
熟黎山極高其巔常在雲霧中久晴海氛清廓時或見
翠尖浮半空下猶蒙晦熟黎所居已阻且深生黎之巢
人跡不至相傳有怡眞養氣夀考逸樂之輩不與世接
虎豹守險無路可攀但覺水泉甘美絶異耳又曰獨
秀山在桂州府治後峭立五百餘丈如卓筆然下有石
室郡守顔延之嘗讀書于此又曰琴潭山在桂州府
城西羣山中有一小山巨石林立如鋸解刀削其下空
洞成潭水流琮琤如琴筑聲前有小巖虛廣明潔石榻
石琴各一具傍又有茘枝巖俯石門而入深十餘丈多
滴乳垂綴如茘枝又曰勾漏山在梧州府北流石峰
千百從平川中特起其巖穴皆勾曲穿漏故名道書第
二十二洞天也洞有三石室葛洪嘗修鍊於此又曰
白石山在潯州府城南兩峰並立下有巖洞通北流勾
漏世傳葛洪嘗往來其間上有會仙巖磴道險峻巔可
容數十人有鍊丹竈八仙石俱在獨秀峰側有泉曰漱
玉始流微細鳴鐘鼓則泉湧出道書第二十一洞天也
交廣諸山二
增詩唐宋之問登粤(與越通用)王臺詩曰江上粤王臺登高
望幾回南溟天外合北戶日邊開地溼煙常起山晴雨
半來冬花采盧橘夏果摘楊梅跡𩔖虞飜枉人非賈誼
才歸心不可見白髮重相催宋蘇軾白水山佛跡巖
詩曰何人守蓬萊夜半失左股浮山若鵬蹲忽展垂天
羽根株互連絡崖嶠爭吞吐神工自爐□融液相綴補
至今餘隙罅流出千斛乳方其欲合時天匠麾月斧帝
觴分餘瀝山骨醉后土峰巒尚開閤澗谷猶呼舞海風
吹未凝古佛來布武當時汪罔氏投足不蓋拇青蓮雖
不見千古落花雨雙溪匯九折萬馬騰一鼓渀雷濺玉
雪潭洞開水府潛鱗有飢蛟掉尾取渴虎我來方醉後
濯足聊戲侮回風卷飛雹掠面過強弩山靈莫惡劇微
命安足賭此山吾欲老慎勿厭求取溪流變春酒與我
相賓主當連青竹竿下灌黃精圃又峽山寺詩曰天
開清遠峽地轉凝碧灣我行無遲速攝衣步孱顔山僧
本幽獨乞食況未還雲碓水自舂松門風為關石泉解
娱客琴筑鳴空山佳人劒翁孫遊戲暫人間忽憶嘯雲
侶賦詩留玉環林深不可見霧雨埋髻鬟
原賦宋謝靈運嶺表賦曰若乃長山款跨外内乖隔下
無伏流上無坦跡&KR0874;兔望岡而旋歸鴻雁覩峰而反翮
既陟麓而踐坂遂升降于山畔顧後路之傾巘眺前磴
之絶岸看朝雲之抱岫聽夕流之注澗羅石棋布怪譎
横越非山非阜如樓如闕斑采𩔖繡明白若月蘿蔓絶
攀苔衣流滑
御定淵鑑𩔖函卷二十九
