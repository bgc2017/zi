欽定四庫全書
御定淵鑑𩔖函卷四十三
帝王部四(帝王總載)
帝王總載七(哀冊文碑)(諡冊文)
原哀策魏文帝為武帝策文曰痛神曜之幽潛哀鼎俎
之虚置舒皇德而詠思遂腷臆以莅事矧乃小子夙遭
不造煢煢在疚嗚呼皇考産我曷晩棄我曷早羣臣予
輔奪我哀願猥抑奔墓俯就權變卜葬既從大隧既通
漫漫長夜窈窈玄宫有晦無明曷有所窮鹵簿既整三
官駢羅前驅建旗方相執戈棄此宮庭陟彼山阿晉
張華武帝哀策文曰感大饗之無虧哀罇爼之虚設叩
龍輴以長叫痛靈暉之潛逝其辭曰欽惟皇考體道之
真德侔乾坤齊曜三辰應期登禪協于天人上虔郊祀
下惠兆民憲章唐虞允得其津搜揚側陋故老是賓百
揆時序盛業日新恩從雲翔威猶霆震江海靜波岷岳
無塵四夷率服莫不來臣肅慎奉貢越裳效珍化此弊
俗歸之至淳昔在上聖咸享百年哀哀皇考用不是臻
遘厲彌侵景命殞顛舍此昭晰即彼幽玄仰瞻靡怙廓
若無天終制尚儉率由典度華幕弗陳器必陶素不封
不樹所在惟固貽法來世是則是慕大隧既啓吉日將
征鐘鼓雷震白虎抗旌龍螭驤首良駟悲鳴倡者振鐸
輓夫齊聲背此崇殿將適下庭玄宮窈窕修夜冥冥光
燈永戢幽闥長扃仰訴皇穹零淚屏營云誰能忍寄之
我情結心墳隴永憑聖靈又郭璞元帝哀策文曰永
惟殿宇之廓寂悲彝奠之莫歆感鸞輅之晏駕哀衮裘
之委衿痛聖躬之遐往長淪景於太隂乃作策曰王之
不極百六作艱鴞集瓊林鯨躍神淵懷愍失據海覆岳
顛蠢蠢六合罔不倒懸靈慶有底見龍在田誰其極哉
我后先天大人承運重明繼作撫征淮海駿命再廓仁
風旁靡神化潛鑠處沖思挹居簡行約聖敬日邁元心
逾漠用物與能總攬羣略林無滯才山無遺錯恩靡不
懷化靡不被茫茫海域款塞慕義萬里同塵罔匪王隸
熙熙遺黎莫知其寄括終宇宙混同天地曰功永年曰
德慶隆奈何氛厲奄集聖躬大業未恢皇齡未中天憯
其景崑頽其崇煢煢小子藐藐孤沖靡天何戴靡地何
憑恍惚極慕若存若終蔑焉無聞廓焉長寂聆音靡晞
瞻顔失覿窮號曷訴叩心誰告何悲之哀何痛之酷鳴
呼我皇逢天之戚嗚呼哀哉眇然升遐即安元室煌煌
火龍赫赫朱韠終焉永潛曷其有出明訓長絶小子何
述望阜增歔臨崩慟慄哀兼陟方痛過遏密靈爽安之
反真復質永合元漠終始得一又(闕撰人姓名)成帝哀策
文曰宸極寥廓聖靈遐之哀備物之虚在痛永往之無
期乃命史官述德寄辭其辭曰五德代興素靈啓曜離
光疊耀三辰重照明明我皇含貞挺妙元秀夙逹履德
罔違鳳棲遐邈神宇凝夷文明外潤仁簡内綏舉無遺
中鑒無幽微運隆汾陽道侔垂拱靜恭清穆冥功日用
亹亹神軌固天攸縱爰在陽九皇綱中替姦豎肆逆牢
羅失衛升降艱難協應神契靈祚既保顯揚天命雰霧
朝晞兩儀開鏡訓諮阿衡虚已納正九功潛流七德將
表方振宏羅稜威電埽芟蕩神衢一我王道昊天不弔
降兹大悔天傾其儀地覆其載大業未究神爽遷背哀
貫三靈痛流萬代爰初不豫大漸在躬啓手歸全神氣
夷沖凝哉逹識體正履終衮龍既襲玉容斯幽登醪虚
設觴爵靡酬墳牘莫啓聖跡誰修冥冥我皇神焉何遊
撫膺遐叫迸涕交流三筮告期將歸陵墟陛殞羽翼庭
納龍輿玉輪動運錫鸞鳴衢錫旆徘徊六驥踟蹰輕雲
蔭軌流風翼車哀哀同軌唯唯輓夫長號永慕泣涕漣
洳大塊獨運終歸其始我后永往寧神千祀悠悠上天
煢煢惟已眇然靡憑廓焉無恃目範令儀徽音在耳
又(闕撰人姓名)康帝哀策文曰感廣厦之空寂悲俎奠之虚
陳痛皇神之邈遠哀靈景之長泯仰瞻宸極俯憑鸞軒
五情摧裂號慟煩冤遂命國史述德銘勲事以言顯功
以名存其辭曰招拒降靈篤生我皇岐嶷妙哲幼有珪
璋含貞發曜蘭風載芳厥初肇建宗國是胤祗承師友
執心淑慎徽猷愷悌金質玉潤固天所啓應兹靈運入
繼皇祚龍騰鳳迅因假任物惟精委順穆穆我皇風流
凝廣聰鑒遐照思心内朗應變無方從善如響矩儀可
慮法物可象覆燾羣生靡物不養如何一旦神遊靈爽
仰攀擗踴觸物感想卜吉有期將即玄冥太常既建千
乘列庭皓皓輿服翩翩素旌笳簫寥咧輓夫齊聲六驥
躊躇蕭蕭悲鳴是用增哀雨泣沾纓痛貫五内哀切三
情道隆名貴德享彌光灼灼皇猷終焉允臧垂美兆祀
芳風休揚又(闕撰人姓名)穆帝哀策文曰欽明文思允恭
克讓忽若布衣忘其矜尚體有示無德充神王冕旒兩
楹委政元輔内倚公旦外仗尚父郁哉惟文赫斯惟武
西廓岷河北清伊渚園陵聿修舊京式叙方振長彗風
埽天宇休牛歸馬卷旗臥鼓俾我烝民擊壤容與昊天
不弔奄背率土哀同遏密痛方割鉅日月不居神道之
幽三辰吉良五謀同休祖載華庭晏駕崇丘俯執饋奠
仰攀龍輈岌岌黼翣飄飄素斿感想平昔人懷崩抽號
聲如震洒涕成流又(闕撰人姓名)簡文帝哀策文曰同軌
畢至内外成列素旗宿懸輼輬首轍執祖行於前殿奉
靈輿而遷逝悲神宇之長違痛聖儀之幽翳攀龍輴以
號慕撫素膺以泣血爰命史臣叙述聖德揚徽音於飛
旌寫哀心於翰墨乃作策曰淳曜發暉皇歷攸膺聖祖
啓運哲王遐承烝哉元后光我中興天基徙搆朝陽再
升皇矣聖考合一履中道心元元文明内融湛湛神儀
穆穆靈風望之凝秀即之深沖爰在初齡至性自然水
鏡一世室堂重元愔愔素庭翳若丘園遂阿王室婉跡
經綸時有汙隆道無屈伸如彼平流泯矣其津大過之
時皇德不競天人革心謳謌徙詠時惟伊霍輔運以政
欽若昊天祗此明命龍飛九五饗兹萬國居宗舉契允
恭元默綢繆哲輔虛已仗德大明方曜離暉翳朗元化
誰陶蒼生曷仰四運忽其遥邁日月飄以飛沈將寧神
於元宇遷玉輅於中林背華殿之昭晰即幽隧之重深
奉神櫬以永訣邈終天而莫尋神恍惚其若寄泣横墜
以流襟又王珣孝武帝哀策文曰同軌畢至百司胥
亞法物夕陳輼輬夙駕親執饋奠長號永夜懼鼓刻之
遄盡哀良辰之莫借悲宮宇之寥廓痛聖儀之幽化夫
至德無名固理絶稱謂然祝史陳辭亦臣子所貴寄窮
情於翰墨庶遺塵之髣髴辭曰惟皇作極五德迭運康
實復夏武亦隆晉亹亹太宗希夷其韻鏡之者元撫之
者順於穆皇考嗣徽絶軌前聖後哲契合一揆心去其
伐行遺其美廢華任誠捨筌存旨惟深通志羣方咸秩
惟幾成務能事斯畢未若我皇至則不疾恢恢天網疎
而莫失居有以虚宰多以少簡則可從易則不擾信及
豚魚澤被億兆湛然司契坐一八表園陵既衛威靈赫
赫子來既構寢廟奕奕武曰止戈戎不及役文教聿脩
有耻且格跡有遠邇感無高深道之所被改色革音皓
獸馴苑素羽棲林殊柯連理異蔕同根方融元液陶鑄
斯民雲韶候奏比屋思淳積祜莫應天罰奄臻太山頽
搆洪瀆竭津何殃之甚何酷之殷自罹閔凶二氣代變
霜繁廣除風迴高殿帷幕空張肴爼虚薦極聽無聞詳
視罔見人神道殊吉凶有禮龜筮參謀埏隧告啓史臣
考吉警者在陛攀援忪忪惟兄及弟龍輿肅以引邁前
驪紛以抗旒城闕儼以整列馳道亘以通修感平昔之
所幸豈斯路之復由輓哀唱以翼衡駟悲鳴而顧輈違
華宇之晰晰即永夜之悠悠奉靈櫬而長訣緬終天而
莫收訴穹蒼以叫踊洞五内其若抽儻性命之可贖甘
人百於山丘茫茫大運靡始不終哲王遺世貴在道融
昭哉我皇萬代流風良史式述德音永隆宋謝莊孝
武帝哀策文曰應門洞望馳道南除菆塗已撤鬱鬯將
虚哀子嗣皇帝擗摽池綍周遑旌軫攀七緯之崩淪慟
三靈之徂盡百神慕而行雲沈萬國哀而素霜霣衣冠
緬邈弓劒不追敢緝謳頌髣髴希夷其辭曰樞電皇根
月瑶國緒胤裔丹陵蟬聮華渚二后在天大行纂武克
睿克聖重規襲矩昭昭金式明明玉温望雲其遠就日
其尊雨零露湛冬暖春暄聲芳納麓道昭賓門上德無
稱至功不器怊悵四始優游六位綴響蘭深緝言瓊秘
悠哉梁踐眇焉汾肆敬業開㝢離經作翰鴻起荆河鸞
遊楚漢泗濱霑明江區承奐陜左清郊棠隂虚館地維
不紐乾剛弛機羲庭薄蝕紫路流飛泣血𣲖涘顧瞻川
沂孝貫樞極義震寰圍誓鉞皇郊詔師牧甸七景締華
五雲卷煽雪怨園邑埽恥瀛縣啓聖宸蓋集寳龍見王
室多故國步方蹇淮濟裂冠江荆毁冕東楚亂常西華
汨典動算揮圖爰戡爰翦浹宙斯澄緜區咸鏡脩風曉
逸德星夕映溽露飛甘舒雲結慶禎彼動植信泊翔泳
缺禮克宣墜章必搆方堂饗極圓流肆胄南聳郊宮北
清靈囿瑶軒春藉翠華冬狩經緯窮文克定盡武鄗上
呈祥介丘載佇在盈念冗成功弗處榮鏡中世舄奕前
古睿業初遠鴻化方亭丹雲承日素景媵星玉几去襲
綴衣在庭辭重陽之昭昭降大夜之冥冥氣貿炎凉史
詔龜筮文物空嚴鑾和虚衛動蜃輅之逶迤顧璧羽之
容裔出國門分天地向幽途異身世龍旌鬱而青槐遠
驚葭亂而白楊翳觀初霜之變條聽秋風之下蔕橋山
絙雲榖林虧日輦道結寒松庭盡密芝蓋迫軨上驤眷
轡萬㝢肅其北&KR3063;靈阿閴其深隘南維有時傾離光不
長鏡騰英聲於茂實方流華於舞詠齊王儉高帝哀
策文曰降階執禮泣血纏心感客臺之罷御哀恭館之
不臨仰神儀而邈絶視區物而悽隂俾兹良史敬脩舊
則敢圖鴻規式揚至德其辭曰靈源遥裔肇惟商丘聖
躬寧夏賢識歸周我皇踵武超冠前猷英風允迪德音
孔脩月准敷仁日精表孝則地均和體天合照外弘三
至内隆七教水祀將傾乾維晦象韋弁長襲鼓磬屬響
聲化已淪政刑遂往國圖靡緝民規載爽康世以德揆
亂資武威以雷霆潤以風雨六術允昭四義克舉自東
徂北遐方即叙功被河濟化隆江漢帝謨仰式王維佇
幹改步藩屏來登翼贊綢繆總章因循陽館昔在保衡
君違斯正爰兹博陸亦鑒靈命放昏以忠登明資敬義
煥金石功昭舞詠蠢爾荆漢悖亂人經謀連樞禁兵接
神坰禦奸以德禦宄以刑獻捷宗寢飲至王庭政教雲
行徽猷天造山鑑紫璇苑茂朱草玉檢騰暉金繩薦寳
天鏡既穆地維既肅遐邇壹體表裏禔福乃眷斯民昧
旦杼軸興文偃武纘禹舊服所尚惟簡所保惟賢居尊
彌約無善不延膠序載緝風軌克宣上洞清儀下逹元
泉聽覽閑日應物餘景怡慮以文棲心以静鴻章晨映
徽言夕永迹庇區服情深箕潁萬㝢餐和百神受職梁
甫欣儀云亭望式輔德伊何奄捐民極嵩岳長傾宸暉
斯昃機照惟寂達鑒靡傷慎終敬始知微知彰立言垂
範玉潤金相瞻仰遺式哀結流霜旋玉軑之皦鏡動雲
旗之逶迤振哀笳於八極響清蹕於咸池顧應掖而稍
遠視機衡而長離風遲遲而懷暮日憯憯其若垂感衣
冠於喬岳追弓劒之在斯悼丁年之薄祜訴窮心於兩
儀梁沈約齊明帝哀策文曰龍菆既撤備物已陳殯
宮無夜夕燎終晨號環輬幄攀摽應路容衛弗改軒檻
如故望東川而不追仰昊天而自訴列聖同軌諡法樹
聲爰詔掌牘式播遺英其辭曰五曜在天遞作民主赫
矣帝高蒸哉嗣武多難固業殷憂啓聖時惟我皇功符
受命爰始濡足坐運機深鵬逝風舉龍動雲隂之郢南
泝即豫西臨體兹大德懷此小心賓於四門四門穆穆
納於百揆百揆肅肅德浸堇荼仁被比屋何遠何邇無
思不服嗣君喪道不式典謨神器業業事等瞻烏民懷
奥主后來其蘇皇天眷命授以籙圖臨朝凝睟昧旦丕
顯斟酌前王擇其令典不言斯應不行斯踐露臺靡營
離宮弗宴眷言膠塾弘啓上庠軌儀四代祖述三王德
暉内動英華外揚禮行罇俎義及幽荒仰庶天德降年
永久北極齊光南山獻夀滄溟奄竭嵩岱皆朽沴非昊
穹惟余之咎攀龍詎幾大隧元元厭世崇陛即宮下泉
殯階已遽素幕高褰端闈洞啓蜃紼徐前背朱闕以南
轉乘翠龍而東度經原野之荒凉屬西成之云暮伐金
鼓以清道揚悲笳而啓路極厚地而不追終蒼天而永
慕蒼梧晦遠眘徽不泯紀事寂寞龜書可循哲王違世
克播遺塵猗歟萬古暉光日新北齊邢子才文宣帝
哀策文曰皇路啓扉輴菆弛殯入校案部六卿且引攀
蜃輅而雨泣仰穹蒼而撫心悲風發而馳駭愁雲興而
景沈哲王垂範有訓有則式奉話言光敷令德其辭曰
四象更運九天代名通三以王得一為貞是應元德實
啓蒼精風后之陳師尚之兵三竒六合七變五成授戈
推轂稟律襲行野無完陳邑少堅城經營四海劬勞百
姓芝蓋夕臨羽旄晨映地不掩瑞天不愛寳既丹其雀
又朱其草莫黑已素莫赤自皓百獸斯蹈五靈載擾甘
露瀼瀼青龍矯矯武功已暢文教未窮方偃烽堠銷戟
藏弓齊光日月比祚華嵩而氛祲日下星闇虛中奄捐
朝市長棄華戎道宣末命義闡餘風六繂已散九旗方
卷見容衛之虚歸知平生之日遠同乘雲而永逝異騎
龍之更反清笳奏兮野風急金鼓震兮日光晩千官悲
而雨注萬國哀而露泫萬事同盡百慮俱收劒舄永去
衣冠自遊音儀已謝神教空留知英聲與至德當無絶
兮千秋陳沈炯武帝哀策文曰望三靈而摽目踳九
地而崩心哭仍几之將撤慟祖鬯之虚斟黃屋祲而白
日掩紫極涵而浮雲隂其辭曰悠悠媯水鬱鬱姚墟惟
帝之系在唐作虞正卿之後握此靈符彫雲布族祥星
結樞負兹大鏡未拾遺珠爰初發跡斬蛇鞠旅大定番
禺載戡海渚承釁而運席卷中流王室如燬乃合諸侯
負鐵誓衆釋位同謀俱登涿鹿實斷蚩尤道濟一匡功
歸四履爰總百官訓於天子儻來有運事非獲已翠龜
負字赤雀銜書謳謌適夏禮樂遷虞負扆正位升壇受
圖二儀協序五緯同符門歌麟趾室詠騶虞奉常定日
太卜蠲時升中備物方告雍熙天甘玉露地秀金芝休
禎未答靈貺徒欺吏求穆卜詔絶良毉羲躔失御天街
褫蹕夏采升榮宮車晏出洞閨移凶充庭罷吉閑窅窅
之窮燈去昭昭之遊日歸大暮之不𤾉降幽宮而長畢
巫咸筮告容成戒期文衛如在葆鐸相悲去畢陌而東
顧望橋山而路遲臣攀龍而尚在魂過沛而何之侍低
昂之靈纛奉寂寂之空帷銅雀沒於修松平陵隠於深
柏節鼖鼓之哀音燎爟火於通夕薤露落而暮日寒元
霜凝而壟草白銘功德於旂常被徽音於鐘石迴天儀
於清廟祔祖考而來格播茂實與英聲鬱氛氲於宗祏
徐陵文帝哀策文曰容車曉駕幄殿晨張旌帷具列
綍翿成行擗蜃輅於丹陛攀龍帷於紫庭趨過窮於屏
闈拜慟感於明靈東京飛其瑞露北陸霣其祥星乃詔
雲臺之史稽採咸池之曲叶大雅於鳴金同藏書於羣
玉其辭曰若水傳帝薰風御民重光所集世載於陳赫
矣高祖悠哉上旻蟬聯寳胄暉煥郊禋我皇誕聖膺此
家慶道主衢罇神凝懸鏡洛書天表河紀靈命納揆馳
芳賓門流詠稽隂克伐震野勤王亳道增搆豳風會昌
言瞻少昊實仗高陽駕彼軫轕清宮未央歡覃兆庶德
洎遐荒穆齊高寢上膳長樂肅肅承顔哀哀薦酌悼園
恭儉章陵謙約大寳崇名無聞改作纂武升歷遺愛實
繁三湘九派沴氣雲昏力折天柱才傾地門甘泉夜照
細柳朝屯谷魅山鬼横流塞源赫赫英謨﨣﨣雄斷遍
行天討無遺神算鬱埽江淮長驅巴漢九夷百越雷随
風渙北俘昆耶西戡伊靬荷負皇極劬勞庶機勤民聽
政旰食宵衣服貴綈皂風移閫闈唐山罷奏濮水韜徽
訪採狂狷搜敡仄微世感中孚民維大畜外戸無閉高
垣奚築降情儒雅凝懷庠塾御廡為歡臨雍彌肅禮兼
三代樂備九成天資武德地照文明墨履斯在幪巾自
清連珠合璧曜爽流精獸舞時豫禽歌頌平帝載維遠
王靈維大候雨占風荒中海外憬彼鞮譯咸承冠帶是
曰君臨斯為交泰白環已賮元珪克禎東河佇揖北狄
思征鉞斧將戒璁珩未鳴星淫去楚日沴悲荆億兆何
釁穹昊遽傾大禹腁胝重華腒腊仰惟勞務同斯違懌
發夢無徵照祈奚益聽茂陵之鐘鼓抱橋陽之劒舄詎
髣髴於宸儀終纏綿於號擗三占以吉四海同奔列&KR0008;
天宇崩號帝閽千門啓於閶闔萬乘警於靈輼槐風悲
於輦道松雨思於郊原鑾旂動而虛蹕宿衛静而空尊
畢陌平夷流山蟠固紀無遷市唐有通樹經白社之脩
塗迴青門之廣路思沛邑以東臨懷周京以西顧機神
不測性道難稱充窮靡寄孺慕奚憑惟封云之與禪肅
遺玉牒之與金繩揚英聲而永久共日月而俱升江
總宣帝哀策文曰望蜃綍而攀摽拜龍菆而慟絶變五
統而淒涼迴三辰而慘切感川岳而地維傾號穹蒼而
天柱折千秋茂德萬世鴻名爰詔掌禮式序英聲其辭
曰媯水樞宿姚墟大虹謳歌承歷揖讓受終重規帝緒
踵武王風名山紀跡清廟𫝊功我后丕承思弘祖業莅
政恭已臨朝凝默煥爛九功葳蕤七德憲章昭著威靈
允塞爰兹發跡天步艱難連華滕衛比譽應韓羽儀戚
右軒冕朝端祈膺當璧繇顯大横延喜授玉告善飛旌
神器有奉性道無名詩頌唐年樂舞姬日仁聲汪濊武
義洋溢理訟總街凝情衢室廵望如禮幽祗咸秩疆垂
叛援關徼虔劉治兵丹浦獲醜青丘屠釣且拔管庫方
搜如龍駕鼓獻雉焚裘天必呈祥地寧愛寳神禽竒獸
嘉榖靈草屈軼抽階飛黃伏皂綺雲舒慶珠星照老廣
敷丘索弘啓膠庠書林吐馥文囿含鏘南洽侯衛北暢
遐荒殷羅自解周圄無傷金英掩色玉牀弗豫天駟摧
鑣王良失御鑄鼎奚益綴衣何處漫漫幽夜冥冥上仙
長違拜日失意祈年寧神卜兆晏駕迴天銅驎感泣銀
海埋田出德陽之廣殿動繁笳之哀囀渡洛水之浮橋
望偃師之近縣背紫陌而未遠隠黃山而不見鐸啓挽
而依依馬嘶風而戀戀平原欲晦落照將垂鳳蓋飄而
水暗鸞蹕聳而山危曳蛇旗之舒卷間翠野之參差鳥
哀哀而驚曙松瑟瑟而吟枝異故鄉之絲竹非舊宅之
塤箎埽秋葉而無盡薦春櫻而願知北邙已謝西陵何
有遠宿蒼梧便乖仁夀聲合韶濩道宣戸牖共瀛海而
恒流並嵩華而莫朽增唐虞世南高祖哀策文曰遠
覽載籍逖聽皇王立德可久應運斯昌天基崇峻帝系
悠長虹耀降祉真氣呈祥蔥珩朱紱熊軾龍章契叶禎
符誕生叡聖彤雲晝聚黃星夕映舒卷潛躍幾深道性
地載天臨日暉川鏡歴試藩岳風移俗正火德云謝羣
龍戰野蚩尤曜旗王良策馬拔山曀日滔天泯夏蕩析
黎元阽危宗社提劒創業仗鉞專征風驅雲動海運天
行伐謀上略制勝神兵尊王踐土復帝夷庚職惟上相
任隆羣辟六階已平四門咸闢殊物顯命彝章典冊錫
重介珪禮優乘石煙雲改色鏞筦變音觀圖受命負扆
君臨仁霑動植化感飛沈殷輅周冕禹迹堯心削觚返
樸抵璧藏金商俗未改遺氛阻亂沙塞虔劉伊瀍叛換
應變雷動乘機電斷十角雲消三川冰泮漸以文教致
諸王道制禮和樂尊儒養老翠鳳栖桐丹魚在藻水浮
元貝階榮朱草威加海外澤被區中要荒合軌鞮譯遐
通沒羽沈浪飛輪駕風眷言釋負有懷高謝倏爾櫟陽
杳同姑射趨詩禮以承天禀義方以成化聿膺景福方
期大年玉几奄及金縢遂騫絶五日之晨省遽千齡而
上仙攀帷扆以孺慕抱劒舄以纏綿曰聖與仁誰前誰
後炎昊無金石之固勲華異松喬之夀孰歴世而長存
惟令名之不朽矧元功與至德冠列辟而為首俾軼五
而登三與造化而長久褚遂良太宗哀策文曰三微
固祉五耀垂文光昭司牧對越唐勲族著玄牡家𫝊縉
雲高祖配天一人有慶大行神武維幾作聖良畫自得
高文成性夙表餘雄先懷友敬蒼兕爰發朱旗首令寰
瀛昏墊關洛荒蕪妖傾地軸盜弄乾樞戎衣光啓霸政
宏謨天兵電埽月陣風驅蚩尤遞翦猰窳咸誅閏位不
虔餘氛興戾先收秦組次焚商袂轉圓上略容光下濟
徙邑垂仁賓門洒惠脩風順軌凝圖奉睿青戾同規元
珠叶契發揮三五聲明遐裔泛野休兵靈臺偃革升巖
藏銑遵河奉璧學肆徐輪丘園散帛就日攸宜如天在
斯刑哀動植化美塤箎樂華曾舉禮葉旁垂沙場罄翦
斗極咸羈狼山入囿潮海歸池東旌若木西旆條支龍
鄉委質烏衣來儀大矣乘時悠哉利見文龜浮沼應龍
在淀潏露飛甘卿雲呈絢松荑望幸瑶華方薦仙丹劒
術星飛告變凝沴氣於升年掩璿暉於離殿崇基永煥
置業方昭遺風餘烈天長地遥想神襟而騰茂縱史筆
而揚翹籠嘉聲於日月終有裕於唐堯又高宗哀策
文曰月瑶誕慶靈丘降祥仙源漢遠聖緒天長繞樞飛
電麗室騰光鳥庭開象龍德含章六藝生知四聰神授
晦迹登序韜光齒胄綴玉詞條緝瓊文囿發揮綠錯牢
籠紫宙鑑符敦敏量本疏通賓門表譽納麓彰功始潛
朱邸或躍青宮夏俞欽德周誦傾風粤自銅闈虔膺寳
命惠霑動植信洎翔泳淳化有敷至仁無競教溢璇㝢
道光金鏡五龍開運六羽昇平西雲應呂南風散絃晷
符羲日蔭廣堯天賁園旌士焚林藎賢濬明上格財成
下濟問寢承親在原申悌戒盈茅宇蠲奢土砌衢室禋
宗雲門饗帝以聖承聖資明嗣明禮崇殷夏樂盛咸英
時和俗泰天平地成永同文軌長垂頌聲德動乾符威
清地紀澄氛禭穴埽沴濛汜推轂六師坐知千里亭毒
寰縣瑩鏡圖史霜戟林聳月旗雲亘疊鼓簫關鳴笳松
磴追凉水殿避暑山楹霞翻浪井樹響層城務簡通三
神凝得一元池肆賞青丘佇逸訪道順風養真乘日拜
牧襄野尊師石室無事無為爰遊爰豫骨域延想汾川
滌慮儀鳳巢阿飛麟在馭火林歸朔燭鄉移曙所冀元
夀齊年紫皇遽脱屣於宸極奄乘雲於帝鄉亘天維而
落構匝日㝢而沈光恭惟聖烈實鏤微衷敬因彤管載
撰元功業彌遥而道彌著時益遠而聲益隆播二儀而
不極横四海而焉窮徐彦伯中宗哀策文曰少典之
子重華之孫珠聮寳系海浸昌源鳳鳥鳴國蛟龍守門
於鑠皇朕赫應成命青靄南浮彤雲北映埽刷中㝢光
亨累聖欽若應天纘戎前慶身佩星斗掌提曦鏡克明
克𩔖允武允文就之如日望之如雲聲中律呂辭含典
墳道懋登庸榮膺繼體位擁青陸業移朱邸春誦夏弦
冬詩秋禮鵬舉提象鸞飛鑿乾蘿圖已御芝璽仍傳拱
默當宁賡歌撫絃堯親更睦媯德逾羶萬寳阜成四門
光闢宵衣若厲道風猶尺野接翹車殿横儒席潤洽泉
魚恩周卉毳鞮譯騖輪要荒走幣削觚反樸寬刑薄税
俗冨京坻人忘疵癘元精備典洪範盈疇將竦華蓋遥
封岱丘厭紫宙之阨僻追白雲之豫遊時若慕於喪妣
道空在於委裘王縉明皇哀策文曰天厭隋亂中原
無主人歸唐德上帝是輔以聖易暴興文繼武義冠殷
湯威包漢祖仰膺歷數光宅區㝢惟皇得一承乾嗣五
赫哉厥初萬物斯覩景龍之際乾儀反坤不利王室將
開禍門呂危劉氏趙啄皇孫我獨仗劒神武斯賁上排
閶闔俯埽軒轅不驚宗廟大造黎元為而不有禮備尊
尊乃奉睿宗爰受寳命問安視膳純孝至敬維城之年
佐潞之政一蓍獻兆百靈翼聖躍馬絶流水不敢競潛
龍變海池亦呈慶有開必先興王之盛誥曰皇帝余倦
於勤往纘丕績以順兆人辭之不可其命維新體乾之
大法土之均臨之以日生之以春九族既睦四門既賓
天通之聖電斷之神求賢簨簴就列縉紳讜言是聽庶
政必親刑措兵弭威加德馴琛賮爭入來自無垠駕鼓
斥駿焚裘棄珍風雨時若京坻相因師於上古思與還
淳然後制禮節焉作樂和焉東祠后土南郊上玄齋祭
陵廟位號山川教戰講武祈農籍田冕旒問俗旌旗幸
邊文物蔽地英聲動天鳳巢麟擾甘露醴泉九尾三脊
朱草飛煙繽紛效祉每歲且千道德洋溢乾坤交泰成
功如何登封於岱才藝餘美帝王之最樂究天人乙夜
慙對文齊日月秋風靡逮推歷正元調律平害札動雲
落弦開葉碎揮琴陋虞教歌輕沛良辰可賞聽政方退
鐘鼓屢陳君臣高會巍巍蕩蕩四十餘載廵省順動西
南奥區命子出震繼明握圖長驅猛士累翦封狐不失
舊物言旋上都離宮就養夀酒多娛習道久矣神仙遠
乎裴士淹肅宗哀策文曰高丘演慶元牝開祥寳歷
攸重靈源自長文昭武穆累聖重光七葉增睿時惟我
皇伊昔休應虹流電驚猗蘭養德叢桂疏榮光含玉理
秀發珠衡辨日多悟朝雲更輕尊師樂業問寢揚名三
善克舉萬邦以貞叶契斷金觀書羣玉性與兼愛道存
濡足詢事考言登庸受籙運符提象輝同偶燭景星耀
芒大風成曲戎羯緣間書稱猾夏轉旆秦川連兵朔野
順時徙邑聿來岐下用翦脩蛇匪勤戎馬輯寧黎庶保
乂宗社赫矣天府於皇樂都瑶壇饗帝璧沼崇儒進善
求瘼明刑恤辜丹巖藏銑綠浦捐珠功宣祀夏道洽歌
虞物莫疵癘人用昭蘇櫟陽先惠棣華增睦冠帶麟洲
賓延鳥服招諫懸鼓誓師推轂禮備樂和遠安邇肅恩
猶覆燾義涵亭毒露臺愛費茅宇蠲奢北薦舂寳南收
若華卿雲聳蓋潏露垂葩畞秀同穎階榮指邪滌慮高
居凝神下濟遠探仙訣深入真諦穆穆頌聲温温愷悌
榮鍾三古牢籠八裔令狐楚憲宗哀策文曰配天惟
唐伊祁同光應道為帝玄元之系聖人有作孝子善繼
顯赫十朝總齊四裔執其大象司彼左契武烈誕敷文
明下濟出潛離隠或躍未融親則磐石封殊翦桐承祧
黃屋主鬯青宮禮樂盡在謳謌薦至軒皇倦勤𫝊付神
器太母侍養親臨寳位怡聲下色先意承志家令敢言
天子屏貴明明出震業業承乾其仁如山其智如泉理
析堅白學探幽潛揮毫霧動掞藻霞鮮所持者儉所寳
者賢刑靡不省賞無不延冕旒迎日珪璧祈年涕謁宗
廟臣朝昊天天縱神聖日躋孝敬鴻名再加寳歷一定
窮人屢賑名士交聘獸愛觸邪草憐指佞梯航修貢鱗
羽遂性河色呈符山聲告慶編書辨謗創殿思政甘節
必稱苦言終聽稜威之遠德政之盛霜雪憲章雷風號
令夏臺齒劒上黨納穽趙際宅心鄴中聽命誰能去兵
王者有征玉壘霧廓金陵鏡清狐鳴上蔡蟻聚東平伏
鑕就戮迴戈受烹始以止殺歸於好生恢恢不失蕩蕩
難名信及隠微道存溥博走馬斯郤昆蟲咸若調其玉
燭徇以木鐸混同車書遠頒正朔範金合土大興太學
清蹕鳴鑾將登高嶽四維既張五刃已藏蠻夷戎羌敢
不來王天下清淨朝廷樂康會冠劒以高宴戱魚龍於
廣場有嚴有翼無怠無荒俗皆臻於夀域人自謂於羲
皇日出入兮安窮極雲飛揚兮無處所瑞方瞻乎鳳來
災忽聞於鸛語謂百年之可卜嗟九齡之不與當凝旒
而下臨奄脱屣以輕舉封人猶祝於南山帝子已號於
北渚神行無方乾健不息物皆被於聖澤人自迷於帝
力巍乎高代之行至矣動天之德後玄壤以長存冠蒼
穹而罔極宋韓琦仁宗哀策文曰惟宋受命與天無
疆藝祖以武底寧四方太宗以文萬邦一王真廟紹隆
赫然其光逮夫仁宗益熾而昌厥生之初上帝惟祜天
日之表振古未覩色出珪璋步嚴龍虎其俾真人來綏
下土元良之建七鬯是主寢門之問惕若文武嗣訓之
循纂承丕緒左右獻言以蒙自處大運歸乾獨化陶甄
進良黜姦始章聖權其仁如天其度如淵其仁伊何得
之自然草秀而茁蟲飛而翾尚不忍傷况吾民焉惠澤
之霈滂洋幅員物無不滋四十二年猗如天兮化功則
全其度伊何汪然莫際巨細必容默分誠偽臣在言職
不知諱忌時肆詆訐衆嫉狂易聖心怡然曰此忠義是
也吾從過焉何戾猗如淵兮是能致治明慎庶獄極於
哀矜惟法所在未嘗妄刑郡邑之吏責之詳平一失入
罪無階顯榮尊為天子以儉為貴崇尚清虚屏斥紛麗
向緣不懌輔臣入視殿幄蕭然茵衾故敝率用繒素了
無文綺衆曰驚嗟上曰何喟吾之受用素止如此是民
膏血烏敢妄費恭事天地孝承祖宗九見圓丘再祗合
宮大祫於廟親藉於東服器精備粢盛潔豐小次不御
秉圭顒顒何必戸曉民胥偃風取士之路務在至公十
二臨軒策之必躬雋髦盡得巖穴幾空有將有相曰功
曰庸眇視三代吾其比崇北胡之強西夏之猘時欲跳
梁恣其貪嗜吾以威懷折其凶銳兩皆摇尾從我羈餌
百蠻梯航琛賮日至禮樂具修干戈不試夫惟立嗣天
下之基前世令王或牽以私事不前定濱於亂危我出
獨斷挺然不疑求賢於宗唯聖是知神器之重其傳有
歸廟社以安生靈以嬉迹其大公堯舜之為昔在人上
必有偏好或樂馳逐或喜征討或務宴游或專營造或
邇聲色或泥丹竈棋弈之工擊拂之妙有一於此下從
而效噫吾仁宗澹無所樂曰吾好者在勤政道日必旰
昃惟先之紹閒時弄翰或隸或草堊帚之埽千竒萬巧
去冬之暮清燕之間再闢天閣詔呼從官親作飛白侍
臣縱觀心合造化生成筆端書幅踰百大均寵頒退坐
羣玉行觴盡歡嗚呼秦漢而下御邦子民夐越三紀纔
聞數君其間治亂以相駮否亨之不醇如仁宗享國之
久而始終太平兮彼安敢望吾之清塵生而無窮者厚
載健而不息者高旻惟至仁盛德與高厚之俱隆兮萬
世巍然而不泯
原諡策齊謝脁明皇帝諡策文曰仰惟早棄萬邦聖列
方遠式遵帝世俾鬯鴻猷咸以為無名以化則言繁莫
宣其道有來斯應則影響庶圖其功所以永言配命寄
心宗極光昭令德允樹風聲伏惟合信四時齊光日月
創保大於登庸通機神於受命因時以惕藉九萬而輕
舉天保既定運四海而高臨及開物成務重維國紐風
行草偃化往如神左賢右戚内樂外禮輯五材以教民
申三驅而在宥用能盛德殷薦美善斯畢皇矣之業既
孚蒸哉之道咸備景化方遠厭世在天龜筮告期遠日
無改仰則前王俯詢百辟累德稱睿允極鴻名增唐
權德輿德宗諡策文曰伏惟德合天地作人父母纂承
光明建用皇極服藝祖神宗之大烈有乾乾翼翼之至
敬敷佑迪哲尊嚴懿恭燭明四極發育萬物濯沐乎仁
澤澄清乎理本洎時有祲沴變生京轂省方展義弘隂
騭之功整旅致誅申震燿之令氛祲滅息侯王軌道丕
冐持載鏡清砥平然後明禋毖祀萬靈以接翕受敷施
九德咸事含弘亭毒以致其和博采虚受以通其志政
刑有箴宸扆有銘煥乎文明之化成也因時創節象卦
設樂薰然中和之被物也去徽號而約已正廟祧而尊
祖九譯通道萬方來庭賓旅焯乎勲籍夷歌陳於樂府
霜露所墜車書大同順氣旁達天休滋至慶霄輪囷德
水清澈三辰秉陽以宣耀百嘉麗地而交感飛走呈祥
肖翹遂性在宥天下二十有七年夫文思光被陶唐之
盛也憯怛忠利虞帝之教也亹亹穆穆周文之業也聰
明神武漢祖之烈也窮古先之大律極帝者之上儀方
將扈升介丘待檢玉牒奄遺天命永棄多方顧惟沖昧
懼忝孫謀君父有命付兹神器虔恭貽訓感慕滋深今
因山既建同軌畢至考稱天之禮稽節惠之法式遵古
義敢薦大名李珏文宗諡策文曰德升上玄功定内
難百辟勸進萬姓樂推洎順人推運嗣統立極凝旒建
大中之道執契弘無為之化聰明天縱孝敬日新翼翼
承九廟之祭蒸蒸奉三宮之養以文思光赤縣以武德
澄滄海慈儉厚下端莊肅物達聰無不察黈纊若不知
成湯之六事罔愆大禹之九功咸序每宰臣伏奏卿士
宴見論道何啻於日旰恤刑已至於歲減大辟諫路深
排倖門危言激訐惟理是聽匪唯納之而又賞之密戚
貴寵惟法是訓匪唯戒之而又繩之禎符秘瑞王者之
所寳郡國承詔寢而不揚鴻名徽號列聖之所重臣寮
抗疏約而不受興起儒術脩明祀事刻經誥於琬琰真
宗廟之琮璜鷄鳴而起孜孜於衆善日入而息矻矻於
羣書敦叙九族厚戚藩之恩協和萬邦惇戎狄之信至
公不私於天性體道必從乎人欲應變懸解知機如神
日者數逢俶擾星有謫見克己脩德側身勵政和人心
以保乂謹天戒而來祥旌别淑慝澄清品流一物失所
必形於睟容百姓未康每勞於聖慮聽政餘力游藝緣
情探二南之風雅窮六義之教化汾水著韻栢梁變體
腴雋人口馨香國風至於出宮人放鷙鳥大官節重咏
之膳外府減任土之貢日月臨照天地含弘肖翹蠢蠕
樂生遂性稽帝王之能事鄙封禪之虚美超邁三五度
越聖賢繇是四夷八蠻罔不庭九州六合罔不順在宥
天下十有五年於戱身居九重心遍萬㝢日用憂濟時
臻治平形悴神勞至於大漸夫諡者行之迹號者功之
表採鴻生鉅儒之議從公卿庶尹之請考彼古道易兹
大名對越昊穹式揚徽烈元袁桷英宗諡策文曰伏
以瑶圖纘緒神已御於鼎湖玉冊揚休禮宜陞於太室
悼降年之不永儼立政以如新爰述徽猷以傳信史欽
惟皇帝文明天縱剛健日嚴辨奸邪於嗣位之初彤庭
祗畏廣儀注於熙朝之際清廟肅雝絶封勑以杜憸人
申憲章以勵多士罸兹無赦令必惟行君臨三載而有
成知周萬物而莫隠豈運逢艱否大命靡終然號謹追
崇尊名是著伏惟炳靈有赫歆格無違祔於新宮以妥
以宜劉賡睿宗諡策文曰伏以詣泰壇而請命有稱
天以誄之文薦清廟而致嚴蓋古昔相承之典剛辰爰
卜遺美載揚欽惟睿宗孝友温恭聰明濬哲屬我家肇
造於朔土佐聖祖遄征於四方逮天討之奉行致皇威
之遠暢金源假兩河之息天水渝通好之盟遂移秦隴
之師粤有褒斜之舉既平南鄭順流而東再涉襄江自
天而下乃眷三峰之捷實開萬世之基唇既亡而齒則
寒虢可伐而虞不臘適英文之違豫圖中夏之底寕毋
作神羞請以身代爰俟金縢之啓已知寳祚之歸迪我
後人紹兹明命徽稱顯號雖已擬諸形容玉檢金泥尚
未遑於潤色伏惟端臨扆座誕受鴻名億萬斯年永錫
繁祉王構世祖諡策文曰臣聞繼志述事非篤孝無
以盡其誠表行誄功非定諡無以稱其實肆邦彝之具
舉維天道之協從欽惟先皇帝膺籙受圖體元立統蚤
從藩邸茂著徽稱為治之基有常經國之略則遠役用
衆智獨斷於衷總攬萬幾如指諸掌内朝廷外侯牧等
威迭降罔不適中先教化後刑名本末相循亦皆有序
在御迨踰於三紀推尊合冠於百王若夫惠及困窮恩
加降附慎終如始每存好仁之心保小以仁特示包荒
之量擴盛猷之鴻鬯沛膏澤之醇醲方其泰運漸亨戢
濟多難離綱復綴混一四方傳檄而氛祲開渙號而方
維定乾旋坤轉不足以喻其機雷厲風飛不足以比其
捷至於嘉言博采惟典謨訓誥是師諸藝畢延盡隂陽
圖緯之學考音律以創字畫參古今以制禮儀振耀威
靈肅陳兵衛白旄黃鉞持則親廵犀甲雕弧止於不用
其聖德弗可及已神功蔑以尚焉蓋文之所加者深武
之所服者大是用升崇吉祔揆卜剛辰伏惟睿靈俯垂
昭鑒思皇多祐錫羡無疆張士觀成宗諡策文曰臣
聞稱天以誄表名實之至公法日而名庶形容之可擬
維帝王之有諡蓋今古之彝章欽惟皇帝禀上哲之資
撫重熙之運當裕考龍升之後承世皇燕翼之謀武威
肅鎮於遐荒文德誕敷於華夏業業謹盈成之戒愉愉
盡孝敬之誠罷勤遠之兵邊釁弭而苗頑格遣直指之
使皇澤宣而民瘼除九族形敦睦之風萬國洽隆平之
治爰酌奉常之義用昭告祔之文伏惟睿靈在天孚鑒
逮下茂膺典冊錫羡邦家又仁宗諡策文曰臣聞觀
其諡而知其行著王者之丕稱禋於廟而誄於郊實邦
家之彝典維天地之大莫能擬議而臣子之情宜極形
容爰體至公式揚景鑠欽惟皇帝聰明冠古勇智自天
初大德之陟遐生内釁於不測乃從潛邸獨運聖謨正
神器於幾危定乾維而重構豐功盛烈奮立一時偉望
英聲揚溢四海尋被武皇之歴試納於大麓以弗迷由
母弟之懿親膺元良之重寄取法裕廟主鬯之道隆奉
養東朝因心之孝至及嗣歷服益見猷為月恒日升廓
昭代文明之治海涵春煦推聖人博愛之仁至於敦勸
農桑不嗜田獵每覆奏於庶獄必惻怛於宸衷肇設制
科以待天下之士特旌死節以勵天下之忠臨御十年
始終一德身衛斯文而不倦人由其道而莫知克謹持
盈諒多遺美屬升崇於吉祔用祗薦於鴻名上以慰在
天之靈下以協造庭之請虞集明宗諡策文曰臣聞
統必有宗生嘗得以致其讓廟必有主歿思所以尊其
名稽古考文宜先錫誄欽惟先皇帝夙秉勇智惟時元
良體𫝊次之成言避謳歌而逖出雖身居絶域多歴於
歲年而義動遠人樂為之先後德威孔著未堪大業之
艱貞事變匪常猶閔生靈而慎動庶來蘇於徯戴爰戡
定以奉迎已謹清宮俄虚黃屋臣民寡祐永遺惠澤之
敷施天日有臨尚想神明之如在禮嚴升祔誠備顯揚
伏冀睿慈俯回歆假克綏丕祚垂裕無疆明(闕撰人姓名)
太祖諡策文曰臣聞俊德贊堯重華美舜禹湯文武列
聖相承功德兼隆咸膺顯號欽惟皇考統天肇運奮自
布衣禮樂文章垂憲萬世德合乾坤明同日月功超千
古道冠百王伏惟聖靈陟降隂騭下民覆燾無極與天
常存又(闕撰人姓名)成祖諡策文曰臣聞聖神之德如天
地之化至妙莫測至大難名然皇有羲軒之稱帝有堯
舜之號皆本謨烈表於萬年恭惟皇考體天之心弘天
之道具大而能化之聖存妙不可知之神統理萬邦仁
育庶類並乾坤之發育同日月之照臨廣大而高明剛
健而不息揚神武以靖亂宣文教以興治篤繼志述事
之孝兼創業守成之績典章之備集百王之成朝貢之
臻極八紘之遠道泰時康於兹二紀隆功盛德宜薦尊
稱伏惟聖靈在天昭明有赫垂裕後嗣咸被家國於萬
萬世與天無極又(闕撰人姓名)仁宗諡策文曰臣聞名以
表實號以昭行惟古聖神道德之盛不可名言而伏羲
神農黃帝堯舜皆因治化之隆必崇顯大之號恭惟皇
考躬上聖之資藴太和之德剛健中正廣大仁明久正
儲闈嗣履帝位欽若天道憲章祖宗誠孝通於神明皇
恩被於普率丕顯文化一新德政如陽春之施如日月
之行哀矜庶獄民用不犯敬脩武事不厲而威外順内
安邦以寧謐天下歸戴如慈父母聖德神化宜薦尊號
伏惟聖靈在天昭鑒於下佑我子孫爰暨黎庶億萬萬
年永隆洪祚
增碑明宋訥歴代帝王廟碑曰兩儀判而人極立大統
建而君道明粤自上古神聖繼作代天理物以開萬世
太平之治故天地以之而位四時以之而序萬物以之
而育大經大本以之而立盛德相繼傳至於今欽惟聖
天子受天明命肇脩人紀以建民極纘皇帝王之正統
衍億萬年之洪基稽古定制作廟京邑以祀歴代帝王
重一統也謹拜手稽首言曰維帝王功德於昭于天宜
有清廟以宅神展敬歴世以來祀典斯闕三皇五帝祭
於四𩔖僅見於周而堯舜禹湯發迹肇基及所經歴之
地或有祠焉遣使致祭後世有之至於合廟京國歲脩
享禮古未之聞皇上定鼎江左治功既成神人洽和禮
樂明備凡朝祀之瀆禮不經謟祀非法者一切去之正
名定統肇自三皇繼功相比德相侔列像於庭金玉其
相衮冕焜煌聚精會神咸宅於兹每歲春秋二仲諏日
誓士上御宸極制命大臣齋明承祀籩豆靜嘉粢盛豐
潔告充告碩神格洋洋所以推惟本始式昭曠典者至
矣其三年則命官奉香幣詣陵寢具儀物以時致享又
以昭聖顯靈而示不忘也嗚呼天生民而立之君所以
靖亂也康濟天下阜成兆民而登之仁夀之域者皆以
奉若天道而已是故前乎三代之官天下者天也後乎
三代之家天下者亦天也皇帝王之繼作漢唐宋之迭
興以至於元皆然混一寰宇紹正大統以承天休而為
民極右之敘之不亦宜乎秦晉及隋視其功德不能無
媿故黜而不與是可見皇上敦名實重理道崇德報功
大公至正之心直足以度越百皇垂憲來世永永無斁
謹為銘曰惟皇作極克配天地丕昭盛化以正大位皇
道而皇帝道而帝歴夏商周三王迭繼熙熙皥皥同底
於治於赫漢祖寬而有制光武奮興炎靈用熾唐興晉
陽遂有神器太宗重光力行仁義明明有宋其德克𩔖
暨於元氏而亦用乂豐功茂德後先輝賁翼翼斯宮有
侐而閟貌像既嚴皇靈斯莅享祀苾芬儀文孔備陟降
在庭神之攸暨祚我皇明以克永世原後魏温子昇
舜廟碑曰懷山不已龍門未闢大道御世天下為公感
夢長人明敡仄陋釐降二女結友九男執耜歴山耕夫
所以讓畔施罟雷澤漁父於是讓川亦既登庸以之納
麓九官咸事百揆時叙有大功於當世集歷數而在躬
受文祖之命致昭華之玉班五瑞於羣后禋六宗於上
玄舞干戚而遠夷賓棄金璧而幽靈應青雲浮洛榮光
塞河符瑞必臻休祥咸萃以君人之大德為帝王之稱
首陟方之駕遂往蒼梧之窆不歸爰自先民實存舊廟
既緝葯房遂鎮瑶席龍駕帝服蓋依稀於慕舜交鼓絙
瑟實髣髴於聞韶其辭曰虹氣降靈姚墟誕聖樹隂未
徙帝圖已定乃賓四門以齊七政天眷功高民歸德盛
治既蕩蕩化亦巍巍南風在詠西環有歸嶷山永逝湘
水長違靈宮肅肅神館微微增元鄧文原禹廟碑曰
淛河之東有山鬱蒼鎮於南土夷視崇岡昔帝會同圭
璧斯皇翩其飈馭若帝陟方若彼橋山弓劒是藏維是
横流潰潰懷襄燥川靜谷成賦定疆帝躬菲惡俾民樂
康鑄鼎象列謨訓範防功加九有道尊百王世嚴秩祀
登薦肅將牧臣有惕顧視榛荒乃堂乃構邃宇周墻吉
蠲來享雲旆龍章繄帝贊育時厥雨暘物消疵癘歲詠
茨粱永佑皇圖儲慶發祥即山勒銘德遠彌光崔融
啓母廟碑曰窮聖神備道德滋萌元氣開闢太初此乃
天皇氏之所以應乎天也依土地明神靈駕六羽而上
騰度九州而下濟斯乃人皇氏之所以應乎人也造書
契教畋漁合五緯而節四時登九天而𩔖萬物斯羲皇
氏之所以制人法也務播植該變通嘗藥以救兆人聚
貨而交天下斯神農氏之所以興人利也振夔鼓載龍
旂天則玄女授符帝則黃神降斗此則軒轅氏之所以
除人害也原後漢班固高祖泗水亭碑曰皇皇炎漢
兆自沛豐乾降著符精感赤龍承鬿流裔襲唐末風寸
木尺土無竢斯亭建號宣基維以沛公揚威斬蛇金精
摧傷涉關凌灞受爵漢中勒陳東征剟禽三秦陳張畫
策蕭勃翼終出爵褒賢列土封功炎火之德彌光以明
源清流潔本盛末榮序將十八贊述股肱休勲顯祚永
永無疆於皇舊亭苗嗣是承天之福祐萬年是興蔡
邕光武濟陽宫碑曰王室中微哀平短祚姦臣王莽偷
有神器十有八年罪盈惡熟天人致誅帝乃龍見白水
淵躍昆滍破前隊之衆殄二公之師收兵略地經營河
朔於是羣公諸將據河洛之文協符瑞之徵僉曰歷數
在帝踐阼允宜乃以建武元年六月即位于鄗縣之陽
五成之陌祀漢配天不失舊物享國三十年方内
乂安蠻夷率服廵狩泰山禪梁父皇代之遐迹帝者之
上儀罔不畢舉道德餘慶延於無窮先民有言曰樂樂
其所自生而禮不忘其本是以虞稱媯汭姬美周原皇
天乃眷神宮實始於此厥跡藐哉所謂神麗顯融越不
可尚小臣河南尹鞏瑋来在濟陽顧見神宮追惟桑梓褒述
之義用敢作頌其辭曰赫矣炎光爰曜其暉篤生聖皇
貳漢之微稽度虔則誕育靈姿黃㜸作慝簒握天機帝
赫斯怒爰整其師應期潛見扶陽而飛禍亂克定羣兇
殄夷匡復帝載萬國以綏廵於四岳展義省方登封降
禪升於中皇爰兹初基天命孔彰子子孫孫保之無疆
增明陳經邦世宗神功聖德碑曰粤自生民以來歴
𨕖羣辟統有全宇惟三五功德烺烺炳炳照竹帛而垂
霄壤迄今可知己嗣是英君間作或以勲名顯或以德
文著罕覩其兼即兼焉亦卑而鮮隆駮而寡粹竟不能
與上世者方軌而馳則信乎聖王之難也惟天純祐我
有明篤生神聖昌中興之運惟我世宗肅皇帝起自藩
服應運握符恢帝緒拓皇圖緯經隂陽闔闢天地至道
淵博駿烈紛綸即能言之士莫克躬稱殫述矣臣叨被
眷遇侍陛戟贊帷幄日久竊伏覩帝之聖神天縱之也
中正純粹乃位天德仁明而武衆善備焉故其攬萬幾
也事成於獨斷議定於立決鑒先朝之失凡厥積蠧宿
弊為天下患者芟夷抉剔靡有遺伏睿謨坐制萬里北
顧而邊塵淨南伐而海波謐即孔稱巍乎之功書頌承
哉之烈不足多矣迺若宅心純穆典學緝熙左右陟降
參九元之上祁寒暑雨屬奥渫之下永年至孝實通神
明而敬一聖學直遡唐虞心法於數千載而與之冥契
由斯以談帝德則又磅礴乎兼容幷包渾淪乎參天貳
地即諸書所稱曰廣運曰丕顯者何以加焉用是登我
道化保世滋大者四十五年於兹而遺聲餘烈將億萬
世是頼夐淩超絶振古耀今蓋自三五而降功德幷茂
未有及我肅皇帝者也猗與盛哉臣不自量竊援古義
勉極模擬少述聖美於萬分之一謹拜手稽首作辭曰
天眷我明聖主乃生於戱世宗既聖既神鳳翔郢都龍
興漢水邇踐王猷遐追帝軌晉明出地乾健純天學包
伊洛理析幽元訏謨宏深睿思横溢文武弛張神行莫
測先朝委柄下弄天網世宗曰嗟亟正我邦大業在予
予敢不慎銳意中興登於嘉靖神凝治道恭默以思講
筵朝御書幄宵垂維敬維一聖學之基作箴自省千聖
是師孝大尊親禮嚴事父曠典肇新鴻儀聿舉慈宸上
仙經天悼慕迨彼純山六飛躬赴深知稼穡小人之依
大田歲籍方社時祈一精格帝五氣循期沴弭封滌和
苕濯枝幾務獨親威權由己賞不棄遐刑不阿邇如日
之照如風之行端居龍見淵嘿雷聲邊塵暫警羽檄孔
棘赫然一怒蹤潛喙息蠢兹島夷毒我東南天戈一指
莫我敢當泮水陳俘我亭虚堠魚服櫜弓虎皮卷胄台
階以正皇路以平上恬下熙時靡有爭凡此神功越此
聖德蕩蕩巍巍濯濯赫赫萬世承流首正仰則穹壤悠
悠視此貞石
御定淵鑑𩔖函卷四十三
