欽定四庫全書
御定淵鑑類函卷三百四十二
居處部三(殿儉)(制造落成)(奢燒焚)
殿一
增釋名曰殿典也說文曰殿堂之高大者也蘇氏
演義曰殿共也取衆屋擁從如軍之殿漢書曰丹地
以丹泥塗殿上地也莊子曰入殿門不趨顔師古
曰古者屋之高嚴通呼為殿不必宫中也西京賦注
曰天子殿高九丈階九齒各為九級原風俗通曰殿
堂象東井形刻作荷菱荷菱水物也所以厭火摯虞
决疑要注曰凡大殿乃有陛堂則有階無陛也左墄右
平者以文甎相亞次墄者為階級也九錫之禮納陛以
登謂受此陛以上殿增摯虞次疑要注曰殿堂之上
唯天子居牀其餘皆鋪幅席席前設筵几天子之殿東
西九筵南兆七筵
殿二
增玉海曰秦孝公強盛時大築冀闕由是天子殿初見
商子定分篇臣侍殿上兵陳殿下後載史記荆軻傳大
抵秦制也原秦始皇本紀曰始皇作前殿阿房東西
五百步南北五十丈上可以坐萬人下可以建五丈旗
增郭憲洞冥記曰景帝坐崇蘭閣見赤氣如煙霧來
蔽戶牖上有丹霞蓊鬱而起乃改崇蘭閣為猗蘭殿
原漢書曰漢宣帝幸河東之明年鳳凰集上林乃作鳳
凰殿以答嘉瑞增拾遺記曰漢成帝好夕出遊幸造
飛行殿方一丈選羽林之士負之以趨原漢書曰班
伯少受詩於師丹大將軍王鳳薦伯召見宴昵殿中誦
說有法拜為中常侍時上方向學鄭寬中張禹朝夕入
說尚書論語於金華殿中詔伯受焉東觀漢記曰明
帝欲起北宫尚書僕射鍾離意上書諫出為魯相後起
德陽殿殿成百官大會上謂公卿曰鍾離尚書若在不
得成此殿范曄後漢書曰中平三年復修玉堂殿
漢宫典職曰德陽殿周旋容萬人激洛水於殿下三
輔宫殿名曰未央宫有麒麟殿椒房殿又曰長樂宫
前殿宣德殿通光殿高明殿漢宫閣名曰長安有臨
華殿神仙殿臯門殿朱鳥殿增城殿宣室殿永明殿鳳
凰殿飛雲殿昭陽殿鴛鴦殿鈞臺殿合歡殿蕭何曹參
韓信並有殿洛陽故諸宫名曰洛陽南宫有玉堂前
殿却非殿銅馬殿敬法殿清凉殿鳳凰殿嘉德殿黃龍
殿翔平殿竹殿魏志曰青龍三年秋洛陽崇華殿災
改名九龍殿魏略曰青龍二年起太極殿戴延之
西征記曰太極殿上有金井欄金博山金轆轤蛟龍負
山於井上又有金獅子在龍下增齊書禮志曰魏文
修洛陽宫室權都許昌殿狹小元日於城南立氊殿青
帷以為門原洛陽宫殿簿曰明光徽音式乾清暑暉
章含章建始仁夀宣光嘉福百福芙蓉九華流圃華光
流光(並殿名)楊龍驤洛城記曰顯陽殿北有雲氣殿
案叙倉頡篇曰殿大堂也商周以前其名不載按史記
秦始皇始作前殿漢書則有甘泉函德白虎金華諸殿
漢宫又有大夏長秋朱鳥玉堂銅馬諸殿後漢書有温
明(在邯鄲)陽安華光諸殿洛陽宫殿簿有魏太極九龍芙
蓉九華承光諸殿漢晉春秋有景福(在許昌)聽政(在鄴)諸殿
晉宫閣名有靈圃百子虞泉清冥諸殿歷代殿名或沿
或革唯魏之太極自晉以降正殿皆名之增晉書曰
張駿霸西河於姑臧起謙光殿畫以五色飾以金玉窮
盡珍巧四面各起一殿東方曰宜陽青殿南方曰朱陽
赤殿西方曰政刑白殿北方曰元武黑殿周書曰宗
懍名重南土江陵平與王褒等入關世宗即位與褒等
在麟趾殿刊定羣書數蒙宴賜隋書宇文愷傳曰時
上北巡愷造觀風行殿上容侍衛者數百人離合為之
下施輪軸推移倏忽有若神功唐書曰蘇世長侍宴
披香殿酒酣進曰此煬帝作耶何雕麗若此帝曰卿諫
似直然詐也豈不知此殿我所營乃曰煬帝耶對曰臣
但見璚宫瑶臺非受命睈人所為帝益重之又曰太
宗謂侍臣曰今天下無事惟須守此成功以養百姓因
詣殿而言曰安百姓者如造此舍經始斯畢安可改移
若易一榱增一瓦良工揮墨搖其梁棟取壞益多景
龍文館記曰中宗令諸學士入甘露殿其北壁列書架
架前有銀硯碧鏤牙管銀函盛紙通鑑曰開元十三
年上與中書門下及禮官學士宴於集仙殿上曰仙者
憑虚之論朕所不取賢者濟理之具今與卿曹合宴宜
更名曰集賢泊宅編曰唐含元殿前龍尾道凡詰曲
七轉由丹鳳門北望宛然龍尾下垂於地會要曰開
元十六年唐昌公主出降有司進儀注紫宸殿行五禮
右補闕施敬本等上疏曰紫宸殿者漢之前殿周之路
寢陛下所以負黼扆正黃屋饗萬國朝諸侯人臣至敬
之所猶元極可見不可得而升也金鑾密記曰天寶
初賀知章見李白文歎曰子謫仙也言於元宗召見金
鑾殿論當世事長安志曰天寶六載改温泉為華清
宫殿曰九龍以待上浴曰飛霜以奉御寢曰長生以備
齋祀會要曰德宗謂裴延齡曰所居浴堂殿一棟將
壓念易之未得也延齡請以本分錢治殿數十猶不乏
况一棟哉唐書曰李絳常盛夏對延英殿帝汗浹衣
絳欲趨出帝曰朕宫中所對惟宦官女子欲與卿講天
下事乃其樂也通鑑曰楚王希範作九龍殿刻沈香
為八龍飾以金寶長十餘尺抱柱相向希範居中自為
一龍其幞頭展角長丈餘以象龍角春明退朝錄曰
宋朝文德殿曰外朝凡不釐務官日赴焉是謂常朝垂
拱殿曰内朝宰臣以下并武班日赴焉是謂常起居每
五日文武朝官并赴内朝謂之百官大起居聞見前
錄曰太祖受命之初即遣使圖西京大内按以改作旣
成坐萬歲殿洞開諸門端直如引繩歎曰此如吾心小
有邪曲人皆見矣玉海曰太宗於禁中建清心殿藏
圖籍以資游覽視朝之暇日讀太平御覽三卷有蒼鸛
飛止殿之鴟尾逮掩卷而去翼日語侍臣宰相宋琪曰
好學所感也綱目曰仁宗皇祐元年御寶岐殿觀刈
麥謂輔臣朕作此殿不欲植花卉而歲以種麥庶知稼
穡之不易也宋史曰大慶殿設祈福道場高若訥奏
曰大慶殿非行禮不御非法服不坐國之路寢也豈可
聚老釋為瀆慢哉太清樓侍宴記曰會春閣下有殿
曰玉華玉華之側有御書殿榜曰三洞瓊文之殿玉
海曰淳熙四年召侍讀史浩錫宴澄碧殿抵莫送以金
蓮燭宿玉堂直廬又曰孝宗皇帝闢便殿於禁垣之
東名曰選德規模樸壯為陛一級中設漆屏書郡國守
相名氏羣臣有圖方略來上可采者棲以壁以備觀覽
遼史營衛志曰四時各有行在之所謂之巴納冬巴
納南有省方殿北有夀寧殿皆木柱竹榱以氊為蓋彩
繪韜柱錦為壁衣加緋繡額又以黃布繡龍為地障忩
槅皆以氊為之傅以黃油絹遼史曰睈宗詔翰林待
詔陳升寫南征得勝圖於上京五鸞殿攬轡錄曰金
朝北京營制宫殿其屏扆窗牖皆破汴都輦致於此汴
中宫匠有名燕用者製作精巧凡所造下刻其名及用
之於燕而名已先見金史五行志曰大定五年大安
殿楹産芝其色如玉又世宗紀曰大定七年敕有司
於東宫凉樓前增建殿位孟浩諫曰皇太子雖為儲貳
宜示以儉德不當與至尊宫室相侔乃罷之元掖庭
記曰元肇建内殿制度精巧題頭刻螭形以檀香為之
螭頭向外口中銜珠下垂珠皆五色用綵金絲貫串負
柱融滚霞紗為猊怒目張牙有欲動之狀瓦滑琉璃與
天一色朱砂塗壁務窮一時之麗殿上設水精簾階琢
龜文繞以曲檻皆白玉石為之又有紫檀殿以紫檀香
木為之光天玉德七寶瑶光通雲凝翠廣寒等殿不能
一一數也輟耕錄曰大明殿乃會朝之正衙也皆青
石花礎白玉石圓磶文石甃地上藉重茵丹楹金室龍
繞其上元史英宗紀曰至治二年詔畫蠶麥圖於盝
頂殿壁以時觀之故宫遺錄曰新殿後有水晶二圓
殿起於水中通用玻瓈飾日光回彩宛若水宫從信
錄曰吳元年新殿成制皆樸素命博士熊鼎類編古人
行事可為鑒戒者書於殿壁曰前代宫室多書繪畫今
書此以備朝夕省覽豈不愈於丹青乎又曰永樂十
五年建北京奉天殿乾清宫越六日督工陳珪等奏二
處卿雲呈彩五色輪囷變化卷舒彌滿殿間卿雲内又
出五色瑞光團圓如日正當御座終日不收遵聞錄
曰文皇將營北京宫殿時有神木出四川馬湖山中命
禮部尚書潘賜齎香帛往答神休聞山呼聲者三賜歸
奏上命立石記之春明夢餘錄曰皇極殿九間中為
寶座座傍列鎮器兩壁列大龍櫉中貯三代鼎彛每遇
正旦冬至睈夀則御焉翰林記曰宣德三年召尚書
蹇義等同遊東苑前至一殿金碧焜燿其後瑶臺玉砌
環植花卉前有二石左如龍翔右若鳳舞奇巧天成
殿三
原敬法含章(東觀漢記曰明德馬皇后嘗有不安時在敬法殿東廂上令太夫人及兄弟得)
(入見極洛陽宫殿簿曰太殿近含章殿)增城疏圃(上詳殿二疏洛陽宫殿簿曰圃殿)
(在華林園中)飛羽披香(廟記曰飛雨殿或云飛羽殿飛又曰長安有披香殿鴛鴦殿)
(翔殿)聽政宣德嘉德徽音九華百福式
乾清暑(以上並詳殿二)玉堂銅柱(漢宫閣名曰長安有玉堂殿銅柱殿)
景福延休(洛陽宫殿簿曰永寧宫有景福殿安昌殿延休殿)實實耽耽
(廣大也耽大夏耽)離宫便殿(離宫别館三十六所)輪奐欒櫨(禮美)
(哉輪焉奐焉)宣室重橑(漢宣室在未央宫中蓋在前殿之側橑音老今館舍一邊虚)
(加木為兩下)宸居祕宇雲構金鋪增交泰合
歡(會要曰天寶十載造交泰殿成等黃圖曰武帝時後宫有增城合歡殿)䳨儀麟德
(通鑑曰漢主聰為劉后起䳨儀殿於會要曰元和十年閱新作指南車記里鼓車麟德殿)飛雨
含風(飛雨前漢殿名見飛羽注名會要曰翠微宫正門北開曰雲霞門視朝殿翠微殿寢殿名含)
(風殿)銅馬金鸞(銅馬後漢殿名見殿二僊六典曰紫宸殿之北元武門内有居拾翠碧)
(羽金鸞等殿)朱雀赤烏(山堂肆考曰漢宫有大夏長秋朱雀飛雲昭陽諸殿又曰吳)
(孫皓以赤烏見起赤烏殿)麗正端明(集賢注記曰麗正殿在東宫正殿崇教殿之北光天)
(殿之南相五代史曰劉昫以端明殿學士拜入謝端明殿時以為榮)玉虹金露(大都)
(宫殿考曰方壺殿右為吕公洞洞上數十步為金露殿由東而上為玉虹殿)武德文思
(許敬宗傳曰顯慶元年奉詔於武德内殿撰東殿新書玉海曰隋有文思殿)結綺凝芳
(俱隋殿名見玉海)蕙草桂華(蕙草前漢殿名桂華隋殿名見玉海)題版
書屏(世說補曰太極殿始成王子敬時為謝公長史謝送版使王題之王有不平色謝後見王曰題之上)
(殿何若昔魏朝韋誕諸人亦自為也王曰魏柞所以不長謝以為名言玉海曰治平三年改清居殿曰欽明)
(命直龍圖閣王廣淵書洪範一篇於屏)校經對策(山堂肆考曰麟趾殿在西安府城中)
(漢明帝嘗集公卿有文學者八十人於此刊校經史漢書曰成帝召直言之士杜經詣白虎殿對策)
請雨拜日(周舉傳曰陽嘉三年三輔大旱天子露坐德陽殿東廂請雨金史禮志曰大定十)
(八年帝拜日於仁政殿)釦砌珠櫳(劇談錄曰含元殿國初建造鑿龍首岡以為基趾彤)
(墀釦砌高五十餘丈垂高齋詩話曰催起五門金鎖猶三殿珠櫳)臥簷袒幘(雜五行志)
(宋武帝女夀陽公主人日臥於含章殿簷下梅花落公主額上馬援傳曰建武四年囂使援奉書洛陽援至)
(敕令中黃門引入時上在宣德殿南廡下袒幘坐)梅梁樟柱(金陵覽古曰孝武太元三)
(年僕射謝安作新宫太極殿欠一梁有梅木流至石頭城下因取用之畫梅花于梁上以表瑞焉因名梅梁殿)
(木山堂肆考曰陳高祖作太極殿少一柱忽有樟大十圍長四丈餘自流於陶家渚遂取以造殿)移
仗報班(元史本傳曰仁宗將即位廷臣用皇太后旨行大禮於隆福宫法駕已陳矣張珪言當御)
(大明殿帝悟移仗大明齊歐公詩曰衙排當殿報班)鵠立鴟鳴(東坡詩曰侍臣鵠立)
(通明殿明草木子曰至正戊申九月有一餓鴟鳴端殿上帝命善射者射之終莫能中)原虹亘
梁虬負檐壯王室廓帝居增垂玉鉤飛金
屑(東坡詩曰小殿垂簾白玉鈎金金史曰海陵營南京宫殿徧傅黃金間以五彩屑飛空如落雪)
焚錦繡設氍毺(玉海曰開元二年焚錦繡珠玉於前殿西京雜記曰温室以椒塗壁被)
(之文繡香桂為柱設火齊屏風鴻羽帳規地以罽賓氍毺三輔黃圖注云温室殿武帝建冬處之温煖也)
出綠槐降朱李(歐公詩曰行殿峩峩出綠槐前梁任昉述異記曰魏文帝安陽殿天降)
(朱李八枚啖一枚數日不食)紅躑躅金琅璫(廖凝詩曰紅躑躅繁金殿暖碧芙蓉)
(笑水宫秋風杜詩曰夜深殿突兀動金琅璫)設紗帷施絳帳(穆帝紀曰永和元年)
(皇太后設白紗帷於太極殿抱帝臨軒集元帝紀曰有司嘗奏太極殿廣室施絳帳帝曰漢文上書皂囊為)
(帷遂令冬施青布夏施青綀帷帳)棲窈窕畫神仙(西京雜記曰漢掖庭有月影臺)
(雲光殿九華殿鳴鸞殿不在簿籍皆繁華窈窕之所棲宿焉南史曰齊東昏為潘淑妃起神仙永夀玉夀三)
(殿皆匝飾金玉其玉夀中作飛仙帳四面繡綺窗間盡畫神仙)接龍津臨瑶水(晏元)
(獻詩曰水晶宫殿接龍津水馬汝驥詩曰鳳殿臨瑶)鑄四鐘立二鶴(宦者傳曰)
(靈帝鑄四鐘皆受二千斛垂於玉堂及雲臺殿前右費文憲公摘稿曰講殿中范金為二鶴立於左)
閱名花觀瑞穀(玉海曰祥符四年召輔臣於講武殿後閱名花至金鑾殿召坐出再幸西)
(京記示之元又曰天睈八年八月於眞殿觀瑞糓)神光降甘露零(合壁事類曰漢)
(成帝元始四年行幸甘泉郊泰畤神光降於紫殿雪會要曰武德九年甘露降於中華殿之桐木泫如冰以)
(示羣臣)奏絲竹置鼓吹(天中記曰貞觀二十年七月宴五品以上於飛霜殿絲竹)
(遞奏羣臣上夀賜綾錦畫齊書曰武穆裴皇后傳云寵姬苟昭華所居夀昌殿南閣置白鷺鼓吹二部)
居貴嬪宴命婦(山堂肆考曰晉舊有昭陽顯陽二殿太皇太后所居永明中無太后羊貴)
(嬪居昭陽西范貴嬪居昭陽東及又曰唐高宗開耀元年春正月以立太子宴百官命婦於宣政殿)
秉筆入脫舄登(官志曰起居郎舍人秉筆隨宰相入殿若仗在紫宸内閣則夾香案分立)
(殿下直第二螭首皇吾學編曰建文元年大祀天地於南郊始奉太祖高帝配帝脫舄登大祀殿秉圭奠瓉)
造銅儀授玉冊(會要曰開元十三年新造銅儀成命之曰水運渾天俯視圖置於武)
(成殿前以示百寮上又曰大中三年復河湟追尊順憲謚至冊日御宣政殿授玉冊於太尉)種花
柳植槐楸(合壁事類曰唐殿廷間多種花柳故杜詩云退朝花底散歸院柳邊迷又曰宋惟)
(植槐楸鬱然有嚴毅氣象)設宫垂列庭實(禮志曰射前一日大樂令設宫垂之樂鼓)
(吹令設十二按於射殿之庭貢會要曰建中二年正月朔御含元殿四方獻列為庭實)原杏梁
藻梲朱薨青甃彤軒紫柱文榱華梁壯麗之
規飛動之勢增三間四表八維九隅(靈光殿賦注室每三)
(間則有四表四角四方為八維兼中央為九)張禹說書揚雄待詔(說書注見)
(上文揚山堂肆考曰承明殿在未央宫漢成帝時有薦雄文似相如者上召雄待詔承明之殿)金
芝九莖神雀五采(漢書曰金芝九莖産於函德殿洞池中又曰宣帝時雀五采以萬)
(數集甘泉太畤殿中)華光侍講宣室受釐(楊賜傳曰建寧初靈帝當受學詔大)
(傅三公選通尚書桓君章句夙有名者三公舉賜侍講於華光殿漢書曰文帝思賈誼召之入見上方受釐)
(宣室因感鬼神事以問鬼神之本)比四部書設十部樂(禇無量傳曰開元中)
(詔無量等於乾元殿整比四部書利通鑑曰貞觀十六年薛延陀眞珠可汗請使其姓實設納幣及獻饌上)
(御相思殿大饗羣臣設十部樂)雕梁綺棟鏤檻雲楣(大業雜記曰大業初造觀)
(風行殿三間兩厦丹柱赤壁雕梁綺棟一日之内嶷然峙立見者駭為神異又曰乾陽門内有乾陽殿文㮰)
(鏤檻欒櫨百重楶栱千搆雲楣繡柱華榱碧檔窮軒甍之壯麗)蛟龍負山鶺鴒棲
木(注見上文殿天中記曰明皇天性順睦時有鶺鴒千數集麟德廷木翔棲浹日魏光乘作頌以為天子)
(友悌之祥)珠窗網戶玉除彤庭(南史曰宋永初所居唯稱西殿及孝武更造正)
(光玉燭紫極諸殿雕欒綺節珠窗網戶西都賦曰玉除彤庭)燃燈奉觴濡紙繼
燭(蕭后傳曰開成中正月望夜帝御咸泰殿燃燈作樂迎三宫太后奉觴進夀玉海曰唐學士多對浴堂)
(殿李絳之極陳中官柳公權濡紙繼燭皆此地也)崒若日觀呀為天門(李華)
(含元殿頌)列髹彤之繡桷垂琬琰之文璫烈若鉤星
在漢煥若雲梁承天(何晏景福殿賦)擢一榦於千木規
大壯於喬枚飛重簷以切霞炯素壁以留日捧
帝座于三辰銜天街之九達騫龍首而張鳳翼
岌樹顚而崒雲末(以上并見唐李華含元殿賦)原順晦明而朝啓
夕閉易寒暑而夏凊冬温增堯茨不剪衢室之工
猶興舜門旣開總章之閣聿闢(江鼎鎮皇極殿賀表)穹棟雲
連閶闔洞開於黃道朱甍星列鉤陳環映於紫垣(張維)
(機皇極殿賀表)
殿四
增劒履上殿(史記曰蕭何劒履上殿)前殿受策(朱博傳曰拜於前殿延登受策)
設樂陽明(會稽典錄曰嚴遵字子陵建武五年詔召遵設樂陽明殿命宴會暮留宿其夜客星)
(犯天子宿)臨冠小侯(馬防傳曰馬鉅為常從小侯肅宗以鉅當冠親御章臺下殿陳鼎爼自臨)
(冠之)通經釋義(漢書曰章帝集學士於白虎殿通經釋義)法太極(水經注曰魏明)
(帝上法太極於洛陽南宫起太極殿於漢崇德殿之故處注太極殿周制路寢也)評尚書奏
事(山簡傳曰泰始初黃門侍郎王恂庾紀始於太極東堂評尚書奏事)集瑶山玉彩(太子)
(弘傳曰龍朔元年命賓客許敬宗等即文思殿集瑶山玉彩)一殿三面(兩京記曰三殿者麟)
(德殿也一殿而有三面故名)大同玉芝(舊紀曰天寶七載三月大同殿柱生玉芝有神光照)
(殿)延英巡對(唐書曰德宗日御延英殿詔百司長官二員言闕失謂之巡對)握髮
殿(宋陸游老學庵筆記曰錢王名其居曰握髮殿吳音握惡相亂錢塘人遂謂其處曰此錢大王惡發殿也)
試八陣圖(玉海曰慶歷元年試楊偕所陳龍虎八陣圖於崇政殿)未喻通明
(翊里傳曰張守直朝玉皇大殿覩其扁曰通明不曉其旨因焚香告曰通明之義竊所未喻敢祈直教眞君曰)
(玉帝上昇金殿殿之光明照於帝身身之光明照於金殿光明通徹故號通明)方裀朵殿(遼史)
(曰凡御宴官卑地坐殿中方䄄之上其不應升殿者則賜坐左右朵殿)國號年號先見
(春眀夢餘錄曰遼之正殿曰洪武元之正殿曰大眀後之國號年號先見扵此誰謂非定數也)乞存
殿名(野獲編曰太祖初定大朝會正殿曰奉天殿世宗更其名曰皇極而華蓋殿曰中極謹身殿曰建極)
(蓋取洪範之義議者以為洪範更有六極意義不美請改仍舊號大宗伯高儀以為皇考所定且遺詔中多所)
(釐正獨不及殿名乞存之以表三年無改之義)環轉如蓋(甫田集曰承光殿在太液池上圍以)
(甕城殿構環轉如蓋一名圓殿中有古栝數百年物也)藏龍舟鳳舸(金鼇退食筆記曰自)
(瓊華島東麓過石橋循岸數百步有水殿二深十六間藏龍舟鳳舸)
殿五
增詩梁簡文帝侍宴林光殿詩曰芳年留帝賞應物動
天襟挾苑連金障分衢度羽林帷宫對廣掖層殿邇高
岑風旗争曳影亭臯共生隂林光初堕蔕池荷欲吐心
沈約侍林光殿曲水宴詩曰宴鎬鏘玉鑾遊汾舉仙
軷榮光泛彩旄修風動芝蓋淑氣婉登晨天行聳雲旆
帳殿臨春籞帷宫繞芳薈漸席周羽觴分墀引廻瀨穆
穆元化深濟濟皇階泰將御遺風軫遠侍瑶臺會劉
孝綽侍華光殿曲水宴詩曰薰祓三陽暮濯禊元已初
皇心睠樂飲帳殿臨春渠豫遊高夏諺凱樂盛周居復
以焚林日丰茸花樹舒羽觴環階轉清瀾傍席䟽妍歌
已嘹亮妙舞復紆餘九成變絲竹百戲起龍魚陳張
正見重陽殿成詩曰周王興路寢漢后成甘泉共知崇
壯麗迢逓與雲連抗殿䟽龍首峻陛激天泉東西跨函
谷左右矚伊瀍百常飛觀竦三休複道懸拱烏遥造日
攑虬遠架烟雲棟疑飛雨風忩似望仙玉女臨芳鏡金
璫映彩椽梅梁横發蘂藻井倒披蓮雲光開御宿佳氣
屬祈年霜雁排空斷寒花映日鮮負扆憑霄極台司列
象躔登臺諠大厦御氣響鈞天北斗承三獻南風入五
弦鸞歌鳷鵲右獸舞射熊前翔鶤仰不逮燕雀徒聫翩
隋煬帝乾陽殿受朝詩曰新邑建嵩嶽雙闕臨洛陽
圭景正八表道路均四方碧空霜華净朱庭皎日光纓
珮既濟濟鐘鼓何鍠鍠文戟翊高殿彩眊分修廊原
江總侍宴瑶泉殿詩曰水亭通枍詣石路接堂皇野花
不識采旅竹本無行雀驚疑欲曙蟬噪似含凉何言金
殿側亟奉瑶池觴又侍宴臨芳殿詩曰鍾箭自徘徊
皇堂薦羽杯橋平疑水落石迥見山開林前暝色静花
處近香來西嵫傷撫夕北閣濫遊陪增牛弘乾陽殿
受朝應詔詩曰恭已臨萬㝢宸居御八埏作貢菁茅集
來朝圭黻連司儀三揖盛掌禮九賓虔重欄映如壁複
殿繞非烟唐李嶠甘露殿侍宴應制詩曰月宇臨丹
地雲忩網碧紗御筵陳桂醑天酒酌榴花水向浮橋直
城連禁苑斜承恩恣歡賞歸路滿烟霞宋之問麟趾
殿侍宴應制詩曰北闕層城峻西宫複道懸乘輿歴萬
戶置酒望三川花柳含丹日山河入綺筵欲知陪賞處
空外有飛煙杜甫宣政殿退朝晩出左掖詩曰天門
日射黃金榜春殿晴薰赤羽旗宫草霏霏承委珮爐煙
細細駐遊絲雲近蓬萊常五色雪殘鳷鵲亦多時侍臣
緩步歸青瑣退食從容出每遲又紫宸殿退朝詩曰
戶外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞高閣報天顔有喜近臣知
宫中每出歸東省會送䕫龍集鳳池宋汪元量萬安
殿夜直詩曰鳳啣紫詔下雲端千載眀良際遇難金闕
曉眀天表近玉堂夜直月光寒宫衣屢賜恩榮重御宴
時開禮數寬却憶元都人去後桃花零落倚闌干眀
楊基奉天殿早朝詩曰雙闕翬飛紫蓋高日華雲影映
松濤萬年青擁連枝橘千葉紅開並蒂桃仗以玉龍銜
寳玦珮將金兕錯銀刀乍晴風日忻妍美闔殿齊穿御
賜袍又曰錦襠繡帽列金撾玉節龍旂拱翠華甘露
欺霜凝紫液卿雲如蓋結丹霞鶯聲近隔宫中柳駿騎
遥穿仗外花聖主直教恩澤遍香羅先到小臣家文
徵眀清虛殿詩曰漢王游息有離宫璅闥朱扉迤邐通
别殿春風巢紫鳳小山飛澗駕晴虹團雲芝蓋翔林表
噴壑龍泉轉地中簡樸由來堯舜事故應梁苑不相同
又承光殿詩曰小苑平臨太液池金鋪約戶鏁盤螭
雲中帝座飛華蓋城上鈎陳繞翠旗紫氣曾廻雙鳳闕
青松猶有萬年枝從來清蹕深嚴處開盡碧桃人未知
增曲唐劉長卿昭陽曲曰昨夜承恩宿未央羅衣猶帶
御爐香芙蓉帳小雲屏暗楊柳風多水殿凉
增賦漢班固賦(西都)曰爾乃正殿崔嵬層構厥高臨乎未
央經駘盪而出馺娑洞枍詣以與天梁上反宇以蓋載
激日景而納光神眀欝其特啓遂偃蹇而上躋軼雲雨
於太半虹霓廻帶於棼楣雖輕迅與僄狡猶愕眙而不
能階攀井幹而未半目眩轉而意迷捨櫺檻而郤倚若
顛墜而復稽魂怳怳以失度廵廻途而下低既懲懼扵
登望降周流以彷徨步甬道以縈紆又杳窱而不見陽
排飛闥而上出若遊目於天表似無依而洋洋原後
漢李尤德陽殿賦曰開三階而參會錯金銀於兩楹入
青陽而窺總章歴戶牖之所經連璧組之潤漫雜虬文
之蜿蜒爾乃周閣廻匝峻樓臨門朱闕巖巖嵯峨槩雲
青瑣禁門廊廡翼翼華蟲詭異密采珍縟達蘭林以西
通中方池而特立果竹欝茂以蓁蓁鴻鴈沛裔而來集
德陽之北斯曰濯龍葡萄安石蔓延蒙籠橘柚含桃甘
果成叢文㮰曜水光映煌煌王延夀魯靈光殿賦序
曰魯靈光殿者蓋景帝程姬之子恭王餘之所立也遭
漢中微自西京未央建章之殿盗賊奔突皆見隳壊而
靈光巋然獨存意者豈非神眀依憑支持以保漢室也
賦曰瞻彼靈光之為狀也則嵯峨㠑嵬峞巍㠥&KR1976;吁可
畏乎其駭人也岧嶤倜儻豐麗博敞洞轇轕兮其無垠
也於是乃歴夫太階以造其堂俯仰顧盻東西周章彤
彩之飾澔澔涆涆流離爛漫素璧暠曜以月照丹柱歙
赩而電烻鴻爌熀以爣閬飋蕭條以清冷動滴瀝而成
響殷雷應其若驚耳嘈嘈以失聽目矎矎而喪精駢密
石與琅玕齊玉璫與璧瑛於是詳察其棟宇觀其結構
規矩應天上憲觜陬倔佹雲起嶔崟離樓三間四表八
維九隅萬楹叢倚磊砢相扶爾乃懸棟結阿天忩綺疏
圓洲方井反植荷渠發秀吐榮菡蓞披敷綠房紫的窋
䆛垂珠雲楶藻梲龍桷雕鏤飛禽走獸因木生姿朱鳥
舒翼以跱衡騰蛇蟉虬而繞榱白鹿孑蜺扵欂櫨蟠螭
宛轉而承楣狡兔跧伏扵柎側猿狖攀椽而相追胡人
遥集扵上楹儼雅跽而相對神僊諤諤扵棟間玉女窺
忩而下視圖畫天地品類羣生雜物竒怪山神海靈寫
載其狀託之丹青千變萬化事各繆形随色象類曲得
其情上紀開闢邃古之初五龍比翼人皇九頭伏羲鱗
身女媧蛇軀洪荒樸略厥狀睢盱漸臺臨池層曲九城
屹然特立的爾殊形高經華蓋仰看天庭飛陛揭孽緣
雲上征中坐垂景俯視流星千門相似萬戶如一巖突
洞出逶迤詰屈周行數里仰不見日魏何晏景福殿
賦曰立景福之祕殿備皇居之制度爾乃豐層覆之耽
耽建高基之堂堂羅疏柱之汨越肅坻鄂之鏘鏘飛簷
翼以軒翥反宇䡾以高驤遠而望之若摛朱霞而曜天
文近而察之若仰崇山而載垂雲爾乃開南端之豁達
張筍簴之輪豳華鐘杌其高懸悍獸仡以儷陳爾其結
構則修梁彩制下褰上竒桁梧複疊勢合形離赩如蜿
虹赫如奔螭皎皎白間離離列錢晃光内照流景外烻
金楹齊列玉舄承跋青瑣銀鋪是為閨闥温房承其東
序凉室處其西偏開建陽則朱炎豔啓金光則清風臻
清露瀼瀼渌水浩浩樹以嘉禾植以芳草悠悠元魚㿥
㿥白鳥爾乃文以朱綠飾以碧丹點以銀黃爍以琅玕
清風萃而成響朝日曜而增鮮韋誕景福殿賦曰瞻
大厦之穹崇結層構而高驤修棟廸以虹指飛甍竦而
鳳翔榱桷駢逼以星羅軒檻曼延而悠長伏應龍扵反
宇乘流蘇以飄揚扵是周覽升降流目評觀叢楹負極
飛檻承&KR2013;桁梧綺錯楶梲鱗攅芙蓉側植藻井懸川望
舒凉室羲和温房元冬則煖炎夏則凉總寒暑扵區宇
制天地之隂陽又有外城金狄詭貎殊姿列於應門肅
有容威若乃離殿别館粲若列星安昌延休清宴永寧
美百號之特居嘉休祥之令名步雕輦以逍遥時容與
於蘭庭又有教坊講肆才士布列新詩變聲曲調殊别
吟清商之激哇發角徵與白雪音感靈以動物超世俗
以獨絶然後御龍舟兮翳翠蓋吳姬櫂歌越女鼓枻詠
採菱之清謳奏渌水之繁會夏侯惠景福殿賦曰周
步堂宇東西眷盼彩色光眀粲爛流延素壁暠瀁赫奕
倩練爾乃察其竒巧觀其微形嶔岑紆曲盤牙欹傾或
夭矯而雲起或詰曲而鐶縈衆木附枝以連注欒梧倚
亞而相經若乃仰觀綺忩周覧菱荷流彩的皪微秀發
華纖莖葳蕤順風揚波含光内燿婀嫋紛葩曾櫨外周
榱桷内附或因勢以連接或邪詭以盤構扵是乎飛閣
連延馳道四周高樓承雲列觀若浮挹朝露之華精潄
醴泉之清流宋孝武華林清暑殿賦曰若夫瑶榭未
清瓊室流炎薰風夕烈熾景晨嚴高巒廢駕遊衢輟驂
思延寒扵夏堂豈徒聞扵遺籍伊凉燠之可變粤在今
之猶昔密眄林梁側眺池籞起北阜而置懸湖㳂西原
而殿清暑編茅樹基採椽成宇轉流環堂浮清浹室闢
西櫺而鍳斜月高東軒而望初日粤乃炎精待戒青祗
將畢濯禊在辰風光眀密婉祥鱗扵石沼儀瑞羽扵林
術浮觴無届展樂有時惟歡洽矣含歌受辭歌曰山懷
風兮谷吐泉清潭邃兮遠氣宣符深情兮應遥心促千
里兮測雲天劉義恭華林清暑殿賦曰構禦暑之清
殿傍側景之西岑列喬梧以蔽日樹長楊以結隂醴泉
湧扵椒室迅波經扵蘭庭叢芳芝以争馥合百草以競
馨飾丹壤以和璧加疏楯以連城至扵朱眀在運欝夕
囂晨寒堂凉結清觀風臻覧茲宇之靈緯啓聖情以寤
神豈宣曲之妄擬焉甘泉之足陳何尚之華林清暑
殿賦曰逞綿亘之虹梁列雕刻之華榱網戶翠錢青軒
丹墀若乃奥室曲房深沈冥密始知易循終焉難悉動
微物而風生踐椒塗而芳溢觸遇成宴暫遊纍日却倚
危石前臨濬谷終始蕭森激清引濁湧泉灌扵階戺遠
風生扵楹曲暑雖殷而不炎氣方清而含育哀鵠唳暮
悲猿啼曉靈芝被崖僊華覆沼增唐李白眀堂賦曰
勢拔五嶽形張四維軋地軸以盤根摩天倪而創規樓
臺崛岉以奔附城闕嶔崟而蔽虧珍樹翠草含華揚蕤
目瑶井之熒熒拖玉繩之離離㨖華蓋以儻漭仰太微
之參差擁以禁扃横以武庫獻房心以開鑿瞻少陽而
舉措採殷制酌夏步雜以代室重屋之名括以辰次火
木之數壯不及奢麗不及素層簷屼其霞矯廣厦欝以
雲布掩日道遏風路陽烏轉影而翻飛大鵬横霄而側
度近則萬木森下千宫對出熠乎碧光之堂炅乎瓊華
之室錦爛霞駮星錯波沏颯蕭寥以颼飀窅隂欝以&KR0808;
密含佳氣之青蔥吐祥烟之欝嵂九室窈窕五闈聫綿
飛楹磊砢走栱夤緣雲楣立岌以横綺綵桷攅巒而仰
天皓璧晝朗朱甍晴鮮頳欄各落偃蹇霄漢翠楹廻合
蟬聫汗漫沓蒼穹之絶垠跨皇居之太半遠而望之赫
煌煌以輝輝忽天旋而雲昏廹而察之粲炳煥以照爛
倏山訛而晷換跨蓬壺之海樓吞岱宗之日觀猛虎失
道潜虬蟠梯徑通天而直上俯長河而復低玉女攀星
於網戶金娥納月扵璇題藻井綵錯以舒蓬天忩赩翼
而銜霓李華含元殿賦曰丕赫哉如俯如跂若會若
離森修邃以窅徼怳嶪騀而巖巍謂衝飈激海兮漩&KR1343;
淪以無底奔雷觸山兮掉巚㟧而傾㩻石鮫拖首扵堂
廡狀出雲而撑鬐嵩高之制靈邱上盤隣斗極之光曜
邇天漢之波瀾密鑿枘之吞吐吸山藂而水攅建升龍
之大旆邈不至扵階端峥嶸孱顔下視南山炤燭無間
七耀廻環㰹欱赫以突兀攄閎弘以蕭摋捧帝座扵三
辰衝天街扵九達進而仰之騫龍首而張鳳翼退而瞻
之岌樹顛而崪雲末嶷兮峨峨巨鼇載仙山而出滄波
劃兮煌煌燭龍拆穹穴而臨北方排層城而廓帝居豁
閶闔而面蒼蒼左翔鸞而右棲鳳翹兩閣而為翼環阿
閣以周墀象龍行之曲直夾雙壺之鴻洞啓重閨之呀
赩趨堂塗而未半望宸居而累息惟上帝之欽眀爰聽
政而崇德去雕璣與金玉絀漢京之文飾熾丹艧扵崚
嶒抗重霄而競色若乃紫微晨曀彤墀夜眀雲薄萬栱
風交四榮冬止其陽則釋裘而燠夏休其奥則捐絺以
清旂獵風而振響葉墜露而成聲懸櫨駢湊竦柱奔列
複檻層綴高忩景爇黭日翳而罘連曤天開而中絶形
持神而欲離足慺步而將跌貯昭訓之崇崇瞵光範之
揭揭樊鑄明光殿粉壁賦曰煥北極而開瓊室激南
風而生玉塵月桂低檐失蟾暉扵五夜御柳垂砌惹絮
色扵三春達上下而眀眀通晝夜之杲杲日昃之後慰
天勤而暝遲夙興之時副聖恩而曙早信可大而可久
實永堅而永好懿夫榮雖待畫飾不至驕挺嶪岌以莫
變洞閎華而自昭可使楚客具瞻羞持練而稱獻荆人
仰止恥懷寳而來朝豈止光動玉戶氣射金屋秋露懷
慙冬霜自伏蛾眉夜侍意瑶臺之已升玉顔曉臨若瑞
雲之相逐而已哉宋劉攽鴻慶宫三聖殿賦曰絜百
圍而置楹兮度千仞以架棟擇一木扵萬章兮顧餘羡
者猶衆般倕&KR1725;人之儔獻巧而林林兮莫不心兢而賈
用亘長廊其如城兮闢重門其似洞欒拱粲其如星兮
侏儒屹其承重闔隂房之密静兮雖六月其必寒闢陽
榮之敞麗兮蓋中夜而已旦陟廣除而徑上兮每百尺
而一級歴青珉之瑩滑兮曾不得而側立顧風雨之在
下兮足以避夫燥溼良非人之力所為兮宜鬼神之攸
集眀李若琳三殿鼎新賦曰宸居端拱穆然深思爰
似爰續爰度爰蓍順四序以向方拓兩儀而宏規揭八
表以提綱凖九垓而布維粲星分扵箕宿映黃道之赫
曦魁竒&KR1976;𡻭斷名材扵地脉晶熒磊磈&KR1263;竒石扵厜㕒
輦載旁午舟運充斥紛河輸而海會肆丘藴而嶽積雷
動雲興紜紜絡繹乃羲和告良營繕計畫匠人運斤圬
人削墨精論巧思殫時力作蟻聚蜂萃砯砯磕磕巋壯
麗扵崇朝覩崔峗扵信宿其正殿則皇極之尊嚴是萬
國所朝宗而一人所臨軒也屹中天以欝起抗浮雲而
上征激日景以納光耀丹碧扵紫清含靈曜以欲翔望
北辰而高興其中曰中極桁梧綺錯欒櫨横施懸綵虬
於修梁躍蒼龍而觺觺瓌譎屈竒澔澔陸離或先勞以
乍息或居安而慮危其後曰建極詰曲兮邃宇奥突兮
祕室暑不溢燥寒不加栗璧璫星明華欀玉瑟木化螭以
紛挐櫺棲雲而成矞或退思以恭默或召論乎丞弼莫不
肅肅彧彧亭亭翼翼甫車以文昭武成之崱屴廓以左闕
右闕之博敞簉天關以益崇耀祥光而熿熿空彩映罘
罳之玲瓏日華射旋題以激盪神□□扵顧盻睫周流
而矘□扵時萬象維新三光以爽麗丹霞扵碧霄𣪚紫
烟扵蒼莽
增序唐王勃乾元殿頌序曰宸規相宅考周舊扵靈都
睿覧思和獲秦餘扵正殿羣臣列陛奏蕭相之遺模天
子臨軒採荀卿之故事炎洲八桂簉仙栱扵林衡層畎
五松委靈材扵梓匠衢宫記範萬機抗九五之尊海孽
移琛千欒省十家之費飛廉卷藹徹烟極而浮甍屏翳
收津劃星墟而置𣙗瑶階百雉光懸寳露之壇瓊壁萬
尋影綷崇霞之閣拖虹梁而四注星漢虧扵上榮叠雲
棟而三休寒暑隔扵中霤雕楣鶴企沓勢分規繡桷虬
奔殊形别起圓璫布藻罄羽璧扵狼泉方鏡披蓮孕化
璣扵蜃浦芝樓對幄重𫝊五日之風芸閣列錢彩鍜三
旬之霧文疏罩迴隂兔息肩扵綺寮翠幌籠霄陽烏鎩
翼扵珠網豐隆按節下複撩而司階列缺施鞭代叢楹
而假道温房停幸煦芳景扵佳辰凉室乘閑凛徂飈扵
火序金鋪夕照若帝圃之輝瓊英寳綴晨懸類阿房之
聚銀燭
增頌唐王勃乾元殿頌曰望雲裁構籠霄建宇方鏡星
離圓璫月聚梓匠傾思林衡授矩畫栱棲烟文軒架雨
芝房叠翠桂廡流丹霞張萬戶霧葺千欒重扃駐燠洞
牖棲寒神加有叙貺入無端
原銘後漢李尤德陽殿銘曰皇穹垂象以示帝王紫微
之則弘誕爾光大漢體天承以德陽崇弘高麗苞受萬
方内宗朝貢外示遐荒陳徐陵太極殿銘曰夫紫蓋
黃旗揚都之王氣長久虎踞龍蟠金陵之地體貞固天
居爽塏大寢尊嚴高應端門仰模營室歸扵有德譬彼
河圖𫝊我休眀義同商鼎太極殿者法氐象亢王者之
位以尊左平右墄天子之堂為貴往朝煨燼多歴年所
世道隆平宜其休復監軍鄒子度啓稱即日忽有一大
梓柱從流來泊在後諸岸嵯峨容與若漢水之僊槎搖
漾波濤似新亭之龍刹孤拔靈山允彰天貺昔梁氏承
聖將圖繕修東虜窺江西胡犯蹕定之方中亟興師旅
揆之以日輒有災故是知秦人所止實漢祖而為宫吳
都佳氣乃元皇而斯宅千櫨赫奕萬栱峻層植綠芰而
動微風舒丹蓮而制流火甘泉遠望觀正殿之峥嶸函
谷遥看美皇后之佳麗信可以齊三光而示宇宙會萬
國而朝諸侯爰命微臣乃為銘曰雍畤相望參差未央
偃師迴顧崔嵬德陽高捫太乙正睹瑶光峩峩靈柱赫
赫流樟美矣宫室佳哉令日御扆垂旒當朝靖蹕樂偹
韶夏禮兼文質帝旅無諠王旗斯謐肅肅卿士邕邕承
弼漢座雕屏周人檻櫺城隅有勒殿省皆銘况復皇寢
宜昭國經方流典訓永樹天庭沈炯太極殿銘曰臣
聞在天成象紫宫所以昭著在地成形赤縣居其區宇
太極殿者資兩儀之意焉大壯顯其全模土圭測其正
影周曰路寢漢稱前殿雖名號參差其實一也主上未
眀求衣日旰忘食堕樂壊禮造次留神漢陛秦除莫不
葺復而此殿興造累歲未成外遘戎機内憂民力劬勞
深慮荏苒移時至陳永定六合既清五體稍備雕楹玉
舄華榱璧璫揆之有日而猶缺一柱楩楠豫章地淪外
寇楚材晉用非復我求既而新亭前江有流查甚壯盤
根錯節枝葉蔥蒨津人以聞正堪時用扵是將作受詔
冬官奉職百工並作屢降乘輿匠石磨礱必經天旨儉
而不固泰而不奢億兆填填而樂成也曾未數旬焕然
雲構昔晉朝繕造文杏有闕梅梁瑞至畫以標花自是
迄今又獲神物即樟樹焉殿之某間即某柱是也銘曰
軒轅狹堂夏后卑宫文來質往蹇産彌崇體制八都開
茲萬戶灼爍雄梁徘徊大廡璧月宵懸卿雲晝聚豈伊
闓陽飛來應柱嘉辰令月新寢告成青槐赤棘郎將思
兵翠被負扆百辟公卿鐘鼓八佾簫韶九成庸臣再拜
天子萬齡
增記眀宣宗廣寒殿記曰萬歲山在宫城西北隅皆竒
石積疊以成左右二道宛轉而上飛樓複閣廣亭危榭
東西拱向最高者為廣寒軼雲霞納日月天下之偉觀
莫加扵此矣
原表梁王筠上太極殿表曰四海為家義存威重萬國
來朝事惟壯觀憲北辰之居所正南面之尊貴繡栭鏤
檻延曜光輝虬柱虹梁杳冥雲霧非許鄴之敢倫豈雍
豫之能擬且工徒樂業庶民自競一勞永逸不日而成
信可以宴饗百神朝覲羣后者矣臣過荷寵榮禄秩優
潤謹率丹欵上夫一千不足微申鳬躍伏深慙悚增
宋李劉賀皇帝御殿表曰祕殿鼎新昭鴻名而日揭宸
居離麗肅龍衛以天臨風來南面之薰星拱北辰之所
恭惟陛下體元居正圖大宅中福庶民以是訓之彛寧
萬國以惟和之政盡力致孝既卑夏禹之宫修政禳災
復考宣王之室棟取諸壯蔀轉而豐鸞聲既便扵觀旂
鶴駕仍通扵問寢誕敷文德聿觀舞羽扵兩階載纘武
功式燕躋堂之萬夀
增文元徐世隆廣寒殿上梁文曰析木星躔臨士馬雄
強之地瓊華仙島營帝王遊豫之宫蓋因前代規模便
有内都氣象逮至干戈之載戢始令棟宇之量修壯未
央而襲秦風鄙蕭相重威之設葺九成而捐隋制慕唐
王去泰之心即廣寒之廢基應清暑之故事敬涓榖旦
爰舉柏梁敢陳工誦之言庸代子來之詠虞集東宫
正殿上梁文曰玉册金文既正重離之位桂宫蘭殿載
新洊震之居蓋將别冡嫡以繋人心所以敞儲闈而貳
宸極扵是少府獻圖冬官督役僱僦盡出内帑經費不
煩大農萃楩柟豫章之材罄般輸梓匠之技規模素定
斤築隆施繡桷華榱拱星辰扵閶闔飛橋複道接雲氣
扵蓬萊
宫殿制造
原層構瑰材增大修大營大治大起(通鑑書法)
(曰作宫必書重民力也是故魏書大營宋書大修齊書大治皆罪之也惟眀帝大起北宫繼書罷之為美辭)
原崇制規遵王度增藻廉訴由余笑(詞林海錯曰漢)
(武帝宴羣臣扵未央殿見梁上一老翁放杖稽首而不言東方朔曰此水木之精名曰藻廉夏巢幽林冬潜深)
(河陛下日造宫室斬伐其居故來訴耳襲大唐新語曰張元素諫修洛陽宫疏曰役瘡痍之人亡隋之弊願)
(陛下思之無為由余所笑)原晝參中景夜考極星萬載不傾
一勞永逸時維農隙民自子來增有司按圖
後宫付式(宋史曰建隆三年令有司繪洛陽宫殿按圖修之命韓重贇董其役遼史曰聖宗)
(仁德皇后蕭氏嘗以草莛為殿式密付有司令造清風天祥八方三殿既成益寵異)取材廢第
市木藍田(會要曰貞觀二十一年公卿上言請修廢太和宫厥地清凉可以清暑詔從之遣將)
(作大匠閻立德扵壊順陽王第取材瓦以建之包山為苑自栽木至設幄九日畢工因改為翠微宫唐書曰)
(太宗謂侍臣曰朕頃覧劉聰傳聰將為劉后起䳨儀殿廷尉陳光達諫聰大怒命斬之劉后手疏啓請甚切聰)
(怒觧而甚愧之人之讀書欲廣聞見然非知之難也朕近扵藍田市木將别為一殿取制兩儀仍搆重閣其木)
(已具遠想聰事斯作遂止)扼吭奪食勞民費財(元史陳祖仁傳曰帝欲修上都)
(宫殿工役大興祖仁上疏曰今四海未靖倉庫告虚乃欲驅疲民以供大役廢耕耨而荒田畝何異扼其吭而)
(奪其食以速其斃乎作又列傳曰會次三皇后殂命工部撤行殿車帳皆新之員外郎策丹未即興工省臣)
(責問之策丹入對曰皇后行殿車帷尚新若改作之恐勞民費財必欲捨舊更新則大眀殿乃自世祖所御列)
(聖嗣位豈皆改作乎帝大悦)原周室百堵並作漢宫千門洞開
將侔大壯之象必考定星之期雖欲克壯宸居
亦可式遵時制
宫殿奢
增飄沙握土(博物志曰夏桀之時為長夜宫扵深谷之中三旬不出聽政其後大風飄沙一)
(夕填此宫谷石魏春秋曰黃初元年文帝愈崇宫殿雕飾觀閣取白英及紫石英五色大石扵太行榖城之)
(山扵時百役繁興帝躬自握土率羣臣三公以下莫不展力)漆瓦花鑷(後趙錄曰石季)
(龍遷都鄴太武殿東西宫皆漆瓦金璫銀楹金柱珠簾玉壁窮極伎巧西京雜記曰德陽殿上設九金龍皆)
(銜九子金鈴五色流蘇𢃄以綠紋紫綬金銀花鑷每好風日幡旐光影照耀一殿鈴鑷之聲驚動左右)
原詭漢制跨周法(漢詭制建章宫千門萬戶)增窮伎巧極華
麗(吳志曰後主起新宫扵太初之東制度尤廣又大開苑囿起土山作樓觀加飾珠玉製以竒名又開城北)
(渠引後湖水激流入宫内廵遶堂殿窮極伎巧功費萬計金史曰海陵營南京宫殿一殿之費以億萬計成)
(而復毁務極華麗)麝塗壁湯為泥(綱目曰齊永元二年大起芳樂玉夀等殿以麝)
(塗壁刻畫裝飾窮極綺麗作又曰齊主盛修宫苑窮極壯麗夜則然火照寒則以湯為泥)原丹
楹刻桷峻宇雕牆(𫝊魯莊公丹楹刻桷御孫諫曰侈惡之大也大禹誡)後
無以加人為則苦(漢書蕭何修未央宫上怒其壯麗何曰天子以四海為家非壯麗何)
(以重威且無令後世有以加也人史記由余謂秦穆公曰使鬼為之則勞神矣使為之則苦矣)夏
桀瑶臺殷紂瓊室秦始阿房漢武建章土無
舊質木失本形木衣綈錦土被朱紫(文選)為之
者勞居之者逸增鑿池築山疏巖剔藪(通鑑曰唐太宗)
(修洛陽宫將作大匠竇璡鑿池築山雕飾華靡上怒遽命毁之免璡官房琯傳曰玄宗數廵幸廣温泉為華)
(清宫詔琯經度驪山䟽巖剔藪以為天下游觀)銅溝玉鑑雕櫳綺忩(梁任昉述)
(異記曰吳王夫差别立春霄宫為長夜之飲又扵宫中作海靈館娃閣銅溝玉鑑室之楹檻珠玉飾之西元)
(集曰承光殿前循東水滸半里崇闢廣砌中一殿碧瓦穹窿如蓋天貫以黃金雙龍頂纓絡懸綴雕櫳綺忩朱)
(楹玉檻八面旋匝曰崇智殿)原極棟宇之規陋百王之制增
函藍田之璧飾洞光之珠(函璧見前總載所引漢書仙傳曰燕昭王得洞光)
(之珠以飾宫王母三降其地名曰洞宫)原雖表萬乘之尊恐勞兆人
之力
宫殿儉
原夏禹闔閭(卑宫室壇室不崇)無觀不陋(晉文無觀臺榭儉而不)
(陋)增樸桷素題(綱目發眀曰昔唐堯居帝位茅茨不剪樸桷不斲素題不枅)
緝蒲編竹(春秋注曰公子圍在會特緝蒲為王殿屋屏蔽以自殊異王弇洲四部稿曰晉南)
(渡都建康朝宴所臨止東西二堂宫門之外編竹以為儲胥而已)誓草葺茅(草木子曰)
(元世祖思創業艱難植青草扵大内丹墀之前謂之誓儉草會要曰南風門東殿名暉和殿正殿瓦覆餘皆)
(葺之以茅意在清潔務從儉約)原茅不翦木無雕(堯茅茨不翦土階三尺木無)
(雕鎪足以避燥濕)增崇聖德敦淳化(吾學編曰吳九年中書省議親王宫飾彩)
(上曰惟儉養德惟侈蕩心茅茨卑宫堯禹以崇聖德阿房西苑秦隋以失人心諸子方及冠年去朕左右豈可)
(使美麗蕩其心志采宋史曰張觀嘗因奏事白上曰陛下務敦淳化殿宇飾皆撤去之惟尚樸素天下幸甚)
(願器用亦從純儉上善之)行節儉戒虛華(大訓記曰上以大内宫殿新成制度不侈)
(甚善因謂侍臣曰人主嗜好所繫甚重躬行節儉足以養性崇尚侈靡必至喪德故凡有興作必度量再三不)
(得已而後為之為之未嘗過度必金史世宗紀曰世宗謂宰臣曰宫殿制度苟務華飾不堅固今仁政殿遼)
(時所建全無華飾但見他處歲歲修完惟此殿如舊以此見虚華無實者不能經久也)原匪雕
匪刻去泰去甚既未折中是為偪下增但取
完固務從簡約(從信錄曰上與羣臣定議以明年吳元年立宗廟社稷建宫闕其營繕者)
(以宫室圖進上見其有雕飾竒麗者皆命去之謂中書省臣曰珠玉非寳節儉是寳宫室但取完固而已何必)
(極雕巧以殫天下之力也部玉海曰紹興五年命帥漕臣繕治行宫修城壁及省百司倉庫具圖來上務從)
(簡約)書囊作帷葦簾緣布(東方朔傳曰文帝集書囊作殿帷涑水記聞曰太)
(祖性節儉寝殿設布緣葦簾)制僅六架裁為百楹(玉海曰紹興十二年作崇)
(政垂拱二殿修廣僅如大郡之設廳淳熙再修亦循其舊殿門止三間六架又曰紹興元年命内臣楊公弼)
(與徐康國剙行宫務簡約去華飾裁為百楹)積司農之緡省後宫之費
(韋弘機傳曰高宗常言兩京我東西宅然因隋宫室日仆不全將更作奈財用何弘機言臣任司農十年省常)
(費三十萬緡以治宫室可不勞而成帝大悅恐金史曰世宗謂祕書監伊喇子敬等曰朕於宫室惟過度其)
(或興修即省宫人歲費以充之今亦不復營建矣)原雖儉德而則然在儀
形而未可
宫殿落成一
原禮記曰廟成則釁之路寢成則考之而不釁(注宗廟初成以)
(牲血塗釁之尊神明之居也考之者謂設盛饌以樂之)增綱目發眀曰宫殿書
成費也
宫殿落成二
原左傳曰魯昭公七年楚子成章華之臺願與諸侯落
之(注宫室始成祭之為落)
宫殿落成三
增會宴受朝(元太宗本紀曰八年春正月諸王各治具來會宴萬安宫落成又世祖本紀)
(曰十一年春正月宫闕告成帝始御正殿受皇太子諸王百官朝賀)製文擬額(從信錄曰)
(嘉靖十年無逸殿豳風亭成書周書無逸篇御製文記之國朝典彙曰嘉靖十四年秋乾清宫左右小殿成)
(命夏言擬額言擬左曰端凝右曰懋勤上悅曰卿所擬端冕凝旒懋學勤政義甚善)殿上神光
壁間俊氣(過庭錄曰宣和間景靈宫落成御製有詩用萊字韻應制者牽強不叶獨鄭逹甫所)
(作云殿上神光瞻舜禹壁間俊氣識伊萊為絶冠諸臣矣)營搆有成料量不失
(世宗實錄曰正德十六年乾清宫成世宗自文華殿入居之御史鄭本公上疏曰乾清宫八年營搆一旦落成)
(陛下踐阼之初適與期會居安之日正思危之時也上嘉納之世廟識餘錄曰三殿規制自宣德間再建後)
(諸將作皆莫省其舊而匠官徐果能以意料量比落成竟不失尺寸)
宫殿焚燒
增鴟吻虬尾(墨客揮犀曰今自有唐以來寺觀舊殿宇尚有為飛魚形尾指上者不知何時)
(易名為鴟吻然狀亦不類魚尾即唐會要曰漢柏梁殿災或曰海中有虬尾似鴟激浪降雨當作此像於殿)
(堂上以厭火)原吳宫焚司鐸火(吳宫火焚燕巢鐸左傳云魯司鐸火司宫名)
增畏天威重民勞(宋史云玉清昭應宫災章獻太后泣對大臣曰先帝竭力成此)
(宫一夕延燎幾盡惟一二小殿存耳給事中范雍抗言曰不若悉燔之也先朝以此竭天下之力遽為灰燼非)
(出人意如因其所存葺之則民不堪命非所以畏天戒也從信錄注曰奉天華盖謹身三殿自永樂辛丑灾)
(歴洪熙宣德垂二紀方修建仁宣二祖恭儉之德敬天戒重民勞之意至矣)牽上衣引
帝裾(晉書曰愍懷太子少便聪慧武帝甚愛之六七歲時宫中嘗夜失火武帝登棲望之太子牽上衣裾)
(使入闇中上問其故太子對曰暮夜倉卒宜備非常不宜親近火光令照見人主金史曰熙宗與近侍飲酒)
(會夜稽古殿火上欲往視都檢點希卜蘇引帝裾止之)勘火蹤圖火勢(蓼花洲閒)
(錄曰大中祥符八年榮王宫火起延燒東宫六位又燒左藏庫香聞十餘里三館圖籍一時煨燼俱盡詔諸王)
(與中使勘遺火之蹤所通鑑曰仁宗明道元年大内火延燒八殿有司究火起多引宫人時促開封府具獄)
(程琳命工圖火所經處辨其誣伏者且言此殆天災不可以罪人遂罷獄)焚寳玩燔金
石(草木子曰至正十一年京師清寧殿灾焚寳玩萬計由宦者熏鼠故也通鑑曰晉永和元年太武暉華)
(殿灾及諸門觀閣蕩然無餘金石皆盡)原柏梁既災靈光獨存(東京賦柏)
(梁既災越巫陳方建章是經用厭火祥靈光巋然獨存)濡帷以蒙傷人則止
(易濟濡帷幕欝攸從之蒙葺公屋注以濡物蒙屋財可為也季桓子)增火延三月
香聞百里(史記曰項羽屠咸陽焚其宫室三月火不滅元史列傳曰西戎大國也地方八千里勝)
(兵數千萬郭侃兵至屠西城又破其東城東城殿宇皆搆以沈檀木舉火焚之香聞百里)匿草後
還舉簾乃拜(通鑑曰大業十二年大業殿西院火帝以為盗起驚走匿草間火定乃還聞)
(見近錄曰仁宗朝禁中夜火殿宇多灰燼上御昇平樓垂簾呼班唱拜如常儀許公獨挺然而立上遣使問之)
(許公曰昨夕宫中灾今日未面天顔臣不敢拜耳上令舉簾乃拜)魚形禳火熊兆
能火(墨客揮犀曰漢以宫室多灾術者言天上有魚尾星宜為其形冠扵室以禳之從信錄曰京師西)
(直門有熊入城兵部郎中何孟春曰熊之為兆既當備盗亦宜慎火既而禁中火乾清宫燬或問其故孟春曰)
(曾記宋紹興己酉永嘉災前數日有熊自南液至城下州守高世則曰熊于字能火郡中宜慎火燭果然燒官)
(民舍十七八余憶此事而云耳)自空中下從帳内起(剪勝野聞曰洪武十三年)
(五月四日雷震謹身殿帝親見火災自空中下乃再拜曰上帝赦臣臣赦天下蓋帝時刑戮過厲故云野獲)
(編曰萬夀宫者文皇帝舊宫也世宗初名永夀宫四十年冬夜火大作凡乘輿一切服御及先朝異寳悉付一)
(炬相傳上是夕被酒與宫姬尚美人扵貂帳下試小烟火延灼遂熾)荆棘滿地煙火
一棚(從信錄曰正統十四年南京殿宇一火而盡是夜大雨眀日殿基上生荆棘二尺高始下詔赦武)
(宗實錄曰正德九年乾清宫火上自即位以來每歲張燈為樂及是寧王别為竒巧以獻令所遣人入宫懸挂)
(皆附著柱壁上復扵宫庭中依簷設氊氁貯火藥其中偶勿戒延燒宫殿俱盡上猶往豹房省視顧光燄燭天)
(戲謂左右曰是好一棚大煙火也)觧欝結之氣報虔恭之德(從信錄曰)
(萬歷三十九年怡神殿災閣臣葉向高奏云連年天旱陽氣燥烈故蒸而為火且火神名欝攸欝結之氣亦能)
(致火若不急行寬觧恐其災不徒在扵空宫而且及扵宗社矣魏志曰青龍中崇華殿災高堂隆曰清埽所)
(災之處不敢扵此有所立作萐蒲嘉禾必生此地以報陛下虔恭之德)
御定淵鑑類函卷三百四十二
