欽定四庫全書
御定淵鑒𩔖函卷七十一
設官部十一(增翰林院總載旨翰林學士承)
翰林院總載一
增文獻通考曰學士之職本以文學言語備顧問出入
侍從因得參謀議納諫諍其禮尤寵而翰林院者待詔
之所也唐制乘輿所在必有文詞經學之士下至卜醫
技術之流皆直於别院以備宴見而文書詔令則中書
舍人掌之自太宗時名儒學士時時召以草制然猶未
有名號乾封以後始召文士元萬頃范復永等草諸文
辭常於北門候進止時人謂之北門學士元宗初置翰
林待詔以張說陸堅張九齡等為之掌四方表疏批答
應和文章既而又以中書務劇文書多壅滯乃選文學
之士號翰林供奉與集賢院學士分掌制詔書敕開元
二十六年又改翰林供奉為學士别置學士院專掌内
命凡拜免將相號令征伐皆用白麻其後選用益重而
禮遇益親至號為内相又以為天子私人凡充其職者
無定員自諸曹尚書下至校書郎皆得與選入院一歲
則遷知制誥未知制誥者不作文書班次各以其官内
宴則居宰相之下一品之上憲宗時又置學士承旨唐
之學士弘文集賢分隸中書門下省而翰林學士獨無
所屬(石林葉氏曰唐翰林院在銀臺之北乾封以後劉褘之元萬頃之徒時宣召草制其間因名北門學)
(士今學士院在樞密院之後腹背相依不可南向故以其西廊西向為院之正門而後門北向與集英相直因)
(榜曰北門兩省樞密院皆無後門惟學士院有之學士朝退入院與禁中宣命往來皆行北門而正門行者無)
(幾不特取其便事亦以存故事也臣又曰唐翰林院本内供奉藝能技術雜居之所以詞特書詔其間乃藝)
(能之一耳開元以前猶未有學士之稱或曰翰林待詔或曰翰林供奉如李太白猶稱供奉自張垍為學士始)
(别建學士院於翰林院之南則與翰林院分而為二然猶冐翰林之名蓋唐有弘文館學士麗正殿學士故此)
(特以翰林别之其後遂以名官迄不可改然院名至今但云學士而不冠以翰林則亦自唐以來沿襲之舊者)
(也)晉天福五年詔翰林學士院公事宜並歸中書舍人
自是舍人晝直者當中書制夜直者當内制至開運元
年復詔翰林學士與中書舍人分為兩制各置五員宋
翰林學士掌内制制誥赦敇國書及宫禁所用之文辭
凡后妃親王公主宰相節度使除拜則學士草詞授待
詔書訖以進赦降德音則先進草大詔命及外國書則
具本禀奏得畫亦如之凡拜宰相或事重者宣召面諭
旨則給筆劄書所得旨禀奏歸院具詞以進餘遣内侍
授中書省熟狀亦如之若已畫旨而有未盡則論奏貼
正乘輿行幸則侍從以備顧問有所獻納則請對或奏
對凡初命為學士皆遣使就第宣詔旨召入院淳化二
年以翰林學士賈黃中蘇易簡同知京朝官考課李沆
權判吏部流内銓故事學士掌内廷書詔指揮邊事曉
達機謀天子機事密命在焉不當豫外司公事蓋防纖
微間或漏省中語故學士院常在金鑾殿側號為深嚴
自國朝太祖以來藉其才用始令判三銓及知太常禮
院事天聖元年詔學士遇隻日至晩出宿蓋故事以雙
日鎖院隻日降麻也隆興改元詔學士及經筵官内宿
稍復祖宗故事(石林葉氏曰學士院正廳曰玉堂蓋道家之名初李肇翰林誌末年居翰苑者)
(皆謂凌玉清遡紫霄豈止於登瀛洲哉亦曰登玉堂焉自是遂以玉堂為學士院之稱而不為榜太宗時蘇易)
(簡為學士上常語曰玉堂之設但虛傳其說終未有正名乃以紅羅飛白玉堂之署四字賜之易簡即扄鐍置)
(堂上每學士上事始得一開視最為翰林盛事紹聖間蔡魯公為承旨始奏乞摹就杭州刻榜揭之以避英廟)
(諱去下二字止曰玉堂)續文獻通考曰遼北面有大林牙院掌
文翰之事其官曰北面都林牙曰北面林牙承旨曰北
面林牙曰左林牙曰右林牙而又有文班未詳所掌其
官曰文班太保曰文班林牙曰文班牙署曰文班吏南
面有翰林院掌天子文翰之事其官曰翰林都林牙曰
南面林牙曰翰林學士承旨曰翰林學士曰翰林祭酒
曰知制誥翰林畫院有翰林畫待詔翰林醫院有翰林
醫官金翰林學士院(天德三年命翰林學士院自侍讀學士至應奉文字通設漢人十員)
(女直契丹各七員)翰林學士承旨掌制撰詞命凡應奉文字銜
内帶知制誥翰林學士翰林侍讀學士翰林侍講學士
翰林直學士翰林待制分掌詞命文字分判院事銜内
帶知制誥翰林修撰掌與待制同應奉翰林文字(章宗太和)
(六年二月有司奏應奉翰林文字温廸罕天興與其兄直學士思齊同撰制誥文字合無廻避詔不湏避仍著)
(為令)元制翰林兼國史院世祖中統初以王鶚為翰林學
士未立官署至元元年始置二十年省並集賢院為翰
林國史集賢院二十一年增學士二員二十二年復分
立集賢院延祐以後定置翰林承旨六員學士二員侍
讀學士二員侍講學士二員直學士二員屬官待制五
員修撰三員應奉翰林文字五員編修官本為樞密院
官元始為翰林之屬十員檢閱本宋樞密院檢詳之職
置四員典籍二員經歴初為典簿已改司直又改經歴
所領監一藝文監文宗天歷二年置順帝至元六年改
為崇文監令翰林國史院領之所屬三(時以宋本為大監歐陽元為少)
(監)蒙古翰林院至正八年始立新字國學於國史院十
二年别立翰林院設官品秩並同國史院掌譯寫一切
文字及頒降璽書並用蒙古新字仍各以其國字副之
明初置禮賢館尋設翰林院洪武二年定學士承旨直
學士侍講學士侍讀學士等官十四年革承旨直學士
十八年命吏部定正翰林院官學士侍讀學士侍講學
士孔目侍讀侍講五經博士典籍侍書待詔又史官修
撰編修檢討俱屬本院簡用取聖裁學士掌詞翰文章
誥敕備顧問詳正圖書考議制度講讀職專講讀經史
五經博士專講經義以佐學士講讀典籍勾輯圖書以
時什襲而藏之侍書以字書侍上待詔應對孔目典文
移出入史官掌修國史凡天文地理宗潢禮樂兵刑諸
大政上所下詔敕書檄批答王言皆謹籍而記之以備
實錄凡學士講讀史官為上所簡注皆得入内閣預機
務京府鄉試充考試官禮部會試充同考試官(英宗天順中大)
(學士李賢建議請專選進士充翰林院官遂為制先是景泰間陳循輩私其所舉以雜流冐銓一時翰苑多委)
(靡昏鈍浮薄之流吏部不敢别調至是有旨重修大明一統志制曰惟擇進士出身者為之於是諸輩多乞改)
(職李賢因言於上命吏部别除之翰林為之一清且請著為制從之自後非進士起家不得居翰苑為孤卿非)
(翰苑出身不得入内閣居宥密)
翰林院總載二
增李白傳曰白天寳初至長安往見賀知章知章見其
文而歎曰子謫仙人也言於元宗召見金鑾殿論當世
事奏頌一篇又詔供奉翰林翰林志曰學士初入院
賜馬一匹謂之長借馬登翰林者謂之凌玉清翔紫霄
初選者召令赴銀臺試制書批答三首内庫給青綺被
紫絲履之𩔖端午賜青團扇紀纂淵海曰唐制駕在
大内則明福門内置學士院駕在興慶宫則金明門内
置院德宗移院於金鑾坡上玉泉子記曰路延年少
自監察入翰林崔鉉曰路十如今便入翰林如何到老
續翰林志曰宋太宗曰詞臣實神仙之職也玉堂東
西壁悉畫水以布之風濤浩渺瀛洲之象也修篁鵠鶴
悉圖廊廡風傳禁漏月色滿庭真人世之仙境合璧
事𩔖曰李昉赴玉堂賜宴詩後序云今日之盛其事有
七新學士謝恩日賜襲衣金帶寳鞍名馬十月朔改賜
新樣錦袍特定草麻利物改賜内庫法酒月俸並給見
錢特給親事官隨從敕設供帳之盛凡此七事並特出
異恩續志曰玉堂後廡建二閣悉畫煙嵐曉景金
坡遺事曰太宗謂宰臣曰蘇易簡乞御飛白書玉堂之
署四字今付宰臣李昉以下喚來於中書堂面宣賜
續會要曰政和五年御書摛文堂賜學士院又曰院
中有雙鵲棲於玉堂之後海棠樹或鳴噪必有大詔及
宣召之事紀纂淵海曰學士院忩格上有火燃處太
宗嘗幸玉堂蘇易簡已寢遽起無燭宫嬪自忩格引燭
入照之至今不欲更易以為玉堂一盛事又曰學士
院北扉者為其在浴堂之南便於應召又曰故事堂
中設視草堂每草制則具衣冠據臺而坐又曰學士
院第三廳學士閣堂前有一巨槐素號槐廳舊傳居此
閣者多至入相又曰翰林院在禁中玉堂承明金鑾
殿皆在其間宋元詩會小傳曰金邊元鼎十歲能詩
天德三年第進士以事停銓世宗即位張浩表薦供奉
翰林又曰王庭筠字子端父遵古正隆五年進士仕
為翰林直學士才行兼備子端早有重名大定十六年
甲科文采風流照映一時歴州縣用薦得供奉翰林
元史列傳曰元天歷二年沙木斯入為應奉翰林文宗召
對奎章閣黃文獻集曰揭徯斯延祐元年以布衣入
翰林為國史院編修官天歷二年文宗聚勲戚大臣子
孫於奎章閣教之命學士院擇可為之師者無以易公
乃擢公授經續文獻通考曰明稽古右文設翰林院
職官以文學承顧問出入侍從因得參謀議納諫諍其
職清而地禁殿閣詞林記曰洪武初建翰林院於皇
城内學士而下晩朝即宿其中扁之曰詞林續文獻
通考曰永樂入正大統注意文學肇建内閣於東角門
内召翰林待詔觧縉編修黃淮處其中又選胡廣胡儼
楊士竒楊榮金幼孜與之同事雖令講讀纂修預議機
務七人始以翰林史職陞講讀等官洪熙正位東宫又
陞春坊等官殿閣詞林記曰宣德七年賜御製翰林
院箴揭於院之後堂朱髹榜字用金塗之翰林記曰
宣宗登萬歲山坐廣寒殿召翰林儒臣傳命周覽都畿
山川形勢既畢上曰兹山兹宇元順帝所日遊宴者也
豈不可感侍臣叩首曰殷之跡周之監也實錄曰正
統七年詔建翰林院於長安左門外玉河西岸(四夷館隸焉)
東岸則為詹事府又曰嘉靖五年十月上製敬一箴
及注范浚心箴程頤視聽言動四箴頒賜大學士費宏
等請敕工部於翰林院築亭立石以垂永久從之筆
麈曰七年二月敬一亭成亭樹於公署後堂之南左則
劉文安井井之外為蓮池右則柯竹巖亭亭之前為土
山又曰南昌張直閣位在翰苑嘗上疏請令史官行
人奉使四方各求遺書一部送國學翰林收藏得旨允
行震澤長語曰翰林院為齋宿委積之所東閣學士
朝退會揖之地史官為講讀史官所聚集皆無公座
瑣綴錄曰翰林直房在右闕門内錦衣衞直房之次凡
三間每早朝時諸閣老分坐北檻諸學士居中楹其餘
居南楹俟門吏報三鼓乃俱赴左掖門又曰文淵閣
乃翰林内署非衙門名故朝廷宣召諸事文移雖事關
機務亦止稱翰林院燕都遊覽志曰寳善亭三楹在
翰林院東偏軒忩虛豁旁臨玉河環映喬木學士大夫
静觀之所也燕山叢錄曰翰林院門左右各積有飛
沙高三四尺並枑梐若短牆然微風一動則岔起出入
者厭之嘉靖中掌院嘗令除去官僚罷謫幾空沙還積
如故或以為形勢宜爾湧幢小品曰楊守隨掌院之
後有巨柳數章参天蔽日民之輸廪米者欲曝於庭患
柳隂翳之請伐其最鉅者公不許作伐老柳賦示意
西神脞說曰建置官署必立土榖祠翰林院所祀則昌
黎伯韓子也
翰林院總載三
增麻綸菱紙(翰林志曰唐故事中書用黃白二麻為綸命重輕之辨其後翰林學士專掌内)
(命選用益重中書所出獨得黃麻其白麻皆在北院自非國之重事拜授將相德音赦宥不得由於斯海錄)
(碎事曰李德裕浸紅點書詔皆用菱汁擣紙)視草用麻(翰林志曰至德後天子召集賢)
(學士於禁中草書詔雖宸翰所揮亦資其檢討謂之視草會要曰元和初凡赦書德音立后建儲大誅討拜)
(免三公宰相命將曰制書並用白麻不用印)内相門客(唐本傳陸贄入翰林年尚少以)
(才幸天子常以輩行呼而不名雖外有宰相主大議而贄常居中參裁可否時號内相李衞公詩話武后朝)
(曾宣諭卿等是我門客)鸞坡鼇禁(上詳總載二皆筆談宋公白賈公黃中先達鉅儒)
(同在鼇禁)引鈴潤筆(翰林故事唐翰林院懸鈴以備夜直有緊急文書皆引之以代傳呼)
(長慶中李德裕為學士時河北用兵鈴數有聲終不見人聲急則兵事急聲緩則兵事緩衆異之山堂肆考)
(曰草麻潤筆自隋唐有之隋鄭譯自隆州刺史復爵李德林作詔高熲戲之曰筆頭乾譯曰出為方伯杖策而)
(歸不得一錢何以潤筆)深嚴清美(蘇續志曰唐學士院深嚴非本院人不可遽入雖中)
(使宣事及有文書必先動鈴索立於門外候小判官出授受訖轉授院吏院吏授學士自五代以來其制久廢)
(蘇易簡因召對上言上可其奏自是院復置鈴索焉為會要曰宋太宗常諭蘇易簡曰詞臣清美朕恨不得)
(之)劉井柯亭(翰林記曰劉井明學士劉定之所浚在官署後堂之左又曰柯亭明學)
(士柯潛所建在官署後堂之右前後二間凡八楹後堂有二栢亦潛所種)給綺被賜錦
襖(上詳總載二賜金坡遺事云學士舊規十月賜錦長襖宋初翠毛錦太宗改賜黃盤鵰錦)凌
玉清邇紫闥(上詳文獻通考夜金坡遺事曰玉署之設密邇紫闥每漏既上宫鑰並入有)
(大號令大除拜邊禁急奏大臣宰相皆不得聞雖戴鶡之士充滿千廬典司翰墨一人而已居是職豈不貴重)
(乎)號六絶試五題(唐志李邕號翰林六絶謂文學書翰等六事過人續通典長)
(興元年翰林學士劉昫奏本院舊例學士入院除中書舍人不試餘皆試麻制答蕃書批答各一道賦詩各一)
(首號曰試五題)李謫仙元才子(上詳總載二東山堂肆考曰唐穆宗在宫時有妃)
(嬪誦元稹歌詩以為樂曲者知是稹所為宫中呼之為元才子)翔紫霄逼華蓋(凌玉)
(清注逼杜甫詩翰林華蓋)萬選錢一條冰(山堂肆考曰唐張鷟員半千稱其文)
(詞猶青銅錢萬選萬中時號青錢學士銜又曰宋陳彭年兼數職皆文翰清祕之目人謂其官為一條冰)
紫花墩銀餅饀(潛確𩔖書曰宋學士王珪召對橤珠殿設紫花墩命坐後珪作英宗)
(挽詩曾陪橤珠殿獨賜紫花墩記此事也銀又曰韋澳孫宏大中時同在翰林上在太液池宣賜餅饀食之)
(甚美銀餅饀皆乳酪膏腴所製也)金馬之廬玉堂之署(金坡遺事太祖鼎新)
(大壯敞金馬之直廬下詳總載二)賜紅錦袍給青綾被(續志十月朔舊賜對)
(衣紅錦袍淳化二年代以細花盤鵰錦袍下丞相一等又凡初遷者本院賜宴營幕使宿設帳幄尚食使供)
(珍饌酒坊供美酒是為敕設宴賜衣内殿給青綺綾被青綾單帕紫絲履白布手巾之𩔖)元鴻臚
署金烏珠宫(春明夢餘錄明翰林院在東長安門外北向其西則鑾駕庫東則玉河橋元之)
(鴻臚署也楚瀛洲道古錄曰元時翰林院以金烏珠第為之歐陽公詩翰林老屋勢深雄猶是金家舊將宫)
(是也)文事訪於陶竇朝典定於扈蒙(會要太祖平海内修舉舊典有)
(文章大事多訪於陶竇儀事略扈蒙太宗即位復入翰林加承旨自張昭竇卒朝廷典故皆裁於扈蒙)
翰林院總載四
增撰著文命(翰苑新書曰翰林所著撰拜免王公將相妃主曰制賞賜恩宥曰赦書曰德音處公)
(事曰敕曰御札五品以上曰詔六品以下曰敕批羣臣表曰批答奬勲勞曰奬諭賜外國書曰蕃書醮曰青詞)
(密詞釋曰齋文教坊致語曰白話土木興建曰上梁文宣賜曰口宣此外有祝文碑文神道碑樂章詩頌春帖)
(子之𩔖撰述進入遇有除拜以雙日鎖院隻日降麻)瞻接樓殿(韋執誼翰林故事北院之制尤)
(為切近左接寝殿右瞻彤樓晨趨鎖闥夕宿嚴衞密之至也)司掌綸命(翰林志曰後唐學士)
(劉昫奏矧唯翰墨之司專掌絲綸之命)詔賜金印(翰林志晉開運中賜學士院書詔金印一)
聚廳分草(會要曰或郊禋行慶制命填委必聚廳分草之)進詩屬和(分紀曰太)
(宗至上林春融千花萬卉妍麗冠絶上必曲宴宰衡勲舊召兩制詞臣俯龍池垂金鈎舉觴賦詩終日而罷翼)
(日凡所進詩悉廻御毫屬和以賜焉)進草(澠水燕談云密旨多夜降出草麻五更三點進錢唯演草)
(夀春王制進草乞御刊削然後寫麻從之其後冊皇太子亦進草親王宰相等則不進)煥璧班
(觧酲語云元初序朝執政大臣為擎天班玉堂清署為煥璧班)恒在館閣(燕山叢錄云明初建)
(官以本院為近侍衙門故公署雖在外而僚屬相聚恒在館閣)進書百櫃(青溪暇筆云永樂辛)
(丑北京大内新成敕翰林院凡南内文淵閣所儲書自有一部至百部各取一部送北京時修撰陳循如數取)
(進得一百櫃督舟千艘載以赴京)内府供職(瑣綴錄云翰林官内府供職日給光禄黃封内)
(膳有常制承命内館教書者則兩給之)第三廳(儼山集曰翰林院第三廳乃史官廳也又曰槐)
(廳即本院正廳之西偏史官所居是也)柯學士柏(玉堂叢語曰廖道南遊翰林見有亭一區)
(曰柯亭有柏二株曰柯學士柏歎曰流風遺澤令人永矢勿諼)真登瀛洲(又曰明柯潛既綜院)
(章就詞林後圃結清風亭亭下鑿池蒔蓮決渠引泉公退偃坐其中翛然若真登瀛者)瀛洲亭
(燕都遊覽志曰瀛洲亭在翰林院内堂之右故有隙地十區萬歷秋甃為方池構亭中央額曰瀛洲池逼近玉)
(河堤先是常引河水一勺入池後遂堙塞無敢請者)
翰林院總載五
增詩唐白樂天寄錢翰林詩曰曉從朝興慶春陪宴柏
梁分庭皆命婦對院即儲皇貴主冠浮動親王轡鬧裝
金鈿相照耀朱紫間熒煌毬簇桃花騎歌廵竹葉觴窪
銀中貴帶昂黛内人妝賜褉東城下頒酺曲水傍樽罍
分聖酒妓樂借仙倡李紳憶夜直金鑾殿詩曰月當
銀漢玉繩低深聽簫韶碧落齊門壓紫垣高綺樹閣連
青瑣近丹梯墨宣外渥催飛詔草檄深恩促換題明日
獨歸花路過可憐人世隔雲泥姚合和高諫議入翰
苑詩曰兼秩恩歸第一流時尋仙路向瀛洲鐘聲迢遞
銀河在林色蔥蘢玉露秋紫殿講筵鄰御座青宫賓榻
入龍樓從來共結歸山侣今日多應獨自休朱慶餘
上翰林蔣防舍人詩曰清重無過知内制從來禮絶外
庭人看花在處多隨駕召宴無時不及身温庭筠上
翰林蕭舍人詩曰人間鵷鷺杳難從獨限金扉直九重
萬象曉歸仁夀鏡百花春隔景陽鐘紫微芒動詞初出
紅燭香殘誥未封每過朱門愛庭樹一枝何日許相容
鄭獬上翰林詩曰中使傳宣内翰家君王令草侍中
麻紫泥金印封題了銀燭纔燒一寸花宋蘇軾玉堂
鎖院苦寒詔賜宫燭法酒詩曰微霰霏霏點玉堂詞頭
夜下攬衣忙分光御燭星辰爛拜賜宫壺雨露香劉
筠直夜詩曰風來太液聞鳴鶴露卷明河見飲牛萬國
表章頻奏瑞手批天語思如流洪咨䕫宣鎖詩曰禁
門深鎖寂無譁濃墨淋漓兩相麻唱徹五更天未曉一
池月浸紫薇花元袁桷擬宫詞述翰林故事詩曰禁
鐘初動趣傳宣衣袖薰香到御前漸近宫門扶下馬内
官分引導金蓮御筆圓封相草麻龍箋香透擁金花
儀鸞敕設庭前候賜酪方終更進茶制草塗鴉未敢
刪内璫宣引侍龍顔已分筆格金蟾滴更賜端溪紫硯
山春帖分裁閣分多宫娥争餽纈綃羅青絲菜餅銀
盤送幡勝新題墨旋磨清馥香温酒玉脂祝文新撰
報都知夜來奉旨傳丞相五朵雲濃押省咨明高啓
雪夜宿翰林呈危宋二院長詩曰偶伴王摩詰寒宵宿
禁林院鈴風外静宫漏雪中沈絳蠟銷吟燭青綾擁賜
衾明朝陪賀瑞銀闕曉光深程敏政玉堂散直圖詩
曰金殿當頭玉堂署十二朱廊隐宫樹衣冠濟濟堂中
人猶是前時起居注門下斜連金水河石橋五壘横蛟
鼉叩閽不許外人到挾冊時見諸王過奎文上應圖書
府插架連籖照今古同遊恐是十洲仙下界紛紛半塵
土邇來新詔開中堂儲才聖訓何洋洋日令三館坐羣
彦應制往往催詩章從容退食龍樓外松下傳餐觧簪
帶光禄之酒大官羊終歲天厨有佳賚宫壺卓午漏未
央旭日半下城西牆出門跨馬一分手緩步不知歸路
長岳正禁窗引燭詩曰禁城儤直已昏黃忽訝鑾輿
到玉堂直欲踉蹌趨几席其如顛倒著衣裳當窗蓮炬
分紅燄滿室蘭煤散煖香已喜恩光耀今古况將經術
侍君王徐應聘瀛洲亭新池得雨詩曰秘閣清宵近
蘭泉曲沼開宿煙生暮雨新水長秋苔地向蓬萊近波
分太液來憑軒多爽氣疑在白雲隈曾棨新館内直
詩曰華館深沉直禁闈彩甍丹碧煥翬飛上林萬樹連
西掖北極諸星拱太微繞硯龍香裁詔罷隔簾鶯語退
朝歸應知幾度青綾夜月轉金莖露滿衣文徵明翰
林齋宿詩曰春星爛漫紫微垣獨擁青綾向夜闌宫漏
隔花銀箭永蓮燈垂燼玉堂寒坐聆宵柝霜圍屋想見
郊禋月滿壇鈴索無風塵土遠始知仙署逼金鑾又
内直有感詩曰天上樓臺白玉堂白頭來作祕書郎退
朝每傍花枝入儤直遥聞刻漏長鈴索蕭閒青瑣静詞
頭爛漫紫泥香野人不識瀛洲樂清夢依然在故鄉
增賦陳敬宗北京賦有曰其左則有石渠天禄之閣金
馬玉堂之署濟濟逢掖峩峩章甫講說六經之言談論
羣書之語斟酌禮樂之文涵泳仁義之府莫不笙鏞乎
治道黼黻乎皇度
增箴明宣宗翰林院箴曰廷有司言自周則然後世襲
用愈密而重策命所書講學所資幾務之嚴于度于咨
代有賢哲博聞明識克勵翼之用光厥職咨爾儒臣朝
夕左右必端乃志必慎乃守啓沃之言惟義與仁堯舜
之道鄒孟以陳詞尚典實浮薄是戒謀議所屬出毖乎
外必存大公罔役於私昔人四禁汝惟勵之獻納論思
以匡以益以匹前休欽哉無斁
增表宋蘇子瞻謝宣召入院表曰視草之官自唐為盛
雖職清事祕要為北門學士之榮而禄薄地寒至有京
兆掾曹之請豈如聖代一振儒風非徒好爵之縻兼享
大烹之養玉堂賜篆仰淳化之彌文寳帶重金佩元豐
之新渥既厚其禮愈難其人而臣以空疎冗散之才衰
病流離之後生還萬里坐閱三遷不緣左右之容躐處
賢豪之上敢不益勵初心力圖後效才不逮古雖慙内
相之名志常在民庶免私人之誚再宣召入院表曰
里巷傳呼親臨詔使私庭望拜恭被德音人言稽古之
榮臣有素餐之愧懇辭雖至成命莫回伏以朝論所高
禁林為重非徒翰墨之選乃是將相之儲禮絶同僚歎
裴李於坐上功成異域得頗牧於禁中宜有異人來膺
此選而臣顓愚自信狂直不回先帝憐其孤忠欲召而
未果陛下出於獨斷決用而無疑曾未周歲而閱三官
試以百為而無一可保全已幸擢用何名又真西山
謝宣召入院表曰竊觀列聖之用人惟待詞臣而加禮
蓋於言語文章之外責其論思獻納之忠或雖忤旨而
暫閒終必棄瑕而復用修除翰苑在環滁出守之餘軾
侍禁庭亦赤壁歸來之後豈非加歲月則其文老涉憂
患則其慮長乃登邃嚴以備顧問如臣者才華勿競戅
拙自將掌先皇内制者六年每慙越爼迨陛下初元之
再命竟許循牆以馳驅州縣之頻且廢放山林之久見
聞寖少藝業益荒結茅屋於雲邊已甘終老瞻玉堂於
天上若隔前生敢云白首之重來誤辱清衷之妙簡獲
玷久虛之選幾成三日之榮臣敢不益堅晩節思答隆
知賜宫錦而嘉草詔之能雖非敢望即金鏡而擿任賢
之要則所自期
增狀啓宋洪邁謝宣召入院狀曰王言出綍從霄漢以
來宣君命在門聳里閭而改觀光生圭蓽榮動簪纓念
臣文習卑凡學尤底滯久汙甘泉之槖從再聞長樂之
鐘聲披雲覩青天幸親逢於聖旦閣道通丹地忽驟覿
於仙晨共誇稽古之榮實啓臨深之懼陳篔窗賀樓
内翰啓曰孚號龍庭躋榮鼇禁天子不見賈誼久勞宣
室之思内相今得敬輿再覩興元之詔儒宗吐氣士𩔖
伸眉某官道派羲黃學源周孔筆端精爽噓元氣以翕
三光胸次冲融渾太虚而涵萬象爰維舊德首畀新除
七寳牀中不覺踵謫仙之榮遇八磚道上豈徒揜學士
之前聞要令天下悉誦於堯言且使山東皆泣於漢制
又洪平齋賀黃尚書除内翰啓曰冠班憲部演誥鑾
坡丹筆參平舊識珮聲之鳴玉朱衣引對新催燭影之
摇金綸綍一傳簪紳胥忭某官召高晁董器重臯䕫文
章為一代所宗獨全三光五嶽之氣學問自六經而出
不數諸子百家之書忽逢天日之明復見岫雲之出趣
正爽鳩之位仍趨金馬之廬花煖步磚柳迷歸院妙寫
坦明之制還追渾噩之風得禁中頗牧於方來置柱後
惠文於不用遡紫霄而直上方枕斗魁指黃閣以平登
即成霖雨又周平園賀洪内翰兼吏書啓曰進儀内
相仍長中臺夕對金蓮結絲鉤而承聖問晨趨玉筍曳
革履而領從官自非兼孔氏之四科安得被賀公之兩
命切以翰林逼華蓋素號禁嚴文昌映紫微是司喉舌
自昔法天而分職於今弄印以掄材繄國名儒膺時遴
選既兼官之俱稱宜上象之交輝
增記序唐韋處厚翰林院廳壁記曰魏晉以後復典綜
機密政本中書詔命詞訓皆必由焉唐有天下因襲前
代爰自武德時有密命則温大雅魏徵李百藥岑文本
之屬視草禁中乾封則劉懿之周思茂范履冰之倫秉
筆便坐自此始號北門學士皆自外召入未列祕署元
宗開廣視聽搜延俊賢始命張說陸堅張九齡徐安貞
輩待詔翰林厥後錫以學士之稱蓋由德成而上與夫
術數工藝禮有所異也逮自至德台輔伊說之命將壇
出車之詔霈洽天壤之澤遵揚顧命之重議不及中書
矣尺牘旁午章奏叢至指蹤中外之略謀謨帷幄之祕
隂陽造化嘉猷密勿萌制乎將然事構乎無形皆功歸
元后而德播興運循名跡者莫窺其轍想風采者孰究
其端雖然臧否無得而稱矣貞元中由此而居輔弼者
十有二焉元和中由此而膺大用者十有六焉近日丞
相府不由内庭者斷國論宰法度雖有利器長材未免
缺折棹撓建中以來簡拔尤重故必密如孔光博如延
州文如卿雲學如向歆器如黃顔直如史魚然後得中
第士之遊心處已景行於六如者而又飾之以㓗球璋
之行貫金石之誠雖潛身匿跡其能脫乎漢時始建尚
書郎五人平天下奏議分直建禮含香握蘭居錦帳食
大官則今之翰林名異而實同也時論以為登玉清翔
紫霄豈蓬山瀛洲而足喻乎處厚職參侍讀通籍近署
紀述之事無以辭時皇帝統臨四海之初元也明周
子義重修翰林院記曰長安門之左厥基南峙厥向北
拱者其位置也門之内為儀門為堂為後堂堂之左右
為二廳後堂之左右為二室學士諸寮之所登而依也
堂之兩廂有齋若千楹庶吉士之所居而習也堂之後
為敬一亭宸碑峙焉羣屬之所瞻而仰也亭之左為先
師堂羣屬之所禮而拜也
翰林學士承旨一
增文獻通考曰翰林承旨唐憲宗時始置凡白麻制詔
皆内廷代言命輔臣除節將恤災患討不廷則用之宰
臣於正衙受付通事舍人若命相之書則通事舍人承
旨皆宣讀訖始下有司(乾寧二年陸扆以翰林學士承旨拜中書侍郎平章事)後
唐天成三年敕今後翰林學士入院並以先後為定惟
承旨一員出自朕意不計官資先後在學士之上仍編
入翰林志宋承旨不常置以學士久著者為之續文
獻通考曰遼翰林院有學士承旨金翰林學士承旨掌
制撰詞命凡應奉文字銜内帶知制誥元延祐以後定
置翰林承旨六員明洪武二年定翰林官制承旨正三
品十四年革承旨直學士
翰林學士承旨二
增唐書曰令狐綯遷翰林學士承旨夜對禁中燭盡帝
以乘輿金蓮華炬送還院吏望見以為天子來及綯至
皆驚又曰沈傅師為學士翰林缺承旨次當傅師穆
宗欲面命辭曰學士院長參天子密議次於宰相自知
必不能因稱疾出又曰韋澳為承旨與同僚蕭寘為
宣宗器遇召見詢訪時事每有大事中使傳宣草詞澳
心欲論諫即曰此一事湏降御劄方敢施行遲留至旦
必論其可否又曰穆宗以杜元穎多識朝章拜為中
書舍人學士承旨又曰韓偓進承旨宰相韋貽範母
喪詔還位偓當草制曰腕可斷麻不可草潛確𩔖書
曰唐元稹為翰林承旨朝退至廊下時初日映九英梅
花隙光射稹有氣勃勃然百僚望之曰豈腸胃文章映
日可見乎孔帖曰杜審權入翰林遷學士承旨居翰
林最久終不漏禁近語五代史曰同光中賜承旨盧
質論思翊佐功臣旋授節制河中馮瀛王送詩曰視草
北來唐學士擁旌西去漢將軍宋張方平傳曰方平
為承旨神宗親劄曰卿文章典雅煥然有三代之風而
又善以多為少意博辭寡雖古訓誥無以加也元史
列傳曰王鶚金正大元年中進士第一甲第一人金主
遷蔡蔡䧟世祖在籓邸遣使聘鶚及即位首授翰林學
士承旨制誥典章皆所裁定又曰博果密拜翰林學
士承旨帝獵林徹爾等劾奏僧格狀帝召問博果密具
以實對帝大驚乃决意誅之欲用博果密為丞相固辭
帝曰朕識卿幼時使卿從學政欲備今日之用勿多讓
也又曰張孔孫至元中拜翰林學士承旨致仕孔孫
素以文學名且善琴工畫山水竹石而騎射尤精及其
立朝讜言嘉論有可觀者士論服之又曰王構少穎
悟風度凝厚學問該博歷事三朝練習臺閣典故凡諡
冊之文皆所裁定朝廷每有大議必咨訪焉薦引寒士
數十人後居清要皆有名於時終翰林學士承旨又
曰耶律希亮武宗時以先朝舊臣特除翰林學士承旨
兼修國史希亮以職在史官乃𩔖次世祖嘉言善行以
進英宗取其書置禁中又曰王思廉至元中為翰林
待制進續通鑑至唐太宗有殺魏徵語及長孫皇后進
諫事帝命内官引至皇后閣講衍其說仁宗朝以翰林
學士承旨致仕又曰李孟皇慶中為翰林學士承旨
帝與孟論用人之方孟曰人材所出固非一途然漢唐
宋金科舉得人為盛今欲興天下之賢能如以科舉取
之猶勝於多門而進然必先德行經術而後文辭乃可
得真才也帝深然其言決意行之又曰額琳特穆爾
善國書多聞識歷事累朝遷翰林學士承旨英宗時以
舊學入侍左右陳說祖宗以來及古先哲王嘉言善行
翻譯諸經紀錄故實總治諸王駙馬番國朝會之事
又曰趙孟頫拜翰林學士承旨帝眷之甚厚以字呼之
而不名常稱孟頫操履純正博學多聞書畫絶倫人皆
所不及初孟頫以程鉅夫薦起家為郎及鉅夫為學士
承旨求致仕去孟頫代之先往拜其家而後入院時人
以為衣冠盛事又曰姚燧為翰林學士承旨時高麗
瀋陽王父子連姻帝室傾資結朝臣一日欲求燧詩文
燧靳不與至奉旨乃與之王贈謝幣帛金玉名畫五十
篚盛陳致燧燧即時分散諸屬官及史胥侍從止留金
銀付翰林院為公用器皿一無所取人問之燧曰彼藩
邦小國惟以貨利為重我能輕之使知天朝不以是為
意其器識豪邁過人𩔖如此又曰張起巖拜翰林學
士承旨詔修遼金宋三史充總裁官起巖熟於金源典
故宋儒道學源委尤多究心史官有露才自是者每立
言未當起巖據理竄定深厚醇雅理致自足又曰歐
陽玄延祐二年進士歷官四十餘年六入翰林三拜承
旨凡宗廟朝廷雄文大冊播告萬方訓誥多出元手金
繒上尊之賜幾無虛歲吾學編曰明宋濓洪武九年
除翰林學士承旨帝曰朕起布衣為天子卿自草萊列
侍從為開國文臣之首俾世世與國同休不亦美乎
詹同傳曰同初名書仕明賜名同擢翰林學士承旨宋
濓序其集謂其酒酣耳熱捉筆四顧文氣絪緼從口鼻
間流出頃刻盈紙爛爛皆成五采其推服之如此張
以寧傳曰以寧元至正中官翰林學士承旨仕明為侍
講學士使安南凡三往卒年七十以寧貫穿經史少以
春秋登第作春秋胡傳辯疑而春王正月考未就洪武
二年夏卒業於安南寓舍明年春書成踰月病革作自
挽詩而逝
翰林學士承旨三
增廷老院長(鄭絪為内廷之老首定大計下詳承旨二)賦大言試
欹器(會要宋淳化四年上草宋玉大言賦賜學士承旨蘇易簡易簡因作擬大言賦以獻言行錄蘇易)
(簡為承旨當禁直以水弑欹器太宗曰聞卿所玩非欹器耶易簡曰然乃進曰日中則昃月滿則虧器盈則覆)
(物盛則哀願陛下持盈守成念終如始以固萬世之業)多識朝章獨承密命
(上詳承旨二承通典翰林院例置學士六人内年深德重者一人為旨以獨承密命故也德宗好文尤難其)
(選貞元以後為學士承旨者多為宰相馬)閣下生麻窗間引燭(山堂肆考曰唐)
(鄭珏為承旨與李愚同在翰林鄭閣下一麻生李曰承旨將入相矣蓋霜降成實乃白麻也是夜制出果拜相)
(總下詳載二)草立儲制送光院錢(山堂肆考曰唐順宗風噤不能言時太子)
(未立牛美人有異志中外洶懼召鄭絪草立儲制絪搦管便書立嫡以長四字跪而上呈乃定憲宗絪之力也)
(上即位拜平章事錢天中記曰陸扆授學士承旨故事三署除拜有光署以燕舊僚内署無斯例扆拜相送)
(學士光院錢五百貫特舉新例内署榮之)居一品上繼九相後(唐故事凡内宴)
(居一品之上廳下見承旨四元稹壁記)
翰林學士承旨四
增詩宋太宗賜蘇易簡詩曰翰林承旨貴清淨玉堂中
宋祁詩曰粉署重來憶舊遊蟠桃開盡海山秋寧知
不是神仙骨上到鼇峰最上頭
增表宋蘇子瞻翰林承旨謝表曰翰墨之林號稱内相
文章之外不取他才至於用人可以觀政文武並用或
成頗牧之功邪正雜居至有伾文之患惟貴且近故難
其人而况金鑾玉堂親被絲綸之密北扉東閣獨稱年
德之高必有異人以齊衆口周必大謝吏部尚書兼
翰林學士承旨謝表曰頻年入侍特塵清近之班兩職
並陞復冐殊尤之寵賁服章於朽質被舊策於名駒異
渥鼎來危衷震惕臣伏聞漢以尚書為喉舌唐以翰苑
為腹心明光畫省之嚴䕫龍接武浴殿金鑾之邃頗牧
在中凡預遷掄巳為要劇矧疊膺於章組足增耀於簪
紳
增奏周必大辭免吏部尚書兼翰林學士承旨奏狀曰
吏部設官卿列三銓之首禁林分職命尊一老之承諒
非望實之交孚安得恩榮之並受如臣者緜力薄材事
業每居於人後高官厚禄選除常在於衆先分毫未答
於殊知積累更多於幸會儀曹再至禮文或預於討論
翰苑重遊典冊屢参於潤色已溢缾罍之量方隆天地
之恩外朝高南省之班内直冠北扉之秩求閒而劇既
難強於精神宜退而遷亦懼招於議論思逭貪饕之誚
寧甘逋慢之誅
增記唐元稹翰林承旨學士廳壁記曰舊制學士無得
以承旨為名者應對顧問參會班第旋次以官為上下
憲宗章武孝皇帝以永貞元年即大位始命鄭公絪為
承旨學士位在諸學士上居位在東第一閣乘輿奉郊
廟輒得乘廐馬自浴殿由内朝以從揭鷄竿而布大澤
則昇丹鳳之西南隅外賓客進見於麟德則直上禁中
以候凡大誥令大廢置丞相之密畫内外之密奏上之
所甚注意者莫不專受專對他人無得而參焉
御定淵鑑𩔖函卷七十一
