欽定四庫全書
御定淵鑑𩔖函卷二百九十
人部四十九(𨼆逸)
隱逸五
原詩魏阮瑀詩曰四皓潛南岳老萊竄河濱顔回樂陋
巷許由安賤貧伯夷餓首陽天下歸其仁何患處貧苦
但當守明眞晉張協詩曰結宇窮岡曲耦耕幽藪陰
荒庭寂以閒山岫峭且深淒風起東谷有渰興南岑雖
無箕畢期膚寸自成霖澤雉登壟雊寒猿擁條吟溪壑
無人跡荒楚欝蕭森投耒循岸垂時聞樵採音重基可
擬志廻淵可比心養眞尚無為道勝貴陸沈遊思竹素
園寄心翰墨林左思招隱詩曰杖策招隱士荒途橫
古今巖穴無結搆丘中有鳴琴白雪停隂崗丹葩耀陽
林非必絲與竹山水有清音何事待嘯歌灌木自悲吟
增阮籍咏懷詩曰昔聞東陵瓜近在青門外連畛距
阡陌子母相鈎帶五色耀朝日嘉賓四面會膏火自煎
熬多財為患害布衣可終身寵祿豈足賴原陸機招
隱詩曰明發心不夷振衣聊躑躅躑躅欲安之幽人在
浚谷朝采南澗藻夕息西山足輕條象雲搆密葉成翠
幄激楚佇蘭林回芳薄秀木山溜何泠泠飛泉漱鳴玉
哀音附靈波頽響赴曾曲至樂非有假安事澆淳朴富
貴苟難圖稅駕從所欲增王康琚反招隱詩曰小隱
隱陵藪大隱隱朝市伯夷竄首陽老𣆀伏柱史昔在太
平時亦有巢居子今雖盛明世能無中林士放神青雲
外絶跡窮山裏鵾鷄先晨鳴哀風迎夜起凝霜凋朱顔
寒泉傷玉趾周才信衆人偏智任諸己(從俗為周才索居為偏智)推
分得天和矯性失至理歸來安所期與物齊終始陶
潛歸田園居詩曰少無適俗韻性本愛丘山誤落塵網
中一去三十年羈鳥戀舊林池魚思故淵開荒南野際
守拙歸園田方宅十餘畝草屋八九間榆柳蔭後園桃
李羅堂前曖曖遠人村依依墟里烟狗吠深巷中雞鳴
桑樹巔戸庭無塵雜虚室有餘閒久在樊籠裏復得返
自然又雜詩曰結廬在人境而無車馬喧問君何能
爾心遠地自偏採菊東籬下悠然見南山山氣日夕佳
飛鳥相與還此中有眞意欲辨已忘言又曰秋菊有
佳色裛露掇其英泛此忘憂物遠我遺世情一觴雖獨
進杯盡壺自傾日入羣動息飛鳥歸林鳴嘯傲東軒下
聊復得此生又讀山海經詩曰孟夏草木長遶屋樹
扶疎衆鳥欣有托吾亦愛吾廬旣耕亦已種時還讀我
書窮巷隔深轍頗廻故人車歡言酌春酒摘我園中蔬
微雨從東來好風與之俱泛覽周王傳流觀山海圖俯
仰終宇宙不樂復何如原宋謝靈運從斤竹澗越嶺
溪行曰猿鳴誠知曙谷幽光未顯巖下雲方合花上露
猶泫逶迤傍隈隩迢遞陟陘峴過澗旣厲急登棧亦凌
緬川渚屢逕復乘流翫廻轉蘋萍泛沈深菰蒲冒清淺
企石挹飛泉攀林摘葉卷(葉卷謂初生未展)想見山阿人薜蘿
若在眼握蘭勤徒結折麻心莫展情用賞為美事昧竟
誰辨觀此遺物慮一悟得所遣梁武帝逸民詩曰如
隴生木木有異心如林鳴鳥鳥有異音如江遊魚魚有
浮沈巖巖山高湛湛水深事迹易見理相難尋劉孝
標始居山營室詩曰自昔厭諠囂執志好棲息嘯歌棄
城市歸來事耕織鑿戶闚嶕嶢開軒望嶄崱激水簷前
溜修竹堂隂植香風鳴紫鶯高梧巢綠翼泉脉洞杳杳
流波下不極髣髴玉山隈想象瑶池側夜誦神仙記旦
吸雲霞色將馭六龍輿行從三鳥食誰與金門士撫心
論胸臆范雲荅句曲先生詩曰終朝吐祥霧薄晚孕
奇烟洞澗生芝草重崖出醴泉中有懷眞士被褐守沖
玄石戶棲十秘金壇謁九僊乘鵷方履漢轡鶴上騰天
庾肩吾贈周處士詩曰九丹開石室三徑沒荒林仙
人翻可見隱士更難尋籬下黃花菊丘中白雪琴方欣
松柏酒自和遊山吟又尋周處士宏讓詩曰試遂赤
松遊披林對一丘棃紅大谷晩桂白小山秋石鏡菱花
發桐門琴曲愁泉飛疑度雨雲積似重樓王孫若不去
山中定可留周明帝贈韋居士詩曰六爻貞遯世三
辰光少微潁陽去猶遠滄洲遂不歸風動秋蘭佩香飄
蓮葉衣坐石窺仙洞乘槎下釣磯嶺松千仞直巖泉百
丈飛儻能同四隱來參余萬機庾信奉和趙王隱士
詩曰洛陽徵五隱東都别二賢雲氣浮函谷星光集潁
川灞陵採樵路成都賣卜錢鹿裘披稍裂藜牀坐欲穿
阮籍惟長嘯嵇康訝一絃澗險無平石山深足細泉低
松猶百丈少鶴已千年野鳥繁絃轉山花燄火然雖無
亭長識終見野人船又窮秋寄隱士詩曰王倪逢齧
缺桀溺偶長沮藜牀負日卧麥隴帶經鋤自然曲木几
無名科斗書聚花聊飼雀穿池試養魚小村治澀路低
田補壞渠秋水牽沙落寒籐抱樹疎空枉平原騎來過
仲蔚廬增唐張九齡奉和聖製經河上公廟詩曰昔
者河邊叟誰知隱與仙姓名終不識章句此空傳跡為
坐忘晦言猶強著詮精靈竟何所祠宇獨依然道在紆
宸睠風行動睿篇從兹化天下清淨復何先李頎漁
父歌曰白頭何老人蓑笠蔽其身避世長不仕釣魚清
江濱浦沙明濯足山月静垂綸寓宿湍與瀨行歌秋復
春持竿湘岸竹爇火蘆洲薪綠水飯香稻青荷包紫鱗
于中還自樂所欲全吾眞而笑獨醒者臨流多苦辛
王維桃源行曰漁舟逐水愛山春兩岸桃花夾去津坐
看紅樹不知遠行盡清溪不見人山口潛行始隈隩山
開曠望旋平陸遥看一處攅雲樹近入千家散花竹樵
客初傳漢姓名居人未改秦衣服居人共住武陵源還
從物外起田園月明松下房櫳静日出雲中雞犬喧驚
聞俗客争來集競引還家問都邑平明閭巷掃花開薄
暮漁樵乘水入初因避地去人間及至成仙遂不還峽
裏誰知有人事世中遥望空雲山不疑靈境難聞見塵
心未盡思鄉縣出洞無論隔山水辭家終擬長遊衍自
謂經過路不迷誰知峯壑今來變當時只記入山深青
溪幾度到雲林春來徧是桃花水不辨仙源何處尋
又送友人歸山歌曰山寂寂兮無人又蒼蒼兮多木羣
龍兮滿朝君何為兮空谷文寡和兮思深道難知兮行
獨悅石上兮流泉與松間兮草屋入雲中兮養雞上山
頭兮抱犢神與棗兮如瓜虎賣杏兮收榖愧不才兮妨
賢嫌既老兮貪祿誓解印兮相從何詹尹兮可卜又
曰山中人兮欲歸雲冥冥兮雨霏霏水驚波兮翠菅靡
白鷺忽兮翻飛君不可兮褰衣山萬重兮一雲混天地
兮不分樹晻曖兮氛氲猿不見兮空聞忽山西兮夕陽
見東皐兮遠村平蕪綠兮千里眇惆悵兮思君又荅
張五弟詩曰終南有茅屋前對終南山終年無客常閉
關終日無心長自閒不妨飲酒復垂釣君但能來相往
還又輞川閒居詩曰一從歸白社不復到青門時倚
簷前樹遠看原上村青菰臨水映白鳥向山翻寂寞於
陵子桔橰方灌園又訪吕逸人不遇詩曰桃源面面
絶風塵柳市南頭訪隱淪到門不敢題凡鳥看竹何湏
問主人城外青山如屋裏東家流水入西鄰閉戶著書
多歲月種松皆作老龍鱗又鹿柴詩曰空山不見人
但聞人語響返景入深林復照青苔上又竹里館詩
曰獨坐幽篁裏彈琴復長嘯深林人不知明月來相照
又田園樂詩曰採菱渡頭風急杖策村西日斜杏樹
壇邊漁父桃花源裏人家萋萋芳草春綠落落長松
夏寒牛羊自歸村巷童稚不識衣冠山下孤煙遠村
天邊獨樹高原一瓢顔回陋巷五柳先生對門酌酒
會臨泉水抱琴好倚長松南園露葵朝折西舍黃粱夜
舂桃紅復含宿雨柳綠更帶朝烟花落家僮未掃鳥
啼山客猶眠高適東谿草堂詩曰水深嚴子釣松挂
巢父衣雲氣轉幽寂谿流無是非名理未足羨腥臊詎
所希自惟負貞意何歲當食薇岑參漁父詩曰扁舟
滄浪叟心與滄浪清不自道鄉里無人知姓名朝從灘
上飯暮向蘆中宿歌竟還復歌手持一竿竹竿頭釣絲
長丈餘鼓枻乘流無定居世人那得識深意此翁取適
非取魚孟浩然夜歸鹿門歌曰鹿門月照開煙樹忽
到龐公棲隱處巖扉松徑長寂寥惟有幽人夜來去
杜甫送孔巢父歸遊江東兼呈李白詩曰巢父掉頭不
肯住東將入海隨煙霧詩卷常留天地間釣竿欲拂珊
瑚樹深山大澤龍蛇遠春寒野陰風景暮蓬萊織女廻
雲車指點虚無引歸路自是君身有仙骨世人那得知
其故惜君只欲苦死留富貴何如草頭露蔡侯静者意
有餘清夜置酒臨前除罷琴惆悵月照席幾歲寄我空
中書南尋禹穴見李白道甫問訊今何如又題張氏
隱居詩曰之子時相見邀人晚興留濟潭鱣潑潑春草
鹿呦呦杜酒頻勞勸張棃不外求前村山路險歸醉每
無愁又過南鄰朱山人水亭詩曰相近竹參差相過
人不知幽花欹滿樹細水曲通池歸客村非遠殘樽席
更移看君多道氣從此數追隨又題張氏隱居詩曰
春山無伴獨相求伐木丁丁山更幽澗道餘寒歴冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虚舟賈島題李凝幽
居詩曰閒居少鄰並草徑入荒園鳥宿池邊樹僧敲月
下門過橋分野色移石動雲根暫去還來此幽期不負
言又尋隱者不遇詩曰松下問童子言師采藥去只
在此山中雲深不知處宋之問陸渾山莊詩曰歸來
物外情負杖閱巖耕源水看花入幽林采藥行野人相
問姓山鳥自呼名去去獨吾樂無能愧此生又春日
山家詩曰今日遊何處春泉洗藥歸悠然紫芝曲晝掩
白雲扉魚樂偏尋藻人閒屢采薇邱中無俗事身世兩
相違張籍和盧常侍寄華山隱者鄭氏詩曰獨坐三
峯下年深學煉丹一間松葉屋數片石花冠酒待山中
飲琴將洞裏彈開門移遠竹剪草出幽蘭荒壁通泉架
晴崖曬藥壇寄知騎省客長向白雲看祖詠蘇氏别
業詩曰别業居幽處到來生隱心南山當戶牖澧水映
園林竹覆經冬雪庭昏未夕陰寥寥人境外閒坐聽春
禽李白尋雍尊師隱居詩曰羣峭碧摩天逍遥不記
年撥雲尋古道倚樹聽流泉花暖青牛卧松高白鶴眠
語來江色暮獨自下寒煙又訪戴天山道士不遇詩
曰犬吠水聲中桃花帶雨濃樹深時見鹿溪午不聞鐘
野竹分青靄飛泉挂碧峯無人知所去愁倚兩三松
又贈孟浩然詩曰吾愛孟夫子風流天下聞紅顔棄軒
冕白首卧松雲醉月頻中聖迷花不事君高山安可仰
徒此挹清芬又贈楊徵君鴻詩曰陶令辭彭澤梁鴻
入會稽吾尋高士傳君與古人齊雲卧留丹壑天書降
紫泥不知楊伯起早晚向關西又山中問荅詩曰問
余何事棲碧山笑而不荅心自閒桃花流水杳然去别
有天地非人間又登廬山五老峯詩曰廬山東南五
老峯青天削出金芙蓉九江秀色可攬結吾將此地巢
雲松常建宿王昌齡隱居詩曰青溪深不到隱處惟
孤雲松際露微月清光猶為君茅亭宿花影藥院滋苔
紋余亦謝辭去西山鸞鶴羣許渾寄題商洛王隱居
詩曰近逢商洛客知爾住南塘草閣平春水柴門掩夕
陽尋蜂收野蜜隨麝拾生香更憶前年別松花滿石牀
又題韋處士山居詩曰劚藥去還歸家人半掩扉山
風藤子落溪雨荳花肥寺遠僧來少橋危客渡稀不堪
碪杵動應解剪荷衣秦系獻薛僕射詩曰由來那敢
議輕肥散髮行歌自采薇逋客未能忘野興辟書反遣
脫荷衣家中匹婦空相笑池上羣鷗盡欲飛更乞大賢
容小隱益看愚谷有光輝盧綸酬暢當嵩山尋麻道
士見寄詩曰聞逐樵夫閒看碁忽逢人世是秦時開雲
種玉嫌山淺渡海傳書怪鶴遲陰洞石幢微有字古壇
松樹半無枝煩君遠示青囊籙願得相從一問師劉
長卿尋張逸人山居詩曰危石纔通鳥道空山更有人
家桃源定在深處澗水浮來落花又尋龍井楊老詩
曰柴門草舍絶風塵空谷耕田學子眞泉咽豈勞經隴
地山深不覺有秦人手栽松樹蒼蒼老身卧桃源寂寂
春唯有胡麻當雞黍白雲來往未嫌貧温庭筠題李
處士幽居詩曰水玉簪頭白角巾瑶琴寂歴拂輕塵穠
陰似帳紅薇晚細雨如烟碧草春隔竹見籠疑有鶴捲
簾看畫更無人南窗自有忘機友谷口空稱鄭子眞
鄭常寄邢逸人詩曰羨君無外事日與世情違地僻人
稀到溪深鳥自飛儒衣荷葉老野飯藥苗肥疇昔江湖
意如今憶共歸郎士元贈強山人詩曰或棹孤舟或
杖藜尋常隨意釣前溪草堂竹徑在何處落日孤烟寒
渚西白居易池上篇曰十畝之宅五畝之園有水一
池有竹千竿勿謂土狹勿謂地偏足以容膝足以息肩
有堂有庭有橋有船有書有酒有歌有絃有叟在中白
鬚飄然安分知足外無求焉如鳥擇木姑務巢安如魚
在沼不知海寬靈鶴怪石紫菱白蓮皆吾所好盡在吾
前時飲一杯或吟一篇妻拏熙熙雞犬閒閒優哉游哉
吾將終老乎其間于武陵贈王隱山人詩曰石室掃
無塵人寰與此分飛來南浦樹半是華山雲浮世幾多
事先生應不聞寒山滿西日空照雁成羣朱灣尋隱
者韋九詩曰尋得仙源訪隱淪漸來深處漸無塵初行
竹裏惟通馬直到花間始見人四面雲山誰作主數家
烟水自為鄰路傍樵客何湏問朝市如今不是秦王
貞白題嚴光釣臺詩曰山色四時碧溪光七里清嚴陵
愛此水下視漢公卿垂釣月初上放歌風正輕應嫌渭
濱叟匡國祗論兵李商隱題鄭大有隱居詩曰結構
何峯是喧閒此地分石梁高瀉月樵路細侵雲偃卧蛟
螭室希夷鳥獸羣近知西嶺上玉管有時聞李羣玉
送隱者歸羅浮詩曰春山杳杳日遲遲路入雲峯白犬
隨兩卷囊書留貰酒一柯樵斧坐看碁蓬萊道士飛霞
札清遠仙人寄好詩自此塵寰音信斷山川風月永相
思張志和漁父歌曰西塞山前白鷺飛桃花流水鱖
魚肥青箬笠綠蓑衣斜風細雨不須歸又漁父詩曰
八月九月蘆花飛南溪老人垂釣歸秋山入簾翠滴滴
野艇倚檻雲依依却把漁竿尋小徑閒梳鶴髮對斜暉
翻嫌四皓曾多事出為儲王定是非山中客别酒主
人詩曰酒盡君莫沽壺乾我當發城市多囂塵還山弄
明月宋王禹偁題張處士幽居詩曰雲裏寒溪竹裏
橋野人居處絶塵囂病來芳草生漁艇睡起殘花落酒
瓢閒把道書尋晚逕靜攜茶鼎洗春潮長洲懶吏頻過
此為愛盤餐有藥苗蘇軾寄題刁景純藏春塢詩曰
白首歸來種萬松待看千尺舞霜風年抛造物甄陶外
春在先生杖履中楊柳長齊低戶暗櫻桃爛熟滿階紅
何時却與徐元直共訪襄陽龐德公王安石書湖隂
先生壁詩曰茅簷長掃淨無苔花木成畦手自栽一水
護田將綠遶兩山排闥送青來又訪隱者詩曰童子
穿雲晚未歸誰收松下著殘碁先生醉卧落花裏春去
人間總不知林逋孤山隱居書壁詩曰山水未深猿
鳥少此生猶擬别移居直過天竺溪流上獨樹為橋小
結廬陸游隱者詩曰君不見會稽城南賣花翁以花
為糧如蜜蠭朝賣一株紫暮賣一枝紅屋破見青天盎
中米常空賣花得錢送酒家取酒盡時還賣花春春花
開豈有極日日我醉終無涯亦不知天子殿前宣白麻
亦不知相公門前築堤沙客來與語不能荅但見醉髮
覆面垂鬖髿又春晩村居詩曰澆書滿把浮蛆甕攤
飯橫眠夢蝶牀莫笑山翁見幾晩也勝朝市一生忙(東坡)
(先生謂卯飲為澆書李黃門謂午睡為攤飯)又春日小園雜賦曰市塵不
到放翁家繞麥穿桑野徑斜夜雨長深三尺水曉寒留
得一分花悶從鄰舍分春甕閒就僧窗試露芽自此年
光應更好日驅秧馬聽繅車又初歸雜咏詩曰雪滿
漁蓑雨墊巾超然無處不清眞胸中那可有一事天下
故應無兩人騎馬每行秋棧路喚船還渡暮江津酒樓
僧壁留詩遍八十年來自在身又初夏閒步村落間
詩曰薄雲韜日不成晴野水通池漸欲平綠葉忽低知
鳥立青萍微動覺魚行醉遊放蕩初何適睡起逍遥未
易名忽遇湖邊隱君子相攜一笑慰餘生又戲遣老
懷詩曰舊習家風號散人晚承恩詔賜閒身放狂泥酒
都忘老厚價收書不似貧霜曉方驚羣木脫春晴又喜
一花新先生偶出人難遇陌上爭先看角巾又初春
幽居詩曰滿榼芳醪手自攜陂湖南北埭東西茂林處
處見松鼠幽圃時時聞竹雞零落斷雲斜障日霏微過
雨不成泥老民不預人間事但喜農疇漸可犂元薩
都拉題劉渙中隱居圖詩曰放光山下結茅廬光照山
人夜讀書童子抱琴隨白鶴鄰翁看竹借籃輿門前秋
葉從風掃屋後春田帶雨鋤自笑天涯倦遊客十年未
有一㕓居倪瓉題孫氏雲林小隱圖詩曰天地飄搖
一短蓬小窗虚白地爐紅翛然忽起棃雲夢不定仍因
柳絮風鶴影䙰褷簷上下鹿迒(音航說文曰凡獸迹車迹為迒)散漫屋
西東杜門我自無干請閒寫芭蕉入畫中明劉基太
公釣渭圖詩曰璇室羣酣夜璜溪獨釣時浮雲看富貴
流水澹鬚眉偶應非熊兆身為帝者師軒裳如固有千
載使人思練子寧題黃彦成雲林小隱詩曰有客素
肥遯幽居愛林廬結屋依陋巷種瓜遶城隅浮雲南山
來清隂覆其閭老柳帶寒色芳蘭露春腴窗深不知曉
樹密室自虚甘貧意自適守道樂有餘娛賓非旨酒飽
食但園蔬流水赴大壑翔禽戀高株物性各自遂誰能
常晏如陶宗儀樂静草堂詩曰屋遶芙蓉九疊屛日
長客去掩閒庭巖花暖傍疎簾落階草晴分汗簡青溫
火試香刪舊譜汲泉煮茗讀遺經江南定有徵賢詔太
史方占處士星丘高啓青丘子歌曰青丘子臞而清本
是五雲閣下之仙卿何年降謫在世間向人不道姓與
名躡屩厭遠遊荷鋤懶躬耕有劒任羞澀有書任縱橫
不肯折腰為五斗米不肯掉舌下七十城但好覓詩句
自吟自酬𢋫田間曳杖復帶索傍人不識笑且輕謂是
魯迂儒楚狂生青丘子聞之不介意吟聲出吻不絶咿
咿鳴朝吟忘其飢暮吟散不平當其苦吟時兀兀如被
酲頭髮不暇櫛家事不及營兒啼不知憐客至不果迎
不憂回也空不慕猗氏盈不慚被寬褐不羡垂華纓不
問龍虎苦戰鬭不管烏兔忙奔傾向水際獨坐林中獨
行斵元氣搜元精造化萬物難隱情冥茫八極遊心兵
坐令無象作有聲微如破懸蝨壯若屠長鯨清同汲沆
瀣險比排崢嶸靄靄晴雲披軋軋凍草萌高攀天根探
月窟犀照牛渚萬怪呈妙意俄同鬼神會佳景每與江
山爭星虹助光氣烟露滋華英聽音諧韶樂咀味得太
羹世間無物為我娛自出金石相轟鏗江邊茅屋風雨
晴閉門睡足詩初成叩壺自高歌不顧俗耳驚欲呼君
山老人攜諸仙所弄之長笛和我此歌吹月明但愁歘
忽波浪起鳥獸駭叫山搖崩天帝聞之怒下遣白鶴迎
不容在世作狡獪復結飛佩還瑶京(至正時啓隱吳淞江之青丘自號青)
(丘子)又贈金華隱者詩曰我聞名山洞府三十六一一
靈跡紀眞籙金華秀出向東南遠勝陽明與句曲樓臺
縹緲開烟霞天帝賜與神仙家靈源有路不可入但見
幾片流出雲中花子房之師赤松子三千年前亦居此
飛行恍惚誰解尋漫說至今猶不死松花酒熟何處遊
瑶草自綠春巖幽羣羊卧地散如石老鹿耕田馴似牛
聞有隱君子乃是學仙者自從入山中不曾到山下世
人莫知其姓名以山呼之不敢輕樵夫忽見苦未識識
疑便似黃初平嗟我何為在塵網遠望高峯若天壤茯
苓夜煮倘許餐鐵杖來敲石門響宣宗猗蘭操曰蘭
生幽谷兮暐暐其芳賢人在野兮其道則光嗟蘭之茂
與衆草為伍於乎賢人汝其余輔又招隱歌曰吾觀
天地化育功四序五行實任之軒轅堯舜致熙皡亦有
六相兼皐夔君臣共濟自往古大厦豈是一木為况予
凉薄資九五承大寳四海之廣兆姓繁側席仁賢翼王
道長林大澤高丘巨壑豈無懷才抱德者蕭散幽閒樂
其樂扣舷清歌弄綠水結巢雲松招白鶴雲松蒼蒼白
鶴飛翠蘿搖曳春風時朝鑱黃獨夕茹紫芝放歌考槃
什吟詠梁甫詞如玉在璞韜其輝天之生材將有為屢
下求賢詔明珠寧無遺中夜有懷起待旦勞心咨求忘
日晏嗟爾賢人何樂空谷有莘幡然起畎畝傅巖何嘗
終版築磻溪白首還鷹揚卧龍亦復興南陽旱歲人間
望霖雨大川利涉需舟航嗟爾賢人無為徘徊石泉麋
鹿非爾伍風雲天路為爾開脫却芰荷衣挂在青澗隈
翩翩命駕蒲輪來黃金如山高築臺待爾為咏臺與萊
無為令我悵望思難哉楊維禎訪倪元鎮不遇詩曰
霜滿船篷月滿天飄零孤客不成眠居山久慕陶宏景
蹈海深慙魯仲連萬里乾坤秋似水一窗燈火夜如年
白頭未遂終焉計猶欠蘇門二頃田謝榛訪葛徵君
詩曰西城閒訪葛洪家籬落秋餘白荳花高枕自知無
俗夢數椽茅屋在煙霞又寄武當山張徵君詩曰辭
官身寄楚天涯石室燒丹别是家七十二峯春雪裏杖
藜隨意看梅花
原賦後漢張衡歸田賦曰遊都邑兮永久無明略以佐
時徒臨川兮羨魚俟河清乎未期感蔡子之慷慨從唐
生以決疑諒天道之微昧追漁父以同嬉于是仲春令
月時和氣清原隰鬱茂百草滋榮王睢鼓翼倉庚哀鳴
交頸頡頏關關嚶嚶于焉逍遥聊以娛情于時曜靈俄
景繼以望舒極盤遊之至樂雖日夕而忘劬感老氏之
遺誡且廻駕乎蓬廬彈五弦之妙旨詠周孔之圖書揮
翰墨以奮藻陳三皇之規模苟縱心于物外焉知榮辱
之所如晉張華歸田賦曰隨陰陽之開闔從時宜以
卷舒冬奥處以城邑春遊放于外廬歸郟鄏之舊里託
言静以閒居育草木之藹蔚因地勢之邱墟豐蔬果之
林錯茂桑麻之紛敷用天道以取資行藥物以為娛時
逍遥于洛濱聊相佯以縱意目白砂與積礫玩衆卉之
同異揚素波以濯足泝清瀾以蕩思低徊住留棲遲罨
藹存神忽微遊精域外藉纖草以為茵援垂陰以為蓋
瞻高鳥之凌風臨鯈魚于清瀨眇萬物而遠觀修自然
之通會以退足于一壑故處否而忘泰陸機幽人賦
曰世有幽人漁釣乎元渚彈雲冕以辭世披霄褐而延
佇是以物外莫得窺其奥舉世不足揚其波勁秋不能
凋其葉芳春不能發其華超沈冥以絶緒豈世網之能
加又應嘉賦曰友人有作嘉遯賦與余者余作賦應
之號曰應嘉云傲世公子體逸懷遐意邈澄霄神&KR0642;静
波仰羣軌以遥企頓駿翮以婆娑寄沖氛于大象解心
累于世羅襲三閭之奇服詠南榮之清歌濯下泉于浚
澗泝凱風于卷阿指千秋以厲響俟寂寞之來和懷前
修之髣髴覿幽人之所過抱元景以獨寐含芳風而寤
語發蘭音以清唱操玉懷而喻余于是葺宇中陵築室
河曲軌絶千途而門瞻百族假妙道以逹觀考賁龜而
貞卜苟形骸之可忘豈投簪其必谷方介邱于尺阜託
雲林乎一木佇鳴條以招風聆哀音其如玉窮覽物以
盡齒將弭迹于餘足陸雲逸民賦曰富貴者是人之
所欲而古之逸民輕天下細萬物而欲專一邱之歡一
壑之美豈不以身重于宇宙而恬貴于紛華哉天地不
易其樂萬物不干其志然後可以妙有生之極固無疆
之休乃為賦曰世有逸人棲遲乎一邱委天形以外心
淡浩然其何求杖短策而遂往乃枕石而漱流静芬響
于咏言滅絶景于無質相荒土而卜居度山阿而考室
曾邱翳薈穹谷重深叢木振穎葛藟垂隂潛魚泳沚嚶
鳥來吟仍蔬圃于芝薄即蘭堂于芳林靡飛飇以赴節
揮天籟以興音假樂土于神造咏幽人于鳴琴孫承
嘉遯賦曰有嘉遯之元人含貞光之凱邁靡薜荔于苑
柳蔭翠葉之雲蓋揮修綸于廻瀾臨崢嶸而式墜泝清
風以長嘯咏九韶而忘味若乃御有撫生應物宅心曜
華春圃凋葉秋林振藻揚波清景元陰形猶與以徙倚
神曠寂而難尋渾無名于域外和邱中以草音于是混
心齊物遨翔容與薄言采薇收蘿中野朝觀荑陸夕步
蘭渚仰弋鳴雁俯釣魴鱮遊無方之内居無形之域咏
休遯之貞亨察天心而觀復委性命于元芒任吉凶而
靡錄增潘岳秋興賦曰且歛袵以歸來兮忽投紱以
高厲耕東皐之沃壤兮輸黍稷之餘稅泉湧湍于石間
兮菊揚芳乎崖澨澡秋水之涓涓兮玩遊鯈之潎潎逍
遥乎山川之阿放曠乎人間之世優哉游哉聊以卒歲
原宋謝靈運入道至人賦曰爰有名外之至人乃入
道而館眞荒聰明以削智遯支體以逃身于是卜居千
仞左右窮懸幽庭虚寂荒帳成烟水縱橫以觸石日參
差于雲中飛英明于對溜積氤氳而為峯推天地于一
物横四海于寸心超埃塵以貞觀何落落此胷襟梁
簡文帝元虚公子賦曰有元虚之公子輕滅喧俗保此
大愚居榮利而不染豈聲色之能拘廻還四始出入三
墳心溶溶于元境意飄飄于白雲追寂圃而逍遥任文
林而佚宕忘情于物我之表縱志于有無之上不為山
而自高不為海而彌廣陸倕思田賦曰歲聿忽其云
暮庭草颯以委黃風飀飀以吹隟燈黯黯而無光獨展
轉而不寐何增歎而自傷于是蹰踟徙倚顧景興懷魂
煢煢以至曙綴予想于田萊彼五畝其焉在乃爰洎乎
江隈出郭門而東騖入漵浦而南廻爾乃觀其水陸物
産原隰形便林藪挺直邱陵帶面臨九曲之廻江對千
里之平甸風去蘋其已開日登桑而先見聽啁唽之寒
雞弄差池之春燕臨場圃以築館對&KR0905;軒而鑿池集游
泳于階下引朝派于堂垂瞻巨石之前却玩激水之推
移雜青莎之靃靡拂細柳之長枝感風燭與石火嗟民
生其如寄苟有胸而無心必行難而言易幸少私而寡
欲兼絶仁而棄智忽學步而舉趾又追飛而厲翅瞻鹿
苑而竊高仰疆臺而慕義歴四時于遊水馳三稔于申
臂望歸流而載懷情鬱悒其何寘增庾信小園賦曰
若夫一枝之上巢父得安巢之所一壺之中壺公有容
身之地况乎管寧藜床雖穿而可坐嵇康鍜竈旣暖而
堪眠豈必連闥洞房南陽樊重之第綠墀青瑣西漢王
根之宅余有數畝敝廬寂寞人外聊以擬伏臘聊以避
風霜雖復晏嬰近市不求朝夕之利潘岳面城且適閒
居之樂爾乃窟室徘徊聊同鑿坯桐間露落柳下風來
琴號珠柱書名玉杯有棠棃而無館足酸棗而非臺猶
有欹側八九丈縱橫數百步榆柳兩三行棃桃百餘樹
撥蒙密兮見窗行欹斜兮得路蟬有翳兮不驚雉無羅
兮何懼草樹混淆枝格相交山為簣覆地有堂㘭藏貍
並窟乳鵲重巢連珠細茵長柄寒匏可以療飢可以棲
遲㩻區兮狹室穿漏兮茅茨簷直倚而妨帽戶平行而
礙眉坐帳無鶴支牀有龜鳥多閒暇花隨四時心則歴
陵枯木髮則睢陽亂絲非夏日而可畏異秋天而可悲
一寸二寸之魚三竿兩竿之竹雲氣蔭于叢蓍金精養
于秋菊棗酸棃酢桃榹李薁落葉半牀狂花滿屋名為
野人之家是謂愚公之谷唐王勣遊北山賦曰嗟大
道之泯沒見人情之委枉禮費日于千儀易勞心于萬
象審機事之不息知澆源之浸長鳥何事而嬰羅魚何
為而在網生物詭隔精靈惚恍莊周三月而不朝瞿曇
六年而遐想有是夫况吾之不如先達乎請息交而自
逸聊習静而為娛遂披林樾進步㩻䧢連峯雜起複嶂
環紆歴丹危而尋捷徑攀翠嶮而覓修塗聳飛情于霞
道振逸想于煙衢重林合沓以齊列崩崖磊砢而相扶
覩森沈于絶磵視晃朗于高隅自謂搏風飇而出埃壒
邈若朝玄宫而謁紫都碧巒之下清溪之曲望隱隱而
纔通聽微微而不屬眷焉引領兹焉頓足步擁石而邅
廻視橫煙而斷續古籐曳紫寒苔布綠洞裏窺書巖邊
對局髣髴靈蹤依稀仙躅竈何代而銷金杯何年而溜
玉石室幽藹沙場照燭松落落而風廻桂蒼蒼而露溽
月未側而先陰霞方昇而已旭喜方外之浩蕩歎人間
之窘束况乃幽谷藏眞傍無四鄰紫房半掩元壇尚新
逢閬風之逸客直蓬萊之上人忽據梧而策杖亦披裘
而負薪荷衣薜帶藜杖葛巾出芝田而計畝入桃源而
問津昆丘(一作山)若礪渤海揚塵栽碧柰其何日種瓊瓜
而幾春自然詭異非徒隱淪皇甫松大隱賦略曰掩
蓬扃閉茅屋几案詩書形骸土木雖捉襟而露肘終擊
壤而鼓腹有酒劉伶無妻牧犢花霏霏而晩紅草萋萋
而暮綠春水兩派晴山數曲吟四首以愁濃舉一觴而
歡足波激石而瀛溶竹含烟而樸&KR0609;倚杖則手放青鳩
脫帽則髮辭斑鹿養牛不乘生雞懶祝廼步重水常趨
遥林奇峯峞&KR1041;古木森沈泉出山而漸淺雲入洞而愈
深遇清風而藉席對綠篠而開襟垂蘿窱褭以樛結連
巒菌蠢而相尋望去鶴于沙尾見歸龍于水心青苔潤
而饒露碧梧欹而足隂松脂滴酒樹癭臺琴山席平鋪
而葉墜書卷横開而露侵廻首遥壑松蘿漠漠曲逕抱
雲根斜陽遶山脚瀑迸疑懸峯危欲落歴斷岫而崢嶸
入疎林而綺錯委葉交扶盤根相閣野鼠鬭于林梢山
雞鳴于叢薄朝常擁耒暮或垂綸山泉鳴而入夜洞花
寒而變春閒遊諳野蔬食慣貧盤中之周生紫蓼嶺上
之陶公白雲野岸波澄蓬門露曉徘徊綠水之際瀟灑
青林之表杞根成狗蘿葉垂蔦山鹿奔而草低野鶴飛
而桂裊溪外負薪田中荷篠鶉披子夏之衣蛙鳴稚圭
之沼隴畝連延桑麻繚繞入崦而朽竹芟疎出溪而茅
茨稀少依林壑以終焉經沼沚而流連花披籬而綿絡
瀑鳴山而布懸潭中則赭魚躍日洞裏則沈鹿叫烟遇
山客以停杖逢沙禽而駐船槎崩水沒樹空籬穿雉雊
霧旦鼉鳴雨天灌於陵之藥圃耕彭澤之黍田偷閒散
于一日役筋骸于百年開山決水澆蘭蒔芷移風桂于
嶺頭種煙篁于澗裏山廩空而鼠喧野浪高而鷗喜或
曲岸而流觴或平崖而隱几慨焉懷古中心如醉憶躭
酒之步兵想能詩之都尉先生則五斗成文君王則七
言見志陸機之價難偕鄭衆之心莫遂古人往矣吾將
已而諒紛紛于來者欲停觴而遲誰鑒往行之得失悟
前賢之是非今昔茫茫興衰運長超然委命于何不臧
亦何悲于麟獲亦何嗟于豹藏薜葉離披之島槐根擁
腫之場白鷗兩岸青莎一牀遇四老而極逸逢七賢而
甚荒露濕書笈塵生藥囊楊子袍穿仇生室方結痛飲
之山簡就蔬食之亥唐我有遐說超然自悅鄙文馬與
華軒况金臺之玉闕門何山而不對水何徑而不通雲
歸則千峯卧綠桃飄則一川踏紅南灣漁者東郊老農
形骸坐𩔖襟帶自同或刺舟而共去或駕犢而相從采
藥于巖下行歌于里中兒童目以痴叔鄉人指作愚公
怪蔣詡之徑狹笑孫登之室空
增詔漢光武詔曰自古明王聖主必有不賓之士伯夷
叔齊不食周粟太原周黨不受朕祿亦各有志焉魏
明帝詔曰大中大夫管寧耽懷道德服膺六藝清虚足
以侔古廉白可以風世而黃初以來徵命屢下每輙辭
疾豈朝廷之政與生殊趣將安樂山林往而不能返乎
原梁沈約為武帝搜訪隱逸詔曰高尚其志義煥通
爻山林不出訓光惇史朕退朝晏罷尚想幽人蒲玉之
禮佇聞峻節可班下州郡博訊遠廵若有道映邱園事
浮高尚可以弭競遷澆還風拯俗皆以名聞靡或遺漏
朕將闢衢室而寘几杖開東序而授衮職庶令江海無
遺異人必至增高祖詔何點曰昔因多暇得訪遺軌
坐修竹臨清池忘今語古何其樂也暫別邱園十有四
載人事艱阻亦何可言自應運在天每思相見密邇物
色勞甚山阿嚴光排九重踐九等談天人敘故舊有所
不臣何傷于高文先以皮弁謁子桓伯况以縠綃見文
叔求之往策不無前例今賜卿鹿皮巾等後數日望能
入也唐明皇徵盧鴻詔曰鴻有泰一之道中庸之德
鈎深詣微確乎自高詔書屢下每輙辭託使朕虚心引
領于今數年雖得素履幽人之介而失考父滋恭之誼
今城闕密邇不足為勞有司其賫束帛之具重宣兹旨
想有以翻然易節副朕意焉宋太宗詔种放曰朕臨
御寰區憂勤旰昃詳延茂異物色隱淪思訪話言用熙
庶績以卿棲身巖竇屏跡囂塵躡綺皓之遐蹤有曾顔
之至行特舉賁園之典果無前習之心每所諮詢備詳
理道載觀敷納蔚有材謀深簡朕懷頗思大用然以羣
情未悉成命是稽今四隩來同萬區思乂方崇政本庶
厚時風卿必斟酌化原丹青王度以沃朕心宋天禧
四年正月詔曰國家舉旌賞之命以輝邱園申䘏贈之
恩用慰泉壤所以褒逸民而厚風俗也故陜州處士魏
野服膺儒素刻意篇章顧詞格之清新為士流之推許
而能篤淳古之行慕肥遯之風頃屬時廵常加聘召懇
陳誠志願遂考槃及此淪亡載深嗟悼蘭臺清秩追飾
幽扃厚其&KR0608;贈之資寬以復除之命諒惟優禮式顯令
名魂而有知歆此殊渥
原敕梁沈約為武帝與謝朏敕曰山林之志上所宜弘
激貪厲薄義等為政自居元首臨對百司雖復執文經
武各修厥職羣材競爽以致和美而鎮風静俗變教論
道自非箕潁高人莫膺兹寄是用虚心側席屬想清塵
不得不屈兹獨往同此濡足便望釋蘿襲衮出野登朝
必不使璧帛虚往蒲輪空歸增明宣德六年招隱敕
曰朕即位以來屢詔有司舉德行才智之士將與共圖
治道然林泉巖谷必有遠引而不輕出者朕夙夜念之
不能已夫枉己求售非志士之本心潔身獨善豈聖賢
之中道故嘗作招隱之歌使幽遠之賢皆知朕志庶幾
幡然有奮起者卿等為國重臣舉賢為國人臣之忠其
必有以勉副斯意勿徒視為空言可也天順元年敕
處士吳與弼曰爾與弼潛心經史博洽古今蘊經國之
遠猷抱致君之弘略顧乃嘉遯邱園不求聞逹朕懷高
誼思訪嘉言渴望來儀以資啓沃夫古之君子隱居以
求其志行義以達其道而獨善自安豈其本心諒爾于
行藏之宜處之審矣特遣行人曹隆往詣所居徵爾赴
闕仍賜禮幣以表至懷爾其惠然就道以副朕翹待之
意
原表魏桓範薦管寧表曰臣竊見東莞管寧束修著行
少有令稱遭亂浮海遠客遼東于混濁之中履潔清之
節篤行足以厲俗清風足以矯世簞食瓢飲過于顔子
漏屋敝衣踰于原憲可重之以元纁聘之殊禮也增
晉桓溫薦譙元彦表曰臣昔奉役有事西土訪諸故老
搜揚潛逸庶武羅于羿浞之墟(庶庶幾得之也左傳魏絳曰昔后羿棄武羅伯)
(而用寒浞武羅伯夏季之賢人也)想王蠋于亡齊之境竊聞巴西譙秀
植操貞固抱德肥遯杜門絶跡不面僞庭進免龔勝忘
身之禍退無薛方詭對之譏雖園綺之棲商洛管寧之
默遼海方之于秀殆無以過若蒙蒲帛之徵足以鎮静
頽風軌訓囂俗幽遐仰流九服知化矣宋太宗敕太
守以安車軟輪迎陳摶摶表謝曰丁寧溫詔盡一札之
細書曲軫宸恩賜萬金之良藥仰佩聖慈俯躬增感臣
明時閒客唐室書生堯道昌而優容許由漢世盛而善
存四皓嘉遯之士何代無之再念臣形如槁木心若死
灰不曉仁義之深淺安識禮儀之去就敗荷作服脫籜
為冠體有青毛足無草履倘臨軒陛貽笑聖明願回天
聽得隱此山聖世優賢不忝前古數行明詔徒煩彩鳳
銜來一片閒心已被白雲留住獲飲舊溪之水飽聆松
下之風咏味日月之清笑傲雲霞之表遂性所樂得意
何言雖潛至道之根芽盡陶聖域之水土敢祈睿眷俯
順愚衷
增疏晉皇甫謐讓徵聘疏略曰臣因疾抽簪散髮林阜
人綱不閑鳥獸為羣陛下披榛採蘭并收蒿艾是以皐
陶振褐不仁者遠臣惟頑蒙備食晉粟猶識唐人擊壤
之樂宜赴京城稱壽闕下而小人無良致灾速禍久嬰
篤疾軀半不仁仰廹天威扶輿就道臣聞韶衛不並奏
雅鄭不兼御故郤子入周禍延王叔虞邱稱賢樊姬掩
口君子小人禮不同器况臣糠䵃(音黃小麥屑皮也)糅之雕胡
庸夫錦衣不稱其服也設臣不疾已遭堯舜之世執志
箕山猶當容之臣聞上有聖明之主下有輸實之臣上
有在寬之政下有委情之人唯陛下留神垂恕更旌瓌
俊索隱于傅巖收釣于渭濱無令泥滓久濁清流魏
正始二年太僕陶邱一等薦管寧疏曰臣聞龍鳳隱耀
應德而徵明哲潛遁俟時而動昔高宗刻像營求賢哲
周文啓龜以卜良佐况寧前朝所表名德已著而久未
引致非所以遵奉明訓繼成前志也歴觀前世玉帛所
命申公枚乘周黨樊英之儔測其淵源覽其清濁未有
勵俗獨行若寧者矣誠宜束帛加璧備禮徵聘仍授几
杖延登東序敷陳墳索坐而論道上正璇璣協和皇極
下阜羣生彝倫攸叙必有可觀光益大化若寧固執匪
石守志箕山追跡洪崖參蹤巢許斯亦聖朝同符唐虞
優賢楊歴(今文尚書曰優賢揚歴謂揚其所歴試左思魏都賦曰優賢著于揚歴也)雖出處
殊途俯仰異體至于興治美俗其揆一也
原啓梁何允荅皇太子啓曰允性愛山泉情篤魚鳥而
從鷗未狎入獸相驚兼年齒衰暮荒徑榛梗旣無語稼
之客寧有論書之賓緘默畎畝棲息邱壑秀水清潭于
兹永已沈約謝齊竟陵王教撰高士傳啓曰竊聞高
尚其事義光爻象賢者避世聲煥典墳豈徒激貪勉競
澡身浴德而已爾乃大弘義訓百代通風是以梁鴻蘇
伯記遠迹于前叔夜士安書高塵于後雖去取異情羣
略殊軫而獨行必彰斥言㒺極貞操與日月俱懸孤芳
隨山壑共遠明公得一含道體二居宗迹屈巖廊之下
神遊江海之上愛奇商洛訪美東都蓋欲隱顯齊功出
處同致巢由與伊旦並流三辟與四門共軌肅奉明軌
思自罄勖
增箋宋謝靈運與廬陵王義眞牋曰會境旣豐山水是
以江左嘉遯並多居之但季世慕榮幽棲者寡或復才
為時求弗獲從志至若王宏之拂衣歸耕踰歴三紀孔
淳之隱約窮岫自始迄今阮萬齡辭事就閑纂承先業
浙湖之外棲遲山澤如斯而已旣遠同羲唐亦激貪厲
競殿下愛素好古常若布衣每憶昔聞虚想巖穴若遣
一介有以相存眞可謂千載盛美也
原書晉辛曠與皇甫謐書略曰先生固執沖虚塞淵其
心殉文人之耿介忘宣尼之所沽步幽山之窮徑背漢
津之明衢日月遂往時不我湏此惜寸陰者之所以為
懼而臨川者之所懷慨也皇甫謐荅辛曠書略曰箕
山之叟超跡于帝堯之世首陽之老抗操于有周之隆
故能名奮百代使聞之厲節皆經聖明之論所以邈世
卓時者也至于鄙薄才頑行穢疾奪其志神迷其心因
託虚静遂竊美選聖上仁聰亮其辛苦每自陳訴輙見
寬放雖大君有命實小人勿用也匪敢盤桓疾與榮競
巾車順命非劣&KR0629;所堪也密雲雖興知枯木難植昔人
有言欲之必為之辭豈來惠之謂矣增嵇康與山巨
源絶交書略曰康聞道士遺言餌术黃精令人久壽意
甚信之遊山澤觀魚鳥心甚樂之一行作吏此事便廢
安能舍其所樂而從其所懼哉夫人之相知貴識其天
性因而濟之禹不偪伯成子高全其節也仲尼不假蓋
于子夏護其短也近諸葛孔明不偪元直以入蜀華子
魚不強幼安以卿相此可謂能相終始眞相知者也足
下見直木不可以為輪曲者不可以為桷蓋不欲枉其
天才令得其所也故四民有業各以得志為樂唯達者
為能通之不可自見好章甫強越人以文冕也已嗜臭
腐養鴛雛以死鼠也吾頃學養生之術方外榮華去滋
味遊心于寂寞以無為為貴願守陋巷教養子孫時與
親舊敘闊陳說平生濁酒一杯彈琴一曲志願畢矣
原梁昭明太子與何允書曰園公道勝漢盈屈節春卿
明經漢莊北面况乃義兼乎此而顧揆不肖哉但經途
千里渺焉莫因何嘗不夢姑胥而鬱陶想具區而杼軸
心往形留于兹有年載矣方今朱明在謝清風戒寒想
攝養得宜與時休適耽精義味元理息囂塵玩泉石激
揚碩學誘接後進志與秋天競高理與春泉爭溢豈與
口厭芻豢耳聆絲竹者之娛同年語哉劉孝標與宋
玉山元思書曰驅馬金張之館飛蓋許史之廬習匡鼎
之說詩騁谷雲之雕篆賓徒波湧輿輪靡息當是時也
樂可言哉然靜思夫君愀焉軫歎何則方鑿圓枘齟齬
難從翔鳥遊魚蹉跎不狎是以賈生懷琬琰而挫翮馮
子握璵璠而鎩羽天誕英逸獨擅民秀心貞筠箭德潤
珪璋信人之水鏡性之鎔範而荆南雅曲高音鮮和河
西名驥滅沒誰賞故若先生者進有三難退有三樂竊
觀先生未能鴻翔鸞起騰霞躋漢將由囿空桑麻田無
負郭俛眉翕肩以斯故爾今賢弟賓從抗鱗奮翼或衣
繡江塘或鳴騶落渚連騎方驅擊鐘乃食萼跗若是吾
子復何憂哉唯當纂兩仲之微迹襲二疏之風流生與
漁父同嬉死葬要離墓側金石可碎聲華無寂斯道坦
坦先生幸其勖與陶宏景荅謝中書書曰山川之美
古來共談高峯入雲清流見底兩岸石壁五色交輝青
林翠竹四時俱備曉霧將歇猿鳥亂鳴夕日欲頽沈鱗
競躍實是欲界之仙都自康樂以來未復有能與其奇
者又荅虞中書書曰棲六翮于荆枝望綺雲于青漢
者有日于兹矣而春華來被草木開鮮辭動情端志交
衿曲信知鄰德之談無虚往牘夫子雖迹躔朱閤而心
期岱嶺野人幸得託形崇阜息影長林每對月流歎臨
風軫慨徒事累可豁而髮容難待自非齊生死于一致
者孰不心熱者乎舉世悠悠孰云同此倘遇知己相與
共憂朅來虞公兹焉可邁何為栖栖空勞鼓缶逮及暇
日有事還童不亦皎潔當年而無忸前修也又荅趙
英才書曰子架學區中飛才甸外不肯掃門覓仕復懶
彈鋏求通故偃蹇園巷從容郊邑昔所謂傲賓者此其
是乎巖下鄙人守一介之志非敢蔑榮嗤俗自致雲霞
蓋任性靈而直往保無用以得閑壠薪井汲樂有餘歡
切松煮术此外何務增隋晉王廣鎮揚州手書召徐
則曰夫道得衆妙法體自然包涵二儀混成萬物人能
弘道道不虚行先生履德養空宗元齊物深曉義理頗
味法門悅性冲和恬神虚白餐松餌术棲息煙霞望赤
城而待風雲遊玉堂而駕龍鳳雖復藏名台岳猶且騰
實江淮籍甚嘉猷有勞寤寐欽承素道久積虚襟側席
幽人夢想巖穴霜風已冷海氣將寒偃息茂林體道休
逸昔商山四皓輕舉漢庭淮南八公來儀藩邸古今雖
異山谷不殊市朝之隱前賢已說導凡述聖非先生而
誰故遣使人往彼延請想無勞束帛賁然來思不待蒲
輪去彼空谷希能屈已佇望披雲唐李白上安州裴
長史書略曰白昔與逸人東巖子隱于岷山之陽白巢
居數年不跡城市養奇禽千計呼皆就掌取食了無驚
猜廣漢太守聞而異之詣廬親覩因舉二人以有道並
不起此則白養高忘機不屈之跡也王維與裴廸書
曰近臘月中景氣和暢故山殊可過北涉元灞清月映
郭夜登華子岡輞水淪漣與月上下寒山遠火明滅林
外深巷寒犬吠聲如豹村墟夜春復與疎鐘相間此時
獨坐童僕靜默多思曩昔攜手賦詩步仄徑臨清流也
當待春中草木蔓發春山可望輕鯈出水白鷗矯翼露
濕青皐麥隴朝雊斯去不遠倘能從吾遊乎非子天機
清妙者豈能以此不急之務相邀然是中有深趣矣
王績荅刺史杜松之書略曰下走意疎體放性有由然
兼棄俗遺名為日久矣淵明對酒非復禮義能拘叔夜
攜琴惟以烟霞自適登山臨水邈矣忘歸談虚語元忽
焉終夜僻居南渚時來北山兄弟以俗外相期鄉閭以
狂生見待歌去來之作不覺情親咏招隱之詩惟憂句
盡帷天席地友月交風新年則柏葉為樽仲秋則菊花
盈握羅含宅内自有幽蘭數叢孫綽庭前空對長松一
樹高吟朗嘯挈榼提壺直與同志者為羣不知老之將
至欲令復整理簪履修束精神揖讓邦君之門低昂刺
史之坐遠談糟粕近棄醇醪必不能矣又荅馮子華
書曰人生一世忽同過隙合散消息周流不居偶逢其
適便可卒歲陶生云富貴非吾願帝鄉不可期又云盛
夏五月跂脚東窗下有涼風暫至自謂是羲皇上人嗟
乎適意為樂雅會吾意吾河渚間有先人故田十五六
頃河水四繞東西趨岸各數百步古人云河濟之濱宜
黍况中州之腴乎家兄鑒裁通炤知我縱恣散誕不&KR0570;
拜揖糠粃禮義錙銖功名亦以俗外相待不拘以家務
至于鄉族慶弔閨門㛰冠寂然不與者已五六歲矣親
黨之際皆以山麋野鹿相畜性嗜琴酒得盡所懷幸甚
幸甚近復棄家獨坐河渚結構茅屋并厨廏總十餘間
奴婢數人足以應役用天之道分地之利耕耘藨蓘黍
秫而已春秋歲時以酒相續兼多養鳬雁廣牧雞豚黃
精白术枸杞薯蕷朝夕採掘以供服餌牀頭素書數帙
莊老及易而已過此以往罕嘗或披忽憶弟兄則渡河
歸家維舟岸側興盡便返每遇天地晴朗則于舟中咏
大謝亂流趨孤嶼之句𦕈然盡陂澤山林之思覺瀛洲
方丈森然在目前或時與舟人漁子方潭並釣俛仰極
樂戴星而歸歌咏以會意為巧不必與悠悠閑人相唱
和也孤住河渚旁無四鄰聞犬聲望烟火便知息身之
有地矣明李東陽與方石先生書略曰司成之薦輿
論所歸蓋當習俗波蕩之餘必得清德重望乃可以廉
貪而立懦所以培植根柢樹揭幖幟風厲天下非分一
署領一務者比先生雖遠引高蹈邈不欲與世接而天
下之士未嘗一日不屬望于左右也况剡章一入遂契
淵衷雖平居職事未嘗周旋旒扆以厪顧注而聖心明
睿輙記姓名以為薦藁之所屢見特加優擢出于常格
于是朝野内外竦然生風知公道之不亡文運之當有
復也說者謂先生抱道自樂或不為勸駕所廹僕則以
為出處之分視義可否而已南雍之辭詞甚懇廹朝廷
俯而從焉固已成先生之志矣今聖天子方重士風採
輿論有寤寐英賢之意此數十年之所僅見先生何忍
不幡然就道以一副宵旰之懷乎且君子所以安于處
者以道之難行也今旣有行道之地矣而上下無方枘
之阻左右無掣肘之患蓋將舉一世之名教付之先生
而聽其所為先生亦何惜不一出以畢生平未盡之志
乎若又以為事不可以預料功不可以必成苟出焉而
有所不合則所以處者固在浩然而歸未晚也又孰敢
強其所不欲而曲為先生留哉
御定淵鑑𩔖函卷二百九十
