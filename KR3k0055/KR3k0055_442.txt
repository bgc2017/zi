欽定四庫全書
御定淵鑑類函卷四百三十七
鱗介部一(龍)
龍一
原說文曰龍鱗蟲之長春分而登天秋分而入川順也
增又曰龍行曰龘龍飛曰龖原廣雅曰有鱗曰蛟
龍有翼曰應龍有角曰虯龍無角曰螭龍(毛詩名物解曰龍五百年)
(有角千年為應龍)增埤雅廣要曰龍八十一鱗具九九之數
九陽也又曰龍亦卵生思抱又曰内典曰龍火得
濕則燄得水則燔(以人水逐之即息)原方言曰龍未升天曰
蟠龍易曰雲行雨施品物流形時乘六龍以御天初
九潛龍勿用象曰陽在下也九二見龍在田利見大人
象曰德施溥也九五飛龍在天象曰大人造也又曰
龍戰于野其血玄黃增又曰震為龍春秋元命苞
曰龍之言萌也陰中之陽故曰龍舉而雲興易通卦
驗曰立夏風至而龍升天原孝經援神契曰德至水
泉則黃龍見者君之象也孝經左契曰天子孝天龍
負圖地龜出書河圖曰黃金千歲生黃龍青金千歲
生青龍赤白龍亦然黑金千歲生黑龍瑞應圖曰黃
龍者四龍之長四方之正色神靈之精也能巨細能幽
明能短能長乍存乍亡王者不漉池而漁德達深淵則
應和氣而游於池沼又曰黃龍不衆行不羣處必待
風雨而遊乎青氣之中遊乎天外之野出入應命以時
上下有聖則見無聖則處增史記曰明月之珠藏於
蚌中蛟龍伏之後魏書曰波知國有三池傳云大池
有龍王次者龍婦又次者龍子行人設祭乃得過不祭
多遇風雨呂覽曰孔子曰龍食乎清而遊乎清原
孫卿子曰積水成川蛟龍生焉韓非說難曰夫龍之
為蟲可狎而騎也然喉下有逆鱗徑尺嬰之則殺人
管子曰龍被五色而遊於神欲小則化如蠶蠋大則極
於天下欲上則凌乎氣欲沈則入乎深泉變化無日上
下無時謂之神淮南子曰龍舉而景雲屬又曰夫
蛟龍伏潛於川而卵剖於陵其雄鳴上風其雌鳴下風
而化者形精之至也人不見龍之飛舉而能高者風雨
奉之也增地形篇曰羽嘉生飛龍毛犢生應龍介鱗
生蛟龍介潭生先龍張衡應間曰夫蒼龍迎夏則陵
雲而奮鱗應時也涉冬則淈泥而潜蟠避害也班固
荅賓戲曰應龍潛乎潢池魚黿媟之而不覩其能奮靈
德合風雲超忽而躆昊蒼也故夫泥蟠而天飛者應龍
之神也論衡曰龍少魚衆少者為神原抱朴子曰
有自然之龍有蛇蠋化成之龍又曰山中辰日稱雨
師者龍也增淮南子曰燭龍在雁門北藏於委羽之
山原山海經曰鍾山之神名曰燭龍視為晝瞑為夜
身長三千里增水經注曰魚龍以秋日為夜按龍秋
分而降則蟄寢於淵秋日為夜豈謂是乎水經注曰
交州丹淵有神龍每旱邨人以䒽草置淵上流魚則多
死龍怒當時大雨原括地圖曰龍池之山四方高中
央有池方七百里羣龍居之多五色樹羣龍食之去會
稽四萬五千里又曰崑崙山之弱水非乘龍不得至
博物志曰龍肉以醢漬之則文章生增又曰虭蛥
其形似龍而小性好險故立於護朽上又曰龍生三
卵一為吉弔上岸與鹿交或在水邊遺精與流槎遇粘
裹浮木枝如蒲桃焉號紫梢花道樞所謂龍鹽者也
又曰龍門之下每歲季春有黃鯉二魚自海及諸川爭
來赴之一歲中登龍門者不過七十一初登龍門即有
風雨隨之火自後燒其尾則為龍矣拾遺記曰方丈
之山東有龍場有龍皮骨如山阜布散百頃遇其蛻骨
之時如生龍或云龍常鬭此處膏血如流水述異記
曰普寧縣有龍葬洲父老云龍蛻骨於此洲其水今猶
多龍骨按山阜岡岫龍興雲雨者皆有龍骨或深或淺
多在土中齒角脊足宛然皆具大者數十丈或盈十丈
小者纔一二尺或三四寸體皆具焉嘗因采取見之
又曰冀州鵠山傳龍千年則於山中蛻骨今有龍岡岡
中出龍腦洛陽伽藍記曰西方不可依山甚寒冬夏
積雪山中有池毒龍居之昔有商人止宿池側值龍忿
怒咒殺商人槃陀聞之捨位與子向烏場國學婆羅門
咒四年之中盡得其術復王位就池咒龍龍變為人悔
過向王王乃徙之又曰西方烏場國西有池龍王居
之池邊有一寺五十餘僧龍王每作神變國王祈請以
金玉珍寶投之池中在後涌出令僧取之此寺衣食待
龍而濟世人名曰龍王寺原齊地記曰昌平城有井
與荆水通有神龍出入焉故曰龍城辛氏三秦記曰
河津一名龍門大魚集龍門下數千不得上上者為龍
不上者魚故云暴顋龍門(大鯉魚登龍門化為龍不登者點額暴顋矣)又
曰龍首山長六十里頭入渭水尾逮樊川頭高二十丈
尾漸下高五六丈云昔有異龍從山南出飲渭水其行
道成土山故因以為名增交州記曰交趾封谿縣有
隄防龍門水深百尋大魚登此門化成龍不得過暴顋
點額血流此水常如丹池華陽國志曰蜀五城縣其
地值天門龍升天不逹死墜此地故掘取龍骨一統
志曰臨封縣西二十里石龍巖中有石如龍歲旱洗之
即雨又曰煙塘在永州府城東北十里其深莫測相
傳昔有民得一白鱔將烹之有老叟曰此湘江之龍恐
禍及民怒以為虚誕排之翌日一邨俱陷國史補曰
舊說春水時至魚發龍門則有化者至今汾晉山穴龍
蛻骨角甚衆采以為藥有五色者傳載曰五臺山北
臺下有青龍池約二畞已來佛經云禁五百毒龍之所
每至盛午昏霧漸開比丘及淨行居士方可一觀比丘
尼及女子近即雷電風雨當時大作如近池必為毒氣
所吸逡巡而沒原外國事曰毗呵羅寺有神龍往來
倉中奴取米龍輒却後奴若長取米龍不與倉中米若
盡奴向龍拜倉即盈溢增元珠集曰江湖見龍卵主
大水南部新書曰龍之性粗猛而畏蠟愛玉及空青
而嗜燒燕肉故食燕人不可渡海北夢𤨏言曰乖龍
若行雨多竄匿古木中及檐楹内雷神捕之戊辰雜
鈔曰有大龍蛻於太湖之湄其鱗甲中出蟲頃刻化為
蜻蜓朱色人取之者病瘧今人見蜻蜓朱色者謂之龍
甲又謂之龍孫不敢傷之避暑錄話曰吳越之俗以
五月二十日為分龍日故五六月之間每雷起雲簇雲
中若見尾墮地蜿蜒屈伸謂之龍挂原楚詞曰神龍
失水而陸居為螻蟻之所裁公孫弘荅東方朔書曰
譬猶龍之未升與魚鼈為伍及其升天鱗不可覩增
柳宗元荅問曰蛟龍之騰於天淵也彌六合澤萬物而
蝦蛭不離尺水
龍二
增淮南子曰女媧氏殺黑龍以濟冀州(黑龍水精也殺之以止水)
原尚書中候曰河龍圖出雒龜書成赤文像字以授軒
轅龍魚河圖曰天授元始建帝號黃龍負圖從河中
出付黃帝帝令侍臣寫以示天下史記曰黃帝土德
黃龍見增淮南子曰黃帝治天下而力牧泰山稽輔
之青龍進駕山海經曰蚩尤作兵犯黃帝黃帝乃令
應龍攻之冀州之野應龍已殺蚩尤又殺夸父乃去南
方處之故南方多雨原又曰應龍處南極殺蚩尤與
夸父不得復上應龍遂在地故下數旱旱而為應龍狀
乃得大雨(氣應所感)增魏文帝雜占曰黃帝錄圖五龍舞
沙春秋元命苞曰堯遊河渚赤龍負圖以出圖亦如
綈尚書中候曰堯火德故赤龍應焉原又曰舜沈
璧於河榮光休至黃龍負卷舒圖出入壇畔龍魚河
圖曰黃龍從洛水出詣虞舜鱗甲成字令左右寫文竟
龍去瑞應圖曰舜東巡狩黃龍五采負圖置舜前
河圖曰舜以太尉即位與三公臨觀於河黃龍五采負
圖出置舜前以黃玉為柙玉檢金繩芝為泥章曰天黃
帝符璽增賈氏說林曰舜使虞虎養一紫龍虎恒持
燕炙示龍而不即與食龍俯而垂涎虎以器盛之日得
一合和繪實磨之色正赤以畫金玉色透一寸繪實仙
草也堯時生於朝堂四時有花成實原史記曰夏木
德靑龍生於郊呂氏春秋曰禹南省方過江黃龍負
舟舟中之人五色無主禹曰吾受命於天竭力養人生
性也死命也何憂龍哉龍俯而去括地圖曰禹誅防
風氏夏后德盛二龍降之禹使范氏御之以行經南方
防風神見禹怒射之有迅雷二龍升去神懼以刃自貫
其心而死禹哀之療以不死草皆生是為穿胷國增
抱朴子曰禹乘二龍郭支為御又曰夏時龍生於太
廟之中山海經曰大樂之野夏后氏於此乘兩龍
增又淮南子曰伯益作井而龍登玄雲神棲崑崙宋
志曰成王觀河洛沈璧青龍臨壇銜六甲之圖原吕
氏春秋曰晉文公反國介之推不肯受賞自為賦詩曰
有龍于飛周徧天下五蛇從之為之承輔龍反其鄉旣
得其所四蛇從之得其雨露一蛇羞之槁死中野左
傳曰秋龍見于絳郊魏獻子問于蔡墨曰吾聞蟲莫智
于龍以其不生得也對曰人實不智非龍實智古者畜
龍故國有豢龍氏有御龍氏昔有飂叔安(飂古國名叔安其君名)
有裔子曰董父實甚好龍能求其嗜欲以飲食之龍多
歸之乃擾畜龍以服事帝舜帝舜賜姓曰董氏曰豢龍
及有夏孔甲擾于有帝帝賜之乘龍河漢各二有雌雄
陶唐氏旣衰其後有劉累者學擾龍于豢龍氏以事孔
甲能飲食龍夏后氏嘉之賜氏曰御龍龍一雌死潜醢
以食夏后氏饗之龍水物也今水官棄矣故龍不生得
又曰鄭大水龍鬭于時門之外洧淵國人請禜焉子
産弗許曰我鬭龍不覿也龍鬭我何覿焉禳之則彼其
室也我無求于龍龍亦無求于我乃止增拾遺記曰
周靈王二十一年孔子生于魯襄公之世夜有二蒼龍
自天而下東附徵在之旁因夢而生孔子原莊子曰
孔子見老耼歸三日不談弟子問曰夫子見老耼何規
哉子曰人用意如飛鴻者為弓弩射之如遊鹿者走狗
而逐之若遊魚者釣繳以投之吾今見龍合而成體散
而成章余口張不能噏舌出不能言又曰子張見魯
哀公不禮焉去之曰君之好士也有似葉公子高之好
龍雕龍畫之於是天龍聞而示之窺頭于牖拖尾于堂
葉公見之失其魂魄五色無主是葉公非好龍也好夫
似龍非龍也今君非好士也好夫似士者說苑曰吳
王欲從民飲酒子胥諫曰不可昔者白龍下清泠之淵
化為魚漁者豫且射中其目白龍上訴天帝天帝曰當
是之時若安置而形對曰吾化為魚天帝曰魚固人之
所射也豫且何罪今君棄萬乘之位而從布衣之士飲
酒臣恐有豫且之患王乃止又莊子曰河上有家貧
恃緯蕭而食者子投淵得千金之珠謂其子取石來鍜
之夫千金之珠必在九重之淵驪龍頷下若能得珠者
遭其睡也使驪龍而寤子尚奚微之有哉又曰朱伻
漫學屠龍於支離益殫千金技成而無所用其巧增
南越志曰昔有温氏媼者端溪人也居常澗中捕魚以
資日給忽於水側遇一卵大如斗乃將歸置器中經十
日許有一物如守宫長尺餘穿卵而出因任其去留稍
長二尺便能入水捕魚日得十餘頭稍長五尺許得魚
漸多常遊波水縈洄媼側媼後治魚誤斷其尾遂逡巡
而去數年乃還媼見其輝色炳耀謂曰龍子今復來也
因盤旋遊戲親馴如初秦始皇聞之曰此龍子也朕德
之所致乃使以玄珪之禮聘媼媼戀土不以為樂至始
興江去端溪千餘里龍輒引船還不踰夕至本所如此
數四使者懼而卒止不能召媼媼殞瘞於江隂龍子常
為大波至墓側縈浪轉沙以成墳人謂之掘尾龍今人
謂船為龍掘尾即此也原詩含神霧曰含始吞赤珠
刻曰王英生漢皇後赤龍感女媧劉季興也史記曰
高祖常從王媼武負貰酒醉臥武負王媼見其上常有
龍古今注曰高祖五年黃龍見華陽池十餘日九年
又見長安漢書曰文帝十五年春黃龍見成紀上乃
詔議郊祀增西京雜記曰瓠子河&KR1177;有蛟龍從九子
自&KR1177;中逆上入河噴沫流波數十里述異記曰當陽
南有龍川云漢武時八龍常見於此原古今注曰五
鳳四年黃龍出廣漢甘露元年黃龍見新豐二年龍見
上郡騰躍五色升天丞相以下上夀漢書曰宣帝甘
露元年黃龍見新豐因改元應之增谷永傳曰漢成
帝時有黑龍見東萊玉海曰漢成帝建初五年有八
黃龍見於泉陵原東觀漢記曰黃龍見於河馮異勸
上即位上曰我昨夜夢見赤龍上天覺寤心中動悸異
等賀曰此天命發於神明增又曰公孫述有龍出其
府殿中夜有光耀述以為符瑞因稱尊號改元曰龍興
原古今注曰章帝建初三年黃龍見汝南項氏田廬
中長五丈餘高二丈光耀廬舍及樹皆黃增水經注
曰建武中曹鳳字仲理為北地太守政化尤異黃龍應
於九里谷高岡亭角長三丈大十圍稍至十餘丈天子
嘉之賜泉加秩述異記曰漢元和元年大雨有一龍
墮於宫中帝命烹之賜羣臣龍羹各一杯故李尤七命
曰味兼龍羹原東觀漢記章帝元和二年黃龍四見
古今注和帝永元十年黃龍見潁川定陵民家井中
色黃目如鏡又見巴郡宕渠草木色皆黃東觀漢記
曰安帝延光三年黃龍見歴城又見諸縣增後漢書
曰哀牢夷其先有婦人捕魚水中觸沈木有孕生男子
十人沈木化為龍出水上九男驚走一兒不去背龍因
䑛之後諸兒推為哀牢主原抱朴子曰案使者甘宗
所奏西域事云外國方士能神咒者臨川禹步吹氣龍
即浮出初出乃長十餘丈方士吹之一吹則龍輒一縮
至長數寸乃取著壺中以少水飬之外國常患旱災於
是方士聞有旱處便齎龍往賣之一龍直金數十斤舉
國會歛以顧之直畢乃發壺出龍著淵中因復禹步吹
之長數十丈須臾而雨四集矣增一統志曰大小龍
溪俱在洋縣東北三十里相傳漢時張魯女因卧水旁
石上而霧蒙身遂孕後生三龍即此溪也原魏略曰
文帝欲受禪郡國奏黃龍十三見明帝鑄銅黃龍高四
尺置殿前魏志曰漢嘉平五年黃龍見譙光禄大夫
喬玄太史令單颺曰其國當有王者興不及五十年當
復見内黃殷登默記之四十五年登尚在黃龍此時見
譙登曰單颺之言其驗兹乎又曰青龍元年春正月
甲申青龍見摩陂井中二月丁酉幸摩陂觀龍於是改
摩陂為龍陂漢晉春秋曰青龍三年七月曹叡崇華
殿災時郡國有龍九見故改曰九龍殿吳志曰黃龍
元年樊口武昌並言黃龍見孫權即位改年為黃龍孫
休夢乘龍上天顧不見尾果立為帝而無後又曰孫
權潘夫人父為吏坐法死夫人輸織室權見而異之召
充後宫得幸有娠夢有以龍頭授己以蔽膝受之遂生
孫亮增宋黃休復名畫錄曰吳赤烏元年冬十月武
帝遊青溪見一赤龍自天而下凌波而行遂命曹弗興
圖之至宋文帝時累月亢旱祈禱無應乃取弗興畫龍
置水上應時畜水成霧累日滂沱晉書曰劉毅為尚
書左僕射時龍見武庫井中帝親觀之有喜色百官將
賀毅獨曰易稱潛龍勿用陽在下也證據舊典無賀龍
之禮又曰呂光伐龜兹軍其城南營外夜有一物大
如斷堤搖動有頭角目光若電及明而雲霧四周遂不
復見乃視其處南北五里東西三千餘步鱗爪隐地之
所昭然猶在光歎曰黑龍也俄而雲起西北暴雨滅其
跡杜進言於光曰龍者獸之君大人利見之象願勉之
以成大慶光有喜色又曰馮跋茅素弗與從兄萬泥
及諸少年游於水濱有一金龍浮水而下素弗謂萬泥
曰頗有見否萬泥等皆曰無所見也乃取龍而示之咸
以為非常之瑞原晉中興書曰孝武太后李氏以微
賤入為會稽王宫人夢兩龍抗膝入懷太宗異而召之
生烈宗增水經注曰佛圖澄別傳曰石虎時自正月
不雨至六月澄詣滏口祠稽首曝露即日二白龍降於
池下於是雨千里又曰石勒時天旱沙門佛圖澄於
石井岡掘得死龍長尺餘漬之以水良久乃蘇咒而祭
之龍騰空而上天即雨降因名龍岡西河記曰張駿
立謙光殿成後池水中有五龍晝日見移時乃滅水通
變紅色駿即為銅龍以厭之山川紀異曰湯陰西有
真人社舊傳孫登寓此值旱衆禱於龍得雨將祭謝之
登曰此病龍安能蘇禾稼弗信請齅之水果腥穢龍時
背生疽聞登言化老翁求治曰病痊當有報不數日果
大雨石上忽裂一井其水湛然盖龍穿此以報也又
曰平陽府平山麓有金龍池晉永嘉中有韓媼者出野
見巨卵持歸育之得一兒名橛兒生四歲劉淵築城不
就募能城者橛兒應募因變為蛇令媼遺灰識其後後
憑灰築城立就淵怪之遂潜入山穴露尾數寸使者斬
之忽涌泉出穴化為池沈約宋書曰太史奏西方有
天子氣時太祖為宜都王鎮荆州後纂大位在道有黑
龍躍出負上所乘舟左右皆失色上謂王曇首曰此乃
夏禹所以受天命我何德以堪之又曰徐羡之嘗從
兄履之為臨海樂安縣嘗行經山中見黑龍長丈餘頭
有角前兩足皆具無後足曳尾而行後文帝立羡之竟
以凶終齊書曰建武中荆州大風雨龍入柏齋中挂
壁上有爪足處刺史蕭遥欣畏恐不敢居也南史曰
永明五年獻龍角一枚長九尺三寸色紅有文梁書
曰武帝郗后素妬忌及終化為龍入於後宫井通夢於
帝或見形光彩照灼帝體將不安龍輙激水騰涌於是
井上為殿衣服委積南史曰梁江陵城壕中有龍騰
出煥爛五色竦躍入雲六七小龍相隨飛去羣魚騰躍
墜死於道龍出處為窟若數百斛圌又曰初承聖二
年三月有兩龍自城西江中騰躍升天五色分明遥映
江水百姓咸仰面目之父老或聚而悲竊相謂曰地龍
已去國其亡乎法苑曰梁釋法聰與晉安王臨白馬
泉内有白龜就聰手中取食謂王曰此是雄龍又臨靈
泉有五色鯽魚亦就手食謂王曰此是雌龍王與羣臣
重賞而回又曰隋師濟江廖世寵領火舫詐降欲燒
隋艦更&KR1177;死一戰於是有五黃龍僃色象各長十餘丈
驤首連接順流而東風浪大起雲霧晦冥陳人震駭不
覺火自焚後周書曰大象中榮州有黑龍見與赤龍
鬭於汴水之側黑龍死寰宇記曰齊天統三年行臺
右丞盧潛屯兵於𤾂於時龍鳴城内潛以不祥移軍在
外乃號龍鳴城郡志曰成都濯龍池隋蜀王秀取土
築廣子城因為池有胡僧見之曰摩訶宫毗羅蓋胡僧
謂摩訶為大宫毗羅為龍謂此池廣大有龍也趙耕
龍公碑曰張路斯潁上人隋初明經登第景龍中為宣
城令夫人關州石氏生九子自宣城罷歸嘗釣於焦氏
臺之陰一日顧見釣處有宫室樓殿遂入居之自是夜
出旦歸歸輙體寒而濕夫人驚問之公曰我龍也蓼人
鄭祥遠者亦龍也騎白牛據吾池自謂鄭公池吾屢與
戰未勝明日取&KR1177;可使九子助我領有絳綃者我也青
綃者鄭也明日九子以弓矢射青綃者中之怒而去公
亦逐之所過為谿谷達於淮而青綃者投於合淝之西
山以死為龍穴山九子皆化為龍公之兄為馬步候者
子孫散居潁山其墓皆存焉朝鮮志曰朝鮮扶餘縣
扶蘇山下有怪石跨於江渚石上有龍攫之跡諺傳唐
高宗時蘇定方伐百濟臨江欲渡忽風雨大作以白馬為
餌釣得一龍湏臾開霽故江曰白馬巖曰釣龍臺唐
書曰貞觀中汾州言青龍白龍見白龍吐物在空中有
光如火至地陷入二尺掘之則烏金也形圓斜廣尺餘
高六七寸法苑曰貞觀十八年汶水縣天雷震雲中
落一石下大如碓觜脊高腹平縣丞張孝静奏聞時有
西域僧磨伽陀菩提寺中長年師到西京頗推博識敕
問之云是龍食二龍相争故落下耳酉陽雜俎曰孫
思邈隐居終南山時大旱西域僧請於昆明池結壇祈
雨七日縮水數尺池龍化為老人至思邈石室請救孫
謂曰我知昆明池有仙方三十首能與予予將救汝老
人曰此方上帝不許妄傳今急矣固無所吝有頃捧方
至思邈曰爾當無慮自是池水忽漲溢岸數日胡僧羞
恚而死續仙傳曰孫思邈嘗救一青蛇龍子也後為
龍王召至水府得龍宫藥方三千道作千金方三十卷
俱非人世所有玉海曰景龍二年六月黃龍再見於
牛山九月見於上黨伏牛山之南岡唐書曰先天中
明皇以旱親往龍首池祈禱有赤蛇自池中而出應時
澍雨宣室志曰北庭西北沙州有黑河中巨龍為患
民甚苦之凡吏兹土者皆先偹牲醴往祀河滸然後敢
視事開元中南陽張嵩為都護即命致祭密令左右挈
弓矢侍其側俄有巨龍長百尺自波中躍出委首於席
伸其舌且長數尺將食未及為矢所斃於時中右脅遽
伏於地聲若山摧龍既死觀者如市嵩命封其腹具表
以獻上壯之詔斷其舌函以賜嵩且降優詔勞之因賜
號為龍舌張氏柳宗元集曰明皇西幸馬至咸陽入
渭水化為龍龍城錄曰開元間景州水中見一龍三
頭江行雜錄曰肅宗在春宫嘗與諸王從明皇詣太
清宫有龍見於殿之東梁明皇目之顧問諸王有所見
乎皆曰無之問太子太子俛而未對上問頭在何處曰
在東上撫之曰真我兒也開元遺事曰帝在東都夢
一女子高髻廣裳拜而言曰妾凌波池中龍也久護宫
苑陛下知音乞賜一曲帝覺為作凌波曲奏於池上神
出波間靈怪錄曰房琯嘗修學終南山谷中忽聞聲
若物戛銅器之屬問父老云此龍吟也不久雨至矣琯
望之冉冉雲氣游漫果驟雨作自爾再聞徵驗不差後
將赤金鉢戛之為偽龍吟唐書曰建中四年九月戊
寅有龍見於汝州城壕又曰李嗣業為疏勒鎮使城
一隅地屢築輒壊嗣業祝之有白龍見因祠以祭城遂
不壞埤雅廣要曰順宗時拘弘國貢履水珠色類鐵
持入海江可行於洪濤中後化為龍雜俎曰有史秀
才者元和中與道流遊華山時方暑憩一小溪忽有一
葉大如掌紅潤可愛隨流而下史獨接得置懷中坐食
頃覺懷中漸重潛出視之其葉上粟粟而動史驚懼棄
林中遽白衆人曰此必龍也可速去湏臾林中白煙生
彌布一谷史下山未半風雷大至唐薛用弱集異記
曰元和中故都尉韋宥出牧溫州道經江渚見有新絲
箏絃周纏蘆心宥即拔蘆伸絃其長倍尋則試縱之應
手復結宥竒之付箏妓施於器以聽其音妓將安之更
無少異惟短二三寸耳方饌妓置之赴食及食罷就視
則已蜿蜒舒展選蠕搖動妓乃驚告衆來競觀而雙眸
瞭然矣宥駭曰得非龍乎遽命衣冠焚香致敬盛諸盂
水之内而投於江纔及中流風浪皆作蒸雲走電咫尺
昏晦俄有白龍長百尺拏攫升天衆咸觀之良久乃滅
唐書曰文宗太和二年五龍會於密州裨産山之北
次第而至五方之色具焉自申及戌而沒戎幕閒談
曰茅山龍池中其龍如蜥蜴而五色自昔嚴奉貞觀中
敕取龍子以觀御製歌送歸黃冠之徒競詫其神李德
裕恐其惑世嘗捕而脯之龍亦竟不能神也劇談錄
曰李德裕嘗夏日宴朝士咸有鬱蒸之苦既延入小閣
以金盆貯水浸白龍皮置於座中暑氣都盡清飇凜冽
如涉高秋皮乃新羅國所獻得之大海中玉泉子曰
牛僧孺鎮襄州日以久旱祈禱無應有處士自云豢龍
者公請致雨處士曰江湖間無龍獨一湫泊中有之黑
龍也強驅逐之慮為災難制公固命之果有大雨漢水
泛漲漂溺萬戶處士懼罪潛去孔帖曰太和三年成
都門外有龍與牛鬭唐年補錄曰咸通末舒州刺史
孔威進龍骨一具因有表錄其事狀云州之桐城縣善
政鄉百姓胡舉家有青龍鬭死於庭中時四月尚有繭
箔在庭忽雲雷暴起聞雲中擊觸聲血如釃雨灑繭箔
上血不汙箔旋漸結聚可拾置掌上湏臾令人冷痛入
骨初龍拖尾及地繞一泔桶即騰身入雲及雨悉是泔
也龍既死剖之喉中有大瘡凡長十餘丈身尾相半尾
本褊薄鱗鬛皆魚惟有鬚長二丈其足有赤膜翳之雙
角各長二丈其腹自相齟齬時遣大雲倉使督而送州
以肉重不能全舉乃剸之為數十段載之赴官中朝
故事曰長安有豢龍戶觀水即知龍色目有無悉知之
懿皇朝龍戶上言龍池中走失兩條往關東尋訪數十
日東都魏王池中見之取而歸闕經華州時李訥為刺
史為人正直聞得龍來大以為虚妄命就公府視之則
於二小缾子中倒於盆内乃二細魚也訥怒曰何以為
驗其人對曰驗非難也請鑿穴尺許注水其間投魚水
内相趁旋轉尾觸穴四隅隨觸而陷水亦暴漲逡巡穴
已闊數尺其人云恐穴更廣即難制也遂搦入缾中訥
方竒之攜歸輦下天中記曰唐乾符中有僧日以課
誦為事因下峽泊舟白帝城夜深持念之際忽覺有腥
氣見水面有一人漸近船來僧問之曰某非人也許姓
名道坤唐初為夔牧以貪殘暴虐歿受業報為灩澦堆
龍王三千年於今二百四十年矣適聞師持課故來遜
謝耳僧曰峽路險惡多覆溺之患盍敕諸龍而禁戢之
可乎曰此類實繁皆業報所作非常力能制也僧將復
問忽失北夢𤨏言曰大江之南蘆荻之間往往燒起
睡龍朱梁末辰州民向氏因燒起一龍四面風雷急雨
不能撲滅尋為煨燼而角不化瑩白如玉向氏寶而藏
之湖南行軍高郁酬其價而強取於時術士曰高司馬
其禍乎安得不祥之物以速之俄而被誅又曰同光
中滄州民子路逢白蛇以繩繫之擺其頭落湏臾雷電
撮此子上空中為雷火燒死墜地而背有朱書曰此人
殺安天龍為天符所誅周史曰徐州豐縣民單興井
中龍出民有子母三人同覩即時皆卒既出澍雨漂沫
城内居民濟之以栰登城以避水吳越偹史曰臨安
大旱宰君命道士東方氏起龍祈雨對曰茅山前池中
有之然不可起起必大異遂止明年宰君復召至將臨
池遽指王所居曰此龍生彼家矣時王已誕數日又
曰吳王巡行次餘姚文亭鎮舟湊巨石不能進既而大
雨震電有二龍負舟俄而二龍自舟首升焉南唐史
曰有持龍水圖求貨或得之將練以為服忽釜中霧蒸
起見二龍騰躍而去野人閒話曰偽蜀大軍未至前
自春及夏無雨螟蝗大作一旦漢川什邡縣石井中夜
有十丈火龍騰躍而出浩浩升天而去乃至鱗甲首足
明耀粲然大風吼天草木俱拔餘燼墮地延燒數百家
一統志曰宋建隆中池州府有狗登木化為龍風雨
勃興穿山而行因名山洞曰五穿宋史曰茅山有池
産龍如蜥蝪而五色祥符中嘗取二龍入都半途失其
一中使云飛空而逝民俗虔奉不懈程顥捕而脯之
夢溪筆談曰天聖中近輔獻龍卵云得自大河中詔遣
中人送潤州金山寺是歲大水金山廬舍為水所漂者
數十間人皆以為龍卵所致志林曰皇祐三年五月
龍鬭於扈州城南江中馳逐往來久之水暴漲未幾儂
智高陷二廣又曰扶風有大白山至靈禱無不應天
寶中封為靈應公後奏改為濟民侯自此禱遂不驗因
復改原號修其廟祀之日有白鼠長尺許餘歷酒殽上
齅而不食父老云龍也是嘉祐七年緯略曰鄭内翰
獬未貴時病疫困甚夢至一處若宫闕有吏迎謁甚恭
公曰吾病煩熱思凉浴以清肌膚吏曰辦之久矣遂導
至一室中有小方池甃以明玉水光灩灩以手測之淸
泠可愛公坐其上引水沃身俄頃兩臂皆生白鱗顧水
中影則頭已角出公驚遽去吏云玉龍池惜乎公不入
其水入當大貴但霑灑而已幸而公是白龍翁雖貴不
至一品乃覺大汗而愈公後登第為天下第一乃戲為
詩云文闈數載奪先鋒變化湏時自古同霹靂一聲從
地起到頭元是白龍翁鐵圍山叢談曰江湖間小龍
號靈異崇寧中淮水暴漲而汴口檣舟不能進一日昧
爽小龍出運綱之舟尾舵工之婦不識也謂蜥蜴撥置
之又緣柁而上婦怒舉火柴擊其首隨擊霹靂大震汴
口官私船七百隻自相撞擊俱碎死者數百十人朝廷
聞之不樂第命官賑䘏焉會發運使上計而小龍又出
大漕甚窘懼乃焚香祝之願與王偕上計入覲天子龍
即作喜狀舉身入香奩中不動大漕遂攜至都奏聞遣
使索入内為具酒核以祝之龍輒躍出奩中兩爪據金
杯飲幾釂於是天子異之取大琉璃合貯龍親加封識
降付都城汴水之小龍祠中一夕封識如故視缶中龍
已變化去矣上喜加封四字仍大敞其祠宇埤雅廣
要曰宣和元年五月有龍見於京師茶肆傭晨興見大
犬蹲榻旁近視之則龍也軍器作坊兵士取而食之逾
五日大雨如注歴七日而止京城外水高十餘丈老
學菴筆記曰張震字真甫為成都帥未至旬日前大風
雷龍起劒南西川門揭牌擲數十步外壞南字爪跡宛
然夷堅志曰德興㠣崛山亘百餘里有三潭龍螭所
藏其在桃源塢者時現光怪頃歲一邨嫗過之見異物
如牛臥潭側鱗甲熠熠每片如斗大其長夭矯數尺許
嫗狼狽奔歸尚能為家人道所見即死淳熙中縣境苦
旱民吳彦柔者與妻素奉佛教親詣潭所焚香啟告曰
天久不雨田禾將稾願一施靈賜於是旋繞回傍虔誦
經咒少焉一小青蛇出水面俄化為巨鯉久之又化為
鮎而首則蛇也悠洋自如吳祝曰若神龍能下雨救禾
稼當以家財建立祠廟於此使民俗永遠香火供事則
又露雙角屹然吴遽趨下未幾大雨傾注彌日方已闔
境頼以有秋吳不甚富才有田千畞乃以三分之二與
兩子而賣其一為工匠土木費廟成夫婦棄家徙居於
門躬執灑埽之役龍之靈日以詭異人或汲潭水置盆
中小魚充溢不可計及還之於水蓋無一鱗投紙錢者
或沈或浮俚俗言沈者神所受者也脫不當神意雖縋
之以石亦裂碎浮出遼史曰太祖神冊五年射龍於
伊喇山陽水上其龍一角尾長足短身長五尺舌二尺
有半敕藏内府金五行志曰天眷元年夏有龍見於
熙州野水凡三日初於水面見一蒼龍良久而沒次日
見金龍一爪承三嬰兒兒為龍所戲略無懼色夷堅
志曰宋洪邁言皇統中河中府大旱太守李金吾祈禱
未效聞西巖寺僧慈惠戒律精高為緇徒所仰乃往請
之僧曰身老無以動天地但每日說法之時必有一老
叟來聽講莫知所從來疑為龍也當試叩之須金吾明
旦至此潔誠以待李從之如期叟至李即焚香設席命
左右掖之再拜致詞叟驚止之曰使君屈膝於山翁敢
問何以李曰亢陽為災五榖不入萬民將無以生願龍
君仁慈亟下甘澤當肇建祠宇歲時奉祀以彰大神之
威靈唯神念之叟無言少頃顰蹙而歎曰噫泄吾天機
者師也吾死無日矣遂告李曰使君勿憂誓以死報又
顧僧曰吾今以師故獲罪上帝立降誅罰吾即死尸墜
於地然不出此境中乞為作證明使闔郡民為行壇七
晝夜庶幾藉此功德可獲超升僧許之而去於是一雨
三日外邑虞鄉有死龍墮山下李盡率士庶召浮屠千
人詣其處築壇場延慈惠演供事畢龍見於空作人言
謝曰吾雖蒙天誅而頼法力救助乘無上妙因得為菩
薩龍矣李為建廟請額於朝且名其地為豢龍谷翦
勝野聞曰太祖在滁嘗濯手於柏子潭有五蛇擾而就
之因祝之曰如天命在予汝其永附焉一日戰畢羣坐
藉土蛇忽蜒蜿其側帝乃掩以兜鍪頃復報戰亟戴兜
鍪而往是日手刅甚衆軍法戰勝必祭甲胄衆推帝功
居多乃置兜鍪於前甫奠忽霹靂大震白龍夭矯自兜
鍪中出挾雷聲握火光騰空而去諸將自是畏服
御定淵鑑類函卷四百三十七
