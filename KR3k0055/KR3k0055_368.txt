欽定四庫全書
御定淵鑑類函卷三百六十三
珍寳部三(玉璧)(珪璋)
玉一
原雒書曰王者不藏金玉則紫玉見於深山服飾不逾
祭服則玉英出瑞應圖曰玉甕者聖人之應也不汲
自盈王者飲食有節則出禮含文嘉曰玉石得宜則
太白常明禮稽命徵曰王者得禮制則澤谷之中有
白玉焉逸論語曰玉十謂之區(雙玉為瑴五瑴為區瑴音角)瑳玉
色鮮白也瑩玉色也瑛玉光也瓊赤玉也璿瑾瑜美玉
也璑(舞)三采玉也玲瑲琤&KR1456;瑝(鍠)玉聲也璬玉佩也瑱
充耳也璪玉飾以水藻也山海經曰珏二玉相合(珏音)
(角)琩珫夷蠻係耳玉也稷翼之山及鹿臺山其上多白
玉羭次之山多嬰垣之玉泰冐之山浴水出焉其中多
藻玉龍首之山若水出焉其中多美玉放臯之山明水
出焉其中多蒼玉平丘在三桑東爰有遺玉十洲記
曰瀛洲有玉膏如酒名曰玉酒飲數升輒醉令人長生
京兆記曰藍田出美玉如藍故曰藍田本草曰玉
其味甘生如白頭公服之延年增財貨源流曰玉天
地之精也有山玄文者有水蒼文者有白如截肪赤如
雞冠黑如純漆者黃如蒸栗者潛確類書曰玉亦出
中國魯玉璠璵楚玉曰珵曰珩卞和之玉得於荆山其
偶然耳惟出于闐國者為多又曰玉有五色白黃碧
俱貴白色如酥者最貴餐色油然及有雪花者皆次之
黃貴色如栗者謂之甘黃焦黃者次之碧色青如藍黑
者為上或有細黑星及色澹者次之亦有赤玉紅如雞
冠最貴而世少見綠玉深綠色者為佳澹者次之甘青
玉其色澹青而帶黃菜玉非青非綠色如菜葉最下墨
玉價亦不高又曰赤玉曰璊(門)曰瓊瓊又為瑩澈之
義紫玉曰玼(此妻慈三音)赤白半曰瑌(軟然二音)碧玉曰瓐(盧)元
玉曰翳(衣)黑玉曰瑎(皆鞋二音)黑玉可作鏡曰玖原周易
說卦曰乾為金為玉增又鼎卦曰上九鼎玉鉉原
毛詩曰他山之石可以攻玉增又曰維玉及瑶鞞䩬
容刀原尚書曰惟辟玉食增又曰大玉夷玉天球
在東序原禮記曰笏天子以球玉又曰執玉爵者
不揮又曰受珠玉者以掬又曰玉不琢不成器人
不學不知道又曰子貢問於孔子曰敢問君子貴玉
而賤䃉何也為玉之寡而䃉之多耶子曰昔君子比德
于玉焉温潤而澤仁也縝密而栗知也(縝緻也栗堅貌縝之忍反緻音)
(穉)廉而不劌義也(劌傷也)垂之如墜禮也叩之其聲清越
以長其終詘然樂也(越揚也詘止貌也詘音屈)瑕不掩瑜瑜不掩瑕
忠也(瑕玉中病也瑜其中間美也)孚尹旁達信也(孚讀為浮尹讀如竹箭之筠浮筠謂)
(玉采色也采色旁達有隱翳似信)氣若白虹天也精神見於山川地也
珪璋特達德也天下莫不貴者道也詩云言念君子温
其如玉故君子貴之也增又玉藻曰古之君子必佩
玉右徵角左宫羽又曰君子無故玉不去身君子于
玉比德焉天子佩白玉而玄組綬公侯佩山玄玉而朱
組綬大夫佩水蒼玉而純組綬世子佩瑜玉而綦組綬
士佩瓀玟而緼組綬原左傳曰初虞叔有玉虞公求
旃弗獻既而悔之曰周諺有之匹夫無罪懷璧其罪吾
焉用此其以賈害也乃獻之增又曰吳申叔儀乞糧
于公孫有山氏曰佩玉蘂兮予無所繫之原爾雅曰
西方之美者霍山之珠玉焉又曰璆美玉也治玉謂
之琢亦謂之雕(雕治璞也)周官曰以玉作六器以禮天地
四方以蒼璧禮天以黃琮禮地以青珪禮東方以赤璋
禮南方以白琥禮西方以玄璜禮北方增又天官下
曰玉府掌王之金玉玩好兵器凡良貨賄之藏共王之
服玉佩玉珠玉齋則共食玉(玉是陽精之純者食之可禦水寒)原大
戴禮曰玉在山而木潤川生珠而岸不枯珠者隂中之
陽也故勝水玉者陽中之隂也故勝木禮斗威儀曰
君乘金而王則玉見于深山孝經援神契曰神靈滋
液則有玉英(英華也)山海經曰峚(音密)山之上丹水出焉
中多玉膏其源沸沸湯湯黃帝是食玉膏所出五色乃
清五味乃馨黃帝乃取峚山之玉榮而投鍾山之陽瑾
瑜之玉堅栗精密濁澤而有光五色發作以和柔剛天
地鬼神是食是饗君子服之以禦不祥增逸論語曰
璠璵魯之寳玉也孔子曰美哉璠璵遠而望之焕若也
近而視之瑟若也一則理勝一則孚勝原穆天子傳
曰披圖視典用觀天子寳器玉果(石似美玉可謂玉果)璿珠燭銀
黃金之膏(金膏猶玉膏皆有精汋也)又曰天子北征東還乃循黑
水至于羣玉之山四徹中繩(皆正苣也)先王之所謂策府
戰國策曰周有砥砨宋有結綠梁有懸黎楚有和璞此四
寳者天下名器獨不足以厚國家乎又曰蘇秦謂楚
王曰楚國食貴于玉薪貴於桂漢武故事曰上起神
屋前庭植玉樹以珊瑚為枝碧玉為葉華子青赤以珠
玉為之空其中如小鈴鎗鎗有聲續漢書曰三老五
更玉杖魏略曰大秦國出五色玉文士傳曰劉楨
嘗預魏文帝坐見甄后不伏武帝大怒收付作部使磨
石武帝嘗輦至尚方觀作者見楨楨磨石不仰帝問曰
石何如楨因得喻已自理跪對曰石出自荆山外有五
色之章内含和氏之珍磨之不加瑩雕之不增文禀氣
堅貞受兹自然顧其理枉屈紆繞猶不得申武帝顧左
右大笑赦楨復署吏增北史隋王邵上表云政道得
則隂物變為陽物自六年以來遠近山石多變為玉石
為隂玉為陽唐書曰太宗嘗謂魏徵曰玉雖有美質
在于石間不值良工琢磨與瓦礫不别若遇良工即為
萬代之寳朕雖無美質為公所切嗟勞公約朕以仁義
弘朕以道德使朕功業至此公亦足為良匠耳又五
行志曰上元二年楚州獻寳玉十三一曰玄黃天符形
如笏長八寸有孔云辟兵疫二曰玉雞毛文悉備白玉
也三曰榖璧亦白玉也栗粒自然無雕鐫迹四曰西王
母白環二枚五曰碧色寳圓而有光六曰如意寳珠大
如雞卵七曰紅靺鞨大如巨栗八曰琅玕珠一枚九曰
玉玦形如玉環四分缺一十曰玉印大如半手理如鹿
陷入印中十一曰皇后採桑鉤如箸屈其末十二曰雷
公石斧無孔凡十三寘之日中白氣連天大金國志
曰承安三年春國主幸蓬萊院陳玉器及諸玩好視其
欵識多宣和物惻然動色宸妃進曰作者未必用用者
未必作宣和作此以為陛下用耳管子曰夫玉之所
以貴者九德出焉温潤以澤仁也鄰以理者知也堅而
不蹙義也廉而不劌行也鮮而不垢潔也折而不撓勇
也瑕適皆見精也茂華光澤並通而不相陵容也叩之
其音清搏徹遠純而不殺辭也是以人主貴之藏以為
寳剖以為符瑞范子計然曰玉英出藍田原尹文
子曰魏田父有耕於野者得玉徑尺不知其玉也以告
鄰人鄰人詐之曰此怪石也畜之弗利其家田父雖疑
猶錄以歸置于廡下其玉明照一室大怖遽而棄之于
遠野鄰人取之以獻魏王魏王召玉工相之玉工望之
再拜賀曰大王得天下之寳臣所未嘗見王問其價玉
工曰此無價以當之五城之都僅可一觀魏王賜獻玉
者千金長食上大夫祿又曰鄭人謂玉未理者為璞
周人謂鼠未腊者為璞周人懷璞問鄭賈曰欲買璞乎
鄭曰欲之出其璞視之乃鼠也因謝不取鬼谷子曰
鄭人之取玉也必載司南之車為其不惑也增尸子
曰玉者色不如雪澤不如雨潤不如膏光不如燭原
吕氏春秋曰人不愛昆山之玉江漢之珠而愛已之蒼
璧小璣有之利故也(蒼璧石多玉少也珠之不圓者璣皆喻不好也而愛之者有之為已)
(用得其利故也)淮南子曰水圓折者有珠方折者有玉(圓陽也珠)
(隂中之陽也方隂也玉陽中之隂皆以其類生也)又曰崐崙山中有層城九
重上有珠樹玉樹又曰琬琰之玉在汚泥之中雖廉
者不釋又曰譬若鍾山崑崙之玉炊爐炭三日三夜
而色澤不變得天地之精也又曰白玉不雕美珠不
文質有餘也春秋繁露曰公侯贄用玉玉潤而不汚
至清潔也故君子比之于玉玉有瑕穢必見於外故君
子不隱所短韓詩外傳良玉度尺雖有十仞之土不
能掩其光良珠度寸雖有百仞之水不能掩其輝桓
寬鹽鐵論曰崑山之傍以玉璞抵烏鵲增桓譚新論
曰雒陽季幼賓有小玉檢謁衞者史子伯素好玉器見
而竒之使予報以三萬錢主也余驚駭云我若于路見
此千錢亦不市也故知之與不知相去甚遠論衡曰
玉變為石珠變為礫毁謗使然也採玉者破石拔玉選
士者棄惡取善抱朴子曰玉脂生玉之山膏流出萬
年以上則凝而成之鮮明如水精以無心草木和之須
臾成水服之一升得千歲矯世論曰白玉之肖牙者
惟離婁能察之原廣志曰白玉美者可以照面出交
州青玉出倭國赤玉出夫餘瑜山玄玉水蒼玉皆佩用
王逸正部論曰或問玉符曰赤如雞冠黃如蒸栗白
如猪肪黑如純漆玉之符也蔡邕琴操曰卞和者楚
野民得玉獻懷王懷王使樂正子占之言石王以為欺
謾斬其一足懷王死子平王立和復獻之平王又以為
欺斬其一足平王死子立為荆王和復欲獻之恐復見
害乃抱其玉而哭晝夜不止涕盡續之以血荆王遣問
之于是和隨使獻王王使剖之中果有玉乃封和為陵
陽侯卞和辭不就而去作退怨之歌曰悠悠沂水經荆
山精氣鬱浹谷巖中中有神寳灼明明穴山采玉難為
功於乎獻之楚先王遇王闇昧信讒言斷絶兩足離余
身俯仰嗟歎心摧傷紫之亂朱粉墨同空山歔欷涕龍
鍾天鍳孔明竟以彰沂水滂沛流于汶進寳得刑體離
分斷者不續豈不怨白澤圖曰玉之精名曰委然如
美女衣青衣見之以桃戈刺之而呼其名則可得也夜
行見女戴燭入石石中有玉也增杜陽雜編唐順宗
時西域有進美玉者二一圓一方徑各五寸光彩可鑑
毛髮時伊祈元解方坐于上前熟視之曰此一龍玉此
一虎玉圓者龍也生于水中為龍所寳若投之水必有
虹霓出焉方者虎也生于巖谷為虎所寳若以虎毛拂
之即紫光迸逸而百獸懾伏上異其言孔帖曰于闐
其南千三百里曰玉州山多玉者也其河源所出至于
闐分為三東曰白玉河西曰綠玉河又西曰烏玉河三
河皆有玉而色異每歲秋水涸國王撈玉于河然後國
人撈玉宋程棨三柳軒雜識曰曾見玉麒符如今香
囊白玉為質石碾麒麟又有片玉長可八寸闊三兩指
如刀有把名抶衣古帝王既御袍帶以此抹腰無摺縐
又片玉甚薄上銳下闊多壓舌殉葬含玉也又塊玉如
筍名代指進講時以點顯經籍漢遺物續文獻通考
曰至元十一年穆爾瑪哈穆特阿里二人言費里沙淘玉
之戶舊有三百經亂散亡存者止七十戸其力不充而
費里沙之地旁近有民戶六十同淘于是免其差徭與
淘戶等所淘之玉立水站遞至京師明水軒日記曰
玉石産大石窩至京城一百四十里折方估價營繕司
主之
玉二
原列仙傳曰赤松子神農時雨師服水玉尚書大傳
曰堯致舜天下贈以苕華之玉紀年曰桀伐珉山珉
山莊王女于桀二女曰琬曰琰桀受二女無子斲其名
于苕華之玉苕是琬華是琰也周書曰武王俘商得
寳玉萬四千佩有八萬尚書中候曰武王至磻溪吕
尚釣王趨稱曰望公七年今見光景荅曰望釣得玉璜
刻曰姬受命呂佐檢(檢相也)增帝王世紀曰周武王伐
殷為天子登臺見玉王曰誰之玉或曰諸侯之玉王不
取反歸之天下聞之曰王廉於財矣原十洲記曰周
穆王時西胡獻玉杯是百玉之精月明夜以杯照于庭
中比明旦而水滿于杯中汁甘而香美斯靈器也列
子曰周穆王征西戎西戎獻昆吾之劔赤刃切玉如切
泥神仙傳曰沈羲為仙人所迎見老君以金按玉盤
賜之孔叢子曰秦王得西戎利刀割玉如割木漢
書曰宣帝幸河東鳳凰集得玉寳乃起萬夀宫續漢
書曰袁逢為三老賜玉杖魏書曰文帝甄皇后光和
中生每寢寐家中髣髴見有人持玉衣覆其上者常共
怪之胡琮别傳曰吴時掘地得銅匣以琉璃為盖布
雲母于其上開之得白玉如意大帝以問琮對曰秦始
皇以金陵有天子氣處處埋寳物以當王土之氣此抑
是乎搜神記曰陽公雍伯雒陽人性篤孝父母亡葬
于無終山遂家焉山高無水公汲作義漿于坂頭行者
皆飲之三年有一人就飲以一斗石子與之云玉當生
其中又語云後當以得婦言畢不見乃種其石數歲時
時往視見石子生玉北平徐氏女甚有行人多求不許
公乃試求焉徐氏笑以為狂乃戲云得白璧一雙來當
為婚公至所種石中得五雙以聘徐氏遂以女妻之天
子異之拜為大夫于種玉處四角作大石柱各一丈中
央一頃地名曰玉田異苑曰晉東瀛王騰字元邁鎮
鄴遊常山時天大雪平地數尺營門前方數丈融液不
積掘得玉馬高尺餘又曰弘農楊子陽聞土中有聲
掘得玉㹠長可尺許屋棟間仍自漏秫米如此三年晝
夜不息米墜既止忽有一青蛇長數尺住在梁上每落
糞輒成碎銀子陽獲銀米遂為富兒鍜銀作器貨賣倍
售餘家市者隨以破滅涼州記曰吕纂咸寧二年有
盗發張駿陵得白玉尊玉簫玉笛增世說曰長沙王
徙封常山至國穿井入地四丈得白玉方三四尺後
魏書曰崔挺為光州刺史掖縣有人年逾九十板輿造
州自稱少曾充使林邑得一美玉方尺四寸甚有光彩
藏之海島六十歲欣逢明政今願奉之挺曰吾雖德謝
古人未能以玉為寳遣船隨取光潤果然迄不肯受乃
表送都又曰李預羡古人食玉法乃採訪藍田得若
環璧雜器形者大小百餘頗有麤黑者亦挾盛以還至
而觀之皆光潤可玩乃椎七十枚為屑服之餘多惠人
北史曰于謹平江陵獲大玉徑四尺圍七尺及諸輿
輦法物以獻明皇雜錄曰天后嘗召諸皇孫坐于殿
上觀其嬉戲因出西國所貢玉環釧杯盤列于前後縱
令爭取以觀其志莫不奔競厚有所獲獨上端坐略不
為動后大竒之撫其背曰此兒當為太平天子因命取
玉龍子以賜玉龍子太宗于晉陽宫得之文德皇后常
置之衣箱中及大帝再誕之三日后以珠絡衣褓并玉
龍子賜焉其後常藏内府雖其廣不數寸而温潤精巧
非人間所有及上即位每京師愆雨必虔誠祈禱將有
霖霪逼而視之若奮麟角孔帖曰武宗會昌九年夫
餘國貢火玉三斗色赤長半寸上尖下圓光照十數步
積之可以然鼎寘之室内則不復挾纊又曰唐修行
楊相公每朝弄一小玉婆羅門子高數寸瑩澈精巧可
愛云是于闐王内庫之物又曰唐莊宗時回鶻王仁
美遣使來貢玉馬宋劉跂暇日記仁宗諭曰奉宸庫
有外國所貢玉一塊廣尺厚半尺此希世之物可作一
寳因命梁適撰文名曰鎮國神寳金史大定二十六
年皇曾孫生宴于慶和殿賜曾孫玉山子兔兒垂頭一
副章宗進玉雙駝鎮紙玉琵琶撥玉鳳鉤骨覩等物世
宗御酒歡歌一夜方罷元史蒙克薩勒傳從憲宗征
烏魯斯阿拉欽察諸部常身先諸將及以所俘寳玉頒
諸將則退然一無所取憲宗由是益重之續文獻通
考曰元丞相巴延嘗至于闐國鑿井得一玉佛高三四
尺色如截肪照之皆見筋骨脈絡即貢上方又有白玉
一段高六尺闊五尺長十七步以重不可致又曰明
建文在儲宫時嘗夢神人致上帝命授以重寳及元年
使者還自西方得青玉于雪山踰二尺質理温栗又
曰明世宗嘉靖三十六年雲南布政鮑道明獻瑤石一
萬五千八百顆
玉三
原抵鵲棲烏(上詳前一雷劉楨清慮賦曰結東阿之扶桑接西乎燭龍上青臒之山蹈琳)
(珉之塗玉樹翠葉上棲金烏)神寳帝瑞(上詳前一玉禮含文嘉曰龍馬金帝王之瑞)
(應)飾鳩杖名鷰釵(續漢書曰仲秋之月郡道皆案行比人年始七十者授之以玉)
(杖八十九十禮有加賜玉杖長九尺端以鳩為飾鳩者不噎之鳥也欲老人不噎也郭子横洞冥記曰元鼎)
(元年起招靈閣有一神女留一玉釵以與帝帝以賜趙婕妤至昭帝元鳳中宫人猶見此釵共謀欲碎之明視)
(釵匣惟見白鷰直升天後宫人作玉釵因名玉鷰釵)六瑞三棘(周禮曰以玉作六瑞以等)
(邦國王執鎮圭公執桓圭侯執信圭伯執躬圭子執穀璧男執蒲壁墨子曰和氏之璧夜光之珠三棘六異)
(此諸侯之良寳也)垂棘孚尹(張揖廣雅曰昭華白珩琔璜和璧璠璵垂棘玉也禮記)
(曰孚尹旁達信也詳前玉一)荆璆魯寳(劉琨詩曰握中有懸璧乃是荆山璆下詳前)
(一)白虹青氣(禮記曰氣如白虹天也舍司馬彪續漢書曰桓帝時光禄吏壁下夜有)
(青氣視之得玉鋑玦鉤長七寸二分玦五寸四分各一枚身中皆雕鏤也)瓊華瑶蕊(毛詩)
(曰尚之以瓊華乎而墀劉楨清慮賦曰錯華玉以茨屋駢雄黃以為紛以瑶蕊糅以玉夷)五德
三采(五經通義曰玉有五德温潤而澤有似于智銳而不害有似于仁抑而不撓有似于義有瑕于)
(内必見于外有似于信垂之如墜有似于禮逸論語曰玉如瑩也璑三采玉也)昌城蕊
長洲英(漢武内傳曰西王母云昌城玉蕊夜山火玉不又長洲一名青丘仙草靈藥甘液玉英靡所)
(有)龍輔鴻輝(玉名也左傳公使公衍獻龍輔于齊侯文選曰碎結綠之鴻輝殘懸黎)
(之夜色)碎斗得璜(史記亞夫撞碎漢王所獻玉斗呂尚魚腹中得玉璜)截
肪點漆(白如截肪黑如點漆)山輝木潤(文選曰石韞玉而山輝下詳前一)
必佩不趨(上詳前一重執玉不趨敬也)滅瘢磨玷(王莽就國南陽)
(守選掾孔休守新都相休侯莽疾瘢莽遺休玉休不受莽曰君面有瘢美玉可以滅瘢休猶不受莽曰君嫌其)
(價耶遂椎碎自裹進休休乃受下詳圭)子罕辭虞叔獻(上詳寶一下詳前)
連城希世(連城之寳希世之寳)比德潛光(詩言念君子温其如玉有女如)
(玉其人如玉光抱朴子曰荆山之玉潜荆石之中)為牀化石(西京雜記漢成趙昭儀寢)
(昭陽殿玉為牀象牙為簟下詳圭)吾寳上幣(美玉吾寳傳曰是吾寳也下詳珠)
瑾瑜琬琰(瑾瑜匿瑕下詳前二)磨礱追琢繅藉被褐
(覲禮以繅藉玉注以韋衣木廣袤以玉大小為元色被褐懷玉)增赤鳥紫衣(錄異)
(傳曰邴浪者安樂人行到松滋縣九田山見一烏形如雉而色正赤集山巖石上鳴聲如吹笙浪即射中之鳥)
(仍入石穴中浪遂鑿石得一赤玉狀如鳥形美又曰江巖常到吳採藥及富春縣清泉山南遥見一女衣紫)
(獨踞石而歌聲有碣石之音巖往未及數十步輒失女惟見所踞石耳如此數日乃擊破石遂從石中得一紫)
(玉廣長一尺後不復見女)瓜墜草垂(抱朴子吳時發廣陵大塜兵人共舉死人以倚壁有)
(一玉長尺形似冬瓜從人懷中頹然墜地玉地鏡圖曰二月中草木先下垂者下有美)九德
十㲄(上詳一寗左傳晉侯執衞候歸之于京師使醫衍酡衞侯俞貨醫使薄其酖不死公為之納玉於)
(王與晉侯皆十㲄公許之乃釋衞侯)填金投石(唐書曰高宗朝封禪太嶽造玉冊三枚皆)
(以金編每牒長一尺二寸廣一寸二分厚三分刻玉填金為字西域記于闐國玉池每以端午日自王公而)
(下至庶人皆往取之每取一圓玉以一圓石投之)投泥塗墨(後魏書穆弼有風格善自)
(位置高祖初定氏族欲以弼為國子助教弼辭曰先臣以來蒙恩累世比校徒流實用慙屈高祖曰朕欲勵胄)
(子故屈卿先之白玉投泥豈能相汚弼曰既遇明時敢自沈於泥滓又曰孝昌中于廣平王第掘得古玉印)
(敕召祖瑩等辨為何世之物瑩云此是于闐國王晉泰康中所獻乃以墨塗字觀之果如瑩言)龍鈕
翠罌(趙書曰劉聰徙治平陽于汾水中得白玉高四寸二分龍鈕文曰有新保之歸田錄歐陽修)
(家有一玉罌形制甚古且精巧始得之梅聖俞以為碧玉在潁州時常以示寮屬坐有兵馬鈐轄鄧保吉者真)
(宗朝老内臣也識之曰此寳玉也謂之翡翠寳物皆藏宜聖庫有翡翠琖一隻所以識也其後偶以金環于罌)
(腹信手磨之金屑紛紛而落如硯中磨墨始知翡翠之能屑金也)堯擲湯俘(山堂肆考)
(曰昔堯為君有人獻玉于堯堯見而輕之使人棄擲于山曰無所用也書後序夏師敗績湯遂從之遂伐三)
(朡俘厥寳玉)延喜辟邪(山堂肆考禹授啟以延喜之玉孔帖肅宗賜李輔國玉辟邪)
(二長尺五寸工巧殆非人間所有其玉之香可聞數百步雖鏁于金函鐵櫃終不能掩其氣或以衣裙誤拂則)
(芬馥經年縱澣濯數四亦不消歇)圓龍方虎(並詳前一)槲葉瓊枝
(異聞集李章武與王倡往來倡死後李經所居見王倡來與同寢將曙取一物紺碧似玉而冷狀如槲葉贈李)
(曰此西岳玉京夫人所遺靺鞨寳也珠彙苑詳注曰瓊枝玉也佩夜光與瓊)文鱗瓊蘂
(又曰玢豳文鱗玉之文理也山又曰瓊瑞玉英也屑瓊蘂以朝飱上採瓊蘂)碧琳赤瑕
(又曰碧琳玉也也又曰赤瑕赤色玉)如意儲精(杜陽雜編同昌公主下降寳貨之異)
(有如意玉儲杜甫三大禮賦璧玉精以稠疊)珵㻒瓊瑤(廣雅珵楚玉也珵六寸光自照)
(㻒齊玉也□晉玉也詩報之以瓊瑤)珣琪琅玕(淮南子東方之美者有毉毋閭之珣)
(玗琪焉毉毋閭山名珣玗琪玉也書又曰西北方之美者有崑崙之球琳琅玕焉潜確類曰孔安國郭璞皆)
(以為石之似珠者按符瑞圖玉之有光者)夜光鼂采(拾遺記炎帝時石璘之玉號曰夜光)
(以暗投水浮而不滅旦上林賦鼂采琬琰和氏出焉師古曰鼂采者美玉每有白虹之氣光采上出故曰鼂)
(采也)枝斯珷玞(穆天子傳天子登縣圃得玉策枝斯之美戰國策云珷玞類玉)
桃盞鳳鉤(元史巴延傳取宋而還詔百官郊迎以勞解之平章阿哈瑪特先百官半舍道謁巴延)
(所服玉鉤絛遺之且曰宋寳玉固多吾實無所取勿以時此為薄也阿哈瑪特謂其輕已思中傷之乃誣以平宋)
(取其玉桃盞帝命按之無驗遂釋之復其任阿哈瑪特既死有獻此盞者帝愕然曰幾陷我忠良下金世宗事)
(詳前二)楚州獻石國得(上詳前一獲孔帖唐高仙芝討石國寳玉甚衆)
視月而得映日以觀(又曰西域于闐國有玉河國人夜視月盛處必得美玉梁四)
(公記扶桑國使使貢日玉大如鏡方圓尺餘明澈如琉璃映日以觀則見日中宫殿皦然分明)
玉四
原掌(周禮職金掌凡金玉錫石丹青之戒令受其入征者辨其物之美惡與其數量楬而璽之)玉
燭(爾雅曰四時調謂之玉燭)韞匵(韞匵而藏諸)毁櫝(龜玉毁于櫝中)天地
之精(淮南子)禁(景帝詔吏發民若庸采黃金珠玉者坐贓二千石有聽者同坐)玉堂
(漢堂名)玉箸(王昭君之淚如玉箸)玉尊玉玦(魏鍾繇字元常有玉玦太子欲)
(得之而難言密使臨淄侯因人說之繇送太子報繇書云云)玉山(嵇康其醉也如玉山之將頽)
荆山之片(郄詵自謂荆山之片玉)增白頭公(續搜神記曰樂安高位其孫雅)
(之在廐中云有神來降自稱白頭公拄杖光輝照人白頭公白玉也)紅玉環(杜陽雜編唐元載紫)
(龍髯拂刻紅玉以為環鈕)軟玉鞭(又曰天寳中興國獻軟玉鞭屈之則首尾相就舒之則勁直如)
(繩)玉精椀(酉陽雜爼馬常侍常寳一玉精椀夏蠅不近盛水經月不腐不耗或目痛含之立愈)
求玉于闐(孔帖德宗即位遣内給事朱如玉之安西求玉於于闐得圭一珂珮五環一帶胯三)
(百簮四十奩三十釧十杵三瑟瑟百斤并他寳等及還詐言假道回紇為所奪久之事洩流死恩州)獻
玉千斤(又曰于闐國遣都督劉再昇獻玉千斤及玉印降魔杵等)玉棋子(夷堅志唐宣宗)
(朝有十二玉棋子上有十二時字用盆貯水置于水中逐時浮出不差晷刻)堅剛温潤(唐劉)
(禹錫論清越而瑕不自揜潔白而物莫能汚内堅剛而外温潤有似乎君子者玉乎故用乎諸侯)珉
中玉表(孔帖唐賈躭等贊以大節責之蓋珉中而玉表歟)玉既無煙又且無
氣(元史祭祀志平章瑪魯等議南郊祀事其續具議云一曰禮神玉今後大祀禮神之玉時出而用無得燔)
(瘞盖燔者取其氣之臭聞玉既無煙又且無氣但當奠于神座既卒事則收藏也)
玉五
原詩晉司馬彪詩曰玉出閬風側珠生南海濱奕奕不
周阪蘇桂揚其芬增宋鮑照見賣玉器者詩曰涇渭
不可雜珉玉當早分子實舊楚客蒙俗謬前聞安知理
孚采豈識質明温我方歴上國從洛入函轅揚光十貴
室馳譽四豪門竒聲振朝邑高價服鄉邨寧能與爾曹
瑜瑕少辨論唐李嶠詠玉詩曰映日先過魏連城欲
向秦洛陽陪勝友燕趙類佳人方水晴虹媚常山瑞馬
新徒為卞和識不遇楚王珍陳子昂觀玉篇曰鴟夷
雙白玉此玉有淄磷懸之千金價舉世莫知真丹青非
異色輕重有殊倫勿信玉工言徒悲荆國人韋應物
采玉行曰官府徵白丁言采藍谿玉絶嶺夜無家深榛
雨中宿獨婦餉糧還哀哀舍南哭錢起片玉篇曰至
寳未為代所竒韞靈示璞荆山陲獨使虹光天子識不
將清韻世人知世人所貴惟燕石美玉對之成瓦礫空
山埋照凡幾年古色蒼痕宛自然重溪羃羃暗雲樹一
片熒熒光石泉美人之鍳明且澈玉指提攜歎奇絶試
勞香袖拂莓苔不覺清心皎冰雪連城美價幸逢時命
代良工豈見遺試作珪璋禮天地何如瓀□在階墀
葉季良賦得琢玉成器曰片玉寄幽石紛綸當代名荆
人獻始遇良匠琢初成冰映寒光動虹開晩色明雅容
看更澈餘響叩彌清自與瓊瑤比方隨掌握榮因知君
有用高價佇連城潘存實賦得玉聲如樂曰表質自
堅貞因人一叩鳴靜將金並響妙與樂同聲杳杳疑風
送泠泠似曲成韻含湘瑟切音帶舜弦清不獨藏虹氣
猶能暢物情后䕫如為聽從此振琮琤南巨川賦得
沽美玉曰抱玉將何適良工正在斯有瑕寧自掩匪石
幸君知雕琢磨成器緇磷志不移飾尊光宴賞入佩奉
威儀象德曾留譽如虹竊可奇終希逢善價還得桂林
枝羅立言賦得沽美玉曰誰憐被褐士懷玉正求沽
成器終期達逢時豈見誣寳同珠照乘價重劍論都浮
彩朝虹滿懸光月影孤幾年淪瓦礫今日出泥塗采斲
資良匠無令瑕掩瑜陳中師賦得瑕瑜不相掩曰出
石温然玉瑕瑜素在中妍&KR1126;因異彩音韻信殊風讓美
心方並求疵意本同光華開縝密清潤仰磨礲秀質非
攘善貞姿肯廢忠今來儻成器分别在良工武翊黃
賦得瑕瑜不相掩曰抱璞應難辨妍媸本自融貞姿偏
特達微玷遇磨礲涇渭流終異瑕瑜自不同半曾光透
石未掩氣如虹縝密誠為智包藏豈謂忠佇看分美惡
今得值良工裵次元賦得亞父碎玉斗曰雄謀竟不
決寳玉將何愛倏爾霜刃揮颯然春冰碎飛光動旗幟
散響驚環佩霜濃繡帳前星流錦筵内圖王業已失為
虜言空悔獨有青史中英風冠千載何儒亮賦得亞
父碎玉斗曰嬴氏昔解綱楚王有遺躅破關既定秦碎
首聞獻玉貞姿應刃散清響因風續匪循切泥功將明
懷璧辱莫量漢祖德空受項君勖事去見前心千秋渭
水綠元趙孟頫哀鮮于伯幾詩曰最後得玉鉤琱琢
螭盤屈握手傳玩餘歡喜見顔色
原賦晉傅咸玉賦曰易稱乾為玉玉之美與天合德其
在玉藻仲尼論之備矣非復鄙文所可稱述萬物資生
玉禀其精體乾之剛配天之清故能珍嘉在昔寳用罔
極夫豈君子之是比盖乃王度之所式其為美也若此
當其潜光荆野抱璞未理衆視之以為石獨見知於卞
子曠千載以遐棄倏一旦而見齒為有國之偉寳禮神
祇於明祀豈連城之足云嘉遭遇乎知己知己之不可
遇譬河清之難俟既已若此惟亦泣血而刖趾增唐
獨孤申叔服蒼玉賦曰太史告立春之期天子迎東郊
于時瑟若生芻之色肅乎出藍之&KR1086;縈垂組而温潤澤
矣繫衝牙而左右流之焜玄冕曜黃屋微白虹之皎潔
對蒼龍以照燭沈逵山玄玉賦曰韞櫝稱珍連城表
質爰制衝牙之用以戒趨馳之失匪取乎截肪自資乎
純漆響既清越理惟縝密色温合乎緇衣韻鏘鳴乎玉
律配元侯而禮盛奉上公而儀備豈比瓀玟彰庶士之
殊不同水蒼表大夫之異仲之元玉賦曰太元分儀
洪纖是質瓊瑤琬琰之殊號結綠懸黎之衆述五色相
宣千名競出振鶴羽以益鮮聳雞冠而增焕匪蒸栗之
足侔何純漆之能亂乃堅以守正妙以通微洪爐不能
易其色厚地不能瘞其輝乍騰虹于白氣或見女以青
衣山林孕之而含鬱川瀆育之而漣漪昭靈神之景命
啟聖哲之昌期無終設漿而獲偶渭浦投釣而匡時復
有逍遙人俗髣髴仙府泛醴流膏崇臺結宇飛華崑閬
之岫結影蓬瀛之浦使人主齋戒班垂歎揚磨礱規矩
華睆文章琢之為珪下辨君臣之節合之為璧上連日
月之光既展禮于天地亦分榮于殿堂垂纓珮兮濟濟
登鑾輅兮鏘鏘入管弦而流韻備尊俎而含芳趙昂
攻玉賦曰直以為珽圓而作璧無枉纖毫皆知所適遇
今晨之發彩冀入珪璋察往日之屈蒙期分玉石于是
虹氣干白雞冠與赤執之以禮故有藉而見文受之必
齊非許城而不易白行簡石韞玉賦曰積苔文而外
翳涵冰形而内融焕乎有文既自抱其堅白敦兮在璞
將有俟于磨礱棄他山之下未得輝乎滿堂泛渭水之
中誰復知其盈尺混清潤以潛穎託層崖而委積愛而
不見雖類懷寳迷邦和而不同終辨我心匪石處于鑿
鑿則水折而方流依彼巖巖亦山輝而木潤暢瓘良
玉比君子賦曰珪以為瑞佩以比德上下有軌尊卑有
翼既山水節其文亦玄蒼差其色四者爰備勞逸是主
民也事也右叶于角徵君也物也左諧于宫羽反而規
旋而矩其志不散其容斯取况居則設朝則結進退鏘
鳴抑揚罄折禮樂之儀著非僻之心絶是則維身允固
惟玉不撤張餘慶青玉案賦曰小大合度高卑有程
厠彼華筵雲母之屏邊色麗置乎虚室琉璃之忩下寒
生玉貌宜臨丹心可瑩成其高而有足歷其遠而有脛
甘寢之時虚色而空憐角枕閒居之處凝光而但對瑶
琴是宜君子之好用資端操質美而微瑕莫容色淨而
纖埃不到况能坦蕩而為物以俟依憑而寄傲伊錦繡
之段誠可見投此瓊玖之珍是宜相報敬括玉斗賦
曰燕石既分楚圭未剥平準獻度良工就琢剡則為璋
合而成㲄口應吐納柄隨把握特達垂名切磋有成炯
光月皎洞徹冰清揣摩律度比較權衡法帝車之杓如
軒如輊校嘉量之趾不縮不盈爾以至公秉彛我以不
貪為寳扣之則清越流響秘之則含弘守道是以在天
成象在物可師立身而温潤無匹應用而盈虚有時當
為國器藏諸有司王起被褐懷玉賦曰外不婁而不
曳中如璧而如璋隨于人誰謂無脛映于體乍若凝肪
自有同夫藴石亦何虞乎越鄉宜乎琢磨是賴清貞勿
改映胸襟而發光雜山水而騰采成器而服之無斁開
袵而沽諸有待可以價奪衆珍名高四海杜顏白環
賦曰玉華温潤玉理精堅英光于以旁達肉好一以虚
圓晶晶霜皎田田月懸分清輝于綺殿失皓質於瓊筵
賞三朝之盛禮恒五玉而來覿彼昭華之珍兮焉往延
喜之珪兮誰錫亦所謂歸有虞之理功告大禹之成績
原贊晉庾肅之玉贊曰圓璧月鏡璆琳星羅結秀藍田
藴真荆和玄圭特達瑜不掩瑕質鮮氣潤流映滂沱
郭璞瑾瑜玉贊曰鍾山之寳爰有玉華光彩流映氣如
虹霞君子是佩象德閒邪
珪璋一
原說文曰玠大珪也珽大珪也長三尺杼上終葵首
易曰告公用圭毛詩曰白圭之玷尚可磨也斯言之
玷不可為也增又曰顒顒卬卬如圭如璋原尚書
禹貢曰禹錫玄圭告厥成功(玄天色禹功聞于四海故堯錫玄圭以旌顯之)
周禮曰以玉作六瑞以等邦國王搢大圭執鎮圭繅藉
五采五就以朝日(繅有五采文所以薦玉木為中幹用韋衣而畫成一匝為一就也王朝日)
(者示有所尊訓民事君也鎮圭長尺有二寸謂安鎮四方以四鎮之山為琢飾)公執桓圭(二王之後)
(及王之上公雙植曰桓宫室之象所以安其上也圭長九寸)侯執信圭伯執躬圭繅
皆三采三就(皆象以人為琢飾義取其慎行以保身圭皆長七寸信音申)子執穀璧
男執蒲璧(穀所以養人蒲為席所以安人不執圭者未成國也)繅皆二采再就(義取)
(安養于人二圭或以榖或蒲文為琢飾璧皆徑五寸)四圭有邸以祀天旅上帝(謂于)
(中央為璧圭著四面一玉俱成邸本也圭本著于璧圭末四出故也)圭璧以祀日月星辰
青璧禮東方榖圭天子以聘女(榖等也其聘女則以納徵)琬圭以治
德結好琰圭以易行除慝(有鋒鋩并征伐誅討之象)土珪以致四時
日月(以度景致月長五寸)瑑珪以頫聘牙璋以起軍治兵(若今以銅)
(虎符發兵)增又曰玉人之事命圭九寸謂之桓圭公守之
命圭七寸謂之信圭侯守之命圭七寸(故書或云五寸杜子春云當為)
(七寸)謂之躬圭伯守之(注命圭王所命之圭也朝覲執焉居則守之疏策命諸侯之時非直)
(加之以車服以圭授之為瑞信)又典瑞曰璋邸射以祀山川以造贈賓
客(注璋有邸而射取殺于四望鄭司農云射剡而出也)又玉人曰璋邸射素功
以祀山川以致稍餼(注素功無瑑飾也)原禮記曰諸侯以龜
為寳以圭為瑞家不寳龜不藏圭又曰禮有以素為
貴者大圭不琢(大圭長三尺杼上終葵首)又曰大夫執圭而使所
以申信也爾雅曰珪大尺二寸謂之玠論語曰執
圭鞠躬如也如不勝山海經曰羭山之神祠之白圭
增漢書文帝紀十四年春詔曰朕獲執圭幣以事上
帝宗廟(云云)其廣增珪幣(郊祀志曰圭幣以差加之)唐禮志曰凡祭
祀之節質明皇帝服大裘而冕至中壝門外搢大圭執
鎮圭皇帝執大圭迎三老又曰納皇后執事者奉穀
圭以匵宋志元豐三年五月詳定所言郊廟之禮有
鎮圭無大圭于禮為缺詔議大圭尺度墨子曰申徒
狄曰周之靈珪出于土石楚之明月出于蜯蜃白虎
通曰珪以為信而見何也珪者銳上象物始生見于上
也信莫著于見故以見萬物之始莫不自潔珪之為言
潔也上銳陽也下方隂也又曰東方為圭之制上小
下大狀如梨鋒原楚詞曰接徑千里出若雲(言楚國境界任)
(路交接萬千餘里中有隱士慕已來出集聚若雲也)三珪重侯(三珪伯公侯)聽類神察
篤犮隱孤寡存(言三圭也君但不知賢愚之類亦察知篤疾早夭孤寡賑贍之)增唐
六典曰殿中監凡大祭祀進大圭執鎮圭玉海曰宋
乾德元年十一月十三日齋崇元殿服通天冠絳紗袍
執鎮圭乘玉輅由明德門朝饗太廟十六日奉衮冕執
圭合祭天地又曰至道元年八月二十五日戊戍詔
以九月册皇太子有司言禮天子執鎮圭公執植圭無
太子執圭之文請定制太子服遠遊冠朱明衣執植圭
以受冊朝會謁廟亦如之詔可又曰紹興十四年正
月戊寅内出鎮圭付國子監以奉文宣王先是有司請
以珉石上曰崇奉先聖豈可用假玉詔以真玉圭降出
又曰皇祐二年六月五日禮院言明堂行禮分祀九
宫貴神用兩圭有邸凡九玉制以珉(玉隨幣色依九宫一白二黑三綠四)
(碧五黃六白七赤八白九紫)續文獻通考曰金皇統九年十月禮
部下太常書鎮圭式樣大禮使據三禮圖以進用之
又大定十一年太常寺言按禮大圭長三尺杼上終葵
首天子服之自西魏隋唐以來大圭長三尺一寸與鎮
圭同盖鎮圭以鎮天下四鎮山為飾今其圭已依古惟
無大圭今御府有故宋白圭玉圓無上閷及終葵首自
西魏以來所制玉笏皆長尺有二寸方而不折雖非先
王之法盖後世玉難得隨宜故也擬合以御府所藏行
禮就用太子所執桓圭長九寸廣三寸厚半寸用白玉
若屋之桓楹為二稜太子入朝起居及與宴則朝服紫
袍玉帶雙魚袋執以桓圭又曰元鎮圭制以玉長一
尺二寸有袋副之又曰明皇帝服衮冕用圭長一尺
二寸皮弁同東宫服衮冕用圭長九寸五分皮弁同親
王服衮冕用圭長九寸二分五釐皮弁同世子服衮冕
用圭長九寸皮弁同郡王圭同世子郡王以下俱不得
用圭
珪璋二
增遯甲開山圖禹游東海得玉珪碧色長一尺二寸圓
如日月以自照目達幽冥史記正義孔文詳云宋末
會稽修禹廟于土中得五等圭璧百餘枚形與周禮同
皆短小此禹會諸侯以禮山神原穆天子傳曰天子
賓于西王母(如人蓬髮戴勝善歗)乃執白圭以見西王母左傳
曰鄭駟帶伐伯有伯有死游吉如晉還聞難不入八月
奔晉駟帶追之及酸棗與子上盟用珪質于河已已復
歸又王子朝用成周之寳珪于河津人得諸河上隂
不佞以温人南侵(不佞敬王大夫以温人助敬王南侵子朝)拘得玉者取其
玉賣之則為石王定而獻之古今注章帝建初七年
玉珪出弘農華陰增孔帖唐德宗即位遣内給事朱
如玉之安西求玉於于闐得圭一玉海宋建隆初于
闐王李聖文遣使貢玉圭一盛以玉匣興國三年三月
沙州曹延禄貢玉圭又曰祥符元年將封禪七月己
未朔大食航主陀婆棃請以方物陪位太山十月戊申
其國蕃官李麻□遣使貢玉圭長尺二寸自言五代祖
得于西天竺長者傳曰謹守此候中國聖君行封禪禮
即馳貢之續文獻通考金初獲于宋者有元圭一白
玉圭一十九又曰元成宗元貞元年賜天師張與棣
宗師張留孫真人張志僊等十三人玉珪各一
珪璋三
原昭度藏禮(左傳昭其度也容器以藏禮物有其)輯五瑞班羣
后(輯斂也斂五等諸侯之珪璋而朝覲也班還也朝覲禮畢還瑞于諸侯)不琢載弄
(大圭不琢璋詩載弄之)有章申信(傳享頫有章卿為君使執珪璋也下詳一)
錫爾瑟彼(詩曰錫爾介圭以作爾寳注周王錫申伯介圭以為瑞又曰瑟彼玉瓚瑟潔白貌)
剪桐葉為槭柲(成王剪桐葉為圭戲封唐叔周公曰天子無戲言遂命封之楚靈)
(王剥珪為槭柲剥破也槭斧也柲柄也)銳方之象以法隂陽長短之
制以辨上下(上詳白虎通禮周禮别貴賤之也)增赤如日碧如月
(遯甲開山圖禹開宛委山得赤珪如日碧珪如月一尺二寸)鳥含介受(墨子曰赤鳥含)
(圭降周之岐曰天命周文王伐殷儀禮聘禮曰上介受圭)上銳下方外黑内
赤(玉海曰政和二年宦者譚穆獻玄圭兩旁刻十二山上銳下方外黑内赤長尺有二寸)藴五
德之符采寫四鎮之峰巒(又曰圭以表特達之美鎮以示彈壓之強藴五德之)
(符采寫四鎮之峯巒)
珪璋四
原屏璧與珪植璧秉珪(並書)特達之德(禮記曰珪璋特達德也特)
(達謂朝聘時特用珪璋不假餘幣也)奉璋峩峩(詩)增瑞玉(說文曰圭瑞玉也上)
(圓下方以封諸候楚爵有執圭)特達珪璋之表(崔羣制韓愈文)指輝聯累
(柳宗元文曰森然炳然若開羣玉之府指輝聯累珪璋琛璜之狀)珪璋交映(孔帖)
珪璋五
增賦唐元稹鎮圭賦曰想夫彤闕乍曉碧砌生寒當玉
座而高居狀中峰之冠瑶岫透爐煙而迥出意秋月之
壓雲端是以聖后矜持庶寮瞻重安八荒於術内故捧
必當心握萬務於掌中故大不盈拱映冕旒則璿樞星
綴間黼黻而瓊枝花擁豈獨使威儀可觀亦以明社稷
有奉聖人制器靡不有類銳上以象天方下而法地備
采章以盡飾瑑崇高而定位夫衆色不可以雜施依方
面之正者惟五羣山不可以咸寫選域中之大者有四
自天有命非因梧葉而封唐提象握機故配土行而執
鎮豈特傳歷代之瑞寳抑以彰受命之符信蔣防鎮
圭賦曰皓爾凝結温如可觀其色正其容端乃直乃方
象名山而守固不瑕不劌配王室以常安想夫始自良
工成兹國器端乎掌握撫寧天地邦有六瑞而圭列其
初國有三山而象包其四雲虹發色冰雪成姿岱華衡
恒之高自此而增峻琳琅琬琰之美自此而發竒所以
朝九有接萬靈大禹成功垂芳於帝典吾君致理酌憲
于國經張仲素信圭賦曰瑟彼信圭諸侯是執當大
君之辨等與五玉而咸集皎以式孚堅如特立潔白其
質縝密其文得儀形之是表敘羔雁以成羣玷絶可磨
不愧南容之復性惟特達每勞宣代之分楊諫珪璋
特達賦曰稽上古之貴德考先賢之立言偉珪璋之挺
異同君子之不諼是以先王之制斯器也不資於瓀珉
而采之于璵璠欲使執之者比德佩之者克念自然威
儀式序而有要有倫班秩以明而不濫不僣徒觀夫貂
蟬巍峩以耀彩組綬輝映以生文使夫閱信義堅貞以
守職感瑕瑜不掩以事君故能靖恭厥位克舉其勲豈
不由珪璋與賢哲相成其業曠千古而流芬則聖哲之
創物也誠有足而稱云
原贊晉郭璞珪贊曰玉作五瑞辯章有國君子鳴佩亦
以表德永觀厥祭時惟文則
璧一
增說文曰璧瑞玉環也瑗大孔璧也璜半璧也原爾
雅曰璧大六寸謂之瑄肉倍好謂之璧好倍肉謂之瑗
肉好若一謂之環增毛詩曰有斐君子如金如錫如
圭如璧禮器曰束帛加璧尊德也周禮曰子執穀
璧男執蒲璧以蒼璧禮天史記褚先生曰諸侯王正
月朔旦奉皮薦璧玉賀正月漢書食貨志曰王侯宗
室朝覲聘享必以皮幣薦璧然後得行又外戚傳曰
昭陽舍璧帶往往為黃金釭函藍田璧明珠翠羽飾之
原續漢書曰大秦國有夜光璧增晉書載記曰燕
常山大樹自拔根下得璧七十三光色精竒有異常玉
符瑞志曰宋大明元年五月戊寅江乘縣得玉璧徑
五寸八分以獻四年二月乙巳徐州于汴水得白玉戟
以獻南齊永明七年錢塘獲蒼玉璧一老子曰雖有
拱璧以先駟馬不如坐進此道原莊子曰孔子問子
桑雩曰吾見逐于魯伐樹於宋親交益疎何也對曰子
獨不聞假之亡歟(假國名)林回棄千金之璧負赤子而趨
彼以利合者廹窮相棄天屬者廹窮相收也孫卿子
曰聘人以珪問士以璧增子華子曰吾之宗君始有
蒲璧以朝賈誼新書曰梁有疑獄乃問陶朱公朱公
曰臣之家有二白璧其色相如其徑相如其澤相如然
其價不相如一者千金一者五百金何則側而視之其
一者厚倍之是以千金原白虎通曰方中圓外曰璧
璧之為言積也内方象地外圓象天抱朴子曰余聞
唐堯之為君也捐金于山虞舜之承禪也抵璧于谷
中興徵祥說曰王者不隱過則玉璧見物理論曰語
云士非玉璧談者為價增唐杜甫南郊賦云蒼璧黃
琮歸乎正色玉海宋沈括曰今人得蒲璧刻文如蒲
花敷時榖璧如粟粒又曰祥符六年八月戊寅詔奠
獻大清宫用蒼璧續文獻通考曰金郊祀昊天上帝
以蒼璧蒼幣又曰元郊祀器物之等其目有八一曰
圭幣昊天上帝蒼璧一有繅籍青幣又曰明上帝祭
用蒼璧配祖祭用蒼璧
璧二
原尚書中候曰堯沈璧于河增帝王世紀堯刻璧為
書東次于洛言當傳舜之意淮南子曰禹不貴尺璧
而重寸陰原穆天子傳曰天子賓于西王母乃執玄
璧以見之增左傳曰鄭伯以璧假許田為周公祊故
也原又曰晉荀息請以垂棘之璧假道于虞以伐虢
又曰初衞莊公自城上見已氏之妻髮美使髠之以
為吕姜髢既出奔而入焉示之璧曰活我吾與汝璧已
氏曰殺汝璧其焉往遂殺之而取其璧又曰秋楚子
圍許蔡穆侯將許僖公以見楚子于武城許男面縳銜
璧大夫縗絰士輿櫬楚子問諸逢伯對曰昔武王克殷
微子啟如是武王親釋其縛受其璧而祓之(祓除凶之禮也)
又曰初楚恭王無冢適有寵子五人無適立焉乃大有
事于羣望而祈請神擇于五人者使主社稷乃遍以璧
見于羣望曰當璧而拜者神所立也乃埋璧于大室之
庭使五人齋而入拜康王跨之靈王肘加焉平王弱抱
而入再拜皆壓紐增又曰晉公子重耳之曹僖負羈
餽盤飱寘璧焉公子受飱反璧又曰秦伯納重耳及
河子犯以璧授公子曰臣負羈紲從君于天下臣之罪
多矣臣猶知之而况君乎請由此亡公子曰所不與舅
氏同心者有如水投其璧于河又曰秦伯以璧祈戰
于河原吕氏春秋曰魯郄成子聘于晉過衞右宰穀
臣觴之陳樂而不樂乃送之以璧成子曰觴我以酒歡
我也陳樂而不樂告我憂也送我以璧寄託之也衞其
有亂乎背衞三十里聞甯殖之難作右宰榖臣死之乃
使人迎其妻子隔宅居之分禄食之其子長而反其璧
戰國策曰齊欲伐魏魏使謂淳于髠曰敝邑有寳璧
二雙文馬二駟請致之髠入請說齊王曰魏齊之與國
也伐之名醜而實危齊王乃止客謂齊王曰髠受魏璧
馬王問髠曰先生有諸乎曰有之伐魏之事便魏雖刺
髠于王何益若誠不便魏雖封臣于王何損百姓無被
兵之患髠有璧馬之寳于王何傷又曰張儀為秦破
從連横說楚王楚王遣使車百乘獻夜光之璧史記
曰張儀嘗從楚相飲已而楚相亡璧門下意儀掠笞不
服儀謂妻曰視吾舌存否妻曰存儀曰足矣又曰虞
卿躡屩擔簦一見趙王賜白璧一雙黃金百鎰又曰
趙惠王得楚和氏璧秦昭王聞之使人遺王書曰願以
十五城請易璧王召見藺相如遂遣奉璧西入秦秦王
大喜相如視秦王無意償趙城乃前曰璧有瑕請指示
王王授璧相如因持璧却立倚柱怒髮上衝冠謂秦王
曰趙王齋戒五日使臣奉璧今大王見臣甚倨得璧傳
之美人以為戲弄無償趙王城邑故臣復取璧王必欲
急臣臣頭與璧俱碎于柱矣王恐其破璧乃辭謝固請
舍相如廣成傳舍相如使人從他道以璧還趙列士傳
曰秦召魏公子無忌無忌不行使朱亥奉璧一雙秦王
大怒將朱亥著猛獸圈中亥瞋目視之眥裂血出濺猛
獸猛獸終不敢動韓詩外傳曰楚襄王遣使持金十
斤白璧百雙聘莊子以為相莊子固辭抱朴子曰安
期生賣藥海邊始皇異之賜以金璧值數千萬安期生
去而置之于阜鄉亭以赤玉舄為報留書曰後千歲求
我于蓬萊山漢書曰沛公見項羽鴻門步從閒道走
還軍使張良留謝羽羽問沛公安在良曰聞將軍有意
督過之脱身間至軍矣(脱身逃還其軍)故使臣獻璧羽受之
增又曰文帝賜尉佗書及衣佗因使獻白璧一雙原
東觀漢記曰驃騎將軍東平王蒼辟朱暉為掾正月旦
將軍當奉璧賀故事少府給璧時陰就為少府吏甚驕
慢求不可得暉遥見就主簿持璧謂曰我素聞璧未嘗
見借觀之主簿授暉暉授令史主簿遽白就曰朱掾義
士勿求之蒼罷朝謂暉曰掾自視孰與藺相如玉海
宋紹興元年八月七日始命訪美玉為蒼璧黃琮辛未
(八日)出蒼玉璞付文思院上喜見玉色曰祀天不當計費
璧三
原和難(周禮穀璧以和難以聘女)假道(詳前二)不鬻(禮記珪璧金璋不鬻于市)
不貴(聖人不貴盈尺之璧)增祈戰(詳前二)刻書(詳前二)藉身
(抱朴子景帝時戍將廣陵掘塜有人如生白璧三十枚以藉身也)開寳(河圖天靈曰秦王政以白)
(璧沈河有一黑頭公從河出謂政曰祖龍來天寳開中有玉牘也)投河(詳二)捐谷(抱朴)
(子虞舜之承禪捐璧于谷中)浮渚(晉書載記曰石季龍起河橋于靈昌津採石為中濟石無大小)
(輒下隨流用功五百餘萬而不成季龍遣致祭沈璧于河俄而所沈璧浮于渚上)斬蛟(博物志澹)
(臺滅明齎千金之璧渡河河伯欲之陽侯波起兩蛟夾船子羽左操璧右斬蛟皆死既渡投璧于河河伯躍而)
(歸之子羽毁而去)
璧四
增詩唐李白詩秦欺趙氏璧却入邯鄲宫本是楚家玉
還來荆山中
增賦唐李為握中有玄璧賦曰璧為至寳握以藏輝與
似月之色異俾如虹之氣微懿夫藏點點而獨青映纖
纖而有象或微疑其手澤竟空勞于目想同錫玄之後
不暫去身驗守墨而居則先指掌似乎中而隱影若居
外以藩身攬之為盈手之玩出也為連城之珍圓而琢
之而能全璞温而執之何以不濯雖默默而沈潛每熒
熒乎把握獨孤授藺相如全璧賦曰秦王方坐章臺
之中列萬乘之雄羣臣陪位使者趨風因發檢以求璧
陳結觀而表衷浮光爛兮鏡吐潤色皎以冰空語未及
于前約寳方傳于後宫果無有償城之意欲坐收獲璧
之功藺君乃探物揣情沈機内萌譎指瑕以復取遂立
言而未平攄壯心而激發抗英辯以縱横怒髮竿指瞋
目電驚且使辱命將焉用生請以臣之頭璧俱碎君之
軒楹我合詭以全變彼示詐而望誠九賓之禮徒設間
道之使已行義必付于知己色無懼于就烹卒能成兩
國之勝負駭千古之威名白行簡澹臺滅明斬龍奪
璧賦曰原夫被褐而來檥舟以濟懷白璧為利涉佩青
蛇而自衞光連曉日若明鏡之高懸影落深潭狀白虹
之初霽孤棹纔移于渡口二龍歘見于波際將至寳因
此可求謂匹夫于焉易制滅明乃挺利劔整扁舟驅天
吳比陽侯白刃下耀于淵室紫氣上衝于斗牛左絶其
脰右舂其喉既風恬而雨絶俄霧廓而煙收弭波瀾濟
江干持拱璧而歎息眄中流而回顧豈不以懷寳者為
物所求恃力者為人所惡且龍實恃力人惟懷璧爾實
我欺我非爾惜遂投之河而神㒺敢受毁于岸而人莫
敢有紛然電散謂齊后之碎連環騞爾星分同亞父之
撞玉斗嗟乎仁必有勇信千古而不朽
原表魏曹植獻璧表曰臣聞玉不隱瑕臣不隱情伏知
所進非和氏之璞萬國之幣璧為元貢梁范雲謝示
璧表曰非郊禋有日禮天之寳肯降學校且興圓水之
符已集絳玉玄珪未足云譬
原檄梁吳均檄江神責周穆王璧曰昔穆王南廵自郢
徂閩遺我文璧僉曰此津貫緯百紀薦歷千春念兹文
璧故問水濱江漢勖之自求多益反我名瑞躍此華璧
則富有漢川世為江伯如有負穢心迷懷釁情戚藏玉
泥中匿珪魚腹使公孫躡波而長吁子羽濟川而怒目
佽飛舞劒而東臨菑丘躍馬而南逐打素蛤而為粉碎
紫貝其如粥又有川人勇俊處乎閩濮水居百里泥行
萬宿右睨而河傾左咤而海覆乃把昆吾之銅純鉤之
鐵被魚鱗之衣赴螺蚌之穴引澍東隅移燋北島使蓬
萊之根鬱而生塵瀛洲之足淨而可埽按驪龍取其頷
下之珠搦鯨魚拔其眼中之寳皇恩所被繁枯潤涸威
之所加窮河絶漠願子三思反此明玉
御定淵鑑類函卷三百六十三
