欽定四庫全書
御定淵鑑𩔖函卷二十一
歲時部十(熱)(寒)
熱一
原釋名曰熱爇也言如火所爇也又曰暑煮也如煮
物也說文曰溽濕暑也易曰日月運行一寒一暑
增又曰寒往則暑來暑往則寒來原易通卦驗曰
離氣見立秋分則歲大熱京房易飛候曰有雲大如
車蓋十餘此陽水之氣必暑有暍者增易稽覽圖曰
夏至之後三十日極溫尚書曰曰哲時燠若毛詩
曰誰能執熱逝不以濯原禮記月令曰季夏之月土
潤溽暑增又曰仲秋行夏令則其國火灾寒熱不節
白虎通曰夏至隂始起反大熱何也隂起陽氣推而
上故大熱也又曰至人神矣入大澤不濡焚而不能
熱也原五經通義曰冬至陽動於下推隂而上之故
寒於上夏至隂動於下推陽而上之故大熱於上又
曰日在牽牛則寒日在東井則暑牽牛外宿遠人故寒
東井内宿近人故温也漢書西域傳曰罽賓國道歴
大小頭痛之山赤土身熱之坂令人身熱無色頭痛嘔
吐管子曰善為國者使農寒耕而熱耘淮南子曰
南方之極自北戶之界至炎風之野赤帝祝融之所司
增又曰熱焦沙寒凝水原抱朴子曰或問不熱之
道曰服玄冰丸飛雪(一作霜)散帶六壬六甲符王仲都等
用此方也山海經曰壽麻之國爰有大暑不可以往
神異經曰北方層冰萬里厚百丈有磎鼠在冰下土
中其形如鼠食冰草木根肉重萬斤可以作脯食之已
熱括地圖曰天毒國最大最熱夏草木皆乾死民善
沒水以避日入時常入寒泉之下增廣州志曰南方
炎洲氣薰數萬里為瘴禮斗威儀曰君喜怒無常時
則常熱原楚辭曰魂兮歸來東方不可以托十日代
出流金鑠石增景福殿賦曰感乎溽暑之伊鬱而慮
性命之所平
熱二
增淮南子曰武王蔭暍人於柳下而天下懷世說曰
武王見暍人王自左擁而右扇之原桓子新論曰元
帝被病廣求方士漢中逸人王仲都者詔問所能為對
曰但能忍寒暑耳因為待詔至夏暑日使曝坐又環以
十爐火不言熱而身汗不出增後漢書馬援傳曰馬
援征武陵五溪蠻進營壺頭賊乘高守隘水疾船不得
上會暑甚士卒多疫死援亦中病遂困乃穿岸為室以
避炎氣武陵記曰壺頭山邊有石窟即援所穿室也
室内有蛇如百斛船大云是援之餘靈也益州記曰
瀘水即武侯渡處水有熱氣暑天不敢行原抱朴子
曰洪從祖先公每大醉及夏天盛熱輙入深水底竟日
乃出者正以能閉氣胎息故耳語林曰劉眞長見王
公王公了不與語時大熱以腹熨石局增梁書曰鄭
灼字茂昭勵志好學多苦心熱若瓜時輙偃卧以瓜鎮
心便起讀誦其勵志如此唐書曰太宗欲幸九成宮
馬周上疏曰宮去京三百里本為避暑行也太上皇留
熱處而陛下走凉處溫凊之道臣所未安太宗善其言
博異志曰岑文本避暑山亭忽有報上清童子元寶
衣淺服青衣曰此上清五銖服出門不見伺之東行數
步於院牆下瞥然而沒文本命工力掘之古墓中得古
錢一枚文本方悟上清童子是青銅名元寶錢之文也
廬陵宮下記曰明皇起凉殿拾遺陳知節上疏極諫
上令力士召對時暑毒方甚上在凉殿座後水激扇車
風獵衣襟知節至賜坐石榻陰霤沉冷仰不見日四隅
積冰成山簾水飛灑坐内含凍復賜冰屑麻飯陳體生
寒粟腹中雷鳴再三請起方許上猶拭汗不已陳纔及
門遺洩狼藉逾日復召謂曰卿論事宜審勿以巳方萬
乘也酉陽雜爼曰申王有肉疾腹垂至骭明皇詔南
方取冷蛇數條賜之蛇長數尺色白不螫人執之冷如
握冰申王腹有數約夏月置於約中不復覺煩暑神
異經曰文宗延學士於内庭討論經義李訓講周易微
義頗叶於上意時方盛夏遂命取冰玉腰帶及辟暑犀
如意以賜訓訓謝之上曰如意足以與卿為談柄也
摭言曰韋澳孫宏大中時同在翰林盛暑上在太液池
中宣二學士既赴召中貴人頗以絺綌為訝初殊未悟
及就坐但覺寒氣逼人熟視有龍皮在側尋宣賜銀餅
餡食之甚美既而醉以醇酎二公因兹苦河魚者數夕
上笑曰卿不耐事朕日進十數未嘗有損銀餅餡皆乳
酪膏腴所製也
熱三
原煎沙鑠石(賈誼旱雲賦云隆盛暑而無聊兮煎沙石而爛煟陽風至而含熱兮羣生悶懣)
(而愁潰畎畝枯槁而失澤兮壤石相聚而為害抱朴子云朱飈鑠石不能靡蕭丘之木)鎮心
霑汗(上詳熱二謝世說郗嘉賓三伏日詣謝公當風交扇猶霑汗著故衫而食熱粥郗曰非公幾不堪)
(此)寒溪熱坂(武昌記曰樊山東有小溪夏時凜然常有寒氣故謂之寒溪下詳熱一)
赫風灼宇炎氣燎房(潘岳狹室賦云當祝融之御節熾朱明之隆暑景日華以)
(曜庭赫風湛其灼宇氣傅玄紈扇賦曰隆暑翕以鬱蒸炎燎於幽房)機女絶綜耕
夫釋耘(並見曹植大暑賦)風雲鬱其如火天地赫以為爐
當秦穆公三庚之日思葛稚川六甲之符增冷
蛇冰鼠(上詳熱二下詳熱一)
熱四
原癉暑(詩曰我心癉暑)反凍(莊子曰暍者反凍於冷風)如惔(如惔如焚惔燎也言熱如)
(火燒)如熏(詩曰憂心如熏熏灼爛也)暑雨(書夏署雨)炎炎滌滌(並旱熱氣)
赫日火雲恒燠溽暑毒暑避石室(馬援穿石)
(為室以避暑詳熱二)升山陵(月令)獸喘氣鳥戢翼(並見劉公幹暑賦)
寒甚生熱(黃帝問岐伯曰人傷於寒而轉為熱何也曰夫寒甚則生於熱)至後為熱(春秋)
(繁露云夏至陰陽之會北方物動於下南方物動於上故至日後為熱焦金爛石)六月徂暑
(詩)九日重光(曹植大暑賦曰映扶桑之高熾燎九日之重光)熙天灼地(傅咸)
(羽扇賦云熾九日之隆赫然高燎於扶桑熱熙天而灼地沸巨海而成湯)沸海焦陵(見傅咸感凉賦)
海沸礫爛(見曹植大暑賦)海沸砂融(傅玄雜詩云大暑時鬱蒸海沸砂石融)
草木垂幹(見曹植大暑賦)衽席焚灼(見王粲大暑賦)體惄如鑠汗
揮如雨(潘岳狹室賦云沸體惄其如鑠珠汗揮其如雨)飲於三伏(詳伏)夏日
之陰(萬物歸之言凉也)雲漢之章(言旱熱)汗珠隕玉體(見傅咸感凉賦)
珠汗洽玉體(見傅玄詩)
熱五
原詩晉傅玄詩曰朱明運將極溽暑晝夜興裁動四肢
廢舉身若山陵珠汗洽玉體呼吸氣鬱蒸塵垢自成泥
素粉隨手凝梁簡文帝苦熱詩曰六龍騖不息三伏
啓炎陽寢興煩几案俯仰倦幃牀滂沱汗似鑠微靡風
如湯洄池愧生浪蘭殿非含霜細簾時半捲輕幌乍横
張雲斜花影沒日落荷心香願見洪崖井詎憐河朔觴
梁任昉苦熱詩曰旭旦煙雲捲烈景入東軒傾光望
轉蕙斜日照西垣既捲焦梧葉復傾葵藿根重簟無冷
氣挾石如懷溫霡霂𩔖珠綴喘嚇狀雷奔梁何遜苦
熱詩曰昔聞草木燋今睹砂石爛曀曀風逾靜曈曈日
漸旰習靜悶衣襟讀書煩几案卧思清露浥坐待高星
粲蝙蝠戶中飛蠛蠓窗間亂寔無河朔飲空有臨淄汗
梁王筠苦熱詩曰日坂散朱雰天隅斂青靄飛飈煥
南陸炎津通北瀨繁星聚若珠密雲屯似蓋月至每開
襟風過時解帶梁劉孝威苦暑詩曰暮日苦炎溽遷
坐接階廊月麗姮娥影星含織女光棲禽動夜竹流螢
出暗牆香盤揉鮮粉雕壺承玉漿白羽徒垂握淥水自
周堂弱紈猶覺重纖絺尚少凉弄風思漢朔戲雨憶吳
王玄冰術難驗赤道漏猶長誰能更吹律還令黍谷凉
後周庾信苦熱詩曰火井沉熒散炎洲高燄通鞭石
未成雨鳴鳶不起風思為鸞羽扇願借明光宮臨淄迎
子禮中散就安豐美酒含蘭氣甘瓜開蜜筒增唐杜
甫熱詩曰雷霆空霹靂雲雨竟虚無炎赫衣流汗低垂
氣不蘇乞為寒水玉願作冷秋菰何似兒童歲風凉出
舞雩又曰瘴雲終不滅瀘水復西來閉戶人高卧歸
林鳥却廻峽中都是火江上只空雷想見陰宮雪風門
颯沓開又早秋苦熱詩曰七月六日苦炎蒸對食暫
餐還不能每愁夜中自足蝎况乃秋後轉多蠅束帶發
狂欲大叫簿書何急來相仍南望青松架短壑安得赤
脚踏層冰又多病執熱奉懷李之芳尚書詩曰衰年
正苦病侵陵首夏何須氣鬱蒸大水淼茫炎海接竒峰
硉兀火雲昇思霑道暍黃梅雨敢望宮恩玉井冰不是
尚書期不顧山陰野雪興難乘王維苦熱詩曰赤日
滿天地火雲成山岳草木盡焦捲川澤皆竭涸輕紈覺
衣重密樹苦隂薄莞簟不可近絺綌再三濯思出宇宙
外曠然在寥廓長風萬里來江海蕩煩濁却顧身為患
始知心未覺忽入甘露門宛然清凉樂白居易時熱
少見客詠懷詩曰冠櫛心多懶逢迎興漸微况當時熱
甚幸遇客來稀濕灑池邊地凉開竹下扉露牀青篾簟
風架白蕉衣院靜留僧宿樓空放妓歸衰殘強歡宴此
事久知非又香山避暑詩曰紗巾草履竹綀衣晩下
香山踏翠微一路凉風十八里卧乘籃轝睡中歸又
消暑詩曰何以消煩暑端居一院中眼前無長物窗下
有清風熱散由心靜凉生為室空此時身自得難更與
人同錢起避暑納凉詩曰木槿花開畏日長時摇輕
扇倚繩牀初晴草蔓緣新笱頻雨苔衣染舊牆十旬河
朔應虚醉八柱天台好納凉無事始能知靜勝深垂紗
帳詠滄浪李遠慈恩寺避暑詩曰香荷疑散麝風鐸
似調琴不覺清凉晩歸人滿柳陰宋陸游劇暑詩曰
六月暑方劇喘汗不支持逃之顧無術惟望樹陰移或
謂當讀書或勸把酒巵或誇作字好蕭然却炎曦或欲
溪上釣或思竹間碁亦有出下策買簟傾家資赤脚踏
層冰此計又絶癡我獨謂不然願子少置思方今詔書
下淮汴方出師黃旂立轅門羽檄晝夜馳大將先擐甲
三軍隨指揮行伍未盡食大將不言飢渴不先飲水驟
不先告疲吾儕獨安居茂林蔭茅茨脱巾濯寒泉卧起
從其私於此尚畏熱鬼神豈可欺坐客皆謂然索紙遂
成詩便覺窗几間颯颯清風吹范成大次韻溫伯納
凉詩曰日斜猶畏暑吏退合偷閒霞散紅綃薄溪廻碧
玉彎伴人惟羽扇娛客欠風鬟且復哦新句相嘲飯顆
山明顧德輝湖光山色樓避暑詩曰天風吹雨過湖
去溪水流雲出𣗳間樓上幽人不知暑鉤簾把酒看虞
山
原賦漢繁欽暑賦曰暑景方徂時惟六月林鍾紀度祝
融司節大火颺光炎風酷烈沈陽騰射滯暑散越區㝢
鬱煙物焦人渴煌煌野火燌薄中原翕翕盛熱蒸我層
軒溫風淟涊動靜增煩雖托陰宮罔所避旃粉扇靡效
宴戲尠歡庶望秋節慰我愁歎魏曹植大暑賦曰炎
帝掌節祝融司方羲和按轡南雀舞衡蛇折鱗於靈窟
龍解角於皓蒼遂乃溫風赫戲草木垂榦山坼海沸砂
融礫爛飛魚躍渚潛黿浮岸鳥張翼而近棲獸交游而
雲散于時黎庶徙倚棋布葉分機女絶綜農夫釋耘背
暑者不羣而齊跡向陰者不會而成羣於是大臣遷居
宅幽緩神育靈雲屋重構閒房肅清寒泉湧流元木奮
榮積素冰於幽館氣飛結而為霜奏白雪於琴瑟朔風
感而增凉魏劉楨大暑賦曰其為暑也羲和總駕發
扶木太陽為輿達炎燭靈威參乘步朱轂赫赫炎炎烈
烈暉暉若熾燎之附體又溫泉而沈肌獸喘氣於元景
鳥戢翼於高危農畯捉鎛而去疇織女釋杼而下機溫
風至而增熱歊悒慴而無依披襟領而長嘯冀微風之
來思魏王粲大暑賦曰惟林鐘之季月重陽積而上
升喜潤土之溽暑扇溫風而至興獸狼望而倚喘鳥垂
翼而弗翔遠昆吾之中景天地翕其同光征夫瘼于原
野處者困于門堂患衽席之焚灼譬洪燎之在牀起屏
營而東西欲避之而無方仰庭槐而嘯風風既至而如
湯于是帝后順時幸九嵕之陰岡托甘泉之清野御華
殿於林光潛廣室之邃宇激寒流於下堂重屋百層垂
陰千廡九闥洞開周帷高舉堅冰常奠寒饌代敘晉
夏侯湛大暑賦曰若乃三伏相仍徂暑彤彤上無纖雲
下無微風扶桑赩其增燌大火煜其南升爾乃土墳墜
坼谷枯川竭寒泉潛沸冰井騰沬洪液蒸於單簟兮珠
汗霑乎絺葛溫風翕其至兮若洒湯于玉質沃新水以
達夕振輕箑以終日晉卞伯玉大暑賦曰惟祝融之
司運赫溽暑之方隆日貞曜於鶉首律遷度於林鐘溫
風翕以晨至星火爛以昏中氣滔滔而方盛晷永路而
難終流風兮莫繼朱煙兮四纏鬱邑兮中房展轉兮長
筵體沸灼兮如燎汗流爛兮珠連晉傅咸感凉賦曰
踐朱明之中月暑鬱隆以肇興赫融融以彌熾乃沸海
而焦陵獸竄伏於幽林兮鳥垂翼而弗升汗珠隕於玉
體兮粉附身而沾凝於是景雲晨敷曜靈潛光陰氣聿
升凱風載揚忽輕箑於坐隅兮思暖服於蘭房
寒一
增釋名曰寒捍也捍格也說文曰&KR0034;寒也從雨執聲
凛清寒也易稽覽圖曰春夏寒政教急京房易占
曰冬至之後三十日極寒尚書曰曰謀時寒若詩
曰一之日觱發(風寒也)二之日栗烈(氣寒也)又曰北風其
凉禮記曰天地嚴凝之氣始於西南而盛於西北此
天地之義氣也又曰仲春行秋令則寒氣總至又
曰季冬之月命有司大儺以送寒氣又曰孟冬行夏
令則國多風冬不寒又曰季春行冬令則寒氣時發
草木皆肅又曰仲冬行夏令則國多暴風冬不寒蟄
復出禮運斗樞曰行失則雖當燠反寒老子曰躁
勝寒靜勝熱文子曰婦人當年不織天下有受其寒
者管子曰大寒大暑大風大雨其時不至此謂四刑
淮南子曰北方有北極之山曰寒門積寒所在故曰
寒門也又曰夏蟲不可以語寒又曰青女仲春二
月之夕乃閉其寒呂氏春秋曰見瓶水之冰而知天
下之寒述異記曰辟寒香丹國所出神異經曰東
南方海中有祖洲上有烜湖其内鰩魚出焉長八尺食
之宜暑而避風寒之氣此魚狀即與江湖小鯽相𩔖耳
酉陽雜爼曰潯陽有青林湖鯽魚大者二尺餘小者
滿尺食味美亦可止寒熱也廣志曰挹婁國地寒人
多穴居楚辭曰踔絶垠於寒門大人賦云軼先驅
於寒門
寒二
增太公金匱曰武王伐紂天陰寒雨雪十餘日原穆
天子傳曰庚寅北風雨雪天子乃休日中大寒有凍人
天子作黃竹詩(詳雪)左傳曰楚莊王圍蕭申公巫臣曰
師人多寒王巡三軍撫而勉之三軍之士皆如挾纊
晏子曰景公起大臺歲寒役之凍餒者有焉公延晏子
坐飲酒樂晏子歌曰庶民之凍我若之何奉上靡弊我
若之何歌終喟然流涕公止之曰子殆為大臺之役夫
寡人將罷尸子曰雨雪楚莊王披裘當戶曰我猶寒
彼百姓賓客甚矣乃使巡國中求百姓賓客之無居宿
絶糧者賑之國人大悅呂氏春秋曰衞靈公天寒鑿
池宛春曰天寒恐傷民公曰何寒哉春曰君衣狐裘坐
熊席四陬有火是以不寒民衣敝不補履決不苴君則
不寒民則寒矣公曰善命罷役又曰戎夷違齊如魯
天大寒而後門與弟子宿於郭外寒逾甚謂弟子曰子
與我衣我活我與子衣子活我國士也為天下惜死子
不肖人也不足愛也子與我子之衣弟子曰夫不肖人
又惡能與國士衣哉戎夷歎曰道不濟夫解衣與弟子
夜坐而死戰國策云田單為齊相過淄水有老人涉
淄而寒不能坐沙中乃解裘衣之襄王曰單之厚施欲
取我國乎有貫珠者聞之曰不如因以為已善乃下令
曰寡人憂民之寒而單解裘衣人稱寡人之意於是閭
里相與語曰田單之愛人乃王之教也增韓子曰昔
者韓昭侯醉而寢典冠者見君之寒也故加衣於君之
上寢覺而說問左右曰誰加衣者左右對曰典冠君因
兼罪典衣與典冠其罪典衣以為失其事也其罪典冠
以為越其職也非不惡寒也以為侵官之害甚於寒也
洪範五行傳曰秦始皇九年四月寒凍民有死者
原漢書曰上聞韓王信降匈奴上自將擊之連戰乘勝
逐北至樓煩會天寒卒士墮指者十二三增西京雜
記曰淮南王好方士皆以術見噓吸為寒暑原東觀
漢記曰王郎起兵上自薊東南馳夜至蕪蔞亭時天寒
烈衆皆飢疲馮異上豆粥明旦上謂諸將曰昨日得公
孫豆粥飢寒俱解鍾離意别傳曰嚴遵昔與光武俱
為諸生暮夜宿息二人寒不得寢卧更相謂曰後日豪
貴憶此勿相忘别後數年光武有天下徵遵不至增
謝承後漢書曰盛夏多寒韋彪上疏諫曰臣聞政治之
本必須陰陽伏見立夏以来當暑而寒殆刑罰刻急郡
國不時令之所致也續漢書五行志曰初平四年六
月寒風如冬時原搜神記曰羅威事母孝天大寒常
以身自溫席授其處(詳孝)葛仙公别傳曰公與客談語
時天大寒仙公謂客曰居貧不能人人得罏火請作一
大火共致煖者仙公因吐氣火赫然從口中出須臾火
滿屋客皆熱脫衣矣增拾遺記曰𠻳金鳥出昆明國
形如雀色黃常翺翔於海上魏明帝時其國来獻此鳥
飴以珍珠飲以龜腦鳥常吐金屑如粟鑄之可以為器
此鳥不畏霜雪乃起小臺處之名曰辟寒臺皆用水晶
為戸牖使内外通光宮人爭以鳥吐之金用飾釵珮謂
之辟寒金故宮人相嘲曰不服辟寒金那得帝王心不
服辟寒鈿那得帝王憐晉朝雜事曰大興四年大寒
傷民冰厚時王敦肆亂殺戮忠良酉陽雜爼曰魏使
崔劭曰今歲竒寒江淮亦冰天寶遺事曰開元二年
冬至交趾國進犀一株色黃如金使者請以金盤置於
殿中溫溫然有煖氣襲人上問其故使者對曰此辟寒
犀也昔隋文帝時本國曾進一株直至今日上甚悅厚
賜之唐書曰錢徽拜左丞會宣墨麻羣臣在庭方大
寒稍稍引避徽素恭謹不去立久而仆杜陽雜編曰
咸通九年同昌公主下降錫錢五百貫仍罄内庫寶貨
以實其宅更賜金麥銀粟數斛堂設連珠之帳績真珠
以成也却寒之簾𩔖玳瑁有紫色云是寒鳥骨所為也
則未知何出又曰同昌公主乘七寶步輦綴五色玉
香囊貯辟寒香乃異國所獻也
寒三
原雞始乳馬如蝟(月令大寒之日鴈北向雞始乳文選馬毛縮如蝟言寒也)
白鶴語黃竹詩(異苑曰昔太康二年南州人見二白鶴語曰今兹寒不减堯崩年下詳)
(寒二)寒折骨風截耳(應璩詩云嵐山寒折骨面目盡生瘡傅玄詩云嚴風截人耳)
(素雪隨地凝)黿鼉蟄鱗甲潛(張衡應問曰溽暑至而鶉火見嚴寒至而黿鼉蟄)
(下見傅玄大寒賦)虹蟄火龍藏金(袁淑詠寒云魚戢鱗兮鳥矜翼虹蟄火兮龍藏)
(金)增挾纊觧裘(俱詳寒二)金鳥黃犀(俱詳寒二)
寒四
原積冰(文選行積冰之皚皚)雨雪(詩雨雪其雱)木冰(左傳十三年雨木冰寒也)口
凌(氣出口為凌詳後)凌兢(甘泉賦曰馳閶闔入凌兢凌兢寒凉處)慘凜(下隂潛而慘凜)
不堪(月令寒氣總至人力不堪其皆入室)而耐(家語食冰者善游而耐寒也)熱生
寒(太玄經云陽不極則陰不萌陰不極則陽亦不芽極寒生熱極熱生寒信道致詘詘道致信)冬德
寒(呂氏春秋曰冬之德寒寒生不信其地不成剛地不成剛則凍閉不開天地之大四時之化而猶不能以)
(不信成物又况人乎)魚矜鱗鳥失條(張衡思玄賦云魚矜鱗而并陵兮鳥登木而失)
(條)桐不華(周書云清明之日桐不華則歲有大寒)穀不生(劉向别錄曰燕地寒谷不)
(生五榖鄒子吹律召溫氣至五榖生人名黍谷)凍入地(廣雅北方地苦寒冰厚一尺凍入地一丈)
寒中人(楚詞薄寒之中人)冰作糜(魏武帝苦寒行曰人馬同時飢擔囊行取薪斧冰持)
(作糜糜粥也)冰作漿(軍士冰作漿)冰漸軸(文子轍含冰以滅軌冰漸軸以凝壑)雪
掩路(文子晨風淒以激泠夕雪暠以掩路)御狐貉(文子御狐貉之兼衣)襲狐貉(又曰)
(襲狐貉之煖者不憂至寒之悽愴)陰時慘(陰則時慘上宰於天)嚴氣升焦溪
沍溫泉冰(並出雪賦)天道有寒(五經通義云寒暑和合以成歲也故易日月運)
(行一寒一暑乾道成男坤道成女)地氣為寒(黃帝素問云地氣上升為寒也)黍谷地
寒(劉向别錄云燕有黍谷地美而寒)不周地寒(括地圖云不周之國地寒)龍涸常
寒(沙州記云六月二十六日發龍涸晝夜肅肅常寒不復得脫襦袴將從七十二人面盡黎黑口脣青&KR0008;)
減浴大寒(括地圖云二陽二汗之山減浴之民大寒俱地穴食草木之根)朔方之寒
(尸子曰朔方之寒冰厚六尺木皮三寸)點蒼特寒(漢書曰雲南郡有點蒼山特寒四月五月中猶)
(積雪皓然)月旁甚寒(論衡曰河東項曼都好道學仙辭家三年而返曰時數仙人將上天離月)
(數里而止月之旁甚寒也)凝冰結澗(陸機苦寒行曰凝冰結重澗積雪被長巒)沈寒凝
海(陸機連珠云烈火流金不能焚景沈寒凝海不能結風)寒不可勝(傅玄詩云季冬時慘)
(烈猛寒不可勝)寒不可忍(英雄記曰袁尚熙被公孫康伏兵縛之坐於凍地尚曰未死之時寒不可)
(忍謂康求席熙曰頭顱方行萬里何席之為)氣出為凌(博物志北方地寒冰厚三尺氣出口)
(為凌)血流成冰(豫章耆舊志云龍碩字顯先太皇幸潯陽游獵諸郡詔不得干犯碩乃作章陳理髠)
(頭割耳要候大駕於道以叩頭流血時大寒後流血成冰)冰結袴内水流領下
(劉溢之與殷曰雨霰相隨冰結袴内水流領下)寒破肌骨(張英與延篤書云大隂之地寒破肌)
(骨此非老憊所堪)寒入肌膚(風角云大寒入人肌膚内)士卒凍飢(漢書曰宋義遣)
(其子襄相齊身送之無鹽飲酒高會因天寒大雨士卒凍飢)將士皸瘃(又云神爵元年趙充國伐)
(羌勅書讓充國曰今冬虜皆當畜食多藏匿山中依險阻將軍士寒手足皸瘃寧有利哉案文穎曰皸折裂也)
(瘃寒創也)扶木顦悴(見傅玄大寒賦)園果摧折(曹植慰情賦曰黃初八年正月雨北)
(風飄寒園果墮水枝榦摧折)重衾無暖(張華詩云重衾無暖氣挾纊如懷冰)薄被知
寒(傅玄雜詩云浮雲含秋氣悲風坐自歎年過憂命短薄被知天寒)衣履不完(史記云東)
(郭先生困飢寒衣敝履不完)飢寒並至(蔡邕文候云居處浮漂如樹之無根飢寒並至無以自安)
鰩魚辟寒(詳寒一神異經)磎鼠却寒(又云北方有磎鼠在冰之土中焉形如鼠其毛)
(八尺可以為褥卧之却寒)胡貉能寒(漢書晁錯上疏曰夫胡貉之地積陰之處也木皮三寸冰)
(厚六尺食肉而飲酪其人密理鳥獸毳毛其性能寒)方士忍寒(桓子新論曰元帝時漢中送方)
(士王仲都詔問何所能對曰能忍寒乃於盛寒日載以駟馬車於昆明池上環冰而走御者厚衣狐裘甚寒而)
(仲都獨無變色)夷人辟寒(華陽國志云汶山郡多雜藥名香土地剛鹵不宜五榖多寒盛夏冰不釋)
(故夷人冬則辟寒)急恒寒若(洪範咎徵)運乎二氣(日月運行一寒一暑)
小民怨咨(書曰冬祁寒小民惟曰怨咨)君子齋戒(待陰陽之所定)北戸墐
扉(出雪賦墐泥也)躶壤垂繒(雪賦)婦子入室(嗟我婦子曰為改歲入此室處言寒)
(也)凍者假衣(莊子夫凍者假衣於春)人馬凍死(漢王莽鑄威斗日大寒人馬凍)
(死)鳥雀毒害(漢竇武上表曰今日大寒過節毒害鳥獸城旁竹柏皆為傷死)寒野指
墮(漠北苦寒之野墮指者十有七八)水澤腹堅嚴凝之氣(詳寒一)觱發
之風(詳寒一)淒其以風(寒也)巢居知風(寒)稜稜霜氣
䔩䔩風威大寒冰水道(魏志云文帝黃初六年文帝入淮是歲大寒水道冰)
(舟不得入乃還)大凌破河橋(晉朝雜事云永寧二年十二月大寒凌破河橋)箕飇振
地作(任豫雪詩曰寒鳶嚮雲嘯悲鴻夜哀號箕飇振地作畢陰駭增高)凜厲寒氣升(見曹)
(毗詠冬賦)戎馬栗不暖朱火青無光火見清風戒寒
(國語云火見而清風戒寒清風至而修城郭注火心星清風寒風)日在牽牛則寒(五經)
(通義詳熱)凌霰交兮高冰合波浮梗兮奔風沈霜雪
滯兮潛天陽嚴凘結兮悲海陰(並袁淑七言詩)曾子耕天
寒不得歸(琴操云曾子嘗耕于太山之下遭天雨雪寒凍旬日不得歸乃作憂思之歌)嚴遵
學夜寒不得寢(詳寒二)魏文入淮是歲大寒(魏志詳前)桓玄
入宮是月酷寒(晉中興書云桓玄入建康宮逆風迅激旌旂不立法章儀飾一皆傾偃是月酷)
(寒)益房有寒出裘衣之(賈子曰楚莊王益房而立愀然有寒色曰寡人尚然奈百)
(姓何乃出府裘以衣寒者)范叔一寒取袍賜之(史記曰范睢相秦睢微行敝衣閒步見須)
(賈賈驚曰范叔一寒至此哉乃取一綈袍以賜之)
寒五
增詩唐杜甫前苦寒行詩曰漢時長安雪一丈牛馬毛
寒縮如蝟楚江巫峽冰入懷虎豹哀號又堪記秦城老
翁荆揚客慣習炎蒸歲絺綌玄冥祝融氣或交手持白
羽未敢釋又曰去年白帝雪在山今年白帝雪在地
凍埋蛟龍南浦縮寒刮肌膚北風利楚人四時皆麻衣
楚天萬里無晶輝三足之烏足恐斷羲和迭送將安歸
又後苦寒行詩曰南紀巫廬瘴不絶太古以來無尺
雪蠻夷長老怨苦寒崑崙天關凍應折玄猿口噤不能
嘯白鶴翅垂眼流血安得春泥補地裂又曰晚來江
門失大木猛風中夜飛白屋天兵斬斷青海戎殺氣南
行動坤軸不爾苦寒何太酷巴東之峽生凌凘彼蒼廻
斡人得知宋劉克莊苦寒行詩曰十月邊頭風色惡
官軍身上衣裘薄押衣勅使來不來夜長甲冷睡難著
長安城中多熱官朱門日高未啓關重重帷薄施屏山
中酒不知屏外寒楊萬里前苦寒歌詩曰四大海潮
打清淮三萬里風平地來龜山横身攔不住潮波怒飛
風倒回欲晴不晴雪不雪并作苦寒凍人絶古寺大鐘
十字裂東山石崖一峰蹷勸君莫出君須出冰脱君髯
折君骨後苦寒歌詩曰白鷗立雪脛透冷鸕鷀避風
飛不正一雙野鴨欺晩寒出沒冰河底心性絶憐紅船
黃帽郎綠蓑青篛牽牙檣生愁墮指脫兩耳蘆花亦無
何許藏遣騎前頭買乾荻速烘焰火與一炙三足老鴉
不肯出看雲訴天天不泣明袁凱苦寒行詩曰雨雪
雨雪淒風如刀我行中野而無縕袍我寒我飢誰復我
知四無人聲但聞熊羆熊欲攫我羆欲敓我我身煢煢
進退不可進固難矣退亦何止還望舊鄉遠隔江海江
波湯湯海波洋洋我思我鄉死也可忘高啓京師苦
寒詩曰北風怒發浮雲昏積陰慘慘愁乾坤龍蛇蟠泥
獸入穴怪石凍裂生皴紋臨滄觀下飛雪滿横江渡口
驚濤奔空山萬木盡立死未覺陽氣回深根茅簷老父
坐無褐舉首但望開晴暾苦寒如此豈宜客嗟我歲晩
飄羈魂尋常在舍信可樂牀頭每有松醪存山中炭賤
地爐煖兒女環坐忘卑尊鳥飛欲斷况無友十日不敢
開衡門朅來京師每晨出強逐車馬朝天閽歸時顔色
暗如土破屋暝作飢鳶蹲陌頭酒價雖苦貴一斗三百
誰能論急呼取醉竟高卧布被絮薄終難溫却思健兒
戍西北千里積雪連崑崙河冰踏碎馬蹄熱夜斫堅壘
收羌渾書生只解弄口頰無力可報朝廷恩不如蚤上
乞身疏一蓑歸釣江南邨
原賦晉傅玄大寒賦曰五行倏而竟騖兮四節奔而電
逝諒暑往寒來兮十二月而成歲日月會於析木兮重
陰凄而增肅彩虹藏於虚廓兮鱗介潛而長伏若乃天
地凜烈庶極氣否嚴霜夜結悲風晝起飛雪山積蕭條
萬里百川明而不流兮冰凍合於四海扶木憔悴於湯
谷若華零落於濛汜梁裴子野寒夜賦曰何四序之
平分處修冬而多慮眷摇落兮遵盡悲荏苒其云除日
晼晚而易潛夜悠長而難曙既而庭流皓月階被凝霜
風吹衣而懍懍氣空積而蒼蒼襲重裘而弗燠熾朱火
兮無光門蕭條而晝閴夜寂寞兮無人疏三徑以負汲
結二耦而為賓增唐趙自厲寒賦曰儒有討混元搜
綿祀既覿寒暑之終亦測興伏之始覘風驚於一葉委
時換乎千里寒之厥狀自兹而起若夫大火宿藏青霜
晨烈則蜀井煙閉漲海氛滅長河天浹綴珠崖而生冰
幽朔地窮濛飛沙而雨雪乃知蘇武增感李陵愁絶聽
胡笳以攪思儷漢庭之仳别及幽林風掃時物霜殘柔
條危勁奥室淒寒有美人兮心恍惚情怵悼而靡安陰
凝柳塞怨龍庭之路隔月透羅幌憐鴛衾之夜單屣銀
階之悄悄雪珠淚之珊珊縫筐笥之紈素寄戎幕之艱
難别有陸沉之子厠跡荒藪器宏偉而可觀命屯剝而
不偶當其時也趨炎俯僂伺瞰嘘吸無詩人卒歲之衣
雨泉客將離之泣豈祁寒而致憾亦遭時而不息終乖
挾纊之暄更悲綈袍之及層冰涸溜宋生則惙悵而相
望皓雪盈門袁子則茹悲而於悒
原謠晉夏侯湛苦寒謠曰惟立冬之初夜天慘懍以降
寒霜皚皚以被庭冰溏瀩於井榦草摵摵以疏葉木蕭
蕭以零殘松隕葉於翠條竹摧柯於綠竿
原表陳王曹植表曰臣聞寒者不貪尺玉而思短褐飢
者不願千金而美一餐夫千金尺玉至貴而不若一餐
短褐者物有所急也
御定淵鑑𩔖函卷二十一
