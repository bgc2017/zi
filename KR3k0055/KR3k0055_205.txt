欽定四庫全書
御定淵鑑𩔖函卷二百
文學部九(箴誄)(銘文集序辭論弔射策碑哀文)(連珠)
箴一
增文心雕龍銘箴篇曰箴者所以攻疾防患喻鍼石也
又曰夫箴誦於官銘題於器名目雖異而警戒實同
箴全禦過故文資确切銘兼襃讚故體貴弘潤文章
辨體曰按許氏說文箴誡也商書盤庚曰無或敢伏小
人之攸箴盖箴者規誡之辭若鍼之療疾故以為名東
萊云凡作箴須用官箴王闕之意大抵箴銘贊頌均用
韻語而體不同箴是規諷之文須有警誡切劘之意
箴二
原虞箴(左傳魏綘對晉侯云昔周辛甲之為太史也命百官箴王闕扵虞人之箴曰芒芒禹迹畫為九)
(州經啟九道民有寢廟獸有茂草各有攸處德用不擾在帝夷羿冒扵原獸忘其國恤而思其麀牡武不可重)
(用不恢于夏家獸臣司原敢告僕夫虞箴如是可不懲乎于時晉侯好田故魏綘及之)夏箴(夏箴)
(云天有四殃水旱飢荒非務積聚何以備糧)崔琦戒外戚(范蔚宗後漢書崔琦字子瑋河)
(南尹梁冀聞琦才請與交冀行多不軌琦數引古今成敗以戒之冀不能受乃作外戚箴)揚雄戒
成帝(揚雄作酒箴以戒成帝)頓挫清壯(文賦)興於補闕(𨕖)防
微測隠文麗旨深(潘岳新婚箴)崔氏累世彌縫胡公次其
首目(摯虞文章流别論曰揚雄依虞箴作十二州十二官箴而傳於世不具九官崔氏累世彌縫其闕胡)
(公又以次其首目而為之觧署曰百官箴案闕今文作闕失也空也)增我箴(司馬光我箴曰誠實)
(以啟人之信我樂善以使人之親我虛己以聽人之教我恭己以取人之敬我云云)官箴(山堂肆考)
(呂祖謙字伯恭作官箴)大寶箴(又張藴古作大寳箴)皇極箴承華箴
(又李義府作承華箴獻太子)大禹聽箴(又李密書大禹垂鞀時聽箴規之美)高宗
求箴(又楚語若武丁之神明也其聖之叡廣也其知之不疚也猶自謂未乂故三年默以思道既得道猶)
(不敢專制使以象旁求聖人既得以為輔又恐其荒失遺忘故使朝夕規誨箴諫曰必交修余無余棄也)
作箴贈行(後漢書高彪字義方校書東觀數奏賦頌因事諷諫靈帝異之時京兆第五永為督軍御)
(史使督幽州百官大會祖餞于長樂觀議郎蔡邕等皆賦詩彪乃獨作箴)作箴自訟(山堂肆考)
(孫抃字夢得嘗云吾生四十有八聰明不及於前時道德日負其初心其不至於君子而卒為小人也昭昭矣)
(作五箴以訟其惡一曰游箴二曰言箴三曰行箴四曰好惡箴五曰知名箴)賜君臣箴(唐書)
(杜希全獻體要八章砭切政病帝嘉納賜君臣箴一篇)作師友箴(山堂肆考唐柳宗元以世)
(之為人師者人笑之為友者不以道而以利因作師友箴以儆己又以戒人云)丹扆六箴(唐書)
(李德裕獻丹扆六箴帝甚嘉之)金華五箴(宋祁馮侍講元行狀曰景祐六年獻金華五箴弼違)
(告猷詞兼婉切上納其戒優詔答之)賜清白箴(唐書許圉師遷相州刺史專以寬治州人立石)
(頌德部有受賕者圉師不忍按但賜清白箴)進端拱箴(王禹偁應詔言事曰先皇帝時初拜)
(右正言直史舘即日進端拱箴一篇)獻太醫箴(唐書元和中吏部郎柳公綽獻太醫箴上深嘉)
(歎降中使勞問)為家人箴(方希古序曰論治者常大天下而小一家然政行乎天下者世未嘗)
(乏而教洽乎家人者自昔以稱因為箴以攻己缺且與有志者同勉焉)尚書諸司箴(唐書)
(柳仲郢著尚書二十四司箴為韓愈咨賞)十龜元吉箴(宋書李清之進十龜元吉箴一持敬)
(二典學三崇儉四力行五能定六明善七謹微八察言九惜時十務實)進宗室六箴(又吳)
(王宮教吳充進宗室六箴仁宗書之屏風以自戒)續丹扆六箴(王禕序曰官箴王闕古之)
(誼也唐李衛公獻丹扆六箴於其君立意措辭分章指事忠愛之道藹然可觀禕不自揆因掇衛公之餘旨取)
(善可為訓惡可為戒而人臣所難言者作續丹扆六箴)視聽言動四箴(程頤見論語注)
誠敬謙謹四箴(貝瓊序曰吾友會稽樓文淵嘗持誠敬謙謹四字誠敬所以存乎心謙謹)
(所以施之於事也因作箴以貽之)女史箴(張華作顧凱之書)
銘一
增釋名曰銘名也述其功美使可稱名也詩傳曰作
器能銘可以為大夫禮記祭統曰銘者論譔其先祖
之有德善功烈勲勞慶賞聲名列於天下而酌之祭器
自成其名焉以祀其先祖者也顯揚先祖所以崇孝也
身比焉順也明示後世教也夫銘者一稱而上下皆得
焉耳矣周禮考工記有鬴銘蔡邕銘論曰春秋之
論銘也曰天子令德諸侯言時計功大夫稱伐昔肅慎
納貢銘之楛矢所謂天子令德也黃帝有巾几之銘孔
甲有槃盂之誡殷湯有甘(集作廿)誓之勒毚鼎有丕顯之
銘武王踐祚咨扵太師作席几楹杖器械之銘十有八
章周廟金人緘口書背銘之以慎言亦所以勸進人勖
乎令德者也呂尚作周太師封扵齊其功銘扵昆吾之
冶獲寶鼎扵美陽仲山甫有補衮闕誡百辟之功周禮
司勲凡有大功銘之太常所謂諸侯言時計功者也宋
大夫正考父三命滋益恭而莫侮其國衞孔悝之祖莊
叔隨難漢陽左右獻公衞國頌之皆銘乎鼎晉魏顆獲
秦杜回於輔氏銘功扵景鐘所謂大夫稱伐者也鐘鼎
禮樂之器昭德紀功以示子孫物不朽者莫不朽扵金
石故近世以來咸銘之扵碑韓非子曰先生之賦頌
鐘鼎之銘皆番吾之跡華山之博也呂氏春秋曰功
名著乎盤盂銘篆著乎壺鑑法言曰或問銘曰銘哉
銘哉有意扵慎也文章流别論曰夫古之銘至約今
之銘至繁亦有由也質文時異則既論之矣且上古之
銘銘扵宗廟之碑蔡邕為楊公作碑其文典正末世之
美者也後世以來器銘之佳者有王莽鼎銘嘉量諸侯
大夫銘太常勒鐘&KR0595;之義所言雖殊而令德一也李尤
為銘自山河都邑至扵刀筆笇契無不有銘而文多穢
病討而潤色言可採錄文心雕龍銘箴篇曰若乃班
固燕然之勒張旭華陽之碣序亦成矣蔡邕之銘思燭
古今橋公之銘吐納典謨朱穆之鼎全成碑文溺所長
也至如敬通雜器準矱戒銘而事非其物繁略違古崔
駰品物讚多戒少李尤積篇義儉詞碎蓍龜神物而居
博弈之下衡斛嘉量而在杵臼之末曾名器之未暇何
事理之能閑哉崔祐甫穆氏四子講學義記曰刻石
銘座者取崔蔡李翺荅開元寺僧書曰或盤或鼎或
嶧山或黃鉞其意與言皆同非如高唐上林長楊為之
作賦云爾近代之文士則不然為銘為碑大抵詠其形
容有異扵古人之所為陸倕漏刻銘序曰寧可多謝
曾水有陋昆吾金字不傳銀書未勒文章辨體曰按
銘者名也名其器物以自警也
銘二
增述異記帝舜都郭門古宮在焉宮前有堯臺舜館銘
記古文莫有識者穆天子傳天子五日觀於舂山之
上乃為銘迹扵懸圃之上以詔後世事始靈后氏象
形篆以銘鐘鼎左傳正考父佐戴武宣三命滋益恭
故其鼎銘曰一命而僂再命而傴三命而俯循牆而走
孔子家語孔子觀周遂入后稷之廟有金人焉三緘
其口而銘其背曰古之慎言人也西京雜記曰昭帝
時茂陵家人獻寶劒上有銘曰直千金夀萬歲王隱
晉書曰張載字孟陽作劒閣銘刺史張敏表之天子命
刻石於劍閣孫楚反金人銘曰昔太廟左階之前有
石人焉大張其口而銘其胸曰我古之多言人也無少
言少事後生何述焉梁典陸倕吳郡人詔使為漏刻
石闕二銘冠絶當世張說太華山銘曰岧嶤太華柱
天直上青崖白谷仰見靈掌惟峰峻峭菡蓞森爽是曰
靈嶽衆山之長山堂肆考唐大中六年詔出魏文貞
公笏歸其孫謩孫樵請銘其笏曰靈犀薦角比干獻骨
合以憤裂至公為笏唐書崔融嘗銘啟母碣武后幸
嵩山見而歎美之又崔渙博經術吏部侍郎嚴挺之
施特榻試尊彛銘謂曰子清廟器故以題相命玉海
李尤集序曰尤好銘讚門階戸席莫不有銘楊士竒
書戒石銘後曰戒石銘本蜀王孟昶所作宋太祖摘其
中四句令天下郡縣皆刻石寘公座之前宋史張載
字子厚作西銘東銘蘇軾三槐堂銘曰魏公之業與
槐俱萌封植之勤必世乃成山堂肆考司馬文正公
貯筆黃囊及紅管筆一枝實治平中賜物張敬夫銘云
厚陵之賜文正之澤傳之方來見之改色元史楊桓
為太史院校書郎奉勅撰儀表銘歷日序文辭典雅賜
楮幣千五百緡辭不受明紀宣德七年親製翰林院
銘
銘三
原清潤(𨕖銘則序事清潤)温潤(文賦銘博約而温潤)湯盤(湯有盤銘)武
觴(太公陰符云武王有衣銘鏡銘觴銘其觴銘曰樂極則悲沉湎致非)太常(禮有功銘扵太常)
座右(崔子玉為座右銘)美其人(禮曰君子之觀銘既美其所稱又美其所為注言美)
(其人為此銘也)班固燕然(漢班固作燕然山銘勒石)華陽瘞鶴(瘞鶴銘華陽真)
(逸撰)增簨簴銘(鬻子曰昔大禹之治天下也以五聲聽為銘於簨簴曰教寡人以道者擊鼔教)
(以義者擊鐘教以事者振鐸語以憂者擊磬語以獄訟者揮鞀)攲器銘(孔子家語孔子觀扵魯桓)
(公之廟有攲器焉問於守者曰此何器也對曰侑坐之器子曰吾聞侑坐之器虛則敧中則正滿則覆子路進)
(曰敢問持滿有道乎子曰聰明睿智守之以愚功被天下守之以讓勇力振世守之以怯富有四海守之以謙)
(君子感誡之至追而作銘)屏風銘(三輔決錄何敞字文高為汝南太守帝南廵過郡郡有刻鏤屏)
(風帝命黃香銘之曰古典務農雕鏤傷民忠在竭節義在修身)枕屏銘(山堂肆考張敬夫枕屏銘)
(曰勿敗惰毋思邪席上枕前思自省莫言屏曲為君遮)貪泉銘(南史伏曼容字公儀昇明末為)
(南海太守至石門作貪泉銘)醴泉銘(玉海魏徵有醴泉銘)砥柱銘(唐書太宗幸河)
(北觀砥柱因勒銘扵上以陳功德)仙掌銘(梁肅毘陵集序曰扵仙掌函關二銘見公識探造化)
(智合權道)丹崖銘(山堂肆考唐節去官家扵崖下號丹崖翁元結甚重之作丹崖翁詩及銘)
黃樓銘(朱子曰陳後山之文有法度如黃樓銘當時諸公斂祍)陋室陋(劉禹錫銘曰山)
(不在高有仙則名水不在深有龍則靈斯是陋室惟吾德馨苔痕上階綠草色入簾青)虛室銘
(元文𩔖虞集有虚室銘)孝門銘(唐書傳曰李興有孝行柳宗元為作孝門銘)義門
銘(明宋濓有黃氏義門銘)布衾銘(玉海宋范堯夫銘)布被銘(又陸游作司馬)
(公布被銘)
集序一
原孔安國尚書序曰序者所以序作者之意增法言
序曰觀夫詩書小序並冠諸篇之前盖所以見作者之
意也文章辨體曰爾雅云序緒也序之體始於詩之
大序首言六義次言風雅之變又次言二南王化之自
其言次第有序故謂之序也楊盈川詩集序曰詩必
有序自虞廷賡歌已然其拜首颺言責難反覆聲容可
想善哉史臣之序也自是數千年無詩序周詩小序淺
深可識人皆知刪後無詩不知三百篇已無序矣東
萊云凡序文籍當序作者之意如贈送燕集等作又當
隨事以盡其實大抵序事之文以次第其語善序事理
為上近世應用惟贈送為盛當須取法昌黎則庶得古
人贈言之義而無枉己徇人之失也
集序二
增冠篇(見上)介首(趙復紫陽文集序曰門人員擇偏得紫陽之道攟摭遺集釐為八十卷將)
(攻梓以惠後學自洛抵燕千餘里介書俾不肖為說以介其首)皇甫序三都(見歎賞注)
柳䛒序歸藩(隋書曰晉王嘗朝京師還作歸藩賦命䛒為序詞甚典麗)詔作序(權德)
(輿張建封集序曰承詔作序是用拜君之辱而不敢讓)自為序(李商隱元結文集序曰次山有)
(文編有詩集有元子二十卷皆自為之序)裴延翰序樊川(裴延翰樊川文集後序曰上五)
(年仲冬仲舅出中書直亟召昵密往遊其地一旦談啁酒酣顧延翰曰老為樊上翁既不自期富貴要有數百)
(首文章異日爾為我序如此則顧樊川一禽魚一草木無恨矣)杜牧序李賀(李商隠李賀小)
(傳曰杜京兆為李長吉文集序狀長吉之竒甚盡世傳之)
集序三
原魏曹植文章序曰故君子之作也儼乎若高山勃乎
若浮雲質素也如秋蓬摛藻也如春葩汜乎洋洋光乎
皜皜與雅頌爭流可也余少而好賦其所尚也雅好慷
慨所著繁多雖觸𩔖而作然蕪穢者衆故刪定别撰為
前錄七十八篇梁昭明太子文𨕖序曰夫椎輪為大
輅之始大輅寕有椎輪之質增冰為積水所成積水曾微
增冰之凛何哉盖踵其事而增華變其本而加厲物既
有之文亦宜然隨時變改難可詳悉衆制鋒起源流間
出譬陶匏異器並為入耳之娛黼黻不同俱為悦目之
翫作者之致盖云備矣梁簡文帝臨安公主集序曰
四德之美戚里仰以為風七行之竒濯龍規以為則若
夫託句陳之貴出玉臺之尊風儀閒潤神姿照朗愛敬
之道夙彰柔嫺之才必備鳳桐遐遠清管遼亮湘川寂
寞淚篠葳𬎼北渚之句尚傳仙靈之典不泯况復文同
積玉韻比風飛謹求散逸貽厥扵後梁元帝職貢圖
序曰竊聞職方氏掌天下之圖四夷八蠻七閩九貉其
所由來久矣漢氏以來南羌旅距西域憑陵創金城開
玉關絶夜郎討日逐覩犀甲則建朱崖聞蒲萄則通大
宛以德懷遠異乎是哉皇帝君臨天下之四十載垂衣
裳而賴兆民坐巖廊而彰萬國梯山航海交臂屈膝占
雲望日重譯至焉自塞以西萬八千里路之狹者尺有
六寸高山尋雲深谷絶景雪無冬夏與白雲而共色冰
無早晚與素石而俱貞踰空桑而歷昆吾度青丘而跨
丹穴炎風弱水不革其心身熱頭痛不改其節故以明
珠翠羽之珍細而弗有龍文汗血之驥郤而不乘尼丘
乃聖猶有圖人之法晉帝君臨實聞樂賢之象甘泉寫
閼氏之形後宮玩單于之圖臣以不佞推轂上游夷歌
成章胡人遥集款關蹶角沿泝荆門瞻其容貌訴其風
俗如有來朝京輦不涉漢南别加訪採以廣聞見名為
職貢圖云爾任昉齊王儉集序曰公之生也誕授命
世體三才之茂踐得二之機信乃昴宿垂芒德精降祉
有一於此蔚為帝師若乃金版玉匱之書海上名山之
旨沈鬱澹雅之思離堅合異之談莫不總制清衷遞為
心極斯固通人之所包非虛明之絶境不可窮者其惟
神用者乎時司徒袁粲有高世之度脱落風塵見公弱
齡便望風推服歎曰衣冠禮樂盡在是矣時粲位亞台
司公始弱冠年勢不侔公與之抗禮因贈粲詩要以歲
暮之期申以止足之誡時聖武定業肇基王命寤寐風
雲實資人傑是以宸居膺列宿之表圖緯著王佐之符
俄遷長史齊臺既建以公為尚書右僕射領吏部時年
二十八宋末艱虞百王澆季禮紊舊宗樂傾恒軌自朝
章國紀典彛備物奏議符策文辭表記素意所不蓄前
古所未行皆取定俄頃神無滯用公在物斯厚居身以
約玩好絶扵耳目布素形於造次室無姬姜門多長者
立言必雅未嘗顯其所長持論從容未嘗言人所短弘
奬風流許與氣𩔖造理常若可干臨事每不可奪約己
不以廉物弘量不以容非攻乎異端歸之正義昉行無
異操才無異能得奉名節迄將一紀一言之譽東陵侔
於西山一眄之榮鄭璞踰於周寳士感知己懷此何極
出入禮闈朝夕舊館瞻棟宇而興慕撫身名而悼恩公
自幼及長述作不倦固以理窮言行事該軍國豈直彫
章縟采而已哉王僧孺臨海伏府君集序曰袁粲領
䄂一時儀形物右聲逾裴樂譽出王劉士有懷道藴義
望塵而趨者或三年而未識乍四旬而一見與君道合
神遇投分披衿敷文研理匪晨伊暮至於神經怪牒綠
笥丹筒金版玉箱錦文緹帙並藏諸靈府祕在瑶臺而
君莫不徧探冥賾具閱局檢常以前賢往學亟與聖違
賈馬盧鄭非無紕越荀郭何王彌多蹐謬二義可辨未
值高卿之疑九事非難不逄平叔之問其詩賦銘誄所
作猶多又詹事徐府君集序曰君禀靈川岳懸精辰
象早照珪璋夙表岐嶷孝睦天禀友愛冥深故以事顯
家庭聲著同族年十八見召為國子生曳裾持卷寔華
庠璧有均閉戶靡因餘竈每攝齊函丈左右屬目蓄以
鄰幾之性加以入神之資聞一知二師逸功倍遊魏闕
而不殊江海入朝廷而靡異山林未嘗投刺權門驅車
戚里遨遊梁董去來賈郭時春秋猶少人爵未崇而清
風嘉譽震灼朝野非直俯致貴仕故可坐享通侯而緤
馬懸車閉門高枕恥為詭遇試此行藏及皇運聿興重
氛載廓君藏器待時合猶符契陵扶摇而高騖排閶闔
而容與故位隨德顯任與事隆重以姿儀端潤趨眄淹
華寶佩鳴風豐貂映日從容帷扆綽有餘輝自綢繆軒
陛十有餘載温樹靡答露事不詶省中之言無漏席上
之迹不疑故以主聖臣賢應同□璽以石投水如鱗縱
壑行稱表綴言成模楷猶復忘彼豐愉安兹素薄衣同
屢補食等三杯車服不事鮮明室宇畏其彫奐九德無
遺百行備舉至扵專心六典精賾必探汎游羣籍菁華
無棄搦札含毫必弘靡麗摛綺縠之思鬱風霞之情質
不傷文麗而有體陳劉師知侍中沈府君集序曰陳
亢有云趨庭學詩又聞君子毛萇亦云登高能賦可為
大夫言其善觀民風則與圖王政若沈恭子者斯乃當
世賢逹至如敦厚之詞足以吟詠情性身之文也貞固
之節可以宣被股肱邦之光也然此者君之小道猶曰
餘行何則德之所本教之所由實乃孝篤天倫義感殊
𩔖有美於斯鬱為高士則余與夫子古所謂世親者歟
亦所謂益友者歟疇昔一面朅來二紀自總角而接清
塵蒙長者之嘉釂屯險驟更歡娛中阻班超既反盛憲
猶存春秋美景朝遊夕宴酒酣得意賦詩聯章顧余不
肖齒義懸絶降德忘年交情彌至增榮廣價知己難忘
南浦之送未淹北邙之辭仍及於時屬有烽燧方勤帷
扆遂使褐裘莫計寶劔無追痛此生芻同兹宿草九原
方遠百身寧贖若乃帳懸秋月一鴈孤飛花落春風數
鸎爭弄伯牙之絃寂寞長絶山陽之管惆悵徒聞夫盛
烈清徽勒傳乎帝載遺文餘論被在乎民謠者斯所以
没而猶彰死且不朽今乃撰西還所著文章名為後集
徐陵玉臺新咏序曰陵雲槩日由余之所未窺千門
萬戶張衡之所曾賦周王璧臺之上漢帝金屋之中玉
樹以珊瑚作枝珠簾以玳瑁為柙其中有麗人焉其人
也五陵豪族充𨕖掖庭四姓良家馳名永巷說詩明禮
豈東鄰之自媒宛約風流異西施之被教弟兄協律自
小學歌少長河陽由來能舞琵琶新曲無待石崇箜篌
雜引非因曹植傳鼓瑟扵楊家得吹簫扵秦女寵聞長
樂陳后知而不平畫出天仙閼氏覽而遥妒至於東鄰
巧笑來侍寢於更衣西子微顰將横陳於甲帳陪遊馺
娑騁纖腰扵結風長樂鴛鴦奏新聲扵度曲裝鳴蝉之
薄鬢照墮馬之垂鬟反插金鈿横抽寶樹南都石黛最
發䨇蛾北地燕脂偏開兩靨亦有嶺上仙童分丸魏帝
腰中寶鳳授歷軒轅金星將婺女爭華麝月與姮娥競
爽驚鸞冶䄂時飄韓掾之香飛燕長裾宜結陳王之佩
雖非圖畫入甘泉而不分言異神仙戲陽臺而無别加
以天情開朗逸思雕華妙解文章尤工詩賦琉璃硯匣
終日隨身翡翠筆牀無時離手清文滿篋非惟芍藥之
花新製連篇寧止蒲桃之樹九日登高時有緣情之作
萬年公主非無累德之詞既而椒房婉轉柘館陰岑木
鶴晨嚴銅蠡晝静優游少託寂寞多閑厭長樂之疎鐘
勞中宮之緩箭纖腰無力怯南陽之擣衣生長深宮笑
扶風之織錦雖復投壺玉女為歡盡於百驍争博齊姬
心賞窮扵六箸無怡神扵暇景惟屬意扵新詩但往世
名篇當今巧製分諸麟閣散在鴻都不藉篇章無由披
覽扵是燃脂暝寫弄墨晨書撰錄豔歌凡為十卷曾無
參扵雅頌亦靡濫於風人涇渭之間若斯而已於是儷
以金箱装兹寶軸三臺妙迹龍伸蠖屈之書五色花牋
河北膠東之紙高樓紅粉仍定魯魚之文辟惡生香聊
防羽陵之蠧雲飛六甲高擅玉函鴻烈仙方長推丹枕
至於青牛帳裏餘曲未終朱鳥窗前新妝已竟方當開
兹縹帙散此縚繩永對玩於書帷長循環於纖手猗歟
彤管麗矣香奩江總陶貞白先生集序曰昔劉向通
古今之學馬融見天下之書京房察風雨之占裴楷曉
陰陽之術子政傷於簡易季長敝扵驕侈君明逐不旋
踵公矩纔免極誅鮮有盡美之迹罕聞克終之譽若夫
德行博敏孔室四科經術深長鄭門六藝丹陽陶先生
備斯矣至如紫臺青簡綠帙丹經玉版祕文瑶壇怪牒
靡不貫彼精微殫其旨趣盖非常之絶技命世之異人
焉文集闕亡未有編錄門人補輯若逢遼東之本好事
研搜如誦河西之篋奉勅校之鉛墨緘以緹緗藏彼鴻
都副在延閣周庾信趙國公集序曰竊聞平陽擊石
山谷為之調大禹吹筠風雲為之動與夫含吐性靈抑
揚詞氣曲變陽春光迴白日豈得同年而語哉柱國趙
國公發言為論下筆成章逸態横生新情振起(振一作掞)風
雨爭飛魚龍各變方之珪璧塗山之會萬重譬似雲霞
赤城之巖千丈文參歷象即入天官之書韻涉絲桐咸
歸總章之觀論其壯也則鵬起半天語其細也則鷦巢
蚊睫豈直熊熊旦上增城抱日月之光燄燄宵飛南斗
觸蛟龍之氣昔者屈原宋玉始扵哀怨之深蘇武李陵
生於别離之世自魏建安之末晉太康以來彫蟲篆刻
其體三變人人自謂握靈蛇之珠抱荆山之玉矣公斟
酌雅頌諧和律呂若使言乖節目則曲臺不顧聲止操
縵則成均無取遂得棟梁文囿冠冕詞林大雅扶輪小
山承盖增唐楊炯王勃集序曰嘗以龍朔初載文場
變體爭搆纖微競為雕刻糅之金玉龍鳳亂之朱紫青
黃影帶以徇其功假對以稱其美骨氣都盡剛健不聞
思革其弊用光志業薛令公朝右文宗託末契而推一
變盧照鄰人間才傑覽清規而輟九攻知音與之矣知
己從之矣於是鼓舞其心發洩其用八紘馳騁(一作驟)於
思緒萬代出没扵毫端契將往而必融防未來而先制
動摇文律宮商有奔命之勞沃蕩詞源河南無息肩之
地以兹偉鑒取其雄伯壯而不虛剛而能潤雕而不碎
按而彌堅大則用之以時小則施之有序徒縱横以取
勢非鼓怒以為資長風一振衆萌自偃遂使繁綜淺術
無藩籬之固紛繪小才失金湯之險積年綺碎一朝清
廓翰苑豁如詞林增峻反諸宏博君之力焉矯枉過正
文之權也後進之士翕然景慕久倦樊籠咸思自釋近
則面受而心服遠則言發而響應教之者逾扵激電傳
之者速於置郵得其片言而忽焉高視假其一氣則邈
矣孤鶱竊形骸者既昭發於樞機吸精微者亦潛附於
聲律雖雅才之變例誠壯思之雄宗也盧照鄰駙馬
都尉喬君集序曰聖門論賦相如為入室之雄闕里裁
詩公幹即升堂之客陸平原龍驚學海浮天泉以安流
鮑參軍鶴翥文場代黃金之平埓臨曲臺之上路面通
衢之小苑蓮紅水碧堪釣叟之淹留桂白山青宜王孫
之攀折香車貴士不掩龍關縫掖書生時通驛騎坐蘭
徑敞松扉北牖動而清風來南軒幽而白雲起欣然命
駕弔曲江之隑淵興盡而歸聆伊川之笙吹三朝慶謁
趨劒履扵南宮五日歸休聞歌鐘於北里雍容車騎屢
動雕章嘯傲煙霞仍涵寶思奢不敗德笑金谷之羅紈
儉不邀名悲蘭陵之芻布榮期三樂君實四之平子四
愁我無一矣張說洛州張司馬集序曰夫言者志之
所之文者物之所雜然則心不可藴故發揮以形容辭
不可陋故錯綜以潤色萬象(集作物)鼓舞入有名之地五
音繁雜(集作會)出無聲之境非窮神體妙其孰能與乎洛
州司馬張公名希元中山人也族高辰象氣壯河山神
作銅鈎天開金印孝友内植禮樂外滋勵行閨庭鄉人
謂之曾子飛名都邑諸儒號曰聖童下帷覃思穿狀(集作)
(牆)嗜古蓬山芸觀之書羣玉懸金之記魯宮藏篆汲冢
遺編無不日覽萬言暗識三篋博學吞九流之要處盈
若虚䧺辨敵四海之鋒退藏扵密漢王問策知帝者之
師楚子聞名實諸侯之𨕖故得雄飛白簡鷹揚丹筆卷
䄡帷於天郡設鈎距於皇州(集作都)若乃抗埋輪之章執
驚馬之議旌賢有通德之教疾惡存署背之文繼軌前
途遇物成興理關刑政咸歸故事之臺義涉箴規盡入
名臣之奏加以許與氣𩔖交遊豪傑仕遘夷險身更否
泰昔嘗攝戎幽易謫居邛嶲亭臯漫漫興去國之悲旗
鼓洶洶助從軍之樂時復江鸎遷樹(集作谷)隴鷹出雲夢
上京之臺沼想故山之風月發言而宮商應摇筆而綺
繡飛逸勢標起(集作孤標)寄(集作竒)情新拔靈仙變化星漢昭
回感激精微混韶武於金奏天然壯麗綷雲霞扵玉樓
當代名流翕然崇(集作宗)尚自大夫之頌成室太史之賦
京都魏則十龍儒雅晉則三陽(張載字孟陽弟協字景陽亢字季陽並有才藻)
(屬綴英華誤作陽)藻綴朝分南北運迄周隋文人才子重世間
出豈止周流(集作柟榴)體物陳琳得以示人鷦鷯寄辭阮籍
稱其王佐故以開國籍鱗次乎史傳之首入文場羽儀
乎天下之半公增繁榮葉桂林之一枝彌廣源流(集作𣲖非)
荆江之九派宗門多士斯為盛與韓休右丞相許國
公蘇頲文集序曰自長發禘殷正考述其典在坰頌魯
史克明其訓由是比興繼作風流彌繁黃竹白雲垂芳
於帝籍楚蘭班素作麗於辭人莫不䆒情性之微含風
騷之旨吟咏先王之澤光昭正始之宗故情發扵中而
申之以歌詠文生於情而飾之以辭彩所以立言會友
感物造端藻暢襟靈導揚隠伏潤彼金石流於管絃以
告其成功而懿我文德者也嗚呼斯文未喪命世聿興
發揮造化之微鼓動江山之氣轥轢前古昭彰後葉疇
克有之則尚書許公應運而挺生矣公性與道合神無
滯用惟深也總衆妙之門惟才也體生人之秀若乃學
以聚之問以辨之括囊道藝之場探賾幽微之數至若
㧦戈考篆魯鼎看銘書有亡篋文稱墜簡疑綘老之年
走朝有問卜晉侯之疾訪史莫知莫不取揆宏襟詢謀
逹識公辨無不釋言必造微掩雲夢以吞之湛陽秋以
昭之如太嶽之覽羣山若滄溟之朝百谷者矣至乃緒
發而宮商應言形而雅頌興爽律與雲天並高繁章與
霞月俱亮故能虚明獨照壯思䧺飛自我心極為之宰
匠嘗亦紀秦望銘華山勒函谷之關刊燕然之石繁絃
間發縟彩相輝歌奏而白雪遂孤賦成而黃金有貴豈
惟推終拉賈為王超陳而已若乃天言煥發王命急宣
則翰動若飛思如泉涌典謨作制於邦國書奏便蕃扵
禁省敏以應用婉而有章則近代以來未之前聞也豈
學而得之與抑亦天縱之與何其殊尤而懿鑠也惜乎
循塗未極閱川行謝雖洞簫為賦方傳漢帝之宮而禪
草遺忠空留茂陵之下思盛烈其如在覽餘文而增歎
曲池無處舊館寂寥感知己以悼恩懷舊德而何極豈
峴山之上長留墮淚之詞延閣之中不紀藏書之錄
梁肅補闕李君前集序曰君名翰趙郡贊皇人也天資
朗秀率性聰逹博涉經籍其文尤工故其作敘治亂則
明白坦蕩紆餘(集作徐)條暢端如貫珠之可觀也陳道義
則游泳情性探微豁冥渙乎春冰之將泮也廣勸戒則
得失相維吉凶相追焯乎元龜之在前也頌功美則温
直顯融協扵大中穆如清風之中人也議者又謂君之
才若崇山出雲神禹導河觸石而彌六合隨山而注巨
壑盖無物足以導其氣而閱其行者也世所謂文章之
雄舍君其(集作而)誰歟呂温地志圖序曰廣陵李該博
逹之士也學無不通尤好地理患其書多門歷世寖廣
文詞浩蕩學者疲老由是以獨見之明法先聖之制黜
諸子之傳記述仲尼之職方會源流考同異務該暢從
體要綽然勒成一家之說猶懼其奥未足以昭啟後生
乃裂素為方儀據書而圖畫隨方面以别區擬形容之
訓觧命之曰地志圖觀其粉散百川黛凝羣山元氣剖
判成乎筆端任土之毛有生之𩔖大約變化不出其意
然後列以城郭羅于陬落内自五侯九伯外洎要荒蠻
貊禹迹之所窮漢譯之所通五色相宣萬邦錯峙毫釐
之差而下正乎封略方寸之界而上當乎分野乾象坤
勢炳焉可觀與夫聚米擬其端倪畫地成乎梗概固不
可同年而語其詳略也每虛室燕居薄帷晴褰普天之
下盡在屋壁戸納四海窗籠八極名山大川隨顧奔走
殊方絶域舉意而到高視華裔坐横古今觀帝王之疆
理見宇宙之寥闊出遐入幽曾不崇朝與夫役形神於
歲月窮轍跡於區外又不可並軌而論勞逸也且夫刪
百代之弊綜羣言之首繁而不亂疎而不漏才識以潤
之丹青以炳之使嗜學之徒未披文而見義不出戸而
覩奥斯訓導之明也窮地而述舉世而載事極鴻纖理
通皦昧混一家之文軌張大國之襟帶覈人物之虛實
總山川之要會表皇威之有截明王道之無外斯乃功
用之大也見蒼梧塗山則思舜禹䘏民之艱觀窮荒大
漠則悟秦漢勞師之弊覽齊疆晉壤則想桓文勤王之
覇觀洞庭荆門則知苗蜀恃險之敗王者於是明乎得
失諸侯於是鑒乎興替斯又懲勸之遠也然則本之所
以廣學流申之足以贊鴻業垂之可以示後世豈徒由
近觀遠以智自樂為室中之一物哉而時無知音道不
虚行舉地成圖問天無路此志士儒林所以為之頽息
也李漢昌黎先生文集序曰先生生于大歷戊申幼
孤隨兄播遷韶嶺兄卒鞠於嫂氏辛勤來歸自知讀書
為文日記數千百言比壯經書通念曉析酷排釋氏諸
史百子皆搜抉無隠汗瀾卓踔奫泫澄深詭然而蛟龍
翔蔚然而虎鳳躍鏘然而韶鈞發日光玉潔周情孔思
千態萬貌卒澤於道德仁義炳如也洞視萬古愍惻當
世遂大拯頽風教人自為時人始而驚中而笑且排先
生志益堅其終人亦翕然而隨以定嗚呼先生扵文摧
陷廓清之功比於武事可謂雄偉不常者矣明宋濂
太古正音序曰余少時則好琴嘗學之而患無善師雖
時按譜係蕩滌堙鬱而暢懣憤心弗自是也後聞冷君
起敬以善琴名江南當時學琴者皆赴其門余尤慕之
以為安得一聽以償夙昔之好乎及入國朝余即被命
起仕而冷君亦繼至時天子方注意郊社宗廟之祀病
樂音之未復乎古與一二儒臣圖所以更張之冷君實
奉明詔定雅樂而余豫執筆製歌辭獲數與冷君間抱
琴為余鼓數曲余暝目而聽之悽焉而秋清盎焉而春
煦寥乎悲鴻吟而鸛鶴鸞鳳追而和之也砯砯乎冰合
萬壑瀑布直瀉其上而松桂之風互答而交衝也懇懇
乎如唐虞君臣上規下諷而不傷不怒也熙熙乎如漢
文之時天下富貴而田野耆耄乘車曳屣嬉遊笑談弗
知日之夕也余倦為之忘寢不自知心氣之平神情之
適閱旬日而餘音繹繹在耳誠知其美而欲學焉而余
已老耄不可勉矣既而冷君出其所次琴譜曰太古正
音者示余且曰余之所聞者皆出乎此所未聞者可按
譜而學也子可以序之
增書明方孝孺答葉教諭書曰所謂序云者盖以明作
者之意如詩書諸篇皆有小序而復有大序加其首者
也小序或出扵史臣或出於後之賢士大夫序之作者
皆古之聞人然其中得其言而遺其意執其意而失其
事往往為經文之累者亦復不少則序之無益亦已明
矣自詩書以下作者莫不有序或同志指其德業之所
至或門人故交發其所藴而歎息其遭逄初非有求於
人而司馬遷班固揚䧺之儔又直自述己意以抒其竒
傑之才固未嘗有待扵外也唐人之能詩者莫如李白
杜甫甫詩當時無序白詩李陽冰扵其既没嘗為作序
然其有無不為二子輕重而序者反託之以傳
論一
增劉熙釋名曰論倫也有倫理也鄭康成曰論者綸
也可以經綸世務李充翰林論曰研求名理而論生
焉論貴於克理不求支離若嵇康之論成文者矣文
賦曰論精微而朗暢文心雕龍曰論者倫理無爽則
聖意不墜昔仲尼微言門人追記故即其經目稱為論
語論者稱論羣言而研精一理也是以莊周齊物以論
為名不韋春秋六論照列至如石渠論藝白虎講聚述
聖通經論家之正體也及班彪王命嚴尤三將敷述昭
情善入史體魏之初霸術兼名法傅嘏王粲校練名理
迄至正始務欲守文而何晏之徒始盛玄理扵是聃周
當路與尼父争塗矣詳觀蘭石之才性仲宣之去伐叔
夜之辨聲太初之本元輔嗣之兩例平叔之二論並師
心獨見鋒穎精密盖論事之英也至乃李康運命同論
衡而過之陸機辨亡效過秦而不及然亦其美矣原夫
論之為體所以辨正然必窮扵有數追扵無形鑚聖求
通鈎深取極乃百慮之筌蹄萬事之權衡也故其義貴
圓通詞忌枝碎也必使心與理合彌縫莫見其隙詞共
心密敵人不知所乘斯其要也是以論譬析薪貴能破
理斥利者越理而横斷詞辨者反義而取通覧文雖巧
而檢迹知妄惟君子能通天下之志安可以勿論哉
蘇軾謝應制科啟曰必有不可測知之論以觀其默識
之能孫何碑解曰鍼砭史闕謂之論可也文章辨
體曰按韻書論者議也文𨕖所載有二體一曰史論乃
史臣扵傳末作論以斷其人之善惡若司馬遷之論項
羽商鞅是也二曰論則學士大夫議論古今時勢人物
或辨訂經史之言如賈生之論秦過柳子厚之論守道
守官是也唐宋用以取士然求其辭精義粹卓然名世
者亦惟韓歐為然劉勰云聖哲彛訓曰經述經敘理曰
論故凡陳政則與傳注參體辨史則與贊評齊行詮文
則與序引共紀信夫
論二
增前漢書班彪遭王莽亂避隴右時隗囂據隴右囂問
彪曰往者周亡戰國分争意者縱横之事復起扵今乎
將承運迭興在一人也彪乃著王命論以救時亂又
曰桓譚博學多通著書言當世行事二十九篇號曰新
論後漢書王符耿介不同扵俗因而憤恚著書以刺
世不欲彰名號曰潛夫論又仲長綂字公理每論古
今世俗行事恒發憤歎息著論名曰昌言又崔寔字
子真嘗論當世事數十條名曰政論仲長統曰凡為人
主宜寫一通置之坐側又劉梁字曼山一名岑常疾
世多利交以邪曲相黨乃著破羣論覽者以為仲尼作
春秋亂臣知懼今此論之作俗士豈不媿心又著辨和
同之論晉書裴頠深患時俗流蕩何晏阮籍日談浮
虚至王衍之徒聲譽太甚不以物務自嬰風教陵遲乃
著崇有之論以釋其蔽又劉寔志行清潔以時俗喜
進趨少廉讓著崇讓論又魯褒字元道傷時貪鄙乃
隠姓名著錢神論曰親之如兄字曰孔方失之則貧弱
得之則富強無翼而飛無足而走觧嚴毅之顔開難發
之口又成公綏亦有錢神論梁書劉峻見任昉諸
子西華等流離不能自振平生舊交莫有收恤西華冬
月葛履綀衣路逢峻泫然矜之乃廣朱公叔絶交論到
溉見而抵其書扵地終身以為恨玉海唐太宗時虞
世南獻聖德論詔曰卿所論過高朕何敢當焉唐書
陽城字亢宗為諫議大夫久無所論列負素望韓愈作
諍臣論譏切之又林藴父披以臨江多山鬼滛祠民
厭苦之撰無鬼論宋史尹源范仲淹韓琦薦其才召
試學士院源素不喜賦請以論易賦主試者方以賦進
不悅其言第其文下又曰蔣堂守蜀嘗得呂陶論聚
諸生共誦之曰此賈誼之文也又王安石聲名甚盛
蘇洵獨知其剛褊難任作辨奸論以識之玉海孫甫
著唐史要論十卷歐陽公司馬公蘇子瞻稱其議論精
覈李道源謝文節神道碑曰文節尤善論樂毅申包
胥張良諸葛亮事若有千古之憤者而以植世教立民
彛為任元史黃澤好為苦思屢以成疾疾止復思久
之如有所見作顔子仰高鑚堅論明紀洪武二十一
年召試官陳宗訓等諭之曰今日觀列子鄰子竊鈇事
因思人之疑信皆生於心信心常出於忠厚疑心必起
於偏私因給紙筆令諸儒撰疑信論
論三
增鍼孝標(唐書蕭瑀善屬文嘗以劉孝標辨命論詭悖不經乃著論非之以為人禀天地而生謂之)
(命至吉凶禍福則繫諸人今一扵命非先王所以教人者通儒柳顧言諸葛穎嘆曰是足鍼孝標膏肓矣)
疑子固(宋史蘇軾嘉祐二年試禮部歐陽修得軾刑賞忠厚之至論喜欲冠多士猶疑其客曾鞏所為)
(但寘第二)列置龍圖(又張去華嘗獻元元論大旨以養民務稼穡為急真宗深所嘉賞命以縑)
(素寫其論為十八軸列置龍圖閣之四壁)詔付史館(又朱昂著資理論三卷上之詔以其書付)
(史館)可謂作者(典論余觀賈誼過秦發周秦之得失述古今之治亂洽以三代之風潤以聖人)
(之化斯可謂作者矣)有作者風(宋史魏了翁著韓愈論抑揚頓挫有作者風)十篇
可用(又沈遘通判江陵府歸奏本治論仁宗曰近獻文章者率以詩賦豈若此十篇之書為可用也)
六論立成(見敏捷)納其言而止(唐書李百藥貞觀初時議裂土與諸王功臣子)
(弟百藥上封建論理據詳切帝納其言而止)得其文大驚(宋史程頤游太學胡瑗問諸生)
(以顔子所好何學得其文大驚異之即處以學職)近世揚雄(山堂肆考王允幼聰明詣大學)
(觀辟雍謝夷吾薦允曰允之天才非學所加雖前世孟軻孫卿近世揚雄劉向司馬遷不能過也)後
來王粲(唐書蘇晉數歲知為文作八卦論人謂後來王粲)
射策一
增宋史曾從龍嘉定七年知貢舉疏奏國家以科目網
羅天下之英雋義以觀其通經賦以觀其博古論以觀
其識策以觀其才異時謀王斷國皆由此其𨕖比來循
習成風文氣不振學不務根柢辭不尚體要中說曰
叔恬曰敢問策何謂也子曰其言也典其致也博憫而
不私勞而不倦其惟策乎文心雕龍議對篇曰夫對
策者應詔而陳政也射策者操事而獻策言中聖準譬
射侯中的二名雖殊即議之别體也又曰對策王庭
同時酌和治體高秉雅謨遠播楊綰條奏貢舉疏曰
其貢舉皆問古今理體當世要務取堪行者蘇軾謝
應制科啟曰無所不問之策以觀其博通之學文章
辨體曰按說文策者謀也凡錄政化得失顯而問之謂
之對策考之扵史實始漢之晁錯錯遇文帝恭謙好問
之主不能明目張膽以答所問惟董仲舒克竭所藴帝
因是罷黜百家專尊孔氏以表彰六經厥功茂焉迨宋
蘇軾之答仁宗制策亦克輸忠陳義婉切懇到君子有
取焉
射策二
增前漢書河間獻王德修學好古武帝時來朝獻雅樂
對三雍宮及詔策所問三十餘事其對推道術而言得
事之中文約指明又嚴助會稽吳人嚴夫子子也郡
舉賢良對策百餘人武帝善助對繇是獨擢助為中大
夫南史岑之敬字思禮十六策春秋左氏制旨孝經
義擢為高第御史奏曰皇朝多士例止明經若顔閔之
流乃應高第梁武帝省其策曰何妨我復有顔閔邪
李商隠白樂天墓銘曰元年對憲宗詔策直切以是不
得為諫官唐書藝文志元和元年夏四月丙午策試
制舉之士稹郁居易蕭俛沈傅師出焉稹元稹郁獨孤
郁居易白居易也宋史建隆二年祕書郎張去華上
書自薦有文藝願與張澹及祠部郎知制誥盧多遜侍
御史師頌覈定優劣太宗並試於講武殿澹所對不應
策問責授左司員外郎淳化中太宗論及文士曰澹典
書命而試以策非其所長盖陶榖張錫黨張去華以沮
澹爾若使榖輩出其不意而驟試之豈有不失律者邪
又孫洙舉應物科進策五十篇指陳政體明白剴切
韓琦讀之曰慟哭流涕極論天下事今之賈誼也宋
史王十朋對策萬餘言上嘉其經學淹通議論醇正遂
擢為第一學者爭傳其策以擬古晁董又周必大召
試館職高宗讀其策曰掌制手也又帝御集英殿策
士召王應麟覆考考第既上帝欲易第七卷寘其首應
麟讀之乃頓首曰是卷古詣若龜鑑忠肝如鐡石敢為
得士賀遂為首乃文天祥也明紀練子寧名安以字
行新淦人廷對言剴切無忌諱太祖親擢第二吾學
編張紞字昭季富平人為吏部尚書被旨試翰林編纂
官紞得楊士竒策喜曰明逹時務有用之才不但文辭
之工也奏第一又羅倫字彛正永豐人成化三年進
士第一策對萬言中引程正公言人主一日之間接賢
士大夫之時多親宦官宮妾之時少執政欲節去下句
堅不從明紀舒弘志廵撫應龍之子也萬歷十四年
廷試弘志年少策竒麗語多譏刺時政且侵言官之横
者大臣惜而不敢顯置之前級進呈卷末神宗擢為第
三中外驚異以為得人
射策三
原十難一言(公孫弘諫築朔方上難弘發十策弘不得一鹽鐡論曰漢武帝時頗多策士)
(後先奏對各異其說董生一言主正公孫氏一言主和至觀其終世行業亦以𩔖判如其所言)似荀
揚擬晁董(宋史孔文仲舉進士南省考官呂夏卿稱其詞賦典贍策論深博文勢似荀卿揚雄)
(見下上)董子天人賈生治安(仲舒天人策賈誼治安策)增燕公
心醉李郃汗顔(顔真卿孫文公集序曰相公燕公覽其策而心醉唐書劉蕡應賢良方)
(正能直言科對策切直被放李郃嘆曰劉蕡下第我輩登科能不汗顔耶)含清濁中今古
尊王道推霸略(梁書何遜字仲言弱冠州舉秀才南鄉范雲見對策大相稱賞嘗謂所親)
(曰頃觀文人質則過儒麗則傷俗其能含清濁中今古見之何生矣文中子世家曰仁夀三年文中子西遊)
(長安見隋文帝帝坐太極殿召見因奏太平十有二策尊王道推霸略稽今驗古恢恢乎運天下扵指掌矣)
射策四
原甲科為郎(射策者謂為難問疑義之策量其大小署為甲乙之科列置之不彰題有欲射者隨)
(其所取得而釋之以知優劣射之言投射)對策第一(後漢劉淑五府辟不就帝使使輿詣京師)
(不得已而進對策第一)五十難(後漢徐防字謁卿上書言學者不依章句妄生穿鑿臣請甲乙)
(策試宜從其家章句開五十難以試之觧識多者為上第引文明者為高說若不依先師者以為非也)
公孫弘十上增親批所對(明史紀事曾棨永樂三年廷對第一人太宗親批所)
(對策褒美之)親題制策(又任瀚字少海南充人嘉靖己丑進士廷對獻替剴切天子親題其)
(制策一旦名動天下)大人之學為道小人之學為利(法言曰或曰書與經)
(同而世不尚治之可乎曰可或人啞爾笑曰須以發策决科曰大人之學為道也小人之學為利也子為道乎)
(為利乎)親擢第三(宋史胡安國字康侯紹興四年廷試考官定其策第一宰執以無詆元祐)
(語遂以何昌言冠方天若次之又欲以宰相章惇子次天若時發策大要崇復熙寧元豐之制安國推明大學)
(以漸復三代為對高宗命再讀之親擢為第三)親擢第一(明史紀事胡廣廬陵人建文二年對)
(策建文君親擢第一)對策白虎(建始四年夏上盡召直言之士詣白虎殿對策)
射策五
增書唐權德輿答柳福州書曰兩漢設科本扵射策故
公孫弘董仲舒之倫痛言理道近者祖習綺靡過扵雕
蟲謂之甲賦律詩是以參考對策不訪名物不徵隠奥
求通理而已辨惑而已習常而力不足者則不能廻復
扵此故或得其人庶他時有通識懿文可以持重不遷
者而不盡在扵齷齪科第也
增表宋晁補之寂默居士晁君墓表曰熙寧中舉詞賦
為開封第一主司駭其策豪贍異聞難字非他時舉子
比展其卷自屏及陛紙窮顧相詫曰盡識此可以為三
千士先登矣蘇轍謝除中書舍人表曰際會仁祖詔
求直言策語猖狂恃神聖之不廢考官怪怒惡悻直之
非宜孰知牾俗之言特被愛君之詔
增啓宋蘇軾謝中制科啟曰臨軒策士方搜絶異之才
隨問獻言誤占久虚之等
連珠一
原晉傅休奕敘連珠曰所謂連珠者興扵漢章帝之世
班固賈逵傅毅三子受詔作之而蔡邕張華之徒又為
之廣焉其文體辭麗而言約不指說事情必假喻以逹
其旨而令賢者微悟有合扵古詩勸興之義欲使歷歷
如貫珠易覩而可悦故謂之連珠也班固喻美辭壯文
章弘麗最得其體蔡邕似論言質而辭碎然旨篤矣賈
逵儒而不豔傅毅有文而不典增三輔決錄曰趙(缺)
擬前代連珠之書四十章上之文心雕龍曰揚雄覃
思文閣碎文𤨏語肇為連珠擬者間出杜篤賈逵劉珍
潘勖欲穿明珠多貫魚目惟士衡理新文敏文章緣
起曰連珠揚雄作沈約曰連珠之作始自子雲盖謂
辭句連續互相發明若珠之結琲也太平御覽隋志
曰梁武連珠一卷沈約注約謂金鑣互騁玉軑並馳
又唐文志曰謝靈運連珠集五卷明吳訥文章辨體
曰文𨕖止載陸士衡五十首而曰演連珠言演舊文以
廣之也大抵連珠之文貫穿事理如珠在貫其辭麗其
言約其體則四六對偶而有韻自士衡後作者盖鮮洪
武初宋濂王禕有作亦如士衡之數
連珠二
原漢揚雄連珠曰臣聞明君取士貴拔衆之所遺忠臣
薦善不廢格之所排是以巖穴無隠而側陋章顯也
班固擬連珠曰臣聞公輸愛其斧故能妙其巧明主貴
其士故能成其治臣聞良匠度其材而成大厦明主
器其士而建功業臣聞聽決價而資玉者無楚和之
名因近習而取士者無霸王之功故璵璠之為寶非駔
儈之術伊尹之為佐非左右之舊臣聞鸞鳳養六翮
以凌雲帝王乘英雄以濟民易曰鴻漸于陸其羽可用
為儀臣聞馬伏皂而不用則駑與良而為羣士齊寮
而不職則賢與愚而不分後漢潘勖擬連珠曰臣聞
媚上以希利者臣之常情主之所患忘身以憂國者臣
之所難主之所願是以忠臣背利而修所難明主排患
而獲所願魏文帝連珠曰盖聞琴瑟高張則哀彈發
節士抗行則榮名至是以申胥流音扵南極蘇武揚聲
扵朔裔盖聞四節異氣以成歲君子殊道以成名故
微子奔走而顯比干剖心而榮盖聞駑蹇服御良樂
咨嗟鉛刀剖截歐冶歎息故少師幸而季良懼宰噽任
而伍員憂王粲倣連珠曰臣聞明主舉士不待近習
聖君用人不拘毁譽故呂尚一見而為師陳平烏集而
為輔臣聞記切誌過君臣之道也不念舊惡賢人之
業也是以齊用管仲而霸功立秦用孟明而晉恥雪
臣聞振鷺雖材非六翮無以翔四海帝王雖賢非良臣
無以濟天下臣聞觀扵明鏡則疵瑕不滯於軀聽扵
直言則過行不累乎身晉陸機演連珠曰臣聞日薄
星廻穹天所以紀物山盈川冲厚地所以播氣五行錯
而致用四時違而成歲是以百官恪居以赴八音之離
明君執契以要克諧之會臣聞髦俊之才世所希乏
丘園之秀因時則揚是以大人基命不擢才扵后土明
主聿興不降佐扵昊蒼臣聞祿放扵寵非隆家之舉
官私扵親非興邦之𨕖是以三卿世及東國多衰弊之
政五侯並軌西京有陵夷之運臣聞靈暉朝覯稱物
納照時風夕灑程形賦音是以至道之行萬𩔖取足扵
世大化既洽百姓無匱扵心臣聞鑒之積也無厚而
照有重淵之深目之察也有畔而眡周天壤之際何則
應事以精不以形造物以神不以器是以萬邦凱樂非
悅鐘鼓之娱天下歸仁非感玉帛之惠臣聞智周通
塞不為時窮才經夷險不為勢屈是以凌飈之羽不求
反風曜夜之目不思倒日臣聞利眼臨雲不能垂照
朗璞蒙垢不能吐暉是以明哲之君時有蔽壅之累俊
乂之臣屢抱後時之悲臣聞因雲灑潤則芳澤易流
乘風載響則音徽易遠是以德教俟物而濟榮名緣時
而顯臣聞絃有常音故曲終則改鏡無畜影故觸形
則照是以虚己應物必䆒千變之容挾情適事不觀萬
殊之妙臣聞目無嘗音之察耳無照影之神故在乎
我者不誅之扵己存乎物者不求備扵人臣聞觸非
其𩔖雖疾弗應感以其方雖微則順是以商飈漂山不
興盈尺之雲谷風乘條必降彌天之潤故闇於理者唱
繁而和寡審乎物者力約而功峻宋謝惠連連珠曰
盖聞獻技者易忽養德者難致是以子張重趼不獲哀
公之祿干木偃息不受文侯之位盖聞機心難湛不
接異𩔖淳德易孚可狎殊方是以高羅舉而雲鳥降海
人萃而水禽翔盖聞春蘭早芳實忌鳴鴂秋菊晚芳
無憚繁霜何則榮乎始者易悴貞乎末者難傷是以傅
長沙而志沮登金馬而名揚盖聞修己知足慮得其
逸競榮昧進志忘其審是以飲河滿腹而求安愈泰緣
木務高而畏下滋甚顔延之範連珠曰盖聞匹夫履
順則天地不違一物投誠則神明可交事有微而愈著
理有闇而必昭是以魯陽傾首離光為之反舍有鳥拂
波河伯為之不潮齊王儉暢連珠曰盖聞王佐之才
雖遠豈必見採扵當世凌雲之氣徒盛無以自致扵雲
間是故魏人揮玉扵外野和氏泣血扵荆山梁武帝
連珠曰盖聞水鏡不以妍媸殊照芝蘭寧為貴賤異芳
是以弘道歸扵兼濟至德由乎兩忘盖聞一𤯝不足
以掩德五刑非可以妄加是以徑寸之珠有時而纇盈
尺之寶不能無瑕盖聞理有漸萌豈須拔岳之力物
有易傷不待凌雲之繳是以微照積而山飄虚絃動而
隼落後梁宣帝連珠曰嘗聞盈虚之道雖修平而必
陂損益之由在至象而無蠲是以謂地之厚而東南缺
惟天為大而西北懸嘗聞山有藏玉則卉草嘗榮林
有猛獸則叢枝莫採是以漢儀重見皇王之迹有真周
禮猶存龜蒙之田無改梁沈約連珠曰臣聞烈風雖
震不斷蔓草之根朽壤誠微遂霣崇山之峭是以一夫
不加威於赫怒千乘必致亡於巧笑臣聞鳴籟受響
非有志扵要風涓流長邁寧厝心扵歸海是以萬竅怒
號不叩而咸應百川是納用卑而為宰吳均連珠曰
盖聞豔麗居身而以蛾眉入妒貞華照物而以絶等見
猜是以班姬辭寵非無妖冶之色揚子寂寞豈乏炫燿
之才盖聞義夫投節未必識君烈士赴危非期要利
是以墨子縈帶不蒙肉食之謀申胥泣血非有執圭之
位劉孝儀探物作豔體連珠曰妾聞洛妃高髻不資
於芳澤玄妻長髮無藉扵金鈿故雲名由扵自美蟬稱
得扵天然是以梁妻獨其妖豔衞姬專其可憐妾聞
芳性深情雖欲忘而不歇薰芬動慮事逾久而更思是
以津亭掩馥祗結秦婦之恨爵臺餘妒追生魏妾之悲
增唐蘇頲為人作連珠曰夫情有理會不可以理遣
行有義得不可以義愆定其情者則理無滯寶其行者
則義有全故韓馮之妻死哀吟扵松上石崇之妓生效
命於樓前恩至深而必報言至信而罔遺繫扵我者
深不可奪牽於彼者信不可欺故操刀而割豈為他人
所汚書扇而殞竟還夫氏之尸宋徐鉉連珠曰道不
可以權行終則道喪情不可以苟合久則情疎是以兵
諫愛君君安而忠敬已失同舟濟險險夷而取受自殊
運不常偶體道者無憂時不常來抱器者無滯是以
霜露既䧏徂來不易其貞弓矢載櫜董澤不踰其利
晏殊連珠曰時平德合秉均者績隱扵幾先運極道消
享位者譽隆扵事外是以房杜之恩勤莫二無迹可尋
郭裴之退黜居多其名益大(郭汾陽裴晉公也)宋庠連珠曰
山有楩梓之材居山者茇草而舍田有禾稷之實力田
者半菽而飽廄有驥驟之乘掌廄者羸股而步此所謂
役扵物者智不逮乎物也無木者有華榱之蔭無田者
有嘉榖之享無廄者有上駟之御此所謂役物者智包
乎物也故君子逸扵用德小人勞扵用力劉攽連珠
曰盖聞詭道取勝得以暫用懷惡致討未有能克是故
以桀詐桀可容扵徼幸用燕伐燕不足以相服明劉
基連珠曰盖聞觀形扵聲未必見形求實扵名未必得
實是故飄風不可以調宮商巧婦不可以為家室盖
聞物無專美用之者貴人有異欲諧之者從故冠纓不
可以服鹿而鞿鞚不可以馭龍是以合抱之松無容扵
竫人之國若甕之繭見棄扵躶體之邦盖聞千斤之
象不惴虎而惴鼠三寸之蝎不蠧棘而蠧松是以制必
取其所畏防必䆒其所容故能不震而威扵斧鉞不勞
而固扵垣墉盖聞春原之草拔盡復生夏厨之蠅驅
去還集故時未至不可以彊爭勢方來不可以力戢是
以善撲火者不迎其烟善防水者不當其急盖聞執
駭馬者不與並逐救危舟者不與同諠是故止鬭而平
其氣則爭可息聽訟而平其心則事不冤盖聞奔馬
之輪拳石礙之而格迅川之水束草投之則凝是以一
星見變能使九服同災一&KR0899;爽和能使百體俱病盖
聞淵之深者流必緩聲之大者響必悠是故政以漸成
則民不駭俗以漸變則功不偷盖聞知風莫過扵老
駝識路莫逾扵老馬是以家有老僕則故物不委諸途
國有老臣則舊章不求之野
連珠三
增表梁沈約注制旨連珠表曰竊尋連珠之作始自子
雲放易象論動模經誥班固謂之命世桓伊以為絶倫
連珠者盖謂辭句連續亙相發明若珠之結琲也雖復
金鑣互騁玉[車犬]並馳妍媸優劣參差相間翔禽伏獸易
以心威守株膠瑟難與適變水鏡芝蘭隨其所遇明珠
燕石貴賤相懸
誄一
增劉熙釋名曰誄累也累列其事而稱之也說文曰
誄諡也文心雕龍誄碑篇曰詳夫誄之為制盖𨕖言
錄行傳體而頌文榮始而哀終論其人也曖乎若可覿
道其哀也悽焉如可傷此其旨也文章辨體曰按周
禮大祝作辭以通上下親疎遠近其六曰誄又曰按
文章緣起載漢武公孫弘誄然無其辭惟文𨕖錄曹子
建之誄王仲宣潘安仁之誄楊仲武盖皆述其世系行
業而寓哀傷之意厥後韓退之之扵歐陽詹柳宗元之
扵呂温則或曰誄辭或曰哀辭而名不同迨宋南豐東
坡諸公所作則總謂之哀辭
誄二
原述德(說苑云柳下惠死人將誄之妻曰將述夫子之德二三子不若妾之知為誄曰夫子之不伐夫)
(子之不竭諡宜為惠弟子聞而從之)述行(東觀漢記云平原王葬鄧太后悲傷命史官述其行迹為)
(作傳誄藏扵王府)喪紀能誄(詩傳)累事稱之(曾子問篇云賤不誄貴幼不誄)
(長禮也惟天子稱天以誄之諸侯相誄非禮也鄭注云誄之為言累也累舉其平生實行為誄而定其謚而稱)
(之也)哀公誄孔丘(左傳哀公十六年夏四月己丑孔丘卒哀公誄之曰昊天不弔不慗遺一)
(老俾屏余一人在位煢煢余在疚嗚呼哀哉尼父無自律)世祖誄吳漢(東觀漢記云杜篤與)
(美陽令交遊數從請託不諧頗相恨令怒收篤送京師會大司馬吳漢薨世祖詔諸儒誄之篤扵獄中為誄辭)
(最高帝美之賜帛免刑)公遂誄之(檀弓魯莊公及宋人戰于乘丘縣賁父御卜國為右馬驚)
(敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在)
(白肉公曰非其罪也遂誄之士之有誄自此始也案注縣音元賁音奔縣卜皆氏也)上自為誄
(漢武故事云公孫弘薨上聞而悲乃改殯之上自為誄)殊興感切(曹植荅明帝詔云奉詔所)
(作故平原公主誄文義相扶章章殊興句句感切)貴賤操筆(晉書郗超傳云超所交友皆一)
(時美秀雖寒門後進亦拔而友之及死之日貴賤操筆而為誄者四十餘人其為衆所宗貴如此)古
今莫比(王隠晉書云潘岳善屬文哀誄之妙古今莫比一時所推)美終(則誄發)誄
死(孔丘卒哀公誄之子貢曰生不能用死而誄之非禮也)小史讀誄(周禮小史掌卿大夫)
(之喪讀誄)張憑作誄(世說謝太傅問陸退曰張憑何以作母誄而不作父誄曰丈夫之德表於)
(行事婦人之德非誄不顯)纏緜悽愴(陸機文賦曰誄纏緜而悽愴)追念勲勞
增陶徵士誄(山堂肆考晉顔延之為始安郡道經潯陽嘗飲陶淵明舍自晨逹暮淵明卒延)
(之為之誄)元魯山誄(又元德秀為魯山令退居安陸縣南獨處一室去家數十里值大雨水漲)
(七日不通飲食餒死空室中中書舍人盧載為之誄)曹植文若春華(曹植作王仲宣誄文)
(若春華思若湧泉發言可咏下筆成篇)超宗殊有鳳毛(南齊書謝超宗有名譽善屬文)
(為新安王子鸞國常侍王母殷淑儀卒超宗作誄奏帝大嗟賞謂謝莊曰超宗殊有鳳毛)士為作
誄者甚衆(唐書何澄粹刲股親疾為瘳伏扵墓哭踊無數以毁卒當時號青陽孝子士為作誄者甚)
(衆)
碑文一
增金樓子曰夫披文相質博約温潤吾聞其語未見其
人班固碩學尚云贊頌相似陸機鈎深猶稱碑賦如一
文心雕龍銘碑篇曰碑者禆也上古帝皇紀號封禪
樹石禆岳故曰碑也周穆王紀迹於弇山之石亦古碑
之意也又宗廟有碑樹之兩楹事止麗牲未勒勲績而
庸器漸闕後代用碑以石代金同乎不朽自廟徂墳猶
封墓也自後漢以來碑碣雲起才鋒所斷莫高蔡邕觀
楊賜之碑骨鯁訓典陳郭二文詞無擇言周胡衆碑莫
非精允其敘事也該而要其綴采也雅而澤清辭轉而
不窮巧義出而卓立察其為才自然至矣孔融所創有
慕伯喈張陳兩文辨給足采亦其亞也及孫綽為文志
在扵碑温王郗庾辭多枝離桓彛一篇最為辨裁夫屬
碑之體資乎史才其序則傳其文則銘標序盛德必見
清風之華昭紀鴻懿必見俊偉之烈此碑之致也夫碑
實銘器銘實碑文因器立名事光扵誄是以勒器贊勲
者入銘之域樹碑述文者同誄之區焉穆員元堂記
曰刻石識墓非周孔之制宋齊以來有之所以藏馨香
俟陵谷不可闕也劉禹錫為杜司徒讓淮南去思碑
表曰建碑示後令甲無文苟非至公則翻貽誚陸龜
蒙野廟碑曰碑者悲也歐陽公曰後漢以來始有冢
墓碑文門生故吏相與立碑頌德經世大典序錄賜
碑篇曰古之有大勲勞扵國家者勒之彛鼎以勸臣庶
以示其子孫後世伐石紀功以文其出自上旨者皆異
恩也文章辨體曰按儀禮士昏禮入門當碑揖又禮
記祭義云牲入麗扵碑賈氏注云宮廟皆有碑以識日
影以知早晚說文注云古宗廟立碑繫牲後人因扵上
紀功德是則宮室之碑所以識日影而宗廟則繫牲也
秦漢以來始謂刻石曰碑其蓋始扵李斯嶧山之刻耳
碑文二
增事始曰無懷氏封泰山刻石紀功此碑之始述異
記曰崆峒山中有堯碑禹碣皆籀文焉伏滔述帝功德
銘曰歷古不昧漢書郡國志曰沛有泗水亭亭有高
祖碑班固為文高士傳曰高車山上有四皓碑及祠
漢惠帝所立語林曰孫興公作永嘉郡郡人甚輕之
桓公令作敬夫人碑郡人云故當有才不爾桓公那令
作碑扵此重之隋書史萬歲為行軍總管擊南寧蠻
見諸葛亮紀功碑銘其背曰萬歲之後勝我者過此
文中子宿禹廟觀其碑首曰先君獻公所作也典而逹
唐書張說為文搆思精敏長扵碑誌世所不逮又
李邕長於碑頌雖貶外中朝衣冠及天下寺觀多齎金
帛往求其文前後所製數百首又肅宗立命崔圓赴
行在所明皇為制遺愛碑扵蜀以寵之又楊炎與常
衮同知制誥稱常楊德宗在東宮雅知其名又嘗得炎
所為李楷洛碑置扵壁日諷玩之又楊瑒在官清白
吏請立石紀德瑒曰事益扵人書名史氏足矣若碑頌
者徒遺後人作矴石耳又李華嘗為魯山令元德秀
墓碑顔真卿書李陽冰篆額人爭模寫號為三絶碑
又曰皇甫湜為裴度判官度修薦福寺求文扵白居易
湜怒曰近舍湜而遠求居易請從此辭度謝之湜即請
斗酒飲酣援筆立就度贈以車馬繒綵甚厚湜大怒曰
自吾為顧况集序未嘗許人今碑字三千字三縑何遇
我之薄耶又曰長平中源寂使新羅國見其國人傳
寫諷念馮定所為黑水碑畫鶴記宋史李澣嘗代楊
凝撰吳越王錢鏐神道碑凡萬餘言文采遒麗時輩稱
之又任諒為懷州教授徽宗見其所作新學碑曰文
士也擢提舉䕫路學事金史韓昉雖貴讀書未嘗去
手善屬文作太祖睿德神功碑當世稱之又劉從益
為葉縣令修學勵俗有古良吏風未幾被召踰月卒葉
人聞以端午罷酒為位而哭且立石頌德以致哀思
又曰王競詔作金源郡王完顔羅索碑以行狀未盡其
實乃請國史刊正之時人以為法元史揭徯斯至正
三年致仕詔追及於漷南尋復奉上尊諭旨還撰明宗
神御殿碑文成賜楮帛萬緡白金五十兩吾學編洪
武十五年時建太學上幸學龔斆執經祭酒吳融進講
上喜召吳訥至奉天門令為文立碑太學明史紀事
張羽字來儀以字行潯陽人喜為文洪武十六年上親
槀滁陽王事實命來儀撰廟碑當時大制作推任如此
吾學編仁宗雅志儒術務學問諸經皆通扵書尤邃
嘗錄太祖皇陵碑文授諸子俾熟誦
碑文三
原臣子述功史官頌德(釋名云碑被也此本王莽時所設也施其轆轤以繩被其)
(上以引棺也臣子追述君上之功美以書其上後人因焉乃建於道陌之頭顯見之處名其文就謂之碑也)
(東觀漢紀云竇章女年十二能屬文以才貌𨕖掖庭有寵與梁皇后並為貴人早卒帝追思之詔史官樹碑頌)
(德帝自為之辭)有道無媿文肅不虚(後漢郭泰傳泰卒四方之士千餘人皆來)
(會葬同志者乃共刻石立碑蔡邕為文既而謂盧植曰吾為碑銘多矣皆有慙德惟郭有道無媿色耳會稽)
(典錄云虞歆字文肅歷郡守節操高厲魏曹植為東阿王東阿先有三十碑銘多非實植皆毁除之以歆碑不)
(虚獨全焉)增初無文字不重官階(李綽尚書故實曰東晉謝太傅碑樹貞石)
(初無文字盖重難製述之意官裴敬李白墓碑曰貴盡皆然名存則難予重名不重作李翰林碑十五字而)
(已)寒山片石薦福千錢(世說庾信自南朝至北方惟愛温子昇寒山寺碑後)
(還人問北方何如曰惟寒山一片石堪共語餘驢鳴犬吠耳題何工卷詩曰延陵墓上止十字薦福寺裏須)
(千錢)不肯辱文未嘗苟作(蘇舜欽穆修哀文曰張文節守亳亳之士豪者作佛)
(廟文節使以騎召先生作記記成竟不竄士名士以白金五斥遺之終不受嘗語人曰寧區區餬口為旅人不)
(為匪人辱吾文也伍元史虞集字伯生碑版之文未嘗苟作南昌富民有真父者資産甲一方娶諸王女充)
(本位下郡總管既卒其子屬豐城令逹勒濟求文銘父墓奉中統鈔五百錠準禮物集不許懿乃愧歎而還)
命有司刻石令儒臣製詞(元史文宗紀赦天下賜諸王茂圖等十七人並)
(賜功臣號及官階爵諡仍命有司刻其功於碑碑又曼濟勒台十二年特命改封德王令翰臣製辭立仍賜)
(旌忠明德之額)非李澣無可秉筆須孫綽然後刊石(上見制誥)
(王晉書孫綽以文才垂稱扵時文士綽為其冠桓郗庾諸公之薨必湏綽為碑文然後刊石焉)
碑文四
原刻石立祠(魏志賈逵傳云逵死豫州吏民追思之為刻石立祠青龍中帝東征乘輦入逵祠詔)
(曰昨過豫州見賈逵碑像念之愴然)刊石立碑(後漢書陳寔傳云寔卒於家何進遣使弔祭海)
(内赴者三萬餘人制衰麻者以百數共刊石立碑謚為文範先生)銘功紀德(齊道記云琅琊)
(城始皇東遊至此立碑銘紀秦功德云是李斯所刻)述詠功德(袁興萬年書云夫碑銘將以述)
(詠功德流美千載)歸於實錄(李充起居戒云古之為碑者盖以述德紀功歸扵實錄也)
絶妙好辭(世說云魏武嘗過曹娥碑下楊修從碑背上見題作黃絹幼婦外孫韲臼八字魏武謂修)
(觧不修曰觧黃絹色絲也扵字為絶幼婦少女也扵字為妙外孫女子也扵字為好韲臼受辛也於字為辭所)
(謂絶妙好辭也)建碑扵門(虞氏家記云虞潭值亂逆之世義守封疆澤洽黎庶故民沈尹等共)
(建碑扵門)立碑扵墓(文章流别論云古有宗廟之碑後世立碑扵墓顯之衢路其所載者銘辭)
(也)民共立碑(陳留耆舊傳云王業為荆州府有德政卒扵湘江有二白虎共衞其墓民共立)
(碑號曰湘江白虎墓)參佐立碑(荆州圖記云羊叔子與鄒潤甫嘗登峴山羊泣曰有宇宙便有)
(此山由來賢逹登此望如我與卿者多矣皆湮滅無聞念此使人悲傷潤甫曰公德冠四海道嗣前哲令聞令)
(望當與此山俱傳若湛輩乃當如公語耳後參佐為立碑在其望處百姓每行望碑莫不悲感杜預名為堕淚)
(碑)翠碑表墳(曹毗郄公墓詩云青松羅前隧翠碑表高墳玉顔無餘映薰風有餘薰)
石碑生金(王隠晉書石瑞記云永嘉初陳國項縣賈逵石碑中生金人盜取盡復生此江東之瑞)
立碑思賢(豫章記云孫子墓在南郡永安中太守夏侯嵩於墓邊立思賢碑今存)讀
碑改字(魏志鄧艾字文載至潁川讀陳寔碑文言文為世範士為世則艾遂自改名為範字世則後族)
(有與同者故改焉)西戎涕泣(晉諸公贊云司馬駿鎮西戎既葬西戎之人每見碑無不涕泣)
百姓悲感(詳上)水至加上(徐州記云徐州取徐山為名古温伯大彭國春秋時)
(為宋邑有秦始皇碑水至加上三尺見東北頃石長丈八尺厚三尺八寸一行十二字也)刊其碑
陰(荆州記云冠軍縣有張唐墓七世孝廉刻其碑背曰白楸之棺易朽之裳銅鐡不入瓦器不藏嗟爾後人)
(幸勿見傷)披文相質(文賦碑披文以相質)書事於上(盛弘之荆州記云晉城南)
(有曹仁記漢水溢碑後杜元凱因其伐吳事書扵碑上)蔡邕自書丹(後漢書蔡邕傳云以)
(經籍去聖久文字多謬奏求正定六經文字靈帝許之邕乃自書丹扵碑使工鐫刻立扵太學門外)鍾
公題年月(述征記云華岳三廟前立碑叚煨所刻其文弘農張昶所造仍自書之鍾公題年月二十)
(餘字)刻石既精書亦甚工(又云曹真祠堂在北邙山刻石既精書亦甚工)文
既綺藻器亦妙絶(晉中興書云戴逵總角時以雞卵汁溲白瓦屑作鄭康成碑又為文而自)
(刻之文既綺藻器亦妙絶時人莫不驚歎)增無字碑(泰山記上有秦始皇無字碑)没
字碑(五代史安叔千狀貌堂堂而不通文字所為鄙陋時人謂之没字碑)碑生玉(王肅荅詔)
(問為瑞表曰太和六年上將幸許昌過繁昌詔問受禪碑生黃金白玉應瑞不肅奏以始改之元年嘉瑞見扵)
(于踐之壇宜矣)泰伯廟碑(見歎賞)龍川廟碑(三國典略曰宗懔少聰敏好讀)
(書語輙引其事鄕里呼為小學士梁王使製龍川廟碑一夜便就詰朝呈上梁王美之)詔為刻
石(唐書王博武會昌中侍母至廣州及沙涌口暴風母溺死博武自投扵水嶺南節度使盧貞使吏沉罟獲)
(二尸乃葬之表其墓曰孝子詔為刻石)詔為刻碑(又宣宗讀元和實錄見韋丹政事卓然他)
(日與宰相語元和時治民孰第一周墀對曰臣嘗守江西韋丹有大功德被八州没四十年老幼思之不忘乃)
(詔觀察使紇干泉上丹功狀命刻功扵碑)叩闕立碑(又李珏為淮南節度使淮南之人德之珏)
(已没叩闕下願立碑頌其遺愛)起祠立碑(五代史劉審交為海州防禦使有能名乾祐三年卒)
(家人聚哭柩前上疏乞留葬近郊使民得歲時祠祭特贈太尉起祠立碑)一夕碎碑(韻府羣玉)
(宋宣和殿立黨人碑一夕雷擊碎)一夕祭碑(吾學編程濟朝邑人建文初上言某月某日西)
(北兵起朝廷謂非所宜言縶至京將殺濟召入仰面大呼曰且囚臣至期無兵死未晚遂下獄已而果騐赦濟)
(以為軍師護諸將北行徐州之捷諸將樹碑敘戰功及統軍者姓名濟一夕往祭碑人莫測其故後文皇過徐)
(見碑大怒趣左右鐵椎椎碑再椎遽曰止止為我錄碑文來已而按碑族之濟名適在椎處獲免)磨
班超碑(唐書李確字行本高昌之役確為行軍副總管出伊州距柳谷百里依山造攻械其處有漢班)
(超紀功碑行本磨去古刻更刊頌陳國威靈)碎李陵碑(陳敬宗王文安公傳曰太宗嘗親征)
(扈從還過李陵城已四十里召問公曰聞李陵城有石碑可往觀之至則北門有石出尺餘掘土拭視額曰李)
(陵臺驛令謝君德政之碑其文可讀明日公備奏其故上曰此碑既鐫有蒙古姓名異日見之必以此為己物)
(耳宜再往擊碎之)倒淮西碑(羅隠石烈士說曰石忠孝者生長韓魏間猛悍負力事李愬為)
(愬前驅蔡平詔韓愈撰平蔡碑歸功裴度忠孝一旦熟視見文大恚怒因作力推去其碑天子赦弗誅)
哭寧州碑(唐書狄仁傑字懷英出為豫州刺史時越王兵敗支黨二千人論死仁傑釋其械密疏申)
(理有詔悉謫戍邊因出寧州父老迎勞曰狄使君活汝耶出相與哭碑下因齋三日乃去)詔虞世
南勒文(唐書杜如晦卒帝手詔虞世南勒文使言君臣痛悼之意)詔蘇廷碩為文
(又盧懷慎帝因校獵鄠杜間經其墓碑表未立停蹕臨視泫然流涕詔官為立碑令侍書侍郎蘇頲為之文帝)
(自書)立碑著其德(又韋抗景雲初為永昌令輦轂繁要不事威刑而治前令無及者遷御史)
(中丞邑民詣闕留不聽乃立碑著其德)立碑著其功(又韋景駿神龍中歷肥鄕令漳水溢)
(賑饑及去人立碑著其功)太學立石紀德(又陽城字亢宗出為道州刺史太學生何蕃等)
(二百人頓首闕下請留城不得既行皆涕泣立石紀德)蜀人鑱文尊諱(又韋臯没蜀人)
(德之見畫像必拜凡刻石著臯名者皆鑱其文尊諱之)景州刻石頌德(遼史耶律儼大)
(安初為景州刺史未數月善政流播郡人刻石頌德)蠡州立石頌德(金史完顔衷大定中)
(授代州宣銳軍都指揮使歲旱州奏禱雨於五臺山靈澤步致其水雨隨下人為刻石紀之其在寧州蠡州平)
(賦役無擾民立石頌德)親製皇陵碑(明紀洪武二年二月詔立皇陵碑自為文)親
製孔廟碑(又永樂十五年九月修孔子廟訖工親製碑文刻于石)取文扵心(楊植)
(許由廟碑曰再拜刻石取文扵心)奚求於石(宋本績溪縣張尹大德舊政記曰張公尹吾邑)
(有善政去二十二年吾民未嘗忘耄語壯壯語弱弱語稚固不忘也奚求堅於石)
碑文五
增詩唐李商隱韓碑詩曰點竄堯典舜典字塗改清廟
生民詩文成破體書在紙清晨再拜鋪丹墀表曰臣愈
昧死上詠神聖功書之碑碑高三丈字如掌負以靈鼇
蟠以螭句竒語重喻者少讒之天子言其私長繩百尺
拽碑倒麤沙大石相磨治公之斯文若元氣先時已入
人肝脾高適觀李少府翥封宓子賤神廟碑詩曰于
焉見層碑突兀長林東作者無媿色行人載遺風片石
勿謂輕斯言固難窮龍盤色絲外鵲顧偃波中杜甫
送翰林張司馬南海勒碑詩曰冠冕通南極文章落上
台詔從三殿去碑到百蠻開野館濃花發春帆細雨來
不知滄海上天遣幾時回白居易立碑詩曰勲德既
下衰文章亦陵夷但見山中石刻作路傍碑銘勲悉太
公叙德皆仲尼
增解宋孫何碑解曰碑非文章之謂也盖後人假以載
其銘耳銘之不能盡者復前以序而編錄者通謂之文
斯失矣陸機曰碑披文而相質則本末無據焉銘之所
始盖始扵論譔祖考稱述器用因其鐫刻而垂乎鑒戒
焉盟於嘉量者曰量銘可也謂其文為量不可也銘扵
景鐘者曰鐘銘斯可矣謂其文為鐘不可也銘扵廟鼎
者曰鼎銘斯可矣謂其文為鼎不可也古者盤盂几杖
皆有銘就而稱之曰盤銘盂銘几銘杖銘則庶幾乎正
若指其文曰盤曰盂曰几曰杖則三尺童子皆將笑之
今人之為碑亦猶是矣
增銘唐權德輿贈太師韋公先廟碑銘曰古者揭其功
烈銘於祭器近古以來魯鐘衞鼎追琢先德不若鏤文
字扵麗牲之碑之為詳也
哀辭
增寓辭(富弼哭尹舍人辭曰蘇而復哭哭又不足聊以寫吾之哭聲而寓於辭)寫衷(汪革)
(毘陵張先生哀辭曰目極東南涕沾胸兮伸之以辭寫予衷兮)述事(蘇舜欽穆先生哀辭曰痛夫道)
(不光予又次其一二行事以鑑扵世而為文哀之)寄聲(金寔文肅徐公哀辭曰嗚呼夫子孰與抗)
(衡素昔好言遼邈九京光風霽月想見儀刑爰述衆美寄之哭聲)原誄之流(摯虞文章流别)
(論云哀辭者誄之流也崔瑗蘇順馬融等為之率以施扵童殤夭折不以夀終者建安中文帝與臨淄侯各失)
(稚子命徐幹劉楨等為之哀辭之體以哀痛為主緣以歎心之辭)馬上三十步(班固馬仲)
(都哀辭曰車騎將軍順文侯馬仲都明帝舅也從車駕扵洛水浮橋馬驚入水溺死帝顧謂侍御史班固扵馬)
(上三十步遂為哀辭)見之乃閣筆(南史曰劉孝綽三妹一適東海徐悱悱為晉安郡卒喪還)
(建業妻為祭文詞甚悽愴悱父勉欲為哀辭見之乃閣筆)增賈餘於哀誄(文心雕龍才略)
(篇曰潘岳敏給辭以和暢鍾美扵西京賈餘於哀誄非自外也)何足以辱命(林希謝人求哀)
(辭書曰嘗謂君子無苟扵人患其無情也孔子猶曰惡夫淚之無從希扵某氏之葬為非其故不得與執紼之)
(後使為之詞其將何從以稱哀之無從小人所不敢為者何足以辱命)書以遺羣(唐書歐陽)
(詹卒崔羣哭之甚哀韓愈為詹哀辭書以遺羣)衢知我心(王逹哀唐衢辭曰作哀辭扵千載之)
(下淒風西來吾知衢不能不知吾心也)
弔文一
增文心雕龍哀弔篇曰弔者至也詩云神之弔矣言神
至也君子令終定諡事極理哀故賓之慰主以至為言
也壓溺乖道所以不弔又宋水鄭火行人奉辭國災民
羸故用弔也自賈誼浮湘發憤弔屈體同而事覈辭清
而理長盖首出之作也及相如之弔二世全為賦體桓
譚以為其言惻愴讀者歎息及卒章要切斷而能悲揚
雄弔屈思積功寡意深文略故辭韻沉膇班彪蔡邕並
敏於致語然影附賈氏難為並驅耳胡阮之弔夷齊褒
而無聞仲宣所制譏訶實工則胡阮嘉其清王子傷其
隘者也禰衡之弔平子縟麗而輕清陸機之弔魏武序
巧而文繁降斯以下未有可稱者矣
弔文二
原瞻首陽(阮籍弔伯夷文云余以王事適彼洛師瞻望首陽敬弔伯夷求仁得仁見歎仲尼没而不)
(朽身没名飛)由西鄂(禰衡弔張衡文云余今反國命駕言歸路由西鄂道弔平子)寄
之山岡(麋元弔夷齊文云側聞先生餓扵首陽敢不敬弔寄之山岡)寄之渌水(晉書)
(庾闡出補零陵太守入湘川弔賈誼其辭曰悠悠太素存亡一指道來斯通世往斯圯吾哀其生未見其死敢)
(不敬弔寄之渌水)投江流以弔屈(漢書揚雄作書往往摭離騷文而反之自岷山投諸)
(江流以弔屈原名曰反離騷)託白水而騰文(蔡邕弔屈原文云囗迥世而遥弔託白水)
(而騰文)度湘為賦以弔屈原(漢書云賈誼為長沙太傅及度湘水為賦以弔屈原)
搦紙申辭以弔始皇(傅咸弔始皇賦文)正平倚柱(禰衡别傳云南)
(陽寇柏松嘗待遇劉景升景升嘗暫小出屬守長胡政令給視之柏松父子宿與政不佳景升不在胡政因而)
(殺之景升還慚悼無已即治殺胡政為作二牲以祭正平為作板書弔之駐馬援筆倚柱而作焉)文
度揮翰(王文度弔龔勝文云宿慕遺芳遐仰徽烈登封遠慨有傷高節揮翰欲弔靈其明察)託
仁風而永念(陸機弔蔡伯喈文云慨矣永嘆敬弔于君託仁風而永念考遺烈於舊文)雖
𬗟邈而追傷(王文度弔范增文云余以升平五年正月庚申自下邳北征乃想項籍之往轍惟楚)
(漢之滎陽瞻鴻門而增慨憶曩昔而興歎登亞父之故隴景忠諒之流芳感前烈而長思雖𬗟邈而追傷)
悼繐帳之冥漠(陸機弔魏武文云悼繐帳之冥漠怨西陵之茫茫登雀臺而羣悲佇美目其何)
(望既晞古以遺累信禮簡而薄葬彼裘紱扵何有貽塵謗扵後王)絶琅琅之金聲(李充)
(弔嵇中散文曰嗟乎先生逢時命之不丁冀後彫扵歲寒遭繁霜而夏零滅皎皎之玉質絶琅琅之金聲)
長游幽冥(王隠晉書安慮字仲元使蜀弔孔明曰適子之墓冥漠無聲廟堂猶在松柏冬青遐哉邈)
(矣長游幽冥)翼挂密網(李顒弔平升叔文云翼挂密網命絶霜刀)寶碎蘭焚
(卞敬宗弔二陸文云寳碎白刃蘭焚原火豈不惜哉)玉碎冰摧(阮籍弔□公文云沈漸茶酷仁)
(義同違如何不弔玉碎冰摧)增麋元弔比干(麋元弔比干文曰予感比干亢辭進諫不)
(顧其身而無益扵是復責而弔之)柳識弔夷齊(柳識弔夷齊文曰青苔古木蒼然秋水魂)
(兮來何依兮去何止掇澗谿之毛薦誠而已)柳宗元弔樂生(柳宗元弔樂生文曰許縱)
(自燕來曰燕之南有墓焉其志曰樂生之墓余聞而哀之其返也與之文使弔焉)盧藏用弔
紀信(盧藏用弔紀信文曰攝提貞歲兮奉揚仁風跋涉草莽兮詞弔紀公善彼勇兮殺身為忠九原不作)
(兮予將焉同)韓愈弔塞上翁(韓愈弔塞上翁文曰居南海四百里有南騂戍土人云是)
(塞上翁城辭曰魂魄何家不歸其鄕叟乎叟乎何心之傷)李華弔古戰場(李華弔古戰場)
(文曰浩浩乎平沙無垠河水縈帶羣山糾紛黯兮惨悴風悲日曛蓬斷草枯凛若霜晨鳥飛不下獸挺亡羣亭)
(長告余曰此古戰場也)敬弔忠甫(柳宗元弔萇弘文曰古固有一死兮賢者樂得其所大夫)
(死忠兮君子所與嗚呼哀哉兮敬弔忠甫)
御定淵鑑𩔖函卷二百
