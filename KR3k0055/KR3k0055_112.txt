欽定四庫全書
御定淵鑑𩔖函卷一百七
設官部四十七(監軍督折衝府都總管)(司隸校尉兵元帥都統總)
監軍一(軍師祭酒)(理曹掾屬附)
原杜氏通典曰周代齊景公使穰苴將兵捍燕晉之師
穰苴願得君之寵臣以監軍公使莊賈往賈不時至苴
斬之是其始也漢武帝置監軍使者光武以來歙監諸
將後漢末劉焉以監軍使者領益州牧(劉璋亦為監軍使者)魏晉
皆有之(魏時司馬文王征壽春石苞為監軍石晉鍾會伐蜀衞瓘為監軍又孟康持節監苞諸軍)
(事)初隗嚻軍中嘗置軍師(隗嚻聘平陵人方望以為軍師又袁紹請盧損為軍師)
至魏武帝又置師官四人(魏荀攸為東軍師梁義為左軍師吳朱然為右軍師蜀)
(以諸葛亮為軍師將軍)晉避景帝諱改為軍司凡諸軍使置之以
為常員所以節量諸宜亦監軍之職也而太尉軍司尤
重故山公&KR2227;事曰太尉軍司缺當𨕖上宰監宜得宿有
資重者也宋齊以來此官頗廢至梁大通四年元法僧
北討復以羊偘為大軍司後代多不置至隋末或以御
史監軍事唐亦然時有其職非常官也開元二十年後
並以中官為之謂之監軍使軍師祭酒(後漢建安三年曹公還許)
(初置此官)理曹掾屬(後漢建安十九年魏武令曰軍中典獄者或非其人而任以三軍死生吾)
(甚懼之遂置此𨕖明逹法理者為之)增續文獻通考曰遼樞密院都統
下有監軍行軍時又有監戰又有行軍都監其北面分
制諸路者諸部署司諸指揮使司諸統軍司皆有都監
南面指揮使亦有都監西北路招討司亦有監軍一員
聖宗統和十二年復置南京統軍都監十四年東邊諸
軍各置都監興宗重熙十二年置回跋部詳穩都監十
九年置倒塌嶺都監蓋皆古監軍職也金天會三年
以伐宋更都督府為元帥府自元帥副元帥而下置左
右監左右都監天德二年九月置統軍司於山西河南
陜西三路以元帥府都監監軍為使元無考明無
定員惟用兵則設或以御史或以按察司官領勅行事
監軍二
增銳卒遊軍褰帳撫帝(事文𩔖聚曰司馬文王征夀春使監軍石苞簡銳卒為遊)
(軍汴又曰後唐張承業為太原監軍常從征討王師旣退營大將周德威慮其奔衝堅請退舍帝怒垂帳正)
(寢諸將咸詣監軍請承業遽至牙門褰帳而入撫帝曰此非安寢時周德威老將洞識兵勢姑務萬全不可忽)
(帝蹶然而興曰予方思之其夕遂收軍)止可委宫事不得干軍要(又曰)
(蕭復為相常言艱難以來始用宦者監軍權望太重是曹止可委宫掖事兵要政機難使參領帝不聽又曰)
(李德裕為相先是韓全義敗於蔡杜叔良敗於深皆宦人監軍制其權將不得專進退詔書一日三四下宰相)
(不與又諸道銳兵驃士皆監軍取以自隨每督戰乘高建旂自表小不勝輙卷旗去大兵隨以北由是王師所)
(向多敗至討回鶻澤潞德裕奏請詔書付宰司乃下監軍不得干軍要自是號令分明將乃有功)
監軍三
增不與積錢(五代史曰後唐莊宗時或有中傷監軍張承業於莊宗者言專弄威柄廣納賂遺莊)
(宗歲時還晉陽宫省太后常置酒命繼岌為承業起舞旣罷承業出寶帶幣馬奉之莊宗指錢積謂承業曰和)
(哥無錢使七哥與此一積寶馬非殊惠也承業謝曰郎君歌舞承業自出已俸錢此錢是大王庫物不敢以公)
(物為私禮也)不敢踰法(又曰張承業為太原監軍武皇屬以後事曰吾兒孤弱羣庶縱横後)
(事公善籌之承業奉遺詔策略居多莊宗以兄事之時諸王之貴介弟在晉陽宫或不以其道承業悉不聽踰)
(法禁者必懲由是貴戚皆斂手)原公達軍國皆掌(荀氏家傳曰荀攸字公達魏太祖以)
(攸為軍師凡軍國𨕖舉及刑獄法制皆攸掌焉)彦先朝野皆服(晉中興書吳郡顧錄云榮)
(字彦先拜為軍師於是朝野皆服中興基焉時南土士多未盡才用榮又上書言陸士光季甘思等凡此諸人)
(皆南金也書奏皆納之)莊賈留飲不至(史記曰齊景公使莊賈往監穰苴兵穰苴先馳)
(賈素驕貴親戚左右送之留飲日中而不至穰苴召軍正問曰軍法期而後者云何對曰當斬於是斬莊賈以)
(徇三軍三軍皆振慄)殷浩稱疾不起(晉中興書曰陳郡殷浩字深源弱冠與京兆杜乂並)
(有美譽善言元理除侍中安西軍司稱疾不起)綏納新舊包合同異(王隱晉書曰衞)
(瓘字伯玉行鎮西將軍監司鄧艾鍾會諸軍事綏納新舊包合同異華陽即叙)勒兵圍賊矯
詔降之(謝承後漢書曰宋均為監軍與馬援征武陵蠻臨沅水而兵士多病均懼衆軍多疫勒兵圍賊)
(矯詔降之遣還本郡軍未至先自劾矯詔之罪帝甚善之)輕衣出營偽作表章(晉書)
(衞瓘傳曰鄧艾鍾會之伐蜀也瓘以廷尉卿持節監艾軍事行征西將軍司給兵千人及蜀旣平艾輙承制封)
(拜會陰懷異志因艾專擅乃密與瓘俱奏其狀詔使檻車徵之會遣瓘先收艾乃夜至成都檄艾所通諸將稱)
(詔收艾其餘一無所問艾父子俱被執諸將圖欲劫艾整仗趨瓘營瓘輕衣出迎之偽作表章將申明艾事諸)
(將信之而止)
折衝府一(果毅别將等附)
原杜氏通典曰隋初左右衞左右武衞左右武候各領
軍鄉坊團以統戎卒開皇中置驃騎將軍府每府置驃
騎車騎二將軍大業三年改驃騎府為鷹揚府改驃騎
將軍為鷹揚郎將改車騎將軍為鷹揚副郎將五年又
以鷹揚副郎將為鷹擊郎將九年别置折衝果毅及武
勇雄武等郎將官以統領驍果唐武德初猶有驃騎府
及驃騎車騎將軍之制武德七年乃改驃騎為統軍車
騎為别將貞觀十年復採隋折衝果毅郎將之名改統
軍為折衝都尉别將為果毅都尉(魏有折衝將軍後周有成議别將官其名)
(因此)其府多因其地各自為名無鷹揚之號凡五百七十
四府分置於諸州而名隸諸衞及東宫率府各領兵滿
一千二百人為上府(兩京城内雖不滿此數亦同上府)千人為中府(兩畿)
(及岐同華懷陜等五州所管府雖不滿此數亦同中府)八百人為下府每府置折
衝都尉一人(掌領校尉以下宿衞及衞士以上總判府事)左右果毅都尉各
一人(掌通判春秋傳曰戎昭果毅又曰殺敵為果致果謂之毅煬帝始置後改將為之)别將一
人(不判府事若無兵曹以上即知府事初别將旣改為果毅而府中有長史員聖歷三年廢長史置别將一)
(員後又兼置長史)長史一人(通判載初元年置)兵曹一人(判府事付事勾稽監印給)
(紙筆)校尉六人(以下小吏各有差若校尉以下惟人數置之)凡府在赤縣為赤
府在畿縣為畿府衞士以三百人為團團有校尉五十
人為隊隊有正十人為火火有備六䭾馬驢(初置八䭾後改為六)
米糧介胄戎器鍋幕貯之府庫以備武事每歲十一月
以衞士帳上於兵部以候徵發天下衞士向六十萬人
(初置以成丁而入六十出役其家不免徭役遂漸逃散年月漸久逃死者不補)天寶八年五月
停折衝府(以無兵可校停之)十一年八月改諸衞士為武士
增唐兵志曰自高祖初起開大將軍府發太原有兵三
萬人及諸起義以相屬與降羣盜得兵二十萬武德初
始置軍府(元年五月改隋鷹揚郎將為軍頭六月改軍頭為驃騎將軍副為車騎將軍九月始置軍)
(府)以驃騎車騎兩將軍府領之析關中為十二道曰萬
年道長安道富平道醴泉道同州道華州道寧州道岐
州道豳州道西麟州道涇州道宜州道皆置府(分關内諸府統)
(之以車騎將軍府隸驃騎府)三年更以萬年道為參旂軍長安道為
鼓旗軍富平道為元戈軍醴泉道為井鉞軍同州道為
羽林軍華州道為騎官軍寧州道為折威軍岐州道為
平道軍邠州道為招摇軍西麟州道為苑游軍涇州道
為天紀軍宜州道為天節軍軍置將副各一人以督耕
戰以車騎府統之六年以天下旣定廢十二軍改驃騎
曰統軍車騎曰别將(會要曰副軍)居歲餘十二軍復(以突厥為患八)
(年復置)軍置將軍一人軍有坊置主一人以檢察戶口勸
課農桑太宗貞觀十年更號統軍為折衝都尉别將為
果毅都尉諸府總曰折衝府凡天下十道置府六百三
十四皆有名號而關内二百六十有一皆以隸諸衞凡
府三等兵千二百人為上千人為中八百人為下府置
折衝都尉一人左右果毅都尉各一人長史兵曹别將
各一人校尉六人(永徽中廢長史置司馬一人總司兵司騎二局聖歷元年廢司馬置長史)
(兵曹)鄴侯家傳曰隋鷹揚府皇朝改為折衝府改郎將
為都尉又置果毅都尉二人為之副及别將一人全府
召發則折衝都尉已下偕行不盡則果毅行少則别將
行每發兵皆下符契於本州及府刺史與折衝勘契而
發之而給其食劵至幕所期處驗其藝非精士不教習
則罪其折衝甚則加罪州牧有功而回入塞便道策勲
加賞而罷之
折衝府二
增冊府元龜曰甘寧為西陵太守從大帝攻皖為升城
督寧為吏士先卒破獲朱光拜折衝將軍周浚為折
衝將軍揚州刺史封射陽侯隨王渾伐吳與渾共行吳
城壘綏撫新附以功進封成武侯馬文舉為果毅都
尉太宗征遼新城國内二城步騎四萬來援遼東江夏
王道宗率行軍總管張君仁騎四千逆擊之及與賊遇
衆寡勢懸士皆色動文舉自指其身言於道宗曰此壯
士也不逢勍寇安能識健兒哉道宗目而壯之文舉遂
策馬突進所當皆斃衆心始安薛仁貴自太宗遼東
之役以勇敢聞擢授遊擊將軍雲泉府果毅仍令北門
長上并賜生口十人高宗顯慶二年詔仁貴副程名振
於遼東經略破高麗以功封河東縣男蘇定方貞觀
初為匡道府折衝隨李靖襲突厥頡利於磧石為前鋒
悉降之軍還授左武候中郎將伊慎為果毅代宗大
歷八年江西節度使路嗣恭討嶺南哥舒晃之亂以慎
為先鋒直逼賊壘疾戰破之斬晃於泔溪嗣恭表慎功
授連州長史知團練副使德宗時為蘄州刺史充節度
都知兵馬使建中末車駕在梁州慎進兵迎擊李希烈
之甥劉戒虛擒之拜安州刺史兼御史大夫曲環自
玄宗天寶中為果毅别將安祿山反守鄧州拒賊功居
多超授左清道率
司隸校尉一
原杜氏通典曰司隸周官也掌五隸之法辨其物而掌
其號令(五隸謂罪隸四翟之隸也物謂衣服兵器之屬)帥其民而捕盜賊漢
武帝征和四年初置司隸校尉持節從中都官徒千二
百人(中都官京師諸官府)捕巫蠱督大姦猾(督謂察視之)後罷其兵察
三輔三河弘農(晉志曰漢武帝初置十三州刺史各一人又置司隸校尉察三輔三河弘農七)
(郡)元帝初元四年去節後諸葛豐為司隸又加節尋復
去之司隸去節自豐始也(諸葛豐為司隸無所廻避京師語曰間何闊逢諸葛言間)
(者何久闊不相見以逢諸葛故也侍中許章以外屬貴幸賓客犯法與章相連豐欲劾奏適逢章出豐駐車舉)
(節招章曰下欲收之章馳去豐奔車逐之章突入殿得免因此成帝遂收豐節)成帝元延四年
省綏和二年哀帝復置但為司隸除校尉字冠進賢冠
屬大司空比司直司隸掌察皇太子以下行馬内事皆
主之專道而行專席而坐初除皆謁兩府(兩府謂丞相御史也又)
(王駿為司隸校尉奏免丞相匡衡又蓋寬饒為司隸亦無所廻避)後漢復為司隸校
尉所部河南尹河内右扶風左馮翊京兆尹河東弘農
凡七郡治河南洛陽(北齊書曰後漢皇族不得典三河盖忌其親而惜形迹之地)無
所不糺惟不察三公(後漢江馮上言宜令司隸校尉督察三公陳元議以為不宜使有司)
(省察公輔乃止)廷議處九卿上朝賀處九卿下(鮑永為司隸子昱復為司隸初)
(拜使封胡降檄光武遣問昱曰有所怪否對曰臣聞故事通官文書不著姓又當司徒露布怪使司隸下書而)
(著姓也上曰吾欲令天下知忠臣之子後為司隸髀又中常侍王甫曹節等用事尚書令陽球嘗唾手拊曰)
(倘令陽球作司隸此輩敢爾及後拜為司隸球列車騎導從當入司隸府雒陽賊捕掾皆故墨綬公府掾孝廉)
(也&KR0829;見道側球怒曰雒陽郡邑掾當得熊虎敢搏噬者乃用鼷鼠當校尉車耶不足汚鞭杖且舉撲之於是威)
(風振烈)凡司隸屬官有從事史十二人其都官從事史最
為雄劇主察百官之犯法者(胡騰字子升辟荆州部南陽從事遇桓帝南廵至南)
(陽千騎萬乘呼召求索不可堪騰奏曰天子無外乘輿所在即為京師請荆州刺史比司隸臣比都官從事南)
(陽守比河南尹宛令比雒陽令許之於是大將軍士馬西曹掾召騰騰乃作都官從事叩頭召掾掾乃覺膝行)
(辭謝由是不敢輙有呼召)魏晉司隸與二漢同(劉聰僣號置左右司隸)司隸
於端門外坐在諸卿上絶席其入殿按本品秩在諸卿
下不絶席初以司隸官屬制置如周儀而俗稱之司州
(見太康記)及魏晉乃以京輔所部定名置司州以司隸校尉
統之及東晉渡江罷司隸校官變其職為揚州刺史
後魏北齊為司州牧後周有司隸下大夫掌五隸及
徒者捕盜賊囚執之事屬大司宼隋初有雍州牧後
煬帝置司隸臺有大夫一人掌諸巡察薛道衡為司隸
大夫别駕二人分察畿内一人按東都一人按京師後
又罷司隸臺(裴蘊為御史大夫欲重己權令虞世基奏罷司隸刺史以下官屬)而留司
隸從事之名不為常員臨時𨕖京官清明者權攝以行
唐無司隸而有京畿採訪使亦其職也增續文獻
通考曰遼無司隸校尉之名五京各置警廵院官曰警
廵使東京别置軍廵院官曰東京軍廵使中京别置廵
邏司官曰中京廵邏使所掌皆司隸校尉事也興宗重
熙十三年又置契丹警廵院金諸京置警廵院使一
員掌平理獄訟警察别部總判院事副一員掌警廵之
事元上都留守司屬有警廵院達嚕噶齊警廵使各
一員副使二員大都兵馬都指揮使司屬有左右警廵
院達嚕噶齊及使各一員副使判官各三員明巡警
改置中東西南北城兵馬指揮司初設兵馬指揮司都
指揮副都指揮知事尋改兵馬指揮司指揮使副指揮
知事城門設兵馬洪武十年改為指揮副指揮革知事
二十三年定為兵馬指揮司建文中改為五城兵馬司
指揮副指揮為兵馬副兵馬靖難後復故本司各指揮
一人副指揮五人指揮掌廵捕盜賊街道溝渠囚犯火
禁之事副指揮為之貳
司隸校尉二
原主徒隸察公卿(環濟要略曰司隸主徒隸以又曰司隸董領京師察案公卿下)
從緹騎乘驄馬(又曰司隸出從緹騎司列異記曰鮑宣子永孫昱俱為隸乘驄馬)
(京師歌之曰鮑氏驄三入司隸再入公馬雖瘦行步工)增察七郡掌六條(上見)
(通典註察隋書百官志曰司隸臺大夫正四品掌諸廵察其所六條一察品官以上政理二察官人貪殘三)
(察豪彊侵害下人等四察水旱不以實言及無災妄蠲者五察部内盜賊六察茂才異行隱而不貢者每年二)
(月乘軺廵郡縣十月入奏)原督二千石號三獨坐(漢舊儀曰司隸校尉武帝)
(初置後諸侯王貴戚不服乃以中都中官徒奴千二百人屬為一校尉部刺史督二千石也東觀漢記曰司)
(隸校尉與尚書令御史中丞朝會皆專席而坐故京師號曰三獨坐)時惟鷹鸇舊號
卧虎(上見下崔瑗司隸校尉箴目傅咸集曰司隸校尉舊號卧虎誠以舉綱而萬理提領而衆毛從者)
(也)奏收尹模重據阮籍(王隱晉書曰何曾字穎孝為司隸校尉撫軍都尉尹)
(模因校事作威姦利盈積曾劾奏之罪甚狼籍方又曰阮籍負才放誕居喪無禮何曾因言於帝曰公以孝)
(治天下而聽阮籍以重哀飲酒食肉於公座宜擯四裔無令汚染華夏帝曰此子羸病若此君不能為吾忍耶)
(曾重引據辭理甚切帝雖不從時人敬憚之)權貴改服彊族斂手(謝承後漢)
(書曰劉祐字伯巨為司隸校尉時權貴子弟罷州郡還京師者每至界首輙改易輿服隱匿財寶又曰孫華)
(字春光為司隸校尉下車減損隨車坐席不遷豪傑貴戚賓客絶其書疏案法捕治無所廻避京師晏然彊族)
(斂手)令長去官守令投印(又曰許永為司隸校尉中官子弟為令長官者並棄)
(官去威烈風行於是深見怨於幸臣也尚王隱晉書曰劉毅字仲雄為司隸校尉奏太尉何曾書劉寔父子)
(及羊琇張佗所犯狼籍司部守令事相連及望風投印綬者甚衆貴戚斂手衆以為毅能繼諸葛豐蓋寬饒)
摧辱宰相賤易上卿(漢書曰鮑宣字子都為司隸校尉時丞相孔光四時行園)
(陵官屬以令行馳道中宣出逢之使吏鉤丞相掾史沒入其車馬摧辱丞相事下御史中丞侍御史至司隸官)
(欲捕從事閉門不肯内宣坐距閉使者亡人臣禮大不敬不道下廷尉獄博士弟子濟南王咸舉幡太學下曰)
(欲救鮑司隸者會此下諸生會者千餘人朝日遮丞相孔光自言丞相車不得行又守闕上書上遂抵宣罪減)
(死一等不又曰翟方進字子威為丞相司直時涓勲初拜司隸肯謁丞相御史大夫後朝會相見禮節又倨)
(方進舉奏勲輕慢宰相賤易上卿不宜處位臣請下丞相免勲)增臺閣生風官舍
奉祭(晉書曰傅休奕轉司隸校尉天性峻急不能有所容每有劾奏或值日暮捧白簡整簮帶竦踊不寐)
(坐而待旦於是貴游懾伏臺閣生風固臧榮緒晉書曰傅咸以議郎長兼司隸校尉咸前後辭甚懇切上不)
(聽切勅使者逼就拜授咸悲咽以身無兄弟到官之日喪祭無主重自陳乞遂不見聽聽於官舍設靈坐朔望)
(奉祭咸卧病治職)成敗無憂明智有餘(十六國春秋曰王猛望燕師之衆謂)
(鄧羌曰今日之事非將軍莫可以偼也成敗之機在斯一舉將軍其勉之羌曰若以司隸見與者公無以為憂)
(者英雄記董卓謂王允曰欲得一快司隸校尉誰可作王允曰惟有盖勲元固京兆耳卓曰此明智有餘不)
(可假以雄職)諱忌不䘏聲名遂顯(漢書曰司隸校尉下邳趙興亦不䘏諱忌)
(每入官舍輒更繕脩館宇移穿改築故犯妖禁而家人爵祿益用豐熾官至潁川太守子峻太傅以才器顯孫)
(安代魯相三葉皆為司隸時稱其盛中列異傳曰故司隸校尉上黨鮑子都少上計掾於道遇一書生獨行)
(無伴卒得心痛子都下車為按摩奄忽而已不知姓名有素書一卷銀瓶二即賣一瓶以殯其餘及素書著履)
(上呪之曰若子靈有知當令子家知子在此今使命不獲久留遂辭而去至京師有驄馬隨之人莫能得近惟)
(子都近得子都歸行失道遇一關内侯家日暮往宿見主人呼奴通刺出見馬入白侯曰外客盜騎昔所失驄)
(馬侯曰鮑子都上黨高士必應有說侯曰此乃我馬昔年無故失之子都曰昔年上計遇一書生卒死道中具)
(述其事侯乃驚愕曰此吾兒也侯迎喪開槨視銀書如言侯乃舉家詣闕上薦子都聲名遂顯至子永孫昱並)
(為司隸)持節察百僚凌波從帝船(續漢書百官志曰司隸校尉一人比)
(千石孝武時持節常察舉百僚以下及京師近都犯法者魏志曰徐宣遷司隸校尉從至廣陵大軍乘舟風)
(浪暴起帝船廻到宣船在後凌波而前羣僚無至者帝壯之)原走馬奏趙王權威
挫折奔車收王甫權門惶怖(續漢書曰鮑永字君長為司隸校尉上叔父趙)
(王良送來歙喪還入夏城門右中郎將相逢道廹良怒召門候詰責使走馬前永奏良大不敬由是權威挫折)
(百僚肅然數舉奏非法朝廷善之永辟右扶風平陵鮑恢以為都官從事恢亦抗直不避強禦詔勅曰貴戚且)
(歛手以避二鮑其見重如此收王甫事詳三)虞詡言常侍論輸左校許
永言奄侍當下廷尉(北堂書鈔曰後漢虞詡字升卿為司隸校尉時中常侍張防特用權)
(勢每請託受取詡輙案之而屢寢不報詡不勝其忿乃自繫廷尉奏言曰今者張防復弄威柄國家之祸將重)
(至矣臣不忍與防同朝謹自繫以聞無令臣襲楊震之跡書奏防流涕訴帝詡坐論輸左校防必欲害之二日)
(之中傅考四獄獄吏勸詡自引詡曰寧伏歐刀以示遠近宦者孫程張賢等知詡以忠獲罪乃相率奏得免)
(謝承後漢書曰許永為司隸校尉言奄侍在内並貴幸用勢於外見怨於宰臣遂見誣譛當下廷尉永謂友人)
(曰永年七十庶幾以忠義致身未得殲姦人之首而先賊受害何能復入奏對刀筆吏乎遂仰藥而死)
司隸校尉三
原察舉百僚(後漢書百官志曰司隸校尉一人比二千石孝武帝初置持節掌察舉百官以下及)
(京師近郡犯法者)内正百僚(王隱晉書曰李胤領司隸校尉胤屢自表讓忝傅儲宫不宜兼)
(監司之官武帝以二職並須忠賢故每不許咸寧初皇太子出居東宫帝以司隸内正百僚外督邦畿事任峻)
(重而少傅有旦夕輔導之務胤素羸不宜久勞之乃轉拜侍中加特進)無所不統(漢舊儀曰)
(司隸校尉統皇太子三公以下旁州郡無所不統也)無不綜典(魏志曰鍾會字士季遷司隸校)
(尉雖在外司時政損益當世與奪無不綜典)督察姦邪(續漢書曰康宣字巨公遷司隸校尉)
(奉法遵典督察姦邪務舉宏綱正大體闊略細微其政嚴而不苛百官肅然京師清静)典司京
師(又曰牟融字子優拜司隸校尉典司京師執直持平多所舉正百僚莫不敬憚)捕治奄侍
(謝承後漢書曰許永為司隸校尉是時奄侍用勢永舉法治之)奏免送官(干寶晉總記曰傅咸)
(兼司隸校尉時朝廷寬弛豪右放恣郡縣從容宼賊充斥交私請託朝野溷濁咸於是數日之間三奏免送官)
(奏案蹇諤終無曲撓有司肅然)無所廻避(謝承後漢書曰許永字永先為司隸校尉是時奄寺)
(在内貴幸用勢永舉法無所廻避京師號曰許游光也)民無侵冤(益部耆舊傳曰趙祈字伯)
(鸞為司隸校尉枹鼓不鳴民無侵冤)宦侍屏氣(後漢書曰李膺拜司隸校尉時張讓弟朔為野)
(王令貪殘無道至乃殺孕婦聞膺厲威嚴懼罪逃還京師因匿兄讓第舍藏於合柱中膺知其狀率將吏卒破)
(柱取朔付洛陽獄受辭畢即殺之讓訴冤於帝詔膺入殿御親臨軒詰以不先請便加誅辟之意膺對曰昔仲)
(尼為魯司寇七日而誅少正卯今臣到官已積一旬私懼已稽留為諐不意獲速疾之罪誠自知釁責死不旋)
(踵特乞留五日克殄元惡退就鼎鑊如生之願也帝無復言顧謂讓曰此汝弟之罪司隸何諐乃遣出之自此)
(諸黃門常侍皆鞠躬屏氣休沐不敢復出宫省帝怪問其故並叩頭泣曰畏李校尉也)姦慝自
弭(楚國先賢𫝊曰黃尚字伯竒為司隸校尉姦慝自弭)權門雀目鼠步(東觀漢記曰陽)
(球字方正為司隸校尉詣闕謝恩表言常侍王甫罪過奔車收送詔獄自臨考之父子皆死於杖下乃磔甫屍)
(署曰賊臣王甫於是權門震怖莫不雀目鼠步京師肅然曹節見甫屍乃收淚入言球罪帝徙為衞尉球叩頭)
(曰願假臣一月必令豺狼鴟梟悉服其辜)京兆晚開早閉(謝承後漢書曰公孫曄為司隸)
(校尉時京兆晚開早閉)石鑒再為司隸(臧榮緒晉書曰石鑒以才幹習於從政敢斷無)
(疑乃再為司隸校尉)劉暾五為司隸(又曰劉暾字長叔五為司隸以允協物情故也)
閉閤不通私書(謝承後漢書曰華松為司隸校尉是時貴戚專勢松下車閉閤不通私書不與)
(豪右相見姦慝犯者輙奏豪羣斂手由是深見非恨)閉閤不通豪右(又曰任防字文始為)
(司隸校尉嘗食乾飯十日一炊閉閤不通豪右施設禁令貴戚斂手致相約勅不敢干越)司隸周
官銀章青綬(晉百官表注曰司隸校尉周官銀章青綬五時朝服佩水蒼玉)糾上檢
下貴戚憚之(應劭漢官儀曰司隸校尉初置惟王章蓋寬饒鮑宣糾上檢下嚴刑必斷貴戚憚之)
(京師政清)矜嚴公正百僚忌難(續漢書曰鮑永為司隸校尉永性矜嚴公正百僚忌)
(難每朝各加戒慎也)
司隸校尉四
原詩魏應璩詩曰司隸鷹揚吏爪牙旋耀空折翅挫毛
距宛頸還入籠世人指為戒誰復厲嚴冬
原箴漢崔瑗司隸校尉箴曰煌煌古制分劃五服翼翼
封畿四方之極牧監匡設是謂王國大漢通變崇弘簡
易吞舟之網以濟艱阨自時厥後或慢或遲繡衣四出
禍起宫闈江充作亂辱於戾園率隸掘蠱以詰其姦旣
定旣寧爰遂其官俾督京甸時惟鷹鸇必正必式國之
司直乃回乃邪實為讒慝毁於貞賢悔其何及昔唐虞
晏晏庶績以熙嬴氏惨惨怨毒用滋是故履上位者無
云我貴苟任激訐平陽元默以式百辟畫一之歌豈猶
遐逖使臣司隸敢告執役
元帥一
增事文類聚曰元帥舊無其名左傳晉作三軍謀元帥
雖有元帥之稱而非官名後周大象元年詔以上柱國
為行軍元帥隋以親王為之唐凡親王總戎曰元帥文
武官總統則曰總管高祖定京師置左右元帥太原道
行軍元帥西討元帥天寶末置天下兵馬元帥皆以親
王領之又以大臣爲副元帥大歷八年罷天下兵馬元
帥建中四年以李希烈反置諸軍行營兵馬都元帥會
昌中置靈夏六道元帥天復六年置諸道兵馬元帥尋
復改曰天下兵馬元帥五代長興間加爲天下兵馬大
元帥錢俶在漢朝爲東南面兵馬都元帥宋建隆元年
加爲天下兵馬大元帥續文獻通考曰遼北面有天
下兵馬大元帥府以太子親王總軍政官曰天下兵馬
大元帥曰副元帥有大元帥府以大臣總軍馬之政官
曰大元帥曰副元帥有都元帥府以大將總兵馬之政
官曰兵馬都元帥曰副元帥曰同知元帥府事金元
帥府天會三年伐宋更西南西北兩路都統府為元帥
府官曰元帥曰左副元帥曰右副元帥曰左監軍曰右
監軍曰左都監曰右都監其都元帥必以安班貝勒
爲之恒居守不出元初於北庭楚實勒達林蒙古軍征
東等四處立都元帥府置都元帥副元帥元帥府置達
嚕噶齊元帥同知副元帥又有吐蕃宣慰司元帥府宣
慰司掌軍民之務分道以總郡縣行省有政令則布於
下郡縣有請則爲達於省有邊郵軍旅之事則兼都元
帥府品秩員數各有等差(按世祖至元十三年平宋置五道宣慰使浙東西江東西)
(湖南也十八年置南宣慰司二十九年以汪惟和爲鞏昌二十四處都總帥亦元帥職也)明初設
元帥府有翼元帥都元帥副元帥等官後改五軍都督
府以統戎事遂革元帥之職
元帥二
增詩書元帥節度元勲(左傳曰晉作三軍謀元帥趙衰曰郤縠可臣亟聞其言矣)
(說禮樂而敦詩書詩書義之府也禮樂德之則也安事文𩔖聚曰唐詔郭子儀李光弼等九節度之師討慶)
(緒帝以子儀光弼俱是元勲難相統屬故不立元帥)臨軒授鉞上樓行禮(又曰)
(唐德宗幸山南以渾瑊充朔方邠寧振武等道兼永平軍奉天行營兵馬副元帥上臨軒授鉞用漢拜韓信故)
(事之又曰郭子儀自涇陽入朝帝御安福門待命子儀樓上行朝見之禮宴賜隆厚也)清河江
神兩浙尚父(又曰隋楊素爲行軍元帥伐陳率水軍東下素坐平乘大船容貌雄偉陳人望)
(之曰清河公即江神也牒又後唐詔曰朝廷每有將相恩命准往例列銜於勅後側書使字今兩浙節度使)
(錢鏐是元帥尚父與使相名殊不合列署敕尾今後每署將相勅牒宜落下官位仍永爲式)詔置
僚屬遣誓將帥(又曰梁貞明三年詔授錢鏐諸道兵馬元帥四年置元帥府僚屬又曰)
(錢弘佐授東南兵馬都元帥李孺贇求救弘佐召諸將集議言山水險惡不可興兵弘佐曰唇亡齒寒古之明)
(戒吾爲天下元帥豈不能卹鄰若有異議者斬乃遣將誓師果有成功)
元帥三
增征討元帥(事文𩔖聚曰唐榮士琬爲征討元帥高仙芝爲副琬風格秀整士庶咸服焉)
撫軍元帥(又曰唐建寧王倓有才略善騎射時元宗幸蜀肅宗即位靈武欲以廣平王爲元子以倓)
(爲兵馬元帥李泌曰艱難時人屬望元帥况太子從曰撫軍守曰監國今之元帥撫軍也廣平爲宜遂以廣平)
(爲元帥)玉冊金印(又曰同光中以錢鏐爲天下兵馬都元帥尚父尚書令封吳越國王賜玉)
(冊金印)手詔勅書(又曰唐代宗即位内官程元振忌郭子儀請罷副元帥子儀上表進肅宗)
(所賜詔勅因自陳訴曰陛下念及勤勞貽臣詔書一千餘首誠子孫萬代之寶自靈武河北河南等處賜手詔)
(勅書凡二十卷昧死上進詔答曰朕不德不明俾大臣憂疑朕之過也)有功遥統(又曰開元)
(時奚契丹犯塞肅宗爲忠王乃授河北道元帥信王褘爲副帥討之及諸將大破奚契丹肅宗以遥統之功加)
(司徒)竟不臨戎(又曰隋開皇時以漢王諒爲行軍元帥伐高麗諒至遼水師遇疾疫不利而還)
(突厥犯塞又以諒爲行軍元帥竟不臨戎)圖凌煙閣(又曰唐德宗初爲天下兵馬元帥時史朝)
(義據東都代宗遣德宗會諸軍破賊於洛陽朝義走河北分命諸將追之俄而賊將斬朝義首以獻河北平以)
(元帥功拜郭子儀等八人圖形凌煙閣)公祏授首(又曰唐輔公祏據江東反命河間王孝恭)
(爲行軍元帥擊之將發宴諸將取水忽化爲血在坐失色孝恭飲之曰此公祏授首之徵也後果擒公祏)
元帥四
增詩元朱德潤送達兼善元帥赴浙東詩曰伏波將士
出鄞東夜斬鯨鯢碧海中虎帳護寒雲蔽日龍旂催曉
浪翻風帆開鷁羽桅星白箭拂髦頭血點紅洗手便聽
歌凱捷大藩文帥作元功鄭元祐寄雲南蕭元帥詩
曰南望元戎玉帳寒炎炎桂海息狂瀾牽獅入貢金連
索騎象來朝罽織鞍丞相渡瀘先鬢白將軍標柱獨心
丹春波涸盡思霖雨箕畢星躔夜夜看張憲投贈周
元帥十韻詩曰玉帳臨江近金城鎮海遥鼓聲秋動地
劒氣夜衝霄露下星河白風高草木彫山寒旗獵獵沙
静馬蕭蕭左廣初傳駕西船已畏燒五離纔散鼠六博
又成梟豪傑乘時奮賢才早見招紫樞虛上座黃闥待
清朝會見擒奸操歸來醉小喬恩波門外柳長拂富春
潮耶律楚材贈富察元帥詩曰閑騎白馬思無窮來
訪西城綠髮翁元老規模妙天下錦城風景壓河中花
開杷欖芙蕖淡酒泛葡萄琥珀濃痛飲且圖容易醉欲
凴春夢到盧龍
增制唐賈至郭子儀兵馬副元帥制曰昔伊尹與湯合
傅說與高宗合尚父與周合故哲后良臣莫不至合非
賢不乂有開必先久大之業也公上略宏才惇信明誼
受我旄鉞輯寧區夏典器銘勲高視前古實邦家之傑
豈獨爲予社稷之衞可獨弼予節制咨謀安危斯屬懼
朕之不稱也往欽哉常衮李抱玉河西等道副元帥
制曰周以元老監方伯漢以丞相撫四彛則軍國之務
中外一體自華陽而西至於隴坂涉河之右兼控五原
總三將之師專萬里之寄詰禁經武宜有統制憂邊謀
思深仗輔臣具官李抱玉文以經邦德以鎮俗孝友忠
信人之模表禮樂刑政朝之訓式以道匡朕允升大猷
參聽斷之可否載清淨以寧一兼委戎旅屛於方夏知
謀變化潛合神明將校悅從親如父子事出韜鈐之外
功成戰伐之前勤勞王家以衞社禝有致君庇人之績
冠旂常彝鼎之銘顧以國之憑倚久任憂患兵車之半
悉以咨之當不憚煩以時鎮定陸贄授馬燧渾瑊副
元帥招討河中制曰具官馬燧操業端亮器宇閎逹秉
難奪之節負不羈之才恒持至誠深識大體感激而三
軍有勇彌綸而庶績允諧威聲所臨郡邑皆復殿於北
土隱若長城具官渾瑊淳粹積衷仁厚成性本寬大以
容衆著誠信以撫人事必沉詳臨危益辦節惟貞固在
險逾彰弘濟艱難茂昭勲閥出納朕命光膺具瞻並文
武全才安危注意副我憂矚時惟二臣比德叶謀往濟
多難又授李晟鳳翔隴右節度使兼涇原副元帥制
曰周之元老以分陜爲重漢之丞相以憂邊見稱故方
嶽克寧疆場不聳安人保大致理之端今所以重煩上
台作鎮西土具官李晟勵精剛之操體博厚之德識時
通變而大節不奪虛受廣納而獨斷自明奉法以律身
推功以及下衆無犯命人用樂推誓羣帥於危疑之際
駐孤軍於版蕩之中氣凌風雲誠動天地一鼓而兇徒
折北再駕而京邑廓清師皆如歸人不知戰載安社稷
功格皇天朕以汧隴近郊扶風右地川阜連亘抵於回
中限界諸彝藩屛王室所屬誠重付之元臣兼二將之
甲兵崇十連之統帥宣威耀德罷警息人俾予仰成時
乃丕烈
都督一
原杜氏通典曰後漢光武建武初征伐四方始權置督
軍御史事竟罷建安中魏武爲相始遣大將軍督之而
袁紹分沮授所統諸軍爲三都督(紹以沮授郭圖淳于瓊各典一軍)魏
武征孫權還又使夏侯惇督二十六軍魏文帝黃初三
年始置都督諸州軍事或領刺史又上軍大將軍曹眞
都督中外諸軍假黃鉞則總統内外諸軍矣明帝太和
四年司馬宣王征蜀加號大都督高貴鄉公正元二年
司馬文王都督中外諸軍尋加大都督及晉受禪則都
督諸軍爲上監諸軍次之督諸軍爲下使持節爲上持
節次之假節爲下使持節得殺二千石以下持節殺無
官位人若軍事得與使持節同假節惟軍事得殺犯軍
令者及伐吳之役以賈充爲使持節假黃鉞大都督總
統六師兼給羽葆鼓吹緹幢兵萬人騎二千置左右長
史司馬從事中即增參軍騎司馬各十人帳下司馬各
二十人大車官騎各三十人太康中都督知軍事刺史
理人各用人焉惠帝末乃并任非要州則單爲刺史(庾翼)
(都督征討諸軍事鎮襄陽綏懷招納立客館置典賓參軍)江左以來都督中外尤重
惟王導等權重者乃居之宋氏人臣則無居者惟江夏
王義恭得假黃鉞假黃鉞則專戮節制非人臣常器又
有都督諸州軍事者則爲常職舊曰監某州諸軍事文
帝即位改監爲都督後魏有都督中外諸軍事永安
以後近遠多事置京畿大都督總攝軍人立府置佐
後周改都督諸軍事爲總管則總管爲都督之任矣又
有大都督帥都督都督至隋三都督並以爲散官煬帝
改大都督爲校尉帥都督爲旅帥都督爲隊正(唐武德七年改)
(上大都督爲驍騎尉大都督爲飛騎尉帥都督爲雲騎尉都督爲武騎尉)按此則都督之名
微矣隋文帝以并益荆揚四州置大總管(并益揚三州以親王)
(臨統惟荆州以韋世康爲之時論以爲美)其餘總管府置於諸州列爲上中
下三等加使持節煬帝悉罷之唐諸州復有總管亦
加號使持節(刺史加號持節)武德元年諸州總管亦加號使持
節五年以洛荆并幽交五州爲大總管府七年改大總
管府爲大都督府總管府爲都督府(舊洛州已置都督府武德四年廢府)
(置大行臺)復有行軍大總管者蓋有征伐則置於所征之道
以督軍事自武德以來亦有元帥之號太宗爲秦王加
西討元帥中宗爲周王爲洮河道元帥睿宗爲相王爲
并州道行軍元帥代宗爲廣平王時充天下兵馬元帥
親總師旅克定禍亂以大臣宿將郭子儀李光弼等隨
其方面以爲副謂之副元帥以督諸道事及皇帝踐祚
以雍王爲之王升儲宫而元帥闕(安禄山反後天寶十五年哥舒翰爲諸道)
(兵馬元帥李峘李若幽李勉又爲兵馬都統蓋從其宜也)太極初以并益荆揚爲四
大都督府開元十七年加潞州爲五焉其餘都督爲上
中下等(上都督府五中都督府十三下都督府十六)前後制置改易不恒難
可備叙凡大都督府置大都督一人(掌所管都督諸州城隍兵馬甲仗食)
(糧鎮戍等)親王爲之多遥領其任亦多爲贈官長史居府以
總其事(各有長史司馬錄事功曹以下官屬但員數多少與諸州府有差其職事不異詳郡佐)江
左四中郎將近代行軍總管之任(凡將帥出行兵滿萬人以上則置長史司)
(馬倉兵等曹參軍若萬人以下員數逓減)增合璧事𩔖曰唐大府皆置都
督景雲二年置二十四人察刺史以下善惡揚益并荆
四州爲大都督汴兖魏冀蒲綿秦洪潤越十州爲中都
督皆正三品齊鄜涇襄安潭遂通果夔十州爲下都督
從三品當時以爲權重難制奏罷之惟四大都督府如
故自唐以後不置宋紹興初吕元直復相謀進取秦
會之欲奪其權乃共議令元直以左僕射都督江淮荆
浙諸軍事置司鎮江元直覺之遽歸而命孟富文以參
政權同都督已而落權字四年趙元鎮自知樞密院爲
川陜宣撫處置使元鎮以與吳玠共事爲嫌仍改都督
川陜荆襄諸軍事五年春元鎮與張德並相遂帶兼都
督諸路軍馬之銜秋紇石烈志寧入寇詔湯進之以左
僕射爲之進之逗遛不行乃命王瞻叔以參知政事爲
同都督瞻叔亦丐免於是遂命楊存中代爲都督非宰
相而爲都督自存中始督視軍馬者紹興三十一年冬
葉審言始以樞密院爲之朝議以審言非相臣故其名
下都督一等蓋不考趙豐公故事失之也隆興初張魏
公爲江淮都督乃命汪明遠以參知政事督視湖北荆
西軍馬方城失守汪謫台州遂并令魏公督之張魏公
之初爲都督也以行府爲名凡事干朝廷則關三省樞
密院孟庾富文時在政府大不平曰三省樞密院乃奉
行行府文書耶因稱疾求去隆興初再爲都督宰相主
和議所行多與督府異魏公乃言進退調發當從督府
取旨施行日令主兵官及帥守監司輒以軍期事務徑
申朝廷已劄下依本府指揮仍取軍令狀上曰豈有不
申朝廷之理乃詔江淮軍馬調發應援從督府取旨施
行其餘事並令申奏如舊開禧用兵除邱宗卿僉樞督
視軍馬閱月而免數月吳曦反乃復命李季張以參知
政事督視四川軍馬既而有裂土之議又罷行自是不
復除都督矣續文獻通考曰遼南面有遼陽大都督
府金海陵南伐時立左右領軍大都督將三十二總
管元初有山東河北蒙古軍大都督府至元二十一
年罷統軍司統元帥府立蒙古軍都萬戸府大德七年
改山東河北蒙古軍都萬戸府延祐五年罷天歷二年
改立爲大都督府定置大都督同知副都督僉都督事
經歷都事管勾照磨明置中左右前後五軍都督府
每府左右都督各一人都督同知二人都督僉事二人
恩功寄䘵無常員其屬經歴司經歴一人都事一人
吾學編曰明初置統軍大元帥府樞密院甲辰革樞密
總管萬戸定爲指揮千百戸總小旗又革都護統軍元
帥萬戸府辛丑立大都督府又設左右都督都督同知
都督僉事及斷事官洪武十三年分中左右前後五軍
都督府又設左右斷事官十五年置五軍十衞參軍府
二十三年置五軍斷事司曰稽仁稽義稽禮稽智稽信
建文中革斷事官及五司官靖難後復舊官而斷事五
司遂不復設永樂元年置行後軍都督府於北京已而
分五府稱行在某軍都督府罷行後軍都督府十八年
除行在在應天者加南京字洪熙元年復稱行在仍設
行後軍都督府宣德三年又革行後軍都督府正統六
年復除行在
都督二
增晉書曰羊祜字叔子都督荆州諸軍事祜出鎮南夏
開設庠序與吳人開布大信降者欲去皆聽之於是翕
然悅服稱爲羊公又曰杜預字元凱拜鎮南大將軍
都督荆州諸軍事江漢懷德化被萬里南土歌之曰後
世無叛由杜翁孰識智名與勇功又曰陶侃字士行
遷都督荆雍益梁州諸軍事勤於吏職閫外多事千緒
萬端㒺有遺漏遠近書疏莫不手答引接疎遠門無停
客又曰劉弘字和季爲荆州都督威行南服凡有興
廢手書守相丁寧款密人皆悅服爭赴之咸曰得劉公
一紙書賢於十部從事又曰郗鑒字道徽金鄉人時
天下饑荒鑒分贍宗族及鄉曲孤老賴而全濟者甚衆
遂共推鑒為主衆至數萬帝就加都督兖州諸軍事
又曰庾亮字元規都督江荆等州軍事在武昌諸佐吏
殷浩之徒乘秋夜共登南樓俄而亮至諸人將起避之
亮曰諸君少住老子於此處興復不淺又曰溫嶠字
太真都督東安北部諸軍事時王敦搆逆錢鳳等奄至
都下嶠燒朱雀桁以挫其鋒自率衆與賊夾水戰擊敗
之又曰符堅入宼次於項城衆號百萬詔以謝元為
前鋒都督諸軍事率兵距之列陣臨肥水元以精銳八
千渡肥水決戰堅中流矢衆奔潰投水死者不可勝計
肥水為之不流又曰晉永和中以桓溫為征討大都
督討姚襄師次伊水姚襄距戰温結陣而前親被甲督
弟冲及諸將奮擊大敗之通鑑曰唐武德中以張鎮
周為舒州都督鎮周舒州人到州召親故酣飲贈以金
帛與别曰今日張鎮周猶得與故人歡飲明日則舒州
都督治百姓耳自是親故犯法一無所縱境内肅然
又曰唐貞觀中李大亮為凉州都督帝遣使至凉州大
亮有佳鷹使者諷使獻之大亮密表曰陛下久絶畋游
而使者求鷹若陛下之意深乖昔旨如其自擅則使非
其人帝悅手詔襃美賜以荀悅漢紀翰苑新書曰宋
張浚都督諸路兵馬往江上視師至鎮江召韓世忠諭
上旨使前屯楚州至建康撫張俊至太平州撫劉光世
軍將士無不踴躍思奮
都督三
增脩廢堰飲貪泉(白孔六帖曰張守珪為瓜州都督州地沙瘠不可藝時渠堰為鹵毁)
(材木無所出一夕水暴至大木千章塞流而下因取之修復堰坊州人神之刻石紀事又曰馮立拜廣州都)
(督前後作牧者多以黷貨致蠻怨叛立至不營産業嘗至貪泉嘆曰此豈隐之所酌耶吾雖日汲此水庸易吾)
(性哉遂極飲而去)務清淨尚嚴肅(又曰漢陽王瓌為荆州都督政務清淨嶺外酋)
(豪數相攻伐瓌使諭威德皆如約不敢亂所又曰張嘉貞歷秦州都督為政尚嚴肅甚為人吏畏憚)
指授當任規模出人(玉海曰謝安都督揚豫等州諸軍事假節苻堅次淮肥加)
(安征討大都督指授將帥各當其任每太平御覽曰庾翼都督江荆益三州刺史制度規模出於人數年之)
(中軍國充實人情翕然稱其才明由是河南皆懷歸附)得江漢心開洱河地
(晉書曰晉帝將有滅吴之志以羊祜為都督荆州綏懷遠近甚得江漢之心玉海曰韋仁夀加檢校南寕州)
(都督將兵五百循西洱河開地數千里酋豪賓見授以牧宰威令簡嚴)吹笳觧圍陶
瓦免患(山堂肆考曰劉琨為并州都督在晉陽敵騎圍之數重琨乘月登樓清嘯敵聞之悽然長嘆中)
(夜奏邊笳敵欷歔有懷土之思向曉復吹便棄圍走患白孔六帖曰宋璟徙廣州都督廣人以茅結屋多火)
(璟教人陶瓦又築堵列邸肆越俗始知棟梁利)士女相慶兒童亦知(山堂肆考)
(曰陶侃都督荆湘等州軍事復鎮荆州士女相慶至翰苑新書曰張浚視師江上四方之士莫不傾心下兒)
(童亦知有張都督每使者至金其國必問浚仐何在)賜錦表政刻石頌德(白孔)
(六帖曰王方慶遷廣州都督南海舶市珠琲前都督冒取其貨方慶至秋毫無索議者謂其治廣第一詔賜瑞)
(錦雜綵以表善政息又曰王晙授桂州都督開屯田數千頃以轉漕百姓刻石頌德)道不拾
遺衆皆趨本(又曰郭元振遷凉州都督治凉五歲道不拾遺又曰竇軌為洛州都督周洛)
(間人不土著軌下令諸縣有游手者按之由是威信甚行衆皆趨本)示賊禍福諭國
威靈(又曰馮元常拜廣州都督安南酋領李嗣仙殺都護劉延祐詔元常討之元常航海馳檄先示禍福)
(賊黨多降乃斬其首惡而還党又曰膠東王道彦拜岷州府都督間遣人入項諭國威靈)先擇
最吏再破巨賊(又曰陽嶠等議建都督府先擇最吏遂以嶠為涇州都督又曰宗室孝)
(恭為揚州行臺大都督再破巨賊北自淮東抱江度嶺而南盡統之)吳主執鞭司馬
與鎧(玉海曰吳陸遜假黃鉞為大都督吳主親執鞭以送之太平御覽曰陳勰為陶侃廣州長史侃夢)
(有司馬以鎧與侃勰以為司馬國姓鎧者捍國之噐節下當進位果除都督交州)專治軍旅
賜勞璽書(翰苑新書曰宋呂頥浩與秦檜同秉政檜令其黨建言今二相宜分任内外之事遂)
(除頥浩都督江淮等路諸軍上諭之曰頥浩專治軍旅檜專理庶務如種蠡之分職乃詔頥浩總師北向置都)
(督府於鎮江以白孔六帖曰宗室晦為營州都督治狀聞璽書賜勞)營府舊城置
牙行在(玉海曰營州都督寄治於漁陽城開元時奚契丹款附上欲復營府於舊城詔宋慶禮與姜師)
(度更柳城築營州城拜慶禮營州都督開屯田八十餘所翰苑新書曰趙忠簡公鼎與張浚俱帶都督諸路)
(軍馬置牙行在浚出視師江上以行府為名而鼎居中總政事表裏相應)不受贈金竊
慕箴闕(白孔六帖曰李尚隐遷廣州都督及還人或裒金以贈不納曰吾自性分不可易非畏人知也)
(庶太平御覽曰張寔都督凉州下令曰比年饑旱殆由事有闕竊慕箴誦之言以補不速自今有面刺孤罪)
(者酬以束帛翰墨陳孤過者荅以筐篚謗言於市者報以羊米)假以黃鉞倚如長
城(玉海曰王導假節都督諸軍石勒侵阜陵成帝詔加導大司馬假黃鉞出討之帝親餞於郊後轉中外大)
(都督俊翰苑新書曰張浚為樞密使督師江淮上召督參陳卿問浚飲食言貌曰朕倚魏公如長城不當為)
(浮言摇奪)張儉建平糴方翼造人耕(白孔六帖曰張儉徙代州檢校都督)
(勸墾田力耕歲數稔私蓄富實儉建平糴法入之官由是儲斛流贏太平御覽曰王方翼為夏州都督屬牛)
(疫無以營農方翼造人耕之法施關鍵使人推之百姓利焉)視師督戎倚重
宗臣肇開督府萬里揚聲百蠻褫魄運籌決
帷幄之勝遂定廟謨假鉞督中外之軍仍專閫寄
東征若周公將是皇於四國北伐如吉甫本為憲於
萬邦養天下之大老當居論道之尊運堂上之竒
兵正頼折衝之重東晉獨王導首專其權南京在
義恭常假其節
都督四
增詩唐王維送趙都督赴代州詩曰天官動將星漢上
柳條青萬里鳴刁斗三軍出井陘忘身辭鳳闕報國取
龍庭豈學書生軰窗間老一經韓翃留别孟都督詩
曰平蕪霽色寒城下美酒百壺争勸把連呼寳劍銳頭
兒少駐金羈大頭馬一飲留歡分有餘寸心懷思復何
如他時相憶如相問青𤨏門前開素書明張時徹徐
氏東園訪馬都督詩曰錦衣驄馬霍嫖姚春日鳴弦獨
射鵰芳草池塘涵日月青山臺榭亂雲霄虬龍倒掛東
林樹烏鵲晴飛白石橋隂洞花深人不到江城何處夜
吹簫
總管一(副總管以下附)
增文獻通考曰魏黃初始置都督諸州軍事後周改都
督諸軍事為總管武帝時以王謙為益州總管總管之
名始此隋文帝以并益荆揚四州置大總管其餘總管
府置於諸州列為上中下三等加使持節煬帝改帥都
督為旅帥唐諸州復有總管亦加使持節武德初邊要
之地亦置宋朝馬步軍都總管以節度使充副總管以
觀察以下充有止一州者有數州為一路者有帶兩路
三路者或文臣知州則管勾軍馬事舊相重臣亦為都
總管咸平發三路都總管景德詔鎮定兩路併為一路
諸路並去行營之名止為駐泊總管慶歷三年詔近分
陜西緣邊為四路各置經略安撫招討等使自今路分
總管鈐轄以上許與都總管司同議軍事路分都監以
下並聽都總管等節制違者以軍法論七年析河北四
路各置都總管一員如無事止以安撫使總制諸路八
年諸州部署並改總管副總管建炎元年李綱言守備
當於沿河沿淮沿江置帥府要郡以控扼其帥府文臣
一員帶安撫使馬步軍都總管武臣一員充副總管改
路分為副總管遇朝廷起兵則副總管為帥副鈐轄都
監各以兵從出聽其節制正官願行者聽紹興二年詔
郡守臣罷帶兵職諸路副總管可依舊改充路分鈐轄
五年詔兩淅江南荆湖福建廣東可依三路置總管於
帥府七年淮東置總管十二年諸路並置州總管一員
宋初以朝官及諸司使以上充或一州或一路或兩
路三路亦有無都字者嘉祐詔内臣為鈐轄都監者逐
路止置一員祖宗時不常置成都大府帥臣第帶兵馬
鈐轄而兩武臣之為鈐轄者與鈞禮建炎三年詔要郡
守臣兼兵鈐轄以武臣為之副改諸路都監為副鈐轄
紹興三年守臣罷兼兵職副鈐轄改為路分都監而帥
府如故其後益瀘夔廣桂五州牧皆以都鈐轄為稱而
江西贛州以多盜其守臣亦帶江西兵馬鈐轄二十八
年鎮江府守楊揆請添鎮江州鈐轄從之淳熙間詔諸
路訓練路鈐並要年六十以下曾經從軍有才武人充
紹熙初詔雜流出身不得注路分州鈐都監專注才武
及曾任主兵官之人宋兵馬都監有路分掌本路禁
旅屯戍邊防訓練之政令以肅清所部建炎三年以要
郡守臣帶本路兵馬都監武臣一員充副都監紹興三
年罷守臣兼兵職而副都監如故州都監則以大小使
臣充掌夲城屯駐兵甲訓練差使之事兼在城廵檢資
淺為監押宋有沿邊溪洞都廵檢或蕃漢都廵檢或
數州數縣管界或一州一縣廵檢掌訓練甲兵廵邏州
邑擒捕盜賊事又有刀漁船戰棹廵檢江河淮海置捉
賊廵檢及廵馬遞舖廵河廵捉私茶鹽等中興後凡沿
江沿海皆置廵檢一員又置都廵檢以總之聽州縣守
令節制續文獻通考曰明在外府州縣於關津要害
處設廵檢一員從九品又曰遼都總管之職北面有
東路兵馬都總管府其官曰東路兵馬都總管曰同知
東路兵馬司南面五京各有都總管府官曰某京都總
管知某府事曰同知某府事有諸軍兵馬都總管府有
歸聖軍兵馬都總管府官曰某兵馬都總管曰某兵馬
副總管曰同知某兵馬事曰某兵馬判官又有南京兵
馬都總管府與五州都總管府山後五州都總管府興
宗重熙四年改南京總管府為元帥金天會六年伐
宋畢詔還西南西北二帥以鎮方面諸路各設兵馬都
總管府海陵天德二年八月詔改諸京兵馬都部署司
為本路總管府又以婆速路統軍司為總管府正隆六
年海陵南伐置三十二總管諸總管府節鎮兵馬司都
指揮使一員副指揮使二員指揮使一員軍使一員總
管而下諸府鎮有都軍司設都指揮使一員元立都
總管府與總管府各因其所司之事為名皆無典兵之
責設官秩高者三品或四品卑者五品六品明制兵
民錢糧俱統於布按都司及府州縣以上總管等官俱
不設
總管二
增遼東獻俘定襄制敵(事文𩔖聚曰李勣為遼東道行軍大總管率兵二萬執高)
(藏男建等詔勣獻俘昭陵曰又曰唐裴行儉為定襄道行軍大總管討突厥行儉以謀制敵可也因詐為糧)
(車伏壯士又伏兵踵其後敵果掠車壯士突出伏兵至殺獲幾盡)箭定天山俘滅
三國(又曰唐薛仁貴副鄭仁恭為鐵勒道行軍總管九姓衆十餘萬來挑戰仁貴發三矢殺三人敵氣懾)
(皆降軍中歌曰將軍三箭定天山將士長歌入漢關所又曰蘇烈為神丘道大總管討百濟俘其王義慈等)
(滅三國皆生執其王)戰俘名王戰獲乘馬(又曰李大亮為河東道大總管出北)
(道與敵遇蜀渾山大戰破之俘其名王與又曰襄邑王神符遷并州總管頡利可汗盜邊神符戰汾東斬級)
(五百獲馬二千及戰沙河獲頡利逹官得可汗所乘馬及鎧)霹靂域内蹀血邊
庭(又曰唐長孫晟為秦川道行軍總管出討突厥晟斬千餘級有逹官來降言突厥大畏長孫總管聞其弓)
(聲謂為霹靂見其走馬稱為閃電晉王笑曰將軍震怒威行域内又李靖為定襄道行軍大總管率勁騎三)
(千由馬邑趣惡陽嶺頡利可汗大驚太宗曰靖以騎三千蹀血邊庭遂取定襄古未有軰定澡吾渭水之恥矣)
詔召入朝先登報國(又曰泉男生授平壤道行軍大總管兼持節安撫大使舉)
(哥勿南蘇倉巖等城以降帝命舍人李虔繹就軍慰勞賜袍帶金釦七事明年詔召之入朝所過州縣𫝊舍作)
(歌吹右羽林將軍李同以飛騎迎寵其又曰唐張士貴貞觀中為龔州道行軍總管太宗以冒矢石先登勞)
(之曰嘗聞以忠報國者不顧身于公見之)銳士冞入全軍獨歸(又曰侯君集李)
(靖討吐谷渾以君集為磧石道行軍總管君集曰王帥已至賊不據險天贊我也若以精兵掩不備必有大利)
(靖然其計簡銳士約齎冞入大戰破之將又曰李靖為行軍總管以江淮兵萬人屯大谷時諸多敗獨靖全)
(軍歸俄權檢校安州大都督)燕逹戰功狄青材勇(又曰熙寧五年以燕逹權)
(發遣環慶路駐泊總管掌州之役逹有戰功故自鈐轄躐遷總管又曰狄青為涇原路兵馬副總管上嘉其)
(材勇欲一見之詔令入朝會寇逼平原乃令亟往涇原俾圖像以進上曰朕之關張也於是有狄萬人之稱)
上言耶律患請持夏國臂(又曰天聖七年劉平授忻州團練使屬上封事)
(言趙元昊連姻耶律必為邊患授邠寕環慶副總管遣中人就賜黃金噐又曰种子諤李憲措置熙河邊事)
(子諤鄜延路副總管秉常為母所囚子諤入對大言曰夏國無人秉常孺子臣請持夏國臂而來神宗壮之)
總管三
增擊下十城(事文𩔖聚曰李大亮擢金州總管府司馬王洪烈據襄陽詔大亮安撫樊鄧因圖之)
(進擊下十餘城)進拔八城(又曰蓋蘇文死男生為弟所逐使子詣闕降乃拜契苾何力為遼東)
(道行軍大總管安撫大使經略之副李勣同趨高麗勣已拔新城乘勝進拔八城引兵還與勣會何力率兵五)
(十萬先趨平壤擄其王以獻)璽書襃勞(又曰馬耆王叛郭孝恪請擊之即拜西川道行軍總)
(管率步騎出銀山道夜襲破之帝悦降璽書褒勞)金瓶賜勞(又曰秦叔寳事秦王府拜馬軍)
(總管戰美良川破尉遲恭有功帝賜以黃金瓶勞之曰卿不恤妻子而來歸我且又立功使朕肉可食當割以)
(啖爾况子女玉帛乎)札授方略(又曰淳化時以參政趙昌言為川陜兩路兵馬都總管太宗以)
(蜀寇尚有殘孽會昌言安撫招討仍賜御札數幅丁寕授以方略委任雄盛)御賜秘略(又曰)
(景祐四年以御製神武秘略賜㳂邊總管鈐轄每得代更相授之)當今名將(又唐太宗曰當)
(今名將惟李勣薛萬徹江夏王道宗而已貞觀二十二年以青丘道行軍總管伐高麗拔其城)任以
藩丘(又曰唐高祖詔黎州總管曹國公徐世勣本自黎陽擁徒歸順任以藩岳成效克彰)李衍
賜錦帛(册府元龜曰李衍為義州刺史從韋孝寬鎮玉壁城數與賊戰齊平以軍功進授大將軍賜雜)
(綵三百匹王謙作亂高祖以衍為行軍總管討平之進位上大將軍賜縑二千匹開皇元年又以行軍總管征)
(叛蠻平之進位柱國賜錦帛二千匹大舉伐陳又授以行軍總管)義臣賜御甲(又曰楊義)
(臣高祖仁夀初拜為朔州總管賜以御甲)王軌入淮口(又曰王軌高祖時為上大將軍陳將)
(吴明徹入寇呂梁徐州總管梁士彦與戰不利乃退保州城明徹遂堰清水以灌之列船艦於城下以圖攻取)
(詔以軌為行軍總管赴救軌潛於清水入淮口多豎大木以鐵鎻貫車輪横截水流以斷其船路方欲密決其)
(堰以斃之明徹知之乃破堰而退冀乘決水之勢以得入淮比至清口川流已闊水勢亦衰船艦並礙於車輪)
(不復得過軌因圍而蹙之明徹及將士三萬餘人并噐械輜重並被俘獲)仲文出漢口(又曰)
(于仲文開皇中為柱國將軍伐陳之役拜行軍總管以舟師自章山出漢口陳郢州刺史荀法尚等請降秦王)
(俊皆令仲文以兵納之)李金才破突厥(又曰李金才為楊素行軍總管破突厥於納遠)
(川進位大將軍)韓僧夀破突厥(又曰韓僧夀仕周為中旅下大夫高祖得政從韋孝寬平)
(尉遲迥每戰有功授大將軍至高祖開皇中檢校靈州總管事從楊素擊突厥破之)
總管四
增詩唐李乂奉和幸望春宮送朔方大總管張仁亶詩
曰邊郊草地腓河塞有兵機上宰調梅寄元戎細柳威
虎貔東道出鷹隼北庭飛玉匣謀中野金輿下太微投
醪銜餞酌緝衮事征衣勿謂公孫老行聞奏凱歸劉
憲奉和聖製幸望春宮送朔方大總管張仁亶詩曰命
將擇耆年圖功勝必全光輝萬乘餞威武二庭宣中衢
横鼓角曠野蔽旌旃推食天厨至投醪御酒𫝊凉風過
鳳苑殺氣下鷄田分閫恩何極臨岐動睿篇蘇頲奉
和聖製幸望春宮送朔方大總管張仁亶詩曰北風吹
早雁日夕渡河飛氣冷葭應折霜明草正腓老臣帷幄
算元宰廟堂機餞飲迴仙蹕臨戎觧御衣軍装乘曉發
師律候春歸方佇勲庸盛天辭降紫微鄭愔奉和幸
望春宮送朔方大總管張仁亶詩曰御蹕下都門軍麾
出塞垣長楊跨武騎細柳接戎軒睿曲風雲動邊威鼓
吹喧坐帷將閫外俱是報明恩元趙孟頫送吳思可
總管汀州詩曰七閩南去路﨑嶇五馬承恩出帝都地
氣喜聞今有雪民生寧似昔無襦山城酒美傾鸚鵡雨
館春深聽鷓鴣他日相思應悵恨離筵不忍賦驪駒
又贈托克托穆爾總管詩曰將軍鐵馬擁琱弓壯歲分符
鎮越中山水多情留賀監兒童拍手愛山公紫髯似戟
君猶壯白髮如絲我已翁說禮敦詩殊不忝看君真有
古人風
都統一(副都統統制附)
增文獻通考曰晉孝武帝太元十九年有河西大都統
唐天寶末置為天下兵馬元帥都統朔方河東北平盧
節度使都統之名始於此乾元元年戶部尚書李峘除
都統淮南江東西節度使宣慰觀察處置等使都統之
官始於此唐置或總五道或總三道上元末省大中後
討徐州以康成訓討黃巢以荆王鐸為都統黃巢之難
置諸道行營都統掌征伐兵罷則省雖總諸道兵馬不
賜旌節宋朝諸軍都統制者自渡江已前亦有之然未
為官稱盖是時陜西河東三路皆以武臣職高有智略
者為馬步軍副都總管遇出師征討則加以都統制軍
馬之名猶今節制軍馬之𩔖非有司分也建炎元年置
御營司遂擢王淵為都統制都統制名官自此始大槩
南渡置統制一則兵興稱謂不一諸路起兵有自稱統
制者州縣管押勤王兵者亦有稱統制者諸道都總管
及諸司便宜差統制者建炎初並罷惟中都主兵朝廷
差充統制者仍舊紹興初諸大將改為行營五護軍四
年吳玠升宣撫副使其弟為右護軍都統制十一年韓
世忠張浚岳飛除樞密使副使罷宣撫司其統領將副
並改充御前隸樞密院各帶御前字入銜其兵馬就令
所部統制官節制而都統皆以屯駐名冠軍額之上獨
川陜如故恩數略視三衙權任在帥臣之右官卑者稱
副都統制設屬有計議機宜幹辦公事準遣十九年漢
沔兩大將改為御前諸軍璘稱利州西路駐劄御前諸
軍都統制政稱利州東路駐劄御前諸軍都統制郭浩
時已死故金州無都統制但以知州兼節制嘉定初蜀
叛旣平安丙又奏分興州十軍為沔利三軍沔州除都
統制利州除副都統制矣唐興元中置副都統宋紹
興中亦有副統制隆興二年詔應諸軍副都統制並罷
乾道三年五月上謂宰執曰朕欲江上諸軍各置副都
統制一員令兼領軍事豈惟儲他日統制亦使主將有
所顧忌於是以郭則為鎮江副都統制張榮為建康副
都統制三省樞密院定制云已復置在外副都統制裨
贊主帥商議軍事覺察奸弊所有本司文字與都統連
銜調發軍馬并聽都統指揮月旦亦許上表平江許浦
水軍乾道間置副都統以領之統制統領官三衙及
御前軍將佐也祖宗時禁兵但以路分都監等領之渡
江後大軍又有統制同統制副統制統領同統領副統
領等其下乃有正將副將準備將之名續文獻通考
曰遼北面行樞密院下有都統所其官曰監軍曰行軍
諸部曰監戰曰行軍都統曰行軍副都統曰行軍都監
其分列有行軍都押司官曰都押曰副押有行軍都部
署司有左翼軍都統所有右翼軍都統所有中軍都統
所有御營都統所其遠探軍曰小校曰拽剌其候騎曰
偵候曰候人曰拽刺有東征都統所亦號東面行軍都
統所有號東路行軍都統所有東征統軍司有東征先
鋒使司蓋皆為高麗而設也有南征都統所亦號南面
行軍都統所有南征統軍司有南面行營總管府有南
面行營都部署司有河南道行軍都統所蓋皆為宋而
設也外此又有北道行軍都統所有東北面行軍都統
所有西北面行軍都統所有西南面行軍都統所其設
官皆同金收國元年置南路都統司以討張彀天輔
五年襲遼主始有内外諸軍都統之名時以奚未平又
置奚路都統司後改為六部路都統司以遥輦九營為
九明安隸焉與上京及泰州凡六處置每司統五六萬
人又以渤海軍為八明安凡明安之上置軍帥軍帥之
上置萬戶萬戶之上置都統天會元年以襲遼主所立
西南都統府為西北西南兩路都統府後伐宋更為元
帥府即此也十年改南京都統司為東南都統司治東
京以鎮多高麗後又置統軍司於大名府天德二年罷
大名統軍司而置統軍司於河南山西陜西三路以元
帥府都監監軍為使分統天下之兵又改烏爾古德哷勒
統軍司為招討司以布琳路統軍司為總管府正隆末
復陞陜西統軍司為都統府又設三道都統制府及左
右領軍大都督將三十二總管以伐宋大定五年復罷
降為綂軍司元光時招義兵以四萬戶為一副統兩副
統為一都統元以其事分於元帥大都督而都統之
名不立明不設
都統二
增出鎮河中(事文𩔖聚曰郭子儀上元初詔為諸道兵馬都統令率諸鎮之師抵范陽詔下為魚)
(朝恩所沮永泰元年以子儀都統河南節度使行營出鎮河中)蕩滌羣宼(又曰乾符中黃巢掠)
(江淮宰相王鐸曰臣忝宰相在朝不足分陛下憂願自率諸軍蕩滌羣寇乃拜守司徒平章事荆南節度使諸)
(道行營兵馬都統)和尚原戰(又曰張忠獻公浚烏珠欲窺蜀浚令陜西都統制吳玠於鳳翔)
(府之和尚原誘致其來烏珠引衆來犯玠與戰烏珠中箭而遁俘其將英格貝勒及首領三百甲其衆損者過)
(半)大人洲戰(又曰李顯宗時金主亮來犯公以池州都統移軍舒城除御營先鋒都統制堠)
(騎報兵渡淮公領趙康年等與戰於大人洲首挫其鋒乘勝掩擊敵軍溺死者千餘人)立功取
節鉞(又曰賊衆劉猊次於濠壽之間張俊拒之詔併以淮西軍屬俊沂中為張浚統制官浚遣沂中至泗)
(州與俊合且使謂之曰上待統制厚宜及時立大功取節鉞或有差跌浚不敢私)破賊復江
州(又曰和義楊郡王沂中傳李成叛江南招討使張浚議所以破賊王時為右軍統制官遂由上流徑絶生)
(米渡出賊不意遇其先鋒擊退之賊將馬進銳卒數萬來犯浚率步兵攻其前沂中乃將騎卒與神武後軍統)
(制陳思恭出山後夾擊乃大破之遂復江州)
都綂三
增詩唐韓愈次潼關上都統相公詩曰暫辭堂印執兵
權盡管諸軍破賊年冠蓋相望催入相待將功德格皇
天耿緯上裴行軍都統詩曰邊塵已滅天山外閉閣
陰陰日復曛櫪上驊驑嘶鼔角門前老將識風雲旌旗
四面高秋見絲竹千家靜夜聞莫道古來多計策功成
惟有李將軍
增制唐常衮授王縉侍中兼河南都統制曰具官王縉
有高妙之行有弘達之識學該古訓文正國風夢帝賚
予濟川用汝百揆時叙四維克張累陳造膝之言彌契
沃心之道濱海之右自河而南王旅攸同戎車殷會監
於方伯之國利用建侯之司大將息人予有禦侮鎮漢
沔淮徐之地統齊梁魯鄭之軍總制高牙紀綱羣帥弘
七伐四征之策成一匡九合之功式遏外虞底綏多難
將授銅符之律爰咨𤨏闥之謀往哉汝諧無替朕命
陸贄授劉洽檢校司空充諸道兵馬都統制曰論道經
邦允歸碩望建牙統衆必藉雄才中外具瞻安危注意
今以二柄委之元臣具官劉洽秉志端亮飭躬簡儉博
厚足以容衆和易足以長人純孝榮親盡忠事主分我
閫寄殿予大藩扼制淮彝保障楚甸控引漕輓委輸京
師予嘉乃懋勲亮乃貞節用錫丕命俾揚王休燮贊三
台紀綱羣帥式是大任爾惟欽哉白居易授范希朝
京西都統制曰具官范希朝忠貞勤儉以為質惠和智
勇以為用一代名將三朝信臣朕以西邊列鎮三四若
有總統則易成功思得良帥有威名者并護諸將歲一
廵邊乘秋順令揚其威武則南牧之馬引弓之人知我
有備不戰而去誰可任者無如希朝以爾功在疆場名
聞羌戎惟實與聲皆副是𨕖今拜爾為大將尊爾為司
徒節制進退一令諮稟倚望如右可不慎歟
總兵一(副總兵以下附)
增續文獻通考曰明初凡天下要害處所專設官統兵
鎮戍其總鎮一方者曰鎮守獨守一路者曰分守獨守
一城一堡者曰守備有與主將同處一城者曰協守又
有備倭提督提調廵視等名其官稱掛印專制者曰總
兵次曰副總兵曰參將曰遊擊將軍舊制俱於公侯伯
都督都指揮等官内推舉充任其鎮戍地方或遇事增
添改革俱本部奏請定奪治平𩔖纂曰明制凡有事
征伐則命總兵佩將印領之旣旋則上所佩將印於朝
明會典曰凡號令總兵官告都指揮都指揮告指揮
指揮告千戶千戶告百戶百戶告總旗總旗告小旗小
旗告軍士
總兵二
增詩明胡應麟寄戚總戎詩曰聞道嫖姚將提兵大漠
間旌旂行漢壁鼓吹出秦關白日雙鵰下黃雲萬騎閑
時同投筆吏仗劔過天山朱笈贈雷總戎詩曰關西
年少擁高牙長日轅門静塞笳旂獵風雲屯虎豹營連
星斗抱龍蛇黑山近徙王庭幕青海遥通漢使槎帶礪
夙盟原不負憑將雙劒問張華蘇平和韻與尚總戎
詩曰將軍韜略擅才雄赫赫聲名振海東沙浦晴煙秋
減竈天山明月夜張弓星摇佩劒龍光冷日射征袍獸
錦紅令肅轅門邊警息幾回談笑坐春風
御定淵鑑𩔖函卷一百七
