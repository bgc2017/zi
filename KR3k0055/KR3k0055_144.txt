欽定四庫全書
御定淵鑑𩔖函卷一百三十九
政術部十八(徵聘考試)(辟召)
徵聘一(不起附)
原五反三往(史曰伊尹隱居使人聘之五反然後肯徐庶謂先主曰諸葛孔明卧龍也可)
(就見不可屈致先主遂詣亮三往乃見)身勸禮慰(高帝詔有稱明德者長吏必身勸為)
(之駕謂身自往勸以車駕而遣之慰黃瓊聘辟不應有司劾不敬詔命郡縣以禮遣之乃至)翹車
賁帛(詩曰翹翹車乘招我以弓注聘士之車古者聘士以弓也易曰賁於丘園束帛戔戔)
夢得敷求(高宗夢傅說曰夢帝賚予良弼其代予言乃審厥象旁求諸野說築傅巖之野唯肖)
(哲敷求人)蒲輪蕙帳(漢以蒲輪徵枚生兮孔稚圭北山移文蕙帳空夜鶴怨)
過式廬詔為駕(魏文侯過段干木之廬式之為哀帝徵龔勝曰徵賢者宜駕之詔駕也)
(詳隐逸)詔時食載上道(上詳選舉武帝詔聘樊英字季齊順帝備禮徵詔責郡)
(縣郡縣載上道到猶稱疾強輿入殿猶不屈使就太醫致羊酒後天子為設壇席有司奉引賜几杖拜五官郎)
(將譚者初謂必不降志及引問又無竒謀深策帝失望)商山四皓陳氏三君
(漢四皓隱商山惠帝為太子為書卑詞安車迎以為客乃出陳寔父子世號三君每宰府辟命常同日至羔)
(鴈成羣丞掾交至當世榮之)賁然沽諸(皎皎白駒賁然來思求善賈而沽諸)
在谷及門(仕進之門)鶴書蒲帛詔書辟命仄
席之求軟輪之聘賢遺林藪帛賁丘園縻之
好爵寘彼周行德成而上禄在其中旁求俊
乂兼濟天下聘以尊賢仕而貴義聘丘園之
耿介辟郡國之賢良將弘濟濟之多必在戔戔
之賁用之則行舍之則藏有道則見無道則隱
玄豹隱霧雖欲退藏白駒在場亦宜維縶增叢桂
小草(王逸曰招隱士者淮南小山之所作也其詞曰桂樹叢生兮山之幽世說曰謝公始有東山)
(之志後嚴命屢臻始就桓公司馬於時人有餉桓公藥草中有遠志取以問謝此藥又名小草何一物而有二)
(稱謝未即荅郝隆在座應聲曰處則為遠志出則為小草謝有愧色)俟時達變(冊府元龜)
(曰唐文宗開成元年制其有藏器俟時隱身巖穴竒節獨行可激風俗者各以名聞又曰梁太祖開平四年)
(詔其有卓犖不羈沈潛自負通王伯之上略達文武之大經究古今刑政之源達禮樂質文之變朕則待以不)
(次委以非常)給廏馬衣章服(冊府元龜曰德宗即位初以孔述睿為諫議大夫加)
(金章朱綬令河南尹趙惠伯齎詔書玄纁束帛以禮聘述睿既至召對於别殿特賜第宅給以廏馬為皇太子)
(侍讀褐又曰貞元四年以陽城為右諫議大夫城以衣至帝遣中官持章服衣之而後召見)為憶
爾兄就問其母(冊府元龜曰唐太宗時杜如晦弟楚客隱居嵩山貞觀四年召拜給事中)
(太宗謂曰為憶爾兄意欲見爾宜識朕意繼爾兄忠義也又曰田遊巖者雍州三原人初補太學錄事後罷)
(歸遊於太白山其母與妻子並有方外志意與遊巖同遊山水三十餘年後入箕山就許繇廟東築室而居自)
(稱許繇東鄰高祖遣中書侍郎薛元超就問其母又親至其門遊巖山服出拜帝令左右扶之謂曰先生養道)
(山中比得佳否曰臣泉石膏肓煙霞痼疾既逢聖代幸得逍遥帝甚歡因勅遊巖就行宮授崇文館學士)
兒孫拜鵲處士聽雞(山堂肆考曰唐孔温裕冀州人因直諫貶郴州有鵲迎於庭兒)
(孫拜之飛去墜下方寸紙上有補闕二字未幾徵還果有此拜事文𩔖聚曰潁上常夷甫以行義薦朝廷官)
(之不起歐陽公晩年治第於潁思歸未得嘗有詩曰笑殺汝隂常處士十年騎馬聽朝雞公既致政而處士以)
(待制起朝請)學行深純經業優洽(通鑑曰安帝時陳忠薦周燮馮良學行深)
(純帝以玄纁羔幣聘之宗冊府元龜曰司馬才章博涉五經善緯候貞觀初太謂侍臣曰隋末學者凋喪儒)
(教凌遲豈有後進之士經業優洽而未用者乎因徵才章及王琰王恭俱拜為博士)適副朕心
誠如卿言(續文獻通考曰元英宗至治三年拜珠言趙居信吳澄皆有德老儒請徵用之帝喜)
(曰卿言適副朕心遂以居信為翰林學士承旨澄為學士又曰洪武七年上御武樓宋濂侍問曰天下雖定)
(朕猶垂意宿學之士卿知其人乎對曰會稽有郭傳者雖寄跡釋氏誠竒才也上曰傳之文可持至乎濂以其)
(文進上覽之曰誠如卿言即召見擢翰林應奉)迴紫洞之遊齎玄纁以聘
(冊府元龜曰明皇開元十四年敕曰前刑部員外郎嵩陽觀道士崔泌門承貴仕志慕玄宗頃辭簪紱之榮遂)
(托囂塵之外棲遲隱約獨往忘歸宜迴紫洞之遊俾在青宮之列可太子洗馬下詳給廏馬注)不
起原洗耳圖形(許由隱於箕山堯聞其賢聘為九州長由聞其聲乃洗耳於潁川之側)
(後漢桓帝徵姜肱不至遣工圖其形狀肱卧幽室以被韜面竟不出)飲毒藥哀明膏
(公孫述持毒藥徵李僕僕曰欲誘我以高位重餌遂飲藥而死龔勝被王莽徵不食而死有老父来弔甚哀)
(曰膏以明自煎龔生竟夭天年非我徒也遂出不知其姓名)愍勞官職穢累名
位(昭帝徵涿郡韓福至年老賜帛冊書曰朕愍勞以官職之事大夫其歸修孝弟以敦鄉里行道傳舍縣次)
(具酒食從者及長吏存問八月卒帝賜複衾祠以中牢七啓曰名穢我身位累我躬)稱名不
稱臣可見不可詘(後漢王覇字儒仲徵到尚書拜稱名不稱臣有司問其故覇曰天子)
(有所不臣備李彊為益州牧謂揚雄曰吾真得嚴君平矣雄曰君禮待之此人可見而不可詘及相見平不)
(敢請為從事)雖全獨行且亂大倫(儒有特立獨行欲子路曰不仕無義潔)
(其身而亂大倫)唐堯高許由之風漢帝重嚴陵之志(上詳洗耳)
(注許後漢嚴光字子陵光武欲授之官光曰昔帝堯大聖由洗耳於河濱今臣欲敦箕山之操陛下遵帝堯)
(之跡光武雅重之)迷邦非仁不仕無義(陽貨謂孔子曰懷其寳而迷其邦可)
(謂仁乎)樂而無悶寵則可驚有輕軒冕不事王
侯(不事王侯高尚其事)從吾所好與子偕隱雖勤五反之
命終傲三旌之禮宜欽高士之風難奪匹夫之
志與夫僶俛從公未若逍遥樂道偃仰以沐堯
曦棲遲而歌舜塗時有昏明理亂道包舒卷行
藏閉門却埽以慰餘年結宇幽巖時堪養性負
白駒之德亦旣逢時藴玄豹之心獨思避世抗高
尚之風則宜矯俗遇休明之日安可迷邦杖藜含
糗雅符三徑之歡飲水曲肱取逸一瓢之樂增畫
牛牧羊(事文類聚曰梁陶弘景屢聘不出唯畫兩牛一牛散放水草之間一牛著金籠頭有人執)
(鞭以杖驅之帝笑曰此人欲效曳尾之龜豈可致之希冊府元龜曰開元十三年以安車徵徂徠山逸人王)
(夷赴都希夷徐州滕人孤貧好道父母終為人牧羊以牧傭供葬畢隐於徂徠山車駕東巡敕州縣召以敦禮)
(及至都年已九十六矣帝使中官扶入宮中與語大悅以年老道高不可屈以職事乃下制可朝散大夫守國)
(子博士聽致仕還山)採藥好酒(山堂肆考曰龐德公者居峴山之南平生不入城府劉表)
(數延請不屈因釋耕於隴上妻子耘其前表指而問曰先生苦居畎畞而不肯官祿何以遺子孫乎公曰世人)
(皆遺之以危我獨遺之以安雖所遺不同未為無所遺也表歎息而去遂攜其妻子登鹿門山採藥不反冊)
(府元龜曰晉高祖天福四年徵鄭雲叟為右諫議大夫羅隱之賜號希夷先生隐之雲叟俱好酒能詩及長嘯)
(日攜酒就花木水石之間一酌一咏上聞其名故遣劉珣等齎鵠書徵召其後雲叟稱疾不起)逃名
求死(山堂肆考曰東漢扶風法眞博通内外圖典為關西大儒順帝欲致之四徵不出友人郭正稱)
(之曰真名可聞身難得見逃名而名我隨避名而名我追可謂百世之師矣續晉陽秋曰謝敷字慶緒會稽)
(人初入太平山十餘年以母老還若耶山中徵博士不就初月犯少微占者以隱士當之戴逵居剡先敷著名)
(人或憂之俄而敷死故會稽人士以嘲吳人曰吳中高士便是求死不得)三返十至(後漢)
(書曰光武備安車玄纁遣使聘嚴光三返而後至辟孔帖曰甄濟居靑巖山採訪使苖晉卿表之諸府五詔)
(十至堅卧不起)徵士聘君(文選曰德高徵而不就曰徵士韻府羣玉曰隱士不起者號)
(聘君)指翔鴻教舞鶴(世說曰後魏郭瑀字元瑜少有拔俗之操張天錫備禮徵之使)
(至元瑜指翔鴻示之曰此鳥安可籠哉非事文𩔖聚曰章聖幸汾陰回望林嶺間亭檻幽絶意民俗所居時)
(魏野方教鶴舞俄報有中使至抱琴踰牆而走後寇萊公鎮洛凡三邀不至)守熏修寡
嗜慾(上詳第三條唐中宗詔處冊府元龜曰明皇先天二年詔通事舍人禮徵士范陽盧伯瑗伯瑗善)
(書畫屬文不婚娶寡嗜慾隱於嵩高使至稱疾不就徵所賜束帛亦辭不受)會淳風好
大言(冊府元龜曰開元六年徵嵩山逸人盧鴻至詔曰嵩山隱士盧鴻應辟而至訪之政道有會淳風特)
(宜與五品官授諫議大夫丙辰鴻以疾辭位院又曰建中三年以潞州處士田佐時為右拾遺集賢直學士)
(佐時偉容儀涉獵經史好大言黜陟使裴伯言薦之故拜官竟不起)踰牆而避鑿坯
以遁(事文𩔖聚曰段干木守道不仕魏文侯就造其門干木踰牆而避之侯過其廬則式潛確𩔖書曰)
(魯君聞顏闔賢往聘之闔鑿坯以遁坯屋後之牆也)不如一老何假百城(潛確)
(𩔖書曰漢應曜隱於淮陽山中與四皓俱徵獨不至時人語曰商山四皓不如淮陽一老魏書曰李謐字永)
(和鄉黨有神童之號屢辭徵辟耽學守道每曰丈夫擁書萬卷何假南面百城)白雲留住
明月無痕(潛確類書曰陳摶號希夷先生居華山宋太祖召之謝表曰九重仙詔休教丹鳳銜來一)
(片野心已被白雲留住從山堂肆考曰宋管師復龍泉人與弟師常俱有盛名胡瑗遊師復自號卧雲先生)
(仁宗召至問曰卿所得何如對曰滿塢白雲耕不盡一潭明月釣無痕臣所得也竟不受爵命)送見
宰輔致書丞相(聞見錄曰華山隱士陳摶字圖南藝祖登極召不至太宗召以羽服見於)
(延英殿顧問甚久送中書見宰輔本續文獻通考曰元順帝至正三年徵處士杜本不至在武宗時嘗召至)
(京師即歸隱武夷山下文宗聞其名徵之不起至是托克托薦之使者趣至杭州固辭且致書丞相曰以萬事合)
(為一理以萬民合為一心以千載合為一日以四海合為一家)孤雲自飛白璧可
汚(潛確𩔖書曰南康傅巖下老人者不知何許人漢武帝南巡過潯陽詔舉逸民左右強以應詔老人曰堯)
(仁如天孤雲自飛一水一石臣之樂也勉南康志曰晉翟法賜節槩尤佳武帝以散騎郎召客之就聘乃正)
(色曰吾家不仕四世矣使白璧點汚可乎)夷齊不厭薇蕨黃綺無悶山
林(南史曰阮孝緒天監十二年與吳郡范元珪俱徵不至袁峻謂曰往古天地閉賢人隱今世路已清而子)
(猶遁可乎荅曰昔周德雖興夷齊不厭薇蕨漢道方盛黃綺無悶山林為仁由己何關人世)所謂
不召之臣幸逢有道之朝(續文獻通考曰元世祖至元二十八年徵劉因為集)
(賢學士辭不至因字夢吉容城人前徵為右贊善大夫尋辭歸至此復徵以疾固辭帝聞之曰古所謂不召之)
(臣其斯人之謂歟子又曰明太祖洪武四年召永豐劉于至便殿諭曰君為學當見用於世朕將官之于曰)
(幸逢有道之朝凡有血氣咸思效用但臣年齒已衰恐負天恩辭還山)
徵聘二
增幡然改(孟子云伊尹耕於有莘之野湯三使往聘之幡然改曰與我處畎畞之中由是以樂堯舜)
(之道我豈若使是君為堯舜之君哉吾豈若使是民為堯舜之民哉就湯而說之以伐夏救民)原天
下歸心(武王舉逸民天下之人歸心焉)席珍待聘(禮記儒有席上之珍以待聘注席猶)
(鋪陳也陳上古之道)治國之道(白虎通曰天子聘求士者貪議治國之道)三旌之
禮(聘士之禮)乘私車(哀帝謂龔勝曰大夫乘私車來耶勝曰唯唯)增往來屑
屑(合璧事𩔖云王良病歸就徵過友人不肯見曰不有忠言竒謀取大位何其往來屑屑不憚煩也)
原執法檢下(郇恁世祖召不至東平王蒼為驃騎將軍辟而應焉後朝會顯宗戲之對曰先帝秉)
(德以惠下故臣可得不來驃騎執法以檢下故臣不敢不至月餘罷歸)乘柴車(韓康字伯休桓)
(帝徵不得已辭安車自乘柴車先使者行亭長以韓徵君當過發人牛治道適見康以為田叟也奪其牛康釋)
(駕與之使者至曰奪牛翁即徵君也)以法繩下(李憙字季和少有高行累辟三府不就景帝命)
(為從事中郎引見曰先君辟召不應今至何也對曰先公以禮見待憙得以禮進退明公以法繩下故憙懼法)
(而來)增不得已(彙苑詳注云江夢孫先主聞其德業以幣帛聘之數四不得已乃起)鳴
騶(孔稚圭北山移文云鳴騶入谷鶴書赴隴)開學館以待士(冊府元龜曰唐太宗初為)
(秦王徵求草莽置驛招聘皆自遠而至因開學館以待四方之士)給安車(續文獻通考云元成)
(宗大德八年徵蕭㪺赴闕命有司給以安車)遣使徵四人(又云明太祖洪武庚子遣使徵)
(宋濂劉基章溢葉琛至金陵帝問陶安曰四人者何如安曰皆臣所不及也)不起增徵君
(後漢書黃憲傳憲初舉孝廉又辟公府竟無所就天下號曰徵君)原不降其志(不辱其身)
(者伯夷叔齊歟)鳥獸同羣(孔子曰鳥獸不可與同羣)神龜曳尾(楚王使使聘莊)
(周周謂使者曰吾寧曳尾於塗中)增侯山(潛確𩔖書云漢王元隱侯山景帝再徵不屈就其山)
(封侯因名侯山宋之問詩王元拜隱侯是也)原守箕山之志(王莽徵薛方方辭曰堯舜)
(在上下有巢許陛下興唐虞之風臣亦欲守箕山之志莽喜其言不強也)增被髮稱疾(高士)
(傳云牛牢字君直世祖為布衣時講說讖言云劉秀當爲天子世祖曰安知非我萬一果然各言爾志牢獨默)
(然世祖問之牢曰大夫立義不與帝友衆大笑及世祖即位徵牢稱疾不至詔刺史郡守奉詔就家存問牢恆)
(被髮稱疾不荅詔命)側席幽人(後漢逸民傳光武側席幽人求之若不及旌帛蒲車之所徵賁)
(相望於巖中薛方逢萌聘而不肯至嚴光周黨王覇至而不能屈所謂舉逸民而天下歸心肅宗亦禮鄭均召)
(高鳳以成其節)原願守所志(後漢周黨字伯況好清節被徵不得已乃著短布單衣榖皮綃)
(頭及引見伏而不謁自陳願守所志帝許之)爲賈自穢(王烈太守欲以為長史烈為商賈自)
(穢得免)爭田自汚(高鳳自言巫家以辭辟命復恐不免乃與寡嫂爭田以自汚)抑
苟進之風(公車徵楊秉韋著並稱疾不至有司劾大不敬正罪周景邊韶等議秉以退讓為節誠違)
(仄席之望然逶迤退跡是抑苟進之風明王之世必有不召之臣也)增再舉有道(後漢書云)
(申屠蟠字子龍再舉有道不就)觀乾象察人事(又云郭泰字林宗太原介休人司徒黃瓊)
(辟之客有勸仕進者對曰吾夜觀乾象晝察人事天之所廢不可支也遂不應)生行死歸(又云)
(魏桓字仲英桓帝時數被徵其鄉人勸之行桓曰夫干祿求進所以行志也今後宮千數豈可損乎廏馬萬匹)
(其可減乎左右悉權豪其可去乎皆對曰不可桓乃慨然歎曰使桓生行死歸於諸子何有哉遂隱身不出)
梁管之流(晉書云朱沖字巨容每聞徵書至即逃入深山時人以為梁管之流)宜使
身名並存(山堂肆考云戴逵字安道孝武徵之不就郡縣敦逼不已逃匿於吳謝玄上䟽曰逵自求)
(其志今王命未回將罹風霜之患陛下旣已愛而器之宜使其身名並存)賜公主邑司以
居(又云高宗顯慶四年徵孫思邈為諫議大夫固辭不受上元元年辭疾請歸特賜良馬及鄱陽公主邑司)
(以居焉)李源上陳情表(冊府元龜曰穆宗長慶四年七月以前河南府參軍李源為諫)
(議大夫源澄之子代宗授河南參軍源遂絶酒肉不婚娶不役僮僕至是月帝命中使齎手詔一封絹二百疋)
(赴東都賜之九月源上陳情表且讓所賜絹以衰耄竟不赴召)以高士召(事文𩔖聚云陸龜蒙)
(以高士召不至素善李蔚及當國召拜拾遺詔下而卒)野人未嘗至府廷(又云錢文)
(僖自樞密留守西都一日屏騎從步至午橋訪郭君隱者郭不知為錢相也至晩騎從來郭君亦不為動送及)
(門曰野人未嘗至府廷無從上謁錢相悵然謂諸公曰斯人視富貴為如何可愧也郭君名延卿年踰八十少)
(從張文定呂文穆公遊二公相繼入相薦於朝命以職官不出)召見不屈(聞見錄云康節與富)
(文忠早相知文忠初入相詔天下舉遺逸公意河南府必以康節應詔時文潞公尹洛以兩府禮召見康節不)
(屈遂以福建黃景應詔文忠不樂奏天下尚有遺才乞再令舉詔從之王拱辰尹洛乃以康節應詔康節終不)
(起)讓老夫一著(潛確𩔖書云蘇養直隱京口紹興間與徐師明同召養直不起師明造朝)
(時便道過養直留飲甚歡二公平日對奕徐高於蘇是日養直拈一子笑視師明曰今日還須讓老夫下此一)
(著師明有慙色)老疾固辭(續文獻通考云洪武十五年徵耆儒鮑恂等至京師上見之賜坐顧)
(問命為文華殿大學士恂等以老疾固辭)朝士皆驚(續文獻通考云吳康齋與弼英宗時徵上)
(謂李賢曰與弼當授以何職賢對曰今東宮講學宜授宮僚次日召吏部命為左諭德朝士皆驚與弼疏辭謝)
(恩而去)
徵聘三
增詔唐中宗神龍初詔曰敦夷齊之行可以激貪賞顏
閔之道用能勸俗新除太子中書舍人王友貞德義淵
藪人倫茂異學愛始於事親忠信表於行已富在文史
廉於財貨久歴官位累聞課績及抗志塵外棲情物表
深歸解脫之門誓守熏修之誡頃加徵命作護儲闈固
在辭榮陳情懇至朕方榮奬廉退懲靜澆浮雖思廊廟
之賢豈違山林之願宜加優禮仍遂雅懷
增表五代鄭遨稱疾辭諫議大夫表曰臣聞君子有應
敵之方因時俯仰介士有不移之操與性逍遥康堯佐
舜者洽道於君臣洗渭巢箕者寄形於天壤唯聖人之
效業左庶物以由庚微臣學圃無成文場不調喪家室
而有鰥在下悲身世而無處求生因投迹真玄委心虛
靜長揖當塗之客羣居在野之人幽蘭以佩於重襟灌
木用成於虚室或臨窗嘯傲或植杖耕耘樂在其中老
而將至西山采藥已有詠歌北闕彈冠曾無夢想安期
綸綍下及煙蘿夫功大者其任尊職充者其責重方今
内服百工外拜五長百爾黎獻一存至公載惟淸朝奚
急下士誠由陛下天網地絡容無所遺夏雨春風恩無
不及靑陽振其沈穎旭旦起乎幽棲將令匹微罔不率
俾固宜勇别環堵言隨輯車拜丹地之明廷奉皂囊之
淸識東山心踊其如病何賤分隱淪減思聞見九徵而
往雖有語於莊周三召不行獨無求於殷浩仰祈皇鑒
俯宥愚衷
辟召一
增文獻通考曰漢武帝詔凡王侯吏職秩二千石者不
得擅補其州郡佐吏自别駕長史以下皆刺史太守自
辟歴代因而不革山堂考索曰漢選部有尚書自縣
令以上始赴尚書調選其餘郡縣之屬吏至於公府之
掾曹各自辟於其長其諸侯王國自内史以下亦皆得
以自除是以朝廷無銓𨕖之勞官府有薦賢之實賢否
勤惰各察於其屬之長而黜陟之故幹佐曹吏拔於州
縣者然後為五府所辟五府舉掾曹然後為朝廷所用
推而至於公卿之尊初未始有限也故何武以大司空
辟鮑宣為佐曹掾史高領尚書事而辟匡衡為議曹吏
此曹掾之辟於公府者也周景以刺史而辟陳蕃為别
駕王渙以考城令而辟仇覽為主簿此屬之辟於郡縣
者也是以士之修潔於家而聞譽達於朝廷往往辟書
交至其門而無遺才此漢之𨕖吏所以一付之公議而
猶未至纖悉於法也文獻通考曰東漢時選舉辟召
皆可以入仕以鄉舉里𨕖循序而進者𨕖舉也以高才
重名躐等而升者辟召也故時人尤以辟召為榮云
又曰隋時六部以下官吏咸吏部所掌海内一命以上
之官州郡無復辟署又曰按唐仕多由科目然辟署
亦時有之其法不一有旣為王官而被辟者若張建封
之辟許孟容李德裕之辟鄭畋白敏中之辟王鐸是也
有登第未釋褐而辟者若董晉之辟韓退之是也有強
起隱逸之士者若烏重胤之於石洪温造張摶之於陸
龜蒙是也又曰宋時雖有辟法然白衣不可辟有出
身而未歴任者不可辟其可辟者復拘以資格限以舉
主蓋去古法愈遠矣續文獻通考曰元初諸王分地
與所授湯沐邑得自舉其人以名聞朝廷而後授其職
又曰明内外大小官員悉聽吏部銓除並無辟舉之
例
辟召二
原捐溝焚山(後漢李充立精舍講授太守魯平請署功曹不就平怒乃援充捐溝中謫署縣)
(都亭長不得已起親職役後詔徵為博士時平亦為博士每與集會常歎服焉太祖辟阮瑀瑀不就逃入山)
(中太祖使焚山得瑀即集賓使就技人列瑀鼔琴作歌太祖大悅)制服設杖(司徒袁逢)
(舉荀爽有道不應卒制服三年當世化以為俗受鄭康成大將軍何進辟不得已詣進進為設几杖不服以)
(幅巾而見一宿而去)會葬誄哭(黃瓊辟申屠蟠不就及卒會葬王修為袁譚所辟不就)
(及卒誄哭之)懼法而來失人遂去(魏李憙詳徵聘閔後漢司徒侯霸辟仲)
(叔至不及政事仲叔曰始蒙嘉命且喜且懼今見明公喜懼皆去以為不足問不當辟辟而不問失人遂去)
名儒宿德處士少年(劉矩再為太尉所辟召皆名儒宿德不與州郡交通崔)
(駰字亭伯竇憲辟為掾憲府貴重掾屬皆故刺史二千石崔駰以處士年少擢在其間)增琴書
山水(天中記曰鄭敬字次卿汝南人都尉逼為功曹辭病去於蟻陂之陽蓬廬蓽門琴書自娛世祖)
(公車徵不行主南史曰劉訏字彥度隱居求志本州刺史張稷辟為簿不就主者敦召訏乃挂檄於樹而逃)
(與族兄歊並遨遊林澤以山水書籍相娛)下士用人(冊府元龜曰裴胄貶桐廬尉江西觀)
(察使李栖筠有重望虛心下士幕府盛𨕖才彥觀察判官許鳴謙有學識一見胄心重之薦於栖筠奏授大理)
(評事人又曰馬彝扶風人嗣曹王臯為襄陽節度善用彝未知名臯始辟之卒以正直強幹稱)隱
蘇門遊剡溪(冊府元龜曰馬炫以儒學著名隱蘇門山李光弼鎮太原辟為掌書記又曰)
(齊抗少遊會稽剡溪中好讀書長於箋奏壽州刺史張鎰辟為判官閑吏事而敏於機鎰甚重之)江
統知人桓温喜客(合璧事𩔖曰晉江統字應元東海王越為兖州牧以統為别駕委以)
(州事統舉郗覽為賢良阮修為直言程牧為方正時以為知人又曰謝安年四十餘桓温請為司馬既到温)
(喜甚言平生歡笑竟日安出温問左右頗嘗見我有如此客否)必欲得人豈以爲
已(資治通鑑曰陳寔出於單微鍾皓為郡功曹辟司徒府臨辭太守問誰可代卿者皓曰明府必欲得人西)
(府亭長陳寔可遂以為功曹范言行錄曰范文正公辟歐陽脩於幕下脩曰吾嘗救公豈以為己利竟不往)
署爲記室徵為學士(冊府元龜曰房喬齊人唐太宗狗渭北一見便如舊識署)
(為記室參軍識又曰李守素有實學高才為山東名族容儀魁偉性通辨工談論文洞名理唐太宗平王世)
(充懲為學士署天策府倉曹)護之紗籠目為玉尺(記纂淵海曰張建封奏李)
(藩為判官有新羅僧能相人李判官至僧降階迎曰判官是紗籠中人宰相冥司以紗籠護之冊府元龜曰)
(趙光逢幼嗜墳典動守規簡議者目為玉界尺昭宗朝登進士第踰月辟度支巡官)太祖大會
莊宗公宴(冊府元龜曰李珽字公度太祖為元帥署為天下掌記一日大會將佐指珽曰此真)
(書記也本又曰周馮道瀛州人唐天祐中監軍使張承業辟為院巡官尋為伯府從事莊宗歸寧太原置酒)
(公宴謂張承業曰予今於此會取一書記先以巵酒辟之舉酒屬道遂署太原掌書記)王蕘不
就試孔邈不赴職(冊府元龜曰王蕘苦學善屬文以季父作相避嫌不就科試乾符初)
(崔瑾廉察湖南辟為從事郎又曰孔邈兖州曲阜人乾寧五年登進士第除校書以親舅獨孤損方在廊廟)
(避嫌不赴職謁羅紹威於鄴下辟為判官)敬翔依王發龍敏客馮道(冊府)
(元龜曰敬翔字子振好讀書尤長刀筆時梁太祖初鎮大梁有支使王發者翔里人也翔往依焉與人為箋刺)
(傳於軍中太祖不知書喜淺近語聞翔所作愛之謂發曰知公鄉人有才可與俱來及見應對稱旨即補右職)
(敏又曰龍敏幽州人少爲儒丐遊都邑唐莊宗定魏博聞故人馮道為霸府記室乃客於河中館於道家監)
(軍使張承業從容謂道曰吾子鄉犮南來何不相見遂得通刺承業即署敏為巡官典監軍奏記)
辟召三
原禮賢者(禮記聘名士禮賢者)增三節(禮記云凡君召以三節二節以走一節以趨在)
(官不俟屨在外不俟車)以瑗(荀子云聘人以圭聘士以璧召人以瑗)原徵同日
(嚴延年亡命會赦丞相府御史府檄書同日到延年以御史府書先至遂詣御史府為掾也)增白
首一節(後漢書曰吳良字大儀東平王蒼辟為西曹薦良曰良資質敦固公方廉恪躬儉安貧白首一)
(節顯宗以良為議郎)收士心(記纂淵海云幽州牧朱浮年少有俊才欲厲風節收士心辟召州中)
(名宿皆引置幕府)原召同時(陳寔子紀諶並著名每辟召常同時豫州百姓皆圖畫寔紀諶)
(形像詳徵聘)詐軍書(大將軍何進聞邊讓才名欲辟之恐不至乃詐以軍書徵召既至署為令)
(史)增三府𨕖掾屬(文獻通考云安帝元初六年詔三府𨕖掾屬高第能惠利牧養者五)
(人)稱疾避胡廣(合璧事𩔖云胡廣所辟命皆天下名士與故吏陳蕃李咸並為三司蕃等)
(每朝會稱疾避廣時人榮之)原辟親民之吏(左雄字伯豪上疏言鄉部親民之吏清白)
(從政者請寬其資算增其秩禄吏職滿歲宰相州郡乃得辟舉宦豎不便之竟不用也)增𨕖辟
至列卿郡守(文獻通考云魯恭傳恭再在公位𨕖辟高第至列卿郡守數十人)不就
辟舉(後漢書云許劭汝南平輿人初為郡功曹後司空楊彪辟舉方正敦樸皆不就)原留祕
閣之吏(魏王凌請王基為别駕後基為祕書郎凌復請還司徒王朗與凌書曰家臣之良則升公輔公)
(臣之良則入王職今留祕閣之吏所希聞也凌猶不遣)增委贄事人復何容易
(文獻通考云曹爽辟王沉羊祜沉勸祜應命祜曰委贄事人復何容易不就)百六掾(晉書云瑯)
(琊王睿辟掾屬百餘人時人謂之百六掾)原五府交辟三公屢辟(晉周震屢)
(為三公所辟魏舒爲司徒復命之)增恐餘波見漂(晉書韋忠字子節裴頠為僕射數言)
(之於張華華辟之辭疾不起人問其故忠曰茂先華而不實裴頠欲而無厭棄典禮而附賊后豈大丈夫之所)
(宜行耶裴嘗有心託我常恐洪濤蕩嶽餘波見漂況可臨尾閭而窺沃焦哉)有公侯器(冊府)
(元龜云呂元膺鄆州東平人質度瓌偉有公侯之器建中初授陜州安邑尉同州刺史侯鐈聞其名辟為長春)
(宮判官)口對響應(又云杜佑字君卿京兆萬年人以蔭入仕潤州刺史韋元甫未之知以故)
(人子待之他日元甫視事有疑獄不能&KR1177;試訊於佑佑口對響應皆得其要元甫竒之及為浙西觀察淮南節)
(度皆辟為從事深委之)結廬種樹(又云竇常字中行大歴十四年登進士第寓居廣陵之柳)
(村結廬種樹不求苟進以講學著書為事凡二十年不出貞元十四年杜佑鎮淮南奏為節度參謀)剖
析無滯(又云程异為華州鄭縣尉精於吏職剖析無滯杜雍刺同州辟為賓佐)以文章
稱(唐書云權德輿傳德輿未冠以文章稱諸儒間韓泗李兼杜佑裴胄交辟之)往從可人
(孔帖云温造隱王屋山壽州刺史張建封聞其名書幣招禮造欣然曰可人也往從之)文檄豪
健(唐書云裴度表舒元輿掌書記文檄豪健一時推許)不求聞達(冊府元龜云薛戎少有學)
(術不求聞達居陽羡山辟江西從事府罷歸山柳冕為福建觀察辟戎為從事)風槩遠馭(記纂)
(淵海云牛僧孺鎮揚州辟杜牧為節度府書記數年召拜侍御史僧孺餞之曰以御史風槩遠馭固當自極夷)
(塗)善言物理(舊唐書杜亞京兆人善言物理及歴代成敗之事杜鴻漸為河西節度辟為從)
(事)不應厚幣(孔帖云韋貫之補伊闕渭南尉河中鄭元澤潞郄士美以厚幣召皆不應)
蘭亭絶唱(唐書云元稹長於詩在越時辟竇鞏鞏亦工於詩與之酬和號蘭亭絶唱)後為
名相(冊府元龜云鄭朗字有融長慶元年登進士科覆落柳公綽鎮襄陽首辟之朗後為名相)就
其家拜(又云羅讓丁父憂喪服旣除麻衣茹荼不從四方之辟者十年李鄘為淮南節度就其家拜請)
(從事除監察御史)遊處未嘗相捨(又云李商隱少有竒才令狐楚罷相歴汴州興元節)
(度辟為從事遊處之間未嘗相捨)小朝廷(又云鄭從讜罷相為太原尹奏劉從龜為節度判官)
(趙從為觀察判官李渥充掌書記開幕之盛冠於一時中朝瞻望者目太原為小朝廷言名人之多也)
張夫子至(又云梁張策為膳部員外郎韓建領許州為掌書記天復中奉其主書幣來聘太祖見而)
(喜曰張夫子至矣即奏為掌記)作通鑑(合璧事𩔖云司馬光作通鑑英宗命置局祕閣以其所素)
(賢者劉恕范祖禹為屬又奏其子康檢閱文字)朋友亦不可辟(記纂淵海云范文正公言)
(幕府辟客須可為師者乃辟之雖朋友亦不可辟)辟置將佐官屬(文獻通考云宋高宗)
(建炎初兵革方殷詔河北招撫使河東經制使及安撫等使皆得辟置將佐官屬)許監司𨕖
辟(續文獻通考云宋理宗景定二年詔有連年缺正官處許監司𨕖辟)於舉人内𨕖(經濟)
(𩔖編云呂誨請藩鎮帶安撫使處許於本路舉人内𨕖有行實曾得文解者歲辟一人權本州司士參軍且令)
(差使觀其能效可以遠用候滿三考保薦聞上或賜以本科出身然後隨其署使必能適用與夫科場較藝取)
(其一日之長其效遠矣)五品以上辟舉(續文獻通考云金宣宗貞祐三年詔河北州縣)
(官令文武五品以上辟舉)辟舉縣令(又云哀宗正大元年立辟舉縣令法令監察御史先訪隨)
(朝七品外路六品以上官可為舉主者然後移文使舉所知是時雖迫危亡而縣令號得人)
考試一
增禮記曰比年入學中年考校(周禮三歲大比乃考焉)記纂淵
海曰漢射策與對策不同射者隨其所問而釋之對者
顯問以政事經義觀其所對文詞定高下文獻通考
曰唐制取士凡明經先帖文然後口試經問大義十條
荅時務策三道凡進士試時務策五道帖一大經容
齋隨筆曰唐以賦取士而韻數多寡平側次序元無定
格自太和以後始以八韻為常山堂肆考曰宋雍熙
二年詔禮部試九經諸科輪番差官二人在省門監守
此試院監門之始也又曰祥符中試前一日貢院始
出榜曉示逐人排坐位處所謂之坐位榜此後世席舍
之始也事文𩔖聚曰本朝祖宗以來進士過省赴殿
試尚有被黜者遠方寒士殿試下第貧不能歸多至失
所有赴河而死者仁宗聞之惻然自此殿試不黜落雖
犯亦收之末名玉海曰路授為長賦張方平擯斥而
其文遂正劉幾為僻句歐陽脩革去而其風復雅
考試二
原先論後使(禮記凡官人材必先論之謂論其德行道藝辨論然後使之辨謂考問得其)
(定也)孝弟銓度(周禮曰族師讀邦法書其孝弟睦婣有學有國語稱物銓度)九
徵六藝(莊子曰遠使觀其忠近使觀其能煩使觀其才卒問觀其智急與之期觀其信委之以財)
(觀其仁告之以危觀其節醉酒觀其則雜處觀其色九徵至而不肖人得也六藝掄材)大比
上第(周禮小司徒職曰三年大比考其德行道藝下詳後引文明者為高說注中)言揚
試可(禮記或以言揚書曰試可乃已)錄用登庸(棄瑕錄用書)覆不改
恥不試(後漢左雄令舉吏先試公府覆之端門張盛奏除之黃瓊云將以覆實不可改也晉甘)
(卓舉桂陽谷儉一人到臺遂不試儉恥州少士試高第除郎中)引文明者為高說
依科罷者為次第(徐防謁卿上疏五經宜從其家章句開五十難以試之解釋多者為上第)
(引文明者為高說識漢獻詔官儒生下第者詔曰孔子歎學之不講則所日忘今耆儒年踰六十去本土營)
(糧食不得專業幼童入學白首空歸永絶榮望朕甚愍之其依科罷者聽同次第為太子舍人)刈薪
拾芥𣙜其得失覆以能否四術崇儒九流
考藝詢事考言循聲責實考覈既在有司僭
濫寧由多士一發之初雖失正鵠百鍊之後方辨
精鋼君子立身道惟難進主司取士才不易知
射策之初中正鵠而後取掄材之際審輪轅而必分
懸藻鑒之鏡而取上才藴撞鐘之鳴以待下問
增設簾更衣(玉海曰寳元中詔省試設簾於都堂之中楹施帟幕於東西偏以限内外舉子)
(進質疑義母令近簾以防其私而御試考較分上中下等初考以朱覆考以墨續文獻通考曰金泰和元年)
(省臣奏搜檢之際至於解髮袒衣索及耳鼻豈待士之禮故大定三十九年使就沐浴官製衣更衣既可防濫)
(且不虧禮)明水彩霓(問竒𩔖林曰唐貞元中陸宣公主試試明水賦御溝新柳詩得韓愈)
(歐陽詹等皆天下英㒞偉傑之士號龍虎榜詩又曰范景仁善文賦參知政事王公薦召試學士院用彩霓)
(字以沈約郊居賦雌霓連蜷讀為入聲謂景仁為失韻由是除館閣校勘殊不知約賦但取便美非霓不可讀)
(為平聲也學者皆為憤而景仁處之晏然)棘圍蘭省(五代史曰進士每放榜則圍以棘詳)
(見貢舉一多放才名注稱彙苑詳注曰進士試於禮部者俗為蘭省)公正諳練(冊府)
(元龜曰韓休為起居舍人奉制考試舉人策執心公正取舍平允不為豪右所奪遷給事中又曰韋陟為禮)
(部侍郎好接後輩尤鑒於文雖詞人後生靡不諳練曩者主司取與皆以一場之善不盡其才陟先令舉人自)
(通所工詩筆先試一日知其所長然後依常式考覆片善無遺美聲盈路)執理用情(冊府)
(元龜曰代宗大歴中常衮為禮部侍郎時宮中劉忠翼權傾内外涇原節度馬璘累著功勲恩寵莫二各有親)
(戚貢舉及兩館生衮俱執理不與人皆畏之等文獻通考曰宋太祖開寳六年李昉知貢舉取宋準十一人)
(會有訴昉用情取人者上乃令籍終場下第人姓名皆召見擇其一百九十五人并準以下乃御講武殿各賜)
(紙札别試詩賦命殿中侍御史李綦等為考官昉等坐責自兹殿試遂為常式)茶酒袍笏
(冊府元龜曰寳應六年御宣政殿親試舉人有司常食外更賜御廚珍饌及茶酒禮甚優異將夕有策未成者)
(命大官給燭令盡其才思所文獻通考曰太宗太平興國二年上初即位禮部上試合格人姓名上御講武)
(殿覆試命李昉扈蒙定其優劣為三等得呂蒙正以下一百九人越二日覆試諸科得三百餘人並賜及第皆)
(賜綠袍靴笏賜宴開寳寺上自為詩二章賜之)無異同以關節(資治通鑑曰元和三)
(年夏上策試賢良方正直言極諫舉人伊闕尉牛僧孺陸渾尉皇甫湜前進士李宗閔皆指陳時政之失無所)
(避吏部侍郎楊於陵吏部員外郎韋貫之為考策官貫之署為上第上亦嘉之李吉甫惡其言直泣訴於上上)
(不得已罷貫之為果州刺史以於陵為嶺南節度坐考策無異同也僧孺等久不調各從辟於藩府又曰右)
(補闕楊汝士禮部侍郎錢徽掌貢舉西川節度使叚文昌翰林學士李紳各以書屬所善進士於徽及榜出皆)
(不預文昌言於上曰今歲禮部殊不公所取進士皆子弟無藝以關節得之上以問諸學士皆曰誠如文昌言)
(乃令中書舍人王起等覆試詔黜十人徽汝士坐貶)署一等置甲科(孔帖曰張說永)
(昌中武后策賢良方正詔吏部尚書李景諶糊名較覆說所對第一后署一等又曰獨孤授舉博學宏詞吏)
(部考當乙于邵覆之置甲科人咨其公)最切直不忌諱(記纂淵海曰蘇轍舉直言)
(考官以為不當收司馬光言轍於同科四人言最切直不可不收仁宗曰求直言而以切直棄之天下其謂朕)
(何練續文獻通考曰洪武十八年上御奉天殿策試舉人子寧對策言甚剴切不顧忌諱上嘉之擢第二)
試使臣考宗室(玉海曰三班使臣試兵書自熙寧三年雷珣始又曰元豐二年命)
(知制詔張璪光禄丞陸佃於祕閣考試宗室)不下一字已私八人(冊府元龜)
(曰明皇時宋遥與苗晉卿俱為吏部侍郎天寳二年有張奭者御史中丞倚之子不辨菽麥假手為判時升甲)
(科會下第者以其事白於安禄山因具奏之帝乃大集登科人御花萼樓親試升第者十無一二焉奭手持試)
(紙竟日不下一字時謂之曳白帝大怒遥晉卿既受責乃貶倚淮陽郡太守孔帖曰温庭筠才思神速每為)
(人作文大中末試有司廉視尤謹庭筠不樂上書千餘言然私占授者已八人)誠有詞華
驟為險怪(上見貢舉一王師旦注險問竒𩔖林曰宋劉幾程試為第一驟為怪之語翕然成風歐)
(陽公深惡之公知貢舉有舉子論曰天地軋萬物茁聖人發公曰此必劉幾硃筆横抹之後數年公為御試考)
(官試堯舜性仁賦有賦云静以延年獨高五帝之壽動而有勇刑為四罪之誅公大稱賞及唱名迺係劉幾潛)
(易名為煇也公悵然者久之)不能住宿請恣尋檢(文獻通考曰杜正元開皇)
(中舉秀才試策高第時海内惟正元一人舉秀才餘常貢者隨例銓注訖正元獨不得進止曹司以策過楊素)
(素怒曰周孔更生尚不得為秀才刺史何妄舉此人乃使擬上林賦聖主得賢臣頌燕然山銘劒閣銘白鸚鵡)
(賦曰我不能為君住宿可至未時令就正元及時並了素大驚曰誠好秀才又曰肅宗乾元初中書舍人兼)
(禮部侍郎李揆試進士日於庭中設五經諸史及切韻書於牀而引貢士謂之曰大國選士但務得才經籍在)
(兹請恣尋檢)桂林一枝崑山片玉(晉書曰郄詵遷雍州刺史帝曰卿自以為)
(何如對曰臣舉賢良對策第一猶桂林一枝崑山片玉帝笑之)賦落韻不詳論捨
註立異(文獻通考曰真宗景德二年進士李迪與賈邊皆有聲場屋及禮部奏名而兩人皆不與考官)
(取其文觀之迪賦落韻邊論當仁不讓於師以師為衆持奏令就御試王旦議落韻者失於不詳審捨注疏而)
(立異不可許遂取迪而黜邊)嘉祐間尚西崑體而歐陽首取古文
紹聖後尚王氏說而陳瓘多取史學
考試三
原考行察藝(用禮考其德行察其道藝)待問(禮儒有彊學以待問)待語(禮記)
(曲藝皆誓之以待又語)辨論官材(考其材也)增南院東牆(國史補云唐舊)
(制都省考試南院放榜南院東牆别築起一堵高大餘未辨色自北院將榜南院張之)原考功
式(諸州及國子監貢舉人試官須對長官判官共加考試至省及第不成分數者其罪以長官為從雖未成)
(分落第人内有帖試俱不通一者亦依不成分例)考課令(考課令進士試時務策五條帖六經)
(通四其策文辭順序義理愜當并帖經文通者為第帖策全通為甲第諸秀才試方略策五條文理俱高者為)
(上上文高理平理高文平者為上中云云)增對益工(孔帖云崔沔擢賢良高第不中者訾之武)
(后勅有司覆試對益工遂為第一)文詞淸典(登科記云永昌元年應舉綜古今科一人張說)
(第三等考策日封進令曰洛州人張說文詞淸典藝能優裕金門對策已列高科之首銀榜放官宜加一命之)
(秩)郎官權輕(事文𩔖聚云開元中考功員外郎李昂主俊秀科昂性剛急集貢士曰有請託)
(當悉黜之既而昂外舅薦李權於昂昂怒召權庭數之又斥權章句之疵權曰鄙文不臧已聞命矣執事詩云)
(耳臨清渭洗心向白雲閒今天子不揖遜於下而洗耳何哉昂訴於執政朝廷以郎官權輕自是改用禮部侍)
(郎)年甚少(孔帖云鄭畋舉進士時年甚少有司上第籍武宗疑索所試自省乃可奏為宣武推)
(官)納試紙(山堂肆考云後唐明宗勅舉人試前五日納試紙用中書省印印訖付貢院)
御試自此始(錦繡萬花谷云開寳六年因徐士廉伐鼓訟不公帝御講武殿覆試御試自此始賜)
(詩自興國二年呂蒙正榜始分甲次自興國八年王世則榜始及第日賜袍笏自祥符中姚曄榜始賜宴自呂)
(蒙正榜始賜同進士出身自王世則榜始唱名自雍熙二年梁顥榜始彌封謄錄覆考編排皆始於祥符景德)
(之間)出題二十字(文獻通考云五年趙昌國求應百篇舉上出題二十字曰松風雪月天花)
(竹鶴雲煙詩酒春池雨山僧道柳泉各令賦五篇篇八句逮日旰僅數十首率無可觀上以此科久廢特賜及)
(第以勸來者)相率叩殿楹(容齋隨筆云淳化三年太宗試進士出巵言日出賦題孫何等)
(不知所出相率叩殿楹乞上指示之上為陳大義至大中祥符元年試禮部進士内出淸明象天賦等題仍錄)
(題解摹印以示之)詩賦五篇(言行錄云楊億年十一以童子召對詩賦五篇下筆立就太宗)
(歎異授正字制曰汝在髫齔不煩師訓精爽神助文學生知越景絶塵一日千里有望於汝也)禮部
糊名(文獻通考云真宗景德四年令禮部糊名考校先糊名用之殿試今復用之禮部也)試六
論(合璧事𩔖云夏竦授丹陽主簿上書乞應制舉真廟召赴中書試六論一曰定四時别九州聖功敦大論)
(二曰考定明堂制度論三曰光武二十八將功業相先後論四曰九功九法為國何先論五曰舜無為禹勤事)
(孰優論六曰曾參何以不列四科論)京師傳狀元(筆談云嘉祐中未御試京師傳王俊民為)
(狀元莫知言所起及御試王荆公楊樂道為詳定官舊制詳定官不得立等荆公以覆考官所定第一人未當)
(别取一人為狀元樂道以為不可議論未&KR1177;遂各以己意進禀詔從荆公之請及發封乃王俊民也)失
者稱善(蘇軾送孫勉詩云親程三郡士玉石不能衒欲知君得人失者亦稱善)六韜非
全書(宋史熙寧八年詔武舉與文舉進士同時鎖試於貢院以防進士之被黜而改習者又以六韜本非)
(全書止以孫吳書為題)試學官(記纂淵海云元豐七年立法試學官上等為博士下等為正錄)
(願授教授者聽)獨景仁避不肯言(問竒𩔖林曰范忠文公景仁善文賦場屋師之補國)
(子監生及貢院奏名皆第一故事殿廷唱第過三人則奏名首者必抗聲自陳以祈恩皆以是得升第一甲獨)
(景仁避不肯言左右屢趨皆不應至七十九人始及徐出拜命而退訖無一言)詩才敏妙(續文)
(獻通考曰遼道宗淸寧六年以馬希白詩才敏妙十吏書不能給召試之)題難(金史云世宗大定十)
(九年謂宰臣曰題難則名儒可擅場題易則庸流易僥倖也)作程文(續文獻通考云章宗承安)
(五年詔考試詞賦官各作程文一道為舉子式)
考試四
原詩梁劉孝漑等儀賢堂監策秀才聮句詩曰雄州試
異等揚庭乃專對碩學𩔖括羽竒文若錦繢(劉考漑)滋蘭
成秀畹照車光赤琲攝官惡簪帶疲痾謝名輩(盧舜)乙奏
飲餘列甲科光往載深竒無絶蹤孫董有遺槩(伏挺)春風
涵宛轉還光乍明昧列秀總中筵羣才盛皇代(王瑩)如輪
疾影響裁蒲啓曚昧雕龍既已彰靑紫行當佩(王顒)褒然
既玉響高粲亦蘭綷廣川良易追淄水非難配貢士光
相門搜賢盡幽塞善說理無窮借書心靡誨來彥名東
西翼亮更出内康哉信在今伊余事耕耒增宋夏竦
對策詩曰殿上衮衣明日月階前旗影動龍蛇縱横禮
樂三千字獨對丹墀日未斜蘇軾催試官作曰八月
十五夜月色隨處好不論茅簷與市樓況我官居似蓬
島鳳咮堂前野菊香劒潭橋畔秋荷老八月十八潮壯
觀天下無鯤鵬水擊三千里組練長驅十萬夫紅旗靑
蓋互明滅黑沙白浪相吞屠人生會合古難必此景此
時那兩得願君聞此添蠟燭門外白袍如立鵠元虞
集廷試詩曰待漏宮門聽鑰開袖中進卷總賢才奏名
殿裏千花合傳勅階前好雨來又曰千花覆檻柳垂
絲晝刻傳呼淑景移聖主自觀新進策侍臣簪筆立多
時
增狀唐白居易重試進士奏狀曰禮部試進士例用書
策兼得通宵得通宵則思慮必周用書策則大字不錯
昨重試之日書冊不容一字大燭又計兩條迫促驚忙
幸皆成就若比禮部所試事校不同
增序唐柳宗元送苑論登第歸覲序曰觀其掉鞅於術
藝之場遊刃乎文翰之林風雨生於筆札雲霞發於簡
牘左右圜視朋儕拱手其可壯也
御定淵鑑𩔖函卷一百三十九
