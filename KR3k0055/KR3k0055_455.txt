欽定四庫全書
御定淵鑑類函卷四百五十
蟲豸部六(蝗牛虸蚄蟲附天蟲附蟫)(蜮蝨)(蝤蠐)
蝗一(合蟊賊螟螣)
原爾雅曰食苖心曰螟食葉曰螣食根曰蟊食節曰賊
(四者蝗蟲名也)說文曰螟蟲也又曰吏冥冥犯法即生螟
吏抵冒取民財則生蟊廣雅曰螽蝗也禮記曰仲
春行夏令則蟲螟為害又曰孟夏行春令則蝗蟲為
災京房昜傳曰妖害忠孝蟲食苖根又曰王者與
諸侯爭蟲食苖節莖又曰嬖惡生孽蟲食苖心又
曰德無節蟲食葉毛詩曰去其螟螣及其蟊賊詩
義疏曰赤螣蝗也許慎曰吏乞貸則生螣舊說螟螣
蛑賊一種蟲也如言寇賊姦宄内外言之耳故犍為文
學曰此四種蟲皆蝗也實不同故分别釋之又曰蝗也
今謂蝗子為螽一名蠶螽兖州人謂之螣蔡伯喈曰
蝗螣也當為災則生故水處澤中數百或數十里一朝
蔽地而食禾粟苖盡復移雖自有種其為災云是魚子
在水中化為之春秋佐助期曰螽之為蟲赤頭甲身
而翼飛行隂中陽也螽之為言衆暴衆也春秋含孳
曰蝗起於貪螽者飛而甲為害故天雨螽則刑法醜
又曰螟應苛刻呂氏春秋曰蝗螟農夫得而殺之奚
故謂其害稼也蔽天状如嚴雪是歲天下失瓜瓠又
曰亂政之妖有螟集其地其音凶凶淮南子曰枉法
令即多蠱螟毛詩疏曰蟊長而細或說云蟲蟪蛄也
食苖根而為人害詩話曰禾始發有蟲生苖心中如
蠶而細仍吐絲包其心使不生穗五行志曰劉歆以
為飛負蟲也性不食榖食榖為災介蟲之孽洪範五
行傳曰介蟲有甲能飛揚之類陽氣所生於春秋為螽
今謂之蝗皆其類也旱氣動象至矣故曰有介蟲之孽
也增酉陽雜俎曰蝗蟲腹下有梵字或自天下來者
乃忉利天梵天來者西域驗其字作木天壇法禳之今
其字有王字固不可曉舊言部吏侵漁百姓則蟲食榖
身黑頭赤者武吏也頭黑身赤者儒吏也玉堂閒話
曰蝗之為孽也蓋沴氣所生每生其卵盈百自卵及翼
凡一月而飛羽翼未成跳躍而行謂之蝻鶴林玉露
曰蝗纔飛下即交合數曰産子如麥門冬之状日以長
大又數日其中出如黑蟻者八十一枚即鑚入地中若
臘雪凝凍則入地愈深或不能出俗傳雪深一尺則蝗
入地一丈蝗災每見於大兵之後或言戰死之士冤魂
所化雖未必然然捕者往往羣呼聚喊或不為動若鳴
金擊鼔則聳然而聽若成行列則謂殺傷沴氣之所化
理或然也墨客揮犀曰蝗一生九十九子皆聫綴而
下入地常深寸許至春暖始生初出如蠶五日而能躍
十日而能飛喜旱而畏雪蟲志曰天蟲蝗蝻是也戎
馬生於郊則出昏亂之世賄賂公行奸邪執政則生
字說曰□食苖葉無傷於實若可貸也類山曰蝗蟲
子未有翹者為蝝蝮蜪
蝗二
原左傳曰哀十二年螟十三年螟榖梁傳曰雨螽於
宋外災不書此何書災甚也奈何茅茨盡也洪範五
行傳曰春秋之螽者蟲災也以刑罰暴虐貪叨無厭興
師動衆蟲為害矣雨螽於宋是時宋公(昭公也)暴虐刑重
賦斂無已故應是而雨螽漢書曰武帝元光五年秋
蝗四將征南越元封六年秋蝗兩將征朝鮮太初元年
夏蝗從東方飛至燉煌三年秋復蝗貳師征大宛征和
三年蝗四年夏蝗三將征匈奴貳師七萬人没不還
又曰嚴延年為河南太守多殺害時黃霸在潁川鳳凰
下而河南界中又有蝗蟲延年曰此蝗豈鳳凰食耶
又曰劉歆以為蝝螕□之有翼者食榖為災黑𤯝也董
仲舒以為蝝螟始生也是時初稅畝亂先王之制故應
是而蝝生屬蠃蟲之孽東觀漢記曰魯恭為中牟令
時郡國螟傷稼犬牙緣界不入中牟河南尹袁安聞之
疑其不實使仁恕掾肥親往察之漢書曰王莽地皇
三年夏蝗從東方來飛蔽天至長安入未央宫緣殿
論衡曰世稱南陽卓公為緱氏令蝗蟲不入界蓋以賢
明至誠災蟲不入其縣東觀漢記曰馬援為武陵太
守郡連有蝗蟲榖價貴援奏罷鹽官賑貧羸薄賦稅蝗
蟲飛入海化為魚蝦又曰宋均為九江太守建武中
山陽楚郡多蝗蜚南到九江輙東西别去由是名稱
又曰永初七年郡國蝗飛過又曰司部災蝗臺召三
府驅之司空掾梁福曰普天之下莫非王土不審使臣
驅蝗何之災蝗當以德消不聞驅逐號福為直掾謝
承後漢書曰吳郡徐栩為小黃令時陳留遭蝗過小黃
飛逝不集刺史行部責栩不治栩棄官蝗應聲而至刺
史謝令還寺舍蝗即皆去又曰謝夷吾為壽張令是
時蝗食五榖野無生草過壽張界飛逝不集又曰許
季長為湖令州郡皆被蝗災過湖縣飛去不入續漢
書曰和帝永元四年蝗八年五月河内陳留蝗九月京
師蝗九年蝗從夏至秋先是西羌數反遣將軍將北軍
五校征之安帝永初四年夏蝗是時西羌寇亂軍衆征
距連十餘年五年夏九州蝗六年三月去年蝗處復蝗
子生七年二月郡國蝗順帝永建五年郡國十二蝗是
時鮮卑寇朔方用衆征之永和七年偃師蝗去年冬烏
桓寇沙南用衆征之桓帝永興元年七月郡國三十二
蝗是時梁冀執政無謀慮苛貪作虐二年六月京都蝗
永壽三年六月京都蝗延熹元年五月京都蝗靈帝熹
平六年夏七州蝗鮮卑前後三十餘犯塞是歲烏桓校
尉夏育破鮮卑中郎將田晏使匈奴中郎將臧旻討鮮
卑大司農給用不足畝斂郡國以給軍糧三將無功還
者少半光和元年詔策問曰連年蝗蟲至貪苛之所致
也是時百官遷徙皆私入錢西園少帝興平元年夏大
蝗是時天下大亂會稽典錄曰鄭弘為鄹令永平十
五年蝗發泰山郡國被害過鄹不集郡以状上詔書以
為不然自朕治京師尚不能攘蝗鄹令何人而令消弭
遣按驗之師覺授孝子傳曰魏連事父至孝和帝時
拜昌邑令百姓不忍棄大蝗連熟陳留耆舊傳曰高
慎敦厚少華子式至孝常盡力供養永初中蝝蝗為災
獨不食式麥圉令周強以表州郡典論曰議郎馬融
以永興中帝獵廣城融從是時北州遭水潦蝗蟲融撰
上林頌以諷廣州先賢傳曰黃豪交趾人除外黃令
豪均已節儉麤衣蔬食所得俸秩悉賜貧民一縣稱平
當時鄰縣蝗蟲為災而獨外黃無有歲皆豐熟民先流
移者悉歸附之益部耆舊傳曰任昉蜀郡成都人父
修字伯慶為固始侯相天下大蝗獨不入界又傳曰
楊琳為茂陵令比歲連蝗災曲折不入茂陵先賢行
状曰公沙穆為魯相時有蝗災穆躬露坐界上蝗積疆
畔不為害搜神記曰何敞吳郡人少好道藝隐居重
以大旱民物憔悴太守慶洪遣曹掾致謁奉印綬煩守
無鍚敞不受退歎而言曰郡界有災安能得懷道因跋
涉之縣駐明星屋中蝝蝗消死敞即遁去後舉方正博
士皆不就卒於家魏志曰黃初三年七月冀州大蝗
民饑使尚書杜畿持節開倉廪以賑之吳書曰袁術
在壽春榖石百餘萬載金錢之市求糴市無米而棄錢
去百姓饑窮以桑椹蝗蟲為乾飯晉令嘗以蝗向生
時各部吏按行境界行其所由勒生苗之内皆令周徧
晉陽秋曰司冀青雍蝗茅草皆盡石勒與蝗競取民
禾百姓謂之胡蝗趙書曰石勒十四年五月飛蝗穿
地而生二十日化如蠶七八日作蟲四日則飛周徧河
朔百草無遺惟不食三豆及麻凉記曰凉王呂光麟
嘉二年以沮渠羅仇為西寧太守往年蝗蟲所到之處
産子地中是月盡生或一頃二頃覆地跳躍宿昔變異
王乃躬臨撲蟲幸揚州潒水北大駕所到蟲尋殄盡是
以麥苖損耗無幾增唐書曰貞觀中終南等數縣蝗
文皇至苑中見蝗掇數枚而呪之曰民以榖為命而汝
食之是害於百姓也百姓有過在予一人爾其有靈但
當食我無害百姓將吞之侍臣恐致生疾遂諫止太宗
曰所冀移災朕躬何疾之避遂吞之自是不為災唐
鄭棨傳信記曰開元初山東大蝗姚元崇請分遣使捕
蝗埋之上曰蝗天災也誠由不德而致焉卿請捕蝗得
無違而傷義乎元崇進曰臣聞大田詩曰秉畀炎火者
捕蝗之術也古人行之於前陛下用之於後古人行之
所以安農陛下行之所以除害上喜曰事既師古用可
救時是朕心也遂行之時中外咸以為不可上謂左右
曰吾與賢相討論已定捕蝗之事敢議者死是歲所司
結奏捕蝗蟲凡百餘萬石時無饑饉天下賴焉酉陽
雜俎曰開元中貝州蝗蟲食禾有大白鳥數千小白鳥
數萬盡食其蟲玉堂閒話曰晉天福之末天下大蝗
連歲不解行則蔽地起則蔽天禾稼草木赤地無遺其
蝻之甚也流引無數甚至浮河越嶺踰地渡塹如履平
地入人家舍莫能制禦穿戶入牖井溷填咽腥穢牀帳
損齧書衣積日連宵不勝其苦鄆城縣有一農家豢豕
十餘頭時於陂澤間值蝻大至羣豕躍而㗖食之斯須
腹飫不能運動其蝻又飢唼齧羣豕有若堆積豕竟困
頓不能禦之若為蝻所殺癸卯年其蝗皆抱草木而枯
死所謂天生殺也又己酉年(後漢乾祐二年)將軍許敬遷奉
命於東洲按夏苖上言稱於陂野間見有蝻生十數里
纔欲打捕其蟲化為白蛺蝶飛去澠水燕談錄曰祥
符中天下大蝗近臣得死蝗於野以獻宰臣率百官稱
賀王旦獨執不可數日方罷朝飛蝗蔽天上歎曰使百
官賀而蝗遽至豈不為天下笑耶言行錄曰趙抃守
青州時山東旱有蝗自青齊及境遇大風乃退飛墮水
而死金史列傳曰阿薩爾移鎮定武歲旱且蝗割指以
血瀝酒中禱而酹之既而雨霑足有羣鴉啄蝗且盡由
是歲熟山堂肆考曰元成宗時蝗蟲食苖稼惟揚州
等處為甚成宗往祭之忽有鶖鳥羣至在地者啄之飛
者以翼格殺之蝗盡滅
蝗三
原捕使者隨督郵(漢平時蝗詔使者捕蝗人能捕蝗者詣吏以石斗受錢後漢戴封)
(為西華令汝潁有蝗災不入西華界督郵行縣忽大至督郵其日去蝗亦隨去)避境赴海
(魯恭為中牟令飛蝗避境下詳蝗二東觀漢記)責已去官(公沙穆為弘農令時多蝗)
(蟲乃設壇責已蝗蟲遂去境人以為神明之君下徐栩事詳蝗二)害田免稅(無害我田)
(穉令蟲損免稅詳旱)增魚子化飛鳥食(埤雅廣要曰蝗即魚卵所化俗云春)
(遺魚子如粟埋於泥中明年水及故岸則皆化而為魚如遇旱乾水縮不及故岸則其子久閣為日所暴乃生)
(飛蝗詣山堂肆考曰梁宗室修為秦州刺史郡有蝗修田所深自咎責忽有飛鳥千羣食蝗殆盡)詣
吏受錢募民昜粟(上詳捕使者注民備史曰五代晉後帝天福間募捕蝗昜以粟)
蝗四
增焚香祈禱(山堂肆考曰宋祥符中飛蝗過京城上詣玉清宫焚香祈禱禁音樂三日)酒
餚致祭(漢實錄曰乾祐初開封府陽武雍丘襄邑蝗府尹侯益遣人以酒餚致祭三縣蝗為鸜鵒聚食)
(敕禁羅弋鸜鵒以其有吞噬之異也)過江東(王安石罷相出鎮金陵飛蝗自北而南往江東諸郡)
(百官餞安石於城外劉貢父後至追之不及因書一絶以寄云青苖助役两妨農天下嗷嗷怨相公惟有蝗蟲)
(偏感德又從台旆過江東)壑鄰邑(米芾為雍丘令蝗大起百姓憂之鄰縣尉司禁瘞後仍舊滋蔓)
(責令保正併力捕除或言盡緣雍丘驅逐過此尉司移文載保正之語牒雍丘縣請各行打撲收埋本處勿以)
(鄰國為壑時米方與客飲視牒大笑取筆書其後云蝗蟲本是飛空物天遣來為百姓災本縣若能驅得去貴)
(司何不打回來傳者無不絶倒)昆蟲無作天災流行百螣時作
介蟲敗榖稻蟹不遺蟲螟為害蟲蝗為災
昆蟲之災
蝗五
增詩宋歐陽修荅朱寀捕蝗詩曰捕蝗之術世所非欲
䆒此語興於誰或云豐凶歲有數天孽未可人力支或
言蝗多不昜捕驅民入野踐其畦因之姦吏恣貪擾戶
到頭斂無一遺蝗災食苖民自苦吏虐民苖皆被之吾
嗟此語祗知一不究其本論其皮驅雖不盡勝養患昔
人固已决不疑秉蟊投火况舊法古之去惡猶如斯既
多而捕誠未昜其失安在常由遲詵詵最說子孫衆為
腹所孕多蜫蚳始生朝畝暮已頃化一為百無根涯口
含鋒刃疾風雨毒腸不满疑常飢高原下隰不知數進
退整若隨金鼙嗟兹羽孽物共惡不知造化其誰尸大
凡萬事悉如此禍當早絶防其微蠅頭出土不急捕羽
翼已就功難施只驚羣飛自天下不究生子由山陂官
書立法空太峻吏愚畏罰反自欺蓋藏十不敢申一上
心雖惻何由知不如寬法擇良令告蝗不隐捕以時今
苖因捕雖踐死明歲猶免為蝝菑吾嘗捕蝗見其事較
以利害曾深思官錢二十買一斗示以明信民爭馳歛
微成衆在人力頃刻露積如京坻乃知孽蟲雖甚衆嫉
惡苟銳無難為往時姚崇用此議誠哉賢相得所宜因
吟君贈廣其說為我持之告採詩王令原蝗詩曰蝗
生於野誰所為秋一母死遺百兒埋藏地下不腐□疑
有鬼黨相收持寒禽冬饑啄地食拾掇榖種無餘遺吻
雖掠卵不加破意似留與人為饑去年冬温臘雪少土
脈不凍無冰凘春氣蒸炊出地面戢戢密若在釜糜老
農頑愚不識事小不撲滅大莫追遂令相聚成氣勢來
若大水無垠涯蓬蒿满眼幸無用爾縱嚼盡誰爾譏而
何存留不咀嚼反向禾黍加傷夷䲭鵶啄銜各取飽充
實腸腹如撐支兒童跳躍仰面笑却愛甚密嫌疎稀吾
思萬物造作始一一盡可天理推四其行蹄翼不假上
既載角齒乃虧夫何此獨出羣類既使跳躍仍令飛
徐照蝗飛高詩曰戰士死化蟲蟲老生翅翼目怒體甲
硬豈非怨氣激櫛櫛北方來横遮遍天黑戍婦聞我言
色變氣咽逆良人進戰死屍骸委砂礫昨夜魂夢歸白
騎曉無迹因知天中蝗乃是屍上物仰面久迎視低頭
淚雙滴呼兒勿殺害解繫從所適蝗乎若有知飛入妾
心臆明宣宗捕蝗示尚書郭敦詩曰蝗蟲雖微物為
患良不細其生實繁滋殄滅端非昜方秋禾黍成芃芃
各生遂所忻歲將登淹忽蝗已至害苖及根節而况葉
與穗傷哉隴畝植民命之所係一旦盡於斯何以卒年
歲上帝仁下民詎非人所致修省弗敢怠民患可坐視
去螟古有詩捕蝗亦有使除患與養患昔人論已備拯
民於水火勖哉勿翫愒郭敦飛蝗詩曰飛蝗蔽空日
無色野老田中淚垂血牽衣頓足捕不能大葉全空小
枝折去年拖欠鬻男女今歲科徵向誰說官曹醉卧聞
不聞歎息回頭望京闕
虸蚄蟲一(附)
增酉陽雜俎曰開元二十三年榆關有虸蚄蟲延及平
州界有羣鵲食之夢溪筆談曰元豐中慶州界生虸
蚄蟲方為秋田之害忽有一蟲生如土中狗蝎其喙有
鉗千萬蔽地遇虸蚄蟲則以鉗摶之悉為两段旬日虸
蚄皆盡其蟲舊曾有之土人謂之傍不肯東坡志林
曰虸蚄蟲為害甚於蝗元祐八年五月十日雍丘令米
芾有書言縣有蟲食麥葉不食實豆麥未嘗有蟲有蟲
蓋異事也
虸蚄蟲二(附)
增詩宋羅處約梁縣界虸蚄蟲生詩曰方喜雲苖布俄
聞葉螣生田神何縱虐稼政自非明潁鳳那充食吳牛
已絶耕黃堂厭粱肉惕爾自心驚
蜮一
增本草曰射工射影水弩抱槍含沙短狐水狐溪鬼蟲
皆蜮别名埤雅曰蜮一名溪毒有長角横在口前如
弩擔臨其角端曲如上弩以氣為矢因水勢以射人故
俗呼水弩原毛詩曰為鬼為蜮則不可得注云其物
不可見盖氣精也南越夷狄淫佚處也其蜮生水澤地
多婦人其淫色為主故南越多蜮者淫女惑亂之所生
也故聖人名之曰蜮蜮者猶惑也廣記曰水弩之蟲
常自四月上弩八月卸之見人影則射洪範五行傳
蜮射人者也生於南越地南方謂之短狐者也毛詩
義疏曰蜮短狐也一名射影如龜二足江淮水濱皆有
人在岸影見水中投人影則殺人或曰射影也南方人
欲入水以瓦石投水中令濁乃入或有含沙射人入人
肌其病如疥增抱朴子曰射工水蟲冬天蟄於谷間
大雪時索之此蟲所生其雪不積留氣起如灼蒸掘之
不過入地一尺即得隂乾為末帶之夏天自辟射工也
山海經曰大荒蜮山有蜮民之國射蜮是食沈瑩
臨海異物志曰鸂鶒水鳥食短狐其在溪中無毒氣
酉陽雜俎曰抱槍水蟲也形如蛣蜣稍大腹下有刺似
槍如棘針螫人有毒續博物志曰禽經云鵝飛則蜮
沉葛洪曰溪毒似射工而無吻者即蜮類也鵝鴨能
辟之造化權輿短狐射氣蛷螋遺溺中影則疾(蛷螋言搜)
(而去之也亦言求而去之也)
蜮二
增春秋曰莊公十八年秋有&KR0558;公羊傳曰蜮何以書
記異也竹書紀年曰周惠王二年王子頹亂王出居
鄭鄭人入王府多取玉玉化為蜮射人齊書曰屠氏
女採樵夜績以供養父母俱卒親行殯葬負土成墳忽
空中有聲云汝至性可重山神欲相驅使汝可為人療
病必得大富女謂是鬼魅弗敢從時鄰舍人有被蜮毒
者女試療之自覺病便差遂以巫道為人療病無不愈
者家産日益
蜮三
增鮑照苦熱行含沙射流影黃庭堅詩溪弩發潛機
稽聖賦蛷旋於影蜮射於光柳宗元文射工沙蝨
含怒竊發中人形影動成瘡痏
蝤蠐
增爾雅曰蝎蛣&KR1298;又曰蝤蠐蝎(埤雅廣要曰蝎一名蝤蠐一名蛣&KR1298;吉屈)
(曲貌以形舉也即木中蠧蟲亦曰桑蠧)方言曰關東謂之蝤蠐梁益之
間謂之蝎毛詩曰領如蝤蠐(盖蝤蠐之體有豐潔且白者故以况莊姜之領)
周禮曰翦氏主除蠧北史晉庾峻曰今山林之士
利出一官商君謂之六蠍韓非謂之五蠧唐書宦官
傳曰如媒而成如蠍之蠧符子曰石生金木生蝎
化書曰燥濕相育不母而生蝤蠐(故古者譛從中起謂之蝎譛)七
辨曰蝤蠐之領阿那宜顧漢書曰文帝賜尉陀書衣
物陀因使者獻桂蠧一器(大業拾遺錄曰桂蠧紫色香辛有味噉之去隂痰之疾)
天牛蟲(附)
增埤雅曰蝎化天牛两角状如水牛長二三寸色黑而
背有白點長鬚有斑甲下有翅能飛不甚遠(按蝎木蠧也久則化)
(為天牛天牛復生子為蠧)酉陽雜俎曰天牛黑甲蟲也長安夏中
此蟲或出於籬壁間必雨
蟫一
增爾雅曰蟫白魚(衣書中蟲以蒸濕生形稍似魚尾分二岐身白有厚粉視之如銀本草謂)
(衣魚一曰壁魚俗呼蠧魚一名蛃古稱困學生為書蟫誤用淫借也)宋王逵澄懷錄曰
古人藏書辟蠧用芸芸香草也
蟫二
增穆天子傳曰天子東遊次雀梁蠧書於羽陵(謂暴書蠧也)
酉陽雜俎曰補闕張周封言嘗見壁上白瓜子化為
壁魚因知列子言朽瓜為魚之義又曰何諷於書中
得一髮捲規四寸許如環而無端用力絶之兩端滴水
方士云此名脈望蠧魚三食神仙字則化為此夜持向
天從規中望星星立降可求丹度世也杜甫詩帙散
壁魚乾注云壁魚入經函中食神仙字則身有五色人
吞之可致神仙玉壺清話曰宋太宗不識蟫字見楊
蟫名曰以微類名其子何也御筆抹去蟲字名覃
蟫三
增詩唐李遠詩曰鱗細粉光鮮開書亂眼前透窗疑漏
網落硯似遊泉潛穴河圖内吞鈎乙字邊莫言少鬐鬛
食盡白蘋篇宋邵雍詩曰形状類於魚其心好蠧書
居常遊篋笥未始在江湖為害千般有言烹一物無年
年當盛夏曬了又如初
蝨一(蚤雜見)
增說文曰蝨齧人蟲也蟣蝨子也(潛確類書曰蚤齧人跳蟲也出於塵土間)
漢書宋義曰搏牛之蝱不可以破蝨又曰王莽校
尉韓威進曰以新室之威而吞無雷無異口中蚤蝨
韓子曰天下無道攻擊不已甲胄生蟣蝨淮南子曰
昌陽去蚤蝨而人弗席者為其來蛉窮也又曰釋大
道任小技無異使蟾蠩捕蚤又曰湯沐具而蟣蝨相
弔抱朴子曰夫蝨生於我我非蝨之父母蝨非我之
子孫也又曰眼能察大衢而不能周項領之間耳能
聞雷霆而不能周蟣蝨之音也又曰今頭蝨著身皆
稍變而白身蝨處頭皆漸化而黑是黝素果無定質移
昜在乎所漸也又曰蚤蝨攻君卧不獲安論衡曰
人生在天地之間猶蚤蝨之在衣裳續博物志曰土
乾生蚤酉陽雜俎曰蝨惡水銀有病蝨者雖香衣沐
浴不得已惟水銀可去之又有草生山足濕處葉如百
合對葉獨莖莖微赤高一二尺名蝨建草能去蟣蝨
澄懷錄曰古人藏書辟蠧用芸芸香草也南人採置席
下能去蚤蝨雞肋編曰蝨放靑葉草上經宿沾霧則
為青蟲飛去皆坼背而化席上腐談曰蝨隂物其足
六北方坎水之數也行必北首驗之果然趙壹曰丹
鴻可殺蚤又曰昨作草書俯而擇蝨不暇見地地至
大而不見者銳精於蝨也魏文帝與王朗書曰蚤蝨
雖細慮於安寝曹植論曰得蚤者莫不摩之齒牙為
害身也嵇康與山濤書曰危坐一時髀不得搖性復
多蝨爬搔無已而當褁以章服揖拜上官三不堪也
阮籍大人先生傳曰獨不見羣蝨之處褌中逃乎深縫
匿乎壊絮自以為吉兆也行不敢離縫際動不敢去褌
襠自以為得繩墨也然炎丘火流焦邑滅都蝨處褌中
而不能出也君子之處域内何異夫蝨之處褌中乎
蝨二
增列子曰紀昌學射於飛衛使學視小如大紀昌以氂
懸蝨於牖南面而望之三年後如車輪焉以觀餘物皆
丘山也乃以燕角之弧孤蓬之簳射之貫蝨而懸不絶
符子曰齊魯争汶陽之田魯侯有憂色隐者周豐往
見曰臣嘗晝寝啾然有羣蝨共鬭乎衣中甘臣膏腴之
肌餌臣項膂之膚相與樹黨争之相殺者大半蝨父止
之曰吾與汝所慮不過容口而已奚用交戰為羣蝨乃
止今以汶陽之田惑君之心曾不如一蝨之智竊為君
羞之韓子曰子韋見孔子於商太宰曰吾見孔子則
視子猶蚤蝨之細者也今吾見之於君子韋恐孔子貴
於君因謂太宰曰且君之已見孔子亦將視子猶蚤蝨
太宰弗復見也又曰韓昭侯搔痒而亡一爪求之甚
急左右因取其蚤蝨而殺之昭侯以此察左右不誠也
又曰應侯謂秦王曰王得宛陵陳陽下斷河内臨東
陽邯鄲猶口中蝨也東觀漢記曰馬援擊尋陽山賊
上書曰除其竹木譬如嬰兒頭多蟣蝨而剃之蕩然蟣
蝨無所復附書奏上大悅因出小黃門頭有蝨者皆剃
之風俗通略曰河南趙仲讓為梁冀從事郎冬月坐
庭中向日解壊裘捕蝨襄城君使推問之冀笑曰此我
從事絶高士也晉裴啓語林曰顧和為揚州從事月
旦當朝未入停車州門外須臾周侯已醉著白袷憑两
人來詣丞相歴和車邊和先在車中覓蝨夷然不動周
始見遥過去行數步復又還指顧心問曰此中何所有
顧擇蝨不視徐徐應曰此中最是難測地晉紀曰王
猛字景略隐於華隂山懷佐世之志聞桓温入關披褐
謁之捫蝨而談當世之務旁若無人温察而異之齊
書曰江泌性仁義衣敝蝨多綿褁置壁上恐蝨飢死乃
復置衣中後終身無蝨梁吳均齊春秋曰卞彬為南
康郡丞頗飲酒擯棄形骸仕既不遂乃著蚤蝨蝦蟆等
賦皆大有指斥潛確類書曰齊卞士蔚居貧多病澣
沐不時探採蚤蝨日不替手三國典略曰梁劉慤常
有飛書謗毁梁王怒曰劉慤似衣中蝨必須搯之合
璧事類北齊邢之才位中書監脫略簡昜不修威儀對
客或解衣覓蝨且與劇談北史曰司馬子如以賄在
獄神武勅文襄出之哀其憔悴以膝承其首親為擇蝨
傳信記曰無畏三藏飲酒食肉言行麄昜律師不說
常令宿於戶外律師終夜捫蝨投牀下無畏即呼曰撲
殺佛子律師異之酉陽雜俎曰成式曾一夕堂中會
時妓女玉壺忌魚炙見之色動因訪諸妓所惡者有金
子忌蝨尤甚坐客競徵蝨事多至百餘條予戲摭其事
作破蝨錄潛確類書曰道士崔白言荆州秀才張告
嘗捫得两頭蝨清異志曰揚州蘇隐聞被下有數人
齊念阿房宫賦聲急而小急開被視之無他物惟得蝨
十餘其大如豆殺之即止南楚新聞曰李蠙司空初
名虬將赴舉夢名上添一畫成蝨字及寤曰蝨者蠙也
乃改名果登科禁殺錄曰薛嵩性慈戒殺即微細如
蝨亦不害之一夕夢被上蝨甚多漸變為寸許人謂嵩
曰受君之貺非一日矣今君有急正吾儕效命之秋也
遂列行於被上須臾皆殞嵩驚覺燈火尚明呼侍兒視
之被上有絲血㾗横廣尺餘乃死蝨也嵩不知其故盖
是夜有刺客來害嵩其人有古劔甚利著處便破見血
即死是夜其人劔一下即見血以為殊死矣報其主相
對歡甚明日瞰之無恙也訪得蝨事始知其夢國老
閒談曰查道性淳古少寓狼山寺躬薪水以給僧衆衲
衣不洗濯以養蝨後仕至龍圖閣待制墨客揮犀荆
公禹玉熙寧中同在相府一日同侍朝忽有蝨自荆公
襦領而上直緣其鬚上顧之笑公不自知也朝退禹玉
指以告公公命從者去之禹玉曰未可輕去輙獻一言
以頌蝨之功公曰如何禹玉笑而應曰屢遊相鬚曾經
御覽公亦為之解頤長公外記曰東坡閒居日與秦
少游夜宴坡捫得蝨乃曰此是垢膩所生少游曰不然
綿絮成耳相辨久而不决相謂曰明日質之佛印理曲
者設一席以表勝負酒散少游即往扣門謂佛印曰適
與蘇辨蝨所由生蘇云生於垢膩愚謂成於綿絮两疑
不釋將質吾師明日若問可答生自綿絮容勝後當作
䬪飥會既去頃之蘇亦至乃以前事言之祝令荅以生
於垢膩許作冷淘明日果會具道問難之意佛印曰此
昜曉耳乃垢膩為身絮毛為脚先吃冷淘後吃䬪飥二
公大笑具宴為樂剡溪夜語曰石曼卿於廨後自作
一庵常醉卧其間名其軒曰捫蝨山堂肆考曰宋道
君北狩至五國城衣上見蝨呼為琵琶蟲以其形類琵
琶也
蝨三
增詩唐韓愈瀧吏詩曰不知官在朝有益國家否得無
蝨其間不武亦不文(按商君二十六篇大抵以仁義禮樂為蝨官曰六蝨成俗兵必大敗)
(說本此)宋王安石和王樂道烘蝨詩曰秋暑汗流如炙
輠敝衣蒸濕塵土涴施之衆蝨當此時擇肉甘於虎狼
餓咀嚼侵膚未云已爬搔刺骨終無那時時對客輒自
捫十百所除纔幾箇皮毛得氣強復活爪甲流丹真暫
破未能湯沐取一空且以火攻令少挫踞爐熾炭已不
暇對竈張衣誠未過飄零乍若蛾赴燈驚擾端如蟻旋
磨欲驅百惡死焦灼肯貸一凶生棄播已觀細點無所
容未放老奸終不墮燃臍郿塢患溢世焚寶鹿臺身昜
貨塜中燎入化秦屍池上焮隨遷莽坐彼其鷙極就煙
埃况汝命輕侔涕唾逃藏敗絮尚欲索埋沒沉灰誰復
課薰心得禍爾莫悔爛額收功吾可賀猶殘衆蟣恨未
除自許寧能久安卧司馬光和王安石烘蝨詩曰天
生萬物名品夥嗟爾為生至么麽依人自活反食人性
喜伏藏便垢涴晨朝生子暮生孫不日蕃滋踰萬箇透
疎緣隙巧百端通夕爬搔不能卧我歸彼出疲奔命備
北驚南厭搜邏所禽至少所失多捨置薰燒無術奈加
之炭上猶晏然相顧未知亡族禍大者洋洋迷所適奔
走未停身已墮細者懦怯但深潛乾死縫中誰復課黑
者抱髮可憂疑逃入繅頭默相賀腥煙焰起遠襲人袖
擁鼻端時一唾初雖快意終自咎致爾殲夷非爾過吾
家笥篋本自貧况復為人苦慵惰體生鱗甲未能浴衣
不離身成脆破朽繒壊絮為淵藪如粟如麻寖肥大虚
腸不免須侵人肯學夷齊甘死餓醯酸聚蚋理固然爾
輩披攘我當坐但以努力自潔清羣蝨皆當遠逋播
梅堯臣詩曰託處裳帶中旅升裘領端藏跡詎可索食
血以自安人世猶俯仰爾生何足觀又詩曰吾兒久
失恃髮總仍少櫛曾誰具湯沐正爾多蟣蝨變黑居其
元壊絮宅非吉蒸如蟻亂緣聚若蠶初出鬢邊極搔爬
何暇嗜梨栗剪除仍未難所惡累形質又詩曰兹日
頗所愜捫蝨反得蚤去惡雖未除快意乃為好物敗誰
可必鈍老而狡夭穴蟻不齧人其命常自保
增賦唐李商隐蝨賦曰亦氣而孕亦卵而成晨鷖露鶴
不知其生汝職惟齧而不善齧回臭而多跖香而絶
陸龜蒙後蝨賦并序曰余讀玉溪生蝨賦有就顔避跖
之歎似未知蝨作後賦以矯之曰衣緇守白髮華守黑
不為物遷是有恒德小人趨時必變顔色棄瘠涵腴乃
蝨之賊
增序齊卞彬蚤蝨賦序曰蝨有諺言朝生暮孫若吾之
蝨者無湯沐之慮絶相弔之憂晏聚乎久襟爛布之裳
復不懃于討捕孫孫息息三十五歲
御定淵鑑類函卷四百五十
