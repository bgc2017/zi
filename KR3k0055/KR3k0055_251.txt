欽定四庫全書
御定淵鑒𩔖函卷二百四十六
人部五(夫婦惡婦)(賢婦人)
夫婦一
增易曰輿說輻夫妻反目象曰夫妻反目不能正室也
又曰女正位乎内男正位乎外男女正天地之大義
也又曰王假有家交相愛也又曰有萬物然後有
男女有男女然後有夫婦又曰夫婦之道不可以不
久也故受之以恒書曰釐降二女于媯汭詩曰女
曰鷄鳴士曰昧旦又曰琴瑟在御莫不静好禮記
曰外言不入于梱内言不出于梱又曰婦人從人者
也幼從父兄嫁從夫夫死從子故婦人無爵從夫之爵
坐以夫之齒又曰共牢而食合卺而酳所以合體同
尊卑以親之也儀禮曰夫婦一體也周禮曰夫尊
于朝妻貴于室釋名曰夫妻匹敵之義也又曰士
庶人曰妻妻齊也夫賤不足以稱尊故齊䓁言也又
曰妾謂夫之嫡妻曰女君夫曰男君故謂妻曰女君也
彙苑曰夫扶也以道扶接者也婦服也以禮屈服也
婦字從女從帚蓋女持帚以奉灑埽也又曰妻之為
言齊也以禮問而得與夫敵體又曰嬪嬪者賓也蓋
取相敬如賓之義也春秋漢含孳曰水火交感陰陽
以設夫婦象也又曰妻象太陰臣法金位列女傳
曰惟夫婦為同庖又曰夫婦之道參配陰陽通逹神
明夫不賢則無以御婦婦不賢則無以事夫夫不御婦
則威儀廢婦不事夫則禮儀墮夫婦之好終身不離
史記曰易基乾坤詩始關睢書美釐降春秋譏不親迎
夫婦之際人道大倫也禮之用惟婚姻為兢兢杜欽
𫝊曰妻者夫之隂子者父之陰曺大家曰女子之事
夫也纚筓而朝則有君臣之嚴沃盥饋食則有父子之
敬報反而行則有兄弟之道受期必誠則有朋友之信
言行無玷則有理家之度真西山曰夫之道在敬身
以帥其婦婦之道在敬身以承其夫
夫婦二
增左傳曰臼季使過冀見冀缺耨其妻饁之敬相待如
賓與之歸言扵文公曰敬德之聚也能敬必有德德以
治民君請用之文公以為下軍大夫後漢書曰樊英
有疾妻使婢拜問英下牀荅拜陳寔怪問之英曰妻者
齊也供奉祭祀禮無不荅又曰仇覽雖在燕居必以
禮自整妻子有過免冠自責妻子庭謝候覽冠乃敢升
堂又曰馮良字君卿志行高整非禮不動遇妻子如
君臣鄉黨以為儀表又曰張湛字子孝矜嚴好禮居
處必自修整雖遇妻子若嚴君魏略曰鍾繇老而納
正室蓋取宗子雖七十無主婦之義吳志曰顧愷字
子通待妻有禮常夜入晨出罕見其面疾篤妻出省之
愷命左右扶起冠幘加襲趣令妻還其貞潔不濁亂如
此
夫婦三(慢夫)(薄婦)(妻黨並附)
原齊體同心(詩夫婦齊體僶俛同心)二物一齊(左傳為夫婦外内以)
(經二物之禮記一與齊)增畫眉捉鼻(漢書亰兆尹張敞為婦畫眉長安中𫝊亰兆眉)
(嫵有司奏敞宣帝問之對曰臣聞閨房之内夫婦之私有過于畫眉者上愛其能弗備責也世說謝安在東)
(山居布衣時兄弟己有富貴者翕集家門傾動人物劉夫人戲安曰大丈夫不當如此乎安乃捉鼻曰但恐不)
(免耳)種玉陳金(搜神記楊雍伯嘗設漿給行旅一日有人飲訖懷中取石子一升與之曰)
(種此生美玉并得好婦如言種之有徐氏女極美求之徐公曰得白璧一䨇即可乃于所種得璧遂娶之江)
(南野史周彬不治財産服膺儒學妻嘗讓之曰汝家兄弟能力稼穡囊箱豐溢汝不治財産後將奈何答曰歲)
(晚必得及聞先主鎮金陵囊文以往錫賚頗厚以所賜金帛陳列于庭謂婦曰今比諸兄弟何為勝邪)
内子細君(禮曾子問大夫内子有殷事亦之君所朝夕否注云内子卿大夫之適妻也殷事殷)
(盛之事是揚雄觧嘲東方朔割名于細君注云以肉歸遺細君自損割其名細君東方朔妻名或曰細小也)
原占鳳凰附絲蘿(左傳懿氏小妻敬仲其妻占之曰吉是謂鳳凰于飛和鳴鏘鏘)
(婚古詩與君結新兔絲附女蘿)增詩咏鵲巢禮榮翟苐(並杜牧宋叔康)
(妻制)沔南醜女亭伯美妻(襄陽𫝊蜀黃承彦沔南名士也謂諸葛孔眀曰聞君)
(擇婦家有醜女而才堪相配孔眀許婚即載送之諺曰莫學孔眀擇婦正得阿承醜女唐書崔顥字亭伯娶)
(妻惟擇美者俄又棄之凡四五娶)白狐九尾孔雀二目(吳越春秋禹三十未)
(娶行至塗山有白狐九尾造禹禹曰白者吾之服也其尾九者王之證也塗山人歌曰綏綏白狐九尾龐龐成)
(家成室我造彼昌禹因娶之謂之女蟜何帝后𫝊唐高祖竇皇后父毅嘗謂妻曰此女有竒相可妄與人因)
(畫二孔雀于屛間請婚者射二矢陰約中目則得之射者閱數十皆不合高祖最後射中各一目遂歸之)
堪作夫人起呼侍婢(晉書山濤初為布衣家貧謂其妻韓曰忍饑寒我後當作三公)
(但不知卿堪作夫人否及濤榮貴貞慎儉約雖爵至千乘而不蓄媵妾世說王衍嘗嫉其妻貪口不言錢字)
(婦欲試之令婢以錢遶牀下不得行衍晨起見錢閡行呼婢曰舉此阿堵物去)婦人卿壻
瞽女完婚(世說王安豐妻常卿安豐安豐曰婦人卿壻于禮為不敬後勿復爾婦曰親卿愛卿是以)
(卿卿我不卿卿誰復卿卿遂恒聽之登宋史周恭叔自太學讀書時曾議母黨之女為婚及科後其女䨇瞽)
(女家且貧不敢復舉議恭叔無所嫌遂娶之愛過常人程伊川先生曰某年未三十時亦做不得此事)
鄒忌衣冠懷恩姿状(戰國策鄒忌修八尺有餘形貌昳麗朝服衣冠窺鏡謂其妻曰)
(我孰與城北徐公美其妻曰君美甚徐公何能及君也眀日徐公来熟視之自以為不如窺鏡自視又弗如遠)
(甚曰吾妻之美我者私我也不唐書權懷恩姿状沉毅每盛服妻子敢仰視)詔求故劍
笑著新衣(綱鑑漢宣帝初聘許廣漢女及即位公卿議立皇后皆心擬霍光女帝乃詔求微時故劍)
(大臣知指白立許倢伃為皇后騎世說桓車騎沖不好著新衣浴後婦故送新衣與車大怒催使持去婦更)
(持還傳語云衣不經新何由得故桓公大笑著之)馬脯牛頭田居蠶室(三輔)
(決錄注丁邯為漢中太守妻弟為公孫述將收妻送南鄭獄免官徒跣自陳詔曰漢中太守妻乃繫南鄭獄誰)
(得搔其背垢者懸牛頭賣馬脯盜跖行孔子語以邯服罪且邯一妻冠履勿謝南齊書卞彬字士蔚性嗜飲)
(酒以瓠壺瓢勺杬皮為肴著帛冠十二年不改易以大瓢為火籠什物多諸詭異自稱卞田居婦為傅蠶室)
梁鴻夫婦裴澤恩好(本傳孫晷字文度時會稽虞喜居海隅有高世之風晷欽)
(其德聘喜弟預女為妻喜戒女棄華尚素與晷同志時人號為梁鴻夫婦北史裴澤妻鉅鹿魏氏恩好甚隆)
(不能暫相離澤每從駕其妻不宿亦至性強立時人以為健婦夫半)婚辭宰相會卜
房幃(唐書王義方泗州人魏徵異之欲妻以夫人之姪女義方辭不敢俄而徵薨乃娶之人問其故曰初)
(不附宰相今感知己也有玉堂閒話涇州書記薛昌緒為人迂僻與妻相見必禮容先命女僕通𫝊往来數)
(四可之然後秉燭造室至扵高談虛論茶果而退或欲詣房幃其禮亦然嘗曰某以繼嗣事重輒欲卜其嘉會)
(必候請而可之)慢夫矜才於婦庸奴其夫(左傳叔向謂鬷眀曰昔賈大夫)
(惡娶妻美三年不言不笑御以如臯射雉獲之其妻始笑而言賈大夫曰才之不可以己也我不能射汝遂不)
(言不笑夫美史記外黃富人女甚庸奴其夫)不樂王郎微嫌盧彖(世說謝夫)
(人初適王凝之還甚不樂太傅曰王郎逸少子不惡汝何恨也答曰一門叔父則有阿大中郎羣從兄弟則有)
(封胡遏末不意天壤之間乃有王郎之女史唐盧彖暮年為校書郎晚娶崔氏有詞翰結褵後微有顔色盧)
(請賦詩述懷崔立成一絶曰不怨盧郎年紀大不怨盧郎官職卑自是妾身生較晚不及盧家年少時)
薄妻蕩舟扃戶(左傳齊侯與蔡姬乘舟于囿蕩公公懼色變禁之不止公怒歸之未之絶)
(也蔡人嫁之妻唐書李益與李賀齊名然少有癡病而多猜忌防閑妾過為苛酷而有散灰扃戶之事時謂)
(妒癡)作書告别誣客逐妻(漢書竇元形貌絶異天子以公主妻之舊妻作書與)
(元告别曰棄妻斥女敬白竇生卑賤鄙陋不如貴人妾日以遠彼日以親何所控訴仰呼蒼旻唐書令狐建)
(擢左神武大將軍其妻成德軍節度使李寳臣女也建將棄之誣與門下客郭士倫通榜殺士倫而逐其妻寳)
(臣請案劾無状)機絲題句織錦題詩(伽藍記王肅在江南聘謝氏女為妻及至)
(亰師復尚公主其後謝氏為尼亦来奔作詩贈肅云本為箔上蠶今作機上絲得絡逐勝去頗憶纏綿時公主)
(代肅謝曰針是貫絲物目中常紝絲得帛縫新去何能似故時肅甚恨遂造正覺寺憩之晉書竇滔妻蘇氏)
(名蕙字若蘭性聰慧滔拜安南將軍鎮襄陽攜寵姬趙陽臺以行蘇氏悔恨因織錦為廻文五綵相宣廣八寸)
(題詩二百餘首計八百餘言縦横反覆皆為文章才情之妙超今邁古名曰璇璣圖以寄滔)怒犯
齋宫晝入内閣(漢官儀周澤字稚卿為太常卧疾齋宫其妻哀澤老病闚問所苦澤大怒)
(以為干犯齋禁收送詔獄并自劾謝當世疑其矯激不實北齊書邢邵字子才與婦甚疎未嘗内宿自云嘗)
(晝入内閣為狗所吠)妻黨戒弟勿来責姪不進(世說王右軍郗夫人謂二)
(弟司空愔中郎鑒曰王家見二謝傾筐倒&KR0869;見汝輩采平平耳汝可以無煩復往又曰王江州夫人語謝遏)
(曰汝何以都不復進為是塵務經心天分有限夫人幼度之妹遏之姑也)麈尾指牀檳
榔貯斛(晉書何充廬江人王𨗳妻姊之子𨗳早為顯官充嘗詣𨗳舍𨗳以麈尾指牀呼充共坐曰此是)
(君坐也禁南史劉穆之少貧恒往妻兄家乞食多見辱其妻每不令往穆之猶往食畢求檳榔江氏兄弟戲)
(曰檳榔消食君何需此妻密為截髮市肴饌為其兄弟以餉穆之自此不敢對夫梳洗及穆之為丹陽尹召妻)
(兄弟飲至醉以金盤貯檳榔一斛進之)
夫婦四
原饋食齊眉(漢書梁鴻妻孟光饋食舉案齊眉)增預為娶婦(後漢書戴封字)
(平仲年十五詣大常師事東海申君申君卒送喪到東海邊嘗經其家大母以封當還預為娶婦封暫過拜親)
(不宿而去)娶曾罵己(國策人有挑其隣之妻者其長者罵之其少者報之後其夫死而娶其長)
(者或曰夫非罵爾者邪曰在人欲具報我在我欲其罵人)原上酒酬酢(晉書何曾閨門整肅)
(年老相見皆整衣冠相待如賓巳南面妻北面拜上酒酬酢既畢便出一歲如此不過冄三焉)貪戾
小損(世說王衍妻郭氏貪戾無厭不能禁幽州刺史李陽京師大俠郭氏憚之衍曰非但我言卿不可李)
(陽亦言不可郭氏為之小損)增呼為鄕里(南史張彪敗謂妻楊氏呼為鄉里曰我不忍鄉)
(里落他處里又沈約詩曰還家問鄉詎堪持作夫)富不易妻(唐書太宗謂尉遲恭曰朕欲以)
(女妻卿何如叩頭謝曰臣妻雖鄙陋相與共貧賤臣雖不學聞古人富不易妻此非臣所願也帝乃止)
夢返寫詩(萬花谷有書生娶後遊太學久不歸一夕夢返其家見妻秉茟寫詩曰數日相望極須知)
(意思迷夢魂不怕險飛過大江西書生怪而記之後家書至妻有詩一首如夢中所見夢之夕乃發書之日)
供具紙筆(郡國雅譚王元苦病風月終于貧病妻黃氏共持雅操每遇得句黃氏中夜必先起)
(燃燭供具紙茟元甚重之)誼聯瓜葛(彙苑與君新為婚瓜葛相結連喻夫婦也)情協
金蘭(古詩且協金蘭好方愉琴瑟情)
夫婦五
原詩漢秦嘉贈婦詩曰寂寂獨居寥寥空室飄飄桂帳
熒熒華燭爾不是居帷帳何施爾不是照華燭何為
又留郡贈婦詩曰人生譬朝露居世多屯蹇憂艱常早
至歡會常苦晚念當奉時役去爾日遥遠遣車迎子還
空往復空返省書情悽愴臨食不能飯獨坐空房中誰
與相勸勉長夜不能眠伏枕獨展轉憂来如循環匪席
不可卷又曰皇靈無私親為善荷天禄傷我與爾身
少小罹煢獨既得結大義歡樂苦不足念當遠離别思
念敘𣢾曲河廣無舟梁道近隔丘陸臨路懷惆悵中駕
正躑躅浮雲起高山悲風激深谷良馬不迴鞍輕車不
轉轂針藥可屢進愁思難為數貞士篤終始恩義不可
促又曰肅肅僕夫征鏘鏘揚和鈴清晨當引邁束帶
待雞鳴顧看空室中髣髴想姿形一别懷萬恨坐起為
不寧何用敘我心遺思致𣢾誠寳釵好耀首明鏡可鑒
形芳香去垢穢素琴有清聲詩人感木瓜乃欲荅瑶瓊
愧彼贈我厚慚此往物輕雖知未足報貴用敘我情
魏徐幹挽船士新娶妻别詩曰與君結新婚宿昔當别
離凉風動秋草蟋蟀鳴相隨冽冽寒蟬吟蟬吟抱枯枝
枯枝時飛揚身體忽遷移不悲身體移當惜歲月馳歲
月無窮極會合安可知願為雙黃鵠比翼戲清池又
室思詩曰浮雲何洋洋□因通我辭一逝不可歸嘯歌
久踟蹰人離皆復會我獨無反期自君之出矣明鏡暗
不治思君如流水何有窮己時晉傅元秋胡詩曰秋
胡納令室三日宦他鄉皎皎潔婦姿泠泠守空房嬿婉
不終夕别如參與商精誠馳萬里既至兩相忘行人悅
令顔借息此樹傍誘以逢卿喻遂下黃金装陸機為
陸思遠婦作詩曰二合兆嘉偶女子禮有行潔已入德
門終遠母與兄如何耽時寵遊宦忘歸寧雖為三載婦
顧景媿虚名歲暮饒悲風洞房凉且清拊枕循薄質非
君誰見榮離君多悲心寤寐勞人情敢忘桃李陋側想
瑶與瓊潘岳内顧詩曰静居懷所歡登城望四澤春
草欎青青桑柘何奕奕芳林振丹榮渌水激素石初征
冰未泮忽焉袗絺綌漫漫三千里迢迢遠行客馳情戀
朱顔寸隂過盈尺夜愁極清晨朝悲終日夕山川自悠
永願言良不獲引領訊歸期沈思不可釋嵇含伉儷
詩曰余執百兩轡之子詠采蘩我憐聖善色爾悅慈姑
顔裁彼䨇絲絹著以同功緜夏摇比翼扇冬卧蛩蛩氈
饑食並根粒渴飲一流泉朝蒸同心棃暮庖比目鮮挹
用合卺酳受以連理盤朝采同本芝夕掇駢穗蘭臨軒
樹萱草中庭植合歡宋孝武帝擬室思詩自君之出
矣金翠闇無精思君如日月迴還晝夜生顔延之秋
胡詩曰燕居未及好良人顧有違脫巾千里外結綬登
王畿戒徒在昧旦左右来相依蠶月觀時暇桑野多經
過佳人從所務窈窕援高柯傾城誰不顧弭節停中阿
南金豈不重聊自意所輕義心多苦調密比金玉聲如
何久為别百行愆諸已媿彼行露詩甘之長川涘梁
徐悱贈内詩曰日暮想青陽躡履出椒房網蟲生錦薦
游塵掩玉牀不見可憐影空餘黼帳香彼美情多樂挟
瑟坐高堂豈忘離憂日向隅心獨傷聊因一書札以待
九迴腸增唐白居易贈内詩曰生為同室親死為同
穴塵他人尚相勉而况我與君黔婁固窮士妻賢忘其
貧冀缺一農夫妻敬儼如賓陶潛不營生翟氏自㸑薪
梁鴻不肯仕孟光甘布裙君雖不讀書此事耳亦聞至
使千載後傳是何如人人生未死間不能忘其身所須
者飲食不過飽與温蔬食足充飽何必膏粱珍繒絮足
禦寒何必錦繡文君家有遺訓清白𫝊子孫我亦苦貧
士與君新結婚庶得貧與素偕老同欣欣
原書後漢秦嘉與妻書曰不能飬志當給郡使隨俗順
時僶俛當去知所苦故爾未有瘳損想念悒悒勞心無
己當涉遠路趨走風塵非志所慕慘慘少樂又計往還
將彌時節念發同怨意有遲遲欲暫相見有所屬託今
遣車往想必自力秦嘉妻徐淑荅書曰知屈珪璋應
奉藏使策名王府觀國之光雖失高素皓然之業亦是
仲尼執鞭之&KR0894;也自初承問心願東還廹疾未宜抱歎
而已日月已盡行有伴例想嚴装已辦發邁在近誰謂
宋遠企予望之室邇人遐我勞如何深谷逶迤而君是
涉高山巖巖而君是越斯亦難矣長路悠悠而君是踐
冰霜慘烈而君是履身非形影何得動而輒俱體非比
目何得同而不離于是詠萱草之喻以消兩家之思割
今者之恨以待將来之歡今適樂土優游亰邑觀王都
之壮麗察天下之珍妙得無目玩意移往而不能出邪
嘉重報妻書曰車還空返甚失所望兼敘遠别悢悢
之情顧有悵然間得此鏡既眀且好形觀文彩世所希
有意甚愛之故以相與并寶釵一䨇好香四種素琴一
張常自所弹也明鏡可以鑒形寶釵可以耀首芳香可
以馥身素琴可以娛耳妻又報嘉書曰既惠令音兼
賜諸物厚顧慇懃出扵非望鏡有文彩之麗釵有殊異
之觀芳香既珍素琴益好惠異物于鄙陋割所珍以相
賜非豐恩之厚孰肯若斯覽鏡執釵情想髣髴操琴詠
詩思心成結勅以芳香馥身喻以眀鏡鑒形此言過矣
未獲我心也昔詩人有飛蓬之感班婕妤有誰榮之歎
素琴之作當須君歸明鏡之鑒尚待君還未奉光儀則
寶釵不列也未侍帷帳則芳香不發也梁何遜為衡
山侯與婦書曰昔人遨遊洛汭會遇陽臺神仙髣髴有
如今别雖帳前微笑涉想猶存而幄裏餘香從風且歇
掩屏為疾引領成勞鏡想分鸞琴悲别鶴心如膏火獨
夜自煎思䒭流波終朝不息始知萋萋萱草忘憂之言
不實圑圑輕扇合歡之用為虚路邇人遐音塵寂絶一
日三秋不足為喻聊陳往翰寧寫𣢾懷遲枉瓊瑶慰其
杼軸周庾信為上黃侯世子與婦書曰昔仙人道引
尚刻三秋神女將梳猶期九日未有龍飛劍匣鶴别琴
臺莫不銜怨而心悲聞猿而下淚人非新市何處尋家
别異邯鄲那應知路想鏡中看影當不含啼欄外將花
居然俱笑分杯帳裏却扇牀前故是不思何時能憶當
學海神逐潮風而来往勿如織女待填河而相見陳
伏知道為王寬與婦義安主書曰昔魚嶺逄車芝田息
駕雖見妖媱終成揮忽遂使家勝陽臺為歡非夢人慚
蕭史相偶成仙輕扇初開欣看笑□長眉始畫愁對離
妆猶聞徙佩顧長廊之未盡尚分行幰冀迥陌之難逥
廣攝金屏莫令愁擁恒開錦幔速望人歸鏡臺新去應
餘落粉熏爐未徙定有餘煙淚滴芳衾錦花長濕愁隨
玉軫琴鶴恒驚已覺錦水丹鱗素書稀遠玉山青鳥仙
使難通綵筆試&KR0894;香牋遂滿行雲可託夢想還勞九重
千日詎想倡家單枕一宵便如蕩子當令照影雙来一
鸞羞鏡勿使窺窗獨坐姮娥笑人
賢婦人一
增易曰婦人貞吉從一而終也詩曰髧彼兩髦實維
我儀之死矢靡他禮記曰婦順備而後内和理内和
理而後家可長久也禮秋官疏曰婦人尚專一德無
所兼連周禮曰九嬪掌婦學之法以教九御婦德婦
言婦容婦工東漢皇后紀曰婉静有禮漢書曰家
貧思賢妻列女傳曰婦德不必才眀絶異也清閒貞
静守節整齊行已有恥動静有法是謂婦德李柔𫝊
曰地道柔静隂之常義文選曰婉嬺淑慎陳子昂
曰姆師酒食之議女工纂組之繁莫不緫制清衷洪宣
懿則茂蘋蘩之雅訓協沼沚之芳猷禀柔成性藴粹含
章窈窕之秀婉孌之資又曰貞節峻于寒松韶儀儼
于温玉又曰温慈惠和信肅修睦行有法度動有禮
經嚴恪以理家人琴瑟以和君子則已含弘光大矣若
乃宗廟哀敬仁孝也娣姒祗和謙順也蠲潔酒食婦儀
也黼黻元黃女工也洪此四德而務六親可以作範母
儀昭宣壺則矣張說曰希盼睞者若遲日之泛漣漪
瞻詞氣者猶光風之轉蘅蕙王維曰静無違禮故組
織有常訓動必有節故環珮有常聲
賢婦人二
原詩序曰柏舟共姜自誓也衛世子共伯蚤死其妻守
義父母欲奪而嫁之誓而弗許故作是詩以絶之增
左傳曰趙姬謂趙衰曰請逆盾及其母叔隗曰得寵而
忘舊何以使人固請逆之以叔隗為内子而已下之以
盾為才使為嫡子使其子下之原列女傳曰楚昭貞
姜齊侯之女楚昭王之夫人也昭王出游留夫人漸臺
之上而去王聞江水大至使使者迎夫人忘持符使者
至請夫人出夫人曰大王與宫人約命曰召若必以符
今使者不持符妾不敢從使者而行妾聞之貞女之義
不犯約勇者不畏死守節而已妾知從使者必生留必
死也然妾不敢棄約越義而求生大水至而死乃號曰
貞姜又曰楚白貞姬者楚白勝之妻也白公蚤死其
妻紡績不嫁吳王聞其美使大夫操金百鎰白璧一䨇
以聘焉因以輜軿三十乘迎之將以為夫人夫人辭曰
白公無恙時妾幸得充後宫執箕帚今白公不幸而死
妾願守其墳墓以終天年今王賜金璧之聘夫人之位
非愚妾之所聞也吳王賢其守節而有義號曰楚貞姬
又曰魯秋胡潔婦者魯秋胡之妻也秋胡子納之五
日而去宦于陳五年乃歸未至家見路旁有一美婦人
方採桑秋胡子下車曰暑日苦曝獨自採桑吾行道遠
願託桑隂下一食婦人採桑不輟秋胡子謂曰力田不
如逢豐年力桑不如見公卿今吾有金願與夫人婦人
曰採桑力作紡績經織以供衣食奉二親飬夫子而已
矣吾不願人之金也秋胡子還家奉金遺母母使人呼
其婦婦乃向採桑婦婦乃自投扵河而死又曰梁寡
婦高行者梁之賢婦早寡不嫁梁貴人争欲取之不能
得梁王聞之使相聘之高行曰妾之夫不幸先犬馬填
□壑妾宜以身薦棺椁守飬幼孤不得專意妾聞婦人
之義一往不改棄義而從利無以為人乃援鏡操刀以
割其鼻曰妾已刑餘之人殆可釋矣王高其節號曰高
行增又曰河南貞義者樂羊子之妻羊子出學貞義
截髮賣以供其費後羊子得遺金一餅以與貞義義曰
妾聞君子不以利洿行羊子慙而棄之鄰人欲犯貞義
而劫其姑貞義操刀而出鄰人曰從我者可全不從者
殺汝姑貞義仰天而歎以刀刎&KR1450;而死太守以大夫禮
葬之號曰貞義原又曰漢中趙高妻者同郡張氏之
女也字禮修姑嚴酷無道禮修恭承初無愠色引過自
咎姑後知之乃變意厚加愛敬後姑疾病其女来視臨
困却女曰我困矣絶命當在賢婦之手婦前抱持乃絶
後郡内邅賊高死君難禮修以碧塗面亂頭稱痛懷刀
在身意氣決烈賊不廹也叔父矜其年壮欲更嫁之禮
修慷慨以死為誓又曰丹陽羅静者廣德羅勤之女
也為同縣朱曠所聘婚禮未成勤遇病喪沒鄰比斷絶
曠觸冒經營尋復病亡静感其義遂誓不嫁有楊祚者
自往納幣静乃逃竄祚劫其弟妹静懼為祚所害乃出
見之曰實感朱曠為妾父而死是以託身亡者自誓不
貳辛苦之人願君哀而舍之如其不然請守之以死乃
舍之又曰蜀景竒妻者羅氏之女字貢羅竒亡無嗣
貢羅專心供飬父青以許同郡宰詩貢羅與父書陳其
情志歴年不歸後青受遠使詩白州告縣發遣貢羅乃
由徑道詣州白訴言意慷慨請死不從州嘉而許焉
又曰犍為相登妻者名度適登一年而寡守令吳厚因
入問度度引刀截髮縣長吏復遣媒介度曰前已斷髮
謂之表心何復有斯言哉欲取刀割鼻左右救止又
曰沛郡劉長卿妻者生一男字玉玉五歲而長卿卒遠
嫌不歸玉年十五死乃援刀割耳眀已不二宗婦愍之
曰何貴義輕生如此曰先君五更尊為帝師男以忠孝
女以貞順稱故豫刑以明我情耳又曰吳孫竒妻者
廣陵范慎女名姬年十八配竒一年而竒亡慎以姬少
寡無子迎還其家姬不肯歸迎者以父母命廹之姬遂
操刀割耳及鼻曰父趣我者不過以我年少而色美今
已殘矣行將焉如于是迎者空返又曰廣漢廖伯妻
者同郡段氏女名紀配性聰敏達于詩書進退閒暇伯
亡父母將有所許紀配曰梁高行割鼻告誠以全其節
求生害仁仁者不為紀配生見禮義豈獨使古人擅名
哉作詩三章以諷父母乃援刀斷指又曰吳許升妻
者吕氏女名榮升遊誕博戲不治操行榮躬勤家業以
飬其姑勸升學問未嘗不垂淚而言榮父疾升呼榮欲
改嫁之榮曰命之所邅義無離貳終不肯歸升後感悔
尋師遠學四年乃歸遂致名譽為本州所辟至夀春盜
害之刺史尹曜捕得盜榮手刃殺升者以首還祭又
曰留子直妻者漢末擾攘隨夫之從父客居豫章從父
與賊交通郡收族之妻年少有色太守客請以為妻守
死不從以還太守付吏殺之臨死顔色不變口無怨言
郡吏及客憐之更為請免既得活乃自割耳久之太守
聞其夫在遂還之增後漢書曰河南尹王調洛陽令
李阜與竇憲厚善尚書僕射樂恢劾奏調阜并及司隸
校尉諸所刺舉無所逥避貴戚惡之妻每諫曰昔人容
身避害何必以言取怨也恢歎曰吾忍素餐立人之朝
乎晉記曰杜弢至長沙掠前始興太守尹盧二女皆
國色也將妻之曰我父二千石終不為賊作婦遂自殺
唐書曰高愍女名妹妹父彦昭事李正己及納拒命
質其妻子使守濮陽建中二年挈城歸河南都統制劉
元佐納屠其家時女七歲母李憐其幼請為婢許之女
不肯曰母兄皆不免何頼而生母兄將刑徧拜四方女
問故曰神可祈也女曰我家以忠義誅神尚何知問父
所在西向哭拜就死德宗駭歎詔諡曰愍諸儒争為之
誄又曰衡方厚為邕州錄事參軍招討使董昌齡治
無状方厚數争事昌齡怒將執付吏方厚即以死告卧
棺中昌齡知之使闔棺方厚閉久乃絶妻程氏懼幷死
不敢哭徒行至闕下叩右銀臺門自則陳冤下御史鞫
治有實昌齡得罪文宗詔封程武昌縣君賜一子九品
正員官孔帖曰符鳳妻某氏殊美鳳以罪徙儋州至
南海為獠賊所殺脅某氏私之對曰一婦人不足事衆
男子請推一長者賊然之乃請更衣有頃盛服立于舟
罵曰受賊辱不如死自沉于海遼史曰蕭氏耶律諾爾
妻小字意辛嘗與娣姒會争言厭魅以取夫寵意辛曰
厭魅不如禮法衆問其故曰修己以潔奉長以敬事夫
以柔撫下以寬毋使君子見其輕易此之為禮法自然
取重于夫以厭魅獲寵獨不愧于心乎聞者大慚又
曰蕭氏小字額哩耶律珠展妻居珠展喪極哀毁既葬
謂所親曰夫婦之道如隂陽表裏無陽則隂不能立無
表則裏無所附妾今不幸失所天且生必有死理之自
然珠展早歲登朝有才不夀妾復何依恃自刃而卒
又曰蕭氏小字綏蘭耶律中妻天慶中為賊所執潛置
刃于履誓曰人欲汚我即死之至夜賊遁而免久之帝
召中為五院都監及金兵略地嶺南中守節死綏蘭悲
戚不形人怪之俄躍馬突出至中死所自殺
賢婦人三(節烈並入)(智識)(才略)(文學並附)
原德配道成(詩序鵲巢夫人之德也國君積行累功以致爵位夫人之德如鳴鳩乃可配焉)
(以詩序執婦道成肅雍之德)姆教婦式(禮姆是女師教以德周禮婦之式)
采蘩種橘(詩序采蘩夫人不失職也甘吳志李衡遣人于武陵龍陽洲作宅種橘千樹臨死)
(敕兒曰洲上有木奴千頭亦當足衣食耳母曰汝父恒稱太史公言江陵千樹橘當封君家吾曰蓋人患無德)
(義不患不富貴也)窺御觧圍(史記晏子相齊其御之妻窺其夫擁大蓋策駟馬意氣揚)
(揚其妻請去是後夫自抑損晏子問之以實對薦為大夫謝道韞事詳嫂叔)齊眉割鼻
(後漢梁鴻字伯鸞賃舂于臯伯通廡下妻孟光每饋食不敢仰視舉案齊眉梁高行詳前)婉娩
窈窕(禮記婉娩聽從注婉言語娩容貌也詩窈窕淑女)增織屨投畚(韓詩)
(外𫝊楚莊王使齎金百斤聘北郭先生曰臣有箕帚之使願入計之即謂婦曰楚欲以我為相如何婦曰君以)
(織屨為食今如結駟連騎所安不過容膝食方丈于前所甘不過一肉而殉楚國之憂其可乎于是遂不應聘)
(與婦去之國列女傳老萊子耕于蒙山之陽楚王駕至其門曰守之孤願見先生老萊曰諾妻曰妾聞之可)
(食以酒肉者可隨以鞭捶可授以官禄者可隨以斧鉞今先生食人酒肉受人官禄為人所制也妾不能為人)
(所制投畚而去)碩人賢室(詩注莊姜美而無子衛人為之賦碩人之詩彙苑唐李迥秀)
(妻謂之賢室)郊弔庭趨(左傳齊莊公襲莒莒子親鼓之從而伐之獲杞梁齊侯遇其妻)
(于郊使弔之辭曰殖之有罪何辱命焉若免于罪猶有先人之敝廬在下妻不敢與郊弔乃弔其室按杞梁即)
(杞殖輩唐書曰令狐峘為吉州刺史齊映廉察江西峘以前迎謁頗怏怏以告其妻妻曰卿自視何如人頭)
(白走小生前君不以此禮見映即黜死亦不恨峘乃以客禮見映映憾奏貶為衢州别駕)辭餉
負薪(南史朱百年妻亦有高行百年卒于山中蔡興宗為會稽太守餉米百斛孔氏遣婢詣郡固辭時人)
(美之以比梁鴻妻妻晉書吳隐之為晉陵太守自負薪)延師窺友(山隂沈繹之年十五)
(廢學其妻石氏拜舅姑曰新婦姊妹皆為士人妻房願自出束修延師教之得為士庶不辱門戶世說山濤)
(與嵇阮契合金蘭妻韓氏覺公與二人有異謂公曰負羈之妻亦觀狐趙意欲窺之可乎他日二人来具酒食)
(夜穿牖以視之達旦忘返公入曰二人何如妻曰君才殊不如正當以度量相勝耳公曰伊輩亦嘗以我度為)
(勝)救夫先姊(後漢書蔡琰嫁于董祀祀犯法當死文姬詣曺操請之時賓客滿座操曰)
(蔡伯喈女在外為諸君見之文姬進蓬首徒行請罪音辭清辯旨甚酸痛操乃出祀罪世說袁隗妻馬融女)
(少有才辯隗謂曰弟先兄舉世以為笑今處姊未適前行可乎對曰妾姊高邈未遇良匹不如鄙薄苟然而已)
却瓜歸茗(眀語林劉寧洪武中任刑部主事夫人安氏方櫛髮有以瓜盛銀餽者安氏被)
(髮呼僕拘送于朝謂又曰鄭曉嘉靖中為文𨕖郎有餽金者上覆以茗公茗也受之夫人手撥茗知之擊柝)
(語公整理其茗覆筐如初歸之)刳腸斷髮(元史至正十五年有周人婦毛氏美隨夫避亂)
(庥鷖山中為賊所得脅之曰從我多與若金否則殺汝毛氏曰寧剖我心不願汝金賊以刀磨其身毛氏曰汝)
(碎則臭我碎則香賊刳其腸而去亡唐書崔繪死妻盧氏少女兄適工部侍郎李思沖早表求繼室詔許之)
(思沖歸幣三百轝盧曰吾再辱于人乎是夕糞穢衊面還崔舍斷髮自誓思沖以聞武后不奪其志詔為尼以)
(終)守城投井(列女傳賊圍契平縣鄒保英任刺史領兵討賊既而城孤援寡將䧟保英)
(妻奚氏率家僮及城内女丁固守賊退封為誠節夫人焉隋紀裴倫為渭源令城為賊所䧟倫遇害妻柳氏)
(年四十二女及兒婦皆有美色柳氏曰我輩邅逢禍亂汝父已死我義不受辱與汝等同死何如其女等皆垂)
(泣曰惟母所命桺氏遂自投于井其二女及兒婦相繼而下皆死井中)封髮斷臂(唐書)
(賈直言坐事貶嶺南以妻少年訣曰死生不可期吾死可别嫁董氏不答引䋲束髮以帛封使直言署曰非君)
(手不開直言貶二十年乃還署帛宛然及湯沐髮墮無餘五代史王凝為虢州司戶參軍以疾卒家貧一子)
(尚幼凝妻李氏攜子負骸骨歸過開封止于旅舍主人不納牽其臂而出之李氏仰天泣曰我為婦人不能守)
(節而此手為人所執邪即引斧自斷其臂開封尹聞之白于朝厚恤李氏而笞其主人)束髮
漬衣(輟耕錄王守素錢塘民家女其夫丁棄家為全真道士于吳山紫陽菴一日召守素入山書付四句)
(云懶散六十三妙用無人識逆順兩相忘虚空鎮常寂坐抱一膝而逝守素遂亦束髮簪冠著道士服奉夫遺)
(尸二十年迹不下山年逾七十幾于得道中又曰漳州陳端才之妻蔡氏三玉至元間宼起與里婦女同舟)
(避難寇追及三玉亟以水漬衣寇欲先汚之三玉紿曰衣濕更求衣寇信之更取衣三玉投水死寇退三玉之)
(父端廣舟次上流尸逆流附父舟移舟遡河而上尸從之上者三父異甚視之則其女也因痛哭而收斂其尸)
原挽鹿車臥牛衣(後漢書鮑宣妻桓氏字少君宣從桓氏父學父竒其清苦以女)
(妻之資送甚盛宣不悅妻曰既承奉君子唯命是聽乃衣短布裳與宣共挽鹿車歸拜姑禮畢提甕出汲修行)
(婦道宣至司隸亰漢書王章與妻居冬無被卧牛衣中涕泣妻怒呼曰師尊貴誰如仲卿不自憤激乃反涕)
(泣後章至亰兆尹欲上封事妻止曰人當知止章不從竟死獄中)頌椒花咏桺絮
(晉書劉臻妻陳氏正旦獻椒花頌叔世說謝道韞王凝之妻謝安姪女詳姪)林下風閨
中秀(世說王凝之妻謝氏道韞有才辯同郡張元妹有才質適于顧氏張元稱之以敵道韞有濟尼者游)
(于二家或問之尼答曰王家夫人神情朗徹有林下風氣顧家婦冰清玉映自是閨房之秀)殺江
充罵姚萇(晉書張茂妻陸氏茂為吳郡守被江充所殺陸氏傾産率茂部曲為先登討充充敗)
(為陸所殺士又曰苻登妻毛氏善騎射登為姚萇所殺乃率壮與萇戰殺傷甚衆為萇所執罵萇而死)
戒失學勸立功(後漢書樂羊子遠尋師學一年来歸妻跪問故樂羊子曰久行懷思無他)
(異也妻乃引刀趨機而言曰此織生于蠶繭成于機杼一絲之累以至于寸累寸不已至于丈匹今若斷斯織)
(也則損失成功稽廢時月夫子從學中道而歸何異斷斯織也羊子感其言復往終業七年不返唐書薛仁)
(貴妻桺氏曰夫有高世之材要須遇時乃發)拔圍出夫踰城救父(晉書劉遐)
(妻邵續女驍果有父風遐為石季龍所圍妻單將數騎拔出遐于萬人之中又田防為亂遐應之妻止之不從)
(乃密燒甲都盡于又曰荀崧女灌崧為襄城太守為杜曾所圍欲求救平南將軍石覽灌時年十三率勇士)
(數十人踰城突圍且戰且前詣覧乞師兵至賊走)陜境不雨韓市呼天(晉書)
(陜婦人嫠居事叔姑甚謹家欲嫁之毁面自誓後叔姑病死有女在夫家從婦乞假不得因誣殺其母有司誅)
(之鳥哀鳴尸上盛夏暴之十日不腐蟲獸亦不敢近境内經年不雨呼延謀為太守謁其墓諡曰貞烈婦其日)
(大雨金史記聶政殺韓相俠累披面抉目自屠死韓購以千久之政姊嫈聞之曰吾弟為吾在重自刑以絶)
(妾柰何畏沒身之誅滅賢弟之名乎乃之韓市呼天者三死政之旁)臨危請姑代夫
留獄(晉禮志陳詵妻邅亂詣賊請活姑命王愆期議曰鄙野人而臨危請姑險不忘順可謂孝矣後漢)
(書盛道妻趙氏字媛姜益部亂道聚衆起兵敗當死媛姜夜告道速逃建立門戶妾留獄代君媛姜乃觧道桎)
(梏子翔五歲令攜走度道已遠以實告吏應時見殺道會赦放歸終身不娶)官大家昌
夫耕妻餉(列女傳陶大夫治陶三年名譽不興家富三倍妻怒曰子能薄而官大是謂蒙害無功而)
(家昌是謂積殃昔楚之令尹治國家貧而國富君敬之民戴之故福禄終其子孫名垂後世今子貪富務大不)
(顧後害請去苦晉書陶潛妻翟氏與潛志趣相同能安節夫耕于前婦餉于後)身先國稅
家禁時妝(周行逄為武平節度使妻鄧氏陋而剛決善治生嘗諫夫用法太嚴行逄怒鄧氏因)
(之村墅遂不復歸行逢屢遣迎之不至一旦自帥僮僕来輸稅行逢曰夫人何自苦如此曰稅官物也公不先)
(輸何以率下且獨不記為里正代人輸稅以免楚撻時乎因話錄崔樞夫人治家整肅貴賤皆不許時世妆)
椎髻改妆澣衣被絮(後漢書梁鴻字伯鸞扶風人家貧不娶同縣孟氏女貎醜)
(而黑力舉石臼擇對不嫁曰欲得賢如梁伯鸞者鴻聞而聘之及嫁以妆餙入門鴻曰吾欲得裘褐之人可與)
(俱隐深山耳乃衣綺縞傅粉黛豈鴻所願哉妻曰將以觀子之志耳妾自有隐居之服更為改妆椎髻著布衣)
(鴻大喜曰此真梁鴻妻也乃共入灞陵山中以耕織為業晉書吳隐之為晉陵太守妻冬月無被欲澣衣則)
(被絮紡織以供朝夕)禮儀規矩祖德儒風(史通東漢一代賢眀婦人如秦嘉妻)
(徐氏動合禮儀言成規矩者鮮矣嘉字士會隴西人二李白集范𫝊正為宣歙觀察使訪李白子孫獲孫女)
(人一為陳雲妻一為劉勸妻皆編戶氓也因召至郡庭相見衣服村落形容樸野而進退閒雅應對詳諦祖德)
(如在儒風宛然問其所以曰父伯禽不禄有兄一人出游不返無桑以自蠶非不知機杼無田以自力非不知)
(稼穡布裾糲食何所仰給儷于農夫救死而己言訖淚下𫝊正告以將改適士族二女曰夫婦之道命也亦分)
(也在孤窮既失身于下里仗威力乃求援于他門生縦偷安死何面目見大父于地下乎)以康為
諡送别作詩(魯史黔婁死曾子與其門人往弔之見其尸在牖下覆以布被手足不盡斂覆)
(頭則足見覆足則頭見曾子曰斜引其被則斂矣其妻曰斜而有餘不若正而不足也曾子曰先生之終何以)
(為諡妻曰以康為諡曾子曰先生何樂扵此而諡為康乎妻曰昔君嘗欲授之政先生辭而不為是有餘貴也)
(君嘗賜之粟先生辭而不受是有餘富也先生不戚戚于貧賤不忻忻于富貴其諡曰康不亦宜乎侯鯖錄)
(宋真宗東封訪天下隐者得杞人楊璞璞能詩及召對自言不能上問臨行時有人作詩送行否璞曰獨臣妻)
(有詩曰更休落魄貪杯酒亦莫猖狂愛詠詩今日捉將官裏去這回斷送老頭皮)歌成黃鵠
樹宿鴛鴦(列女傳魯陶嬰者陶眀之女也少寡飬幼孤無彊昆弟紡績為産魯人或聞其義將)
(求焉嬰聞之恐不得免乃作黃鵠之歌眀已之不肯二適也魯人聞之遂不敢復求又曰韓憑為楚康王舍)
(人妻何氏美王欲奪之乃築青陵臺而望焉奪何囚憑何乃作烏鵲歌二首以見志又作書荅夫憑得書自殺)
(何即隂腐其衣與王登臺遽自投下得遺書于帶間曰願以尸還韓氏合葬王大怒令分埋之兩塚相望經宿)
(忽有梓木各生于塚枝連于上根交于下又有鳥如鴛鴦常䨇栖其樹朝夕悲鳴人皆謂韓大夫之精魂也)
粉書扉上鞋易市中(後漢書隂瑜妻荀爽女也名采早寡父母欲強嫁郭奕爽)
(以詐疾召采采歸而懷白刃爽執奪不得已到郭氏偽為歡建四燈共談奕敬憚之及曙奕出采叱左右辦浴)
(既入室以粉書扉曰尸還隂氏字未成恐人来乃以衣帶自謚死侯鯖錄程公鵬舉在宋季被掠于張萬戶)
(家為奴張以所掠宦家女妻之婚三日即謂夫曰君才貌非久在人下者何不為去計乎夫疑其試已訴于張)
(張命箠之越三日復告夫愈疑又訴于張張命出之賣于市人家妻臨行以所穿繡鞋一易程一履泣曰執此)
(可期相見矣程感悟奔歸至元朝程為陜西行省參知政事遣人攜鞋復往興元訪求之市家云此婦以所成)
(布匹償賣價乞身為尼見居某菴遣人即往故遺鞋履于地尼問其由具道所以尼出鞋履示之合亟拜曰吾)
(主母也尼曰歸見程相公與夫人致意竟不再出告以參政未再娶亦不出旋報程移文本省遣使具禮迎至)
(陜西重為夫婦焉)蘭陵縣君安南節婦(彙苑韋雍在幽州幕府朱克融亂雍)
(被劫雍妻蕭氏聞難與雍皆出左右格之不退雍臨刃蕭氏呼曰我苟生無益願今日死君前遂自死文帝太)
(和中贈為蘭陵縣君誨唐紀全節婦者安南賊帥齊亮之母也夫死以忠義其子亮不聽遂絶之自田而食)
(自紡而衣代宗大歷初下詔褒之乃賜以兩丁奉飬號曰節婦)䨇節一門二尸同
處(彙苑任士中妻俞氏年二十而寡生一女方二歲生一男纔五月姑先卒舅游遠方家貧無依親戚勸之)
(改適俞斷髮自誓強之欲自刎乃止以紡續為業教育子女女長嫁俞邦眀亦早寡誓死不改節歸與母同居)
(守志有司上其事遂旌表所居曰䨇節之門年又曰嚴庸為儒學生一日歸省途中溺水死妻袁氏十八亟)
(趨夫溺處尋尸不見遂投水死兩月餘水退漁人于沙際見二尸同處焉皆以為節義之感有司以事聞表為)
(貞烈)詔贈夫人石旌烈女(唐書薛仁杲降將旁仚地復叛所過剽害掠王氏女)
(醉寢于野王取仚地所佩刀斬之送首梁州詔封女為崇義夫人孔帖韓楚言軍敗妻李語之曰君常辱成)
(汭軍敗且支觧不如死楚言不決李礪刀席下方共食復語之夫曰未可知李取刀斷其首并殺三子乃自剄)
(成汭畏其烈以禮葬之刻石表曰烈女)入幃剔目投棺割耳(唐書房玄齡微)
(時病幾死謂妻盧氏曰吾病革卿年少不可寡居善事後人盧泣入幃剔一目以示玄齡明無他志會玄齡病)
(尋愈禮之終身割彙苑魏溥妻房氏幼有烈操年十六溥卒及斂房乃左耳投棺中仍曰鬼神有知相期泉)
(壤其姑劉氏曰新婦何至于此對曰新婦年少不幸早寡實慮父母未諒至情以此自誓耳聞者莫不感愴)
投清風嶺號節婦墓(彙苑德祐二年冬元兵入浙東王貞婦與舅姑夫俱被執)
(既而舅姑及夫皆死主將見其美欲納之恐其自縊乃令俘婦雜守之眀年春師還行至嵊縣之清風嶺下絶壑處)
(貞婦視守者少懈投崖而死郡守立石祠嶺上廖又曰紹興三年春盜起建昌過臨江歐陽希文與妻氏共)
(挾其母走山中為賊所追廖以身蔽姑使夫潛負以逃賊執廖欲汙之廖正色叱之賊知不可屈揮刀斷其耳)
(臂廖氏大罵語絶而仆鄉人義而葬之號廖節婦墓)渤海夫人廬江小吏(渤海)
(封夫人諱絢字景文善草隸工文章咸通中適殷校書庚子冬賊起遂為所俘夫人正色奮袂大罵賊怒殺之)
(殷校書歸揮淚大慟遂長號而絶三婢子覩主父主母俱殯乃相攜投浚井而死世稱渤海夫人焉寰宇記)
(合肥有小吏港漢建安中廬江小吏焦仲卿妻劉氏為姑所出自誓不嫁其家逼之乃投水而死仲卿聞之亦)
(自縊時人憐之遂名其地)忠臣之婦宰相之妻(後漢書皇甫規妻善屬文兼工)
(草書規卒董卓以厚禮聘之妻乃詣軍門自陳卓使侍者拔刀圍之妻知不免大罵曰君西羌之種毒害天下)
(猶未足邪皇甫氏文武上才為漢忠臣汝其走吏敢行非禮卓引車庭中以其頭懸軶鞭朴交下妻謂持杖者)
(速盡為惠遂死車下於世說唐宰相元載夫人王氏韞秀少有識量節㮣聞掖庭後載既得罪代宗欲令王)
(氏入宫備彤管箴規之任王歎曰王家十三娘二十年太原節度使女十六年宰相妻誰能書得昭陽長信之)
(事即得罪亦幸矣堅不從命)鉛膏絺綵寶帶異袍(唐書盧惟清貶播州尉妻)
(徐還鄉里糲食斥&KR1459;膏絺綵不御會大赦徐間關往迎惟清至荆州聞惟清死二髯奴將劫徐歸下江徐知之)
(數其罪奴不敢逼劫其貲去徐倍道行至播州足繭流血得惟清尸以還又曰趙州刺史高叡為默啜所攻)
(州䧟叡仰藥不死默啜示以寶帶異袍曰降我賜汝官不降且死叡視妻秦秦曰君受天子恩當以死報賊一)
(品官安足榮自是皆暝目不言賊知不可屈乃殺之)澗生席草字剪皮金(語林)
(無錫儲福靖難兵至調曲靖衛卒挈家行日夜涕泣守義而死妻范氏飬姑韓氏每哭其夫輒走山谷中大號)
(不欲姑聞之也一日范至澗邊浣衣見其傍草生若席草因取以織席售而飬姑姑年七十餘乃卒范營葬為)
(廬于墓側亦年八十餘卒席草遂不生皮又曰王烈婦者劉女也夫死密製斂服盡飭又剪一金為一香字)
(以示侍女曰此所以志也吾骨亦若是耳晨奠其夫扃戶自縊有異風歘起者再)待夫完配
撫妾守喪(語林觧縉胡廣兩家皆有孕成祖命指腹為婚縉生子廣生女上與定聘後縉死詔)
(獄子戍邊廣欲離婚其女斷髮自誓曰薄命之婚上所定也誰敢易之後縉子遇赦還遂為夫婦又曰樂清)
(章文寶聘金氏未成婚納妾包氏有妊而文寶且死金氏聞堅請往視文寶一見即逝金氏撫妾守喪妾生子)
(綸親教讀書成進士官禮部郎景泰時欲疏請復儲恐貽母憂金氏聞之曰汝能死諫我無恨也疏上忤旨杖)
(幾死錮詔獄金氏怡然後綸官至禮部侍郎)智識饋飧寘璧謝使觧環
(左傳晉公子重耳至曺僖負羈之妻曰吾觀晉公子之從者皆足以相國反其國必得志于諸侯而誅無禮曺)
(其首也子盍蚤自貳焉乃饋盤飧寘璧焉事戰國策齊襄王以太史氏為王后襄王卒子建立后秦謹與諸)
(侯信故四十餘年不受兵始皇嘗使使者遺后玉連環曰齊多知解此環否后以示羣臣羣臣不知觧后引椎)
(椎破之謝秦使曰謹以解矣)雞餐謝客粟粥待夫(漢書武帝微行嘗夜至桓)
(谷投逆旅主人求漿疑上為姦盜聚少年欲攻之主人嫗睹上狀貌而異之止其翁曰客非常人也且有備不)
(可圖翁不聽嫗飲翁以酒醉而縛之少年皆散走嫗乃殺雞為餐以謝客世說魏許允為吏部郎多用鄉里)
(眀帝收之妻阮氏誡允曰明主可以理奪難以情求既至帝覈問之對曰舉爾所知臣之鄉人臣所知也陛下)
(檢校為稱職與否若不稱職臣受其罪既而檢校皆官得其人于是釋允初允被收舉家號哭阮自若云無憂)
(尋當還作粟粥以待頃之允果至)丹陽復還武龍得免(通鑑吳丹陽尹李衡)
(數以事侵瑯琊王妻習氏諫之不聽及王即位衡憂懼欲奔魏妻曰不可瑯琊王素好善慕名終不以私嫌殺)
(君明矣可自囚詣獄表列前失顯求受罪乃當逆見優饒衡如妻言果詔曰丹陽尹李衡以往事之嫌自居囚)
(獄其遣還郡臣又曰上林令侯敏素謟事來俊臣妻董氏戒之曰俊國賊指日將敗君宜遠之俊臣怒出為)
(武龍令敏欲不往妻曰速去勿留俊臣敗其黨皆流敏獨得免)悉散珠玉不受衣
裳(通鑑吕禄過其姑吕&KR0912;&KR0912;大怒曰若為將而棄軍吕氏今無處矣乃悉出珠玉寳噐散堂下曰毋為他人)
(守也氏齊書符承祖方用事親姻多趨附以求利其從母楊為姚氏婦獨否嘗謂承祖之母曰姊雖有一時)
(之榮不若妹有無憂之樂姊與之衣裳多不受)預知虎步自戒雞晨(通鑑桓元)
(后劉氏有智鍳謂元曰劉裕龍行虎步瞻視不凢恐終不為人下不如早除之續世說唐太宗嘗與后論及)
(賞罰之事后曰牝雞之晨惟家之索妾婦人豈敢與聞政事太宗固與之言竟不答)馮媛當熊
桓君挽鹿(漢書漢元帝幸虎圈後宫皆在熊佚出圈扳檻左右皆驚走馮婕妤直前當熊而立)
(上問何故對曰妾聞猛獸得人而止妾恐熊至御座故以身當之列女傳鮑宣子永為魯郡太守永子昱問)
(少君曰太夫人寧復識挽鹿車時否曰先姑有言存不忘亡安不忘危吾焉敢忘乎)長信婕妤
披香博士(通鑑趙飛燕譖告許皇后班婕妤祝詛主上許后因廢考問班婕妤對曰修正尚未)
(蒙福為邪欲以何望使鬼神有知不受不臣之愬如其無知愬之何益帝赦之又曰帝微行至陽阿主家悅)
(歌舞者趙飛燕召入宫大幸女弟復召入姿性尤穠稡左右見之皆嘖嘖嗟賞時披香博士淖方成白髮教授)
(宫中號淖夫人在帝後唾曰此禍水也滅火必矣)才略帷車袖劍肩輿抽
刀(魏志趙娥父為李夀所殺娥乃帷車袖劍白日刺夀于都亭詣縣顔色不變曰父讐已報請受戮縣尹縦)
(之娥不肯遂強戴還家會赦得免子通鑑孫恩䧟會稽王凝之出走恩執而殺之并其諸凝之妻謝道韞奕)
(之女也聞寇至舉措自若命婢肩輿抽刀立門手殺數人乃被執)平陽公主誠節
夫人(唐書公主嫁柴紹初高祖兵興主與紹發家貲招亡命渡河主引精兵萬人與秦王會渭北紹及主)
(對置幕府平定京師號娘子軍討唐書鄒保英妻奚氏賊寇平縣保英時任刺史領兵擊既而城孤援寡將)
(䧟奚氏乃率家僮及城中女丁相助固守賊退封為誠節夫人)皆補果毅特封循
忠(史思眀之叛衛州女子侯滑州女子唐青州女子王相與歃血赴行營討賊皆補果毅唐書默啜攻飛)
(狐縣古元應妻能固守詔封循忠縣君)佐建功勛與參謀議(通鑑石勒妻劉)
(氏有膽略勒與之參決軍事佐勒建功勛有吕后之風而不妒更過之又曰朱全忠夫人張氏碭山人多智)
(略全忠敬憚之雖軍府事時與參謀議或將兵到中途夫人以為不可遣一介召之全忠立為之返)恨
非男子得字夫人(唐書竇毅女聞隋高祖受禪自投牀下曰恨我非男子不能救舅家)
(禍後適唐公李淵節下魏衡妻王氏事見前烈𩔖)錦繖夫人繡旗女將(列女)
(傳馮寶妻冼氏封石龍夫人戰則錦繖夫人至老未敗年八十而終金史與李全戰者)文學詩
成紈扇句詠金釵(樂府序班婕妤能文漢成帝寵之後幸趙飛燕婕妤自知見棄求供)
(飬王太后于長信宫因為賦及紈扇詩金朝野僉載楊盈川姪女曰容華為新妆詩有鳳釵作縷之句)
繡作龜形書題鴈字(唐紀會昌中有邊將張揆防邊近十年其妻侯氏繡迴文作龜)
(形詩詣闕進之詩齋錄毛友龍達可未第時其内人寄以一有擬憑歸雁寄天隅之句)妻誄其
夫父和其女(列女傳桺下惠妻誄其夫門人不能竄一字冷齋夜話王荆公女吳安持之)
(妻蓬萊縣君有詩寄荆公云云荆公以楞嚴經新釋付之和其詩)織錦迴文彈筝
譜曲(上竇滔妻蘇氏事見夫婦𩔖千崔豹古今注邯鄲有美女姓秦名羅敷為邑人乘王仁妻仁後為)
(趙王家令羅敷出採桑于陌上趙王登臺見而悅之置酒欲奪之羅敷善彈筝作陌上之曲以自眀焉)
學擅文章名垂金石(孔帖殷保晦妻封敖孫也名絢字景文能文章草隸房璘妻)
(高氏筆畫遒麗不𩔖婦人歐陽公云予集古錄已博矣而婦人筆畫名著于金石者高氏一人而已)書
成東觀詩約西池(列女傳班彪女名昭一名姬博學高才兄固著漢書其八表及天文)
(志未及竟而卒和帝詔昭就東觀藏書閣踵而成之又作女誡七篇有助女訓所著賦頌銘誄問注哀辭書論)
(上疏遺令凡十六篇又作大家讃待隐居詩話王荆公夫人嘗有家詞約諸親游西池云得眀年重把酒那)
(知無雨又無風)四百餘篇二十八字(列女傳蔡邕女名琰字文姬博學有才辨)
(曺操問曰聞夫人家多墳籍猶能憶識之否姬曰昔亡父賜書四千餘卷罔有存者今所誦纔四百餘篇耳乞)
(給紙筆真草惟命于是繕書送之文無遺悞雲王直方詩話白藕作花風已秋不堪殘睡更廻頭晚帶雨歸)
(飛急去作西牎一枕愁此趙德麟細君王氏所作也初趙鰥居見此篇遂與之婚余以為二十八字媒也)
兄稱博士詩寄良人(魏書甄后年九歲喜書用諸兄筆硯兄謂后曰汝當作女博士)
(耶答曰古者賢女未有不覽前世成敗以為已戒不知書何由見之南部新書杜羔妻劉氏善為詩羔屢舉)
(不第將至家妻先寄以詩羔見詩即回去尋登第妻又寄以詩)稱徐惠妃號女進
士(唐書徐惠妃以上東征高麗西討龜兹翠微玉華營繕相繼又服玩頗華靡遂上疏切諫南楚新聞關)
(圖有妺能文每語人曰有一進士所恨不櫛耳)對鏡圖形援琴作歌(雲溪友議)
(南楚材旅遊似無返舊之意其妻薛媛知之乃對鏡自圖其形并作詩寄之楚材遂歸復為夫婦如初風俗)
(通百里奚去虞將適秦其妻以門關烹雞母餞之後奚為秦相堂上樂作所賃澣婦自言知音呼之因援琴撫)
(絃而歌名扊扅歌奚憶其事復為夫婦)文成女則詞寄夫君(唐書長孫后嘗)
(采自古婦人得失事為女則三十卷咏西清詩話邱舜中諸女皆能文詞每兄弟内集必聯為樂其女嘗作)
(寄夫詩云簾裏孤燈覺曉遲獨眠留得宿妆眉珊瑚枕上驚殘夢認得蕭郎馬過時)才著女官
鄉稱閣老(語林宣德中女官王司綵著宫詞一首蓋咏永樂時權貴妃也妃朝鮮人善吹玉簫)
(給又曰烏程沈氏名瓊蓮字瑩中聦慧善屬文入宫為事中孝宗嘗試守宫論沈云甚矣秦之無道也宫豈)
(必守哉上悅擢為第一禁中稱為女學士鄉人稱為女閣老)序旌慈母學代嚴
師(又曰韓參議汝慶妻屈氏有詩才及卒女韓異悲母集散失以書貽康對山乞序書云願藉皮為楮削骨)
(代穎以𫝊母集對山感其誠為作序表揚之子又曰孫文恪陞妻楊氏有才學能為詩麗而則于諸孫為嚴)
(師楊為工部員外應獬女文恪繼室四子皆至卿貳為夫人所出者二諸孫皆進士如游官至大學士)
茂四德而蘭幽有馨潔百行而玉立無玷(並王維集)珠
玉滿堂不忘于澣濯歌鐘成列載玩于圖書(沈雲卿文)
象服之飾配德於山河彤管之嚴比潔於圭璧(欒城集)
賢婦人四
增永巷脫簪(通鑑周宣王嘗晏起姜后脫簪跪于永巷)謀于桑下(左傳晉公子重)
(耳過齊桓公妻之公子安之從者謀于桑下蠶妾以告姜氏姜氏殺之而告公子曰子有四方之志其聞之者)
(吾殺之矣乃與子犯謀醉而遣之)必戒其夫(左傳伯宗每朝其妻必戒之曰盜憎主人民怨)
(其上子好直言必及于難伯宗不從故及)耳忌和音(張華女史箴衛君矯桓耳忌和音)
樊姬諫獵(張敞傅楚莊王好田獵樊姬為之不食鳥獸肉)與之石&KR1038;(左傳齊晉戰于)
(鞌齊師敗績齊侯自徐關入女子曰君免乎曰免矣銳司徒免乎曰免矣曰苟君與吾父免矣可若何既而問)
(之辟司徒之妻也與之石窌)磨筓自殺(史記趙㐮子登夏屋山請代王使宰人操銅斗擊代)
(王殺之其姊聞之呼天磨筓自殺因以為其山名)射穿七札(列女傳晉平公使弓人為弓三)
(年乃成射不穿一札將殺之其妻見公曰妾之夫造此弓亦已勞矣而不能穿一札是君不能射也妾聞射之)
(道左手如拒右手如附枝右手發之左手不知公如其言而射穿七札賜金三鎰)割歡同輦
(張華女史箴班女有辭割歡同輦班女即班婕妤也)吟寄白頭(西京雜記司馬相如將聘茂陵)
(女為妾文君作白頭吟以自絶相如乃止長卿消渴卒文君誄之傳于世)令嫺女誡(後漢書班)
(昭作女誡馬融善之令婦女習焉)執刀侍立(蜀志孫權以妹妻先主妺才氣剛猛有諸兄之)
(風侍婢百餘人皆親執刀侍立先主每入中心嘗凛凜)婦有四德(魏許允婦竒醜交禮後不)
(復入房後至婦所謂婦曰婦有四德卿有其幾答曰新婦所乏者容耳士有百行君有其幾允曰皆備婦曰君)
(好色不好德何謂皆備許有慙色遂相敬重)兵守孤城(唐書李希烈謀襲陳州李侃為項城)
(令以城小欲逃歸妻楊氏曰縣不守則地賊地也倉廪府庫皆其積也百姓皆其戰士也遂募死士固守賊遂)
(去縣卒完遷侃為太平令)散財募兵(通鑑崔寧與楊子琳戰數不利崔寧妾任氏出家財數十)
(萬募兵得數千人以擊子琳破之子琳走)題詩返寄(元史吳叔仁業太學寄簡于妻韓氏韓拆)
(簡乃白紙一幅遂題詩返寄之曰碧紗牎下拆緘封一紙從頭徹底空料想仙郎無别意憶人長在不言中吳)
(大賞復寄以詩)
賢婦人五
原詩齊王融秋胡詩曰日月共為照松筠俱以貞佩紛
甘自遠結鏡待君明且協金蘭好方愉琴瑟情佳人忽
千里空閨積思生增百里奚妻扊扅歌曰百里奚五
羊皮憶别時烹伏雌炊扊扅今日富貴忘我為唐楊
容華新妆詩曰宿鳥驚眠覺房櫳乘曉開鳳釵金作縷
鸞鏡玉為臺妆似臨池出人疑向月來自憐終不見欲
去復徘徊張揆妻侯氏繡迴文作龜形詩曰暌離已
是十年強對鏡那堪更理妝聞雁幾回修尺素見霜先
為進衣裳開箱叠練先垂淚拂杵調砧更斷腸繡作龜
形獻天子願教行客早還鄉宋王荆公女吳安持之
妻蓬萊縣君寄荆公詩曰西風吹入小牎紗秋氣應憐
我憶家極目江山千里恨依然和淚看黃花毛友龍
未第其内寄詩曰剔燭新封錦字書擬憑歸雁寄天隅
經年未報干秦策不識如今舌在無南楚材妻薛媛
對鏡圖形寄夫詩曰欲下丹青筆先拈寶鏡寒已經顔
索寞漸覺鬢彫殘淚眼描來易愁腸寫出難恐君渾忘
却時展畫圖看明沈瓊蓮贈弟詩曰自出辭家入禁
闈人間天上兩依稀朝隨鳳輦趨青瑣夕捧鸞書入紫
微銀燭燒殘空有淚玉釵敲斷竟無歸年年望汝題金
榜同補山龍上衮衣
原箴晉裴頠女史箴曰膏不厭鮮水不厭清玉不厭潔
蘭不厭馨爾形信直影亦不曲爾聲信清響亦不濁綠
衣雖多無貴于色斜徑雖利無尚于直春華雖美期于
秋實冰璧雖澤期于見日浴者振衣沐者彈冠人知正
服莫知行端服美動目行美動神天道祐順常與吉人
原贊晉左貴嬪楚狂接輿妻贊曰接輿高潔懷道行謠
妻亦冰清同味元昭遺俗榮津志遠神遼又荆武王
夫人鄧曼贊曰天道惡盈極數則微邈哉鄧曼心映禍
幾覩兆歎亡考德知衰賢智卓殊邈哉難追又齊杞
梁妻贊曰邅命不辰逢時險屯夫卒莒場郊弔不賓哀
崩高城訴情穹旻遂赴淄川託軀清津晉鈕滔母孫
氏公孫夫人序贊曰夫人姓公孫氏會稽剡人也夫人
資三靈之淳懿誕華宗之澄粹竒朗昭扵髫齔四教成
於弱筓慈恩温恭行有秋霜之潔祗心制節性同青春
之和敦悅憲章動遵禮規居室則道齊師氏有行則德
配女儀禮服有盈籩豆無闕猗歟夫人天姿特挺行高
冰潔操與霜整性揚蘭芳德振玉穎猗彼瓊林奇翰有
集展彼碩媛含德來綺動與禮游静以義立
原碑晉張林陳夫人碑曰夫人姓徐吳郡嘉興人也夫
人少膺靈粹誕兹淑貞聦哲明敏温恭柔順體仁足以
長人嘉德足以合禮恭順不惰其心明烈實備其體若
夫柔惠清順中和聖善婦德既備母道亦踐志厲冰玉
厥德靡顯靡靡其操翼翼其仁明景内映朗節外新芳
徽風邁淑慎其身增白樂天元夫人墓誌昔漆室緹
縈烈女也及為婦則無聞伯宗梁鴻之妻哲婦也及為
母則無聞文伯孟氏之親賢母也為婦時亦無聞今夫
人為女則孝友為元氏婦則豐潔家祀為母則執書誨
二子皆已通經女美如此婦德母儀又如此三者具美
可以冠古今矣
原書晉鈕滔母與虞定夫人薦孫夫人書曰瓊聞興賢
崇德聖主令典旌善表操有邦盛務伏見族祖吳國亡
民富春孫彦妻環少厲令節伏膺道教逮適孫氏恪居
婦職宗姻有聲奉禮未周彦母喪殞半年彦奄亡沒環
率禮奉終抗義眀節傾竭私産以供葬送禮服既終前
無立子家欲改醮誓而不許
原解晉湛方生上貞女解曰伏見西道縣治下里龍憐
年始弱筓出適皮氏未逾半年聓亰殞沒京兄弟三人
相尋凋落外靡期功之親内絶胤嗣之繼憐貨其父母
之資三喪俱舉四節蒸嘗于今不輟志存匪石之固行
無片言之玷賢良屢聘誓而弗許守節窮居于今五十
餘年矣詳觀古之遺烈書於記𫝊者或毁髮膚之體以
絶求者之望或自經□中苟全不奪之志雖操存而身
亡行立而形虧寡能兼全其道始終若斯者也憐蓋草
萊之婦人耳生于幽谷之中長于荒榛之下目不見尺
素之文耳不聞今古之說師心率已蹈兹四德抑可謂
禀靈山岳自然天知者矣而彤管未揮令問不彰非所
以表賢崇善激揚貞風
增誄桺下惠妻誄曰夫子之信誠與人無害兮嗚呼哀
哉魂神泄兮夫子之諡宜為惠兮
惡婦
原貪錢(世說王衍雅尚淡遠常嫉其婦貪濁口未嘗言錢字)舂糓(管子女三嫁入於舂糓言)
(由是不貞順也)竒衺(周禮竒衺媚也)隂訟(謂争中冓之言)怨耦(怨耦曰仇)
乘夫(詩乘陵也)豔妻之煽(詩豔妻煽方處)牝雞之晨(書牝雞無晨牝雞之)
(晨惟家之索)防猶不至(禮以此防人婦猶有不至者注不至謂不親于夫不孝于舅姑)
近則不遜(論語女子難飬近之則不遜遠之則怨)庸奴其夫(見慢夫𩔖)不
宜其妻(禮不宜其妻宜善也)婦順不修(禮記)婦怨無終(左傳女德無極)
(婦怨無終)不思淑女之章(詩窈窕淑女)且壞夫人之法(世說東海)
(家内則郝夫人之法)
御定淵鑒𩔖函卷二百四十六
