欽定四庫全書
御定淵鑑類函卷四十一
帝王部二(帝王總載)
帝王總載五(箴頌)(贊)
原箴晉潘尼乘輿箴曰皇極肇建兩儀既分彝倫未序
萬邦糾紛國事明主家奉嚴君各有攸尊德罔不勤煌
煌四海藹藹萬乘匪賢焉倚匪哲焉憑左輔右弼前疑
後丞一日萬幾業業兢兢夫出其言善則千里是應而
莫余違亦喪邦有徵辛作璿室而夏興瑤臺糟丘酒池
象箸玉杯叔世道衰末俗化淺眈樂逸遊荒淫沈湎不
式古訓而好是佞辯不邇正路而覆車是踐滅敗之功
載在前典匪唯陵夷厥世用殄故曰樹君如之何將民
是司牧視之猶傷知其寒燠故能撫之斯柔而敦之斯
睦無遠不懷靡思不服夫豈厭縱一人而玩其耳目内
迷聲色外荒馳逐不修政事而終於顛覆增唐張藴
古大寶箴曰今來古往俯察仰觀惟辟作福為君實難
主普天之下處王公之上任土貢其所求具僚陳其所
倡是故恐懼之心日弛邪僻之心轉放豈知事起乎所
忽福生乎無妄是以聖人受命拯溺亨屯歸罪於己因
心於民大明無私照至公無私親故以一人治天下不
以天下奉一人禮以禁其奢樂以防其佚左言而右事
出警而入蹕四時調其慘舒三光同其得失故身為之
度而聲為之律勿謂無知居高聽卑勿謂何害積小就
大壯九重於内所居不過容膝彼昏不知瑤其臺而瓊
其室羅八珍於前所食不過適口唯狂罔念丘其糟而
池其酒安彼反側如春陽秋露巍巍蕩蕩恢漢高大度
撫兹庶事如履薄臨深戰戰慄慄用周文小心詩之不
識不知書之無偏無黨一彼此於胸臆捐好惡於心想
衆棄而後加刑衆悦而後行賞弱其強而治其亂伸其
屈而直其枉故曰如衡如石不定物以限物之懸者輕
重自見如水如鏡不示物以情物之鑒者妍蚩自生勿
渾渾而濁勿皎皎而清勿汶汶而闇勿察察而明雖冕
旒蔽目而視於未形雖黈纊塞耳而聽於無聲縱心乎
湛然之域遊神於至道之精扣之者應洪纖而效響酌
之者隨深淺而皆盈故曰天之經地之寧王之貞四時
不言而代序萬物無言而化成豈知帝力而天下和平
李德裕丹扆六箴曰先王聽政昧爽以俟雞鳴既盈
日出而視伯禹大聖寸陰為貴光武至仁反支不忌無
俾姜后獨去簪珥彤管記言克念前志(宵衣箴)聖人作
服法象可觀雖在宴游尚不懷安汲黯莊色能正不冠
楊阜慨然亦譏縹紈四時所御各有其官非此勿服惟
辟所難(正服箴)漢文罷獻詔還騄駬鑾輅徐驅焉用千
里厥後令王亦能恭己翟裘既焚筒布則毁道德為麗
慈儉為美不過天道斯為至理(罷獻箴)惟后納誨以求
厥中從善如流乃能成功漢驁沈湎舉白浮鍾魏叡侈
汰凌霄作宫忠雖不忤而善亦從以規為瑱是為塞聰
(納誨箴)居上處深在察微萌雖有讒慝不能蔽明漢之
孝昭叡過周成上書知詐照姦得情燕蓋既折王猷洽
平百代之後乃流淑聲(辨邪箴)天子之孝敬遵王度安
必思危乃無遺慮亂臣猖獗非可遽數元服莫辨觸瑟
始仆柏谷微行豺豕塞路覩貌獻飱斯可戒懼(防微箴)
宋陳彭年大寶箴曰二儀之内最靈者人生民之中
至大者君民既可畏天亦無親所輔者德所歸者仁恭
己臨下輝光益新載籍斯在謀猷備陳内綏萬國外撫
百蠻治亂所始言動之間觀之則易處之則難由是先
哲喻彼投艱苟能慮末乃可防閑審求逆耳無惡犯顔
既庶而富教化乃施慈儉之政庶富之基鰥寡孤獨人
之所悲發號施令宜先及之黃髮鮐背心實多知左右
侍從何莫於兹瞻言百辟咸代天工儻無虛授可建大
中克謹彰癉惟藉至公知人則哲視遠則聰才固難備
道亦少同葑菲罔捨把梓乃充不扶自直惟蓬在麻非
揀莫見惟金在沙參備顧問必辨忠邪獻替以正禆益
無涯自區草澤亦有國華訪此髦士可拒朋家三章之
立庶民作程欽哉欽哉可以措刑九伐之建宼孽是平
本仁本義可以弭兵是謂齊禮亦曰好生有教無𩔖自
誠而明宗廟社稷饗之以恭宫室苑囿誡之在豐春蒐
秋獮不廢三農擊石拊石用格神宗使人以悦乃克成
功治國以正罔或不從濟濟多士用之有光硜硜小器
謀之弗臧忠言致益豈譲膏粱六藝為樂寧後笙簧任
賢勿貳堯所以昌改過不吝湯所以王六合至廣萬彙
攸多風俗靡一嗜慾相摩如馭朽索若防決河左契斯
執六轡遂和導之以德民免嬰羅不懈於位俗乃偃戈
先王之訓罔不咸然吾君之治亦取斯焉小心翼翼終
日乾乾三靈降鑒百禄無愆由兹率土永戴堯天巍巍
洪業億萬斯年明王弘誨無逸殿箴曰大君凝命統
御萬方總攬威福調劑紀綱得之則化臻上理失之則
治用不臧故克艱者惟后而不易者惟王緬惟聖人自
強不息度天祇民不遑暇食保惠念稼穡之艱抑畏勤
康田之即享國以之彌長后王因而丕式豈如叔季棄
小忽微以天位為可樂捐小民之所依履冰無兢兢之
戒集木無惴惴之危迷途既遠覆轍何追是用攬鏡興
亡提衡善敗取公旦之陳謨法成王之受戒比前事若
韋弦奉聖言如蓍蔡揭無逸於便殿拜昌言於往代夫
適情肆欲其逸乃足無亦誦眈樂罔壽之旨以自畜而
伐性之斧不使陳於目勞民動衆其逸乃重無亦鑒觀
逸遊田之訓以自訟而馳騁之娛不使投其空輕改舊
章其逸乃長無亦詧變亂刑政之文以自防而紛更之
議不以易其常不恤衆怨其逸乃見無亦引違怨呪詛
之規以自善而防川之術不以施於賤淫刑窮兵其逸
乃盈無亦懲無罪無辜之語以自繩而草菅之念不以
瀆其經嗚呼一念之逸萬事之隳一時之逸終身之疵
法天行健惟日孜孜惟聖罔念無不在兹堯兢舜業並
稱巍巍惟無逸乃能有逸惟有為是以無為彼秦氏之
衡石隋室之傳餐徒為叢脞奚取圖難吾將企四王之
迪哲措九有於安瀾固朝乾夕惕之不暇而遑即夫世
主之所安李大武仁明武箴曰惟辟統天懋建皇極
運治穆清秉機淵默包體用以兼該治剛柔而作則蓋
聖學本乎惟一而衆美貴乎相參欲提綱而挈領必體
一而函三體仁長人萬善斯括亶聰明而作后亦神武
而不殺博施濟衆惟仁是保苟予仁之未導赤子蒼生
胡繇而昭融威命靈爽惟武斯懾苟予武之弗烈敷天
率土胡繇而震疊勿恃終食為仁而謂人欲不能淆不
見山木得養則長失養則消勿恃一隙為明而謂私意
不能隔不見盆水澄之終朝撓之一掬勿恃意氣為武
而謂事變不能骫不見強弩張之甚難弛之甚易匪直
殘忍傷仁即優游姑息亦亂仁之真匪直壅蔽害明即
苛求淵察亦失明之情匪直婑媠攻武即剛愎拒諫亦
用武之誤嗚呼衆人之仁杯水車薪聖心之仁純純全
全如天施地生合蠕動而咸育斯其為天下之至平衆
人之眀螢火陰燐聖心之明眧眧靈靈如日照月臨悉
豐蔀而畢照斯其為天下之至深衆人之武怒臂當車
聖心之武赫赫皇皇如雷厲風行舉百昌而咸悚斯其
為天下之至威既公溥而明通亦有仁而有勇繄三劄
之所陳實百王之攸重雖異用而同體總會歸於一中
苟三德之不愆何萬化之難通斯皇猷之要領而君道
之折中托前疑而授簡敢上告於宸聰申時行思政
軒箴曰惟皇睿聖光嗣丕基弗寧燕處有儼若思厥思
維何萬幾一日千里應違謀之几席惟皇立政欽若昊
天涵育萬彙覆被八埏曰雨曰暘思其或愆惟皇立政
憲於列祖金科玉條具在故府是訓是行思繩厥武四
海惸婺政是用康一夫不獲我視如傷何以亢之行葦
甘棠殊方卉服政是用輯一夫不戒作我蟊賊何以清
之苞桑磐石萬方玉食思及鉏犂衮服在御思及杼機
徵輸罔藝乃政之疵筐篚之恩用思有式尚方之需費
思有極濫出無經乃政之慝任思弗二或蔽其聰去思
弗疑或撓其公毋眤厥比衡平鑑空言逆於耳思或為
利言遜於心思或為戾毋恣厥情虚心執契勿謂己明
察見淵魚勿謂己斷決事庭除思古哲王用人有餘勿
謂予喜賞或為僭勿謂予怒刑或為濫思古哲王監於
成憲朝以出政則思其終紛更之戒畫一之從夕以脩
令則思其始毋徇窽辭毋眩多指是之為思規安萬世
天命不易為君實難人亦有言日中則昃無疆惟恤思
之思之鬼神通之戶牖誦之王肯堂敬天勤民箴曰
天佑下民作之君師握持大寶令行如馳外馳八荒内
牧九域日照月臨罔不恭職匪民有私匪天有親德配
彼蒼澤闓下民配蒼維何曰惟皇畏顧視罔儋夙興夜
寐澤民維何詢民之瘼一夫怨咨罔自豫樂匪獨郊禘
穆穆嚴趨觸然後敬中心已渝匪惟執馭兢兢若朽感
然後勤勤何能久古之敬民所以敬天自民視聽敢云
不然冕旒蔽目目周天壤黈纊塞耳耳藏羣響一日不
御萬方曷承晏亦安耳如民予憎巍巍放勲今古致理
究厥所操欽明而已虞戒逸樂夏訓風愆虎賁綴衣周
之韋弦雖有成德從諫斯聖雖有芻蕘賢於卑佞不辭
諤諤用讚皇輿小臣獻箴敢告周廬王象節保泰箴
序曰自古所以維國體振人心者莫急於全盛之日而
潛伏乎渙散懈弛之形何則殷憂多難庸愚驚焉熙洽
恬愉聖喆玩焉譬若太行羊腸謹於轡勒或無虞於登
坂而康衢有覆轍則忽而墮也吞天沃日慎其維檝尚
無慮於洪濤而平瀾有敗舟則狃而壞也殷宗納肜日
之諫而消桑穀周宣有脱簪之警而遣採薇均為中興
尚矣不然開元天寶建中靖國豈非極盛際哉而一域
不戒禍不旋踵可鑒也夫我二祖興創聖統列聖茂衍
鴻基皇上紹繹二十年於兹德化翔洽威靈赫濯休容
在列戎夷北面即有一二烽燧之儆而陰陽内外截然
界限不可謂非當保泰之時顧瑕纇漸萌精神漸墮風
俗漸偷紀綱漸亂苟無桑土之謀不免厝火之禍敬循
藿見少效虞箴其詞曰惟辟奉天為君實難克艱厥后
保泰為先大象維何金甌常完九譯稽顙四國歌弦鳳
鳴於岡嵩祝其年無平不陂無往不還黔黎鉏耰遂生
戈鋋所以聖王日夕糾虔戸牖綢繆其忘永監仰觀盈
虛俯勤宵旰九嬪八子寢豈不甘長樂昭陽樂豈不緜
言念幾康勿溺便娟懼生酖毒戒彼晏安晝日三接清
蹕常傳九塞三陲念念周旋以克長世太平永肩於赫
皇明聖人當天勤政講學帝德罔愆濟濟朝列䕫龍同
賢爰惟今日消長攸關願言保泰皇心無倦毋曰昌明
輦轂之下或成夷羌毋曰富有黔黎之賤或抗元首明
明股肱惟泰則親毋令三事嘗隔九閽赫赫金城惟泰
則豫弗使元良忽生間阻慎之又慎側席求理億萬斯
年受天無斁小臣獻箴毋怠毋忽劉孔當保泰箴曰
可畏非天可愛非時其倏其忽為治為圯皇皇泰運亦
孔之昌豈不爾穀以豫以康顧此安兮危之所倚顧此
存兮亡之所始譬彼行棋見在莫必累踦而勝食兩而
失譬彼馳車惟厥所馭或險而戒或夷而躓蓋常人狃
於眉睫而禍幾伏於隱微惟兢兢其馭朽乃明明其丕
基古我先王有懷如履衣袽未濟桑土未雨豈不馨格
地祥天符曰余不德胡以介兹豈不咸若羽毛肉角曰
余小子孤寡不穀豈不率俾旅獒越雉曰余不及而享
其贄蓋旱則資車水則資舟用持盈以豫而捄傾以時
嗚呼念哉治耶忽耶判若蒼素揆厥所由寘惟人寘何
去何從孰臧孰否微臣獻箴以告丹陛
原贊魏陳王曹植庖犧贊曰木德風姓八卦創焉龍瑞
名官法地象天庖厨祭祀罟網漁畋瑟以像時神德通
元晉摯虞庖犧贊曰昔在上古惟德居位庖犧作王
世尚醇懿設卦分象開物紀𩔖施罟設網人用不匱
王彪之伏羲贊曰悠悠皇犧體寂神澄無為而化出道
之凝不知有之冥感自興因應之跡畫象結繩魏陳
王曹植女媧贊曰古之國君造簧作笙禮物未就軒轅
纂成或曰二皇人首蛇形神化七十何德之靈又神
農贊曰少典之胄火德承木造為耒耜導民播穀正為
雅琴以暢風俗晉摯虞神農贊曰神農居世通變該
極民衆獸尠乃教稼穡聚貨交市草木播植務濟其本
不通其飾魏曹植黃帝贊曰少典之孫神明聖哲土
德承火赤帝是滅服牛乘馬衣裳是制氏雲名官功冠
五列又黃帝三鼎贊曰鼎質文精古之神器黃帝是
鑄以像太乙能輕能重知凶識吉世衰則隱世和則出
晉曹毗黃帝贊曰軒轅應元期幼能總百神體鍊五
靈妙氣含雲露津摻石曾城岫鑄鼎荆山濱豁焉天扉
闢飄然跨騰鱗儀轡灑長風褰裳躡紫宸周庾信黃
帝見廣成畫贊曰治身紫府問政青丘龍湖鼎沒丹竈
珠流疎雲即雨落木先秋至道須極長生可求晉摯
虞黃帝贊曰黃帝在位實號軒轅車以行陸舟以濟川
弧矢之利弭難消患垂衣而治萬國乂安魏曹植少
昊贊曰祖自軒轅青陽之裔金德承土儀鳳帝世官鳥
號名職殊别系農正扈氏各有品制又帝顓頊贊曰
昌意之子祖自軒轅始誅九黎水德統天以國為號風
化神宣威暢八極靡不秖虔又帝嚳贊曰祖自軒轅
元囂之裔生言其名木德帝世撫寧天地神聖靈察教
弭四海明並日月又帝堯畫贊曰火德統位父則高
辛克平共工萬國同塵調適陰陽其惠如春巍巍成功
配天則神晉摯虞唐堯贊曰唐帝放勲欽明文思惟
天為大惟堯則之巍巍蕩蕩萬邦雍熙周庾信帝堯
登壇受圖贊曰登壇洛汭沉玉河湄丹圖馭馬綠甲乘
龜榮光上幕休氣連帷雖存克讓于見文思魏曹植
帝舜贊曰顓頊氏族重瞳神聖克協頑瞽應唐涖政除
凶舉俊以齊七政應歷受禪顯天之命晉夏侯湛虞
舜贊曰有虞愔愔揖譲鼓琴垂拱臨民詠彼南音世澄
道元天下混心民思王度如玉如金庾闡虞舜像贊
并序曰夫至道元妙非器象所載靈化潛融非軌迹所
𫝊故道資沖樸則謂之三皇德被羣生則號稱舜禹是
以先王因其會通制為凖極功格於天則配於上帝法
施於民則載在祀典然後名教彰於至治王道煥乎無
窮故兹堂之構也有自來矣然樹寢所以栖神而寢非
神之所期立像所以表德而像非德之所存若乃廢其
軌景洞其元真雖冥照之鑒獨朗而天下惡乎注其耳
目哉遂乃顯圖靈像廓其廟壇俾天光焜於宇宙南風
散乎五絃豈謂神道之妙可寄之於有涯哉蓋亦暢悠
悠者之心也其辭曰元像焜燿萬物含靈飛龍在天陽
德文明神道雖寂務由機生擁琴高詠寄和五聲元風
既暢妙盡無名民鑒其朗孰測窈冥周庾信舜干戚
畫贊曰平風變律擊石來儀先齊七政更服三危朱干
獨舞玉戚空麾南風一曲恭己無為魏曹植夏禹贊
曰吁嗟夫子拯世濟民克卑宫室致孝鬼神蔬食薄服
紼冕乃新厥德不回其誠可親亹亹其德温温其仁尼
稱無間何德之純又禹治水贊曰嗟夫夏禹實勞水
功西鑿龍門疏河導江梁岐既闢九州以同天錫玄圭
奄有萬邦又禹渡河贊曰禹濟於河黃龍負船舟人
並懼禹歎仰天予受大運勤功恤民死亡命也龍乃弭
身周庾信禹渡江贊曰三江初鑿九谷新成風飛鷁
涌水起龍驚樂天知命無待憂生危舟遂靜亂楫還平
晉摯虞夏禹贊曰決隄疏河刊山敷土四隩既宅彝
倫攸序卑宫菲食以寧區宇魏曹植殷湯贊曰殷湯
伐夏諸侯振仰放桀鳴條南面以王桑林之禱炎炎克
償伊尹佐治可謂賢相又湯禱桑林贊曰惟殷之世
炎旱七年湯禱桑林祈福於天翦髮斷爪自以為牲皇
靈感應時雨以零周庾信湯解網贊曰連珠兩起合
璧雙沈穀為祥樹桑成樂林三方落網一面驅禽德以
行政仁乎用心晉摯虞殷湯贊曰睿也惟商實惟成
湯三五迭興舍帝稱王增魏曹植文王贊曰於赫聖
德實惟文王三分有二猶服事商化加虞芮旁暨西方
王業克昭武嗣遂光原又文王赤雀贊曰西伯積德
天命攸顧赤雀銜書爰集昌戶瑞為天使和氣所致嗟
爾後王昌期而至晉摯虞周文王贊曰周文翼翼儀
刑體教上帝是臨神明是勞東鄰之昏西鄰之曜九有
既集以聖易暴周庾信文王見吕尚贊曰言歸養老
垂釣西川岸止磐石谿唯小船風雨未感意氣怡然有
此相望于今幾年魏曹植周武王贊曰桓桓武王繼
世滅殷咸在尚父且作商臣功加四海救世濟民天下
宗周萬國是賓晉摯虞周武王贊曰於皇武王天命
是鍾七德既曜莫不率從奄清宇宙盪商之蹤魏曹
植周成王贊曰成王繼武聖賢保傅年雖幼稚岐嶷有
素初疑周公終焉克寤旦奭佐治遂至刑措又周公
贊曰成王即位年尚幼稚周公居攝四海慕利罰叛柔
服祥應仍至誦長反政達天忠義周庾信成王刻桐
葉封虞叔贊曰虞叔百里居河之汾帝刻桐葉天書掌
文禮以成德樂以歌勲天子無戲唐其有君晉摯虞
周宣王贊曰宣王承衰邦家多阻懲難思理官人以敘
山甫補闕方叔禦侮是用中興恢復周宇魏曹植漢
高皇帝贊曰屯雲斬蛇靈母告祥朱旗既抗九野披攘
禽嬰克羽埽滅英雄承機帝世功著武湯晉𫝊元漢
高祖畫贊曰赫赫漢祖受命龍興五星協象神母告徵
討秦滅項如日之升超從側陋光據萬乘摯虞漢高
祖贊曰漢祖明達兼資權武總御羣雄翦翕強楚奄正
華夏經略區宇遂登天位纘堯之緒周庾信漢高祖
置酒沛宫畫贊曰遊子思舊來歸沛宫還迎故老更召
歌童雖欣入沛方念移豐酒酣自舞先歌大風增唐
睿宗漢高祖贊曰天造草昧雄圖糾紛赫赫漢祖應若
興雲秦隴鹿喪沛澤蛇分大風一起南面稱君原晉
摯虞漢惠帝贊曰孝惠内脩親親外禮宰相優寵齊悼
趙隱恩敬篤矣聞叔孫通之諫則色瞿然納曹相國之
對而心大悦可謂寬仁之主遭呂太后虧損至德悲夫
魏曹植漢文帝贊曰孝文即位愛物檢身驕吳撫越
匈奴和親納諫赦罪以德譲民殆至刑措萬國化淳
晉摯虞漢文帝贊曰漢之光大實惟孝文體仁尚儉克
己為君按轡細柳抑尊成軍營兆南原陵不崇墳魏
曹植漢景帝贊曰景帝明德繼文之則肅清王室克滅
七國省役薄賦百姓殷昌風移俗易齊美成康又漢
武帝贊曰世宗光光文武是攘威震百蠻恢拓土疆簡
定律歷辨脩舊章封天禪土功越百王周庾信漢武
帝聚書贊曰獻書路廣藏書府開秦儒出谷漢簡吹灰
芝泥印上玉匣封來坐觀風俗不出蘭臺增宋范蔚
宗光武贊曰炎政中微大盜移國九縣飇迴三精霧塞
民厭淫詐神思反德世祖誕命靈貺自甄沈機先物深
略緯文尋邑百萬貔虎為羣長轂雷野高鋒彗雲英威
既振新都自焚虔劉庸代紛紜梁趙三河未澄四關重
擾神旌乃顧遞行天討金湯失險車書共道靈慶既啓
人謀咸贊明明廟謨﨣﨣雄斷於赫有命系隆我漢
原晉傅玄漢明帝贊曰肅矣孝明仗法任刑勤綜萬幾
察下以情未弘道治用致太平專信俗儒非禮之經
增宋范蔚宗漢明帝贊曰顯宗丕承業業兢兢危心恭
德政察姦勝備章朝物省薄墳陵永懷廢典下身遵道
登臺觀雲臨雍拜老懋惟帝績增光文考又漢章帝
贊曰肅宗濟濟天性愷悌於穆后德諒惟淵體左右藝
文斟酌律禮思服帝道弘此長懋儒館獻歌戎亭虚候
氣調時豫憲平人富原唐太宗晉宣帝贊曰仲達猜
忌狼顧為人稱疾迷謬形神不親辛毘仗節蜀將貽巾
委質北面終為魏臣增唐太宗晉文帝贊曰世宗繼
文邦權未分三千之士其從如雲世祖無外靈關靜氛
反雖討賊終為弑君又晉惠帝贊曰惠帝居尊臨朝
聽言厥體斯昧其情則昏高臺望子長夜奚冤金墉毁
冕蕩陰釋胄及爾皆亡滔天來遘又晉明帝贊曰傾
天起害猛獸呈災琅邪之子仁義歸來龔行趙璧命箠
荆臺雲瞻北晦江望南開晉陽禦敵河西全壌胡寇雖
艱靈心弗爽三方馳騖百蠻從響寶命還昌金輝載朗
明后岐嶷軍書接要莽首晨懸董臍昏燎厥德不回餘
風可劭又晉孝宗贊曰委裘稱化大孝為宗遵彼聖
善成兹允恭西旌玉壘北旆金墉遷殷舊僰莫不來從
哀后寬仁惟靈既集海西多故時災見及彼異阿衡我
非昌邑梁蕭子顯南齊高帝贊曰於皇太祖有命自
天同度宇宙合量山淵宋德不紹神器虛𫝊寧亂以武
黜暴資賢庸發西疆功興北翰偏師獨克孤旅霆斷援
旆東夏職司靜亂指斧徐方時惟伐叛抗威京輦坐清
江漢文藝在躬芳塵淵塞用下以才鎮民以德端已雄
晬君臨尊默苞括四海大造家國又南齊武帝贊曰
武帝丕顯徽號止戈韶嶺歇祲彭派澄波威承景歷肅
御金科北懷戎款南獻夷歌市朝晏逸中外寧和原
唐太宗梁武帝贊曰緬維梁武九五居尊何為自屈沈
冥釋門災興佛寺兵纏帝閽竟罹凶逼天道寧論增
唐李德裕武宗真容贊曰唐運中興天授大君軒耀其
武堯煥其文北伐獫狁漠朔無氛西伏堅昆稽首稱臣
祲生壺關盜起河汾沉機先物雄斷解紛克定羣慝竟
全大勲八表既寧萬幾益勤爰命采繢載模天真崑閬
仙岑峻極秋旻蓬瀛白日光照清晨涵育如天尊嚴如
神輝赫絪緼為龍為雲聖作物覩禎祥以臻宣光乃孕
虞熙載甄致建中和金聲玉振太階既平廟器乃陳化
下以德持盈以仁四瀆宗海衆星拱辰億萬斯年藻朗
日新
原頌晉牽秀黃帝頌曰邈矣皇軒應天載靈通幽遠覽
觀象設形誕敷厥訓彝倫攸經德從風流化與雲征皇
猷允塞地平天成爰登方岳封禪勒成紛然鳳舉龍騰
太清違兹九土陟彼高冥民斯攸慕涕泗沾纓遐而不
墜式頌德聲增晉陸雲漢高祖盛德頌曰於皇漢祖
纂冑有唐平章在昔文思百王丹輝栖列火精幽光爰
兹聖緒頽維弛綱靈曜耀爍隮景扶桑則天未墜重規
旻蒼其規伊何横乾作峻厥德不回矩地能順有秦不
競罔拯黔首震驚予師思處神主上帝曰咨有鑒有赫
乃眷伊漢此惟予宅明明聖皇既受帝祉雲騰下邑風
駭泗水仰鏡天文五緯同晷俯察雲符神母爰止思文
聖王克廣克遐威凌羣桀德潤諸華爰祀天人天人攸
嘉爰輯蒸徒所和既和既和既順乃矢德音豐沛之旅
其會如林朱旗虹超彤旆電尋推師蕭曹撫劒高吟元
戎薄伐時罔不龕凌波川潰肆野陸沈咸陽克沴既繫
秦后峩峩阿房乃清帝宇穆穆聖皇天保攸定有項畔
換不式王命王命既愆黜我西土於鑠王師遵時匪怒
爰赫乘亹席卷三夏嘽嘽戎軒矯矯乘馬燮伐強楚至
於垓下天誅薄曜暴籍授首區夏既混宇宙蒙乂肅肅
帝居巍巍神器有皇于登是臨天位繡文于裳組華于
黻明明天子有穆其容至止鏘鏘相惟辟公宣聲路寢
發號紫宫頌此愷悌以畜萬邦思樂皇慶協於時雍琴
瑟在御大予舞功越裳委贄肅慎來王明明聖皇闓國
乘制分圭祚勞河山命誓禮律克彰典文垂藝有漢恢
恢疏罔不替聖功克明九方孔安良宰内幹武臣外閑
漸澤冀域沾被戎蠻連光大業萬載不刊隋薛道衡
隋高祖功德頌曰太始太素荒茫造化之初天皇地皇
杳冥書契之外其道絶其跡遠言說所不詣耳目所不
追羲軒以降爰暨唐虞則乾象而施法度觀人文而化
天下帝王之任可重聖哲之道為尊夏后殷周之國禹
湯文武之主功濟生人聲流雅頌然陵替於三五慙德
於干戈秦君閏位用刑名為政本漢執靈圖雜霸道而
為法當塗興而三分峙典午末而四海亂九州封域窟
穴鯨鯢之羣五都遺黎蹴蹋戎馬之足雖元行定嵩洛
木運據殽函未止滄海之流詎息崑山之燎叶千齡之
旦暮當萬蔕之一朝者其在大隋乎粤若高祖誕聖降
靈則赤光照室韜神晦迹則紫氣騰天龍顔日角之竒
玉理珠衡之異著在圖籙彰乎儀表而帝系靈長神基
崇峻𩔖邠岐之累德異豐沛之勃起龍躍鳳翔濡足援
手應赤伏之符授元弧之籙命百戰百勝之將動九天
九地之師廓氛霧於區宇出黎元於塗炭天柱傾而還
正地維絶而更紐殊方稽顙識牛馬之内向樂師伏地
懼鐘石之變聲萬姓所以樂推三靈於是改卜壇場已
備猶弘五讓之心億兆難違方從四海之請光臨寶祚
展禮郊丘舞六代而降天神陳四珪而饗上帝乾坤交
泰品物咸亨酌前王之令典改易徽號因庶民之子來
移創都邑天文上當朱鳥地理下據黑龍正位辨方揆
景於星日内官外座取法於辰象懸政教於魏闕朝羣
后於明堂除舊布新移風易俗八荒無外九服大同四
海為家萬里為宅乃休牛散馬偃武修文爰命秩宗刊
定五禮申勑太常改正六樂玉帛尊俎之儀節文乃備
金石匏革之奏雅俗始分而留心政術垂紳聽覽早朝
晏罷廢寢忘餐憂百姓之未安懼一物之失所行先王
之道夜思待旦革百王之弊朝不及夕見一善事喜彰
於容止聞一愆犯歎深於在予薄賦輕徭務農重穀倉
廩有紅腐之積黎萌無阻饑之慮天性和恕仁慈惻隱
恩加禽獸胎卵於是獲全仁霑草木牛羊所以勿踐至
於憲章重典刑名大辟伸法而屈情決斷於俄頃故能
彝倫攸序上下各肅左右絶謟䛕之路縉紳無勢力之
門小心翼翼敬事於天地終日乾乾誡慎於無極陶黎
民於德化致風俗於太康公卿庶尹遐邇岳牧僉以天
平地成千載之嘉會登封降禪百王之盛典宜其金泥
玉檢展禮介丘飛聲騰實常為稱首天子為而不恃成
而不居沖旨凝邈固辭弗許而雖休勿休上德不德更
乃潔誠岱岳遜謝愆咎方知六十四卦謙撝之道為尊
七十二君告成之義為小巍巍蕩蕩無得以稱焉而深
誠至德咸達於穹壌和氣薰風充溢於㝢縣二儀降福
百靈薦祉日月星象風雲草樹之祥山川玉石鱗介羽
毛之瑞歲見月彰不可勝紀古語稱聖人作萬物覩神
靈滋百寶用此其效矣庶馮豪翰敢希贊述昔堙海之
禽不增於大地泣河之士非益於洪荒盡其心之所存
忘其力之所及輙緣斯義不覺斐然乃作頌曰五運叶
期千齡肇旦赫矣高祖人靈攸贊聖德挺生神謀獨斷
癉惡彰善夷兇靜難宗伯揆儀太史練日孤竹之管雲
和之瑟展禮上元飛禋太一珪璧朝會山川望秩占揆
星影移建邦畿下馮赤壤上叶紫微布政衢室懸法象
魏帝宅天府固本崇基匈河瀚海龍荒狼望種落陸梁
時犯亭障皇威遠懾帝德遐暢稽顙歸誠稱臣内向勾
越提封斗牛星象積有年代自相君長大風未繳長鯨
漏網授鉞天人豁然清蕩禮教周備車書大同復禹之
迹成舜之功禮以安上樂以移風憂勞庶績矜育黔首
三面解羅萬方引咎納民軌物僉登仁壽聖化隆平生
人熙阜虔心恭己奉天事地協氣横流休風紹至壇場
望幸云亭虚位推而不居聖道彌粹齊迹姬文登發嗣
聖道𩔖漢光傳莊寶命知來藏往元覽幽鏡鼎業靈長
洪基隆盛尚想睿圖永維聖則道洽幽明仁霑動植爻
畫不陳乾坤將息微臣作頌用申罔極原唐太宗頌
曰厥初造化人倫既興乃建君長司牧黎烝肇自爻畫
爰代結繩軒昊既謝唐虞以升後隋德衰順時革命三
季之末干戈是爭赫矣神武經期作聖下括九圍上齊
七政業統文武勲邁高光何險不濟何患不攘士女胥
悦篚厥玄黃斯物之至昭於我王我王覆育資生懷造
配堯登唐方周在鎬翕受敷施明徵定保允迪厥德惟
清帝道帝道欽明天下和平三時不害百穀以成我庾
斯積如坻如京既富而教訟息刑清明明天子令聞不
已百姓為心萬方在己家賴寬政朝稱多士齊一華戎
混同書軌東池溟渤西苑嵎丘八蠻職貢六狄懷柔至
德潛洽元化滂流日慎一日雖休勿休先天不違靈物
效質丹羽儀韶翠黃承轡甘露零草祥風應律嘉禾醴
泉比焉自出符瑞見兮煥圖書壇場設兮望鑾輿至人
忘已體中虚凝神姑射厭宸居厭宸居叶冥契龍駕升
兮邈遐逝垂元範兮光來裔與玄象兮長昭晰飛英聲
兮越三代永錫祚兮億萬載顔師古聖德頌曰緬尋
遐代詳觀往冊五勝質文三正沿革亂多化尠明寡晦
積炎精既淪大運斯斁茫茫率土黯焉已夕皇矣大聖
誕受天符雲飛九域電擊八區共工慝斃涿鹿妖除枝
換斯撤攙槍靡餘建武戢刃偃伯衅車蠲苛削密求瘼
恤隱琴瑟更張銜策俱盡滿堂已樂聲誦猶軫扇暍垂
仁泣辜流憫吏勉端潔民歸愿謹肅恭禋祀祗事上天
永惟孝享式備吉蠲外崇耆耋内睦親婣歲時縑纊春
秋醴饘煢嫠是恤痾瘵斯痊閭閻外戸馬牛内廏畎畞
相移康莊交譲勿用桴鼔無虞亭障賮納鮫人朔班狼
望至誠感慶休氣致祥馴擾一角棲集五章華平挺幹
朱草曜芳良耜畟畟多稌穰穰國儲億庾家登萬箱旌
彼髦彦任仗忠力光被心膂列居槐棘如砥之平如矢
之直淑慎微務精明品式菁菁者莪芃芃彼棫脩容禮
闈翺翔書圃談極五際翫慕三古杳眇義窟恢宏學府
儒墨兼陳申韓迭去豈資伯亮寧勞封鉅德音高朗絲
言昭普黃竹麗章柏梁清引沈鬱澹雅疏通敏迅抽演
闕文網羅遺韻孰登奥室罕窺墻仞妙心洞達神筆允
從磥硌新勢奮發奇峰珪稷鈎婉霧散煙濃竦同企鶴
嶎若據龍豈唯於趙信乃過鍾道惟天縱藝兼人術用
而不知速而不疾至德無象微言罕述玉裕桂宫金植
蘭室禮極敬愛行歸忠一天下文明日月貞觀百神受
職三靈叶贊泰階既平光華常煥超軒跨昊騰周軼漢
萬壽無疆永延遐算李百藥皇德頌曰臣聞聖人與
天地合其德與日月合其明含吐陰陽之氣彈壓山川
之精叶吹萬以亭育總得一而為貞我所以誕膺明命
大保鴻名又曰惟皇唐之獨運冠風聲之往初練五
氣於圓蓋張四極於方輿定羣雄之逐鹿拯方割之為
魚在炎靈之交喪屬皇輿之敗德降薦瘥於上元恣咆
哮於中國無小無大圖帝圖王匹夫匹婦為蟊為蠈舉
率土而咸棄雖同舟而作慝彼獨夫之肆志何汨典而
亂常固違道而滅德實罔念而作狂始結怨於庶黎終
自絶於彼蒼八荒九有山潰川竭天軸且迴地維將絶
文章咸盪風雅咸缺在忠良而必焚罄冠冕而同裂或
滔天而嫁禍或觸山而作孽極殷區以陸沈盡漢塗而
喋血天縱神武景屬上皇自白水而龍躍肇參墟而鳳
翔在中塗而聽誦將再駕而翦商惟神機之獨運乃撫
翼而高&KR0750;命蒼兕而臨河曲殺黑龍而濟冀方指牧野
而泰誓師鳴條而侮亡又曰惟聖德之懷遠敷彝倫
於絶漠合綦會而作貢極遐方而獻琛薦環裘而委質
候風海而歸心周八荒而率俾重九譯而相尋效狻猊
於昧谷維神屏於鄧林應咸池而率舞遊上苑而懷音
竭寶用而咸競罄虚心而畢舉乍鳴觀閣時遊禁籞文
表仁義聲諧律吕下神雀於帝臺導甘泉於神渚龜書
龍匣河圖將遊東鲽西鶼云亭載佇其餘藏山秘澤之
珍摭實排虚之侣俱叶契於圖牒差無得而稱序又
曰昔天靈八萬千歲姬周三十六王蓋歷數之眇小曾
不足以揄揚惟聖朝之期運符上帝之會昌臣下拜而
稽首獻福夀之無疆資卜年與卜歷共地久而天長
增唐一行明皇起義堂頌曰并州起義堂者皇天造帝
之初高祖誓衆之地隋氏失御國亂無家小道自賢大
才胥忌上帝不歆黎人咸戚六軍踰海而東敗萬乘過
江而南覆豺狼入邑猰㺄爭人黔首囂然方將無訴我
高祖感之乃龍躍晉水鳳翔太原百神前驅萬姓來奔
用湯武之兵靜新室之亂遵唐虞之緒承太王之基率
百官受終於文祖輯五玉班瑞於諸侯𩔖圓禋方之禮
備封功爵德之議允約法惟簡代虐以寬子惠困窮懷
柔蠻貊金石一變日月重華近古以來未有革命易姓
若此之盛者也非天私我有唐惟天祐於積德非唐求
於人庶惟人懷於累仁當此之時太宗内啓聖謀外行
專斷躬擐甲胄跋履山川駕英雄而為奥主一區域而
定大業周詩曰昊天有成命二后受之信今之謂也於
戲先后捨元子而立予主鬯煩大位而付予天下自高
祖創業百有六戰欽承丕緒十有四載東西南北無思
不服山川鬼神亦莫不寧寧惟藝祖儲福之所致豈予
幼孫菲德之能及方將運心於玄妙之境勵志於造化
之爐發令為祥符施惠為霖雨任賢為兩曜仗能為四
時俾溥天之下有形者遂全懷生者自足樹鋪野繭田
種嘉榖斵彫為樸捐珠棄玉追大庭而齊風夢華胥而
同俗非曰能爾願憑宗祏而效焉癸亥之歲獻春正月
濟河横汾省方展義存問黎老緬慕本邦城郭巋然桑
梓如舊覽風物之憂思尋王業之艱難惟高祖若天地
之開闢化成萬𩔖惟太宗若日月之照臨光於四表肇
基發迹實在於兹前人有言曰禮不忘本樂保其德如
姬詠周原劉歌沛邑思我烈祖如聞歎息之音嗟爾後
人無忘成功之頌頌曰皇矣上帝臨下有赫降監四海
求人之瘼吁彼隋煬其政不獲眷我高祖此惟其宅高
祖誕靈騫飛晉陽萬夫一心元戎啟行火旗炎炎雲鳥
洋洋五星迓漢萬國謳唐天網恢疏王師節制威惟連
戮老生摧斃山祇引軍河龍渡帝渭倉散積離宫弛閉
關輔來蘇遠方咸惠長安宫室上法太微隋遷寶鼎唐
在璿璣仗入雙闕詔出九圍三靈協載百禄同歸帝謂
太宗表正封略濤蕩飇埽霆馳電爍劒不摧鋒弩無再
彍西平汧隴東取河洛杲密德充頭懸面縛北走獯鬻
南達蠻荆遼碣作乂梁岐底平海隅蒼生莫不來庭於
昭義堂誓衆資始天命所起於胥頌美維予小子夙夜
敬止於戲皇王緒思不忘吕温皇帝親庶政頌曰臣
聞光宅大寶茂育羣生神而眀之必在上聖然則所同
者道所異者時或以垂拱仰成或以勵精自致及乎俗
躋仁夀理洽時邕弛張之政不殊勞逸之功則倍我皇
帝體至化含元精苞乾綱履坤順誕膺駿命恢纂鴻休
宣八聖之重光集百靈之奥祉如天之燾如地之容鼓
義為雷霆奮仁為風雨幹璇衡而轉七曜懸金鏡而納
九圍廓氛沴而川澄沓禎祥而山委百姓不知其日用
羣臣無望於清光而乃業邁乎前王功高乎古烈聖作
物覩孰知其源陛下自代天統物之初則以屈己濟人
為意虔臨庶政窮總萬樞四策賢良六親郊祀夏景昃
而方食寒星在而求衣寸陰不捨於論思子夜獨觀乎
啓事除一物之患而品𩔖以安伸匹夫之冤而庶獄自
直棄瑕而錄用含垢而宥過小善可紀必拔於宸衷片
言有孚不忘於睿聽至如天時之豐約地利之夷險邦
賦之盈虛師律之貞暴閭閻之疾苦稼穡之艱難人風
之情偽吏治之得失莫不密歸神算潛納皇明雖陰陽
不能以氣欺雖鬼神不能以形遁何細而不及何大而
不包何祕而不彰何難而不就猶復登臺念在險之慘
聞樂思向隅之情御裘感短褐之寒臨膳憂簞食之餒
日慎一日既泰而不自泰既安而不自安兢兢乎業業
乎此其所以廣運而有成全功之克舉者也然而感覆
燾之恩者欲天之彌高荷容載之德者欲地之彌厚仰
照臨之明者欲日月之彌光微臣被淳風飲元澤親挹
行事親覩昇平憂勞誠難願陛下勉之而已美善誠盡
願陛下保之而已再拜稽首獻皇帝親庶政頌一首其
詞曰士師邁德元皇儲慶幽而復曜高祖受命貞觀致
理開元殷盛艱而復康皇帝親政受命維何邈萬斯年
親政維何夕惕乾乾天道福謙我則奉天人生在勤我
則率先憂堯之心勞禹之形求人之瘼思國之經年亦
豐止御膳不馨夜如何其皇寢未寧脩文偃武太和氤
氲海不揚波天無纖氛鳥章之長椎髻之君會朝明庭
其從如雲巍巍崇崇於穆昭融宜播大樂以宣皇風鑑
鏘盛德蹈厲神功下臣作頌永示無窮明徐中行皇
帝即位頌曰於赫允烈在明八葉飭堪輿淬日月陛下
握元命之符御六龍而爰發敷淵聖之神孝稟后祖之
閎法朅宣告於皇祇洽七廟而周謁嗣適統以正祚信
大歷之攸協歲盛德之次離實蕤賓之紀節日惟寅而
肇貞辰届宵而未晰奏鏞鼓以伶倫運玉輿而啓闥踐
太微之法座暢九玄之閶闔令德備矣穆穆皇皇吉儀
具戒既敇既匡肅肅法衞烈烈燎陽天軍奉翼雲旌抗
張於是百僚儼以趨進盛珮服之鏘鏘咸稽首以共臣
荷大禮以肅將登宗伯以錫詔覃濊澤於萬邦滌宿汙
而布化俗更始以向方將廣繼述之丕志準熙皞於陶
唐煥嘉釐之日貺隆萬壽以無疆猗兮休兮聖道明昌
小臣含慶聲流頌章
御定淵鑑類函卷四十一
