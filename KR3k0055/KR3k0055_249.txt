欽定四庫全書
御定淵鑒𩔖函卷二百四十四
人部三(生子喪子)(遺孤)
生子一
增易曰主器莫若長子故受之以震詩曰乃生男子
載寢之牀載衣之裳載弄之璋其泣喤喤禮記曰妻
將生子及月辰居側室夫使人日再問之至于生子復
使人問之諸侯之禮也又曰男子初生以桑弧蓬矢
六射天地四方又曰大夫之子有食母士之妻自養
其子又曰凡接子擇日冢子則大牢庶人特豚士特
豕大夫少牢國君世子大牢冢子謂天子之元子也
又曰子生三日始負又曰子生三月之末擇日剪髮
為鬌男角女羈否則男左女右注鬌遺髮也又曰三
月之末妻以子見於父夫入門升自阼階立于阼階西
鄉妻抱子出自房當楣立東面注曰自東房而出也
又曰庶人無側室生子及月辰夫出居羣室其問之與
子見父之禮無以異也注曰子既生見父父必循其首
也孝經曰父母生之續莫大焉尸子曰虎豹之駒
雖未成文已有食牛之氣顔氏家訓曰江南風俗兒
生一期為製新衣盥浴装飾男則用弓矢紙茟女則用
刀尺針縷并加飲食之物及珍寶物玩置之兒前觀其
發意所取以騐貪廉愚智名之為試兒親表聚集致燕
享焉自兹以後二親若在每至此日常有酒食之事焉
淮南子曰不思其父無貎于心也不夢見像無形于
目也謂遺腹子
生子二
增詩曰崧高維嶽峻極于天維嶽降神生甫及申拾
遺記曰孔子生之夜有二龍自天而下二神女擎香露
于空中以沐浴徵在有五老列于庭則五星之精也先
是有麟吐玉書于闕里人家云水精之子系衰周而為
素王徵在以繡紱繫麟角及夫子將終抱麟解紱而泣
左傳曰公衍公為之生也其母偕出公衍先生公為
之母曰相與偕出請相與偕告三日公為生其母先以
告公為為兄又曰楚司馬子良生子越椒良兄子文
曰必殺之是子也熊虎之状豺狼之聲不殺必滅若敖
氏矣良不可後果滅若敖氏洞冥記東方朔父張彛
母田氏朔生三日而田氏亡時漢景帝三年也鄰母收
飬之生時東方始明因以姓焉朔生五歲忽失所在經
年乃歸母見大驚曰汝行經年一歸何以慰我耶朔曰
兒暫之紫泥海海有紫水汚衣仍過虞泉湔浣朝發中
還何言經年乎晉書曰程咸字延休魏郡武安人也
其母夜夢白頭公授之以藥曰服此當生貴子生咸好
學有才為鍾毓主記毓弟問有可與語吏否毓乃稱咸
桓温𫝊曰桓温宣城太守彛之子也生未朞太原温
嶠見之曰此兒有竒骨可試使啼聞其聲曰真英物也
彛以嶠賞遂名之曰温博物志曰蜀郡諸山蠻曰獠
子婦人妊身七月生時必須臨水兒生便置水中浮即
飬之沉便棄也至長皆拔去其上齒狗牙各一以為身
飾
生子三(生女脅生)(生孫胸生)(䨇生並背生遺腹附)
原徵蘭賜糓(左傳鄭文公有賤妾燕姞夢天吏與已蘭曰以是為而子既而文公與之蘭而)
(御之曰妾不才幸而有子將不信敢徵蘭於後漢書章帝賜妊者胎教糓三斛夫復一歲著令)贈
鯉夢熊(家語伯魚之生也魯昭公以鯉魚賜孔子因名曰鯉而字伯魚下見前孕𩔖)緩
帶賜酒(糓梁傳一人生子三人緩帶男國語勾踐令有娩者以告公令醫守之生壺酒一犬生)
(女壺酒一豚生三人公與之乳母二人與之餼)剪髮生齒(上見前月家語男子八生齒)
(七歲而齔)芣苢椒聊(詩婦人樂有子賦采采芣苢薄言掇之又椒聊之實繁衍盈升)
復歲過期(漢書民産子復二歲下梁嬴事見孕𩔖)增驚母宜父
(左傳鄭武公娶于申曰武姜生莊公及共叔段莊公寤生驚姜氏故名寤生遂惡之五代史和峴晉宰相和)
(凝之子峴生會凝入翰林加金紫知貢舉凝喜曰我平生美事三者並集此子宜于我矣因名曰三美)
香蘭秀草(上見命名𩔖生𫝊燈錄西域有九枝秀草若羅漢聖人則此草生清淨之地第三)
(祖和修生時九枝秀草應時而生)虎乳馬嘘(左傳初若敖娶于䢵生鬪伯比若敖卒從)
(其母育于䢵子淫于䢵之女生子文焉䢵夫人使棄諸夢中虎乳之䢵子田見之懼而歸夫人以告遂使收之)
(楚人謂乳穀謂虎於菟故名之曰鬪穀於菟以其女妻伯比是為令尹子文下槖離國事見孕𩔖)有
文無影(左傳昭公三十二年史墨曰昔成季友桓之季也文姜之愛子也始震而卜卜人曰生有)
(嘉聞其名曰友為公室輔及生如卜人之言有文在其手曰友遂以名之風俗通陳留有富翁年九十娶田)
(客女為妾一接而死後生男大男謂其母曰我父年尊無復人道一宿斯須何因得子争財數年州郡不決丞)
(相丙吉言曾聞老人子無影乂不耐寒可共試之時八月取同年小兒俱觧衣試之此兒獨言寒又並日中行)
(此兒獨無影人咸服)鶴雛蛇蛻(山堂肆考宋楊大年初生母章氏夢羽人自言武彛仙君)
(託化既生乃一鶴雛棄之江叔父曰吾聞間世之人其生必異追視之則鶴蛻而嬰兒具焉體尚有毛其長盈)
(尺經月乃落墜邵氏聞見錄宋崇寧中大將劉法將生其母幃帳忽&KR1062;而下視之一大蛇蜿蜒母怖甚避之)
(他所及法生冄視之但見蛇蛻耳)夢星望氣(唐書李太白母夢長庚星入懷而生又蕭)
(何感昴星之精張良感弧星之精樊噲感狼星之精而生唐書幽州節度使劉濟怦之長子初母難産既産)
(侍者初見是一大蛇黑氣勃勃莫不驚走及長頗異常童所居室焚人皆驚救濟從容而出累歴牧宰及怦為)
(節度濟為行軍司馬怦卒軍人襲河朔舊事請濟代父為帥朝廷從之)如厠生充閭
慶(南史范蔚宗母如厠而生蔚宗額為甎傷因小字甎晉書賈充始生父逵曰後當有充閭之慶故名充)
(字公閭)鹿入胎犬銜卵(小說老子乘白鹿入母胎既生廣顙大目疎齒方口耳有)
(三門鼻有䨇柱足蹈五字手把十文犬博物志徐君宫人有孕生卵棄于水濱孤獨老母有名鵠倉獵于水)
(濱銜以歸母母覆煖之遂成小兒生時正偃故以為名長而襲君徐國後鵠倉臨死生角而九尾實黃龍也)
鳩宿戶鶴集庭(唐年補錄唐王廷湊始生有鳩數十朝集庭樹暮宿簷戶及長駢脅)
(歴居戎職值亂殺田弘正推為留後子孫相繼藩鎮一百年山堂肆考唐張九齡母夢九鶴自天而下集於)
(庭遂生九齡)象臨門貛入室(𫝊燈錄第十祖脅尊長者生時父夢白象入其門背)
(有寶座座上有明珠室合璧事𩔖富獻簡公曰王荆公之生也有貛入俄失所在後小名貛郎)原
與我同物恐其似已(左傳子同生桓公曰是其生也與我同物命之曰同謂同月生)
(也半莊子厲人生子恐其似已夜取火視之注厲醜人也)增黃氣入口赤文
隐背(酉陽雜俎老君母曰元妙玉女天降元黃氣入口而孕凝神瓊胎宫三千七百年赤明開運歲在甲)
(子誕于扶力蓋天西那王國欝寥山丹元之阿背山堂肆考苻堅母苟氏生堅時有神光自天燭其庭有赤)
(文隐起曰草付臣)身遶絳霄胞成紫色(内𫝊關尹喜母夢絳霄流遶其身遂)
(生喜䨇光若日飛流滿堂良久乃散色南史王敬則母為女巫常謂人曰敬則生時胞衣紫應得鳴鼓角人)
(笑曰汝子得為人吹角可矣及長而兩腋下生乳各長數寸夢騎五色獅子後果然)樹鳴異雀
庭滿慈烏(唐書崔信眀以五月五日生日方中有異雀鳴集庭樹占者曰生子當以文顯位殆)
(不高貞觀中為秦川令卒為邵氏聞見錄邵康節母李氏臨娩有慈烏滿庭人以瑞是日康節生七歲戲于)
(庭蟻穴中别見天日雲氣往来也)僧出翠微道稱懷玉(南部新書崔慎由鎮)
(西川有異人曰君四十無子為公求之終南翠微寺有僧絶粒五十年君遺以服玩受之則其嗣也果受之僧)
(尋卒遂生子字曰緇郎崔徵也道山堂肆考楊大年父文逸為唐玉山令大年將生一士袖刺来謁自稱懷)
(玉山人冠褐秀爽斯須遽失公遂生後三十七為學士晝寝玉堂道士来謁稱懷玉山人出一牒閱之寫三十)
(七字大年驚曰得非數乎許添乎道士命筆一點為四十七至其數果卒)錦文龍子黃
色龜兒(干寶晉記愍帝建興三年枹罕伎人産一龍子色似錦文望之如見神光在牀上少有逼視者)
(故山堂肆考宋梅聖俞生男前一日夢道士贈龜一枚聖俞和永叔洗兒詩夜夢有人衣帔□水邊授我黃)
(龜兒眀朝我婦忽在蓐乃生男子實秀眉)鳶肩牛腹貍色虎毛(左傳叔魚生其)
(母視之曰是子虎目豕喙鳶肩而牛腹谿壑可盈是不可□異苑丹陽縣駱慶婦生一男一虎一貍貍虎毛)
(色斑異牙爪皆備即殺之兒經六日而死母無異)匹練升天赤身落地(後漢)
(書虞升初生上有物若一匹練遂上升天占者以為吉後至太尉異苑魏郡徐逮字君及婦平昌孟氏生兒)
(頭有一角一脚頭正仰向通身盡赤落地無聲乘虛而去)蓐室劍矢大庭象笏
(宋書李顯忠將生有僧教以劍矢置于旁及生長而勇力絶人官至節度使又曰章得象字希言生時父夢)
(庭積象笏因以得象為名)提戈取印玉果犀錢(宋史曺彬生周歲父母以百玩)
(羅于前彬左手提干戈右手持俎豆斯須取一印後果為樞密使相蘇軾洗兒詞犀錢玉果犀角黃錢色似)
(之故曰犀錢果白于玉故曰玉果)生女鶚去鶴來(翰府名談西子母洗帛于溪有)
(眀珠射體感而孕又夢五色雞自空飛下久而化為鶚飛去遂生西施聞見錄歐陽公在彛陵遊姜嫄廟潜)
(禱續嗣家人夢一鶴飛來自云雌鶴果得女甚端麗)生孫長枝立竹(白居易詩芣苢)
(春來盈女手梧桐老去長孫枝注云言既老而有子孫亦如梧桐之老而有孫枝蘇軾詩如今未問老與少)
(兒孫森森如立竹)驚目開顔(上見蘇軾賀子由生孫詩未程囗囗文集祖評事生平)
(嘗見笑惟長媳始生一孫老嫗報曰承旨新婦生男微開顔曰善視之)雙生圉妾嚚
良(上晉梁嬴事見孕𩔖之西亰雜記霍將軍妻産二子疑所為兄弟霍光聞曰昔殷王祖甲一産二子曰)
(嚚曰良以卯日生嚚巳日生良則以嚚為兄以良為弟許釐莊公一産二女曰姝曰茂楚大夫唐勒一産二子)
(一男一女男曰貞夫女曰瓊華近代鄭昌時文長倩一生二男滕公一生二女李黎生一男一女並以前生為)
(長今霍氏亦宜以前生為兄焉)一産六人四乳八子(山堂肆考老彭姓籛名鏗)
(顓頊元孫陸終氏之仲子陸終氏娶鬼方氏之女孕而不育十一年開左右脅而出者六人其老彭封于韓大)
(彭之墟即彭城也至殷末世年已七百餘歲而不衰其後子孫遂以封國為氏論語周有八士蓋四乳而生)
(八子)武眀皇后黎陽民妻(北齊書武明婁皇后諱昭君性寬厚不妒忌高祖率)
(衆將討西宼出師之夜后孿生一男一女左右以危急請追告高祖后弗聽曰王出統大軍何得以我故軽離)
(大軍勑後漢書黎陽民妻産三男一女賜乳母糓帛以為休祥)背生有莘聖母
陽翟婦人(異苑昔鯀納有莘氏修己背坼生禹子嵩高山記陽翟有婦人妊身三十月乃生從母)
(背上出五歲便入此山學道為母立祠號曰開母祠云)脅生摩邪誕佛屈婦
生兒(山堂肆考摩邪夫人脅生釋迦佛程魏志黃初六年三月魏郡太守孔羨表黎陽令放書言汝南)
(屈雍妻王以去年十月廿二日在草生男兒從右腋出其母自若無他異痛今瘡已愈母子安全無灾無害也)
割左腋生從背脅出(神仙𫝊老子母懷之十七歲乃生生時割其左腋而出生)
(而白首故謂之老子此天中記丈夫民殷帝太戊使王英採藥于西王母至絶糧不能進乃食木實衣以木)
(皮終身無妻産子二人從背脅間出)胸生簡狄(山堂肆考商神女簡狄胸坼生契)原
遺腹丁卯日泗水王(鄭玄别傳玄子益恩為孔融吏舉孝廉融被圍往赴難被賊害)
(有遺腹子以丁夘日生元以丁夘歲生故名曰小同相漢記泗水戴王前薨無嗣國除後宫有遺腹子煖内)
(史不奏言上聞而憐之立煖為泗水王内相史皆下獄)
生子四
原不坼不副(詩不坼不疈無災無害謂姜嫄生后稷也副音芳偪反)不殰不殈
(禮胎生者不殰卵生者不殈注殰敗也殈裂也)配乃化生(易注天地相應乃得化淳男女匹配)
(乃得化生隂陽不對生可得乎)棄之不死(囗囗韓朗字伯竒生三日邅亂棄于荆棘數日兵解)
(母往視之有氣息乃收飬及長舉為孝廉)神光照室(囗囗應嫗生四子見神光照室試探之乃)
(得黃金諸子宦學並有才名)增雀飛入手(異苑魏肇之初生有雀飛入其手占者以為有)
(封爵之祥已而果然)深媿無勛(世說晉元帝生子普賜羣臣殷羨謝曰臣無勛猥蒙頒賚帝笑)
(曰此事豈可使卿有勛)渥水騏驥(潛確𩔖書韓退之云李賀之生也如渥水騏驥風格當自)
(有神)寫弄麞書(職林太常少卿姜度誕子李林甫手書慶之曰聞有弄麞之喜客視之掩口)
授五色珠(南唐近事樂史宜黃人夢異人授五色珠而生史力學有文南唐時舉進士第一人)
(宋復登甲科)金桃為瑞(山堂肆考宋陳堯佐母馮氏封燕國夫人嘗入宮誤食金桃宫人大)
(笑後冄入宫冄食之宫人怪問馮曰吾長兒生夢食金桃叨中状頭今有此兆次兒必復作状頭矣宫人遂以)
(金桃為瑞一時競取之)樓有光景(青箱記王欽若生時隔岸漢陽人望樓上若有光景)
金甲丈夫(家傳范祖禹母夢一丈夫被金甲至寢曰吾故漢將鄧禹也祖禹是日生遂以名)
生子五
增詩唐李賀詩曰頭玉磽磽眉刷翠骨重神寒天廟器
一雙瞳神剪秋水竹馬梢梢摇翠尾白居易送崔侍
御生子詩曰洞房門上挂桑弧香水盆中浴鳳雛還似
初生三日魄嫦娥滿月即成珠又曰豈料鬢成雪方
看掌弄珠又曰掌珠一顆兒三歲鬢雪千莖父六旬
又曰玉牙珠顆小男兒羅薦蘭湯浴罷時宋蘇軾
賀陳述古弟章生子詩曰欝蔥佳氣夜充閭始見徐卿
第二雛甚欲去為湯餅會惟愁錯寫弄麞書參軍新婦
賢相敵阿大中郎喜有餘我亦從來識英物試教啼看
定何如又賀弟轍生子詩曰舊聞老蚌生眀珠未省
老兔生於菟老兔自謂月中物不騎快馬騎蟾蜍蟾蜍
爬沙不肯行坐令青衫垂白鬚於菟駿猛不𩔖渠指揮
黃熊駕黑貙丹沙紫麝不用塗眼光百步走妖狐妖狐
莫誇智有餘不勞摇牙咀爾徒蓋子由夘生其子名虎
兒黃庭堅賀叔彝仲幼子晬日詩曰骨秀已知騏驥
子性仁端是鳳凰雛不騰渥水稱神駿應出岐山作瑞
符漸指家人知姓字試看屏上識之無乃翁斷獄多隂
德徑作高門待汝車朱喬年洗兒詩曰行年已合識
頭顱舊學屠龍意轉疎有子添丁助征戍肯令辛苦更
冠儒又曰舉子三朝夀一壺百年歡好笑掀鬚厭兵
已識天公意不忍回頭更指渠蘇軾賀轍生第四孫
詩曰今日散幽憂彈冠及新沐況聞萬里孫已報三日
浴朋來四男子大壯泰臨復開書喜見面未飲春生腹
無官一身輕有子萬事足舉家𫝊好夢殊相驚凢目爛
爛開眼電磽磽峙頭玉但令強筋骨可以耕衍沃不須
富文章端解耗紙竹君歸定何日我計久矣熟長留五
車書要使九子讀簞瓢有内樂軒冕無流矚人言迨似
我窮達已可卜早謀二頃田莫待八州督
增詞宋蘇軾洗兒詞曰犀錢玉果利市平分霑四坐自
媿無功此事如何到得儂
增序唐王勃序曰非謝家之玉樹接孟氏之芳鄰
增啓宋李易安賀人孿生子啓曰無午未二時之分有
伯仲兩稭(戛)之秀既繫臂而繫足實難弟而難兄玉刻
䨇璋錦挑對褓(注任文二子孿生德卿生于午道卿生于未張伯稭仲稭兄弟形状無二白汲)
(兄弟母不能辨以五采䋲一繋于臂一繋于足)
遺孤一
增禮記曰父沒子幼則以縗抱之焉囗囗囗不逮事
父母謂少孤也囗囗曰不能字人之孤周禮曰孤
子死王事者之子漢書曰從軍死事者之子孫飬之
羽林號羽林孤兒曾子曰可以託六尺之孤謂幼君
遺孤二
增禮記曰孔子少孤不知其墓通鑑曰孫叔敖死無
立錐之地其子負薪于楚後漢書曰吳祐年二十而
孤家貧牧豕於長垣澤中行吟經書其父之友謂曰子
二千石子而自業賤事縦子無恥奈先君何吳志曰
凌統卒二子皆孫權收飬宫中愛遇與諸子同賓客進
見呼之曰此吾虎子八歲令讀書十日一令乘馬及長
追錄統功封烈亭侯還其故兵
遺孤三
增存孤求姪(通鑑趙朔為屠岸賈攻滅朔有遺腹子夫人置兒袴中得脫朔客公孫杵臼謬)
(以假孤代之諸將殺杵臼與孤程嬰匿真孤山中十五年因韓厥復立是為趙武宋史范文忠公鎮兄鎡卒)
(于隴城無子聞其有遺腹子在外公時未仕徒步求之兩蜀間二年乃得之曰吾兄異于人體有四乳驗之果)
(然遂名之曰百常)抱子於朝逢友於道(左傳穆嬴日抱太子啼于朝出朝則)
(抱以適趙氏頓首于宣子曰先君奉此子也而屬諸子曰此子才吾受子之賜不才吾惟子之怨今君雖終言)
(猶在耳而棄之若何葛南史梁任昉子四人昉卒皆不能自存西華冬日著帔練裙生平舊交莫與相䘏道)
(逢劉孝標泫然驚曰我當為汝作計乃著廣絶交論以譏其舊交到溉見其論抵几于地終身恨之)原
漢帝既臨張禹有託山公尚在嵇紹不孤(前漢書安昌侯張禹)
(疾病車駕臨候禹數視其小子上即禹牀下拜為給事中晉書嵇康臨刑謂子曰山公在汝不孤矣)
遺孤四
原馬謖無恨(蜀志馬謖敗街亭下獄死臨終與亮書曰碩深惟殛鯀興禹之義雖死無恨亮待其)
(遺孤若平生)范汪少孤(晉書汪少孤依于外氏王澄曰興范氏者必此兒)
喪子一
增禮曰為長子稽顙重正體也又曰長子服三年庶
子不得為子服三年不繼祖與禰故也注眀遵一統
喪子二
增禮曰子夏喪其子而喪其眀曾子弔而怒之曰喪而
子而喪其眀爾罪三也子夏投其杖而拜之曰吾過矣
又曰延陵季子適齊其長子死葬于嬴博之間既封
且號者三曰骨肉復於土命也夫列子曰東門吳子
死不哭其相曰公之愛子天下無有今死而不哭何也
吳曰吾嘗無子無子時無憂今子死乃與向無子同吾
何憂
喪子三(無子)(立嗣)(祈嗣並附)
原投車封箧(左傳楚靈王聞羣公子之死自投于車下世說王導還臺其子悅未嘗不送)
(又為母襞斂箱箧中物悅亡導還臺至嘗送處哭至臺其母封箧不忍開之)二子亡千
金贖(晉書王祥二子烈芳同時而亡將死烈欲還葬舊土芳欲留葬亰邑祥流涕曰不忘故鄉仁也不戀)
(本土達也仁與達二子俱有贖史記陶朱公中子殺人于楚朱公遣少子齎金千斤罪長子請行到楚遺莊)
(生莊生言王將赦長子以弟自當免遂不與莊生怒反言于王先殺朱公子而後赦長子持弟喪歸朱公曰吾)
(固知必殺汝弟汝見吾貧苦時重惜金所以卒殺汝弟)無七旬期為三年服
(潘岳西征賦夭赤子于新安坎路側而瘞之亭有千秋之號子無七旬之期雖勉勵于延吳實憯慟于子慈注)
(岳子以三月壬寅生五月甲辰夭六十餘日也下見前)增出箧囑書弈棋興
歎(通鑑郗超字嘉賓將亡出其所與桓温密謀之書一箧囑其門生曰若家君眠食大減即出此書後父見)
(之曰此子死已晚矣乃不復念客世說豫章太守顧邵雍之子也在郡卒雍時盛集賓與客棋客散方歎曰)
(已無延陵之高豈有喪明之痛)天下痛心亡兒感念(世說王衍謂陶侃曰賢子)
(越騎酷歿天下為公痛心況慈父乎既晉書庾亮兒蘇峻之難遇害諸葛道眀女為庾兒婦寡將改適與亮)
(書及之亮答曰賢女尚少固其宜也感念亡兒若在初歿)原珠碎於掌上蘭摧
於庭中無子伯道無兒君卿飬友(晉書皇天無知使伯道無兒伯)
(道鄧攸字也子瑣言樓護字君卿故人吕公無歸護護飬之終身)辱在泥塗擠於
溝壑(左傳晉悼夫人食輿人之城杞者絳縣人年長矣無子而往與于食趙孟召而語之曰以晉國之多)
(虞不能由吾子使吾子辱在泥塗久矣武之罪也者又曰楚靈王公子死曰人之愛其子也有如予乎侍曰)
(甚焉小人老而無子知擠于溝壑矣)不慮繼嗣何以勸善(後漢書祭遵為征鹵)
(將軍同産兄午以遵無子娶妾送遵不受曰自以身任扵國不敢慮繼嗣之計左傳子文無後何以勸善)
增立嗣恭承光禄喬嗣武鄉(後漢書伏恭字叔高湛之兄子湛弟黯字)
(雉文位至光禄無子以恭為嗣求蜀志諸葛喬字伯松瑾第三子本字仲慎亮未有子喬為後瑾唘吳王而)
(遣之以為嫡故改其字亮後自有子喬子攀還復為瑾後)少承叔父長復本生
(南史宋謝弘微本名密年十歲中繼從叔父峻居晉書皇甫謐字士安漢太尉嵩之曾孫出繼叔父徙新安)
(謐年四十叔父有子謐喪本生遂還其父)兄子承先姪孫為後(唐書戴胄無子)
(以兄子為後杜正倫無子以兄子志静為後白居易墓志樂天無子以姪孫阿新為後)孫繼外
家甥承舅氏(晉書上詔以外孫韓謐奉賈充後曰外孫骨肉至近推恩繼情合于人心也)
(唐書司空圖無子以甥為嗣嘗為御史所劾昭宗不問也)祈嗣郊禖出祀尼阜
命名(詩注姜嫄出祀郊禖履巨人跡有感是生后稷乃家語叔梁紇娶顔氏徵在少而無子禱于尼山)
(生孔子頂象尼丘因名焉)求嗣龍門祈男漳水(上劉豹事見孕𩔖下苻堅母)
(事見孕𩔖)祈魔母堂告張仙像(廣記觀察使皇甫政與妻陸氏往魔母室祈男)
(請俸錢百萬結搆堂宇後果生男張山堂肆考蜀蘇洵天聖中至玉局觀見一畫像云是仙神無子者禱之)
(輙應洵尚無子因解玉環易之每露香以告乃生軾轍皆成大儒洵自為像贊)盤授婦人
棋拈道士(彛堅志翟揖年五十無子繪觀音像以祈子其妻夢白衣婦人以盤擎一兒授之遂生兒)
(年山堂肆考李泰伯母初無子祈禱無所不至祥符二夢二道士弈棋戸外往觀之其一人拈局之一子授)
(焉遂生泰伯)
喪子四(無子附)
原情所鍾(晉書王衍字夷甫喪幼子山簡弔之衍悲不自勝簡曰孩抱中物何至于此衍曰聖人忘)
(情最下不及情情之所鍾正在我輩簡服其言更為之慟)退而歎(又曰魏舒字陽元子混先卒舒)
(每哀慟退而歎曰吾不及莊生遠矣豈以無益自損乎)無子娶賈無子(左傳晉獻公娶)
(于賈而無子)天人之窮(囗囗老而無子天人之窮)子雲無子(囗囗揚子雲自)
(童烏喪後竟無子)仲宣無後(魏志王粲死後二子犯法誅時太祖在漢中聞粲子死歎曰孤)
(若在彼不使仲宣無後也)
喪子五
原詩晉潘岳思子詩曰造化甄品物天命代虛盈奈何
念稚子懷竒隕幼齡追想存髣髴感悼傷中情一往何
時還千載不復生
原賦魏曺植慰子賦曰彼凡人之相親小離别而懷戀
況中殤之愛子乃千秋而不見入空室而獨倚對牀帷
而切歎痛人亡而物在心何忍而復觀日晼晚而既没
月代照而舒光仰列星以至晨衣霑露而含霜惟逝者
之日遠愴傷心而絶腸周庾信傷心賦曰予五福無
徵三靈用譴至於繼體多從夭折二男一女並得勝衣
金陵喪亂相繼淪没苗而不秀頻有所悲唯覺傷心遂
以傷心為賦悲哉秋氣摇落變衰魂兮遠矣何去何依
望思無望歸來不歸未逹東門之意空懼西河之譏在
昔金陵天下喪亂王室板蕩生人塗炭兄弟則五郡分
張父子則三州離散地鼎沸於袁曺人豺狼於楚漢或
有擁樹罹災藏衣邅難未設桑弧先空柘館人惟一邱
亭遂千秋邊韶永恨孫楚長愁張壮武之心疾羊南城
之淚流痛斯繼體尋兹世載天道斯慈人倫此愛膝下
龍摧掌中珠碎芝在室而先枯蘭生庭而早刈況乃流
寓秦川飄颻播遷從宦非宦歸田不田對玉關而羈旅
坐長河而暮年已觸目於萬恨更傷心於九泉
原哀辭晉潘岳傷弱子辭曰予之長安次于新安千秋
亭而弱子夭感嬴博之哀乃傷之曰奈何兮弱子邈棄
爾兮邱林還眺兮墳瘞草莽莽兮木森森伊邃古之遐
冑逮祖考之永延咨吾家之不嗣羌一適之未甄仰崇
堂之遺搆若無津而涉川葉落永離覆水不收赤子何
辜罪我之由梁簡文帝大同哀辭曰大同余第十子
也生於仲秋殞於冬末悲夫夕坐於是申旦常以食之
不甘客謂余曰死生常也夭夀命也陳蕃所憩之家久
記元錄之歲華歆所聞之語已定北陵之期上聖所以
忘情賢者所以達節將何戚焉余對之曰觀其眀眸豐
下玉色和聲豈不登髫歲而擬觸藩及紈袴而抑折李
靈心摧於毫末慧識挫於跬步豈不傷哉乃為辭曰彼
神蔡之靈長獲萬春之悠𬗟有蕣華之灼灼寄一朝之
浮淺信歡慰之未幾悼夭齡之云及乃變樂而為悲遂
改笑而成泣
御定淵鍳𩔖函卷二百四十四
