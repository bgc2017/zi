欽定四庫全書
御定淵鑑𩔖函卷二百二十六
武功部二十一(弩)(矢)
弩一
原釋名曰弩怒也有勢怒也鉤弦者牙似齒牙也牙外
曰郭為牙之規郭也下曰懸刀其形然也含括之口曰
機言如機之巧也亦言如門戶之樞機開闔有節古
史考曰黃帝作弩太公兵法曰弩之神名遠望尚
書帝令驗曰王弩發驚天下注曰秦野有枉矢星形似
弩其星西流天下見之而驚呼其柄曰臂似人臂也
戰國策曰蘇秦為楚合從元戎以鐵為矢長八寸一弩
十矢俱發南越志曰龍川嘗有銅弩牙流出水皆以
銀黃雕鏤取之者祀而後得父老云越王弩營處也
增管子曰鵝鶩之舍近鵾雞鵠䳈之通遠鵠鵾之所在
君式璧而聘之葅澤之民聞之越平而射遠非十鈞之
弩不能中鵾雞鵠䳈彼十鈞之弩不得排擏不能自正
故三月解匌而弓弩無匡䡔(音侈礙也)者此何故也以其家
習其所也孫武子曰善戰者其勢險其節短勢如彍
弩節如發機漢書鼂錯傳錯上言兵事曰弩不可以
及遠與短兵同淮南子曰銅不可以為弩又曰兵
如植木弩如羊角阮子曰世多善弩而拙於弓弓無
法準故任巧由意弩有法凖故易有善又抱朴子云
秋以弓弩在前又吳錄曰松梁山山石開處容數十
丈高竹弩不及其上在澧州炙轂子曰夷牟製角弩
馬上用之步敵則木弩武侯十六策治軍曰夫將者
其令若漂水暴至其獲若鷹隼之擊物静若彊弩之張
動如機關之發又亢倉子曰兵誠義以誅暴君而振
苦人人之悅也若孝子之見慈親餓隸之遇美食號呼
而走之若強弩之射深谷也魏志荀彧曰千鈞之弩
不能以鼷鼠發機唐書儀衛志曰親王鹵簿幰弩一
品二品四品萬年令皆有之又兵志曰擇才勇者為
番頭頗習弩射又有羽林軍飛騎亦習弩凡伏遠弩自
能施張縦矢三百步四發而二中擘張弩二百三十步
四發而二中角弓弩二百步四發而三中單弓弩百六
十步四發而二中皆為及第又南蠻傳曰王親兵曰
朱弩佉苴佉苴韋帶也唐六典武庫令曰弩之制有
七一曰擘張弩二曰角弓弩三曰木單弩四曰大木單
弩五曰竹竿弩六曰大竹竿弩七曰伏遠弩
弩二
原史記曰龐涓追孫臏臏量其暮當至馬陵道狹可伏
兵乃斫大樹白而書之曰龐㳙死此樹下令萬弩夾道
而伏期日暮見火舉而俱發龐涓夜至斫木下見白書
乃鑚火燭之萬弩俱發龐涓自知智窮乃自刎曰遂成
豎子之名增又曰始皇初即位穿治酈山及并天下
天下徒送詣七十餘萬人穿三泉下銅而致椁宫觀百
官竒器珍怪徙藏滿之令匠作機弩矢有所穿近者輙
射之原又曰項羽伏弩射中漢王傷胸乃捫足曰虜
中吾指日南傳曰南越王尉佗攻安陽有神人臯通
為安陽王治神弩一張一發萬人死三發殺三萬人
吳志曰甘寧招合輕薄少年為之渠帥羣衆相隨挾持
弓弩負眊帶鈴民聞鈴聲即知是寧也晉陽秋曰初
高祖勒兵闕下經曹爽門爽帳下督嚴世引弩將射高
祖孫謙在後牽止之曰事未可知三注三止高祖車乃
過會稽典錄曰鍾離牧謂朱育曰大皇帝以中國多
騎欲得騎而當之然不若吴神鋒弩射三里貫洞三四
馬騎敢近之乎華陽國志曰鄧芝征涪陵見元猨抱
子在樹上引弩射之中猨母其子為拔箭以木葉塞創
芝乃歎曰吾違物之性其將死矣投弩水中風俗通
曰汲令應郴請主簿杜宣飲酒時北壁上懸赤弩照於
杯中其形如蛇宣畏惡之然不敢不飲因得病郴後知
之思惟必懸弩所為也使致宣於故處設酒杯中猶有
蛇因謂之此壁上弩影耳非有他怪宣意解病即愈
增劉晝和性篇曰董安于性緩佩弦以自急通鑑唐
紀曰李密驅掠徒衆直趨南山乘險而東盛彦師帥衆
踰熊耳山南據要道令弓弩夾路乘高刀楯伏於谿谷
擊之遂斬密又曰秦王世民圍洛陽宫城城中守禦
甚嚴八弓弩箭如車輻鏃如巨斧射五百步(注八弓弩八弓共一)
(絭也如古連弩今之划車弩亦其𩔖也)通鑑唐紀注曰今揚州城西北
有雷塘塘西有吳公臺相傳以為陳吳明徹攻廣陵所
築弩臺以射城中唐書馮盎傳曰羅竇諸洞獠叛詔
盎率衆為先鋒賊據險不可攻盎持弩語左右曰矢盡
勝負可知矣發七矢斃七人賊退走縦兵乘之斬千餘
級又韓滉傳曰李晟屯渭北滉運米饋之船置千弩
以相警捍賊不能剽又柏良器傳曰李希烈圍寧陵
良器以救兵至擇弩手善游者沿汴渠夜入及旦伏弩
發賊乘城者皆死又王凝傳曰凝遷宣歙池觀察使
時江南環境為盗區凝以強弩據采石張疑幟遣别將
馬潁解和州之圍又田頵傳曰當時稱朱瑾槊米志
誠弩皆為第一五代史曰劉龑遣將蘇章以神弩軍
三千救封州章以兩鐵索沈賀江中為巨輪於岸上築
堤以隱之因輕舟迎戰陽敗而奔楚人逐之章舉巨輪
挽索鎻楚舟以強弩夾江射之文獻通考曰宋太祖
開寳八年將平江南簡稽軍實京師所造兵器十日一
進謂之旬課上親閱之制作精絶尤為犀利弓弩院歲
造角色弓白樺弓虎翼弩馬黃弩牀子弩又曰慶歴
四年賜鄜延路總管風羽子弩箭三十萬通鑑宋紀
曰南漢人教象為陣每象載十數人皆執兵仗凡陣必
置陣前以壮軍威潘美集勁弩射之象犇踶乘者皆墜
反踐承渥軍軍遂大敗承渥僅以身免美進拔韶州
又曰夏主諒祚寇大順城環慶經略使蔡挺使蕃官趙
明擊之諒祚衷銀甲毡帽督戰挺先遣強弩列壕外注
矢下射諒祚中流矢遁去玉海曰宋楊存中以韓世
忠克敵弓雖勁而士病蹶張之難乃增損舊制造馬黃
弩制度精密彼一矢未竟而此三發矣通鑑元紀曰
至正十二年三月隴西地震凡百餘日城郭頽圯陵谷
遷變定西會州靜寧莊浪尤甚會州公宇墻崩中獲弩
五百餘張長者丈餘短者九尺人莫能挽因改定西為
安定州會州為會寧州
弩三
原踰水乘風(六韜云強弩長兵者所以踰水戰也慎子云弩弱而增高者乘於風也)
大黃沈紫(漢書云李廣以即中令將四千騎出右北平匃奴左賢王將四萬騎圍廣廣身自以)
(大黃射其禆將殺數人胡虜益解會暮吏士無人色而廣意氣自如益治軍軍中服其勇也服虔云大黃黃肩)
(弩也晉灼曰黃肩即黃間也大黃其大者也起陳琳武軍賦云弩則幽都筋角恒山檿幹通肌暢骨崇曲彈)
(大黃沈紫直矢輕弦當鋒摧決貫遐洞堅)白的黃間(華陽國志云秦昭襄王時白虎為害)
(自秦蜀巴漢患之秦皇乃重募國中有能煞虎者邑萬家金帛稱之於是閬中夷廖中等乃作白的弩於高樓)
(上射虎中頭三節白虎常從羣虎嗔恚盡摶殺羣虎大呴而死秦皇嘉之以其夷不欲封刻石盟要夷人安之)
(倒潘岳射雉賦云捧黃間以密彀屬剛挂以潛擬禽紛以迸落機聲振而未已注云黃間弩名)綠
沈紫間(劉劭趙都賦詳弓三必陸機七導云操紫間之神機審中而後射)八石
百石(六韜云𨕖車士之法取年四十以下長七尺五寸以上走能逐奔馬及馳而乘之前後左右上下周)
(旋能縛束旌旗力能彀八石弩射前後左右皆便習者名曰武車之士不可不厚也魏明帝詩曰長戟十萬)
(隊幽冀百石弩發機若雷迅一發連四矢)千鈞萬鈞(史記蘇代移穰侯書以天下攻齊如)
(千鈞之弩&KR1177;潰癰也至宋書曰高祖軍多萬鈞神弩所莫不摧䧟)增擘張蹶張(漢書)
(曰申屠嘉梁人也以材官蹶張從高帝擊項籍師古曰今之弩以手張者曰擘張以足蹋者曰蹶張)自
行忽禁(風俗通曰臧文仲家欲炊而失釡及弓弩自行晉書朱伺傳曰伺在楊口為杜曾等所)
(圍常所用弩忽禁不發)黃連白竹(趙公王琚教射經曰弩古有黃連百竹八擔雙弓之)
(號今有絞車弩中七百步攻城拔壘用之擘張弩中三百步步戰用之馬弩中二百步馬戰用之玉海曰秦)
(閬中夷人能作白竹之弩)八擔雙弓(見上黃連注)張遲望遠(教射)
(經曰弩張遲臨敵不過二發所以戰陣不便於弩非弩不利於戰而將不明於弩也不可離於短兵當别為隊)
(攅箭注射則前無立兵對無横陣復以陣中張陣外射番次輪回張而復出射而復入則弩不絶聲敵無薄我)
(望漢書藝文志兵技巧家有遠連弩射法具十五萹)挈脚平身(殺法令曰張弩後左)
(廂丁字立當弩八字立高楦手屈衫襟左手承撞右手迎上當心看張張有闊狹左䏶右膊還復當心安箭高)
(舉射敵遠擡弩頭敵近平身放敵在左右回身放敵在高上挈脚放)金機銅牙(張衡南都)
(賦曰彀金機馳鳴鏑翦爵毫落勁翮杜甫詩曰正觀銅牙弩)弩地弩官(漢鼂錯上言兵)
(事曰平陵相遠川谷居間仰高臨下此弓弩之地也短兵百不當一玉海曰漢兵臨以弩為尚將軍有強弩)
(積弩之名南郡有發弩官)遊弩彍弩(漢鼂錯上言兵事曰遊弩往來什伍俱全漢書曰)
(公孫弘奏言民不得挾弓弩十賊彍弩百吏不敢前)射象候魚(隋書劉方傳曰林邑王梵)
(志遣兵守險乘巨象四面而至方以弩射象象中瘡却蹂其陣因攻破之史記曰秦始皇自以連弩候大魚)
(出射之)築臺置軍(唐書李元諒傳曰元諒節度隴西築連弩臺遠烽偵為守備玉海)
(曰皇祐四年河北河東陜西言郭諮所進獨轅衝陣無敵流星弩可僃軍陣用詔弓弩院製之尋以諮為鄜延)
(鈐轄給所製弩五百募土兵教之既成經略使夏安期言其便詔置獨轅弩軍)發石流星
(魏志公孫度傳曰魏景初二年司馬宣王征公孫淵為發石連弩射城中玉海曰皇祐元年三月知忻州郭)
(諮獻獨轅衝陣無敵流星弩)大旝小黃(唐書南詔傳曰盧耽節度西川為大旝連弩南)
(詔憚之擘武經總要曰古者有黃連百竹八擔雙弓之號絞車張馬弩之差今有叁弓合蟬手射小黃皆其)
(遺法)靜塞摧山(張雲咸通解圍錄曰南蠻有執旗者傳城發靜塞弩貫之玉海曰西蜀)
(弩名尤多大者莫逾連弩十矢謂之羣鴉一矢謂之飛槍通呼為摧山弩即孔明所謂元戎也又有八牛威邊)
(定戎靜塞弩)弩手弩師(通鑑唐紀曰崔安潜乞洪州弩手教蜀人用弩𨕖千人號神機)
(營營後漢順帝紀曰永建元年調五弩師郡舉五人教習戰射)走丸坐草(通鑑唐紀)
(曰西川節度使崔安潜奏乞洪州弩手教蜀人用弩走丸而射之𨕖得千人號神機弩營蜀兵由是浸強說)
(海引溪蠻叢笑曰山猺潛出省地茅葦中射弩奪物機不虚發名坐草)原掌四弩發
十矢(周禮司弓掌四弩仲春獻弓弩凡弩夾庾利攻守唐大利車戰野戰注攻守相廹近弱弩發疾戰進)
(退非強不遠戎蜀志諸葛亮傳注曰亮長於巧思損益連弩謂之元以鐵為矢矢長八寸一弩十矢俱發也)
增膠續弦籣盛矢(十洲記曰續弦膠或名連金泥此膠能屬連弓弩斷弦連刀劍)
(斷折之金膠連使人挽掣終不復脫弩漢書韓延夀令騎士四面營陣被甲鞮鞪居馬上抱負籣注籣盛弩)
(矢者形如木桶)百弮弩八弓弩(唐書曰朱泚自將逼奉天遂長圍以百弮弩射城中)
(不及幄坐者三步下見弩二)木羽弩木鶴弩(文獻通考曰隆興元年六月御寳封)
(木羽弩箭百四隻下樞密院江浙荆閩諸路製百萬箭又曰乾道九年閏正月衢州張子顔造木鶴弩二千)
(十萬)摺疊弩編架弩(通鑑元紀曰泰定帝時立行樞密院於汴梁以伊蘇罕知院事)
(行視太行諸關以摺疊弩分給守關軍士編說海引桂海虞衡志曰猺人弩又名編架弩無箭槽架而射也)
原谿子所出太僕擅名(淮南子云烏號之弓谿子之弩不能無弦而射註曰)
(南方谿子蠻夷強弩所出有崔實政論云永平建初之際去戰未久官兵勁利蔡太僕之弩擅名天下)
魏氏𤨏連陳王參連(漢官解詁云魏氏瑣連孫吴之法注曰兵書有黃氏𤨏連之器)
(蓋弩射法也載華嶠後漢書云陳愍王寵善弩射其秘法以天覆地參連為竒又三微三小三微為經三小)
(為緯經緯相將萬勝之方然要在機牙其射十發十中中皆同處)射六百步射五
十步(戰國策曰蘇秦說韓王曰天下良弓勁弩皆自韓出谿子少府時力距來皆射六百步之外案鮑注)
(谿子少府時力距來皆弩名徐注曰時力距來謂得時力倍於常其勁足以距來敵墨子云二步一木弩必)
(射五十步已上)神機千萬強弩五百(王㫤檄江南文云今使百萬之師已具十)
(年之儲嚴鋒百鍊神機千萬軍英雄記云王匡字公節輕財好施以任俠聞辟大將何進府進使匡於徐州)
(發強弩五百西詣京師會進敗匡還鄉里)䧟堅攻強張膽絕慮(六韜云䧟堅陣)
(攻強敵大黃參連弩大扶胥三十六乘材士強弩矛戟為翼尉繚子云兵如總木弩如羊角人人無不騰陵)
(張膽絶乎疑慮)三發衆潰一張為僃(續漢書云虞詡為武都太守虜來攻城詡)
(出戰使二十強弩共射一人三發而三中虜衆潰一謝承後漢書曰高帝在平城為胡所困一人俱角弩張)
(為僃)千弩俱發千張前登(漢書曰李陵至浚稽山與單于相值騎三萬圍陵軍)
(軍居兩山間以大車為營陵引士出營外為陣前行持戟盾後行持弓弩虜見漢軍少直前就營陵搏戰攻之)
(千弩俱發應弦而倒八英雄記云袁紹擊公孫瓉先令麴義領精兵百強弩千張以為前登)持滿
外嚮持強並發(漢書匃奴傳曰冒頓縦兵圍高帝於白登七日冒頓取閼氏之言乃開圍)
(一角於是高帝令士皆持滿傅矢外嚮從解角直出得與大軍合而冒頓遂引兵去後漢書耿純傳云時赤)
(眉青犢上江大槍鐵脛五幡十餘萬衆並在射犬世祖引兵將擊之純軍在前去衆營數里賊忽夜攻純雨射)
(營中士多死傷純勒部曲堅守不動𨕖敢死二千人俱持強弩各傅三矢使啣枚間行繞出賊後齊聲呼譟強)
(弩並發賊衆驚走)疏勒煑弩狄道噉弩(東觀漢記云耿恭在疏勒城救兵不)
(至恭食盡窮困士卒乃煑鎧弩食其筋革恭與士推誠同死生故無二心朱勃表云西羌寇叛唯狄道為國)
(固守然民飢餓噉弩煑履宜救倒懸之急)末不穿縞民不得挾(史記曰強弩之)
(末力不能穿魯縞弓公孫弘奏民不得挾弩)平原負弩延夀負籣(平原君負)
(弩矢前驅迎信陵君下見籣盛矢注)增不能彀弩亦可強弩(古詩紀曰)
(漢高祖阨於平城天下歌曰平城之下亦誠苦七日不食不能彀弩淮南子曰畢萬術云牛翁十四可以強)
(弩)愛側竹弩張盧生弩(晉書云孟幹為吴人所獲將徙之臨海幹等志北歸)
(慮東徙轉遠以吴人愛蜀側竹弩言能作之皓留付作部後幹逃至京師吴越春秋云越王令安廣之人佩)
(石碣之矢張盧生之弩)江淮弩士浙西弩人(唐書曰浙西節度使韓滉命王)
(栖曜將弩數千夜入寧陵李希烈不之知晨朝弩矢及希烈坐帳希烈驚曰此江淮弩士今入矣遂不敢東希)
(烈夜敗由又曰李德裕請弩人於浙西是蜀之器械皆犀利)猶恨其少必處其
高(先賢行状曰袁尚使審配守鄴城曹操進軍攻鄴生獲配謂曰曩日孤之行圍何弩之多也配曰猶恨其)
(少耳奪王琚教射經曰夫置弩必處其高爭山山守隘塞口破驍䧟果非弩不克)破驍䧟果
穿剛達堅(上見必處其高注剛太白隂經發弩圖篇曰弩者怒也穿逹堅自近及遠)
一發皆走六矢不動(八編𩔖纂曰宋太祖至道二年上部分諸將攻討李繼遷令多)
(設強弩及賊布陣萬弩齊發賊無所施其技矢纔一發賊皆散走唐書曰令狐潮圍雍邱雷萬春立城上與)
(潮語伏弩發六矢著面萬春不動)彀八石弩試千步弩(太公六韜曰力能彀)
(八石弩射前後左右皆便習者名曰武車之士不可不厚也文獻通考曰宋太祖嘗令試牀子弩於近郊外)
(矢及七百步又令别造千步弩試之矢及三里)募士三萬人激矢五百步
(唐書楊收傳曰始南蠻自大中以來火邕州掠交趾調華人往屯涉氛瘴死者十七戰無功蠻勢益張收議豫)
(章募士三萬置鎮南軍以拒蠻悉教蹋張戰必注滿蠻不能支又趙犨傳曰犨子珝黃巢之難庫有巨弩機)
(牙壊不能張珝以意調治激矢至五百步人馬皆洞賊畏不敢逼)原太守負弩先驅
縣令負弩先驅(漢書云霍去病為驃騎將軍過河東河東太守郊迎負弩先驅又云司)
(馬相如為中即將建節往使因巴蜀吏幣物以賂西南夷至蜀太守以下郊迎縣令負弩矢先驅蜀人以為寵)
增三十弮共一臂二十弩射一人(漢書李陵傳曰發連弩射單于)
(注張晏曰三十弮共一臂也軍後漢書虞詡傳曰詡為武都守羌衆萬餘來攻詡令中強弩勿發而潜發小)
(弩羌以為矢力弱不能至并兵急攻於是使二十強弩共射一人發無不中)
弩四
原弩生於弓(吴越春秋云陳音對越王曰弩生於弓弓生於彈彈起古之孝子臣聞楚琴氏以為)
(弓矢不足以威天下遂乃橫弓着臂施機設樞加之以力郭為方城守臣子也教為人君命所起也牙為執法)
(守吏卒也牛爲中將主内裹也關為守禦檢去止也錡為侍從聽人主也臂爲道路通所使也弓為將軍主重)
(負也弦為軍師禦戰士也矢為飛客主教使也金為實敵往不止也衛為副使正道里也縹為都尉執左右也)
(又曰射之道左足縦右足橫左手若附枝右手若抱兒右手發機左手不知此正射持弩之道也)弩
獨前戰(軍令云弩獨前戰令五鼔皆張羊角四鼔視麾所指)弦斷矢激(續漢書云宋則)
(子年十歲與蒼頭共弩射蒼頭弦斷矢激誤中之即死奴叩頭就誅則察而恕之潁川荀爽深以為美時人亦)
(服焉)增矢逹十里外(炙轂子漢初得八牛弩以射楚軍矢逹十里之外)作之
可加五倍(玉海曰魏馬鈞巧思絶世見諸葛亮連弩曰巧則巧矣未盡善也言作之可令加五倍)
挽弩自射(晉書崔洪傳曰洪薦郄詵代已為左丞詵後糾洪洪曰我舉郄丞而反奏我是挽弩)
(自射)
弩五
增賦漢班固西都賦曰機不虛掎張衡南都賦曰騄
驥齊鑣黃間機張足逸驚飈鏃折毫芒俯貫魴鱮仰落
雙鶬魚不及竄鳥不暇翔原吳朱異弩賦云南岳之
幹鍾山之鏑應機命中射隼高墉晉左思吴都賦云
虞機發留鵁鶄潘岳射雉賦曰鯨牙低鏃心平望審
增詩唐李嶠咏弩詩曰挺質本軒黃申威振遠方機張
驚雉雊玉彩耀星芒高鳥行應盡清猿坐見傷蘇秦六
百步持此說韓王
原銘後漢李尤弩銘曰放自近古發意所覩前聖制弓
後世建弩機牙發矢執破醜虜克獲雖屢猶不可常忘
戰者危極武者傷
原議後漢蔡邕幽州刺史議曰幽州宇騎冀州強弩天
下精兵國家贍核四方有事未嘗不取辦於二州也
矢一
原釋名曰矢指也言其有所指向迅疾也又謂之箭前
進也其本曰足其形似木木以下為本以根為足又謂
之鏑鏑敵也言可以禦敵也齊人謂之鏃鏃族也言其
所中皆族滅也關西謂之釭釭鉸也言有鉸刃也其末
曰括括會也言與弦會也括旁曰叉形似叉也其受矢
之器以皮曰箙柔服之義也織竹曰笮相廹笮之名也
步叉人所帶以箭叉於其中也馬上曰鞬鞬建也言弓
矢並建立其中(趙書云石虎破劉曜獲金銀步叉弓鞬三千具)說文曰矢弓
弩矢也象鏑括羽之形爾雅曰金鏃箭羽謂之鏃
方言曰自關而東謂之矢江淮之間謂之鍭(鍭音侯)關西
曰箭郭璞注云箭者竹名因以為號也增方言曰凡
箭鏃胡合嬴者(胡鏑在於喉下嬴邊也)四鐮(廣稜也)或曰拘腸三鐮
者謂之羊頭其廣長而薄鐮謂之錍或謂之鈀(音葩)又
曰其小而長中穿二孔者謂之鉀鑪(金箭錍鑿空兩邊者也嗑嚧兩音)
其三䥥長尺六者謂之飛䖟(此謂今射箭也)[夙-歹+ㄙ]者謂之平題(今戲)
(射箭頭題猶羊頭也)所以藏箭弩謂之箙弓謂之鞬或謂之皾
原世本曰牟夷作矢(牟夷黃帝臣名)孫卿子曰浮游作矢
太公兵法曰箭之神名續長六韜曰䧟堅陣敗強敵
大黃參連弩飛鳬電影自副(注曰飛鳬電影矢名)飛鳬赤莖白羽
以鐵為首電影青莖赤羽以鋼為首周易曰剡木為
矢以威天下周官曰庭氏掌射國中之妖鳥若不見
其鳥獸則以救日之弓救月之矢夜射之(詳弓)又曰司
弓矢掌八矢之法八矢一曰枉二曰絜三曰殺四曰鍭
五曰矰六曰茀七曰恒八曰庳凡枉矢絜矢利火射用
諸守城車戰殺矢鍭矢用之近射田獵矰矢茀矢用之
弋射恒矢庳矢用之散射此八矢者弓弩各有四焉蓋
枉殺矰恒弓所用也絜鍭茀庳弩所用也禮記曰男
子生桑弧蓬矢六以射天地四方天地四方者男子之
所有事也故必先有志於其所有事孟子曰矢人豈
不仁於函人哉矢人惟恐不傷人函人惟恐傷人增
禮記曰后妃執弓挾矢于高禖之前穀梁曰聘弓鍭
矢不出境場詩義問曰總所以覆矢也謂箭筒蓋也
周列子曰列禦寇為伯昏無人射引之盈貫措杯水
其肘上發之鏑矢復沓方矢復寓(鏑矢言中也沓二矢中也復沓三矢中也)
(方矢第四矢也復寓第三矢纔去第四矢已復在弦上藝&KR0836;而速也)尉繚子曰夫殺人
百步之外者誰也曰矢也蘇秦傳曰三軍之良五家
之兵進如鋒矢戰如雷霆解如風雨原三齊略記曰
城東南五十里有蒲臺高八十丈秦始皇所頓處時在
臺下縈蒲繫馬夾道數百步到今蒲生猶縈蒲似水楊
而勁堪為箭也增韓子曰矢來無向則為鐵室以&KR0879;
之亢倉子曰句粤之幹鏃以精金鷙隼為之羽以之
掊箠則其與稿考朴也無擇及夫盪寇爭虔覿武決勝
加之強弩之上則三百步之外不立敵矣諸葛子曰
若能力兼三人身與馬如膠漆手與箭如飛䖟誠宜寵
異說苑指武曰羿逄蒙不能以枉矢弱弓射遠中微
魏志陳琳曰矢在弦上不可不發唐六典曰箭之
制有四一曰竹箭二曰木箭三曰兵箭四曰弩箭又
曰骨鏃曰骲鐵鏃曰鏑鳴箭曰骹靃葉曰鈚皆古之制
也竹箭以竹爲笴諸箭亦通用木箭以木為笴唯利射
獵兵箭剛鏃而長用之射甲弩箭皮羽而短用之䧟堅
也筆談曰大駕鹵簿中有勘箭其牡謂之雄牡箭牝
謂之闢伏箭熙寧中罷之遼史國語解曰車駕遠歸
閤門使持雄箭勘箭官持雌箭比較相合而後入宫
說𨕖遼志曰契丹弓以皮為弦箭削楪為簳又曰西
樓有蒲瀕水叢生其葉如柳長不盈尋文用以作箭不
矯作而堅左氏所謂董澤之蒲是也金史曰國俗凡
重五日拜天禮畢插柳毬場為兩行當射者以尊卑序
各以帕識其枝去地約數寸削其皮而白之先以一人
馳馬前導後馳以無羽橫鏃箭射之既斷柳又以手接
而馳去者為上斷而不能接去者次之或斷其青處及
中而不能斷與不能中者為負說𨕖金志曰女直與
契丹言語不通而無文字賦歛科發射箭為號事急者
三射之
矢二
增禮記曰乘丘之役縣賁父御馬驚敗績遂死之圉人
浴馬有流矢在白肉公曰非其罪也遂誄之左傳曰
狄人伐衛公與石祁子玦與甯莊子矢使守曰以此贊
國擇利而為之又曰呂錡射恭王中目王召養由基
與之兩矢使射吕錡中項伏弢而死以一矢復命原
國語曰仲尼在陳有隼集於陳侯之庭而死楛矢貫之
石弩其長尺有咫陳惠公使人以隼如仲尼之館問之
仲尼曰此肅慎之矢也昔武王克商通道於九夷八蠻
肅愼氏貢楛矢石弩以分大姬配虞胡公而封諸侯於
陳魯連子曰齊田單破燕軍復齊城惟聊城不下燕
將守數月魯仲連乃為書著之於矢以射城中遺燕將
燕將得書泣三日乃自殺增劉向說苑曰荆王得茹
黃之狗宛路之矰以畋雲夢三月不返保申跪而笞王
出而自沈於澗荆王乃殺狗折矰原韓子曰智伯將
伐趙趙襄子召張孟談曰奈無箭何孟談曰董安于之
治晉陽公宮之垣皆以楛楚其楛高十尺於是發而試
之其堅則幹之勁不能適也君曰奈無金何孟談曰董
安于之治晉陽宫舍之堂皆以銅為柱質君發而用之
有餘金矣漢書曰李陵擊匈奴一日五十萬矢皆盡
虜攻急陵歎曰復人數十矢可以脫矣東觀漢記曰
耿弇與張步戰矢中弇眼以佩刀摧之左右無知者
增通鑑漢紀曰曹操使夏侯淵張遼圍昌豨於東海糧
盡議引軍還遼謂淵曰數日以來每行諸圍豨輙屬目
視遼又其射矢更稀此必豨計猶豫故不力戰遼欲挑
與語儻可誘也晉書桓石虔傳曰石虔材幹趫捷從
父在荆州獵圍見猛獸被箭而伏諸將戲令拔箭石虔
因急往拔得一箭獸跳虔亦跳及獸伏又拔一箭晉
書載記曰劉曜雄武過人鐵厚一寸射而洞之於是稱
為神射北周書帝紀曰賀拔岳至河曲為侯莫陳悅
所害太祖乃率輕騎馳赴平涼時齊神武遣長史侯景
招引岳衆太祖至安定遇之謂景曰賀拔公雖死宇文
泰尚存卿何為也景失色對曰我猶箭耳随人所射安
能自裁又王傑傳曰魏恭帝元年傑從于謹圍江陵
時柵内有人善用長矟戰士將登者多為所斃謹令傑
射之應弦而倒登者乃得入餘衆繼進遂拔之謹喜曰
濟我大事者在此箭也三國典略曰梁以護軍將軍
陸法和為郢州刺史封江乘縣公法和嘗軍次白帝謂
人曰諸葛孔明可謂名將吾目見之此城旁有埋弩箭
鏃一斛許因令掘之果如其言北史奚康生傳曰康
生少驍武彎弓十石矢異常箭為當時所服從王肅討
齊齊將張伏護自昇城樓言辭不遜肅令康生射之望
樓射窗扉開即入應箭而斃彼人見箭皆以為狂弩
唐書曰高祖擊龍門賊母端兒射七十發皆中賊敗去
而歛其尸以築京觀盡得其箭于其尸又丘行恭傳
曰行恭有勇善騎射初討王世充流矢着太宗馬行恭
回射之發無虛鏃賊不敢前遂下拔箭以己馬進太宗
步執長刀大呼導之斬數人突陣而還貞觀中詔斵石
為人馬象拔箭状立昭陵闕前以旌武功又杜伏威
傳曰煬帝遣右禦將軍陳稜以精兵討杜伏威伏威迎
出挑戰稜軍射中其額伏威怒曰不殺汝矢不拔遂馳
入稜陣大呼衝擊衆披靡獲所射將使拔箭已斬之攜
其首入稜軍示之又殺數十人又叚志元傳曰劉文
靜為桑顯和所襲軍且潰志元率壮騎馳賊中流矢忍
不言突擊自如又王方翼傳曰三姓咽麫兵十萬踵
至方翼次熱海進戰矢着臂引佩刀斷去左右莫知
唐書曰貞元十四年貢武舉并應百隻箭及三十隻箭
等今年權停時諫議大夫田敦因蒙召對奏言兵部武
舉等每年常數百千人持弓挾矢出入皇城間恐非所
宜上聞而懼故命停之其實武舉者每歲不過十數人
時議惡敦貴欲非短舊事奏議不寔自是訖於貞元更
不復置五代史梁家人傳曰太祖與晉圍黃鄴於西
華鄴卒荷弰登城罵敵晉王使胡騎連射不能中太祖
顧友裕一發中之軍中皆大讙呼晉王喜遺友裕良弓
百矢又雜傳曰朱守殷反伏誅霍彦威遣使者馳騎
獻兩箭為賀明宗賜兩箭以報之又曰萇從簡嘗中
流矢鏃入髀骨命工取之工無良藥欲鑿其骨人皆以
為不可從簡遽使鑿之工遲疑不忍下從簡叱其亟鑿
左右視者皆若不勝其毒而從簡言笑自若又曰晉
以箭書二百射城中悉赦魏人募能斬范延光者五
代安重誨傳曰重誨為節度使與蕃使並轡而行指飛
鳥射之應弦而落觀者萬衆無不快忭由是名振北狄
自謂天下可以一箭而定江南野史曰劉仁贍猿臂
善射發無不中一旦世宗臨城下坐幄中觀戰士攻城
仁贍自城上射之矢去御座數步輙墜左右驚愕咸諫
請少避之世宗乃遂命左右進座於墜箭之上矢復至
又遠數步而止仁贍知之因捐弓投矢謂左右曰斯乃
天也非吾所能中之八編𩔖纂曰真宗咸平元年馬
軍都頭石歸宋進木羽弩箭以木為簳為翎長尺餘所
激甚遠入鎧甲則簳去而鏃留牢不可拔玉海曰咸
平五年六月石普言能發火毬火箭上召至崇政殿試
之輔臣同觀先是開寳二年三月馮繼昇岳義方上火
箭法試之賜束帛宋史劉錡傳曰錡善射嘗從父仲
武征討牙門水斛滿以箭射之拔箭水注随以一矢窒
之人服其精通鑑宋紀曰烏珠合師十二萬次於臨
潁楊再興以三百騎遇之于小商橋遂與之戰殺二千
人及萬戶薩巴千戶百人再興死獲尸焚之得箭鏃二
升飛痛惜之又曰知徐州趙立將兵三萬趨行在杜
充承制以立知楚州金人以兵邀於淮陰立率衆逕進
轉戰四十里至楚州城下立中箭貫兩頰口不能言以
手指麾諸軍憩歇定方拔箭出之又曰蒙古攻安豐
杜杲繕完守禦蒙古令巴圖魯斫牌杈木巴圖魯者皆
死囚為之攻城以自贖杲募善射者用小箭射其目巴
圖魯多傷而退八編𩔖纂曰唐鄧山居者以毒藥漬
矢以射獸應弦而倒謂之毛胡盧元末因用其人為兵
立毛胡盧萬戶府又廣西猺獞所用弩矢皆傅以藥中
人濡縷即死比唐鄧者尤毒兵略纂聞曰明太祖既
定天下恐中外將士習以偷安特命兵部尚書樂韶鳳
同省臺督府定教射之式各營戰陣武士必善馳射及
用刀鎗步兵比較弓矢強弱凡射十二箭内六箭遠可
到近可中者為中式并定賞罰各有差又曰永樂時
交賊陳季獷反張輔討之追逼至愛子江登岸賊設象
伏輔偵知令先驅曰羣象來衝一矢落象奴再矢披象
鼻衆奔還自相蹂大軍乘之賊敗
矢三
原青鏃赤莖(魏志曰挹婁在扶餘東北千餘里弓長四尺青石為鏃下見矢一)象
星如雨(周禮鄭元注云枉矢者取名飛星飛行有光也今之飛矛是也或謂之兵矢絜矢象焉二)
(者可結火以射敵守城車戰如漢書曰匃奴左賢王圍李廣廣為圓陣外向矢下雨漢兵死者過半)
青莖朱羽(上見矢一赤國語曰吴晉會於黃池吴王擐甲陳卒旗赤羽之矰望之如火賈逵)
(注曰朱羽為矰)飲石發銅(劉向新序曰楚熊渠子夜行見寢石似伏獸射之飲羽下見)
(矢二)夏服趙䪍(子虛賦曰左烏號之彤弓右夏服之勁箭史記曰魏公子無忌進兵擊)
(秦秦兵解去遂救邯郸趙王及平原君自迎公子平原君負䪍矢為公子先引吕忱字林曰䪍盛弩矢)
貫隼傷鳬(上見矢二涉焦贑易林曰雙鳬俱飛以歸稻池經三澤為矢所射傷我胸臆)
羊頭鶉尾(楊雄方言曰凡箭鏃三鐮者謂之羊頭枚魏百官志曰三公拜賜鶉尾骹箭十二)
金僕石砮(左傳曰魯莊公以金僕姑射南官長萬杜預注曰金僕姑矢名也下見矢二)
忘歸信往(孔叢子曰楚王載忘歸之矢以射蛟兕趙氏兵書曰矢一名信往)焦
銅毒鐵(博物志曰交廣州山夷曰俚子弓長數尺箭長尺餘以焦銅為鏑塗毒藥於鏑鋒中人即)
(死箘陳琳武軍賦曰矢則申息肅慎簵空疏焦銅毒鐵幹鏃鳴鍭)附星中法(春秋元命)
(苞曰矢附於矢星四射注曰四射四方射之也為尚書曰垂之竹矢在東房孔安國注曰垂舜共工所中法)
(故傳寶之)旣均相屬(毛詩云敦弓既堅四鍭既鈞舍矢既均孔疏云鍭矢參停者也輕重)
(鈞停四矢皆然故言四鍭既鈞屬列子曰善射者能令後鍭中前括發發相及矢矢相前矢造準而無絕落)
(後矢之括猶銜弦視之若一焉注曰箭相連屬無絶落處前箭著物後箭復中前箭而後所凑者猶銜弦視之)
(如一物之相連也)藥箭火箭(英雄記吕布將兵向莒臧覇等畏布登城上以藥箭亂射)
(中人馬布不能拔引還下邳昭魏略云諸葛亮攻郝昭於陳倉以雲梯衝車臨城中以火箭射之雲梯盡然)
(人皆燒死)徹札在弦(養由基蹲甲而射之徹七札焉矢在弦上不得不發)同
的舍拔(矢道同的鼂錯論材官也詩舍拔則獲)旣調旣挾(詩弓矢既調)
(又詩云既挾我矢)矢窮矢更(李陵兵盡矢窮也亡矢者不用則更注更償用之則不)
(償)攢鍭插羽增竊二奉一(左傳曰楚子與若敖氏戰於臯滸伯)
(棼射王汰輈及鼓跗着于丁寧又射汰輈以貫笠轂師懼退王使廵師曰我先君文王克息獲三矢焉伯棼竊)
(其二盡於是矣鼓而進之遂滅若敖氏卒崔鴻三十國春秋西秦錄曰白蘭王吐谷渾阿柴臨呼子弟謂曰)
(汝等各奉我一隻箭將玩之地下俄而命母弟慕延曰取汝一隻箭折之延折之又曰汝取十九隻箭折之延)
(不能折柴曰汝曹知單者易折衆則難摧戮力一心然後社稷可固言終而卒)集目著眉
(左傳曰楚君以鄭故親集矢於目得唐書王難得傳曰難得收京師方戰麾下士失馬難馳救矢著眉披膚)
(障目乃拔箭斷膚殊死前鬭血衊面不已帝嘉之)中石遶樹(史記曰李廣夜行見石以)
(為虎射之中石沒鏃視之石也更射之終不能入矣密列子曰飛衞學射於甘蠅諸法並善惟齧法不教衞)
(將矢以射蠅蠅齧得矢鏃射衛衞遶樹而走矢亦遶樹而射)竪箭竪刀(晉書載記曰慕)
(容盛遇盗陜中盛曰我六尺之軀入水不溺在火不焦汝欲當鋒乎試竪爾手中箭百步我若中之宜慎爾命)
(如其不中當束身相授盗乃竪箭盛一發中之盗曰相試耳資而遣之又曰前燕慕容翰北投宇文歸既而)
(逃歸勁騎百餘追之翰遥謂追者曰汝可百步竪刀吾射中者汝便宜反不中可來前也追騎解刀竪之翰一)
(發便中刀環追騎乃散)木箭紙羽(北齊書郎基傳曰基字世業遷海西鎮將梁吴明徹)
(攻海西基糧仗皆盡乃削木為箭剪紙為羽得圍解還朝僕射楊愔勞之曰卿本文吏遂有武略木箭紙羽皆)
(無故事班墨之思何以相過)蒿矢竹穎(唐書張廵傳曰廵欲射賊將尹子竒剡蒿為矢)
(中者謂廵矢盡走白子竒乃得其状使南霽雲射一發中左目宋史儒林傳曰李覺倣韓愈毛穎傳作竹穎)
(傳以獻太宗嘉之竹穎矢也)鐵絲雞羽(東坡詩云一雙鐵絲箭未發手先唾南蠻傳)
(曰其民戶出雞羽三十鏃)飛䖟飛矛(東觀漢記光武作飛䖟箭攻赤眉下見前象星注)
鍜矢鏃矢(漢書曰恒山王作鍜矢膠東王作鏃矢注大鏃之矢今兵箭)貫盾
中鐶(吴書魯肅南徙州追騎至肅自樹盾引弓射之矢皆洞貫騎度不能制乃相率還下見前豎)
(刀注)狼牙鴨觜(玉海曰熙寧七年軍器監與三衙定造狼牙箭鴨觜箭請依式製之)
矯箭繫箭(漢書嚴安傳曰今天下鍜甲摩劒矯箭控弦轉粟運糧未見休時張衡應間曰燭)
(武懸縋而秦伯退師魯連繫箭而聊城弛柝)嚆矢雹箭(詞林海錯曰班仲升出使西域)
(願將三十六人以為嚆矢彈丸之用注嚆矢先聲響箭南史齊本記曰蒼梧王畫齊高帝腹為射的引滿將)
(射之左右王天恩諫曰領軍腹大是佳射堋而一箭便死後無復射不如以雹箭射之)鎻雲
連珠(謝氏詩源曰更嬴善射能仰射入雲中因名箭曰鎻雲王弇州史料曰弘治中雲南曲靖衞知事)
(李晟上疏言邊情用為都察院照磨十五年遷鄖陽府同知不肯行明年上疏謂臣所造兵器若連珠飛箭自)
(一至十自百至千銳砲自連二至排六自攢三至排六活法輪放他如匣箭匣砲小䭾車火&KR0987;飛架走戟之竒)
(亘古未有)乘矢束矢(孟子曰發乘矢而後反束詩曰束矢其搜五十矢為)筒
箭鞭箭(通鑑曰劉巨容以宿州甬橋鎮遏使將兵討王郢筒箭長纔尺餘内之竹筒注之弦上繫)
(竹筒於手腕彀弓既發豁筒向後激矢射敵皆洞貫士兵略纂聞曰嘉靖時馬都督芳援應州相去里所射)
(以鞭箭射敵敵多死視其箭短不可用以為神解圍去)匣箭手箭(上見連珠注金史)
(穆延實勒哈塔傳曰實勒哈塔工用手箭箭長不盈握每用百數散置鎧中遇敵抽箭以鞭揮之或以指鉗取飛擲)
(數矢齊發無不中敵以為神其箭皆以智創雖子弟亦不能傳其法)原入益深激則
遠(家語曰子路好長劒子曰以子所能加之以學豈可及乎曰南山有竹不扶自直斬而用之射逹於犀革)
(以此言之何用學為子曰括而羽之鏃而礪之其入不益深乎淮南子云水激則悍矢激則遠夫括淇衞箘)
(簵飾以銀錫雖有薄縞之幨腐荷之繒然猶不能獨穿也)增單易折衆難摧(並見)
(奉一注)中雙鳬貫二雕(北史賀拔勝傳曰勝從宴昆明池時有雙鳬游池中周文)
(帝授弓矢於勝曰不見公射久矣請以為歡勝射之一發俱中因拜曰使勝得奉神武以討不庭皆如此也文)
(帝悅因是恩禮日重厥隋書長孫晟傳曰晟與汝南公宇文神慶使突厥突攝啚每共遊獵見二雕飛而争)
(肉因以兩箭與晟曰請射取之晟彎弓馳往遇雕相攫一發雙貫焉)射天狼射漢月
(楚辭曰舉長矢兮射天狼唐杜甫詩挾矢射漢月)青竹簳赤雁翎(白居易荅元稹)
(詠箭鏃詩曰矢人司職憂為箭恐不精精在利其鏃錯磨鋒鏑成插以青竹簳羽之赤雁翎勿言分寸鐵為用)
(乃長兵又云胡為射小盗此用無乃輕)大羽箭大鏃箭(玉海曰武德二年秦王屯)
(柏壁以大羽箭殪賊將又杜甫詩猛將腰間大羽箭服又曰紹興十年六月上曰昨造大鏃箭用以破敵始)
(其精又造銳首小槍劉錡順昌破敵用之)氊頭箭羊頭箭(駭聞錄曰李遵懿仕偽蜀)
(有婦熊蜀平太祖曰有此態耶以氊頭箭射之正中其腹李不動太祖曰外柔内勁授供奉官然握兵江淮號)
(鐵漢者方言曰箭鏃三鐮謂之羊頭鏃)鐵翎箭金齪箭(通鑑元紀曰州托克托至徐)
(攻其西門賊出戰以鐵翎箭射托克托不為動麾軍奮擊破之遼史國語解曰太祖取天梯蒙古博囉三山之)
(勢于葦甸射金齪箭以識之名龍眉宫神冊三年築都城於其地臨潢府是也)原妢胡之笴
淇園之竹(周禮考工記曰妢胡之笴吴越之金錫此材之美也鄭注妢胡胡子之國在楚旁笴)
(矢幹也縣東觀漢記曰上拜寇恂為河南太守恂移書屬講兵肆射伐淇園之竹治矢百餘萬)董
澤之蒲綦衞之箭(左傳云秦晉楚戰楚熊負羈囚智罃以歸智莊子以其族反之廚武)
(子御下軍之士多從之每射抽矢菆納之厨子之房武子怒曰非子之求而蒲之愛董澤之蒲可勝既乎杜注)
(曰智罃莊子之子也菆好箭也房箭舍蒲可以為箭董澤在聞喜縣列子云逢蒙之弟子曰鴻超怒其妻而)
(怖之引烏號之弓綦衞之箭射其目注眸子而眶不睫矢墜地而塵不揚)毒藥傅矢斷
木為箭(東觀漢記曰匃奴攻金蒲城耿恭以毒藥傅矢傳語匃奴曰漢家神箭其中創者必有異因發)
(強弩射之虜中矢者視創皆沸並大驚保續漢書云來歙擊隗嚻徑至略陽斬嚻守將金梁因其城嚻大驚)
(曰何其神也乃悉兵數萬人圍略陽斬山築堤激水灌城歙與將士固死堅守矢盡乃發屋斷木以為箭)
養由矯矢庾公抽矢(張華勵志詩曰養由矯矢獸號於林蒲蘆紫繳神感飛禽鄭)
(人使子濯孺子侵衞衞使庾公之斯追之孺子疾作庾公抽矢扣輪去其金發乘矢而反)白羽若
月赤羽若日(家語子路云云)增貫手及肘中肩夾脰(左傳)
(曰郄克傷流血及屦未絶鼓音曰余病矣張侯曰自始合而矢貫余手及肘余折以御左輪朱殷豈敢言病吾)
(子忍之殖又曰齊師遁晉州綽及之射綽中肩兩矢夾脰)頊羽叱矢甘蠅齧
矢(漢書曰婁煩射項羽弓發矢欲到羽怒目叱矢矢乃墮地煩亦恐死下詳見上遶樹注)廻船
受矢縛藁得箭(魏略曰權乘大船出濡須口來觀魏軍曹公使弓弩亂發矢着其船船偏)
(重將覆權因廻船復以一面受矢矢鈞船平乃還餘唐書張廵傳曰廵守雍丘城中矢盡廵爵藁為人千被)
(黑衣夜縋城下潮兵争射之久乃藁人還得箭數十萬其後復夜縋人賊笑不設僃乃以死士五百斫潮營軍)
(大亂焚壘幕追奔十餘里)蹋鞍拔箭沿水入箭(晉書毛寳傳曰寳軍懸兵少器)
(仗濫惡大為祖煥桓撫所破寳中箭貫髀徹鞍使人蹋鞍拔箭血流滿鞾又朱脩之傳曰魯秀擊襄陽修之)
(發連弩射秀秀亦發連弩應之脩之使軍人沿水拾箭)傳于突厥集于桓鉤
(唐書曰太宗討劉黑闥闥常於肥鄉列陣太宗親率左右擊之有一突將勇壮絕人直衝太宗刃將接太宗以)
(天策上將大箭射之中心洞背應弦而斃遂傳此箭於北蕃突厥見而驚歎又常輕騎近出遇三騎皆賊中驍)
(勇有名者舉槍而進左右請避之太宗不從待其將至連發三矢相次皆斃敵人懾氣焉晉語云乾時之役)
(申孫之矢集于桓鉤)摩地截草附膚落毛(括地圖曰羿年五歲父母與入山其)
(母處之大樹下待蟬鳴還欲取之羣蟬俱鳴遂捐去羿為山間所養羿年二十能習弓矢仰天歎曰我將射遠)
(方矢至我門止因捍即射矢摩地截草徑至羿門随矢去十六國春秋燕書曰賈堅彎弓三百餘烈祖以堅)
(善射親試之乃取一牛置百步上召堅使射一矢拂脊再一矢摩腹皆附膚落毛上下如一恪曰能復中乎堅)
(曰所貴者以不中為奇中之何難一發中之堅時年六十餘矣)箭粗如笛䋲直如
矢(北史奚康生傳曰梁聞康生能引強弓特作大弓兩張長八尺中圍尺有二寸箭粗如長笛送與康生康)
(生集文武射之猶有餘力伐又楊大眼傳曰大眼少驍捷跳走如飛太和中將南尚書李沖典𨕖征官大眼)
(往求沖不許大眼曰尚書不見知下官出一技便出長䋲三丈許繫髻而走䋲直如矢馬馳不及見者驚歎沖)
(因曰千載以來未有逸材若此者也)以鐵箭射以銅鞭發(合璧事𩔖曰錢鏐以)
(鐵箭射退潮頭器金史強伸傳曰中京人推伸為府僉事元兵圍之兵已盡以錢為鏃得蒙古一箭截而為)
(四以銅鞭發之)號駐隊矢習鳴鏑射(宋史吴玠傳曰金人攻和尚原玠命諸將)
(𨕖勁弓強弩分番迭射號駐隊矢接發不絶且繁如雨注烏珠中流天僅以身免史記匈奴傳曰冒頓作鳴)
(鏑習勒其騎射令曰鳴鏑所射而不悉射者斬)無遺鏃費與亡鏃同(賈誼過秦)
(論曰秦無亡矢遺鏃之費不漢鼂錯上言兵事曰射不能中與亡矢同中能入與亡鏃同)扣輪
去金刮骨去毒(孟子曰抽矢扣輪去其金發乘矢而後反蜀志關羽傳曰羽嘗為流矢)
(所中貫其左臂後瘡雖愈每至隂兩骨常疼痛醫曰矢鏃有毒毒入於骨當破臂作瘡刮骨去毒然後此患乃)
(除耳羽便伸臂令醫劈之時羽適請諸將飲食相對臂血流離盈於盤器而羽割炙引酒言笑自若)棘
刺捍矢短刀截矢(列子曰紀昌學射於飛衞盡衞之術乃謀殺飛衞相遇於野二人交)
(射中路矢鋒相觸墜於地而塵不揚飛衞之矢先窮紀昌遺一矢既發飛衞以棘刺之端捍之而無差焉於是)
(二子泣而投弓相拜於塗請為父子中僉載雜爼曰隋末有昝君謨善閔目而射志其目則目志其口則中)
(口有王靈智者學射於君謨久之曲盡其妙欲射君謨獨擅其美君謨時無弓矢執一短刀箭來輙截之末後)
(一箭君謨張口承之遂齧其鏑於是笑曰汝學射三年不教汝齧鏃法耳)矢鋒相觸筈
鏑相連(上見棘刺捍矢注引宋史曰太宗時康保裔善騎射常握矢三十滿以射筈鏑相連而墜人)
(服其妙)張口齧鏑貫手著棼(上見短刀截矢注常吳志太史慈傳曰慈從)
(孫策討麻保賊賊於屯裏緣樓上行詈以手持樓棼慈引弓射之矢貫手著棼圍外萬人人莫不稱善)
過山刊石破竹滅羌(魏書曰靈丘南有山高四百餘丈羣臣仰射山峰無能踰者文)
(成帝彎弧發矢出三十餘丈過山南二百三十步遂刊石勒銘語林曰宣宗幸苑中回顧仗外含屋際有倚)
(竹一竿可見者止尺餘去御馬百步外遂命弓横綜正扶矢曰朕以法制威天下而党羌窮寇敢來干我連年)
(兵不解我今射此竹卜其濟否左右聳觀上攘袖挽弓一發洞其竹分而為二矢貫于外左右呼萬歲未踰月)
(羌果滅)藏之武庫盛以錦囊(唐書劉黑闥傳曰初秦王建天策府&KR0707;矢制倍)
(於常及劉黑闥為突厥所窘自以大箭射却之突厥得箭傳觀以為神後餘大弓一長矢五藏之武庫世寳之)
(每郊丘重禮必陳於儀物之首以識武功之五代史伶官傳晉王之將終也以三矢賜莊宗而告曰梁我仇)
(也燕王吾所立契丹與我約為兄弟而背晉以歸梁此三者吾遺恨也與爾三矢爾其無忘乃父之志莊宗受)
(而藏之於廟其後用兵則遣從事以一少牢告廟請其矢盛以錦囊負而前驅及凱旋而納之)以石
為鏃以錢為鏃(孔帖南蠻盤盤以石為矢鏃下詳見上以銅鞭發注)披襟
當箭坦腹受箭(傳燈錄曰石鞏和尚常張弓架箭以待學者忠義禪師詣之石鞏曰看箭)
(披襟當之鞏曰三十年張弓架箭只射得止个漢箭明太祖欲廢孟子祀錢唐諫太祖怒射之唐坦腹受祀)
(由是得不廢)流矢蔽日纖繳乘風(通鑑五代記曰李存審救幽州命步兵伐)
(木為鹿角人持一枝止則成寨契丹騎環寨而過寨中發萬弩射之流矢蔽日契丹人馬死傷塞路列子曰)
(蒲旦子之弋也弱弓纖繳乘風振之連雙鶬于青雲之際用心專動手均也)飛矢中目
流矢貫睛(平夏錄曰徐夀輝僭大號招明玉珍歸漢陽授元帥益兵俾鎮沔陽與元將哈喇圖連戰)
(湖中飛矢中其右目人呼為旻眼子南弇州史料曰陳友諒欲奔武昌乃率樓船百餘艘趣河嘴為我師所)
(扼遂突湖口上麾諸將邀擊之友諒在别舸中流矢貫睛及顱而死諸將聞之大呼奮躍敵衆大潰)原
盧矢長三尺木矢長六尺(上出三禮圖大山海經云東海之外有人之國郭)
(璞注曰晉永嘉二年有鶖鳥集於始安縣南廿里之鷔陂中民周虎張得之木矢貫之鐵鏃其長六尺有半以)
(箭計之其射者人身應長一丈五六尺也)增賜魚皮步叉作鹿轤箭筒
(魏百官名曰三公拜賜魚皮步叉一獾皮鞬一琢菆金校步叉一金校豹皮鞬一潛確𩔖書舜作鹿轤箭筒)
矢著身如蝟矢集旗如蝟(唐書淮陽王道元傳曰道元每赴敵飛矢著身)
(如蝟氣益厲突典故紀聞曰成祖滹沱之戰自以數百騎入陣矢集其旗者如蝟毛)發三矢
殺三人發七矢斃七人(唐書薛仁貴傳曰時九姓衆十餘萬令驍騎數十來挑戰)
(仁貴發三箭輙殺三人於是畏懾皆降仁貴慮為後患悉坑之轉討磧北餘衆擒偽葉護兄弟三人以歸軍中)
(歌曰將軍三箭定天山壮士長歌入漢關見唐馮盎為先鋒討羅竇諸洞獠發七矢斃七人詳弩二)
鏤姓名射晉軍誌姓名授士卒(五代史雜傳曰陸思鐸少事梁為宣武軍)
(騎卒以善射知名梁晉相距河上思鐸鏤其姓名於箭筈以射晉軍矢中莊宗馬鞍莊宗拔矢見思鐸姓名竒)
(之其後滅梁思鐸謁見莊宗出其矢以示之思鐸伏地請死莊宗慰而起之拜龍武指揮使唐書王忠嗣傳)
(曰忠嗣召屬長付以兵使授士卒雖弓矢亦誌姓名其上軍還遺弦忘鏃皆按名第罪以是部下人人自勸)
面中六矢不動面不數矢皆斬(唐書雷萬春傳云令狐潮圍雍丘雷)
(萬春立城上與潮語伏弩發六矢著面不動潮疑木人諜得其實乃驚潮謂張廵曰向見雷將軍知足下軍令)
(矣苗宋史韓世忠傳曰苗傅之變世忠勤王至臨平賊將翊馬柔吉負山阻河為陣中流植鹿角梗行舟世)
(忠舍舟力戰軍少却世忠復舍馬操戈而前令將士曰今日當以死報國面不被數矢者皆斬於是士皆用命)
(賊列神臂弩持滿以待世忠瞋目大呼挺刃突前賊辟易矢不及發遂敗)潘嫗禁顯逹之
鏃尚父拔丁侯之箭(南史齊陳顯逹傳曰顯逹出杜姥宅大戰破賊矢中左目而鏃)
(不出地黃村潘嫗善禁先以釘釘柱嫗禹步作氣釘即時出乃禁顯逹目中鏃出之太公金匱武王伐殷丁)
(侯不朝尚父乃畫丁侯三旬射之丁侯病遣使請臣尚父乃以甲乙日拔其頭箭丙丁日拔其目箭戊巳日拔)
(其腹箭庚辛日拔其股箭壬癸日拔其足箭丁侯病乃愈四夷聞皆懼越裳氏獻白雉)原男子
初生以蓬備禮冰室方啓用棘除災(詳弓)造矢原設
羽設刃視豐視鴻(周禮矢人為矢鍭矢三分茀矢三分一在前二在後兵矢田矢五分)
(二在前三在後殺矢七分三在前四在後三分其長而殺其一五分其長而羽其一水之以辨其隂陽夾其陰)
(陽以設其此夾其比以設其羽三分其羽以設其刃雖有疾風亦不憚之矣前弱則俛後弱則翔中弱則紆中)
(強則揚羽豐則遲羽殺則趮故夾而摇之以眡其豐殺之節撓之以視其鴻殺之稱)笴欲生而
摶木不直而敗(凡相笴欲生而摶注笴幹也相擇也生無瑕蠧也摶圓也漢五行志曰)
(木曰曲直田獵不宿宿時也飲食不享出入不節奪民農時則木不曲直失其性矣蓋工匠之為輪矢多傷敗)
(注輪不曲矢不直也)
矢四
增飛客(吴越春秋云陳音對越王曰矢為飛客主教使也)矰碆飛流(馬融頌矰碆飛)
(流碆石名可為矢鏃)以蒿矢射蒿中(通鑑唐紀曰李密請往山東羣臣多諫上曰帝王自)
(有天命非小子所能取借使叛去如以蒿箭射蒿中耳)契箭(又曰裴行儉襲擒那都支因傳其契)
(箭悉召諸部酋長執送碎葉城)拾箭供官軍(通鑑曰唐弘夫等率兵入長安坊市民喜懽呼)
(出迎或以瓦礫擊賊或拾箭以供官軍)拔矢於腦(五代史唐義兒傳曰鎮兵出掠九門李嗣)
(昭以騎兵擊之鎮兵且盡餘三人匿破垣中嗣昭馳馬射之反為賊射中腦嗣昭顧箙中矢盡拔矢於腦射殺)
(一人)鏃自口出(五代史雜傳曰王殷從漢高祖討杜重威先登力戰矢中其腦鏃自口出而不)
(死高祖嘉之)出兵以矢擊弦(遼史外紀曰西夏國凡出兵以矢擊弦聽其聲知勝負及)
(敵至之期)射鬼箭(遼史國語解凡帝親征服介胄祭諸先帝出則取死囚一人置所向之方亂矢)
(射之名射鬼箭以祓不祥及班師則射所俘後因為刑法之用)箭瘢如刻畫(宋史韓世忠傳)
(世忠嘗中毒矢入骨以強弩刮取之十指僅全四不能動刀㾗箭瘢如刻畫然)箭翎一尺千
錢(通鑑宋紀曰金主亮謀南侵遣使督造兵器命諸路舊貯軍器並致于燕時又建汴宫脩燕城民不能堪)
(箭翎一尺至千錢村落間往往椎牛以供筋革)矢拂於顙(金史本紀曰太祖伐遼宗幹與數騎)
(䧟遼軍中太祖救之免胄戰或自傍射之矢拂於顙太祖顧見射者一矢而斃)飾以金龍(金主)
(亮南伐至揚州出内箭飾以金龍題曰御箭繫帛書其上使人乘舟射之南岸以招諭宋人)獻二
矢(元史曰布扎爾有勇力善騎射太祖視所挾弓矢甚佳問誰為造者對曰臣自為之適有野鳬翔於前射)
(之獲其二并以二矢獻而退)身不中一矢(兵略纂聞曰范雲以兵三千至寧國䧟山澤中)
(者八日羣盗蟠結梗道雲操戈鼓噪出入營壘間斬首千百計而身不中一矢)鏃出腦後(又曰)
(傅友德從征武昌城東南有高冠山下瞰城中上顧諸將誰能奪此友德即率萬人先登一鼔奪之流矢中頰)
(鏃出腦後復洞脇不為阻)囊宇箭(王弇州史料曰弘治中雲南曲靖衞知事李晟上疏言雲貴有)
(囊突箭其人止發一根今推廣之可增百根且遠及百步之外)
矢五
增賦晉潘岳射雉賦曰昔賈氏之如臯始解顔于一箭
醜夫為之改貌憾妻為之釋怨周庾信哀江南賦曰
兩觀當戟千門受箭白虹貫日蒼鷹擊殿
增詩唐明皇詩曰月兔落高矰星狼下急箭又李嶠
詠箭詩曰漢甸初收羽燕城忽解圍影隨流水急光帶
落星飛夏列三成範堯沈九日輝斷蛟雲夢澤希為識
亡歸李賀長平箭頭歌曰漆灰骨末丹水沙凄凄古
血生銅花白翎金簳雨中盡直餘三脊殘狼牙杜甫
詩曰青海無傳箭天山蚤挂弓明劉基錢王箭頭篇
曰鴟夷遺魂拗餘怒欲取吴山入江去雷霆劈地水羣
飛海門扶胥沒氛霧英雄一怒天可回肯使赤子隨鮫
鮐指揮五丁發神弩鬼物辟易腥風開三百年來人事
改濤落沙平箭空在石梁飲羽未足誇蜀國三犀漫欺
紿近聞黃河水亂流青徐一半悲魚頭安得壮士斡地
軸為拯斯民塗炭憂又謝應芳石箭頭歌(并序)吳人開
渠自望亭通漕湖多得石箭頭長洲徐伯昂持以見遺
請為賦詩南山爛盡蒼雲根飄風勢欲傾崑崙老砮作
鏃幾千載神鑱鬼削秋無㾗沈沙不隨戈戟折太陰元
精壮冰結五丁手抉出重泉猶帶堯時九烏血鵂鶹驚
破膽罔兩走折足獨有老於菟坐嘯風滿谷猿臂將軍
骨已枯蒼頭廬兒金僕姑時乎時乎柰爾砮
原贊梁昭明太子弓矢贊曰弓用筋角矢製良工亦以
觀德非止臨戎楊葉命中猿墮張空
原銘後漢李尤弧矢銘曰弦木為弧剡木為矢弧矢協
并八極同紀晉江統弧矢銘曰幽都筋角會稽竹矢
率土名珍東南之美易以獲隼詩以殪兕伐叛柔服用
威不韙
增奏後魏書曰世宗幸鄴還於河内懷界帝親射矢一
里五十餘步侍中高顯等奏曰伏見親御弧矢臨原弋
遠弦動羽馳矢鏃所逮三百餘步臣等伏惟陛下聖武
自天神藝夙茂巧會騶虞之節妙盡矍圃之儀威稜攸
疊甝兕懾氣才猛所振勍憝弭心足以肅截九區赫服
八宇矣盛事竒迹必宜表述勒銘射宫永彰聖藝
御定淵鑑𩔖函卷二百二十六
