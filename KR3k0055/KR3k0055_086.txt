欽定四庫全書
御定淵鑑𩔖函卷八十一
設官部二十一(刑部尚書員外郎附)(侍郎附中刑部郎中附都官郎員外郎)
(比部郎中司門郎中)(員外郎附員外郎附)
刑部尚書一(侍郎附)
原杜氏通典曰唐虞之際士官以正五刑周禮秋官大
司寇掌邦之三典以佐王刑邦國盖其任也漢成帝時
尚書初置二千石曹主郡國二千石又置三公曹主斷
獄後漢光武改三公曹主歲盡考課諸州郡政二千石
曹掌中都官水火盜賊詞訟罪法亦謂之賊曹重於諸
曹(華譚集尚書二曹論曰劉道眞問薛令長在吳何官答曰為吏部尚書問曰吳待吏部何如餘曹答曰並)
(通高𨕖吏部特一時之俊劉難曰今吏部非為能刊虚名舉沈朴者故錄已成人位處三署聽採公卿論而用)
(之耳無煩乎聰明賊曹職典刑獄刑獄難精是以欲重之答曰今日之賊曹不能聽聲觀色以别眞偽繇不能)
(斷讞之尚書也夫在獄者率小人在朝者率君子小人易檢君子難精俱不得已吏部宜重賊曹宜輕也)魏
青龍二年置尚書都官郎佐督軍事晉復以三公尚書
掌刑獄宋三公比部皆主法制又置都官尚書主軍事
刑獄領都官水部庫部功論四曹齊梁陳並有都官尚
書後魏亦有都官尚書北齊都官統都官(掌畿内非違得失)二
千石(掌畿外得失)比部水部膳部五曹又有三公曹掌諸曹
囚帳斷罪赦日建金鷄等事又掌五時讀時令屬殿中
尚書後周有秋官大司寇卿掌刑邦國其屬官又有刑
部中大夫掌五刑之法隋初有都官尚書開皇三年改
都官為刑部尚書統都官刑部比部司門四曹亦因後
周之名唐因之龍朔二年改刑部尚書為司刑太常伯
咸亨元年復舊武后改刑部為秋官神龍初復舊天寳
中改為憲部至德初復舊總判刑部都官比部司門事
增文獻通考曰宋刑部判部事二人以御史知雜以
上或朝官充淳化二年以刑部覆大辟案增置審刑院
(知院事一人以郎中以上至兩省充詳議官以京朝官充掌詳讞大理所斷案牘而奏之治所在右掖門)凡
四方以刑獄來上則讞於審刑院大中祥符二年置紏
察在京刑獄司(紏察官二人以兩制以上充詳正駁奏在京刑禁徒以上罪者)元豐三
年并歸刑部五年官制行刑部始專其官續文獻通
考曰遼北面有伊勒希巴掌刑獄之事視刑部南面刑
部尚書下並同吏部金刑部尚書一員正三品元
制刑部尚書三員正三品掌天下刑名法律之政令凡
大辟之按覆繫囚之詳讞收孥産沒之籍捕獲功賞之
式冤訟疑罪之辨獄具之制度律令之擬議悉以任之
中統元年以兵刑工為右三部至元元年析置工部而
兵刑仍為一部七年始别置刑部尚書明初沿唐宋
之制設刑部尚書侍郎之職掌天下刑名及徒隸勾覆
關禁之政令仍屬中書省洪武十三年革中書省陞六
部每部分四子部刑部屬有四曰憲部曰比部曰司門
部曰都官部二十三年因天下庶務浩繁改為十二部
曰浙江江西福建山西山東北平四川湖廣河南陜西
廣東廣西各令清理一布政司刑名等事其雲南布政
司隸陜西部仍量其繁簡帶管直隸府州并在京衙門
每部仍分憲比司門都官四科以領其事永樂十九
年定鼎北京革北平清吏司增置雲南貴州交趾三清
吏司宣德十年革交趾司附浙江司帶管永為定制
尚書侍郎即大小司寇之職刑暴亂除邪說誅背逆黜
貪濫弼教輔治使刑期無刑𩔖非公明敬密者不足勝
此刑部改置北京肇自永樂辛丑原杜氏通典曰侍
郎按周官小司寇中大夫盖今任也後周依周官至隋
煬帝置刑部侍郎唐因之龍朔二年改為司刑少常伯
咸亨元年復舊他時曹名或改而官號不易掌律令定
刑名按覆大理及諸州應奏之事增文獻通考曰宋
侍郎舊制定奪審覆除雪叙復移放尚書專領之若制
勘體量奏讞紏察錄問長貳通治之中興長貳互置隆
興常置一員淳熙依崇寧專法奏獄及法令事請大理
寺官赴部共議續文獻通考曰遼南面刑部侍郎同
吏部金刑部侍郎一員正四品元刑部侍郎二員
明刑部左右侍郎各一人
刑部尚書二
增左𫝊郯子曰爽鳩氏司寇也周禮曰大司寇之職
掌建邦之三典以佐王刑邦國詰四方一曰刑新國用
輕典二曰刑平國用中典三曰刑亂國用重典周官
曰司寇掌邦政詰奸慝刑暴亂容齋隨筆曰易六十
四卦而以刑罰之事著於大象者凡四焉噬嗑曰先王
以明罰敕法豐曰君子以折獄致刑賁曰君子以明庶
政無敢折獄旅曰君子以明愼用刑而不留獄噬嗑旅
上卦為離豐賁下卦為離離明也聖人知刑獄為人司
命故設卦觀象必以文明為主而後世付之文法俗吏
何耶南史曰羊侃為都官尚書尚書令何敬容用事
與之並省未嘗遊造左衛蘭欽同侍宫宴詞色少交侃
於坐折之曰小子汝以銅鼔買朱异作父韋粲作兄何
敢無儀適朱時在席後宦者張僧胤候侃侃曰我牀非
閹人所坐竟不前之時論美其貞正唐書崔隐甫潔
介自守以強正稱為刑部尚書帝欲相之因曰牛仙客
可與語卿常見否對曰未也帝曰可見之隠甫終不詣
他日又問對如初帝乃不用言行錄王文正公曾在
審刑日建議違制無故失須親被旨乃坐罪未幾外郡
有以具獄讞聞章聖俾以違制坐之公請以失論上可
其奏東都事略曰宋燕肅字穆之知審刑院先是天
下疑獄雖聽奏而州郡懼得罪不敢讞故冤獄常多肅
建請諸路疑獄皆聽讞有不當者釋其罪自是全活者
衆金史曰納哈塔椿年為參知政事薦赫舍里良弼才
出己右用是為刑部尚書海陵曰左丞相張浩練達事
務而頗不實刑部尚書羅索言行端正無所阿謟因謂
椿年曰卿可謂舉能矣常人多嫉勝己者卿舉勝於己
者賢於人遠矣羅索良弼本名也元史曰阿嚕圖平
章政事與僚佐議除刑部尚書宰執有所舉或難之曰
此人柔軟非刑部所可用阿嚕圖曰廟堂即今𨕖儈子
耶尚書欲其詳讞刑牘若不枉人不壊法即是好刑官
何必求強壯人耶左右無以答明獻徵錄曰錢唐字
惟明洪武中陳王道數千言雅稱太祖意特授刑部尚
書一日召講虞書升座而講或紏唐草野不知君臣禮
唐正色曰以古聖王之道陳於陛下不跪不為踞又
陸瑜為刑部尚書十五年明習法令而無煩碎之失練
達典章能斷大事又杜銘改刑部尚書憲宗在位久
明習政事尤愼重刑獄公時教飭其屬吏以人命至重
勿以喜怒用法度足以正邦典而彰聖德一時用刑號
稱平允又白昂陞刑部尚書心素厚斷獄不苛嘗曰
秋霜之肅何如春陽之和乎又楊志學字遜夫遷刑
部尚書刑部獄詞既經侍郎詳定尚書多不覆視惟死
罪始自裁決公笞以上皆親覽中涓有擊死官屬又不
赴逮者公奏置之法有鉅商犯法當死挾重貲祈少緩
其事不能得謂人曰楊翁無路可通也(以上尚書)周禮曰
小司寇之職掌外朝之政以致萬民而詢焉又曰以
三刺斷庶民獄訟之中又曰正歲帥其屬而觀刑象
令以木鐸曰不用法者國有常刑令羣士宣布於四
方憲刑禁唐職林曰有大獄即命御史中丞刑部侍
郎大理卿充謂之三司使舊唐書曰奚陟字殷卿遷
刑部侍郎裴延齡惡京兆尹李充有能政專意陷害之
誣奏充結陸贄數厚賂遺金帛充既貶官又奏充比者
妄破用京兆府錢榖至多請令比部勾覆以比部郎中
崔元翰陷充且惡贄也詔許之元翰曲附延齡劾治府
史府史到者雖無過犯皆笞决以立威時論喧然陟乃
躬自閱視府案且得其實具獄上充得免元翰既不遂
其志因此憤恚而卒唐書曰劉瑑遷刑部侍郎乃裒
彙敕令可用者由武德訖大中凡二千八百六十五事
𩔖而析之參訂重輕號大中刑律統𩔖以聞法家推其
詳又柳公權為刑部侍郎召問得失因言郭旼領邠
寧人謂獻二女乃有是除信乎帝曰女自參承太后豈
獻哉公權曰嫌疑間不可戶曉因引王珪諫廬江王妃
事是日帝命中官自南内送女還旼家東都事略曰
范百祿字功父除刑部侍郎有以強盜及故殺鬭殺情
可矜者讞於朝法官援例貸免司馬光曰殺人不死則
法廢矣百祿曰謂之殺人則可制刑而以為不疑原情
而以為無可憫則不可百祿在刑部用法多平反遷吏
部侍郎言行錄張文忠公九成兼刑部侍郎一日法
寺以成案上大辟公閱首末得其情因請覈實囚果誣
服者也奏黜之時法官抵罰而朝論欲以平反為賞公
辭曰職在詳刑而賣衆以邀賞可乎明獻徵錄曰衛
道正德中累官刑部右侍郎清直之操終始不渝又
曰劉季箎為刑部侍郎獄多平反尤重人命(以上侍郎)
刑部尚書三
增敬獄正刑(周書云司寇蘇公式敬爾由獄以長我王國禮王制云司寇正刑明辟以聽)
(獄訟聽之於棘木之下以獄之成告於王)詰四方弼五教(上見前二周禮唐常衮)
(刑部尚書制云弼我五教掌兹三典)詰姦慝聽獄訟(周官云司寇掌邦政詰姦慝刑)
(暴亂條下詳正刑下)覆獄歔欷上疏激切(唐書曰劉詳道遷司刑太常伯)
(每覆大獄必歔欷累歎奏決之日為之不食黨又曰顔眞卿為檢校刑部尚書永泰中元載引用私請百官)
(凡欲論事必先白長官長官白宰相然後奏聞眞卿上疏曰天寳以後李林甫威權日盛羣臣有不先咨宰相)
(輙奏事者不過託以他故中傷猶不敢明約百司令先白宰相如今日之事曠古未有陛下不早覺悟漸成孤)
(立矣其激切如此)斷姑鞭婦議盜殺黨(又曰柳公綽為刑部尚書京兆尹有)
(姑鞭婦至死者府斷以償死公綽議曰尊毆卑非鬭且其子在以妻而戮其母非教也竟得減死言行錄曰)
(宋韓忠獻公琦知審刑院先是盜殺同黨既自己就捕例不抵死公曰此但并有其貲或就滅其口非有自新)
(改過之心無足矜者請更議其法乃詔盜殺其徒黨而自首者毋得原)不撻令史無
黥命官(唐刑部尚書李日知在官不行捶撻而事集刑部有令史受敕三日遺忘不行日知怒欲捶之)
(既而謂曰我欲捶汝天下人必謂汝能撩李日知嗔受李日知杖不得比於人妻子亦將棄汝矣遂釋之吏皆)
(感悅無敢犯者法言行錄曰宋蘇頌知審刑院時知州張仲宣受財枉抵死法官援前比貸死杖脊黥配海)
(島公奏古者刑不上大夫今刑為徒隸恐汚辱衣冠仲宣由是得免杖黥止流海外自是命官無杖黥者)
著座右銘作期無軒(獻徵錄曰明端木復洪武中超授刑部尚書用刑本諸法律而)
(持以平恕嘗著座右銘曰為官實難貧然後安事有不可急中存寬又曰心契上天脚踐實地又周雍陞刑)
(部尚書作期無軒自警)學外舅為政與宰相争議(金史曰越王永功大)
(定十五年除刑部尚書上曰侍郎張汝霖汝外舅也可學為政又曰高德基字元履皇統中轉刑部尚書有)
(犯罪當死者宰相欲從末減德基曰法無二門失出猶失入也不從及奏上曰刑部議是也因召諸尚書諭之)
(曰自朕即位以來與宰相争是非者德基一人而已自今部上省三議不合即具以聞以上尚書)五
聽八辟(周禮云小司寇之職以五聲聽獄訟求民情一曰辭聽二曰色聽三曰氣聽四曰耳聽五)
(曰目聽二又云小司寇以八辟麗邦法附刑罰一曰議親之辟曰議故之辟三曰議賢之辟四曰議能之辟)
(五曰議功之辟六曰議貴之辟七曰議勤之辟八曰議賓之辟)小司寇中大夫(又云)
(小司寇之職掌外朝之政詳前一通典六典云周之秋官小司寇中大夫)妙選道裕
宣授栖楚(唐書曰太宗時刑部侍郎有闕令執政妙擇其人奏聞皆不可上曰朕得其人矣往昔將)
(作少監李道裕議張亮反形未具此言當矣雖不即從至今追悔遂以此闕授道裕又曰穆宗寳歷初宣諫)
(議大夫劉栖楚為刑部侍郎丞郎宣授自此始)諫迎佛骨奏斥伶人(又曰憲宗)
(時韓愈為刑部侍郎上遣使至鳳翔迎佛骨入禁中愈上表切諫澠水燕談云宋元祐中駕幸凝祥池宴從)
(臣伶人以先聖為戲刑部侍郎孔宗翰奏云唐文宗時嘗有為此戲者詔斥去之今日豈宜有此詔付伶官於)
(理)無愧吾心以資吏治(獻徵錄曰明廖莊字安止遷刑部侍郎客嘗滿座所)
(親或勸稍謝往來以遠嫌議莊笑曰臣門如市臣心如水吾無愧吾心而已又曰陳璋起刑部左侍郎日以)
(律法與諸屬講明故一時多以刑名著聞尚書聶賢摭其舊稾夀諸梓名曰比部招議凡入仕者咸用以資吏)
(治侍以上郎)
刑部尚書四
增嘉石肺石(周禮云以嘉石平罷民凡萬民之有罪過而未麗於法而害於州里者桎梏而坐諸)
(嘉石役諸司空以肺石達窮民凡遠近惸獨老幼之欲有復於上而其長弗達者立於肺石士聽其辭)
正月觀刑象(又云正月之吉始和布刑於邦國都鄙乃縣刑象之法於象魏使萬民觀刑象)
秋典(顔魯公集馮翊太守謝上表云超司秋典盖嘗為憲部尚書)司臬(中興題名設官分職)
(以司臬事)天臺刑官(歐陽謝表曰望峻天臺仍參刑官之重)典司邦禁(南豐)
(擬制中臺八座典司邦禁)貞正息妖(南史云徐孝克陳貞明元年入為都官尚書自晉以來尚)
(書官僚皆携家屬居省在臺城内下舍中門有閣道東西跨路通於朝堂其第一即都官省西抵閣道年代久)
(遠多有鬼怪每夜昏之際無故有聲光或見人著衣冠從井中出須臾復沒或門閣自然開閉居多死亡尚書)
(周確卒於此省孝克代確便即居之經兩載妖變皆息時人咸以為貞正所致)決事無留(唐書)
(曰李適之拜刑部尚書夜則宴賞晝決公務庭無留事)賜黃金腰帶(元史曰達爾瑪拜刑)
(部尚書國制新君即位必賜諸王駙馬妃主及宿衛官吏金帛達爾瑪曰必唱名給散無虚增之數國費大省)
(帝復賜黃金腰帶以旌其能)老尚書誠不飲(又曰謝讓字仲和改刑部尚書仁宗即位)
(加諫議大夫入謝賜以卮酒讓痛飲之帝曰人言老尚書不飲何飲耶讓曰君賜不敢違也少頃醉不能立命)
(扶出之翼日讓謝帝曰老尚書誠不飲也)刑曹不責稽遲(又曰仁宗朝以吏多滯事責曹)
(按不如程令下謝讓曰刑獄非錢穀銓選之比寬以歲月尚慮失實豈可律以常法乎乃入白宰相曰尚書言)
(是也由是刑曹獨得不責稽遲)片言中理(獻徵錄曰錢如京字公溥弘治進士歷陞刑部尚書)
(端嚴寬厚臨大事決大疑片言中理朝野重之)遣賑賜詩(又曰李質字文彬洪武時陞刑部尚)
(書值山東饑遣質往賑賜以御製詩云遣卿持檄按山東念爾賢勞久著功經國老臣勤撫恤行天使者起疲)
(癃官儲有粟宜從賑囊橐無私任至公七十二城皆歷遍馬蹄無處不春風以上尚書)白雲司
(裴復除制云俾踐白雲之司以黃帝時秋官為白雲也)薦宰相材(張東之𫝊云狄仁傑薦柬)
(之宰相材召為洛州司馬仁傑曰臣薦宰相而為司馬非用也乃授司刑少卿遷秋官侍郎)詳決
如神(舊唐書曰王播字明敡轉刑部侍郎播長於吏術雖案牘鞅掌剖析如流黠吏詆欺無不彰敗時天)
(下多故法寺議讞科條繁雜播備舉前後格條置之座右凡有詳決疾速如神當時屬僚歎服不暇)薄
亡珠罪(國史本𫝊曰宋吕公孺夷簡子字稚卿元祐初為刑部侍郎原廟亡珠繫治甚久公孺言殿中)
(主者不一前後代者未嘗以服御相授且諱日宫嬪往還不一有所亡失豈可指意吏卒獄雖具非聖裁不可)
(上深以為然)上疏請例(丁未錄曰范百祿遷刑部侍郎奏獄門下省多駮正當貸者百祿屢)
(以告執政言上有詔例在有司者悉取還中書百祿上疏論之悉如所請自是例歸刑部)決獄與
執政議(東都事略曰彭汝礪字器資元祐中遷刑部侍郎會有巨獄執政以為可殺汝礪以為不可與)
(執政異徙禮部侍郎)犯在赦前(元史曰曹伯啓字士開延祐中遷刑部侍郎丞相特們德爾專)
(政一日召刑曹官屬問曰西僧訟某之罪何為久弗治衆莫敢對伯啓從容言曰犯在赦前丞相雖甚怒莫之)
(奪也郎以上侍)
刑部尚書五
增箴明宣宗刑部箴曰聖人制刑輔治弼教掌邦之禁
惟仁之蹈咨爾刑部卿佐暨屬惟公乃明惟明能燭匪
廉弗公勉篤于行惟敬惟愼毋忘哀矜死獄求生何昔
之德移情就律何今之刻深文巧詆實民之賊如鑑如
衡刑乃弗忒毒威以逞下情鬱堙私意以行枉直失眞
司命之寄豪絲罔僻罪疑惟輕庶鮮冤抑天不可違民
不可罔斷不可續應則如響往體予仁欽哉勿渝庶幾
祥刑有永令譽
增制唐李嶠授豆盧欽望秋官尚書制曰天作機衡實
惟北斗朕之喉舌其在南宫揆德而居非才莫可具官
豆盧欽望踐仁履義抱質含文出莅藩臬具聞威惠入
為朝諫多所弘益外府國泉雖藉幹用中臺天憲更資
明允宜膺尚德之舉令踐詰姦之位蘇頲授李乂刑
部尚書制曰王命司寇汝作士師允廸政刑旁求望實
具官李乂恒碣之寳衣冠之華業總四科才抱九德為
邦理要洞入精微當代詞雄居成準的忠義得在公之
體清脩禀行己之用紫泥掌誥雖密王言黃沙定罪是
懸人命眷兹欽恤尤頼簡孚俾回迹於西垣宜正名於
北斗賈至授房琯刑部尚書制曰蠻夷猾夏舜命繇
作士楙功邁德黎民懷之周官大司寇亦以五刑紏萬
民之命邦典定諸侯之獄明德愼罰先王至理具官房
琯文行可濟於時直言能匡其國獻可替否翼亮先朝
今寇賊初滅蒼生凋弊議獄緩死刑期無刑是用採人
望於舊臣舉國楨於元老俾掌三典以弼五教庶不仁
者遠姦宄道消尚德優賢仍加八命孫逖授裴敦復
刑部尚書制曰六卿分職朝𨕖猶難三典佐王邦寄尤
重具官裴敦復深沉偉量磊落宏才頃者廵撫江徼肅
清姦宄功實簡心賞宜超等委之刑柄俾踐白雲之司
錫以身章更增金印之秩杜牧授畢諴除刑部侍郎
制曰士師臯陶之恤刑司寇蘇公之用獄既盡哀敬能
致治平擢為大僚膺兹愼𨕖具官畢諴學臻閫奥文越
拘攣常以忠信用為前後爰自郎署擢居内庭謀議有
同於夀王竒異輙委於嚴助竭盡心力裨補機要既久
歲序須議遷陞是故用汝典予刑罰汝其往哉吾聞孔
子曰古之聽獄求所以生之今之聽獄求所以殺之宜
念格言深思倫要勉服休命以稱朕意
增狀宋吳永辭免除權刑部尚書狀曰臣欽聞出綍愧
若踐冰載念士官之所掌實於國脈而相關舜不頼臯
陶之明何以布好生之德周不得蘇公之敬安能審用
罰之中若冒司於臬事恐紛致於人言又第三辭免
狀曰竊謂文昌高於法從憲章重於諸曹訟牒滋繁非
膚敏之才不足以剖晰情偽刑章紛委非諳通之識不
足以分别科條如某謾學綴文未諳讀律使之討論潤
色尚能奏薄技於詞林若曰紏禁議詢何以宅嘉師於
王國倘非遜避恐速顚隮
刑部郎中一(員外郎附)(今分十四司)
原通典曰刑部郎中按周禮大司寇屬官有士師下大
夫盖今任也漢尚書有三公曹後漢有二千石曹魏有
都官曹皆掌刑罰獄訟之事(歷代沿革具尚書中)或為侍郎或置
郎中(例在吏部郎中篇)後周有小刑部下大夫屬秋官府隋初
置刑部侍郎煬帝除侍字又改為憲部郎武德三年改
為刑部郎中龍朔二年改為司刑大夫咸亨元年復舊
與侍郎同員外郎隋文帝置刑部員外郎煬帝改
為憲部承務郎武德三年改為刑部員外郎其後曹改
而官不易增文獻通考曰宋郎中二人分左右廳掌
詳覆敘雪之事建炎時郎中二員職無分異紹興時詔
依元豐舊法分廳治事左以詳覆右以叙雪使官各有
守人各有見參而任之續文獻通考曰遼南面刑部
郎中員外郎並同吏部金刑部郎中一員從五品員
外郎二員從六品主事二員從七品元制刑部郎中
二員員外郎五員後省為二主事大德三年置司程官
四人明刑部其屬浙江江西湖廣陜西廣東山東福
建河南山西四川廣西貴州雲南十三清吏司各郎中
一人主事二人添設司主事一人漕運理刑主事一人
各掌其分省及兼領京府直隸之事以贊尚書凡宗室
勲戚官吏軍民蠻夷麗於法者詰其詞察其情偽而比
其罪之重輕必傅律例律六百有六條例凡三百七十
有六條律例所不及者比而議請焉
刑部郎中二
增職𩔖云魏有定科郎晉賈充定科令以裴楷為之
九朝通略云元祐元年三省言中書置刑部檢例官從
之獨刑部郎劉賡上疏言元豐官制以例藏刑部可比
則取鈔不可則取旨今中書置刑房檢官非故事也詔
如所請而例復藏刑部自是中外奏讞無所避矣長
編曰韓晉卿擢刑部郎中天下大辟請讞執政以為煩
將劾不應讞者晉卿適白事省中因曰讞不至矣議者
欲天下獄悉從奏決晉卿曰恐罪人之死於獄多於伏
辜者皆從之金史曰賈少沖字若虚大定中累遷刑
部郎中往北京決獄奏誅首惡誤牽連其中者皆釋不
問全活凡千人以本職攝右司員外郎嘗執奏刑名甚
堅既退上謂侍臣曰少沖居下位有守如此又張汝
霖少聰慧父浩嘗稱之曰吾家千里駒也大定中除刑
部郎中召見於香閣諭之曰卿以待制除郎中勿以為
降朕以刑部闕漢官故以授卿且卿入仕未久姑試其
能耳如職事脩舉當有陞擢爾父太師以戶部尚書陞
諸相位由崇德大夫躐遷金紫卿所目覩也當既厥心
無忝乃父又卜天璋字君璋仁宗召入見時興聖太
后在座帝指曰此不貪賄卜天璋也因問今何官天璋
對曰臣待罪刑部郎中復問誰所薦者對曰臣不才誤
蒙擢用帝曰先朝以謝仲和為尚書卿為郎中皆朕親
薦也汝宜奉職勿怠即以中書刑部印章付之獻徵
錄曰明曾翬字時升為刑部郎中時或語以一造大臣
門公卿可立致公笑而不應其執法未嘗少徇或謂非
保身保家之道公曰吾所知者法耳他非所恤也又
詹鼎字國器洪武中為刑部郎中刑部佐僚未完有司
請除吏丞相曰刑部有詹鼎在勝百軰其見稱如此
又朱恩字汝承遷刑部員外郎居官遜志吏事不通問
謁出入扃節門戶有關門朱郎中之稱至聞於孝皇
又杜銘字敬脩景泰中歷階刑部郎中他司郎中缺嘗
兼領其事至晩他司吏往往抱三四印歸公家公愈謙
退不伐衆益賢之(以上郎中)唐職林云有大獄以刑部員
外郎御史大夫大理寺官為之以決疑謂之小三司使
天中記曰唐德宗時盧南史坐事貶信州司馬至郡
准例得聽吏一人每月請紙筆錢一千文刺史姚驥初
奏以為贜又劾南史買鉛燒黃丹德宗遣御史鄭楚相
刑部員外郎裴澥大理評事陳正儀充三司同往按鞫
裴澥獨奏曰臣按姚驥奏狀事非巨蠧上曰燒鉛何如
澥曰燒鉛為丹格令不禁今忽錄此小事令三司使往
恐遠方聞之各懷憂懼臣堪任此行即請獨往德宗欣
然曰卿言是矣又令狐峘大歷中改刑部員外郎德
宗即位將厚奉元陵峘上疏諫略曰臣讀漢書劉向𫝊
見論王者山陵之誡良史稱歎萬古芬芳詔答曰朕頃
議山陵心方迷謬卿聞見該通識度弘遠深知不可形
於至言非惟中朕之病抑或成朕之躬免朕獲不子之
名皆卿之力也敢不聞義而徙收之桑榆奉以始終期
無失墜古之遺直何以加焉金史曰韓鐸字振女企
先次子也遷刑部員外郎海陵遣中使諭之曰郎官高
𨕖也汝勲賢之子苟能夙夜在公當不次擢用雖公相
可到鐸感奮獄或有疑據經議讞獻徵錄曰吳一鵬
武宗時為南刑部廣東司員外郎司事最劇而公詳敏
仁恕囚皆感服僚友取獄詞讀之驚曰老吏筆也又
何喬新字廷秀改刑部主事盡心庶獄無大小必求其
情遷廣東司員外郎錦衣衛隸廣東司其官校恃侍衛
親軍恣横冐禁法司每優容之公曰法者天下之公也
有犯輙捕不少貸由是官校悚懼相戒不敢犯又陳
璋字宗獻授刑部主事時司寇張公子麟精法律屬多
難之璋曰士而不讀書謂之廢學官而不讀書謂之曠
官況生死人乎乃研求法意至忘寝食有疑難親為註
解遂以法家名歷員外郎中有恤刑錄行於世(以上員外郎)
刑部郎中三
增掌律法治獄事(唐書曰郎中員外郎掌律法按覆大理及天下奏讞為尚書侍郎之)
(貳政中興題名云刑部掌天下刑獄之令而郎中員外郎分治其事)白雲司職丹
筆議刑(牋表𩔖丹筆議刑國網所重白雲司職人命是懸)五禁四難(周禮曰士)
(師之職掌國之五禁之法以左右刑罰以五戒先後刑罰毋使罪麗於民元稹行馮宿刑部郎中制曰亟則)
(失情緩則留獄深則礙恕縱則失姦惟是四者持刑之難也)硬黃板陳(獻徵錄曰黃紱)
(字用章正統間為刑部郎中時人以硬黃目之謁又曰陳道字德脩歴員外郎郎中清謹守法門無私都人)
(因有板陳之號)郎位不調縣官即除(唐書曰蔣沇以刑部郎中兼侍御史元載)
(持政守道士𩔖不遷沇以故滯郎位不調常衮代相聞士議恨沇屈故擢御史中丞金史曰楊邦基字德茂)
(嘗為高密令大定初尚書省擬邦基刑部郎世宗曰縣官即除郎中太師張浩曰邦基前為兵部員外郎矣且)
(其人材可用上許之)士師下大夫西曹外翰林(上詳郎中一客燕雜記)
(云嘉靖間李攀龍王世貞徐中行軰俱官西曹相聚論詩建白雲樓於四川司中榜諸君詩李警句云諸山城)
(上出落日署中寒時人目刑部為外翰林以上郎中)披閱成牘考鏡古行
(遼史曰葉肯圖爾廸音字太初擢刑部員外郎四方所上獄反覆披閱成牘多所平反獻徵錄曰楊果字實)
(夫陞南刑部員外郎比情執法不避權貴政暇閉戶讀書并稽古行實以自考鏡)號七才子
掌三法司(又曰梁有譽字公實歷刑部主事負英涵峻發之才與李攀龍軰號七才子又曰)
(楊茂元字志仁授刑部陜西司主事練習法比大司寇林公聰大器之部政有干三法司者悉令兼理人謂之)
(掌三法司盖愼𨕖也)不換省郎他職當知國朝舊典(宋至道初張昱)
(為刑部員外郎西川安撫奏云望授昱諸司使知雅州上以省郎之重不欲換他職故進秩加賜命服而遣)
(獻徵錄曰明陸瑜除刑部山西司主事尋遷員外郎時郎中仲閔每舉洪武永樂間法比沿革告公且曰子他)
(日必大用不可不知國朝舊典也故公於律例條格究心焉及公大用每舉仲君之言戒勵屬官以上員外)
(郎)
增制唐杜牧授李朋刑部員外郎李從晦都官員外郎
等制曰書曰庶獄庶事予罔敢知此乃周文王之所以
理天下也惟獄惟事會於南宫求郎之難豈敢輕易具
官李朋能積行實發其詞華勁正端慎官業克舉具官
李從晦宗室子弟美秀而文嘗經磨湼不改堅白今者
取自憲府擢於幕吏各有所受皆為清秩當自宣室受
讞之際思滿堂飲酒之言至於刑章尤繫念慮予曰罪
爾勿罪予曰寬爾勿寬問法何如無即上意各宜勉勵
勿自輕怠
都官郎中(員外郎附)
原杜氏通典曰都官郎中按漢司隸校尉屬官有都官
從事掌中都官不法事後漢又改尚書二千石曹掌中
都官水火盜賊魏青龍二年始置尚書都官郎佐督軍
事晉宋尚書都官兼主刑獄(歷代事具尚書中其官例在吏部郎中)後周
則曰司厲隋初為都官侍郎掌簿錄配役官司奴婢良
賤訴競俘囚等事煬帝除侍字置員外二人武德三年
加中字減一人龍朔二年改為司僕大夫咸亨元年復
舊掌簿歛配役官奴婢簿籍良賤及部曲客女俘囚之
事員外郎按周官有司厲下士盖並今任也後周
依焉隋改置與戶部同增六典曰後周置司隸掌諸
奴男子入於罪隸女子入於舂饎(音熾)之事即今都官之
任也唐書曰都官郎中員外郎掌俘隸簿錄給衣糧
醫藥而理其訴冤南部新書省中司門都官屯田虞
部主客皆閒簡無事諺曰司門都官屯田水部入省不
數唐分紀鄭谷為都官郎中作詩自賀且為序云故
許昌薛尚書能嘗為都官郎中後數歲故建州李員外
頻自憲府内彈拜都官員外郎皆一時騷雅宗師都官
之曹振盛於此余早年請益實受深知今忝此官復是
正秩詩話鄭谷詩名盛於唐末號雲臺編世但稱鄭
都官詩梅聖俞官亦至都官劉原父戲之曰聖俞官止
此昔有鄭都官今有梅都官文獻通考曰宋都官掌
在京百司吏職補換更替或以功過展減磨勘則依條
制行之諸路州軍編配羈管等人置册以記其在亡建
炎三年詔比部兼司門隆興初詔都官比部各置一員
自此都官兼比部司門之事彙苑詳註宋都官判司
事一人以無職事朝官充凡俘隸簿籍分領於他司本
司無所掌元豐改制郎中員外郎始實行本司事參掌
徒流配隸及吏籍之事列案四軍將案吏籍案配籍案
知雜案宋周益公集建炎初滕庾擢都官員外郎時
庶事草創賞功補副尉者不可勝計以致是非混淆公
於是隨事爬梳聞諸朝嚴其籍明制見尚書内
增詩唐鄭谷詩曰都官雖未是名郎踐歷曾聞薛許昌
復有李公陪雅躅豈宜鄭子忝餘光榮為後進趨蘭署
喜拂前題在粉牆他日節麾如可繼不嫌曹冷在中行
比部郎中(員外郎附)
原杜氏通典曰比部郎中按魏尚書有比部曹晉因之
宋時比部主法制齊梁陳皆有比部曹後魏亦然北齊
掌詔書律令勾檢等事後周曰計部中大夫盖其任也
隋初為比部侍郎煬帝除侍字武德中加中字龍朔二
年改為司計大夫咸亨元年復舊天寳十一年又改比
部為司計至德初復舊掌内外諸司公廨及公私債負
徒役工程贜物帳及勾用度物員外郎改置與戶
部員外郎同增魏志何損之奏許都賦魏明帝竒之
擢為比部郎國史補比部得廐下食以飲從者號比
盤唐制天下財賦皆納左藏庫大府四時以數聞尚
書比部郎覆其出入續會要比部掌勾籍天下文帳
周官宰夫所謂乘其財用之出入也唐德宗知武元
衡才名召授比部員外郎尚書故實杜牧頃於宰執
求小儀不遂請小秋又不遂嘗夢人謂曰辭春不及秋
昆脚與皆頭後果得比部員外郎文獻通考曰宋比
部掌勾稽文帳周知百司給費之多寡凡諸倉場庫務
收支各隨所隸以時具帳籍申上比部驅磨覆審而會
計其數諸受文歷每季終取索審覈事故住支及贜罰
欠債負則追索填納無隠昩則勾銷除破彙苑詳註
宋比部判司事一人以無職事朝官充凡勾會内外賦
歛經費出納逋欠之政皆歸三司勾覆磨勘理欠司本
司無所掌自治平至熙寧錢帛芻粟虧損不可勝數遂
置提舉帳司領之元豐官制行釐其事歸比部郎中員
外郎始實行本司事列五案勾覆案磨勘案理欠案憑
由案知雜案建炎三年詔都官郎中並權比部郎中
明制見尚書下
增詩唐杜甫贈比部蕭郎中詩曰有美生人傑由來積
德門漢朝丞相系梁日帝王孫藴藉為郎久魁梧秉哲
尊詞華傾後軰風雅藹孤騫宅相榮姻戚兒童惠討論
見知眞自幼謀拙愧諸昆漂蕩雲天闊沈埋日月奔致
君時已晩懷古意空存中散山陽鍛愚公野谷村寧紆
長者轍歸老任乾坤
增制唐劉禹錫授比部郎中制曰敕周以司會質歲成
漢以計相經國用或考百官之要或制三年之期稽以
簿書辨其名物俾夫會算必得經費無差充𨕖望郎以
臨計吏崔嘏授李渾比部員外郎等制曰敇具官某
等台庭積慶文苑馳聲頗聞編軸之功雅得副車之體
綱曹妙𨕖粉帳華資方承綵服之榮共許應星之美為
郎匪因於父任題柱自奏於帝知勉服鴻休更觀驥騁
司門郎中(員外郎附)
原杜氏通典曰司門郎中按周禮地官有司門下大夫
掌授管鍵啓閉歷代多闕至後周依周官隋初有司門
侍郎煬帝除侍字武德三年加中字龍朔二年改為司
門大夫咸亨元年復舊掌門籍關橋及道路過所闌遺
物事員外郎按周官有司門上士後周依焉後改
置與戶部同增天中記曰唐李林甫開元中遷太子
中允時源乾曜為侍中乾曜之男潔白其父曰李林甫
求為司門郎中乾曜曰郎官須有素行才望高者哥奴
豈是郎官耶哥奴林甫小字也又唐劉迺大歷十二
年詔拜司門員外郎十四年崔祐甫秉政素與迺友善
會加郭子儀尚父以冊禮久廢至是復行之祐甫令兩
省官撰冊文未稱旨詔迺至閤草之立就詞義典裁祐
甫歎賞之遂擢為給事中文獻通考曰宋司門掌門
關津梁道路之禁令凡所過官吏軍民商販出入稽其
詐偽明制詳尚書下
增記唐權德輿司門員外郎壁記曰周官司門為司徒
之屬今為司寇之屬員外郎於周為上士後數更其名
至隋為承務郎武德初方定為今制秩從六品上士凡
自漢魏以還典曹理事雖時有汚崇官有輕重或百職
耗廢雜而多端而郎位皦然未嘗有鹵莽進越非其任
者盖宗公貴仕多由此塗出所以儲時才練官業必於
是焉方今車書尉候通道旁午而斯任尤劇至若門關
出入之籍設險閑邪之義譏而不征守而不紊列在令
典端如貫珠故可略於此仲侯以故志屋壁之隙欲壊
磨滅使鄙夫書而補之
御定淵鑑𩔖函卷八十一
