欽定四庫全書
御定淵鑑類函卷四百四
果部(芭蕉燕薁)(甘蔗蒟瓜檖子)(甘藷枳椇)(沙棠雜椰椹果)
芭蕉一
原廣志曰芭蕉一曰芭苴或曰甘蕉莖如荷芋重皮相
褁大如盂斗葉廣尺長一丈有角子長六七寸四五寸
二三寸兩兩共對若相抱形剥其上皮色黃白味似蒲
萄甜而脆亦飽人其莖解散如絲績以為葛謂之蕉葛
雖脆而好色黃白不如葛赤色也出交趾建安南州
異物志曰甘蕉草類望之如樹株大者一圍餘葉長一
丈或七八尺廣二尺許華大如酒杯形色如芙蓉著莖
末百餘子大名為房根似芋塊大者如車轂實隨華長
每華一闔各有六子先後相次子不俱生花不俱落此
蕉有三種一種子大如手拇指長而銳有似羊角名羊
角蕉味最甘好一種子大如雞卵有似牛乳名牛乳蕉
微減羊角一種大如藕長六七寸形正方少甘最不好
也取其葉以灰練之績以為絲異物志曰芭蕉莖如
芋取鑊煮之如絲可紡績為絺綌南方草木状曰蕉
樹子房相連累甜美亦可蜜藏遊名山志曰赤巖山
水石之間唯有甘蕉林高者十丈晉宫閣名曰華林
園有芭蕉二株顧微廣州記曰甘蕉與蕉花實根葉
不異直是南土暖不經霜凍四時花葉展其熟耳未熟
時亦苦澀增玉堂閒話曰天水之地邇於邊陲土寒
不産芭蕉戎帥使人於興元求之植二夲於庭每至冬
即連土掘取之埋藏於地窟候春暖即再植之
芭蕉二
增僧懷素夲𫝊曰素貧無紙可書常於故里種芭蕉萬
餘株以供揮灑號其所曰綠天庵曰種紙後道州刺史
追作綠天銘
芭蕉三
增著服脫衣(白居易詩蕉葉題詩詠蕉絲著服輕下見蘇轍詩)開扇緘
書(李商隠詩芭蕉開綠扇又楊萬里詩骨相玲瓏透八忩花頭倒插紫荷香繞身無數青羅扇風不來時也)
(自凉事錢翊詩一緘書札蔵何先被東風暗拆開)靈苖新葉(路德延詩一種靈苖異天)
(然性體虚葉如斜界紙心似倒抽書詩成一日傳於都下張横渠詩芭蕉心盡展新枝新卷新心暗已隨願)
(學新心飬新德旋隨新葉起新知)獵獵亭亭(古詩翻旗獵獵秋風悪鳴玉瀟瀟夜雨疎)
(半楊萬里詩瀟瀟灑灑復亭亭一半風流一清不為暑忩添午蔭却來愁枕作秋聲)聽雨
披風(張横渠詩退食北忩凉意滿卧聽急雨到芭蕉古詩戰雨驚春夢披風聽晩秋)障夏
日怯秋風(朱文公詩芭蕉值秋檻勿云憔悴姿與君障夏日羽扇寧復持錢起詩幸有青絲)
(用寕將衆草同心虚含夕露葉大怯秋風)
芭蕉四
原詩梁沈約詠甘蕉詩曰抽葉固盈丈擢夲信兼圍流
甘揜椰實弱縷冠絺衣增唐柳宗元紅蕉詩曰晩英
值窮節綠潤含朱光以兹正陽色窈窕凌清霜遠物世
所重旅人心所傷廻暉眺林際戚戚無遺芳杜牧芭
蕉詩曰芭蕉為雨移故向忩前種憐渠點滴聲留得歸
鄉夢夢遠莫歸鄉覺來一翻動宋蘇轍詠芭蕉詩曰
芭蕉移種未多時濯濯芳莖已數圍畢竟空心何所有
欹傾大葉不勝肥蕭騷暮雨鳴山樂狼藉秋霜脫敝衣
堂上幽人觀翫久逢人指示此身非
原賦梁徐摛冬蕉卷心賦曰拔殘心於孤翠植晩翫於
冬餘枝横風而悴色葉漬雪而傍枯
原贊宋謝靈運芭蕉贊曰生分夲多端芭蕉知不一含
萼不結核敷華何由實至人善取譬無宰誰能律莫昵
緣合時當視分散日卞敬宗甘焦贊曰扶疎似樹質
則非木高舒垂蔭異秀延矚厥實唯甘味之無足
原文梁沈約修竹弹甘蕉文曰長兼淇園貞幹臣修竹
稽首臣聞芟夷蕰崇農夫之善法無使滋蔓剪惡之良
圖未有蠧苗害稼不加窮伐者也切尋蘇臺前甘蕉一
叢宿漸雲露荏苒歲月擢夲盈尋垂蔭含丈階緣寵渥
銓衡百卉而予奪乖爽高下在心每叨天功以為己力
風聞籍聽非復一塗猶謂愛憎異說所以挂乎嚴網今
月某日有臺西階澤蘭萱草到園同訴自稱雖慙把梓
頗異蒿蓬陽景所臨由來無隔今月某日巫岫歛雲秦
樓開照乾光宏普罔幽不矚而甘蕉攅莖布影獨見障
蔽雖處臺隅遂同幽谷臣謂偏辭難信敢察以情登攝
甘蕉左近杜若江蘺依源辨覆两草各處異列同欵既
有證據羌非風聞切尋甘蕉出自藥草夲無芬馥之香
柯條之任非有松柏後彫之心蓋闕葵藿傾陽之識憑
藉慶會稽絶倫等而得人之譽靡即稱平之聲寂寞遂
使言樹之草㤀憂之用莫施無絶之芳當門之弊斯在
妨賢敗政孰過於此而不除戮憲章安用請以見事徙
根剪葉斥出臺外庶懲彼將來謝此衆屈
甘蔗一
原說文曰藷甘蔗也增王灼譜曰甘蔗所在皆植獨
福唐四明番禺廣漢遂寧有糖冰而遂寕為冠四郡所
産顆碎色淺味薄纔比遂之最下者蔗有四色曰杜蔗
曰西蔗曰艻蔗夲草所謂荻蔗也曰紅蔗夲草崑崙蔗
也原神異經曰南方荒内有&KR2464;□林焉其高百丈圍
三丈八尺促節多汁甜如蜜廣志曰甘蔗其餳為石
蜜南中八郡志曰交趾有甘蔗圍數寸長丈餘頗似
竹斷而食之甚甘笮取汁曝數時成飴入口稍釋彼人
謂之石蜜世說曰扶南蔗一丈三節見日即消風吹
即折楚辭曰臑鱉炮羔有蔗漿些漢書郊祀歌曰
百味旨酒布蘭生太尊蔗漿析朝酲
甘蔗二
原江表𫝊曰孫亮使黃門以銀椀并盖就中蔵吏取交
州所獻甘蔗餳黃門先恨藏吏以鼠矢投餳中啟言吏
不謹亮呼吏持餳噐入問曰此噐既盖無緣有此若矢
先在餳中當濕今矢中燥黃門將有恨汝耶吏叩頭曰
嘗從某求宫中莞席有數不敢與亮曰必是此也問之
具服世說曰顧凱之為虎頭將軍每食蔗自尾至夲
人或問之曰漸入佳境魏文帝典論曰常與平虜將
軍劉勲奮威鄧展等共飲宿聞展善有手臂曉五兵余
與論劒良久謂言將軍法非也求與余對酒酣耳熱
方食甘蔗便以為杖下殿數交三中其臂左右大笑
增三國典略曰陸納反湘州夜襲巴陵晨至城下宜豐
侯修出壘門坐胡床以望之納衆乘水來攻矢下如雨
修方食甘蔗曾無懼色部分軍旅鼓而進之遂獲其艦
一生擒六十人納遂歸保長沙原沈約宋書曰魏王
致意安北遠來疲乏若有甘蔗及酒可見分惠世祖遣
人荅曰知行路多乏今付酒二噐甘蔗百挺增南史
庾仲文好貨劉雍自謂得其助力事之如父夏中送甘
蔗若新發於州國吏運載樵蘇無輟於道齊書曰宜
都王鏗善射常取甘蔗插地百步射之十𤼵十中又
曰永明十年范雲使魏魏使李彪宣命至雲所甚見稱
美彪為設甘蔗黃甘粽隨盡請益彪笑謂曰范散騎小
復儉之一盡不可復得魏史曰元嘉二十七年魏太
武引兵攻彭城求甘蔗於武陵王駿駿命與之梁書
曰庾沙彌性至孝母劉亡好食甘蔗沙彌遂不食焉
隋書曰大業三年常駿使赤土國其物産多同於交趾
以甘蔗作酒雜以紫瓜根酒色黃赤味甚甘美西域
𫝊曰磨偈佗太宗遣使取熬糖法即詔揚州上諸蔗榨
瀋如其劑色味愈西域遠甚雲南記曰唐韋齊休聘
雲南會州都督劉寬使致甘蔗節稀似竹許削去後亦
有甜味唐書曰郭汾陽在汾上代宗賜甘蔗二十餘
條
甘蔗三
增析酲愈疾(上見郊祀歌之野史盧絳中痁疾夢一白衣婦人謂曰子之疾食蔗即愈詰)
(朝見鬻蔗者絳揣囊中且乏一鏹惟有唐韻一册遂請易之其人曰吾乃負販者將此安用哀君欲之遂貽數)
(挺絳喜而食之至旦疾愈)因糖為霜雜瓜作酒(王灼譜唐大歴間有僧號鄒和)
(尚跨白驢登繖山結茅以居湏鹽米薪菜之屬即書寸紙繫錢緡遣驢負至市區人知為鄒也取平直挂物於)
(鞍縦驢歸一日驢下山踐黃氏蔗苖黃請償於鄒鄒曰汝未知因蔗糖為霜利當十倍吾語汝塞責可乎試之)
(果信自此流傳其法下詳前二)
甘蔗四
增消殘醉(元稹詩甘蔗消殘醉)傍湖田(韋應物詩薑蔗傍湖田)對松筠
(杜甫詩偶然存蔗芋幸各對松筠)吳刀截斷(見舒信道詩)冰刀切下(古詩)
(冰刀切下水晶盤堅節誰將冷眼看)
甘蔗五
原詩魏曹植詩曰都蔗雖甘杖之必折巧言雖美用之
必滅增唐舒信道詩曰瑶池宴罷王母還九芝飛入
三仙山空餘絳節留人間雲封露洗無時閒節旄落盡
何斕斑野翁提携出茅菅吳刀戛戛鳴雙環截斷寒冰
何潺潺相如賦就空上林倦遊渴病長相侵劉伶愛酒
真荒滛狂來欲倒滄溟深此時一嚼輕千金當爐何用
文君琴五斗一石安足斟坐想毛髮生青隂蕭瑟甘滋
欲誰譲柤棃橘柚紛殊状冷氣相射杯盤上顧郎不見
休惆悵佳境到頭還不妄詩成雖愧陽春唱全勝乞與
將軍杖
原賦晉張協都蔗賦曰若乃九秋凉期玄酎初出黃華
浮觴酣飲累日挫斯蔗而療渴共潄醴而含蜜清滋津
於紫棃流液豊於朱橘擇蘇竗而不逮何况沙棠與椰
實
瓜一
原爾雅曰瓞瓝其紹瓞(郭注俗呼瓝為瓞紹者瓜蔓紹亦著子但小耳孫炎曰詩云)
(綿綿瓜瓞瓝小瓜子其夲子小瓝蒲角反)夲草經曰水芝者是白瓜甘瓜
也周禮地官曰委人掌畜聚物瓜瓠芋葵禮記曰
為天子削瓜者副之巾以絺(副析也既削又四析之乃横斷之而巾覆焉副披逼)
(反)為國君者華之巾以綌(華中裂不四析也華音話)為大夫累之(累倮)
(也不巾覆也累力倮反)士疐之(不中裂横截去疐而已疐音丁隸切)庶人齕之(不横斷齕)
(者齧也)又曰仲冬行秋令則天時雨(去聲)汁瓜瓠不成(注雨)
(雪雜下曰汁)又曰瓜祭上環食中棄所操(上瓜環頭也祭祭先)婦人
之贄瓜桃李梅許慎說文曰瓜象形也瓣瓜實也
增格物論曰瓜蓏也在地曰蓏有數種皆蔓生埤雅
曰瓜性惡香尤忌聞麝麝氣觸之乃至一蒂不收原
大戴禮曰五月乃瓜乃瓜者治瓜之辭也瓜也者始食
瓜八月剥瓜蓄瓜時也論語曰吾豈瓠瓜也哉焉能
繫而不食龍魚河圖曰瓜有兩鼻者殺人莊子曰
朽瓜化為魚物之變也增漢武内𫝊曰武仙山上藥
有雲靈瓜四劫一實又曰西王母仙家上藥有空同
靈瓜續漢書曰牽牛星荆州謂之河鼓主關梁織女
主瓜果增盧諶祭法曰夏祠秋祠皆用瓜列仙傳
曰有青燈瓜大如三斗魁玄表丹裏呈素含紅攬之者
夀食之者仙廣志曰凡瓜之所出以遼東盧江燉煌
之種為美有魚瓜縑瓜狸頭瓜蜜筩瓜女臂瓜羊骸瓜
如斛出凉州舊陽城瓜州大瓜如斛御瓜也有青燈瓜
大如三斗魁有拄杖瓜長二尺餘蜀地温食瓜至冬熟
有秋泉瓜秋種冬熟博物志曰人以冷水自漬至膝
可頓噉數十枚瓜漬至腰啖轉多至頸可啖百餘枚所
漬水又皆作瓜氣瓜味增杜陽編曰滄州産分蒂瓜
長二尺其色如椹一顆二蒂宋書曰瓜州出大瓜狐
入其中首尾不見原郭子横洞冥記曰有龍肝瓜長
一尺花紅葉素生於冰谷所謂冰谷素葉瓜大上黃
庭經注曰大霍山下有洞臺司命君府也中有神盤靈
瓜食之者至元也魏文帝與吳質書曰沈甘瓜於清
泉
瓜二
增毛詩序曰文王之興夲由太王也綿綿瓜瓞民之初
生自土沮漆此言王化之夲也原家語曰曾子芸瓜
而誤斬其根曾晳怒大杖擊其背曾子仆地有頃乃蘇
孔子聞之告門弟子曰參來勿内也曾子使人請孔子
子曰舜之事瞽瞍得小捶則受大杖則走今參事父委
身以待暴怒身死䧟父於不義不孝孰大焉左傳曰
齊侯使連稱管至父戍葵丘瓜時而往曰及瓜而代
吴越春秋曰吳王夫差為越所敗遁而去得自生之瓜
食之也古文竒字曰秦始皇密令人種瓜於驪山硎
谷中温處瓜實成使人上書曰瓜冬有實有詔下博士
諸生說之人人各異則皆使往視之而為伏機諸儒生
皆至方相難不决因𤼵機從上填之以土皆壓死抱
朴子曰五原蔡誕入山而還欺家人云至崑崙山有玉
瓜光明洞徹而堅湏以玉井水洗之便軟而可食賈
誼書曰梁大夫宋就為邊縣令與楚鄰界梁楚邊亭皆
種瓜梁亭劬力數灌其瓜美楚人窊而希灌其瓜惡楚
令以梁瓜之美怒因往夜竊搔梁瓜梁覺之欲往報搔
楚瓜宋就曰是搆怨之道也乃令人夜往竊為楚灌瓜
楚旦往則已灌瓜伺而察之則梁亭為也楚令大悅因
具聞楚王楚王乃謝以重幣故梁楚之驩由宋就也
史記曰邵平故秦東陵侯秦滅後為布衣種瓜長安城
東種瓜有五色甚美故世謂之東陵瓜也又曰青門瓜
青門東陵也漢武内𫝊曰西王母謂上元夫人曰共
造朱炎山陵食靈瓜其味甚好憶此未久已七千歲矣
增洞冥記曰仙人瑕丘仲採藥得龍肝瓜食之千歲
不渴瓜上恒如霜雪刮嘗如蜜滓及武帝封泰山從者
皆賜冰谷素葉之瓜原神仙𫝊曰葛玄冬為客設生
棗及生瓜列仙傳曰谿父者南郡鄘人居山間仙人
從買瓜教之練瓜與附子桂實共藏春花服之廿年能
飛登山入水又服閭海邊諸洞中仙人博賭瓜使擔黃
瓜數千頭令瞑目乃上方丈山增搜神記曰時有徐
光常行術於市里從人乞瓜其主勿與便從索瓣杖地
而種之俄而瓜生蔓延生花成實乃取食之因賜觀者
鬻者反視所出賣皆亡耗矣原幽明錄曰曹娥父溺
死娥見瓜浮得屍又曰孫鍾富春人與母居至孝篤
信種瓜為業或有三年少來乞瓜為鍾定墓地出門悉
化為白鶴(孫權祖也)續漢書曰安帝元初三年平陸有瓜
異夲同蒂共生一瓜時以為嘉瓜吳錄曰姚俊常種
瓜灌園以供衣食時人或餉一無所受吳志曰步隲
避難江南單身窮困種瓜自給晉書曰桑虞字子深
家園有瓜熟有人踰垣盗之虞見以園籬多棘荆使人
為開道及盗負出見道通知虞使除之乃送所盗瓜叩
頭請罪虞與之又曰太康八年王濬園生嘉瓜二莖
一實又曰咸寧中嘉瓜同蒂生於成都齊書曰韓
靈敏兄靈珍早孤並有孝性家貧無以營葬共種半畆
瓜朝采暮又生遂辦葬事又曰劉揮字茂謙從明帝
射雉於野渴倦得早春瓜與上對剖而食之上懷其舊
德意所良厚至是一歲三遷轉御史中丞梁史曰任
昉死高祖方食西苑纖瓜聞之投瓜悲不自勝後魏
書曰郭祚領太子少師肅宗幼弱祚懷一黃㼐出奉肅
宗時趙桃弓深為世宗所信祚私事之人號為桃弓僕
射黃㼐少師增述異記曰吳桓王時會稽有五色瓜
孝子𫝊曰焦華父遺常病甚冬中思瓜華夢一人黃
冠謂曰吾聞子父病思瓜故送以助子華拜受之及寤
瓜在手馨香非常父食而病愈宋書曰郭原平以種
瓜為業大明七年大旱瓜瀆不通船縣官劉僧秀愍其
貧老開瀆下水與之原平曰天旱百姓俱困豈可減溉
田之水以通運瓜之船乃悉從他道往錢塘貨賣南
齊書曰竟陵王子良禮才好士夏月客至為設瓜飲及
甘果梁書曰鄭灼字茂昭勵志好學多苦心熱若瓜
時輙偃卧以瓜鎮心便起誦讀又曰王薦母病渴思
瓜冬月薦至深嶺值雪忽見巖石間青草離披有二瓜
焉摘歸進母渴遂止後魏書曰楊愔典選多以言貌
取人時謗云尚書典選似貧人買瓜惟取大者北齊
書曰蘇瓊為清河太守郡人趙穎致仕在家五月中得
新瓜一雙自來奉瓊固請乃受致之廳事竟不剖人聞
受瓜欲貢新果到門知穎瓜猶在相顧去後周書曰
王羆性儉嘗有客與羆食瓜削瓜膚稍厚羆意嫌之及
瓜皮落地乃引手就地取食之客有愧色舊唐書曰
杜如晦薨後太宗食瓜愴然思之遂輟其半使置靈座
又曰高宗四月憶瓜明崇儼索百錢湏臾以瓜獻曰
得之緱氏老人圃中帝召老人問故曰埋一瓜失之土
中得百錢矣又曰酷吏王弘義賤時求傍舍瓜不與
及為御史騰言園有白兔縣為集人捕逐畦無遺蓏李
昭德曰昔聞蒼鷹獄吏今有白兔御史續仙𫝊曰馬
湘有道術嘗於江南刺史馬植坐上冬月以酒杯盛土
種瓜湏臾引蔓花實食之最美揮麈錄曰宣和中蔡
君安提舉祕書省夏日會舘職於道山食瓜令坐客徵
瓜事各疏所意每一條食一片坐客不敢盡言君安所
徵為優校書郎董彦遠連徵數事皆所未聞坐客咸歎
服之識者謂彦遠必不能安後數日果補外
瓜三
原青門朱火(上見阮籍詩下詳瓜二)蜜房冰谷(上詳劉楨瓜賦下)
(詳瓜二)龍肝獸掌(上詳瓜一骸張揖廣雅曰龍蹄獸掌羊兔頭瓜屬也)紫
花青葉(伏候古今注曰孝平帝元年武陵生瓜花如蔥花紫色實如小麦堕地復生素華下詳)
(瓜一)五色九彩(上見阮籍詩賦下見劉楨瓜)黃花絳實(上見劉楨)
(瓜賦之南岳夫人内𫝊曰夫人姓魏名華存性樂神仙季冬月夜半清明有真人至静室陳玄紫柰絳實靈)
(瓜)白㼐玄骭(張揖廣雅曰桂枝蜜筩白㼐無餘瓜屬下見陸機瓜賦)二莖
一實四剖三離(上詳瓜二賦下見劉楨瓜)增化魚藏狐(俱見)
(瓜一)逐兔揮蠅(上見瓜二人唐武儒衡元衡從弟也為中書舍時元稹知制誥用宦官)
(魏弘簡以進時論鄙之儒衡會公堂有蠅集於瓜揮以扇曰適從何來遽集於此一座愕然)王濬
園緱氏圃(俱詳瓜二)
瓜四
原滋蔓甘實春播夏成三年一熟(積石山有瓜云云)
六子一蒂(李融為政得吏人有祥瓜生六子而共一蒂)孫鍾之業邵
平之園
瓜五
原詩晉阮籍詩曰昔聞東陵瓜近在青門外連畛距阡
陌子母相鉤帶五色曜朝日嘉賓四面會增唐李嶠
詠瓜詩曰欲識東陵味青門五色瓜龍蹄遠珠履女臂
動金花六子方呈瑞三仙實可嘉終朝奉絺綌謁帝佇
非賖杜甫園人送瓜詩曰江間雖炎瘴瓜熟亦不早
柏公鎮夔國滯務兹一埽食新先戰士共少及谿老傾
筐蒲鴿青滿眼顔色好竹竿接嵌竇引注來鳥道浮沉
亂水玉愛惜如芝草落刃嚼冰霜開懷慰枯槁許以秋
蔕除仍看小童抱東陵跡蕪絶楚漢休征討園人非故
侯種此何草草孟浩然與老圃期種瓜詩曰樵牧南
山近林閭北郭賖先人留素業老圃作鄰家不種千株
橘惟資五色瓜邵平能就我開徑剪蓬麻宋陸游詩
曰白苣黃瓜上市稀盤中頓覺有光輝時清閭里俱安
業殊勝周人詠采薇
原賦魏劉楨瓜賦曰三星在隅温風節暮枕翹於藤流
美遠布黃華炳曅潜實獨著豐細異形圓方殊務揚輝
發藻九采雜糅厥初作苦終然允甘應時湫熟含蘭吐
芳藍皮蜜理素肌丹瓤乃命圃師貢其最良投諸清流
一浮一藏析以金刀四剖三離承之以雕盤幕之以纖
絺甘逾蜜房冷亞冰圭晉陸機瓜賦曰佳哉瓜之為
德邈衆果而莫賢殷中和之淳祐播滋榮於甫田背芳
春以初載迎朱夏而自延奮修系之莫莫邁秀瓞之綿
綿赴廣武以長蔓燦煙接以雲連感嘉時而促節蒙惠
露而增鮮若乃紛敷雜錯鬱悅婆娑發彼適此迭相經
過熙朗日以熠燿扇和風其如波有葛虆之覃及象椒
聊之衆多發金榮於秀翹結玉實於柔柯蔽翠景以自
育綴修莖而星羅夫其種族類數則有括蔞定桃黃㼐
白摶金文蜜筩小青大斑玄骭素腕貍首虎蹯東陵出
於秦谷桂髓起於巫山五色比象殊形異端或濟貌以
表内或惠心以醜顔或攄文以抱綠或被素而懷丹氣
洪細而俱芬體修短而必圓芳郁烈其充堂味窮理而
不䬼德弘濟於飢渴道殷流於貴賤若夫濯以寒水淬
以夏凌越氣外歛温液密凝體猶握虚離若剖冰稽
含瓜賦曰世云三芝瓜則處全焉故植根玉巖潤葉飛
泉攬之者夀食之者仙是謂雲芝芙蕖振采濯莖玄瀨
(闕二字)葩映莫此為最是謂水芝甘瓜普植用薦神祗其
名龍膽其味亦竒是謂土芝乃剖甘瓜既淳且馨荒者
饗之忘困解酲流味通其五臟冷氣返其迷精張載
瓜賦曰羊骹虎掌桂枝蜜筩或玄表丹裏呈素含紅豐
膚外偉綠瓤内釀甘柤夏熟丹柰含芳朱李零於桂浦
蒲萄潰於椒牀雖兹肴之孤起莫斯瓜之允臧超椰子
於南海越橘柚於衡陽若乃㯽榔椰實龍眼荔枝徒以
希珍難致為竒論實比德孰大於斯傅玄瓜賦曰調
土下種播之有經應運候時負甲徐生遂日就而月將
既成母而盤縈次落寞之密葉兮交逶迤之修莖敷碧
綠之純采金華炳其朗明育之以人功養之以六氣黃
逾金緗青侔含翠雖貍首之甘美兮未若東門之竒偉
舊有蜜筩及青括蔞嘉味溢口鮮類寡儔一齧之頃至
三搖頭選美芳園重簡其珍披以吳刀承以朱盤中剖
而破雖分若完質兼三味氣美芳蘭愈得冷而益甘兮
怡神爽而解煩細肌密裏多瓤少瓣豐旨絶異食之不
䬼(一畆反)梁張纉瓜賦曰惟兹瓜之實茂體太素之純
精翕元潤於浮霄含皇澤於夏庭於是蒼春發歲天地
交和乃啟沃壤是殖是播納嘉種於畦畹應時運而剖
芽揮萌散蘖栽葉負柯蓊茸鬱薈莽䔿婆娑晞慶雲以
吐蕤仰旭日之敷華朝晞重陽夕承朗月清露湛而宵
䧏翔風穆以晨𤼵振柯條之繞若顧惠氣以滋悅感靈
化而絪緼覩佳實之並結始懷徵而苦發終感宫而甘
通信不和而自馨與九鼎乎齊功蔓草是藉密葉是蔽
潛湫獨熟墮莖落蔕芬馥酷烈氣暢雲際申狄不能詳
其味隸首不能為之計昔東陵之甘瓜美顯名於中古
彼服閭之攸擔乃衆仙之所賭美人神之同好何厥用
之弘普惟令實於無窮永可殖於靈圃增唐康子玉
瓜賦曰巫山之岡秦川之陽垂條引蔓布綠敷黃彌臯
被野含芬吐芳轉晨風之穆穆湛宵露之瀼瀼花葉則
爚爚煒煒文采則焜焜煌煌錦繡為之失色霞日為之
奪光遠而望之粲兮爛繁星列兮曜長漢光色連延遥
相焕廹而察之瓞兮綿明璣盈蚌媚重泉大鱗巨介近
相連細雨流風每飄飄兮葉上遊蜂戱蝶時歴亂於花
前爾其大則三尺二升美則金漿玉實狸頭羊骹之字
黃㼐白摶之質感仙貴於孫鍾避世資於步隲異蔕表
於前代同心彰乎曩日既而横綺席會嘉賓琴樽逸賞
海陸具陳香分四座氣雜八珍既取類於母子亦取辨
於君臣欽哉彼美流翫不已何以剖之金錯刀何以澆
之玉英水邵平因植以著業阮籍託詞而興已非但留
怨於戍夫抑亦取誡於君子
原啟梁元帝謝東宫賚瓜啟曰金榮始薦瓊蕊載珍味
奪蔗漿甘踰石蜜
甘藷
原廣志曰似芋剥去皮肉肥白南方以當米穀賓客亦
設之出交趾增范子計然曰藷藇夲出三輔白色者
善負暄錄曰山藥夲名薯蕷避唐代宗諱預改名薯
藥宋英宗諱曙遂名山藥夲草曰甘藷一名山芋秦
楚名玉延鄭越名土藷一名修脆一名兒草異苑曰
若欲掘取默然則獲唱名便不可得人有植之者隨所
種之物而象之南方草木状曰甘藷盖薯蕷之類根
葉如芋實如拳大如甌者皮紫而肉白秋熟收蒸之以
充糧糗海人食皆夀百餘歲稗史類編曰嶺外多藷
間有發深山邃谷而得者枝塊連屬有重數十斤者味
極甘香名玉枕藷甘藷疏曰閩廣藷有二種一名山
藷一名番藷莖葉多相類但山藷植援附樹乃生番藷
蔓地生山藷形魁壘番藷形圓而長其味則番藷甚甘
山藷稍劣
沙棠
原廣志曰如棠味如李無核吕氏春秋曰果之美者
棠實增山海經曰崑崙之丘有木如棠黃花赤實其
味如李而無核名曰沙棠可以禦水食之使人不溺
南越志曰寧鄉果如沙棠
椰一
原神異經曰東南荒中有椰樹高二十餘丈葉如甘瓜
二百歲葉落生花花復二百歲落盡生萼號越王頭萼
下生子三歲成熟如甘瓜少□廣志曰高六七尺者
無枝條葉其美如蜜核中有白膚厚半寸味似胡桃出
交趾增南方草木状曰椰樹葉如栟櫚高五六尺無
枝條其實大如寒瓜外有粗皮皮次有殼圓而且堅剖
之有漿飲之可去暑氣或云初栽時用鹽一二升先置
根下則易𤼵又曰椰二月花花仍連著實房房連相
累房三十或二十七八子十一月十二月熟其樹黃俗
名為丹椰破之可作椀長如括摟子交州記曰椰子
有漿截花以竹筒承其汁作酒飲之唐書曰訶陵國
俗以椰樹花為酒其樹生花長三尺餘實大如人脛剖
之取汁成酒味甘飲之亦醉雲南記曰雲南多椰子
亦以蜜漬之為糝原吴都賦曰椰葉無隂七命曰
剖椰子之榖
椰二
增南方草木状曰昔林邑王與越王有故怨遣俠客刺
得其首懸之於樹俄化為椰子林邑王憤之命剖之以
為飲噐南人至今效之當客刺時越王大醉故其漿猶
如酒云
燕薁一
原毛詩曰六月食&KR1273;及薁增廣雅曰燕薁蘡舌也
廣志曰燕薁似棃早熟原魏都賦曰薁梅楊李若榴
郁棣增潘岳閒居賦曰梅香薁棣之屬繁縈藻麗之
節
燕薁二
增毛詩題綱曰葛藟一名燕薁蕂好生河滸邊得水潤
而長喻王九族蒙王恩惠以育子孫今王無澤於族人
不如葛藟生河滸邊也
檖
原詩曰隰有樹檖疏云赤羅或名山棃今謂楊檖樹實
如棃但小耳一名鹿棃一名鼠棃爾雅曰檖欏也
增又曰其文細密如羅有赤白二種赤羅文棘白羅文
緩廣志曰楊檖子似棃大如杏可食晉宫閣名曰
華林園楊檖二株埤雅曰檖謂之羅杉謂之錦梀謂
之綾言木之文如之也初則木文如織後則織文如木
故有檖羅杉錦梀綾之號
蒟子
原漢書曰蒟樹如桑取實為醬廣志曰蔓生依樹也
增又曰子似桑椹長數寸色黑辛如薑以鹽淹之下
氣消食南方草木状曰蒟醬蓽茭也大而紫曰蓽茭
小而青曰蒟醬可以調食故曰醬
枳椇
原詩曰南山有枸增詩疏曰枳椇樹似白楊子著枝
端噉之甘美謂之木蜜能令酒薄以為屋柱酒皆味薄
原禮曰婦人之贄椇榛脯修棗栗廣志曰枳椇子
似珊瑚乾者益美
椹一
原古今注曰椹桑實也詩曰翩彼飛鴞集于泮林食
我桑椹懷我好音又曰于嗟鳩兮無食桑椹漢武
内傳曰藥有扶桑丹椹異苑曰北方白椹長數寸甚
美神異經曰東方有八十丈桑椹長三尺五寸圓與
長等
椹二
增金樓子曰秦王遣徐福求桑椹于碧海中止有扶桑
樹長幾千丈两根同生更相依倚扶桑仙人食其椹而
體作金光飛騰玄宫也五行記曰晉武太元中王戎
為鬱林大守泊船新亭夢一人以椹與之寤得椹如夢
中原世說曰張天錫為晉孝武所噐頗有嫉之者孝
武於座上問北方何物可貴對曰桑椹香美人無嫉心
又曰王甲以北方椹比江東黃柑初謝公謂甲妄言
甲乃買駿馬投椹熟時致十枚於是引甲為賓客增
北史曰後周有趙肅為齊州别駕有廉能名東鄰有桑
椹落其家遣人悉拾歸其主戒諸子曰吾非以此求名
意者非機杼物不願侵人汝等宜以為戒
椹三
增賦晉傅休奕桑椹賦曰繁實離離含甘吐液翠朱三
變或玄或白嘉味殊滋食之無斁
雜果一
增易解卦曰天地解而雷雨作雷雨作而百果草木皆
甲坼爾雅曰果不熟曰荒周禮曰甸師供野果之
屬春秋元命包曰織女星主果說文曰在木曰果
在草曰蓏山海經曰不周之山爰有佳果其實如桃
李其葉赤食之不饑左思魏都賦曰馳道周屈於果
下又蜀都賦曰百果甲坼異色同榮劉楨魯都賦
曰芳果萬名攅羅廣庭霜滋露潤時至則零
雜果二
增符子曰趙相者林氏有九子皆賢國人美之曰九德
之父十德之門趙王嫉之乃使擇其果之繁者伐之其
父曰果之茂者猶伐之况於人乎吾將以爾為累矣去
之則免乃携老持子逃於白雲之巖終身不返華嶠
後漢書曰桓榮為博士會廷中詔賜竒果榮獨舉手以
拜光武笑指之曰此真儒生也北史曰後魏淮陽王
欣好營産業多所樹藝京師名果皆出其園鄴中記
曰石虎有華林園種衆果民間有名果虎作蝦蟇車四
面掘根合土載之植之無不生
雜果三
原時果(珍果)朱實(丹實甘實)夏成(素柰)春熟(朱櫻云云)孔甘
(之味)不鬻(果實未熟不鬻于市)懷核(賜果於君前其有核者懷其核)致核(食棗)
(桃李不致於核)獻武帝(王母獻桃漢武)後君子(凡食果實者後君子君子之後食也)
讓於孔融擲於潘岳(潘岳美姿容出市羣姬擲果盈車而還)素華
春發雖無人而自芳丹實秋成豈不食而知味
雜果四
增詩梁李孝勝詠安仁得果詩曰潘岳河邊返情知擲
果多閉甍聽不見無柰識車何談士雲詠安仁得果
詩曰月上河陽縣來看洛陽花擲果人相閡非是故停
車唐王建詠園果詩曰雨中棃果病每樹無雙箇小
兒出入看一半鳥啄破
御定淵鑑類函卷四百四
