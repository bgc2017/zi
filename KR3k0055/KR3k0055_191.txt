欽定四庫全書
御定淵鑑𩔖函卷一百八十六
樂部三(舞)
舞一
原樂之在耳曰聲在目者曰容聲應乎耳可以聽知容
藏于心難以貌觀故聖人假干戚羽旄以表其容發揚
蹈厲以見其意聲容選和則大樂備矣詩序曰詠歌之
不足不知手之舞之足之蹈之然樂心内發感物而動
不覺手之自運歡之至也此舞之所由起也又曰前
代樂飲酒酣必起自舞詩云屢舞僊僊是也宴樂必舞
但不宜屢耳前代譏在屢舞不譏舞也漢武帝樂飲長
沙定王舞是也魏晉以來尤重以舞相屬也謝安以屬
桓嗣是也近代以來此風絶矣宋孝武帝大明中以鞞
拂雜舞合之鐘石施于廟庭鶴舞馬舞竹書穆天子傳
亦有之宋鮑照又有舞鶴賦此舞或時而有非樂府所
統今翔麟鳳苑廐有蹀馬俯仰騰躍皆合曲節朝會用
樂則兼奏之韓詩曰萬大舞也又歴代舞名有象箾
南籥之舞(周文王樂)武德文始五行之舞昭德舞盛德舞四
時舞雲翹育命之舞大武舞昭武鳳翔靈應武頌武始
咸熙章斌之舞(並漢魏宋廟樂名)以土地名之有周舞鄭舞趙
舞巴渝舞淮南舞燕渝舞古之舞曲有迴鸞舞七鞶舞
(張衡有七鞶舞賦)縈塵舞集羽舞(見王子年拾遺記)翹袖舞折腰舞(並戚)
(夫人所作見西京雜記)白鳧舞(吳孫皓時所作)羨水舞(見何承天纂文)杯柈舞公
莫舞灑舞拂舞(並晉初時俗所作見沈約宋書)增樂府雜錄曰舞者
樂之容也有大垂手小垂手或如驚鴻或如飛燕婆娑
舞態也曼衍舞綴也古之能者不可勝記即有健舞軟
舞字舞花舞馬舞健舞曲有稜大阿連柘枝劍器胡旋
胡騰軟舞曲有涼州綠腰蘇合香屈柘團圓旋甘州等
字舞以舞人亞身於地布成字也花舞著綠衣偃身合
成花字也馬舞者襱馬人著綵衣執鞭于牀上舞蹀躞
蹄皆應節奏也開元中有公孫大娘善舞劔器僧懷素
見之草書遂長蓋準其頓挫之勢也舞器有相(狀如鼙韋)
(表糠裏以漆&KR0932;局承而擊之所以輔樂)應(小春謂之應所以應大春所倡之節也)牘(以竹為之所以)
(節樂)雅(狀如漆桶而弇口大二圍長五尺六寸以羊韋輓之旁有兩紐疏畫武舞工人所執所以節舞也)
戈(周官司戈盾祭祀授舞者)籥(籥師祭祀鼔羽籥之舞)弓矢(大司樂大射令奏騶虞詔諸侯以弓)
(矢舞樂師燕射帥射夫以弓矢舞蓋周制)戚(玉戚剥玉以飾其柄)揚(毛萇謂揚鉞也)翟(詩曰右手秉翟)
鷺(詩宛丘有鷺羽鷺翿皆舞者所建)翿纛羽葆幢(爾雅曰翿纛也郭璞以為今之羽葆幢舞)
(者建以為容)旌(旌夏大旌舞者行列以大旌表識之也)節(先代之舞執節二人今有析朱繒三重之)
(制有自來矣)麾(叶律郎執之以令樂工)箾(春秋傳舞象箾)舞衣有冕(記曰朱干玉戚)
(冕而舞大武)皮弁(明堂位曰皮弁素積裼而舞大夏)原易曰鼓舞而天下
從之毛詩曰舍其坐遷屢舞僊僊側弁之俄屢舞傞
傞又曰公庭萬舞又曰萬舞有奕又曰蹲蹲舞
我虞書曰帝乃誕敷文德舞干羽于兩階七旬有苖
格又曰百獸率舞樂記孔子曰夫樂者象成者也
(象成功而為樂)總干而山立(總持干盾山立不動)武王之事也發揚蹈厲
太公之志(志在鷹揚)武亂皆坐周召之治也(武亂武之治也皆坐蓋以象其)
(人無事)且夫武始北出(象觀兵孟津時)再成而滅商(成猶奏也再奏象克殷時)
三成而南(誅紂而南)四成而南國是疆(有南國疆界也)五成而分周
公左召公右(分陜東西而治之也)六成復綴以崇(六奏象兵還振旅也復綴反位)
(止也崇充凡六奏以充武樂)天子夾振之而四伐盛威于中國也(夾振)
(之者王將夾舞者振木鐸以為節也武舞戰象也四伐者伐四方也每奏四伐一擊一刺為一伐)又
曰治民勞者舞行綴遠治民逸者舞行綴短故觀其舞
知其德(行列也民勞則德薄德薄則賜少故綴遠民逸則德盛德盛則賜多故綴短謂人相去遠近也)
又曰以禘禮祀周公于太廟朱干玉戚冕而舞大武
增内則曰十有三年學樂誦詩舞勺成童舞象二十
舞大夏(先學勺後學象文武之次也大夏樂之文武備者)月令孟春命樂正
入學習舞文王世子大樂正學舞干戚不舞不授器
(釋奠則舞舞則授器司馬之屬司兵司弓司盾祭祀授舞者兵也)原周禮地官舞師
掌教兵舞帥而舞山川之祭祀教帗舞帥而舞社稷之
祭祀教羽舞帥而舞四方之祭祀教皇舞帥而舞旱暵
之事(四方祭祀謂四望也旱暵之事謂雲也暵熱氣也)春官樂師掌國學之政
以教國子小舞(謂以年幼少時教之舞)凡舞有帗舞有羽舞有皇
舞有旄舞有干舞有人舞(鄭衆云帗舞者全羽羽舞者析羽皇舞者以羽冒覆頭上)
(衣飾翡翠之羽旄舞者氂牛之尾干舞者兵舞人舞者手舞社稷以帗宗廟以羽四方以皇辟雍以旄兵事以)
(干星辰以人舞元謂帗析五采繒今靈星舞子持之是也皇雜五采羽和鳳凰色持以舞人舞無所執以手袖)
(為威儀四方以羽宗廟以人山川以干旱暵以皇)凡四方之舞仕者屬焉凡祭
祀賓客舞其燕樂籥飾掌教國子舞羽吹籥(文舞有持羽籥者所)
(謂籥舞文王世子秋冬學羽籥)祭祀則鼓羽籥之舞(鼔之者恒為之節也)賓饗亦
如之增又曰旄人掌教舞散樂夷樂(散樂野人為樂之善者夷樂四)
(夷之樂也)原左傳曰魯考仲子之宫萬焉公問羽數于衆
仲對曰天子八佾(六十四人)諸侯用六(四十八人)大夫四(三十二人)士
二(十六人)夫舞所以節八音而行八風也故自八以下於
是公從之始用六佾也爾雅曰婆娑舞也五經通
義曰王者之樂有先後者各尚其德也以文得之先文
樂持羽毛而舞以武得之先武舞持朱干玉戚而舞所
以增威武也戚斧干楯也玉取其德干取其仁明當尚
德行仁以斷斬也又曰東夷之樂持矛舞助時生也
南夷之樂持羽舞助時養也西夷之樂持鉞舞助時殺
也北夷之樂持干舞助時藏也蔡邕月令章句曰天
子省風以作樂所以節八音而行八風樂容曰舞天
子八佾諸侯六大夫四士二佾佾列也每佾八人每服
冕而執戚有俯仰張翕之容行綴長短之制所以受命
而歌王者之功也人之動而有節者莫若舞肆舞所以
動陽氣而導物也樂緯曰武王承命興師渡盟津前
歌後舞漢書曰高祖廟奏武德文始五行之舞武德
者象天下樂已行武以除亂也文始者本舜韶舞也高
祖更名曰文始示不相襲增隋平陳獲宋齊舊樂于
是牛弘等定文武之舞唐樂志太常卿韋萬石定凱
安舞宋樂志天下大定之舞原吕氏春秋曰陶唐
氏之始隂多滯伏民氣壅閉故為作舞以宣導之韓
子曰長袖善舞多錢善賈淮南子曰今鼓舞者身若
秋葯被風(葯白芷也被風言其弱也)增文中子曰子謂武德之舞
勞而決其發謀動慮經天下乎謂昭德之舞閑而泰其
和神定氣綏天下乎武德則功存焉不如昭德之善也
原楚辭曰二八齊容起鄭舞袵若交竿撫案下又
曰翾飛兮翠曾(曾舞也言舞工巧似翠鳥之舉)展詩兮會舞魏名臣
奏王朗表曰凡音樂以舞為主自黃帝雲門至周大武
皆太廟舞樂名也樂所以樂君之德舞所以象君之功
增樂府雜錄唐雲韶樂舞童五人衣繡衣各執金蓮
花引舞者金蓮如仙家行道者也舞在階下設錦筵宫
中有雲韶院鄭樵曰舞與歌相應歌主聲舞主形自
六代之舞至於漢魏並不著辭舞之有辭自晉始續
文獻通考曰遼之大樂舞用二十人分四部又有景雲
舞慶雲樂舞破陣樂舞承天樂舞又曰金熙宗皇統
間定文舞曰仁豐道洽之舞武舞曰功成治定之舞貞
元儀又改文舞曰保大定功之舞武舞曰萬國來同之
舞世宗大定十一年加武舞曰四海會同之舞又曰
元樂舞用樂音王隊男子三人戴青面具舞蹈次為飛
天夜叉隊舞蹈而進又以婦女二十人執牡丹花舞唱
次以婦女摇日月金鞚稍子鼓舞唱相和次男子五人
作五方菩薩相一人作樂音王相歌舞其夀星隊用男
子執金字牌或執梅竹松椿石或作飛鴉之象俱各歌
舞而進又有執寶蓋日月棕毛扇或魚鼓簡子龍竹藜
杖齊唱舞而前禮樂隊用童子五人執香花婦女二十
人分為四行鞠躬拜興舞蹈或執孔雀幢舞唱男子八
人披金甲執金戟一人冠平天冠執圭齊唱舞而前
又曰明樂典凡文舞雲門咸池大韶在庭阼階之左武
舞大夏大濩大武在庭賓階之右位為六列施英韶而
舞之各有四表表距四步為節綴各六十四合用三百
八十四人
舞二
原家語曰子路戎服見孔子拔劒而舞曰古之君子固
以劒自衛乎孔子曰古之君子忠以為質仁以為衛
增拾遺記云燕昭王即位廣延國來獻善舞者二人一
名旋娟一名提嫫體輕氣馥或行無蹤影或積年不饑
昭王處以丹綃華幄飲以瓀珉之膏飴以丹泉之粟王
登崇霞之臺乃召二人徘徊翔舞殆不自支王以纓縷
拂之其舞一名縈塵言其體輕與塵相亂次曰集羽言
其宛轉若羽毛之從風末曲曰旋懷言其支體纏蔓若
入懷袖也原漢書曰孝武李夫人本以倡進兄延年
知音善歌舞延年侍上起舞歌曰北方有佳人絶世而
獨立一顧傾人城再顧傾人國寧不知傾城與傾國佳
人難再得平陽公主因言延年女弟上召見實妙麗善
舞由是幸生昌邑哀王范曄後漢書曰蔡邕坐上章
事徙及歸將就還洛五原太守王智餞之酒酣智起舞
屬邕邕不為報智者中常侍王甫之弟智銜之密告邕
怨于囚放謗訕朝廷邕慮卒不免禍乃亡命江海遠跡
吳會魏志曰陶謙字恭祖為舒令郡守張磐恥為之
下磐舞屬謙謙不為起強之乃舞舞而不轉磐曰不當
轉耶曰轉則勝人增英雄記曰建安中曹操于南皮
破袁譚于馬上舞三巴原吳志曰陸遜破曹休王與
羣僚共會酒酣命遜舞解所著白鼯子裘賜之增郭
象云王仲祖酒酣起舞劉眞長曰阿奴今日不復減向
子期唐太宗李靖問對靖曰臣觀陛下所製破陣樂
舞前出四表後綴八旛左右折旋趍走金鼓各有其節
此即八陣圖四頭八尾之製也帝曰兵法可以意授不
可以言傳朕為破陣樂惟卿已曉其表矣唐會要曰
咸通中伶官李可久為歎百年舞曲舞人皆盛飾珠翠
仍畫魚龍地衣以列之曲終樂闋珠翠覆地詞語悽惻
又于國安寺作菩薩蠻舞上益憐之記事珠白居易
有姬善舞名春草李後主宫嬪窈娘善舞作金蓮高
六尺皆品色瑞蓮令窈娘舞蓮中回旋有淩風態齊鎬
詩曰蓮中花更好雲裏月常新以其足如新月也宋
太祖時文德武功之舞郊廟殿廷同制其容綴未稱朝
廷揖遜之意和峴請先奏文舞焉宋寇準好柘枝舞
會客必舞柘枝盡日時號柘枝顚元史耶律鑄傳清
廟雅樂止有登歌詔鑄製宫懸八佾之舞樂舞成表上
之賜名大成原雜舞曲有公莫舞即巾舞也相傳云
項莊舞劒項伯以袖隔之使不得害高帝若語莊云公
莫古人相呼曰公莫害漢王也後之用巾蓋像項伯衣
袖之遺式按琴操又有公無渡河曲然則其聲從來已
久俗云項伯非也巴渝舞者漢高帝自蜀漢將定三
秦閬中范且率賨人以從帝為前鋒號板楯蠻勇而善
鬭及定三秦封且為閬中侯復賨人七姓其俗喜舞高
帝樂其猛銳觀其舞後使樂人習之閬中有渝水因以
為名故曰巴渝舞舞曲有矛渝安臺弩渝行辭本歌曲
有四篇其辭既古莫能曉其句度魏初使王粲改創其
調晉及江左皆製其辭也鞶舞漢曲至晉加之以杯
謂之世寧舞也張衡舞賦云歷七鞶而縱躡王粲釋云
七鞶陳于廣庭顔延之云遞間開于鞶扇鮑照云七鞶
起長袖皆以七鞶為舞也干寶云晉武帝太康中天下
為晉代寧舞矜手以接鞶反覆之(至危之象言晉代之士苟貪飲食智不及)
(遠)至宋改為宋世寧至齊改為齊代昌舞今謂之鞶舞
隸清部樂中鞞舞未詳所起然漢已施于燕享矣傅
毅張衡所賦皆其事也魏曹植鞞舞歌序曰漢靈帝西
園鼓吹有李堅者能鞞舞遭亂西隨段煨先帝聞其舊
伎召之堅既中廢兼古曲多謬誤異代之文未必相襲
故依前曲改作新歌五篇不敢充之黃門近以成下國
之陋樂焉明之君漢代鞞曲也梁武帝時改其曲詞
以歌君德也鐸舞漢曲也晉鞞舞歌亦五篇及鐸舞
歌一篇幡舞一篇鼓舞伎六曲並陳于元會鞞舞故二
八桓元將即眞太樂遣衆伎尚書殿中郎袁明子啟增
滿八佾相承不復革宋明帝自改舞曲歌詞猶存舞並
闕其鞞舞梁謂之鞞扇舞也幡舞扇舞今並亡白鳩
吳朝拂舞曲也楊泓拂舞序云自到江南見樂府舞曲
或云白鳧鳩云有此來數十年察其詞旨乃是吳人患
孫皓虐政思屬晉也隋牛弘請以鞞鐸巾拂舞陳之殿
廷帝從之而去其所持巾拂等白紵舞按舞詞有巾
袍之言沈約云紵本吳地所出疑是吳舞也晉俳歌云
交交白緒節節為雙吳音呼緒為紵宜即白緒也梁武
帝又令沈約改其詞曰有四時白紵之歌約集所載是
也今中原有白紵曲詞旨與此全殊增禮畢者本自
晉太尉庾亮家亮卒其伎追思亮因假為其面執翳以
舞象其容取諡以號之謂文康樂每奏九部樂終則陳
之故以禮畢為名其曲有散華樂等隋平陳得之入九
部樂柘枝舞樂苑曰羽調有柘枝曲此舞因曲為名
用二女童鮮衣帽施金鈴抃轉有聲其來也于二蓮花
之中藏之花折而後見舞中之雅妙者也七德舞本
名秦王破陣樂太宗為秦王破劉武周軍中所作及即
位宴會必奏之製舞圖左圓右方先偏後伍交錯屈伸
以象魚麗鵝鸛舞初成觀者皆扼腕踴躍列將上夀曰
此陛下百戰百勝之形容太常卿蕭瑀請備禽獲之狀
帝不許九功舞本名功成慶善樂太宗生于慶善宫
貞觀六年幸之宴從臣賞賜閭里同漢沛苑帝歡甚賦
詩起居郎吕才被之管絃以童兒六十四人(八佾)冠進德
冠紫袴褶長袖漆髻屣履而舞號九功舞進蹈安徐以
象文德上元舞高宗所作舞者百八十人衣畫雲五
色以象元氣大祠享皆用之
舞三
原象功明德(後漢書詔曰歌所以象德舞所以象功光武廟樂舞名曰大武之舞史記曰)
(孝景皇帝元年制詔御史蓋聞歌者所以發德舞者所以明德高廟始奏文始五行之舞)執盾
持矛(尚書舞干羽于兩階孔安國注干盾羽翳也皆舞所執下詳舞一)躡節應度
(傅毅舞賦躡節鼓陳舒意自廣游心無垠遠思長想逸郝默舞賦哀則痛踊有節樂則賡歌有章男則踴躍)
(豫淩厲矜莊女則委蛇詰屈窈窕幽房俯仰應規度進退合宮商)俯仰抑揚(上詳舞一)
(抑崔駰七依表飛縠之長袖舞細腰以揚紛屑屑以暧曖昭灼爍而復明)千童八佾
(漢書郊祀禮歌曰千童羅舞成八佾合好交歡虞太一)鸞逝龍婉(邊讓章華賦振弱枝)
(而紆繞若綠蘩之垂幹忽飄飄以輕遊似鸞逝于天漢傅元却東西門行曰和樂惟有舞運體不失機退似)
(潛龍婉進如翔鸞飛)超絶殊妙(張載鞞舞賦鞞舞煥而特奏兮冠衆伎而超絶采干戚之)
(遺武兮同數度于二八繁夏侯湛鞞舞賦專竒巧于樂府兮苞殊妙乎伶人匪手之末流兮乃皇世之所珍)
應聲合節(傅毅舞賦其少進也若翔若行若竦若傾兀動赴度指顧應聲楚辭曰展詩)
(兮會舞應律兮合節王逸注乃復舒展詩曲作為雅樂合會六律以應舞節)鳳翔鴻翥
(成公綏七唱奮長袖以飈回擢纖腰以烟起鎮抗首而委蛇䬃頓足而立跱紛龍轉而鳳翔忽若倒而中止)
(曹植七啟曰淩躍超騰蜿蟬揮霍翻爾鴻翥濈爾鳧沒縱輕軀以迅赴景追形而不逮)波迴
風轉(成公綏琵琶賦飛龍列舞趙女駢羅進如驚鶴轉似迴波傅元西都賦曰奏新聲理秘舞飈迴風)
(轉流采成文修袖連娟長裾繽紛赴若翔龍降若頽雲)餘姿逸態(傅元却東西門行迥)
(目流神光傾亞有餘姿音劉卲趙都賦曰乃進夫中山名倡襄國伎女狄鞮妙邯鄲才舞姿絶倫之逸態實)
(倬然而寡偶)北里西城(張華輕薄篇曰北里獻竒舞大陵奏名歌新聲殊激楚妙伎絶)
(陽阿彈陸雲詩曰西城多雅舞緫章饒清鳴簧發丹唇朱絃繞素腕)飛輕裾紆長
袖(張載鞞舞賦手運無方足不及帶輕裾鸞飛漂微渝曳左思蜀都賦紆長袖而屢舞翩僊僊而裔裔)
樂賓主諧君臣(張衡舞賦且夫九德之歌九韶之舞化如凱風澤譬時雨移風易俗)
(混一齊楚以祀則神祇來假以饗則賓主樂胥方之于此孰者為優夏侯湛鞞舞賦在廟則格祖考在郊則)
(降天神納和氣于兩儀兮通克諧乎君臣協至美于九成兮等太上乎睿文)或遲或速
若竦若傾(卞蘭許昌宫賦興七鞶其遞奏觀輕捷之翩翾或遲或速乍止乍旋下詳應聲注)
帝俊始隂康教(山海經帝俊八子始為舞舞樂府雜錄昔有隂康始教民)宣
情盡意(阮籍樂論歌以叙志舞以宣情然後文彩照之以風雅播之以八音成之以大和傅毅)
(舞賦歌以盡言舞以盡意是以聽其聲不如察其意)四時五行(漢書禮樂志四時舞者孝)
(文所作以明示天下之安和也曰又云五行舞者本周舞也秦始皇更名五行也)武始咸
熙(魏志明帝紀時有司奏武皇帝撥亂反正為魏太祖樂用武始之舞又曰時有司奏文皇帝應天受命)
(為魏高祖樂用咸熙之舞)雲翹白雪(魏名臣奏盧毓云漢武有雲翹育命之舞以祀天地)
(雲孫放楚臺賦優倡獻遏之聲蛾眉鼓白雪之舞)蹈節應絃(張衡七辨曳羅縠之舞衣)
(裊纖腰以迴翔舉長屣以蹈節奮縞袖之翩翻七收細饗合節雅舞應絃)執戈縱袖
(莊子孔子窮于陳蔡之間七日不食絃歌鼓琴子路仡然執戈而舞劉楨賦朱顔眻盻彩鳳長歌手如迴雪)
(身如轉波縱修䄂以終曲若奔星之赴河)元鶴白鳩(尚書内傳奏百人之樂致元鶴之舞)
(舞吳拂曲)縈塵迴雪(上燕昭王事詳前二下詳縱袖注)觀淮南
起齊趙(上見張衡舞賦歌張華云妙舞起齊趙悲出三秦)體如遊龍裾若
飛燕(上見傅毅舞賦下見張衡舞賦)鳳翼逶迤飛鳧迅疾(袁宏賦舞迴鸞)
(以紆袖覩佳人之玉儀曳羅裾以徘徊為鳳翼之逶迤下見卞蘭許昌宫賦)迅如孤鵠
翩如翔翳(邊譲章華賦縱輕軀以迅起如孤鵠之失羣振華袂以逶迤若龍遊之登雲孔偉七引)
(舞躡鼓節翩若翔翳)巧于絳樹麗于陽阿(上魏文帝書詳前一邊譲章華臺)
(賦清歌傳于林谷妙舞麗于陽阿)項伯拔劒吕蒙持盾(史記項王留沛公飲)
(范增召項莊請以劒舞因擊沛公項莊拔劒起舞項伯亦拔劒起舞常以身翼蔽沛公下吳書詳二)
趙女尤工子頽不倦(任據麗人舞賦齊之美姜趙之倡女既修婉而多宜尤嬋娟而)
(工舞曰左傳王子頽享五大夫樂及徧舞鄭伯聞之見虢叔寡人聞之哀樂失時咎殃必至今王子頽歌舞)
(不倦樂禍也)雲門祀天神咸池祭地祇(周禮大司樂職云乃奏黃鍾歌)
(大吕舞雲門以祀天神鄭注云以黃鍾之鍾大吕之聲為均者黃鍾陽聲之首大吕為之合奏之以祀天神尊)
(之也云又云乃奏太簇歌應鍾舞咸池以祭地祇鄭注太簇陽聲第一應鍾為之合咸池大咸也)器
文勺象(禮舞者羽籥干戚樂之器也屈伸俯仰綴兆舒疾樂之文也下内則詳一)動
容舉足(禮舞動其容也將謂將舞必先三舉足以見舞之漸也)俯仰低卬
(晉王導補謝尚為掾導有勝會謂之曰聞君能作鶴鵒舞一座傾想尚便著衣幘而舞令座上擊節為應俯仰)
(有節旁若無人袖楊惲書拂衣而起奮低卬)值羽執翿(詩無冬無夏值其鷺羽又左)
(執翿)禮容樂儀(周禮)正位列行(周禮正舞位列舞行)聞
雞鬭狗(劉琨聞雞鳴而起舞起漢書平恩侯許伯入第長信少府檀長卿舞為沐猴與狗鬭司)
(隸蓋寬饒劾長卿以列卿而沐猴舞失禮不敬許伯為謝良久乃解)蹲蹲僛僛(詩詳一)
(又曰屢舞僛僛僛僛舞貌也)季札觀河間獻(上詳樂總載四間漢書武帝時河)
(獻王好儒與毛生等共采周官及諸子言樂事者以作樂記獻八佾之舞與制氏不相遠也)干戈
象武羽籥象文(禮春夏干戈萬舞以象武象又曰秋冬學羽籥之舞所以文)干
戚羽旄綴兆節奏(禮動以干戚飾以羽旄屈又曰舞者執其干戚習其俯仰伸容貌)
(得莊焉行其綴兆要其節奏行列得正焉進退得齊焉)執籥秉翟致右憲左
(詩左手執籥右手秉翟禮憲讀為軒)白鶴曳繭彩鸞對鏡(文選白鶴飛兮)
(繭曳緒言舞似之對若流風之迴雪彩鸞之鏡)長沙不迴舒令不轉(高祖)
(作巴渝舞長沙王舞袖不迴舉上問之對曰臣地狹人微不足以迴轉下陶謙詳前二)䠥&KR0887;蹁
蹮發揚蹈厲(舞貌典下詳通)進旅退旅五成六成(言進)
(退齊一也下詳通典)增九功七德(唐舞名並詳前二)飛燕驚鴻
(教坊記舞者樂之器或象驚鴻或如飛燕)九終八變(三禮義宗言樂九變者舞九終八變)
(者舞八終六變者舞六終終成也)品子舞郎(玉海唐開元中趙愼言表古之舞者即諸)
(侯子孫故神祇降福靈光燭壇隋猶以品子為之號三舞郎願考復古道取品子年二十以下容顔修正者令)
(太常博士主之郎唐百官志太樂令文武二舞一百四十人)製圖成字(上詳前二文)
(獻通考唐高宗武后作聖夀舞用百四十人金銅冠五色畫衣舞之行列必成字凡十六變而畢有聖超千古)
(道泰百王皇帝萬年寶祚彌昌之字)銜簪戴竿(潛確𩔖書南齊羊侃有伎孫荆玉能反腰)
(帖地銜得席上玉簪一時無對施又曰唐明皇時教坊有王大娘善戴竿舞頭戴長竿木山狀如瀛州方丈)
(令小兒持絳節立其上而舞中音節時劉晏以神童召見立進一絶曰樓前百戲競爭新惟有長竿妙入神誰)
(謂綺羅番有力猶自嫌輕更著人)掌中毬上(南齊書羊侃性喜音律自造採蓮棹歌兩)
(曲甚有新致儛人張靜婉腰圍一尺六寸時人咸推能掌中舞潛確𩔖書骨塵舞于小圓毬子上縱横騰踏)
(兩足不離毬上)為夀達歡(孔帖安樂公主出嚮天子再拜武攸暨與太平公主偶舞為帝)
(壽舞又曰古今名賢集古人飲酒皆以舞相屬古人淳質以逹歡不必合度張燕公詩云醉後歡更好全勝)
(未醉時動容皆足舞出語總成詩)飛鸞輕鳳(潛確𩔖書寶慶二年浙東貢舞女二人飛)
(鸞輕鳳冬不纊衣夏不汗體上琢玉芙蓉為歌舞飾歌聲若鸞鳳舞態飄逸非世所有上恐風日所侵藏之金)
(屋寶悵宫中曰寶悵香重重一雙玉芙蓉)八風四表(孔帖唐博士祝欽明帝宴羣臣欽明)
(自言能八風舞帝許之欽明體肥醜據地搖頭睆目左右顧盼帝大笑吏部侍郎盧藏用曰是舉五經埽地)
(下詳前一)興龍驚鶴(唐樂志凱安舞几六變一變象興龍參墟二變象克定關中三變象)
(東裔賓服四變象江淮平五變象玁狁服六變象兵還振旅潛確𩔖書成公綏琵琶賦飛龍列舞趙女駢羅)
(進如驚鶴轉似迴波)拂水迴波(杜甫詩拂水低迴舞袖翻學孔帖沈佺期兼修文館直)
(士既侍宴詔學士等舞迴波佺期為弄辭悅帝又曰崔日用驟拜兵部侍郎宴内殿酒酣起為迴波舞求學士)
蔚跂輕盈(杜甫觀公孫大娘弟子舞劒器壯其蔚跂問其所師曰余公孫大娘弟子也)
(元耶律楚材詩舞伎輕盈放眼光)創聲造譜(白居易霓裳羽衣舞歌答微之曰曲愛霓)
(裳未拍時由來能事皆有主楊氏創聲君造譜注云開元中西京節度使楊敬述進)垂手反
腰(上詳前一注下詳銜簪)剪花簪筆(續文獻通考宋樂舞十隊四曰佳人剪牡丹衣)
(紅色生砌衣戴金鳳冠剪牡丹花蓋山堂肆考齊永明中舞人冠幘並簪筆梁武曰筆笏以記事受言舞不)
(受言何事簪筆于是去筆)揚氣舒情(唐平列舞賦舞者所以激揚其氣不樂無以調風俗)
(不舞無以舒情志)鳥企鼇抃(唐平列兩階舞干羽賦或洶湧于鼇抃或翩翻于鳥企)
象牛栖鳳(續文獻通考元文舞器纛二制若旌幢高七尺杠首刻象牛首下拖朱繒蓋為)
(三重以導文舞栖又曰武舞器旌二其制如纛杠首以鳳以飾武舞)綉窠戲竹(教坊)
(記聖壽樂舞衣襟皆各綉一大窠皆隨其衣本色製純縵衫下纔及帶若短汗衫者以籠之所以藏綉窠也舞)
(人初出樂次皆是縵衣舞至第二疊相聚場中即于衆中從領上抽去籠衫各納懷中觀者忽見衆女咸文綉)
(炳煥莫不驚異竹續文獻通考明宴會樂舞儀注大樂二人執戲引大樂工陳列于丹陛之西)南
籥文象箾武(左傳見舞象箾南籥者疏曰南籥文舞象箾武舞)籥師教
司干掌(周禮春官籥師掌教國子舞羽龡籥又曰司干掌舞器)畫鸜鵒飾芙
蓉(玉海唐鳥歌萬歲樂武后造舞三人緋大袖畫鸜鵒冠又曰龍池樂元宗所作樂舞十二人冠飾芙蓉)
移風俗表貞明(平列開元字舞賦舞者所以飾情觀其容或以移乎風俗察其字或)
(以表乎貞明)十二牀億萬夀(玉海宋乾德中舞郎并引舞一百五十人十二案設)
(氊牀十二為熊羆騰倚之狀以承其下聖合璧南蠻傳舞人十六執羽翟以四為列舞南字歌主無為化詔)
(字歌南詔朝天樂奉字歌海宇修文化聖字歌兩露覃無外樂字歌闢土丁零塞字舞畢又舞闢四門之舞舞)
(終皆稽首稱臣又人舞億萬夀之舞)端凝若植軒舉自如(合璧馮定再遷)
(太常少卿玄宗常詔開元霓裳羽衣舞參以雲韶隸于庭定部諸工立縣間端凝若植又曰王翰張嘉貞為)
(本州長史偉其人厚遇之翰自歌以舞屢窺嘉頁神氣軒舉自如)前出四表後綴
八旛(太宗李靖問對詳前二)調兼吐鳳勢若將雛(唐盧肇鸜鵒舞賦聽)
(式歌而調兼吐鳳觀屢起而勢若將雛)鸞鳳比翼菡萏爭春(又湖南觀柘枝)
(舞賦登妝臺而鸞鳳比翼對寶鏡而菡萏爭春)春林動條寒庭流雪(平列舞賦)
(回身若春林之動條舉袂若寒庭之流雪)煙幕春松風裊弱柳(見盧肇柘枝舞)
(賦)帽瑩隨蛇裾翻莊蝶(又曰帽瑩隨蛇熠熠芝蘭之露裾翻莊蝶翩翩獵蕙)
(之風)配爻于律叶體于風(唐白行簡舞中成八卦賦分其節于乾坤之位列其)
(畫于綴兆之中相彼六爻爰配數于六律侔之八體俾叶義于八風)九變無撓五方
有序(又曰參于繇而九變無撓辯于位而五方有序)鳳轉龍翥霞駭錦新
(錢衆仲舞中成八卦賦赴度應節倏鳳轉而龍翥攅青拖紫粲霞駭而錦新)仁豐道洽
功成治定(續文獻通考金熙宗皇統間定文舞曰仁豐道洽武舞曰功成治定)征伐先
武揖讓先文(玉海宋和峴言古義以揖遜得天下者先奏文舞以征伐得天下者先奏武舞)
平定天下車書會同(續文獻通考明武舞曰平定天下之舞象以武功定禍亂)
(也文舞曰車書會同之舞象以文德致太平也)
舞四
原鳳舞(吕氏春秋帝嚳命咸黑作為聲歌九招六列六英有倕作為鼙鼓鐘磬吹苓管壎箎鞀推鐘帝)
(嚳乃令人抃或鼓鼙擊鐘磬吹苓展管箎因令鳳鳥天翟舞之)獸舞(尚書詳一)恒舞于
宫(書伊訓敢有恒舞于宮酣歌于室時謂巫風)旄人教舞(周禮詳後四裔樂)合
(禮釋菜合舞)習(月令詳一)僭舞于庭(論語孔子謂季氏八佾舞于庭是可忍也孰不)
(可忍也僭于上也)衣文衣(史記齊人曰孔子為政必覇則我地近我為之先併犁鋤曰請沮之)
(于是選齊國中女子好者八十人皆衣文衣而舞康樂)使舞幕下(榖梁傳定公十年齊人使)
(優舒施舞于魯君之幕下)增桑林舞(莊子庖丁解牛奏刀騞然莫不中音合于桑林之舞乃中)
(經首之會)原衣繡衣(五經通義先王之樂各尚其德以文得之衣繡衣持羽毛而舞)舞
列(猶舞次也)舞器(羽籥之屬)盛德(劉蒼世祖祭歌議云考武德茂作盛德之舞)
昭德(又云孝文躬行節儉制昭德之舞)延年善舞(詳前二)飛燕學舞
(漢書外戚傳趙飛燕屬陽阿主家學歌舞成帝嘗過陽阿主作樂見飛燕而悅之召入宫大幸立為婕好)
掌上(漢趙飛燕體輕能為掌上舞)對舞繩上(漢官典職以絲繩繫兩柱相去數丈兩女)
(倡對舞行于繩上)將墜復舉(張衡南都賦修袖繚繞而滿庭羅襪躡蹀而容與翩綿綿其若)
(絶眩將墜而復舉)馬上(英雄記詳舞二)東舞(魏文帝詩云齊倡發東舞秦彈響西音)
麗舞(陸機七徵云新妝起豔麗舞僊僊)殷融善舞(晉中興書殷融為司徒飲酒善)
(舞終日嘯詠未嘗以事務縈懷)增三起舞(江表傳孫權召顧雍父子及其孫譚飲譚時為選曹)
(尚書任頗貴重是日權飲極歡譚醉三起舞舞又不知止雍内惡之明日召訶責之曰君王以含垢為德臣下)
(以恭謹為節汝何以三舞且不復知止雖為酒後亦由恃恩損吾家者必汝也)遞進迭舉(劉劭)
(趙都賦云邯鄲才舞衆美駢羅遞進迭舉)雲和舞大武舞(後魏祭天奏雲和之舞祭)
(地用大武之舞)覆燾舞(北齊所作以享天地之神)城舞(後周武帝平齊作永安樂行列)
(方正象城郭謂之城舞)帝起舞(燕王忠帝始為太子而忠生宴宫中俄而太宗臨幸詔宫臣曰)
(朕始有孫欲共為樂酒酣帝起舞以屬羣臣在位皆舞)高麗舞(楊再思為高麗舞)談
容娘舞(帝昵宴近臣及修文學士詔徧為伎工部尚書張錫為談容娘舞將作大匠宗晉卿為渾脱舞)
(左衛將軍張治為黃麞舞)按舞圖(明皇雜錄上與諸王按舞萬歲樓下命畫之謂之按舞圖)
大定舞(本出破陣樂以象平遼東而邊隅大定也)聖夀舞(高后作詳舞三)光聖
舞(明皇作兼以上元聖夀之容以歌王業所興也)長夀舞(武后長夀年所製)天夀
舞(武后天夀年所製)萬歲舞(武太后所造是時官中飬鳥能人言常稱萬歲故為樂以象之)
(舞三人緋大袖畫鸜鵒冠作鳥像)龍池舞(明皇所作舞人服五色紗雲衣芙蓉冠無憂履四人)
(執蓮花以引舞一奏而五疊)小破陣樂舞(明皇造)師子舞(詳樂部)
中和舞(德宗造舞因成八卦自叙其舞曰臣以仲春之首紀為令節聽政之暇韻于歌詩象中和之容)
(作中和之舞)六合還淳舞(詳樂部)順聖舞(詳樂部)承天舞
(四人紫袍進德冠並銅帶)聖主回鑾舞(唐大定元年天后幸京師同州刺史蘇瓌進)
一戎大定舞(詳樂部)神宫大樂舞(武后作)霓裳舞(唐文宗每)
(聽樂鄙鄭衛聲詔奉常習開元中霓裳羽衣舞以雲韶樂和之)傾杯舞(明皇教舞馬百駟分為左)
(右部衣以文綉絡金鈴飾其鬛間雜以珠玉其曲謂之傾杯樂凡數十疊奮首鼓尾縱横應節又施三層板牀)
(乘馬而上抃轉如飛或命壯士舉榻馬舞其上樂工數十環立皆衣以淡黃衫文玉帶必求妙齡姿美者充之)
宫垂二舞(宋太宗淳化三年御乾元殿復用宮垂二舞)大樂舞(遼詳舞一)
以開元禮定文武舞(金熙宗皇統間命太常議文武二舞所當先後太常議按唐宋郊廟)
(之禮並先文後武本朝自行禘祫之禮亦然惟唐韋萬石建議謂先儒相傳以揖讓得天下則先奏文以征伐)
(得天下則先奏武當時雖從尋復改之乃以開元禮先文後武為定)
舞五
原詩宋南平王白紵舞曲曰僊僊徐動何盈盈玉腕俱
凝若雲行佳人舉袖曜青蛾摻摻擢手映鮮羅狀似明
月汎雲河體如輕風動流波梁簡文帝詠舞詩曰嬌
情因曲動弱步逐風吹懸釵隨舞落飛袖拂鬟垂又
詠舞詩曰戚里多妖麗重娉蔑燕餘逐節工新舞嬌態
似淩虛納花承襵□垂翠逐璫舒扇開衫影亂巾度履
行疎徒勞交甫憶自有專城居又詠舞詩曰可憐稱
二八逐節似飛鴻懸勝河陽伎闇與淮南同入行看履
進轉面望鬟空腕動苕華玉衫隨如意風上客何須起
啼烏未肯終詠獨舞詩曰因羞強正釵顧影時迴袂
非關善留客更是嬌夫壻劉遵應令詠舞詩曰倡女
多豔色入選盡華年舉腕嫌衫重迴腰覺態姸情繞陽
春吹影逐相思絃履度開裙襵鬢轉匝花鈿所愁餘曲
罷為欲在君前王訓應令詠舞詩曰新妝本絶世妙
舞亦如仙傾腰逐韻管歛色聽張絃袖輕風易入釵重
步難前笑態千金動衣香十里傳將持比飛燕定當誰
可憐楊皦詠舞詩曰紅顔自燕趙妙伎邁陽阿就行
齊逐倡赴節闇相和折腰送餘曲歛袖待新歌嚬容生
舞羽曼睇出横波雖稱趙飛燕比此詎成多庾肩吾
詠舞詩曰飛鳧袖始拂啼烏曲未終聊因斷續唱試託
往還風又詠舞曲詩曰歌聲臨畫閣舞袖出芳林石
城聽若遠前溪應幾深劉孝儀和舞詩曰迴履裾香
散飄衫釧響傳低釵依促管曼睇入繁絃又和詩曰
轉袖隨歌發頓履赴絃餘度行過接手迴身乍斂裾
又舞就行詩曰依歌移弱步傍燭豔新妝徐來翻應節
亂去反成行何遜詠舞詩曰逐唱迴纖手聽曲動蛾
眉日暮能留客相看詎此時王暕詠舞詩曰從風迴
綺袖映日轉花鈿同情依促柱共影赴危絃殷芸詠
舞詩曰斜身含遠意頓足有餘情方知難再得所以遂
傾城何敬容詠舞詩曰因風且不顧揚袂隱雙蛾曲
終情未已含睇目增波周庾信詠舞詩曰洞房花燭
明燕餘雙舞輕頓履隨疎節低鬟逐上聲步轉行初進
衫飄曲未成鸞迴鏡欲滿鶴顧市應傾己曾天上學詎
是世中生陳徐陵詠舞詩曰十五屬平陽因來入建
章主家能教舞城中巧畫妝低鬟向綺席舉袖拂花黃
燭送窗邊影衫傳篋裏香當由好留客故作舞衣長
唐虞世南詠舞詩曰繁絃奏渌水長袖轉迴鸞一雙俱
應節還似鏡中看楊師道詠舞詩曰二八如迴雪三
春𩔖早花分行向燭轉一種逐風斜蕭德言詠舞詩
曰低身鏘玉珮舉袖拂羅衣對簷疑鷰起映雪似花飛
增李賀拂舞歌詞曰吳娥聲絶天空雲閒徘徊門外
滿車馬亦須生綠苔樽有烏程酒勸君千萬夀全勝漢
武錦樓上曉望晴寒飲花露東方白不破天光無老時
丹成作蛇乘白霧千年重化玉井土從蛇作土二千載
吳堤綠草年年在背有八卦稱神仙邪鱗頑甲滑腥涎
温庭筠舞衣曲曰藕腸纖縷抽輕春煙機漠漠嬌娥
嚬金梭淅瀝透空薄剪落鮫綃吹斷雲張家公子夜聞
雨夜向蘭堂思楚舞蟬衫麟帶壓愁香偷得鶯黃鎖金
縷管含蘭氣嬌女悲胡槽雪腕鴛鴦絲芙蓉力弱應難
定楊柳風多不自持迴嚬笑語西窗客星斗寥寥波脉
脉不逐秦王捲象牀滿樓明月梨花白李益觀石將
軍舞曰微月東南上戍樓琵琶起舞錦纏頭更聞横笛
關山遠白草胡沙西塞秋宋孔平仲觀舞詩曰宴館
簇金絲繡茵呈舞旋雲鬟應節低蓮步隨歌轉勢多體
不犯妙絶乃習貫含笑有餘情小揖更微聁范成大
眞定舞曰紫袖當棚雪鬢凋曾隨廣樂奏雲韶老來未
忍耆婆舞猶倚黃鐘衮六么元歐陽玄和李溉之舞
姬脱鞋吟曰宫袍繡簇金花綺紅綃翠襯雙鸞尾盈盈
慣服舞腰輕綵雲飛處香風起藕絲掣斷春雲鬆瑞蓮
雙結並頭紅夭夭曲曲玉彎卷翠鳬飛去天欲輭玉階
秀茁蘭筍長瓊沙迸出蘆芽淺徘徊困倚東風力濕砌
香雲墜無跡無限嬌羞不自持君王喚起扶花立
原賦後漢傅毅舞賦曰楚襄王既遊雲夢將置酒宴飲
謂宋玉曰寡人欲觴羣臣何以娛之玉曰臣聞激楚結
風陽阿之舞材人之窮觀天下之至妙噫可進乎王曰
試為寡人賦之玉曰唯唯鄭女並進二八徐侍姣服極
麗姁媮致態貌嫽妙以妖冶紅顔曄其揚華眉㜕娟以
增繞目流睇而横波珠翠的皪而照曜華袿飛髾而雜
纖羅顧形影自整裝順微風揮若芳動朱脣紆清揚亢
音高歌為樂之方其始興也若俯若仰若來若往雍容
惆悵不可為象羅衣從風長袖交横駱驛飛散颯遝合
并綽約閑靡機迅體輕於是合場遞進案次而俟埒材
角妙夸容乃理軼態横出瑰姿譎起迴身還入迫於急
節紆形赴遠漼似摧折纖縠蛾飛紛猋若絶體如游龍
袖如素蜺遷延微笑退復次列觀者稱麗莫不怡悅
張衡舞賦曰昔客有觀舞于淮南者美而賦之曰音樂
陳兮旨酒施擊靈鼓兮吹參差叛淫衍兮漫陸離於是
飲者皆醉日亦既昃美人興而將舞乃修容而改襲服
羅縠之雜錯申綢繆以自飾拊者啾其齊列盤鼔煥以
駢羅抗修袖以翳面兮展清聲而長歌歌曰驚雄逝兮
孤雌翔臨歸風兮思故鄉搦纖腰而互折嬛傾倚兮低
昂增芙蓉之紅花兮光的皪以發揚騰嫭目以顧盼眸
爛爛以流光連翩駱驛乍續乍絶裾似飛燕袖如迴雪
於是粉黛施兮玉質粲珠簪挺兮緇髮亂然後整笄攬
髮被纖垂縈同服駢奏合體齊聲進退無差若影追形
梁簡文帝舞賦曰酌蒲桃坐柘觀命妙舞徵清彈丱
髮初笄參差俱集信身輕而釵重亦腰羸而帶急響玉
砌而遲前度金扉而斜入似斷霞之照彩若飛鸞之相
及既相看而綿視亦含姿而俱立於是徐鳴嬌節薄動
輕金奏巴渝之麗曲唱碣石之清音扇纔移而動步鞞
輕宣而遂吟爾乃優遊容與顧盼徘徊強紆顔而未笑
乍雜怨而成猜或低昂而失侣乃歸飛而相附或前異
而始同乍初離而後赴不遲不疾若輕若重盼鼓微吟
迴巾自擁髮亂難持簪低易捧牽情恃恩懷嬌妬寵
陳顧野王舞影賦曰燿金波兮繡戶列銀燭兮蘭房出
妙舞於仙殿唱雅韻於清商頓珠履於瓊簟影嬌態於
雕梁圖長袖於粉壁寫纖腰於華堂縈紆雙轉芬馥一
房𩔖隻鸞於合鏡似雙鴛之共翔愁冬宵之尚短欣此
樂之方長謝偃觀舞賦曰羅薦周設黼帳高舒霧凝
珠網風清玉除煙浮暉於緹幕燭籠光於綺疏爾乃咀
清哇揚激徵金石奏絲桐理竒調間發新聲互起促宴
洽而忘疲歡情暢而未已於是燕餘齊列絳樹分行曳
綃裾兮拖瑶珮簪羽釵兮珥鳴璫擢纖腰之孤立若卷
旌之未揚紆移袂而將舉似驚鴻之欲翔退不失倫進
不踰曲流而不滯急而不促絃無差袖聲必應足香散
飛巾光流轉玉若乃巴姬並進鄭女俱前對席齊舉分
庭共旋乍差池以燕接又䬃沓而鳧連止有餘態動無
遺妍似兩豔之同發𩔖雙花之偶然進止合度俯仰如
一節緩則顧遲唱遠則迴疾殊姿異制不可殫悉若夫
金翠的皪緗綺參差方趨應矩圓步中規飛鉛雪落頽
鬢雲垂舒𩔖飛霞曳清漢屈若垂柳縈華池既而曲變
終雅奏闋清角止流商絶頓華履以自持整文袿而竚
節始綽約而迴步乃遷延而就列增唐平列舞賦曰
燕姬撫琴秦女吹笙楚妃歌防露之曲陳后唱結風之
聲則有楚媛巴兒齊童鄭女躡淩波之緩步曳飛蟬之
薄縷掩長袖以徐吟頓纖腰而起舞低鳳鬟於綺席聽
鸞歌於促柱燭若芙蕖折波而湧出婉若鴻鵠淩雲而
欲舉其為體也似流風迴雪而相應其為勢也似野鶴
山雞而對鏡總衆麗以為資集羣眸而動詠觀其躡影
赴節體若摧折將欲來而不進既似去而復輟乃其指
顧彷徨神氣激昂作之者不知其所觀之者恍若有亡
又開元字舞賦曰雷轉風旋應鼉鼓以赴節鸞迴鶴
舉循鳥跡以成文周瑜之顧不作蒼頡之字爰分竦萬
方之壯觀邈千古之未聞其漸也左之右之以引以翼
整神容而裔裔被威儀而抑抑煙霏桃李對玉顔而共
春日照晴霓間羅衣而一色霧縠從風宛若驚鴻匿跡
于往來之際更衣于倏忽之中始紆朱而曳紫旋布綠
而攅紅傅仲之詞徒欲歌其俯仰離婁之目曾未識其
變通懿夫乍續乍絶將超復發啟皓齒以吟風騰星眸
而吐月搖動赴度或亂止以成行指顧應聲乃徐行而
順節又兩階舞干羽賦曰日麗黃道帝臨丹墀鼓靈
鼉兮旂翠鳳登舞童而詔樂師兩階儼然而八佾舞之
顧步而動兮成文在兹肅穆壯成舒遲靜謐周旋乎東
向西向行列乎左墄右墄然後叶順氣繼和聲騖精而
白日重貫造物而鴻爐再成張存則舞中成八卦賦
曰體利貞而疾徐有度法行健而循環不窮數行而剛
柔匪雜綴短而明德將融初配六以迴旋狀馬行于北
及變三而成列知龍化其中信乾坤之簡易應金石之
變通于是步日而前因風而舉乘飄颺而婆娑雜沓映
照燭而長短合序既順之而不却亦明之而有所則離
巽之不差豈進退之無旅則有應水之理象木之規疊
若奔溜散如繁絲五色相宣謂神龜初負八音咸奏知
靈鳳來儀震也坎也何斯違斯既以悅隨企其遵令象
山而乍結乍凝依澤而若游若泳狀巍巍之德仰之彌
高節蕩蕩之音于斯為盛是知艮兊之為美故必隨而
不競是故聖人窮樂之變作舞惟新惟知來而藏往故
有要而有倫非干戚之前設若鈞天之所陳至若卿雲
共臨瑞日同霽乍離乍合若翔若滯隨方辯色非前代
之舊章應節成文實我唐之新製盧肇湖南觀雙柘
枝舞賦曰佳人乃整金蟬收玉燕襲舞衫突舞弁珠彩
熒煌鈐光炫轉外寶帶以連玉中丹裾而疊蒨則有鞶
鑑逶迤瓊瑰四垂鞾瑞錦以雲匝袍蹙金而雁欹將翺
將翔惟鴛惟鴦稍隨緩節步出東廂始再拜以離立俄
側身而相望突如其來翼爾而進每當節而必改乍慘
舒而復振驚顧兮若嚴進退兮若愼或迎兮如流即避
兮如恡傍睨兮如慵俛視兮如引縹緲兮翔風婉轉兮
游龍相邇兮如借相遠兮如謝忽抗足而相跐復和容
而若謝勢雖窘于趨速態終守乎閑暇輕攅翠娥稍拂
香汗暫爾安逸復騁陵亂抽軋軋于蕙心耀纖纖之玉
腕躊躇曠望若戀虞以南馳俯僂迴旋非為劉而左袒
拾華衽以雙舉露輕裾之一半花灼灼鼓逢逢來復來
兮飛燕去復去兮驚鴻善睞睢盱偃師之招周妓輕軀
動蕩蔡姬之讋齊公既多妙以多能亦再羞而再顧鼓
絶而曲既終倏雲朝而雨暮又鸜鵒舞賦曰謝尚以
小節不拘曲藝可俯顧狎鴛鴦之侣因為鸜鵒之舞伊
昔王導延為上賓陪謁者譲登之處遇羣賢式燕之晨
導曰久慕德音衆皆傾想公乃正色洋洋若欲飛翔避
席俯傴摳衣頡頏宛修襟而乍疑雌伏赴繁節而忽若
鷹揚由是見多能之妙出萬舞之傍若乃三歎未終五
音鏗作頷若燕而蹙頓德如毛而矍鑠衆客振衣而跂
望滿堂擊節而稱樂且喤喤之奏未終而洩洩之容自
若錢起千秋節勤政樓下觀舞馬賦曰陳金石儼簪
裾廣場天近彩仗晴初有騢有驈有驔有魚雲聚日下
花明露餘忽兮龍踞愕爾鴻翻頓纓而電落朱鬛驤首
而星流白顚動容合雅度曲遺妍盡庶能于意外期一
顧于君前
御定淵鑑𩔖函卷一百八十六
