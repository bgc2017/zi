欽定四庫全書
御定淵鑑𩔖函卷一百九十一
樂部八(鐘虡鐸拍磬筽板)(鼓角)(缶篥柷敔觱)
鐘一
原釋名曰鐘空也空内受氣多故聲大增說文曰鐘
秋分之音物種成也原古今樂錄曰凡金為樂器有
六皆鐘之𩔖也曰鐘曰鎛曰錞(音淳)曰鐲(音濁)曰鐃(奴交反)曰
鐸(大各反)鎛如鐘而大錞錞于也圓如椎頭上大下小所
謂金錞和鼓也鐲鉦也形如小鐘軍行為鼔節鐃如鈴
而無舌有柄而執之鐸如大鈴古鐘名有大林之鐘(見國)
(語)景鐘(見管子)九龍之鐘(見淮南子)十龍之鐘(見賈子)千石之鐘
(見說苑及相如上林賦)增又有博山鐘(見西征記)飛廉鐘(趙張珍所徙沒盟津)
(中)儀鐘(後魏宫架四箱有儀鐘十四簴)衡鐘(文獻通考江左黃鐘之宫其東衡鐘其制益大於鏄)
啞鐘(玉海隋用黃鐘一宫惟擊七鐘五鐘設而不擊謂之啞鐘至唐始十二鐘並用)金鐘(又曰宋大)
(觀六年正月造金鐘專用於明堂)原爾雅曰大鐘謂之鏞其中謂之
剽小者謂之棧周禮曰鳧氏為鐘兩欒謂之銑(鄭玄曰故)
(書欒作樂杜子春云銑鐘口兩角也)銑間謂之于于上謂之鼓鼓上謂之
鉦鉦上謂之舞(此四者鐘體也鄭司農云於鐘唇之上袪鼓所擊處)鐘懸謂之旋
旋蟲謂之幹(旋屬鐘柄所以懸也鄭司農云旋蟲者旋以蟲為飾也元謂今之旋有蹲熊盤龍辟)
(邪之蟲)鐘帶謂之篆篆間謂之枚枚間謂之景(帶所以分其名鄭司)
(農云枚鐘乳也)增春官大司樂凡樂圜鐘為宫黃鐘為角大
簇為徵姑洗為羽冬日至於圜丘奏之凡函鐘為宫太
簇為角姑洗為徵南吕為羽夏日至於方丘奏之黃鐘
為宫大吕為角太簇為徵應鐘為羽於宗廟奏之(注曰圜鐘)
(夾鐘也生於房心之氣為大辰天帝之明堂函鐘林鐘也生於未之氣坤位或曰天社黃鐘生於虚危之氣為)
(宗廟以此三者為宫用聲𩔖求之天宫夾鐘地宫林鐘人宫黃鐘凡五聲宫之所生濁者為角清者為徵羽此)
(樂無商者祭尚柔商堅剛也)原尚書大傳曰天子左五鐘右五鐘
五經通義曰秋分之音也樂叶圖徵曰鐘有九乳
三禮圖曰凡鐘十六枚同為一簨簴為編鐘特懸者
謂之鎛(音博)增史記樂毅書曰大吕陳於元英(索隠曰齊鐘名)
原白虎通曰鐘之為言動也隂氣用事萬物動成
增淮南子曰孟秋之日西館御女白色白綵撞白鐘是
也唐會要曰古制雅樂宫懸之下編鐘四架十六口
近代用二十四正聲十二陪聲十二各有律吕凡二十
四聲登歌一架亦二十四鐘宋陳氏樂書曰樂器待
律然後制而律度又待鐘然後生故有十三辰之鐘以
應十二月之律十二辰之鐘大鐘也大鐘特懸詩書爾
雅所謂鏞是也非十二辰之鐘則編焉周禮所謂編鐘
是也又曰元鎛鐘宫懸之樂十二簴三鐘制視編鐘
而大依十二辰位特縣之亦號辰鐘編鐘又有金錞(範金)
(為之武舞器)金鐃(用以止鼓與金鉦俱為武舞器)單鐸雙鐸(用以振武舞兩鐸通一柄)
(者號曰雙鐸)
鐘二
增吕氏春秋曰黃帝命伶倫鑄十二鐘和五音傳曰黃
帝命伶倫與營援作十二鐘原世本曰倕作鐘(又山海經)
(曰鼔延為鐘)增册府元龜曰高辛氏使鼓人拊鞞擊鐘鳳
凰鼓翼而舞玉海曰周成王分康叔以大吕唐叔以
姑洗文獻通考曰漢成帝時犍為郡於水濱得古鐘
十六枚帝因是陳禮樂雅頌之聲以風化天下郭緣
生述征記曰洛陽太極殿前大鐘六枚父老云曾欲有
移此鐘者聚百數長絙挽之鐘聲振地自是莫敢犯
宋洪容齋隨筆曰齊始興王鑑為益州刺史廣漢什邡
民段祚以錞于獻鑑古禮器也高三尺六寸六分圍二
尺四寸圓如甬筒色黑如漆甚薄上有銅馬以䋲縣馬
令去地尺餘灌之以水又以器盛水於下以芒莖當心
跪注錞于以手振芒則其聲如雷清響良久乃絶古所
以節樂也又曰周斛斯徵精三禮為太常卿自魏孝
武西遷雅樂廢闕樂有錞于者近代絶此器或有自蜀
得之皆莫之識徵曰此錞于也衆弗之信遂依干寶周
禮注以芒筒捋之其聲極振乃取以合樂焉唐楊收
傳宣宗時涔陽耕者得古鐘高尺餘收叩之曰此姑洗
角也既劘拭有刻在兩欒果然玉海曰劉敞得鐘十
枚於驪山北原無款識制度似周器按爾雅此棧鐘也
文獻通考曰宋徽宗崇寧三年作大晟樂鑄景鐘成
景鐘者黃鐘之所自出也垂則為鐘仰則為鼎鼎之大
終於九斛中聲所極製煉玉屑入於銅齊精純之至音
韻清越惟天子親郊乃用之翰林學士承旨張康國為
之銘天中記曰七寶鐘七寶所鑄孟㫤為馬希範壽
希範以賜君山寺宋建延中金人焚之
鐘三
原生一紀三(樂叶圖徵黃鐘生一一生萬物故君子鑠金為鐘王粲鐘銘紀之以三平之)
(以六度量以加氣齊允淑按此與後銘有異)雷師鳧氏(傅元歌詞雷師鳴鐘鼓風伯吹)
(笙簧西母出穴聽王父吟東廂下詳前一)周編鄭抱(周禮磬師掌教擊編鐘教縵樂)
(燕樂之鐘磬注縵樂雜聲之和樂者燕樂房中之樂二樂皆教鐘磬凡祭祀奏縵樂所謂隂之聲也尸子鄭)
(簡公謂子産曰飲酒之不樂鐘鼓之不鳴寡人之任也國家之不乂朝廷之不治與諸侯交之不得志子之任)
(也子無入寡人之樂寡人無入子之朝自是以來子産治鄭城門不閉國無盗賊道無飢人孔子曰若鄭簡公)
(好樂雖抱鐘而朝可也)思武錫文(上禮記詳前一居王子年拾遺記帝顓頊位文德)
(者則錫以鐘磬武德者則錫以干戈)左三右五(戴延之西征記洛陽太極殿前左右各三)
(銅鐘相對大者三十二圍小者二十五圍五尚書大傳古者天子左右五鐘將出則撞黃鐘而右鐘皆應之)
(入則撞𬎼賓鐘而左五鐘皆應之)旋蟲繞獸(上詳前一四陸劌鄴中記銅鐘枚如鐸)
(形高二丈八寸大面廣一丈二尺小面廣七尺或作蛟龍或作鳥獸繞其上)發鯨雊雉
(張衡西京賦發鯨魚鏗華鐘薛綜注云海中大魚名鯨海島又有大獸名蒲牢蒲牢畏鯨魚鯨魚一擊蒲牢輒)
(大鳴吼凡鐘欲令聲大故作蒲牢於上以所擊之者為鯨魚有篆刻文故曰華鐘淮南子齊景公族鑄大鐘)
(撞之於庭下郊雉皆雊許慎注曰族聚也其鐘聲如雷震雉皆應之)二肆一虡(左傳鄭人)
(賂晉侯歌鐘二肆注曰肆列也懸鐘十六為一肆二肆三十二枚三禮圖鎛鐘之大者也形如鐘但大耳其)
(在虡亦一名而已)攻罪銘勲(樂叶圖徵聖王秪承大定祿爵人者不過其能尊卑有位)
(位有物物有宜功成者賞功敗者罰故樂用鐘宋均注曰不過其能謂量能授爵也有罪鳴鐘以攻之也國)
(語晉克潞之役秦來圖敗晉功魏顆以身却退秦於輔氏親止杜回其勲銘之景鐘)萬鈞千
石(張衡西京賦洪鐘萬鈞猛虡趪趪薛綜注曰洪大也三十斤曰鈞三輔黃圖始皇造虡高二丈鐘小者)
(千石)兩欒九乳(上詳前一乳樂叶圖徵君子鑠金為鐘四時九是以撞鐘以知君鐘調)
(則君道得宋均注九乳法九州也)母感子鳴(東方朔傳漢武帝時未央宫殿前鐘無故)
(自鳴三夜三日不止大怪之召待詔王朔問之朔對有兵氣上更問東方朔朔對曰王朔知其一不知其二臣)
(聞銅者土之子以隂陽氣𩔖言之子母相感山恐有崩弛者故鐘先鳴易曰鳴鶴在隂其子和之上曰應在幾)
(日朔曰在五日内居三日南郡太守上言山崩延袤二十餘里上大笑賜帛三十匹)齊毁魯
鑄(晏子春秋齊景公為大鐘將懸之仲尼伯常騫晏子三人俱來朝皆曰鐘將毁撞之果毁公召三子問之)
(晏子曰鐘大非禮是以曰將毁仲尼曰鐘大懸下其氣不得上薄是以曰將毁伯常騫曰今日庚申雷日也隂)
(莫勝於雷是以曰將毁而慎子魯莊公鑄大鐘曹劌入諫曰今國褊小鐘大君何不圖之)霍山
文江水字(何法盛晉中興書義熙十一年霍山崩毁出銅鐘六枚上有文蝌蚪書人莫能識)
(虞喜志林吳時於江水中得鐘有百餘字募求讀者竟無人曉)吳札去杜蕢入(左傳)
(吳公子札自衛如晉將宿於戚聞鐘聲焉曰異哉夫子之在此也猶燕之巢於幕上君又在殯而以樂乎遂去)
(之蕢禮記智悼子卒未葬平公飲酒師曠李調侍鼔鐘杜自外來聞鐘聲曰安在曰在寢杜蕢入寝歷階而)
(升酌曰曠飲斯又酌曰調飲斯又酌堂上北面坐飲之)鳴三日聞百里(上詳母感)
(注十漢官儀曰高祖廟鐘枚撞之聲聞百里)法地正時(說苑鼓法天鐘法地管子昔)
(者黃帝以其緩急作五聲以政五鐘一曰青鐘大音二曰赤鐘重心三曰黃鐘灑光四曰景鐘昧其明五曰黑)
(鐘隐其常五聲既調然後作立五行以正天時)侈弇悲樂(周禮考工記鳧氏為鐘薄厚之)
(所震動清濁之所由出侈弇之所由興也而尹文子鐘鼓之聲怒而激之則武憂而擊之則悲喜擊之則樂)
(其意變其聲亦變意誠感之達於金石而况於人乎)甬衡聲韻(周禮考工記舞上謂之甬)
(甬上謂之衡鄭注云此二名者鐘柄也而晉起居注咸熙十年漢中民聞水涯有異聲若雷既兩岸崩有鐘)
(十二枚出制作精巧擊之有和聲清韻)霜降鳴冬至擊(山海經豐山有鐘九耳郭)
(璞注曰霜降則鳴士易通卦驗人主冬至日縦八能之擊黃鐘之鐘)重萬鈞鑄千
斛(三輔舊事清成門内大鐘二枚各重萬鈞門東觀漢記靈帝鑄黃鐘二千斛懸於嘉德端内)闔
閭破子胥毁(淮南子闔閭伐楚破九龍之鐘賈子子胥入郢毁十龍之鐘)告出
告入聲疾聲舒(韓詩外傳古者天子左右五鐘將出則撞黃鐘馬鳴中律駕者有文御者)
(有數立則磬折拱則抱鼔行步中規折旋中矩然後太師奏升車之樂告出也入則撞𬎼賓以治容貌容貌得)
(則顔色齊顔色齊則肌膚安𬎼賓有聲鵠震馬鳴及倮介之蟲無不延頸以聽在内者皆玉色在外者皆金色)
(然後少師奏升堂之樂即席告入也則周禮考工記鐘大而短則其聲疾而短聞鐘小而長其聲舒而遠聞)
(鄭注云淺則躁躁易竭也深則安安難息也)厚石薄播近亮遠彰(又云鐘已)
(厚則石已薄則播侈則柞弇則欎長甬則震鄭注云大厚則聲不發大薄則聲散柞柞然聲大也欎聲不舒揚)
(也震鐘掉則聲不正也固淮南子鐘之聲也近之則音亮遠之則聲彰音物有近不若遠遠不若近也)
鳴顯功罪聽思武臣(樂叶圖徵撞鐘以知君道得宋均注曰鳴鐘顯功罪故樂用鐘)
(也前下詳一)身鏤龍文上作獅子(戴延之西征記洛陽太極殿前左右各三)
(銅鐘博山頭紐作獅子身鏤龍文虎章朝華氏洛陽記端門内有大鐘上作羣獅子交紐遇正大會擊之與)
(鼓吹相應聲聞二十里)大不出鈞重不過石小者不窕大者
不摦(國語景王將鑄無射而為之夫林單穆公曰先王之制鐘大不過鈞重不過石今王作鐘也聽之弗)
(及比之不度鐘聲不可以知和制度不可以出節無益於樂而鮮民財將焉用之左傳天王將鑄無射伶州)
(鳩曰鐘音之器也小者不窕大者不摦則和於物物和則嘉成杜注曰窕細不滿也摦横大不入也)夔
鑄禹銘(魏志杜夔字公良以知皆為雅樂郎參太樂事善鐘律聰慧過人紹復先代古樂皆夔始)
(也初漢鑄銅工柴玉巧有意思夔令鑄鐘其聲韻清濁多不如法數改作玉甚厭之謂夔清濁任意夔玉更相)
(白太祖取所鑄鐘錯雜更試然後知夔之精而玉之妄於是罪玉禹以五聲聽治銘筍虡曰教寡人以義者)
(擊鐘)笙間革成(書笙鏞以間從革以成)鼓於宫懸於殿(詩鼓)
(鐘于宫聲聞于外靈漢靈帝鑄鐘四懸於玉堂及臺殿前)鐘師掌南鄰擊(周禮)
(鐘師掌金奏注金謂鐘及鎛也凡樂事以鐘鼓奏九夏左思詩南鄰擊鐘磬)大叩小叩
弗鼓弗考(記曰善待問者如撞鐘叩之大者則大鳴叩之小者則小鳴詩子有鐘鼔弗鼓弗考刺)
(晉昭公)杜蕢是聽且諷晉侯吳札既聞乃誚文子
增龍柄蛟銘(陳氏樂書宋詔李照制管調律其鑄鐘法悉圓其形而弇一孔其上出柄蟠龍)
(之飾雖和應于一時然較古鐘如鈴而不圓者異矣相玉海周蛟篆鐘銘曰擇乃吉金萬葉無彊用之有)
千枚九斛(陳氏樂書唐史商盈孫按鳧氏欒銑於鼓鉦舞之法用筭法乘除鎛鐘之輕重)
(高下定編鐘之制黃鐘九寸五分倍應鐘三十三分有半差為四十八字口項之量徑衡之圍莫不有齊量焉)
(使工按圍鑄之凡二百四十枚及其成也音韻與磬協矣今太常所用舊鐘無慮千枚其間或𩔖古法大抵出)
(盈孫所造也前下宋徽宗景鐘詳二)和大深長(商頌那奏鼓簡簡箋云奏鼔奏堂下)
(之樂也以金奏堂下諸懸其聲和大又奏升堂之樂絃歌之書笙鏞以間注鏞大鐘孫炎曰鏞深長之聲)
展聲節句(大司樂大祭祀宿懸遂以聲展之壇徐景安樂書歌鐘十六枚郊祀設於上)
(宗廟設於堂上皆居歌磬之東以節升歌之句)祈壽保身(博古圖齊侯鏄鐘銘曰師於淄)
(陲命汝政於朕三軍綴成朕師旟之政乃敢用拜稽首弗敢不對揚朕辟皇君之錫休命擇吉金鐵鎬鐼鋁用)
(作鑄其寶鏄用祈眉壽令命難老不顯皇祖其作福元孫其萬福純魯龢協而九事俾若鐘鼔汝考壽萬年永)
(保其身俾百斯男)丐福辟邪(又曰遲父鐘銘曰遲父作姬齊姜龢林夾鐘用昭乃穆不)
(顯龍光乃用蘄丐多福侯父洎齊萬年眉壽子子孫孫無彊寶又曰漢辟邪鐘二)嘶嗄吼
躍(天中記光化三年冬武德殿前鐘聲忽嘶嗄有道州志祁陽縣白鶴觀有鐘重數百斤唐末一夕雷雨)
(鐘忽吼躍入江後有客夜宿昭潭夢一道流曰吾祁陽縣白鶴觀道士欲歸久矣幸附後載客諾之遲明解䌫)
(忽有鐘卧水次有文曰祁陽白鶴觀鐘客遂載歸)掘地成山(玉海咸康五年豫章南昌)
(民掘地得銅鐘四枚太守禇裒以獻升平五年二月乙未南掖門得銅鐘一水經注晉元熙二年竟陵郡上)
(巾水成山得銅鐘七口)為盤封字(左傳莒人伐我東鄙圍台季武子救台遂入鄆取其)
(鐘以為公盤前下金封大晟事詳二)除衡設鎛(隋志晉及宋齊縣鐘磬皆十六虡宫)
(縣有四鎛鐘雜以編鐘磬衡梁武帝曰六律不具何謂四廂備樂於是除去衡鐘設十二鎛鐘各依辰位而應)
(其律每一鎛鐘則設編鐘磬各一虡合三十六虡植建鼓於四隅元正大會用之)瑰譎精
妙(玉海宋秘閣有秦昭和鐘形制瑰譎其始得之豳雍間其銘首曰不顯朕皇且十有三公又曰端拱中)
(潭州上言湘隂縣長樂九乳灘之下得鐘制作精妙上有古篆八十三字人不之識畫圖以進)入水
淩波(上詳吼躍注觀天中記吳山三茅寧壽觀有唐鐘本唐澄清舊物紹興間有金聲震於太湖)
(漁者莫能致湖濱寺觀爭以舟迎獨澄清觀迎之鐘淩波而上一引入於舟内丙辰九月二十四日戊午常州)
(澄清觀女冠王玉仙所造河東薛泚為之銘曰上德願而鑄洪鐘仙聖佑而人天從霜朝聞兮窈窕月夜聽而)
(雍容蓮花生而腰淨頂銜饒於盤龍響上徹於天外聲下徹於九重)化蛟鬭龍(山堂肆考)
(上猶東山寺有大鐘形旋如蛟一夕忽飛入寺前潭中遣沒人出之則化為眞蛟蜿蜒可怖至今潭中水泛數)
(十里聞其聲鏗然震動山谷時有見之者形猶鐘也中宋玉堂閑話吉州龍漁觀有巨鐘上有文曰晉元康)
(鑄鐘頂有一竅古老相傳則天時聲震長安詔鑿之其竅是也天祐年中忽一夜失鐘所在至旦如故見蒲牢)
(有血痕并蕬草蕬草者江南水草也葉如薤隨水深淺而生觀前大江數夜居人聞江水風浪之聲至旦有漁)
(者見江心有一紅旗水上流下漁者掉小舟往接取之至則見金鱗光耀波濤洶湧漁者急回始知蒲牢鬭傷)
(江龍也)得珠鑄寶(天中記海壇練門江内有巨鐘每月望日其潮大至水退蒲牢乃出)
(可容一人從中穿過約其周圍徑一丈餘大歷中閩城法烱者欲出此鐘先於開元寺設大會齋誦咒令一小)
(僧詣龍宫乞鐘小僧見海神曰我借以鎮海别與小珠三顆為信當爾時小僧有如夢覺珠在手焉下孟㫤)
(事詳前二)自鳴側垂(冊府元龜天寶十載六月乙亥中書奏昨日辰時大同殿前鐘樓上)
(鐘自鳴請宣示中外則玉海景祐中得寶和鐘叩之與王朴鐘夷清聲合而其聲側垂)用金鈿
以銀鑄(又曰昔張懷瑾在翰林時見古鐘紀夏禹之績皆紫金鈿以蛟篆天中記南蠻婆賄伽)
(羅國王宫設金銀二鐘寇至焚香擊之以占吉凶)豫章出會稽來(玉海宋元嘉二)
(十二年豫章出銅鐘齊永明五年三月豫章縣長岡山獲神鐘一郭璞傳元帝為晉王使璞筮之遇豫之暌)
(璞曰會稽當出鐘以告成功上有勒銘在人家井泥中得之繇辭所在先王以作樂崇德殷薦之上帝者也及)
(帝即位會稽剡縣人果得鐘以獻一如璞言)體洪剛聲訇磤(景福殿賦華鐘杌其)
(高懸悍獸仡以麗陳體洪剛之猛毅聲訇磤其若震)生房心在卯未(周禮注圜鐘生)
(於房心之氣詳前一子三禮義宗凡樂之變數皆用宫之本數為終黃鐘在數九故九變而終夾鐘在夘數)
(六故六變而畢林鐘在未數八故八變而止凡樂以辰數為終均者取其中聲之調各得依其辰始之音凡用)
(十二調而作者各用本數為樂終非獨此三也)縣清明徙南宫(文獻通考漢高帝平)
(陵宣帝杜陵其鐘皆在長安夏侯征西欲徙詣洛陽重不能致縣在清明門裏道南其西者平陵鐘也東者杜)
(陵鐘也重古今樂錄高廣中四鐘皆秦時廟鐘也十二萬斤明帝徙二鐘在南宫)八分書銘
五音制曲(金石錄唐天寶三載六月明皇撰眞源觀鐘銘并八分書玉海皇祐二年六月丙)
(寅學士承旨王堯臣言奉詔與太常參議阮逸所上編鐘四清聲譜法以清濁相應先後互擊取音靡曼近於)
(鄭聲不可用詔可丁夘以御撰黃鐘五音五曲凡五十七聲下太常肄習之)風至則鳴
雨來輙應(文獻通考太中大夫劉昺編修樂書金部有七日景鐘景大也鐘西方之聲以象厥成惟)
(功大者其鐘大世莫識其議久矣其聲則黃鐘之正而律吕由是生焉平時弗考風至則鳴廣古今五行記)
(陜州黃河有銅鐘水大水小常自浮出每昧朔隂雨之日輙鳴聲響悲亮行客聞之莫不愴然)一器
三名三調六曲(陳氏樂書虞夏之時小鐘謂之鐘大鐘謂之鏞周之時大鐘謂之鐘小鐘)
(謂之鎛則鎛之為用其實編鐘也編鐘之用其實歌鐘也一器而三名之各有攸趨爾文獻通考宋景德中)
(李宗諤領太常總考十二鎛鐘而樂工相承殿庭習用三調六曲三調者黃鐘太簇𬎼賓也六曲者調别有隆)
(安正安二曲郊廟之懸則環而擊宗諤上言曰金部之中鎛鐘為難如一聲不及則宫商失序使十二鎛工皆)
(精習則遲速有倫隨月用律諸曲無不通矣)依辰列位隨月用律(又曰眞宗)
(應詔黃鐘太簇二宫更增文舞武舞福酒三曲至是詔馮元等議考擊之法元等奏言後周嘗以相生之法音)
(韻克諧國朝亦用隨均合曲然但施殿庭未及郊廟謂宜使十二鐘依辰列位隨均合節便于合樂仍得并施)
(郊廟若懸軒以下則不用此制所以重備樂尊王制也詔從焉下詳三調六曲注)霜朝窈窕
月夜雍容(並詳前淩波注)僧謙得句陶亮攅眉(江南野錄金輪)
(寺僧謙夜半詠中秋月得清光何處無之句喜極撞鐘山堂肆考晉陶潛訪遠公聞鐘聲有省攅眉而去)
耕田輙聞讀書為限(十六國春秋石勒耕輙聞鐘鐸之聲或在前後王直方)
(詩話歐陽修云唐詩夜半鐘聲到客船甚佳但夜半非撞鐘時按南史丘仲孚字公信少好學讀書常以中宵)
(鐘鳴為限靈鞠常稱為千里駒也則夜半鐘吳中寺故事也)各有節奏克諧音
韻(漢王褒傳聖主得賢臣頌曰伯牙操遞鐘注晉灼曰二十四鐘各有節奏擊之不常故曰遞下詳依辰)
(列位注)密勿九重奏略漏於銅史鏗鍧萬樂應宫懸
於玉階(唐鄭若方鐘宫所鑄判)
鐘四
原鼓鐘(詩鼔鐘伐鼛)鳴鐘(鳴洪鐘)擊食(左傳宋左師向巢每食擊鐘)
擊飲(又曰鄭伯有於窟室夜飲酒擊鐘)昭聲(昭其聲也)發聲(撞之以筳豈能發其)
(聲)秋分之氣(五經通義鐘者秋分之氣萬物至秋而成至冬而藏堅成不滅絶莫如金故金)
(為鐘相繼不絶也)秋分之音(說文詳一)重二千八百鈞(王粲鐘銘𬎼賓)
(鐘建安中作重二千八百鈞十有二斤)重三千五十鈞(又云無射鐘建安中作重三千)
(五十鈞有八斤)水中輙鳴(異苑西河有鐘在水中晦朔輙鳴聲響悲激羈客聞而悽愴)
殿前忽鳴(異苑魏時殿前鐘無故大鳴張華曰蜀銅山崩已而果然)增私家不設
(陳氏樂書唐制凡私家不設鐘磬)大儀理(孔帖唐武后斂天下黃金作大儀理不就)撾
鐘(李太白春日行三千雙娥獻歌笑撾鐘考鼔宫殿傾)鏗天地動神祇(柳宗元答問黃)
(鐘元音之登清廟也鏗天地動神祇)相生擊之(文獻通考宋仁宗明道初詔定大樂集賢校理)
(李照言古者鎛鐘擊為節檢而無合典之義大射有二鎛皆亂擊焉後周以十二鎛相生擊之)聲有
尊卑(又曰慶歷五年乾寧軍進古鐘一送詳定所四月知制誥王洙奏黃鐘為宮最尊者但聲有尊卑耳)
(非必其形體也)括鐘(續文獻通考至元初各道宣慰司括到鐘三百六十有七)靈安錫
(又曰明鑄鐘法如淨銅一斤加靈安錫四兩如用聲濁加黑鉛少許如常聲清者不必加鉛錫)
鐘五
增詩唐李嶠咏鐘詩曰既接南鄰磬還隨北里笙平陵
通曙響長樂徹宵聲秋至含霜動春歸應律鳴欲知長
待扣金簴有餘清唐人(失名)曉聞長樂鐘聲詩曰漢苑
鐘聲早秦郊曙色分霜淩萬戶徹風散一城聞已啟蓬
莱殿初朝鴛鷺羣虚心方應物大扣欲干雲近雜雞人
唱新傳鳧氏文能令翰苑客流聽思氛氲元趙孟頫
古鐘詩曰故人賞我趣遺我鳧氏鐘制與周禮合試叩
聲春容是日新秋節夷則還我宫懸之西&KR0925;下浮磬儼
在東金石互相應間以絲與桐八音雖未備古樂將無
同鼎尊鐸觶卣羅列見古風揖讓於其間令我懷周公
作詩報嘉貺庶以開羣聾
增賦唐喬潭霜鐘賦曰豐山之峰有天然之古鐘兩欒
神資九乳靈化寧失制於侈弇豈遺音於窈摦每簴器
以自閑常宿懸而不下動於耳而藏於心必高秋之良
夜泬寥兮日暮而天皛蕭瑟兮霜落而風清跳然出復
鏗爾有聲信不擊而不考能大鳴而小鳴及夫夜已艾
兮彌静山無人兮月冷時肅肅而自淒復硠硠而虚警
其動愈出其來甚徐合於元化遊於太虚轉遠而盡誰
知所如亂曰風籟起兮喧長薄霜鐘鳴兮動哀壑合大
塊兮聲無作雖有聞兮皆寂寞唐鄭錫長樂鐘賦曰
漢宫昏曉兮樓殿相望雙闕雲聳兮千門日長銅壺夜
漏金鏡朝光鏘華鐘兮肅天居之岑寂張猛簴兮壯神
容之焜煌含虚守静應用無方聞之者朝警而夕惕扣
之者神和而意揚此乃樂府之彝器宫懸之高張豈比
夫羽籥絲竹匏土革木徒攅雜以鏗鏘若乃九陌初昏
重門聚柝清禁將開繁星乍落月宿翠樓風清金閣發
清聲之響亮覺層樓之寥廓思遠客於鶉衣怨美人於
羅幕足使懷愁者感之而增欷得志者聽之而愈樂豈
在物之有心伊人情之所托及夫雞人未唱鵠鑰猶封
星翻南陸月挂西峰出入萬室周流九重走軒車於金
馬震櫺檻於銅龍千官警兮清佩響百鳥鳴兮春露濃
豈謝泗濱之浮磬豐嶺之霜鐘而已哉宋劉敞秦昭
和鐘賦曰閱故府之藏器歷先秦之遺蹤上搫拏而天
矯若騰蛟兮升龍下紛結而扶倚狀菱華與芙蓉洵欵
識之尚傳兮邈沮頡之遺跡響沈潜之寂默兮文幽晦
而蔽匿
原銘後漢王粲𬎼賓鐘銘曰有魏匡國成功允章格於
上下光於四方休徵時序人悅時康造兹衡鐘有命自
皇三以紀之六以平之厥量孔嘉厥齊孔時音聲和協
人德同熙聽之無射用以啟期後魏温子昇鐘銘曰
宫商遞變律吕相生立號則起從革以成調之必應擊
而不横銅盤韻響大鳥和聲出入成則明宵有數唐
岑文本太極殿前鐘銘曰夫金之為德冠五材以稱寶
鐘之為器諧八音而表節成物兼於軍國致用適於洪
纖故習戎者用之以警衆司歷者俟之以考辰其由來
也尚矣粤以貞觀之十四載歲在上章乃詔工者鳧氏
鑠銅為鐘陳諸路寢之庭以紀壼人之節爾乃卭都作
貢虞倕騁神六齊不忒四時合度大小允窕摦之中清
濁得舒疾之和聲隨曉唱則貴賤有序響應漏盡則士
庶知禁同夏后之喻義異周王之鮮材加以博採故實
無忘彝典股肱之績必紀爪牙之功是勒永貽懿範被
之無彊增宋劉敞鐘銘曰周氏作樂備而不和神用
不享民用無嘉神祖機之乃合於天革物之難至於百
年啟佑孝孫將聖多能稽古表微禮樂以興程器若工
作此和鐘律鈞既同量齊既從磬筦以宗革木以通干
羽維容簴業維樅孝孫時御實睿實聰上天下地有民
有物萬事之元其右於律神祖作之孝孫述之其作其
述百工一之以享以祀于廟於郊以覲以燕於廷於朝
上帝是祇先祖是熙四方是綏萬民是怡允也天子萬
壽無期又張康國景鐘銘曰天造我宋於穆不已四
方來和十有二紀樂象厥成維其時矣廸惟有夏度自
禹起我龍受之天地一指於論景鐘中聲所止有作於
斯無襲於彼九九以生律吕根柢維此景鐘非弇非侈
在宋之庭屹然特峙天子萬年既多受祉維此景鐘上
帝命爾其承伊何以燕翼之永言寶之宋樂之始
鐸一
增釋名曰鐸度也號令之限度也書曰遒人以木鐸
徇於路周禮曰兩司馬執鐸三鼓摝鐸三鼔振鐸
禮記曰振木鐸於朝天子之政也揚子法言曰天之
道不在仲尼乎仲尼駕說者也不在兹儒乎如將復駕
其所說則莫若使諸儒金口而木舌(注金口木舌鐸也)文獻
通考曰木鐸以木為舌所以振文事也故舞文事者執
之振文事一也在帝王天子則行而為政在元聖素王
則言而為教續文獻通考曰元雙鐸制如小鐘上有
柄以金為舌用以振武舞兩鐸通一柄者號曰雙鐸又
有單鐸
鐸二
原通鼓令民(周禮鼓人職鄭注云鐸大鈴也振之以通鼓月令先雷三日奮木鐸以令兆)
(民曰雷將發聲有不戒其容止者生子不備必有凶灾)諧黃鐘調有龍虎形
(後周書長孫紹遠為太常創造樂器惟黃鐘不調偶聞浮屠三層上鐸鳴因取配奏始諧古今五行記晉愍)
(帝建興四年晉陵人陳寵在田得銅鐸五枚皆有龍虎形)增振文振武徇市徇
朝(文獻通考金鐸以金為舌所以振武事也舞武事者執之木鐸以木為舌所以振文事也舞文事者執之)
(率又曰小宰正歲率治官之屬而觀治象小司徒正歲其屬而觀教象之法皆徇以木鐸小司寇帥其屬而)
(觀形象令以木鐸宫正司烜以之修火禁於國中鄉師凡四時之召以之徇於市朝士掌國五禁之法以之徇)
(於朝)
鐸三
增聲不過琅(司馬法鐸聲不過琅)原舞者振鐸(傅元歌詩歌者齊絃舞者振鐸)
(絃錚錚鐸琅琅)賈人牛鐸(晉書荀勖路逢趙賈人牛鐸識其聲及掌樂音韻未調乃曰得趙之)
(牛鐸則諧矣遂下郡國悉送牛鐸果得諧者世服其明)增金舌有柄(文獻通考金鐸形如)
(鐸有柄金舌)木舌如甌(又曰木鐸形如金鐸稍矮如甌有柄金舌)
磬一
原說文曰磬樂石也古磬名有離磬(見禮記)湘陰之磬
出磬石有泗濱(尚書曰泗濱浮聲)九眞浮嶽(見劉欣期交州記)小華之
山涇水鳥危之山(並見山海經)增又有銅磬(文獻通考梁朝樂器也後)
(世因之方響之制出焉)鐡磬(又南齊器詳後三)又有雷磬琥磬雲雷磬
(見博古圖)毛詩曰既和且平依我磬聲尚書曰予擊石
拊石百獸率舞庶尹允諧原爾雅曰大磬謂之毊(許喬)
(反)徒擊磬謂之寋(郭璞曰磬形似犁琯以玉石為之)周禮曰磬人為
磬倨句一矩有半其博為一周禮注曰在東方曰笙
磬在西方曰頌磬(笙生也頌作庸庸功也)五經要義曰磬立秋
之樂也三禮圖曰股廣三寸長尺三寸半十六枚同
一筍簴謂之編磬增隋樂志雅樂二十器石之屬一
曰磬(用玉若石為之)唐樂志曰宫縣登歌樂器二曰石為大
磬為編磬為歌磬原白虎通曰磬者夷則之氣象萬
物之成淮南子曰孟冬之月北宫御女黑衣綵擊石
磬增宋陳氏樂書曰少華之山其陰多磬鳥危之山
其陽多磬嵩山涇水出焉其中多磬則磬石所自固雖
不一要之一適隂陽之和者泗濱所貢浮磬而已蓋取
其土少而水多其聲和且潤也續文獻通考曰遼大
樂器有玉磬又曰金太廟登歌樂器磬一簴親祀則
用玉磬攝祭則用編磬宫懸樂編磬十二簴有司攝祭
宫懸編磬四方響文獻通考曰方響以鐵為之修八
寸廣二寸圓上方下架如磬而不設業倚於架上以代
鐘磬又曰梁有銅磬盖今方響之𩔖也又曰後周
正樂載西涼清樂方響一架十六枚具黃鐘大吕二均
聲又曰方響其編縣之次與雅樂鐘磬異下格以左
為首其一黃鐘二太簇三姑洗四中吕五𬎼賓六林鐘
七南吕八無射上格以右為首其一應鐘二黃鐘之清
三太簇之清四姑洗之清五中吕之清六大吕七夷則
八夾鐘此其大凡也後世或以鐵為之教坊燕樂用焉
非古制也
磬二
原世本曰無句作磬(樂錄又曰磬叔所造未知孰是無句堯臣也)增漢書
曰成帝時於犍為水濱得石磬十六枚劉向說上宜興
辟雍設膠序隆雅頌之音以風化天下陳氏樂書曰
晉賀循奏登歌之簴采玉以造磬又曰隋蘇夔妙達
音律造玉磬獻於齊洽聞記曰隋文帝開皇十四年
於翟泉獲玉磬十四垂之於庭有一素衣神人來擊之
其聲妙絶國史纂異曰總章中潤州得十二玉磬以
獻張率更(文收)叩其一曰晉某歲所造也(詳知音)開元傳
信記曰太眞妃最善擊磬搏拊之音明皇令採藍田綠
玉為磬尚方造筍簴流蘇之屬皆令鈿珠翠珍怪之物
又鑄二金獅子為趺其他綵繪縟麗制作精妙一時無
比也澄懷錄曰江南李建勲嘗蓄一玉磬尺餘以沈
香節按柄叩之聲極清越客有談及穢俗之語者則急
起擊玉磬數聲曰聊代清耳名曰泗濱友玉海曰宋
景祐二年李照鍊白石以為磬範中金以作鐘左司諫
姚仲孫言其詭異又曰元豐七年始造玉磬命太常
博士楊傑審定音律造編聲十六杜陽雜編曰文宗
時有宫娥沈阿翹本吳元濟之妓嘗自進吳元濟所與
一白玉方響光明潔冷可照數十步以犀為槌以雲檀
香為架芳馥著人彌月不散制度精妙希世之寶也
磬三
原泗濱瀛上(尚書徐州泗濱浮磬孔安國曰泗水中見石可以為磬也王子年拾遺記浮)
(磬即瀛州也上有青石可為磬磬長一丈而輕若鴻毛)懸石浮金(王韶之始興記縣下)
(流有石室内有懸石扣之聲若磬響十餘里輕洞冥記漢武帝起招仙閣於甘泉宫西其上懸浮金玉之磬)
禹懸夔拊(淮南子禹以五音聽政懸鐘鼔磬鐸置鞀以待四方之士為號曰告寡人以憂)
(者擊磬詳納諫舞吕氏春秋堯命夔拊石擊石以象上帝玉磬之音以百獸孔注尚書曰拊擊也石磬也)
鳥應獸舞(東觀漢記王阜為重泉令鸞鳥集學宫阜擊磬而舞下詳前一)魯
堂漢閣(漢書魯恭王好修宫室壞孔子舊宅以廣宫室聞鐘磬琴瑟之音遂不復壞下詳浮金)
(注)山陽石水上金(山海經鳥危之山其陽多磬石洞冥記漢武帝縣浮金輕玉)
(之磬浮金者自浮於水上輕玉者其質明而輕也)賓媚賂晉臧文告齊(左傳)
(晉師從齊師入自丘輿擊馬陘齊侯使賓媚人賂以紀甗玉磬注賓媚人國佐也國語魯饑臧文仲以玉磬)
(如齊告糴)掌編擊頌(磬師掌擊編磬教眡瞭也笙周禮眡瞭職掌凡樂擊頌磬磬)
湘隂水濱(見上樂總一二下漢成帝事詳)鳴球懸黎(球亦玉磬懸)
(黎之磬玉石名)擊衛入海(子擊磬於衛有過者曰有心哉擊磬乎擊磬襄入於海襄磬)
(師名)依聲遺響(上毛詩詳前一遺傅元七謨元伯夔作玉磬響至今)得民
道思封疆(樂叶圖徵擊磬以知民磬音調則民道得鐘磬之音能動千里也下見上樂總一)
和鐘並擊與笙同音(易通卦驗人君擊黃鐘之鐘與磬聲和則公卿大夫誠信)
(磬詩笙同音)縵樂皆教簨簴斯懸(詳前鐘)增三化五
音(陳氏樂書古人論磬嘗謂有貴賤焉有親疎焉有長幼焉三者行然後王道得王道得然得萬物成天下)
(樂之故在廟朝聞之君臣莫不和敬在閨門聞之父子莫不和親在族黨聞之長幼莫不和順夫以一器之成)
(而功化之敏如此則磬之所尚夫豈在石哉存乎聲而已又曰徐景安謂浮磬擊有五音以七音言之非也)
綠玉素衣(上唐楊妃事詳前二下隋文時事詳二)刻碑擊鉢(封氏)
(見聞錄秦刻嶧山碑云刻此樂石人多不曉顔師古謂以泗濱浮磬作碑也文獻通考銅磬梁朝樂也今釋)
(氏所用銅鉢亦謂之磬盖妄名之耳齊梁間文士擊銅鉢賦詩亦梵磬之𩔖也)題集賜功
(唐司空圖題柳氏集後云金之精粗考其聲皆可辨也豈清於磬而渾於鐘哉孔帖唐文宗内宴奏雅樂乃)
(曰笙磬同音沈吟忘味不圖為樂至于斯也自是臣下功高者輙賜之)香柄獅趺(上李)
(建勲事詳二前下楊貴妃事詳二)呼神采玉(廣異記潞城縣令周混妻韋璜乾元中卒)
(月餘忽至其家靈語云太山府君嫁女令我妝束染紅借家婢暫去家人難之韋云但借兩日耳若過兩日汝)
(宜擊磬呼之夫磬聲一振鬼神畢聞下賀循事詳前二)方中矩形如月(陳氏樂書)
(鐘圓中規磬方中矩聞酉陽雜俎歷城縣光政寺有石磬形如半月扣之聲百里至北齊時移於都内其聲)
(杳絶送歸本寺聲如故)土少水多有隆無殺(上泗濱事詳前一陳氏樂書)
(先王因天球以為磬以其為堂上首樂之器其聲清澈有隆而無殺衆聲所求而依之者也)磨礱
略加音律已協(玉海宋大晟府言神宗命儒臣肇造玉磬藏之樂府久不施用宜略加磨)
(礱俾與律合從之玉又曰紹興十六年十月戊午上曰近得玉二塊方成磬朕親臨視之已協音律更欲按)
(試之)更鼓之變方響所由(文獻通考南齊宫城内却敵樓用鼓磬夜以應更唱)
(太祖以鼔多警寢遂易以鐵磬其更鼓之變歟下詳前一)前闊為天後闊為
地(續文獻通考明磬制皆一尺六寸三分填眼至尖皆一寸三分前闊為天後闊為地以石為之其石出鳳)
(陽府靈璧縣西北有山名靈璧如琢磨則取一樣聲之石其音諧和也)出編磬緣直
板(唐志方響體似應石審此則是出於編磬之制而梁始為之合璧事𩔖方響本以纖鐵為之吳部無方)
(響緣直板聲不應諸調)
磬四
增詩唐范傳正范成君擊銅磬詩曰歷歷聞金奏微微
下玉京為詳家牒久偏識洞隂名淡泞人間聽鏗鏘古
曲成何湏百獸舞自暢九天情注目看無見留心記未
精雲霄如可託借鶴向層城又李建勲泗濱得石磬
詩曰浮磬潛清深依依呈碧潯出水見貞質在縣含玉
音對此喜還歎幾秋還到今器古契良覿韻和諧宿心
何為值明鑒適得離幽沈自兹入清廟無復沙泥侵
又杜牧方響詩曰數條秋水挂琅玕玉手丁當怕夜寒
曲盡連敲三五下恐驚珠淚落金盤又李允方響歌
曰敲金扣石聲相淩遲空冷静天正澄寶瓶下井轆轤
急小笙弄索傷清冰穿絲透管音未歇迴風繞指驚泉
咽季倫怒擊珊瑚摧靈芸整鬢步搖折十六葉中侵素
光寒聲震月雜珮璫雲和不覺罷餘怨蓮峰一夜啼琴
姜急節寫商商恨促秦愁越調逡巡足夢入仙樓戞殘
曲飛霜稜稜上秋玉
增賦唐張仲素玉磬賦曰當其磬師來求玉人爰格追
琢既成磨礱載白掩淒清之瓊珮洞閒華之水碧然後
張之清廟奏彼朱宫懸簨簴而其容轉麗偶笙簧而其
韻暫同明半規而似月發異彩而如虹練響而鳴球可
諧還和而浮石非匹爛鮮華之温潤含正聲之縝密至
於擊拊孔皆備虞韶而克諧清明可貴表尼父之忘味
又(闕撰人姓名)泗濱浮磬賦曰次其崖岸露彼貞質清明
内融符彩外溢宵舒夜度遥分蟾兔之輝旭日朝臨下
映鮫人之室規模可定剸割方成色光芒而白氣温潤
而清是營是琢且知其能照載考載擊乃知其有聲
又吕牧子擊磬賦曰翕如始奏冷然激揚旁逹草木獨
調宫商何一氣之立則若五色而成章羽可以振振獸
可以蹌蹌斯道之行如磬之聲合於制度發以清英應
小大以隨擊拊原終始不可將迎伊物情之滯隔莫不
由此而發明
鼓一
原風俗通曰鼔者郭也春分之音萬物皆鼓甲而出故
謂之鼓易曰鼓之以雷霆則其所象也不知誰之所造
纂要曰應鼓曰鞞鼓亦曰&KR0615;鼔(&KR0615;音胤亦曰田鼔胤者引也言先擊鼔以)
(引大鼓也又見三禮圖)樂之所成曰鼗鼓(毛詩一作鼗音逃)大鼗謂之麻
小鼗謂之料徒擊鼓謂之咢(見爾雅)又有鼉鼓(見毛詩又司馬相如)
(上林賦曰建靈鼉之鼔)鷺鼓鶴鼓(毛詩曰振振鷺鷺于飛鼔咽咽又曰鷺者鼓精也古今樂錄及)
(吳錄曰吳王夫差移於建康之宫南門有雙鶴從鼓中而飛上入雲中)玉鼓(見春秋緯)布鼓(見西)
(漢書王遵傳)銅鼓(見馬援傳)石鼓(見鄧德明南康記)聖鼓(王韶之始興記曰秦鑿楊山桂)
(陽縣閣下鼓便自奔逸息於臨武遂之洛陽因名聖鼓今臨武有聖鼓城)節鼓(傅元有節鼓賦)鞉料
鼓(樂錄曰鼗如鼓而小執其柄搖其耳傍邊自相擊而鳴爾雅曰小鞉曰料今併而稱之)增又
有青鼓赤鼓黑鼓(北齊諸州鎮戍各給鼔吹諸王為州給赤鼔皇子增給青鼓上)
(刺史給赤鼔中州以下及諸鎮戍給黑鼓皆有衣)羯鼓(龜兹高昌疎勒天竺部之樂也状如漆桶下承)
(以牙牀用兩杖擊之其聲合太簇一均在雞姿鼔之上都曇答臘之下明皇素好之)檐鼓(西涼高麗之器)
(也状如甕而小先冒以革而漆之是其制也)都曇鼓(扶南天竺之器状似腰鼓而小以小槌擊之)
毛員鼔(𩔖曇而大扶南天竺之樂器也)答臘鼓(龜兹疎勒之器如羯鼔又廣而短以指楷之其)
(聲甚震亦謂之楷鼓也)雞婁鼓(其形正圓首尾所擊之處平可數寸龜兹疎勒高昌之器也)齊
鼓(状如漆桶一頭差大設齊于鼓面如麝臍然西涼高麗之器)掆鼓(隋大駕鼓吹掆鼓長三尺朱髹)
(其上唐開元禮義羅曰掆鼓小鼓也按圖鼓上有蓋常先作之以引大鼔)羽葆鼓(隋書鼓吹車上施層)
(樓四角金龍流蘇羽葆唐羽葆之制縣於架上其架飾以五采流蘇植羽也)鐃鼓(唐六典凡軍鼓之制)
(有三一曰銅鼓二曰戰鼓三曰鐃鼓其制皆五采為蓋)連鼓(唐張文收燕樂有之今太常鼓吹後部用)
(之)枹鼓(制如大鼓下有趺唐燕樂有之今太常鐃吹前部用之一曰枹鼓也)熊羆鼓(其形製小)
(而有架具羽葆流蘇之飾唐樂圖所傳羽葆部熊羆十二案用之)唐鼓(後世堂上樂用之未詳所起然)
(為是鼓者盖不知堂上之樂有拊而無鼓矣)散鼓(宋朝初載宫懸之樂設建鼓於四隅徒用為儀而不)
(擊設散鼓四以伐之非古制也景祐中易之以三等鼗鼓之制可謂近古矣並見文獻通考)元有雅
鼓(制如漆桶鞔以羊革旁有兩紐工人持之築地以節舞)杖鼓(以木為匡細腰皮冒之上施五采綉)
(帶右擊以杖左拍以手)札鼓(如杖鼓而小左持而右擊之)金鞚小鼓(制未詳)花鞚
稍子鼔(制未詳)日月鼓(制未詳)魚鼓(制未詳見續文獻通考)律書樂
圖云掆鼓曲十一曰驚雷震二曰猛獸駭三曰鷙鳥擊
四曰龍媒蹀五曰靈夔吼六曰鵰鶚爭七曰壮士奮怒
八曰熊羆哮吼九曰石盪崖十曰波盪壑羽葆鼓曲十
八一大和二休和三七德四騶虞五基王化六纂唐風
七厭炎精八肇皇運九躍龍飛十殄馬邑十一興晉陽
十二濟渭陰十三應聖期十四御宸極十五寕兆庶十
六服遐荒十七龍池十八破陣樂大鼓十五曲内三曲
嚴用一曰尤麟合邏二曰元麟它固三曰元麟跋至慮
餘十二曲警用一曰元咳大至遊二曰阿列乾三曰破
逹柝利紇四曰賀羽眞五曰鳴都路六曰鵓鳴路跋七
曰雷折槌八曰元咳赤賴九曰赤賴十曰吐該乞物眞
十一曰貪失利十二曰賀粟胡眞原爾雅曰小鼔謂
之應周禮曰以雷鼓鼓神祀(鄭玄曰雷鼔八面)以靈鼓鼓社
祭(靈鼔六面社祭地祗)以路鼓鼓鬼享(路鼓四面鬼享享宗廟)以鼖(音墳)鼓鼓
軍事(大鼓為鼖長八尺)以鼛(音高)鼓鼓役事(鼛鼓長一丈二尺)以晉鼔鼓
金奏(晉鼔長六尺六寸)增又夏官大司馬中春教振旅王執
路鼓諸侯執賁鼓軍將執晉鼓師帥執提(謂馬上鼓有曲木提持鼓)
(立馬鬛上者)旅師執鼙原三禮曰夏后足鼓殷人置鼓(置音)
(植亦作樹樹其鼔也)周人懸鼓易通卦驗曰冬至鼓用馬革圓
徑八尺一寸夏至鼓用牛皮圓徑五尺七寸(鄭玄注曰馬坎𩔖牛)
(離𩔖)增唐六典曰武庫令軍鼓之制有三一曰銅鼓二
曰戰鼓三曰鐃鼓(注世本曰巫咸作鼔銅鼓蓋南中所制)文獻通考唐
宫懸之樂四角鼗鼔四座一曰應鼓二曰顙鼓三曰鷺
鼓四曰雷鼔皆彩畫其上各安寶輪玉海曰乾德四
年南蠻進銅鼔以請内附景德元年象州貢銅鼓高一
尺八寸闊二尺五寸旁有四耳銜環鏤人騎花蛤推之
有聲
鼓二
增陳氏樂書曰鼓之制始於伊耆氏少昊氏帝王世
紀曰黃帝殺夔以其皮為鼓聲聞五百里文獻通考
曰吳王夫差啟蛇門厭越越人為雷門以禳之擊大鼓
於雷門之下而蛇門聞焉世說曰禰衡被魏武帝謫
為鼓吏正月半試鼓衡揚枹為漁陽摻撾淵淵有金石
聲四座為之改容又曰王大將軍年少時舊有田舍
名語音亦楚武帝喚時賢共言伎藝事人皆多有所知
唯王都無所關意色殊惡自言知打鼓帝令取鼓與之
於坐振袖而起揚搥奮擊音節諧捷神氣豪上傍若無
人舉坐歎其雄爽沈約宋書曰蕭思話年十許歲好
騎屋棟打細腰鼓南史曰孫□為延陵縣令國子助
教高爽詣之□了無故人懷爽出坐閣下取筆書鼔面
云徒有此大腹了自無肝腸面皮如許厚被打未渠央
北史曰後周裴俠為工部中大夫疾沈頓忽聞五更
鼓驚起曰可向府耶遂瘳晉公護曰危篤若此不廢憂
公因鼓聲疾遂愈天祐其勤也唐書曰馬周上言令
金吾每街懸鼓夜擊止其行李以備竊盗時人呼為鼕
鼕鼓(雍洛靈異小錄云有道人裴修戲為詞曰遮莫鼕鼕鼓須傾滿滿杯金吾若相問報道玉山頽)
南卓羯鼓錄曰宋璟善羯鼓始承恩顧與上論鼓事曰
不是青州石末即是曾山花甆撚小碧上掌下須有朋
肯之聲據此乃是漢震第二鼔也且□用石末花甆固
是腰鼓掌下朋肯聲是以手拍非羯鼓明矣(第二鼔者左以杖右)
(以手指)璟又謂上曰頭如青山峰手如白雨點此即羯鼓
之能事也山峰取不動雨點取碎急即上與璟兼善兩
鼓也而羯鼔尤好以其比漢震稍雅細焉璟之家悉傳
之東都留守鄭叔則祖母即璟之女今尊賢里鄭氏第
有小樓即宋夫人習鼓之所也璟孫沇亦工之嶺表
錄異曰貞元中驃國進樂有銅鼓咸通末龔州刺史張
直方因葺城池掘得一銅鼓捨於延慶以代木魚僖宗
時林藹守高州鄉野牧童聞田中蛤鳴欲進捕之一蛤
躍入穴中掘而取之得一銅鼓其上隱起多鑄蛙黽之
状豈鳴蛤乃銅鼓之精耶五代史曰張薦明為道士
高祖召見延入内殿薦明聞宫中奏時鼓曰陛下聞鼓
乎其聲一而已五音十二律鼓無一焉然和之者鼔也
天中記曰宋范仲淹一日攜子純仁訪民家民舍有
鼓為妖坐未幾鼓自風滚至庭不已民舍皆股栗仲淹
徐謂純仁曰此鼓久不擊見好客至故自來庭以尋槌
耳令純仁削槌以副之其鼓立碎
鼓三
原殷樹周懸(並詳前一)擊玉獻銅(春秋孔演圖有人叩金豐擊玉鼔駕)
(六龍康虞喜志林建武二十四年南郡男子獻銅鼔有銘)廟西座左(禮記廟堂之上)
(罍樽在阼犧樽在西廟堂之下懸鼔在西應鼔在東吳質答曹植書曰近者之歡實蕩鄙心秦筝發徽二人迭)
(奏塤簫擊於華幄靈鼔動於座左)豫章伐木交阯鑄銅(盛弘之荆州記始興)
(郡山陽縣有豫木本徑可二丈名為聖木秦時伐此木為鼓顙鼓顙成忽自奔逸北至山陽後漢書馬援好)
(騎善别馬名交阯得駱越銅鼓乃鑄為馬式進上)為羣音長有金石聲(五經)
(要義鼓所以檢樂為羣音之長下世說禰衡詳前二)築土擿銅(禮明堂位土鼔蕡桴)
(葦籥伊耆氏之樂也鄭注云伊耆氏古天子有天下之號也今有姓伊耆氏者謹按土鼔築土為鼓蕢桴以土)
(由為桴軒漢書史丹傳元帝好音樂或置鼙鼔殿下天子自臨檻隤銅丸以擿鼓聲中嚴鼔之節後宫及左)
(右習知音者莫能為而定陶共王亦能之上數稱其材丹進曰凡所謂材者敏而好學温故知新皇太子是也)
(若乃器人於絲竹鼔鼙之間則是陳惠李微高於匡衡可相國也於是上默然而笑)靈鼉雷
獸(史記李斯上書樹靈鼉之鼓橛山海經東海有獸名曰夔黃帝得之以其皮為鼔以雷獸之骨聲聞五)
(百里以威天下按郭氏傳云雷獸即雷神也人面龍身鼓其腹則雷橛猶擊也)清越鏗鏘
(羅浮山記羅浮山東有兩石鼓叩之其聲清越司馬相如上林賦遞奏金鼔迭起鏗鏘)逢逢
淵淵(詩鼉鼔逢逢矇瞍奏公遠又鞉鼓淵淵毛傳云淵淵深也)分蜜須擊黃
鐘(帝王世紀有蜜須之鼔又分唐叔以蜜須之鼓蜜須鼓名易通卦驗冬至日人君擊黃鐘之鼓)
思將帥得臣道(上樂記詳一鼓樂叶圖徵樂有鼓擊鼔以知臣音調則臣道得)
整敕三軍旁震八鄙(李充鼓銘鼔著明時整敕三軍張衡東京賦撞洪鐘伐靈鼔)
(旁震八鄙軒磕隱訇若疾霆轉雷而激迅風也)弗考其鏜(詩刺晉昭公子有鐘鼓弗鼓弗)
(考注又擊鼔其鏜鏜鼔聲也)雷門鶴蜀桐魚(會稽雷門鼔有白鶴來飛入於是鳴)
(洛陽聞其聲人或去之鶴還飛去之劉敬叔異苑晉武帝時吳郡臨平岸奔出一右鼓打無聲以問張華華)
(云可以蜀中桐木刻作魚形扣之則鳴如言果聞數十里)啟蟄冒宛丘擊(周禮韗人)
(凡冒鼔必以啟蟄之日象雷之發聲也以革蒙鼓曰冒詩宛丘之下坎其擊鼓)瑕如積環
音象雷霆(韗人職良鼓瑕如積環革調急也文子雷霆之音可以象鐘鼔)入河
入漢聲疾聲舒(鼓方叔入於河播鼗武入於漢武方叔皆鼓師名言周衰不能用樂故去)
(聞周禮鼔大而短則聲疾而短鼓小而長則聲舒而遠聞)軒訇之音鏗鍧之
響增翔鷺蟠龍(陳氏樂書殷楹鼔一楹而四稜也貫鼔於端猶四植之桓圭也隋唐)
(又棲翔鷺於其上蒙以珠網張以絳紫繡羅趺文獻通考教坊鼓制如大鼔蟠龍匝鞚有架有)寶
輪珠網(上唐宫縣顙鼔詳前一下詳翔鷺注)登聞敢諫(文獻通考朝鼔)
(有木可提執施於朝則登聞之鼓敢諫之鼓是也)細腰纖腹(上元杖鼓制詳一文獻)
(通考震雷之廣廣首而纖腹漢人所用之鼓)夔皮猊趺(上詳二元續文獻通考樹鼔)
(之制每樹三鼓采飾悉同唐建鼓之制以青狻猊四為趺)奕局雲花(文獻通考節鼔不詳)
(所造蓋拊與相二器之變也江左清樂有節鼔状如奕局朱髹畫其上中間圓竅適容鼔焉擊之以節樂也)
(乂曰天子郊祀廟享用雲花黃衣鼓四山陵用雲花白衣鼓二)耳銜環腹實糠(上玉)
(海象州銅鼔詳一端續文獻通考元相鼔以革為表實之以糠拊其兩以相樂舞節即柝拍之易名也)
青山峰白雨點(宋開府並詳前二)繁音坎坎促節闐闐
(柳宗元里鼓賦)人騎花蛤鳴應河星(上玉海詳一俎唐段成式酉陽雜冀縣)
(有天鼓山有石如鼓河鼓星搖動則石鼓鳴)擊小導大懸西應東(周禮春官)
(懸鼓周鼓其小者曰胤先擊小者為大鼔導引故曰胤禮廟堂之下懸鼓在西應鼔在東)思話
好打萊公甚惜(上詳二興歸田錄燕龍圖肅有巧思初為永推官知府寇萊公好舞柘)
(枝有一鼓甚惜之其環忽脱公悵然以問諸匠皆莫知所為燕請以環脚為鎖簧納之則不能脫矣萊公大喜)
鼓四
原和聲(禮鼔無當於五聲五聲不得不和當猶正也)昭聲(昭其聲也)警衆(鼔以)
(警衆)進衆(禮先鼓以警戒鼓鼙之聲讙讙以立動動以進衆)擊土鼓(周禮籥章職云)
(凡國祈年於田祖龡豳雅擊土鼓杜子春云土鼓以瓦為匡以革為兩面可擊也)布鼓(漢書無持)
(布鼔過雷門)駭鼉鼓(陳思王九歌詠云王執桴兮駭鼉鼔)石鼔(鄧德明南康記云有)
(石鼔)增鞉牢(文獻通考鞉牢龜兹部樂也形如路鞉而一柄疊三枚焉古人嘗謂左手布鞉牢右)
(手擊雞婁鼓是也)鼓柈(又曰風土記越俗飲燕即鼔柈以為樂取大素圓柈以廣尺五六者抱以)
(著腹以右手五指更彈之以為節舞者揲地擊掌以應柈節而舞焉)鼔棬(羯鼔錄曹王臯為荆南節)
(度使有客懷二棬見之臯捧而歎曰此必開元中供御棬也已而問之果得於高力士)鼓杖(又曰)
(杜鴻漸為三川副元帥成都匠者有以二鼔杖獻之鴻漸示於衆曰此尤物也必常衣襟下收之積時也已而)
(問之果養之脊溝中二十年矣)海汐飄至(天中記西溪鎮聖果院有鼓相傳保太中海汐飄至)
(故范希文有高麗鼔半穿之句)二鼓皆鳴(輿地志後周敞為交趾刺史伐龍山木以為鼔以下)
(分鼔給桂林郡上分鼓給交趾郡擊一鼔則二鼓皆鳴)號為音老(雜錄南雄之俗鑄銅為鼔)
(欲將攻擊則鳴此鼓到者如雲家有鼔者號為音老)
鼓五
原詩梁劉孝威賦得鳴&KR0615;應令詩曰雜扇雖俱斂交行
忿自分轉袖時繞腕揚履自開裙又蕭琛詠鞞應詔
詩曰抑揚動雅舞擊享逗和音却馬既云在將帥止思
心增唐李嶠詠鼓詩曰舜日諧鼗響堯年韻土聲向
樓疑吹擊震谷似雷驚仙鶴排門起靈鼉帶水鳴樂云
行已奏禮曰冀相成李賀官街鼓詩曰曉聲隆隆催
轉日暮聲隆隆呼月出漢城黃柳映新簾栢陵飛燕埋
香骨磓發千年日長白孝武秦王聽不得從君翠髮蘆
花色獨共南山守中國幾回天上葬神仙漏聲相將無
斷續李商隱聽鼓詩曰城頭疊鼓聲城下暮江清欲
問漁陽摻時無禰正平
原賦晉陸士衡鼓吹賦曰宫備衆聲體僚君器飾聲成
文雕音作蔚響以形分曲以和綴放嘉樂於會通宣萬
變於觸𩔖適清響以定奏期要妙於豐金邈拊摶之所
管務戞歷之為最增唐白居易敢諫鼓賦曰若乃宸
居謐静閶闔洞開隱隱聞於天闕鼕鼕發於帝臺既𩔖
夫坎其缶宛丘之下亦象乎殷其雷南山之隈音鏗鏘
以鞺鞳響容與以徘徊又柳宗元數里鼓賦曰異哉
鼓之設也觀其象可以守威儀之三千節其音可以表
言行之五十配和鑾以入用並司南而為急若乃郊薦
之儀既陳封禪之禮攸執經千里而分寸可候度四方
而禮容是集施五擊于華山之野知霧氣已籠用百發
乎南山之陽識雷聲所及於以翊龍御於以引天旋異
銅渾之儀亦可敘紫微之星次殊玉漏之制而能步黃
道之日躔周物之智斯設極深之幾是研又王履眞
六街鼔賦曰每司辰而不愆必候時而後動聲坎坎而
旁殷遐邇氣雄雄而中遏煩&KR1555;通途廣陌萬戶千扉晨
應雞鳴夕催人歸牛羊下時迎暮煙而斯發河漢云沒
伴曉色而漸微此乃守常有則守矩不違一厥人兮人
懷其信齊厥政兮政絶其非
缶
原鼓缶而歌(易曰日昃之離不鼔缶而歌則大耋之嗟)用缶納約(易曰樽酒簋貳)
(用缶納約自牖)有孚之吉(易曰有孚盈缶終來有他吉)坎其擊缶(詩云坎其)
(擊缶宛丘之道)增冥缶而歌(文獻通考唐堯之時有擊壤而歌者因使鄭以糜&KR1752;冥缶而鼔)
(之)盎謂之缶(爾雅盎謂之缶注曰盆也)原息於吟缶(墨子農夫春耕夏耘)
(秋斂冬藏息於吟缶)秦王擊缶(史記秦王與趙王會澠池藺相如從秦王曰寡人聞趙王好音)
(請奏瑟趙王鼔瑟秦御史書曰某年某月秦王命趙王鼔瑟相如亦奉缶秦王請擊秦王不肯相如曰五步之)
(内請以頸血濺大王秦王不悅為一擊之相如亦命趙御史書曰某年某月秦王為趙王擊缶)秦人
節歌(風俗通曰缶者瓦器所以盛酒漿秦人鼔之以節歌)眞秦之聲(楊惲書曰擊缶而歌)
(烏烏者眞䅈之聲也)鼔缶之羞(淮南子夫窮鄉之社扣甕鼔缶相和而歌自以為樂常試為之)
(擊建鼓撞巨鐘乃始知夫甕缶之足羞也)擊缶之細(徐幹論曰聽黃鐘之音知擊缶之細涉庠)
(序之教知不學之困)增製用金成(宣室志李員居長安延壽里一夕忽聞室之西南隅有歌)
(其音清越泛泛然久不已歌詞曰色分藍葉青聲比磬中鳴七月七日吾當示汝之形至秋始六夜有甚雨潰)
(其堂之北垣明日垣圯又聞其聲如前聞者員驚視之於垣下得一缶徑尺餘製用金成形状竒古有文視不)
(可見叩之韻極長命滌去塵蘚歷然可讀字若小篆乃崔子玉座右銘員得而異之)八缶一均
(文獻通考唐永泰初司馬滔進缶平樂蓋有八缶具黃鐘一均聲)四杖擊之(又曰古缶形如)
(足盆或曰形如覆盆以四杖擊之立秋之音也古者盎謂之缶則缶之為器中虛而善容外圓而善應中聲之)
(所自出者也)扣甕擊甌(又曰唐大中初天興縣丞郭道源取邢甌越甌十二酌水作調以筯)
(擊之妙於方響咸通中吳蠙亦精於此劉安謂扣甕拊缾墨子息於吟缶之樂其亦此歟)水盞(又曰)
(近世民間用九甌盛水擊之謂之水盞合五聲四清其制始於李琬世俗之樂也)張仲作缶
(彙苑詳注曰缶縮尺有六寸衡四寸四分深三寸下狹容二斗又云張仲作缶故有張仲缶)
柷敔一
增釋名曰柷如物始見柷柷然也又曰敔止也所以
止樂尚書曰下管鼗鼓合止柷敔爾雅曰所以鼔
敔謂之止所以鼓柷謂之籈禮記曰天子賜諸侯樂
則以敔將之隋志雅樂二十器木之屬二曰柷曰敔
(以節樂志樂)白虎通曰柷敔者終始之聲陳氏樂書曰
晉宋故事四箱各有柷敔同時戛作非古人之制也隋
罷之不亦宜乎
柷敔二
原如物始見象天以制(上釋名詳一終樂記圖乾主立冬隂陽始故聖人象天)
(以制柷形使死者不恨生者不怨宋均曰柷圉從中發聲人情怨恨亦從中起)形如漆桶
狀如伏虎(毛詩有瞽篇鄭注曰柷形如漆筩中有椎敔状如伏虎背上有二十七鉏鋙)增
春始秋成(陳氏樂書柷居宫縣之東象春物之成始也敔居宫縣之西象秋物之成終也)
青龍丹鳳(文獻通考宋柷敔制東方圖以青龍南方圖以丹鳳)
柷敔三
原合止柷敔(尚書詳一)命飾柷敔(月令命樂師修鞀鞞鼔均琴瑟管簫執干戚戈)
(羽調竽笙竾簧飭鐘磬柷敔)以其聲質(樂記聖人作為鞉鼓椌楬壎箎此六者德音之音也)
(鄭注云六者為本以其聲質也椌楬為柷敔也)所以止樂(釋名詳一)增一合一
止(陳氏樂書樂記有椌楬柷敔柷敔以椌楬為用椌楬以柷敔為體二者之聲一合一止未嘗不相待也)
戒之於早潔之於後(又曰柷以合樂而作之必鼔之欲其止者戒之於早也敔以節)
(樂而止之必鼔之欲其籈者潔之於後也)卑而在下(又曰樂之張陳戛擊必於堂上柷敔必於)
(堂下蓋柷敔器也戛擊所以作器也器則卑而在下作器者尊而在上)
筍虡一
原釋名曰所以懸鐘者横曰筍筍峻也在上高峻也縱
曰虡虡舉也在旁舉筍也毛詩曰設業設虡崇牙樹
羽(注業筍上大板刻之捷業如鋸齒業上縣鐘磬處飾以崇牙也樹羽置五采之羽於崇牙之上)增
爾雅曰木謂之虡(郭璞注曰懸磬之木曰虡)周禮冬官梓人為筍
虡天下之大獸五脂者膏者臝者羽者鱗者宗廟之事
脂者膏者以為牲臝者羽者鱗者以為筍虡厚唇弇口
出目短耳大胸燿後大體短脛若是者謂之臝屬恒有
力而不能走其聲大而宏有力而不能走則於任重宜
大聲而宏則於鐘宜若是者以為鐘虡是故擊其所縣
而由其虡鳴銳喙決吻數目顅脰小體騫腹若是者謂
之羽屬恒無力而輕其聲清揚而遠聞無力而輕則於
任輕宜其聲清揚而遠聞則於磬宜若是者以為磬虡
故擊其所縣而由其虡鳴小首而長搏身而鴻若是者
謂之鱗屬以為筍凡攫閷援□之𩔖必深其爪出其目
作其鱗之而深其爪出其目作其鱗之而則於視必撥
爾而怒苟撥爾而怒則於任重宜且其匪色必似鳴矣
原鬻子曰大禹為銘於筍虡銘言曰教寡人以道者
擊鼓教以義者擊鐘教以事者振鐸語以憂者擊磬語
以訟獄者揮鞀離騷曰簫鐘兮瑶虡
筍虡二
原莊子曰梓慶削木為鐻見者驚猶鬼神魯侯問其術
對曰臣將為鐻未嘗敢以耗氣齋七日忘吾四支然後
入山林觀天性區别見成鐻然後加手(鐻以夾鐘也)說苑
曰秦博士對始皇陛下撞千石之鐘立萬石之虡增
淮南子曰闔閭伐楚破九龍之鐘虡郊祀志曰建章
未央長樂宫鐘虡銅人生毛時以為美祥原東觀漢
記曰東海王彊殿鐘虡之懸增晉王述傳曰桓温平
洛陽欲移洛陽鐘虡述曰方蕩平區宇旋軫舊京不應
先事鐘虡文獻通考曰熊羆架隋於案下為熊羆貙
豹騰倚之状象百獸之舞又施寶幰於上奏萬宇清月
重輪等三曲亦謂之十二案樂玉海曰宋元豐五年
葉防言簨虡之制不合禮經請詳考改正從之以防為
樂正
筍虡三
原畫大獸雕小蟲(周禮梓人為簨虡天下大獸五脂者膏者臝者羽者鱗者注並雕畫)
(於樂縣上以明備物也鳴又云内骨外骨却行仄行連行紆行以脰鳴者以注者以旁鳴者以翼鳴者以股)
(鳴者以胸鳴者謂之小蟲之屬以為雕琢)飾獸象寫鳥形(說文算虡縣鐘鼔之器飾)
(猛獸之象於其足為凡鐘鼔各有筍虡寫鳥獸之形大聲有力者以鐘虡清聲無力者以為磬虡)鑄
銅鐵懸鐘磬(三輔舊事秦斂天下銅鐵皆著咸陽鑄作銅虡後魏明帝徙詣雒陽明堂位)
(夏后氏之龍筍虡鄭注云筍虡所以縣鐘磬者横曰筍飾之鱗屬植曰虡飾之羽屬)殷之崇牙
周之璧翣(又云殷又於龍上刻畫之為重牙以縣絃也鄭注曰周又畫繪為翣載以璧垂五)
(采羽於其下挂於筍角上飾彌多也)簨以鱗為虡由懸擊(並見筍虡一周禮)
增蛟螭露鷺鷥装(唐韓愈詩蛟螭露簨虡面唐段安節樂府雜錄宫縣四每面)
(五架架即簨虡也其上安金銅仰陽以鷺鷥孔雀羽装之兩面綴以流蘇以綵翠絲紱為之也)金人
仡仡神虡熊熊(甘泉賦金人仡仡其承鐘虡兮嵌巖巖其龍鱗含元殿賦神虡如生熊)
(熊愕眙)甲丙庚壬乙丁辛癸(玉海唐明宗時張濬修樂縣言舊制太清宫南)
(北郊社稷及諸侯廷用二十虡而太廟含元殿用三十六虡非古乃復用二十虡而鐘虡四以當甲丙庚壬磬)
(虡四以當乙丁辛癸與開元禮之樂鎛鐘十二編鐘十二編磬十二凡三十六虡宗廟與殿廷郊丘社稷則二)
(十虡面列去編鐘各二虡)博山為飾寶幰重施(文獻通考唐筍虡飾以崇牙流)
(蘇樹羽宫縣每架則金五博山軒縣則金三博山鼔承以花趺覆以華蓋下詳前二)
筍虡四
原鋸齒之業(毛詩注詳前一)碣磍之虡(揚雄長楊賦陳鐘鼔之縣鳴鞀磬之和建)
(碣磍之虡)猛虡趪趪(張衡西京賦洪鐘萬均猛虡趪趪)猛虡高驤(傅元朝會)
(賦猛虡化其高驤樹羽㦊以紛華)增在西在東(唐樂志磬虡在西鐘虡在東)仡
以碣磍(唐杜甫享太廟賦簨虡仡以碣磍)二八嚴列(玉海羽虡崇牙二八嚴列)
元豐十二(又曰宋元豐四年詳定禮文所言儀禮大射儀諸侯之制鐘磬鎛九則天子鐘磬鎛十二)
(虡為宫架明所有郊廟有司攝事樂請改用宫架十二虡從之)
筍虡五
原賦漢賈誼虡賦曰考太平以深志象巨獸之屈竒妙
雕文以刻鏤舒循尾之采垂舉其鋸牙以左右相指戴
高角之峩峩負大鐘而欲飛美哉爛兮亦天地之大式
原銘漢李尤鐘虡銘曰周因殷禮損益可知漢因於周
猶若重規人因秦器事有可施鴻鐘怒虡物得其宜聲
揚遠聞文耀委迤
增判唐人樂縣畫蚡蝑判曰樂備鐘鼔功在雕刻必資
萬物之飾以助成器之雄况猛虡趪趪負□嶷嶷縣以
千石扣乎萬鈞績而為形畢存旁行之彙微而禆著何
隔羽鳴之族所司昧禮未曰博通且考工之記實存其
目梓人之職亦著恒規盡伯益之能名咸一夔而可變
事既有據形欲何施
拍板一
增文獻通考曰拍板長闊如手大者九板小者六板以
韋編之以為樂節蓋以代抃也(抃擊節也情發於中手抃足蹈抃者因其聲以)
(節舞龜兹部伎人彈指為歌舞之節亦抃之意也)宋朝教坊所用六板長寸
上銳薄而下圓厚以檀若桑木為之豈亦柷敔之變體
歟陳氏樂書曰宋優伶舞大曲前緩疊不舞至入破
時衆樂合作句拍益急舞者入場投節制容故有催拍
歇拍之異
拍板二
增野記曰晉魏之代有宋纖善擊節以木拍板代之拍
板始此太眞外傳曰沈香亭芍藥繁開上與妃子幸
之詔選棃園弟子中尤者得十六色李龜年以歌擅一
時手捧檀板押衆樂而前唐段安節樂府雜錄曰拍
板本無譜明皇遣黃幡綽造譜乃於紙上畫兩耳以進
上問其故對曰但能聰聽則無失其節奏也又王保
定摭言曰韓愈皇甫湜一代龍門牛僧孺以所業謁之
其首篇曰說樂韓始見題即掩卷問曰且以拍板為什
麽僧孺曰樂句二公大稱賞研北雜志曰宋趙子固
每醉歌樂府執紅牙以節曲紅牙拍板也
拍板三
增檀為鐵作(上文獻通考詳一拍文獻通考九部樂有鐵板)草應歌
遲(韻書虞美人草為虞美人曲則草應拍而舞宋歐陽修詩曰歌遲檀板換新聲)無定板
可引繩(亘史善歌者有新腔而無定板繩合璧拍板啄木為舌可引作穿)中序方
始三疊之終(韻書霓裳曲散序六變無拍中序始有拍玉海唐王維有以按樂圖示之者)
(維曰此霓裳第三疊拍也為一拍之終)
拍板四
增詩唐朱灣詠拍板詩曰赴節心常在從繩道可觀須
知片木用莫向散材看空為歌偏若仍愁和節難既能
親掌握願得接同歡
角一
增宋樂志曰角長五尺形如竹筒本細末大未詳所起
今鹵部及軍中用之或以竹木或以皮無定制按古軍
法有吹角者此器俗名拔邏迴明都卬三餘贅筆曰
譙樓畫角之曲有三弄相傳為曹子建所作其初弄曰
為君難為臣亦難難又難再弄曰創業難守成亦難難
又難三弄曰起家難保家亦難難又難今角音之嗚嗚
者皆難字之曳聲耳史苓武昌記曰武昌有龍山欲
雨上有聲如吹角劉敬叔異苑曰永寧縣濤山有河
水色紅赤有自然石橋多魚獺異禽隂雨時嘗聞鞉角
聲甚亮文獻通考曰北齊諸州鎮戌各給鼓吹諸王
給赤鼓赤角皇子增給吳鼓長鳴角上州刺史給青鼓
青角中州以下及諸州鎮戌給黑鼓角皆有衣並同鼓
色焉唐樂府雜錄曰鼓吹部有鉦鼓及角宋陳氏
樂書曰胡角本應胡笳之聲通長鳴中鳴凡有三部宋
朝審定音樂更制鼓吹雖角之尺度均一聲比鐘律内
之乘輿行幸外之郡邑警備莫不奏之以為警嚴
角二
增文獻通考曰黃帝會羣臣於泰山作清角之音似兩
鳳雙鳴二龍齊吟丹蛇繞首雄虹帶天横吹雙角之實
不過如此樂錄亦云蚩尤氏率魍魎與黃帝戰於涿鹿
之野黃帝乃命吹角為龍吟以禦之通禮義纂曰魏
武帝征烏桓軍士思歸乃減角為中鳴其聲尤更悲切
陳氏樂書曰晉陸士衡為河北都督聞衆軍警角鼓
吹謂其司馬孫拯曰我今聞此不如華亭鶴唳又曰
晉大司馬桓温屯中堂夜吹警角御史中丞司馬恬奏
劾大不敬厥明温見之歎曰此兒乃敢彈我眞可畏也
三國典略曰初魏世山摧得三石角藏之武庫至是
齊主入庫賜從臣兵器特以此角賜平秦王歸彦齊
書曰王敬則母為女巫常謂人云敬則生時胞衣紫色
後應得鳴鼔角人笑之曰汝子得為人吹角南史曰
張興世致位給事中興世父謂之曰我雖田舍老公樂
鼓吹汝可送一部行田時吹之興世曰此是天子鼓角
非田舍公所吹元史綽和爾傳大德元年帥師攻巴
林之地巴林南有逹魯噶河其將逹蘭台阻水而軍伐
木柵岸以自庇士皆下馬跪坐持弓矢以待我軍矢不
能及馬不能進綽和爾命吹銅角舉軍大呼其衆不知
所為爭起就馬於是麾師畢渡
角三
增龍吟虎吼(律書樂圖馬鳴角一曲三聲並馬上嚴警用之第一曰龍吟二曰彪吼三曰阿)
(聲其中鳴一曲二聲一為盪聲二為牙聲亦馬上警用之也其大者謂之簸邏迴)警夜悲
秋(黃帝内傳玄女請製角二十四以警夜海唐杜牧聞角詩曰城角為秋悲更遠護霜雲破天遥)
金角龍象(文獻通考銅角高昌之樂器也形如牛角長二寸西戎有吹金者銅角是也陶偘有)
(奉獻金口角之說謂之吹金豈以金其口而名之耶或云本出吳越非也晉書安帝紀桓元製龍角或曰所)
(謂亢龍角也大抵角頭象龍)知兵心為軍容(唐戎昱塞上曲樓上畫角哀即知兵)
(心苦昏義纂軍中置角以司曉故角為軍容)
角四
增詩唐白居易賦得邊角詩曰邊角兩三枝霜天隴上
兒望鄉相並立向月一時吹戰馬頭皆舉征人手盡垂
嗚嗚三奏罷城上展旌旗宋蘇軾過江夜行武昌山
上聞黃州鼓角詩曰清風弄水月銜山幽人夜渡吳王
峴黃州鼓角亦多情送我南來不辭遠江南又聞出塞
曲半雜江聲作悲健誰言萬方聲一概鼉憤龍愁為余
變我記江邊枯柳樹未死相逢眞識面他年一葉泝江
來還吹此曲相迎餞元劉因聞角詩曰人間無物比
悠揚誰道一聲隨夜長餘哀到曉無尋處吹作南湖十
里霜又黃庚聞角詩曰誰送寒聲入夢中遥知人在
戍樓東明朝梅嶺花飛雪未必多因昨夜風李俊民
聞角集唐詩曰鐵馬狐裘出漢營(常建)瘴雲深處守孤城
(劉禹錫)無端遇著傷心事(吳融)鳴軋江樓角一聲(杜牧)
觱篥一
增通典曰篳篥本名悲篥後乃以笳為首竹為管也
樂部曰觱篥者笳管也卷蘆為頭截竹為管制法角音
九孔漏聲五音咸備唐編入鹵簿名為笳管用之雅樂
以為雅管六竅之制則為鳳管旋宫轉氣以應六律者
也文獻通考曰唐九部樂有漆觱篥安國樂有雙觱
篥樂圖所傳也陳氏樂書曰觱篥宋朝元會乘輿行
幸並進之以冠雅樂然其大者九竅以觱篥名之小者
六竅以風管名之六竅者猶不失乎中聲而九竅者其
失蓋與太平管同矣
觱篥二
增陳氏樂書曰唐天后朝有陷冤獄者其妻配入掖庭
善吹觱篥乃撰别離難曲明皇雜錄曰明皇幸蜀初
入斜谷霖雨涉旬棧道雨中聞鈴音與山相應因採其
聲為雨霖鈴曲梨園弟子善吹觱篥者張野狐為第一
時從至蜀上因以曲授之樂府雜錄曰德宗朝有將
軍尉遲青素善觱篥冠絶古今時幽州有王麻奴河北
推為第一手後訪謁尉遲因於高般涉調中吹一曲曲
終汗洽其背尉遲頷頤而已謂曰何必高般涉調也即
自取銀字管於平般涉調吹之麻奴涕泣愧謝自此不
復言音律矣元和太和以來有黃日遷劉楚材尚六六
皆能者大中以來有史敬約在汴州
觱篥三
增桃皮竹管(通典桃皮觱篥卷桃皮以為篳篥也下樂部詳一)儒者相傳
雅樂之冠(文獻通考觱篥或云儒者相傳蕃人吹角以驚馬後乃以笳為首竹為管下陳氏)
(樂書詳一)旋宫轉器咀徵含商(又云觱篥後世樂家者流以其旋宫轉器以應)
(律管因譜其音為衆器之首至今鼓吹教坊用之下唐温庭筠詩詳後四)十字譜聲
三更塞曲(文獻通考今教坊所用篳篥上七孔後三孔以五九工尺上一四六勾合十字譜其聲)
(唐杜甫夜聞篳篥詩夜聞觱篥滄江上衰年側耳情所嚮鄰舟一聽多感傷塞曲三更歘悲壯)
觱篥四
增詩唐李賀申胡子觱篥歌曰顔熱感君酒含嚼蘆中
聲花娘篸綏妥休睡芙蓉屏誰截太平管列點排空星
直貫開花風天上驅雲行今夕歲華落令人惜平生
又白居易小童薛陽陶吹篳篥歌曰剪削乾蘆插寒竹
九孔漏聲五音足近來吹者誰得名關摧老死李衮生
衮今又老誰其嗣薛氏樂童年十二指點之下師授聲
含嚼之間天與氣潤州城高霜月明吟霜思月欲發聲
山頭江底何悄悄猿鳥不喘魚龍聽翕然聲作疑管裂
詘然聲盡疑刀截有時婉軟無筋骨有時頓挫生稜節
急聲圓轉促不斷轢轢轔轔似貫珠緩聲展引長有條
有條直直如筆描下聲乍墜石沈重高聲忽舉雲飄蕭
又温庭筠李相伎人吹篳篥歌曰蠟煙如纛新蟾滿
門外平沙草茅短黑頭丞相九天歸夜聽飛瓊吹朔管
情遠氣調蘭蕙薰天香瑞彩含絪緼浩然纖指都揭血
日暖碧霄無片雲含商咀徵雙幽咽軟縠疎羅共蕭瑟
不盡長圓疊翠愁柳風吹破澄潭月鳴梭淅瀝金絲蕊
恨語殷勤隴頭水漢將營前萬里沙更深一一霜鴻起
十二樓前花正繁交枝簇蔕連璧門景陽宫女正愁絶
莫被此聲摧斷魂元朱德潤和趙季文觱篥吟曰高
堂風露生涼秋興來乘月登西樓杜寬對客被裋褐獨
吹觱篥驚羣優移商換羽窮雕鎪箜篌匏笙聲不侔棃
園宫人清淚收昔聞此曲供王侯金花玉管蒼鳳頭當
筵咿啞和梁州緩急應節如解牛清風席上寒颼飀關
山葉落清渭流朝供暮奉何時休歸來白屋書謾抽走
謁高貴多請求撥刺驚魚度寒湫山空鶴怨中夜愁時
作低韻同羌謳趙公一聞能解憂先生作歌君少留昔
曾天上聆鏘球翕如鸞鳳鳴丹丘聽之不厭兩耳浮便
當攜君跨雙虬拂衣和曲參天遊
御定淵鑑𩔖函卷一百九十一
