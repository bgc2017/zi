欽定四庫全書
御定淵鑑類函卷四百十一
草部四(蓍翠艾草茅吉蓬草薜茘帶闌天竹來虎刺雲祥書草雁紅)
(白頭翁紅王孫紫茸母蒨卷耳臯蘇藍草菉)(蒺藜水葱)(薇蘅草麒麟)
(鴛鴦草媚龍鬚睡虎鬚相豨首舞草草草思草)(兔葵男青)(燕麥女青)
(烏昧草指息雞草紅羊刺草門押不蘆草蓂莢朱草佞草草護吉雲不)
(死草望碧草草舒草)(合歡草地日草)(醒醉草懷迎凉草變䔄蜜草夢草晝)
(草玉壽榮草餌長生草)
蓍一
增羣芳譜曰蓍神草也上蔡白龜祠傍生作叢高五六
尺多者五十莖生便條直秋後花生枝端紅紫如菊花
結實如艾實蓍滿百莖其下神龜守之其上有青雲覆
之易曰蓍之德圓而神又曰幽贊于神眀而生蓍
原洪範五行曰蓍之為言耆也百年一本生百莖此
草木之壽亦知凶吉者聖人以問鬼神逸禮曰天子
之蓍九尺諸侯七尺大夫五尺士三尺蓍千歲三百莖
者先知也史記曰天子和平蓍莖長一丈其藂生百
莖共根今世取蓍八十莖長八尺即難得矣得六十莖
長八尺即可用淮南子曰上有藂蓍下有伏龜增
論衡曰蓍生七十歲生一莖七百歲生十莖神靈之物
故遲也
蓍二
原詩梁范筠詠蓍詩曰數奇不可偶性直誰能紆禎蔡
伏靈異祥雲降温腴
原賦晉傅玄蓍賦曰春邁衡德於青陽混百卉而萌生
逮朱夏而脩茂暨商秋而堅貞雖離霜而未彫與潛龜
乎通靈於是原極以道握形以度以類萬物之情以通
天下之故豈惟終始於事業乃參天而倚數棄原野之
蕭條升雲階而内御運兹莖於掌握爻象形而星布信
鉤深而致遠實開物而成務
艾一
原爾雅曰艾冰臺增羣芳譜曰一名醫草一名冰臺
一名黃草一名艾蒿處處有之宋時以湯陰複道者為
佳近代湯陰者謂之北艾四眀者為之海艾自成化以
來惟以蘄州者為勝相傳蘄州白家山産艾置寸板上
炙之氣徹於背化山艾徹五分湯陰艾僅三分以故世
皆重之原毛詩曰彼采艾兮一日不見如三歲兮
孟子曰七年之病求三年之艾增師曠曰歲欲病病
草先生艾也原博物志曰削冰至圓以向日以艾於
後承其影得火崔寔月令曰三月可採艾增容齋
隨筆曰搗艾難著力入白茯苓三五片即時可成細末
羣芳譜曰雀欲奪燕巢銜艾其中燕輒去原楚辭
曰寳蕭艾於篋笥謂蕙芷而不香又曰扈服艾以盈
要兮謂幽蘭其不可佩又曰何昔日之芳草兮今直
為此蕭艾也章簡公詩曰艾葉成人後
艾二
原莊子曰越王子搜逃乎丹穴越國無君求王子搜不
得從之丹穴不肯出越人薰之以艾漢武内傳曰西
王母神仙次藥有靈藂艾增荆楚歲時記曰宗則文
常以五月五日未雞鳴時採艾見似人處攬而取炙輒
驗齊書曰紀僧眞見蘿蒿艾生滿江驚而白之高帝
曰詩人採蕭蕭即艾也蕭生斷流卿勿廣言陳書曰
陳暄素通脫以俳優自居傲弄轉甚後主稍不能容後
遂摶艾為帽加于其首以火爇之然及于髮垂涕求哀
聲聞于外而弗之釋
艾三
增詩宋范成大灼艾詩曰血忌詳涓日尻神謹避方艾
求眞伏道穴按古眀堂謝去羣巫祝勝如幾藥湯起來
成獨笑一病攪千忙
原賦陳孔璠之艾賦曰良藥弗達妙鍼莫宣奇艾急病
靡身挺煙治匪君臣得用神火振淹固於一爛氣絶息
乎無假淳建投而招祟鉗椒擣而貽禍伊兹艾之淑粹
仍索質于中野嗟乎貞灰與邪燼迭御芳煙與苦蘭競
薰是以艾正而賤蘭妖而珍故言堯則桀對舉蘭則艾
因
原贊陳孔璠之艾贊曰論藹靈艾蔚彼脩坂混區羣卉
理深用遠
茅一
原爾雅曰白華野菅藗牡茅說文曰菅茅也增字
彙曰茅類甚多苗出地曰茅鍼花曰秀葉曰菅根曰茹
本草曰茅有白茅菅茅黃茅香茅芭茅數種葉皆相
似白茅短小三四月開白花成穗結細實其根甚長白
軟如筋而有節味甘俗呼絲茅可以苫盖及供祭祀苞
苴之用菅茅似白茅而長入秋抽莖開花如荻結實尖
黑粘衣刺人根短硬如細竹根而無節微甘黃茅似菅
茅莖上開葉莖下有白粉根頭有黃毛可為索綯古名
黃菅香茅一名菁茅一名璚茅生湖南及江淮間葉有
三脊氣香可以包藉及縮酒芭茅叢生葉大如蒲長六
七尺有二種即芒也原易曰藉用白茅无咎禹貢
曰荆州包匭菁茅(注云匭匣也菁以為苴茅以縮酒)詩曰白華菅兮
白茅束兮又曰野有死麕白茅包之又曰晝爾于
茅宵爾索綯周禮天官曰甸師祭祀供蕭茅增左
傳曰雖有絲麻無棄菅蒯原吳錄地理志曰桂陽郴
縣有菁茅可染布零陵有香茅任土貢之莊子曰小
巫見大巫拔茅而棄此其所以終身弗如離騷曰索
靈茅以筳篿又曰蘭芷變而不芳兮荃蕙化而為茅
茅二
原尹文子曰堯為天子土階三尺茅茨不翦尸子曰
殷湯救旱素車白馬身嬰白茅以身為牲六韜曰吕
尚坐茅而漁典錄曰武王伐殷微子啓肉袒面縛牽
羊把茅膝行而前左傳曰齊侯伐楚謂楚曰爾貢苞
茅不入王祭不供無以縮酒寡人是徵史記封禪書
曰管仲說桓公云古之封禪江淮間一茅三脊所以為
藉也增漢武故事曰帝拜欒大為天道將軍使著羽
衣立茅上授玉印大亦羽衣立白茅受印示不臣也
吳志曰徐盛與曹休戰賊積茅草欲焚盛盛燒船而去
賊一無所得又曰劉備連營挑戰陸遜曰吾已曉破
之術乃敕各持一把茅以火攻之遜率諸軍同時俱攻
破四十餘營神仙傳曰介象受氣禁術能茅上然火
煑雞使茅不焦原沈約宋書曰有三脊茅生石頭西
岸江夏王義恭累表勸封禪上甚悅增唐書曰開元
十三年撫州三脊茅生劉禹錫刺史壁記曰和州歲
貢蒐茅銀七千两
茅三
原為藉連茹(上見茅二彙易經拔茅茹以其征吉)苴土賦蓑(王者)
(建諸侯授之以土苴以白茅賦牛僧孺為武昌節度使鄂城土惡亟圯歲增築之蓑茅于民吏倚為擾)
增甸師供會人獻(上見茅一人周書曰成王時會獻以菅)然五丈
捲三重(靈茅高五丈然成灰以水灌之復成茅杜甫詩曰捲我屋上三重茅)
茅四
原詩梁簡文帝詠香茅詩曰銅律與鳴琴俱稱類君子
豈若江淮間發葉超衆美珍同自牧歸茅因彙征起豈
獨邁秦蘅方知蔑沅芷定襄侯蕭祗詠香茅詩鶗鴂
芳不歇霜繁綠臾滋擢本同三脊流芳有四時粗根縮
酒易結觧舞蠶遲終當入楚貢豈羡詠陳詩增唐李
嶠茅詩曰楚甸共王日衡陽入貢年麏包青野外鴟嘯
綺楹前堯帝成茨罷殷湯祭雨旋方期大君錫不懼小
巫捐
增賦唐路蕩拔茅賦曰用之錫命既著之夏典將以縮
酒又薦于周室異芝蘭之稟性不用其香等葵藿之有
心尚思向日歲聿云暮霜風慘慄願當蕪沒之時不棄
輕微之質又徵苞茅賦曰猗彼菁茅挺生不雜縮醪
醴以致潔與清眀而相合荆人是職將有體其精誠王
澤不流遂無聞於賦納獨孤授三脊茅賦曰茅有衆
靈名之為盛雖百代以呈質終三脊以居正每彰封禪
之期如受鬼神之命生於古既光七十之君獻於今更
表千里之聖出於淮甸來彼江潭使馳於北星流於南
捧執而有嚴有翼緘縢而再四再三及夫覩至尊呈大
國致於金華之上啓於瑶池之側施陳而百瑞慙容撫
翫而千官變色美其出有常地生必舊形非成野鹿之
禮寧假澄酒之馨超常倫而薦闕殊衆品而實庭理盡
三分似叶通三之化體皆一類欲眀得一之靈
蓬一
增爾雅曰齧彫蓬薦黍蓬說文曰蓬蒿也草之不理
者也原毛詩曰彼茁者蓬又曰首如飛蓬禮曰
桑弧蓬矢增又曰蓬戶甕牖原左傳曰斬其蓬蒿
藜藿而共處之(鄭桓公商人也)增師曠曰歲欲流流草先生
謂蓬也原曾子曰蓬生麻中不扶自直白沙在泥與
之皆黑莊子曰斥鷃翶翔蓬蒿之間商君書曰今
夫飛蓬飄風而行千里乘風之勢也淮南子曰見飛
蓬轉而知為車增說苑曰春蓬惡於根本美於枝葉
秋風起根直拔故君子務本也原離騷曰蓬艾親人
御於第兮古詩曰轉蓬離本根飄之畏長風又曰
孤蓬轉霜根蕪城賦曰稜稜霜氣䔩䔩風威孤蓬自
振驚砂坐飛
蓬二
增拾遺記曰條陽山出神蓬如蒿長十丈周初國人獻
之周以為宫柱所謂蒿宫也原尚書大傳曰子夏作
壤室編蓬戶彈琴瑟其中以歌先王之風晏子曰魯
哀公失國走齊景公問曰子之年甚少矣道至於此乎
吾少之時多愛我者吾體不親人多諫者吾忘不能用
是内無弼外無輔輔弼無人謟諛甚衆譬之猶秋蓬也
孤其根本密其枝葉增西京雜記曰宫中正月上辰
出池邊盥濯食蓬餌以祓邪原三輔決錄曰張仲蔚
平陵人也與同郡魏景卿俱隱身不仕所居蓬蒿沒人
蓬三
原詩魏曹植詩曰轉蓬離本根飄颻隨長風何意回飇
舉吹我入雲中高高上無極天路安可窮類此流宕子
捐軀遠從戎毛褐不掩形薇藿常不充去去莫復道沈
憂令人老晉司馬彪詩曰百草應節生含氣有深淺
秋蓬獨何辜飄颻隨風轉長飇一飛薄吹我之四遠搔
首望故株邈然無由返
增賦唐蔣防轉蓬賦曰始遲遲而徐轉俄忽忽而駿奔
體以圓而疾質以弱而存凌寒後彫雖有慙於松栢近
秋俱敗亦無媿於蘭蓀時也玉露為霜金風應律歎芳
菲而難久覩搖落之不一初宛轉以孤飜漸邐迤而連
出度平野而暫見映層皐而還失徘徊未已同風葉之
辭枝漂蕩不停甚水萍之委質若乃徒觀其委地離披
縈吹參差既忘懷於近遠寧繫迹於高卑觸物何情類
虛舟而自汛善行無迹如野馬而相隨豈不以生無固
蔕轉有長風象車輪未始有極如循環莫知所終遊子
感而忘歸歎飄居陌上小人見而懷土憶生在麻中
薜茘
增本草曰木蓮一名薜茘一名木饅頭一名鬼饅頭延
樹木垣牆而生四時不彫厚葉堅強大於絡石不花而
實實大如杯微似蓮房而稍長六七月實内空而紅八
月後則滿腹細子大如稗一子一鬚山海經曰少華
之山有草焉曰薜茘狀如烏韮緣木而生或生石上食
之以已心痛楚辭曰罔薜茘兮為帷又曰採薜茘
兮水中又曰若有人兮山之阿被薜茘兮帶女蘿
柳宗元詩曰細雨斜侵薜茘牆
闌天竹一
增羣芳譜曰一名大椿幹生年久有高至丈餘者糯者
短而多子粳者高而不實葉如竹小銳有刻缺梅雨中
開碎白花子成穗一穗數十紅鮮如珊瑚耐霜雪經久
不脱植之庭中又能辟火
闌天竹二
增賦梁程詧天竹賦併序曰中大同二年秋河東柳惲
為秘書監詧以散騎為之貳讐校之暇情甚相狎監署
西廡有異草數本綠莖疎節葉膏如剪朱實離離炳如
渥丹惲為詧言西眞書號此為東天竺其說曰軒轅帝
鑄鼎南湖百神受職東海少君以是為獻且白帝云女
媧用以鍊石補天試以拂水水為中斷試以御風風為
之息金石水火洞達無閡帝異焉命植于蓬壺之圃此
其遺狀也然不復如向時之驗矣詧怪斯言誕而不經
因竊歎曰物故有弱而剛微而彰當其時也雷轟而騎
翔非其時也穴蟠而泥藏豈特斯草也感而作賦曰彤
庭赫兮弘敞入端闈而延顧粤若望直之都旁開羣玉
之府則有芸裛湘素蘭翳軒廡琳琅曳風瓊玖泫雨誠
神眀之奥壤乃尤物之所處是何弱植之蔑蒙兮幹如
割璞之玉葉碎出藍之綠色含朱膏寔正秋熟受中地
腴號東天竺盖女媧補有蒼之缺公孫佩遐升之籙來
自西海植之蓬圃飛廉為之輟御馮夷為之止舞于斯
時也神農未知藥后稷未播穀蓂莢尚晦萐莆猶伏芝
混菌耳苓羣狼毒神禹所未識齊諧所未悉亦既擢質
于神皐之苑獻名于通靈之室矣爾乃芳掩&KR0581;若氣矜
篔簹密束霞緻駢羅星光菁茆海鳬不足以侔潔薝蔔
薰陸不足以襲香璀璨于九闈之上而容與乎三階之
旁者也時異事改貌存質昧孰知無用之用而不為斯
世之所采畦並稂莠隰兼蒿艾王田植表則有燔芿之
酷樵豎載歌則有蒸薪之悔文異溝中之斷音乖爨下
之桐心類飛灰首如飛蓬豈非有意於上林之積翠而
禁蘌之摛紅者哉天嘉昌眀萬物咸覩姬姜在御不棄
翹楚王鮪登庖旁徵魴鱮曾是散材托兹邃宇卿雲甘
露之所濡白日陽春之所曜天雞晨翔銅枝夜照倘窮
年之若斯敢搶攘于往操願黽勉于鴻私蹠青箱而就
槁
虎刺
增羣芳譜曰一名壽庭木葉深綠而潤背微白圓小如
豆枝繁細多刺四月開細白花花開時子猶未落花落
結子紅如丹砂嚴冬厚雪不能敗産杭之蕭山者不及
虎丘者更佳年久綠葉層層結子紅鮮若綴火齊
翠雲草
增羣芳譜曰性好陰色蒼翠可愛細葉柔莖重重碎蹙
儼若翠鈿其根遇土便生見日則消
吉祥草
增羣芳譜曰叢生不拘水土石上俱可種色長青莖柔
葉青綠色花紫蓓結小紅子然不易開花或云花則有
赦一曰花開則家有喜慶事雨過分根種陰崖處即活
登盆以伴孤石靈芝堪作佳翫
書帶草一
增羣芳譜曰叢生葉如韭而更細性柔紉色翠綠鮮妍
出山東淄川縣城北黌山三齊略記曰不其城東有
鄭康成教授處山下生草如薤葉土人名作康成書帶
草蘇軾詩曰庭下已生書帶草
書帶草二
增賦唐陸龜蒙書帶草賦曰彼碧者草云書帶名先儒
既沒後代還生有味非甘莫共三山芝校無香可媚難
將九畹蘭爭翠影臨波恐被芙蓉見鄙貞姿傍砌愁為
芍藥相輕發葉抽英因天受性紛稚圭池上之宅拂仲
蔚門前之徑不省教施異術安得返魂未嘗輒入眀庭
何當指佞幾臨寒日幸到青春莎蕊未傳於漁父蒲茸
竊詠於詩人霜亦曾霑潘令偏知白薤風常遍起宋玉
惟道青蘋栽培只倚於賢鄰搴擷長憂乎稚戲出慙無
用舒還有異當琴操發伯牙山水之情值儒編動鑿齒
陽秋之思敢曰求友寧忘慕義吳娃楫上空羡苔滋魏
主帷中惟通蕙氣或乃蘭榮越徼薰茂周原幽搜莫及
興詠徒存此則對仲舉蕭疎之室處子山搖落之園不
識深宫豈是曾為帝女非侵遠道誰言能憶王孫徒愛
其斂疎煙披曉露弱可攬結勻能布護蕭蕭而不計榮
枯漠漠而何干好惡金燈照灼尚驚秦帝之焚粉蝶留
連眞謂羽陵之蠹爾乃高推籬菊瑞許階蓂我則惟親
志士每聚流螢豈便離蒿萊於隙地希杜若於遥汀儻
遇翰林主人之一顧庶長保於青青
雁來紅一
增本草曰莖葉穗子並與雞冠同其葉九月鮮紅吳人
呼為老少年一種六月葉紅者名十樣錦羣芳譜曰
純紅者老少年紅紫黃綠相兼者名錦西風又名錦布
衲長竹扶之可以過牆二種俱壯秋色
雁來紅二
增詩宋陸游詩曰何事還丹可駐顏一枝眞作草中仙
霜華洗盡朱顏在不學春花巧弄妍又曰疎疎密密
綴新紅庭下看來錦一叢不分芳華易銷歇賸將老色
借秋風
白頭翁一
增本草曰白頭翁一名野丈人一名胡王使者一名柰
何草
白頭翁二
增詩唐李白詩曰醉入田家去行歌荒野中如何青草
裏亦有白頭翁折取對眀鏡宛將衰髩同微芳似相誚
留恨向東風
王孫
增本草曰王孫一名牡蒙一名黃昏一名旱藕又曰
唐眀皇時隱民姜撫上言終南山有旱藕餌之延年狀
類葛粉帝取作湯餅賜大臣右驍騎將軍甘守誠曰旱
藕者牡蒙也方家久不用撫易名以神之耳唐詩曰
窗外王孫草
茸母
增本草曰即鼠耳也一名米麴一名佛耳草一名無心
草一名香茅荆楚歲時記曰三月三日取鼠麴汁密
和為粉謂之龍舌䉽以壓時氣宋徽宗詩曰茸母初
生認禁煙
卷耳一
增爾雅曰卷耳蒼耳本草曰葈耳一名常思一名爵
耳一名耳璫一名羊負來一名進賢菜一名喝起草一
名葹一名野茄一名縑絲草詩曰采采卷耳不盈頃
筐博物志曰洛中有人驅羊入蜀胡葈子多刺粘綴
羊尾遂至中國故名羊負來
卷耳二
增詩唐杜甫驅稚子拾蒼耳詩曰江上秋已分林中瘴
猶劇畦丁告勞苦無以供日夕蓬莠猶不焦野蔬暗泉
石卷耳況療風童兒且時摘侵星驅之去爛漫任遠適
放筐亭午際洗剥相蒙羃登牀半生熱下箸還小益加
點瓜薤間依稀橘奴迹亂世誅求急黎民糠籺窄飽食
復何心荒哉膏粱客富家厨肉臭戰地骸骨白寄語惡
少年黃金且休擲
蒺藜
增爾雅曰茨蒺藜本草經曰蒺藜一名止行一名升
推一名旁通一名屈人一名休羽易曰據於蒺藜
詩曰牆有茨不可埽也師曠曰歲欲旱旱草先生蒺
藜也說苑曰晉平公置虒祁之臺使郎中馬童布蒺
藜于階下令召師曠師曠至履而上殿仰天歎曰肉自
生蟲而還自失也木自生蠹而還自刻也人自興妖而
還自賊也五鼎之具不當生藜藿人主堂廟不當生蒺
藜又曰夫樹桃李者夏得其休息秋得其實樹蒺藜
者夏不得休息秋得其刺焉
薇蘅
增水經注曰魏興錫義山多薇蘅草有風不偃無風獨
搖
臯蘇
增王朗書曰萱草忘憂臯蘇釋勞
紅藍
增本草曰紅藍花即紅花也冬月布子于熟地春苗夏
花花作梂彙多刺花出梂上乘露采之采已復出梂中
結實白顆如小豆其花暴乾以染眞紅又作胭脂博
物志曰張騫得紅藍花種于西域今魏地亦種之宋
文帝詩曰紅藍與芙蓉我色與歡敵
紫草
增廣雅曰紫艿紫草也山海經曰勞山多茈草一名
紫英吳氏本草曰紫草節赤二月花又曰紫草一
名地血淮南子曰紫草生於山不生磐石之上抱
朴子曰黃金成以為丸以紫草煑一丸咽其汁可百日
不飢博物志曰平氏陽山紫草特好其他者色淺
列仙傳曰昌容常山之道士也自稱殷王女二百餘年
而顏色如少能致紫草與染家得錢以遺孤老潯陽
記曰石井山曾有行人見山上有採紫草者此人謂邨
人揭鍤而往見山上人便去聞有呼昌容者曰人來取
爾草既至山頂寂寞無所見
蒨
增羣芳譜曰蒨一作茜一名茅蒐一名茹藘一名地血
一名過山龍一名風車草說文曰茅蒐茹藘也人血
所生可以染絳詩曰茹藘在阪山海經曰釐山之
陰多蒐史記曰千畞巵茜其人與千戶侯等范子
計然曰蒨根出北地赤色者善
菉
增爾雅曰菉王芻本草曰菉一名藎草一名黃草一
名菉蓐一名䓞草一名盭草一名鴟脚莎詩曰終朝
采菉不盈一掬說文曰䓞草可以染黃漢書曰諸
侯王盭綬(盭草出琅邪似艾可染因以名綬即此草也)
水葱
增水葱生水中如葱而中空又名翠菅王維詩水驚波
兮翠菅靡是也此草可為席唐六典東牟郡歲貢葱席
六領南方草木狀曰水葱花葉皆如鹿葱花色有紅
黃紫三種出始興婦人懷姙佩其花生男者即此花非
鹿葱也交廣人佩之極有驗
麒麟草
增退耕錄曰唐元和時館閣煎湯飲待學士者乃麒麟
草也
鴛鴦草一
增羣芳譜曰葉晩生其穉蘤在葉中兩兩相向如飛鳥
對翔
鴛鴦草二
增詩唐薛濤詩曰綠陰滿香砌兩兩鴛鴦小但娛春日
長不拘秋風早
龍鬚
增廣志曰龍鬚一名西王母簪本草曰石龍芻一名
龍鬚一名龍脩一名龍華一名龍珠一名懸莞一名縉
雲草一名方賓一名草續斷山海經曰賈超之山草
多龍鬚水經曰自洮強南北三百里中地草並是龍
鬚而無樵採周景式廬山記曰石門峯石間多龍鬚
草遊名山志曰龍鬚草唯東陽永嘉有永嘉有縉雲
堂意者謂鼎湖攀龍髯時有墮落化而為草故有是名
鄭緝之東陽記曰仙姥巖間不生蔓草盡出龍鬚
述異記曰周穆王東海島中養八駿處有草名龍芻
海錄碎事曰鼠莞纖細似龍鬚可以為席出蜀中
虎鬚
增本草曰虎鬚燈心草也一名碧玉草吳人蒔之取瓤
為燈炷以草織席及蓑雷斆論序曰&KR1288;遇赤鬚汞留
金鼎(注曰赤鬚亦呼虎鬚)
豨首
增爾雅曰茢薽豕首本草曰豨首即天名精也一曰
天蔓菁一曰天門精一曰地菘一曰玉門精一曰麥句
薑一曰蟾蜍蘭一曰劉&KR1427;草一曰皺面草又曰彘顱實
名鶴虱根名杜牛膝吕氏春秋曰豨首生而麥無葉
酉陽雜爼曰宋元嘉中青州劉&KR1427;射一鹿剖五臟以
此草塞之蹶然而起&KR1427;怪而拔草便倒如此三度&KR1427;因
密錄此草種之主折傷多愈
兔葵
增爾雅曰莃兔葵本草曰兔葵一名天葵一名雷丸
草廣志曰兔葵爚之可食岣嶁神書曰紫背天葵
出蜀中靈草也古今錄驗曰五月五前齊戒看桑下
有兔葵者至五日午時至桑下呪曰繫黎乎俱當蘇婆
訶呪畢以手摩桑陰一遍口齧兔葵及五葉草嚼熟以
唾塗手熟揩令遍再齋七日不得洗手後有蛇虫蠍蠆
咬傷者以此手摩之即愈也劉夢得集曰兔葵燕麥
動搖春風
燕麥
增爾雅曰蘥雀麥博物志曰食燕麥令人骨節斷解
古樂府曰道傍兔絲何嘗可絡田中燕麥何嘗可穫
言虛名無用也
舞草
增酉陽雜爼曰雅州出舞草獨莖三葉葉如決眀一葉
在莖端兩葉居莖之半相對人或近之歌謳抵掌則葉
動如舞本草曰此即虞美人草亦無風獨搖之類也
媚草
增嶺表異錄曰媚草鶴子草也蔓生色淺紫葉形如飛
鶴春月生雙蟲食其葉越女收養蟲老蛻為蝶帶之號
媚蝶能致其夫憐愛
睡草
增酉陽雜爼曰桂林有睡草見之則令人睡一名醉草
亦呼懶婦葴出南海
相思草
增述異記曰秦趙間有相思草節節相續一名斷腸草
又名愁婦草亦名寡婦莎盖相思之流也又有相思子
蔓生與龍腦相宜能令香不耗搜神記曰韓朋墓木
也
男青
增羅浮山記曰男青似女青條蕊之屬莫不朱色尤易
植立折土中因便開榮
女青
增本草綱目曰女青有二一是藤生似蘿摩一種草生
則蛇銜根也又曰女青一名雀瓢山堂肆考曰道
藏有女青鬼律
烏昧草
增山堂肆考曰范文正公奉使安撫江淮還進貧民所
食烏昧草呈乞宣示六宫戚里用抑奢侈
息雞草
增五代史曰契丹褭澤有息雞草味美而本大馬食不
過十本而飽
羊刺草
增北史曰高昌國有草名羊刺其上生鈴而味甚嘉美
押不蘆
增漠北有草名押不蘆食其汁立死以他藥解之即活
故曰草食押不蘆雖死元不死華陀洗腸胃攻疾疑先
服此也
蓂莢一
增春秋運斗樞曰老人星臨國則蓂莢生孝經援神
契曰王者德至於地則蓂莢生帝王世紀曰堯時有
草夾階而生每月朔日一莢生至十五日而足十六日
一莢落至晦而盡若月小餘一莢厭而不落王者不必
按歴而知朔惟盛德之君應和而生以為堯瑞名曰蓂
莢又曰歴莢又曰仙茆尚書大傳曰周公輔幼主不
矜功則蓂莢生白虎通曰日歴得其分則蓂莢生於
階間風俗通曰按孝經說古太平蓂莢生階其味酸
王者取以調味後以醯醢代之抱朴子曰軒皇候鳳
鳴以調律唐堯觀蓂莢以知月宋之問詩曰節晦蓂
全落
蓂莢二
增詩唐元稹數蓂詩曰將課司天歴先觀近砌蓂一旬
開應月五日數從星桂滿叢初合蟾虧影漸零辨時常
有素數閏或餘青墜葉推前事新芽察未形堯年始今
歲方欲瑞千齡
朱草一
增大戴禮曰朱草日生一葉至十六日落一葉周而復
始尚書大傳曰王者德下究地之厚則朱草生尚
書中候曰文命咸得俊乂在官則朱草在郊春秋繁
露曰君勸農事無奪民時使之歲不過三日行什一之
稅進經術之士開關閭通障塞恩及草木則朱草生
後漢書曰光武時朱草生於水涯魏略曰文帝欲受
襌朱草生於文昌殿側淮南子曰太清之世四時不
失其序日月揚光五星循軌則朱草生白虎通曰朱
草赤草也可以染絳别尊卑也鶡冠子曰聖人至德
上及太清下及太寧中及萬靈則朱草生抱朴子曰
朱草狀似小桑栽長三四尺枝葉皆赤莖如珊瑚生名
山嶺石之下刻之汁流如血以玉及石金銀投其中立
可丸為泥以金投中名曰金漿以玉投之名曰玉釀服
之皆長生也孫氏瑞應圖曰朱草草之精也聖人之
德無所不至則生東京賦曰植華平於春圃豐朱草
於中唐
朱草二
增詩宋米芾詩曰三枝朱草出金沙來自天支節相家
當日蒙恩預名表愧無五色筆頭花
指佞草一
增博物志曰堯時有屈軼草佞人入朝則屈而指之名
指佞草
指佞草二
增賦唐鄭轅指佞草賦曰旒扆肅誠天地降靈藎臣咸
造屈軼生庭翠影如植皇心以寧暑屏寒生感萐蒲之
代謝日來月往異蓂莢之飄零對危行而不侮覿巧言
而則侵榮乎砌陰實為龜為鏡肅我皇度式如玉如金
兹草之盛莫之與並類貂蟬之性潔均獬豸之質勁得
詩人之無邪行孔孟之遠佞於鑠屈軼邈乎迥出遇唐
復生應時作實經百王而影戢越千祀而宥密如執法
之不回奉直道而自必所以野退宵人朝多髦士同魚
水之合契絶螮蝀之莫指封思齊于大夫名可比於君
子謝有香之蘭蓀惡無言之桃李
紅草
增酉陽雜俎曰山戎之北有紅草莖長一丈葉如車輪
色如朝虹齊桓時山戎獻其種乃植之於庭以表伯者
之瑞
護門
增酉陽雜俎曰常山北有草名護門寘諸門上夜有人
過則叱之
吉雲草
增洞冥記曰東方朔云臣有吉雲草種於九景山中二
千歲一花臣種一千九百九十九年矣眀年應生花臣
走往刈之以飼馬馬食之不飢帝許之朔平旦而去至
暮而返背負數束其葉似麥而金色剉以飼馬馬即肥
澤
不死草
增太平廣記曰秦時大宛中多枉死者横道有鳥如烏
銜草以覆死人面遂活鬼谷先生曰此草是瀛洲不死
草也生瓊田中亦名養神芝
碧草
增洞冥記曰甜谿水如蜜東方朔遊此水將數斛以獻
帝帝以投陰井井遂常甜而寒瑶琨去玉門九萬里有
碧草如麥剉以釀酒飲一合則三旬不醒飲甜谿水則
醒也
合歡草
增酉陽雜俎曰合歡草狀如蓍株百莖書則衆條扶疎
夜乃合為一莖謂之神草
醒醉草
增開元遺事曰興慶池南岸有草數叢葉細心勁有醉
者過其傍嗅之立醒謂醒醉草
迎凉草
增杜陽編曰李輔國家夏則設迎凉草其色類碧幹類
苦竹葉細如杉
䔄草
增山海經曰姑媱之山帝女死焉化為䔄其葉相重花
黃實如兔絲服之媚人(郭璞注曰一名荒夫草)
望舒草
增酉陽雜爼曰望舒草出扶支國草紅色葉如蓮葉見
月出則舒月沒則卷故曰望舒
地日草
增酉陽雜爼曰南方有地日草日中三足烏欲下食此
草羲和之馭以手掩烏目
蜜草
增酉陽雜爼曰蜜草出北天竺國此草蔓生大葉秋冬
不死因被霜露遂成蜜如塞上蓬鹽
懷夢草
增酉陽雜爼曰漢武時異國所獻草類蒲晝縮入地夜
若抽萌懷其草自知夢之好惡帝思李夫人懷之輒夢
因改曰懷夢草
變晝草
增杜陽編曰唐順宗即位拘彌國貢變書草有類芭蕉
長可三尺而一莖千葉樹之則百步内昏黑如夜始藏
于百寳匣中上見而怒曰此背眀向暗之物何貢之有
并匣焚之
壽榮草
增典術曰壽榮草出少室金山丘下服之令人不老服
其葉可通百神
餌玉長生草
增典術曰餌玉長生草一名通天價值千萬陰乾日服
方寸匕令人得仙
御定淵鑑類函卷四百十一
