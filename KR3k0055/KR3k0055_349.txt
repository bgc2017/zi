欽定四庫全書
御定淵鑑類函卷三百四十四
居處部五(門)(坊)
門一
原釋名曰門捫也言在外為人所捫摸障衞也爾雅
曰閍謂之門正門謂之應門許慎說文曰門從二戶
象形也又曰閶闔天門也楚人名門曰閶闔又曰
閻里中門也闠市外門也周禮曰司門掌授管鍵以
啟閉國門譏其出入增又曰閽人掌守王宫中門之
禁又曰師氏居虎門之左司王朝(注虎門路寢門也門畫虎以明勇猛)
又曰天子有九門法陽九之義宫門有五法五行外
門有四法四時合為九門一曰關門二曰遠郊門三曰
近郊門四曰國門五曰臯門六曰庫門七曰雉門八曰
應門九曰路門皆從外而數諸侯七門一曰關門二曰
遠郊門三曰近郊門四曰國門五曰臯門六曰應門七
曰路門魯以周公之故雉門兼天子應門制庫門兼天
子臯門制原又曰掌舍掌王會同之舍設梐枑再重
設車宫轅門為壇壝宫戟門(築壇起土壝為宫則以戟為門)為帷宫設
旌門無宫則供人門(無宫陳列周衞則立長人以為門車宫帷宫注詳宫殿白帖中)
增又曰太史閏月詔王居門終月又曰季秋之月田
獵置罘羅罔畢翳餧獸之藥毋出九門又曰門尹除
祭又曰春官司常祭祀各建其旗會同賓客亦如置
旌門原易曰重門擊柝以待暴客盖取諸豫又曰
艮為門闕增書曰詢于四岳闢四門又曰賓于四
門四門穆穆又曰逆子釗于南門之外二人雀弁執
惠立于畢門之内又曰王出在應門之内太保率西
方諸侯入應門左畢公率東方諸侯入應門右原毛
詩曰衡門之下可以棲遲詩義問曰衡一本作橫門上
無屋謂之衡門又曰廼立臯門臯門有伉廼立應門
應門將將又毛萇詩注曰王之正門曰應門郭門曰
臯門禮記曰大夫士出入君門由闑右不踐閾凡與
客入者每門譲於客客至於寢門則主人請入為席主
人入門而右客入門而左鄭元禮記注曰臯門庫門
雉門應門路門天子門也(天子五門臯雉庫應路魯有庫雉路則諸侯三門)
應劭漢書注曰内至禁省為殿門外出大道為掖門(掖者)
(言在司馬門之傍掖)增後漢書百官志曰城門校尉一人秩比
二千石掌洛陽城門十二所司馬一人千石主兵城門每
門候一人六百石其正南一門曰平城門北宫門屬衞
尉其餘上西門雍門廣陽門津門小苑門開陽門耗門
中東門上東門穀門夏門凡十二門又曰衞尉卿掌
宫門衞士宫中徼巡事宫掖門宫掖門每門司馬一人
秩比千石南宫南屯司馬主平城門蒼龍司馬主東門
朱雀司馬主南掖門元武司馬主元武門北屯司馬主
北門東明司馬主東門朔平司馬主北門凡七門又
禮志曰皇太子加元服設文武官門外位於順天門外
道東西賓贊入立於太極門東西面元正以諸州貢物
陳於太極門東又曰仲冬之月講武於都外建旗和
門如方色都墠之中及四角皆建五彩牙旗風俗通
曰閈城外郭内之里門也(閈扞也言為人藩屏以扞難也)原三輔黃
圖曰東都有章城門直城門洛城門增又曰長安城
東出南頭第一門曰霸城門民見門色青名曰青城門
或曰青門廟記亦曰青綺門東出第二門曰清明門一
曰藉田門以門内有藉田倉一曰凱門漢宫疏第二門
名城東門東出北頭第一門曰宣平門民間所謂東都
門其郭門亦曰東郭南出東頭第一門曰覆盎門又號
杜門其南有下杜城故名下杜門南出第二門曰安門
亦曰鼎路門南出第三門曰西安門一曰便門即平門
也西出南頭第一門曰章城門亦曰光畢門又曰便門
西出南頭第二門曰直城門亦曰龍樓門西出北頭第
一門曰雍門本名西城門其水北入函里民名曰函里
門北出東頭第一門曰洛城門又曰高門又名鸛雀臺
門第二門曰廚城門北出西頭第一門曰横門城門皆
有掌侯掌侯時謹啟閉也原漢宫殿名曰長安有宣
平門覆盎門萬秋門横門東都有宣德門禮成門青綺
門章義門仁壽門□石門壽城門增漢宫殿疏曰洛
陽有泰夏閶闔萬春蒼龍千秋景福永巷丙舍鴻都含
華不老章臺濯龍定鼎之門原洛陽故宫記曰洛陽
有上西門廣陽門津門小苑門開陽門中東門上東門
司馬門北闕門元武門南掖門北掖門東掖門西掖門
止車門南端門金門九龍門白虎門春興門青瑣門金
商門雲龍門神武門宜秋門增洛陽宫名曰洛陽有
飛龍含章建禮廣懷明禮閶闔南止車北止車東西止
車西華神虎金鎬神仙却非含德九華宜秋之門漢
官儀曰辟雍四門外有水節觀者門外皆有橋觀者水
外故云圜橋門也漢典職曰尚書郎主作文起草晝
夜更直於建禮門内水經注曰魏武封於鄴城有七
門南曰鳳陽門中曰中陽門次曰廣陽門東曰建春門
北曰廣德門次曰廏門西曰金明門一曰白門鳳陽三
臺洞開高三十五丈又曰廣莫門漢之穀門也建春
門即上東門也閶闔門即上西門也漢宫紀曰上西
門所以不純白者漢家厄於戎故以丹縷之南直千秋
門又宫門也又一水自千秋門南流經神虎門下對雲
龍門又南經通德門又於洛陽南宫起太極殿於崇德
殿之故處改雉門為閶闔門原晉宫閣名曰洛陽有
大夏門長春門朱明門青陽門增陸機洛陽記曰太
子宫在大宫東薄室内中有承華門原古今地記曰
河南有鼎門九鼎所定增西京記曰大福殿重樓連
閣綿亘西殿有走馬樓長百餘步樓下即九仙門又
曰太極殿日月樓有日月華門六典曰京城左河華
右龍坻前終南後九嵕南面三門中曰明德左曰啟夏
右曰安化東面三門中曰春明北曰通化南曰延興西
面三門中曰金光北曰開遠南曰延平又曰東都城
南面三門中曰定鼎左曰長安右曰厚載東南三門中
曰建春南曰永通北曰上東北面二門東曰安喜西曰
徽安皇城在西北隅南面三門中曰端門左曰左掖門
右曰右掖門南面一門曰賓耀西面二門南曰麗景北
曰宣耀東城在皇城之東東宣仁南承福皇宫南三門
曰應天興教光政其内曰承元門上陽宫東面二門南
提象門北星躔門玉海曰宋東京舊城南門曰朱雀
崇明東門曰麗正望春西門曰宜秋閶闔北門曰景龍
安遠天波祥符五年作保康門於朱雀門東新城南門
曰南薰普濟宣化廣利安上東門曰上善通津朝陽寅
賓西門曰順天大通開遠金耀咸豐北門曰通天景陽
永泰安肅西京宫城南三門中曰五鳳東曰興教西曰
光政東一門曰蒼龍西一門曰金虎北一門曰拱宸京
城南三門中曰定鼎東曰長夏西曰厚載東三門曰羅
門建春上東西一門曰關門北二門曰安喜徽安宫城
東西有夾城東二門曰賓耀啟明西二門曰金櫃乾通
皇城南三門曰端門左右掖東一門曰宣化西三門曰
麗景開化應福又曰祥符七年建南京城門曰重熙
頒慶東二門曰延和昭仁西二門曰順城回鑾南一門
曰崇禮北一門曰静安中有隔城有門二曰承慶祥輝
又曰慶歴二年建北城中門曰順豫東曰省風西曰
展義東一門曰東安西一門曰西安順豫門内東西各
一門曰左右保成班瑞殿前東西門二曰凝祥麗澤時
巡殿前東西二門曰景清景和又曰紹興二年新作
行宫城門名南曰麗正北曰和寧禁扁曰遼以幽州
為南京有元和門南端門萬春門千秋門鳳凰門又
曰南京析津府城方三十六里崇三丈衡廣一丈五尺
敵樓戰櫓具八門東曰安東迎春南曰開陽丹鳳西曰
顯西清普北曰通天拱辰大内在西南隅東曰宣和南
曰大内内門曰宣教外三門曰南端左掖右掖皇城西
門曰顯西設而不開北曰子北王沂公上契丹事曰
度盧溝河六十里至幽州號曰燕子城就羅郭西南為
之正南曰啟夏東曰宣和大金國志曰都城四圍凡
七十五里城門十二每一面分三門其正門四傍又設
兩門正東曰宣耀陽春施仁正西曰灝華麗澤彰義正
南曰豐宜景風端陽正北曰通元會城崇智此四城十
二門也又曰宫城四圍凡九里三十步自天津橋之
北曰宣陽門内城之南門也中門繪龍兩偏繪鳳用金
釘釘上有重樓制度宏大三門並立中門惟車駕出入
乃開兩偏雙隻日開一門攬轡集曰循東西御廊北
行將至宫城廊即東轉又百許間其西亦有三門又
曰宫城之前廊東西各二百餘間分為三節節為一門
又曰門内有左右翔龍門及日華月華門又曰前
殿曰大安左右掖門内殿東廊曰敷德門又西曰會通
門北曰承明門又北曰昭慶門東曰集禧門其東西門
左右嘉會門其北曰宣明門則常朝後殿門北曰仁政
門常朝之所也元大都京城門名正南曰麗正左曰
文明右曰順成正東曰崇仁東之南曰齊化東之北曰
光熙正西曰和義西之南曰平則西之北曰肅清北之
西曰健德北之東曰安貞宫城正南曰崇天左曰星拱
右曰雲從東曰東華西曰西華北曰厚載大内前宫正
門曰大明左曰日精右曰月華西有麟瑞東有鳳儀寳
雲東北向曰嘉慶西北向曰景福大内延春在寳雲之
後左曰懿範南對嘉慶右曰嘉則南對景福東曰景耀
西曰清灝興聖宫正門曰興聖左曰明華右曰肅章宣
則在延灝之北弘慶在凝暉之北隆宫正門曰光景左
曰崇華右曰膺福青陽在翥鳳之北明暉在驂龍之北
又曰大都宫南麗正門内千步廊可七百步建櫺星
門輟耕錄曰隆福殿在大内之西興聖之前南紅門
東西紅門宫各一繚以甎垣南紅門一東紅門一後紅
門一又曰厚載門北為御苑外周圍紅門十有五内
苑紅門五御苑紅門四此兩垣之内也明皇城門名
城門凡六曰大明門長安門長安右門東安門西安門
北安門俗呼厚載門仍元舊也紫禁凡六曰承天門端
門午門即俗所云五鳳樓也東曰左掖門西曰右掖門
再東曰東華門西曰西華門北曰元武門春明夢餘
錄曰午門之内有皇極門弘政門歸極門會極門雲臺
門後左門後右門景運門隆宗門乾清門日精門月華
門龍光門鳳彩門景和門隆福門端則門基化門崇仁
門順德門咸和門麟趾門千嬰門嘉德門蒼震門廣和
門大成門遵義門仁蕩門義平門百子門螽斯門天一
門順貞門崇本門徽音門關雎門寳善門蓮花門思善
門慈寧門宫殿額名曰南城中路曰永聚門昭祥門
端拱門昭德門重華門廣愛門咸熙門肅雍門康和門
麗春門其東長街曰廣順門中和門景華門宣明門洪
慶門景和門其西長街曰興善門麗景門長春門清華
門高明門集祥門又曰大仙都殿嘉靖二十八年建
有大道門清虚門野獲編曰南内禁垣之巽隅亦有
首門二門以及兩掖門即景泰時禁錮英宗處所稱小
南城是也古和稿曰西宫既建有萬順門曦福門朗
禄門永綏門含祥門成瑞門永康永順門常寧常和常
喜常輝門攸順攸利門迎祉門納康門國朝典彙曰
嘉靖四十四年作玉芝宫宫門曰芝祥前曰寳慶
門二
原淮南子曰周文王作玉門言以玉飾也增春秋曰
魯城凡十有二門北名上東左傳定公公斂處父帥郕
人自上東門入是也西五門一曰鹿門臧紇斬鹿門以
出是也三曰稷門圉人犖能投盖於稷門是也南曰雩
門左傳自雩門出蒙臯比而先犯之是也原左傳曰
楚子囊鄭子耳圍於桐門又曰王叔之宰曰蓽門圭
竇之人而皆凌其上其難為上矣又曰鄭大水龍鬭
於時門之外增又曰周有圉門又曰公及邾師戰
敗績邾人獲公胄懸諸魚門又曰杞子自鄭告於秦
曰鄭人使我掌其北門之管原越絶書曰楚門春申
君時造楚人從入故號楚門吳越春秋曰子胥為吳
造大城陵門八象天八風水門八法地八窗吳地記
曰閶闔門者吳王闔閭所作也名為閶闔高樓閣道後
由此出伐楚故曰破楚門增水經曰蘇州府城西郭
門曰閶闔門夫差所作以天門通閶闔故名東城門曰
胥門子胥以諫死令抉其目懸北門以觀越兵之入故
名匠門以有干將墓在也本名將門後訛為匠門盤門
古作蟠以吳嘗刻木為蟠桃象以壓勝越故名齊門吳
為太子聘齊女思齊而病闔閭乃起望齊門令女遊其
上故名家語曰孔子觀乎明堂覩四門墉莊子曰
原憲居魯蓬戶不全桑以為樞又淮南子曰北極之
山有寒門原魯連子曰先生見孟嘗君於杏之門
史記曰金馬門者宦者署也門傍有銅馬故謂之曰金
馬門增又曰項羽召見諸侯將入轅門無不膝行而
前莫敢仰視原賈誼書曰天子宫門曰司馬門又
曰高帝瓜分天下以王有功之臣擇良日立諸侯洛陽
上東門之外漢書曰陳平家貧以席為門然門外多
有長者車轍增又曰張釋之為公車令太子與梁王
共車入朝不下司馬門於是釋之追止太子梁王毋得
入殿門遂劾不下殿門不敬薄太后聞之文帝免冠謝
曰教兒子不謹薄太后使丞詔赦太子梁王然後得入
又曰公孫宏元光五年對策天子擢第一拜為博士
待詔金馬門漢書曰黃門郎屬黃門令日暮入對青
瑣門名曰夕郎又曰趙倢伃居鉤弋宫太始三年生
昭帝任身十四月乃生上曰聞堯十四月而生乃命所
生門曰堯母門漢武故事曰玉堂内殿十二門階陛
咸以玉為之門三層臺高十餘丈椽首欂以璧為之因
名璧門原又曰元帝為太子謹慎初居桂宫上急召
太子出龍樓門(張晏注曰門樓上有銅龍也)不敢絶馳道又曰太
液池南有璧門說苑曰于公築治廬舍謂匠人曰為
我高門我治獄未嘗有冤後世必有封侯者令容高盖
駟馬及後定國果為丞相封西平侯增應劭曰開陽
門始成未有名宿昔有一柱來在樓上琅邪開陽縣上
言縣南城門一柱飛去光武使人識視悵然遂堅縛之
刻記其年月以名焉後漢書曰光和元年詔召蔡邕
及楊賜等詣金商門引入崇德殿就問災異原又曰
孔融曰鄭君里門四方所由觀禮其廣令容高車結駟
名為通德門世說曰楊修為魏武主簿作相國門始
搆榱桷魏武自看使人題門作活字便去修見即令壊
之既竟曰門中活闊字也王嫌門大也魏書曰文帝
初在東宫集諸儒於朝肅城門内講論大義侃侃無倦
增又曰黃初元年幸洛陽帝居北宫以建始殿朝羣
臣門曰承明陳思王詩謁帝承明廬是也蜀志曰臧
宫乘兵入小雒郭門歴成都城下(注漢武帝元鼎三年立成都郭十八門小)
(雒郭門盖其數焉)吳志曰張昭諫孫權不從稱疾不朝權恨
之土塞其門昭又於内以土封之後權因出過其門呼
昭辭疾篤權燒其門欲以恐之昭更閉戸權使人滅火
住門良久昭諸子共扶昭起權載以還宫晉書曰賀
循時廷尉張闓住小市將奪左右近宅以廣其居乃私
作都門早閉晏開人多患之訟於州府皆不見省會循
出連名詣循質之循曰見張廷尉當為言闓聞而遽毁
其門詣循致謝又曰江左不復晨賀夜漏未盡十刻
開宣陽門平旦始開殿門晝漏上午刻皇帝乃出又
曰咸康元年四月帝觀兵於廣莫門分命諸將南史
曰梁元帝令胡僧祐援王僧辨將發泣下謂其子玘曰
汝可開朱白二門吾不捷則死吉則由朱門凶則由白
門元帝聞而壯之後大敗侯景擒其將任約送江陵
周書曰武帝建德三年朝羣臣露門隋書曰梁元會
廷尉三官與建康三官皆法冠元服朝服以監東西中
華門又曰高祖初為定州總管先是定州城西門久
閉不行齊文宣帝時或請開之以便行路帝不許曰當
有聖人來啟之及高祖至而開焉莫不驚異唐書曰
嘉豐公主與普寧公主同降有司具冊禮光順門又
曰員半千為弘文學士與路敬淳分日待制顯福門下
又曰開元中上寳器詔置提象門又曰天寳初韓
朝宗為京兆尹分渭水入金光門又曰至德三年改
安上門為光天門及坊門有安字者悉改俄復舊又
曰代宗永泰元年九月庚寅觀浮屠像於光順門又
曰元和二年詔左神策軍新築夾城置元化門又曰
憲宗元和十五年七月乙巳詔今月六日是朕載誕之
辰奉迎皇太后於宫中上壽其日百僚命婦宜於光順
門進名參賀朕於光順門内殿與百僚相見永為常式
又曰長慶元年神都改造文昌臺及定鼎上東等城
門李昭德所制會要曰元和元年十月平西蜀擒劉
闢以獻上御興安門觀之二年十月平浙西擒李錡至
闕下上御興安門詰其反狀十二年十一月平淮西擒
吳元濟以獻上御興安門大陳甲士旌旗十四年三月
斬李師道上御興安門受俘大和三年斬李同捷丁亥
御興安門受俘會昌四年八月平澤潞梟劉稹𫝊首京
師十八日御興安門受俘玉海曰乾德二年五月乙
丑修大内丁丑明德門成先是同州節度使張美進材
木及成命學士陶穀為之記宋史曰開寳元年正月
大内營繕畢賜諸門名上坐寢殿洞開諸門曰此如我
心少有邪曲人皆見之又曰太宗修大内令諸門對
啟又曰慶歴四年御迎陽門召輔臣觀圖畫八年三
月御迎陽門召知制誥以至臺諫問得失遼史曰聖
宗統和二十四年改南京宫宣教門為元和門外三門
為南端左掖門為萬春右掖門為千秋金史曰大定
元年古雲以軍至中都同留守璋請至府議事雲疑璋
有謀乃陽許諾排節仗若將往者遂率騎從施仁門出
見世宗於三河
門三
原濯龍飛兔(袁宏漢紀曰建初二年有司依舊典請封諸舅太后詔曰前過濯龍門見外家)
(車如流水馬如遊龍吾亦不譴怒之但絶其歲用冀知默止洛陽故宫名曰洛陽有飛兔門)青綺
黃金(上詳序事白樂歌曰黃金為君門玉為君堂)含章建禮(洛陽故宫名曰)
(洛陽有含章門又曰有建禮門)銅龍金馬(上詳序事奏張瑩漢南紀曰馬援曰武帝時)
(善相馬者鑄作銅馬法獻之有詔立馬於魯班門外更名曰金馬門)聽政登賢(劉澄之山)
(川古今記曰魏武聽政殿前有聽政門魏武帝槐賦序曰王粲直登賢門)西暑東陽
(淮南子曰東北方土山曰蒼門東南方曰波母之山曰陽門南方曰南極之山曰西暑門晉宫闕名曰洛陽)
(城東門曰東陽門)廣德明禮(洛陽故宫名曰洛陽有廣德門又曰有明禮門)
銅馬石牛(上詳序事作華陽國志曰秦孝王以李冰為蜀守冰石犀五頭以厭水精一在市)
(橋門今謂石牛門)清明閶闔(酈道元水經注曰咸陽本離宫東出北頭第二門本名清)
(明門之又曰閶闔漢西上門)定鼎望鍾(上詳序事有洛陽故宫名曰洛陽望鍾門)
仁壽神仙(上詳序事有洛陽故宫名曰洛陽神仙門)含德承明
(洛陽故宫名曰洛陽有含德門門晉宫閣名曰洛陽城有承明)南端北掖(並詳序事)
敬法崇禮(洛陽故宫名曰洛陽有敬法門晉宫閣名曰洛陽有崇禮門)却非
會福(洛陽故宫名曰洛陽有却非門又曰有會福門)析羽卬車(何尚之奏)
(曰王有九旗析羽為門謂之旌門猶以車為門謂之轅門鄭元注周禮曰王行次車以為籓則卬車轅表門)
授管鍵修闔扇(上詳序事修禮記曰仲春之月闔扇)建春宜
秋(酈道元水經注曰穀水東經建春門石橋下即上東門也一曰上升門晉有建陽門下詳序事)
雲龍風虎萬春千秋(酈道元水經注曰神獸門東對雲龍風虎一門衡栿之上皆刻)
(雲龍風虎之狀門洛陽宫舍記洛陽有萬春千秋門)九重三過(楚辭曰天之門兮九)
(重不禹三過其門而入孔子賢之)踦閭拂闑(公羊傳晉二大夫相與踦閭而語注閭當)
(道門閉一扇一人在内一人在外曰踦入禮君入門介拂闑大夫中棖與闑之間士介拂棖凡門近中為尊)
旌儒拘老(鄭玄字康成北海相孔融敬元曰于公僅有一節猶戒高其門閭矧鄭公之德)
(而無四牡之路可廣開門衡令容駟馬氏左傳曰臧會讒於臧氏臧昭伯使逐之反犇執於季中門之外季)
(平子怒曰何故以兵入吾門拘臧氏老)受命諱名(春秋後語薛靖郭君田嬰嬖妾五月)
(五日生子文俗云此日生子及戶損其父妾匿養之文長曰受命於天受命於戶何不高其戶晉書羊祜為)
(荆州卒後人為諱祜以戶為門)常閉不完(孫敬常閉戶號閉戶先生莊子曰原憲家貧)
(蓬戶不完)踰越開闔(傳曰門不容車而不可踰越禮記戶開亦開戶闔亦闔)用
牲與材(左傳秋大水用牲於門非禮也與之門材)善閉必葺(善閉者無)
(關鍵而不可開)張雀羅題鳳字(翟公罷廷尉賓客皆去門外可張雀羅嵇康與吕)
(安善後值康不在嵇喜延之不肯入題門上鳳字而去)銜書止免胄下(帝王錄曰)
(有赤雀銜丹書止於昌戶滿秦師過北門左右免胄而下超乘者三百餘人王孫尚幼觀之言於王曰秦師)
(輕而無禮必敗過天子門不卷甲束兵超乘示勇後果為晉所敗)魏勃埽翟公題
(魏勃埽齊相曹參門貴翟公復為廷尉賓客欲往題其門曰一一賤交情乃見)錫朱赤
容車馬(漢冊魏公九錫文曰以君翼宣風化華夏充實是用錫君朱戶赤戶以居晉陳頵父訢立宅)
(門頵請容車馬後為主簿從事乘車馬以歸)歴金門作銅戶(楊雄觧嘲歴金門上)
(玉堂有日矣忌列士傳曰吳王闔閭畏王僚之子慶作石室銅戶以備之)施行馬高
閈閎(晉武帝美顔含素行加光禄大夫門施行馬左傳子産曰高其閈閎)外不閉
閴無人(禮曰大道之行外戸不閉易闚其戶閴其無人)修鍵閉僭旅樹
(孟冬有司戒門閭修鍵閉必重閉也禮天子之禮臺門旅樹大夫僭非禮也此言諸侯之大夫僭之)
立不中高為貴(論語立不中門高禮有以高為貴者注位尊則門高)于公
請高仲舒稱大(于公門壊父老共治之于公曰少請其高詳序事語少異董仲舒曰苟)
(為作而已矣不足稱大君子之門注云仲尼之門故稱大君子門)侯嬴抱關梅福
為卒(侯嬴隐於夷門為抱關者梅福變姓名隐吳市門)勇夫重閉婦人不
出(上詳左傳兄婦人送迎不出門見不踰閾)重門有閈三戶盡閉(閈高)
(貌所王充論衡曰燕王在明光宫欲入處三戶盡閉使二十人開不得)增蒼龍白虎
(上詳漢宫殿疏記下詳洛陽故宫)朱雀元武(上詳百官志記下詳洛陽故宫)
丹鳳神虎(唐天寳元年陳王府參軍田同秀上言混元皇帝降於丹鳳門下詳水經注)
大夏長春(陸機洛陽記大夏門魏明帝所造有三層高百尺下詳晉宫閣名)青城
鴻都(上詳黃圖人漢書來歴要結光禄勲祋諷等十餘俱詣鴻都門証太子無過)翥鳳
驂龍(並詳元大都京城門名)興教光政(並詳六典)宣仁承
福(並詳六典)迎祥麗澤(並詳宋慶歷北城)歸仁納義(唐禮志元)
(正冬至朝賀太府率其屬受諸州及諸蕃貢物出歸仁納義門執物者随之)星躔月華
(上詳六典仗西京記復置廏馬随於月華門)五鳳九龍(上詳宋西京宫城下詳洛陽)
(故宫記)東西序左右掖(儀衞百官序班於通乾象門南入宣政門文班自東武班)
(自西入至閤門亦如之皇帝步自東西序門放仗門吕后紀劉章從勃請卒千人入未央宫掖門注非正而)
(在左右兩掖若人之有臂掖)東西出左右和(後百官志丞相舊位在長安時有四)
(出門随時聽事明帝欲依之廹於太尉司空但為出東西門耳大司馬中夏教茇舍帥以門名中冬教大閱)
(遂以狩田以旌為左右和之門羣吏各率其車徒以序和出注軍門曰和今謂之壘門立兩旌門以為之序和)
(出用次第以出和門也)樹旌立木設鈴警鼓(鄭元云張帷為宫則樹旌以表)
(門陳列周衞則立木以表門鼓荀綽晉百官表注漢丞相府門無闌不設鈴不警深大廣遠無節限也)
龍鬭蛾飛(上詳左傳從漢建昭元年有白蛾羣飛蔽日東都門出至枳道)邵平
種瓜逢萌掛冠(史記邵平種瓜青門外亦曰青城門又曰青綺門漢逢萌挂冠於東郭)
(門東郭門即東都之郭門也)銀臺紀迹金液聽政(會要貞觀十二年左右十)
(軍使奏鑾駕去冬幸諸營於銀臺門外立碑紀迹又貞觀二十三年命皇太子聽政金液門)左右
出入升降上下(三輔決錄長安面三門四面十二門皆通九道以相經緯三塗洞開隐以)
(金錐周以林木其左右出入為往來之經行者升降有上下之别)懸弧曳杖(禮記生男)
(懸弧於門左逍又曰孔子負手曳杖遥於門)虎闈龍門(王元長曲水詩序入虎闈而齒)
(胄士西漢李膺獨持風裁以聲名自高有被其容接者名為登龍門)曳裾容戟(史記)
(鄒陽諫吳王書令臣飾固陋之資則何王之門不可曳裾乎晉王濬恢廓有大志嘗起宅開門前路廣數十)
(步或問之曰吾欲容長戟旛旗)宥御史避學士(虞延為陳留督郵駕經封丘城門門)
(小不容羽盖帝怒使撻侍御史延以為罪在督郵言詞激揚有感上意制詔曰以陳留督郵虞延故宥御史罪)
(毋錢徽𫝊唐憲宗戒有貢獻入右銀臺門以避學士)南衙宰相北門學士
(唐書武后戒懷義曰阿師但當北門出入南衙宰相所往來勿犯也元萬頃𫝊武后召諸儒論撰禁中朝廷)
(疑議表疏皆密使參決以分宰相權故時謂北門學士)蔡邕篆梁鵠筆(水經注昔)
(在漢世洛陽宫殿門題多是大篆言蔡邕諸子魏南宫門牓多是梁鵠筆明帝復命韋誕以古篆書之)
式閭踵門(魏文侯過干木之閭必式四方賢士多歸之孟子有為神農之言者許行自楚之)
(滕踵門而告文公)湯沸騶唱(上即李義府事詳唐書丞漢書郭祚𫝊故事令僕中騶)
(唱而入公門及祚為僕射以為非盡敬之宜帝納之詔御太極唱至止車門御在朝堂至司馬門騶唱不入宫)
(自此始也)閉戶著書塞門示尊(王維詩閉戶著書多歲月孔帖常衮同平章)
(事政事堂北門異時宰相過舍人院咨政事至衮乃塞之以示尊大)腸繞土塞(吳志孫堅)
(母夢腸出繞吳閶門以告鄰母鄰母曰安知非吉祥也獻帝興平中吳中謠言黃金車斑斕耳開昌門出天子)
(事下即張昭詳序事)點額叩頭(晉書賀州封陽有嘬波水百尺大魚自擲登此門化)
(為龍不過曝鰓點額叩宋申錫𫝊望延英門以笏頭)芳林修書清官待制
(徐齊&KR1334;𫝊高宗時為崇文館學士侍皇太子講修書芳林門會要文明元年令五品以上清官日於章善明)
(福門待制)率舞争趨(通鑑貞觀七年宴三品以上及州牧蠻夷於元武門奏七德九功舞)
(蠻夷十種自請率舞之大歷中楊綰為相德望日崇天下雅正士争趨其門焉)延喜觀樂
虔化視事(唐元宗先天二年上御延喜門觀樂殿高祖紀十一月克京城封唐王以武德為)
(丞相府視事於虔化門)綠槐夾碧柳垂(潘岳詩綠槐夾門植王維詩門垂碧柳)
(似陶潛)慕容銅馬薊丘煙樹(郡國志薊城開十門慕容儁鑄銅為馬因名銅)
(馬門樓長安客話都城德勝門外有土城關相𫝊古薊遺址館並廢但門存二土阜旁多林木蓊翳蒼翠京)
(師八景有薊門煙樹即此)陽春獲虎宣華迎佛(金史泰和八年有虎至陽春門)
(外駕出射獲之華金史海陵紀正隆元年御宣門觀迎佛)觀角觝祀高禖(金史)
(貞元三年登寳昌門觀角觝之又明昌六年章宗未有子尚書省臣奏行高禖祀築壇景風門外)置
招賢撰安禮(金史中都圍急詔於東華門置招賢所内外士庶皆得言事玉堂嘉話燕城)
(西南門曰端禮有大定末劉無黨所撰左丞唐括安禮碑)僦居麗正放第廣陽
(燕石集四方進士來試南宫者皆僦居麗正門外門玉堂嘉話天眷元年析津放第於廣陽門西一僧寺上)
(唱名至遷都後命宣陽門上唱名後遂為定例)
門四
增端委立(齊晏平仲端委立於虎門之外)門多長者(晉陶侃家貧其鄰人謂侃曰子)
(門多長者軒車何不延之論當世事)反支禁忌(王符愛日篇明帝時公車門以反支日不受章)
(奏帝曰民廢農桑遠來詣闕而復拘以禁忌豈為政之意乎)創業金馬(揚雄觧嘲云公孫創)
(業於金馬)别開一門(晉書劉繪言詞吐納頓挫風流時人為之語曰劉繪貼宅别開一門)
閉戶讀書(孫敬閉戸讀書)閉門埽軌(劉勝閉門埽軌)不欲異門(蕭瑀)
(子尚㐮城公主詔以園地充主第主辭以公主棨戟不欲異門)天子榜門(唐田游嵓舊宅在宫)
(左高宗詔不聽毁天子自榜其門曰隐士田游嵓宅)羣司走門(李林甫為相或不朝羣司要官)
(悉走其門臺省官為之一空)車馬輻輳(王暕子承幼簡貴有風格右衞朱异當權每休假車)
(馬填門有田英好危言忤權右嘗指异門曰此門輻輳能不至者大小東陽耳小東陽承幼弟也並為東陽太)
(守)門當列戟(韓滉門當列戟以父時第門不忍壊乃不請)門植六闕(楊炎)
(孝著三代表其門閭門植六闕)門若市然(元宗貴妃楊氏四方獻餉結納門若市然)原
高卑合禮啟閉從時蓽門圭竇甕牖繩樞以
通往來作限内外不出戶庭(而知天下)可以棲遲(詩)
祀戶祭先脾祀門祭先肝(月令孟春陽氣出祀之於戶孟秋陰氣出祀之)
(於門外順陰也凡祀門為祖祭先肝)卧戶(風俗通曰卧戶砌者畏縮其頭令人病顛)
門五
原詩陳何胥賦得待詔金馬門詩曰漢家一統軌濟濟
萬國朝飛纓拂曉霧輕輦逐晨飇槐衢映綠紱日彩麗
金貂此時參待詔誰復想漁樵增北周王襃入朝守
東華門開詩曰鳳池通複道嚴駕早凌晨鐵符行警曙
銀棨未開闉塹暗城無影晴新路不塵屯兵引畫劍騎
吹動斑輪徒知仰睿藻抽辭殊未申唐宋之問龍門
應制詩宿雨霽氛埃流雲度城闕河堤柳新翠苑樹花
先發洛陽花柳此時濃山水樓臺映幾重羣公拂霧朝
翔鳳天子乘春幸鑿龍鑿龍近出王城外羽從淋漓擁
軒盖雲蹕纔臨御水橋天衣已入香山會山壁嶄巖斷
復連清流澄澈俯伊川塔影遥遥綠波上星龕奕奕翠
微邊層巒舊長千尋木遠壑初飛萬丈泉綵仗虹旌遶
香閣下輦登高望河洛東城宫闕擬昭回南陌溝塍殊
綺錯林下天香七寳臺山中春酒萬年桮微風一起祥
花落仙樂初鳴鳳鳥來鳥來花落紛無已稱觴獻壽香
霞裏歌舞淹留景欲斜石關猶駐五雲車鑾旗翼翼留
芳草龍騎駸駸映晩花千乘萬騎鑾輿出水静山空嚴
警蹕郊外喧喧引看人傾都南望屬車塵囂聲引颺聞
黃道王氣周回入紫宸先王定鼎山河固寳命乘周萬
物新吾君不事瑶池樂時雨來觀農扈春沈佺期從
幸漢故青門詩曰漢王建都邑渭水對青門朝市俱東
逝墳陵共北源荒凉蕭相闕蕪沒邵平園全盛今何在
英雄復重論故基仍岳立遺堞尚雲屯當極土功壯安
知人力煩天遊戒東首懷昔駐龍軒何必金湯固無如
道德藩微臣諒多幸參乘偶垂恩預此陳古事敢奏興
亡言杜正倫元武門侍宴詩曰大君臨扆暇睿賞狎
林泉開軒臨禁籞藉野列芳筵參差歌管颺容裔羽旗
懸玉池流若醴雲閣聚非煙湛露晞堯日薰風入舜絃
大德侔元造微物荷陶甄謬陪瑶水宴仍厠柏梁篇闕
名徒上月鄒辨詎談天既喜光華旦還傷遲暮年猶冀
升中日簪裾奉肅然張說元武門侍射詩曰射觀通
元闕兵闌闢御筵雕弧月半上畫的暈重圓羿后神幽
贊靈王法暗𫝊貫心精四返飲羽妙三連雪鶴來銜箭
星麟下集弦一逢君宴合萬慶武功宣王建早朝午
門詩曰百官朝下午門西塵起春風滿御堤黃帕盖鞍
呈了馬紅羅纏項鬭回雞館松枝重墻頭出渠柳條長
水面齊惟有教坊南草色古城陰處冷淒淒李嶠詠
門詩曰奕奕彤闈下煌煌紫禁隈阿房萬戶列閶闔九
重開疏廣遺榮去于公待駟來詎知金馬側方朔有竒
材宋歐陽修徽安門曉望詩曰都門守宿霧佳氣鬱
蔥蔥曉日寒川上青山白露中樓臺萬瓦合車馬九衢
通恨乏登高賦徒知京邑雄元李俊民杜門詩曰近
來人事頗相乖獨坐何曾得好懷犬吠為連酤酒市雞
鳴常傍讀書齋門終待學張家塞闥恐難當噲等排惡
客就中多氣岸時時下馬繫堂階劉因登鎮州陽和
門詩曰百尺市門起重過為暫停豪分秋物色米聚趙
襟形北望雲開嶽東行氣犯星憑闌天宇在人事聽浮
萍范梈詣東華門奉迎香輿詩曰天香曉報出宫城
已辦隅頭合樂迎黃鳥低斜衝隊過紫騮疎蕩著班行
百王盛事無遺典萬乘深居有至情失喜快𫝊湯沐賜
禮官識姓未知名
增歌唐岑參青門歌送東臺張判官曰青門金鎖平旦
開城門日出使車回青門柳枝正堪折路旁一日幾人
别東出青門路不窮驛樓官樹霸陵東花撲征衣看似
繡雲随去馬色疑驄胡姬酒壚日未午綠繩玉缸酒如
乳灞頭落花沒馬蹄昨夜微雨花成泥黃鸝翅溼飛屢
低關東尺書醉懶題須臾望君不可見揚鞭飛鞚疾於
箭借問使君何時來莫作東飛伯勞西飛燕
原銘後漢李尤門銘曰門之設張為宅表會納善閉邪
擊柝防害又中東門銘曰中東處仲月值當夘倉庚
有聲隼鷹匿爪除去桎梏獄訟勿考又開陽城門銘
曰開陽在孟位月惟己清門冠節太陽進起又津城
門銘曰津名自定位月在未温風鬱暑鷹鳥習鷙又
廣陽門銘曰廣陽位孟厥月在申凉風從時白露已分
又雍城門銘曰雍門處中位月在酉盲風寒濁鷰歸
山阜又夏城門銘曰夏門值孟位月在亥陰陽不通
蝃蝀匿彩迎冬北壇從陰所在又穀城門銘曰穀門
北中位當於子太陰主刑殺伐為始晉摯虞門銘曰
禄無常家福無定門人謀鬼謀道在則尊
原文後魏温子昇閶闔門上梁祝文曰維王建國配彼
太微大君有命高門啟扉良辰是簡穆卜無違雕梁乃
架綺翼斯飛八龍杳杳九重巍巍居宸納祜就日垂衣
一人有慶四海攸歸
坊一
增說文曰坊邑里之名原漢宫闕名曰洛陽故北宫
有九子坊晉宫闕名曰洛陽宫有顯昌坊修成坊綏
福坊延禄坊休徵坊承慶坊桂芬坊椒房坊舒蘭坊藝
文坊增韋述兩京記曰東宫宜春門外有左春坊
春明夢餘錄京師雖設順天府兩縣而地分屬五城每
城有坊中曰南薰澄清仁壽明照保泰大時雍小時雍
安福積慶東城曰明時黃華思城居賢朝陽南城曰正
東正西正南宣南宣北崇南崇北西城曰阜財金城鳴
玉朝天河漕關外北城曰崇教昭回靖恭靈椿發祥金
臺教忠關外等坊每城設御史巡視所轄有兵馬指揮
使司都指揮副都指揮知事
坊二
原王隐晉書曰東宫坊有醉相殺者中丞奏郎官從事
孫鑠杖一百鑠奏東宫是行馬内而推行馬外官為違
法令詔中丞令史各杖一百王珉荅徐邈書曰見傅
咸弹孫詹事或云是宫或云坊或云寺此東宫中别有
坊又中庶子稱坊詹事稱寺寺同於九卿耳坊是通名
如天朝之稱臺省也增韋述兩京記曰長安有待賢
坊北領軍大將軍史萬歲宅又曰東京昭國坊有薛
繪子姪十人冠冕茂盛時號薛曲又曰仁和坊兵部
侍郎許欽明宅欽明尚書圉盛師猶子與中書令郝處
俊鄉黨親族兩家子弟類多醜陋而盛飾車馬以游於
里巷京洛之語曰衣裳好儀貌惡不姓許即姓郝又
曰永興坊西北門有魏徵宅本宇文愷宅及徵居之太
宗臨幸時將營小殿賜徵為堂又曰通化坊東南鄖
公殷開山宅時人謂之無鬼坊又曰延壽坊北門之
西有尚書閻立本宅又曰明教坊隆興觀西有宋璟
宅又曰岐王範宅在尚書坊東北隅又曰勸善坊
東北隅有太子太師鄭公魏徵宅又曰宣風坊北街
之西中書令蘇味道宅在焉見聞錄曰天寳中御史
大夫王鉷有罪縣官簿錄太平坊宅數日不能遍又
曰崇仁坊西南隅有長寧公主宅既承恩加雕飾朱樓
綺閣一時絶勝又曰浮屠泓云長安永寧坊東南是
金盞地譲皇帝𫝊開元二年賜寧王薛王第於勝業
坊申王岐王於興安坊玉海曰五坊唐德宗所立曰
鵰坊鶻坊鷂坊鷹坊狗坊又曰宋西京坊一百二十
祥符建南京坊十八慶歷建北京坊二十一祥符有惠
寧坊熙寧有崇化坊置來遠驛又有延秋坊置同文館
又曰祥符八年賜錢惟演第於昭化坊又曰禮賓
院在歸德坊掌蕃夷朝貢及互市又曰司馬光判西
京留司御史臺遂居洛濱置園於尊賢坊以獨樂名之
仙𫝊拾遺曰陽翁伯盧龍人有人與以白石一斗令
種之當生美玉果生白璧長二尺者數雙北平徐氏有
女翁伯欲求婚徐謂媒曰得白璧一雙可矣翁伯以白
璧五雙遂婚徐氏數年雲龍下迎夫婦俱昇天今謂所
居為玉田坊翁伯仙去後子孫立大石於田中以紀其
事
坊三
原賦梁蕭子範直坊賦曰余以天監六年為洗馬十七
年復直中舍之坊感恩懷舊悽然而作歲惟奄茂清明
送風承恩從官自府游宫信吾生之多幸逹六合之大
同何坊禁之寥閴對長庭之蕪永門幽幽而重閉室愔
愔而内静應曉刻而坐朝聽雞鳴而自警雖生風於蟭
螟終罕曜於陽景頗留連於九思恒殷勤於三省於時
也春果餘英夏條垂實殿穹窿而起陰槐連拳而負日
傍高墉之邐迤觀層排之鬱律寫學宫於洛都摹畫堂
於漢室臺榭千名仙靈間出
御定淵鑑類函卷三百四十四
