欽定四庫全書
御定淵鑑類函卷四百十七
木部六(若木木采華榖帝休木帝屋木櫰木䓘蒙木栯迷亢丹白芑)
(不三珠樹返沙棠死樹魂樹)(玉樹赤木)(建木強木)(聖木如何)
(風聲木無憂樹)(垂龍木倒生木)(恒春樹閻影木頟常浮樹)(生金樹樹拘尼佗)
(繫尸利沙樹象樹竹)(畢鉢羅樹筍附)(龍樹)
若木
原山海經曰灰野之山有赤樹青葉名曰若木(生崑崙西附西)
(極其華光赤照下地)淮南子曰若木在建木西上有十日其華
照下地離騷曰折若木以拂日兮
原贊晉郭璞若木贊曰若木之生崑山是濱朱華電照
碧葉玉津食之靈智為力為仁
采華
增山海經曰太極之山有采華之樹服之則通萬國之
言
帝休
增山海經曰少室之山有木焉名曰帝休狀如楊其枝
五衢黃華黑實服者不怒
帝屋
增山海經曰講山有木焉名曰帝屋葉如椒赤實可禦
凶
櫰木
增山海經曰中曲之山有櫰木狀如棠員葉赤實實大
如木瓜食之多力
蒙木
增山海經曰放臯之山有木焉其葉如槐黃華而赤實
其名曰蒙木食之不惑
栯木
增山海經曰太室之中山其上有木焉葉狀如梨而赤
理其名曰栯服之不妒
迷榖
增山海經曰招搖之山有木焉其狀如榖而黑理其花
四照其名迷榖佩之令人不迷
亢木
增山海經曰浮戲之山有木焉葉狀如樗而赤實名曰
亢木食之不蠱
丹木
增山海經曰崦嵫之山其上多丹木其葉如榖其實大
如瓜赤跗而黑理食之已痺可以御火又曰峚山之
上多丹木圓葉赤莖黃花赤實其味如飴食不饑丹水
出焉是生玉膏以灌丹木
白䓘
增山海經曰侖者之山有木焉其狀如榖而赤理其汗
如漆其味如飴食者不饑可以釋勞其名曰白䓘可以
血玉
芑
增山海經曰東始之山有木名芑其汁如血可以服馬
(以汁塗馬則調良也)
三珠樹
增彙苑詳註曰山海經云生赤水上為樹似柏葉皆為
珠後至嶺南見海商下嶴者言有珠子樹其珠生於蚌
中蚌生於樹上綴著不解樹乃生於石石在海底蜑戶
鮫人泅於水中鑿石得樹其樹如楊柳枝良可愛也
沙棠
增山海經曰槐江之上有木焉其狀如棠華黃赤實其
味如李而無核名曰沙棠可以禦水食之使人不溺
飛燕外傳曰帝與飛燕遊太液池以沙棠木為舟其木
出崑崙山人食其實入水不沉
玉樹
增山海經曰開明北有玉樹一樹有五彩
建木
增淮南子曰建木在廣都天帝所從上下處此木日中
無影海内經曰建木百仞無枝有欘下有九枸其實
如麻其葉如芒
增賦唐敬括建木賦曰廣都有建木大五千圍生不知
始高八千尺仰不見巔過雷電遺雲烟倚白日磨青天
靡蟠桃于度索之上毫若木于滄海之邊斯未足竒者
天收寸雲日在午位明白宇宙光皎燭祕枝枝攅太虚
外青葉葉積元氣間翠無一點之影落之於地故自當
玉京之要得天下之中左右仙翁前後玉童潤璚露飀
祥風五雲翼之而斐亹八景含之而玲瓏帝或自天而
降天寧假羽翼帝或自地而還地不乘虚空以我有飛
陸之力以我有太階之功必我之由忽乎遂通如此見
其真宰之意生巨材而不易上帝之心寄巨材而亦深
不然奚至是哉俗人生代重疊詭譎其或不聞聞之或
不信境之絶信之或不往往之或不到智之劣自非天
付洞微神與明哲樹杳杳而何在身紛紛而已滅士有
以廣都為帝王之宅以建木為台階之臣自謂未逹仰
慕斯人髣髴雲霄徘徊風塵若巨材之一見希謁帝之
有因
增贊晉郭璞建木贊曰爰有建木黃實紫柯皮如蛇纓
葉有素羅絶蔭弱水義人則過
聖木
增彙苑詳註曰聖木食之令人智聖也
增贊晉郭璞甘水聖木贊曰醴泉睿木養齡盡性增氣
之和去神之冥何必生知然後為聖
不死樹
增博物志曰員丘上有不死之樹食之乃壽
增贊晉郭璞不死樹贊曰萬物暫見人生如寄不死之
樹壽敝天地請藥西母焉得如羿
返魂樹
增十洲記曰聚窟洲海中申未地上有大樹與楓相似
而花葉香聞數百里名為返魂樹伐其根心於玉釜中
煮取汁令可丸名曰驚精香或名震靈丸或名返生香
氣聞數百里死屍在地聞氣即活
赤木
增呂氏春秋曰指姑之東中容之國有赤木之葉焉
強木
增彙苑詳註曰強木不沉木也以之造船木方一寸以
百觔巨石縋之終不沒
如何
增神異經曰南方荒中有如何之樹三百歲作華九百
歲作實有核形如棗子長五尺金刀剖則飴不則辛食
之得地仙
風聲木
增洞冥記曰太初三年東方朔從西那國還得風聲木
十枚實如細珠風吹枝如玉聲有武事則如金革之響
有文事則如琴瑟之響上以枝賜大臣人有病則枝汗
將死則枝折里語曰年未半枝不汗此木五千年一濕
萬歲一枯縉雲之世生于阿閣間也
垂龍木
增洞冥記曰元光元年起壽福靈壇關百步四周起銅
梁上列垂龍之木木似青梧高十丈有朱露色如丹其
葉落地皆成珠其樹似龍體倒垂故名一曰傾虹樹
恒春樹
增拾遺記曰燕昭王與西王母遊通雲臺左右種恒春
之樹葉如蓮花芬芳如桂花隨四時之色昭王之末仙
人貢焉列國咸賀昭王曰寡人得恒春矣何憂太清不
至
影木
增拾遺記曰瀛洲有樹名影木日中視之則一葉百影
花有光夜如列星萬年一實大如瓜青皮黑瓤食之骨
輕上如華蓋羣仙以避風雨
生金樹
增述遺記曰生金樹出影娥池破之皮間有屑如金而
色青又名青金樹
無憂樹
增彙苑詳註曰無憂樹女人觸之其花始開
倒生木
增彙苑詳註曰此木依山生根在上有人觸則葉翕去
則葉舒出東海
頟常
增杜詩註云頟常樹無皮出肅慎氏之國聖人在位則
木生皮可為衣其國朝貢中國成王時一生之
閻浮樹
增彙苑詳註曰須彌山有此樹月過樹影入月中
拘尼佗樹
增彙苑詳註曰其樹花見月光花即開
尸利沙樹
增彙苑詳註曰其樹足踏即長
畢鉢羅樹
增彙苑詳註曰畢鉢羅樹出摩伽陀國即菩提樹在摩
訶菩提寺蓋釋迦如來成道時樹莖幹黃白枝葉青翠
經冬不凋
龍樹
增彙苑詳註曰華氏國國城之北有大山焉北去八里
有大樹蔭覆五百大龍其樹王名龍樹常為龍衆說法
繫象樹
增彙苑詳註曰乾陀國頭河岸有繫白象樹花葉似棗
柔冬方熟相傳此樹滅佛法亦滅
竹一(筍附)
原說文曰竹冬生草也象形下者箈箬也凡竹之屬皆
從竹增爾雅曰簜竹莽數節(凡竹促節者名莽)桃枝四寸有
節粼堅中(竹實中者名粼)簢筡中(中空者名簢)仲無笐(未詳)篠箭原
本草曰竹葉一名升斤竹花一名華草增戴凱之竹
譜曰植物之中有名曰竹不剛不柔非草非木小異空
實大同節目或茂沙水或挺巖陸條暢紛敷青翠森肅
質雖冬蒨性忌殊寒九河鮮育五嶺實繁萌筍苞籜根
幹將枯花&KR1597;乃懸䈙必六十&KR1597;亦六年(竹實曰&KR1597;竹枯曰䈙竹六十年)
(一易根必生花結實而枯及實落土又復生焉)籠籦之美爰自崑崙(籠籦竹伶倫所伐也)
(廣志籠籦任作笛)員丘帝竹一節為船(山海經衞丘山南帝俊竹林在焉大可為舟帝)
(俊舜也本草&KR2414;竹可為舟船廣志雲母大竹也出扶南可為船)巨細已覽形名未聞桂
實一族同稱異源(桂竹甚毒山海經雲山有桂竹傷人必死羣芳譜其竹高四五丈圍二尺)
(状如甘草而皮赤出南康以南)&KR2035;尤勁薄博矢之賢(&KR2035;竹名出員丘山)篁任篙
笛體特堅圓(篁竹似桂而概節)棘竹駢深一叢為林根如椎輪
節若束針亦曰笆竹城固是任篾筍既食鬢髮則侵(棘竹)
(生交州諸郡大者二尺圍厚幾實中夷人破以為弓枝節皆有㓨彼人種以為城卒不可攻異物志所謂種為)
(藩落阻過層墉者也或卒倒根出大如十石物從横相承状如繅車一名笆竹食其筍落人鬚髮廣志㰚竹細)
(而多㓨即笆竹也本草棘竹一名竻竹)簟體虚長各有所育(沈懷遠南越志博羅縣東)
(蒼州足簟竹銘曰簟竹既大薄且空中節長一丈其直如松)苦實稱名(本草苦竹二種一出江西)
(閩中本極粗大笋味殊苦不可噉一出江浙肉厚而葉長闊笋微苦俗呼甜苦笋)甘亦無目(本草)
(甘竹似篁而茂即淡竹也)弓竹如藤其節郄曲生多卧土立則依木
長幾百尋状若相續質雖含文須膏乃縟(弓竹出東垂諸山長曲如)
(藤得木乃倚質有文章須膏塗火之乃見)厥族之中蘇麻特竒修幹平節大
葉繁枝凌羣獨秀蓊茸紛披(嶺表異錄沙麻竹廣桂皆植大如盆盌肉厚而空小)
(一人止擎一莖堪為茅屋之椽梁截其竿二尺許釘入土不踰月根生明年長芽笋不三載為林南越志沙麻)
(竹人削為弓弩淮南所謂溪子弩也沙麻即蘇麻)篔簹(廣州記簟竹一名篔簹節長一丈異物志生水)
(邊長數丈圍一尺五六寸吳錄曲江縣有篔簹竹圍尺五寸節相去六尺夷人以為布葛)射筒(射筒竹薄)
(肌而長中著箭以為名)箖箊(箖箊竹薄而廣)桃枝(桃枝竹皮滑而黃可為席山海經嶓冡之山嚚)
(水之上多桃枝竹廣州記廣州有桃枝竹)長爽纖葉清肌薄皮千百相軋洪
纖有差相繇既戮厥土惟腥三堙斯沮尋竹乃生(&KR2414;竹生海)
(畔見前)物尤世遠略状𫝊名般腸實中與笆相類於用寡
宜為笋殊味筋竹為矛稱利海表槿仍其幹刃即其杪
生於日南别名為篻(筋竹長二丈許圍數尺至堅利出日南九眞可為矛其筍未成竹時)
(堪為弩弦一名篻竹)百葉參差生自南垂傷人則死醫莫能治亦
曰簩竹厥毒若斯彼之同異余所未知(異物志南方思牢國産竹可礪)
(指甲華陽國志百葉竹一枝百葉有毒傷人必死又名簩竹即&KR1217;簩也一作思牢羣芳譜今廣東新州有此種)
(製成琴樣為厲甲之具用久微滑以酸漿漬之過宿快利如初一名澁勒夷人以刺虎豹即斃李商隠所謂思)
(牢弩箭磨青石蘇軾所謂愁看澀勒暗蠻邨者也)䈏與□□厥體俱洪圍或累
尺䈏實□空南越之居梁柱是供(異物志䈏大數圍節間相去局促中實堅)
(強斷截便為棟梁不加斤斧也□□一作由衙一作由梧南方草木状曰由梧竹史民家種之長三四丈闊一)
(尺八九分堪作柱出交趾)竹之堪杖莫尚於笻磥砢不凡状若人功
豈必蜀壤亦産餘邦一曰扶老名實懸同(卭竹高節實中状如人剡)
(俗謂之扶老竹羅浮山記卭竹本出卭山張騫西至大夏所見也而此山左右時有之鄉老多以為杖)&KR1696;
□二族亦甚相侣把髮苦竹促節薄齒束物體柔殆同
麻枲(本草柔者可為繩索謂之苦竹把髮)篕竹所生大抵江東上密防露
下疎來風連畝接町竦散岡潭鷄脛似篁高而筍脆稀
葉稍似類記黃細(鷄脛竹篁之類大者不過如指疎葉黃皮強脆無所堪施筍美青斑色綠)
(江東所饒)狗竹有毛出諸東裔物類衆詭于何不記(狗竹節間有毛)
(出臨海)有竹象蘆因以為名東甌諸郡緣海所生肌理勻
净筠色潤貞凡今之箎匪兹不鳴(此竹當是蘆出揚州東垂諸郡浙江以東)
(可以為箎)會稽之箭東南之美古人嘉之因以命矢(箭竹高者一丈)
(節間三尺堅勁中為矢爾雅東南之美者有會稽之竹箭焉說文箭矢竹)箘簵載籍貢名荆
鄙(尚書荆州厥貢惟箘簵楛孔安國註箘簵美竹出雲夢之澤可作矢)篃亦箘徒概節而
短江漢之間謂之䈛竹根深耐寒茂彼淇苑(篃竹謂之箭竿一尺)
(數節葉大如扇可以衣篷江漢之間謂之䈛廣志篃竹可為屋椽)篲條蒼蒼接町連篁
性不卑植必也嵓岡踰矢稱大出尋為長物各有用埽
之最良又有族類爰挺嶧陽懸根百仞疎幹風生簫笙
之選有聲四方質清氣亮衆管莫伉亦有海篠生於島
岑節大盈尺幹不滿尋形枯若筯色如黃金徒為一異
莫知所任赤白二竹還取其色白薄而曲赤厚而直沅
澧所豐餘邦鮮植肅肅□□畟畟攅植擢笋於秋冬乃
成竹無小無大千萬修直豐膜内暠繡文外施(□□竹大如脚)
(指蟲食其皮類繡甚可愛)箛□誕節内實外澤作貢漁陽以供輅策
浮竹亞節虚軟厚肉臨溪覆潦栖雲蔭木供筍滋肥可
為旨蓄厥性異宜各有所育□植于宛䇣生于蜀細篠
大簜竹之通目互名統體譬牛與犢人之所知事生軌
躅赤縣之外焉可詳錄臆之筆之匪邁伊矚廣志曰
□竹皮青内白如雪輭韌可為索漢竹大者一節受一
斛小者數升為椑榼利竹蔓生實中堅韌羣芳譜曰
方竹産澄州體如削成勁挺堪為杖桃源山亦有方竹
隔州亦出大者數丈斑竹即吳地稱湘妃者亦有二種
出古辣者佳出陶虚山者次之亦有大如甌者㯶竹有
三種上曰筯頭梗短葉垂堪置書几次曰短栖可列庭
階次曰樸竹節稀葉硬但可作扇骨料耳雙竹修篁嫩
篠對抽並育謂之扶竹扶竹之笋名合歡武林山西院
中産蘄竹出蘄州以色瑩者為簟節疎者為笛帶鬚者
為杖韓愈所謂蘄州笛竹天下稀一府爭看黃琉璃者
也慈孝竹生作大叢長幹中聳羣篠外護向陽則茂宜
種高臺柯亭竹生雲夢之南以七月望前生明年七月
望前伐過期則音滯未期則音浮龍孫竹生辰州山谷
間高不盈尺細僅如鍼四季竹節長而圓中管籥生山
石者其音清亮月竹每月抽筍如箭短叢産嘉定州十
二時竹産蘄州繞節凸生十二支字大夫竹凌雲圍三
尺幽怪錄所云鄜延人伐此竹見二仙翁相謂平生勁
節惜為主人所伐遂騰空去者也鳳尾竹纖小可玩高
二三尺龜文竹産崇陽寶陀嵓僅一本製扇甚竒今絶
種矣人面竹出剡山徑幾寸近本節密而凸宛如人面
黑竹如藤長丈八尺色理如鐵思摩竹笋自節生既成
竹至春節中復生筍出交廣通竹出溱州空心直上而
無節匾竹出廬山丹青竹出熊耳山葉黃碧丹相間成
都産黃金間碧玉竹青黃相間觀音竹每寸二三節如
藤色黑出占城國慈竹内實而節疎性弱形緊而細可
代藤桃竹生錦江心蟠石上可為杖實中如木出豫章
者細文一節四尺北人呼為桃絲竹相思竹兩兩生笋
出廣東彙苑詳註曰羅浮山第三峰生竹徑七尺圍
節長一丈二尺葉若芭蕉謂之龍公竹紫竹小而色紫
宜簫笛傘柄越王竹産嚴州石上状若荻枝高尺餘土
人用代酒籌次有沙筯産於海島其心若骨可為籌筯
採者輕步從之若聞人聲則縮入沙中不可取石麻竹
勁利削以為刀切象皮如截竿廣州産也綿竹篾柔軟
可為器物竹中之最美者白竹頗類綿竹笋堪食而篾
脆薄不可用貓竹大者徑七八寸高而堅實笋冬生者
味美春生者成竹其用極多作絲造紙民甚利之叢竹
夏笋味不可食叢生代籬亦可作筆綠竹夏笋可食公
孫竹高不盈尺可供几案會稽産也孤竹生榖城之薤
山三年一笋笋成竹死代謝不已雙稍竹生九嶷獨莖
生枝即分為兩葉密而細謂之合歡浙有天親竹末亦
兩岐茸竹頭有父文金貓竹節有金色垂絲竹枝弱下
垂出雲南釣絲竹類簜而柔黃蠟竹堅實堪用笋味尤
佳成都有對青竹半青半紫交暎可愛海南木竹無節
而中實澧州成都有三稜竹閩有古散竹皮似㯶道州
瀧中有丹竹宜都飛魚口有紅竹黔陽有赤岡竹雷州
有電斑竹永嘉大羅山有龍牙竹稀節長四五尺取之
必有風雨雷電又蜀峨眉山菩薩竹結花于節外之枝
原易曰震為蒼筤竹書曰揚州厥貢篠簜又曰
篠簜既敷增詩曰曕彼淇澳菉竹如簀原又曰籊
籊竹竿以釣于淇又曰如竹苞矣增周禮曰孤竹
之管(竹之特生者)孫竹之管(未生枝者)隂竹之管(生山北者)禮記曰
日短至則伐木取竹箭原家語曰山南之竹不搏自
直斬而為箭射達犀革禮斗威儀曰君乘木而王政
太平蔓竹紫脫為之長生史記曰渭川千畝竹其人
與千戶侯等又曰竹竿萬个河圖曰少室之山大
竹堪為甑器永嘉記曰陽嶼有仙石山頂上有平石
方十餘丈名仙壇壇陬輒有一䈥竹凡有四竹葳蕤青
翠風來動音自成宮商石上淨潔初無麤籜相傳云曾
有却粒者於此羽化故謂之仙石竺法真羅浮山記
曰嶺南道無䈥竹惟此山有之其大尺圍細者色如黃
金堅貞疎節丹陽記曰江寧縣南三十里有慈母山
積石臨江生簫竹王褒洞簫賦所稱即此也其竹圓緻
異於餘處自伶倫采竹嶰谷其後唯此簳見珍故歷代
常給樂府而俗呼曰鼓吹山今慈湖戍常禁採之增
荆州記曰天門山角上各生一竹倒垂拂謂之天帚
原湘中記曰邵陵高平縣有文竹山上有石牀四面綠
竹扶疎常隨風委拂此牀盛弘之荆州記曰臨賀東
山中有大竹數十圍高亦數十丈有小竹生其旁皆四
五圍下有盤石徑四五丈極方正青如彈棋局兩竹屈
垂拂掃石上初無塵穢未數十里聞風吹此竹如簫管
之音述征記曰山陽縣城東北二十里魏中散大夫
稽康園宅竹林時有遺竹也增廬山記曰山中有竹
莖如指竹杪細葉密翠如箒採以贈人謂之掃雲箒
原徵祥記曰王者德至於天和氣感而甘露降尊賢容
衆不失細微則竹葦受之王子年拾遺記曰蓬萊山
有浮筠之簳葉青莖紫子大如珠有青鸞集其上下有
砂礰細如粉柔風至竹條翻起拂細砂如雪霧仙者來
觀戲焉風吹竹折聲如鐘磬之音增神異經曰南方
荒中有□竹長百丈圍三丈五六尺厚八九寸可以為
船夢書曰竹為處士田居夢見竹者憂處士也原
七諫曰便娟之竹寄生江潭上葳蕤而防露下泠泠而
來風增左思吳都賦曰竹則苞筍抽節往往縈結翠
莖綠葉冐霜停雪文選賦曰良夜自凄風篁成韻
古詩曰種竹深井中三年乃成竿杜甫詩曰種竹交
加翠耶律楚材詩曰強策渾心竹(西域有渾心竹以上竹)說
文曰筍竹胎也埤雅曰筍从勹从日包之日為筍解
之日為竹爾雅曰筍竹萌筍譜曰筍一名篛一名
䈚一名□一名竹胎一名竹芽一名笜一名初篁又
曰採筍一日曰篶二日曰箊見風則觸本堅入水則浸
肉硬脫殼煮則失味生著刃則失柔采而停久非鮮也
盛而苦風非藏也揀之脫殼非治也蒸煮不久非食也
如此然後可與食笋詩曰其簌維何維筍及蒲周
禮曰加豆之實箈菹呂氏春秋曰和之美者越駱之
&KR1342;道書曰竹筍者日華之胎一名大明李白詩曰
岸筍開新籜杜甫詩曰綠垂風折筍朱熹詩曰下
有萬玉虬三冬卧寒土南都賦曰春卵夏筍潘岳
閑居賦曰青笋紫薑梁簡文帝七勵曰雜金筍之甘
菹(以上筍)
竹二(筍附)
原呂氏春秋曰昔黃帝令伶倫為律伶倫自大夏之西
阮隃山之隂取竹於嶰谷斷兩節間長三寸九分而吹
之為黃鍾之宮律之本也博物志曰洞庭之山帝之
二女啼以涕揮竹竹盡斑今下雋有斑皮竹增汲冡
周書曰成王時路人獻大竹原穆天子傳曰天子西
征休於伭池之上乃奏廣樂三日而終是曰樂池乃樹
之竹是曰竹林增左傳曰晉伐齊焚申池之竹原
吳越春秋曰越王問范蠡用兵對曰越有處女願君王
問之處女北行見王道逢老人自稱袁公即杖箖箊竹
末折墮地處女即接其末公操其本而刺處女處女舉
杖擊之公飛上樹變為白猿漢書曰高祖為亭長乃
以竹皮為冠及貴常冠之又曰武帝發卒塞瓠子河
令羣臣將軍以下皆負薪而下淇園之竹以為楗又
曰張騫至大夏見卭竹枝問之云賈人市之身毒國
又曰梁孝王修兔園多植竹即謂修竹園三輔舊事
曰武帝作延陵及廟竇將軍有青竹園在廟南恐犯蹈
之言作陵不便增後漢書曰宼恂為河内太守講兵
肄射伐淇園之竹為矢百餘萬三輔決錄曰蒋詡舍
中竹下開三徑惟羊仲求仲從之遊五色線馬均大
巧能削竹作人語時天下大旱人皆將酒與此竹人語
天下須臾雨也晉書曰杜預討吳州郡多望風歸附
或曰百年之宼未可盡剋候來冬更為大舉預曰今兵
威已振譬如破竹數節之後皆迎刃而解無復著手處
也又曰元康二年巴西界竹生花紫色結實如麥
彙苑詳註曰阮籍遊薊門山見一隠者莫知姓名惟有
竹實數斛杵臼而已南史曰齊南海王子罕母尚容
華嘗寝疾子罕晝夜祈禱于時以竹為燈纉照夜此纉
宿昔枝葉大茂母病亦愈以為孝感所致隋書曰明
克讓年十四釋褐為湘東王法曹參軍時舍人朱异在
儀賢堂講老子克讓預焉堂邊有修竹异令克讓詠之
克讓攬筆輒成其卒章曰非君多愛賞誰貴此貞心异
甚竒之異苑曰東陽留道德家中䈥竹林忽生連理
花木考曰新羅神文王時東海中有小山浮水隨波
往來王異之泛海入其山上有一竿竹命作笛吹之兵
退病愈旱雨雨晴風定波平號萬波息笛羅浮山記
曰貞元五年番禺有海戶犯鹽禁避入羅浮山至第十
三嶺遇巨竹百丈海戶因破之為篾會罷吏捕逐遂挈
而歸有軍人獲一篾以為竒貨獻于刺史李復復命陸
子羽圖而記之唐書曰大中四年党項内掠邠寧詔
鳳翔李業河東李拭合節度兵討宰相白敏中為都統
帝出近苑或以竹一箇植舍外見纔尺許遠且百步帝
屬二矢曰党羌窮宼仍歲暴吾鄙今我約射竹中中則
彼當自亡不中我且率天下兵翦之一發竹分矢徹諸
外左右呼萬歲閱月羌果破殄玉堂閑語曰唐天復
甲子自隴而西亢暘竹皆結子饑民采食珍於粳糯味
更馨香又曰李從儼有竹千畮在鳳翔懼侵民利未
嘗省理宋史曰乾道七年池州竹生穗實如米饑民
采之以食守臣魯詧為野竹生榖圖以獻又曰宼準
在雷州踰年既卒衡州之命乃至遂歸葬西京道出京
南公安縣人皆設祭哭於路折竹植地挂紙錢逾月視
之枯竹盡生筍金世宗紀曰帝見宫中竹有枯瘁者
欲令更植恐勞人而止金五行志曰至寧元年宣宗
彰德故竹園竹開白花如鷺鷥藤紫雲覆城上俄而入
繼大統(以上竹)東觀漢記曰馬援至荔浦見冬筍名苞
筍其味美於春夏筍上言禹貢厥包橘柚疑謂是也
楚國先賢傳曰孟宗母嗜笋及母亡冬節將至笋尚未
生宗入林哀歎而笋為之出得以供祭至孝之感也
華陽國志曰何隨有竹園人盜其笋隨行見之恐驚乃
挈屐而歸事文類聚曰晉劉殷年九歲為曾祖母冬
思笋殷泣而獲供饋南史曰沈道虔人有拔其屋後
笋令人止之曰惜此笋欲令成林更有佳者相與乃買
大笋送之拔者慚不取道虔使置其門内而還山堂
肆考曰范元琰家有竹圃每見人盜笋苦於過溝乃伐
樹為橋與盜者過盜感而息意唐書曰夏侯彪之上
新昌令問里胥曰笋一莖幾錢曰一錢五莖取十千買
五萬莖謂之曰吾未須用且寄林中養之至秋成竹一
竿十錢遂成五十萬貪猥不道皆類此蘇軾記曰文
與可嘗令余作洋州三十詠篔簹谷其一也予詩曰漢
川修竹賤如蓬斤斧何曾赦籜龍料得清貧饞太守渭
濱千畝在胸中與可是日與其妻游谷中燒筍晩食發
函得詩失笑噴飯滿案笑林曰漢人適吳吳人餽筍
問何物曰竹也歸煮其牀簀而不熟曰吳人欺我哉
南府州記曰辛居士名仲宣家貧春月鬻笋充觴酌截
竹為甖用充盛貯曰我惟愛竹好酒欲令二物常相並
耳(以上笋)
竹三(筍附)
原鳴鳳棲鸞(拾遺記岑華山名在西海之西有□竹為簫管吹之若羣鳳之鳴謝靈運山)
(居賦竹則二箭殊葉四苦齊味水石多名巨細各彙企山陽之遊餞遲鸞鷟之棲託噫崑圃之悲調慨伶倫之)
(哀籥)增縹箭斑弓金戈翠葆(王彪之閩中賦竹則粉苞赤箬縹箭斑弓篔簹)
(函人桃枝育虫緗箬素筍彤竿綠筒謝朓賦翠葆隨風金戈動日)雉頭蛇跗(異苑桐廬)
(人嘗伐竹見一竿雉頭蛇身猶未變此亦竹為蛇蛇為雉也蘇軾偃竹記竹之始生一寸之萌耳而節葉具)
(焉自蜩腹蛇跗以至于劍拔十尋生而有之也)繡皮原翠實(上詳一竹譜劉稹魯都)
(賦竹則填彼山陔根彌阪域蒙雪含霜不渝其色翠實離離鳳鸞攸食)增苯䔿檀欒
(王彪之賦竹則攅岡坻之苯蓴漫原澤之蓊蒙枚乘賦修竹檀欒夾池水)飛鵲原化
龍(墨子曰公輸子削竹木以為鵲鵲成而飛之三日不下自以為巧費長房隨壺公入山公以竹杖與騎)
(至家以竹杖投葛陂即化為龍)朱書青簡(史記智伯率韓魏攻趙襄子奔晉陽原過後至)
(於王澤見三人與竹二節曰為我以是遺趙毋䘏原過告襄子襄子齋三日親自剖竹有朱書曰余霍太山陽)
(侯天使也别應劭風俗通殺青書可繕寫謹案劉向錄殺青者直用青竹簡書耳)薆重谷
掃員池(曹毗湘表賦竹則篔簹白鳥實中紺族濱榮幽渚繁宗隈曲萋蒨陵丘薆逮重谷鄭緝之東)
(陽記崑山去蕪城山十里山峰嶺高峻常秀雲表故老傳云嶺上有員池池邊有竹極大風至垂屈掃地恒潔)
(淨如人掃也)增七賢六逸(晉書嵇康所與交者阮籍山濤向秀劉伶阮咸王戎為竹)
(林之遊世稱竹林七賢徠唐書李白與孔巢父韓準裴政張叔明陶沔居徂日沉飲人號竹溪六逸)
原冬青夏彩(文選修竹冬青賦下見五江淹)增共谷梁園(山海)
(經長石山之西有共谷其中多竹下見竹二漢書)玉潤碧鮮(上見下五梁簡文帝賦)
(五代史扈載遊相國寺見庭竹可愛作碧鮮賦題其壁世宗聞之遣小黃門就壁而錄之覽而稱善)原
既四時之不改豈一日之可無(禮記禮之於人如竹箭之有筠故貫四時)
(而不改柯易葉之世說王徽之字子猷時吳中士大夫家有美竹欲觀便乘輿造竹下詠嘯良久主人灑掃)
(請坐不顧而去嘗借居空宅便令栽竹或問之徽之但指竹曰何可一日無此君耶)增漢高為
冠魏武作甲(上見竹二漢書衆世說魏武有數十斛竹片咸長數寸並謂不堪用太祖意)
(甚惜之謂可以作竹甲而未顯言馳問楊德祖德祖意正同)鄠杜檀谿(漢書秦地有鄠)
(杜竹林南山檀柘號陸海山梁書武帝臨雍州多伐材竹沉於檀谿積茅蓋之若阜然皆不之用及起兵悉)
(取檀谿竹木装為船艦葺之以茅立時取辦)報平安問無恙(酉陽雜爼李衞公守)
(北平唯童子寺有竹一窠纔長數尺相傳其寺綱維每日報竹平安翰苑叢話潤州甘露寺僧元耆李德裕)
(贈以方竹杖杖出大宛堅實而正節眼鬚牙四面對出公後鎮浙右問僧曰竹杖無恙否曰已規圓而漆之矣)
抱貞心分苦節(沈約詩無人尚高節徒自抱貞心柳宗元詩迸籜分苦節輕筠抱)
(虛心)錦衣半著粉節新塗(楊萬里新竹詩東風弄巧補殘山一夜吹添玉數竿)
(半脫錦衣猶半著籜龍未信怯春寒娟又曰青士何年下太荒羽儀禁省立如墻錦綳半脫娟玉粉節新塗)
(拂拂霜帶雨小酣三日後出墻忽喜一梢長今年秋露防多暑剰借先生格外凉以上竹)拆錦
抛簮(白居易食筍詩紫籜拆故錦千王禹偁笋詩田文死去賓朋散抛擲三玳瑁簮)馬
蹄犢角(唐詩新笋初嘗嫩馬蹄角黃魯直詩竹笋初生黃犢)玉版師錦
䙀兒(冷齋夜話東坡邀劉器之同參玉版師器之每倦山行聞之欣然至廉景寺燒笋而食器之覺味勝)
(問何名東坡曰名玉版此老師善說法能令君得禪悅之味器之始悟其戲為之大笑張于湖謝笋脯方詩)
(得君新法也大奇且復從遊錦䙀兒)廷秀作經贊寧為譜(楊廷秀記張定叟煮)
(笋經江西貓笋未出尖雪中土膏養新甜先生别得煮簀法丁寧勿用醯與鹽岩下清泉須旋汲熬出霜根生)
(蜜汁寒牙嚼作冰片聲餘瀝仍和月光吸菘羔楮雞浪得名不如來參玉版僧醉裏何須酒解酲此羹一椀爽)
(然醒大都煮菜皆如此淡處當知有真味先生此法未要傳為公作經藏名山麈史僧贊寧為笋譜甚詳其)
(掎摭古人詩詠自梁元帝至唐楊師道皆詩中言及笋者非專為題詠也惟孟蜀時徐光溥等二人詩句乃在)
(筍譜然退之和侯協律詩獨不見收何耶以上筍)
竹四(筍附)
增青士(三水小牘竹曰青士)竹笑(說文竹得風其體大屈謂之竹笑)竹醉(四民)
(月令五月十三日謂之竹醉又謂竹迷是日栽竹多盛岳陽風土記又謂之龍生日)剛柔忠義
(文苑英華勁本堅節不受雪霜剛也綠葉萋萋翠筠浮浮柔也虚心而直無所隠蔽忠也不孤根以挺聳必相)
(依以擢秀義也)雌雄(仇池墨記竹有雌雄雌者多笋自根而上至生梢一節發者為雄二節發者為)
(雌)祖孫(竹譜凡竹最初種者曰竹祖唐詩竹祖護龍孫)孝竹(述異記漢章帝三年子母)
(竹筍生白虎殿前謂之孝竹羣臣作孝竹頌)柯亭(晉伏滔長笛賦序蔡邕避地江南宿于柯亭柯)
(亭之觀以竹為椽邕仰而眄之曰良材也取以為笛音聲獨絶)竹中高士(永嘉郡志張廌隠居)
(頤志家有苦竹數十頃為屋其中王右軍聞而造之廌避之竹中不與相見一郡號為竹中高士)直
造竹所(宋書袁粲為丹陽尹郡南一家頗有竹石粲率爾步往不通主人直造竹所主人出語笑款然)
(而車騎羽儀至門方知是尹)義竹(天寶遺事帝遊後苑有竹叢密筍不出外帝顧諸王曰父子兄)
(弟相親當如此因謂義竹)竹中有兒(華陽國志有竹王者興于遯水先是有女子浣于水濱有)
(三大竹流入足間推之不去聞竹中有兒聲持歸破竹得男長有武才遂雄夷狄以竹為姓植所破竹于野遂)
(成林今王祠竹林是也)節中有人(異苑建安篔簹竹節中有人長尺許頭足皆具)香
如雞舌(清異錄荆南判官劉彧棄官遊秦隴閩粤篋中藏大竹十餘顙每有客至斫取少許煎飲其辛)
(香如雞舌人叩其名曰謂之丁香竹非中國所産也)葉如蟲狀(清異錄江湖間有一種竹其葉)
(紏結如蟲狀山民曰此蚱蜢竹也)圓通居士(清異錄比丘海光住廬山石虎菴夜夢人長清)
(瘦而衣斑衣自言捨身為菴中供養具俄窗外竹生一笋花紫籜如夢者之衣及成竹高六尺餘無節其色黃)
(綠瑩淨可愛光用為拄杖目曰直兄後來都下因言夢中之人自稱圓通居士)瑞竹(李方叔西遊記)
(司馬公獨樂園有竹一本去地二尺分為二幹並生六節節間容線復合為一洛中號為瑞竹以上竹)
䈛笴(廣志魏漢中太守王圖每冬獻筍俗謂之䈛笴)上番(黃庭堅詩竹須辰日斸笋看上番成)
大如臂(海槎錄酸筍出粤南大如臂沸湯泡去苦汁投井水中二三日縷如絲繩醋煮可食)
稚子(唐人食筍詩稚子脫錦䙀駢頭玉香滑稚子即筍也)仙人杖(本草自死筍名仙人杖)
(以上筍)
竹五(筍附)
原詩齊虞羲見江邊竹詩曰挺此堅貞性來樹朝夕池
秋波潄下趾冬雪封上枝葳蕤防曉露蔥蒨集羈雌含
風自颯颯負雪亦猗猗金明無異狀玉洞良在斯但恨
非嶰谷伶倫未見知謝朓詠竹詩曰窗前一叢竹青
翠獨言竒南條交北葉新笋雜故枝月光疎已密風聲
起復垂青扈飛不礙黃口獨相窺但恨從風籜根株長
相離梁元帝賦得竹詩曰嶰谷管新抽淇園節復脩
作龍還葛水為馬向并州柯亭臨絶澗桃枝夾細流冠
學芙蓉樣花堪威鳳遊卭王若有獻張騫應拜侯沈
約詠簷前竹詩曰萌開籜已垂結葉始成枝繁隂上蓊
茸促節下離離風動露滴瀝月照影參差得生君戶牖
不願夾華池江洪和新浦侯齋前竹詩曰本生出高
嶺移賞入庭蹊檀欒拂桂橑蓊蔥傍朱閨夜條風析析
曉葉露凄凄籜紫春鸎思筠綠寒蛩啼不惜凌雲茂遂
聽羣雀棲願抽一莖實試看翔鳳來劉孝先竹詩曰
竹生空野外梢雲聳百尋無人賞高節徒自抱貞心耻
染湘妃淚羞入上宮琴誰能製長笛當為吐龍吟劉
孝威詠枯竹詩曰枯楊猶更綠卧柳尚還生勿嫌鳳不
至終當待聖明北齊蕭放詠竹詩曰懷風枝轉弱防
露影逾濃既來丹穴鳳還作葛陂龍陳賀循賦得夾
池脩竹詩曰綠竹影參差葳蕤帶曲池逢秋葉不落經
寒色詎移來風韻晩逕集鳳動春枝所欣高蹈客未得
伶倫吹隂鏗賦得夾池竹詩曰夾池一叢竹垂翠不
驚寒葉醖宜城酒皮裁薛縣冠湘川染别淚衡嶺拂仙
壇欲見凌冬質當為雪中看張正見賦得階前嫩竹
詩曰翠竹梢雲自結叢輕花嫩笋欲凌空砌曲横枝屢
解籜階前疎葉強來風欲知抱節成龍處當於山路葛
陂中又賦得山中翠竹詩曰脩竹映岩垂來風異夾
池複澗藏高節重林隠勁枝雲生龍未上花落鳳將移
莫言棲嶰谷伶倫不復吹唐太宗賦得臨池竹詩曰
貞條障曲砌翠葉貫寒霜拂牖分龍影臨池待鳳翔
虞世南賦得臨池竹應制詩曰葱翠捎雲質垂彩映清
池波泛含風影流搖防露枝龍鱗漾嶰谷鳳翅拂漣漪
欲識凌冬性惟有歲寒知增李嶠詠竹詩曰高簳楚
江濆嬋娟含曙氛白花搖鳳影青節動龍文葉掃東南
日枝捎西北雲誰知湘水上流淚獨思君杜甫詠苦
竹詩曰青冥亦自守軟弱強扶持味苦夏蟲避叢卑春
鳥疑軒墀曾不重翦伐欲無詞幸近幽人屋霜根結在
兹白居易洗竹詩曰布裘寒擁頸氊履温承足獨立
冰池前久看洗霜竹先除老且病次去纖而曲翦葉猶
可憐琅玕十餘束青青復籊籊頗異凡草木依然若有
情迴頭語僮僕小者截魚竿大者編茅屋勿作篲與箕
而令糞土辱王貞白洗竹詩曰道院竹繁教略洗鳴
琴酌酒看扶疎不圖結實來雙鳳且要長竿釣巨魚錦
籜裁冠添散逸玉芽脩饌稱清虚有時記得三天事自
向琅玕節下書裴說春日山中竹詩曰數竿蒼翠擬
龍形峭拔須教此地生無限野花開不得半山寒色與
春争令狐楚郡齋左偏栽竹百餘竿詩曰齋居栽竹
北窗邊素壁新開映碧鮮青藹近當行藥處綠隂深到
卧帷前風驚曉葉如聞雨月過春枝似帶烟老子憶山
心暫緩退公閑坐對嬋娟張佖詠竹詩曰樹色連雲
萬葉開王孫不厭滿庭栽陵霜盡節無人見終日虚心
待鳳來誰許風流添興詠自憐瀟灑出塵埃朱門處處
多閑地正好移雲覆翠苔李中詠竹詩曰森森移得
自山莊植向空庭野興長便有好風來枕簟更無閒夢
到瀟湘廕來砌蘚經疎雨引下棲禽帶夕陽閑約羽人
同賞處安排碁局就清凉劉兼詠新竹詩曰近窗卧
砌兩三叢佐靜添幽别有功影鏤碎金初透月聲敲寒
玉乍搖風無憑費叟烟波碧莫信湘妃淚點紅自是子
猷偏愛爾虚心高節雪霜中鄭谷詠竹詩曰宜煙宜
雨又宜風拂水藏村復間松移得蕭騷從遠寺洗來疎
淨見前峰侵階蘚拆春芽迸繞徑莎微夏蔭濃無頼杏
花多意緒數枝穿翠好相容唐彦謙竹風詩曰竹映
風窗數陣斜旅人愁坐思無涯夜來留得江湖夢全為
乾聲似荻花王建於杜中丞書院新移小竹詩曰此
地本無竹遠從山寺移經年求養法隔日記澆時嫩綠
卷新葉殘黃收故枝色經寒不動聲與靜相宜愛護出
常數稀稠看自知貧家緣未有客散獨行遲許渾秋
日白沙館對竹詩曰蕭蕭凌雪霜濃翠異三湘疎影月
移壁寒聲風滿堂捲簾秋更早高枕夜偏長忽憶秦溪
路萬竿今正凉李羣玉題竹詩曰一頃寒秋綠森風
十萬竿氣吹朱夏轉聲動碧霄寒薛能新竹詩曰柳
營茅土倦麤材因向山家乞翠栽清露便教終夜滴好
風疑是故園來欄邊匠去朱猶濕溉後蟲浮穴暗開他
日會應威鳳至莫辭公府受塵埃秦韜玉題竹詩曰
削玉森森幽思清阮家高興尚分明捲簾隂薄漏山色
欹枕韻寒疑雨聲斜對酒缸偏覺好靜籠碁局最多情
却驚九陌輪蹄外獨有溪烟數十莖羅隠竹詩曰籬
外清隂接藥闌曉風交戛碧琅玕子猷殁後知音少粉
節霜筠漫歲寒宋歐陽修刑部看竹效孟郊體詩曰
花姸兒女姿零落一何速竹色君子德猗猗寒更綠京
師多名園車馬紛馳逐春風紅紫時見此蒼翠玉凌亂
迸青苔蕭疎拂華屋森森日影閒濯濯生意足幸此接
清賞寧辭薦芳醁黃昏人去鎖空廊枝上月明春鳥宿
蘇轍次韻劉貢父西掖種竹詩曰竹迷誰定知迷否
趁取滂沲好雨初栽向鳳池吹律處劚從芸閣殺青餘
迎風一嘯朝回早弄月相羞直宿疎應怪籍咸林下客
相看不飲作除書又賦園中竹詩曰寒地竹不生雖
生常若病斸根種幽砌開葉何已猛嬋娟冰雪姿散亂
風日影繁華見孤淡一箇敵千頃令人憶江上森聳緣
崖勁無風籜自飄策策鳴荒逕陸游詠東湖新竹詩
曰插棘編籬謹護持養成碧澗映淪漪清風掠地秋先
到赤日行天午不知解籜時聞聲簌簌放梢初見葉離
離官閒我欲頻來此枕簟仍教到處隨元郝經詠野
竹詩曰荒竹遶廢宅高下隨女蘿新梢入林莽迸葉掃
條柯玉骨清且癯埋沒還奄阿病綠烟慘悽枯黃雨滂
沱劍斷戟復折壮士空悲歌伊昔住家宅森森氣相摩
籜龍起雲雷平地烟霄過幽香淡庭除靜隂延綺羅一
自兵塵生人去斤斧多寂寞秋不實饑鳳將奈何虞
集賦文子方篔簹亭竹影詩曰數箇篔簹一小亭南窗
承日印寒青水晶簾裏珊瑚樹雲母屏間翡翠翎却愛
微風動蕭瑟翻疑薄暮倚娉婷憑君縱有鵝溪絹莫與
空花結定形楊載寄題成都李仲淵萬竹亭詩曰君
家種竹蜀江旁高與蠶崖勢頡頏己樹旌旗分部曲更
鳴琴瑟應宮商蛟龍併逐波濤化虎豹曾因霧雨藏兄
弟至今俱宦達未應開逕接求羊台哈布哈題柯獻仲
竹詩曰梁王宅裏參差見山簡池邊爛漫栽記得九霄
秋月上滿庭清影覆蒼苔明吳寬詠竹詩曰翛然數
君子落落俱長身東家每借看步去不嫌頻移栽幸許
我已自前年春自我得此輩園居豈為貧但憂積雨霽
日暴少精神終然勤灌溉枝葉還如新因兹悟為學黽
勉在斯晨(以上竹)唐韓愈和侯協律詠笋詩曰竹亭人
不到新笋滿前軒乍出真堪賞初多未覺煩成行齊僕
婢環立比兒孫騐長常攜尺愁乾屢側盆對吟忘膳飲
偶坐變朝昏滯雨膏腴濕驕陽氣候温得時方張王挾
勢欲騰騫見角牛羊沒看皮虎豹存攅生猶有隙散布
忽無垠狂劇時穿壁羣強幾觸藩深潜如避逐遠去若
追奔始訝妨人路還驚入藥園萌芽防寖大覆載莫偏
恩已復侵危砌非徒出短垣身寧虞瓦礫計擬揜蘭蓀
且歎高無數庸知上幾番短長終不校先後竟誰論外
恨包藏密中仍節目煩暫須迴步履要取助盤飱穰穰
疑翻地森森競塞門戈矛頭戢戢蛇虺首掀掀婦懦咨
料揀兒癡謁盡髠侯生來慰我詩句讀驚魂屬和才將
竭呻吟至日暾李商隠詠笋詩曰嫩籜香苞初出林
於陵論價重如金皇都陸海應無數忍翦凌雲一寸心
宋陸游湖上筍盛出戲作詩曰&KR0766;&KR0766;穿苔瑇瑁簮按
行日夜待成林養渠百尺干霄氣見我生平及物心剰
插藩籬憂玉折豫期風雨聽龍吟明年又徙囊衣去誰
與平安報好音又詠筍詩曰列仙閱世獨清癯雪谷
冰溪老不枯輸與錦綳孩子輩千金一束入天廚(以上筍)
原賦晉江逌竹賦曰有嘉生之美竹挺純姿於自然含
虚中以象道體圓質以儀天託宗爽塏列族圃田緣崇
嶺帶迴川薄循隰行平原故能凌驚風茂寒鄉藉堅冰
負雪霜振葳蕤扇芬芳翕幽液以潤本承清露以濯莖
拂景雲以容與拊惠風而廻榮齊王儉靈丘竹賦應
詔曰靈丘深沈蔓竹凝隂神根合拱貞幹百尋振芳條
乎崑岳敷綠采於高岑沿淮海而蔚映帶沮漳而蕭森
志東南而擅美在淇澳而流音芳靈壽而均茂儀菌桂
而成林若乃青春受謝九野舒榮綠蘋齊葉白芷抽萌
幹抽蔥而特秀篠擢穎而垂英霜皦鏡於原隰木衰疎
於郊阡翠葉與飛雪爭采貞柯與曾冰競鮮梁簡文
帝脩竹賦曰有㛹娟之茂篠寄江上而叢生玉潤桃枝
之麗魚腸雲母之名日映花靡風動枝輕陳王歡舊小
堂佇軸今餞故人亦賦脩竹伊嘉賓之獨劭顧余躬而
自恧江淹靈丘竹賦曰登﨑嶇之碧巘入朱宮之瓏
玲臨曲江之廻盪望南山之葱青鬱春華於石岸赩夏
彩於沙汀遠亘紫林祕埜近匝玉苑禁坰於是綠筠繞
岫翠篁綿嶺參差黛色陸離紺影上謐謐而留閑下微
微而停靖蒙朱霞之丹氣曖白日之素景故非英非蕊
非香非馥而珍跨仙草寶踰靈木夾池水而檀欒繞園
堂而橚矗既間霜而無凋亦中暑而增肅每冠名于華
戎將擅竒於水陸况有朝雲之館行雨之宮窗崢嶸而
綠色戶踟蹰而臨空綺疏敞而停日朱簾開而留風被
箘簵之窈蔚結篠簜之溟濛或産鳷鵲之左或植露寒
之東此皆金輿之所出入瑶輦之所周通任昉靜思
堂秋竹賦應詔曰靜思堂連洞房臨曲沼夾脩篁竹宮
豐麗於甘泉之右竹殿弘敞于神嘉之傍綠條發丹楹
翠葉映雕梁入戶掃文石傍簷拂象牀常生偶蘭桂結
實植鴛凰逢性與之至道偶斯文之在兹歡柏梁之有
賦恨相如之異時陳顧野王拂崖篠賦曰詩詠淇水
騷美江千崖憐拂石神貴掃壇既來儀於鳴鳳亦擾狎
於翔鸞入翠壁之宵月映沅灃之驚湍帶金風之爽朗
雜玉潤之檀欒陪嘉宴於秋夕等貞節之歲寒隋蕭
大圜竹花賦曰嗟春色之澄明映陽流之澈清花繞樹
而競笑鳥徧野而俱鳴殘陂萍合斜蹊草榮暄條絮滿
煖路絲横游蜂集而銜蘂戲蝶飛而帶英鵑欲啼而茝
歇鴈始去而蘆生别有葳蕤繡簜㛹娟綠筒縹枝承露
緗箬來風漢律依節月桂臨叢乍影翻于樂沼時名留
於瑞宮學應龍于葛水宿鶠鳳於方桐洛下七賢湘濱
二女傾翠蓋之踟蹰汎蓮舟之容與倜儻傲人便嬛笑
語拊嫩筍以含啼顧貞筠而命醑增唐吳筠竹賦曰
惟坤靈之播育何備物之實繁偉兹竹之標挺得造化
之清源爾其和風流暢萬彙昭陳不郁馥以啟曜但葳
蕤而有筠亦未知為異也至如殺氣凌厲凝霜蕭瑟覽
平楚之蒼茫窺衆林其如失冐冰霜之涸沍逾青熒以
鬱密則殊可重焉昔在軒后肇官隂陽俾伶倫於嶰谷
伐脩竹之珍篁裁六律以協氣調八風而順常然後成
竽籥以備樂其聲濫而彌長諒自然之純粹曷羣材之
可方若乃渭川千畝山陽數林會稽方潤於碧玉羅浮
比色於黃金上點點以雲翳下泠泠而鳳吟祛赫㬢之
燠景納凄凉之清隂王子所以嘯詠稽生為之幽尋若
乃夾滄江倚丹崿蓄水霧之沉沉搖巖烟之漠漠湘妃
有揮涕之感楚謠興防露之作或挺鼓吹之嶔崟或垂
天門之磅薄皆鸞鳳之所翔集孔翠之所棲託豈獨嬋
娟於廣漢之壤亦有璀璨於蓬萊之峰結實珠粒敷化
紫茸拂皓絮以飛雪摧紺莖以韻鍾故列仙之攸翫匪
吾人之所從也亦有化雉吳國成龍葛陂容人篔簹有
蟲桃枝一笋明其厥嗣三節獲乎嬰兒榮燈纂以感孝
茂窗櫺以表竒篲家壇以塵滅環石牀以隂滋皆靈變
之譎怪良難得而備知爾其衆彙非一則有策簩筯□
射筒箖箊□□箛筮之肅矗龍鍾雲母之扶疎箬箭浮
色以縹燠䈄□綷文而繡攄方志之所遺載山經之所
闕書靡不勁堅其性葱蒨厥色不規而圓不操而直故
高皇製冠以守位孝文剖符以表職博望侯傳於大夏
之外穆天子樹於玄池之側推類以彌廣匪斯文之可
極也
增記唐白居易養竹記曰竹似賢何哉竹本固固以樹
德君子見其本則思善建不拔者竹性直直以立身君
子見其性則思中立不倚者竹心空空以體道君子見
其心則思應用虚受者竹節貞貞以立志君子見其節
則思砥礪名行夷險一致者夫如是故君子多樹之於
庭焉
原贊宋謝莊竹贊曰瞻彼中唐綠竹猗猗貞而不介弱
而不虧杳裊人圃蕭瑟雲崖推名楚潭美質梁池
御定淵鑑類函卷四百十七
