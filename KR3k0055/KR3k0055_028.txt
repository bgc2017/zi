欽定四庫全書
御定淵鑑𩔖函卷二十三
地部一(地附)(郊堆)(野阪)(原隰泥丘沙陵塵阜增培塿隴田)
(邨坡)(墩)
地一
增釋名曰地者底也其體底下載萬物也亦言諦也五
土所生莫不信諦也原易曰坤地也禮記曰孟冬
之月地始凍仲冬之月地始坼又曰今夫地一撮土
之多及其廣厚載華嶽而不重振河海而不洩萬物載
焉周官曰大司徒掌天下土地之圖知九州之地域
廣輪之數辨五地之物爾雅曰東至泰遠西至邠國
南至濮鉛北至祝栗謂之四極孤竹北戸西王母日下
謂之四荒九夷八狄七戎六蠻謂之四海(言所居近於海)春
秋元命苞曰地者易也言養物懷任交易變化含吐應
節故其立字土力于乙者為地又曰地所以右轉者
氣濁精少含陰而起遲故轉右迎天佐其道蔡邕月
令章句曰總丘陵原隰阪險曰地樂聲儀曰下元者
地氣也為始萬物生育長養蓋藏之主也孝經援神
契曰計九州之别壤山陵之大川澤所注萊洹所生鳥
獸所聚九百一十一萬八千二十四頃磽确不墾者千
五百萬三千頃增又曰地順受澤謙虛開張(開張九竅受流)
(灑潤是其謙虛也)尚書考靈曜曰地有四遊冬至地上北而
西三萬里夏至地下南而東三萬里春秋分則中矣
又曰二十八宿之外東西各有一萬五千里是謂四游
之極謂之四表據四表之内並星宿内總有三十八萬
七千里之徑天中央正半之處則一十九萬三千五百
里地在于中厚三萬里春分之時地在正當中自此漸
漸而下至夏至之時地下萬五千里地之上畔與天中
正夏至之後地漸漸而上至秋分地正當天之中央自
此地漸漸而上至冬至地上萬五千里地之下畔與天
中平自冬至後地漸漸而下地常升降于三萬里之中
詩含神霧曰天地相去億五萬里春秋感精符曰
冬至成天文夏至成地理原孔子家語子夏曰商聞
山書曰地東西為緯南北為經周禮又云東西為廣南
北為輪山為積德川為積刑高者為生下者為死丘陵
為牡谿谷為牝老子曰地得一以寧地無以寧將恐
發墨子曰禽子問天與地孰仁墨子曰翟以地為仁
太山之上則封禪焉培塿之側則生松柏下生黍苗莞
蒲水生黿鼉龜魚民衣焉食焉家焉死焉地終不責德
焉故翟以地為仁神農書曰湛濁為地黃帝素問
曰積陰為地故地者濁陰也山海經曰帝令豎亥步
自東極至于西極五億十萬九千八百八步䜿亥左手
把算右手指青丘北河圖括地象曰禹所治四海内
地東西二萬八千里南北二萬六千里有君長之州州
有九阻中土之文德及而不治抱朴子曰太極初搆
清濁始分故天先成而地後定白虎通云地者元氣
之所生萬物之祖也淮南子曰天有九部八紀地有
九州八柱(河圖括地象曰崑崙山為天柱氣上通天崑崙者地之中也地下有八柱柱廣十萬里有)
(三千六百軸互相牽制名山大川孔穴相通)九州之外有八埏(淮南子曰東方曰沙海東)
(南方曰沅澤南方曰丹澤西方曰泉澤西北方曰海澤北方曰塞澤東北方曰無通澤河圖曰凡天下有九)
(區别有九州中國九州名赤縣即禹之九州也上云九州八柱即大九州也非禹貢赤縣小九州也)八埏
之外有八紘(淮南子云東北方之紘曰和丘曰荒丘東方之紘曰棘林曰桑野東南之紘曰大窮)
(曰衆安南方之紘曰都廣曰反戶西南方之紘曰焦僥曰火土西方之紘曰金丘曰沃野西北之紘曰一目曰)
(少所北方之紘曰積冰曰委羽)八紘之外有八極(淮南子云東北方曰方土之山曰蒼門東)
(方曰東極之山曰開明門東南方曰波母之山曰陽門南方曰南極之山曰暑門西南方曰編駒之山曰白門)
(西方曰西極之山曰閭闔之門西北方曰不周之山曰幽都門北方曰北極之山曰寒門)八極之廣
東西二億三萬三千里南北二億三萬一千五百里
纂要云嵩泰衡華恒謂之五嶽江河淮濟謂之四瀆上
中下謂之三壤山林川澤丘陵墳衍原隰為五土(周禮大司)
(徒辨五地之物一曰山林其動物宜毛物其植物宜皂物二曰川澤其動物宜鱗物其植物宜膏物三曰丘陵)
(其動物宜羽物其植物宜覈物四曰墳衍其動物宜介物其植物宜莢物五曰原隰其動物宜羸物其植物宜)
(叢物)物理論云地者其卦曰坤其德曰母其神曰祗亦
曰媼大而名之曰黃地祗小而名之曰神州亦名后土
(黃地祗舉八極之内地神州王畿方千里内地神也后土社也社地主也所在皆得言之也)增李
淳風撰法象志北戒自積石負終南地絡之陰東及太
華踰河並雷首底柱王屋太行北抵常山之右乃東循
塞垣至濊貊朝鮮是謂北紀南戒自岷山嶓冡負地絡
之陽東及太華連商山熊耳外方桐柏自上洛南逾江
漢攜武當荆山至于衡陽乃東循嶺徼達東甌閩中是
謂南紀周髀算經曰地不可尺寸而度博物志曰
地以名山為之輔佐石為之骨川為之脉草木為其毛
土為其肉三尺以上為糞三尺以下為地重陰之性也
莊子曰海水三歲一周流波相薄故地動文子曰
地方而無涯故莫能窺其門管子曰地者政之本也
是知地可以正政也地不均平和調則政不可正也
桓公問管子曰地數可得聞乎曰東西二萬八千里南
北二萬六千里出水者八千里受水者八千里尸子
曰天左舒而起牽牛地右闢而起畢昴物理論曰地
形有高下氣有剛柔物有巨細味有甘苦又曰地形
西北高東南下東西長南北短其盡四海者也申子
曰地道不作是以常静帝是以正方舉事為之乃有恒
常之道符信受令必行也蒙叟遺意曰上帝既剖混
沌氏以支節為山嶽以腸胃為江河一旦慮其掀然而
興則下無生𩔖矣于是孕銅于山澤滓魚鹽于江河俾
後人改取將有以苦混沌之靈而致其不起也嗚呼渾
沌氏則不起而人力殫焉
地二
原坤元祗位(易曰至哉坤元萬物資生里河圖曰地之位起形于崑崙從廣萬高萬一千)
(里神物之所生聖仙之所集)廣大博厚(易曰廣大配天地變通配四時莊子曰夫地非)
(不廣且大也人所容足耳厚禮記曰博厚所以載物也又曰博配地)八柱九則(河圖)
(曰天有九部八紀地有九州八柱天地精通神明列序也離騷曰地方九則何以墳之注曰墳分也謂之九)
(州之地凡九品大禹何以能分别之乎)經緯廣輪(並詳地一)五物十
形(上詳地一龜楊泉物理論曰夫土地皆有形名而人莫察焉有龍體有麟鳳貌有弓弩勢有斗升象有)
(張舒形有閉塞容有隱真之安有累卵之危有膏英之利有塉埆之害此十形者氣勢之始終陰陽之所極也)
母德媼神(上詳地二地漢書曰惟泰元尊媼神蕃釐經紀天作成四時注云媼地神)
絶維演絡(列子曰共工氏與顓頊爭為天子怒而觸不周山天柱折地維絶地不滿東南)
(故百川歸焉而為渤海盪張衡西京賦曰爾乃振天維演地絡川瀆簸林薄)亥步章極
(上詳地一極淮南子曰禹使大章步自東極至于西二億三千五百里七十五步)四柱九
囿(張華博物志曰崑崙東北地轉下有八元幽都方二十餘萬里地下有四柱廣十萬里有三千六百軸互)
(相牽制别洛書人皇始出于隄地之口九男兄弟相像以長九州為九囿人皇乃有中州制八輔)流
謙貴貞(易曰地道變盈而流謙貞漢書曰天道貴信地道貴貞不信不萬物不生)政
本物祖(上詳地一地白虎通曰地者元氣之所生萬物之祖也之言施也諦也應施變化審諦)
(不設敬始重終故謂之地)方輿大舟(宋玉大言賦曰方地為輿圓天為蓋河圖曰地恒)
(動不止譬如人在大舟上閉牖而坐舟行而人不覺)取財成化(禮記曰地載物天垂象取)
(財于地是以尊天而親地化易曰凡天地之數五十有五所以成變而行鬼神)銅儀金
柱(續漢書曰張衡字平子造候風地動儀以精銅鑄成圓徑八寸合蓋隆起形似酒樽飾以篆文山龜鳥獸)
(之形中有都柱旁行八道施關發機外有八龍首銜銅丸下有蟾蜍張口承之牙機巧制皆在樽中覆蓋周密)
(無際如有地動樽則震龍機發吐丸而蟾蜍承之振聲激揚因此覺知雖一龍發機而七首不動尋其方面乃)
(知震之所在驗之以事合契若神自書契所記未曾有也嘗龍發機而地不覺動咸怪其無徵數日驛至果地)
(動隴西人皆服其妙有關令内傳曰地厚萬里其下得太空太空四角下自然金柱輙方圓五千里也)
七表九域(河圖曰天有五行地有五嶽天有七星地有七表張衡靈憲曰元氣剖判清濁異)
(位地定于内而體于陰地有九域山川聖人始綱紀而經緯之)行馬御驥(易曰牝馬地𩔖)
(行地無疆王弼注曰乾以龍御天坤以馬行地而孫楚祖道詩曰御天惟龍御地以驥利有攸往不期至)
養材敏樹(史記曰顓頊養材以任地載時以象天禮記曰人道敏政地道敏樹鄭注曰)
(樹謂植草木)東傾右動(離騷曰康回憑怒地何故以東南傾王逸注曰共工怒觸不周)
(山地柱折故傾也地春秋元命苞曰天左旋右動)驪市秦樞(辛氏三秦記曰驪山始皇)
(陵作地市生死人交易市平不得欺死人云秦五地市有斷馬利袁淑效白馬篇曰倚劒何翩翩長安五陵)
(間秦地天下樞八方輳才賢)九地五土(揚雄太玄經曰九地一為沙泥二澤浼三沚崖)
(四下田五中田六上田七下山八中山九上山云范子計然曰夫地有五土之宜各有高下鄭注孝經分别)
(五土視其高下若高田宜黍稷下田宜稻麥丘陵阪險宜種棗栗)九阿四野(穆天子傳)
(曰天子西征至于九阿遊阮籍詩曰驚風振四野回雲蔭堂除張華詩曰目四野外逍遥獨延佇)生
三得一(白帖道生一一生二二生三三才也易曰地得一以寧)秉陰節事
(白帖地秉陰竅于山川可范蠡曰地以節事言不至不強生)韓樞蜀沃(白帖韓地天下)
(之樞也形相錯如繡實李熊說公孫述曰蜀地沃野千里果所生無榖而飽)不動無疆
(白帖不動者地德合無疆)地道坤儀(白帖)無私載有大利
(禮記曰天無私覆地無私載日月無私照上楊泉物理論曰凡居地有大利而無小害者此地也)天
之根坤之象(物理論曰地者天之根也雲雨于是乎出日月星辰于是乎陳霜雪于是乎降)
(地易曰地勢坤又曰坤為又曰坤地也故稱乎母)有六體無兩形(上詳地四裴秀)
(地圖論兩蔣子萬機論曰夫土地者百姓之所蹈也殊無形之政矣而談者乃強謂之異體也)廣
故久厚莫如(文子曰地承天故定寧地定寧萬物形地廣厚萬物聚定寧無不載廣厚無不)
(容地勢深厚水泉入聚地道方廣故能久長如張衡靈憲云地深一億萬六千二百里故至厚莫地)
鎮五嶽流百川(物理論曰鎮之以五嶽積之以丘陵又曰播之以四瀆流之以百川)
司徒掌仙人縮(周禮曰大司徒掌輿地周知廣輪之數列仙傳曰費長房遇壺公)
(能縮地千里聚在目前)地動儀土會法(上詳銅儀注建周禮曰大司徒掌邦之)
(土地之圖辨山林川澤丘陵墳衍原隰之名物制其畿疆而溝封之以土會之法)不知厚
莫能窺(子貢曰終日履地不知地之厚門文子曰地方而無涯故莫能窺其)不中矩
無立錐(文子曰至大者無形故地方不中矩食貨志秦民貧者無立錐之地)河海
所流雲雨是出(聖證論云普天之下華嶽列居河海所流丘陵墳衍總謂之地下物理)
(論詳天之根注)崑崙地軸洞庭地脉(河圖括地象曰崑崙之山横為地軸山)
(海經曰洞庭穴在長沙巴陵今吳縣南太湖内有山山有洞庭穴地道潛行號曰地脉)萬物以
生百里充贍(物理論云發氣黃泉周伏廻轉萬物以生鹽鐵論云古者制地足以養民民)
(足以承其上千乘之國百里之地公侯伯子男各求其充贍)厚德載物含功牧
生(易曰地勢坤君子以厚德載物之春秋說題詞曰地之為言媲也承天行其義山陵大非地不制乃含)
(功以牧生也)商於六百膏壤二千(張儀紿楚曰秦商於之地六百里沛公)
(從杜南入蝕中太史公曰自泰山屬之瑯琊北被之海膏壤方二千里)深厚不測大
方無隅(白帖)生植之功直方之德(白帖)增承天合
帝(易曰乃順承天皇陸贄曰古之人君德合于天曰合于地曰帝)道卑德方(易曰)
(天道下濟而光明地道卑而上行方又曰坤至柔而動也剛至静而德)統形播氣(文中)
(子曰地統元形非止丘陵山川之謂陸士衡曰山盈川沖后土所以播氣)濁陰積塊(上詳)
(地一塞列子曰地積塊耳充四虛無處無塊)綺分繡錯(西都賦曰疆場綺分言交錯成)
(文章也相戰國策曰地形錯如繡)四維八聽(羅泌路史曰激瘴霧于東維界黑水于南)
(極泄流沙于西陲決弱水于北㵄所以界四維也又四步纂要云東西南北曰四方四方之隅曰四維天有)
(八風噫氣也地有八聽孔竅也)後定右迎(抱朴子曰太極初搆清濁始分故天先成而地)
(後定一下詳地)神區禹迹(彙苑詳注神明之區域州天中記茫茫禹迹畫為九)
棋局金甌(渾天賦地若浮舟方如棋局言事文𩔖聚梁武初議納侯景而未決我國家)
(猶若金甌無一傷缺今便受地詎是所宜)黃壚青陸(淮南子女媧功烈上際九天下契黃)
(壚注黃泉下有壚土也又曰放乎九天之上蟠乎黃壚之下彙苑詳註青陸芳春動)雌雄
坱圠(天中記云中原為雄魁傑竒偉江南為雌清楚嬌麗言其孕人物然也顔師古曰地勢坱圠九土)
(星分)踊長斗絶(山海經元帝時臨淮徐縣地踊長五六里高二丈彙苑詳注如斗之峻)
(斗絶謂峭極也平地二十餘里四面斗絶而高謂羊腸)彈丸息壤(高適論置西山三城)
(戌疏曰奈何以險阻彈丸之地而困全蜀太平之人哉山海經曰洪水滔天鯀竊帝之息壤以堙洪水開筮)
(云滔滔洪水無所止極伯鯀乃以息石息壤以填洪水相感志云息謂子也填物不耗減掘之益多故禹用填)
(洪水以為谷按彙苑詳註息壤一在荆州一在永州地中不可犯畚鍤持畚鍤者即死)三垂
六幕(師古云三垂謂東南西三邊也禮樂志紛紜六幕浮大海)沃瘠窊隆(國語)
(公父文伯之母曰昔聖王之處民也擇瘠土而處之沃土之民不材淫也瘠土之民莫不嚮義勞也彙苑詳)
(註窊隆異等猶高下也)背方州環海外(淮南子曰女媧氏背方州抱圓天注方州)
(地也文子作負方州外史記曰中國名曰赤縣神州禹之序九州是也中國如赤縣神州者九乃所謂九州)
(也有大瀛海環其外天地之際焉)傾東南起西北(淮南子曰康回馮怒地以東南)
(傾注康回共工也共工觸不周之山天柱折地維絶故傾也張子房赤霆經曰崑崙柱天萬脉由起西北綿)
(亘幽寒莫詣為背為項為脊為毳下為&KR0034;臋上為髮際面居秦雍耳目口鼻幽冀川蜀分左右背懸心關胷腹)
(垂洛汭胃脘出納為汧為渭大河大江經絡營衛大腸膀胱震澤漯濟青徐以降是為髖髀瀉為尾閭茫汪無)
(際海洲萬國糞滓塵穢)青牛嫗黃金母(遼太祖后述律氏嘗至遼土二河之會有)
(女子乘青牛車倉卒避路忽不見未幾童謠云青牛嫗曾避路蓋謂地祗為青牛嫗云汾晉村野間語曰欲)
(作千箱主問取黃金母意謂多稼厚蓄由耕所致也)括地象益地圖(帝王世紀禹觀)
(于河始受圖括地象也圖言治水之意圖集仙錄黃帝在位王母遣使乘白鹿集帝廷授以地舜在位遣使)
(獻白玉環及益地圖遂廣黃帝九州為十二州)牝馬行地鼇足立極(易曰牝馬)
(地𩔖行地無疆以列子曰女媧氏斷鼇足立四極)
地三
原載萬物(詳地一)成萬物(洪範五行傳云地者成萬物也)生萬物(物理論曰)
(育生萬物備成也)含萬物(禦寇子曰大小相含無窮極也含萬物者亦如含天地也含萬物也故不)
(窮含天地也故無極)地之張(物理論曰炎氣鬱蒸景風蕩物地之張也)地之閉(又曰秋風)
(蕩生凉氣肅然地之閉也)地形高下(物理論曰地者形有高下氣有剛柔)地氣上隮
(白帖)重濁為地(說文曰元氣初分重濁為地萬物所陳列也)淹滯為地(淮南子曰)
(重濁者淹滯而為地)積形成地(吕氏春秋曰山丘河海金石水火此積形而成乎地者)積
陰為地(詳地一)立地制形(春秋明命歷序曰神農始立地制形甄度四海)在地
成形(易注云形謂山川之屬)地道柔剛(易曰立地之道曰柔與剛注云柔剛者言其形)
(也)地道常静(申子曰地道不作是以常静帝是以正方舉事為之乃有恒常之道符信受令必行)
(也)畫地為境(鹽鐵論云文王宣德而懷四夷普天下畫地為境人莫犯之)夢地身
安(夢書云地為陰下宜人之夢見地者身安寧)地財不貧(愼子曰地有財不憂人之貧地)
(雖不憂人貧伐木刈草必取已富焉則地無事也)地平如案(諸葛亮云)厚三萬里
(王嬰古今通論)有十二分(春秋内事云地有十二分王侯之所居也)天子方千里
(孟子曰天子之地方千里不千里不足以待諸侯)諸侯方百里(又曰諸侯之地方百里不百里)
(不足以守宗廟)西北高東南下東西長南北短(並物理論)鑿
山鑽石則地痛蚤蝨衆多則地癢(並劉向别錄)增地戸
(河圖括地象曰西北為天門東南為地戸天門無上地戸無下)地軸(見前崑崙地軸條)地脉
(史記二世遣使殺蒙恬恬喟然太息曰我何罪而死乎良久曰恬罪當死矣起臨洮屬之遼東城塹萬餘里此)
(其中不能無絶地脉哉)地肺(山堂肆考金陵者洞墟之膏腴句曲之地肺注曰地肥良曰膏腴水至則)
(浮曰地肺)地維(管子曰地或維之地莫之維地亡必矣郭璞南郊賦振西北之撓柱隆東南之絶維)
(潛確𩔖書東北艮維西北乾維東南巽維西南坤維)地奥(太玄經曰地奥黃泉隠魄榮也)地慝
(彙苑詳註地慝如磽确之地不宜稼穡斥鹵之地不宜果蓏之𩔖土訓掌道地慝以辨地物)地陷(南史)
(曰桓玄既簒位御牀微䧟羣下失色侍中殷仲文進曰當由聖德深厚地所以不能載時人笑之)地
理(論衡曰天有日月星辰謂之文地有山川陵谷謂之理唐賈耽好地理學凡四裔之使及使人還者必與)
(之從容訊其山川土地之始終是以九州之夷險百蠻之土俗區分指畫備悉源流)地癖(天中記唐李憕)
(豐於産業伊川膏腴水陸上田修竹茂樹自城及關口别業相望與吏部侍郎彭龜年兩人皆有地癖)
任地(顓頊養材以任地)穿地(姜師度既好溝洫所在必發衆穿鑿雖時有不利而成功亦多先是)
(太史令傅孝忠善占星緯時人為之語曰傅孝忠兩眼看天姜師度一心穿地羣傳之以為口實)響
地(郡國志邢州尚書坊東井地周百餘步其地鳴響人馬行上轟作雷聲掘之即火出)王地(天中)
(記浮屠泓與張說置永樂東南第一宅有永巷者戒曰此宅西北隅最是王地慎勿於此取土越月泓又至謂)
(說曰此宅氣候忽然索莫必有取土於西北隅者與說並視果有取土坑三數處坑皆深丈餘泓大驚曰禍事)
(令公富貴一身而已更二十年外諸郎君皆不得天年說懼將平之泓曰客土無氣與地脉不相連今欲填之)
(猶人有瘡痏補以他肉無益也後說子均垍皆不克終)上地(有大利無小害為上地)偃瀦
(下隰之地)衍沃(平羡之地)日域(日初出之所)月&KR1208;(月所出處)提封(提舉也舉)
(四封之内也)上游(游流也王者地方千里必居上游)隢陿(隢瘠薄陿褊隘)阨塞(要害)
(之地也具知天下之阨塞)絶軌(彙苑詳註車馬不通之地)斥鹵(地不生物曰鹵)高平
曰陸(陸漉也水流漉而去也)下平曰衍(言漫衍也)肥濡曰壤(壤瀼也肥濡意)
(也)上方下方(孟康曰上方謂北與東也陽氣所萌生故為上下方謂南與西也陰氣所萌生)
(故為下)戴日戴斗(爾雅距齊州以南戴日為丹穴北戴斗為空同東至日所出為太平西至)
(日所入為太蒙太平之人仁丹穴之人智太蒙之人信空同之人武注曰戴值也)土原一
抔(漢張釋之曰盜長陵一抔土注云抔手掬之也)十仞(韓詩見玉部)五色(禹貢曰徐州厥)
(貢惟土五色)一撮(禮記曰一撮土之多)塞津(朱浮與彭寵書曰亦猶河濱之人捧土以塞孟)
(津)與塊(左傳重耳乞食野人與之塊子犯受食于野而載之曰有土之象)居不疾(土深)
(居之不疾)惡易覯(土淺其惡易覯)稼穡作甘(土爰稼穡)草木不長(土敝則草)
(木不長)配五行而攸序備六府而允脩增任土(禹貢)
(曰任土作貢)敷土(又曰禹敷土隨山刊木)桑土(又曰桑土既蠶是降丘宅土)宅土
(同上)白壤(又曰冀州土惟白壤)黃壤(又曰雍州土惟黃壤)黑墳(又曰兖州土黑墳)
白墳(又曰青州土白墳)塗泥(又曰揚州荆州土惟塗泥)墳壚(又曰豫州厥土惟壤下土)
(墳壚)青黎(又曰青州土青黎)赤埴(又曰徐州厥土赤埴埴黏土也)三壤(又曰咸則)
(三壤成賦中邦)五土(范子計然曰夫地有五土之宜各有高下)物化(蜀王本紀蜀王獵于褒谷)
(見秦王以金一笥遺蜀王蜀王報以禮物盡化為土秦王大怒臣下拜賀曰土地今秦當得蜀矣)灰墨
(志怪漢武鑿昆明池極深悉見灰墨無復土以問東方朔朔曰試問西域人至明帝時外國遣人入洛時有憶)
(朔言問之對曰經云天地大劫將盡則劫燒此劫燒之餘)吉土(因吉土以饗帝于郊吉土王者所都)
(之地)樂土(桂林志静江桂林和平有中州清淑之氣雪霜時舉疫癘不興居人號為樂土焉)冢
土(詩曰乃立冢土注冢土大社也)茅土(禹貢注王者封五色土為社建諸侯則割其方色土與之使立)
(社包以白茅茅取其潔也故曰茅土)童土(潛確𩔖書堯聞舜之賢舉之童土之地童土不毛之地猶)
(童山也)食土(開元二十八年春二月懷州三縣人無故食土曰味美異于他土先是武德邨婦人)
(相與言曰今米貴人飢何為生活有父老過之曰何憂無食此渠水旁土甚佳可食女嘗試之婦人取食味頗)
(異遂失父老乃取土和麫為餅甚美遠近竸取之渠西東南北十餘步土并盡雲南志臨安府有落容山其)
(土香美作餅炙熟可食僰婦嗜之乏江表傳孫權討袁術舉兵攻皖城術閉門自守糧食盡士女或丸土而)
(吞之土荆州記武當有一谿坼色鮮黃乃可噉)貢土(南部新書天下貢賦惟長安縣貢土萬年縣貢)
(水)白土(隋圖經常山高邑縣出白土細滑膏潤可以塗飾兼用之濯錦)捧土(詳上塞津)
(注)握土(魏志魏明帝起芳林園建昭陽殿公卿以下莫不展力乃躬自握土以率之)山土
(關中記未央宫蕭何所造周廻二十三里疏龍首山土為殿其殿基出長安城上也)土輕(晉氏南遷)
(郭璞周訪地圖云荆楚舊為王都欲於硤州置之嫌逼山遂止便有宜都之號下至松滋地有面勢都邑之象)
(乃掘坑稱土嫌其太輕復瀉本坑土又不滿遂止曰昔金陵王氣於今不絶固當經三百年矣乃遷都于建業)
(焉)土踴(太平御覽后族專則土踴)土會(周禮大司徒以土會之法辨五土之物生制疆)
(界而溝封之)金之父(尚書令命驗曰土者金之父)成父道(春秋元命苞曰土之)
(為言吐也言子成父道也其氣精以附也陽立于三故成生其立字十加一為土)粟同價(三輔)
(舊事成帝作延陵及起廟竇將軍有青竹田在廟南恐犯蹈之言作陵不便乃徙作昌陵取土十餘里土與粟)
(同價)氣上騰(崔寔四民月令正月雨水中地氣上騰土長冐橛陳根可拔)築宫篩(賈山)
(傳秦王篩土築阿房宫)築城蒸(晉史赫連勃勃事)願身化(吳鄭泉嗜酒臨卒曰死葬)
(我陶家之側願身化為土幸為酒器實獲我心矣)輸官化(張籍野老歌老翁家貧在山住耕種山田)
(三四畝苗疎税多不得食輸入官倉化為土)吐生萬物(釋名土吐也吐生萬物也)權衡
二至(潛確𩔖書至前三日垂土炭於衡兩端輕重均陰氣至則土重陽氣至則炭重)人下為
土(孔子謂子貢曰賜未知為人下者其猶土也深掘之而得甘泉樹之而五榖蕃草木植焉禽獸育焉生則)
(出焉死則入焉多其功而不德為人下者猶土也)人臣猶土(杜恕篤論曰夫人臣猶土也萬物載)
(焉而不辭其重水瀆汙焉而不辭其下草木植焉而不有其功)東華軟紅(蘇軾詞隠居求志義)
(之從夲不計較東華塵土北忩風注云前輩戲語有西湖風月不如東華軟紅香土)華陰赤土
(雷煥得豐城劔以西山北巖下土拭之光彩豔發張華以華陰赤土送煥拭倍益精明)
地四
增賦唐劉允濟地賦曰元氣攸分太極斯判建三才以
可久開二儀以貞觀偉坤德之無疆恢地道之幽贊叶
高明而資始孕沉潛而剛斷空徵王母之圖竟勞豎亥
之算用能載九岳振百川蕩雲霧洩風煙羣物畢發衆
象森然飛沉咸遂動植斯甄五億十選二萬八千含靈
應節蓄聖懷仙元命之所包矣彝倫之所繫焉周易以
為理契於牝墨翟以為仁深於天由是開階立隧提衡
建極置羲和之官列司徒之職審其遠近辨其紆直廣
輪之數不愆夷險之情不匿用能峻市朝明甸侯既布
井而陳邑亦列郡而分州窪盈沃瘠之品原野墳衍之
流珍卉竒木之他族鱗介羽毛之異儔詭怪畢備璀璨
咸周銀臺瑶檻玄闕丹丘鄒衍之所不議方朔之所難
紬禎符應於河象災異紀於春秋錢起蓋地圖賦曰
有虞氏提地釐享天命光啓九有緝熙八政能使坤德
以寧祥符錫慶神矣王母通靈感聖獻爾寳圖昌爾金
鏡固知冥貺有則休明無極必將永其歷數寧惟錫彼
封域懿兹圖籙實昭應感廣豎亥之遐步資重華之睿
覽規方遠近微妙周通包區㝢於度内出山川於卷中
可以明四目達四聰易曰不出戸知天下何莫假此神
功豈徒稽其囊括也呂太一土賦曰爾其荆河墳壤
淮海塗泥草木漸包於赤埴璆鐵作貢於青黎火以炎
上為母水以潤下為妻黃白分於雍冀官位列於東西
蒸之以為城闕北連朔野參之以為臺觀上搆虹霓夫
其為重也封割五色分茅錫社夫其為厚也包括萬象
含姿育靈雖鼇足初分重濁者為之地而羊角勃起輕
清者為之塵授之可薦於宗廟捧之未塞於孟津漢廟
玉環方之則君王納諫豐城寳劔拭之則光彩射人
原贊宋何承天地贊曰九州攸同時惟禹迹爰及後代
疆分里析貢則屢遷名猶不易
原啓梁昭明太子謝勅賚地圖啓曰漢氏輿地形兹未
擬晉世方丈比此非妙匹之長樂唯書古賢儔之未央
止圖將帥未有洞該八藪混觀六合域中天外指掌可
求地角河源戸庭不出豈問千秋目識烏桓之地脱逢
壯武方著博物之書
原論晉裴秀禹貢九州制地圖論曰圖書之設由來尚
矣自古垂象立制而頼其用三代置其官史掌其職暨
漢祖屠咸陽丞相蕭何盡收秦之圖籍今秘書既無古
今之地圖又無蕭何所得秦圖書唯有漢氏所畫輿地
及諸雜圖各不設分率又不考正准望亦不備載名山
大川其所載列雖有粗形皆不精審不可依據或稱外
荒迂誕之言不合事實於義無取今制地圖之體有六
一曰分率所以辨廣輪之度也二曰准望所以正彼此
之體也三曰道里所以定所由之數也四曰高下五曰
方邪六曰迂直此六者各因地而制形所以校夷險之
故也有圖象而無分率則無以審遠近之差有分率而
無准望雖得之於一隅必失之於他方雖有准望而無
道里則施於山海絶隔之地不能以相通有道里而無
高下方邪迂直之校則徑路之數必與遠近之實相違
而失准望之正故必以此六者參而考之然後遠近之
實定於分率彼此之實定於准望徑路之實定於道里
度數之實定於高下方邪迂直之算故雖有峻山巨海
之隔絶域殊方之迥登降詭曲之因皆可得舉而定者
准望之法既正則曲直遠近無所隠其形也
原文唐顔師古神州地祗祝文曰維某年敢昭告於神
州地祗惟祗包涵區夏載負羣生溥彼域中頼兹厚德
式遵彝典揀此元辰敬以玉帛犧牲粢盛庶品明獻厥
誠備兹禋瘞
增序宋呂祖謙漢輿地圖序曰輿地之有圖古也自成
周大司徒掌天下土地之圖以周知廣輪之數而職方
氏之圖復加詳焉迨漢滅秦蕭何先收其圖書始具知
天下阨塞戸口多少之差然則尚矣武帝元狩六年將
立三子為王御史大夫奏輿地圖請所立國名乃開齊
燕廣陵之封輿地圖之名至是始見光武徇河北鄧禹
杖策而從之說以大策有天下不足定之語其後帝登
城樓披圖指示禹曰天下郡國如是今乃得其一子前
言天下不足定何也蓋光武志在天下當神州赤縣未
入經略之際其君臣更相激厲如此故能兼制六合司
空之所掌無寸地尺天不歸於封域按圖分封並建諸
子以為藩屏嗚呼盛哉
郊
原距百里(距國百里為郊)迎四時(月令迎春東郊迎夏南郊迎秋西郊迎冬北郊)畫
(申畫郊圻)掌(周禮遂士掌郊)適郊(詩適彼樂郊)在浚(詩孑孑干旄在浚之郊)勞
聘客(聘客至郊使人郊勞)請賓客(鄭當時置驛馬于長安諸郊外以請謝賓客)西郊
(易密雲不雨自我西郊)南郊(冬至祀天南郊夏至祀地北郊)四郊(禮曰四郊多壘卿大夫之)
(辱)三郊(費誓魯人三郊三遂)邑外謂郊(爾雅邑外謂之郊)太學在郊
郊迓郊迎近郊遠郊增郊坰(邑外曰郊林外曰坰郊外曰牧)
郊制(疏周制天子畿内千里遠郊百里以此差之遠郊上公五十里侯四十里伯三十里子二十里)
(男十里近郊各半之尚書傳曰百里之國二十里之郊七十里之國九里之郊五十里之國三里之郊)
于郊(易同人于郊)農郊(詩税于農郊)郊甸郊謁(乾元時李光弼入朝)
(詔朝臣四品以上皆出郊謁)麟鳳在郊(漢武紀成康之世麟鳳在郊)白楊郊
野(宋袁粲步屧白楊郊野道遇一士夫便呼與飲明日此人謂被顧知到門求進粲曰昨飲酒無偶聊相邀)
(耳)
野一
原爾雅曰郊外謂之牧牧外謂之野說文曰野郊外
也尚書曰大野既豬東原底平詩曰我行其野蔽
芾其樗左傳曰辛有適伊川見被髮祭野者曰不及
百年此其戎乎其禮先亡矣又曰晉文公過衞出於
五鹿乞食于野人野人與之塊公子欲鞭之子犯曰天
賜也稽首受而載之又曰禆諶能謀謀于野則獲謀
於國則否鄭國有難子產載以如野謀四國之事增
易曰龍戰于野其血玄黃文言曰陰疑于陽必戰周
禮曰凡國野之道十里有廬廬有飲食三十里有宿宿
有路室路室有委五十里有市市有候館候館有積以
待朝聘之官也又曰遂人凡國祭祀共野牲令野職
(注野牲鹿麋熊兔之屬野職薪炭蔬材之屬)又曰遂人君起野役則令各
帥其所治之民而至以遂之大旗致之其不用命者誅
之史記天官書曰二十八舍主十二州角亢氐兖房
心豫尾箕幽斗江湖牽牛婺女揚虛危青營室至東壁
并奎婁胃徐昴畢冀觜觿參益東井輿鬼雍柳七星張
三河翼軫荆(己上星宿分野)黃裳天文圖曰天漢四瀆之精
起鶉火至箕尾十二辰斗綱所指謂之月建十二次日
月所會元枵至陬訾十二分野辰次所臨天為十二辰
十二次地為十二囷十二州(己上月建分野)天文志注躔者
星之所履行處天有十二次日月之所躔地有十二州
王侯之所國周官保章氏以星土辨九州所封皆有
分星以觀妖祥且九州或係之北斗或係之二十八宿
或係之五星此所謂分野也(已上星躔分野)天官書曰甲乙
四海之外丙丁江淮海岱戊已中州河濟庚辛華山以
西壬癸常山以北(已上干支分野)又曰秦之疆候太白占狼
弧吳楚候熒惑占鳥衡燕齊候辰星占虛危宋鄭候歲
星占房心晉亦候辰星占參罰秦晉好用心腹占太白
北邊數侵掠占辰星(已上五星分野)原韓詩外傳曰孔子出
游少原之野有婦人哭甚哀問之婦人曰向刈蓍薪亡
吾簪是以哀也非傷亡簪不忘故也莊子曰黃帝將
見大隗于具茨之山方明為御昌宇參乘至于襄城之
野七聖皆迷無所問塗適遇牧馬童子乃問塗焉又
曰北門成問黃帝曰帝張咸池之樂于洞庭之野吾始
聞之而懼後聞之而怠卒聞之而惑蕩蕩默默乃不自
得帝王世紀曰炎帝戮蚩尤于中冀名其野曰絶轡
之野穆天子傳曰曠原之野飛鳥之所解羽山海
經曰大樂之野夏后啓于此舞九代焉又曰都廣之
野后稷葬焉爰有黍稷百榖自生鸞自歌鳳自舞靈壽
寳華草木所聚楚辭曰獨不見鸞鳳之高翔于大皇
之野循四極而咸周見盛德而俯下幽明錄曰桓溫
北征姚襄在伊水上許遜曰不得見襄而有大功見襄
走入太玄中問曰太玄是何等也答曰南為丹野北為
太玄必西北走也果如其言
野二
原廣莫(莊子子有大樹患其無用何不樹之廣莫之野)莽蒼(之野)獲麟(西狩大野獲之)
聞鶴(鶴鳴于天聲聞于野)傅築(傅說築于傅巖之野)伊耕(伊尹耕于有莘之野)有
麏(野有死麏)無賢(野無遺賢)食苹(食野之苹)無草(野無青草)適野(叔適野)
經野(體國經野)在野(君子在野)處野(莊子處壙埌之野)野哭(孔子惡野哭者)
野食(割鮮)求失禮(禮失而求之野)哭所知(所知吾哭之野)增于野(同人)
(于野)易野(易野之守險若丘陵易猶言平地也)沃野(張良曰關中沃野千里河渭漕輓天下西)
(給京師諸侯有變順流而下足以委輸此天府之國也)大野(書大野既豬)田野(後漢宦者)
(傳蔡倫和帝時轉中常侍每休沐輙閉門絶賓暴體田野以自適)草野(隠逸序古之隠上焉者身藏而)
(德不晦故自放草野而名姓從之)九野(呂氏春秋天有九野中央曰鈞天東方曰蒼天東北曰變)
(天北方曰玄天西北曰幽天西方曰皓天西南曰朱天南方曰炎天東南曰陽天)中野(苻融妻卒貧無)
(以葬鄉人助之融曰古之葬者衣以薪葬之中野)寬閒(韓文耕于寬閒之野)茫蕩(王績酒醉)
(失職鄉人靳之託無心子以見趣曰無心子以穢行聞越王黜之無慍色退而適茫蕩之野)樂野
(弋獵處大樂謂之樂野)㕓野(六帖史德義居虎丘山騎牛帶瓢出入㕓野)遯野(遯于荒野)
滿野(天文志王梁策馬車騎滿野)堅壁(堅壁清野)憑高(雜記李義甫母喪朔望給告即)
(羸服與元結出野憑高窺覘災眚衆疑其有異謀)桃林(武王放牛于桃林之野)
野三
原詩北齊劉逖秋朝野望詩曰駐車憑險岸飛蓋歴平
湖菊寒花稍發蓮秋葉漸枯向浦低行鴈排空轉噪烏
若將君共賞何處減城隅
原贊晉郭璞都廣之野贊曰都廣之野珍怪所聚爰有
羔穀鸞歌鳳舞后稷託終樂哉斯土
原隰一
原高平下濕(說文高平曰原曰爾雅廣平曰原下濕隰)游龍樹穟
(詩隰有游龍龍紅草也又隰有樹穟穟赤羅也)石焦火燎(尸子莒國有石焦原廣尋長五)
(十步臨百仞之谿有以勇見莒子者卻行齊限莒國莫之敢近以服莒書若火燎于原)增脊令
鳳皇(詩脊令在原延潛確𩔖書鳳皇原在臨潼縣後漢光初鳳集新豐即此)千畝
五丈(潛確𩔖書千畝原在遼州南地廣平約千畝上有泉自石穴中湧出分溉膏腴衆沾其利又曰五)
(丈原在郿縣西南積石原在縣西北魏氏春秋青龍三年諸葛亮出斜谷郭淮算其必登積石原遂先據之亮)
(至果不得上因屯渭南司馬懿謂諸將曰亮若出武功依山東轉是其勇也若西上五丈原諸君無事矣其西)
(有落星邨即長星墮諸葛營處)鳳集虎遊(上詳前鳳皇注陜潛確𩔖書白虎原在之藍)
(田縣相傳周平王時白虎遊此晉書苻融與桓沖戲于白虎原)亞夫屯淵明宅(潛確)
(𩔖書細柳原在昆明池南即周亞夫屯兵處又淵明宅在栗里原南康府城西)
原隰二
原有菽(詩中原有菽庶民采之)有苓(詩隰有苓又有杻有榆有栗)膴膴(詩周原膴)
(膴)每每(左傳原田每每草盛貌)邐迤(平原)蕭條(原野蕭條)厭肉(東都賦王)
(莽時原野厭人之肉)曜威(三農之隙曜威中原以講武)使居(禮聖人不使澤者居中原)
廵行(三月廵行田原勸勉農人)可食(爾雅可食者曰原)試望(平原)龍
鱗(原隰龍鱗)放牛(于原藪)增清原(左傳僖公三十一年晉蒐于清原清原在安邑)
(北)閒原(潛確&KR0008;書閒原在平陸西俗呼讓畔城即虞芮相讓之閒田也至今其田民無耕者東西)
(七里南北十三里)五原(又後漢五原宜麻枲崔提為太守斥賣儲跱作紡績織紝練縕之具漢)
(書欵五原塞綠杜詩五原春草)韓原(又韓原在韓城東二十里有故原左傳戰于韓原秦獲晉)
(侯以歸即此)細柳(詳原隰一)細腰(潛確𩔖書細腰原在河南府靈寳縣西南東西闊三)
(里南北長十里當中十五步狹如束素故名)樂遊(名勝志在灞南五里本杜縣之東南漢宣帝所)
(樂遊築以為陵曰杜陵)始平(又興平縣漢富人袁廣漢築園於此畜珍禽植奇樹後皆進之上林)
積石(詳原隰一)凉風(潛確𩔖書凉風原距藍田五十里遁甲開山圖驪山之西有凉風原)
(亦雍州之福地也)石鼔原(又鳳翔縣南之石鼔鎮有石鼔原石圓微長其數有十詩云我車既)
(攻我馬既同蓋紀周宣王田獵之事也)和尚原(又和尚原在漢中府鳳縣東宋南渡後金會諸)
(道兵造浮橋跨渭來攻吳玠自富平收兵保和尚原或謂玠宜屯漢中據蜀口以安人心玠曰吾戍此彼不敢)
(越界而入堅臨之懼吾躡其後此正所以保蜀也)獸臣司(虞箴曰獸臣司原)岐陽
蒐(潛確𩔖書周原在岐山陽東西横亘肥美寬平即詩周原膴膴也成王有岐陽之蒐)
丘
原高土(周禮注高土曰丘)小陵(廣雅小陵曰丘)五陵(陳留風俗傳云雍丘縣有五陵)
(之丘)九子(陳留記云縣西數里有九子丘)衆蛇(外國圖云蛇丘衆蛇居其上)羣犬(又云)
(蕭丘多風無人民羣犬居之案一云蕭丘有凉燄)雲氣(春秋元命苞曰堯為天子季秋下旬夢白)
(帝遺馬喙子其母始升高丘覩白帝上有雲氣之狀感而生臯陶)火光(外國圖云神丘有火穴其光照)
(千里)參衞(山海經云有鹽長之國有人焉鳥首名曰鳥氏有九丘以水絡之名曰陶唐之丘有叔得)
(之丘孟盈之丘昆吾之丘黑白之丘赤望之丘參衞之丘武夫之丘神明之丘)崑崙(山海經云崑崙)
(之丘實惟帝之下都注云天帝都邑之在下者也)隠弅(莊子曰遊于玄水之上登隠弅之丘逍遥)
(無為)邐迤(爾雅云邐迤沙丘注旁行連延)圓丘(外國圖云圓丘之上有不死樹食之乃壽)
(有赤泉飲之不老)宛丘(詩子之湯兮宛丘之上兮)椒丘(楚辭步余馬于蘭臯兮馳椒丘且焉)
(止息)梧丘(戰國策童謠曰大冠如箕長劎拄頭攻狄不下累于梧丘)丹丘(阮籍詩云日夕宿明)
(光注云明光謂丹丘也)青丘(外國圖云青丘之民食榖衣野絲)平丘(山海經曰平丘在三)
(桑東)柲丘(博雅云丘上有木為柲丘)瑕丘(禮記云公叔文子升于瑕丘蘧伯玉從文子曰樂哉)
(斯丘也死則我欲葬焉)營丘(又云太公封于營丘比及五世皆反葬于周)葵丘(左傳云僖)
(九年夏會于葵丘勤案孔疏云葵丘齊地臨淄縣西傳稱齊侯不務德而遠略西為此會則此地遠處齊西)
(不得近在臨淄故釋例以為宋地陳留外黃縣東是為葵丘)乘丘(爾雅注云形似車乘也或云乘)
(謂稻田塍埒案地理志云泰山有乘丘春秋莊十五年公敗宋師于乘丘是因丘以為名乎)取材
(禮取材用)送子(詩送子涉淇至于頓丘)思賢(詩丘中有麻思賢也又有麥有李)賁
(易賁于丘園束帛戔戔)夷(莊子丘夷象實)步仞(步仞之丘陵巨獸無所隠其軀則孽狐為)
(之祥)千年(拾遺記丹丘千年一燒至聖之君以為大瑞)旄丘(詩責衛伯也旄丘之葛兮)
(何誕之節兮)正首(禮狐死正丘首仁也注狐生樂于丘死猶正其首不忘其本故以仁目之)
深穴(莊子鼷鼠深穴神丘之下以避熏鑿之患)天神出(周官云孤竹之管雲和之琴瑟冬至)
(于地上之圜丘奏之合樂八變則天神出)仲尼生(史記云叔梁紇禱于尼丘而生孔子孔子生而首上)
(圩頂故因名曰丘字仲尼)州黎丘(在淮南見爾雅)有莘丘(莘鬼也如狗有角五色莊)
一成為敦(爾雅云丘一成為敦丘注云成猶重也周禮云為壇三成今江東呼地高堆者為敦)
再成為陶(又云再成為陶丘注曰今濟陰定陶城中有陶丘)陳有宛丘(爾雅)
(注云今在陳郡陳縣)晉有潛丘(爾雅注云今在太原晉陽縣)從長者上(禮從長者)
(而上丘陵則必嚮長者所視)非人力為(爾雅大阜曰丘非人力為之自然也)增雲捲
(大道之行則澤布四海否則雲捲一丘)竢德(韓愈燕喜亭記太原王弘中於其居之後上高而望)
(得異處焉却立而視之出者突然成丘愈請名之曰竢德之丘)珠丘(拾遺記曰舜葬蒼梧之野有鳥)
(如雀名曰青齊自丹州而來銜青沙珠積成隴阜名曰珠丘)介丘(相如傳曰以登介丘服虔曰介)
(大也丘山也言登大山封禪)糟丘(商書紂為酒池坐飲糟丘者三千人南史陳暄嗜酒復兄子)
(書曰速營糟丘吾將老焉)薊丘(潛確𩔖書薊丘在舊燕城西北即古薊門)清丘(又清丘在)
(開州左傳盟于清丘)桃丘(又春秋桓十五年公會衞侯于桃丘杜預曰東阿縣東南有桃城按今為)
(桃城舖舗旁一丘高可數仞每陰雨後煙霧中隠隠有市井車馬之形土人以為蜃市云)帝丘(唐書)
(高宗東封泰山梁父次濮陽帝問竇德元此謂帝丘何也德元不對許敬宗曰昔顓頊始居此故曰帝丘敬宗)
(退矜曰大臣不可無學術德元聞之曰人各有能不強所不知吾所能也)鴈丘(潛確𩔖書云太原府)
(陽曲縣金元好問過此見獵者得二鴈一死一脱網去空中哀鳴亦死好問以金贖二鴈瘞之汾水濱疊土為)
(丘)晉丘(又云晉丘在開封府境又名玄池昔簡狄浴於晉丘之水有玄鳥遺卵吞之遂生契)
封丘(又云陳留風俗傳封丘本延鄉高祖為項氏厄于延鄉有翟母免其難故以延鄉為封丘)桐
丘(又云桐丘在扶溝左傳楚伐鄭鄭人將奔桐丘即此)武丘(又云城塜記周武王祭南岳回至汝)
(水西野宿于武丘夜夢築城在此兼祭天地可王七百年遂城于武丘)商丘(又云陶唐閼伯居商)
(丘宋地也)沙丘(又云殷紂益廣沙丘苑臺)小丘(又云小丘在永州府零陵縣西山之西丘)
(有竹樹其石之突怒偃蹇負土而出爭為奇狀者殆不可數由其中以望則山之高雲之浮溪之流魚鳥之飛)
(遊舉熙熙焉呈巧獻技以效兹丘之下)哀丘(彙苑詳注唐元結瘞戰士露胔于泌南名曰哀丘)
融丘(爾雅一成為敦丘再成為陶丘再成銳上為融丘三成為崑崙丘)陼丘(水中小洲)
(為陼)泥丘(其上汚水留不去成泥也)都丘(在池澤中言蟲鳥往所都聚也)消丘
(水出其前作阯丘阯基阯也)沮丘(水出其後作沮丘言恃水為阻也)正丘(水出其右)
(作沚丘沚止也西方義氣有所制止也)阿丘(毛詩曰陟彼阿丘阿荷也如人擔荷物邊偏高也)
負丘(丘背有丘為負丘)名丘(天下有名丘五其三在河南其二河北今未詳其名號所)
(在)
陵
原鴻漸(易鴻漸于陵)隼集(詩鴥彼飛隼集於中陵)莫大(爾雅陵莫大于加陵)為
高(孟子為高必因丘陵)大阜曰陵(爾雅)深谷為陵(老子)南陵息愼
(爾雅東陵阠南陵息愼西陵威夷中陵朱滕北陵西隃鴈門是也案疏此五方之陵名也)西陵威夷
(同上)德至山陵(孝經援神契曰德至山陵則景雲出)殽有二陵(左傳蹇叔送其)
(子曰殽有二陵焉其南陵夏后臯之墓也其北陵文王之所避風雨也)在彼中陵(詩菁菁者)
(莪在彼中陵)五月升陵(月令五月可以升丘陵)堯生于丹陵(帝王世紀)
(慶都河渚有赤龍感而孕懷堯十四月生于丹陵)堯山有平陵(始興紀云堯山下有平陵)
(下有堯故亭)增五陵(原涉傳諸豪及長安五陵諸為氣節者皆歸慕之也班固西都賦南望)
(杜霸北眺五陵是知霸陵非此五陵之數而說者謂高祖以下至茂陵為五陵非也)幽陵(顓頊土地)
(東至於蟠木西至於流沙南至於交趾北至於幽陵)金陵(即應天鍾山楚威王因其地有王氣埋金)
(以鎮之故名)蘭陵(孫卿字子况宣威王時人適楚終老于蘭陵今常州府城北)翟陵
(在杞縣西南陂陀十餘仞有紆回飛動之勢)甘陵(漢明帝永平中甘露降于甘陵)杜陵
(漢宣帝置杜陵縣)茂陵(司馬相如病免官居茂陵杜詩竟無宣室召徒有茂陵求)馬陵
(孫臏度龐涓暮至馬陵㐲兵萬弩俱發)東陵(邵平故秦東陵侯)霸陵(李廣射獵逢霸)
(陵尉訶止之)西陵(潛確𩔖書西陵在紹興府蕭山縣亦名固陵舊傳范蠡教兵于此言可固守因)
(名後越王勾踐入臣于吳羣臣祖之軍陣固陵即此地也清漳志唐周匡物家貧應賢良科西上至西興渡)
(無錢不得濟題詩曰萬里茫茫天塹遥秦王底事不安橋錢塘江上無錢渡又阻西陵兩信潮自此遂設官渡)
(不許受赴試舉人錢)召陵(齊桓會盟之地)陰陵(項羽迷失道處)加陵(詳前莫大)
(注)雕陵(莊子莊周遊雕陵之樊睹一異鵲自南來翼廣七尺目大運寸感周之顙而集于栗林周)
(執彈而留之)炎帝陵(潛確𩔖書炎帝陵在澤州高平縣之羊頭山舊傳炎帝嘗種五榖于此至)
(今山下有黍二畔其南陰地黍白其北陽地黍紅)蝦蟇陵(國史補曰董仲舒墓門人過之必下馬號)
(下馬陵人訛為蝦蟇陵)
阜
原高大曰阜(韓壽云積土高大曰阜大阜曰陵)無石曰阜(博雅云山無石曰阜細土)
(也)土山曰阜(地圖云土山曰阜阜高厚也)芒坂曰阜(風俗通曰阜者茂也言平)
(地隆踊不屬於山陵也)坻阜(華陽國志云元道縣有坻阜江水所出之處)曲阜(爾雅曲阜)
(曰阿)大阜(詩升彼大阜)小阜(沙州記云塞北有數山皆培塿小阜)伯禽宅(左傳)
(云魯公伯禽宅曲阜之地今曲阜在魯城内中委曲長七八里)康成筮(齊地記云高密縣城西北)
(十五里有厲阜鄭康成所筮處)瑶琨之阜(吳都賦云其琛賂則瑶琨之阜銅鍇之垠火齊之寳)
(駭雞之珍)鄧邠之阜(史記武王登鄧邠之阜)增堂阜(左傳曰齊桓公入國求管仲于)
(魯魯人送至堂阜鮑叔牙脱其械言于桓公以為相堂阜在今青州府蒙陰縣)沙阜(沙阜在西安府同州)
(其阜東西八十里南北三十里俗名之曰沙苑少西魏大統三年宇文泰與高歡戰大破之其時泰兵隠伏)
(沙草中以奇取勝後于兵立之處建忠武寺令騎士種柳各一株數及七千至今沙苑有柳樹仍以其地宜六)
(畜置沙苑監豢養隴右牛羊諸畜以供上方之用故杜甫沙苑行曰君不見左輔白沙如白水繚以周牆百餘)
(里苑中騋牝三千匹豐草青青寒不死)項城阜(在東昌府濮州東北相傳劉項相持之地史)
(記曰秦二世元年項梁追破章邯于東阿至于濮陽因以此為項城阜)培塿原小山
(說文云培塿小山也)阜𩔖(風俗通云培塿即阜之𩔖也今齊魯之間田中少高者名之為培塿)
培塿無松柏(左傳)培塿生松柏(墨子詳地)增松柏為林(唐書曰唐)
(郎餘令博于學授霍王元軌府參軍從父知年亦為王友元軌每曰郎家二賢皆入府不意培塿而松柏為林)
(也)
堆
原聚土(聚土為堆)呼墩(爾雅郭璞注云江東呼堆為墩)白龍(揚雄上書往者圖西域豈)
(為康居烏孫踰白龍堆而宼西邊乃所以隔絶匈奴注曰形如土龍無有頭尾高二三丈)五鳳(述異記云)
(當陽縣南有龍川鳳引漢武時八龍五鳳常遊於此故呼為五鳳堆)陽堆(潘岳西征賦云憑高望之)
(陽堆)沙堆(阮脩患雨賦曰景元二年余耕陽武之地在于沙堆汴之陽也)高堆(晉書云劉)
(曜追石虎至高堆)漢武嘗遊(梁州記云南鄭城泝漢上五十里水邊有堆漢武帝嘗遊此以)
(為釣臺後人觀其崇基謂之漢武堆)夸父振履(安定圖經云振履堆者故老云夸父逐日振履于此)
(故名之)門南高望(長安圖云高望堆在延興門南八里)夔州灔澦(灔澦堆在夔州)
增風堆(在平涼府鎮原縣水經注高平城西十里有阜阜上有故臺臺側有風伯壇故俗呼此為)
(風堆)離堆(溝洫志蜀守李冰鑿離堆二江城都中皆可船行百姓享其利往往引水溉田)天堆
(在建昌府廣昌縣東南江流之中紹聖甲戌一夕雷雨大作有沙礫之聲旦日視之屹然一山高丈餘童謠曰)
(天雷飛石頭一夜成汀洲五十年内興公侯暨至立縣恰四十五年至淳熙十一年何坦始登第官學士)
灰堆(錢惟演金坡遺事曰張垍在江南將命入貢還詆京師風物有一灰堆之句以悦其主後與蘇)
(易簡不協蘇云若更矛盾即將灰堆之句進呈矣打范至能邨田樂府云除夜將曉婢僕持杖擊糞堆曰灰)
(堆)拂雲堆(唐書曰唐德宗時會吐番攻鹽豐二州高霞寓以兵五千屯拂雲堆禦之)小
離堆(在叙州府長寧縣城北岸溪上溪中有怪石似離堆之象因作亭于此榜曰小離堆)
阪
原隥(博雅云隥者阪也)陂(陂者曰阪爾雅云阪不平地也)長松(穆天子傳曰天子南還升)
(于長松之阪注云阪有長松)茹藘(詩曰茹藘在阪)九折(漢書曰王陽為益州刺史至卭僰九)
(折阪以病去及王尊為刺史過此叱其馭驅之)三道(穆天子傳曰天子南還升于三道之隥)九
曲(水經注云洛水東逕九曲其地十里有九阪之曲)八特(地理志云函谷東阪謂之八特阪)
黃馬(潘尼西道賦云若其長阪名成臯黃馬)赤湏(北征賦云登赤湏之長阪)伐木(于阪)
走丸(阪上走九言其易也)轘轅(文邪徑捷乎轘轅轘轅阪名)冥軨(漢書曰河南大陽縣)
(有冥軨阪)黃卷(述征記曰黃卷阪者傍絶澗以升潼關長陂十餘里九阪皆逶迤長阪所謂&KR1574;黃濟)
(潼)赤土(漢書云西域有赤土之阪上即令人身熱無色甚至頭痛嘔吐)當陽(蜀志云先主至)
(當陽長坂為曹公所追)造日(古詩修阪造雲日)陂陁(司馬相如哀二世賦云登陂陀之長)
(阪兮坌入曾宫之嵯峨)逶迤(述征記詳前)長阪(漢書云河東有蒲坂縣注秦始皇東廵見)
(有長坂故以蒲坂名)修坂(續述征記云兔頭峴雖無峭嶮然其連林脩坂約有數十里)黃坂
(西征記云黃坂去終南六十里少華山西)隴阪(張衡四愁詩云我所思兮在漢陽欲往從之隴坂長)
馬搏頰(華陽國志云僰道有牛叩頭阪馬搏頰阪其險𩔖如此)牛叩頭(詳上)羊腸
阪(新序云趙簡子上羊腸之阪羣臣皆推車宗會獨當戟行歌詳諷)羊羹阪(潘尼西道賦)
玉輪坂(益州記云汶江水源出玉輪坂)義婦坂(列女後傳云吕榮者吳郡許升之妻也升)
(為賊所害榮貞烈自守黃巾賊起賊將陳寳欲穢之榮執節不聽寳遂殺之是夕疾風暴雨雷電晦冥寳恐懼)
(叩頭葬之而去麋府君聞榮高行出錢助縣為塚因名曰義婦阪)成臯阪(晨上成臯阪注黃門)
(門在成臯阪)馳峻坂(漢文帝從霸陵上欲西馳下峻坂袁盎止轡上曰將軍怯耶盎曰臣聞聖)
(主不乘危今陛下騁六轡飛馳不測山有如馬驚車敗陛下縱自輕奈高廟太后何上乃止)至平
坂(東方朔别傳云孝武皇帝時上幸甘泉至平坂上馳道間有赤蟲朔曰憤氣所生此必秦之置獄處)
上虞阪(騏驥駕鹽車上虞阪)增鴻門(天中記鴻門阪在西安府臨潼縣距戲水十里舊大)
(道阪口即沛公見項羽處也注水經云新豐原阪長二里餘塹通原道南北洞開有同門狀謂之鴻門至霸城)
(五十里内有曲郵亭相傳為張良追高祖者)卧龍(又卧龍坂在順慶府鄰水縣武侯嘗過此)
長箱(又長箱阪在淳化縣西北縈紆曲折單軌纔通即雲陽宮記所云車箱阪也上阪平原宏敞樓觀相)
(屬)長樂(又張濬充招討制置使濬率車騎發自京師昭宗御安喜樓臨送濬酒酣泣奏楊復恭聞)
(之不悦中尉内使餞于長樂阪恭以酒屬濬濬辭復恭戲曰相公不領復恭作面子耶濬笑曰賊平後方見面)
(子復恭銜之)蒲阪(又蒲阪在平陽府蒲州晉文公以蒲賂秦後秦還蒲因名其地曰蒲阪阪反古)
(通用)忌阪(又忌阪在汾州介休縣舊傳介之推避晉文公于此)北阪(史記曰始皇每破諸)
(侯寫倣其宮室築之咸陽北阪上殿屋複道周閣相通所得美人鐘鼔以充實之)白阪(天中記垂)
(拱中詔白司馬阪營大像糜費鉅萬蘇珦以妨農上疏切誎則天納馬阪在洛陽)
隴
原天水大阪(說文曰隴天水大阪也)隴名三斷(廣志云流沙在玉門關外東西)
(數百里有三斷名三隴)北人升隴(三秦記曰北人升隴歌曰隴頭流水其聲嗚咽遥望秦川)
(肝腸斷絶)清晨登隴(張華詩曰清晨登隴首坎壈行何難)增殽隴(張良傳曰關中)
(左殽函右隴蜀)垂隴(左傳曰鄭伯享趙孟于垂隴)魚隴(潛確𩔖書云魚隴在陜西鳳翔)
(府汧陽縣相傳掘地破石得魚狀鱗鬛俱備可辟衣蠧)隴阪(三秦記曰隴天水大阪隴阪九廻不)
(知高幾里欲上者七日乃得越)隴山(晉地道記曰漢陽大阪名曰隴山亦名隴坻漢于汧縣置隴關)
(名大震關)隴關(詳上)
泥一
原劉熙釋名曰泥邇也邇近也以水復土便相粘近也
說文曰泥黑土在水中者也周易曰需于泥致寇
至(王弼曰以剛逼難欲進其道所以招寇而致敵)象曰需于泥災在外也自我
致寇敬慎不敗也又曰井泥不食下也毛詩曰如
塗塗附尚書曰淮海惟揚州厥土惟塗泥(孔傳曰地泉濕也)
左傳曰晉楚將戰呂錡夢射月中之退入於泥(詳月)
又曰晉悼夫人食輿人城杞者絳縣老人或年長矣趙
孟問其縣大夫則其屬也召之而謝過焉曰使吾子辱
在泥塗武之罪也焦贛易林曰需風泥塞常水不溫
凌人惰怠大雹為災又易林變占曰深水難涉塗泥
在轂□瀗不進虎齧我足又曰泥滓行辱棄□溝瀆
衆所共哭不顯其禄又曰封豕溝瀆水潦居谷客舍
止宿泥塗在腹易筮卦洞林曰水不下澗雲不登天
泥沉致□官守不堅又曰臨淮太守柳道明令郭璞
作卦說之曰法君婦當夢嫁問之果然便教令取井底
泥泥竈欲常應道即如法日中塗之至黃昏火凡十起
竈室兩間而止其婦果亡許氏易文條曰母病腹脹
蛇在井傍當破瓶甕井沸泥浮五色玄黃詩推度災
曰百姓空虛水泥□□魚鼈不滋五榖無收詩含神
霧曰夫齊之地處孟春之位海岱之間土地汚泥流之
所歸利之所聚大戴禮曰白沙在泥與之皆黑春
秋漢含滋曰斷木寒水泥土當根春秋考異郵曰輿
重救之地地傷不相動而踴故物淖者易變動春秋
運斗樞曰舜東廵狩至於河黃龍五彩負圖出置舜前
黃芝為泥封兩端爾雅孫炎注曰攝木生江上無有
寄枝高三丈生毛一名楓子天旱以泥塗之即雨史
記曰夏禹水行乘船泥行乘橇東觀漢記曰隗囂將
王元說囂背漢曰元請一丸泥為大王東封函谷關
又曰鄧訓將黎陽營兵為幽部所歸遷護烏桓校尉黎
陽故人知訓好青泥封書從黎陽步推鹿車載青泥一
襆至上谷遺訓漢書董仲舒對策曰夫上之化下下
之從上猶泥之在鈞惟甄者之所為神仙傳曰董奉
居廬山時大旱縣令聞能致雨自將人吏百餘輩運竹
木起屋立成方聚土作泥擬數里取水奉曰不須爾暮
當大雨隴右記曰武都紫水有泥其色亦紫而粘貢
之用封璽書故詔誥有紫泥之美增漢舊儀曰天子
六璽皆以武都紫泥封之聱隅子曰腐薪不可以撻
兵渙泥不可以膠物猶釋老不可以持天下也唐書
曰封禪儀玉牒玉策盛以金匱纏以金繩封以金泥印
以受命之璽而玉牒藏于山上以方石三枚為再累纏
以金繩封以石泥印以受命之璽葛洪曰舉秀才不
知書察孝廉濁如泥第賢良吝如鼃古靈曰安國和
尚已說法老僧不可于土上加泥明紀事本末曰科
臣王士性言淮安高寶興鹽諸生民託之一丸泥決則
盡化魚鼈
泥二
原止馬(傳曰晉戎馬還濘而止謂遇泥濘盤旋不進)與馬(廉范叔度奔國喪時廬江郡掾嚴麟)
(亦奉章弔國俱會于路麟乘小車塗深馬小不得進范愍之命從吏下馬牽與之不告姓名而去麟後訪主將)
(歸之人言恐是范果然)數斗(白公渠涇水一石其泥數斗)一丸(詳泥一)避泥
(魏先賢行狀云鍾皓字季明為司徒掾公出道路泥濘導從惡其相灑去公車絶遠公推軾言司徒今日乃獨)
(行耳還府向閣鈴下疾令揖掾屬公奮手不顧時舉府掾屬皆投劾出皓曉之乃止)出淖(晉侯與楚戰公)
(䧟于淖欒書欲載晉侯走鍼乃掀公出淖)蹶泥(莊子蹶泥則沒足滅跗)淈泥(楚辭何不淈其)
(泥)載塗(詩雨雪載塗塗凍釋也)若泥(古詩妾若濁水泥)不避(庶人送葬不避)
(泥潦)相粘(釋名詳泥一)胡為泥中(詩)流汗中逵(吳都賦流汗霡霂而中逵)
(泥濘)增雲泥(白詩對面隔雲泥)金泥(潛確𩔖書曰漢出征及使絶國皆受金泥之璽封即)
(浮圻國蘭金泥也以封函匣鬼魅不敢干)紅泥(又曰王元寳巨富用紅泥泥壁謝後山詩曰舊香)
(餘味寄黃封厭見紅泥滿眼紅)白泥(誠齋謝茶詩曰石花紫筍可衙官赤印白泥牛走爾)青泥
(潛確𩔖書曰周萇弘敬王時為大夫被讒殺于蜀血碧色入地化為土數里内土皆青色因號青泥坊)紫
泥(詳泥一)雪泥(盧綸詩判詞花落紙擁吏雪成泥)井泥(李商隠有井泥詩)六
一泥(上清經云眞丹秘訣先以黃丹三五斤漸築令實約厚五寸更下丹輕築然後以六一泥泥鼎李)
(詩注藥泥黃土蚌粉赤石脂食鹽六味各重一兩水調用之名六一泥)連金泥(十洲記云續弦)
(膠又名連金泥連刀劔斷折之金)
泥三
增賦唐鄭惟忠泥賦曰嘉鴻鑪之造化物無象而不甄
惟兹泥之為質諒禀之於自然雖體潤性柔而名卑質
賤不同塵以苟出必感澤而斯見信厚地之所生匪膏
雨而不變同賢良之韞櫝候聖明而方薦若乃花水行
落莢雨將餘交衢蓄潦曲浦含淤望之疑實積之也虛
動而為有静而為無苟具形之所蹠必觸𩔖而圖諸託
龜文而成印寫鳥跡以為書蹤發追風之馬轍開流水
之車於是陶鈞賦象刻削成器以土為質以水為位位
去質存復歸于地彼木偶之漂泊萍流之自恣推移兮
莫識其始終泛濫兮莫知其所至若乃蘊凋草於閒館
含芳樹於禁闈不緇白玉之彩徒混隋珠之輝帶晴牛
而暫落逐春燕而還飛何兹物之無識亦應命以知機
沙一
原許愼說文曰沙水散石也疑水少聲也楚東有沙水
聲𩔖(缺)𩔖曰沙水中細礫周易曰需于沙小有言終
吉(王弼曰近于難故曰需于沙也不至致寇故曰小有言)尚書曰西被于流沙
禮記曰自西河至於流沙千里而遥(雍州域也)易通卦
驗曰巽氣不至則城中多大風發屋揚沙禾稼盡卧
焦贛易林曰南上太山困於空桑老沙為石牛馬無食
又曰海老水乾魚鼈盡索高落無澗獨有沙石河
圖曰崑崙之東十萬里有大秦之國人民長三十丈亦
壽萬八千歲不知田作但食沙石子又曰辰星位北
方主災哀哭大喪圖襄之憂亦主川沙石洪範五行
傳曰蜮者一名短狐吳越熱地所生口中有骨形如小
弩常居水中含沙射人則令人生瘡甚則殺人韓詩
外傳曰孔子南遊適楚至於阿谷之隧有處子珮瑱而
浣者孔子曰彼婦人其可與言乎抽觴以授子貢曰以
觀其語子貢曰逢天之暑願乞一飲婦人受子貢觴促
流而挹之坐置之沙上曰禮固不親授大戴禮曰蓬
生麻中不扶乃直白沙在泥與之俱黑是故人相與也
譬如舟車然相逐走也春秋運斗樞曰土躍沙城后
黨盛耶春秋潛潭巴曰水逆流陰氣盛不及上令其
揚沙下不爭天子失道聖人受命邯鄲倬五經折疑
曰甲女子道逢暴風飛沙發屋惶怖走欲趣乙門凶凶
懼欲閉門甲女求欲入門為乙門所笇死乙何罪吏議
以為當坐殺人當棄市也龍魚河圖云蚩尤兄弟八
十一人皆銅頭鐵額食沙石家語曰得其人如聚沙
而雨之非其人如會聾耳而鼓之史記曰殷紂厚賦
税實鹿臺錢盈鉅橋粟益廣沙丘以酒為池縣肉為林
長夜之飲又曰始皇二十八年作琅邪臺立石刻頌
秦功德曰西至流沙南盡北戸東有大海北過大夏
又曰高祖在雒陽南宫從複道上望見諸將往往相與
沙中坐語曰此何語留侯曰此謀反耳又曰武帝元
狩元年旱於是天子乃禱萬里沙(應劭曰萬里沙祠也在東萊曲城孟康曰)
(沙逕三百里)又曰項羽擊漢軍大破圍漢王三匝於是大
風從西北起發屋揚沙石窈冥晝晦楚軍大亂漢王乃
得遯去又曰張良以鐵鎚擊秦始皇於博浪沙中其
副車漢書曰郎中侯應曰幕北地平少草木多大沙
少所隠蔽又曰韓信擊龍且夾濰水陣信乃夜令人
為萬餘囊盛沙以壅水上流信引兵半渡擊龍且東
觀漢記曰上令朱鮪等遂會城南涓水上沙中設壇立
聖公為天子又曰上令王霸前瞻水霸欲如實還報
恐驚官屬即言可渡遂前至比冰合可渡馬欲僵各以
囊盛沙布冰上乃渡司馬彪續漢書曰冲帝建康元
年九月京師及太原鴈門二郡地震沙涌又曰虞詡
從弟遜客長沙詡迎與俱江水縣墮船詡投水中救之
一浮一沒遇沙得皆不死魏書曰烏桓俗其亡叛為
大人所捕者諸邑落不肯受皆逐之使至雍狂地地無
山有沙漠流水草木多蝮蛇在丁零之西南又曰袁紹
連營依沙堆為屯東西數十里曹公分營與相當合戰
不利紹復進臨官渡曹瞞傳曰公軍渡渭地多沙不
可築壘婁子伯說公曰今天寒可起沙為城以水灌之
可一夜而成王隠晉書曰太尉陶侃袁謙為高凉太
守未至百餘里浦中有蜜蜂蔽日而下謙船上明早卒
遇大風飛沙天地合復得還浦遂投海中又曰惠帝
咸寧十年洛中謠曰南風烈烈吹黃沙遥望魯國鬱嵯
峨前至三月滅汝家(南風賈后字)習鑿齒漢晉陽秋曰惠
帝永康元年冬十月乙亥日鬭黃沙四塞十一月戊午
朔大風從西北來飛沙石六日乃止三十國春秋曰
秦將苻雄攻王擢敗之擢單馬奔京初有童謠曰十斗
二升沙誰為王擢屬家後魏書曰刁雄為薄骨律鎮
將上表曰奉詔高平安定萬及臣所守四鎮出牛車五
千乘運屯榖五千萬斛付沷野鎮以供軍糧臣鎮去沷
野八百里道多深沙輕車來猶以為難設令載榖不過
二十石每至深沙必至滯䧟宋元嘉起居注曰劉亥
之北征上計曰以今月十二日入泗口緣道耙沙開溝
以夜繼日日才行十餘里或七八里列僊傳曰主柱
者不知何許人也與道士共上宕山言此有丹沙可得
數萬斤宕山長吏知而上山封之沙流出飛如火乃聽
柱取邑令章君明餌沙三年得神沙飛雪服之五年能
飛行遂與柱俱去云劉根别傳云潁川太守高府君
到官民人疫郡中掾吏死者過半夫人郎君悉得病從
根求消除病氣之術根曰于廳事之亥上穿地取土沙
三斛著以醇酒三升沃其上府君從之病者悉得愈疫
氣絶郡國志云伊州鐵勒國路多沙磧磧内聞呌喚
聲不見人或聞歌笑之聲蓋鬼物也
沙二
增辰星(辰星主沙石詳沙一)玉女(玉女沙在登封縣三交水傍有沙細潤可充澡濯隋代常進後)
(宫雜以香藥可當豆屑號玉女沙)唱籌(宋檀道濟糧乏夜唱籌量沙全軍而返)炊飯(楞嚴)
(經若不斷婬脩禪定者如炊沙而欲其成飯經千百劫只名熱沙山谷詩炊沙作糜終不飽)錦沙
(寰宇記嚴州清溪有錦沙邨素波澄映錦石舒文)大沙(幕北多大沙詳沙一)龍沙(班超贊咫)
(尺龍沙沙漠之地也)鶴沙(一統志鶴沙在上海縣一名下沙浦宋時宣城吳潛侍父讀書于此後為開慶)
(名相)囊沙(史記見沙一)搏沙(蘇軾詩偉哉造物真豪縱攫土搏沙為此弄又詩親友如摶)
(沙放手還自散)洹沙(維摩經取三千大千世界如陶家輪著右掌中擲過洹沙世界之外)流沙
(尚書詳沙一子宋史曰張宗誨字習之宰相齊賢子累仕秘書監其曰昔賀秘監以道士服東歸明皇賜以)
(鑑湖今嵩少伊瀍天下佳處大人盍衣羽服以優游乎宗誨曰吾作白頭老監枕書而眠何以賀老流沙之服)
(為哉)沙堤(唐李德裕為宰相罷京兆除沙堤兩街上朝衛兵)沙道(杜甫詩府中羅舊尹沙道)
(尚依然填唐國史補曰凡宰相禮絶班行府縣載沙路自私第至於城東街號曰沙路)紅沙雨
(元史順帝至元四年四月京師晝晦天雨紅沙明成宗大德十年二月大同路暴風大雨雪壞民廬舍日紅)
(沙陰霾馬牛多斃人有死者)金沙渡(明紀事本末曰正統十三年命靖遠伯王驥討麓川思機)
(發王師至孟那孟養在金沙江西去麓川千餘里諸部皆震怖曰自古漢人無渡金沙江者今王師至此眞天)
(威也驥還兵與思禄約許以土目部勒諸夷居孟養故地復立石金沙江為界誓曰石爛江枯爾乃得渡)
罷沙田(又曰孝宗時武臣梁俊彦請税沙田蘆場帝以問葉顒顒對曰沙田乃江濱地田隨沙漲而出)
(沒不常且辛己軍興蘆場田租並復今沙田不勝其擾上曰誠如卿言是日詔沙田蘆場並罷)決沙灣
(又曰正統時河決滎陽入漕潰沙灣入海景泰時又決沙灣)
塵一
增說文云塵作&KR0034;鹿行揚土也今作塵又久也又曰
蒙塵而欲無昧涉水而欲無濡不可得也原詩曰無
將大車維塵冥冥禮記曰凡為長者糞之禮必加箒
於箕上以袂拘而退其塵不及長者又曰前有塵埃
則載鳴鳶左傳曰晉楚戰于城濮狐毛設二旆而退
之欒枝使輿曳柴而偽遯(曳柴起塵作衆走)老子曰和其光
同其塵莊子曰野馬也塵埃也生物之以息相吹者
也淮南子曰地不滿東南故水潦塵埃歸焉謝承
後漢書曰范丹字史雲所居單陋有時絶糧閭里歌之
曰甑中生塵范史雲山海經曰黑水之南有元蛇食
塵大人之國有大青蛇頭方食塵郭子曰庾公名位
漸重足傾王公時庾亮在石頭王公在城忽風起揚塵
王公以扇拂之曰元規塵汚人博物志曰徐州人謂
塵土為蓬塊吳人謂塵土為埃坱應璩與曹公箋曰
昔漢光武與戴子高有撫塵之好蔡邕勸學曰螾無
爪牙輭弱不便穿穴洞地食塵飲泉李康遊山序曰
蓋人生天地之間也若流電之過戸牖輕塵之棲弱草
楚辭曰安能以皓皓之白蒙世俗之塵埃哉增語
林曰劉道眞年十五六門前弄塵
塵二
原生羅韈(洛神賦曰羅韈生塵)化素衣(京洛多風塵素衣化為緇)動梁上(虞公)
(善歌發聲動梁塵)生甑中(詳塵一)揚滄海(神仙傳王君平曰聖人言海中復揚塵)
增高山(山不讓塵故能成其高大)浮清路(古詩云君為清路塵妾為濁水泥浮沉各異勢)
凝榭(芳塵凝榭)滿席(芳塵滿席)望之而拜(潘岳)塵上而囂(伯州)
(犁望楚軍)車軌塵馬步塵(名將望塵而知馬步多少)紅塵清塵
黃埃晝昏紅塵四合增拾甑(家語曰顏回拾甑中塵)積牀
(世說曰晉簡文為撫軍時見牀上塵不拂視鼠形跡為佳南史曰禇彥回詣虞愿不在牀上積塵有書數帙)
(彦回歎曰虞君之清至於此拂塵而去)吹香(拾遺記曰石虎太極殿樓高四十丈舂雜寳異香為)
(屑使數百人於樓上吹之名曰芳塵臺)凝席(潛確𩔖書曰唐楊綰性沉静獨處一室凝塵滿席澹如也)
拂階(洞冥記曰西王母駕玄鸞之輿至壇所四面列軟條青桂風至自拂階上遊塵)點墨(法華)
(經曰假使有人磨以為墨過于東方千國土乃下一點大如微塵又過千國土復下一點如是展轉盡地種墨)
(是諸佛土若算師知其數否)犀辟(李商隠詩曰犀辟塵埃玉辟寒南越志曰高州巨海有大犀)
(出入有光其角開水辟塵塵嶺表錄異曰辟塵犀婦人為簪梳不著髮)麫市(李商隠詩曰人疑遊)
(麫市麫束晳賦曰重羅之塵飛雪白)抗塵容(北山移文曰抗塵容而走俗狀)結紅
霧(開元遺事曰長安春時盛于遊賞故蘇頲應制曰飛埃結紅霧游蓋飄青雲帝覽詩嘉焉以御花親插頲)
(巾上)聚輕紅(見梁簡文帝詩詳後)穢清流(傅玄詩曰飛塵穢清流)紅巾
拂(世說朱梁趙凝氣貌甚偉每整衣冠使人持巨鑑前後照之烏巾上微覺有塵即令侍妓持紅巾拂去之)
紅袖拂(青箱記魏仲先與寇萊公遊陜郊僧寺多留題後再同到見萊公詩已用碧紗籠而仲先)
(詩獨塵昏滿壁時有同行官妓頗慧以衣袖拂之仲先徐曰若得時將紅䄂拂也應勝似碧紗籠萊公大笑)
三斗塵(潛確𩔖書寧食三斗塵無逢權懷恩)隔兩塵(續仙傳丁約隠于卒伍韋子威)
(師事之一日辭去謂子威曰郎君得道尚隔兩塵子威問其故約曰儒謂之世釋謂之劫道謂之塵)奉
清塵(盧諶贈劉琨曰自奉清塵于今五載)謁後塵(古今詩話牛僧孺赴舉投文贄劉禹錫禹)
(錫對客塗竄其文後為汝州僧孺出鎮漢南枉道汝州駐旌信宿賦詩有云莫言恃酒輕言語曾把文章謁後)
(塵禹錫和云猶有當時舊冠劔待公三日拂埃塵牛意稍解曰三日之事何敢當焉蓋唐制三日後主印升降)
(百官也)婦人囊塵(潛確𩔖書苻堅遣平原公暉討慕容沖沖令婦人各將一囊盛塵皆騎牛)
(服文采衣執持長槊于陣後沖晨攻暉兵刃交接昌言班隊何在于是奔競而進皆毁囊揚塵埃霧連天莫測)
(所在暉大敗)塞下揚塵(明紀事本末曰西平侯木春遣何福瞿能擊平緬乘夜至怒江詰旦)
(徑渡令騎馳躪寨下揚塵以警之)
塵三
增賦唐謝偃塵賦曰若夫陰風發陣雲屯鼉鼓震紅旗
翻千乘動萬騎奔中原以之黯色白日為之晝昏其興
也勃其息也漸或聚或散乍舒乍歛細不可拾輕不可
掩蒙蘢篋笥羃歴茵簟隨時無競應物不違値細雨而
暫息逢輕風而復飛靃靃靡靡雰雰霏霏將晨軒而並
出與暮蓋而同歸任動静而無累似識變而知幾若夫
拂珠履生羅韈積菱鏡而鸞沉下雕梁而歌發散瓊臺
而𩔖粉布玉階而似雪蒙鳳輦于銅衢翳龍媒于金埒
有動必隨無空不遍出入青瑣游揚紫殿流細影於廻
裾亂浮香於舉扇隠洞房而難覩因隟光而可見既洋
溢若浮煙又散漫如流霰蔣防隟塵賦曰觀乎杲杲
初陽沉沉闇室纖光乍進爰委其質忽煙涵而霧貫每
延風而寫日透綺帳而偏明暖丹楹而乍失隨明則著
在映而彰似有情而聚散若任理以行藏漠漠如流翳
白駒之逸影濛濛不息起清唱于雕梁散漫廻環空蒙
蒨練謂醯雞之乍覩疑野馬之潛見不爭鄰女之光不
雜寒階之霰趙蕃賦曰是以杳如有待紛若無機穿
棟宇以光小拂簾櫳而色微片影方呈似鑿幽人之室
輕文靡定如緇遊子之衣故其餘照乍沉纖埃旁達既
在陰而不昧將耀質而難奪亦何必越茫洋散空闊願
依大厦之内永寄流光之末
原詩晉傅玄飛塵篇曰飛塵穢清流朝雲蔽日光秋蘭
豈不芬鮑肆亂其芳河決潰金堤一手不能障梁簡
文帝詠梁塵詩曰依帷蒙重翠帶日聚輕紅定為歌聲
起非關團扇風徐摛賦得簾塵詩曰朝逐珠胎卷夜
傍玉鈎垂恒教羅袖拂不分秋風吹
田一(增)
增詩曰倬彼甫田歲取十千又曰大田多稼又曰
瞻彼阪田又曰雨我公田遂及我私注云公田者方
里而井井九百畝其中為公田八家皆私百畝而同養
公田也又曰田畯至喜注云田大夫勸農之官也
禮記曰人情者聖王之田也王制曰古者公田藉而
不税又曰圭田無征注云卿大夫士供祭祀之田也
圭潔也又曰名山大澤不以封其餘以為附庸閒田
諸侯之有功者取於閒田以禄之左傳曰牽牛以蹊
人之田又曰晉邢侯與雍子爭鄐田又曰齊人歸
我汶陽之田又曰原田每每舍其舊而新是謀戰
國策曰淳于髠曰道旁見禳田者操一豚蹄酒一盂
史記曰漢立靈星祠以牛龍左角曰天田即農祥星也
晨見而祭之又曰蘇秦曰使吾有負郭田二頃豈能
佩六國相印耶前漢書曰限民名田又曰趙充國
曰屯田内有亡費之利外有守禦之備齊書曰元嘉
末青州饑劉善明家有積粟開倉以救鄉里百姓呼其
田為續命田隋書文帝紀曰均天下田隋書食貨
志曰宇文融括籍羡田唐書曰婁師德檢校豐州都
督衣皮袴率士屯田積榖百萬兵以饒給無轉餉和糴
之費又曰張儉徙代州檢校都督勸墾田力耕歲數
稔乃建平糴法入之官由是積儲流贏宋史曰賈似
道買公田以罷和糴文中子曰通有先人之敝廬足
以蔽風雨薄田足以具饘粥讀書談道足以自樂不願
仕也古詩曰君子防未然不處嫌疑間瓜田不納履
李下不整冠列仙傳曰麻姑曰東海三變為桑田
杜甫詩曰石田茅屋荒蒼苔蘇軾詩曰我生無田食
破硯注唐人以硯為良田舌耕而筆耒
田二(增)
增九等(周禮注疏六卿之外有九等之田㕓里場圃宅田士田賈田官田牛田賞田牧田)公
廨(唐六典凡在京諸司有公廨田皆視其品命而審其分給)養士(張洽為白鹿書院長凡養士之)
(田乾沒于豪右者復之)種玉(一統志種玉田在順天府玉田縣漢揚雍伯作義漿飲行者三年有)
(人出石子遺之曰種此生美玉後雍伯嘗求徐氏女徐云須白璧一雙可許聘于田中得白璧遂聘之)
以書當田(又云葉虞仲玉山人通判江州最廉潔其邦人有解官歸者遽斥田數十頃以誇之虞仲)
(請以書二十匱當田)喻禮于田(禮運治國不以禮猶無耜而耕也為禮不本于義猶耕而弗種)
(也為義而不講之以學猶種而弗耨也講之以學而不合之以仁猶耨而不穫也合之于仁而不安之于樂猶)
(穫而不食也)與嫂爭田(逸民傳高鳳為太守之召恐不得免乃詐與寡嫂爭田由是不仕)
買墓前田(南史郭原平父母墓前有田不欲人躶體耕䙝慢乃貿家貲貴買其田束帶耕墾)
邨一(增)
增吳越春秋曰越有木客邨耆老云句踐使工人伐木
欲以獻吳久不得歸工人憂思作木客吟後人因以名
其地吳興記曰上若邨下若邨俱出美酒潛確𩔖
書曰樓桑邨在順天府涿州漢昭烈故居又曰濠州
鍾離縣有禹會邨又曰魯源邨在兗州府曲阜縣尼
山南世傳叔梁紇居此又曰窮桑邨在曲阜縣魯城
北少昊氏自窮桑登帝位即此又曰朱陳邨在豐縣
一邨惟兩姓互為婚姻又曰三田邨在西安府臨潼
縣田眞兄弟分而復合荆花再生即此又曰水香邨
在襄陽府宜城縣唐段成式别業又曰池州府秀山
門外有杏花邨杜牧詩遥指杏花邨即此又曰西湖
邨在德安府孝感縣宋太祖微時嘗索酒邨姥家姥持
酒進言𣙜禁甚嚴此私釀幸密之後登極特寬西湖酒
禁又曰小常邨在延平府境宋時叛卒楊勍寇劔州
過此掠一婦人欲汚之婦誓死不從遂遇害賊退收瘞
其屍遺跡宛然不滅每雨則乾晴則濕削去即復見覆
以他土則愈明又曰梅花邨在羅浮山飛雲峰側趙
師雄一日薄暮于林中見美人淡妝素服行且近師雄
與語芳香襲人叩酒家共飲少頃一綠衣童來且歌且
舞師雄醉而卧久之東方已白視大梅樹下翠羽啁啾
參横月落但惆悵而已
邨二
增綘帳錦沙(潛確𩔖書曰綘帳邨在扶風馬融嘗過此又曰錦沙邨在嚴州府淳安縣傍)
(巖依壑錦石素波吳喜歎曰名山幽谷故不虚賞)魯連樂毅(又曰魯連邨在東昌府茌)
(平縣魯仲連所居此又曰樂毅邨在遼州和順縣毅嘗避兵于今邨有樂姓者皆其後)伏波
昭君(又曰伏波邨在鳳翔府扶風縣馬援故居州又曰昭君邨在荆州府歸州一云昭君生於陜故陜)
(有昭君邨)甪里雍門(又曰甪里邨在蘇州府城西洞庭山即甪里先生故里又曰雍門)
(邨在徐州城東南即雍門周善鼔琴使孟嘗君泣下者即此)戚姬莫愁(又曰定陶戚夫)
(人故里名戚姬邨歌又曰莫愁邨在安陸府城西漢盧家有女名莫愁善舞嘗召入楚宫鄭谷詩石城背有)
(莫愁邨)君子老人(又曰君子邨在衞輝府城西北蘧瑗居此故名又曰蜀青城山有)
(老人邨邨有溪多枸杞根飲其水故壽)懸水斷石(莊子曰呂梁懸水三千仞故今言呂)
(梁為懸水邨即百步洪也東坡詩云亂山合沓圍彭門官居獨在懸水邨潛確𩔖書曰斷石邨在徽州府休)
(寧縣舊名吳口邨西南有石壁下臨深溪嘗有兩舟泊此一祭一不祭其夜神人徙祭者舟北岸有石自絶壁)
(墜碎不祭者舟石墜處遂成石室)
墩(增)
增潛確𩔖書曰千墩在蘇州府崑山縣東南地名木瓜
有墩九百九十九與此合為千墩故名又曰皇墩在
徽州府歙縣西南河濱其地多竹有晉新安太守黃積
丘墓梁程靈銑故宅在焉墩之河流入歙水湖中有蜃
見夢于靈銑曰吾為呂湖蜃所厄君助吾靈銑如其言
彎弓射後蜃中之侯景之亂銑統鄉兵萬人保新安有
功至今廟食又曰天女墩在崑山縣東南洪庄邨墩
之上下皆茅葦惟中間一路若經人行雖植草不生相
傳有帝女葬焉未知何代傍有金龍舟每風雨夕即聞
金鼓聲邨民夜過其處見所謂龍舟者攫取之僅得一
人像可尺許及歸即大病又嘗有人欲發此為毒蜂飛
火所逐而止又曰金陵有謝公墩謝安石所居後王
安石亦居之又曰野湖墩在衢州府西安縣廣環二
十餘丈高十丈獨立江濱花卉蒙茸與野湖相望曰筍
墩圓石如筍卓立溪中故名
坡(增)
增潛確𩔖書曰紅草坡在保定府束鹿縣唐禆將張興
之墓餘卉皆綠草獨紅相傳為忠血所化又曰棄金
坡在青州府安丘縣華歆擲金處又曰峩嵋坡在平
陽府臨晉縣北東連猗氏西抵黃河又有大嶷小嶷南
北並峙如九嶷分支也又曰孫臏坡在遼州和順縣
西南山勢盤曲西接馬陵關相傳孫臏伏兵于此又
曰馬嵬坡在西安府興平縣唐楊妃葬此又曰雞鳴
坡在興安州紫陽縣高出雲霄昔漢高祖微時行聞雞
鳴而止即此又曰滾鐘坡在荆州府宜都縣東古有
金鐘寺忽一日寺鐘滾出行者見之大驚挽拽不勝遂
入江去至今山坡有滾鐘迹又曰石柱坡柱高三尺
在鬱林州相傳馬伏波所立又曰望仙坡在南寧府
城東北相對羅山古有羅秀者脩煉山頂上升而此坡
與之正對故以望仙名宋狄青孫沔余靖征儂智高駐
師于此陶弼建三公亭于此又曰大成坡在鶴慶府
城東南頂有泉圓徑尺許深如之終歲不溢盛夏不涸
相傳南詔蒙氏過此三軍無水渴甚拔劔插地泉隨湧
出至今行人資焉
御定淵鑑𩔖函卷二十三
