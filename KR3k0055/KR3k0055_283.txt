欽定四庫全書
御定淵鑑𩔖函卷二百七十八
人部三十七(聰敏博物)
聰敏三
原知十應五(論語回也聞一以知十僕史記淳于髠見鄒忌說畢趨出面其曰是人吾語)
(之微言五其應我若響之隨聲是人必封不久矣)答果題酪(劉劭幼童傳揚子者梁國)
(人也九歲甚聰慧孔君平詣其父父不在乃呼兒出為設果果有楊梅指以示兒此君家果兒即答曰未聞孔)
(雀是夫子家禽衆劉義慶世說人餉魏武酪嘗訖題器上為合字以示衆莫之解次至楊修修便噉之公問)
(之修曰公教人一口復何疑耶)觀師隨戰(左傳秦師伐滑過周王孫滿尚幼觀之曰秦師)
(輕而無禮必敗果敗於殽叱三國志呂蒙年十五六竊隨姊夫鄭當戰當見驚呵不能止歸告蒙母母怒之)
(蒙曰貧賤難可居脫誤有功冨貴可致)增七步八义(世說魏文帝令東阿王作詩七)
(步不成當行法即應聲為詩曰煑豆持作羹漉䜴以為汁萁在釡底然豆在釡中泣本是同根生相煎何太急)
(帝深有慚色八北夢𤨏言温庭筠工於小賦凡又手而八韻成)早成宿搆(三國志諸)
(葛瞻字思遠建興十二年亮出武功與兄瑾書曰瞻今已八歲聰慧可愛嫌其早成恐不為重器耳南史范)
(雲傳雲性警拔有識且善屬文下筆輒成時人每疑其宿搆)草翁鸚父(南史王絢傳絢)
(景文長子也年五六歲讀論語至周監於二代外祖何尚之戲之曰可改耶耶乎文哉絢應聲曰尊者之名安)
(可戲寧可道草翁之風必舅文絢父之名也故以耶耶改之草上之風必偃上即何尚之之名也故改為翁)
(初潭集吳有白頭鳥集殿前權問羣臣曰此何鳥也諸葛元遜對曰此名為白頭翁張輔吳自以坐中最老疑)
(其戲已因曰恪欺陛下未聞鳥名白頭翁者試使恪復求白頭母元遜曰鳥名鸚母未必有對試使輔吳求鸚)
(父張不能答一坐大笑)宿讀竄謀(北史□駰傳駰博通經傳敏慧過人三史羣言經目)
(則誦時人謂之宿讀謀國語秦大夫子明曰縶敏且知禮敬以知微敏能竄知禮可使敬不隊命縶公子縶)
(也)原誦千言賦一物(劉劭幼童傳夏侯榮字幼權沛國譙人也幼聰慧七歲能)
(屬文誦書日千言經目輒識之據張衡文士傳吳郡張純少有令名嘗謁鎮南將軍朱據令賦一物然後坐)
(純應聲便成文不加點)校亡書比缺字(漢書張安世傳上行幸河東嘗亡書三篋)
(詔問莫知惟安世識之具得其事後購求得書以相校無所遺失謝承後漢書禰衡與黃祖子射善衡與俱)
(讀蔡邕所作碑文射愛其文恨不寫取衡謂射曰吾雖一過猶識其言其缺兩字不明因書出之射寫還比校)
(皆無所誤惟兩字缺)任聖童增張曾子(後漢書任延字長孫年十二學於長安明)
(詩易春秋顯名太學學中號為任聖童合又張霸字伯饒年數歲而知孝譲雖出入飲食自然禮鄕人號為)
(張曾子七歲通春秋復欲進餘經父母曰汝小未成也霸曰我饒為之故字曰饒焉)公輔才
霸王相(詳後日誦九經注而初潭集苻堅六歲時嘗戲於路司隸徐正見異焉問曰苻郎此官街小)
(兒行戲不畏縳耶堅曰吏縳有罪不縛小兒正謂左右曰此兒有霸王相)原五行並下
一字不遺(後漢書應奉傳奉少聰明自為童兒及長凡所經履莫不暗記讀書五行並下魏收後)
(魏書祖瑩字元珍范陽人十二為中書學生博士張天龍講尚書𨕖為都講生徒悉集瑩夜讀書勞倦不覺天)
(曉㦏持同房生趙郡李孝怡曲禮卷上座置禮於前誦尚書三篇不遺一字)齧衣釋吏
懷橘遺母(三國志鄧哀王沖字蒼舒太祖馬鞍在庫為鼠所齧庫吏懼死沖於是以刀穿單衣如鼠)
(齧者謬為失意曰俗以鼠齧衣不吉太祖曰此妄言耳無所苦也俄而庫吏以齧鞍聞太祖笑曰兒衣在側尚)
(齧况鞍縣柱乎一無所問三又吳陸績字公紀六歲見袁術術出橘績懷枚去曰欲歸遺母)張湯
劾鼠蒼舒稱象(史記張湯者杜人也其父為長安丞出湯為兒守舍還而鼠盜肉其父怒)
(笞湯湯掘窟得盜鼠及餘肉劾鼠掠治傳爰書訊鞫論報并取鼠與肉具獄磔堂下其父見之視其文辭如老)
(獄吏大驚遂使書獄智三國志魏鄧哀王沖傳詳二)增並記姓名博涉經
傳(南史梁劉覽傳覽性聰敏尚書令史七百人一見並記姓名晉書成公綏傳綏幼而聰敏博涉經傳詞)
(賦甚麗)自當得賜略無所遺(南史宋王泰傳泰幼敏悟年數歲時祖母集諸)
(孫姪散棗栗於床羣兒競之泰獨不取問其故曰自當得賜由是中表異之又任孝恭傳孝恭精力勤學家)
(貧無書常崎嶇從人假借每讀一過諷誦略無所遺)當作複褲不受曲鍼(晉書)
(韓伯字康伯年數歲至大寒母方為作襦令伯捉熨斗而謂之曰且著襦尋當作複褲伯曰不復湏問其故對)
(曰火在斗中而柄尚熱今既著襦下亦當暖母甚異之初潭集虞翻年十二客有候其兄者不過翻翻追與)
(書曰僕聞琥珀不取腐芥磁石不受曲鍼過而不存不亦宜乎)必致千里特見一
斑(天中記徐勉字修仁年六歲屬霖雨家人祈霽率爾為文見稱耆舊宗人孝嗣見之歎曰此所謂人中之)
(騏驥必致千里門冊府元龜王獻之數歲嘗觀門生摴蒱曰南風不競生曰此郎亦管中窺豹特見一斑獻)
(之怒曰遠慚荀奉倩近愧劉眞長遂拂衣而去)慈明無雙孔丘何闕(稗史荀爽)
(兄弟八人潁川人語曰荀氏八龍慈明無雙之南史劉繪傳郡人有姓賴所居穢里刺謁繪繪戲嘲曰君有)
(何穢而居穢里此人應聲曰未聞孔丘何闕而居闕里繪歎其辨連)為與上人當歸
阿士(南史劉顯傳有沙門訟田帝大署曰貞有司未辨徧問莫知顯曰貞字文為與上人又劉孝綽傳)
(孝綽幼聰敏七歲能屬文舅齊中書郎王融深賞異之與同載以適親友號曰神童融每曰天下文章若無我)
(當歸阿士阿士即孝綽小字也)不稽思慮必主文章(三國志楊儀傳亮數出軍)
(儀常規畫分部籌度糧榖不稽思慮須臾便了信廣人物志唐蘇頲年五歲裴談過其父瓌乃試誦庾枯樹)
(賦將及終篇避談字因易其韻曰昔年楊柳依依漢隂今看摇落悽愴江潯𣗳猶如此人何以任談嗟歎久之)
(知其異日必主文章也)百試不差一覽便記(新唐書白居易傳居易敏悟絶)
(人其始生七月能展書姆指之無兩字雖試百數不差九歲暗識聲律其篤於文章蓋天稟然北史裴讓之)
(傳讓之次弟諏之字士正嘗從常景借書百卷十許日便返景疑其不能讀每卷策問應答無遺景歎曰應奉)
(五行俱下禰衡一覽便記今復見之於裴生矣)日誦九紙名動一州(南史范雲)
(傳雲六歲就其姑夫袁叔明讀毛詩日誦九紙陳郡殷琰名知人侯叔明見之曰公輔才也新唐書裴漼傳)
(漼父琰之永徽中為同州司戶參軍年甚少不主曹務刺史李崇義内輕之鐫諭曰同三輔也吏亊繁子盍求)
(便官毋留此琰之唯唯吏白積案數百崇義讓使趣斷琰之曰何至逼人乃命吏連進紙筆為省決一日畢既)
(與奪當理而筆詞勁妙崇義驚曰子何自晦成吾過耶由是名動一州號霹靂手)持石破甕
灌水浮毬(宋司馬光傳光七歲時羣兒戲於庭跌甕水中衆驚走光持石擊甕破之兒得活京)
(洛間畫以為圖不稗史宋文彥博幼與羣兒擊毬入柱穴中能取以水灌之毬浮出)援筆立
成受紙輒就(三國志陳思王傳植字子建年十餘歲誦讀詩論及辭賦數十萬言善屬文太)
(祖嘗視其文謂植曰汝倩人耶植跪曰言出為論下筆成章願當面試奈何倩人時鄴銅雀臺新成太祖悉將)
(諸子登臺使各為賦植援筆立成可觀太祖甚異之景新唐書韋述傳述父景駿為肥鄉令從到官元行沖)
(駿姑子也為時儒宗常載書數車自隨述入其室觀書不知寢食行沖異之試與語前世事熟復詳諦如指掌)
(然使屬文受紙輒就行沖曰外家之寶也)戲為部伍咸稱神明(北史宇文忻傳)
(忻幼而敏慧為童兒時與羣輩戲輒為部伍進止行列無不用命者漢書黃霸傳霸為人明察内敏鰥寡孤)
(獨有死無以葬者鄉部書言霸具為區處某所大木可以為棺某亭猪子可以祭吏往皆如言其識事聰明如)
(此吏民不知所出咸稱神明)以指畫地無口為天(元史巴延傳巴延三歲嘗)
(以指畫地或三或六若為卦者六歲從里儒授孝經論語即成誦吳志薛綜傳時蜀使張奉於權前列尚書)
(□澤姓名以嘲澤澤不能答綜下行酒因勸酒曰蜀者何也有犬為獨無犬為蜀横目苟身虫入其腹奉曰不)
(當復列君吳耶綜應聲曰無口為天有口為吳君臨萬邦天子之都於是衆坐喜笑而奉無以對其樞機敏捷)
(皆此𩔖也)知識不凡酬對無失(周齊煬王憲傳文帝嘗賜諸子良馬惟其所擇)
(憲獨取駮者帝問之對曰此馬色𩔖既殊或多駿逸若從軍征伐牧圉易分帝喜曰此兒知識不凡當成重器)
(以宋書謝晦傳宋武帝嘗詢獄其旦刑獄參軍有疾晦代之晦車中一覽訊㸣隨問酬對無失帝奇之)
命字宗道更名色辰(元史巴延傳巴延一名師聖字宗道受業宋進士建安黃坦坦)
(曰此子穎悟過人非諸生可比因命以顔為氏且名而字之又威逹爾傳威逹爾與兄威伊特俱事太祖時逹)
(春強盛威伊特率其屬歸之威逹爾力止之不聽追之又不肯還威逹爾乃還事太祖太祖曰汝兄既去汝獨留)
(此何為威逹爾無以自明取大折而誓曰所不終事主者有如此矢太祖察其誠更名為色辰約為諳達色辰)
(者聰明之謂也諳達者定交不易之謂也)儼如成人必為名將(元史董文炳傳)
(文炳警敏善記誦自幼儼如成人便北史周廣川公測弟深傳深性鯁正有器局年數歲壘石為营折草作)
(旌布置行伍皆有軍陣之勢父永遇見之喜曰汝自然知此後必為名將)是鹿是獐無
小無大(稗史王雱少時客有一獐一鹿同籠以問雱何者是獐何者是鹿實未識詭對曰獐邊是鹿鹿)
(邊是獐與晉書孫盛子放字齊莊幼稱令慧年七八歲在荆州父俱從庾亮獵亮謂曰君亦來耶應聲答曰)
(無小無大從公于邁亮又問欲齊何莊耶放曰欲齊莊周亮曰不慕仲尼耶答曰仲尼生而知之非希企所及)
(亮大竒之曰王輔嗣弗過也庾翼子爰客嘗候盛見放而問曰安國何在放答曰庾稚恭家爰客大笑曰諸孫)
(太盛有兒如此也放又曰未若諸庾翼翼既而語人曰我故得重呼奴父也)宣力國家
洞精典籍(金史阿林傳阿林穎悟辨敏通女貞契丹大小字及漢字幼時嘗入宫熙宗見而奇之曰)
(是兒他日必能宣力國家下誠齋雜記鄭元師馬融三載無聞融遣還元過樹隂假寐夢一人以刀開其心)
(謂曰子可學矣於是寤而即返遂㓊精典籍)潤筆以俟連鑣而還(元史陳孚)
(傳攸州馮子振於天下之書無所不記當其為文也酒酣耳熱命侍史二三人潤筆以俟子振據案疾書隨紙)
(數多寡頃刻輒盡因稗史李賀字長吉年七歲韓愈與皇甫湜連騎造門面試一篇日曰高軒過二公大驚)
(遂以所乘馬連鑣而還所居親為束髮)江夏黃童青楊蕭眘(說苑黃香字文)
(強江夏人博覽傳記羣書無不涉獵京師號曰天下無雙江夏黃童北史何妥傳妥十七以伎巧事湘東王)
(後知其聰明召為誦書左右時蘭陵蕭眘亦有□才住青楊巷妥住白楊頭時人為之語曰世有兩儁白楊何)
(妥青楊蕭眘其見美如此)虚心實腹有吾無卿(初潭集徐之才年八歲造周捨)
(聽講老子捨為設食戲之曰徐郎不用心思義而但事食乎之才答曰聖人虛其心而實其腹又潁川荀子)
(文年十三聰辨不羣正光初潘崇和講服氏春秋子文攝齊北面受道時趙郡李予問荀住處對曰僕住中甘)
(里予曰何為住城南此有四&KR0642;館意以此譏之荀曰□陽勝地卿何怪也若言川澗伊洛峥嶸語其舊事靈臺)
(石經招提之美報德景明當世富貴高隂廣平四方風俗萬國千城若論人物有吾無卿予無以對潘曰汝潁)
(之士利如錐燕趙之士鈍如錘信非虛也)子寧懼父吾非其師(金麻九疇傳九)
(疇三歲識字七歲能草書作大字有及數尺者一時日為神童章宗召見問汝入宮殿中亦懼怯否對曰君臣)
(父子也子寧懼父耶上大奇之讀元許衡傳衡幼有異質七歲入學授章句問其師曰書何為曰取科第耳)
(曰如斯而已乎師大奇之謂其父母曰兒穎悟不凡他日必有大過人者吾非其師也遂辭去)有何
美句請試他題(梁書柳惲子偃字彥游年十二引見詔問讀何書答曰尚書又問有何美)
(句答曰德惟善政政在養民高祖稱善詔尚公主帝宋晏殊傳殊七歲能屬文安撫張知白以神童薦之召)
(殊與進士千餘人並試殊神氣不懾援筆立成帝嘉賞賜同進士出身宰相寇準曰殊江外人帝曰張九齡非)
(江外人耶後復試詩賦論殊奏臣嘗作此賦請試他題既成稱善擢秘書省正字)吾家童烏
客坐顔回(揚子法言吾家童烏九歲預吾元文攜晉書謝尚傳尚八歲神悟夙成父鯤常之)
(送客或曰此兒一坐之顔回也尚應聲答曰坐無仲尼焉别顔回席賓莫不歎異)入耳不忘
臨機輒斷(元史許謙傳謙生數歲而孤甫能言母陶氏口授孝經論語入耳輒不忘新唐書)
(杜如晦傳如晦少英爽喜書以風流自命内負大節臨機輒斷)四部無遺十賦俱
就(南史臧嚴傳嚴於學多所暗記尤精漢書諷誦略皆上口湘東王嘗自執四部書目試之嚴自甲至丁卷)
(中各對一事并作者姓名遂無遺失試金史高衎傳衎敏而好學自少有能賦聲同舍生欲其才使一日賦)
(十題戲之衎執筆怡然未暮十賦俱就彬彬然有可觀)半面即呼一覽洞悟
(冊府元龜應奉少聰明嘗詣彭城相袁賀賀時出行閉門造車匠於内開扇出半面視奉奉即委去後數十年)
(於路見車匠識而呼之一明王文禄龍興寺記劉伯温少時讀書寺中僧房有異人每出神去鎖門或一月)
(半月偶有北來使客無房可宿見此空房擊開之曰此人死矣可速焚瘞我住之僧不能禁遂焚之其人神返)
(身已焚無復可生每夜呌呼曰我在何處基知之開牎應曰我在此神即附之聰明增前數倍天文兵法一覽)
(洞悟翊運為謀臣之冠也)累世通家兩經及第(後漢書孔融字文舉十歲造李)
(膺門語門者曰我是府君通家子弟門者言之膺問曰高明祖父嘗與僕有舊恩乎融曰先君孔子與李老君)
(朋德比義而相師友則融與君亦累世通家衆坐莫不歎息唐書韋温方七歲日誦數千言卜一舉兩經及)
(第以拔萃高等補咸陽尉父愕然疑假權謁進召而試諸庭文就無留思喜曰兒無愧矣)神閑意
審鋒發韻流(誠齋雜記沈璞字道眞童孺時神閑意審有異於衆年十許歲好學不倦善屬)
(文尤諳究萬事經耳過目人莫能欺之流梁劉勰文心雕龍安仁輕敏故鋒發而韻)食牛吐
鳳造門壓藩(宋史許應龍字恭甫五歲通經旨客曰小兒氣食牛應龍應聲對曰丈夫才吐)
(鳳四座驚歎至錦繡萬花谷楊收十三善屬文吳人多造門觀賦詩壓其藩收嘲之曰爾非羸角者何用觸)
(吾藩)臨子字父自地升天(魏志常林字伯槐年七歲父黨造門問曰伯光在否)
(何不拜林曰臨子字父何拜之有客大嘉之階南史張融傳高帝出太極西室融入問訊彌時方登及就席)
(上曰何乃遲為對曰自地升天理不得速時魏主至准而退帝問何意忽來忽去未有答者融時下坐抗聲曰)
(以無道而來見有道而去公卿咸以為捷)原記貧人姓名見故吏流涕
(冊府元龜後漢陸續幼孤仕郡戸曹時歲荒民飢太守尹興使於都亭賑民饘粥訊名氏畢興問所食幾何續)
(口說六百餘人皆分别姓氏無差謬撫晉書桓元年七歲温服終府州文武辭其叔父沖沖元頭曰此汝家)
(之故吏也元因涕淚覆面)傅暢不惜金環楊脩獨曉雞肋(白帖傳暢)
(小時父友戲解其金環都不言惜不三國魏志楊脩為曹公主簿操平漢中欲因討備而得進欲守之難為)
(功於是出教唯曰雞肋衆莫曉脩曰夫雞肋食之無所得棄之可惜公歸計决矣)增賢子足
稱神童阿翕詎宜戲父(□府元龜謝朏莊之子幼聰慧莊器之嘗置左右年卜歲)
(能屬文莊遊上山賦詩使朏命篇朏攬筆便就瑯琊王景文謂莊曰賢子足稱神童復為後來特逹莊笑因撫)
(朏背曰眞吾家千金父晉書張憑傳憑祖鎮為蒼梧太守憑年數歲鎮謂其曰我不如汝有佳兒憑曰阿翁)
(詎宜以子戲父)
聰敏四
原閱書(後漢書王充字仲壬博學而不守章句家貧無書遊洛陽市肆閱所賣書一見□能誦憶遂博)
(覽百家之言)增神駒(冊府元龜裴駿幼而聰慧親表異之稱為神駒因以為字)指瑕
(新唐書王勃傳勃字子安六歲善文辭九歲得頗師古注漢書讀之作指瑕以摘其失)等身書
(稗史宋賈黃中幼日聰悟過人父師取書與其身相等令讀之謂之等身書)童子郎(漢書黃琬)
(傳琬少失父早而辨慧祖父瓊為魏郡太守建和元年正月日食京師不見瓊以狀聞太后詔問所食多少瓊)
(思其對而未知所况琬年七歲在傍曰何不言日食之餘如月之初瓊即以其言應詔後瓊為司徒琬以公孫)
(拜童子郎)下水船(紀纂淵海裴延裕乾寧中在内庭文書敏捷號下水船姚泊號急&KR1484;頭上水船)
原小兒辨日(列子孔子東游見兩小兒辨□問其故一兒以日始出近日中時遠一兒以日)
(初出遠日中時近一兒曰日初出大如車蓋及日中則為盤盂此不為遠者小而近者大乎一兒曰日初出則)
(滄凔凉凉及其日中如探湯此不為近者熱而遠者凉乎孔子不能決也)諫父寫書(後漢書吳)
(祐父恢為南海太守祐年十二隨從到官恢欲殺青簡以寫經書祐諫曰今大人踰越五嶺遠在海濱其俗誠)
(陋然舊多珍怪上為國家所疑下為權戚所望此書若成則載之兼兩昔馬援以薏苡興謗王陽以衣囊儌名)
(嫌疑之間誠先賢所愼也恢乃止撫其首曰吳氏世不乏季子矣)獨不取李(晉書王戎嘗與)
(羣兒戲於道旁見李樹多實等輩競趣之戎獨不往或問其故戎曰樹在道旁而多子必苦李也取之信然)
埽除天下(後漢書陳蕃字仲舉年十五嘗閑處一室而庭宇蕪穢薛勤謂蕃曰孺子何不灑埽)
(以待賓客蕃曰大丈夫當埽除天下安事一室乎)增立地書厨(宋吳時傳時敏於為文落)
(筆已就兩學目之曰立地書厨)乘舟而至(誠齋雜記孔子使子貢久而不來孔子命弟子占之)
(遇鼎皆言無足不來顔回掩口而笑子曰回也哂謂賜來乎對曰無足者乘舟而至也果然)日下
無雙(南史伏挺傳挺字士標幼敏悟七歲通孝經論語及長博學有才思父友任昉深相歎異常曰此子)
(日下無雙)思若湧泉(新唐書蘇頲傳頲字廷碩幼敏悟一覧至千言輒覆誦吏部侍郎馬載曰)
(古稱一日千里蘇生是已玄宗平内難書詔填委獨頲在太極後□口所占授功狀百緒輕重無所差書吏白)
(曰丐公徐之不然手腕脱矣中書令李嶠曰舍人思若湧泉吾所不及)響答詩筒(宋史錢勰)
(字穆父知開封蘇軾乘其據案時遺之詩勰援筆立就以報軾曰電埽庭訟響答詩筒近所未見也)一
遍覆呼(冊府元龜後魏韓顯宗有才學沙門法撫三齊稱其聰悟嘗與顯宗較試抄百餘人名讀一遍)
(随即覆呼法撫歎曰貧道生平以來惟服郎耳)全樹借汝(芝田錄李義甫八歲舉神童文皇在)
(上林有捕得烏者義甫進烏詩曰日裏楊朝采琴中伴夜啼上林如許樹不借一枝棲上曰朕以全樹借汝)
口陳手畫(冊府元龜臧旻自匈奴中郎將徵拜議郎還京師太尉袁逄問其西域諸國土地風)
(俗人物種𩔖旻具答言西域本三十六國復分為五十五稍散至百餘國大小道里遠近人數多少風俗燥濕)
(山川草木鳥獸異物名種不與中國同者口陳其狀手畫地形逢奇其才歎息曰雖班固作西域傳何以加此)
日記萬言(元史韓性傳性天資警敏七歲讀書數行俱下日記萬言九歲通小戴禮作本義操)
(筆立就文意蒼古老生宿學皆稱異焉)暗唱官位(冊府元龜唐邕初為齊文宣大將軍府參)
(軍後文宣頻年出塞邕必部從專掌兵機每識悟閑明承受敏速自督將以還軍吏以上勞效繇緒無不諳練)
(每有顧問占對如響或於御前簡閱雖三五千人邕多不執文簿暗唱官位姓名未嘗謬誤文宣又嘗對邕白)
(太后云唐邕分明彊記每有軍機大亊手作文書口且處分耳又聽受實是異人)燈盞柄曲
(堯山堂外紀唐楊綰四歲時嘗因夜宴客舉令各舉座中一物四聲呼之衆皆未言綰應聲指鐡𣗳曰燈盞柄)
(曲聞者歎服)龍駒鳳雛(晉書陸機少與兄齊名幼時閔鴻見而奇之曰此兒若非龍駒當是)
(鳳雛)陸氏宗首(談藪後魏陸馥子秀年九歲馥謂曰汝祖東平王有十二子我為嫡長承襲家)
(業吾今年老屬汝幼童詎堪為陸氏宗首乎秀曰苟非闢力何患童稚馥奇之立為嫡)瓶花隔
面(遼史耶律尼嚕字海蘭工於畫清寧間使宋宋主賜宴瓶花隔面未得其眞陛辭僅一視及境以像示餞)
(者駭其神妙)臥看青天(金史伊喇履方五歲晚臥廡下見微雲往來天際忽謂乳母曰此所)
(謂臥看青天行白雲者耶父德元聞之驚曰是子當以文學名世)絶乳能詩(山堂肆考洛陽)
(楊牢有至行同縣李甘始以書薦於尹曰牢絶乳即能詩洛陽皃曹壯於牢者皆出其下)執硯涕
泣(冊府元龜范喬年二歲祖馨臨終撫喬首曰恨不見汝成人因以所用硯與之至五歲祖母以告喬喬便)
(執硯涕泣)探策得一(天中記晉武帝始登阼探策得一王者世數繫此多少帝既不說羣臣失)
(色莫能有言者侍中裴楷進曰臣聞天得一以清地得一以寧侯王得一以為天下貞帝說羣臣歎服)
興宗為名(冊府元龜蔡興宗幼為父廓所重廓與親故書曰小兒四歲神氣似可不入匪𩔖室不與)
(小人遊故以興宗為之名)未嘗著稾(新唐書韋氶慶遷鳳閣舍人掌天官𨕖屬文敏無留思雖)
(大詔令未嘗著稾)奉揚仁風(晉書袁宏有逸才謝安常賞其機對辨速後宏出為東陽郡安)
(欲以卒廹試之臨别執其手顧左右取一扇授之宏輒曰當奉揚仁風慰彼黎庶)宜名天保
(冊府元龜巢尚之甚聰敏時百姓欲為孝武立寺擬其名尚之應聲曰宜名天保詩云天保下報上也時服其)
(機速)援筆倒疏(天中記魏奉古授雍丘尉嘗九日公宴有客草序五百言奉古言此舊文援筆)
(倒疏之草序者默然自失一座撫掌奉古徐笑曰適覽記之非舊習也由是知名)銀杏金桃
(宋史陳塤大父叔平與同郡樓鑰友善死鑰哭之塤纔四歲出揖如成人鑰指盤中銀杏使屬對塤應聲曰金)
(桃問何所據對以杜詩鸚鵡啄金桃鑰聳然曰亡友不死矣)小兒學士(北史宗懍傳懔少聰)
(敏好讀書晝夜不倦語輒引古事鄉里呼為小兒學士)口記物色(天中記顏眞卿調犀浦主)
(簿嘗送徒益州亡其籍至廷口記物色几千人無所差長史陸象先異之)以笏起草(宋史錢惟)
(演傳惟演博學能文辭召試學士院以笏起草立就眞宗稱善)客前覆局(冊府元龜陸瓊幼聰)
(慧有詞理六歲為五言詩頗有詞采大同末父雲公受梁武帝詔較定棋品到溉朱异以下並集瓊時年八歲)
(於客前覆局繇是京□號曰神童)端坐畫沙(宋史朱熹傳熹幼穎悟甫能言父指天示之曰)
(天也熹問曰天之上何物松異之就傳授以孝經一閱題其上曰不若是非人也嘗從羣兒戲沙上獨端坐以)
(指畫沙視之八卦也)此中出入(初潭集張融年八歲虧齒或戲之曰君口中何為聞狗竇張應)
(聲答曰正使君輩從此中出入)吞石如卵(西京雜記宏成子少時好學嘗有人過門授一文石)
(大如燕卵吞之遂明悟而更聰敏為天下通儒)我家龍文(北史楊愔幼聰慧絶人其叔父竒之)
(嘗謂人曰此兒駒齒未落已是我家龍文)
聰敏五
原詩梁吳郡張純少有清才與同郡張儼朱异俱童少
往見驃騎將軍朱據據聞三人才名欲試之曰今三賢
屈顧老鄙渴甚矣其為吾各賦一物然後乃坐純曰騕
褭以迅驟為主鷹隼以輕疾為妙何必積思皆隨目立
成據大歡悅純賦席曰席為冬設簟為夏施揖讓而坐
君子攸宜儼賦犬曰守則有威出則有獲韓獹宋鵲書
名竹帛异賦弩曰南岳之榦鍾山之銅應機命中射隼
高墉增彙苑曰桓烏官至太尉時桓驎年十二亦在
坐烏告客曰此吾弟子有異才能作詩賦乃作詩示驎
驎即應聲答云邈矣甘羅超等絶倫伊彼陽烏命世稱
賢嗟余蠢弱殊才偉年仰慚二子俯愧過言唐杜甫
壯遊詩曰往者十四五出遊翰墨場斯文崔魏徒以我
似班揚七齡思即壯開口詠鳳皇九齡書大字有作成
一囊脫略小時輩結交皆老蒼稗史彙編曰李賀年
七歲韓愈皇甫湜連騎造門賀總角荷衣而出面試一
篇目曰高軒過曰華裙織翠青如葱金環壓轡搖玲瓏
馬蹄隱隱聲隆隆入門下馬氣如虹云是東京才子文
章鉅公二十八宿羅心胸元精耿耿貫當中殿前作賦
聲摩空筆補造化天無功龐眉書客感秋蓬誰知死草
生華風我今垂翅附冥鴻他日不羞蛇作龍山堂肆
考曰崔鉉為兒時隨父元略訪韓晉公滉滉指架上鷹
令詠焉吟曰天邊心膽架頭身欲擬飛騰未有因萬里
碧霄終一去不知誰是解絛人舊唐書曰楊收字藏
之七歲而孤居喪有如成人母長孫夫人知書親自教
授十三通諸經義善於文詠吳人呼為神童兄發戲令
咏蛙即曰兔邊分玉樹龍底躍銅儀會當同鼓吹不復
問官私又令咏筆仍賦鑚字即曰雖匪囊中物何堅不
可鑚一朝操政事定使冠三端天中記曰宋王元之
五歲已能詩因太守賞白蓮倅言於太守召而吟一絶
云昨夜三更裏嫦娥墮玉簪馮夷不敢受捧出碧波心
又云佳人方素面對鏡理新妝守曰天授也稗史曰
黃魯直少警悟八歲能作詩送人赴舉云送君歸去明
主前若問舊時黃庭堅謫在人間今八年聞見錄曰
賈黃中以七歲神童及第李昉贈詩曰七歲神童古所
難賈家門戶有衣冠七人科第排頭上五部經書誦舌
端見榜不知名姓貴登筵未識管絃歡從今穩上青霄
去萬里誰能測羽翰又曰臨川李善言之子十歲能
即席賦詩親友嘗以貧家壁試之略不搆思吟曰椒氣
從何得燈光鑿處分拖涎來藻飾惟有篆愁君(拖涎蝸牛也)
堯山堂外紀曰明解縉四歲時出游市偶跌衆笑之
吟曰細雨落綢繆磚街滑似油鳳皇跌在地笑殺一羣
牛明紀曰鄒智四川人生而穎敏十三歲能文章居
龍泉菴埽樹葉焚之以照讀書後領鄉試第一郡人集
觀智馬上口占曰龍泉菴上苦書生偶竊三巴第一名
世上許多難了事郡人何用太相驚
增制宋太宗賜楊億制曰汝方髫齔不由師訓精爽神
助文字生知越景絶塵一日千里予有望於汝也授祕
書省正字賜袍笏
增書明張居正與學使者吳初泉書曰某家世寒賤尚
書東橋顧公撫楚拔正於毁齒之時稱為神童正實無
異才如古融粲勃泌足驚人者而顧公又當代名流文
章宗匠乃一見即呼為小友解束帶贈之臨别又出其
幼子見屬曰他日以吾子孫相托乃正儌時厚幸以有
今日皆顧公賜也
原序魏禰衡鸚鵡賦序曰時黃祖太子射賓客大會有
獻鸚鵡者舉酒於衡前曰禰處士今日無用娛賓竊以
此鳥自遠而至明惠聰善羽族之可貴願先生為之賦
使四座咸共榮觀不亦可乎衡因為賦筆不停綴文不
加點增冊府元龜小序曰惟人萬物之靈若夫幼而
慧少而成者益可貴矣中古而下英妙間出乃有特稟
異姿迥越倫萃岐嶷肇於襁褓穎悟發於齠齡學疑夙
習動彰默識或未就外傅已通羣籍甫及志學即為人
師識洞於未萌智表於先見心計足以成務口辨足以
解紛老成之姿著於容止賦筆之麗成於俄頃至行出
於天性元譚絶於流俗時輩推讓英聲騰騖斯仲尼所
謂生而知之者歟
增贊隋文中子見王勃少弄筆硯因與題太公文王贊
曰姬昌好德吕望潛華城闕雖近風雲尚賒魚舟倚石
釣浦横沙路幽山僻溪深岸斜豹韜攘惡龍鈐辟邪雖
逢切近猶待安車君王握手何其晚耶
增雜文梁劉勰文心雕龍曰淮南崇朝而賦騷枚臯應
詔而成賦子建援牘如口誦仲宣舉筆似宿搆阮瑀據
案而制書禰衡當食而草奏雖有短篇亦思之速
博物一
增梁劉勰文心雕龍曰欲其詳悉於國體必閱石室啓
金匱抽裂帛檢殘竹欲其博練於稽古也顔氏家訓
曰末俗以來士大夫子弟皆以博涉為貴不肯專儒問
一言輒酬數百責其指歸或無要會鄴下諺云博士買
驢書劵三紙未有驢字冊府元龜曰古之學詩者多
識於鳥獸草木之名其博物之謂乎且品彙之衆賦象
各異小大隱見變化紛紜方輿廣厚靡所不載或緫括
地志或傳流人聞遠者隔越九州曠絶千載幽者埋沒
泉壤磨滅篆刻不時而出是為奇怪眩惑衆視莫質所
疑苟非智賾萬殊識洞羣性洽聞強記目擊道存則何
以徧閱名數周察毫芒别白臧否如指諸掌謂之君子
不其然乎明陸深金臺紀聞曰孔子曰多聞擇其善
者而從之多見而識之夫聞見難矣多又難也多而能
擇又難也能擇而能從識之又難也此非聖人之神不
足以與此
博物二
增拾遺記曰黃帝時有丹丘之國獻瑪瑙甕以盛甘露
堯時猶存甘露盈而不竭謂之寶露以頒賜羣臣舜遷
寶甕於衡山之上故衡山有寶露壇又遷寶甕於零陵
秦始皇至零陵掘地得赤玉甕可容八斗以應八方之
數在舜廟堂之前後人得之不知年月後東方朔識之
乃作寶甕銘史記鄭世家曰鄭使子産於晉問平公
疾平公曰卜而曰實沉臺駘為祟史官莫知敢問對曰
高辛氏有二子長曰閼伯季曰實沉實沉參神也昔金
天氏有裔子曰昧為元冥師生允格臺駘臺駘汾洮神
也然是二者不害君身平公及叔向曰善博物君子也
左傳曰郯子來朝公與之宴昭子問焉曰少皥氏鳥
名官何故也郯子曰吾祖也我知之昔者黃帝氏以雲
紀故為雲師而雲名炎帝氏以火紀故為火師而火名
共工氏以水紀故為水師而水名大皥氏以龍紀故為
龍師而龍名我高祖少皥摯之立也鳳鳥適至故紀於
鳥為鳥師而鳥名鳳鳥氏歷正也玄鳥氏司分者也伯
趙氏司至者也青鳥氏司啓者也丹鳥氏司閉者也祝
鳩氏司徒也睢鳩氏司馬也鳲鳩氏司空也爽鳩氏司
寇也鶻鳩氏司事也五鳩鳩民者也五雉為五工正利
器用正度量夷民者也九扈為九農正扈民無滛者也
自顓頊以來不能紀遠乃紀於近為民師而命以民事
則不能故也仲尼聞之見於郯子而學之韓詩外傳
曰有殷之時榖生湯之廷三日而大拱湯問伊尹曰何
物也對曰榖樹也管子曰桓公北伐孤竹未至卑耳
之谿十里謂左右曰事其不濟乎今者寡人見人長尺
而人物具焉冠右袪衣走馬前疾其不濟乎管仲對曰
臣聞登山之神有俞兒者長尺而人物具焉霸者之君
興而登山神見且走馬前疾導也袪衣示前有水也右
袪衣示從右方涉也至卑耳之谿有贊水者曰從左方
涉其深及冠從右方涉其深至膝若右涉其大濟桓公
立拜管仲於馬前曰仲父之聖至若此乎對曰夷吾聞
之聖人先知無形今已有形而後知之臣非聖也善承
教也左傳曰介葛盧聞牛鳴曰是生三犧皆用之矣
其音云問之而信(葛盧介君名也能通鳥獸之情)史記三皇本紀補
曰韓詩以為自古封太山禪梁父者萬有餘家仲尼觀
之不能盡識管子亦曰古封太山七十二家&KR0642;吾所識
十有二焉仲尼弟子列傳曰夫子當行使弟子持雨
具已而果雨弟子問曰夫子何以知之夫子曰詩不云
乎月離於畢俾滂沱矣昨暮月不宿畢乎堯山堂外
紀曰楚昭王渡江有物大如斗觸王舟王使人問於孔
子曰此萍實也惟霸者能獲之可割而食王食之美孔
子歸弟子請問曰吾昔過陳聞童謠曰楚王渡江得萍
實大如斗赤如日剖而食之甘如蜜吾是以知之詩
外傳曰孔子觀乎周廟有敧器焉孔子問於守廟者曰
此何器也對曰此蓋為宥座之器孔子曰聞宥座之器
滿則覆虚則攲中則正有之乎對曰然孔子使子路取
水試之滿則覆中則正虛則敧孔子喟然歎曰嗚呼惡
有滿而不覆者哉晏子曰景公舉兵伐宋師過泰山
公夢見二丈夫立而怒其怒甚盛公恐覺辟門召占夢
者至公曰今夕吾夢二丈夫立而怒不知其所言其怒
甚盛吾猶識其狀識其聲占夢者曰師過泰山而不用
事故泰山之神怒也明日晏子朝見公告之對曰占夢
者不識也此非泰山之神是宋之先湯與伊尹也公疑
晏子曰公疑之則嬰請言湯伊尹之狀也湯質晳而長
顔以髯兌上豐下倨身而揚聲公曰然是已伊尹黑而
短蓬而髯豐上兌下僂身而下聲公曰然是已今若何
晏子曰夫湯太甲武丁祖乙天下之盛君也不宜無後
今惟宋耳而公伐之故湯伊尹怒請散師以平宋乃不
果伐搜神記曰漢武帝東遊未出函谷關有物當道
身長數丈其象狀牛青眼而曜睛四足入土動而不徙
百官驚駭東方朔乃請以酒灌之數十斛而物消帝問
其故答曰此名為患憂氣之所生也此必是秦之獄地
不然則罪人徒作之所聚夫酒忘憂故能消之也帝曰
吁博物之士至於斯乎三輔黃圖曰劉向校書天禄
閣專精覃思夜有老人著黃衣植青藜杖叩閣而進見
向暗中獨坐誦書父老乃吹杖端煙然因以見向向問
姓名云我是太乙之精天帝聞卯金之子有博學者下
而觀焉乃出懷中竹牒皆天文地圖之書以授焉華
陽國志曰林閭字公孺臨邛人也善古學古者天子有
輶軒之使自漢興以來劉向之徒但聞其官不詳其職
惟閭與嚴君平知之曰此使考八方之風雅通九州之
異同主海内之音韻使人主居高堂知天下風俗也揚
雄聞而師之因此作方言後漢書賈逵傳曰時有神
雀集宮殿官府冠羽有五采色帝異之以問臨邑侯劉
復復不能對薦逵博物多識帝廼召見逵問之敕蘭臺
給筆札使作神雀頌論衡曰廣漢陽翁偉能聽鳥獸
之音乘蹇馬之野而田間有放馬者相去數里鳴聲相
聞翁偉謂其御曰彼放馬目眇其御曰何以知之曰罵
此轅中馬曰蹇馬蹇馬亦罵之曰眇馬御者不信使往
視之馬目竟眇晉書張華傳曰華聞豫章人雷煥妙
達緯象乃要煥宿因登樓仰觀曰僕察之久矣惟斗牛
之間頗有異氣華曰是何祥也煥曰寶劒之精上徹於
天耳華因問曰在何郡煥曰在豫章豐城華曰欲屈君
為宰密共尋之可乎煥許之華大喜即補煥為豐城令
煥到縣掘獄屋基入地四丈餘得一石函光氣非常中
有雙劒並刻題一曰龍泉一曰太阿其夕斗牛間氣不
復見焉煥取南昌西山北巖下土以拭劒使送一劒并
土與華留一自佩華得寶劒愛之常置坐側華以南昌
土不如華隂赤土報煥書曰詳觀劒文乃干將也莫邪
何復不至雖然天生神物終當合耳因以華隂土一斤
致煥煥更以拭劒倍益精明天中記曰中朝時有人
畜銅澡盤晨夕恒鳴如人扣以白張華華曰此盤與洛
鐘宫商相諧宫中朝暮撞故聲相應可鑪令輕則韻乖
鳴自止也依言即不復鳴晉書郭璞傳曰晉陵武進
縣人於田中得銅鐸五枚會稽剡縣人於井中得一鐘
長七尺二寸口徑四寸半上有古文竒書十八字云會
稽嶽命餘字時人莫識之璞曰蓋王者之作必有靈符
塞天人之心與神物合契然後可以言受命矣觀五鐸
啓號於晉陵棧鐘告成於會稽瑞不失𩔖出皆以時豈
不偉哉若夫鐸發其響鐘徵其象器以數臻事以實應
天人之際不可不察帝甚重之王濟傳曰濟善解馬
性嘗乘一馬著連錢鄣泥前有水終不肯渡濟云此必
是惜鄣泥使人解去便渡後魏楊衒之伽藍記曰崇
義里内有京兆人杜子休宅地形顯敞門臨御道時有
隱士趙逸云是晉武時人晉朝舊事多所記錄正光初
來至京師見子休宅歎息曰此宅中朝時太康寺也時
人未信遂問寺之由緒逸云龍驤將軍王濬平吳之後
始立寺本有三浮圖用甎為之指子休園中曰此是故
處子休掘而驗之果得甎數十萬兼有石銘云晉太康
六年歲次乙巳九月甲戌朔八日辛巳儀同三司襄陽
侯王濬敬造時園中果菜豐蔚林木扶疎乃服逸言
南齊志曰建武三年大鳥集東陽郡太守沈約表云鳥
身備五采赤色居多案樂緯叶圖徵云焦明鳥質赤至
則水之感也南史崔慰祖傳曰慰祖好學聚書至萬
卷沈約謝朓嘗於吏部省中賓友俱集各問慰祖地里
中所不悉十餘事慰祖口喫無華辭而酬據精悉一坐
稱服之朓歎曰假使班馬復生無以過此范雲傳曰
雲見齊高帝會有獻白烏帝問此何瑞雲位卑最後答
曰臣聞王者敬宗廟則白烏至時謁廟始畢帝曰卿言
是也感應之理一至此乎裴子野傳曰梁天監時西
北遠邊有白題及滑國遣使由岷山道入貢二國歴代
弗賓莫知所出裴子野曰漢潁隂侯斬胡白題將一人
服虔注云白題胡名也又漢定遠侯擊魯入滑此其後
乎時服其博識陸澄傳曰王儉自以博聞多識讀書
過澄澄謂曰僕少來無事唯以讀書為業且年位已高
今君少便鞅掌王務雖復一覽便諳然見卷軸未必多
僕儉集學士何憲等盛自商略澄待儉語畢然後談所
遺漏數百千條皆儉所未覩儉乃歎服儉在尚書省出
巾箱几案雜服飾令學士隸事事多者與之人人各得
一兩物澄後來更出諸人所不知事復各數條幷舊物
奪將去何憲傳曰憲博涉該通羣籍畢覽天閣寶祕
人間散逸無遺漏焉任昉劉渢共執祕閣四部書試問
其所知自甲至丁各說一事并敘述作之體連日累夜
莫見所遺劉顯傳曰魏人送古器有隱起字無識者
顯按文讀之無滯考校年月一字不差武帝甚嘉焉
王僧孺傳曰僧孺多識古事侍郎金元起欲注素問訪
以砭石僧孺答曰古人當以石為針必不用鐵說文有
此砭字許愼云以石刺病也東山經高氏之山多針石
郭璞云可以為砭針春秋美疢不如惡石服子愼注云
石砭石也季世無復佳石故以鐵代之耳姚察傳曰
察報聘於周江左耆舊先在關右者咸相傾慕沛國劉
臻竊於公館訪漢書疑事十餘條並為剖析皆有經據
臻謂所親曰名下定無虚士北史祖瑩傳曰孝昌中
於廣平王第掘得古玉印敕召瑩與黃門侍郎李琰之
辨之瑩云此是于闐國王晉太康中所獻乃以墨塗字
觀之果如瑩言時人稱為博學高祐傳曰祐為中書
侍郎文成末兗州東郡吏獲一異獸送之京師人咸無
識者詔以問祐祐曰此三吳所出厥名鯪鯉餘域率無
今我獲之吳楚之地其有歸國者乎又有人於靈邱得
玉印一以獻詔以示祐祐曰印上有籕書二字文曰宋
壽壽者命也我獲其命亦是歸我之徵獻文初宋義陽
王昶來奔薛安都等以五州降附時謂祐言有驗北
齊書徐之才傳曰時有以骨為刀子靶者五色斑斕之
才曰此人瘤也問得處云於古冢見髑髏額骨長數寸
試削視有文理故用之其明悟多通如此北史宇文
愷傳曰時將復古制明堂議者皆不能決愷博考羣籍
為明堂圖奏之唐書曰李守素通姓氏學世號肉譜
虞世南曰昔任彥昇通經時稱五經笥今以倉曹為人
物志可乎全唐詩話曰庶子裴惲進詩賀聖政有太
康字帝怒曰太康失邦乃以比我戶部韋渙奏云晉平
吳寇改號太康雖有失邦之言乃見歸美之文上曰天
子大湏博覽不然幾錯惲罪唐書鄭欽說傳曰欽說
通歷術博物初梁太常任昉大同四年七月於鍾山壙
中得銘曰龜言土蓍言水甸服黃鐘啟靈址瘞在三上
庚墮遇七中已六千三百浹辰交二九重三四百圯當
時莫能辨者因藏之戒諸子曰世世以銘訪通人有知
之者吾死無恨昉五世孫升之隱居商洛寫以授欽說
欽說出使得之於長樂驛至敷水三十里而悟曰卜宅
者廋葬之歲月而先識墓圯日辰甸服五百也黃鐘十
一也繇大同四年却求漢建武四年凡五百一十一年
葬以三月十日庚寅三上庚也圮以七月十二日己巳
七中已也浹辰十二也建武四年三月至大同四年七
月六千三百一十二月月一交故曰六千三百浹辰交
二九十八也重三六也建武四年三月十日距大同四
年七月十二日十八萬六千四百日故曰二九重三四
百圯升之大驚服其智楊收傳曰收耕得古鐘高尺
餘收扣之曰此姑洗角也既劀拭有刻在兩欒果然
全唐詩話曰文宗聽政暇博覽羣書一日延英顧問宰
相詩云呦呦鹿鳴食野之苹苹是何草時宰楊珏楊嗣
復陳夷行相顧未對珏曰臣按爾雅苹是藾蕭上曰朕
看毛詩疏葉圓而花白叢生野中似非藾蕭唐書段
成式傳曰成式博學強記多奇篇祕籍侍父於蜀以畋
獵自放文昌遣吏以其意諫止明日以雉兔徧遺幕府
人為書因所獲儷前世事無複用者南楚新聞曰段
成式嘗於私第鑿一池工人於土下獲鐵一片怪其異
質遂持獻成式尺而量之笑而不言乃靜一室懸鐵於
室中中北壁已而泥戶但開一牖方纔數尺亦緘鐍之
時與親近闢牖窺之則有金書兩字以報十二時其博
識如此唐書盧若虚傳曰若虚多材博物隴西辛怡
諫為職方有獲異鼠者豹首虎臆大如拳怡諫謂之頲
鼠而賦之若虚曰非也此許愼所謂鼨鼠豹文而形小
一座驚服天中記曰元和初裴宙鎮荆時掘地六尺
得一石規模樓櫓悉倣荆城其中空徑六尺八寸甚工
緻命徙之藩籬間是春滛雨四月不止潦漲莫遏人抱
為魚之憂會歐獻來居楚山馳問之對以事廹鑿石弗
及令陶範為江陵城内廣六尺八寸樓堞門閾無少差
於南門外八十步掘深六尺埋之當止宙始驚歎昔人
所填從之既瘞祭之夕復隆起初潭集曰李後主獻
畫牛一晝在欄外夜歸欄中太宗以問羣臣無得知者
僧錄贊寧曰南倭海中方諸蚌有淚得之和色著物則
晝隱而夜見沃焦山風撓嵐石落海岸得之滴水摩色
染物則晝見而夜晦諸學士皆以為無稽寧曰見張騫
海外異經後杜鎬檢三館書果得於六朝舊書中宋
太祖本紀曰太祖乾德改元先諭宰相曰年號湏擇前
代所未有者三年蜀平蜀宮人入内帝見其鏡背有志
乾德四年鑄者召竇儀等詰之儀對曰此必蜀物蜀嘗
有此號乃大喜曰作相湏讀書人王溥傳曰溥好聚
書至萬餘卷子貽孫遍覽之為右司郎中太祖嘗問趙
普拜禮何以男子跪而婦人否普問禮官不能對貽孫
曰長跪問故夫是婦人亦跪也唐武后朝婦人始拜而
不跪普問所出對曰太和中幽州從事張建章著渤海
國記備言其事普大稱賞之李公麟傳曰公麟好古
博學紹聖末朝廷得玉璽下禮官諸儒議公麟曰秦璽
用藍田玉今玉色正青以龍蚓魚鳥為文玉質堅甚非
昆吾刀蟾肪不可治琱法中絶眞李斯所為不疑議遂
定金韓企先傳曰天會十二年以企先為尚書右丞
相召至上京入見太宗甚驚異曰朕疇昔嘗夢此人今
果見之於是方議禮制度損益舊章企先博通經史知
前代故事或因或革咸取折衷元史曰許謙肆力於
學若天文地理典章制度食貨刑法字學音韻醫經術
數之說亦靡不該貫旁通而釋老之言亦洞究其藴
殉身錄曰明王禕進平江西頌上覽而喜曰浙東有二
儒者卿與宋濓耳學問之博卿不如濓才思之雄濂不
如卿明朱夢炎傳略曰太祖方稽古右文夢炎援古
証今剖析源流如指諸掌張芹備遺錄曰明卓敬博
學多能談論英發天文律歷地理兵刑皆造其奥明
曾棨傳略曰成祖摘記載諸隱僻事問棨條對無遺悞
由是見褒寵有薦文士者帝必問才學如棨否或令就
棨辨論以觀其能
博物三
原勞薪罨蓋(隋書王劭以上古有鑚燧改火之義上表請變火云昔師曠食飯云是勞薪所)
(㸑晉平公使視之果然車輞又晉荀勗傳勗在帝座進飯謂在坐人此是勞薪所炊衆未信帝遣問膳夫實用)
(故車脚如史系天監五年丹陽山南得瓦物高九尺銳下平蓋合焉中得劒一瓷具數十餘人莫識沈約云)
(此東夷罨蓋也葬則用之代棺武帝服其博識)增三珠八劒(初潭集洛下有田穴婦欲)
(殺夫推而下之久乃至底得穴行數十里見人皆長三丈披羽衣如此九處最晚行至告飢長人指中亭柏樹)
(下有一羊令跪持羊鬚三捋得三珠令食後所得珠遂不飢復尋穴行出交州還洛問茂先云九處地仙名九)
(館大夫羊為癡龍初一珠天地等壽次者延年又次者療飢而已梁陶宏景刀劒錄蜀主劉備以章武元年)
(採金牛山鐵鑄八劒各長三尺六寸一備自服一與太子禪一與梁王理魯王永諸葛亮關羽張飛趙雲各與)
(其一房子容曰唐人尚書即李章武本名方古貞元季年為東平帥李師古判官因理第掘得一劒上有章武)
(字方古博物亞茂先曰蜀相諸葛亮所佩也師古為奏請改名章武焉蓋蜀主八劒之一也)脈望
騶牙(酉陽雜爼何諷嘗於書中得一髮捲規四寸許環之無端用力絶之兩端滴水投於火作髮氣)
(莫知其何物也後與方士言歎曰君不見仙命也此名脈望蠧魚三食神仙字則化為此夜持以向天從規中)
(望星星便立降可求丹度世也似褚先生續史記建章宮後閭重櫟中有物出焉其狀麋以聞武帝往臨視)
(之問左右羣臣習事通經術者莫能知詔東方朔視之朔曰臣知之願賜美酒粱飯大餐臣臣乃言詔曰可已)
(餐又曰某所有公田魚池蒲葦數頃陛下以賜臣臣朔乃言詔曰可於是朔乃肯言曰所謂騶牙者也遠方當)
(來歸義而騶牙先見其齒前後若一齊等無牙故謂之騶牙其後一歲所匈奴渾邪王果將十萬衆來降漢乃)
(復賜東方生錢財甚多)黍民齊女(晉崔豹古今注牛亨問曰蟻名玄駒何也答曰河内)
(人並河而居見人馬數千皆如黍米遊動往來從旦至暮家人以火燒之人皆是蚊蚋馬皆是大蟻故今人呼)
(蚊蚋曰黍民名蟻曰玄駒也變又牛亨問曰蟬名齊女者何答曰齊王后忿而死尸為蟬登庭樹嘒唳而鳴)
(王悔恨故世名蟬曰齊女也)巫雀彭侯(天中記漢武祠甘泉時有神雀下羣臣皆上壽)
(東方朔獨不賀帝曰朔何不賀曰此所謂巫雀非神雀也或有巫者為國作害卒有巫蠱之事搜神記吳先)
(主時陸敬叔為建安太守使人伐大樟樹下數斧忽有血出樹斷有物人面狗身從樹中出敬叔曰此名彭侯)
(乃烹食之其味如狗白澤圖曰木之精名彭侯狀如黑狗無尾可烹食之)原漬龍鮓識
羵羊(晉書張華傳陸機饋張華鮓發器曰此龍肉也賓客未信華曰以苦酒漬之必有異漬酒五色光起)
(機反問鮓主主曰積茅下得白魚質狀殊常作鮓美故相獻也史記孔子世家季桓子穿井得土缶中若羊)
(問仲尼云得狗仲尼曰以&KR0588;所聞羊也&KR0588;聞之木石之怪夔罔閬水之怪龍罔象土之怪羵羊)增范
長頭夔一足(南史范岫傳岫博涉多通尤悉晉魏以來吉凶故事沈約常稱曰范公好事該)
(博胡廣無以加南鄉范雲謂人曰諸君進止威儀當問范長頭以岫多識前代舊事也風俗通魯哀公問於)
(孔子樂正夔一足信乎孔子曰昔者舜以夔為樂正始治六律和均六聲以通八風而服重黎又薦能為音者)
(舜曰夫樂天地之精得失之節故惟聖人為能和樂之本夔能和之平天下若夔一足矣故曰夔一足非一足)
(行)柳篋子劉石經(稗史柳粲為左拾遺公卿托為牋奏以其博奥日為柳篋子)
(北史劉芳傳昔漢世造三字石經於太學學者文字不正多往質焉芳音義明辨疑者皆往詢訪時人號為劉)
(石經)項羽刀惡夫印(梁陶弘景刀劒錄董卓少時耕野得一刀無文字四面隱起作)
(山雲文劚玉如泥及卓貴示五官郎將蔡邕邕曰此項羽之刀也初潭集人有獲玉印遺劉原父文曰周惡)
(夫印原曰漢條侯印尚存於今耶或疑之曰古惡亞二字通用史記盧綰之孫他人封亞谷侯而漢書作惡谷)
(是矣聞者大服)白團扇焦尾琴(南史王儉嘗使賓客隸事多者賞之事皆窮唯廬江)
(何憲為勝乃賞以五花簟白團扇坐簟執扇容氣甚自得王摛後至儉以所隸示之曰卿能奪之乎摛操筆便)
(成文章既奥辭亦華美舉坐擊賞摛乃命左右抽憲簟手自掣取扇登車而去儉笑曰所謂大力者負之而趨)
(之後漢蔡邕傳邕在吳吳人有燒桐以㸑者邕聞火烈聲知其良木因請而裁為琴果有美音而其尾猶焦)
(故時人名曰焦尾琴焉)五總龜一角獸(唐書殷踐猷傳踐猷博學尤通氏族歷數)
(醫方賀知章嘗號為五總龜謂龜千年五聚問無不知也元史耶律楚材傳帝至東印度駐鐵門關有一角)
(獸形如鹿而馬尾其色綠作人言謂侍衞者曰汝主宜早還帝以問楚材對曰此瑞獸也名角端能言四方語)
(好生惡殺)支機石劫燒灰(集林昔有人尋河源見婦人浣紗問之曰此天河也乃與)
(一石而歸問嚴君平君平曰此織女攴機之石域三輔黃圖武帝初穿池得黑土帝問東方朔朔曰西胡人)
(知乃問胡人胡人曰刧燒之餘灰也)青鳳子海鳬毛(說郛甲乙剰言新安楊不弃鄉)
(人有得一石於水濱狀如□子而青瑩可愛揚以千錢易之恒以自隨作鎮紙及楊來燕有外國人數來看之)
(不忍釋手楊詢之其人曰此名青鳳子即吾土價亦不貲晉書張華傳惠帝中人有得鳥毛三丈以示華華)
(見曰此謂海鳬毛也)黃金蛇紫荷橐(唐蘇鶚杜陽雜編開成宮中有黃色蛇常夜自)
(寶庫中出遊於階庭間光彩照灼不可擒捕宫人擲珊瑚玦擊之并玦亡去掌庫者具以事告上令徧搜庫内)
(乃得黃金蛇而珊瑚玦著其首上熟示之曰昔隋煬帝為晉王時以黃金蛇贈陳夫人吾不知此蛇得自何處)
(左右因覩頷下有𡡉字上蹶然曰果不出朕所疑耳阿𡡉煬帝小字也上之博學敏悟率多此𩔖遂命取□棃)
(連環繫於玉彘之前足其後更不復見焉竞梁書劉杳傳周捨問尚書官著紫荷橐相傳云挈囊何所出杳)
(答曰張安世傳曰持橐簪筆事孝武皇帝數十年韋昭張晏注並云橐囊也近臣簪筆以待顧問)原
武庫雉雊蜀中桐材(晉書武庫封閕甚密忽有雉雊張華曰此蛇化為之開視庫果)
(有蛇蛻也曰又吳郡臨平岸崩出二石鼔槌之無聲帝問張華華取蜀中桐材刻為魚形叩之則鳴矣如其)
(言果聲聞數里)知肅愼矢辨防風骨(史記孔子世家有隼集於陳庭而死楛矢)
(貫之石砮矢長尺有咫陳湣公使使問仲尼仲尼曰此肅愼之矢也昔武王克商肅愼貢楛矢石砮長尺有咫)
(先王欲昭其令德以肅愼矢分大姬配虞胡公而封諸陳試求之故府果得之又吳伐越墮會稽得骨節專)
(車吳使使問仲尼骨何者最大仲尼曰禹致羣臣於會稽山防風氏後至禹殺而戮之其節專車可謂大矣)
三箧無遺增一字不失(漢書張安世事詳聰敏三新唐書蔣乂傳帝嘗登)
(凌烟閣視左壁頽剥題文漫缺行纔數字命錄以問宰相無能知者遽召又至答曰此聖歷中侍臣圖贊為帝)
(誦之不失一字帝歎曰雖虞世南默寫列女傳不是過)爰居止門黃熊入寢
(國語海鳥曰爰居止於魯東門之外三日臧文仲使國人祭之展禽曰越哉臧孫之為政也夫祀國之大節也)
(無功而祀之非仁也不知而不問非知也今兹海其有災乎夫廣川之鳥獸恒知而避其災也是歲也海多大)
(風寡左傳鄭子産聘於晉晉侯有疾韓宣子逆客私焉曰君寢疾於今三月矣並走羣望有加而無瘳今夢)
(黃熊入於寢門其何厲鬼也對曰以君之明子為大政其何厲之有昔堯殛鯀於羽山其神化為黃熊以入於)
(羽淵實夏郊三代祀之晉為盟主其或者未之祀也乎韓子祀夏郊晉侯有間賜子產莒之二方鼎)石
重四鈞書餘十簡(冊府元龜後趙續咸石勒時為建德校尉王和參軍和掘得員石銘)
(曰律權石重四鈞同律度量衡有新氏造議者未詳或以為瑞咸曰王莽時物也其時兵亂之後典度湮滅遂)
(命下禮官為準程定式者南史齊王僧虔傳文惠太子鎮襄陽時有盜發古冢相傳云是楚王冢大獲實物)
(玉屐玉屏風竹簡書青絲編簡廣數分長二尺皮節如新有得十餘簡以示僧虔云是科斗書考工記周官所)
(闕文也)柯亭竹椽龍穴石髓(搜神記蔡邕嘗至柯亭以竹為椽邕仰盻之曰)
(良材也取以為笛發聲遼亮一云邕告吳人曰吾昔嘗經會稽高遷亭見屋東間第十六竹椽可為笛取用果)
(有異闉稗史彙編嵩高山北有大穴晉時或墮其中見二人棋以一杯水令墮者飲之氣力十倍棋者曰汝)
(欲停此否墮者不願棋者曰從此西行有大井其中多蛟龍但投身入井自當出若飢取井中物食之墮者如)
(言可半年乃出蜀中因至洛下問張華華曰此名仙館所飲者玉漿所食者龍穴石髓)草名忘
憂木曰無患(晉崔豹古今注牛亨問曰將離别相贈以芍藥者何答曰芍藥一名將離故將)
(别贈之亦猶相招召贈之以文無文無亦名當歸也欲忘人之憂則贈以丹棘丹棘一名忘憂草使人忘其憂)
(也欲□人之忿則贈之青棠青棠一名合歡合歡則忘忿又程雅問拾櫨木一名無患者何曰昔有神巫名)
(曰寶眊能符劾百鬼則以此為棒殺之世人相傳以此木為衆鬼所畏競取為器用以却厭邪鬼故號口無患)
(也實眊之寳一本作實)陸澄書廚傅昭學府(南史陸澄傳澄當世稱為碩學)
(讀易三年不解文義欲撰宋書竞不成王儉戲之曰陸公書厨也家多墳籍人所罕見撰地理書及雜傳死後)
(乃出伐又傅昭傳昭博極古今尤善人物晉魏以來官宦簿姻通内外舉而論之無所遺失世稱為學府)
霓裳初拍蝌斗兩行(唐國史補人有畫奏樂圖王維熟視而笑或問其故維曰)
(此是霓裳羽衣曲第三疊第一拍好事者集樂工驗之一無差謬稗史晉世有於嵩山下得竹簡一枚上有)
(蝌斗兩行書衆莫能辨張司空以問東廣微束曰此漢明帝顯節陵中策文檢驗果然時人服其博識)
五色藥金千年神木(天中記唐孟詵博學鳳閣侍郎劉禕之臥疾詵候問之曰留飰)
(以金椀貯酪詵視之驚曰此藥金非石中所出者禕之口主上見賜當非假金詵曰藥金仙方所資不為假也)
(禕之曰何以知之詵曰藥金燒之其上有五色氣燒之果然搜神記燕惠王墓有狐狸經千餘歲化為二書)
(生乘馬而出華表神謂曰子欲何之狸曰吾聞晉司空張華博學多才今欲詣門與之談論木精曰張司空之)
(才難可比也若去非但喪汝二軀我亦遭累狸不答而去乃持刺謁華華引入談論三日不屈華疑為□呼獵)
(犬試之竟無憚色華益怒曰百年之精見獵犬即變若千年之妖以千年神木照之即變世說燕惠王冢前有)
(華表木已千年發遞取之使將至木所有一青衣小兒問曰君何來使者以告青衣曰老狸不智不聽我言今)
(日禍及我其可逃乎乃發聲沚倏然不見使乃伐木木中流血取歸照之其精乃變華烹之)止戈
為武得雄者王(冊府元龜潘京為武陵主簿太守趙廞問京曰貴郡何以名武陵京曰鄙)
(郡本名義陵在辰陽縣界與&KR0642;相接數為所攻光武時移東山遂得全完共議易號傳曰止戈為武詩稱高平)
(曰陵於是改名焉也唐書褚遂良傳貞觀中飛雉數集宫中帝問是何祥遂良曰昔秦文公時有侲子化為)
(雉雌鳴陳倉雄鳴南陽侲子曰得雄者王得雌者霸文公遂雄諸侯始為寶鷄祠漢光武得其雄起南陽有四)
(海陛下本封秦故雌雄並見太宗曰人之立身不可無學遂良所謂多識君子哉)器似琵琶
樽為牛象(唐書元澹字行沖有人破古冢得銅器似琵琶身正圓人莫能辨行沖曰此阮咸所)
(作器也命易以木絃之其聲亮雅樂家遂謂之阮咸答初潭集劉杳於沈約坐語及宗廟犧樽事約曰鄭玄)
(張逸謂為畫鳳尾婆娑然今無復此器則不依古杳曰此言未必安古者尊彝皆刻木為烏獸鑿頂及背以出)
(内酒魏魯郡得齊子尾送女器有犧樽作犠牛形晉曹嶷於青州發齊景墓又得二樽形亦為牛象皆古遺器)
(知非虛也約大以為然)鹽味小生鷄栖半露(晉書載記苻朗堅之從兄子也)
(善識味鹹酢及肉皆辨所由會稽王司馬道子為朗設盛饌極江左精餚食訖問曰關中之食孰若此答曰皆)
(好惟鹹味小生耳既問宰夫皆如其言驗又或殺鷄以食之既進朗曰此鷄栖恒半露檢之皆又食鵝肉知)
(黑白之處人不信記而試之無毫釐之差)比跡前列為世通儒(後漢謝該傳孔)
(融上書薦之曰故公車令謝該體曾史之淑性兼商偃之文學博通羣藝周覽古今物來有應事至不惑清白)
(異行敦悦道訓求之遠近少有疇匹若乃巨骨出吳隼集陳庭黃熊入寢亥有二首非無洽聞者莫識其端也)
(雋不疑定北闕之前夏侯勝辨常隂之驗然後朝士益重儒術今該實卓然比跡前列又馬融傳融才高博)
(洽為世通儒施飬諸生常有千數)抽簟掣扇滿車充箱(南史王摛事詳白團)
(扇注幾韓詩外傳成王之時有三苖貫桑而生同為一秀大滿車長幾充箱成王問周公曰此何物也周公)
(曰三苖同一秀意者天下殆同一也)黃衣黃冠墨知墨允(搜神記王莽建國四)
(年池陽有小人景長一尺餘或乘車或步行操持萬物大小各自相稱三日乃止莽甚惡之自後盜賊日甚莽)
(竟被殺管子曰涸澤數百歲谷之不徙水之不絶者生慶忌慶忌者其狀若人其長四寸衣黃衣冠黃冠戴黃)
(蓋乘小馬好疾馳以其名呼之可使千里外一日反報池陽之景或慶忌也乎初潭集陳彭年以博學彊記)
(受知定陵一日便殿賜坐對甚從容上問墨知墨允是何人彭年曰伯夷叔齊上問見何書對曰春秋少陽即)
(令祕閣取此書既至令於第幾冊覓之果然)灌水便熱積油必然(異物志豫)
(章有然石以水灌之便熱用以烹煮可使成食世人貴其異不能識其名雷煥元康中入洛乃齎以示張華華)
(曰此所謂然石絡南史樂藹傳長沙宣武王將葬而車府忽於庫失油欲推主者藹曰昔晉武庫火張華以)
(為積油萬石必然今庫若灰非吏罪也既而檢之果有積灰時稱其博物)人械一足士
戴髦頭(山海經貳負之臣曰危與貳負殺窫窳帝乃梏疏屬之山桎其右足反縛兩手與髮繫之山上)
(在開題西北郭璞注云漢宣帝使人上郡發磐石石室中得一人徒裸被髮反縳械一足以問羣臣莫能知劉)
(向按此言對之宣帝大驚於是時人爭學山海經矣論衡董仲舒暏重常之烏劉子政曉貳負之尸摯虞決)
(疑要注武帝時有彭權為侍中問髦頭義權答曰秦時有奇怪觸山截水無不崩潰惟畏髦頭帝乃令虎賁之)
(士戴之以衞左右)蜼尾塞鼻象膽在足(初潭集傅宏業宰天台縣有人獵得)
(一獸形如豕仰鼻長尾有岐謂之怪傅識之曰蜼非怪也雨則懸於樹以尾塞其鼻後果驗與子雲别鼮鼠曼)
(倩識騶虞相𩔖異稗史太宗時一日後苑象斃上令取膽剖腹不獲上之以問徐鉉鉉曰請於前左足求之)
(須臾果得以進亟召鉉問對曰象膽四時在足今方二月故臣知前左足也朝士皆服其博識)三豕
渡河一翁緣柱(家語弟子解卜商反衞見讀史志者云晉師伐秦三豕渡河子夏曰非也)
(己亥耳讀史志者問諸晉史果曰己亥於是衞以子夏為聖幽明錄志怪武帝宴未央殿忽聞人語良久梁)
(上見一老翁長八九寸緣柱而下放杖稽首默而不言仰頭視屋俯指帝脚忽然不見帝駭愕召方朔以告朔)
(曰其名為藻廉水木之精夏巢幽林冬潛深河後帝幸瓠子河聞水底有絃歌之聲須臾前梁上翁及年少數)
(人皆長八九寸有一人長尺餘凌波而出帝方食命列坐案前各飲數升不醉獻帝一紫螺殼中有物狀如牛)
(脂帝問曰朕闇無以識此物束方生知君耳君可更以珍異貽之老翁顧命取洞穴之實一人受命下沒淵底)
(倏忽還到得一大珠徑數寸明曜絶世翁等忽然隱帝問朔紫螺殼中何物朔曰是蛟龍髓以傅面令人好顔)
(色又女子在孕產子必易後宫產難者試之殊有神效帝以脂塗面便白澤又曰何以此珠名洞穴珠朔曰河)
(底有一穴深數百丈中有赤蚌蚌生珠故以為名焉帝乃以五十萬錢賜朔取其珠置於内庫)得鼠
如豹有羊名龍(初潭集世祖大會靈臺得鼠如豹文羣臣莫知竇攸曰鼮鼠也見爾雅按)
(祕書如攸言下詳上三珠)煙如焚香氣蒸焦木(初潭集吳仲庶知成都一日文)
(廟廳前大槐枝葉出煙色青白如焚香至暮乃止而木如故楊損之云隂符經謂火生於木禍發必克疑有將)
(士作亂而不成者果有告戍卒謀亂者皆獲粲異苑魏武北征蹋頓陞嶺眺屬見一岡不生百草王曰必是)
(古冢此人在世服生礬石死而石氣蒸出外故卉木焦滅即令鑿看果大墓有礬石滿塋)青州世
子東海女郎(稗史彙編宋孝武時青州人嘗發古冢有銘云青州世子東海女郎帝問學士)
(鮑昭徐陵蘇室生並不能悉賈希鏡答曰此是司馬越女嫁苟希兒檢驗果然)柴焚萬車
酒醉千日(稗史孫權時永康有人入山遇一大龜即束之歸龜便言曰游不量時為君所得人甚怪)
(之載出欲上吳主夜泊越里纜船於大桑樹宵中樹呼龜曰勞乎元緒奚事爾耶龜曰吾被拘繫方見烹臛雖)
(然盡南山之樵不能潰我樹曰諸葛元遜博識必致相苦令求如我之徒計從安出龜曰子明無多辭禍將及)
(爾樹寂而止既至權命煑之焚柴萬車語猶如故諸葛恪曰然以老桑乃熟權即使伐樹煮龜立爛南史劉)
(杳在任昉坐有人餉昉&KR1634;酒而作榐字昉問杳此字是否杳曰葛洪字苑作木旁&KR1634;昉又曰酒有千日醉當是)
(虛言劉曰桂陽程鄉有千里酒飲之至家而醉亦其例昉大驚曰吾自當遺忘實不憶此劉曰出楊元鳳所撰)
(置郡事元鳳是魏代人&KR1634;音陣)血飲三斗乳長七尺(酉陽雜爼李師古治山亭)
(掘得一物𩔖鐵斧時李章武遊東平師古示之章武驚曰此禁物也可飲血三斗驗之而信初潭集漢武帝)
(祀甘泉至渭橋有女子浴於渭乳長七尺上怪而問之女曰帝後第七車侍中知我所來時張寬在第七車對)
(曰此天星主祭祀者齋戒不嚴則女人星見)著脚御覽幕府書厨(陸廣微吳)
(地記顧野王事陳武帝為門下侍郎博綜羣書廣搜經籍撰梁瑞應圖七十卷御覽三百六十卷宫人各念一)
(卷常隨駕行内人謂之著脚御覽商十國紀年朱遵度避即律德光之召挈妻孥攜書雜賈奔楚王待之甚)
(薄杜門却埽諸學士每為文章先問古今首末於遵度時人號為幕府書厨)駮伏乳虎
客化老狸(天中記晉平公出畋見乳虎伏而不動顧謂師曠曰吾聞之也霸王之主出則猛獸伏不)
(敢起今者寡人出見乳虎伏而不動此其猛獸乎師曠曰鵲食猬猬食鵔鸃鵔鸃食豹豹食駮駮食虎夫駮之)
(狀有似駮馬今者君之出必驂駮馬而出畋乎公曰然搜神記董仲舒下帷講誦有客來詣仲舒知其非常)
(客又云欲雨舒戲之曰巢居知風穴居知雨卿非狐狸則是鼷鼠客遂化為老狸)山精引人
澤神拱手(搜神記諸葛恪為丹陽太守嘗出獵兩山之間有物如小皃伸手欲引人恪令伸之)
(乃引去故地即死既而參佐問其故以為神明恪曰此事在白澤圖内曰兩山之間其精如小兒見人則伸手)
(欲引人名曰傒囊引去故地則死無謂神明而異之諸君特未之見耳風俗通齊桓公田於澤見衣紫衣大)
(如轂長如轅拱手而立還歸寢疾數月不出有皇士者見公語驚曰物烏能傷公公自傷也此所謂澤神委蛇)
(者也惟霸主乃得見之)乘舟弄月汎酒隨波(稗史上官儀詩有影娥池學士)
(無解其事者祭酒令狐德棻召張東之等十餘人示之東之曰洞冥記漢武帝於望鵠臺西起俯月臺臺下穿)
(影娥池每登臺朓月影入池中使宫人乘舟弄月影因名影娥池亦曰眺蟾臺時皆歎其博識晉東晳傅武)
(帝嘗問摯虞三日曲水之義虞對曰漢章時平原徐肇以三月初生三女至三日俱亡人以為怪乃招攜之水)
(濱洗祓遂因水以汎觴其義起此帝曰必如所談便非好事晳進曰虞小生不足以知臣請言之昔周公成洛)
(邑因流水以汎酒故逸詩云羽觴隨波又秦昭王以三日置酒河曲見金人奉水心之劒曰令君制有西夏乃)
(霸諸侯因此立為曲水二漢相緣皆為盛集帝大悅賜晳金五十斤)四海指掌五經
縱横(稗史張茂先強記博識四海之内若指諸掌晉武帝嘗問漢代宫室制度及建章千門萬戶茂先應)
(對如流聽者忘倦京漢書周舉傳舉字宣光博學洽聞為儒者所宗故師為之語曰五經縱横周宣光)
劉顯對九鄭玄得五(初潭集沈約於坐策劉顯經史十事顯對其九約曰老夫昏忘)
(不可受策雖然聊試數事不可至十顯問其五約對其二陸倕聞之擊席喜曰劉即可人雖吾家平原詣張壯)
(武王粲詣伯喈必無此對郡鄭玄别傳扶風馬季長以英儒著名玄往從之時涿盧子幹為門人冠首季長)
(有不解七事玄思得五子幹得三季長謂子幹曰吾與汝皆弗如也季長臨别執玄手曰大道東矣子勉之子)
(幹名植)殘麞一脚白麟五蹄(孔帖江南李嗣主詰旦殿廷忽見殘麞一脚視)
(之乃獸食之餘詢宿衞莫知所以遂使人詢陳陶陶曰昨暮乃狼星值日故耳嗣主歎為鴻儒漢書終軍傳)
(軍從上幸雍祠五畤獲白麟一角而五蹄時又得竒木其枝旁出輒復合於木上上異此二物博謀羣臣軍上)
(對曰野獸并角明同本也衆枝内附示無外也若此之應殆將有解編髮削左衽襲冠帶要衣裳而蒙化者對)
(奏上甚異之由是改元為元狩後數月越地及匈奴名王有率衆來降者)地得銅匣物
若油囊(胡綜别傳綜博物多識孫權時有掘地得銅匣長二尺七寸以琉璃為蓋雕鏤之布雲母於其)
(上開之得一白玉如意所執處皆刻龍虎及蟬形時莫能識其所由者權以綜多悉往事使人問之綜云音秦)
(始皇東遊以金陵有天子氣乃改縣名并掘鑿江湖平諸山阜處處埋寶物以當王氣事見於秦記此蓋是乎)
(衆人咸歎其洽聞重外史檮杌梁劉知俊鎮同州日因築營墻掘得一物八十餘斤狀若油囊召賓幕將校)
(問之或曰地囊或曰飛廉獨留源曰此是冤氣所結也古來囹圄之地㦯有焉昔王世充據洛陽脩河南府獄)
(亦獲此物而遠祖記之乃冤死囚人精爽入地聚為此物經百萬年凝結不散源聞酒能忘憂請奠以醇醪或)
(可消釋耳知俊命具酒饌祝酧復瘞之)數寸玉人兩雙石筍(北史隱逸傳崔)
(賾從駕汾陽宫次河陽鎮藍田令王曇於藍田山得一玉人長三四寸著大領衣冠幘奏之詔問羣臣莫有識)
(者賾答曰謹案漢文帝以前未有冠幘即是文帝以來所製也臣見魏大司農盧元明撰嵩高山廟記云有神)
(人以玉為形像長數寸或出或隱出則令世延長伏惟陛下應天順人定鼎嵩洛岳神自見臣敢稱慶天子大)
(悅賜縑二百匹請天中記孟蜀廣政中荆南高太王令邸務丁晏入蜀畫工李文才寫興義門兩雙石筍兼)
(徵其故實皆云眞珠樓基或云是海眼道士范德昭曰吾聞諸至人斯乃蠶叢啓國鎮蜀之碑中以鐵柱貫之)
(下以横石相理埋於地際上有文字言歲時豐儉兵革水火之事諸葛曾掘驗之眞珠樓基海眼皆非也蜀人)
(少知云出方圖記)原誦鄉里姓名識部曲妻子(三國志註夏侯榮誦)
(書日千言經目輙識之文帝聞而試焉賓客百餘人人一奏刺悉書其鄉邑名氏世所謂爵里刺也客示之一)
(寓目使之遍談不謬一人十三國志吳朱桓字休穆為前將軍彊識與人一面數年不忘部曲萬口妻子盡)
(識之)增芒筒捋錞于墨汁塗金葉(北史斛斯徵傳自魏孝武遷西雅樂)
(廢缺徵博采遺逸稽諸典故創新改舊方始備焉有錞于者近代絶無此器或有自蜀得之皆莫之識徵見之)
(曰此錞于也衆弗之信遂依干寶周禮注以芒筒捋之巴其聲極清衆乃歎服徵仍取以合樂焉元史帕克斯)
(傳延祐間諸番朝貢表箋文字無能識者皆令必嚕咱納實哩譯進嘗有以金刻字為表進者帝遣視之廷中愕)
(眙觀所以對必嚕咱納實哩隨取案上墨汁塗金葉審其字命左右執筆口授表中語及使人名氏與貢物之數)
(書而上之明日有司閱其物色與所貴重譯之書無不服其博識)狐腋非一皮能温
鷄蹠必數千而飽(文心雕龍夫經典沈深載籍浩瀚實羣言之奥區而才思之神臯也)
(揚班以下莫不取資任力耕耨縱意漁獵操刀能割必裂高腴是以將瞻才力務在博見狐腋非一皮能温鷄)
(蹠必數千而飽矣)器名服匿容七八升書載仲師長尺二
寸(齊陸澄傳竟陵王子良得古器小口方腹而底平可容七八升以問澄澄曰此名服匿單于以與蘇武子)
(良詳視器底有字彷彿可識如澄所言師南史劉杳傳沈約云何承天纂文奇博甚書載張仲及長頸王事)
(此何所出杳曰仲師長尺二寸惟出論衡長頸是毗騫王朱建安扶南以南記云古來至今不死約即取二書)
(尋檢一如杳言)角有羚羊何金剛而不壞骨傳海馬豈水
火之能摧(國史纂異貞觀中有婆羅門僧言得佛齒所擊前無堅物於是士女奔湊其集如市傅奕)
(方臥病聞之謂其子曰非佛齒吾聞金剛石至堅物莫能敵惟羚羊角破之汝可往試焉僧緘縢甚固良久乃)
(得見出角叩之應手而碎觀者乃止飛玉堂清話徐鉉仕江南日嘗直澄心堂復被入直至虹橋馬輒不進)
(裂鞍斷轡箠之流血掣韁却立鉉寓書以問僧贊寧答曰下必有海馬骨水火俱不能毁惟漚以腐糟隨毁者)
(乃是鉉劚之土丈餘果得巨獸骨上脛可長五尺膝以下長三尺腦骨若段柱積薪焚三日不動以腐糟纔漚)
(之遂爛焉)得銅斗於元武湖邊早識是司徒之墓讀金
簡於吳王宮畔已知為神禹之書(南史何承天傳承天博見古今為一時所)
(重張永嘗開元武湖遇古冢冢上得一銅斗有柄文帝以訪朝士承天曰此亡新威斗王莾三公亡皆賜之一)
(在冢外一在冢内時三台居江左者惟甄邯為大司徒必邯之墓俄而永又啓冢内更得一斗復有一石銘大)
(司徒甄邯之墓之抱朴子吳王伐石以治宫室於合石之中得紫金簡書不能讀之使使者持以問仲尼而)
(欺仲尼曰吳王閑居有赤雀銜書以置殿上不知其義故遠諮呈仲尼視之曰此乃靈寶之方長生之法禹之)
(所服隱在水邦年齊天地朝於紫庭者也禹將仙化封之名山石函之中乃今赤雀銜之殆天授也)
博物四
原彊識(禮記博聞彊識而讓者謂之君子)增怪哉(稗史武帝幸甘泉長平坂道中有蟲)
(赤如肝頭目口齒悉具先驅馳還以報上使視之皆莫能識時東方朔在屬車令往視朔曰此謂怪哉是必秦)
(獄處也上使按圖果秦獄地上問朔何以知之朔曰夫積憂者得酒而解乃取蟲置酒中立消賜朔帛百匹後)
(令屬車載酒)書簏(新唐書李邕傳邕父善有雅行淹貫古今不能屬辭故人號書簏)獨
足鶴(尚書故實漢武帝時嘗有獨足鶴以為怪異東方朔奏曰此山海經所謂畢方鳥也驗之果然)
行祕書(隋唐嘉話太宗嘗出行有司請載副書以從帝曰不湏虞世南在此行祕書也)洞腹
草(漢郭憲東方朔傳武帝召諸方士言遠國遐鄉之事唯朔下席操筆疏曰北極鏡火山有明莖草如金燈)
(折為燭照見鬼物形仙人甯封嘗以此草然見腹内外有光亦名洞腹草)無支奇(唐國史補楚州)
(有漁人忽於淮中釣得古鐵鏁挽之不絶以告官刺史李陽冰集人力引之鏁窮有青獮猴躍水出復沒而逝)
(後有驗山海經云水獸好為害禹鏁於軍山之下其名曰無支奇)百六公(初潭集張綰與兄纉)
(齊名湘東王繹策以百事綰對闕其六號為百六公)金跳脫(全唐詩話文宗一日問宰臣古詩云)
(輕衫櫬跳脫跳脫是何物宰臣未對上曰即今之腕釧也眞誥言安妃有斲粟金跳脫是臂飾)皮裏
晉書(梁劉諒傳諒有文才尤悉晉代故事時人號曰皮裏晉書)祖洲神芝(東方朔十洲記)
(秦始皇大苑中枉死者横道有鳥如烏狀銜草覆死人面當時起坐而自活也有司聞奏始皇遣使者齎草以)
(問北郭鬼谷先生鬼谷先生云此草是東海祖洲上有不死之草生瓊田中或名為養神芝其葉似菰苖叢生)
(一株可活一人)非羊非猪(任昉述異記秦繆公時陳倉人掘地得物若羊非羊似猪非猪繆公)
(道中逢二童子曰此名蝹在地中食死人腦若以松柏穿其首則死故今種柏在墓上以防其害也蝹史記作)
(媦)殿鐘自鳴(天中記漢武帝時未央宫前殿鐘無故自鳴三日三夜不止詔問太史待詔王)
(朔朔言恐有兵氣更問東方朔朔曰臣聞銅者山之子山者銅之母以隂陽氣𩔖言之子母相感山恐有崩弛)
(者故鐘先鳴易曰鳴鶴在隂其子和之精之至也其應在後五日内居三日南陽太守上書言山崩延袤二十)
(餘里)帝辛之枕(拾遺記咸熙二年宫中夜有異獸白色光潔繞宫而行閹宦見之聞於帝帝使)
(宦者伺之果見一白虎子遍房而走候者以戈投之即中左目比往取視惟見血在地不復見虎搜撿實庫中)
(得一玉虎頭枕眼有傷血痕尚濕帝該古博聞云漢誅梁冀得一玉虎頭枕云單池國所獻檢其額下有篆書)
(字云是帝辛之枕嘗與妲己同枕之是殷時遺寶也)商羊鼓舞(家語齊有一足之雁飛於殿前)
(舒翅而跳齊侯遣使問孔子孔子曰此鳥名商羊水祥也昔童兒屈脚振肩而跳且謠曰天將大雨商羊鼔舞)
(今鳥有之其應至矣果驗)近世肉譜(宋史韓溥傳溥博學善持論詳練臺閣故事多知唐朝氏)
(族與人談亹亹然可聽號為近世肉譜縉紳多推重之)黑牛生白犢(論衡宋人有好善行)
(者三世不懈家無故黑牛生白犢以問孔子曰此吉祥也以享鬼神即以犢祭一年其父無故而盲牛又生白)
(犢其父又使其子問孔子孔子曰吉祥也以享鬼神復以犢祭一年其子無故而盲其後楚攻宋圍其城當此)
(之時易子而食之析骸而炊之此獨以父子俱盲之故得無乘城軍罷圍解父子俱視)鵲隨覆
車粟(初潭集楊宣為河内太守行縣有羣鵲鳴桑樹上宣曰前有覆車粟此鵲相隨欲往食行數里果有)
(覆車粟)
博物五
增詩漢蔡邕答對元式詩曰伊余有行爰戾兹邦先進
博學同𩔖率從濟濟羣彥如雲如龍君子博文貽我德
音辭之集兮穆如清風
增書宋蘇軾上富丞相書曰五帝三代之事百家之言
莫不盡讀禮樂刑政之大小兵農財賦之盛衰四海之
内地理之遠近山川之險易土物之所宜莫不盡知當
世之賢人君子與夫奸偽險詐之徒莫不盡究至於曲
學小數茫昧惝恍而不可知者皆獵其華而咀其英泛
其流而涉其源雖自謂當世之辨不能傲之以其所不
知則是明公無復有所畏憚於天下之博學也
增序晉郭璞爾雅序曰夫爾雅者所以通訓詁之指歸
叙詩人之興詠總絶代之離詞辨同實而殊號者也誠
九流之津涉六藝之鈐鍵學覽者之潭奥摛翰者之華
苑也若乃可以博物不惑多識於鳥獸草木之名者莫
近於爾雅爾雅者蓋興於中古隆於漢氏豹鼠既辨其
業亦顯英儒贍聞之士洪筆麗藻之客靡不欽玩耽味
為之義訓璞不揆檮昧少而習焉沈研鑚極二九載矣
雖註者十餘然猶未詳備並多紛謬有所漏略是以復
綴集異聞會粹舊說考方國之語采謠俗之志錯綜樊
孫博閱羣言剟其瑕礫搴其蕭稂事有隱滯援據徵之
其所易了缺而不論别為音圖用祛未寤輒復擁篲清
道企望塵躅者以將來君子為亦有涉乎此也(樊光孫炎並註)
(爾雅)
增贊漢劉向𫝊贊曰自孔子後綴文之士多矣唯孟軻
荀况董仲舒司馬遷劉向揚雄此數公者皆博物洽聞
通達古今其言有補於世傳曰聖人不出其間必有名
世者豈近是乎劉氏鴻範論發明大傳著天人之應七
略剖判藝文綜百家之緒三統歴譜考步日月五星之
度有意其推本之也
增雜文抱朴子曰聞商羊而戒浩瀁訪鳥砮而洽東肅
諮萍實而言色味詢土狗而識羵羊被靈寶而知山隱
因折爼而說專車瞻離畢而分隂陽之候由冬螽而覺
閏餘之錯何神之有學而已矣夫童謠猶助聖人之耳
目豈况墳索之弘博哉
御定淵鑑𩔖函卷二百七十八
