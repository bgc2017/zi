欽定四庫全書
御定淵鑑類函卷三百六十九
儀飾部三(相風刻漏)(渾儀)
相風一
增周禮曰保章氏以十有二風察天地之和命乖别之
妖祥注云十有二辰皆有風吹其律以知和乖疏云風
惟有八以當八卦八節云十二風者則乾之風漸九月
坤之風漸六月艮之風十二月巽之風八月故清明節
次云清明風立夏復云清明風是清明主三月復主四
月則其餘四維之風主兩月可知漢天文志曰漢魏
鮮候正月旦决八風風從南來大旱西南小旱西方
有兵西北豆成北方中歲東北為上歲東方大水東風
疾疫原淮南子曰故終身隸於人譬若綄之走風也
(注云綄音緩候風者也世所謂五兩)增北堂書鈔曰候風之羽楚人曰
五兩漢輿服志曰車輿有九斿雲䍐皮軒闟戟鸞旗
建華相風烏金根之名原晉令曰車駕出入相風前
引增唐儀衛志曰大駕鹵簿輿有相風行漏腰輿小
輿五牛旗輿宋儀衛志曰大駕鹵簿凡繡文相風烏
輿以烏又曰宋乾德儀仗有相風烏鉦鼓晝鼓鐘鼔
樓行漏十二神輿原宋書輿服志曰案周禮辨載法
物莫不詳究然無相風罼旄頭之屬此非古制明矣愚
謂戰國竝爭師旅數出懸烏之設務察氛祲疑是秦制
矣
相風二
原王子年拾遺記曰帝與娥皇汎於海上以桂枝為表
結芳茅為斿刻玉為鳩置於表端言知四時之候今之
相風此遺像也崔豹古今注曰司風烏夏禹所作
晉書曰廢帝初即位有野雉集於相風後為桓温所廢
梁書曰長沙王懿孫孝儼字希莊射策甲科除秘書
郎太子舍人從幸華林園於坐獻相風烏華光殿景陽
山等諸頌其文甚美帝深賞之增開元遺事曰唐岐
王宫中於竹林内懸碎玉片於簷間風搖為環珮聲謂
之占風鐸又曰五王宫中各立長竿挂五色旌於竿
頭四垂綴以金鈴有聲即往視之旌所向可知四方風
候謂之相風旌
相風三
增玉片金鈴(俱詳相風二)垂鵝集雉(文獻通考曰相風烏輿上載長)
(竿竿杪刻木為烏垂鵝毛筩紅綬帶下承以小盤周以緋裙繡烏形下詳相風二)占風鐸
相風旌(俱詳相風二)原祥烏司飇凌烏正候(庾闡揚都賦曰雲虎)
(之門雙竿内啟祥烏司飇丹墀竟陛後郭璞兩都賦曰矯凌烏以正候整豹尾於屬)
相風四
原騐吉凶(先賢𫝊曰太僕寺丞高岱立一竹竿於前庭其上冇樞機標以雞尾相風色以騐吉凶凡)
(占事能知未来)察氛祲(詳相風一)栖靈烏(潘岳相風賦曰採修竹於層城歴寒暑而)
(靡凋踞神獸於下趾栖靈烏於上標)增駕駟馬(古樂府曰駟馬駕相風)遇千里
風(述征記曰長安臺上有相風烏或云此烏遇千里風乃動)知四時候(詳相風二)
相風五
增詩唐劉禹錫詩曰簇簇淮隂市竹樓緣岸上好日起
檣竿烏飛驚五兩又曰今日轉船頭金烏指西北煙
波與春草千里同一色
原賦晉傅玄相風賦曰昔之造相風者其知自然之極
乎其逹變通之理乎上稽天道隂陽之運表以靈烏物
象其類下憑地體安貞之德鎮以金虎元成其氣風雲
之應龍虎是從觀妙之徵神明所通夫能立成器以占
吉凶之先見者莫精乎此乃搆相風因象設形宛盤獸
以為趾建修竿之亭亭體正直而無撓度徑挺而不傾
棲神烏於竿首候祥風之来征張華相風賦曰太史
候部有相風在西城上而作者弗為豈以其託處幽閒
違衆特立無羽毛之飾而丹漆不為之容乎盖在先聖
道濟生人擬議天地錯綜明神在璇璣以齊七政象渾
儀於陶鈞考古旁於六氣仰貞觀於三辰爰在保章世
序其職辨風候方必立准極循物致用器不假餙𦕈脩
幹之迢迢凌高墉而莖植玄烏偏其增翥睇雲霄而矯
翼嘉創制之窮理諒器淺而事深步元氣於尋木寄先
識於兹禽旣在高而想危又戒險而自箴雖迴易之無
常終守正而不淫永恪立以彌世志淹滯而愈新超無
返而特存差偶景而為鄰潘岳相風賦曰混元恍其
初判二氣變而無窮動靡微而不兆象有始而必終思
先天而不違立成器以相風栖靈烏於帝庭似月離乎
紫宫飛輕羽於竿杪若鸞翔乎雲中廣漠興而習坎景
風發而遡離閶闔揚而西指明庶起而東移傅咸相
風賦曰相風之賦盖以富矣然辭義大同唯中書張令
以太史相風獨無文飾故特賦之太僕寺丞武君賓樹
一竹於前庭其上頗有樞機插以雞毛於以占事知来
與彼無異斯乃簡易之至有殊太史相風張氏之賦非
其至者也籊籊竹竿在武之庭厥用自然旣脩且貞插
羽其首丹漆弗營經之營之不日而成陶侃相風賦
曰乃有相風之為形也終日九征桀然特立不斜不傾
擬雲閣以秀出睎峻嶺於層城直南端以基趾雙崇魏
之嶢崢象建木於都廣邈不羣而獨榮材雖小而不巨
何物鮮而功大𦕈翩翩以高翔象離鵾於雲際擢孤莖
而特挺若芙蓉於水裔若乃華盖警乘奉引先驅豹飾
在後葳蕤清路百僚允則彰我皇度孫楚相風賦曰
伊聖主之高烈美治道之穆清兼乾坤之普覆齊三光
之朗明猶恭己以勞謙迄日昃而不寧慮聽政之有闕
誡禍福於無形建殊才於辰極樹相風於紫庭爾乃神
獸盤其根靈烏據其巔羽族翩飄羅其側翔風蕭聊出
其間
渾儀一
增說文曰渾者制器儀也渾儀曰天如雞子地為中
黃居於天内天大地小表裏有水天地各乘氣而立載
水而浮日月星辰統地下故二十八宿半見半隠天轉
如車轂之狀賀道養渾天記曰昔記天體者有三渾
儀莫知其始書以齊七政盖渾體也二曰宣夜夏殷法
也三曰周髀當是周髀之所造非周家之術也近世復
有四術一曰方天興於王充二曰昕天起於姚信三曰
窮天由於虞喜皆以臆斷浮說不足觀也惟渾天之事
徵騐不疑王略略例曰據璿璣以觀天運則天地之
動未足怪也原春秋潛潭巴曰璇璣者轉舒天心玉
衡者平氣立常也
渾儀二
增劉氏歴正問曰說云顓頊造渾儀黃帝為盖天皆以
天象盖也原益部耆舊傳曰漢洛下閎明曉天文於
地中轉渾天以定時節增後漢張衡傳曰張衡造候
風地動儀以精銅鑄之圓徑八尺盖合隆起形如酒罇
中有都柱傍行八道施關發機外八龍首各銜銅丸下
有蟾蜍張口承之其牙機巧製皆隐在罇中如有地震
則罇動機發龍吐丸而蟾蜍銜之一龍發機而七首不
動尋其方面乃知震動之所在曾一龍發機而地不動
咸怪其無證數日驛至果地動隴西於是皆服其神妙
春秋文曜鈞曰唐堯即位羲和立渾儀此則儀象之
設其来遠矣暨漢太初洛下閎鮮于妄人耿夀昌等造
圓儀以考歴度後至和帝時賈逵又加黃道至順帝時
張衡又制渾象具内外規南北極黃赤道列二十四氣
二十八宿中外星宫及日月五緯以漏水轉之星中出
没與天相應又轉瑞輪蓂荚於階下隨月盈虛依歴開
落其後陸績亦造渾象至吳時王蕃傳劉洪範象歷依
其法而制渾儀原晉陽秋曰吳葛衡字思眞作渾天
儀使居地中以璇轉之上應晷度增晉天文志曰古
言天者三家一曰盖天二曰宣夜三曰渾天蔡邕言宣
夜之學絶無師法周髀術數具存考騐天文多所違失
惟渾天近得其情今候臺所用銅儀則其法也八尺圓
體而具天地之形以正黃道以行日月以步五緯精微
深妙百代不易之道也蔡邕所謂周髀者即盖天之說
也宣夜之書惟漢郗萌記先師相傳云通鑑曰宋高
祖克長安得古銅渾儀詔太史令錢樂之更鑄渾儀徑
六尺八分以水轉之昏明中星與天相應梁書曰陶
弘景嘗造渾天象高三尺許地居中央天轉而地不動
以機動之悉與天相會又曰虞僧誕會稽餘姚人以
左氏教授聽者亦數百人該通義例當世莫及先是儒
者論天執渾盖二義論盖不合渾論渾不合盖僧誕立
義以渾盖為一焉隋天文志曰運轉者為璣持平者
為衡璇璣中而星未中為急急則日過其度月不及其
宿璇璣未中而星中為舒舒則日不及其度月過其宿
璇璣中而星中為調調則風雨時又曰耿詢見其故
人高智寳以元象直太史詢從之受天文筭術詢創意
造渾天儀不假人力以水轉之施於闇室中外候天時
合如符契舊唐書曰貞觀七年李淳風造候儀成其
制以銅為之表裏三重下據準基狀如十字末樹鱉足
以張四表焉第一名曰六合儀第二名三辰儀第三名
四遊儀又曰將軍李守忠奏三殿上所安置運天儀
銅鼎上津流唐天文志曰玄宗詔一行與梁令瓚等
更鑄渾天銅儀圓天之象具列宿赤道及周天度數注
水激輪令其自轉一晝夜而天運周銅鐵漸澀藏集賢
院通鑑曰張說鑄銅為儀圓以象天具列宿赤道周
天度數注水激輪令其自運一日一夜天轉一周又别
立二周輅絡在天外綴以日月令得運行每轉一匝日
行一度月行十三度十九分度之七凡二十九轉有餘
而日月會三百六十五轉而行匝仍置木櫃以為地平
令儀半在地上半在地下又立二木人每刻擊鼓每刻
撞鐘機械皆藏櫃中宋會要曰張思訓所作渾儀起
為樓閣之狀數層高丈餘以木偶人為七直神搖鈴撞
鐘擊鼓及十二神自持時牌循環而出并著日月星象
皆須仰視其機轉之用俱隱樓中觀其著作頗有開元
遺象小學紺珠曰宋四渾儀至道儀在刻漏所皇祐
儀在天文院熙寧儀在太史局元祐儀在合臺又曰
至道元年韓顯符渾儀九事曰天經雙規游規直舉規
管平準輪赤道環黃道環龍柱水臬續文獻通考曰
宋理宗端平三年七月詔出封樁庫千緡下秘書省修
渾儀刻漏從太史局之請也又曰元興定鼎於燕其
初襲用金舊而規環不協難復施用於是太史郭守敬
出其所創簡儀仰儀及諸儀表皆臻精妙卓見絶識盖
有古人所未及者又曰世祖至元四年扎瑪里鼎造
西域儀象名察克鄂多哈喇齊漢言渾天儀也其制以銅為
之平設單環刻周天度畫十二辰位以準地面側立雙
環而結於平環之子午半入地下以分天度内第二雙
環亦刻周天度而參差相交以結於側雙環去地平三
十六度以為南北極可以旋轉以象天運為日行之道
内第三第四環皆結於第二環又去南北極二十四度
亦可以運轉凡可運三環各對綴銅方釘皆有竅以代
衡簫之仰窺焉元名臣事略曰太史郭公守敬言歴
之本在於測騐而測騐之器莫先儀表今司天渾儀宋
皇祐中汴京所造不與此處天度相符比量南北二極
約差四度表石年深亦復欹側乃盡考其失而移置之
旣又列圖爽塏以木為重棚創作簡儀高表用相比覆
又以為天樞附極而動昔人嘗展管窺之未得其的作
候極儀極辰旣位天體斯正作渾天象象雖形似莫適
所用作玲瓏儀以表之矩方測天之正圓莫若以圓求
圓作仰儀古有經緯結而不動公則易之作立運儀日
有中道月有九行公則一之作證理儀表高景虛罔象
非真作景符儀月雖有明察景則難作闚几儀歴法之
騐在於交會作日月食儀天有赤道輪以當之兩極低
昂標以指之作星晷定時儀以上凡十三等又作正方
案圭表懸正儀座正儀凡四等為四方行測者所用又
作仰規覆矩圖異方渾盖圖日出入永短圖凡五等與
上諸儀互相參考增元文類曰舊儀既多蔽礙且距
齒但有度刻而無細分以管望星漸外則所見漸展尤
難取的郭公所為儀但用天常赤道四游三環三距設
四游於赤道之上與相套在内同附直距於四游之外
與雙環兩間同結線距端凡測日月星則以兩線相望
劈取其正中所當之刻之度之分之杪之數舊表公尺
謂夏至之景尺有五寸千里而差一寸唐一行已嘗駁
議八所為表五倍其舊懸施横梁每至日中以竅夹測
橫梁之景折取中數與舊表殊草木子曰元立簡儀
為圓室一間平置地盤二十四位於其下屋背中間開
一圓竅以漏日光可以不出戸而知天運前代立八尺
之表以量日景故表短而晷影短尺寸易以差元立四
丈之表於二丈折中開竅以量日景故表長而晷影長
尺寸縱有毫杪之差則少矣&KR0785;瓏儀鏤星象於其體就
腹中仰以觀之此出色目人之制也續文獻通考曰
明太祖洪武二十九年丙子鑄渾天儀成又曰英宗
正綂四年己未造渾天璇璣玉衡簡儀十一年丙寅令
簡儀九道圭表壺漏并準南京作晷影堂以便窺測調
品又曰景泰六年乙亥造簡儀銅壺明孝宗實錄
曰先是欽天監監正吳昊請改造觀象臺原製渾儀及
修改簡儀禮部請令監正張紳議之紳謂原製渾儀時
未經校勘黃赤二道相交於圭軫不合今之四正陽經
故南北圓軸不合兩極出入地度隂緯而東西闚管又
不與太陽出没相當是以推騐無準從前不用簡儀雖
用以測騐然當時鑄造雲柱頗短小亦稍不合天樞故
推測經星去極亦有差謬今改造渾儀宜以赤黃二道
改交於壁軫則與今之四正陽經相合而圓軸闚管亦
無不相合相當者簡儀雲柱則比舊少加高大足矣禮
部復請令紳等呈本樣樣成禮部請如昊等所奏從之
春明夢餘錄曰觀象臺在城東南隅臺上有渾天儀
鑄銅為器四柱以銅龍架而懸之又有簡儀狀相似而
省十之七止周圍數道而已玉衡亦以銅為之如尺而
首尾皆曲有二孔對孔直闚以候中星又有銅毬左右
轉旋以象天體以方函盛之函四周作二十八宿真形
南面有正綂御製銘野獲編曰京師巽隅逼城觀象
臺之巔有渾天儀予按此必故元舊物按宋沈括云司
天監銅渾儀景德中韓顯符所造依劉曜時孔挺晁宗
解蘭之法天文院渾儀皇祐中舒易簡所造用唐梁令
瓚僧一行法至熙寧括監太史局受詔改造渾儀置之
天文院而移天文院舊銅儀於朝服法物庫盖宋世渾
儀有三金人入汴諸法物俱北去此固蒙古得之完顔
者耳至正綂而重修則有之且銘有昔作今述之句知
非剏矣
渾儀三
增鳥篆龍丸(後漢書曰張衡造候風地動儀形如酒罇飾以篆文及山龜鳥獸之狀下詳)
(渾儀二)蟾口鱉足(俱詳渾儀二)三家四術(俱詳渾儀一)
原齊七政察三光(尚書曰在璿璣玉衡以齊七政孔傳曰璿美珠璣機也以璿飾機所)
(以象天體之轉運衡横也以玉為管横而設之所以窺機而齊七政之運行七政日月五星也王蕃渾天說)
(曰渾儀以察三光分宿度以著天體以步星辰案斯二者以考於天盖詳審矣)正天文定
靈軌(尚書大傳曰璣衡者璣為轉運衡為横簫運璣使動於下以衡望之是王者正天文之器漢世以来)
(謂之渾天儀者是也定漢張衡賦曰將步天路用靈軌)增擊鐘鼓起樓閣(俱詳)
(渾儀二)原常在候臺歸之天府(王蕃渾天說曰遭周秦之亂器物斷毁渾)
(儀常在候臺是以不廢歴起居注相國表曰近於長安獲張衡所作渾儀玉圭代寶器久沉寇賊謹奉陛下)
(歸之天府)
渾儀四
原玉儀(尚書考靈曜曰玉儀之制昏明主時注曰玉為渾儀故曰玉儀昏明主時謂晝夜刻漏)
璿衡(風土記曰璿衡即今之渾儀也古者以玉為之轉運者為衡)馬融說(馬融渾天說曰)
(渾天儀可旋轉故曰璣衡其横簫所以視星宿也)子雲好(桓子新論曰揚子雲好天文問洛下)
(閎以渾天之說閎曰我少作其事不曉達其意到今年七十始知其理)增鐵儀銘(魏鐵儀銘)
(曰爰造兹器考正星度)義堂頌(唐僧一行起義堂頌曰隋遷寶鼎唐在璣衡)原羲
和舊器(王蕃渾天說曰渾儀羲和舊器歴代相傳謂之璇璣)升椎重寶(孝經援神契曰)
(折其玉升失其金椎注云玉升金椎渾儀之重寶也)
渾儀五
增詩元揭徯斯題宋沈存中所鑄銅儀詩曰法象坤儀
重来從汴水遷飛龍纏四極黃道界中天望絶秋毫永
循環太古前荒臺明月夜應有淚潺湲
增賦唐周渭齊七政賦曰天之垂象兮無臭無聲君之
立德兮赫赫明明將同符而合矩在璿璣與玉衡故運
彼四時寒燠隨其建指齊其七政有道感於無情故使
黎民於變萬物由庚神不秘其福地不愛其禎原其天
斯覆兮地斯載播羣芳而作主日陽德兮月隂靈俾五
星而為輔諒無私於燭照或任晦於煙雨國風可仰守
官方贊於羲和人力不侔杖策已疲於夸父夫能文者
政乃不乏示寰瀛之大法運天者道在於乾占日月之
初躔旣推歴以生律亦鈎深而索元徒觀其如璧之合
如珠之聯甲子不迷符太初之朔旦精意以享同肆類
於昊天七政匪差萬邦攸共採石氏之經聽疇人之頌
遠而望也粲粲映非雲之雲默而識之昭昭為非用之
用歲在木而循度鎮居中而不攜熒惑無犯於奮若太
白莫陵於攝提將不盈而不縮豈乍高而乍低故我后
所以引唐堯而作式指虞舜而思齊動於天兮德有一
麗於天兮曜有七四海以之升平千箱以之充實豈比
見暈珥適背之狀語怪變雲氣之質非訓俗以齊人徒
廢時而亂曰客有從筆硯而未達懷忠信而待命望蒔
蓂於朝階知如春之聖政切昧談天之辨庶俾觀象之
詠楊烱渾天賦曰原夫杳杳冥冥天地之精混混沌
沌隂陽之本何太虚之無礙俾造化之多端南溟玉室
之宫爰皇是宅西極金臺之鎮上帝攸安地則方如棋
局天則圓似彈丸天之運也一北而物生一南而物死
地之平也影短而多暑影長而多寒太隂當日之衝也
成其薄蝕衆星𫝊月之光也因其波瀾乾坤闔闢天地
成矣動静有常隂陽行矣方以類聚物以羣分吉凶生
矣在天成象在地成文變化形矣部之以三門張之以
八紀其周天也三百六十五度其去地也九萬一千餘
里日居而月諸天行而地止載之以氣浮之以水生之
育之長之畜之亭之毒之盖之覆之天聰明也聖人得
之天垂象也聖人則之其道也不言而信其神也不怒
而威騐之以衡軸考之以樞機三十五官有羣生之繫
命一十二次當下土之封畿中衡外衡每不召而自至
黃道赤道亦殊塗而同歸表裏見伏聖人於是乎𤼵揮
分至啟閉聖人於是乎範圍可以窮理而盡性可以極
深而研幾天有北斗杓擕龍角魁枕參首天有北辰衆
星環拱天帝威神尊之以耀魄配之以勾陳有四輔之
上相有三公之近臣華盖巖巖俯臨於帝座離宫奕奕
旁絶於天津列長垣之百堵啟閶闔之重闉文昌拜於
大將天理囚於貴人泰階平而君臣穆招搖指而天下
春東宫則析木之津夀星之野箕為傲客房為駟馬天
王對於攝提皇極臨於宦者左角右角兩曜之所廵行
隂間陽間五星之所次舍後宫掌於蕃息太子承於冢
社宗人宗正内外敦叙於家邦市樓市垣貨殖畢陳於
天下北宫則靈龜潛匿螣蛇伏藏瓠瓜宛然而獨處織
女終朝而七襄登漸臺而顧步御輦道而徜徉聞雷霆
之隠隠聽枹鼓之硠硠南斗主爵祿東壁主文章須女
主布帛牽牛主關梁羽林之軍所以除暴亂壘壁之陣
所以備非常西宫則天潢咸池五車三柱奎為封豕參
為白虎胃為天倉婁為衆聚旄頭之北宰制其邊陲天
畢之隂蓄洩其雷雨大陵積尸之肅殺參旗九斿之部
伍樵蘇之地出入於園苑萬億之資填積於倉庾南宫
則黃龍賦象朱鳥成形五帝之坐三光之庭傷成於鉞
誅成於質福成於井德成於衡執法者廷尉之曹大夫
之象少微者儲君之位處士之星天弧直而狼顧軍市
曉而雞鳴三川之郊鶉火通其耀七澤之國翼軫寓其
精南河象闕於是乎增峻左轄邊荒於是乎自寧乃有
金之散氣水之精液法清渭之横橋像昆明之刻石歲
時占其水旱滄溟應其潮汐織女之室漢家之使可尋
飲牛之津海畔之人易覿日也者衆陽之長人君之尊
天雞曉唱靈烏晝踆扶桑臨於大海若木照於崑崙太
平太蒙所以司出入南至北至所以節寒温龍山銜燭
不能議其光景夸父弃策無以方其駿奔月也者羣隂
之紀上天之使異姓之王后妃之事方諸對而明水洽
重暈匝而邊風駛裁盈蚌蛤則虜騎先侵適鬭麒麟則
暗虎潛值五星者木為重華火為熒惑鎮居戊巳斯為
土德太白主西辰星主北俯察人事仰觀天則比參右
肩之黃如奎大星之黑五材以之致用七政於焉不忒
同舍而有四方分天而利中國赤角犯我城黃角天之
争五星同色天下偃兵趨前舍為贏退後舍為縮贏則
侯王不寧縮則軍旅不復或向而或背或遲而或速金
火犯之而甚憂歲鎮居之而有福觀衆星之部署歴七
曜之驅馳定天下之文所以通其變見天下之賾所以
象其宜然後播之以風雨成之以霜霰或吐霧而蒸雲
或擊雷而奔電一旬而太平感膚寸而天下遍白日為
之晝昏恒星為之不見爾乃重明合璧五緯連珠青氣
夜朗黃雲晝扶握天鏡授河圖若曰賜之以福此明王
聖帝之休符至如怪雲祓氣冬雷夏雪日暈長虹星芒
伏鼈隂有餘而地動陽不足而天裂若曰懼之以災此
昏主亂君之妖孽昔者顓頊之命重黎司天而司地陶
唐之分叔仲宅西而宅東其後宋有子韋鄭有禆竈魏
有石氏齊有甘公唐都之推星王朔之候氣周文之視
日吳範之占風有以見天地之情狀識隂陽之變通靈
心不測神理難詮日何為兮右轉天何為兮左旋盤古
何神兮立天地巨靈何神兮造山川螟何細兮師曠清
耳而不聞離婁拭目而不見鵬何壯兮摶扶搖而翔九
萬運海水而擊三千龜與蛇兮異其短長之質椿與菌
兮殊其小大之年鐘何鳴而應霜氣劒何仗兮上星躔
列子何方御風而有待師門何術騐火而登仙魯陽麾
戈兮轉於西日陶侃折翼兮登於上玄女何怨兮為精
衞帝何耻兮為杜鵑爭疆理者有零陵之石聞弦歌者
有盖山之泉若怪神之不語夫何述於此篇以天乙之
武也焦土而爛石以唐堯之德也襄陵而懷山以顔回
之仁也居在於陋巷以孔丘之聖也情希於執鞭馮唐
入於郎署也兩君而未識揚雄在於天祿也三代而不
遷桓譚思周於圖䜟忽然不樂張衡術窮於天地退而
歸田我無為而人自化吾不知其所以然而然李光
朝新渾儀賦曰國之神器名之渾儀法天之象知天之
為雖考古以作則亦維新而成規琢璿為衡範金為盖
其狀則小其用則大南極北極正其端隅上規下矩正
其内外繚繞黃道環迴紫宫斗居其北日起其東别度
數於分寸之内點星象於毫釐之中處動而能静妙同
乎造化之意寂無以為有用擬於隂陽之功有象必見
惟幽是通乃知近能則遠合下正則上同因之以言寶
歴遂乃授乎人時以通天下之志以斷天下之疑違之
則失信之無欺聖也智也念兹在兹四時以之咸序萬
物以之攸理弦望之候不愆寒暑之期可紀測天地之
否泰知隂陽之終始述作固稱於帝王司存乃歸於太
史猗此成器為國之寶通幽洞微贊我皇道又曰夫
象之大者曰天地理之廣者曰隂陽分八極懸三光不
言而化有形而彰雖羲氏代掌初聞乎欽若而疇人離
散覆亂其紀綱魏滅晉紹易齊為梁莫革其弊有失其
方將以事極則反否泰何常故渾儀之制而新之我皇
則天工協謀鳬氏畢至煽洪爐以效役鎔珍金以為器
管之應一十二律㒺極為期天之列二十八宿各分爾
位然仰觀俯察以參以稽森羅乎象緯窮極乎端倪視
朔於初時必書於雲物履端於始歲如得乎攝提候月
既殊於蓂草測景方異乎土圭侔漢歴之累黍不失同
舜年之風雨不迷且如人之常性也重更改貴因循㒺
知失善是與謀新更苟有利何憚釐革循苟有失何必
相因故天垂象聖人以審度歴乖次聖人以創陳亦將
利物安下適時補政齊上方之斗極為來代之龜鏡其
意既美於斯為盛恐貽誚於不談故形之乎賦詠
增說後漢張衡渾儀說曰赤道横帶渾天之腹去極九
十一度十分之五黃道斜帶其腹出赤道表裏各二十
四度故夏至去極六十七度而強冬至去極百一十五
度亦強也然則黃道斜截赤道者則春分秋分之去極
也今此春分去極九十少秋分去極九十一少者就夏
歴景去極之法以為率也上頭横行第一行者黃道進
退之數也本當以銅儀日月度之則可知也以儀一歲
乃竟而中間又有隂雨難卒成也是以作小渾盡赤道
黃道乃各調賦三百六十五度四分之一從冬至所在
始起令之相當值也取北極及衡各試椓之為軸取薄
竹篾穿其兩端令兩穿中間與渾半等以貫之令察之
與渾相切摩也乃從减半起以為八十二度八分之五
盡衡減之半焉又中分其篾拗去其半令其半之際正
直與兩端減半相直令篾半之際從冬至起一度一移
之視篾之半際夕多黃赤道幾也其所多少則進退之
數也從北極數之則元極之度也各分赤道黃道為二
十四氣一氣相去十五度十六分之七每一氣者黃道
進退一度焉所以然者黃道直時去南北極近其處地
小而横行與赤道且等故以篾度之於赤道多也設一
氣令十六日皆常率四日差少半也令一氣十五日不
能半耳故使中道三日之中若少半也三氣一節故四
十六日而差今三度也至於差三之時而五日同率者
一其實節之間不能四十六日也今殘日居其策故五
日同率也其率雖同先之皆強後之皆弱不可勝計取
至於三而復有進退者黃道稍斜於横行不得度故也
春分秋分所以退者黃道始起更斜矣於横行不得度
故也亦每一氣一度焉三氣一節亦差三度也至三氣
之後稍遠而直故横行得度而稍進也立春立秋横行
稍退矣而度猶云進者以其所退減其所進猶有盈餘
未盡故也立夏立冬横行稍進矣而度猶云退者以其
所進增其所退猶有不足未畢故也以此論之日行非
有進退而以赤道重廣黃道使之然也本二十八宿相
去度數以赤道為強耳故於黃道亦進退也冬至在斗
二十一度少半最遠時也而此歴斗二十度俱百一十
五強矣冬至宜與之同率焉夏至在井二十一度半強
最近時也而此歴井二十三度俱六十七度強矣夏至
宜與之同率焉
原表宋顔延之上渾天銅儀表曰大軍在路肆觀竒秘
歴代異寶旋及王府
增議宋沈括渾儀議曰五星之行有疾舒日月之交有
見匿求其次舍經劘之會其法一寓於日冬至之日日
之端南者也日行周天而復集於表銳凡三百六十有
五日四分日之幾一而謂之歲周天之體日别之謂之
度度之離其數有二日行則舒月行則疾會而均别之
曰赤道之度日行自南而北升降四十有八度而迤别
之曰黃道之度度不可見其可見者星也日月五星之
所由有星焉當度之畫者凡二十有八而謂之舍舍所
以挈度度所以生數也度在天者也謂之璣衡則度在
器度在器則日月五星可以摶乎器中而天無所豫也
天無所豫則在天者不為難知也自漢以前為歴者必
有璣衡以自騐跡其後雖有璣衡而不為歴作為歴者
亦不復以器自考氣朔星緯皆莫能知其必當之數至
唐僧一行改步大衍歴法始復用渾儀參貫故其術所
得比諸家為多臣嘗歴考古今儀象之法虞書所謂璿
璣玉衡唯鄭康成粗記其法至洛下閎製圓儀賈逵又
加黃道其詳皆不存於書其後張衡為銅儀於密室中
以水轉之盖所謂渾象非古之璣衡也吳孫氏時王蕃
陸績皆嘗為儀及象其說以謂舊以二分為一度而患
星辰稠穊張衡改用四分而復推重難運故蕃以三分
為度周丈有九寸五分寸之三而具黃赤道焉績說以
天形如鳥卵小楕而黃赤道短長相害不能應法至劉
曜時南陽孔定製銅儀有雙規正距子午以象天有横
規判儀之中以象地有持規斜絡天腹以候赤道南北
植幹以法二極其中乃為游規窺管劉曜太史令鼂崇
斛蘭皆嘗為鐵儀其規有六四常定一象地一象赤道
其二象二極乃定所謂雙規者也其制與定法大同焉
唯南北柱曲抱雙規下有縱横水平以銀錯星度小變
舊法而皆不言有黃道疑其失𫝊也唐李淳風别為圓
儀三重其外曰六合有天經雙規金渾緯規金常規次
曰三辰轉於六合之内圓徑八尺有璿璣規月游規所
謂璿璣者黃赤道屬焉又次曰四游南北為天樞中為
游筩可以升降游轉别為月道旁列二百四十九交以
擕月游而一行以為難用而其法亦亡其後率府兵曹
梁令瓚更以木為游儀因淳風之法而稍附新意詔與
一行雜校得失改鑄銅儀古今稱其詳確至道中初鑄
渾天儀於司天監多因斛蘭鼂崇之法皇祐中改鑄銅
儀於天文院始用令瓚一行之論而去取交有失得臣
今輯古今之說以求數象有不合者十有三事其一舊
說以謂今中國於地為東南當令西北望極星置天極
不當中北又曰天常傾西北故極星不得居中臣謂以
中國觀之天常北倚可也謂極星偏西則不然所謂東
西南壮者何從而得之豈不以日之所出者為東而日
之所入者為西乎臣觀古之候天者自安南都護府至
浚儀大岳臺纔六千里而北極之差凡十五度稍北不
已庸詎知極星之不直人上也臣嘗讀黃帝素問書立
於午而面子立於子而面午至於自卯而望酉自酉而
望卯皆曰北面立於卯而負酉立於酉而負卯至於自
午而望南自子而望北則皆曰南面臣始不諭其理逮
今思之乃常以天中為北也常以天中為北則盖以極
星常居天中也素問尤為善言天者今南北纔五百里
則北極輙差一度以上而東南西北數千里間日分之
時候之日未嘗不出於卯半而入於酉半則又知天樞
旣中則日之所出者定為東日之所入者定為西天樞
則常為北無疑矣以衡窺之日分之時以渾儀抵極星
以候日之出沒則在卯酉之半少北此殆放乎四海而
同者何從而知中國之為東南也彼徒見中國東南皆
際海而為是說也臣以為極星之果中果非中皆無足
論者彼北極之出地千里之間所差者已如是又安知
其茫昧幾千萬里之外耶今直當據建邦之地人目之
所及者裁以為法不足以為法者宜置而勿議可也其
二曰紘平設以象地體今渾儀置於崇臺之上下瞰日
月之所出則紘不與地際相當者臣詳此說雖粗有理
然天地之廣大不為一臺之高下有所推遷盖渾儀考
天地之體有實數有凖數所謂實者此數即彼數也此
移尺彼亦移尺之謂也所謂凖者以此準彼此之一分
則準彼之幾千里之謂也今臺之高下乃所謂實數一
臺之高不過數丈彼之所差者亦不過此天地之大豈
數丈足累其高下若衡之低昂則所謂準數者也衡移
一分則彼不知其幾千里則衡之低昂當慎而臺之高
下非所當䘏也其三月行之道過交則入黃道六度而
稍却復交則出於黃道之南亦如之月行周於黃道如
䋲之繞木故月交而行日之隂則日為之虧入蝕法而
不虧者行日之陽也每月退交二百四十九周有奇然
後復會今月道旣不能環繞黃道又退交之漸當每日
差池今必候月終而頓移亦終不能符會天度當省去
月環其候月之出入專以歴法步之其四衡上下二端
皆徑一度有半用日之徑也衡端不能全容日月之體
則無由審日月定次欲日月正滿上衡之端不可動移
此其所以用一度有半為法也下端亦一度有半則不
然若人目迫下端之東以窺上端之西則差幾三度凡
求星之法必令所求之星正當穿之中心今兩端旣等
則人目遊動無因知其正中今以鈎股法求之下徑三
分上徑一度有半則兩竅相覆大小略等人目不搖則
所察自正其五前世皆以極星為天中自祖亘以璣衡
窺考天極不動處乃在極星之末猶一度有餘今銅儀
天樞内徑一度有半乃謬以衡端之度為率若璣衡端
平則極星常遊天樞之外璣衡小偏則極星乍出乍入
令瓚舊法天樞乃徑二度有半盖欲使極星遊於極中
也臣考騐極星更三月而後知天中不動處遠極星乃
三度有餘則祖亘窺考猶為未審今當為天極徑七度
使人目切南極望之極星正循北極裏周常見不隱天
體方正其六令瓚以辰刻十干八卦皆刻於紘然紘正
平而黃道斜運當子午之間則日徑度而道促卯酉之
際則日迤行而道舒如此辰刻不能無謬新銅儀則移
刻於緯四游均平辰刻不失然令瓚天中單環直中國
人頂之上而新銅儀緯斜絡南北極之中與赤道相直
舊法設之無用新儀移之為是然當側規如車輪之牙
而不當衡規如鼓陶其旁迫狭難賦辰刻而又蔽映星
度其七司天銅儀黃赤道與紘合鑄不可轉移雖與天
運不符至於窺測之時先以距度星考定三辰所舍復
運遊儀抵本宿度乃求出入黃道及去極度所得無以
異於令瓚之術其法本於鼂崇斛蘭之舊制雖不甚精
縟而頗為簡易李淳風嘗謂斛蘭所作鐵儀赤道不動
乃如膠柱以考月行差或至十七度少不減十度此正
謂直以赤道候月行其差如此今黃赤道度再運遊儀
抵所舍宿度求之而月行則以月歷每日去極度筭率
之則不可謂之膠也新法定宿而變黃道此定黃道而
變宿但可賦三百六十五度而不能具餘分此其為略
也其八令瓚舊法黃道設於月道之上赤道又次月道
而璣最處其下每月移交則黃赤道輙變今當省去月
道徙璣於赤道之上而黃道居赤道之下則二道與衡
端相迫而星度易審其九舊法規環一面刻周天度一
面加銀丁所以施銀丁者夜候天晦不可目察則以手
切之也古之人以璿為之璿者珠之屬也今司天監三
辰儀設齒於環背不與横簫會當移列兩旁以便參察
其十舊法重璣皆廣四寸厚四分其他規軸重樸拙不
可旋運今小損其制使之輕利其十一古之人知黃道
歲易而不知赤道之因變也黃道之度與赤道之度相
偶者也黃道徙而東則赤道不得獨膠今當變赤道與
黃道同法其十二舊法黃赤道平設正當天度掩蔽人
目不可占察其後乃别加鑽孔尤為拙謬今當側置少
偏使天度出北際之外自不凌蔽其十三舊法地紘正
絡天經之半凡候三辰出入則地際正為地紘所伏今
當徙紘稍下使地際與紘之上際相直候三辰伏見專
以紘際為法自當默與天合
增論宋何承天論王蕃渾天體曰詳尋前說因觀渾儀
研求其意有以悟天形正員而水周其下言四方者東
𤾉谷日之所出西至濛汜日之所入莊子又云北溟之
魚化而為鳥將徙於南溟斯亦古之遺記四方皆水證
也四方皆水為之四海凡五行相生於金是故百川𤼵
源皆自山出由高趨下歸於注海日為陽精光耀炎熾
一夜入水所經燋竭百川歸注足於補復故旱不為減
浸不為益徑天之數蕃說近之又曰周天三百六十
五度三百四分之七十五天常西轉一日一夜過周一
度南北二極相去一百一十六度三百四分度之六十
五彊即天經也黃道袤帶赤道春分交於奎七度秋分
交於軫十五度冬至斗十四度半彊夏至井十六度半
從北極扶天而南五十五度彊則居天四維之中最高
處也即天頂也其下則地中也宋闕名氏渾天辨疑
論曰前代之論天體者曰如彈丸曰如雞子曰如倚盖
曰如蟻磨要之皆不外夫渾天之制夫渾天者狀如彈
丸是也所謂如雞子者謂天包地外如雞子之白地居
天内如雞子之黃此盖論天包乎地内外周密之意耳
言不盡意故以雞子為喻特取其内外之相包未嘗言
天之體形如雞子之長也如倚盖者謂天之中央在人
之北形如倚盖然此乃論北極所在為天之中云耳言
不盡意故以倚盖為喻特取夫列宿之拱極如盖之張
列於旁而凑其中耳未嘗言天如倚盖之形北狭而南
廣有北而無南也如蟻磨者謂天道西行而最速七政
東行而最遲天運如磨七政如蟻七政東行以其行遲
故天帶之而西沒此論七政與天相運之意耳言不盡
意故喻以蟻還磨焉盖取其運行遲速之相若固未嘗
言天體如磨之平旋自東而南自西而北也渾天之制
狀如彈丸以言其内外之包則兼取乎雞子以言其天
中所在則兼取乎倚盖以言其七政與天相運而有遲
速則又兼取乎蟻磨如此而論可謂之詳且備矣
刻漏一
原說文曰漏以銅盛水刻節晝夜百刻增玉海曰黃
帝創觀漏水制器取則以分晝夜其後因以命官周禮
挈壺氏則其職也又曰堯分命羲仲令居治東方於
日晝夜中分刻漏正等天星朱鳥南方七宿合昏畢見
以此天之時候調正仲春之氣原周官曰挈壺氏掌
壺皆以水火守之分以日夜及冬則以火爨鼎水而沸
之而沃之(鄭玄注曰冬水凍故以火炊水沸以沃之謂沃漏也)又曰凡軍事懸
壺以序聚柝(懸壺以為漏也以次序更聚擊柝備守以警夜)增詩序曰東方
未明刺無節也朝廷興居無節號令不時挈壺氏不能
掌其職焉漢書前歴志曰公孫卿奏議造漢歷立晷
儀下漏刻以追二十八宿相距於四方漢禮儀志曰
夜漏未盡七刻鐘鳴受賀後漢律歷志曰和帝永平
十四年太史霍融上言官漏刻率九日增減一刻不與
天相應或時至差二刻半不如夏歷密乃詔用夏歷漏
刻隨日南北為長短原邯鄲五經析疑曰漢制又以
先冬至三日晝冬至後三日晝漏四十五刻夜五十五
刻先夏至三日晝夏至後三日晝漏六十五刻夜三十
五刻衛宏漢舊儀曰夜漏起宫門之外衛士擊刁斗
以傳五夜皇城之内衛士周廬擊木柝護呼備水火按
五夜甲夜乙夜丙夜丁夜戊夜也宋元嘉起居注曰
以日出入定晝夜冬至晝四十刻夏至夜亦宜四十刻
夏至晝六十刻冬至夜亦宜六十刻春秋分晝夜各五
十刻今減夜限日出前日入後昏明際各二刻半以益
晝夏至晝六十五刻冬至晝四十五刻二分晝五十五
刻而已增宋志曰元嘉二十五年何承天奏今旣改
用元嘉歷漏刻與先不同宜應改革按景初歴春分日
長秋分日短相承所用漏刻冬至後晝漏率長於冬至
前且長短增減進退無漸非惟先法不精亦各傳寫謬
誤今二至二分各據其正則至之前後無復差異更增
損舊刻參以晷影删定為經改用二十五箭請臺勒漏
郎將考騐施用從之原梁漏刻經曰漏刻之作盖肇
於軒轅之日宣乎夏商之代又云至冬至晝漏四十五
刻冬至之後日長九日加一刻以至夏至晝漏六十五
刻夏至之後日短九日減一刻或秦之遺法漢代施用
增通典曰梁天監六年以舊漏乖舛勅員外郎祖常
制之漏刻成太子中舍人陸倕為文焉隋天文志曰
刻漏者測天地正儀象之本也陳文帝天嘉中亦命舍
人牛史造漏依古百刻為法周齊因循魏漏晉宋梁大
同竝以百刻分於晝夜隋初用周朝尹公正馬顯祖□
所造漏經至開皇十四年鄜州司馬袁充上晷影漏刻
以景平儀均布十二辰立表隨日影所指辰刻以騐漏
水之節十二辰刻互有多少時正前後刻亦不同其二
至二分用箭辰刻之法令列之袁充素不曉渾天黃道
去極之數其於施用未為精密十七年張胄元用後魏
渾天鐵儀測知春秋二分日出卯酉之北不正當中何
承天所測頗同仁夀四年劉焯上皇極歷胄元及焯漏
刻竝不施行然其法制著在歷術最為詳密大業初耿
詢作古欹器以漏水注之獻於煬帝善之唐車服志
曰太極殿前刻漏所亦以左契給之右以授承天門監
門晝夜勘合然後鳴鼓唐歷制曰大衍歷五曰步軌
漏術陟降率漏刻冬至降七十八二十七刻二百三十
分至大雪陟七十八二十七刻百三十五分陟降不等
皆以三日為限各置初日陟降率依限次損益之二至
各於其地下水漏以定當處晝夜刻數乃相減為冬夏
至差刻半之以加減二至晝夜刻數為定春秋分初日
晝夜刻數乃置每氣消息定數宋會要曰漏刻之法
有水秤以木為衡衡上刻疏之曰天河其廣長容水箭
箭有四以木為之長三尺有五寸著時刻更點納於天
河中晝夜更用之又曰天聖八年燕肅上蓮花漏法
其制琢石為四分之壺剡木為四分之箭以測十二辰
二十四氣四隅十干洎百刻分布晝夜成四十八箭其
箭一氣一易二十四氣各有晝夜故四十八箭又為水
匱置銅渴烏引水下注銅荷中插石壺旁銅荷承水自
荷茄中溜瀉入壺壺上當中為金蓮華覆之華心有竅
容箭下插箭首與蓮心平渴烏漏下水入壺一分浮箭
上湧一分至於登刻盈時皆如之續文獻通考曰元
燈漏之制高丈有七尺架以金為之其曲梁之上中設
雲珠左日右月雲珠之下復懸一珠梁之兩端飾以龍
首張吻轉目可以審平水之緩急中梁之上有戲珠龍
二隨珠俛仰又可以察準水之均調凡此皆非徒設也
燈毬雜以金寶為之内分四層上環布四神旋當日月
參辰之所在左轉日一週次為龍虎鳥龜之象各居其
方依刻跳躍鐃鳴以應於内又次週分百刻上列十二
神各執時牌至其時四門通報又一人當門内常以手
指其刻數下四隅鐘鼓鉦鐃各一人一刻鳴鐘二刻鼔
三鉦四鐃初正皆如是其機發隱於櫃中以水激之
刻漏二
增東方朔别傳曰武帝常飲酎以八月九月中禾稼盛
熟夜微行漏下水十刻乃出原後漢張衡漏水轉渾
天儀制曰以銅為器再疊差置實以清水下各開孔以
玉虬吐漏水入兩壺右為夜左為晝殷夔漏刻法曰
為器三重圓皆徑尺差立於方輿踟蹰之上漏水皆於
器下為金龍口吐水轉注入踟蹰經緯之中流於衡渠
之下盖上鑄金人為司辰具衣冠以兩手執箭東觀
漢記曰樊楚每當直事常晨駐車待漏吳錄曰吳範
善占候知風氣關羽將降孫權問範範曰期明日中權
立表下漏以待之及中不至權問其故範曰未正中頃
之有風動帷範曰羽至矣外稱萬歲傳言得羽矣增
蕭子雲東宫雜記曰梁天監六年上造新漏以臺舊漏
給官漏銘云咸和七年會稽山隂令魏丕造即會稽内
史王舒所獻漏也齊書曰武帝時内宫深隱不聞端
門鼔漏聲置鐘於景陽樓上應五鼓及三鼓宫人聞鐘
聲早起糚飾後魏書曰自魏初大將行兵長孫嵩拒
宋武奚斤征河南俱給刻漏隋書曰隋文帝每雞人
伺漏傳籖於殿中者令投籖於階石上鎗然有聲云吾
雖得眠亦令驚覺又曰隋煬帝造馬上刻漏以從行
辨時刻揆日晷又曰耿詢作馬上刻漏世稱其妙煬
帝即位進古欹器帝善之又曰宇文愷作候影分箭
上水方器置於東都乾陽殿前鼓下司晨唐書曰拂
菻國樓中懸一大金秤以金丸十二枚屬於衡端以候
日之十二時又為一金人立於側每至一時其金丸輙
落鏗然發聲引唱以紀時日毫釐無失又曰德宗延
英殿召對雖大臣率漏下二三刻止韋渠牟每奏事輙
五六刻乃罷又曰憲宗延英議論漏下率五六刻方
退唐國史補曰越僧僧徹得蓮花漏於廬山傳江西
觀察使韋丹初惠遠以山中不知更漏乃取銅葉製器
狀如蓮花置水盆上底孔漏水半之則沉每晝夜十二
沉為行道之節高僧傳曰釋慧要尤長巧思山中無
刻漏乃於泉水中立十二葉芙蓉因流波轉以定十二
時晷景無差元文類曰郭守敬於世祖朝進七寶燈
漏大明殿每朝會張設之其中鐘鼔皆應時自鳴
刻漏三
原權器衡渠(李蘭漏刻法曰以器貯水以銅為渴烏狀如鈎曲以引器中水於銀龍口中吐)
(入權器漏水一升秤重一斤時經一刻下詳刻漏二)流珠把箭(李蘭刻漏法曰以玉)
(壺玉管流珠馬上奔馳行漏流珠水銀别名别張衡漏水轉渾天儀制曰以左手把箭右手指刻以天時早)
(晩)司辰典刻(殷夔漏刻法曰自午至子亦五十刻壺口上有盖其中水浮載箭出於盖)
(盖上鑄金人為司辰度桓譚新論曰余為郎典刻漏燥濕寒温旋轉異有昏明晝夜參以晷景)銅
史金徒(晉起居注曰孝武太元十二年有司奏儲宫初建未有漏刻宜參詳永安宫銅漏刻置漏)
(刻史左張衡漏水制曰鑄金仙人居壺為金胥徒居右壺)三鼓一鐘(衛宏漢舊儀曰)
(立夏立秋晝六十二刻夏至晝六十五刻夜漏不盡五刻擊五鼓夜漏不盡三刻擊三鼔酈道元水經注曰)
(洛陽金墉城東門曰含春門北有退門城上四面列觀五十步睥睨居室置一鐘以和漏鼓也)增傳
點報程(唐李義山詩曰玉壺傳點咽銅龍用唐詩郵籖報水程郵籖即漏籖也舟中所以分時)
(者)滴花催曉(唐温庭筠詩曰丁丁暖漏滴花叢唐杜甫詩曰五夜漏聲催曉箭)
四分箭五斗瓶(上詳刻漏二之宋蘇東坡徐州蓮花漏記曰天地寒暑日月之晦明混)
(淪旁薄于八十三萬七千里之外而不能逃三尺之箭五斗之瓶)女史星挈壺氏
(天文要集曰女史一星在柱下西北女史轉漏動静下詳刻漏一)仙叟秉矢玉女
捧籌(漢王褒洛都賦曰挈壺司刻漏樽瀉流仙叟秉矢隨水沉浮指日命分應則唱籌續資治通鑑曰)
(元至正中順帝自制宫漏高六七尺廣半之造木為匱藏壺其中運水上下匱上設三聖殿匱腰立玉女捧時)
(刻籌時至輙浮水而上左右二金甲神一懸鐘一懸鉦夜則神人自能按更而擊無分毫差鳴鐘鉦時獅鳳在)
(側者皆自翔舞匱之東西有日月宫飛仙六人立宫前遇子午時自能耦進度仙橋達三聖殿復退立如前其)
(精巧絶出人意皆前所未有)金狄守更瓊籖報曙(唐李商隐詩曰玉童收夜)
(鑰金狄守更籌籖唐温庭筠詩曰唯恐瓊報天曙)廬山蓮花泉水芙蓉(俱詳)
(刻漏二)
刻漏四
增玉虬金龍(俱詳刻漏二)銅鉢(文獻通考曰隋大業行漏車制同鐘鼓樓而大)
(設刻漏如桶衡首垂銅鉢末有鉢象漆櫃貯水渴烏注水入鉢中)牙牌(東京夢華錄曰大慶殿庭)
(設兩樓上有太史局保章正測騐刻漏逐時刻執牙牌奏)唱漏(唐六典曰隋置漏刻生掌習漏刻之)
(節以時唱漏唐因之)稱漏(小學紺珠曰古今刻漏之法有二曰浮漏曰稱漏)螭漏(文獻)
(通考曰宋司天臺主螭漏)蓮漏(詳刻漏二)輥彈(小學紺珠曰薛季宣云今之為晷漏者其)
(法有四銅壺香篆圭表輥彈)浮箭(又曰四刻漏曰浮箭秤沉箭不息元祐初蘇頌製)分
晝夜測天地(俱詳刻漏一)金丸候日(詳刻漏二)渴烏引水
(詳刻漏一)原董賢傳漏(漢書曰董賢隨太子官為郎傳漏殿下為人美麗自喜哀帝望見悦)
(其儀貎拜為黃門郎)孫權立表(詳刻漏二)增張蒼循古(隋志曰漢張蒼因循)
(古制猶多疎闊)霍融用夏(詳刻漏一)原孔壺為漏浮箭為刻(後漢)
(書律歴志曰孔壺為漏浮箭為刻下漏數刻以考中星昏明生焉)增燒燭知夜刻燭
斂更(歲時廣記云云)原夜漏鼓鳴晝漏鐘鳴(漢雜事曰鼓以動衆夜漏鼓鳴)
(則起晝漏壺乾鐘鳴則息)增每刻擊鼓每辰撞鐘(唐開元中詔僧一行與梁丘瓚)
(立二木人於地上前置鐘樓每刻自然擊鼓每辰自然撞鐘又會要曰張思訓所作木儀起為樓臺之狀以木)
(人搖鈴撞鐘擊鼓十二辰自執時牌循環而出)原冬晝四十一刻春夜五十
四刻(漢書舊儀曰冬至晝四十一刻後九日加一刻至立春晝四十六刻夜五十四刻)增元
嘉二十五箭蓮花四十八箭(詳刻漏一)原金壺銀箭(唐李)
(白詩曰銀箭金壺漏水多)銅渾設象玉漏授時增難經百刻
(小學紺珠曰難經百刻圖)昏禮三商(又曰尚書緯謂刻為商又注士昏禮目錄云日入三商為)
(昏)原分以隂陽明晦之時不忒賾其晝夜短長之
數無逃隂陽雖微天地之情可見風雨如晦日夜
之度不迷苟昏曉過度致盈縮之差則寢興失時
有顚倒之刺
刻漏五
增詩元張翥寒漏明詩曰寒漏明時一聆夜長不能寐
月色明階庭西風落葉争秋聲雞啼未啼霜滿城城中
有思婦正促征衣成東家西家砧杵急使我起坐時時
驚歸心如廢弓屢折不可檠寒漏明時一聆
原賦晉陸機漏刻賦曰偉聖人之制器妙萬物而為基
形罔隆而弗包理何遠而不之寸管俯而隂陽效其誠
尺表仰而日月與之期玄烏懸而八風以情應玉衡立
而天地不能欺旣窮神以盡化又設漏以考時爾乃挈
金壺以南羅藏幽水而北戢擬洪殺於編鐘順卑高而
為級激懸泉以遠射跨飛途而遥集伏隂蟲以承波吞
恒流其如挹是故来象神造去猶鬼幻因勢相引乘靈
自薦口納胸吐水無滯咽形微獨繭之緒逝若垂天之
電籠八極於千分度晝夜乎一箭抱百刻以駿浮仰銅
人而利見夫其立體也簡而效績也誠其假物也麤而
致用也精積水不過一鍾導流不過一筵而周天者因
其敏分地者賴其平微聽者假其察貞觀者借其明考
計歷之潛慮測日月之幽情信探賾之妙術雖無神其
若靈梁鮑泉觀刻漏賦曰佩流歎於馳年纓華思於
奔月結蘭苕以望楚弄參差以歌越撫凝肌於廷帶監
彫容於髠髮景有墜而易昏憂無方而難歇歷玉階而
升隩訪金壺之盈闕觀騰波之吞瀉視驚箭之登沒箭
旣沒而復登波長瀉而弗歸注沈穴而海漏射懸途而
電飛墐戶牖而知天掩雲霧而測暉創百齡於纖隐積
千里於空微彼峥峥而行溢此冉冉而逾衰撫寸心而
未改指分光而永違貫古今而并念信寡易而多難時
不留乎激矢生乃急於走丸神怵迥而多慮心□□而
尠歡望天涯而佇念擢雄劒而長嘆嗟生民之永迷躬
與後而皆恤死零落而無二生差池而非一增唐竇
翬漏賦曰易曰天垂象聖人則之備以人事法乎天時
定損益之道察盈虛之期嗟歲運兮倏忽眷年容之逶
遲景苒苒而難駐晷銖銖而在兹盖以重金壺之器建
銅史之司致用久而不易循環因而可推爾其漏之所
作漏之所託至精至微惟寂惟寞水滴瀝而潜響箭差
池而靡錯俯通軒禁上應寥廓亘千門兮連萬戶左彤
階兮右丹閣亂微唱於晨雞雜幽聲於夜鶴清清泠泠
日殷鳥星送春漏於重扄赫赫曈曈時方祝融傳夏漏
於深宫的的緜緜明河爛然耿秋漏於凉天暗暗隂隂
濃氛鬱沉轉冬漏於寒林觀夫修短之意見乎造化之
心信晷刻之道廣知挈壺之用深故能度量萬物均分
四序旣不忒於盈縮亦無差於寒暑順之則千載可通
逆之則寸隂是阻應乎日月合乎律吕盖漏亡則時昧
漏存則政舉寔邦國之是務諒樞衡之所與悲夫天轉
氣流人生悠悠景有虧而有滿時或沉而或浮恥功名
之未立懼容華之先秋所以懷寶獻玉彈冠振裘歌聖
明而不已亦休暇於林丘符子璋漏賦曰昔南正重
司天北正黎司地迎日推策舉分定至將以綱紀歷象
察明躔次筭氣候為晝夜之刻立渾儀騐晦明之異故
歲時環迴而有準國家憲章以成事唐虞承用以大興
夏商恭行而無墜其後疇人失業挈壺不舉詩刺東方
之未明史書南風之乖序測辰屢錯於杓建揆景頗謬
於寒暑千官鮮視以權衡萬姓孰寧其安處何不謂漏
之旣定而人自正漏之旣衰而人自疑故有國者不可
以不明其事今上都咸陽理天下道歸簡易政被風雅
人皆得真事則無假至於掌漏尤足稱也其本則披甲
子而求範得黃鍾而下生如因三以窮數隔八以循行
課六歴之疎密齊七曜之經營俾攝提之有紀寔孟陬
之用成其器則方圓列陛高卑中度制隂蟲以吐輸設
靈虯以水注銅史應其方金箭刻其數則於道如符契
之合精於微無黍累之誤每至雞人起唱鼉鼓相催九
重初曉千門以開國史奏事於平樂羣官謁帝於金臺
不失其度及時而迴自邇及遠識往知来漏之為義實
大矣哉又賦曰仰察天文俯觀地理參律吕而權度
審衡平而潛擬則閏餘之數乖歷攝提之運無紀空跡
馬遷之後竟絶邵平之美時運紛其鼎革禮術於焉中
圮樵夫恥王道之不談天子愍挈壺之闕史乃分建斯
官疇咨此職將啟閉合叙以䋲平俾夙夜在公而端直
於是金徒抱箭銅史司刻遵靈虯吐納之規揆抽繭高
卑之力信是模範可為法則體象隂陽代為作式故雞
人合唱洪殺無差鶴盖成隂源流不息夫其開闔之勢
財成之規準度毫釐之末錙銖圭撮之儀則離婁失其
精思班匠亡其所為將運功於不測當稱物以平施乃
若鑑持日夜書備明晦爰受授而是司考事事而必載
雲物順而端序寒暑成而不昧雖未代於天工亦無預
於權槩能收視返聽周流六虚策勤補拙寅亮三餘校
擊刀之有則均聚水之不疎察銅衡兮氣混混純積水
兮来徐徐臨泉非誡危之懼巢幕寧誠安之居是使名
勲合道彰國器於周書則知漏之為器其大矣哉聖人
資之以端拱日月順之以行藏賢者不能減其分度智
者不能損其纖芒存之則雙美廢之則兩傷是用齊天
長兮地久均國祚兮無疆顔舒刻漏賦曰原夫隂陽
逓運日月分馳星紀之輪環或爽律吕之疎密難知迨
皇王之有作命壺氏以緝規爰置水於刻漏載以火而
守之則晦明之期可準興寢之候無差爾其高卑列級
洪殺順理靈虯屹以俯開隂蟲矯而仰止上流注而不
竭下吞挹而無已旣泓澄而泉澹亦驚激而波起則良
工之妙著焉睿哲之心見矣是用斟乾晷測時變視盈
闕於金壺觀騰波於銀箭惟箭馳而壺減固流續而波
薦筒列之數與運而無乖輝景之移閉戶而可見懿其
節正斯代事沿往牒信古往而今来必用之而道叶罷
衣裳之顛倒配皇極而調燮不假軒閣之鳳凰何用堯
階之蓂莢别有希榮片玉庇影環林驅疾風之早厲知
寒漏之已侵恐年華之不與更悄悄而傷心
原銘後漢李尤漏刻銘曰昔在先聖配天垂則仰釐七
曜俯順坤德乃建日官俾立漏刻昏明旣序景曜不忒
唐命羲和敬授人時懸象著明帝以崇熙季末不虔德
衰於兹挈壺失節刺流在詩聖哲稽古帝則是欽尺璧
非寶重此寸隂昧旦丕顯敬聽漏音思我王度如玉如
金崔駰刻漏銘曰天德順動人以立信乃作斯策以
咸渥潤封傳今覧爰暨四極晉孫綽漏刻銘曰二儀
貞運聖鑒通玄數以器徵理以象宣乃制妙漏挈壺是
銓近取諸物遠贊自然累箇三階積水成淵淵滿則盈
乘虛赴下靈虬吐注隂蟲承瀉昏明無隐其晷度隂陽
是效其屈伸不下堂而天地理得設一器而萬事同倫
(箇竹策也)南齊陸倕新漏刻銘曰夫自天觀象昏旦之刻
未分治歷明時盈縮之度無進挈壺命氏遠哉羲用揆
景測辰徼宫戒井守以水火分兹日夜且今之官漏出
自會稽漏水違方導流乖則六日無辨五夜不分於是
俯察旁羅登臺升庫測於地四參以天一建武遺蠧咸
和餘舛金筩方圓之制飛流吐納之規變律改經一皆
懲革以考辰正晷測表候隂不謬圭撮無乖黍累又可
校運筭之暌合分天地之邪正察四氣之盈虛課六律
之疎密永世貽則傳之無窮赫矣煥乎無得而稱也乃
詔小臣為其銘曰一寒一暑有明有晦神道無跡天工
空代乃置挈壺是惟熙載氣均衡石晷正權槪世道交
喪禮術消亡遽遷水火爭倒衣裳擊刀舛次聚水乖方
爰究爰度時惟我皇方壺外次員流内襲洪殺殊等高
卑異級靈虬承注隂蟲吐噏倏忽往来鬼神出入微若
抽繭逝若激電耳不輟音眼無流盼銅史司刻金徒抱
箭履薄非兢臨淵罔戰授受靡諐登降弗爽惟精惟一
可法可象月不遁来日無藏往分似符契至猶影響合
昏暮卷蓂莢晨生尚辨天意猶測地情况我神造通幽
洞靈配等皇極為世作程梁元帝漏刻銘曰玉衡稱
物金壺博施司南司火未符兹義帝曰欽哉納隍斯譬
實惟簡在窮神體智宫槐晩合月桂宵暉清臺莫爽嶰
谷胥依七分六日五祀三微事齊幽贊乃會通幾碧海
有乾絳川猶竭飛流五色涓涓靡絶龍首旁注仙衣俯
裂箭不停晷聲無暫輟用天之貞分地之平如弦斯直
如渭斯清周王褒漏刻銘曰竊以混元開闢天迴地
旋歷象運行暑来寒往二分同道烏靈正其昏夕兩至
相遇表圭測其長短雖則晦朔先後失於公羊之說次
舍盈縮惑於丘明之傳至乎出卯入酉黃道青緣季孟
相推啟閉從序挈壺掌分數之令太史陳立成之法軍
將以之懸井壺郎以之趨奏百王垂訓千祀餘烈者焉
銘曰元儀西運逝水東流甘川浴日深壑藏舟測兹秘
象是曰神謀出震治歷下武惟周忽微以測積空成數
圭表弗差光隂斯赴箭水無絶靈虬長注徑寸日輪四
分天度器遵昔典景移新刻荆山旣鐫昆吾且勒以福
眉夀百王垂則增宋夏竦潁州蓮華漏銘曰極星建
中黃道營外度有邇遐時有明晦聖人觀象女史詒則
孔壺為漏浮箭為刻資始巧歷稽合小餘重黎是司羲
和是圖秦氏遺法漢京垂制歷世彌文舊規加麗玉虬
吐水分灌兩壺金龍轉注下激衡渠天道可觀神化無
跡日運波澄氣分箭易猗嗟燕君文學餘力博貫舊章
肇新景式象魏旣登潼川旣營建於青闉作於潁丞五
夜持宵三商定夕杪忽無差升降靡息意侔造化數窮
天地茫茫有生孰參其智於鑠聖宋世祚無疆刊此樂
石永憲萬方王安石明州新修刻漏銘曰戊子王公
始治於明丁亥孟冬刻漏具成追謂屬人嗟汝予銘自
古在昔挈壺有職匪器則弊人亡政息其政謂何弗棘
弗遲君子小人興息維時東方未明自公召之彼寧不
勤得罪於時厥荒懈廢乃政之疵嗚呼有州謹哉維兹
維兹其中俾我後思元姚燧漏刻鐘銘曰靈臺設簴
巍以尊元間大吕非其晜摯曠善鼓手自煩宫商良諧
等釜盆請無以聲以功論一日之中兩昕昏一鳴一刻
有度存九圍一圃折柳樊黔首時作時饔飱日月如是
相告敦三辰聽命循軌垣四序不忒迭寒暄萬物生翕
盈乾坤何獨治歷堙此源凝熙帝績高羲軒積世而運
會而元吉金之舌慎莫捫輟響誰其代天言
御定淵鑑類函卷三百六十九
