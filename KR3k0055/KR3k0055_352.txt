欽定四庫全書
御定淵鑑類函卷三百四十七
居處部八(廬閣)(樓)
廬一
增說文曰廬寄也春夏居秋冬去釋名曰寄此為廬
原周官曰凡國野之道十里有廬廬有飲食增周
禮曰埜廬氏掌達國路原漢書曰武帝詔嚴助君厭
承明之廬左傳曰糞除先人敝廬增列子曰燕人
生于燕長于楚及老而還本國過晉同行者誑之指舍
曰此若先人之廬乃泫然而泣原洛陽故宫名曰侍
中廬在南宫中增酉陽雜爼曰北方昏禮用青布慢
為屋謂之青廬于此交拜行禮潛確類書曰埜人結
草為廬形如蝸牛殼寢處其中以守室
廬二
增左傳曰齊侯歸遇把梁之妻于郊使弔之辭曰殖之
有罪何辱命焉若免于罪猶有先人之敝廬在下妾不
得與郊弔後漢書曰光武建武十七年幸章陵修園
廟祠舊宅觀田廬又曰陸烈平原人為吳令行稱鄉
里有爭田者將質之或至途望廬而返原東觀漢記
曰耿純率宗族歸光武時郡國多降邯鄲純兄歸燒宗
家廬舍上以問純純曰恐宗人賓客卒有不同故焚燒
廬舍絶其反顧之望上大笑又曰承宫少孤年八歲
為人牧豬鄉里徐子明春秋授諸生數百人宫過其廬
下見諸生講好之因忘其猪而聽經猪主怪其不還行
求索見宫欲笞之門下生共禁乃止增華嶠後漢書
曰汝南薛苞字孟聚父後妻嘗憎苞分之出外日夜號
泣不能去被毆杖不得已廬于門外旦入灑掃進食父
怒逐之又廬于里頭晨昏不廢積歲餘父母慙而還之
原皇甫謐高士傳曰世莫知焦先所出或言生漢末
無父母兄弟見漢衰乃不言常結草為廬冬夏袒露垢
汚如泥後野火燒其廬先因露寢遭大雪先袒卧不移
人以為死就視如故魏志曰管寧聞公孫度令行于
海外遂至遼東度虚館以待之旣還乃廬于山下時避
難者多居郡南而寧居北示無遷志增魏略曰楊沛
前後宰歴城守不以私計分意身退家無餘積無他婢
占河南亭部荒田二頃分牛廬止其中晉書曰征虜
將軍石崇河南金谷澗中有别廬冠絶時輩引致賓客
日以賦詩唐書曰李建子訥居與宰相楊收接收欲
市訥居舍以廣第訥叱曰先人舊廬為權貴優笑地邪
廬三
增周聚(國史親衞諸軍虎旅百萬蓋天下武峯之萃也即建二帥以護周廬之師賈山傳曾不)
(得聚廬而托處焉)居結(孟子五月居廬宅李恂為武威太守坐事免無田財産居山澤結)
(草為廬)學精(倪若水傳興州縣學廬之儒林傳曰精廬暫建謂講讀舍)蘧
穹(莊子仁義先生之蘧廬卧匈奴傳匈奴父子同穹廬)野荒(漢志曰在野曰廬東坡)
(詩去鄉三十載風雨荒舊廬)草蓬(諸葛亮出師表曰先帝不以臣卑鄙猥自枉屈三顧臣于)
(草廬之中鳴李德裕詩少室映川陸臯對蓬廬)倚拂(倚廬倚牆至地而為之無楣柱吐)
(蕃聯毳帳以居號大小拂廬)北渚南山(唐仲長子光隱者也無妻子結廬北渚凡三十)
(年上孟浩然詩北闕休書南山歸敝廬)三顧千列(上詳諸葛出師表見前文選周廬)
(千列)車馬喧風雨傾(陶潛詩結廬在人境而無車馬喧蘇東坡詩曰江湖渺故國)
(風雨傾舊廬)愛吾廬有此屋(陶潛詩孟夏草木長遶屋樹扶疎衆鳥欣有托吾亦)
(愛吾廬書韓愈示子詩始我來京師止攜一束辛勤三十年以有此屋廬)未忍舍無
所增(明皇雜錄虢國夫人恩傾一時謂韋嗣立曰聞此宅欲貨其價幾何韋氏諸子降階而言曰先人舊)
(廬所未忍舍處李愬兄弟恃家勲矜飾室廬惟愬所乃父時故廬無所增)庇風雨蔽
牀席(龍門王通教授于河汾之間累徵不起楊素勸之仕通曰有先人之敝廬足以庇風雨薄田足以具)
(饘粥讀書談道足以自樂願明公正以治天下時和歲豐通也受賜多矣不求仕也陶潛詩曰敝廬何必廣)
(取足蔽牀席)
廬四
增詩陳江總賦得謁帝承明廬詩曰霧開仁壽殿雲繞
承明廬輪停紺幰引馬度紅塵餘香貂拜黻衮花綬拂
元除謁帝升清漢何殊入紫虚唐岑參虢州送鄭興
宗弟歸扶風别廬詩曰佐郡已三載豈能長後時出關
少親友賴汝常相隨今旦忽言别愴然俱淚垂半生滄
洲意獨有青山知州縣不敢說雲霄誰敢期因懷東溪
老最憶南峯緇我為多種藥還山應未遲又送梁判
官歸女几舊廬詩曰女几知君憶春雲相逐歸草堂開
藥裹苔壁取荷衣老竹移時小新花舊處飛可憐真傲
吏塵事到山稀孟浩然題埜人園廬詩曰與客園廬
並微尚頗亦同耕釣方自逸壺觴趣不空門無俗士駕
人有上皇風何處先賢傳惟稱龐德公元劉因王溪
精廬詩曰居然山四頽危檻俯晴春川氣生不極翠潤
流衣巾林隂起薄暮酒色生微醺歌聲忽落谷驚歸欲
飛雲
原碑後漢張超靈帝河間舊廬碑曰赫赫在上陶唐是
承繼德二祖四宗是憑上龜鑑乎羲農中結軌乎夏商
元首旣明股肱惟良乃因舊宇福德所基修飾經構農
隟得時樹中天之雙闕崇冠山之華堂通閣間道丹階
紫房金窗鬱律王壁内璫青蒲充庖朱草棲箱川魚踴
躍雲鳥舞翔煌煌大漢合德乾剛體效日月騐化隂陽
格于上下震暢八荒三光宣曜四靈效祥天其嘉亨豐
年穣穣騶虞奏樂鹿鳴薦觴工祝致告福祿來將永保
萬福南山無量
樓一
原爾雅曰俠而修曲曰樓說文曰樓重屋也樔澤中
守竹樓也釋名曰樓言牖戶之間有射孔慺慺然也
史記曰仙人好樓居設具而候神人墨子曰城備
三十步置坐候樓出堞四尺百步一木樓樓前面九尺
二百步一立樓去城中二丈五尺淮南子曰亂之所
由生者皆在流遁大構架興宫室延樓棧道雞棲井榦
檦木欂櫨以相支持木巧之飾此遁于木也袁宏羅
山疏曰仰望石樓渺然在雲中晉宫闕名曰總章觀
儀鳳樓一所在觀上廣望觀之南又別有翔鳳樓增
又曰洛陽有鳳凰樓慶雲樓伺星樓原十洲記曰崑
崙山有十二玉樓瀨鄉記曰老子廟有皇天樓九柱
樓靜念樓皆畫仙人雲氣增故宫遺錄曰崇天門分
為五總建闕樓其上翼為廻廊低連兩觀旁出為十字
角樓金臺集曰大安殿基今為酒家壽安樓輟耕
錄曰鐘樓又名文樓在鳳儀南鼓樓又名武樓在麟瑞
南
樓二
原虞氏家記曰吳小城白門樓蓋吳王闔閭所作也至
秦始皇守宫史燭鷰窟失火燒宫而此樓故存增吳
越春秋曰范蠡為勾踐立飛翼樓以象天門原莊子
曰魏武侯謂徐無鬼曰吾欲愛民而為義偃兵其可乎
徐無鬼曰不可愛民害民之始也為義偃兵造兵之本
也凡成美惡器君雖為仁義幾且偽哉形固造形成固
有伐變固外戰君亦必無盛鶴列于麗樵之間(注曰麗樵戰樓)
(名也)史記曰方士言于武帝曰黃帝為五城十二樓以
候神人帝乃立神明臺井幹樓高五十丈輦道相屬
漢書曰武帝時濟南公玉帶上黃帝明堂圖圖中有一
殿四面無壁以茅蓋通水圜宫垣為複道上有樓從西
南入蓋樓之始也又曰甘延壽少以良家子善騎射
嘗超踰羽林亭樓由是遷為郎增又曰趙充國為壍
壘木樵校聮不絶(師古注曰樵譙同謂為高樓以望敵也)金華子曰李
景讓為御史大夫貴戚有看街樓閣畏其糾彈皆泥之
原東觀漢記曰上至廣阿止城門樓上披輿地圖指
示鄧禹曰天下郡國如是我乃始得一處卿言天下不
足定何也增又曰公孫述造十層赤樓蜀志曰劉
元德在陳登席謂許汜曰天下攘攘方且求田問舍吾
當睡百尺樓上睡汝于地下耳豈特上下牀之別原
吳志曰劉基美容姿孫權愛敬之權暑時嘗船中宴樓
上作雷雨權以蓋自覆又命覆基餘人不得也述異
記曰荀瓌字叔偉憩江夏黃鶴樓上望西南有物飄然
降自雲漢乃駕鶴之賓也賓主歡對辭去跨鶴騰空眇
然煙滅幽明錄曰鄴城鳳陽門五層樓去地二十丈
長四十丈廣二十丈安金鳳凰二頭于上一頭飛入漳
河清浪見在水底一頭今猶存世說曰凌雲樓樓觀
極精巧先稱平衆材輕重當宜然後造構乃無錙銖相
負揭臺雖高峻恒隨風搖動魏明帝登臺懼其勢危別
以大材扶持之樓即便頹壞論者謂輕重力偏故也
增又曰桓翼征西治江陵城甚麗顧長康曰遥望層城
丹樓如霞水經注曰謝元田居所在右濱長江左傍
連山平陵修通澄湖遠鏡于曲江起樓樓側悉是桐梓
森聳可愛居民號為桐亭樓樓兩面臨江盡升眺之趣
蘆人漁子汎濫滿焉輿地志曰黃鶴山在縣界晉王
恭為刺史改創西南樓名萬歲西北名芙蓉樓至今存
焉又曰宋元嘉二十二年修廣華林園築景陽山始
造景陽樓宋書曰紫氣出景陽樓狀如烟薄久之詔
改景陽為景雲樓原陶季直京都記曰宋華林園造
景雲樓齊書曰置鐘于景陽樓上令宫人聞鐘聲早
起妝飾增又曰武帝登烽火樓詔羣臣賦詩蕭穎胄
詩合旨帝謂穎胄曰宗室便不乏才又曰齊武帝興
光樓上施青漆世人謂之青樓東昏曰武帝不巧何不
純用琉璃梁書曰隱士陶宏景于句曲山築三層樓
宏景處其上弟子居其中賓客至其下又曰大同十
年幸京口城北固樓曰此不足以固守然北望江山實
為壯觀乃改名北顧魏書曰虜自佛貍世至萬民世
增雕飾正殿西築臺謂之白樓樓南又有伺星樓周
書曰孫儉為荆州刺史人安其業吏人表請為儉構清
德樓樹碑刻頌朝議許焉百官志曰南齊宫城諸却
敵樓上本施鼓持夜者以應更唱太祖以鼓多驚眠改
以鐵磬唐書曰高宗永徽三年御安福門樓觀百戲
謂侍臣曰昨登樓欲觀人情風俗又曰神龍三年改
元武門為神武門樓為制勝樓又曰初潼水銜苑有
望春樓韋堅于其下鑿為潭以通漕元宗為昇樓詔羣
臣臨遊賜名廣運潭譲皇帝傳曰開元二年盡以隆
慶舊邸為興慶宫而賜寧王薛王于勝業坊申岐二王
居于興安坊環前宫側天子于宫西南置樓西曰花萼
相輝之樓南曰勤政務本之樓會要曰元宗戒諸王
曰吾奉先帝宫室不敢有加興慶制作所以表休徵之
地新作南樓本欲採風謠察氓俗是亦闢門達聰之意
時有游宴不徒然也又曰清華宫天寳八載新作觀
風樓又曰貞元十三年戶部尚書裴延齡奉敕修望
仙樓舊史曰元和二年詔左神策軍新築夾城置元
化景輝樓李德裕傳曰文宗太和中自兵部侍郎為
劒南西川節度使建籌邊樓樓南道山川險要與蠻相
入者圖之左西道與吐蕃相接者圖之右其部落衆寡
饋餉遠邇曲折咸具寰宇記曰浚儀城西門樓本無
名唐文宗太和中節度使令狐綯重修因登臨賦詩名
為望京樓又舊史曰太和九年詔左右軍各一千五
百人建紫雲樓又曰宣宗大中元年修百福殿成名
曰雍和樓曰親親以會諸王子孫又曰大中二年敕
修右銀臺門樓屋宇及南面城牆至叡武樓五年詔修
明義樓又曰大中三年旣復河湟河隴高年千餘人
見闕下天子為御延喜樓賜冠帶唐書本傳曰田宏
正性忠孝好功名起樓聚書萬卷通春秋左氏與賓屬
講論終日舊唐書曰高駢于府第别建道院有迎仙
樓延和閣高八十尺飾以珠璣金鈿侍女數百皆羽衣
霓服新聲廣曲擬之鈞天日與吕用之張守一二人授
道家法籙談論于其間賓佐罕見其面南唐書曰唐
主于宫中作百尺樓命羣臣觀之衆皆歎美蕭儼曰恨
樓下無井耳唐主問其故對曰所以不及景陽樓唐主
怒貶于舒州又曰木平和尚者南唐保大初徵在闕
下常出入禁中他日從上登百尺樓上曰新建此樓制
度佳否木平曰尤宜望火上初不喻其旨居數載木平
卒淮甸大擾自龍陽置烽候以應龍安山旦夕上多登
覽以瞻動靜成都古今記曰畫紅樓王蜀先主所建
綵繪華侈初潁川人華洪隨先主入蜀賜姓名宗侃至
是造紅樓城中相率來觀曰看畫紅樓先主以為應洪
之䜟乃誅之宋史曰建隆三年重修東京大内崇政
殿西北迎陽門内有後苑苑有太清樓走馬樓與延春
儀鳳翔鸞相接貯四庫書又曰太平興國三年享太
廟合祭南郊御丹鳳樓大赦五年作端拱樓又曰咸
平二年建屬籍樓藏宗籍又曰祥符元年名兖州府
門樓曰回鑾覃慶河中府市中樓唐廣明中王重榮誓
衆于此名為克復祥符四年上幸河中曰克復一時事
不若因舜都為號賜名薰風又曰廣政殿後有玉華
樓東有紫雲樓明道元年改曰昇平樓宫中觀宴之所
遼史曰南京北隅有燕角樓禁扁曰遼以幽州為
南京有五花樓五鳳樓迎丹樓金史曰世宗大定七
年幸東宫敕有司于東宫涼樓前增置殿位又曰海
陵登瑞雲樓納涼命楊伯雄賦詩又禁扁曰金以幽
州為中都汴為南京樓之扁有嘉福嘉瑞丹鳳瑞雲瑞
光又曰大都樓之扁有凝暉延灝驂龍翥鳳元掖
庭記曰順帝秋夜乘船泛月池上起浮橋三處每分三
洞洞上結草為飛樓樓上置女樂燕都遊覽志曰朝
爽樓雙塔寺後吕氏園中樓也又曰玉泉吕公巖有
捲幔樓又曰米仲詔湛園有飲光樓改蟲齋雜疏
曰綠雨樓陸文裕深舊邸也在正陽宣武二門之間
樓三
原井幹麗樵(並詳樓一)盤龍儀鳳(鮑昭京洛篇曰鳳樓十二重四戶八)
(綺窗繡桷金蓮花桂柱玉盤龍下詳樓一)五尋百尺(上見孫楚賦洛洛陽地記曰)
(陽城内西北角金牖城東北角有樓高百尺魏文帝造)望氣候神(蕭方等三十國春秋)
(曰張華解天文善望氣元康初嘗與鄱陽雷孔章共夜登臺而見一氣起斗牛間華謂孔章曰此何氣也對曰)
(其寶劒乎一下詳樓)半城出堞(桓子新論曰更始到長安其大臣辟除東宫之事為)
(下所非笑但為小衛樓半城而居之以是知其將相非蕭曹儔也下詳樓一)瞰虹翔鳳
(張衡西京賦曰神明崛其特起井幹疉而百層峙遊極于浮柱結重欒以相承瞰蜿虹之長䰇察雲師之所憑)
(樓下詳二)凌雲棲霞(上詳樓二步盛宏之荆州記曰城西百餘有棲霞樓宋臨川)
(康王置)五層百丈(上詳樓二上郭子曰殷中軍廢後恨簡文曰人著百丈樓上檐梯)
(將去)弄玉登綠珠墜(秦穆公女弄玉登樓吹簫感鳳來孫秀求綠珠不得及石崇)
(將刑珠乃墜樓死)臨大道齊浮雲(曹子建詩青樓臨大道下見古詩)虞
氏擊搏庾公談咏(列子虞氏者梁之富人登高樓臨大路擊搏樓上而笑有俠客在下)
(飛鳶適墜腐鼠中俠客俠客盡率其屬以滅其家詳俠庾亮字元規在武昌諸佐吏殷浩之徒乘秋夜佳序)
(共登南樓不覺庾至諸人將起避亮曰諸君少住老子于此興復不淺便據胡牀與浩等談咏)仙居
蜃結(仙人好樓居蜃氣結樓)視氣銷憂(蜀志周羣作小樓多令奴更直于上)
(視天纔有一氣即白羣下見王粲賦)彭氏樓秦氏樓(黃昌為郡守陟縣彭氏造)
(樓臨道昌行縣彭氏婦女輙升樓而觀昌乃殺之古詩日出東南隅照我秦氏樓)增落星
齊雲(落星樓在金陵東北吳大帝于落星山創三層樓吳都賦云享戎旅于落星五代唐韓建為鎮國)
(匡國節度使李茂貞犯闕昭宗幸其鎮登齊雲樓)揚塵散花(拾遺石虎起樓高四十丈)
(以雜寳異香為屑每風作則于樓上揚之名曰芳塵散花樓在成都摩訶池上蜀王秀建)仲宣
焦度(仲宣樓即荆州當陽縣城樓漢王粲避董卓之亂依荆州因懷歸登樓作賦武昌府治東南)
(子城上有焦度樓南史宋明帝為武陵王時參軍沈攸之起兵至夏口度于城樓上辱罵攸之怒攻其城度與)
(力戰攸之與衆蒙楯將登度投以穢器敵不能冒城賴以全後呼此樓為焦度樓)跨鶴迎
仙(即荀瓌事見前羽高駢造迎仙等樓度高八十尺飾以金玉侍女衣衣新聲度曲以擬鈞天祈與仙接)
鴛鴦鸛雀(後魏温子昇搗衣詩蠮螉塞邊絶候雁鴛鴦樓上望天狐鸛雀樓在蒲州)
勝賞遠景(吳興白蘋洲有白蘋亭唐貞元中建蓋一郡之勝賞也宋太守趙君旣新此亭)
(後建樓于側名勝賞黎遠景樓在湄州北塘宋郡守錞建)烽火鼓吹(梁有烽火樓)
(梁陳殿陛之間各有鼓吹樓)穿針擊甌(應天府東北有穿針樓齊武帝建令宫中七夕)
(登樓穿針詩保寧府巴東縣有擊甌樓馮介座上擊甌清似玉)昭明聚賢建封
居妾(文選樓在襄陽府西梁昭明太子蕭統所建聚賢士劉孝威庾肩吾徐昉江伯操孔敬通惠子悅徐)
(陵王宥孔樂鮑至等十餘人號高齋集注文選于此嫁張建封有愛妓名盼盼居燕子樓張卒十餘年竟不)
(多以詩問荅有三百首名燕子樓集)夕陽春風(夕陽樓在開封府滎陽縣唐時建春風)
(樓在南昌府城西)八咏萬卷(金華府治有元暢樓南徐太守沈約建有八咏宋郡守馮)
(伉因更八咏樓衆萬卷樓在保定府元首帥賈輔建以經史百家流法書名畫列為九等置其上)白
雪紫雲(白雪樓在安陸州臨漢水取宋玉陽春白雪意唐文宗咏杜甫曲江詞宫殿千門語意)
(天寳時環江有觀榭宫室即詔兩神策軍治曲江昆明作紫雲樓詔公卿得列舍堤上)劉琨清
嘯米芾秋燕(劉琨在晉陽為胡騎所圍登樓清嘯賊聞之棄城走無為州大安門有稻孫)
(樓米芾秋日登樓燕集見田中禾青可愛問諸田父曰稻孫也稻已穫得雨復抽餘穗芾喜而名樓)望
英景蘇(唐英國公伐高麗旣破上于苑中樓上望之號望英樓宋紹興間邑宰曹訓慕前令蘇)
(轍之賢摹其遺像及所為詩鐫于石建此樓貯之名曰景蘇在績溪縣舊秋風堂)繡楣雕栱
銅瓦琲楹(五鳳樓在河南府城後梁太祖即位羅彦威取魏良材為之宋梁周翰五鳳樓賦有)
(繡楣焜耀雕栱玲瓏之句寳西域泥婆羅宫建七重樓覆以銅瓦楹棟皆大琲雜四隅置銅槽下有金龍口)
(激水仰注槽中)祈祥避暑(劉闢以太乙舍于蜀乃造大樓以祈祥唐莊宗患宫中暑濕)
(不可居思得高樓避暑乃遣宫苑使王允平營之郭崇韜諫曰願陛下無忘創業之難常如河上時則可使繁)
(暑坐變清涼莊宗默然竟使允平建樓)宴勞將士餞别士夫(唐德宗建中二)
(年發京西防兵萬二千戍關東上御望春樓宴勞之别蓮花樓在開封府城西郭門外宋時士大夫于此餞)
黃鶴白雀(黃鶴樓在武昌府城西南隅黃鵠磯上世傳費文禕乘黃鶴過此贑州八鏡)
(臺北有白雀樓)召王共登令奴更直(唐元宗賜宋王成器等宅環于宫側又于)
(宫西南置樓西曰花萼相輝之樓每召諸王共登樓賦詩下即蜀周羣事已見前)野色天光
風帆沙鳥(月波樓在嘉興府西北城上宋元祐中知州令狐挺建鄭澥詩曰野色更無山斷絶)
(天光直與水相通建黃州府治西北城上有竹樓宋郡守王禹偁自作記有風帆沙鳥之句)心曠
神怡雲奔浪捲(宋慶歴四年滕宗諒子京謫守巴陵郡重修岳陽樓屬范仲淹為記内有)
(心曠神怡之句樓下詳蘇東坡聚遠詩)碧瓦朱甍金窗珠箔(杜甫詩孤城西)
(北起高樓碧瓦朱甍照城郭下詳李白散花樓詩)望湖觀風(杭州府城西北有望湖樓)
(吳越錢忠懿王建光津陽門詩此時上御觀風樓水山影相參差)入漢望省(晉書義熙)
(八年于石頭東城内起高樓加累入于霄漢連堞帶于積水署曰入漢樓唐崔日知歴職中外恨不居八座)
(于吏部廳後起一樓與尚書相望號望省樓)芙蓉海棠(上詳輿地志見前李回出為)
(劒南西川節度使于成都建海棠樓以會僚佐鄭谷有詩)紅樓白樓(酉陽雜爼安國寺紅)
(樓唐睿宗在宫中時建元和中廣宣上人住此有詩名郡國志馬邑白樓即魏納姚興女為后后悲思因造此)
(樓登望飾以鉛粉故名之)
樓四
原規模雖欲干雲制作亦宜揆日雲構層構
崇制陟降
樓五
原詩古詩曰西北有高樓上與浮雲齊交疏結綺窗阿
閣三重階晉張載登成都白莬樓詩曰重樓結曲阿
飛宇起層區累棟出雲表嶤櫱臨太虚高軒啓朱扉廻
望暢八隅西瞻岷山嶺嵳峩似荆巫蹲鴟蔽地生原隰
植嘉蔬雖遇堯湯世民食恒有餘鬱鬱小城中岌岌百
族居街術分綺錯高甍夾長衢借問楊子舍想見長卿
廬宋文帝登景陽樓詩曰崇堂臨萬雉層樓跨九成
瑶軒籠翠幌組幕翳雲屏階上曉露潔林下夕風清蔓
藻嬛綠葉芳蘭媚紫莖極望周天險留察浹神京交渠
紛綺錯列植發華英江夏王義恭登景陽樓詩曰丹
墀設金屏瑶榭陳玉牀溫宫冬開燠清殿夏含霜弱蕊
布遐馥輕葉振遠芳彌望渺無際肆睇周華疆象闕對
馳道飛廉矚芳塘邸寺送暉曜槐柳自成行通川溢輕
艫長街盈方箱顧此爝火微胡顔厠天光謝靈運又
登池上樓詩曰殉祿返窮海卧疴對空林傾耳聆波瀾
舉目眺嶇嶔初景革緒風新陽改故隂池塘生春草園
柳變鳴禽索居易永久離羣難處心持操豈獨古無悶
徵于今顔延之罷郡還與張湘洲登巴城樓詩曰江
漢分楚望衡巫奠南服三湘淪洞庭七澤藹荆牧悽矣
自遠風傷哉千里目萬古陳往還百代勞起伏又登
景陽樓詩曰風觀要春景月樹迎秋光沿波被華若隨
山茂貞芳梁武帝登北顧樓詩曰歇駕止行警廻輿
暫遊識清道廵丘壑緩步肆登陟雁行上差池羊腸轉
相逼歴覽窮天步曬矚盡地域南城連地險北顧臨水
側深潭下無底高岸長不測舊嶼石若搆新洲花如織
簡文帝奉和登北顧樓詩曰春陵佳麗地濟水鳳凰
宫况此徐方域川岳邁周豐皇情愛歴覽遊陟擬崆峒
聊驅式道候無勞襄野童霧崖開早日晴天歇晩虹去
帆入雲裏遥星出海中又登烽火樓詩曰聳樓排樹
出却堞帶江清陟峯試遠望鬱鬱盡郊京萬邑王畿曠
三條綺陌平亘原横地險孤嶼派流生悠悠歸棹入渺
渺去帆驚水煙浮岸起遥禽逐霧征又水中樓影詩
曰水底罘罳出萍間反宇浮風生色不壞浪去影恒留
沈約登元暢樓詩曰危峯帶北阜圓鼎出南岑中有
凌風樹廻望川之隂岸險每增減湍平互淺深水流本
三派臺高乃四臨上有離羣客客有慕歸心落暉映長
浦煥景燭中潯雲生嶺乍黑日下溪半隂信美非吾土
何事不抽簪庾肩吾和晉安主簿晩逐涼北樓廻望
詩曰向夕紛喧屏追涼飛觀中樹影臨城日窗含度水
風遥天如接岸遠帆似凌空陪文慙宋玉徒等侍蘭宫
劉孝綽登雲陽樓詩曰吾上陽臺上非夢高堂客廻
首望長安千里懷三益顧惟慙入楚殊私等申白西阻
水潦收昭邱霜露積龍門不可見空慕凌寒柏王臺
卿咏水中樓影詩曰飄飄似雲度亭亭如蓋浮孰看波
不動還是映高樓陳陰鏗和侯司空登樓望鄉詩曰
懷土臨霞觀思歸想石門瞻雲望鳥道對柳憶家園寒
田穫裏静野日燒中昏信美今何益傷心自有源江
總秋日登廣州城南樓詩曰秋城韻晩笛危榭引清風
遠氣疑埋劒驚禽似避弓海樹一邊出山雲四面通野
火初煙細新月半輪空塞外離羣鳥顔鬢早如蓬徒懷
建業水復想洛陽宫不及孤飛雁獨在上林中增唐
太宗初春登樓即目詩曰憑軒俯蘭閣眺矚散靈襟綺
峯含翠霧照日蕊紅林鏤丹霞錦岫殘素雪斑岑拂浪
堤垂柳嬌花鳥續吟連甍豈一拱衆榦如千尋明非獨
才力終藉棟梁深彌懷矜樂志更懼戒盈心懷制勞居
逸方規十産金又春日登陜州城樓詩曰碧原開霧
隰綺巔峻霞城煙峯高下翠日浪淺深明斑紅&KR0724;蕊樹
圓青壓溜荆蹤巖勞傅想窺野訪莘情巨川何以濟舟
檝佇時英玄宗登蒲州逍遥樓詩曰長榆息烽火高
柳淨風塵北征廵九洛展豫出三秦昔是潛龍地今為
上里晨時平承道泰聊賞遇年春黃河分地絡飛觀接
天津一覽遺芳翰千載肅如神又夏首花萼樓觀羣
臣宴寧王山亭廻樓下詩曰今年通閏月入夏展春輝
樓上風花媚城隅賞宴歸九歌揚政要六舞散朝衣天
喜時相合人和事不違禮中推意厚樂處感心微别賞
陽臺樂前旬暮雨飛張說奉和花萼樓下宴羣臣應
制詩曰萬心翹樂宴三舍緩昌時山接夏雲險臺留春
日遲節移芳未歇興隔賞仍追醉後傳嘉惠樓前舞聖
慈皇恩與時合天意若人期故廢前旬雨新垂湛露詩
孫逖奉和御製鴛鴦樓應制詩曰玉輦下離宫瓊樓
上半空方廵五年狩更闢四門聰井邑觀秦野山河念
禹功停鑾留睿作軒檻起南風王維奉和聖製御春
明樓應制詩曰複道通長樂青門臨上路遥聞鳳吹喧
闇識龍輿度褰旒明四目伏檻紆三顧小苑接侯家飛
甍映宫樹商山原上碧滻水林端素銀漢下天章瓊筵
承湛露將非富人寵信以平戎故從來簡帝心詎得廻
天步又登河北城樓詩曰井邑傅巖上客亭雲霧間
高城眺落日極浦映蒼山岸火孤舟宿漁家夕鳥還寂
寥天地暮心與廣川閒孟浩然登萬歲樓詩曰萬歲
樓頭望故鄉獨憐鄉思正茫茫天寒雁度堪垂淚月落
烏啼欲斷腸曲引古隄臨凍浦斜分遠岸近枯楊今朝
偶見同袍友却喜家書寄一行祖詠泗上馮使尹南
樓詩曰井邑連淮泗南樓向晩過望灘沙鷺起尋岸浴
童歌近海雲偏出兼秋雨更多明晨擬回棹鄉思恨風
波杜甫登岳陽樓望洞庭詩曰昔聞洞庭水今上岳
陽樓吳楚東南坼乾坤日夜浮親朋無一字老病有孤
舟戎馬關山北憑軒涕泗流又登兖州城樓詩曰東
郡趨庭日南樓縱目初浮雲連海岱平野入青徐孤嶂
秦碑在荒城魯殿餘從來多古意臨眺獨躊躇李白
與夏十二登岳陽樓詩曰樓觀岳陽近川廻洞庭開雁
别秋江去山銜好月来雲間逢下榻天上接行杯醉後
涼風起吹人舞袖回又登錦城散花樓詩曰日照錦
城頭朝光散花樓金窗夾繡戶珠箔懸瓊鈎飛梯綠雲
中極目散我愁暮雨向三峽春江繞雙流今來一登望
如上九天遊崔顥題潼關樓詩曰客行逢雨霽歇馬
上津樓山勢雄三輔關門扼九州川從峽路去河遶華
陰流向晩登臨處風煙萬里愁又題沈侯八詠樓詩
曰梁日東陽守為樓望越中綠窗明月在青史古人空
江靜聞山狖川長數塞鴻登樓白雲晩流恨此遺風
又登黃鶴樓詩曰昔人已乘黃鶴去此地空餘黃鶴樓
黃鶴一去不復返白雲千載空悠悠晴川歴歴漢陽樹
芳草淒淒鸚鵡洲日暮鄉關何處是煙波江上使人愁
王昌齡萬歲樓詩曰江上巍巍萬歲樓不知經歴幾
千秋年年喜見山長在日日悲看水獨流猿狖何曾離
暮嶺鸕鷀空自泛寒洲誰堪登望烟雲裏向晩茫茫𤼵
旅愁皇甫冉同溫司徒登萬歲樓詩曰高樓獨上思
依依極浦遥山涵翠微江客不堪頻北望塞鴻何事獨
南飛維揚古渡寒煙積瓜步空洲遠樹稀聞道王師猶
轉戰誰能談笑解重圍張璫登鸛雀樓詩曰廻臨飛
鳥上高謝世人間天勢圖平野河流入斷山王之渙
登鸛雀樓詩曰白日依山盡黃河入海流欲窮千里目
更上一層樓李嘉祐晩登江樓有懷詩曰獨坐南樓
佳興新青山綠水共為鄰爽氣遥分隔浦岫斜光偏照
渡江人心閒鷗鳥時相近事簡漁竿私自親祗憶帝京
不可到秋琴一弄欲沾巾盧綸奉陪渾侍郎五日登
白鶴樓詩曰高樓倚玉梯朱檻與雲齊顧盼臨霄漢談
諧息鼓鼙洪河斜更直野雨急仍低今日陪樽俎還應
醉似泥劉長卿九日題蔡國公主樓詩曰主第何人
在重陽客暫尋水餘龍鏡色雲罷鳳簫音暗牖藏昏旦
蒼苔換古今晴山捲幔出秋草閉門深籬菊仍新吐庭
槐尚舊隂年年畫梁燕來去獨無心崔峒登潤州芙
蓉樓詩曰上古人何在東流水不歸往來潮有信朝暮
事成非烟樹臨沙靜雲帆入海稀郡樓多逸興良牧謝
元暉李益同崔邠登鸛雀樓詩曰鸛雀樓西百尺檣
汀洲雲樹共茫茫漢家簫鼓空流水魏國山河半夕陽
事去千年猶恨速愁來一日即為長風烟並起思鄉望
遠目非春亦自傷張籍登咸陽北寺樓詩曰高秋原
上寺下馬一登臨渭水西來直秦山南向深舊宫人不
見荒碣路難尋日暮涼風起蕭條多遠心白居易庾
樓曉望詩曰獨凭朱檻立凌晨山色初明水色新竹霧
曉籠銜嶺月蘋風暖送過江春子城隂處猶殘雪衙鼓
聲前未有塵三百年來庾樓上曾經多少望鄉人又
題岳陽樓詩曰岳陽樓下水漫漫獨上危樓凭曲欄春
岸綠時連夢澤夕陽紅處近長安猿攀樹立啼何苦雁
點湖飛渡亦難此地惟堪圖畫障華堂張與貴人看
李商隱夕陽樓詩曰花明柳暗繞天愁上盡重城更上
樓欲問歸鴻何處去不知身世自悠悠宋况志寧春
風樓詩曰晴日遊絲拂畫欄酒帘輕颺碧雲端春風蝴
蝶知何處愁切江東曲已殘李易八詠樓詩曰千古
風流八詠樓江山留與後人愁水通南國三千里氣壓
江城十四州蘇軾聚遠樓詩曰無限青山散不收雲
奔浪捲入簾鈎直將眼力為疆界何啻人間萬戸侯
又曰聞說樓居似地仙不知門外有塵寰幽人隱几寂
無語心在飛鴻滅沒間又李公擇求黃鶴樓詩因記
舊所聞于馮當世者詩曰黃鶴樓前月滿川抱關飢卒
老不眠夜聞三人笑語言羽衣著屐響空山非鬼非人
意其仙石扉三扣聲清圓洞中鏗鋐落門關縹緲入室
如飛烟雞鳴月落風馭還迎拜稽首願執鞭汝非其人
骨腥膻黃金乞得重莫肩持歸包裹弊席氊夜穿茅屋
光射天里閭來觀已變遷似石非石鉛非鉛或取而有
衆忿喧訟歸有司今幾年無功暴得喜欲顚神人戲汝
眞可憐願君與考然不然此語可信馮公傳元元好
問鄧州城樓詩曰鄧州城下湍水流鄧州城隅多古邱
隆中布衣不復見浮雲西北空悠悠長鯨駕空海波立
老鶴叫月蒼煙愁自古江山感遊子今人誰解賦登樓
趙孟頫魚樂樓詩曰樓下南來水清泠百尺深菰蒲
終夜響楊柳半溪隂日月馳人世江湖動客心向來歌
舞宴達曉看横參又八詠樓詩曰山城秋色淨朝暉
極目登臨未擬歸羽士曾聞遼鶴語征人又見塞鴻飛
西流二水玻璃合南去千峯紫翠圍如此山川良不惡
休文何事不勝衣楊載題豐樂樓詩曰崢嶸飛構壓
名邦西望平湖東望江氣合重元蒙沆瀣標存九域奠
洪龐朝來散霧縈朱栱夜後流星透碧窗倚徧闌干愁
目眩飛鳶旋轉故雙雙薩都拉層樓晩眺詩曰廣寒
世界夜迢迢醉拍闌干酒易消河漢入樓天不夜江風
吹月夜初潮光搖翠幕金蓮炬夢斷涼雲碧玉簫休唱
當時後庭曲六朝宫殿草蕭蕭明王逢登悠然樓詩
曰百尺飛樓俯碧湍六峯秀色遶闌干杏花落盡東風
惡燕子歸來社雨寒夢裏香烟生繡幌酒酲紅蠟膩銅
盤一春樂意朝來好千里家書席上看揚維楨多景
樓詩曰極目心情獨倚樓荻花楓葉滿江秋地雄吳楚
東南會水接荆揚上下流鐵甕百年春雨夢銅駝萬里
夕陽愁西風歴歴來征雁又帶邊聲過石頭又丹鳳
樓詩曰十二危樓百尺梯飛飛丹鳳五雲齊天垂翠蓋
東皇近地拂銀河北斗低花靨秋空戎馬順神燈夜燭
海雞啼仙童與報麻姑會應說蓬萊水又西高啓寄
題安慶城樓詩曰層構初成百戰終憑高應喜楚氛空
山隨粉堞連雲起江引清淮與海通遠客帆檣秋水外
殘兵鼓角夕陽中時清莫問英雄事回首長烟滅去鴻
又齊雲樓詩曰境臨烟樹萬家迷勢壓樓臺衆寺低
斗柄正垂高棟北山形都聚曲欄西半空曾落佳人唱
千載猶傳醉守題劫火重經化平地野烏飛上女垣啼
楊基岳陽樓詩曰春色醉巴陵闌干落洞庭水吞三
楚白山接九疑青空闊魚龍舞娉婷帝子靈何人吹夜
笛風急雨冥冥
原賦魏王粲登樓賦曰登斯樓以四望聊暇日以銷憂
覽斯宇之所處實顯敞而寡仇挾清漳之通浦倚曲沮
之長洲北彌陶牧西接昭邱雖信美而非吾土曾何足
以少留憑軒檻以遥望向北風而開襟平原遠而極目
蔽荆山之高岑路逶迤而修迥川旣漾而濟深昔尼父
之在陳有歸與之歎音鍾儀幽而楚奏莊舄顯而越吟
人情同于懷土豈窮達之異心惟日月之逾邁俟河清
其未極冀王道之一平假高衢而騁力步棲遲而徙倚
白日忽其西匿風蕭瑟而並興天慘慘而無色獸左顧
以求羣鳥相鳴而鼓翼原野闃其無人征夫行而未息
循階除而下降氣交憤于胸臆夜參半而不寐帳盤桓
以反側晉孫楚登樓賦曰有都城之百雉加層樓之
五尋從明王之登遊聊暇日以娛心鳴鳩拂羽于桑榆
遊鳬濯翅于素波牧竪吟嘯于行陌舟人鼓枻而揚歌
百僚雲集促坐華臺嘉肴滿爼旨酒盈杯談三墳而咏
五典釋聖哲之所裁棗據登樓賦曰懷離客之遠思
情慘憫而惆悵登兹樓以逍遥聊因高以遐望感斯州
之厥域實帝王之舊疆挹滹沱之濁河懷通川之清漳
原隰開闢蕩臻夷藪桑麻被野黍稷盈畝禮義旣度民
繁財阜懷桑梓之舊愛信古今之同情鍾儀慘而南音
莊舄感而越聲豈吾人之狹隘能去心而無營情戚戚
于下國意乾乾于上京郭璞登百尺樓賦曰在青陽
之季月登百尺以高觀嘉斯遊之可娛乃老氏之所歎
撫凌檻以遥想乃極目而肆運情眇然以思遠悵自失
而潛慍瞻禹臺之隆崛竒巫咸之孤峙美鹽池之滉汙
蒸紫氛而霞起異傅巖之幽人神介山之伯子挹首陽
之二老招鬼谷之隱士嗟王室之蠢蠢方搆怨而極武
哀神器之遷浪指綴旈以譬主雄戟列于廊屐戎馬鳴
乎講柱寤苕華而增怪歎飛駟之過戸陟兹樓以曠眺
情慨爾而懷古
原銘宋鮑昭凌煙樓銘曰瞰江列檻望景延除積清風
路含彩烟途俯窺淮海仰眺荆吳我王結駕藻思神居
宜此萬春修靈所扶
增記唐閻伯里黃鶴樓記曰州城西南隅有黃鶴樓者
圖經云費禕登仙嘗駕黃鶴返憩于此遂以名樓事列
神仙之傳迹存述異之志觀其聳構巍峩高標巃嵸上
倚河漢下臨江流重簷翼館四闥霞敞坐窺井陌俯拍
雲烟亦荆吳形勢之最也何必瀨鄉九柱東陽八咏乃
可賞觀時物會集靈仙也哉李德裕懷崧樓記曰此
地舊施曲軒旁隱埤堄竹樹隂合簷楹晝昏喧雀所依
涼飇罕至余盡去危堞敞為虚樓剪榛木而始見前山
除密篠而近對佳樹延清輝于月幌留愛景于寒甍晨
憩宵遊皆有殊意周視原野永懷崧峯肇此佳名且符
夙尚庶庾公不淺之意寫仲宣極望之心宋王禹偁
黃州竹樓記曰黃岡之地多竹大者如椽竹工破之用
代陶瓦比屋皆然以其價廉而工省也予城西北隅雉
堞圮毁蓁莽荒穢因作小樓二間與月波樓通遠吞山
光平挹江瀨幽闃遼夐不可具狀夏宜急雨有瀑布聲
冬宜密雪有碎玉聲宜鼓琴琴調和暢宜詠詩詩韻清
絶宜圍碁子聲丁丁然宜投壺矢聲錚錚然皆竹樓之
所助也范仲淹岳陽樓記曰予觀夫巴陵勝狀在洞
庭一湖銜遠山吞長江浩浩湯湯横無際涯朝暉夕隂
氣象萬千此則岳陽樓之大觀也若夫春和景明波瀾
不驚上下天光一碧萬頃沙鷗翔集錦鱗游泳岸芷汀
蘭都郁青青而或長烟一空皓月千里浮光耀金靜影
沈璧漁歌互荅此樂何極登斯樓也則有心曠神怡寵
辱皆忘把酒臨風其喜洋洋者矣蘇軾遠景樓記曰
嗟夫軾之去鄉久矣所謂遠景樓者雖想見其處而不
能道其詳矣然州人之所以樂斯樓之成而欲記焉者
豈非上有易事之長而下有易治之俗也哉若夫登臨
覽觀之樂山川風俗之美軾將歸老于故邱布衣幅巾
從邦君遊于上酒酣樂作援筆而賦之以頌黎侯之遺
愛尚未晩也明宋濓閱江樓記曰登覽之頃萬象森
列千載之秘一朝軒露豈非天造地設以俟大一統之
君而開千萬世之偉觀者歟當風日清美法駕幸臨升
其崇椒憑闌遥矚必悠然而動遐思臣知斯樓之建皇
上所以發舒精神因物興感無不寓其致治之思豈止
閱夫長江而已哉
閣一
增廣雅曰棧閣也禮記内則曰大夫七十而有閣天
子之閣左達五右達五周書曰明堂咸有四阿然則
閣有四阿謂之阿閣唐書曰秘書省中外三閣掌典
圖書古今文字皆在禁中兩漢或徙金馬門外歴代不
常其處宋史曰龍圖閣在含光殿西偏北連禁中閣
上藏太宗御製御書并文集其下列六閣曰經典閣史
傳閣子書閣文集閣天文閣圖畫閣尸子曰秦山中
有神房阿閣三輔黃圖曰未央宫有白虎閣屬車閣
洛陽宫殿簿曰高平觀南行至清覽觀高閣二十四
間修齡觀南行至臨商觀高閣五十五間太極殿前南
行仰閣三百二十八間南上總章高閣十三間東望凌
臺閣十一間永寧宫連閣二百八十六間連閣上下數
見親觀差閣九間洛陽地記曰雲臺高閣十四間乘
風觀閣十二間丹陽記曰漢魏殿觀多以複道相通
故洛宫之閣七百餘間東京記曰紫微宫有臨渡閣
閶闔閣禁扁曰大都宫閣之扁有芳碧廣寒玉虹瀛
洲金露方壺大内後宫有延春徽儀延華奎章元掖
庭記曰大内有延涼之所曰清林閣又有眺遠閣春
明夢餘錄曰皇極門内東曰文昭閣西曰武成閣乾清
宫有東暖閣西暖閣乾清宫後有隆道閣原名道心閣
即皇極閣坤寧宫後有清望閣宫殿額名曰南城内
有清和閣澄輝閣桂洲集曰北宫有無上閣
閣二
增春秋緯曰黃帝坐于阿閣鳳凰銜書致帝前其中得
五始之文毛爽曰黃帝聽鳳于阿閣之下始造十二
律戰國策曰田單棧道木閣以迎襄王及后于城陽
山反之國三輔舊事曰秦二世欲起凌雲閣與南山
齊漢宫殿疏曰天祿閣麒麟閣蕭何造以藏秘書畫
賢臣凌雲閣秦二世造蘇武傳曰宣帝甘露三年單
于始入朝上思股肱之美乃圖霍光等至蘇武凡十一
人于麒麟閣明著中興輔佐列于方叔召虎仲山甫焉
楊惲傳曰楊惲觀西閣上畫人指桀紂畫謂昌樂侯
王武曰天子過此一二問其過可以得師矣隋經籍
志曰魏採掇遺亡藏在秘書中外三閣唐書曰太極
宫中有凌煙閣在凝隂殿内功臣閣在凌烟閣南頡利
旣平置酒于此太宗紀曰貞觀十七年圖功臣于凌
煙閣百官志曰光宅二年改中書為鳳閣令為内史
代宗紀曰廣德元年給功臣鐵劵藏名于太廟圖形
于凌煙閣又曰代宗平河北時德宗為兵馬元帥與
功臣郭子儀李光弼等皆賜鐵劵圖形于凌煙閣廣德
初又圖廣寧郡王僕固懷恩李絳傳曰大中初詔史
官差第元和將相續圖凌煙閣絳在焉五代史曰宰
相柳璨奏西京舊有凌煙閣圖畫國初功臣今遷幸東
都比末崇建四鎮副元帥梁王勲業冠古請近凌煙閣
别創一閣圖畫梁王以旌德業詔曰魏賞彭陽之功別
創紀勲之觀齊旌泗水之績乃崇嘉德之樓式從新規
爰從舊典宜令所司于皇城擇善地别造凌煙閣圖寫
賜名曰天祐施功之閣玉海曰淳化二年詔增修秘
閣先是度崇文院之中堂為秘閣基址而層宇未立書
籍止扃偏廳廡内至是始命修之八月閣成上作新秘
閣贊以賜近臣宰相李昉等請立石閣下李至上表引
蘇易簡乞上飛白書玉堂之署為比願賜新額以光秘
府戊辰詔近臣觀新秘書賜上尊酒大官供膳遣中使
賫飛白書秘閣二字以賜李至三館咸預焉又賜御書
以美其事又曰祥符初建龍圖閣以藏太宗御書
又曰寳元元年作舍人院閣上親篆其牓曰紫微閣以
賜之又曰寳元元年改萬春閣為延春閣閣在禁中
北臨後苑遊幸之所經也又曰至和二年以五臺山
眞容院新修太宗眞宗御書閣為寳章閣又曰嘉祐
七年幸寳文閣帝親為飛白書賜從臣御製觀書近臣
皆屬和學士王珪撰詩序刊石寳文閣又曰熙寧二
年令中書樞密院開便門通天章閣欲與兩府坐而論
道也又曰元符四年詔建閣藏神宗御集名顯謨建
中靖國元年詔以顯謨閣為熙昭閣置學士直學士待
制尋復舊名又曰大觀二年建哲宗御書閣詔以徽
猷為名又曰大觀二年詔諸路州學藏書閣賜名稽
古又曰紹興十年建閣藏徽宗聖製詔以敷文為名
又曰淳熙十五年建閣藏高宗聖製詔以煥章為名
又曰淳熙中詔建石經閣于國子監上親題額又
曰嘉泰中建寳謨閣藏光宗聖製又曰寳慶中建閣
藏寧宗聖製詔以寳章為名又曰端平中樞密院北
奉安經武要略御書經武之閣四大字又曰太宗正
司故與開元宫為鄰紹定四年灾寓睦親宅五年詔以
天慶坊魏王府舊址為之端平元年成上書屬籍之閣
四大字以寵靈之遼史曰遼以幽州為南京有乾文
閣禁扁曰金以幽州為中都汴為南京閣之扁有芳
華景福燕昌光昭清徽翠微蓬萊瓊華戴司成集曰
玉泉山有芙蓉閣金章宗避暑處元史曰文宗建奎
章閣蒐羅中外才俊置其中又曰至正元年改奎章
閣為宣文閣時周伯琦為宗文閣授經郎教戚里大臣
子弟每進講輙稱旨日備顧問帝以伯琦工書法命篆
宣文寳閣仍題扁宣文閣及摹王羲之所書蘭亭序智
永所書千字文刻石閣中輟耕錄曰奎章閣隸東宫
屬官後文宗復位乃陞為奎章閣學士院置大學士五
員兼知經筵事侍書學士二員承置學士二員供奉學
士二員并兼經筵春明夢餘錄曰大學士直舍所謂
内閣也在午門内東南隅外門西向閣南向入門一小
坊上懸聖諭過坊即閣也永樂初開内閣于東角門簡
解縉黃淮楊士竒胡廣楊榮金幼孜胡文儼入直文淵
閣辨事蓋宣德以前内閣與外九卿為平交至宣德後
三楊眷重漸柄朝政英宗九歲登極凡事啓太后太后
不欲專多令内閣議行此内閣票旨所由始也世宗
實錄曰嘉靖二十六年圓明閣工成
閣三
原燃藜杖藏秘書(劉向校書天祿閣有黃衣老人植青藜杖叩閣而進吹杖端烟然火)
(曰我太乙之精出竹牒天文地理之書悉以授之籍三輔黃圖曰石渠蕭何所造以藏入關所得秦之圖成)
(帝以此藏秘書)投揚子圖功臣(王莽以符命自立時揚雄校書于天祿閣上治獄使)
(者欲收雄雄自閣上自投幾死京師語曰惟寂惟寞自投于閣漢于麒麟閣上圖畫功臣)阿閣
鳳巢延閣書府(帝王世紀黃帝時白鳳巢于阿閣陽漢書府有延閣内庫書也賦云結)
(城之延閣飛觀榭乎雲中)肅天居凌雲陛(古詩層閣肅天居飛七啓云華閣緣空)
(陛凌雲)增翔鸞飛鳳(唐工部丹鳳門外中正殿曰含元殿夾殿二閣左曰翔鸞右曰)
(飛鳳)王勃作序陳瓘讀書(王勃道出鍾陵九日都督大宴滕王閣命其婿宿搆)
(序文將誇賓客出紙筆徧請勃在坐任之不辭都督怒起更衣遣吏伺其文一再報語益竒歎曰此天才也)
(潛山縣北有擢秀閣宋陳瓘嘗讀書于此後擢第黃庭堅因以名其閣)四香三瑞(天寳)
(遺事唐楊國忠用沈香為閣檀香為欄楹以麝香乳香為泥飾于閣壁謂之四香閣嘉定州卭縣西有三瑞)
(閣宋寳元間建有蓮禾芝三瑞故也嘉祐間又有並蒂蓮九穗禾雙犢牛三瑞因名)降聖褒
賢(唐天寳七載老君降于朝元閣因改為降聖閣書宋樞密吳居厚被徽宗遇為建閣于私第以藏賜又)
(親書褒賢之閣以寵之)下臨高瞰(河間王子晦第中起觀閣下臨四區其人規晦曰庶)
(人不及以禮然室家之私不願外窺今將辭公晦驚遽毁撤之唐有重明閣在華清宫高瞰渭川下有蓮池)
服慈崇德(唐許景先神龍初東都造服慈閣景先獻賦宋寳慶元年建昭勲崇德閣繪)
(文武勲臣自趙普至葛邲二十三人像于其中理宗御書扁命鄭清之為記端平三年又增趙汝愚為二十四)
(人)藏書寳文(婺源縣學宫講堂之上有重屋焉牓曰藏書而未有以藏莆田林侯虙知)
(縣事始出其所寳大帝神筆石經若干卷以填之而又益廣市書凡千四百餘卷列庋其上俾肄業者得以講)
(讀誦習焉名曰藏書閣朱晦菴為記置宋都汴時有天章龍圖寳文顯謨徽猷敷文諸閣皆以藏諸帝御書)
(者)絲綸蓬萊(中書職掌綸誥因謂之絲綸閣頂蓬萊閣在登州府城北丹崖山之宋)
(郡守朱處約建至今為州人遊賞之所)含薰延和(王元寳起高樓以銀鏤三稜屏風代)
(籬落密置香檀香自花鏤中出號含薰閣玉高駢起延和閣于大殿西凡七間高八丈皆飾以珠繡惌綺戶)
(殆非人工)棲梧食竹賞花釣魚(韓詩外傳曰黃帝時鳳凰集東園止于阿閣棲)
(梧桐食竹實終身不去鳳天僖二年宴後苑登翔鸞閣觀太宗御製又御儀閣作賞花釣魚詩)寳
符崇眞(祥符四年上以靈文屢降盡志欽奉欲垂訓子孫俾奉事無怠乃為誓文命刻石玉清昭)
(應宫寳符閣下曰景祐二年改降眞閣崇眞)望仙崇道(淳化元年朗州言准詔修桃源)
(觀五百仙人閣賜名望仙内中有恭天崇道閣奉三清諸聖)假直給札(李邕見李嶠曰)
(願一見秘書嶠曰秘閣萬卷豈時日能習乃假直秘書未幾試問奥篇隱帙了辨如響慶歷三年召輔臣天)
(章閣上問籌邊大略又賜坐給札使疏于前仲淹弼惶恐避席退而列奏條上十事)凌煙圖形
景雲賜宴(秦瓊傳十七年詔司徒趙國公長孫無忌等二十三人圖形凌煙閣又忠義傳宣宗)
(大中二年詔求李峴等三十七人畫像續圖凌煙閣臣唐乾封元年封泰山還至京師御景雲閣命賜宴羣)
華協堯章文光舜哲(慶元三年建閣藏孝宗聖製詔曰華協堯章之煥文光舜)
(哲之明恭以華文為閣名)
閣四
原連閣(連閣水宫)飛閣(文選飛閣逶迤)菌閣(謝元暉詩尋雲陟累榭隨山望菌閣)
芸閣劒閣(蜀道)階三重(古詩阿閣三重階)作三閣(陳後主作)
(臨春結綺望春三閣以沈檀香木為之臨春後主自居結綺張麗華居之望春龔孔二妃居之)增修
塗飛閣(班固西都賦曰周廬千列徼道綺錯輦路經營修塗飛閣)閣道(張衡西京賦曰鈎陳)
(之外閣道穹隆屬長樂與明光徑北通乎桂宫)蘭閣(葛龔反遂初賦曰考天文于蘭閣覽羣言于石)
(渠)紫閣(崔琦七蠲曰紫閣青室綺錯相連)曲閣(上林賦曰重座曲閣)綵閣
(鮑昭詩曰觀霞登綵閣)延閣(蜀都賦曰行陽城之延閣)朱閣(天台賦曰朱閣玲瓏于雲)
(間)飛閣纓紅帶(陸機詩)雕閣霞連(張景陽七命曰翠觀岑青雕閣霞連)
閣五
增詩周庾信登州中新閣詩曰跨虚凌倒景連雲拒少
陽璇極龍鱗上雕甍鵬翅張千尋文杏照十里木蘭香
開窗對高掌平坐望河梁歌響聞長樂鐘聲徹建章賦
用王延壽書須韋仲將龍來隨畫壁鳳起逐吹簧石作
芙蓉影池如明鏡光花梁反披葉蓮井倒垂房徒然思
燕賀無以預鵾翔又登宇文内史重陽閣詩曰北原
風雨散南宫容衞疎待詔還金馬儒林歸石渠徙懸仁
壽境空聚茂陵書竹淚垂秋筍蓮衣落夏蕖顧成始移
廟陽陵正徙居舊蘭憔悴長殘花爛漫舒別有昭陽殿
長悲故婕妤唐太宗三層閣上置音詩曰綺筵移暮
景紫閣引宵煙隔棟歌塵合分階舞影連聲流三處管
響亂一重絃不似秦樓上吹簫空學仙宋之問登鳳
林寺山閣詩曰香閣臨青漢丹梯隱翠微林篁天際密
人世谷中違苔石銜仙洞蓮舟泊釣磯山雲浮棟起江
雨入庭飛信美隨南國嚴程限北歸幽情不可再留步
惜芳菲張九齡晩憩王少府東閣詩曰披軒肆流覽
雲壑見深重空水秋彌静林煙晩更濃座隅分洞浦簷
際列羣峯窈窕生幽意參差多異容還慙大隱跡空想
列仙蹤賴此昇攀處蕭條得所從王勃秋日宴滕王
閣詩曰滕王高閣臨江渚珮玉鳴鑾罷歌舞畫棟朝飛
南浦雲珠簾暮捲西山雨閒雲潭影日悠悠物換星移
幾度秋閣中帝子今何在檻外長江空自流杜甫草
閣詩曰草閣臨無地柴扉永不關魚龍廻夜水星月動
秋山久露晴初濕高雲薄未還泛舟慙小婦飄泊損紅
顔又西閣雨望詩曰樓雨霑雲幔山寒著水城徑添
沙面出湍減石稜生菊蕊凄初放松林駐遠情滂沱朱
檻濕萬慮倚檐楹嚴維晩霽登王六東閣詩曰試上
江樓望初逢山雨晴連空青嶂合向晩白雲生俊美要
殊觀蕭條見遠情情來不可極日暮水流清賈彦璋
宿山閣詩曰暝望香山閣梯雲宿半空軒窗閉潮海枕
席拂煙虹朱網防棲鴿紗燈護夕蟲一聞雞唱曉已見
日曈曈宗楚客奉和人日清暉閣宴羣臣遇雪應制
詩曰窈窕神仙客參差雲漢間九重中禁啓七日早春
還太液天為水蓬萊雪作山今朝上林樹無處不堪攀
劉公興望凌烟閣詩曰畫閣凌虚構遥瞻在九天丹
楹崇壯麗素壁會勲賢藹藹浮元氣亭亭出瑞煙近看
分百辟遠揖接羣仙圖畫青霄外儀形紫禁前望中空
霽景驤首幾留連白居易登天宫閣詩曰午時乘興
出薄暮未能還高上煙中閣平看雪後山委形羣動裏
任性一生間洛下多閒客其中我最閒杜牧題宣州
開元寺水閣詩曰六朝文物草連空天澹雲閒今古同
鳥去鳥來山色裏人歌人哭水聲中深秋簾幕千家雨
落日樓臺一笛風惆悵無因見范蠡參差煙樹五湖東
李羣玉湖閣詩曰楚色籠秋草秋光洗洞庭夕霏生
水寺初月落雲汀棹響來空闊漁歌去杳冥欲浮欄下
艇一到斗牛星曹松滕王閣春日晩眺詩曰凌春帝
子閣偶眺日移西浪勢平花塢帆隂上柳隄凝嵐藏宿
翼疉鼓碎歸啼只此長吟咏因高思不迷宋趙抃蓬
萊閣詩曰山巔危構此蓬萊水闊風長亦快哉天地涵
容百川入晨昏浮動兩潮來鄭獬四照閣詩曰湖山
天下之絶境羣山繞湖千百里碧筍四插明鏡圓此閣
正在明鏡裏元虞集滕王閣詩曰城頭高閣插蒼茫
百尺闌干背夕陽秋雨魚龍非故物春風蛺蝶是何王
帆檣急急來彭蠡車蓋童童出豫章燈火夜歸湖上路
隔籬呼酒說干將明袁凱登浦上閣詩曰高閣春波
上登臨獨愴然故鄉從此别久客未言還花好誰家屋
帆輕何郡船朝來有微雨應灑郭西田高啓登白蓮
閣對雨詩曰遠愁高樹共離離風送潮聲上浦遲海客
市中烟起處江僧閣下雨來時船歸杳靄惟聞㯭店隱
蒼茫不見旗回首南朝今幾改可堪重咏牧之詩又
涵空閣詩曰滚滚波濤漠漠天曲闌高棟此山巔置身
直在浮雲上縱目長過去鳥前數杵秋聲荒苑樹一帆
暝色太湖船老僧不識興亡恨只向遊人說往年
增賦唐錢起朝元閣賦曰上將恢帝宇壯神臯斷景山
之松用而有節感子來之衆役不告勞成仙閣之弘敞
配紫極之崇高先是徵規模宏大壯經始聖迹責成梓
匠當桂戶而八水悠遠植玉階而千巖相抗升陽烏于
赤霄之表棲玉兔于翠微之上可以吞貝闕壓崑閬盛
矣哉亦神明之化也孫翊仁朝元閣賦曰彼朝元之
為狀厥高因于嵓嶂岌彙兮初謂踊于山巔崔嵬兮又
謂居于天上崇崇之勢博敞宏壯斜窺渭北笑玉樹而
徒空俯對終南與金闕而相抗迥出象外信非人間陽
烏乍轉以廻翼翔鵾不逮而空還七聖同遊罷還襄野
萬國以會自是塗山
增序唐王勃滕王閣序曰時維九月序屬三秋潦水盡
而寒潭清煙光凝而暮山紫儼驂騑于上路訪風景于
崇阿臨帝子之長洲得仙人之舊館層巒聳翠上出重
霄飛閣流丹下臨無地鶴汀鳬渚窮島嶼之縈廻桂殿
蘭宫列岡巒之體勢披繡闥俯雕甍山原曠其盈視川
澤盱其駭矚閭閻撲地鐘鳴鼎食之家舸艦迷津青雀
黃龍之軸虹消雨霽彩徹雲衢落霞與孤鶩齊飛秋水
共長天一色漁舟唱晩響窮彭蠡之濱雁陣驚寒聲斷
衡陽之浦
增記唐元結茅閣記曰己巳中平昌孟公鎮湖南將二
歲矣時與賓客嘗欲因高引望以抒遠懷偶愛古木數
株垂覆城下遂作茅閣蔭其清隂長風寥寥入我軒楹
扇和爽氣滿于閣中世傳衡陽暑濕鬱蒸休息于此何
為不然今天下之人正苦大熱誰似茅閣陰而庥之
韓愈新修滕王閣記曰歲九月人吏浹和公與監軍使
燕于此閣文武賓士皆與在席酒半合辭言曰此屋不
修且壞前公為從事此邦適理新之公所為文實書在
壁今三十年而公來為邦伯適及期月公又來燕于此
公烏得無情哉公應曰諾于是棟楹樑桷板檻之腐黑
撓折者蓋瓦級甎之破缺者赤白之漫漶不鮮者治之
則已無侈前人無廢後觀工旣訖功公以衆飲而以書
命愈乃不辭而承公命宋王安石芝閣記曰太邱陳
君學文而好竒芝生于庭能識其為芝惜其可獻而莫
售也故閣于其居之東偏掇取而藏之蓋其好竒如此
噫芝一也或貴于天子或貴于士或辱于凡民夫豈不
以時哉士之有道固不役志于貴賤而卒所以貴賤者
何以異哉
御定淵鑑類函卷三百四十七
