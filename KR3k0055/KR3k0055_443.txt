欽定四庫全書
御定淵鑑類函卷四百三十八
鱗介部二(龍蛟)(螭蜃)
龍三
原躍淵階木(周易九四或躍在淵无咎龍獻帝春秋孫策獲太史慈乃出教曰欲騰翥先)
(階尺木且今署慈為門下督須軍還當更議)銜燭捧鑪(楚詞燭龍何照王逸注曰大荒)
(西北有山而不合因名之曰不周山故有神龍銜燭而破照之吳越春秋越王允常聘歐冶子作劍赤瑾之山)
(而出錫若耶之溪涸而出銅雷公擊柝蛟龍捧鑪天帝裝炭太乙下觀)騰雲乘水(楚國)
(先賢傳宋玉對楚王曰神龍朝發崑崙之墟暮宿于孟諸超騰雲漢之表婉轉四瀆之裏夫尺澤之鰌豈能量)
(江海之大哉則管子曰蛟龍水中之神者也乘水神立失水則神廢)五彩九色(上見)
(龍二河圖又漢武内傳王母乘紫雲之輦駕九色之斑龍)翠鱗赤帶(揚子雲為元曰)
(作龍者施木為骨緄繒為皮丹黃為文翠羽為鱗水以游之風以嬉之沈懷遠南越志蟠龍身長四丈青黑)
(色赤帶如錦文常隨渭水而下入於海有毒傷人即死)紀官賜氏(皇甫謐帝皇世紀太)
(昊庖羲氏風姓有景龍之瑞故以龍紀官下見龍二左傳)投杖挂梭(葛洪神仙傳費)
(長房與壺公俱去後壺公謝而遣之長房憂不能到家公與所用杖騎之忽然如睡已到家以所騎竹杖投葛)
(陂中顧視之乃青龍也有劉敬叔異苑陶侃常捕魚雷澤得一織梭還挂壁上頃雷雨梭變成赤龍從空而)
(去)三友兩壻(魏志華歆邴原管寧三人為友號曰一龍歆為龍頭原為龍腹寧為龍尾)
(焉又曰黃尚為司徒與李元禮俱娶太尉桓女時人謂叔元兩女俱乘龍言得壻如龍)雲從
宿屬(上易經為星經東方七宿蒼龍)存身矯首(易繫辭龍蛇之蟄以存身也)
(下龍狀)莫智無求(俱見龍二左傳)迎安公騎黃帝(列仙傳陶)
(安公六安鑄冶師也一旦有朱雀止冶上云七月七日迎汝以赤龍至期赤龍至安公騎之而去黃帝鑄鼎)
(荆山下成有龍下迎黃帝上龍羣臣後宫從上天七十餘人小臣悉持龍髯拔墮黃帝弓)生山澤
在宫沼(傳深山大澤實生龍蛇之禮記龜龍在宫沼則是無故順至也)畏棟葉
食五花(齊諧記蛟龍畏棟葉下見龍一括地圖)出潛離隱合體成
章(上易經莊下見龍二子)見蘭陵井增戲武功池(漢惠時二龍見蘭陵)
(人家井中唐白帖二龍戲于武功縣池乃太宗生誕之瑞)登李膺門窺葉公
牖(登李膺門者號為登龍門下見龍二莊子)子先茅狗方朔布裳(列仙)
(傳子先者東海關中卜師也老夀百餘年臨去呼酒家老嫗曰急裝當與汝俱夜有仙人持二茅狗来呼子先)
(子先持一一與嫗各騎之乃龍也母洞冥記東方朔生三日而喪母隣母拾而養之經歲忽失朔累月方歸)
(後復去家萬里見一枯樹脫白布裳挂樹裳化為龍因名其地為布龍澤)馬師治病夏
后藏漦(列仙傳馬師皇者黃帝馬醫有病龍下垂耳張口師皇鍼其唇飲以甘草湯而愈後一日負之)
(而去二史記夏后氏之衰有二龍止於帝庭而言曰余褒之君也夏后卜殺之徙去之留之莫吉卜請其漦)
(而藏之吉)張華食鮓漢帝賜羹(世說陸機嘗餉華鮓華發器便曰此龍肉也試)
(以苦酒漬之必有異既而五色光起機還問鮓主果云園中積茅下得白魚質狀殊常以作鮓過美故以相獻)
(二下詳龍述異記)一馬化八牛易(晉童謠五馬渡江一馬化為龍即元帝法苑)
(俱名國有商人驅八牛牧於澤中時有離車捕得一龍云將食之商人以八牛易致取放别池中龍忽人語邀)
(入宫中有龍女與八餠金云此是龍金截己更生足汝父母眷屬終身用之不盡)乘雲行
雨(淮南子龍乘雲而舉急埤雅廣要李靖射獵山中宿一朱衣家夜半扣門一老嫗謂靖曰此龍宫也天)
(符命行雨二子皆不在欲奉煩何如命取驄馬并一小瓶戒曰馬躩嘶鳴取水一滴馬鬃上此一滴乃地下一)
(二尺慎無多也既而電掣雲間連下二十餘滴夜半平地水二丈)奮翼躍鱗(鄒陽書蛟)
(龍驤首奮翼則浮雲出流雲霧咸集新言龍潛之水乘雲躍鱗)變形易骨(四分律文)
(中說諸龍初生時睡時瞋時行欲時不能變形餘皆能變形造化權輿龍易骨)吐金畏
鐵(上見龍二唐書龍毛詩名物解云鐵味辛害目魚護目故畏鐵)韓雉射安期
跨(尸子曰韓雉見申羊于魯有龍飲于沂韓雉曰吾聞也出見虎搏之見龍射之今不射是不得行吾聞也)
(遂射之朝傳竒安期生常跨一龍而玉京故號玉京子)解角取肝(前燕錄慕容晃十二)
(年夏四月黑龍一白龍一見于龍山晃親率羣僚觀龍二百餘步祭之以太牢二龍矯首嬉翔解角而去晃大)
(悅號新宫曰和龍宫之朝野僉載蜀縣令劉静妻患病正諫大夫明崇儼諭曰須得生龍肝食之必愈静以)
(為不可得儼乃書符乘風放之上天須臾有龍下入甕水中剔取肝食之而差)采鱗威骨
(典引升黃輝采鱗於沼注黃龍也毛詩名物解龍有威骨)守藏聽經(幽怪錄開元中)
(葉天師講經于明州奉化縣忽一老父自云守藏龍千歲方免炎沙之罸今為胡僧咒水欲取統天鎮海之寳)
(天師以符救之波停風息老父泣謝仙師令致清泉遂成石渠經冬不竭至今謂之天師渠埤雅廣要有僧)
(講經一叟来聽曰某山下龍也幸歲旱得閒来此僧曰能救旱乎曰上帝封江湖有水不得用僧曰此硯水可)
(用乎乃吸水去是夕大雨悉黑水)子明釣方士吹(列仙傳陵陽子明好釣於谿得)
(白龍子明解鈎放之後得白魚腹中有書教子明服食遂採五石脂服之三年白龍来迎止陵陽山上百餘年)
(二下見龍抱朴子)目見纖芥頭有尺木(隂陽變化論驪龍之目見百里纖芥)
(一酉陽雜爼龍頭上有物如博山形名尺木)骨在棟上蛻於樹間(感應經近)
(蒲州人家拆草屋于棟上得龍骨長一尺許宛然皆具春渚紀聞張澤者居鄆州東城於樹枝間得一龍蛻)
(才大如新蟬之殼頭爪角尾皆具中空而堅扣之聞聲如玉光瑩奪目遇暗則光燭於室)膏為燈
涎製香(王子年拾遺記燕昭王時以龍膏為燈光清澄若水光熖五色人以為瑞雅俗稽言曰)
(龍涎香品中最貴出大食國西海中龍盤吐涎浮凝水面人操獨木舟採之焚之烟縷不散)割耳
點睛(雲仙錄天罰乖龍必割其耳點獨異志梁張僧繇于金陵安樂寺畫四龍不睛人問之曰點)
(則飛去衆人以為虚誕固請點之頃刻二龍乘雲騰上其二不點者猶在)御素雲蟠玉
淵(李詩注唐明皇常龍潛於興聖宫及即位興聖池嘗有一小龍出遊宫外御溝水中其狀蜿蜒後一夕其)
(龍自池中御素雲望西南去及上至嘉陵江乘舟將渡見一小龍翼舟而進上謂左右曰此吾興慶池中龍也)
(命以酒沃酧上親自祝之龍乃自水中振鬛而去纂要玉淵者驪龍之所蟠也)舂陵五老
嵩山三叟(類要唐陽城出守道州至襄陽有五老人来迓自云舂陵人城與之縑帛問其所居)
(曰城西北五里至則訪焉惟有五龍井并縑帛尚存因為立廟夷堅志小說載釋元照講經於嵩山有三叟)
(日来諦聽自言是龍照以天旱令降雨叟曰雨禁絶重儻不奉命擅行詬責非細唯孫處士能解弟子之禍照)
(為謁孫思邈致懇是夜千里雨足三叟化為獺匿於孫所居後沼遭使者捕執孫使解而釋之)出指
甲入衣袖(宣室志宣律師擊指甲一黑龍自甲中出初小俄丈餘火鬛電眸攫空而去僧史)
(僧聞禪師住邵武山中一日有老翁来謁曰我龍也以疲惰行雨天罰當死賴道力可脫俄有小蛇長尺許延)
(緣入袖中夜風號霆擊山岳為搖而僧危坐不傾達旦晴霽蛇墮地去)華陽劚耳鮫
室織髯(龍城錄茅山吳綽採藥華陽洞見小兒手握大珠三顆忙奔入洞恐為物害往救之見小兒作)
(龍形以珠填耳中綽以藥斧劚之落左耳而珠已失所在韓愈詩煩君自入華陽洞直割乖龍左耳来樹)
(萱錄李嬴遇神女遺以匹素云鮫室所織後遇胡人以三百萬易之云此乃龍頷下小髯織緝成三十劫方斷)
(一綜)寄窑下隱鏡中(夷堅志潼州白龍谷陶人梁氏世世以陶冶為業其家極豐腴)
(乃立十窑皆燒瓦器惟一窑所成最善餘九數每斷火取器率窳邪不正及鬻于市則人爭售之凡出盡然莫)
(知其所以谷中故有祠曰白龍廟蓋因谷得名靈響寂寂不為鄉社所敬梁夢龍翁化為人来見曰吾有九子)
(今皆長立未有攸處分寄身于汝家窑下前此陶甑時往往致力隂助于汝梁曰九窑之建初未嘗得一好器)
(物常以為念何助之云龍曰汝何不悟器劣而獲厚利豈非吾兒所致耶梁方悚然起拜謝龍曰汝苟能與之)
(創廟異時又將大獲福矣許之而覺即日呼匠治材立新祠于舊址其後以亢陽祈禱雨不擇日而降梁之生)
(理益于昔矣盤異聞錄天寳中揚州進水心鏡一面清瑩照日背有龍勢如飛動明皇覧而異之進鏡官李)
(泰曰鑄鏡時有老人自稱姓龍名護引一小童衣黑衣呼為玄冥至鏡所謂鏡匠吕輝曰老人解造真龍鏡為)
(汝鑄之扄戶三日已失所在爐前獲書一紙歌曰盤龍盤龍隱于鏡中分野有象變化無窮興雲吐霧行雨生)
(風上清仙子来獻聖聰吕輝等以五月五日移爐于揚子江心鑄之背龍頗異後大旱祠之乃雨)困
泥沙依積水(杜詩泥沙困老龍盤又曰龍依積水)腹如玳瑁血
為琥珀(玉海祥符中召輔臣於崇政殿北觀中使任文慶于茅山郭真人池所獲龍體長二寸許腹如)
(玳瑁入酉陽雜爼龍血地為□珀)鹽出鱗間珠在頷下(春渚記聞宋徽宗時)
(蕭注破南蠻得龍長尺餘以海鹽飼之鹽出鱗間收取之入藥良陸佃曰龍珠在頷)精于目
聽以角(經云龍精于目盖龍聾故精于目也雅俗稽言龍身無耳其聽以角)視猶
蝘蜓化如蠶蛹(淮南精神篇禹方濟于江黃龍負舟禹視龍猶蝘蜓龍乃弭耳掉尾而逃)
(一下見龍莊子)縈馬足育蚌胎(酉陽雜爼有白將軍者嘗於曲江洗馬馬忽跳)
(出驚走前足有物色白如衣𢃄縈繞數匝遽令解之血流數升白異之遂封紙帖中藏衣箱内一日送客至滻)
(水出以示客客曰盍以水試之白以鞕築地成竅置于其中少頃蠕動泉湧倏忽自盤若一席有黑氣如香煙)
(徑出簷外衆懼曰必龍也遂急歸未數里風雨忽至大震數聲老學庵筆記處士李璞居夀春一日登樓見)
(淮灘雷雨中一龍騰拏而上雨霽行灘上得一蚌頗大偶拾視之其中有龍盤之迹宛然鱗角爪鬛悉具)
髯拂角釵(杜陽雜編元載有龍髯拂紫色如爛椹可長三尺或風雨晦暝臨流沾溼則光彩動)
(搖奮然如怒置之堂中夜則蚊蚋不敢入拂之為聲鷄犬牛馬無不驚逸若垂之池潭則鱗介之屬悉俯而至)
(引水於空中則成瀑布三五尺未嘗輙斷燒燕肉薰之則勃勃然若生雲霧又曰大歴中日林國獻龍角釵)
(類玉而紺色上因賜獨孤妃與上同遊龍池有紫雲自釵而生俄頃滿於舟楫上命置之掌上以水噴之遂化)
(為二龍騰空東去)銜符挂樹化僧乞食(龍城錄明皇初登極夢二龍銜符自)
(紅霧中来上大隸姚崇宋璟四字挂之兩大樹上申王曰兩木相也二人當為輔相兆矣上歎異之埤雅廣)
(要由灌陽軍溯牛溪而行百里地境幽絶人迹罕到邑士王趙等世居之一日有僧至乞食食訖假寐于磨上)
(齁齁有聲王出見龍蟠睡訝之既而求一袈裟地及展衣覆其處募工匠為巨室遂䧟為池嘗以接骨方遺王)
(氏至今成都禱雨必命王氏至潭乞水則雨隨至名其地曰滋茂)德不妄為人莫
學御(埤雅廣要蟲莫智于龍龍之德不妄為者也淮南子人莫學御龍而皆學御馬急所用)出
燕巢投虎骨(虚谷閒抄有一家于燕巢中忽然五色光芒而隱隱有聲若鳴鼔地中夜有廂)
(巡呼喝於外責其不戢燈燭既入舍不見有火出門望之則火熖亘天旬日聲傳多聚觀其家人懼偶以柱杖)
(探燕巢中即有一小赤龍子長尺餘墮下鱗甲炳煥老人驚戰速以裀褥藉之焚香禱謝未畢而見一大龍長)
(丈餘自簷屋而入光如列炬爍人瞻視一家震駭竄伏稽顙龍徐徐引其子入自寢室穴屋騰天而去亦不損)
(物其家不三數年墮敗焉水嘉話錄南山久旱即以長繩繫虎頭骨投有龍處入即掣不定俄頃雲起潭中)
(雨亦隨降龍虎敵也雖枯骨猶能激動如此)
龍四
原乾象(易)鱗物(周禮)无首(易見羣龍无首吉)有悔(亢龍)負
圖(神龍負圖出河伏羲受之以其文畫八卦)銜圖(周公沈壁青龍銜出玄甲圖)為畜
(禮記龍以為畜故魚鮪不淰)改年(漢有龍瑞改年為黃龍)劔化(雷煥子佩豐城劔過)
(延平津劔躍入津化為龍)蛇化(史云蛇化為龍不改其文)乘水(騰雷乘水之蟲)鳴
水(龍鳴水中不見乃截竹吹之聲相似也)卧龍(諸葛亮隱居人謂蜀先主曰諸葛孔明臥龍也)
雕龍(言雕鏤如龍文)泥蟠淵躍得池中子(列仙傳騎龍鳴者渾)
(亭人池中得龍子如守宫十餘頭養之長大稍有去者一旦水壊廬而乘龍仙去)非池中物
(吳志龍非池中物雨必飛去)龍樓龍舟(思玄賦棹龍舟而容與)蜿蜿
騤騤(荀鳴鶴謂陸士龍曰本為雲龍騤騤乃是山鹿野麋)增陽精(管輅别傳龍者陽精以潛)
(乎隂幽靈上通和氣感神二物相扶故能興雲)潛靈(抱朴子潛靈俟慶雲以騰竦)行天
(漢平凖書天用莫如龍索隱云易曰行天莫如龍是也)飛天(揚子問神篇龍必欲飛天乎曰時飛)
(則飛時潛則潛潛則蟠乎泥蚖其肆矣蚖哉蚖哉烏覩龍之志也歟)九子(潛確類書龍生九子不成)
(龍各有所好蒲牢好鳴形鐘紐上囚牛好音形胡琴上蚩吻好水形橋梁上嘲風好險形殿角上贔屭好文形)
(碑碣上霸下好負重形碑座上狴犴好訟形獄門上狻猊好坐形佛座上睚眦好殺形刀柄上)四種
(别行曰有四種龍一天龍守天宫殿持令不落者二神龍興雲致雨益人間者三地龍決江開瀆者四伏藏龍)
(守輪王大福人藏者又内典龍有胎卵濕化四種)五種(須彌藏經龍有五種象龍馬龍魚龍蝦蟆)
(龍此四種旁類蛇龍五龍之長是正類)三患(釋氏書龍有三患一熱風熱沙著皮肉骨髓二惡風)
(暴起吹其宫殿失其寳飾衣服龍身自現三諸龍娱樂時金翅鳥王入宫摶撮始生龍子食之)三苦
(龍又有三苦一雖食百味末後一口化為蝦蟇二夫婦相交即變為二蛇三背道布鱗砂石生中痛乃連心)
三停(會編世傳畫龍有三停九似之說謂自首至膊膊至腰腰至尾相停也九似者角似鹿頭似馬)
(眼似鬼項似蛇腹似蜃鱗似魚爪似鷹掌似虎耳似牛)舌如劔(夢溪筆談黑水之西有連山謂)
(之夜来山近西有射龍廟在山之上有龍舌藏于廟中其形如劍)不可制(學林乾純陽故乾言)
(用九龍能隱能顯不可制也故為在天之能變者)網罟之水不處(人物志神龍不處網)
(罟之水)雌雄之狀不同(乘異記劉洞微善畫龍一旦有夫婦造門觀畫因謂曰龍有雌)
(雄其狀不同雄者角浪凹峭目深鼻豁鬛尖鱗密上壯下殺朱火熠熠雌者角靡浪平目肆鼻直鬛圓鱗薄尾)
(壯于腹劉不能平問之其人曰身乃龍也請公觀之遂化雙龍而去)毛龍(拾遺記南潯之國有洞穴)
(隂源其下通地脉中有毛龍毛魚時蛻骨于曠澤之中魚龍同穴而處)毒龍(博物志唐天寳中有)
(陳仲弓里中有井好溺人一日有敬元穎謁曰此井有毒龍殺人昨夜已朝太乙淘之則難免矣命匠入井獲)
(鏡)龍女(柳毅傳毅下第歸至涇陽見一婦牧羊曰妾洞庭君小女嫁涇川次子為婢所惑得罪舅)
(姑毀黜至此敢寄尺書于洞庭之隂有大橘樹君擊樹三當有應者毅如言見千門萬戶曰靈虚殿一人取書)
(進之君泣曰老夫之罪使孺弱罹害言未畢有赤龍長萬丈擘天而去俄而祥風慶雲幢節玲瓏紅妝千百中)
(有一人即寄書者乃宴毅於碧雲宫辭去後再娶盧氏貌美曰予即洞庭君子涇上之辱君能救之兹奉閨房)
(永以為好同歸洞庭莫知其跡)龍母(鶴林玉露士有謁京師龍母廟者見塑像美姿容悅之意為他)
(日居官安得良匹若是出時乘馬忽見蛇蟠于鞍方駭之乃轡也後獲美除至中道宿旅邸見舍後簾箔内處)
(女往来須臾主人出欵叙寒暄動履乃許以姻好遂諧伉儷之任所三載生二子有從婢擔水常棄後桶不食)
(一日喚婢入室忽雷電大作化為二龍而去)龍窩(夷堅志吴興鄭伯膺監楚州鹽場曹局與海絶)
(近嘗觀龍挂或為黃金色或為青或白或赤或黑蜿蜒夭矯隨雲升降但不覿其頭角土人云最畏龍窩每出)
(則必有漲潦大為鹽鹵之害一旦忽見之乃平地出一巨窟傍穿深竅蓋龍出入處也場衆往視無復蹤跡滿)
(穴皆龜鼈螺蚌殼或于蚌内作觀音像姿相端嚴珠琲瓔珞楊枝淨瓶無不具備又于蟹捲内刻一鬼毛髮森)
(立怪惡可怖如是者非一鄭取數物藏之間以示客)龍湫(戎幕閒談蜀城南有龍湫常損人當韋令)
(時前後運石填之頃之石復失焉後命道士投簡於内方滿)龍皮扇(開元天寳遺事王元寳家)
(有一皮扇子製作甚質每暑月宴客即以此扇子置於坐前使新水灑之則颯然風生巡酒之間客有寒色遂)
(命撤去明皇亦嘗差中使取看愛而不受曰此龍皮扇子也)龍精石(南墅閒居錄丁謂有小山)
(高才數寸蒼翠嵌空盛夏常設盆水置小山於其中一日張宴有客掬水洒之須臾雲霧自竅中出有光如電)
(細視蜿蜒小龍如線挂雲霧中已而散繹蜿蜒亦莫知所之衆客驚異謂曰此龍精石也龍交海上精流于石)
(耳)
龍五
增詩北齊蕭慤飛龍引曰河曲銜圖出江山負舟歸欲
因作雨去還逐景雲飛引商吹細管下徵泛長徽持此
淒清引春夜舞羅衣陳張正見應龍篇曰應龍未起
時乃在淵底藏非雲足不踏舉則衝天翔譬彼野蘭草
幽居常獨香清風播四遠萬里望芬芳隱居可頤志自
見焉得彰唐李嶠詠龍詩曰銜燭輝幽都含章擬鳳
雛西秦飲渭水東洛薦河圖帶火移星陸騰雲出鼎湖
希逢聖人步庭闕正晨趨宋歐陽修百子坑賽龍詩
曰嗟龍之知誰可拘出入變化何須臾壇平樹古潭水
黑沈沈影響疑有無四山雲霧忽晝合瞥起直上挐空
虚龜魚𢃄去半空落雷訇電走先後驅傾崖倒澗聊一
戲頃刻萬物皆滋濡青天却埽萬里静但見綠野如雲
敷明朝老農拜潭側鼓聲坎坎鳴山隅野巫醉飽廟門
闔狼籍烏鳥争殘餘蘇軾起伏龍行曰何年白竹千
鈞弩射殺南山雪毛虎至今顱骨帶霜牙尚作四海毛
蟲祖東方久旱千里赤三月行人口生土碧潭近在古
城東神物所蟠誰敢侮上欹蒼石擁巖竇下應清河通
水府眼光作電走金蛇鼻息為雲擢煙縷當年負圖傳
帝命左右羲軒詔神禹邇来懷寳但貪眠滿腹雷霆瘖
不吐赤龍白虎戰明日倒捲黃河作飛雨嗟吾豈樂聞
兩雄有事徑須煩一怒韓琦詠龍詩曰育德知何宅
逢辰或見靈配乾雖有象作解本無形浃物周寰宇遺
功在杳冥丹青如可狀試下葉公庭邵雍應龍吟曰
龍者陽類與時相須首出瑞物周遊六虚能潛能見能
吸能呼能大能小能有能無何夢桂蛟龍歌曰世間
怪物有蛟龍三百六十蟲之長神靈出嘘吸變化互来
往布爪曾雲興鼓鬐歘電放無欲不受劉累馴假形豈
被葉公誑時飛則飛潛則潛所以隨時知得喪莫道魚
蝦性不靈相依喣末豈敢嗔江濆鱣鯨久失水聞此鼓
舞咸相親安得此身化為雲隨龍上下雲無心元虞
集龍卵詩曰入眼圓如頷下珠也知靈物化生殊淋漓
猶帶元氣溼混沌終含太極初雨施雲行待時至海涵
眷育有神扶眀當一躍天池去滂沛恩波及涸魚
原賦魏劉劭龍瑞賦曰太和七年春龍見摩陂行自許
昌親往臨觀形狀瓌麗光色燭燿侍衛左右咸與覩焉
自載籍所紀瑞應之致或祥集於邦國卓犖於要荒未
有若斯之著明也惟殷眺之舊式乃展義而省方皇輿
發於洛邑遂巡幸於許昌憲宸極之天居建正殿以當
陽歲在析木時惟仲春靈威統方勾芒司辰陽升九四
或躍于淵有蜿之龍来遊郊甸應節合義象德效仁紆
體鞶縈摛藻布文青耀章采雕琢璘玢燦若羅星蔚若
翠雲光舄弈以外照水景清而内分聖上觀之無射左
右察之既精聊假物以擬身忽神化而無形泉含物而
不澹固保險而常寧昔太昊之初化首帝德以表名暨
明后之隆盛又降見以揚聲惟珍獸之幽眞實殊異於
四靈信應龍之道揚將天飛於太清繆襲青龍賦曰
懿矣神龍其知惟時覧皇代之云為襲九泉以潛處當
仁聖而覿儀應令月之風律照嘉祥之赫戲敷華耀之
珍體燿文采以陸離曠時代以稀出觀四靈而特竒是
以見之者景駭聞之者崩馳觀夫仙龍之為形也蓋鴻
洞輪碩豐盈脩長容姿温潤蜲迤成章繁蛇蚪蟉不可
度量遠而視之似朝日之陽邇而察之若列缺之光爚
若鑒陽和映瓊瑶㬣若望飛雲曳旌旗或蒙翠岱或類
流星或如虹霓之垂耀或似紅蘭之芳榮煥璘彬之瑰
異實皇家之休靈奉陽春而介福賚萬國之嘉禎晉
劉琬神龍賦曰大哉龍之為德變化屈伸隱則黃泉出
則升雲賢聖其似之乎惟天神上帝之馬含胎春夏房
心所作軒照形角尾規矩增唐潘炎黃龍再見賦曰
非同上天之五蛇有異渡江之一馬秦夢立乎鄜畤漢
時見於成紀彼皆一至此則重光錯甲鏤鱗分宫紀號
超紫鳳於丹穴越青鸞於女牀白居易黑龍飲渭水
賦曰爾其矯首陸梁拖尾迴翔蹈流鳴躍劈波騰驤飲
清瀾之澹澹噴素浪之湯湯頓頷而碎珠迸落奮髯而
細雨飛揚讋水族則鱣鮪奔走駭泉室則黿鼉伏藏信
可符帝王之度叶邦家之光表三秦之嘉瑞呈二漢之
禎祥宋王安石龍賦曰龍之為物能合能散能潛能
見能弱能強能微能章惟不可見所以莫知其向惟不
可畜所以異於牛羊變而不可測動而不可馴則常出
乎害人而未始出乎害人夫此所以為仁為仁無止則
常至乎喪己而未始至乎喪己夫此所以為智止則身
安曰惟知幾動則物利曰惟知時然則龍終不可見乎
曰與為類者嘗見之
原贊晉郭璞燭龍贊曰天缺西土龍銜火精氣為寒暑
眼作昏明身長千里可謂至靈又曰龍魚一角似鯉
居陵俟時而出神靈攸乘飛驚九域乘雲上升
原銘晉傅休奕龍銘曰麗哉神龍誕應陽精潛景九淵
飛躍天庭屈伸從時變化無形偃伏汙泥上凌太清
原表魏曹植表曰臣聞鳳皇復見於鄴南黃龍雙出於
清泉聖德至理以致嘉瑞將棲鳳於林囿龍於池為百
姓旦夕之觀也
原序魏繆襲青龍賦序曰蓋青龍者火辰之精木官之
瑞
增雜著唐韓愈雜說曰龍嘘氣成雲雲固弗靈於龍也
然龍乘是氣茫洋窮乎玄間薄日月伏光景感震電神
變化水下土汨陵谷雲亦靈怪矣哉雲龍之所能使為
靈也若龍之靈則非雲之所能使為靈也然龍弗得雲
無以神其靈矣失其所憑依信不可與異哉其所憑依
乃其所自為也易曰雲從龍既曰龍雲從之矣柳宗
元謫龍說曰扶風馬孺子言年十五六時在澤州與羣
兒戲郊亭上頃然有竒女墮地有光熠然被緅裘白紋
之裏首步搖之冠貴游少年駭且悅之稍狎焉女頩爾
怒曰不可吾故居鈞天帝宫下上星辰呼嘘隂陽薄蓬
莱羞崑崙而不即者帝以吾心侈大怒而謫来七日當
復今吾雖辱塵土中非若儷也吾復且害若衆恐而退
遂入居佛氏講室焉及其進取杯水飲之嘘成雲氣五
色翛翛也因取裘反之化為白龍徊翔登天莫知其所
終亦怪甚矣嗚呼非其類而狎其謫不可哉孺子不妄
人也故記其說宋沈存中彭蠡小龍記曰彭蠡小龍
顯異至多人人能道之一事最著熙寧中王師南征有
軍仗數十船泛江而南自離眞州即有一小蛇登船船
師識之曰此彭蠡小龍也當是来護軍仗耳主典者以
潔器薦之蛇伏其中船乘便風日棹數百里未嘗有波
濤之恐不日至洞庭蛇乃附一商人船回南康世傳其
封域止於洞庭未嘗踰洞庭而南也有司以狀聞詔封
神為順濟王遣禮官林希子致詔至祠下焚香畢空中
忽有一蛇墜祝肩上祝曰龍君至矣甚重一臂不能勝
徐下至几案間首如龜不類蛇首也子中致詔意曰使
臣至此齋三日然後致祭王受天子命不可以不齋戒
蛇受命徑入銀香奩中蟠三日不動祭之日既酌酒蛇
乃自奩中引首吸之俄出循案行色如溼臙脂爛然有
光穿一剪綵花過其尾尚赤其前已變為黃矣正如雌
黃色又過一花復變為綠如嫩草之色少頃行上屋乘
紙幡脚以行輕若鴻毛倏忽不見眀日還蛇在船後送
之踰彭蠡而回此龍常遊舟楫間與常蛇無辨但蛇行
必蜒蜿而此乃直行江人常以此辨之
螭
增說文曰若龍無角而黃北方謂之土螻宋程大昌
演繁露曰螭魚四足長尾鱗成五色頭似龍無角吕
覽孔子曰螭遊乎清而食乎濁淮南子覧冥篇曰今
夫赤螭青虬之遊冀州也天清地定噆味含甘步不出
頃畝之區而蛇鱓輕之以為不能與之爭於江海之中
若乃至於黝雲之素朝隂陽交爭降扶風雜凍雨扶搖
而登之感動天地聲振海内蛇鱓著泥百仞之中漢
書揚雄客難云夫翠蚪絳螭之將登乎天必聳身于蒼
梧之淵不階浮雲翼疾風虚舉而上則不能□膠葛騰
九閎拾遺記曰崑崙山第三層有螭潭百里多龍螭
皆白色千歲一蛻其五臟此潭左側有五色石云是白
螭之腸化為石淮南子曰前白螭後賁蛇楚詞曰
與汝遊乎九河衝風起兮横波乘水車兮荷蓋駕兩龍
兮驂螭又曰駕青虬兮驂白螭吾與重遊兮瑶之圃
高唐賦曰乘玉輿兮駟蒼螭漢郭憲洞冥記曰武
帝好微行于長安城西夜見一螭遊於路董謁曰昔桀
媚末喜置于膝上以金簪貫玉螭腹為戲今螭腹餘金
簪穿痕安知非此耶古曰白龍魚鱗網者食之帝曰試
我也唐柳宗元愬螭文曰零陵城西有螭室於江法
曹史唐登浴其涯螭牽以入一夕浮水上吾聞凡山川
必有神司之抑有是耶於是作愬螭投之江
蛟一
原說文曰蛟龍屬也魚滿三千六百則蛟為之長率魚
而飛去增又曰無角曰蛟埤雅曰蛟骨青又曰
蛟能交首尾束物故謂之蛟俗呼馬絆以此一說蛟尾
有肉環束物則以首貫之述異記曰蛟眉連生連生
則蛟矣相書所謂交眉則蛟蜃之眉是也原月令曰
季秋伐蛟(鄭氏謂蛟言伐者以其有兵衛也)易緯通卦驗曰震東方
也至春分日出青氣也出直震此正氣也氣出右萬物
半死氣出左蛟龍出增家語曰竭澤而漁則蛟不處
其淵淮南子曰一淵不兩蛟原山海經曰蛟似龍
蛇而小頭細頸頸有白嬰大者十數圍卵生子如三斛
甕能吞人增又曰禱過之山浪水出焉其中有虎蛟
其狀魚身而蛇尾其音如鴛鴦食者不腫可以已痔
原王韶之始興記曰雲水源有湯泉下流多蛟害厲濟
者遇之必笑而沒增輿地志曰河間滹沱河水嘗有
蛟入五月恒暴遂變為人於岸上與人並行至懸岸處
推與俱下裴淵廣州記曰新寧縣東溪甚饒蛟及時
害人曾於魚梁上得之其長丈餘形廣如楯修頸小頭
胸前赭背上青斑脇邊若錦唐陸禋續水經曰蛇雉
遺卵於地千年而為蛟其出殼之日害於一方洪水飄
蕩吳人謂之發洪述異記曰虺五百年化為蛟蛟千
年化為龍唐子西語錄曰思州有潭虎飲水其上蛟
尾而食之故東坡詩曰潛鱗有餓蛟掉尾取渴虎墨
客揮犀曰蛟之狀如蛇其首如虎長者至數丈多居溪
潭石穴中聲如牛鳴岸行或溪谷者時遭其害見人先
以腥涎繞之既入水即於腰下吮其血血盡乃止昔有
舟人為蛟所毒但見于水上嬉笑而入明日尸出兩腋
有穴如杯焉星禽術法分配二十八宿而以角木蛟
居首翻譯云梵言宫毗羅蛟也韓愈秋懷詩曰其
下澄秋水有蛟寒可罾柳宗元詩幽窟潛神蛟李
沈夢仙謠曰臨池静聽雌蛟啼蘇軾赤壁賦曰舞幽
壑之潛蛟孫覿詩云老蛟怒起挐雲立
蛟二
增拾遺記曰唐堯時懷山為害大蛟縈天縈天則三河
俱溢海瀆同流又曰舜受堯禪有孝讓之國執玉帛
来朝其國至億萬之年山一輪海一竭魚蛟陸居有赤
鳥如鵬以翼覆蛟魚之上蛟以尾叩天求雨魚吸日之
光冥然則暗如薄蝕矣博物志曰澹臺子羽賫千金
之璧渡河河伯欲之陽侯波起兩蛟夹船子羽左操璧
右操劔擊蛟皆死既濟三投璧於河河伯三躍而歸之
子羽毀璧而去原韓詩外傳曰東海有勇士菑丘訢
過神泉飲馬其僕曰飲馬此者馬必致死飲馬果沈訢
拔劔而入三日三夜殺二蛟而出雷神隨而擊之眇其
左目呂氏春秋曰荆有佽飛者得寳劍還涉江有兩
蛟夹繞其船佽飛拔劍赴江刺蛟殺之荆王聞之仕以
執珪漢書曰武帝元封五年帝自潯陽江親射蛟江
中獲之增拾遺記曰漢昭帝嘗遊渭水使羣臣漁釣
為樂時有大夫任緒釣得白蛟長三丈若大蛇無鱗甲
頭有一角長二尺牙出唇外帝曰此魚䱉之類非珍祥
也乃命大官為鮓肉紫骨青味甚美帝後思之使罾者
復覓終不得也原潯陽記曰城東門通大橋常有蛟
為百姓害董奉疏一符與水中少日見一蛟死浮出
增列仙傳曰馬明生捕蛟為蛟所傷道間見一神女以
肘後管中一丸藥與服即愈隨女入岱宗山石室金牀
玉几安期生從六七仙人見神女稱下官請陽九百六
之數神女曰自頃四海水減溟湖成山連城之鯨萬丈
之蛟不達於海惟叩天索水詞訟紛紜有干上府三官
煩于省察司隂亦疲於謹案矣新書曰曹公幼而智
勇年十歲常浴於譙水有蛟来逼自水奮擊蛟乃潛退
於是畢浴而還弗之言也後有人見大蛇奔逐操笑之
曰吾為蛟所擊而未懼斯畏蛇而恐耶衆問乃知咸驚
異焉吳記曰吳大帝赤烏三年七月有王述者採藥
於天台山時熱息橋下忽見溪中有一小青童長尺餘
執一青蒲而乘赤鯉魚徑入雲中漸漸不見述良久登
峻巗四望見海上風雲起頃刻雷電交鳴俄然將至述
懼伏於虚樹中天霽又見所乘之赤鯉小童還入溪中
乃黑蛟耳原世說曰周處年少時凶強侠氣為鄉里
所患又義興水中有蛟山中有虎並皆犯暴百姓謂為
三横而處既刺殺虎又入水殺蛟蛟或浮或沒行數十
里處與之俱三日三夜鄉中皆謂處死更相慶賀處竟
殺蛟而出自是改勵遂為忠臣孝子增異苑曰承陽
人李增行經大溪見兩蛟在川引弓射之中一即死增
歸因復出市有一女子素服銜涕捉所射箭增怪之問
焉荅曰何用問為若是君箭便以相還授矢而滅增惡
而驟返未達家暴死於路幽明錄曰晉安帝隆安初
曲阿民謝盛乘船入湖採菱見一蛟来向船船迴避蛟
又從其後盛便以又殺之懼而還家經年無患至元興
中普天亢旱盛與同旅數人步至湖中見先叉在地拾
取之云是我叉人問其故具以實對行數步乃得心痛
還家一宿便死襄陽耆舊傳曰晉鄧遐字應遠勇力
絶人氣蓋當時為襄陽太守城北沔水中有蛟嘗為人
害遐遂拔劔入水蛟繞其足遐揮劔截蛟流血江水為
之俱赤因名曰斬蛟渚亦謂之斬蛟津續搜神記曰
長沙有人家住江邊有女子渚上澣紗覺身中有異復
不以為患遂娠身生三物皆如鮧魚甚憐異之乃著藻
槃水中養之經三月此物遂大乃是蛟子字大者為當
洪次者名被祖小者為操岸天暴雨水三蛟一時俱出
遂失所在後天欲雨此物輙来女亦知當来便出望之
蛟子亦出頭望母良久方復去後女亡三蛟子至其墓
所哭之徑日乃去聞其哭聲狀如號犬又曰安城平
都縣尹氏居在郡東十里日黃屯尹佃舍在焉元嘉二
十三年六月中尹兒年十三守舍見一人年可二十許
騎白馬張繖及從者四人衣並黃色俱從東方而来於
門呼尹来暫寄息因入舍中庭下坐牀一人捉繖覆之
尹兒看其衣悉無縫馬五色斑似鱗甲而毛有頃雨氣
至此人上馬去顧尹兒曰明日當更来尹兒觀其去西
行躡虚而漸升須臾雲四合白晝為之晦明日大水暴
出山谷沸涌丘壑淼漫將淹尹舍忽見大蛟長三丈餘
盤屈庇其舍道焉方輿勝覽曰趙昱常隱青城山隋
煬帝起為嘉州太守時犍為潭中有老蛟為害昱率甲
士千人夾江鼓噪昱持刀入水有頃潭水盡赤昱左手
提蛟頭右手持刀奮波而出明皇雜錄曰開元中有
黃門奉使自交廣而至方拜舞于殿下時國醫紀周顧
之謂上曰此人腹中有蛟龍眀日當産二子則不可活
也上驚問黃門曰有疾否曰臣馳馬大庾嶺時當大熱
既困且渴於路旁飲野泉遂腹中堅痞如石周即以滑
石雄黃煑而飲之立吐一物不數寸其大如指細視之
鱗甲俱備龍城錄曰賈宣伯有神藥能治三蟲吳江
有怪土人謂蛟為害宣伯以數刀圭投潭中明旦老蛟
死浮於水北夢瑣言曰王蜀先主時修斜谷閣道鳳
州衙將白某掌其事焉至武休潭見一婦人浮水而来
意其溺者命役夫鈎至岸濱忽為大蛇沒入潭中白以
為不祥因而致疾愚為誦岑參賦云瞿塘之東下有千
歲老蛟化為婦人彩服靚妝游於水濱白公聞之方悟
蛟也厥疾尋瘳又内官宋愈昭自言於柳州江岸為二
三女人所招里民呼而止之亦蛟也王鞏聞見近錄
曰張元許州人也客於長葛間以俠自任縣河有蛟長
數丈每飲水轉橋下則人為之斷行一日蛟方枕大石
而飲元自橋上負石中蛟宛轉而死血流數里埤雅
廣要曰宋寳祐丁巳夏邵武軍管下市中有開食店者
因買魚得一白鱔始則甚小極愛惜之每日飼以餅之
屬逐日長大遂放於十字街巨井中越一年忽一日井
内有火燄兩條射出井外衆窺之乃自白鱔兩目中来
而其身已如巨木因此淫雨不止天氣昏黑白鱔忽自
井中騰空而去井水迸漲四郊洪水驟至棟宇俱沒有
人避水於高樓者皆聞空中有人喝云滿也未如是者
二其時罹水厄死者甚衆宋史洪邁曰黃河之南陽
武下埽在汴京西北數為湍潦所敗金皇統中嘗決溢
發卒塞之朝成夕潰汴守募能沒者探水底一漁叟自
言能潛伏一晝夜遂命備牢醴先祭河神然後遣之入
半日而出曰下有長蛟為害故埽不能堅非殺之不可
須得寳劔乃濟蛟方熟寢於百尺之淵斬之易也守取
鎮庫古劔付之將入又言曰願集衆舟於岸滸以相俟
至午水變赤色則令至中流及期水赤漁叟攜蛟頭奮
而登舟洪流陡落守欲奏以武爵辭不受多與金帛亦
辭旋踵而死守為立祠於其處請於朝封為四將軍靈
應甚著訪漁之家無有知者亦不曾詢其姓氏識者疑
為神云潛確類書曰元嚴子忠汀洲人遣僕入山掘
筍雷電大作樹下一窟有物如犬而長其聲如雷僕揮
鋤擊之而斃人謂之山蛟再積五百年則為龍矣
蛟三
增裂山潛窟(蛟不能降雨而能裂山下詳柳宗元詩)縈天得水(上詳)
(蛟二拾遺記蛟歐陽詢傳詢嘗書千文周越題云所謂旱得水毚兔走穴尚不虚耶)四足
一角(蕪湖有蟂磯&KR2998;老蛟也似蛇四足能害人賈生所謂偭&KR2998;獺以隠處者也下詳蛟二拾遺記)
龍屬雉化(上詳蛟一說文水通雅&KR2998;即蛟也雉入化之)蛟妾蛟人(述異)
(記夏桀之末宫中有婦人化為龍俄復為婦人甚麗而食人命為蛟妾告桀以吉凶之事洞冥記文犀國人)
(長七尺披髮至踵乘象入海底宿蛟人之舍夕得淚珠則鮫人所泣淚而成珠也)
蛟四
增詩宋梅堯臣詩曰橋邊三尺劍江上六鈞弧漢武帝
何在周將軍已無織綃深有室泣淚自為珠誰謂九淵
害人猶能爾圖
增賦唐獨孤授漢武帝射蛟賦曰何彼蛟之夭矯據積
水之空闊謂佽飛之劔莫前滅明之璧是奪一旦突紫
肉裂素纓餘怒蚴蟉上浮洪澄踣質已靡于巨艦流血
方走乎東瀛介以鱗莫得捍七札之勁神之化不能保
重泉之生萬靈震駭九派徐清
原贊晉郭璞蛟贊曰匪蛇匪龍鱗采輝煥騰躍波濤蜿
蜒江漢漢武飲羽佽飛疊斷
蜃一
增蜃蛇類也雜兵書曰渭水出氣如蜃蜃形似蛇而
大腰以下鱗盡逆一曰狀似螭龍有耳有角背鬛作紅
色嘘氣成樓臺望之丹碧隱然如在煙霧高鳥倦飛就
之以息喜且至氣輙吸之而下今俗謂之蜃樓將雨即
見史記蜃氣成樓臺即此是也世云雉與蛇交而生蜃
盖得其脂和蠟為燭香聞百步煙出其上皆成樓閣之
狀矣筆談曰登州海中時有雲氣如宫室臺觀城堞
人物車馬冠蓋之狀謂之海市或云蜃蛟之氣物類
相感志曰蜃龍也如池井間有之則吐氣為雨今吳山
隂井泉不竭者蓋有焉埤雅廣要曰蛇化為蜃似蛟
無足
蜃二
增十二眞君傳曰許眞君遜遇一少年儀容修整自稱
慎郎許君知為蛟蜃之精謂門人曰吾念江西累為洪
水所害若不剪戮恐致逃遁蜃精知之潛於龍沙州化
為黃牛眞君亦化為黑牛而以手巾挂膊别之令弟子
施太玉揮劔中其左股因投入城西井中從此井徑歸
潭州仍化為美少年以珍寳財貨數萬娶刺史賈玉女
眞君見賈曰聞君有貴壻請見之賈令出見慎郎託病
潛藏真君厲聲曰江湖害物老魅焉敢遁形於是復變
本形宛轉堂下為吏人所殺眞君又以水噀其二子即
化為小蜃因勸賈玉速移俄頃之間官舍崩没太平
廣記曰徽歙黃墩湖有蜃嘗與吕湖蜃鬭湖之近邨有
程靈詵者好勇善射夢蜃化為道人告之曰吾為吕湖
蜃所厄君其助我我必厚報束白練者我也眀日靈銑
與邨少年鼓噪湖邊須臾波濤湧激聲似雷霆見二牛
相馳其一甚困而腹肋皆白靈銑射中後蜃水變成血
其傷蜃歸吕湖未到而斃
蜃三
增賦唐王起蜃樓賦曰霧歇煙銷雲歸月朗千里目極
八紘心賞惟錯之類咸伏陽侯之波無響於是吐氛氲
騰泱漭隱隱迥出亭亭直上乍明乍滅舒渤澥而新鮮
若合若離結麗譙而博敞
御定淵鑑類函卷四百三十八
