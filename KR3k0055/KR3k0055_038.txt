欽定四庫全書
御定淵鑑𩔖函卷三十三
地部十一(陂)(池)(谿壑)
陂一
增說文曰陂阪也一曰池也禮月令曰畜水曰陂
原毛詩曰彼澤之陂有蒲與荷淮南子曰譬若同陂
而漑田其愛水均也增孫子海人曰横海有魚一吸
萬頃之陂原續漢書曰郭泰入汝南交黃叔度至南
州先過袁奉高不宿而去從叔度累日或以問泰泰曰
袁奉高之器譬諸汎濫雖清而易挹也叔度之器汪汪
若萬頃之陂澄之而不清混之而不濁不可量也增
夢溪筆談曰瓦橋關北與遼人為隣素無關河為阻往
歲天宅使何承矩守瓦橋始議因陂澤之地瀦水為塞
欲自相視恐其謀泄日會僚佐汎船置酒賞蓼畫以為
圖人莫喻其意自此始壅諸淀熙寧中又開徐邨柳莊
等濼皆以徐鮑沙唐等河叫猴雞距五眼等泉為之原
東合滹沱漳淇易白等水并大河於是自保州西北沈
遠濼東盡滄州泥枯海口幾八百里悉為瀦潦闊者有
及六十里者至今倚為藩籬老學庵筆記曰陂澤近
時最多廢吾鄉鏡湖三百里為人侵耕幾盡閬州南池
亦數百里今為平陸墳墓千計雖欲疏濬復其故亦不
可得又非鏡湖之比成都摩訶池嘉州石堂谿之𩔖蓋
不足道長安民契劵至有云某處至花萼樓某處至含
元殿者蓋盡為禾黍矣而興慶池偶存十三至今為弔
古之地
陂二
增皇覽曰楚大夫子思造芍陂淮南子曰孫叔敖作
期思之水灌雩婁之野期思即芍陂也水經注云淝
水東北逕白芍亭下東注為湖故名芍陂九域志曰
雞陂在蘇州齊門外吳王畜雞城也戰國策曰荆軻
奉燕督亢地圖以獻秦王督亢陂在涿州其地沃美
原史記曰高祖母曰劉媪常息大澤之陂夢與神遇
增漢書云江都王建游雷陂使郎二人乘小舟入陂中
船覆兩郎溺攀舟乍見乍沒建臨觀大笑註曰即雷塘
也通典曰漢元帝建昭中召信臣為南陽太守于穰
縣南造鉗盧陂開六石門以節水勢杜詩為守復修其
業民歌曰前有召父後有杜母漢書曰汝南舊有鴻
郄大陂郡以為饒成帝時關東數水波溢為害丞相翟
方進以為決去陂水其地肥美遂奏罷之王莽時苦旱
郡中追怨方進童謠曰壞陂誰翟子威飯我豆食羹芋
魁反乎覆陂當復後漢書云建武中太守鄧晨使
許陽為都水掾復脩鴻㕁陂陽曰昔成帝夢上天天帝
怒曰何故壞我濯龍淵今明府興立廢業願效死力數
年陂成又謝承後漢書曰人有譖陽取錢者晨繫陽
于獄戶自開械自釋出獄日暮陂上火光引前清德之
感也原漢宫殿疏曰雁鶩陂漑地六頃承昆明池下
流抱朴子曰葛仙公每飲酒醉常入家門前陂水中
卧竟日乃出增神仙傳曰壺公以竹杖與費長房長
房投杖葛陂成龍東漢置葛陂縣旋廢原魏略曰明
帝出次摩陂有龍見於井中帝出觀因改摩陂為龍陂
增異苑曰東鄉太湖吳時軍士五百人將破堰先以
酒肉祈神夜夢人云塘水速竭若見巨鱗慎勿殺也又
有銅釜並不可發明往决水得白魚剖之見昨所祭餘
食充溢腸内湏臾復得釜又取發水便暴出五百人一
時沒溺唯督監得存今名此湖為五百陂原汝南先
賢傳曰鄭敬去吏隱居于蟻陂之陽以漁釣自娛彈琴
詠詩常方坐於陂側襄陽耆舊傳曰宜城縣東北角
有熨斗陂增唐志鄭州管城縣有僕射陂後魏孝文
賜僕射李冲因以為名長安志曰渼陂出終南山諸
谷合胡公泉為陂陂産五味魚甚美因誤名之唐寳歷
間令尚食禁採捕其水仍令百姓灌漑西陂見杜甫
詩為愛西陂好教坊記云唐教坊前月陂形如偃月
陂三
增畜雞放鶴(上見陂二白放鶴陂在武岡州梁崔穆于此籠得鶴放去化為白璧一雙)
鴈鶩鸕鷀(上見陂二饒鸕鷀陂在内黃縣最魚蒲之利)原奏罷修
復(鴻郄陂西漢翟方進奏罷東漢鄧晨修復俱詳陂二)貰貸引灌(寗成曰仕不至二千)
(石賈不至千萬安可比人乃貰貸陂田千餘頃假貧人役使數千家張禹為下邳守引灌蒲陽陂率吏人假)
(與糧種隣郡貧者歸之)增投杖禁魚(費長房投杖成龍見前葛陂渼陂禁民間漁)
(見前陂二)游雷偃月(並見前陂二)原無漉(月令無漉陂池)不清
(澄之不清)增獻督亢造鉗盧(二陂俱見前)賜僕射記大
農(上見陂二農韋瓘有南陵縣大陂記)穿渠漑田負土種稻(晉青龍元)
(年穿城固渠臨陂漑田數千餘頃士魏志夏侯惇為濟陽守斷大水作陂自負土率將種稻人頼其利)
泛渼吟雕名魚號鄭(岑參杜甫俱有汎渼陂詩在黃庭堅作雕陂歌魚君陂任)
(丘縣唐令魚思賢鑿故名魚君陂三國記太守鄭渾築陂故號鄭)
陂四
增九澤既陂(禹貢障也)愛其功敬其事(愛敬陂在揚州方圓百里本魏廣陵)
(守陳登所設時人愛其功敬其事故以名之)原斷水為陂(魏夏侯惇事見前陂三)
穿渠築陂(晉青龍中事見前陂三)增方梁石洫(汝南多陂池歲决壞費二千餘)
(萬鮑昱為太守作方梁石洫水常饒足漑田數倍)飛陂(朝野僉載曰秦州敷子店南西陂白日飛)
(陂四五里陂上桑畦麥隴依然不動)白笴長嘯(李白遊白笴陂詩曰白笴夜長嘯爽然溪谷寒)
陂塘五百九十八所(韋丹為江南西道觀察使凡為陂塘五百九十八所灌田萬千)
(頃)陂陀臺榭(左僕射劉仁軌謂御史狄仁傑曰古天子陂陀臺榭皆深宮複禁不欲百姓見)
(之恐傷其心而今列岸侈廊亘王城之外豈愛君哉)印文三百里(宋黃庭堅雕陂詩曰雕陂)
(之水清且泚屈為印文三百里)田頭舂新榖(王庭珪寅陂詩田頭已打新舂榖)
陂五
原詩魏文帝於玄武陂作詩曰兄弟共行遊驅車出西
城野田廣開闢川渠互相經黍稷何鬱鬱流波激悲聲
菱芡覆綠水芙蓉發丹榮柳垂重陰綠向我池邊生乘
渚望長洲羣鳥讙譁鳴萍藻汎濫浮澹澹隨風傾增
唐杜甫渼陂西南臺詩曰高臺面蒼陂六月風日冷蒹
葭離披去天水相與永懷新目似擊接要心已領彷像
識鮫人空蒙辨魚艇錯磨終南翠顚倒白閣影崷崒增
光輝乘凌惜俄頃勞生媿嚴鄭外物慕張邴世復輕驊
騮吾甘雜鼃黽知歸俗可忽取適事莫並身退豈待官
老來苦便静况資菱芡足庶結苑茨迥從此具扁舟彌
年逐清景李白遊秋浦白笴陂詩曰白笴夜長嘯爽
然溪谷寒魚龍動陂水處處生波瀾天借一明月飛來
碧雲端故鄉不可見腸斷正西看杜甫渼陂行曰岑
參兄弟皆好竒携我遠來遊渼陂天地慘黤忽異色波
濤萬頃堆琉璃琉璃漫汗泛舟入事殊興極憂思集鼉
作鯨吞不復知惡風白浪何嗟及主人錦帆相為開舟
子喜甚無氛埃鳬鷖散亂棹謳發絲管啁啾空翠來沉
竿續蔓深莫測菱葉荷花靜如拭宛在中流渤澥清下
歸無極終南黑半陂已南純浸山影動裊窕冲融間船
舷暝戛雲際寺水面月出藍田關此時驪龍亦吐珠馮
夷擊鼓羣龍趨湘妃漢女出歌舞金支翠旗光有無咫
尺但愁雷雨至蒼茫不曉神靈意少壯幾時奈老何向
來哀樂何其多岑參與鄠縣羣官泛渼陂詩曰萬頃
浸天色千尋窮地根舟移城入樹岸闊水浮邨閒鷺驚
簫管潛虯傍酒樽暝來呼小吏列火儼歸軒又與源
少府泛渼陂詩曰載酒入天色水涼難醉人清摇縣郭
動碧洗雲山新吹笛驚白鷺垂竿跳紫鱗憐君公事後
陂上日娛賓王維泛前陂詩曰秋空自明迥况復遠
人間暢以沙際鶴兼之雲外山澄波淡將夕清月皓方
閑此夜任孤棹夷猶殊未還宋黃庭堅雕陂詩曰雕
陂之水清且泚屈為印文三百里呼船載過七十餘褰
裳亂流初不記竹輿嘔啞山徑涼僕姑呼婦聲相倚篁
中猶道泥滑滑僕夫慘慘耕夫喜窮山為吏如漫郎安
能為人作嚆矢老僧迎謁喜我來吾以王事篤行李知
民虚實應縣官我寧信目不信耳僧言生長八十餘縣
令未曾身到此王庭珪寅陂行詩曰安成城頭烏夜
宿啼烏未起雞登木傾邨入城來送君馬首摩肩袂相
屬但有龐首不識名何物老翁出山谷老翁持酒前致
詞家住西邨大江曲大江兩岸皆腴田古有寅陂置官
屬自從陂廢田亦荒官中無人開舊瀆公㳂故道堰横
流陂傍秔稻年年熟今年雖旱翁不憂田頭已打新舂
榖誰云此陂會當復老父曾聞兩黃鵠嗟哉如君不負
丞躬行阡陌勸農耕監司項背只相望風謠滿路胡不
聽胡不聽寅陂行為扣天閽叫一聲
原銘晉張載洪池陂銘曰開源東注出自城池魚鼈熾
殖水鳥盈涯菱藕狎獦秔稻連畦漸臺中起列館參差
惟水泱泱厥大難訾
增記唐梁肅通愛敬陂水門記曰歲在戊辰揚州牧杜
公命新作西門所以通水庸致人利也當開元以前京
江崖於揚子海潮内于䢴溝過茱萸灣北至邵伯堰湯
湯渙渙無隘滯之患其後江派南徙波不及遠河流浸
惡日淤月填長民者時興開鑿隨導隨塞百有餘年矣
公相川源度水勢自江東而西循蜀岡之右得其浸曰
句城湖又得其浸曰愛敬陂方圓百里圖以上聞帝用
嘉允乃召工徒修舊防節以斗門釃為長源直截城隅
以灌河渠水無羡溢道不廻迂於是漕輓商旅以通其
夾隄之田旱暵得其漑霖潦得其歸化磽薄而為膏腴
者不知幾千萬畝野人誦曰膴膴原田自今以始歲其
豐年都人誦曰沔彼流水我邦是紀鍾美不知按陂塘
本魏廣陵守陳登所設時人愛其功而敬其事故以名
之韋瓘南陵縣大農陂記曰先時縣有廢陂曰大農
積歲不理空規殘狀非鄉黨之夀耋不可欵識范君乃
召鄉老里正尹而計之具畚挶列綆鍤筥礫礱堅披材
輦壤日必廵丈周察勢便法以督姦勤以勸勞於是斬
莽闢蕪撥腐曝淤事於農隙三旬而畢其大也驅江波
六十里闢荒梗數萬畝厥功既成乃有風雨暴鬭虺虺
沸會似聞構作及乎雨斬雲除則沙洲突出力捍嶺下
信為神物所相雖使江河合災驚濤稽山大浸崩驅暴
猛來敵亦不能軼峻防而侵厚趾其或火雲爇天旱魃
為虐而翠㶑摇岸澄瀾浴月溶溶浩浩獨落天光貫畦
浮塍卒歲之漑千頃豈為多哉
池一
增孔安國曰渟水曰池圓曰池方曰沼原毛詩曰東
門之池可以漚麻又曰王在靈沼於牣魚躍增莊
子曰南溟者天池也淮南子曰日出于暘谷入于咸
池又曰陰氣極則下至黃泉故不可鑿池穿井原
顧子曰與子華遊東池子華曰水有四德池為一焉沐
浴羣生澤流萬世仁也揚清激濁滌蕩塵穢義也弱而
能勝勇也導江疏河變盈流謙智也顧子曰我得汝於
池上矣逸士傳曰堯讓天子於許由許由逃巢父聞
之洗耳於池六韜曰殷君喜為酒池廻船糟丘增
吕氏春秋曰衛靈公天寒鑿池宛春諫曰天寒公曰天
寒乎宛春曰公衣狐裘坐熊席陬隅有竈是以不寒
左傳曰晉人謀去故綘諸大夫皆曰必居郇瑕氏之地
沃饒而近盬注盬産鹽池也又昭公十九年鄭大水
龍鬭國人請禜焉子産曰我鬭龍不我覿也龍鬭我獨
何覿焉固不許後人呼其處為蛟龍池春秋曰哀公
十三年公會晉侯吳子於黃池原漢書曰賈山奏事
吳王曰吳有諸侯之位而實富於天子游曲臺臨上路
不如朝夕之池增又曰宣帝詔曰池籞未御幸者假
與貧民又曰宣帝神爵元年金芝生於涵德殿銅池
中後漢書云馮異上光武書曰始雖垂翅廻谿終能
奮翼澠池晉書曰荀勖久在中書專管機事失之甚
怏怏或有賀之者勖曰奪我鳳凰池諸君何賀也又
晉王羲之書曰張芝臨池學書池水盡黑使人躭之若
是未必後之也唐書曰杜亞拜淮南節度使泛九曲
池曳繡為帆詫曰要當稱是林沼李衡曰未有錦纜云
何亞大慙酉陽雜俎曰蜀將軍皇甫直别音律好彈
琵琶元和中嘗造一調乘涼臨水池彈之本黃鐘而聲
入𬎼賓因更弦再三奏之聲猶𬎼賓也隔日又奏於池
上聲如故試彈於他處則黃鐘也直因調𬎼賓夜復鳴
彈於池上覺近岸波動有物激水如魚躍直遂集客車
水竭池索之泥下丈餘得鐵一片乃方響𬎼賓鐵也
原總載池名紂有酒池穆天子西征有元池瑶池
樂池與西王母宴所齊景公有昭華池秦有蘭池
鎬池漢有建章宫太液池中築方丈瀛洲象海中神
山春二月黃鵠下池中未央宫有滄池中築漸臺王
莽死其上漢上林有池十五所承露池昆靈池池中
有倒披蓮連錢荇浮浪根菱天泉池上有連樓閣道中
有紫宫戟子池龍池魚池牟首池蒯池菌鶴池西陂池
當路池東陂池太乙池牛首池積草池池中有珊瑚高
丈二尺一本三柯四百六十條尉佗所獻號曰烽火樹
糜池含利池百子池七月七日臨百子池作于闐樂樂
畢以五色縷相羈謂為相連愛東漢有九龍池御龍
池靈芝池白石池濯龍池天泉池魏在鄴有淥水池
瓊華池疏圃池玄武池靈芝池在洛有天淵池池中築
九華臺流杯池幽泉池陰流池鳴鶴池吳有太子池
孫權子和築至晉明帝呼為太子池西晉有含利池
都亭池靈芝池濛汜池張載作賦者潛靈池淥池東
晉有清游池流杯池宋有天淵池華林池池有雙蓮
同榦芙蓉異花並蒂後梁有靈泉池後魏有鴻雁
池流化池後燕有清淨池前梁有閑豫池池有龍
影五彩遂鑄銅龍於其上南燕有申池赫連勃勃
有淥漣池大梁有蓬池襄陽有習池山蕳所遊者
荆州有蔡子池臨沅縣有明月池益州有萬歲
池天井池千秋池雙龍池卭池洺州有干將池華曲
池於潛有蛟龍池
池二
增史記封禪書曰豐鎬有天子辟池索隱曰即周天子
辟雍之地原穆天子傳曰天子西征至于玄池天子
三日休于玄池之上乃奏廣樂而歸是曰樂池又曰
天子觴西王母于瑶池之上西王母為天子歌白雲之
謠增史記曰秦始皇三十六年有人持璧遮使者曰
為我遺鎬池君又曰秦始皇微行夜出逢盗蘭池
三秦記曰秦始皇作長池引渭水東西二百里南北二
十里築土為蓬莱山刻石為鯨魚長二百丈漢書曰
昆明有滇池方三百里漢將伐昆明以通身毒使謫卒
伐棘上林象滇作昆明池以習水戰昆明池中有二石
人如牽牛織女有戈船樓船各數百艘又漢武鑿昆
明池極深悉是灰墨無復土問東方朔答曰可問西域
胡人後有西域來者問之曰天地大劫將盡則劫燒此
劫燒之餘灰也拾遺記曰漢武引太液之水更穿淋
池時命水嬉製汎洪波折芰荷曲使宫人歌之太平
寰宇記曰武帝作酒池以誇羌胡飲以鐵杯重不能舉
皆抵牛飲西京雜記曰梁孝王作兔園園有雁池池
中有鶴洲鳬渚竒果異樹瑰禽怪獸畢備王日與宫人
及賓客弋釣其中琅嬛雜記曰倉公夢遊蓬莱山見
宫室崔嵬金碧璀璨忽一童子以杯水進倉公飲畢五
内寒徹仰首見殿榜曰上池仙館始知飲乃上池水也
由是神於胗脉寰宇記曰渥洼池在黎州蠻部内池
産龍馬又曰彈子池在南陽相傳光武彈蛙于此池
至今不鳴水經注云蔡州西蔡倫故宅傍有蔡子池
倫漢黃門郎順帝之世始擣故魚網為紙用代簡素
益州記曰三雅池在閬中昔有人於此得三銅器狀如
杯盞上各有篆字一曰伯雅二曰仲雅三曰季雅魏文
典論曰靈帝末斗酒直萬錢劉表一子好飲乃製三爵
大曰伯雅注一斗次曰仲雅注七升小曰季雅注五升
今池所得乃劉氏酒器也原魏氏曰黃初三年穿靈
芝池四年有鵜鶘集池上詔曰詩人所謂汙澤也曹詩
刺共公遠君子而近小人豈有賢智之士處於下位乎
否則斯鳥何為而至增文選曰魏文帝夜遊西園于
芙蓉池作詩郡國志曰浣筆池在沂州舊傳王羲之
浣筆處綱目集覽云望江縣王祥池雖極凍其中有
人形原襄陽記曰漢侍中習郁于峴山南大魚池依
范蠡養魚法種楸梧芙蓉菱芡山季倫每臨此池輙大
醉而歸恒曰此我高陽池也城中小兒歌之曰山公何
所往來至高陽池日夕倒載歸酩酊無所知增列仙
傳云葛洪經贑州興國縣境見山靈水秀遂結廬築壇
鑿池洗藥(至今兹池名洗藥)留詩曰陰洞泠泠風佩清清仙居
永劫花木長榮統志云貴池在池州梁昭明太子以
其魚美封為貴池世說云遼州漚麻池石勒嘗與李
陽争此地及勒為王引陽語云孤往日厭卿老拳卿亦
飽孤毒手益州記曰摩訶池在成都隋蜀王秀取土
築廣子城因為池有胡僧見之曰摩訶宫毗盧蓋梵語
呼摩訶為大宫毗盧為龍謂此池廣大有龍耳魏徵
本傳曰太宗宴羣臣積翠池酣樂賦詩魏徵賦西漢其
卒章曰終藉叔孫禮方知皇帝尊帝曰徵言未嘗不約
我以禮劇談錄曰曲江池本秦隑洲開元中疏鑿煙
水明媚中和上已之節綵幄翠幬匝於堤岸京兆府大
陳筵席長安萬年兩縣以雄盛相較百辟會於山亭恩
賜太常及教坊聲樂池中備綵舟數隻唯宰相與翰林
學士登焉每歲傾動皇州以為盛觀明皇雜錄曰禄
山犯闕王維等為賊所執一日逆黨大會於凝碧池奏
樂王維聞之賦詩曰萬戶傷心生野煙百官何日更朝
天秋槐葉落空宮裏凝碧池頭奏管弦賊平維以此詩
得免德宗實錄曰貞元十三年浚魚藻池深五尺
李石開成錄曰文宗論德宗奢靡云聞得禁中老宫人
每引泉先於池底鋪錦王建宫詞曰魚藻宫中鎖翠娥
先皇行處不曾過只今池底休鋪錦菱角雞頭積漸多
是也李綘傳曰憲宗嘗畋苑中至蓬莱池謂左右曰
綘嘗以諫我今可返也其見禮憚如此李德裕詩注學
士初賜食皆蓬萊池魚鱠唐書曰蔣鎮為諫議大夫
時戶部侍郎判度支韓滉上言河中鹽池生瑞鹽實土
德之瑞上以秋霖為患不宜生瑞寰宇記曰懸瓠池
在汝陽縣唐李愬攻吳元濟雪夜擊鵝鴨以亂軍聲即
此俗呼為鵝鴨池湘潭記曰洗筆池在湘鄉唐褚遂
良貶潭州都督時洗筆於此宋咸淳間邑宰趙必槐于
池中得斷碑上刻褚公湘潭偶題詩吳錄云相國池
唐大歷中李晤官烏程其子紳方一歲墜此池若有物
扶之出紳後為相故名柳子厚愚溪記曰池曰愚池
統志云墨池在廬州府無為州治内米芾為守時所
鑿池中蛙聲聒人芾取瓦片書押字投之遂不鳴上有
芾書墨池二字蘇東坡集云王仲至謂趙德麟曰余
嘗奉使過仇池有九十九泉萬山環之可以避世如桃
源原華陽國志曰滇池縣有澤水周廻二百餘里所
出深廣下流淺狹如倒流故曰滇長老相傳池有神馬
與家馬交則生駿駒稱之曰滇駒日行五百里續述
征記曰大梁西南七十里尉氏縣有蓬池梁州記曰
明月池南二里有七女池增郡國志曰合浦海曲出
珠號曰珠池拾遺記曰員嶠山西有星池周千里水
色隨四時變化有神龜出爛石之上此石常浮水際方
數百里其色多紅質虛似肺燒有煙香聞數百里煙氣
升天則成香雲遍潤則成香雨
池三
增瑞星皓月(瑞星池在雷州府南即寇萊公舊居也宋天聖間有星隕於池翌日求之得一)
(石月確山縣西北樂山頂有池名皓中有四季蓮花可供遊賞)承露浣雲(三秦記漢)
(上林苑有承露池萬杭州舊報恩寺中有舞鳳軒浣雲池今松書院其故址也)金斗玉
壺(金斗池在廬州按合肥縣入斗度獨多故號金斗城池名金斗亦取此義元元統間丞相莫華捨地與)
(僧法藏建普光庵中有玉壺池)聖水仙源(杭州慈聖院有呂公池宋乾道間高僧能取池)
(水咒之以施病者輙愈號聖水池以仙源池在南溪縣北劉景鶴嘗用此水煉丹)太子相
國(吳有太子池詳相國池在烏程縣見前)聖母仙女(黟縣山聖母祠前有池曰聖母)
(訟者各執楮錢禱之實則沉虚則浮丈柳州府象州東雷山之巔有仙女池深餘)百子七
女(漢宫中有百子池洋縣有七女池)影娥落妃(漢武帝登俯月臺月影入池中如仙)
(人乘舟笑弄月影因名影娥池落楊貴妃生於蜀嘗誤落池中後人呼為妃池)飲軍浴
仙(宜山縣城南有飲軍池宋景德四年軍校陳進叛圍縣城時池水久涸偶爾湧出閣門使曹利平賊飲軍)
(於此池故名脫南昌府子城東有浴仙池相傳有少年見美女五人五彩衣於岸側浴池中少年戲藏其一)
(諸女浴竟著衣化白鶴去獨失衣女不能去隨至少年家為夫婦約以三年還其衣亦飛去)飲馬
躍龍(含山縣有飲馬池在關東之巔相傳關羽飲馬於池成都府東南有躍龍池相傳隋開皇中)
(伐陳鑿大池以習水戰)留犢静蛙(夀州西南有留犢池魏時苗為夀春令始之官㹀牛)
(生一犢及去留之故名而安吉縣常樂寺有静蛙池昔肇法師厭蛙聲聒耳驅去之至今池中不生科斗又)
(善化縣嶽麓書院前有池夏無蛙聲相傳宋張栻讀書於此厭蛙聲禁之乃息亦名)玩鵝鳴
鶴(宜興縣南有玩鵝池相傳王羲之玩鵝處三秦記魏在洛有鳴鶴池)靈芝嘉蓮
(晉宫闕記有靈芝池多嘉蓮池在無為州城北池中植嘉蓮)洗參漚麻(林縣西有洗參)
(池相傳為王母洗藥之所故名漚麻池在開封府詳見前)採珠淬鐵(廉州府城東南)
(有珠母海海中有平江懸梅青嬰三池池中有珠每月明之夜其光燭天即古合浦珠也人採珠者以長繩繫)
(腰㩦竹籃入水拾蚌置籃内則振繩令舟人汲取之不幸遇惡魚一線血浮水面則知人已葬魚腹矣永州)
(郡後有池淬鐵為戍器名鐵作池)覆杯洗鉢(覆杯池在金陵古臺城太初宫中昔晉元)
(帝頗以酒廢政王導諫之帝因覆杯池中以為戒地記紫金山有洗鉢池應潮井道光泉)原升
采鱗浮文鷁(班固典引曰擾緇文皓質於郊升黃輝采鱗於沼司馬相如子虚賦曰怠而)
(後遊於清池浮文鷁揚旌旂)承河漢象扶桑(張載濛氾賦曰仰承河漢張衡西)
(京賦曰象扶桑與濛氾詳昆明池)肄舟師奏廣樂(魏志曰太祖還鄴作玄武池以)
(肄舟師二下詳見池)增積翠詩賦凝碧管絃(並見前池二)芙
蓉夜遊蓬萊嘗畋(並見前池二)押書蛙部滌墨鵝羣
(上詳米芾禁蛙事内王羲之愛鵝于蕺山鵝池滌墨)山騎酩酊旭草淋漓
(上見習家池水下見張旭臨池池盡黑)
池四
增監于商辛(西征賦酒池監于商辛)行船(西京記秦始皇造酒池漢武行船其中)
織女機絲石鯨鱗甲(俱漢武昆明池中所製)大官供膳資天
泉(晉孝武太元間大旱井瀆皆竭大官供膳資天泉池)山水忘情(梁昭明太子于臺城東鑿)
(池名善泉泛舟池中嘗曰何必絲與竹山水可忘情)唱廻波諫失禮(唐中宗游興慶池侍)
(宴者迭唱廻波詞喧雜失禮次諫議大夫李景伯亦起歌曰廻波爾持酒巵微臣職在箴規侍宴既過三爵喧)
(嘩竊恐非宜于是罷坐)放生碑銘(唐肅宗詔天下近城郭處置放生池始於洋州興道迄于)
(昇州江寧凡八十所顔真卿為碑銘)流杯(唐長寧公主有流杯池上官昭容遊汎賦詩)樓
臺氣色鳬鴈光輝(見沈佺期奉和聖製龍池篇中句)恩魚瑞鶴(蘇頲龍池)
(應制詩恩魚不入昆明釣瑞鶴長隨太液仙)淬劒詩(宋歐陽程為永州郡吏淬劍於鐵作池有)
(寒影倒吞凌漢樹冷光高浴半天星之句太守驚異使歸學成進士)送鯉文(宋天聖中醴泉縣人)
(有捕得角鯉者放之復活盧載作送角鯉文)醒酒(宋洛陽董氏有大池中為堂榜曰含碧水四面)
(噴瀉醉者輙醒故名醒酒)手譚(日本國有手譚池池上玉棋子不由制度黑白分明)
池五
原詩魏文帝芙蓉池詩曰乘輦夜行遨逍遥步西園雙
渠相灌漑嘉木繞通川卑枝拂羽蓋修條摩蒼天丹霞
夾明月華星出雲間遨遊快心意保已終百年陳王
曹植詩曰逍遥芙蓉池翩翩戱輕舟南楊棲雙鵠北柳
有鳴鳩宋謝瞻遊西池詩曰逍遥越郊肆願言屢經
過廻阡被陵闕高臺眺飛霞惠風蕩繁囿白雲屯曾阿
褰裳順蘭沚徙倚引芳柯美人愆歲月遲暮獨如何
梁武帝首夏汎天池詩曰薄遊朱明節汎漾天淵池舟
檝互容與藻蘋相推移碧沚紅菡萏白沙青漣漪新枝
拂舊石殘花落故池葉軟風易出草密路難披簡文
帝山池詩曰日暮芙蓉水聊登鳴鶴舟飛艫飾羽㲨長
幔覆緹紬停輿依柳息住蓋影空留古樹横臨沼新藤
上挂樓魚游向闇集戲鳥逗楂流庾肩吾山池應令
詩曰閬苑秋光暮金塘收潦清荷低芝蓋出浪湧燕舟
輕逆湍留棹唱帶谷聚笳聲野竹交臨浦山桐迥出城
水逐雲峰闇寒隨殿影生王臺卿山池詩曰歴覽周
仁智登臨歡豫多穿渠引金谷闢道出銅駞長橋時跨
水曲閣乍臨波巖風生竹樹池香出芰荷石幽御細草
林末度横柯鮑至山池詩曰望園光景暮林觀歇氛
埃荷疏不礙檝石淺好縈苔風光逐榜轉山靄向橋開
樹交樓影没岸暗水光來後魏温子昇春日臨池詩
曰光風動春樹丹霞起暮陰嵯峨映連璧飄颻下散金
徒自臨濠渚空復撫鳴琴莫知流水曲誰辨游魚心
周庾信奉和山池詩曰樂宮多暇豫望苑暫廻輿鳴笳
陵絶浪飛蓋歴通渠桂亭花未落桐門葉半疎荷風驚
浴鳥橋影聚行魚日落含山氣雲歸帶雨餘又奉和
初濬池成清晨臨汎詩曰千金高堰合百頃浚源開翻
逢積草浪更識昆明灰虎嘯風還急鷄鳴潮即來時看
青雀舫遥逐桂舟廻王褒玄圃濬池詩曰長洲春水
滿臨汎廣川中石壁如明鏡飛橋𩔖飲虹垂楊夾浦綠
新桃緣逕紅對樓還泊岸迎波暫守風漁舟釣欲滿蓮
房採半空於兹臨北闕非復坐牆東又山池落照詩
曰竹館掩荆扉池光晦晚暉孤舟隱荷出輕棹染苔歸
浴禽時侣竄驚羽忽單飛徐陵山池應令詩曰畫舸
圖仙獸飛艎挂采斿榜人事金槳釣女飾銀鈎細萍時
帶檝低荷乍入舟猨啼知谷晚蟬咽覺山秋又奉和
山池詩曰羅浮無定所鬱島屢遷移不覺因風雨何時
入後池樓臺非一勢臨翫自多竒雲生對戶石猨挂入
櫩枝陳陰鏗經豐城劒池詩曰清池自湛淡神劒久
遷移無復連星氣空餘似月池夾篠澄深淥含風結細
漪唯有蓮花萼還想匣中雌增唐陳子昂于長史山
池三日曲水詩曰摘蘭籍芳日被宴坐廻汀汎灔清流
滿葳𬎼白芷生金絃揮趙瑟玉柱弄秦箏巖榭風光媚
郊園春樹平煙花飛御道羅綺照昆明日落紅塵合車
馬亂從横白居易官舍内鑿小池詩曰簾下開小池
盈盈水方積中底鋪白沙四隅甃青石勿言不深廣但
足幽人適泛灔微雨朝泓澄明月夕豈無大江外波浪
連天白未如牀席間一片秋天月唐杜審言遊義陽
公主山池詩曰逕轉危峰逼橋斜缺岸方玉泉移酒味
石髓換粳香綰霧青條弱牽風紫蔓長猶言宴樂少别
向後池塘上官昭容遊長寧公主流杯池詩曰暫爾
遊山第淹留惜未歸水窗明月滿澗戶白雲飛書引藤
為架人將薜作衣此真攀玩所臨睨賞光輝崔湜唐
都尉山池詩曰曲渚颺輕舟前溪釣晚流鴈翻蒲葉起
魚撥荇花遊金子懸湘柚珠房拆海榴幽探惜未已清
月半西樓王維和伊諫議史館山池作詩曰雲館接
天居霓裳侍玉除春池百子外芳樹萬年餘洞有仙人
籙山藏太史書君恩深漢帝且莫上空虚李白游昌
禪師山池詩曰客來花雨際秋水落金池片石寒青錦
疎楊挂綠絲高僧拂玉柄童子獻霜棃惜去愛佳景煙
蘿欲暝時杜甫與任城許主簿遊南池詩曰秋水通
溝洫城隅進小船晚涼看洗馬森木亂鳴蟬菱熟經時
雨蒲荒八月天晨朝降白露遥憶舊青氊白居易題
東林寺雙池詩曰向晚雙池好初晴百物新裊枝翻翠
羽濺水躍紅鱗萍汎同游子蓮開當麗人臨流一惆悵
還憶曲江春温庭筠盧氏池上遇雨贈同遊詩曰簟
翻凉氣集溪上潤殘棋萍皺風來後荷喧雨到時寂寥
閒望久飄洒獨歸遲無限松江恨勞君解釣絲沈佺
期興慶池侍宴應制詩曰碧水澄潭映遠空紫雲香駕
御微風漢家城闕疑天上秦地山川似鏡中向浦廻舟
萍已綠分林蔽殿槿初紅古來徒羡横汾曲今日宸遊
聖藻雄韋元旦詩曰滄池漭沆帝城邊殊勝昆明鑿
漢年夾岸旌旂疏輦道中流簫鼓振樓船雲峰四起迎
宸幄水樹千重入御筵宴樂已深魚藻詠承恩更欲奏
甘泉沈佺期奉和聖制龍池篇曰龍池躍龍龍已飛
龍德先天天不違池開天漢分黃道龍向天門入紫微
邸第樓臺多氣色君王鳬雁有光輝為報寰中百川水
來朝此地莫東歸蘇頲詩曰西京鳳邸躍龍泉佳氣
休光鎮在天軒后霧圖今已得秦王水劒昔嘗傳恩魚
不入昆明釣瑞鶴長隨太液仙願侍廵遊同舊里更聞
簫鼔濟樓船方干于秀才小池詩曰一泓瀲灎復澄
明半日功夫斸小庭占地無過四五尺浸天應入兩三
星鷁舟草際浮霜葉魚火沙邊駐水螢纔見規模識方
寸知君立意象滄溟杜甫天池詩曰天池馬不到嵐
壁鳥纔通百頃青雲杪層波白石中鬱紆騰秀氣蕭瑟
浸寒空直對巫山出兼疑夏禹功魚龍開闢有菱芡古
今同聞道奔雷黑初看浴日紅飄零神女雨斷續楚王
風欲問支機石如臨獻寳宫九秋驚雁序萬里狎漁翁
更是無人處誅茅任薄躬明黎民表西山玉泉池詩
曰圓渟知異脉方折紀靈蹤濯月金規滿含風石鏡融
平湖隱作浪曲澗瀉為淙一入昆明去千秋照綺櫳
原賦晉張載濛汜池賦曰麗華池之湛淡開重壤以停
源激通渠於千金承瀍洛之長川挹洪流之汪濊包素
瀨之寒泉既乃北通醴泉東入紫宫左面九市右帶閬
風周墉建乎其表洋波洄乎其中幽瀆傍集潛流獨注
仰承河漢吐納雲霧緣以綵石殖以嘉樹水禽育而萬
品珍魚産而無數蒼苔汎濫修條垂榦綠葉覆水玄蔭
軫岸紅蓮煒而秀出繁葩赩以煥爛遊龍躍翼而上征
翔鳳因儀而下觀想白日之納光覩洪暉之皓旰於是
天子乘玉輦時遨遊排金門出千秋造綠池鏡清流翳
華蓋以逍遥攬魚釣之所收纖緒挂而鱣鮪來芳餌沈
而鰋鯉浮豐夥踰於巨壑信可樂以忘憂郭璞鹽池
賦曰水潤下以作鹹莫斯鹽之最靈傍峻岳以發源池
茫爾而海淳嗟元液之潛洞羌莫知其所生狀委蛇其
若漢流漫漫以漭漭吁鑿鑿以粲粲色皎然而雪朗揚
赤波之煥爛光旰旰以晃晃隆陽映而不焦洪涔沃而
不長磊崔&KR2619;確鍔剡棋方玉潤膏津雪白凌岡粲如散
璽煥若布璋爛然漢明晃爾霞赤望之絳承即之雪積
翠塗内映頳液外羃動而愈生損而滋益若乃煎海鑠
泉或凍或漉所贍不過一鄉所營不過鍾斛飴戎見珍
於西隣火井擅竒乎巴濮豈若兹池之所産帶神邑之
名嶽吸靈潤於河汾總膏液乎澮涑宋謝莊悦曲池
賦曰北山兮黛栢南谿兮頳石頳岸兮若虹黛樹兮如
畫暮雲兮十里朝霞兮千尺步東池兮夜未久卧西窗
兮月向山引一息於魂内擾百緒於眼前增唐太宗
小池賦曰若夫素秋開律碧沼凝光引涇渭之餘潤縈
咫尺之方塘竹分叢而合響草異色而同芳徘徊躑躅
淹留自足疊風紋兮連復連折洄流兮曲復曲映垂蘭
而轉翠翻輕苔而動綠牽狹鏡兮數尋泛芥舟而已沉
湧菱花於岸腹劈蓮影於波心減微㳙而頓淺足一滴
而還深于時景落池濱霧黯疎筠卷舒澄霞彩高低碎
月輪露宿鳥之全翮隱游魚之半鱗岸隨年而或故流
與日而終新雖有慙於溟渤亦足瑩乎心神許敬宗
小池賦曰爾其潺湲繞砌瀲灎縈除擬高陽而不足比
蹄涔而有餘游瑩劍之微鳥濯露頂之纖魚乃若綺井
傍通桃溪俯映仰天津兮共澹潔秋景兮俱淨倒列宿
以凝珠含望舒而似鏡覩江使之潛處翫波臣之沉泳
於是翻光甕牖漾影蓬門溜激石兮長嘯鳬鼓浪兮相
喧竹凝露而全弱荷因風而半翻足以澡瑩心神澄清
耳目對昆明而取況喻春蘭與秋菊不羡寶於河宗豈
希大於暘谷王起墨池賦曰伊昔伯英務兹小學棲
遲每親乎上善勤苦方資乎先覺俾夜作晝日居月諸
挹彼一水精其六書或流離于崩雲之際乍滴瀝於垂
露之餘由是變黛色涵碧虚浴玉羽之翩翩忽殊白鳥
濯錦鱗之潎潎稍見玄魚則知自強不息允臻其極何
健筆之成文變方塘而設色映揚䰇之鯉自謂奪朱沾
曳尾之龜還同食墨沮洳斯久杳冥不測受湼者必染
其緇知白者咸守其黑蘋風已歇桂月初臨恢弘學海
輝映儒林將援毫而閱目豈泛舟而賞心浩虚舟盆
池賦曰逹士無羈居閒剙竒䧟彼陶器疏為曲池原夫
深淺隨心方圓任器分玉甃之餘潤寫蓮塘之遠思空
庭欲曙通宵之瑞露盈盤幽徑無風一片之春冰在地
想乎泥滓無染泉源本清盛之而細流不泄鼓之而圓
折長生蛀穿則别派潛通想漏巵之難滿雨落則古痕
全没知小器之易盈及夫岸灎灎以初平水汪汪而罷
漲韜雲分白璧之色映竹寫圓荷之狀光飜曉日誰謂
覆而不臨底露青天孰假戴之而望至若煙靄沉沉莓
苔四侵方行潦而不濁比坳塘而則深遂使好勇之徒
暗起憑河之想無厭之士潛懷測海之心故得汲引無
勞泓澄斯積環纖草以彌澈泛流萍而更碧悠哉智者
之為心聊覩之而自適
原銘陳江總芳林園天淵池銘曰歲次執徐月維大呂
爰命梓匠廣修畚鍤摽置舊址開浚昔基東西彌望雲
霧之所澄蕩南北紆縈虹霓之所引曜曉川漾璧似日
御之在河宿夜浪浮金疑月輪之馳水府前瞰萬雉列
榭參差却拒三襲危巒聳峭瓌鳥異禽自學歌舞神木
靈卉不知摇落但叔皮覽海序螭蛟之汎濫吉甫臨舟
美檉松之蓊茸尚復著在吟咏緘彼緹緗况我君門盛
事未紀謬頒待詔謹製銘云石溝溜密蘭渚潮平九華
閣道百丈層盈液摇殿色殿寫波明
原表晉江逌諫鑿北池表曰伏承當鑿北池及立閣道
雖湫阨陋小用功甚微又役不擾民賦不及外至簡至
約誠不可加然於愚懷實有眷眷
增頌唐張九齡龍池聖德頌曰洪惟龍池蓋天之所以
祚聖即今上卜居之舊里京師爽塏之地傍無竇澤中
忽檻泉非常而靈液㳙流無機而神池浸廣榮光休氣
所未嘗有臣不敏敢獻頌曰體侔天地阜育羣化茫茫
元昊載凝載薄在帝庖犧繼天而作浩浩洪水包山襄
陵舜亦命禹夏氏以興龍圖龜書二王是&KR0574;湯武以下
夫何足徵(右元命)於鑠巨唐乘運而起纘禹之統系堯
之紀五聖在天丕命曾孫高視河洛同符混元亦有黃
龍出於靈沼明明穆穆天子之表(右聖德)倬彼東井昭
彰於天沉精降液下為靈泉靈泉有泚其深無底泌之
洋洋其甘如醴清德之鑑柔道之體洪源濬規實天所
啓(右靈泉)濯濯靈泉冥冥皇祗滋液流衍化為神池曰
止曰行惟聖之作匪鱣匪鮪惟龍之躍植物斯生動物
斯樂天根有見曾是不涸(右神池)靈有休氣紛紛郁郁
如山之苞如雲之族潛龍在下瞻烏在屋兆云其吉周
爰咨詢旣契我龜又叶我人鎬雖舊京其命維新(右休)
(氣)蜿蜿黃龍神池自出靈化惚怳噴雲沃日告帝之符
其儀孔佶或潛於泉或見在田與時順動亦應于天克
配我皇無得稱焉
谿一
原爾雅曰水注川曰谿山瀆無所通曰谿增春秋說
題辭曰谿者隱也說文作谿亦作溪或作磎宋均
曰無水曰谷有水曰溪家語曰丘陵為牡溪谷為牝
老子曰知其雄守其雌為天下谿文選曰玉隱瑶
谿魏都賦曰賞如甘泉罰如深谿吳都賦曰戶藏
煙浦家具畫谿蓋謂罨畫谿也原武昌記曰樊山東
有小溪夏時溪裏常有寒氣故謂之寒溪裴氏廣州
記曰管溪周圓丈餘水極沸湧如猛火煎油聲荆州
記曰酈縣北五十里有菊溪源出縣西北五十里石澗
山東南流會專水兩岸多甘菊飲此水延夀又曰桂
陽郡西南宿山水出注大谿號曰横溪水甚深冬夏不
乾俗謂之貪泉飲者輙冐於財賄增寰宇記曰延谿
柘樹枝條暢茂嘗烏集其上枝下垂及地烏去枝偶折
羣烏號嘯不已土人取其枝為弓名曰烏號圖經曰
苕溪在餘杭夾岸多苕花故名又曰霅溪在湖州府
城霅者以衆流合集霅然有聲故名又曰餘不溪在
德清縣東餘不者言其水之清徹餘溪則不也又曰
長興有箬溪分上箬下箬取下箬溪水釀酒極醇古
今注曰漢元和中明月珠出豫章之海昏即南康都昌
縣之珠溪是也寰宇記曰弋溪以水形横斜似弋字
圖經曰薌溪又名貴溪因出鬱金香縮酒降神制用
甚貴也統志曰南荒有黑溪閩漳又有烏脚溪涉者
足皆如墨水經注曰山陰縣有二溪東溪廣一丈九
尺冬暖夏冷西溪廣三丈五尺冬冷夏暖二溪北行三
里至徐邨合成一溪温凉不雜又曰武溪源出武山
流注於沅故為歌曰武溪深復深飛鳥不能渡遊獸不
能臨又曰白馬谿水出宜陽山有大石厥狀似馬故
谿澗以物色受名
谿二
增尚書大傳曰吕望於磻溪釣得一魚腹有璜玉文曰
周受命呂佐今石上隱隱見兩膝痕成都耆舊傳曰
玉妃與五丁同生父母棄之溪後聞呱呱聲就視乃一
女五男女即蜀妃男即五丁故名玉妃溪原管子曰
齊桓公北征孤竹國將至卑耳谿見一人長尺許具冠
右袪衣走馬前導管仲曰此登山之神走馬前導示前
有水右袪衣示右方淺也及至溪從左方涉其深至冠
右方涉至膝桓公拜曰仲父之聖至此增寰宇記曰
彭水有五溪謂酉辰巫武沅等溪也古老相傳楚子城
巴巴子兄弟五人流入五溪各為一溪之長郡國志
曰豫州吳房縣有堂溪即吳王闔閭之弟夫槩王朝楚
楚封之於堂溪也吳地記曰吳有香水溪俗謂西施
浴處人呼為脂粉溪吳王宫人濯妝於此溪上水至今
猶香吳錄云越來溪在吳縣相傳越師侵吳自此入
戰國蘇秦說韓王曰劒戟出于棠谿谿在今西平縣
述異記曰出虞淵八十里有甜溪水味如蜜東方朔
得水數斛以獻武帝投水於井井水嘗甜寒洗沐則肌
理柔滑越州記曰越若耶溪古歐冶子鑄劍之所漢
鄭弘採薪得一遺箭頃之有人覓箭弘與之問弘何所
欲弘知其非常曰患若耶溪載薪為難願朝南風暮北
風後果然世號其舟所經行處為樵風涇其風至今猶
然又曰剡溪在嵊縣王徽之雪夜從此訪戴逵郡
國志曰漢邑人董黯早孤事母盡孝母疾嗜大隱溪水
遠不能常致乃築室溪濱板輿就養厥疾既瘳因名慈
谿寰宇記曰前溪烏程縣南東流入太湖謂之風渚
後溪在市北餘不亭晉車騎將軍沈充家於前溪樂府
有前溪曲則充之所制其詞云當曙與未曙百烏啼忩
忩後宋少帝續為七曲其一曲曰憂思出門戶逢郎前
溪度莫作流水心引新都捨故廬山記曰惠遠法師
送客過虎溪虎輙鳴號一日送陶元亮陸修静與語道
合不覺送過虎溪因大笑世傳三笑圖寰宇記曰任
昉為新安太守因行春至此愛其雲溪累日不返百姓
因名其溪為昉溪大中十年刺史盧藩改曰任公溪
原世說曰㕁僧遊青溪中汎到一曲之處輙作詩一篇
謝益夀見詩笑曰青溪之曲復何窮盡增武陵溪晉
武陵漁人入桃源即此輿地志曰浣紗溪在青田長
夀峰相傳謝康樂入此溪見二女浣紗嘲曰我是謝康
樂一箭射雙鶴試問浣紗女箭從何處落二女答曰我
是溪中鯽暫出溪頭食食罷又遷潭雲蹤何處覓遂不
見列仙傳曰琴高善鼓琴所居溪側有石臺即控鯉
上昇處故名琴溪圖經曰無錫有溪發源惠山甚狹
小梁大同中重濬名梁谿傳燈錄曰梁天監初天竺
僧智藥汎舶曹溪口聞異香掬嘗其味曰上流必有勝
地尋之遂開山立刹名寳林乃云百七十年後當有無
上法寶在此演法今六祖南華寺也郡國志曰西溪
在華州時人目為小曲江以杜子美為州司功時所嘗
遊也統志曰磨鍼溪在彭山縣象耳山下相傳李白
讀書山中學未成棄去適過是溪逢老嫗方磨鐵杵問
何為曰欲作鍼白感遂還卒業方輿勝覽曰浣花溪
在成都一名百花潭有石刻浣花夫人像夫人姓任氏
崔旰之妾也方旰為成都節度使入朝楊子琳乘虚突
入成都旰妾散財募兵自帥擊走之朝廷加旰尚書賜
名寧任氏封夫人輿地志曰祁陽有浯溪元結愛其
山水因家焉作大唐中興頌顔真卿書石世稱二絶
寰宇記曰龍溪在奉化舊有虚白觀唐開元間葉静能
講經於此忽南海龍神化一髯叟聽講既而訴曰胡僧
以呪力欲竭海取寳語甚哀切静能乃書朱符遣弟子
持往海上救之於是海水復還觀在原上無井遠汲為
難至是龍神感其恩乃於觀左穿一渠泉流不絶遂成
大溪因名龍溪郡國志曰海陽鱷溪有鱷魚四足黃
身修尾其形如鼉似龍無角似蛇有足尾有三鈎極利
遇人豕以尾戟而食之生卵甚多韓昌黎知潮州為文
祝令去是夕暴風震雷起溪中數日水盡涸而徙六十
里自是潮無鱷患圖經曰麗水縣惡溪溪内多怪唐
大中時刺史段成式有美政水怪自去因改名好溪
統志曰祁門縣西南有溪甚險商旅經此多覆唐縣令
路旻開斗門以殺其勢號路公溪倪瓚荆溪圖序引
蘇子瞻曰一入荆溪便覺意思豁然欲買田其間種橘
作小亭卒不遂其志郡國志曰濂溪在道州有山曰
安定山西石竇深廣不窮有泉溢竇而出是為濂溪周
元公惇頤生於此後卜居廬山之下不忘故鄉亦名濓
溪又曰丁溪在泉州德化縣諺云水畫丁羅簪纓宋
時一夕雷雨决流一縱一横宛然丁字也邑人程揚休
果高第又曰高溪在永州府城北宋有唐叟者世居
溪上一日厭其喧雜登舟而去伏臘則暫歸受子孫謁
見如此者三十餘年古夜郎國相傳一女子浣紗溪
上見浮竹中有啼聲取視之則孩也及長主夜郎封竹
溪王
谿三
原為牝守雌(上家語前下老子並詳𩔖)釣璜隱玉(上見溪二下)
(見溪一)訪戴送陶(並詳溪二)講道蕩塵(文中子講道白牛溪之上)
(蕩滌煩想於心胸遺塵於旋流)增雙月七星(陽朔縣南有雙月溪政和縣南有)
(七星溪)浣花罨畫(成都浣花溪杜子美作草堂之所罨畫在長興者為最勝)
香稻甘棠(横州西有香稻溪溪靈川縣東有甘棠)沐鶴蟠龍(沐鶴溪在)
(青田縣相傳浮丘伯沐鶴於此夔州府梁山有蟠龍溪)躍馬斬蛟(劉備困于劉表乘的)
(盧至檀溪一躍而過周孝友斬蛟于荆溪)磨鐵浣紗(並見前溪二)黃浦
白洋(黃浦溪在山陽縣南白洋溪在宣城縣)四安九曲(長興縣四安山有四安溪)
(彛九曲溪在武山九曲繚繞)段式去怪路旻平險(並詳溪二)刺史
牽鼎茂叔濯纓(南越志天清水澄見溪中鼎鉉刺史劉道錫過此溪繫其耳而牽之耳脫)
(而鼎潛入溪中民以為神序濓溪在道州之西周茂叔家世于此黃山谷濓溪詩茂叔老於湓城有水發源)
(花峰之下茂叔濯纓而樂之築室其間用其平生所安亦名曰濓溪也)太守修禊仙
人投丹(安岳縣西太守彭乘臨溪鑿石為曲水每歲修禊於此融縣南仙人嘗投丹於溪中飲者皆)
(得夀)山影棹聲沙平石淺(宋張子野西溪詩浮萍破處見山影小艇歸時聞棹)
(聲堪唐岑參東溪詩沙平濯足石淺不勝舟)四水激射雙澗合流(湖州霅溪)
(合四溪水激射澗虎蹐溪在宣平縣南雙合流)一縱一横十溢十竭(丁溪)
(一縱一横見前一王韶之始興記連州内有斟溪日十溢十竭)
谿四
原赴百仞(家語東流之水不息流行赴百仞之谿也)起臺(楚靈王起章華之臺于乾谿國)
(人潰叛)增濯塵(西子浴于香水谿古詞云安得香水泉濯郎衣上塵)原征蠻(漢馬)
(援征五溪蠻)增歌滔滔(馬援門生善吹笛援作歌和之曰滔滔武溪一何深)蠻蜑
聚落(五溪蠻皆盤瓠子孫古謂之蠻蜑聚落)書突星瀨(王右軍游惡溪道中歎其竒絶)
(遂大書突星瀨于石上)五十九灘(謝靈運與弟書聞惡溪道中九十九里有五十九灘)
舞愛(前溪乃南朝習舞之所崔顥詩舞愛前溪好)三餘謠(梁武帝時童謠云王氣在三餘)
(乃于餘干餘姚餘杭等處為厭勝之術而長興一邑有餘干山餘魚浦餘甖溪陳武實當之也)一道
士(文選青谿千餘仞中有一道士)不憚惡(李白詩遠尋惡溪去不憚惡溪惡)自號
六逸(李白與孔巢父韓集裴政張叔明陶隱居日沉飲號竹溪六逸)改名五雲(徐季海遊)
(會稽歎曰曾子不入勝母之里吾豈遊若耶之溪因改名五雲溪)夭閼剡藤(舒元輿弔剡溪)
(文剡溪藤可作紙今之錯為文者皆夭閼剡藤者也)三吾自命(元結因水為浯溪因山為浯山)
(作室曰浯亭三者皆命以吾明吾所自有也)鑿字(粤西通道縣境有鑿字溪因唐久視元年遣將)
(王思齊征蠻鑱石以紀歲月土人名以鑿字)映水蘭花(蘭溪近蘄水産香草杜樊川詩映水)
(蘭花雨散香)燕尾分(杜詩溪流燕尾分)涪翁(宋黃庭堅謫涪州别駕號涪翁後安)
(置戎州樂一溪水即號涪溪)太史(沙縣七峰之下有太史溪宋李綱以太史謫此故名)漳
南賦虎(福建龍巖縣有溪幽勝比之武陵宋元祐間里人陳俌劉棠以詞賦齊名時人稱曰劉棠陳俌)
(漳南賦虎後劉及第陳則隱居溪上)原不測(臨不測之谿以為固)易隂(交柯谿易隂)
谿五
原詩梁任昉汎長谿詩曰徇禄聚歸糧依隱謝羇勒絶
物甘離羣長懷忽去國長谿永東舍震區窮水域道遇
垂綸叟聊訪問津惑弭檝申九言無為累牽纆長汎滄
浪水平明至曛黑又落日汎舟東溪詩曰&KR0627;&KR0627;桑柘
繁芃芃麻麥盛交柯谿易隂反景澄餘映吾生雖有待
樂天庶知命不學梁父吟唯識滄浪詠田荒我有役秩
滿余謝病增唐王維過清溪水詩曰言入黃花川每
逐清溪水隨山將萬轉趣途無百里聲喧亂石中色淨
深松裏漾漾泛菱荇澄澄映葭葦我心素已閑清川澹
如此請留盤石上垂釣將已矣孟浩然耶溪汎舟詩
曰落景餘清輝輕橈動溪渚澄明愛水物臨汎何容與
白首垂釣翁新妝浣紗女相看似相識脉脉不得語
沈佺期入少密溪詩曰雲峰苔壁遶溪斜江路香風夾
岸花樹密不言通鳥道鷄鳴始覺有人家人家更在深
巖口澗水週流宅前後遊魚瞥瞥雙釣童伐木丁丁衆
樵叟自言避喧非避秦薜衣耕鑿帝堯人相留且待鷄
黍熟夕卧深山蘿月春岑參終南東溪作詩曰溪水
碧於草潺潺花底流沙平堪濯足石淺不勝舟洗藥朝
與暮釣魚春復秋興來從所適還欲向滄洲杜甫溪
上詩曰峽内淹留客溪邊四五家古苔生迮地秋竹隱
疏花塞俗人無井山田飯有沙西江使船至時復問京
華張籍霅溪遠望詩曰霅水碧悠悠西亭古岸頭夕
光隂遠岫斜照逐廻流此地動歸思逢君方倦遊吳興
耆舊盡空見白蘋洲項斯汎溪詩曰溪船汎數里便
覺少炎暉動水花連影逢人鳥背飛深猶見白石涼好
換生衣未得多詩句終湏隔宿歸劉長卿上巳日泛
舟若耶溪詩曰蘭橈萬轉望汀沙應接雲峰到若耶舊
浦遠來移渡口垂楊深處有人家永和春色千年在曲
水鄉心萬里賒君見魚船時借問前洲幾路入煙花
王勃泥谿詩曰弭棹凌奔壑低鞭躡峻岐江濤出岸險
峰磴入雲危溜急船文亂岩斜騎影移水煙籠翠渚山
照落丹涯風生蘋浦葉露泣竹潭枝泛水雖云美勞歌
誰復知宋孫覿罨畫溪行詩曰老㹀浮鼻水中歸綵
雉應媒桑下飛蘿蔦冥冥山四起數家鷄犬煙樹裏一
支新淥漲晴溝楊柳中間繫小舟罨畫溪頭烏鳥樂呼
風喚雨不能休蝶趁花飛爭入坐倚空百尺游絲墮
亂山銜日半船明斷雲載雨前邨過蕨芽戴土小兒拳
漁市人歸柳貫鮮罨畫溪頭人語好烹魚煑蕨餉春田
沙頭綠暗已藏鴉竹裏猶殘一兩花蝸廬抱柳開新
國燕語窺簾憶舊家春風有信自年年罨畫谿邊柳繫
船陶情滿滿酒如泉醉與長瓶藉草眠翠木蒼藤繚
白沙槿籬茅店野人家了無狡兔營三窟只有黃蜂趁
兩衙樹頭獵獵酒旗風罨畫谿邊賣酒翁銀缾快瀉清
若空令君一笑面生紅梅堯臣東溪詩曰行到東溪
看水時坐臨孤嶼發船遲野鳬眠岸有閑意老樹著花
無醜枝短短蒲茸齊似剪平平沙石淨於篩情雖不厭
住不得薄暮歸來車馬疲歐陽修黃溪夜泊詩曰楚
人自古登臨恨暫到愁腸已九廻萬樹蒼煙三峽暗滿
川明月一猿哀非鄉况復驚殘歲慰客偏宜把酒杯行
見江山且吟詠不因遷謫豈能來陸游泝谿詩曰射
的峰前禹廟東短篷三扇卧衰翁閒攜清聖濁賢酒重
試朝南暮北風水落痕留紅蓼節雨來聲滿綠蒲叢衝
煙莫作悤悤去擬看溪丁下釣筒明高啟汎南溪詩
曰山折水暫旋山開水仍往東陂匯初成秋色瀰然廣
碧蘿花茸茸月映石壁上此夕試沿洄一理煙中舫
吳鼎芳前溪詩曰野風迎白衲隨步已前溪落日在流
水遠山青不齊花寒聊自嚲鳥倦偶然啼何處茶煙起
漁舟繫竹西
原賦宋謝靈運長溪賦曰潭結綠而澄清瀨揚白而戴
華飛急聲之瑟泊散輕文之漣羅始鏡底以如玉終積
岸而成沙
增記唐元結右溪記曰道州城西百餘步有小溪南流
數十步合營溪水底兩崖悉皆怪石欹嵌盤屈不可名
狀清流觸石洄懸激注佳木異竹垂隂相蔭此溪若在
山野則宜逸民退士之所游處在人間則可為都邑之
勝境靜者之林亭而置州已來無人賞愛徘徊溪上為
之悵然乃疏鑿蕪穢俾為亭宇植松與桂兼之香草以
禆形勝焉溪在州右遂命之曰右溪刻銘石上彰示來
者
增序唐柳子厚愚溪序曰灌水之陽有溪焉東流入于
瀟水或曰冉氏常居也故姓是溪為冉溪余以愚得罪
謫瀟水上愛是溪故更名之為愚溪夫水智者樂也今
是溪獨見辱于愚何哉其流甚下不可以灌漑又峻急
多坻石大舟不可入也幽邃淺狹蛟龍不屑不能興雲
雨無以利世而適𩔖于余然則雖辱而愚之可也
壑一
增爾雅曰水通谷曰壑禮記大蜡之際辭曰土反其
宅水歸其壑原山海經曰東海之外有大壑列子
曰渤海之東不知幾億萬里有大壑實惟無底之谷
莊子曰藏舟於壑藏山於澤謂之固矣然而夜半有力
者負之而走昧者不知也離騷曰降望大壑增馬
融長笛賦曰嶰壑澮㟋(注小山别大山曰嶰澮㟋嶰壑深平貌)郭璞江賦
曰淙大壑與沃焦又曰豁之以洞壑(注洞壑海也)張協七命
曰畫長壑以為限
壑二
增左傳曰鄭伯有嗜酒為窟室而夜飲酒擊鐘焉朝至
未已朝者曰公焉在曰吾公在壑谷國語曰叔魚生
母曰虎目豕喙鳶肩牛腹溪壑可盈是不可厭原莊
子曰諄芒東之大壑遇苑風于東海濱苑風曰子將之
大壑奚為夫壑之為物注焉而不滿取焉而不竭增
晉書曰明帝問謝鯤君方庾亮何如鯤曰端委廟堂使
百僚準則鯤不如亮一丘一壑自謂過之唐傳云李
嗣業初討勃律也方通蔥嶺有大石塞隘以足蹶之抵
穹壑識者以為至誠所感隱逸序云唐興賢人在位
衆多其遁者雖各保其素非托默于語足崖壑而志城
闕也
壑三
原在臨(孟子志士不忘在溝壑文選臨浚壑而怨遥)增聳盪(房元齡昂霄聳)
(壑擊柳宗元文山盪壑)原通谷藏舟(上爾雅壑下莊子並見一)可盈
宜置(上國語見前丘顧愷之謂謝鯤宜置壑中)增歸墟成浦(列子大壑)
(無底之谷名曰歸墟成郭璞江賦觸澗開渠潄壑浦)貞觀夙愛(謝靈運詩貞觀丘壑)
(美齡沈約詩夙愛遠壑)爭譏降望(孔穉圭北山移文曰列壑爭譏下離騷見壑一)
欺我笑公(又北山移文曰欺我雲壑下見左傳公在壑谷)無底將
之(上詳列子下見莊子)蔭竹聞樵(張恊七命尋竹竦莖蔭其壑又雜詩溪壑無人迹)
(時聞樵采音)浮千仞抱兩岑(謝靈運詩浮舟千仞壑李白詩兩岑抱東壑)
寓耳目蟠風霜(謝靈運詩岩壑寓耳目自黃山谷題東坡枯木畫云胸中元有丘壑故)
(作老木蟠風霜)捨塵物躋花界(謝靈運詩遺情捨塵物貞觀丘壑美韋應物詩填)
(壑躋花界)叩虚牝平巨量(殷仲文游九井詩哀壑叩虚牝張說乾符頌斗水不能)
(平巨壑之量)無人跡度松聲(張恊詩溪壑無人迹聲李白詩萬壑度盡松風)
壑四
原鄰壑(孟子鄰國為壑)必盈(易林遠壑必盈)增瀺灂霣墜(相如上林賦臨)
(坻注壑瀺灂霣墜)原巨魚縱(王褒聖主得賢臣頌沛乎若巨魚縱大壑)增錯繆
盤紆(張衡南都賦谿壑錯繆而盤紆)為之一罄(左思吳都賦谿壑為之一罄)登
翠臨丹(張恊七命登翠阜臨丹壑)斂暝色(謝靈運詩林壑斂暝色)險過呂
梁(同上險過呂梁壑)未能廢(同上昔余樂京華未能廢丘壑)看雲(杜甫詩暮看雲)
(壑平)風吹面(同上步壑風吹面)千崖無人(同上千崖無人萬壑靜)崢
嶸鏡湖(李白詩萬壑與千巖崢嶸鏡湖裏)雲松埋(韋應物詩陰壑雲松埋)
壑五
原賦梁簡文帝大壑賦曰渤海之東不知幾億大壑在
焉其深無極悠悠既湊滔滔不息觀其浸受壯其吞匿
歴詳衆水異導殊名江出濯錦漢出珠瑛海逢時而不
通河遇聖而知清嗟乎使夫懷山之水積天漢之流駛
彭潛與渭濕俱臻四瀆與九河同至余乃知巨壑之難
滿尾閭之為異
御定淵鑑類函卷三十三
