欽定四庫全書
御定淵鑑𩔖函卷二百七
武功部二(將帥)
將帥一
增易曰師貞丈人吉旡咎彖曰師衆也貞正也能以衆
正可以王矣九二在師中吉旡咎王三錫命象曰在師
中吉承天寵也王三錫命懷萬邦也六五長子帥師弟
子輿尸貞凶象曰長子帥師以中行也弟子輿尸使不
當也周書曰尚桓桓如虎如貔如熊如羆于商郊勗
哉夫子(傳夫子謂將士)原詩國風曰肅肅兔罝椓之丁丁赳
赳武夫公侯干城又曰赳赳武夫公侯腹心增大雅
曰予曰有禦侮(注武臣折衝曰禦侮)原魯頌曰矯矯虎臣在泮
獻馘周禮曰凡制軍萬有二千五百人為軍軍將皆
命卿二千有五百人為師師帥皆中大夫五百人為旅
旅帥皆下大夫春秋左傳梁餘子養曰帥師者受命
於廟受脤於社(注脤宜社之肉盛以脤器)春秋元命苞曰上天一
星為郎將增禮記月令曰天子迎秋於西郊還反賞
軍帥武人於廟乃命將帥選士厲兵簡練桀俊(大全注方氏曰)
(才足以將物而勝之謂之將智足以帥人而先之謂之帥)原樂記曰鼓鼙之聲讙
讙以立動動以進衆君子聽鼓鼙之聲則思將帥之臣
增太公龍韜曰凡舉兵師以將為命因能授職各取
所長隨時變化以為綱紀故將有股肱羽翼七十二人
以應天道又曰凡國有難君召將詔之曰社稷安危
一在將軍願將軍出師應之也將受命乃命太卜齋三
日之太廟鑚靈龜卜吉日以受斧鉞君入廟門西面而
立將入廟門北面而立君操鉞持首授將其柄曰從此
上至天者將軍制之復操斧持柄授將其刃曰從此下
至淵者將軍制之將拜而報君曰臣聞國不可從外治
軍不可從中御二心不可以事君疑志不可以應敵臣
旣受命不敢生還君不許臣臣不敢將君許之乃辭而
行軍中之事不聞君命皆由將出若此則智者為之謀
勇者為之鬭氣厲青雲疾若馳騖兵不接刃而敵降服
又曰將以誅大為威以賞小為明以罰審為禁止而
令行原又曰將有三勝冬不服裘夏不操扇雨不張
蓋名曰禮將將不身服禮無以知士卒之寒暑出隘塞
犯泥塗將必先下步名曰力將將不身服力無以知士
卒之勞苦軍皆定次將乃就舍炊者皆熟將乃就食軍
不舉火將亦不舉名曰止欲將將不身服止欲無以知
士卒之饑飽增司馬法曰將軍身也卒肢也伍指拇
也孫子曰將者智信仁勇嚴又曰將能而君不御
者勝原又曰凡用兵之法將受令於君合軍聚衆圯
地無舍衢地合交絶地無留圍地則謀死地則戰塗有
所不由軍有所不擊城有所不攻地有所不爭君命有
所不受故將通於九變之利者知用兵矣增又曰將
軍之事靜以幽正以治能愚士卒之耳目使之無知易
其事革其謀使人無識易其居迂其途使人不得慮帥
與之期若登高而去其梯帥與之深入諸侯之地而發
其機若驅羣羊莫知所之聚三軍之衆投之於險此將
軍之事也吳子曰總文武者軍之將兼剛柔者兵之
事故將之所慎者五曰理曰備曰果曰戒曰約理者治
衆如治寡備者出門如見敵果者臨敵不懷生戒者雖
克如始戰約者法令省而不煩受命而不辭家破敵而
後言返將之禮也故出師之日有死之榮無生之辱
尉繚子曰凡將理官也萬物之主也不私於一人又
曰卒畏將甚於敵者勝卒畏敵甚於將者敗所以知勝
敗者稱將於敵也敵與將猶權衡焉黃石公上略曰
主將之法務攬英雄之心賞禄有功通志於衆原又
曰良將之綂軍也恕己治人推惠施恩士力日新戰如
風發攻若河決增又曰良將之養士不易於身故能
使三軍如一心則其勝可全荀子議兵篇孝成王臨
武君請問為將孫卿曰制號政令欲嚴以威慶賞刑罰
欲必以信處舍收藏欲周以固徙舉進退欲安以重欲
疾以速窺敵觀變欲潛以深欲伍以參遇敵決戰必道
吾所明無道吾所疑是謂六術無欲將而惡廢無怠勝
而忘敗無威内而輕外無見其利而不顧其害凡慮事
欲熟而用財欲泰是謂五權所以不受命於主有三可
殺不可使處不完可殺不可使擊不勝可殺不可使欺
百姓是謂三至凡百事之成也必在敬之戰如守行如
戰有功如幸敬謀無壙敬事無壙敬吏無壙敬衆無壙
敬敵無壙是謂五無壙慎行此六術五權三至而處之
以恭敬無壙是謂天下之將原淮南子曰主親操斧
鉞授將將辭而行乃爪鬋設明衣鑿凶門而出抱朴
子曰大將民之司命社稷存亡於是乎在又曰夫大
將者凜凜若負重而履薄冰戰戰如登朽木以臨萬仞
增又曰良將剛則法天可望不可干柔則象淵可觀
不可入去如收電可見不可得留如山岳可瞻不可動
史記孟嘗君田文謂其父嬰曰文聞將門必有將相
門必有相又王翦傳曰為將三世者必敗以其所殺
伐多矣原又陸賈謂陳平曰天下安注意相天下危
注意將將相和調則士豫附士豫附則天下雖有變即
權不分權不分為社稷計在兩君掌握耳增後漢書
虞詡曰諺曰關西出將關東出相觀其習兵壯勇實過
餘州原魏志曰魏主操常戒夏侯淵曰為將當有怯
弱時不可但恃勇也將當以勇為本行之以智計但知
任勇一匹夫敵耳增晉書天文志曰文昌六星主集
計天道一曰上將東蕃四星南第一曰上相第二曰次
相第三曰次將第四曰上將所謂四輔也郎將在郎位
北主閱具所以為武備也河鼓三星一曰三武主天子
三將軍中央大星為大將軍左星為左將軍右星為右
將軍所以備關梁而距難也設守阻險知謀徵也天將
軍十二星在婁主武兵中央大星天之大將也唐陸
贄曰凡任將帥觀其言校其實若不足取當艱之於初
不宜貽悔於後若可任當要之以終不宜掣肘於内故
疑者不使使者不疑勞神於拔選端拱於委任宋史
兵志曰熙寧中帝與輔臣論營陣法謂八軍六軍皆大
將居中大將譬則心也諸軍四體也運其心智以身使
臂以臂使指攻左則右救攻右則左救前後亦然歐
陽修上書曰古語曰將相無種或出於奴僕或出於軍
卒或出於盜賊惟能不次而用之乃為名將耳又論
軍中𨕖將劄子曰求將之法先取近下禁軍至廂軍中
年少有力者不拘等級因其技同者每百人圑為一隊
而教之較其技精而最勇者百人之中必有一人得之
以為隊將百人之將也合十隊將而又教之較其技精
而最勇者十人之中必有一人得之以為裨將千人之
將也合十裨將而又教之擇其有識見知變通者十人
之中必有一人得之以為大將此一人之技勇乃萬人
之𨕖而又粗知變通萬人之將也所謂軍中自可求將
也許洞虎鈐經出將篇曰先信後言所以伏下一刑
必賞所以正大明今鑑古所以照衆卑已貴人所以保
終去私徇公所以存國其神欲正其形欲端動欲如風
雨止欲如丘陵鬭欲如雷霆機欲如鬼神思欲如照影
令欲如霜雪苟有此者可以當國之大命矣又曰將
之為任也智敵萬人勇冠三軍善為將者正而能變剛
而能恤仁而能斷勇而能詳以策馭吏士未有不振拔
&KR0564;業以定禍亂者也登壇必究丘濬曰將相國家大
臣天下安危治亂所繫有征伐而後將權重此攻戰之
將也必待臨事而後見其能若夫折衝精神之將侍夫
環衛而姦盜自清處夫朝廷而邊鄙自靖雖無攻戰之
事自有廓清之功將而如此其功豈下於相哉
將帥二
原詩大雅曰維師尚父時維鷹揚增小雅曰天子命
我城彼朔方赫赫南仲玁狁于襄原又曰薄伐玁狁
至于太原文武吉甫萬邦為憲又曰蠢爾蠻荆大邦
為讐方叔元老克壯其猶增大雅曰江漢湯湯武夫
洸洸經營四方告成于王江漢之滸王命召虎式辟四
方徹我疆土原左傳曰晉侯之弟揚干亂行於曲梁
魏絳戮其僕晉侯怒欲殺絳絳至授僕人書將伏劍公
讀其書曰日君乏使使臣斯司馬臣聞師衆以順為武
軍事有死無犯為敬晉侯與之禮食使佐新軍史記
曰齊景公時晏嬰薦穰苴景公以為將軍將兵扞燕晉
之師穰苴曰願得君之寵臣以監軍景公使莊賈往穰
苴與約旦日日中會於軍門穰苴先馳至軍立表下漏
待賈夕時賈乃至謝曰親戚送之故留穰苴曰將受命
之日則㤀其家臨軍約束則㤀其親援枹鼓之急則忘
其身何謂相送乎召軍正問曰軍法期而後至者云何
曰當斬賈使人馳報景公請救未及反遂斬賈以徇三
軍久之景公遣使者持節赦賈馳入軍中穰苴曰將在
軍君令有所不受問軍正曰軍中不馳今使者馳云何
曰當斬穰苴曰君之使不可殺之乃斬其僕車之左駙
馬之左驂以徇晉師聞之罷去燕師聞之度水而解
又曰魏文侯問李克曰吳起何如人克曰起貪而好色
然用兵司馬穰苴不能過也文侯以為將擊秦拔五城
起之為將與士卒最下者同衣食臥不設席行不乘騎
親裹贏糧與士卒分勞苦卒有病疽者起為吮之卒母
聞而哭之人曰子卒也將軍自吮其疽何哭為母曰往
年吳公吮其父其父戰不旋踵遂死於敵今又吮其子
妾不知其死所矣列女傳曰楚子反攻秦軍絶糧使
人請於王因問其母母問使者曰士卒無恙乎曰士卒
分菽粒而食之又問將軍無恙乎曰將軍朝夕芻豢黍
粱子反破秦軍而歸母閉門不納使數之曰子不聞越
王勾踐之伐吳耶客有獻醇酒一器者王使人注上流
使士卒飲下流味不加喙而卒戰自五也異日又有獻
一囊糧者王又使以賜軍士分而食之甘不踰嗌而戰
自十也今士卒分菽粒而食之子獨朝夕芻豢何也
增史記曰燕昭王使樂毅約趙惠文王别使連楚魏悉
起兵使樂毅為上將軍趙惠文王以相國印授樂毅樂
毅竝護趙楚韓魏燕之兵以伐齊破之濟西諸侯兵罷
歸樂毅留徇齊五歲下齊七十餘城皆為郡縣以屬燕
唯莒即墨未服又曰田單為臨淄市掾及燕使樂毅
伐破齊田單東保即墨城中相與推之曰是多智習兵
立以為將軍田單乃縱反間於燕燕使騎劫代樂毅田
單知士卒之可用乃身操版臿與士卒分功妻妾編於
行伍之間盡散飲食饗士夜縱火牛壯士五千隨其後
遂殺騎劫而齊七十餘城皆復原又曰秦始皇使李
信及蒙恬將二十萬伐荆王翦謝病歸老於頻陽荆人
大破李信軍始皇馳入頻陽見謝王翦曰寡人不用將
軍計李信果辱秦軍今聞荆兵日進而西將軍雖病獨
忍棄寡人乎王翦曰大王必不得已用臣非六十萬人
不可始皇曰為聽將軍計耳於是王翦行請美田宅園
池甚衆旣至關使使還請善田者五輩曰秦王怚而不
信人今空秦國甲士專委於我我不多請田宅為子孫
業以自堅秦王疑我矣荆聞之悉國中兵以拒秦王翦
至堅壁守之日休士洗沐而善飲食撫循之久之使人
問軍中戲乎對曰方投石超距荆數挑戰而秦不出乃
引而東翦因舉兵追之大破荆軍漢書曰上旣聞廉
頗李牧為人迺拊髀曰嗟乎吾獨不得廉頗李牧為將
馮唐曰臣聞上古王者遣將也跪而推轂曰闑以内寡
人制之闑以外將軍制之軍功爵賞皆決于外歸而奏
之李牧之為趙將居邊軍士之租皆自用饗士賞賜決
於外不從中覆也委任而責成功故李牧乃得盡其智
能史記曰蕭何聞韓信亡自追之曰諸將易得耳信
國士無雙漢王曰以為大將欲召信拜之何曰王素慢
無禮今拜大將如呼小兒此乃信所以亡也王必欲拜
之擇良日齋戒設壇場具禮乃可王許之諸將皆喜人
人各自以為得大將至拜乃韓信也一軍皆驚又曰
文帝後六歲匃奴大入邊乃以宗正劉禮為將軍軍㶚
上祝兹侯徐厲為將軍軍棘門河内守周亞夫為將軍
軍細柳上自勞軍至㶚上及棘門軍直馳入將軍以下
騎送迎已而之細柳軍軍士吏被甲銳兵刃彀弓努持
滿天子先驅至不得入先驅曰天子且至軍門都尉曰
將軍令曰軍中聞將軍令不聞天子之詔上至又不得
入乃使使持節詔將軍吾欲入勞軍亞夫乃傳言開壁
門壁門吏士謂從屬車吏曰將軍約軍中不得驅馳於
是天子乃案轡徐行至營亞夫持兵揖曰介胄之士不
拜請以軍禮見天子為動改容式車使人稱皇帝敬勞
將軍成禮而去旣出軍門文帝曰此真將軍矣曩者㶚
上棘門軍若兒戲耳其將固可襲而虜也至於亞夫可
得而犯耶又曰程不識故與李廣俱以邊太守將軍
屯廣行無部伍行陣就善水草屯舍止人人自便不擊
刁斗以自衛莫府省約文書籍事然亦遠斥候未嘗遇
害程不識正部曲行伍營陣擊刁斗士吏治軍簿至明
軍不得休息然亦未嘗遇害皆為名將又曰大將軍
衛青姊子霍去病受詔與壯士為剽姚校尉元狩二年
以冠軍侯為驃騎將軍出隴西有功諸宿將所將十馬
兵不如驃騎驃騎所將常𨕖然亦敢深入常與壯騎先
其大軍軍亦有天幸未嘗困絶也為人少言有氣上嘗
欲教之孫吳兵法對曰顧方略何如耳不至學古兵法
上為治第令視之對曰匃奴不滅無以家為漢書曰
西羌反時趙充國年七十餘上老之使問誰可將者充
國對曰無踰於臣者矣充國至金城常以遠斥候為務
行必為戰備止必堅營壘先計而後戰日饗軍士士皆
欲為用後漢書曰鄧禹聞光武安集河北即杖策北
渡追及於鄴光武令左右號禹曰鄧將軍及赤眉西入
關以禹深沉有大度拜為前將軍持節中分麾下精兵
二萬人遣西入關令自𨕖偏裨以下可與俱者遂定河
東時赤眉所過殘賊百姓聞禹乘勝獨克而師行有紀
皆望風相攜負以迎軍降者日以千數衆號百萬禹所
止輙停車駐節以勞來之於是名震關西增又曰光
武南定河内問於鄧禹曰諸將誰可使守河内者禹曰
寇恂文武備足有牧人御衆之才乃拜恂河内太守行
大將軍事又曰馮異為人謙退不伐行與諸將相逄
輙引車避道進止皆有表識軍中號為整齊每所止舍
諸將並坐論功異常獨屏樹下軍中號曰大樹將軍及
破邯鄲乃更部分諸將各有配隸軍士皆言願屬大樹
將軍光武以此多之原又曰光武將發幽州兵夜召
鄧禹問可使行者禹曰吳漢勇鷙有智謀即拜漢大將
軍持節北發十郡突騎光武即位拜為大司馬時遣人
觀大司馬何為還言方修戰攻之具乃歎曰吳公差彊
人意隠若一敵國矣每當出師朝受詔夕即引道初無
辦嚴之日增又耿弇傳論曰三世為將道家所忌而
耿氏累葉以功名自終將其用兵欲以殺止殺乎何其
獨能隆也又曰建武中交趾女子徵側及女弟徵貳
反璽書拜馬援伏波將軍南擊交趾緣海而進隨山刊
道千餘里斬徵側徵貳傳首洛陽振旅還嘗曰男兒要
當死於邊野以馬革裹屍還葬耳劉尚擊武陵五溪蠻
夷軍沒援復請行帝愍其老援曰臣尚能被甲上馬帝
令試之援據鞍顧盼以示可用帝笑曰矍鑠哉是翁也
又曰皇甫規拜度遼將軍至營數月上書薦中郎將
張奐以自代曰臣聞兵無強弱而將有能否中郎將奐
才略兼優宜正元帥以從衆望朝廷從之以奐代為度
遼將軍原蜀志曰鄧芝為大將二十餘年賞罰明斷
善䘏士卒身之衣食仰資於官妻子不免饑寒魏志
曰曹仁以征南將軍拒吳將周瑜長史陳矯等歎曰將
軍真天人也仁少時不脩行檢及長為將嚴整奉法令
常置科於左右案以從事增吴志曰諸葛瑾步隲上
疏曰故將軍周瑜入作心膂出為爪牙銜命出征身當
矢石盡節用命視死如歸故能摧曺操於烏林走曹仁
於郢都揚國威德華夏是震晉書曰羊祜為平南將
軍人有略吳二兒為俘者祜遣送還其家祜出軍行吳
境刈穀為糧皆計所侵送絹償之吳人翕然悅服稱為
羊公又曰周訪智勇過人為中興名將性謙虛未嘗
論功伐或問訪訪曰朝廷威靈將士用命訪何功之有
又曰陶侃字士行會劉弘為荆州刺史以為江夏太
守加鷹揚將軍侃戎政齊肅虜獲皆分士卒身無私焉
南史曰梁韋叡晝接客旅夜算軍書三更起張燈逹
曙撫循其衆常如不及故投募之士爭歸之北史曰
煬帝在東宫嘗謂賀若弼曰楊素韓擒虎史萬歲皆良
將也優劣何如弼曰楊素是猛將非謀將韓擒虎是鬭
將非領將史萬歲是騎將非大將太子曰然則大將誰
也弼拜曰惟殿下所擇弼意自許為大將唐書曰尉
遲敬德名恭以字行武德初秦王獵榆窠會單雄信騎
直趨王敬德躍馬大呼横刺雄信墜乃翼王出以功授
王府左二副護軍隠太子嘗以書招之贈金銀器一車
敬德以聞王曰公之心如山岳然雖積金至斗豈能移
之又曰李靖字藥師蕭銑據江陵靖降之輔公祏據
丹陽靖禽之帝歎曰靖乃銑公祏之膏肓也古韓白衛
霍何以加又曰李勣用兵多籌算料敵應變皆契事
機聞人善抵掌嗟歎及戰勝必推功於下得金帛盡散
之士卒無私貯然持法嚴故人為之用又曰王師攻
安市城高麗莫離支遣將拒戰太宗命諸將分擊之薛
仁貴恃驍悍欲立奇功乃著白衣自標顯所向披靡軍
乘之賊遂奔潰帝謂曰朕不喜得遼東喜得虓將遷右
領軍中郎將又曰王忠嗣開元末節度朔方兼靈州
都督持重安邊不生事嘗曰平世為將撫衆而已吾不
欲竭中國以幸功名俄為河西隴右節度使權朔方河
東節度佩四將印勁兵重地控制萬里近世未有也
又曰乾元初詔李光弼為天下兵馬副元帥用兵謀定
而後戰能以少覆衆與郭子儀齊名世稱李郭而戰功
推為中興第一其代子儀朔方也營壘士卒麾幟無所
更而光弼一號令之氣色乃益精明云又郭子儀傳
贊曰天寶末盜發幽陵外阻内訌子儀自朔方提孤軍
轉戰逐北誼不還顧時天子西走唐祚若贅斿而能輔
太子再造王室及大難略平遭讒惎詐奪兵權然朝聞
命夕引道無纖介自嫌及被圍涇陽單騎見虜壓以至
誠猜忌沮謀雖唐命方永亦由忠貫日月神明扶持者
哉又李晟傳贊曰晟之屯東渭橋也朱泚盜京師晟
無積貲輸糧提孤軍抗羣賊身佩安危而氣不少衰者
徒以忠義感人故豪英樂為之死耳至師入長安而人
不知雖三王之佐無進其能可謂仁義將矣又曰李
晟子愬憲宗討吴元濟愬求自試師夜起會大風雪入
蔡州取元濟檻送京師不戮一人乃屯兵鞠場俟裴度
至愬以櫜鞬見度將避之愬曰此方廢上下分久矣請
因示之度以宰相禮受愬謁蔡人聳觀宋史曺彬傳
論曰彬以器識受知太祖遂膺柄用平居於百蟲之蟄
猶不忍傷出使吳越籍上私餽悉用施予總戎專征秋
毫無犯不妄戮一人君子謂仁恕清慎能保功名守法
度唯彬為忠良將第一又曰吳玠用兵本孫吳務遠
略不求小近利御下嚴而有恩雖身為大將卒伍至下
者得以情逹故士樂為之死𨕖用將佐視勞能為高下
先後不以親故權貴撓之又曰孟珙忠君體國之念
可貫金石與參佐部曲論事言人人異珙徐以片言折
衷衆志皆愜老校退卒一以恩意撫接名位雖重惟建
鼓旗臨將吏而色凜然無敢涕唾者退則焚香埽地隠
几危坐若蕭然事外元史曰伯顔深略善斷將二十
萬衆若將一人諸帥仰之如神明吾學編曰徐逹征
吴直抵蘇州遣人請事建康上曰將軍天性忠義然將
在外君不御自後軍中緩急將軍便宜行吾不中制為
大將軍上曰諸將非不健鬭然能持重師有紀律得為
將之體者莫如大將軍宜專中軍策勵羣帥
將帥三
原矯矯虎臣赳赳武夫(竝詳將帥一)國之寶士之心
(淮南子將進不求名退不避罪唯民是保利合於主國之寶也說苑將者士之心也士者將之肢體也)
國之行主人之司命(蔣子萬機論知兵之將國之行主民之司命古者重之後世無)
(逮焉)綂軍持勢提鼓揮枹(三略綂軍持勢者將也臨尉繚子夫將提鼓揮枹)
(難決戰接兵角刃興亡安危應在枹端奈何無重將也)五才十過(六韜將有五才十過)
(所謂五才者勇智仁信忠也勇則不可犯智則不可亂仁則愛人信則不欺忠則無二心所謂十過者有勇而)
(輕死者可暴也有急而心速者可久也有貪而好利者可貴也有仁而不忍人者可勞也有智而心怯者可窘)
(也有信而喜信人者可誑也有廉潔而不愛人者可侮也有智而心緩者可襲也有剛毅而自用者可事也有)
(懦而喜任人者可欺也)四誡五危(三略將無慮則謀士去將無勇則士卒恐將妄動則)
(軍不重將遷怒則一軍懼軍䜟曰慮也勇也將之所重動也怒也將之所用此四者將之明誡也孫子將有)
(五危必死可殺必生可虜忿速可侮廉潔可辱愛民可煩凡此五者將之過也用兵之災也覆軍殺將必以五)
(危)有智謀善變化(吳漢勇&KR0743;有智謀詳將帥二善黃帝出軍訣為將黃色長耳)
(為策謀赤色小身善為變化)以勇為本以計為主(上詳將帥一抱朴子兵)
(家以計為主以力為末)思計如饑思士如渴(孫子兵法秘要良將思計如饑)
(所以戰必勝攻必取也從三略將者能思士如渴則策焉)知彼知己欲密欲
一(上詳攻戰一欲三略將謀𣣔密攻一)詳擇審授戰勝攻取(吳質將論)
(將者國之命不可不詳擇不可不審授也如漢書高祖曰連百萬之軍戰必勝攻必取吾不韓信)君
親授鉞士飲投醪(上詳將帥一勞蔣子云秦穆公伐晉及河將軍之醪唯一杯蹇叔)
(乃曰一杯可以投河而釀也穆公乃以醪投河三軍皆取飲之又三略昔者良將之用兵有饋簞醪者使投諸)
(河與士卒同流而飲夫一簞之醪不能味一河之水而三軍之士思為致死者以滋味之及已也)蓄
恩不倦惠訓不疲(三略軍䜟曰蓄恩不倦以一取萬王隠晉書杜預身不跨馬射不)
(穿札而每任大事輙居將帥之列謀而鮮過惠訓不倦)與民同飲食與士共
勞苦(呂氏春秋越王苦會稽之耻欲深得民心以致必死於吴有甘脆不足分不敢食有酒流之江與民)
(同之間東觀漢記堅鐔獨孤絶南拒鄧奉北當董訢一年道路隔塞糧饋不至食蔬菜與士卒共勞苦)
少多大略長涉通變(漢書耿恭少孤慷慨多大略有將帥之才王武表云王雄長)
(涉通變天性仁勇當任為大將軍)學萬人敵非一劍任(史記項羽本紀項籍)
(少時學書不成去學劒又不成項梁怒之籍曰書足記姓名而已劒一人敵不足學學萬人敵尉繚子吴起)
(臨戰左右進劔起曰將專主旗鼓爾臨難決疑揮兵指刃此將事也一劔之任非將事也)虎視龍
驤龍變虎發(傅休奕古今畫讚信陵魏雄虎視龍驤謀贏奮駭雷動北疆又讃楊阜云君)
(搆潛謀以龍變應事機而虎發山西數郡獲安者君克敵之勲也)蜀得其龍吳得
其虎(世語諸葛亮兄瑾弟誕竝有令名各在一國人以為蜀得其龍吴得其虎魏得其狗)黃鬚
驍騎紫髯將軍(魏志任城王彰傳建安中烏丸反以彰為北中郎將行驍騎將軍彰身自)
(搏戰射胡騎應弦而倒者前後相屬戰過半日彰鎧中數箭意氣益厲乘勝逐北至桑乾一日一夜與虜相及)
(擊大破之時太祖在長安召彰詣行在所太祖喜持彰鬚曰黃鬚兒竟大奇也獻帝春秋張遼問吳降人向)
(有紫髯將軍長上短下便馬善射是誰降人答曰是孫會稽)轉戰萬里屠城三
百(王濬表云臣受命之日心與口誓授身死地轉戰萬里東觀漢記耿弇所平郡四十六屠城三百未嘗)
(挫折)蠻荆來威鮮卑收迹(詩顯允方叔征伐玁狁蠻荆来威鄭箋云方叔先與)
(吉甫征伐玁狁今特往伐蠻荆皆使来服于宣王之威美其功之多也蔡邕度遼將軍始受黃鉞銘鮮卑收)
(迹烽燧不舉視事三年馬不帶甲弓不援彄是用鏤銘以昭公文武之勲焉)王翦請宅
吳漢分田(上詳將帥二還後漢書吳漢常出征妻子在後買田宅漢讓之曰軍師在外吏士不足)
(何多買田宅乎遂盡以分與昆弟外家)扶義而動推理而行(淮南子將軍扶)
(義而動推理而行掩節而斷割因資而成功)滔滔如春□□如夏(又曰將軍)
(之心滔滔如春□□如夏湫漻如秋典凝如冬因形而與之化隨時而與之移)見人所不見
知人所不知(又曰夫將者必獨見獨知獨見者見人所不見也獨知者知人所不知也)
運籌則淵迴指麾則虎步(庾闡揚都賦桓桓勇武堂堂碩佐運籌則淵廻指麾)
(則虎步臨機如公瑾遺愛如子布是以朝宗江漢廓落王祚)亞夫嚴猛哮吼耿
秉勇壯簡易(桓譚新論周亞夫嚴猛哮吼可為國之大將東觀漢記耿秉字伯初擊匃奴封美)
(陽侯性勇壯而簡易于事)拔刀刺山則泉湧整冠拜井則水出
(漢書戴師將軍李廣利破大宛圍山絶水廣利乃拔刀刺山飛泉湧出後漢書耿恭以疏勒城傍有澗水可)
(固乃引兵據之匃奴來攻于城下壅絶澗水恭于城中穿井十五丈不得水吏士渴乏笮馬糞汁而飲之恭整)
(衣冠向井再拜為吏士禱有頃水泉奔出乃令吏士揚水以示虜虜以為神遂引去)百萬之師
不如一賢尺素之功勝於雲梯(漢書唐林上書曰雖百萬之衆不如一賢)
(故秦行千金以間廉頗漢散千金以疎亞父梯枹朴子韓信傳檄而定千里是以尺素之功勝於雲之械也)
(堂以上北書鈔)處右尚左(老子吉事尚左凶事尚右偏將軍處左上將軍處右禮)
(記軍尚左注左陽也陽主生將軍有決勝之策左將軍為上貴不敗績也)干城爪牙(上詳)
(將帥一爪詩予王之牙)幕府轅門(衛青以幕為府以車轅為門)分閫
忘家(衛霍寄重旌分閫外之憂下詳將帥二)戮僕殺妻(上詳將帥二吳起為魯)
(將齊攻魯起妻齊女魯疑之起乃殺妻明不與齊也)馬服龍驤(趙奢號馬服君詳攻戰二)
(童晉書羊祜傳初祜以伐吳必藉上流之勢又時吳有謠曰阿童復阿童銜刀浮渡江不畏岸上獸但畏水)
(中龍祜思應其名者會益州刺史王濬小字阿童因表加龍驤將軍密令修舟楫為順流之計)絶席
握權(漢王常為大將軍與諸將絶席握兵權)將將握兵(韓信曰陛下不善將)
(兵而善將將握兵之要)命黼冕視旗鼓(晉以黼冕命士會將中軍為太傳師之)
(耳目在旗鼔注言三軍視大將旗鼔以為進退)上於三公式是百辟(後漢和帝)
(以竇武為大將軍位在三公之上是大將軍入朝不趨劒履上殿讃奏不名式百辟)父書徒
讀軍簿至明(史記秦趙相拒廉頗堅壁不戰趙王信間諜令趙括代頗藺相如曰王以名使)
(人若膠柱鼓瑟括徒讀父書不知合變後果敗下詳將帥二)李廣無行陣王平
守法度(上詳將帥二漢蜀志王平字子均長戎旅間愛作書論說史不失其指遵守法度而無戲謔)
敦詩說禮誠趙衰之知言使仁佐賢乃處父之善
對(上詳儒學將姑穀梁晉殺陽處父君漏言也晉將與狄戰使狐夜將中軍趙盾佐之處父曰古者使仁)
(者佐賢者今趙盾賢夜姑仁其不可乎公語夜姑夜姑遂殺處父)晉國謀帥推郤縠
之悦禮漢朝論將美祭遵之用儒(竝詳儒學將)軍師
元戎建牙杖節方召之材韓彭之功列四
七之位啟什伍之行(禮什伍部曲也)早陪蘭錡應知軍政
之嚴夙總戎麾頗識兵樞之要(以上白帖)增丈人長
子(詳將帥一)畫麟閣圖雲臺(通鑑綱目漢甘露三年上以戎狄賓服思股肱之美)
(乃圖畫其人於麒麟閣署其官爵姓名凡十一人皆有功德知名當世又漢永平三年帝思中興功臣乃圖)
(二十八將于南宫雲臺)勒燕然山圖凌煙閣(後漢書竇憲自求擊匃奴會南)
(單于請兵北伐乃拜憲車騎將軍出朔方雞鹿塞與北單于戰于稽落山大破之登燕然山刻石勒功令班固)
(作銘臣通鑑綱目唐貞觀十七年上命圖畫功長孫無忌等二十四人於凌煙閣)諸卿皆將
賢將可相(登壇必究王鳴鶴曰成周時宣王命皇父以三公治軍事再命六卿副之無事則將)
(歸卿列入司政本有事則諸卿皆將出典兵戎吉甫召虎仲山甫之徒何人非卿何人非將又張栻曰漢將)
(誠當以趙充國為最其在宣帝時不獨為賢將殆可相也)大樹將軍枯松太保
(上詳將帥二裕鄧志謨古事苑唐王建平東川諸將爭功獨王宗退立枯松下衆嘉之號為枯松太保)
自選偏裨無置副貳(上詳將帥二可武備志五代徐温問將於嚴求可求薦周本)
(乃以本將兵七千救高安本以前攻蘇州無功稱疾不出可求即其臥内強起之本曰蘇州之役敵不能勝我)
(但主將權輕爾今必見用願無置副貳可求許之)濟師以和臨陣勿易(又曰)
(梁主命韋叡救鍾離受曹景宗節度預勅景宗曰韋叡卿之鄉望宜善敬之景宗見叡禮甚謹梁主聞之曰二)
(將和師必濟矣城又曰後漢黃巾餘黨更以趙弘為帥衆十餘萬據宛朱雋圍之不拔有司奏徵雋司空張)
(温曰臨陣易將兵家所忌宜假日月責其成功帝乃止雋擊斬弘)主代論勲帝為
祖道(北史蔡祐以功授平東將軍從征伐為士卒先軍還諸將爭功祐終無所競周文每歎之曰祐口不)
(言勲孤當代其論叙督錦繡萬花谷唐張仁愿為朔方軍總管春還朝秋復軍備邊帝為賦詩祖道賞賚不)
(貲)義為君臣恩猶父子(登壇必究漢光武時馮異專制關中後人有章言其)
(威權至重帝以章示異異惶懼上書謝罪詔報曰將軍之於國家義為君臣恩猶父子何嫌何疑而有懼意)
牙帳星門(山堂肆考將軍之旗曰牙取其為圖爪牙也旗立于將軍帳前故曰牙帳又)
(軍門曰星門唐詩星門列五戎)鈴閣齋壇(古事苑鈴閣威嚴震動江淮草木齋壇令肅廓)
(清燕薊郊原注云將帥之營四面懸鈴有警則鈴鳴所以防不虞也故謂之鈴閣凡命將有齋戒之壇曰齋壇)
持節授麾(漢書宣帝紀田廣明為祁連將軍趙充國為蒲類將軍田順為虎牙將軍及度)
(遼將軍范明友前將軍韓增凡五將軍兵十五萬騎校尉常惠持節護烏孫兵咸擊匃奴魏書張遼傳魏王)
(操以為盪寇將軍從征袁尚于柳城卒與虜遇遼勸操戰氣甚奮操壯之自以所持麾授遼遂擊大破之)
假黃鉞著白衣(吴書陸遜傳魏曹休舉衆入皖乃召遜假黃鉞為大都督逆休遜衝休伏)
(兵因驅走之斬獲萬餘拜遜上大將軍右都護下詳將帥二)若長城如敵國(文苑)
(授馬燧副元帥制曰燧秉難奪之節負不羈之才殿于北土隱若長城孔帖賜劉沔詔曰自古出師莫重謀)
(帥故李廣威動殊隣吳漢隠如敵國)九變八通(上詳將帥一能李筌太白隂經若以柔)
(以剛能翕能張英而有勇雄而有謀圓而能轉還而能端智周萬物而道濟天下八通之人可以言大將)
號二龍輕一鳥(萬花谷唐烏承玼烏承恩皆為平盧先鋒沉勇而決號為轅門二龍杜)
(甫送蔡都尉詩云身輕一鳥過槍急萬人呼)驍健若飛馬馳不及(北史史萬)
(歲少英武善騎射驍健若飛尚又元魏尚書李沖典選揚大眼往求沖不許大眼曰書不見知下官出一技)
(便出長繩三丈許繫于髻而走繩直如矢馬馳不及沖因驚歎遂用為軍主)雄如馬武
少似終軍(杜牧東征詩雄如馬武皆彈劍少似終軍亦請纓落鵰都尉萬人敵黑矟將軍一鳥輕)
奮不顧身勇不陵物(文苑英華命姚崇等北伐制曰呂休璟誠期報國去病安)
(用家為奮不顧身伯昭不持賊遺仁許洞虎鈐經持身以禮奉上以忠勇不陵物不喪法)見可
而進見義能勇(武備志晉揚州别駕何惲謂刺史周浚宜速渡江直指建業浚使白王渾)
(渾曰受詔但屯江北不使輕進且詔令龍驤受我節度但當具君舟楫一時俱濟耳惲曰龍驤克萬里之寇以)
(旣成之功來受節度未之聞也且明公為上將見可而進豈一一須詔令乎渾不聽王濬自武昌順流而下吳)
(主遣使奉書請降諸太平御覽唐裴度使徐州行營宣諭諸軍旣還帝問將之才度曰臣觀李光顔見義能)
(勇終有所成不數日光顔大破賊軍于時曲帝歎度之知人)轉敗為勝出死入
生(劉劭趙都賦其謀謨之士則思通神睿權略無形沉竈生蛙轉敗為勝者也五代史符存審臨終戒子)
(曰吾少提一劍去鄉里四十年間取將相然履鋒冒刃出死入生而得至此)臥護六軍
坐知千里(晉書王敦之逆帝使謂紀瞻曰卿雖病但為朕臥護六軍所益多矣文苑英華命姚崇)
(北伐制曰禮義為本居有四隣謨猷是先坐知千里)身佩安危坐見成敗(上詳)
(將帥二成後周書王勵性忠果有才幹太祖謂之曰為將坐見敗者上也被堅執銳者次也勵曰意欲兼之)
絶甘分少禁暴安人(上詳將帥五普王兵馬都元帥制唐李抱玉大歷初加)
(山南西道副元帥兼節度使抱玉在鎮十餘年禁暴安人為將臣之良)無犯秋毫乃
上駿馬(後漢書岑彭遷征南大將軍首破荆門長驅武陽持軍整齊秋毫無犯北史于謹平江陵還)
(自以久當權位願保優閒乃上先所乘駿馬及所著鎧甲等太祖識其意曰今巨猾未平公豈得便爾獨善遂)
(不受)身佩四將印腹有數萬兵(上詳將帥二延名臣傳范仲淹領州夏)
(人聞之相戒曰毋以延州為意今小范老子腹中自有數萬兵甲不比大范老子可欺也戎人呼知州為老子)
(大范謂雍)加赤幢曲蓋總玉帳金壇(晉書馬隆為武威太守西渡温水轉)
(戰千里虜猝跋韓且萬能等率萬餘落歸降涼州遂平詔曰隆以偏師寡衆奮不顧難冒險能濟其假宣威將)
(軍加赤幢曲蓋鼓吹而唐大詔令折衝之寄符玉帳總金壇)攀龍鱗附鳳翼殪
封豕斬長蛇(後漢書光武紀諸將議上尊號光武不聽耿純進曰天下士大夫捐親戚棄土壤從)
(大王于矢石間者固望攀龍鱗附鳳翼以成其所志耳唐書李希烈䧟汝州詔拜哥舒曜東都汝州行營節)
(度使帝召見問曰卿治兵孰與父賢對曰先臣安敢比但斬長蛇殪封豕然後待罪私室臣之願也)受
脤倉卒之時弭變談笑之頃(後漢書皇甫嵩朱雋竝以上將之略受脤倉卒)
(之時及功成師克威聲滿天下笑宋史安守忠練逹邊事禔身謙慎弭卒校之變于談之頃非善于行權者)
(不能)棄干城而不可舍騏驥其焉乘(孔叢子子思居衛言苟變于衛)
(君曰君處戰國之世𨕖爪牙之士而以二卵棄干城之將不可使聞于隣國南史韋叡自結于梁武及大軍)
(發郢謀留守將上難其人久之顧叡曰棄騏驥而不乘焉皇皇而更索即日以江夏太守行郢州府事)
謝安違衆舉親曹彬對君稱子(晉書謝幼度為叔父安所器重時邊境數)
(被侵寇朝廷求文武良將安舉幼度郗超曰安違衆舉親明也幼度必不負舉才也宋史李繼遷叛太宗問)
(曹彬誰可將者彬曰臣少子瑋可任真宗即位瑋知渭州馭軍嚴明舉措如老將)教子登上
將賜第埒親王(洓水紀聞曹武惠王彬凡降四國主未嘗殺一無辜子瑋琮璨皆領旌鉞)
(陶弼有詩曰蒐兵四把降王縳教子三登上將壇非事略太祖嘗命有司治第賜郭進蓋以筒瓦有司言親)
(王公主不用筒瓦太祖曰進握控十餘年使我無北顧憂我視進豈減兒女耶)飲食如王者
斧鉞等諸侯(上詳將帥五蘇洵御將論相太平御覽唐裴度征淮西詔曰帶丞之印綬所)
(以尊其名賜諸侯之斧鉞所以重其命)激義氣以虹貫發精誠而石
開(文苑英華幽州紀聖功碑張公激義氣以虹貫發精誠而石開介胄雪照戈矛林植命以義徇壯由師直)
專號令不副文臣請劒甲聽擇武庫(登壇必究宋仁宗時狄青)
(自請擊儂智高韓絳言武人不可獨任上以問龐籍籍曰青起行伍若用文臣副之必為所制號令不專不如)
(不遣帶元史至元中授張弘範蒙古漢軍都元帥賜錦衣玉弘範不受以劒甲為請帝出武庫劒甲聽其自)
(擇)有股肱羽翼之衆持天地鬼神之心(上詳將帥一虎鈐)
(經勝負在乎先見持天地鬼神之心以安士衆此之謂天將也)動四境以弱敵心
感三軍而懷敵國(龍韜將有羽翼四人主揚名譽震遠方動四境以弱敵心後漢書若馮)
(賈之不伐岑公之信義乃足以感三軍而懷敵人故能尅成遠業)不以數萬命易一
官能將十萬衆若一人(唐書王忠嗣為河西隴右節度使會董延光建言請下石)
(堡城詔忠嗣分兵應接忠嗣不得已為出軍而士無賞格延光不悦忠嗣曰吾固審得一城不足制敵失之未)
(害于國吾忍以數萬人命易一官哉下詳將帥二)入作心膂出為爪牙入
為夔龍出作方召(上詳將帥二東下見文苑英華西平王李晟渭橋紀功碑)入
壯七萃八屯之衛出專五侯九伯之征(胡應松賀郭元帥鎮揚州)
(啟見啟雋𩔖函)
將帥四
原將者國之輔(六韜兵者國之大事存亡之道命在于將將者國之輔先王之所重也)
居不重席(左傳吴侵陳楚大夫皆懼子西曰二三子恤不相睦無患吴矣昔闔廬食不二味居不重)
(席在軍熟食者分而後敢食其所嘗者卒乘與焉吾先大夫子常易之所以敗也今聞夫差珍異是聚觀樂是)
(務視民如讐而用之日新夫先自敗也已安能敗我)懼民不用命(楚昭王問帥子轂曰左尹)
(羌車與左史老皆可用也子高曰帥賤民慢之懼民不用命焉)動猶璧玉(孫子兵法貴之而無)
(驕委之而不專扶之而無隠危之而不懼故良將之動也猶璧玉之不可汚也)視如嬰兒(又視)
(卒如嬰兒故可與之赴深谿視卒如愛子故可與之俱死)其動如神(兵法云風雨可鄣者有象)
(也寒暑不可塞者無形也故良將慎密其動如神)將有死心(說苑田單為齊王將軍興師十)
(萬將以攻翟往見魯仲連子仲連子曰將軍之攻翟必不能下矣田曰單以十里之城五里之郭復齊之國何)
(為攻翟不能下去上車不與言決攻翟三月不能下往見仲連子曰先生何以知單之攻翟不能下也仲連子)
(曰夫將軍在即墨之時坐則織簣立則杖臿為士卒倡曰宗廟亡矣魂魄喪矣歸何黨矣故將有死之心士卒)
(無生之氣今將軍東有掖邑之封西有淄上之寶金銀横帶馳騁乎淄澠之間是以樂生而忘死也田將軍明)
(日結髮徑立矢石之間引枹而鼔之翟人下之)將者死官(尉繚子兵凶器也爭逆德也將死官)
(也故不得已而用之)知難忍恥(嚴尤三將論平原君曰廉頗之為人也勇&KR0743;而愛士知難而忍)
(恥)所向無前(何晏韓白論白起為秦將攻城略地所向無前)難與爭鋒(陳思)
(王云白起為人小頭而銳瞳子白黑分明故可與持久難與爭鋒)增卿子冠軍(史記初宋)
(義所遇齊使者高陵君顯在楚軍見楚王曰宋義論武信君之軍必敗居數日軍果敗可謂知兵矣王召宋義)
(與計事而大悦之因置以為上將軍諸别將皆屬宋義號為卿子冠軍)民以為心(淮南子將)
(卒吏民動静如身乃可以應敵合戰故將以民為體民以將為心)原賞分戲下(漢書李廣)
(歷七郡太守前後四十餘年賞賜輒分其戲下飲食與士卒共之)猛將如雲(李陵與蘇武書)
(昔高皇帝以三十萬衆困于平城當此之時猛將如雲謀臣如雨然猶七日不食僅乃得免)全師
保勝(趙充國)增折衝宿將(漢書馮奉世居爪牙官前後十年為折衝宿將功名次趙)
(充國)原山西出將(漢書贊秦漢以來山東出相山西出將)增解賜左驂
(後漢書賈復督盜賊馬羸光武解左驂以賜之)獨拔勍敵(又帝謂耿弇曰昔韓信破歷下以開)
(基今將軍攻祝阿以發迹此皆齊之西界功足相方而韓信襲擊已降將軍獨拔勍敵其功乃難于信也)
原十年未嘗蓐寢(又段熲字紀明行軍仁愛士卒疾病者親自瞻省手為裹創在邊十餘年)
(未嘗一日蓐寢與將士同苦故皆樂為死戰)增良將守忠(太平御覽諸葛亮兵要人之忠)
(也猶魚之有淵魚失水則死人失忠則凶故良將守之志立而名揚)一身是膽(趙雲别傳先主)
(曰子龍一身都是膽也)請吞十萬衆(蜀志魏延先主拔為督漢中鎮遠將軍問曰今委卿)
(以重任卿欲云何對曰若曹操舉天下而來請為大王拒之偏將十萬之衆至請為大王吞之衆咸壯其言)
沉勇能斷(魏志司馬文王語荀顗曰陳泰沉勇能斷荷方伯之重救將陷之城而不求益兵又)
(希簡上事必能辦賊故也都督大將不當爾耶)器兼文武(晉書周訪器兼文武任在折衝杖節)
(擁旄中興推為名將)唯收圖書(又應詹傳鎮南將軍山簡假詹督五郡軍事與陶侃破杜弢于)
(長沙賊中金寶溢目詹一無所取唯取圖書)不以小令勞衆(晉書載記前燕慕容恪為)
(將不尚威嚴專以恩信御物務于大略不以小令勞衆)氣度雄遠(又前秦王猛博學好兵書)
(謹重嚴毅氣度雄遠細事不干其慮苻堅歷遷猛尚書左僕射輔國將軍)石龍夫人(古事苑馮)
(寶妻冼氏為南國首領撫循衆部隋文帝封石龍夫人戰則錦繖自衛乘寶幰軍中號錦繖夫人古今女將第)
(一人也)使便宜從事(李衛公問對下太宗曰今欲與卿參定遣將之儀如何靖曰臣竊謂)
(聖人制作致齋宗廟者所以假威于神也授斧鉞又推其轂者所以委寄以權也今陛下每有出師必與公卿)
(議論告廟而後遣此則邀以神至矣每有任將必使之便宜從事此則假以權至矣何異於致齋推轂耶)
不大勝亦不大敗(又太宗曰當今將帥唯李勣道宗薛萬徹除道宗以親屬外孰堪大用靖)
(曰陛下嘗言勣道宗用兵不大勝亦不大敗萬徹若不大勝即須大敗臣愚思聖言不求大勝亦不大敗者節)
(制之兵也或大勝或大敗者幸而成功者也)奇厖福艾(唐書李勣臨事遣將必訾相其奇厖)
(福艾者遣之或問故曰薄命之人不足與成功名)出將入相(太平御覽唐婁師德專總邊任)
(三十餘年恭勤接下孜孜不怠出將入相能以功名始終)三箭定天山(唐書薛仁貴副鄭仁)
(泰為鐵勒道行軍總管時九姓衆十餘萬令驍騎數十來挑戰仁貴發三矢輒殺三人於是虜氣懾皆降軍中)
(歌曰將軍三箭定天山壯士長歌入漢關)諸子俱有將材(宋史种氏自世衡立功青澗撫)
(循士卒威動羌夏諸子皆有將材至師道師中已三世號山西名將)勇略忠義(又靖康之際天)
(下安危之機勇略忠義如韓世忠而為將是天以資宋之興復也)神將(虎鈐經一曰天將二曰地)
(將三曰人將四曰神將以天為表以地為變以人為用舉三將而兼之此之謂神將也)良將(又一)
(曰威將二曰強將三曰猛將四曰良將以威為表以猛為裏以強居中兼三將而有之此之謂良將也)
將帥五
原詩梁吳均邊城將詩曰塞外何紛紛胡騎欲成羣爾
時始應募來投霍冠軍刀含四尺影劒抱七星文袖間
血灑地車中旌拂雲輕軀如未殞終當厚報君又詩
曰僕本邊城將馳射靈關下箭銜㕍門石氣振武安瓦
勲輕賞廢丘名高拜横野留書應鑿楹傳功須勒社徒
傾七尺命酬恩終自寡又邊城詩曰聞君報一飡遠
送出平野玉標丹霞劒金絡艷光馬高旗入漢飛長鞭
匿地寫曙星海中出曉月山頭下歲晏坐論功自有思
臣者又詩曰臨淄重蹴踘西城好擊刺不要身後名
專騁眼前智君看班定遠立功不負義掣曳二丈旗躑
躅雙鳧騎但問相知否死生無險易增唐李白送羽
林陶將軍詩曰將軍出使擁樓船江上旌旗拂紫煙萬
里横戈探虎穴三杯拔劒舞龍泉杜甫前出塞詩曰
挽弓當挽強用箭當用長射人先射馬擒賊先擒王苟
能制侵陵豈在多殺傷又魏將軍歌曰將軍昔著從
事衫鐵馬馳突重兩銜被堅執銳略西極崑崙月窟東
嶄巖君門羽林萬猛士惡若哮虎子所監五年起家列
霜戟一日過海收風帆平生流輩徒蠢蠢長安少年氣
欲盡魏侯骨聳精爽緊華岳峯尖見秋隼星纏寶校金
盤陀夜騎天駟超天河欃槍熒惑不敢動翠蕤雲旓相
蕩摩又花卿歌曰成都猛將有花卿學語小兒知姓
名用如快鶻風火生見賊唯多身始輕顔真卿贈裴
將軍詩曰大君制六合猛將清九垓戰馬若龍虎騰凌
何壯哉劒舞若游電隨風縈日廻入陣破驕虜威名雄
震雷一射百馬倒再射萬夫開功成報天子可以畫雲
臺劉長卿獻淮寧軍節度李相公詩曰建牙吹角不
聞喧三十登壇衆所尊家散萬金酬士死身留一劒答
君恩漁陽老將多回席魯國諸生半在門白馬翩翩春
草綠邵陵西去獵平原楊巨源寄太原李光祿詩曰
倚天長劒截雲孤報國縱横見丈夫五載登壇真宰相
六重分閫正司徒曾聞轉戰平堅寇共說題詩壓腐儒
料敵知幾在方寸不勞心力講陰符張籍征西將詩
曰黃沙北風起夜半又離營戰馬雪中立探人冰上行
深山旗未展陰磧鼓無聲幾道征西將同收碎葉城
李商隠少將詩曰族亞齊安陸風高漢武威煙波别墅
醉花月後門歸青海聞傳箭天山報合圍一朝攜劒起
上馬即如飛李頻送邊將詩曰防秋戎馬恐來奔詔
發將軍入㕍門遥領短兵登隴首獨横長劒向河源悠
揚落日黃雲動莾蒼陰風白草翻若縱干戈更深入應
聞收拾到崑崙李郢贈羽林將軍詩曰虬鬚顦顇羽
林郎曾入甘泉侍武皇鵰沒夜雲知御苑馬隨僊仗識
天香宋曹翰詩曰三十年前學六韜英名常得預時
髦曾因國難披金甲不為家貧賣寶刀臂弱尚嫌弓力
軟眼昏猶識陣雲高庭前昨夜秋風起羞著團花舊戰
袍余靖送張如京知安肅軍詩曰賜戟銜恩出斗城
塞門迢遞草初青新提司馬臨戎節舊應衣烏近極星
叔子伐吳常緩帶單于歸漢已空庭圯橋自得家傳策
不問人間太白經明張憲寄馬將軍詩曰馬服古名
將孤軍鎮海壖射鵰天雨血拔槊地飛泉虎營燈火夜
自著十三篇
增制唐陸䞇撰普王荆襄等道兵馬都元帥制曰君人
立極所務于勝殘秉律成師實先于謀帥集大勲者必
振其宏綱體至公者無避于内舉爰擇蕃翰俾掌元戎
小子誼其敬聽朕命江漢上游建瓴制寇亘千里之地
連十萬之師保大定功宜有綂壹往哉汝諧無以貴驕
人無以善自伐無從已之欲無咈衆之謨卑躬降志以
奉賓傅絶甘分少以撫軍師布誠信以歸人心明賞罰
以盡士力詰禁誅暴懋昭乃勲敬事恤人無替成命
常衮撰李抱玉河西等道副元帥制曰周以元老監方
伯漢以丞相撫四夷軍國之務中外一體總三軍之師
專萬里之寄宜有統制深仗輔臣李抱玉知謀變化潛
合神明將校悅從親如父子事出韜鈐之外功成戰伐
之前勤勞王家以衛社稷有致君庇人之績冠旂常彝
鼎之銘蘇頲撰命呂休璟等北伐制曰突騎施守忠
忠而善謀勇則能斷右領軍衛將軍呂休璟心堅鐵石
氣横風雷右武衛將軍張仁亶當分閫之任受升壇之
律常願身先士卒不以賊遺君父
原贊晉孫楚樂毅贊曰樂生誕節實立弘度丹旄雷麾
秦韓景附威震濟西齊愍失據惠之不敏翻然高翥栖
遲一丘以保皓素又白起贊曰烈烈桓桓時唯武安
神機電斷氣濟師然南折勁楚走魏禽韓北摧馬服凌
川成丹應候無良蘇子入關噭噭讒口火燎于原遂焚
杜郵與蕭俱燔惟其殁矣古今所歎又韓信贊曰淮
陰屈節盤于幽賤秦失其鹿英雄交戰踐楚知亡撫戈
從漢遂寤明主超然虎奮威震趙魏擒項平難割據山
川稱孤南面惜哉遘疑一朝書叛
原表後魏溫子昇廣陽王北征請大將表曰今四郊多
壘三軍申發率土之濱莫敢寧晏况忝末屬復董元戎
臣不盡心誰將竭力豈容飾讓苟違戎重但以軍旅之
事實所未學求保重將隨方指麾臣請先驅被堅督戰
若使旗鼓相望埃塵相接决機兩陣之間不辭萬死之
地脫獨委臣專總戎旅兵術靡常軍機屢變以臣當之
必所未逹雖奉廟算有均膠柱
原論魏何晏韓白論曰此兩將者殆蚩尤之敵對開闢
所希有也何者勝或曰白起功多前史以為出奇無窮
欲窺滄海白起為勝若夫韓信斷幡以覆軍拔旗以流
血其以取勝非復人力也亦可謂奇之又竒者哉白起
破趙軍詐奔而斷其糧道取勝之術皆此𩔖也所謂可
奇於不奇之間矣安得比其奇之又奇者哉宋范蔚
宗二十八將論曰二十八將者前世以為上應二十八
宿未之詳也然咸能感會風雲奮其智勇議者多非光
武不以功臣任職至使英姿茂績委而勿用然原夫良
圖遠算固將有以焉爾若乃王道旣衰降及覇德猶能
授受惟庸勲賢兼序如管隰之迭升桓世先趙之同列
文朝可謂兼通矣降自秦漢世資戰力至於翼扶王運
皆武人屈起亦有鬻繒盜狗輕猾之徒或崇以連城之
賞或任以阿衡之地故勢疑則隙生力侔則亂起蕭樊
且猶縲紲信越終見葅戮不其然乎因兹以降迄于孝
武宰輔五世莫非公侯遂使縉紳道塞賢能蔽壅故光
武監前事之違存矯枉之志雖鄧寇之高勲耿賈之鴻
烈分土不過大縣數四所加特進朝請而已觀其治平
臨政課職責咎將謂導之以法齊之以刑者乎永平中
憲宗追感前世功臣乃圖畫二十八將於南宫雲臺其
外又有王常李通竇融卓茂合三十二人叙其本第係
之篇末增宋蘇洵心術論曰為將之道當先治心泰
山崩于前而色不變麋鹿興于左而目不瞬然後可以
制利害可以待敵凡兵之動知敵之主知敵之將而後
可以動于險鄧艾縋兵于蜀中非劉禪之庸則百萬之
師可以坐縳彼固有所侮而動也古之賢將能以兵嘗
敵而又以敵自嘗故去就可以決凡主將之道知理而
後可以舉兵知勢而後可以加兵知節而後可以用兵
知理則不屈知勢則不沮知節則不窮見小利不動見
小患不避小利小患不足以辱吾技也然後有以支大
利大患夫惟養技而自愛者無敵於天下故一忍可以
支百勇一靜可以制百動又御將論曰御相以禮御
將以術御賢將之術以信御才將之術以智彼虎豹能
搏能噬馬亦能蹄牛亦能觸先王知能搏噬者不可以
人力制故殺之殺之不能驅之而後已蹄者可馭以羈
紲觸者可拘以楅衡故先王不忍棄其才而廢天下之
用漢之衛霍趙充國唐之李靖李勣賢將也漢之韓信
黥布彭越唐之薛萬徹侯君集盛彦師才將也賢將旣
不多有得才者而任之可也結以重恩示以赤心極其
口腹耳目之欲而折之以威此先王之所以御才將者
也將之才固有大小人君當觀其才之大小為制御之
術以稱其志夫養騏驥者豐其芻粒潔其羈絡居之新
閑浴之清泉而後責之千里彼騏驥者志常在千里也
豈以一飽廢其志哉養鷹則不然獲一雉飼以一雀獲
一兔飼以一鼠彼知不盡力于擊搏則其勢無所得食
然後為我用才大者騏驥也才小者鷹也漢高一見韓
信授以上將解衣衣之推食哺之一見黥布以為淮南
王供具飲食如王者一見彭越以為相國當是時三人
者未有功于漢也後追項籍垓下與信越期而不至捐
數千里之地以畀之如棄敝屣項氏未滅天下未定三
人者已極富貴矣高帝知三人之志大不極于富貴則
不為我用雖極于富貴而不滅項氏不定天下其志不
已也樊噲滕公灌嬰之徒則不然拔一城陷一陣增數
級之爵項氏已滅天下以定計百戰之功而後爵之通
侯知其才小而志小雖不先賞不怨而先賞之彼將泰
然自滿不復以立功為念也方韓信之立于齊蒯通武
涉之說未去也彼則曰漢王不奪我齊也故齊不捐則
韓信不懷天下非漢之有嗚呼高帝可謂知大計矣
蘇軾孫武論曰武曰將能而君不御者勝竊以為天子
之兵莫大於御將夫天下之患在於將帥之不力而以
寇賊敵國之勢内邀其君將帥之權重爵賞不得不加
盜賊為君之患將帥利之敵國為君之讐將帥幸之舉
百倍之勢立毫芒之功以藉其口而&KR0829;利於其上如此
而天下不亡者特有所待耳御將之術如良醫之用藥
烏喙蝮蝎皆得自效于前而不肆其毒何者授之以其
所畏也憲宗將討劉闢以為非高崇文則莫可用而劉
澭者崇文之所忌也故告之曰闢之不克將澭實汝代
是以崇文决戰不旋踵擒劉闢此天子御將之法也
秦觀將帥論曰臣聞將帥之難其人久矣勢有強弱任
有久近敵有堅脆地有遠邇時有治亂而勝敗之機不
繫焉惟其將而已矣昔智氏以韓魏三國之兵伐趙馬
服君之子以四十萬之衆抗秦可謂強矣而潰於晉陽
坑於長平廉頗率老弱之卒守邯鄲田單鳩創病之餘
保即墨可謂弱矣而栗腹以摧騎劫以走是不在勢之
強弱也穰苴用於齊拔於閭伍之中一日斬莊賈晉師
罷去燕師渡水而解韓信擊趙非素拊循士大夫也背
水一戰而擒趙王歇斬成安君是不在任之久近也周
瑜之望曹操不啻虎狼而吳兵捷於赤壁昭烈之視陸
遜甚於雛&KR1145;而蜀師衂於白帝是不在敵之堅脆也東
西異壤而鄧艾以縋兵取成都南北異習而王鎮惡以
舟師平關中是不在地之遠邇也東晉之衰謝幼度得
志於淝水開元之盛哥舒翰失利於潼關是不在時之
治亂也故善將者勢無強弱任無久近敵無堅脆地無
遠邇時無治亂不用則已用之無不勝焉故曰惟其將
而已矣雖然有一軍之將有一國之將有天下之將走
及奔馬射中飛鳥攻堅城破強敵所向無前此一軍之
將也出奇制勝無窮如天地不竭如江河此一國之將
也福於己而禍於人則功有所不立利於今而害於後
則事有所不為功成事畢自視缺然無矜大之色此天
下之將也
御定淵鑑𩔖函卷二百七
