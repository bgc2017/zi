欽定四庫全書
御定淵鑑𩔖函卷一百二十四
政術部三(辭官黜免)(去官復離局有罪用)
辭官一
增史記曰淳于髠博聞強記學無所主客有見髠於梁
惠王惠王屏左右獨坐而再見之終無言惠王以讓客
客以謂髠髠曰吾前見王王志在驅逐後復見王王志
在音聲吾是以默然客具以報王大駭曰先生誠聖人
也前先生之來人有獻善馬者寡人未及視後先生之
來人有獻謳者未及試寡人雖屏人私心在彼有之後
髠見一語連三日三夜無倦惠王欲以卿相位待之髠
謝去高士傳曰陳仲子楚王聞其賢欲以為相仲子
謂妻曰今日為相明日結駟連騎食方丈於前意可乎
妻曰夫子左琴右書樂在其中矣結駟連騎所安不過
容膝食方丈於前所甘不過一肉今以容膝之安一肉
之味而懷楚國之憂亂世多害恐先生不保命也於是
出謝使者相與逃去史記曰留侯素多病乃稱曰家
世相韓及韓滅不愛萬金之資為韓報仇今以三寸舌
為帝者師封萬戶于良足矣願棄人間事欲從赤松子
遊耳晉書曰武帝詔以鄭袤為司空袤謂坦曰魏以
徐景山為司空吾時為侍中徐公語吾曰三公當上應
天心苟非其人實傷和氣不敢以垂死之年累辱朝廷
終於不就北齊書曰王晞字叔朗昭帝欲以為侍中
苦辭不受或勸晞勿自疎晞曰我少年以來閱要人多
矣充絀少時鮮不敗績且性實疎緩不堪時務人主恩
私何由可保萬一披猖求退無地非不愛作熱官但思
之爛熟耳問奇𩔖林曰李日知為刑部尚書屢乞骸
骨許之將請不謀於家歸乃治裝行妻驚曰産利空空
何辭之遽日知曰仕至此已過吾分册府元龜曰李
抱玉為鳳翔節度使吐蕃每歲犯境代宗以岐下國之
西門寄在抱玉恩寵無比秩處三公抱玉以任位崇重
抗疏懇讓司空帝嘉其謙讓許之又曰李夷簡為淮
南節度稱疾告老朝廷以未及懸車不之許夷簡堅請
凡四表乃許分司東都經濟𩔖編曰判戸部駙馬都
尉鄭顥營求作相其父祗德聞之與書曰聞汝已判戸
部是吾必死之年又聞欲求宰相是吾必死之日也顥
懼累表辭劇務宣宗以顥為秘書監册府元龜曰馮
贇應順元年為中書令面奏曰臣出自寒微比無勞效
徒因際會遂竊寵靈天下觀聽者安肯無言臣竭血誠
期不奉詔上以其衷切改授兼侍中經濟𩔖編曰哲
宗時文彦博復居政府無歲不求去會殿中侍御史賈
易言彥博致和建儲之議不可信太后命付史館彥博
益求罷乃以太師充護國軍山南西道節度使致仕
山堂肆考曰宋孝宗淳熙十五年朱熹既歸投匭進封
事言大本急務大本者陛下之心急務則輔翼太子疏
入夜漏下七刻帝已就寢亟起秉燭讀之明日除主管
西太乙宫兼崇政殿說書熹力辭乃以祕閣修撰奉祠
經濟𩔖編曰岳飛好賢禮士覽經史雅歌投壺恂恂
如書生每辭官必曰將士效力飛何功之有
辭官二
原上章投檄(蔡謨上疏以疾病乞骸骨上司徒印綬章二十餘上穆帝臨軒遣使徵謨陳病)
(篤曰有公族穆子之疾寢伏待罪自旦及申公卿奏謨慢免為庶人漢崔篆以明經徵詣公車太保甄豐舉)
(為步兵校尉篆辭曰吾聞伐國不問仁人戰陣不訪儒士此舉奚為至哉投檄而歸)避功臣
辭郡吏(杜詩字公君為南陽欲降避功臣上疏曰宜虛數郡待振旅之臣臣非所宜願受小職蕭望)
(之字長倩拜平原守上疏曰陛下諫官補郡吏所為憂末而忘本)稱父命視子疾
(晉卞壺字望之為尚書令時召樂謨為郡中正庾怡為廷尉評二人告稱父命不就壺奏一切班下不得以私)
(讓為永制二子不得已就之解陸訥字祖言為吏部尚書以愛子長生有疾求官營視詔許之)辭
三公泛五湖(於陵仲子辭三公為人灌園泛范蠡辭官曰君行令臣行意乃扁舟五湖)
罷就第遂之楚(杜延年賜安車駟馬罷就第拜周處字子隱除楚内史未行徵散)
(騎常侍處云辭大不辭小遂之楚)冶厪辭卿韋賢罷相(傳周歂冶厪納衛侯)
(衛侯以為卿周冶既服將命周歂先入及門遇疾而卒冶厪辭卿注見歂死故也韋賢為丞相老病賜金百)
(斤罷加賜第一區丞相致仕自賢始)佯狂以避失溲而止(韋元成佯狂讓封以)
(避兄至後漢世祖彊起張湛為司徒湛朝堂失溲因自謝病而止)敢辱高位願督
小職(齊使敬仲為卿曰羇旅之臣幸免獲戾敢辱高位以速官謗黃香為尚書令遷東郡守上疏曰典)
(郡才非所堪願留備冗員督責小職復為尚書令)血氣未動醫藥勉就(薳子)
(馮辭令尹重繭衣裘鮮食而寢楚子使醫視曰瘠則甚矣而血氣未動言無疾也乃免漢平當為丞相病篤)
(上書乞骸骨上使尚書杜延年賜安車養牛一上尊酒十石曰君其勉就醫藥)官不屑就
辭合善為匪念恪居徒思智免奉身而退知
止不殆增目疾身仆(冊府元龜曰唐張貴高宗永徽中為左領軍大將軍有目)
(疾抗表辭事至又曰路隨太和中平章事文宗坐紫宸殿隨奏事退龍墀身仆於地帝令中人慰問翼日遂)
(以疏陳乞)雨為害賊漸除(冊府元龜曰唐休璟中宗神龍元年為尚書左僕射休璟)
(以雨為害咎在三司上表乞解屢又曰苖晉卿肅宗初為左相後以賊漸除乞骸骨)李建遲
顔蕘速(册府元龜曰李建穆宗長慶元年知制誥自以草詔思遲不願當其任旋改京兆少尹)
(又曰崔沂仕唐昭宗知制誥嘗與同舍顔蕘錢珝俱秉筆見蕘珝贍速草制數十無妨談笑而沂自媿翼日謁)
(國相訴曰沂疎賤不足以供詞翰之職相輔然之)終中條居昆明(册府元龜曰司)
(空圖為中書舍人以疾辭且欲於近縣將息昭宗知其勇退從之其後除諫議戶部侍郎皆不起自號知非子)
(時人高之竟善終中條山退又曰李客師為右武衛將軍以年老致仕居昆明之别業)三上書
二宜去(韓愈集曰孔戣字君嚴為尚書左丞年七十三三上書去官韓愈謂曰公尚壯奚去之果)
(曰吾年至一宜去吾為左丞不能進退郎官惟相之為二宜去)成雅志知勇退(冊府)
(元龜曰李靖為右僕射以足疾上表乞骸骨太宗遣岑文本謂曰朕觀自古已來身居富貴能知足者甚少朕)
(今非直成公雅志亦欲以公為一代楷模下詳終中條注)投簪挂冠(孔稚圭文曰昔)
(聞投簪逸海畔今見解蘭縛塵纓作合璧事𩔖曰陶弘景與從兄書曰昔仕期四十左右尚書即投簪高邁)
(今三十六方奉朝請頭顱可知遂挂冠神武門上表辭禄)不同進唯早退(宋史歐陽)
(修傳曰范仲淹使陜西辟掌書記修笑而辭曰昔者之舉豈以為已利哉同其退不同其進可也問竒𩔖林)
(曰歐陽文忠公在蔡屢致仕門生蔡承禧言朝方倚重且未及引年豈容遽去公曰修平生名節為後生描畫)
(唯有早退以全晚節豈可更俟驅逐)乞養病請致仕(冊府元龜曰李靖為尚書右僕)
(射以疾上表遜位曰乞解所職養病私門而資治通鑑曰上以杜佑高年重德禮重之常呼司徒不名佑以)
(老疾請致仕詔令佑每月入朝不過再三因至中書議大政他日聽歸樊川)詔致珍饌
辭歸林壑(册府元龜曰唐王友貞為長水令後罷歸田里神龍初拜太子舍人令有司以禮徵赴及)
(至固以疾辭詔時致珍饌給全禄終身聫又曰孔述睿隱於嵩陽好學不倦大歷中轉運劉晏表薦述睿由)
(是累授起居舍人述睿唯再至朝廷謝恩旬日復固辭疾歸還林壑)范希朝讓李自
良辭(冊府元龜曰范希朝建中年為邠州刺史韓遊瓌歸邠州以希朝得衆忌之希朝懼奔鳳翔遊瓌殁)
(邠軍諸將列名上請希朝為節度德宗將許之希朝讓於張獻甫曰臣始逼而來終代其任非所以防覬覦安)
(反側也詔嘉之燧又曰李自良為河東軍大將貞元三年從節度使馬入朝時罷燧兵權德宗欲以自良代)
(燧自良懇辭事燧久不欲代為軍帥物議多之)請奉左右乞從閒逸(冊府元龜)
(曰魏徵為侍中貞觀十年遜位乞解所職請為散官陪奉左右拾遺補闕又曰王方慶為鸞臺侍郎平章事)
(聖歷初以老疾乞從閒逸乃授麟臺監修國史)篤信仙方恣游名山(冊府元龜)
(曰尉遲敬德為左一馬軍總管從破高麗於駐驆山軍還致仕末年篤信神仙方飛煉金石服雲母粉不與外)
(人交通為又曰鄭居中以中書舍人致仕恣游名山一日搦管詩纔五字曰雲山游已徧紙猶在手筆忽墮)
(地而終)頭顱可知耳目不聰(上詳挂冠注乞經濟𩔖編曰貢禹上骸骨書)
(臣犬馬之齒八十一血氣衰竭耳目不聰非復能有裨益願乞骸骨及身生歸鄉里)文正感悟
持國嘆咏(問竒𩔖林曰處士魏野嘉祐中有詩贄王文正公曰從前輔相皆頻出公在中書十)
(五秋泰岳汾隂俱禮畢這回好伴赤松游公覽之喜因感悟以疾屢辭續問竒𩔖林曰韓持國晩年守許崔)
(子厚為倅值生辰獻遺星列子厚獨上詩云衣錦榮名雖烜赫挂冠高節莫因循公嘆咏久之曰非君誰與我)
(言遂致仕)妄叨榮寵冀竭涓塵(冊府元龜曰鮮于紹自絳州刺史除同州刺史)
(高宗召見慰勉之紹辭曰臣今年八十五視聽昏耄豈可妄叨榮寵自貽罪譴乞許臣致仕又曰宋璟為尚)
(書右丞相以年老上表曰丞相官師之長愚臣衰朽之餘所以俛仰為政蒼黃不言實懷覆載之恩冀竭涓塵)
(之效今積羸成憊安可仍尸重禄)祁奚請老張良稱病(左傳曰祁奚請老注)
(致仕也時為中軍尉下詳第一條)聞唯鵜之譏憂即鹿之嫌(並詳後詩)
(文)非不愛熱官豈可妨賢路(上詳第一條秀合璧事𩔖曰宋王之為)
(晉平太守期年求還曰吾山資已足豈可久留以妨賢路)不與宰輔議實由大
臣薦(問竒𩔖林曰判戶部有缺京兆尹韋澳奏事宣宗欲以澳補之辭曰臣比年心力衰耗難以處繁劇)
(宣宗不悅及歸其甥柳玭尤之澳曰主上不與宰輔僉議私欲用我人必謂我以他岐得之何以自明又曰)
(王渙之字彦舟未冠擢上第徽宗以日食求言大臣薦渙之召對上欲任以御史辭曰臣實由大臣薦不可以)
(居是官)難逃天下之責不勝家門之盛(上詳後詩文冊府元龜)
(曰韓公武宏之子以討淮西功為鄜州節度元和十四年宏自汴州入朝公武乞罷節度入為大金吾將軍既)
(而宏出鎮河中季父充移鎮宣武公武歎曰二父聫居重鎮吾以孺子當執金吾之任家門之盛懼不克勝堅)
(辭宿衛)世修壽日獻圖子厚生辰上詩(續問竒𩔖林曰陳恭公判)
(亳州壽日從子世修獻范蠡五湖圖且贊曰賢哉陶朱霸越平吳名遂身退扁舟五湖公得之大喜即日納節)
(國下詳持歎咏注)幸未厭得自遂必待棄豈知足(問竒𩔖林曰蕭)
(嵩為相與韓休不協因乞骸骨元宗曰朕未厭卿卿何庸去嵩曰臣爵位已極幸陛下未厭臣臣得以乞身如)
(陛下厭臣臣首領不保安得自遂乎注續問竒𩔖林曰龐莊敏公知定州屢請老或謂上方意且精力克壯)
(何堅引去公曰必待筋力不支明主厭棄然後乃去是不得已豈知足之謂)
辭官三
原不能者止(陳力就列不能者止)舉主不可齊列(後漢劉陶字子竒遷尚書)
(以所舉主為尚書不可齊列乞就冗散拜侍中)同諱(王舒字處明父名會舒拜會稽内史上疏乞換)
(他郡朝廷議以字同音異舒又陳辭于是改會為鄶不得已而行之)同名(江統為中郎選司以統叔)
(春為宜春令統因上疏曰但以職位之衆士人殷繁使至受官而令佐吏不得稱子孫不得言朝廷從之)
宜勿奪志(魏田疇字子泰襲祖封侯讓不受有司劾疇很愎苟立小㓗宜加刑鍾繇議宜勿奪志)
叔父未得仕進(魏志劉矯有高節以叔父未得仕進絶州郡之命)增尙書
令必簡德量才(晉書謝石為尚書令上疏遜位曰尚書令總括百揆式是羣辟故必簡德而拔)
(量才而授)此例甚多(孔帖曰武德七年熒惑犯執法右僕射蕭瑀辭位貞觀十五年熒惑犯上)
(相左僕射高士廉辭位國史之内此例甚多)求歸耕養(又曰宋璟求致仕表臣叨禄簪裳備)
(員廊廟霜亳生額雪刺滿頭求歸耕養築墉巖穴)告年(王禹玉詩曰陪幄方圖政安車遂告年)
賜鑑湖剡水一曲(問竒𩔖林曰唐明皇時賀知章年八十六以病上表乞為道士還鄉)
(上許之賜名千秋仍賜鑑湖剡水一曲御製賜詩曰遺榮期入道辭老竟抽簪)詩酒自樂(冊府)
(元龜曰晉伊玉羽為光禄少卿滿歲退歸秦中以林泉詩酒自樂)乞為僧(又曰宋彦筠漢乾佑)
(二年自邠寧節度使乞致仕為僧)司諫歸華山(湘山野錄曰宋真廟時日本國入貢求神)
(光寺記舍人辭不工令學士張君房代之張退食多潛飲市樓掖垣求之不得大窘時种放以司諫歸華山後)
(錢希白楊大年二公為閑忙令楊曰世上何人號最閑司諫拂衣歸華山錢曰世上何人號最忙紫微失却張)
(君房)錢若水歎(問竒𩔖林曰宋太宗以劉昌言罷問左右曰昌言涕泣否及吕蒙正罷又曰望)
(復位目穿矣錢若水因歎曰上待輔臣如此蓋無秉節高邁以感動之者耳即以母老請解樞務)為
安石詆求歸愈切(宋史歐陽修傳曰修以風節自持年六十連乞謝事帝輒優詔弗許及守)
(青州又以請止散青苖錢為安石所詆故求歸愈切)
辭官四
增詩宋鄭俠觀孔義甫與謝致仕詩有感曰人生足清
閑天下第一福惜哉聲與利舉世方逐逐君子耀軒裳
小人腴口腹霜雪滿頤頷馳競心更速誰知東山後清
風千載續仁孝實天成聰明乃幾燭弱冠揖高科聲華
光煜煜騏驥駕夷途千里在舉足歲未再周天官先上
應宿皇華屢更指間請分符竹端介奉高明慈仁撫煢
獨施設妙通神歡謳道相屬一旦遽上章幡然謝羈束
古人涖官政五十曰艾服公年未五十懇請竟從欲𬗟
彼伋與軻進退遺佳躅三揖就恩榮一辭託巖谷由公
仕以觀甚庶無媿恧元蒲道源辭陜西儒學提舉曰
布榖聲中雨散絲晚窗濃睡正炊時春來暖透黃綢被
老去甜歸白粲糜仕及引年何况病官雖閑局亦當辭
為予多謝門前客莫怪慵夫應接遲明高啓辭戸部
之命東還有作曰詔爾民曹出禁林陳辭因得解朝簪
臣才自信元難稱聖澤誰言尚未深遠水江花秋艇去
長河宫𣗳曉鐘沈還鄕何事行猶緩為有區區戀闕心
增疏後漢東平王蒼自以至親輔政不自安上疏曰臣
蒼疲駑特為陛下慈恩覆護在家被教導之仁升朝蒙
爵命之首制書褒美頒之四海舉負薪之才升君子之
器凡匹夫一介尚不忘簞食之惠况臣居宰相之位同
氣之親哉宜當暴骸膏野為百僚先而愚頑之質加以
痼疾誠羞負乘辱汚輔將之位將被詩人三百赤芾之
刺自漢興以來宗室子弟無得在公卿位者惟陛下遵
承舊典終享厚恩乞上驃騎將軍印綬退受藩國願蒙
哀憐
增表晉李密陳情表曰祖母劉日薄西山氣息奄奄人
命危淺朝不慮夕臣無祖母無以至今日祖母無臣無
以終餘年母孫二人更相為命是以區區不能廢遠臣
密今年四十有四祖母劉今年九十有六是臣盡節於
陛下之日長報劉之日短也烏鳥私情願乞終養周
庾信為閻大將軍乞致仕表曰臣自出身奉國四十餘
年遭遇風雲從微至著而臣甲子既多耄年又及無參
賓客之事謬達諸侯之班尸祿素餐久紊彛典負乘致
寇徒煩有司加以寒暑乖違節宣失序風水交侵菁華
已竭雖復廉頗強飯馬援據鞍求欲報恩何能為役榮
啓期之樂適足自貽燭之武之言無能為也特乞解所
居官言從初服事符骸骨之請非謀几杖之賜又代
人乞致仕表曰臣聞一葉將隕寧待於風露百川皆到
自竭者潢汚臣仲春之末舊患漸加䨇足頗蹇四支不
利扶步有邯鄲之失勉視無離婁之明安可率此留務
溷兹恒典唐李靖為尚書右僕射以疾上表遜位曰
臣固庸流無階貴仕短翮慕侣顧榆枋而自得駘足追
羣瞻燕越而絶思幸屬光華啓旦管庫無遺假宫商於
庸音披丹漆於朽質雖復南臨徼外北踐沙場敵必倒
戈人懷尚義以此為效實貪天功而上賞亟行鴻恩㒺
已錫爵胙土連衡寇鄧腰金鳴玉方軌崔盧木石有心
豈不增媿自濫端副待罪文昌遂使化洽隂陽或虧於
玉燭德動辰緯時爽於珠聮求其所由並臣之咎加以
年事西夕疴病日侵乞解所職養病私門唐休璟為
尚書右僕射以雨水為害上表曰臣聞得其理則隂陽
以調失其和則災沴斯作臣樗櫟散材桑榆暮齒識非
經遠器不濟時徒以宿忝周行歴登朝廡執典禁戎不
雪四郊之恥忝尸端右更居八座之榮况疲敝已至年
髮侵衰無德而祿必為小人之患非材妄居果致大臣
之咎頃自中夏及乎首秋國有水災屢為人害將政教
之吏㒺副天心實燮理之才未知王度昔漢官故事丞
相以天災免職况竊在聖朝豈敢&KR0804;顔居位乞解所居
待罪私庭宋璟乞致仕表曰臣聞力不足者老則更
衰心無主者疾而尤廢臣拔自幽介欽屬聖明才不逮
人藝非經國徒以久從驅策歴參試用命偶時來榮因
歲積遂得再昇台座三入冢司進階開府增邑大郡所
更中外已紊彝章逮居端揆尤竊右職伏惟陛下探能
以授為官而擇察臣之有詞矜臣之不逮使得罷歸私
室養疾衡門權德輿代魏博田僕射辭官表曰臣聞
中原息戰子房得以乞身東吳既平范蠡終能行志愚
臣夙心私有所慕况蒲柳先邁駑蹇易疲仰覬天慈俯
照愚悃郭崇韜上表陳情曰臣轅牙小校樗朽凡姿
陛下天睠不迴國權堅付在一時而難違重命許五年
而别選通人邇來雖戡夷巨孽纉紹鴻基雪三百年社
稷深冤立十九葉宗祊大事皆謀從聖慮斷自宸衷兼
列校之同心非微臣之獨計今珥貂冕於朝端統龍旌
于閫外恩榮有進功德無稱終憂即鹿之嫌寧抑懸貆
之刺宋歐陽修辭免參知政事表曰臣本乏才能徒
緣幸會列于侍從白首無聞置在樞機素餐已甚雖聖
主之恩天地曲示含容而朝廷之事毫釐動關利害豈
止曠官之誚每懷報國之憂矧惟政事之臣實代天工
之任俾之贊貳宜擇才賢又辭樞密副使表曰器能
甚薄風力不強少喜文辭殆浮華而少實晩勤學古終
迂闊以自愚而自遭逢盛明擢在侍從間嘗論天下之
事言出而衆怨已歸思欲報人主之知智短而萬分無
補徒措危躬於禍咎每煩聖造之保全既不適於時宜
惟可置之閑處故自叨還禁署逮此七年屢乞方州幾
於十請瀝愚誠之懇至被明詔之丁寧惟大度并包猥
荷優容之賜而羣賢在列敢懷希進之心
增狀宋吳永叔辭免除權吏部侍郎狀曰臣猥自遐陬
躐登朝序偶值清朝之更化忽陪羣彦以同升謬當記
注之筵復玷詞翰之選赤墀載筆幾贍言動之容紅燭
燃窗兩被傳宣之寵雖曰儒生之榮遇每慚往哲之高
風方戒滿盈又叨甄擢官清易曠甫半歲而三遷恩重
難酬不一月而再命儻冐承于殊渥恐交嘖于煩言伏
望聖慈俯矜愚悃眞德秀再辭免戶部尚書狀曰臣
雖乏通明之識粗知去就之宜昔政在私門固合進難
而退易今權歸公室所當朝召而暮行矧惟去國之十
年常切愛君之一念每愁無路可輸畎畝之忠詎意逢
辰重瞻天日之表身未離于閩嶠心已騖于闕庭惟是
天臺高選地官劇曹位在納言雖踵䕫龍之武職專治
賦媿亡晏滉之才僣瀆睿聰冀還宸渥
增墓表明楊士奇陳静誠先生墓表曰太祖高皇帝定
鼎金陵時南臺侍御史秦元之素知先生入言於上曰
陳遇有輔翼才宜寘左右使效禆益即日召見與語大
悅禮待加厚稱先生而不名日侍帷幄贊幾務車駕幸
其第者三命之官輙辭臣民既推戴上登大寳所承諮
問悉保國安民大計先生竭心攄誠多所獻替命為學
士翰林者再皆固辭嘗奉密命偕中官趙信往視浙江
還奏稱旨命為禮部侍郎又固辭間遘疾賜藥命中官
挾太醫院官視療時微寒特賜錦被及上供米既瘥入
謝上嘉奬連稱君子者三又除禮部尚書又固辭自是
不復強之以職每召見錫勞必厚或坐久必賜宴間命
廄馬送歸先生秉義懷忠非正道不陳羣臣以過被譴
者率為解釋上亮其誠未嘗為忤數諭之曰卿老不欲
仕有子令帶刀侍衞叩首以子幼辭蓋静澹恬退始終
一志
去官一
增前漢書曰陳咸為尚書平帝時王莽輔政多改漢制
咸心非之及莽因吕寬事誅不附已者何武鮑宣等咸
乃歎曰易稱君子見幾而作不俟終日吾可以逝矣即
乞骸骨去職及莽簒位召咸以為掌寇大夫謝病不應
時三子參豐欽皆在位乃悉令解官父子相與歸鄕里
閉門不出天中記曰後漢𨕖注胡剛清高有志節值
王莽居攝解衣冠懸府門而去遂亡命交趾隱于屠肆
之間册府元龜曰王績龍門人隋大業中應孝悌廉
潔舉授六合縣丞非其所好棄官歸鄕里又曰盧懷
愼為黃門監稱疾辭職詔曰盧懷愼忘身徇公積勞為
病方欲省其謀慮專於導引且憑針艾之術副朕鹽梅
之期聽以去官許其養疾又曰韋况代宗大歷中隱
居于嵩山守志樂道孔述睿深器之薦為拾遺不起未
幾又以起居郎追赴闕半歲棄官東歸徙家于龍門别
墅問奇𩔖林曰張正甫為相與門人崔咸議欲休致
崔力贊之既歸門庭冷落意遂大悔謂人曰後有大事
勿與少年郎議之又曰司空圖致仕而歸居中條山
作亭名曰三休謂量才一宜休揣分二宜休老而瞶三
宜休山堂肆考曰宋种放累章乞歸章聖賜買山錢
合璧事𩔖曰孫集賢冕天禧中直史館幾三十年晚
守蘇期年大書詩于廳壁拂衣而去其詩曰人生七十
鬼為鄰已覺風光屬别人莫待朝廷差致仕早謀泉石
養閑身又曰元豐七年文太師告老奏乞赴闕親辭
天陛庶盡臣子之誠既見神宗即日賜宴顧問温密留
京師一月凡對上者五賜宴者三賜詩者再山堂肆
考曰蓬州人鄭修登元祐進士知梁州軍未及引年翻
然而歸所居結茅扁曰飯牛菴又曰趙抃歸老西安
作高齋蘇軾寄詩云功名冨貴俱逆旅挂冠而去眞秋
毫又曰劉渙字凝之棄官家於廬山之陽作騎牛歌
曰我騎牛君莫笑萬事從我好經濟𩔖編曰伯勒齊
爾布哈諷御史劾奏阿嚕圖不宜居相位阿魯圖即辭避
所親為之不平阿嚕圖曰我博爾濟世裔豈以丞相為
難得邪但御史臺世祖所建我與御史抗即與世祖抗
矣汝等勿復言
去官二
原挂冠命駕(後漢逄萌字子慶見王莽殺子字曰三綱絶矣不去禍及乃解冠挂東都門而)
(歸因世說張翰字季鷹為齊王東曹掾在&KR0982;陽見秋風起思江南蓴菜羹鱸魚鱠曰人生所貴適意何能羈)
(宦數千里以邀名爵乃命駕東歸)貢禹枚乘(禹字少翁為河南令以賊事為府官所責)
(免冠謝禹曰冠一免豈可復冠乎遂去官梁枚乘為弘農都尉不樂為吏旋去官客游)不折腰
敢踰心(陶潛為彭澤令曰今日不能為五斗粟折腰于鄉里小兒乃去官作歸去來辭王羲之)
(字逸少會稽人稱疾去官于父母前自誓曰今後敢踰此心貪冐苟進是無尊而不子也)表送章
綬上還舉板(晉書魏舒為司徒年老每稱疾遜位後因正旦朝罷還第表送章綬帝手詔敦)
(勉而舒執意彌固于是賜安車駟馬門施行馬舒為事必先行而後言遜位之際莫有知者時論以為晉興以)
(來三公能辭榮禄終者未之有也笈荆州先賢傳曰董正少有美姿太守舉孝廉正負單步上還舉板)
棄官而去投檄而歸(會稽典錄曰周規為湘令二月長沙太守徐祝行縣以草穢敕)
(縣除之規以妨農時損夫力拒而不聽遂棄官而去下詳辭官)即投傳去迺以
疾歸(豫章記孔恂為别駕即投傳去疾汝南先賢傳曰黃憲舉孝廉廼以歸)無義不仕
有嫌棄歸(君子之仕行其義也岳晉陶侃字士行補武岡令與太守吕有嫌棄官而歸)
病不之官族無所庇(後漢楊倫以諫不合出補常山主簿病不之官司隸催促倫上)
(疏曰有留死一尺無北行一寸徵詣廷尉詔原之傳宋公孫蕩棄官則族無所庇)奉戒免歸
典兵擅去(王吉嘗坐昌邑王被刑戒子孫無為王國吏及子駿遷趙内史遂免官歸世說王)
(經字彦緯為江夏守曹爽附絹三十匹令交市于吳經不發書棄官歸母以經典兵馬而擅去官對送使杖五)
(十爽聞不復加罪)三揖一辭難進易退(禮記曰君子三揖而進一辭而退)
奉身以退量力而行增身退老傳(老子曰功成名遂身)
(退天之道也傳禮記曰七十曰老而傳注家事任子孫)懸輿歸杖(合璧事𩔖曰自知稅)
(駕無李斯之歎音便保懸車復韋賢之故事又曰脫簮公府歸杖私門狄梁公表)罪人饑
烏(三國志曰田豫字國讓仕魏遷南陽守曰年高七十而居位譬之鐘鳴漏盡夜行不休是罪人也遂引疾)
(去年合璧事𩔖曰曾魯公自嘉祐秉政至熙寧尚在中書雖高而精力不衰李復圭嘗作書譏之老鳳池邊)
(蹲不去饑烏臺上噤無聲曾魯公遂乃致仕)蟲觸網雪壓竹(金樓子曰龔舍隨楚)
(王朝未央宫見赤蜘蛛大如栗四面縈羅網有蟲觸之死焉乃歎曰仕宦者人之羅網也豈可久淹邪遂挂冠)
(而退時人謂蜘蛛隱朝山堂肆考曰宋羅之紀字國張號筠心瑞陽人孝宗攝邑雲夢見雪壓庭竹詩云吾)
(道非邪真可恥此君豈是折腰人遂棄官歸)恥為屬疾其姦(孔帖云郝處俊恥為)
(滕王府屬棄官去齡又曰蕭存張滂主財賦辟留務京師時裴延與滂不叶存疾其姦去官)賣車
騎採薪栗(孔帖曰關播以太子少師致仕斥賣車騎闔門不嬰外事又曰杜甫為華州司功)
(參軍關輔饑輒棄官去客秦州負薪採栗自給)非其所好豈為難得(冊府元龜)
(曰竇威沉深有器局隋煬帝時以皇后姊壻徵為考功郎數侍遊宴非其所好下詳第一條)殊苦
督將不堪中人(冊府元龜曰武元衡為華原令時畿輔有督將恃恩伐功者多撓吏理元)
(衡苦之乃移疾去為沈浮讌咏之游人又曰王正雅為汝州刺史充本州防禦使有監軍中怙權正雅不能)
(堪遂謝病免)潛遁而去謝病以歸(冊府元龜曰唐李守節吳人也少習詩禮)
(年六十不求仕天寳初以高蹈徵遷至太子右諭德其性簡素雖恩遇志意不易既辭闕廷不言發期潛遁而)
(去朝廷故友追送靡及人又曰後唐李保殷為大理卿未滿秩屢為人所制曰之多辟無自立辟乃謝病以)
(歸)武后多殺刺史不禮(孔帖曰李思訓為江都令武后多殺宗室思訓棄官)
(去閬又曰劉幽求制科中第調中尉刺史不禮棄官去)毁車遠遁焚章長嘯
(後漢書曰馬良年三十為尉奉檄書迎督郵恥在厮役因毁車殺馬裂衣冠遁至犍為從姜撫學妻子求索蹤)
(跡斷絶十許年乃還鄉里劾合璧事𩔖曰張褒梁天監中不供學士職御史欲彈褒曰碧山不負吾乃焚章)
(長嘯而去)挂冠自在投紱歸來(白居易詩曰南北東西無所羈挂冠自在勝分)
(司探花嘗酒多先到拜表行香盡不知風蘇軾詩曰投紱歸來萬事輕消磨未盡袛情)角巾歸
里牛車還鄕(合璧事𩔖曰羊祜與弟琇書曰既定邊事當角巾東洛歸故里又曰太尉李)
(晟以老乞骸骨見許悉還所賜物乘敝牛車使子男御晨發京師百僚追送不得見)疏廣謂受
張鑄與昷(事文𩔖聚曰疏廣為太傅兄子受為少傅廣謂受曰吾聞知足不辱即日乞骸骨上)
(許之皆賜黃金故人邑子設祖道供帳東都門外道路觀者皆曰賢哉二大夫又曰張鑄祥符中登進士甲)
(科歴四郡守五任漕憲嘗帥南陽王介甫乃其門人也與姪昷並以光禄卿致仕同歸縉紳榮之杜祁公贈詩)
(云七十引年遵禮經君家何事最為榮清朝叔姪同辭禄歸去田園盡列卿)不似白雲
相期赤松(趙嘏送蕭相公詩眼前軒冕是鴻毛天上人情謾自勞脫却朝衣便東去青雲不似白雲)
(高常蘇軾和潞公超然臺詩曰我公厭富貴苦&KR0564;業尋相期赤松子永望白雲岑)飽鱸鱠
披鶴氅(上詳第三條梁經濟𩔖編曰後唐荆南節度使高從誨委任震以兄事之梁震曰先王待我)
(如布衣交以嗣王屬我今嗣王不墜其業吾老矣不復事人矣遂固請退居從誨不能留乃為之築室于土洲)
(震披鶴氅自號荆臺隱士)棄官為道士以家付兒曹(冊府元龜曰李淳風)
(為高唐尉秩卑不得志棄官為道士頗有文學自號黃冠子山堂肆考曰宋辛幼安名棄疾寧宗朝奉身勇)
(退悉以家事付兒曹)自稱香山居士難做退位菩薩(合璧事𩔖曰白)
(居易以刑部尚書致仕與香山僧如滿結香火社每肩輿往來白衣鳩杖自稱香山居士續問竒𩔖林曰蘇)
(易簡罷知政事不勝閒冷謂親舊曰退位菩薩難做)不使我酣美酒遂出所
受俸錢(孔帖曰王績太樂署史焦革家善釀績求為丞革死妻送酒不絶歲餘又死績曰天不使我酣)
(美酒邪棄官去懸又曰吕才東臯子王績集序天下亂君歎曰羅網高去將安所遂出所受俸錢積于縣城)
(門前輕舟夜遁)
去官三
原高尚(易曰不事王侯高尚其事)逃祿(子文)趙温歎雌伏(東觀漢記趙温)
(為京兆丞歎曰大丈夫當雄飛何能雌伏也)高岱謂藏暉(文士傳曰高岱有操郡將盛憲)
(以為上計吏岱辭不行謂司卿曰懷書千卷隱光藏暉遂稱疾歸家)司徒失人(閔仲叔應司徒)
(侯霸之辟既至不及政事仲叔曰辟而不問是失人也投劾云云)郡守非人(後漢檀敷蒙城)
(令以郡守非其人乃棄官)官止六百石(漢邴漢兄子曼容為官不過六百石輒自免去)
見執主事儀(范滂字孟博為光禄主事執公儀見光禄&KR0564;陳蕃蕃不止之滂恨投版棄官郭林宗)
(聞而讓蕃)范滂詣獄解印(後漢黨錮事下詔捕范滂督郵吳導至縣抱書閉閤伏牀而泣)
(滂聞之曰此必為我也即自詣獄縣令郭揖大驚出解印引出俱去曰天下大矣子何為在此曰滂死則禍塞)
(何敢以罪累君)巴肅詣縣解印(巴肅坐黨自載詣縣縣令見肅入閤解印綬欲俱去肅曰)
(人臣有謀不隱有罪不怨遂被害刺史賈琮刻石記之)陳蕃刺史不合(刺史周景辟陳)
(蕃為别駕以諫不合投傳去)龐奐鄕人敬之(襄陽記龐德公子奐字世文晉太康中為)
(䍧牱太守去官歸鄉居白沙里鄉人宗敬之相語曰我家池中龍種來里中化其德讓少壯皆代老者擔)
增投冠(陶潛詩曰投冠旋舊墟不為好爵縈)非其好(冊府元龜曰杜如晦隋末為滏陽尉)
(非其好也後葉官歸于鄉里)彦範不用其言(又曰孫處元為左拾遺中宗神龍初功臣)
(桓彦範等用事處元遺彦範書論時事得失彦範終不用其言乃去官)隱武寧山(孔帖云柳)
(渾累遷衢州司馬後棄官隱武寧山)永為陸司勳(又曰歐陽矩移陸司勲書論或不行言或)
(不用則乞骸歸去鱸鱠蓴羹放歌長嘯永為陸司勲庶幾乎不朽)遺名勇退(元稹制曰遺名)
(自遂勇退推高)年滿七十(韓愈集序曰國子司業楊君巨源方以能詩訓後進一旦以年滿七)
(十亦白丞相去歸其鄕)子弟侍側公卿在席(孔帖云盧簡求以太子太師致仕還)
(於東都有園林别墅歲時行樂子弟侍側公卿在席詩酒觴咏竟日忘歸)
去官四
增詩唐王維崔錄事曰解印歸田里賢哉此大夫少年
曾任俠晩節更為儒遁迹東山下因家滄海隅已聞能
狎鳥余欲共乘桴又送綦母校書棄官還江東曰明
時久不達棄置與君同天命無怨色人生有素風念君
拂衣去四海將安窮秋天萬里静日暮九江空清夜何
悠悠扣舷明月中和光魚鳥際澹爾蒹葭叢余亦從此
去歸耕為老農杜甫送孔巢父遊江東曰巢父掉頭
不肯住東將入海隨煙霧詩卷長留天地間釣竿欲拂
珊瑚樹深山大澤龍蛇遠春寒野隂風景暮蓬萊織女
回雲車指點虛無引歸路自是君身有仙骨世人那得
知其故惜君只欲苦死留冨貴何如草頭露劉長卿
漢陽獻李相公曰退身高卧楚城幽獨掩閒門漢水頭
春草雨中行徑沒暮山江上卷簾愁幾人猶憶孫弘閤
百口同乘范蠡舟早晩却還丞相印十年空被白雲留
杜牧許侍御棄官東歸寄贈曰天下繡衣吏東吳美
退居有園同庾信避事學相如蘭畹晴香嫩筠溪翠影
疎江山九秋後風月六朝餘塵意迷今古雲情識卷舒
他年雪中櫂陽羡訪吾廬朱慶餘孔尚書致仕曰高
人心易足三表乞身閑與世長疎索唯僧得往還直聲
留闕下生計在林間時復逢晴景乘車看遠山劉得
仁和鄭先輩謝秩閒居寓書所懷曰把筆還詩債將琴
當酒資藍衫懸竹桁烏帽挂松枝温庭筠贈盧長史
詩曰移病欲成隱扁舟歸舊居地深心事少官散故交
疎道直更無侣家貧惟有書東門煙水夢非獨為鱸魚
王建送唐大夫罷節歸山曰年少平戎老學仙表求
骸骨乞生全不堪腰下懸金印已向雲西寄玉田旄節
抱歸官路上公卿送到國門前人間雞犬同時去遥聽
仙歌隔水煙宋王禹偁賀將作孔監致仕曰泣辭明
主挂冠簪便約幽雲老舊林朝請罷來頻典笏田園歸
去只攜琴焚香静院當山色曬藥空庭避竹隂一子得
官三品祿未饒疏傅有黃金趙抃送穆舜賓承議致
政還鄉曰清修平日得無慚學道勤行肯妄談軒冕喧
譁公始悟林泉瀟灑我先諳曾憐避弋雲中鴈每念纏
絲繭裏蠶畫舫西歸時節好春山如黛水如藍孔平
仲送謝仲規致仕曰公年五十餘鬚鬢黑如漆朝廷方
進用未是挂冠日又非力不任數以身自乞人疑徇虛
名今也踐其實蕭然巢許姿臭腐視冕紱東南富人材
卿相近間出急流能勇退千古未有一賢哉謝夫子趣
尚眞不屈騰裝嶺外遠歸櫂江邊疾故鄕何日到清暑
坐華室荔包雜紅紫茶品分甲乙歲時會親賓左右列
圖帙回頭煙瘴地揮手風波窟天將勞以生乃獨取閒
佚觀公眉宇秀凛凛有道骨當為地上仙不是籠中物
蘇軾罷徐州往南京曰吏民莫攀援歌管莫悽咽吾
生如寄耳寧獨為此别别離隨處有悲惱緣愛結而我
本無恩此涕誰為設紛紛等兒戲鞭鐙遭割截道邊雙
石人幾見太守發有知當解笑撫掌冠纓絶黃庭堅
次韻休官曰世態已更千變盡心源不受一塵侵青春
白日無公事紫燕黃鸝俱好音付與兒孫知伏臘聽教
魚鳥逐飛沉黃公壚下曾知味定是逃禪入少林楊
萬里送吳敏叔侍郎曰脚踏雞翹豹尾閒心飛碧岫白
雲端人看疏傅如圖畫帝念嚴光返釣灘玉殿松班唐
次對竹宫茅立漢祠官自憐病鶴樊籠底方羡冥鴻片
影寒朱熹蒙恩許遂休致曰闌干苜蓿久空槃未覺
清羸帶眼寬老去光華姦黨籍向來羞辱侍臣冠極知
此道無終否且喜閒身得暫安漢祚中天那可料明年
大歲又涒灘元趙孟頫題歸去來圖曰斯人眞有道
名與日月懸青松卓然操黃華霜中鮮棄官亦易耳忍
窮北窗眠撫卷常三歎世久無此賢明孫蕡送翰林
宋先生致仕歸金華曰事業文章滿汗青白頭歸去世
緣輕雙溪水繞長松下只讀楞伽一卷經王世貞解
任後得明卿罷官報寄贈曰郵書一到不堪聞起剔殘
燈坐夜分塞馬論來終是失冥鴻去後許誰羣無妨中
散來千里更喜延之咏五君與說近蹤應稍慰買山全
占洞庭雲
增傳明王英劉先生傳曰宣德中監察御史尹崇高力
薦先生雖老猶可學校師表至京以年將八十辭宣宗
皇帝曰伏生九十尚傳經八十豈不可為教官先生辭
益力上曰老者安之孔子之言也朕允其請令歸故鄕
先生歸怡然自得深衣幅巾列圖史左右日吟咏不輟
增序宋程俱送林德祖東歸詩序曰余行道南徐過故
人蘇承祖出許振叔書道德祖挂冠勇决之狀余時冒
初暑向遠途忽忽煩憒聞之灑然如挹寒流而濯清風
也明徐一䕫郁離子序曰誠意伯劉公學足以探三
才之奥識足以達萬物之情氣足以奪三軍之帥以是
自許卓然立於天地之間不知自視與古之豪傑何如
也年二十已登進士第有志於尊主庇民當是時其君
不以天下繫念慮官不擇人例以常格處之噤不能有
為已而南北繹騷公慨然有澄清之志藩閫方務治兵
辟公參贊而公銳欲以功業自見累建大議皆因時之
長策而當國者樂因循而悅苟且抑而不行公遂棄官
去屏居青田山中發憤著書此郁離子所以作也
增咨目宋朱子致仕後客位咨目曰榮陽吕公嘗言京
洛致仕官與人相接皆以閑居野服為禮而歎外郡或
不能然其指深矣某以老大野逸自居近緣久病艱於
動作屈伸俯仰皆不自由遂不免遵用舊京故俗輒以
野服從事然而上衣下裳大帶方履比之凉衫自不為
簡其所便者但取束帶足以為禮解帶可以燕居免有
拘攣纏繞之患且使窮鄕下邑得以復見祖宗盛時京
都舊俗其美如此亦補助風教之一端也
離局一
原遐棄厥司(叛官離次遐棄厥司)失位(失官慢也離局姦也一失其位寵名皆棄)
失職(臣之失職常刑無赦)一日失職(一日失職則死及之)既忘恤緯
是不理庖各揚其職(揚舉)增持虎符出界(事文𩔖聚曰漢馮野)
(王字君卿為琅邪太守病滿三月賜告與妻子歸杜陵就醫藥大將軍王鳳諷御史中丞劾奏野王賜告養病)
(而私自便持虎符出界還家免官)原越界迎(後漢皇甫規字威明為渡遼將軍欲退身數上)
(病不許友人王旻喪還規越界迎因令客密告并州刺史胡芳奏芳曰威明欲避地故耳吾當為朝廷愛才何)
(能中此子計遂不問也)吉黃伏法(吉茂同産兄黃為長陵令時禁長吏闕擅去黃聞司徒趙)
(温薨以故吏違科奔喪司隸鍾繇收伏法)增棄印謁趙咨(問竒𩔖林曰趙咨過滎陽曹暠)
(迎之咨不為留暠以不得見為天下笑遂棄印綬追謁之)原出界送(晉郭奕為野王令羊祜過)
(之遂送祜出界數百里坐此免官)石崇免官(石崇為荆州徵為大司農以徵書未至擅去官)
(遂免之)旬日却還(阮籍為東平相到郡法令清簡旬日却乘驢還)增還京師
醫療(孔帖云唐張重華為華州刺史代宗大歷三年以病乞還京師醫療許之乃遣中使如其第問疾)
不樂職輒去(又曰張建封湖南觀察使韋之晉辟署參謀授左清道兵曹參軍不樂職輒去)
人吏不得離局應舉(文獻通考曰宋太宗端拱二年詔自今中書樞密宣徽學士院)
(京百司諸州係職人吏不得離局應舉)
離局二
增判唐人對病疾判曰四岳咨命九土司牧功共理於
伏熊期得賢於建隼淮陽臥理聞汲黯之政譽渤海行
歌美龔公之化洽甲官忝列郡未著能名庭無致仕之
蘭院少延年之菊漳濱臥疾雖比於古人潁川流譽&KR0804;
顔於今吏賜告養疾宜輟務於公庭出境而行何慢官
於私第
黜免一
原設雀羅賦鵩鳥(漢書鄭當時傳曰先是翟公為廷尉賓客填門及廢門外可設雀羅)
(賈誼謫居長沙長沙卑濕自傷悼為鵩鳥賦)黜師保奪官邑(書思過之地放黜師)
(保)行吟澤畔俟罪長沙(屈原既放乃行吟澤畔為懷沙賦沉汨羅而死賈)
(誼謫為長沙王傳既以謫去渡相水為賦弔屈原曰恭承嘉惠兮俟罪長沙側聞屈原兮自沉汨羅)伯
仁醉酒屈平獨醒(晉周顗字伯仁為吏部尚書醉酒為有司所紏詔令白衣領職)
庶人終家特進歸第(前漢諸葛豐傳曰豐上書告光禄&KR0564;周堪光禄大夫張猛上不)
(直豐憐豐之耆老不忍加刑其免為庶人終於家朝後漢竇憲既平匈奴威名大盛刺史守令多出其門臣)
(震懾望風承旨景為執金吾驕縱尤甚奴客緹騎依倚強奪財貨簒取罪人妻略婦女有司莫敢舉奏太后聞)
(之使謁者策免景官以特進歸第)成王黜廷理晏子逐高糺(說苑曰楚)
(令尹子文之族有干法者廷理拘之聞其令尹之族也而釋之子文召廷理而責之曰何廷理之駮於法也不)
(是刑也吾將死廷理懼遂刑其族人成王聞之不及履而至於子文之室曰寡人幼少置理失其人以違夫子)
(之意於是黜廷理而尊子文夫晏子使高糺治家三年而辭焉儐者諫曰高糺之事子三年曾無以爵位而)
(逐之敢請其罪晏子曰若夫方立之人唯聖人而已如嬰者仄陋之人也若夫左嬰右嬰之人不舉四維將不)
(正今此子事吾三年未嘗弼吾過也吾是以辭之)柳下惠三黜潘安仁再
免(論語曰柳下惠為士師三黜曰直道而事人焉往而不三黜潘岳閒居賦曰自弱冠涉于知命之年八)
(徙官而一進階再免一除名一不拜職遷者三而已矣雖通塞有遇抑亦拙者之效也)陳遵置
酒跳梁廖立視屋憤咤(前漢陳遵傳遵為河南太守弟級為荆州牧當之官俱過)
(長安富人左氏飲酒作樂陳崇劾奏之立蜀志曰廖立先主徵為侍中後主襲位徙長水校尉自謂才名宜)
(為諸葛亮之貳而更游散常懷怏怏舉頭視屋憤咤亮表立誹謗先帝疵毁衆臣云云廢立為民徙汶山郡)
絀爵降階禦魅投荒逐臣遷客投諸
四裔謫居三年失恩禁闥俟罪荒陬將不甘
心故無鉗口賈誼長沙之中實傷鵩鳥屈原汨
羅之上見著離騷增屢諫好諧(冊府元龜曰薛大鼎貞觀中為齊王)
(祐長史祐溺情羣小大鼎屢諫不聽太宗以鼎輔導無功竟坐免又曰韋綬元和中為諫議大夫充皇太子)
(侍讀綬好諧戲兼通人間小說他日帝曰侍讀者當以經術輔導太子今綬之談論有異於是豈導太子者命)
(罷其職)受金納賄(冊府元龜曰張涉德宗居春宫時為侍讀及即位累遷散騎常侍俄)
(受湖南觀察使金事覺以舊恩不之罪廢於家之又曰馬懷素為監察御史夏官侍郎李㢠秀恃張易勢受)
(納貨賄懷素劾之㢠秀遂罷知政事)乃知我苟利人(左傳曰狼曋曰吾以勇求右無)
(勇而黜亦其宜也謂上不我知黜而宜乃知我矣有冊府元龜曰蕭復建中初為同州刺史時州人阻饑京)
(畿觀察使儲廩在境内復輒以賙貧人為有司所劾詔下削階受代親友唁之復恬然曰苟利於人敢憚薄責)
立仗馬觸藩羝(資治通鑑曰李林甫謂諫官曰君不見立仗馬乎一鳴輒斥陳師)
(道詩曰纔如得風鷁已復觸藩羝)太宗怒仁傑劾(冊府元龜曰唐閻立德為將作)
(大匠貞觀中太宗將幸雒陽遣立德行清暑之地以建離宫遂於汝州置宫役一百九十萬雜費稱是及此暑)
(熱又多虺太宗大怒立德坐免造又曰韋機為司農卿兼統將作少府高宗上元中始宿羽高山等宫劉仁)
(軌謂侍御史狄仁傑曰古之陂池臺榭皆在深宫不欲外人見之恐傷百姓之心也機所作在於煙堞之外萬)
(方朝謁無不覩之此豈致君堯舜之意哉仁傑奏劾之遂坐免官)鬭雞檄賞花詩
(冊府元龜曰王勃高宗乾封初沛王賢奏就府修撰時諸王以鬭雞為戲勃作檄英王雞文高宗聞之曰廻車)
(朝歌不踐勝母者惡其名也勃此文恐成交搆之漸斥勃不令入府又曰白居易元和中為太子左贊善大)
(夫先是居易母因看花墜井死居易作賞花及新井詩名教之士譏焉或以其事上言因命宰臣與居易遠州)
(刺史)先集衆不給直(冊府元龜曰高宗龍朔元年狩于南山布圍大順府果毅王萬)
(興以輒先促圍集衆欲斬之帝謂侍臣曰恐外人謂我玩好畋獵輕斷人命特令赦免資治通鑑曰元和十)
(五年門下侍郎同平章事令狐楚坐為山陵使不給工人傭直收其錢十五萬緡為羡餘獻之怨訴盈路罷為)
(宣歙池觀察使)非無辭矣何相廹也(冊府元龜曰貞觀二年司空裴寂坐事免)
(先是有沙門法雅妖言伏法寂辭與相連坐免歸蒲州俄追入闕未幾寂奴恭命上變太宗曰寂罪有四我殺)
(之非無辭矣議者多言流配朕其從衆乎公又曰開元十二年詔曰張嘉貞備位宰相不能勵其節以訓私)
(門貶居藩守俾肅朝位嘉貞惋恨謂人曰中書令幸有三員何相廹之甚也)柳渾守正
陸贄敢言(冊府元龜曰貞元三年平章事柳渾停知政事時張延賞與渾同列延賞怙權疾渾守正)
(謂渾曰相公舊德但節言于廟堂則重位可久渾曰柳渾頭可斷舌不可禁也自是為其所擠又曰十年宰)
(相陸贄罷為太子賓客時裴延齡判度支天下皆嫉怨朝廷無敢言其短長者贄獨陳其不可用延齡謗毁百)
(端竟罷贄相)書空作字會親賦詩(合璧事𩔖曰殷浩被黜談咏不輟雖家人)
(不見其流放之感但終日書空作咄咄怪事四字而已冊府元龜曰天寳五載左丞相李適之罷知政事李)
(林甫搆成其罪遂罷遽命親故歡會賦詩曰避賢初罷相樂聖且銜杯為問門前客今朝幾個來)對
荅失次詞語不遜(冊府元龜曰德宗大歷十四年以喬琳為御史大夫平章事琳本粗)
(才年高有耳疾帝每顧問對荅失次居相位凡八十餘日罷政事又曰懿宗乾符六年黃巢乞天平節鉞詔)
(公卿議其可否宰相鄭畋盧攜争論于中書詞語不遜俱罷為太子賓客)猿鳥為伍狗
竇為門(合璧事𩔖曰吳武陵與孟簡書曰柳子厚斥已十二年程劉二韓皆已拂拭獨子厚與猿鳥為)
(伍狗又曰陸宣公至忠州土塞其門鹽菜由竇中入端坐抄藥方兒姪亦罕與語)屏除子孫
廢斥親舊(冊府元龜曰陸爽為太子洗馬子法言釋褐承奉郎初爽嘗奏高祖太子諸子更立)
(名字帝從之及太子廢帝追怒爽多事子孫宜屏除法言坐除名又曰鄭畋以書判拔萃授渭南尉大中朝)
(白敏中令狐綯相繼秉政十餘年凡德裕親舊多廢斥之畋久不偕於士伍)
黜免二
原黜伏(罪人黜伏)黜惡(禮簡不肖以黜惡)黜不端(咸黜不端)黜乃
亂(楚太子)三已(令尹子文三已之無愠色)三違(事君三違不出境則利禄也雖曰不)
(要君吾不信也)左遷左降左轉左授增蘭陵令(史記)
(曰荀卿適楚春申君以為蘭陵令春申君死而荀卿廢)退修初服(離騷曰進不入以離尤兮)
(退將修吾初服)坎壈(楚辭曰坎壈兮寒士失職而志不平)居常鞅鞅(漢書曰漢高赦)
(韓信為淮隂侯居常鞅鞅羞與絳灌等列)原免歸田里(謝承後漢書)無賴被
斥(漢武故事曰西王母降東方朔于朱牖之中窺母母曰此兒無賴久被斥退也)增醉尉呵
止(漢書曰李廣贖為庶人屏居藍田南山中射獵還至亭灞陵尉醉呵止廣曰故將軍尉曰今將軍尚不得)
(夜行何乃故也)原上司空印綬(前漢何武為九卿後母在郡遣吏歸迎會成帝崩吏恐道)
(路有盗賊後母留止左右或譏武事親不篤哀帝亦欲改易大臣遂策免武上司空印綬)增失侯
家居(漢書曰楊惲失侯家居治産業以財自娛友人安定太守孫會宗予惲書言大臣廢退當闔門惶懼)
(為可憐之意不當治産業通賓客有稱譽)原上印綬還第(東觀漢記曰丁明代傅喜為大)
(司馬亦任職頗害賢寵及丞相王嘉死明甚憐之上寖重賢欲極其位而恨明如此遂冊免明上印綬還第)
收丞相印綬(漢書曰王鳳怨王商隂求其短使人上書言王商隂事制曰勿治鳳固争之遣)
(使者收丞相印綬商免相三日毆血而死)上印綬就第(前漢傅喜傳曰傅太后欲求稱尊號)
(與成帝母齊尊喜與丞相孔光大司空師丹共執正議傅太后大怒上不得已先免師丹以感動喜喜終不順)
(後數月遂策免上印綬就第)免徙合浦(漢書曰王莽與傅隆交隆不甚附哀帝時莽秉政使)
(大司徒孔光奏隆為冀州牧䧟無辜不宜處在中土免官徙合浦)徙歸故郡(後漢竇融長子)
(穆尚内黃公主代友為城門校尉穆子&KR0564;尚東海恭王彊女比陽公主友子固亦尚光武女湼陽公主顯宗即)
(位融在宿衛十餘年年老子孫縱誕多不法帝乃盡免穆等官諸竇為郎吏者皆將家屬歸故鄉)西
歸故里(後漢馮衍傳帝懲西京外戚賓客故皆以法繩之大者抵死徙其餘至貶黜衍由此得罪嘗自)
(詣獄有詔赦不問西歸故郡閉門自保不敢復與親故通)河水溢三公黜(京房云)
三公以災異免(謝承後漢書曰安帝即位太尉徐防以災異寇賊策免)鳴舌遂
免(典略曰梁太后臨朝使梁冀下治山陵尚書欒巴上書欲勿令壊民冢太后詔曰巴小子弄口鳴舌遂免)
(官)李密作詩奏免(晉書曰李密有才能常望内轉而朝廷無援乃遷漢中太守自以失)
(分懷怨及賜餞東堂詔普令賦詩末章曰人亦有言有因有緣官無中人不如歸田明明在上斯語豈然武帝)
(忿之於是都官從事奏免密官)僚位儡其隆替名節漼以隳落甄
大義以明責反初服于私門(並潘岳西征賦)謝瞻種蔥免官
(義熙十二年有司奏太常謝瞻四人還家種蔥免官)增恨破甑(世說曰鄧竟陵免官後見桓公)
(公問之曰卿何以更瘦鄧曰有愧于叔逹不能不恨于破甑)流汗失色(資治通鑑曰安城王)
(頊以帝弟之重勢傾朝野為不法御史中丞徐陵為奏彈之文帝見陵章服嚴肅為歛容正坐陵進讀奏版時)
(頊在殿上侍立仰視上流汗陵遣殿中御史引頊下殿)畫衣裳為鍪甲之象(冊府)
(元龜曰長孫平開皇中為相州刺史在州數年會正月十五日百姓大戲畫衣裳為鍪甲之象帝怒而免之)
鄭氏性悍(又曰楊素為御史大夫其妻鄭氏性悍素忿之曰我作天子卿定不堪為皇后鄭氏)
(奏之由是坐免)諷讀為務(又曰唐房玄齡仕隋補隰城縣尉漢王諒為逆坐除名徙上郡鬱鬱)
(不自得唯以諷讀為務)萬代不原(又曰權萬紀為冶書侍御史奏宇文智及受隋厚恩而首)
(為弑逆人臣之所同疾萬代之所不原今其子乃任千牛侍衛左右請從屛黜制可之)思量不
能出家(又曰貞觀元年尚書左僕射蕭瑀坐事免廢於家瑀常請出家太宗謂曰甚知公素愛桑門今)
(不能違意瑀旋踵奏臣頃思量不能出家太宗怒之)不敢久在機密(又曰高宗永徽六年)
(以吏部尚書柳奭為遂州刺史奭后舅歴位中書令后既寵衰不敢久在機密)無所弘益(又曰)
(睿宗景雲元年同中書門下三品唐休璟致仕休璟在任無所弘益以老病罷歸私第)門客受
賂(又曰肅宗至德二年吏部尚書平章事房琯以門客琴人董廷蘭受賂罷相)麞頭鼠目
乃求官(又曰李揆肅宗乾元初秉政侍中苖晉卿累薦元載為重官揆自恃門望以載地寒意甚輕易)
(曰龍章鳳姿之士不可見麞頭鼠目乃求官及載登庸揆當徙職江淮養疾家復貧匱乞食取給)遺
私書(彙苑詳注曰吕胄遷禮部侍郎與裴延齡為姻家擢其子操上第會入朝遺私謁之書于廷出為潭)
(州刺史)言得失黜官(韓愈集藍田縣丞廳壁記曰博陵崔斯立種學績文元和初以前大)
(理評事言得失黜官再轉而為丞兹邑)觀王氏清歌(冊府元龜曰韓僧壽為上柱國有京)
(兆人逹奚通妾王氏能清歌朝臣多相率觀之僧壽豫焉坐是除名)霖雨無功(又曰劉鄴罷知)
(政事自叙云霖雨無功深媿代天之用烟霄失路未知歸國之期帝為之惻然)在任恣誅求
(又曰後唐韓知章為漢州刺史天成四年以在任日恣誅求逹于聖聦勒歸私第)斷獄謬誤
(又曰勾龍階為陜州觀察判官清秦二年勒停追毁見任官牒以斷獄謬誤故也)以死為生
(又曰晉李鼎為侍御史天福八年勅曰李鼎方居憲府合稟朝章豈可八月中喪妻十月後供狀欺公冐寵以)
(死為生止停見任尚示寬恩)帶階官安置(朱子語錄曰本朝舊法貶謫人若是庶官亦須)
(帶别駕或司馬無有帶階官者今吕子約却是帶階官安置)輕似葉(李師中送唐介詩云去國)
(一身輕似葉高名千古重于山)一筆勾(資治通鑑曰范仲淹選監司取班簿視不才者一筆勾之)
(富弼曰一筆勾之甚易焉知一家哭矣仲淹曰一家哭何如一路哭耶遂悉罷之)
黜免三
增詩唐張九齡酬宋使君見贈曰時來不自意夙昔謬
樞衡翼聖輔明主妨賢媿友生罷歸猶右職待罪尚南
荆衰廢時所薄祗言寮故情李白寄崔侍御曰黃河
三尺鯉本住孟津居點額不成龍歸來伴凡魚杜甫
寄李白曰昔年有狂客號爾謫仙人筆落驚風雨詩成
泣鬼神稻粱求未足薏苡謗何頻五嶺炎蒸地三危放
逐臣幾年遭鵩鳥獨泣向麒麟蘇武先還漢黃公豈事
秦楚筵辭醴日梁獄上書辰已用當時法誰將此義陳
老吟秋月下病起暮江濱莫怪恩波隔乘槎與問津
韓愈左遷至藍關示姪孫湘曰一封朝奏九重天夕貶
潮陽路八千欲為聖明除弊事敢將衰朽計殘年雲横
秦嶺家何在雪擁藍關馬不前知汝遠來應有意好收
吾骨瘴江邊白居易郡齋月下憶廬山草堂曰諫諍
知無補遷移分所當不能匡聖主祗合事空王龍象投
新社鴛鸞失故行沉吟辭北闕誘引向西方便住雙林
寺仍開一草堂平治行道地安置坐禪牀手板支為枕
頭巾閣在牆鄭谷送吏部曹郎中鄴免官南歸曰高
名向已求古韻古無儔風月抛蘭省江山向桂州賢人
知止足中歲便歸休雲鶴深相待公卿不易留滿朝張
祖席半路上仙舟久别郊園改將歸里巷修桑麻勝祿
食節序免鄕愁陽朔花迎櫂崇賢葉滿溝席春歡促膝
簷日暖扶頭道暢應為蝶時來必問牛小生誠淺拙早
歲便依投攀送偏揮灑龍鍾志未酬宋徐鉉貶官秦
州出城作曰浮名浮利信悠悠四海干戈痛主憂三諫
不從為逐客一身無累似虛舟滿朝權貴皆曾忤繞郭
林泉已徧遊惟有戀恩終不改半程猶自望城樓蔡
持正夏日登車蓋亭曰紙屛石枕竹方牀手倦抛書午
夢長睡起莞然成獨笑數聲漁笛在滄浪黃庭堅䟦
東坡和陶詩曰東坡謫嶺南時宰欲殺之飽喫惠州飯
細和淵明詩淵明千載人東坡百世士出處雖不同氣
味乃相似明楊基送李琴川謫臨海曰南風雨來塵
作泥稻花豆莢生初齊一人失意解官去席上衆賓顔
色低輶車欲發未忍别感慨握手立大堤
增序唐李白送趙四流炎方序曰趙少公才貌瓌雄志
氣豪烈以黃綬作尉亦猶雞棲鶴籠不足以窘束鸞鳳
耳以疾惡抵法遷于炎方辭高堂而墮心指絶國而搖
恨天與水遠雲連山長黃鶴曉别愁聞命子之聲青楓
暝色盡是傷心之樹
增記明蘇伯衡南華謫居圖記曰洪武元年國子祭酒
許先生謫韶州即唐宰相張文獻公祠以居祠在州城
之北而城南有山曰南華直乎祠之前其岡巒起伏草
木行列朝霏夕靄不出戶域可以盡得之先生著書閒
暇時時臨眺而樂焉夫以文學侍從之賢一旦以微言
而遠謫嶺海間去親戚而伍夷獠人將不勝其戚戚先
生不惟不戚戚且安而樂有終焉之志此其學問之過
人為何如吾祖文忠公之安置惠州自言譬如元是惠
州秀才累舉不第北歸之望已絶方自肆於山水之間
惟日不足何曾以謫為意也今先生之志豈不猶吾祖
哉不然蠻邦窮裔連山複壁蛇蟲之所潛瘴厲之所聚
此羈人遷客之所以悲思無聊而不勝者又何足樂也
增祭文唐韓愈祭柳子厚文曰凡物之生不願為材犧
尊青黃乃木之災子之中棄天脫□羈玉佩瓊琚大放
厥詞冨貴無能磨滅誰紀子之自著表之愈偉不善為
斲血指汗顔巧匠旁觀縮手袖間子之文章而不用世
乃令吾徒掌帝之制
有罪復用一
原秦赦孟明之罪魏尚舉繫獄(魏尚有罪繫獄馮唐舉之拜雲中太守匈)
(奴畏之)宣室詔入(賈誼謫居長沙後歲餘文帝思誼徵還上在宣室詔誼入語)拜
韓安國(安國下獄免官後起于獄中拜梁内史)死灰復然(漢韓安國坐法抵罪獄吏)
(田甲辱安國安國曰死灰獨不復然乎未幾拜梁内史)增召為淮陽(漢書曰汲黯坐免官)
(隱于田園者數年召為淮陽太守)原用尚方禁(朱博字子元為左馮翊詰長陵大姓尚方)
(禁面上是何等瘡瘢禁具首服盗人妾見斫博曰馮翊欲灑卿恥抆拭用卿禁曰願效死也)張敞
起亡命(張敞有罪詣闕上印綬即從闕下亡命後冀州有賊盗詔敞加拜冀州刺史)漢收
竇憲之功增從祀泰山還笏(隋書曰張威在青州侵擾百姓坐廢于家後從)
(上祠泰山上曰今還公笏於是復拜洛州刺史)六載然後聽仕(唐六典曰流移之人皆不)
(得棄放妻妾及私遁還鄉至六載然後聽仕)使功不如使過(孔帖曰李靖字藥師開州)
(蠻冉肇則寇䕫州趙郡王孝恭戰未利靖率兵八百破其屯要險設伏斬肇則俘禽五干帝謂左右曰使功不)
(如使過靖果然)豈可高枕鄕邑(冊府元龜曰薛仁貴上元中坐事徙象州赦歸高宗思其)
(功尋復召見謂曰北伐九姓東擊高麗漠北遼東咸遵聲教者並卿之力也卿雖有過豈可相忘今西邊不静)
(瓜沙路絶卿豈可高枕鄉邑不為朕指揮邪於是起授瓜州刺史)依舊金紫(又曰明皇先天)
(初劉幽求為右僕射以太平公主將謀逆亂與右羽林將軍張暐請誅之暐洩其謀睿宗下幽求等詔獄流封)
(州歲餘太平公主等伏誅其日詔曰劉幽求義以臨事精能貫日茂勲立艱難之際嘉謀盈啓沃之初既殄羣)
(凶方宣大化期問政於經始載登賢于夢卜可依舊金紫光禄大夫守尚書右僕射)興哀垂德
(柳宗元文云興哀於無用之地垂德於不報之所)宰相哀其才(孔帖曰劉禹錫字夢得始)
(坐叔文貶憲宗欲終斥不復乃詔雖後更赦不得原然宰相哀其才將澡濯用之會程异復起領留務乃詔禹)
(錫等補遠州刺史)下江南圖(山堂肆考曰宋曹翰太祖時名將也太宗朝貶汝州有中使至)
(翰泣謂曰衆口乏食貧不能活以袱封故衣一包願質錢十千中使回奏太宗開視乃一畫障題曰下江南圖)
(帝惻然憐之乃召還)言事無避如前(問竒𩔖林曰唐介為御史以言事謫潭州倅改知復)
(州未至召充言事御史帝曰知卿被謫以來未嘗以私書至京師可謂不易所守公頓首謝退就職言事無避)
(如前)暫著南冠(蘇軾詩曰暫著南冠不到頭却隨北雁與歸休)復佩銀(又曰初起)
(湘纍復佩銀)活焦枯(黃庭堅詩曰昨夜風雷震海隅天心急擬活焦枯)原棄瑕
錄用責功補過重以才難許其功贖
有罪復用二
增詩唐司空曙酬張芬赦後見贈曰紫鳳朝銜五色書
陽春忽布網羅除已將心變寒灰後豈料光生腐草餘
元陳櫟送汪希道入都曰行行觸秋暑勇往觀國光
修途或濡滯一瞬北風凉不仕十餘年養親竈罕煬將
謁吏部選寸祿願少償庶略助甘旨贖其不遑將不仕
果何因憲幕嘗翺翔驅馳海南北訊獄主慈祥詿誤陷
賊黨詰問加精詳活千七百人解縱還善良幾以失出
譴究竟靡濫臧久之天日開歲月坐荒荒濓溪范參父
議獄俱慨慷殺人求媚人毋乃欺穹蒼活千人有封君
後必當昌安得當吾世而不蒙薦揚當路願鑒之萱草
癯北堂俾得早言歸為養及壽康臨期重丁寧白雲遥
在望
增制唐陸贄奉天改元大赦制曰李希烈田悅王武俊
李納等有以忠勞任膺將相有以勲舊繼守藩維朕撫
馭乖方信誠靡著致令疑懼不自保安兵興累年海内
騷擾皆由上失其道而下罹其災朕實不君人則何罪
其李希烈等一切並與洗滌各復爵位待之如初仍即
遣使分道宣諭朱滔雖與賊泚連坐路遠未必同謀朕
方推以至誠務欲弘貸如能效順亦與維新人之行業
或未必兼構大厦者方集於羣材建奇功者不限於常
檢苟在適用則無棄人况黜免之人沉鬱既久朝過夕
改仁何遠哉白居易授澧州刺史李肇郢州刺史王
溢朗州刺史温造等制曰乃者李景儉使酒獲戾而肇
等與之會飲失於檢愼宜有所懲由是左遷分為郡
守今首坐者既復班列緣累者亦當徵還但以長吏數
易為弊頗甚况聞三郡皆有政能人方便安不宜遷換
故吾以來章階級並命而就加之
增碑唐楊炯原州百泉縣令李君神道碑曰武德六年
轉仲山甫左列南州舊俗淫其白獸之祠西僰餘甿背
吾黃龍之約王師直進陵劔棧以長驅廟略遐宣指銅
丘而决勝七年詔君討襲楓天棗地金門玉帳之營方
卦圓蓍剡木弦弓之射一鼓而擒四姓三戰而平百濮
其年加上大將軍而俄以爭功得罪游俠從君特降王
綸遐遷騰府通塞有命潘安仁之緒言冨貴在天卜子
夏之餘論無諧封禪空歎息於周南絶望夏臺竟棲遲
於漠北太宗承聖皇之大寳奉天帝之休期雷雨八瀛
光華四極旌賢赦過惟新之命屢覃念功簡勞惟舊之
恩累洽授長樂監仍命於北門供奉宜春禁苑太液神
池浸石菌而揚波濯金莖而挹露南經丹徼恒陪萬乘
之遊北統黃山再奉三驅之禮
御定淵鑑𩔖函卷一百二十四
