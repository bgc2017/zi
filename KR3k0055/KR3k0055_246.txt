欽定四庫全書
御定淵鑑𩔖函卷二百四十一
邊塞部十二(鐵勒同羅)(薛延陀契拔野古覽僕骨阿跋苾多葛)
(葛邏祿斛薛)(拔悉彌烏羅渾)(都播鞠國)(骨利幹駮白霫大霫俞析馬漢)
(地黠戛斯驅庫莫奚流契丹鬼回紇鹽室韋豆干度寐鬼國漠念)
(德哷勒珠巴克烏爾古五國韃靼烏梁海)
鐵勒
原杜氏通典曰鐵勒之先匈奴之苖裔也種𩔖最多自
西海之東依據山谷往往不絶獨洛河北有僕骨同羅
韋紇拔野古覆羅並號俟斤蒙陳吐如紇斯結渾斛薛
等諸姓勝兵可二萬伊吾以西焉耆之北傍白山則契
弊薄落職乙咥蘇婆那曷烏護骨紇也咥於尼護等勝
兵可二萬金山西南有薛延陀咥勒兒十槃達契等萬
餘人康國北傍阿得水則有訶咥曷嶻撥忽叱干具海
曷比悉阿嵯蘇拔也末渴達等三萬餘兵傍嶷海東西
有蘇路羯三索咽蔑促薛忽等諸姓八千餘兵拂菻東
則有恩屈阿蘭北振九離伏嗢昏等(嗢烏沒反)近二萬人北
海南則都波等雖姓氏各别總謂為鐵勒並有君長屬
東西兩突厥突厥國有東西征討皆資其用以制北荒
十六國慕容垂時塞北後魏末河西並云有敕勒部鐵
勒蓋言訛也
薛延陀
原杜氏通典曰薛延陀鐵勒之别部(前燕慕容儁時匈奴單于賀剌頭率)
(部三萬五千來降陀蓋其後)與薛部雜居因號薛延陀可汗姓壹利
咥氏代為強族初蠕蠕之滅也並屬于突厥而部落中
分在鬱督軍山者東屬于始畢在貪汗山者西屬于葉
護其主夷男唐貞觀中遣使朝聘為毘伽可汗居大漠
之北俱淪水南去長安萬四千餘里後鐵勒僕骨同羅
共擊薛延陀大敗之太宗以其破亡遣江夏王道宗左
衛大將軍阿史那社尒為瀚海道安撫使初薛延陀真
珠毘伽可汗遣使請㛰太宗許以女妻之徵可汗備親
迎之禮詔幸靈州與之禮會延陀先無府藏調斂其國
且行萬里既涉沙磧無水草而牛馬多死遂後期太宗
于是停幸靈州既而聘羊馬損耗將半于是返其使者
羣臣或云許公主以妻延陁邊境得以休息納其獻聘
不可失信于蕃人宜在速成太宗曰君等知古而不知
今昔漢家匈奴強而中國弱所以厚飾子女嫁與單于
今中國強而延陀弱漢兵千人堪擊其數萬延陀所以
扶服稽顙恣我所為不敢驕慢者以新得立為君長雜
居非其本屬將倚大國用服其衆彼同羅僕骨等十餘
部落兵各數萬足制延陀所以不敢發者以延陀為我
所立懼中國也若今以女妻之大國子壻增崇其禮深
結黨援雜姓部落更尊服之微不得意勒兵南下謂養
獸自噬也今不與其女使命頗簡諸姓部落知吾棄之
其争擊延陀必矣既而李思摩果侵掠之延陀遣突利
失寇定襄掠百姓太宗遣英國公李勣援之已出塞而
還太宗以璽書責譲之可汗乃遣使致謝復請發兵助
軍太宗優詔荅而止焉
拔野古
增新唐書曰拔野古一曰拔野固或為拔曳固漫散磧
北地千里直僕骨東帳戶六萬兵萬人地有薦草産良
馬精鐵有川曰康干河斷松投之三年輙化為石色蒼
緻然節理猶在世謂康干石俗嗜獵射少耕穫乘木逐
鹿冰上風俗大抵鐵勒也言語少異唐貞觀三年與僕
骨同羅奚霫同入朝二十一年大俟利發屈利失舉部
内屬置幽陵都督府拜屈利失右武衛大將軍即為都
督顯慶時與思結僕固同羅叛遣鄭仁泰擊之斬其渠
帥天寳間來朝
僕骨
增新唐書曰僕骨亦曰僕固在多覽葛之東帳戶三萬
兵萬人地最北俗梗驁難召率始臣突厥後附薛延陁
延陀滅其長娑匐俟利發歌濫拔延始内屬以其地為
金微州拜歌濫拔延為右武衛大將軍微州都督唐開
元初為首領僕固所殺詣朔方降有司誅之子曰懷恩
至德時以功至朔方節度使
同羅
增新唐書曰同羅在薛延陀北距長安七千里勝兵三
萬貞觀二年遣使者入朝久之請内屬置龜林都督府
拜俟利發時健啜為左領軍大將軍即授都督安祿山
反劫其兵用之號曳落河曳落河猶言健兒云
阿跋
增文獻通考曰阿跋亦鐵勒之别部在多濫葛西北勝
兵千七百隋代號訶㗌部是也遷徙無常所唐初來朝
以其地為雞田州開元中&KR0932;跌思泰自突厥來其後光
顔光進皆以戰功至大官賜姓李氏附屬籍
契苾
增新唐書曰契苾亦曰契苾羽在焉耆西北鷹婆川多
覽葛之南其長哥楞自號可汗弟莫賀咄特勒皆有勇
莫賀咄死子何力尚紐率其部來歸時貞觀六年也詔
處之甘涼間以其地為榆溪州永徽四年以其部為賀
蘭都督府隸燕然都護何力有戰功忠節臣也太和中
其種帳附於振武云
多覽葛
增新唐書曰多覽葛亦曰多濫在薛延陁東濱同羅水
勝兵萬人延陁已滅其長俟斤多濫葛末與回紇皆朝
以其地為燕然都督府授右衛大將軍即為府都督死
以多濫葛塞匐為大俟利發繼為都督
葛邏祿
增新唐書曰葛邏禄本突厥諸族在北廷西北金山之
西跨僕固振水包多怛嶺與車鼻部接有三族一謀落
或為謀刺二熾俟或為婆匐三踏實力唐永徽初高偘
之伐車鼻可汗三族皆内屬顯慶二年以謀落部為隂
山都督府熾俟部為大漠都督府踏實力部為元池都
督府即用其長為都督後分熾俟部置金附州三族當
東西突厥間常視其興衰附叛不常後稍南徙自號三
姓葉護兵強甘于鬭延州以西諸突厥皆畏之開元初
再來朝天寳時與回紇拔悉蜜共攻殺烏蘇米施可汗
又與回紇擊拔悉蜜走其可汗阿史那施于北廷奔京
師葛邏祿與九姓復立回紇葉護所謂懷仁可汗者也
于是葛邏祿之處烏德犍山者臣回紇在金山北庭者
自立葉護歲來朝久之葉護頓毘伽縛突厥叛寇阿布
思進封金山郡王天寳間凡五朝至德後葛邏祿寖盛
與回紇争強徙十姓可汗故地盡有碎葉怛邏斯諸城
然限回紇故朝會不能自達
拔悉彌
增文獻通考拔悉彌一名弊剌國隋時聞焉在北庭北
海南結骨東南依山散居去燉煌九千餘里有渠帥無
王號戶二千餘其人雄健皆獵射國多雪恒以木為馬
雪上逐鹿其狀似楯而頭高其下以馬皮順毛衣之令
毛著雪而滑如著屧屐縛之足下(屧先叶反屐巨戟反)若下坂走
過奔鹿若平地履雪即以杖刺地而走如船焉上坂即
手持之而登每獵得鹿將家室就而食之盡更移處其
所居即以樺皮為舍丈夫剪髮樺皮為帽新唐書曰
貞觀二十三年始來朝天寳初與回紇葉護殺突厥可
汗立拔悉蜜大帥阿史那施為賀臘毘伽可汗遣使者
入謝賜袍帶不三歲為葛邏祿回紇所破奔北庭後朝
京師拜左武衛將軍地與衆歸回紇
都播
增新唐書曰都播亦曰都波其地北瀕小海西堅昆南
回紇分三部皆自相統制其俗無歲時結草為廬無畜
牧不知稼穡土多百合草掇其根以為飯捕魚鳥獸食
之衣貂鹿皮貧者緝鳥羽為服㛰姻富者納馬貧者致
鹿皮草根無刑罰盜者倍輸其賍貞觀二十一年因骨
利幹入朝亦以使通中國
骨利幹
增新唐書曰骨利幹處瀚海北勝兵五千草多百合産
良馬首似槖駝筋骼壯大日中馳數百里其地北距海
去京師最遠又北度海則晝長夜短日入烹羊胛熟東
方已明蓋近日出處也唐貞觀二十一年入朝詔以其
地為元闕州其長俟斤因使者獻馬帝取其異者號十
驥皆為美名曰騰霜白曰皎雪驄曰凝露驄曰縣光驄
曰決波騟曰飛霞驃曰發電赤曰流金&KR1719;曰翔麟紫曰
奔虹赤厚禮其使龍朔中以元闕州更為余吾州隸瀚
海都督府延載初亦來朝
白霫
增新唐書曰白霫居鮮卑故地直京師東北五千里與
同羅僕骨接避薛延陁保奥支水冷陘山南契丹北烏
羅渾東靺鞨西拔野古地圓袤二千里山繚其外勝兵
萬人業射獵以赤皮緣衣婦貫銅釧以子鈴綴襟其部
有三曰居延曰無若没曰潢水其君長臣于突厥頡利
可汗為俟斤唐貞觀中再來朝後列其地為寘顔州以
别部為居延州即用俟斤為刺史顯慶五年授其長李
含珠為居延都督含珠死弟厥都繼之後無聞焉
霫
增文獻通考曰霫匈奴之别種隋時通焉與靺鞨為鄰
理黃水北亦鮮卑故地勝兵萬餘人習俗與突厥略同
亦臣于頡利其渠帥號為俟斤唐貞觀中遣渠帥内附
續文獻通考曰遼太祖親征東西部奚皆平之盡有
奚霫之地
斛薛
增新唐書曰斛薛處多濫葛北勝兵萬人奚結處同羅
北思結在延陀故牙二部合兵凡二萬唐時來朝列其
地州縣之
烏羅渾
增新唐書曰烏羅渾或曰烏洛侯曰烏羅護直京師東
北六千里東靺鞨西突厥南契丹北烏桓大抵風俗皆
靺鞨也北史曰烏洛侯亦曰烏羅渾國後魏通焉在
地豆干北其土下濕多霧氣而寒冬則穿地為室夏則
隨原阜多豕有榖麥其人尚勇不為姦竊故慢藏野積
而無寇盜好獵射樂有胡箜篌木槽革面而九弦其國
西北有完水東北流合于難水東入于海又西北二十
日行有于已尼大水所謂北海也太武帝真君四年來
朝稱其國西北有魏先帝舊墟石室南北九十步東西
四十步高七十尺室有神靈人多祈請太武帝遣中書
侍郎李敞告祭焉刻祝文于石室之壁而還
鞠國
增新唐書曰鞠國或曰裓居拔野古東北有木無草地
多苔無羊馬人豢鹿若牛馬惟食苔俗以駕車又以鹿
皮為衣聚木為屋尊卑共居
俞析
增文獻通考曰俞析國在鞠國東十五日行其土地寬
大百姓衆多新唐書曰俗與拔野古相埒少羊馬多
貂皮
駮馬
增新唐書曰駮馬者或曰弊剌曰遏羅支直突厥之北
距京師萬四千里隨水草然喜居山勝兵三萬地常積
雪木不凋以馬耕田馬色皆駮因以名國雖畜馬而不
乘資湩酪以食好與結骨戰人𩔖結骨而語不相通構
木𩔖井幹覆樺為室各有小君長不相臣也文獻通
考曰突厥謂駮馬為曷剌亦名曷剌國其地近北海經
突厥大部落五乃至馬三十萬匹其國以俟斤統領其
土境東西一月行南北五十日行土地嚴寒好漁獵取
魚鹿獺貂鼠充食以其皮為衣少鐵器用陶瓦釜及樺
皮根為盤盌唐永徽中遣使朝貢
大漢
增新唐書曰大漢處鞠之北饒羊馬人極頎大故以自
名與鞠俱鄰于黠戛斯古所未賓當貞觀逮永徽奉貂
馬入朝或一再至
黠戛斯
增新唐書曰黠戛斯古堅昆國也地當伊吾之西焉耆
北白山之旁或曰居勿曰結骨其種雜丁零乃匈奴西
鄙也匈奴封漢降將李陵為右賢王衛律為丁零王後
郅支單于破堅昆于時東距單于庭七千里南車師五
千里郅支留都之故後世得其地者訛為結骨稍號紇
骨亦曰紇扢斯云衆數十萬勝兵八萬直回紇西北三
千里南依貪漫山地夏沮洳冬積雪人皆長大赤髮晳
面綠瞳以黑瞳為不祥黑瞳者必曰陵苗裔也男少女
多以環貫耳俗趫伉男子有勇黥其手女已嫁黥項雜
居多淫佚謂歲首為茂師哀以三哀為一時以十二物
紀年如歲在寅則曰虎年氣多寒雖大河亦半冰稼有
禾粟大小麥青稞步磑以為麵糜穄以三月種九月穫
以飯以釀酒而無果蔬畜馬至壯大以善鬭者為頭馬
有槖駝牛羊牛更多富農至數千其獸有野馬骨咄黃
羊羱羝鹿黑尾黑尾者似麞尾大而黑魚有蔑者長七
八尺莫痕者無骨口出頥下鳥雁鶩烏鵲鷹隼木松樺
榆柳蒲松高者仰射不能及顛而樺尤多有金鐵錫每
雨後必得鐵號迦沙為兵絶犀利常以輸突厥其戰有
弓矢旗幟其騎士析木為盾蔽股足又以圓盾傅肩可
捍矢刃其君曰阿熱遂姓阿熱氏建一纛下皆尚赤餘
以部落為號服貴貂豽阿熱冬帽貂夏帽金釦銳頂而
卷末諸下皆帽白氊喜佩刀礪賤者衣皮不帽女衣毳
毼錦罽綾蓋安西北庭大食所貿售也阿熱駐牙青山
周柵代垣聮氊為帳號密的支他首領居小帳凡調兵
諸部役屬者悉行内貂鼠青鼠為賦其官宰相都督職
使長史將軍達干六等宰相七都督三職使十皆典兵
長史十五將軍達干無員諸部食肉及馬酪惟阿熱設
餅餌樂有笛鼓笙觱篥盤鈴戲有弄駝師子馬伎繩伎
祠神惟主水草祭無時呼巫為甘㛰嫁納羊馬以聘富
者或百千計喪不剺面三環尸哭乃火之踰歲為墓然
後哭泣有節冬處室木皮為覆其文字言語與回鶻同
法最嚴臨陣撓奉使不稱妄議國若盜者皆斷首子為
盜以首著父頸非死不脫阿熱牙至回鶻牙所槖駝四
十日行使者道出天德又二百里許抵西受降城北三
百里許至鸊鵜泉泉西北至回鶻牙千五百里許而有
東西二道泉之北東道也回鶻牙北六百里得仙娥河
河東北曰雪山地多水草青山之東有水曰劒河偶艇
以度水悉東北流經其國合而北入于海東至木馬突
厥三部落曰都播彌列哥餓支其長皆為頡斤樺皮覆
室多善馬俗乘木馬馳冰上以板藉足屈木支腋蹴輙
百步勢迅激夜鈔盜晝伏匿堅昆之人得以役屬之堅
昆本強國也地與突厥等突厥以女妻其豪帥始隸薛
延陀延陀以頡利發一人監國其渠長三人曰訖悉軰
曰居沙波軰曰阿米軰共治其國未嘗與中國通唐貞
觀二十二年聞鐵勒等入臣即遣使者獻方物其君長
俟利發失鉢屈阿棧身入朝以其地為堅昆府拜俟利
發左屯衛大將軍即為都督隸燕然都護高宗世再來
朝景龍中獻方物明皇世四朝獻乾元中為回紇所破
自是不能通中國後語訛為黠戛斯蓋回鶻言若曰黃
赤面云又訛為戛戛斯常與大食吐蕃葛邏祿相依仗
吐蕃之往來者畏回鶻剽鈔必住葛邏祿以待黠戛護
送回鶻授其君長阿熱官回鶻稍衰阿熱即自稱可汗
回鶻遣師伐之不勝阿熱恃勝詬之回鶻不能討其將
句錄莫賀導阿熱破殺回鶻可汗諸特勒皆潰阿熱身
自將焚其牙悉收寳貲并得太和公主遂徙牙牢山之
南牢山亦曰賭滿距回鶻舊牙度馬行十五日阿熱以
公主唐貴女遣使送衛還朝為回鶻烏介可汗邀取之
并殺使者會昌中遣使上書言狀行三歲至京師武宗
大悅班渤海使者以其窮遠能修職貢遣使持節臨慰
其國詔宰相即鴻臚寺見使者使驛官考山川國風詔
阿熱著宗正屬籍是時烏介可汗餘衆託黑車子阿熱
願乘秋馬肥擊取之表天子請師帝令給侍中劉濛為
巡邊使朝廷亦以河隴四鎮十八州久淪幸回鶻破弱
吐蕃亂相殘齧可乘其衰乃以右散騎常侍李拭使黠
戛斯冊君長為宗英雄武誠明可汗未行而武宗崩宣
宗嗣位欲如先帝意或謂黠戛斯小種不足與唐抗詔
宰相與臺省四品以上官議皆曰回鶻盛時有冊號今
幸衰亡又加黠戛斯後且生患乃止至大中元年卒詔
鴻臚卿李業持節冊黠戛斯為英武誠明可汗逮咸通
間三來朝然卒不能取回鶻續文獻通考曰遼太宗
天顯六年西南邊將以慕化轄戛斯國人來穆宗應歴
二年景宗保寧八年常遣使貢
庫莫奚
原杜氏通典曰庫莫奚聞于後魏及後周其先東部鮮
卑宇文之别種也初為慕容皝所破遺落者竄于松漠
之間(其地在柳城郡之北)善射獵及突厥興而臣屬之後稍強盛
分為五部一曰辱紇主二曰莫賀弗三曰契箇四曰木
昆五曰室得理饒樂水北即鮮卑故地(一名如洛環水蓋饒樂之訛也)
每部置俟斤一人為帥隨逐水草頗同突厥有阿會氏
五部中為盛諸部皆歸之增文獻通考曰隋代號曰
奚突厥稱蕃人後遣使入朝唐元宗世八入朝獻至德
以後朝獻不絶元和元年君梅落身入朝拜檢校司空
歸誠郡王賜姓李氏然隂結回鶻室韋兵犯西城振武
憲宗世四朝獻咸通九年其王入朝是後契丹方強奚
不敢亢而舉部役屬當唐之末居隂涼川在營府之西
幽州之西南皆數百里有人馬二萬騎分為五部一曰
阿薈部二曰啜米部三曰粤質部四曰奴皆部五曰黑
訖支部後徙居琵琶川在幽州東北數百里地多黑羊
馬&KR2439;前蹄堅善走其登山逐獸下上如飛常為契丹守
界上而苦其苛虐奚王去諸怨叛以别部西徙媯州依
北山射獵常採北山麝香人參賂劉守光以自託其族
至數千帳始分為東西奚續文獻通考曰遼太祖嘗
討奚平之置奚托輝部太宗時奚王隆科寧率六節度
使朝貢奚鈿勃德部進白麝聖宗時罷奚五部歲貢麕
鹿并諸部方物
契丹
原杜氏通典曰契丹之先與庫莫奚異種而同𩔖並為
慕容氏所破俱竄于松漠之間後魏初大破之遂逃迸
與庫莫奚反背經數十年稍滋蔓有部落于黃龍之北
數百里唐貞觀二十二年十一月契丹帥庫克率其部
内屬以契丹部為松漠都督府拜庫克為持節十州諸
軍事松漠都督于營州兼置東夷都護以統松漠饒樂
之地罷護東夷校尉官
回紇一
原杜氏通典曰回紇在薛延陁北境居延婆陵水去長
安萬六千九百里勝兵五萬人先屬突厥初有時健俟
斤死子菩薩立唐貞觀初與薛延陁俱叛突厥頡利可
汗侵其北邊頡利遣騎討之戰于天山大破之俘其部
衆回紇由是率其衆附于薛延陁號為活頡利發仍遣
使朝貢增續文獻通考曰回鶻即回紇至唐德宗時
改為回鶻言其健&KR0743;如鶻也常以公主妻之宋宣和間
常入貢尋恐其為邊害詔禁止之遼時貢獻不絶間亦
請㛰不許
回紇二
增啓唐杜牧論回鶻啓曰伏以回鶻種落人素非多校
于突厥絶為小弱今者國破衆叛逃来漢南為羈旅之
魂食草莱之實白鬛驪騂之騎凋耗已無湩酪皮毳之
資飢寒皆盡寄命雜種藏跡隂山取之及時可以一戰
自兩漢伐北皆是秋冬不過百日驅中國之人入苦寒
之地此時匈奴勁弓折膠童馬免乳畜肥草壯力全氣
盛與之相校勝少敗多故匈奴云漢實大國也但其人
不能辛苦耳此所謂避虛而擊實逃短而攻長至于後
魏崔浩因見其理蠕蠕強盛屢犯北邊浩請討之曰蠕
蠕恃其地遠自寬已久故夏則散衆放畜秋乃背寒向
暄南来寇抄今出其慮表掩其不備大兵卒至必驚駭
星分向塵奔走牡馬護牧牝馬戀駒驅馳難制不得水
草未過數日則聚而困斃可一舉而滅矣武帝從之及
全軍入境蠕蠕先不設備民畜布野驚怖四奔莫相收
攝于是分軍撲討東西五千里南北三千里凡其所俘
及獲畜産彌漫山澤高車因殺蠕蠕種𩔖歸降者三十
餘萬落帝㳂弱水西行至涿邪山諸大將慮深入恐有
伏兵勸帝停止不追浩先勸窮追之不從後聞涼州買
言若更前行三日則盡滅之矣帝深恨之今若以幽并
突陣之騎酒泉教射之兵整飾誡誓仲夏潛發計隂山
與涿邪之遠近十不一二校蠕蠕回紇之強弱猶如虎
鼠五月節氣在中夏則熱到隂山尚寒中國之兵足以
施展行軍于枕席之上翫寇于掌股之中軌轠縣瓶湯
沃睍雪一舉無𩔖必然之策
室韋
增文獻通考曰室韋有五部後魏末通焉並在靺鞨之
北路出柳城諸部不相總一所謂南室韋北室韋鉢室
韋深末怛室韋大室韋並無君長人衆貧弱突厥沙鉢
略可汗常以吐屯潘垤統領之蓋契丹之𩔖也其南者
為契丹在北者號室韋南室韋在契丹北三千里(後魏書自)
(契丹路經啜水蓋犢了山其山周廻三百里又經屈利水始到其國)土地卑濕至夏則移
向西貣勃次對二山多草木饒禽獸然多蚊蚋人皆巢
居以避其患後漸分為二十五部每部有餘莫弗滿咄
猶君長也死則子弟代立之嗣絶則擇賢豪而立之衣
服與契丹同乘牛車蘧蒢為室如突厥氊車之狀渡水
則束薪為栰或有以皮為舟者馬則織草為韉結繩為
轡寢則屈木為室以蘧蒢覆上移則載行以猪皮為席
編木藉之氣候多寒田收甚薄無羊少馬多猪牛與靺
鞨同俗㛰嫁之法二家相許壻輙盜婦去然後送牛馬
為聘婦人不再嫁以其為死者妻也其國無鐵取給于
高麗自南室韋北行十一日至北室韋分為九部落其
部渠帥號乞引莫賀咄氣候最寒冬則入山居穴中牛
畜多凍死饒麞鹿射獵為務鑿冰沒水中而網取魚鱉
地多積雪懼陷坑穽騎木而行俗皆捕貂為業冠以狐
貂衣以魚皮北行千里至鉢室韋依胡布山而住人衆
多于北室韋不知為幾部落用樺皮蓋屋其餘同北室
韋從鉢室韋西南四日行至深末怛室韋因水為號也
冬月穴居以避太隂之氣又西北數千里至大室韋逕
路險阻言語不通尤多貂及青鼠北室韋後魏武定隋
開皇大業中並遣使朝獻餘無至者唐所聞有九部曰
嶺西室韋山北室韋黃頭室韋大如者室韋小如者室
韋婆萵室韋訥北室韋達木室韋駱駝室韋並在柳城
郡之東北近者三千五百里遠六千二百里貞觀五年
始来貢豐貂後再入朝長夀二年叛將軍李多祚擊定
之景隆初復朝獻請助討突厥開元天寳以後頻朝獻
續文獻通考曰遼太祖時黑車子室韋以八部降尋
復叛討破之太宗時嘗進白麃又貢名馬穆宗時黃室
韋與大黃室韋小黃室韋俱叛聖宗以後頗為共命
地豆干
增文獻通考曰地豆干國在室韋西千餘里多牛羊出
名馬皮為衣服無五榖惟食肉酪魏延興三年遣使朝
貢至太和六年貢使不絶十四年犯塞孝文詔征西大
將軍陽平王頥擊走之自後時朝京師齊時亦入貢
驅度寐
增文獻通考曰驅度寐隋時聞焉在室韋北其人甚長
而衣短不索髮皆裹頭居土窟中惟有猪更無諸畜人
輕捷一跳三丈餘又能立浮卧浮履水沒腰與陸走不
異數乘大船至北室韋抄掠無甲胄以石為矢鏃
流鬼
增文獻通考曰流鬼在北海北北至夜叉國餘三面皆
抵大海南去莫設靺羯船行十五日無城郭依海島散
居掘地數尺深兩邊斜豎木構為屋人皆皮服又狗毛
雜麻為布而衣之婦人冬衣豕鹿皮夏衣魚皮制與獠
同多沮澤有鹽魚之利地氣沍寒早霜雪每堅冰後以
木廣六寸長七尺施系其上以踐層冰逐及奔獸俗多
狗勝兵萬餘人無相敬之禮官寮之法不識四時節序
有他盜入境乃相呼召弓長四尺餘箭與中國同以骨
石為鏃樂有歌舞死解封樹哭之三年無餘服制靺羯
有乘海至其國貨易陳國家之盛業于是其君長孟蜯
遣其子可也余志以唐貞觀十四年三譯而來朝貢初
至靺羯不解乘馬上即顛墜其長老人𫝊言其國北一
月行有夜叉國人皆豕牙翹出噉人莫有涉其界者未
嘗通聘
鬼國
增文獻通考曰鬼國在駮馬國西六十日行其國人夜
遊晝隐身衣渾剝鹿皮眼鼻耳與中國人同口在頂上
食用瓦器土無米粟噉鹿皮及蛇
鹽漠念
增文獻通考曰鹽漠念咄六闕俟斤部落又北八日行
至可史檐部落無牛羊雜畜其㛰姻嫁娶與突厥同土
多松樺每年稅貂獺青白二鼠皮以奉其長
德哷勒
增續文獻通考曰德哷勒遼太宗與穆景之世歲来貢聖
宗時殺詳衮以叛雖就招撫輙復叛寇烏爾古部節度使
蕭普達嘗討叛命德哷勒滅之有渠長普爾普來貢馬駝興
宗後復叛後遼主為金所逼歸于其部耶律逹石乃有
其地
珠巴克
增續文獻通考曰遼太宗時嘗來貢至聖宗之世而諸
部皆叛興宗時復來貢自是始絶矣
烏爾古
增續文獻通考曰遼太祖征烏爾古部以烏爾古奚為圖
嚕納喇阿爾威三部太宗時常來貢穆宗時烏爾古叛掠民
財物遣林牙蕭斡討之聖宗以後叛服不一至天祚時
入于金
五國
增續文獻通考曰五國與威烏爾古部共節度使遼聖宗
統和二年耶律洼以所轄諸部難制請賜詔給劒仍便
宜從事許之興宗時其長各率所部來貢方物道宗時
叛命左伊勒希巴蕭素䬃討降之仍獻不絶
韃靼
增韃靼國在沙漠中其迤東曰衞喇特部落不一歴代名
稱各異夏曰獯鬻周曰玁狁秦漢皆曰匈奴唐曰突厥
宋曰契丹自漢以來匈奴頗盛後稍弱而烏桓興漢末
鮮卑滅烏桓盡有其地後魏時蠕蠕獨強與魏為敵蠕
蠕滅而突厥起盡有西北地唐貞觀中李靖滅之而契
丹復盛别部小者曰蒙古曰泰齊古特曰塔塔爾曰克哷
各據分地既而兼并明永樂間瑪哈穆特封順寧王叛
服不常屢親征之正統間瑪哈穆特之孫額森大舉入
寇挾英宗北去明年送還其始瑪哈穆特與子托歡孫額
森並居衛拉特而後共入河套部衆愈多内入愈熾額森
死小王子立小王子三子長阿爾婁次阿爾哲卜色次蒙
郭勒沁太師額布勒殺阿爾婁遯入西海阿爾哲稱小王
子子三長濟農次諳逹次婁巴圖阿爾哲死衆推立布濟
克青伊克罕有衆七萬分五大營曰浩沁察哈爾曰昭阿爾
曰布琳阿爾曰克實克騰曰博勒巴噶必齊居中屯牧五
營環衛之又東有噶爾罕和勒敦三部岡留部營三其
長曰摩歡王罕哈部營三其長曰孟克保喇勒敦部營
一其長曰赫圖哩三部共有衆六萬居沙漠東鄙與朵顔
為鄰南部長曰巴爾逹噶鼐爾曰實喇台吉有衆五萬西部
長曰永實卜曰阿爾托蘇曰蒙郭勒沁永實卜部下分十
營曰阿克蘇曰哈喇沁曰實勒納蘭曰保喇曰逹爾罕曰
實保沁曰巴勒鄂特曰鴻和爾丹曰諾木沁曰哈爾布鼐
滿舊屬額布勒額布勒遁海西遂分散唯哈喇沁一營僅
全阿爾托蘇部下分七營舊亦屬額布勒今從濟農合
為四營曰博郭斯曰納新曰巴哈薩納曰逹蘭衆至七
萬蒙郭勒沁部下分八營舊屬和碩今從諳逹合為六營
曰多羅圖們曰威逹爾曰烏伸曰巴約曰烏嚕曰圖伽埒
衆可四萬南有哈喇沁部營一渠巴逹喇喀納衆可三
萬海蘭部營一渠實喇台吉衆可二萬居宣府大同塞
北有烏梁海營一故小王子北部也因隙叛去至今相攻
又西為衛拉特可五萬人世與土魯番為讐諸部雖水
草遷徙不定然營部皆有分地不相亂諸部中惟諳逹
最獷桀其子杭台吉尤善用兵隆慶間諳逹執叛人趙
全來獻乃封順義王許開市通貢凡十一處在大同者三
曰得勝口曰新平曰守口在宣府者一曰張家口在山
西者一曰水泉營在延綏者一曰紅山寺堡在寧夏者
三曰清水營曰中衛曰平鹵衛在甘肅者二曰洪水扁
都口曰高滿塞其餘奉貢者六一婁巴圖後為吉巴圖
台吉等一杭台吉等今為徹哩克等一永郡卜大成台
吉等一烏珍逹爾罕台吉等一和囉齊巴圖爾台吉等
一吉能後為巴圖爾杭台吉等今為卜色圖阿布該等
皆統于順義王歲以為常市各二日(明一統志續文獻通考)
烏梁海
增續文獻通考曰烏梁海本春秋時山戎地秦為遼西
郡北境漢為奚首所據東漢征敗之走匿松漠間後魏
之先復居于此號庫莫奚後服屬契丹元為大寧路北
境明洪武十四年封寧王于此二十二年夏四月詔以
烏梁海之地置三衛自全寧抵喜峰口近宣府鎮者曰
朵顔衛自錦義歴廣寧至遼河界者曰泰寧衛自黃泥
窪踰瀋陽鐵嶺接開原鎮者曰福餘衛自錦義渡遼河
至白雲山為大寧皆逐水草無恒居三衛朵顔最強分
地又最險其貢路入自喜峰口而市則在遼東防其變
也成祖靖難三衛赴義有功永樂初割大寧地與之徙
寧王于南昌改行都司于保定為大寧都司又增置布
爾罕衛今東起遼陽西距西海冶皆其境也其風俗與
契丹同其山曰馬盂廣袤千里中峰形𩔖馬盂其産馬
槖駝黃牛瑪瑙鵲樺皮白蒲萄其貢駝馬其承襲不分
真偽俱稱舍人正統九年竄伏迤北時出擾邊朝廷命
成國公朱勇與都督馬諒陳懷領兵三道出號二十萬
至全寧擊敗福餘抵虎頭山遇泰寧朵顔又破之正德
時朵顔都督和坦子巴爾斯入馬蘭谷塞殺參將陳乾
格哷台死格哷台又為衆所推益肆侵掠邊人不得耕
牧陽順隂逆叛服不常明為外衛實明世肘腋之隐憂
也
御定淵鑑𩔖函卷二百四十一
