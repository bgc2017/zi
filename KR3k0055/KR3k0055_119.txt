欽定四庫全書
御定淵鑑𩔖函卷一百十四
設官部五十四(郡佐總載通郡丞司馬附守附)(長史附附增同知)
(增通判增推官)(簽判郡尉)(判官附)
郡佐總載
原杜氏通典曰郡之佐吏秦漢有丞尉丞以佐守尉典
武職後漢諸郡各置諸曹掾史略如公府曹無東曹
(蔡質漢儀曰河南府掾出考與從事同往後漢書曰蝗蟲不入中牟河南尹疑不實使仁恕掾廉之是也)
晉宋以下雖官曹名品互有異同大抵略如漢制
北齊上郡太守屬官合三百一十人為郡官故有長史
司馬錄事參軍功戶兵法等七曹稍與今制同開皇三
年詔佐官以曹為名者並改為司十二年諸司州從事
為名者並改為參軍又制刺史二佐每歲暮更入朝上
考課煬帝置通守贊治東西曹掾主簿司功倉戶兵法
士等書佐各以郡之大小而為增減改行參軍為行書
佐唐州府佐吏與隋制同有别駕長史司馬一人(大都)
(督府有左右司馬二員别駕長史司馬通謂之上佐)錄事參軍(京府謂之司隸參軍置二人餘並為)
(錄事參軍大州上都督府亦二人餘州府一人)司功司倉司戶司兵司法司士
等六參軍(景龍三年諸州加置司田開元中省乾元之後又分司戶置參軍一員位在司戶下諸府)
(則曰田曹開元中省乾元之後又分司戶置焉因廢置不恒故不列)在府為曹在州為司
(府曰倉曹功曹州曰司功司倉)大與上府置二員州置一員(自司功以下通謂之)
(判司)參軍事各有差(京府參軍事有六員餘府州或四或五)博士一員醫博
士一員大凡以州府大小而為增減增宋史曰宋懲
五代藩鎮之弊乾德初下湖南始制諸州通判令刑部
郎中賈玭等充建隆四年詔知府公事並須長史通判
僉議連書方許行下時大郡置二員餘置一員州不及
萬戸不置武臣知州小郡亦特置焉其廣南小州有試
秩通判兼知州者南渡後知州通判有兩員處減一員
凡軍監之小者不置又詔更不添差其後或以廢事請
或以控扼去處請五年以後旋添置之除潭廣洪州鎮
江建康成都府見係兩員外凡帥府通判並以兩員為
額餘置一員其幕職官有簽書判官廳公事兩使防
團軍事推判官節度掌書記觀察支使凡員數多寡視
郡大小及職務之煩簡政和初改簽書判官廳公事為
司錄建炎初復舊凡節度推判官從軍額察推及支使
從州府名凡諸州減罷通判處則升判官為簽判以兼
之小郡推判官不並置或以判官兼司法或以推官兼
支使亦有并判官窠闕省罷則令錄參兼管凡要郡簽
判及推官皆堂除餘吏部使闕二廣間許監司辟差紹
熙元年臣僚言廣西奏擬簽判多恩科癃老乞行轉運
司不許差年六十以上昏眊之人諸曹有錄事參軍
戶曹參軍司法參軍司理參軍中興詔曹掾官依舊惟
司理司法並注經任及試中刑法人乾道以來間以司
戶兼司法知錄亦或兼職六年汪大猷言司戶初官令
專主倉庫知錄以司理例以獄事為重不兼他職從之
仍依知縣格法銓量如有老疾昏眊難任事者即於本
州知通於判司簿尉内選經一考以上無罪犯曉法人
對換紹熙元年詔不曾銓試人不許注授司法遼史
曰遼知黃龍府有同知有判官某州刺史有同知州事
有錄事參軍世宗天禄五年詔州錄事參軍委政事省
差注續文獻通考金諸府非兼總管府事者尹一員
同知一員少尹一員府判一員掌紀綱衆務分判吏戶
禮案事專管通檢推排簿籍推官一員掌同府判兵刑
工案事知法一員諸府節鎮錄事司一員判官一員
掌同警廵院元上路置同知治中判官各一人下路
不置治中而同知如治中之秩至元二十三年又置推
官二人專治刑獄下路一人經歴知事或一人或二人
照磨兼承發架閣一人又散府同知判官推官知事提
控案牘各一人置錄事司凡路府所治置一司以掌
城中戶民之事中統二年照驗民戶定二千戶以上設
錄事司候判官各一人二千戶以下省判官不置至元
二十年置達嚕噶齊一員省司候以判官兼捕盜之事
明府屬同知一人通判一人推官一人因事添設同
知推官或二人通判至五人其屬經歴司經歴一人知
事一人照磨所照磨一人檢校一人司獄司司獄一人
郡丞一(長史)(司馬)(通守)(同知附)
原杜氏通典曰郡丞秦置之以佐守漢因而不改(後漢趙温)
(字子柔為京兆丞曰丈夫當雄飛安能雌伏遂棄官去後官至三公)晉成帝咸康七年省
諸郡丞(唯丹陽丞不省)宋文帝元嘉四年復置齊梁有之至隋
開皇三年改别駕治中為長史司馬至煬帝又罷長史
司馬置贊治一人後又改郡贊治為丞位在通守下今
郡丞廢矣其職復分為别駕治中為長史司馬自隋為
郡府之官去從事史(隋趙軌為齊州别駕有能名在州四年考績連最詔徵入朝父老揮)
(涕隨逐曰公清如水請酌一杯水奉餞軌受而飲之)唐永徽二年改為長史前上
元元年復置别駕多以皇族為之神龍中廢開元初復
置始通用庶姓天寳八年以明皇由潞州别駕入定内
難遂登大位乃廢别駕官至德中復置諸府州各一人
而大都督府不置通判其事以貳都督刺史之職長
史秦置郡丞其郡當邊戍者丞為長史掌兵馬漢因而
不改(古今注曰守相病丞長史行事後罷邊郡太守丞而長史領丞職)其後長史遂為
軍府官至隋為郡官唐初永徽二年改别駕為之其後
二職並置府州各一人王府長史理府事餘府通判而
已司馬本主武之官自魏晉以後刺史多帶將軍開
府者則置府僚司馬為軍府之官理軍事(晉謝奕字無奕桓温辟為)
(安西司馬在温座岸幘嘯詠如常温曰我方外司馬也)宋制司馬銅印墨綬絳朝
服武冠至隋廢州府之任無復司馬而有治中焉治中
舊州職也(舊謂隋以前)州廢遂為郡官(說在州佐後治中篇)開皇三年
改治中為司馬(隋房恭懿為澤州司馬有異績遷德州司馬理為天下之最文帝曰此乃上天)
(社稷之所祐豈朕寡薄能致之乎遷海州刺史)煬帝又改司馬及長史并置贊
治一人尋又改贊治為郡丞唐武德初復為治中貞觀
二十三年高宗即位遂改諸州治中並為司馬(長安九年洛雍)
(并荆揚益六州置左右司馬各一員四年復舊太極元年又置四大都督府置左右司馬各一員)通
守煬帝置每郡各一人位次太守而京兆河南謂之内
史唐無所職與長史同增遼金元制見總載續文
獻通考曰同知職清軍匠或兼廵捕
郡丞二
原掌署文書典知倉獄(續漢書百官志云每屬國署丞各一人掌署文書典知倉)
(獄)黃綬大冠(漢官儀云四百石丞尉皆黃綬大冠)秩六百石(又云大府秩二)
(千石有丞一人邊郡稱長史皆六百石注云長史衆史之長)黃霸當法(漢書云黃霸為河南)
(大守丞霸為人明察内敏又習文法然温良有讓足知善御衆為丞處議當於法合人心太守甚任之)
任以郡職(謝承後漢書云劉平舉孝廉拜濟隂郡丞太守劉育甚重之任以郡職上書薦平)
桓譚出補(東觀漢記云光武議靈臺所處上謂桓譚曰吾欲䜟決之何如譚默然良久曰臣不讀䜟)
(復極言䜟之非經帝大怒出為六安郡丞意忽忽不樂道病卒)領太守事(吳志云孫權領會稽)
(太守屯吳使丞之郡行文書事)徐平威重(又云徐平威重諸葛恪為丹陽太守討山賊請平為)
(丞)張暢佐蕃(北堂書鈔云陸機表伏見司徒下諫議大夫張暢當除為豫章内史丞暢才思)
(清敏志節貞勵秉心立操早有名譽其年時舊比多歴郡守惟暢凌遲末齒而佐下蕃遂蹈碎獨於暢名實損)
(愚以為宜解舉試以近縣詔暢既為是人所稱便差代之)增傾産募士(唐書云李襲志仕隋)
(始安郡丞大業末盗賊起襲志傾已私産募士得三千人乘城拒賊或說曰公臨郡久人心悦向今四海分裂)
(宜遂據嶺表豈遽不若尉陀乎襲志終不肯逆節後歸唐)舉政尤異(又云張允濟舉政尤異遷)
(高陽郡丞統太守事吏下畏悦賊帥王須拔攻郡於是糧盡吏食槐葉槀節無叛者貞觀初累遷刑部侍郎)
不置刺史(合璧事𩔖云孔昌寓字廣成貞觀中歴魏州司馬有治狀帝為不置刺史為政三年)
(璽書褒美)薦宰相材(唐書武后嘗謂狄仁傑曰安得一竒士用之仁傑曰荆州長史張柬之雖)
(老宰相材也即召為洛州司馬他日又求仁傑曰臣嘗薦張柬之未用也后日遷之矣曰臣薦宰相而為司馬)
(非用也)見刺史禮(又曰中宗時孔若思出為衛州刺史故事宗室為州别駕見刺史驁放不肯致)
(恭若思劾奏别駕李道欽請訊狀有詔别駕見刺史致恭自若思始已上通判)小兒來迎(又云)
(韋景駿神龍中歴肥鄉令後為道州長史道出肥鄉民喜争奉酒食迎犒有小兒亦在中景駿曰方兒未生而)
(吾去邑非有恩舊何為來也對曰耆老為我言學廬館舍橋梁皆公所治意公為古人今幸親見所以來景駿)
(為留終日而去)服忠思孝(山堂肆考曰唐南承嗣霽雲子也歴施涪二州為别駕柳宗元稱其)
(服忠思孝無替負荷見睢陽廟碑)賜緋魚(事文𩔖聚唐德宗命盧峴為渭州别駕知州事賜緋)
(魚袋賞有功也)禱媪龍(唐書云敬宗立李逢吉譖李紳嘗不利於陛下乃貶紳端州司馬歴康封)
(間湍瀨險澀惟乘漲乃濟康州有媪龍祠舊傳能致雲雨紳以書禱俄而大漲)皆為司馬(合璧)
(事𩔖云裴懷古杜如晦張柬之陸象先姚崇賈敦頤蘇瓌魏元忠張嘉貞並為長史楊綰李泌韋安石李元紘)
(白居易柳子厚皆為司馬)署府清簡(元史云元世祖時趙孟頫自念久在上側必為人所忌力)
(請補外二十九年出同知濟南路總管府事時總管闕孟頫獨署府事官事清簡)渡海毁祠
(獻徵錄云彭鏡初景泰間遷大理同知所隸多土官舊俗謁見有儀蔭襲有饋鏡初一切峻却之滇民尚鬼鏡)
(初所至必毁淫祠海上有獵神頗著靈異鏡初奉上臺令竟往毁之方航海高浪如屋從者膽落獨無所怖已)
(而風止水静卒毁而還)解散礦賊(又云天順間蔡蒙為温州府同知時閩括流寇聚劫泰順)
(山中據礦為亂殺傷徧野朝命中使來督官兵勦賊會大雪不可進凍死甚衆議募民壯補伍擣賊巢穴蒙請)
(曰賊皆平民諭以禍福當免而戢矣毅然請行即深入賊窟反復諭之賊感悟推其魁詣蒙曰民等愚惑冒干)
(天誅公賜我數千人得生路敢不遵伏當就公前請餘命復歸為太平民語罷立解散兵休而還)考
察僚屬(又云癸已浙西饑上意有司不職命工部侍郎及某都御史繼往綏撫兼覈屬吏臧否蒙聞命)
(預規畫積粟五萬餘石備賑貸二使至大奬異遂委蒙以考察府吏以至屬邑官吏於是注蒙績為通省最薦)
(之朝)耆老移問(又云成化間施奎調南安同知刑威不用專尚德化不踰年人吏洽和九載秩)
(滿赴銓曹力匄歸老去任數年之後所屬耆老年八十以上數百人連名狀上府縣移文浙籍問其起居稱其)
(持身廉謹涖政公勤革弊除奸愛民如子懇希回示以慰黎庶其得民心如此)
郡丞三
增詩明郭奎寄劉彦基同知詩曰南浦登樓一曲歌江
花潭影照青娥謝安不與人同樂天下蒼生柰若何
九月征人未授衣年年書到故園稀無情恨殺湘東雁
不帶平安一字飛楊基寄諸葛同知彦飛詩曰白髮
慵梳步屧遲老于田野最相宜每當酒熟花開日正値
身閒客到時雪屋夜燈因婦織月波秋舫為僧移而今
此樂同誰說只有鄰人馬遠知
增制唐蘇頲授艾敬直仙州長史制曰敕朝議郎守豫
州司上柱國史敬直恪勤官次精練文法往持憲簡共
憚清嚴頃擁使車旌别淑慝好龍遺迹乘鳬舊壤俾州
閭之創建佇邦國之誠謠可守仙州長史散官勲並如
故又授温慎微揚州司馬制曰門下某官門遺清白
家傳詩禮外鳴謙而益光中造理而能密書工懸帳賦
掩馳輪閑達彰其起草仁明最於分竹乃睠維揚之藩
是稱重江之奥端寮所擇僉議攸歸可守揚州大都督
府司馬散官勲如故
增記唐白居易江州司馬廳記曰自武德以來庶官以
便宜制事大攝小重侵輕郡守之職總於諸侯帥郡佐
之職移於部從事故自五大都督府至於上中下郡司
馬之事盡去惟員與俸在凡内外文武官左遷右移者
遞居之凡執役事上與給事於省寺軍府者遥署之凡
任久資高耄昏懦弱不任事而時不忍棄者實涖之涖
之者進不課其能退不殿其不能才不才一也江州左
匡廬右江湖土高氣清富有佳境刺史守土臣不可遠
觀遊羣吏執事官不敢自逸佚惟司馬綽綽可從容於
詩酒間由是郡南樓山北樓水湓亭百花亭風篁石巖
瀑布廬宫源潭洞東西二林寺泉石松雪司馬盡有之
矣苟有志於吏隠者舍此官何求焉
增書唐王勃上絳州上官司馬書曰君侯極天分構振
瓊樹而韜霞帶地疏源握珠胎而冠月鱗軒羽殿瑶臺
降卿相之榮鵲印蟬簪金社發公侯之始青皐獨唳望
鴻漸而飜雲丹穴高鳴對鵷池而矯霧嚴助以賢良待
詔未厭承明汲黯以方正拾遺終榮卧理加以雄材廣
度散琬琰於胸懷逸氣遒文運風霜於掌握迫青霄而
構舍煙霞之涯涘莫尋振滄渤以流謙江漢之波瀾未
測耀靈桂於趙席垂棘知歸辨羣籟於莊軒懸匏自記
賓階夕敞清河銷驥贄之虞虚榻晨披元禮得龍驅之
地方當翊贊宸極羽儀台屏豈徒偃仰州縣勞事藩庭
而已哉借如僕者常恨霜松列澗萬尋無罩月之期露
草滋山寸徑有捎雲之望斯則聲實困於兼濟才位難
於俱立況乎地勢不足以誇俗容貌不足以動人皇皇
藪澤安足以奉高明之咳唾也所冀蠅階賤質附雲足
而追飇蚋序輕姿託霜毛而絶海委名勵已蛟鐔申獨
斷之能偶迹當仁驪珠鮮闇投之懼天衢可望指鵬程
而三休巨壑難遊伏龍門而一息
通判一(增簽判附)
增文獻通考曰宋制通判職掌倅貳郡政與長史均禮
凡兵民錢穀戸口賦役獄訟聽斷之事可否裁決與守
臣通簽書施行所部官有善否及職事修廢得刺舉以
聞又曰按藝祖之設通判本欲懲五季藩鎮專擅之
弊而以儒臣臨制之號稱監州其官雖郡佐而其人間
有出於朝廷之特命不以官資崇卑論也與後來之汎
汎稱半刺者不侔矣宋史曰元祐元年詔知州以帥
臣其將下公事不許通判同管元符元年詔通判幕職
官令日赴長官廳議事及都聽簽書文檄南渡設官
如舊入則貳政出則按縣有軍旅之事則專任錢糧之
責經制總制錢額與本部協力拘催以入於戶部容
齋隨筆曰今世士大夫既貴不可復賤淳化中北邊有
事以殿前都虞候曹璨知定州時趙安易官宗正少卿
已知州遂就徙通判又羅延吉既知彭祁絳三州而除
通判廣州滕中正知興元府而通判河南袁郭知楚鄆
二州會秦王廷美遷置房州詔崇儀副使閻彦進知州
而以郭通判州事范正辭知戎淄二州而通判棣深又
陳若拙歴知單州殿中侍御史西川轉運使召歸會李
至守洛都表為通判久之柴禹錫鎮涇州復表為通判
皆非貶降也彙苑詳注曰簽判宋有兩使防團軍事
推判官皆以選人充太平興國中以贊善大夫十五員
充諸州節度判官盖太宗以諸州戎幕缺官𨕖朝士補
之俾分理事且試其才此簽判所由始也蓋𨕖人則為
判官京官則為簽判續文獻通考曰明制通判職管
糧緝盗治農脩河牧馬之政
通判二(僉判)(判官)(倅)
增倅車監郡(山堂肆考云胡文恭行張士爕制分乘倅車按倅乃副車今以通判為倅者周)
(禮謂别為長史司馬乃太守之副也故翰苑新書云歸田錄國朝始制諸州通判既非官屬常與諸州争權)
(每云我是監郡朝廷使我來監汝舉動為所制有錢昆少卿家世杭人也嗜蟹常求補外郡人問欲何州曰有)
(蟹無通判處可矣蘇軾詩欲問君王乞符竹但憂無蟹有監州)上佐端僚(山堂肆考云職)
(源别駕長史司馬通謂之上佐唐大歷十二年制刺史有故及闕本道使不得擅攝但令上佐知州事宋周必)
(大吉州通判壁記郡丞秦官惟掌兵馬自漢及唐其名不常曰别駕曰治中曰長史曰司馬雖均號上佐其實)
(從事之長耳之事文𩔖聚云劉豐制曰宜膺受服寵復踐端寮之列)給印紙却例
金(宋史曰卞衮通判宣州淳化間上命采庶僚中廉幹者給御書印紙課最仍賜實俸以旌異之衮與焉)
(獻徵錄云明彭簪守世望倅常州為政務大體不事表暴攝篆宜興却例供百金或以為病後來者簪曰後令)
(賢必不予非不然吾亦安能以其身預為不賢者地乎)不税農具未學造簪
(山堂肆考云言行錄吕夷簡通判濱州人稱其才王旦嘗謂王曾曰此人異日與公對秉鈞軸曾曰何以知之)
(曰以其奏請知之如不税農具數事後卒與曾並相按夷簡嘗判濠通二州往河北按行水災還奏國家田器)
(有算非所以重本也請除之因詔天下農器皆免算聲獻徵錄云嘉靖間朱光霽為重慶府通判謠頌滿道)
(望大起有僉事發銀買簪時光霽視府篆遂持銀入白曰通判自幼但知讀書未嘗造簪也僉事且怒且慙而)
(寢)繕治保障變通社倉(宋史曰李肅之字公儀宰相迪弟子也通判澶州時)
(北使將過郡而樓堞壊圯肅之謂郡守曰吾州為景德破敵之地當示雄疆今保障若是且柰何遂鳩工構城)
(屋凡千區已而中貴人銜命來視規制一新驚賞嗟異又云黃震出判廣德軍初孝宗頒朱熹社倉法於天)
(下而廣德則官置此倉民困於納息至以息為本而息皆横取民窮至自經人以為熹之法不敢議震曰不然)
(法出於堯舜三代聖人猶有變通安有先儒為法不思救其弊邪況熹社倉法歸之於民而官不得與震為别)
(買田六百畞以其租代社倉息約非凶年不貸而貸者不取息)未嘗屈撓務為裁
損(山堂肆考曰宋黃濟通判鎮州其牧守多勲舊武臣倨貴陵下濟未嘗屈撓事文𩔖聚云蔡齊通判兖)
(州太守王臻治政嚴急齊務為裁損濟之以寬獄訟為之不冤)械送偵卒解散亂
民(宋史曰王嗣宗通判河州太宗遣武德卒潛察遠方事嗣宗械送京師因奏曰陛下不委任賢俊猥信此)
(軰以為耳目臣竊不取太宗怒其横遣使械嗣宗下吏削秩會赦復官金史云金張奕以廕補官仕齊為歸)
(德府通判齊國廢齊民之在郡者二萬人謀為亂約夜半舉燎相應奕知之𨕖市人丁壯授以兵結陣阨其要)
(巷開小南門以示生路亂不得作比明亡匿略盡擒其首惡誅之後五日都統完顔拉必以軍至歸德欲根株)
(餘黨奕以闔門保郡人無他遂止)築室儋耳題版西寨(宋史云紹聖初蘇軾)
(貶惠州又貶瓊州别駕居昌化昌化故儋耳地非人所居初僦官屋以居有司猶為不可軾遂買地築室儋人)
(運甓畚土以助之兩獻徵錄云弘治間譚讓改衢州通判兼署開化江山邑時桃源賊出没開化境讓嚴部)
(曲警烽燧招拔壯士禦賊未幾以檄往禦壕嶺西寨至嶺題版樹所築寨曰譚某築賊見之不復攻而去)
餞李廸祭趙鼎(宋史曰范諷通判鄆州時知州李廸貶衛州副使宰相丁謂戒使者持詔)
(書促上道諷輙留迪數日為治裝祖行郡又曰汪應辰謫判袁州時丞相趙鼎死朱崖扶喪過應辰為文祭)
(之曰惟公兩登上宰皆値艱危之時一斥南荒遂為死生之别事已定於蓋棺恩特崇於歸骨吏付之火其子)
(借三兵以護行道出衢州章傑為守希秦檜意指應辰為阿附為死黨符移訊鞫徧搜行橐求祭文不可得事)
(乃寢)移牀樹下投金水中(山堂肆考曰冀州刺史裴徽召管輅相見清論終日)
(不覺其疲天時大熱移牀庭前樹下自是汲引輅為别駕獻徵錄云明譚讓為南昌通判職綱税糧一切謝)
(賄賂寢包代賀表京師舟將發投金甚衆悉命吏投水中人競網取之争多寡訟官於是人知讓有異政云)
台輔量宰相器(山堂肆考曰趙昌言喜推奬後進時李沆通判澶州昌言謂其有台)
(輔之量表聞於朝陳又云富弼從王曾辟通判鄆州時趙元昊反弼上疏八事議者以為有宰相之器遂召)
(還)裁決如神清談竟暮(宋史曰王十朋擢對策第一授紹興府簽判既至咸)
(以書生易之十朋裁決如神吏姦不行川又云余汝尚字退翁擢進士第熙寧初簽書劔南西判官趙抃守)
(蜀以簡静為治每旦退坐便齋諸吏莫敢至惟汝尚來輙排闥徑入相對清談竟暮)英儒(事文𩔖聚)
(云管寧辭云州民管寧誕燕雀之賤棲朝桐之華别駕者明使君之羽翼宜得英儒)展駿足(合璧)
(事𩔖云蜀龐統以從事守耒陽令不治免官魯肅遺先主書曰龐士元非百里才使處治中别駕之任始當展)
(其駿足)贈刀(太平御覧云晉中興書初魏徐州刺史任城吕虔有佩刀工相之以為必三公可服)
(此刀虔語别駕王祥曰苟非其人刀或有害卿有公輔之量故以相與祥始辭之虔強與乃受祥死之日以刀)
(授弟覧)酌杯水以餞(合璧事𩔖云隋書趙軌為齊州别駕在州四年考績最優徵入朝父)
(老揮涕送之曰公清如水請酌一杯水奉餞軌受而飲之焉)判佐(彙苑詳註云唐書狄仁傑授下)
(州判佐)悉補别駕(唐書云貞元時宰相齊抗奏罷州别駕元和後兩河用兵禆將立功得補)
(東宫王府官朱紫淆并韋處厚為相乃奏置六雄十望十緊等州悉補别駕由是流品澄别)嵩山
石室(宋史曰王逢四世祖居巖仕唐為驍騎長史遭亂棄官歸居青山楊行密據淮南使人以兵廹起之)
(居巖散遣其家人而以一身歸行密授以湖州别駕不遣一日行密大會失居巖亟使人掩其家無一人在者)
(其後有人於嵩山見空石室或云有道人王居巖處此去而莫知其所終)捕鱷魚(又曰宋太宗朝)
(陳堯佐坐言事忤旨降通判潮州脩孔子廟作韓吏部祠以風示潮人民張氏子與其母濯於江鱷魚尾而食)
(之母弗能救堯佐聞而傷之命二吏挐小舟操網往捕鱷至暴非可網得至此鱷弭受網作文示諸市烹之人)
(皆驚異)留珮(山堂肆考云宋通判鄭渙代去郡人攀留渙留珮以為别)不愛點金
(宋史曰楊偕字次公少從种放學於終南山舉進士再調漢州軍事判官道遇術士曰君知世有化瓦石為黃)
(金者就偕試之既驗欲授以方偕曰吾從吏禄安用化金哉術士曰子志若此非吾所及也出戶失所之)
深自晦默(山堂肆考云歸田錄歐陽修知潁州吕公著為通判為人有賢行而深自晦默時人未甚)
(知後修還朝力薦之由是漸見擢用)乃知茂叔(宋史云周敦頤初為合州判官部使者趙抃惑)
(於譖口臨之甚威敦頤處之泰然通判虔州抃守虔熟視其所為乃大悟執其手曰吾幾失君矣今而後乃知)
(周茂叔也)決事必以躬親(又云周敦頤為合州判官事不經手吏不敢決雖下之民不肯)
(從)吏隠(山堂肆考云宋趙衆為四川龍州簽判作吏隠堂有詩曰滿耳江聲滿目山此身疑不在)
(人寰民含古意邨邨静吏束文書日日閒)遠奸(宋史云陳瓘字瑩中中甲科簽書越州判官守蔡卞)
(察其廉每事加禮而瓘測知其心術每欲遠之屢引疾求歸章不得上)簽判宜居臣上
(又云劉穎紹興二十七年進士累遷通判潭州王佐為帥負其能盛氣以臨僚吏穎約以中道多屈而改及陳)
(峒反所擒賊多穎計策帥上其功曰簽判宜居臣上)事有當争(山堂肆考云宋王質字子野通)
(判蘇州與知州黃宗旦數争事宗旦曰少年敢與丈人抗邪質曰受命佐公事有當争職也嘗以病在告一日)
(宗旦省視因言獄有盗鑄錢百餘人吾以術隂勾得之質曰弋不射宿戒隂中於物也今殺數人而徒流者又)
(數百人公中之宗旦驚沮為貸其死罪而餘悉出之)撥煩剸劇(又曰宋張忠恕通判杭州能撥)
(煩剸劇拳拳以體國為心)寬恤召和(宋史曰張洽通判池州獄有張德脩者誤蹴人死獄吏誣)
(以故殺洽訊而疑之請再鞫守不聽會提點常平袁甫至時方大旱禱不應洽言於甫曰漢晉以來濫刑而致)
(旱伸冤而得雨載於方冊可考也天今大旱焉知非由德脩事乎甫為閱款狀於獄得減死從徒復白郡請蠲)
(征税寬催科以召和氣守為寬稅三日果大雨民甚悦)默禱必應(元史云許維禎字周卿至)
(元十五年為淮安總管府判官屬縣鹽城及丁溪場二虎為害維禎默禱於神祠一虎去一虎死祠前境内旱)
(蝗維禎禱而雨蝗亦息是年冬無雪父老言於維禎曰冬無雪民多疾奈何維禎曰我當為爾禱已而雪深三)
(尺)白鶴神仙(獻徵錄云明初俞允字嘉言華亭人也以禮部主事謫判長沙未至會道病暴)
(卒已而復甦先是允病既革以易簀待櫬於沙門七日矣忽有醫者貿藥而至或戲之曰寺有死者可復生否)
(曰可入取青囊一粒納允口中有頃得嘔數聲竟起不死於是家人大喜競以金帛酬醫醫無所受詢其姓名)
(亦不荅也第云長沙有白鶴大仙廟盍往脩之俄失所在衆皆駭然然後知其為白鶴仙神也或以問允允始)
(為言疇昔事謂我實神遊其地而未嘗死也往而復還而未嘗生也及至官訪之果得白鶴廟重建焉允蓋儒)
(而自託於仙者)民歌廉愼(又云宣德間戴浩為東昌通判兼徵租淘河之役九載秩滿民歌曰)
(戴别駕公實為我儂廉愼忘躬能使年豐)更治簡緩(又云譚讓改衢州通判政務尚嚴厲夜有)
(書廨壁者曰虎豹在山雷行於天人宜自度不可犯譚譚顧視笑曰為政不能使民無犯而使不可犯邪更治)
(簡緩民愈稱順)持青袍而歎(又云嘉靖間劉容字汝大通判黃州單車赴任布袍蔬食不殊)
(寒士風廉平之譽孚於上下黠吏悍卒相戒斂戢時景王柩回京中使僕從横甚兩臺以下凛凛唯懼獲譴容)
(力任之中貴人素聞其名持其青袍歎息嚴諭其下無所擾撫臺徐君謂所屬曰吾儕嫉閹宦如仇畏之如虎)
(每每激而取禍覩劉别駕良媿矣)
通判三
增詩宋吕祖謙送宋子華通判長沙詩曰騷人故悲秋
九辨播三楚宋公舊題壁文采照潭府千載得君侯遥
遥接華緒還當初秋天又進湖湘艣江山日日新似君
相勞苦木脱獻羣峰雲生失前浦況持别乘權光華動
逆旅元戎下分庭百吏羣趨廡後車載仁風習習被南
土預知潢池盜無復驚枹鼓嶺南鏡面平論賞駢圭組
臨分一杯酒不為離愁舉楊廷秀送聶士友通判上
印入朝詩曰君家樞相扶天極氣凌霜雪忠貫日史家
有筆歎無人今有此人無此筆君侯名家千里駒拱璧
盈尺徑寸珠合登清廟薦六瑚合參豹尾隨屬車胡為
小緩雲間翮朅來螺浦分風月開軒不與俗客談明月
清風入牙頰只今上印去朝天玉筍春風催綴班相門
有相君勉旃凌煙再寫進賢冠周必大留别蘇仁仲
通判詩曰公才豈合尚題輿天遣寒儒此曳裙午夜燈
光曾共賞三春樂事未全疎尊前窈窕傳新唱耳畔瀾
飜聽異書此别不須勤怨惜君王日日問嚴徐又送
人通判洪州詩曰朝集分擕五載前衝泥各上浙江船
如今再贈城南柳依舊黃梅夜雨天(一)花發河橋政早
成策勲恩擢佐藩臣雞翹豹尾他年從且作銀章第一
人(二)南浦飛雲繞楝桴西山爽氣入魚須公庭散吏文
書盡許我他時解榻無(三已上通判)宋王安石送文學士
倅邛州詩曰文翁出治蜀蜀士始文章司馬唱成都嗣
音得王楊犖犖漢守孫千秋起相望操筆賦上林脱身
𨕖為郎擁書天禄閣竒字校偏旁忽乘駟馬車牛酒過
故鄉問君行何為關隴正繁霜中和助宣布循吏綴前
芳豈特為親榮區區誇一方孔毅父送張倅詩曰清
若冰壺斷若金孜孜長見恤民深三年佐郡神明政一
旦歸朝父老心遺愛海波無斷處去思秋色有餘隂臨
行曲為留旬日少慰攀轅淚滿襟楊廷秀送王恭父
監丞倅同州詩曰澹墨掄魁正少年蓬山璧水得詩仙
集賢學士看文筆國子先生費酒錢濯錦江頭頻入夢
桃花水面送歸船平分風月真聊爾不日來朝尺五天
明高啟送顧倅之錢塘詩曰之官即勝遊送别漫多
愁草色荒宫燕槐隂遠驛騶湖通朝汲井潮動夜眠樓
早向臨平過荷花已欲秋(已上郡倅)宋王安石送龐僉判
詩曰北都兩去不辭勤仕路論才迥出羣一相開藩嘗
負弩三年通籍更從軍清談猶得當時事遺愛應從此
日聞我憶荆溪山最樂看君摩翮上青雲楊廷秀贈
尚長道僉判詩曰今代高人尚子平風流文采舊家聲
合于玉筍班中立却向紅蓮幕裏行天色惱人渾欲雪
燭花照别若為情日邊已辦除書看莫戀南樓秋月明
(已上僉判)唐杜甫贈田判官詩曰崆峒使節上青霄河隴
降王款聖朝宛馬總肥春苜蓿將軍只數霍嫖姚陳留
阮瑀誰争長京兆田郎早見招麾下賴君才並入獨能
無意向漁樵又送張判官詩曰處士聞名早遊秦獻
疏回腹中詩萬卷身外酒千杯江雨春波闊園林客夢
催今君拜旌戟凛凛近霜臺李白送獨孤判官赴安
西幕詩曰安西幕府多材雄喧喧惟道三數公繡衣貂
裘明積雪飛書走檄如飄風杜牧送斛斯判官詩曰
蒼蒼煙月滿川亭我有勞歌一為聽將取離魂隨白騎
三台星裏拜文星明余詮送張德常之松江判官詩
曰萬彙涵濡雨露中百年文物倏飄蓬鱸魚獨擅吳中
美驥足寧如冀北空肝膽幾時酬楚國里閭從此變王
風吳淞江水秋無底好與使君襟抱同高啟送葉判
官赴高唐(時使安南還)銅柱崖前使節過貢隨歸騎入京多
一言暫遣陪成瑨片語曾煩下趙佗曉拜賜衣辭絳闕
秋催征櫂渡黃河政餘好賦登臨詠聞說州人最善歌
劉三吾與先復初判官詩曰左身痿痺耳仍聾近被
刀傷更怯風亦有將軍憐杜甫豈無高弟念王通敝廬
謾枉過朝使束帛終難起病翁欲涉湘江采蘅芷美人
遥隔暮雲中(已上判官)明吳子孝送陸别駕詩曰作吏本
王畿蘆溝葉亂飛秋風吹易水寒雨灑征衣戌火鄰邊
障原霜見獵圍陸機吟興好還喜簿書稀盧柟雪夜
鄧州顧别駕送至丹江有詩見贈賦荅曰寂寂丹江夜
色空風塵郡國歎飄蓬豈無佐吏同殷浩雅有中郎識
顧雍雪霰微茫漁火外星河摇落戌樓東憐君尚策青
絲騎却與山隂訪戴同汪道昆送張虞部謫常州别
駕還婺覲省詩曰謫去應吾道流言亦世情聖朝仍得
罪郎署早知名落日梁谿櫂平蕪縠水城秋風回首地
淚灑逐臣纓(已上别駕)
增制唐蘇頲授李守一别駕等制曰黃門皇三從兄前
洺州司馬守一等自登官序並穆政聲趙際燕陲漳濱
淇上控河朔之風土盡山東之郡國宜膺别乘往佐專
城可依前件主者施行孫逖授蕭誠弘農别駕制曰
敕某官早因才藝久踐榮班頃涉微瑕未為深累佐郡
之職冗員頗多既有名於省官俾稍遷於近服可守弘
農郡别駕散官如故
增表宋唐介潭州通判謝上表曰始竄嶺南人皆謂其
必死及遷湖外恩已出於再生仍復前官俾關郡政仰
叨成命增激微衷念臣寒素立身孤直無援歴官再紀
才貳郎曹入朝逾年幸兼風憲臣自以逢聖明之治當
言責之司祗知忠義以事君不顧禍患之及已屬權臣
之擅朝肆己私而害政輙輸忠款冀補涓塵陛對之間
未能悉意天威之下卒莫自明得罪一時竄身萬里擯
棄遐荒分甘散秩豈謂聖明存國大體察臣愚忠欲招
諫者之言勉為後來之戒三推皇澤特與一官以邕廣
之紛紜擇湖湘之守倅俾從狂簡得佐郡符臣納忠獲
罪顧百謫以誠甘盡瘁報君雖身死而不悔謹當夙夜
以思冀免於敗事毫分有補少荅於大恩
增記宋蘇軾密州通判廳題名記曰始尚書郎趙君成
伯為眉之丹稜令邑人至今稱之余其鄰邑人也故知
之為詳君既罷丹稜而余適還眉於是始識君其後余
出官於杭而君亦通守臨淮同日上謁辭相見於殿門
外握手相與語已而見君於臨淮劇飲大醉於先春亭
上而别又移守膠西未一年而君來倅是邦勤於吏職
視官事如家事余得少休焉君曰吾廳事未有壁記乃
集前人之姓名以屬於余余未暇作也及為彭城君每
書來輒以為言且曰吾將託子以不朽昔羊叔子登峴
山謂從事鄒湛曰自有宇宙即有此山登此遠望如我
與卿者多矣皆湮滅無聞使人悲傷湛曰公之名當與
此山俱傳若湛軰乃當如公言耳夫使天下至今有鄒
湛者羊叔子之言也今余頑鄙自放而且老矣然無以
自表見於後世自計且不足而況能以及子乎雖然不
可以不一言使數百年之後得此文於頽垣廢井之間
者茫然長思而一歎也周必大吉州通判廳記曰郡
丞秦官惟掌兵馬自漢迄唐其名不常曰别駕曰司馬
曰治中曰長史雖均號上佐其實從事之長耳故緹油
屏設下與主簿同賜而州牧或得辟置間以處王子及
近臣之左降若起廢者其於政事罕得與聞藝祖創業
之四年繼五代擾攘之後首置諸州通判不動聲色於
朝廷之上而興利除害功徧天下是冬又詔凡公事非
守倅僉議連書勿行規模宏遠豈歴代明君賢臣思慮
所能及嗚呼盛哉又為筠州判官廳記曰國家以民
之休戚政之臧否寄二千石其設官有亞有旅亞者倅
也位逼未免於嫌意不盡者多矣掾曹旅也分職以治
各司其局而已若乃事無不預而非逼職未嘗分而情
通惟幕職為然
推官一
增舉笏擊蛇(宋史云孔道輔為寧州軍事推官有蛇出天慶觀眞武殿中一郡以為神州將帥官)
(屬咸往拜奠欲上其事道輔徑前以笏擊蛇碎其首觀者莫不歎服)得僧冤(元史云汪澤民授平)
(江府推官有僧淨廣與他僧有憾久絶往來一日邀廣飲廣弟子欲得師財且苦其捶楚潛往他僧所殺之明)
(日訴官他僧不勝拷掠乃誣服三經審錄詞無異結案待報澤民取行兇刀視之刀上有鐵工姓氏召工詢之)
(乃其弟子刀也一訊得實即械之而出他僧人驚以為神)留石刻(又曰申屠致遠為杭州總管府)
(推官多所平反西僧楊璉眞珈作浮圖於宋故宫欲取高宗所書九經石刻以築基致遠力拒之乃止)
簡素伉直(獻徵錄云明羅脩己字以敬為吉安府推官簡素伉直舉動如儒生每聽訟據案默坐片)
(言相詰莫不悦服既白令休外舍月餘不召始以為明而少斷久之多悔悟去亦不追其敦行教化如此)
按縱獄(又明郭淮為永州推官明愼用刑多所平反東安邑有劇盜名一枝梅者劫人必畫梅而去示)
(人不測不敢捕也淮嚴捕禁獄乃他邑被劫又以一枝梅報聞淮亟索所禁者視之則三木囊頭如故也淮退)
(而思曰是必獄卒得賄潛縱以分其貲且激人告發以惑問官計圖脱罪耳詰之果然)精誠格
神(又云郭淮為永州時視篆祁陽山谷中有巨蛇即柳子厚所稱白質黑文者時出齧人居人惴恐淮乃為)
(文祝神明日巨蛇數頭無故斃山麓盖精誠格神也)不張騎從(又云給諫馬騤以不附劉瑾出)
(為淮安府推官多所平反荆杖示罰而民自服行部不盛張騎從老弱歡迎郡守華璉適並出見之因歎其平)
(易近人為不可及)
推官二
增詩宋洪咨夔送石士志推官赴調詩曰石友抱竒璞
朅來掾吾邦昂然凌霄姿莒鼎獨力扛入幕有此士諸
人亮難雙決事風赴谷哦詩雨飜江一朝解綬去船鼓
催逢逢明廷急才俊召驛難逾瀧早晚對北闕華鐘發
鯨撞明李東陽送蔣宗誼推官之金華詩曰北來南
去幾星霜又見分符出帝鄉三入越山身更遠重遊京
國夢難忘也知吏法兼詩老未必才名與命妨臺省祗
今須俊傑看騎驄馬問豺狼尹伸送黃霞潭推官還
浙詩曰共欲謀歸去君能先我行始知官秩薄便是世
緣輕憶膾飛青翰觀霞到赤城同舟猶苦海回首定傷
情
郡尉一
原杜氏通典曰秦官有郡尉掌佐守典武職甲卒秩比
二千石有丞秩皆六百石漢凡郡口二十萬舉一人典
兵禁備盜賊景帝更名曰都尉武帝元鼎四年又置三
輔都尉各二人譏出入邊郡置農都尉主屯田殖穀又
置屬國都尉主蠻夷降者中興建武七年省諸郡都尉
并職太守無都試之役(漢舊儀曰民年二十三為正一歲以為衛士一歲為材官騎士)
(習射御馳陣八月太守都尉令長相丞尉會都試課殿最水家為樓船亦習戰射年五十六老衰乃得免為民)
(就田今乃罷其役)每有劇賊郡臨時置都尉事訖罷又省關都
尉唯邊郡往往置都尉及屬國都尉稍有分縣治民比
郡安帝以西羌盛三輔有陵園之守乃復置右扶風都
尉於雍京兆虎牙都尉於長安自後無聞至隋煬帝時
别置都尉領兵與郡不相知又置京輔都尉立府於潼
關主兵鎮唐無其制增玉海曰天下郡國百有三置
都尉者九十山西自三輔而外郡纔十有三而置都尉
三十其餘郡國八十七置都尉止六十其不置者盖四
十有三也漢儀注邊郡置部都尉千人司馬候皆不
治民揚雄傳東南一尉西北一候注會稽東部都尉燉
煌玉門關候也文獻通考曰按自秦置三十六郡而
郡官有守有尉有丞然考之西漢百官表稱郡守掌治
郡秩二千石有丞秩六百石郡尉掌佐守典武職秩比
二千石有丞秩亦六百石是守尉皆二千石而俱有丞
以佐之尉之尊盖與守等非丞掾以下可擬也魏晉
以後無都尉之官然晉郡守皆加將軍之號唐郡守曰
使持節諸軍事宋朝則大郡皆兼兵馬總管兵馬鈐轄
而小郡亦曰軍州事或帶節制軍馬則秦漢所謂都尉
之職歴代以太守兼任之矣
郡尉二
原設武備(春秋元命苞云太尉主甲兵漢設武備注云今時郡尉凖此義者也)羅奸非
(韋曜釋名曰韋羅也言以罪羅奸非)督盜賊(續漢書云光武歴問功臣諸君不遭際會自度能何)
(為乎各以次對至馬武曰臣以勇武可守尉督盜賊上笑曰且勿為盜賊自致亭長斯可矣)充懸
化石(荆州圖記云澧水南岸有白石立𩔖人形首有充懸左尉與零陵論強因相傷害化為此石也)
秣陵為神(搜神記云蔣子文自謂死後當為秣陵尉後至鍾山下賊擊傷遂死吳先主之初故吏見)
(子文乘白馬執白羽曰我當為此地神願告百姓為立一祠當有瑞應也)造五色棒(曹瞞傳曰)
(太祖作洛陽北部尉初入尉廨繕治四門造五色棒懸門左右有犯禁者不避豪強皆棒殺之)置四
部尉(宋志云光武省都尉後往往置東南西北四部都尉)
郡尉三
增主武職典戎伍(漢官解詁云都尉郡各一人副佐太守言與太守俱受銀印部劄之)
(任為一郡副將然但主其武職不與民事舊時以八月都試講習其射力以備不虞皆絳衣戎服示揚威武折)
(衝厭難也面胡伯始邊郡都尉箴云巍巍上聖光被八垠矧惟八胡不來賓蕩蕩率土來同并守撫其民人)
(典其戎伍口才功成並施文武)備寇鹵典盜賊(漢名臣翟方進奏云武帝北部都尉)
(主兵馬備寇鹵為職而年七十拜起據地不勝任請免又云敕渤海都尉當典盜賊為職視事三歲盜賊寑)
(多不能統理官職請免)奏事稱意不可治民(漢書云田叔字子仁以壯勇為)
(衛將軍舍人使刺三河還奏事稱意拜為京輔都尉公史記義縱傳云寗成家居上欲以為郡守御史大夫)
(孫弘曰臣居山東為小吏時寗成為濟南都尉其治如狼牧羊不可使治民上乃拜成為關都尉)澹
泊無為正身潔已(東觀漢記云任延字長孫為會稽西都尉時年十九迎吏見其少皆)
(驚及到澹泊無為惟先遣饋禮祠延陵季子時天下新定道路未通避亂江南者皆未還中土會稽頗稱多士)
(延到乃聘請高行如董子儀嚴子陵等敬待以師友之禮掾吏貧者輒分俸禄以賑給之省諸卒令耕公田以)
(周窮急每時行縣輒使慰勉孝子就餐飯之感謝承後漢書云張奐遷安定屬國都尉匈奴羌豪率奐恩德)
(上馬遺金悉以還之羌性貪而樂吏清前有八都尉好財貨為所患苦及奐正身潔已威化大行)道
不拾遺盜不敢近(史記云義縱者河東人也為河内都尉至則族滅其豪穰氏之屬河)
(内道不拾遺以又云王温舒為廣平都尉擇郡中豪敢任吏十餘人為爪牙皆把其隂重罪而縱使督盜賊)
(快其意所欲得此人雖有百罪弗法即有避因其事夸之亦滅宗以其故齊趙之郊盜賊不敢近廣平)
優文召處士笥餌得都尉(鍾離意别傳云西都尉南陽任延以優文召縣曰都)
(尉德薄思賢汲汲處士鍾離意正色鄉黨百行優備應令補吏檄到史掾以禮發遣者後漢樊曄與光武少)
(遊舊建武初徵為河東都尉引見雲臺初光武微時拘新野曄為市吏餽餌一笥帝德之不忘仍賜曄御食及)
(乘輿服物因戲之曰一笥餌得都尉何如曄頓首曰小臣蒙恩特見拔擢陛下不忘往舊臣得竭死自效矣)
仁而愛士善於飬衆(冊府元龜云漢袁盎為隴西都尉仁而愛士士卒皆為致)
(死於又云黃盖為丹陽都尉姿貌嚴毅善飬衆每所征討士卒皆争為先)疾呼突賊
越界赴討(又云程普為丹陽都尉從孫策征討策嘗攻祖郎大為所圍普與一騎共蔽捍策驅馬疾)
(呼以矛突賊賊衆披靡策因随出民又云陳表為右部都尉封都亭侯領新安都尉鄱陽吳遽等為亂表便)
(越界赴討遽降陸遜拜表偏將軍進封都鄉侯)恪掌軍糧光撫將士(又云諸葛)
(恪為左輔都尉大帝令恪守節度掌軍糧非其好也守又云張光為北地都尉趙王倫為關都督氐羌反太)
(張損戰没光以百餘人戍馬蘭山北賊圍之百餘日光撫勵將士屢出竒兵擊賊破之會梁王彤遣司馬索靖)
(將兵迎光遂還長安)招誘東羌化行彝貊(又云張奐為安定屬國都尉初到職)
(任南匈奴左奥鞬等宼美稷而束羌復舉種應之奐惟有二百許人聞即勒兵出軍吏叩頭争止之奐不聽遂)
(進屯長城遣將王衛招誘東羌因據龜茲使南匈奴不得交通東羌遂與奐和親共擊奥鞬等連戰破之又)
(云鄭純為永昌郡西部都尉為政清潔化行彝貊君長感慕皆獻土珍頌德美天子嘉之即以之為永嘉太守)
御定淵鑑𩔖函卷一百十四
