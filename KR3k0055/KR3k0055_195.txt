欽定四庫全書
御定淵鑑𩔖函卷一百九十
樂部七(簫竽)(笙箎)(簧壎)(笛籥)(管笳)
簫一
原釋名曰簫肅也其聲肅肅而清也古之善吹簫有
秦女弄玉僊人蕭史(見列仙傳)漢元帝(能洞簫見漢書)靈帝(見謝承後漢書)
爾雅曰大簫謂之言小者謂之筊詩曰既備乃奏
簫管備舉喤喤厥聲肅雝和鳴尚書曰簫韶九成鳳
凰來儀禮記曰仲夏之月命樂師均管簫參差之音
又曰從以簫管增周禮春官小笙師曰小笙師掌
吹簫易說曰夏至之樂補以簫簫長尺四寸春秋
說曰夏至作樂間簫笙原三禮圖曰雅簫長尺四寸
二十四彄頌簫長尺二寸十六彄又曰無底者謂之
洞簫博雅曰簫大者二十四管無底小者十六管有
底五經通義曰編竹為之長尺有五寸蔡邕月令
章句曰簫長則濁短則清以蠟蜜實其底而增減之則
和管而成音定無所復調當與琴瑟相參增漢志孔
光奏曰簫工員一人不可罷隋志曰簫竹之屬十六
管長二尺原莊子曰南郭子綦謂顔成子游曰汝聞
人籟而未聞地籟汝聞地籟而未聞天籟(郭象注曰籟簫也)
白虎通曰簫者中吕之氣也增秦子曰一人吹簫長
短皆應原丹陽記曰江寧縣南四十里慈母山積石
臨江生簫管竹王褒洞簫賦所稱即此也其竹圓緻異
於衆處自伶倫採竹嶰谷其後惟此簳見珍故歷代常
給樂府而俗呼曰鼓吹山尋陽記曰廬山西南有康
王谷又北頒城每天欲雨輙聞鼓角簫笳之聲增文
獻通考曰唐樂圖所傳之簫凡十八管取五聲四清倍
音通林鐘黃鐘二均聲而梁部用之又曰景祐樂記
教坊所用之簫凡十七管一觱篥十字記其聲然清樂
所用十七管其聲法不同故竝存之宋樂有唱簫各二
人和簫十人亦一時制也陳氏樂書曰荀卿云鳳凰
于飛其翼若干其聲若簫蓋簫之為器編竹而成者也
長則聲濁短則聲清其状鳳翼其音鳳聲中吕之氣夏
至之音也玉海曰皇祐二年教習音律所言奉詔依
樂書造洞簫成詔令與底簫竝用續文獻通考曰金
太廟登歌簫二宫縣樂簫十有司攝祭宫縣簫八又
曰元簫制如笛五孔排簫編竹為之十六管闊尺有五
分黑搶金鑾鳳為飾鍮石釘鉸以黃絨紃維於人項左
右復紅絨絛結又曰明製簫式以竹為之長一尺九
寸五分管圍三寸管上開竅名曰山口吹竅前五孔後
一孔南雍志音樂考云吹法氣麤則聲大而滯氣緩則
聲啞而散吹嘘勻則聲雅而澹空下一孔則為四為大
按後一孔則為工為哉按上二孔則為尺為宣空下三
孔則為上為聖餘倣此
簫二
增通禮義纂曰伏羲作簫十六管事始曰女媧造簫
吕氏春秋曰黃帝命伶倫為律伶倫制十二簫聽鳳
鳥之鳴以别十二律以比黃鐘之宫故黃鐘宫律之夲
也(高誘曰六律六吕各有管故曰十二簫)原風俗通曰按舜作簫其形
參差象鳳翼十管長三尺傳子曰馬先生能使木人
吹簫比妙般輸墨翟曰不劣古矣列仙傳曰蕭史者
秦穆公時人善吹簫能致孔雀白鶴穆公女弄玉好之
公妻焉乃教弄玉作鳳臺一旦夫妻同隨鳳飛去故秦
人作鳳女祠于雍宫世有簫聲云吕覽曰客有以吹
籟見越王者上下宫商和而越王不喜也或為之野音
而王反悦之亦有如此者要在聽之而已史記曰周
勃常為人吹簫給喪事漢書曰元帝多材藝吹洞簫
自度曲被歌聲又曰元帝為太子體不安善忘不樂
詔使王褒等之太子宫讀誦奇文字太子善褒洞簫賦
令後宫讀頌之段龜龍涼州記曰吕纂咸寧三年人
發張駿冡得玉簫增江表傳曰孫權攻合肥不下而
還休兵皆上道權與吕蒙等在後魏將張遼奄至鼓吹
驚怖不能復鳴簫唱甘寧拔刀欲破之于是始作之
文獻通考曰唐明皇天寳中安禄山自范陽入覲獻白
玉簫管數百陳于梨園又曰唐李沖所傳之簫凡二
十三管雖制作不同亦一時之制也續文獻通考曰
元憲宗二年八月樂工李明昌許政等五十人見於行
宫明昌等各執簫笛等于帝前奏之曲終復令奏之凡
三終
簫三
原七數九成(易通卦驗夏至之樂以簫鄭元注曰簫亦管也形似鳳翼鳳火禽也火數七夏)
(時□大用事下詳前一)帶牙編竹(上見王褒洞簫賦下詳前一)象鳳
致鶴(竝詳前二)魚瞰鳳飛(上見王褒洞簫賦下詳前二)薊宅張
墓(葛洪神仙傳薊子訓少嘗仕郡人莫知其道三百餘年容色不老及死殯之宿昔棺輷然作電雷音光照)
(宅宇見棺蓋飛在庭中棺内無復人但餘履耳須臾聞陌上有人馬及簫鼓聲下詳前二)越宫
吳市(上詳前二乞史記伍子胥鼔腹吹簫食吳市中)君子聽玉女吹
(見上樂總一吹樂府詩玉女坐簫)折楊柳采竹簳(短簫有折楊柳之曲慈母山)
(詳前一)武若雷霆仁若凱風(竝詳王褒洞簫賦)增鳳管
鶴乘(洞冥記帝嘗夕東望有青雲焉俄見雙鵠集于臺上有頃化為神女舞于臺下握鳳管之簫天中)
(記唐武后謂張昌宗為王子晉後身使被羽衣吹簫乘鶴徘徊庭中如仙去狀)善應交鳴
(陳氏樂書簫尺四寸者二十四管無㡳而善應故謂之䇾尺二寸者十二管有㡳而交鳴故謂之筊蓋應十二)
(律正倍之聲也)細器餘音(孔帖書注云見細器之備下詳前二)通五均
凡三種(文獻通考讌樂之簫凡二十一管具正均七聲左清倍右濁倍通五均焉世俗之樂也)
(又曰景祐樂記十三管之簫凡三種鼓吹部用之)絨縧結綬帶垂(元排簫詳前一)
(之續文獻通考元雲和部有簫管四斷竹為長尺有四寸七孔亦號長笛有綬帶下垂)聲所由
生管置不用(文獻通考舜作十管簫長尺二寸所以應古之數聲之所由生也又曰郭璞)
(大簫二十三管小簫十六管蓋二十四管備律吕清濁之聲先王之制也十六管兼十二律四清而為之豈古)
(制哉今教坊所用長五六寸十六管有底而四管不用非古人制作之意也)比竹而成
單吹之樂(又曰郭璞謂簫一名籟廣雅亦曰籟謂之簫蓋簫籟比竹而成聲猶夫天地之籟籟風竅)
(而怒號也管又曰短簫鐃歌單吹鼓吹之樂也廣樂記有二十一簫羽葆鐃吹横吹部用之豈短簫歟其曲)
(有悲思翁艾如張上之回戰城南元雲朱鷺之𩔖是也何承天謂黃帝使岐伯作之以揚德蓋有所受歟崔豹)
(古今注漢樂有黃門鼓吹天子所以燕樂羣臣短簫鐃歌鼓吹之樂亦以賜有功諸侯也)五聲四
清七音三倍(上詳前一而文獻通考二十一管簫取七音三倍之龜兹部所用)
簫四
原詩梁劉孝儀詠簫詩曰危聲合鼓吹絶弄混笙箎管
饒知氣促釵動覺脣移仙史安為貴能令秦女隨增
梁張嵊短簫詩曰促柱絃始繁短簫吹初亮舞袖拂長
席鐘音由簴颺已落簷瓦間復繞梁塵上時屬清夏隂
恩暉亦非望唐李嶠詠簫詩曰虞舜調清管王褒賦
雅音參差横鳳翼搜索動人心宋梅堯臣聽文都知
吹簫詩曰虞舜已去蒼梧野秦女驂鸞無復下簫管人
間不解傳帝樂部中能亦寡欲買小鬟試教之教坊供
奉誰知者晏識文公始致來勸接賤生宜強且乃呼側
坐吹一曲驚顧頓嘶堂下馬吾妻閨中聞不聞稚女扳
簾笑嬌奼未敢多聽便遣還贈飲單杯向身瀉元郭
鈺無題詩曰游絲風煖颭飛花窈窕簫聲隔彩霞畢竟
神仙難換骨自分丹火煮胡麻
原賦漢王褒洞簫賦曰原夫簫簳之所生出於江南之
丘墟洞條暢以罕節標敷紛以扶疎徒觀其傍山側則
嶇嶔巋崎倚巇迤㠧誠可悲乎其不安也彌望儻莽連
延曠蕩又足樂乎其敞閒也託身軀於后土經萬世而
不遷翔風蕭蕭經其末迴江流川漑其山朝露清泠而
隕其側玉液浸潤而承其根孤雌寡鵠娛優乎其下春
禽羣嬉翺翔乎其巔秋蜩不食抱璞而長吟元猨悲嘯
搜索乎其間惟詳察其素體兮宜清靜而弗喧幸得諡
為洞簫兮蒙聖主之渥恩可謂惠而不費兮因天性之
自然於是般匠施巧䕫襄準法帶以象牙掍其會合若
乃徐聽其曲度兮廉察其賦歌啾咇㘉而將吟兮行鍖
銋以和囉風洪洞而不絶兮優嬈嬈以婆娑翩綿連以
牢落兮漂乍棄而為它要復遮其蹊徑兮與謳謠乎相
和故聽其巨音則周流汎濫并包吐含若慈母之畜子
也其妙聲則清靜厭應(於計反)順叙卑□若孝子之事父
也科條譬𩔖誠應義理澎濞慷慨一何壯士優柔温潤
又似君子故其武聲則若雷霆輘鞫佚豫以沸渭其仁
聲則若凱風紛披容與而施惠或雜遝以聚歛兮或拔
摋以奮棄悲愴怳以惻惐兮時恬淡以綏肆被淋灑以
靡靡兮時横潰以陽遂哀悁悁之可懷兮良醰醰而有
味故饕餮者聽之而廉隅狼戾者聞之而不懟剛毅強
&KR1373;反仁恩兮嘽唌逸豫戒其失鍾期牙曠悵然而愕立
杞梁之妻不能為其氣師襄嚴春不敢竄其巧兮浸滛
叔子遠其𩔖嚚頑朱均惕復慧兮桀跖鬻博儡以頓悴
吹參差而入道德兮故永御而可貴或留而不行或行
而不留愺恅瀾漫亡耦失疇故知音者樂而悲之不知
音者怪而偉之故其為悲聲則莫不愴然累欷撇涕抆
淚其奏懽娛則莫不憚漫衎凱阿那㾯痿者已是以蟋
蟀尺蠖跂行喘息魚瞰雞睨垂喙宛轉瞪瞢忘食況感
隂陽之和而化風俗之倫哉增唐人洞簫賦曰南國
之紀兮江水深中嶻櫱兮天姥岑試一望兮見簫筦參
差碧雲飄其正色白日出其重隂每含和以自守雖歲
寒其莫侵于是乃使夫匠人陵皛淼明幽窅攀重蘿閱
豐篠或截枝之龍質擬銜花之鳳鳥作為洞簫其聲窈
窕矇瞽之士純精所至尤澹澹兮無營浩紛紛兮縱肆
纖指敏手隨抑揚之虛滿曲折等分任吹噓而懿[泳-永+旱]爾
其為樂也則龢羅稽詣而逸其為苦也則瀏漂洌清而
悴或&KR2162;㟋以相從復淋漓而遠被有若層山抱古而晴
獨巨海涵虚而夕涖是以君子聽之載其平粹及乎弄
玉既好蕭史亦出登翠檻之巍峩結紅羅之婉蔚楊葉
鮮吹荷花浴日對吟空闊之情復感神仙之術若翔若
止心中定矣若反若墜不遺其類趣從容以向空乍猗
那以内閟信大雅之紆直繹兹聲之開塞匪天地兮同
和孰能與夫偕極
笙一
原釋名曰笙生也象物貫地而生以匏為之故曰匏竽
亦是也其中空以受簧也說文曰笙正月之音物生
故謂之笙十三簧象鳳之聲古之善吹笙者有王子
晉(見列仙傳周靈王太子)董雙成(見漢武内傳西王母侍者)漢桓帝(見東觀漢記)魏
杜䕫(見魏志)增唐太和中有尉遲章尤妙宣宗已降有
范漢恭恭子名寳師盡𫝊父藝今在陜州毛詩曰我
有嘉賓鼓瑟吹笙吹笙鼓簧承筐是將又賓筵曰籥
舞笙鼓尚書曰笙鏞以間鳥獸蹌蹌周官曰笙師
掌教吹笙禮記曰絃匏笙簧會守拊鼓又曰竹聲
濫濫以立會會以聚衆君子聽笙竽之聲則思畜聚之
臣爾雅曰大笙謂之巢小者謂之和鄉飲酒曰笙
入奏南陔白華儀禮曰下管新宫笙入三成(謂三終也)
原穆天子傳曰西王母吟曰吹笙鼓簧中心翔翔增
隋志雅樂器二十匏之屬二一曰笙唐志宫懸登歌
樂器七曰匏為笙為竽為巢大笙也為和小笙也原
白虎通曰笙之言施也牙也萬物始施而牙太簇之器
又曰笙有七政之節焉有六合之和焉天下樂之故
謂之笙尸子曰商容觀舞墨子吹笙墨子非樂而于
樂有是也增劉子隨時曰墨子儉嗇而非樂者往見
荆王衣錦吹笙非苟違性隨時好也又專學曰奕秋
通國之善奕也當奕之時有吹笙過者乍而聽之則奕
敗矣非奕道暴深情有暫闇笙猾之也文獻通考曰
唐九部樂有胡蘆笙宋至道初西南蕃諸蠻入貢吹瓢
笙豈胡蘆笙耶陳氏樂書曰古者造笙以曲沃之匏
汝陽之篠列管匏中而施簧管端則美在其中鐘而為
宫蓋所以道達沖氣律中太簇立春之音也續文獻
通考曰遼大樂器有大笙小笙又曰金太廟登歌樂
器巢笙二和笙二宫縣樂器巢笙竽笙各十有司攝祭
宫縣巢笙竽笙各八又曰元巢笙和笙皆十九簧以
斑竹為之登歌用巢笙四宫縣用巢笙十和笙宫縣不
用惟登歌則用四又曰明笙式以紫竹為之簧用響
銅薄片鵲舌尖頭
笙二
原世夲曰隨作笙禮記曰女媧之笙簧說文曰舜
祠之下得笙白玉為管列仙傳曰王子喬者周靈王
太子也好吹笙作鳳鳴遊伊雒間道士浮丘公接以上
嵩高山魏志曰杜䕫字公良為協律都尉文帝令䕫
于賓客中吹笙鼓琴䕫有難色遂黜免增武夷山誌
曰武夷君命宋小娥運居巢即大笙也續仙傳曰謝
元卿遇神仙吹叢霄之笙陳氏樂書曰宋李照作巢
笙合二十四聲以應律吕正倍之聲作和笙應笙竽合
清濁之聲又自制大笙上之太樂今太常笙濁聲十二
中聲十二清聲十二俗呼為鳳笙孟蜀王所進樂工不
能吹雖存而不用玉海曰景德二年修樂器舊制巢
笙和笙每變宫之際必換義管然難于遽易樂工單仲
辛遂改為一定之制不復旋易與諸宫調皆協續文
獻通考曰遼太宗天顯三年唐遣使進紅牙笙又曰
元中統間回回國進興隆笙以竹為簧有聲無律玉宸
樂院判官鄭秀乃考音律分定清濁
笙三
原珠垂玉振(潘岳笙賦明珠在咮若銜若垂王廙賦金清而玉振)離鴻
别鶴(潘岳笙賦悽唳辛酸嚶嚶關關若離鴻之鳴子也王廙賦親眺遠遊登山送離發千里之長思詠)
(别鶴于路岐)通氣和神(蔡邕月令章句季秋之月上丁入學習吹所以通氣也管簫笙)
(竽塤箎皆以吹鳴者也下詳前二)達隂陽移風俗(邯鄲綽五經析疑夫笙者法萬)
(物始生導達隂陽之氣故有長短黃鍾之始象法鳳皇王廙笙賦直而不倨曲而不悱疏音簡節樂不乃妙)
(足可以易俗移風興洽至教弘義著于典謨兮歷萬代而彌劭)間鏞同磬(尚書堯典笙鏞)
(以間同詩笙磬音)雅簧名器(三禮圖笙有雅簧十三上六下七王歆之與謝安書知)
(君嘗得小笙是名器今見者皆不以為佳恐是不能識也)增鳳巢鵝管(宋陳氏樂書笙)
(為樂器其形鳳翼其聲鳳鳴簧謂之巢以衆管在匏有鳳巢之象也唐李賀詩王子吹笙鵝管長)紅
牙紫竹(上遼事詳二一下明笙式詳前)七星九曜(續文獻通考金太廟)
(登歌樂器有七星匏一九曜匏一閏餘匏一元七量匏一七簧閏餘匏一三簧九曜匏一九簧俱以斑竹為之)
義管閏餘(文獻通考宋朝大樂所傳之笙並十七簧舊外設二管不定置謂之義管每變)
(均易調則更用之下詳九曜七星注)母匏合竹(宋陳氏樂書匏之為物其性輕而浮其中)
(虚而通笙則以匏為母象植物之生焉濁又曰國語云匏竹利制蓋匏竹相合而成聲得清之適故也)
曲沃匏汝陽篠(並詳一)
笙四
原吐鳳音(張衡逍遥賦王子喬吐鳳音)作鳳鳴(列仙傳事詳二)錦衣吹
(見上笙一)赤衣吹(淮南子孟夏之月居南宫衣赤采吹笙)桓帝善笙(見上笙一)
鳳凰吹(曹植樂賦烏鳥起舞鳳凰吹笙)丹蛟吹(傅元西都賦列仙逸唱熊虎聽音丹)
(蛟吹笙文豹鼔琴)赤松吹笙(王廙洛都賦)增飄飄伊洛(南史謝恂傳謝)
(孺子宴少與族兄莊齊名多藝能尤善聲律王彧孺子姑之子也嘗與孺子登桐臺孺子吹笙彧起舞既而歎)
(曰今日真使人飄飄有伊洛間意)十五愛吹(唐李白詩仙人十五愛吹笙學得崑丘彩鳳鳴)
十二月笙(文獻通考後周鄭譯獻新樂十二月各一笙每笙十六管總一百九十二管斛斯證)
(曰既無相生之理又無還宫之義深恐鄭聲亂雅未合古制竊謂不可帝納之)十七管笙(又曰)
(唐樂圖所傳十七管之笙通黃鍾二均聲清樂用之)十二管(又曰唐樂圖所傳十二管之笙讌樂)
(用之)
笙五
原詩梁陸罩詠笙詩曰管清羅袖拂響合絳唇吹人情
應節轉逸態逐聲移所美周王子弄羽一參差沈約
詠笙詩曰彼美實枯枝孤篠定參差鵾雞已嘲□棗下
復林離本期王子宴寧待洛濱吹唐楊師道詠笙詩
曰短長插鳳翼洪細摹鸞音能令楚妃歎復使荆王吟
切切孤竹管來應雲和琴增唐李嶠詠笙詩曰懸匏
曲沃上孤篠汶陽隈形寫歌鸞翼聲隨舞鳳哀歡娛分
北里純孝即南陔今日虞音奏蹌蹌鳥獸來劉希夷
嵩岳聞笙詩曰月出嵩山東月明山益空山人愛清景
散髮卧秋風風止夜何清獨夜草蟲鳴仙人不可見乘
月近吹笙絳唇吸靈氣玉指調真聲真聲是何曲三山
鸞鶴情昔去落塵俗願言聞此曲今來卧嵩岑何幸承
幽音神仙樂吾事笙歌銘夙心劉禹錫秋夜安國觀
聞笙詩曰織女分明銀漢秋桂枝梧葉共颼颼月露滿
庭人寂寂霓裳一曲在高樓郎士元聽隣家吹笙詩
曰鳳吹聲如隔綵霞不知牆外是誰家重門深鎻無尋
處疑有碧桃千萬花鍾輅緱山月夜聞王子晉吹笙
詩曰月滿緱山夜風傳子晉笙初聞盈谷遠漸聽入雲
清杳異人間曲遥分鶴上情孤鸞驚欲舞萬籟寂無聲
此夕留煙駕何時返玉京唯愁音響絶曉色出都城
李商隱銀河吹笙詩曰悵望銀河吹玉笙樓寒院冷接
平明重衾幽夢他年斷别樹羈雌昨夜驚月榭故香因
雨發風簾殘燭隔霜清不須浪作緱山意湘瑟秦簫自
有情
原賦晉潘岳笙賦曰河汾之寳有曲沃之懸匏焉鄒魯
之珍有汶陽之孤篠焉若乃綿蔓紛敷之麗浸潤靈液
之滋固衆作者之所詳余可得而略之徒觀其制器也
則審洪纖面短長&KR1479;生簳裁熟簧設宫分羽經徵列商
基黃鍾以舉韻望儀鳳以擢形寫皇翼以插羽摹鸞音
以厲聲於是乃有始泰終約前榮後悴激憤於今賤永
懷乎故貴衆滿堂而飲酒獨向隅而掩淚援鳴笙而將
吹先嗢噦以理氣或案衍夷靡或竦勇剽急或既往不
返或已出復入徘徊布濩渙衍茸襲舞既蹈而中輟節
將撫而弗及輟張女之哀彈流廣陵之名散詠園桃之
夭夭歌棗下之纂纂歌曰棗下纂纂朱實離離宛其落
矣化為枯枝人生不能行樂何以虛諡為爾乃引飛龍
鳴鵾雞雙鴻翔白鶴飛子喬輕舉明君懷歸荆王喟其
長吟楚妃歎而增悲新聲變曲奇韻横逸縈纏歌鼓網
羅鐘律爛熠爚以放豔鬱蓬勃以氣出秋風詠於燕路
天光重乎朝日大不踰宫細不過羽唱發章夏導揚韶
武協和陳宋混一齊楚邇不逼而遠無攜聲成文而節
有叙王廙笙賦曰其制器也則取不周之竹曾城之
匏生懸崖之絶嶺邈崫崒以崇高延脩頸以亢首厭瑶
口之陸離舞靈蛟之素鱗銜明珠於帶垂弱舌紙薄鉛
錘内藏合松蠟以密際糅彤丹以發光夏侯惇笙賦
曰嗟萬物之殊觀莫比美乎音聲總衆異以合體匪求
一以取成雖琴瑟之既麗猶靡尚於清笙爾乃採桐竹
剪朱密摘長松之流肥咸崑崙之所出抑揚噓吸或□
或吹擪拈挹按同覆互移初進飛龍重繼鵾雞振引合
和如潰如離若夫纏綿約殺足使放達者循察通豫平
曠足使廉規者棄節沖靈冷淡足使貪榮者退世開明
爽亮足使慢惰者進竭豈衆樂之能倫邈奇特而殊絶
陳顧野王笙賦曰聲流洛渚器重汾陽協歌鐘於宿
夕詠月扇於遶梁同離鴻於流徵會别鶴於清商增
唐李百藥笙賦曰婉婉鴻驚喈喈鳳鳴或萬殊而競響
乍孤囀而飛聲清則混之而不濁濁則澄之而不清實
當無而應有因虛受而徐盈舄奕多緒紛綸難狀抑之
則徘徊綿密申之則散朗寥亮始掩歛以夷靡終優游
以怊悵隨流涕而煦愉應徵羽而悽愴挫玉簫之清管
息瓊篁之虛唱落遺囀於梁間墜纖腰於掌上既而重
門半掩高宴將終飄餘音於霄漢遏□韻於房櫳遠而
聽之若遊鴛翔鶴嘹唳飛空近而察之譬瓊枝玉𣗳響
亮從風信絶俗之神解何變態之無窮
增頌元王禕興龍笙頌并序曰惟世祖皇帝統一函夏
功成治定乃肇置大樂以用諸朝廷其器有曰興龍笙
者實上所自作或曰西域之所獻而天子加損益焉者
也其制為管九十列為十五行每行縱列六管其管下
植于匱中而匱後鼓之以韝自匱足至管端約高五尺
仍鏤板鳳形繪以金采以圍管之三面約廣三尺加文
飾焉凡大朝會則列諸軒陛之間與衆樂並奏每用樂
工二人一以按管一以鼓韝以達氣出聲以叶衆音而
樂之奏成矣其制之宏鉅歷古所無誠足以章顯功德
垂諸永世而學士大夫顧未嘗摛藻掞辭以形容盛美
非闕典歟臣愚不揣微賤輒為之頌雖不敢儗諸時邁
執競桓賚之列蓋庶幾漢世樂府之遺意焉其詞曰巍
巍聖元龍興朔土於皇世皇誕統區宇南諧北爕東賓
西旅聿昭聖文丕布神武寳歷是膺玉燭爰撫德龐功
隆超軼今古乃章功德乃立樂府乃作雅笙厥制維鉅
嶰谷掄材后䕫審矩列管九十如簫斯䜿管以匱植匱
由韝鼔韝動氣應手按聲吐挹抐擫□牽連絡組高五
尺餘廣三尺許黃鐘本宫蕤賓叶吕清不過商細不逾
羽鸞聲振厲鳳韻紆紓妙音之達蕭寥容與有如臣子
仰事君父巨聲之暢雄渾包溥有如圓穹覆冒海㝢抑
揚合調開闔諧譜唱和章夏導揚韶濩大音斯完神人
樂胥王會之辰穆穆帝所天臨黼座雲映華籞仙仗既
班大樂爰舉朱干玉戚崇牙龍虞鐘鏞瑟琴亦有柷敔
於維兹笙獨貫樂部鈞天普奏九成咸序四靈畢來百
獸率舞陋哉斯制哇俚滛蠱箜篌篳篥於律何取侯今
之制孰盛敢伍微臣作頌適配有瞽於萬斯年仰憲皇
祖
簧一
增說文曰簧笙中簧也女媧作管中金鍱詩曰吹笙
鼓簧三禮圖曰雅簧上下各六文獻通考曰唐樂
圖簧以線為首尾直一線一手貫其紐一手鼓其線横
如口中呼吸成音直野人之樂耳又曰民間有鐵葉
簧削銳其首塞以蠟蜜横之於口呼吸成音豈簧之變
體歟
簧二
原女媧作飛瓊鼓(世本宋均注云女媧黃帝臣也下見上樂總一)君子
執樂師調(詩君子陽陽左執簧右招我由房其樂只且禮記月令仲夏之月命樂師調笙簧)
作鍱裁銅(上說文詳一以潘安仁笙賦裁熟簧注云熟銅為之)巧言
竝坐(詩巧言如簧簧又曰竝坐鼔)在口發唇(蔡邕賦舌在口而為簧陸雲詩鳴)
(簧發丹唇朱絃繞素腕)舒夏得友(楚詞願假簧以舒夏者夢書簧為結約夢得簧得)
(賢友也)增為節振幽(文獻通考急就章云菰荻起居課後先言菰簧及荻為作休之)
(節在韻書以振幽簧簧笙内故曰振幽)澀銀隔水(宋黃庭堅詩吹笙無伴澀銀簧杜)
(甫詩疎松隔水奏笙簧)鐵葉蠟口(並詳前一)
簧三
原十三(禮記注云笙十三簧)十九(爾雅大者十九簧)瑶池鼓簧(見上笙一)
(穆天子傳)石室鼓簧(神仙傳王遥入石室發篋有五舌簧三枚遥自取一枚以二枚與室中人)
(對共鼓之)增宫管在中(宋陳氏樂書月令中央土律中黃鍾之宫則樂之有簧有宫管在中)
(也)有笙中簧非笙中簧(又曰莫非簧也有笙中之簧有非笙中之簧鹿鳴吹笙鼔)
(簧莊子言簧鼔笙中之簧也君子陽陽左執簧巧言曰巧言如簧非笙中之簧也)
笛一
增釋名笛滌滌然也說文曰七孔筩也羌笛三孔
原廣雅曰籥謂之笛有七孔笛之所出有雲夢之竹
(見魏文與吳質書)衡陽之幹(見宋玉笛賦)柯亭之竹(見伏滔長笛賦序)古之
善吹笛者有馬融(見融自序)遊楚(見魏志)宋禕(見世說)子野及奴
顧(見語林)曲名有折楊柳梅花落等增唐開元中有李
謨獨步於當時大中以來有王六六王師簡亦妙手也
(見樂府離錄及文獻通考)後世有長笛有短笛有義觜笛義觜笛
如横笛而加觜西涼樂也(見考索)原晉書云按周禮金
石有一定之音故諸音皆受鐘磬之均至於饗宴殿堂
之上不懸鐘磬則以笛有一定之調故諸絃歌皆從為
正也增隋志雅樂器竹之屬三曰笛唐志宫懸登
歌樂器八曰竹為笛原風俗通曰笛武帝時丘仲所
作也(按宋玉有笛賦玉在漢前恐此說非也又馬融長笛賦云近代雙笛從羌起)笛滌也所
以滌邪穢納之雅正也長尺四寸七孔增樂纂曰司
馬法軍中之樂鼓笛為上使聞之者壯勇絲竹不可用
也慮悲感人士率思歸之故也甘澤謠曰唐樂工許
雲封工笛自云學於外祖李牟貞元初韋應物為和州
牧語之曰我有乳母子名千金天寳中受笛李供奉藝
成身死舊吹之笛李君所賜也遂囊出舊笛雲封跪捧
悲切撫而觀之曰信是佳笛但非外祖所吹者乃謂韋
公曰竹生雲夢之南鑒在柯亭之下以今年七月望前
生明年七月望前伐過期不伐則其音實未期而伐則
其音泛泛者外澤中乾乾者受氣不全則其竹夭凡發
揚一聲出入九息古之至音者一疊十二節一節十二
㪣今之名樂也至如落梅流韻感金谷之游人折柳傳
情悲玉關之戍客誠有清響異音非至音無以降神而
祈福也其已夭之竹遇至音必破所以知非外祖所吹
者韋公曰欲信汝鑒笛破無傷雲封乃捧笛吹六州變
一疊未盡劃然中裂韋公驚嘆久之遂禮雲封於曲部
續文獻通考曰遼大樂器有長笛尺八笛短笛又
曰遼散樂以三音該三才之義四聲調四時之氣應十
二管之數截竹為四竅之笛以叶聲音而被之絃歌三
音天音揚地音抑人音中皆有聲無文四時春聲曰平
夏聲曰上秋聲曰去冬聲曰入又曰金太廟登歌樂
器笛二宫懸樂笛十有司攝祭宫懸笛八又曰元羌
笛制如笛而長三孔龍笛制如笛七孔横吹之管首制
龍頭銜同心結帶
笛二
增史記曰黃帝使伶倫伐竹於崑谿斬而作笛吹之作
鳳鳴原伏滔蔡邕長笛賦序曰余同僚桓子野故有
長笛賦傳之耆艾云蔡邕之所作也初邕避難江南宿
於柯亭柯亭之館以竹為椽仰而盼之曰良竹也取以
為笛奇聲獨絶歷代傳之魏略曰游楚好音樂畜笛
每持以自隨續搜神記曰合肥口有一大白船覆在
水中云是曹公舶船嘗有漁人夜宿以船繫之聞箏笛
絃節之音漁人夢人驅遣云勿近官妓此人驚即移去
相傳云曹公載妓船覆於此猶存焉晉中興書曰帝
舅王愷嘗置酒王導王敦俱往女伎吹笛小失聲愷怒
便令黃門毆殺之一坐改容敦神色自若傅子曰列
和善吹笛吳姬之聲無以加也世說曰王子猷聞桓
子野善笛而不識遇桓于岸上過船中客有識之者云
此是桓子野王便令人與相問聞君善吹笛試為我一
奏桓爾時已貴顯素聞王名即便迴下車踞胡牀為作
三調弄畢便去客主竟不交言俗說曰宋禕是石崇
伎綠珠弟子有國色善吹笛後在晉明帝宫帝疾患危
篤羣臣進諫請出宋禕時朝賢悉見帝曰卿諸人誰欲
得者衆人無言阮遥集時為吏部尚書對曰願以賜臣
即與之又曰謝仁祖妾阿妃有國色善吹笛謝死阿
妃誓不嫁郗曇時為北中郎設權計遂得阿妃為妾阿
妃終身不與曇言幽明錄曰永嘉中太山民巢氏先
為相縣令居在晉陵家婢採薪忽有一人追隨婢還家
不使人見與婢宴飲輒吹笛而歌歌云閒夜寂已清長
笛亮且鳴若欲知我者姓郭字長生增文獻通考曰
天寳中明皇命紅桃歌貴妃梁州曲親御玉笛為之倚
曲唐志曰寧王善吹横笛唐書曰文宗時朝霞以
善吹笛進上為新聲雅樂朝霞能承意變聲頗符上旨
由是有寵唐國史補曰李舟好事嘗得村舍煙竹截
以為笛堅如鐵石以遺李牟牟吹笛天下第一月夜泛
江與舟吹之寥亮逸發俄有客立于岸呼船請載既至
請笛而吹其聲清壯山石可裂及入破呼吸盤辟應指
粉碎客散不知所之舟著記疑其蛟龍又曰李牟秋
夜吹笛于瓜洲舟檝甚隘初發調群動皆息及數奏微
風䬃然而至俄頃舟人賈客有怨嗟悲泣之聲青瑣
高議曰范敏下第往鄆州訪故人暑月夜行至一田舍
遇一婦人自稱唐莊宗内樂部笛首為敏吹笛敏問其
曲云名清秋月莊宗自製者也帝最愛月夜自横笛吹
數曲故為曲名明視之則一孤塚也宋遯齋閒覽曰
余靖知桂州時每至月盈之夕輒有笛聲發于林中甚
清遠土人云聞之已數十年遣視乃自大柏木中出也
伐取為枕笛聲如期而發公甚寳惜後數年季弟欲窮
其怪命工解視其木紋理正如人月下吹笛象雖善畫
者莫及重以膠合之則不復有聲靈怪錄曰太原姚
康成奉使汧隴假邢某舊宅就寢後見三人賦詩其一
長細而黃面多窗孔詠曰當時得意氣填心一曲君前
直萬金今日不如亭下竹風來猶得學龍吟候曉視之
乃見破笛一管
笛三
原奇寳良幹(宋玉笛賦芳林皓幹有奇寳兮博人通明樂斯道兮李尤笛銘剡削長幹三)
(孔脩長流離浩蕩壯士抑揚)昭華琯柯亭竹(西京雜記高祖初入咸陽宫周行府)
(庫金玉珍寳不可稱言其尤驚異者笛長二尺三寸六孔銘曰昭華之琯下詳前二)攄憤
滌邪(蔡邕鼓師賦夫何蒙昧之瞽兮心窮忽以鬱伊目冥冥而無瞭兮嗟懷煩以愁悲撫長笛以攄憤兮)
(氣轟鍠而横飛下詳前一)諭意暢神(馬融長笛賦可以通靈感物寫神諭意致誠效)
(志率作興事可伏滔長笛賦雲禽為之婉翼泉鱏為之躍鱗遠以通靈逹微近可以寫情暢神)激
朗清哀(馬融長笛賦彷徨縱肆曠瀁敞㒺老莊之槩也温直優毅孔孟之術也激朗清厲隨光之)
(介也階陶潛閑情賦起攝帶以伺晨繁霜粲于素雞歛翅而未鳴遠笛出聲而清哀)雜引
奇曲(沈約宋書晉太始十年中書監荀勗中書令張華令郝玉鼔筝宋同吹笛以為雜引相和宋玉笛)
(賦招伯奇于涼隂追申子于晉城夫奇曲雜樂所以禁滛也錦繡黼黻所以禦暴也)寫神怡
志(上詳諭意注身伏淊長笛賦達足以協德宣猷窮足以怡志保兼四德而稱雋故名流而器珍)
水龍鳴雲禽婉(上見馬融長笛賦下詳暢神注)納雅正雪垢
滓(上詳前一汚馬融長笛賦可以漑滌穢澡雪垢滓)離南楚出西涼(宋玉長笛)
(賦八音和調咸禀受兮善善不衰為時保兮絶鄭之遺離南楚兮美風洋洋而暢茂兮李尤笛銘出自西涼)
(流離浩蕩)三孔一弄(上說文詳一下詳筝三)長短濁清(古歌詞長)
(笛續短笛願陛下保壽無極下詳後列和合律注)合律吕吟清商(荀勗奏云笛由)
(鐘聲宜必合于律吕下見宋玉笛賦)詠新詩吐清氣(蔡邕瞽師賦詠新詩之悲)
(歌舒滯積而宣鬱笛魏文帝詩悲筝擊新聲長吐清氣)向秀聞馬援和(向秀思舊)
(賦隣人有吹笛者發音嘹喨追想疇昔遊宴之好笛古今注武谿深馬援南征所作援門生袁寄生善吹援)
(作歌以和之)和洛客歌壯士(上見馬融長笛賦序往宋玉笛賦歌壯士之必悲)
(猛勇乎飄疾)合妙意奮玉手(又曰乃使王爾公輸之徒合妙意角較手遂以為笛)
(頸又曰延長奮玉手)京房識律列和合調(京房字君明識音律舊本四孔)
(其一君明所加清晉荀勗問列和曰若不知律吕之義作樂者均高下濁之調當以何名之和曰每合樂時)
(隨歌者清濁聲假聲濁者用三尺二笛因名曰此三尺二調聲清者用二尺九笛因名曰此二尺九調漢魏相)
(傳施行皆然也)伐雲夢竹取高遷椽(陳思王與吳季重書願伐雲夢之竹以為)
(笛斬泗濱之梓以為筝東文士傳蔡邕告吳人曰吾昔嘗經會稽高遷亭見屋間第十六竹椽可為笛取用)
(果有異聲)增霜筠煙竹(樂書剪雲夢之霜筠法龍吟之異韻下李舟事詳前二)
四竅七星(上遼散樂詳前一部樂書六孔為笛羌人吹之七孔下調漢用也今之七星古之)
(長笛一定為調合鐘磬之均各有長短應律吕之度雅樂部内咸用之也)猿臂鶴骨(唐叚)
(成式酉陽雜俎有人以猿臂骨為笛吹之聲清絶勝竹元薩都拉巧題百首有鶴骨笛詩詩詳後五)
一聲數曲(唐趙嘏詩長笛一聲人倚樓人謂之趙倚樓唐元稹連昌宫詞李謩擪笛傍宫牆)
(偷得新翻數般曲)霜逐風飄(古詩横玉叫雲清似水滿空霜逐一聲飛杜甫詩風飄)
(律吕相和切月傍關山幾處明)變態異聲(樂纂唐元宗時樂人孫處秀善吹笛好作犯聲)
(當時皆以為新異其聲變態日增因有犯調即今之所尚也下詳取高遷椽注)龍頭義
觜(文獻通考横吹自北國梁横吹曲曰下馬吹笛是也今教坊用横八孔鼔吹世俗號為龍頸笛笛首為龍)
(頭綬帶下垂下詳前一)尺八合拱(宋洪容齊隨筆逸史云開元末一狂僧住洛南回向)
(寺一老僧令于房内取尺八來乃笛也謂曰汝主在寺以愛吹尺八謫在人間此常吹者也汝當回可將此付)
(汝主僧進于元宗持以吹之宛是先所御者吕才傳貞觀初祖孝孫增損樂律太宗詔侍臣舉善音者王珪魏)
(徵盛稱才製尺八凡十一枚長短不同與律諧契太宗召才參論樂事尺八之所出乃見于此無由曉其形製)
(也爾雅釋樂亦不載酒博異志賈客吕筠卿嘗于中春夜泊舟于君山側命吹笛數曲忽見一老父拏舟而)
(來遂于懷袖間出笛三管其一大如合拱其次如常人所蓄其一絶小如細筆管筠卿請老父一吹老人曰其)
(大者諸天之樂不可發其次者對洞府諸仙合樂而吹其小者是老身與朋儕可樂者試為子吹之不知可終)
(一曲否言畢抽笛吹三聲湖上風動波濤沆瀁魚龍跳噴五聲六聲君山上鳥獸叫噪月色昏昧舟人大恐老)
(父遂止)鏡湖月洞庭波(樂府雜錄開元中李謨工笛後流落江東越州刺史皇甫)
(政月夜泛鐃湖命謨吹笛謨為之盡妙倏有一老父泛小舟來聽風骨冷秀政異之進而問焉老父曰某少善)
(此今聞至音輒來聽耳政即以謨笛授之老父始奏一聲鏡湖波浪摇動數疊之後笛遂中裂即探懷中一笛)
(以畢其曲政視舟下見二龍翼舟而聽老父曲終以笛付謨謨吹之竟不能聲即拜謝以求其法頃刻老父入)
(小舟遂失所在下詳合拱注)西涼樂東海龍(上考索詳一長朝鮮志有玉笛尺)
(有九寸其聲清亮云海東龍所獻)折楊柳落梅花(文獻通考大横吹小横吹以竹)
(為之笛之𩔖也魏晉以後有折楊柳等十四曲樂府雜錄笛羌樂也有落梅花曲)合五聲
叶六律(文獻通考後世雅笛之制非五竅而合五聲必竅而為六以叶六律傅緯有六孔之說豈雅笛)
(歟古者論笛之良不過衡陽之簳也故師曠得其雄宋意得其雌焉蓋無異于伶倫斷嶰谷雌雄之竹以為律)
(吕也)軍中樂路傍愁(上司馬法詳前一快樂纂横笛小箎也梁朝歌云馬不須鞭)
(拗折楊柳枝下馬吹横笛愁殺路傍兒)聽鷓鴣吹阿濫(唐許渾聽吹鷓鴣詩金谷)
(歌傳第一流鷓鴣清怨碧雲愁夜來省得曾聞處萬里月明湘水流鷓鴣笛曲名賀方回長短句待月上潮)
(平波艷塞管孤吹新阿濫)隴頭鳴孤城起(文選羌笛隴頭鳴愁杜詩孤城笛起)
占盡江月飛盡庭梅(劉禹錫武昌老人說笛歌曰商聲五聲隨指發水中龍應)
(行雲絶曾將黃鶴樓上吹一聲占盡秋江月聽唐戎昱聞笛詩日夜思歸切笛聲寒更哀愁人不願自到枕)
(前來風起塞雲斷夜深明月開平明獨惆悵飛盡一庭梅)師曠得雄宋意得雌
(竝詳合五聲注)
笛四
原似龍鳴(見馬援長笛賦)𩔖鵾鳴(蔡邕瞽師賦何此聲之悲痛愴然淚以隠惻𩔖離鵾)
(之孤鳴起嫠婦之哀泣)應律(馬融笛賦惟笛因其天姿不變其材伐而吹之其聲應律)依
律(荀勗問協律列和曰作笛惟可依十二律十二笛令一孔依一律否和曰樂廂長笛尾長四尺三寸今若)
(取其下徵之聲于法濁者笛當長計其尺寸乃五分有餘和昔日依之不可吹也又笛諸孔亦恐不能得一孔)
(應律也)增偷吹玉笛(楊妃外傳明王置五王帳長枕大被與兄弟共處其間妃子無何竊)
(寧王紫玉笛吹故張祐詩云梨花小苑無人見偷把寧王玉笛吹)鐵笛(文獻通考鐵笛之制未知)
(所起今民間往往有之)玳瑁笛(天中記宋嘉祐中王疇欲定大樂嘗就成都房庶取玳瑁古笛)
(以校金石)傘柄(元耶律楚材西域河中十詠詩傘柄學鑚笛宫門自斵琴)
笛五
原詩陳周弘讓賦得長笛吐清氣詩曰商聲傳後出龍
吟鬱前吐情斷山陽舍氣咽平陽塢邊騎爭北歸偏知
别鄕苦羈旅情易傷零淚如交雨賀徹賦得長笛吐
清氣詩曰胡關氛霧侵羌笛吐清音韻切山陽曲聲悲
隴上吟柳折城邊樹梅舒嶺外林方知出塞苦不憚武
溪深隋姚察賦得笛詩曰作曲是佳人製名由巧匠
鵾絃時莫竝鳳管還相向隨歌響更發逐舞聲彌亮宛
轉度雲窗逶迤出黼帳長隨畫堂裏承恩無所讓劉
孝孫詠笛詩曰涼秋夜笛鳴流風韻九成調高時慷慨
曲變或淒清征客懷離緒鄰人思舊情幸以知音顧千
載有奇聲增唐李嶠詠笛詩曰羌笛寫餘聲長吟入
夜清關山孤月下來向隴頭鳴逐吹梅花落含春柳色
驚行觀向子賦坐憶舊鄰情李白金陵聽韓侍御吹
笛詩曰韓公吹玉笛倜儻留英音風吹繞鍾山萬壑皆
龍吟王子停鳳管師襄掩瑶琴餘韻渡江去天涯安可
尋又清溪半夜聞笛詩曰羌笛梅花引吳溪隴水清
寒山秋浦月腸斷玉關聲又清夜洛陽聞笛詩曰誰
家玉笛暗飛聲散入春風滿洛城此夜曲中聞折柳何
人不起故園情丁仙芝剡溪館聞笛詩曰夜久聞羌
笛寥寥虛客堂山空響不散溪靜曲宜長草木生邊氣
城池泛夕涼虛然異風出彷彿宿平陽岑參秋夜聞
笛詩曰天門街西聞擣帛一夜愁殺湘南客長安城中
百萬家不知何人夜吹笛于鵠舟中月明夜聞笛詩
曰浦裏移舟候信風蘆花漠漠夜江空更深何處人吹
笛疑是龍吟寒水中孟郊楚竹吟(酧盧虔端公見和湘弦怨)曰握
中有新聲楚竹人未聞識音者謂誰清夜吹贈君昔為
瀟湘引曾動瀟湘雲一驚鳳改聽再驚鶴失羣江花匪
秋落山日當晝曛衆濁響雜沓孤清思氛氲欲知怨有
形願向明月分一掬靈均淚千年湘水文杜牧寄珉
笛與宇文舍人詩曰調高銀字聲還側物比柯亭韻校
奇寄與玉人天上去桓將軍見不教吹又寄澧州張
舍人笛詩曰髮勻肉好生春嶺截玉鑚星寄使君檀的
染時痕半月落梅飄處響穿雲樓中威鳳傾冠聽沙上
驚鴻掠水分遥想紫泥封詔罷夜深應隔禁牆聞劉
滄江樓月夜聞笛詩曰南浦蒹葭疎雨後寂寥横笛怨
江樓思飄明月浪花白聲入碧雲楓葉秋河漢夜闌孤
㕍度瀟湘水闊二妃愁髮寒衣濕曲初罷露色河光生
釣舟元薩都拉江上聞笛詩曰江上何人吹竹笛水
淺沙寒龍夜泣鮫人水底織冰綃灑淚成珠露華濕銀
河耿耿波茫茫㕍奴打更沙溆旁更深繡被夜寒重明
月梅花滿地霜
原賦楚宋玉笛賦曰余嘗觀於衡山之陽見奇篠異幹
罕節簡枝之叢生也其處磅磄千仞絶谿陵阜隆崛萬
丈磐石雙起丹水涌其左醴泉流其右師曠將為陽春
北鄙白雪之曲取其雄焉宋意將送荆卿於易水之上
得其雌焉於是天旋少隂白日西靡命嚴春使午子延
長頸奮玉指摛朱脣曜皓齒頳顔臻玉貌起吟清商追
流徵歌伐檀號孤子後漢馬融長笛賦曰融既博覽
典雅精核術數又性好音律能鼔琴吹笛為督郵無留
事獨卧郿縣平陽塢中有雒客舍逆旅吹笛相和融去
京師踰年暫聞甚悲而樂之作長笛賦其辭曰惟籦籠
之奇生兮于終南之隂崖託九成之孤岑臨萬仞之石
溪是以間介無蹊人跡罕到猨蜼晝吟鼯鼠夜叫於是
放臣逐子棄妾離友攅乎下風收精注耳䕫襄比律子
野協吕十二畢具黃鍾為主詳觀夫曲胤之繁會叢雜
何其富也紛葩爛漫誠可喜也波散廣衍實可異也律
吕既和哀聲五降曲終闋盡餘弦更興繁手累發密櫛
疊重上擬法於韶箾南籥中取度於白雪渌水下采制
於延露巴人於時也綿駒吞聲伯牙毁弦瓠巴聑(下挾反)
柱磬襄弛縣近世雙笛從羌起羌人伐竹未及已龍鳴
水中不見已截竹吹之聲相似剡其上孔通洞之裁以
當簻使易持京房君明識音律故本四孔加以一君明
所加孔後出是謂商聲五音畢陳傅縡笛賦曰貞雲
翠節冒霜停雪江潭薦竿巴人所截五音是備六孔斯
設殊響抑揚似出平陽曲凝高殿聲幽洞房既逐舞而
迴袖亦將歌而繞梁忽從弄而危短乍調吹而柔長於
是時也趙瑟輟謳齊竽息唱見象筵之悦耳聽清笛之
寥亮增唐人(失名)笛賦曰南隣退食兮北里朝迴門列
長戟兮庭張吹臺珠簾半掩兮錦筵四開蛾眉戾止兮
寳笛爰來狎主人與愛客侑珍羞及玉桮柔指斜據丹
脣上列引氣内填流音外泄更微迭盛將聯復絶及乎
和暢平施百志熙熙拂怨爰作萬夫矍矍協宫商以節
宣隨應變以牢落俾簫不獨舞鳳瑟不獨躍鱗嘯無以
振木歌無以驚塵諒飛動之咸運豈金石之足倫唐
梁洽吹竹學鳳鳴賦曰鳳惟應聖竹乃無情何截彼嶰
谷之節而吹象昭陽之聲音韻既生訝嗈嗈而成響宫
商間起若鏗鏘以和鳴昔黃帝揆日伶倫制律將分天
地之氣以正隂陽之術選碧鮮西域而非妙得厚均崑
山而無匹既剪既伐玉潤之姿是分以嘘以吹金咮之
聲斯出貫時之容未改作瑞之思孔將呼吸兮斷而復
續疾徐兮抑而更揚散漫于叢篠之間疑郊藪已集飄
流于芳林之際謂庭梧來翔此音既舉彼德可序聞軫
宫而引商若命儔而嘯侣遂使審音之士睨孤管而生
疑考祥之人向高岡而延佇又笛聲似龍吟賦曰笛
為樂兮人所吹嘘龍為神兮天泉是居何音聲之酷似
而性質之本疎乍從容而寥亮究律吕以精粹伊滿堂
之咸驚疑在田之忽至淒清韻起方將樂以忘憂想像
雲生實曰物從其𩔖徒察其含嚼奔于激濁揚清如泉
水之或躍疑御日以飛聲象乎鼉有蓬蓬之鼓疑乎鳳
有嚖嚖之聲高下自乎氣洪衰應乎手曲引如變于雲
霄霧雨若集其前後劉累聽之而欲豢葉公聞之而反
走非影響以因依實混合于妙有
管一
原說文曰管如箎六孔十二月之音物開地而牙故謂
之管從竹官聲琯者古者有五管焉增毛詩曰嘒嘒
管聲禮文王世子曰登歌清廟下管象武仲尼燕
居曰升歌清廟示德也下而管象示事也原爾雅曰
大管謂之簫其中謂之篞少者謂之篎(郭璞注曰管長尺圍寸併漆之)
(有底賈氏為之如箎六孔犍為舍人曰大管者聲高大故曰簫簫者高也中者聲相密故曰篞篞者密也小者)
(聲音清妙也)周禮春官少師曰少師掌教簫管(鄭司農曰管如箎六)
(孔玄謂管如篴而小併兩而吹之)又曰孤竹之管于圓丘奏之孫竹
之管於方丘奏之隂竹之管於宗廟奏之(鄭玄云孤竹竹特生者也)
(孫竹竹枝根未生者也隂竹生山北)樂法圖曰吹主冬律冬律主黃鍾
聖人承天樂用管(宋均注曰管黃鍾九寸管也)吹管者以知律管音
調則律歷正蔡邕章句曰管者形長一尺圍寸有孔
無底其器今亡廣雅曰管象箎長尺圍寸有六孔無
底風俗通曰管漆竹長一尺六孔十二月之音象物
貫地而牙故謂之管增唐志宫懸登歌樂器八曰竹
為管文獻通考曰唐之七星管其狀如箎而長其數
盈尋而七竅横以吹之旁一竅幎以竹膜而為助聲
宋陳氏樂書曰樂以木為末竹為本古者以候氣律管
截而吹之濁倍其聲為堂下之樂頭管所以和衆樂之
聲以其探本故也續文獻通考曰元頭管以竹為管
卷蘆葉為首竅七又安和部有羌管二其制未詳又
曰明迎膳等樂器各有頭管
管二
增文獻通考曰昔女媧氏命娀陵氏制都良之管以一
天下之音又命聖氏為班管合日月星辰名曰充樂至
于帝嚳令咸黑吹笭展管亦因是也原大戴禮曰舜
時西王母獻白玉琯班固曰黃帝作律以玉為管長
尺六孔為十二月音至舜時西王母獻白玉管漢章十
二年零陵營道縣舜祠下得笙一白玉管則古者又以
玉為管矣增文獻通考曰昔管寧華歆友善曾共鋤
園得金管一寧以鋤揮之與瓦礫無異又曰唐宣宗
善吹蘆管自製楊柳枝新傾杯二曲又曰唐劉係作
七星管桂苑叢談曰咸通中丞相李蔚自大梁移鎮
淮海嘗搆池亭目曰賞心有小校薛陽陶因獻朱崕李
相陸暢元白所撰蘆管歌篇一軸次出其管兹亭奏之
其管絶微每于一觱篥管中嘗容三管文獻通考曰
宋乾德中太常和峴論樂器中有裁手笛其制雅笛而
小其長九寸與黃鍾之管相埒其竅有六與雅聲相應
然四竅在左兩竅在右笛工兩手交乂而拱之如拱揖
之狀因更名曰拱辰管而鼔吹登歌用焉元史太史
院使齊履謙得黑石古律管蓋古所謂玉律者是也(詳律)
管三
增示事賜勲(上仲尼燕居詳前一之祭義昔周公有勲勞于天下成王賜升歌清廟下而)
(管象)嘒嘒將將(上詩商頌詳前一將又周頌磬筦將)七星雙鳳
(上唐劉係作詳二兩文獻通考雙鳳管合兩管以定十二律之音管端施簧刻鳳以為首左右各四竅左具)
(黃鍾至仲吕之聲右具蕤賓至應鍾之聲古者截候氣律管併而吹之以達六隂六陽之聲其制不過如此升)
(之雅樂可也)跋膝昭華(又曰跋膝管其形如篴而短唐清樂部用之七竅具黃鍾一均)
(詳下笛)象牙羊骨(文獻通考哀笳以羊骨為管而無孔惟恤禮用之今鼓吹備而不用)
(以觱篥代之鹵簿與熊羆十二案工員尚存馬宋朝更以紅象牙管竅而吹之其聲與律隔八相吹仍存羊骨)
(舊制馬)合日月道隂陽(上女媧事詳前二所宋陳氏樂書先王之制管以道達)
(隂陽之聲)形似駱駝頭如觱篥(文獻通考駱駝管以曲竹為之形如駱駝因以)
(立名唐樂圖有之非古制也頭又曰太平管形如跋膝而九竅是黃鍾一均所異者如觱篥耳唐天寳中史)
(盛所作也然九竅則陽數之窮失古人所以道中聲之意也)
管四
增詩唐沈佺期春曉太平公主小樓聞雙管詩曰主家
天上鳳樓人傳得仙音到客新未省落梅和折柳風吹
散作萬家春又韋應物樓中聞清管詩曰山陽遺韻
在林端横吹驚響迥憑高閣曲怨遶秋城淅瀝危葉振
蕭瑟凉風生始遇兹管賞已懷故園情又李益夜上
受降城聞管詩曰回樂峰前沙似雪受䧏城外月如霜
不知何處吹蘆管一夜征人盡望鄕又嚴維相里使
君宅聽惠澄上人吹小管詩曰秦僧吹竹閉秋城早在
梨園稱主情今夕襄陽山太守坐中流淚聽商聲又
鄭谷江宿聞蘆管(商船小童善吹)詩曰塞曲淒清楚水濱聲聲
吹出落梅春須知風月千檣下亦有胡蘆河畔人
增疏後周王朴疏曰夫樂作於人心成聲於物聲氣既
和及感於人心所假之物大小有數九者成數也是以
黃帝吹九寸之管得黃鍾之聲為樂之端半之清聲也
倍之緩聲也三分其聲以損益之清濁之聲也十二變
而復黃鍾聲之總數也乃命之曰十二律旋迭為均均
有七調合八十四調播之於八音著之於歌頌宗周而
上率由斯道
竽一
增說文曰竽管三十六簧長四尺二寸周禮春官笙
師職云笙師掌教吹竽禮記曰竽笙備而不和明器
也史記曰臨淄富而實其民無不吹竽鼓瑟漢書
禮樂志曰孔光奏竽工員三人一人不可罷(注竽三十六簧笙𩔖)
隋志曰雅樂器二十匏之屬二二曰竽唐樂志曰
大者曰竽小者曰和竽緩也立春之氣暖生萬物也竽
管三十六宫在左和十三管宫居中老子曰服文采
帶利劔厭飲食而資貨有餘此之謂盜竽(注曰竽五聲之長也竽倡)
(則衆樂和大奸倡則小盜和故曰盜竽)楚詞曰代奏鄭衛鳴竽張伏獻
駕辨勞楚商文獻通考曰竽亦笙也今之笙竽以木
代匏而漆殊愈於匏荆梁之南尚仍古制樂府雜錄
曰埒竽形𩔖小鐘以手埒之則鳴矣非古制也(如簧而無觜)
續文獻通考曰元竽制竹為之與巢笙皆十九簧惟
指法各異
竽二
增陳氏樂書曰昔女媧氏使隨裁匏竹以為竽其形參
差以象鳥翼火𩔖也火數二其成數則七焉冬至吹黃
鍾之律而間音以竽冬則水王而竽以之則水器也水
數一其成數以六焉因六而六之則三十六者竽之簧
數也因七而六之則四十二寸者竽之長數也唐樂
志文宗好雅樂詔太常卿馮定製雲韶樂有竽一陳
氏樂書曰宋朝宋祁曾于樂府得古竽有管而無簧列
管參差及曲頸皆為鳳飾樂工皆以為無用之器惟葉
防請更造使具清正倍三均之聲是不知去二變四清
以合乎聲律之正也
竽三
原笙師掌丘仲作(上周禮詳一作通禮義纂漢武帝時丘仲竽三十六管)間
音狂會(春秋感精符冬至之日人主使八能之士吹黃鍾之律間補音以竽楚辭竽瑟狂會搷)
(鳴鼓宫庭震驚發激楚吳歈蔡謳奏大吕注狂猶竝也搷擊也)南郭北里(韓子齊宣王使)
(人吹竽必三百人齊吹南郭先生不善竽而濫於三百之中食禄宣王死湣王立好一一聽之先生乃逃左)
(思詩北里吹笙竽)知法度思蓄聚(樂叶圖吹竽有以知法度竽音調則度數得見)
(樂下見總一)盲人吹八能補(新序楚王使謁者徐光迎方與盲人吹竽下詳間)
(音注)行歌挈請客鳴(晏子景公飲酒夜移於梁丘據之家梁丘據左操瑟右挈竽行)
(歌而出律應璩新詩漢末桓帝時有一馬子侯自謂善音請客鳴笙竽為作陌上桑乃言鳳將雛)增
具二倍三(陳氏樂書說文謂竽管三十六簧象笙以竽宫管在中故也後世所存多二十三管)
(具二均聲焉前下宋葉防事詳二)火𩔖水器(陳氏樂書竝詳前二)千曲
二均(桓子新論成少伯工吹竽見安昌侯張千夏鼔琴謂曰音不通千曲以上不足以為知音下詳前)
(具二注)倡諸樂和衆音(上老子詳一為陳氏樂書樂記謂聖人作鼗鼔椌楬塤)
(箎然後為之鐘磬竽瑟以和之是樂之倡始者在鼗鼓椌楬塤箎其所謂鐘磬竽瑟也特其和終者而已)
長五聲併一器(韓非子竽者五聲之長竽先則鐘瑟皆隨竽倡則諸音皆和文獻通考)
(宋朝大樂諸工以竽巢和併為一器率取十七管笙為之所異者特以宫管移之左右而不在中爾)
竽四
原備而不和(禮詳前一)簧(三禮圖雅竽簧上下各六)管(博雅竽象笙三十六管)
商丘好吹(列仙傳商丘于胥者高邑人也好牧豕吹竽年七十不娶婦而不老邑人多奇之從)
(受道問其要言但食木菖蒲根飲水不飢不老)民無不吹(史記詳一)少伯工吹
(桓子新論音家成少伯工吹竽和音樂也)增七曰匏為笙竽(唐志宫懸登歌樂器七曰)
(匏為笙為竽為巢為和)高門有(唐韓愈詩高門有笙竽)四清二變十
二律七音(文獻通考宋朝竽或二十三管或十九管二十三管則兼乎四清二變十九管則兼乎十)
(二律七音)
箎一
增釋名曰箎啼也聲從孔出如嬰兒啼聲也毛詩曰
仲氏吹箎爾雅曰大箎謂之沂(音銀)漢書禮樂志曰
孔光奏主調箎員二人(注箎七孔)隋志曰雅樂二十器竹
之屬三二曰箎(長尺四寸八孔蘇公作)唐志曰宫縣登歌樂器
八曰竹為箎宋陳氏樂書曰箎有底之笛也横吹之
或容覆或潛伏箎為不齊者也宋朝箎六孔太常箎無
尺寸第依編架黃鍾為合聲然兼七竅而用之未純乎
雅樂也
箎二
原鼓腹柷手(見上簫三吳市注吹曹植九歌詠云柷手兮箎)帝御羌
降(東觀漢記眀帝幸南陽舊宅召校官子弟作雅樂奏鹿鳴上自御塤箎和之以娛佳賓洛陽伽藍記後)
(魏河間王琛有婢朝雲善吹箎能為團扇歌隴上聲琛為秦州刺史羌叛屢討不勝琛令朝雲假為貧女吹箎)
(而乞羌聞之皆流涕相謂曰何故捨鄕井在山谷為寇耶即相尋而降秦民語曰快馬健兒不如老嫗吹箎)
唱來雲曲為團扇歌(洞冥記建元二年帝幸騰光臺以望四遠于臺上撞玉鐘)
(擊懸黎之磬吹霜條之箎唱來雲依日之曲下詳羌降注)鐘鼓俱震調節相
應(曹植七啟爾乃御文軒臨洞庭琴瑟交輝左箎右笙鐘鼔俱震簫管齊鳴齊書世祖于南康郡作樂有)
(絲無管空中聞有箎聲調節相應)增𩔖笙為管(陳氏樂書禮言吹箎掌之笙師詩言)
(吹箎主之仲氏則箎亦笙𩔖而仲氏以況中聲焉先王之雅樂也又曰舊志以箎為管是不知箎春分之音)
(而管十二月之音也)出三分有六孔(文獻通考箎以竹為之長尺四寸圍三寸一孔)
(上出寸三分名曰翹横吹之小者尺二寸頭廣雅箎以竹為之長尺四寸有六孔前一後四一)禮
掌笙師詩言仲氏(竝詳𩔖笙注)音主春分調于夏仲
(上詳為管注蓋文獻通考月令仲夏之月調箎調之使和故也)
箎三
原蘇成公造(世本蘇成公造箎吹孔有觜如酸棗蘇成公平王時諸侯)暴新公造
(古史考暴新公所造雖不知暴新公何代人而非舜前人眀矣案舜時西王母獻管則是已有此器新公安得)
(造箎)以竹為(五經要義箎以竹為之六孔有底)如兒啼(釋名詳一)增六
孔有距(蔡邕月令章句箎竹也六孔有距横吹之)與龠不齊(文獻通考箎或作䶵與龠)
(不齊故也)其聲清辨(陳氏樂書爾雅大塤謂之嘂大箎謂之沂嘂則六孔交鳴而喧譁沂則一)
(孔而其聲清辨)
箎四
增詩梁沈約詠箎詩曰江南簫管地妙響發孫枝殷勤
寄玉指含情舉復垂雕梁再三繞輕塵四五移曲中有
深意丹誠君詎知
增賦唐許堯佐塤箎相和賦曰疾徐共節長短同旨感
肅雍兮一貫伺戞擊兮雙起為合雅而相諧故殊形而
共理然則大箎諧奏美矣德音之音鳴箎獨聞同乎以
水濟水且塤資土以辨形箎假竹而成器土容質可以
符素心竹聲清可以滌煩志是則相從以和律相因以
成事苟洋洋而在聽諒醇醇而自致
壎一
增釋名曰塤之為言喧也謂聲濁喧喧然毛詩曰伯
氏吹壎仲氏吹箎爾雅云大壎謂之嘂隋志曰雅
樂二十器土之屬一曰壎唐志曰宫懸登歌樂器三
曰土為塤為嘂嘂大壎也風俗通曰壎燒土為之也
圍五寸半長三寸半凡六孔大如雞子宋陳氏樂書
曰周官之于塤教於小師播於瞽矇吹於笙師以塤為
德音見於禮如塤如箎見於詩則塤之為器立秋之音
也
壎二
原新公造伯氏吹(世本塤暴新公所造周畿内有暴國豈其時人也夲作壎宋均注云)
(暴新公周平王時諸侯下毛詩詳一)帝自御箎相諧(上東觀漢記詳箎爾雅)
(大塤謂之嘂注云銳上平底形象鐘大者如鵝子聲合黃鍾大吕也小者如雞子聲合太簇夾鍾也皆六孔與)
(箎聲相諧故曰塤箎相應)增水數火形(陳氏樂書塤平底六孔水之數也中虚上銳如)
(稱錘然火之形也塤以水火相合而後成器亦以水火相合而後成聲故大者聲合黃鍾大吕小者聲合太簇)
(夾鍾要在中聲之和而已)應七音為八孔(文獻通考古塤六孔用其方色所以應六)
(律出中聲也今太樂舊塤七孔皆圓而髹之以應七音而已非先王雅樂之制也宋景祐馮元樂記今太樂)
(塤八孔上一前五後二髹飾其上)
壎三
原燒土為之(風俗通詳前一)雅樂用之(說文壎樂器壎謂聲濁而喧喧然今雅樂)
(部用之)增灼土(拾遺記春皇庖犧氏灼土為塤禮樂于是興矣)雅壎如㕍頌
壎如雞(文獻通考古雅壎如㕍子頌壎如雞子其聲高濁合乎雅頌故也)對而吹之
(又曰宋太常舊器無頌壎至皇祐中聖制頌壎調習聲韻竝合鍾律前下一穴為太簇上二穴右為姑洗啟下)
(一穴為仲吕左雙啟為林鐘後二穴一啟為南吕雙啟為應鍾合聲為黃鍾頌壎雅壎對而吹之尤協律清和)
(可謂善矣誠去二變而合六律庶乎先王樂也)金方土圓水平火銳(陳氏樂書塤作)
(壎者金方而土圓水平而火銳一從熏火也其徹為黑則水而已從圓則土之形圓故也或謂壎青之氣陽氣)
(始起萬物暄動據水土而萌始于十一月成于立春象萬物萌出于土中是主土王四季所言非主正位六月)
(而言亦一說也)
壎四
增賦唐鄭希稷壎賦曰至哉塤之自然以雅不僭居中
不偏故質厚之德聖人貴焉于是徵甄人之事業暴公
之作在均成性其由槖籥隨時自得於規矩任素靡勞
於丹雘乃知瓦合成亦天縱既敷有以通無遂因無以
有用廣纔連寸長匪盈把虛中而厚外圓上而銳下器
是自周聲無傍假為形也則小取𩔖也則大感和平之
氣積滿於中見理化之音激揚於外邇而不逼遠而不
背觀其正五聲調六律剛柔必中清濁靡失將金石以
同功豈竽笙而為匹及夫和樂既翕燕婉相親命矇瞍
鳩樂人應仲氏之箎自諧琴瑟雜伊耆之鼓無相奪倫
化人成俗何莫由此知音必有孚以盈之是以不徒忘
味而已
籥一
增劉熙釋名曰籥躍也氣躍而出也毛詩曰左手執
籥右手秉翟爾雅曰籥如笛三孔而短小周禮曰
笙師掌教吹籥籥師掌教國子舞羽吹籥唐裴寬傳
曰廟卑忌尊則去籥五代史崔梲傳曰文舞郎左執
籥風俗通曰籥樂器竹管三孔所以和衆聲也宋
陳氏樂書曰易云震為萑葦為蒼筤竹爾雅云葦醜䒒
郭璞注其𩔖皆有䒒秀葭蘆葦也則葦籥竹籥皆震音
也蓋太極元氣函三為一行於十二辰而律吕具矣始
動於子參之於丑得三而籥之為器夲於黃鍾之龠竅
而三之所以通中聲而上下之律吕所由生也古之人
始作樂器而葦籥居其先焉震為六子之首籥為衆樂
之先其斯以為稱始乎
籥二
原和衆昭功(上風俗通詳前一成吕氏春秋臯陶作為夏樂九以昭其功)伊耆
樂國子吹(禮記蕢桴土鼓葦籥伊耆氏之樂也下周禮笙師詳前一)大産小
箹右執左秉(爾雅大籥謂之産其中謂之仲小者謂之箹見上舞三)增衆樂
之始中聲所通(陳氏樂書詳一所又曰詩者中聲所止也籥者中聲通也土者中聲所)
(夲也周官籥章掌土鼓豳籥者以其迎寒送暑必以中聲之詩奏之中聲之鼔龡中聲之籥則所道者中德所)
(詠者中聲所順者中氣無往不為中和之紀矣)得三名仲(上詳前一葯下詳大産小注)
震音卯竹(上陳氏樂書詳一春文獻通考古者取卯地之竹以為籥分之音萬物震躍)
(而出也)
籥三
原以籥不僭(詩僣音侵)以籥為樂(豳人吹籥以為樂)為五聲(周禮)
(籥章職凡國祈年于田祖籥豳雅擊土鼔以樂田畯鄭注云祈年祈豊年也田祖始耕田者謂神農也豳雅七)
(月也七月有于耜舉趾饁彼南畞之事是亦歌其𩔖謂之雅者以其言男女之正也)秋冬學羽
籥(王制春夏學干戚秋冬學羽籥)商容執羽籥(韓詩外傳商客嘗執羽籥馮于馬徒欲以)
(伐紂而不能遂去伏於太行及武王克殷立為天子欲以為三公商容辭曰吾嘗馮于馬徒欲以伐紂而不能)
(愚也不爭而隐無勇也愚且無勇不足以備乎三公)有異聲(見前笛一)增紅頰吹
(唐韓愈詩紅頰吹鳴籥)李照造(玉海宋景祜中李照造葦籥)律吕咸備(又曰)
(宣和元年十九日樂工張從寳上古籥一管自陳世習其藝按之以聲悉協音律)通中聲備
二變(文獻通考三漏之籥所以通中聲先王之樂也七漏之樂所以備二變世俗之樂也聶崇義禮圖所)
(傳併今太常所用者三孔而已豈亦得先王之制歟)
笳一
增晉先蠶儀注曰車駕住吹小箛發吹大箛箛即笳也
唐儀衛注曰大駕鹵簿前後部皆以笳次之文獻
通考曰漢有吹鞭之號笳之𩔖也其狀大𩔖鞭馬者今
牧童多卷蘆葉吹之續文獻通考曰遼前後鼓吹部
笳二十四横吹樂同金鼓吹分為四部笳數皆仍遼制
又曰元笳制如火不思(詳琵琶三)卷頸龍首二絃用弓捩
之弓之絃以馬尾
笳二
增天中記曰胡笳者漢張博望入西域傳其法于西京
惟得摩訶兜勒一曲李延年因其曲更造新聲二十八
解以為武樂有出塞入塞楊柳等十曲原蔡琰别傳
曰琰字文姬先適河東衛仲道夫亡無子歸寧於家漢
末大亂為胡騎所獲在左賢王部伍中春月登胡殿感
笳之音作詩言志曰胡笳動兮邊馬鳴孤㕍歸兮聲嚶
嚶曹嘉之晉書曰劉疇字正喬曾避亂塢壁賈胡百
數欲害之疇無懼色援笳而吹之為出塞之聲動其遊
客之思於是群胡皆倚泣而去世說曰劉越石為胡
騎所圍數重城中窘迫無計劉始夕乘月登樓清嘯胡
賊聞之皆悽然長嘆中夜吹奏胡笳賊皆流涕人有懷
土之切向曉又吹賊并起圍奔走或云是劉道真增
文獻通考曰沈遼集大胡笳十八拍世號為沈家聲小
胡笳十九拍末拍為契聲世號為祝家聲唐陳懷古劉
充渚嘗勘停歇句度無謬可謂備矣
笳三
原傳西京出戎俗(張博望詳前二戎杜摯笳賦序昔伯陽避亂入戎越之思有懷土)
(風遂建斯樂美其出于戎貉之俗有大韶夏音)運氣合音(笳賦潛氣内運浮響外盈杜)
(摯笳賦合簫管之音)互動是崇(李陵書胡笳互動牧馬悲鳴吟嘯成羣邊聲四起杜摯)
(䈔賦序昔伯陽避亂入戎遂為斯樂邊笳是崇)啟路向風(魏文帝與吳質書從者鳴笳以)
(啟路文學托乘于後車而孫楚笳賦頃還北館遇華髮人于潤水之濱向春風吹長笳音聲寥亮有感余情)
播曲感情(蔡琰播為琴曲下詳向風注)捲蘆葉折楊柳(笳者)
(胡人卷蘆葉吹之以作樂也故曰胡笳李延年詳前二)揚清矑隱皓齒吹東
角動南徵(笳賦爾乃調脣吻整容止揚清矑隱皓齒見杜摰笳賦)增契聲楚
調(沈遼集詳前二琴文獻通考楚調有大胡笳鳴小胡笳鳴竝筝笙得之亦其遺聲歟)吹鞭
嘯葉(詳前一善文獻通考嘯葉銜葉而嘯其聲清震橘柚尤或云卷蘆葉而為之形如笳者也)
大鳴小鳴沈家祝家(上詳楚調注下詳前二)叩角動商
鳴羽發徵(陳氏樂書古之人激南楚吹胡笳叩角動商鳴羽發徵風雲為之搖動星辰為之變度況)
(人乎)捩弓吹葉(元笳制詳前一有續文獻通考遼大樂器吹葉)
笳四
增詩唐温庭筠碧笳曲曰朔管迎秋動雕隂㕍來早上
郡隱黃雲天山吹白草嘶馬悲寒磧朝陽照霜堡江南
戍客心門外芙蓉老
原賦魏杜摰笳賦曰唯葭蘆之為物諒㓗勁之自然託
妙體於阿澤歷百代而不遷於是秋節既至百物具成
嚴霜告殺草木殞零賓鳥鼓翼蟋蟀悲鳴羇旅之士感
時用情乃命狄人操笳揚清吹東角動南徵清羽發濁
商起剛柔待用五音迭進倏爾却轉忽焉前引或緼緼
以和懌或悽悽以噍殺或漂滛以輕浮或遲重以沉滯
晉孫楚笳賦曰銜長葭以泛吹噭啾啾之哀聲奏胡
馬之悲思詠北狄之遐征順谷風以撫節飄逸響乎天
庭徐疾從宜音引代起叩角動商鳴羽發徵若夫廣陵
散吟三節白紵太行長曲哀及梁父似鴻㕍之將雛乃
羣翔於河渚又夏侯湛夜聽笳賦曰越鳥戀乎南枝
胡馬懷夫朔風惟人情之有思乃否滯而發中南閭兮
拊掌北間兮鳴笳鳴笳兮協節分唱兮相和相和兮諧
慘激暢兮清哀奏烽燧之初驚展從繇之歎乖伸棄兮
更纏遷調兮故顔披涼州之妙操𢮓飛龍之奇引垂幽
蘭之游響來楚妃之絶歎放鵾雞之弄音散白雲之清
變
御定淵鑑𩔖函卷一百九十
