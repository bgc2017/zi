欽定四庫全書
御定淵鑑𩔖函卷三百四
人部六十三(言志)
言志一
原尚書曰詩言志禮記曰志之所至詩亦至焉詩之
所至樂亦至焉增又儒行曰身可危也而志不可奪
也雖危起居竟信其志論語曰匹夫不可奪志也
孟子曰懦夫有立志原毛詩序曰詩者志之所之也
在心為志發言為詩增學記曰記曰凡學官先事士
先志劉向說苑曰鐘鼓之聲怒而擊之則武憂而擊
之則悲喜而擊之則樂其志變其聲亦變其志誠通乎
金石而况人乎明詞林人物考曰永樂幸北京命太
子監國楊士竒同蹇義輔導太子問詩法士竒對曰詩
以言志明良喜起之歌南薰之詩可見舜之志漢高祖
大風唐太宗雪恥除兇之作所尚者霸力非王道漢武
秋風辭志氣已衰若隋煬帝陳後主皆不足道又曰
永樂二年選進士曾棨等名翰林庶吉士入見諭之曰
人須立志遠大不可安於小成為學必造道德之微具
體用之全為文必並驅班馬韓歐如此未有不成者
言志二
原論語曰顏淵季路侍子曰盍各言爾志子路曰願車
馬衣輕裘與朋友共敝之而無憾顔淵曰願無伐善無
施勞子路曰願聞子之志子曰老者安之朋友信之少
者懷之又子曰飯疏食飲水曲肱而枕之樂亦在其
中矣不義而富且貴於我如浮雲又曰葉公問孔子
於子路子路不對子曰女奚不曰其為人也發憤忘食
樂以忘憂不知老之將至云爾又曰子路曾晳冉有
公西華侍坐子曰居則曰不吾知也如或知爾則何以
哉子路率爾而對曰千乘之國攝乎大國之間加之以
師旅因之以饑饉由也為之比及三年可使有勇且知
方也夫子哂之求爾何如對曰方六七十如五六十求
也為之比及三年可使足民如其禮樂以俟君子赤爾
何如對曰非曰能之願學焉宗廟之事如會同端章甫
願為小相焉點爾何如鼓瑟希鏗爾舍瑟而作對曰異
乎三子者之撰子曰何傷乎亦各言其志也曰暮春者
春服既成冠者五六人童子六七人浴乎沂風乎舞雩
詠而歸夫子喟然歎曰吾與點也家語曰孔子北遊
登於農山之上子路子貢顔回侍側孔子四望喟然而
歎曰於斯致思無所不至矣二三子各言其志吾將擇
焉子路進曰願得白羽若月赤羽若日鐘鼓之音上振
於天旌旗繽紛下蟠於地由當一隊而敵之搴旗執馘
唯由能之使夫二子從我焉夫子曰勇哉子貢曰賜願
使齊楚合戰两壘相當旗鼓相望埃塵連接促刃交兵
賜著縞衣白冠陳說其間推論利害二國釋患惟賜能
之使夫二子從吾焉夫子曰辨哉顔回曰回聞薰蕕不
同噐而蔵堯桀不共國而治以𩔖異也回願得眀王聖
主而相之敷其五教遵之禮樂使城郭不脩溝洫不越
鑄兵刃為農噐放牛羊於原藪室家無怨曠之思千載
無戰鬭之患則由無所施其勇而賜無所用其辨矣夫
子懍然曰美哉德也不傷財不害民不繁辭則顔氏之
子有焉孝經鉤命&KR1177;曰孔子曰吾志在春秋行在孝
經以春秋屬商以孝經屬參史記曰陳涉嘗與人傭
耕輟耕於壟上悵恨久之曰苟富貴無相忘傭者笑而
應之曰若為傭耕何富貴乎涉太息曰嗟乎燕雀焉知
鴻鵠之志哉漢揚雄自叙曰雄為人簡易佚宕默而
好深湛之思清净無為少嗜慾不汲汲於富貴不戚戚
於貧賤不脩廉隅以徼名當世無擔石之儲晏如也自
有大度非聖哲之書不好也非其意雖富貴不事也
東觀漢記曰初光武適新野聞隂后美心悦之後至長
安見執金吾甚盛因歎曰仕宦當作執金吾娶妻當得
隂麗華後漢書馬少遊謂其從兄援曰士生一世但
取衣食裁足乘下澤車御欵段馬守墳墓鄉里稱善人
斯可矣增又曰馬援字文淵扶風茂陵人少有大志
嘗謂人曰丈夫為志窮當益堅老當益壯又馬援曰
男兒當戰死沙場以馬革裹尸還葬幸矣安能卧床上
死兒女子手中耶原又曰馮衍有大志不戚戚于貧
賤常慷慨歎曰衍少事名賢經歴顯位懷金垂紫竭節
奉使不求苟得常有凌雲之志三公之貴千金之富不
得其願不槩于懷貧而不衰賤而不恨年雖疲曳猶庶
幾名賢之風脩道德于幽冥之路以終身名為後世法
又曰班超字仲升家貧傭書乃投筆歎曰大丈夫無
他志略猶當如傅介子張騫立功異域以取封侯安能
久事筆硯間乎後果立功封定遠侯又曰梁竦字敬
叔自負其才欎欎不得其意登山遠望歎息曰大丈夫
生當封侯死當廟食如不然閒居足以養志詩書足以
自娛州郡之職但勞人耳又曰仲長統字公理常欲
卜居清曠以樂其志曰濯清水追凉風釣遊鯉弋高鴻
不受當世之責永保性命之期則可以凌雲霄出宇宙
之外矣增南史曰王融行過朱雀航聞人争路乃搥
車壁曰車中乃可無七尺車前豈可無八騶原張璠
漢紀曰孔融拜大中大夫雖居家失勢賓客日滿其門
愛才樂士常若不足每歎曰坐上賓常滿罇中酒不空
吾無憂矣增又曰趙温字子柔初為京兆郡丞題曰
大丈夫當雄飛無能雌伏原吳書曰鄭泉性嗜酒閒
居每曰願得美酒滿五百斛船以四時甘肥置兩頭反
覆沒飲之憊即住而啖肴膳酒有升斗减随即益之不
亦快乎增晉書曰王濬恢廓有大志嘗起宅開門前
路廣數十步或謂太過濬曰吾欲使容長戟旛旗後拜
將軍封襄陽縣侯原晉中興書曰畢卓為吏部郎嘗
謂人曰右手持酒杯左手持蟹螯拍浮酒池中便足了
一生增南史曰宋鮑昭嘗謁臨川王義慶未見知欲
貢詩言志或止之曰卿位尚卑不可輕慢大王昭勃然
曰千載上有英才異士沈沒而不聞者安可勝數哉大
丈夫豈可遂藴知能使蘭艾不辨終日碌碌與燕雀相
随乎於是奏詩義慶可之賜帛二十疋梁書曰曹景
宗既貴謂所親曰昔我在鄉里騎快馬如龍與少年輩
數十騎拓弓弦作霹靂聲箭如鵝鴟呌平澤中逐麞數
肋射之渴飲其血飢食其胃甜如甘露漿覺耳後風生
鼻頭火出此樂使人忘死不知老之將至今來揚州作
貴人動轉不得行路開車幔小人輒言不可閉置車中
如三日新婦念此邑邑使人氣盡陳書曰周文育少
時父使人寫蔡邕□學及古詩書之文育不省曰但知
有大槊耳誰能學此取富貴北史曰高昂龍凖豹頸
姿體雄異少不尊師教專事驅馳每言男兒當横行天
下自取富貴誰能端坐讀書作老博士也其父曰此兒
不滅吾族必大吾門以其昂蔵敖曹故以名字之隋
書曰煬帝遼東之役麥鐵杖請為前鋒顧醫者吳景賢
曰性命自有所在豈能艾炷炙頞瓜蔕歕鼻療黃不差
而卧死兒女掌中乎將度遼呼三子曰阿奴偹淺色黃
衫吾荷國恩今是死日我得被殺爾當富貴惟誠與孝
爾其勉之又曰來護兒幼卓犖讀書至擊鼓其鏜踊
躍用兵羔裘豹飾孔武有力舍書歎曰大丈夫在世當
如是會為國滅賊以取功名安能區區事筆硯乎遂覧
兵法曰此豈異人意也唐書曰陳子昂初入京不為
人知有賣胡琴價百萬豪貴傳視無辨者子昂&KR0691;出顧
左右曰輦千緡市之衆驚問荅曰余善此樂皆曰可得
聞乎曰眀日可集宣陽里如期偕往則酒殽畢具置胡
琴於前食畢捧琴語曰蜀人陳子昂有文百軸馳走京
轂碌碌塵土不為人知此樂賤工之役豈宜留心舉而
碎之以其文軸徧贈會者一日之内聲華溢都又曰
李靖字藥師京兆三原人姿貌魁秀通書史嘗謂所親
曰丈夫邅遇要當以功名取富貴何至作章句儒又
曰魏徵見帝曰願陛下俾臣為良臣毋俾臣為忠臣
又曰來濟與高智周郝處俊孫處約客宣城石仲覧家
仲覧衍於財有噐識待四人甚厚私相與言志處俊曰
願宰天下濟及智周亦然處約曰願為通事舍人足矣
後濟領吏部處約始以&KR0801;洲書佐入調濟遽注曰如志
遂以為通事舍人後皆至公輔又曰劉知幾撰劉氏
家史及譜考上推漢為陸終苖裔非堯後彭城叢亭里
諸劉出楚孝王囂曾孫居巢後殷不承元王常曰吾若
得封必以居巢紹司徒舊邑後果封居巢縣子鄉人以
其兄弟六人俱有名號其鄉曰高陽里曰居巢又曰
李邕既冠見特進李嶠自言讀書未遍願一見秘書嶠
曰秘閣萬卷豈時日能習邕固請乃假直秘書未幾辭
去嶠驚試問奥篇隱帖了辯如響嶠歎曰子且名家
又曰馬璘岐州扶風人少孤流蕩無業年二十讀漢馬
援傳至丈夫當死邊野以馬革裹尸而歸慨然曰使吾
祖勲業墜於地乎開元末挟策從安西節度府以竒勞
累遷金吾衛將軍後進扶風郡王又曰柳渾字夷曠
梁僕射惔六世孫後籍襄州早孤方十歲有巫告曰兒
相夭且賤為浮屠道可緩死諸父欲從其言渾曰去聖
教為異術不若速死學愈篤又曰陸贄輔政不敢自
顧重事有可否必言之所言皆懇到深切或規其太過
者對曰吾上不負天子下不負所學遑他恤乎又曰
馬燧姿度魁傑長六尺二寸與諸兄弟輟策歎曰天下
有事丈夫當以功濟四海渠老一儒哉更學兵書戰策
沈勇多算以功拜司徒兼侍中又曰獨孤及字至之
河南洛陽人為兒時讀孝經父試之曰兒志何語對曰
立身行道揚名於後世宗黨竒之又曰黃碣閩人也
初為閩小將喜學問軒然有志向同列有假其筆者碣
怒曰是筆他日斷大事不可假後戰安南有功高駢表
為漳州刺史宋史曰范仲淹雅以天下為己任其言
曰士當先天下之憂而憂後天下之樂而樂又曰郭
勸嘗謂諸子曰顔魯公云生得五品服章紱任子為齋
郎足矣及再為侍諫曰吾起諸生志不過郡守今年七
十列侍從可以歸矣遂用元日拜章又曰包拯嘗曰
後世子孫仕宦有犯贓者不得放歸本家死不得葬大
塋中不從吾志非吾子孫也又曰范純仁求罷諫職
改判國子監去意愈確執政遣人諭留已擬知制誥純
仁曰此言何為至於我哉言不用萬鐘非所顧也常曰
我平生所學得之忠恕二字一生用不盡又曰黃度
以人物為己任推挽不休每曰無以報國惟有此耳
又曰黃夢鼎與賈似道不合累辭求去扁舟徑歸使者
以禍福告夢鼎語之曰廉恥事大死生事小又曰紹
聖中尹焞嘗應舉發策有誅元祐諸臣議不對而出告
頤曰焞不復應進士舉矣頤曰子有母在焞歸告其母
陳母曰吾知汝以善養不知汝以禄養靖康初种師道
薦召至京師不欲留賜號和靖處士又曰陸九淵讀
古書至宇宙二字解者曰四方上下曰宇往古來今曰
宙忽大省曰宇宙内事乃己分内事己分内事乃宇宙
内事又曰朱熹入奏有要之於路以為正心誠意之
論上所厭聞熹曰吾平生所學惟此四字豈可隠默以
欺我君乎又曰李燔嘗曰凡人不必待仕宦有位為
職事方為功業但随力到處有以及物即功業矣又嘗
曰仕宦至卿相不可失寒素體又曰陳亮詣闕上書
孝宗欲官之亮笑曰吾欲為社稷開數百年之基寧用
以博一官乎元史曰雅爾噶鼐父實喇濟蘇辟尚書省
死國事贈輔國上將軍雅爾噶鼐好學負氣父死時年十
七奮然投冠於地曰吾父死國難吾獨不能紓家難乎
又曰圖古勒與額森特穆爾布呼珠從許衡學帝一
日問其所學圖古勒與布呼珠對曰三代治平之法也
又曰特們德爾復引拜珠參知政事張思眀為左丞以
助思明為盡力忌住方正每與其黨密語謀中害之左
右得其情乘間以告請偹之住曰我祖宗為國元勲世
篤忠貞百有餘年今年少叨受寵命蓋以此耳人臣協
和國之利也今以右相讐我我求報之非特我二人之
不幸亦國家之不幸吾知盡吾心上不負君父下不負
士民而已又曰劉駰嘗愛諸葛孔明静以脩身之語
表所居曰静脩眀藝苑巵言曰劉基與夏煜孫炎輩
皆以豪侠詩酒得名一日游西湖望建業五色雲𧺫諸
君謂慶雲擬賦詩劉飲大白慷慨曰此王氣也後十年
有英主出吾當輔之衆皆掩耳尋太祖下金陵劉建帷
幄之勲為上佐開茅土其言若契眀獻徵錄曰朱榮
負竒氣年未二十膂力絶人初同父僑寓表伯葉氏家
葉間戲曰男子非士則農商以自立胡為託迹於人而
不思所以振厲榮曰人亦發奮有時大丈夫又安知他
日不為都督乎聞者甚壯其志無何朝廷下令四方舉
年少傑特之士以偹任使郡以榮應詔擢為府軍衛驃
騎舍人實洪武九年丙辰也以功封武進伯又曰王
珪合肥人慷慨有大志少時為淮西廉訪司隸卒見官
長儀衛尊崇輒慨然歎曰將相無種在人為耳及元末
兵亂募集鄉民守廬州自稱萬戶上取和陽珪自廬州
來歸遂從渡江克太平命珪仍為萬戶積功陞左軍都
督僉事又曰方孝孺年十四侍父北遊齊魯間觀周
公孔子廟慨然歎曰使吾遊孔門顔閔縱未可幾及其
餘若樊遲冉有輩豈讓之耶但世無孔子不得依歸耳
又曰練子寧與金幼孜友善嘗謂之曰子他日必為
良臣我必為忠臣又曰太祖太宗時累詔郡縣徵遺
逸或推轂陳亮亮曰昔唐堯在上下有箕穎吾投迹眀
時遊戲泉石吾志慊矣吾豈願仕哉遂掉頭不出作讀
陳搏傳詩以見志又曰梁泂衣不問故新必鮮㓗完
好居官出入騶從亦整飭如儀法曰吾不能齷齪自汙
以取名又曰謝復嘗從父太古翁游文廟問曰儼然
而肖像者非聖賢歟夫非盡人之子歟翁竒之稍長授
春秋於于竹坡即了大義已歎曰學以謀道滯心文義
以干祿吾弗為也於是潛心經史以古人自期又曰
呂秉彝舉進士銓部選為御史辭弗就復選為黃門給
事又辭弗就友人詰之對曰居諱言之朝處必危之地
享其名而怠其職非仁趨於始而悔於終不智予殆以
親為重乎又曰陸鈳號石樓六歲入家塾請于母曰
讀書後幹得何等事業方為至極母甚喜又曰鄭世
威嘉靖己丑成進士會臺臣闕詔從諸進士推擇衆競
趨之世威曰才脱章句遂躐司耳目毋論躁且虞曠也
竟不往又曰黃裳無以給業幾廢書從賈矣顧適市
而心賤之喟然太息曰丈夫竟賈人遊乎則益市書窮
日夜讀不休眀詞林人物考曰王尚絅五歲讀孝經
至立身揚名以顯父母乃謂其父曰兒長當如此及為
吏部即中值尚書張綵阿逆瑾勢每有私囑輒以正對
且反覆理諭綵甚銜之或謂尚絅曰固知不屑富貴如
取禍何尚絅曰是有命焉非逄迎所能免弇州史料
曰楊繼盛七歲喪母夷於竪使飯牛牛肥逾年從牧所
以間往里塾覩里中兒誦讀揖遜而心好之歸謂兄請
得受里塾學兄曰若幼何學公艴然曰夫幼者任牧牛
乃不任學聽之學公竟學然不廢牧也十餘歲而兵部
公亦捐館久之兄坐邑賦踐更公遂往代踐更至十三
而從師受經為舉子業漸有聲十八補邑諸生卒為名
臣
言志三
原棄繻擲版(漢終軍字子雲西游入關關吏授軍繻軍曰丈夫西游終不徒還遂棄繻而去)
(後拜謁者持節出關關吏曰此前棄繻生也擲後漢逄萌給事縣為亭長時尉過萌候迎拜謁既而版歎曰)
(大丈夫安能為役遂之長安學焉)不奪無時(匹夫不可奪志嘗後漢趙岐字邠卿病)
(戒兄子曰我死爾乃置一圓石於墓刻之云漢有人姓趙名岐有志無時命也奈何後疾瘳仕至太僕岐本名)
(嘉)增請纓運甓(南越與漢和親乃遣終軍使南越說其王欲令入朝内比諸侯軍請)
(願受長纓必羇南越王而致之闕下甓晉陶侃為刺史在州無事朝運百甓於齋外暮運百於齋内人問其)
(故荅曰吾方致力中原過爾優悠恐不堪事)棄觚割席(漢傳介子年十四好讀書嘗棄)
(觚而歎曰丈夫當立功異域何能坐事散儒歆管寧與華歆同席讀書有乘軒冕過門者寧讀如故廢書出)
(看寧曰富貴須自致窺他人乎遂割席分半而坐曰子非吾友也)磨鐵硯擊唾壺
(石晉桑維翰初舉不利或□改業維翰鑄鐵硯示人曰硯穿則易他業卒以進士及第晉王敦字處仲每酒)
(後輒詠老驥伏櫪志在千里烈士暮年壯心不已歌闋以如意擊唾壺壺口盡缺)建豹尾
垂汗靑(晉王含謂妻曰男兒不建豹尾不復歸矣遂行宋趙汝愚早有大志每曰丈夫得汗青一幅)
(紙始不負此生擢進士第一)三自反五不欺(上見孟子有明華察嘗言吾五不)
(欺一不敢欺天二不敢欺君三不敢欺親四不敢欺友五不敢欺民)未必死寧餓死
(宋焉伸字時中東平人絽聖四年進士歴西京法曹求學於程頤頤曰時諭方異恐貽子累曰使伸得聞道死)
(何憾况未必死乎頤歎其有志廣陳禾劾童貫黃經臣表裏為奸謫監信州酒税起知德軍歴知秀州王黼)
(得政禾不欲出黼門力辭改汝州辭益堅曰寧餓死)原隱以求志言以足志
(隠居以求其志其言以足志不言誰知志)焉知鴻鵠下從斗筲(上詳言志)
(二大漢郭泰字林宗世貧賤母令給事縣庭林宗曰丈夫安能下從斗筲之役遂就屈彦宗學)澄
清之志卿相之盟(後漢以范滂為䛇使登車攬轡慨然有澄清天下之志戰國吴起)
(出衛郭門與母訣齧臂而盟曰起不為卿相不復入衛門也後果如其言)增聞雞起舞
破浪乘風(晉劉琨與祖逖同寝夜半聞雞聲逖蹴琨曰非惡聲也因起舞晉宗慤字元幹小時叔)
(父少文問其所志荅曰願乘長風破萬里浪)晝觀妻子夜卜夢寢(宋沈煥人)
(品高明嘗曰晝觀妻子夜卜夢寢兩者無媿始可以言學)原宰天下之志埽天
下之心(漢陳平少時為里中社宰分肉甚均父老謂陳孺子曰善為宰乎曰使宰天下亦如之後漢用)
(其策遂定天下灑後漢陳蕃字仲舉室有糞不除薛勤曰孺子何不埽荅曰大丈夫當埽天下安能事一室)
(乎勤大竒之)增正色責志完拂衣謝侂胄(宋田畫與鄒浩以氣節相)
(激勵元符中浩為諫官畫監京城門病歸許邸狀報立后畫謂人曰志完不言可以絶交矣浩得罪畫迎諸塗)
(浩出涕畫正色責曰使志完隠默官京師遇寒疾不汗五日死矣豈獨嶺海之外能死人哉願君毋以此舉自)
(滿所當為者未止此也詣韓侂胄聞王阮名特命入奏將誘以美官夜遣密客阮阮不荅私謂所親曰吾昔)
(效剴歆柳宗元為萬世笑哉陛對畢拂衣出門)原過橋而題果乘駟馬入
關而歎終擁使車(漢司馬相如字長卿蜀郡北有昇仙橋相如往長安乃題橋柱曰丈夫不)
(乘駟馬不復過此遷中即果如志奉郭丹字少卿入關而歎曰不乘使者車不復出門後使南陽果乘高車)
增茅屋石田為生大拙䲭夷馬革自許同心(明劉氏鴻)
(書曰武宗時人心危疑時兵部職方司即中黃鞏以母喪服除或厄其行鞏題其書屋云云)步武
有人當道可飜桓典馬惜隂自我及時湏著祖生鞭
(明獻徵錄載鄧元錫生而穎特五齡就墊師黃君學試以駢偶随應云云)
言志四
原大志遠略砥礪名節希顔之志慕藺之誠
四方之志(左傳姜氏謂晉公子重耳曰子有四方之志)增千里之志(志在千里)
獨行不媿影獨睡不媿衾(宋蔡元定貽書訓諸子曰獨行不愧影獨睡不)
(媿衾勿以吾得罪故遂懈)直道還君富貴輸我(宋常安民與安惇為同僚惇嘗偕謁)
(府帥輒毁素所厚善者安民退謂惇曰若人不厚於君乎惇曰吾心寔惡之姑面交耳安民曰君所謂匿怨而)
(友其人乃李林甫也惇笑曰直道還君富貴輸我安民應之曰處厚富貴天下事可知我當歸山林第恐累隂)
(德耳)以直行已以正立朝(宋張綱嘗書坐右曰以直行已以正立朝以静退高天下)
言志五(上)
原詩後漢傅毅廸志詩曰咨爾庶士迨時斯勖日月逾
邁豈云旋復於穆我祖顯於殷國貮迹阿衡克光其則
咨予小子穢陋靡逮懼我世烈於兹以墜於戲君子無
恒自逸徂年如流尟兹暇日增仲長統述志詩曰飛
鳥遺迹蟬蛻亡殼騰蛇棄鱗神龍喪角至人能變達士
拔俗乘雲無轡騁風無足垂露成幃張霄成幄沆瀣當
餐九陽代燭恒星豔珠朝霞潤玉六合之内恣心所欲
人事可遺何為局促酈炎見志詩曰靈芝生河洲動
摇因洪波蘭榮一何晚嚴霜瘁其柯文質道所貴遭時
用有嘉賢才抑不用遠投荆南沙抱玉乘龍驥不逢樂
與和安得孔仲尼為世陳四科原魏曹植矯志詩曰
芝桂雖芳難以餌烹尸位素餐難以成名磁石引鐵於
金不連大朝舉士愚不聞焉抱璧塗乞無為貴寳履仁
遘禍無為貴道鵷雛遠害不羞卑栖靈虯避難不恥汙
泥都蔗雖甘杖之必折巧言雖美用之必滅濟濟唐朝
萬邦作孚逄蒙雖巧必得良弓賢主雖智亦待英雄螳
蜋見歎齊士輕戰越王軾蛙國以死獻道遠知驥世偽
知賢覆之幬之順天之矩澤如凱風惠如時雨口為禁
闥舌為發機門機之開楛矢不追又言志詩曰慶雲
未時興雲龍潛作魚神鸞失其儔還從燕雀居阮籍
詠懷詩曰天地煙煴元精代序清陽曜靈和氣容與於
赫帝朝伊衡作輔才非允文噐非經武適彼沅湘託介
漁父優哉游哉爰居爰處又曰清風肅肅脩夜漫漫
歗歌傷懷獨寐寤言臨觴拊膺對食忘餐世無萱草令
我哀歎又曰河上有丈人緯蕭棄明珠甘彼藜藿食
樂是蓬蒿廬豈效繽紛子良馬騁輕輿朝生衢路傍夕
瘞横術隅歌笑不終宴俯仰復欷歔鍳兹二三者憤懣
從此舒又曰幽蘭不可佩朱草為誰榮脩竹隱山隂
射干臨增城又曰駕言發魏都南向望吹臺簫管有
遺音梁王安在哉戰士食糟糠賢者處蒿萊歌舞曲未
終秦兵復已來又曰木槿榮丘墓煌煌有光色白日
頽林中翩翩雲路側蟋蟀吟戶牖蟪蛄鳴荆棘蜉蝣玩
三朝采采循羽翼又曰一日復一日一夕復一晨容
色改平常精魂自飄淪臨觴多哀楚思我故情人對酒
不能言悽愴懷酸辛又曰鴻鵠相随飛随飛適荒裔
䨇翮臨長風須臾萬里逝朝餐琅玕實夕宿丹山際託
身青雲中網羅不能制豈與鄕曲士擕手共言誓又
曰鷽鳩飛桑榆海鳥運天池豈不識宏大羽翼不相宜
招摇安可翔不若棲樹枝下集蓬蒿間上遊園囿籬但
爾亦自足用子為追随又曰嘉樹下成蹊東園桃與
李秋風吹飛藿零落從此始繁華有顦顇堂上生荆杞
又曰天馬出西北由來從東道春秋非有託富貴焉
常保清露被皐蘭凝霜霑野草又曰平生少年時輕
薄好絃歌西遊咸陽中趙李相經過娱樂未終極白日
忽蹉跎驅馬復來歸反顧望三河黃金百鎰盡資用常
苦多北臨太行道失路將如何又曰步出城東門北
望首陽岑下有采薇士上有嘉樹林良辰在何許凝霜
霑衣襟寒風振山岡玄雲起重隂鳴雁飛南征鶗鴂發
哀音素質遊商聲悽愴傷我心又曰昔年十四五志
尚好詩書被褐懷珠玉顔閔相與期開軒臨四野登高
望所思丘墓蔽山岡萬世同一時千秋百歲後榮名安
所之又曰徘徊蓬池上還顧望大梁綠水揚洪波曠
野漭茫茫又曰寧與燕雀翔不随黃鵠飛黃鵠遊四
海中途將安歸又曰北里多竒舞濮上有微音輕薄
閒遊子俯仰乍浮沉焉見王子喬乘雲翔鄧林獨有延
年術可用慰我心又曰南國有佳人容華若桃李朝
遊江北岸夕宿瀟湘沚時俗薄朱顔誰為發皓齒又
曰夜中不能寐起坐彈鳴琴薄帷鍳明月清風吹我襟
孤鴻號外野翔鳥歸北林徘徊將何見憂思獨傷心
增又阮籍詠懷詩曰若華曜西海扶桑翳&KR0801;洲日月經
天塗明暗不相讐窮達自有常得失又何求豈效路上
童擕手共遨遊隂陽有變化誰云沈不浮朱鱉躍飛泉
夜飛過吳洲俯仰運天地再撫四海流繋累名利場駑
駿同一輈豈若遺耳目升遐去殷憂嵇康述志詩曰
潛龍有神軀濯鱗戲蘭池延頸慕大庭寢足俟皇羲慶
雲未垂景盤桓朝陽陂悠悠非吾匹疇肯應俗宜殊𩔖
難徧周鄙議紛流離轗軻丁悔吝雅志不得施耕耨感
寗越馬席激張儀逝將離羣侶杖策追洪崖焦鵬振六
翮羅者安所羈浮遊太清中更求新相知比翼翔雲漢
飲露餐瓊枝多念世間人夙駕咸驅馳冲靜得自然榮
華安足為何晏言志詩曰䨇鶴比翼遊羣飛戲太清
常恐失網羅憂禍一旦并豈若集五湖順流唼浮萍逍
遥於志意何為怵惕驚原晉張華勵志詩曰仁道不
遐德輶如羽求焉斯至衆鮮克舉復禮終朝天下歸仁
若金受礪若泥在鈞進德脩慧暉光日新𫝊休奕雜
詩曰閒夜微風𧺫明月照高臺清響呼不應遠景招不
來厨人進藿茹有酒不盈杯安貧福所與富貴為禍媒
金玉雖高堂於我賤蒿萊張翰詩曰暮春和氣應白
日照園林青條若總翠黃花如散金榮與壯俱去賤與
老相尋又曰東鄰有一樹三紀裁可拱無花復無實
亭亭雲中竦隟禽不為巢短翮莫□任又曰忽有一
飛鳥五色雜英華一鳴衆鳥至再鳴衆鳥羅長鳴摇羽
翼百鳥互相和張協詩曰瓴甋夸璵璠魚目笑明月
不見郢中歌能否居然别陽春無和者巴人皆下節
又曰此鄕非吾地此郭非吾城折衝罇爼間制勝在兩
楹巧遲不足稱拙速乃垂名增釋支遁述懷詩曰總
角敦大道弱冠弄雙元逡巡釋長羅高步尋帝先妙損
階元老忘懷浪濠川達觀無不可吹累皆自然窮理增
靈薪昭昭神火傳熙怡安沖漠優游樂靜閒膏腴無爽
味婉孌非雅弦恢心委形度亹亹隨化遷史宗詠懷
詩曰有欲苦不足無欲亦無憂未足清虚者帶索被元
裘浮游一世間汎若不繋舟方當畢塵累棲志老山邱
原宋謝靈運憶山中詩曰採菱調易急江南歌不緩
楚人心昔絶越客腸今斷斷絶雖殊念俱為歸慮欵
又曰韓亡子房奮秦帝魯連恥本自江海人忠義感君
子謝惠連詩曰夕坐苦多慮行歌踐閨中房櫳引傾
月步檐結春風鮑昭雜詩曰十五諷詩書篇翰靡不
通弱冠參多士飛步遊春宮側覩君子論豫見古人風
兩說窮舌端五車摧筆鋒羞當白璧貺恥受聊城功晚
節從世務乘障遠和戎解珮襲犀渠卷帙奉盧弓始願
力不及安知命所終齊謝脁冬緒羈懷詩曰去國懷
丘園入遠滯城闕寒燈耿宵夢清鏡悲晚髮風草不留
霜冰池共如月梁江淹效阮公詩曰歲暮懷感傷中
夕弄清琴戾戾曙風急團團明月隂愁雲出北山宿鳥
驚東林誰謂人道曠憂慨自相尋寧知霜雪後獨見竹
柏心又曰十五學詩書顔華常美好不逐世間人鬭
雞東郊道富貴如浮雲金玉不為寳一旦鶗鴂鳴嚴霜
被勁草志氣多感失泣下霑懷抱又曰夕雲映西山
蟋蟀吟桑梓零落被百草秋風吹桃李君子懷苦心感
慨不能止駕言遠行遊驅馬清河涘寒暑更進退金石
有終始光色俯仰間英豔難久恃增又擬嵇中散康
言志詩曰曰余不師訓潛志去世塵遠想出宏域高步
超常倫靈鳳振羽儀戢景西海濱朝食琅玕實夕飲玉
池津處順故無累養德乃入神曠哉宇宙惠雲羅更四
陳哲人貴識義大雅明庇身莊生悟無為老氏守其眞
天下皆得一名實久相賓咸池饗爰居鐘鼓或愁辛柳
惠善直道孫登庶知人寫懷良未遠感贈以書紳原
吳均詠懷詩曰僕本報恩人走馬救東秦黃龍暗迢遞
清泥寒苦辛野戰劒鋒盡攻城才智貧唯餘一死在留
持贈主人又曰元淑勢位卑長卿宦情寡二頃且營
田三錢聊飲馬懸風白雲上掛月青山下心中欲有言
未得忘言者增陳張君祖詠懷詩曰運形不標異澄
懷恬無欲座可栖王侯門可廻金轂風來詠逾清鱗萃
淵不濁斯乃元中子所以矯逸足何必翫幽閒青衿表
離俗百齡苟未遐昨辰亦非促曦騰望舒映曩今迭相
燭一世皆逆旅安悼電往速區區雖非黨兼忘混礫玉
恪神罔叢穢要在夷心曲原周庾信詠懷詩曰步兵
未飲酒中散未彈琴索索無貞氣昏昏有俗心涸鮒常
思水驚飛每失林風雲能變色松竹且悲吟由來不得
意何必往長岑又曰無悶無不悶有待何可待昏昏
如坐霧漫漫疑行海千年雖未清一代人先改昔日東
陵侯唯見瓜園在又曰疇昔國士遇生平知己恩直
言珠可吐寧知炭欲吞一顧重尺璧千金輕一言悲傷
劉孺子悽愴史王孫無因同武騎歸守灞陵園又曰
周王逢鄭忿楚后值秦冤梯衝己鶴列冀馬忽雲屯武
安檐瓦振昆陽猛獸奔流星夕照鏡𤇺火夜燒原古獄
饒冤氣空亭多枉魂天道或可問微兮不忍言又曰
蕭條亭障遠悽愴風塵多關門臨白狄城影入黃河秋
風别蘇武寒水送荆軻誰言氣蓋世晨起帳中歌增
又擬詠懷詩曰惟忠且惟孝為子復為臣一朝人事盡
身名不足親吳起常辭魏韓非遂入秦壯情已消歇雄
圖不復申移住華隂下終為關外人原北齊顔之推
古意詩曰十五好詩書二十彈冠仕楚王賜顔色出入
章華裏作賦凌屈原讀書誇左史數從明月讌或侍朝
雲祀登山摘紫芝泛江採綠芷歌舞未終曲風塵闇天
起吳師破九龍秦兵割千里狐兔穴宗廟霜露霑朝市
璧入邯鄲宮劒去襄城水不獲殉陵墓獨生良足恥憫
憫思舊都惻惻懷君子白髮闚明鏡憂傷沒余齒又
曰寶珠出東國美玉産南荆隋侯曜我色卞氏飛吾聲
已加明稱物復飾夜光名驪龍旦夕駭白虹朝暮生華
彩燭兼乘價值距連城常悲黃雀起每畏靈蛟迎千仞
安可舍一毁難復營昔為時所重今為時所輕願與濁
泥會思將垢石并歸真川岳下抱潤潛其榮增唐魏
徵述懷詩曰中原還逐鹿投筆事戎軒縱横計不就慷
慨志猶存策杖謁天子驅馬出關門請纓繋南越憑軾
下東藩鬱紆陟高岫出沒望平原古木鳴寒鳥空山啼
夜猿既傷千里目還驚九折魂豈不憚艱險深懷國士
恩季布無二諾侯嬴重一言人生感意氣功名誰復論
崔日知冬日述懷奉呈韋祭酒張左丞蘭臺名賢詩
曰弱齡好經籍披卷即怡然覃精四十載馳騁數千言
孔壁采遺篆(一作帙)周韋考絶編袁公論劒術孫子叙兵
篇魯史君臣道姬書日月懸從師改炎燠負笈遍山川
上異西河夏中非北海玄光榮拾青紫名價接通賢既
重萬鍾樂寧思二頃田長戟同分虎高冠互附蟬晚懷
重虛曠養志息雕鐫登高慙思拙匠物謝情妍不慕張
平子寧希(一作思)王仲宣誰謂登龍日翻成刻鵠年循循
勞善誘軋軋思微牽琢磨才既竭鑽仰德彌堅朽木誠
為諭捫心徒自憐終期吞鳥夢振翼上雲煙賦成先擲
地詞高直掞天更執摳衣禮仍開函丈筵霧披槐市藹
水静壁池圓願逐從風葉飛舞翰林前張九齡敘懷
詩曰弱歲讀書史抗迹追古人被褐有懷玉佩印從負
薪志合豈兄弟道行無賤貧孤根亦何頼感激此為鄰
李白書懷贈南陵常贊府詩曰歲星入漢年方朔見
明主調笑當時人中天謝雲雨一去麒麟閣遂將朝市
乖故交不過門秋草日上階當時何特逹獨與我心諧
置酒凌歊臺歡娛未曾歇歌動白紵山舞廻天門月問
我心中事為君前致詞君看我才能何似魯仲尼大聖
猶不遇小儒安足悲雲南五月中頻喪渡瀘師毒草殺
漢馬張兵奪秦旗至今西洱河流血擁僵屍將無七擒
略魯女惜園葵咸陽天下樞累歲人不足雖有數斗玉
不如一盤粟頼得契宰衡持鈞慰風俗自顧無所用辭
家方未歸霜驚壯士髮淚滿逐臣衣以此不安席蹉跎
因世違終當滅衛謗不受魯人譏杜甫寫懷詩曰夜
深坐南軒明月照我膝驚風翻河漢梁棟已出日羣生
各一宿飛動自儔匹吾亦驅其兒營營為私實天寒行
旅稀歲暮日月疾榮名忽中人世亂如蟣虱古者三皇
前滿腹志願畢胡為有結繩䧟此膠與漆禍首燧人氏
厲階董狐筆君看燈燭張轉使飛蛾密放神八極外俯
仰俱簫瑟終契如往還得非合仙術獨孤及丙戌歲
正月出洛陽書懷詩曰往歲衣褐見受服金馬門擬將
忠與貞求酬主人恩天地暫雷雨洪波生平原窮鱗遂
蹭蹬夙昔事罕存幸逢帝出震授鉞清東藩白日忽再
中萬方咸駿奔王風從西來春光滿乾坤蟄蟲競飛動
余亦辭籠樊遭遇思自強寵辱安足言唯將四方志回
首謝故園元稹紀懷贈李六戶曹崔二十功曹五十
韻詩曰昔冠諸生首初因三道徵公卿碧雞會名姓白
麻稱日月光遥射煙霄志漸弘榮班張錦繡諫路賤牋
藤便欲呈肝胆何言犯股肱椎埋衝斗劔清徹瑩壺冰
赤縣纔分務青驄己迥乘因騎度海鶻擬殺蔽天鵬縛
虎聲空壯連鰲力未勝風飜波竟蹙山壓勢如崩僇辱
徒相困蒼黃性不能酣歌離峴頂負氣入江陵華表當
蟾魄高樓掛玉繩角聲悲掉蕩城影暗稜層軍幕威容
盛官曹禮數兢心雖出雲鶴身尚觸籠鷹竦足良甘分
排衙苦未曾通名參將校抵掌見親朋喣沬求涓滴滄
波怯斗升荒居鄰鬼魅羸馬步殑㱥白草堂簷短黃梅
雨氣蒸霑黏經汗席颭閃盡油燈夜怯餐膚蚋朝煩拂
面蠅過從愁厭賤專静畏猜仍旅寓誰堪託官聮自可
憑甲科崔並騖柱史李齊昇共展排空翼俱遭激遠矰
他鄉元易感同病轉相矜投分多然諾忘言少愛憎誓
將探胏腑恥更辨淄澠會宿形骸逹論交意氣增一心
吞渤澥戮力拔嵩恒語到磨圭角疑消破弩癥吹噓期
指掌患難許擔簦鍜翮鸞棲棘藏鋒箭在弸雪中方睹
桂木上莫施罾且汎夤沿水兼過被病僧有時鞭欵叚
盡日醉儚僜躡屐看秧稻&KR1201;船和採菱义魚江火合喚
客谷神應嘯傲雖開口幽憂復滿膺望雲鰭撥刺透匣
色騰凌每想潢池寇猶稽赤族懲夔龍勞算畫貔虎帶
威稜逐鳥忠潛奮懸旌意遠凝弢弓思徹札絆驥悶牽
縆運甓調辛苦聞雞屢寢興閒隨人兀兀夢聽鼓鼟鼟
班筆行看擲黃波莫漫澄麒麟高閣上須及壯時登
李商隱詠懷寄祕閣舊僚二十四韻詩曰年鬢日堪悲
衡茅益自嗤懸頭曾苦學折臂反成醫僕御嫌夫懦孩
童笑叔癡小男方嗜栗幼女漫憂葵遇炙誰先噉逢虀
即便吹官銜同畫餅面貌乏凝脂典籍將蠡測文章若
管窺圖形飜𩔖狗入夢肯非羆自哂成書簏終當咒酒
巵懶霑襟上血羞鑷鏡中絲橐籥言方喻樗蒲齒詎知
事神徒惕慮佞佛愧虚辭曲藝垂麟角浮名狀虎皮乘
軒寧見寵巢幕更逢危禮俗拘嵇喜侯王欣戴逵途窮
方結舌静勝但搘頤糲食空彈劒亨衢詎置錐柏臺成
口號芸閣暫肩隨悔逐遷鶯伴誰觀擇虱時瓮間眠太
率牀下隱何卑奮迹登弘閣摧心對董帷校讐如有暇
松竹一相思馬戴失意書懷呈知己詩曰直道何由
啓聖君非才誰敢議論文心存黃籙兼丹訣家憶青山
與白雲麋鹿幽棲閒可近鵷鸞高舉勢宜分微生不學
劉琨輩劒刃相交擬立勲崔塗言懷詩曰干時雖苦
節趨世且無機及覺知音少飜疑所業非青雲如不到
白首亦難歸所以滄江上年年别釣磯宋宼準秋夜
獨坐勉友詩曰西風驚萬木危坐思悠哉故國今年别
秋鴻半夜來人應多棄善天豈不憐才休學嚴夫子荒
凉老釣臺魏野書友人屋壁詩曰逹人輕祿位居處
傍林泉洗硯魚吞墨烹茶鶴避煙閒惟歌聖代老不恨
流年静想閒來者還應我最偏王禹偁酬种放徵君
詩曰男兒既束髮出處路岐各苟非秉陶鈞即去持矛
槊致主比唐虞安邊如衛霍不爾為逸人深居反吾樸
胡然自碌碌名節亦銷鑠又謫居感事詩曰孤寒明
主信清直上天知消息還依道生涯只在詩又遣興
詩曰百年身世片時間况是多愁髩蚤班貧有琴書聊
自樂貴無功業未如閒波平南浦堪垂釣日滿東窗尚
掩關秖為慈親憶歸去商山不隱隱何山韓琦後園
閒步詩曰池圃足高趣公餘事少關幽禽聲自樂流水
意長閒近竹花終俗過欄草費芟心休誰似我官府有
青山蘇舜欽離京後作詩曰春風柰别何一棹逐驚
波去國丹心折流年白髮多脫身離網罟含笑入煙蘿
窮逹皆常事難忘對酒歌張詠幽居詩曰落花時節
掩關初請絶江城舊酒徒滿屋煙霞春睡足一谿風雨
夜燈孤易中有象無消息身外無求免歎吁多謝巖僧
頻見訪欲廻流水又踟蹰梅堯臣閒居詩曰讀易忘
飢倦東窗盡日開庭花昏自歛野蝶晝還來謾數過籬
笋遥窺隔葉梅惟愁車馬入門外起塵埃歐陽修書
懷詩曰齒牙零落鬢毛疎潁水多年已結廬解組便為
閒處士新花莫笑病尚書青山仕至千鍾祿白首歸乘
一鹿車况有西鄰隱君子輕蓑短笠伴犁鉏林逋湖
山小隱詩曰衡門臨晚島環堵背寒岡片月通蘿徑幽
雲在石牀客遊抛鄠杜漁事擬滄浪管樂非吾尚昂頭
肯自方孔平仲和朱君况卜居詩曰吾身當老此園
中世路﨑嶇幾萬重且飽稻梁隨雁鶩盡將雲雨付蛟
龍求賢有志終須得招隱何人肯見從且為莆田朱處
士比鄰先種七株松王安石寄曾子固詩曰斗粟猶
慙報禮輕敢嗟吾道獨難行脫身負米將求志戮力乘
田豈為名高論幾為衰俗廢壯懷難值故人傾荒城回
首山川隔更覺秋風白髮生陳師道次屬沈東老詩
曰隨世功名非所望稱家豐儉不求餘青山出指論竒
事白髮挑燈寫細書又絶句曰書當快意讀易盡客
有可人期不來世事相違每如此好懷百歲幾回開
又和沈世卿推官見寄詩曰倦看世態久低徊且置窮
通近酒杯未忍一身閒處著暫容䨇眼醉時開為呼阿
武扶頭起擬與山公倒載回好在東籬舊時菊無心準
擬白衣來黃庭堅次韻荅柳通叟求田問舍之詩曰
少日心期轉繆悠蛾眉見妬且障羞但令有婦如康子
安用生兒似仲謀横笛牛羊歸晩徑卷簾瓜芋熟西疇
功名可致猶回首何况功名不可求蘇軾和人見贈
詩曰只寫東坡不著名此身已是一長亭壯心無復春
流起衰鬢從交病葉零知有雪兒供筆硯應嗤竈婦洗
盆瓶回來索酒公應厭京口新傳作客經又和歸田
園居詩曰環州多白水際海皆蒼山以彼無盡景寓我
有限年東家著孔丘西家著顔淵市為不二價農為不
爭田周公與管蔡恨不茆三間我飽一飯足蕨薇補食
前門生餽新米救我厨無煙斗酒與隻雞酣歌餞華顚
禽魚豈知道我適物自閒悠悠何必爾聊樂我所然
鄭侠次韻知郡登高言懷詩曰莫向天涯說故鄉人身
不似雁隨陽黃花滿手空佳節千里有懷如寸腸為許
功名酬聖代不須愁緒付瑶觴男兒不是閨中物生則
桑弧射四方王令雜詩曰方春不種蘭終歲無自佩
良田弗加芟徒穉亦無歲空令雨露恩日夕被蒿艾安
坐飢怨天此理果誰在又書懷寄黃任道滿子權詩
曰伊余有遐致久此困俗械嘗思擺絶去自放出世外
高懷樂天寬遠目斥人礙有田足晨昏有圃具葅菜父
母不待養妻子固易頼世孰得丘山亦孰失蔕芥人自
能輕重吾將守所愛六經老誠明萬古孰成敗得時為
醯鹽滋味和鼎鼐失猶有萬世令名自沽賣自視久已
明決不俟謀蔡寄詩侑子觴期子和而再張耒有感
詩曰南風霏霏麥花落豆田漠漠初垂角山邊夜半一
犁雨田父高歌待收穫雨多蕭蕭蠶簇寒蠶婦低眉憂
繭單人生多求復多怨天工供爾良獨難又夏日雜
感詩曰我本與世疎少慵老成頑何為不引去坎軻行
所難韓駒元符戊寅與無斁弟卜居緜城東述情詩
曰四海一居何處卜北窗祗取見家山要無名利來心
曲便有園林出世間拙宦莫興三黜歎老歸未厭百年
閒先君餘慶期之子吾駕如今不可還秦觀春日雜
興詩曰潭潭故邑井猗猗上宮蘭不食自清渫莫服更
幽閒志士恥弱植卷迹甘飢寒佳辰追良覿觸物懸悲
端川途眇回遠經歲曠音翰豈不慕裘馬詭得非所安
蟬冕多怵廹繩樞尠憂患枉尋竟何補方枘誠獨難
又海康書事詩曰培塿無松柏駕言出焉遊讀書與意
會却埽可忘憂尺蠖以時詘其信亦非求得歸良不惡
未歸且淹留沈與求秋日閒居詩曰茅屋秋風斗破
除蕭騷渾似浣溪居青山侍坐從吾好黃帽籠頭與俗
疎頼有園官能送菜可無溪友解留魚從今輒莫慚枵
腹一飽須煩插架書陳與義寄若拙弟兼呈二家叔
詩曰退之送窮窮不去樂天待富富不來政須青山映
墨髮顧著皂蓋爭黃埃何如父子共一壑龐家活計良
不惡阿奴况自不碌碌白鷗之盟可同諾又述懷呈
十七家叔詩曰兒時學道逃悲歡只今未免有飢寒浮
生萬事蟻旋磨冷官十年魚上竿君不見古人有待良
不多利名溺人甚風波垂露成幃仲長統明月為燭張
志和又散髮詩曰百年如寄亦何為散髮清狂未足
非南澗題詩風滿面東橋行藥露霑衣松花照夏山無
暑桂樹留人吾豈歸藜杖不當軒蓋用穩扶居士莫相
違李覯寄懷詩曰根生但為松翼飛但為鳳王侯尚
可輕道義本來重王炎荅黃一翁詩曰知余頗清苦
應物未圓熟遊宦不能巧俯首立矮屋鍜鍊知精金祁
寒見松竹自立不堅定庸行徒聖讀誰謂漆園高俯首
欲丐粟窮作扣角歌老厭淄川牧古道寖斵喪時人方
逐逐有田南山南可辦一盂粥請𢋫歸去來世路早收
足唐庚直舍書懷詩曰寸枉非吾志休論尺與尋黃
披終日卷青對十年衿張元幹漫興詩曰老荅書題
孏貧營口腹忙未能忘壯志遽肯變剛腸晷短催寒急
燈明伴漏長牀頭禇衾在不怕滿簷霜葉夢得庚午
正月七日自詠詩曰余性寡所諧平生惟自得談名頸
深縮論利面作赤文不貴雕蟲詩尤惡鉤摘粗豪真所
畏機巧非子匹所以常閉門千載求知識黃卷有可人
為之忘寢食亦復愛山水策杖無與適看雲獨忘歸聽
泉常永日内樂萬事休中虚衆妙入欲以語斯人此事
吾無力道喪亦久矣無言三歎息又會稽旅舍言懷
詩曰北山之北寄柴扉茅屋參差倚翠微老罷那知還
作客春來無柰苦思歸淹留恐復荒三逕潦倒寧堪扈
六飛乘雁䨇鳬成底事不應容易裂荷衣又和白樂
天寫懷仍效其體詩曰莫把蓍龜更問天向來心事已
蕭然塵中惝怳常如失夢裏呻吟半不眠三徑松筠終
問舍五湖煙水不須錢艾耆相去能多少早擬懸車十
五年朱熹述懷詩曰夙尚本林壑灌園無寸資始懷
經濟策復愧軒裳姿效官刀筆間朱墨手所持謂言殫
蹇劣詎敢論居卑任小才亦短抱念一無施撫已實已
優於道豈所期終當反初服高揖與世辭又卜居詩
曰卜居屏山下俯仰三十秋終然邨墟迥未惬心期幽
近聞西山西深谷開平疇茅茨十數家清川可行舟風
俗頗淳樸曠土非難求誓捐三徑資往遂一壑謀伐木
南山顛結廬北山頭耕田東溪岸濯足西溪流朋來即
共歡客去成孤遊静有山水樂而無身世憂著書俟來
哲補過希前修兹焉畢暮景何必營菟裘陸游西邨
醉歸詩曰侠氣崢嶸蓋九州一生常恥為身謀酒寧剰
欠尋常債劒不虛施細碎讐岐路凋零白羽箭風霜破
弊黑貂裘陽狂自是英豪事邨市歸來醉跨牛又自
述詩曰早畏危機避巧丸長安未到意先闌心如老馬
雖知路身似鳴蛙不屬官閒駕柴車無近遠旋沽邨酒
半甜酸羣兒何足勞情恕胸次從初抵海寬陳傅良
月夜書懷詩曰道德吾何敢功名代有人倉黃恒畏咎
班白總憂貧細字書全廢深杯酒勿親静言空自愛萬
古亦泯泯楊萬里雲臥菴詩曰十年兩䄂軟紅塵歸
濯滄浪且幅巾不是白雲留我住我留雲住卧閒身
薛季宣鄉思詩曰逹仕租千石虛名酒五經豈能千日
醉未勝九年耕識取杯中趣知從袋裏盛讀書無一事
官宦汨平生樓鑰酒邊戲作詩曰未年六十已言歸
七十重來自覺癡未報君恩歸未許尊前羞聽摸魚兒
劉克莊野性詩曰野性無羈束人間毁譽輕客言詩
惹謗妻諫酒傷生窗納鄰峯碧瓢分遠澗清近來猶少
睡打坐到鐘聲又示兒詩曰瓜芋邨邊一畆宮閉門
不復問窮通生羞奏技伶人裏死怕標名狎客中講學
有誰明太極吟詩無路和薰風身今老矣空追悔但祝
吾兒勿似翁又示同志詩曰滿身秋月滿襟風敢歎
栖遲一壑中除目解令丹竈壊詔書能使草堂空豈無
高士招難出曾有先賢隱不終說與同袍二三子下山
未可太匆匆劉宰得軒即事詩曰上印還家不計年
水光彌望木參天綠雲洞裏開書幌紅錦波心漾酒船
王阮和貧士詩曰吾聞戴安道不對王侯琴當時豈
不能低眉求賞音一曲朝得聞千金夕得尋舍之不肯
顧輕重得所斟小人一時快君子百世欽貧士繄此辨
士乎當正心戴復古感遇詩曰采薇人固高飲露蟬
遂清謀兹一粒粟舉世共營營營營亦多塗中有虧與
盈陋巷一簞食朱門九鼎烹窮逹各有命繄誰主權衡
吾生未可必秋風白髮生鄭震歸去詩曰歸去豈不
好平田帶淺林春猿鳴雪澗晴日轉雲岑世久無鳴犢
時當學展禽吾生今老矣梁甫豈能吟文天祥涉世
詩曰涉世如溪谷只宜在淺處一生如一日未暮早歸
去君不見偉哉男子韓淮隂往往正坐涉世深功成身
退豈不好當時何事歸不早人生少年須立事生我不
應負天地了却君王事便休去時莫待雨淋頭林景
熙述懷次柴主簿詩曰獨閉柴門木石親詩筒剥啄不
妨頻青燈風雨多離夢白髮江湖少故人謾讀楚騷招
太乙誰聽郢曲和陽春書香劒氣俱寥落虛老乾坤父
母身真山民幽興詩曰不賦千鍾賦一簞天公有意
養癡頑書猶能看未曾老詩亦莫吟方是閒寬著庭除
貪貯月少栽竹樹要觀山空階兩日無行迹又上苔花
幾點斑元虞集八月八日有感題視草堂壁曰載筆
趨雲閣探囊索緼袍坐銷秋日净心折夜風高識字頭
先白謀生計轉勞文園多病渴常想賜蒲萄薩都拉
無題詩曰為客三年海上洲故鄉何處瘴雲稠數千里
外蠻人域十八灘頭過客舟時有山禽呼姓字或從烏
鬼作朋儔故人珂珮周旋處紫殿清風十二樓貢奎
即事詩曰藹藹羣樹林孤雲莫來歸紛紛飛鳥倦斂翮
相因依臨軒方獨坐凉飇吹我衣物理固有常悠然悟
其機山中何者樂躬耕自無飢百年事未晚寧勞歌昨
非歸歟友田父一尊聊可揮又集雲從山詩曰適意
豈不樂營營竟何為虛談非世具勿遣俗士知素衷慕
幽蹈終焉謝塵羈郭奎紀夢詩曰忽忽頽芳年摇摇
寄行役寢興勞形神鬢髮玄已白驚風響庭樹憂思日
常積夢魂清夜歸髣髴舊鄉邑青松在園田桑柘蔭廬
室飛鳥雲際還牛羊下來夕澄湖淡微波秋山有佳色
雞犬雜比鄰墟煙藹阡陌怡怡兄弟情淒淒丘隴側伐
木逢行歌僕夫候馬立臨流濯長纓挂冠坐磐石似慰
平生歡覺來異疇昔百年如轉蓬萬物仍遺舄天命良
在兹勿復云得失周權幽居詩曰索居簡人事與世
意空投柴荆已就理歲功念西疇落落雞犬墟隱隱漁
樵洲歗傲一壺祿聊復寫我憂及辰遇沖賞獨策還經
丘向夕山景霽延矚明川流白雲息空谷歸鳥鳴林幽
人生亦委化汲汲將焉求又山中雲詩曰空山有白
雲雅與高人約卷舒本何心乃似悦遐矚色幽澹山翠
意遠度溪綠日莫久徘徊前邨雨應落傅與礪雜詩
曰夭夭園中桃鬱鬱松上枝春陽發新榮貞脆誰能知
一朝繁霜墮百卉各已萎青青乃自保不為時所移向
非厄歲寒何以别竒姿揭傒斯寄題馮掾東皐園亭
詩曰理逹自知簡情忘可避喧庶云保貞和歲莫委周
旋又雜詩曰青青孤生松高出浮雲中下有嘉樹林
上有萬里風俯視原上草秀色何丰葺自顧豈不高獨
立難為容常恐本根蠹委此蒿與蓬何中松野即事
曰山窗一叢蕙脩葉吐紫蕤或云斷續花我亦豈敢疑
楚澤多芳草真偽奚難知浮俗尊虛名君子傷令姿博
觀貴自得清芬良在兹又病中感懷詩曰多病他鄉
外孤懷始覺愁山圍䨇鷺曉門閉一蟬秋遇合馮生鋏
勲名季子裘悠悠耦耕者端暇為人謀許謙採藥詩
曰亭亭北山松宿靄蔭深碧蒼根走虬龍巨幹盤鐵石
平生棟梁具不受霜雪厄兔絲得所附褭褭掛千尺流
脂入九地千歲化琥珀我欲掇其英俯仰費搜摘紅爐
轉丹砂石髓變金液但恐茫昧間圖驥不可索意長時
苦促䨇鬢日夜白刀圭或可試習習在兩腋蓬萊三萬
里詎謂弱水隔他時來山中故老應不識楊奐未歸
詩曰渭水遥通洛函關近隔秦百年垂老日千里未歸
身夢寐嫌為客妻孥不諱貧一官無可戀花氣五陵春
倪瓚池蓮詠曰廻翔波間風的歷葉上露清池結素
彩華月映微步雲隂花房歛雨歇芳氣度欲去拾明璫
踟蹰惜遲莫劉永之楊弘中藥室詩曰秉志慕沖澹
息迹在丘園閒庭徧芳草高窗見遠山采苓陟松逕煑
术散榆煙董生垂往躅嵇子有遺編神宇謝氛濁天倪
諒斯全惟當振塵服與子共清言黃溍秋懷詩曰風
雨仍摇落江山且滯留□從生事拙閒惜壯心休弱蔓
縈欹石空槎臥洑流興懷到微物世故劇悠悠成廷
珪欲卜居海上未有定止先作寄紫步劉子彬詩曰滿
目風塵祗自憐輕裝已辦有行纏也知避亂依城郭更
欲移家傍渚田紫步於今無士馬滄溟何處有神仙桃
源只在人間世還許漁郎放釣船戴良和淵明飲酒
詩曰我如北塞駒困此東南道有力不獲騁長鳴至於
老苒苒隂陽移萬物遞榮槁既無騰化術此身豈長好
一朝委運往恐遂失吾寳何當攜麯生縱浪遊八表
又田居詩曰我生非匏瓜於世可無食躬耕實所慕戮
力歸稼穡當春土脈動農事滿阡陌晨興負耒去日入
弗遑息我苖今已長我耕有餘隙斗酒勞近鄰隻雞餉
過客人生但如是亦足慰平昔此意誰復知千載惟沮
溺又荅李寧之詩曰涸鱗思赴海倦翮念歸山何如
遠遊客歲久不知還又除夜客中詩曰已就長途往
堪憐莫景斜一年惟此夜千里客誰家戀闕心空赤憂
時髮已華此身如可乞只合老煙霞黃鎮成題紫雲
山居詩曰樹老秋仍露山空晚更蟬雨添舂藥水雲濕
種瓜田對榻僧長坐聞鐘客未眠自應麋鹿性疎散愛
林泉徐天倪擬古詩曰娉婷閨中女天質知自愛空
懷蘋藻心日月苦行邁蹇脩意良勤遲遲如有待未嫁
庸何傷失良將重悔明劉基感懷詩曰我有綠綺琴
其材出空桑金徽映玉軫音韻鏘琳瑯上絃感薰風下
絃來鳳凰世耳不欲聞子期今則亡願持獻重華路阻
川無梁孫一元卜居詩曰石上藤蘿對夕曛解衣長
日坐來頻挽回滄海真無計領略青山合有人養鶴似
嫌雙口累為魚又過一生身相逢惟是南屏老獨樹柴
門許結鄰又幽居詩曰自得窮通理幽居不誤身清
流梳石髮遠霧著山巾竹上僧留偈庭前鶴近人科頭
終日坐吾亦愛吾真章表九月晦日感懷詩曰長歗
拂吳鉤南圖惜壯遊乾坤同逆旅風雨忽窮秋牢落莊
周劒飄颻范蠡舟行藏吾敢必天意信悠悠高叔嗣
再調考功詩曰引疾三上書微願不克諧徙官復在兹
心迹一何乖軒裳日待旦閶闔凌雲排入屬金馬籍出
與羣龍偕積賤詎有基履榮誠無階但惜平生節逾久
浸沈埋既妨來者途誰明去矣懷鳥迷思故林水落存
舊涯惟當尋素業歸臥守荆柴王世貞早起書懷詩
曰晨雞四鳴號天地猶未白仰觀衆星低歷歷如可摘
遄來浩無端數往已為迹言念乘軺始徂歲三代易謬
以理解資而當髖髀役何悟繭絲辰膺此保障責桑計
非所工商刑焉能擇稍清萑苻澤未媿萊蕪室蒿目中
竟乖蓬心逝安適久且𩔖羝藩猶豫托雞肋疇當憐畏
途為我一察識梁有譽詠懷詩曰明月鍳重幃凉風
吹綺疏佳人揚清謳顧影傷離居昔别黃鶴鳴倏忽秋
蘭舒繁華不再至歡樂寧清餘迢迢牽牛星萬古恒不
渝所思杳天末日夕增煩吁秦女善鳴筝趙女亦吹竽
箏竽豈不哀不如琴瑟娛織縑常苦遲織素常苦劬嗟
哉織作勤淚下霑羅𥜗吳國倫述志詩曰皇矣太初
闢清濁開鴻蒙人生貴且靈受此天地中四序若鱗次
陳迹藐易窮豈伊一抔土掩此七尺躬没世名不稱宣
尼志所恫寸隂逝足惜禹德彌以崇抗志慕先民謇予
亶不聰大猷廣且穆惟彼能者從努力戒前路艱哉一
簣功庶幾耿耿微可以令厥終又曰黃鵠臨當飛徘
徊視其翮一舉横四海須臾萬里隔烏鳶集林莽俯啄
仰相嚇營營濁世儒所志在干澤處膏但自潤何辭服
轅軛美哉寥廓士遠遊無遺迹一羽輕侯封九鼎重人
國遇合鮮常期飄飄從所適盧柟雜詩曰高樓有佳
婦窈窕青雲端左蔭綠桂枝右紉芳澤蘭臨流戲珠浦
拾翠游芝田蛾眉衆所妬時俗尚無鹽捐棄蓬蒿中誰
來希令顔徘徊歲云暮拂衣聊長歎王世懋謝病言
懷詩曰中年無宦志觸事思解除偶與象罔諧不為求
元珠三事我大夫申申詈其迂感君意良苦賤子倦為
儒頑石受銅丸丸轉石自如人生大塊間安得等賢愚
賢者誠自賢高足策天衢愚者誠自愚寂寞終殘軀
高啓行路難詩曰君不見盤中鯉暫失風濤登俎几君
不見枝上蜩纔出糞壤凌雲霄推移變化詎可測勿謂
明日同今朝出乘高車入大馬半是當年徒步者范叔
曾逃客溺餘衛青亦在人笞下悠悠行路莫相欺為雌
為雄未可知許廷慎商隱詩曰無心成避世有迹𩔖
遊仙自入煙霞窟悠悠不計年
御定淵鑑𩔖函卷三百四
