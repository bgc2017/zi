職官分紀卷三十
宋孫逢吉撰
太子左右衛府率副率
前漢百官表詹事秦官掌皇后太子家属官有衛率
後漢百官志太子衛率一人四百石本注曰主門衛徼
巡衛士
晉職官志左右衛率案惠帝建東宫置衛率初曰中衛
率泰始五年分為左右各領一軍太元中以國子博士
吳隠之為太子右衛率凡太子出前衛率導在前黃麾
外左右二率從挾導輿車後衛率從在烏皮外並𢃄戟
執刀其服並視左右衛將軍
晉中興書徐邈建元中為太子前衛率
晉起居注建元十四年以太子中舍人郄儉為太子後
衛率
沈約宋書元嘉中以王球謝弘微為太子右衛率
宋起居注永初元年以徐佩為太子後衛率
隋百官志梁左右衛率各一人位視御史中丞各有丞
左率統果毅統遠立忠建寧陵鋒夷寇祚德等七營右
率領崇榮永吉崇和細射等四營後齊左右衛坊率各
領騎官備身正副都督騎官備身五職騎官備身員隋
左右衛各置率一人副率二人掌宫中禁衛各置長史
司馬及錄事功曹倉兵騎兵等曹參軍事法曹鎧曹行
參軍事員
唐職官志左右衛率府(秦漢有太子衛率主門衛晉分左右中前四衛率後代因置左)
(右率北齊為衛率坊隋初始分置左右衛率府左右宗衛率左右虞侯左右内率左右監門率十府以備儲闈)
(武衛之職煬帝改為左右侍率國家復為衛率龍朔改為左右典戍衛咸亨復)率各一人(正四品上)
副率各一人(從四品上)掌東宫兵仗羽衛之政令總諸曹之
事凡親勲翊府及廣濟等五府属焉凡正至太子朝宫
臣率其属儀仗為左右廂之周衛出入如鹵簿之法
六典太子左右衛率府率各一人正四品上(晉初為中衛率太始)
(五年分左右惠帝為太子加置前衛率愍懷在東宫又加後衛率故元康中凡四衛率咸都王穎為太弟又置)
(中衛率是為五率各丞一人服視左右衛將軍品第五位同中庶子過江省前後至孝陵復置宋又省齊左右)
(衛率武冠絳朝服品第五秩千石後魏太和二十二年左右率從三品後周東宫有司成司武司衛之類至隋)
(文帝始分置凡十府煬帝改衛率為侍率皇朝復龍朔改典戍衛咸亨復掌統東宫三寺十率府之事舉其網)
(紀而修其職務焉)副率各二人從四品上(隋文帝置煬帝改為侍副率皇朝復龍朔)
(咸亨隨衛改復)掌(同職官志)
國朝元祐官品令太子諸率府率從七品副率從八品(下同)
文冠當時(南史徐陵父摛為左衛率又袁淑為太子左衛率謝莊為太子中庶子時平南王獻赤鸚)
(鵡普詔羣臣為賦淑文冠當時作□畢示莊及見莊賦歎江東無我卿當獨秀我若無卿亦一時之傑遞隠其)
(賦)以才藝堪幹立名(晉中興書禇翌字謀遠幼失父以才藝堪幹立名肅宗即位徵拜屯)
(騎校尉遷太子左衛率)風神魁梧(郄儉為太子右衛率身長八尺美鬚髯風神魁梧烈宗異之)
並為名士(孫約冀州記裴康弟楷並為名士至大子左衛率)謀廢賈后(晉劉卞為愍懷)
(太子左率知賈后必害太子乃問張華茟曰君欲如何卞日東宫雋又如林四率精兵萬人公居阿衡之任若)
(得公命皇太子因朝使錄尚書事廢賈后于金墉兩黃門力耳茟曰廢立大事又非所能賈后微聞遷為雍州)
(刺史卞恐誅乃飲藥卒)忠讜有文武清正著信義(山公啟事太子左率缺宜得其)
(才無疾患者城陽太守石崇忠讜篤信有文武河東太平焦勝清正著信義皆其選也)直侍衛之
美者(荀氏家傳車騎將軍悝守茂中山濤舉之為太子右衛率稱清和理正從容頋問動可觀采真侍衛之)
(美者)進品為第三(隋宇文述每與晉王謀事及晉王為皇太子乃以述為左衛率舊令率官第四)
(品以述素貴遂進率品為第三其見重如此)憚其在東宫(高祖以太子勇知時政欲重宫官之)
(資故以大臣領其職蘇孝慈自兵部尚書拜右衛率尚書如故上將廢太子憚其在東宫出為沂州刺史)貽
書責田遊巖(唐蔣儼除太子右衛副率時徵隠士田遊&KR1104;為太子洗馬在宫無所補儼貽書責曰)
(足下負巢由之峻節傲唐虞之聖主養烟霞之逸氣守林壑之遁情主上屈萬秉之重申三頋之榮遇子以商)
(山之客待子以不臣之禮將輔導儲貳漸染芝蘭爾皇太子春秋鼎盛聖道未周足下受調護之寄是可言之)
(秋唯唯而無一談悠悠以卒年歲遊巖不能答)身居三職(李大亮拜左衛大將軍十七年晉王為皇)
(太子東宫寮属皆盛選重臣以大亮兼太子右衛率俄兼工部尚書身居三職宿衛兩宫甚為親信大亮每當)
(直必通宵假寐太宗勞之曰當公宿直我便安卧)
長史
六典長史各一人正七品上(隋置皇朝因之)掌判諸曹及三府
五府之事凡府事大事則從其長小事則專達季秋以
其属官之狀上於率而為之考課
錄事參軍事(倉曹)(兵曹)(胄曹)
六典錄事參軍事一人從八品上倉曹參軍事一人從
八品下兵曹參軍事一人從八品下(並隋置皇朝因之)胄曹參
軍事一人從八品下(隋置為鎧曹皇朝因之長安中改胄曹神龍初復太極中又有胄曹)
錄事參軍掌監印發付勾稽倉曹掌親勲翊三府廣濟
等五府文官之簿書凡勲階考課假使禄賜及公廨財
物田園食料皆典之兵曹掌親勲翊三府廣濟等五府
武官親勲翊衛衛士之名簿及其番上差遣之法式凡
上番者受其名簿而咨配于率知公私馬及雜畜之簿
帳胄曹掌親勲翊三府廣濟等五府噐械諸公廨繕造
之物事凡大朝會及行役應請戎仗者則具其名數受
之於主司既事而歸之
左右率府親府勲府翊府中郎將左右郎將
六典左右率府親府勲府翊府中郎將各一人從四品
上(中郎將之說見左右衛梁左衛率領七營右衛率領四營二率各領殿中將軍十人買外將軍十人又有)
(正員司馬員外司馬屯騎步兵翊軍三校尉謂之三校旅賁中郎將兄從僕射謂之二將又有左右積弩將軍)
(各一人北齊太子左右衛坊率各領騎官備身員又有内直備身備身正副都督備身三職等員又有直閣直)
(前直後員又有旅騎屯衛諸軍等校尉各二人騎都尉三十人隋左右衛率下有直閣四人直寢八人直前直)
(後各十人皇朝左右衛率各置親勲翊三府每府中郎將二人郎將二人掌其府校尉旅帥及親勲翊衛之属)
(以宿衛)
左右郎將各一人正五品下(皇朝置)
中郎將郎將掌其府校尉旅帥及親勲翊衛之属以宿
衛而總其府事
太子左右司禦率府率副率
隋百官志隋置左右宗衛制官如左右衛各掌以宗人
侍衛加置行參軍二人
唐職官志左右司禦率府(本號左右宗衛府龍朔改為司禦率府)率各一
人(正四品上)副率各二人(從四品上)掌同左右率
六典太子左右司禦率府率各一人正四品上(隋文帝置煬帝)
(改左右武侍率皇朝改為左右宗衛龍朔二年改今名神龍初又為宗衛開元初復舊)副率各二
人從四品上(隋文帝置皇朝因之其後改復皆隨于府)率掌同左右衛副率
為之貳郊城等三府之旅賁應番上者各配于所職
國朝元祐官品令(見左右衛)
長史
六典長史各一人正七品上掌判諸曹及郊城等三府
之貳餘皆如左右率府
錄事參軍事(倉曹)(兵曹)(胄曹)
六典錄事參軍事各一人從八品上(隋置左右虞候開府初無錄事有長)
(史及四曹參軍至煬帝改為率府始置錄事皇朝因之餘具上說)
太子左右清道率府率副率
隋百官志隋有左右虞候各置開府一人掌斥候伺非
長史以下如左右衛而無錄事參軍員
唐職官志左右清道率府(隋文置左右虞候府一人掌斥候國初亦為左右虞候龍)
(朔改為清道率府神龍改為虞侯開元復為清道)率各一人(正四品上)副率各二人
(從四品上)掌宫内外晝夜廵警之法
六典太子清道率府率各一人正四品上(隋置非達職擬金吾將軍)
副率各二人從四品上(隋煬帝置皇朝因之龍朔開元隨府改復)率掌東宫
内外晝夜廵警之法以戒不虞凡絳邑等三府皆属焉
副率為之貳凡皇太子出入則領其属以清游隊為之
先以後拒隊為之殿其餘依鹵簿之法以從凡仗衛之
出入置細引以導之兼為之糺正每月絳邑等府直盪
之應番上者配于所職
國朝元祐官品令(同上)
長史
六典長史各一人正七品上(隋置)掌判諸曹及絳邑等三
府之貳餘如左右率府
錄事參軍事(倉曹)(兵曹)(胄曹)
六典錄事參軍事各一人從八品上倉曹參軍事各一
人從八品下兵曹參軍事各一人從八品下胄曺參軍
事各一人從八品下(隋置)
左右監門率府率副率
隋百官志左右監門率各一人副率二人掌諸門禁煬
帝即位改率為宫門候降為正五品
唐職官志左右監門率府(隋置皇朝因之)率各一人(正四品上)副率
各一人(從四品上)掌東宫禁衛之法
六典太子左右監門率府率各一人正四品上(隋文帝置擬左)
(右監門將軍各有直長十人龍朔二年改左右崇掖衛咸亨復舊垂拱改鶴禁衛神龍復舊)副率各
二人從四品上(隋文帝置龍朔開元隨府改復)率掌東宫諸門禁衛之
法副率為之貳凡東宫諸司應以籍入子宫殿者皆本
司具其官爵姓名牒門司門司送于監門監門之主與
判曹印署送于門司門司會之同則聽入凡東宫内外
門之守者並司其出入凡財物噐用之出入于宫禁者
皆以籍傍為據左右監門以出入之若皇太子出入則
依鹵簿之法率其屬於牙門之左右以為捍守
國朝元祐官品令(同上)
長史
六典長史各一人從七品上(隋置左右監門率有長史以下等員)掌判諸
門禁衛之貳
錄事參軍事(兵曹)(冑曹)
六典錄事參軍事各一人正九品上兵曹參軍事各一
人正九品下胄曹參軍事各一人正九品下(隋無倉曹以兵曹兼)
(之皇朝因之)兵曹兼倉曹之職餘皆如左右率府胄曹掌噐
械及公私馬驢雜畜土木繕造之事
左右内率府率副率
隋百官志左右内率府率各一人掌領禁内侍衛供奉
兵仗煬帝降率為正五品
唐職官志左右内率府(隋初置擬上臺千牛衛龍朔初為奉裕率咸亨復)率各
一人(正四品上)副率各一人(從四品上)率掌東宫千牛備身侍奉
之事而立其兵仗總其府事
六典太子左右内率府率各一人正四品上(隋文帝置擬千牛將)
(軍其備身有千牛備身八人掌執千牛刀備身左右十六人掌供奉弓箭備身二十人掌宿衛侍從煬帝降率)
(為正五品皇朝加至四品上龍朔改奉裕率神龍初復舊)副率各一人從四品上(隋置)
(龍朔神龍隨府改復)率掌東宫千牛備身侍奉之事而主其兵仗
總其府事副率為之貳以千牛執細刀弓箭以備身宿
衛侍從以主仗守戎服噐物凡皇太子坐朝則領千牛
備身之属升殿若射于射宫則率領其属以從位定千
牛備身奉細弓及矢立於東階上西面率奉弓及决拾
北面張弓左執弣右執簫以進副率以巾拂矢而進進
訖各退位於位及射左右内率啓其矢中及不中既事
受亦如之
國朝元祐官品令(同上)
止當守職(唐王及善高宗時遷左奉裕率孝敬居春官有因宴集命宮官擲倒次至及善辭曰殿下自)
(樂官臣止當守職此非臣之任也臣苟奉令恐非殿下羽翼之美太子辭而遣之)羽翼之美(上)
長史
六典長史各一人從七品上(隋置左右内率府有長史以下等員)掌判諸
曹官吏及千牛備身之貳餘如左右率府
孝悌殊異(唐元讓弱冠明經擢第以母疾不仕永淳中巡察使薦讓孝悌殊異擢拜太子右内率府)
(長史歲滿還鄉鄉人争訟不詣州縣皆就讓决焉)鄉人争訟就决(上)
錄事參軍事(兵曹)(胄曹)
六典錄事參軍事各一人正九品上兵曹參軍事各一
人正九品下胄曹參軍事各一人正九品下(隋置無倉曹皇朝因)
(之)錄事參軍事掌印兼勾簿書及其勲階考課稽失兵
曹掌文武官及千牛備身之簿書及其勲階考課假使
禄俸之事胄曹掌細引仗及羽儀之物自千牛以下各
分而典之
方雅清素(唐李善方雅清素有君子之風高宗顯慶中累補太子内率府錄事參軍崇賢館學士兼)
(沛王侍讀嘗注觧文選分六十卷表上之詔藏秘閣)
太孫官属
唐永淳元年三月立皇孫重照為太孫將置府寮高宗
召吏部郎中王方慶問曰前代故事如何方慶對曰臣
按周禮有嫡子無嫡孫漢魏以來皇太子在亦不立太
孫晉惠帝永寧元年立愍懷太子第三子㐮陽王尚為
皇太孫太子官属即轉為太孫官属南齊永明十年立
文惠太子長子南郡王昭業為皇太孫使居東宫今皇
太子在而立太孫旁求載籍未有前例上曰自我作古
可乎對曰五帝不相沿襲苟不失上下之序不虧政理
之道亦何事而不可詩曰貽厥孫謀以燕翼子禮曰君
子抱孫不抱子孫可以為王父尸以其昭穆同也今陛
下肇建皇孫創斯盛典所以彰子孫千億之盛福祚靈
長之應也上悦使方慶詳求典故官属員品乃奏太孫
府置師傅友文學祭酒及長史曹掾主簿管記司錄以
下六曹從事等各加王府一級上後頗以為疑竟不補
授而止
職官分紀卷三十
