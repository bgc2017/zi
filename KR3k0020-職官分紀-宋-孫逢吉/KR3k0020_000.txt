御製題職官分紀
立政惟人義豈磨股肱喜起勅幾歌古今制異難沿襲
襄贊職同在協和經史歷編無不備縹緗獨弆有堪多
(是書為宋孫逢吉撰本楊侃職林而推廣之凡官職之古今異制不相沿襲者俱分目編次不強為附合體例)
(最稱精審徵引史傳亦極詳博)雙松書屋東臯隠(此皆蔣曾罃家藏書處既以隠居為志即)
(不必寓意扵紀職官之書因戲詰之)弗出對敭又以何
職官分紀類書類
提要
(臣)等謹案職官分紀五十卷宋孫逢吉撰逢
吉字彦同富春人是書前有元祐七年秦觀
序陳振孫書錄解題亦載之考逢吉舉宋隆
興元年進士距元祐七年凡七十二年又考
朱子罷經筵直講逢吉代講詩權輿篇事在
紹熙五年上距元祐七年凡一百三年逢吉
至寧宗朝尚官秘書監吏郎侍郎知太平州
距元祐七年則一百有餘年矣謂元祐時秦
觀序之殆謬誤也其書每官先列周官典章
次叙歷代制度沿革名姓故事根據經註沿
考史傳搜採頗為繁富若其引易緯黃帝與
司馬容光觀於元扈引論語緯孔子為素王
顔子為司徒之類無關典要徒以愛博而存
之然類事之書本為詩賦啟劄而設與考典
之書溯歷代沿革源流以明設官分職之義
者體例各殊取材亦異固未可執引緯解經
之說責以泛濫也乾隆四十六年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
職官分紀序
職官之書尚矣前世士大夫所著如漢官儀魏官儀唐
六典之類幾世家而附見於類書中者如御覽通典會
要之類又十餘家咸平中華隂楊侃始採諸家之書次
為職林凡廿卷號稱精博而斷自五代以前不及本朝
之事元豐中朝廷刺六典之文傳有司之議建文昌之
府立寄祿之格制度炳然一新可謂甚盛之舉也而因
時撰次尚尠其人富春孫彦同雅意斯事間因暇日取
職林而廣之具載新制而又增門目之亡缺補事實之
遺漏凡五十卷號職官分紀而古今之事於是備焉或
曰君子之學當志其遠者大者楊氏之書弊精神於名
物固已惑矣孫氏又從而廣之不亦大惑與余竊以為
不然何則昔九方皋知千里之馬而不知牝牡驪黃以
皋為善觀天機則可使皋為天子諸侯之有司則憊矣
此其所以為黃老家之言也儒者則異於是不以内廢
外不以精忘粗故上達天機之妙而不堪天子諸侯有
司之則紀官之事仲尼嘗學於郯子矣何獨於二子而
疑之彦同嗜學好古晚而不衰有志士也讀其書可以
知其為人元祐七年六月望日祕書省校對黃本舊籍
高郵秦觀叙
