職官分紀卷三十三
宋孫逢吉撰
總將軍
周禮夏官大司馬凡制軍萬有二千五百人(一鄉之民也凡起徒)
(役家人也)一王六軍(六卿之數)大國三軍(公侯之封)次國二軍(諸伯之封)小
國一軍(子男之封)軍將皆命卿(位視六事之人同于六軍之大夫也春秋之將列國有以)
(正卿為將軍又以亞卿一人為佐用執政者貪其權以陵遲皆非周公之舊也)
左傳㐮公十三年晉侯蒐于綿上以治兵使士匄將中
軍辭曰伯游長昔臣習於知伯是以佐之非能賢也請
從伯游荀偃將中軍士匄佐之使韓起將上軍辭以趙
武
史記齊景公召穣苴與語大悦以為將軍將兵扞燕
文帝後六年匈奴入上郡周亞夫為將軍居細柳宗正
劉禮為將軍居霸上祝兹侯徐厲軍棘門以備胡
十萬之軍無必亂(尹子十萬之軍無將軍必亂)斬莊賈以徇三軍(史記)
(齊景公以司馬穰苴為將軍苴曰臣素卑賤君擢之□伍之中加之大夫之上士卒未附百姓不信人微權輕)
(願得君之寵臣國之所尊以監軍景公許之使莊賈往穰苴與莊賈約曰日中會於軍門穰苴先馳至軍立表)
(下漏待賈賈素驕貴不甚急親戚左右送之留飲日中賈不至穰苴則仆表次漏入行軍約束既定賈至苴曰)
(將受命之日則㤀其家臨軍約束則㤀其親援抱鼔之急則忘其身召軍正問曰軍法後時者云何對曰當斬)
(遂斬莊賈以徇三軍)斬愛姬(孫武以兵法見於吳王闔閭曰可以小試勒兵乎對曰可也闔閭曰可試)
(以婦人乎曰可許出宫中美女百八十人孫子分為二隊王之寵姬二人各為隊長皆令持戟令曰汝知心與)
(左右手背乎曰知孫子曰前則視心左視左手右視右手後視背婦人曰諾設鈇鉞三令五申鼔之婦人大笑)
(乃斬左右隊長吳王臺上見斬愛姬曰吾非兩人不食曰已斬訖乃使下令曰寡人知將軍能用兵矣休就舍)
(也)死綏(魏志太祖令曰司馬法將軍死綏綏却也有前一尺無却一寸)曉暢軍事(蜀諸葛亮)
(出師表曰將軍向寵性行淑均曉暢軍事試用於昔日先帝稱之曰能是以衆議舉寵為督愚以營中之事悉)
(以咨之必能使行陣和睦優劣得所也)
大將軍(上大將軍上將軍附)
後漢書靈帝時望氣者以為京師當有大兵兩宫流血
大將軍司馬許涼說何進曰太公六韜有天子兵事可
以威厭四方詔進大發兵講武於平樂觀下起大壇上
建十二重五采華盖十丈壇東北為小壇復建九重華
盖九丈列步兵騎士數萬人結營為陣天子親出臨軍
駐大華盖下進駐小華盖下禮畢帝躬擐甲上馬稱無
上將軍行陣三匝而還
後漢百官志將軍不常置本注曰掌征伐背叛比公者
品第一大將軍(蔡質漢儀曰漢興置大將軍位次丞相)初武帝以衛青數
征伐有功以為大將軍欲尊寵之以古尊官惟三公皆
將軍始自秦晉以為卿號故置大司馬官號以冠之其
後霍光王鳳等皆然成帝綏和元年賜大司馬印綬罷
將軍官世祖中興吳漢以大將軍為大司馬景丹為驃
騎大將軍位在公下和帝即位以舅竇憲為車騎將軍
征匃奴位在公下還復有功遷大將軍位在公上復征
西羌還免官罷安帝即位西羌寇亂復以舅鄧隲為車
騎將軍征之還遷大將軍位如憲數年復罷自安帝政
治廢缺始以嫡舅耿寳為大將軍常在京都順帝即位
又以皇后父兄弟相繼為大將軍如三公焉(梁冀别傳日元嘉二)
(年又加冀禮儀大將軍朝到端門若龍門謁者將引增掾属舍人令史官騎鼓吹各十人)長史司馬
皆一人千石(東觀書曰憲作大將軍置長史司馬員吏官属位次太傅)本注曰司馬
主兵如太尉從事中郎二人六百石本注曰職參謀議
(東觀書曰大將軍出征置中護軍一人)掾屬二十九人令史及御属三十
一人本注曰此皆府員職也
續漢志大將軍營有五部部三校尉部下有曲曲有軍
候一人韋昭辨釋名大將軍將軍之大者位在公上
應劭漢官儀和帝以竇憲為大將軍乃冠三公
魏志黃初中車騎將軍曹仁為大將軍明帝青龍三年
以大將軍司馬宣王為太尉
通典魏黃初中始有上大將軍以曹真為之吳亦以陸
遜為上將軍
晉職官志大將軍古官也漢武帝置冠以大司馬名為
崇重之職及漢東京不常置為之者皆擅朝權至景帝
為大將軍亦受非常之任後以叔父孚為太尉改大將
軍在太尉下及晉受命猶依其制位次三司下後復在
三司上太康元年琅邪王伷遷大將軍復制在三司下
伷薨復如舊大將軍開府位從公者為武官著武冠平
上黑幘
宋百官志大將軍一人凡將軍皆掌征伐周制王立六
軍晉獻公作二軍公將上軍將軍之名起於此也楚懷
王遣三將入關宋義為上將漢高祖以韓信為大將軍
漢西京以大司馬冠之漢東京大將軍自為一官位在
三司上魏明帝青龍二年晉宣帝自大將軍為太尉然
則大將軍在三司下矣其後又在三司上晉景帝為大
將軍而景帝叔父孚為太尉奏改大將軍在太尉下後
復舊
南齊書百官志大將軍宋元嘉用彭城王義康為之後
無人齊以為贈
隋百官志梁武受命多循齊舊陳承梁大將軍以為贈
後齊制官多循後魏大司馬大將軍是為二大並典司
武事後周建德四年增置上大將軍隋高祖採後周之
制置上大將軍並為散官不理事上大將軍從二品大
將軍正三品煬帝十二衛各置大將軍一人將軍二人
總府事并統諸鷹揚府
唐職官志高祖貞觀十一年改上大將軍為上護軍大
將軍為護軍十六衛軍十六衛左右衛等大將軍各一
人正三品貞元二年詔六軍先已置統軍各一人今十
六衛宜置上將軍一人秩從二品由是始列於品位
封子三人為侯(前漢匃奴大入邊衛青將三萬騎出高闕匃奴右賢王飲醉漢兵夜圍之右賢)
(走青得右賢禆王十餘人而還拜青為大將軍益封八千七百戶而封青子三人俱為侯青固謝曰軍大捷皆)
(諸校力戰之功也臣青子在襁褓中未有勤勞為三侯何敢受上曰朕非㤀諸校功也乃詔封公孫敖等)不
斬禆將(匃奴入代大將軍衛青出定㐮右將軍蘇建獨逢單于與戰盡亾其軍獨以身得亾自歸責青)
(問軍正軍正曰自大將軍出未嘗斬禆將今建棄軍可斬以明將軍之威青不敢自擅專誅於境外遂囚建詣)
(行在)有揖客(汲黯為主爵都尉列于九卿遷右内史時大將軍衛青既益尊姊為皇后然黯與抗禮或)
(說黯不可不拜黯曰夫以大將軍有揖客反不重耶青聞之愈賢黯)圖形麒麟閣(宣帝甘露三年)
(上思股肱之美乃圖畫大將軍霍光衛將軍張安世車騎將軍韓增後將軍趙充國丞相魏相丞相丙吉御史)
(大夫杜延年宗正劉德少府梁丘賀太子太傅蕭望之典属國蘇武等十一人於麒麟閣皆以有功德知名當)
(世是以表而揚之繪其形貌署其官爵姓名唯霍光不名焉)陳賜金於廊廡(竇嬰字王孫孝)
(景時吳楚及上察諸竇無如嬰賢迺拜嬰為大將軍賜金千斤嬰以所賜金陳廊廡下軍吏過輙令裁取為用)
(金無入家者)威震天下(後漢竇憲為大將軍威震天下復出屯武威會帝西祠園陵詔憲與車駕)
(會長安及憲至尚書以下議欲拜之伏稱萬歲韓棱正色曰夫上交不諂下交不凟禮無為人臣稱萬歲之制)
(議者皆慙而止)至尊重(前漢蘇建嘗責大將軍至尊重而天下之賢士大夫無稱焉願將軍觀古名將)
(所招選者勉之哉青謝曰自魏其武安之厚賓客天子常切齒彼親待士大夫招賢黜不肖者人主之柄也人)
(臣奉法遵職而已何與招士驃騎亦方此意)與士卒有功(淮南王安陰有邪謀召伍被計事曰)
(公以為大將軍何如人也被曰臣所善黃義從大將軍擊匃奴言大將軍遇士大夫以禮與士卒有恩衆皆樂)
(為用騎上下山如飛神力絶人如此數將習兵未易當也及謁者曹梁使長安來言大將軍號令明當敵勇常)
(為士卒先及士卒休乃舍穿井得水迺敢飲軍罷士卒已踰河迺渡皇太后所賜金錢盡以賞賜雖古名將不)
(過也)鎮撫四夷(漢武栢梁臺詩大將軍曰鎮撫四夷不易哉)政事壹决(武帝以霍光為)
(大將軍輔昭帝車千秋為丞相及昭帝初即位未任聽政政事臺决大將軍光光謂千秋曰始與君侯俱受遺)
(詔今光治内君侯治外宜有以教督使光無負天下千秋曰惟將軍留意即天下幸甚終不肯有言)自置
偏禆(後漢光武加耿弇父況為大將軍得自置偏禆)耿氏與漢興衰(耿氏自中興以後迄)
(建安之末大將軍二人將軍九人卿十三人尚公主三人列侯十九人中郎將護羌校尉及刺史二千石數十)
(百人與漢興衰)位在太傅下三公上(竇憲班師還拜大將軍位在三公下置官属依太尉)
(憲威權震朝廷公卿希旨奉憲位在太傅下三公上)若一敵國(前漢劇孟洛陽人也周人以商賈為)
(資而劇孟任俠顯吳楚反時條侯為太尉乘傳東將至河南得劇孟喜曰吳楚舉大事而不求劇孟吾知其無)
(能為也天下騷動大將軍得之若一敵國)梁冀上比周霍(應劭漢官梁冀為大將軍以三世姻)
(婭援立之功公卿希旨上比周霍官属倍餘府)加九錫(魏文帝以孫權為大將軍吳王加九錫)君
為周勃(太傅司馬宣王奏免曹爽皇太后詔高文惠假節行大將軍事據爽營太傅謂之曰君為周勃)
(矣)納言左右(陳思王輔臣論智慮深奥淵然難測恭以奉上愛以接下納言左右為帝唯曹大將)
(軍也)清嘯解圍(晉書劉琨為并州都督拜大將軍在晉陽嘗為胡騎所圍數重城中窘廹無計琨乃)
(秉月登樓清嘯賊聞之皆悽然長嘆中夜奏胡笳賊又流涕歔欷有懷土之思向曉復吹之賊並棄圍而走)
牙旗折(成都王穎以陸機參大將軍軍事太安初穎與河間王起兵討長沙王又假機後將軍河北大)
(都督督王粹等諸軍二十餘萬機以羈旅入官頻居羣士之右固辭不可機始臨戎而牙旗折意甚惡之列軍)
(自朝歌至于河橋鼔聲聞數百里漢魏以來出師之盛未嘗有也長沙王又奉天子與機戰于鹿苑機軍大敗)
(初宦人孟玖弟超並為穎所嬖寵超領萬人為小都督未戰縱兵大掠機錄其至者超將鉄騎百餘人直入機)
(麾下奪之□謂機曰貉奴能作督乎機司馬孫拯勸機殺之機不能用超宣言於衆曰陸機能反又還書與玖)
(言機持兩端及戰超不受機節度輕兵獨進而没玖疑機殺之遂譛機于穎言有異志將軍王聞等皆玖所用)
(共證之穎大怒使收機遂遇害于軍中臨刑而嘆曰莘亭鶴唳豈可復闈乎機既死非其罪士卒痛之莫不流)
(涕是日昏霧畫合大風折木平地尺雪議者以為陸氏之冤機之敗也弟雲亦被誅及東海王越之討穎亦以)
(機雲兄弟枉害罪狀移檄天下)觸琳琅與珠玉(見太尉門)設壇拜韓信(前漢高祖)
(欲召韓信拜大將何曰王討必東能用信信即留不然信亡王曰以為大將何曰幸甚王素嫚無禮今拜大將)
(如兒戲耳此信所以去也王必欲拜擇良日齋戒設壇具禮乃可王許之諸將皆喜人人自以為得大將至拜)
(乃信一軍皆驚信已拜上坐王曰丞相數言將軍將軍何以教寡人計策信謝因言大王入武關秋毫無所害)
(除秦苛法與民約法三章耳秦民無不欲得大王王秦者大王當王關中漢王大喜以得信晚)
驃騎將軍
前漢書武帝以霍去病為票姚校尉征匃奴累有功寵
冠羣臣始置驃騎將軍秩與大將軍同
後漢百官志將軍不常置驃騎將軍(位次丞相)世祖中興景
丹為驃騎大將軍位在公下明帝初即位以弟東平王
蒼有賢才以為驃騎將軍以王故位在公上數年後罷
有長史司馬各一人
漢書百官表注驃騎將軍漢官也長史司馬各一人金
章紫綬五時朝服武冠佩山玄玉光武中興諸將皆稱
大後天下既定武官悉省
東觀漢記其將軍不常置比公者又為驃騎將軍建武
二十年復置驃騎將軍位次公有長史一人
魏志明帝以大將軍司馬宣王為驃騎大將軍
晉職官志驃騎以下及諸大將軍不開府非持節都督
者品秩第二其禄與特進同置長史司馬各一人秩千
石主簿功曹史門下督錄事兵鎧士賊曹營軍刺姦帳
下都督功曹書佐門吏門下書吏各一人
宋百官志驃騎將軍一人漢武元狩二年始用霍去病
為之漢西京置大將軍驃騎將軍位次丞相
南齊百官志驃騎車騎衛鎮軍中軍撫軍四征四鎮將
軍凡諸將軍加大字位從公開府儀同如公凡公督府
置佐長史司馬各一人諮議參軍二人諸曹有錄事記
室戶曹倉曹中直兵外兵騎兵長流賊曹城局法曹田
曹水曹鎧曹集曹右戶十八曹局曹以上署正參軍法
曹以下署行參軍各一人其行參軍與署者為長兼員
其府佐使則從事中郎二人倉曹掾戶曹属東西閣祭
酒各一人主簿舍人御属二人加崇者則左右長史四
人中郎掾属並增數其未及開府則置府亦有佐史其
數有减小府無長流置禁防參軍
隋百官志梁陳皆循齊舊後齊有驃騎車騎衛四鎮四
安等將軍以褒賞勲庸驃騎車騎將軍(二將軍加大者在開國羣公下)
後周驃騎大將軍開府儀同三司建德四年改為開府
儀同大將軍仍增置上開府儀同大將軍九命驃騎將
軍正八命隋驃騎將軍(正四品)煬帝改驃騎為鷹揚郎將
正五品
唐職官志驃騎大將軍(武散官從一品)
票姚(前漢武帝以霍去病為票姚校尉服虔音飄摇勁疾之貌荀悅漢記作票鷂字去病後為驃騎將軍尚取)
(票姚之字爾今讀者音飄搖則不當其義也)太守郊迎(去病為驃騎將軍過河東太守郊迎負弩)
(矢前驅)衛青門下惟任安不去(武帝令大將軍驃騎將軍皆為大司馬秩禄且等自)
(是後青日衷而去病日益貴青故人門下多去事去病輙得官爵惟獨任安不去)將萬騎出隴
西有功(去病元狩三年為驃騎將軍將萬騎出隴西有功上曰驃騎將軍率我士隃烏盭討遫濮涉孤)
(奴歷五王國輜重人衆懾讋者弗取幾獲單于子轉戰六日過焉支山千有餘里合短兵□辠蘭下殺析蘭王)
(斬盧侯王銳悍者誅全甲獲醜執渾邪王子及相國都尉捷首虜八千九百六十級收休屠祭天金人師率减)
(什七益封去病二千二百戶)一門九侯二十朱輪(李尋為吏帝舅曲陽侯王根為大司)
(馬驃騎將軍厚遇尋是時多災異根輔政數虚已問尋尋見漢家有中衰之象其意以為且洪水為災乃說根)
(曰夫士者國家之大寳功名之本也將軍一門九侯二十朱輪漢興以來臣子貴盛未嘗至此云云)寬博
有謀(東觀漢記明帝詔東平王蒼寬博有謀可以托六尺之孤臨大節而不可奪其以蒼為驃騎將軍)
討東甌備水戰之具(張廣拜驃騎將軍討東甌備水戰之具一戰大破所向無前)魁
傑雄特秉心平直(陳思王輔臣論魁傑雄特秉心平直威嚴足憚風行革靡戎昭果毅折衝)
(厭難為司馬驃騎)珠玉在側覺我形穢(世說驃騎王武子是衛玠之舅俊爽有風姿見)
(玠輙嘆曰珠玉在側覺我形穢)高情避世(何驃騎弟第五以高情避世而驃騎勸令仕對曰然第五之)
(稱何必驃騎)彈壓六戎(梁簡文帝讓驃騎揚州刺史表曰常願侯服就列希同特進之班角巾還)
(第不競龍驤之賞而天澤無涯名噐總集竊以驃騎之官既為上將神州之重□號中土彈塵六戎冠冕九牧)
(豈止司隸降節金吾緹騎況復任總皇畿位重連率何則驃騎之號歷選為重元符之中始自去病永平之建)
(特授劉蒼齊憲為公主所申吳漢因羣臣之舉)帝與談論屢為前膝(後周明帝時寇雋為)
(驃騎大將軍雋年齒雖高而志識未衰教授子孫必先典禮帝尚儒重德特欽賞之屢加恩錫思與相見雋不)
(得已乃入朝常與同席而坐因頋訪洛陽故事雋身長八尺鬚髮皓然容止端詳音韻清朗帝與之談論屢為)
(之前膝及雋辭還帝親執其手曰公年德俱尊朕所欽向乞言之事所望於公宜數相見以慰虚想以御輿令)
(於帝前乘出顧謂左右曰如此事惟積善者可以致之何止見重於今亦將傳之萬古時人咸以為榮)卿
當上日我寢處自安(崔彭轉驃騎常與宿衛性謹密在省闥二十餘年每當上在仗危坐)
(終日未嘗有怠堕之客上每謂曰卿當上日我寢處自安)說君臣戒慎之義(又嘗曰卿弓馬)
(固以絶人頗知學不彭曰臣少愛周禮尚書每於休沐之暇不敢廢也上曰試為我言之彭因說君臣戒慎之)
(義上稱善)殺所乘馬分將士(唐劉感武德初以驃騎將軍鎮涇州薛仁杲率衆圍之感嬰城)
(拒守城中粮盡遂殺所乘馬以分將士感一無所噉唯取馬汁和木屑食之城垂䧟者數矣長平王叔良援兵)
(至仁杲觧圍而去感與叔良出戰為賊所擒仁杲復圍涇州令感語城中云援軍已敗徒守孤城何益也宜早)
(出降以全冡室感許之及至城下大呼曰逆賊饑餓亡在朝夕秦王率數十萬衆四面俱集城中勿憂各自勉)
(以全忠節仁杲大怒執感於城邊埋脚馳騎射殺之至死聲色逾厲賊平高祖購得其屍祭以少牢)拔家
人種桑果弃之(北史王思政為驃騎將軍不營貲産嘗被賜園地思政出征後家人種桑杲及)
(還見而怒曰匃奴未滅去病辭家況大賊未平何事産業命左右拔而弃之故身䧟之後家無蓄積)望風
慴憚(揚思勖為驃騎大將軍性剛决所得俘囚多生剥面或𠢐髮際掣去頭皮將士以下望風慴憚莫敢)
(仰視)刻石為人馬(丘行恭為左驃騎將軍從太宗討王世充會戰于邙山之上太宗與諸騎相失)
(惟行恭獨從尋有勁騎數人追及太宗矢中御馬行恭射之發無不中咸不能前然後下馬拔箭以所乘馬進)
(太宗行恭於御馬前步執長刀巨躍大呼而出得入大軍貞觀中有詔刻石為人馬以象行恭拔箭之狀立於)
(昭陵闕前)食蔗無懼色(梁後略陸納分衆騎掩襲巴陵晨至城下驃騎始命諸將會議及出壘門)
(坐胡床以望之賊乘水來攻矢下如兩人情騷擾莫不震懼驃騎方食甘蔗曾無懼色)
車騎將軍
前漢書文帝元年始用薄昭為車騎將軍(灌嬰周亞夫金日磾並為之)
後漢書百官志將軍不常置車騎將軍(位次上卿)章帝即位
西羌反故以舅馬防行車騎將軍征之銀印青綬在卿
上絶席還復罷和帝即位以舅竇憲為車騎將軍征匃
奴始賜金紫次司空安帝即位西羌寇亂以舅鄧隲為
車騎將軍征之數年復罷靈帝數以車騎寵拜嬖臣又
贈亡人(應劭曰美號加于頑凶印綬汙于腐屍虧國家之舊傷□武之重昔年有覩被髮之祥知其為)
(戎今假號雲集不亦宜乎)
魏志黃初二年加遼東太守公孫恭為車騎將軍車騎
為都督儀與四征同若不為都督雖持節属四征者與
前後左右雜號將軍同其或散還從文武之例則位次
三司
晉職官志漢殤帝延平元年鄧隲為車騎將軍儀同三
司及魏黃權以車騎將軍開府儀同三司車騎將軍開
府者皆為位從公車騎將軍位從公者為武官公著武
冠平上黑幘(餘見驃騎將軍門)
宋百官志車騎將軍一人漢文帝元年用薄昭為之魚
豢曰魏世車騎為都督者儀與四征同(餘已見前)晉宋車騎
衛不復為四征所督
南齊百官志(見驃騎將軍門)
隋百官志梁陳皆循齊舊後齊(見驃騎將軍門)後周車騎大將
軍建德四年改儀同大將軍仍增上儀同大將軍九命
車騎將軍正八命隋車騎將軍(正五品)煬帝改車騎為鷹
揚副郎將從五品
真將軍(前漢文帝時匃奴大入邊以三將軍備胡上自勞軍至霸上及棘門軍直馳入將以下騎出入)
(送迎已而之細柳軍士吏被甲銳兵刃彀弓弩持滿天子先驅至不得入先驅曰天子且至軍門都尉曰軍中)
(聞將軍之令不聞天子之詔有頃上至又不得入上迺使持節詔將軍曰吾將勞軍亞夫乃傳言開壁門士吏)
(請車騎曰將軍約軍中不得驅馳于是天子按轡徐行至中營將軍亞夫揖曰介胄之士不拜請以軍禮見天)
(子為改容式車使人稱謝皇帝敬勞將軍成禮而去既出軍門羣臣皆驚文帝曰嗟乎此真將軍矣向者霸上)
(棘門若兒戲爾)銘燕然山(後漢南單于請兵北伐乃拜竇憲為車騎將軍耿秉為副與北單于戰于)
(稽落山大破之追斬名王以下萬三千級于是温犢湏日逐温吾夫渠王祁鞮等八十一部率衆降者前後二)
(十餘萬憲秉遂登燕然山去塞三千餘里刻石勒功紀漢威德令班固作銘)推功從事中郎
(馮鯤字鴻卿長沙蠻寇益陽荆南皆没于是拜鯤為車騎將軍軍長沙進擊武陵蠻夷荆州平定詔賜錢一億)
(固讓不受振旅還京師推功從事中郎)位在九卿上絶席(東觀漢記鄧鴻為車騎將軍位)
(在九卿上絶席漢雜事章帝以城門校尉馬防為車騎將軍位在九卿上絶席)家無餘財(蜀志鄧芝)
(益州從事張裕善相芝往從之謂曰君年過七十位至大將軍封侯為車騎將軍賞罸明斷善䘏卒伍身之衣)
(食資仰于官不苟素儉然終不治私産妻子不免饑寒死之日家無餘財)能與霹靂闘(北齊薛孤)
(延為車騎將軍從高祖西伐至蒲津及竇泰失利高祖班師延後殿且戰且行一日逢浮圖一所雷震火燒高)
(祖令延視之延乃按矟直前未至四十步震火燒面延大呼繞浮圖走火遂滅延還眉鬚及馬髮尾皆焦高祖)
(歎曰薛孤延可能與霹靂闢其勇决如此)不著新衣(世說桓車騎不著新衣浴後婦送新衣與車騎)
(大怒從使人持去婦持還傳語云衣不經新何由得故公大笑而著之)臨哭甚慟(梁書韋叡遷侍)
(中車騎將軍以疾未拜卒于家武帝即日臨哭甚慟)萬幾委卿先覧遂賜名(隋長孫覧)
(周武帝在藩與覧親善及即位深加禮焉超拜車騎將軍每公卿上奏必令省讀覧有口辯聲氣雄壯凡所宣)
(傳百寮属目帝每嘉歎之覧初名善帝謂之曰朕以萬幾委卿先覧遂賜名焉)
衛將軍(左右衛)
前漢文帝始用宋昌為衛將軍位亞三司
後漢百官志將軍不常置衛將軍(金紫位次上卿)有長史司馬
各一人千石
晉職官志左右衛將軍案文帝初置中衛及魏武帝受
命分為左右衛以羊琇為左趙序為右並置長史司馬
功曹主簿員江左罷長史
王隠晉書羊琇為晉臺左衛將軍
晉中興書虞漳陳晷曹毗毛安之並為左衛將軍
宋百官志衛將軍一人漢文帝元年始用宋昌為之位
亞三司章帝建初三年始使車騎將軍馬防為之班同
三司班同三司自此始也
沈約宋書左右衛將軍晉文建國所置
南齊書百官志衛將軍(見驃騎門)後魏初加大則次儀同三
司
隋百官志梁左右衛將軍(秩中二千石)後齊(見驃騎門)衛大將軍
(加大者在太子太師上)隋左右衛大將軍一人將軍二人有長史
司馬錄事功倉兵騎等曹參軍法曹鎧曹行參軍(各一人)
等員煬帝改左右衛為左右翊衛
六典左右衛大將軍各一人正四品(官品沿革官属並見左右衛門)
鎮南北軍(漢文帝至渭橋羣臣奉天子法駕迎代邸皇帝即夕入未央官拜宋昌為衛將軍鎮南北)
(軍)軍長安(文帝三年遣灌嬰擊匃奴中尉材官兵属衛將軍軍長安)貌如不武内實
賢明(晉虞潜為衛軍貌如不武内實賢明)若冨貴作領護各十年(羊琇字椎舒景)
(獻皇后之從父弟涉學有智少與武帝通門相親每接筵同席常謂帝若冨貴見用作領護各十年帝戲而許)
(之初帝未為太子而聲論不及弟攸文帝素意重攸恒有代宗之議琇密為武帝畫策甚有匡救又觀察文帝)
(為政損益揆度應所顧問之事皆令武帝默而識之其後文帝與武帝論當世之務及人間可否武帝答無不)
(允由是儲位遂定及帝為撫軍琇參軍事帝即王位擢琇為左衛將軍封甘露亭侯帝踐阼累遷中護軍加散)
(騎常侍琇在職三十年典禁兵預機密寵遇甚厚杜預拜鎮南將軍朝士畢賀皆連榻而坐琇與裴楷後至曰)
(杜元凱乃以連榻坐客耶不坐而去性豪侈費用無復齊限嘗屑炭和作獸形以温酒洛下豪貴共效之然黨)
(慕勝已其所推奉便盡心無二窮窘之徒特能振䘏選用多以得意者居先不盡銓次之理將士有冒官位者)
(為其致節不惜軀命)禄賜班親族(吳隠之遷左衛將軍雖居清顯禄賜皆班親族冬月無被嘗澣)
(衣乃破絮勤苦同于貧庶)委以禁旅(晉中興書南頓王宗字延祖拜左衛將軍委以禁旅)少有
風格(王坦之字文度領左衛少有風格尚刑名之學嘗著廢莊論)公事罩笠有虧體
制(宋元嘉十年起居注御史中丞荀伯子責左衛將軍何尚之公事罩笠有虧體制)廉正節槩
有古人之風(隋薛世雄性廉謹凡所行軍破敵之處秋毫無犯帝由是嘉之帝嘗從容謂羣臣曰)
(我欲舉好人未知諸君識否羣臣咸曰臣等何能測聖心帝曰我欲舉者薛世雄羣臣皆稱善帝復曰世雄廉)
(正節槩有古人之風於是超拜右翊衛將軍)罷中書草制(唐元和中以朔方節度使王佖為左)
(衛將軍佖在鎮無智略以馭下居多猜忌乃殺人以懼之衆益不附乃召至踰月而授以右衛將軍凢將相出)
(入皆翰林草制謂之白麻佖以貴罷中書草制)延入閣乙夜方出(宇文士及為右衛大將軍)
(甚見親頋每延入閣中乙夜方出遇其歸沐乃遣馳召同列莫與為比然尤謹密其妻每問向中使召有何樂)
(事士及終無所言)當今名將三人而已(薛萬徹為右衛大將軍太宗從容謂近臣曰當)
(今名將唯李勣道宗萬徹三人而已李勣道宗不能大勝亦不大敗萬徹非大勝即大敗)仗氣凌物
(萬徹為右衛大將軍出青丘道伐高麗萬徹在軍仗氣凌物或奏之及還謁見太宗謂曰上書者論卿與諸將)
(不恊朕錄功棄過不罪卿也因取書焚之)不令剪去槐樹(隋高熲拜左衛大將軍時突厥屢入)
(寇詔熲鎮遏緣邊及還每坐朝堂北槐樹下聽事其樹不依行列有司請伐之上特不令剪去以示後人見重)
(如此)二陵百世之誡(晉索綝為衛將軍三秦人尹桓觧武等數千家盜發漢霸杜二陵多獲珍)
(寳愍帝問綝曰漢陵中物何乃多耶對曰漢天子即位一年而為陵天下貢賦三分之一供宗廟一充山陵一)
(供賓客漢武享年久長比葬而茂陵不能容物其樹皆已可供赤眉取陵中物不能减半于今猶朽帛委積珠)
(玉未盡此二陵是儉者爾亦百世之誡也)
前後左右將軍
前漢百官志前後左右將軍皆周末官秦因之位上卿
金印紫綬漢不常置或有前後或有左右皆掌兵及四
夷有長史秩千石
前漢書昭帝元鳳元年以光禄勲張安世為右將軍
漢書解詁武帝征四夷有左右前後將軍宣元以後雜
錯更置或為前或為後或為左或為右雖不出征猶有
其官在諸卿上為國爪牙所以揚示威靈於四遠折衝
萬里如虎如熊
後漢百官志將軍不常置有前後左右將軍(蔡質漢儀曰金紫位)
(次上卿典京師兵衛四夷屯警)世祖中興前後左右雜號將軍衆多皆
主征伐事訖皆罷
魏志曹洪為文帝所廢明帝即位拜後將軍
晉職官志左右前後軍將軍案魏明帝時有左軍則左
軍魏官也至晉不改又置前軍右軍至泰始八年又置
後軍掌宿衛是為四軍
宋百官志左右前後將軍周末官秦漢因之光武建武
七年省魏以來復置
南齊百官志四安四平左右前後征虜將軍四中郎將
晉世荀羡王胡之並居此官宋齊以來唯處諸王素族
無為者
隋百官志梁左右前後四將軍皆以分司丹禁侍衛左
右陳左右前後將軍(千石)後齊四將軍(從四品)後周前後左
右將軍正七品
數竒(前漢李廣為前將軍從大將軍衛青出擊匃奴青出塞捕虜而令廣出軍東道東道少回遠惑失道)
(後大將軍大將軍使長史急責廣之幕府上簿廣曰諸校尉亾罪乃我自失道吾今自上簿至幕府廣謂其麾)
(下曰廣結髮與匃奴大小七十餘戰今幸從大將軍出接單于兵而大將軍徙廣軍行回遠又迷失道豈非天)
(哉且廣年六十餘終不能復對刀筆之吏矣遂引刀自剄百姓聞之知與不知老壯皆為□泣初大將軍陰受)
(上指以為李廣數竒母令當單于恐不得所欲)圖上方略(趙充□字翁孫為後將軍西羌反上問誰)
(可將者充國時年七十餘對曰無踰老臣上遣問焉曰將軍度羌虜如何當用幾人對曰百聞不如一見兵難)
(預度臣願馳至金城圖上方略)無功失侯(公孫賀封南窌侯以左將軍出定襄無功失侯)為國
虎臣(辛慶忌字子真為左將軍為國虎臣匃奴西域親附敬其威信)失道贖為庶人(趙食)
(其為右將軍從大將軍出定襄迷失道當斬贖為庶人)明習外國事(常惠以明習外國事勤勞)
(數有功為右將軍)在家上䟽(傅喜為右將軍傅太后與政喜數諫后不悦上印綬在家上䟽因請)
(乃拜前將軍)方面之勲(後漢賈復字君文光武以復敢深入希令遠征而壯其勇節常自從之故)
(復少方面之勲復知光武欲偃干戈修文德不欲功臣擁衆京師乃與鄧禹並剽甲兵敦儒學帝深然之遂罷)
(左右將軍復以列侯就第加位特進復既還私第闔門養威重)率宗族賓客二千餘人
(世祖自薊東南馳耿純與從昆弟訢宿值其率宗族賓客二千餘人純恐宗家懷異心乃使訢宿歸燒其廬舍)
(絶其反顧之望世祖拜純前將軍)威震江東(魏志張遼為前將軍屯合肥時孫權復反文帝遣遼)
(乘舟與曹休至海陵臨江權甚懼焉勑諸將張遼雖病不可當也慎之初遼為孫權所困遼潰圍出後權衆破)
(走由是威震江東兒啼不肯止其父母呼遼以恐之)不與老奴同列(蜀志先主為漢中王遣費)
(詩拜關羽為前將軍羽聞黃忠為後將軍怒曰大丈夫終不與老奴同列不肯受拜詩謂羽曰夫立王業者所)
(用非一昔蕭曹與高祖少親舊而陳韓亡命後至論其班列韓最居上未聞蕭曹以此為怨也今漢中王以一)
(時之功隆崇于漢室然意之輕重寧當與君侯齊乎王與君譬猶一體同休等戚禍福共之愚謂君侯不宜計)
(官號之高下爵位之多少也僕一介之使銜命之臣君侯不受拜如是便還但相為惜此舉動恐有後悔爾羽)
(大感悟即受拜)名望非關馬之倫(黃忠欲為後將軍諸葛亮說先主曰忠之名望素非關馬之)
(倫而今使同列馬張在近親見其功尚可喻指關羽遥聞之恐必不悦得無不可乎先主曰吾自當觧之遂與)
(關羽等同位賜爵關内侯)行丞相事(諸葛亮上䟽曰臣以弱才叨竊非據親秉旄鉞以厲三軍不能)
(訓章明法臨事而懼至有街亭違命之闕斜谷不戒之失咎皆在臣授任無方恤事多闇春秋責帥臣職是當)
(請自貶三等以督厥咎於是以亮為右將軍行丞相事所總統如前)武力過人(魏志張遼字文遠本)
(聶壹之後避怨變姓少為郡吏武力過人文帝即位轉前將軍)當以功自效(徐晃字公明為右將)
(軍性儉約畏慎常遠斥候歎曰古人患不遭明君今幸遇之當以功自效)將相之噐(東觀漢記賈復)
(治尚書事舞陰李生竒之謂門人曰賈生容貌志意如是而勤于學此將相之噐徵詣洛陽拜左將軍南擊赤)
(眉轉戰有功又擊之劉盆子于渑池破)宜在爪牙(漢書雜事曰何武薦辛慶忌宜在爪牙乃拜為)
(右將軍)樂為邊將(晉中興書郭默為右將軍默既遠人樂為邊將不願内轉謂劉胤曰我能禦胡)
(而不用更用虚名者且右軍主禁兵禁兵不妄出有急方始配給兵將無素是謂棄之安能不亂)不樂
京師(王羲之幼訥于言人未之知年十三嘗見周顗顗異之時重牛心炙座客未啖顗先割㗖之羲之于)
(是聞名及長尤善草隸書為今古冠絶累遷為右將軍不樂京師遂往會稽與謝安孫綽等尋遊處山陰有道)
(士好養鵝羲之意甚悦道士云為寫道德經當舉羣相贈乃為寫畢籠鵝而去)通理有才義(晉起)
(居注山濤啟事右將軍□楷通理有才義也)瞎虎(南史谷楷稱有幹局遷右將軍楷𦕈一目而性甚嚴急)
(時人號為瞎虎)
中軍將軍
前漢書馮奉世字子明元帝以為中軍將軍屯首陽
魏志曹真持節督中外諸軍事受顧命
王隠晉書太始元年以羊祜為中軍將軍總宿衛
為君不顧萬死(北齊書後苑之敗崔仲文捽馬尾以渡河波中乍没乍出高祖望見之曰崔掾)
(也遂遣船赴接既濟勞之曰卿為君不顧萬死可謂家之孝子國之忠臣加中將軍)
鎮軍將軍
魏志甘露元年以石苞為鎮軍將軍
沈約晉書齊王攸為鎮軍在驃騎上後復舊
錄尚書事(魏黃初七年文帝以陳羣為鎮軍大將軍錄尚書事受顧命)
撫軍將軍
魏志黃初四年以司馬宣王為撫軍將軍
輔政(魏齊王嘉平三年以司馬景王為撫軍將軍輔政)鼠跡(語林簡文為撫軍時坐床上生塵不)
(聽左右拂去見鼠行跡視以為佳有參軍見鼠以手扳格殺之撫軍曰無乃不可乎)
四征將軍
後漢獻帝初平三年以馬騰為征東將軍光武建武中
以馮異為征西大將軍二年置征南將軍以馮異為之
魏明帝太和中置征北將軍以劉靖為之黃初中位次
三公
宋百官志魚豢曰四征魏武帝置秩二千石黃初中位
次三公漢舊諸征與偏禆雜號同
沈約宋書衡陽王義季為征北大將軍
南齊百官志(見驃騎門)
隋百官志梁以四征(南東西北止施外)四中(單衛撫護止施内)為二十
三班陳四征擬官品第二(秩中二千石)後齊(見驃騎門)四征將軍
(正二品加大者次位大將軍)後周征東征西征南征北將軍八命
後魏書司馬景之字洪略明帝時封蒼梧公加征南
大將軍
征赤眉(東觀漢記建武二年馮異為征西將軍入關征赤眉)單于聞喪𠢐面(耿恭為征)
(西將軍鎮撫單于以下及薨南單于以國發喪𠢐面流血)身先陷陣(魏志張遼字文遠為征東將軍)
(征孫權被甲持戟身先一作先登䧟陣衛壘入至麾下)守漢中(夏侯淵字妙才為征西將軍守漢中)
清忠儉約(滿寵字伯寧為征東將軍詔曰君典兵在外專心憂公賜田十頃穀五百斛錢二十萬以)
(明清忠儉約之節)從征討(夏侯尚字伯仁文帝與之親友太祖定冀州尚為軍司馬常從征討遷征)
(南將軍)為將奉法(曹仁為征南將軍□陵侯彰北征烏丸文帝在東宫為書戒彰曰為將奉法不)
(當如征南邪)仗節屯一城(杜恕為幽州刺史時征比將軍程喜屯薊尚書袁侃等誡恕曰程申)
(伯今俱仗節共屯一城宜深有禮以待之)真天人(曹仁字子孝為征南將軍從武帝平荆州仁屯江陵)
(拒吴將周瑜瑜將數萬人來攻仁被甲上馬將麾下壯士十數騎直前衝入賊圍賊衆乃退三軍壯其勇皆歎)
(曰將軍真天人也)座無空席門不停賓(晉王渾平吳轉征東大將軍復鎮壽陽渾不尚)
(刑名處斷明允時吳人新附頗懷畏懼渾撫循羈旅虚懷綏納座無空席門不停賓于是江東之士莫不悦附)
乘輦入殿無下拜(羊祜為征南將軍寢疾求入朝既至洛陽會景獻宮車在殯哀慟至篤中)
(詔申論扶疾引見命乘輦入殿廡無下拜甚見優禮)涕淚霑鬚皆為冰(羊祜為征南大將軍)
(都督荆州諸軍事及薨武帝素服哭之甚哀是日大寒帝涕淚霑鬚皆為冰焉)詔無下拜(三十六國)
(春秋征南大將軍羊祜來朝有疾詔無下拜祜密陳伐吳之計還鎮又上表陳之納而不宣也會祜疾甚上遣)
(中書令張華就問策祜陳謀畫舉杜預自代從之)彈鷰(後魏書李惠為雍州刺史征南大將軍惠長于)
(思察雍州聽事有鷰争巢闘已累四惠令人掩獲試命網紀斷之並辭曰此乃上智所測非下愚所知惠乃使)
(卒以的竹彈兩鷰既而一去一留惠笑謂吏屬曰此留者自計為□功重後去者既經楚痛理無固心羣下伏)
(其深察)摧鋒陷陣(陸真少善騎射數從征伐所在摧鋒陷陣前後以功為征西將軍)一箭
射穿旗首(吳國劉信吳王開國加征南大將軍後唐莊宗即位遣諫議大夫薛昭丈□閩王假道豫)
(章信勞之謂昭文曰皇帝知有信否昭文曰主上新有河南未熟公之名信曰漢有韓信吳有劉信異代其人)
(也因指□旗錕首舉巵酒以属昭文曰射中此願公飲一箭而穿之)
四鎮將軍
魏志文帝即王位以曹真為鎮西將軍
宋百官志江左以來將軍則中鎮撫四鎮以上或加大
鎮東將軍一人後漢末魏武帝為之鎮南將軍一人後
漢末劉表居之鎮西將軍一人後漢初平三年韓遂居
之鎮北將軍一人魚豢曰鎮北魏黃初太和中置中鎮
撫三號比四鎮
南齊百官志(見驃騎門)
隋百官志梁以八鎮(東南西北左右前後)為二十二班陳八鎮擬
官品第二(秩中二千石)後齊(見驃騎門)四鎮將軍(加大者次四征)
以壯勇聞(魏志臧霸字宣高亡命東海以壯勇聞太祖募索得霸見而悦之以為琅邪相文帝即位)
(遷鎮東將軍)追蹤陳韓(黃權字公衡伐吳敗于白帝後附魏文帝曰君捨逆歸順欲追蹤陳韓邪)
(權曰臣降吳不可歸蜀無路惶恐歸命敗軍之將免死為幸何古人可慕帝善之拜鎮南將軍)還金城
(蜀志馬超父騰靈帝末與邊章韓遂俱起事於西州初平三年遂騰率衆諸長安漢朝以遂為鎮西將軍遣還)
(金城騰為征西將軍屯□鄔)請吞偏將十萬之衆(魏延為鎮遠將軍先主大會羣臣問)
(延曰今委卿以重任卿居之欲云何延對曰若曹操舉天下而來請為大王拒之偏將十萬之衆至請為大王)
(吞之先主稱善衆成壯其言先主踐尊號拜鎮北將軍)築臺為京觀(魏鄧艾為鎮西將軍既破)
(蜀于綿竹築臺以為京觀用彰戰功士卒死事者皆與蜀兵同共埋藏艾深自矜伐謂蜀士大夫曰諸君頼遭)
(某故有今日如過吳漢之徒已殄滅矣又曰姜維自一時雄兒也與某相值故窮爾有識者笑之)定交
州討九真(吳志吕岱既定交州進討九真斬獲萬數又遣從事南宣國化及徼外蠻夷扶南林邑諸)
(王各遣使奉貢權嘉其功進拜鎮南將軍)黃中通理博識多聞(吳錄劉表黃中通理博識)
(多聞至鎮南將軍)賦弩(文士傳吴朝鴻臚卿張儼議郎張純鎮南將軍朱異三人共詣驃騎將軍朱據)
(據曰三賢屈顧老□各為賦一物然後乃坐乃各賦所見異賦弩曰南岳之幹鍾山之銅應機命中獲的高墉)
都督河北軍事(魏氏春秋許元字士宗為鎮北將軍都督河北諸軍事)兵威如破
竹(晉杜預字元凱征南將軍羊祜病舉預自代及祜卒拜預為鎮南大將軍都督荆州太康中陳兵于江陵)
(循江西上旬日之問累尅城邑吴都督孫歆與伍延書曰北來諸軍乃飛渡江也既平上流于是沅湘以南至)
(于交廣吳之州郡皆望風歸命奉送印綬議者或曰百年之寇未可盡克今向暑水潦方降疾疫將起宜俟來)
(冬更為大舉預曰昔樂毅藉濟西一戰以并強齊今兵□已振譬如破竹數節之後皆迎刃而觧無復著手處)
(也孫皓既平振旅凱入以功進爵當陽侯)繕兵甲耀威武(預為鎮南將軍繕兵甲耀威武乃簡)
(精銳襲吳西陵都督張政大破之以功增封三百六十五戶政吴之名將也據要害之地耻以無備取敗不以)
(所喪之實告于孫皓預欲問吴邊將乃表還所獲之衆于皓皓果召政遣武昌監劉憲代之故大軍臨至使其)
(將帥移易以成領蕩之勢預處分既定乃啟請伐吳之期)功重報輕(王濬平吳時人咸以濬功重報)
(輕博士秦勇等並表訟濬之屈帝乃遷鎮軍大將軍)帝過其子(何曾為鎮北將軍文帝使武帝齊王)
(攸送之帝又過其子劭曾先勑劭客必過汝汝當預嚴劭不冠𢃄停帝良久曾深以譴劭曾見崇重如此)討
平蜀賊唯收圖書(應詹遷平南太守鎮南將軍山簡復假詹督五郡軍事蜀賊作亂討平之)
(金寳充溢詹一無所取唯收圖書莫不歎之)拓平西夏方隅清晏(魏志鍾會為鎮西將)
(軍假節都督關中諸軍事詔曰會所向摧斃前無彊敵鉗制衆城罔羅遺逸蜀之豪帥而縛歸命謀無遺策舉)
(無廢功凡所降誅動以萬計全勝獨克有征無戰拓平西夏方隅清晏其以會為司徒)待以上客
(後魏唐和詣闕世祖優之待以上客高祖以和歸誠先朝拜鎮南將軍)
四安將軍
謝承後漢書光武以岑彭為安南將軍
晉公卿禮秩世祖以扶風王駿為安東將軍
宋百官志安東將軍一人後漢末陶謙為之安南將軍
一人安西將軍一人後漢末段隈為之安北將軍一人
魚豢曰鎮北四安魏黃初太和中置
南齊百官志(見左右前後將軍門)
隋百官志梁以八安(東南西北止施外左右前後止施内)為二十一班陳
八安將軍擬官品第三(秩中二千石)後齊(見驃騎門)四安將軍(三品)
從討馬超(魏志曹仁字子孝少好弓馬弋獵後豪傑並起仁亦陰結少年周遊淮泗之間遂從太祖)
(為别部司馬太祖討馬超以仁行安西將軍)伐吳(王隠晉書武帝代吳以王渾為安東將軍)神情
秀徹(沈約宋書廬陵王義直美儀貌神情秀徹為安西將軍)幸新亭視發引(劉秀之少)
(孤貧有志操為齊安北將軍雍州刺史上車駕幸新亭視秀之發引)
四平將軍
宋百官志四平魏世置
沈約宋書臨川王義慶為平西將軍
隋百官志梁以四平(東南北西)四翊(左右前後)為二十班陳四平
擬官品第三(秩中二千石)後齊四平將軍(正三品)後周平東平
西平南平北等將軍正七命
征冀州(魏志太祖征冀州張燕求佐軍拜平北將軍)城中震怖(蜀志馬超聞先主圍劉璋)
(于成都密書請降先主遣人迎超超將兵徑到城下城中震怖璋即稽首以超為平西將軍)兵不血
刃(晉書乙亥詔進王濬為平東將軍假節都督益梁諸軍事濬兵不血刃攻無堅城夏口武昌無相支抗)
鐡猛獸(後周書蔡祐為平東將軍與齊神武戰于芒山祐時著明光鐵鎧所向無敵齊人咸曰此是鐡)
(猛獸也皆避之)在州有惠政(梁書蘭欽進號平南將軍改封曲江公在州有惠政吏民詣□請立)
(碑頌德從之)請立碑(夏侯□進號平北將軍卒于鎮州人夏侯簡等表請為亶立碑)
中將軍(附中軍將軍)
偏將軍
歸心世祖(范曄後漢書吴漢家貧販馬自業素聞世祖長者獨欲歸心及世祖于廣阿拜漢偏將軍)
諸將多稱勇(□宫從世祖征戰諸將多稱勇世祖至河北以為偏將軍)長八尺三寸
(姚期長八尺三寸容貌絶異矜嚴有威拜偏將軍)長七尺七寸(吴志陳武字子列孫策在壽春)
(武往修謁時年十八長七尺七寸尤為權所親愛為偏將軍)長八尺武力過人(董襲長八)
(尺武力過人拜偏將軍)
禆將軍
為先登破張繡軍(魏志李通字丈遠以游俠聞于江汝之間属連歲大饑通傾家□濟與士)
(分糟糠建安初通舉衆詣太祖于許太祖討張繡通為先登大破張繡軍拜禆將軍)
軍府官属
掾屬(正曰掾副曰属)(沿革各見諸將軍本門)
處士年少(後漢竇憲為車騎將軍辟崔駰為掾憲府貴重掾属三十人皆故刺史二千石唯駰以處)
(士年少㩴在其間其寮佐故事如太尉)清白方正(東觀漢記吳良以清白方正稱驃騎東平王蒼)
(辟為西曹掾數諫正蒼多善策蒼上表薦良)義士(朱暉字文季驃騎將軍東平王蒼辟為掾正月朔旦)
(蒼當入賀故事少府給璧是時陰就為府卿貴驕吏傲不奉法蒼坐朝堂漏且盡而求璧不可得頋謂掾属曰)
(若之何暉望見少府主簿持璧即往紿之曰我數聞璧而未嘗見試請觀之主簿以授暉暉頋召令吏奉之主)
(簿大驚遽以白就就曰朱掾義士勿復求更以他璧朝蒼既罷召暉謂曰属者掾自視孰與藺相如帝聞壯之)
(及帝幸長安欲嚴宿衛故以暉為衛士)馬氏五常白眉最良(蜀志馬良字李常為將軍)
(掾後使吳良謂亮曰今銜國命恊穆二家幸為良介子孫將軍亮曰君試自為文良即為草曰寡君遣掾馬良)
(通聘繼好以紹昆吾豕韋之勲竒人吉士荆楚之令鮮于造次之華而有克終之美願降心存納以慰將命權)
(敬待之良兄弟五人並有才名鄉里為之諺曰馬氏五常白眉最良良眉中有白毛故以稱之先主稱尊號良)
(為侍中)後進領袖有裴秀(王隠晉書裴秀字季彦少好學有風采能著文章大將軍曹爽)
(精取掾属辟秀為掾官至司空始秀年十餘歲叔父微有名賓客詣徽出則過秀時人謠曰後進領袖有裴秀)
但如卿自中吾吏(唐彬字儒宗累遷别駕奉使詣相府計事僚佐薦為掾属大將軍問其參)
(軍孔顥顥忌其能不答陳騫曰彬之為人勝騫甚遠相國笑曰但如卿自中吾吏何論于勝辟彬為鎧曹轉騎)
(兵掾)有重名(晉中興書王坦之字文度弱冠有重名撫軍會稽王辟以為掾)以朗寤稱(晉諸)
(公讃温美字長卿少以朗寤稱初鎮軍大將軍齊王攸辟以為掾其後遷太子洗馬)清通簡要(晉陽)
(秋裴楷與王戎俱為太祖將軍掾太祖問鍾會對曰裴楷清通王戎簡要晉興山濤和嶠王濟等並以盛名居)
(顯位)鷹鸇之爪(殷氏家傳泰字子平為太皇車騎掾委以書記上歎曰非唯秋兔之毫乃是鷹鸇之)
(爪)問祖考而識其父(魏略令狐邵在武安毛城中會太祖攻破鄴遂圍毛城破邵等軰十)
(餘人皆當斬太祖閱見之疑其衣冠也問祖考而識其父乃觧放署軍謀掾)並除幕府(前漢書王)
(鳳為大將軍秉政蕭育朱博並除幕府属)高才博通清浮樂道(東觀漢記杜撫字叙和高)
(才博通清淨樂道舉動以禮驃騎將軍東平王蒼辟撫署西曹属深加敬異)言鍾會取艾不
足自行(魏志邵悌字元伯辟大將軍文王西曺属初文王欲遣鍾會伐蜀悌求見曰今遣鍾會率十餘)
(萬衆伐蜀愚謂會單身無重任不若使餘人行及會白鄧艾不軌文王將自西悌復曰鍾會所統五六倍于鄧)
(艾但勅會取艾不足自行)風情都雅過于所聞(晉書庾亮隨父在會稽嶷然自守時人皆)
(憚其方正儼然莫敢見之元帝為鎮東時聞其名辟西曺掾及引見風清都稚過于所聞甚噐重之)
祭酒(後漢建安三年曹公還許初置此官)
召見論天下事(魏志郭嘉字奉孝時潁川戲志才籌畫士也太祖甚噐之早卒太祖與苟彧書)
(曰自志才亡後莫可與計事者汝潁固多竒士誰可以繼之彧薦嘉召見論天下事太祖曰使孤成大業者必)
(此人也嘉出亦喜曰真吾主也表為司空軍諮祭酒)幸宅同乘(晉書紀瞻字思遠元帝為安東將軍)
(引為軍諮祭酒轉鎮東長史帝親幸瞻宅與之同乘而歸)懼法而至(東觀漢記東平王蒼為驃騎將)
(軍開東閤迎名士與參政事鴈門鄒恁隐居教授辟祭酒甚見禮敬後朝會漢明戲之曰先帝徵君不來驃騎)
(辟君而來何也恁曰先帝秉德以惠下臣可得以禮進退驃騎執法御下臣懼法而至)
功曹
收葬鍾會(漢晉春秋向雄字茂伯為鎮西將軍鍾會功曹及會誅雄收而葬)多才藝(晉中)
(興書羅企生少多才藝殷仲堪鎮江陵以為府功曹)清介(王述素清介康帝為驃騎將軍收為功曹)新
婦(㐮陽耆舊傳山簡以習嘏才博有文章為征南功曹舉大綱而已不拘文法時人號曰新婦簡益噐之)
妙選(嵇喜字公穆晉武為撫軍妙選官属以喜為功曹)
主簿
披荆棘定關中(東觀漢記光武引進馮翼謂公卿曰是我起兵時主簿為吾披荆棘定關中)
奏記數十(莘嶠後漢書崔駰為大將軍竇憲府主簿及憲擊匃奴路中愈多不法前後奏記數十上)
(指功其短長憲不能容稍疎之因察駰高第出為長岑長駰自以遠去不得意乃還遂終于鄉里)各為
其主(世語楊綜為大將軍曺爽主簿爽將誅及觧印綬將出綜止之曰公挾主握權舍此以至東市乎不)
(從有司奏綜導爽反宣王曰各為其主也宥之以為尚書郎)諫法嚴峻(邵氏家傳邵員字德方為)
(驃騎主簿數諫法嚴峻主領頗後之)京都三明(晉中興書諸葛恢字道明弱冠知名元帝為安東將)
(軍召補主簿于時穎川荀闉字道明陳留蔡謨亦字道明俱有名譽號中興三明時人為歌曰京都三明各有)
(名蔡氏儒雅荀葛清)噐宇宏深名出我右(何充字次道少有名望大將軍王敦以震主之)
(權牧羅賢俊辟以為掾轉主簿始充年在童齓伯父謂之曰我小兒時亡伯車騎謂我後當與伯父争名汝今)
(噐字宏深亦當名出我右)多所規諫(臧榮緒晉書任續字仲元為會稽王驃騎主簿多所規諫)
參軍
并參三軍(魏志于禁屯潁陰樂進屯陽翟張遼屯長社長社諸將任氣多不協使趙儼并參三軍每)
(事訓諭遂相親睦)射箭飛書(關羽圍征南將軍曹仁于樊趙儼以議郎參仁軍事儼謂諸將曰今)
(賊猶盛我徒卒軍少而仁隔絶不得同力不若前軍偪圍遣謀通仁使知外救以勵將士然後表裏俱發破賊)
(必矣諸將皆喜便作地道射箭飛書與仁乃通消息)征南(晉王濬參征南軍事羊祜深知待之)安東
(王渾參晉文帝安東軍事)賜爵(荀勖參晉文帝大將軍軍事賜爵關内侯)武昌(王戎為建威將軍引)
(劉&KR1324;為參軍伐吳之役戎使&KR1324;與參軍羅尚濬江破武昌)似是馬曹(王徽之字子猷性卓犖不羈為)
(司馬桓温參軍蓬首散𢃄不綜府事又為車騎桓冲騎兵參軍冲問曰卿署何曹對曰似是馬曹又問管幾馬)
(曰不知馬何由知數又問馬比死多少曰未知生焉知死嘗從冲行值暴雨徽之下馬排入車中謂曰公豈得)
(獨擅一車)冠絶當時(顔延之為始興王濬後軍諮議參軍延之文章冠絶當時)髯參軍(郗超)
(為大司馬桓温參軍與主簿王珣並為温所重府中語曰髯參軍短主簿能令公喜能令公怒謝安王坦之嘗)
(詣温論事温令超帳中卧聽之風動帳開安笑曰郗生可謂入幕之賓也)入幕之賓(上)龍山
之讌(孟嘉為桓温參軍九月九日讌龍山寮佐畢集有風至吹嘉帽墮落嘉不之覺温使左右勿言欲觀)
(其舉止嘉良久如厠温令馭還之命孫盛作文嘲嘉著嘉坐處嘉還見即答之其文甚美四坐嗟嘆)黃散
(晉以劉隗為鎮北將軍外以討胡實禦王敦也及敦率衆内向以誅隗為名上疏曰劉隗外託舉義内自封殖)
(奢僣過制乃以黃散為參軍晉魏以來未有此比也)繼老夫(劉弘為荆州刺史將之官辟陶侃為南蠻)
(長史遣先向襄陽討賊破之弘既至謂侃曰吾昔為羊公參軍謂吾其後當居身處今相觀察必繼老夫矣侃)
(後果為荆州刺史羊公祜也嘗為荆州)其後當居身處(上)畏不敢辭(晉中興書)
(郭璞為尚書郎大將軍王敦以璞有術取為參軍璞畏不敢辭)不問格鬭之罪(中宗為安東取)
(周訪為參軍在散&KR1200;中未之識也府進鎮東隨例為參軍時參軍譙國有罪當死吏誤收訪訪自列無罪而吏)
(不察訪窮迫乃身自執木杖奮擊收捕數十人皆披散訪得逸走歸府自明中宗大驚怒不問格鬭之罪)二
府交命(蘇峻反范汪逃遁西歸時庾亮温嶠屯兵尋陽咸以衆少賊彊未敢輕進且信使阻絶不相知)
(及經汪過嶠等訪焉汪曰賊政令不一貪暴縱横滅亡已兆雖強易弱朝廷有倒懸之急宜時進討嶠深納之)
(是日護軍平南二府禮命交至始釋褐參護軍軍事)蓬髮飲酒(阮孚咸子也避亂渡江中宗以為安)
(東參軍蓬髮飲酒不以上務嬰心)盛德絶倫郗景興(郗超字景興少卓犖不羈有曠世之)
(度倜儻高雋籠盖當時時人為之語曰揚州獨步王文度盛德絶倫郗景興交遊士林每存勝技又精于理義)
(大司馬桓温取為參軍)才幹堪任當今之良噐(薛兼為軍祭酒言于中宗曰臣邑人)
(張闉才幹堪任當今之良噐願垂引納以綜朝事中宗即召闉為安東參軍)智度沈邃言必
有中(李胤容貌簡素頽然若不足者而智度沈邃言必有中高祖為大將軍時胤再參軍事上信重之)
雖參軍其實帥(魏志曹休劉備遣將吴蘭屯下辨太祖遣曹洪征之以休參洪軍事太祖謂休)
(曰汝雖參軍其實帥也洪聞此令常委事于休)豈徒明於軍計又善處人父子
之間(太祖征馬超文帝留守使程昱參軍事田銀蘇伯等反河間遣將軍賈信討之賊有千餘人請降議)
(者皆以為宜如舊法昱曰請降之意臣以為不可誅也縱誅之宜先啟聞衆議曰軍事有專無請昱不答文帝)
(起入特引見昱昱曰凡專命者謂有臨時之急呼吸之間者耳今計賊制在賈信之手無朝夕之變故老臣)
(不願將軍行之也文帝曰君慮之善即白太祖太祖果不誅太祖還聞之甚悅謂昱曰君豈徒明于軍計又善)
(處人父子之間)負氣傲俗(宋書王瞻字明遠一字叔鸞負氣傲俗好貶裁人物仕宋為主府參軍嘗)
(詣劉彦節直登榻曰君侯是公孫僕是公子引滿促膝唯余二人彦節外跡雖酧之意甚不悦)身被重
創(沈攸之新亭之戰身被重創事畢為太尉行參軍)不敬府主(孫楚才藻卓絶爽邁不羣多所)
(陵傲缺卿曲之譽年四十餘始參鎮東軍事後遷著作郎復參石苞驃騎軍事楚既負其才氣頗侮易于苞初)
(至長揖曰天子命我參卿軍事因此嫌隙初參軍不敬府主楚既輕苞遂制施敬自楚始也)人倫師
表(蔡興宗為郢州舉沈約為安西外兵參軍兼記室興宗嘗謂諸子曰沈記室人倫師表宜善師之及為荆)
(州約又為征西記室)隨問酬辯(沈約宋書謝晦初為孟昶建威府中兵參軍昶死武帝問劉穆之孟)
(昶軍誰堪入府穆之舉晦即命為太尉參軍武帝嘗決獄其旦刑獄參軍有疾以晦代之相府多事獄繫殷積)
(晦隨問酬辯對答一無違忤武帝嘉之即署刑獄賊曹)我府四字(宗越隨柳元景侵魏領馬幢隊)
(隸柳元怙有戰功還補後軍參軍督護隨王誕戲之曰汝何人遂得我府四字越荅曰佛貍未死何為不得諮)
(議參軍誕大笑)割鵝炙(齊劉璡為武陵王征虜參軍王與寮佐飲酒自割鵝炙璡曰應刃落俎是膳夫)
(之事殿下親執鸞刀下官未敢安席因起請進璡兄瓛嘗夜隔壁呼璡璡不答下床著衣立然後應瓛怪其久)
(璡曰向来𢃄未竟其立操如此)專主文翰(梁史武帝霸府初開以任昉為驃騎參軍記室專主文翰)
(初武帝與昉遇竟陵王西邸從容謂昉曰我登三府當以卿為記室昉亦戲帝曰我若登三事當以卿為騎兵)
(以帝善騎也至是引昉符昔言焉)訪問遺㤀(劉杳博綜羣書梁天監中為豫章王行參軍沈約任)
(昉以下每有遺㤀皆訪問焉)風儀方嵇康(伏曼容字公儀遷驃騎將軍宋明帝好周易嘗集羣)
(臣于清署殿講詔曼容執經曼容素有風儀帝嘗以方嵇康使吳人陸探微畫嵇康像以賜之)東南豪
士(沈警字世聞惇篤有行業後將軍謝安命為參軍甚相敬重警東南豪士不樂就職安固留不止乃謂沈)
(參軍卿有獨善之志不亦高乎警曰使君以道御物前所以懷德而至既無用佐時故遂飲啄之願爾還家積)
(載以素自娱焉)西山朝來致有爽氣(世說王子猷作桓公車騎參軍桓謂王曰卿在府久)
(比當相料理初不答直高視以手板拄頰云西山朝來致有爽氣)作蠻語(郝隆為桓公南蠻參軍三)
(月三日作詩不能者罰酒三升隆初不能受罰既飲攬筆便作其一句云娵隅躍清池桓問娵隅是何語答曰)
(蠻名魚為娵隅桓公曰作詩何以蠻語隆答曰千里投公始得為蠻府參軍那得不作蠻語)每言輙
盡(俗說諸葛亮與軍師長史參軍掾属教曰任重才輕固多闕漏前參軍董幼宰每言輙盡數有諫言雖資)
(性鄙薄不能悉納幼宰參署七年事有不至至于十反來相啓告苟有忠於國亮可少過矣)扶直繩
違(孫綽為功駮參軍駮事牋曰綱紀居管轄之任以純司外内駮議彈射誠無所拘然亦以獻可替否扶直)
(繩違而已)在北曰狐在南曰貉(後秦說姚㐮遣參軍薛瓉使桓温温以胡戲瓉瓉曰在北)
(曰狐在南曰貉何所問也)體中癡黠各半(文章志顧愷之字長康博學有文章性遲鈍為桓温)
(參軍甚被親近温嘗語人曰愷之體中有癡黠各半合而論之只得平爾)
記室
腹心之任(魏志太祖以陳琳阮瑀管記室軍國書檄多琳瑀所作于時鍾會以中郎在大將軍府管)
(記室事為腹心之任時人謂之子房)報答書記(典略阮瑀字元瑜曹洪聞其有才既使報答書記瑀)
(不肯榜笞瑀終不至洪以語曹公公知其無病使人呼瑀瑀惶怖放杖詣門公見之謂曰卿不肯為洪且為我)
(作之瑀曰諾遽任記室)專主文翰(見參軍門)以稱職見知(晉書孔衍字舒元元帝引)
(為安東參軍專掌記室書令殷積而衍每以稱職見知)昆季總文房之職(南史梁建安王)
(為雍州刺史表求管記以江革為征北記室參軍與弟觀少長共居不忍離别苦求同行以觀為征北行參軍)
(兼記室時吳興沈約樂安任昉與革書云比聞雍府妙選英才文房之職總卿昆季可謂馭二龍於長途聘騏)
(驥於千里途次江夏觀卒)馭二龍於長途(上)
從事中郎
遺二婢(晉書祖納字士言最有操行能清言文義可觀性至孝少孤貧常自炊㸑以養母平北將軍王)
(敦聞之遣其二婢辟為從事中郎有戲之曰奴價倍婢納曰百里奚何必輕五羖皮耶)才噐雋秀
(晉中興書謝萬少而才噐雋秀太宗聞其名取萬為撫軍從事中郎)方直儒雅(王隠晉書嵇紹方直)
(儒雅為衛將軍從事中郎)志越其疇(三輔决錄鄭達字文信累辟不就大將軍何進表為從事中郎)
(錄曰文信超然志越其疇)
舍人
漢書爰盎為將軍吕禄舍人
壯勇(前漢田叔字子仁以壯勇為衛將軍舍人)
令史
占對閒雅聲氣如流(典略邊譲字文禮大將軍何進聞其名欲以禮辟恐不肯來乃使以)
(軍事召之到署令史進以禮見之譲占對閒雅聲氣如流時坐客百數皆高慕之)
職官分紀卷三十三
