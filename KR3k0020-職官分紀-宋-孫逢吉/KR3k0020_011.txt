職官分紀卷十一
宋孫逢吉撰
刑部尚書
後漢百官志成帝初置尚書四人分為四曹(漢舊儀曰初置五曹)
(有三公曹主斷獄)
隋百官志都官尚書統刑部比部侍郎各一人
唐職官志刑部尚書一員(正三品上)侍郎一員(正四品下)掌天下
刑法及徒隸勾覆關禁之政令其屬有四一曰刑部二
曰都官三曰比部四曰司門摠其職務而行其制命凡
中外百司之事由於所屬咸質正焉
六典刑部尚書一人正三品(周之秋官卿也漢成帝置三公曹主斷獄事後漢以)
(三公曹掌天下歲盡集諫事又以二千石曹主中都官水火盗賊詞訟罪法事晉初依漢置三公尚書掌刑獄)
(太康中省三公尚書以吏部尚書兼領刑獄宋始置都官尚書掌京師非違得失事兼掌刑獄齊隋後魏北齊)
(皆置都官尚書後周依周官置大司寇卿一人隋初曰都官尚書至開皇三年改為刑部皇朝因之龍朔二年)
(改司刑太常伯咸亨元年復為刑部光宅元年改秋官尚書神龍元年復天寶改司憲至德復故)侍郎
一人正四品下(周之秋官小司寇中大夫也漢以來尚書侍郎今郎中之任也後周依周官隋)
(煬帝置刑部侍郎皇朝因之龍朔改司刑少常伯咸亨光宅神龍隨曹改復)掌同唐職官志
國朝尚書刑部掌天下刑法之政令斷五品以上官犯
罪案覆開封府京諸司已决大辟審諸提刑司駁正案
總内外勘覈體量上簿舉催稽滯錄問四品以上官及
制勘死罪審開封府京諸司大辟定奪命官罪名辨其
輕重敘復官秩理雪過犯勘驗獲盗偽印酬奬點檢催
捕盗賊修理條法申明刑部領降赦勅移放配隸過牒
收捕罪人等事及職務郎中員外通掌過尚書侍郎而
施行焉
官品令刑部尚書從二品
妖變皆息(宋書徐孝先為都官尚書自晉以來尚書寮皆携家屬居省省在臺城内下舍門中有閤)
(道東西跨路通于朝堂其第一即都官省西扺閤道年代久遠多有鬼怪每夜昏之際無故有聲光或見人着)
(衣冠從中出須臾復没或門自開□者多死云尚書周鶴卒於此省孝先代鶴居之經兩載妖變皆息時人咸)
(以為貞正所致)我牀非閹人所坐(梁書羊侃遷都官尚書令何敬容用事與之並居未嘗遊)
(造有宦者張生胤候侃侃曰我牀非閹人所坐竟不與交接時論美其貞正)領羽林監(後周書梁)
(元帝以沈重領江陵遷都官尚書領羽林監又令重於合歡殿講周禮)覆大獄必歔欷(劉祥)
(道遷刑部尚書每覆大獄必歔欷累歎奏决之日為之不食)庭無留事(李適之拜刑部尚書雅好)
(賓客飲酒一斗不亂夜則宴賓晝决公務庭無留事)一時之俊(劉道真問薛令長在吳何任曰吏書)
(曰吳之吏何如曰並補高遷吏書皆一時之俊吏書即尚書也)中人争寫内本布於外
(顔真卿為檢校刑部尚書知省事永泰中元載引用私黨懼朝廷論奏其短乃請百官凡欲論事皆先白長官)
(長官白宰相然後聞奏真卿上疏曰御史中丞李進等召百僚傳宰相語稱奉進止錄諸司官奏事頗多朕不)
(憚勞但所奏多挾私讒毁自今論事者諸司官皆須白長官長官白宰相定可否然後奏聞者臣自聞此語以)
(來朝野囂然人心莫不衰退矣何則諸司長官者皆遠官也言皆幸達於天子也郎官御史者陛下腹心耳目)
(之臣也故其出使天下事無巨細得失皆令訪察回奏聞以明四目達四聰也今陛下欲自屏耳目使不聰明)
(則天下何述焉夏之伯明楚之無極漢之江充皆讒人也孰不惡之陛下惡之深得君人之體也陛下何不聽)
(其言虚誣者則讒人也因誅殛之其言不虚者則正人也因奬勵之陛下捨此不為使衆人皆謂陛下不能明)
(察倦于聽覽以此為辭絶其諫諍臣竊為陛下痛惜之臣聞太宗勤于聽覽庶政以理故著司門式云其有無)
(門籍人有急奏者皆令監門司輿仗家引奏不許閑遏所以防壅蔽也並置立仗馬一匹須有乘騎便往所以)
(致天下太平正用此道也天寶以後李林甫威權日盛羣臣不先咨宰相輙奏事不過託以他故中傷猶不敢)
(明約百司令先白宰相陛下豈得不日聞讜言以廣視聽而欲頓隔忠讜之路乎臣竊聞陛下在陜州時奏事)
(者不限貴賤務廣聞見乃堯舜之事也凡百臣庶以為太宗之理可翹足而待也臣又聞君子難進而易退由)
(此言之朝廷開不諱之路猶恐不言况先懷厭怠令宰相宣進止使御史臺作條目不令直進此人必不敢奏)
(事則陛下聞見只左右數人耳目天下之士方鉗口結舌陛下後見無人奏事謂朝廷無事可論豈知懼不敢)
(進則林甫國忠復起矣凡百臣庶以為危殆之期可翹足至也如今日之事曠古未有雖李林甫楊國忠猶不)
(敢公然如此今陛下不早覺悟漸成孤立後縱悔之無及也臣實知忤大臣者罪在不測不忍辜負陛下無任)
(懇迫之至其激切如此於是中人争寫内本布於外)斷姑鞭婦减死(柳公綽為刑部尚書京兆)
(人有姑鞭婦至死者府斷以償死公綽議曰尊毁卑非□且其子在以妻而戮其母非教也竟得减死)
刑部侍郎
隋百官志唐職官志六典(並見尚書門)
國朝官品令刑部侍郎從三品
朕得其人(唐太宗時刑部侍郎有闕令執政妙擇其人皆不可太宗曰朕得其人也往者李道裕議)
(張亮反形未具此言當矣雖不即從至今追悔遂授道裕刑部侍郎)置格條於座右(王播轉刑)
(部侍郎播長於吏術時天下多故法寺議讞科條繁雜播備舉前後移條置之座右凡有判决疾速如神當時)
(僚屬歎服不暇)宣授栖楚(見左拾遺門額叩龍墀注)精於法律(劉琢轉刑部侍郎琢精於)
(法律乃裒彙二百四十四年刑勅可行用者二千八百六十五條分為六百四十六門議其輕重别成一家法)
(書號大中統類奏行用之)諫迎佛骨(韓愈為刑部侍郎元和中四年憲宗令中使領禁兵迎護鳳翔)
(法門釋迦牟尼佛指骨至京王公士庶瞻禮捨施如恐不及百姓有廢業竭産燒頂灼膚而充供養者又有市)
(肆惡徒不懼焚烙之痛謠言供養而爇其肌膚由是佛骨在所往往盗發既擒獲多是自燒灼者農人多廢耕)
(作奔走京兆愈上疏極諫云云)
刑部郎中
隋百官志都官尚書統刑比部侍郎各一人煬帝改為
郎又改刑部為憲部郎
唐職官志刑部郎中二員(從五品上)員外郎二員(從六品上)
六典刑部郎中二人從五品上(周禮大司寇屬官有士師下大夫蓋郎中之任)
(也後漢有二千石曹尚書掌刑法因立二千石郎曹魏晉宋齊並以三公郎曹掌刑獄置郎中各一人梁隋因)
(為侍郎後魏北齊三公郎中各二人後周秋官府有小刑部下大夫一人隋初省三公曹置刑部曹掌刑法置)
(侍郎一人煬帝除侍字添改憲部郎皇朝因之武德三年改刑部郎中龍朔二年改司刑大夫咸亨光宅神龍)
(並隨曹改復)員外郎二人從六品上(周禮大司寇屬官有上士後周依之蓋員外之)
(任也隋開皇六年置刑部員外郎煬帝改憲部承務郎皇朝因之武德三年改刑部員外郎咸亨光宅神龍並)
(隨曹改復)掌貳尚書侍郎舉其典憲而辨其輕重凡文法之
名有四一曰律二曰令三曰格四曰式凡律一十有二
章一曰名例二曰衛禁三曰職制四曰戶婚五曰廐庫
六曰擅興七曰賊盗八曰鬭訟九曰詐偽十曰雜律十
一曰捕亡十二曰斷獄而大凡五百條焉凡令二十有
七篇(分三十卷)一曰官品二曰三師三公臺省職員三曰寺
監職員四曰衛府職員五曰東宫王府職員六曰州縣
鎮戍岳凟關津職員七曰内外命婦職員八曰祠九曰
戶十曰選舉十一曰考課十二曰宫衛十三曰軍防十
四曰衣服十五曰儀制十六曰鹵簿(上下)十七曰公式(上下)
十八曰田十九曰賦役二十曰倉庫二十一曰廐牧二
十二曰關市二十三曰醫疾二十四曰獄官二十五曰
營繕二十六曰喪葬二十七曰雜令而大凡一千五百
四十有六條焉凡格二十四篇凡式三十三篇
國朝官品令刑部郎中從六品
不博前行駕部(國史補省中語曰中行刑戶不博前行駕部)
刑部員外郎
隋百官志(見吏部員外郎門)
唐百官志六典(並見郎中門)
國朝官品令刑部員外郎正七品
請獨往按鞫(德宗時盧南史坐事貶信州司馬到郡准例得廳史一人每月請紙筆錢一千文刺)
(史姚驥初奏以為贓又劾南史買鉛燒黃丹德宗遣御史鄭楚相刑部員外郎裴澥大理評事陳正儀充三司)
(往按鞫裴澥獨奏曰臣按姚驥奏狀事非巨蠹上曰燒鉛何如澥曰燒鉛為丹格令不禁今忽錄此小事使三)
(司使往恐遠方聞之各懷憂懼臣堪任此行即請獨往德宗忻然曰卿言是矣)諫山陵(令狐峘大歷中)
(改刑部員外郎德宗即位將厚奉山陵峘上疏諫略曰臣讀漢書劉向傳見論王者山陵之誡良使稱歎萬古)
(芬芳乃詔曰朕頃議山陵心方迷謬卿聞見該通識度弘遠深知不可形於至言非惟中朕之病抑亦成朕之)
(躬免朕獲不子之名皆卿之力也敢不聞義而徙收之桑榆奉以始終期無失墜古之遺直何以加焉)課
最第一(韋夏卿字雲客累遷刑部員外郎久旱蝗詔於郎官中選赤畿令授奉天縣令以課最第一改)
(長安令轉吏部員外郎)省令不欲換他職(國朝至道初張昱為刑部員外郎賜紫知雅州)
(先是兩川招安使上官止上言部内雅州密邇蠻寇在於鎮撫須得其人伏見前知陵州張昱以孤城扼羣寇)
(保全壁壘至今劔外服其威名望授諸司使令知雅州事以省郎之重不欲授他職故進其秩加賜令服而遣)
(焉)
都官郎中
隋百官志(見刑部郎中門)
唐職官志都官郎中一員(從五品上)員外郎一員(從六品上)
六典都官郎中一人從五品上(都官者本因漢置司隸校尉其屬官有都官從)
(事一人掌中都官不法事因以名官都官者義取掌中都官謂京師官也至魏明帝青龍二年尚書陳矯奏置)
(都官郎曹郎中晉宋齊都官郎中二人後魏北齊一人梁陳為侍郎並掌京師非違得失事非今都官之任後)
(周置秋官府有司厲之職掌諸奴男女男子入於罪隸女子入於舂饎之事蓋此今都官郎中之任也隋初置)
(都官侍郎二人猶掌非違得失事開皇三年改都官尚書曹曰刑部其都官郎曹遂掌簿錄配沒官私奴婢并)
(良賤訴競俘囚之事煬帝置都官郎二人皇朝因置一人武德三年加中字龍朔三年改司僕大夫咸亨元年)
(復故)員外郎一人從六品上(周禮秋官有司厲下士二人掌男女奴蓋此今都官員外)
(郎之任也後周依焉隋文帝置員外郎煬帝改曰承務郎武德三年改都官員外郎龍朔咸亨並隨曹改復)
掌配沒徒隸簿錄俘囚以給衣粮藥療以理訴競雪冤
凡公私良賤必周知之凡反逆相坐沒其家為官奴婢
國朝尚書都官掌配沒徒隸簿籍移放收係在京諸司
無選限公人名籍天下州縣應募役人數增損廢置總
軍大將軍闕額招收轉捕差遣事故敘用停放等事凡
職務郎中員外通掌過刑部尚書侍郎而施行焉
官品令都官郎中從六品
詩人(唐詩人鄭谷為都官郎中作詩自賀且為序云故許昌薛尚書能嘗為都官郎中後數歲故建州李)
(員外頻自憲府内禪拜都官員外郎皆一時騷雅宗師都官之曹振盛于此余早年師益實受深知今忝此官)
(復是正秩)梅都官詩(詩話鄭谷詩名盛於唐末號雪臺編而流俗但稱鄭都官詩其詩多佳句但格)
(不甚高余為兒時誦之今其集不行於世矣梅聖俞晚年官亦至都官一日會飲劉原父戲之曰聖俞官必止)
(於此坐客皆驚原父曰昔有鄭都官今有梅都官也聖俞頗不樂未幾聖俞病卒為序其詩為宛陵集而今人)
(但謂之梅都官詩一言之讖後遂果然斯可嘆也)
都官員外郎
隋百官志(見吏部員外郎門)
唐職官志(見郎中門)
國朝官品令都官員外郎正七品
最為清選(見職官員外郎門)一時騷雅宗師(見郎中門詩人注)
比部郎中
晉職官志魏尚書郎有虞曹比部
隋百官志後齊都官尚書統比部隋都官尚書統刑部
統比部侍郎各一人煬帝即位諸曹侍郎並改為郎
唐職官志比部郎中一員(從五品上)員外郎一員(從二品上)掌同
六典
六典比部郎中一人從五品上(魏武置歴晉宋齊後魏北齊皆有郎中後周天)
(官府有計部郎中大夫一人蓋其任也梁陳隋並為侍郎煬帝曰比部郎自魏晉宋齊梁陳皆吏部尚書領比)
(部後魏北齊及隋則都官尚書領之皇朝因焉武德三年加中字龍朔二年改司計大夫咸亨元年復故)員
外郎一人從六品上(隋置員外郎煬帝改承務郎唐武德三年改員外郎龍朔咸亨隨曹)
(改復)掌勾諸司百寮俸料公廨贓贖調遣徒役課程逋縣
數物以周知内外之經貲而總勾之凡内官料俸以品
第高下為差外官以州縣府之上中下為差
國朝比部掌理放贓罰追納欠負侵請虧官錢粮物勾
磨在京應用度帳籍除被支遣憑由點覆府界提點司
諸路轉運司經勾文帳等事凡職務郎中員外郎通掌
過刑部尚書侍郎而施行焉
官品令比部郎中從六品
奏許都賦(魏志何真奏許都賦明帝竒之擢拜比部郎)覆財賦之出入(唐制天下)
(財賦皆納於左藏庫而太府四時以數聞尚書比部覆其出入)比盤(比部得廊下食以飲從者號比盤)
勾覆錢榖(裴延齡判度支宰相陸贄每極言其誕延齡又奏京兆府妄破用錢穀請令比部勾覆以)
(比部郎中崔元嘗為陸贄所黜故也及崔元勾覆錢穀又無交涉)
比部員外郎
隋百官志(見吏部員外郎門)
唐職官志六典(並見郎中門)
國朝官品令比部員外郎正七品
放情事外沉浮醼詠(唐武元衡為華原令時畿輔有鎮軍督將恃恩矜功者多撓吏民元)
(衡苦之乃稱病去官放情事外沉浮醼詠者久之德宗知其才召授比部員外郎)
司門郎中
周禮地官司門掌授管鍵以啓閉國門幾出入不物者
隋百官志都官尚書統司門侍郎二人
唐職官志司門郎中一員(從五品上)員外郎一員(從六品上)掌同
六典
六典司門郎中一人從五品上(周禮大司徒屬官有司門下大夫掌授管鍵以)
(啓閉國門後周依周官隋開皇初置司門侍郎煬帝去侍字皇朝因之武德三年加中字龍朔二年改司門大)
(夫咸亨元年復故)員外郎一人從六品上(周禮有司門上士後周有小司門上士隋)
(置司門員外郎煬帝改承務郎武德三年改員外郎)掌天下諸司及關出入往來
之籍賦而審其政凡關二十有六而為上中下之差所
以限中外隔華夷設險作固閑邪止暴者也
國朝司門掌諸關津橋路官員過所及廢置橋梁移復
道路京城門鏁官員出入譏察詐偽等事凡職務郎中
員外郎通掌過刑部尚書而施行焉
須有素行(唐李林甫開元中遷太子中允時源乾曜為侍郎乞乾曜之男潔白其父曰李林甫求為)
(司門郎中乾曜曰郎官須有素行望高者歌奴豈是郎官耶歌奴林甫小字也)肉譜(國朝淳化二年韓溥)
(轉司門郎中博學善持論工筆札多知臺閣故事尤好談唐朝族歴可案此注文有脫悞)
司門員外
隋百官志(見吏部員外郎門)
唐職官志六典(並見郎中門)
國朝官品令司門員外郎正七品
至閤草册(唐劉廼大歷年召拜司門員外郎十四年崔祐甫秉政素與廼交善會加郭子儀尚父以)
(册禮久廢至是復行之祐甫令兩省官撰册文未有稱者召廼至閤草之立就詞義典裁祐甫歎賞久之遂擢)
(為給事中)
工部尚書
後漢百官志尚書六人本注曰成帝初置尚書四人分
為四曹民曹尚書主凡吏上書事(蔡質漢儀曰典繕治工作鹽池苑圃盗賊)
(事)
南齊百官志起部尚書興立宫廟權置事畢省
隋百官志梁有起部尚書營宗廟宫室則權置之事畢
則省以其事分屬都官左戶二尚書隋工部尚書統工
部屯田侍郎各二人
唐職官志工部尚書一員(正三品)侍郎一員(正四品下)
六典工部尚書一人正三品(周之冬官卿也後周依周官置大司空卿一人隋開)
(皇二年始置工部尚書皇朝因之龍朔二年改司平太常伯咸亨元年復故光宅元年改冬官尚書神龍元年)
(復故)侍郎一人正四品下(周之冬官小司空中大夫也漢以來尚書侍郎今郎中之任後)
(周依周官隋煬帝置工部侍郎皇朝因之龍朔二年改司平少常伯咸亨光宅神龍並隨曹改復)掌天
下百工屯田山澤之政令其屬有四一曰工部二曰屯
田三曰虞部四曰水部尚書侍郎總其職務而奉行其
制命凡中外百司之事由於所屬咸質正焉
國朝工部掌城池屋宇街道橋梁凡工作營造功殺材
物凡百工製作舟車器械錢寶之事
官品令工部尚書從二品
(陶家後渚監軍鄒子度以聞詔中書令沈衆兼起部尚書構太極殿器械多所創立案以上陶家云云二十)
(六字器械云云六字俱屬注語而原本失其標目注文亦脫佚不完今姑存之)名為稱職(隋書長孫)
(平為工部尚書名為稱職時有人告大都督邴紹非毁朝廷為憒憒者上怒將斬之平諫曰川澤納汙所以成)
(其深山岳藏疾所以就其大臣願陛下以山海之量茂寬裕之德鄙語曰不癡不聾不堪作大家翁此言雖小)
(可以喻大)兄弟相代(唐閻立本代兄立德為工部尚書兄弟相代為八座時人榮之)遺言毋
請諡(國朝治平三年工部尚書宋祁賜諡祁初遺言母請諡至是有司諡曰文)
工部侍郎
隋百官志工部尚書統工部侍郎二人
唐職官志六典(並見尚書門)
國朝官品令工部侍郎從三品
不宜委以獨務(國朝乾德五年艾永遷工部侍郎是歲上以京城諸倉受納之際而加量失平)
(民甚苦之乃詔丞相擇廷臣以董之丞相即以班簿進呈而永首中上旨丞相以丞郎本清望官不宜委以獨)
(務乃授戶部侍郎致仕者充其煩冗也)不覺笏墮(端拱元年工部侍郎同知京朝官考課雷德驤)
(求致政先是與趙普不恊普再入相制下之日德驤方立朝不覺笏墮遂拜章求退避普之仇也)貴家
子不可以任丞郎(筆談太祖重惜名器錢昱自白州刺史求文資得秘書監遷工部侍郎連)
(典數郡無治聲上謂宰相曰此貴家子不可以任丞郎改郢州團練使)
工部郎中
隋百官志隋煬帝改諸曹侍郎為郎又改工部為起部
唐職官志工部郎中一員(從五品上)員外郎一員(從六品上)掌同
六典
六典工部郎中一人從五品上(周禮大司空屬官下大夫蓋郎中之任也晉宋)
(齊後魏北齊皆為起部郎中梁陳改置起部侍郎後周置冬官小司空下大夫隋初為工部侍郎煬帝去侍字)
(又改工部為起部皇朝因之武德三年改工部郎中龍朔三年改司平咸亨元年復故光宅神龍並隨曹改復)
員外郎一人從六品上(後周依周禮置小司空上士蓋員外之職也隋開皇六年置工)
(部員外郎煬帝改起部承務郎皇朝改為工部員外郎龍朔二年改為司平員外郎咸亨光宅神龍並隨曹改)
(復)掌經營興造之衆務凡城池之修濬土木之繕葺工
匠之程式咸經度之
國朝官品令工部郎中從六品
泣諫於玉階之下(唐蔣係遷工部員外郎又遷本司郎中皆兼史職宰相宋中錫為北軍羅)
(織罪在不測係與諫官崔玄亮泣諫於玉階之下申錫方减死時論稱之)
工部員外郎
隋百官志(見吏部員外郎門)唐職官志六典(並見郎中門)
國朝官品令工部郎中正七品
泣諫(見郎中門)
屯田郎中
晉職官志武帝置屯田及江左無
隋百官志後齊尚書分統列曹祠部統屯田(掌籍田諸州屯田等)
(事)
隋工部尚書統屯田侍郎二人煬帝諸曹侍郎改為郎
唐職官志屯田郎中一員(從五品上)員外郎一人從六品上
六典屯田郎中一人從五品上(漢尚書郎四人其一主戶口墾田蓋今屯田之)
(任也故汜勝之為侍郎教田三輔是也魏有農部郎曹晉始置屯田郎中東晉及齊梁並左民郎中兼知屯田)
(事後魏北齊並置屯田郎中梁陳並為侍郎亦郎中之任也焬帝曰屯田郎後魏北齊祠部尚書領屯田陳左)
(戶部尚書領之隋則工部尚書領之皇朝因稱郎中龍朔二年改為司田大夫咸亨元年復故)員外郎
一人從六品上(隋開皇六年置焬帝改承務郎武德三年改員外郎龍朔咸亨隨曹改復)掌
天下屯田之政令凡軍州邊防鎮守轉運不給則設屯
田以益軍儲其水陸腴瘠播植地宜功庸煩省牧率等
級咸取决焉
國朝屯田郎中掌屯營職分田官莊塘濼之事
官品令屯田郎中從六品
不博中行都門(國史補省中語曰後行祠屯不博中行都門)兄弟無鄉音(北史)
(裴讓之十七舉秀才為屯田郎中與祖班俱聘宋省中語曰多竒才能祖孝徵能賦能詩裴讓之讓之弟讞之)
(謀之訥之諏之並清立楊愔每去河東士族京官不少裴讓之兄弟都無鄉音裴文季為不亡也)判高
熲父子請戟(隋柳或為屯田郎中時三品以上門皆列戟左僕射高熲子弘德封應國公中牒請)
(戟或曰僕射之子更不異居父之戟槊已列外門尊有壓卑之義子有避父之理豈有外門既設内閣又施事)
(竟不行熲聞而歎服)有宣撫之才(唐沈扶為屯田郎中充山南道宣撫使至鄧州奏曰鄉縣為布)
(黃潤兩場倉督鄧琬等先主掌湖南江西運到糙米至淅川縣於荒野中囷貯除支用外六千九百四十九石)
(裒爛成灰塵度支牒徽職掌所由自貞元二年鄧琬父子兄弟至玄孫相承二十八年前後禁死九人今琬孫)
(及玄孫見在初禁勅曰如聞鹽錢度支兩使此類極多其鄧琬等四人資産全賣納禁繫三代瘐死獄中實傷)
(和氣鄧琬等並疎於天下州府監院如此類不得禁經三年以上速便疎理以聞物議嘉扶有宣撫之才)兼
掌儀式(隋初屯田郎兼掌儀式之事)
屯田員外郎
隋百官志(見吏部員外郎門)
唐職官志六典(並見郎中門)
國朝官品令屯田員外郎正七品
虞部郎中
晉職官志魏尚書有虞曹晉康穆以後無
隋百官志後齊祠部統虞曹隋工部尚書統虞部侍郎
一人
唐職官志虞部郎中一員(從五品上)員外郎一人(從六品上)掌京
城街巷種植山澤苑囿草木薪炭供頓田獵之事
六典虞部郎中一人從五品上(周禮地官有山虞澤虞蓋虞部之職也魏始有)
(虞曹郎中一人晉因之宋齊省梁陳為侍郎後魏北齊並有虞曹郎中後周有冬官虞部下大夫一人隋為虞)
(部侍郎煬帝去侍字梁陳後齊並祠部尚書領隋則工部尚書領皇朝因之武德三年加中字龍朔二年改司)
(虞大夫咸亨元年復故)員外郎一人從六品上(後周依周官有山虞澤虞中士並今)
(員外之任也隋開皇六年置煬帝改曰承務郎皇朝復為虞部員外郎龍朔咸亨隨曹改復)掌天下
虞衡山澤之事而辨其時禁凡援捕畋獵必以其時
國朝虞部掌山澤苑囿畋獵取伐木石薪炭柴物之屬
屏絶猛獸毒藥及茶礬場鹽池井金銀銅鐵鉛錫坑冶
廢置收採之事
官品令虞部郎中從六品
固請閒官以申侍養(唐崔沔睿宗時召拜中書令時沔母老疾在東都沔不忍捨之固請)
(閒官以申侍養由是改虞部郎中)
虞部員外郎
隋百官志(見吏部員外郎門)
唐職官志六典(並見郎中門)
國朝官品令虞部員外郎正七品
水部郎中
晉職官志魏尚書郎有水部
隋百官志後齊都官統水部隋工部尚書統水部侍郎
一人
唐職官志水部郎中一員(從五品上)員外郎一人(從六品上)掌天
下川瀆陂池之政令以導達溝洫堰决河渠凡舟楫灌
溉之利咸摠而舉之
六典水部郎中一人從五品上(後周冬官府有司水中大夫隋文帝為水部侍)
(郎煬帝去侍字皇朝因之武德三年加中字龍朔三年改司川大夫咸亨元年復天寶十一年改司水至德初)
(復員舊)外郎一人從六品上(後周冬官府有小司水上士則員外之任也隋聞皇六年)
(置煬帝改承務郎皇朝復為水部員外郎龍朔咸亨隨曹改復)
國朝水部掌川瀆河渠津梁舟楫漕運水碾磑之事凡
水之政令
官品令水部郎中從六品
美錦未可便製(梁書劉孝綽兼尚書水部郎奉啓陳謝手敕荅曰美錦未可便製簿領亦宜稍)
(習)為名流所稱(何遜字仲言八歲能賦詩沈約嘗謂遜曰吾每讀卿詩一日三復猶不能己其)
(為名流所稱如此遜為參軍兼水部郎)辭控鶴之職(唐員半千五遷正諫大夫兼控鶴内供奉)
(半千以控鶴之職古無其事又授斯任者率多輕薄非朝廷進德之選疏請罷之由是忤旨左遷水部郎中)
水部員外郎
隋百官志(見吏部員外郎門)
六典(見郎中門)
國朝官品令水部員外郎正七品
以水曹郎處張籍(唐白居易草詩人張籍水部員外郎制云夫文教張則儒行顯王澤流則)
(頌詩作君上以張教流澤為意則服儒業詩者宜梢進之頃籍自校秘之任而訓國胄今又覈名揣稱以水曹)
(郎處籍焉)
職官分紀卷十一
