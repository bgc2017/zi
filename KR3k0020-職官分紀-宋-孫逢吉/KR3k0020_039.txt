職官分紀卷三十九
宋孫逢吉撰
都督府
晉職官志驃騎以下及諸大將軍不開府非持節都督
者品秩第二其假節為都督者所置與四征鎮加大將
軍不開府為都督者同置參佐吏卒幕府兵騎如常都
督制唯朝會禄賜從二品將軍之例然則持節都督無
定員前漢遣使始有持節光武建武初征伐四方權時
置督軍御史事竟則罷建安中魏武為相始遣大將軍
督之二十一年征孫權還使夏侯惇都督二十六軍是
也魏文帝黃初三年始置都督諸軍州事或領刺史又
置田曹參軍事兵曹參軍事法曹參軍事士曹參軍事
各一人正七品下參軍事五人正八品下市令一人從
九品上文學一人正八品下醫學博士一人從八品上
中都督府都督一人正三品别駕一人正四品下長史
一人正五品上司馬一人正五品下錄事參軍事一人
正七品下錄事二人從九品上功曹參軍事倉曹參軍
事戶曹參軍事田曹參軍事兵曹參軍事法曹參軍事
士曹參軍事各一人從七品上參軍事四人從八品上
市令一人從九品上文學一人從八品上醫學博士一
人正九品上下都督府都督一人從三品别駕一人從
四品下長史一人從五品上司馬一人從五品下錄事
參軍一人從七品上錄事二人從九品上功曹參軍事
倉曹參軍事戶曹參軍事田曹參軍事兵曹參軍事法曹
參軍事士曹參軍事各一人從七品下參軍事三人從
八品下文學一人從八品下醫學博士一人正九品上
都督掌督諸州兵馬甲械城隍鎮戍糧廩
上軍大將軍曹真都督中外諸軍事假黃鉞則總統内
外諸軍矣明帝太和四年秋晉宣帝征蜀加號大都督
高貴鄉公正元二年文帝都督中外諸軍尋加大都督
及晉受禪都督諸軍為上監諸軍次之督諸軍為下使
持節為上持節次之使節為下使持節得殺二千石以
下持節殺無官位人若軍事得與使持節同假節唯軍
事得殺犯軍令者及伐吳之役以賈充為使持節假黃
鉞大都督總統六師太康中都督諸軍事刺史理人各
用人也惠帝末乃并任非要州則單為刺史(庾翼都督征討諸軍)
(事鎮襄陽綏懷招納立客館舍置典賓參軍)江左以來都督中外尤重惟王
導等權重者乃居之
宋書人臣無居者唯江夏王義恭得假黃鉞假黃鉞則
專戮節將非人臣常器又有都督諸州諸軍事者為常
職舊曰監某州諸軍事文帝即位改監為都督
後魏有都督中外諸軍事永安以後遠近多事使都督
總攝六軍立府置佐
後周改都督諸軍事為總管
隋百官志高祖採後周之制置大都督帥都督以酬勤
勞煬帝改大都督為校尉帥都督為隊正文帝以并揚
益荆四州置大總管其餘總管府置於諸州列位上中
下三等加使持節煬帝悉罷之
唐百官志大都督府都督一人從二品長史一人從三
品司馬二人從四品下錄事參軍事一人正七品上錄
事二人從九品上功曹參軍事倉曹參軍事戶曹參軍
事田曹參軍事兵曹參軍事法曹參軍事士曹參軍事
各一人從七品下
總判府事(武德初邊要之地置總管以統軍加號使持節蓋漢置刺史之任有行臺有大行臺其員)
(有尚書省令一人正二品掌管内兵民總判省事有僕射二人從二品掌貳令事自左右丞以下諸司郎中略)
(如京省又有食貨監一人丞二人掌膳羞財物賓客張具音樂醫藥有農圃監一人丞四人掌倉廩園圃薪炭)
(芻藁運漕有武器監一人丞二人掌兵械廐牧有百工監一人丞四人掌舟車營作監皆正八品下丞正九品)
(下七年改總管曰都督總十州者為大都督貞觀二年去大字凡都督府有刺史以下如故然大都督又兼刺)
(史而不檢校州事其後都督加使持節則為將諸將亦通以都督稱唯朔方猶稱總管邊州别置經略使沃衍)
(有屯田之州則置營田使武后聖歷元年以夏州都督領鹽州防禦使及安禄山反諸郡當賊衝者皆置防禦)
(守捉使乾元元年置團練守捉使都團練守捉使大者領州十餘小者二三州代宗即位廢防禦使唯山南西)
(道如故元載秉政思結人心刺史皆得兼團練守捉使楊綰為相罷團練守捉使灃朗陜興鳳如故建中後行)
(營亦置節度使防禦使都團練使大率節度觀察防禦團練皆兼所治州刺史都督府則領長史都護或亦别)
(置都督府其下有掾有屬有記室參軍事有典籖武德中省)
六典大都督府都督一人從二品(貞觀中分為上中下都督府)長史一
人從三品(秦漢邊郡有長史魏晉以來諸州皆有别駕治中至北齊八命七命六命州刺史各有長)
(史隋九等州亦有長史開皇三年改雍州别駕為長史煬帝罷州置郡又改為别駕唯都督府置長史永徽中)
(始改别駕為長史大都督府長史仍舊正四品下開元初始增其秩)司馬二人從四品下
(北齊及隋九等州各有司馬開皇二年改雍州贊治為司馬皇朝改郡為州各置治中一人共都督府則置司)
(馬永徽中改治中為司馬)錄事參軍事錄事六曹參軍事參軍事(人品)
(同唐百官志)執刀十五人(中下府同)典獄十六人(中府十四人下府十二人)問
事十人(中府八人下府六人)白直二十二人(中府二十人下府十六人)市令一
人從九品上(漢代諸郡國皆有市長晉宋以後皆因之隋始有市令皇朝初又加市丞戶四萬以)
(上者省補市令貞觀十七年廢垂拱元年復)丞一人佐一人史二人(帥)三人
倉督二人史二人(北齊九等州縣各有倉督員隋因之)經學博士一人從
八品上(中下府從八品下)助教二人(中府同下府一人)學生六十人(中府)
(同下府五十人)醫學博士一人八品下(中府下府同正九品下)助教一人
(中下府同)學生十五人(若中下府戶滿四萬人以上者官員同此唯減司馬一人下都督戶滿二)
(千戶以上者同中府下府十二人)中都督府都督一人正三品别駕一
人正四品下(漢司隸校尉有别駕從事校尉一人行部則奉引主錄衆事舊解以為别乘傳車故)
(曰别駕諸州刺史亦有之元帝時條州大小為設吏員别駕治中諸部從事秩皆百石後漢改曰别駕從事史)
(三國因之晉代諸州各置别駕治中從事史一人宋齊梁陳後魏周隋因而不改皇朝因之永徽中改别駕為)
(長史垂拱初又置别駕員多以皇家宗枝為之神龍中罷開元初復置始通用庶姓天寳八載諸郡廢别駕下)
(郡置長史一員上元二年諸州復置别駕德宗時復省元和長慶之際兩河用兵禆將有功者補東宫王府官)
(久次當進及受代居京師者常數十人訴宰相以求官文宗世宰相韋處厚建議復置兩輔六雄十望十緊州)
(别駕)長史一人正五品上司馬一人正五品下錄事參軍
事一人正七品下錄事二人從九品上史四人六曹參
軍事參軍事(人品同唐百官志惟兵曹二人)下都督府都督一人從三
品(戶不滿二萬為下都督)别駕一人從四品下長史一人從五品
上司馬一人從五品下錄事參軍事錄事功倉戶兵法
曹參軍事(人品同唐百官志州營戶不滿萬者不置功曹其事隸入倉曹法曹兼掌士曹事)參
軍事三人(管戶不滿一萬者省一人)
都督(長史附)
後世無叛由杜公(晉書杜預為都督荆州諸軍事南土美而謠之曰後世無叛由杜公孰識)
(智力與勇功)士庶蒙濟頼(陶侃為都督荆雍益梁四州諸軍事是時荆州大饑百姓餓死侃至)
(秋熟輒糴至饑復發之士庶歡悦咸蒙濟頼)吳人悦服稱為羊公(羊祜都督荆州諸軍)
(事招擕以禮懷遠以德吳人悦服稱為羊公)出鎮南夏得江漢之心(晉帝將有滅吳)
(之志以羊祜為都督荆州祜率兵出鎮南夏開設庠序綏遠懷近甚得江漢之心)夢司馬與鎧
(陳勰為陶侃廣州長史侃夢有司馬以鎧與侃勰以為司馬國姓鎧者捍國之器節下當進位果都督交州)
制度規模出於人(庾翼都督江荆益三州刺史制度規模每出于人數年之中軍國充實人)
(情翕然稱其才明由是自河以南皆懷歸附)乘月登樓清嘯(劉琨為大將軍都督并州諸軍)
(事在晉陽常為胡騎所圍數重城中窘廹無計乃乘月登樓清嘯賊聞之皆慘然長歎中夜奏胡笳賊又流涕)
(歔欷有懷土之心向晚復吹之賊并棄圍而走)慕箴誦之言以補不逮(張寔都督涼州)
(下令曰忝繼前蹤庶幾刑政不為百姓之患而比年饑旱殆由庶事有闕竊慕箴誦之言以補不遠自今有面)
(刺孤罪者酬以束帛翰墨陳孤過者荅以筐篚謗言于市者報以羊米)留語盡日(石苞都督揚州)
(諸軍事苞因入朝當還辭高貴鄉公留語盡日既去白文帝曰非常主也數日而有成濟之事)非方伯
才(劉胤代温嶠都督江州諸軍事領江州刺史假節胤位任轉高矜豪日甚縱酒躭樂不恤政事大殖財貨)
(商販百萬胤之代温嶠也遠近皆謂非選陶侃郗鑒咸云胤非方伯才朝廷不從)不受鎮北之
號(王恭為都督兖青冀幽并徐州晉陵諸軍事平北將軍假節鎮京口初都督以北為號者累有不祥故桓)
(冲王坦之刁彛之徒不受鎮北之號恭表讓軍號以超授為辭而實惡其名乃改前將軍)相當為八
州都督(晉中興書陶侃少住雷澤夢生八翅飛至天門而不入相者師珪曰君當八十位登上公都督)
引弓射子心同鐵石(南史羊侃自魏入梁為侍中侯景反以侃副宣城主都督城内諸軍)
(事是時梁興四十七年境内無事公卿在位及閭里士大夫莫見兵甲賊至卒廹公私震駭時宿將已盡後進)
(少年並在城外其軍旅指揮一决于侃侃膽力俱壯帝深仗之加軍帥將軍初侃長子為景所獲執來城下示)
(侃侃曰我傾宗報國猶恨不足寕復計此一子幸早殺之數持來侃謂其子日吾久以女為死猶在耶吾一身)
(許國誓死於陣終不以爾而生進退因引弓射之賊以其忠義亦弗之害史臣曰羊侃臨危不撓古人所謂心)
(同鐵石此之謂乎)收藏骸骨即日降雨(北史賀蘭祥除都督荆州刺史見有發掘古塜)
(暴骸骨乃謂守令曰此豈仁者為政也命所在收藏時夏亢陽即日降兩也)著翅(魏末韓果為帥都督)
(從大軍破稽胡于北山胡地險阻人迹罕至果進兵窮討散其種落稽胡&KR1576;果勁健號為著翅太祖聞之笑曰)
(著翅之名寧减飛騎也)趙郡王泉(北齊書趙郡王琛都督北燕北尉北恒三州諸軍事内防外禦)
(有無水之處禱而掘井鑿鍤才下飛泉涌出今號趙郡王泉)關西男子必不為降將
軍(後周韋孝寬晉州刺史移鎮玉壁進授大都督時齊神武傾山東之衆志圖西入以玉壁衝要先命攻之)
(連營數十里至于城下乃于城南起土山欲乘之以入當其山處城上先有兩高樓孝寬更縳木接之令極高)
(峻多積戰具以禦之齊神武使謂城中曰縱爾縳樓至天我會穿城取爾遂于城南鑿地道又于城北起土山)
(攻具晝夜不息孝寬復掘長塹要其地道仍簡戰士屯壍城外每穿至塹戰士即擒殺之于塹外仍積薪貯火)
(敵人有在地道内者便下柴火以皮排吹之火氣一衝咸即灼爛外城又造攻車車之所及莫不摧毁雖有排)
(楯莫之能抗孝寬乃縫布為幔隨其所向則張設之布懸于空中其車竟不能壞城外又縳松于竿灌油加火)
(規以燒布并欲焚樓孝寬復長作鐵鈎利其鋒刃大竿每來以鈎遥割之松麻俱落又于城外四面穿地作二)
(十一道分為四路于其中各施梁柱作訖以油灌柱放火燒之柱折城并摧壊孝寬又隨壊處豎木柵以扞之)
(敵不得入城外盡其攻擊之術孝寬咸拒破之神武無如之何乃遣倉曹參軍祖孝正謂曰未聞救兵何不降)
(也孝寬報云我城地嚴固兵食有餘攻者自勞守者常逸豈有旬朔之間己須救援適憂至衆有不返之危孝)
(寬關西男子必不為降將軍也俄而孝正復謂城中人曰韋城主受彼榮禄或復可爾自外軍士何事相隨入)
(湯火中即乃射募格于城中云能斬城主降者拜太尉封開國郡公邑萬戶賞帛萬疋孝寬手題書背反射城)
(外云若有斬高歡者一依此賞孝寬弟子遷先在山東又鎖至城下臨以白刃云若不早降便行大戮孝寬忼)
(慨激揚略無顧意士卒莫不感勵人有赴難之心神武苦戰六旬傷及病死者十有四五智力俱困因而發疾)
(夜遁去)名止兒啼(燉煌實錄宋質直西破虜有威名兒啼恐之則止虜相志曰使汝行逢宋都督)
賜胡瓶漢紀(唐書李大亮出為涼州都督嘗有臺使到州見有鷹諷大亮獻之大亮密表曰陛下)
(久絶畋獵而使者求鷹若是陛下之意深乖昔旨如是其自檀便是使非其人太宗下書曰以卿兼資文武志)
(懷貞確故委藩牧當兹重寄使遣獻鷹遂不曲順論今引古遠獻直言有臣若此朕復何憂古人稱一言之重)
(侔于千金卿之此言深足貴矣今胡瓶一枚雖無千鎰之重是朕自用之物又賜荀悦漢紀一部下詔書曰此)
(書叙致既明議論深博極為治之體盡君臣之義今以賜卿宜加尋閱)州人刻石以紀其
事(開元十五年吐藩䧟瓜州以瓜州為都督府以張守珪為都督瓜州地砂磧不宜稼穡每年少兩以雪水)
(溉田至是渠堰盡為賊所毁既地少材木難為修葺守珪設祭祈禱經宿而山水暴至大漂材木塞澗而流直)
(至城下守珪使取充堰于是水道復舊州人刻石以紀其事)立碑紀政(宋璟為廣州都督舊俗皆)
(以竹茅為屋屢有大災璟教人燒瓦改造店肆自是無復燒延之患人皆懷惠立碑以紀其政)哭不避
辰日(褒州都督張公謹卒太宗聞而嗟悼出次發哀有司奏言陰陽書曰在辰不可哭泣又為流俗所忌)
(帝曰君臣之義同于父子情發于中安避辰日遂哭)不營産業(馮立拜廣州都督前後作牧者多以)
(黷貨為蠻夷患由是怨叛立到不營産業衣食取給而已嘗至貪衆歎曰此吳隠所酌之泉也飲一杯水何足)
(道哉吾當汲而為食豈止一杯即安能易吾性乎遂畢飲而在職累年甚有惠政)牛羊蔽野路
不拾遺(郭元振大定中遷涼州都督元振風神偉壯善于撫禦在凉州五年夷夏畏慕令行禁止牛羊)
(被野路不拾遺)勝築長城(李勣為并州大都督府長史太宗曰隋煬帝不能精選賢良安撫邊境唯)
(解築長城以備突厥朕今委任李勣于并州遂使突厥畏威遁走塞垣安静豈不勝于長城耶)造人耕
之法(王方翼為夏州都督属牛疫無以營農方翼造人耕之法施關鍵使人推之百姓頼焉)為政
嚴肅(張嘉貞睿宗時出為涼州都督為政嚴肅將士以下皆斂足股慄)州人詣闕請留
(王晙為桂州都督桂州有屯兵常運衡永等州糧以饋之晙始築羅郭奏罷屯兵及轉運又堰江水開屯田數)
(千頃百姓頼之尋又上疏請歸鄉拜墓州人詣闕請留乃下勑曰宜須政成安此黎庶晙在州又一年州人立)
(碑以頌其政)洛陽要重古難其人(楊恭仁遷洛州都督太宗曰洛陽要重古難其人朕)
(之子弟多矣恐非所任特以委公恭仁性虚澹必以禮度自居謙恭下士未嘗忤物時人方之石慶焉)賜
瑞錦以彰善政(王方慶則天臨朝拜廣州都督方慶在任數載秋毫不犯境内清肅當時議者)
(以為有唐以來治廣州者無出方慶之右有制褒之賜雜綵六十段并瑞錦等物以彰善政)
節度使
後漢書劉虞為幽州牧就拜大司馬公孫瓉討烏桓詔
令授節度
魏志十九年權住陸口為諸軍節度
晉書將伐吳詔使益州刺史王濬至建平受杜預節度
至秣陵受王渾節度
唐職官志節度使(天寳中緣邊禦戎之地置八節度使受命之日賜之旌節謂之節度使得)
(以專制軍事行則建節符樹六纛外任之重無比焉至德以後天下用兵中原刺史亦循其例受節度使之號)
節度使一人副使一人行軍司馬一人判官二人掌書
記一人參謀(無員)隨軍四人(皆天寳後置檢討未見品秩)凡天下節度
使有八若諸州在節度内者皆受節度焉其福州經略
使登州平海軍則不在節度之内(節度名與所管軍鎮名亦見地理志)凡
親王總戎曰元帥文武官總統者則曰總管以奉使言
之則曰節度使有大使副使判官若大使加旌節以統
軍置木契以行
唐百官志節度使副大使知節度事行軍司馬副使判
官支使掌書記推官廵官衙推各一人同節度副使十
人館驛廵官四人府院法直官要籍逐要親事各一人
隨軍四人節度使封郡王則有奏記一人兼觀察使又
有判官支使推官廵官衙推各一人又兼安撫使則有
副使判官各一人兼度支營田招討經略使則有副使
判官各一人支度使復有遣運判官廵官各一人(武德元年)
(因隋舊呼為大總管其年諸州總加號使持節至七年改為大都督貞觀三年以後行軍即稱總管本道即稱)
(都督永徽以後除都督帶使持節即節度使也景雲二年賀拔延嗣除涼州都督充河西節度節度之名始于)
(此至今不改焉)節度使掌總軍旅顓誅殺初授具帑抹兵仗詣
兵部辭見觀察使亦如之辭日賜雙旌雙節行則建節
樹六纛中官祖送一次驛輙上聞入境州縣築節樓迎
以鼓角衙仗居前旌幢居中大將鳴珂金鉦鼓角居後
州縣齎印迎于道左視事之日設禮案高尺有二寸方
八尺判三案節度使判宰相觀察使判節度使團練使
判觀察使三日洗印視其刓闕歲以八月考其治否銷
兵為上考足食為中考邊功為下考觀察使以豐稔為
上考省刑為中考辦税為下考團練使以安民為上考
懲姦為中考得情為下考防禦使以無虞為上考清苦
為中考政成為下考經略使以計度為上考集事為中
考修造為下考罷秩則交廳以節度使印自隨留觀察
使營田等印以郎官主之鎖節樓節堂以節院使主之
祭奠以時入朝未見不入私第京兆河南牧大都督大
都護皆親王遥領兩府之政以尹主之大都督府之政
以長史主之大都護之政以副大都護主之副大都護
則兼王府長史其後有持節為節度副大使知節度事
者正節度也諸王拜節度大使者皆留京師
開元四年剡王嗣直除安北大都護充安撫河東關内
隴右諸蕃部落大使親王遥領節度自此始也
十五年兵部尚書河西節度副大使知節度事蕭嵩除
同中書門下平章事節度如故宰相遥領節度自此始
也兵志高宗永徽之後都督帶使持節者始謂之節度
使然猶未以名官景雲二年以賀拔延嗣為涼州都督
河西節度使自此以後接乎開元朔方隴右河東河西
諸鎮皆置節度使
五代職官志後唐天成元年十一月詔雄武軍節度銜
内宜兼押蕃落使二年詔頃因本朝親王遥領其在鎮
者遂云副大使知節度事但年代已深相沿未改今天
下侯伯并正節旄惟東西兩川未落副大使字宜令今
後只言節度使
國朝節度使並兼管内觀察處置等使以本州刺史長
史為節度觀察等使不臨本部者以它官知判州府事
防禦團練使刺史不赴本任亦如之乾德五年正月朔
乾元殿受朝賀置節度使班在龍墀内金吾將軍上故
事節度使下帶使者位在卿監之下至是時升之開寳
三年以同州節度使趙文度為華州節度使不宣制誥
牒與節制同淳化五年皇子益王元傑改封吳王行揚
州潤州大都督府長史領淮南鎮江兩軍節度翰林學
士張洎上䟽以為帶長史非便太宗令俟異日除授并
改正之咸平二年十月詔自今親王節度使如授大都
督府更不帶長史成德軍(兼真定尹)永興軍(兼京兆尹)鳳翔(兼鳳翔尹)
護國軍(兼河中尹)荆南(兼江陵尹)劍南西川(兼成都尹)山南西道(兼橋道使)
(興元尹)建康軍(兼江寧尹以上兼尹)天雄軍(兼河堤大名尹)徐州武寧軍兖
州泰寧軍(周廣順二年降為防禦州以慕容彦超叛命初平故也國朝改泰寧軍)陜州保
平軍(梁開平二年改鎮國後唐同光元年為保義國朝改保平)潞州昭德軍(梁龍德三年改)
(正義軍節度以李繼韜歸順故也後唐同光元年復為安義軍長興元年復舊名昭義國朝改為昭德軍)揚
州淮南(兼營田使)福州威武軍(兼三司發運使以上六州兼大都督長史)杭州寧
海軍(兼堤堰橋道使)越州鎮東軍(兼堤堰橋道使上二州并兼大都督)安州安遠
軍(後唐同光元年改為安遠軍節度至晉天福五年降為防禦使所管申州割隸許州以李金全叛命初平)
(故也漢天福十二年復為安遠軍節度至周顯德元年十月又降為防禦使國朝復舊)延州彰武
軍洪州鎮南軍鄂州武昌軍䕫州寧江軍廣州清海軍夏
州定難軍(兼押蕃落使以上七州并兼都督)青州鎮海軍(晉開運元年降防禦州與)
(登州萊淄三州并属京以楊光遠判命初平故也漢天福十二年復為平盧軍節度國朝改鎮海軍兼押新羅)
(渤海兩蕃使)鄆州天平軍(兼河堤使)曹州彰信軍(晉開運二年升為威信軍節度)
(漢天福十二年降為刺史周廣順二年復升彰信軍節度以單州隸之國朝因其名)密州安化軍
陳州鎮安軍(晉開運二年升鎮安軍節度漢天福十二年降為刺史周廣順元年升為防禦州二)
(年升為鎮安節度以潁州隸之國朝因其名)許州忠武軍(梁開平元年改正國軍後唐元年十)
(月復改忠武軍國朝因之)孟州河陽三城(兼河堤使)襄州山南東道(晉天福七)
(年降為防禦州直属京所管均房二州割隸鄧州以安從進叛命初平故也漢天福十二年復舊為河陽三城)
(節度使國朝因之兼橋道使)鄧州武勝軍(梁開平三年升為宣化軍節度割泌隨復郢四州隸)
(之與襄州分江心為界後唐同光元年改為威勝軍周廣順二年改武勝軍改諱也國朝因之)滑州武
成軍(唐光啟二年改宣義軍節度唐同光元年復為義成軍國朝改武成軍兼河堤使熙寧中廢為郡今)
(復為軍)房州保康軍鄭州泰寧軍(兼河堤使)金州昭化軍(晉天福四)
(年升為懷德軍節度天福十二年復降為防禦州國朝又改為昭化軍)蔡州淮康軍澶州
鎮寧軍(晉天福三年初升為防禦隸相州移理所於德勝渡九年升為節度號鎮寧軍以濮州隸之國)
(朝因之)定州定武軍相州彰德軍(梁貞明元年魏博節度楊師厚薨乃制相州建)
(節尋軍亂以地歸後唐莊宗復為属郡隸魏州晉天福三年復升為彰德軍節度以澶魏二州隸之)滄州
横海軍(梁乾化二年改為順化軍節度以張萬進歸順故也後唐同光元年復改為横海軍國朝因之)
貝州永清軍(晉天福三年升為永清軍節度以博冀二州隸之周顯德元年降為防禦國朝復舊)
(今降刺史)邢州安國軍(梁開平二年建為保義節度使割洛恩二州隸之後唐同光元年改為安)
(國軍)晉州建雄軍(梁開平四年升為定昌軍節度以絳泌二州隸之後唐同光元年改建雄軍國)
(朝因之)撫州永安軍麟州鎮西軍同州定國軍華州鎮潼
軍(初名感化後唐同光元年改鎮國周顯德元年降為刺史直属京國朝改為鎮潼軍)耀州感德
軍(梁正明元年改崇州升為静勝軍節度後唐同光元年改順義軍二年降團練州周顯德二年升為刺史)
(属京國朝復舊)邠州静難軍(國朝兼押藩落使)涇州彰化軍(兼押藩落使)鄜
州保大軍秦州雄武軍(兼押藩落使)廬州保信軍夀州忠信
軍(後唐天成三年升為忠信軍節度國朝因之)亳州集慶軍(兼河堤使)宣州寧國
軍虔州昭信軍(後唐長興二年升為昭信軍節度國朝因之)蘇州平江軍(兼堤)
(堰橋道使)潤州鎮江軍(兼堤堰橋道使)明州奉國軍湖州昭慶軍婺
州保寧軍潭州武安軍泉州平海軍建州建寧軍梓州
劍南東川(舊曰安静國朝兼營田使)遂州武信軍(國朝兼橋道使)利州寧武
軍(國朝兼橋道使)閬州安德軍(後唐天成四年升為保寧軍節度國朝改為安德)洋州
武康軍黔州武泰軍桂州静江軍邕州建寧軍(舊曰建武)容
州寧遠軍
凡化外諸鎮節度使並兼觀察處置等使應州彰國軍
(後唐天成元年升為節度以興唐軍為應州以隸之國朝因其名)豐州天德軍雲州大
同軍(後唐同光二年復為大同軍節度以應隸之國朝因其名)靈州朔方軍(大都督)洮
州保順軍(後唐長興四年升為保順軍節度國朝因其名)沙州歸義軍梁州河
西軍(兼押藩落使)朔州振武軍(兼押舊落營田使)勝州振武軍(以上十州)
(并塞外)安北天德軍(大都督)
談苑五代以來節帥牧專多遣親吏往諸道往來販易
所過不收算率以致富養馬至千匹僕厮至一千餘人
國初大功臣十數人猶襲舊風太祖患之未革其弊大
平興國初遂下詔禁之侯伯但給其俸及鹽酒商税課
利分數錢後又罷之定歲給公用自三萬貫及千貫自
此藩鎮量入為用無復嚮之毫侈太平興國初右拾遺
李幹上言諸道藩鎮所管支郡多遣親吏掌其市征留
滯商賈不便詔邠寧涇原渭鄜坊延丹陜虢襄均房復
鄧唐澶濮宋亳鄆濟曹單青淄兖沂貝冀滑衛鎮深趙
定祁等支郡並直属京師不隸節鎮
元祐官品令節度使從三品
節度使為正任
春明退朝錄外臣除節度使景德以前正舍人院作制
楊文公外制集載潘羅支厮鐸督朔方軍節度使制是
也其後遂學士院降麻如大禮加恩在將相後數日方
下然不鏁院不宣麻近年遂同將相例鏁院告廷矣
以本軍東討(唐書郭子儀為朔方節度使禄山反詔子儀以本軍東討與河東節度使李光弼率)
(師與賊將史思明戰大敗之于是河北十餘郡皆斬賊守者以迎王師)當閫寄(李光弼幼持節行善)
(騎射能讀班氏漢書少從戎嚴毅有大略河西節度王忠嗣補為兵馬使邊上稱為名將禄山之亂命郭子儀)
(為朔方節度使攻河西玄宗求良將委以河北河東之事問子儀子儀薦光弼堪當閫寄)恩信及戎
(朔方節度使僕固懷恩誘吐蕃回紇党項羌山賊任敷等三十餘萬衆入寇京師天子親征以禁軍屯苑内京)
(師震恐急召子儀自河中至屯于涇陽而寇圍之數重子儀率甲騎二千出没于左右前後寇見而問曰此誰)
(也報曰郭令公也回紇曰令公存乎僕固懷恩曰天可汗已棄四海令公亦謝世中國無主故從其來今令公)
(存可汗存乎報曰今皇帝萬夀無疆回紇皆曰懷恩欺我令公誠存安得見之子儀即以數十騎徐出免胄而)
(勞之回紇皆捨兵下馬齊拜曰果吾父也乃召其首領各飲之酒與之羅錦歡好如初)改賜衣物
(朱克融賊泚之從孫也少嘗為幽州軍校事節度使劉總總將歸朝慮其有變籍軍中素有異志者薦之闕下)
(時克融亦在籍中宰相崔植杜元穎不知兵且無遠略謂兩河無虞遂奏勒歸鎮長慶初幽州軍亂囚其帥張)
(弘靖軍中推克融統軍務焉朝廷尋授以符節寳歷二年遣使送方鎮及三軍時服克融怒所賜疎弱執中使)
(以闢上持優容别命中使宣謝仍改賜衣物留其使楊文端等克融後為本州亂軍所殺其子延嗣竊襲父位)
(不遵朝旨虐用其人都知兵馬使李載義殺之數其罪上聞敬宗嘉之拜載義檢校戶部尚書封武威郡王幽)
(州盧龍等軍節度副大使)爪牙之用不計于逆順(楊志誠太和五年為幽州後院副兵)
(馬使事李載義因筵中使擊鞠志誠遂于鞠場呌喚謀亂載義奔易州志誠乃為本道都知兵馬使文宗聞之)
(驚急召宰臣牛僧孺先至上曰幽州之事奈何對曰此不足煩聖慮上曰何也僧孺曰陛下以范陽得失繫國)
(家休戚耶且自安史後范陽非國家所有前時劉緫向化以土地歸闕朝廷約用錢八十萬貫而未嘗得范陽)
(尺地斗粟則今日志誠之得猶前日載義之得也陛下因而撫之亦宜也且范陽國家所頼者以其北捍突厥)
(不令南寇今若假志誠節鉞借其土地必自為力耳則爪牙之用固不計于逆順上大喜曰如卿之言朕冼然)
(矣即以志誠為觀察留後)收復京師(德宗在奉天詔神策將季晟赴難晟自定州率師赴關輔詔加)
(檢校工部尚書神策行營節度使壁東渭橋以逼朱泚時朔方節度使李懷光亦自何北赴難軍于咸陽不欲)
(晟獨當一面以分已功乃奏請與晟合兵乃詔晟移軍合懷光軍晟每將戰必自異衣錦裘繡帽前行親自指)
(導懷光望見惡之乃謂晟曰將帥當持重豈宜自表飾以㗖賊也晟曰晟久在涇原軍士頗相畏服故欲令其)
(先識以奪其志爾懷光益不悦陰冇異志遷延不進懷光屯咸陽八十餘日不肯出軍德宗憂之屢降中使促)
(以收復之計因朱泚交通其跡漸露晟&KR1576;為所併合會有中使過晟乃宣令云奉詔徒屯渭橋乃結陣而行去渭)
(橋不數日懷光果劫李建徽楊惠元而併其兵是時朱泚盜據京師懷光圖為反噬河朔僣偽者三李納虎視)
(于河南希烈鴟張於汴鄭晟内無貨財外無轉輸以孤軍而抗劇賊而銳氣不衰徒以忠義感人心故英豪歸)
(向德宗之幸山南既入駱谷謂渾瑊曰渭橋在賊腹内兵勢懸隔李晟可辦事乎瑊對曰李晟秉義執志臨事)
(不可奪破賊必矣帝意始安時帝幸西川晟上表請駐蹕梁漢以繫億兆之心若規小捨大作都岷峨即人心)
(失望既而移書渾瑊諸將尅期進軍城下乘勝大破賊泚遁去晟勒兵屯于含元殿前號令諸軍告喻百姓居)
(人安堵秋毫無犯晟露布至梁州上覽之感泣羣臣無不隕涕囚上夀稱萬歲奏曰自古樹勲勞復都邑者往)
(往有之至于不驚宗廟不易市肆長安人不識旗鼓安堵如初自三代以來未之有也上曰天生李晟為社稷)
(萬人非為朕也)五日不通家信(神策軍家族多䧟于朱泚李晟家亦百口在賊中左右或有言)
(及家者晟因泣下曰乘輿何在而敢恤家乎入京城號令諸軍曰晟與公等各有家離别數年今已成功相見)
(未晚五日内不得輒通家信違命者斬)倚朔方軍為根本(肅宗南趣關輔至彭原郡宰相)
(房琯請兵討賊為賊所敗時方事討除軍士半殪唯倚郭子儀朔方軍為根本)平河中(德宗還京詔太)
(原節度使馬燧與渾瑊等同討河中時天下蝗旱京師言事者多請捨懷光上意未決燧以懷光逆節尤甚河)
(中密邇京邑反覆不可保信燧乃捨軍以數百騎朝于京師召見曰臣雖不武得芻糧一月足以平河中上許)
(之時懷光將徐庭光守長春宫燧挺身直至城下呼庭光諭之令降且曰爾以吾言為不誠乎今相去不遠數)
(步爾當射我心披襟示之庭光感泣遂出降燧以數騎徑入城處之不疑莫不畏服渾瑊私謂參佐曰予嘗謂)
(馬公用兵與予不相遠但驚怪累敗田悦今觀其行兵料敵吾不逮遠矣燧率諸軍濟河兵八萬陣于城下是)
(曰賊將牛居俊斬懷光首以城降燧自京師還行營凡二十七日而河中平詔書褒美)上表請入
覲(朱泚為幽州節度使自天寳末諸鎮逆亂泚率先上表請入覲詔修甲第以待之至京又表請留從之)
廵撫諸軍士皆賈勇(吳少誠幽州人為申光蔡州節度使善為治勤儉無私曰完聚不奉)
(朝令貞元三年詔削奪少誠官爵分遣十六道兵馬進討而王師累挫潰少誠引兵退蔡州遂下詔洗雪復其)
(官爵吳少陽者本滄州人與少誠父朔相善及少誠知淮西留後乃以堂弟署為軍職及少誠死少陽密害其)
(子自為留後少陽據蔡州凡五年不朝覲及卒少陽長子元濟主兵陰計既成乃屠舞陽焚葉縣掠黃山襄城)
(汝許人多逃山谷殺傷驅剽者千餘里關東大恐詔削元濟官爵加兵進討聚兵淮右四年度支供給不逮諸)
(將玩寇詔進裴度門下侍郎同中書門下平章事蔡州刺史充彰義軍節度使淮右用兵之事一以委之度至)
(堰城廵撫諸軍士皆賈勇唐鄧節度使李愬襲破懸瓠城擒吳元濟度建彰義軍節繼進李愬具櫜鞬以軍禮)
(迎度拜之軍右度既視事蔡人大悦)入蔡州取吳元濟(李愬西平郡王贈太師晟之子也有)
(籌略善騎射元和十一年用兵討吳元濟愬請軍前自效授唐鄧節度使嘗獲賊將丁士良召入與語辭氣不)
(撓愬異之因釋縛立為捉生將士良感之曰賊將吳秀琳不可遽破者用陳光治之謀也士良能擒光治以致)
(秀琳愬許之果擒光治而降秀琳又署秀琳為衙將秀琳感恩謂愬曰若欲破賊須得李祐愬命其將田進誠)
(以騎三百擒祐而還官軍嘗苦祐皆請殺之愬不聽解縳而客禮之署為散兵馬使令佩刀廵警出入帳中略)
(無猜間又改為六院兵馬使舊軍令有舍賊諜者屠其家愬除其令因使厚之諜者反以情告愬愬益知賊中)
(虚實陳許節度使李光顔勇冠諸軍賊悉以精卒抗光顔由是愬乘其無備遂襲蔡使告期于裴度夜以李祐)
(率愬自將中軍田進誠以後軍三千殿而行時陰晦而雪大風裂旗旆士卒苦寒諸將請所之愬曰入蔡州取)
(吳元濟也諸將失色監軍使哭而言曰果落李祐計中愬不聽促令進軍比至懸瓠城夜半雪愈甚賊恃其房)
(朗山之固晏然無一人知之李祐李中義坎墉而先登敢銳者從之盡殺守門卒而發其門留擊柝者黎明雪)
(亦止愬入止元濟外宅蔡吏告元濟曰城已䧟矣田進誠焚于城南門元濟城上請罪進誠梯而下之檻送京)
(師)父子皆建大勲(李晟克復京師市不改肆及愬平淮蔡復踵其美父子仍建大勲兄弟藉)
(父勲寵率以僕馬第宅相高惟愬六遷大鎮所處先人舊宅一院而已)六遷大鎮(上)門立
戟(李晟立大勲諸子猶無官宰相奏德宗即日召晟子愿授銀青光禄大夫太子賓客上柱國舊制勲至上)
(柱國賜門立戟即令賜愿乃與父並列棨戟於門)斬朱泚使(韋臯為營田判官權知隴州留後事)
(来泚既僣遂令家僮蘇玉使于臯又遣劉海賓授臯鳳翔節度使臯俱斬以徇于是詔臯為御史大夫隴州刺)
(史置奉義軍節度使以旌之)通南詔破吐蕃(韋臯拜劍南西川節度使初雲南蠻吐蕃和好)
(蕃人入寇必以蠻為前鋒臯遣判官崔佑時入南詔說令向化南蠻自嶲州䧟没臣属吐蕃絶朝貢者二十年)
(至是復通臯又遣將大破吐蕃數年之内終復嶲州又招撫西山羌等八國酋長入貢闕庭以功加統押近界)
(諸蠻西山八國兼雲南安撫使然在蜀二十一年重賦斂時論非之)方鎮以大忠大勲帶
宰相(河中節度使王鍔來朝貴倖多譽鍔者上將加平章事于是宰相權德輿奏曰夫平章事者非序進)
(而得國朝方鎮帶宰相者蓋有大忠大勲大歷已來又有跋扈難制者不得已而與之今王鍔無大忠勲又非)
(姑息之時欲假此名實恐不可上從之)二鄭(僖宗時黃巢犯長安河東節度使鄭從讜遣朱岐率兵赴)
(難時鄭畋以宰相鎮鳳翔與從讜宗人同年登進士第畋亦舉兵遏賊由是國威復振)以宰相鎮
鳳翔(上)五盜(朱滔田悦王武俊三盗既相推奬王號又遣使于李納納稱齊王四盜共推淮西李)
(希烈為天下兵馬元帥太尉建興王皆偽署官號如國初行臺之制五盜合從圖傾社稷兩河鼎沸寇盜横行)
(馬燧等雖志在勤王意莫能敺&KR1817;患難俄而涇師犯關帝幸奉天遂引軍還太原)不取公厨烏
梅(懿宗朝宰相蕭倣累至司空弘文館大學士時盗起河南内官握兵王室濁亂倣氣勁論直同列忌之罷)
(知政事出為廣州刺史嶺南節度使倣惟公廉南海雖富珍竒月俸之外不入門家人疾病醫工治藥須烏梅)
(左右于公厨取之倣知而命還之買于市)父子鎮淮南(李德裕父吉甫年五十一出鎮淮南五十)
(四復相及德裕鎮淮南復入相一如父之年也)就第賜旌節(至德以來除授必遣中使領旌節就)
(第賜之皆厚以金帛遺之求媚者惟恐其數不廣故王人一來有獲錢數百萬者鄭餘慶每受方任天子必誡)
(其使曰餘慶家貧不得妄有求取也)政出監軍(憲宗時楊於陵為嶺南節度使與監軍許遂振不和)
(遂振誣奏憲宗令追與漫官宰相裴垍曰以遂振故罪一藩不可請授吏部侍郎嚴綬在太原其政事一出監)
(軍李輔光綬但拱手而已垍具奏其事請以李鄘代之)臨江大閱互相䀻賚(韓滉自蘇)
(州刺史為浙江東西都團練觀察使潤州刺史鎮海軍節度使滉安輯百姓境内稱理涇師之亂德宗出幸河汴)
(騷然李希烈既䧟汴州滉乃遣禆將李長榮等與宣武滉軍節度劉玄佐為犄角計襲解寧陵之圍復河汴之路)
(功居多然自關中多難滉即于所部閉關梁築石頭五城自京口至五山禁馬牛出境造樓船戰艦三十餘艘)
(以舟師五千人由海門楊威武至申浦而還毁撒上元縣佛寺道觀四十餘所修塢起建業抵京峴樓雉相属)
(以佛殿材于石頭城繕置館第數十時滉以國家多難恐有永嘉渡江之事豫備以迎鑾亦申儆自守也時陳)
(少遊鎮揚州以甲士三千臨江大閱滉亦以兵三千人臨金山與少遊相應樓船于江中以金銀繒綵互相聘)
(賚而自德宗出居及歸京師軍用既繁道路又阻關中饑饉加之災蝗江南兩浙轉輸粟帛府無虚月朝廷獲)
(頼焉)知禄山有叛相(張九齡為相范陽節度使張守珪以禆將安禄山討奚契丹敗衂執送京)
(師請行朝典九齡奏劾不宜免死上特捨之九齡奏曰禄山狼子野心面有叛相臣請因罪戮之冀絶後患上)
(曰卿勿以王夷甫知石勒故事悞害忠良遂放歸藩後九齡死上皇在蜀思九齡之先覺詔褒贈有先覺合于)
(蓍策之言)先覺合於蓍策(上)稱兵入朝不由奏請(昭宗乾寧二年河中)
(節度使王重榮卒三軍立重榮子珂知留後事太原節度使李克用亦上言重榮有功于國其子珂宜賜節鉞)
(邠州王行瑜鳳翔李茂貞華州韓建各上言王珂螟蛉不宜綴襲請以王珙為河中嗣子昭宗為先允克用之)
(奏久之不下于是李茂貞王行瑜韓建等各率精甲數十人入覲京師大恐人皆亡竄昭宗臨軒自諭之曰卿)
(等藩侯宜存臣節稱兵入朝不由奏請意在何也茂貞行瑜汗流浹背不能對惟韓建叙入覲之由上并召升)
(樓賜之巵酒宴之于大同殿茂貞行瑜極言南北司相傾深蠧時政請誅其太甚者乃貶宰相韋昭度李谿尋)
(殺之于都亭驛及殺内官數人而去時三帥同謀廢昭宗立吉王聞太原起軍遂留兵宿衛而還)諸盜
所有之地(自大歷中李正已有淄青十五州之地李寶臣有定易七州之地田承嗣有魏博七州之)
(地梁崇義有襄鄧六州之地各聚兵數萬始因叛亂得位雖朝廷寵待加恩心猶疑貳乃連衡盤結以自固如)
(朝廷增一城浚一池便飛語有辭而諸盜完城繕甲略無寧日)懷恩不反為左右所誤
(懷恩鐵勒部落僕骨歌濫枝延之曾孫語訛謂之僕固貞觀中鐵勒九姓首領來降歌濫枝延授右武衞大將)
(軍金微都督以禦邊懷恩世襲都督善格鬭逹諸蕃情有統御材禄山反從郭子儀討賊其功居多又從子儀)
(赴靈武行在自是累破賊收兩京皆立殊功進封太寧郡王朔方行營節度使懷恩為人雄毅寡言而剛决犯)
(上始居偏裨之中意有不合雖主將必詬怒之子儀每事優容行師用兵倚以輯事代宗即位中官劉清潭請)
(兵于回紇登里可汗登里已為史朝義誘傾國入塞先肅宗以公主下嫁毗伽闕可汗可汗又以少子請婚肅)
(宗以懷恩女妻之其可汗請與懷恩及母相見詔從之令相見于太原可汗大悦遂許助討朝義朝義既死詔)
(懷恩統可汗還蕃出太原之北懷恩初至太原辛雲京以可汗是其子壻疑其召戎閉關不納且告&KR1576;可汗相)
(襲不敢犒軍及還亦如之懷恩父子宣力王室一舉滅史朝義復燕趙韓魏之地功無與讓又為辛雲京所拒)
(懷恩怒上表列其狀頓軍汾水會中使駱奉仙使雲京言懷恩與可汗為約逆狀已露乃與奉仙厚相詰歡奉)
(仙回至懷恩所母讓奉仙曰爾等與我兒約為兄弟今又親雲京何兩面乎雖然前事勿論自今母子兄弟如)
(初酒醉懷恩起舞奉仙贈纏頭綵懷恩將酬其貺奉仙遂告發懷恩曰明日端午請宿為令節奉仙固辭懷恩)
(苦邀之命藏其馬奉仙中夕謂其從者曰向者責吾又收吾馬是將害我也遂踰垣而走懷恩驚遽令追還其)
(馬奉仙回奏其反狀懷恩遂有貳于我懷恩以寇難來一門之内死王事者四十六人女嫁絶城再收兩京皆)
(導引回紇摧滅彊敵而為人媒蘖蕃姓獷戾怏怏不已乃上書自叙功伐且云回邪在側不敢入朝上令黃門)
(侍郎裴遵度使汾州喻旨且察其去就懷恩抱遵度足號泣而請遵度因諷令入朝懷恩許諾其副將范志誠)
(說之不可又許令一子入朝志誠亦不可遵度復命懷恩令子瑒率衆攻雲京瑒大敗而旋上遣郭子儀代之)
(喻以逆順子儀至河中僕固瑒已為張如岳斬之獻首闕下懷恩聞之率麾下數百騎棄母渡河北走靈武餘)
(衆束甲歸子儀懷恩至靈武亡命衆復振至秋誘吐蕃十萬人寇涇邠子儀拒之而退永泰中紏合諸蕃號二)
(十萬南犯京師大駭下詔親征懷恩至鳴沙縣遇疾舁歸死于靈武自懷恩逆命三年上為𨼆惡下制未嘗言)
(反狀懷恩死上為之憫然曰懷恩不反為左右所誤也)奄有襄漢七州之地(梁崇義長)
(安人有膂力為羽林射生從來瑱于襄陽瑱朝京師被誅衆推崇義為帥朝廷因授以節鉞以襄州為洊履兵)
(禍屈法含容遂與田承嗣李正已李寳臣為輔車之勢奄有襄漢七州之地帶甲二萬連結根固未嘗朝覲淮)
(西節度李希烈數請興討朝廷仗信以來之加平章事賜鐵劵誓以手詔微之不至乃徵四方兵使希烈統而)
(擊之崇義拒戰而敗降其二將希烈使統本兵入襄號令以安百姓崇義領親兵閉壁將守者斬關而出不可)
(止崇義與妻投井而死)募兵千人赴蜀(李絳為興元尹山南西道節度使時南蠻寇西蜀詔)
(徵兵赴援絳于本道募兵千人赴蜀及中路蠻軍已退所募皆還興元兵額數定募卒悉合罷歸監軍使楊叔)
(元怨絳不奉已因募卒來辭以言激之乃譟聚趣府劫庫兵入使銜降方與賓僚宴不及設備聞亂北走登陴)
(牙將王景延力戰不能禦絳遂為亂軍所害從事趙從約薛齊俱死)斬亂者首祭李絳(李絳)
(既為亂軍所害文宗授温造興元尹山南西道節度使造下車置宴所司供帳于廳事造曰此隘狭不足以饗)
(士卒移之牙門坐定牙兵圍之賊千餘人皆斬首于地流血四注其親刃絳者斬一百段餘並斬者内一百首)
(祭李絳三十首祭王景延等餘投尸於江)債帥(太和初忠武軍節度使王沛卒物議以陳許軍四征有功)
(必自擇帥或以禁軍之將得之宰相裴度韋處厚議以高瑀深況方雅曾剌史陳蔡人懷良政又熟忠武軍情)
(欲請用瑀事未及聞陳許表果至請瑀為帥自大歷以來節制之除拜多出禁軍中尉凡命一帥必廣輸重賂)
(禁軍將校當為帥者自無家財必取資于人得鎮之後則膏血疲民以償之及瑀之拜以内外公議搢紳相慶)
(曰韋公作相債帥鮮矣)誅舞文吏(柳公綽為山南東道節度使贓行部至鄧縣有二吏犯法一)
(絹一舞文縣令以公綽守法必殺賊吏獄具公綽判之曰賊吏犯法法在姦吏壞法法亡誅舞文者)以戎
服見牛僧孺(柳公綽使山南時牛僧孺罷相鎮江夏公綽具戎服于郵舍待之軍吏以漢上地高)
(于鄂禮太過公綽曰竒章纔離台席方鎮重宰相是尊朝廷也竟以戎容見之)父子僣逆(安禄山胡)
(人也為范陽節度使玄宗寵之禄山請為貴妃養子晚年益肥壯垂手過膝玄宗前作胡旋舞疾如風焉楊國)
(忠屢奏必反而上益親厚之及歸疾行出關倍道而至范陽人或言其必反玄宗皆怒縛送與之玄宗再召託)
(病不至遂反于范陽矯詔以兵討楊國忠時天下承平日久人不知戰朝廷震驚禁衛皆市商洛陽既䧟禄山)
(僣號潼關不守玄宗幸蜀禄山造逆之後眼漸暗至不見物尤躁急動用斧鉞嚴莊者禄山之謀主亦被捶撻)
(莊夜將刀領豎子李猪兒同入禄山帳内令猪兒以大刀刺其腹禄山眼無所見但撼帳幄大呼曰是家賊也)
(腸數斗流床下言訖氣絶嚴莊宣言禄山傳位于晉王慶緒導禄山為太上皇繼而郭子儀敗賊于陜西曲沃)
(慶緒奔河北嚴莊來歸順肅宗遣子儀等九節度率步騎二十萬攻之子儀固圍自十月至二月慶緒城中人)
(相食者七萬餘人鼠一頭直數千慶緒求救于史思明言禪讓之事思明引兵至與子儀戰我師敗解圍而去)
(思明營于鄴南慶緒收子儀等營中糧得六七萬石與諸將謀欲拒思明諸將曰今日安可背史王乎時思明)
(已偽稱燕王俄聞之誘慶緒至軍責之曰爾為人子殺爾父以求其位吾為太上皇討賊即牽出并其四弟皆)
(&KR0008;殺之禄山父子僣逆三年而滅)史思明(與禄山同鄉里相校一日而生思明除日禄山歲旦及長)
(相善俱以驍勇聞與禄山同為互市郎事張守珪頻立戰功禄山奏為平盧軍都知兵馬使禄山反命思明討)
(饒陽等諸郡䧟之禄山死慶緒令歸范陽始禄山䧟兩京常以駝運兩京御府珍寳于范陽不知紀極由是資)
(其逆謀判官耿仁智忠諒之士勸思明歸順遂奉表以所管兵八萬人來降肅宗大悦封歸義王范陽長史河)
(北節度使朝義以下並為列卿後肅宗使烏承恩為副使候伺其隟承恩從京來宣恩命思明留承恩且在館)
(中令愇其所寢牀㐲二人于下承恩有小男先留范陽思明令省其父夜後私于其子曰吾受命除此逆胡便)
(授吾節度使矣牀下二人呌呼出以告思明令執承恩搜其衣囊得朝廷所與郡史那承慶鐵劵及李光弼與)
(承恩牒云承慶事了即付鐵劵思明集將吏百姓向西大哭曰臣以十三州之地十萬衆之兵降國家赤心不)
(負陛下何至殺臣因榜殺承恩父子又于魏州殺安慶緒并有其衆遂僭稱大號思明軍益振遂再䧟洛陽李)
(光弼相拒于邙山下官軍不利思明至陜州為官軍所拒追歸永寧築三角城約一日内畢朝義築城畢未泥)
(思明至詬之曰汝惜部下兵違我處分待收陜州斬却此賊朝義恐遂與其將駱悦等謀殺思明而朝義僣偽)
(位朝義思明之孽子也與官軍戰于邙山下敗績走河北偽范陽節度李懷仙生擒來獻梟首闕下)刺史
失職(烏重胤為鎮海軍節度使既至鎮上言曰臣以河朔能拒朝命者蓋刺史失其職反使鎮將領兵事)
(若刺史各得職分又有鎮兵則節將雖有禄山思明之姦豈能據一州為叛哉所以河朔六十年能拒朝命者)
(只以奪刺史縣令權職自作威福故臣所管德棣景三州已舉公牒各還刺史職事訖應在州兵并令刺史收)
(管詔從之由是法制修立各歸名分)進錢(李正已畏&KR1576;德宗威德乃表獻錢三十萬貫上欲納其奏慮正)
(已末可誠信欲以計逗遛止之未有其辭延問宰相崔祐甫對曰正已姦詐誠知聖慮臣請因使往淄青便令)
(宣慰將士以正已所獻錢賚軍人使荷聖德又令外藩皆知朝廷不重財貨上悦從之正已大慙而心畏服焉)
古之良將無加(烏重胤為河陽節度使淮西吳元濟軍人李端者過激水來降其妻為賊束縛)
(于樹臠肉食至死呌謂其夫曰善事烏僕射觀者義之重胤自行問為將帥赤心奉上能與下同甘苦所至周)
(密曲盡禮敬故當時名士咸願依焉長慶三年再領天平及病牙將王贄饋以股肉殁後數日有軍士二十餘)
(人皆割股肉祭之古之良將無加也)肩輿于三軍之中(張弘靖宰相延賞之子嘉貞之孫憲)
(宗時自宰相出太原節度使遷宣武節度使俄以劉緫累求歸闕且請弘靖代已授幽州盧龍節度使弘靖入)
(幽州薊人皆夾道觀之河朔軍帥冒寒暑多與士卒同無張蓋安輿之别弘靖久富貴入燕之時肩輿于三軍)
(之中薊人頗駭之弘靖以禄山思明之亂始自幽州欲于事初盡革其俗乃發禄山墓毁其棺柩人尤失望從)
(事有韋雍張宗厚數輩復輕肆嗜酒常夜飲醉歸燭火滿街前後呵叱薊人所不習之事又雍等語責吏卒多)
(以反虜名之謂軍士曰今天下無事汝輩挽得兩石弓者不如識得一丁字軍中深恨之劉緫歸朝以錢一百)
(萬貫賜軍士弘靖留二十萬貫充軍府雜用薊人不勝其憤遂相率以叛囚弘靖于薊門館執韋雍張宗厚數)
(人皆殺之明日吏卒稍稍自悔悉詣館弘弘靖為帥弘靖不對軍人乃謂曰相公無言是不赦吾曹矣軍中豈)
(可一日無帥遂取朱洄為兵馬留後洄自以老病推其子克融統軍務朝廷乃除克融為幽州節度使貶弘靖)
(為撫州刺史)濕稍(李希烈叛攻䧟汴州節度使李勉潜師潰圍南奔宋州希烈性慘毒其攻汴州驅百)
(姓令運土木築壘塹猶怒其未就乃驅以填之謂之濕稍既入汴州于是僣號曰楚年曰武成立宰相署百官)
(以汴州為大梁府既而諸軍進討希烈遁歸蔡因食牛肉遇疾其將陳仙竒令醫人置藥毒而死妻子兄弟共)
(七十餘人並誅之)田承嗣屈膝于郭子儀(承嗣方跋扈魏州傲狠無禮郭子儀嘗遣)
(使去承嗣西望拜之指膝謂使者曰兹膝不屈于人若干歲矣今日為公拜李靈曜據十州公私財賦一皆遏)
(絶獨子儀封幣經其境莫收留之必持兵衛送其為材能所服如此)佩四將印(王忠嗣天寳中為河)
(西□右節度使尋又權知朔方河東節度使佩四將印專控萬里國初以乖未之有)不聽樂飲酒
(段秀實拜涇原鄭州節度使三四年間吐蕃不敢犯塞清約率易遠近稱之非公會不聽樂飲酒私室無妓媵)
(無贏財退公之後端若靖慮而已)劈木契分授之(李巨玄宗時禄山䧟東京授河南節度使)
(巨奏曰方今艱難恐為賊所詐如忽召臣不知何以取信兼宗劈木契分授之遂以巨為統嶺南節度使)一
(弓)一箭必書其名(王忠嗣居節將以持重安邊為務每軍出即各召本將付其兵器令給士)
(卒雖一弓一箭必書其名姓于上以記之軍罷即納若遺失即驗其名罪故人人自勸甲㐲充牣)華蠻
詣闕請立生祠(盧釣字子和開成元年為廣州刺史嶺南節度使南海有蠻舶之利珍貨輻凑)
(舊帥作法興利以致富凡為南海者靡不捆載而還鈞性仁恕為政廉潔請監軍領市舶使已一不干預衣冠)
(得罪流放嶺表而物故者鈞減俸錢為營槥櫝孤兒稚女為之婚嫁凡數百家由是山越之俗服其德義三年)
(將代華蠻數千人詣闕請立生祠焉)亡馬(李愿晟之子元和元年夏綏銀宥等州節度使威令簡肅甚得)
(綏懷之術客有亡馬者以狀告愿愿以狀牓于路懸金以購之不三日所繋之牓下仍置書一緘曰馬逸失羣)
(不時告罪當死敢以良馬一疋贖罪并亡馬請納于愿付客亡馬而縱其良馬境内嚴肅)帥臣鑿凶
門而出(李聽為邠寧節度使邠州衙&KR0550;相傳不利葺修以致隳聽曰帥臣鑿凶門而出豈有拘于巫祝)
(而致隳公署耶遽命葺之卒無變異)軍中有折旅店之匕箸者斬之(高崇文憲)
(宗元和初為右神策行營節度使統諸鎮兵討西川劉闢至興元軍中有折旅店之匕箸者斬以徇初闢擒東)
(川節度使李康及崇文克棣州而歸康求雪已罪崇文以康戰軍失守遂斬之)八戰皆捷(高崇文為)
(長武城使乖貞元年冬劉闢阻兵朝議討伐宰相杜黃裳以為獨任崇文可以成功元和元年春充左神策行)
(營節度使以討闢時宿將專征者甚衆人人自謂當選及詔出大驚崇文在長武城練卒五千常若寇至及是)
(中使至長武夘時宣命而辰時出師五千器用無闕者八戰皆捷)出俸錢贖賣子(朱忠亮本)
(名士明憲宗即位加御史大夫築臨涇城有勞特加檢校工部尚書涇原四鎮節度使涇土舊俗多賣子忠亮)
(以俸錢贖而還其親者約二百人卒贈僕射)造烏蘭橋(王似元和中靈鹽節度使先是吐蕃欲成)
(烏蘭橋先貯材于河堧朔方節度使常潛委材河流終莫能成蕃人知似貪而無謀先厚遺之後併役成橋築)
(月城以守自是朔方禦寇不暇至今為恨)焚匿名書(王鍔字昆吾代杜佑充淮南副節度使鍔明習)
(簿領善小數以持下吏嘗聽理有遺匿名書于前者左右取以投鍔鍔内之鞾中鞾中先有它書以雜之及吏)
(退鍔探取它書焚之人信其匿名書亦焚也既歸省所告異日以它微事連其所告者禁窮按驗之以譎衆下)
(吏以為神明)賜古器(牛僧孺為襄州刺史山南東道節度使辭日賜觚散樽杓等金銀古器令中使)
(喻之曰以卿正人也)身率軍士與同勞逸(李元諒德宗時加隴右節度度支營田觀察臨)
(洮軍等使移鎮良原古城多摧圮隴東要地敵入寇常牧馬休兵于此元諒遠烽候培城補堞身率軍士與同)
(勞逸芟林薙草斬荆榛俟乾盡焚之方數十里皆為美田勸軍士樹藝歲收菽粟數十萬斛生殖之業陶冶必)
(備敵無寇掠涇隴乂寧)父子俱擁節旄(田布弘正第三子弘正移鎮成德軍以布為河陽三)
(城節度使父子俱擁節旄同日拜命時韓弘亦與子公武俱為節度使然以忠勤多田氏)未嘗問百
姓間事(郭英乂為劍南節度使顔恣狂蕩聚女人騎驢擊毬制鈿驢鞍及諸服用皆侈靡裝飾日費數)
(萬以為笑樂未嘗問百姓間事顔怨之兵馬使崔旰因人心為亂殺英乂)烏集為候(柳仲郢為太平)
(軍節度使卒于鎮自拜諫議後每遷官羣烏大集于昇平里第庭樹戟架皆滿凡五日而散詔下家人以為候)
(除太平烏不集)好方士(李抱真德宗貞元中為昭義軍節度使晚節好方士以求長生有孫季長者為)
(抱真鍊金丹紿抱真曰服之當升仙遂署為賓僚數謂恭佐曰此丹秦皇漢武皆不能得惟我遇之他年朝上)
(清不復偶公輩矣復夢駕鶴冲天寤而刻木鶴衣道士衣以習乘之凡服丹二萬丸腹堅不食將死不知人者)
(數日矣道士牛洞玄以猪肪穀漆下之殆盡病少□季長復曰垂上仙何自棄也益服三千餘丸頃之卒)牙
軍廢置主帥(五代羅紹威魏州人襲父弘信旄鉞昭宗時進封鄴王至德中田承嗣盜據相魏澶)
(博衛貝等六州募軍中子弟置之部下號曰牙軍皆豐給厚賜不勝驕寵年代寖遠父子相襲親黨膠固其兇)
(戾者強賈豪奪踰法犯令長吏不能禁變易主帥有同兒戲自田氏以後垂二百年主帥廢置出于其手紹威)
(懲其往弊雖以貨賂姑息之心銜之紹威見唐祚哀陵羣雄交亂梁太祖兵強天下必有禪代之志故傾心附)
(結每慮牙軍變易心不自安乃遣使告梁太祖求為援梁太祖許之遣李思安會魏博軍再寇滄州先是安陽)
(公主薨于魏太祖因之遣長直軍校馬嗣勲選兵千人實兵仗于巨槖中肩舁以入魏州言助汝葬事天祐三)
(年正月五日梁太祖親率大軍濟河聲言視行營于滄景牙軍頗疑其事是月十日夜紹威率兵馬與嗣勲同)
(攻之時宿于牙城千餘人遲明盡誅凡八千家皆赤其族紹威雖除其禍然尋有自弱之悔)聚書萬
卷(紹威鎮魏十七年薨紹威形貎魁偉有英傑氣伏膺儒術明達吏理好招延文士聚書萬卷每宴會與賓)
(佐賦詩江東羅𨼆者佐錢鏐軍幕有詩名紹威遣使賂之叙南巷之敬)東西川皆有雄據
意(後唐天成中詔曰頃因本朝親王遥領方鎮遂有副大使知節度事年深相沿未改其東西令後落副大)
(使只云節度使時孟知祥為西川董璋為東川皆有雄據之意)置私廟(哀帝三年勑魏博節度使羅紹)
(威宜許于本鎮置三代私廟)劫陵(温韜少為羣盜背李茂貞歸于梁歴耀許州節度使在耀七年唐帝)
(諸陵發掘殆徧取其金寳惟乾陵以風雨屢作終不能發莊宗時韜自許州入魏覲後賫金帛賂遺權重及納)
(賄中宫獲免得歸藩頃之授代歸闕久留京師親黨或憂其闕乏其子揚言日使一祼體黃漢足了一年之費)
(蓋謂劫陵得金偶人)佛子(張筠初仕後唐為永興軍節度使性好施每出值貧民于路則給以口食衣物)
(境内除省賦之外未嘗聚斂遂致百姓不撓十年小康秦民懷惠呼為佛子後權領河南尹俄鎮興元所治之)
(地咸用前政上下安之)獲蝗一斗給禄粟一斗(五代趙瑩為晉昌軍節度使時天下)
(大蝗境内捕蝗者獲一斗給禄粟一斗使飢者獲濟遠近嘉之)名振北狄(安重誨為成德軍節度使)
(嘗與北來蕃使並轡而行指飛鳥射之應弦而落觀者萬衆無不快抃蕃使因輟所乘馬以慶之由是名振北)
(狄自謂天下可以一箭而定)天下可一箭定(上)佞佛(周宋彦筠初仕晉為同州節度)
(使溺于釋氏後為邠州節度使嘗謂人曰吾前後供僧一千餘萬造佛室九十餘所又嘗召僧讀畢生經日課)
(若干卷至瞑目乃已令不負所課如嬰疾不能開讀隨即填補立劵設呪每曾給二十緡僧至者甚衆乃減緡)
(一半未幾止給三歲緡其無行貪猥之僧利其緡投劵者填咽彦筠患之乃止初彦筠一旦與其主母有微忿)
(遂擊殺之自後常冇所睹彦筠心不安乃修浮圖法以禳之因而溺志于釋氏其後每歲至佛入湼槃之日常)
(衣斬哀號慟于像前其侫佛如此家有婢妾數十人皆令削髮披緇以侍左右為當時所誚)旄節有
聲(王峻相州人其父為本郡樂營使峻善歌歴事張筠趙巖張延朗皆以善歌親愛及延朗誅資産盡入漢)
(祖峻在籍中漢祖踐阼授客省使𨼆帝時周太祖鎮鄴峻為監軍太祖赴闕綢繆幃幄贊成大事既而踐樞相)
(之位貪權恃寵無禮于君太祖以佐軍之故每優容之無何邀求兼鎮青州太祖不得已而授之既而貶商州)
(司馬死于貶所初峻降制除青州有司造旄節以備迎授前一夕其旄節有聲甚異聞者駭之主者曰昔安重)
(誨授河中節亦有此異聲)一時良將(九國志吳柴再用累歴藩鎮敦尚素儉車馬導從不過十人亦)
(一時之良將也)取與有節(南唐姚景鍾為夀春節度使夀春大郡每節使上供億甚厚廳事階間置)
(大櫃數具納金曰滿其中輙易之及景鍾至命去櫃取與皆有節郡人便之)去金櫃(上)邊和
尚(邊鎬柔儒好釋氏初從查文徽平建州凡所克獲唯以全活為務建人德之號曰邊佛子及克定長沙市)
(不易肆潭人益喜謂之邊菩薩及鎮湖南政出多門絶無威斷楚人失望謂之邊和尚)貪冒財貨
(前蜀王宗裕為武德軍節度使貪冒財貨以白金百兩作鋌䥴記年月每五鋌為一束以生牛革裹之其子諫)
(曰牛革著物堅確後難可開宗裕叱之曰何更開也)自監擁護節旄(後蜀李奉虔遷右金吾衛)
(大將軍為昭武軍都監属夏秋多雨嘉陵江溢出浸城奉虔置堰開湍□二十餘處洩其畜水築堤以護之城)
(池克完人被其利授昭武軍節度自監擁護節旄自奉虔始人皆榮之)納禮錢(國朝建隆三年詔見)
(宰相門)節度軍州有三印(大中祥符九年上覽河南節度使知許州石普奏狀用許州觀)
(察印以問宰相王旦對曰節度軍州有三印節度印隨本使用則納有司觀察印則州長史主之州印晝則付)
(錄事恭軍掌用暮則納于長史凡節度在本鎮兵仗則節度判官掌書記推官署狀用節度印田職則觀察判)
(官犬使推官署狀用觀察印符刺属縣則大使判署用州印印之故命帥必曰某軍節度某州管内觀察等使)
(某州刺史言軍則專制其兵旅言管内則總察其風俗言刺史則蒞其州事石普獨署奏章當用河南節度使)
(印)願世世奉藩(退朝錄尚父錢忠懿王自太祖開國貢獻不絶帝以其恭順待之甚厚及討江)
(南命為昇州東南面行營招撫制置使屢獻戎捷及拔常州拜守太師依尚書令兼中書令吳越國王乂親赴)
(行營帝益加之詔令歸國江南平亟請入覲許之既至會太祖幸洛陽禋郊西駕有日矣詔促其還忠懿臨别)
(面叙感戀願子孫世世奉藩太祖謂曰盡吾一生盡汝一生令汝享有二浙也忠懿以帝賜重約既得歸喜甚)
(以為永保其國矣是歲永昌鼎成後二年來朝遂舉版籍王府焉)兄弟同領鎮(五代符彦卿晉)
(天福初授同州節度使兄彦饒亦鎮滑臺兄弟同領鎮人皆榮之)
節度觀察留後
唐節度有留後長慶四年留後改為知院官從王涯請
也寳歷初復為留後大中十一年成德軍節度使王紹
鼎卒以御史中丞王紹懿為成德軍節度留後留後之
名自此始也
國朝大中祥符六年景德殿使新州觀察使劉承規為
安遠軍節度觀察留後任兩使留後非致仕之官以承
規逮事三朝有勤效特以授之
元祐官品令節度觀察留後(正四品)
節度觀察留後至刺史兼領他官為遥郡
觀察使
唐職官志觀察使副使支使掌諸書記推官廵官衙推
隨軍要籍進奏官各一人(貞觀初遣大使十三人省天下諸州水旱則遣使有廵察)
(安撫之名神龍三年以五品以上二十人為十道廵察使舉州縣再周而代景雲三年置十道按察使道各一)
(人開元二年曰十道按察採訪處置使二十年曰採訪處置使分十五道天寳末又兼黜陟使乾元元年改曰)
(觀察處置使)
唐百官志觀察置使掌察所部善惡舉大綱凡奏請皆
屬于州
國朝凡諸衞將軍及使遥領者其資品並止復本官敘防
禦團練使刺史亦同大中祥符七年詔觀察使並帶刺史
元祐官品令觀察使正五品
自節度觀察留後至刺史兼領它官者為遥郡
不以戎服謁(唐故事刺史始見觀察使皆戎服趨庭致禮令狐峘為吉州刺史齊映廉察江西行)
(部過吉州映雖曾為宰相然驟達後進峘自恃前輩有以遇映不欲以戎服謁入告其妻韋氏恥抹首趨庭謂)
(峘曰卿何如人白頭走小生前卿如不以此禮見映雖黜死我亦無恨峘曰諾即以客禮謁之映雖不言深以)
(為憾映至州奏峘糾前政過失鞫之無狀不宜按部臨人)蘭亭絶唱(元稹為浙東觀察使會稽佳山)
(水稹所辟幕職官皆當時文士而鏡湖秦望之遊月三四焉副使竇鞏海内詩名與稹酬唱最多至今稱蘭亭)
(絶唱)除淫祠(李德裕為浙西觀察使凡舊俗之害民者悉革其弊除淫祠一千一十所)罷進繚
綾(德裕在浙西詔進長幅盤條繚綾一千疋德裕奏論之云凡諸天馬繚綾盤條文采珍竒只為聖躬自服)
(今織千疋費用頗多在臣愚誠所未喻優詔報之罷進)奏罷泗州戒壇(徐州節度使王智興)
(聚貨無厭以敬宗誕月于泗州置僧壇度人凡髮夫到者人納二緡給䐑而回落髮者無算人意在于規庇徭)
(産浙西觀察使李德裕令蒜山渡數其過者日百餘人惟十四舊沙彌餘悉蘇常之民德裕並勒還本貫奏云)
(若不禁止至誕節則江淮南計失六萬丁壯即日詔罷)獻丹扆箴(敬宗荒僻日甚遊幸無度疎遠)
(賢能昵比羣小朝坐月不二三大臣罕得進言海内憂危浙西觀察使李德裕身居廉鎮乃心王室遣使獻丹)
(扆箴六首宵衣諷坐朝希晚也正服諷御服乖異也罷獻諷斂求怪珍也納誨諷侮棄忠言也辨邪諷信任羣)
(小也防微諷輕出遊幸也帝雖不能盡用其言命學士韋處厚殷勤答詔頗嘉納其心焉)以所蒞之
郡租賦自給(裴垍相憲宗先是百姓輸賦于州有三一曰上供二曰送使三曰留州建中初定兩)
(税時貨重錢輕是後貨輕錢重齊人所出固已倍其初征其留州送使所在長吏又降省估使就室估人以自)
(封殖重賦于人及垍奏諸天下留州送使物一切令依省估其所在觀察使乃以其所蒞之郡租賦自給若不)
(足然後許取于支郡其諸州送使名額悉令上供故江淮稍息焉)知權制變(柳公綽為鄂岳觀察)
(使王師討吳元濟詔公綽以鄂岳兵五千隸安州刺史李聽率赴行營公綽曰朝廷以吾儒生不知兵也因奏)
(願自征行許之公綽至安州李聽以廉使禮事之公綽謂曰公所以属鞬負弩豈非為兵事耶若去戎容被公)
(服兩郡守何所統攝乎以公名家曉兵若吾不足指麾則當赴闕不然吾且署公職名以兵家從事矣聽曰惟)
(公所命即署聽鄂岳都知兵馬使中軍先鋒行營兵馬都虞侯乃選卒六千属聽戒其部校曰行營之事一決)
(于都將聽感恩畏威如出麾下而公綽軍中動静悉用聽謀故鄂軍戰必克捷軍聲遂振其知權制變為當時)
(所稱)進銀瓶高八尺(齊映為江西觀察使常以頃為輔相無大過而罷冀其復入用乃倍斂貢)
(奉及為大金銀器以希旨先是銀瓶高者五尺餘李兼為江西觀察使乃進六尺者至是因帝誕日端午映為)
(瓶高八尺以獻)視公蓄如私藏(莵傳正為宣歙觀察使頗事奢侈厚以財貨賂遺權貴視公蓄)
(如私藏幸而不至甚敗因代還京師憲宗聞其治第過侈薄之還拜光禄卿)讓憲官(德宗即位福建)
(觀察使鮑防胡南觀察使蕭復讓憲官從之自兵興以來方鎮重任必兼臺省長官以至外府僚佐亦帶臺省)
(銜至是除韓滉蘇州刺史杜亞河中少尹鎮都團練觀察使不帶臺省兼官自是諸道非節度而兼憲官者咸)
(讓之)停詔免王晬死(李勉遷梁州都督山南西道觀察使勉以故吏前密縣尉王晬勤幹俾攝)
(南鄭令俄有詔處死勉問其故乃為權幸所誣勉詢將吏上方藉牧宰為人父母豈以譛言而殺不辜乎即停)
(詔飛上聞晬遂獲免)為木偶人署名位(李勉為江西觀察使部人有父病以蠱道為木偶人)
(署勉名位瘞于其隴或以告勉勉曰為父禳災亦可矜也)不恤人疾苦(崔蕘字野夫乾符中出為)
(陜州觀察使以器韻自高不屑細故權移僕下河南寇盗蜂起朝綱不振而蕘自恃清貴不恤人之疾苦百姓)
(訴旱蕘指庭樹曰此尚有葉何旱之有乃笞之吏民仇怨既為軍人所逐饑渴甚投民舍求水民以溺飲之初)
(為軍人所俘剪其髭鬚拜而獲免以失守貶端州司馬)賜鞭以表忠節(張建封字本立貞元)
(四年為徐州刺史徐泗濠節度度支營田觀察使十三年冬入覲德宗禮遇加等及還鎮特賜詩又令中使賫)
(常所執鞭賜曰卿忠正節義歲寒不移此鞭朕久執用故以賜卿以表忠節也)還鎮賜詩(上)聖
水(寳歷年亳州言出聖水飲之者愈疾李德裕奏略曰臣訪聞此水本因妖僧誑惑狡計丐錢數月以來江)
(南之人奔走塞路其水㪷價三千而取者益之它水緣路轉以示人老疾飲之多至危篤昔吳時有聖火事皆)
(妖妄古人所非乞下本道觀察使令狐楚速令填塞以絶妖源乃從之)代貧戶輸税(王仲舒為)
(江南西道觀察使江西前例榷酒私釀法深仲舒至鎮則奏罷之又出官錢二萬貫代貧戶輸税)胥吏
以為神人(崔咸字重易遷陜州大都督府長史陜&KR0593;觀察使自旦至暮與賓僚痛飲恒醉不醒簿領)
(堆積咸夜分省覽剖決判斷無毫釐之差胥吏以為神人)夢(鄭處誨族父朗為定州節度使時處誨為工部)
(侍郎因早朝假寐于待漏院忽夢已為浙東觀察使經過汴州而朗為汴州帥留飲餞仰視屋棟皆飾以黃土)
(賓從皆所識明年朗果自定州鎮宣武辟韋重為掌書記重將行處誨告以所夢明年處誨授浙東觀察使行)
(及潼關朗遣從事迎勞仍致手書乃先疏所夢比至宴于清署亭賓佐悉符夢中朗仰視屋棟曰此亦黃土也)
(四座感歎移時)勤儉清苦(貝凑為福建觀察使為政勤儉清苦有美譽宰相竇參以私怨惡之數加)
(譛毁又言凑風病不任趨馳及德宗召湊至京對于别殿令殿上走行以驗其病否由是悟參之誣尋以湊為)
(陜州大都督府長史)三州(九國志吳越錢倬傳太平興國初俶表薦倬及其弟儼于朝詔以倬為慎端師)
(儼為新媯儒三州觀察使蓋倬儼皆嘗為僧倬復好睡執政者以戲之也)特繋金魚(國朝陳堯咨自)
(龍圖閣學士換觀察使及陛謝自陳本儒生習爼豆一旦蒙陛下易以武弁所惜者腰下無金魚袋命特繫金)
(魚以示優恩)好坐木馬(歸田錄故觀察使劉從廣燕王壻也嘗與余燕王好坐木馬子坐則不下)
(或饑則就其上飲食往往乘興奏欒于前酣飲終日亦其性之異也)兼領刺史(大中祥符七年三月)
(翰林學士陳彭年言檢討唐以來故事觀察使並合帶刺史詔自今除觀察使可兼領之)
防禦團練使
唐職官志防禦團練使(至德後中原置節度使又大都要害之地置防禦使以冶軍事)
(刺史兼之不賜旌節上元後改防禦使為團練守捉使又與團練兼署防禦使名前使各有副使判官皆天寳)
(後未見品秩)
唐百官志團練使副使判官推官廵官衙推各一人防
禦使副使判官推官廵官各一人
國朝元祐官品令防禦團練使從五品(更見節度使門)
使名不廢(唐書代宗即位諸州防禦使並停明年授田承嗣魏博等州都防禦使俄還節度使蓋防)
(禦使之名不廢也其團練使都團練使亦不輟授焉若李勉魏少遊相繼為江西都團練觀察使之類)腹
心(代宗永泰二年□曰諸道節度觀察防禦使朕之腹心)清淨為理(丁公著授浙江西道都團)
(練觀察使二年授河南尹皆以清淨為理)監練(柳芳唐歷鄖謀欲上封事輿櫬席泥首哭于都市上召見)
(因獻三十字每一字論一事内監練二字云監軍團練使)不合帶銜(大歷十二年詔刺史官銜有持)
(節諸軍事不合更帶團練使等銜宜便令主當州兵事削之其使司馬同副使例專押案其判官便令司兵判)
(兵馬司倉判軍糧案司士判甲仗案節度及都團練使不在限故團練使不廢)文武官拜送于
路(九國志吳楊濛字志龍行密第三子天祐中領廬州團練使渭襲位封廬江郡公持節冊徐温大丞相温)
(見之謂左右曰此兒瞻顧特異恐難其下因請為楚州團練使渭親餞之文武官拜送于路觀者美之)知
物態(徐知諫温第五子武義初授潤州刺史充本州團練使庖人請酒二斗淹蟹知諫笑謂曰螃蠏小戶)
(給五升醉矣自是州人以為知物態皆憚之)立碑賜文(國朝初李漢超為齊州防禦使兼關南兵)
(馬都監漢超牧齊既久郡人愛之求為立德政碑太祖嘉其請詔太子率更令除玄撰文以賜之)無檢
操不宜任承流(至道二年工部侍郎錢昱為郢州團練使昱秦國王俶之子也歸朝領白州刺)
(史上表自陳嘗習文藝求改職除秘書監遷工部侍郎連知宋宿泗等州無善政至是郊祀中外官進秩上謂)
(宰相曰昱貴家子無檢操不宜任承流故有是命)天下稱為楊無敵(楊畋字延昭真宗時)
(為防禦使屢有邊功天下稱為楊無敵外寇皆畫其像而事之云以禦鬼疾)畫像以禦鬼疾
(上)備豫有素寇不能犯(薛可言少帝即位遷澶州防禦使時寇至魏博游騎晨夕至河)
(上可言備豫有素寇不能犯)治郡寬簡民皆便之(李瓊世宗時為安州刺史本州防禦)
(使治郡寬簡民皆便之吏民數百人詣監軍馮守規請立碑頌德詔中書舍人竇儀撰文賜之)以俸錢
分施饑民(郭瓊世宗時為齊州防禦使歲不登以俸錢分施饑民自隣境來者亦均給之人懷其惠)
(相率詣闕頌其德政許立碑)
節度行軍司馬
五代史後唐天成四年勑諸道行軍司馬名位雖高或
帥臣不在其軍州事節度副使權知
國朝元祐官品令節度副使行軍司馬防禦團練使為
散官節度行軍司馬從八品
盡理箴規(唐劉悟節制鄭滑奏賈直言置幕中後遷于潞亦與之俱行悟纖微乖失直言必盡理箴)
(規以是美譽日聞于朝穆宗以諫議大夫微之悟拜章乞留復授檢校右庶子依前充行軍司馬)簡自
上意(自兵興以來方鎮少徵入换代者皆死亡乃命焉故行軍司馬盡簡自上意)吟嘯杯酒
自適(至道中李昉知衡州受代歸闕翰林學士承旨陶榖適掌選誣奏昉嘗薦親黨求為東畿令太祖怒)
(之吏部尚書張昭面質其事昭老儒氣直于上前投冠于地抗聲論列云榖㒺上太祖終疑之昉亦不自辯出)
(為彰武軍司馬在延州每以吟嘯杯酒自適召還拜中書舍人)
節度防禦團練副使
唐天寳後有副使判官
五代後唐同光二年諸道除節度副使兩使判官除授
外其餘職員并諸州軍事判官等并本道本州各當辟
舉判官仍不在奏官之限長興二年二月中書門下奏
准天成二年六月勑行軍副使兩使職官防禦判官等
元未定月限勑行軍副使兩使判官以下賓僚及防禦
團練使判官推官軍事判官並宜以三十月為限如是
隨府不在此限
國朝元祐令(見行軍司馬門)節度防禦團練副使從八品
幕職官
唐(見前副使門)
五代後唐長興二年詔兩使判官罷任一年書記支使
防禦團練判官二年推官廵官防禦團練推官軍事判
官等並三年後與比擬仍改轉官資職次其有績效尤
異若文學超邁或為衆所推或知已察舉並加擢任不
復限年清泰三年五月詔兩使判官畿赤令取郎中員
外郎補闕拾遺三丞五博少列官寮選擇任使俾藩方
侯伯參佐得才朝列具寮中外迭處(更見前副使門)
國朝兩使各置判官推官一人節度掌書記觀察置支
使餘州置判官推官各一人事簡者不具設
元祐令京府判官至軍監判官為幕職官
武昌多士(晉陶侃鎮武昌軍殷浩庾翼等皆為佐吏時武昌號為多士)李紳不受李
錡書幣(唐李紳登第後東歸金陵觀察使李錡愛其才辟為從士紳以錡所為專恣不受其書幣錡怒)
(欲殺紳紳遁而獲免錡誅朝廷嘉之召拜右拾遺)畢諴三佐杜悰(杜悰鎮許昌辟畢諴為從)
(事悰領度支諴為廵官悰鎮揚州又從之悰入相諴為侍御史武宗朝宰相李德裕專政出悰為東川節度悰)
(之吏莫敢餞送問訊唯諴無所顧慮問遺不絶德裕怒出諴為磁州刺史)杜甫見嚴武不冠
(嚴武鎮成都奏前拾遺杜甫為恭謀檢校尚書工部員外郎武與甫有世舊待遇甚隆甫性褊躁放恣常醉謁)
(登武牀瞪視武曰嚴挻之乃有此兒武雖急暴不以為忤甫于浣花里種竹植樹結廬枕江縱酒笑咏與田畯)
(野老相狎蕩無拘檢嚴武過之有時不冠其傲誕如此)善于割斷(裴寬以文詞進騎射彈棋投壺)
(特妙景雲中為潤州恭軍刺史韋銑引為判官清幹善于割斷銑重其才以女妻之)賓筵間多忽
略(趙博宣文章俊拔性率使酒陳許節度使曲環辟為從事賓筵間多所忽略環不能容誣奏扇惑軍情詔)
(令環決杖四十流于唐州人皆以為枉)李景略斷張光殺妻(李景略以蔭補幽州功曹)
(李懷光為朔方節度使署為廵官五原將張光殺其妻以貲市獄前後不能斷景略訊其實光竟伏法既亭午)
(有女厲聲被髮血身膝行前謝而去左右有識者曰光妻也因授大理司直)謙謙(李藩字叔輪少恬淡)
(修檢雅容儀好學張建封在徐州辟為從事居幕中謙謙未嘗論細微後建封死濠州刺史杜兼誣奏藩建封)
(死時搖動軍中德宗大怒密詔杜佑往殺之佑素重藩懷詔旬日不忍發藩覽之無動色佑曰吾已密論特以)
(百口保君矣德宗聽佑解怒亦釋亟追藩赴闕及召見望其儀形曰此豈作惡耶釋之除秘書郎)陰察
禄山(權德輿父臯字士諒安禄山充河北按察使假其才名表為從事臯陰察禄山且叛欲潜去慮禍及)
(老母禄山使臯獻戎俘自京師回過昌福縣尉仲謨臯從父妹婿也密以計約之比至河陽詐以疾亟召謨謨)
(至臯示已喑瞪謨而暝謨乃勉哀而哭手自含襲訖送臯葬其棺人無知者禄山不疑其詐死許其母歸及渡)
(江禄山已反矣由是名聞天下)凝然握管(劉三復長于章奏李德裕尤竒待之德裕鎮浙西及遷秩)
(皆恭佐賓筵軍政之餘與之吟詠終日在長安私第别搆起草院院有精思亭每朝廷用兵詔令制置每獨處)
(亭中凝然握管左右侍者無能預之)參佐賓筵(上)獨加禮敬(崔衍遷宣歙池觀察使政)
(務簡便人頗懷之其所擇從事多得名流時有土者待賓僚率輕傲衍獨加禮敬幕中之士後多顯逹)幕
中之士多顯達(上)詩如師友(崔咸字重易元和二年擢進士第鄭餘慶李餘簡辟)
(為賓佐待如師友及登朝歴踐臺閣獨行守正時望甚重)累邀方至府第(崔覲梁州人為儒不)
(欒仕進山南東道節度使鄭餘慶高其行辟為節度𠫭謀累邀方至府第為吏無方略苦不達人事餘慶以長)
(者優容之)積習名教(柳公綽子仲郢字諭蒙牛僧孺鎮江夏辟為從事仲郢有父風動修禮法僧孺)
(歎曰非積習名教安能及比入為監察御史)和凝報賀瓌(五代史和凝十九登進士第滑帥賀)
(瓌知其名辟至幕下凝善射時瓌與唐莊宗相拒于河上戰于湖柳坡瓌軍敗而北唯凝隨之瓌顧曰子匆相)
(隨當自努力凝對曰大丈夫受人知有難不救非素志也但恨未有死所旋有一騎士來逐凝叱之不止遂引)
(弓射之應弦而斃瓌獲免遂以女妻之由此聲望益隆)先奏後聘(唐桂管觀察使使王拱聞令孤)
(楚之才欲以禮聘召擢楚不從乃先聞奏而後䀻楚以父掾太原有庭闈之戀又感拱厚意登第後徑往桂謝)
(拱不預遊宴乞歸奉養即還太原人皆義之)奏辟舊僚(宰相徐商領鹽鐵奏王徽為𠫭佐及徽拜)
(拾遺商罷相鎮江陵以徽舊僚欲以奏辟而不敢言徽探知其旨即席言曰僕在進士中荷公重顧公佩印臨)
(戎下官安得不從商喜甚奏授殿中侍御史賜緋充荆南節度判官)輕脱(筆談盛文肅為右丞知揚州時)
(夏有章自建州司戶授鄭州推官過揚州文肅驟稱其才雅明日置酒召之人謂有章曰盛公未嘗燕過客其)
(器重者方召一飲有章荷其意别日為一詩謝之至客次先使人持詩以入公得詩不發封而還之使人謝有)
(章度已衰老無用此詩不復得見有章殊不意往見通判刁繹具言所以繹亦不喻其由曰府公性多忤詩中)
(得無激觸否有章曰未曾發封又曰無乃筆札不嚴曰有章自書極嚴謹曰必是將命者所忤爾乃往見文肅)
(而問之夏有章今日獻詩何如公曰不曾讀已還之繹新曰何也曰始見其氣韻清修謂必遠器今封詩乃自稱)
(莆田從事得一幕官遂爾輕脱君但觀之必止于此官志已滿矣切記之賈文元時為𠫭知政事與有章有舊)
(乃薦為館職有詔候到任一年召試明年除館閣校勘御史發其舊事遂寢改充國子監主簿仍帶鄭州推官)
(未幾卒文肅閱人物多如此不復挾它術)張亢體肥大王琪瘦骨立(歸田錄晏元獻)
(延賓客一時名士多出其門罷樞副為西京留守時年三十八幕下王琪張亢最為上客亢體肥大琪目為牛)
(琪瘦骨立亢目為猴二人自譏詯琪嘗嘲亢曰張亢觸墻成八字亢應聲曰王琪望月叫三聲一座為之大笑)
節度觀察判官
唐天寳後有判官未見品秩
五代後唐長興二年詔兩使判官罷任一年書記支使
防禦團練判官二年推官廵官防禦團練推官軍事判
官等並三年後與比擬仍改轉官資職次其有績效尤
異若文學超邁或為衆所推或知已察舉並加擢任不
復限年(餘見前幕職門)
國朝元祐令節度觀察判官從八品
才思俊麗(唐令狐楚善属文進士登第李說嚴綬鄭儋相繼鎮太原高其行義辟為從事自書記至)
(節度判官歴使府侍御史楚才思俊麗德宗好文每太原奏至能辨楚之所為頗善之)太原奏至
(上)奏辟舊僚(已見幕□門)異席資事(浙西觀察使李栖筠有重望虚心下士幕府咸)
(選才彦觀察判官許鴻兼有學識栖筠嘗異席資事)拂衣而去(李瓊鎮桂管奏柳璧為觀察判官軍)
(政不愜璧極言不納拂衣而去桂府尋亂)減員(楊綰請減觀察判官之員數)判官之肉其
足食乎(九國志閩潘承祐為大理少卿王延政鎮建州辟為節度判官延政與福州構怨日尋干戈承)
(佑上書諫曰兄弟天倫也古稱外禦今以一朝之忿而忘大義滅孔懷之性傷人倫之本欲邦國之化不可得)
(也延政不納嘗因福州使至延政大□兵甲以誇示之其言益悖承佑長跪固諫延政怒顧謂衛士曰判官之)
(肉其足食乎承佑聲氣益厲久之乃解及延政建號以為吏書)
節度掌書記(沿革見幕職官門)
國朝元祐令節度掌書記從八品
檄愈頭風書成馬上(魏志陳琳字孔璋阮瑀字元瑜少受學于蔡邕建安中都護曹洪欲)
(使掌書記瑀終不為屈魏太祖並以琳瑀為司空軍謀祭酒管書記室軍國書檄多琳瑀所作又典略曰琳作)
(書及檄草成呈太祖太祖先苦頭風是日疾發卧讀琳所作頭風頓愈又書與韓遂時太祖適近出瑀隨從因)
(于馬上具草書成呈之太祖覽畢欲有所定竟不能損)章表殊健書記翩翩(魏文帝與)
(吳質書曰孔璋章表殊健微為繁富元瑜書記翩翩致足樂也)文房(南史趙知禮蔡景歴属陳武帝經綸)
(之日居文房書記之任)占授軍書下筆便就(趙知禮涉獵文史善書翰陳武帝討元景)
(仲也或薦之引為書記知禮為文贍速每占授軍書下筆便就)草遺詔于白刃之中(唐鄭)
(儋鎮太原在鎮暴卒不及處分後事軍中喧譁將有急變中夜忽數十騎持刃迫令孤楚至軍門諸將環之令)
(草遺表楚在白刃中搦管即成讀示軍士無不感泣軍情乃安自是聲名益重)為露布上行在
(干公異龍文章後拔為李招討府掌書記晟收復京師公異為露布上行在云臣已肅清宫禁祗奉寢園鐘虡)
(不移廟貌如故德宗覽之泣下不勝自左右為之嗚咽既而曰不知誰為之對曰干公異為之詞上稱善久之)
下筆不能自休(李商隱能為古文不喜偶對從事令孤楚能章奏遂以其事授商𨼆自是始為)
(今體章奏博學強記下筆不能自休)檄高麗(元萬頃善属文從李勣征高麗為遼東道管記勣令萬頃)
(作文檄高麗其語有不知守鴨綠之險莫離支報云謹聞命矣遂移兵固守鴨綠官軍不得入萬頃坐是流于)
(嶺外)翰動如飛(李巨川字下已乾符中属天下亂以刀筆從諸侯府王重榮鎮河中辟為掌書記時)
(車駕在蜀賊據京師重榮糾合諸藩協力誅寇單書奏請堆積案几巨川文思敏速翰動如飛傳之藩隣無不)
(悚動重榮收復功巨川之助也)諸侯章奏語太浮華(文宗謂侍臣曰近日諸侯章奏語太)
(浮華有乖典實宜罰掌書以誡其流李石曰古人因事為文今人以文害事懲弊抑末實在盛時乃以高錯為)
(禮部侍郎)以舊人待之(馮延巳遷駕部郎中充元帥府掌書記與陳覺友善自結於宋齊丘璟愛)
(其多能時以舊人待之及昇卒璟即位延已喜形於色璟未聽政延已屢入白事璟不悦曰書記自有常職何)
(為煩也)自有常職(上)在幕中十餘年未嘗趨附府公(喬公舜遷)
(屯田員外郎齊丘鎮豫章公舜為掌書記性簡率在幕中十餘年未嘗趨附府公但重其文章以進用)
觀察支使(沿革見幕職門)
國朝元祐令觀察支使從八品
器局有聲(唐韋元甫初任滑州白馬尉本道採訪使韋陟深器之奏充支使與同幕判官員錫齊名)
(元甫精於簡牘錫詳於訊覆陟推誠待之時謂員推韋狀元甫有器局所蒞有聲累遷刺史)員推韋
狀(上)
節度觀察推官
國朝元祐令節度觀察推官從八品
言行剛直(唐狄仁傑孫兼謨元和末解褐襄陽推官言行剛直使府知名)軍書填委削
藳立就(九國志前蜀王鍇天復中朝廷遣裴䞇使蜀冊建為蜀王䞇舉鍇為判官建一見重之辟為觀)
(察推官建圖霸之始軍書填委削藳立就詞理精當)
防禦團練判官(沿革見幕職門)
國朝元祐令防禦團練判官從八品
軍事判官(沿革見幕職門)
國朝元祐令軍事判官從八品
防禦團練軍事推官
五代史周顯德二年防禦團練刺史州各置軍事推官
一人
國朝元祐令防禦團練軍事推官從八品
軍監判官(沿革見幕職門)
國朝元祐令軍監判官從八品
職官分紀卷三十九
