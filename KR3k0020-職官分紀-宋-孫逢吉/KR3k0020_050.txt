職官分紀卷五十
宋孫逢吉撰
官數
通典唐官數闕(尚書曰唐虞建官惟百而鄭玄云虞官六十唐官未聞堯舜同道或皆六十并)
(屬官而言則皆有百)
虞官六十員(明堂位曰有虞氏官五十而鄭注云六十)
夏官一百六十員(尚書云夏商官倍注云一百二十)
殷官二百四十員(明堂位曰殷官二百而鄭注云二百四十)
周官六萬三千六百七十五員(内二千六百四十三人外侯國官六萬一千三)
(十二人按王制云殷時天下諸侯國千七百七十三當時殷氏政衰諸侯相并季末之時所存之國耳大國二)
(百四十九次國五百一小國一千二十三凡列國卿大夫士有六萬一千二十二人及周初有千八百國列國)
(卿大夫士大約與殷不異)
漢官自丞相至佐史凡一十三萬二百八十五員(哀帝時數)
(兼諸府州郡胥吏)
後漢七千五百六十七員
晉六千八百三十六員
宋六千一百七十二員
齊二千六十三員
後魏七千七百六十四員
北齊二千三百二十二員(並内官)
後周二千九百八十九員(並内官)
隋一萬二千五百七十六員(内官二千五百八十一員外官郡縣九千九百九十五員)
大唐一萬八千八百五員(内二千六百二十員外郡縣官六萬六千二百八十五)
官品
通典周官九命
漢自中二千石至斗食凡十六等
後漢自中二千石至斗食凡十三等
魏秩次多因漢制更置九品
晉宋齊梁並因之梁更計十八班班多者為貴陳因之
後魏置九品各置從凡十八品自四品以下每品分為
上下階凡三十階北齊因之
後周制九命每命分為上下凡十
隋置九品品各有從自四品以下每品分為上下凡三
十階自太師始謂之流内流内自此始也(煬帝除上下階留正從各)
(九品)
又置視正二品至九品各有從自行臺尚書令始謂之
視流内視流内自此始也
大唐自流内以上並因隋制又置視正五品視從七品
謂之視流内又置勲品九品者自諸衛錄事及五省令
史始謂之流外流外自此始也(勲品自齊梁以來有之)
國朝元祐令有九品品各有從
總封爵
書武成列爵惟五分土惟三(五等公侯伯子男列土封國公侯方百里伯七十里)
(子男五十里為三品)
禮王制王者之制禄爵公侯伯子男凡五等諸侯之上
大夫卿下大夫上士中士下士凡五等天子之田方千
里公侯田方百里伯七十里子男五十里不能五十里
者不逹於天子附於諸侯曰附庸天子之三公之田視
公侯天子之卿視伯天子之大夫視子男天子之元士
視附庸凡四海之内九州州方千里州建百里之國三
十七十里之國六十五十里之國百有二十凡二百一
國名山大澤不以封其餘以為附庸閒田八州州
二百一十國天子之縣内方百里之國九七十里之國
二十有一五十里之國六十有三凡九十三國名山大
澤不以朌其餘以禄士以為閒田(縣内夏時天子所居州界名也)凡九
州千七百七十三國天子之元士諸侯之附庸不與千
里之外設方伯五國以為屬屬有長十國為連連有帥
三十國以為卒卒有正二百一十國為州州有伯八州
八伯五十六正百六十八帥三百三十六長八伯各以
其屬屬於天子之老二人分天下以為左右曰二伯千
里之内曰甸千里之外曰采流(謂九州之外)天子三公九卿
二十七大夫八十一元士(此夏制也)大國三卿皆命於天子
下大夫五人上士二十七人次國三卿二卿命於天子
一卿命於其君下大夫五人上士二十七人小國二卿
皆命於其君下大夫五人上士二十七人
天子使其大夫為三監監於方伯之國國三人(使佐方伯領諸)
(侯)天子之縣内諸侯禄也(選賢置之於位其國之禄諸侯不得世)外諸侯
嗣也(有功乃封之使之世也冠禮曰繼世以立諸侯象賢也)制三公一命卷若有
加則賜也不過九命次國之君不過七命小國之君不
過五命大國之卿不過三命下卿再命小國之卿與下
大夫一命諸侯世子世國大夫不世爵世以德爵以功
未賜爵視天子之元士以君其國諸侯之大夫不世爵
禄
周禮大司徒凡建邦國以土圭土其地而制其域諸公
之地封疆方五百里其食者半諸侯之地封疆方四百
里其食者參之一諸伯之地封疆方三百里其食者參
之一諸子之地封疆方二百里其食者四之一諸男之
地封疆方百里其食者四之一大宗伯以九儀之命正邦
國之位壹命受職再命受服三命受位四命受器五命
賜則六命賜官七命賜國八命作牧九命作伯典命
掌諸侯之五儀諸臣之五等之命上公九命為伯其國
家宫室車旗衣服禮儀皆以九為節侯伯七命子男五
命王之三公八命其卿六命其大夫四命及其出封皆
加一等其國家宫室車旗衣服禮儀亦如之内史凡命
諸侯及孤卿大夫則策命之大司馬之職掌邦國之
九灋以佐王平邦國制畿封國以正邦國設儀辨位以
等邦國大行人以九儀辨諸侯之命等諸臣之爵以同
邦國之禮而待其賓客
前漢諸侯王表昔周監於二代三聖制法立爵五等封
國八百同姓五十有餘周公康叔建於魯衛各數百里
太公於齊亦五侯九伯之地所以親親賢賢褒表功德
關諸盛衰深根固本為不可拔者也
通典黃帝旁行天下分建萬國
唐虞夏建國凡五等曰公侯伯子男
殷公侯伯三等(公百里侯七十里伯五十里)
周公侯伯子男五等周公居攝改制(並見前)
秦爵二十等(最高徹侯乃得食縣其次關内侯食租税於關内餘十八等犬庶長以下則如吏職)
前漢爵二等曰王曰侯
後漢亦二等(皇子封王其郡為國其列侯雖鄧寇元勲不過四縣)
魏王公侯伯子男次縣鄉亭關内等侯凡九等(關内侯為虚封)
(自此始也)
晉亦有王公侯伯子男又有開國郡公縣公郡侯縣侯
伯子男及鄉亭關内等侯凡十五等宋氏亦用晉制唯
小大國皆有三軍齊梁因之(定制諸王言曰令境内稱之曰殿下公侯言曰教境)
(内稱之日第下自第下稱皆曰寡人相以下表數如臣而不稱臣文書下郡官皆日告)
陳有郡王嗣王藩王開國郡公開國縣公侯伯子男沐
食侯鄉亭侯關内侯關外侯凡十三等
後魏有王公侯伯子男六等凡王食半公三分食一侯
伯四分食一子男五分食一
北齊有王公侯伯子男六等
後周有公侯伯子男五等
隋有國王郡王國公郡公縣公侯伯子男凡九等
唐有國王郡王國公郡縣開國公侯伯子男凡九等(並無)
(官其上加實封者以租調給)
國朝元祐令王正一品嗣王郡王國公公從一品開國
縣公從二品開國侯正三品開國伯正四品開國子正
五品開國男從五品
春明退朝錄凡輔臣宣徽使初入封三代為東宫三少
(曾祖少保祖為少傅父為少師)因進官或遇大禮進加至太師兩令國
公使相節度使亦封三代尚書資政殿大學士三司使
封二代至太尉(大學士自如兩府例)學士至待制封一代至太尉
餘升朝官以上至吏部尚書(父歴兩府贈至太師令國公歴兩制大兩省贈至太)
(尉)舊制將相食邑萬戶即封國公王太尉為相過萬戶
而謙抑不封慶歷七年南郊中外將相唯夏鄭公滿萬
戶中書請封英國公因詔使相未滿萬戶皆得封於是
王文康封遂國公章文簡封郇國公王武恭封冀國公
其後遂邑不滿萬戶者皆封國朝以來封國公者范侍
郎(魯)王文獻(祁)向侍中(拱譙秦)靖難節度劉公重進(燕)保
大節度趙公贊(衛)定國節度馮公繼業(梁)張侍中永德
(鄧衛)張尚書昭(舒鄭陳)孟中令昶(秦)王中令彦超(邠)趙中令
(梁許陳)吕文穆(蔡徐許)寇忠愍(萊)丁秘監(晉)馮(缺)
王文穆(冀)張榮僖(岐鄧徐)吕文靖(申許)王文正(沂)張
文懿(郢鄧)章文簡(郇)夏文莊(英鄭)王文康(遂鄧)王武恭(祁冀魯)賈
文元(安許魏)陳恭公(英岐)文侍中(潞)杜正獻(祁)宋元憲(莒鄭)龐
莊敏(潁)韓侍中(魏儀衛)曾侍郎(英兖魯)冨相(祁鄭韓)
兼五侯地(史記太公兼五侯地尊勤勞也)必封不久(騶忌見齊王三日而受相印淳于髠曰善說)
(哉髠有愚志願陳前髠說畢趨出至門而面其僕曰是人者吾語之微言五其應我若響之應聲是必封不久)
(矣)殺降不得侯(前漢李廣與望氣王朔語曰漢擊匈奴廣未嘗不在其中而諸校尉以下材能)
(不及中人以軍功取侯者數十人廣不為後人然終無尺寸功以封邑者何也豈吾相不當侯耶朔曰試自念)
(豈嘗有所恨者乎廣曰吾為隴西太守羌嘗反吾誘降者八百餘人詐而同日殺之至今恨獨此耳朔曰禍莫)
(大於殺已降此乃將軍所以不得侯也)典諸侯封事(東觀漢記馮勤使典諸侯封事勤差量功)
(次輕重國土遠近地勢豐薄不相踰越莫不厭服自是封爵之制非勤不定)受茅土(漢雜事天子大)
(社以五色土為壇封諸侯者取其土苴以白茅受之各以所封方之邑以立社於其國故謂之受茅土漢興唯)
(皇子封為王者得茅土其他臣以戶賦租入為節不受茅土不立社)尚功尚恩(吕民春秋太公望封)
(於齊周公旦封於魯二君者甚相善也相謂曰何以治國太公望曰尊賢尚功周公曰親親尚恩太公曰自此)
(削矣周公曰魯雖削有齊者亦必非吕氏也其後齊日以大至於二十四世而田氏有齊國魯日以削至僅四)
(十四世而亡之)列土分疆皆以為民(白虎通王者即位先封賢者憂民之急也故列土分)
(疆非為諸侯張官設府非為卿大夫皆以為民而已)明王所貴惟爵(商君書明王之所貴惟爵)
(賞不榮則民不急列爵不顯則民不事爵易得也則民不貴禄賞不道則民不以死争位也)世為強
國(鹽鐵論昔太公封營丘之墟辟草萊而居焉地薄人少於是通利末之道極女工之巧是以隣國交於齊)
(財畜貨殖世為強國管仲相桓公襲先君業輕重之變南服強楚而霸諸侯)斬一牙門將者
封侯(袁子今有卿相之才居三公之位其治政以寧國家未必封侯也今軍政之法斬一牙門將者封侯)
(夫斬一將之功孰與安寕天下者乎夫斬一將之功者封侯失封賞之意也)萬國盛磐石之
固(晉陸機五等論曰五等之制始於黃唐郡縣之始創自秦漢得失成敗備在典謨使萬國相維以成磐石)
(之固宗庶雜居而定維城之業)以爵為賞者民勸而費省(後魏王粲爵論以貨財為)
(賞者不可供以復除為賞者租税損减以爵為賞者民勸而費常省故古人重爵也)天中容半印
(相書天中容半印者封侯)天中正陷如刀(人天中正陷如刀封侯)
親戚封
左傳太上以德撫民其次親親以相及也昔周公弟二
叔之不咸故封親戚以蕃屏周管蔡郕霍魯衛毛聃郜
雍曹滕畢原酆郇文之昭也邘晉應韓武之穆也凡蔣
邢茅胙祭周公胤也
詩閟宫乃命魯公俾侯于東錫之山川土田附庸
前漢諸侯王表漢興之初海内新定同姓寡少懲戒亡
秦孤立之敗尊王子弟大啓九國(燕代齊趙梁楚荆吳淮南長沙)
魏志明帝詔改封諸王以郡為國
崇建懿親(吳胡綜請立諸王表曰崇建懿親列土封爵内蕃國朝外鎮天下古今同契其揆一也周)
(室之興寵秩子弟姬姓之國五十有五諸王子受國者漸多光武中興四海擾攘凡諸制度未徧而九子受國)
(明章即位男則封王女為公主)二十五宗(晉孫毓賀封諸侯王表曰軒轅二十五宗黃祚以繁姬姓)
(建國七十周過其歷)非親莫居惟賢斯授(梁封臨川安興建安等五王詔曰非親莫居惟)
(賢斯授)伯叔追封琅邪傳國(陳徐陵陳始興王詔曰漢祖天倫伯叔追封晉元世系琅)
(邪傳國)
功臣封
周禮司勲掌六鄉賞地之法以等其功王功曰勲國功
曰功民功曰庸事功曰勞治功曰力戰功曰多
史記古者人臣功有五品以德立宗廟定社稷曰勲以
言曰勞用力曰功明其等曰伐積日曰閱
前漢諸侯王表漢興之初海内新定於是剖裂疆土二
等之爵(項羽曰漢封功臣大者王小者侯)功臣侯者百有餘邑
漢官解詁列侯金印紫綬以賞其有功功大者食縣邑
小者鄉亭得臣其所食吏(本謂徹侯避武帝諱曰通侯後更曰列侯)
封尚父於齊營丘(史記武王克紂太公之謀居多於是封尚父於齊營丘成王幼少管蔡作)
(亂淮夷畔周乃使召康公命太公東至海西至河南至穆陵北至無棣五使九伯實得征之由此征伐為大國)
(也)封召公於燕(召公奭與周同姓武滅紂封召公於燕)封熊繹於楚(鬻熊事周)
(文王早卒當武王之時舉文武勤勞之嗣封熊繹於楚)畢萬之後必大(晉獻公伐霍耿魏滅)
(之因以魏封畢萬為大夫卜偃曰畢萬之後必大萬盈數也魏大名也以是始賞天啓之矣)河山如
帶(漢興滅秦八載而天下乃平始論功而定封侯者百四十有三人時民人散亡大侯不過萬戶小者五六)
(百戶封爵之誓曰使黃河如帶太山若礪於是申以丹書之信重以白馬之盟藏諸宗廟副在有司)六益
封(陳平凡六出竒計計輙益封邑六益封)列侯庶姓(高祖封項伯等四人為列侯賜姓劉氏)
分地五封(項羽曰吾聞漢購我頭千金邑萬戶吾為若德乃自刎而死王翳取其頭楊喜吕馬童吕)
(勝楊武各一體故分其地為五封)四縣三縣(後漢中興論功封大功臣吳漢鄧禹各四縣賈復朱)
(浮三縣耿弇等二十九人)封侯不過百里(東觀記上封功臣皆為列侯大國曰縣餘各有差博)
(士丁恭等議古帝王封國不過百里故利以建侯)富貴歸故鄉(景丹字孫卿馮翊櫟陽人丹為)
(驃騎大將軍封櫟陽侯帝謂曰今關東故王國雖數縣不過櫟陽萬戶邑夫富貴不歸故鄉如衣繡夜行故以)
(封卿爾)定西域五十餘國(班超定西域五十餘國悉皆納質内屬焉於是下詔封為定遠)
(侯)七十二孫皆關内侯(魏志夏侯惇文帝追思惇功欲使子孫畢侯分邑千戶七十二)
(孫一皆關内侯惇弟廉及子林素列侯矣)五子皆列侯(曹真以功封邵陵侯真少與宗人曹遵鄉)
(人朱讃並事太祖早亡真愍之乞分食邑封侯遵等子詔曰大司馬有叔向撫孤之仁晏平久要之分賜遵等)
(子爵關内侯及真薨明帝悉封真五子皆列侯)大功未必野戰(太祖表荀彧為萬歲亭侯太祖)
(又與彧書曰君之相輔弼君之相為舉人君之相與建計君之相密謀亦己多矣大功未必野戰也十二年復)
(增食邑三千戶)前後尅敵皆其謀(太祖表封荀攸曰前後尅敵皆其謀也封攸陵樹亭侯)
自擇所封(太祖自柳城還過攸舍称攸前後謀曰昔高祖使張子房自擇齊三萬戶君臣之間可)
(謂相得矣今亦欲君自擇所封)謀功為高增邑千戶(郭嘉字奉孝冀州平封洧陽亭侯及)
(薨太祖表曰良策未决嘉輙成之平定天下謀功為高宜增邑并前千戶)高唐宿所願(朱靈字文)
(博封鄃侯帝曰將軍佐命先帝威行方郡平生所志願勿難言靈謝曰高唐宿所願乃更封高唐侯)一門
十侯(冊孫太子登為東中郎將封縣侯萬戶昔周嘉公旦祚流七胤漢封蕭何一門十侯)建國開
宇蕃屏王室(梁任昉封諸功臣詔建國開宇蕃屏王室山河之誓永永無窮)
辭辟封
奔宋(左傳會于戚討曹成公也將立子臧辭曰前志有之曰聖逹節次守節遂逃奔宋)棄室而
耕(吳子諸樊既除喪將立季札季札辭而不受曰昔諸侯與曹人不義曹君將立子臧子臧去之遂弗為也)
(以成曹君君子曰能守節君義嗣也誰敢奸君有國非吾節也棄其室而耕)獨存九世而禮
不絶(韓子曰楚莊王既勝晉于河雍歸而賞孫叔敖叔敖請漢間之地沙石之處楚國之法禄官再世故)
(唯叔敖獨存九世而禮不絶)劾奏受爵(前漢韋賢薨子玄成當為嗣心知非賢意乃佯狂妄語笑)
(既葬當襲爵玄成素有名疑其欲讓兄遂劾奏之玄成不得已乃受侯爵)讓職還土(東觀漢記竇融)
(數辭爵位又上䟽曰臣有一子質性頑鈍何况乃當傳以連城廣土享諸侯之國哉他日會見遂詔曰欲讓職)
(還土今相見不宜論也)不得已受封(桓榮卒子郁當襲爵讓於兄子顯宗不許不得已受封悉)
(以租入與之)諸將皆欲縣獨求鄉(丁琳從上渡河及封功臣上令各言所樂謂琳曰諸)
(將皆欲縣子獨求鄉何也琳曰昔孫叔敖勑其子受封必求磽硧之地今琳能薄功微得鄉厚矣上從之封定)
(陵新安鄉侯)下獄襲封(張鈍臨終謂家丞曰吾無功猥蒙爵土身死之後勿議傳國爵子奮上詔)
(奮嗣爵奮稱鈍遺旨固不肯受帝以奮違詔收下獄奮乃襲封)不奪其志(文帝欲封樊興印綬已具)
(興固讓曰臣未有先登䧟陣之功而一家數人並蒙爵土令天下之人觖望上嘉之不奪其志)斷絶封
諸舅(上欲封諸舅太后輙斷絶曰計之熟矣勿有疑也至孝之行安親為上今遭變異穀價數倍憂惶晝)
(夜不安坐卧而欲封爵違逆慈母之拳拳吾素剛急有胸中氣不可不慎穰歲之後唯子之志吾但含飴弄孫)
(不能復知政)豈可賣盧龍塞以易賞禄(魏志田疇從太祖入盧龍塞太祖獨欲侯)
(之疇素與夏侯惇善太祖語惇曰且往以情喻之荅曰豈可賣盧龍塞以易賞禄哉縦國私疇疇獨不愧於心)
(乎涕泣横流惇具荅太祖喟然知不可屈拜為議郎)遺操益厲聽復本封(晉起居注故南)
(城侯羊祜固辭歴年志不可奪身沒讓存遺操益厲亦夷齊所稱賢也今聽復本封以彰厥美)一門受
封連城食邑(魏武帝上書讓封曰蕭相國以關中之勞一門受封鄧禹以河北之勤連城食邑)
有連城而不辭有一邑而違命(讓費亭侯書曰或有連城而不辭或有一邑而)
(違命所以然者欲必正其名也)
婦人封
六典外命婦之制皇姑封大長公主皇姊妹封長公主
皇女封公主皆視正一品皇太子之女封郡主視從一
品王之女封縣主視正二品王母妻為妃一品及國公
母妻為國夫人三品以上母妻為郡夫人四品若勲官
二品有封母妻為郡君五品若勲官三品有封母妻為
縣君散官並同職事勲官四品有封母妻為鄉君其母
邑號皆加太字各視其夫及子之品(古者諸侯之妻邦人謂之曰夫人亦)
(曰小君春秋傳云惠公元妃孟子則妃及夫人郡君縣君鄉君之號皆起於此漢高祖封蕭何夫人為鄼君景)
(帝封王皇后母曰平原君後漢安帝封乳母王聖為野王君獻帝封董卓母為池陽君晉封虞潭母孫氏武昌)
(侯太夫人加金章紫綬太康元年封羊城夫人為鄉君孝武時哀帝外祖母高安鄉君進封宣郡廣德君宋)
(高祖母蕭氏初封豫章國太夫人妻臧氏為國夫人晉令式云郡公侯太夫人夫人皆銀印青綬佩水蒼玉)
(宋齊之後多用其制至隋氏始定品格皇朝因之)
國朝皇太后三代祖母皇太子三代外祖母宗室郡國
王曾祖母亡母並追封國太夫人諸叙封者(祖母母追封亦同下)
(准此)宰相使相尚書令三師三公王母為國太夫人(曾祖母祖)
(母亦同)妻為國夫人(並中書施行)參知政事宣徽使樞密副使
東宫一品二品尚書省二品三品御史大夫兩省侍郎
太常卿留守節度使西班二品嗣王郡王國公郡公縣
公大都督大都護母為郡太夫人妻為郡夫人參知政
事第二次叙封母特加國太夫人(並司封施行)如夫子曾任
將相已經封國者仍舊曾經封三代二代者准此東宫
一品尚書省二品不帶平章事留守節度使祖母並許
追封郡太夫人止左右常侍太子賓客御史中丞左右
丞諸行侍郎給事中諫議大夫正言中書舍人翰林學
士龍圖閤直學士以上諸寺大卿監國子祭酒太子詹
事諸王傅諸衛大將軍中都護中都督防禦團練使母
並封郡太君妻封郡君左右庶子諸寺少卿監諸行郎
中國子監司業三京少尹赤令太子詹事左右諭德衛
將軍諸州刺史下都護下都督太子家令太子率更令
太僕母並封縣太君妻封縣君諸母妻未封叙雖位至
三品亦從初而叙諸任上州刺史或(缺)使(缺)并在
京將軍諸衛將軍小將軍以上初任聽叙封母妻其自
班行及遥郡除授中下州刺史者已同兩班次任即便
許叙封五府少尹大都督左右司馬並許與母妻一次
叙封
元祐令諸封郡縣君鉅鹿樂安壽春仙遊萬歲萬壽皆避之
春明退朝錄凡宰相使相母封國太夫人妻封
國夫人樞密使副使參知政事尚書節度使母封郡太
夫人妻封郡夫人(樞密參知政事母經南郊封國太夫人)直學士以上給
諫大卿監觀察使母封郡太君妻封郡君(舊制學士官至諫議大夫)
(以上方得郡封天禧中詔改之)
少卿監防團以下至升朝官母封縣太君妻封縣君
石窌(左傳晉敗齊師諸侯遂自徐關入齊侯見保者日勉之齊師敗矣辟女子女子曰君免乎曰免矣銳)
(司徒免乎曰免矣苟君與吾父免矣可若何乃奔齊侯以為有禮既而問之辟司徒之妻也予之石窌)封
丘封翟母(陳留風俗傳封丘者高祖與項氏戰厄於延鄉有翟母者免其難故以延鄉為封丘縣以)
(封翟母焉)勿抱舊典(國朝開寳九年以錢俶妻賢德順睦夫人孫氏為吳越國王妃女封彭城郡君)
(時宰相言自古異姓諸侯王妻無封妃之禮太祖曰行自我朝勿抱舊典)遣使存問超加封
號(咸平五年封供備庫使知鄜州衛居實母郭氏為邠陽郡太君居實扞寇有功母老寓潞州真宗聞之遣)
(使存問超加封號)公朝降命無嫌(景德四年封兵部侍郎樞密院事陳堯叟母馮氏為上黨)
(郡太夫人初馮氏從夫之故未加郡號堯叟父既卒至是帝欲褒封之問宰相王旦旦曰私門禮制未闋然公)
(朝降命亦無嫌也故有是命)詳討故事特加封郡號(十二月駙馬都尉石保吉庶女)
(為樂陵郡君初晉國長公主亟為乞恩帝以無例令中書詳討故事特加封郡號)
尊賢繼絶封
尊賢不過二代(禮記天子存二代之後猶尊賢尊賢不過二代武王克殷未及下車而封黃帝)
(之後於薊封帝堯之後於祝封帝舜之後於陳下車而封夏后氏之後於祝殷之後於宋)封陳備三
恪(左傳鄭子産曰昔虞關父為陶正以服事我先王先王頼其利器用與其神明之後也庸以元女大姬配)
(胡公而封諸陳以備三恪)封樂毅後為華成君(漢高祖問樂毅有後乎得樂臣俶封之囂)
夏商世以備賓位(自古創業之君必興滅繼絶修廢舉逸然後天下歸仁四方之政行)
(周克殷追存賢聖至乎不及下車世代雖殊其揆一也高祖撥亂日不暇給然猶修祀六國求聘四皓過)
(魏則寵無忌之墓適趙則封平原之後孝武疇咨前代初得周後復加爵邑元成之閒晚得夏商世)
(以備賓位)封周後為周子南君(武帝還過洛陽三代邈遠以其三十里地封周後為周子)
(南君)紹蕭何曹參周勃後(高祖功臣侯者子孫驕逸多䧟法禁訖于孝武靡有子遺於是)
(成帝復紹蕭何哀平之世增修曹參周勃之後)紹爵復家(元康四年立靳歙夏侯嬰陳平張良周勃)
(等一百一十八人後紹爵復家)封曾孫為侯(元狩中復以鄼戶二千四百封蕭何曾孫慶為鄼侯)
(布告天下令明知朕報以相國德慶厚也)景風紹封(東觀漢記高祖功臣蕭曹為首有傳世不絶之)
(誼蕭相國後容城侯無嗣朕甚愍焉望長陵東門見二臣之墓生既有節終不遠身誼臣受寵古今所同遣使)
(者以中牢祀大鴻臚悉求近親宜為嗣者須景風紹封以彰厥功)雙金重紫(魏武帝謝襲費亭侯)
(表曰未盈一時三命交至雙金重紫顯以方任雖不失義庶知所死)誠足憐傷(郭嘉追贈封表曰昔)
(霍去病蚤死孝武為之咨嗟祭遵不究功業世祖望柩悲慟仁恩降下念發五内今嘉隕命誠足憐傷)
封近屬(晉陽秋曰夏侯惇魏之元功勲書竹帛昔庭堅不祀猶或悼之况朕受終於魏而可忘其功臣)
(哉其擇惇近屬封之)興滅繼絶(晉中興書泰元二年興滅繼絶故陳騫後浩之為高平公裴秀後球)
(為鉅鹿公王沈後朴為博陵公荀勗後軌為濟北侯何曾後闡為朗陵侯羊祜後法興為鉅平侯)紹封
魏後(元帝紹封魏後復曹勵為陳留王)紹高密者累葉嗣平陽者重世
(後周廋信襲封功臣不死王事表曰嘗聞紹高密者累葉豈專鄧禹之正胤嗣平陽者重世何必曹參之嫡孫)
(愚謂生有其勞死非王事雖在支庶並聽承襲幸使伯有之䰟不能為厲若敖之鬼其無餒而幽顯封揚人神)
(咫尺)
俸禄
禮記王制王者之制禄公侯伯子男凡五等制農田百
畆百畝之分上農夫食九人其次食八人其次食七人
其次食六人下農夫五人庶人在官者其禄以是為差
也諸侯之下士視上農夫禄足以代其耕也其中士倍
下士上士倍中士下大夫倍上士卿四大夫禄君十卿
禄次國之卿三大夫禄君十卿禄小國之卿倍大夫禄
周禮内史掌王之八枋之法以詔王治二曰禄王制禄
則贊為之以方出之
前漢自中二千石至百石凡十二等中二千石(月俸八十斛)
千石(百二十斛)比二千石(百斛)千石(百斛)六百石(七十斛)比六百石
(六十斛)四百石(五十斛)比四百石(四十五斛)三百石(四十斛)比三百石
(三十斛)二百石(三十斛)比二百石(二十七斛)百石(十六斛)
後漢大將軍三公俸月三百五十斛凡諸受俸者皆半
錢半榖延平中定制中二千石(俸錢九千米七十三斛)真二千石
(錢六千五百米三十六斛)比二千石(五千三十四斛)一千石(四千三十斛)六百石
(三千五百二十一斛)四百石(二千五百十五斛)三百石(二千十二斛)二百石(一千)
(九斛)百石(八百四斛八斗)臘及立春更班賜有差
宋州郡秩俸多随土所出無有定准有父母祖父母年
登七十者並給見錢其郡縣田禄以芒種為斷(此前去官者則)
(入前人此後去官者則入後人)梁一品秩萬石二品三品為中二千石
後魏其禄每季一請諸宰人之官各隨近給公田刺史
十五頃太守十頃治中别駕各八頃縣令郡丞六頃更
代相付
北齊官秩一品每歲八百疋從一品七百疋二品六百
疋從二品五百疋三品四百疋從三品三百疋四品二
百四十疋從四品二百疋五品一百六十疋從五品一
百二十疋六品百疋從六品八十疋七品六十疋從七
品四十疋八品三十六疋從八品三十二疋九品二十
四疋執事官一品以下給公田有差
後周制禄秩下士一百二十五石中士以上至於大夫
各倍之上大夫是為四千石卿二分孤三分公四分後
益其一公因盈數為萬石其九秩百二十石八秩以至
七秩每二等六分而下各去其一二秩一秩俱為四千
石
隋京官一品禄九百其下每以百石為差至正四品是
為三百石從四二百五十石其下每以五十石為差至
正六品是為百石從六品九十石以下以十石為差至
從八品是為五十石其給皆以春秋二季刺史太守縣
令京官給職分田一品者給田五頃至五品則為田三
頃其下每品以五十畆為差又給公廨田以供用
六典倉部郎中掌國之倉庾受納租税出給禄稟之事凡百
官每年禄正一品七百石從一品六百石正二品五百
石從二品四百六十石正三品四百石從三品三百六
十石正四品三百石從四品二百六十石正五品二百
石從五品一百六十石正六品百石下以十石為差至
從七品七十石正八品六十七石下以五石為差至從
九品五十二石外官降為一等(應降等者正從一品各以五十石為一等二品)
(三品以三十石為一等四品五品皆以二十石為一等六品七品以二石五㪷為一等)春夏二季
則春給之秋冬二季則秋給之
國朝大中祥符五年詔定加文武職官月俸三師月俸
百二十貫東宫三師僕射九十貫東宫三少御史(缺)
尚書左右常侍六十貫兩省侍郎太常卿御史中丞左
丞右丞侍郎五十五貫太子賓客給事中中書舍人(缺)
監光禄卿衛尉太僕大理鴻臚司農(缺)
殿中監少府將作監太子詹事司天監四十五貫
(缺)大夫四十貫少卿監國子司業左右諭德諸行郎
中三十五貫詹事二十九貫起居郎舍人侍御史殿中
侍御史左右司課諸行員外郎四赤縣令三十貫正言
監察御史太常博士通事舍人國子五經博士太常宗
正秘書殿中丞著作郎大理正二十貫率更令尚奉御
太子中允贊善中舍洗馬十八貫司天五官正十三貫
秘書郎著作佐郎十七貫大理寺丞十四貫諸寺監丞
十二貫大理評事奉禮太祝八貫諸衛上將軍六十貫
金吾大將軍三十五貫諸衛大將軍二十五貫將(缺)
職官分紀卷五十
