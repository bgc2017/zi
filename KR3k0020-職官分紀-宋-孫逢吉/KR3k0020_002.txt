職官分紀卷二
宋孫逢吉撰
三公(三師)
書周官立太師太傅太保兹惟三公論道經邦燮理隂
陽官不必備惟其人(孔安國曰師天子所師法傅傅相天子保保安天子於德義此惟三)
(公之任佐王論道以經緯國事和理隂陽言有德乃堪之三公之官不必備員惟其人有德乃處之)
逸禮太公為太師周公為太傅召公為太保
前漢百官表夏商無聞焉周官則備矣太師太傅太保
是為三公蓋參天子坐而議政無不總統故不以一職
為官名又立三少為之副少師少傅少保是為孤卿與
六卿為九焉記曰三公無官言有其人然後充之舜之
於堯伊尹之於湯周公召公之於周是也或說司馬主
天司徒主人司空主土是為三公太師太保皆古官平
帝元始元年皆初置金印紫綬太師位在太傅上太保
次太傅
晉職官志太尉司徒司空並一官也自漢歴魏置以為
三公及晉受命迄於江左其官相承不替
宋百官志晉初依周禮備置三公三公之職太師居首
景帝名師故置太宰以代之自太師至太保是為三公
論道經邦燮理隂陽無其人則闕所以訓人主道以德
義者
宋書太師太傅太保為三公訓護人主道以德義天子
加拜以不臣之禮非其人則闕漢制傅保在三公上號
曰上公
南齊百官志太師太保太傅周舊官齊唯置太傅
隋百官志梁武受命之初官班多同宋齊之舊太宰太
傅太保太尉司徒司空陳承梁皆循其官制後齊多循
後魏置太宰太傅太保是為三師擬古上公非勲德崇
者不居次有大司馬大將軍是為二大並典司武事次
置太尉司徒司空是為三公三師二大三公府三門當
中開黃閣設内屏三師二大置佐史則同太尉周太祖
命尚書令盧辯遠師周之建職置三公三孤以為論道
之官次置六卿以分司庶務隋高祖既受命改周之六
官其所制名多依前代之法置三師三公三師不主事
不置府僚蓋與天子坐而論道者也三公參議國之大
事依後齊置府僚無其人則闕祭祀則太尉亞獻司徒
奉俎司空行掃除其位多曠皆稱行事尋省府及僚佐
置公則坐於尚書都省朝之衆務總歸於臺閣及煬帝
即位廢三師官
唐百官志太師太傅太保各一人是為三師太尉司徒
司空各一人是為三公皆正一品三師天子所師法無
所總職無其人則闕三公佐天子理隂陽平邦國無所
不統親王拜者不親事祭祀闕則攝(隋廢貞觀十一年復置與三公皆不)
(設官屬)自高宗以後為宰相者必加同中書門下三品雖
品高者亦然惟三師三公中書令則否唐書太宗手詔
曰朕觀前代明王聖主曷常無師傅哉况朕踵百家之
末智不周物其無師傅何以正朕之不逮詩云不愆不
忘率由舊章宜依古道置三師官
六典三師訓導之官也其名即周之三公漢哀平間始
尊師傅之位在三公上謂之上公明雖天子必有所師
其後或置或廢大抵無所統職至後魏特稱三師以正
其名然非道德崇重則不居其位無其人則闕之故近
代多以為贈官皇朝因之其或親王拜者但存其名爾
三公論道之官也蓋以佐天子理隂陽平郡國無所不
統故不以一職名其官然周以來代存其任自隋文帝
罷三公府寮皇朝因之其或親王拜者亦但存其名位
爾(漢承秦例不置三公漢末以大司馬大司徒大司空為三公師傅之官在三公上後漢因之師傅尊號曰)
(上公置府寮魏晉江左皆然後魏太師太傅太保尊號曰三師後周又為三公隋氏又為三師皇朝因之又漢)
(制三公府分部九卿獻帝建安十三年省三公官置丞相隋置太尉司徒司空為三公正一品置府寮置公則)
(尚書省上皇朝因之武德初秦王兼之永徽中長孫無忌為之其後親王拜三公者不視事祭祀則攝者行焉)
五代職官志後唐清泰二年制以前同州節度使檢校
太尉同平章事馮道為守司空時議者曰自隋唐以來
三公無職事非親王不常置於宰臣為加官無單置者
道在相位時帶司空及罷鎮未命議者不練故事率意
行之及制出言議紛然或云便可總中書門下事或云
須策拜開府及就列無故事乃不就朝堂叙班臺官兩
省入就列方入宰臣退踵後先退劉昫又以罷相為僕
射出入就列一與馮道同議者非之及晉天福中以李
鏻為司徒周廣順初以竇正固為司徒蘇禹珪為司空
遂以為例議者不復有云
國朝治平二年詔自今皇子及宗室卑屬除檢校師傅
官者隨其遷序改授三公仍俟加恩改授
元祐令諸太師太傅太保為三師太尉司徒司空為三
公春明退朝錄國朝歴三師三公者太祖即位天雄節度
符魏王彦卿自守太尉為太師定難節度西平王李中
令彝興自守太傅為太尉荆南節度南平王高中令保
融自守太保為太傅
太尉舊在三師之下繇唐以來以上公為重李光弼自
司空為太尉薨贈太保郭子儀自司徒為太尉薨贈太
師李德裕自司徒為太尉皆似超拜李載義自司徒為
太保王智興自司徒為太傅二人卒俱贈太尉是以上
公寵待宗臣餘雖有功可遷保傅而掌武之尊不可得
也五代至國初節度皆自檢校太傅遷太尉太尉遷太
師然無升秩明文
賈黯在翰林建言皇子不當為檢校師傅乃止除太尉
天子有爭臣(孝經古者天子有爭臣七人注謂三公及前疑後丞左輔右弼)三卿佐一
公(尚書大傅古者天子三公每一公三卿佐之每一大夫三士佐之故天子三公九卿二十七大夫八十一)
(元士所以為天子者若此)三事(詩雨無正大夫刺幽王也三事大夫莫肯夙夜)三槐(周禮朝士掌建)
(邦外朝之法面三槐三公位焉)内與王論道(周禮地官注三公者内與王論道中參六官之事外)
(與六卿之教其要為民是以屬之卿焉)一命衮(禮王制曰三公一命衮若有加則賜也不過九命三)
(公八命矣復加一命則服衮龍與王者之後同多於此則賜也非命服也虞夏之制天子有日月星辰周禮曰)
(諸公之服自衮冕而下如王之服)獄成參聽(又曰大司寇以獄之成告于王王命三公參聽之三)
(宥然後制刑)如喉在咽以理舌語(春秋合誠圖曰天理在斗中司三公如人喉在咽以)
(理舌語宋均注曰斗為天之舌口主出政教三公主導宣君命喻於人則宜如人喉在咽以理舌口使言有條)
(理)天子之相(公羊隱公元年天子三公稱三公者何天子之相也又五年天子之相則何以二自)
(陜而東者周公主之自陜而西者召公主之一相處乎内)上賢(荀子君道曰上賢使之為三公次賢使之)
(為諸侯下賢使之為士大夫是所以顯設之也)總方而議(又王霸三公總方而議則天子共巳而巳)
(矣)百寮之率萬民之表(漢詔曰夫三公者百寮之率萬民之表也未有樹直表而得曲)
(影者也)通經術知大體(梁王所欲殺大臣十餘人文吏窮究其謀反端頗見太后不食日夜)
(泣不止景帝甚憂之問公卿大臣大臣以通經術吏往治之乃可解於是遣田叔吕季主往治之此二人皆通)
(經術知大體來還至霸昌廏取火悉燒梁之反辭但空手來對景帝帝曰何如對曰言梁王不知也造為之者)
(獨其幸臣羊勝公孫詭之屬為之爾謹以伏誅死梁王無恙也景帝喜說曰急趨謁太后太后聞之立起坐食)
(氣平復故曰不通經術知古今之大體不可以為三公及左右近臣少見之人如從管窺天也)號稱萬
石(前漢百官公卿表注漢制三公號稱萬石其俸月各三百五十斛)天子改容而禮之
(賈誼曰今自王侯三公之貴皆天子之所改客而禮之也古天子之所謂伯父伯舅也)起白屋(吾丘)
(壽王曰今三公有司或由窮巷起白屋裂地而封者此議公孫弘也)於赫三事匪俊匪作
(韋玄成詩三事三公之謂也言三公顯職以賢俊為之)腹心(策告師丹曰夫王公者朕之腹心也輔善)
(相過匡率百寮和合天下也)鼎足承君(彭宣為大司空王莽專權宣上書言三公鼎足承君一足)
(不任則覆亂美實也)丞相獨兼(成帝時何武為九卿建言舌者民樸事約國之輔佐必得聖賢然猶)
(則天三光備三公官各有分職今末俗之弊政事煩多宰相之材不能及古而丞相獨兼三公之事所以久廢)
(而不治也宜建三公官定卿大夫之任分職授政以考功效)分職授政以考功效(上)
上應台階下同元首(後漢郎顗傳三公上應台階下同元首注春秋元命苞曰魁下六□)
(兩兩而比曰三台漢書音義曰泰階三台也又黃帝泰階六符經曰泰階者天之三階也上階為天子中階為)
(諸侯公卿大夫下階為士庶人三階平則隂陽和風雨調尚書曰君為元首臣作股肱言三公上象天之台階)
(下與人君同體)三府(郎顗拜章曰選舉牧守委任三府注三府三公也)天地災變皆免
(後漢本制日蝕星流及大雨雹等災變者唯免太尉自徐防為太尉凡天地災變三公皆免至魏黃初二年始)
(罷此例)鼎象(顯宗永平六年王雒山出寶鼎詔曰鼎象三公豈公卿奉職得其理耶)鼎司(楊秉)
(曰三公鼎司無所不統)明糾非法(章帝二年詔春秋之義以貴理賤今自三公並宜明糾非法宣)
(掁威風)謠言奏事(蔡邕上疏曰五年制書令三公謠言奏事是時奉公者欣然得志注漢官儀曰)
(三公聽採長吏臧否人所疾苦條奏之是為舉謠言也)登槐鼎之任(光武尤信讖言以王梁孫)
(咸名應圖籙越登槐鼎之任)上則台階下象山岳(劉愷傳陳忠上疏薦愷曰臣聞三公)
(上則台階下象山岳股肱元首鼎足居職協和隂陽調訓五品)協和隂陽調訓五品(上)
台輔之任實和隂陽(李固曰臣聞台輔之任實和隂陽)去大名(朱祐奏宜令三)
(公去大名以法經典光武從之)課覈(朱浮論曰光武明帝躬好吏事亦以課覈三公其人或失而其禮稍)
(薄至有誅斥詰辱之累任職責過一至於此)股肱(崔寔政論曰三公天子之股肱也)在公台
二十餘年(謝承後漢書胡廣在公台二十餘年歷事六帝禮任甚優每遜位稱疾及逸退田里未嘗)
(滿歲輒復升進凢一履司空再作司徒三登太尉又為太傅其所辟命皆天下之士與故吏陳蕃李咸並為三)
(司蕃等每朝會輒稱疾避廣時人榮之)不敢先佩印綬(黃憲同郡陳蕃為三公臨朝歎曰叔)
(度若在吾不敢先佩印綬矣)食不過一肉脫粟飯(荀悦漢紀荀爽為三公食不過一肉)
(脫粟飯)累世三公(續漢書楊彪字文光博覽衆書有恭孝稱位至司徒太尉見漢祚將終自以累)
(世三公恥復為魏臣乃稱脚攣不復行)雀環(續齊諧記弘農楊寳嘗見一黃雀為鴟梟所搏墜樹下又)
(為螻蟻所困寳愍之取致中箱中養之唯食黃花百餘日毛羽成放之朝去暮還後或與羣雀俱來哀鳴遶室)
(數日乃去爾夕三更寳讀書未卧有黃衣童子向室再拜曰我王母使臣為鴟梟所搏蒙君拯濟今當使南海)
(不得復往以白環四枚與寶曰令君子孫潔白登三公辭去遂絶寶生震震生秉秉生賜賜生彪四世為三公)
延入講論得失(魏初三公無事希預朝政高柔上疏曰公輔之臣國之棟梁古者刑政有疑輒)
(議於槐棘之下自今之後朝有疑議及刑獄大事宜數以咨訪三公三公朝朔望之日可特延入講論得失文)
(帝嘉納焉)載輿上殿(魏志太傅鍾繇有膝疾拜起不便時太尉華歆亦以高年疾病朝見皆使載輿)
(車虎責舁上殿就坐是後三公有疾遂以為故事)領兵入見交戟叉頸(又舊制三公領)
(兵入見皆交戟叉頸而前曹操將討張繡入覲天子時始復此制操自此不復朝見)一代之偉人
(又文帝即王位鍾繇復為大理及踐阼轉太尉時司徒華歆司空王朗並先世名臣文帝罷朝謂左右曰凡三)
(公者乃一代之偉人也後日殆難繼矣)不過令吾不作三公(辛毗字佐治魏明帝時中)
(書監令劉放孫資見信於主制斷時政大臣莫不交好而毗不與往來子敞諫毗正色曰與劉孫不平不過令)
(吾不作三公而已大丈夫欲為公而豈毁其高節者即後畢軌表言尚書僕射王思忠亮計略不如辛毗毗宜)
(代思帝以訪放資放資對毗實亮直然性剛而專遂不用)王公相去一階(魏太尉王祥字休徵)
(晉武帝為晉王祥與荀顗往謁顗謂祥曰相王尊重何侯既已盡敬今便當拜也祥曰相國誠為尊貴然是魏)
(之宰相吾等魏之三公公王相去一階而已班列大同安有天子三公而輒拜人者損魏朝之望虧晉王之德)
(君子愛人以禮吾不為也及入顗遂拜而祥獨長揖帝曰今日方知君見顧之重矣何侯謂何曾亦三公也)
三公封侯(崔林生德孺為司空封安陽亭侯邑六百戸三公封列侯自林始也)論道之官
(徐邈字景山拜司空嘆曰三公論道之官無其人則缺豈可以老病取之哉固辭不受)八公同辰
攀雲附翼(晉職官志晉受魏禪以安平王孚為太宰鄭沖為太傅王祥為太保司馬望為太尉何曾)
(為司徒荀顗為司空石苞為大司馬陳騫為大將軍世所謂八公同辰攀雲附翼者也)調隂陽(又伊尹曰)
(三公調隂陽九卿通寒暑大夫知人事列士去其私)佩刀(吕虔有佩刀工相之以為必登三公可服此刀)
(虔謂王祥曰苟非其人刀或為害卿有公輔之量故以相與祥始固辭強之乃受祥後果為太保臨薨以刀授)
(弟覽曰汝後必興足稱此刀覽後歷世多賢才興於江左矣)三公自共選一公(劉寔以世)
(多進趨著崇讓論以一官缺擇衆官所讓最多者用之三司有缺檡三司所讓最多者用之此為一公缺三公)
(預送之且主選之吏不必任公而選三公不如令三公自共選一公為詳)臨軒遣使(成帝臨軒遣使)
(拜太傅太尉司空儀注太樂宿懸於殿庭門下奏非祭祀宴饗則無設樂之制太常蔡謨議曰凡敬其事則備)
(其禮禮備則有樂今大拜輔相臨軒遣使宜有金石之樂從焉)致拜盡敬(文帝為晉王時何曾與高)
(柔鄭沖俱為三公將入見曾獨致拜盡敬二人獨揖而已)策拜設小會(前代三公策拜皆設小會)
(所以崇宰輔之制自魏末以後廢不復行至石鑒拜司徒有詔令會遂以為常)宣德化調七政
(天文志輔星傅乎開陽所以佐斗成功丞相之象也七政星明其國昌輔星明則臣強杓南三星及魁第一星)
(西三星皆曰三公主宣德化調七政和隂陽之官也)和隂陽之官(上)職典天地(禮志)
(衞瓘奏曰夫三公職典天地實掌人物國之大事取義於此故漢氏封禪非是官也不在其事臣等前奏盖陳)
(祖考之功天命又應陛下之德合同四海迹古考今宜修此禮)夜聞神言知當為公(魏舒)
(未達時嘗詣野王主人妻夜産俄而聞車馬之聲相問曰男也女也曰男書之十五以兵死復問寢者為誰曰)
(魏公舒後十五載詣主人問所生兒何在曰因條桑為斧傷而死舒自知當為公矣其後果為司徒)不過
使吾不為三公(顧顗之為吏部尚書出為吳興太守幸臣戴法興權傾人主而顗之未嘗低意)
(光祿大夫蔡興宗與之善嫌其風節過峻顗之曰辛毗有云劉孫不過使吾不為三公爾)論道興化
(庾純字謀甫而賈充宴相諷純上表自劾臣不惟生育之恩求養老父而懷祿貪榮烏烏之不若充為三公論)
(道興化以教義責臣是也而以枉錯直居下犯上醉酒迷荒昏亂儀度臣得以凡材擢授顯任)上應天
心(鄭袤字林叔以為司空天子臨軒遣國坦就第拜授袤上送印綬至于十數謂坦曰魏以徐景山為司空)
(吾時為侍中受詔之日徐公語吾曰三公當上應天心苟非其人寔傷和氣不敢以垂死之年累辱朝廷也終)
(於不就遵大雅君子之迹可不務乎)父子居上公位(諸公讃司馬望字子初孚之長子有才偉)
(早著名咸熙中位至司徒入晉封義陽王遷太尉大司馬時孚為太宰父子居上公位百代以來未之有也)
灼然有公輔之望(中興書謝安栖遲東山縱意遊玩弟子萬時為西中郎將位居藩任而安)
(在私門名猶出萬右灼然有公輔之望)血流彈壁仍作公字(異苑曰陶侃曾如厠見數)
(十人悉持大杖有一人衣平上㥽自稱後帝云君長者放出相見三載莫說當富貴言訖侃便起未幾失所在)
(有大印作公字當其穢處侃左手有丈直達中指至横上節便絶占者以為此文若過位無極侃針挑合徹血)
(流彈壁仍作公字又取紙袞公迹逾明)具瞻所歸不用非其人(荀勖别傳曰晉司徒)
(缺武帝問其人於勖答曰三公具瞻所歸不用非其人魏文帝用賈詡孫權笑之)我不獨拜公
(世說王丞相既拜司徒而歎曰王喬若過江我不獨拜公爾)兼才望(光祿大夫青州大中正劉毅卒)
(武帝撫几驚曰失吾名臣不得生三公即贈儀同三司北海王宫上䟽曰中詔以毅忠允匪躬贈台司臣謹按)
(諡者行之迹號者功之表今毅功德並立而有號無諡臣竊以春秋之事求之諡法主於行而不繫爵然漢魏)
(相承爵非列侯則皆没而高行不加之諡至使三事之賢臣不如野戰之將臣願舉春秋之遠制改列爵之舊)
(限帝出其表使八座議之多同宫議奏寢不行)口自為鼔(齊張敬兒將拜三司謂其妻嫂曰我拜後)
(府開黃閣口自為鼔聲初得鼔吹羞便奏之又於新林姥廟中為妾祈子咒神口自稱三公其鄙俚如此)以
任昉為記室(梁武帝尅建業霸府初開以任昉為驃騎記室參軍專主文翰始梁武與昉遇竟陵王)
(西邸從容謂昉曰我登三府當以卿為記室至是引昉以符昔言)黃閤置鴟尾(陳舊制三公黃)
(閤聽事置鴟尾後帝時蕭摩訶以功授侍中驃騎大將軍左光祿大夫時詔摩訶開閤門施行馬聽事寢堂並)
(置鴟尾)黑頭三公(後魏書宗室元彧少冇才學當時甚美侍中崔光見而謂人曰黑頭侍中當此)
(人也)司武司衆司土(詔曰尉惟司武武在止戈徒惟司衆敬敷五教空惟司土利用厚生)食
不兼味(長孫道生拜司空加侍中性忠厚廉約身為三司而衣不華飾食不兼味一熊皮鄣泥十年不)
(易時人比之晏嬰)中書令讀策(唐宰相張延賞與李晟不協吐蕃尚結贊數遣使乞和晟奏曰)
(戎狄無信不可許上意將帥生事邀功延賞揣上意奏罷晟兵權拜太尉兼中書令奉朝請而已故事冊拜三)
(公中書令讀冊侍中奉禮如闕即以宰相攝之延賞欲輕其禮始令兵部尚書崔漢衡攝中書令讀冊時議非)
(之)正天下(說苑三公正天下調隂陽節風雨)在天曰三台(天文錄三台星一名三能)
(一名天柱三公之位也在人曰三公在天曰三台)象鼎足承上(環濟要略三公者象鼎三足共)
(承其上也)
三老五更
禮記樂記曰食三老五更於太學天子袒而割牲執醬
而饋執爵而酳冕而總干所以教諸侯之弟也(三老五更互言)
(之耳皆老人更知三德五事者也冕而總干親在舞位也周名太學曰東膠)
文王世子曰天子視學大昕鼓徵所以警衆也衆至然
後天子至乃命有司行事興秩節祭先師先聖焉有司
卒事反命始之養也適東序釋奠於先老遂設三老五
更羣老之席位焉適饌省醴養老之珍具(養老東序則視學於上庠)
(三老五更各一人也皆年老更事致仕者也天子以父兄養之示天下之孝弟也名以三五者取象三辰五星)
(天所以照明天下者羣老無數其禮亡以鄉飲酒禮言之席位之處則三老如賓五更如介羣老如衆賓必也)
王制曰凡養老有虞氏以燕禮夏后氏以饗禮殷人以
食禮周人修而兼用之五十養於鄉六十養於國七十
養於學達於諸侯(天子諸侯養老同)有虞氏養國老於上庠養
庶老於下庠夏后氏養國老於東序養庶老於西序殷
人養國老於右學養庶老於左學周人養國老於東膠
養庶老於虞庠虞庠在國之西郊有虞氏深衣而養老
夏后氏燕衣而養老殷人縞衣而養老周人玄衣而養
老
内則凡養老五帝憲三王有乞言(有讀為又又從之求善言可施行也)五
帝憲養氣體而不乞言有善則記之為惇史三王亦憲
既養老而後乞言亦微其禮皆有惇史(惇史史教厚者也微其禮者依)
(違言之求而不切也)
孝經援神契天子親臨辟雍尊事三老兄事五更三者
道成於三五者訓於五品言其能以善道改更也三老
五更皆取其首妻男完具者
蔡邕月令章句五更當為五叟叟長老之稱也其字似
更書者轉誤嫂字女旁叟今皆以為更矣
應劭漢官儀天子父事三老兄事五更天子親割三公
設几九卿正履
以引以翼(詩行葦周家忠厚仁及草木故能内睦九族外尊事黃耉養老乞言以成其福祿焉其詩)
(曰曾孫惟主酒醴維醹酌以大斗以祈黃耉黃耉台背以引以翼)幸辟雍行禮(後漢明帝永平)
(二年冬十月壬子幸辟雍初行養老禮詔曰復踐辟雍尊事三老兄事五更安車輭輪供綏執授侯王設醬公)
(卿饌珍朕親袒割執爵而酳祝哽在前祝饁在後升歌鹿鳴下管新宫八佾具脩萬舞於庭朕固薄德何以克)
(當三老李躬年者學明五更桓榮授朕尚書詩曰無德不報無言不酬其賜榮爵關内侯邑五千戸三老五更)
(皆以二千石祿養終其身注尊事三老父象也老人知天下之事者輭輪以蒲裹輪三老就車天子執綏授之)
(五更老人知五行更代事者三老五更皆取有首妻男女全具者用其德行年耆高者三公一人為三老次卿)
(一人為五更皆服絺紵大袍單衣皂緣領袖冠進賢扶玉杖五更亦如之不杖皆齋于太學講堂其日乘輿先)
(到辟雍遣使安車迎三老五更天子迎于門三公設几杖九卿正履天子親袒割爼執醬而饋執爵而酳明日)
(皆詣闕謝以其於已禮太隆也)奉杖進履(賈山曰天子之尊四海之内莫不為臣然而養三老於太)
(學親執醬而饋執爵而酳祝饐在前祝哽在後公卿奉杖大夫進履)皤皤國老(班固辟雍詩曰皤皤)
(國老乃父乃兄)玉杖(續後漢三老五更杖玉杖長九尺端以鳩為飾鳩者不噎之烏欲老人之不噎也)
賜玉杖(華嶠後漢書熙平中天子引袁逢為三老賜玉杖)車駕躬行古禮(魏志少帝)
(詔曰夫養老興教三代所以樹風化也乞言納誨著在惇史其以王祥為三老鄭小同為五更車駕躬行古禮)
(帝乞言於祥祥對曰昔者明王禮樂既備加之以忠誠忠誠之發形於言行)以師道自居(王隠)
(晉書曰王祥字休徵魏高貴鄉公入學命祥為三老鄭小同為五更祥南面以師道自居帝北面乞言於是仰)
(惟明王聖帝君臣政化之要俯以訓帝于時羣卿士聞其格言莫不砥礪)以老遜位(後魏孝文太和)
(十六年司徒尉元以老遜位八月己酉以尉元為三老游明根為五更)
尚父
史記周本紀武王克商封功臣謀士而師尚父為首封
於營丘曰齊也
齊世家曰太公望吕尚窮困年老矣以漁釣干周西伯
西伯將出獵卜之曰所獲非龍非彲非虎非羆所獲霸
王之輔於是西伯獵果遇太公渭之陽與語大說曰自
吾先君太公曰當有聖人適周周以興子真是耶吾太
公望子久矣故號之曰太公望載與俱歸故文王時天
下三分有二歸周者太公之謀計居多及武王滅商遷
九鼎修周政而與天下更始尚父謀又居多於是封師
尚父於齊營丘
鷹揚(詩大明維師尚父時維鷹揚涼彼武王注師太師也尚父可尚可父也鷹揚如鷹之飛揚也涼佐也)
師之尚之父之(劉向别錄師之尚之父之故曰師尚父父亦男子之稱)欲稱而止
(魏志董卓至西京為太師號曰尚父乘青蓋金華車爪畫兩轓時人號曰竿摩車公卿見卓謁拜車下卓不為)
(禮注獻帝記曰卓既為太師復欲稱尚父以問蔡邕邕對曰昔武王受命太公為師輔佐周室以代無道是以)
(天子尊之稱父今公之功德誠為巍巍宜湏關東悉定車駕東還然後議之乃止)麾去妾婢待
盧杞(唐郭子儀建中初為尚父有疾百官造問皆不屏妾婢及御史中丞盧杞來子儀速麾去遠側獨隠)
(几待杞杞去或問其故子儀曰彼形怪陋而險吾左右見之必笑此人若得權吾當族矣)錢鏐(吳越書天)
(祐三年以鏐為尚父)
四輔
尚書大傳古者天子必有四鄰前曰疑後曰丞左曰輔
右曰弼天子有問無對責之疑有志而不志責之丞可
正而不正責之輔可揚而不揚責之弼其爵視卿其祿
視次國之君
禮記文王世子曰虞夏商周有師保有疑丞設四輔及
三公不必備惟其人語使能也(得能則用之無則已不必備其官也小人處其)
(位不如且闕)君子曰德德成而教尊教尊而官正官正而國
治君之謂也
前漢平帝元始元年置太師太保孔光以太傅遷太師
王舜以車騎將軍為太保王莽以大司馬領太傅又置
少輔為四輔王莽居攝置四輔官(初王莽為左輔甄豐為右弼甄邯為後丞)
(後又制以太師太傅國師國將為四輔)
後周宣帝又置四輔官以大冢宰越王盛為大前疑蜀
國公尉遲迥為大右弼申國公李穆為大左輔隋國公
楊堅為大後丞
欽四鄰(書益曰欽四鄰庶頑讒說若不在時侯以明之撻以記之)爭臣(孝經古者天子有爭臣七)
(人鄭玄注謂三公前疑後丞左輔右弼)為國維綱(前漢馬宫宇游卿為大司徒哀帝時賜策皆以)
(四輔為國維綱三公之任鼎足承君不有鮮明無以居位如君言至誠可聽惟君之惡在洒心前不敢文過朕)
(甚多之)置七臣以廣諫道(後漢劉瑜上疏曰惟陛下設置七臣以廣諫道)爭臣七
人以自鑒照(郅夀傳何敞上疏理之曰臣聞聖王闢四門開四聰建直言之路下不諱之詔立敢)
(諫之木聽歌謠於路爭臣七人以自鑒照)
太師
大戴禮天子不諭於先聖之德不知君國畜民之道不
見禮義之正不察應事之理不博古之典傳不閑威儀
之數詩書禮樂無經學業不法凡是之屬太師之任也
前漢百官公卿表太師古官平帝元始元年初置金印
紫綬太師位在太傅上
漢書音義師訓也
應劭漢官儀太師古官殷紂時箕子周武王時太公成
王時周公並為太師周公薨畢公代之秦及漢初並無
至平帝元始元年初置以孔光居焉
晉職官志晉初以景帝諱置太宰以代太師之任秩增
三司太傅太保皆為三公
宋百官志太宰一人周武王時周公旦始居之掌邦治
為六卿之首秦漢魏不常置晉初依周禮備置三公之
職太師居首景帝名師故置太宰以代之太宰蓋古之
太師也殷紂之時箕子為太師周武王時太公為太師
周成王時周公為太師周公薨畢公代之漢西京初不
置平帝始復置漢東京又廢獻帝初董卓為太師卓誅
遂廢魏世不置晉既因太師而置太宰以安平王孚居
焉
南齊百官志太師太保太傅周舊官漢末董卓為太師
晉惠帝初衞瓘為太保自後無太師而太保為贈齊唯
置太傅
隋百官志後齊多循後魏置太師太保太傅為三師
唐百官志太師一人(天寳以前唯以其官贈仲尼及長孫貞武士彠竇毅韋元貞張說裴)
(光庭)父師(書微子作誥父師少師注父師太師三公箕子也)周公為師(君奭曰召公為保周)
(公為師相成王為左右)今予祗命(畢命王曰嗚呼父師今予祗命公以周公之事往哉)天子
所師法(周官曰立太師太傅太保注師天子所師法也)師保之訓(太甲曰既往背師保之訓)
(弗克于厥初)赫赫師尹民具爾瞻(詩節彼南山維石巖巖赫赫師尹民具爾瞻又曰尹)
(氏太師維周之氐秉國之均四方是維天子是毗俾民不迷箋云氐當作桎轄之桎毗輔也言尹氏當太師之)
(官為周之桎轄持國政之平維制四方上輔天子下教化天下使民無迷惑之憂言任至重也)維師尚
父時維鷹揚(大明見尚父門)師尚父(史記齊世家)首封(周本紀並見尚父門)賜
靈壽杖(前漢平帝即位太后稱制委政王莽白太后帝幼少宜置師傅乃以孔光為太傅明年徙先為)
(太師莽為太傅光常稱疾不敢與莽並及莽為宰衡位諸侯王上光愈恐固稱疾辭位太后詔無朝十日一賜)
(食賜太師靈壽杖黃門令為太師省中位坐置几太師入省中用杖賜食十七物)篤學博聞宜
備國師(續漢書趙典篤學博聞宜備國師即太師也)鴻鵠固有遠志(獻帝春秋董卓)
(自號太師御史中丞以下皆拜皇甫嵩與卓爭權後嵩為中丞見卓拜卓曰可以服未嵩曰安知明公乃至於)
(是卓曰鴻鵠固有遠志但燕雀不知爾嵩曰昔與明公俱為鴻鵠但明公今日變為鳳凰卓笑曰卿早服何得)
(不拜)欲稱尚父(魏志董卓見尚父門)師臣(軒轅聖人也仗師臣而授圖)縞巾素帶
居師友之位(晉書蜀李壽以安車束帛聘龔壯為太師壯固辭特聽縞巾素帶居師友之位)天
地太師(蜀李雄僣號時范長生自西山乘素輿詣成都雄拜長生為天地太師封西山侯秩贈三司)
贊拜不名(隋高祖受禪李穆來朝高祖降坐禮之拜太師贊拜不名真食成安縣三千戸於是穆子)
(孫雖襁褓悉拜儀同其一門執象笏者百餘人穆之貴盛當時無比)師範一人(唐置太師以師範一)
(人儀刑四海)官之極(後唐天成三年詔曰太師官之極)就賜生辰器幣(國朝淳化)
(三年遣左正言張秉齎太師趙普生辰器幣鞍馬就西京賜之國朝故事非同平章事者無生辰賜幣之例上)
(以普勲舊故特異其禮)養疾(三月以西京留守太保兼中書令趙普為太師西京養疾以開國元臣故)
(優拜之非常例也)
太傅
大戴禮傅傅之德義也天子無恩於父母不惠於庶民
不禮於大臣不中於折獄無經於百官不哀於喪不敬
於祭不信於諸侯不誡於戎事不誠於賞罰不厚於德
不強於行賜予侈於近臣憐愛於疏遠卑賤不能懲忿
窒欲不從太師之言凡是之屬太傅之任也
前漢百官表太傅古官高后元年初置金印紫綬後省
八年復置後省哀帝元壽二年復置位三公上
後漢百官志太傅上公一人本注曰掌以善道無常職
世祖以卓茂為太傅薨因省其後每帝初即位輒置太
傅錄尚書事薨輒省(大戴記曰傅傅之德義也應劭漢官儀曰傅者覆也賈生曰天子不)
(喻於先聖之德不知君民之道不見禮義之正詩書無宗學業不法此太師之責也古者齊太公職之天子不)
(惠於庶民不禮於大臣不中於折獄無經於百官不哀於喪不敬於祭不戒於齊不信於事此太傅之責也古)
(者周公職之天子處位不端受業不敬言語不敘音聲不中進退升降不以禮俯仰周旋無節此太保之責也)
(古者燕召公職之天子燕業反其學左右之習詭其師答諸侯遇大臣不知文雅之辭已語之適簡聞少誦不)
(博不習此少師之責也天子居處出入不以禮衣服冠帶不以制御器列側不以度采服從好不以章忿悦不)
(以義與奪不以序此少傅之責也天子居處燕私安而易樂而眈飲食不時醉飽不節寢起早晏玩好器弄無)
(制此少保之責也此古天子自輔弼之禮也身為天子而賢知維之故能慮無失計舉無過事終身得中也)
應劭漢官儀太傅古官也周成王時康叔為之高后元
年初用王陵金印紫綬
晉職官志魏初唯置太傅以鍾繇為之末年又置太保
以鄭沖為之
宋書晉宣帝為魏太傅誅曹爽後置左右長史掾屬舍
人各十人事既非常加又領兵非准例也
宋百官志太傅一人周成王時畢公為之漢高后元年
初用王陵
南齊百官志太師太傅太保周舊官齊唯置太傅
齊職儀太傅品秩冠服同太宰成王即位周公為之太
傅遷太師秦無其職漢惠帝崩吕后以丞相王陵為少
帝太傅位在三公上
隋百官志梁武受命之初官班多同宋齊之舊有太傅
陳以為贈官後齊置太師太傅太保是為三師
唐百官志太傅一人
六典後漢光武惟置太傅有府寮拜故密令卓茂為之
明帝以鄧禹為之章帝以下初即位皆置太傅錄尚書
事其人亡則罷
謝病杜門(前漢王陵為人少文氣好直言為右丞相吕太后欲廢陵乃陽遷陵為帝太傅寔奪之權)
(陵怒謝病杜門竟不朝請)名冠天下(後漢卓茂為密令教化大行更始立以茂為侍中祭酒知更始)
(政亂以年老乞骸骨歸光武即位詔曰前密令卓茂名冠天下當受天下重賞故武王誅紂封比干之墓表商)
(容之閭今以茂為太傅封褒馬德侯食邑三千戸賜几杖車)進見東向(顯宗即位以鄧禹先帝元功拜)
(為太傅進見東向甚見尊寵注臣當北面以尊如賓故令東向)正身立朝(趙熹内典宿衞外幹掌職)
(正身立朝未嘗懈隋肅宗即位進為太傅錄尚書事又光武嘗稱熹真長者)在位修身(和帝即位)
(以鄧彪為太傅錄尚書事賜爵關内侯永光初竇氏專權驕縦朝廷多有諫諍而彪在位修身而已不能有所)
(匡正又嘗奏免御史中丞周紆紆前失竇氏旨故頗以此致譏然當時宗其禮讓)元功之族(和帝)
(册故太尉鄧彪曰元功之族三讓彌高今以彪為太傅)與三公絶席(張禹拜太傅錄尚書事鄧)
(太后以殤帝初育欲重臣居禁内乃詔禹舍宫中給帷帳牀褥大官朝夕進食五日一歸府每朝贊與三公絶)
(席)志誅曹節(陳蕃字仲舉年十五嘗閉一室蕪穢不掃曰大丈夫當掃除天下安事一室乎竇后)
(臨朝以蕃為太傅錄尚書事蕃與后父大將軍竇武同心盡力徵用名賢共參政事志誅常侍曹節等以其諂)
(事太后多行貪虐天下之士莫不延頸想望太平及事泄曹節矯詔誅武等蕃遂見害)無咎無譽
(胡廣贊曰鄧張作傅無咎無譽胡公庸庸飾情克恭朝章雖理據正或撓)練達事體明解朝
章(胡廣為太傅時年八十四練達事體明解朝章雖無謇直之風屢有補闕之益故京師號曰萬事不理問)
(伯始天下中庸有胡公)恩寵之異(華嶠後漢書鄧彪字智伯為太傅賜爵關内侯百官總已以聽)
(於彪恩寵之異莫與為比)三世在位為國元老(東觀漢記章帝詔曰行太尉事趙熹三世)
(在位為國元老其以熹為太𫝊時年八十而心力克壯繼母在堂朝夕瞻省傍無几杖言不稱老)載輿
上殿(魏志明帝即位遷鍾繇為太傅繇膝疾朝見使載輿車虎青舁上殿就坐是後三公有疾遂為故事)
羣言系于口典誥總于心(曹植輔臣論曰精微聽察理析毫分規矩可則阿保不傾)
(羣言系于口而研摭是非典誥總于心而唯所用之者鍾太傅也)朝之雋老(晉鄭沖抗表致仕詔)
(曰太傅韜德深粹履行高潔恬遠清虚確然絶世歷登三事仍荷保傅之重可謂朝之雋老衆所其瞻者也屢)
(以年高疾篤致仕告退今聽其所執以壽光公就第位同保傅在三司之右几杖不朝若朝有大政皆就諮之)
就諮國政(上)上貂蟬印綬(习隸李憙等奏太傅鄭沖太保何曾太尉荀顗各以病疾)
(俱應免帝不許沖遂不視事表乞骸骨優詔不許沖固辭上貂蟬印綬詔又不許)會朝劍履乘
輿上殿(何曾為太傅乞遜位詔今朝會劍履乘輿上殿如漢相國蕭何田千秋魏太傅鍾繇故事)保
傅之賢明宗國用寧(王&KR1771;之保傅箴曰保傅之賢明宗國用寧輔弼之不忠禍及于躬無)
(曰父子無間昔有潘崇無曰至親無二或容江克)三為太傅(後魏淮陽王欣大統中為太傅文帝)
(謂欣曰王三為太傅再為太師自古人臣未聞此例欣遜謝而已)賜女樂(北齊高歸彦作亂冀州段)
(韶與東安王婁叡率衆討平之遷太傅賜女樂十人并歸彦果園一千畝)未嘗以勢位驕人
(後周王盟為太傅盟姿度弘雅仁而泛愛雖居師傅禮冠羣后而謙恭自處未嘗以勢位驕人魏文帝甚尊重)
(之)不持威儀行常單馬(達奚武字成興轉太傅微時奢侈好華飾末居重位不持威儀)
(行常單馬門不施戟常晝掩一扉或謂武曰公位冠羣后何輕率若是武曰吾昔在布衣豈望富貴不可頓忘)
(疇昔且天下未平國恩未報安可過事威容乎言者慙而退)
太保
大戴禮天子處位不端受業不敬言語不序聲音不中
律進退節度無禮升降揖讓無容周旋俯仰視瞻無儀
不顧咳唾趨行不得色不比順隠琴瑟凡此之屬太保
之任也
前漢百官公卿表太保古官平帝元始元年初置金印
紫綬次太傅
應劭漢官儀太保古官也保養也
晉百官志魏末年置太保以鄭沖為之
宋百官志太保一人殷太甲時伊尹為之周武王時召
公為之
漢平帝元始元年始用王舜後漢至魏不置晉初復置
焉
齊職儀殷太甲時伊尹為太保周成王時召公為太保
隋百官志梁武受命之初官班多同宋齊之舊有太保
陳以為贈官後齊置太師太傅太保為三師
唐百官志太保一人(天寶以前唯以其官贈竇季謀而已)
召公為保(書君奭曰召公為保周公為師相成王為左右召公不說周公作君奭以告之注尊之曰)
(君)相洛宅(召誥曰成王在豐欲宅洛邑使召公先相宅作召誥曰惟太保先周公相宅故洛誥曰召)
(公既相宅周公往營成周)保申笞王(呂氏春杖曰荆文王得茄雲夢黃之狗宄路之矰以田於)
(三月不返得丹陽之姬期年不聽朝保申曰先王以臣為保今王期年不聽朝王之罪當笞王伏臣將笞王王)
(曰敬諾保申束細箭跪而加之于背如此者再謂王曰起矣王曰有笞之名一也遂致之保申曰君子恥之小)
(人痛之恥之不變痛之何益保申趨出請死罪文王曰此不穀之過也保申何罪王乃殺茄黃之狗折宛路之)
(矰放丹陽之姬兼國三十九保申之力也)元老(晉武初踐胙以王祥為太保進爵為公加置七官之職祥)
(以年老累乞遜位不許御史中丞侯史光以祥久疾闕朝會禮請免祥官詔曰太保元老高行朕所毗倚以降)
(政道者也遂寢光奏)明允(詔曰太傅鄭沖太保何曾太尉荀顗各尚德依仁明允篤誠翼亮先皇濟光帝)
(業)清遠(王祥薨奔赴者非朝廷之賢親親故吏而已門無雜弔之賓族孫戎嘆曰太保可謂清遠矣)
含素遲暮(贊曰鄭沖含素王祥遲暮沖與祥曾俱為太保沖後遷太傅)對掌朝政(汝南)
(王亮為太宰錄尚書事與太保衛瓘對掌朝政又衞瓘為太保以公就第置長史司馬從事中郎掾屬)給
兵千人(衞瓘字伯玉性貞靜有名理以明識清允稱襲父爵楊駿專權與黃門等毁之瓘乃告老遜位)
(詔進位太保以公就第給親兵百人置長史司馬從事中郎掾属惠帝即位復瓘千兵初瓘為廷尉鄧艾鍾會)
(之伐蜀也瓘以本官持節監艾會軍事給兵千人至是而復)欲養老屬太保(雀鴻春秋蜀李)
(雄錄曰雄異母兄始字伯敬為太保善撫士衆多歸之時人為之語曰欲養老屬太保)同日降制
(國朝天禧元年司徒平章事王旦荆王元儼同日降制加太保三公併除雙員自此始也)
三少
尚書周官少師少傅少保曰三孤貳公弘化寅亮天地
弼予一人(此三官名曰三孤孤時也言卑於公尊於卿特置此三者)
前漢百官公卿表太師太傅太保為三公又立三少為
之副少師少傅少保是為三孤與六卿為九焉
後漢百官志太傅(天子燕業反其學左右之習詭其師答諸侯遇大臣不知文雅之辭已語)
(之適簡聞少誦不博不習此少師之責也天子居處出入不以禮衣服冠帶不以制御器列側不以度采服從)
(好不以章忿悦不以義與奪不以節此少傅之責也天子居處燕私安而易樂而躭飲食不時醉飽不節寢起)
(早晏無常玩好器弄無制此少保之責也)比干(書微子殷之既喪天命微子誥父師少師注少師孤卿)
太尉
禮記月令孟夏之月命太尉贊傑俊遂賢良舉長大行
爵出祿必當其位
春秋合誠圖堯坐中舟與太尉舜臨觀鳳凰圖
春秋運斗樞赤龍負圖以出河見堯與太尉舜等百二
十人集發藏大麓
史記孝惠帝六年置太尉官
前漢百官公卿表太尉秦官(自上安下曰尉武官悉以為稱)金印紫綬
掌武事武帝建元二年省
後漢百官志太尉公一人(前漢書曰秦官鄭玄注月令亦曰秦官尚書中候云舜為)
(太尉東晳據非秦官以此追難玄焉臣昭曰緯候衆書綜貫神詭出没隠顯動挾誕怪該覈陰陽徼迎起伏或)
(有先徵時能後騐故守寄精思雜稱曉輔通儒達好時略文滯公輸益州具於張衡之詰無口漢輔炳乎尹敏)
(之諷圖讖紛偽其俗多矣太尉官實司天虞舜作宰璇璣賦政將是據後位以書前非唐官之實號乎太尉所)
(職即舜所掌遂以同掌追稱太尉乃中候之妄蓋非官之為謬康成淵博自注中候裁及注禮而忘舜位豈其)
(實哉是不發譏於中候而正之於月令也廣微之誚未探碩意說苑曰當堯之時舜為司徒新論曰昔堯試於)
(大麓者領錄天子事如今尚書官矣古史考曰舜居百揆總領百事說者以百揆堯初别置於周更名冢宰斯)
(其然矣)本注曰掌四方兵事功課歲盡即奏其殿最而行
賞罰凡郊祀之事掌亞獻大喪則告諡南郊凡國有大
造大疑則與司徒司空通而論之國有過事與二公通
諫諍之世祖即位為大司馬(漢官儀曰元狩六年罷太尉法周制置司馬時議者)
(以為漢軍冇官候千人司馬故加大為大司馬所以别異於小司馬之號)建武二十七年改
為太尉(蔡質漢儀曰府開闕王莽初起大司馬後簒盜神器故遂貶去其闕漢官儀曰張衡云明帝更)
(司馬司空府欲復更太尉府時公趙熹也西曺掾安衆鄭均素好名節以為朝廷新造北宫整飭宫寺旱魃為)
(虐民不堪命曾無殷湯六事周宣雲漢之辭今府本館陶公主第舍負職既少自足相容熹表陳之即聽許其)
(冬臨辟雍歷二府見皆壯麗而太尉府獨卑陋顯宗東顧歎息曰椎牛縦酒忽令乞兒為宰時熹子世為侍中)
(驂騎歸具白之熹以為恨頻譴責均均自劾去道發病亡占今注曰永平十五年更作太尉司徒司空府開陽)
(城門内與此不同臣昭案劉虞為太尉司空而與太尉並置焉)
漢官典職太尉孝文三年始置七年省武帝建元二年
置五年省武帝更名大司馬建武二十七年復置太尉
晉百官志晉受命迄江左其相承不替
宋百官志太尉一人掌兵事郊祀亞獻大喪則告諡南
郊堯時舜為太尉漢因之武帝建元二年置光武建武
二十七年罷大司馬置太尉以代之靈帝末以劉虞為
大司馬而太尉如故
齊職儀太尉品第一金章紫綬進賢三梁冠絳朝服佩
玄玉郊廟冕服七旒玄衣纁裳服七章
隋百官志梁武受命之初官班多同宋齊之舊有太尉
後齊置太尉司徒司空是為三公
唐百官志太尉一人
六典太尉(晉以司馬望為太尉歷宋齊梁陳後魏北齊並為三公置府寮宋後魏有大將軍則不置)
(太尉正光以後並置)
安劉氏者必勃(前漢高祖疾甚吕后問大臣上曰周勃重厚少文然安劉氏者必勃也可令為)
(太尉)跪上天子璽符(文帝乘傳至渭橋羣臣拜謁稱臣代王下車拜太尉周勃進曰願請間言)
(宋昌曰所言公公言之所言私王者不受私太尉乃跪上天子之壐符)典職六年勤勞不
怠(後漢章帝詔曰司空牟融典職六年勤勞不怠其以融為太尉錄尚書事)置雲母屏風(鄭弘)
(字巨君少為鄉嗇夫太守第五倫行春見而深竒之召署督郵舉孝廉後為太尉時舉將第五倫為司空班次)
(在下正朔朝見弘曲躬而自卑帝問之知其故遂聽置雲母屏風分隔其間由此以為故事)四世德
業相繼(楊震秉賜彪四世為太尉德業相繼為東京名族震字伯起嘗居客于湖不答州郡禮命數十)
(年衆人謂之晚暮而震愈篤後有鸛雀銜三鱣魚飛集講堂前都講取魚進曰鱣者卿大夫服之象也數三者)
(法三台也先生自此升矣後果至太尉)鸛雀銜三鱣(見上)奏劾近官(楊秉字叔節為)
(太尉時中常侍侯覽弟參為益州刺史累有贓暴虐一州明年秉劾奏參檻車徵詣廷尉參惶遽自殺秉因奏)
(覽及中常侍具瑗口臣案圖舊典宦豎之官本在給事省闥司昏守夜而猥受過寵執政操權書奏尚書召對)
(秉掾屬曰公府外職而奏劾近官經典漢制有故事乎秉使對曰春秋趙鞅以晉陽之甲逐君側之惡傳曰除)
(君之惡惟力是視漢世故事三公之職無所不統尚書不能詰帝不得已竟免覽官而削瑗國每朝廷有得失)
(輒盡忠諫多見納用)免歸鄉里(劉寵字祖榮為太尉以日蝕策免歸鄉里)時人稱長者
(寵為太尉以日蝕免歸嘗出京師欲息亭舍亭長止之曰整頓洒掃以待劉公不得入也寵無言而去時人稱)
(其長者也)清白為百寮式(鄧彪字智伯為太尉在位清白為百寮武)陳忠薦劉愷
(愷字伯豫歷位司空司徒上書稱疾致仕會太尉馬英策罷尚書陳忠上疏薦愷曰臣聞三公上則台階下象)
(山岳股肱元首鼎足居職伏見前司徒劉愷沉重淵懿道德博備頻歴二司舉動得禮以疾致仕側身里巷處)
(純進退有度百僚矜式海内歸懷往者孔光師丹近世鄧彪張酺皆去宰相復序上司誠宜簡練卓異以厭衆)
(書奏詔引愷拜太尉)拒耿寶薦李常侍兄(楊震代劉愷為太尉帝舅大鴻臚耿寶薦中常)
(侍李閏見于震震不從寶乃自往候震曰李常侍國家所重欲令公辟其兄寶惟傳上意爾震曰如朝廷欲令)
(三府辟召固宜有尚書勅遂拒不許寶大恨而去)視事三年病乞骸骨(劉愷拜太尉視)
(事三年病乞骸骨久乃許之)有匪石不貳之心(冲帝詔書曰太尉趙峻二世掌典樞衡有匪石)
(不貳之心)忠正不撓有史魚之風(又曰三公國之楨幹朝廷取正以成斷金大司農李)
(固公族之苗忠正不撓有史魚之風其以固為太尉與大將軍參錄尚書事)璇璣不平寇賊
姦宄則責太尉(李固傳臣聞台輔之佐實和隂陽璇璣不平寇賊姦宄則責在太尉)坐使
人於單席(羊續字興祖靈帝欲以續為太尉時拜三公者皆輸東園禮錢千萬令中使督之曰左騶)
(其所之往輒迎致禮敬厚贈賂續乃坐使人於單席舉縕袍以示之曰臣之所資惟斯而已左騶白之帝不悦)
(以此故不登公位注騶騎士也)任重責大(劉寬字文饒為太尉常於坐被酒睡伏帝問曰太尉醉耶)
(寬對曰臣不敢醉但任重責大憂心如醉)三登(胡廣在公台三十餘年歷事六帝禮任甚優每遜位辭病)
(及免退田里未嘗滿歲輒復升進凡一履司空再作司徒三登太尉又為太傅其所辟命皆天下名士故吏陳)
(蕃李咸並為三司蕃等每朝會輒稱疾避廣時人榮之)箴(崔駰箴曰上之云據下之云戴苟非其人斁我)
(帝載)食脱粟飯(李咸孤時自立自大鴻臚拜太尉其在相位約身率下常食脱粟飯醬菜而已)不
與州郡交通(刺史二千石牋記非公事不發省以先乞骸骨見許悉還所賜物乘敝牛車而去)
入三歲租稅助郡國廪假(張禹為太尉時連歲災荒府藏空虚禹上疏求入三歲租)
(税以助郡國廪假許之)不敢先佩印綬(陳蕃與黃憲同郡及蕃為三公臨朝嘆曰叔度若在)
(吾不敢先佩印綬矣)貨賂中官(宦者傳曹嵩靈帝時貨賂中官及輸西園錢壹萬億故位至太尉)
所辟皆海内長者(續漢書王龔為太尉在位恭慎自守非公亊不通州郡書記其所辟命皆)
(海内長者)父尚在(東觀漢記張酺字孟侯為太尉酺每遷轉乃一到洛父來適會正臘公卿罷朝俱賀)
(歲奉酒上酺父壽極歡醼莫不嘉其榮也)食脱粟飰卧布被(謝承後漢書京兆朱寵字仲威)
(為太尉家貧食脱粟飰卧布被朝廷賜錦被梁肉皆不敢當)兩白鹿隨車(鄭弘為臨淮太守行)
(春有兩白鹿隨車夾轂而行弘怪問主簿黃國鹿為吉凶國拜賀曰聞三公車圖畫作鹿明府當為宰相後果)
(為太尉)策免就國(華嶠後漢書安帝即位太尉徐防以災異寇賊策免就國凡三公以災免自防)
(始也)羊續不代劉虞(袁崧後漢書太尉劉虞讓位於羊續靈帝時為王公者皆輸禮錢十萬續)
(舉縕袍以示之曰臣之所有惟此而已遂不代虞)三不惑(張璠漢記楊秉為太尉常曰我有三不惑)
(酒色財天下稱為名公)更治府(應劭漢官儀河間相張衡云明帝以為司徒司空府已榮欲更治太)
(尉府公南陽趙熹也餘見前後漢百官志注)齊七政訓五兵(汝南先賢傳陳蕃拜太尉讓曰)
(齊七政訓五兵臣不如王暢)載輿上殿(魏志鍾繇字元常遷太尉時司空王盟並先世名臣文帝)
(罷朝謂左右曰此三公者乃一代之偉人也後世殆難繼矣明帝即位遷太傅繇有膝疾拜起不便時華歆亦)
(以高年疾病朝見皆使輿車虎賁舁上殿就坐是後三公有疾遂以為故事)不得已乃起(華歆)
(字子魚明帝即位轉太尉歆稱疾乞退讓位於管寧帝不許遣常侍繆襲奉詔喻指又詔襲須歆必起乃還歆)
(不得已乃起)其清不可及(傅子曰敢問今之君子曰袁郎中積德行儉華太尉積德居順其智)
(可及也其清不可及也事上以忠濟下以仁晏嬰行父何以加諸)白起韓信吳漢亞夫
不足比勲(鄧艾既平劉禪詔曰艾耀武奮威深入虜廷雖白起破強楚韓信克勁趙吳漢擒子陽亞)
(夫滅七國計功論美不足比勲其以艾為太尉)登上公以副衆望(吳志孫皓詔曰范慎勲德)
(俱茂朕所倚憑宜登上公以副衆望可為太尉)安有三公輒拜人(晉志王祥見三公門王公)
(相去一階注)旬月之中使者八至(中興書桓溫授侍中太尉固讓不受旬月之中使者)
(八至軺車相望於道溫遂領職)進登上台(摯虞册隴西王太尉文曰朕惟君行為時表親則宗臣論)
(道經邦保又皇家是用進登上台)在公位冲心愈約(郄鑒為太尉雖在公位沖心愈約勞)
(謙日昃誦玩墳索自少及長身無擇行咸康五年秋寢疾上疏遜位不許)絶闇中遺金(雀鴻前趙)
(錄太尉范隆曾有所薦得美官者於闇中以金遺隆隆數而責之言人不知也謹不敢漏泄父母兄弟隆曰神)
(已知矣其可取耶遂絶之)觸目琳琅珠玉(世說有人詣王太尉遇安豐大將軍丞相在往别屋)
(見秀胤平子還語人曰今日之行觸目琳琅與珠玉)日蝕勿貶(齊職儀魏黃初三年日蝕奏免太尉)
(賈翊詔天地災害責在朕躬勿貶三公遂為永制)異官同爵(古今通語異官同爵共位别職興仁)
(隆化幽贊神明者謂之太尉)立五廟(唐李晟拜太尉詔為晟立五廟成官給牲牢祭器床帳禮官相)
(儀以稱焉)定赴上儀優寵元臣(國朝天禧元年王旦加太尉依前充玉清昭應宫使令禮)
(院詳定赴上儀上優寵元臣故有是命)扶掖升殿(新授太尉王旦入謝便坐上以其羸瘠拜起頗)
(難命謁者扶掖升殿賜坐勞問又遣其子大理評事雍賫官告賜之加襲衣金帶鞍勒馬如宰臣例)星在
杓南主宣德化(天文錄三公星在北斗杓南主宣德化和隂陽若今之太尉司空之象也)恨
無官酬公(唐李德裕以劉槙誅策功拜太尉德裕固讓言唐興太尉惟七人尚父子儀乃不敢拜近)
(王智興李載義皆超拜保傅盖重惜此官裴度為司徒十年亦不遷臣願守舊秩足矣帝曰吾恨無官酬公母)
(固辭)每顧我毛髮森豎(宣宗即位德裕奉冊太極殿帝退謂左右曰向行事近我者非太尉)
(耶每顧我毛髮為森豎翼日罷為檢校司徒同中書門下平章事荆南節度使)
司徒
尚書舜典帝曰契百姓不親五品不遜汝作司徒敬敷
五教在寬
周官司徒掌邦教敷五典擾萬民
尚書大傳百姓不親五品不訓則責之司徒
禮記王制司徒脩六禮以節民性明七教以興民德齊
八政以防淫一道德以同俗養耆老以教孝恤孤獨以
逮不足上賢以崇德簡不肖以黜惡(曲禮曰天子之王官曰司徒司馬司)
(空司士司寇)
月令孟夏之月司徒巡行縣鄙命農勉作毋休于都
周禮地官大司徒之職掌建邦之土地之圖與其人民
之數以佐王安擾邦國以天下之圖周知九州之地域
廣輪之數辨其山林川澤丘陵墳衍原隰之名物
又曰大司徒之職凡建邦國以土圭土其地而制其域
又曰大司徒之職以五禮防萬民之偽而教之中以六
樂防萬民之情而教之和
又曰大司徒之職以保息六養萬民
大戴禮地宜不殖財物不蕃萬民饑寒教訓不行風俗
淫僻百姓戶亡人民流散曰危危則飭司徒
左傳祝鳩氏司徒也
論語摘輔像仲尼為素王顔淵為大司徒
前漢百官公卿表卨作司徒敷五教周地官司徒掌邦
教丞相秦官哀帝元壽二年更名大司徒
後漢百官志司徒公一人(孔安國曰主徒衆教以禮義)本注曰掌人
民事凡教民孝弟遜順謙儉養生送死之事則議其制
建其度凡四方民事功課歲盡則奏其殿最而行賞罰
凡郊祀之事掌省牲視濯大喪則掌奉安梓宫凡國有
大疑大事與太尉同世祖即位為大司徒(漢官儀曰王莽時議以漢)
(無司徒官故定三公之號曰大司馬大司徒大司空也世祖即位因而不改蔡質漢儀曰司徒府與蒼龍闕對)
(厭於尊者不敢號府應劭曰此不然丞相舊位在長安時府有四出門隨時聽亊明帝本欲依之進於太尉司)
(空但為東西門國每有大議天子車駕親幸其殿西王侯以下更衣併存每歲州郡聽採長吏臧否民所疾苦)
(還條奏之是謂之舉謠也頃者舉謠言者掾屬令史都會殿上主者大言某州郡行狀云何善者同聲稱之不)
(善者各爾銜枚大較皆取無名勢其中或有愛憎微栽黜陟之闇昧也若乃中朝熙恬踐周召之列當軸處中)
(忘蹇諤之節憚首尾之譏懸囊提撮無能清澄其與申屠嘉切責鄧通王嘉封還詔書邈矣乎周禮有外朝干)
(寶注曰禮司徒府中有百官朝會天子與丞相決大事是外朝存者)建武二十七年去大
(漢舊儀哀帝元壽二年以丞相為大司徒郡國守長史上記事竟遣公出庭上親問百姓所疾記室掾史一人)
(大音讀勑畢遣勑曰詔書殿下禁吏無苛暴百姓困於衣食二千石帥勸農桑思稱德厚恩有賑贍無煩擾奪)
(民時今日公卿已不務飭儉恪奢侈過制度以益甚二千石身帥有以化之民冗食者請謹以法養視疾病致)
(醫藥務治之詔書無飭厨養至今未變乂更過度甚不稱歸告二千石務省約如法且案不改者長吏以官寺)
(卿亭漏敗墻垣圯壞不治無辦護者不勝任先自劾不應法歸告二千石聽十年更名相國案獻帝初董卓自)
(太尉進為相國而司徒不省及建安末曾公為丞相郄虞為御史大夫則罷三公官苟綽晉百官表注曰漢丞)
(相府門無闌不設鈴不警鼔言其深大闊遠無節限也)
蔡邕月令章句司徒散官也
魏志黃初元年改相國司徒
魏名臣奏黃門杜恕奏曰漢故事人民疾病責之司徒
晉職官志太尉司徒並古官自漢歴魏置以為三公及
晉受命迄江左其官相承不替
宋百官志司徒一人掌民事郊祀掌省牲視濯大喪安
梓宫少昊氏以鳥名官而祀鳩氏為司徒堯時舜為司
徒舜攝帝位命契為司徒契玄孫曰微亦為夏司徒周
時司徒為地官掌邦教漢西京初不置哀帝元壽二年
罷丞相置大司徒光武二十七年去大
南齊百官志司徒府領天下州郡名數戸口籍
齊職儀司徒品秩冠服同丞相郊廟服冕同太尉
漢哀帝從朱博議始置三司改丞相為大司徒以孔光
為之魏以華歆為之
隋百官志梁武受命之初官班多同宋齊之舊有司徒
後齊置太尉司空是為三公
唐百官志司徒一人
六典司徒(漢制司徒所部太僕鴻臚廷尉三卿漢末罷三公置丞相魏罷丞相置三公以華歆為司)
(徒晉以何曾為司徒趙王倫篡位以梁王彤為丞相省司徒肜遷復舊永嘉元年王夷甫為司徒東海王鉞為)
(丞相則始兩置矣成帝以王導為丞相以司徒府為丞相府導薨復舊宋有丞相又置司徒齊以丞相為贈官)
(梁又兩置陳氏以丞相為贈官後魏正光之後復兩置北齊廢丞相乾明中又兩置後周並廢丞相置司徒皇)
(朝因之)
作股肱心膂(書穆王命君牙為大司徒王若曰嗚呼君牙惟乃祖乃父服勞王家厥有成績紀于)
(太常今命爾予翼作股肱心膂纉乃舊服毋忝祖考)農父(酒誥曰矧惟若疇圻父簿違農父若保宏父定)
(辟注農父司徒也)父子善於其職(詩緇衣美鄭武公也父子並為周司徒善於其職國人愛)
(之)以官廢職(左傳桓公六年九月丁卯子同生公與文姜宗婦命之公問名於申繻對曰不以官)
(以官則廢職晉以僖候廢司徒僖侯名司徒廢為中軍也)不與三桓謀而召孔丘(符子)
(曰魯侯以孔子為司徒將召三桓議之乃謂左丘明丘明曰孔丘其聖人歟夫聖人任政過者離位焉君雖欲)
(謀其將弗合乎魯侯曰吾子奚以知之丘明曰周人有愛裘人而好珍羞欲為千金之裘而與狐謀其皮欲具)
(少牢之珍而與羊謀其珍言未卒狐相與逃於重丘之下羊相呼藏於深林之中故周人五年不制一裘五年)
(不足一牢何者周人之謀失今君欲以孔丘為司徒召三桓而議之與狐謀裘與羊謀羞哉於是魯侯遂不與)
(三桓謀而召孔丘為司徒)允民望(江氏家傳江統字應元時太傅從亊中郎庾子嵩以風韻見重亦雅)
(敬君德每云當今可以居司徒允民望者江生具人也)年二十四(後漢光武即位於鄗使使持節)
(拜鄧禹為大司徒策曰前將軍禹深執忠孝與朕謀謨平帷幄決勝千里孔子曰自吾有回門人日親斬將破軍)
(定山西功效尤著百姓不親五品不訓汝作司徒敬敷五教在寬今遣奉車都尉授印綬封為鄼侯邑萬戸敬)
(之哉禹時年二十四)明察守正(侯霸字君房為大司徒封關内侯在位明察守正奉公不回)恭
約盡忠(馮勤字偉伯遷司徒先是三公多見罪退帝賢勤欲令以善自終乃因宴見從容戒之曰朱浮)
(上不忠於君下陵轢同列竟以中傷至今死生吉凶未可知豈不惜哉人臣放逐受誅雖復追加賞賜賻祭不)
(足以償不訾之身忠臣孝子覧照前世以為鏡誡盡忠於國事君無二則爵賞光于當世功名列于不朽可不)
(勉哉勤愈恭約盡忠號稱任職中元元年薨帝悼惜之)在職清儉(蔡茂字子禮為司徒在職清儉)
(匪懈茂初在廣漢夢坐太殿極上有三歲禾跳取之得其中穗輒復失之以問主簿郭賀賀離席而慶曰大殿)
(者官府之形象也極而有禾人臣之上祿也取中穗中台之位也於字禾失為秩雖曰失之乃所以得祿秩也)
(衮職有闕公其補之旬月而茂徵焉)願降司徒伏公(伏湛字惠公光武即位知湛名儒舊臣徵)
(拜尚書時大司徒鄧禹西征關中帝以湛才任宰相拜為司直行大司徒事車駕每出征伐常留鎮守總攝羣)
(司建武三年遂代鄧禹為大司徒時賊徐異卿等萬餘人據富平連攻之不平惟云願降司徒伏公帝知湛為)
(青徐所信向遣到平原異卿等即日歸降)以白虹貫日策免(郎顗上章曰竊見今月十四日)
(乙卯時白虹貫日凡日旁氣色白而純者名曰虹貫日中者侵太陽也見於春者政變常也易傳曰公能其事)
(序賢進士後必有喜反之則白虹貫日以甲見則譴在中台自司徒居位隂陽多謬宜黜司徒以應天意注韓)
(詩外傳曰三公者司空司徒司馬也司馬主天司空主地司徒主人是故隂陽不調星辰失度責之司馬山陵)
(崩絶川谷不流青之司空五榖不殖草木不茂責之司徒甲乙東方主春生殖五穀之時也而白虹以甲乙日)
(見明責在司徒也時劉﨑為司徒至陽熹三年策免)祿養親族(宣秉字臣公拜大司徒司直所)
(得俸祿輒以收養親族自無擔石之儲)賜帛什器帷帳(鮑昱代王敏為司徒賜錢帛什器惟)
(帳)廉直公正(郭丹為司徒在朝廉直公正)有四子無立錐之計(范遷為司)
(徒有宅數畆田不過一頃復推與兄子其妻常曰君冇四子無立錐之計)銅臭(崔烈歴為郡守九卿靈帝)
(時□鴻都門榜賣官爵公卿州郡下至黃綬各有差時段熲樊陵張溫等雖有功勤名譽皆先輸貨財而後登)
(公位烈入錢五百萬得為司徒於是聲譽衰減問其子鈞曰吾居三公於議者何如鈞曰大人少有英稱歴位)
(卿寺論者皆謂當為三公而今登其位天下失望烈曰何為然也鈞曰論者嫌其銅臭)討赤眉不
時進(東觀漢記鄧禹為司徒討赤眉不時進光武書曰司徒堯也赤眉桀也今長安饑民孰不延望)憂
念王室(袁安為司徒每朝會憂念王室未嘗不流涕)卧麄布被(謝承後漢書劉寵為司徒)
(卧麄布被)妻子不入官舍(續漢書王良拜司直行大司徒事妻子不入官舍)贈賻異
他相(張酺字孟侯代魯恭為司徒月餘薨乘輿縞素臨弔賜冢塋贈賻恩寵異於他相也)家無擔
石之儲(華歆文帝時為司徒素清貧祿賜以賑施親戚故家無擔石之儲公卿常並賜没入生口唯歆)
(出而嫁之帝歎息)賜生口出嫁(上)蔬食(華歆為司徒素清貧文帝下詔曰司徒國之雋)
(老所以和陰陽理庶事今大官重膳而司徒蔬食甚無謂也特賜御衣及明帝即位轉太尉)夢松生
腹上(吳錄曰丁固初為尚書夢松樹生其腹上謂人曰松字十八公後十八歲吾其為公乎卒如夢)
(焉)諸葛亮拜許靖(蜀志許靖字文休先主即尊號策靖曰朕獲奉洪業君臨萬國夙宵)
(惶懼不能綏百姓百姓不親五品不遜汝作司徒其敬七敷五教在寬君其勖哉秉德無怠稱朕意焉靖雖年踰)
(十愛樂人物納誘後進清談不倦丞相諸葛亮皆為之拜)得人副遠近之望(晉荀勖答詔曰)
(司徒何曾遷太宰詔問勖司徒當得人副遠近之望并治事見才誰可也勖表三公具瞻之望誠不可用非其)
(人昔魏文帝用賈詡為公孫權笑之)垂没之人汚官府(山濤為司徒固辭已勑斷章表乃卧)
(加章綬濤曰垂没之人豈可汚官府乎輿疾歸家)膏肓之疾(晉王戎拜司徒雖位總鼎司而委事)
(僚寀間乘小馬從便門而出游見者不知其三公也故吏多至大官道路相遇輒避之性好興利廣收八方園)
(田水碓周徧天下積貨聚錢不知紀極每日執牙籌晝夜筭計恒若不足而又儉嗇不知奉養天下人謂之膏)
(肓之疾)朝罷逕還送章綬(魏舒字陽元為司徒年過致仕有遜讓章而無居宅乃漸以俸)
(秩之餘為第一所舒素為人先行而後言故未嘗語親疏言當遜位九年正月整法服入殿朝會罷逕還奉送)
(章綬内外莫有知舒此情者)五教之官(王隠晉書石苞拜大司馬策免以公歸第詔以苞為司徒)
(雖以過防受黜尋授五教之官深陳之農桑本務明其考課居五年天下稱)年過致仕無田宅
(見上魏舒)板輿上殿(晉諸公讚司徒傅祇疾遜位不許板輿上殿)美選(晉中興書中書劉隗)
(從兄疇字王喬司隸訥之子也永嘉中從左長史為閻鼎所害疇有重名司空蔡謨歎曰劉王喬南渡司徒公)
(之美選也)吏屬皆令皂服(王渾遷司徒仍加兵渾以司徒文官主吏不持兵及吏屬絳衣自以)
(非是舊典皆令皂服論者美其識體)奏州郡農桑賞罰(石苞為司徒奏州郡農桑未有賞罰)
(之制宜遣掾屬循行皆當均其土宜舉其殿最然後黜陟)舊丞相之職(何曾以太保侍中領司徒)
(曾固讓詔曰司徒舊丞相之職自古及今總論人物化治之本以君弘道故選於衆而復盤桓非所聞也)煩
務不可久勞耆艾(武帝時何曾以太傅領司徒屢遜位詔以司徒所掌煩務不可以久勞耆)
(艾其進位大朝會乘輿劍履上殿如漢蕭何魏鍾繇故事)見者不知是台司(曹嘉之晉記王)
(戎再至司徒委事掾屬乘小馬從便門出見者不知是台司也)舊望清重(荀氏家傳維字大章中宗)
(為晉王時將徵為司徒問太常賀循曰維舊望清重勤勞顯著遷訓五品以統人倫實允人望詔以為司徒)
落水三公(宋謝超宗為人恃才使酒多凌忽司徒褚僕彦回因送湖州刺史王僧虔閣道壊墜水)
(射王儉驚跣下車超宗拍掌笑曰落水三公墜車僕射彦回出水霑濕狼籍超宗先在僧虔舫曰有天道焉有)
(地道焉天所不容地所不受投舁河伯河伯不受彦回大怒曰寒士不遜超宗曰我不賣袁劉得富貴焉免寒)
(士乎)欲減功臣之地以給民(隋書王誼為大司徒蘇威立議以為戸口滋多民田不贍)
(欲減功臣之地以給民誼奏曰百官表歴世勲賢方蒙爵土一旦削之未見其可如臣所慮正恐朝臣功德不)
(建何患民田有不足上然之竟罷威議)和五教理人倫(古今通語和五教理人倫使風行俗)
(平萬國咸寧者謂之司徒)辨博通見(曹植輔臣論辨博通見秉道度德才識充乎内智謀從於外)
(解疑釋滯剖散盤結者主司徒)錄詔書頒天下(國朝宰相吕夷簡詔特守司徒依前兼門下侍)
(郎同中書門下平章事三表懇讓不敢當乃降詔上令錄其詔書頒於天下使四海之人知朝廷有退讓之臣)
司空
尚書舜典舜曰咨四岳有能奮庸熙帝之載僉曰伯禹
作司空帝曰俞咨禹汝平水土惟時懋哉
周官司空掌邦土居四民時地利(冬官卿主國土以居民士農工商四人使)
(順天時分地利授之土生百榖故曰土)
大傳溝瀆壅遏水為民害廣而不墾則責之司空
韓詩外傳山陵崩阤川谷不通五榖不殖草木不茂則
責之司空
禮記王制司空執度度地居民山川沮澤時四時量地
遠近興事任力
左傳爽鳩氏司空也
春秋元命苞危東六星兩兩而比曰司空主水金木守
之天下憂水
家語魯定公以孔子為司空乃别五土之性而物其所
生之宜咸得厥所
又曰度量不審舉事失理都鄙不修財物失所曰貧貧
則飭司空
前漢百官公卿表禹作司空平水土(師古曰空穴也穿土為空以居人也)
周冬官司空掌邦事御史大夫秦官成帝綏和元年更
名大司空祿比丞相置長史如中丞官職如故哀帝建
平二年復為御史大夫元壽二年復為大司空
後漢百官志司空一人(馬融曰掌營城郭主司空土以居民)本注曰職掌
水土事凡營城起邑浚溝洫修墳坊之事則議其利建
其功凡四方水土功課歲盡則奏其殿最而行賞罰凡
郊祀事掌掃除樂器大喪則掌將校復土凡國有大造
大疑諫争與太尉同世祖即位為大司空(應劭漢官儀曰綏和元年)
(罷御史大夫官法周制初置司空議者又以縣道官有獄司空故復加大亦所以别大小之文)建武二
十七年去大(漢舊儀曰御史大夫勑上計丞長史曰詔書殿下布告郡國臣下承宣無状多不究)
(百姓不蒙恩被化守長史到郡與二千石同力為民興利除害務有以安之稱詔書郡國有茂才不顯者言殘)
(民貪汚煩擾之吏百姓所苦務勿任用方察不稱者刑罰務於得中惡惡止其身選舉民侈過度務有以化之)
(問今歲善惡執與往年對上問今年盜賊孰與往年得無有羣輩大賊對上臣昭案獻帝建安十三年又罷司)
(空置御史大夫御史大夫郄慮免不復補荀綽晉百官表注曰獻帝置御史大夫職如司空不領侍御史)
晉職官志太尉司徒司空並古官自漢歴魏置以為三公
及晉受命迄江左相承不替
宋百官志司徒一人掌水土事郊祀掌掃除陳樂器大
喪掌將校復土舜攝位以禹為司空契之子曰宜亦夏
司空殷湯之時咎單為司空周時司空為冬官掌邦事
漢西京初不置成帝綏和元年更名御史大夫為大司
空哀帝建平二年復為御史大夫元壽二年復為大司
空光武二十七年去大獻帝建安十三年又罷司空置
御史大夫御史大夫郗慮免不復補魏初又置司空
齊職儀司空品秩冠服同太宰舜以禹為司空成王以
毛公為司空宋以武公之諱改司空為司城楚改司空
為莫敖秦置御史大夫省司空
後周書冬官謂之大司空掌邦事以五材九範之徒佐
皇帝富邦國大祭祀行灑掃廟社四望則奉豕牲
隋百官志梁武受命之初官班多同宋齊之舊有司空
後周置太尉司徒司空是為三公
唐百官志司空一人
六典司空(漢制司空所部宗正少府司農三卿魏省御史大夫置司空景初二年以司隸校尉崔林)
(為司空晉以苟顗為之歴宋齊梁陳後魏北齊皆省御史大夫置司空後周二職並廢隋氏諱忠以御史中丞)
(為大夫故又置司空)
環濟要略冬官司空掌邦事營城郭都邑立社稷宗廟
造宫室器械監百工也
以官廢職(左傳宋以武公廢司空武公名司空故廢焉)經為世儒宗德為國
黃耉(前漢師丹字仲公為大司空策免罷歸尚書令唐林上疏曰竊見免司空丹策書輒深痛切君子作)
(文為賢者諱丹經為世儒宗德為國黃耉海内未見其大過事既已往免爵太重京師識者咸以為宜復丹邑)
(爵使奉朝請)所居無赫赫名(前漢何武字君公為楚内史厚兩龔在沛郡厚兩唐及為公卿)
(薦之朝廷此人顯於世者何侯力也世以此多焉然疾朋黨問文吏必於儒者問儒者必於文吏以相參檢欲)
(除吏先為科例以防請託其所居亦無赫赫名去後常見思及為御史大夫司空武後母在郡遣吏歸迎會成)
(帝崩吏恐道路有盜賊後母留止左右或饑武事親不篤哀帝亦欲改易大臣遂策免武諫大夫鮑宣數稱冤)
(復為御史大夫)舉措煩碎不合衆心(何武為司空事後母不篤詔以其舉措煩碎不合衆)
(心孝聲不聞惡名流行其上大司空印綬遂策免之)一旦入朝在功臣之右(竇融拜冀)
(州牧十餘日遷大司空融自以為非舊臣一旦入朝在功臣之右召會進見容貌辭氣卑恭巳甚帝以此愈親)
(厚之)去籍通客(陳寵為司空故亊以計吏至時自公以下督屬籍不通賓客以防關交寵去籍通客)
(以明無所不受論者大之)身死之後勿議傳國(張奮字穉通父純臨終勑家丞曰為司空)
(無功於時猥蒙爵土身死之後勿議傳國奮兄根少被疾光武詔奮嗣爵稱純遺勑固不肯受帝以奮違詔勑)
(收下獄奮惶怖乃襲封)口陳時政(張奮為司空時歲災旱祈雨不應乃上表即時引見復口陳時)
(政之宜帝召太尉司徒幸洛陽獄錄囚徒大雨三日)一足不任則覆亂美實(彭宣字子)
(佩自御史大夫轉為大司空會哀帝崩新都侯王莽為大司馬秉政專權宣上書言年齒老鈍數伏疾願上大)
(司空長平侯印綬乞骸骨歸鄉里從之彭宣上書云三公鼎足承君一足不任則覆亂美實)奉公盡
節言事無所依違(第五倫字伯魚為司空奉公盡節言亊無所依違諸子或時諫止輒比遣)
(之吏人奏記及便宜者亦并封上其無私若此性質慤少文采在位以貞白稱時人方之前朝貢禹然少藴藉)
(不修威儀亦以此見輕或問倫曰公有私乎曰昔人有與吾千里馬者吾雖不受每三公有所選舉心不能忘)
(而亦終不用也吾兄子嘗病一夜十往退而安寢吾子有疾雖不省視而竟夕不眠若是者豈可謂無私乎)
奉公不撓言議果決(第五倫章帝立徵拜司空奉公不撓言議果決後自陳老以二千石)
(祿俸終厥身)以地震策免(陳忠以三府任輕幾事專委尚書而災眚變咎輒切免公台忠以為)
(非國舊體上疏諫曰臣聞君使臣以禮臣亊君以忠三公稱曰冢宰王者待以殊敬在輿為下御坐為起入則)
(參對而議政亊出則監察而董是非漢典舊事丞相所請靡有不聽今之三公雖當其名而無其實選舉誅賞)
(一由尚書尚書見任重於三公陵遲以來其漸久矣臣忠心常獨不安是故臨亊戰懼不敢穴見有所興造又)
(不敢希意同僚以謬平典而謗讟日聞罪足萬死近以地震策免司空陳褒今者災異復欲切讓三公昔孝成)
(皇帝以妖星守心移咎丞相使賁麗納說方進自引卒不蒙上天之福)辟雍於行禮中拜
(伏恭為太傼帝臨辟雍於行禮中拜恭為司空儒者以為榮)以沈正見重於世(任隗字伯)
(卿拜司空隗義行内修不求名譽以沈正見重於世諫竇憲擊匈奴獨與司徒袁安持重處正鯁言直議無所)
(回隠)在位奉法而已(張敏字伯達拜司空在位奉法而已視事三載以病乞身不聽六年春行)
(大射禮陪位頓仆乃策罷之)舉動方重得大臣節(年融字子優為大司農時顯宗方勤)
(萬幾公卿數朝會每輒延謀政事判折獄訟融經明才高善論議帝數嗟嘆以為才堪宰相明年代伏恭為司)
(空舉動方重甚得大臣節)家無資産以清行致稱(宋弘字仲子為大司空所得相俸分)
(贍九族家無資産以清行致稱弘推進賢士馮翊桓梁三十餘人或相及為公卿者弘常朝見御坐新屏風圖)
(畫列女帝數顧視之弘正容言曰未見好德如好色者帝即為徹之)斷斷守善(謝弼上封事曰今之)
(四公惟司空劉寵斷斷守善餘皆素餐致寇之人可因災異並加罷黜四公謂劉矩為太尉許訓為司徒胡廣)
(為太傅及寵也書曰如冇一个臣斷斷兮無他技)賣弄國恩(朱浮為大司空坐賣弄國恩免)下
理坤道上和乾元(漢官解詁能下理坤道上和乾元謂司空)水土之官(東觀漢記)
(王梁初為野王令世祖議選大司空赤伏符曰王梁主衞作玄武上以野王衛之所徒玄武水神之名司空水)
(土之官也於是拜梁為大司空)掃地以待足下(華陽國志趙瑶字元珪自扶風太守來之郡司)
(空張隰謂曰第五伯魚從蜀郡為司空令掃吾第以待足下)主土不言土(白虎通司空主土不)
(言土而言空空尚主之況於實乎)白衣登三公(荀氏家傳荀爽字慈明董卓秉政徵之起巖穴)
(九十五日而為司空時號為白衣登三公)三公封列侯(魏志景初元年司徒司空並闕散騎侍郎)
(孟康曰夫宰相者天下之所瞻效誠宜得秉忠履正本德仗義之士足為海内所師表者竊見司隸校尉崔林)
(禀自然之正性體高雅之宏量論其所長以比古人忠愷不回則史魚之儔清論守約則季文之匹遂為司空)
(封安陽亭侯三公封列侯自林始也)豈可以老病忝之(徐邈拜司空歎曰三公論道之官無)
(其人則缺豈可以老病忝之哉固辭不受)上封事削其草(陳羣為司空前後數密陳得失每上)
(封事輒削其草時人及其子弟莫能知也論者或譏羣居位拱默羣薨正始中詔送羣臣上書以為名臣奏議)
(朝士方見羣諫事皆歎息焉)名臣奏議(上)上疏諫遊獵(王朗為司空文帝頗出遊)
(獵或昏夜還宫郎上疏諫帝報曰覽表雖魏絳稱虞箴以諷晉悼相如陳猛獸以戒漢武未足以喻方今二寇)
(未殄將帥遠征故時入原野以習戎備至於夜還之戒已詔有司施行)不遣使(世說諸葛誕為司空)
(書至誕曰我當在王文舒後今便為司空不遣使健步賫書使以兵付樂綝此必綝所為乃將左右數百人至)
(揚州州人欲閉門誕叱之曰卿非我故吏耶逕入綝逃上樓就斬之)儒雅有籌略(晉張華彊記默)
(識四海之内可指諸掌拜司空華儒雅有籌略盡忠佐輔雖當闇主虐后之朝而海内晏然華之功也)不
敢以垂死之年累辱朝廷(秦始中鄭袤為司空曰三公上應天心苟非其人實傷和)
(氣不敢以垂死之年累辱朝廷固辭久之見許以侯就第)不營産業身没行顯(詔故司空)
(王基著德立勲治身清素不營産業身没行顯足用厲俗其以奴婢二人賜其家)為三公是天
下無人矣(陸玩字士珪王導郗鑒庾亮繼薨遷玩司空給羽林四十人玩比陳讓既拜歎息謂賓客)
(曰以我為三公是天下無人矣談者以為知言)作禹貢地域圖十八篇(裴秀為司空秀)
(儒學洽聞留心政事當禪代之際總納言之要其所裁當禮無違者又以禹貢山川地名古有今無者皆隨時)
(注列作禹貢地域圖十八篇奏上藏之秘府秀在位四年為當世名公)齊三階之耀(起居注武)
(帝泰始七年詔光祿大夫鄭袤體行純正退有沖和之風進有素緣之節宜齊三階之耀補衮職之闕明弼朕)
(躬匡其不逮以為司空)内亞三鼎外齊四岳(齊孔稚圭為王敬則讓司空表曰故李通)
(豪贍以親寵登用王基才勇以聲華入選先帝擢臣以榮華陛下申臣以富貴遂得北帶五州東跨六郡内亞)
(三鼎外齊四岳蟬佩之映則左右交輝龜組之華則縱横吐耀輕輪徐動則劍騎如雲飛蓋暫停則歌鐘成列)
(摐金龍吹欝其前鳴笳鳳管疊其後鄧禹若不遭漢光則南陽之掾史微臣若不逢明主則孤城之戍客豈可)
(加以正台之席登以論道之寄啟黃扉而變五緯躡青帷而調四序)職班三事任總六條
(梁劉孝儀為臨川王解司空表曰臣以庸薄謬竊隆重職班三事任總六條衣衮坐槐既闕論道馳傳憩棠猶)
(慚為政而俯司土地仰變隂陽折撓之機已彰愆伏之咎爰著今水沴乃作旱魃為災山蕪薈蔚雲成烟火陛)
(下曲私未垂策免臣職是當於何逃責乞降兹台步協此天人)不為苛碎(後魏伊馥拜司空及為三)
(公清約自守為政舉大綱而已不為苛碎)員外郎一人直第(唐裴寂策司空遣尚書員外郎)
(一人每月更直寂第其見崇貴如此太宗祠南郊命寂與長孫無忌同升金輅寂固辭讓太宗曰以公有佐命)
(之勲無忌亦宣力於朕同載參乘非公而誰遂同乘而歸)同升金輅(上)取其才行(長孫)
(無忌策拜司空固辭不許又因高士廉奏曰臣幸居外戚恐招聖主私親之誚敢以死請太宗曰朕之授官必)
(擇才行若才不至縱朕至親亦不虛授襄邑王神符是也若才行所適雖怨讐不棄魏徵等是也朕若以無忌)
(居后兄之愛當多遺子女金帛更何須委以重官盖是取其才行爾)朝廷舊官(荀藩為司空劉琨表)
(於天子曰司空荀藩朝廷之舊官繼世忠勤乃心皇家具瞻之望唯藩而已宜增位號授分陜之重永令臣等)
(有所憑准)法措刑清事均民聚(古今通語曰使國無枉理法措刑清事均民聚者謂之司)
(空)掃職(五代史馮道罷同州入朝拜司空唐制三公為加官無單拜者或云三公正宰相便合參大政)
(又云合策授又云祭祀時使令掃除道聞之乃曰司空掃職也吾無所憚既而知非乃止)立學士班
(國朝天禧四年以資政殿大學士太保致仕王欽若為司空職如故時欽若求侍東宫講誦以輔世兼領三少)
(品序非便表求換秩乃有是命上立學士班)非賞勞之臣(熙寧二年宰臣曾公亮司徒兼侍中)
(韓琦提舉兩朝實錄乞宥下推恩上以為有例而公亮奏臣當遷司空琦太保三公非賞勞之臣從之)
太宰(亦曰冡宰)
尚書周官冢宰掌邦治統百官均四海
禮記曲禮天子建天官先六太曰太宰(此殷時制也周則太宰為天官)
周禮立天官冢宰使帥其屬而掌邦治以佐王均平邦
國(鄭司農云邦治謂總六官之職也故太宰職曰掌建邦之六典以佐王治邦國六官皆總屬於冢宰故論)
(語曰君薨百官總巳以聽於冢宰盖言冢宰於百官無所不主爾雅曰冢大也)治官之屬大宰
卿一人小宰中大夫二人宰夫下大夫四人上士八人
中士十有六人旅下士三十有二人(變冢言太進退異名也百官總已則)
(謂之冢列職於王則稱大冢大之名也山頂曰冢旅衆也下士治衆事者自太宰至旅下士轉相副貳皆王臣)
(也)
又曰太宰之職掌建邦之六典以佐王治邦國又以九
兩繫邦國之民
孔子家語官屬不治分職不明法政不一百事失紀曰
亂亂則飭冢宰又曰古之御天下者以六官總治焉冢
宰之官以成道司徒之官以成德宗伯之官以成仁司
馬之官以成聖司寇之官以成義司空之官以成禮六
官在手以為轡
晉職官志太宰太傅太保周之三公官也晉初以景帝
諱故又採周官官名置太宰以代太師之任增秩三司
與太傅太保皆為上公論道經邦燮理隂陽無其人則
闕以安平獻王孚居之自渡江以後其名不替而居之
者甚寡
六卿之首秦漢魏不常置晉初依周禮備置三公三公
之職太師居首景帝名師故置太宰以代之太宰古之
太師也(案此條之首原本缺一行)
南齊百官志宋大明中用江夏王義恭以後無人齊以
為贈齊職儀太宰品第一金章紫綬佩山玄玉堯命羲和
使主隂陽羲和司天即天官也后稷服事虞夏敬授民
時尊稷為天官夏衰后稷不窋失官由是廢稷殷以其
官為冢宰周公在豐為太宰召公又居之秦漢魏無其
職晉武以從高祖安平王孚為太宰安平王薨省咸寧
四年又置或謂本太師之職避景皇諱改為太宰太宰
周之卿位晉武依周置職以尊安平非避諱也元興中
恭帝為太宰桓玄都督中外博士徐豁議太宰非武官
不應都督遂從豁議
後魏初無至孝莊時以太尉上黨王天穆為之置佐吏
後周文帝又依周禮建六官遂置天官太宰卿一人掌
邦治以建邦之六典佐皇帝治邦國
隋百官志梁武受命之初官班多同宋齊之舊有太宰
陳以為贈官
以三公攝冢宰(書伊訓曰成湯既没伊尹奉嗣王祗見厥祖侯甸羣后咸在百官總巳以聽冢)
(宰注云伊尹制百官以三公懾冢宰)冢宰第一召公領之(顧命注成王將崩冢宰第一召公)
(領之司徒第二芮伯領之宗伯第三彤伯領之司馬第四畢公領之司寇第五衛侯領之司空第六毛公領之)
百官總己以聽(論語子張曰書云高宗諒隂三年不言何謂也子曰何必高宗古之人皆然君)
(薨百官總己以聽於冢宰三年)備置官屬(晉志安平獻王孚宣帝次弟也位太傅詔曰勲德弘茂朕)
(所瞻仰願奉以不臣之禮其封為安平王邑四萬戸進拜太宰持節都督中外諸軍事備置官屬)朝會
劍履乘輿上殿(武帝時何曾遜位詔以司徒所掌務煩不可久勞耆艾其進太宰朝會劍履乘)
(輿上殿如漢相國蕭何田千秋魏太傅鍾繇故事)二子侍從(何曾為太宰年老禮優每召見勅以)
(常所飲食服物自隨二子侍從)帝親迎拜(汝南文成王亮子羕為太宰明帝寢疾羕與王遵同受顧)
(命輔成帝時帝幼冲詔羕依安平獻王孚故事設床帳於殿上帝親迎拜)對掌朝政(見太保門)不
宜嬰拂事務(安帝以太宰瑯瑯王德文不宜嬰拂事務以紆論道之重可衮冕之服綠□綬羽葆)
(鼓吹)讓表(後魏温子昇為上黨王穆讓太宰表曰臣聞策蹇長途終慚一日之致懸縷層臺難任干鈞之)
(重因知才弱不可自強力微難以企及智小謀大恐貽折足之憂才輕任重懼有絶臏之悔既慮鑠金固陳匪)
(石)不可虛設(唐憲宗以莊憲皇后崩上不聽政欲准故事置冢宰以總百官裴度獻議曰冢宰是)
(殷周六官之首既掌邦治寔統百司故王者諒闇百官有權聽之制後代設官既無此號不可虚設且國朝故)
(事或否古今異制不必因循勑旨由諸司公事宜權取中書門下處分議者是之)通于四海(榖梁)
(僖公九年公會宰周公齊侯宋衞鄭許曺于葵丘天子之宰通于四海注宰天官冢宰兼為三公者佐王治邦)
(國故曰通于四海加宰者知其職大尊重而下為諸侯所會惡其不勝任也)不可乃止(國朝嘉祐)
(八年四月英宗欲命韓琦攝冢宰躬行亮隂三年之禮執政皆以為不可乃止)貳王而理天下
(王符潛夫論法誡篇周禮六典冢宰貳王而理天下)復詔固辭乃免(唐苗晉卿字元輔玄宗崩)
(肅宗疾甚詔晉卿攝冢宰固讓曰大行遺詔皇帝三日聽政稽祖宗故事則無冢宰之文奉遺詔則宜聽朝惟)
(陛下順變以幸萬國帝不聽後數日代宗立復詔攝冢宰固辭乃免)
大司馬
尚書周官司馬掌邦教統六師平邦國
尚書大傳蠻夷猾夏寇賊姦宄則責之司馬
尚書中候稷為大司馬
韓詩外傳隂陽不和四時不節星辰失度災變非常則
責之司馬
禮記曲禮天子之五官曰司馬
王制司馬辨論官材論進士之賢者以告於王而定其
論論定然後官之任官然後爵之位定然後祿之
周禮大司馬之職掌建邦之九法以佐王平邦國制畿
封國以正邦國設儀辨位以等邦國制軍誥禁以均邦
國施貢分職以任邦國簡稽鄉民以用邦國均守平則
以安邦國比大事小以和邦國又以九伐之法正邦國
馮弱犯寡則眚之賊賢害民則伐之暴内陵外則壇之
野荒民散則削之負固不服則侵之賊殺其親則正之
放弑其君則殘之犯令陵正則杜之内外亂鳥獸行則
滅之
孔子家語賢能而失官爵功勞而失賞祿士卒疾怨兵
弱不用曰不平不平則飭司馬
春秋運斗樞黃帝與大司馬容光觀鳳凰銜圖置黃帝
前河圖錄運法黃帝坐玄扈閣上與大司馬容光左右
輔將(案此下原本有缺文)
前漢百官公卿表周夏官司馬掌邦政
武帝元狩四年初置大司馬以冠將軍之號宣帝地節
三年置大司馬不冠將軍亦無印綬官屬成帝綏和元
年初賜大司馬金印紫綬置官屬祿比丞相去將軍哀
帝建平二年復去大司馬印綬官屬冠將軍如故元壽
二年復賜大司馬印綬置官屬去將軍位在司徒上有
長史秩二千石後漢百官志太尉公一人世祖即位為
大司馬建武二十七年改為太尉將軍不常置初武帝
以衞青數征伐有功以為大將軍欲尊寵之以古尊官
惟有三公稱將軍始自秦晉以為卿號故置大司馬官
號以冠之其後霍光王鳳等皆然成帝綏和元年賜大
司馬印綬罷將軍官世祖中興吳漢以將軍為大司馬
位在公下
韋昭辨釋名大司馬司馬武也大總武事也大司馬掌
軍古者兵車一車四馬故以司馬名官班彪上事元狩
六年罷太尉置司馬時議以北軍中候有千人司馬故
加之為大司馬所以别大小司馬之號
吳志赤烏九年以車騎朱然為左大司馬衞將軍全琮
為右大司馬
命羲叔為司馬
秦漢之際曹參周勃始居其職
又曰大司馬府舊有闕王莽簒位貶去闕焉
隋百官志梁武受命之初官班多同宋齊之制有司馬
陳以為贈官後齊有大司馬大將軍並為二大
掌六軍之事(詩祈父刺宣王也注祈父之職掌六軍之事有九伐之法)予王之爪牙
(胡轉予于恤靡所止居注此勇力之士責司馬之辭也我乃王之爪牙之士當為王閑守之衞女何移我於憂)
(使我無所居止乎)祈招之詩(左傳昔周穆王欲肆其心周行天下將皆必有車轍馬迹焉祭公作)
(祈招之詩以止王心注祈父周司馬也世掌甲兵之職招名也諫遊行故指司馬而言)兩軍出塞
(前漢兩軍出塞閱官及私馬九十四萬匹及後入塞者不三萬匹乃置大司馬大將軍驃騎將軍皆為大司馬)
(定令驃騎將軍秩與大將軍等自是後青日哀而去病日益貴故人門下多事去病輒得官爵唯獨任安不肯)
(去)受詔輔少主(武帝疾病遂立昭帝為太子年八歲以霍光為大司馬受遺詔輔少主)奪
我印綬(霍光薨以子禹為大司馬冠小冠無印綬罷其右將軍屯兵官屬特使禹官名與光俱為大司)
(馬者禹怨望曰縣官非我家將軍不得至是今將軍墳墓未乾盡外我家反任許史奪我印授)年少不
合衆心(平帝即位詔曰大司馬賢年少不合衆心其上印綬罷賢即日自殺而新都侯王莽為大司馬)
(領尚書事)賀漢得賢臣(董賢為大司馬是時年二十二雖為三公常給事中領尚書百官因賢奏)
(事單于來朝見羣臣上前單于怪賢年少以問譚上令報曰大司馬年少以大賢居位單于乃起拜賀漢得賢)
(臣)郡國士馬羽林才(武帝栢梁詩大司馬曰郡國士馬羽林才)五大司馬(孝元)
(王皇后成帝母也家凡十侯五大司馬外戚莫盛)不宜以(案此下原本有缺文)
晉職官志大司馬古官也漢制以冠大將軍代太尉之
職故常與太尉迭置不並列及魏有太尉而大司馬大
將軍各自為官位在三司上晉受魏禪因其制以安平
王孚為太宰鄭沖為太傅王祥為太保義陽王望為太
尉何曾為司徒荀顗為司空石苞為大司馬陳騫為大
將軍凡八公同時並置唯無丞相自義陽王望為大司
馬之後定令如舊在三司上晉公卿禮秩司馬兵官也
魏氏大司馬大將軍各自為官在三司上晉以石苞為
大司馬次三司下
宋百官志司馬一人掌武事司主也馬武也堯時棄為
大稷兼掌司馬周時司馬為夏官掌邦政項籍以曹無
咎周殷並為大司馬漢初不置武帝元狩四年初置始
直云司馬議者以漢有軍候千人司馬官故加大及置
司空又以縣道官有獄司空又加大王莽居攝以漢無
小司徒而定司馬司徒司空之號並加大光武建武二
十七年省大司馬以太尉代之魏文帝黃初二年復置
以曹仁居之而太尉如故
南齊百官志以為贈(案此下當載梁陳隋唐之制原本高並闕又下條之首亦有闕文奉)
(皇帝壐綬詔屬城門校尉)開通英悟秉意不羣(晉武帝泰始中詔曰大司馬石苞開通英)
(悟秉意不羣)威惠服物(武帝踐阼石苞遷大司馬進封樂陵郡公自諸葛誕破滅苞便鎮撫淮南)
(士馬強盛邊境多務苞既勤庶事又日以威惠服物)白頭翁入府(齊王冏既輔政大築館第沈于)
(酒色不入朝見坐拜百官宴然南面朝廷側目海内失望主簿王豹屢有箴規遂奏殺之有白頭翁入府大呼)
(言有兵起俄而冏敗斬于閭闔門外)下階迎嵇紹(劉喬為散騎常侍齊王冏為大司馬初嵇紹為)
(冏所重每下階迎之喬言于冏曰樂疹輔來公未嘗下床何獨加敬於紹冏乃止紹謂喬曰大司馬何故不復)
(迎客喬曰似有正人言以卿不足迎者紹曰正人謂誰喬曰其則不遠紹默然)假黃鉞討石勒
(石勒侵阜陵詔加王導大司馬假黃鉞出討之軍次江寧帝親餞于郊俄而賊退解大司馬又石季龍掠騎至)
(歴陽導請出討之加大司馬假黃鉞督中外諸軍置左右長史俄而賊退解大司馬也)王公何緣
拜(晉中興書王猛少貧賤鬻畚為事常至洛陽有一人於市買畚其人云家在此可隨取直隨去忽至深山)
(中人語猛曰爾住樹下先起道君湏臾猛進見一老翁坐胡床鬚髮悉白從十許人有一人引猛進見曰大司)
(馬公可進猛拜翁曰王公何緣拜即十倍售畚遣人送猛出山既顧視乃嵩高山)父子居上公
(晉諸公讚義陽王為大司馬時父孚為太宰父子居上公中代以來未之有也)夢婦人當道哭
(博物志太公為灌壇令文王夢見婦人當道哭問其故曰吾是太山神女嫁為西海婦灌壇令當吾道夢覺召)
(太公三日果疾風暴雨文王乃拜太公為大司馬)賁育弗如(傅子曰曹大司馬之勇賁育弗如也)
職官分紀卷二
