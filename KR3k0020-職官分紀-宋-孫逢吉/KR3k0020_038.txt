職官分紀卷三十八
宋孫逢吉撰
三輔
前漢百官志内史周官秦因之掌治京師景帝二年命
置左内史右内史武帝太初元年更名京兆尹秩二千
石銀印青綬進賢兩梁冠降朝服佩水蒼玉屬官有長
安市厨兩令丞又都水鐵官兩長丞左内史更名左馮翊
其屬官有廪犠令丞尉又左都水鐵官雲壘長安四市
四長丞皆屬焉又主爵中尉秦官掌列侯景帝中六年
更名都尉武帝太初元年更名右扶風治内史右地屬
官有掌畜令丞又有都水鐵官廐廱厨四長丞皆屬焉
與左馮翊京兆尹是為三輔皆有兩丞列侯更屬大鴻
臚元鼎四年更置三輔都尉
後漢百官志河南尹一人其京兆尹左馮翊右扶風三
人漢初都長安皆秩中二干石謂之三輔中興都雒陽
更以河南郡為尹以三輔陵廟所在不改其號但减其秩
應劭漢官儀河南尹新治周地也雒陽本成周周之衰微
分為東西周秦兼天下治三川守河雒伊也漢更名河
南孝武增曰太守世祖中興徒都雒陽改號為尹尹正
也詩云赫赫師尹
晉中興書晉太興元年改丹陽内史為丹陽尹
通典凡前代帝王所都皆曰尹南朝曰丹陽尹後魏初
曰代尹東魏曰魏尹北齊曰清都尹隋職官志隋雍州
置牧京兆郡置尹
唐職官志京兆河南太原等三府牧各一員(從二品牧古官舜置)
(十二牧是也秦以京城守為内史漢武改為尹後魏北齊周隋又以京守為牧武德初因隋置牧以親王為之)
(或不出閣長史知府事)尹各一員(從三品京城守秦曰内史漢曰尹後代因之隋為内史武德初)
(置牧以内尹總府事開元初并改府昇長史為尹從三品專總府事)少尹各二員(從四品下魏晉)
(以下州府有治中隋文改為司馬焬帝改為贊治又為丞武德改為治中永徽避高宗名改為司馬開元初改)
(為少尹)
唐會昌三年五月京兆尹奏兩街閒行不事家業點刺
身已屠宰猪狗酗酒鬭打及僦搆關節下脱錢物摴蒱
賭錢人等伏乞今後如有犯者許臣追捉若是百姓當
時處置屬諸軍諸使禁身奏聞從之
六典京兆河南太原府牧各一人從二品(昔舜分九州為十二置牧)
(大禹鑄鼎貢金九牧周禮八命作牧秦分天下為三十六郡京為内史漢改為京兆尹秩二千石後漢都洛陽)
(為河南尹魏晉因之歴代所都皆為尹江左為丹陽北齊為清都後周及隋復為京兆尹始秦分天下令御史)
(監郡漢省之丞相遣史分刺諸州武帝初置郡刺史十三人掌奉詔條察州秩六百石類今之十道使也又置)
(司隸校尉部三輔三河弘農類今之京畿按察使也成帝更名刺史為牧秩二千石後漢復為刺史後復為牧)
(魏晉以下皆為刺史晉武帝罷司隸校尉置司州牧江左為揚州刺史後魏北齊皆為司州牧後周置雍州牧)
(隋因之大業三年罷州置郡京兆河南皆為尹則兼牧之任矣皇朝又置雍州牧洛州初為都督府及置都亦)
(為牧開元初復為京兆河南尹)尹一人從三品(漢京兆尹有都尉又丞皆詔除都比二千石典)
(武職丞秩六百石後漢省都尉州又置别駕治中皆刺史自辟除魏晉以下皆因之隋文帝罷郡以州統縣改)
(别駕治中為長史司馬煬帝罷州置郡罷長史司馬置贊治後改為丞又置通守以貳太守京兆河南等為内)
(史皇朝置雍州别駕永徽中改為長史正四品下開元初改長史為尹從三品然親王為牧皆不知事務職總)
(歸於尹亦漢京兆之任)少尹二人從四品下(魏晉以下有治中隋文改為司馬焬帝改)
(為贊治後改為丞皇朝復曰治中後避高宗諱改為司馬開元初改為少尹置二員)司錄參軍事
二人正七品上(漢魏以來及江左郡有督郵主簿盖錄事參軍之任也皆太守自辟除後魏北)
(齊後周隋氏州皆有錄事參軍及罷郡以州統縣皆吏部選除煬帝罷州置郡有東西曹掾及主簿皇朝省掾)
(主簿置錄事參軍開元初改為司錄參軍)錄事四人從九品上(隋置京兆錄事四人皇朝)
(因之府史各二人)功曹參軍事二人正七品下(漢魏以下司隸校尉及州郡皆)
(有功曹戸曹賊曹兵曹等員北齊諸州有功倉中兵外兵甲法士左戸等參軍事隋諸州有工曹戸部兵曹等)
(參軍事法曹士曹行參軍郡有西曹金曹戸曹兵曹法曹士曹等及罷郡置州以曹為名者改曰司煬帝罷州)
(置郡改司功司倉司戸司兵司法司士等為書佐皇朝因其六司而改書佐為參軍事開元初為功曹參軍)
倉曹參軍事二人正七品下(北齊諸州有倉曹參軍事隋文改為司倉煬帝改書)
(佐皇朝復府八人史十六人)戶曹參軍事二人正七品下(漢魏以來州郡皆有)
(戸曹掾或為左右隋有戸部參軍文帝改司戸煬帝改書佐皇朝因為司戸參軍開元初為戸曹參軍府十一)
(人史二十二人帳史一人景雲初置)兵曹參軍事二人正七品下(漢魏以來諸州)
(皆有兵曹或為中兵外兵騎兵北齊以下改復並與功曹同府九人史十八人)法曹參軍事二
人正七品下(漢魏以來州郡皆有賊曹决曹掾或法曹或墨曹自隋以下改復並與上同府九人)
(史十八人)士曹參軍事二人正七品下(北齊諸州有士曹行參軍以下改復並與)
(上同府七人史十四人)參軍事六人正八品下(注同王府參軍下)
國朝以開封河南應天為三京府牧不置唯仗内引則
遣官攝事
内史
非素重臣不能任(前漢汲黯傳公孫弘為相上言曰右内史界部中多貴人宗室難治非素)
(重臣不能任請徙黯為右内史數歲官事不廢)不拜大將軍(汲黯為右内史大將軍青既益尊姊)
(為皇后然黯與亢禮或說黯曰自天子欲令羣臣下大將軍尊貴誠重君不可以不拜黯曰夫以大將軍而有)
(揖客反不重邪)開六輔渠(倪寬遷左内史寬既治民勸農業表奏開六輔渠定水令以廣溉田收租)
(税時裁闊猿與民相假貸以故租多不入後有軍發左内史以負租課殿當免民聞皆恐失之大家牛車小家)
(擔負繫租襁屬不絶課更以最上由是愈竒寬)以國事為己任(孔坦字君平為吳内史以國事)
(為己任悲戚如身中之疾)以私米作饘粥(王薈字敬文恬虚守静不競榮利為吳國内史時年)
(飢粟貴人多飢死薈以私米作饘粥濟活甚衆)歲節放囚(宋書謝方明為臨川内史至臨川歲節放)
(囚歸家囚感恩德赴期還獄)出公祿營護殯葬(梁書顧憲之仕齊為衡陽内史先是郡境)
(連歲疾疫死者大半棺槨尤貴悉裹以笙席棄之道旁憲之下車分告屬縣求其親黨悉令殯葬其家人絶滅)
(者憲之乃為出公祿使綱紀營護之又土俗家人有疾輒云先亡為禍皆開冢割棺水洗枯骸名為除祟憲之)
(曉諭為陳先死之别事不相由風俗遂改時刺史王興初至唯衡陽獨無訟者乃嘆曰顧衡陽之治至矣)
風雨飄廳事(傅昭為安成内史部自宋以來兵亂相接府舍稱凶每昏旦間人鬼相觸在地者鮮)
(以吉終及昭至有人夜見甲兵出曰傅公善人不可侵犯乃騰虚而去有頃風雨總至飄郡廳事入隍中自是)
(郡遂無患又郡多猛獸為害常設檻穽昭曰人不害猛獸猛獸亦不害人乃命去檻穽竟不為害咸以昭誠至)
(所致也)閉閤卧理(殷鈞為臨川内史體羸多疾閉閤卧理百姓化其德劫盜皆奔出境)在郡
清潔政務安静(伏暅為永陽内史在郡清潔政務安静郡人何真秀等一百五十四人詣州言)
(状相州刺史以聞詔勘有十五事為吏人所懷帝嘉之)一郡無敢行巫(袁君正為豫章内史)
(性不信巫邪有師萬世榮稱道術為一郡巫長君正在郡小疾主簿熊岳薦之師云須疾者衣為信君正命以)
(所着襦與之事竟取襦師云神將送與北斗君君正使檢諸身於衣裹獲之以為亂政即刑於市而焚神一郡)
(無敢行巫)吏民化其德(張總為豫章内史為政任恩惠不設鈎距吏民化其德亦不敢欺豫章父)
(老咸云數十年未常有也)猛獸鬭死郡西(北齊書李繪為高陽内史郡境向有三猛獸民常患)
(之繪欲修檻因鬭俱死於郡西咸以為孝感所致皆請申上繪曰因鬭而斃自是偶然將為己功人將窺我不)
(聽)不能逐飛走事佞人(李繪為河陽内史時河間守崔諶恃其弟權勢從繪乞麋角翎)
(羽繪荅書曰翎有六翮飛則冲天麋有四足走便入海下官膚體疎懶手足遲鈍不能逐飛走事佞人是時文)
(㐮使暹選司徒暹薦繪既不果調咸由此書也)别造玉麟符以代銅獸(隋書樊子盖為)
(河南内史屢有治績文帝謂曰今為公别造玉麟符以代銅獸)與朕卧理此州(唐書王及善契)
(丹作亂山東不安起授滑州刺史則天謂曰邊賊反叛卿雖疾病可將妻子日行三十里緩步至彼與朕卧理此)
(州已斷河路也因問朝廷得失及善備陳理亂之宜十餘道則天曰彼末事也此為本也卿不可行乃留拜内史)
京兆尹
吏民稱之不容口(前漢趙廣漢為京兆尹政清吏民稱之不容口長老相傳以為自漢興以)
(來治京兆者莫能及左馮翊右扶風皆治長安中犯法者蹤迹喜過京兆界廣漢歎曰亂吾治者常二輔也誠)
(令廣漢得兼治之宜差易耳)百姓歌之(廣漢為京兆尹廉明威制豪彊小民得職百姓追思歌之)
(至今)發姦擿伏(廣漢為京兆尹發姦擿伏如神)吏民號泣願代死(廣漢下獄吏民)
(守闕號泣者數萬人或言臣生無益縣官願代趙京兆死使得牧養小民廣漢竟坐要斬)枹鼓稀鳴
(張敞為京兆尹自趙廣漢誅後比更守尹如黃霸等數人皆不稱職長安市偷盜尤多百賈苦之上以問敞敞)
(以為可禁敞既視事求問長安父老偷盜酋長多人居皆温厚出從童騎閭里以為長者敞皆召見責問因貰)
(其罪把其宿負令致諸偷以自贖偷長曰今一旦召詣府恐諸偷驚駭願一切受署敞皆以為吏遣歸休置酒)
(小偷悉來賀且飲醉偷長以赭汚其衣裙吏坐里閭閱出者汚赭輒收縛之一日捕得數百人窮治所犯或一)
(人百餘發盡行法罰由是抱鼓稀鳴市無偷盜)張敞循廣漢之迹(張敞治京兆略循趙廣漢)
(之迹方略耳目發伏禁姦不如廣漢然敞本治春秋以經術自輔其政頗雜儒雅往往表賢顯善不醇用誅罰)
(以此能自全)推功善歸於下(廣漢為京兆尹和顔接士事推功善歸之於下曰其掾卿所為)
(非二千石所及行之發於至誠吏見者皆輸寫心腹無所隐匿)二旬清南山羣盜(漢南山羣)
(盜數百人為吏民害逐捕歲餘不能擒或說大將軍王鳳曰賊數百人在天子輦轂下發軍繫之不能得難以)
(視天下制海内服四夷獨選賢京兆尹乃可以治鳳薦王尊徵為諫大夫遷京輔都尉行京兆尹事旬月間盜賊)
(清遷光祿寺大夫守京兆尹後尊坐免吏民多稱惜之南湖縣三老公乘興等上書訟尊治京兆功效白著往者)
(山盜賊横行以尊為京兆尹尊盡節勞心夙夜思職卑體下上厲奔北之吏起沮傷之氣二旬之間大黨震攘)
(渠率效首書奏天子復以尊為徐州刺史)為婦畫眉(張敞為京兆尹朝廷每有大議引古今處便宜)
(公卿皆服敞無威儀時罷朝會敞走馬章臺街使御吏驅自以便面拊馬又為婦畫眉長安中傳張京兆眉嫵)
(有司以奏上問之對曰臣聞閨房之内夫婦之私有過於畫眉者上愛其能弗備責也然終不得大位為京兆)
(尹九歲與楊惲厚坐惲大逆免)名敢直言(王章在朝廷名敢直言初章為諸生學長安獨與妻居章)
(疾病無被卧牛衣中與妻訣涕泣其妻呵怒之曰仲卿京師尊貴在朝廷人誰踰仲卿者今疾病困戹不自激)
(昂乃反涕泣何鄙也後章仕宦歴位及京兆欲上封事妻又止之曰人當知足獨不念牛衣中涕泣時邪章曰)
(非女子所知也書遂上果下獄死妻子徙合浦)前有趙張後有三王(漢自孝武置左馮翊)
(右扶風京兆尹而吏民為之語曰前有趙張後有三王謂趙廣漢張敞王尊王章王駿)二千石以
高第入守(京兆典京師長安中浩穣於三輔尤為劇郡國二千石以高第入守及為最久者不過三)
(二年近者數月一歲輒毁傷失名以罪過罷唯趙廣漢張敞為久任職)久任職(上)毋問平
反罪人則喜(雋不疑為京兆尹吏民敬其威信每行縣錄囚徒還其毋輒問有所平反活幾何人)
(不疑曰有其母即喜笑為飲食言語異於他時或亡所出母怒為不食故不疑為吏嚴而不殘)嚴而不
殘(上)搏擊豪彊(翟方進為京兆尹搏擊豪彊京師畏之胡常與方進書曰竊聞政令甚明為京)
(兆則恐有所不宜方進心知所謂其後少弛威嚴)鷹隼始擊當順天氣(孫寳徵為京兆)
(尹以立秋日署故吏侯文東部督郵入見勑曰今日鷹隼始擊當順天氣取姦惡以成嚴霜之誅部詎有其人)
(乎文即曰無其人不敢空受職寳曰誰也文曰霸陵杜穉季寳曰其次文曰豺狼横道不宜復問狐狸寳默然)
(穉季者大俠與衛尉淳于長大鴻臚蕭育等皆厚善寳前失車騎將軍自恐見危亦欲附之)名聲重
於朝廷(始元五年有一男子乘黃犢車建黃旐衣黃襜褕著黃帽詣北闕自謂衛太子丞相御史中二)
(千石至者皆莫敢發言京兆尹雋不疑後到叱從吏縛得之曰昔蒯瞶違命出奔輒距而不納春秋是之衛太子)
(罪先帝亡不即死今來自請此罪人也遂送詔獄由是名聲重於朝廷在位者皆自以為不及也廷尉驗治何)
(人竟得姦詐本夏陽人姓成名方遂)邊延二君(後漢延篤為京兆尹其政用寬仁憂恤民黎擢用長)
(者與參政事郡中歡愛三輔咨嗟先是陳留邊鳳為京兆尹亦有能名郡人為之語曰前有趙張三王後有邊)
(延二君)飲賓客取車轄投井中(陳遵為京兆尹嗜酒大飲賓客輒滿堂閉門取賓客)
(車轄投井中雖有急終不得去)視民如子(謝承後漢書延篤字叔堅為京兆尹視民如子正身率下)
(民不忍欺也)正身率下民不忍欺(上)發姦擿伏明出自然(延篤)
(為京兆尹聽訟理冤發姦擿伏明出自然)息譽京邑(晉袁甫曰人各有能有不能黃霸馳名於州郡)
(而息譽於京邑)明智有餘(英雄記董卓廢少帝自公卿以下莫不卑下唯京兆尹盖勲長揖争禮見)
(者咸為失色卓問王允曰欲得快司隸誰可者允曰唯有盖京兆可卓曰此人明知有餘然不可假以雄職乃)
(以為越騎校尉復出為潁川太守)雄職(上)吏民號泣遮道(良吏傳顔裴字子林為京)
(兆尹徙平康太守吏民號泣遮道步步稽留日行數十里及卒立碑作頌焉)大臣當用儒術
(荀悅漢書男子成方遂詣北闕自謂衛太子上使公卿將軍中二千石雜識視之聚觀者數萬人大將軍勒兵)
(闕下以備非常丞相以下至者皆莫敢言京兆尹雋不疑後到叱從吏使收之或曰是非未可知且按之不疑)
(曰昔蒯瞶違命出奔輙距而不納春秋是之衛太子得罪先帝亡不即死今來自見此罪人也遂送詔獄窮治)
(奸詐本夏陽人姓成名方遂居湖注湖縣名也以筮卜為事有故太子舍人常從方遂卜謂曰子之貌甚似太)
(子方遂錄其言故敢詣闕廷尉逮召其鄉里張宗祿等皆識之方遂坐誣腰斬一云姓張名延年霍光曰大臣)
(當用儒術士明於大義欲以女妻不疑不疑固辭畏盛滿也)發姦(楊彪為侍中京兆尹光和中黃門令)
(王甫使門生於郡界私榷官財物七千餘萬彪發其奸言之司隸校尉楊球因此奏誅甫天下莫不愜心)吏
民愛敬作歌(李燮别傳燮字德公拜京兆尹領盪寇將軍加憧盖鼓吹詔發西園錢三億尹上封)
(事拒此横調并陳禍敗辭義深切遂止不發尹履潔白之節秉執忠良吏民愛敬作歌曰我府君道教舉恩如)
(春威如虎愛如母訓如父)恩如春威如虎(上)减水救旱(唐書崔珙為京兆尹京畿)
(旱珙奏滻水入内者十分量减九分賜貧民溉田從之)豪右斂迹(許孟容為京兆尹神策軍吏李)
(昱假貸長安富人錢八千貫滿三歲不償孟容遣吏收捕械繫尅日命還之曰不及期當死自興元以後禁軍)
(有功者即貴之尤有渥恩者方得議軍故軍士日益縦横府縣不能制孟容剛正不懼以法䋲之一軍盡驚冤)
(訴於上立命中使宣旨令送本軍孟容繫之不遣中使再至乃執奏曰臣誠知不奉詔當誅然臣職司輦轂合)
(為陛下彈抑豪強錢本盡輸昱才可得上以其守正許之自此豪右斂迹威望大振後為河南尹亦有威名)
職司輦轂(上)比趙廣漢(劉栖楚改京兆尹摧抑豪右甚有鈎距人多比之於西漢趙廣)
(漢)疏决三輔渠(李元紘擢京兆少尹尋有詔令元紘疏决三輔渠時諸王公權要之家皆緣渠)
(立磑以害水田元紘令吏人一切毁之百姓大獲其利)以察為能於物少恩(李齊物累)
(為京兆尹為政好發官吏隂事每以察為能於物少恩而清廉自飭人吏莫敢抵犯)欲得米粟賤
無過追李峴(李峴遷將作監改京兆尹所在皆著聲績天寶十三載連雨六十餘日宰臣楊國忠)
(惡其不附已以雨災歸咎京兆尹乃出為長沙郡太守時京師米麥踊貴百姓謠曰欲求米粟賤無過追李峴)
(其為政得人心如此)雖倉卒必指其姦倖(德宗時大旱榖貴人多流亡京兆尹韓臯以政)
(事不理黜官上召吳湊面授京兆尹即日令視事繼宿方下制湊孜孜為理以勤儉為務人樂其政初府掾吏)
(以湊起自戚藩不請簿領凡有疑獄難决之事多候湊將出時方呈冀免擿瑕病湊雖倉卒閱視必指其姦倖)
(之處下車决斷無毫釐之差掾吏非大過不行笞責而召面按問詰責而釋之吏尤惕厲庶務咸舉)儲蓄
之家出粟於市(見河南尹)輦轂之下彈壓為先(柳仲郢先為京兆尹政號)
(嚴明後為河南尹以寬惠為政言事者以為不類京兆時仲郢曰輦轂之下彈壓為先郡邑之治惠養為本烏)
(可類乎)政尚寬簡(顧少連改京兆尹政尚寬簡不為灼灼名先是京畿租賦薄厚不能一少連以)
(法均之)免租逋不用詔(李寔為京兆尹京畿春夏旱乏食有詔免租逋而寔不用詔書勇於)
(殺害人吏不聊生貶為通州長史市人驩手皆袖瓦礫遮道伺之)承大化(柳渾為相帝常親擇吏宰)
(畿邑而政有善狀召宰相語皆賀帝得人渾獨不賀曰此特京兆尹職耳陛下當擇臣輩以輔聖德臣當選京)
(兆尹承大化尹當求令長親細事代尹擇令非陛下所宜帝然之)民安於農而盜賊息
(魏志鄭渾字文公為京兆尹渾以百姓新集為制移居之法使兼復者與單輕者相伍温信者與孤老為比勤)
(稼穡明禁令以發姦者由是民安於農而盜賊止息)豶豕乳子(後周陸逞為京兆尹郡界有豕生數)
(子經旬而死其家又有豶遂乳養諸豚賴之以活時論以逞任政所致)政尚寬簡(唐源乾曜為京)
(兆尹政尚寬簡)嚴肅為治(黎幹為京兆尹嚴肅為治人頗便之)軍容至不設酒饌
(李勉拜尹政尚簡肅時魚朝恩為觀軍容使仍知國子監事前尹黎幹求媚於朝恩每俟其將至監則傾府人)
(吏具數百人之餼以待之及勉蒞職旬月朝恩入監府吏先期有請於勉勉曰軍容使判國子監勉候太學軍)
(容宜厚具主禮勉官忝京兆軍容儻惠顧府廷豈敢不具蔬饌乎朝思深銜之自是不復往太學矣)曲池
禱雨(孔楫為京兆尹時旱禱於曲池是夕大雨)威風甚嚴(薛元賞為京兆尹武宗謂宰相曰威)
(風甚嚴難為繼者即令守取勑文李德裕奏京尹若非陛下假借與之作主則無由為德帝曰灼然)公正
方嚴吏不敢欺(韋澳改京兆尹公正方嚴吏不敢欺)人知畏愛(韋澳為京兆尹留心)
(政術孜孜求治凡大小獄訟先命僚屬議罪上裁其輕重而增損之無不允惬人知畏愛至於文案填委必盡)
(究其情偽獄訟衰息囹圄空虚)
左馮翊
閉閤思過(前漢書韓延壽守左馮翊歲餘不肯出行縣丞掾數白宜循行郡中覽觀民俗考長吏治)
(迹延夀曰縣皆有賢令長督郵行縣恐無所益重為煩擾丞掾皆以方春月可一出勸耕桑延夀不得已行縣)
(至高陵民有昆弟相與訟田延夀大傷之曰骨肉争訟既傷風化咎在馮翊是日移病不聽事因入卧傳舍閉)
(閤思過一縣莫知所為令丞嗇夫三老亦皆自繫待罪由是兩昆弟深自悔皆自髠肉袒不敢復争)恩信
周徧二十四縣(延夀入守馮翊恩信周徧二十四縣莫復辭訟自言者推其至誠吏民不忍欺)
(紿)嚴毅不畏彊禦(謝承後漢書鄧道字子淵天性通敏以清廉正直為行又嚴毅不畏彊禦宜)
(治三輔出為左馮翊)
右扶風
課為三輔最(前漢書尹翁歸入守右扶風京師畏其威嚴扶風大治盜賊課常為三輔最翁歸為)
(政雖任刑其在公卿之間清潔自守語不及私然温良謙退不以行能驕人甚得名譽於朝廷)京師畏
其威嚴(上)父老攀車以千數(會稽典錄徐洪遷右扶風都尉被召當發父老攀車)
(以千數)
河南尹(沿革見三輔)
私請不行(魏志司馬芝為河南尹抑彊扶弱私請不行)政號嚴明(後漢袁安為河南尹)
(政號嚴明然未曾以賍罪鞫人常曰凡學仕者高則望宰相下則希牧守錮人於聖世尹所不忍為也聞之者)
(皆感激自厲在職十年京師肅然名重朝廷)名重朝廷(上)計日受俸(羊陟拜河南尹)
(計日受俸常食乾飯茹菜禁制豪右京畿憚之)禁制豪右(上)葬骸骨致雨(周暢字伯)
(持性仁慈為河南尹永初二年夏旱久禱無應暢自收洛陽城外客死骸骨凡萬餘人應時雨澍)京師
肅然(東觀漢記張酺少篤學博通經籍以博士徵和帝即位遷河南尹京師肅然)卿士尹王
都(揚雄河南尹箴云芒芒天區畫異為京商邑翼翼四方之經爰作卿士以尹王都風化以興方國承流)
出臨京任(魏志劉靖出為河南尹散騎常侍應璩與靖長書曰入作納言出臨京任冨民之術日引月)
吏民久而後安(傅嘏傳河南尹内掌帝都外統京畿兼古六鄉六遂之事其民異方雜居多豪)
(門大族商賈播路天下四方之會利之所聚而姦之所生前尹司馬芝舉其綱而太簡尹劉靖綜其目而太密後)
(尹李勝毁常法以收一時之聲嘏立司馬氏之綱紀裁劉氏之細目以經緯之李氏所毁以漸補之其治以德)
(教為本然持法有常簡而不可犯不為小惠有所薦達及大有益於民事皆隐其端迹若不由已出故當時無)
(赫赫之名吏民久而後安之)當時無赫赫名(上)掘墻得狸(王隠晉書樂廣為河)
(南尹郡中多妖怪前尹皆不敢處正寢唯廣居之不疑常外戸自開二子凱謨等驚怖廣使人掘墻比得狸乃)
(絶代者乃相承而入)清粹忠正(庾純字謀甫太始六年詔曰河南京畿大郡四方表則中書令庾純)
(清粹忠正才紹治化其以純為河南尹)雋才令望(王渾子濟字武子有雋才令望為河南尹)省
息七億餘萬(汝南先賢傳應仲華遷河南尹入拜射聲校尉鷹揚虎視復遷大匠卿除無用割浮)
(賞凡所省息七億餘萬)整頓京師檢御貴戚(李郃别傳鄧隲弟豹為將作大匠河南尹)
(闕豹欲得之上凡隲兄弟亦欲用難使召拜下詔令公卿舉隲以旨遣人諷公卿悉舉豹李公曰司隸河南尹)
(當整頓京師檢御貴戚今乃使親家為之必不可為後法乃舉司隸羊祲不舉豹豹竟不得尹恨公不舉對士)
(大夫曰李公寧能不舉我故使我不得尹耶)忠亮篤誠才兼内外(晉起居注武帝咸寧)
(中詔河南百郡之首其風教宜為邇遐所模以導齊之奉車都尉王恂忠亮篤誠才兼内外明於治化其以恂)
(為河南尹)未到官遽事獻禮(唐鄭珣瑜字元伯為河南尹未入境内會德宗生日尹當獻馬)
(吏欲前取印白珣瑜視事且内贄珣瑜徐曰未到官而遽事獻禮歟不聽性嚴重少言既至河南清净惠下貴)
(斂賤發以便民)刊石水濱以紀其績(季傑為河南尹傑既勤於聽理每有訴列雖衢路當)
(食無廢處斷由衷官無留事人吏愛之先是河汴之間有梁公堰年久堰破江淮漕運不通傑奏調發汴鄭丁)
(夫以濬之省公速就公私深以為利刊石水濱以紀其績)勤舊勲賢(蘇震為太常卿是歲京都耆老)
(表乞行幸上重違其心乃選勤舊勲賢為之牧守遂以震為河南尹兼御史中丞)不務苛細(李適)
(之為河南尹性簡率不務苛細人吏便之)李摩雲(李罕之僖宗末為河南尹每討無不擒敵曾縱兵於)
(蒲絳之地有山曰摩雲土人設堡於上號摩雲寨前後不能取罕之至則下焉目為李摩雲)儲蓄之
家出粟於市(王起為河南尹時蝗旱粟價暴踊豪門閉糶以邀貴價起嚴誡儲蓄之家出粟於市)
(隠者下於法由是民獲濟焉)謁帝朝承明(梁見諸府尹)
諸府尹(少尹丞附)
晉中興書晉太興元年改丹陽内史為丹陽尹
通典凡帝王所都皆曰尹南朝曰丹陽尹後魏初曰代
尹東魏曰魏尹北齊曰清都尹
預聞幾密(晉中興書劉隗為長兼侍中出補丹陽尹隗雖在外而萬幾祕密皆預聞之)羊固
之豐腆不如羊曼之真率(羊曼為丹陽尹時朝士過江初拜官相飾曼客來得早者)
(得佳設日晏則漸罄不復及精隨客早晚不問貴賤有羊固拜臨海太守竟日皆美雖晚至者猶獲盛饌諸以)
(固之豐腆不如曼之真率)擲柱入穿(宋書劉穆之遷丹陽尹與子弟於廳事上飲宴廳事柱上眉一)
(穿穆之謂子弟及秀之汝等試以遥擲此柱若能入穿後必得此郡穆之諸子弟並不能中唯秀之獨入焉)
吾豈爼上腐肉任人割截(語林蘇峻新平温庾諸公以朝廷初復京尹宜得望實惟)
(孔君平可以處之孔固辭二公逼諭甚苦孔勃然曰先帝大漸卿輩身據御牀共行遺詔孔坦爾時正瑣臣爾)
(何與國家事不可今日喪亂而猥見逼吾豈爼上腐肉任人割截耶温庾不能荅)輕薄京尹(許玄)
(度出都詣劉真長先不識至便造之一面留連劉素貴略無造詣遂九十日一詣許謂曰卿為不去家將成輕)
(薄京尹)謁帝朝承明(梁元帝去丹陽尹尹荆州詩曰驂駕乘駟馬謁帝朝承明)孫寶行
嚴霜之誅袁安留冬日之愛(元帝丹陽尹傳序曰傳曰大夫受郡漢書曰尹者正)
(也及其用人實難授受廣漢和顔接下子高自輔經術孫寳行嚴霜之誅袁安留冬日之愛自二京版蕩五馬)
(南渡固乃上燭天文下應地理爾其地勢可得而言東以赤山為城臯南以長淮為尹洛北以鍾山為草阜西)
(以大江為黃河既變淮海為神州亦即丹陽為京尹)讓表(庾肩吾為南康王譲丹陽尹表曰臣聞劔鏤七)
(星非有司天之用縑圖五岳寧識崇朝之雲是知策彼泥龍不能令其逐日乘斯流馬安可使其奔電方今振)
(鷺盈庭白駒空谷惟帝念功惟明克允君子之國罕聞其譲石門之水獲免於貪)依倚權貴(李澄)
(為東京少尹蕭治為尹依倚權貴蒞事多不法澄以公正直之人用繫賴又道士孫甑生以左道求進託以修)
(功往來嵩山求請無度澄必斥之)肆行不軌無所忌憚(郭英入兼城都尹到都肆行不)
(軌無所忌憚取女人騎驢擊毬制鈿驢及諸般皆用侈靡装飾日賚數萬以為笑樂未嘗問百姓間事人頗怨)
(之)府中白事見少尹署更不復省(九國志吳國初建以徐延休為江都少尹)
(將祀南郊以延休為鹵簿使於是法物始備李昇輔政庶事詳悉因謂延休曰府中白事見少尹少尹署事則)
(更不復省也)雖佩恩寵還傷年鬢(梁書蕭子範字景則再為戚信長史重任丹陽尹丞)
(而諸弟並居顯列子範以深自慨為府牋云老少異時盛衰殊日雖佩恩寵還傷年鬢)
開封府
五代唐汴州宣武軍節度領縣六梁升為開封府以滑
州之酸棗長垣鄭州之中牟陽府宋州之襄邑曹州之
戴邑許州之扶溝鄢陵陳州之太康九縣隸焉後唐復
為汴州宣武軍以酸棗中牟襄邑鄢陵太康五縣還屬
諸州晉天福三年復為開封府以五縣還隸國朝又置
東明咸平二縣令領縣十七治開封府祥符戴邑後改
考城
牧
國朝開封府牧一人從三品(唐有京兆河南太原府牧國朝以開封應天河南為)
(三京牧不置惟仗内奉引則遣官攝事)
尹少尹
國朝開封府尹一人從三品少尹二人從四品下(尹國朝以)
(親王為之仍兼功德使太宗晉邸尹京及秦王許王為尹皆在南衙視事真宗尹京還就府署少尹不常置或)
(受使則判官長權攝)
權知府事
國朝尹闕則置權知開封府事一人以少卿以上充兼
功德事及畿内勸農使
豪右屏迹(國朝翰林學士李穆知開封府事豪右屏迹權幸不敢干以私上益知其材)决事
如神(程琳自益州召知開封府决事如神)姦惡逃竄都下肅然(鄭戩除龍圖閤直學)
(士知開封府時有府吏馮士元者狡猾佞姦乃通結權貴恣為姦賍自尹而下至于權判官往往皆為所中權)
(柄多出于士元偷弄威勢以刑禍於人京師號為立地京兆尹戩至窮案其賍搜其家得與朝士往來交易貨)
(賄簿書連及近臣而權貴多為之請戩俱不顧案成流於海島於是府中走吏而下日多戰汗股慄姦惡逃竄)
(都下肅然)朝廷無憂有范君(范仲淹為禮部員外郎天章閤而待制權知開封府欲撓以煩劇)
(不暇他議仲淹明敏通昭决事如神京師謠曰朝廷無憂有范君京師無事有希文)聽斷如神(杜衍)
(知開封府聽斷如神權要之家不敢干以私)嗜酒(李詢為龍圖閤學士知開封府詢以嗜酒常旦朝上)
(殿奏事御前宿酲未解酒氣薰然衝於御座上謂曰開封事煩宜節酒詢再拜謝罪然不飲酒不樂竟以過度)
(而卒)擢為宰相(劉沆天聖中及第所治有治劇之聲自開封尹擢為宰相)笑比黃河清
(筆談包孝肅尹京考為明案有編民犯法當杖脊吏受賍與之約曰今見尹必付我責状汝第呼號辨我與汝)
(分此罪汝决我亦决杖既而包引囚問畢果付吏責状囚如吏言紛辨不已吏大聲訶之曰但受脊杖出去何)
(用多言包謂其市權斥吏于庭杖之七十特寬囚罪止從杖坐以沮吏勢不知為其所賣卒如所約小人姦回)
(難防也孝肅天性峭嚴未嘗有笑容人以其笑比黃河清)
判官推官
國朝開封府判官推官舊各一人以朝官充親王尹京
判官以給諫充真宗為尹置判官二人推官三人即位
後各止一人景德四年增置判官推官一人掌府事並
以常參官充以獄訟刑罰為生事戸口租賦為熟事分
主之天禧四年分主左右軍廂無生熟事之别太平興
國中命兵部員外郎宋琪通判府事尋省淳化五年以
左諫議大夫楊徽之右諫議大夫畢士安並為開封府
判官兵部郎中喬維岳夀王府記室參軍水部郎中楊
礪諮議司封員外郎直昭文館夏侯嶠並為開封府推
官以夀王出閤判府事上特為精選其僚屬也治平三
年以提點開封府界諸縣鎮公事祕閣校理孫坦為開
封府判官專管局使院公事從知府沈遘請也謂開封
府事叢雜推判官日力所給兩軍獄訟而已使院諸案
多留滯為姦至是人以為便
司錄參軍
國朝司錄參軍事一人正七品上以朝官充通簽府院
事(諸府為司錄諸州為錄事)
五代職官志梁開平元年詔開封府司錄參軍宜置一員
元祐官品令開封府司錄參軍事從七品
五代職官志梁開平元年詔開封府六曹掾屬宜各置
一員二年省諸道州府六曹掾屬止留戶曹一員通判
六曹
國朝開封府諸事參軍事各一人正七品下(唐之司錄六曹軍事)
(各一人梁開平元年咸置一人國朝因之凢六曹選州縣幕職官充亦有以京官知者分掌諸案事功曹與法)
(曹檢法其餘曹事外兼領出入諸縣事覆及輪當一季與司錄同推勘天聖元年六曹官吏更不差出外)
元祐官品令開封府諸曹參軍事正八品
知其必貴(歸田錄薛簡肅公知開封府時明參政鎬為府曹官簡肅公待之甚厚直以公輔期之其)
(後公守秦益常辟以自隨優禮特異有問于公何以知其為貴公曰其為人端肅其言簡而理盡凢人簡重則)
(尊嚴此貴臣相也其後果至參知政事以卒時皆服公知人也)
左右軍巡使判官
國朝開封府左右軍巡使判官正八品(唐宋置後唐分左右左掌水北)
(右掌水南隸京府國朝置左右軍巡使判官各一人分治獄事先是左右軍巡開封府選牙校為之開寳六年)
(始用士流或以三班充判官選幕職州縣官充大中祥符二年詔到任一年無私罪與京官職知軍巡判官事)
軍巡使掌京城内風火盗賊及推鞫之事判官為之副
左右廂公事所
國朝熙寧三年五月詔以京朝官曾歴通判知縣者分
四人治京城四廂其先差使臣並罷凡有民鬭訟事輕
者得以决遣九月詔許留使臣兩員分左右廂管勾
京留守
唐貞觀十七年太宗親征遼東令太子太傅房玄齡充
京城留守以蕭瑀為之副
咸亨二年高宗幸洛陽以雍州長李晦為西京留守顧
謂曰關中之事以付卿
開元十一年勅太原尹為留守少尹為副留守七月勑三都
留守兩京每月一日起居北都每季一起居並遣使行
幸未有處三都留守三日一起居暫出行幸發處留守
亦準此遞表長慶三年以前義成軍節度使陳楚為東
郡留守判尚書省事東畿汝州防禦使開成二年東都
留守牛僧孺召拜左僕射上令軍副使王元直齎告身
宣賜舊例留守入朝無中使賜詔者上特寵異之
五代晉天福七年勑留守之任委寄非輕凡降絲綸宜
同將相今後除留守宜降麻制留守降麻自安彦威始
也
國朝天子巡狩親征則命親王或大臣總留守事建隆
元年親征澤潞以樞密使吳延祚為東京留守
西京南京留守各一人河南應天府尹各一人留守尹
闕則置知副府事一人以郎中以上充通判各二人一
掌留司一掌府事以朝官充
守管籥(蕭何傳贊何謹守管籥)無復西顧之憂(後漢鄧禹光武謂曰昔高祖任蕭何)
(于關中無復西顧之憂得專精山東終成大業今河内守帶河為固戶口殷實非寇恂莫可使也乃拜恂河内太)
(行大將軍事光武於是復北征朱鮪聞光武北而河内孤使蘇茂來攻聞恂勒軍合戰大破之恂檄至光武大)
(喜曰吾知寇子冀可任也)守北宫(和帝南巡祠園廟張禹以太尉兼為留守聞車駕進幸江陵禹以為)
(不宜驛馬上諫詔報曰祠謁既訖當南禮大江會得君奏臨漢回輿而還又東觀記曰禹留守北宫大官朝夕)
(進食特賜上方物除子男盛為郎)定科令得止姦之要(吳志孫權知新城使登守總)
(知留守事時年穀不豐頗有盜賊乃表定科令得止姦之要)承制行事(晉張方劫惠帝幸長安僕射荀)
(藩等在洛陽為留臺承制行事號東西臺)東西臺(上)加持節(後魏高祖南伐以太尉元丕廣)
(陵王羽留守京師並加持節)備禦有功(隋煬帝幸遼東命樊子蓋東都留守屬楊玄感作逆攻城)
(子蓋備禦有功車駕至高陽追詣行在所帝勞之以蕭何寇恂且謂曰公宜持重戈甲五百人而後出此亦勇)
(夫重閉之義無賴不軌者便誅鋤之凡可施行無勞形迹今為公别造玉麟符以代銅獸)比蕭何寇
恂(上)蕭何之任(唐太宗親征遼東命房玄齡京城留守手詔曰卿當蕭何之任朕無西顧憂)
進言書座右(宋璟授開府儀同三司罷知政事明年京兆人權深山搆逆伏誅制河南尹王恂馳)
(傳往長安窮其枝黨禁繋極衆久之未能決斷乃詔璟兼京兆留守并按覆其獄璟至惟罪元謀數人其餘盡)
(奏原之十二年駕又東巡璟復為留守上臨𤼵謂璟曰卿國之元老為朕股肱耳目今將巡洛邑為别歴時所)
(有嘉謨嘉猷宜相告也璟因極言得失特賜綵絹等仍手制曰所進之言書之座右出入觀省以誡終身其見)
(重如此)繕修三宫(開元中行幸東都詔杜暹為京留守暹因抽當番衛士繕修三宫增浚城隍躬)
(自巡檢未肯休懈上聞而嘉之賜書曰卿素以清直兼之勤幹城隍宫室隨事修營具有工程不疲人力甚善)
(慰朕懷也)隨事即行不須聞奏(河間王孝恭次子晦高宗幸洛陽令在京居守顧謂之曰)
(關中之事一以付卿但令或跼人不可以成官政令式之外有利于人者隨事即行不須聞奏晦累有異績則)
(天臨朝遷戶部尚書)不賜旗甲(吕元鷹拜東都留守舊例留守賜旗甲至元鷹不給或上言用兵討)
(淮西東都近賊損其儀沮威望請援華汝夀三州例帝不聽并三州罷之留守不賜旗甲自元鷹始)危惙
尚能憂國家(房玄齡為司空貞觀二十二年太宗幸玉華宫玄齡以疾卧總晉臺及漸篤玄齡乃)
(謂諸子曰吾自度危篤而恩澤轉深若孤負聖君則死有餘責當今天下清平咸得其宜唯東討高麗不止易)
(為國患主上含怒意決臣下莫敢犯顔吾知而不言則銜恨入地遂抗表切諫云云太宗見其表謂玄齡子婦)
(高陽公主曰此人危惙如此能憂我國家)宗社𫉬安實卿之功(荀顔傳大駕行幸三州顏)
(留守京師沙門法秀謀反顔率禁旅以揜畢𫉬内外晏然駕還飲至大明太后曰當爾之日卿若遲疑不即擒)
(捕處分必致事成不測以今京畿不擾宗社𫉬安實卿之功)執道士囚之(儀鳳元年司農卿常)
(弘機為東都留守時有道士朱欽遂為武后所寵所為横恣弘機執而囚之因奏曰道士假稱中宫驅使依倚)
(形勢臣恐虧損皇明為禍患之漸高宗特𤼵中使賜書慰諭仍云不須漏泄)駁尚方鬻苑中
果菜(武后垂拱中蘇良嗣為西京留守時尚方監棐匪躬檢校京苑將鬻苑中果菜以收其利良嗣駁之)
(曰昔公儀相魯猶能拔葵去織未聞萬乘之主鬻其果菜以與下人争利也)單馬待梅祿將
軍(柳公綽為北都留守充河南節度等使是歲北方遣梅祿將軍李暢以馬萬疋來市且曰朝貢所經過守)
(帥每假禮分虧其兵備留館則戒卒于外懼有襲奪太原故事亦有兵送之暢至界上公綽獨以牙門將祖孝)
(恭單馬待以修好之禮暢感義出涕馳驅道中不妄游獵及至開牙門令譯引謁宴以常禮及市馬歸竟不敢)
(有所犯)府事一以相付(隋楊瓉平齊之後留瓉居守常謂之曰六府事殷一以相付朕將遂)
(事東方無西顧之憂其見親信如此也)京師社廟所重非卿不可(國朝王旦拜參)
(知政事景德元年契丹犯邊大駕幸澶淵時親王元份留守東京得暴疾真宗謂旦曰京師廟社所重非卿不)
(可詔馳赴)送燈臺(歸田錄俚諺云趙老送燈臺一去更不來不知是何等語雖士大夫亦往往道之天)
(聖中有尚書郎趙世長者嘗以滑稽自負其老也求為西京留臺御史有輕薄子送以詩云此回真是送燈臺)
(世長深惡之亦以不能酬酢為恨其後竟卒于留臺)新進陵慢(熙寧初魏公罷相守北京新進多陵)
(慢之魏公鬱鬱不得志嘗為詩云花去曉叢蜂蝶亂雨均春圃桔橰閒時人稱其微婉也)
判官推官
國朝東京留守判官推官擇朝臣充西京南京留守判
官推官各二人或以京朝簽書景德三年七月令審官
院選京官一人知西京留守判官事三京府吏屬及給
使之數自孔目官以至承府等自具本府元額勅大唐
之錄府史之類並省
職官分紀卷三十八
