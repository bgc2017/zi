職官分紀卷四十五
宋孫逢吉撰
大禮五使(大禮鹵簿)(禮儀頓儀仗橋道遞)
唐元和以前史籍不載開元九年國子司業韋韜知太
常禮儀事而未有使名天寶九載始置禮使大歷五年
停事歸太常七年復置建中元年停自後不置每有南
郊大禮權置太常卿為之又有大禮使中丞為之哀帝
時中丞為儀仗使而不載大禮使五代梁有以河南
尹為大禮使餘二使如舊又有儀仗法物二使以武將
為之後唐明宗以宰相為大禮兵部尚書為禮儀使御
史中丞為儀仗使兵部侍郎為鹵簿使開封尹為頓遞
使周制亦然惟以禮儀為太常國朝大禮頓逓用宰相
京尹充使如舊制太常中丞兵部尚書或闕則以學士
及他尚書丞郎為之而頓逓又增橋道之名唐有禮儀
使判官五代有大禮副使判官國朝並不置後唐又有
修裝法物使今多以内臣與本司修飾焉其職掌用禮
院御史臺兵部吏人如故儀衞衣物鹵簿皆掌儀仗使
無專掌但令憲司督促諸司而已今有中丞換使額非
舊制者若叙使司次第則橋道頓逓最在下京尹有親
王為之者先朝屢舉大禮以非常禮皆用輔臣向敏中
次當禮儀贊導以年老不任磬折改命王欽若以敏中
領禮儀使則是不用次叙之例自是始變焉其胥吏交
換頗為非便自後不復改至大中祥符元年乙未以尚
書左丞知樞密院使王欽若右諫議大夫參知政事趙
安仁為泰山封禪經度制置使先朝亦置大禮禮儀儀
仗鹵簿等使唯不置橋道頓逓使六年以宰相王旦為
逓奉聖像大禮使向敏中為禮儀使樞密使王欽若為
儀仗使陳堯叟為鹵簿使參知政事丁謂為橋道頓逓
使其年又以宰臣王旦為奉祀大禮使向敏中為儀仗
使樞密使同平章事王欽若為禮儀使陳堯叟為鹵簿
使參知政事丁謂為橋道頓逓使又以王旦為天書儀
仗使丁謂為副使兵部侍郎趙安仁為扶侍使入内副
都知張繼能為扶侍郎都監焉七年詔摹刻天書奉安
於玉清昭應宫宰臣王旦為天書刻玉使樞密使同平
章事王欽若為同刻玉使參知政事丁謂為刻玉副使
兵部侍郎趙安仁翰林學士陳彭年為同刻玉副使入
内押班周懷政為都監以吏部尚書王欽若為同中書
儀衞刻玉使其年又以司空兼門下侍郎平章事王旦
為奏告大禮使中書侍郎兼刑部尚書平章事向敏中
為儀仗使樞密使兵部尚書平章事寇凖為鹵簿使工
部尚書參知政事丁謂為禮儀使樞密副使檢校太保
王嗣宗為橋道頓逓使禮儀使為四使之首贊導行事
敏中以衰疾故讓謂以便於陟降也丙申以工部尚書
平章事王旦為封禪大禮使尚書左丞知樞密院事王
欽若為禮儀使兵部侍郎參知政事馮拯為儀仗使兵
部侍郎知樞密院事陳堯叟為鹵簿使右諫議大夫參
知政事趙安仁為橋道頓逓使其禮儀橋道頓逓使事
令拯洎堯叟分掌以欽若安仁先赴泰山故也先是王
旦言封禪當命五使郊禋舊制以宰臣充大禮使以學
士中丞尚書丞郎知開封府分領禮儀等使上升中大
禮宜重其事五使之職當於中書樞密院班次命之馮
拯曰臣等叨居重位復忝使名慮未為允望仍舊貫上
曰大臣為之盖重祀事也天禧三年右僕射兼門下
侍郎平章事向敏中為天書儀衞使南郊大禮使中書
侍郎兼吏部尚書平章事寇凖為天書儀衞使吏部尚
書參知政事丁謂為儀衛副使給事中參知政事李廸
為扶侍使翰林承旨刑部侍郎知制誥晁迥為南郊禮
儀使翰林學士給事中知制誥錢惟演為儀仗使樞密
直學士右諫議大夫兼太子賓客王曙為鹵簿使給事
中權知開封府馬元方為橋道頓逓使左騏驥使英州
團練使入内副都知周懷政為天書扶侍郎都監自封
禪以來時命輔臣兼五使之職及是始復舊制皇祐二
年九月二十七日辛亥有事於明堂取齋戒自新之義
以宰臣文彦博為大禮使宋庠為禮儀使樞密使王貽
永為儀仗使龐籍為鹵簿使參政高若訥為橋道頓逓
使以樞密副使梁適攝太尉告天地於南郊舊制大禮
使以宰臣一員充自禮儀仗使以下以太常卿中丞兵
部尚書開封尹充今並用兩府近臣盖重其事也治平
二年以御史中丞南郊鹵簿使賈黯為儀仗使以翰林
學士南郊儀仗使范鎮為鹵簿使故事南郊以御史中
丞為儀仗使天聖二年乃誤用中丞薛奎領鹵簿使而
以翰林學士晏殊為儀仗使是用仁宗郊天故事黯言
其誤故改之
春明退朝錄每南郊大禮循唐制命五使宰相為大禮
使學士為禮儀使鹵簿使御史中丞為儀仗使知開封
府為橋道頓逓使而禮儀使本太常卿事尚書兵部主
字圖鹵簿使是其職也儀仗使排列之而鹵簿使督攝
之其職事頗相通
真宗時東封西祀奉祀皆輔臣為五使南郊則用學士
而下
仁宗籍田恭謝大饗明堂祫饗上大饗並循真廟之制
定南郊行禮圖(國朝乾德初上將有事圜丘以范質為大禮使質與鹵簿使路昭禮儀使劉温)
(叟討閱禮故事補其闕漏上之上甚嘉奬)
譯經潤文使
春明退朝錄太平興國中始置譯經院於太平興國寺
延梵學僧飜譯新經始以光錄卿湯公悦兵部員外郎
張公洎潤色之後趙文定楊文公晁文莊李尚書維皆
為譯經潤文官天祐中宰相丁晉公始為使天聖三年
又以宰相王冀公為使自後每宰相繼領之然降麻不
入銜又以參政樞密為潤文其事寖重每歲節必進新
經前兩月二府皆集以觀飜譯謂之開堂亦謂之清流
堂慶歷三年吕許公罷相以司徒為譯經潤文使明年
致仕章郇公代之自後乃降麻入銜
宫觀使(判官管勾)(都監提點)(提舉)
唐開元八年同州刺史姜師度兼管内長壽宫使其後
或以御史中丞或以殿中監帶使至大歷九年後惟以
同州刺史充
五代梁開平元年罷後唐同光元年復置天福四年停
使額
國朝玉清昭應宫景靈宫會靈宫祥源觀皆置使有副
使判官又有都監管勾之名或以宰相或翰林學士或
知制誥為之都監以諸司使副使或中官管勾或權或
同或異或曰都大不常其名熙寧六年昭應宫觀差遣
係大卿監及諸司并本州知州自來帶管勾者並充提
舉餘官管勾
春明退朝錄唐置宰相四人首相為太清宫使祖宗朝
使相節度使未嘗有領京師官局者明道中錢相始為
景靈宫使治平中武康節李端願始為醴泉觀使
不拜命(國朝王曾遷諫議大夫參知政事真皇好神仙築昭應景靈宫用大臣領使以曾為景靈使不)
(拜命忤旨罷知政事出知天雄軍)遷官處閒局(熙寧六年以莊宅使帶御噐械知鎮戎軍張繡)
(為騏驥使提點鳳翔府太平宫繡有戰功以病請退故遷官以閒局處之)閒職難仍舊官(八年)
(以皇城使忠州團練使馬儞管局仙源縣景靈故也宫太極觀公事尋除儞大將軍閒職難仍舊官)用父恩
(九年以殿中丞曾孝純同管勾西京崇福宫從父公亮所乞也孝純兼當資序得管勾宫觀用父恩也)
奉使
詩皇皇者華君遣使臣也送之以禮樂言遠而有光華
也周禮凡邦國之使節山國用虎節土國用人節澤國
用龍節皆金也大行人之職時聘以結諸侯之好間問
以諭諸侯之志掌大賓之禮及大客之儀以親諸侯(九州)
(之外謂之蕃國世一見)小行人之職凡四方之使者大客則擯小客
則受其幣而聽其辭象胥掌蠻夷閩貉戎狄之國使凡
國大喪詔相國客之禮儀而正其位
儀禮上公之使者七介侯伯之使者五介子男之使者
三介君命者宰執書授使者書授上介使者及境張&KR0950;
誓乃謁關人(謁告也)使者若過邦至于境使次介假道
輕幣重使(左傳云叔齊之子為季武子介以會自是晉人輕魯幣而益敬其使)
觀周樂(吳季札來聘請觀於周樂魯以周公故有天子禮樂)客使(晉士文伯讓子産曰以敝邑政)
(刑之不脩寇盗充斥是以令吏人完客所館高其閈閎厚其墻垣以無憂客使)以尸行事(楚伐吳陳)
(侯使公孫貞子弔焉及良而卒將以尸入使吳太宰嚭勞且辭焉上介芋尹盖對曰寡君聞楚為不道洊伐吳)
(國使盖備使弔君之下吏無禄使人大命隕墜君命逆使人曰無以尸造于門是我寡君之命委於草芥也且)
(臣聞之事死以生禮也於是有朝聘而終以尸將事之禮又有朝聘而遭喪之禮若不以尸將命是遭喪而還)
(無乃不可乎備使奉尸將命苟我寡君之命達於君所雖隕於深淵則天命也吳人内之)不假道而
殺使(楚子使申舟聘于齊曰無假道於宋亦使公子馮聘於晉不假道於鄭申舟曰不假必殺我王曰殺)
(汝我伐之見犀而行及宋宋人止之華元曰過我而不假道鄙我也鄙我亡也殺其使者必伐我伐亦亡也亡)
(一也乃殺之楚子聞之投袂而起屨及於窒皇劍及於寢門之外車及於蒲胥之市遂伐宋也)行人何
罪(鄭使良霄石㚟如楚告將服於晉楚人執之石㚟言於子囊曰楚實不競行人何罪楚人歸之)一介
行李(鄭及楚平使王子伯駢告於晉晉使行人子員對曰君有楚命亦不使一介行李告於寡君寡君將)
(帥諸侯以見于城下惟君圖之)出疆(春秋之義大夫出疆有可以安社稷存萬民顓之可也)王人
序諸侯之上(公羊傳八年公會王人齊侯宋公鄭侯許男曹伯盟于洮王人者何微者也曷序乎)
(諸侯之上先王命也)聞喪徐行(公子遂如齊至黃乃復譏之大夫以君命出聞喪徐行而不反)兵
交使在其間(晉伐鄭鄭人使伯蠲行城晉人殺之非禮也古者兵交使在其間可也)使舉
上客而不稱介(穀梁文十八年魯公子遂叔孫得臣如齊使舉上客而不稱介不正其同倫而)
(相介故列而數之)白珩(國語楚王孫圉聘於晉趙簡子鳴玉問圉曰楚之白珩猶在乎其寶也幾何矣)
(曰未嘗為寶楚人有觀射父能作訓辭以行事於諸侯又有左史倚相能道訓典以序百物此楚國之寶也若)
(夫白珩先王之所玩也何寶焉)秦觀楚寶(劉向新序秦欲伐楚遣使往觀楚之寳噐物昭奚恤乃為)
(壇使客東面自居西面之壇稱曰理百姓實倉廩子西在此奉珪璋使諸侯子方在此守封疆謹境界葉公子)
(高在此理師旅正軍戎司馬子反在此懷霸王之餘義獵治亂之遺風昭奚恤在此惟大國所觀使反言秦君)
(曰楚多賢臣未可謀也)輶軒(風俗通周秦常以歲八月遣輶軒之使採異方言還奏之藏于秘室)窮
河源(史記禹本紀言河出崑崙高二千五百餘里日月所相避隠為光也自張騫使大夏之後窮河源惡)
(覩所謂崑崙者乎故言九州山川尚書近之矣禹本紀山海經所有怪物余不敢言之也)斷髮文身
(越使諸發使於魏諸發斷髮文身為飾既就館魏王有令客若衣冠則以禮見若不衣冠則不見諸發答曰大)
(國若遣使至敝邑亦須剪髮文身以見敝邑之君不然願從其俗魏王慙其言乃出見之)還趙璧(趙得)
(楚和氏璧秦昭王請以十五城易璧趙長秦強不可違使藺相如奉璧於秦王坐章臺相如奉其璧視秦王見)
(禮甚倨相如乃前曰璧有瑕請指之王授璧相如持璧睨柱怒髮上衝冠謂王曰臣竊觀大王得璧傳之美人)
(以戱弄臣無意償趙城邑大王必欲急臣頭與璧俱碎於柱矣且趙王齋戒五日使臣奉璧今大王亦宜齋戒)
(五日臣乃敢上璧秦王許之齋戒五日相如授從者衣褐裹璧從徑道歸趙秦王齋戒畢引趙使受璧相如云)
(臣恐見欺王而負趙已令人持歸間至趙矣左右欲之引相如去秦王曰今殺相如終不得璧因厚遇而歸)一
出五國有變(齊田常欲伐魯孔子聞之謂門弟子曰魯墳墓之國有二三子何為莫出子路子張)
(子右請行俱不許子貢請行許之子貢至齊說田常且請使吳至而說吳王以救魯伐齊吳王惡越之有報吾)
(心子貢又請使越說勾踐越王發卒佐吳臣請北見晉令共攻吳則其銳兵盡於齊重甲困於晉而王制其弊)
(此滅吳必矣越王從其計吳遂伐齊子貢去而之晉說晉君修兵卒以待之矣既行以待臨晉越王聞之涉江)
(襲吳滅之故子貢出存魯亂齊破吳強晉霸越十年之中五國有變)繆賢薦藺相如(藺相如為)
(趙宦者令繆賢舍人趙求人可使報秦者未得繆賢曰舍人藺相如可使也)獻空籠(魏文侯使蔡無)
(澤獻鵠於齊侯行路失之獻其空籠謂齊侯曰寡人使臣獻鵠路而食之乃中天而去非不能買鵠不敢易君)
(幣非不能逃亡惡絶兩君之好非不能自殺惡貴鵠鵠矣賤人是以獻空籠唯君裁之齊侯曰得子之言勝得)得
言勝得鵠上行人之官(前漢藝文志從横家者流盖出於行人之官孔子曰誦詩三百)
(使於四方不能專對雖多亦奚以為又曰使乎言其當權事制宜受命不受辭此其所長也及邪人為之則上)
(詐諼而棄其信)縣令負弩先驅(司馬相如建節往使蜀太守以下郊迎縣令負弩先驅)建
節出關(終軍初步入關關吏予繻軍棄繻而去及為謁者使行郡國建節出關關吏識之曰此使者乃前)
(弃繻生也)請長纓羈南越(終軍自請願受長纓必羈南越王而致之關下乃遣軍往說越王請)
(舉國内屬天子大悦令使者留鎮撫之越相吕嘉不欲内屬發兵攻殺其王及漢使者軍死時年二十餘故世)
(謂之終童)矯制發倉粟賑貧民(武帝時河内失火遣汲黯往視之還報曰家人失火屋比)
(延燒不足憂臣過河内貧人傷水旱萬餘家或父子相食臣謹以便宜持節發河内倉粟以賑貧民請歸節伏)
(矯制罪上賢而釋之)馮軾下齊七十餘城(漢王定天下酈食其嘗為說客馳使諸侯又請)
(奉詔說齊王使稱東藩上曰善於是使食其說齊田廣以為然罷其歴下兵守戰備與食其日縱酒韓信聞食)
(其馮軾下齊七十餘城迺夜度兵襲齊廣聞漢兵至以食其賣已乃烹食其引兵走)賜橐中裝(陸賈)
(以客從高祖定天下名有口辯時中國初定尉佗平南越因王之高祖使賈賜佗印為南越王賈至說佗令稱)
(臣奉漢約佗賜賈橐中裝直千金至孝文時賈又使南越令尉佗去黃屋稱臣)直指使者(暴勝之為)
(直指使者衣繡衣持斧逐捕郡國盗賊)自請治行(鄭當時為九卿門下客至亡貴賤禮之聞人之)
(善言進之武帝使視决河自請治行五日上曰吾聞鄭莊行千里不賫粮治行何也)丁年奉使皓
首而歸(李陵與蘇武書曰足下以單車之使適萬乘之虜丁年奉使皓首而歸老母終堂生妻去帷此)
(天下所稀聞也)河梁(蘇武將使匈奴李陵贈詩曰攜手上河梁游子暮何之徘徊蹊路側悢悢不能辭)
齧雪與旃毛(蘇武使匈奴單于置武于大窖中絶不與飲食天雨雪武卧齧雪與旃毛并咽之數)
(日不死徙北海上無人處使牧羝羊)鴈足書(昭帝時匈奴與漢和親漢求蘇武等匈奴詭言武死後漢)
(使復至匈奴武夜見使者教之為單于言天子射上林中獲鴈足有係帛書言武在某澤中使者以讓單于單)
(于謝漢使遣武歸)白髮而還(武留匈奴凡十九歲始以強壯出及還鬢髮盡白)節毛盡
落(武在北海上牧羊卧起操持節毛盡落)不失漢節(張騫以郎應募使月氏匈奴得之留騫十)
(餘歲持漢節不失因與其屬亡既至月氏還復為匈奴所得留歲餘單于死國内亂騫與妻俱亡歸漢拜太中大夫)
見邛竹杖蜀布(騫所至者大宛大月氏大夏康居初騫見行十三人惟二人得還騫言在大夏時)
(卭竹杖蜀布問安得此大夏國人曰吾賈人往市之身毒國大夏去漢萬二千里居西南身毒人居大夏東南)
(數千里有蜀物此其去蜀不遠矣今使大夏從羌中險為少北則為匈所得從蜀宜往又無寇天子忻忻以騫言)
(然廼令自蜀犍為發間使數道並出終莫能通後復從大將軍擊匈奴知水草處軍得以不乏乃封騫為慱望)
(侯)堂堂漢使(蘇武使匈奴單于脅武令拜武不從匈奴以刃臨之武曰堂堂漢使安能屈於四夷)
(哉拔佩刀自刺匈奴大驚疾醫之得愈)斬樓蘭王(傅介子使大宛還過龜兹言匈奴使從烏孫還)
(在此介子率其吏士共誅斬匈奴使者還因請往刺樓蘭龜兹王以威諸國於是遣介子至樓蘭樓蘭王不親)
(介子陽引去至其西界使譯謂因曰漢使者持金幣行賜諸國王不來受我去之西國矣其王果貪漢物求見)
(使介子與飲酒醉使壯士刺殺之持其首述詔曰樓蘭王常為匈奴間候遮殺漢使者傅介子持使節誅斬樓)
(蘭王首懸之北闕不煩師衆其封介子為義陽侯)奉使不稱(成帝陽朔二年關東大水遣諫大夫)
(博士分行視以奉使不稱詔丞相御史與二千石雜舉可充博士者注不稱謂不副上意)使者旁午
(昌邑王受璽以來二十七日使者旁午持節詔諸官署徵發凡一千一百二十七事如淳曰旁午分布也師古)
(曰一從一横為旁午言交横也)使絶域(武帝詔州郡察吏民有茂材異等可為將相及使絶域者)臨
遣(元帝詔臨遣光禄大夫褒等十二人循行天下存問耆老鰥孤困乏失職之民延登賢俊招顯側陋)
奉使稱意(孔光成帝時為博士數决錄冤獄行風俗振贍流民奉使稱意由是知名)諭巴蜀
檄(唐蒙使略通夜郎發卒轉漕巴蜀民大恐上聞之乃遣司馬相如往責唐蒙等并告諭巴蜀民以非上意)
(相如為檄文告巴蜀太守)得職(自貳師將軍伐大宛之後西域震懼多遣使來貢獻漢使西域者益得職)
留漢使(單于初立長年少號為兒單于是歲元封六年也漢使兩使一人弔單于一人右賢王欲以乖)
(其國單于怒而悉留漢使前後留匈奴者十餘人而匈奴使來漢亦留相當)去節黯面入穹
廬(匈奴法漢使不去節不以墨黯面不得入穹廬漢使王鳥北地人習胡俗去其節黯面入廬單于愛之)
因降匈奴(漢使宦者中行說送公主妻匈奴說不肯行漢強使之說既至乃降匈奴而以漢事言之)
見大夫無可使者(成帝時山陽亡徒蘇令等起為盗欲遣大夫使逐問狀時見大夫無可使)
(者召盩厔令尹逢拜諫大夫遣之哀帝時王嘉䟽曰今諸大夫有材能者甚少宜豫畜飬可成就者則士赴難)
(不愛其死臨事倉卒乃求非所以明朝廷也)不用婁敬言以困平城(漢使入匈奴匈)
(奴匿壯土肥牛馬徒見其老弱及羸畜使者十軰來皆言匈奴易擊上使婁敬復往使匈奴還報曰两國相擊)
(此宜夸矜其所長今臣往見羸胔老弱此欲伏竒兵以争利愚以為匈奴不可擊是時漢兵已踰匈奴三十餘)
(萬衆上怒械繋敬廣武遂至平城匈奴果出竒兵圍高帝白登七日然後解帝至廣武赦敬曰吾不用公言以)
(困平城吾已斬先將十軰言可擊者)二使星(後漢李郃善河洛風星人莫之識縣召署幕門候吏和帝)
(即位分遣使者皆微服單行各至州縣觀採風謠使者二人當到益部投郃候舍時夏夕露坐郃因仰觀問曰)
(二君發京師時寧知朝廷遣二使耶二人默然驚相視曰不聞也問何以知之郃指星示云有二使星向益州)
(分野故知之耳)醉不能揖人使(英宗治平二年侍御史范純仁等奏錢明逸勞梁州使班荆館)
(飲酒醉至不能揖人使乞付有司治罪詔勿治)
國信使
國朝契丹自石晉後強盛太祖平海内勢始衰弱開寶
七年中使為涿州刺史耶律琮以書遺雄州孫全興願
講好於朝廷八年乃遣𣢾附奉書來聘自是乃通使矣
凡命使普取旨選差今著為令景德二年詔接伴使副
李宗諤等逐日入朝起居令於北朝人使前先起居於
東面立令人使起居
差開封府官祖送人使條制(應上德橋祖送人差開封府判官郎中以下並借朝)
(散大夫檢校秘書少監守開封少尹輕車都尉食邑三百戶賜紫金魚袋見任或曾借少卿者即借檢校秘書)
(監守開封少尹并階勲食邑金紫如見係朝散大夫及已有勲封食邑金紫郎更不借)差開封府
官接伴人使條制(應陳橋接拌差開封府推官員外郎以下並借朝散大夫工部郎中輕車)
(都尉郎中借一官已係前行只升階借名曹如階勲已高即不借其權發遣公事並落下只稱推官)差文
武臣充館判國信接伴使等借官不借官者并合乞借
官者條制(文臣如諫議以上更借官待制以上及省副知雜未係朝散大夫或未有勲及食邑並借)
(朝散大夫右諫議大夫騎都尉食邑五百戶内階勲食邑已高者仍舊少卿借秘書監郎中以下並借太常少)
(卿朝散大夫騎都尉食邑三百戶賜紫金魚袋已有勲及食邑者不借見帶館職并省府主判遣等並落下如)
(曾借官後來待制以上每及六年郎中以下四年更加借一官或加職若於上件年内更曾遇恩已加階勲食)
(邑食實封亦與比附加借其都亭驛班荆館押賜御筵及開封府當國信路知州軍迎送公牒往還并轉運副)
(使轉當押伴御筵乞借官者並准此武臣充副使如係正任遥邵并横行皇城使更不借官其餘諸司使並借)
(使額五資横行及諸司副使並使正使閤門祗候及制崇班並借供備庫使内閤門祗候仍兼閤門通使舍人)
(如不在閭門祗候更不帶通使舍人未有食邑借三百戶已有者不借如已及二千戶以上借食實封一百戶)
職官分紀卷四十五
