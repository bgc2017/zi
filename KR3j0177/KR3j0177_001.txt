硯山齋雜記卷一
北平孫承澤編
六書
古文者蒼頡舊體周世取用之文字案班固漢志及許
氏說文書本有六體一曰指事上下二曰象形日月三
曰形聲江河四曰會意武信五曰轉注考老六曰假借
令長此造字之本也自蒼頡以至今字體雖變此本皆
同古今不易也自蒼頡以至周宣皆蒼頡之體未聞其
異宣王紀其史籀始有大篆十五篇號曰篆籀惟篆與
蒼頡二體而已衞恒曰蒼頡造書觀於鳥跡因而遂滋
則謂之字字有六義其文至於三代不改及秦用篆書
焚燒先代典籍古文絶矣許慎說文言自秦有八體一
曰大篆二曰小篆三曰刻符四曰蟲書五曰摹印六曰
署書七曰殳書八曰隸書亡新居攝以應制作改定古
文使甄豐校定時有六書一曰古文孔子壁内書也二
曰竒字即古字有異者三曰篆書即小篆下杜人程邈
所作也四曰佐書秦隸書也五曰繆篆所以摹印也六
曰鳥蟲書所以書幡信也由此而論即秦罷古文而有
八體非古文矣以至亡新六書并八體亦用書之六體
以造其字其亡新六書以秦八體用其小篆蟲書摹印
隸書去其大篆刻符殳書署書而加以古文與竒字其
刻符及署書蓋同摹印殳書同於繆篆大篆正古文之
别以摹古故乃用古文與竒字而不用大篆也是孔子
壁内古文即蒼頡之體故鄭玄云書初出屋壁皆周時
象形文字今所謂蝌蚪書以形言之為蝌蚪指體即周
之古文鄭玄知者若于周時秦世所有至漢猶當識之
不得云無能知者又亡新古文亦云即孔氏壁内古文
是其證也或以古文即大篆非也何者八體六書自大
篆與古文不同又秦有大篆若大篆是古文不得云古
文遂絶以此知大篆非古文也
吾衍論字有七變
古今字有七變一曰蝌蚪書蒼頡觀天地之文以意度
為之文字之祖今之偏旁是也以漆點木故其文多似
水蟲故曰蝌蚪二曰籀文大篆史籀取蒼頡形意配合
為之大篆是也史籀所作故曰籀文三曰小篆李斯省
籀文之法同天下書者也以籀書為大篆故此曰小篆
四曰秦隸程邈以文牘繁多難於用篆因減小篆為便
用之法故不為體勢非今之隸書也便於佐隸故曰隸
書世傳秦權秦量刻文即秦隸字人不能别亦謂之篆
誤矣或謂秦未有隸且疑程邈之說故詳及之五曰漢
篆漢器欵識及諸印文是也即秦之隸書也六曰漢隸
蔡邕石經及諸漢碑之字是也此體最為後出皆有波
法與秦隸同名其實則異又謂之八分書七曰欵式諸
侯本國之文也古者諸侯書不同文故形體各異秦有
小篆始一其法近之學者取欵識字為用一紙之上齊
楚不分人亦莫曉其謬
論鍾鼎文之謬
近世戴衕以鐘鼎文編六書故不知者以其字便於用
無說文聱牙之患多取之形古字今雜亂無法鐘鼎偏
旁不能全有即以小篆足之或一字兩法人多不知凸
本音睘加宀即為寰字乃音作官府之官村字本作邨
从邑从屯今乃書為村字從木从寸又引杜詩無村眺
望賖為證謬誤甚矣况說文無此村字許慎引經為證
漢時文皆篆隸乃得其宜今衕引經而不能精究經典
古文反以近世嗟誤俗字引以為證鎊鏟鍫鋸尿屎等
字皆係世俗字為鐘鼎篆體各有詳註卯字所解尤為
不雅編首字源分門類為次第蒼頡之法到此書為一
厄矣學者先觀古人學書方知其謬
字
春秋以上言文不言字周禮外史達書名於四方註云
古曰名今曰字儀禮䀻禮註云名書文也今謂之字
蝌蚪文
陸深書輯曰蝌蚪今之蝦蟆子也古未有筆墨以竹梃
點漆書竹簡上竹硬漆膩畫不能行故首粗尾細自然
成象後人巧擬形狀失本意矣
識文之異
湯允謨云識文夏用鳥跡篆商用蟲魚篆周蟲魚大篆
秦大小篆漢小篆隸書三國隸書晉宋以來楷書唐用
楷隸三代同隂識謂之偃囊其字凹漢以來或用陽識
其字凸間有凹者或用刀刻如鐫碑凡陽識决非三代
物
篆隸
袁桷云大篆不得入小篆隸書最忌入八分今世俗乃
以八分為隸何其不察耶
東臯雜錄云漢碑額多篆身多隸隸多凹篆多凸惟張
平子碑則額與身皆篆也劉禹錫宜城歌云花臺側生
樹石碣陽鐫額不見漢碑不知此句為何說
分隸正書不同
秦之隸書乃篆之捷也與今正書不同然非分書也蓋
隸書本如此後漸變為今正書耳歐公以此似今八分
遂呼漢人分書為隸既知其不同且疑薛尚功摹之失
體誤也今人作正書是鍾王法然鍾王古字亦多與今
不同世傳六朝唐初碑上字分隸相雜疑當時正書如
此至唐中葉已後始變如今法後人純學鍾王也(鈍吟雜錄)
草書
褚先生補史記三王世家曰至其次序分絶文字之上
下簡之參差長短皆有意人莫之能知謹論次其真草
詔書編于左方是則褚先生親見簡策之文而孝武時
詔即已用草書也魏志劉廙傳轉五官將文學文帝器
之令廙通草書則漢魏之間箋啓之文有用草書者矣
(晉書郄鑒傳帝以鑒有器望萬幾動静輙問之乃詔時草上表疏以從簡易)故草書之可通
於章奏者謂之章草
章草
黃魯直跋章草千字文曰章草言可以通章奏耳非章
帝書也按張懷瓘書斷曰章草者漢黃門令史游所作
也王愔云漢元帝時史游作急就章解散隸體漢俗簡
惰漸以行之是也然雖曰草而隸筆仍在緣去隸未遠
故也
趙子昂絹書草書字訣歌跋云世有草書訣本非善草
書者所作故多謬然初學便於誦習兼其間亦有可取
者戲書一過以子久好此因以遺之
載酒問竒
載酒問竒字今人常用之然漢書第言劉棻從揚雄學
作竒字而雄素貧嗜酒人希至其門時有好事者載酒
肴從游學則載酒學竒字蓋二事爾今人又以字之新
僻者為竒字至以名齋名書皆謬也此所謂竒字乃大
篆耳王莽居攝使大司空甄豐等校文書之部自以為
應制作頗改定古文時有六書一曰古文孔子壁中書
也二曰竒字即古文而異者也三曰篆書即小篆秦始
皇帝使下杜人程邈所作也四曰佐書即秦隸書五曰
繆篆所以摹印也六曰鳥蟲書所以書幡信也蕭子良
云籀書即大篆新臣甄豐謂之竒字史籀增古文為之
故與古文異也今乃以隸書之異者而冒其名皆不讀
書之過也
字數
中域字數漢許慎說文九千五百九十三宋沈約四聲
譜一萬一千五百二十隋陸法言廣韻二萬六千一百
九十四洪武正韻依毛晃所定一萬二千一百四十六
今陸溱范斗韻譜一萬四千五百二十二經生韻士所
知曾不及半唐孫愐所收唐韻至四萬五千五百有竒
署字
集古錄有五代時帝王將相等署字一卷所謂署字者
皆草書其名今俗謂之畫押不知始於何代程史謂晉
已有之然不可考南史齊高帝在領軍府令紀僧真學
手迹下名報答書疏皆付僧真上觀之笑曰我亦不復
能别何敬容署名敬字則大作苟小為文容字大為父
陸倕戲曰公家苟既竒大父亦不小北史斛律金不識
文字初名敦苦其難署改名為金從其便易猶以為難
神武乃指屋角令識之北齊書厙狄干不知書署名乃
干字逆上畫之時人謂之穿椎又有武將王周署名先
為吉而後成其外世說蕭引書法遒逸陳宣帝嘗指其
署名語諸人曰此字筆勢翩翩似鳥之欲飛唐書董昌
僭位下制詔皆自署名或曰帝王無押詔昌曰不親署
何由知我為天子今人亦謂之花字北齊書後主紀領
軍一時二十連判文書各作花字不具姓名莫知誰也
東觀餘論云唐人及國初前輩與人書牘或只用押字
與名用之無異上表章亦或爾近世遂施押字於檄移
或不書己名字而别作形模非也
押字
法書題名首尾紙縫間曰押縫又曰押尾後人以草記
自書曰押字孫公談圃先朝書狀簡尺多用押字非自
尊從簡省代名也劉莘老蘇子容得張安道書但著押
字不稱名畢文簡與萊公帖尾用押字下加拜咨皆以
押字代名按東觀餘論唐文皇令羣臣上奏任用真草
惟名不得草遂以草名為花押
裝池
海岳書史藏書金題玉躞錦贉繡褫押頭為金題軸心
為玉躞贉為卷首綾一名玉池標外加竹界打擫其覆
首為標褫法帖譜系云大觀帖用皂鸞鵲錦標褫
帙
羣碎錄云書曰帙者古人書卷外必用帙藏之如今裹
袱之類宋真宗取廬山東林寺白居易集命崇文院寫
校包以斑竹帙送寺嘗于秀水項氏見王右丞畫一卷
外以斑竹帙裹之云是宋物帙如細簾其内襲以薄繒
故帙字從巾
&KR1505;縛
道書謂一卷為一&KR1505;音樛與軸同佛書謂之一縛禪學
曰多羅樹葉書二百四十縛縛與卷同硯北雜志徐季
海題佛經云上第幾隔隔如梵夾也
題簽
都元敬鐵網珊瑚載逢澤湯允謨云宣和天水雙龍印
有方圓二樣法書用圓名畫用方又宣和明昌二帝題
簽法書用墨名畫則用泥金
裝潢
唐六典有裝潢匠注音光上聲謂裝成而以蠟光紙也
今多讀作平聲
傳國璽
秦璽至漢已亡後之僣竊多偽為之其不足重明矣弘
治中秦中所進上令禮部察騐謂與輟耕錄所載秦璽
規製不合僅賞軍人毛志學銀五兩天啟時河南撫臣
所報上令賫進天子親御文華殿璽貯御前逆閹魏忠
賢手捧之憑軒頒示羣臣皆呼萬歲傳制受賀而罷然
巡撫程公紹一疏烺烺千古程公德州人崇禎初起為
工部侍郎
宋紹聖三年十二月長安村民段義掘地得玉璽正綠
色以獻于朝蹇序辰安惇等皆言此秦璽漢以為傳國
寶自五代失之今為時而出尋詔禮部御史臺學士院
秘書省太常寺議於是蔡京等奏考之璽文皇帝夀昌
晉璽也受命于天後魏璽也有德者昌石晉璽也今云
受命于天既夀永昌其為秦璽無疑哲宗遂以五月朔
御殿受賀改紹聖五年為元符元年此事與天啟朝事
極似
少司空齊穡公言察哈爾國元之滴派也世雄長西北
諸部傳至琳丹汗在位日久忽欲往西域皈佛教其台
吉納延等苦諫不聽國中無主
太宗皇帝因發兵追降之其尚璽近侍以傳國玉璽倉
卒坎地而霾之兵既退有童豎牧羊其地一羊屢至坎
所蹄之不已驅之復來牧覺有異試發土則璽見焉聞
於官遂進上時天聰某年也今藏
御府予按何文肅喬新集云五代後唐從珂時秦璽燬
石敬塘入洛更以玉為之重貴獻之遼興宗試進士遂
以有傳國璽者為正統命題金滅遼延禧遺傳國璽於
桑乾河元世祖時有札拉爾氏者漁於桑乾之濱得之
夜有光監察御史楊桓辨其文以為歴代傳國璽上之
至正末中山大兵至燕順帝攜之北遁沙漠其本末如
此以文肅言考之自五代之亂璽歸於遼遼歸於金金
歸於元在察哈爾國者又二百餘年而歸於
本朝詎偶然哉又按王冕詩青象不將傳國璽紫駝空
引舊氊房蓋未詳矣
印
孔琳之建言傳國之璽歴代逓用襲封之印奕世相傳
今世惟尉一職獨用一印至於内外羣官每悉遷改尋
討其意私所未達愚請衆官即用一印無煩改作按漢
書朱買臣還郡邸中稍見其印綬則知自漢以來一官
輙易一印矣琳之但言其終年刻鑄喪功消實若今日
官府文移案牘唯憑印信使一官一印則偽章日告奸
弊百出矣大抵古時文案比今猶省版牘之制此時尚
存非若後世關防之多故其習得相沿久而不革也
按明初王彝印說古者一官一印居則佩之罷則解之
至晉始惜金銀銅炭之費自是衆官皆一印觀琳之此
疏恐未然考宋史輿服志熙寧詔自今臣僚所授印亡
殁並賜隨葬不即隨葬因而行用者論如律此或其特
恩或因事而賜者又宋制凡官府印皆有銅牌刻文云
牌出印入印出牌入
告身
中書所書告身皆佐史體無佳筆隆慶中司馬王崇古
以泥金書軸請寶為言者所糾然唐制皆名手書如顔
魯公自書告身朱巨川一人而顔魯公徐季海俱為之
書巨川頼此以傳至宋即當制者書字兼真行幸得歐
蘇便奉為瓌寶
紫泥
青溪暇筆云晉朝為詔以青紙紫泥紫泥猶今泥金之
類蓋泥紫色以書字也予按漢舊儀天子信璽六皆以
武都紫泥封之青囊白素裏兩端無縫西京雜記云漢
以武都紫泥為璽室加綠綈其上非以書字也萟林伐
山云今之紫泥古謂之芝泥皆濡印染籀之具也姚說
誤
印章
古人如顔魯公輩自書碑間自鐫之故神采不失今之
能為書多不能自鐫自書自鐫者獨印章一道耳然其
人皆不善書落墨已繆安望其佳其人能行楷能篆籀
者所為印多妙不能者類不可觀執此求之百不一爽
也
蝌蚪大篆今絶矣古鐘鼎上字雜用不得梁千秋刻印
章名重一時用字憒憒古篆雜不得隸書今人不知也
秦人隸書今不知者亦以為篆(鈍吟雜錄)
宋人間用古篆作印元人尤多變態其式有用古鐘鼎
琴樣花葉之類今人皆不行瓢印頗有用者亦隨時可
耳唐人名印有學漢法者皆圓潤工緻宋人多勁古元
人或失之野今皆以為漢失之矣(鈍吟雜錄)
篆法貴古不貴巧漢印白文皆鑄成者但記爵名而已
無為字者其篆體亦方正無多轉折至唐用朱文刀刻
如有字及道號而印璽之法從此日趨於巧矣然自唐
及明隆萬以前書翰家亦不多用印章用者只是銅牙
章及黃楊木故講此者頗少今地不愛寶文石肆出好
竒之士鐫鑿争工各以其意相配換無復知有方正體
者且專講刀法而漢鑄之體幾亡
印章舊尚青田石以燈光為貴三十年來閩壽山石出
質温栗宜鐫刻而五色相映光采四射紅如靺鞨黃如
蒸栗白如珂雪時競尚之價與燈光石相埒近斧鑿日
久山脉枯竭或以芙蓉山石充之無復寶色其實不及
壽山五之一矣二山皆在福州
内外各衙門印除武職柳葉篆文餘俱九疊文欽天監
歷日則七疊文監察御史八疊文紐上有眼
漢官儀吏秩比二千石以上銀印龜紐其文曰章刻曰
某官之章二百石以上銅印鼻紐其文曰印刻曰某官
之印今士大夫私用圖記曰某章某印全無區别矣
刻書
刻書咸云始於後唐明宗揮麈餘話云毌丘儉貧賤時
借文選于交遊間有難色發憤異日若貴當板鏤之遺
學者後仕蜀為宰相遂踐其言刊之印行書籍剏見于
此事載陶岳五代史補唐平蜀明宗命太學博士李諤
書五經倣其製作刊板于國子監監中印書之始今盛
行于天下蜀中為最明清家有諤書印本五經後題長
興二年予考常熟毛氏刻五代史補無此條吳太史任
臣十國春秋蜀毋昭裔傳請後主鏤板印九經又令門
人句中正孫逢吉書文選初學記白氏六帖刻板行之
錄誤昭裔為毌丘儉耳
刻書始于五代昔人率以為然予按司空表聖一鳴集
有為東都敬愛寺募雕刻律疏印本疏云自洛城乃焚
印本漸虞散失欲更雕鎪云云則唐已刻書此其昭昭
可據者顧前無引之者何也
沈存中云慶歷中有畢昇為活字板用膠泥燒成今用
木刻字銅板合之
表文忌諱
元時進賀表文觸忌諱者凡一百六十七字著之典章
使人不犯其法良善一百六十七字者極盡歸化亡播
晏徂哀奄昧駕遐仙死病苦没泯滅凶禍傾頽毁偃仆
壊破晦刑傷孤墜隳服布孝短夭折災困危亂暴虐昏
迷愚老邁改替敗廢寢殺絶忌憂切患衰囚枉棄喪戾
空陷厄艱忽除掃擯缺落典憲法奔崩摧殄隕墓槁出
祭奠饗享鬼狂藏怪漸愁夢幻弊疾遷塵亢蒙隔離去
辭追考板蕩荒古屯師剥革暌違尸叛散慘怨尅反逆
害戕殘偏枯眇靈幽沈埋挽升退換移暗了休罷覆弔
斷收誅厭諱恤罪辜愆土别逝泉陵此延祐元年十一
月取定擬至三年八月寬其禁矣其字樣雖難悉避然
亦玉堂視草者所宜知也
十七帖述(王弘撰)
此帖前人謂皆與周益州者周名撫字道和永和三年
桓温攻成都李勢降以撫代毌丘奥為益州刺史進爵
建成公征西都護進鎮西將軍在官三十餘年有惠政
卒蜀人廟祀之帖中多言蜀事又按淳化帖有一帖云
周益州送此卭竹杖卿尊長或須此今送則此帖謂是
與周者可信而中有數帖非與周語來禽帖宋僧邦詩
謂與桓宣武楊用修四川志只載八帖是與周則謂此
帖皆是與周者亦不然也帖凡二十有七以第一帖首
字名篇故曰十七帖張彥遠法書要錄云十七帖長一
丈二尺即貞觀中内本一百七行九百四十三字是烜
赫著名帖也黃長睿東觀餘論云十七帖多臨本永禪
師虞世南禇庭誨臨字皆不甚遠故書有數本皆不同
南唐李後主勒石澄心堂者乃賀知章臨本宋魏秦家
有硬黃本淳熙秘閣續帖亦有刻淳化帖刻多殘缺今
世所傳雖非皆右軍真蹟然皆出于右軍要皆不及唐
人摹刻帖尾有敕字及虞褚勒定者為佳也
山史工書嘗刻華州郭宗昌金石史家藏漢唐以來金
石文字甚富古文辭亦嫻雅在關中蓋張芸叟一流人
肅府淳化帖
肅府淳化閣本自莊王受封太祖賜之宋刻憲王時洮
岷道潁川張鶴鳴得李子崇本於白下材官本於臯蘭
請肅王賜帖校讎見古法帖數段久缺而兹獨全知為
馬房光怪以前物也姑蘇如玉南唐張應台為之雙鈎
鶴鳴攜之岑陽憲王乃鐫石於蘭未竟而薨世子識鋐
卒鐫於萬歷辛酉先後七年其初榻用太史紙程君房
墨人間難得搨工間有私購者直五十千刻用富平石
一百四十四葉二百五十三藏府東書園殿鼎革時石
幾淪缺順治甲午洮岷道揚州陳卓補刻復成全璧然
神明不備視初搨逕庭矣乙夘平凉逆焰及蘭靖逆奮
威二將軍自河西來軍於龍尾臯蘭之間攻城不下賊
欲破石為礟偽知州徐某力救得免今移置州學有張
尚書鶴鳴王尚書鐸憲王父子四跋云
定武蘭亭
唐太宗留心右軍之蹟因魏徵言蘭亭叙真蹟在僧辨
才處特遣御史蕭翼賺得武德四年叙入秦府貞觀十
年始命湯普徹馮承素諸葛貞歐陽詢褚遂良各有臨本
而歐褚流傳最著後之所謂定武本歐陽臨是也所謂
唐絹本褚臨是也定武本當時石刻禁中每紙已值錢
數萬迨後石晉之亂契丹輦之而北路棄殺虎林慶歷
中李學究得之其子負官緡無償時宋景文守定武乃
以帑金代償納石于庫熙寧間薛師正出牧刊一别本
以應求者此郡真蹟已有二刻矣其子紹彭字道祖又
模之他石潜易古刻又剔損古刻湍流帶右天五字為
識大觀中詔向其子嗣昌取龕宣和殿後靖康之亂金
人取石鼓及蘭亭叙重氊輦至于燕見宋人姜白石蘭
亭考中石鼓在國學而蘭亭不知所在矣今存國學者
疑是定州薛師正翻刻本或薛紹彭所刻本雖非古刻
然元人不能也此石一云明初出天師庵土中一云元
順帝北還重氊裹載棄之于路徐中山取置國學
劉餗傳記云蘭亭叙因梁亂流落人間陳天嘉中為僧
智永所得至太建中獻之宣帝隋平陳又獻之晉王廣
即煬帝也帝不之寳後僧智果從帝借搨及登極竟不
從果索果死弟子辨才獲焉文皇為秦王日見搨本驚
喜乃貴價市羲之書蘭亭叙終不至及知在辨才處使
歐陽詢求得之以武德二年入秦王府由此而觀辨才
之師乃智果非智永求蘭亭叙者乃歐陽詢非蕭翼也
汝隂王銍性之謂餗父子世為史官是正文字尤精其
言當不妄蕭翼之事鄙妄狹陋僅同兒戲文皇始定天
下威震萬國尫殘老僧亦何敢靳一紙書或者云辨才
所居雲門寺有翼留題二詩秦晁黃三公皆信而不疑
此固不足取以為據至若閻立本繪辨才蕭翼圖則出
於何延之等傅會謂為立本當時之所親見尤非也
退翁跋國學蘭亭
國學蘭亭為諸家刻本之冠然不知何時入國學或云
元順帝北遁棄之中途明太宗取之置太學中又云出
天師庵草厰土中國子師取置太學廡下觀其所刻非
宋人不能疑為薛道祖所刻換舊石本又云為李學究
曾刻一本獻韓忠獻定州去京師不遠元人移至於此
也
禊帖以定武本為最其真者已如天吳紫鳳不可得見
即宋人翻刻諸本在世亦少惟國學一石稱魯靈光此
冊乃萬歷以前所搨尤不易得也
雲麾將軍碑
李北海有兩雲麾碑一為李思訓在陜西一為李秀范
陽人唐明皇以功拜雲麾將軍封遼西郡公葬范陽福
禄鄉碑刻於天寶元載此碑久貯良鄉庫中不知何時
入都城明宛平令李蔭掘地得六礎洗視乃雲麾碑建
古墨齋以覆後移少京兆署中止二礎其四礎傳為萬
歷末王京兆惟儉移去汴中
閣帖(石林燕語)
淳化中嘗出内府及士大夫家所藏漢晉以下古帖集
為十卷刻石於秘閣世傳為閣帖是也中間晉宋帖多
出王貽永家貽永祁公之子藏名書畫最多真蹟今猶
有為李駙馬公炤家所得者實為竒蹟而當時摹勒出
待詔手筆多疑滯間亦有偽本如李斯書乃李陽冰王
密德政碑石本也石後禁中被火焚絳人潘師旦取閣
本再摹藏於家為絳本慶歷間劉丞相沆知潭州亦令
僧希白摹刻於州廨為潭本絳本雜以五代近世人事
微出絳希白自善潭本差能得其行筆意元祐間徐王
府又取閣本刻于木板無甚精彩建中靖國初曾丞相
布又命劉燾為館職取淳化所遺與近時出者别為續
法帖十卷字多作燾體又每下矣
硯山齋雜記卷一
