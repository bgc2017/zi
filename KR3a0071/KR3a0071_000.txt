提要
家山圖書一卷儒家類
(臣)等謹案家山圖書一卷不著撰人名氏永
樂大典題為朱子所作今考書中引用諸說
有文公家禮且有朱子之稱則非朱子手定
明矣錢曾讀書敏求記曰家山圖書晦菴私
淑弟子之文(案弟子二字刊本誤倒其文今改正)盖逸書也李
晦顯翁得之於劉世常平父劉得之於魯齋
許文正公其書以易中庸古大學古小學參
列於圖而于修身之指歸綱領條分極詳此
本惜不多覯宜刊布之以廣其𫝊云云曾家
所藏舊本久已不𫝊世無刊版書遂散佚惟
永樂大典尚備載其原文然首列古小學本
旨圖中多曲禮内則少儀之事與曾所謂以
易中庸古大學參列于圖者體例稍異意是
書諸儒相𫝊互有增損行世者非一本歟然
要其指歸則一也其書先圖後說根據禮經
依類標題詞義顯著自入學以至成人序次
冠昏喪祭賓禮樂射御書數諸儀節至詳且
備而負劍辟咡以及鄉飲五御諸圖尤足補
聶崇義所未及盖朱子小學一書詳於義理
而此則詳於名物度數之間二書相輔而行
本末互資内外兼貫均于蒙養之學深有所
禆有不容以偏廢者焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
