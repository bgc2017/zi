思陵翰墨志藝術類一(書畫之屬)
提要
(臣)等謹案思陵翰墨志一卷宋高宗皇帝御
撰宋史藝文志載高宗評書一卷亦名翰墨
志高似孫硯箋引作高宗翰墨志岳珂法書
贊引作思陵翰墨志後人所追題也高宗當
卧薪嘗膽之時不能以修練戎韜為自強之
計尚躭心筆札效太平治世之風可謂舍本
而營末然以書法而論則所得頗深陸游渭
南集稱其妙悟八法留神古雅訪求法書名
畫不遺餘力清燕之暇展玩摹搨不少怠王
應麟玉海稱其初喜黃庭堅體格後又采米
芾已而皆置不用專意羲獻父子手追心摹
嘗曰學書當以鍾王為法然後出入變化自
成一家今觀是編自謂五十年間未嘗舍筆
墨又謂宋代無字法可稱於北宋但舉蔡襄
李時雍及蘇黃米薛於同時但舉吳說徐兢
而皆有不滿之詞惟於米芾行草較為許可
其大旨所宗惟在羲獻與玉海所記皆合蓋
晚年所作也其論效米芾法者不過得其外
貌高視闊步氣韻軒昂不知其中本六朝妙
處醖釀風骨自然超逸可謂入微之論其論
徽宗留意書法立學養士惟得杜唐稽一人
今書家無舉其姓名者中間論端研一條謂
欲如一段紫玉磨之無聲而不以眼為貴今
賞鑒家猶奉為指南岳珂寳真齋法書贊引
此書評米芾詩文一條此本無之殆經明人
刪節已非完書歟乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
