玉機微義卷四十三明徐用誠原輯
劉純續增
損傷門
叙堕墜為病
内經云人有所堕墜惡血留内腹中脹滿不得前後先
飲利藥此上傷厥隂之脉下傷少隂之絡刺足内踝下
然骨之前出血刺足肘上動脉不已刺三毛各一痏見
血立已左刺右右刺左
靈樞云有所堕墜惡血留於内若有所大怒氣上而不
下積於脇下則傷肝又中風及有所擊打若醉入房汗
出當風則傷脾又頭痛不可取於腧者有所擊堕惡血
惡血在於内若内傷痛不已可側刺不可遠取之也
按發明經云夫從高墜下惡血留於内不分十二經
絡聖人俱作風中肝經留於脇下以中風療之血者
皆肝之所主惡血必歸於肝不問何經之傷必留於
脇下蓋肝主血故也痛甚則必有自汗但人汗出皆
為風證諸痛皆屬於肝木況敗血凝澁從其所屬入
於肝也從高墮下逆其所行之血氣非肝而何以破
血行經藥治之
傷損脉法
内經云肝脉搏堅而長色不青當病堕若搏因血在脇
下令人嘔逆
金匱云寸口脉浮微而澁然當亡血若汗出設不汗出
者當身有瘡被刀斧所傷亡血故也
脉經云金瘡出血太多其脉虚細者生數實大者死
金瘡出血脉沉小者生浮大者死
砍瘡出血一二石脉來大者二十日死
砍刺出血不止者其脉止脉來大者七日死滑細者
生
從高顛仆内有血腹脹滿其脉堅強者生小弱者死
按破傷有瘀血在内脉堅強實則生虚小弱者死若
亡血過多脉虚細小者生浮大數實者死皆為脉病
不相應故也
論傷損宜下
子和云諸落馬墜井打撲傷損閃肭損折杖瘡腫發焮
痛不止者可峻下二三十行痛止腫消宜以通經散𨗳
水丸等藥或加湯劑瀉之後服和血消腫散毒之藥
按子和於堕車落馬杖瘡閃肭者俱用峻下其有心
恙牙關禁急者云是驚涎堵塞於上俱用三聖散先
吐後下其法雖峻然果有驚涎瘀血停留於内焮痛
腫脹發於外者亦奏捷功但於出血過多老弱之人
脉虚大者亦當求責
謹按打撲金刃損傷是不因氣動而病生於外外受
有形之物所傷乃血肉筋骨受病非如六滛七情為
病有在氣在血之分也所以損傷一證專從血論但
須分其有瘀血停積而亡血過多之證蓋打撲墜堕
皮不破而内損者必有瘀血若金刃傷皮出血或致
亡血過多二者不可同法而治有瘀血者宜攻利之
若亡血者兼補而行之又察其所傷有上下輕重淺
深之異經絡氣血多少之殊唯宜先逐瘀血通經絡
和血止痛然後調氣養血補益胃氣無不效也頃見
圍城中軍士被傷不問頭面手足胸背輕重醫者例
以大黃等藥利之後大黃缺少甚者遂以巴豆代之
以為不於初時瀉去毒氣後則多致危殆至於略傷
手指亦悉以藥利之殊不知大黃之藥惟與有瘀血
者相宜其有亡血過多元氣胃氣虚弱之人不可服
也其巴豆大熱有毒止能破堅逐積用於此疾尤非
切當所以有服下藥過後其脉愈見堅大醫者不察
又以為瘀血未盡而後下之因而夭折人命可不慎
歟
損傷治法
攻下瘀血之劑
金匱治馬墜及一切筋骨損方
大黃(一兩切浸成湯下)緋帛(如手大燒灰)
亂髮(如雞子大燒灰)炊單布(一尺燒灰)
敗蒲(一把三寸)桃仁(四十九箇去皮尖熬)
甘草(如中指節炙剉)
右七味以童子小便量多少煎湯成内酒一大盞次
下大黃去滓分溫三服先剉敗蒲席半領煎湯浴衣
被處斯須通利數行痛楚立差
發明復元活血湯治從高堕下惡血留於脇下疼痛不
可忍
柴胡(五錢)當歸(六錢)甘草(二錢)
穿山甲(炮二錢)大黃(酒浸一兩)
桃仁(去皮尖五十箇)紅花瓜蔞根(各二錢)
右件桃仁研爛餘藥剉如麻豆大每服一兩水二盞
半酒半盞煎至七分去滓食前大溫服以利為度得
利後痛或不盡服乳香神應散靈樞云墜堕惡血留
於脇下則傷肝肝膽之經行於脇下屬厥隂少陽宜
以柴胡為引用為君以當歸活血脉又急者痛也以
甘草緩其急亦能生新血陽生隂長故也為臣穿山
甲瓜蔞根桃仁紅花破血潤血為之佐大黃酒製以
蕩滌敗血為之使
當歸𨗳氣散治損傷瘀血大便不通紅腫暗青疼痛昏
悶畜血内壅欲死
大黃(一兩)當歸(三錢)麝香(少許)
右三味除麝香另研外為極細末入麝香合勻每服
三錢熱酒一盞調下食前内瘀血去或骨節傷折疼
痛接骨紫金丹治之
三因雞鳴散治從高墜下及木石所壓凡是損傷瘀血
凝滯疼痛欲死兼以此藥推陳致新神效
大黃(一兩酒浸)杏仁(三七粒去皮尖)
右研細酒一碗煎至六分去滓雞鳴時服至晩取下
瘀血即愈若便覺氣絶取藥不及急擘開口以熱小
便嚾之
按已上四方雖皆蕩逐惡血之藥前三方所以治血
在肝經血分者也後一方所以治血在肺經氣分者
也當以脉之浮沉表裏别之又海藏云若登高墜下
撞打及傷心腹胸中積血不散以上中下三焦部分
分之以易老犀角地黃湯桃仁承氣抵當湯丸之類
下之亦有以小便同煎治之者更有内加生地黃當
歸煎服者亦有加大黃者惟智者能擇之
破血止痛行經之劑
秘藏破血散治乘馬損傷跌其脊骨惡血流於脇下
其痛苦楚不能轉側
羌活防風桂(各一錢)柴胡
連翹當歸稍水蛭(炒烟盡研各二錢)
麝香(少許另研)一方有蘇木(一錢半)
右件分作二服每服二大盞酒水一盞除水蛭麝香外另研
如泥煎餘藥一大盞去滓上火令稍熱調二味飢服之
按此太陽陽明少陽經藥也
地龍散治腰脊痛或打撲損傷從高堕下惡血留在太
陽經中令人腰脊或脛腨臂腰中痛不可忍
中桂地龍(各四分)黃栢甘草(各一錢)
羌活(二錢)蘇木(六分)麻黃(半錢)桃仁(六箇)
當歸梢(一分)
右㕮咀每服五錢水二盞煎一盞去滓溫服
按此足太陽經藥也
發明乳香神應散治從高墜下疼痛不可忍及腹中疼
痛
雄黑豆桑白皮乳香没藥
獨科栗子(各一兩)破故紙(炒二兩)
右為末每服五錢醋一盞沙石噐内煎至六分入麝
香少許温服寳鑑有當歸(一兩)水蛭(炒半兩)
聖靈丹治一切打撲折傷疼痛不可忍者
乳香(五錢)烏梅(去核五箇)白米(一捻秘藏作粟)
萵葵子(一盞炒黃二兩八錢)
右為細末煉蜜丸彈子大每服一丸細嚼熱酒送下
一伏時痛不止冄服
按此二方少隂經藥也
三因加味芎藭湯治打傷敗血入胃嘔吐黑血
川芎當歸白芍
百合(浸半日)荆芥穗(各等分)
右剉每服四錢水酒各半煎
元戎加味四物湯治虚人損傷不禁下之者
四物湯加穿山甲煎服
按已上二方厥隂例藥通前六方皆溫平之劑
局方花蘃石散治金刃傷及打撲損傷猫狗咬傷或至
死者急於傷處擦藥其血化為黃水如内損血入臟
腑煎童子小便入酒少許調一錢服之立效
婦人産後惡血奔心胎衣不下以小便調一錢取下
惡物立效
硫黃(明淨者四兩)花蘃石(一斤)
右二味粗末拌令勻用紙筋和膠泥固濟丸罐子一
箇入藥在内密泥封口了焙乾安在四方塼上上畫
八卦五行字用炭一秤圍燒自已午時從下生火直
至經宿火盡又經宿已冷取研極細磁盒内盛
按此厥隂硫黃例藥也海藏云有用此藥以童便煎
服或酒調服之者與寒藥正分隂陽不可不辨也
補損當歸散治墜馬落車傷腕折臂疼痛服此藥疼痛
即止筋骨即當相連
澤蘭(炒)附子(炮各一錢)當歸(炒)
甘草(炙)蜀椒(炒)桂心(各五分)芎藭(炒六分)
右為細末每服二錢溫酒調服日三忌生葱猪肉冷
水生菓
按此少隂厥隂經藥也已上二方皆溫熱之劑
接骨之劑
發明紫金丹定痛接骨
川烏(炮)草烏(炮各一兩)靈脂(去土半錢)
木鱉子(去殼)黑牽牛(生)骨碎補威靈仙
金毛狗脊防風自然銅(淬七次)
地龍(去土)烏藥青皮陳皮
茴香(各半錢)禹餘粮(淬四兩)沒藥
紅藥子麝香(各二錢半)
右細末醋糊為丸如梧子大每服十丸至二十丸温
酒送下病上食後病下食前
元戎接骨丹
沒藥乳香當歸川椒
自然銅(醋淬)赤芍骨碎補(炙)敗龜(炙)
虎骨白芷(各等分)千金藤(郁李仁是也各)
(等分)又方加龍骨川芎
右細末化蠟半兩丸如彈子大每服一丸好酒半升
化開煎用東南柳枝攪散熱服
經驗方治打攧折骨損斷服此藥自頂心尋病至下遇
受病處則颯颯有聲覺藥力習習往來則愈
自然銅(煅醋淬七次一兩)川烏(去皮尖)松明節
乳香血竭(三錢)龍骨(半兩生)地龍(半兩)
水蛭(炒半兩)沒藥蘇木降真香
土狗(十箇油浸焙乾)
右為末每服五錢無灰酒調下病在上食後在下食
前
按已上三方並出少隂折傷例藥也其用毒藥以行
諸經亦是瘀血已去者方可用丹溪云世以自然銅
為接骨藥然此等方儘多大抵在補氣補血補土俗
工惟在速效以罔利迎合病人之意而銅非煆不可
服若新出火者其火毒金毒相扇挾香挾藥毒雖有
接傷之功而燥散之禍甚於刀劒戒之
雜方
機要刀箭藥止血定痛没藥散
定粉風化灰(各一兩)乳香(半錢另研)
枯&KR0552;(三錢另研)没藥(一字另研)
右件各研為細末同和勻再研摻用之
本事地黃散治金瘡止血除疼痛辟風續筋骨生肌肉
地黃苖地松青蒿蒼耳苖
生艾汁(三合)赤芍(各五兩入水取汁)石灰(三分)
右五月五七月七午時修合以前藥汁拌石灰隂乾
入黃丹三兩更杵羅細丸金瘡出血用藥封包不可
動十日差無膿腫
經驗方治打撲損筋傷骨折吕顯謨傳
黃栢(一兩)半夏(半兩)
右為細末每用半兩生薑自然汁調如稀糊傅用紙
花貼如乾再傅骨折先以絹帛封縛次用沙木扎定
良久痛止即痒覺熱乃是血活筋骨復舊輕者三五
日重者不過旬月
又方治打撲損腫痛不止
生薑自然汁米醋牛皮膠同熬溶入馬屁勃末不
以多少調如膏以紙攤𫝊腫處
治刀傷斧斫
五倍子一味為末乾貼神效
桑葉隂乾為末乾貼如無旋熨乾末貼之妙
玉機微義卷四十三
