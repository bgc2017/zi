玉機微義卷十九明徐用誠原輯
劉純續增
虚損門
脈法
脈經曰脈來耎者為虚緩者為虛微則為虚弱
為虚濡為虚弦為中虚脈來細而微者血氣俱
虚脈小者血氣俱少
内經曰脈虚氣虚尺虚是謂重虚所謂氣虚者言無常
也尺虚者行步恇然脈虚者不象陰也如此者滑則生
濇則死
要略曰脈芤為虚脈沈小遲者脫氣
虚損脈證
難經曰至脈從下上損脈從上下也一損損於皮毛皮
聚而毛落二損損於血脈血脈虚少不能榮於五臟六
腑三損損於肌肉肌肉消瘦飲食不能為肌膚四損損
於筋筋緩不能自收持五損損於骨骨痿不能起於牀
反此者至脈之病也從上下者骨痿不能起於牀者死
從下上者皮聚而毛落者死然治損之法損其肺者益
其氣損其心者調其榮衞損其脾者調其飲食適其寒
温損其肝者緩其中損其腎者益其精
病機機要論曰虚損之疾寒熱因虚而感也感寒則損
陽陽虚則陰盛自上而下治之宜以辛甘淡過于胃則
不可治也感熱則損陰陰虚則陽盛故損自下而上治
之宜以苦酸醎過于脾則不可治也自上而損者一損
損於肺皮聚而毛落二損損於心血脈虚少不能榮於
臟腑婦人月水不通三損損於胃飲食不為肌膚自下
而損者一損損于腎骨痿不能起于牀二損損于肝筋
緩不能自收持三損損于脾飲食不能消尅論曰心肺
損而色蔽腎肺損而形痿穀不能化而脾損感此病者
皆損之病也漸漬之深皆虚勞之疾也
謹按難經論損脈證者謂因勞損其形體血脈臟腑
内外因也故治法宜調養之已上論者謂因虚外感
也然傷寒中暑初感必先足太陽今歸之於手太陰
足少陰者蓋肺主皮毛腎主骨爾若此則因虚外感
不獨傷於足經也但足經傷寒有傳變恐不可作損
證論乎
論虚為陰氣不足
丹溪曰人受天地之氣以生天之陽氣為氣地之陰氣
為血故氣常有餘血常不足何以言之天地為萬物父
母天大也為陽而運於地之外地居天之中為陰天之
大氣舉之日實也屬陽而運於月之外月缺也屬陰禀
日之光以為明故人身之陰陽其消長亦視月之盈虧
焉夫人之生也男子十六歲而精通女子十四歲而經
行是有形之後猶有待於乳哺水穀之養陰氣始成而
可與陽氣為配以能成人而為人父母古人必待三十
二十而後嫁娶可見陰氣之難於成而古人之善於保
養也錢仲陽腎有補無瀉正是此意又按禮記注曰惟
五十然後養陰者有以加内經曰年至四十陰氣自半
而起居衰矣又曰男子六十四而精絶女子四十九而
經斷夫以陰氣之成止供給得三十年之運用已先虧
矣人之情欲無涯此難成易虧之陰氣若之何而可以
縱欲也經曰陽者天氣也主外陰者地氣也主内故陽
道實陰道虚非吾之過論也或曰仰觀俯察乎天地日
月既若是之不同何寒暑温凉之見於四時者又如此
之相等而無降殺也曰動極復静静極復動猶人之嘘
吸也寒者吸之極氣之沈也熱者嘘之極氣之浮也温
者嘘之微氣之升也凉者吸之微氣之降也一嘘一吸
所乘之機有以使之宜其相等而無降殺此以流行之
用而言前以大小虚實言者蓋其對待之體也或曰遠
取諸天地日月近取諸男女之身曰有餘曰不足吾知
之矣人在氣交之中今欲順陰陽之理而為攝養之法
如之何則可曰主閉藏者腎也司疏泄者肝也二臟皆
有相火而其系上屬於心心君火也為物所感則易於
動心動則相火翕然而隨雖不交會亦暗流而滲漏矣
所以聖賢只是教人收心養性其旨深矣天地以五行
更迭衰旺而成四時人之五臟六腑亦應之而衰旺四
月屬巳五月屬午為火大旺火為肺金之夫火旺則金
衰六月屬未為土大旺土為水之夫土旺則水衰况腎
水常藉肺金為母以補助其不足故内經諄諄然資其
化源也古人以夏月必獨宿而淡味兢兢業業於愛謹
保養金水二臟正嫌火土之旺爾内經又曰藏精者春
不病温十月屬亥十一月屬子正大氣潛伏閉藏以養
其本然之真而為来春升動發生之本若於此時不恣
欲以自戕至春升之際根本壯實氣不輕浮焉有温熱
之病夫夏月火土之旺冬月大氣之伏此論一年之虚
耳若上弦前下弦後月廓空亦為一月之虚大風大霧
虹電飛雹暴寒暴熱日月薄蝕憂愁忿怒驚恐悲哀醉
飽勞倦謀慮勤動又皆為一日之虚若病患初退瘡痍
正作尤不止於一日之虚今人多有春末夏初患頭痛
脚軟食少體熱仲景論春夏劇秋冬差而脈弦大者正
世俗謂注夏病也若犯此四者之虚似難免此夫當壯
年便有老態仰事俯育一切隳廢興言至此深可驚懼
古人謂不見可欲使心不亂夫以温柔之感於體聲音
之感於耳顔色之感於目馨香之感於鼻誰是鐵心漢
不為動善養生者於此五個月出居於外苟值一月之
虚一日之虚亦宜暫遠帷薄久自珍重保全天和庶可
以滋助化源水得所養陰無虧必與陽齊平然後陽得
所附而無飛越之尤遂成天地交之泰何病之可言願
相與遵守期無負敬身之教幸甚
謹按人身肖天地一氣實同陽有餘陰不足而常若
是此其道也故有起居不時七情六慾而增虚極者
多在陰爾但世俗不審此理往往補陽是以先生論
此誠千古不傳之妙實啓後人之盲瞶也且於内經
謂以身之虚而逢天之虚兩虚相感其氣至骨入則
傷五臟二候救之弗能傷也旨趣為明白養生者最
宜玩味
論虚為勞倦所傷
東垣曰經云陰虚生内熱(云云見熱門)又云勞則氣耗
勞則喘且汗出内外皆越故氣耗矣夫喜怒不節起居
不時有所勞傷皆損其氣氣衰則火旺火旺則乘其脾
土脾主四肢故困熱無氣以動懶於言語動作喘乏表
熱自汗心煩不安當病之時宜安心静坐以養其氣以
甘寒瀉其火熱以酸味收其散氣以甘温補其中氣經
言勞者温之損者温之者是也要略云平人脈大為勞
以黃茋建中湯治之之意也
謹按丹溪先生曰治病之方先顧原氣蓋謂諸病多
因虚致故也是以勞倦之證其因甚多東垣丹溪論
治詳矣然比之虚損證不同有因病致虚者如傷寒
暑飲食後或久病所致之類是也因虚致損者如病
後形瘁痿弱勞瘵之類是也此則虚損皆與勞倦不
同大抵因病致虚則為輕蓋病勢尚淺原氣未虚也
至病初愈而復勞或復飲食勞倦或房勞七情六慾
陽瘁陰弱加至羸損此因虚致損則為重病勢已過
原氣已索故也愚謂此當分治如因病致虚及勞倦
不足與已下諸證兼虚者宜從東垣丹溪之論治之
因虚致損者又當於東垣丹溪論治而推充行之可
也
論虚證為痿
詳見痿門
論虚證發熱
詳見熱門
論虚證惡寒
詳見寒門
論虚證為瀉痢
詳見滯下門
論虚證似中風
詳見中風門
論虚為頭痛頭眩
詳見各門
論虚證夾痰有似邪祟
丹溪曰血氣者身之神也神既衰乏邪因而入理或有
之若夫血氣俱虧痰客中焦妨碍升降不得運用以致
十二宫各失其職視聽言動皆有虚妄以邪治之焉能
愈病憲幕傅兄之子年十七暑月因勞而渴恣飲梅漿
又連得大驚三四次妄言妄見病似邪鬼兩脈皆虚弦
而沈數予曰數為有熱虚弦是大驚又酸漿停於中脘
補虚清熱導去痰滯病乃可安與參术陳皮茯苓芩連
等濃作湯入竹瀝薑汁與浹旬未效衆皆尤藥之未對
予知其虚之未回痰之未導仍與前藥加荆瀝又旬餘
而安外弟一日醉飽後亂言妄見且言伊兄生前事甚
的乃叔叱之曰食魚肉與酒大過痰所為耳灌鹽湯一
大椀吐痰一升許汗因大作困睡一宵而安又金氏婦
壯年暑月赴筵回乃姑詢其座次失序自愧因成病言
語失倫其中又時間一句曰奴奴不是兩脈皆弦而數
予曰非鬼神乃病也但與補脾導痰清熱數日自安其
弟不信以數巫者噴水而呪之旬餘而死或曰病無鬼
以邪治之何至於死曰暑月赴筵外境蒸熱辛辣適口
内境鬱熱而况舊有積痰加之愧悶其痰與熱何可云
喻今乃驚以法尺是驚其神而血不寧也噴以法水是
冷密其肌汗不得泄也汗不得泄則熱内燔血不得寧
則陰消而陽不能獨立也不死何俟或曰外臺秘要有
禁呪一科庸可廢乎予曰移精變氣乃小術耳可治小
病若内有虚邪外有實邪自有定法符何能也惟符水
可治膈上熱痰一呷凉冷豈不清快若内傷而虚與冬
令嚴寒符水入口必冰胃而死斯言也可與識者道
論原氣陷下因虚所致
内經曰感虚乃陷下也
謹按針經曰陷下則灸之夫病有邪氣陷下正氣陷
下者也然經謂邪氣陷下者是經虚氣少邪入故曰
感虚乃陷下也故諸邪陷下在經者宜灸之正氣陷
下者若東垣所謂飲食勞倦内傷元氣胃脘之陽不
能升舉并心肺之氣陷入於中焦藥以扶持元氣胃
氣是也然用藥亦有輕重輕者用升浮之劑如補中
益氣湯益胃升陽湯之類是也重者宜用劫劑來復
丹靈砂丹之類是也况諸邪陷下宜灸之證亦有標
本不同論見寒門方後
論精氣奪則虚(奪謂精氣減少如奪去也出内經通評虚實論)
謹按人禀沖和之氣而生身有三曰元精曰元氣曰
元神者本身中之真精真氣真脈也夫精乃腑臟之
真非榮血之比故曰天癸氣乃腑臟之大經為動静
之主故曰神機脈為天真委和之一氣經謂其名有
三曰命之本氣之神形之道其機運升降皆隨氣而
動因血而榮精氣資始相生不失以養一身為人之
司命形質之體用也至若精不足則氣失資化氣不
足則血失所營血不足則氣無所附天真散亂則氣
血精神無所禀命矣是以相生長養之道精化氣氣
生神而皆禀乎身中腑臟之真也夫氣血從乎榮衞
榮衞又宗乎經隧榮衞者精氣之化為先天清濁之
始經隧者胃之水穀氣化此經隧不能不生榮衞榮
衞不能不散而養經脈經脈不能不順而資天真為
生養涵容造化形質理之然也凡人之視聽言動壯
壽皆此理之常也疾病盲瞶關格天折皆此理之失
也故有精神氣血不足則病真脈散亂則死者皆由
平日攝養之過與不及動止之不踰常度也經云出
入廢則神機化滅升降息則氣立孤危然房勞甚則
精血竭而神無所依氣無所附則忽致暴絶也竊嘗
第究先哲經義濟生微旨益氣之補肺補精之滋腎
皆滋其化源也蓋人之精血而常不足加之數奪其
真資化失則榮氣乃虚虚則衞氣不固精亦滑奪腎
氣竭而陰微不能與胃氣上升以接清陽之氣故病
多頭重或痛氣弱而食少元氣下陷脈即微弱外散
欲絶而虚洪或見損脈此實元精不足之所致非有
外感賊邪之病也
論形氣不足有餘用補瀉法
東垣曰黃帝云形氣之逆順奈何岐伯曰形氣不足病
氣有餘是邪勝也急瀉之形氣有餘病氣不足急補
之形氣不足病氣不足此陰陽俱不足也不可刺之
刺之重不足重不足則陰陽俱竭血氣皆盡五臟空虚
筋骨髓枯老者絶滅壯者不復矣形氣有餘病氣有餘
此謂陰陽俱有餘也急瀉其邪調其虚實故曰有餘者
瀉之不足者補之此之謂也
按釋云聖人垂慈仁之心已詳矣不合立言誠恐市
井莊農山野間不知文理故以俚語開解之云但病
來潮作之時病氣精神增添者是為病氣有餘乃邪
氣勝也急瀉之以寒凉酸苦之劑若病來潮作之時
神氣困弱者為病氣不足乃真氣不足也急補之以
辛甘温熱之劑不問形氣有餘并不足只取病氣有
餘不足也不足者補之有餘者瀉之
夫形氣者氣謂口鼻中喘息也形謂皮肉筋骨血脈
也形勝者為有餘消瘦者為不足其氣者審口鼻中
氣勞役如故為氣有餘也若喘息氣促氣短或不足
以息者為不足故曰形氣也乃人之身形中氣血也
當補當瀉令不在於此只在病勢潮作之時病氣增
加者是邪氣勝也急當瀉之如潮作之時精神困弱
語言無力及懶語者是真氣不足急當補之若病人
形氣不足病來潮作之時病氣亦不足此乃陰陽俱
不足也禁用針宜補之以甘藥不可以盡劑不已臍
下一寸五分氣海穴取之
論無病好補之誤
子和曰人之好補者有無病而補有有病而補或咨之
庸醫或問諸游客庸醫以要用相求故所論者輕輕之
則草木而已草木則蓯蓉牛膝巴戟兔絲之類游客以
好名自高故所論者重重之則金石而已金石則丹砂
起石硫黃之類吾不知此為補也而補何臟乎以為補
心耶而心為丁火其經則手少陰熱則瘡瘍之類生矣
以為補肝耶肝為乙木其經則足厥陰熱則掉眩之類
生矣脾為已土而經則足太陰以熱補之則病腫滿肺
為辛金而經則手太隂以熱補之病憤鬱心不可補肝不
可補脾不可補肺不可補莫非為補腎乎人皆知腎為
癸水而不知其經則子午君火焉補腎之火火得熱而
益熾補腎之水水得熱而益涸既熾其火又涸其水上
接于心之丁火火獨用事肝不得以制脾土肺金不得
以制肝木五臟之極傳而之六腑六腑之極遍而之三
焦則百病交起萬疾俱生小不足言大則可懼不宜則
中不中則暴瘖而死矣以為無病而補之者所得也且如
有病而補之者嘔而補吐而補泄而補痢而補瘧而補
欬而補勞而補産而補嘔吐則和胃丸丁沈煎瀉痢豆
蔲丸御米殼散欬嗽則寧神散勞不桂附則山藥産不
烏金則黑神吾不知此為補果何意耶殊不知嘔得熱
而愈酸吐得熱而愈暴泄得熱而清濁不分痢得熱而
休息繼至瘧得熱而進不能退欬得熱而濕不能除勞
得熱而火益煩産得熱而血愈崩蓋如是而死者八九
生者一二死者枉生者幸幸而一生憔悴之態人之所
不堪大抵有餘者損之不足者補之是則補之義也陽
有餘而陰不足則當損陽而補陰陰有餘而陽不足則
當損陰而補陽熱則芒硝大黃損陽而補陰也寒則乾
薑附子損陰而補陽也豈可以熱藥云乎哉而寒藥亦
有補之義也經曰因其盛而減之因其衰而彰之此之
謂也
謹按仲景論傷寒脈結代為血氣虚衰不能相續而
用炙甘草湯實補虚之法也殊無常補之例後世俗
往往例用常補故子和極論其弊善莫大矣但所言
大黃芒硝損陽而補陰是指仲景所謂陰陽虚盛之
意非補不足之法也學者當審東垣丹溪之論則可
以擴充矣
又曰人知補之為利而不知補之為害也論補者蓋有
六法平補峻補温補寒補筋力之補房室之補以人參
黃茋之類為平補以附子硫黃之類為峻補以豆蔲官
桂之類為温補以天門冬五加皮之類為寒補以巴戟
蓯蓉之類為筋力之補以石燕海馬起石丹砂之類為
房室之補此六者近代之所謂補者也若施之治病非
徒功效疎闊至其害不可勝言難經言東方實西方虚
瀉南方補北方此言肝木實而肺金虚瀉心火補腎水
也以此論之前所謂六補者了不相涉試舉補之所以
為害者皆温補之罪也内經雖言形不足者温之以氣
精不足者補之以味氣屬陽天之所以食人者血屬陰
地之所以食人者戒乎偏勝非便以温為熱也又若經
曰損者補之勞者温之此温乃温存之温也豈以温為
熱哉又如虚則補其母實則瀉其子者此欲權衡之得
其平也又烏在燔針壯火煉石燒砒硫姜烏附然後為
補哉所謂平補者使陰陽兩停是已奈時人往往惡寒
喜温甘受酷烈之毒雖死而不悔也可勝歎哉
寶鑑曰諺云無病服藥如壁裏安柱此無稽之說為害
甚大夫天之生物五味備焉食之以調五臟過則生疾
至於五穀為養五果為助五畜為益五菜為充氣味合
而食之補精補氣倘用之不時食之不節猶或生疾况
藥乃攻邪之物無病而可服哉聖濟經云彼修真者弊
於補養輕餌金石藥陽劑剛勝病起則天癸竭而榮涸
陰劑柔勝病生則真火微而衞散一味偏勝一臟偏傷
安得不病唐孫思邈言藥勢有所偏助令人臟氣不平
裴潾諫憲宗曰夫藥以攻疾非朝夕常用之物况金石
性酷烈有毒又加煉以火氣非人五臟所能禁至於張
臯諫穆宗也亦謂神慮清則血氣和嗜慾多而疾疢作
夫藥以攻疾無疾不可餌也故昌黎伯銘李子之墓曰
余不知服食說起自何世殺人不可計而世慕尚之益
至此其惑也今直取目見親與之游而以藥敗者六七
公以為世誡今復取目見者三四人皆無故求益生之
祥病反生焉或至喪身壁裏安柱果何如哉且夫高堂
大厦梁棟安基址固壊塗毁塈柱於壁中甚不近人情
潔古老人云無病服藥乃無事生事此誠不易之論人
之養身幸而五臟安泰六腑和平謹於攝生春夏奉以
養生之道秋冬奉以收藏之理飲食有節起居有常少
思寡欲恬澹虚無精神内守不藥之藥也噫前人既往
不可咎矣後人其鑑焉
謹按近世俗謂壁裏安柱為安鼠安鼠則必致穿壊
垣壁矣此無病服藥致無事生事斯為近理然亦必
古人之深戒也後世俗因為柱字之語訛爾不然則
因有所化之矣
論局方用諸熱藥補虚之失
丹溪曰虚者補而養之局方何例用辛香燥熱之劑以
火濟火不無實實虚虚之禍若曰兔絲子丸之治腎虚
金釵石斛丸之治氣不足茴香丸之治臟虚冷玉霜丸
之治氣虚養正丹之治諸虚朴附丸之治脾虚弱按氣
丹之治真元虚四神丹之治五臟虚蓯蓉大補丸之治
元臟虚鍾乳白澤丸之治諸虚三健湯之治氣不足甚
者内聚丹劑悉曰補脾胃補腎補五臟補真氣而方各
條下曰口苦面黃曰氣促喘急口淡曰舌澁曰噫酸曰
舌乾曰溺數曰水道澁痛曰脣口乾燥等證悉是明具
熱論如何類聚燥熱而謂可以健脾温胃而滋腎補氣
乎又骨碎補丸治肝腎風虚乳香宣經丸治體虚換腿
丸治足三陰經虚或因感風而虚或因虚而感寒既曰
體虚肝腎虚足三陰經虚病非輕小理宜補養而自然
銅半夏威靈仙荆芥地龍川楝烏藥防風牽牛靈脂草
烏羌活石南天麻南星檳榔等疎通燥疾之藥俱補劑
之大半果何以補虚乎地仙丹既曰補腎而滋補之藥
與僣燥走竄之藥相半用之腎惡燥而謂可以補腎乎
借曰足少陰經非附子輩不能自達八味丸仲景腎經
藥也八兩地黃以一兩附子佐之觀此則是非可得而
定矣
虚損治法
調理之劑
金匱桂枝加龍骨牡蠣湯治諸脈芤動微緊男子失精
女人夢交
桂枝白芍生薑(各三錢)甘草(一錢)
大棗(一枚)龍骨牡蠣(各三錢)
右㕮咀水煎食前服
小建中湯治虚勞裏急悸衂腹中痛失精四肢痠疼手
足煩熱咽乾口燥
桂枝甘草(炙各三錢)大棗(二枚)白芍
生薑(二錢)阿膠(炒一合)
右㕮咀水煎
黃茋建中湯治虚勞裏急諸不足
前方加黃茋(二錢)
炙甘草湯治虚勞不足汗出而悶脈結悸行動如常不
出百日危急者十一日死
甘草(二錢炙)桂枝生薑(各一錢半)麥門冬(一合)
麻子仁(一合)人參阿膠(各一錢)大棗(二枚)
生地黃(三錢)
右㕮咀水煎入酒些小日作三四料服
局方人參養榮湯
方見熱門
按已上諸方並太陽例藥也
十味人參散
人參黃茋散
東垣補中益氣湯
方並見熱門
益胃升陽湯血脫益氣古聖人之法也先補胃氣以助
生發之氣故曰陽生陰長諸甘藥為之先務舉世皆
以為補氣殊不知甘能生血此陽生陰長之理故先
理胃氣人之身内穀為寶
前方加炒麯(一錢半)生黃芩(瀉盛暑之伏庚金肺逆每服少)
(許秋涼去之)
右㕮咀水煎
按已上諸方並少陽例藥也東垣云表虚用桂枝黃
茋裏虚用人參芍藥已上方有兼用者治表裏俱虚
也然觀其法有辛温甘温甘寒主治之别苦寒酸苦
之佐升降竒耦之意皆異者蓋虚中有兼寒兼熱或
氣虚血虚陰陽氣血俱不足或陰虚陽虚虚脫與夫
胃氣下陷精神不足等因不同故也用者當細分之
補氣之劑
嚴氏茋附湯治氣虚陽弱虚汗不止肢體倦怠
黃茋(蜜炙)附子(炮等分)
右咀每四錢加生薑煎
參附湯治真陽不足上氣喘急自汗盜汗氣短頭暈
人參(半兩)附子(炮去皮臍一兩)
右咀分作三服加生薑煎
按此二方少陰例藥也
四君子湯治肺損皮聚而毛落宜此益氣
人參白术茯苓甘草(炙)
右㕮咀水煎服
濟生茯神湯治脈虚極或欬則心痛喉中介或腫
茯神人參遠志通草
麥門冬黃茋桔梗甘草(等分)
右㕮咀每半兩入薑煎
瑞竹堂補氣湯治氣虚脉浮而軟怔忡無力自汗
黃茋(三兩蜜水拌炒)人參甘草(炙各半兩)
麥門冬(去心)桔梗(炒各一兩)
右㕮咀每四錢水煎入薑三片三因方名潤神散
按此三方手太陰少陰藥也
補血之劑
四物湯滋榮血不足
方見婦人門
當歸補血湯
方見熱門
按此二方滋榮氣藥也
丹溪大補丸降陰火補腎水
黃柏(炒褐色)知母(酒浸炒各四兩)熟地黃(酒)
(蒸)敗龜板(酥炙黃為末各六兩)
右為末猪脊髓和煉蜜丸如桐子大每七十丸空心
淡鹽湯送下
補陰丸
黃柏(半斤鹽酒炒)知母(酒浸炒)熟地黃(各三兩)敗龜板(四)
(兩酒浸炙)白芍(炒)陳皮牛膝(各二兩)
瑣陽當歸(各一兩半)虎骨(一兩酒浸酥炙)
右為末酒煑羊肉丸如桐子大每五六十丸鹽湯下
冬加乾薑半兩
按此二方滋陽之藥也
補氣血之劑
局方十全大補湯治心肺損及胃損飲食不為肌膚
方見熱門
十四味建中湯治榮衞失調血氣不足勞損形體瘦弱
短氣嗜臥
當歸白芍白术麥門冬
黃茋甘草(炙)蓯蓉人參
川芎官桂半夏熟地黃
茯苓(各半錢)附子(三分)
右㕮咀作一服入薑棗煎食前服
按此並手足三陰藥也
養氣丹治諸虚百損真陽不固上實下虚氣不升降一
切體弱氣虚之人
禹餘糧石紫石英赤石脂代赭石
磁石已上各煅法見局方
附子(二兩)肉蓯蓉(一兩半)當歸茴香
破故紙木香肉桂巴戟
肉豆蔲丁香山藥鹿茸
白茯苓沈香遠志(並製)乳香
五靈脂沒藥朱砂陽起石(煅)
鍾乳粉(並别研各一兩)
右同碾為細末糯米粉糊為丸
按此固滑脫鎮虚逆復陽助陰藥也出太陽例古方
類此者甚多姑存此一法如真氣結薄氣不升降陰
寒濕勝胃冷肝虚者非此藥不可蓋宜重劑劫之是
也然有陰陽兩虚濕熱自甚元氣下陷津液涸竭氣
血無所滋養濁陰下溜虚火上乘惟宜調之補之以
輕清之劑者此方安能盡其變乎用者自宜詳審
金匱腎氣丸治形體瘦弱無力多困腎氣久虚久新憔
悴寢汗發熱五臟齊損瘦弱下血
乾山藥山茱萸肉(各四兩)澤瀉
牡丹皮白茯苓(各三兩)熟地黃(八兩)
右為末煉蜜丸如梧子大每五六十丸空心温水下
拔萃三才封髓丹降心火益腎水
天門冬熟地黃人參(各半兩)黃柏(炒三兩)
砂仁(一兩半)甘草(七錢半炙一方無)
右為細末水糊丸梧子大每五十丸用蓯蓉半兩切
作片子酒一大盞浸一宿次日煎三四沸去滓空心
送丸下除前三味五臟治要作鳳髓丹
按此二方足少陰手太陰藥也
機要八物湯治心肺虚損皮聚而毛落血脈虚損婦人
月水愆期宜益氣和血
四君子合四物湯
按此手足太陰少陰藥也
補虚損壯筋骨之劑
金匱崔氏八味丸治腎虚氣乏下元冷憊腹臍疼痛夜
多旋溺脚膝緩弱肢體倦怠面皮痿黃或黧黑及虚
勞不足渴欲飲水腰重疼痛小腹急痛小便不利並
宜服之
前腎氣丸加桂心(一兩)附子(炮一兩)
右為細末煉蜜丸如桐子大每五七十丸温酒送下
鹽湯亦得空心食前婦人淡醋湯下
局方西川石刻安腎丸治真氣虚憊脚膝弱緩夜夢遺
精小便滑數而清
青鹽(四兩)鹿茸(炙)柏子仁(净)石斛
附子川烏(炮)巴戟(去心)肉桂
兔絲子蓯蓉韭子葫蘆巴
杜仲破故紙(炒)石棗遠志
赤石脂茯苓茯神茴香(炒各一兩)
蒼术川楝川椒山藥(各四兩)
右為末山藥酒糊丸如梧子大每七八十丸空心鹽
湯下
無比山藥丸治諸虚百損五勞七傷肌體消瘦膚燥脈
弱
赤石脂茯神(各一兩)山藥(三兩)蓯蓉(四兩酒浸)
巴戟牛膝(酒浸)澤瀉山茱萸肉
(各一兩)五味子(二兩)杜仲兔絲子
熟地黃(各三兩)
右石臼内杵為末煉蜜丸梧子大每四五十丸空心
温酒下
楊氏還少丹大補真氣虚損肌體瘦弱
肉蓯蓉遠志茴香巴戟
山藥枸杞子熟地黃石菖蒲
山茱萸牛膝杜仲楮實子
五味子白茯苓
右石臼内搗為末煉蜜丸如梧子大每五十丸空心
温酒送下
機要牛膝丸治腎肝損骨痿不能起于牀宜益精筋緩
不能自收持宜緩中此丸主之
牛膝(酒浸)萆薢杜仲(炒)蓯蓉(酒浸)
兔絲子防風葫蘆巴(炒)桂(減半)
補骨脂沙苑蒺䔧
右等分為細末酒煑猪腰子為丸每五七十丸空心
温酒下
按此用防風以升發肝氣非補肝也
地黃丸治陽盛陰虚肝腎不足房室虚損形瘦無力面
多青黃而無常色宜此養榮血腎氣
蒼术(泔浸)熟地黃(各一斤)乾薑(春七錢夏半兩秋七錢冬一兩)
右石臼杵為末蒸棗肉為丸桐子大每五七十丸至
百丸諸飲下若加五味子為腎氣丸述類像形神品
藥也
按已上諸方少陰例藥也蓋謂腎為真水有補無瀉
故古人立腎氣丸法後世俗因之以補陽然陽虚者
亦有之但不可例為常補爾
謹按虚損之證其源雖多莫不因胃氣元氣不足
致氣虚血虚陰陽俱虚或房勞精竭榮衞弱而腑臟
氣痿不能輸養為疲極甚者變為勞瘵之疾但世俗
處治昧此病機源委例用香燥或金石之劑往往悞
人惟有宋錢仲陽建五臟虚方迥出前人之論我丹
溪先生發揮局方之失示用補端緒言東垣所謂飲
食勞倦内傷元氣則胃脘之陽不能升舉并心肺之
氣陷入於中焦而用補中益氣治之此實前人之所
無也然天不足於西北地不滿於東南天陽而地陰
西北之人陽氣易降東南之人陰氣易升苟不知此
而徒取其法則於氣之降者固可以獲效而於氣之
升者亦從而用之吾恐反增其病矣意此不可恃為
通行之法云人之虚者多是陰不足邵子謂天地自
相依附天依形地附氣其形也有涯其氣也無涯人
之形質有涯者也天癸絶後則形衰矣苟不益陰以
内守則陽亦無得以發揚為健運之能是天失所依
也而為飄散飛蕩如喪家之狗耳陽既飄散則地愈
失所附也形氣不相依附則死矣人其補養殘衰傷
朽之質又何云哉斯論虚衰與東垣製法雖證不同
實本乎内經陰精所奉其人夀陽精所降其人夭之
旨蓋謂人之壽夭比之經論南北二方亦自微甚不
等升陽之例當為活法滋陰之劑義亦是焉必求的
在之虚合病機而行其法如此與世俗不明造化之
理槩用温補者天地懸隔故於諸書補劑而不詳錄
學者審是則思過半矣
玉機微義卷十九
