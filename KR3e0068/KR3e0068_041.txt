玉機微義卷四十一明徐用誠原輯
劉純續增
風癎門
叙癎病之始
靈樞云暴攣癎眩足不任身取天柱(天柱穴足太陽也)
又云癲癎瘈瘲不知所苦兩蹻之下男陽女隂
按潔古云晝發灸陽蹻夜發灸隂蹻各二七壯陽蹻
起於跟中循外踝上行入風池(申脉穴也)隂蹻亦起
於跟中循内踝上行至咽喉交貫衝脉(照海穴也)
又按内經言癲而不言癎古方以癲癎或併言或言
風癲或言風癎或言癲狂所指不一蓋癎病歸於五
臟癲病屬之於心故今以風癎另立一門而癲狂合
為一門也又癎與痓略相類而實不同其病發身軟
時醒者謂之癎也身強直反張如弓不時醒者謂之
痓也癎病隨其痰之潮作故有時而醒痓病比癎為
甚而有挾虛者故因其昏冒而遂致亡者多矣
論癎病所因
三因云夫癲癎病皆由驚動使臟氣不平鬱而生涎閉
塞諸經厥而乃成或在母胎中受驚或幼小感風寒暑
濕或飲食不節逆於臟氣而成蓋忤氣得之外驚恐得
之内飲食屬不内外三因不同忤氣則一
按此所論三因固皆切當但胎内受驚與飲食作癎
者多而外感者間而有之
論三癎
千金方云小兒之癎有三風癎驚癎食癎也風癎緣衣
暖汗出風因入也初時先屈指如數乃作驚癎起於驚
怖大啼乃作食癎其先不哺乳吐而變熱後發然風癎
驚癎時時有之十兒之中未有一二凡是先寒後熱熱
者皆食癎也驚癎皆按圖灸之風癎當與猪心湯食癎
當下乃愈紫霜丸佳
按此論三癎蓋有三因之分風癎屬外因驚癎屬内
因食癎屬不内外因也
論五癎
三因云古方有三癎五臟癎六畜癎等名證不同難於
備載别錄有五癎之證一曰馬癎作馬嘶鳴以馬屬在
午手少隂君火主之故其病生於心二曰羊癎作羊呌
聲以羊屬未足太隂濕土主之應乎脾三曰雞癎作雞
呌聲以雞屬酉足陽明燥金主之應乎胃四曰猪癎作
猪呌聲以猪屬亥手厥隂心包主之應乎右腎五曰牛
癎作牛吼聲以牛屬丑手太隂濕土主之應乎肺此五
癎應乎五畜五畜應乎五臟者也發則旋暈顛倒口眼
相引目睛上搖手足搐搦背脊強直食頃乃甦各隨所
感施以治法
錢氏云凡治五癎皆隨臟治之每臟各有一獸犬癎反
折上竄犬呌肝也羊癎目瞪吐舌羊呌心也牛癎目直
視腹滿牛叫脾也雞癎驚跳反折手縱雞呌肺也猪癎
如尸吐沫猪呌腎也五癎重者死病後甚者亦死輕者
五色丸主之
按千金方叙六畜癎曰馬曰牛曰羊曰猪曰犬曰雞
並不以六畜分屬五臟今三因所引五癎無犬癎一
證錢氏叙五癎一證無馬癎一證二書以五獸分配
五臟各各不同俱不知所由然也三因雖有馬無犬
癎及五臟有胃無腎之說亦難據憑無所載焉
論癎有隂陽
千金方云病先身熱掣瘲驚啼呌喚而後發癎脉浮者
為陽癎病在六腑外在肌膚猶易治也病先身冷不驚
掣不啼呼而病發時脉沉者為隂癎病在五臟内在骨
髓難治也
按此論癎之隂陽後世有認為寒熱者誤也蓋此疾
皆以痰熱所作而得其傷於陽分在表而淺則曰陽
癎故云易治其傷於隂分入裏而深則曰隂癎故云
難治所論隂陽者乃表裏臟腑淺深之謂非寒熱之
謂也
論癎證由熱
原病式云風癎之發作者由熱甚而風燥為其兼化涎
溢胸膈燥爍而氣瘲昏冒僵仆也
治癎用吐下之法
子和書云夫癎病不至目瞪如愚者用三聖散投之更
用火盆於暖室中令汗吐下三法並行次服通聖散百
餘日則愈矣至於目瞪如愚者不可治内經曰神不守謂
神亂也大凡此疾乃肝經有熱吐後可服瀉青丸下之
按癎病多由風痰膠固胸膈上下故大法先宜吐之
吐後可用清熱之藥如東垣安神丸守真龍會丸之
類皆可服不獨通聖散也痰實在裏不解宜𨗳痰清
熱亦不獨瀉青丸也
癎分脉藥寒溫不同
難知云治洪長伏三脉風癎驚癎發狂惡人與火灸第
三第九椎服局方妙香丸以針投眼子透冷水内浸少
時服之如本方法治弦細緩三脉諸癎似狂李和南五
生丸
按此以脉之隂陽虚實分而用藥可謂善矣但癎病
出於風熱痰之所致而其藥有寒熱之異者由其標
本虚實傳變之不同故也
謹按癎病古方或云風癎或云驚癎或云癲癎由此
疾與中風顛狂急慢驚相類故命名不同也原其所
由或在母腹中受驚或因聞大驚而得蓋小兒神氣
尚弱驚則神不守舍舍空則痰涎歸之或飲食失節
脾胃有傷積為痰飲以致痰迷心竅而作者治法必
當尋火尋痰而論前人多用鎮墜清心之藥固可以
治熱可以清痰若有頑痰膠固者此藥未易驅逐在
上者必先用吐吐後方宜服此更有痰實在裏者亦
須下之隨病輕重而用也或曰癎有隂陽何也予曰
此與急慢驚者可同論也陽癎不因吐下由其有痰
有熱客於心胃之間因聞大驚而作若熱盛雖不聞
驚亦自作也宜用寒藥以攻治之隂癎亦本於痰熱
所作醫以寒凉攻下太過損傷脾胃變而成隂宜用
溫平補胃燥痰之藥治之若曰不因壞證而有隂陽
之分則是指痰熱所客表裏臟腑淺深而言癎病豈
本自有隂寒者哉
風癎治法
清心安神之劑
寳鑑龍腦安神丸治男女五般癲癎無問遠近發作無
時
茯神(三兩)人參地骨皮甘草
麥門冬桑白皮(各二兩)馬牙硝(二錢)
龍腦麝香(各三錢)牛黃(半兩)硃砂(二錢)
烏犀(一兩)金箔(三十五片)
右為細末煉蜜為丸如彈子大金箔為衣如風癎病
冬月溫水化下夏月凉水化下不以時二三歲者日
進二服小兒一丸分二服虚勞發熱咳嗽新汲水化
下
按此手少隂太隂經藥也出厥隂例
神應丹治諸癎
辰砂(不以多少研)
右以猪心血和之得所以蒸餅裹劑蒸熟取出就丸
如桐子大每服一丸食後臨卧煎人參湯下
按此手少隂經藥也出厥隂硃砂例
墜痰清神之劑
錢氏五色丸
硃砂(半兩研)水銀(一分)雄黃(一兩熬)
真珠末(一兩研)鉛(三兩同水銀熬)
右煉蜜丸如麻子大每服三四丸煎金銀薄荷湯下
三因六珍丹治風癎失性顛倒欲死或作五畜等聲掣
縱吐沫久而方甦
雄黃雌黃未鑚真珠(各一兩)
鉛(二兩熬成屑)丹砂(半兩)水銀(一兩半)
右研令極勻蜜丸桐子大每服三丸至五丸薑棗湯
下須搗二三萬杵乃可丸
&KR0552;丹治五癲五癎無問隂陽冷熱
虢丹晉&KR0552;(各一兩)
右用塼鑿一窠可容二兩許先安丹在下次安&KR0552;在
上以炭五斤煆令炭盡取出細研以不經水猪心血
為丸如菉豆大每服十丸至二十丸橘皮湯下
元戎二白丸
白&KR0552;(一塊約一兩)
右用生蒸餅裹劑蒸熟去皮可丸入輕粉一字或半
錢量虚實加减丸桐子大每服二三十丸生薑湯下
小兒丸小些
子和硃砂滚涎散治五癎
硃砂白&KR0552;(生用)赤石脂
硝石(各等分)
右為細末研蒜膏為丸如菉豆大每服三十丸食後
荆芥湯下
寳鑑琥珀夀星丸
天南星(一斤掘坑用火煅燒坑紅出炭淨入好酒)
(一升潑火穴中放入南星蓋穴勿令通氣過一宿)
(取出焙末入)珠子(四兩)硃砂(二兩半為衣)
右以猪心血打薑糊丸如桐子大每服五十丸煎人
參湯送下空心日三服
按已上六方雖俱手少隂經藥並出厥隂例
治痰溫熱之劑
李和南五生丸治癎有神治隂脉弦細緩者
南星半夏川烏
白附子(各一兩)大豆(去皮一兩)
右為細末滴水為丸每服三丸至五丸不過七丸薑
湯下
元戎小靈寳丹
附子(炮一兩)天麻全蝎白殭蚕(炒)
藿香葉南星(炮)白附子(炮各半兩)
右細末酒糊丸桐子大温酒下一十五丸
按已上二方並出厥隂風癎例藥也
吐劑
局方碧霞丹治痰涎壅塞牙關緊急心神迷悶目睛上
視五種癎疾時作搐搦
石碌(研九度飛十兩)附子尖
烏頭尖蝎梢(各七十箇)
右為末入石碌令勻麫糊丸如雞豆每服用薄荷汁
半盞化下一丸更以酒半合温服之須臾吐出痰涎
然後隨證治之如口禁斡開灌之
子和三聖散
方見吐劑
治痰攻下之劑
嚴氏控涎丸治諸癎久不愈頑涎散聚無時
川烏(生)半夏(各半兩)鉄粉(三錢)甘遂(二錢半)
殭蠶(不炒生薑汁浸一宿半兩)全蝎(去尖七箇)
右為細末生薑自然汁成薄糊丸如菉豆大硃砂為
衣每服十五丸食後薑湯下忌甘草
按此厥隂例藥也
三因控涎丹
方見痰飲門
錢氏白餅子
方見痰飲門
千金紫丸治食癎先寒後熱方
方見内傷門
拔萃妙香丸治時疾傷寒解五毒潮熱積熱及小兒驚
百病
辰砂(研九兩)牛黃(半兩)金箔(九十片研)
龍腦膩粉麝香(研各七錢半)
巴豆(三百十五箇去皮心研去油)
右合研勻煉蜜去蠟淨入沙蜜白者七錢半同煉勻
為丸每兩作三十丸米飲調下
按海藏云此治脉洪長大有力内熱者無力内寒五
生丸主之治小兒每一丸分十五粒每服二丸蜜水
下出厥隂風癎例藥也已上五方有寒熱温凉之異
用者隨證擇焉
平肝瀉火之劑
宣明當歸龍膽丸治腎水隂虚風熱藴積時發驚悸筋
脉搐搦暗風癎病
方見諸火門
千金龍膽湯治嬰兒出腹血脉盛實寒熱温壯四肢驚
掣發熱并諸驚癎方
龍膽鈎藤皮柴胡黃芩
桂枝芍藥茯苓(一作茯神)
甘草(各六銖)螳蜋(二枚)大黃(一兩)
右㕮咀以水一升煑取五合為劑服之
按此少陽厥隂經藥也
錢氏瀉青丸
方見小兒門
通解風熱之劑
宣明防風通聖散亦治風癎
方見中風門
救壞證之劑
寳鑑沉香天麻湯治一小兒四歲因長老摩頂受記僧
人念呪恐懼發搐痰涎有聲目多白睛強項背一時
許方醒後每見皂衣人即發多服犀硃腦麝鎮墜之
藥已四年餘此證尚在又添行步動作神思如痴診
其脉沉弦而急針經云心脉滿大癎瘈筋攣病久氣
弱多服鎮墜寒凉之劑復損正氣致添動作如痴先
灸兩蹻各二七壯次服此藥
又肝脉小急蓋小兒神氣尚弱因而被驚神思無依
又動於肝肝主筋故癎瘈筋攣
沉香益智仁川烏(各二錢)天麻
防風半夏附子(炮各三錢)羌活(五錢)
獨活(四錢)甘草當歸殭蠶(各一錢半)
經云恐則氣下精怯而上焦閉以羌活獨活苦温引
氣上行又入太陽為引用故以為君天麻防風辛温
以散之當歸甘草辛甘温以補氣血之不足又養胃
氣故以為臣附子川烏益智大辛温行陽退隂又治
客寒傷胃腎主五液入脾為涎以生薑半夏燥濕化
痰沉香辛温體重氣清去怯安神故以為使
右剉每服五錢水二盞生薑三片煎至一盞去滓温
服食前三劑而愈
按癎證本從熱治然亦有壞證而成隂者如錢仲陽
所治王氏子吐瀉諸醫藥下之至虚變慢驚手足瘈
瘲而身冷醫復與八正散錢曰不能食而胃中虚若
利大小便即死久則脾腎俱虚當身冷而閉目必用
益黃散史君子丸補脾遂能飲食後又不語錢以地
黃丸補腎一月而安皆此意也此方用大熱之藥乃
從權以救前治之失非常治之道也
玉機微義卷四十一
