玉機微義卷二十七明徐用誠原輯
劉純續增
喉痺門
論喉痺為火熱所致
原病式曰喉痺痺不仁也俗作閉猶閉塞也火主腫脹
故熱客上焦而咽嗌腫脹也
子和曰内經云一隂一陽結謂之喉痺王太僕曰一隂
者手少隂君火心主之脈氣也一陽者手少陽相火三
焦之脈氣也二脈並絡於喉氣熱則内結結甚則腫脹
腫脹甚則痺痺甚而不通則死矣夫推原十二經惟足
太陽别下項其餘皆湊于喉嚨然内經何為獨言一隂
一陽結為喉痺盖君相二火獨勝則熱結正絡故痛且
速也予謂一言可了者火是也故十二經中言嗌乾嗌
痛咽腫頷腫舌本強皆君火為之也惟喉痺急速相火
所為也夫君火者猶人火也相火者猶龍火也人火焚
木其勢緩龍火焚木其勢速内經之言喉痺則咽與舌
其兩間耳然其病同於火故不分也後之醫者各詳其
狀強立八名曰單乳蛾雙乳蛾單閉喉雙閉喉子舌脹
木舌脹纏喉風走馬喉閉熱氣上行故傳於喉之兩傍
近外腫作以其形似是謂乳蛾一為單一為雙也其比
乳蛾差小者名閉喉熱結於舌下復生一小舌子名曰
子舌脹熱結於舌中舌為之腫名曰木舌脹木者強而
不柔和也熱結於咽喉腫遶於外且麻且痒腫而大者
名曰纏喉風喉痺暴發暴死者名曰走馬喉痺此八種
之名雖詳若不歸之火則相去遠矣其微者可以鹹䎡
之而大者以辛散之今之醫者皆有其藥也如薄荷烏
頭殭蠶白礬朴硝銅碌之類也至於走馬喉痺何待此
乎其生死人反掌之間耳其最不誤人者無如砭針出
血血出則病已易曰血去惕出良以此夫昔予治一婦
人木舌脹其舌滿口諸醫不愈令以䤵針小而銳者砭
之五七度腫減三日方平計所出血幾至盈斗又治一
男子纏喉風腫表裏皆作藥不能下予以凉藥灌於鼻
中下十餘行外以拔毒散傅之陽起石燒赤與伏龍肝
各等分細末之日以新水掃百遍三日熱始退腫始消
又嘗治一貴婦喉痺盖龍火也雖用凉劑而不可使冷
服為龍火宣以火逐之火者烹飪之火是也乃使爆於
烈日之中登于高堂之上令侍婢携火爐坐藥銚于上
使藥常極熱不至大沸通口時時呷之百餘次龍火自
散此法以熱行寒不為熱病扞格故也大抵治喉痺用
針出血最為上策但人畏針委曲旁求瞬息喪命凡用
針而有針創者宜搗生薑一塊調以熱白湯時時呷之
則創口易合銅人中亦有灸法然痛微者可用病速者
恐遲則殺人故治喉痺之火與救火同不容少待内經
火鬱發之發謂發汗然咽喉中豈能發汗故出血者乃
發汗之一端也後之君子毋執小方而曰吾藥不動臟
腑又妙於出血若幸遇小疾而獲效不幸遇大病而死
矣毋遺後悔可也
論喉痺為傷寒所致
龐氏曰經云伏氣之病古方謂之腎傷寒謂非時有暴
寒中人伏毒氣於少隂經始衰不病旬月乃發脈微弱
法當咽痛以傷寒非喉痺之病次必下痢
謹按少隂傷寒一二日病乃不自太陽傳也因是經
不足而卒中寒寒邪抑鬱内格陽氣為熱上行於咽
門經會之處寒熱相搏而痛或成喉痺為醫不察脈
證虚實即用寒凉之劑攻治卒致殞没而患者自謂
其分嗚呼冤哉殊不察少隂病咽痛及生瘡不能言
聲不出者藥用甘苦辛温制其標病以通咽嗌至若
傷寒伏氣内發咽痛兼下利清榖裏寒外熱面赤脈
微弱者用辛熱之藥攻其本病以順隂陽利止則水
升火降而咽痛自無也此非雜病一隂一陽結為喉
痺之比不可妄施針砭及寒凉之藥且夫火熱之動
為病急速子和論治已詳然傷寒伏氣為病咽痛或
腫本隂寒厥甚逼熱上行其喉為痺逼熱下行必便
膿血此標熱而本寒也仲景自有治例故子和略之
不議若是則火熱喉痺腫甚者急用藥吹點或刺少
商合谷豐隆湧泉關衝等穴以解脈絡之結輕者内
與甘辛凉劑降火制其標本亦不可便用苦寒之藥
攻治倘有内寒格熱為病吾恐反增其勢矣
論喉痺為痰飲所致
詳見痰飲門
論喉痺為氣逆所致
詳見氣門
論喉痺為風燥所因
陳無擇云風燥皆使喉痺咽腫則不能吞乾則不能嚥
多因飲啖辛熱或復嘔吐咯傷致咽系乾枯之所為也
與喉門自别又有懸門暴腫閉塞喉嚨亦如喉閉但懸
壅在上腭俗謂鶯翁又謂之鵝聚俗語聲訛不可不備
識
喉痺治法
點吹藥
濟生二聖散治纏喉風急喉痺
鴨嘴膽礬(二錢半)白殭蠶(炒去絲嘴半兩)
右為末每用少許以竹管吹入喉中
白礬散治急喉閉
白礬(一錢)巴豆(二箇去殼作六瓣)
右將礬於銚内慢火熬化為水置巴豆其内候乾去
巴豆取礬研為末每用少許吹入喉中立愈
楊氏一字散治時氣纏喉風漸入咽塞水榖不下牙關
緊急不省人事者
雄黃(研)蝎梢白礬(枯)藜蘆
猪牙皂角(炙各等分)
右為末每用一豆大鼻内㗜之立效
三因玉鑰匙治風熱喉閉及纏喉風
焰硝(一兩半)硼砂(半兩)白殭蠶(一錢)腦子(一字)
右研勻以竹管吹半錢許入喉中立愈或加雄黃二
錢名金鑰匙
宣劑
三因解毒雄黃丸治纏喉風及喉痺卒然仆倒失音不
出聲或牙關緊急者
雄黃(一兩)巴豆(去油十四箇)鬱金(一錢)
右研醋糊丸菉豆大熱茶清下七丸吐出頑涎即甦
省未吐再服至如死者亦以物斡開口灌之下咽無
有不活者吐洩些小不妨
丹溪方用射干汁和逆流水吐之用桐油以鵝翎蘸
探吐之用燈火油脚吐之
治熱之劑
局方龍腦雞蘇丸治上焦熱咽腫嗌痛
方見熱門
澹寮牛蒡子散治風熱上壅咽喉腫痛或生乳蛾
牛蒡子(研)玄參升麻桔梗
犀角黃芩木通甘草(各等分)
右㕮咀每半兩水煎入生薑二片
拔萃桔梗湯治熱腫喉痺
桔梗甘草連翹梔子
薄荷黃芩
右為㕮咀入竹葉煎
百一選方治咽喉腫閉
山豆根洗淨新汲水浸少時
右以一塊入口中含之嚥下苦汁未愈再用
治火之劑
局方碧雪
凉膈散
方並見火門絳雪見下
御藥院麝香朱砂丸治咽喉腫閉或作瘡或舌根腫痛
者
馬牙硝(生用七錢)鉛白霜(三錢)硼砂(三兩)
龍腦(三錢)寒水石(燒一觔)麝香(二錢)朱砂(一兩半)
甘草(十兩熬膏)
右研極細用膏子和丸如桐子大朱砂為衣每含化
一二丸一法減鉛霜麝甘草只五味名絳雪散
龍麝聚聖丹治心脾客熱毒氣攻衝咽喉腫赤疼痛或
成喉痺或結硬不消愈而復發經久不差或舌本腫
脹滿口生瘡
川芎(一兩)生地黃犀角屑
羚羊角屑南琥珀南玄參連翹(各半兩)
人參赤茯苓馬牙硝腦子
麝香(各三錢)桔梗升麻
鉛白霜(研各半兩)朱砂
牛黃(各研二錢)南硼砂(研一兩)金箔(五十片)
右為末煉蜜丸每兩作十丸金箔為衣以薄荷湯化下
或細嚼或含化之
按已上諸方有輕重之分宜隨證選用
治風之劑
局方如聖勝金錠子治咽喉急閉腮頷腫痛并單蛾雙
乳蛾結喉重舌木舌並皆治之
硫黃(細研)川芎臘茶薄荷葉
川烏(炮)硝石生地黃(各等分)
右為末生葱汁搜和為錠每服先用新汲水灌嗽次
嚼薄荷五七葉却用藥一錠同嚼極爛以井花水嚥下
甚者連進三服并含之即安
本事方利膈湯治脾肺有熱虚煩上壅咽喉瘡腫
薄荷葉荆芥穗防風桔梗
人參牛蒡子(炒)甘草(各等分)
右㕮咀每半兩食後水煎服
治寒之劑
仲景半夏湯治傷寒寒相搏咽痛或聲不出者
半夏桂枝甘草(炙等分)
右㕮咀每七八錢或半兩水煎放冷細細嚥之
按本論咽中傷生瘡不能言聲不出者少隂證用苦
酒湯或桔梗等方皆可選用
三因蜜附子治腑寒咽閉吞吐不利
大附子(一箇去皮臍切作大片蜜塗炙令黃)
右每含嚥津甘味盡更以附片塗蜜炙用
治痰之劑
王隱君礞石滚痰丸治痰熱咽嗌腫痛不利
桔梗半夏湯治痰氣不降咽腫欲成喉痺者
方並見痰飲門
三因玉粉丸治寒痰壅結咽喉不利語聲不出者
半夏(洗五錢)草烏(一字炒)桂(一字)
右末生薑自然汁浸蒸餅丸如雞頭大每大人一丸
至夜含化多年不愈亦有效針經中說寒氣客於會
厭卒然如啞此藥主之
玉機微義卷二十七
