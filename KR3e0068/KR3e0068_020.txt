玉機微義卷二十明徐用誠原輯
劉純續增
積聚門
諸經敘積之始
黃帝針經百病始生第三云積者蓋厥氣生足悗悗生
脛寒脛寒則血脈凝濇凝濇則寒氣上入於腸胃入於
腸胃則䐜脹䐜脹則腸外之汁沫迫聚不得散日以成
積卒然多飲食則腸滿起居不節用力過度則絡脈傷
陽絡傷則血外溢血外溢則衂血隂絡傷則血内溢血
内溢則後血腸胃之絡傷則血溢於腸外有寒汁沫與
血相搏則并合凝聚不得散而成積矣或外中於寒内
傷於憂怒則氣上逆氣上逆則六輸不通温氣不行凝
血藴褁不散津液凝濇滲著而不去而成積矣
難經曰肝之積名曰肥氣(見後方下云云)以季夏戊己
日得之何以言之肺病傳於肝肝當傳脾脾季夏適王
王者不受邪肝復欲還肺肺不肯受故留結為積故知
肥氣以季夏戊己日得之心之積名曰伏梁(云云)脾之
積名曰痞氣(云云)肺之積名曰息賁(云云)腎之積名曰
奔豚(云云並見本文)
按滑氏本義曰越人之意蓋以五行之道推其理勢
之所有者演而成文耳初不必論其情感亦不必論
其還不還與其必然否也讀者但以所勝𫝊不勝及
王者不受邪遂留結為積觀之則不以辭害志而思
過半矣
謹按越人論五臟積傳受之本病也然針經又主絡
脈傷及飲食七情所致而論之可謂詳悉然今較之
積聚因飲食傷及七情而成者多且三因方於五積
無主治引經况他書乎故具法不取今以東垣方附
于後
脈法
脈經曰脈來細而附骨者積也寸口積在胸中微出寸
口積在喉中關上積在臍傍上關上積在心下微下關
積在少腹尺積在氣街脈出在右積在右脈出在左積
在左脈兩出積在中央各以其部處之脈來小沈而
實者胃中有積聚不食食即吐肺積脈浮而毛按之
辟易心積脈沈而芤上下無常處肝積脈弦而細
腎積脈沈而急脈沈重而中散者因寒食成癥
脈左轉而沈重者氣癥陽在胸中右轉出不至寸口者
内有肉癥也
論積聚癥瘕不同
難經曰積者隂氣也聚者陽氣也故隂沈而伏陽浮而
動氣之所積名曰積氣之所聚名曰聚故積者五臟所
生聚者六腑所成也積者隂氣也其始發有常處其痛
不離其部上下有所終始左右有所窮處聚者陽氣也
其始發無根本上下無所留止其痛無常處謂之聚故
以是别知積聚也
原病式曰癥者腹中堅硬按之應手然水體柔順而今
反堅硬如地者亢則害承乃制也瘕者中雖硬而忽聚
忽散無其常故其病未及癥也經曰血不流而滯故血
内凝而為瘕也小腸移熱於大腸乃為虙瘕大腸移熱
於小腸謂兩熱相搏則血溢而為伏瘕血澁不利月事
沈滯而不行故云為虙瘕為虙與伏同傳寫誤爾
謹按積者實停蓄之總名癥者有所成而名之亦皆
積爾瘕者血病也似不可言為聚聚者陽氣也然大
小腸移熱為瘕如此則亦聚爾但前人施治亦未見
有分其異同者唯丹溪先生曰積塊在中為痰飲在
左為血積在右為食積氣不能作塊成聚塊乃有形
之物痰與食積死血爾此深得病情之旨學者可因
此例而求諸
論積聚分三因
陳無擇云癥瘕屬肝部積聚屬肺部夫癥者堅也瘕者
假也假物而成形然七癥八瘕之名經論亦不詳出雖
有蛟蛇鼈肉髮蝨米等七證初非定名偶因食物相感
而致患爾若婦人癥瘕則由内外不内外因動傷五臟
氣血而成古人謂為痼疾以蛟蛇等為生瘕然亦不必
泥此並屬血病蛇髮等事皆出偶然但飲食間誤中之
留聚假血而成自有活性亦猶永徽中僧病噎者腹中
有一物其狀如魚即生瘕也
按此論積聚等屬臟部蓋分氣血爾亦不必拘此然
生瘕亦有外因而成者如昔之徐之才治取蛤精疾
生於足間者若此陳扵三因何不之及
論婦人腸覃石瘕之積
水脹篇曰石瘕何如岐伯曰石瘕生於胞中寒氣客于
子門子門閉塞氣不通惡血當瀉不瀉衃以留止日以
益大狀如懷子月事不以時下皆生於女子可導而下
寶鑒曰夫膀胱為津液之腑氣化則能出矣今寒客於
子門則必氣塞不通血壅不流而衃以止之結硬如石
是名石瘕也此氣先病而血後病故月事不來則可宣
導而下出者也故難經云任之為病其内苦結男子為
七疝女子為瘕聚此之謂也非大辛之藥不能已可服
見睍丹
腸覃何如岐伯曰寒氣客於腸外與胃相搏不得榮因
有所繫瘕而内著惡氣乃起瘜肉乃生其始生者大如
雞卵稍以益大至其成如懷子之狀久者離歲按之則
堅推之則移月事以時下此其候也夫腸者大腸也覃
者延也大腸以傳道為事乃肺之腑肺主衞衞為氣氣
得炅則泄寒則凝今寒客於大腸故衞氣不榮有所繫
止而結瘕在内貼者其延久不已是名腸覃也氣散則
清氣聚則濁結為瘕聚所以惡氣發起瘜肉乃生小漸
益大至期而䜵其腹則如懷子狀也此氣病而血未病
故月水不斷以時下本非姙娠可以此為辨矣
按此謂石瘕為血壅不流故月事不來腸覃為清氣
聚而濁結成瘕故血未病月水不斷而知此二積之
異然亦有諸積所致或有病癰膿而似此二證者不
可不察也
論五積六聚治同欝斷
子和曰且積之成也或因暴喜怒悲思恐之氣或傷五
味之食或停温涼寒熱之飲或受六氣之邪其初甚微
可呼吸按導而去之不幸遇庸醫強補而留之留而不
去遂成五積夫肥氣者不獨氣有餘也其中亦有血矣
蓋肝藏血故也伏梁者火之欝也以熱藥散之則益甚
以火炙之則彌聚况伏梁證有二名同而實異不可不
詳焉其一上下左右皆有根在腸胃之外有大膿血此
伏梁義同腸癰其二身體髀股胻背腫環臍而痛是即
風根不可動動則為水溺濇之病此二者内經雖言不
可動止謂不可大下非謂全不可下恐病去而有害痞
氣者舉世皆言寒則痞内經以為濕則痞雖因飲冷而
得其陽氣為濕所畜以熱攻之則不散以寒攻之則濕
去而寒退矣息賁者喘息憤而上行也此舊說也余以
謂賁者賁門也手太隂之筋結胸裏故貫合賁下抵季
脇其痛支轉筋痛甚則成息賁手心主結於賁其病胸
痛息賁又云肺下則居賁迫肝善脇下痛肝高則上支
賁門脇悦為息賁若是言之是積氣於賁而不散此靈
樞說五臟處言此賁自是多故予發之賁豚者賁與奔
同銅人言或因讀書得之未必皆然也腎主骨此積最
深難寮大忌吐涌以其在下止宜下之故予嘗以獨聖
散吐肥氣揃以木架必燠室中吐兼汗也肝之積便言
風也吐出數升後必有血一二滴勿疑病當然也續以
磨積之藥調之嘗治伏梁先以荼調散吐之兼汗以禹
功導水奪之繼之以降火之藥調之又嘗治痞氣萬舉
萬全先以瓜蒂散吐其酸苦黃膠腥腐之物三二升次
以導水禹功下二三十行末以五苓淡劑等藥調之又嘗
治息賁用瓜蒂散不計四時置燠室中更以火一爐以
助其汗吐汗下三法齊行此病不可逗遛久則傷人又
嘗治賁豚以導水通經三日一下之一月十下前後百
行次用治血化氣磨積之藥調之此積雖不傷人亦與
人偕老若六聚之物在腑屬陽而無形亦無定法倣此
而行之何難之有
按此論五積之異同可謂極備病情之要積為欎而
用吐法更甚得古人之妙矣但每吐後繼之以禹功
導水之劑則不可為例矧古人施吐必本積因而用
藥如徐文伯以油為宫人吐髮瘕楮澄以蒜為李道
念吐雞子積甄權以雄黃為人吐髮瘕成蛇者蓋所
因不同而用藥殊也大抵禹功五苓之劑十下百行
等法用於濕熱盛實及體厚者則可設有隂虚氣痿
積聚實而血氣弱者豈可例用乎
論痰積飲積主於濕
詳見痰飲門
論治積大法
許學士云大抵治積或以所惡者攻之或以所喜者誘之
則易愈如碙砂水銀治肉積神麯麥蘖治酒積水蛭䖟
蟲治血積木香檳榔治氣積牽牛甘遂治水積雄黃膩
粉治涎積礞石巴豆治食積各從其類也若用羣隊之
藥分其藥勢則難取效須要認得分明是何積聚兼見
何證然後增減斟量使之不爾反有所損要在臨時通
變也
謹按諸積有不因氣動而成者如偶有所食或誤吞
錢物之類是也因氣動而成者如七情所致或飲食
勞倦或五臟傳受之類是也故所積之物不一氣血
之聚有殊或成蠱瘤生瘕之類難測故須是認得分
明是何積聚用藥宜各從其類然亦要看元氣虚實
或攻取峻削或養正漸除可也不爾則豈但有損而
已
論養正積自除
衞生寶鑑曰㓗古云養正積自除譬如滿座皆君子縱
有一小人自無容地而出令其真氣實胃氣強積自消
矣潔古之言豈欺我哉内經曰大積大聚衰其太半而
止滿實中有積氣大毒之劑尚不可過况虚中有積者
乎此乃治積之一端也邪正虚實宜詳審焉
按或云積非下之不可今言養正而後積除將以待
正氣而除乎將以待藥力而除乎然人之有積則皆
為身中之邪氣若君子座中之有小人也惟其調正
氣則真氣運行不失其常而積自除夫君子衆而正
直在位其小人自然退避矣不然則正氣虚而真氣
乖致積增膜膈胃亂真正氣絶而死矣亦若小人得
志則政亂法壞而君子有所不能制焉且夫養正者
非為飲食起居之間也蓋積既成矣形漸悴矣必用
調養使榮衞充實而積自除餘有堅而不去者方可
亟下之此先補後攻期于邪去正復而後已然除之
不以漸則必有顛覆之害矣若昔之武氏斵喪唐宗
幾於改物尚賴狄張諸公匡扶之力漸除黨與興復
丕祚惜乎中宗不鑒前轍之失而留三思至致韋氏
之禍其猶積餘之尚在者而不亟下之更不慎守禁
戒遂縱口嗜慾病證復起而不可制其有不喪身者
未之有也
積聚治法
五臟積方
東垣肥氣丸治肝之積在左脇下如覆杯有頭足久不
愈令人發欬逆㾬瘧連歲不已
厚朴(半兩)黃連(七錢)柴胡(二兩)椒(四錢)
巴豆霜(五分)川烏頭(炮去皮一錢二分)乾薑(炮半錢)
人參(二錢半)白茯苓(一錢半)昆布(二錢半)甘草(炙三錢)
廣术(炮二錢半)皂角(去皮弦煨一錢半)
右件除茯苓皂角豆霜另末外為極細末和勻煉蜜
為丸如桐子大初服二丸一日加一丸二日加二丸
漸漸加至大便微溏再從二丸加服周而復始積減
太半勿服
伏梁丸治心之積起臍上大如臂上至心下久不愈令
人煩心
黃連(一兩半)厚朴(製)人參(各半兩)黃芩(三錢)
乾姜菖蒲巴豆霜(各五分)桂(一錢)
紅豆(二分)川烏頭(五分炮)茯神丹參(炒各一錢)
右件除巴豆霜外為細末另研豆霜旋旋入末煉蜜
為丸如桐子大服如上法淡黃連湯下
痞氣丸治脾之積在胃脘覆大如盤久不愈令人四肢
不收發黃疸飲食不為肌膚
厚朴(四錢半)黃連(八錢)吳茱萸(三錢)黃芩(二錢)
白茯苓澤瀉人參(各一錢)川烏頭(炮)
川椒(炒各半錢)白术(二分)巴豆霜(四分)桂(四分)
茵陳(酒炒)乾薑(泡)砂仁(各一錢半)
右件除豆霜另研茯苓另末旋入外同為細末煉
蜜為丸如桐子大淡甘草湯下服如上法
息賁丸治肺之積在右脇下覆大如杯久不已令人
洒淅寒熱喘欬發肺壅
厚朴(製八錢)黃連(炒一兩三錢)乾薑(泡)白茯苓
川椒(炒)紫苑(各一錢半)桂川烏頭(炮)
桔梗白豆蔲陳皮京三稜
天門冬(各一錢)巴豆霜(四分)人參(二錢)青皮(五分)
右件除茯苓巴豆霜旋入外為末煉蜜丸如桐子大
以淡薑湯送下服如上法已上四方秋冬加厚朴減
黃連四分之一
奔豚丸治腎之積發於小腹上至心下若豚狀或下或
上無時久不已令人喘逆骨痿少氣及治男子内結
七疝女人瘕聚滯下
厚朴(製七錢)黃連(五錢)白茯苓澤瀉
菖蒲(各二錢)川烏頭丁香(半錢)桂(二分)
巴豆霜(四分)全蝎附子獨活(各一錢)
玄胡索(一錢半)苦楝(酒煮三錢)
右除巴豆霜茯苓另為末旋入外為細末煉蜜丸如
桐子大淡鹽湯下服如上法
按已上諸方宜隨證加減用之所謂益元氣洩隂火
破滯氣削其堅也
吐劑
瓜蒂散
方見痰飲門
按吐法意略具前宜兼看各門吐例
倒倉法
丹溪曰人之七情厚味停痰瘀血互相糾纏日積月深
欝結成聚甚者如桃核之穰諸般竒形之蟲成於中
形於外發為癱瘓為勞瘵為蠱脹為癩疾為無名竒
病宜行此法
用黃牡牛肉擇肥者買一二十斤長流水煮糜爛融
入湯中為液以布濾出柤滓取淨汁再入鍋文武火
熬成琥珀色則成矣每飲一鍾少時又飲如此者積
十數鍾寒月則重湯温而飲之病在上者欲其吐多
病在下者欲其利多病在中者欲其吐利俱多全在
活法而為緩急多寡也須晴明日早於一室明快不
通風處以安病人視所出之物可盡病根則止吐利
後或渴不得與湯水其小便必長取以飲病者名曰
輪迴酒與一二椀非惟可以止渴抑且可滌濯餘垢
睡一二日覺饑甚乃與粥淡食之待三日後始與少菜
羹自養半月覺精神渙發形體輕健沈痾悉除其後
須五年忌牛肉
消導之劑
御藥院方助氣丸治三焦痞閉胸膈滿悶氣不流通藴
結成積痃癖氣塊並皆治之
京三稜莪术(各炮二斤)青皮陳皮(並去白)
白术(各十五兩)㯽榔枳殼木香(各十兩)
右為末糊丸如梧子大每五十丸煎水下
按此治諸氣積藥也然世俗治積之方多兼氣藥欲
其氣化而積易散殊不知氣虚者何以抵受中夾熱
者豈不助火反傷氣耶故用者宜分虚實寒熱選使
况此方雜削氣之藥過半而云助氣恐未必然也
三因散聚湯治久氣積聚狀如癥瘕隨氣上下發作有
時心腹絞痛攻刺腰脇小腹䐜脹大小便不利
半夏檳榔當歸(各三分)陳皮
杏仁(去皮央炒)桂(各二兩)茯苓甘艸(炙)
附子(炮)川芎枳殼(炒)厚朴(製)
吳茱萸(湯泡洗各一兩)大黃(大便利去之)
右㕮咀每服四錢水煎
濟生大七氣湯治積聚狀如癥瘕隨氣上下發作有時
心腹㽲痛上氣窒塞小腹脹滿
桔梗肉桂藿香葉甘艸(炙)
青皮(各二分)益智仁京三稜陳皮
蓬术香附子(炒各一兩半)
右㕮咀每服五錢水煎
按此二方治聚之劑也然聚瘕用湯蕩滌之意亦要
隨臟氣虚實寒熱而增損之可也
東垣草豆蔲丸治酒積或傷寒冷物胃脘痛咽膈不通
草豆蔲(煨)白术(各一兩)大麥蘖神麯(各炒)
黃芩半夏(各半兩)枳實(炒二兩)炒鹽(半錢)
陳皮青皮乾生薑(各二錢)
右為極細末湯浸蒸餅丸如菉豆大每服百丸煎水
下
按此治酒積飲積藥也入氣血之分
廣术潰堅湯治有積塊堅硬如石形如袢大令人坐卧
不安中滿腹脹
方見腹脹門
寶鑒香殼丸破痰癖消癥塊及冷積
木香丁香(各五錢)京三稜(剉酒浸一宿)青皮
廣术(剉酒浸一宿用去皮巴豆三十粒同炒巴豆黃色)
枳殼(炒)川楝子茴香(炒各一兩)
右末醋糊丸如梧子大朱砂為衣每服二十丸薑鹽
湯下
按此治氣積寒積之劑下焦藥也
丹溪阿魏丸治肉積
連翹(半兩)糖毬子(一兩)黃連(六錢半)
阿魏(一兩醋煮作糊)
右為末用阿魏糊丸如梧子大每二三十丸白湯下
保和丸治食積
糖毬子(三兩)半夏茯苓(各一兩)神麯(二兩)
陳皮連翹蘿蔔子(各半兩)
右為末粥糊丸如梧子大每三四十丸白湯下
按此二方食積藥也又此方治痰積飲積之劑丹溪
曰脾虛者須以補脾藥下之切不可獨用虚虚之禍
疾如反掌蓋慎之也氣實新病宜於攻下諸方選用
又不必拘此
宣明三稜湯治癥瘕痃癖積聚不散堅滿痞膈食不下
腹脹
蓬术當歸(各半兩)京三稜(二兩)白术(一兩)
檳榔木香(各三分)
右為末每三錢沸湯調下
按此治癥瘕之劑氣血藥也然瘕者雖硬而忽聚散
即聚也屬陽氣也經云血不流而寒薄故血内凝而
瘕蓋又屬血爾固當兼治之此方亦可以推其變從
虚實加減而輕重之可也
謹按針經備隂絡傷汁血相搏并合成積或臟氣傳
受及子和論七情為欝皆元氣自病不係傷諸飲食
致者當先調理不可妄下故已上五臟方消導法宜
選用氣虚弱甚者又宜消息此養正積自除之意若
傷諸飲食致者元氣未病初非下之削之不可然治
之不早元氣日減正氣日偷方用下削而能獲安者
實僥倖焉至是者亦宜上法先補後攻可也醫反是
之多致悞爾若積欎在身形氣飲食如常者則已下
削堅之方或吐或下的在選用衰其太半宜漸除之
否則失機後時而不救者多矣然有除之未盡元氣
未復而使内縱口味恣七情病遂復起者亦不鮮矣
嗚呼世道不古人之不謹致積又不能歸罪於已安
心調理卒致殞沒不得以盡其天年者固不足惜然
醫之不能精明其道悞人生命者豈無所報耶
削堅之劑
楊氏木香檳榔煎丸治脾積氣塊腹脇走痛口吐清水
肉豆蔲(五枚)木香肉桂(各一兩)檳榔(七枚)
乾漆(半兩炒令烟盡)硇砂(半兩另研)胡椒(四十九粒)
右為末次入硇砂和勻煉蜜丸如梧子大每七丸橘
皮湯下
按此治肉積寒積藥也入氣血之分
局方丁香脾積丸治諸般食積氣滯胸脹滿心腹刺痛
丁香木香巴豆高良薑(醋煮各半兩)
莪术(一兩)三稜(二兩)青皮(一兩)皂角(三大挺燒)
右入百草霜三匙同碾細為末糊丸如麻子大每十
丸至二十丸
按此治寒冷食積藥也
鄧山房感應丸治食積化宿滯
黑角沈香檀香丁香木香
陳皮青皮黃連砂仁
香附子半夏三稜蓬术(煨各一兩為細末)
肥烏梅(百錢重)巴豆(三百粒肥白者去衣膜心)
右用磁器一隻盛巴豆上以梅肉蓋之却用米醋浸
過與梅肉平於甑坐蒸至極熟以巴豆紅色為度却
擂二件如泥用糯米飯和前藥勻搗千百下丸如蘿
白子大每十丸湯下
按此下氣積食積藥也
宣明積氣丹治一切新久沈積氣塊面黃黑瘦癥瘕積
聚口吐酸水
檳榔(二箇)芫花京三稜黃連
牛膝樟柳根(各一兩)肉豆蔲(二箇)硇砂(二錢)
青皮陳皮石菖蒲(各三錢)大戟
大黃甘遂白牽牛乾薑
青礞石乾漆(各半兩)蓬术(一兩)巴豆
木香(各二錢半)
右為末醋糊為丸如桐子大每服一丸臨卧燒棗湯
下量病人虛實加減與服
按此下飲積氣積肉積水積藥也
本事碙砂丸治一切積聚痰飲心脇引痛
硇砂三稜乾薑白芷
巴豆(去油各半兩)大黃乾漆(各一兩)檳榔
肉豆䓻(各一箇)木香青皮胡椒(各一分)
右為末釅醋二升煮巴豆五七沸復下三稜大黃末
同煎五七沸入硇砂煎成膏却入别藥和勻杵丸如
菉豆大每五丸薑湯下
按此下肉積氣積例藥因其中用白芷為散水行氣
故更言治痰飲也
破積導飲丸治積塊堅硬飲食不消心下痞悶
木香檳榔陳皮青皮
枳殼(炒)枳實(炒)廣术(炮)三稜(炮)
半夏神麯(炒)麥蘖乾生薑
茯苓澤瀉甘艸(炙各半兩)牽牛(頭末六錢)
巴豆(三十粒去皮心油)
右細末入巴豆霜令勻姜汁糊丸梧子大每三十丸
温薑湯下
按此治飲積酒積氣積藥也然世俗方類此者甚多
大抵多合以熱劑不能以盡病情之變唯此方庶幾
用者自宜取擇
三因破飲丸
方見痰飲門
晞露丸治傷寒於内氣凝不流結於腸外久為癥瘕時
作疼痛腰不得伸
廣术三稜(各酒浸一兩)乾漆(炒五錢)茴香(炒)
青皮雄黃穿山甲(炮各三錢)
硇砂(四錢研)輕粉(一錢)川烏(五錢炮)麝香(半錢)
巴豆(三十粒去殼同三稜术炒黃色去巴豆不用)
右細末和勻薑汁糊丸梧子大每三二十丸温薑湯
下空心服
按此治腸覃寒積之劑也
寶鑒見晛丹治婦人石瘕狀如懷子者
附子(四錢炮)鬼箭羽紫石英(各三錢)澤瀉
肉桂玄胡木香(各二錢)血竭(一錢半)
水蛭(一錢炒烟盡)檳榔(二錢半)桃仁(炒三十箇)
三稜(五錢)大黃(二錢同三稜酒浸一宿焙)
右各研勻酒糊丸梧子大每三十丸食前用鹽湯或
酒下
按此治血積藥也
温白丸治心腹絞痛久癥癖塊大如杯碗十種水病八
種痞塞九種心痛
紫苑吳茱萸菖蒲柴胡
桔梗厚朴(製)皂角(去皮子弦)茯苓
黃連桂川椒(炒去目)乾薑(炮)
巴豆(去心膜油)人參(各半兩)川烏(炮去皮臍二兩半)
右末入巴豆研令勻蜜丸梧子大每三丸生薑湯下
按此治食積寒積藥也
經驗方塌腫神應丸治諸腫蟲毒肚脹如鼓脾癖癥瘕
氣塊上喘氣急欬嗽倚息不得睡服藥不效者
三稜莪术青皮陳皮
乾漆(燒各一兩)芫花(七錢半)大戟(三錢)硇砂
巴豆霜(各一錢)
右前藥和一處用好米醋一大椀慢火上煮醋乾為
度取出晒乾碾為末醋和作丸如梧子大每四五十丸
生薑湯下五更服隨用椒目六兩蘿白子半斤炒香
熟用手帕盛於患處熨如冷再炒熨至再三大小便
行後才住熨以温稀粥補之
按此治癥瘕之劑飲積氣積水積血積藥也
聖散子治遠年積塊
硇砂(六兩)川大黃(八兩)大麥蘖(六兩)乾漆(燒過)
萹蓄茴香(炒)瞿麥檳榔(各一兩)
如婦人乾血氣加穿山甲(二兩炮)
右末每五錢温酒調下仰卧此藥只在心頭至明大
便如爛魚小便赤為驗取出並無毒性小兒用一錢
量大小與之
按此氣血藥也
謹按治積之方氣實者故宜峻削故古方多相類近
世又多用推逐之劑如剪紅丸蠟丸去積亦是一法
但不分氣血蟲物諸積之異人之虚實不同往往悞
人故皆不錄其或可吐者宜從子和之法氣虚羸弱
者觀東垣諸方已啓其微用者當自求其意而為通
變可也
玉機微義卷二十
