玉機微義卷十六明徐用誠原輯
劉純續增
氣證門
内經敘諸氣動為病
隂陽應象論云喜怒傷氣寒暑傷形暴怒傷隂暴喜傷
陽厥氣上行滿脉去形喜怒不節寒暑過度生乃不固
故重隂必陽重陽必隂
玉機真藏論云憂喜悲恐怒令不得以其次故令人有
大病矣因而喜大虚則腎氣乘矣憂則心氣乘矣怒則
肝氣乘矣悲則肺氣乘矣恐則脾氣乘矣
舉痛論云百病生於氣也怒則氣上喜則氣緩悲則氣
消恐則氣下寒則氣收炅則氣泄驚則氣亂勞則氣耗
思則氣結九氣不同為病(詳見本文)
脉法
經曰脉滑者多血少氣澁者少血多氣大者血氣
俱多脉來大而堅者血氣俱實小者血氣俱少
脉來細而緩者血氣俱虚代者氣衰細者氣少
浮而絶者氣辟大而滑中有短氣尺脉澁而堅為
血實氣虚尺脉細而微者血氣俱不足(云云見本文)
劉立之脉理玄要曰下手脉沉便知是氣沉極則伏濇
弱難治其或沉滑氣兼痰飲
論九氣動為諸證
子和云夫天地之氣常則安變則病而况人禀天地之
氣五運迭侵於外七情交戰於中是以聖人嗇氣如持
至寳庸人投物而反傷大和此軒岐所以論諸痛皆因
於氣百病皆生於氣遂有九氣不同之說氣本一也因
所觸而為九怒喜悲恐寒暑驚思勞也其言曰怒則氣
逆甚則嘔血及飱泄故氣逆上矣王太僕曰怒則陽氣
逆上而肝木乘脾故甚則嘔血及飱泄也喜則氣和志
逹榮衛通利故氣緩矣悲則心系急肺布葉舉而上焦
不通榮衛不散熱氣在中故氣消矣恐則精却却則上
焦閉閉則氣還還則下焦脹故氣不行矣太僕云恐則
傷精却上而不下流下焦隂氣亦廻還而不散故聚而
脹也然上焦固禁下焦氣還故氣下行也寒則腠理閉
氣不行故氣收矣太僕云身凉則衛氣沉故皮膚文理
及滲泄之處皆閉密而氣不流行衛氣收歛于中而不
散也炅則腠理開榮衛通汗大出故氣泄矣太僕云人
在陽則舒在隂則慘故熱則膚腠開發榮衛大通津液
而汗大出也驚則心無所依神無所歸慮無所定故氣
亂矣勞則喘息汗出内外皆越故氣耗矣太僕云疲勞
役則氣奔速故喘息氣奔速則陽外發故汗出内外皆
踰越於常紀故氣耗損也思則心有所存神有所歸正
氣留而不行故氣結矣太僕云繫心不散故氣亦停留
此素問之論九氣其變甚詳其理甚明然論九氣所感
之疾則略惟論嘔血及飱泄餘皆不言惟靈樞論思慮
悲哀喜樂愁憂盛怒恐懼而言其病曰思慮而傷神神
傷則恐懼自失破㬷脫肉毛瘁色夭死于冬脾憂愁而
不解則傷意意傷則恍亂四肢不舉毛瘁色夭死于春
肝悲哀動中則傷魂魂傷則狂忘不精不正當人隂而
攣筋兩脇不舉毛瘁色夭死于秋肺喜樂無極則傷魄
魄傷則狂狂者意不存人毛革焦毛瘁色夭死于夏腎
盛怒而不止則傷志志傷則喜忘其前腰脊不可俯仰
屈伸毛瘁色夭死于季夏恐懼不解則傷精精傷則骨
痿厥精時自下是故五臟主藏精者也不可傷傷則失
守而隂虚虚則無氣無氣則死矣靈樞論神意魂魄志
精所主之病然無寒暑驚勞四證余以是推而廣之怒
氣所至為嘔血為飱泄為煎厥為薄厥為陽厥為胸滿
脇痛食則氣逆而不下為喘渴煩心為焇癉為肥氣為
日暴盲耳暴閉筋縱發於外為疽癰喜氣所至為笑不
休為毛革焦為肉病為陽氣不收甚則為狂悲氣所至
為隂縮為筋攣為肌脾為脉痿男為數溲血女為血崩
為酸鼻辛頞為目昏為少氣不能報息為泣則臂麻恐
氣所至為破㬷脫肉為骨痠痿厥為暴下渌水為面熱
膚急為隂痿為懼而脫頥驚氣所至為潮涎為目睘為
口呿為癡癎為不省人為僵仆久則為&KR0857;痺勞氣所至
為咽噎病為喘促為嗽血為腰痛骨痿為肺鳴為高骨
壊為隂痿為唾血為冥視為耳閉男為少精女為不月
衰甚則潰潰乎若壊都汩汩乎不可止思氣所至為不
眠為嗜卧為昏瞀為中痞三焦閉塞為咽嗌不利為膽
癉嘔苦為筋痿為白淫為得後與氣快然如衰為不嗜
食寒氣所至為上下所出水液(云云見寒門)炅氣所至
為喘嘔吐酸暴注下迫(云云見火門)凡此九者内經有
治法但以五行相勝之理治之夫怒傷肝肝屬木怒則
氣并於肝而脾土受邪木太過則肝亦自病喜傷心心
屬火喜則氣并於心而肺金受邪火太過則心亦自病
悲傷肺肺屬金悲則氣并於肺而肝木受邪金太過則
肺亦自病恐傷腎腎屬水恐則氣并於腎而心火受邪
水太過則腎亦自病思傷脾脾屬土思則氣并於脾而
腎水受邪土太過則脾亦自病寒傷形形屬隂寒勝熱
則陽受病寒太過則隂亦自病炅傷氣氣屬陽熱勝寒
則隂受病熱太過則陽亦自病凡此七者更相為治故
悲可以治怒以愴惻苦楚之言感之喜可以治悲以謔
浪䙝狎之言娱之恐可以治喜以迫遽死亡之言怖之
怒可以治思以汚辱欺㒺之言觸之思可以治恐以慮
彼忘此之言奪之凡此五者必詭詐譎怪無所不至然
後可以動人耳目易人視聽若胸中無材器之人亦不
能以此五法也炅可以治寒寒可以治炅逸可以治勞
習可以治驚經曰驚者平之平謂平常也夫驚以其忽
然而遇之也使習見習聞則不驚矣此九者内經自有
是理庸工廢而不行今代劉河間治五志獨得言外之
意(云云見後)昔余治一書生勞苦太過大便結燥欬逆
上氣時喝喝然有音唾嘔鮮血以苦劑解毒湯加木香
漢防己煎服時時啜之復以木香㯽榔丸泄其逆氣不
月餘而痊余又嘗以巫躍妓抵以治人之悲結者又嘗
以鍼下之時使雜舞忽鼔笛應之以治人之憂而心痛
者余嘗擊拍門忩使其聲不絶以治因驚而畏響魂氣
飛揚者嘗治一婦人久思而不眠余日醉而不問婦果
呵怒是夜困睡又嘗以酸棗仁丸治人多憂者然惟勞
而氣耗恐而氣奪者為難治喜者少病百脉舒和故也
又聞莊先生者治喜樂之極而病者莊切其脉為之失
聲佯曰吾取藥去數日更不來病者悲泣辭其親友曰
吾不久矣莊知其將愈慰之詰其故莊引素問曰懼勝
喜可謂得玄關者也
按此論九氣所動病機至為詳悉然七情諸證局方
多用氣藥論治固然但不分其夾熱兼痰虚實之例
而於寒熱二證亦似謂備於九氣兼用氣藥而治之
其弊甚矣且夫七情諸證有乘逆厥中之殊人有苦
樂安擾之異是以先哲就用五志相勝之理治之藥
之於傷寒温暑自有其例也後世俗不能本此恃之
於藥而相勝之理不行况其藥不熱即峻虚虚實實
不無差悮故河間戴人者出論已上病機究所至之
因以平火為主兼五志相勝之理或音樂抵戲甚至
詭詐譎怪諸法為治應變亦已至矣我東垣丹溪先
生更論諸氣為病有鬱痞逆滯不同隨證用藥有寒
熱温凉之異如勞氣者宜補中益氣滋隂助陽或兼
所挾之邪論治深備先哲旨趣惜乎其道皆不能大
行于世者由局方障之也
氣中似風證論
詳見中風門
理氣宜𨗳痰論
詳見痰飲門
氣屬陽動作火論
原病式曰氣為陽而主輕微諸所動亂勞傷乃為陽火
之化神狂氣亂而為病熱者多矣子和云河間治五志
獨得言外之意凡見喜怒悲恐思之證皆以平心火為
主至于勞者傷於動動便屬陽驚者駭于心心便屬火
二者亦以平心火為主今之醫者不逹此旨遂有寒凉
之謗
謹按或云捍衛冲和不息之謂氣擾亂妄動變常之
謂火當其和平之時外護其表復行於裏周流一身
循環無端出入升降繼而有常源出中焦緫統於肺
氣曷嘗病於人也及其七情之交攻五志之間發乖
戾失常清者遽變之為濁行者抑遏而反止表失衛
護而不和内失徤悍而少降營運漸遠肺失主持妄
動不已五志厥陽之火起於馬上燔於肺氣乃病焉
何者氣本屬陽反勝則為火矣河間有曰五志過極
皆為火也何後世不本此議而一槩類聚香辛燥熱
之劑氣作寒治所據何理且言指迷七氣湯製作者
其皆用青皮陳皮三稜蓬术益智官桂甘草遂為平
和可以常用通治七情所傷混同一意未喻某藥以
治某氣已下諸方尤有甚焉者兹不復敘况所起之
情各各不同且夫經言九氣之變未嘗略而不詳如
怒則氣上等證其言治法高者抑之下者舉之寒者
熱之熱者寒之驚者平之勞者温之結者散之喜者
以恐勝之悲者以喜勝之九氣之治各有分别何嘗
混作寒論而類以香熱之藥通言而治諸氣豈理之
謂歟若香辛燥熱之劑但可劫滯氣衝快於一時以
其氣久抑滯借此暫行開發之意藥中不佐制伏所
起之氣服甚則增熾鬱火蒸熏氣液而自成積積滋
長而成痰一飲下膈氣乃氤氲清虚之象若霧露之
著物雖滯易散内挾痰積開而復結服之日久安有
氣實而不動氣動而不散者乎此皆人所受悮之由
習俗已久相沿而化卒莫能救升發大過香辛散氣
燥熱傷氣真氣耗散濁氣上騰猶曰腎虚不能攝氣
歸原遂與蘇子降氣湯四磨湯下黑錫丹養氣丹鎮
墜上升之氣且硫黃黑錫佐以香熱又無補養之性
藉此果能生氣而補腎乎請熟詳之夫濕痰甚者亦
或當之初服未顯增變由喜墜而愈進形質弱者何
以收救不悟肺受火炎子氣亦弱降令不行火無以
制相扇而動本勢空虚命絶如縷積而至深丹毒濟
大一旦火氣狂散喘息奔急而死吁以有形丹石丸
藥重墜無形之氣將何抵受隨而降之乎譬以石投
水水故未嘗沉也豈不死歟丹溪有曰上升之氣自
肝而出中挾相火其熱為甚自覺其冷非真冷也火
極似水積熱之甚陽亢隂微故有此證認假作真似
是之禍可勝言哉内經雖云百病皆生於氣以正氣
受邪之不一也今七情傷氣鬱結不舒痞悶壅塞發
為諸病當詳所起之因滯於何經上下部分臟氣之
不同隨經用藥有寒熱温凉之同異若枳殼利肺氣
多服損胸中至高之氣青皮瀉肝氣多服損真氣與
夫木香之行中下焦氣香附之快滯氣陳皮之泄逆
氣紫蘇之散表氣厚朴之瀉衛氣㯽榔之瀉至高之
氣藿香之馨香上行胃氣沉香之升降真氣腦麝之
散真氣若此之類氣實所宜其中有行散者有損泄
者其過劑乎用之能却氣之標而不能制氣之本豈
可又佐以燥熱之藥以火濟火混同謂治諸氣使之
常服多服可乎氣之與火一理而已動静之變反化
為二氣作火論治與病情相得丹溪發揮論之冷生
氣者出於高陽生之謬言也身非自受寒氣口食寒
物而是論寒者吾恐十之無一二也
論局方用熱藥治諸氣之誤
丹溪曰治氣一門有曰治一切氣冷氣滯氣逆氣上氣
用安息香丸丁沉丸大沉香丸蘇子丸勻氣散如神丸
集香丸白沉香散煨薑丸鹽煎散七氣散温白丸生氣
湯悉用熱藥夫天地周流於人之一身以為生者氣也
陽往則隂來隂往則陽來一升一降無有窮也苟内不
傷於七情外不感於六淫其為氣也何病之有今曰滯
氣逆氣上氣皆是肺受火邪氣得炎上之化有升無降
熏蒸清道甚而至於上焦不納中焦不化下焦不滲遂
展轉傳變為嘔為吐為膈為噎為痰為飲為翻冐為吞
酸夫治寒以熱治熱以寒此正治之法也治熱用熱治
寒用寒此反佐之法也詳味前方既非正治又非反佐
此愚之所以不能無疑也觀其微意可表者汗之可下
者利之滯者𨗳之鬱者揚之熱者清之寒者温之偏寒
偏熱者反佐而行之挾濕者淡以滲之挾虚者補而養
之何嘗例用辛香燥熱之劑以火濟火實實虚虚咎將
誰執
論氣無補法之誤
丹溪曰氣無補法俗論也痞悶壅塞似難於補不思正
氣虚者由七情内傷六淫外侵飲食不節房勞致虚脾
土之隂受傷轉運之官失職胃雖受榖不能運化故陽
升隂降而成天地不交之否清濁相混邪何由行此等
理宜補養却厚味斷妄想遠音樂無有不安
謹按氣者本腑臟天真之原也虚由七情及勞傷等
因所致則正氣原氣不足也故宜補之則氣實氣化
病邪漸除經曰虚則補之是也此補者補其不足也
非為病邪䧟下腑臟精氣已憊天真元氣已絶而施
補乎此等非虚也非不足也無補之法必矣大抵世
俗拘此止謂治病攻邪不審補虚養正之理實實虚
虚悮人生命蓋不思之甚矣
氣證治法
升散之劑
局方七氣湯治七情之氣鬱結于中心腹絞痛
人參甘草(炙)肉桂(各一錢半)半夏(一錢)
右㕮咀水煎服
按此出太陽例寒則氣收宜辛散之甘緩之治氣虚
寒鬱藥也
鹽煎散治一切冷氣攻冲胸脇刺痛不已及脾胃虚冷
嘔吐泄瀉
砂仁甘草(炙)茯苓草果
肉豆蔲川芎茴香(炒)澄茄
麥蘖㯽榔良薑枳殼
厚朴(炒)陳皮羌活蒼术(各等分)
右㕮咀每服四五錢入鹽些小煎
按此足太陽陽明太隂經藥也
木香流氣飲治諸氣痞塞不通胸膈膨脹面目虚浮四
肢腫滿
半夏厚朴青皮紫蘇
香附子甘草(各一錢)陳皮(二錢)桂
莪术丁皮大腹皮㯽榔
麥門冬木香草果(各六分)木通(八分)
藿香白芷(各四分)茯苓白术
木瓜人參石菖蒲
右㕮咀每服四五錢入薑棗煎
按此太陽例藥與已上方世俗多用之故收入然類
以香燥非寒者氣實者不可用
秘傳降氣湯治上盛下虚氣不升降頭目昏眩痰實嘔
逆胸膈不快
骨碎補訶子草果五加皮
半夏桔梗(各半錢)桑白皮(二錢)地骨皮
枳殼陳皮柴胡甘草(各一錢)
右製服見局方
按此出少陽例然怒則氣上驚則氣亂意例宜求諸
此
易簡參蘇飲
方見熱門
謹按天地六氣併人之氣分為病治例亦詳見各門
故當分治也
東垣升陽順氣湯治七情所傷及勞役飲食不節滿悶
短氣
升麻柴胡陳皮(各一錢)半夏
人參(各)(錢)黃茋(四錢)甘草黃栢(各半錢)
當歸(一錢)草豆蔲(二錢)神麯(炒一錢半)
右㕮咀每服半兩入薑煎
按此補劑也然恐則氣下宜求諸此
攻下之劑
戴人木香㯽榔丸散滯氣胸腹脹滿實痞氣結痛
木香㯽榔青皮陳皮
廣术枳殼黃連黃栢
大黃(各半兩)牽牛香附(各二兩)
右為末水丸梧子大每服五六十丸煎水下量虚實
與之
按此陽明例藥下熱之劑也
局方神保丸治諸積氣為痛
乾蝎(七箇)木香胡椒(各二錢半)巴豆(十箇去心)
(皮别研取霜)
右為末和勻湯化蒸餅丸如麻子大朱砂為衣每五
十丸隨病氣例湯下
按此太陽例藥下寒之劑也
𨗳氣丸宣壅𨗳氣除脹滿利大腸
大黃(四兩煆)胡椒(四十九粒)青皮陳皮
蝎稍(炒)茴香(炒)乾薑(炮)甘草(炙各一兩)
阿魏(半錢用麫和炒)黑牽牛(取頭末二兩)
右為末水丸
御院方木香順氣丸治諸氣不和
方見積聚門
按已上二方手足太隂足厥隂陽明經藥𨗳滯之劑
也
調理之劑
局方沉香降氣湯治隂陽壅滯氣不升降胸膈痞悶噫
醋吞酸
沉香(四錢)砂仁(半兩)甘草(炙一兩二錢)香附子(四兩)
右為末每二錢入鹽少許湯調下
分心氣飲治一切氣留滯於胸膈之間不能流暢以致
痞悶噎塞
木香丁皮(各二錢)人參麥門冬
大腹皮大腹子桑白皮草果
桔梗厚朴白术(各半兩)香附子
藿香陳皮紫蘇(各一兩半)甘草(炙一兩)
右㕮咀每三錢入薑棗煎
按此二方手足太隂陽明足少隂經藥也
大七氣湯治喜怒不節憂思兼併多生悲恐致臟氣不
平心腹脹滿
半夏白茯苓(四錢)厚朴(炒三錢)紫蘇(三錢)
右剉入薑煎服
按此足陽明手足太隂經藥也
紫沉通氣湯治三焦氣澁不能宣通腹脇脹大便澁
紫蘇枳殼(炒)陳皮茯苓
甘草㯽榔(各一兩)沉香木香
麥門冬五味子桑白皮黃茋
乾生薑薄荷枳實荆芥穗(各半兩)
右㕮咀每半兩水煎服
按此手太隂之劑也世俗調理之劑而多雜峻削之
藥故並略去然此方有發散意而不大燥烈姑存之
用者自宜損益按經云氣血弱者不可服枳實以其
損氣也氣血盛者不可服丁香以其益氣也於調理
不可不分
東垣木香順氣湯治濁氣在上則生䐜脹
方見脹滿門
按此亦七情所致濁隂之氣不降而為䐜脹也故出
陽明承氣例然七氣之方先哲亦未見分其異者蓋
氣之厥逆收緩久而鬱變病機不同而亦不可不本
其所因而治之也
補養之劑
東垣補中益氣湯治喜怒憂恐損傷元氣勞倦體怠
方見熱門
調中益氣湯
方見内傷門
按此二方治勞則氣耗宜益之也出少陽例
清暑益氣湯治暑傷元氣食少體倦
方見暑門
按此所謂炅則氣泄宜益之也
局方養氣丹
養正丹
方見和劑
按已上方治元陽虧損氣短身羸氣不升降食少脉
弱隂陽之氣下䧟者甚捷然不可盡劑也論見補虚
門
消𨗳之劑
局方異香散治胃氣不和腹脇膨脹飲食難化一切冷
氣結聚
石蓮肉(一兩)莪术三稜益智仁
甘草(炙各六兩)青皮陳皮厚朴(炙各二兩)
右為末每服三二錢薑棗煎服
按本方云治腎氣不和腎字為胃字之悮爾出陽明
例藥
御院方助氣丸
方見積聚門
分氣丸治胸膈氣痞痰實不化並宜服之
砂仁青皮陳皮白豆蔲
三稜(炮)莪术(煨)澄茄蘿蔔子(炒)
枳實木香(各一兩)黑牽牛(炒二兩取頭末)
右為末湖丸如梧子大每五十丸薑湯下
按已上諸方治氣積痞之劑非調理比也宜分虚實
寒熱用之又皆氣中之血藥也
治痰之劑
二陳湯
桔梗半夏湯
四七湯
並見痰飲門
蘇子降氣湯
方見欬門
按此諸方散鬱和中之藥也
理血之劑
本事方槐角散
濟生歸脾湯
拔萃門冬飲子
並見血證門
按氣病血從已見前論故錄已上方以備其例用者
自宜推格之
宣劑
稀涎散
元戎勝金丸
並見痰飲門
謹按諸氣鬱或七情所滯最宜宣𨗳正木鬱逹之之
意也大抵是證中夾火熱者多已上諸方恐未合宜
用者自臨時通變可也
通關竅之劑
局方蘇合香丸治氣中或卒暴氣逆心痛鬼魅惡氣
沉香麝香訶子丁香
青木香安息香香附蓽撥
白术白檀(各二兩)薰陸香蘇合油
龍腦(各一兩)朱砂烏犀角(各製)
右為末入研極勻用安息膏并煉蜜丸如梧子大温
水化四丸
按此足手太陽足陽明手足太隂足三隂藥也
雜方
嚴氏四磨湯治七情傷感上氣喘息妨悶不食
人參㯽榔沉香天台烏藥
右四味各濃磨水和作七分煎三五沸温服
紺珠正氣天香湯治一切上氣湊心心胸築痛
方見婦人門
玉機微義卷十六
