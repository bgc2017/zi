玉機微義卷五十明徐用誠原輯
劉純續增
小兒門
論色脉法
脉經曰小兒四五歲脉呼吸八至細數者吉小兒脉
呼吸八至者平九至者傷十至者困診小兒脉法多
雀鬭要以三部脉為主若緊為風癎沈者乳不消弦急
者客忤氣小兒是其日數應變蒸之時身熱而脉亂
汗不出不欲食食輙吐哯者脉亂無苦也小兒脉沈而
數者骨間有熱欲以腹按冷清也小兒大便赤青瓣
飱泄脉小手足寒難已脉小手足温易已小兒病困
汗出如珠著身不流者死小兒病其頭毛皆上逆者
必死耳間青脉起者瘈痛小兒病而顋限其口唇乾
目皮反口中氣出冷手足四垂其卧如縛掌中冷皆
死不治
脉訣啟蒙曰凡診小兒脉當大指按三部一息六七至
為平和八九至為發熱五至為内寒弦脉為風癎沈緩
為傷食促急為虛驚弦急為氣不和沈細為冷浮為風
大小不調為鬼祟浮大數為風熱伏結為物聚單細為
疳癆風腸痛多喘嘔而脉洪為有蟲浮而遲潮熱者胃
寒也
按此本錢氏脉法也頗詳
虎口脉歌曰紫風紅傷寒青驚白色疳黑時因中惡黃
即困脾端
按全嬰等書云小兒三歲已前虎口第二指上寅夘
關有脉紋見者可驗病狀男左女右視之脉紋從寅
關起不至卯關者病易治若連於卯關者有病難治
如寅連卯卯侵過辰關者十難救一若脉紋小或短
者病易治也宜參視之
錢氏曰面上證左腮為肝右腮為肺額上為心鼻為脾
頦為腎赤者熱也隨證治之目内證赤者心熱導赤
散主之淡紅者心虚熱生犀散主之青者肝熱瀉青丸
主之淺淡者補之黃者脾熱瀉黃散主之無精光者腎
虚地黃丸主之潔古曰青是腹痛桂芍藥潔古曰肝病
面白肺病面赤脾病面青腎病面黃心病面
黑若肝病驚搐而又加面白痰涎喘急之類此皆難治
餘皆倣此推之叔和云春得秋脉定知死亦此意也
按錢氏云者本病也潔古則兼勝已制化言之故後
五臟形證不容不辯也
論五臟形證虛實所主
錢氏曰肝主風實則目直大呌呵欠項急頓悶虚則
咬牙多欠氣熱則外生氣溫則内生肝熱手尋衣領
及亂捻物瀉青丸主之壯熱飲水喘悶瀉白散主之
肝有風目連劄不搐得心熱則搐治肝瀉青丸治心導
赤散風甚身反張直不搐心不受熱也當補腎治肝
肝有熱目直視不搐得心熱則搐治與有風同凡
病或新或久皆引肝風風動而止於頭目目屬肝風入
於目上下左右如風吹不輕不重兒不能任故目運
劄也若熱入目牽其筋脈兩眥俱緊不能轉視故
目直也若得心熱則搐以其子母俱有實熱風火
相搏故也
潔古曰肝主謀勇熱則尋衣捻物目連劄直視不能轉
視或極則身反強直折皆風熱也目者肝之竅屬木木
性急故如是
錢氏曰心主驚實則呌哭發熱飲水而搐虚則困卧
悸動不安心病多呌哭手足動搖驚悸心氣熱則
心胷亦熱欲言不能而有就凉之意故合面卧心熱
視其睡口中氣温或合面睡及上竄搖頭咬牙皆心熱
也導赤散主之心實則氣上下澁合卧則氣不得通
故喜仰卧則氣得上下通也瀉心湯主之
錢氏曰脾主困病則困睡洩瀉不思食實則困睡身
熱飲水虚則吐瀉生風
肺主喘實則悶亂喘促有飲水者有不飲水者虚則
哽氣長出氣肺熱手搯眉目鼻面肺盛復有風冷
胸滿短氣氣急喘嗽上氣當先散肺後散風冷肺只傷
寒則不胸滿肺虚熱唇深紅色治之散虚熱肺臟
怯唇白色當補若悶亂氣麄喘促哽氣者難治肺虚損
故也脾肺病久則虚而唇白脾者肺之母也母子皆
虚不能相營故名曰怯肺主唇白白而澤者吉如枯骨者
死
潔古曰肺主氣燥熱則壯熱飲水喘悶鼻乾燥手捫眉
面瀉白散胸滿短氣氣急喘𠻳上氣皆是肺氣有餘
復感風邪之所傷謂之微邪先瀉而復發散之
錢氏曰腎主虛無實也惟瘡疹腎實則黑䧟腎虚兒
本虚怯由胎氣不成則神不足目中白睛多其顱即解
(自開也)面色㿠白此皆難養縱長不過八八之數若恣
色慾多不及四旬而亡或有因病而致腎虚者非也又
腎氣不足則下竄蓋骨重惟欲墜下而縮身也腎水隂
也腎虚則畏明宜補之
潔古曰下竄者腎氣不足兩足熱不喜衣覆足然此者
臍以下皆腎之所主緣心氣下行於腎部也此乃腎不
足而心有餘宜地黃丸
論五臟相勝虚實之邪
錢氏曰五臟相勝輕重肝臟病見秋木旺肝強勝肺也
宜補肺瀉肝輕者肝病退重者唇白而死
肺病見春金旺肺勝肝當瀉肺輕者肺病退重者目淡
青必發驚更有赤者當搐為肝怯當目淡青色也
心病見冬火旺心強勝腎當補腎治心輕者病退重者
下竄不語腎怯虚也
腎病見夏水勝火腎勝心也當治腎輕者病退重者悸
動當搐也
脾病見四旁皆倣此治之順者易治逆者難治脾怯當
面目赤黃五臟相反隨證治之
又曰如肺病又見肝證咬牙多呵欠者易治肝虚不能
勝肺故也若目直大呌哭項急煩悶者難治蓋肺病久
則虚冷肝強實而反勝肺也視病之新久虚實虚則補
母實則瀉子
潔古曰肝勝肺則肝病身熱發搐又見肺虚喘而氣短
病見於申酉戌時是肝真強也内經曰受所制而不能
制謂之真強法當補脾肺而後瀉肝𨗳赤散瀉黃散
肺勝肝則肺病喘嗽氣盛見於寅卯辰時木之位又以
見肝怯少力正為鬼賊所尅法當補肝瀉肺若肺病嗽
久虚羸無實不得瀉肺只宜用地黃丸補之不可服瀉
白散何謂也經云虚則補實則瀉之
按此謂五臟相勝病機不離五行生尅制化之理者
盖小兒初在襁褓未有七情六慾只是形體脆弱血
氣未定腑臟精神未完所以有臟氣虚實勝乘之病
但世俗不審此理往往遇是率指為外感内傷而用
藥致枉死者多矣悲夫矧錢論脫略幸而潔古補之
今特參附誠所謂無窮之惠也
潔古曰五臟子母虚實鬼賊微正若不逹旨意不易得
而入焉
在前者為實邪
子能令母實拒鬼賊不敢傷於母其子又引母所尅
者妻相助故曰實邪也
在後者為虚邪
母引子之鬼賊至由此母能使子虚也内經曰子能
令母實母能令子虚此之謂也
妻來乘夫為微邪
夫來乘妻為賊邪
法當瀉鬼補本臟
本臟自病為正邪
法當虚則補之實則瀉之内經曰滋苗者必固其根伐
下者必枯其上逆其根則伐其本伐其本則敗其真矣
按此以五行生尅之道論也義見難經五十難及後
五臟治要論宜參考之
心主熱自病或大熱瀉心湯主之
實則煩熱黃連瀉心湯主之
虚則驚悸生犀散主之
肺乘心微邪
喘而壮熱瀉白散
肝乘心虚邪
風熱煎大羌湯下大青丸
脾乘心實邪
洩瀉身熱瀉黃散
腎乘心賊邪
恐怖惡寒安神丸
按乘者猶乘車之乘也大抵五臟之病相乘伏匿隠
顯莫測已上但言本病乘勝之道故以五臟治要附
于左宜參攷焉凡心臟得病必先調其肝腎兩臟腎
者心之鬼肝氣通則心氣和肝氣滯則心氣乏此心
病先求於肝清其源也五臟受病必傳其所勝水能
勝火則腎之受邪必傳於心故先治其腎逐其邪也
故其退腎也益肝氣兩方或診其脉肝腎兩臟俱和
而心自生疾然後察其心家虚實治之
肺主燥自病則喘嗽燥則潤之
實則喘而氣盛瀉白散
虚則喘而少氣先益黃散而後阿膠散
心乘肺賊邪
熱而喘𠻳先地黃丸中導赤散後阿膠散
肝乘肺微邪
惡風眩冒昏憒𠻳羌活散
腎乘肺實邪
增寒𠻳清利百部丸
脾乘肺虚邪
體重吐痰泄瀉𠻳人參白术散
凡肺之得疾必先觀心之虚實若心火炎盛鑠金即
當先抑心氣後喫肺藥若心氣和即更看脾脉若脾
氣虚冷即不能相生而肺家生氣不足則風邪易感
故患肺寒者皆脾虚得之若脾氣盛實則亦痞隔中
焦而大腸與肺表裏不能相通夫中焦熱隔則肺大
腸不通其毒熱之氣必上蒸於肺而生疾故患肺熱
者多脾實得之心氣盛瀉之脾氣虚者益之脾氣實
者通之然後隨其肺之寒熱以治之故有抑心氣益
脾氣通脾氣三藥若診其脉氣心脾兩臟俱和而肺
自生疾則但察肺家虛實而治之
肝主風自病則風搐拘急肝苦急急食甘以緩之佐以
酸苦以辛散之
實則風搐力大瀉青丸
虚則風搐力少地黃丸
心乘肝實邪
壯熱而搐利驚丸凉驚丸主之
肺乘肝賊邪
氣盛則前晨呵欠微搐法當瀉肺先補本臟補肝地
黃丸主之瀉肺瀉白散主之
脾乘肝微邪
多睡體重搐先當定搐瀉青丸主之搐止再見後證
則别立法治之
腎乘肝虚邪
增寒呵欠搐羌活膏
凡肝得病必先察其肺腎兩臟根其病之所起然後
復其肝家本臟之虚實方可治療然腎者肝之母金
者木之賊今肝之得病若非腎水之不能相生必是
肺金之鬼來相攻擊不得不詳審而求之故其來在
肺先治其肺攻其鬼也其來在腎先補其腎滋其根
也然後審其肝家本臟之虚實而寒溫之
脾主濕自病則泄瀉多睡體重昏倦脾苦濕急食苦以
燥之
實則泄瀉赤黃睡不露睛瀉黃散
虚則泄瀉白色睡露睛白术散
肝乘脾賊邪
風瀉而嘔茯苓半夏湯主之
心乘脾虚邪
壯熱體重而瀉羌活黃芩蒼术甘草湯主之
肺乘脾實邪
能食不大便而嘔𠻳煎檳榔大黃湯下葶藶丸
腎乘脾微邪
惡寒泄理中丸之類
凡脾之得病必先察其肝心兩臟之虚實根其源之
所起然後救療蓋肝是脾之鬼心是脾之母肝氣盛
則鬼勝心氣虧則脾家生氣不足盛者抑之則退虧
者益之則不乏故有抑肝氣益心氣兩藥診其脉肝
心兩臟俱和則是脾自生疾察其虚實而治
腎主寒自病則足脛寒而逆人之五臟惟腎無實小兒
瘡疹變黑㗖則是腎實水尅退心火是以水能制火
也
心乘腎微邪
内熱不惡寒桂枝丸
肺乘腎虚邪
喘𠻳皮澁寒百部丸
肝乘腎實邪
拘急氣搐身寒理中丸
脾乘腎賊邪
體重泄瀉身寒理中丸
本臟虚弱是自己正令不行乃鬼賊之所尅害當補
本臟之正氣假令肺病喘嗽時於初春見之法當補腎見
於夏救肺見於秋瀉肺見於冬補心瀉本臟乃名寒嗽大抵
五臟各至本位即氣盛不可更補到所尅位不可更瀉
五行之間惟腎之一臟母盛而子反受邪而物之性
有不可一槩論者肺腎是也何則肺屬金射於皮毛
所主者氣腎屬水主於骨髓所藏者精氣之輕浮能
上而不能下精之沈重能下而不能上此物性之然
今肺之盛蓋熱之作也氣得熱而上蒸則肺不能下
生於腎而腎受邪矣急食凉藥解之使臟氣溫和自
能下生於腎此腎之病必先求之於肺若肺臟安和
而腎忽然受病者不過脾之濕相刑於腎而生疾所
以有解肺熱去脾邪兩藥若脾肺兩臟俱和而腎自
生疾亦察其本臟而治之
論外感風寒
錢氏曰傷風貪睡口中氣熱呵欠頓悶當發散與大青
膏解不散有下證當下大黃丸大飲水不止善食者可
微下餘不可下也傷風手足冷脾臟怯也當先和脾
後發散和解傷風自利脾虚怯也傷風腹脹脾虚也
補脾必不喘後發散仍補脾去脹蹋氣丸傷風兼臟
兼心則驚悸兼肺則悶亂喘息哽氣長出氣𠻳兼腎則
畏明各隨補母臟虚見故也肝外感風呵欠頓悶口
中氣熱當發散若能食飲水不止當微下之餘不可下
謹按傷風亦有六經不止詳見傷風門
潔古曰小兒外傷於風秋冬用溫熱藥春夏用凉寒藥
若大熱飲水能食不大便用大黃丸作散子服之如身
表無大熱而小便不利是為有濕熱結膀胱仍用勝濕
藥白术茯苓之類利小便則其熱自退如清便自調慎
不可妄下恐外熱逐於内而變結胸危證多矣
又曰傷寒依四時隂陽升降順剛柔而施治氣升則順
發之氣收則下之有汗發熱惡風脉浮緩者風傷衛桂
枝湯無汗發熱惡寒不當風而自增寒脉浮緊者寒傷
榮麻黃湯有汗發熱惡風脉浮緊無汗惡寒脉浮緩謂
之榮衛俱傷青龍湯桂枝麻黃各半湯無汗發熱不惡
風寒脉沈洪者可下之更詳認其厥與不厥量寒熱淺
深而治之有汗四肢厥脉沈微者名隂厥四逆湯無汗
四肢厥脉沈滑者名陽厥大承氣湯加膩粉如四肢不
厥身熱内外皆陽不動凉藥三五服下之
論諸熱證病本不同
全嬰方論曰夫潮熱者發歇有時或血氣盛實臟腑生
熱或傷寒時疫觸受邪氣隂陽相勝也驚熱顛呌恍
惚夜熱夕發旦止餘熱者寒邪未盡或傳經之遺熱
也食熱者肚背先熱疳熱者骨蒸盜汗壯熱一
向不止錢氏云不已甚則發驚癎也煩熱心躁不安
喘麄甚則發癎也積熱頰赤口瘡下盛則腰腿癰腫
表裏實則身熱便澁虚則汗下後仍熱也風熱汗出
身熱呵欠面赤虚熱困倦少力其有久𠻳久瀉久痢
久血久瘧以致諸疾之後成者皆虚熱也客熱來去
不定為陽邪干於心也心受邪則熱形於額故先起頭
面身熱多驚由真氣虚而邪氣勝也癖熱涎𠻳飲水
由乳食不消伏結於中致成癖塊也或痰𠻳而驚或嘔
逆不定日中嗞煎夜則啼呌乍熱乍凉如潮熱也寒
熱者如瘧狀隂陽相勝也先寒而後熱陽不足先熱而
後寒隂不足寒多而熱少隂勝陽也熱多而寒少陽勝
隂也寒熱相半隂陽交攻也血熱者每日已午間發
熱遇夜則凉疹熱耳鼻尖冷
錢氏曰胎熱者生下有血氣時呌哭身熱如淡茶色目
赤大便赤黃糞稠急食乳浴法主之
按已上辯諸證可謂詳悉但血熱證東垣謂夜則發
熱晝則明了此血熱也蓋晝陽夜隂也食熱者手心
熱噯氣吐乳嘔吐者多宜隨證推格兼玩本文
論變蒸身熱
全嬰方論曰夫變蒸者以長氣血也變者上氣蒸者體
熱變蒸有輕重輕者體熱虚驚耳冷微汗唇中白泡狀
如珠子重者寒熱脉亂腹疼啼呌不能乳食輙吐哯其
輕者三日重者五日古法以黑散子紫丸子主之其有
不熱不驚或無證候暗變者多矣蓋受胎氣壯實故也
按本論註云嘗攷錢氏與寳鑑論變蒸互說差殊錢
氏云一變腎二變膀胱三變心四變小腸五變肝六
變膽七變肺八變大腸九變脾十變胃故稱水數一
先變也寳鑑云初變肝二變肺三變心四變脾五變
腎二者所論皆五行顛倒相生者却逄相尅相尅者
又逄相生大扺隂陽造化相生者順相尅者逆變蒸
者是長養血氣滋榮五臟相生之法此理昭然相生
者有母子之道相尅者有夫婦之義相生所以相繼
相尅所以相治原夫胎者得水火既濟隂陽造化五行
相治而成形故始於腎氣之初生也小兒變蒸者當
隂陽升降從五臟相繼而成人故始於肝之初變也
雖二說互有所長大扺小兒所禀胎氣壯怯不同况
所變之證不一古方用已上二藥非本病通變法也
故不錄
論傷寒瘡疹同異
錢氏曰傷寒男體重面黃女面赤喘急憎寒口中氣熱呵
欠頓悶項急也瘡疹則腮赤躁多噴嚏悸動昏倦四肢
冷傷寒當發散之治疹行温平有大熱者解毒餘見前說
潔古曰凡傷風則皮澁拘急鼻塞㿀疹則睡中發驚悸
呵欠嚏噴是為易識矣
論急慢驚風
錢氏曰急驚因聞大聲或大驚而發搐發過則如故此
無隂也當下利驚丸主之此證本因熱生於心身熱面
赤引飲口中氣熱大小便黃赤劇則搐也蓋熱甚則風
生風屬肝此陽盛隂虚也故利驚丸主之以除其痰熱
不可與巴豆及温藥大下之恐搐虚熱不消也小兒熱
痰客于心胃因聞聲非常則動而驚搐矣若熱極雖不
聞聲及驚亦自發搐慢驚因病後或吐瀉脾胃虚損
遍身冷口鼻氣出亦冷手足時瘈瘲昏睡露睛此無陽
也瓜蔞湯主之凡急慢驚隂陽異證切宜辯而治之
急驚合凉瀉慢驚合温補如不分别則誤甚矣
閻孝忠曰急慢驚風古人無之惟曰隂陽癎陽動而速
故陽病曰急驚隂静而緩故隂病曰慢驚此隂陽虚實
寒熱之别治之不可誤也急驚猶有熱熱即生風又或
因驚而發則目為連劄涎潮搐搦身體口中氣皆熱及
其發定或睡起即了了如故此急驚證也當其搐熱漸
减食與鎮心退熱藥候定以藥即下其痰熱心神安寧
即愈慢驚得大病之餘吐瀉之後或悞取轉泄致脾胃
虚損風邪乘之似搐而不甚搐似睡而不似睡四肢與
口中氣皆冷睡露睛或胃痛而啼哭如鴉聲此則危證
脾胃虚損故也
潔古曰急驚陽證也俱腑受病爾小兒客痰熱於心膈
是少陽相火旺經云熱則生風因聞大聲而作蓋謂東
方震卦得火氣而發搐火本不動得風而動當用利驚
丸𨗳赤散瀉青丸地黃丸主之搐止服安神丸慢驚隂
證也俱臟受病爾蓋小兒吐瀉病久脾胃虚損若不早
治則成慢驚名曰瘈瘲似搐而不甚搐也因脾胃虚損
故大便不聚當去脾間風先以宣風散𨗳之後用史君
子丸益黃散則其利自止既已失治則脾肺俱虚致被
肝木所乘是為慢驚也當用溫補羌活膏
全嬰方云驚證因風則目青面紅發搐因驚其病在心
忽然呌聲發搐因食則其證噯吐氣即發搐皆陽癎也
肺胃經虚則生粘痰痰者肺胃所出也痰則凝滯在於
咽喉如牽鋸之聲時復瘈瘲或因吐瀉所致脾虚則肺
亦虚涎痰流溢其證亦然皆隂癎也身熱脉浮精神
恍惚或吐或瀉不思乳食發搐即是半隂半陽合病
身凉脉沈精神倦怠不吐不瀉又能乳食發搐者亦是
半隂半陽合病正如傷寒半是表半是裏也亦有急驚
凉瀉而不愈或與吐下藥太過變為慢驚慢驚溫補而
不愈變為急驚互相更變者多矣
按已上諸家所論殆盡證治之要矣但錢云慢驚用
栝蔞湯恐傳寫誤耳大抵驚主風木甲木屬陽腑病
故急易治乙木屬隂臟病故慢難治如大人驚恐即
後洩盖甲木尅戊土也况小兒五臟之氣未實神氣
未完而自病乎證非病後及吐瀉脾胃虛損得者中
有夾火夾熱夾痰夾食病因不同至風邪内䧟入腑
入臟亦與外中風相似故治此者當本錢氏虚實補
瀉法則不致犯禁之悞藥有太過不及之失
論發搐有風有熱有痰有食補瀉不同
驚癎發搐錢氏曰男發搐目左視無聲右視有聲女發
搐目右視無聲左視有聲相勝故也潔古曰男為
木左視木位右視金位相擊則有聲男反右視女反
左視亦皆有聲
早辰發搐錢氏曰因潮熱寅卯辰時身體壯熱上視手
足動搖口内生熱涎項頸急此肝旺當補腎治肝也
潔古曰潮熱於寅卯辰木之位是肝旺也當補水以
制心火瀉肝木以止其搐
日午發搐錢氏曰因潮熱巳午未時發搐心神驚悸目
上視白睛赤色牙關緊口内涎手足動搖此心旺也
當補肝治心
潔古曰巳午未火之位而發潮搐者心熱也𨗳赤散
及凉驚丸
日晩發搐錢氏曰因潮熱申酉戌時不甚搐而喘目微
邪視身體似熱睡露睛手足冷大便淡黃水是肺旺
當補脾治心肝
潔古曰肺之位而肝強法當補脾恐被木之賊所尅
害先瀉心肝以剉其勢瀉心𨗳赤散瀉肝瀉青丸而
後補脾益黃散
夜間發搐錢氏曰亥子丑時不甚搐而卧不穏身體溫
壯目睛緊斜視喉中有痰大便銀褐色乳食不消多
睡不省補脾治心𨗳赤凉驚主之
潔古曰皆因大病之後脾胃虚損多有此疾法當補
脾凉心
傷寒後發搐錢氏曰傷風後得之口中氣出熱呵火頓
悶手足動搖當發散大青膏主之小兒本怯者多此
病也
潔古云因傷風而得已上證者同大人傷風寒之類
當辯有汗無汗陰陽二證用大青膏仲景小續命之
類開發則愈
傷食後發搐錢氏曰因食得之身體温多唾多睡或吐不思
食而發搐當先定搐搐退白餅子下之後與安神丸
潔古曰傷食發搐謂不因他病忽然而搐此因飲食
過度致損脾胃故見多睡或吐不思飲食脾胃既虚
引肝風則發搐當先定其搐加羌活防風煎下瀉青
丸後用白餅子下其食漸漸用調中丸異功散養其
氣
百日内搐錢氏曰真者不過三兩次必死假者發頻不
為重真者内生驚癎假者外傷風冷蓋血氣未實不
能勝任乃發搐也欲知假者口中氣出熱也治之可
發散大青膏及用塗𩕄浴體法
錢氏曰惟㿀疹能作搐風火相爭故也治當瀉心肝
補母
雜病目赤兼青者欲發搐咬牙甚者發搐
全嬰方曰凡身體壯熱耳輪鼻尖及手足稍俱冷忽發
搐者此非驚是豆搐也夫驚搐有隂陽兩證隂者
拇指在内陽者拇指在外陽拳者順隂拳逆也
凡目鮮目貶目白目青目斜目鬭目轉目瞪聲焦聲
嗄聲顫聲輕咂口弄古捲舌露筋嘘氣哽氣噎氣撮
唇噎乳噎食忽然定睛吐涎吐沬拗頸仰身搖頭擦
面藏頭畏明手攣手顫脚彎不伸忽撩忽亂恍惚精
神失張失志眠睡不寧睡中喜笑困戞齒齦心煩躁
熱啼哭咬人面臉弄色或紅或青伸舒用力微微作
聲有已上證候驚搐先證也預防之驅風膏琥珀散
更擇對證藥
閻孝忠曰似搐而不甚搐此名瘈瘲
按此所論諸臟旺實或傷風因食所致發搐旺者當
瀉實補虚傷風者當發散食宜下之此則與因驚發
搐所異也大抵驚病發搐多自外感自内因者如吐
瀉後脾虚所致或熱極生風之類是也餘證發搐已
上亦備所因不同但世俗罕能分於臨證用藥不無
實實虚虚之失反為害耶
論咳嗽
錢氏曰𠻳者肺感微寒八九月間肺氣大旺病𠻳者其
病必實非久病也其證面赤痰盛身熱法當以葶藶丸
下之若久者不可下也十一十二月𠻳者乃傷風咳也
風從背脊第三椎肺俞穴入也以麻黃湯汗之有熱證
面赤飲水涎熱咽喉不利者宜兼甘桔湯治之若五七
日之間其證身熱痰盛唾粘者以褊銀丸下之有肺盛
者咳而後喘面腫欲飲水有不飲水者其身即熱以瀉
白散瀉之若傷風咳𠻳五七日無熱證而但𠻳者亦葶
藶丸主之後用化痰藥有肺虚者咳而哽氣時時長出
氣喉中有聲此久病也以阿膠散補之痰盛者先實脾
後以褊銀丸微下之涎退即補肺如上法有𠻳而吐水
或青綠水者以百祥丸下之有𠻳而吐痰涎乳食者以
白餅子下之有𠻳而咳膿血者乃肺熱食後服甘桔湯
久𠻳者肺亡津液阿膠散補之咳而痰實不甚喘而面
赤時飲水者可褊銀丸下之治𠻳大法盛即下之久即
補之更量虚實以意增損
按此論小兒欬證既有外感内因之殊虚實之異治
法外此宜與欬門諸方約之
論吐瀉有傷乳食有風有熱有寒有虚
錢氏曰吐乳瀉黃傷熱乳也吐乳瀉青傷冷乳也有初
生三日内或至十日吐瀉壯熱不思食大便乳不消或
白色是停食當下之後和胃下用白餅子或食乳不消
身溫涼不思乳大便青白色此上實下虚也更有兼見
證吐瀉因傷風得之身溫乍凉乍熱睡多氣麄大便
黃白色嘔吐乳食不消時咳𠻳更有五臟兼見證當煎
入臟君臣藥先大青膏後服益黃散如先曾下或無下
證慎不可下也此乃脾肺受寒不能入食也傷風吐
瀉身熱多睡能食乳飲水不止吐痰大便黃水此為胃
虚熱渴吐瀉也當生胃中津液以止其渴止後用發散
藥止渴多服白术散發散大青膏傷風吐瀉身凉吐
沫瀉青白色悶亂不渴哽氣長出氣睡露睛此傷風任
冉輕怯因成吐瀉當補脾後發散此二證多病於春冬
也吐瀉於五月二十五日以後身壯熱此熱也小兒
臟腑十分中九分熱也或因傷熱乳食吐乳不消瀉深
黃色玉露散主之六月十五日以後吐瀉身溫似熱
臟腑六分熱四分冷也吐嘔乳食不消瀉白黃色似渴
或食乳或不食乳食前少服益黃散食後多服玉露散
七月七日以後吐瀉身溫凉三分熱七分冷也不能
食乳多似睡悶亂哽氣長出氣睡露睛唇白多噦欲大
便不渴食前多服益黃散食後少服玉露散八月十
五日以後吐瀉身冷無陽也不能食乳乾噦瀉青褐水
當補脾益黃散主之不可下也虚羸脾胃不和不能食
乳致肌瘦亦因大病或吐瀉後脾胃尚弱不能傳化榖
氣也有冷者時時下利唇口青白有熱者溫狀身熱肌
肉微黃此冷熱虚羸也冷者木香丸主之夏月不可服
如有證則少服之熱者胡黃連丸主之冬月不可服如
有證則少服之
潔古曰夏月心火用事治吐瀉不可用溫暖藥秋用溫
藥秋深用煖藥更有五臟兼見證如有風瀉防風羌活
有熱瀉黃芩大黃有寒瀉附子有濕瀉白术茯
苓有肺瀉芍藥桂定喘荆芥人參如甚加檳榔木
香大便不通則加大黃更詳看病新舊新則止之久則
腸風之患宜推陳致新法當宣風散導過以用入臟君臣
藥調之益黃散
凡大瀉引飲者其病不以新久皆宜服白术散痢病亦
同身熱吐瀉咳𠻳是風木入於脾母虚其子亦弱法當
煎檳榔豆䓻湯下大青膏後服益黃散身熱吐瀉大
渴大便必少是熱入膀胱亡失津液此為大逆是隂陽
相乘也五苓散主之身凉吐瀉不渴則知為寒瀉當
補之煎附子桂枝湯下大青膏隂陽相乘肝入于胃
故發熱而嘔當服白术散後煎檳榔木香湯下大青膏
閻孝忠曰凡小兒吐瀉當温補之予每用理中丸以温
其中以五苓散𨗳其逆連與數服兼用異功散等温藥
調理之往往便愈若已虚損當速生其胃氣宜與其四
味理中丸并研金液丹末煎生薑米飲調灌之惟多服
乃效候胃氣已生手足漸暖隂退陽回然猶瘈瘲即减
金液丹二分增青州白丸子一二分兼用異功散羌活
膏溫白丸鈎藤飲子之類調理至安依此治之仍頻與
粥雖至危者往往死中得生十救八九金液丹治小兒
吐瀉虚極最妙沈存中良方論金液丹云親見小兒吐
利劇氣已絶服之復活者數人真不妄也湏多服方驗
按此證錢論傷乳食所致分冷熱傷風辨兼見證明
寒熱因而治可謂究其緒矣閻主温中兼用金液丹
之類蓋是治寒證濕證及升提下䧟之法至潔古更
分時令備兼見證而用藥治法殆無餘藴但吐瀉止
作一證然有吐而不瀉瀉而不吐則當别議若吐而
不瀉傷冷者宜溫胃瀉而不吐傷冷而脉微者宜灸
之亦不可不分蓋病本之不一也
論疳證虚實
錢氏曰疳者皆脾胃病亡津液之所作也(云云)疳在内
目腫腹脹利色無常或沬青白漸瘦弱此冷證也疳
在外鼻不赤爛自揉鼻頭上有瘡不著痂漸遶耳生瘡
治鼻瘡爛蘭香散諸瘡白粉散治之五臟疳筋疳骨疳
(形證詳見本論)
潔古曰疳者小兒病癖或久吐瀉醫者妄投轉過之藥
小兒易為虚實致之胃虚而亡失津液内發虚熱外消
肌肉一臟虚則諸臟皆弱其病目胞腫腹脹利色無常
漸加瘦瘁久不痊可是腸胃有風積法當用宣風散𨗳
之後各依本臟補其母
大抵小兒疳病肌羸血氣不足同大人癆瘵之疾
按疳證惟錢氏論中最詳宜玩本文
論腹痛所因
錢氏曰積痛口中氣温面黃白目無精光或白睛多及
多睡畏食或大便酸臭者當磨積宜消積丸甚者當白
餅子下之後和胃蟲痛面㿠白心腹痛口中沬及清
水出發痛有時安蟲散主之小兒本怯者多此病積痛
食痛虚痛大同小異惟蟲痛當口淡而沫自出
按小兒腹痛亦有傷冷食乳物及濕熱欲作痢而痛
或發痧疹痛者皆宜詳悉
論小兒癖積
錢氏曰腹中有癖不食但飲乳是也當漸用白餅子下
之小兒病癖由乳食不消伏在腹中乍凉乍熱飲水或
喘𠻳與潮熱相類不早治必成疳以其有癖則令兒不
食致脾胃虚而發熱故引飲水過多即蕩滌脾胃亡失
津液脾胃不能傳化水榖其脉沈細益不食脾胃虚衰
四肢不舉諸邪遂生羸瘦而成疳矣
論痘瘡輕重
錢氏曰凡瘡疹一發便出盡者必重也瘡夾疹者半輕
半重也出稀者輕裏外肥紅者輕外黑裏赤者微重也
外白裏黑者大重也瘡端裏黑點如針孔者勢劇也青
乾紫䧟睡昏汁出不止煩躁熱渴腹脹啼喘大小便不
通者困也凡瘡疹當乳母慎口味凡飢及風寒歸腎變
黑難治也有大熱當利小便有小熱宜解毒若黑紫乾
䧟者百祥丸下之不黑者慎勿下看時月輕重大抵瘡
疹屬陽出則春夏為順秋冬逆冬月腎旺又盛寒病多
歸腎變黑又當辨春膿疱夏黑䧟秋㿀冬疹亦不順也
黑者無問何時十難救一其候寒戰噤牙或身黃腫紫
宜急以百祥丸下之復惡寒不已身冷出汗耳骫反熱
者死腎氣大旺也下後身熱飲水可治脾旺勝腎寒去
而温熱也先發膿胞後發疹子者順後發㿀子者逆
先發水疱後發疹子者逆先發膿疱後發水泡多
者順少者逆先水泡後㿀子多者逆少者順先疹
子後㿀子者順凡瘡疹只出一般者善
潔古曰一發便密如針頭形勢重者合輕其表而凉其
内連翹升麻湯若㿀已發密重微喘飲水者有熱證則
去風藥微下之若出不快清便自調知其在表不在裏
當微發散用升麻葛根湯若青乾黑䧟身不大熱大小
便澁則是熱在内煎大黃湯下宣風散若身表大熱表
證未罷不可下若㿀疹已出見小熱小便不利當利之
已發後有餘毒未散復有身熱瘡腫之類當用茶粉下
解毒丸瘡疹已出後有聲音者乃形病氣不病也瘡疹
未出先聲音不出者乃形不病而氣病也若瘡疹出而
聲音不出者是形氣俱病也當清其肺氣當用八風湯
并凉膈散去硝黃亦可
論痘瘡用熱藥之悞
丹溪曰讀前人之書當知其立言之意苟不知其意求
適於用不可得也痘瘡之論錢氏為詳歴舉源流明經
絡分表裏虚實開其治法證以論辨深得著書垂教之
體使後人如求方圓於規矩較平直於凖繩引而伸之
觸類而長之可謂無窮之應用也今人不知致病之因
不求立方之意倉卒一試設有不應并其書而棄之近
因局方之學行素問之道不明類皆喜温而惡凉喜補
而惡解利忽得陳氏方論遂以為錢氏不及也雖然陳
氏亦可謂善求病情者大率歸重於太隂一經蓋以手
太陰屬肺主皮毛足太陰屬脾主手足肺金惡寒而易於
外感脾土惡濕而無物不受觀其用丁香官桂所以治
肺之寒用附木半夏所以治脾之濕也使脾與肺果有
寒與濕而兼有虚也中病則己何傷之有今徒見其出
遲者身熱者泄利者驚悸者氣急者渴思飲者例與木
香散異功散者間有偶中之效不思一偏之禍若錢氏
方固未嘗廢細辛丁香白术參茋軰率有監制輔佐之
藥但有寒凉者多而補助一法略爾端緒痴人不可說
夢錢氏之慮深矣亦將俟逹者推充而用之夫渴者用
温藥痒塌者用補藥自陳氏發之迥出前軰然其多用
燥熱或未適中恐其立方之際必有挾寒而痘者余嘗
會諸家之粹而用之聊陳一二從子六七歲時出痘身
熱微渴自利或欲用木香散加丁香十粒煎予觀其出
遲固因其自利而氣弱察其所下皆臭滯因熱蒸而下
恐未必寒急止之已投一貼矣與黃連解毒湯加白术
近十貼以解之利止痘出其後肌常微熱手足生癰又
與凉劑補一月安一人年七十歲發熱而昏倦其脉大
而似數與參茋歸术陳皮大料濃湯飲之二十貼痘出
又二十貼膿胞成身無全膚或欲用陳氏本方與之予
曰但虚無寒也又與前方至六十貼而安至正甲申春
邑間痘瘡不越一家率與陳氏方童幼死者百餘雖曰
天數吾恐人事亦或未之盡也
謹按錢氏論痘瘡形色輕重困劇而用藥已具其端
緒矣至潔古又辨所兼之證及候音聲察形氣為病
而處治治法可謂詳悉但世俗不深求其意反有疑
似丹溪先生所以言之諜諜也大抵世俗喜温而惡
凉將錢氏之法不去推充至多疑似如云不可妄下
蓋妄之一字戒慎之意當有可下之理也若瘡疹初
發有因裏實而出不快渴而脈數便秘煩躁不下可
乎有將懨之際裏實而渴便秘身熱不下可乎或云
首尾俱不可下或指為上吐下瀉不可下皆非也但
自病體虚實不等時令中治法之異要當適中病情
爾故錢氏云看時月此句關係甚妙如冬月盛寒便
難例用凉劑且小兒痘瘡本五臟之毒所發非止屬
諸痛痒瘡皆出心火之比故陳氏方一出亦多獲效
今人用錢氏方亦有致悞者蓋不善用其法之過非
製法者之過也宜求乎立方本旨矧歲氣時臨災𤯝
淺深不同小兒體有虚實之異用藥不可輕舉詳潔
古以微下法中佐以風劑是兼升發之意亦慎之也
何熱劑與香竄之藥豈可例用乎然有毒入關竅肌
骨間邪氣下䧟用此而獲生者或有之恐千百而一
二也
論㿀疹證治
王海藏云夫㿀之為病皆由子在母腹中時浸漬食母
血穢藴而成毒皆太隂濕土壅滯君相二火之所作也
因小兒真氣既盛正氣又旺邪無所容或因天寒傷表
或傷裏㿀由是而生焉治當外者外治内者内治中外
皆和其㿀自出至於惡寒者發之表大熱者奪之渴者
清之秘者通利之驚者安之泄者分之不可執一大抵
傷寒同治隨經用藥最為高論假如五日以裏諸病與
㿀疹不能别辨者不可疑似必湏發之但各從其所傷
應見治之皆不妨㿀出若強發之其變不可勝數矣前
人言首尾俱不可下者何也曰首不可下者為㿀未顯
於表下則邪氣不得伸越此脉證有表而無裏故禁首
不可下也尾不可下者為㿀毒已顯於外内無根蒂大
便不實無一切裏證下之則㿀氣逆䧟故禁尾不可下
也又言温煖不令通風㿀若已出身熱天暄何必蓋覆
不使之通風乎後人執此二句不知天令人事通變致
悞者多大抵以脉為主浮中沈之診平舉按之候察其
虚實定其中外則可以萬全矣
論未顯㿀證所用之藥
外傷升麻湯内傷枳實丸大便䎡者枳术丸
傷冷者温之神應丸惡寒者發之防風蒼术湯
表大熱者奪之此表者通言三陽也夫陽盛則氣必上
行言奪者治之不令上行也大便秘結者下之桃仁
承氣四順飲柴胡飲選用察其在氣在血渴者清之
大渴者白虎湯小渴者凉膈散小便不通者利之導
赤散八正散之類當求上下三焦何經而用藥驚者分
輕重安之泄者察寒熱分之
已顯㿀證所用之藥
出不快化毒湯出太多犀角地黃湯地骨皮鼠粘
子湯咽不利桔梗甘草粘子湯煩者桔梗甘草梔
子湯
肺不利紫草甘草枳殼湯
太陽出不快荆芥甘草防風湯
陽明出不快升麻加紫草湯
少陽出不快連翹防風湯
四肢出不快防風芍藥甘草湯
小兒治法
治風之劑
小續命湯(一名寬筋湯)治小兒吐瀉之後因虚生風瘈
瘲神昏涎盛不利
麻黃(去節半兩)防風(一分半)芍藥附子
人參川芎白术防己(各一兩)
黃芩(一分)桂枝甘草(各半兩)
右為粗末每三歲一錢水煎入薑棗有汗者去麻黃
錢氏大青膏治小兒熱盛生風欲為驚搐血氣未實不
能勝邪故發搐也大小便依度口中氣熱當發之
天麻末(一錢)白附子(一錢半)蝎梢(半錢)硃砂(一字)
麝(一字)烏蛇肉(酒浸焙乾半錢)青黛(一錢)
天竺黃(一字)
右同為末生蜜和成膏每服半皂子大月中兒粳米
大
天麻防風丸(見後)
按已上三方風自内因者宜此汗之可見裏之表證
與外因不同矧有驚風痰熱食熱等類者臨證並宜
選擇
驅風膏
瀉青丸加辰砂蝎尾
按此表裏藥也
浴體法
天麻末(二錢)蝎尾硃砂(各半錢)烏蛇肉(酒浸)
(為末)白礬(各三錢)麝(一字)青黛(三錢)
右同研勻每三錢水煎入桃枝一握并葉五七枝温
洗之勿浴背
塗𩕄法
麝(一字)蝎尾(半錢)薄荷葉(半錢)蜈蚣末
牛黃末青黛末(各一字)
右研勻熟棗肉劑為膏新綿上塗勻貼𩕄上四方可
出一指許火上炙手頻熨百日裏外兒用此法
謹按世俗週歲上下小兒諸風搐證用浴體搯洗法
得汗立效殊勝火灸蓋艾有悞加於風熱陽癎也慎
之
局方敗毒散治小兒傷風身熱鼻塞
方見熱門
拔萃防風蒼术湯治小兒邪熱在表惡風風寒所傷
防風(半兩)蒼术石膏(各一兩)甘草(炙半兩)
川芎黃芩(各二錢半)
右為粗末每二錢入薑薄荷葉煎
升麻黃芩湯治小兒中風身熱頭項強自汗表不和也
升麻葛根黃芩芍藥(各五錢半)甘草(二錢半)
右㕮咀每二錢水煎
按此二方陽明經藥也
大羌活湯治風熱
方見寒門
錢氏塌氣丸治脾風腹脹
胡椒(一兩)蝎尾(半兩)
右糊丸粟米大每五七丸至一二十丸
按此宣風補脾藥也
羌活膏
見後驚劑
全嬰方加減惺惺散治小兒傷風風熱及傷寒鼻塞發
熱驚悸頭痛咳𠻳時行風熱
蒼术川芎細辛羌活
防風白芷天花粉甘草
赤芍桔梗麻黃荆芥
當歸薄荷
右等分水煎一錢入薑
按此太陽例藥也
已上諸方宜隨諸經輕重選用
殭蠶散治小兒中風不語失音關鬲不通精神昏憒
殭蠶(半兩)羌活(一兩)麝(半錢)
右為末二歲半錢薑汁少許調和湯浸服又以菖蒲
末於舌根上頻用之
桂菖散治小兒急中風失音不語
桂心(一兩)石菖蒲(一分)
右為末三歲一錢水煎服若大病後不語者用猪膽
汁調下未語再服
按此二方出太陽例可見中風傷風例不同故錄之
治寒之劑
仲景桂枝湯治感冐風寒身熱惡寒自汗
麻黃湯治冐風寒身熱鼻塞寒慄無汗
桂枝麻黃各半湯
小青龍湯治感風寒脉緩發熱腹痛或利
理中湯治感寒腹痛
方並見寒門
謹按世俗治傷寒多不本仲景初法矧小兒乎惟近
代鄭友端集全嬰方於傷寒多採其例言桂枝湯自
西北二方居人四時行之無不驗江淮間惟冬及春
可行之自春末及夏以前桂枝證加黃芩一分謂之
陽旦湯夏至以後有桂枝可加知母石膏各半兩或
加升麻一分若病人素虚寒者正用古方不在加減
也可謂得其旨趣故兹寒例與夫變證法並見本論
今不詳錄但以變法一二附于左
葛根升麻湯
方見升麻湯
右㕮咀水煎
按此方陽明藥也世俗用治小兒傷風及發㿀瘡疑
似之間者皆用之故收入然亦須審諦而行之可也
故王海藏云活人言傷寒頭痛如破者連鬚葱白湯
次又不已者葛根升麻湯恐太陽流入陽明用斷其
路故以此湯主之地黃湯内如無犀角以升麻代之
是知陽明藥非太陽藥也人或初病太陽證便與此
湯是遺太陽不惟遺經反引太陽邪氣入陽明不能
解也其變可勝言哉故不可不慎之况小兒乎
麻黃黃芩湯治小兒傷寒頭痛身壯熱無汗鼻塞目澁
小便清者知不在裏可汗之
麻黃(三錢)赤芍黃芩(各一錢半)甘草(炙)
桂枝(各半錢)
右為粗末水煎
按此太陽例藥也
惺惺散治傷寒時氣風熱痰壅欬𠻳氣不和
桔梗細辛人參甘草(炙)
白茯芩白术瓜蔞根(各一兩)
右為末每二錢水煎入薄荷五葉一方加防風川芎
各一分
按此少隂例藥也
東垣麻黃升麻湯治小兒寒欎而喘喉鳴臍中鳴腹滿
鼻流清涕脉沈急而數
麻黃草荳䓻(各一錢半)益智仁(一分半)厚朴
吳茱萸(各二分)甘草(一分)當歸尾升麻
麯末蘇木(各半分)柴胡黃芩(各一分)
紅花(少許)蝎(二箇)
右㕮咀作二服水煎稍熱服
按此太陽例藥也然有所兼之證故用是變法隨證
加減之也
治熱之劑
錢氏瀉青丸治肝熱搐搦脉洪實
當歸龍膽山梔川芎
大黃羌活防風
右等分蜜丸雞頭大每服一丸
按此瀉乙木之隂火藥也治風熱表裏之劑
瀉心湯治心經實熱
按此瀉丁火藥也
瀉黃散治脾熱目黃口不能吮乳
按已上治已土濕熱之藥風勝濕甘寒瀉火也與已
上並治實熱之劑
瀉白散治肺熱目黃口不能吮乳喘𠻳
按此瀉肺邪之有餘補辛金之不足也
導赤散治内熱小便赤黃心躁睡語
按此治丙火藥也
安神丸治邪熱驚悸面黃頰赤
按此治心肺胃熱氣分藥也清鎮之劑
已上方並見熱門
地黃丸治疳熱腎虚瀉血失音身瘦目翳生疥解𩕄不
合長大不行可服取效
方見補虚門
按此治癸水不足藥也
地骨皮散治小兒肌熱
白虎湯治小兒發熱而渴
方並見熱門
生犀散治小兒肌熱
生犀地骨皮赤芍柴胡
葛根甘草
右㕮咀水煎
按此少陽陽明藥也
鱉甲飲治小兒骨熱潮熱盜汗
鱉甲(炙)地骨皮秦芁柴胡
枳殼(炒)知母當歸(等分)
右㕮咀三歲一錢水煎加桃柳枝各三寸烏梅一箇
按此少陽厥隂藥也氣血之劑
鎮心丸治内熱生驚痰盛
甜硝(一兩)人參(一兩)甘草(炙)寒水石(燒一)
(兩半)山藥茯芩(各二兩)硃砂(一兩)
腦麝(各一錢)
右為末蜜丸雞頭要紅入臙脂量兒大小與服
按此手太隂少隂足陽明太陽藥也
化毒丹治心胃内熱驚悸
生熟地黃(各五兩)天門冬麥門冬(去心)
(焙各三兩)玄參(二兩)甘草(炙)甜硝(各二兩)
青黛(一兩半)
右為末入硝煉蜜丸如雞頭大每半丸或一丸水下
按此手足太隂少隂藥也
甘露飲子治心胃熱咽痛口苦生瘡上攻牙齦腫
方見熱門
大黃丸
方見傷風門
絳雪丹治小兒諸熱陽盛發狂躁不安目赤煩渴
芒硝(一兩)硃砂(一兩)
右為末浸蒸餅為丸雞頭大三歲兒一丸沙糖水化
下無時
按已上二方陽明例藥也
易老羌活黃芩蒼术甘草湯治壯熱體重而瀉
羌活黃芩蒼术甘草
右等分㕮咀水煎服
按此太陽陽明藥也
陳氏人參清膈散治小兒潮熱自汗骨蒸
人參柴胡當歸芍藥
知母桑白皮白术黃茋
紫苑地骨皮茯苓甘草
桔梗(各一兩)黃芩(半兩)石膏滑石(各半兩)
右為粗末每三錢水煎入薑
按此手足太隂足少陽厥隂陽明藥也虚熱煩熱氣
血皆可用
謹按已上諸方姑隨輕重例因舉其槩至於食熱痰
熱驚熱等候宜于後方内選用
治濕熱攻下之劑
錢氏牛黃奪命散治小兒肺脹喘滿胸高氣急兩脇扇
動䧟下鼻張悶亂𠻳渴聲嗄痰涎潮塞俗謂之馬脾
風者
黑白牽牛(各一兩半一半炒)大黃檳榔(各一兩)
右為末三歲兒每服二錢冷溫水調下涎多加膩粉
少許無時
通膈丸
大黃牽牛木通(等分)
右為細末水丸粟米大每三五十丸量大小虚實與
服
按已上二方陽明例藥也
治驚之劑宜與風癎門兼看
錢氏凉驚丸
草龍膽防風青黛(各三錢)鈎藤(二錢)
牛黃麝(各一字)黃連(五分)龍腦(一字)
右糊丸粟米大每三五丸金銀湯下
按此治風熱之劑也
局方天麻防風丸治小兒驚風身熱喘麄多睡驚悸手
足搐搦精神昏憒
天麻防風人參(各一兩)蝎尾(炒半兩)
甘草硃砂雄黃(各二錢半)牛黃
麝(各一錢)殭蠶(炒半兩)
右為末煉蜜丸櫻桃大朱砂為衣每一丸薄荷湯化
下
按此治風癎通關竅藥也
三因方治陽癎驚風熱證面赤身熱發搐直視牙緊
朱砂(一錢)膩粉麝(半錢)蘆會
白附子甘草(各二錢)胡黃連(一錢)蝎梢(七箇)
殭蠶(七箇)金箔(七片)赤脚蜈蚣(一條炙)
右為末二歲已上服半錢金箔薄荷湯下
按此治風熱痰之劑透關通經絡藥也
全嬰方睡紅散治小兒急慢驚風手足搐搦目瞪神昏
牛黃硼砂腦子真珠
水銀(砂子各半錢)青黛蝎尾(炒)
京墨(燒)南星半夏(同上姜製一夕)
蛇含石(淬各一錢)金銀箔(各十片)
麝香(一字)烏蛇尾(并項下七寸並酒浸一宿取出去皮骨炙一錢)
右為末三歲一字薄荷湯下
按此治風熱痰藥通關透肌骨之劑也非風邪下
䧟者不可輕用
東垣硃砂安神丸
方見熱門
按此寧心清神凉血之劑也
謝氏奪命丹治急驚不省人事眼定不動牙關不開唇
白并黑者
南星半夏(各四錢為末並以生姜汁和作餅子晒乾)
真珠(新白者二錢)巴豆(去油淨一錢)硃砂(四錢)金箔
銀箔(各十片)輕粉麝(各半錢)
右九味各為末和勻飛羅麫打糊為丸如黍米大每
一歲兒一丸燈心湯下
比金丸治小兒風熱丹毒急慢啞驚
前奪命丹中减去金銀箔加真欎金末三錢丸如
上法
利驚丸
前比金丸中去欎金加腦子半錢白頸蚯蚓一條
用刀截斷首尾兩頭齊跳者用之去土秤二錢丸
服如上法
按此三方導痰藥也白餅子加減法
按已上諸方治陽癎之藥不問急慢但係陽證諸熱
者宜隨表裏輕重擇用之
錢氏温驚丸
天南星(為末入臘月牛膽中百日隂乾為末四兩)
硃砂(一錢)天竺黃(一兩)坯子臙脂
片腦(各一錢)
右用牛膽汁和丸雞頭大每一丸小者半丸沙糖水
化下
羌活膏治脾胃虚肝氣熱盛生風或吐瀉後成慢驚
者
羌活川芎人參白附子
赤茯芩(各半兩)天麻(一兩)殭蠶(炒)乾蝎(炒)
白花蛇(酒浸焙各一分)川附子(炮)防風
麻黃(各三錢)肉豆蔲母丁香藿香葉
沈香木香(各弍錢)輕粉(一字)真珠末
牛黃(各一錢半)龍腦(半字)麝(一錢)雄黃
辰砂(各一分已上七味各另研)
右為細末熟蜜劑旋丸大豆大每服一二丸食前薄
荷湯或麥門冬湯下
三因方治隂癎慢驚
黑附子(剉去皮)南星(生)半夏(各二錢)
白附子(一錢半)
右研細井花水浸七日每日換水浸控乾入朱砂二
錢麝一錢拌勻每服一字薄荷湯下量大小與服或
丸如粟米大每二十丸薄荷湯下此白丸子方也因
分兩不同故兩存之
經驗方保生錠子治急慢驚風
蛇含石(四兩火煆醋淬十數次研為極細末)
南星(一兩先泡細切再炒)白附子(去皮一兩)
硃砂(三錢另研極細)麝(一錢)
右為細末用糯米粉煑作餅搗和前藥令勻作錠子
臨用薄荷湯濃磨汁服一二口
全嬰方麝香餅治小兒急慢驚風進退不定荏苒經日
乍靜乍動嘔吐痰涎潮搐甚者宜此
麝香蝎尾(去毒)蜈蚣(二條酒浸酥炙)
南星(炮)川烏(炮)白花蛇(酒浸一夕去骨皮焙已上各半)
(兩)乳香鉄粉硃砂
牛黃(各一錢)
右為末酒煑糊丸如雞頭大拈作餅子三歲兒一餅
用薄荷湯下
按此厥隂例藥也非風在關竅肯綮者不可用義見
中風門通關透骨例
全蝎散治小兒急慢驚風潮作不定心肺中風
蛇頭(一箇酒浸)蜈蚣(一條酥炙)蝎(一錢)草烏(一箇去皮尖)
麻黃(去節一錢)朱砂(一錢)腦麝(各一字)
右為末一歲一字薄荷湯下
奪命散治小兒急慢驚風諸藥無效者一服見效
白附子黑附子(炮)南星(炮)天麻
防風半夏(炮)麻黃(去節)朱砂
蝎(新薄荷葉褁姜汁蘸炙三兩次各一錢)
右入麝香半錢為末三歲半錢薄荷薑汁更入酒些
小熱湯共調下
按此二方太陽例藥也
鈎藤飲子治吐利脾胃氣弱虚風慢驚
鈎藤(三分)蟬殼防風人參
麻黃(去節)殭蠶(炒)天麻蝎尾(炒各半兩)
甘草(炙)川芎(各一分)麝(一錢另研)
右同為細末每服二錢水煎量多少與之寒多者加
附子半錢
按此升陽越脾氣藥也
寧心膏治小兒精神不定恍惚不寧恐畏多哭驚魘
人參白术白茯芩茯神
山藥羌活甘草(炙各一錢)朱砂(一錢)
腦麝(各一字)
右為末煉蜜丸如雞頭大二歲一丸薄荷湯化下
按此養氣䟱風清神之藥也
寳鑑天麻散治小兒急慢驚風其效如神
半夏(七錢)天麻(二錢半)甘草(炙)白茯芩
白术(各三錢)
右水一盞入磁器内煑水乾將生薑三錢同煑候乾
為末每服一錢半薑棗湯調下
按此溫脾養胃之劑非止於䟱風勝痰藥也大抵小
兒血氣未充體虚者多或因病後致者宜與此調理
而不為峻劑下䧟轉成壊證者此三方則庶幾矣
謹按已上諸方治隂癎不問急慢驚但係隂證宜隨
表裏輕重選用則半隂半陽慢脾之法例在其中矣
經驗方啑驚開關散牙關緊急者用之㗜鼻并擦牙
蜈蚣(一條炙)直殭蠶(炒)南星(各一錢)麝(一字)
猪牙皂角(一定略燒存性)
右各為末研極細少許搐鼻如欲擦牙者用生薑汁
蘸藥擦牙上
全嬰方探生散治小兒急慢驚風諸藥無效者吹鼻定
死生
沒藥䧺黃(各一錢)乳香(半錢)麝(一字)
右為末少許吹鼻如眼泪鼻涕俱出者可治
按此二方捷啑藥也
吐風散治小兒急中風口噤不開不省人事
全蝎(一箇炒)瓜蒂(十箇炒)赤小豆(三十粒)
右為末一歲一字温米飲調下未吐再服
碧雲散治小兒急風卒中涎潮氣粗不省人事
石碌(四錢)輕粉(一錢)
右為末每一字薄荷湯下酒少許同調下良久先吐
後利
一方以銅青為末醋糊丸如雞頭大每一丸薄荷湯
磨下須臾吐涎似膠以手拽出神效
天霜散治小兒急中卒風并急驚口噤搦搐涎盛昏塞
不語
辰砂粉霜輕粉南星(炮各半兩)
蝎尾白附子藿香葉(各一錢)
右為末一歲半字薄荷湯調下茶亦得未吐再服
按已上三方宣劑也宜選用然此方吐中兼汗下也
錢氏利驚丸治小兒急驚風涎盛發熱潮搐
青黛輕粉(各一錢)牽牛(半兩)天竺黃(二錢)
右為末白糊丸如小豆大二十丸薄荷湯下
按此下濕熱痰之劑也
全嬰驅風膏治小兒肝風筋脉拘急面紅目青眼上驚
搐及胎風
辰砂蝎尾當歸龍膽草
川芎山梔大黃羌活
防風甘草(各一錢)
右為末入麝香一字煉沙糖丸如雞頭大三歲一丸
薄荷竹葉蜜湯化下
按此下風熱之劑也
珍珠丸治小兒急慢驚風發搐涎潮壯熱及痰嗽壅塞
白附子滑石巴豆(十五箇去油)輕粉
南星(各一錢)
右為末糊丸如小豆大三歲一二丸葱白湯下
按此下食痰𨗳滯之劑也白餅子加減法
通關散治小兒驚風已退聲不能言
右以南星大者炮為末三歲一錢猪膽汁調下嚥入
喉中便能言
灸驚風法(附臍風撮口法)
寳鑑云小兒急驚風灸前頂一穴在百會前一寸若不
愈須灸兩眉頭及人中一穴各三壯如小麥大
小兒慢驚風灸尺澤穴各七壯在肘中横紋上動脉中
炷如小麥大
初生小兒臍風撮口諸藥不效者取然谷穴在内踝前
踝骨下䧟中可灸三壯針入三分不宜見血立效
小兒癲癎瘈瘲脊強互相引灸長強穴二十壯在脊骶
端跌地取之乃得
小兒癲癎驚風目眩灸神庭一穴七壯在鼻直上入髮際五分
小兒風癎者先屈手指如數物乃發也灸鼻柱入髮際
宛宛中灸三壯如小麥大
小兒驚癎先啼怖啼呌乃發也灸頂上旋毛中三壯及
耳後青脈旺如小麥大
治痰涎之劑
青州白丸子
南星(三兩)半夏(七兩)白附子(二兩)川烏(半兩各生用)
右為末絹袋盛井水擺盡為度别換水浸三五日晒
乾糯米粉丸
按此治寒痰風痰藥也
抱龍丸治風痰壅盛驚搐昏睡
雄黃辰砂天竺黃(各四錢)麝香(一錢)
牛膽南星(八錢入臘月牛膽中隂乾百日内用如無生者水浸二日焙用)
右為末煑甘草糊丸如皂子大三歲一丸量大小與
服薄荷湯下
按此治風痰熱痰藥也
宣風散
㯽榔(二箇)陳皮甘草(各半兩)牽牛(四兩半生)
(半熟)
右為末每一錢量大小與服湯調下
按此下濕痰之劑也
褊銀丸治風涎膈實上熱及乳食不消脹氣喘
巴豆(半兩去油研)好墨(八錢燒醋碎)水銀(半兩)黑鉛(一錢半與)
(水銀結砂子)麝香(半錢别研)
右將巴豆末并墨再研和勻入砂子等陳米粥和丸
如菉豆大捻作餅子一歲一丸薄荷湯下
按此下食痰癖積藥也
謹按小兒多痰熱宜用抱龍丸與化毒丹等兼服故
兹例不多錄
治内傷及癖積之劑
錢氏白餅子治腹中有癖但飲乳𠻳而吐痰涎
方見痰飲門
按此下痰積食積藥也義見痰飲門
消積丸
丁香(九箇)砂仁(十二箇)巴豆(二箇去油)烏梅肉(三箇)
右為末麫糊丸黍米大三歲已上三五丸已下三二
丸温水下
消堅丸消乳癖及下交妳又治痰熱膈實取積
硇砂末巴豆(去油淨)輕粉(各一錢)水銀砂子(兩皂子大)
黃明膠末(五錢)
右同研勻入麫糊丸如麻子大倒流水下一歲兒一
丸食後服
按此二方有寒熱輕重之分宜選用後法同
寳鑑三稜煎丸治小兒飲食過多痞悶疼痛宿食不化
久而成癖
廣术(黑角者)荆三稜(二味濕紙褁煨為末各一兩)大黃(去皮八兩)
右將大黃為末石器内以好醋浸令透慢火熬成膏
和二藥為丸麻子大或菉豆大每一二十丸食後温
水下
鱉甲猪肚丸治癖發熱
鱉甲(九肋者七錢醋煑黃色)青蒿黃連(各七錢)
青皮枳實(炒)木香(各半兩)柴胡(一兩)
右細末猔猪肚一箇去脂貯藥蒸熟同和梧子大每
一三十丸食後人參湯下
廣术化癖丸治乳食不消心腹飽脹壯熱喘麄嘔吐痰
逆食癥乳癖
代赭石(醋淬)當歸朱砂(研)枳殼(炒)
廣术(炮)荆山稜(炮各半兩)木香(一兩)麝香
巴豆(去油各一分)
右末研勻糊丸如麻子大每一歲兒二丸米飲下
灸癖積法
寳鑑云治小兒癖氣久不瘥中脘一穴章門二穴在大
横外直臍季脇端側卧屈上足舉臂取之各灸七壯
臍後脊中灸二七壯
治小兒脇下滿瀉利體重四肢不收痃癖積聚腹痛不
嗜食寒熱取脾俞二穴在第一顀下兩旁相去各一
寸五分可灸七壯又治腹脹黃疸可灸三壯
治瀉痢之劑
錢氏白术散
藿香葉白术木香白茯苓
甘草人參(各一錢)乾葛(二錢)
右為末每一錢至二錢水煎服
異功散
四君子湯加陳皮一方只用參术甘草三味名温
中湯
按此二方補脾湯加減法也
益黃散
陳皮(一兩)青皮訶子肉甘草(炙)
丁香(二錢)
右為細末每二錢水煎服
沒石子丸
木香黃連(各二分)沒石子(一箇)豆蔲仁(二箇)
訶子肉(三箇)
右為末飯丸麻子大米飲下十五丸量大小與之
按此二方兼止澁藥也
五苓散治瀉而渴
方見濕門
羌活膏治小兒洩瀉發搐
方見前
温白丸治小兒脾氣虚困洩瀉瘦弱冷疳洞利或驚
天麻(半兩)殭蠶(炒)白附子乾蝎
南星(浸各一錢)
右為末浸寒食麫為丸如菉豆大每五七丸至二三
十丸姜湯下仍於寒食麫内養七日取出
迴生散治小兒吐瀉
大南星(八九錢已上者)
右用地坑子一箇深三寸燒赤入好酒半盞下南星
卻用炭火三兩條盖候南星微裂取出剉再炒放冷
為細末每半錢或一字濃煎生薑防風湯調下
按此二方升肺脾之氣藥也
金液丹治吐利日久脾胃虚損手足厥逆神昏睡多露
睛口鼻氣冷欲成慢驚或身冷脉微自汗小便不禁
舶上硫黃十兩去砂石為末砂合子盛八分滿水
和赤石脂封縫塩泥固濟晒乾再入水罐内泥固
濟火煆過候冷
右於乳鉢内研為細末水浸蒸餅丸桐子大或如菉
豆大每五十丸至百丸米飲下
按此厥隂例藥也
玉露散治傷熱吐瀉黃色
寒水石石膏(堅白者各半兩)生甘草(一分)
右同為細末每服半錢或一錢温湯調下
按此陽明例藥也
豆蔲香連丸治洩瀉腹痛腸鳴
黃連(三分炒)肉豆蔲木香(各一分)
右為細末粟米飯丸米粒大每服十丸至二三十丸
日夜各四五服米飲下
二聖丸治小兒臟腑或瀉或好久不愈
黃連黃栢(去皮各一兩)
右為末入猪膽内煑熟丸如菉豆大每二三十丸米
飲下
按此解毒湯變法也與前方不同宜選用
羌活黃芩蒼术甘草湯治壯熱體重而瀉
方見前
茯苓半夏湯治風瀉而嘔
方見痰飲門
東垣升陽益胃湯
方見補虚門
湯氏助胃膏治小兒氣虚乳食不進腹痛洩瀉腸鳴
陳皮山藥(各四兩)甘草(炙)砂仁
白茯苓藿香桂(各二兩)肉果
人參木香丁香白豆蔲(各一兩)
右為末煉蜜丸和成膏每服雞頭大量大小與之
按此出太陽例冬月時令中藥
局方水浸丹治伏暑傷冷冷熱不調霍亂吐利煩渴
巴豆(大者二十五箇去皮研細去油盡)黃丹(一兩炒)
右研勻用黃蠟鎔汁為丸如梧子大每一丸以水浸
少頃别以新水吞之量大小與服
按此足陽明藥也
小香連丸治熱痢腹痛
木香訶子(各一分)黃連(半兩)
右為末飯和丸菉豆大米飲下十丸至二三十丸頻
服之
胃風湯
方見洩瀉門
全嬰方訶梔散治小兒純下血痢腹痛
訶子(半兩燒去核)梔子仁(一錢半)
右為末三歲半錢米湯調下食前
按此治熱之劑也
桃花丸治小兒赤白痢腹痛
赤石脂川乾薑(炮等分)
右為末糊丸如小豆大三歲三十丸米湯下
按此治寒之劑也
澁腸丸治小兒下痢赤白後重頻併
龍骨海螵蛸訶子(炮去核等分)
右為末糊丸如小豆大三十丸米湯下
按此止澁之劑也
東垣厚腸丸治小兒乳食不能尅化或生腹脹瘦弱痢
瀉無常色
橘皮(三分)大麥麫(半錢)半夏(三分)枳實(半錢)
蒼术(三分)青皮(二分)人參(三分)厚朴(二分)
麯末(半錢)
右為細末煑糊為丸如麻子大每二十丸温水下食
前
按此足陽明太隂藥也
按已上諸方姑偹其例宜兼看瀉痢二門而分治之
治咳𠻳之劑
麻黃湯治傷風咳嗽喘急無汗
方見寒門
按此治風寒之劑也
敗毒散治時氣咳𠻳
方見前
按此治風温之劑也
紫苑散治小兒咳𠻳上氣喉中水雞之聲
射干紫苑欵冬花(各三錢)麻黃(四錢)
細辛(二錢)半夏(一錢)五味子(六錢)
右㕮咀三歲兒一錢水煎入薑棗少許
百部飲治小兒喘𠻳日夜不得睡目鮮如突出之狀
百部生薑(各八錢)細辛甘草(各三錢)
貝母白术五味子(各二錢)桂心(四錢)
麻黃(二錢)
右㕮咀三歲兒一錢水煎
按此二方太陽例藥宜分輕重選用
紫蘇子散治小兒欬逆上氣因乳哺無度内挾風冷傷
肺氣或啼未定與乳乳與氣相逆不得下
蘇子訶子蘿白子杏仁(炒)
木香人參(各二錢)青皮甘草(各一錢半)
右為末每一錢水煎入薑量大小與服
按此下氣𨗳痰藥也
葶藶丸治乳食衝肺咳嗽面赤痰喘
甜葶藶(隔紙炒)黑牽牛(炒)漢防己杏仁(炒各一錢)
右為末入杏仁泥取蒸陳棗肉和再搗為丸如麻子
大每五丸至七丸生薑湯下
按此下濕之劑也
全嬰方雄朱丸治小兒咳嗽有痰潮熱
雄黃(一錢半)巴豆(七粒)半夏(半兩)
右為末糊丸小豆大一歲二丸姜湯下
按此𨗳風痰濕痰乳癖藥也
潤肺散治小兒涎𠻳不已氣急煩渴
麻黃(二錢)甘草(一錢)人參知母(各二錢半)
陳皮(一分)桔梗阿膠(炒)百部(各半錢)
右為末三歲一錢水煎
按此手太隂足太陽藥也
人參丸治小兒欬嗽有痰氣急惡心
人參半夏白术川姜
南星(炮)
右等分為末姜糊丸小豆大三十丸姜湯下
按此手足太隂藥也
參杏膏治小兒久新咳𠻳氣急惡心有痰咯血
人參阿膠杏仁(炒)欵冬花
五味子甘草訶子貝母
右等分為末煉蜜丸雞頭大三歲兒一丸白湯下
補肺散治小兒久患欬嗽氣急有痰
阿膠糯米(各一兩)馬兜鈴甘草(各半兩)
杏仁(七十粒)大力子(一分)
右㕮咀三歲兒一錢水煎服
按此二方手太隂之的藥也
瀉肺散治小兒肺氣熱盛而欬
方見熱門瀉白散
治嘔吐之劑
茯苓半夏湯
方見前瀉劑
迴生散治小兒吐瀉
方見前
異功散
方見前瀉劑
藿香散治脾胃虚有熱面赤嘔噦
麥門冬半夏甘草(炙)石膏(各半兩)
藿香(一分)
右為末每半錢至一錢水煎入薑
全嬰方消食丸治小兒生冷傷脾腹痛惡心
即局方小七香丸
拔萃定吐紫金核
半夏末(製)人參白术木香
丁香藿香(各二錢半)
右為末稀糊為丸如李核大後用沈香硃砂各一錢
研勻為衣隂乾每一丸棗湯磨下
謝氏燒針丸專主吐逆
府丹不拘多少
右件研極細去皮小棗肉和劑為雞頭大每用針簽
於燈上燒灰為末乳汁下一丸
按此亦劫劑也已上方唯藿香散出陽明例藥餘温
劑宜隨輕重選擇出理中例
治疳之劑
錢氏木香丸治小兒疳瘦腹大
木香青黛㯽榔豆蔲(各一分)
麝香(一錢半)續隨子(一兩)蝦蟇(三箇燒存性)
右為末蜜丸菉豆大每三五丸至一二十丸薄荷湯
下
按此手足太隂藥也
六味地黃丸治小兒疳瘦不行解顖骨熱
方見補虚門
全嬰方蘆薈丸治小兒疳氣腹急骨熱
蘆薈木香檳榔(各一分)黃連(一兩)
蕪荑(去皮)青皮陳皮(各半兩)巴豆(三七粒同)
(上四味炒黃去豆)蝦蟇(酒浸炙黃去骨一兩)
右為末猪膽丸小豆大三歲三十丸米湯下
按此手少隂手足太隂藥也
蒸雞丸治小兒疳癆骨蒸潮熱盗汗瘦弱腹急面黃食
不生肌肉
黃連(二兩)柴胡(一兩)蕪荑鶴虱(各半兩)
秦芁知母紫芩史君子(去殼)
(炒各一兩)
右為末黃雄雞一隻重一斤籠之專以大麻子飼之
五日後去毛及腸肚淨入前末子以綫縫之取小甑
子先以黑豆鋪甑底三寸安雞四旁及上黑豆蓋之
早蒸至晩取肉研和硬入酒糊丸如小豆大二歲二
十丸加減與之米飲下忌猪肉
按此手少隂足少陽藥也
肥兒丸截疳殺䖝治腹脹消食
史君子(肉)蘿白子(各二兩)小紅棗(肉一兩)糖毬子(末)
飛羅麫(各二兩)
右取好黃土和作一爐墩子内底下蘿白片鋪一層
次將史君子肉鋪在當中次又鋪蘿白一層上安棗
肉蓋於上以泥封固其外以炭火煆至内三物熟爛
了取出以飛麫毬子末和勻丸如麻子大量兒大小
與服米飲下
按此足陽明太陽藥也
五疳消食丸消疳殺䖝退熱磨積進食
史君子(肉炒)麥蘖(炒)陳皮
麥麯(炒)蕪荑草龍膽
黃連(炒)糖毬子(等分)
右為細末陳米飯為丸如黍米大每十丸米飲下
按此手少隂太隂藥也然疳證自有虛實積熱等致
不同已上諸方未能以盡其變學者自宜推格治之
治瘡疹之劑
升麻湯治小兒瘡疹未出發熱
升麻葛根芍藥甘草
右㕮咀水煎
按此足太陽陽明藥也
錢氏四聖散治瘡疹出不快
紫草木通甘草(炙)枳殼(炒)
右等分為粗末每一錢水煎服陳氏加黃茋
按此足陽明手太隂藥也
調肝散治瘡疹大盛宜服此令瘡不入眼
生犀(二錢半)龍膽草(一錢)黃茋(半兩)大黃(二錢)
桑白皮(半兩炒)鈎藤子(各一錢)石膏(半兩)麻黃
瓜蔞甘草
右為粗末每二錢水煎服食後
按此手太隂足陽明藥也内外實者非此不可
化毒湯治豆瘡已出不快
紫草茸升麻甘草(炙等分)
右㕮咀入粳米五十粒水煎
按此足陽明藥也
鼠黏子湯治豆瘡欲出未能得透皮膚熱眼赤心煩咽
嗌不利
鼠黏子(炒四錢)荆芥穗(二錢)甘草(一錢)防風(半錢)
右為細末沸湯點服去防風名消毒散
按此太陽少陽藥首論温平者此也
活血散治豆瘡出不快
白芍藥(炒一錢)
右為末酒調服腹痛温熱水調下
按此正的太隂藥也海藏云張和之治四肢出不快
加防風大效
犀角地黃湯治瘡疹出太盛便血或鼻衂
犀角(一兩)生地黃(二兩)赤芍(三分)牡丹皮(一兩)
右㕮咀三歲兒一二錢水煎服
按此足太隂少隂手太隂藥也
葛根麥門冬散治小兒熱毒班瘡出多心神煩悶
葛根麥門冬(各三錢)人參(二錢)石膏(半兩)
升麻甘草茯苓(各二錢)赤芍(一錢)
右㕮咀每三錢水煎服
按此足陽明手太隂藥也
連翹散治瘡痘發熱
連翹防風梔子甘草
右為末水煎
按此治熱在外而不厥少陽藥也
如聖飲子治瘡疹毒攻咽嗌腫痛
桔梗甘草鼠黏子(炒各一兩)麥門冬(半兩)
右為末竹葉同煎二三錢
按此手太隂少隂藥也
解毒防風湯
防風地骨皮黃茋芍藥
荆芥枳殼鼠黏子(各半兩)
右為粗末每服四五錢水煎
按此手足太隂藥也
真牙湯治㿀瘡黑陷者
人牙二枚燒存性入麝香少許
右為末用紫草升麻湯調下
御藥院方無價散治㿀瘡不出黑陷欲死者
人猫猪犬糞臘月内燒為灰
右為末每一字蜜湯調服量大小與之
按此二方劫劑也
當歸丸治瘡疹能食而大便秘
當歸(半兩)甘草(一錢)黃連大黃(各二錢半)
右將歸熬膏子入下三味末為丸漸加服至利為度
按此足陽明厥隂藥也
棗變百祥丸
紅牙大戟(去骨一兩)青州棗(去核三十箇)
右用水一碗同煎至水盡為度去大戟不用將棗焙
乾可和作劑從少至多服至利為度
按此足少隂藥也
陳氏異功散治小兒痘瘡欲靨之際頭温足指冷或腹
脹瀉渴氣促或身不壯熱悶亂不寧臥則哽氣煩渴
咬牙
木香(三錢半)官桂(二錢)當歸(三錢半)人參(二錢半)
茯苓(二錢)陳皮厚朴(二錢半)白术(二錢)
半夏(一錢半)丁香肉豆蔲(二錢半)附子(一錢半)
右為粗末每二三錢水煎入薑棗
按此足太陽少隂厥隂手足太隂藥也
謹按已上瘡疹諸方有升散補脾凉血瀉火清神攻
下温中補劫之法不同學者自宜取擇
局方凉膈散治瘡痘已出發熱作渴脈實悶亂便實者
方見火門
謹按瘡瘍已發有寒熱温凉不同形氣虛盛之異己
上二方宜對脈證選用有起死迴生之效也足陽明
藥
地骨皮鼠黏子湯本方加地骨皮
桔梗甘草鼠黏子湯
桔梗甘草梔子湯
防風芍藥甘草湯並三味治證見前
升麻加紫草湯
升麻湯加紫草
荆芥甘草防風湯
三味治證見前
紫草甘草枳殼湯
四聖散减木通
連翹防風湯
前連翹散减梔子
並治證見前論
玉機微義卷五十
