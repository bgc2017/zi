玉機微義卷二十四明徐用誠原輯
劉純續增
諸疝門(小腸氣附)
諸經敘疝脈證
内經曰厥隂脈滑則病狐疝少隂脈滑則病肺風疝太
隂脈滑則病脾風疝陽明脈滑則病心風疝太陽脈浮
則病腎風疝少陽脈浮則病肝風疝
針經曰心脈微滑為心疝引臍少腹鳴肝脈滑甚為㿗
疝腎脈滑甚為癃㿉
按發明云夫滑脈關已上見者為大熱盖陽與陽併
也故大熱脈滑尺部見為大寒生㿗疝滑脈者命門
包絡之名也為丙丙丁熱火併於下盖丙丁不勝壬
癸從寒水之化也故生㿗疝然滑屬隂脈也病自内
因寒亦與已上證同
難經曰任之為病其内苦結男子為七疝
按滑氏本義曰任脈起胞門行腹故病苦内結男為
七疝女為瘕聚也
脈經曰腎脈大急沉為腎疝肝脈大急沉為肝疝
心脈搏滑急為心疝肺脈沉搏為肺疝三隂急為
脾疝三隂脾脈也寸口脈弦而緊弦緊相搏則為寒
疝趺陽脈虚遲為寒疝寒疝繞臍痛若發則白汗出
手足厥寒
諸經敘小腸氣
内經曰小腹控睾引腰脊上衝心唾出清水及為噦噫
甚則入心善忘善悲甲乙經曰邪在小腸也小腸病者
小腹痛引腰脊貫肝肺其經虚不足則風冷乘間而入
邪氣既入則冷之證上衝肝肺客冷散於胸結於臍控
引睾丸上而不下痛而入腹甚則衝於心胸盖其經絡
所係屬也啟玄子曰控引也睾丸隂丸也
謹按寒邪始客於小腸因經絡並於厥隂故下控引
睾丸為痛雖亦如疝然止言小腸氣所以古人治法
往往相類但自有所兼之證殊爾
論疝氣屬寒
原病式曰㿗疝少腹控卵腫急絞痛也寒主拘縮故也
寒極而土化制之故腫滿也經言丈夫㿗疝謂隂器連
少腹急痛也故言婦人少腹腫皆肝足厥隂之脈也經
注曰寒氣聚而為疝也又按經言五臟皆主疝但脈急
也注言脈急者寒之象也然寒則脈當短小而遲今言
急者非急數而洪也由緊脈主痛急為痛甚病寒雖急
亦短小也所以有痛而脈緊急者脈為心之所養也凡
六氣為痛則心神不寧而緊急不得舒緩故脈亦從之
而見也欲知何氣為其病者適其緊急相兼之脈而可
知也如緊急洪數則為熱痛之類也又經言脾傳之腎
病名曰疝瘕少腹煩冤而痛出白蠱注言少腹痛溲出
白液也一作客熱内結銷爍脂肉如蠱之食故名白蠱
也然經之復言熱為疝瘕則亦不可止言為寒當以脈
證别之
論疝氣屬濕熱
丹溪曰疝痛之甚者睾丸連小腹急痛也或有形或無
形或有聲或無聲自素問以下皆以為寒盖經絡得寒
收引不行所以作痛世有得寒而無疝者又必有說以
通之可也予屢踢冰徒涉不曾病此以予素無熱也因
而思此病始於濕熱在經鬱遏至久又感外寒濕熱被
鬱而作痛若只作寒論恐為未備或曰此證多客厥隂
一經濕熱之積何由而致予曰夫勞則火起於筋醉飽
則火起於胃房勞則火起於腎大怒則火起於本經火
鬱之久濕氣便盛濁液凝聚并入血隧流於厥隂肝屬
木性速急火性暴為寒束宜其痛甚而暴也愚見古方
以烏頭梔子等分作湯用之其效亦速後因此方隨形
證加減無有不應又須分濕熱多少而治之但腫多為
濕㿗是也却有水氣而腫又有挾虚而發者當以參术
為君而佐以疎導診其脈沉緊而豁大者是也若不以
補劑而行决裂之法禍不旋踵
論疝證有寒有熱
發明曰經云三陽為病發寒熱下為壅腫及為痿厥腨
㾓其𫝊為索澤其𫝊為㿗疝夫熱在外寒在内則累垂
此九夏之氣也寒在外熱在内則卵縮此三冬之氣也
足太陽膀胱之脈逆上迎手太陽小腸之脈下行至足
厥隂肝之脈不得伸其任脈並厥隂之脈逆則如巨川
之水致陽氣下墜是風寒濕熱下出囊中致兩睾腫大
謂之曰疝太甚則為㿗足厥隂肝之脈與大腸膀胱寒
水之脈同至前隂之末傷寒家說足厥隂肝經為病煩
滿囊縮急下之宜大承氣湯以瀉大熱靈樞經云足厥
隂肝經筋中以為寒則筋攣卵縮為大寒前說囊縮為
大熱此說為大寒此說囊縮垂睾下引㿗疝脚氣為大
寒風濕盛下垂為寒與上二說不同
按釋云以平康不病之人論之夏暑大熱囊卵累垂
冬天大寒急縮收上與前三說又不同何也是相乖
耶不相乖耶荅曰傷寒家囊卵縮大熱在内宜承氣
湯急下之與經筋說囊卵縮大寒在外亦是熱在内
與傷寒家同故再引平康之人以證之冬天陽氣在
内隂氣在外人亦應之故寒在外則皮急皮急則囊
縮夏月隂氣在内陽氣在外人亦應之故熱在外則
皮緩皮緩則囊垂此㿗疝之象也三說文殊皆一理
也用藥者詳而審之故已上三論各有所主兼此考
訂則脈證隂陽寒熱虚實之異判然矣
論疝分三因
陳無擇曰經云七疝諸疝等更不見名狀但出寒疝㿗
疝而已唯太竒論列五臟脈為五疝(云云見前)大抵血
因寒泣則為瘕氣因寒聚則為疝但五臟脈理不同不
可不辨且腎脈本沉心脈本滑受寒則急於理乃是肝
脈本弦肺脈本濇並謂之沉未為了義又脾不出本脈
但云急為疝亦文義之缺也凡云急者緊也緊為寒亦
可類推且賊風入腹亦為疝冒暑履濕皆能為疝當隨
四氣(改易急字)風則浮弦暑則洪數濕則緩細於理明
要知疝雖兼臟氣皆外所因也寒泣風散暑鬱濕著絞
刺擊搏無有定處倉卒之際痛不堪忍世人稱為横弦
竪弦膀胱小腸氣賊風入腹等名義不同證狀則一
按此辨脈證之異頗詳但温寒散風利暑燥濕之方
未積備然陳氏具此意盖欲學者自擴充爾
論疝氣不宜預補
許學士云大抵此疾因虚得之不可以虚而驟補經云
邪之所凑其氣必虚留而不去其病則實故必先滌所
畜之熱然後補是以諸方多借巴豆氣者盖謂此也
謹按疝證雖始為因虚而得必邪實迫痛而未下故
當先瀉而後補也至有虚甚迫痛上為吐逆或下有
遺精者此邪實正虚之甚矣此欲不補可乎但恐補
之則無益瀉之則正氣轉陷幸而獲生者鮮矣
論疝本肝經宜通勿塞
子和曰疝有七前人論者甚多非靈樞素問銅人之論
余皆不取非余好異也但要窮其原耳俗工不識因立
謬名或曰膀胱或曰腎俞或曰小腸氣立名既謬併喪
其實何哉盖醫者既斷為膀胱腎俞小腸氣必曰虚寒
所致其藥之用也不附子烏頭則乾薑官桂之類餌之
曾無殊效浸成大錯曾無覺者豈知諸疝皆歸肝經其
奈庸流歸之小腸脬囊夫膀胱水府專司滲泄小腸水
道專主通流腎為少隂總統二水人之小溲自胃入小
腸滲入膀胱膀胱者脬囊也氣化則水出莖端此常道
也及其為疝乃屬足厥隂肝經盖環隂器而上入小腸
者足厥隂肝經也夫肝腎皆屬于下與衝任督相附然
靈樞經言足厥隂肝經病則有遺溺癃閉狐疝主腎與
膀胱小腸三經則不言疝是受疝之處乃肝之部分也
且内經男子宗筋為束骨之會也而肝主筋睾者囊中
之丸雖主外腎非厥隂環而引之與玉莖無由伸縮在
女子則為篡戸其内外為二其一曰廷孔其二曰窈漏
此是厥隂與衝任督之所會也靈樞言足厥隂之經筋
聚于隂器其病傷於寒則隂縮入傷於熱則縱挺不收
治在行臥漬隂器故陽明與太隂厥隂之筋皆會于隂
器惟厥隂主筋故為疝者必本之厥隂靈樞又言足厥
隂之别名曰蠡溝去内踝五寸别走少陽循脛上睾結
於莖其病氣逆睾腫卒疝實則挺長虚則暴痒取之所
别矣豈非厥隂為受病之處耶靈樞又言邪在小腸連
睾係屬於腎貫肝絡肺心系氣盛厥逆上衝腸胃燻肝
散於肓結於臍故取之肓原以散之刺太隂以平之取
厥隂以下之取巨虚下廉以去之按其所遇之經以調
之此其初雖言邪在小腸至其治法必曰取厥隂以下
之乃知諸疝關於厥隂可以無疑以脈考之素問論六
疝雖見於他脈中皆言風疝者足厥隂肝經之氣也靈
樞亦云三臟脈之疝皆以滑為疝也三隂急為疝三陽
急為瘕王太僕云太陽受寒血凝為瘕太隂受寒氣聚
為疝此言太隂受寒傳之肝經也可以温藥逐之不可
以温藥補之若補之者是欲病去而強挽留之也歴考
素問三陽為病發寒熱其傳為㿗疝此亦言膀胱非受
病之處必傳於厥隂部分然後為疝也又言病在少腹
腹痛不得大小便病名曰疝得之寒言脈急者曰疝瘕
少腹痛凡言少腹者豈非厥隂之部分耶又言脾風傳
胃名曰疝瘕此謂非肝木不能為風氣名曰厥疝盖脾
土虚而不能制水又為肝木所凌也又言督脉為衝疝
盖厥隂與衝任督俱會於前隂也豈不明哉又嘗遍閱
銅人俞穴亦相表裏惟厥隂言疝獨多為疝之主也其
它經穴雖亦治疝終非受疝之地但與足厥隂相連耳
如運氣或在泉寒勝木氣攣縮禁於此經或司天燥勝
木氣抑鬱於此經或忿怒悲哀憂抑頓剉結於此經或
藥淋外固閉尾縮精壅於此經其病差别如此且夫遺
溺閉癃隂痿脬痺精滑白淫皆男子之疝也不可妄歸
之腎冷血涸不月月罷腰膝上熱足躄嗌乾癃閉少腹
有塊或定或移前隂突出後隂痔核皆女子之疝也但
女子不謂七疝而謂之瘕若年少而得之不計男子婦
人皆無子故隱蔽委曲之事了不干脬腎小腸之事乃
足厥隂肝經之職也奈俗方止言脬腎小腸殊不言肝
木一句惑人甚矣且肝經乙木也木屬東方為心火之
母也凡疝者非肝木受邪則肝木自甚也不可便言虚
而補之難經所謂東方實西方虚瀉南方補北方此言
瀉火木自平金自清水自王也七疝下去其病之後可
調則調可補則補各量病勢勿拘俗法經所謂隂盛而
腹脹不通者㿗癃疝也不可不下
七疝名狀
寒疝其狀囊冷結硬如石隂莖不舉或控睾丸而痛得
於坐臥濕地或寒月涉水或置雨雪或坐臥磚石或風
冷處使内過勞宜以温劑下之久而無子
水疝其狀腎囊腫痛隂汗時出或囊腫而狀如水晶或
囊痒而操其黃水或少腹中按之作水聲得於飲水醉
酒使内過勞汗出而遇風寒濕之氣聚於囊中故水多
令人為卒疝宜以逐水之劑下之有漏針去水者人多
不得其法
筋疝其狀隂莖腫脹或潰或膿或痛而裏急筋縮或莖
中痛痛極則痒或挺縱不收或白物如精隨溲而下久
而得於房室勞傷及邪術所使宜以降心之劑下之
血疝其狀如黃瓜在少腹兩傍横骨兩端約中俗云便
癰得於重感春夏大燠勞於使内氣血流溢滲入脬囊
留而不去結成癰腫膿少血多宜以和血之劑下之
氣疝其狀上連腎區下及隂囊或因號哭忿怒則氣鬱
之而脹怒哭號罷則氣散者是也有一治法以針出氣
而愈者然針有得失宜以散氣之藥下之或小兒亦有
此疾俗曰偏氣得於父已年老或年少多病隂痿精怯
強力入房因而有子胎中病也此疝不治惟築賓一穴
言之
狐疝其狀如瓦臥則入小腹行立則出小腹入囊中狐
則晝出穴而溺夜則入穴而不溺此疝出入上下往來
正與狐相類也亦與氣疝大同小異今人帶鉤鈐是也
宜以逐氣流經之藥下之
㿗疝其狀隂囊腫縋如升如斗不痒不痛是也得之地氣
卑濕所生故江淮之間湫溏之處多感此疾宜以去濕之藥
下之女子隂戶突出雖亦此類乃熱則不禁固也不可便謂
虚寒而澁之燥之補之本名曰瘕宜以苦下之以苦堅之
按已上所論病本經絡之原至為詳盡但七疝名固
不同治法當異然俱用攻下之法愚竊疑馬雖仲陽
亦曰肝為相火有瀉無補丹溪有曰肝只是有餘腎
只是不足夫厥隂一經受疝宜通勿塞固宜亦當視
其淺深而行之可也况有邪氣止客於膀胱小腸之
經者若干於少隂腎經則宜通勿塞之法可例用乎
諸疝治法
治寒之劑
金匱烏頭桂枝湯治寒疝腹中痛逆冷手足不仁若身
疼痛灸刺諸藥不能治者
烏頭(蜜一觔煎減半去滓三箇)
桂枝(湯煎解蜜半兩)
右每服三合不知二合其知者如醉狀得吐者為中
病也若自汗出脈沉弦者止用烏頭煎
按此用桂枝因身疼痛兼表有寒也太陽例藥
三因大烏頭桂枝湯治風寒疝氣腹中刺痛手足不仁
身體拘急不得轉側或致隂縮
大烏頭(五箇去皮尖蜜煎過洗切)桂心
白芍(各三錢)甘草(一錢)
右㕮咀每四錢入薑棗煎
補腎湯治寒疝入腹小腹疼痛時復泄瀉胸膈痞塞
人參茯苓黃芪附子(炮)
白术(各一兩)沉香(四錢)木瓜(一兩半)羌活(半兩)
甘草(炙)川芎(各二錢)紫蘇(三錢)
右㕮咀每三四錢入薑棗煎
局方奪命丹治遠年日近小腸疝氣偏墜搐疼臍下撮
痛以致悶亂及外腎腫硬日漸滋長隂間濕痒抓成
瘡
吳茱萸(淨一觔四兩用酒醋湯童便各浸過一宿焙乾)
澤瀉(二兩)
右為細末酒煮麫糊丸如梧子大每五十丸空心鹽
湯下
茱萸内消丸治腎經虚弱膀胱為邪氣所搏結成寒疝
隂㿗偏大
山茱萸(去核)陳皮吳茱萸馬藺花
木香肉桂山藥川楝子
青皮茴香
右為末酒糊丸如梧子大每五十丸空心温酒送下
百一選方十補丸治小腸寒疝
附子(一兩用防風一兩剉鹽四兩黑豆一合同炒取附子去皮尖用)
葫蘆巴木香巴戟肉
川楝肉官桂玄胡
蓽澄茄舶上茴香破故紙(炒各一兩)
右為末糯米粉酒打糊丸梧子大朱砂為衣每五十
丸空心酒下
葫蘆巴丸治小腸氣蟠腸氣奔豚疝氣偏墜隂腫小腹
有形如卵上下來去痛不可忍或絞結遶臍攻刺嘔
吐者
葫蘆巴(炒一觔)大巴戟(炒六兩)川楝子(炒一觔二兩)
吳茱萸(湯洗七次炒十兩)川烏(炮去皮六兩)
茴香(二十兩炒)
右末酒糊丸梧子大每十五至二十丸空心温酒下
按此與前方加減不同故兩存之
寳鑑沉香桂附丸治中氣虚弱其脾胃虚寒臟腑積冷
心腹疼痛手足厥逆冷便利無度七疝引痛不可忍
喜熱熨少緩者
沉香附子(炮)川烏(炮)乾薑(炮)
良薑官桂吳茱萸(湯炮去苦水)
茴香(炒各一兩)
右為末好醋煮糊丸梧子大每五十丸至七八十丸空
心米飲下
按已上諸方並太陽例藥然初感寒邪所至或素虚
寒之人宜此劫之皆可但久病者多有濕熱寒濕血
虚等證之變而用者自宜詳審
治濕之劑
元戎加味五苓散治疝氣卒痛小便澁
本方加川楝(一分)
右為末空心米飲調下一二錢
按此滲洩之劑也
攻下之劑
局方三白散治膀胱藴熱濕熱相乘隂囊腫脹大小便
不利
白牽牛(二兩)桑白皮(炒)木通白术
陳皮(各半兩)
右末每二錢薑湯調下空心服
復元通氣散
舶上茴香川山甲(蛤粉炒各二兩)陳皮
牽牛末(炒)玄胡甘草(炒各一兩)木香(一兩半)
右細末每一大錢熱酒食前調下
戴人禹功散
黑牽牛(頭末四兩)茴香(炒一兩)
右為末以生薑自然汁調一二錢臨睡服或加白术
一兩
寳鑑控引睾丸治小腸病結上而不下痛引心臆
茴香川楝實(各炒)石茱萸陳皮
馬藺花(醋炒各一兩)芫花(醋炒半兩)
右為末醋糊丸梧子大每十丸至二十丸空心温酒
送下
茴香楝實丸治隂疝痛不可忍及小腸氣痛
川楝(炒)茴香(炒)山茱萸石茱萸
吳茱萸青皮陳皮芫花(醋炒)
馬藺花(各等分)
右為末醋糊丸梧子大每二十丸温酒送下食前服
天台烏藥散治小腸疝氣牽引臍腹疼痛
烏藥木香茴香(炒)青皮
良薑(炒各半兩)檳榔(二箇)川楝(十箇)巴豆(七十粒)
右先以巴豆微打破同川楝麩炒黑去麩及巴豆不
用外餘藥同末酒調下一錢甚者薑酒亦得
按已上諸方並下氣之藥也治寒之例宜隨輕重取
擇
濕熱之劑
濟生葵子湯治膀胱實熱腹脹小便不通口舌乾燥
赤茯苓猪苓葵子枳實
瞿麥木通黃芩車前子
滑石甘草(等分)
右㕮咀每半兩入薑煎空心服
按此八正散加減法也永類鈐方例為治疝之劑頗
有理故收入
子和𨗳水丸
方見濕門
按此陽明例藥也然濕熱鬱結於下焦非此莫能療
氣血皆可用
冷熱之劑
寳鑑蒺莉湯治隂疝疼痛
蒺莉(去刺)附子(炮)梔子(去皮各半兩)
右為末每三錢水煎食前温服
丹溪方定疝氣疼痛速效
枳殼山梔子唐毬子
吳茱萸(皆炒過)荔枝核
右為末用長流水調下一二錢空心服
又方治陽明受濕熱傳入太陽惡寒發熱小腹連毛際
結核悶痛不可忍
梔子(炒)桃仁(炒)枳殼(炒)
唐毬子(等分)
右為末於砂鉢内入薑汁用水一鍾盪起煎熱服
按已上太陽例藥也
理氣之劑
局方蟠葱散治寒疝氣疝衝心疼痛
玄胡蒼术甘草(各半觔)茯苓
蓬术三稜青皮(六兩)丁皮
砂仁檳榔(各四兩)桂乾薑(二兩)
右為末每服二錢入連鬚葱一莖水煎空心服
鹽煎散治冷疝寒氣卒痛
草果砂仁檳榔厚朴
肉豆蔲羌活蒼术陳皮
蓽澄茄枳殼良薑茯苓
茴香大麥蘖川芎甘草(各二兩)
右㕮咀或散每半兩水煎入鹽少許
按此二方並燥脾𨗳氣之藥劫劑也世俗多用之故
收入
寳鑑川苦楝散治小腸氣痛不可忍
廣木香茴香(鹽一捻炒去鹽各一兩)
大川楝子(一兩剉用巴豆十粒破皮同炒黃去巴豆)
右為細末每二錢温酒一盞空心調下
按此𨗳手太陽寒氣之藥較之前二方治疝此殊有
理
理血之劑
金匱當歸生薑羊肉湯治寒疝腹中痛及脇痛裏急
當歸(三兩)生薑(五兩)羊肉(一觔)
右三味以水八升煮取三升温服七合日三若寒多
加生薑嘔者加陳皮二兩白术一兩
蜘蛛散治隂狐疝氣偏有大小時時上下
蜘蛛(十四枚熬焦)桂枝(半兩)
右二味為散取八分匕飲和服日再服蜜丸亦可
三因失笑散治小腸氣痛
五靈脂蒲黃(等分)
右為末每二錢先用醋一合熬成膏水一盞煎
理氣血之劑
本事方立效散
川芎川楝子青皮
舶上茴香牽牛(炒)桃仁(各一兩)
右為末每二錢無灰酒一盞煎食前温服
三因葱白散治一切冷疝疼痛
川芎當歸枳殼(炒)厚朴(炒)
官桂青皮乾薑茴香(炒)
茯苓川楝子麥蘖(炒)神麯(炒)
三稜(炮)莪术(煨)熟地黃白芍
木香人參(各一兩)
右㕮咀每三錢葱白二寸鹽少許水煎空心服
東垣丁香楝實丸治男子七疝痛不可忍婦人瘕聚帶
下皆任脈所主隂經也乃腎肝受病故治同法
當歸附子(炮)茴香(炒)川楝(各一兩)
右剉細用好酒三升同煮盡為度焙乾作細末每藥
末一兩入
丁香木香(各半錢)玄胡索(五錢)全蝎(十三箇)
右為末入在前藥末内拌勻酒糊丸梧子大每三十
丸加至百丸空心温酒送下
按已上方與前理血之劑並厥隂例藥也然諸經論
疝主於風盖指厥隂風木之氣爾故疝病則多痛痛
亦木氣之實即風象也但古今方多主寒主氣論治
然行者不察氣寒淺深之異以分治則不能不無差
悮也觀東垣之法庶幾近理大抵亦不可視為常例
盖腎惡燥恐久則反增其勢矣
熨法嚴氏云鹽半觔炒極熱以故帛包熨痛處
一法用葱白泥一握置臍中上用熨斗熨之或上置艾
灼之妙
玉機微義卷二十四
