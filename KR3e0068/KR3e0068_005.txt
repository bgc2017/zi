玉機微義卷五明徐用誠原輯
劉純續增
滯下門
腸澼生死脉法
内經曰腸澼便血身熱則死寒則生腸澼下白沫脉沉
則生浮則死腸澼之屬身不熱脉不懸絶滑大者生懸
濇者死以臟期之又曰隂陽虚腸澼死又曰泄而脫血
脉實皆曰難治
按此云生死亦是大槩言之必須更兼證以詳審之
下同
脉經云腸澼下膿血脉沉小流連者生數疾且大有熱
者死又腸澼筋攣其脉小細安靜者生浮大緊者死
嚴氏云凡下利之脉微小者生浮洪者難治腸澼下膿
血者脉宜滑大若弦急者死
仲景治痢大法
下痢脉沉弦者下重脉大者為未止脉微弱數者為欲
自止雖發熱不死下痢手足厥冷無脉者灸之不温若
脉不還反微喘者死下痢有微熱而渴脉弱者令自
愈下痢脉數有微熱汗出令自愈設脉緊為未解下
痢脉數而渴者令自愈設不差必清膿血以有熱故也
下痢反弦發熱身汗者自愈下痢氣蔽者當利其
小便下痢腹脹滿身體疼痛先温其裏乃攻其表温
裏宜四逆攻表宜桂枝湯下痢脉滑而數者有宿食
也當下之下痢脉遲而滑者實也痢為未止急下之
下痢脉反滑當有所去下之安下痢不欲食有宿食
者當下之下痢腹滿痛為寒實當下之下痢腹堅
者當下之下痢譫語有燥屎當下之下痢三部脉
皆平按之心下堅急下之下痢己差至其時復發者
此為下未盡更下之安下痢脉大浮弦下之當自愈
風寒下痢者不可下下後心下堅痛脉遲此為寒宜
温之下痢脉浮大此為虚強下之故也設脉浮革者
因而腸鳴當温之下痢脉遲緊痛未欲止當温之
下痢心痛急當救裏可與理中四逆附子輩下痢大
孔痛宜温之
按丹溪曰仲景治痢可下者十法可温者五法或解
表或利小便或待其自己區别易治難治不治之證
至為詳密但與泄痢衮同立論而未分今載於滯下
門内故於瀉痢條内不載宜於此通考焉
東垣治痢法
病機機要云後重則宜下腹痛則宜和身重則除濕脉
弦則去風膿血稠粘以重劑竭之身冷自汗以毒藥温
之風邪内縮宜汗之鶩溏為利當温之又云在外者發
之在裏者下之在上者湧之在下者竭之身表熱者内
疎之小便濇分利之又曰盛者和之去者送之至者止
之兵法曰避其銳氣擊其惰歸此之謂也
秘藏云假令傷寒飲食䐜脹滿而𫝊飱泄者宜温熱之
劑以消導之傷濕熱之物而成膿血者宜苦寒之劑以
内疎之風邪下䧟者升舉之濕氣内勝者分利之裏急
者下之後重者調之腹痛者和之洞泄腸鳴無力不及
拈衣其脉弦細而弱者温之收之膿血稠粘至圊而不
能便其脉洪大而有力者寒之下之
按此分風寒濕熱表裏温補寒下等治至為切當學
者尤宜熟玩但其裏急後重腹痛之義未詳今别論
於左
太隂受濕𫝊腎為膿血痢
機要云有太隂經受濕而為水泄虚滑身重微滿不和
榖味久則防變而為膿血脾經𫝊腎謂之賊邪故難愈
者若先利而後滑謂之微邪故易痊此皆脾土受濕之
所為也
再有風寒二證在泄痢條下
論風寒暑濕皆能作痢
陳無擇云滯下之證内經所載血溢血泄血便注下古
方則有清膿血近世呼為痢疾其實一也多由脾胃不
和飲食過度停積於腸胃不能尅化又為風寒暑濕之
氣干之故為此疾傷熱則赤傷冷則白傷風則純下清
血傷濕則下如豆汁冷熱交併赤白兼下治法當先用
通利之藥疎滌臟腑
嚴氏云以巴豆等劑推其積熱後辨以冷熱風濕之證
用藥調治熱赤者清之冷白者温之傷風而下清血者
則祛逐之傷濕而下豆汁者分利之冷熱相併温凉以
調之仍須先調胃氣切不可驟用罌粟訶子之藥止之
澁之使停滯不泄多致危殆
按赤白分冷熱之說河間論之甚詳其云風下清血
濕下豆羹汁者蓋謂風喜傷肝肝主血故下清血者
為風也濕喜傷脾脾胃為五穀之海無物不受常兼
四臟蓋豆汁之色如五色之相雜故下豆羹汁者為
濕也又云治法當先通利此迎而奪之之義若有虚
者亦宜審之使果有積滯在腸胃者方所當通利然
嚴氏謂巴豆等藥使用之於傷冷物則可若用之於
熱者為害非輕又云風則祛逐所謂祛逐者果何法
何藥與若以邪氣當祛逐則豈獨於風而寒濕熱為
不可耶此又失於明白
論滯下分三因
陳無擇云古方風停膚腠下瘀血或下鮮血濕毒下如
豆羹汁皆外所因之明文也古方有五洩因臟氣鬱結
隨其所發使利膿血作青黃赤白黑色一一不同即内
所因也又飲食冷熱酒醴醯醢縱情恣慾房室致傷精
血腸胃粘溢久積冷熱遂成毒痢皆不内外因治之先
推其歲運以平其外察其鬱結以調其内審其所傷以
治不内外條然明白不致妄投也
按此所分三因治法其理甚當但外因六淫所傷者
古方用藥則多有之内因臟氣鬱結與夫飲食房勞
而得者諸方則未之見也凡三因所傷皆能干犯腸
胃而為痢今陳無擇立論有三因之分而用藥無三
因之别此又所當分而治者失於開示焉
時疫作痢
大全良方云有一方一家之内上下𫝊染長幼相似是
疫毒痢也治法雖當察運氣之相勝亦不可狎泥當先
察其虚實冷熱首用敗毒散加人參甘草陳皮隨證用
之
按時疫作痢歲常有之其謂當察其運氣之相勝與
病冷熱虚實之不同誠為確論蓋欲學者知五運六
氣有太過不及勝負之不同以分風寒暑濕燥火為
病而平治之也然首專用敗毒散之義何其自狎泥
也
論食毒作痢
陳無擇云飲服冷熱酒醴醯醢腸胃粘溢久積冷熱遂
成毒痢
嚴用和云或有飲服冷酒寒物房室勞傷精血而成久
毒痢則宜化毒以保衛之
按人之飲食過傷恣食辛熱寒冷之物皆能致傷腸
胃腸胃一傷不能運化𫝊送遂蓄積停滯而為痢經
日飲食不節起居不時者隂受之隂受之則入五臟
䐜滿閉塞下為飱泄久為腸澼是也治法當先消化
食毒或可攻伐然後隨寒熱温凉以調之此二論本
諸内經而世所未言者也
論裏急後重
病機云裏急後重脉大而洪實為裏熱甚而閉是有物
結墜也若脉浮大甚不宜下雖裏急後重而脉沉細弱
者謂寒在内而氣散也可温養自愈裏急後重閉者大
腸經氣不宣通也宜加㯽榔木香宣通其氣原病式云
下廹後重裏急窘迫急痛也火性急速而能燥物故也
按裏急者窘迫急痛是也後重者大腸墜重而下也
夫裏急後重其證不一有因火熱者所謂火性急速
而能燥物是也有因氣滯此大腸經氣壅而不宣通
也有因積滯壅盛者是有物結墜也有氣虚者此大
腸氣降而不能升也有血虚者所謂虚坐努責是也
治法火熱者寒之清之氣滯者調之積滯者去之氣
虚而降者升之舉之血虚者補之各察其所因也切
觀前論未為詳盡
論泄痢而嘔
病機云如痢或泄而嘔者胃中氣不和也上焦不和治
以生薑橘皮中焦不和治以芍藥當歸桂茯苓下焦不
和而寒治以輕熱甚以重熱藥
按此云泄痢而嘔謂胃氣不和所致蓋亦有胃中火
逆衝上而嘔者有胃虚而嘔者有積滯毒氣上攻而
嘔者有隂虚而嘔者豈可一於胃氣之不和而不他
及耶
論泄痢腹痛
機要云腹痛者和之如發熱惡寒腹不痛藥加黃芩為
主腹痛甚者加當歸倍芍藥
按泄痢腹痛其證甚多皆因内氣鬱結不行所致理
宜行氣散鬱為先然亦有挾寒有挾火熱者有因積
滯者有血虚者又宜隨證處治為當也今機要云和
之一字總言之耳蓋加當歸倍芍藥之法惟血虚可
用
論禁口痢
百一選方云禁口痢是毒氣上衝心肺所致用石蓮肉
以通心氣
按痢而能食知胃未病也若脾胃濕熱之毒薰蒸清
道而上以致胃口閉塞而成禁口之證理宜除胃口
之邪熱而此云毒氣上衝心肺其毒不知指何者之
邪然亦有脾胃虚而得者亦有誤服利劑藥毒犯胃
者又有服濇熱之劑太早而邪氣閉遏於胃口者必
當求責
論下痢吃逆
丹溪曰吃病氣自下衝上屬火之象古方悉以胃弱言
之殊不知胃弱者隂弱也虚之甚也滯下之久多見此
證乃因久下而隂虚也(詳見吃逆本門)
辨痢色分五臟
原病式曰瀉白為寒青黃紅赤黑皆為熱也蓋瀉白者
肺之色也由寒水制火不能平金則金肺自甚故色白
也痢色青者肝木之氣由火甚制金不能平木故色青
也或言痢色青為寒者誤也仲景少隂病下痢清水色
純青熱在裏也大承氣湯下之及小兒熱甚急驚痢色
多青為熱明矣痢色黃者由火甚則水必衰而脾土自
旺故色黃也痢色紅為熱心火之色也或赤熱深甚也
至若痢色黑亦言熱者由火熱亢甚則反兼水化制之
故色黑也故傷寒陽明病(云云)法當大承氣下之大便
不黑者難(恐作易)治諸痢同法
按世人多以瀉痢之青白黑三色為寒黃赤二色為
熱今觀河間分五臟之論煥然耳目而知世人之非
也或曰内經視絡脉之色曰寒多則凝泣凝泣則青
黑熱多則淖澤淖澤則黃赤又曰黃赤則熱多白則
寒世俗之論豈非本於此與愚曰内經論經脉之常
色心赤肺白肝青脾黃腎黑也隂絡之色應其經但
陽絡之色隨四時而行應無常色遇天氣之寒則經
絡凝泣故其色多青黑遇天氣之熱則經絡淖溢故
其色多黃赤此蓋因外氣之寒熱而浮絡相應而然
凡人之在冬月炎天與夫久坐遠行其面色相應亦
皆然非痢色之出於臟腑隨内氣所感而生也况
滯下之證多因濕熱所致内經曰肺熱者色白而毛
敗心熱者色赤而經絡溢肝熱者色蒼而爪枯脾熱
者色黃而肉蠕動腎熱者色黑而齒槁此雖論痿亦
可見五臟之内熱皆能顯此五色今滯下之論五色
意實相同然此不可與浮絡之因外氣相應者同語
也
辨赤白分冷熱之誤
原病式曰或言下痢白為寒者誤也若果為寒則不能
消穀何由反化為膿也所謂下痢穀反為膿血如世
之穀肉果菜濕熱甚則自化腐爛潰發化為膿血也其
熱為赤熱屬心火故也其濕為黃濕屬脾土故也燥鬱
為白屬肺金也經曰諸氣憤鬱皆屬於肺謂燥金之化
也然諸瀉痢皆兼於濕今反言氣燥者謂濕熱甚於腸
胃之内而腸胃拂鬱結而又濕至於否以致氣液不得
宣通因以成腸胃之燥使煩渴不止也假如下痢赤白
俗言寒熱相兼其說尤誤豈知水火隂陽寒熱者猶權
衡也一高則必一下一盛則必一衰豈能寒熱俱甚於
腸胃而同為痢乎如熱瘡瘍而出白膿者豈可以白為
寒與其在皮膚之分屬金故色白也次在血脉之分屬
心火故為血也在肌肉屬脾土故作黃膿在筋部屬肝
木故其膿色帶蒼深至骨屬腎水故紫黑血出也各隨
五臟之部而見五色是其標也本則一出於熱但分淺
深而已大法下迫窘痛後重裏急小便赤澁皆屬燥熱
而下痢白者必多有之然則為熱明矣
按河間謂赤白不當分冷熱乃屬肺金心火之化又
謂五色各屬五臟本則一出於熱其論至當但世患
此疾者赤白居多今既以不當分冷熱為治若專以
辛苦寒退熱此則治本之法所謂心火肺金之化者
抑有别與蓋心主血肺主氣白屬肺金此氣受病也
赤屬心火此血受病也赤白相雜血氣俱受病也知
此則肝青脾黃腎黑之說亦可得而互明矣
論熱藥治痢之誤
原病式云或曰白痢既為熱病何故服辛熱之藥亦有
愈者耶蓋辛熱之藥能開發腸胃鬱結使氣液宣流通
濕潤燥氣和而己蓋病微者可愈甚者鬱結不開其病
轉加而死矣凡治熱甚吐瀉亦然夫治諸痢者莫若以
辛苦寒藥治之或微加辛熱佐之則可蓋辛能發散開
通鬱結苦能燥濕寒能勝熱使氣宣平而巳如錢氏香
連丸之類是也故治諸痢者黃連黃栢為君以其至苦
大寒正主濕熱之病乃若世𫝊辛熱金石毒藥治諸吐
瀉下痢或有愈者以其善開鬱結故也然雖亦有驗者
或不中效反更加害
按治痢用辛苦寒之劑開鬱燥濕勝熱三法俱備世
之用辛熱金石毒藥者誠非也然亦有久痢腸胃虚
滑者亦當求責
治痢通因通用之法
子和云夫下痢膿血腹痛不止可用調胃承氣湯加薑
棗煎更下藏用丸瀉訖以五苓益元散調下又一男子瀉
痢不止如傾不敢冷坐諸醫皆以為寒治延二十載兩
手寸脉皆滑余不以為寒所以寒者水也以茶調散湧
寒水五七升又以無憂散泄積水數十行乃通因通用
之法也次以淡劑利水道
按此用吐下以治痢本内經通因通用之說使腸胃
虚滑者其可下乎中氣虚弱者其可吐乎今云可下
者謂有積滯在腸胃壅不通者也可吐者謂有痰飲
在膈上氣不能降以致大腸不能收斂者也
丹溪曰積濕成痰在肺中宜大腸之不固也清其源
則流自清矣正是此意
論局方用熱藥澁藥之非
丹溪曰洩痢一證局方用鍾乳徤脾丸朝真丹訶藜勒
丸大温脾丸等藥皆用熱藥為主治澁藥為佐使當為
腸虚感寒而成滑者設也彼瀉痢者將無熱證耶將無
積滯耶内經曰痢有膿血多屬滯下夫瀉痢證其類尤
多先賢曰濕多成泄此確論也然有挾風者固不可得
而同矣况風與濕之外又有雜合受邪似難例用澁熱
之藥局方出證有兼治裏急者有兼治後重者有兼治
裏急後重者此豈非滯下病乎今瀉痢與滯下衮同論
治實實虚虚之患將不俟終日矣經曰暴注下迫皆屬
於熱又曰暴注皆屬火又曰下痢清白屬於寒屬火熱
者二屬水寒者一瀉痢一證似乎屬熱者多屬寒者少
局方專以澁熱為用若用之於下痢清白為寒者或可
矣所謂下迫者即裏急後重之謂也其病屬火相火所
為其毒甚於熱矣投以澁藥非殺而何
滯下亦有挾虚挾寒
丹溪曰或問河間之言滯下似無挾虚挾寒者乎否乎
予曰洩痢之病水穀或化或不化並無努責惟覺困倦
若滯下則不然或膿或血或膿血相雜或腸垢或無糟
粕或糟粕相混雖有痛不痛大痛之異然皆裏急後重
逼迫惱人似乎皆熱證實證也予近年涉歴亦有大虚
大寒者不可不知敢筆其略以備采覧予從叔年踰五
十夏間患滯下病腹微痛所下褐色後重頻併穀食大
减時有微熱察其脉皆弦而澁似數而稍長却喜不甚
浮大兩手相等視其神氣大減予曰此滯下憂慮所致
心血虧脾氣弱耳遂以參术為君當歸陳皮為臣川芎
炒芍藥茯苓為佐使時暄熱甚加少黃連兩月而安婁
長官年三十餘奉養厚者夏秋間患滯下腹大痛有人
教服單煮乾薑與一貼則痛定少頃又作又與之定由
是服乾薑至三斤八日視之左脉弦而稍大似數右脉
弦而大稍減亦似數重取之似緊予曰此必醉飽後吃
寒凉太過而當作虚寒治之因其多服乾薑遂教用四
物湯去地黃加人參白术陳皮酒紅花茯苓桃仁煎入
生薑汁飲之至一月而安金氏婦年近四十秋初尚熱
患滯下腹但隱痛夜重於晝全不得睡食亦稍減口乾
不飲已得治痢靈砂二貼矣予觀之兩手脉皆澁且不
勻神思倦甚飲食全減因與四物湯倍加白术以陳皮
佐之與十數貼而安此三病者若因其逼迫而用峻劑
豈不悞人
按滯下之證古人多與泄瀉同論至三因方始能另
立條目蓋實有不同夫病有從外感而得者須分六
氣之異外既受傷腸胃鬱結遂成赤白等證當隨其
寒熱温凉以調之有因臟氣發動干犯腸胃而得者
須察其何臓相乘以平治之又有因飲食失節而得
者則又審其何物所傷以消尅之世之感此疾者其
因誠不越乎是三者但其受病之後腸胃拂鬱膿血
稠粘裏急後重諸方雖有寒熱虚實之論劉河間則
以為一出於熱然考之内經似亦熱多而寒少也我
丹溪先生則以為亦有挾虚挾寒之證深戒學者須
宜識此世之局方不辨三因專用澁熱之藥其失甚
矣至河間立說專用苦寒疎下之藥則亦未甚為當
何則蓋病有虚實治有先後若病氣暴至元氣壯實
積滯膠固須宜下之病久氣脫腸胃虚滑不禁者亦
宜温之澁之大抵治痢當從仲景河間之法可温則
温可下則下或解表或利小便或待其自己劉河間
分别在表在裏挾風挾熱挾寒等證後之作者無越
於斯但氣血一條未嘗表出立論其於芍藥湯下有
曰行血則便自愈調氣則後重除蓋謂溲便膿血血
之滯也故曰行血自愈奔迫後重氣之實也故曰調
氣自除誠哉是言但膿血赤白亦有氣病血病之分
後重裏急亦有氣實血虚之異學者又不可不察詳
見前論
滯下治法
治熱之劑
仲景白頭翁湯治熱痢重下者
白頭翁(二兩)黃連(三兩)黃栢(三兩)秦皮(三兩)
右四味以水七升煮取二升去柤服一升不愈再服
按此治痢在下焦腎虚有熱也經云腎欲堅故用純
苦之劑以堅之出太隂例藥也以其下痢屬太隂故
也
機要黃芩芍藥湯治泄痢腹痛或後重身熱久不愈脉
洪疾及下痢膿血稠粘
黃芩芍藥(各二兩)甘草(五錢)
右咀每服半兩水一&KR0678;半煎一&KR0678;温服
按此手足太隂經之藥也仲景用芍藥甘草湯以復
其隂酸以收之甘以緩之酸甘相合以補隂血也芍
藥白者補赤者瀉出太陽芍藥甘草例
大黃湯治泄痢久不愈膿血稠粘裏急後重日夜無度
大黃(一兩)
右細剉好酒二大&KR0678;同浸半日許再同煎至一&KR0678;半
去大黃將酒分為二服頓服之痢止一服如未止再
服取利為度後服芍藥湯以和之利止再服黃芩芍
藥湯徹其毒也
按此乃陽明調蕩滌邪熱之藥用酒煎者欲其上至
頂顛外徹皮毛也
芍藥湯下血調氣經曰溲而便膿血知氣行而血止也
行血則便自愈調氣則後重除
芍藥(一兩)當歸黃連(各半兩)㯽榔
木香(各二錢)桂(二錢半)大黃(三錢)黃芩(半兩)
甘草(二錢炙)
右咀每服半兩水煎食後温服清如利不減加大黃
按此行血調氣不熱之藥也大凡用藥之雜與品味
之多者難以細分經絡當觀其大體如何此則太陽
桂枝例藥也
白术黃芩湯服前藥痢雖除更宜此調和
白术(一兩)黃芩(七錢)甘草(三錢)
右咀勻作三服水煎服清
按此去濕熱和中活血之藥也
錢氏芍藥蘗皮丸
芍藥黃栢(各等分)
右為末水丸
守真芍藥蘗皮丸治一切濕熱惡痢
芍藥黃栢(各一兩)黃連(半兩)當歸(半兩)
右為末水丸如小豆大
按此二方補隂降火下焦之藥也出太陽例
局方黃連阿膠丸治冷熱不調赤白下痢
阿膠(炒二兩)黃連(三兩)茯苓(二兩)
右水熬阿膠膏溲和二末為丸米飲服
按此補虚退熱除濕之藥也出太陽例海藏云以上
苦寒之劑元病不經内傷冷物者宜察亦當審人之
虚實及以脉别之
治寒之劑
局方桃花丸治冷痢腹痛下如魚腦白物
赤石脂(煅)乾薑(炮各等分)
右為末蒸餅糊丸米飲下三四十丸日三服
按此出陽明例藥方
丹溪曰桃花丸即要略桃花湯也仲景以治便膿血
用赤石脂丸者乾薑粳米同煮作湯一飲病安便止
後藥意謂病下焦血虚且寒非乾薑之温石脂之澁
且重不能止血粳米味甘引入腸胃不使重澁之體
少有凝滯藥行易散餘毒亦無局方不知深意改為
丸藥劑以麪糊日與三服果能與仲景之意合否也
嚴氏當歸丸治冷留腸胃下痢純白腹痛
當歸(酒洗)芍藥附子(炮去皮臍)
白术乾薑(炮)厚朴阿膠(各一兩)
烏梅肉(二兩)蛤粉(炒各一兩)
右為細末醋糊丸桐子大每服五十丸米飲送下
局方訶藜勒散治腸胃虚弱泄利水穀漸成痢疾
青皮(去穰)肉豆蔲(麪裹煨)肉桂(五錢)
附子(炮去皮臍一兩)訶子仁(各四兩)
右為末每服三錢薑三片煎服
按局方以白痢為寒多用辛熱燥毒之藥若用之於
下痢清穀腸虚感寒者或可矣若膿血稠粘屬火之
證用之非殺而何但感寒之證吾恐什百而一二也
冷熱之劑
古方駐車丸治冷熱下痢腸滑赤白
黃連(六兩)乾薑當歸(各二兩)阿膠
右先以醋煮膠令消入前三藥和勻衆手丸桐子大
米飲下
局方香連丸治冷熱不調下痢赤白膿血相雜裏急後
重
黃連(去蘆二十兩用吳茱萸十兩同炒令赤色去茱萸不用)
木香(四兩八錢不見火)
右為細末醋糊丸桐子大每服二十丸空心米飲下
按此出太隂例藥也
戊巳丸治胃經受熱泄痢不止
黃連吳茱萸(去梗炒)白芍(各五兩)
右為細末麪糊丸桐子大每服三十丸米飲下
按此出厥隂已寒例以上三方出證治冷熱下痢蓋
冷熱異氣水火相反豈能同在腸胃為病耶論中辨
之詳矣但其製方亦有暗合妙理惜乎世人莫知其
深意也三方皆以黃連苦寒之藥為君正治濕熱之
氣佐以辛苦温藥所以開鬱行滯氣血宣通病亦自
己乾薑木香茱萸三者各隨經合宜而用要在學者
臨機應變又不可拘執於此也
治風之劑
機要防風芍藥湯治泄痢飱泄身熱脉弦腹痛而渴及
頭痛而微汗
蒼术防風湯治泄痢脉弦頭痛
良方神术散治春傷於風夏必飱泄(以上三方並見泄瀉門)
澹寮方倉廩湯治下痢頭痛心煩不食
局方敗毒散四錢加陳倉米百粒薑棗煎服
按此乃發散風寒之劑出太陽例藥也
治熱之劑
機要白术芍藥湯治脾經受濕水泄注下蒼术芍藥湯
同
仲景五苓散
宣明益元散(以上四方並見泄瀉門)
治暑之劑
局方黃連香薷飲治感暑下痢鮮血(方見暑門)
按此解散暑熱心肺藥也出太隂厚朴例
宣明桂苓甘露飲
子和桂苓甘露飲(方並見暑劑)
按此三方解表利小便大瀉濕熱氣分藥也太陽經
藥也
攻下之劑
仲景大承氣湯(方見下劑)
按此泄熱蕩滌腸胃之劑痞滿燥實四證者可用出
陽明例藥也
宣明玄青丸治下痢勢惡頻併窘迫或久不愈諸藥不
能止須可下之以開除濕熱痞悶積滯
黃連黃栢大黃甘遂
芫花(醋拌炒)大戟(各半兩)牽牛(四兩取末二兩)
輕粉(二錢)青黛(一兩)
右為末勻水丸小豆大初服十丸每服加十丸日三
以快利為度
機要厚朴枳實湯治虚滑久不愈多𫝊變為痢先以此
湯防其𫝊變
厚朴(一兩)枳實(炒一兩)訶子皮(一兩半生熟)
黃連甘草(炙)大黃(各三錢)木香(半兩)
右為末每服三五錢水煎服
按以上三方逐積去熱之藥也大黃瀉血也牽牛瀉
氣也甘遂大戟芫花泄水也厚朴枳殼泄痞滿也各
隨其病所宜選而用之
局方蘇感丸去臟腑有積下痢
以蘇合香丸與感應丸二藥和勻如粟米大每服五
丸淡薑湯空心下
按局方之學多以此治痢去積故錄於此然二藥之
類聚温熱用於傷寒傷冷之物者則可然有熱之人
積滯雖去熱毒必行其害何可勝言哉
本事方靈砂丹治一切積痢
硇砂硃砂(並研細各二錢半)
右用黃蠟半兩巴豆三七粒去殼皮膜同於銀石器
内重湯煮一伏時候巴豆紫色為度去二七粒止將
一七粒與前藥同研極勻溶蠟和藥旋丸菉豆大每
服三丸至五丸水瀉生薑湯下白痢艾湯下赤白痢
烏梅湯下空心服
丹溪曰仲景治痢之法下者率用承氣加減何嘗以
砒巴豆丹碙决烈燥毒之劑蓋大黃之寒其性善走
佐以厚朴之温善行滯氣緩以甘草之甘飲以湯液
灌滌腸胃滋潤輕快無所留滯積行即止此砒丹巴
碙熱毒類聚成丸其氣凶暴其體重燥積垢雖行毒
氣未歇借使有愈疾之功其腸胃清淳之氣能免旁
損暗傷之患乎
消積之劑
脾胃論聖餅子治瀉痢赤白臍腹撮痛久不愈
黃丹(二錢)定粉(三錢)蜜陀僧(二錢)
舶上硫黃(三錢)輕粉(少許)
右為細末入白麪四錢滴水和如指尖大捻作餅子
隂乾食前漿水磨化服之大便黑色為妙
元戎聖功丸專治血痢
膩粉(三錢匕)定粉(二錢匕)一法加蛤粉
右研勻水浸蒸餅丸菉豆大艾湯下
止澁之劑
仲景桃花湯治下痢便膿血
赤石脂(一斤半剉一半末)乾薑(一兩)粳米(一升)
右三味以水七升煮米令熟去滓温七合内赤石脂
末方寸匕日三服若一服愈勿再服
按此方出手陽明例藥也但赤治丙而白治庚也
嚴氏禹餘粮丸治腸胃虚寒滑泄不禁
禹餘粮石(煅)赤石脂(煅)龍骨畢撥
乾薑(炮)訶子(麪裹煨)肉豆蔲(麪裹煨)
附子(炮去皮臍各等分)
右為末醋糊丸桐子大每服七十丸空心米飲下
局方真人養臟湯治冷熱不調下痢赤白裏急後重腹
痛脫肛
罌粟殼(去蒂蓋蜜炙三兩六錢)人參
當歸(各六錢)肉桂(八錢)訶子皮(一兩二錢)
木香(二兩四錢)肉豆蔲(麪裹煨半兩)
白芍(一兩六錢)生甘草(一兩八錢)
白术(六錢)
右咀每服四錢水煎服臟寒加附子
水煮木香丸治一切下痢赤白膿血相雜裏急後重
罌粟殼(去穣一兩四錢)青皮(去白二兩八錢)
甘草(二兩四錢)當歸(洗去蘆六兩)
訶子(炮去核八兩)木香(不見火六兩)
右為末蜜丸如彈子大每服一丸水八分盞煎化温
服
祕藏訶子散治腸胃虚寒泄瀉米穀不化腸鳴腹痛脫
肛及作膿血日夜無度
御米殼(去蒂蓋蜜炒半兩)訶子(煨去核七分)
乾薑(炮六分)橘皮(半錢)
右為細末分作二服水煎和滓熱服空心下
十劑云澁可以去脫以米殼之酸微澁上收固氣去
脫主用為君以訶子皮之微酸上收固血治其形脫
橘皮微苦温益真氣升陽為之使以乾薑大辛熱除
寒為臣亦為主治也
按以上諸方皆行温熱之藥固氣止血緊澁腸胃當
為腸虚感寒而成滑者設也且滯下之證多屬於熱
兼有積滯局方一門專主澁熱似難例用
宣明香連丸
木香訶子肉(麪煨)黃連(炒各半兩)龍骨(一錢)
右為細末飲丸黍米大每服二十丸米飲湯下
機要訶子散治泄痢腹痛漸以泄下微少宜此止之法
云大勢已去而宜止之
訶子皮(一兩半生半熟)木香(半兩)黃連(三錢)
甘草(炙三錢)
右為細末每服二錢以白术芍藥湯下如止之不已
宜歸而送之加厚朴一兩竭其邪氣也
脾胃論訶藜勒丸治休息痢日夜無度腥臭不可近臍
腹撮痛
椿根白皮訶子肉(半兩)母丁香(三十個)
右為細末醋糊為丸如桐子大每服五十丸温米飲
下
按以上諸方用温凉之藥以上痢較之局方專用澁
熱則變法矣夫脫則用澁理所當然脫而挾寒温之
熱之可也脫而挾熱凉而澁之可也寒熱各隨所宜
而用似難偏執一說
宣明三聖散治産後下血痢不止
烏魚骨燒綿灰血餘灰(各等分)
右細末每服一錢煎石榴皮湯調下熱服
按此專主止血之劑
收斂之劑
嚴氏烏梅丸治熱留腸胃下痢純血臍腹㽲痛
烏梅肉(二兩)當歸枳殼(各一兩)黃連(二兩)
右為細末醋糊丸桐子大每服七十丸食前米飲下
元戎烏梅散治下痢津少大渴引飲不休
烏梅(焙乾半兩)茯苓(一兩)木瓜(一兩)
一法加桂三錢半
右咀每服五錢生薑三片煎
按仲景烏梅丸治傷寒吐蚘後人用治下痢此皆酸
收之義出太陽桂苓例藥也
血劑
局方胃風湯治風冷乘虚入客腸胃水穀不化泄瀉注
下及腸胃濕毒如下豆汁或下瘀血日夜無度
人參白茯苓芎藭桂
當歸白芍白术(各等分)
右粗散每服二錢入粟米數粒同煎食前服
按此方名為治風而實非治風乃補血和血益胃氣
之藥下血痢而挾虚者實可倚仗出太陽桂苓例藥
也
良方加味四物湯治血痢
四物加阿膠艾葉
保命集一方四物内加槐花黃連御米殼等分
按此補血温血之藥出厥隂例藥也
宣明白术湯治孕婦痢膿血
白术黃芩當歸(各等分)
右為末每服三二錢水煎食前服
補劑
良方十全大補湯治一切婦人病痢四十日諸藥不愈
六脉沉弱大凡痢脉宜沉宜弱但服此藥而愈(方見補劑)
右薑棗煎成加白蜜半匙再煎數沸服
良方治妊娠下痢腹痛小便澁
糯米(一合)當歸(炒)黃茋(各一兩)
右細切和勻水煎服
按此二方不分經絡補血之劑今人治痢而用此者
蓋鮮矣殊不知血氣虚脫之人與夫胎前産後之證
此法不可無也故特立條目以表章之
雜方
良方治疫毒痢敗毒散多加人參甘草陳皮薑棗煎服
按此方詳見論中
嚴氏茜根丸治一切毒痢及蠱注利血下如雞肝心煩
腹痛
茜根(洗)川升麻犀角地榆
當歸黃連枳殼白芍
右等分為末醋煮米糊為丸如桐子大每服七十丸
空心米飲下
按此方消化死血解飲食毒之藥
百一選方治禁口痢
石蓮去殼留心并肉碾為細末每二錢陳皮飲調
下此是毒氣上衝心肺借此以通心氣便覺思食
澹寮方治禁口痢毒氣上衝心肺者
敗毒散(四錢)陳倉米(一百粒)
薑三片棗一枚煎
右方治脾胃虚弱禁口痢用山藥一味剉如小豆大
一半銀器内炒熟一半生用同為末米飲調下
按禁口痢古人論之者少故留此三方以備急然石
蓮之通心氣敗毒散散表邪山藥之補脾胃果能開
胃口而進食乎
導氣湯治下痢膿血裏急後重腹疼作渴日夜無度
黃連黃芩大黃白芍
當歸木香㯽榔
右㕮咀水煎
此方即前芍藥湯加減桂甘草二味今人多如此用
故收入
玉機微義卷五
