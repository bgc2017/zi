玉機微義卷三十一明徐用誠原輯
劉純續增
腰痛門
内經敘諸經腰痛
經曰足太陽脉令人腰痛引項脊尻背如重狀少陽
令人腰痛如以針刺其皮中循循然不可以俯仰不可
以顧陽明令人腰痛不可以顧顧如有見者善悲
足少隂令人腰痛痛引脊内廉厥隂之脉令人腰痛
腰中如張弓弩絃太隂腰痛下如有横木居其中甚
則遺溲
按本論備言諸經及奇經同隂解脉等為痛并刺法
甚詳宜玩本文
又曰太陽所至為腰痛巨陽虚則腰背頭項痛是動則
項如拔挾脊痛腰似折髀不可以曲腰者腎之腑轉
搖不能腎將敗矣
脉經曰凡有所用力舉重若入房過度汗出如浴水
則傷腎腎脹者腹滿引背央央然腰髀痛腎着之為
病從腰以下冷腰重如帶五千錢
按此云用力已下為内傷腎着是外因也
脉法
脉經曰尺脉沉腰背痛腰痛時時失精飲食減少其脉
洪滑而遲此為可治
劉三點曰腰痛之脉皆沉而弦沉弦而緊者為寒沉弦
而浮者為風沉弦而濡細者為濕沉弦而實者為閃肭
論腰痛為虚宜補
東垣曰太陽氣虚則邪客之痛病生矣夫邪者是風熱
寒濕燥皆能為病大抵寒濕多而風熱少然有房室勞傷
腎虚腰痛者是陽氣虚弱不能運動故也陽之不足宜
補陽如膏粱之人久服陽藥醉以入房損其真隂腎氣
熱則腰脊痛而不能舉久則髓減骨枯骨枯發為骨痿
隂之不足宜補隂
論腰痛宜刺
經云腰痛上寒不可顧取足太陽陽明腰痛上熱取
足厥隂不可以俛仰取足少陽東垣云蓋足之三陽從
頭走足足三隂從足入腹經所過處皆能為痛治之者
當審其何經所過分野循其空穴而刺之審其寒熱而藥
之假令足太陽令人腰痛引項脊尻背如重狀刺其郄中
太陽二經出血餘皆倣此
按本篇論刺法甚詳宜玩本文然太陽腰痛刺委中出
血效速王注經中更言灸疑誤灸者宜腎俞腰俞穴
論腰痛宜下
子和云腰者腎之腑為大關節血氣不行則沉痛不能
轉側世人多服補腎藥鮮有效者惟用牽牛甘遂等藥
大瀉其濕其痛自可
按此論治只是謂氣鬱氣挫經壅血瘀及濕熱甚者
宜行此法至於氣血不足腎虚之類皆未宜輕舉宜以
脉體别之丹溪有曰腰痛脉大者腎虚脉濇者瘀血
有濕熱成痰者不可不辨
論腰痛分三因
陳無擇云六經腰痛皆外因大抵太陽少隂多中寒少
陽厥隂多中風熱太隂陽明多燥濕以類推之失志傷
腎鬱怒傷肝憂思傷脾皆致腰痛者以肝腎同系脾胃
表裏脾滯胃閉最致腰痛其證虚羸不足面目䵩黑遠
行久立力不能盡失志所為也腹急脇脹目視&KR0617;&KR0617;所
祈不得意淫於外宗筋㢮縱及為白淫鬱怒所為也肌
肉濡漬痺而不仁飲食不化腸胃脹滿閉墜腰脇憂
思所為也此屬内因腎著腰痛腰冷如水身重不渴小
便自利飲食如故腰以下冷重如帶五千錢因作勞汗
出衣裏冷濕久久得之腎腰傴僂腫重引季脇痛因於
墜墮惡血流滯及房勞疲力耗竭精氣致腰疼痛此屬不
内外因補瀉施治
按此所論病機甚詳惜乎方治所略今聊具其例一
二于左學者自宜推格
腰痛治法
治風之劑
小續命湯治因風腰痛(方見中風門三因方加桃仁炒)
三因獨活寄生湯治腎虚卧冷濕當風所得
獨活(三兩)桑寄生杜仲(炒)細辛
牛膝秦艽茯苓白芍
桂心川芎防風甘草(炙)
人參熟地黃當歸(各等分)
右㕮咀每四錢水煎空心服
按此足少隂厥隂藥也
牛膝酒治傷風毒腰痛
牛膝川芎羌活地骨皮
五加皮薏苡仁(各一兩)生地黃甘草(各十兩)
海桐皮(二兩)杜仲(一兩)
右㕮咀帛裹入無灰酒浸各二七日夏三五日每服
一杯日三五次
按此足太陽少隂藥也
治寒濕之劑
濟生术附湯治濕傷腎經腰重冷痛小便自利
附子白术(各一兩)杜仲(炒半兩)
右㕮咀每四錢入薑煎
三因腎著湯治腎虚為病身重腰冷如水洗狀不渴小
便自利食如故腰以下冷痛如帶五千錢
茯苓白术(各四兩)乾薑甘草(炙各二兩)
右㕮咀每四錢水煎空心冷服本方薑苓各四兩
按此二方足少隂藥也
治風寒濕之劑
局方五積散治感寒濕脾胃氣閉腰痛(方見濕門三因方加桃仁)
東垣川芎肉桂湯治冬月露卧感寒濕腰痛用此代針
羌活(一錢半)柴胡肉桂桃仁
當歸尾蒼术甘草(炙)川芎(各一錢)
獨活麯(炒各半錢)漢防己(酒製)防風(各三分)
右㕮咀作一服好酒三盞煎至一盞食前暖處温服
麻黃蒼术湯治寒濕所客身體沉重腰痛面色痿黃
麻黃澤瀉白茯苓炒麯
陳皮(各一錢)蒼术(二錢)杏仁(十箇)桂枝
草豆蔻半夏猪苓(各半錢)黃茋(三分)
甘草(炙二錢)
右㕮咀作一服水煎食前温服
按此足太陽少隂藥也
治濕熱之劑
東垣獨活湯治因勞役濕熱自甚腰痛如折沉重如山
羌活防風獨活桂
大黃(煨)澤瀉(各三錢)甘草(炙二錢)當歸
連翹(各半兩)防己黃柏(各酒製一兩)桃仁(三十箇)
右㕮咀每半兩酒水各半盞煎空心熱服
按此足太陽少隂表裏藥也
蒼术湯治濕熱腰腿疼痛
蒼术(三錢)柴胡(二錢)黃柏防風(各一錢)
右作一服水煎空心温服
健步丸治下虚濕熱腰腿疼痛(方見痿門)
謹按腰痛亦有内因寒熱致者詳見婦人門師尼寡
婦之治論中宜隨證為治故其例不復具也
攻下之劑
三因熟大黃湯治墜墮閃肭腰痛不能屈伸
大黃(炒)生薑(各半兩)
右㕮咀水浸一宿五更去滓頓服之
按此陽明例藥也
子和益腎散
甘遂
右為末每三錢獖猪腰子細批開以鹽椒等物淹透
爛切摻藥在内荷葉裹燒熟酒送嚼下
按此足少隂例藥也
理氣之劑
局方小七香丸治鬱怒憂思或因閃挫攧撲一切氣滯腰
痛
丁皮香附甘草(各一兩二錢)蓬术
砂仁(各二錢)甘松(八錢)益智仁(六錢)
右為末水浸蒸餅丸菉豆大每三二十丸米飲下
易簡枳殼湯治腰背氣動發痛
枳殼(五兩)甘草
右為末葱白湯調下一二錢服訖即卧少時
按已上並太隂例藥也
理血之劑
元戎加味四物湯治瘀血腰痛
本方加桃仁紅花
按此厥隂例藥也
東垣地龍散治打撲傷損從高墜下惡血在太陽經中
令人腰脊或脛腨臂痛股中痛不可忍鼻壅塞不通
中桂(四分)桃仁(六箇)羌活(二錢)獨活
黃柏(各一錢)麻黃(半錢)當歸(一分)地龍(四分)
甘草(一錢)蘇木(六分)
右㕮咀每五錢水煎服
按此出太陽例藥也
通關節之劑
濟生菴䕡九治墜墮閃肭血氣疑滯腰痛
菴䕡子(半兩)沒藥乳香(各二錢半)補骨脂(炒)
葳靈仙杜仲(炒)桂當歸(各半兩)
右為末酒糊丸如桐子大每七十丸空心温酒鹽湯
任下
東垣趁痛丸治打撲閃損腰痛不可忍
白萵苣子(炒黃)白粟米(炒)乳香沒藥(各一錢)
烏梅(一箇)
右為末蒸餅為丸如彈子大每服一丸細嚼用温酒
空心下
按此出厥隂例藥也
補劑
局方青娥丸治腎虚腰痛或風寒乘之血氣相搏為痛
杜仲(薑炒一斤)破故紙(炒八兩)胡桃(二十箇)
右為末蒜四兩為膏和丸如梧子大每三十丸空心
温酒送下一法酒糊丸不用蒜
黃茋建中湯治男女諸虚不足身重短氣腰背強痛
方見補虚門
三因安腎丸治腎虚腰痛
破故紙(炒)胡蘆巴(炒)茴香(炒)川楝子(炒)
續斷(炒各三兩)桃仁(炒)杏仁(炒)山藥
茯苓(各二兩)
右為末蜜丸梧子大每五十丸空心鹽湯下
百一選方補髓丹治老人虚弱腎傷腰痛不可屈伸
杜仲(炒)破故紙(各十兩用芝蔴五兩同研以芝蔴黑色無聲為度篩去芝)
(蔴不用)鹿茸(一兩燎去毛酒浸炙)沒藥(一兩另研)
右為末和勻用胡桃三十箇浸去皮杵為膏入麫少
許煮糊丸如梧子大每百丸温酒鹽湯任下
摩腰膏治傷寒濕腰痛
附尖烏頭尖南星(各二錢半)砂薑(一錢)
雄黃樟腦丁香(各一錢半)麝香(五粒)
右末煉蜜為膏薑汁化如彈大放掌中火上烘熱摩
之
按此法是代灸之意灸者宜腎俞二宂腰俞一宂見
資生經
玉機微義卷三十一
