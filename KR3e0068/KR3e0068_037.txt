玉機微義卷三十七明徐用誠原輯
劉純續增
心下痞滿門
論痞為濕土之病
内經云備化之紀其病痞又云太隂所至為積飲痞膈
按原病式云痞與否同不通泰也謂精神榮衛血氣
津液出入流行之紋理閉密而為痞也
論傷寒心下痞
成無已云傷寒心下滿者不經下後則有吐下之殊若
下後則有結胸痞氣之别經曰病人手足厥冷脉乍緊
邪結在胸中心滿而煩當吐之又云脉浮而大心下反
硬有熱屬臟者攻之此二者不經汗下而心下滿或吐
之或下之隨其邪氣之高下要在泄其邪也又邪氣在
表未應下而強下之邪氣乘虚結於心下實者硬滿而
痛為結胸虚者滿而不痛為虚痞盖結胸是實邪大䧟
胸湯主之痞是虚邪須諸瀉心湯散可也
論痞為痰飲及諸氣所致
詳見各門
論傷寒雜病痞皆血證
秘藏云内經曰備化之紀其病痞又曰太隂所致為積
飲痞膈太隂者濕土也主壅塞乃土來心下為痞滿也
傷寒下之太早亦為痞乃因寒傷榮血心主血邪入於
本故為心下痞仲景瀉心湯數方皆用黃連以瀉心下
之土邪至於酒積雜病下之太過亦作痞滿皆血證也
蓋下多則亡隂亡隂者即損脾胃謂脾胃水榖之隂亡
也故胸中之氣以其血虚而下䧟於心之分故致心下
痞上宜理脾胃以血藥治之若全用氣藥𨗳之則其痞
益甚而復下之氣愈下降必變為中滿鼓脹非其治也
又有虚實之殊如實痞大便秘厚朴枳實主之虚痞大
便利芍藥陳皮主之飲食所傷而為痞滿者當用藥消
𨗳其胸中窒塞欲吐者則宜吐之
難知云傷寒痞者從血中來從外之内從無形雜病痞
者亦從血中來從内之外從有形故無形以苦泄之有
形以辛散之
按痞之凝滯閉塞人皆知氣之不運也獨東垣指以
血病言之謂下多則亡隂而損血此前人之未論也
世有用氣藥治痞而不效者蓋不知此理故也
論諸瀉心湯用藥寒熱不同
保命集云三隂三陽之標本治各不同有用寒藥而為
熱痞大黃黃連之類也有用寒熱藥者隂與陽不和而痞
大黃黃連加附子之類也有用辛熱藥多而寒藥少者隂
盛陽虚而痞半夏甘草生薑瀉心三方之類瀉心湯者非
瀉心火之熱瀉心下之痞也通而論之其藥陽多而隂少
蓋病發於隂而得之有大黃黃連瀉心湯獨為隂心下痞
而脉疾一證桂枝後用從太陽浮弱所變餘皆隂陽雜用
論痞為熱證
直格云傷寒裏之隂分已受熱邪是病發於隂也或熱
微下證未全誤下之早則裏熱除去表熱乘虚入裏而
作痞也故仲景攻痞多用大黃黃連黃芩寒藥爾後或
加附子乾薑之類者是以辛熱佐其寒藥欲令開發痞
之怫熱結滯也非攻寒耳
按前保命集論瀉心湯分隂陽寒熱多少而用藥可
謂詳切矣而此論則專主於熱二者似乎不同要之
各有所當蓋直格是言其受病之本保命集是論其
用藥之標若以為痞有隂寒之證耶則仲景瀉心五
方何皆用黃芩黃連之藥若以為痞無隂陽之異耶
何瀉心湯又有兼用乾薑附子半夏生薑之類者也
一言其本一論其標而已
謹按痞之為病由隂伏陽蓄氣與血不運而成處心
下位中央䐜滿痞塞皆土之病也與脹滿有輕重之
分痞則内覺痞悶而外無脹急之形脹滿則外亦有
形也前人所論皆指誤下而致之蓋誤下則裏氣虚
故傷寒之表邪乘虚入於心下雜病則所受之邪氣
亦蓄於心下因致痞也亦有不因悞下而得之如中
氣虚弱不能運化精微為痞者有飲食痰積不能施
化為痞者有濕熱太甚土乘心下為痞者故古方治
痞用黃連黃芩枳實之苦以泄之厚朴生薑半夏之
辛以散之人參白术之甘苦温以補之茯苓澤瀉之
淡以滲之隨其病之所在以調之也既痞同濕治惟
宜上下分消其氣如果有内實之證庶可略與疎𨗳
世人苦於痞塞喜行利藥以求速效暫時通快痞若
再作益以滋甚是皆不察夫所謂下多亡隂之意也
心下痞滿治法
治熱之劑
仲景大黃黃連瀉心湯治心下痞按之濡其脉關上浮
者或寸沉關浮而有熱者
大黃(二兩)黃連(一兩)
右剉以麻沸湯二升漬之須臾絞去滓分温再服
按此手少隂經藥也出陽明例成無已云大黃黃連
以𨗳瀉心下之虚熱以麻沸湯漬服者取其氣薄而
泄虚熱也
又按活人云伊尹湯液論大黃黃連黃芩湯共三味
今監本無黃芩脫落之也又保命集無黃芩却加甘
草(一兩)
散寒泄熱之劑
仲景附子瀉心湯治心下痞而復惡寒汗出脉沉遲也
大黃(二兩)黃連黃芩(各一兩)
附子(一枚炮去皮别煑)
右剉以麻沸湯二升漬之須臾絞去滓内附子汁分
温再服
半夏瀉心湯治汗下後身寒痞滿而嘔食飲不下脉微
按之不痛非柴胡證
半夏(半升洗)黃芩乾薑人參(各三兩)
黃連(一兩)大棗(十二枚)甘草(二兩炙)
右七味以水一斗煑取六升去滓再煑取三升温服
一升日三服
生薑瀉心湯治汗下後胃中不利乾噫食臭自利腸鳴
脇下有水氣而心下痞滿
比半夏瀉心湯加生薑(四兩)減乾薑作(一兩)
甘草瀉心湯治下之後腹中雷鳴心下痞硬再下之痞
益甚此非結熱以胃中虚客氣上逆也
比半夏瀉心湯無人參加甘草作(四兩)
按以上諸瀉心湯元戎云手少隂藥也以其心下痞
故入陽明例况服梔子黃芩黃連黃栢大黃為上下
通經之劑安得不例陽明乎
秘藏大消痞丸治一切心下痞悶及積年久不愈者
黃連(炒)黃芩(各六錢)薑黃白术(各一錢)
炙甘草砂仁乾生薑
神麯(炒各一錢)人參(二錢)枳實(炒五錢)橘皮(二錢)
澤瀉(三錢)厚朴(炒三錢)猪苓(一錢半)半夏(四錢)
右同為細末水浸蒸餅丸桐子大每五十丸至百丸
白湯下
枳實消痞丸治右關脉浮弦心下虚痞惡食懶倦開胃
進食
枳實黃連(各五錢)乾生薑(二錢)
半夏麯(三錢)厚朴(炙四錢)人參(三錢)白术(三錢)
炙甘草(二錢)茯苓大麥麫(各二錢)
右同為細末水浸蒸餅為丸每三五十丸温水下
按以上二方並半夏瀉心湯加減法也内有枳术湯
四君子五苓平胃等利濕消痞補虚之藥也
温中散飲之劑
寳鑑枳實理中丸治中脘痞滯氣不宣通積寒停飲食
不化
人參乾薑(炮)白术枳實
甘草(炙各一兩)
右為細末煉蜜為丸如雞子黃大每服一丸細嚼白
湯下或沸湯化服活人有茯苓
深師消飲丸治停飲心下痞
方見痰飲門
按已上二方並出陽明飲痞例
理氣之劑
活人桔梗枳殼湯治傷寒痞氣胸滿欲絶
桔梗枳殼(去穰炒各三兩)
右剉水二盞煎至一盞去滓分作二服
按此手太隂經藥也出少隂枳殼例活人云審知是
痞先用湯尤妙緣枳桔行氣下膈先用之無不驗也
海藏云活人用此非治痞也審知錯下必成痞是氣
將䧟於胸中故先用此使不至於痞也若已成痞而
用則失之晩胸中之氣反痞矣先之一字預早之意
也先用此若不應後當以仲景痞藥治之若執此治
痞其害深矣
宣明㯽榔散治傷寒隂證下後成痞滿而不痛按之軟虚
㯽榔枳殼(等分)
右為末每服三錢煎黃連湯調下
寳鑑三脘痞氣丸治三焦痞滯水飲停積脇下虚滿
木香白豆蔲青皮(炒)
京三稜(炮各一兩)㯽榔(半兩)半夏(湯洗七次)
大腹子陳皮(各二兩)砂仁沉香(各半兩)
右為末麫糊為丸桐子大每服三十丸加至六十丸
食後陳皮湯下
按此出太隂調氣例藥也
秘藏木香消痞丸治因憂氣結中脘腹皮厚微痛心下
痞滿不思飲食
木香(半兩)柴胡(四錢)橘皮(三錢)甘草(炙)
半夏(各一兩)乾薑(半兩)當歸尾(一錢)紅花(半錢)
右為細末水浸蒸餅丸服之
補虚之劑
加味補中益氣湯治内傷心下痞
方見内傷門
脉緩有痰而痞加半夏黃連
脉弦四肢滿閉便難而心下痞加柴胡黃連甘草
大便秘燥加黃連桃仁少加大黃歸身
心下痞夯悶者加白芍黃連
心下痞腹脹加五味子白芍砂仁如天寒少加乾薑
或中桂
心下痞中寒者加附子黃連
心下痞嘔逆者加黃連生薑陳皮如冬月加黃連少
入丁香藿香葉
能食而心下痞加黃連半錢枳實三錢如不能食心
下痞者勿加止依方服之
食已心下痞别服橘皮枳术丸
按難知云中滿者勿食甘不滿者當食之如自覺滿
而外無脹急之形乃痞也是不滿也當以甘而撐柱
之又太陽病下之腹滿時痛為脾桂枝加芍藥湯滿
木也為甘所主故用芍藥之酸克其滿酸凉除滿急
收能除甘所主甘温生滿緩散能除酸所主也
謹按痞證有氣不運化及隂虚損血者前論已詳故
收入此補虚之劑但世俗不明此理往往例用峻快
藥下之復痞或致危篤者多矣
玉機微義卷三十七
