玉機微義卷三十二明徐用誠原輯
劉純續增
腹痛門
内經敘腹痛所因
舉痛論云寒氣入經而稽遲泣而不行客於脉外則血
少客於脉中則氣不通故卒然而痛其痛或卒然而止
者或痛甚不可按或按之痛止或按之無益或喘動應
手者或脇肋與少腹相引而痛者或腹痛引隂股者或
卒然痛死不知人少間復生者或痛而嘔者或腹痛而
後泄者或痛而閉不通者各不同形
按本論具已上病形異候皆寒氣所因甚詳宜玩本
文唯痛而閉不通為熱氣留於小腸腸中痛癉熱焦
渴則堅乾不得出為熱痛此述病機寒熱皆能為痛
也蓋寒痛者多熱痛者少
脉法
脉經曰脉細小緊急病速進在中腹中刺痛隂弦則
腹痛弦急小腹痛尺脉緊臍下痛尺脉伏小腹痛
癥疝尺脉實小腹痛當利之心腹痛痛不得息脉
細小遲者生堅大疾者死腹痛脉反浮大而長者死
傷寒論曰傷寒脉陽澁隂弦腹中急痛裏有虚寒
論傷寒腹痛
成無已云隂寒為邪者則腹滿而吐食不下自利益甚腹
自痛太隂證也發汗不解醫反下之因而腹滿時痛者
屬太陽也桂枝加芍藥湯主之大實痛者桂枝加大黃
湯主之
東垣曰腹中諸痛皆因勞役過甚飲食失節中氣不足
寒邪乘虚而入客之故卒然而作大痛經言得炅則止
炅者熱也以熱治寒治之正也然腹痛有部分臟位有
高下治之者宜分之
按已上脉證言諸虚痛矣然邪傳入裏熱結下焦實
滿血結硬痛皆實痛也脉經云腹滿按之不痛為虚痛
者為實此述病機虚實之異又兼部分高下言也
論腹痛為隂毒所致
詳見寒門
論腹痛屬熱
原病式曰熱鬱于内而腹滿堅結痛者不可言為寒也
按丹溪曰腹痛有積熱者或死血食積濕痰皆能作
痛脉弦者食脉滑者痰清痰多作腹痛宜分治之
詳已上蓋言寒熱之分故此論及已後病例皆不之
及
論腹痛屬血
成無已曰邪氣聚於下焦則津液不得通血氣不得行
或溺或血畱滯於下是生脹滿而鞕痛也若從心下
至少腹皆鞕滿而痛者是邪實也須大䧟胷湯下之若
但少腹鞕滿而痛小便利者則是畜血之證小便不利
者則是溺澁之證
論腹痛為疝所致
見疝門
論腹痛為瀉痢
詳見滯下等門
論腹痛為積聚所致
見積聚門
論腹痛為腸癰所致
見瘡瘍門
論治腹痛大法
此事難知曰傷寒中脘痛太隂也理中建中黃茋湯之類
臍腹痛少隂也四逆真武附子湯之類少腹痛厥隂也
重則正陽回陽丹之類輕則用當歸四逆湯太隂連少
隂痛甚者當變下利不止雜證而痛四物苦楝湯酒
煮當歸丸之類夏月腹痛肌熱惡熱脉洪疾手太隂足
陽明主之黃芩芍藥湯秋腹痛肌寒惡寒脉沉疾足太
隂足少隂主之桂枝芍藥湯四時腹痛芍藥甘草湯主
之
按此治法本傷寒與夫寒疝時行治例也然學者觀
已上諸病機則脉治思過半矣
腹痛治法
温散之劑
桂枝加芍藥湯治腹滿時痛脉弱
按此太隂例藥也
理中丸治霍亂頭疼身寒腹痛
方並見寒門
小建中湯治傷寒陽脉濇隂脉弦腹中急痛者
方見補虚門
按已上太陽例藥也
真武湯治腹痛下利四肢沉重
方見寒門
四逆湯治傷寒下利腹痛四肢逆冷
甘草(二錢)附子(數大片)乾薑(三錢)
右㕮咀水煎服
霹靂散治腹痛脉欲絶
附子一枚炮取出用冷灰培之取半兩入真臘茶
一大錢同研細分二服每水煎臨熟入蜜半
匙候温冷服
桃花湯治腹痛下利膿血小便不利
赤石脂(一兩)乾薑(一錢)粳米(一合)
右末水煎服
按已上少隂例藥也
當歸四逆湯治傷寒小腹急痛
方見寒門
按此厥隂例藥也
疎下之劑
仲景桂枝加大黃湯治腹滿時痛煩躁
桂枝生薑(各三錢)芍藥(六錢)大黃(一錢)
甘草(二錢)大棗(二枚)
右㕮咀水煎
大陷胷湯治潮熱煩渴從心下至少腹硬滿而痛不可
近
大黃(六錢)芒硝(一合)甘遂(一分)
右先煮大黃去滓内硝再煮後下甘遂末温服
按已上太陽例藥也
大承氣湯治關脉實腹滿大便秘按之痛或繞臍痛
大黃厚朴枳實芒硝
右㕮咀水煎
按此陽明例藥也
和解之劑
黃連湯治胷中有熱胃中有邪氣腹中痛欲嘔吐者用
此升降隂陽
黃連甘草(炙)乾薑桂枝(各三錢)
人參(二錢)半夏(半合)
右㕮咀水煎入大棗二枚
芍藥甘草湯
白芍藥甘草(炙)
右等分㕮咀水煎入生薑
元戎云腹痛脉弦傷氣用本藥脉洪傷金加黃芩
脉緩傷水加桂枝脉濇傷血加當歸脉遲傷火
加乾薑
按已上並太陽例藥也
加減小柴胡湯治寒熱脉弦腹中痛
本方去黃芩加芍藥
四逆散治寒邪變熱傳裏小便不利腹中痛或泄利
甘草(炙)枳實(炒)柴胡芍藥
右等分每半兩水煎
黃芩芍藥湯治腹痛脉洪
黃芩白芍甘草
右㕮咀水煎加生薑
按已上並少陽例藥也
雜方
元戎四物苦楝湯治臍下虚冷腹痛
四物湯(四兩)玄胡苦楝(各一兩炒)
右㕮咀水煎服每服一兩
酒煮當歸丸治小腹下痛
當歸(一兩)茴香(半兩)附子良薑(各七錢)
右四味酒煮乾再焙
炒黃鹽丁香(各半兩)全蝎(二錢)柴胡(二錢)
升麻木香(各一錢)苦楝(半錢)甘草(炙半錢)
玄胡(四錢)
右酒煑糊丸梧子大每二三十丸空心白湯下
增損當歸丸治三隂受邪心腹㽲痛
四物湯(半兩)防風獨活全蝎(各五錢)
續斷茴香(各一兩)苦楝玄胡(各七錢)
木香丁香(各二錢半)
右末酒糊丸梧子大每四五十丸白湯下
苦楝丸治奔豚小腹痛
苦楝茴香附子
右三味酒煮焙乾末之每兩入玄胡半兩全蝎炒丁香
各十八箇為末酒糊丸桐子大每五十丸食前温酒
下
熨法見寒門
廻陽丹治隂毒
牡蠣(燒)不灰木(燒)良薑(炒)川烏(炮)
白芍(各一錢)麝(少許)
右細末每用一錢男病用女唾津調塗外腎女病用
男唾調塗乳上
謹按已前諸方皆傷寒例法也餘屬血屬積聚屬疝
等因作痛方例見各門兹不備錄
玉機微義卷三十二
