玉機微義卷四十七明徐用誠原輯
劉純續增
厥門
内經論厥證所因
論曰陽氣衰於下則為寒厥隂氣衰於下則為熱厥人
質壯以秋冬奪於所用下氣上争不能復精氣溢下邪
氣因從之而上也氣因於中由陽氣衰不能滲營其經
絡陽氣曰損隂氣獨在故手足為之寒厥也隂氣衰於
下則為熱厥由醉飽入房内亡精氣中虚熱入腎氣日
衰陽盛隂虚故手足為之熱也隂氣盛於上則下虚下
虚則腹脹滿腹滿則下氣重而邪氣逆逆則陽氣亂陽
氣亂則令人暴不知人或至半日遠一日乃知人也名
曰尸厥
按本論叙六經厥狀與六經厥逆甚詳宜玩本文大
抵六經之厥陽證至為㫬仆為顛疾為妄見隂證至
為䐜脹大小便不利或嘔或心痛之類皆素多痰氣
因虚所乘之為病也惟有輕重之殊爾如成無已註
傷寒論云厥者手足冷也四逆者四肢不温也邪在三
陽則手足必熱傳到三隂則手足厥冷厥者逆也而
有隂陽之殊熱極而成厥逆者陽極似隂也寒極而
成厥逆者獨隂無陽也
論卒厥脈法
脈經曰脈至如喘名曰氣厥氣厥者不知與人言
金匱方論曰寸脈沈大而滑沈則為實滑則為氣實氣
相搏血氣入臟唇口青身冷即死如身和汗自出為入
腑即愈此為卒厥
按腑者為傳道出内之所其氣通故入腑即愈也
論諸厥證寒熱不同
陳無擇曰經論粗分六經殊不出寒熱二證所因欲求
備治當歴明之寒厥則因多慾而奪其精故致陽衰隂
盛熱厥則因醉飽入房精虚則熱入故致隂虚陽盛考
其厥因多以不勝乘其所勝氣不得行遂致厥逆如腎
移寒於脾則水乘於土水既不行乃成寒厥如心移熱
於腎則火乘於水火既不行乃成熱厥六經皆然可次
第論也尸厥亦然正由臟氣相刑或與外邪相忤則氣
遏不行閉於經絡諸脈匿伏昏不知人唯當随其臟氣
而通之寒則熱熱則寒閉則通經中以數醉為熱厥之
因學者不可拘此蓋傷寒温病皆有熱厥仲景所謂熱
深厥深經意以酒能發百脈熱故舉此以為例耳寒厥
者初得之四肢冷脈沈微而不數多惡寒引衣自覆下
利清糓外證多惺惺熱厥者初得之必發熱頭疼脈雖
沈伏按之必數其人或畏熱喜冷揚手掉足煩躁不眠
大小便秘赤外證多昏冐傷寒亦然
謹按寒熱發厥固宜随其隂陽勝負為治如其厥逆
者不外乎傷寒寒熱二證求隂陽厥逆之淺深餘寒
熱厥證是沈寒積熱發厥至若隂陽竭閉尸厥卒厥
又非已上寒熱厥證之比也陳論雖稍闖其頥何治
例殊未少具爾
論寒熱厥證宜吐下
子和曰(云云)
謹按厥證寒熱亦有隂陽虛實不同如形氣稍實者
宜從子和之法吐下之虚甚者惟宜随其所因而調
理之可也陳氏論臟氣相刑或與外邪相忤氣遏不
行閉經絡脈伏昏不知人至為尸厥今世俗多作風
治鮮不致斃如傳引華陀治虢太子尸厥為陽脈下
墜隂脈上爭會氣閉而不通上有絶陽之絡下有破
隂之紐破隂絶陽之色已發脈亂故形静如死狀此
與經言隂陽之氣盛衰為厥之旨甚微後人安能得
證治之彷彿乎而以隂陽證治之可驗者較之若傷
寒手足厥逆昏不知人邪正已極温下之間稍或遲
緩禍不旋踵或汗不觧暴衂不知人而厥或雜病得
吐衂血而厥不知人者一二日或三日必間間則為
愈矣蓋隂氣尚實必身不熱熱則不厥厥則為血温
身熱主死矣暴氣厥而形實者七情所致痰飲内鬱
而厥必半日或一二時必間形虚而氣逆甚者多致
不救此又可見氣血為厥隂陽暴逆之甚也故不可
斷作風治
厥證治法
通關竅之劑
蘇合香丸治卒暴厥不知人未辯風痰氣厥宜與此膏
化濃湯灌之惺後却議脈證用藥
吐劑
瓜蒂散
方見痰飲門口噤者或先用搐鼻藥
升發之劑
三因追魂湯治卒厥暴死及主客忤鬼擊飛尸氣絶不
覺口噤
麻黃湯方見寒門
右㕮咀水煎灌之不下者分病人髮左右捉搦按肩
引之令服取效千金方加桂
按此治感中邪氣之劑也
治寒之劑
四逆湯治寒厥表熱裏寒下利清糓食入則吐脈沈伏
手足冷
方見寒門
按此治寒熱之劑並出寒暑例然内因氣血之劑詳
見各門宜對證選用茲不詳錄
治熱之劑
白虎湯治熱厥腹滿身重難以轉側面垢譫語遺溺手
足厥冷自汗脈沈滑方見暑門
玉機微義卷四十七
