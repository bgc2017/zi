玉機微義卷八明徐用誠原輯
劉純續增
欬𠻳門
諸經敘欬
内經曰五臟六腑皆令人欬非獨肺也皮毛者肺之合
也皮毛先受邪氣邪氣以從其合也五臟之欬久乃移
於六腑
本文腑臟欬狀見後湯液方下
按欬論五臟六腑千金方又引心主欬然則十二經
皆有欬證也
千金方曰論云有風欬有寒欬有肝欬有心欬有脾欬
有肺欬有腎欬有膽欬有厥隂欬有肢欬十欬之異欲
語因欬言不得竟謂之風欬飲冷食寒因之而欬謂之
寒欬心下堅滿欬則支痛其脈反遲謂之肢欬欬則引
脅下痛謂之肝欬欬而唾血引手少隂謂之心欬欬而
涎出續續不止引少腹謂之脾欬欬引頸項而唾涎沬
謂之肺欬欬則耳無所聞引腰并臍中謂之腎欬欬而
引頭痛口苦謂之膽欬欬而引舌本謂之厥隂欬風欬
者不下之寒欬肢欬肝欬刺足太衝心欬刺手神門脾
欬刺足太白肺欬刺手太泉腎欬刺足太谿膽欬刺足
陽陵泉厥隂欬刺手太陵
按此論五臟洎風寒肢膽厥隂經為十欬其引現證
與經論臟腑欬證皆稍異詳肢欬即氣與支飲證也
經有三焦欬而無心主此有心主而無三焦然已發
其秘矣惜乎胃大小腸膀胱欬及針治皆略之不議
脈法
脈經曰關上脈微為欬肺脈微急為欬而唾血欬
而脈弦濇為少血脈緊者肺寒雙弦者寒浮緊者虚
寒脈浮而緩傷風脈細傷濕數則為熱沉數者
為實熱脈弦為水偏弦為飲脈沉為留飲洪滑多
痰欬脈浮直者生浮軟者生
欬證死脈
欬而脈緊者小沉伏匿者欬而羸瘦脈形堅大者
欬而脫形發熱脈小堅急者肌瘦下脫形熱不去
欬而嘔腹脹且洩其脈弦急者皆死不治
論欬與𠻳本一證
子和曰内經隂陽應象論云秋傷於濕冬生欬嗽五臟
生成篇云欬嗽上氣診要經終篇云春刺秋分環為欬
嗽示從容篇云欬嗽煩冤者腎氣之逆也此四篇中連
言欬嗽其餘篇中止言欬而不言嗽如生氣通天論云
秋傷於濕上逆而欬與大象論文義同而無嗽字乃知
欬即嗽明矣
謹按欬與嗽本兩字義内經己作一證連言之愚詳
大抵欬者氣動也陽也嗽者兼血也隂也况是證其
本雖殊其標則一故世俗不以為疑唯潔古發内經
微旨其義見下
病機機要云欬謂無痰而有聲肺氣傷而不清也嗽謂
無聲而有痰脾濕動而為痰也咳嗽謂有聲有痰也因
傷肺氣動於濕因欬而有嗽也夏月嗽而發熱者謂之
熱痰嗽小柴胡四兩加石膏一兩知母半兩用之冬月
嗽而發寒熱謂之寒嗽小青龍加杏仁服之蜜煎生薑
湯蜜煎橘皮湯燒生薑胡桃皆治無痰而嗽者此乃大
例更當隨時隨證加減之痰而能食者大承氣微下之
痰而不能食者厚朴湯主之
論嗽分六氣母拘於寒
子和曰素問言皮毛者肺之合也邪因而客之則為肺
欬後人見是斷嗽為寒更不參較他篇豈知六氣皆能
為嗽然可以辨其六者之狀風乘肺者日夜無度汗
出頭痛痰涎不利
熱乘肺者急喘而嗽面赤潮熱手足寒乳子亦多有
之
寒乘肺者欬喘上壅涕唾出血甚者七竅血溢燥乘
肺者氣壅不利百節内痛頭面汗出寒熱往來皮膚乾
燥細瘡燥痒大便秘澁涕唾稠粘寒乘肺者或因形
寒飲冷冬月坐臥濕地或胃冷風寒秋冬水中感之嗽
急而喘此非六氣之云乎
按此只述六氣為病故其論中集司天勝復為欬之
略但無濕乘肺式方治則又有之式盖脫簡爾然丹
溪先生論欬有因勞因痰因肺脹因食積作痰發熱
致嗽或嗽而聲嘶者此因血虚受熱所致皆内因病
本之不同如傷寒小青龍湯治例為水飲與表寒相
合而欬真武湯所主為水飲與裏寒相合而欬傷寒
中風往來寒熱胸滿心煩喜嘔而欬加減小柴胡主
之為陽邪𫝊肺加味四逆散主隂邪𫝊裏而欬者此
皆外因𫝊變之例豈可枚舉但欬證之標一人故不
歴求其本也觀子和之論然亦啓其微爾
論欬分三因
陳無擇云傷風欬者憎寒壯熱自汗惡風口乾煩燥傷
寒欬者憎寒發熱無汗惡寒煩躁不渴傷暑欬者煩熱
引飲口燥或吐涎沫聲嘶咯血傷濕欬者骨節煩疼四
肢重著洒淅此屬外因五臟欬而不已則六腑受之者
此屬内因如欬而發作寒熱引腰背痛或喘滿此因房
勞傷腎或中滿腹脹搶心痛不欲食此因飢飽傷脾或
欬而左脇偏疼引小腹并膝腕疼此因疲極傷肝或吐
白涎口燥聲嘶此因呼呌傷肺或欬而煩熱自汗咽乾
咯血此因勞神傷心並屬不内外因也假如尺脈浮濇
而數則知傷腎右關脈濡則知飲食傷脾左關脈弦短
則知疲極傷肝但不應人迎氣口者即是不内外因也
嚴氏云欬嗽始關於肺終則聚於胃使人多涕唾而面
浮腫氣逆也治法當審脈證三因若外因邪氣止當發
散又須原其虚實冷熱若内因七情則隨其部經在與
氣口脈相應浮緊為虚寒洪滑為多痰當以順氣為先
下痰次之有停飲而欬又須消化之切不可用烏梅粟
殼澁酸之藥其寒邪未除亦不可便用補藥尤忌憂思
過度房室勞傷遂成瘵疾矣
按此論欬證備三因可謂詳悉但外因現證與前子
和論六氣異者此盖言邪氣外感非乘客於肺之比
也惜乎諸因方治未備所論脈證治法極闖其微至
禁不可便用澁補甚得大法之要大抵此證其原實
多故不可便用澁之補之也然不能忌憂思戒房室
而性躁及脫營之人皆所難療
論濕痰主嗽
潔古曰嗽者秋傷於濕積於脾經曰秋傷於濕冬必
欬嗽大抵素秋之氣宜清而肅反動之則氣必上衝而
為欬嗽甚則動於濕而為痰也是知脾無留濕雖傷肺
氣不為痰也有痰者寒少熱多各隨五臟而治之假令
濕在肝經謂之風痰濕在心經謂之熱痰濕在脾經謂
之濕痰濕在肺經謂之氣痰濕在腎經謂之寒痰宜隨
證而治之欬而無痰者以辛甘潤其肺欬而嗽者治痰
為先故以南星半夏勝其痰而欬嗽自愈枳殼陳皮利
其氣而痰自下
按此論欬因濕在於經致痰為欬五臟亦皆有之可
謂發内經之秘矣然至氣鬱津液不降或停水飲所
致或腎氣虚弱火炎水涸津液湧而為痰涎於上此
氣飲及真臟為病非諸經之留濕致病也故易老云
半夏止能洩痰之標而不能治痰之本是矣詳已上
所言枳殼等利氣下痰恐非易老語也
論痰飲治欬(詳見痰飲門)
論嗽發蚤晏病本不同
丹溪曰上半日嗽者屬胃中有火午後嗽者屬隂虚五
更嗽多者此胃中有食積至此時滯肺氣不利諸邪或
痰皆然春是春升之氣或外感夏是火炎上最重秋是
濕熱傷肺冬是風寒外來也
論乾欬嗽治法
原病式曰人瘦者腠理疎通而多汗泄血液衰少而為
燥熱故多為勞嗽之疾也
丹溪曰欬而無痰者此係火鬱之證乃痰鬱火邪在中
用苦梗以開之下用補隂降火不已則成勞此證不得
志者有之
謹按欬無痰者本肺氣傷而不清欬久則痰鬱於中
不能上出故當用藥以開提之實者宣法亦可施也
凡嗽久亦有痰中兼血者或帶血絲者燥熱血少者
皆當取其化源故曰滋隂降火燥熱勞嗽是宜合而
論治
論欬為肺痿
金匱方論曰熱在上焦者因欬為肺痿得之或從汗出
或從嘔吐或從消渴小便利數或從便難又被快藥下
利重亡津液故寸口脈數其人欬口中反有濁唾涎沫者
為肺痿之病若口中辟辟燥欬即胸中隠隠痛脈反滑
數此為肺癰欬唾膿血脈數虚者為肺痿數實者為肺
癰
按此言肺痿屬熱如欬久肺□聲啞聲嘶咯血此屬
隂虚火熱甚是也本論治肺痿吐涎沫而不欬者其
人不渴必遺尿小便數以上虚不能制下故也此為
肺中冷必眩多涎唾用炙甘草乾薑此屬寒也肺痿
涎唾多心中温液温液者用炙甘草湯此補虚勞也
亦與補隂虚火熱不同是皆宜分治故肺痿又有寒
熱之異也
欬嗽治法
治風之劑
局方消風百解散治欬嗽聲重身熱頭疼
按此手太隂陽明藥也
金沸草散治欬因感風寒頭痛聲重(方並見傷風門)
按此手足太隂藥也
敗毒散治痰嗽身熱鼻塞
柴胡前胡羌活獨活
桔梗枳殼茯苓甘草
人參川芎(各等分)
右㕮咀水煎每一兩或半兩
按此足太陽少陽手太隂藥也
表裏氣血之劑
子和搜風丸(方見中風門)
按此手足太隂陽明足太陽藥也
按以上諸方並出太陽解表例但此丸下濕熱痰之
劑也實亦汗下之異
治寒之劑
小青龍湯治感風寒表不解而欬心下有水氣或喘
方見痰飲門
金匱方治欬而脈浮去芍加厚朴杏仁石膏小麥
簡易九寶湯治欬而身熱發喘惡寒
麻黃薄荷陳皮桂心
紫蘇杏仁甘草桑白皮
大腹皮(各等分)
右㕮咀入葱薑煎
按此手太隂足太陽藥也
散風寒下氣之劑
人參杏子湯止嗽散風寒逐痰飲
人參半夏茯苓白芍
桂枝乾薑細辛甘草(各一錢)
五味子(半錢)杏仁(一錢)
右㕮咀入薑煎
按此手足太隂足太陽少隂藥也
半夏温肺湯止嗽喘治虚寒(方見痰飲門)
局方華盖散治感寒而嗽胸滿聲重
蘇子陳皮赤茯苓桑白皮
麻黃(各一兩)甘草(十兩)
右㕮咀入薑煎
按此手太隂之本藥也
氣分之劑
金匱射干麻黃湯治欬而上氣喉中水雞聲
射干細辛紫苑欵冬花(各)
(一錢半)麻黃生薑(各二錢)
半夏(二錢半)五味子(一錢)大棗(二箇)
右㕮咀水煎作一服
按此足太陽例藥也
按以上諸方並足太陽解表例兼逐飲降痰下氣之
法不同况寒證亦有輕重用者自宜取擇
治暑之劑
人參白虎湯治欬而身熱脈虚發渴
東垣清暑益氣湯治中暑身熱自汗欬而脈虚
局方黃連香薷飲治暑熱乘肺欬而脈洪
(方並見暑門)
按暑嗽亦自病本不一姑錄此三方可見治例輕重
亦殊如消暑丸亦其法也(方見暑門)
治濕之劑
五苓散治欬而煩脈緊而細
按此足太陽藥解表之劑也
十棗湯治欬而脈弦有水氣者(方並見痰飲門)
按此足少隂例下劑也
白术湯治欬而脈細
白术白茯苓半夏(各等分)
右㕮咀每服一兩薑煎或為末每半兩煎取清汁調
神麯末二錢頓服之一方加黃苓等分
按此足陽明太隂藥也
白术木香散治喘嗽腫滿欲變水氣者
白术猪苓甘草澤瀉
茯苓(各半兩)木香檳榔(各三錢)陳皮(二兩)
桂枝(二錢)滑石(三兩)
右為末每服五錢入薑煎
按此足太陽手太隂藥也以上三方並太陽例但加
半夏為治痰加姜桂兼散寒温胃加木香檳榔為兼
下氣爾
機要欵氣丸治欬久痰喘肺氣浮腫
青皮陳皮檳榔木香
杏仁(炒)郁李仁白茯苓澤瀉
當歸(各一兩)馬兜零苦葶藶(各三兩)人參
防已(各五錢)牽牛頭末(一兩半)
右為末薑汁糊丸桐子大每三十丸至五六十丸煎
水下
按此手足太隂氣血之藥也
治燥之劑
千金五味子湯治欬嗽不已皮膚乾燥唾中有血胸脇
疼痛
五味子桔梗紫苑甘草
續斷(各二錢)竹茹(三錢)赤小豆(一撮)生地黃
桑白皮(各半兩)
右㕮咀作二服水煎
按此手足太隂藥也
氣血之劑
子和神功丸
大黃(煨)訶子麻子仁(另研)
人參(各一兩)
右為末入麻仁研勻煉蜜丸桐子大每三二十丸温
水下
按此手足太隂陽明藥也丹溪曰訶子治肺氣因火
傷極遂鬱遏脹滿取其味酸苦有收歛降火之功若
佐以海粉香附瓜蔞青黛半夏麯治嗽非止澁之藥
也
治火之劑
黃連解毒湯治欬而脈洪喘急
梔子仁湯治熱躁而欬
麥門冬湯治火熱乘肺欬唾有血(方並見火門)
治熱之劑
仲景加减小柴胡湯治欬而寒熱往來
柴胡半夏黃芩甘草
乾薑五味子
右㕮咀水煎
地骨皮散
知母柴胡甘草人參
地骨皮茯苓半夏
右㕮咀入薑煎
按此二方足少陽例藥也
海藏紫苑散治欬中有血虚勞肺痿
人參紫苑知母貝母
桔梗甘草五味子茯苓
阿膠
右㕮咀水煎
人參蛤蚧散治三二年肺氣上喘欬嗽膿血滿面生瘡
蛤蚧(一對全者河水浸五日每換水洗酥炙黃)
杏仁(去皮尖)甘草(各五兩)人參
茯苓貝母知母
桑白皮(各二兩)
右為末磁器内盛每日熱茶清點服
按以上二方手太隂之的藥也或曰欬之病本不同
何用藥往往必於肺然欬者因聲名病也故多本於
肺經云肺象金堅勁扣之有聲邪擊於肺故為欬也
且肺為腑臟之華盖主於氣生皮毛朝百脈布化精
氣者也或一臟一脈不利或九氣所動或天之六氣
所感或水榖寒熱内因所動則肺亦病矣故欬證雖
曰病本不同是以治例往往相類但病有輕重所兼
之殊方亦竒偶温凉之異爾
宣明知母茯苓湯治欬嗽不已往來寒熱自汗肺痿
甘草茯苓(各一兩)知母
五味子人參薄荷
半夏柴胡白术
欵冬花桔梗麥門冬
黃芩(各半兩)川芎(二錢)阿膠(三錢)
右㕮咀每一兩入薑煎
按此足少陽例藥也
手足太隂之劑
東垣加减瀉白散治隂氣在下陽氣在上欬嗽嘔吐喘
急
桑白皮(一兩)地骨皮(七錢)甘草
陳皮青皮五味子
人參(各五錢)白茯苓(三錢)
右㕮咀每服半兩水煎入粳米二十粒
寶鑑加减瀉白散治欬而口乾煩熱胸膈不利氣喘促
桑白皮(一兩)地骨皮知母陳皮
桔梗(各五錢)青皮細黃芩甘草(炙)
(各三錢)
右㕮咀每服五錢水煎食後温服
按此一方手太隂氣分藥也寶鑑曰華陀云盛則為
喘減則為枯活人云發喘者氣有餘也凡看文字須
要會得本意盛而為喘者非肺氣盛也喘為氣有餘
者亦非肺氣有餘也氣盛當認作氣衰有餘當認作
不足肺氣果盛為有餘當清肅下行而不喘以其火
入於肺衰與不足而為喘焉故言盛者非言肺氣盛
也言肺中之火盛也言有餘者非言肺氣有餘也言
肺中之火有餘也故瀉肺以苦寒之劑非瀉肺也瀉
肺中之火實補肺也用者不可不知然已上一方略
有加减不同故兩存之
局方欵冬花散止嗽袪痰散風熱
知母桑白皮欵冬花麻黃
阿膠貝母杏仁甘草
半夏
右㕮咀入薑煎
按此手太隂之藥出足太陽麻黃例兼發表也然治
風與寒皆宜解表但亦有可下者如傷風有下證同
况欬證多兼痰飲宜後滚痰小胃選用
金匱澤漆湯治欬而脈沉
小柴胡内減柴胡加紫參白前(各五錢)
桂枝(三錢)澤漆(三合另煑)
右九味㕮咀内澤漆汁中煑取温服
按此出太陽解肌例然未至為肺痿藥也
理氣之劑
三因參蘇飲治欬嗽發熱
局方四七湯治欬而痰涎在喉嗌間不下
二陳湯治欬而胸膈不利
蘇子降氣湯治痰嗽喘促氣不升降(方並見痰飲門)
東垣加減三竒湯治欬嗽上氣喘促胸膈不利
桔梗陳皮甘草青皮
人參紫蘇桑白皮(各五錢)半夏(七錢)
杏仁(三錢)五味子(四錢)
右㕮咀每六七錢入薑煎
濟生橘蘇飲
前方減桔梗青皮人參加貝母白术
寶鑑人參欵花膏治肺胃虚寒久嗽不已咽膈滿悶欬
嗽痰涎勞嗽
欵冬花人參五味子(各八錢)紫苑
桑白皮(各一兩)杏仁(八錢)木香檳榔
蘇葉半夏(湯泡數次各五錢)
右熬成膏入煉蜜丸如雞頭大每一丸食後細嚼淡
薑湯下
按以上三方理氣導痰之劑也皆本手太隂例比之
前四方此則兼有滋補之意又當隨臟氣而用之可
也
收歛之劑
局方人參清肺湯治喘嗽胸滿煩熱聲瘖自汗
地骨皮知母杏仁人參
甘草阿膠桑白皮烏梅
粟殼(各等分)
右㕮咀水煎
按此以甘寒降火兼酸收辛金之散凉而澁之也
人參定喘湯治欬而上喘
人參麻黃半夏阿膠
甘草桑白皮五味子(各一兩半)
粟殼(二兩)
右㕮咀入薑煎每半兩或一兩
按此以辛散之甘緩之酸收之本於寒邪者可用
宣明寧神散治欬嗽多年不已常自汗服藥不效者
粟殼(一兩醋炒)烏梅(半兩)
右為末每二三錢沸湯調下
按此劫劑也非虚脫者勿用故上澁之藥似難例使
滋隂之劑
金匱腎氣丸治腎隂虚弱津液不降敗濁為痰致欬逆
者
方見補虚門按此論見痰飲門
良方補肺湯治勞嗽
桑白皮熟地黃(各二兩)人參紫苑
黃茋川五味子(各一兩)
右為末每二錢水煎入蜜少許服
按此二方少隂例藥也然勞嗽諸方如前治熱之劑
皆可選用但因勞而嗽則非嗽為本也良方劫勞散
例是矣故補劑不復具例
治邪注之劑
深師四滿丸治五嗽一上氣嗽二飲嗽三鱢嗽四冷嗽
五邪嗽
乾薑桂心躑躅花芎藭
紫苑芫花根皮(各二分)蜈蚣(一條)
(去頭足炙)細辛甘草(炙)鬼督郵
人參半夏(各一分)
右為末煉蜜丸如大豆許每五丸米飲下日三未效
加至七八丸忌羊肉餳葱生菜
按此太陽例藥邪謂邪惡鬼注之疾故立是方如千
金方謂夢與鬼交及飲食者用通氣丸全以蜈蚣是也
盖曾有如是而治愈者矣姑存之以備其旨但今人罕
能識矧治療乎且云通療五嗽恐未必然也如鱢嗽
以臭而名之病體豈無熱與濕熱乎
治痰諸方
青州白丸子
水煑金花丸治嗽而脈弦面青四肢滿便溺秘多怒
按此治風痰之劑也
王隠君滚痰丸
機要小黃丸治嗽而脈洪面赤煩熱心痛口乾
按此治熱痰之劑也
局方温中丸
機要薑桂丸治嗽而脈沉面色黧黑小便急痛足寒
而逆
按此治寒痰之劑也(已上方並見痰飲門)
白术丸治嗽而脈緩面黃肢體沉重嗜臥不收腹脹食
不消
南星半夏(各製一兩)白术(一兩半)
為細末浸湯蒸餅為丸桐子大每五六十丸姜湯下
按此治濕痰之劑也
玉粉丸治欬而脈澁面白氣上喘促洒淅寒熱悲愁不
樂
南星半夏(各製一兩)陳皮(一兩)
右末浸蒸餅丸桐子大每三四十丸人參薑湯下
按此治氣痰之劑也
瑞竹堂化痰丸順氣快脾化痰消食
半夏南星(去皮)白礬皂角(切)
生薑(各一斤)
右用水煑至南星無白點為度去皂筴不用薑切同
晒乾
陳皮青皮(去穣)紫蘇子(炒)蘿白子(炒)
(别研)杏仁(去皮尖炒研)葛根神麯(炒)
麥蘖(炒)唐毬子香附子(各一兩合前)
(四味一處碾為末)
右浸蒸餅為丸如桐子大每服五七十丸臨臥食後
茶酒任下
按此治食痰之劑也
丹溪小胃丹治膈上熱痰濕痰肩膊疼痛
甘遂(水濕麫褁再浸半日)大戟(長流水煑一時再)
(水洗)芫花(醋拌勻過一宿瓦上微炒焦各)
(半兩)黃柏(三兩炒)大黃(紙褁濕灰内)
(煨再切酒浸炒一兩半)
右為末粥丸麻子大每二三十丸津唾下
按此治濕熱之劑也
干緍湯
太半夏(七箇泡切)皂筴(去皮一寸)甘草(炙一寸)
右㕮咀入薑三大片煎服
按此治風濕之劑也
導痰湯
半夏(四兩)南星枳實赤茯苓
陳皮(各一兩)甘草(半兩)
右㕮咀每服一兩入薑煎
按此理氣導痰之劑也然諸飲致欬導痰治積諸方
詳見痰飲門兹不備錄
腑臟湯液諸方
小柴胡湯治肝臟發欬兩脇下痛甚則不可以輾轉則
兩脇下滿(方見熱門)
黃芩加半夏生薑湯治膽腑發欬嘔苦水若膽汁
黃芩生薑(各三錢)甘草(炙)芍藥(各)
(一錢)大棗(二箇)半夏(半合)
右㕮咀水煎
桔梗湯治心臟發欬欬而喉中如梗狀甚則咽腫喉痺
苦梗(三錢)甘草(六錢)
右㕮咀水煎
芍藥甘草湯治小腸腑發欬欬而失氣
芍藥甘草(炙各四錢)
右㕮咀水煎
升麻湯治脾臟發欬欬而右脇下痛痛引肩背甚則不
可以動
升麻白芍甘草(各二錢)
葛根(三錢)
右㕮咀水煎
烏梅丸治胃腑發欬欬而嘔嘔甚則長蟲出
烏梅(三十箇)細辛附子桂枝
人參黃柏(各六錢)乾薑(一兩)黃連(一)
(兩半)當歸蜀椒(各四錢)
右酒浸烏梅一宿去核蒸之與米飯搗如泥和諸藥
末相得加蜜丸桐子大每三十丸白湯下
麻黃湯治肺臟發欬欬而喘息有聲甚則吐血
麻黃(三錢)桂枝(二錢)甘草(一錢)杏仁(二十箇)
右㕮咀水煎
赤石脂禹餘糧湯治大腸腑發欬欬而遺屎
赤石脂禹餘糧(各二兩並打碎)
右水煎服
麻黃附子細辛湯治腎臟發欬欬則腰背相引而痛甚
則欬涎
麻黃細辛(各二錢)附子(一錢)
右㕮咀水煎
茯苓甘草湯治膀胱腑發欬欬而遺溺
茯苓(二錢)桂枝(二錢半)生薑(五大片)
甘草(炙一錢)
右㕮咀水煎
異功散治久欬不已三焦受之其狀欬而腹滿不欲飲
食此皆聚於胃關於肺使人多涕唾而面浮腫氣逆
也
人參茯苓白术甘草
陳皮(等分)
右㕮咀或為末每服二三錢入薑棗煎服
謹按已上諸方並傷寒例藥也故存之以備其旨然
欬證以三因論之則一臟一腑病機亦非止於寒也
熏法
治久嗽風入肺者用鵝管石雄黃鬱金欵冬花碾末和
艾中以生薑一片留舌上灸之以煙入喉中為度如作
筒子捲藥燒煙吸之亦妙
灸法
千金方云欬者灸兩乳下黑白際各數十壯即差又
以蒲當乳頭周匝圍身令前後正中當脊骨灸十壯
上氣欬嗽短氣氣滿食不下灸肺募五十壯上氣欬
逆短氣風勞百病灸肩井二百壯上氣欬逆短氣胸
滿多唾唾惡冷痰灸肺俞五十壯
玉機微義卷八
