玉機微義卷二十一明徐用誠原輯
劉純續增
消渴門
諸經論消渴脈證所因
内經隂陽别論曰二陽結謂之消脈要精微論曰癉成
為消中
按東垣曰二陽者陽明也手陽明大腸主津病消則
目黃口乾是津不足也足陽明胃主血熱則消穀善
飢血中伏火乃血不足也結者津液不足結而不潤
皆燥熱為病也此因數食甘美而多肥故其氣上溢
轉為消渴治之以蘭除陳氣也不可服膏粱芳艸石
藥其氣慓悍能助燥熱也
調逆論曰心移熱於肺傳為膈消也凡治消癉仆繫
偏枯痿厥氣滿發逆肥貴人則膏粱之疾也岐伯曰脈
實病久可治脈弦小病久不可治後分為三消高消者
舌上赤裂大渴引飲
脈經云緊數相搏則為消渴脈軟散者當病消渴
論消渴為三焦受病
病機云消渴之疾三焦受病也上消者肺也多飲水而
少食大便如常小便清利知其燥在上焦也治宜流濕
以潤其燥消中者胃也渴而飲食多小便赤黃熱能消
穀知其熱在中焦也宜下之
消腎者初發而為膏淋謂淋下如膏油之狀至病成面
色黧黑形瘦而耳焦小便濁而有脂液治法宜養血以
肅清分其清濁而自愈也
論消中三證之異
陳無擇云消渴屬心故煩心致心火散漫渴而引飲諸
脈軟散皆氣實血虚也消中屬脾癉熱減則為消中消
中復有三有因寒中隂勝陽欝久必為熱中經云脈洪
大隂不足陽有餘則為熱中多食數溺為消中隂狂興
盛不交精泄則為強中至病強中不亦危矣消腎屬腎
盛壯之時不謹而縱慾房勞年長腎衰多服金石真氣
既喪口乾精溢自洩不飲而利經云腎實則消不渴而
小便自利名曰腎消亦曰内消
論三消之疾燥熱勝隂
河間曰三消之疾本濕寒之隂氣極衰燥熱之陽氣太
甚皆因乎飲食服餌失節腸胃乾涸而氣液不得宣平
或耗亂精神過違其度或因大病隂氣損而血液衰虚
陽氣悍而燥熱欝甚或因久嗜鹹物恣食炙&KR1020;飲食過
度亦有年少服金石丸散積久實熱結於下焦虛熱血
氣不能制濕熱燥甚於腎故渴而引飲若飲水多而小
便多者名曰消渴若飲食多而不甚渴小便數而消瘦
者名曰消中若渴而飲水不絶腿消瘦而小便有脂液
者名曰腎消此三消者其燥熱同也夫經中有言心肺
氣厥而渴者有言肝痺而渴者有言脾熱而渴者有言
腎熱而渴者有言胃與大腸結熱而渴者有言脾痺而
渴者有言小腸痺熱而渴者有因病瘧而渴者有因肥
甘美食而渴者有因醉飽入房而渴者有因遠行勞倦
遇大熱而渴者有因傷害胃乾而渴者有因病風而渴
者雖五臟之部分不同而病之所遇各異其為燥熱亡
液一也
謹按先生三消之論始言天地六氣五味以配養人
身六位五臟而究乎萬物之源終引内經論渴諸證
以辨乎世方熱藥之誤比物立象反覆詳明非深達
隂陽造化之機者孰能如是哉夫治此疾者補腎水
隂寒之虚而瀉心火陽熱之實除腸胃燥熱之甚濟
身津液之衰使道路散而不結津液生而不枯氣血
利而不澁則病日已矣豈不以滋潤之劑養隂以制
燥滋水而充液哉何故世論消渴者多不知其意謂
因下部腎水虚不能制其上焦心火使上實熱而多
煩渴下虚冷而小便若更服寒藥則元氣轉虚而下
部腎水轉衰則上焦心火尤難治也但以暖藥補養
元氣若下部腎水得實而勝退上焦心火則自然渴
止小便如常而病愈也吁若此未明隂陽虚實之道
也夫腎水屬隂而本寒虚則為熱心火屬陽而本熱
虚則為寒若腎水隂虚則心火陽實是謂陽實隂虚
而上下俱熱矣以彼之言但見消渴數溲妄言為下
部寒爾豈知腸胃燥熱怫欝使之然也且夫寒物屬
隂能養水而瀉心熱物屬陽能養火而耗水令腎水
既不勝心火則上下俱熱奈何以熱藥養腎水欲令
勝心火豈不闇哉彼不謂水氣實者必能制火虚則
不能制火故陽實隂虚而熱燥其液小便淋而常少
隂實陽虚不能制水小便利而常多此又不知消渴
小便多者蓋燥熱太甚而三焦腸胃之腠理怫欝結
滯緻密壅塞而水液不能滲泄浸潤於外以養乎百
體故腸胃之外燥熱大甚雖多飲水入於腸胃之内
終不能浸潤於外故渴不止而小便多水液既不能
滲泄浸潤於外則隂燥竭而無以自養故久而多變
於聾盲瘡瘍痤疿之類而危殆其為燥熱傷隂也明
矣
論治消渴大法
東垣曰膈消者以白虎加人參湯治之中消者善食而
瘦自汗大便硬小便數叔和云口乾飲水多食饑虚癉
成消中者調胃承氣三黃丸治之下消者煩燥引飲耳
輪焦乾小便如膏叔和云焦煩水易虧此腎消也六味
地黃丸治之總錄所謂末傳能食者必發腦疽背瘡不
能食者必傳中滿鼓脹皆謂不治之證潔古老人分而
治之能食而渴者白虎加人參湯不能食而渴者錢氏
方白术散倍加葛根治之上中既平不復傳下消矣前
人用藥厥有旨哉或曰末傳瘡疽者何也此火邪勝也
其瘡痛甚而不潰或赤水者是也經云有形而不痛陽
之類也急攻其陽無攻其隂治在下焦元氣得強者生
失強者死末傳中滿者何也以寒治熱雖方士不能廢
其繩墨而更其道也然臟腑有遠近心肺位近宜制小
其服腎肝位遠宜制大其服皆適其至所為故如過與
不及皆誅罰無過之地也如高消中消制之太急速過
病所久而成中滿之病正謂上熱未除中寒復生者也
非藥之罪失其緩急之制也處方之治宜加意焉
按已上所論三消傳變可謂發病機之旨比與陳氏
三因論消中復有三證皆病傳所異大抵末傳發瘡
疽者為傳外發脹滿強中為傳内亢極之甚也但三
因所出治強中一方然未見其肯綮今姑存之以備
其旨且傳脹滿皆不治之證况強中乎
消渴治法
治熱之劑
局方清心蓮子飲
調胃承氣湯治消中熱在胃而能飲食小便赤黃
方並見熱門
三因真珠丸治心虚煩悶積熱煩渴口乾舌燥引飲無
度小便或利或不利
知母(一兩一分)黃連苦參玄參
鉄粉牡蠣(各一兩)朱砂(二兩)麥門冬(去心)
天花粉(各半兩)金箔銀箔(二百片)
右為末煉蜜入生瓜蔞汁少許丸如梧子大用金銀
箔為衣每二三十丸先用瓜蔞根汁下一服次用麥
門冬熟水下病退日二服
按此心胃經藥也已上三方有輕重之殊宜選使
治燥之劑
東垣當歸潤燥湯治消渴舌上白乾燥唇乾口乾眼澁
黑處見浮雲大便閉澁乾燥結硬喜温飲隂頭短縮
升麻(一錢半)柴胡(七分)甘草(六分半一半生)
細辛(一分)杏仁(六箇)紅花(少許)小椒(三箇)
生地黃(三分)黃柏知母石膏
桃仁麻仁防風荆芥穗
當歸身(各一錢)
右㕮咀作一服水煎
清凉飲子治消中能食而瘦口乾舌乾自汗大便結燥
小便頻數
羌活柴胡炙甘草知母(酒製)
黃芪黃芩(酒製各一錢)生甘艸
漢防已生地黃(酒製各半錢)紅花(少許)
桃仁(五箇)杏仁(十箇)升麻(四分)防風(五分)
石膏黃柏草龍膽(製各一錢半)
當歸身(六分)
右㕮咀作一服水煎入酒些小此方減黃芪黃芩防
風草龍膽加麻黃根三分黃連八分名地黃飲子
按已上脾心肝腎藥也
清氣之劑
局方人參白虎湯治高消上焦燥渴不欲多食
方見熱門
東垣蘭香飲子治渴飲水極甚善食而瘐自汗大便結
燥小便頻數
石膏(三錢)知母(酒製一錢)生甘艸防風(各一錢)
炙甘艸人參蘭香連翹
白豆蔲仁桔梗升麻(各五分)半夏(二分)
右為細末湯浸蒸餅和勻成劑捻作薄片子日中晒
半乾碎如粉每服二錢食後淡生薑湯下
按已上二方主上中二消之劑肺胃經藥也
滋隂之劑
丹溪補隂丸
方見補虚門
局方加減八味丸治腎虚消渴引飲
金匱腎氣丸減附子加五味子
右服如本方法要略治男子消渴小便反多仍用本
方
簡易地黃飲子治消渴咽乾面赤煩躁
人參生地黃熟地黃黃芪
天門冬麥門冬(去心)澤瀉石斛
枇杷葉(去毛炒)枳殼(炒)甘艸(炒各等分)
右㕮咀每三錢水煎服
按此心腎脾肺藥也已上三方主下消之劑
硃砂黃連丸治心虚藴熱或因飲酒過多發為消渴
硃砂(一兩)宣連(三兩)生地黃(二兩)
右為末煉蜜丸如梧子大每四五十丸燈心棗湯送
下
按此心脾藥也上消之例
清氣滋隂之劑
局方黃茋六一湯治男女諸虚不足胸中煩悸時常消渴
或先渴而後發瘡或病諸瘡而後渴者並宜服
方見前
按此肺腎脾三焦命門之劑也
東垣生津甘露飲子治高消大渴飲水無度舌上赤澁
上下齒皆麻舌根強硬腫痛食不下腹時脹痛渾身
色黃目白睛黃甚則四肢痿弱無力面塵脱色脇下
急痛善啑善怒健忘臀腰背寒兩尻冷甚
石膏(一錢二分)人參炙甘艸(各一錢)白葵(半錢)
麥門冬蘭香當歸身(各半錢)桔梗(三錢)
生甘草山梔蓽澄茄(各一錢)藿香(二分)
全蝎(二箇)升麻知母(酒製各二錢)
黃連木香柴胡(各三分)白芷
白豆䓻連翹薑黃(各一錢)黃柏(酒拌)
杏仁(各一錢半)
右為細末湯浸蒸餅和勻攤薄晒乾杵細食後每二
錢抄於掌中以舌砥之隨津唾下或導以白湯少許
按此肺胃心腎藥也東垣曰此制之緩也不惟不成
中滿亦不傳下消矣三消皆可用
宣明麥門冬飲子治膈消胸滿煩心津液乾少短氣多
為消渴
知母甘草(炒)瓜蔞人參
五味子生地黃葛根茯神
麥門冬(去心各等分)
右㕮咀每五錢入竹葉十四片煎
按此肺腎脾胃藥也
雜方
寶鑒麥門冬湯治消渴日夜飲水不止飲下即溲
麥門冬(去心)黃連冬瓜(各二兩)
右㕮咀每五錢水煎服如無乾者用新者一枚重三斤
去皮穰分作十二片為十二服每服一片日三次
酒蒸黃連丸治消渴飲水無度至二三升小便五七十
次發熱瘦弱口乾食已如饑此名消癉今用味苦無
毒除熱正氣消渴厚腸消渴之人脾胃惡濕黃連為
對
黃連淨半斤酒一升湯重蒸伏時晒乾用
右末滴水丸梧子大每五十丸食前温水下
仁齋加味錢氏白术散治消渴不能食
木香五味子柴胡(各三分)藿香(一錢)
乾葛(二錢)白茯苓甘艸(炙)白术
人參枳殼(炒各半錢)
右㕮咀作一服水煎
宣明大黃甘艸飲子治男女一切消渴不能止者
大豆(五升煮三沸去苦水)大黃(一兩半)甘草(四兩)
右三味用井水一桶同煮軟盛放冷令病人食豆渴
飲汁無時候食盡病不盡再如前服不三次愈矣
三因石子薺苨湯治強中多因躭嗜色慾及快意飲食
或服丹真氣既脱煩渴引水飲食倍常隂氣常興不
交精出故虚熱注於下焦最為難治
薺苨石膏(各三兩)人參茯神
瓜蔞根磁石(煅淬)知母乾葛
黃苓甘艸(各二兩)
右剉每水三盞腰子一箇去脂膜黑豆一合煮至盞
半去腰子大豆入藥四錢煎服
秘方用紫背浮萍搗汁每頓服半盞效
丹溪方
黃連末天花粉末生地黃汁生藕汁
右二物汁為膏入上藥搜和入牛乳佐以薑汁和蜜
湯為膏徐徐留於舌上以白湯少許送下
機要方無天花粉有牛乳汁二汁熬膏和末為丸桐
子大每二十丸少呷温水下日進十服
玉機微義卷二十一
