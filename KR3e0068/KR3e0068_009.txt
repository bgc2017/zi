玉機微義卷九明徐用誠原輯
劉純續增
熱門(發熱附)
内經叙熱為諸證
諸病喘嘔吐酸暴注下迫轉筋小便渾濁腹脹大鼓之
有聲如鼓癰疽瘍疹瘤氣結核吐下霍亂瞀鬱腫脹鼻
塞&KR0864;衂血溢血泄淋閟身熱惡寒戰慄驚惑悲笑譫妄衂
衊血汚皆屬於熱
按此病機皆内經氣交變論五常政論至真要論等
文河間劉守真撮而為六氣為病今但以身熱發熱
分例如已下經言有諸病本之不同故兹病機不復
參附一一見各類云餘證倣此
叙隂陽虚盛為熱
經曰夫熱病者皆傷寒之類也陽勝則熱隂虚則
内熱陽盛則外熱内外皆熱則喘而渴故欲冷飲也
陽盛則身熱腠理閉喘粗為之俛仰汗不出而熱齒
乾以煩冤腹滿死能冬不能夏有四肢熱逢風寒如
炙於火者是人隂氣虚陽氣盛也人身非常熱也為
之熱而煩滿者隂氣少而陽氣勝故熱而煩滿也三
陽之病發寒熱病熱而有所痛者是三陽之動也
脉法
内經曰大熱病氣熱脈滿是謂重實尺寸脈俱虚是謂
重虚
粗大者隂不足陽有餘為熱中也王註云粗大謂脈洪
大也脈洪為熱脈緩而滑脈尺粗常熱者皆熱中也
陽氣有餘為身熱無汗脈反濇者為太過血少隂虚也
謹按經曰脈至而從按之不鼓諸陽皆然王註云病
熱而脈數按之不鼓動乃寒盛格陽而致之非熱也
形證是寒按之而脈氣鼓擊於指下盛者此為熱
盛拒隂而生病非寒也
又曰推而内之外而不内身有熱也傷寒論曰寸口
脈微為陽不足隂氣上入陽中則洒淅惡寒尺脈弱
為隂不足陽氣下陷入隂中則發熱也與難經言覆溢
相乘及六難浮損沉實義皆診法之至要於熱證大
宜諳識
難經曰熱病之脈隂陽俱浮浮之而滑沉之散濇
脈經曰弦數多熱數為熱極數脈為虚為熱數洪
熱煩脈來如懸鈎而浮為熱滑數心下結熱盛
緊而數寒熱俱發沉細滑疾者熱脈盛滑緊者病
在外熱脈沉而緊上焦有熱下寒脈浮緊且滑直者
外熱内冷内不通寸口脈浮大而疾者名曰陽中之
陽病苦煩滿身熱頭痛腹中熱寸口脈實熱在脾肺
數為吐為熱在胃口關脈滑數胃中有客熱緩而
滑為熱中牢脈為脾胃盛熱尺脈實為身熱心痛
數為臍下熱痛浮為下熱風凡脈洪大傷寒熱病也
謹按經曰脈浮緊發熱為傷寒卒病脈浮而大者
風脈浮數無熱者為風脈浮如數而有熱者氣也
皆與熱證脈相類
脈經曰熱病脈小或細喘逆不得大小便腹大而脹汗
出而厥逆泄注脈大小不調皆難治熱病已得汗而
脈尚躁盛此隂脈之極也死熱病不得汗而脈躁盛
者此陽脈之極也死脈浮而濇濇而身有熱者死
論熱在氣在血之分
東垣曰晝則發熱夜則安靜是陽氣自旺於陽分也晝
則安靜夜則發熱煩躁是陽氣下陷入隂中也名曰熱
入血室晝則發熱煩躁夜則發熱煩躁是重陽無隂也
當亟瀉其陽峻補其隂
論五臟有邪身熱各異
以手捫摸有三法以輕手捫之則熱重按之則不熱是
熱在皮毛血脈也重按之至筋骨之分則熱蒸手極甚
輕手則不熱是邪在筋骨之間也輕手捫之不熱重力
以按之不熱不輕不重按之而熱是在筋骨之上皮毛
血脈之下乃熱在肌肉也
肺熱者輕手乃得微按全無日西熱甚乃皮毛之熱其
證必見喘咳寒熱輕者瀉白散重者凉膈散地骨散
心熱者微按至皮膚之下肌肉之上輕手乃得微按至
皮毛之下則熱少加力按之則全不熱是熱在血脈也
其證煩心心痛掌中熱而&KR0938;以黃連瀉心湯導赤散硃
砂安神丸
脾熱者輕手捫之不熱重按至筋骨又不熱不輕不重
在輕手重手其間熱在肌肉遇夜尤甚其證必怠惰嗜
臥四肢不收無氣以動瀉黃散
肝熱者重按之肌肉之下至骨之上乃肝之熱寅夘間
尤甚其脈弦四肢滿悶便難轉筋多怒多驚四支困熱
筋痿不能起於床瀉青丸柴胡飲子
腎熱者輕手重手俱不熱如重手按至骨分其熱蒸手
如火其人骨蘇蘇如蟲蝕其骨困熱不任亦不能起於
床滋腎丸主之
按此手太隂少隂足太隂厥隂少隂本病為皮毛肌
肉骨分熱也然面熱者足陽明口中熱如膠足少
隂口熱舌乾足少隂耳肌熱若寒手太陽掌
中熱手厥隂少隂太隂足下熱而痛足少隂足
外熱足少陽身熱膚痛手少隂身前熱足陽明
洒淅寒熱手太隂肩上熱肩似拔手太陽中
熱而喘足少隂肩背熱及足小指外膁脛踝後皆
熱足太陽一身盡熱狂而妄聞妄見妄言足陽明
熱而筋縱緩不收隂痿足陽明厥隂手少隂與前
熱在氣血之分皆諸經現證腑臟隂陽是動所生之
本病也
論表裏熱
病機機要云有表而熱者謂之表熱無表而熱者謂之
裏熱有暴熱而為熱者乃久不宣通而致也有服温藥
而為熱者有惡寒戰慄熱者治法小熱之氣凉以和之
大熱之氣寒以取之甚熱之氣以汗發之發之不盡則
逆制之制之不盡求其屬以衰之苦者治臟臟屬隂而
居内辛者治腑腑屬陽而在外故内者下之外者發之
又宜養血益隂其熱自愈
按此但總言表裏之意而未分所受標本之源然合
前後諸論觀之則其病機著矣
論雜病隂陽虚實寒熱與傷寒不同
内經曰隂虚生内熱者因有所勞倦形氣衰少榖氣上
盛上焦不行下脘不通胃氣熱熱氣熏胸中故内熱陽
盛則外熱者因上焦不通利則皮膚緻密腠理閉塞玄
府不通衞氣不得泄故外熱陽虚則外寒隂盛則内
寒(見寒門)
謹按趙嗣真曰素問論隂陽虚實四證者雜病也難
經六難之文論脈也外臺所述之文論傷寒表裏也
但仲景所主隂陽虚盛之意理實奥焉經云邪氣盛
則實精氣奪則虚因正氣先虚以致邪氣客之而為
盛實於是有陽虚隂盛隂虚陽盛二證之别如活人
書却將素問所論雜病隂陽虚盛四證合而引證仲
景傷寒二證之法又改陽盛外熱作内熱隂盛内寒
作外寒所論初未嘗合因拓仲景所主隂陽虚盛之
理而詳說之盖盛者指邪氣而言虚者指正氣而言
隂陽虚盛邪正消長之機且正氣在人陽主表而隂
主裏邪氣中人表為隂而裏為陽若夫表之真陽先
虚故隂邪乘陽而盛實表受邪者陽虚也脈浮緊者
隂邪盛於外也是謂陽虚隂盛所以桂枝麻黃辛甘
之温劑汗之則隂邪消温之則真陽長使邪去正安
故愈又若裏之真氣先虚故陽邪入隂而盛實裏受
邪者隂虚也脈沉實者陽邪盛於裏也是謂隂虚陽
盛所以用承氣酸苦之寒劑下之則陽邪消寒之則
真隂長邪去正安故愈如其不然陽盛而用桂枝下
咽即斃隂盛而用承氣入胃以亡是皆盛盛虚虚而
致邪失正也以是知仲景所主陽虚隂盛隂虚陽盛
二證之意深盖指一為表證一為裏之邪正消長而
言非兼言表和裏病裏和表病而謂之隂陽虚盛也
况和者無病處也虚者受病處也斯論可謂得仲景
之心法然隂虚生内熱詳東垣丹溪之說則又有隂
虚外熱之證陽勝外熱考之河間往往有陽勝内熱
之例是皆原其病機也然經言者内因證也本病也
河間東垣丹溪言者極變之證也標病也所謂亢則
害承迺制之例又按仲景論隂陽相搏名曰動陽動
為陽虚虚則汗出隂動為隂虚虚則發熱如不汗出
發熱而反形冷惡寒者三焦傷也或病因醫所誤汗
下之致惡寒發熱者一為隂陽不和一為隂陽陷下
致病若此諸例豈止隂陽虚實而已但所因不同極
變之異爾
論雜證發熱惡寒與傷寒不同
許學士曰仲景云假令寸口脈微名曰陽不足隂氣上
入陽中則洒淅惡寒也尺脈弱名曰隂不足陽氣下陷
入隂中則發熱也此謂元受病而然也又云陽微則惡
寒隂弱則發熱此醫發其汗使陽氣微又大下之令隂
氣弱此謂醫所病而然也大抵隂不足陽往從之故陽
内陷則發熱陽不足隂往乘之故隂上入陽中則惡寒
隂陽不歸其分故寒熱交爭是以發熱而惡寒也
原病式曰身熱惡寒熱在表也邪熱在表而淺邪畏其
正故病熱而反惡寒也或言惡寒為寒在表或言身熱
惡寒為熱在皮膚寒在骨髓者皆誤也仲景法曰無陽
病寒不可發汗又言身熱惡寒麻黃湯汗之汗泄熱去
身凉即愈然則豈有寒者歟大法煩躁多渴欲寒惡熱
為病熱也亦有亢則害承乃制之則病熱甚而反覺其
冷者也雖覺其冷而病為熱實非寒也其病熱鬱甚而
反惡寒得寒轉甚而得煖少愈者謂煖則腠理疎通而
陽氣得散怫熱少退故少愈也其寒則腠理固密陽氣
怫鬱而熱轉甚故病加爾上下中外周身皆然俗因之
妄謂寒病誤以熱藥投之為害多矣
又曰隂勝則寒陽勝則熱者謂裏氣與邪熱并之於表
則為陽勝而發熱也表氣與邪熱并之於裏則為隂勝
而寒慄也由表氣虚而裏熱亢則害承乃制故反戰慄
也大抵本熱非病寒也或傷寒病寒熱往來者邪熱在
表而淺邪惡其正故惡寒也邪熱在裏而深邪甚無畏
物畏其極故不惡寒而反惡熱也表裏進退不已故為
寒熱往來也此氣不并於表裏故異於瘧而寒熱微也
按此數論並言雜病隂陽相乘及火熱盛反兼水化
為病亢則害承乃制之例但河間所引傷寒身熱寒
熱與仲景及明理論義不相合詳趙氏曰明理論云
往來寒熱者邪正分爭也邪氣之入也正氣不與之
爭則但熱而無寒若邪正分爭於是寒熱作矣盖以
寒邪為隂熱邪為陽裏分為隂表分為陽邪之客於
表也為寒邪與陽爭則為寒矣邪之入於裏也為熱
邪與隂爭則為熱矣若邪在半表半裏之間外與陽
爭而為寒内與隂爭而為熱表裏之不拘内外之無
定由是寒熱且往且來日有至於三五甚者則十數
發也若以隂陽相勝陽不足則先寒後熱隂不足則
先熱後寒此特論雜病隂陽二氣自相乘勝然也非
可以語傷寒斯論為甚精切深合仲景之意盖不唯
釋疑於活人書而已可與前篇兼看
又按河間言惡寒為寒在表或身熱惡寒為熱在皮
膚寒在骨髓者皆誤也而活人書亦以此為表裏言
之故趙氏曰詳仲景論止分皮膚骨髓而不曰表裏
者盖以皮脈肉筋骨五者素問以為五臟之合主於
外而充於身者也惟曰臟曰腑方可言裏可見皮膚
即骨髓之上外部浮淺之分骨髓即皮膚之下外部
深沉之分與經絡屬表臟腑屬裏之例不同况仲景
出此證於太陽篇首其為表證明矣是知虚弱素寒
之人感邪發熱熱邪浮淺不勝沉寒故外怯而欲得
近衣此所謂熱在皮膚寒在骨髓藥用辛温至於壯
盛素熱之人或酒客輩感邪之初寒未變熱隂邪閉
於伏熱隂凝於外熱鬱於内故内煩而不欲近衣此
所為寒在皮膚熱在骨髓藥用辛凉必矣一發之餘
表解正和此仲景不言之妙若以皮膚為表骨髓為
裏則麻黃湯證骨節疼痛其可名為有表復有裏
之證耶然仲景傷寒一書人但知為方家之祖而未
解作秦漢文字觀故於大經大法之意反有疑似而
後世賴其餘澤者往往類輯傷寒方論其間失其本
義及穿鑿者亦有之矧以雜病為論但引其例乎兹
趙氏釋疑可謂得其旨趣且黃帝針經有論皮寒熱
肌寒熱骨寒熱等例如此則仲景所論分邪在皮膚
骨髓之殊雖欲以盡證例之變盖自有所本云
惡寒非寒惡熱非熱論
丹溪曰經云惡寒戰慄者皆屬於熱又云禁慄如喪神
守皆屬於火惡寒者雖當炎月若遇風霜重綿在身自
覺凛凛戰慄禁慄動搖之貎如喪神守惡寒之甚原病
式曰病熱甚而反覺其寒此為病熱實非寒也或曰往
往見有得熱藥而少愈者何也予曰病熱之人其氣炎
上鬱為痰飲抑遏清道隂氣不升病熱尤甚積痰得熱
亦為暫退熱勢助邪其病益深或曰寒勢如此誰敢以
寒凉與之非殺而何予曰古人遇戰慄之證有以大承
氣湯下燥糞而愈者惡寒戰慄明是熱證但有虚實之
分耳經曰隂虚則發熱夫陽在外為隂之衞隂在内為
陽之守精神外馳嗜欲無節隂氣耗散陽無所附遂致
浮散於肌表之間而惡熱也實非有熱當作隂虚治之
而用補養之法可也或曰惡寒非寒宜用寒藥惡熱非
熱宜用補藥甚駭耳目明示我治之之法可乎予曰進
士周本道年逾三十得惡寒病服附子百數而病甚求
予治診其脈弦而似緩予以江茶入薑汁香油些小吐
痰一升許病减大半又與防風通聖散去硝黃加地黃
當歸百餘貼而安周甚喜予曰未也燥熱已多血傷亦
深須食淡以養胃内觀以養神則水可生火可降也不
從吾言附毒必發彼勇於仕進一切務外不守戒忌予
曰若多與補血凉藥亦可稍安内外不靜腎水不生附
毒必發病安之後官於婺城巡夜冐寒非附子不可以
療而性怕生薑只得以猪腰作片煑附子與三貼而安
予曰可急歸知其附毒易發彼以為迂半年後果發背
而死又司丞叔平生脚自踝以下常覺熱冬不可加綿
於上常自言曰我資禀壯不怕冷予曰此足三隂之虚
宜蚤斷慾事以補養隂血庶乎可免笑而不答年才五
十患痿半年而死觀此二人治法或可知矣或曰傷寒
病惡寒惡熱者亦若是耶予曰若病傷寒者自外入内
先賢言之詳矣愚奚庸贅
謹按東垣曰發熱惡熱大渴不止煩躁肌熱不欲近
衣其脈洪大按之無力者或無目痛鼻乾者非白虎
湯證也此血虚發躁當以當歸補血湯主之又有火
鬱而熱者如不能食而熱自汗氣短者虚也以甘寒
之劑瀉熱補氣非如能食而熱口舌乾燥大便難者
以辛苦大寒之劑下之瀉熱補水之比當細分之不
可槩論與以上皆宜參考如言煩躁虚煩亦與實煩
不同如傷寒煩者為真陽内鬱隂中伏陽之證與隂
虚躁熱病本亦異
虚中有熱宜灸論
衞生寶鑑云奥屯周卿之子年二十三病發熱肌熱消
瘦四支困倦嗜臥盜汗大便溏多不思飲食腸鳴舌不
知味懶於言語時來時去近半載其脈浮數按之無力
正應脈訣云臟中積冷榮中熱欲得精要補虚先灸中
脘引清氣上行肥腠理又灸氣海穴乃生發元氣滋榮
百脈灸三里助胃氣撤上熱使下於隂分以甘寒之劑
瀉熱火佐以甘温養其中氣又食粳米羊肉之類固其
胃氣以慎言語節飲食至數月病減得平復
按此證治乃陽虚而胃氣不足隂陽不升降致發熱
者宜灸之以助陽藥以甘寒瀉血中之大熱又非止
隂虚之例也
論骨蒸勞熱用吐下法
子和曰皮膚枯乾痰涎稠粘四肢疼痛面赤唇乾煩躁
睡臥不寧或時喘咳飲食少味困弱無力虚汗黃瘦等
證先以茶調散輕涌訖次以導水禹功輕瀉三兩行後
服柴胡飲子桂苓甘露飲搜風丸白术調中湯人參散
之類量虚實用之如咯血吐血便血此亡血也並不宜
吐吐則神昏不可峻服熱藥大忌炙&KR1020;酒麫宜食疏菜
冰水凉物亦慎不可過忌則胃口閉形瘦脈大乃死候
也諸勞倣此
謹按一切病候必憑脈驗證施治則自切當也詳已
上勞熱未必不兼隂陽兩虚濕熱自甚或隂虚或勞
傷形氣或脾胃虚損為熱之證吐去痰涎及開提鬱
陷之氣次以調養之法治之猶可若便利與禹功導
水重峻之劑吾恐實實虚虚不善用而藥之太過多
致殺人且如積熱畜熱有餘之證非汗吐下法則不
能已者不善用而藥之不及亦致悞人矣當必憑脈
驗證施治庶不致藥有太過不及之失
論虚熱發汗之誤
東垣曰仲景論内外不足發熱自汗之證大禁發汗若
飲食勞倦雜病發熱自汗表虚之證認作有餘便用麻
黃發之汗大出則表益虚也
謹按仲景論傷寒分例不可發汗者三十餘條至一
證有二禁者若寒熱有血弱氣虚者也况雜病乎然
誤則致逆為禍至速所謂一逆尚引日再逆促命期
矣
論隂盛格陽身熱治例
東垣云馮内翰之姪櫟同病傷寒目赤而煩渴脈息七
八至按之不鼓擊經曰脈至而從按之不鼓諸陽皆然
此隂盛格陽於外非熱也與薑附之劑汗出而愈
(詳見試效方)
按此與王海藏治狂言發斑身熱脈沉細隂證例同
東垣又有治脚膝痿弱下尻臋皆冷隂汗臊臭精滑
不固脈沉數有力為火鬱於内逼隂向外為陽盛拒
隂用苦寒藥下之者此水火徵兆之微脈證治例之
妙王太僕曰紀於水火餘氣可知因併錄之以勸
論諸發熱病本不同
此事難知曰一身盡熱先太陽也從外而之内者先無
形也為外傷
謹按仲景論傷寒證例三隂俱有發熱但微甚不同趙氏曰
論中三陽皆有發熱如少隂二證外又有吐利手足不逆冷
反發熱者不死少隂病一身手足盡熱以熱在膀胱必便
血少隂病四逆散中用柴胡亦有治發熱意又厥隂病先厥
後發熱而利者必自止下利脈數有微熱汗出今欲愈面赤
身微熱為鬱冐嘔而發熱小柴胡與夫太隂病中風四肢煩
疼是三隂皆有發熱明矣但寒傷隂經發熱則為逆
手足不和兩脇俱熱如火先少陽也從内而之外者先有形
也為内傷
内經曰人數醉若飽以入房氣聚於脾中不得散酒氣與
穀氣相薄熱盛於中故熱遍於身内熱而溺赤也
飲食不節起居不時者隂受之入六腑則身熱不得臥
上為喘呼
活人書曰傷食令人頭痛脈數發熱但左手人迎脈平
和身不疼痛是也
難知曰脈人迎氣口俱緊盛或舉按皆實大發熱而惡
寒腹不和而口液此内外俱傷也
按已上辨内傷外感(詳見内傷門)
内經曰身熱脈弦數戰慄而不惡寒者癉瘧也
要略曰發熱身疼而身如熏黃者濕也一身盡疼發
熱日晡所劇者此名風濕汗出而身熱者風也
活人書云中脘有痰令人增寒發熱惡風自汗寸口脈
浮胸痞滿有類傷寒但頭不痛項不強為異
孫尚云虚煩與傷寒相似身熱脈不浮緊不惡寒但熱
而煩或不煩頭不痛脚氣為病大便堅脚膝腫痛兩
脛或有腫滿或枯細者方其發時亦有發熱增寒嘔惡
似傷寒證也
難經曰發熱惡寒脈來浮數者温病也身熱頭疼自汗
多眠陽脈浮滑隂脈濡弱者風温也
傷寒論曰脈虚身熱得之傷暑
東垣云四肢發熱者或口乾舌乾咽乾盖心生火小腸
生熱火熱來乘主位乃濕熱相合故煩躁悶亂也四肢
者脾土也火乘之故四肢發熱也或身體沉重走注
疼痛盖濕熱相摶而風熱鬱而不得伸也
謹按諸病表熱有相類則脈氣病本之不同也因類
已上諸例是故仲景論傷寒卒病發熱而惡寒者發
於陽也其脈浮緊而濇為風寒客於榮衞之中也分
六經𫝊變脈證至二百餘例有因壞悞所致及温瘧
風温温疫等證皆冬傷於寒發為諸脈證之變此傷
寒論之所以作也河間劉守真論熱病因陽氣怫鬱
而為熱或鬱結轉甚而惡寒所謂亢則害承乃制陽
極反似隂與傷寒皆相類此原病式之所以作也東
垣李明之論内傷脾胃之證始得之多氣高而喘身
熱而煩其脈洪大而頭痛或渴不止其皮膚不任風
寒而生寒熱與外感傷寒多相似此脾胃論之所以
作也斯三君子之論本推明内經病機之旨條熱證
標本之不同勿視此以為彼也然學者不審其義而
各為專門是以丹溪朱先生曰學先仲景書者以傷
寒為主恐悞内傷作外感先東垣書者以胃氣為主
恐悞外感為内傷先河間書者以熱為主恐悞以寒
為熱不若先主於内經則自然活潑潑地盖内經之
義則精而博者也然則微三君子之論又何由知經
義之積隠乎但不審其義而各為專門者視此以為
彼悞人多矣吁丹溪之旨微哉切觀仲景之法必憑
脈驗證施治變化無窮深合内經之旨如寒邪在表
以辛温之藥汗之在裏以辛熱之藥温之𫝊變在半
表裏者以甘寒之藥和解之𫝊變入裏者以苦寒之
藥下之凉劑亦未嘗委而不用也大抵固憑脈驗證
以自通變不可執論專方如此矧人身之病有水火
徵兆之微若王太僕曰熱來復去晝見夜伏夜發晝
見時節而動是無火也是例固河間論亢則害承乃
制病式亦庶幾矣丹溪更有論隂陽為惡寒非寒惡
熱非熱者因人身之病水火徵兆幽顯莫測先哲推
論亦且至矣然仲景論傷寒脈法亦未嘗不引雜病
河間論熱證脈法而且未詳學者能本仲景參叔和
脈法自辨内傷外感之分殊如王海藏曰仲景言弦
濇為隂叔和言弦濇為陽雖有隂陽之别則不離諸
數為熱諸遲為寒仲景叔和言本兩途非相違背合
而論之皆是也仲景所言傷寒自外從氣而入以弦
脈為隂邪從外入先太陽也叔和所言雜病自内從
血而出以弦脈為陽病自内生先少陽也如此則形
證有相類脈氣病本之不同學者審是則自然通變
不致視此以為彼拘於執論專方而已也
熱證治法
發表之劑
易簡參蘇飲治感冐發熱頭痛或因痰飲凝積為熱狀
似傷寒者
前胡人參紫蘇乾葛
半夏茯苓(各三分)枳殼陳皮
甘草桔梗木香(各半錢)
右㕮咀生薑五片水煎服
人參敗毒散(方見欬門)
按此二方足少陽柴胡例藥
參蘇飲解見痰飲門
局方柴胡升麻湯治發熱頭痛惡風體疼鼻塞咽乾痰盛
方見傷風門
按此足少陽陽明手太隂藥也
葛根解肌湯治發熱惡寒頭痛項強傷寒温病
葛根(四錢)桂(一錢)黃芩甘草
白芍(各二錢)麻黃(三錢)
右㕮咀入薑棗煎
按此足太陽陽明太隂藥也
知母葛根湯治身熱頭痛風温温毒證
知母(一錢半)葛根(四錢)石膏(三錢)甘草
木香升麻黃芩南星
人參防風杏仁川芎
羌活(各一錢)萎蕤(二錢半)麻黃(二錢)
右㕮咀作二服入薑煎
按此足太陽陽明手太隂藥也以上三方並足太陽
例
河間六神通解散治發熱頭痛發渴身疼脈洪無汗
麻黃(二錢)甘草(三錢)石膏滑石
黃芩(各四錢)蒼术(八錢)
右㕮咀入薑葱煎
按此足三陽手足太隂藥也出太陽例
易老九味羌活湯治發熱惡寒無汗或自汗頭痛項強
或傷風見寒脈傷寒見風脈並宜服之
羌活防風蒼术(各一錢半)
川芎白芷生地黃
黃芩甘草細辛(一錢)
右㕮咀水煎
按此足太陽陽明三隂藥也
易老云經曰有汗不得服麻黃無汗不得服桂枝若
差失則其變不可勝言故立此法使不犯三陽禁忌
為解利神方非獨治雜病藥也
謹按仲景論傷寒發表藥分六經及解肌可刺諸法
盖恐藥致悞變逆慎之至也今集已上諸方皆傷寒
表藥之變法宜詳審脈證而擇用之然易老九味河
間通解意雖不同務在藥證相對名實相符方可行
之否則犯禁致逆及失其立法之意也是以許文正
公曰近世論醫有主河間劉氏者有主易老張氏者
張氏用藥依准四時隂陽升降而增損之正内經四
氣調神之義醫而不知此妄行也劉氏用藥務在推
陳致新不使少有怫鬱正造化新新不停之義醫而
不知此無術也然而主張氏者或未盡張氏之妙則
暝眩之劑終莫敢投至失幾後時而不救者多矣主
劉氏者或未悉劉氏之藴則劫效目前隂損正氣遺
禍於後日者多矣能用二家之長而無二家之弊則
治庶幾乎於此二方製法可見大抵學者當於經論
中求之知其所主不可偏執於一家而已
攻裏之劑
宣明三乙承氣湯治臟腑積熱痞滿燥實堅脹
甘草枳實厚朴大黃
芒硝
右㕮咀入薑煎
按此足陽明例藥也發明曰漢張仲景作傷寒論為
邪自外入𫝊於胃者謂之入腑腑之為言聚也胃為
水榖之海榮衞之源水榖會聚變化而為榮衞邪氣
入胃則胃中之氣菀滯糟粕秘結而為實實則瀉之
人所共知如緩急輕重之劑則臨時消息焉不惡寒
反惡熱發渴譫語腹滿而喘手足濈然汗出者急下
之宜大承氣湯如邪氣未深恐有燥屎少服小承氣
湯試之腹中轉失氣者有燥屎也乃可攻之不轉失
氣者初硬後溏尚未可攻攻之則腹滿不能食若腹
滿不通與小承氣湯微和胃氣勿令大泄如發汗後
不惡寒但熱者胃實也當和胃氣調胃承氣湯主之
成無已云大熱結實者與大承氣湯小熱微結者與
小承氣湯以熱不太甚故於大承氣湯中去芒硝
又以結不至堅故减厚朴枳實也如不至大堅滿邪熱
甚而須攻下者亦未可投大承氣湯必以輕緩之劑
攻之於大承氣湯减厚朴枳實加甘草乃輕緩之劑
以調胃也設若大承氣反用調胃治之則邪氣不服
小承氣證反用大承氣下之則過傷正氣而腹滿不
能食故有勿大泄之戒此仲景所以分治之未嘗越
聖人制度後之醫者以此三藥合而為一且云通治
三藥之證及無問傷寒雜證内外一切所傷若依此
說與仲景之方甚相違背及失軒岐緩急之旨由是
紅紫眩亂迷惑世人一唱百和使病者暗受其弊將
何訴哉倘有仁心審是者當於内經仲景方中求之
貴使藥證相對以聖賢之心為心則方之真偽自可
得而知矣
當歸承氣湯治燥熱裏熱火鬱為病或皮膚枯燥或咽
乾鼻乾或便溺結悶通宜用此
當歸大黃(各四錢)甘草芒硝(各三)
(錢)
右㕮咀入薑煎
按此足太隂厥隂陽明藥也凡血證下藥詳見仲景
抵當諸湯例兹不備錄但此與前方可見有氣血之
分
發表攻裏之劑
宣明雙解散治一切風熱積熱
益元散防風通聖散(各一兩)
右每三五錢入葱白鹽䜴五十粒薑三片煎服
按此足太陽陽明少隂厥隂手足太隂藥也治風熱
鬱熱甚捷但本論云治風寒暑濕飢飽勞役内外諸
邪所傷無問雜病便可通解然斯意混同主治而寒
濕何以得散内傷不足之證何以抵受邪實實虚虚
不無致逆故潘思敬云是仲景調胃承氣湯後人一
變加連翹梔子薄荷黃芩謂之凉膈至河間又一變
於凉膈中加防風川芎當歸芍藥麻黃石膏桔梗滑
石荆芥白术謂之防風通聖古之復方也今復之又
復製法盖可知矣而學者識之
大柴胡湯治傷寒雜證發熱脈沉實弦數熱日數多或
有表復有裏脈洪頭痛而譫妄或濕熱自利表裏證
已急宜此下之
柴胡(四錢)黃芩芍藥(各一錢半)半夏
(一錢二分)枳實(二錢)大黃(二錢半)
右㕮咀入薑棗煎
按此足少陽陽明太隂厥隂藥也出太陽例
清氣之劑
局方人參白虎湯治氣熱心煩發渴
石膏(四錢)知母(一錢半)甘草(一錢)人參(半)
(錢)
右㕮咀入粳米一合煎
按此足陽明少隂手太隂藥也
清心蓮子飲治發熱口乾小便白濁夜則安靜晝則發
熱
黃芩麥門冬地骨皮車前子
甘草(各三錢半)蓮肉茯苓黃茋
柴胡人參(各二錢半)
右㕮咀水煎
按此足少陽少隂手足太隂藥也
宣明柴胡飲子解一切肌熱蒸熱積熱或汗後餘熱脈
洪實弦數
黃芩甘草大黃芍藥
柴胡人參當歸(各二錢半)
右㕮咀入薑煎
按此足少陽例又表裏血藥也寶鑑附於氣分熱例
下今姑從之學者宜取擇焉
機要云若膚如火燎而熱以手取之不甚熱為肺熱
目睛赤煩燥或引飲黃芩一味主之晝則行陽二十
五度此言氣分熱也
凉血之劑
清凉飲子治大人小兒血脈壅實臟腑生熱面赤煩渴
睡臥不寧
大黃芍藥當歸甘草(各等)
(分)
右㕮咀水煎
按此足太隂厥隂之的藥也
元戎四物二連湯治血虚虚勞發熱五心煩熱晝則明
了夜則發熱
當歸生地黃白芍川芎
黃連胡黃連
右㕮咀水煎服
按此足太隂厥隂手少隂經藥也
機要云若夜發熱主行隂夜則行隂二十五度若脇
肋熱或一身盡熱或日晡肌熱者皆血病也宜以上
方及桃仁承氣選而用之
清氣凉血之劑
局方洗心散治風壅壯熱頭目昏痛熱氣上衝口苦唇
焦咽喉腫痛心神煩燥多渴五心煩熱小便赤澁大
便秘滯
大黃(煨)甘草當歸芍藥
麻黃荆芥穗(各六錢)白术(五錢)
右為末每服二三錢生薑薄荷湯煎服
按此足太陽陽明厥隂手足太隂經藥也今人多用
之故收入然以白术合大黃入心故名洗心而從以
麻黃荆芥亦是表裏藥
甘露飲治男子婦人小兒煩熱胃中客熱口臭齒齦煩
渴咽瘡等證
熟地黃生地黃枇杷葉山茵陳
天門冬麥門冬枳殼黃芩
石斛甘草(各等分)
右為末每服二錢水煎服
按此足陽明手太隂少隂經藥也
龍腦雞蘇丸除煩熱鬱熱肺熱欬嗽鼻衂吐血血崩下
血熱淋消渴驚悸解酒毒胃熱口臭口苦開心明目
薄荷葉(一兩六錢)生地黃(六錢)麥門冬(四錢)
蒲黃(炒)阿膠(炒各二錢)黃茋(一錢)
人參木通(各二錢)銀州柴胡(同木)
(通浸二日取汁入膏)甘草(一錢半)
右為末用蜜三兩二錢煉過後下地黃末木通柴胡
汁熬成膏丸桐子大每二十丸嚼破湯下
按此三焦藥也
安神清鎮諸方
局方至寶丹(方見中風門)
按此氣血之藥通關透肌骨之劑也
東垣朱砂安神丸治心神煩亂怔忡兀兀欲吐氣亂而
熱似懊憹狀
黃連(一錢半)生地黃當歸身甘草(炙)
(各半錢)朱砂(一錢别研)
右為末蒸餅丸黍米大每十丸或十五二十丸唾津
下
按此二方血分藥也
牛黃膏治熱入血室發狂不認人者
牛黃(二錢半)朱砂蔚金(各三錢)
腦子甘草(各一錢)牡丹皮(二錢)
右為細末煉蜜丸皂子大新水化下
錢氏安神丸治熱渴心悶脈實頰赤口燥
麥門冬馬牙硝白茯苓山藥
寒水石(各半兩)朱砂(一兩)甘草(半兩)龍腦(一字)
右為末煉蜜丸雞頭大每服半丸或一丸沙糖水化
下
按此氣分藥也
瀉諸經實熱方
局方凉膈散治上焦積熱煩躁多渴面赤面熱頭昏咽
燥喉咽腫痛口瘡便溺赤澁狂言譫妄睡臥不安並
宜服之
大黃朴硝甘草(各二兩)連翹(四兩)
梔子仁黃芩薄荷葉(各一兩)
右為末每服二錢竹葉蜜些小煎服
按此手太隂少隂足太隂陽明藥也輕者宜用桔梗
湯母犯下二焦也餘倣此(桔梗湯見喉痺門)
調胃承氣湯治中焦實熱胃熱實而不滿
大黃(一兩)甘草(二錢半)芒硝(四錢半)
右㕮咀水煎
按此足陽明經藥也輕者宜用前胡散
八正散治下焦積熱二便閉澁多渴咽乾口熱生瘡腫
痛淋血
大黃瞿麥木通滑石
扁竹車前子山梔甘草(各等分)
右為末每服二錢水煎入燈心
按此足太陽陽明經藥也輕者宜用導赤散
錢氏瀉青丸治肝經鬱熱
當歸龍膽草川芎山梔
大黃羌活防風
右為末蜜丸雞頭子大每一二丸
瀉心湯治心熱
黃連(一兩)
右為末水調二三分量病人大小與之
瀉黃散治脾熱口臭咽乾
藿香葉(七錢)山梔(一兩)石膏(半兩)甘草(三)
(兩)防風(四兩)
右為末同蜜酒拌微炒香每服一錢
瀉白散治肺熱
桑白皮地骨皮(各一兩)甘草(半兩)
右為末每服二三錢
東垣滋腎丸治腎熱
黃柏(三錢)知母(二錢)桂(一分半)
右為末熟水丸桐子大每七八十丸至百丸食前百
沸湯下
按此五臟藥例也
半夏湯治膽腑實熱精神不守熱泄病
半夏宿薑(各三錢)黃芩遠志
茯苓(各二錢)生地黃(五錢)秫米(數合)酸棗仁(一合)
右㕮咀長流水煎
導赤散治小腸實熱小便赤澁而渴
生地黃木通甘草(各等分)
右末入竹葉同煎
前胡散治胃氣實熱唇口乾裂中心熱躁大便秘結非
時煩渴睡中口内生涎
大黃(半兩)桔梗枳殼前胡
杏仁(各一錢)葛根(二錢)
右為末每二錢入薑煎
瀉白湯治大腸實熱腹脹不通俠臍痛食不化喘不
能久立口生瘡
橘皮淡竹茹黃芩梔子仁
蘗皮(炙各半兩)茯苓芒硝(各一兩)生地黃(三)
(兩)
右剉每四錢入薑棗煎空心服
赤茯苓湯治膀胱實熱腹脹小便不通口苦舌乾咽腫
不利
赤茯苓猪苓葵子枳實
瞿麥木通黃芩車前子
滑石甘草(各等分)
右㕮咀入薑煎食前服
按以上諸方出五臟治要例
治虚熱升陽之劑
小柴胡湯治潮熱身熱默默不欲飲食或嘔或渴或利
或欬
人參半夏生甘草黃芩(各二)
(錢)柴胡(四錢)生薑(五片)棗(二枚)
右㕮咀水煎
按此足少陽藥也出太陽例主虚勞煩熱能引清氣
上行陽道在經主氣在臟主血故更能入血室也
東垣升陽益胃湯治肺之脾胃虚怠惰嗜臥四肢不收
身體沉重口乾食無味大便不調小便頻數食少食
不消洒淅惡寒而或微熱
(方見内傷門)
按此手太隂足陽明太隂之藥欲升浮中焦下陷之
氣故加太陽諸經藥也
補中益氣湯治形神勞役或飲食失節勞倦虚損身熱
而煩脈洪大而虚頭痛或惡寒而渴自汗無力氣高
而喘
黃茋(一錢半)人參甘草(炙各一錢)白术
當歸身柴胡升麻陳皮(各半錢)
右㕮咀水煎
按此手足太隂少陽經藥表裏氣血之劑也
(加减見内傷門)
謹按發明曰經云治熱以寒温而行之治寒以熱凉
而行之治温以清冷而行之治清以温熱而行之夫
治熱以寒温而行之者有三皆同大熱在身止用黃
茋人參甘草此三味者皆甘温雖表裏皆熱躁發於
内捫之肌熱於外能和之汗自出而解矣此温能除
大熱之至理也熱極生風乃左遷入地補母以虚其
子使天道右遷順行諸病得天令行而必愈二也况
大熱在上其大寒必伏於内温能退寒以助地氣地
氣者在人乃胃之生氣使真氣旺三也此與熱因寒
用寒因熱用必伏其所主而先其所因治法理同而
證不同學者最宜深玩
治虚熱滋隂之劑
楊氏秦艽扶羸湯治肺痿骨蒸成勞或嗽或寒或熱聲
嗄不出體虚自汗四肢怠惰
柴胡(二錢)人參鱉甲(炙)秦艽
當歸地骨皮(各一錢半)半夏紫苑
甘草(各一錢)
右㕮咀水煎
按此足少陽例藥又氣血之劑也
局方當歸補血湯治肌熱躁熱目赤面紅煩渴引飲晝
夜不息其脈洪大而虚重按全無此脈虚血虚也若
悞服白虎湯必死宜此主之
黃茋當歸
右㕮咀水煎
按此足三隂經藥也
十味人參散治虚熱潮熱身體倦怠
柴胡甘草人參茯苓
半夏白术黃芩當歸
白芍葛根(等分)
右㕮咀入薑煎
按此足少陽陽明太隂經藥也
瑞竹堂柴胡梅連散治骨蒸勞熱久而不痊三服除根
其效如神及五勞七傷虚弱皆治
胡黃連柴胡前胡烏梅(各三)
(錢)
右㕮咀每二錢童便一盞猪胋一枚猪脊髓一條韭
根白半錢同煎至七分去柤温服不拘時
按此足少陽厥隂手少隂太隂經藥也出少陽例亦
是劫劑
元戎五蒸湯治骨蒸勞熱自汗
甘草人參知母黃芩(各二錢)
茯苓熟地黃葛根(各三錢)石膏(半兩)
竹葉(二十片)
右㕮咀作一服入粳米一合煎加减見本論
按此足陽明手太隂手足少隂經藥也已上並氣血
之劑
升陽滋隂之劑
局方十全大補湯治諸虚不足五勞七傷不進飲食久
病虚損時發潮熱者
白茯苓人參當歸白术
黃茋川芎肉桂白芍(炒)
熟地黃甘草(等分)
右㕮咀每服一兩入薑棗水煎
按此手足三隂氣血藥也
人參養榮湯治久病虚損口乾食少欬而下利心驚悸
熱而自汗
前方减芎加陳皮五味遠志
右㕮咀入薑棗煎
按此手足太隂藥氣血之劑也
黃茋鱉甲散治男女虚熱身瘦五心煩熱四肢怠惰欬
嗽咽乾自汗食少
人參肉桂桔梗(各一錢半)生地黃
半夏紫苑知母白芍
黃茋甘草桑白皮(各二錢半)
天門冬鱉甲(各五錢)秦艽茯苓
地骨皮柴胡(各三錢)
右㕮咀入薑煎每服一兩衞生寶鑑减桂芍地骨皮
人參黃茋散
按此手太隂例藥氣血之劑然氣亂於胸中為清
濁相干者須加氣藥以理之又不必拘此如氣液衰
隂血竭古方有兼用烏梅蛤蚧猪腎脊髓人屎等物
皆其法也
治風熱之劑
川芎石膏湯
(方見中風門)
仙术芎散治風熱燥熱
防風通聖中加菊花藿香砂仁减麻黃芒硝
右為末每服一二錢
按此足太陽陽明三隂經藥也
寒熱之劑
柴胡薑桂湯治寒熱自汗
柴胡(四錢)桂枝黃芩乾薑
甘草牡蠣(各一錢半)瓜蔞根(二錢)
右㕮咀水煎
按此少陽例藥也
桂枝麻黃各半湯治發熱惡寒便清不渴脈浮緊而濇
(方見傷寒例)
陽旦湯治身熱惡寒頭痛脈洪盛自汗
桂枝湯加黃芩一兩
按此並太陽例藥
暑熱之劑
局方黃連香薷飲
按此手太隂少隂藥也
東垣清暑益氣湯(方並見暑門)
按此手足太隂少隂足陽明藥也
濕熱之劑
五苓散(方見濕門)
東垣清燥湯(方見痿門)
按此手足太隂氣血之劑也出太陽例
火熱之劑
黃連解毒湯
按此手足太陽陽明少隂手太隂藥也
當歸龍膽丸(方並見火門)
按此足陽明厥隂手足太隂少隂藥也
風濕熱之劑
東垣羌活湯治身重或眩運麻木小便澁大便不調下
焦痿軟不能行止
羌活防風柴胡(各一錢)藁本
獨活茯苓澤瀉猪苓
黃茋甘草(炙)陳皮黃柏
黃連蒼术升麻川芎(各半錢)
右㕮咀水煎
按此疎風勝濕升陽之劑也出太陽茯苓澤瀉例
治食熱之劑
千金紫丸治飲食傷先寒後熱
拔萃妙香丸(方見風癎門)
丹溪越鞠丸治食鬱
蒼术神麯香附山查
醋炒鍼砂撫芎(等分)
右為末糊丸後加減法為六鬱例併附於左
氣鬱
香附蒼术撫芎
血鬱
(見血門)
濕鬱
(見濕門)
痰鬱
海石香附瓜蔞仁南星
熱鬱
香附撫芎青黛蒼术
按食傷發熱諸例宜於内傷門選用
玉機微義卷九
