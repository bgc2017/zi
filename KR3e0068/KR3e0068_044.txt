玉機微義卷四十四明徐用誠原輯
劉純續增
㿀疹門
論㿀疹證治
潔古云㿀疹之病其為證各異瘡發焮腫於外者属少
陽三焦相火也謂之㿀小紅靨行皮膚之中不出者属
少隂君火也謂之疹凡顯㿀證若自吐瀉者慎勿亂治
而多吉謂邪氣上下皆出也㿀疹並出小兒難禁是以
别生他證也首尾不可下大抵安裏之藥多發表之藥
少秘則微疎之令邪氣不壅併而能作番次使兒易禁
也身温煖者順身涼者逆
按此是例陽證發㿀宜與小兒門㿀論兼看證治
論傷寒發㿀有隂陽不同
略例曰陽證發㿀有四有傷寒發㿀有時氣發㿀有熱
病發㿀有温毒發㿀班班如錦文或發之面部或𤼵之
胸背或發之四末色紅赤者胃熱也紫黑為胃爛也一
則下之早一則下之晚乃外感熱病而發㿀也當服玄參
升麻白虎等藥
謹按四氣發㿀温毒為至重暑證亦發㿀固有輕重
之殊見面部者傳手經也難知云戊助少隂心火入
于手太隂肺也背多者足太陽胸属足陽明四末属
脾與心也
隂證發㿀亦出背胸又出手足亦稀少而微紅若作熱
證投之涼劑大悞矣此無根失守之火聚於胸中上獨
熏肺傳於皮膚而為班點但如蚊蚋蚤虱咬形狀而非
錦文也調中温胃加以茴香芍藥以大建中之類其火
自下㿀自退可謂治本而不治標也
謹按㿀證固有隂陽輕重之現證矣陽證大率用托
裏清熱化㿀涼血隂證止用調中温胃其㿀自消病
體自定非若瘡成膿疱也雖輕重俱從火化大抵急
則治標緩則治本
論中寒發㿀
略例云完顔小將軍病寒熱間作有㿀三五點鼻中微
血出兩手脈沈濇胸膈四肢按之殊無大熱此内傷寒
也問之因暑卧殿角傷風又渴飲冰酪水此外感者輕
内傷者重從内病俱為隂也故先㿀衂後顯内隂寒熱
間作脾亦有之非往來少陽之寒熱也與調中湯數服
而愈
論傷寒治誤發㿀
陳無擇云傷寒發㿀者蓋不當下而下之熱則乘虚入
胃當下而失下則胃熱不得泄二者皆能發㿀其狀如
錦繡赤者易治黑者難治蓋熱毒入胃深也
按此謂㿀主於胃因下早下晚之失而生至如陽證
悞用熱劑而發㿀或温毒便發㿀者皆宜從脈求其
本也仲景云寸脈浮滑者可用瓜蒂散吐之是熱毒
藴於胸膈也又非在胃及虚火之比大抵黑者熱極
亢則害承乃制也
論癮疹
陳無擇云世醫論瘾疹無不謂是皮膚間風然既分冷
熱冷熱即寒暑之證又有因浴出湊風冷而得之者豈
非温也則知四氣偹矣經分諸瘡實熱則痛虚寒則痒
又陽明主肌肉屬胃與大腸亦有冷熱分痛痒不可不
審世人呼白者為婆膜赤者為血風名義混殽當以理
曉察内外隨證治之
謹按瘾疹多屬脾隐隐然在皮膚之間故言瘾疹也
發則多痒或不仁者是兼風兼濕之殊色紅者兼火
化也
瘾疹治法
升散之劑
元戎葛根橘皮湯治㿀在肌冬温始發肌中㿀爛欬
而心悶但嘔清汁
葛根橘皮杏仁知母
黃芩麻黃甘草
右等分水煎服
按此足陽明太陽藥也
陽毒升麻湯㿀在面傷寒一二日或吐下後變成陽毒
腰背痛煩悶不安面赤狂言見鬼下痢脈浮大咽痛
升麻(五錢)犀角射干黃芩
人參甘草(各二錢半)
右㕮咀水煎取飲半盞刻許再進温覆手足得汗出
觧
玄參升麻湯㿀在身治汗下吐後毒不散表虚裏實發
於外甚則煩躁譫妄
玄參升麻甘草(等分)
右㕮咀水煎服
按已上足陽明藥也
陽毒梔子湯治傷寒壯熱百節疼痛而發㿀
升麻梔子仁黃芩芍藥
石膏知母杏仁柴胡
甘草
右粗末每五錢入薑五片䜴百粒煎服
按此足陽明少陽藥也
消毒犀角飲子治㿀及瘾疹
牛蒡子(六錢)荆芥防風(各二錢)甘草(一錢)
右㕮咀水煎
按此手太隂藥也
觧毒防風湯治㿀及瘾疹痒痛
防風(一兩)地骨皮黃茋芍藥
荆芥枳殼牛蒡子(各半兩)
右為粗末每四五錢水煎服
按此手足太隂藥也已上諸方本於陽證者宜選用
之
升麻葛根湯
隂毒升麻鱉甲湯治隂㿀
升麻(三兩)當歸甘草(各二兩)蜀椒(一兩)
鱉甲(炙)雄黃(半兩研)
右為末每服五錢水煎服
按此(闕)
三因加味羌活散治感四時所傳肌膚發為瘾疹增寒
壯熱
羌活前胡(各一兩)人參桔梗
甘草枳殼川芎天麻
茯苓(各半兩)蟬蛻薄荷(各三錢)
右㕮咀搗為末每服二大錢薑三片煎服
按此足太陽手太隂少隂藥也
調中湯治内傷外感而發隂㿀
蒼术(一錢半)陳皮(一錢)砂仁藿香
芍藥(炒)甘草(炙)桔梗半夏
白芷羌活枳殼(各一錢)川芎(半錢)
麻黃桂枝(各半錢)
右㕮咀薑三片水煎服
按此足太陽太隂手陽明太隂藥也已上諸方本於
隂證者宜選用之
和解之劑
化㿀湯治傷寒汗吐下後㿀發脈虚
白虎湯加人參守真類粹再加白术
右㕮咀時時煎服之
下劑
當歸丸治傷寒㿀見無大熱脈虚秘悶
當歸(半兩)甘草(一分)黃連
大黃(各二錢半)
右先將當歸熬膏子入藥末三味為丸漸加至利為
度
凉血之劑
黑膏治温毒發㿀
生地黃(半斤)好䜴(一升)
右二味以猪膏二斤合煎之至濃汁用雄黃麝香如
大豆大内中攪和每服用彈子大湯化服未效再服
之
大青四物湯
大青(四兩)阿膠甘草(各一兩)䜴(八合)
右㕮咀每服五錢水煎服之
玉機微義卷四十四
