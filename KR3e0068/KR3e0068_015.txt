玉機微義卷十五明徐用誠原輯
劉純續增
瘡瘍門
内經論瘡瘍之因
生氣通天論云膏粱之變足生大丁又云營氣不從逆
於肉理乃生癰腫
隂陽應象論云地之濕氣感則害人皮肉筋脉
脉要精微論云諸癰腫筋攣骨病痛者此寒氣之腫八
風之變也
至真大要論云諸痛痒瘡瘍皆属心火
河間原瘡瘍之病
原病式云諸痛痒瘡瘍皆属心火者蓋人近火氣者微
熱則痒熱甚則痛附近則灼而為瘡皆火之用也或痒
痛如針輕刺者猶飛迸火星灼之然也痒者美疾也故
火旺于夏而萬物蕃鮮榮美也炙之以火漬之以湯而
痒轉甚者微熱之所使也因而痒去者熱令皮膚縱緩
腠理開通陽氣得泄熱散而去故也或夏熱皮膚痒而
以冷水沃之不去者寒能收歛腠理閉密陽氣欎結不
能散越怫熱内作故也痒得爬而解者爬為火化微則亦
能令痒甚則痒去者爬令皮膚辛辣而属金化辛能散
故金化見則火力分而解矣或云痛為實痒為虚者非
謂虚為寒也正謂熱之微甚也或疑瘡瘍皆属火熱而
反腐出膿水者何也猶穀肉果菜熱極則腐爛而潰
為汙水也潰而腐爛者水之化也所謂五行之理過極
則勝己者反來制之故火熱過極則反兼水化又如鹽
能固物令不腐爛者鹹寒水化制其火熱使不過極故
得久固也萬物皆然
癰淺而大也經曰熱勝血則為癰也三因方曰癰者壅也
疽深而惡也三因方曰疽者沮也癤者節也
瘍有頭小瘡也
疹浮小癮疹也
瘤氣赤瘤丹熛熱勝氣也火之色也
結核火氣熱甚則欎結堅硬如果中核也不必潰發但
令熱氣散則自消也
瘡瘍脉證
身重脉緩濕勝除濕身熱脉大心燥時腫乍來乍去
遂熱諸痛眩暈動搖脉弦去風氣濇氣滯乾燥亡
津液脉濇瀉氣補血寒勝則浮食不入便溺多惡寒
脉緊細宜瀉寒水
丹溪論相火能動為諸病瘡瘍亦然
詳見火證門
癰疽當分經絡論
丹溪云六陽經六隂經有多氣少血者有多血少氣者
有多氣多血者不可一槩論也少陽經多氣少血理宜
預防肌肉難長驅毒利藥亦難輕用予從叔多慮神勞
年近五十左膊外側紅腫如栗予曰勿輕視且先與人
參濃湯得數升乃佳與數貼而止旬餘值大風拔木瘡
上起一紅線遶背抵右肋予曰大料人參湯加芎术補
劑與之兩月而安李兄年三十連得憂患且好色又作
勞左腿外側臁生紅腫如栗一醫與承氣兩貼下之矣
又一醫教與解毒下之予視之脉大實後果死或曰生
臀癰者何如予曰臀在少腹之後居其下此隂中之隂
也其道遠其位僻雖太陽多血氣運雖及血亦罕來中
年後生者須預補之若無積補之功其禍多在瘡成痂
之後或半年以來乃病粗工不察或致失手慎之戒之
病機機要云瘰癧者結核是也或在耳後或在耳前或
在耳下連及頥頷或在頸下連缺盆皆謂瘰癧或在胸
及胸之側或在兩脇皆謂之馬刀手足少陽主之
按此謂分經用藥則不致有犯禁壊逆之失也然手
少陽三焦少隂心太隂肺足少陽膽少隂腎太隂脾
多氣少血手厥隂心包絡太陽小腸足太陽膀胱厥
隂肝多血少氣手陽明大腸足陽明胃多氣多血也
故不可一槩論治况已上病例不係膏粱丹毒火熱
之變因虚勞氣鬱所致止宜補形氣調經脉其瘡當
自消散蓋不待汗之下之而已也其不詳脉證經絡
受病之異者下之先犯病禁經禁故致失手如此丹
溪又曰纔得腫痛參之脉證但有虚弱便與滋補血
氣無虧可保終吉若用尋常驅熱拔毒及氣藥虚虚
之禍如指諸掌且夫火熱為病亦有微甚所謂君火
相火是也瘡瘍所發而有癰疽癤癧輕重淺深或止
發於一經或兼二經者止當求責於一二經則不可
干擾餘經也若東垣處方用藥是矣矧有兼風兼濕
兼痰兼氣兼血兼隂虚等證者病本不同治當求責
前論雖略比之世俗外科等書圖人形瘡樣而不分
經絡者此則大有徑庭矣
治瘡大要三法
病機機要云瘡瘍者火之屬須分内外以治其本若其
脉沉實當先疎其内以絶其源也其脉浮大當先托裏
恐邪氣入内也有内外之中者邪氣至盛遏絶經絡故
發癰腫此因失托裏及失疎通又失和榮衛也治瘡之
大要須明托裏疎通榮衛之三法内之外者其脉沉實
發熱煩躁外無焮赤痛深於内其邪氣深矣故疎通臟
腑以絶其源外之内者其脉浮數焮腫在外形證外顯
恐邪氣極而内行故先托裏也内外之中者外無焮惡
之氣内亦臟腑宣通知其在經當和榮衛也用此三法
之後雖未差必無變證亦可使邪氣峻减而易愈
瘡宜發汗論
内經云汗之則瘡已東垣云東南二方者在人則為丙
小腸熱甲膽風小腸與膽皆居其下其性炎上其瘡外
有六經之形證内無便溺之阻隔飲食如故清便自調
知不在裏非疽瘡也止癰癤也小則為癤大則為癰其
邪所受於下風濕之地氣自外而來侵加於身者也經
云榮氣不從逆於肉理乃生癰腫諸痛痒瘡皆屬心火
此瘡自外而入是丙小腸左遷入於膽作痛而非痒也
此二方皆主血血為病必痛此元氣不足營氣逆行其
瘡初出未有傳變在於肌肉之上皮毛之間只於風熱
六經所行經絡地分出矣宜瀉其風濕熱醫者只知隂
覆其陽則汗也此宜發汗者乃濕熱鬱其手足少陽致
血脉凝逆使榮衛周身元氣消弱也其風熱鬱滯於下
其面色必赫赤而腫微黯色東方清埋沒之色也風木
之性上衝顔必忿色其人多怒其瘡之色亦赫赤腫硬
微帶黯色其瘡之形勢亦奮然高起結硬而作痛也其
脉止在左手左手主表左寸外洪緩左關洪緩而弦是
客邪在於血脉之上皮膚之間宜急發其汗而通其榮
衛則邪氣去矣以托裏榮衛湯主之
謹按前論大要三法即此瘡宜汗之及先托裏恐邪
氣入内言外因也宜先疎内以絶其源言内因也當
和榮衛謂不内外因之證也故瘡之發於皮表者因
大略言汗其汗下和之間然亦有外治之次第焉如
郭氏治驗云一婦人五十九歲右耳下天容穴間患
一疔瘡其頭黑黶四邊泡起黃水時流渾身麻木發
熱譫語時時昏沉六脉浮洪用烏金散汗之就以鈚
針先刺瘡心不痛周遭再刺十餘下紫黑血出方知
疼痛就將寸金錠子絍入瘡内外用提丁錠子放於
瘡上膏藥貼護次日汗後精神微爽却用破棺丹下
之病即定其疔潰動後用守效散貼塗紅玉錠子絍
之八日其疔自出矣兹所謂審脉證汗下之間外治
次第如此殊勝不察脉證但見發熱譫語便投凉劑
與下或兼以香竄之藥遂致悮人者遠矣
瘡辨五善七惡
外科精要云熱發於皮膚之間浮腫根小至大不過三
二寸者為癤六腑積熱騰出於外肌肉之間其發暴盛
腫皮光軟侵展廣大為癰五臟風毒積熱攻焮肉骨風
毒猛暴初生一如䔒蕾形自焦枯觸之應者乃疽也
夫五善七惡者動息自寧飲食知味一善也便利調勻
二善也膿清腫消不臭三善也神采精明語聲清爽四
善也體氣和平五善也煩躁時嗽腹痛渴甚或泄痢無
度小便如淋一惡也膿血大泄腫焮尤甚膿色敗臭痛
不可近者二惡也喘麄短氣恍惚嗜卧三惡也目視不
正黑睛緊小白睛青赤瞳子上看者四惡也肩背不便
四肢沉重五惡也飲食不下服藥而嘔食不知味六惡
也聲嘶色敗鼻青赤面目四肢浮腫七惡也五善見三
則差七惡見四則危然則病有源同七惡者乃皮緊急
而知善也病有源同五善者乃皮緩虚而知惡也知是
者豈凡醫之所知哉
此事難知論中定癰疽死之地分
一伏莵二腓腨三背四五臟俞
五項上六腦七髭八髩
九頥
謹按素間靈樞諸篇具瘡瘍之由生死之要針治之
法甚詳宜翫本文大抵已上所言地分皆脉絡所會
内系腑臟然患者得而早言醫者審證按法治之則
皆為不死矣設不早治治不對證雖發於不死之地
分乃恐亦致死矣
論瘡瘍攻補法
元戎云䧟脉為瘘留連肉腠營氣不從逆於肉理乃生
癰腫榮逆血鬱血鬱則熱聚為膿正理論曰熱之所過
則為癰腫營氣不從亦有不熱者乎答曰膏粱之變芳
草之美金石之過氣血不盛榮衛之氣充滿而抑遏不
能行故閉塞血氣腐而為癰也當泄之以奪盛熱之氣
若其人飲食疎精神衰氣血弱肌肉消薄榮衛之氣短
促而濇滯故寒薄腠理閉鬱而為癰腫也當補之以接
虚怯之氣亦當以脉浮沉别之既得盛衰泄之則連翹
大黃補之則内托之類是也
按此辨瘡瘍因熱因寒及氣血鬱而成當攻補之法
不同宜與前後諸篇兼看殆無餘藴矣但世俗昧此
理而云是瘡不是瘡且服五香連翹湯然或中或否
致悮者多蓋不審形氣虛實瘡毒淺深發表攻裏所
因不同故也今以丹溪先生外科精要發揮諸法之
義附于後方例之下庶學者幸有所鑑焉
論瘡瘍宜灸
元戎云瘡瘍自外而入者不宜灸自内而出者宜灸外
入者托之而不内内出者接之而令外故經云䧟者灸
之灸而不痛痛而後止其灸灸而不痛者先及其潰所
以不痛而後及良肉所以痛也灸而痛不痛而後止其
灸灸而痛者先及其未潰所以痛而次及將潰所以不
痛也
按此亦約法也因以東垣等法附于左宜參用之
凡人初覺發背欲結未結赤熱腫痛先以濕紙覆其上
立視候之其紙先乾處即是結癰頭也取大蒜切成片
如當三錢厚薄安於頭上用大艾炷灸之三壯即換一
蒜片痛者灸至不痛不痛灸至痛時方住最要早覺早
灸為上一日三日十灸十活三日四日六七活五六日
三四活過七日則不可灸矣若有十數頭作一處生者
即用大蒜研成膏作薄餅鋪頭上聚艾於蒜餅上燒之
亦能活也若背上初發赤腫一片中間有一片黃粟米
頭子便用獨蒜切去兩頭取中間半寸厚薄正安於瘡
上著艾灸十四壯多至四十九壯
按此謂癰疽所發宜灸之也然諸瘡患久成漏者常
有膿水不絶其膿不臭内無歹肉尤宜用附子浸透
切作大片厚三二分於瘡上著艾灸之仍服内托之
藥隔三二日再灸之不五七次自然肌肉長滿矣至
有膿水惡物漸潰根深者郭氏治用白麫硫黃大蒜
三物一處搗爛看瘡大小捻作餅子厚約三分於瘡
上用艾炷灸二十一壯一灸一易後隔四五日方用
翠霞錠子并信效錠子互相用之絍入瘡内歹肉盡
去好肉長平然後貼收歛之藥内服應病之劑調理
即瘥矣蓋不止宜灸於瘡之始發也大抵始發宜灸
要汗下補養之藥對證至灸冷瘡亦須内托之藥切
當設有反逆不唯不愈恐致轉生他病之患也
瘡分三因
陳無擇云發背癰疽者該三因而有之論曰癰疽瘰癧
不問虚實寒熱皆由氣鬱而成經亦云氣宿於經絡與
血俱澁而不行壅結為癰疽不言熱之所作而後成癰
者此乃内因喜怒憂思有所鬱而成也身有熱被風冷
搏之血脉凝泣不行熱氣壅結而成亦有隂虚陽氣湊
襲寒化為熱熱成則肉腐為膿者此亦外因寒熱風濕
所傷而成也又服丹石及灸&KR1020;酒麫温床厚被所致又
盡力房室精虚氣節所致者此乃因不内外所傷而成
也故知三因備矣
按此所分三因雖備但未具瘡瘍之邪在經在表在
裏之異故其治法亦不能詳備也
論隂滯陽則生癰陽滯隂則生疽
丹溪曰精要云陽滯於隂脉浮洪弦數隂滯於陽脉沉
細弱濇陽滯以寒治之隂滯以熱治之切詳其意陽滯
隂滯當作熱治寒治求之寒熱固可作隂陽論於隂於
陽分明是於氣於血他無可言也熱滯於氣固無寒滯
耶寒滯於血固無熱滯耶何寒不能傷氣熱不能傷血
耶以予觀之氣為陽行脉外血為隂行脉内相並分𣲖
周流循環一身無停止謂之脉一呼脉行三寸一吸脉
行三寸呼吸定息共得六寸一身通行八十一丈得熱
則行速而太過得寒則行遲而不及五味之偏七情之
厚過氣為滯津液稠厚積而久也為飲為痰滲入脉内
血為所亂因而凝濁運行沍泣或為沸騰此隂滯於陽
也正血滯於氣也氣病今入或以藥助邪病上生病血
之病日增溢出脉外墜道隘塞升降有妨運化失令此
陽滯於隂也正氣滯於血也病分寒熱者當是禀受之
素偏虛邪之雜合豈可以陽為熱隂為寒耶浮洪弦數
氣病之脉也豈可遽此作熱論沉細弱濇血病之脉豈
可遽此作寒論此萬病之根本豈止疥癬瘡瘍癰疽而
已幸相評其是否
明瘡瘍之本末
東垣曰生氣通天論云營氣不從逆於肉理乃生癰腫
又云膏粱之變足生大丁受如持虚隂陽應象論云地
之濕氣感則害人皮肉筋脉是言濕氣外傷則營氣不
行榮衛者皆營氣之所經營也營氣者胃氣也運氣也
榮氣為本本逆不行為濕氣所壊而為瘡瘍也膏粱之
變亦是言厚滋味過度而使營氣逆行凝於經絡為瘡
瘍也此邪不在表亦不在裏惟在其經中道病也已上
内經所說俱言因營氣逆而作也遍看諸瘡瘍論中多
言二熱相摶熱化為膿者有只言熱化為膿者又言濕
氣主瘡寒化為熱而為膿者此皆瘡疽之源也宜於所
見部分用引經藥并兼見證中分隂證陽證先瀉營氣
是其本本逆助火濕熱相合敗壊肌肉而為膿血者此
治次也宜遠取諸物以比之一歲之中大熱無過夏當
時諸物皆不壊爛壊爛者交秋濕令大行之際也近取
諸身熱病在身止顯熱而不敗壊肌肉此理明矣標本
不得邪氣不服言一而知百者可以為上工矣
營氣不從逆於肉理乃生瘡癰且營氣者胃氣也飲食
入於胃先輸於脾而朝於肺肺朝百脉次及皮毛先行
陽道下歸五臓六腑而氣口成寸矣今富貴之人不知
其節以飲食肥醲之類雜以厚味日久太過其氣味俱
厚之物乃陽中之陽不能走空竅先行陽道反行隂道
逆於肉理則濕氣大勝則子能令母實火乃大旺熱濕
既盛必來尅腎若雜以不順又損其真水腎既受邪積
久水乏水乏則從濕熱之化而上行其瘡多出背出腦
此為大丁之最重者也若毒氣行於肺或脾胃之部分
毒之次也若出於他經又其次也濕熱之毒所止處無
不潰爛故經言膏粱之變足生大丁受如持虚如持虚
器以受物物無不受治大丁之法必當瀉其營氣以標
本言之先受病為本非若寒之劑為主為君不能除其
若楚疼痛也諸瘡瘍有痛往往多以乳香没藥雜以芳
香之藥止之必無少减之理若使經絡流通臓腑中去
其壅滯必無痛矣苦寒之劑除其疼痛藥下於咽則痛
立已此神品藥也
瘡瘍食肉乃自棄也瘡瘍者乃營氣而作也今反補之
而自棄何異雖用藥施治而不能愈地之濕氣自外而
入内者瘡癤當先服藥而用鍼如瘡癤小不欲飲藥或
嬰兒之瘡先當温衣覆蓋令其凝泣壅滯血脉温和則
出血立已者不如此血脉凝滯便針則邪毒不瀉反傷
良肉又益其瘡勢也瘡瘍及諸病面赤雖伏大熱禁不
得攻裏為陽氣怫鬱邪氣在經宜發表以去之故曰火
鬱則發之雖大便數日不見宜多攻其表以發散陽氣
少加潤燥之藥以潤之如見風脉風證只可用發表風
藥便可以通利得大便行也若只乾燥秘澁尤宜潤之
慎不可下也瘡瘍鬱冐俗呼昏迷是也宜汗之則愈驗
瘡名色治之當從素問鍼經聖濟揔錄易老瘡論及諸
家治瘡用藥法度此為緊要臨病之際宜詳審焉
謹按聖濟緫錄能悉諸瘡之名色但其用藥則多主
寒凉而無通變之法惟已上易老東垣等言深擷鍼
經之大法陳脉病治例之要學者能熟此等議論則
臨證處方便自胸中了然明白
論腸癰
陳無擇云癰疽初無定處隨其所發即命名在外則為
發背發腦在内則為腸癰内癰心癰肺癰臍癰等證得
其法則生失其法則死外證易識内證難明不可不備
述也腸癰為病身甲錯腹皮急按之濡如腫状腹無聚
積身無熱脉數此為腸内有膿久積隂冷所成也故金
匱有用附子温之小腹腫痞按之狀如淋小便自調發
熱身無汗復惡寒其脉遲緊者膿未成可下之當有血
洪數者膿已成不可下此以内結熱所成也故金匱有
用大黃利之甚者腹脹大轉側聞水聲或遶臍生瘡或
膿從臍出或大便出膿血不治必死其如五内生瘡亦
止分利隂陽而已不比外癰須依四節八事之次第也
脉經引官羽林婦病醫診之其脉滑而數滑則為實數
則為熱滑則為榮數則為衛衛數下降榮滑上升榮衛
相干血為濁敗少腹痞堅小便或澁或時汗出或復惡
寒膿為已成設脉遲緊即為瘀血血下即愈更内經所
載有息積病此見有得之二三年遍身微腫續乃大腸
與臍連日出膿遂致不救此亦腸癰之類也不可不審
按此言内癰腸癰等候語約而精脉經與此大同小
異宜並詳審可也
瘡瘍治法
純早年居淮南於陳復初契家齋堂得東原郭文
才甫家傳瘡科心要二卷持行四方按法每擇用
之多獲竒效故不敢湮沒其道因取東垣先生諸
試效法雜以古今名方於下每附丹溪先生外科
精要發揮之旨以為通變之義亦學者之一助云
辛涼發散之劑
東垣黃連消毒散治癰疽發於腦項或背太陽經分腫
勢外散熱毒焮發麻木不痛者宜先灸之或痛而發
熱並宜服此
黃連(製)羌活(各一錢)黃芩黃栢(各半錢酒製)
生地黃知母(製)獨活防風
當歸尾連翹(各四分)藁本防己
桔梗(各半錢)黃茋蘇木陳皮
澤瀉(各二分)人參甘草(各三分)
右㕮咀水煎
按元好問記云素飲酒於九月中患腦之下項之上
出小瘡後數日腦項麻木腫勢外焮瘍醫遂處五香
連翹至八日不下而云不可速療十八日得膿俟膿
出用藥或砭刺三月乃可平四月如故予記醫經凡
瘡見膿九死一生果如醫言則當有束手待斃之悔
矣乃請明之診視且謂膏粱之變不當投五香五香
已無及當先用火攻之策然後用藥以大艾炷如兩
核許者攻之至百壯乃痛覺次為處方云是足太陽
膀胱之經其病逆當反治脉中得弦緊按之洪大而
數又且有力必當仗其所主而先其所因其始則同
其終則異可使破積可使潰堅可使氣和可使必已
必先歲氣無伐天和以時言之可收不可汗經與病
禁下法當結者散之醎以䎡之然寒受邪而禁醎諸
苦寒為君為用甘寒為佐酒熱為因用為使以辛温
和血大辛以解結為臣三辛三甘益元氣而和血脉
淡滲以𨗳酒濕扶持秋令以益氣瀉火以入本經之
藥和血且為引用既以通經為主用君以黃芩連栢
生地黃知母酒製之本經羌活獨活防風藁本防己
當歸連翹以解結黃茋人參甘草配諸苦寒者三之
一多則滋營氣補土也生甘草瀉腎之火補下焦元
氣人參橘皮以補胃蘇木當歸尾去惡血生地黃補
血酒製防己除膀胱留熱澤瀉助秋去酒之濕熱凡
此諸藥必得桔梗為舟楫乃不下沉投劑之後疽當
不痛不拆食進體徤如言服之投床大鼾日出乃寤
以手捫瘡腫减七八至瘡痂歛都十四日而已世醫
用技豈無取效者至於治效之外乃能歴數體中不
言之秘平生所見惟明之一人而已詳見試效方
内托羌活湯治足太陽經中左右尺脉俱緊按之無力
尻臀生癰堅硬腫痛大作
羌活黃栢(酒製各二錢)防風藁本
當歸尾(各一錢)肉桂(三分)連翹甘草(炙)
蒼术陳皮(各半錢)黃茋(一錢半)
右㕮咀水酒各半煎食前温服取汗
白芷升麻湯治手陽明經分臂上生癰左右寸部脉皆
短中得之俱弦按之洪緩有力此得之八風之變者
也
白芷(一錢半)升麻桔梗(各一錢)甘草(炙半錢)
黃茋黃芩(酒製各四錢)生黃芩(三錢)紅花(半錢)
右㕮咀作二服每水酒各半煎食後温服
内托黃茋柴胡湯治瘡生腿内近膝股或癰或附骨癰
初起腫痛勢大此足大隂厥隂之分脉細而弦按之
洪緩有力
黃茋(二錢)柴胡(一錢)羌活(半錢)連翹(一錢半)
肉桂(三分)土瓜根(酒製一錢)生地黃(二分)
黃柏(二分)當歸尾(七分)
右㕮咀作一服水二分酒一分煎食前服
内托黃茋酒煎湯治瘡生腿外側或因寒濕得附骨癰
於足少陽經分微侵足陽明經堅硬漫腫行步作痛
或不能行
柴胡(一錢半)連翹肉桂大力子(炒各一錢)
黃茋當歸尾(各二錢)黃栢(半錢)升麻(七分)
炙甘草(半錢)
右㕮咀水酒各半煎食前服
按已上諸方有脉病證治之例立方之旨皆東垣試
效法也學者識之則臨病處方當有所據矣
當歸拈痛湯治一切風濕熱毒浸淫瘡瘍下注濕毒脚
膝生瘡赤腫裏外臁瘡膿水不絶或痒或痛脉沉緊
實數動滑者並宜服之
羌活(半兩)人參苦參(酒製)升麻
葛根蒼术(各二錢)炙甘草黃芩(酒製)
茵陳葉(酒炒各半兩)防風當歸身
知母(酒製)澤瀉猪苓(各三錢)白术(一錢半)
右㕮咀每服一兩水煎空心服臨睡再服之
按此足太陽陽明三隂藥也東垣本處為治脚氣濕
熱之劑然世人用治已上諸瘡甚驗故錄之
内托升麻湯治婦人兩乳間出黑頭瘡瘡頂䧟下作黑
眼子其脉弦洪按之細小宜服之并乳癰初起亦治
升麻葛根連翹(各一錢半)肉桂(三分)
黃茋(一錢)當歸身(錢)黍粘子(半錢)黃栢(二分)
炙甘草(一錢)
右㕮咀作一服水二分酒一分同煎食後服
按此足陽明厥隂藥也
散腫潰堅湯治馬刀瘡結硬塊子堅如石者在耳下至
缺盆中或至肩上或入脇下皆手足少陽經中及瘰
癧遍於頦或至頰車堅硬如石在足陽明經中所出
或二證瘡已破流膿水並皆治之
柴胡(四錢)升麻(三分)草龍膽(半兩酒製炒)
黃芩(八錢二半酒炒)炙甘草(三錢)桔梗(半兩)連翹(三錢)
瓜蔞根(半兩酒製)當歸尾白芍(各二錢)黃栢(酒製去皮)
知母(酒製各半兩)葛根(二錢)黃連(一錢)京三稜(酒製微炒)
廣术(製如上各三錢)昆布(净半兩)
右件㕮咀每服六錢或七錢水二盞八分先浸多半
日煎至一盞去柤熱服於卧處身脚在高處頭低垂
每含一口作十次嚥服畢依常安卧取藥在膈上停
蓄故也另攢半料作極細末煉蜜為丸如菉豆大每
服百丸或百五十丸用此湯一口送下食後服之藥
多少量病人虛實應服藥皆效此例
升麻調經湯治頦下或至頰瘰癧此證出足陽明胃之
經中來也若瘡深遠隠曲肉底是足少隂腎中來也
乃戊傳癸腎是夫胃傳妻俱作塊子堅硬大小不等
並皆治之或作丸服亦得
升麻(八錢)葛根(五錢)草龍膽(酒製炒)黃芩(酒製各半兩)
當歸尾(三錢)桔梗連翹(各半兩)芍藥(三錢)
黃栢(酒炒一錢)知母(酒炒一兩)黃連廣术(酒炒)
甘草(炙)京三稜(酒炒各半兩)生黃芩(四錢)
右件另秤一半作末蜜為丸如菉豆大每服百丸或
百五十丸一半多作㕮咀每服秤半兩若能食便硬
可旋加至七八錢服如潰堅湯法此制之緩也
連翹散堅湯治耳下至缺盆或至肩上生瘡堅硬如石
動之無根名曰馬刀從手足少陽經中來也或生兩
脇或已流膿作瘡未破皆治之
柴胡(一兩二錢)連翹當歸尾(酒製)芍藥
生黃芩(各半兩)炙甘草(三錢)土瓜根(酒炒)草龍膽(酒製)
(四次各一兩)蒼术(二錢)黃芩(酒炒二次二錢)黃連(酒炒二次二錢)
廣术京三稜(細切各半兩同廣术酒製一次微炒乾)
右件另秤一半蜜丸如菉豆大如上法服㕮咀和勻
每服半兩服如上法亦緩治之
按已上三方本於經分用藥潰堅散鬱之劑也
消腫湯治馬刀瘡
柴胡(二錢)連翹(三錢)當歸尾甘草(各一錢)
生黃芩(二錢)紅花(少許)黃連黍粘子(炒各)
(半錢)瓜蔞根黃茋(各一錢半)
右件每服半兩或一兩水煎熱服食後
按此足少陽例藥也
柴胡通經湯治小兒項側有瘡堅而不潰名曰馬刀
柴胡連翹當歸尾黃芩
生甘草黍粘子桔梗京三稜(各二分)
紅花(少許)黃連(五分)
右㕮咀作一服水煎稍熱服
按此手少隂太隂足少陽厥隂藥也東垣諸法類此
者甚多兹不詳錄郭氏亦有治瘰癧數方本攻裏内
消之劑故附于後雜方内
郭氏升麻牛蒡子散治時毒瘡疹脉浮洪在表者瘡發
於頭面胸膈之際
升麻牛蒡子甘草桔梗
葛根玄參麻黃(各一錢)連翹(二錢)
右㕮咀薑三片水二盞作一服
中和湯治時毒脉弦洪在半表裏者
菖蒲牛蒡子羌活川芎
防風漏蘆荆芥麥門冬
前胡甘草
右㕮咀每服一兩水煎
按此並出足太陽陽明例藥也
機要方治結核耳前後或耳下頷下有者皆瘰癧也桑
椹二斗極熟黑色者以布裂取自然汁砂噐内文武
火慢熬成薄膏子每日白湯點一匙食後日三服
辛平發散之劑
良方升麻和氣飲治瘡腫癤疥痒痛
甘草陳皮(各一兩半)芍藥(七錢半)大黃(半兩煨)
乾葛蒼术桔梗升麻(各一兩)
當歸半夏茯苓白芷(各二錢)
乾薑枳殼(各半錢三因方有厚朴半錢)
右㕮咀每服一兩水煎
按此手足太隂陽明經藥也五積散加减法世俗多
用之故收入蓋欲燥脾胃勝濕和氣為治瘡之劑然
臨證而不通變恐未合宜也
當歸飲子治瘡疥風癬濕毒燥痒瘡
當歸白芍川芎生地黃
白蒺䔧防風荆芥(各一兩)何首烏
黃茋甘草(各半兩)
右㕮咀每服一兩水煎或為末每服一二錢亦得
按此疎風熱之劑手足三隂藥也血虚者不可缺此
聖濟緫錄金鍼散治發背諸瘡腫
皂角針春取一半新採一半黑者
右一味不拘多少晒乾為末食後酒調二三錢服
按丹溪曰此藥治癰疽已破未破皆用直&KR1524;領到潰
處意謂當入羣隊中用也
辛温發散之劑
局方托裏十補散
黃茋人參當歸(各二錢)厚朴
桔梗川芎防風桂心
甘草白芷(各一錢)
右㕮咀水煎
謹按衛生寳鑑曰諸痛痒瘡瘍皆屬心火言其常也
如瘡盛形羸邪高痛下始熱終寒此反常也固當察
時下之宜而權治故曰經者常也法者用也醫者意
也隨其宜而治之可收十全之功矣故此方用之於
癰疽初發或已發或内托然瘡證脉緩澁或身倦惡
寒熱少脉弦或緊細者宜用之散風寒助陽之劑也
表裏氣血之藥若施之於積熱焮毒更不分經絡時
宜不能不無悮也丹溪曰精要謂排膿内補十宣散
治未成者速散已成者速潰誠哉是言也若用之於
些小癰疽與冬月時令儘用内托之功若於冬月腫
瘍用之亦可轉重就輕移深於淺若潰瘍於夏月用
之其桂朴之温散佐以防風白芷吾恐雖有參茋難
為倚仗比見世人用此者不分癰疽冬夏無經絡無
前後如盲人騎瞎馬半夜臨深池危哉
十六味流氣飲治無名惡腫癰疽等證
川芎當歸芍藥防風
人參木香黃茋官桂
桔梗白芷㯽榔厚朴
烏藥甘草紫蘇枳殼
右㕮咀水煎
按此表裏氣血藥也復以疎風助陽之劑世俗多用
之故收入非脉之洪緩沉遲緊細者不宜用此每見
外科諸家載此往往不分經絡脉證不具時宜但云
化毒消腫有云不退者加以補氣血之藥蓋又使人
不能無疑也用者當觸類而長之可矣
郭氏神效烏金散治癰疽疔腫時毒附骨疽諸惡瘡等
證若瘡黑䧟如石堅四肢冷脉細或時昏冐譫語循
衣煩渴危篤者服此汗之瘡起
蒼耳頭(五月五日午時收)小草烏頭火麻頭(火日)
(收採)木賊(去節)蝦蟇頭樺皮節(酥炙)
麻黃(去根節)
右晒乾各等分同入磁器内鹽泥固濟炭火内從早
煆至申分如黑煤色為度碾為末每服二錢病重者
三錢用熱酒調下未汗再一服如汗乾却服解毒疎
利之藥如修合此藥必選天晴好日於静室中勿令
雞犬猫畜及隂人見也又名首功玄黑散
奪命丹治諸般腫毒疔疽惡瘡
蟾酥輕粉(各半錢)朱砂(三錢)白礬(枯)
寒水石銅綠(各一錢)蝸牛(二十一箇别研)乳香
沒藥麝香(一錢)
右件為細末將蝸牛别研一處丸如丸不就用好酒
糊和丸如菉豆大每服一丸生葱三五莖嚼極爛吐于
手心包藥在内熱酒和葱送下如重車行五七里汗
出為效重者再服一二丸
蟾酥丸治疔黃一切惡瘡
川烏蓮花蘃硃砂(各一錢半)乳香
沒藥(各二錢)輕粉蟾酥(各一錢)麝香(半錢)
右為細末糊丸菀豆大每服一丸病重者二丸依前
法服取汗
按已上三方郭氏稱為首藥皆主乎發散散出太陽
例後二方出少隂例然皆劫劑也智者當較輕重隂
陽之分取擇用之
東垣托裏榮衛湯治證見前瘡宜發汗論
黃茋紅花桂枝(各五錢)蒼术(三錢)
柴胡連翹(各二錢)羌活防風
當歸身炙甘草黃芩(各一錢半)人參(一錢)
右㕮咀每服一兩水酒各半煎
按此足三陽太隂經藥出桂枝例表裏氣血之劑也
辛熱發散之劑
托裏温中湯治瘡為寒變而内䧟者膿出清解皮膚凉
心下痞滿腸鳴切痛大便微溏食則嘔氣短吃逆不
絶不得安卧時發昏憒
羌活(三錢)附子(炮去皮四錢)乾薑(炮三錢)益智仁
丁香沉香木香茴香
陳皮(各一錢)炙甘草(二錢)
右㕮咀作一服水三盞生薑五片煎服
衛生寳鑑曰經云寒淫于内治以辛熱佐以苦温以
薑附大辛熱温中外發陽氣自裏之表以為君羌活
苦辛温透關節炙甘草温補脾胃行經絡通血脉胃
寒則嘔吐吃逆不下食益智丁沉大辛熱以散寒為
佐瘡氣内攻氣聚而為滿木香陳皮苦辛温治痞散
滿為使按此手足太陽陽明三隂經藥也
辛涼攻裏之劑
機要内疎黃連湯治瘡皮色腫硬發熱而嘔大便閉脉
洪實者
黃連芍藥當歸㯽榔
木香黃芩梔子薄荷
桔梗甘草(各一兩)連翹(二兩)大黃(二兩半)
右㕮咀每服一兩入薑煎
按此本黃連湯加大黃手足少陽足陽明太隂手三
隂之藥也丹溪曰精要以大黃治癰疽之要藥以其
宣熱拔毒第二論曰瘡始作皆須以大黃等藥極轉
利之又排日不廢繼又自言患癰疽者每有瀉泄皆
是惡候此又不能無疑者也借曰前說用大黃恐因
病體實而大腑秘結有積熱沉痼之疾者發也止可
破結𨗳滯推令轉動而已豈可謂極轉利之而且排
日不廢若利下之後又與利藥恐非防微杜漸之意
瘡之始作即周禮腫瘍之時也腫在肌肉若非大滿
大實堅之證自當行仲景發表之法借五香湯為例
散之於外何必遽以峻下之藥奪其裏自取其禍切
詳河間謂地之濕氣感則害人皮肉筋脉其在外盛
而内行其脉沉實當先疎其内以絶其源又謂嘔啘
心逆發熱而煩脉沉而實硬腫發悶皮肉不變色根
深而大病在内臟腑秘結當急疎利之宜黃連湯先
服一二貼次加大黃未效再加二錢以利為度如有
熱證只與黃連湯無熱證少煎内托復煎散時時呷
之如此則内外皆通血氣流行彼加大黃者自因體
實而腑秘也未當如此之多
聖濟射干散治癰疽發背諸瘡腫痛脉洪實數者
射干犀角升麻玄參
黃芩麥門冬大黃(各一兩)山梔(半兩)
右㕮咀每服五錢加竹葉芒硝一錢以利為度
按此足陽明手太隂經藥也
托裏散治一切惡瘡發背丁疽便毒始發脉洪弦實數
腫甚欲作膿者三服消盡
大黃牡蠣瓜蔞根皂角針
朴硝連翹(各三錢)當歸金銀花(各一兩)
赤芍黃芩(各二錢)
右為粗末每半兩水酒各半煎服
按此足厥隂太隂陽明經藥也
破棺丹治諸熱腫一切風熱瘡證發熱多汗大渴便閉
譫語結陽之證
大黃(二兩半半生半熟)芒硝甘草(各二兩)
右為末煉蜜丸弹子大每服半丸病重一丸至二丸
食後童便入酒半盞化服之或白湯合酒化服
按此仲景正陽陽明經藥也
瀉心湯治瘡毒癰腫發躁煩渴脉實洪數者
大黃(四兩)黃連山梔漏蘆
澤蘭連翹黃芩蘇木(各二兩)
犀角(一兩)
右㕮咀每服三五錢水煎服
按此手少隂太隂少陽藥也出足陽明例
辛平攻裏之劑
郭氏瑞效丸治腸癰胃癰内積兼男子婦人積聚證
當歸京三稜㯽榔木鱉子
川山甲(炒各一兩)牡蠣(為末炒山甲都用)連翹
枳殼(炒各一兩半)&KR0008;砂(焙)琥珀(各一兩)巴豆(二十一粒)
(去油)麝香(少許)
右為末酒糊丸桐子大每服十丸至二三十丸温酒
下臨卧再服如利動臟腑减丸數大小便有膿血出
者却用别藥調治之
萬靈奪命丹郭氏又名延夀濟世膏如意金丹
廣效保命丹朱砂備急膏三教濟世膏
仙授靈寳膏聖僧慈救膏蓋實一藥也
治一切瘡腫疔疽初起脉沉實及服汗藥後毒氣在
裏不盡者宜此下之
硃砂鹽花(各二錢半)雄黃明礬(生用)
楓香(各二錢)黃丹赤石脂琥珀
輕粉(各一錢半)麝香片腦(各一錢)巴豆(去殼水煑)
(十沸)萆麻(另研各四十九粒)
右為末用巴豆萆麻子膏和藥為丸如和不就加煉
蜜就成膏收磁噐内如用時旋丸如雞頭大每服一
丸井花水下或湯亦得忌熱物半日大人小兒以意
加减與服
謹按郭氏用藥格式云凡人患一切瘡腫若脉在表
者先服首功玄黑散或奪命丹蟾酥丸之類選用汗
之繼服廣效保命膏或化毒凉劑下之若脉在裏者
便只服延夀濟世膏或破棺丹下之病屬裏不必汗
之故也如是有頭瘡疽就便用硃砂備急膏一丸如
黃豆大安於瘡頭上却用軟粘膏藥蓋護之其瘡必
破如瘡暈紫黑色外用宣毒散周圍敷住毒氣如瘡
暈赤紅色用水澄膏敷之次日用緊峻碧雲錠子開
了瘡口次用緊緩碧霞錠子去其歹肉稍净却用緩
慢碧玉錠子生肌揔名青金錠子不拘日數直待歹
肉去净单用膏藥貼之候膿水盡肌肉平方許貼生
好肌歛口之藥若依此法免教人受刀剪針烙之苦
如是無頭癰腫待膿成用針刺破方依法收功也愚
詳瘡之汗後或始有頭癰疽便用是藥後施錠子雖
有次第然病體亦有積熱或風毒氣鬱等證若待開
潰次第用藥及無頭癰腫待膿成用法而又不及東
垣法之通變神速也如瘡潰動或結歹肉疔疽堅硬
却次第用外治之法方可
辛熱發表攻裏之劑
飛龍奪命丹治一切疔瘡惡腫癰疽初發或發而黑䧟
毒氣内䧟者
天南星雄黃巴豆(各一錢)硇砂
黃丹信石乳香(各半錢)斑猫(十六箇去)
(翅足)麝(少許)
右為末取蟾酥和為丸如黃黍米大每服十一二丸
或十四五丸看瘡上下食前後以好酒送下量人虛
實與之忌油膩魚肉葷物七日
按此方世俗多用之故收入然香竄燥毒之劑蓋無
經不至者故能宣泄備汗吐下三法病因食一切禽
畜毒發所致及瘡脉沉緊細數毒藴在裏并濕毒用
之神效但世人多不分此更不審瘡之大熱大渴毒
氣焮發而脉浮洪在表及膏粱積熱之人未宜輕舉
况有以半夏代雄黃殊不知雄黃治諸瘡及百節中
大風中惡者之意此與郭氏二方皆手少隂例藥兹
則表裏法也
辛平發表攻裏之劑
五香連翹湯治諸瘡腫初覺一二日便厥逆喉咽塞發
寒熱
沉香木香麝香連翹
射干升麻丁香獨活
桑寄生炙甘草(各一兩)大黃(一兩半)木通
乳香(各二兩)
右㕮咀每服五錢水一盞半煎七分温服取利
按丹溪曰精要第一論云不問癰疽瘡癤虚實冷熱
先與内托散五香連翹湯沉麝湯等諸方不冷不熱
不問老幼少壯隂陽虚實冷熱多服為妙夫癰疽瘡
癤臟腑隂陽有淺深虚實冷熱用藥有補瀉温凉老
幼少壯其禀受厚薄形志苦樂隨年歲而增損奈何
欲以不冷不熱四五方而通治之又以多服為妙此
不能無疑也學者當審經絡察病機而處治大抵豈
可仗此為通治之法
辛涼發表攻裏之劑
千金漏蘆湯治積熱丹毒無名惡腫脉洪實弦滑發熱
煩熱者
漏蘆麻黃升麻赤芍
黃芩甘草白歛白芨
枳殼(各四兩)大黃(十二兩)
右㕮咀每服一兩入薑煎
按此出陽明例藥也驅積熱藴於表裏之劑
防風通聖散
方見中風門
按此表裏氣血之藥也治一切風毒積熱瘡腫脉候
弦洪實數浮緊氣血盛實者不可缺此見近有秘傳
外科家方以是藥加人參赤茯苓黃茋蒼术金銀花名
消腫托裏散雖以參茋為主復云人參無亦可蓋使
人不能無疑而難用也且臨證加减須較表裏之法
如表證多者當從此方以辛甘為主散之也裏證多
者方可從變故此分辛温辛平辛凉之異
内托之劑
機要内托復煎散托裏徤胃
地骨皮黃芩茯苓白芍
人參黃茋白术桂
甘草防己當歸(各一兩)防風
右㕮咀先以蒼术一斤水五升煎至三升去术入前
十二味再煎至三四盞取清汁分三四次終日飲之
又煎蒼术查為湯去查依前又煎前十二味查分飲
之
五香湯治毒氣入腹托裏若有異證於内加减
丁香木香沉香乳香(各一兩)
麝(三錢)
右為末水煎空心服若嘔者去麝加藿香一兩渴者
加參一兩
按丹溪曰或問内托之法古人有行之者乎曰河間
治腫焮于外根盤不深形證在表其脉多浮病在皮
肉非氣盛則必侵于内急須内托以救其裏宜復煎
散除濕散鬱使胃氣和平如或未已再煎半料飲之
如大便秘及煩熱少服黃連湯如微利及煩熱已退
却與復煎散半兩如此使榮衛俱行邪氣不能内傷
也然世俗多用十補散論已見前
聖濟托裏湯治諸疔腫發背曾經汗下毒氣投心迷悶
嘔吐而痛可服二三次又名内托散
乳香(明者一兩)真菉豆粉(四兩一方止用二兩)
右二味合勻每服一錢或二錢甘草煎湯調下
按丹溪曰精要謂内托散一日至三日之内進十數
服防毒氣攻衝臟腑名護心散切詳菉豆解丹毒又
言治石毒味甘入陽明性寒能補為君以乳香去惡
腫入少隂性温善竄為佐甘草性緩解五金八石及
百藥毒為使想此方專為服丹石而發疽者設不因
丹石而發疽恐非必用之劑又次與五香連翹湯射
干散散結氣消瘀血夫善於驅逐以五般香竄佐之
與漏蘆湯相間大黃為佐雖各有黃茋漏蘆甘草之
補果能免驅逐之禍乎况大黃入陽明太陽性走而不
守瀉諸實熱以其峻捷有將軍之名癰疽因積毒在
臟腑非一朝夕今發於外宜以標重為治當先助氣
壯胃使根本堅固而行經活血為佐參以經絡時令
使毒氣外發此正仲景解表用麻黃桂枝之意治施
之早可以内消此乃内托之本意與夫年老者病深
者證備者體虚者菉豆雖補將有不勝重任之患矣
嘗治一婦人年將七十形實性急而好酒腦生疽才
五日脉緊急且濇急用大黃酒煨細切酒拌炒為末
又酒拌人參炒入薑煎調一錢重又兩時再與得睡
而上半身汗睡覺病已失此亦内托之意又一男子
年五十餘形實色黑背生紅腫及胛骨下痛其脉浮
數而洪緊食亦嘔正冬月與麻黃桂枝湯加酒黃栢
生附瓜蔞子甘草節羌活青皮人參黃芩半夏生薑
六貼而消此非内托之意歟如此者非一不敢悉具
郭氏定疼托裏散治一切瘡腫疼痛不可忍如少壯氣
實先用疎利後服此藥
粟殼(去蒂炒三兩)當歸白芍川芎(各半兩)
乳香沒藥桂(各三錢)
右㕮咀每服五錢水煎
乳香止痛散治一切瘡腫疼痛不止
栗殼(六兩製)白芷(三兩)炙甘草陳皮(各二兩)
乳香沒藥(各一兩)丁香(半兩)
右㕮咀每服三錢水一盞半煎
按丹溪曰精要第十三論云初覺則宣熱拔毒既潰
則排膿止痛豈瘡之初作無痛耶已潰之後痛又甚
耶每見瘡之作也先發為腫氣血鬱積蒸肉為膿故
其痛多少瘡之始作時也膿潰之後腫退肌寬痛必
漸减而反痛者此為虚也宜補之亦有穢氣所觸者
宜和解之亦有風寒逼者宜温散之審此則已上二
方因有所取擇矣
東垣黃茋人參湯治諸瘡破後食少無睡及有虚熱并
穢氣所觸者
人參麥門冬陳皮白术
蒼术(各半錢)黃茋(一錢)黃栢(四分炒)升麻(六分)
當歸身(半錢)炒麯(三分)炙甘草(半錢)五味子(九箇)
右㕮咀作一服水煎
按此手足太隂例藥也
聖濟竹葉黃茋湯通治疔腫諸瘡發熱而渴
淡竹葉(二兩)生地黃(八兩)麥門冬黃茋
當歸川芎甘草黃芩
芍藥人參半夏石膏(各二兩)
右㕮咀每服一兩水煎
按此于少隂太隂足陽明藥也
托裏黃茋湯治諸瘡發渴脉虚
綿黃茋(一兩)炙甘草(一錢)
右㕮咀水煎
東垣聖愈湯治諸瘡血出多而心煩不安不得眠睡此
亡血也
熟地黃生地黃川芎人參(各半錢)
當歸身黃茋(各一錢)
右㕮咀水煎
按已上二方手足太隂之劑一氣分一血分藥也
内補黃茋湯治諸瘡腫發背已破後虚弱無力體倦懶
言語食無味少睡脉濇自汗口乾並宜服之
黃茋麥門冬(各一兩)熟地黃人參
茯苓炙甘草(各三錢)白芍川芎
官桂遠志當歸(各半兩)
右㕮咀或為末每服三錢入薑棗煎
按此手太隂例藥也補氣血滋隂助陽之劑
聖濟透膿散治諸般癰瘡及貼骨癰不破者宜此不用
針刀
大蠶繭兒一箇燒灰酒調服即透切不可用兩三
箇恐瘡口亦作兩三孔也
按瘡腫有於皮肉厚處發者此法恐不能及用者審
之
外治之劑
郭氏青金錠子
銅綠(三錢)青&KR0552;膽&KR0552;輕粉
砒霜白丁香苦葶&KR0995;(各一錢)腦子
麝香(各少許)
右將葶&KR0995;研細次下餘藥同研極細打稠糊為錠子
或煉蜜加白芨末一錢為錠如麻黃粗細二三寸長
看瘡口深淺絍入疼者可治不疼難治
第一般緊峻碧雲錠子砒霜生開瘡口用
第二般緊緩碧霞錠子砒霜煆去死肉用
第三般緩慢碧玉錠子去砒加枯&KR0552;生好肉用
翠霞錠子治年深冷瘺日久惡瘡有歹肉用之
銅綠寒水石(煆)滑石(各三錢)明&KR0552;
膩粉砒霜雲母石(研如粉各一錢二分半)
右研細末糊為錠子如麻黃粗細長短不拘量瘡口
深淺絍之如修合此候天色晴明則可
信效錠子治一切惡瘡
紅娘子黃丹砒霜鷹屎
土硝白芨(各一錢半)銅綠(二錢半)腦子
麝香(各少許)
右研細末厮兒乳汁和為錠子用中病即止
寸金錠子治疔毒惡瘡
硃砂(二錢)黃丹明&KR0552;(枯)砒霜
輕粉花醎白芨(各一錢半)蟾酥
腦子麝香(少許)
右研極細末稠糊和為錠子用之
紅玉錠子去歹肉生肌用
乾胭脂白&KR0552;(枯各三錢)輕粉砒霜
黃丹腦子麝香(少許)
右研極細末稠糊和錠子用之
提丁錠子又名透肉錠子治疔瘡危篤發昏兼治瘰
&KR1349;
雄黃硃砂(各二錢)青鹽砒霜(生)
白丁香輕粉斑猫(去翅足各一錢半)
蟾酥麝香(各一錢)黃蠟萆麻子(三七粒)
右為細末於銀器内或磁器内先將蠟溶開和前藥
丸如桐子大捻作餅子用針刺破疔瘡放一餅於瘡
頭上又刺四邊五七下惡血出為妙却用軟膏藥貼
之立騐内服首功玄黑散或蟾酥丸
翠青錠子又名善效錠子治腦疽發背惡瘡并潰爛
追膿水長肌
銅青(四錢)明&KR0552;(枯)韶粉乳香(另研)
青黛(各一錢半)白歛輕粉(各一錢)麝(半錢)
杏仁(三七粒另研去皮尖)如有死肉加白丁香(一錢半)
右研細末稠糊為錠子或糯米飯和亦得看淺深絍
之直至瘡平復尤可用之大有神效如前數方不可
多用謂犯生砒也此藥無毒恐病家猜疑是毒藥請
口内嘗之為憑也
搜膿錠子先用追蝕等錠子蝕去歹肉惡物止有膿水
皆宜用之
自然銅川芎白芷(各半兩)黃連
白歛(各二錢半)木香(一錢半)麝香(少許)
右為極細末糯米飯和為錠子用之或作散末乾上
亦佳
守效散點疔瘡惡肉
砒(生)白丁香松香輕粉
川烏生&KR0552;(各一錢)蜈蚣(一條焙)
右為極細末鈚針刺破瘡口令血出唾津調藥貼之
瘡上其根自潰
時效針頭散追蝕惡瘡歹肉兼治瘰&KR1349;
赤石脂(半兩)乳香白丁香(各二錢)砒(生)
黃丹(各一錢)輕粉麝(各半錢)蜈蚣(一條焙乾)
右為極細末摻於瘡口歹肉自去矣若動刀針其瘡
雖可有瘢
神聖換肌散去瘰&KR1349;頑瘡
白殭蠶(二錢)白&KR0552;(一錢半)砒(生)斑猫(去翅足)
草烏頭青黛(各一錢)麝(少許)
右研極細末乾摻些小於瘡口内用膏藥蓋護其惡
肉化為膿水
雄黃散治癰疽發背紫暈疼痛不止
粟米小粉(三兩炒)草烏南星
絡石百合(各一兩)白芨(二兩)乳香
沒藥雄黃黃丹(各半兩)
右極細末温水調敷之
水澄膏治風熱腫毒赤紅色攻焮疼痛不止
白芨白歛(四錢)鬱金(一對)大黃
黃栢黃藥子榆皮(各七錢半)乳香
沒藥雄黃(各半兩)
右細末用新汲水一碗藥末不以多少澄於水内藥
定去水敷於腫處上用白紙封之用雞翎掠水濕潤
金黃散治熱毒丹流游走不定疼痛不止
寒水石(二兩)鬱金(一對)藍實大黃
黃栢黃連景天(各一兩)
右細末用雞子清調敷水亦可
乳香散治諸疳浸蝕日久不愈下注膁瘡内外踝生瘡
頑瘡等證
枯&KR0552;白膠香赤石脂(各半兩)黃丹
乳香沒藥(各二錢)輕粉(二錢)
右細末加麝些小如瘡濕乾上乾則香油調敷之
輕粉散治下注疳瘡蝕臭腐爛疼痛不可忍者
黃栢(蜜炙)蜜陀僧黃丹高末茶
乳香(各三錢)輕粉(一錢半)麝(少許)
右末用葱湯洗瘡後次貼此藥兼治小兒疳瘡
竒功散治瘰&KR1349;馬刀頑惡等瘡
野糞尖(乾一兩)蜜陀僧無名異(各半兩)皂角
乳香沒藥(各三錢)
右糞用鹽泥封固炭火燒之去泥取出同藥五味研
為末加麝香少許用清油調勻漫敷上濕即乾摻其
功神妙
立應散治金瘡血出不止并諸瘡久不生肌
寒水石(一兩半煆)花蘂石龍骨黃丹
沒藥(各半兩)黃藥子(七錢半)一方加白芨乳香輕粉
右為細末如一切金刃刀鐮傷者用藥敷上絹帛扎
之不作膿血瘡膿水乾貼生肌定疼(已上並郭氏方)
祛風散治一切風毒腫痛
天南星(二兩)白&KR0552;草烏(各半兩)
右為末酒調敷生薑汁亦可
聖濟方治疔瘡
蜣蜋(心腹下肉稍白者)
右捕取不以多少貼瘡上半日許未可再上之血盡
根出神效
走馬散圍一切惡瘡諸腫神效
大黃(三兩)黃栢當歸白芨
赤小豆黃芩(各二兩)荆芥穗半夏(各一兩半)
白芷白歛南星(各一兩)檀香
雄黃(各三錢)乳香(七錢)沒藥(五錢)紅花(一兩)
右為細末以水調敷如瘡色黯薑汁調瘡未成膿者
好米醋調敷
乳香善應膏治一切腫毒惡瘡
大黃黃茋赤芍杏仁(各一兩)
當歸(七錢半)川山甲猪牙皂角(各二錢半)
木鱉子(三錢)乳香沒藥(各半兩)血竭
輕粉(各二錢半)黃丹(七兩)香油(一觔)
右除黃丹乳沒血輕五味外其餘剉於油内浸十餘
日砂鍋内熬藥色微黑用槐柳條攪之瀘去柤物净
用油入丹熬成膏滳水中不散然後入乳香等四味
攪勻為度攤紙上貼瘡
至寳玉連膏治一切瘡腫
黃連(二兩)黃栢黃芩大黃
生地黃赤芍川椒杏仁
白芷桂猪牙皂角當歸尾(各半兩)
葱白(七根)净髮(一拳大)
槐柳榆桑梔栢桃枝條各三錢已上用真香油二斤
春浸五日夏三秋七冬十日如上法熬微焦黑瀘去
柤入松香四兩黃丹碾篩净十兩用藥油熬成膏滴
入水中不散然後入下項藥
乳香沒藥朴硝龍骨
枯&KR0552;血竭(各半兩)輕粉膽&KR0552;
麝香(各二錢)共為細末入膏内
右用净磁器盛頓旋攤紙上貼
收斂之劑
生肌散
白&KR0552;枯㯽榔(各一兩)蜜陀僧(一錢半)黃丹
血竭(各一錢)輕粉(半錢)
紅玉散
軟石膏(半兩煆)黃丹(一錢半炒)
完肌散
定粉枯&KR0552;黃連乳香
龍骨(各二錢)黃丹輕粉(各一錢)
右各料為極細末貼瘡口生肌長肉看輕重選用之
雜方
脂調散治疥瘡膿窠瘡神效
蛇床子(二兩)䕡茹草烏花椒
苦參荆芥(各一兩)雄黃硫黃
&KR0552;(各半兩)
右為細末猪脂調搽
羌活散治頑癬疥癩風瘡成片流黃水久不差者
羌活獨活明&KR0552;硫黃
狼毒白鮮皮白附子蛇床子(各一兩)
輕粉黃丹
右細末香油調成膏搽之
雄黃散治癬
桎皮剪草(各一兩)&KR0552;白芨(各半兩)
雄黃(二錢半)斑猫(七箇去翅足)草烏頭尖(四箇)
右為末水調敷津唾亦可
楓實膏治風瘡燥痒癬疥
大楓子肉(半兩)輕粉枯&KR0552;(各些小)
右搗為膏擦瘡上
一上散治風痒裂折燥瘡
苦參(一兩)白芷熖硝枯&KR0552;(各半兩)
荆芥穗(三錢)寒水石(二兩煆)白芨(三錢)
右為末油調搽
聖濟烏蛇丸治一切風癬多年不效者
烏蛇(酒浸去骨)天麻(各二兩)槐花(半斤)附子(小便浸宿)
白附子(炮各一兩)全蝎(炒)殭蠶(炒)羌活
乳香(各一兩半)苦參(十兩)
右為細末生薑汁和蜜各一斤熬成膏入藥和為丸
桐子大每三四十丸空心温酒下夜荆芥湯下
宣風換肌散治一切風癬疥瘡疙瘩風瘡
炙甘草黃茋當歸(各一兩)黃連
黃芩(各酒浸炒)大力子(炒)防風白芷
荆芥穗川芎烏蛇肉(各半兩)羌活
蒼术何首烏(各三錢)全蝎(十箇炒)
右為細末酒調服茶清亦可下二錢
東垣内托升麻湯治婦人乳中結核
瓜蔞仁(三錢)連翹(二錢)甘草節青皮(各一錢)
右作一服水煎食後細細呷之
連翹飲子治乳癰
青皮瓜蔞仁桃仁橘葉
川芎連翹甘草節皂角針(各等分)
右㕮咀每服七八錢水煎食後細細呷之
已破者加參茋當歸
未破者加柴胡
消毒飲治便毒初發三四日可消
皂角針金銀花防風當歸
大黃甘草節瓜蔞仁(各等分)
右㕮咀水酒各半煎食前温服仍頻提掣頂中髮立
效
下疳瘡洗藥
黃連黃栢當歸白芷
獨活防風朴硝荆芥
右等分水煎入錢五十文烏梅五箇鹽一匙同煎温
洗日五七次用下藥敷
木香㯽榔黃連銅青
輕粉枯&KR0552;螵蛸麝(各等分)
右為極細末洗後至夜敷上
法製靈雞弹治瘰&KR1349;馬刀腋下生者
斑猫(七箇去頭翅足)
右將雞子一箇頂上敲開些小入藥在内紙封固了
於飯上蒸熟取出去殼切開去藥五更空心和米飯
嚼服候小便通如米泔水状如脂即驗也如大小便
不通却服琥珀散三二貼催之然後常服後二藥猶
佳
妙靈散服前藥後却將此散與連翹丸相間常服瘡愈
方止
木香(三錢)沉香(二錢)牛膝何首烏
當歸螵蛸桑寄生(各一兩)海藻(二兩)
青葙子昆布海𢃄甘草節(各半兩)
右末每服三二錢食後温酒調下
内消連翹丸
連翹(三兩)射干白芨夏枯草
土瓜漏蘆沙參澤蘭
胡桃仁(各一兩半)
右末入桃仁研勻酒糊丸桐子大每服三五十丸空
心食前鹽酒下
琥珀散治諸般瘡癤表裏有熱小便赤澁
白茯苓黃芩茵陳紫草
瞿麥茅根石韋烏藥
琥珀連翹車前子
右各等分為極細末每二三錢燈心湯調下無時
聖濟緫錄治漆瘡諸方
生柳葉(三斤冬用皮)煎湯適寒温洗之芒硝(五兩)
湯化浸洗之猪膏一味熬去滓停冷塗貼之
生螃蠏一味取黃塗傅日三五次荷葉燥者(一斤)
煑水洗之以貫衆末摻之乾則油和塗雞子黃
塗瘡上乾則易之不過三次黃櫨木煎湯頻洗
之一方榖精草煎湯洗甚速
經驗方治腿膝生瘡有膿治金刃傷亦妙五倍子細碾
摻之
玉機微義卷十五
