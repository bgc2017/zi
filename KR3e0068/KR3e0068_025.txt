玉機微義卷二十五明徐用誠原輯
劉純續增
反胃門(噎膈同附)
反胃脈法
難經云脈格則吐逆見淋閟門
脈經云緊而滑者吐逆小弱而濇胃反
千金云寸緊尺濇其人胸滿不能食而吐吐止者為下
之故不能食設言未止者此為胃反故尺為微濇
敘吐脈證
金匱云病人脈數數為熱當消榖引飲而反吐者以發
其汗令陽微膈氣虛脈乃數數為客熱不能消榖胃中
虚冷故也脈弦者虚也胃氣無餘朝食暮吐變為胃反
寒在於上醫反下之今脈反弦故名曰虚
趺陽脈浮而濇浮則為虚濇則傷脾脾傷則不磨朝食
暮吐暮食朝吐宿榖不化名曰胃反脈緊而濇其病難
治
論膈噎治病之因
丹溪云胃為水榖之海脾為消化之器清和則健而運
行世人以痰飲嘔吐諸氣多服香熱之藥偏助氣血沸
騰其始也胃液凝聚其久也脾氣耗敗傳化漸遲又以
烏附丹劑服之積久血液俱耗胃脘乾槁其槁在上近
咽之下水飲可行食物難入間或可入入亦不多名之
曰噎其槁在下與胃為近食雖可入難盡入胃良久復
出名之曰膈亦曰反胃大便秘小若羊屎然名雖不同
病出一體或曰千金治噎膈反胃未嘗廢薑桂等藥何
吾子之多言也予曰氣之鬱滯久留清道非借香熱不
足以行然悉有大黃石膏竹茹芒硝澤瀉前胡朴硝茯
苓黃芩蘆根瓜蔞等藥為之佐使其始則同其終則異
也病邪易伏其病自安
論五噎五膈
嚴氏云(三因同)五噎五膈者由喜怒不常七情傷於脾
胃鬱而生痰痰與氣搏升而不降飲食不下盖氣留於
咽嗌者則成五噎結於胸膈者為五膈五噎之名憂思
勞食氣也五噎之名憂恚寒熱氣也其病令人胸膈痞
悶嘔逆噎塞妨碍飲食治法調順隂陽化痰下氣隂陽
平勻氣順痰下則病無由而作矣
按膈噎之證皆由氣聚成積自積成痰痰積之久血
液俱病以其為病在咽在膈故前人立膈噎二者之
名三因方又分五噎五膈病狀徒有其名為治則一
而已故不敘焉又嚴氏為化痰下氣之說夫氣之不
下痰之不化必有為病之因苟不治其本而專以香
燥之藥治其標痰氣何由而自下也
論三陽結為膈病
子和云内經曰三陽結謂之膈三陽者大小腸膀胱也
結謂熱結也小腸熱結則血脈燥大腸熱結則不圊膀
胱熱結則津液涸三陽既結則前後閉濇下既不通必
反上行所以噎食不下縱下而復出也此陽火不下推
而上行也故經曰少陽所至為嘔涌溢食不下此理明
矣後世強分為十膈五噎其𣲖既多其惑滋甚人之溢
食初未遽然也或傷酒食或胃熱欲吐或胃風欲吐醫
者不察本原投下香桂胡椒丁香之屬設如傷酒傷食
正可攻逐豈可言虚便將熱補素熱之人三陽必結食
必上潮醫氏猶云胃寒不納燔針灼艾三陽轉結歲月
彌深遂成噎病世傳五噎寬中散有姜有桂十膈散有
附有烏其可用乎今代劉河間治膈氣噎食承氣三湯
獨超近代用藥之時更詳輕重假如閉久宜先潤養小
著湯丸累累加之關扄自透其或咽噎上阻痰涎微用
酸苦涌出因而治下藥勢易行設或不行蜜鹽下導結
散陽消飲食自下莫將巴豆耗却天真
按此論三陽結為膈病力開世俗言胃冷用熱藥之
誤可謂明矣但用藥專指承氣而言則失之太峻盖
此藥有實熱者可用之其有脾胃衰虚并血液枯竭
之人皆在所禁也
論噎為諸氣所致
鍼經曰怒氣所至食則氣逆而不下勞氣所至為咽噎
病為喘促思氣所至為中痞三焦閉塞為咽噎不利
論噎塞由隂中伏陽所致
發明曰噎者六腑之所生陽也氣也塞者五臟之所生
隂也血也二者皆由隂中伏陽而作也
謹按噎為七情所發或因三焦傳化失常所致此即
主於氣也或血液所虧胃脘乾槁或血積所致即皆
因於血也塞由填塞不通之義故發明有治幽門不
通噎塞不便通幽湯例盖陽無隂不能施化隂之失
位而陽伏其中傳化不變而反上行矣然人有所擊
撲墜跌内致血瘀忽即吐而食不能納此由氣血俱
傷所可見也大抵始由氣致者初當從氣治之由血
致者當從血治之豈可類用香熱之劑反耗氣血耶
但世俗拘泥不能究乎病情遂成危證也悲夫
治吐分三焦法
病機云治吐有三氣積寒也皆從三焦論之上焦吐者
皆從於氣氣者天之陽也其脈浮而洪其證食已暴吐
渴於飲水火便燥結氣上衝胸發痛其治當降氣和中
中焦吐者皆從於積有隂有陽食與氣相假為積而痛
其脈浮而匿其證或先痛而後吐或先吐而後痛治法
當以小毒藥去其積檳榔木香行其氣下焦吐者皆從
於寒地道也其脈沉而遲其證朝食暮吐暮食朝吐小
便清大便秘而不通治法當以毒藥通其閉塞温其寒
氣大便漸通復以中焦藥和之不令大便秘結而自愈
也
按此分三法治吐以上焦為陽陽主熱下焦為隂隂
主寒中焦為寒熱相半之分有隂而有陽此亦大略
之法耳盖以其在上者則食已而暴吐在下者則食
久而始吐久暴之間所以為寒熱之别難專以上下
為寒熱之别也王冰曰食不得入是有火也食入反
出是無火也與此同意乂原病式曰嘔涌溢食不下
火氣炎上胃膈熱甚則𫝊化失常故也
論治噎之法并治驗
丹溪曰或云胃脘乾槁其治可得用乎予曰古方用人
參以補肺御米以解毒竹瀝以清痰乾薑以養血粟米
以實胃蜜以潤燥正是此意張雞峯亦曰噎當是神思
間病惟内觀自養可以治之此言深中病情治法亦為
近理夫噎病生於血乾夫血隂氣也隂主靜内外而靜
則臟腑之火不起而金水二氣大勝隂血自生腸胃津
潤𫝊化合宜何噎之有因觸類而長之曾製一方治一
中年婦人以四物湯加和白陳皮去皮留尖桃仁生甘
草酒紅花濃煎入驢尿飲以防其或生蟲也與數十貼
而安又台州一匠者年僅三十勤於工作而有艾妻且
喜酒面白其脈濇重則大而無力令謝去工作臥於牛
家取新温牛乳細細呷之每頓盡一杯一晝夜可五七
次盡却食物以漸而至八九次半月大便潤月餘而安
或口乾盖酒毒未解間飲甘蔗汁少許或又曰古方治
膈噎未有不言寒者何也予曰古人著方必為當時抱
病設也其證實因於寒故用之得效非以為定式也但
今人為染此病率因痰氣久得醫藥傳變而成其為無
寒也明矣
謹按反胃之證其始也或由飲食不節痰飲停滯或
因七情過用脾胃内虚而作古方不察病因悉指為
寒用香燥大熱之藥治之夫此藥止能逐寒邪行滯
氣其於飲食痰積豈能祛逐七情之火反有所熾脾
胃之隂反有所耗是以藥助病邪日以深痼其中病
情丹溪先生言之詳矣夫治此疾也咽嗌閉塞胸膈
痞悶似屬氣滯然有服耗氣藥過多中氣不運而致
者當補氣而自運大便燥結而羊矢似屬血熱然服
通利藥過多致血液耗竭而愈結者當補血潤血而
自行有因火逆衝上食不得入其脈洪大有力而數
者或痰飲阻滯而脈結濇者當清痰泄熱其火自降
有因脾胃陽火亦衰其脈沉細而微者當以辛香之
藥温其氣仍以益隂養胃為之主非如局方之惟務
燥烈也若夫不守戒忌厚味房勞之人及年高無血
者皆不能療也
反胃治法
和中利痰散氣之劑
金匱大半夏湯治胃反嘔吐者千金云治反胃不受食
食入即吐
半夏(二升)人參(三兩)白蜜(一升)
千金有白术生薑
右以水一斗二升和蜜揚之二百四十遍煮藥取一
升半温服一升後再服
茯苓澤瀉湯治胃反吐而渴欲飲水者
茯苓(半觔)澤瀉(四兩)甘草桂枝(各二兩)
白术(三兩)生薑(四兩)
右水一斗煮取三升内澤瀉再煮取二升半温服八
合日三外臺有小麥一升
按已上二方兼出太隂嘔吐噦例藥也
病機和中桔梗湯治上焦氣熱上衝食已暴吐脈浮而
洪
桔梗(一兩半)半夏麯(二兩)陳皮(去白)枳實(炒)
白茯苓(各一兩)白术(一兩半)厚朴(一兩薑製)煮法如前
右㕮咀每服一兩取清温調木香散二錢隔夜空服
三服之後氣漸下吐漸止然後去木香等末每料中
加芍藥二兩黃芪一兩半服之病愈即已如大便燥
硬食不盡下以大承氣湯去硝微下之少利為度再
服前藥補之
木香散方檳榔木香各等分為末
按此太隂陽明經藥也
治風木之劑
病機青鎮丸治上焦吐頭發痛有汗脈弦
柴胡(二兩)黃芩(七錢半)甘草(半兩)青黛(二錢半)
人參(半錢)
右為細末薑汁浸蒸餅為丸如桐子大每服五十丸
生薑湯下食後服
按此少陽經藥也
金花丸治吐食而脈弦者由肝乘於脾而吐宜治風安
脾
半夏(一兩)檳榔(二錢)雄黃(二錢半)
右細末如上法丸薑湯下從少至多漸次服之
按此厥隂例藥也青鎮丸治肝火之藥金花丸治風
痰乘於脾胃之藥故總入風木之劑
治熱疎下之劑
金匱大黃甘草湯治食已即吐者
大黃(四兩)甘草(一兩)
右水三升煮取一升分温再服
按此出太隂嘔吐噦例藥也
病機荆黃湯治暴吐者上焦熱氣所衝也脈浮而洪
荆芥穗(一兩)人參(五錢)甘草(二錢半)大黃(三錢)
右粗末都作一服水煎去滓調檳榔散二錢空心服
檳榔散方檳榔二錢木香一錢半輕粉少許為丸亦可
按此厥隂陽明太陽經藥也
發明人參利膈丸治胸中不利痰嗽喘滿利脾胃壅滯
治膈氣聖藥
木香檳榔(七錢半)人參當歸
藿香(一兩)甘草枳實(各一兩)大黃(酒浸)
厚朴(製二兩)
右為末滴水丸桐子大温水送下
按此太隂陽明經藥也
治寒之劑
病機紫沉丸治中焦吐食由食積與寒氣相假故吐而
痛
半夏麯代赭石砂仁(各五錢)杏仁
沉香木香白术(各一錢)烏梅肉
丁香檳榔(各二錢)橘皮(二錢)肉果
巴豆霜(各半錢另研)
右為末入巴豆霜令勻醋糊為丸如黍米大每服五
十丸食後柿霜湯下吐愈則止
按此太隂陽明經藥也
厚朴丸主翻胃吐逆飲食噎塞氣上衝心腹中結疾
厚朴黃連(二兩半)吳茱萸(湯洗七次)
紫苑菖蒲柴胡桔梗
茯苓皂角(炙)桂(刮)乾薑(炮)
巴豆霜(另研)蜀椒(炒出汁)人參(各半兩)
川烏頭(炮去皮臍二兩半)
右為細末入巴豆霜勻煉蜜為劑旋丸桐子大每服
三丸漸次加之以利為度薑湯下春夏加黃連二兩
秋冬加厚朴二兩
按此太隂陽明厥隂經藥也
理氣之劑
嚴氏五噎散治五噎食不下嘔啘痰多咽喉噎塞
人參半夏桔梗(炒)白豆蔲
木香杵頭糠白术畢澄茄
沉香枇杷葉乾生薑(各一兩)甘草(炙半兩)
右細末每服二錢入生薑七片煎服
五膈散治五膈胸鬲痞悶諸氣結聚肋脇脹滿痰逆惡
心
枳殼(炒)木香青皮大腹子
白术半夏麯(炒)丁香天南星
乾薑(炒)麥蘖(炒)草果仁(各一兩)甘草(炙半兩)
右細末每服二錢水煎入薑
局方五膈寬中散治七情四氣傷于脾胃以致胸膈痞
滿停痰氣逆遂成五膈之病
青皮陳皮丁香(各四兩)厚朴(製一觔)
甘草(炙五兩)白豆蔲(一兩)香附子(炒)砂仁
木香(各三兩)
右為末每服二錢薑鹽湯點服
按已上三方並太隂陽明經藥也
謹按反胃諸方古方悉是香燥大熱之藥皆不足為
法今姑存其一二至於丹溪所言補血益隂潤燥和
胃調中等藥雖無其方自宜隨證用之觀其立論則
思過半矣
雜方
燒針丸
方見小兒門
玉機微義卷二十五
