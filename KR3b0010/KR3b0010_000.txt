李衛公問對兵家類
提要
(臣)等謹案李衛公問對三卷唐司徒并州都
督衛國景武公李靖所對太宗問兵事而後
人錄以成書者也靖少為其舅韓擒虎所知
謂孫吳不是過卒為唐初名將史稱所著兵
法世無完書惟通典中略見大概此書出於
宋初大抵因杜氏所有者而附益之何薳春
渚紀聞謂蘇軾嘗言世傳王通元經關子明
易傳及此書皆阮逸所偽撰蘇洵曾見其草
本馬端臨據四朝國史兵志謂神宗熙寧間
嘗詔樞密院校正此書似非逸所假托胡應
麟筆叢則又稱其詞旨淺陋猥俗最無足采
阮逸亦不應鄙野至此當是唐末宋初村儒
俚學掇拾貞觀君臣遺事而為之諸說紛紜
多不相合其果出阮逸與否固未可定而非
靖所自著則絶無可疑特其所言分别竒正
指畫攻守變易主客於兵家術法頗見詳盡
亦不至遂如胡應麟所詆鄭瑗謂問對之書
雖偽然必出於有學識謀略者之手斯言較
為得之惟宋代遽立之學官使與孫吳並稱
襍然無别斯則不免失於詳考耳世所行本
不分卷數今依文獻通考定為三卷仍著之
於錄以備兵書之一種焉乾隆四十六年正月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
