羣書考索後集卷四十二
宋章如愚編
兵制門
用將
周武王尊太公為尚父以致牧野之勝周禮王六軍大
國三軍次國二軍小國一軍軍將皆命卿
春秋時楚圍宋晉侯將救之於是乎蒐于被廬作三軍
謀元帥趙說曰郤縠可臣亟聞其言矣說禮樂而崇詩
書君其試之乃使將中軍終勝楚于城濮
趙李牧為將守邊以便宜置吏市租皆輸入幕府為士
卒費日擊牛享士軍功爵賞皆决於外遂破匈奴
秦與趙戰長平趙欲以趙奢之子為將藺相如曰王以
名使人若膠柱而鼔瑟耳奢子與其父言兵事奢不能
難然不謂善其母問奢奢曰兵死地而易言之趙以為
將破趙必矣其母上書具言且以為此兒為將東向而
朝軍吏無敢仰視王所賜金帛視便利田宅買之願勿
遣王不聽遂與秦戰敗悉坑之
漢與項羽争天下蕭何薦韓信為大將異時與信論將
信曰陛下能將十萬臣多多益辦帝曰多多益辦何以
為我禽對曰陛下不善將兵而善將將
文帝時周亞夫屯細柳備胡帝欲勞軍而不得入詔開
壁門亞夫以軍禮見天子改容成禮而去後帝語景帝
曰卒有緩急亞夫可將七國反亞夫平之初匈奴大
入朝那關文帝問馮唐安得頗牧以為將也唐曰古之
遣將跪而推轂曰閫以内者寡人制之閫以外者將軍
制之委任責成不從中御故牧乃得盡其智今竊聞魏
尚守雲中市租盡以給士出私養錢匈奴遠避敵曾一
入所殺甚多上功幕府首差六級文吏以法繩之由此
而言雖得頗牧不能用也帝悅是日即赦魏尚復為雲
中守
武帝時李廣程不識俱為名將然廣無部伍行陣人自
便幕府省文書而不識正部曲行伍營陣軍不得休息
士卒多樂廣而苦不識武帝見大將軍青不離側蘇建
亡軍歸青不敢致之法而卒歸之帝以為不敢擅誅於
外以風人臣之不敢專權其後驃騎所將常選而宿將
乃流落不耦也
光武之於諸將每能包容宥其小失雖馬武斟酌於前
面折同列帝反以為懽祭遵為軍令光武舍中兒犯法
遵殺之光武曰吾舍中兒犯法尚殺之必不赦諸軍也
三國諸葛亮治蜀馬謖以違節度敗流涕斬之
晉馬隆討羌戎聽其自募勇敢令其自至武庫選仗又
給三年軍資遂有秦凉
唐太宗收攬英雄如尉遲敬德之出於降虜李靖出囚
繫有以勸厲而感激之以就事功其詔李靖曰兵事節
度皆付公吾不從中治也唐自開元以後以中宫監軍
每選精銳自隨
憲宗時命高崇文將兵討劉闢杜黃裳請不置監軍不
淹時遂擒劉闢
宋初任將甚久李漢超之在關内十七年郭進在山西
凡二十餘年李謙漙在隰州凡十年董遵誨在通遠軍
凡十四年方太祖時征蜀之役王全斌以貪暴聞則貶
抑之至於江南已平之後而始還其旌鉞曹彬獨無所
汚則自客省使超授宣徽南院使義成節度使以賞之
郭進在山西有軍校訟進不法太祖遣中使送之進又
江南之征命曹彬為大將潘美副之太祖賜之劒曰副
將而下有犯罪卿當斬之美悚懼
三代而上兵權散主有扈之師六事咸在牧野之戰三
卿同出常武曰王命卿士南仲太祖太師皇父整我六
師王謂尹氏命程伯休父左右陳行則是皇父整師尹
氏佐令程父出征則兵無專將殆及叔世司馬世官爰
以命氏馴至諸侯更伯大夫藏甲春秋書帥師譏專臣
也自後兵皆常聚帥多世守兵之所在權則歸之漢世
太尉相國列為三公城門領兵得如五府是故諸吕謀
難必先監軍平勃交驩勢不相下武帝置大司馬以尊
寵將帥以冠諸軍大臣之權尤偏重於將矣
用兵
成周大司徒周知人民之數五家為比使之相保五比
為閭使之相受四閭為族使之相葬五族為黨使之相
救五黨為州使之相賙五州為鄉使之相賓此平居無
事之時為然也小司徒會萬民之卒伍而用之五人
為伍五伍為兩四兩為卒五卒為旅五旅為師五師為
軍以起軍旅以作田役此用於有事之時然也以周
禮司馬法攷之王有四方之事則冡宰召師于諸侯小
宰掌其戒具虎賁奉書以牙璋發之則畿兵不輕出也
劉文公平丘之會對晉人曰天子之老請帥王賦元
戎十乘蓋可略見自秦以爵級誘天下開其戰鬪之
門卒有自焚之災漢制間有近古民有常兵而無長征
之勞國有常備而無聚食之費南北二軍未嘗輕出(見)
(前)當是時故將之家亦唯給賦宰相之子均調戍邊是
以繇有復筭有减更有貸則得為君上之恩御軍之法
簡肅嚴明雲中上功差首六級賞典輙格屯田上奏不
越旬日璽書即報輪臺之哀敗亡不揜其制亦可槩見
矣又其召發各以其方備敵則上郡隴西北地事越則
會稽豫章擊朝鮮則齊遼東開西南夷則巴蜀移兵赴
遠不過一再
蓋古人調兵各從其方之便高宗伐楚蓋裒荆旅武
王克商實用西土之士至於征徐以魯追貊以韓平
淮以江漢略見於經可攷也齊威東討陳濤唯及江
黃北入山戎亦因燕衆蓋猶節制之師也秦泗上亭
長而送徒驪山陳涉楚卒而遠戍漁陽
自東都已不復前制南北二軍交騖於境(見前)而王旅
非復鎮衞之職盗起一方而羽檄於三邊
順帝永和中興兖豫四州之卒以擊象林萬里征行此
李固所以憤惋也
自漢以後制之善莫善於唐兵寓於民固已近古然番
上宿衞或取諸數千里之外在人情固難以久行而器
用粮糗亦其自備此豈足以傳遠不恃張說而騎兵不
得置矣然唐初戰勝攻克太宗所以撫馭士卒者猶
可略見平定城邑府庫無所私多與士卒共之間有殁
於行陣則歛而藏之甚者祭以太牢人莫不感泣而盡
力也
唐李光弼與安太清戰有禆將援矛刺賊者又有不戰
而却者光弼召援矛者賜之絹不戰者斬之於是諸軍
争奮而賊衆大敗國朝我
宋太祖平蜀收其精卒置川班後以訴南郊賞給斬其
四十人而廢班雄武兵白晝略人於市至殺數百軰而
後止衞士之無賴則冶鐡以錮其頸太祖嘗曰撫養爾
軰士卒不吝爵賞苟犯吾法唯有劒耳其於太原之班
師則謂將士曰爾軰吾腹心爪牙吾寧不得太原豈忍
令害爾軰康定初文彦博言將權不可不重兵法不
可不峻國朝著令禁軍將校有過則從中覆可施之平
時將不重權軍不峻法將何以制上嘉納之時西鄙用
兵有臨陣而先退者故公有是請
教閱
周初太公曰教戰之法必明告吏士申三五之令教其
操兵起居進止旌旗指麾大司馬中春教振旅以旗
致民平列陣如戰之陣辨鼓鐸鐲鐃之用以教坐作進
退疾徐疏數之節遂以蒐田中夏教苃舍辨號名之
用遂以苗田中秋教治兵如振旅之陳辨旗物之用
遂以獮田皆如蒐田之法中冬教大閱修戰法虞人
為表百步則一為三表又五十步為一表田之日司馬
建旗于後表羣吏以旗物鼓鐸鐲鐃各帥其民而致質
明弊旗誅後至者乃陳車待如戰之陳遂以狩田(周禮)
皆於農隙以講事比年簡車卒正三年簡徒羣牧五載
大簡車徒此先王立武之大略也(刑法志)
宣王因出獵而選車徒齊内政春田曰蒐以振旅秋田
曰獮以治兵
晉文公蒐于被廬作三軍
吴王闔閭以孫武為將武以宫人試勒兵以二寵姬為
隊長三令五申而左右皆笑武斬二隊長王不可武曰
將在軍君命有所不受王知孫子能卒以為將
漢興設南北軍之外命天下郡國選能引強蹶張材力
武猛者以為輕車騎士材官樓船常以立秋後郊禮畢
斬牲於東門以薦陵廟肄孫吴兵法六十四陳每月都
課試金革騎士各有員數如有兵警平地用車騎山阻
用材官水泉用樓船
孝文納晁錯之策以為軍之勝負定於内有事則可以
應於外頗祖周司馬法齊寄政之制
後漢立秋之日自郊禮畢始揚威武斬牲于郊東門名
曰貙劉兵官皆肄孫吴兵法六十四陣名曰乘之
魏書曰漢承秦制三時不講惟十月車駕幸長安水
南門會五營士為八陣名曰乘之
此京師教試之法也郡國材官騎七八月太守都尉
令長丞相尉會都試課殿最不好為樓船亦習戰射行
船邊郡太守各將萬騎行障寨州郡縣教試之法也
漢文帝射戎服親御鞍馬從六郡良家子材官之士馳
射上林講習戰陣
是時晁錯云士不選練卒不服習起居不精以之應
敵百不當十(並西漢)
刑法志曰漢以歲時隸修武備至元帝時以貢禹議始
罷角抵而未正治民振旅之事
漢光武見翟義反隗囂叛皆以秋試勒軍騎誅守長以
起事是以建武六年罷郡國都尉無都試之法唯京
師隸兵如故
靈帝中平五年以天下黃巾賊起大發四方兵講武耀
兵於平樂觀
獻帝建安二十一年有司奏古四時講武按漢西京承
秦制三時不講唯十月都試今金革兵戈未偃士衆素
習可無四時講武但以立秋擇吉日大朝車騎號曰閱
兵上合禮名下承漢制是冬閱兵
魏王曹操親執金鼓以令進退延康元年曹丕嗣魏王
其年秋閱兵于郊公卿相儀王御華蓋親令金鼓之節
魏明帝太和元年十月閱兵於東郊
晉武帝太始四年九月咸寧元年太康四年六年冬皆
自臨宣武親大閱習衆軍然不自令進退自惠帝以後
其禮遂廢
東晉元帝詔左右衞及諸營教習旅大習儀太興四年
成帝咸和中詔内外諸軍戲兵於南郊之場故其地因
名閱場自後藩鎮桓庾諸方伯往往閱習然朝廷無事
焉
宋文帝依故事肄習衆軍兼用漢魏之禮其後以時講
武於宣武堂(已上晉志宋志)
後魏明帝永興五年以九月十月之交親行貙劉之禮
孝成帝和平三年因歲除大儺遂耀兵示武更為制令
步兵陳於南騎士陳於北各擊鐘鼓以為節度其步兵
所衣青赤黑黃别為部隊楯弰矛戟相次周廻轉易以
相赴就飛龍騰蛇之變為函箱魚鱗四門之陣凡十餘
法跪起前却莫不應節陣畢南軍北軍皆鳴鼓角衆盡
大譟各令騎將六千人去來挑戰步兵更進退以相拒
擊南敗北捷以為威觀自後以為常
北齊常以季秋皇帝講武於都外有司先芟菜野為堪
為二軍進止之節輿駕停觀遂命將教衆為戰陣之法
隋大業七年征遼東衆軍將發御臨朔宫親授節度
唐高祖武德中講武于同宫
太宗習射殿庭又閱武于城西
高宗顯慶二年十一月二十一日講武於&KR1267;水之南行
三驅之禮上設次於尚書臺以觀之顯慶五年三月
八日又講武於并州城北上御飛閤羣臣臨觀之
武太后聖歴二年欲以季冬講武有司延入孟春時王
方慶上疏孟春講武是行冬令請至明年孟冬教習以
順天道從之
玄宗開元初講武新豐先天二年講武驪山
五代承唐衞兵未嘗訓練
宋朝太祖首議教閱擊刺騎射嘗令步騎數百挽強彀
弩視其進退發矢如一喜曰此殿庭間數百人耳猶兵
威可觀况堂堂之陣數萬成列乎建隆初選天下驍
騎集闕庭親御近郊閱武自是飛山嶽臺之駕新池玉
律之幸曾無虚歲建隆三年上謂近臣曰晉漢以來
衞士不下數十萬然可用者極寡朕湏按籍而閱之去
其冗弱又親校其擊刺騎射之藝令悉為精銳故順時
令而講武焉(長編)建隆四年四月出内庫錢募諸軍
子弟數千人鑿大池於京城之南引蔡水注之造樓舡
百艘選精卒號水虎捷習戰池中命神武上將軍陳承
昭督其役上遣使者行詣諸道選擇精兵凡其材力技
藝有過人者皆收隸禁軍聚之京師以備宿衞厚其粮
賜居常躬自教閱訓練皆一以當百諸鎮皆自知兵力
精銳非京師之敵莫敢有異心者
太宗興國二年幸西郊講武臺大閱諸軍南北綿亘二
十里建五色旗鼓於前崔翰執金鼓按旗指蹤六師如
一軍容甚整上登臺就觀大悅以金帶賜翰奬之上曰
晉朝之將無如崔翰者蓋言晉室將帥不得其人而軍
政隳紊也太平興國九年上親閱諸軍參攷勞績升
絀之上曰兵雖衆苟不簡閱即與無兵同先帝訓練之
方咸盡其要朕因講習漸至精銳儻統帥得人何敵不
克太平興國九年幸金明池觀習水戰曰示不忘戰
爾至道中閱武於便殿
真宗祥符中罷兵之後並依常於農隙教戰蓋安不忘
戰古之道大中祥符三年上謂王旦曰諸軍校習武
藝或云未益於事朕以為射騎馳突要其習熟至於旗
幟之用大為軍容亦師之耳目誠不可闕祥符六年
詔在京師諸軍選江淮習水卒於金明池按試戰掉立
為水虎翼軍置營于側其江浙淮南諸州亦令凖此選
卒置營初太祖立神衞水軍及江淮平定不復振舉上
以兵備不可廢故復置焉環慶張繼勲言本路軍士
閱習與京師不同望令赴殿前司觀教之法真宗曰戰
陣之事量山川形勢教以兵法臨陣而用之各禀主帥
之命若與京師同法似非便也又咸平二年大閱東
郊又作文武七條武臣有曰訓習簡閱
英宗治平元年閱諸軍班將校武藝擢授有差上諭天
武右第三軍都指揮使竇州刺史王秀曰爾藝雖不中
格而嘗有戰功故以爾為正刺史又諭散直都虞侯胡
從曰爾藝雖不中格而治兵齊肅故以爾為内園使命
殿前副都指揮使郝質戒諸軍勤習武藝支諸軍班錢
(長編)
神宗熙寧二年樞密院言廂軍近已團結教閱武藝欲
給威邊指揮請以州軍大小定人數自三百人至百人
仍改軍額淮南曰壯武江南曰雄武荆湖曰静江兩浙
曰崇節福建曰保節並加教閱二字於軍額上從之(同)
(上)熙寧五年詔以涇原路蔡挺衙教陣隊於崇政殿
引見仍頒其法於諸路先是上善其法故頒焉(同上)四
月庚戌朔詔殿前司馬步諸軍令廵教使臣春秋分行
校試射親人等給銀牒及令兵房檢詳官置簿考校以
多少定殿最取旨舊制諸軍教閱每指揮給一兩銀牒
一射中者共分之所得既微無以激勸欲命徧賜宜定
殿最(長編)燕逹為馬軍副指揮使神宗閱武騎患未
精逹謂躬自廵教悉為精銳又采諸葛亮李靖遺意成
五陣法授之以教戰(事略)熙寧八年五月河北第八
副將臧景言馬射六事詔景即武學召殿前馬軍司教
押馬軍使臣以所陳六事并下五路經略司及將官依
此教習馬軍六事者一曰順騌直射二曰背射三曰盤
馬射四曰射親五曰野戰六曰輪弄景各為說以曉習
射者(長編)元豐六年二月己酉詔燕逹王淵取一軍
合用久將案試營陣先是上親以古兵法製九軍營陣
凡出戰下營互變分合作止進退方圓尖直隸習皆盡
其妙至是命燕逹按試(同上)
哲宗元祐元年二月庚申殿前馬步軍司言凖朝旨相
度到高翔上言乞依舊教閱御陣事欲於教陣日與新
陣日相兼詔遇教陣隔日更互教習所有元豐七年
六月甲申指揮勿行先是神宗置九軍營陣為方圓曲
直銳凡五變為五陣遂罷教習御陣至是復以舊陣
互教(長編)
高宗建炎三年六月上諭宰執欲親閱武宰臣奏祖宗
時不忘武備如鑿金明池蓋欲習水戰上已遊幸必命
衞士馳射因而激賞亦所以賞武上曰朕亦久命諸將
各閱所部人馬以别能否當召卿等共觀之紹興三
年十二月辛亥司封員外郎鄭士彦奏國以兵故強兵
以教故精孔子曰以不教民戰是謂棄之甚言其教之
不可廢也恭唯國家方承平之際禁軍教習之法最嚴
且密况當艱虞之時其可忽諸方今諸州軍往往冗占
樁留實妨教閱大抵以將迎為急務而以教習為虚文
伏望深詔有司參酌祖宗成法申嚴而行之每州遴選
兵官三兩員專主教習庶責任嚴而成效速歲終則較
其精粗而賞罰之如此則兵精而國振矣詔劄與諸路
帥司措置施行紹興三年四月上曰大將統軍尤當
訓練軍士為先使五兵利而但優拙要在身率之也若
娛女色縱耳目之欲居多暇日何以當委寄之重也(聖政)
孝宗乾道二年十一月甲子車駕幸候潮門外大教場
進早膳畢次幸白石教場獨摘進呈三司軍馬總管殿
前司王祺主管馬軍司李舜舉主管步軍司陳敏率將
佐等恭導聖駕幸白石皇帝登臺舉黃旗軍衆皆呼萬
歲騎軍打圍舉白旗三司軍皆出舉紅旗向臺合圍聽
一金止就圍地作圓形立射生官兵隨鼓聲出射再一
金止舉黃旗皆就臺下獻所獲有旨慰勞錫賚諸將戰
馬金帶以及士卒賞皆有差時久隂曀皇帝出郊雲霧
解駁風日開霽史臣贊曰夀皇聖帝之志未嘗一日而
忘中原也是以二十八年之間練軍實除戎器擇將帥
選士卒所謂武備者無所不講白石之蒐隆冬出郊親
御鞍馬夫豈徒為文具而已故臣敢因斯事以推明聖
志之所嚮焉(聖政)淳熙四年八月壬申樞密院奏已
降指揮令諸州軍有御前屯駐或分屯軍馬去處將見
教閱禁軍差官部轄附大軍一就教閱所有不係駐劄
并分屯軍馬州軍其禁軍自合逐州教閱竊慮因而廢
弛理宜申飭詔令諸路帥司行下所部州軍守臣嚴行
責委兵官將見管禁軍精加教閱不則差官前去校試
如有武藝退惰具當職官姓名按劾施行(聖政)
開寳通禮有四時講武之儀太宗嘗築臺於楊村以
備大閱真宗亦嘗闢場東武發卒會射自景德以後
崇文治士大夫耻以軍旅為言迨仁宗時吕景初首
以訓練不素教閱不精為憂神宗乃置内教場訓隸
有法程其能否而勸沮之旬一御便殿以為常又自
制隊伍之法營軍之制頒行諸路置提舉教閱之官
今之州縣有旬教有月教有春秋教所以練兵也其
教閱果有益乎今之諸路有春秋案教之官所以重
閱兵也其案教果有益乎
孔子曰以不教民戰是謂棄之孟子曰不教民而用之
謂之殃民周成王纉文武丕業躬廵侯甸四征弗庭薄
海内外莫不歸往而猶以武備為懷及奄人既平旋蹕
豐邑分命六官大司馬實掌戎事粤中春號召諸侯來
會岐陽以講大蒐所以飭武備壯軍容豈徒為乾豆賓
客之奉而已于時頌聲交作講武類禡咸有其辭岐蒐
號國大事迨至景王七年因楚人伍舉之言事始經見
獨無文辭以著一時之美亦史氏之闕也
歧陽石鼓之十章實雅頌之遺文殘缺磨滅或者得
於千載之後而有周之全文尚可攷蓋因蒐狩講武
之作也
先王之時雖隆仁義禮樂以化天下之俗銷伏其悖戾
好争之心而常隂求天下之竒材以待不測之患蓋常
寓其法於六遂之間使卒乘車徒之制素具而朝廷之
公卿大夫之諸侯内之君臣朝聘燕享從容歡欣之際
必陳弓矢以講射而四時之隙則命有司以講武以天
子之尊而馳騁于原野親金鼓干戈之事以射取禽獸
蓋燕享者人君之所樂而弓矢者威武之事田游者佚
樂之舉而殺戮者征伐之容蓋先王所以藏天下之所
畏於人情從容之際所以隂養天下竒傑之氣使之一
旦習知其術安之而不懾也
三代國容不入軍軍容不入國禮儀吉凶賓嘉逹于
天下而軍禮獨藏于大司馬號司馬法若有田役之
之事則縣帥始受法于司馬以作民六官唯小司馬
職掌不悉書而軍司馬輿司馬行司馬皆不備官有
事則置其不欲觀兵如此
羣書考索後集卷四十二
