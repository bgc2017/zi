羣書考索後集卷五十四
宋章如愚編
財賦門
雜賦類
古者取民謂之稅軍用謂之賦而雜征或通謂之稅賦
禹貢摠以貢名周官一書有所謂九貢九賦有所謂近
郊遠郊之異又有所謂屋粟夫布漆林山澤之征然角
羽草葛皆以之而充賦不強民以所無也秦人頭會箕
歛無藝甚矣漢氏之興其取民者雖曰三十稅一然田
租之外民七歲以上則有口賦十五以上有筭賦又戍
邊則有更賦班史以為厥名三十仍什税五(王莽下令)
(亦曰漢氏減輕田租三十稅一常有吏賦罷產咸出厥)
(名三十實什税五也仲舒曰田租口賦鹽鐵之利二十)
(倍於古漢興循而未改)史記曰孝惠時量吏禄度官用
以賦於民孝武時入物補官出貨除罪更皮幣筭舟車
𣙜鹽鐵置均輸𣙜酒酤其目多矣唐初租出榖庸出絹
調出繒布未嘗以錢為賦其後始有青苗錢地頭錢至
德宗相楊炎遂作兩税法先計州縣歲貢及上供數而
賦於民未幾而借商之令出增税之法行其後筭間架
并除陌竹木茶漆皆有税矣方初定兩税時貨重錢輕
乃計錢而賦帛既而物價愈下所納愈多輸一者過二
度支以税物頒諸司皆增本價為虚估倍給之而繆以
濫惡督州縣剥價謂之折納賦役日重陸贄極言之使
民摘山而煮海官售劵而納息曰權貨之錢官給屋以
居民民出錢以奉官曰樓店之錢重五合之價計其榖
而折其直使民貢榖以輸官曰折變之錢嚴酒麴之禁
使民為之而入其課曰坊場之錢據津渡之衝要使民
主之而取其筭曰河渡之錢重門關之防使吏守之而
察其貨曰商税之錢凡雜錢鹽錢物産錢則曰兩税之
錢絲麻果蔬百物之貨則曰雜賦之錢曰地頭錢丁口
之錢曰免役之錢免引之錢曰青苗之錢除陌之錢
折帛淳化間天下承平紬每疋為錢六百文絹為錢八
百文朝廷於民之乏先於春夏之交每疋給本錢一貫
文夏秋始責之輸絹於是有和買之名其後大農不足
始命東南郡以塩折直崇寧以後塩利盡歸朝廷而歲
輸其帛如故中興之初絹價倍增每疋為錢十貫文建
炎三年乃令上戸輸絹下戸輸錢於是有折帛之名每
疋折錢六貫(新安志)折錢八貫省和議以後令人戸輸
納者八分折錢二分納本色絹三分折錢七分納本色
當時兵火之餘桑柘煨灰絹價倍增朝廷損價折錢本
欲優民戸也承平既久桑麻遍野絹每疋為錢三貫省
而民間所折八貫省至是民戸益用輸錢之苦
和買預置咸平二年李士衡建言民間每歲春收息利
於蒙家不若官中預給緡錢至秋輸帛從之祥符元
年知潁州王明請貸錢與民蠶成輸絹是時絹疋七百
官出一千又先得之民以為便天下謂之預買絹仁宗
天聖七年江都主簿王琪上書言江都戸止五千而歲
和買絹三千祖宗舊法降本其後或給塩又其後則直
賦於民今又以其十之三以為折帛而充上供矣承平
時有支移折變之目熙寧元祐紹聖中雖有意於更張
而卒不能改宣和中有言非法折變者既曰以絹折錢
又以錢折變以絹較錢錢倍於絹以錢較麥麥倍於錢
展轉增加民無所訢高宗赦書和買本支實價聞立價
甚低或以他物凖折或以無虛實劵充數甚者未支實
錢而前期起催委提刑覺察
商稅古者關譏而不征至周公而後始有市㕓之征周
公非以為利蓋有田以耕有宅以居而又有隙地以為
場圃藝植如是而或有自放於游惰者始從而困辱之
所以抑末而歸本且戰國之間始有賤丈夫者出而征
商此孟子之所以嘆也蓋井田既廢貧富不關於上其
勢不得不操尺寸之貨以逐千百之利漢高令賈人不
得乘車重租税以困辱之其意猶未以為利也
至武帝時外興師旅縣官太空而富商不佐公上之急
始更幣以抑之商賈以幣交而積貨於是有筭商車之
法而告緡之令行矣建隆之元首詔諸州不得羇留行
旅貨幣常輸外不得發箧淳化二年詔曰關市之征其
來舊矣用度所出未遑削除征筭之條當從寬簡諸路
商税宜参酌裁減以利細民五年詔商旅除貨幣外細
碎交易不得收税其當筭之物令有司條祈頒下天聖
三年免荆湖㳂江上水空船力升康定元年詔訪聞諸
州搜檢税物不依條例冀為績效今後並依自來體例
不得創增無名税額慶歴中議弛茶塩之禁及減商税
范文正公不可茶塩商税之人但分減商賈之利今國
用未減既不取之商賈復取之農恐害農也天禧以
前二浙之大郡合一都征商之入有不及五六萬者自
熙寧以來坊場河渡白地房廊坑冶市舶農田水利各
置提舉而利權不在州縣矣自方鎮之亂始息而經
制之錢興自金人之擾愈甚而總制之名立(渡江後)陳
享伯創二浙之糴本江東西湖南北之大軍月樁
諸縣之版帳青冊軍衣無額經總制其目不一
宋國初平斛斗(太祖去廣南大斛之弊)而秋苖唯正賦
間雖有義倉之歛(每一石正賦輸一斗建隆中置而乾)
(德罷景祐平甫置未幾而尋罷)然尋即罷去今日有正
耗有省耗有中耗有斗脚有市例頭子之外有糜費
後唐明宗嘗入倉觀受納主吏懼責其多取乃故為輕
量明宗曰倉廪宿藏動經數歲若取之如此後豈免折
閱吏因訴曰自來主藏者所以致破家竭産以償欠正
為此耳明宗惻然乃詔自今石取二升為鼠雀耗至今
行之所謂加耗是也近世立般量出剰法本防吏姦而
州縣貪暴多取於民一斛苖糙倍納二斛又至於加七
加八以其正數上供而存出剰以自給則加耗之害又
不足言
財賦總論
禹平水土水火金木土榖惟修正德利用厚生惟和益
稷奏艱食鮮食懋遷有無化居此為民理財也禹貢一
書始任土以作貢賦之法冀州賦上上錯(第一雜出第)
(二)兖州賦貞青州賦中上(第四)徐州賦中中(第五)揚州
賦下上上錯(第七雜出第六)荆州賦上下(第三)豫州賦
錯上中(第二雜出第一)梁州賦下中三錯(第八雜出第)
(七第九三等)雍州賦中下(第六)貢皆隨地所産如揚之
橘柚荆之大龜必待錫命而後貢亦非常用之物其取
田賦不過什一此虞夏貢賦之大略也商以天子之地百
里之内以供官公田籍(助也)而不税是以其求也寡其
供也易又冢宰於歲之杪五榖皆入然後制國用量入
以為出(說者曰商制也)至商末暴虐厚賦歛以實鹿臺
巨橋之積周武王伐商而有天下發其財𣪚其粟於是
分其九畿侯畿貢祀甸畿貢嬪物男畿貢器物采畿
貢服物衛畿貢財物蠻畿夷畿貢貨物鎮畿藩畿其
所貴寳為䞇及周公作周官而理財之法益詳以九
賦歛財賄(邦中四郊邦甸家削邦縣邦都關市山澤幣)
(餘)以九式均節用(祭祀賓客喪荒羞服工事幣帛芻秣)
(匪頒好用之式)以九貢致邦國之用(祀嬪器幣材貨服)
(斿物凡九貢)皆屬於天官冡宰小宰致邦國九貢九賦
九式之貳以内節財用又有太府受其財用之入凡頒
財以法式授之外府掌邦布之出入以待邦之用内府
掌賦貳之貨賄以待邦之大用職内則掌邦賦之入職
歲則掌邦賦之出其理財之官可謂衆矣然而任地國
宅無征園㕓二十而一近郊十一遠郊二十而三甸稍
縣都皆無過十二唯漆林之征二十而五無非度地以
取諸民周公所以為善理財者歟此商周財用之大略
也周衰魯宣公初税甸哀公用田賦春秋譏之其初履
畝而税始用田賦也是時有若對哀公年飢用不足之
問曰盍徹乎公曰二吾猶不足如之何有若曰百姓足
君孰與不足又問孔子子曰薄賦歛則人富公曰寡人
貧矣子曰未有子富而父貧也管仲相桓公專以漁塩
之利富國陵夷至戰國上之人拳拳乎利國之問下之
人皆曰我能為君充府庫故孟獻子曰百乘之家不畜聚
歛之臣與其有聚歛之臣寧有盗臣白圭問孟子曰吾
欲二十而稅一何如孟子曰子之道貉道也秦孝公用
商鞅開阡陌而十二年初為賦始皇又盡括提封之内
撮粟尺布以自奉重以内興功作外攘夷狄收太半之
賦(仲舒曰秦田租口賦鹽賦之利二十倍於周)二世不
變而海内遂叛漢高帝鑒秦之弊輕田租什五而税一
量吏禄度官用以賦於民而山川園地市肆租税之入
自天子以上封君湯沐邑名為私奉養不領於天下之
經費重租稅以困商賈四年史書初為筭賦(漢儀注云)
(人年十五至五十六出賦錢)每人百二十為一筭盖譏
其變古重歛也孝惠復十五税一文帝人賦四十丁男
三十而税一其筭賦稍減於前矣帝朝而問丞相勃曰
天下一歲錢榖出入幾何勃謝不知問平平曰當責治
粟内史是皆不知理財宰相之事也是時晁錯言令人
入粟拜爵除罪(自此利源開)郡縣邊食足可勿收農人
租帝從之賈誼亦曰公私之積猶可哀痛乃下詔賜十
一年租税之半十三年詔除田租正以倉廪豐故也孝
景二年令人半出田租平分而税一其後上郡旱復修
賣爵令及輸粟除罪文景相承京師之錢至鉅萬貫朽
而不可校太倉之粟陳腐而不可食武帝因文景之蓄
忿胡粤之害於是始招東甌繼事兩粤通西南夷以罷
巴蜀置滄海郡以動燕齊及馬邑之釁開而財賂耗廢
不贍矣於是下入物補官出貨除罪之令而興利之臣
自此而始財賦稍充遂築朔方費巨萬府庫益虛矣復
募民入奴婢而入羊者得為郎大將連歲伐羌經用又
竭矣乃置武功賞官直三十萬金驃騎比年大出且通
漕救飢縣官復大空矣更造白鹿皮幣白金三銖錢以
東郭咸陽孔僅領塩鐡事而桑洪羊貴幸三人言利析
秋毫及衛霍絶漠賞賜五十萬金是時財又匱戰士頗
不得禄矣其後宫室之役興封禪之禮舉則以榷塩鐡
算舟車告緡錢(時富人爭匿財乃尊卜式以風之而百姓)
(終莫分財而楊可告緡錢矣)榷酒酤也廵守賞賜帛百
萬而金錢以萬計則又以均輸平凖之置也(洪羊置均)
(輸平凖盡籠天下之貨貴賣賤買名曰平凖)推原其故
由文帝蓄積之富是以啓武帝之慾心昭帝時賢良文
學皆願罷塩鐡酒錢均輸官元始中罷酒𣙜元鳳四年
減口賦十三(漢儀注民十歲至十四出賦二十三其二)
(十以食天子三錢武帝以馬車騎焉)宣帝甘露中減民
筭三十至元帝始罷塩鐡官三年而復之孝成又減天
下賦筭四十是以王莽下令曰漢民輕田税三十税當
有更賦罷癃乃出厥名十三實什税五也光武中興田
租三十税一明章時人無横徭(時張休請封錢以年帛)
(為租帝從之)安帝用不足三公始請入粟為關内侯桓
帝又置西方金堂為私藏靈帝乃垂鴻都之牓開賣官
之路三公拜者皆輸東園禮錢千萬况其下乎(晉劉毅)
(云桓靈賣官錢入官庫)時趙忠又說帝令歛天下田税
錢以營宫室(延熹中陳蕃有三空之說)此兩漢財用之
大略也晉泰始中杜預為度支定榖價較塩鐡制課調
内以利國外以救邊五十餘條成帝又度田取十分之
一畝税米三升至咸康初米空垂五十餘萬斛尚書諸
曹以下免官(縣帑藏空惟有練布數千而王道身衣大)
(練遂貴)孝武增口税五十宋武帝制人戸歲輸布四疋
明帝時師旅不息加以侈費百官皆停禄埋錢於殿中
為私錢後魏正光後國用不足充折六年租調取之又
賜與無節乃減百官之禄徹軍人常廪後因蘇綽以國
用不足而征税頗傷既而嘆曰今之所為正如張弓非
平世法也後之君子其誰能弛乎子威以為己任至隋
時奏減賦役文帝躬節儉益免田租寬税賦有司上言
府庫皆滿更開左藏創屋以受之詔曰寧積於人無藏
府庫煬帝繼之天下充賦乃大治宫室百役繁興東西
廵幸征伐高麗供奉不給天下積怨而亡此晉南北朝
隋財用之大略也唐初授田以口分世業而取以租庸
調之法其用之有節制兵以府衛故兵多而無損設官
有常員故官不濫而易禄自高宗用李義府許敬宗役
費並起永淳以後財不足加以天后之亂賦益惨矣玄
宗開元初復租庸調而國用充天寶以來天子驕佚而
用不知節大抵用物之數常過所入於是韋堅愼矜
王鉷楊國忠各務㾗刻歲進非租庸正額錢百億萬入
大盈庫以供天子燕私更禄山之變民物弊耗肅宗即
位第五𤦺言財賦所産江淮居多假臣一職可無乏用
即以為江淮租庸使上元中用劉晏充度支治財賦焉
二年以元載代之載取八年租調之逋負者又平分民
租謂之曰著代宗永泰二年分天下財賦鑄錢常平轉
運塩鐡置二使以劉晏第五𤦺主之晏斡山海以佐軍
用雖兵戈數十年歛不及民而用度足晏理財以得人
養民為先第五琦𣙜鹽以佐軍興初歲收緍錢六十萬
末乃什之歲入千一百萬而𣙜塩居大半先是天下財
賦皆歸左藏而太府以時上其數尚書比部覆其出入
至第五𤦺為度支使請歸大盈庫供天子給賜主以中
官自是天下之財為人主私藏有司不得程其多少至
德宗罷劉晏相楊炎遂作兩税法量出以制入是法既
行而朱滔王武俊田悦叛用益不給而惜商之令出趙
贊又請税竹木茶漆十之一税間架除陌錢及涇卒大
呼之後而間架除陌竹木等税皆罷暨朱泚既平帝屬
意聚歛常賦之外進奉不息劒南有日進江西有月進
其他皆徼射恩澤以常賦入貢名為羡餘至代易又有
進貢自裴延齡用事益為天子積私財而生民重困至
順宗乃罷宫市及月進憲宗又罷代進奉及兩税外𣙜
率分天下之賦為三一曰上供二曰送使三曰留州及
討淮西度支楊於陵坐饋運不繼貶以皇甫鏄代由是
益為刻剥後李巽代杜佑為塩鐡使自劉晏之後居財
賦之職者莫能繼巽掌一年征課所入過之又一年加
一百八十萬緡淮西既平上浸驕侈皇甫鏄程异曉其
意數進羡餘以供費是時四方爭進奉謂之助軍賊平
又進謂之賀禮後又進奉謂之助賞上加尊號亦進奉
謂之賀禮穆宗即位一切罷之兩税外加一錢者以枉
法論是時錢重楊於陵請廣鑄鼓兩税皆輸絲纊唯塩
酒用錢張平叔請官自賣塩又奏追遠年逋欠皆不從
武宗會昌未置備邊庫收度支塩鐡錢宣宗更號延賞
資庫初以度支郎中判之至是以屬宰相其任益重諸
道進餽諸軍皆輸焉天下遂困竭矣此唐財賦之大略
也(以通典周禮唐志史記修)
宋法後唐之制三司使實總國計貢賦之入朝廷未嘗
與焉總塩鐡度支戸部號計皆使位亞執政目為計相
又有副使而逐司各置判官二員其三司則判官六員
分主之(開折司衙司磨勘司修造司曹案司渠案)太祖
太宗多以武儀為三司自真宗以寇萊公充之始不用
武儀矣其任人也如此景德中丁晉公著景德會稽錄
皇祐中田况著皇祐會稽錄治平中蔡襄著治平會稽
錄元祐中蘇轍著元祐會稽錄其計度也如此太祖以
來有景福内庫太宗改名内藏廪所貯金帛備國用也
凡郊祀所費鉅萬皆出於此不取於民真宗時李迥曰
祖宗初置内藏庫欲取西北支凶年請出以佐國用帝
大發以賜三司其置庫也如此真宗嘗謂王旦曰三司
官不欲數易財榖案籍往往不見本末仁宗時賜發運
使出身以久其任時范蜀公鎮上疏請約祖宗以來官
吏兵數酌取其中為定制以今賦入之數十七為經營
而儲其三備水旱非常又官古者冡宰制國用唐以宰
相兼度支今中書主民樞密主兵三司主財各不相知
故財已匱樞益兵無窮民已困而三司取財不已請使
中書通知兵民財利大計與三司使同制國用其攷察
出納之數也如此(祖宗之時每歲塩利大率三千餘萬)
(緡茶税百四十萬緡採山之鑄六百萬緡)熙寧以來祖
宗之法變矣國初財用未使三司總之(三司使自唐明)
(宗以張廷明為三司使三司使之名始此)其費用蠧耗
之大者皆可節以制度也至王安石為相取周禮以行
新法謂宰相當主財計遂與三司分權凡賦税常貢征
𣙜之利方歸三司摘山煮海坑治𣙜貨戸絶汲納之財
悉歸朝廷其立法與常平免役坊場河度禁軍闕額地
利之資皆號朝廷封樁又有歲科上供之數盡運入京
師别創庫以貯之三司不預焉於是祖宗處國計之良
法盡壞矣宋朝分路設轉運使副判官付以按察之權
使督財賦悉隸三司凡經費羡餘轉運官獻之三司盡
轉都城積於左藏庫别有科名及分貯内藏庫者皆三
司使主之熙寧理財乃納勸沮之法所遣使者盡出宰
相之門皆務聚歛以悅廟堂非若三司使有權以動人
則漕臣亦不敢横歛也章聖朝帑入盈溢其名數皆籍
於三司其總數唯使得知也章聖屢欲知其數宰相李
文靖公沆每對以容令三司使供具王欽若見久不奏
問之文靖曰非不能取索但不敢奏知恐知數多而廣
用也此乃深得祖宗置三司使之微意沆又言在朝廷
十餘年四方之言利者未嘗施行以此報國耳安石乃
置旁通簿於御前盡籍國帑之數在神宗恭儉郡國帑
藏率皆盈溢至崇寧後蔡京制禮作樂種種蠧國勸上
以奢費内興營繕外拓境土而又宦官專局應奉及滛
巧繕修與夫除戎器備河患之費凡百端皆不先關戸
部但各作决科次請于朝廷或兼取于戸部者非若三
司使有專按以關防也自元豐改制戶部尚書全無計
相之權職在朝廷之文移僅能經畫在京師官吏諸軍
俸給而已以此論之三司使之職不待改官制而失其
權自熙寧變法度之時已壞矣况政和之後以鉅鐺為
承受獨總財計以便宜取則戸部尤難守其職業矣(以)
(會要蔡元道舊典修)自天聖以來天下病夫官之多
也而州縣有待闕官月料之費自熙寧以來初置宫觀
差遣而州縣有宫觀官請俸之費自熙寧以來初遣宗
子疎屬補外官而州縣有宗子口劵之費自紹興以來
初遣養老之兵而州縣有養老使臣廪給之費
羣書考索後集卷五十四
