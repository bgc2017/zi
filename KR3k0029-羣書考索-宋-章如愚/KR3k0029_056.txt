羣書考索卷五十六宋章如愚撰
歴數門
天文器類
三家言天古之言天者有三家一曰盖天二曰宣夜
三曰渾天晉劉智云顓帝造渾儀黃帝為盖天漢蔡
邕言宣夜之學絶無師法周髀術數具存考驗天狀
多所違失渾天近得其情今史官候臺所用銅儀則
其法也立八尺之圓體而具天地之形以正黃道察
法歛以行日月步五緯官有其器而無本書
盖天蔡邕所謂周髀者即盖天之說也其本包羲氏
立周天歴度其所𫝊則周公受之於商故曰周髀其
言天似盖笠地法覆盆天地各中高外下北極之下
為天地之中三光隐映以為晝夜天地聳高相從日
去地常八萬里日麗天而平轉分冬夏之間日前行
道為七衡六間每衡周經里數惟晷影以為遠近之
數又云天圓如張盖地方如棋局天旁轉如推磨而
左行日月右行隨天左轉故日月實東行而天牽之
以西没譬之蟻行磨石之上磨左旋而蟻右行磨疾
而蟻遲故隨磨而左回焉天形南高而北下日出高故
見日入低故不見天之居如倚盖故極在人北是其
證也極在天之中而今在人北所以知天之形如倚
蓋也日朝出陽中暮入隂中隂氣暗冥故没不見夏陽
多隂少日出即見故夏日長冬隂多陽少掩日之光
故冬日短隋書員盖志曰昔者先王正歴明時作
員盖以圖列宿極在其中廽之以觀天象分三百六
十五度四分度之一以定日數日行於星紀轉廻右
行故圜規之以為日行道欲明其四時所在故於春
以青為道於夏以赤為道於秋則以白為道於冬則
以黑為道四季之末各十八日則以黃為道盖圖以
定仰觀雖明而未可以正昏旦分晝夜故作渾儀以
象天體開皇以後靈臺以後魏鉄渾天儀測七曜盈
縮以盖圖分列星分黃赤二道距二十八宿分度而莫
有更為渾象者矣唐志盖天之說李淳風以為天地
中高而四潰日月相隠蔽以為晝夜遶北極常見者謂
之上規南極常隠者謂之下規赤道横絡者謂之中規
及一行考月行出入黃道為圖三十六䆒九道增損而
盖天之狀見矣削蔑為變與圖等自中樞之外均刻百
四十七度度之末旋為外規規外太半度再旋為重規
又為赤道帶天之紘距極三十五度為内規乃步冬至
日旋所在以正辰次之中按渾儀所測仰視小殊者由
渾儀去南極漸近其度益狹而盖圖漸遠其度益廣若
攷其去極入宿數移於渾天則一也
宣夜宣夜之書絶無師法惟漢郄萌云天本無質仰而
瞻之高遠無極日月衆星自然浮生虛空之中其行其
止皆須氣焉是以七曜伏見無常進退不同由乎無所
根繫故各異焉故辰極常居其所而北斗不與衆星西
没攝提填星皆東行日行一度月行十三度遲速任情
其無所繫可知矣晉咸康中虞喜因宣夜之說作安天
論以為天高窮於無極地深極於不測天有常安之形
地有居靜之體方則俱方員則俱員無方員不同之義
也光耀布列各自運行葛洪聞而譏之曰苟辰宿不躔
於天天為無用便可以言無何必云有之而不動乎稚
川可謂知言之選也虞聳作穹天論云天形穹窿如鷄
子幕其際周四海之表浮于元氣之上譬如覆奩以抑
水而不没者氣充其中也日繞辰極没西而還東不出
入地中天之有極猶盖之有斗也日行黃道繞極北去
黃道百一十五度南去黃道六十七度二至之所至以
為短長吳姚信作昕天論云天之體南低入地北則偏
高冬至極低而天運近南故日去人遠而斗去人近夏
至極起而天運近北故日去人近而斗去人遠極之立
時日行地中淺故夜短天去地高故晝長也極之低時
日行地中深故夜長天去地淺故晝短自虞喜虞聳姚
信皆好奇徇異之說非極數談天者也
渾天春秋文耀鈎云唐堯即位羲和立渾儀虞書舜在
璇璣玉衡以齊七政所謂璇璣者謂渾天儀也先儒或
因北斗第二星名璇第三名璣第五名玉衡即以為北
斗七星莫之或辨焉李淳風謂璇璣為渾天儀鄭元謂
以玉為渾儀也(唐李淳風曰璇璣玉衡即渾天儀也)王
蕃云渾天儀羲和之舊器積代相傳謂之璣衡又虞喜
云洛下閎為漢武帝於地中轉渾天定時節作太初歴
或其所製也和帝時太史揆候皆以赤道儀與天度頗
有進退至永元十五年詔賈逵造太史局黃道銅儀延
熹中張衡更以銅製於密室中具内外規南北極黃赤
道列二十四氣二十八宿中外星官及日月五緯以漏
水轉之於殿上室内令司之者閉戶而唱也以告靈臺
之觀天者璇璣所加某星始見某星已中某星已没皆
如合符崔子玉為其銘曰數術窮天地制作侔造化高
才偉藝與神合契吳時王蕃以古制局小張衡所作又
復傷大而制儀立論考度曰前儒舊說天地之體狀如
鳥卵天包地外猶殼之褁黃也周旋無端其形渾渾然
故曰渾天也周天三百六十五度五百八十九分度之
百四十五半覆地上半在地下其二端謂之南極北極
出地三十六度南極入地三十六度兩極相去一百八
十二度半強繞北極徑七十二度常見不隱謂之上規
繞南極七十二度常隠不見謂之下規赤道帶天之紘
去兩極各九十一度少強黃道日之所行也半在赤道
外半在黃道内與赤道東交於角五少弱西交於奎十
四少強其赤道外極遠者去赤道二十四度斗二十一
度是也其入赤道内極遠者亦二十四度井二十五度
是也北極規道之行度日南至在子二十一度去極百
十五度少強是也日最南去極最遠故景最長黃道斗
二十一度出辰入申日晝行地上百四十六度強故日
短夜行地下二百一十九度少弱故夜長自南至之後
日去極稍近故景稍短日晝行地上度稍多故日稍長
夜行地下度稍少故夜稍短日所在度稍北故日稍北
以至於夏至日在井二十五度去極六十七度少強是
日最北去極最近景近景最短黃道井二十五度出寅
入戍故日亦出寅入戍日晝行地上二百一十九度少
弱故日長夜行百四十六度強故夜短自夏至之後日
去極稍遠故景稍長日晝行地上度稍少故日稍短夜
行地下度稍多故夜稍長日所在度稍南故日出稍南
以至於南至而復初焉此日冬夏至之度斗二十一井
二十五南北相應四十八度春分日在奎十四少強秋
分日在角五少弱此黃赤二道之交中也去極俱九十
一度少強南北處斗二十一井二十五之中故景居二
至長短之中奎十四角五出夘入酉日亦出夘入酉日
晝行地上夜行地下俱百八十二度半強故日見伏之
漏俱五十刻謂之晝夜同此日二分之度隋志曰梁華
林重雲殿前所置銅儀檢其鐫題是偽劉耀時孔挺所
造則古渾儀之法也宋何承天之徒咸以為即張衡所
造其儀略舉天狀而不綴經星七曜魏晉喪亂沉没西
戎義熙中宋高祖定咸陽得之然失之遠矣後漢命晁
崇修渾儀以觀星象後永興中詔造太史候部鉄儀其
制並以銅鉄惟星度以銀錯之唐志曰正觀初李淳風
上言云漢洛下閎作渾儀其後賈逵張衡等亦各有之
而推驗七曜並循赤道按冬至極南夏至極北而赤道
常定於中國無南北之異盖渾儀無黃道久矣太宗異
其說因詔為之至七年儀成表裏三重一曰六合儀二
曰三辰儀三曰四游儀皆用銅帝稱善置於凝暉閣開
元九年一行受詔改治新歴故知黃道進退而太史無
黃道儀梁令瓉以木為游儀一行更鑄為銅鉄十一年
儀成一行又曰靈臺鉄儀後魏蘭觧所作規制朴略制
度不均赤道不動以考月行遲速多差淳風黃道儀以
玉衡旋規别帶日道傍列二百四十九交以鐫四游法
頗難臣更造游儀使黃道運行以追列舍之變因二分
之中以立黃道交於奎軫之間二至陟降各二十四度
黃道内施白道日壊則䆒隂陽朓朒動合天運簡而易
從元宗嘉之自為之名又詔一行令贊等更鑄渾天銅
儀圖天之象具列宿道及周天度數注水激輪令其自
轉一晝夜而天運周外絡二輪綴以日月令得運行每
天西旋一周日東行一度月行十三度十九分度之七
二十九轉其餘而日月會三百六十五轉而日周天無
幾而銅儀漸澁不能自轉而遁藏於集賢院其黃道游
儀古所謂旋儀也其赤道當天之中以分列宿之度黃
道斜運以明日月之行乃立八節九限校二道差數著
之歴經此渾儀之制也渾天象者其制有璣無衡梁末
祕府以木為之由斯而言儀象云二氣遠不相涉以則
張衡所造盖亦止於渾天七曜而何承天莫辨儀象之
異亦為乖矣宋文帝元嘉詔錢樂之采效儀象鑄銅為
之梁末置於文德殿前吳時陸績作渾象形如鳥卵以
施二道不得如法又有葛衡改作渾天使地居天中以
機動之天動而地止以上應晷應到元嘉十七年又作
小渾天以白青黃三色珠為三家星其日月五星悉居
黃道以象天運而地至其中宋所道儀象器隋大業初
移於東都觀象殿晉劉智曰顓帝造渾儀黃帝為盖天
此二器皆古聖王之制作也說者乃云始自張衡非也
虞喜云洛下閎周而渾天又在張平子前也後漢賈逵
永元中造黃道儀張衡始以延熹七年更造銅儀後王
蕃陸績晁崇劉卓李淳風皆修渾儀之法
諸儒論三家異同漢末揚子雲難盖天八事以通渾天
其一論周天之度差其二論春秋分之日晝夜之刻不
同其三論星之見伏隨日之出入不同其四論天河之
曲直不同其五論二十八宿顯見之多少其六論日托
天而旋日出地下而影上行何也其七論日與北斗遠
近小大之異其八論北極為天轂二十八宿為天輻其
疎密不同何也其后桓譚鄭元蔡邕陸績各陳周髀考
驗天狀多有所違逮梁武帝於長春殿講義别綴天體
全同周髀之文善立新意以排渾天而已漢王仲壬據
盖天之說以駁渾儀之舊說天從地下過天何得從水
中行乎甚不然也日隨天而轉非入地今視日入非入
也遠使然耳日月本不員也望之所以員者去人遠也
葛洪釋之曰渾天儀注云天如鷄子地如鷄子黃孤居
於天内天大而地小表裏有水天地各隨氣而立載水
而行周天三百六十五度四分度之一又中分之則半
覆地上半繞地下故二十八宿半見半隠天轉如車轂
之運也諸論天者雖多然精於隂陽者莫密於渾象也
若天果如渾天者則天之出入行於水中為的然矣故
黃帝書曰天在地外水在天外水浮天而載地者也天
出入水中當有何損而王生謂不可乎又曰今視諸星
出於東者初但去地少許爾漸而西行先經人上后遂
西轉而下焉不旁旋也其先在西之星亦稍下而没無
比轉者日之出入亦然若謂天如磨石轉者衆星日月
宜隨天而廻初在於東次徑於南次到於西次反於北
而復還於東不應横過去也今日出於東冉冉轉上及
其入西亦復漸漸稍下都不繞邊北去如此王生必謂
為不然者䟽矣若日以轉遠之故但當光耀不能復来
照及人耳宜猶望見其所在不應都失見其所在也日
光大於星多矣今見北極之小星而不見日之在北者
明其不北行也若曰以轉遠之故不復可見其北入之
間應當稍小而日方入時乃大非轉遠之驗也王生以
火炬諭日謬矣又日之入西方視之稍稍去初尚有半
如横破鏡之狀湏臾淪没矣若如王生之言日轉北去
有半者其北都没之頃宜先如直破鏡之狀不應如横
破鏡也如此言之曰入而方不亦孤孑乎又云水火者
隂陽之餘氣也若水火是日月所生則亦何得盡如日
月之員乎王生又云遠故視之員若審然者日月初生
之時及既虧之後何以視之不員乎而日食或上或下
從側而起或如鉤至盡若遠視見員不宜見之殘缺左
右所起也此則渾天之體信不誣矣(以上用晉隋唐天)
(文志所修)揚子或問渾天曰洛下閎營之鮮于妄人度
之耿中丞象之幾乎幾乎莫之能違也問盖天曰盖哉
盖哉應難未幾也說者以盖天為周髀(注云盖天即周)
(髀也其本包羲氏立周天之度其所傳則周公受之於)
(商而周人志之故曰周髀言天似盖笠地法覆槃)則雄
於二者特取渾天而已古之論周髀者謂天地中高外
下北極所臨為天地中日月周行於旁日近為晝日遠
為夜論渾天者謂地居中而天周焉日在地上為晝日
在地下為夜是以後漢張衡鄭康成陸績吳之王審晉
之姜岌葛洪江南皮延宗錢樂之司徒皆祖渾天而𫝊
之盖其眡精祲察災祥有足驗也(陳禮書)國朝太平興
國中張思訓造新銅儀言古之制作運動以水疎略既
多寒暑無凖今以水銀代水運動不差詔置文明殿至
道中韓顯符新鑄渾儀其制用雙規詔司天監築臺置
之大中祥符三年造成詔龍圖閣移之其制為天輪二
各分三百六十二度又為黃赤道亦管於側輪中測日
月星辰行度皆無差皇祐三年李晦言重定渾儀已成
欲乞依唐制從之熙寧七年沈括以新定渾儀進呈上
領之(宋朝會要)
宋朝渾儀太平興國四年正月司天監學生張思訓造
新渾儀成詔置文明東南之鐘鼓樓以思訓為渾儀丞
(注)思訓叙渾儀制度(云云)為七直人左撼鈐右扣鐘中
擊鼓以定刻數又十二神報十二時刻數定晝夜短長
上列三百六十五度紫微宫及周天列象井斗建黃赤
二道太陽行度定寒暑進退又古之制作運動以水疏
略既多寒暑無准臣今以水銀代水運動不差且冬至
之日在黃路表去北極最遠謂之寒晝短夜長夏至之
日在赤路表去北極最近謂之暑晝長夜短春秋二分
曰在兩交春和秋凉晝夜復等寒暑進退皆由於此舊
制太陽晝夜行度行皆行手運臣今所製取於自然又
按唐開元中詔僧一行與梁令瓉及諸衛士造天儀鑄
銅為日月周天之象上具列宿赤道及天數度注水激
輪令其自轉一日一夜天轉一周又别立二輪絡此天
外綴以日月合得運行每天西轉一匝日東行一度月
行十三度十九分度之七凡二十九輪有餘而日月會
三百六十轉而日行匝仍置木櫃以為木平儀半在地
上半在地下晦明朔望遲速而有凖又立二木人於地
平之上前置鐘鼔以候辰刻則自然撞鐘皆櫃中各於
釣軸定交錯關鏁相持後銅鐡漸澁不能自轉不復行
用令思訓以木偶人為土直神搖鈐撞鐘及十二神自
執牌循環而出并著日月星辰皆須仰視其機轉之用
俱隠樓中觀其制度頗有開元遺象至道元年司天
秋官正韓顯符造新渾儀詔司天監築臺置仍以其事
付史館(注)顯符衛新鑄儀制凡九事(云云)大中祥符
三年閏二月司天監言冬官正韓顯符造銅渾儀成詔
移入龍圖閣令顯符選學中可教者𫝊授其業十一月
召輔成觀銅渾儀其制為天輪二一平一側各分三百
六十二度又為黃赤道立管於側輪中以測日月星辰
行度皆無差宣祐二年十二月司天夏官李用晦言
重定渾儀鑄造以成欲乞依唐李淳風一行舊制紀以
年月以永將来從之治平四年十一月天章閣待制
孫思恭奉詔看詳翰林天文院渾儀如已得漢唐古法
即依製造渾儀雖依唐梁令瓉法其環固重大黃道運
轉澁滯經久未便其司天監渾儀遊規運轉却且依常
其黃道鑄定不動熙寧七年六月同提舉司天監沈
括以新定渾儀進呈上召轉臣觀之數問括括具對所
以改更之理
土圭(表附)玉人之事以玉為圭而曰土圭者用以土其
地其長尺五寸非惟建王國用土圭諸侯之國亦用以
土其地但正四方不求地中也周官大司徒曰以土
圭之法測土深正日影以求地中日南則景短多暑日
北則景長多寒日東則景夕多風日西則景朝多隂日
至之景尺有五寸謂之地中鄭康成曰景短於土圭謂
之日南是地於日為近南也景長於土圭謂之日北則
地於日為近北也東於土圭謂之日東是地於日為近
東也西於土圭謂之日西是地於日為近西也凡日影
於地千里而差一寸(陳禮書曰先儒謂天地相距八萬)
(里其升降也不過三萬里之中日景於表移一寸則於)
(地差千里張衡周髀之說皆然惟宋何承天曰六百里)
(而差一寸也後魏信都芳曰千里而差四寸則二百五)
(十里而差一寸也)典瑞以土圭致日月四時玉人曰土
圭尺有五寸以致日月以土地馮相氏曰春夏致日秋
冬致月以辨四時之序古者土圭必植五表地中植中
表千里而南植南表千里而北植北表東西二表相去
亦如之以四表明中表之正以中表定四方之中鄭司
農云夏至之日立八尺之表其影適與圭等謂之地中
是也(王昭禹曰土圭横植於地於圭之端立表以表端)
(之日影與土圭相齊无過不及然後見地之中疏曰度)
(景之法必於夏至為漏半為之取日正午乃得其端直)
周禮圖云日南則景短多暑據中土圭之南土圭而
言也夏晝漏晝土圭在南得尺四寸景不論尺五寸不
與圭等是也於日為近南也故云日南則景短多暑
日至之景尺有五寸謂之地中日北則景長多寒據
中土圭之北土圭而言也冬晝漏半土圭在北得尺六
寸景過於尺五寸不與土圭等是也於日為近北也故
云日北則景長多寒日西則景朝多隂者據中土圭
之西土圭而言之是於日為近西也夏晝漏半中土圭
景得正時土圭在西者日未中乃得朝時之景故曰日
西則景朝多隂日東則景夕多風者據中土圭之東土
圭而言之是也於日為近東也夏晝漏半中土圭景得
時正土圭在東者日已昳矣乃得夕時之景故云日東
則景夕多風周公度日景置五圭於穎川陽城置一
土圭為中中土圭之南千里置一土圭中土圭之北千
里置一土圭東去千里置一土圭西去千里置一土圭
為五圭天地相距八萬里先王立八尺之表以度日景
天地之升降不過三萬里之中自地以至日不過二萬
五千里以尺有五寸土圭測之盖日景於圭差一寸則
差千里先王以四表明中表正之以中表定四方之中
在地則無道里遠近之不均在天則無寒暑風雨隂陽
之不和萬物得極其高大故至於阜得其宜由其道故
至於安然後建王國焉匠人所謂晝參諸日景夜攷諸
極星盖如此也易巽為風言東多風盖風之所属者東
方也五行𫝊以風属中央失之矣隋志曰先儒皆云
夏至立八尺表於陽城(周穎川地也)景與圭等尚書攷靈曜
曰日永景尺伍寸日短景尺三寸易通卦驗曰冬至之
日植八尺之表日中視其晷景長短以占和否夏至景
一尺四寸八分冬至一丈三尺周髀云成周土中夏至
景一尺六寸冬至景一丈三尺五寸劉向洪範論曰夏
至景長一尺五寸八分冬至一丈三尺一寸四分春秋
二分景七尺三寸六分後漢魏宋之歴皆與攷靈曜同
然或地域不改而分寸參差或南北殊方而長短難一
盖術士未能精驗也梁天監中祖常造八尺銅表其下
與土圭相連圭上為溝置水以取平正揆測日景大同
中太史令用九尺表格江左之景陳氏惟用梁法至隋
開皇十九年袁充表曰隋興以後日景漸長又曰太平
日行上道升平行次道覇代行下道今景短日長振古
希有上曰景長之慶天之祐也宜取日長之意改元仁
壽百工作役並加程課以日長故也(隋志)唐儀鳳四年
姚元辨奏於陽城測影臺依古法立八尺表夏至日中
測景正與古法同調露元年於陽城周公測影所得圭
長一丈二尺七寸開元十二年命太史南宫說等馳𫝊
往安南蔡蔚等州測候日影還與一行校之一行以南
北日影校量大約南北極相去纔八萬餘里其餘州測
影尺寸如左林邑國北極高十七度安南都護府北極
高二十一度六分其餘州皆不同至海中南望老人星
下衆星燦然皆古所未名(會要)
水平法按匠人建國之制水地之垂置𣙗以垂眡以景
夫𣙗則表也司徒言土圭而不言表匠人言表而不言
土圭互文以見也水地以縣則旁植四木而縣䋲焉
以水望其高下所以求地之平既縣以䋲而取其直又
以水而取其平然後於所平之地置𣙗焉於所平之中
央立八尺之表以懸正之眡日景之出入將以求四方
之正眡其出入之景可正東西而已又為規以度兩交
之間以求其南北則四方於是乎正然猶以為未也又
晝參諸日中之景互考諸極星以正朝夕四方正焉朝
夕皆正然後可以建王國
致日之法日在東井而北近極星則晷短故立六尺表
而景尺六寸日在婁而中日在牽牛而南近極星則晷
長故立八尺表而景丈三尺日在角而中於極星則星
中故立八尺表而景七尺三寸八分
致月之法立春春分月循青道春分在東井員於角下
弦在牽牛立夏夏至南從赤道立秋秋分月循白道秋
分上弦在牽牛員於婁下弦東井立冬冬至北從黑道
總論漢書謂日有中道月有九行中道者黃道也北至
東井南至牽牛東至角西至婁夏至日在東井而北近
極星故晷短故亡八尺之表而景尺五寸八分冬至日
在牽牛而南遠極星則晷長故立八尺之表而景丈三
尺春分日在婁秋分日在角去極中而晷中故立八尺
之表而景七尺三寸六分日陽也陽用事日則進而北
晝進而長陽勝故為温為暑隂用事則日退而南晝退
而短隂勝故為凉為寒日失節於南則晷過而長為常
寒日失節於北則晷短為常燠此四時致日之法也月
之九行在東西南北有白赤黑之道各二而出於黃道
之旁立春春分月循青道而春分上弦在東井員於角
下弦於牽牛立秋秋分月循白道而秋分上弦在牽牛
員於婁下弦於東井立冬冬至北從黑道立夏夏至南
從赤道古之致月不在立春立秋而常在二分不在二
分之望而在弦者以月得隂陽之平故也然日之與月
隂陽尊卑之辨若君臣也君居中而佚臣旁行而勞君
近臣則威損臣遠君則勢盛威盛與君異勢盛與君同
月遠日則其光盈近日則其光闕未望則出西既望則
出東則日有中道月有九行之說盖是言也
刻漏隋志曰昔黃帝創觀漏水以分晝夜(梁刻漏經云)
(刻漏之作肇乎黃帝之世宣乎夏周之代)其後因以命
官周禮挈壺氏下士六人掌挈壺以令軍井凡軍事垂
壺以序聚柝皆以水火守之分以日夜鄭元曰以水守
壺者為沃漏也以火守者夜則視刻數也分以日夜者
異晝夜漏也漏之箭晝夜共百刻冬夏之間有長短焉
太史立成法有四十八箭(正義曰四十八箭據漢法而)
(言也以器盛四十八箭箭各百刻四十八箭者取倍乎)
(二十四氣也)隋志曰其總以百刻分于晝夜凡有四十
一箭晝有朝有禺有中有晡有夕夜有甲乙丙丁戊昏
旦有星中每箭各有其數所以分時代守周衰齊詩東
方未明刺無節也朝廷興居無節號令不時挈壺氏不
能掌其職焉(正義曰置箭壺内刻以為節而浮之水上)
(令水漏而刻下以記晝夜昏明之數也)周天之星二十
有八而星之辰十有二辰之度三十有竒十二辰之
度三百六十五有竒星辰循天而左旋日月星辰遡天
而右轉日陽也舒而遲故朞而周月隂也盛以速故一
日而周日月舍於辰則為月十有二會則為歲歲三百
有六旬有六日而日之短長參差不覺先王於是刻箭
沃漏以揆此挈壺氏所由設也盖月之行也斗建寅則
出巳而漸北斗建午則出艮而漸南漸北則春分而箭
加長漸南則秋分而箭加短不過百刻而已故晝長六
十刻夜短四十刻晝短四十刻夜長六十刻盖天之晝
夜以日之出入為分人之晝夜以天之昏明為節明常
先於日出昏常後於日入則日出之前二刻半為明日
入之後二刻半為昏損夜五刻以禆晝故夏至晝六十
五刻夜三十五刻冬至晝四十五刻夜五十五刻二分之
晝五十五刻夜四十五刻自春分至夏至晝所增者九
刻有半自夏至以至秋分所减者亦然自秋分以至冬
至所减者十刻有半自冬至以至春分所加者亦然挈
壺之法盖為箭四十八以候二十四氣大率七日太半
而易其一箭孔穎逹謂浮箭壺内以出刻為凖賈公彦
謂漏水壺内以没箭為度盖各述其聞而已雖浮没不
同大槩一也故以火爨鼎則使之不疑守壺則使之不
差施之於軍事所以嚴守警施之於朝廷朝夕之禮亦
常以是為節焉然春官鷄人凡國事為期則告吉時而
齊詩特罪挈壺氏者盖天子備官挈壺掌漏鷄人告諸
侯則掌漏告時一挈壺氏而已
漢興武帝詔謝延等定東西之略儀下漏刻以追二十
八宿亦未盡理哀帝又改用晝夜一百二十刻尋亦廢
光武亦以百刻九日加减法編於申令為常符漏品和
帝時霍融言不如夏歴漏刻隨日南北為長短乃詔用
夏歴刻漏用四十八箭(張衡以銅為器以玉虬吐漏水)
(為兩壺右為夜左地晝此渾天儀之制也)終於魏晉相
𫝊不改宋何承天以前代諸漏春分晝長秋分晝短差
過半刻遂造漏法春秋二分晝夜漏各五十五刻齊梁
因而不改至天監六年武帝以晝夜百刻分配十二辰
得八刻仍有餘分以晝夜為九十六刻一辰有全八刻
焉大同十年又改用一百八刻(是時陸倕作新漏水銘)
(曰則于地四參以天三金方筩員之制飛龍吐納之規)
(以考辰正晷)陳文帝命太史造漏依古刻為法(周齊因)
(循魏漏晉宋梁大同並以百刻分于晝夜)隋開皇中袁
充上晷影漏刻均布十二辰立表隨日影所指辰刻以
驗漏水之節然充以私智改舊章未為精密又有張胃
元劉焯漏刻並不施用大業初耿詢作古歌器以漏水
注之獻于煬帝善之因令依後魏李蘭所修造(隋志)
宋朝初司天有挈壺正掌司辰刻置文德殿門外之東
偏左右漏刻之法有水秤以水為衡衡上刻曰天河其
廣長容水箭以木為之著時刻更點晝夜更用制度精
巧未知作者誰盖唐五代用之久矣唐朝殿前報時舊
有詞梁以来廢景德四年復用舊詞(如發鼔曰日欲暮)
(魚鑰下龍韜布之類五更皆然)
天聖八年燕肅上蓮華漏法其制琢石為四分之壺剡
木為四分之箭以測十二辰二十四氣隅十千百刻分
晝夜四十八箭一氣一易(二十四氣各有晝夜故有四)
(十八箭)歲統二百十六萬分刻箭上又有渴烏銅荷之
制詔王立等攷定立害其黃道日躔不應今崇天歴不
可用罷之至景祐元年燕肅奉詔與楊惟德測驗並合
天道而寸度以為久難行用差章得象及馮元詳定乃
造百刻水秤别添水壺等凡定奪三年而卒用焉(國朝)
(會要)
孔穎逹謂浮箭壺内以出刻為凖賈公彦謂漏水壺内
以没刻為度盖各述其所聞而已雖浮没不同大槩一
也(禮書)衛宏載𫝊呼之節較而未詳霍融叙分至之差
詳而不密陸機有賦孫綽有銘
占候類
候氣西漢志曰冬至極短垂土炭炭動以知日至孟康
曰冬至先三日垂土炭於衡兩端輕重適均冬至陽氣
至則炭重夏至隂氣至則土重後漢志曰隂陽和則景
至律氣應則灰除故天子常以冬至夏至御前殿合八
能之士候鍾律權土炭於隂陽冬至陽氣應則樂均清
景長極黃鍾通土炭輕而衡仰夏至隂氣應則樂均濁
景短極蕤賓通土炭重而衡低又曰候氣之法為室三
重必周密布緹縵室中以木為案每律各一内卑外高
從其方位加律其上以葭莩折其内端案歴而候之氣
至者炭去殿中候用玉律惟二至乃候
雲氣周禮眡祲氏掌十煇之法以觀妖祥辨吉凶一曰
祲曰象曰鐫曰鍳曰闇曰瞢曰彌曰序曰隮曰想及隋
志曰海旁氣象樓臺廣野氣成宫闕北夷之氣如牛羊
穹閭南夷之氣類舟舡幡旗自華以南氣下黑上赤嵩
高三河之郊氣正赤常山之北氣青渤碣海岱之間氣
皆正黑江淮之間氣皆白又曰韓雲如布趙雲如行人
魏雲如鼠鄭齊雲如絳衣越雲如龍蜀雲如囷車氣乍
高乍下往往而聚凡候氣之法氣初出若雲非雲若霧
非霧初出在桑榆上高五六尺平望桑榆間二千里登
高而望下属地者三千里保章氏以五雲之物辨吉
凶水旱降豊荒之祲象物色也視日旁之雲色降下
也知水旱所下之國青為虫白為喪赤為兵荒黑為水
黃為豊(上注)正月朔日南至公既視朔遂登觀臺以
望而書禮也凡分至啓閉必書雲物為備故也(左僖五)
(年)永平二年升靈臺望元氣吹時律觀物變注元氣
天氣也王者承天心理禮樂通上下四時之氣也故望
之焉(明帝紀)春將禘于武宫梓慎曰吾見赤黑之祲
非祭祥也喪氛也其在涖事乎二月癸酉禘叔弓涖事
籥入而卒(左昭十五年)日南至梓慎望氛曰今兹宋
有亂國幾亡三年而弭蔡有大喪注氛氣也時魯侯不
行登壇之禮使梓慎望氣也(昭二十年)
羣書考索卷五十六
