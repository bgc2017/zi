羣書考索别集卷七宋章如愚撰
經籍門
詩
詩不始於周先儒謂詩三百篇其始終皆在於周嘗試
論之自有天地有萬物而詩之理已寓雷之動風之偃
萬物之鼓舞皆有詩之理而未著也嬰孩之嬉笑童子
之謳吟皆有詩之情而未動也桴以蕢鼓以土籥以葦
皆有詩之用而未文也康衢順則之謠元首股肱之歌
皆詩也故虞詩曰詩言志歌永言當是時詩之義已終
矣至於太康逸豫而五子述大禹之戒以作歌傷今而
思古變風變雅之體已備矣商頌十有二篇而詩之為
詩者已極其至然則烏在其始於周孔子曰周監於二
代郁郁乎文哉前輩謂天下未嘗一日不趨於文至周
而後大備此說盡之(黃山谷文)
觀詩之法度先平易其心張横渠云詩之情性温厚平
易今顧以﨑嶇求之以艱難索之則其心先狹隘矣惟
平易其心則意思廣大此知味之學觀詩之法也(同上)
詩不過發乎情性六義者學詩之筌蹄而非其至也故
夫知感而遂通之理於寂然不動之先知喜怒哀樂之
理於渾然未發之際則三百篇之詩一詩也噫明乎太
極則六爻一爻耳明乎皇極則九疇一疇耳明乎情性
則六義一義耳(同前)
詩出於小人嘗觀於詩天子諸侯朝廷之嚴而后妃夫
人之祕匹夫匹婦皆得肆言之聖人為詩而肆匹夫匹
婦之言宜若積其輕君之心至於幽厲之小雅弼鄘衛
陳鄭之風直諫而不訐顯譏而不戾相與携持去之而
卒不忍然後知聖人使之言而民猶不敢盡言而况敢
叛是故湯武之興其民急而不敢先周之衰其民哀而
不敢離盖其湮欎之氣舒而亡聊之氣不蓄也嗚呼詩
不作天下之怨極矣卒不能勝共起而亡秦秦亡而後
快於是始有匹夫匹婦之存亡天子之權嗚呼春秋之
亡以禮廢秦之亡以詩廢(同前)
三千古詩(司馬遷謂古詩三千餘篇孔子刪之存者三)
(百未知遷說何所據乎)司馬謂古詩三千餘篇孔子刪
之存者三百鄭學之徒皆以遷說為繆古詩雖多不容
十分去九以予考之遷說然也何以知之今書𫝊所載
逸詩何可數焉以圖推之有更十君而取其一篇者又
有二十餘君而取其一篇由是言之何啻乎三千詩哉
(六一文)
詩序乖亂(古詩無序詩序自卜商始或者又以為聖人)
(之自序且序者所以總括詩人之旨意而冠於詩首者)
(也使學者觀之則可以明詩然不知文王一人爾在周)
(南則以為王者在召南則以為諸侯何也太姒一人爾)
(在召南則以為夫人何也其他乖戾未易枚數請因其)
(類而復詳言之)詩序之壞詩無異三𫝊之壞春秋然三
𫝊之壊春秋而春秋存詩序之壊詩而詩亡三𫝊好為
巧說以壊春秋非不酷也然其三家之學自相彈射後
儒又有啖趙之徒能以辨其非故世人頗知三傳之非
春秋也是以春秋猶存若乃詩序之作既無學三家者
以攻之又無後儒以言之俗學相傳以為出於子夏妄
者又直以為聖人知求其義又只就序中求之况後之
學又不得違詩序人之辭學者自兒童時讀詩即先讀
序已入肌骨矣及其失旨嗚呼詩安得不亡乎春秋之
教或不待聖人復生可以行於後詩人之旨雖吾夫子
復出不可與世人班也然則詩序之為害比之三傳其
酷不愈甚乎且如二南之詩謂之周南召南此盖古人
採詩於周之南得之則為周南採詩於召之南得之則
為召南周召皆周地也地志扶風雍縣東北有周城東
南有召城古以周召二公分土而治主東西方諸侯於
地得其詩故以為名二南之義盖出於此彼序詩者乃
以關雎麟趾之化王者之風係之周公鵲巢騶虞之德
諸侯之風故係之召公謬妄之甚也既以二南係之二
公則遂以其詩皆為文王之詩見關雎葛覃婦人之詩
則遂以他詩亦皆出之婦人文王一人在周南則以為
王者在召南則以為諸侯太姒一人在周南則以為后
妃在召南則以為夫人豈夫子正名之意乎以二南之
詩所言后妃夫人多無義理其間大可怪者如小星之
詩云夙夜在公肅肅宵征抱衾與裯夫肅肅宵征者遠
行不怠也夙夜在公者勤勞王事也詩之此語多矣抱
衾裯而夜行者皆不憚勞役之意豈非命之不均乎故
曰實命不猶此無疑其為使臣勤勞之詩也今其序乃
曰夫人無妬忌之行惠及賤妾進御於君知其命有貴
賤能盡其心矣不知進御於君何用肅肅宵征夙夜在
公為哉又何用抱衾與裯而往乎注云諸妾夜行抱被
與床帳進御之次序䟽云䟽君所有裯亦當抱衾裯而
往學經不知理乃至於此豈不貽有識者之笑汝墳曰
既見君子不我遐棄殷其靁曰振振君子歸哉歸哉皆
其室家思見君子之辭而勉之以正勸之以義吾未見
其可也既曰召南之國被文王之化兔罝之武夫皆好
德而材可用焉材可用又安得強暴之男侵陵貞女而
致行露之訟又安得有女懷春之吉士誘之如野有死
麕之辭謂文王太姒之化只及婦人不及男子已非也
况婦人果皆貞潔則亦如漢上之女不可犯安有無感
我帨無使厖吠之語序於此為說不行乃云被文王之
化雖當亂世猶惡無禮委曲諱護亦已勞矣予謂不然
二南之詩雖大概美詩而亦有刺詩不惟西周之詩而
漢廣之游女不可求國風無以異也何以辨之據何彼
穠矣一詩可知矣其曰平王之孫齊侯之子考春秋莊
公元年書曰王姬歸于齊此乃桓王女平王孫下嫁於
齊襄公非平王孫齊侯子而何說者必欲以為西周之
詩於時未有平王齊侯乃以平王為平正之王齊侯為
齊一之侯與書寧王同義此妄也據詩人明指其人之
子孫則必直言之如稱衛莊姜云東宫之妹邢侯之姨
頌魯僖公云周公之孫莊公之子又可疑乎且其詩刺
詩也以王姬徒以容色之盛而無肅雝之德何以使人
化之故曰何彼穠矣棠棣之華曷不肅雝王姬之車詩
人若曰言其容色固如棠棣矣然汝王姬之車何不肅
雝乎是譏之也今其序反曰猶執婦道以成肅雝之德
變白為黑於理安乎觀此一篇之義則二南之詩與夫
三百五篇壊於詩序暗昧磨滅禮義殆盡矣夫子曰人
而不為周南召南其猶正墻面而立也歟今人為二南
而反面墻可不哀哉或曰何彼穠矣之詩若是東周之
詩何不列之於王黍離而列之於此乎曰為詩之時則
東周也採詩之地則召南也於召南所得之詩而列於
東周此不可也或又曰子辯詩序之非是矣借無詩序
後世知詩為何義且其序行之數百年彼豈無據而云
曰聖人刪詩不為之序非不能為之也正使學者深惟
其義而後可以自得詩人之意不若易春秋之微妙學
者能深思之不待序而自明亦如春秋不待𫝊亦自得
也不幸漢儒之陋一冠之以序詩始無傳焉且彼又烏
有據哉不過多據左氏之說爾左氏亦自誣妄不足信
以妄𫝊妄反可信乎其他無可據者又只於詩中求之
如見小星之實命不同則云知其命有貴賤見何彼穠
矣云曷不肅雝則云以成肅雝之德淺陋之見止如此
他何所見乎嗚呼齊女文姜嫁于魯鳥獸之行終以弑
夫滅國春秋屢書為戒萬世彼則刺鄭忽云齊女賢而
不取齊桓公之覇正譏其無救衛之功惟書城楚邱以
譏之彼則云齊桓公攘夷狄而封之國人思厚報之若
此之類背理亂教為甚世人乃酷信之詩烏得而不亡
乎然此無他學者不深於春秋故詩義無自而見詩序
無由知其謬也
詩序非止於一人以詩序為卜子夏所作者自沈重之
言始以詩序為衛敬仲所作者自范曄之言始愚嘗以
詩序考之文辭殽亂知其非出於一人之手也何者史
記作於司馬氏而日者等𫝊禇先生實補之漢史作於
班固而古今人表曹大家實續之然則詩序之作謂專
出於一人可乎姑試論之詩有六義一曰風至六曰頌
則見於周官太師之所掌情動於中而形於言至亡國
之音哀以思其民困則見於戴經之樂記成王未知周
公之志公乃為詩以遺王名之曰鴟鴞焉則見於書之
金縢古者長民衣服不貳從容有常以齊其民則見於
戴記之緇衣文公不能使高克將兵而禦狄于境則見
於春秋之左氏傳正考甫得商頌十二篇於周之太師
以那為首則見於左氏之國語措辭引援往往雜出於
𫝊記之文而謂一人為之可乎若以沈重之言為子夏
所作未必非敬仲若以范曄之言為敬仲所作則未必
非子夏然則詩序果作之誰乎昔昌黎議詩有曰子夏
不序詩愚然後知詩序非子夏所作實出於漢之諸儒
也
國風雅頌(詩有國風雅頌皆聖人所以辨尊卑盛衰之)
(義其間不容顛倒錯亂也然王黍離一篇不當降之國)
(風夫不當降而降之者是卑王室而尊諸侯也為此詩)
(者果知道乎請試言之)或論春秋謂鄭祭仲出忽立突
春秋字之者以其賢而知權也又論詩謂黍離平王之
詩聖人列於國風者以周衰降之也私心頗不喜而深
疑之以至祭仲廢正立惡萬世之罪人春秋正當深誅
之以懲後何得反謂之知權平王之世周道雖衰猶為
天下之宗主聖人何得降之於國風耶又知學經而究
其旨然後知二者皆非聖人之意漢儒謬妄之說聾瞽
後學故也春秋因舊史何嘗以名字論褒貶彼公羊專
求一字之義見經字祭仲則不得不謂賢而知權豈有
逢君之大惡聖人謂之知權乎夫子刪詩風雅頌各得
其所何嘗以風必為諸侯之詩彼序詩者妄以風雅辨
尊卑見王黍離在國風則不得不謂降王室而尊諸侯
烏有王室之尊聖人輙降之乎嗚呼自詩序之作詩雖
存而亡已久矣王室尚可降為諸侯則天下豈復有理
小人豈復有教乎謂詩之𫝊於世吾不信也曾不知聖
人刪詩謂之風謂之雅謂之頌者此直古人作詩之體
耳何嘗有天子諸侯之辨耶今人作詩者有律有古有
歌有引體製不同而名亦異古詩亦然謂之風者出於
淺近之語大概小夫賤隸婦人女子之言淺近易見也
謂之雅則非其淺近易見其辭則典麗醇雅故也謂之
頌者則直贊美其上之功德耳三者體裁不同是以其
名異也今觀風之詩大率三章四章一章之中大率四
句其辭俱重複相類既曰參差荇菜左右芼之窈窕淑
女鐘鼔樂之既曰葛之覃兮施于中谷惟葉萋萋又曰
葛之覃兮施于中谷惟葉莫莫樛木三章四十有八字
惟八字不同螽斯三章三十有九字惟十二字不同芣
苢三章四十有八字亦惟八字不同甚者殷其靁三章
七十有二字惟六字不同已焉哉天實為之謂之何哉
北門三章俱言之期我乎桑中要我乎上宫送我乎淇
之上矣桑中三章皆言之凡風之體皆語重複淺近易
見如此若夫雅則不然其言典則非複小夫賤隸婦人
女子能道之盖士君子為之也然雅有小大小雅之雅
固已典正非復風之體然其語間有重複雅則雅矣猶
其小者爾曰小雅者猶言其詩典正未至於渾厚大醇
也至於大雅則渾厚大醇矣其篇十有六章章十有二
句者比之小雅愈以典則非深于道者不能言也凡與
大小雅皆道人君政事之得失有美有刺曰頌則無有
諷刺惟以鋪張勲德爾學者試以風之詩與雅之詩詳
觀之然後知聖人辨雅之意以小雅之詩與大雅之詩
詳觀之然後知聖人辨大小之意夫子曰吾自衛反魯
然後樂正雅頌各得其所當聖人未反魯之時雖古詩
之多風雅頌皆渾淆無别逮聖人而後各得其所學者
可無思乎彼序詩書者妄人爾不知此理乃以言一國
之事謂之風言天下之事謂之雅政有小大故有小雅
大雅頌則以其成功告神明其言皆惑既以風為諸侯
又以周南為王者之風后妃之德何耶借謂文王在當
時猶為諸侯故得謂之風而豳詩乃成王之詩周公之
事亦列於風豈時亦未為王乎故謂黍離降則豳詩亦
降矣觀此言風之謬可知既以小雅蓼蕭為澤及四海
以湛露為燕諸侯六月采芑為南征北伐王者之政孰
大於此又以小雅為政之小何耶吾不知常武之征伐
何以大於六月卷阿之求賢何以加於鹿鳴觀此言二
雅之謬可知頌者謂其稱君之功德則是矣何必告神
明乎豈不告神明即不得為頌也既以敬之為戒成王
小毖為求助與夫振鷺臣工閔予小子皆非告神明而
作也觀此言頌之旨又不通矣今田夫里婦皆能言鄉
土之歌此即古風之遺體也唐人作平淮夷雅漢人作
聖主得賢人頌之類此即古之雅頌遺體也何用他說
乎或曰如子所說則七月鴟鴞之詩既出於周公周公
之言安得不為雅而徒為風乎曰詩各有體七月鴟鴞
之詩其言則文其體則風雖非婦人小夫之言而婦人
小夫之體也此無足疑嗚呼審夫此理則周平王之詩
為國風不害為天子之尊魯僖公詩列之於頌不失為
諸侯之卑尊卑之辨不在於此故也學者不察此徒信
序詩之說反謂聖人降王室而尊諸侯豈不卑哉
風雅正變(風一也而云有正有變雅一也而亦云有正)
(有變是果詩有異體而聖人亦嘗為此言乎不然則漢)
(儒序詩之失殆不可以不辨)漢儒序詩不特言二南與
風雅頌之失又有謬者風一也而云有正有變雅一也
亦云有正有變二南之詩則為正風十三國風則為變
風文王成王之詩則為正雅幽厲則為變雅有是理乎
有是理聖人必言之矣盖彼不知風雅乃古詩之體或
美或刺辭有美惡體則一而已以二南皆文王之詩故
不得不以為正風謂二南之詩美詩多而其他國刺詩
多則是矣謂風有正變則妄也既謂之變風是無復美
詩也又以淇奥美衛武公緇衣美鄭武公小戎美秦襄
公之類皆稱其功德何也且謂變風變雅之作由禮義
廢政教失作者傷人倫之廢哀刑政之苛若衛武公鄭
武公之德豈亦禮義政教之廢失人倫廢刑政苛者乎
讀淇奥緇衣之詩人愛之譽之如彼乃使與墻有茨南
山行如禽獸者同謂之變風善惡果有辨乎既以政之
小為小雅政之大為大雅而雅又有變則是小雅政失
之小者大雅政失之大者今其序以小雅刺詩為刺幽
王大雅刺詩為刺厲王犬戎之禍西周以亡幽王之失
猶為小乎惟其有正變之陋說是以其詩雖刺而必以
為美如野有死麕何彼穠矣之類皆以為文王詩是也
其詩雖美而必以為刺如楚茨信南山之類皆以為思
古是也詩人若傷今思古必先言古之美以證今之失
今觀楚茨信南山甫田大田瞻彼洛矣桑扈等詩惟述
年榖豐盛祭祀受福人愛君子之辭無一言不美無一
事譏時何傷今思古之有盖其詩不幸繼鼔鐘之後以
鼓鐘為刺幽王故此詩亦例為刺也彼其悖理亂經如
此學經者僅守其說而不悟不若不學之為愈也程元
嘗問文中子曰豳風何也曰變風也曰周公之際亦有
變乎曰君臣相疑其能正乎成王終疑則風遂變矣鄭
氏以自六月下至何草不黃五十有八詩皆為小雅之
變自民勞以下至召旻十有三詩為大雅之變夫成王
賢主周公聖臣宣王中興之功震赫古今其詩反謂之
變風變雅則其正者乂誰當之鄭氏不足道以王通之
才惑於詩序其言之謬亦如此詩義豈復存乎故予嘗
曰黜左氏而後春秋明削漢儒之序而後詩義著逹者
或以為然
正風變風明天子在上天下統而為一當是時也歌詠
功德皆歸於王者諸侯不得有正風及其禮廢教失政
異俗殊民各歌其君之善惡則變風興焉然周召為正
何也曰在商則為變在周則為正也
先王之澤尚存於變風君子之於詩非徒誦其言又將
以考其情性非特以考其情性又將以考先王之澤盖
法度禮樂雖亡於此猶能并與其深微之意而𫝊之故
其為言率皆樂而不淫憂而不困怨而不怒哀而不傷
如綠衣傷己之詩也其言不過曰我思古人俾無訧兮
擊鼓傷上之詩也其言不過曰土國城漕我獨南行至
軍旅數起大夫久役止曰自貽伊阻往役無期度大夫
思其危難以風焉但曰苟無饑渴而已若夫言天下之
事美盛德之形容固不待言而可知也
列國之風有自來周之盛時王澤充塞其善者篤於善
不善者以禮自將亦不至於惡其後周德既衰諸侯各
因其舊俗而增之善者因善以入於惡而不善者日以
滋甚故晉以堯之遺風為儉不中禮陳以大姬之餘俗
為遊蕩無度此理勢然也
觀變風而知王澤自吟詠情性言之則變風之發乎情
乃民之性自逹於事變懷其舊俗言之則變風止乎禮
義乃先王之澤也觀衛女之思以禮共姜之誓以義蝃
蝀無恥不在所齒墓門不義必在所惡則所謂止乎禮
義者皆然矣先王盛時其流風美意能使後世婦人女
子小子小夫賤隸皆能自致於禮義之中不敢以私廢
公不敢以恩忘義則王澤所漸不既深乎且禮義見於
人主之教化則天下不復有變風惟禮義廢於朝廷而
著於詩人之吟詠此變風所以作也盖天下之公議當
在上而不當在下今周之所以為禮義者不存於周而
存於詩人周之為周可知矣
周南無周公之詩召南有召公之詩周南無周公之詩
而召南則有召公之詩何也盖周南天子之所都天子
在上周公不得專有其美者也召公專主諸侯則南國
之教得以稱召伯也在易二與四同功而異位二多譽
遠也四多懼近也周公近召公遠此二南之詩所以異
歟
陳古以諷今則曰風十二國風莫非風也而鄘之氓王
之君子于役鄭之羔裘齊之盧令獨以風者盖其辭言
古之君子而其意所以諷今優游而不廹切尤得風之
體者也
二南不可以異觀詩分二南盖周召分陜而治當時采
詩者得于襄漢之東者為周南得于襄漢之西者為召
南小旻之及下無異於螽斯之不妬忌標有梅之男女
及時無異於桃夭之婚姻以時何彼穠矣王姬肅雝無
異於麟趾公子之信厚野有死麕之惡無禮無異於漢
廣之無思犯禮故二南不可言遠近教化不可言淺深
周召不可分聖賢也
論變風次第自弼鄘衛之有變風然後知諸侯擅相吞
滅衛首并弼鄘之地而不禀命於天子也自王國之有
變風然後知王政不行於諸侯而僅行於境内也自鄭
國之有變風然後知畿内之封亦廢法失道而不能自
保自齊國之有變風然後知君臣上下之分失而人倫
遂至於廢亂矣夫如是則天下無不亂之國無不變之
俗雖魏以舜禹之都唐以帝堯之國而風化義禮亦消
亡矣此魏唐之變風所以作也禮義消亡則夷狄交侵
而天下相胥為夷矣此秦之變風所以作也禮義之俗
亡夷狄之風行雖陳以有虞之後亦不能以自存而危
亡至矣此陳之變風所由作也懼危亡而思周道則曹
檜之風作亂極而治危極而安反之以周公之道斯可
也於是乎繼之以豳焉此風之所為終而雅之所為始
也
正家而天下定二南為王道之基盖正家而天下定故
也(龜山)
二南之化有淺深二南皆文王之詩而其所係不同者
周南之詩其時美其道盛微至於紏紏武夫兔罝之人
遠至於江漢汝墳之域久至於衰世之公子皆有以成
其德召南則不然此所以為諸侯之風而係之召公也
夫事出於二人而風不同如此者盖所入有淺深所施
有遠近故也
王國有風非孔子所貶或曰平王之國不雅而風貶之
也天子不正名諸侯不勤王朝覲不同不脩包匭菁茅
不入天子擁虚器於上號令不及於天下則亦與列國
等耳故夫子降平王之詩為國風傷之也吁是豈吾夫
子之心哉夫子作春秋序於諸侯之上所以尊周室而
使天下知有王也而乃復於詩而降之乎盖黍離之為
國風自周太師采詩之時已然矣而非孔子名之也周
室未遷則其聲天下之正聲也平王遷而東之則其音
乃東土之音耳而非天下之正音也故曰王國風豈以
王不正而遽降之哉
變風發乎情止乎禮義蟋蟀周儉之詩也而曰好樂無
荒盖有以禮自娱樂之意考槃述窮處之詩也而曰永
矢弗諼盖有畎畆不忘君之意君子于役風危嘆之詩
也而曰苟無饑渴盖有臨難無苟免之意泉水之衛女
思歸而能以禮載馳之夫人思歸而能以義其發乎情
止乎禮義者於此可見矣故觀詩人喜怒哀樂之中節
者尤當於變風觀之(黃山谷文)
齊侯封衛(諸侯攘狄而封衛可謂仁矣齊侯之仁見於)
(詩孔子宜列諸齊而反列諸衛何也)孔子之意而人莫
之知也盖孔子不與齊侯之封也封衛齊侯也詩列以
見諸侯之仁在衛而不在周也苟列諸齊則齊侯之行
正矣(儒志)
王風閔周(王風閔周之詩四而君子陽陽曰閔周何也)
或謂王風之詩凡十篇而閔周之詩四方是時平王東
遷豐鎬為墟文武之舊已掃地矣此黍離所以閔周也
兵敗禍結此兔爰所以閔周也風俗衰薄家室不相保
此中谷所以閔周也周家有是三者閔之宜矣君子陽
陽之序曰君子遭亂相招為禄仕全身遠害盖君子猶
未至也何遽閔之哉答曰序此詩者其知道乎國家之
患莫大於有君子而不能知小人在位而賢人在下也
其小人不為盡心未害也至於君子不盡心以求苟免
熟視其禍而不肯救者國必亡此知微君子所以嗟嘆
而傷之也彼黍離兔爰中谷之亂苟有君子其至是乎
(伊川)
七月公劉之詩(七月之詩周公作也公劉之詩召公作)
(也七月陳王業公劉戒以民事其意等也周公作之戒)
(成王召公作之亦戒成王七月之興當既王之後公劉)
(之興亦當既王之後同時作之也然而七月則係為豳)
(風公劉則入為雅何也)先儒以為周公遭變故七月為
豳風召公無變故公劉為大雅其然乎其不然乎豳風
者名之為豳實周公詩耳周公之詩何不名曰周公國
風而曰豳乎周公畿内國也畿内諸侯止係於王不得
列為風也何不編於魯魯者伯禽封耳周公不之魯也
何不編之雅與公劉之詩倫公劉之詩言其政事七月
之詩言其風俗既曰風矣不得編於雅矣周公作詩意
在於豳而周公之詩無所可繫故因謂之豳也(王逢原)
周公之詩曰豳風管蔡流言成王信之而疑周公於時
周公作七月之詩歷陳后稷先公風化之所由使成王
知積累之艱難如此而奉承之不易且以見己之所以
當國而不辭之意凡以重王業之艱難故也後人因鴟
鴞而下六篇附之盖上不敢附天子之雅下不得列諸
侯之風故係之以周公之事而備其本末云耳
豳詩正朔之辨太甲三篇伊尹所作也君子觀中篇三
祀之文則知其為商人紀年之號月令一篇漢儒訂正
之也君子觀篇首太簇之律則知其為漢人建寅之正
然則讀周公七月之詩而不知為周之正朔其惑滋甚
矣盖周正建子與夏商之時異豳人風俗又與中國之
地不同姬公之為是詩實所以紀豳風而述周正也且
周之七月今五月也在堯典則為星火之候故豳詩以
流火驗之豈非為周之七月乎周之九月今七月也在
月令則為飭衣之候在豳詩則以授衣證之豈非為周
之九月乎至於于耜舉趾順其序烹葵剥棗適其時若
以豳俗而驗之正如符契相合斷無毫髮差誤故陳寵
謂周以十一月為春其有見於此歟或者則曰豳者岐
山之北雖為戎狄之地然以十一月為春則時之氣候
差而寒暑紊吁胡不反而思之乎驪山阬谷古戎地也
冬日種瓜温燠成實則十一月為春獨不可以是為證
乎或者又曰豳詩固述周正矣康成之箋歷舉夏時参
論之則周人未必不兼用夏正也吁又獨不反而思之
乎周典一書鄭氏釋也釋太府則曰若漢司農釋司會
則曰若漢尚書今以夏正而箋七月者又豈非漢行夏
正特引是以為證乎吁故必知此而後可以讀周公之
七月矣
宣王褒賞(宣王能褒賞中伯錫命韓侯詩人美之不為)
(無意)崧高之詩止於建國親諸侯褒賞申伯韓奕之序
止於能錫諸侯夫武王盛時大邦畏其力小邦懷其德
朝覲會同無敢失時征伐誅討莫不如志爵賞有度錫
命有禮夫豈以為盛哉天子之事固若是也一不能是
則亂而已而宣王所能乃止於褒賞錫命詩人美之如
是者盖周至厲王而亂極矣王室衰微諸侯肆行王且
不能有國况能建國乎諸侯背叛結怨連禍况能親諸
侯乎賞罰不行於上則褒賞申伯為可美錫命不行於
下則賜命韓侯為可嘉天下出於大亂之後而能振起之
以行天子之事是亦可道也(伊川)
魯無風魯之無風何也先儒以為時王褒周公之沒比
於先代故廵守不陳其詩而其篇特不列於太師之職
是宋魯無風其或然歟或者謂孔子有所諱而削之然
考其當時為國大夫賦詩相属及季子觀周樂于周皆
無曰魯風者是說不通焉
致魯於頌(諸侯無正風正風者非諸侯之詩也且魯受)
(天子禮樂其僣已甚矣而何有盛德之形容然聖人所)
(以特致於頌豈無意哉)或問曰諸侯無正風而魯有頌
何也曰是惡夫僣者非頌也聖人不得已而名之是聖
人之微意也其原伯禽受天子禮樂乎以諸侯而僣天
子吾從而目之即其志也且四篇之體不免變風之例
耳是又何頌之有乎故其序曰季孫行父請命於周而
史克作頌是亦未免乎強也是僖之政猶未全其德而
春秋之貶尚不能逃其罪抑亦不知其頌從何而興耶
夫頌之美者莫如文武而已聖人所以列為魯頌者得
不示其強弱哉
商魯並頌(魯本不足頌而聖人列之頌者所以譏其僣)
(也若商頌者非魯頌之比而聖人特與之並列者何哉)
詩有魯頌商頌何也魯實僣天子今觀魯頌之事豈是
為盛德而可告於神明故言季孫行父請命於周而作
是頌則以周室既微明魯之強而僣也其商頌亡特附
之而已故曰得商頌十二篇以此知孔子不欲絶一代
之事所得而附之非有所褒貶也
羣書考索别集卷七
