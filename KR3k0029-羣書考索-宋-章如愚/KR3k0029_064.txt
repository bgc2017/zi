羣書考索卷六十四宋章如愚撰
地理門
田制類
黃帝
八家為井井開四道而分八宅鑿井於中則井田之原
其來遠矣
唐堯
堯遭洪水天下分絶使禹平水土别九州
冀州土白壌(旡塊曰壌)田中中(田第五)
兗州土黑墳(色黑而墳起)田中下(田第六)
青州土白墳田上下(田第三)
徐州土赤埴墳(土粘曰埴)田上中(田第二)
揚州土塗泥(地泉濕)田下下(田第九)
荆州土塗泥田下中(田第八)
豫州土惟壌下土墳壚(壚疏也)田中上(田第四)
梁州土青黎(色青黑沃壌也)田下上(田第七)
雍州土黃壌田上上(田第一)
虞夏殷三代
凡一千餘載其間定墾書册不存鄭康成云昔夏少康
在虞思有田一成有衆一旅一旅之衆而田一成則井
牧之法古先然矣
周井田之制
六尺為步百步為畝百畝為夫三夫為屋三百畝三屋
為井九夫九百畝十井為通九十夫九千畝十通為成
百井九百夫九萬畝十成為終百通千井九千夫九十
萬畝十終為同百成千通萬井九萬夫九百萬畝十同
為終千成萬通十萬井九十萬夫九千萬畝十封為畿
百同千終萬成
終十為同圖
夫三為屋屋三為井井十為通通十為成成
十為終終十為同
同中容四都六十四成方八十里出田稅緣
邊為澮
畫野為井周禮地官小司徒乃經土地而井牧其田野
九夫為井四井為邑四邑為丘四丘為甸四甸為縣四
縣為都以任地事而令貢賦凡税斂之事鄭司農注云
井牧者春秋𫝊所謂井衍沃牧隰臯者也玄謂隰臯之
地九夫為牧二牧當一井今造都鄙授民田有不易有
一易有再易通率二而當一是謂之井牧九夫為井田
方一里九夫所治之田也此制小司徒經之匠人為之
溝洫相包乃成耳邑丘之屬相連比以出田税溝洫為
除水害四井為邑方二里四邑為丘方四里四丘為甸
甸之言乘也讀如衷甸之甸甸方八里旁加一里則方
十里為一成積百井九百夫以六十四井五百七十六
夫出田税三十六井三百二十四夫治洫四甸為縣方
二十里四縣為都方四十里四都方八十里旁加十里
乃得方百里為一同也積萬井九萬夫其中四千九十
六井三萬六千八百六十四夫出田税二千三百四井
二萬七百三十六夫治洫三千六百井三萬二千四百
夫治澮井田之法備於一同今止於都者采地食者四
之一其制三等百里之國凡四都一都之田税入于王
五十里之國凡四縣一縣之田税入於王二十五里之
國凡四甸一甸之田稅入于王地事謂農牧虞衡也貢
謂九穀山澤之材也賦謂出車徒給徭役也司馬法曰
六尺為步步百為畝畝百為夫夫三為屋屋三為井井
十為通通為匹馬三十家士一人徒二人通十為成成
百井三百家革車一乘士十人徒二十人十成為終終
千井三千家革車十乘士百人徒二百人十終為同方
百里萬井三萬家革車百乘士千人徒二千人(或曰文)
(王在岐作司馬法及周公攝天子位從而增損之以為)
(周禮賈公彦曰齊穣苴作司馬法至齊威王大夫等又)
(附於穣苴)賈公彦曰井十五通十井之内有九十夫
之内而止云三十家者蓋宫室塗巷三分去一唯有六
十夫地又不易一易再易通率三夫受六夫之地唯有
三十家使出馬一匹士徒三十家共出三人通十為成
一成之内有九百夫之地宫室塗巷三分去一不易一
易再易通率二而當一故一成惟有三百家革車一乘
士十人徒二十人下皆倣此(大率三十家出一馬一士)
(二徒當以類推)
百乘千乘萬乘之别故丘有戎馬一疋牛三頭甸有戎
馬四匹兵車一乘牛十二頭甲士三人步卒七十二人
一同百里提封萬井戎馬四百匹車百乘此卿大夫采
地之大者是謂百乘之家一封三百六十六里提封
十萬井定出賦六萬四千井戎馬四千匹車千乘此諸
侯之大者謂之千乘之國天子之畿内方千里提封
百萬井定出賦六十四萬井戎馬四萬匹兵車萬乘戎
卒七十二萬人故曰萬乘之主
任民之法小司徒之職乃均土地以稽其人民而周知
其數上地家七人可任也者家三人中地家六人可任
也者二家五人下地家五人可任也者家二人乃經土
地而井牧其田野九夫為井四井為邑四邑為丘四丘
為甸四甸為縣四縣為都以任地事而令貢賦凡税歛
之事前漢志曰周六尺為步步百為畝畝百為夫夫
三為屋屋三為井井方一里是為九夫八家共之各受
私田百畝公田十畝是為八百八十畝餘二十畝為廬
舍(詩曰中田有廬疆埸有瓜是也)民受田上田夫百畝
中田夫二百畝下田夫三百畝農民已受田其家衆男
為餘夫孟子曰餘夫二十五畝亦以口受田工商家受
田五口乃當農夫一人若山林藪澤等地各以肥磽為
差民年二十受田六十歸田在野曰廬在邑曰里一里
八十戸八家共一巷春將出民里胥坐於右塾入者必
持薪樵冬民既入女人同巷相從夜績女工薛士龍
曰班固既有此言而何休注公羊范甯解穀梁趙岐注
孟子皆以為然於理則不通何者言井九百畝其中為
公田則中央百畝共為公田不得家取十畝又言八家
皆私百畝則百畝為屬公矣何得更以二十畝為廬舍
也言同養公田是八家共理公事何得家分百畝自治
之也若家得百畝自治安得謂之同養也若二十畝為
廬舍則二畝半亦入私矣何得謂八家皆私百畝此俗
儒之謬周禮上地家七人而王制孟子則上食九人
其次八人中地家六人而王制孟子則中食七人其次
六人下地家五人而王制孟子下食亦五人蓋先王之
於民養之欲其富保之欲其安故家七人者必授以九
人之上地家六人者必授以七人之中地下地則以地
稱人而已凡欲下地之民生齒之繁以及中上者而後
旡歉此富而庶之術
任田任地之法民受田上田夫百畝中田夫二百畝下
田夫三百畝歲耕種者為不易上田休一歲者為一易
中田休二歲者為再易下田三歲更耕之自爰其處農
民戸人已受田其家衆男為餘夫亦以口受田如比士
工商家受田五口乃當農夫一人此謂平土以肥磽多
少為差民年二十受田六十歸田七十以上上所養也
十歲以下上所長也十二以上上所強也孟子曰夫仁
政必自經界始經界既正分田制祿可坐而定也按
司馬法曰王國百里為郊二百里為州三百里為野四
百里為縣五百里為都杜子春以五十里為近郊百里
為遠郊鄭康成以二百里為甸地三百里為稍地四百
里為縣地五百里為都地(周禮亦曰五百里為都)載
師職曰以㕓里任國中之地(遂人分田里夫一㕓是也)
以場圃任園地以宅田(致仕者受)士田(仕者即受圭田)
賈田(賈人所受)任近郊之地以官田(庶人在官者受)賞
田(賞賜之田)牛田牧田(牧人所受)任遠郊之地(去國五)
(十里為近郊一百里為遠郊置六鄉萬二千五百家自)
(場圃至牧田皆六鄉之外餘地也)以公邑之田任甸地
(置六遂萬六千五百家以為公邑)以家邑(大夫家邑)之
田任稍(小也)地以小都之田任縣地(卿之采地)以大都
之田任畺地(公之采地)薛曰王國九里(興命疏云方)
(二十里)去國五十里曰近郊一百里曰遠郊(共四同之)
(地)置六鄉去國二百里曰甸(十二同之地)置六遂餘為
公邑去國三百里曰稍(二十同之地)其中五十里之國
六十三為大夫家邑餘為公邑去國四百里曰縣(二十)
(八同之地)其中七十里之國二十一為卿之采地餘為
公邑去國五百里曰都(三十六同之地)其中百里之國
九為公之采地餘為公邑出租税納王由此觀之公邑
有四而載師特曰公邑之田任甸地者言公邑始立於
此也蓋公邑甸田天子使大夫治之(自甸至縣使大夫)
(治之都使下士治之)遂人治野分為九等上上田百
畝旡萊上下田萊二十五畝上中田萊五十畝此舉上
地之上也中上萊七十五畝中中萊百畝中下萊百二
十五畝此舉中地之中也下上萊百五十畝下中萊百
七十五畝下下萊二百畝此舉下地之下也若夫司徒
造都鄙不易家百畝舉上上也一易家二百畝舉中中
也再易家三百畝舉下下也亦以九等為率蓋大司徒
與遂人其法一同皆以二十五畝振之曰旡可疑者而
說者自見其同異耳(唐)周禮於都鄙言易不易者地
事也於鄉言所食者地利也於遂言地田萊者地力也
都鄙以政為主故以地事言之鄉以人為主故以地利
言之遂以地為主故以地力言之惟遂人上地有萊五
十畝為異於鄉與都鄙以鄉之地狹於遂而都鄙之地
又輕於遂故也(禮書)
鄉遂異同大司徒令五家為比使之相保五比為閭使
之相受四閭為族使之相葬五族為黨使之相救五黨
為州使之相賙五州為鄉使之相賓(六鄉也)遂人五家
為鄰五鄰為里四里為鄼五鄼為鄙五鄙為縣五縣為
遂(六遂也)一鄉五州二十五黨百二十五族五百閭
二千五百比自比長下士以上其官三千一百五十六
鄉之官凡一萬八千九百三十六一遂五縣二十五鄙
百二十五鄼五百里一千五百鄰自里宰下士以上其
官六百五十六六遂之官凡三千九百三十六揔一萬
二千二百七十二人學者固疑財不足以祿之蓋王圻
受天下之財貢六鄉六遂乃軍之所在而邦家之本係
焉是雖祿養之繁先王不以為費也遂官各降鄉一等
故鄉大夫卿而遂則中大夫州長中大夫而縣則下大
夫其官亦降焉故州謂之長而縣與黨同謂之正黨謂
之正而鄙與族同謂之師以至在鄉者謂之民則以禮
義為之主故鄉大夫待之以教法在遂者謂之甿則以
事功為之主故遂大夫齊之以政令(自相保至相賓鄉)
(遂皆然而遂獨不言者鄉以教為主遂以耕為主故也)
鄉學加遂一等故謂之庠庠者養也所以養人材遂學
降鄉一等故謂之序序者射也所以攷藝事凡此鄉遂
之辨也夫鄉遂雖有内外之别然遂之相保相賙相葬
相賓不異於鄉鄉之相糾不異於遂鄉之田法同於遂
遂之軍法同於鄉先王之於家既以五家為比為鄰積
而上之至於萬二千五百家為鄉為遂其於人也既以
五人為伍為兩積而上之至於萬二千五百人為軍而
又十家為聯以聮其居十人為聯以聯其事鄉則聯之
以八里如此則居作相友戰守相衞有同心而無離德
也管仲相齊使居則五家為軌十軌為里十里為連十
連為鄉出則五人為伍十人為戎十戎為卒十卒為旅
蓋倣先王之遺制也(禮書)鄉遂之制上公之國三鄉
三遂諸侯之國二鄉二遂子男之國一鄉一遂書曰魯
人三郊三遂魯大國也故三郊三遂大宗伯頒祀于邦
國都家鄉邑大司馬簡稽鄉民以用邦賦則邦國亦有
鄉遂明矣按大司徒施教法于邦國都鄙使之各以
教其所治民而繼之以比閭族黨州鄉者則是比閭族
黨之法通行于邦國都鄙可知矣不獨六鄉也只看軍
法便可知凡制軍萬二千五百人為軍王六軍大國三
軍次國二軍小國一軍一軍便是王賦所供者如軍行
師從卿行旅從二千五百人為師校之五黨為州相似
五百人為旅校之五族為黨相似此見是法通行於邦
國都鄙之間可知矣
制鄉之法大司徒令五家為比使之相保五比為閭使
之相受四閭為族使之相葬五族為黨使之相救五黨
為州使之相賙五州為鄉使之相賓
受田於鄉大司徒凡造都鄙制其地域而溝封之以其
室數而制之不易之地家百畝一易之地家二百畝再
易之地家三百畝(注云不易之地歲種之地美故家百)
(畝一易之地休一歲乃復種地薄故家二百畝再易之)
(地休二歲乃復種故家三百畝)
鄉之教令鄉師各掌其所治鄉之教而聽其治鄉大
夫各掌其鄉之政教禁令(萬二千五百家為鄉)正月
之吉受教法於司徒退而頒之于其鄉吏各以其所治
以考其德行察其道藝州長各掌其州之教治政令
之法(二千五百家為州)正月之吉各屬其州之民而
讀法以考其德行道藝而勸之以糾其過惡而戒之
黨正各掌其黨之政令教治(五百家為黨)及四時之孟
月吉日則屬民而讀邦法以糾戒之族師各掌其族
之戒令政事(百家為族)月吉則屬民而讀邦法書其孝
悌睦婣有學者閭胥各掌其閭之政令(二十五家為)
(閭)凡春秋祭祀役政喪紀之數聚衆庶既比則讀其法
書其敬敏任䘏者比長各掌其比之治
制遂之法遂人掌邦之野(注曰郊外曰野此野謂甸稍)
(縣都)以土地之圖經田野造縣鄙形體之法五家為鄰
五鄰為里四里為鄼(此管反)五鄼為鄙五鄙為縣五縣
為遂皆有地域溝樹之(注曰鄰里鄼鄙縣遂猶郊内比)
(閭族黨州鄉也異其名示相變爾遂之軍法追胥起徒)
(役如六鄉)
受田於遂遂人辨其野之土上地中地下地以頒田里
上地夫一㕓田百畝萊五十畝餘夫亦如之中地夫一
㕓田百畝萊百畝餘夫亦如之下地夫一㕓田百畝萊
二百畝餘夫亦如之(注萊謂休不耕者鄭司農云戸計)
(一夫一婦而付之田其一戸有數口者餘夫亦受此田)
(也㕓居也玄謂㕓城邑之居孟子所云五畝之宅植之)
(以桑麻者也六遂之民各受一㕓雖上地猶有萊所以)
(饒遠也)
遂之教令遂人掌邦之野(郊外曰野五縣為遂)使各掌
其政令刑禁以歲時稽其人民而授之田野簡其兵器
教之稼穡凡治野以下劑致氓以田里安氓以樂昏擾
氓以土宜教氓稼穡以興鋤利氓以時噐勸氓以疆予
任氓以土均平政(注變民言氓異内外也氓猶懵懵然)
(旡知貌也致猶會也民雖受上田中田下田及會之以)
(下劑為率謂可任者家二人樂昏勸其昏姻疆予謂民)
(有餘力復予之田若餘夫然政讀為征)遂師各掌其遂
之政令戒禁以時登其夫家之衆寡六畜車輦辨其施
舍與其可任者經牧其田野辨其可食者(今年所可耕)
(者)周知其數而任之巡其稼穡而移用其民以救其時
事遂大夫各掌其遂之政令以教稼穡以稽其功事
正歲簡稼噐修稼政縣正掌其縣之政令(五鄙為縣)
以頒田里以分職事掌其治訟趣其稼事而賞罰之
鄙師各掌其鄙之政令祭祀(五酇為鄙)凡作民則掌其
戒令以時數其衆庶而察其媺惡而誅賞酇長各掌
其酇之政令(四里為酇)以時登其夫家比其衆寡以治
其喪紀祭祀之事凡歲時之戒令皆聽之趣其耕耨稽
其女工里宰掌比其邑之衆寡與其六畜兵噐治其
政令以歲時合耦于耡以治稼穡趣其耕耨行其秩叙
(注二耜為耦兩人相助耦而耕)隣長(五家為隣)掌相糾
相受
不妨農時夏官司馬中春教振旅中夏教茇(蒲末反)舍
中秋教治兵中冬教大閱因以蒐田左𫝊曰春蒐夏
苗秋獮冬狩皆於農隙以講事
不廢農力記曰古者用民之力歲不過三日
勸之使耕記月令孟春之月天子乃以元日祈穀于上
帝乃擇元辰天子親載耒耜措之于參保介之御間帥
三公九卿諸侯大夫躬耕帝藉
驅之使耕載師掌任土之法以物地事授地職而待其
政令凡任地國宅无征園廛二十而一近郊十一遠郊
二十而三甸稍縣都皆旡過十二唯其漆林之征二十
而五凡宅不毛者有里布田不耕者有屋粟凡民旡職
事者出夫家之征以時收其賦閭師凡旡職事者出夫
布凡庶民不畜者祭旡牲不耕者祭旡盛不樹者旡槨
不蠶者不帛不績者不衰
貸歛以時地官旅師掌聚野之耡粟屋粟閒粟(注野謂)
(遠郊之外也耡粟民相助作一井之中所出九夫之税)
(粟也屋粟民有田不耕所罰三夫之税粟閒粟閒民旡)
(職事者所出一夫之征粟閒音閑)而用之以質劑致民
平頒其興積施其惠散其利而均其政令(注以質劑致)
(民案入税者名會而貸之興積所興之積謂三者之粟)
(也均其政令者皆以國服為之息而音若積子賜反)凡
用粟春頒而秋歛之
遷徙有法地官比長(五家為比鄉老之屬)各掌其比之
治徙于國中及郊則從而授之(注徙謂不便其居也或)
(國中之民出徙于郊或郊民入徙國中皆從而付所處)
(之吏明旡罪惡)若徙於他則為之旌節而行之(注謂出)
(居異鄉也授之者有節乃達)若旡授旡節則唯圜土内
之(注鄉中旡授出鄉旡節過所則呵問係之圜土考辟)
(之也呵呼何反)鄰長(五家為鄰遂人之属)掌相糾相
受徙于他邑則從而授之旅師凡新氓之治皆聽之
使旡征役以地之媺惡為之等(注新氓新徙來者也治)
(謂有所求乞者也使旡征役復之也以地媺惡為之等)
(七人以上授以上地六口授以中地五口授以下地)
緩急相親門族師以邦比之法率四閭之吏以時屬民
而校登其族之夫家衆寡辨其貴賤老幼廢疾可任者
及其六畜車輦五家為比十家為聫五人為伍十人為
聯四閭為族八閭為聯使之相保相受刑罰慶賞相及
相共以受邦職以役國事以相葬埋比長各掌其比
之治五家相受相和親有罪竒衺則相及
有旡相濟鄉師正歲稽其鄉噐比共吉凶二服閭共祭
噐族共喪噐黨共射噐州共賓噐鄉共吉凶禮樂之噐
(注吉服者祭服也凶服者弔服也比長主集為之祭噐)
(者簠簋鼎爼之屬閭胥主集為之喪噐者夷槃素爼楬)
(豆輁軸之屬族師主集為之民所以相共也射噐者弓)
(矢楅中之屬黨正主集為之為州長或時射於此黨也)
(賓噐者尊爼笙瑟之属州長主集為之為鄉大夫或時)
(賓賢能於此州也吉噐若閭祭噐者也凶噐若族喪噐)
(者也禮樂之噐若州黨賓射之噐者鄉大夫備集此四)
(者為州黨族閭有故而不共也此鄉噐者旁使之相共)
(則民旡廢事上下相補則禮行而教成)鄰長(遂人之屬)
掌相糾相受凡邑中之政相贊(長短使相補助)
諸儒言井田不同鄭康成以小司徒有邑甸縣都之别
而其名與采邑同匠人有&KR0908;遂溝洫澮之别而多寡與
遂人異故言采地制井田鄉遂公邑制溝洫又謂鄉遂
公邑之吏或從民以公使不得恤其私諸侯專國之政
或恣為貪暴税民旡藝故畿内用夏貢法邦國用商助
法賈公彦之徒遂以載師自國中園廛以至甸稍縣都
皆旡過十二是鄉遂及四等公邑皆用貢而旡助以明
鄉遂為溝洫而已然先王之為井田也使所飲同井所
食同田所居同廛所服同事出入相友守望相助疾病
相扶持鄕遂六軍之所寓豈可授之田而不為井乎大
田之詩言曾孫來止而歌雨我公田遂及我私噫嘻之
詩言春夏祈穀于上帝而歌駿發爾私終三十里亦服
爾耕十千維耦周官遂人言興耡旅師有耡粟比鄉遂
井田之事鄭氏以鄉遂旡井田而又以遂人之法釋詩
以一井之法釋旅師是自戾也孟子曰鄉田同井請野
九一而助則鄉遂之為井田可知也(薛)李泰伯曰司馬
法與周禮其言頗異意者文王在岐作司馬法及周公
攝天子位從而增損之以為周禮乎當以周禮為定司
馬法有步畮夫屋井周禮如之但不别為屋爾司馬法
十井為通十通為成周禮則四井為邑四邑為丘四丘
為甸一甸旁一里為成司馬法十成為終十終為同周
禮則四甸為縣四縣為都旁加十里為同又司馬法止
為一制旡遠近之殊周禮則三百里以外都鄙為井田
二百里以内鄉遂為十夫百夫千夫萬夫則是殊制矣
故當以周禮為定
羣書考索卷六十四
