羣書考索續集卷四十九
宋章如愚編
輿地門
歴代
晉元中興議者謂晉元雖中材之主要不失為唐肅代
而安史亂唐肅代興於西北卒能復兩京夷大憝再造
皇家不失舊物而劉石覆晉琅琊興於東南祖逖既死
勲業頓隳僅能退守江左為自全計耳豈形勢失據地
利之不齊邪臣切謂不然夫晉唐之君固無優劣而將
有利鈍敵有堅脆所以不同也方安史作亂張真源守
睢陽(宋朝南京)魯山南守南陽(宋朝鄧州)朞年死戰不
下賊故江淮克全中興實頼以濟李臨淮戰河北郭尚
父戰河南奮銳挺忠勝氣百倍而祿山思明君臣父子
更相戕戮自取殱夷故肅代乘時奮功坐夷巨盗非力
也時也劉石之禍則異然自邊釁四起百郡瓦裂卒無
一城一壘能堅守挫敵以待王師者唯劉琨保并州不
忘晉朝而收民無力臨戎失律汨汨不自振僅能當顔
真卿軰徙倚河朔之間耳所謂李郭張魯之將無有也
而劉石輔車再世奸雄氣吞九有又非安史崛強之比
東南將帥既非其人而元帝有一祖逖不能用王敦投
隙而奮遂嬰禍辱内難相仍隣敵鼎盛而猶能保有東
南宗社不絶是難能也且永嘉之際愍帝亦有為之主
定都長安根本秦隴股肱三河而琅琊外屏東南首尾
應援地利非不得也一時形勢與肅代之際何異而終
於顛沛戮辱而後已則以遇敵之強而將帥失律故也
借令琅琊復興西北是以肉飼虎口耳典午氏將無種
矣而况肅代興於秦蜀而兼有吳楚元帝興自吳楚而
併失秦蜀方開元承平之久東南戶口最為蕃實安史
之亂幸免寇掠當時兩浙諸州民戶不下九千萬舉東
晉所有不能及也考其國之虚實將之利鈍敵之堅脆
其不侔也如此則其勲業有小大虧盈固其宜矣豈地
利之不齊哉且以晉室衰微之際祖逖拔起於羣不逞
中驟能收合餘燼擊楫奮忠將斗粮尺兵横軋強敵不
數載間俾黃河以南盡為晉土雖以石勒驍雄戰無留
敵而終逖之任垂涎河濟之外不敢形南牧之志則勢
之強弱顯在於人豈以東西南北為限哉逖之功所以
不成則任之不專而年之不永耳向使晉室有幸能專
逖之任而天假之年則劉石父子之間雖無安史之禍
東晉所有之地雖無肅代之廣庸知不能成李郭興復
之功乎
南北紛争論曰自晉元東渡訖於後周之亡南北血争
垂三百年其間北朝之兵屢得志於東南矣或卷甲而
趍歴陽(石季龍歴陽宋和州也)或長驅而至瓜步(魏主)
(太武瓜步在宋真州六合縣界也)或築行宫於新野(元)
(魏孝文新野唐之襄縣属宋鄧州)或駐大軍於秣陵(北)
(齊將蕭軌秣陵乃宋之建康府也)或涉沅湘而阻於長
沙(周將賀若敦長沙乃宋之潭州也)或渡江淮而守於
石頭(北齊將柳逹摩石頭城在宋建康府境内也)其深
入制勝非不銳也南國之兵屢得志於西北矣或渡河
而守黎陽(晉將滕恬之黎陽宋衞州縣也)或薄海而克
廣固(宋武帝廣固城在宋夀州益都縣西)或遡渭而入
長安(宋將王鎮惡)或踰關而至覇上(晉將桓温覇上在)
(長安之東三十里也)或四十七戰所向無前(梁將陳慶)
(之也)或五十二城望風震服(梁將夏侯亶也)其深入制
勝又非不銳也加之有北土者八姓(後漢劉氏後趙石)
(氏前秦符氏後秦姚氏前燕後燕慕容氏魏拓䟦氏北)
(齊高氏後周宇文氏也)割裂紛争有南朝者五代(晉宋)
(齊梁陳也)亂亡踵跡劉石暴骨於關河符姚染血於淮
渭慕容拓䟦鬭䦧軒驁高氏宇文禍亂如結是北土非
無釁可乘也王敦蘇峻踵逆上游孫恩盧循訌亂海嶺
桓玄侯景荼毒江湖李特譙縱崛強巴蜀是南國非無
衅可乘也然而北人終不能併南南人終不能併北是
何耶蓋其不能圖萬全之舉好興常試之師方敵未有
衅則速徼功利紛拏以逞重兵外宿齊民遠輸廟謨重
勞帑藏益屈敵未告憊而吾已困矣逮夫幸際機會隣
壤繹騷嬴秦之鹿已奔卞莊之虎可刺用備不豫則無
以應享坐眎其斃而莫能乘矣間或幸而遇捷則敗不
旋踵是以蕭宏舉南國之兵潰於洛口元英掃北方之
衆没於鍾離青泥之敗单騎而逃(宋睢陽公劉義真)吕
梁之役匹馬無反(陳將吳明徹)彦之退舍(宋將劉彦之)
資實蕩然魏武言還(元魏大武帝)僵尸闐積齊人如蝟
皆為江浙之魚(北齊十萬衆渡江不反)堅卒若林盡作
淮淝之鬼(符堅百萬衆大敗於淝水)其餘或焚舟而遁
(晉將桓温)或棄輜重而奔(晉將商浩)或大敗而還者(魏)
(將盧昶)不可殚紀既軍敗於外國疲於内民愁盗起群
雄乘之而社稷危矣是其急於成功乃所以速底敗亡
也向使南北之君能於暇時息民休兵遵養時晦君宰
優游將士偃息元元雍熙咸遂其性莫不蓄銳以待發
銜恩而樂用而廟堂之謀静觀遠照探敵人之情偽而
慣識之必俟一旦釁隙洞開則赫然有作發將士素銳
之氣啟臣民樂用之心興湯后之雲霓仗武王之旄鉞
入關下高祖之令渡河布光武之恩以此赴敵何敵不
摧以此吊民何民不服頋海宇之功豈難濟哉常觀三
國之時吳魏争衡淮漢之郊奔命不暇而數十年卒不
能入寸土逮晉武受命講好息民邊境如畿輔南北之
民各安其堵故能十餘年間一舉而平吳隋之平陳也
亦然東晉之初力争中原五十七戰之間未嘗不有事
於西北而關河之功未始克集及其季年務敦鄰好北
有南燕西有姚秦而數十年間恬不交兵西北之人不
復以東南為虞故能數載之間一舉而克燕再舉而滅
秦宋之興其混一宇内已亦由是道是其緩於取敵乃
所以速集大勲也故曰天下皆知取之為取而不知與
之為取帝王之道出於萬全可不戒哉
梁亡嘗考前梁之亡其可怪者二前代皆以驕逸侈暴
而敗梁武獨以憂勤慈儉而亡可怪一也始也興而治
終焉亂而亡可怪二也議者以謂溺信釋流致精爽迷
奪遂底滅亡非也惑於浮屠氏有紊典刑不過委靡而
不競耳何致遽亡哉蓋其功以易成而患由忽至也𫝊
曰常勝之將難與慮敵蓋將常勝則驕士常勝則易征
伐四克則廟堂之謀輕於用兵是常勝之禍所以為禍
也故從古王霸之興必履危踐險然後能成功如漢祖
之創業光武之中興魏武之制勝劉宋之霸高齊之強
拓䟦魏之盛宇文周之固皆因百戰艱危摧強敵而成
大功良由憂勤益智慮而儆畏成安強也若乃起兵以
來幸不遇敵而擊自潰之師攻無備之城遂致所向莫
前偃然有輕敵之心則是潮兵也勝則銳進如潮之來
而不可遏敗則驟退如潮之去而不能止茲為覆敗之
端亡無日矣是以湣王制勝而齊國亂宋偃成功而商
祀絶項羽轉戰無前而楚亡符堅征伐四克而秦滅是
皆常勝之為禍也梁武之興幸會其時乘東昏頽弊遂
基洪業適北朝大亂隆伯功取南國如反掌拓中原如
拾遺師旅所經有征無戰一時功業之成幾亞宋武之
盛而所以盛則易也當時不知成功之幸以為當然故
偃然以孩稚待賁育而了無戒心侯景乘虚既濟江戰
少衂則壮氣消及勤王之師三十萬環視數旅之賊莫
敢誰何卒以敗亡蓋當時南國之兵未嘗遇敵故爾是
故善用兵者毋畏敵人之勝要觀其所以勝毋惮敵國
之強要觀其所以強敗焉思奮者是為勍敵勝而輕我
者終為亡國伺其無前之隙可收不世之功能見小敵
怯而大敵勇然後能無敵於天下
秦隋速亡周室東遷夷夏紛拏餘六百年而天下併于
秦十餘年而天下大亂秦遂以亡晉元南渡南北血争
垂三百年而天下併于隋二十餘年而天下大亂隋遂
以亡傳曰飢者易為食渴者易為飲無聊之民不擇主
而事方戰國南北之際斯民無聊甚矣反不安秦隋之
政相率而為盗何耶蓋民各有心誰能安分不得已而
嬰勞苦患難則無辭得已而不已則怨心生矣方戰國
南北之際日尋干戈而斯民猶且安分者其意若曰吾
君豈獲已矣是未必無恤我之心也時有不幸耳逮夫
天下無事人皆有苟安之志少加勞役遽爾怨懟其意
若曰吾君豈不獲已哉是終無恤我之心也父子夫婦
生長亂離引領息肩于斯有年矣今幸際此而猶不免
焉是無時不可已也由是無聊之心生相率為盗此秦
隋之所以速亡歟噫天下厭亂聖人乘時斯民懷安奸
雄投機為人上者可不畏哉
漢唐疆域漢初匈奴鼎盛盡盗河南地白羊樓煩舉為
虜庭去長安纔七百里飛騎旦夕可至其邊防至隘也
逮及世宗大攘胡越浮西河絶大幕封狼居山禅烏姑
衍以臨瀚海盡奪隂山千里肥美之地匈奴王庭反為
漢之内封又何其廣也唐初遠事西域列波斯以東為
八十八州遠者去長安萬五千里計其道里之中建安
西都護府調唐兵鎮守焉其邊防至廣也及天寳之亂
吐蕃乘虚盡陷河隴地上邽以西皆為虜守去長安纔
八百里連年入寇遂陷京城輦轂之下無異邊徼又何
其隘也雖曰人事有工拙夷夏有否泰是以天道好還
虧盈之理自然至此也要之羌狄不能限漢民中國弗
能疆異域神州雖盛毋勞北伐之師島夷雖強毋形南
牧之志各保封疆自相蕃息非惟允叶於人事抑亦克
承於天意矣
南北形勢周室之衰秦晉齊楚擅天下相持五百年而
秦滅楚漢室之亡天下三分相持六十年而晉平吳晉
室之亂琅琊南渡繼為南北朝相持三百年而隋併陳
周秦漢唐肇基皇業皆本陜西光武中興亦頼河北遂
令古今議者有形勢優劣之辨讀賈生之過秦則夸言
陜右誦杜牧之罪言則齒譽山東(即宋朝河北西路河)
(東路及燕雲地也)而赫赫南夏無有稱焉寡見䛕聞之
士大抵雷同深以為不然夫欲觀古今盛衰之理者無
徒驗其功業之已成考其興亡治亂之所由致良將不
擇兵而戰循吏不擇民而治王覇之興豈擇地利而後
制勝沃野不能起惰農高資不能成格虜山河襟帶乂
安能保亡國之君是以荆楚削弱王翦渡江高齊荒蕩
周師入鄴是善用關西者能以併南北也赫連崛強魏
武克朔方孫皓淫虐王濬入金陵是善用河北者皆能
以併西南也章邯輕敵項王渡河姚泓玩寇宋武入關
是善用江南者皆能以併西北也魏太祖宋高祖周武
帝皆一代英雄故魏起河北周本關西宋興江南皆能
奮自孤微赫然成伯業此則三方之地利皆可以興也
商受暴虐黃河無固胡亥愚蒙秦關洞開叔寳荒淫長
江失險此則三方之地利皆不足恃也項王殘鷙石季
驍雄皆轉戰無前而斯民重困故項興東南石奮西北
其亡一也蕭衍符堅皆一時令主乘時奮功然有雄志
而無雄材一則強覇於南夏一則制勝於北朝其敗一
也夫以孫皓淫虐叔寳荒淫固同符於桀紂矣使奄有
萬國覆亡不暇何特於東南哉文王之謨武王之烈高
祖之神光武之聖唐太宗之英武此以天錫勇智俾表
正萬邦者也一旅之衆一成之田亦足以王矣何特於
西北哉彼東南之君唯宋武最稱英雄然究其威略基
圖未可與始皇較優劣又何敢望文武高光之清塵也
無其人而無其功理之必然者也故知南北東西皆無
地利興亡治亂舉在人謀尚何妄分優劣之有識者或
謂西北之風渾東南之俗偷西北之人直東南之民詐
西北之土沃東南之地瘠西北之士勁東南之兵嚻此
形勢之所以異也是又不然彼各有所短長固不可一
槩論也夫西北之風渾其失也悍東南之俗偷其得也
和渾厚可與奮功悍突則難與圖治和易則易與樂成
偷墮則難與慮始故由古以來南北紛争則西北以強
勝而多失之亂東南以治隆而多失之弱此則風俗之
各有得失也西北之人直其失也狠而後雜以羌狄羌
狄之人驕暴者也東南之人詐其得也易而又邊以蠻獠蠻
獠蠻獠之人庸愚者也直則不可以屈犯驕則不可以
禮加狠暴之人尤不可以德化是知西北之人難治也
雖愚可以誠推雖詐可以利夸和易之人易以德懷故
知東南之人易治也故由古以來西北之政多以嚴致
平東南之政多以寬為治此則人民之各有得失也西
北之地沃便種植而宜蚕桑東南之地磽瘠多田疇而
利耕布故由古以來西北之人裕於賄而患於飢東南
之人苦於貧而足於食善治西北則足以富國善治東
南則足以餘粮若九有同軌南北一家則儲粮常仰於
東南貨賄常資於西北則食貨之各有得失也西北之
兵沉勁其失也抵肆東南之兵嚻亂其得也剽銳故西
北之兵便於持久東南之兵利於速戰嘗考曹公用兵
常以堅守拄強敵及征孫權驟來亟戰遂大敗於赤壁
此則西北之兵便於持久而不利於速戰也項王持孤
軍轉戰無前及遇漢祖堅守相持卒敗於垓下此東南
之兵利於亟戰而不便於持久也深淵高田戰不獲騁
而諸葛恪之師敗矣江淮之士出入如飛而李密之衆
隳矣是以周亞夫堅壁以挫吳楚謝幼度亟戰而敗符
堅則以二人用其便利故耳故張良賈充鄭(闕)之徒皆
有南兵剽銳之言而北人制勝務以守成不戰之功者
蓋畏其鋒而莫敢争也自古惟聞北人之畏南未聞南
人之惮北也頋議者何蔽焉臣謂南北形勢初無輕重
舉其天時人事如何耳
羣書考索續集卷四十九
