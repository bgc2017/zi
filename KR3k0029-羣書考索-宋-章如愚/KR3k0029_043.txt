羣書考索卷四十三宋章如愚撰
禮器門
后服類
總論三禮圖云内司服掌王后之六服褘衣揄狄闕狄
鞠衣展衣緣衣此上六服皆以素紗為裏使之張顯但
婦人之服不殊裳上下連則此素紗亦上下連也王之
吉服有九韋弁皮弁玄端三等裳服與后鞠衣已下三
服同但王祭服有六后祭服唯有三翟耳何者天地山
川社稷之等后夫人皆不與故三服而已内宰云祭祀
祼獻則贊之天地无祼唯宗廟有裸故知后於外神不
與以其婦人无外事故也闕狄赤揄狄靑褘衣玄鞠衣
黃展衣白褖衣黑以五行之色從下而上以次推之水
色黑褖衣象之黑矣水生於金金色白褖衣上有襢衣
襢衣象之黑矣金生於土土色黃鞠衣象之黃矣土生於
火火色赤鞠衣上有闕翟象之赤矣火生於木木色靑
闕翟上有揄狄象之青矣五行之色已盡六色惟有天
色玄褘衣最在上象天色玄是自下推次其色然也三
翟唯褘言衣者以褘衣是六服之首故以衣目之也
禮象圖云翬素質義也揄靑質仁也五色皆備成章禮
也闕翟一名屈狄言其屈於二狄鞠衣禮也展衣信也
鞠衣黃言禮而以信為質展衣赤言信以禮爲文記曰
忠信之人可以學禮故古人制禮具義蓋如此也狄衣
謂之象服言猶卦之有象其義隠故也禒衣謂之禒衣
猶卦之有彖其義顯故也亦或謂之稅衣闕翟言其取
象闕稅衣言其取數寡盖稅十而取一亦或二十而取
一或稅又爲衣彼曰稅之稅以寡取義故也又爲小功
不稅之稅以輕取義故也上公衮冕則妻副褘記曰君
衮冕立于阼夫人副褘立于東房是也侯伯鷩冕則妻
揄翟記曰王后褘衣夫人揄翟是也王之三公同子男
毳冕則妻屈狄記曰君命屈狄是也王之卿同其夫希
冕則妻自鞠衣而下天子之大夫是也公之孤同其夫
玄冕則妻自展衣而下天子之上士是也公之卿大夫
同其夫爵弁則妻自褖衣而下小國之大夫是也其夫
朝服也則妻自霄衣而下小國之士是也毳衣如菼刺
大夫之詩也大夫希冕今曰毳衣則上大夫卿也卿服
毳冕則三公宜服鷩冕先儒謂服毳冕誤矣王制曰三
公一命衮明服鷩冕也王以衮冕祭若后與焉則服翬
衣王以鷩冕祭若后與焉則服揄狄王以絺冕祭若后
與焉則服鞠衣若王玄冕祭而后與焉則以展衣從若
王皮弁而后與焉則以禒衣從禒衣皮弁之匹也霄衣
朝服玄端之匹也諸侯以朝服眡朝故夫人以纚笄而
朝則天子皮弁視朝后宜以禒衣朝王后禒衣以朝王
則其御于王也以霄衣矣朝服以朝制名霄衣以霄制
名其義可攷而知也鄭氏謂祭羣小祀則服闕翟展衣
以禮見王禒衣御于王之服皆非是后以禒衣朝王則
其見舅姑見賓客亦以禒衣案内則曰婦事舅姑如事
父母雞初鳴咸盥潄櫛縱笄總衣紳則王后以朝其夫
之服其見舅姑可知檀弓曰婦人不飾不敢見舅姑將
有四方之賓来䙝衣何爲陳於斯則王后以朝舅姑之
服見其賓客可知陳禮書曰九者陽之窮故王之吉
服九六者隂之中故后之吉服六王之服九而祭服六
后之服六而祭服三以婦人不與天地山川社稷之祭
故也王之服衣裳之色異后之服連衣裳而其色同以
婦之德本末純一故也王之服單而無裏后之服裏而
不單以陽成於奇隂成於耦故也翬素質也素質義也
揄青質也靑質仁也五色皆備成章禮也有仁義以爲
質有禮以爲文后之德如此而已地有義故褘衣爲上
揄狄次之闕狄或謂之屈則其制屈於褕褘而已三翟
蓋皆畫之於衣如王冕服崔靈恩謂王后三翟數皆十
二王者之後諸侯夫人三公而下夫人雉數如命數於
理或然
褘衣三禮圖云褘衣翬雉名也其色玄後鄭以爲素質
五彩刻繒爲翬雉之形五色畫之綴衣上后從王祭先
王則服之上公二王後魯夫人助君祭宗廟皆服之首
飾亦副其舄則以玄凡舃與裳同色者此與衣同色者
以婦人尚專一德無所兼故連衣裳不異其色故鄭注
屨人云玄舃爲上褘衣之舃也陳禮書云褘衣后祭先
王之服也上公如王之服則上公之夫人如后之服禮
記言夫人副褘是也魯非上公以尊其服者以周公之
後故也
揄翟三禮圖云後鄭讀揄狄爲搖翟雉名靑質五采故
刻繒爲揄狄之形而五采畫之綴於衣上以爲文章然
則揄翟之衣其色青后從王祭先公則服之首飾以副
侯伯夫人助君祭宗廟亦服之首飾亦副陳禮書云
揄祭先公之服也玉藻曰夫人揄翟雜記曰復夫人稅
衣揄狄蓋三夫人三公之妻及侯伯之夫人皆揄翟也
王姬嫁於諸侯車服下王后一等亦揄狄特雉數與三
公之妻侯伯之夫人異耳
闕狄一曰屈狄三禮圖云按褘揄二翟皆刻繒爲雉形
又以五色畫之綴於衣亦刻繒爲雉形依此五色畫之
故云闕翟其衣色赤但刻赤色之繒爲雉形間以文綴
於衣上首飾如之其子男夫人從君祭宗廟亦皆服之
陳禮書曰闕狄后祭羣小祀之服玉藻曰君命屈狄
喪大記曰復夫人以屈狄皆子男夫人也鄭賈之徒謂
褖衣黑而象水水生於金故展衣白金生於土故鞠衣
黃土生於火故闕翟赤火生於木故揄狄靑五色之上
則玄而已故褘衣玄祭先王服褘衣祭先公服揄翟祭
羣小祀服闕狄蠶則服鞠衣以禮見王及賓客服展衣
燕居及御于王則服褖衣於理或然謂二翟刻繒畫之
綴於衣闕翟刻之而不畫其說無據禮象圖云王之三
公八命則其妻自揄狄而下如后之服其卿六命則其
妻自闕翟而下如夫人之服蓋褘衣視衮冕揄狄視鷩
冕闕狄視毳冕故也
鞠衣三禮圖云鞠衣者后告桑之服也按後鄭云鞠衣
黃桑之服色如鞠塵象桑葉始生月令三月薦鞠衣于
先帝告桑事又彼注云先帝太昊之屬也以其蠶功既
大總祭五方帝于眀堂故云之屬以該之云象桑葉始
生者以其桑葉始生則養蠶故服色象之其首服用編
後鄭云謂編列髮爲之其遺象若今假紒矣其屨以黃
若三翟之用舃屨之與舃其制大同惟襌底為異耳
屨人注云複下曰舃襌下曰屨陳禮書曰月令季春
天子乃薦鞠衣于先帝蓋薦之於祀告將服之以桑也
孔穎達曰薦鞠衣者薦之於神座以求福祥也内司服
辨内外命婦之服鞠衣展衣緣衣玉藻曰再命鞠衣鄭
氏曰内命婦之服鞠衣九嬪也展衣世婦也緣衣女御
也外命婦其夫孤也則服鞠衣其夫卿大夫也則服展
衣其夫士也則服緣衣然鞠衣必以黃者蓋黃隂之盛
也蠶而服之以其帥内外命婦而蠶使天下之嬪婦取
中焉后事之盛也
展衣三禮圖曰展衣色白后以禮見王及賓客之服首
服亦編其屨以白後鄭云展當爲襢襢之言亶也亶誠
也此亦卿大夫之妻從夫助君祭宗廟得服之按祭義
曰君牽牲夫人奠盎君獻尸夫人薦豆大夫從君命婦
從夫人是也陳禮書曰展衣后見王及賓客服之然
則内外命婦之鞠衣展衣緣衣則其助祭之服歟詩曰
其之翟也而繼之以胡然而帝則德當神眀可知矣曰
其之展也而繼之以展如之人邦之媛也則行之配君
子可知矣白者隂之純色見王及賓客服之以其見王
及賓客無事乎飾一於誠焉后德之懿也
褖衣三禮圖云褖衣色黑后接御見王之時則服之首
飾以次追師注云次者次第髮長短為之所謂髮髢也
其屨以黑士妻從夫助祭亦服之婦人緣衣之黑始因
男子之玄端亦名褖衣按士冠禮陳服于房爵弁服皮
弁服玄端服士喪禮陳襲事于房亦云爵弁服皮弁服
褖衣當玄端處所以變言之者冠時玄端衣裳别及死
而襲玄端連衣裳與婦人褖衣同故雖用子玄端亦名
禒衣也子羔襲用褖衣纁&KR0008;褖衣纁&KR0008;是婦人嫁時之
服亦非裳衣也今子羔襲之故譏用婦服但纁&KR0008;與玄
衣相對之物則男子褖衣黑矣男子褖衣既黑則婦人
褖衣黑可知矣禮象圖曰褖衣一曰稅衣一曰褖衣
士喪禮曰爵弁服純衣皮弁服褖衣據此褖衣白矣男
子皮弁白則是亦白也然則翬衣玄揄狄闕狄皆靑鞠
衣黃展衣白玄北方也青次之赤次之白又次之鞠衣
以黃在中也王之大夫四命希冕其妻鞠衣上士三命
玄冕其妻展衣中士再命爵弁其妻展衣下士一命皮
弁其妻褖衣蓋鞠衣視希冕展衣視玄冕爵弁褖衣視
皮弁公之孤四命希冕其妻鞠衣雜記曰内子鞠衣是
也其卿三命其大夫再命皆玄冕其妻展衣喪大記曰
大夫以玄頳世婦以襢衣是也其士一命無爵弁自皮
弁以下其妻褖衣若子男之大夫一命無玄冕自爵弁
而下其妻襢衣其士不命無皮弁自朝服而下其妻霄
衣禮記曰大夫冕而祭於公弁而祭於己士弁而祭於
公冠而祭於己然則大夫弁而祭於己惟一命之大夫
士冠而祭於已惟不命之士爾少牢禮主人朝服主婦
被裼衣侈袂特牲禮主人冠玄端主婦纚笄霄衣是也
内司服曰辨内外命婦之服鞠衣展衣褖衣素紗蓋内
命婦鞠衣九嬪也展衣世婦也褖衣女御也闕狄三夫
人也三夫人猶三公之於王坐而論婦禮無官職今三
公之妻服揄翟而三夫人反服屈狄何也蓋先王建官
内命婦皆下外朝之臣一等故其爵三夫人視卿九嬪
視大夫世婦視上士女御視中士下士玉藻曰君命屈
狄再命褘衣一命襢衣士褖衣此言士妻褖衣若加一
命則服襢衣故曰一命襢衣士褖衣初命爲君其妻屈
狄若加一命其夫爲侯伯也則服揄翟又加一命其夫
上公則服褘衣故曰君命屈狄再命褘衣鄭氏謂褘當
爲鞠誤矣陳禮書曰内司服言緣衣玉藻言褖衣喪禮
襲服亦言褖衣雜記喪大記之復服言稅衣則緣褖稅
同實而異名也緣衣御于王之服亦以燕居男子褖衣
黑是亦黑也其緣亦以纁黑者隂之正色纁者隂之上
達緣則循緣之而已燕居御于王服之以其體貴至正
而上達為循緣故也此后行之盛也玉藻所謂夫人揄
翟君命屈狄鞠衣襢衣士褖衣者周官司服辨内外命
婦之服鞠衣展衣褖衣鄭氏以為内命婦之服鞠衣九
嬪也展衣世婦也緣衣女御也外命婦者其夫孤也則
鞠衣卿大夫也則展衣士也則褖衣三夫人及公之妻
其闕翟以下乎侯伯之夫人揄狄子男之夫人亦闕狄
惟二王後褘衣然記言士褖衣則明婦命眡夫也言君
命則明再命一命非女君也蓋子男之夫人屈狄侯伯
之夫人揄狄公之夫人褘衣記稱夫人副褘是公之夫
人也再命鞠衣則上至於四命可知也鄭氏謂侯伯之
夫人揄翟子男之夫人屈狄孤鞠衣卿大夫展衣士褖
衣而改褘為鞠其說是也謂三夫人及公闕狄誤矣王
制言三公一命衮則三公在朝鷩冕其妻揄狄可也玉
藻云夫人揄狄是可知也公之夫人褘衣而明堂位言
魯夫人副褘者魯侯得用衮則夫人副褘可知也
后之服褘衣揄狄闕狄鞠衣展衣緣衣后三狄雉皆以
八十二爲數
王夫人之服王夫人服有二等有后則夫人服闕狄以
下服以倣三公夫人以明其屈也無后則服揄狄以下
以效侯伯夫人亦得伸也雉數皆以八
九嬪之服九嬪服鞠衣以從后助祭享諸侯採桑之事
服展衣從后見賓客服椽衣以進御亦以從后祀事
世婦之服世婦服展衣以從后助祭享諸侯采桑以從
后見賓客服褖衣以進御
女御之服女御八十一人皆服褖衣以從后助祭享諸
侯見賓客進御于王也
三公夫人之服三公夫人揄狄以下或云闕狄以下其
夫服毳冕故夫人服闕狄所以眀其屈也狄雉之數依
夫人之命數刻以八雉
王之孤之妻服孤之妻自鞠衣而下鞠衣則服以從后
助祭享諸侯採桑展衣則服以朝后見賓客褖衣則服
以詣后論事也
王之卿大夫之妻服卿大夫之妻自展衣而下展衣則
以從后助祭享諸侯采桑朝后見賓客緣衣則服以詣
后論事也
王之士之妻服士之妻則服褖衣而已以從后祭器事
至謁后論事皆服之孤卿大夫士之妻再命以上始得
受服一命者自爲之
二王後與二伯夫人服二王後夫人當褘衣三公有功
加命服衮冕夫人亦得服褘衣以下三狄皆畫九雉依
夫之命數也魯以周公之故得用褘衣但畫九雉所以
與王后異
侯伯之夫人服侯伯夫人之服自揄翟而下皆畫七雉
八命作牧者亦依夫命而畫八雉但不得進服蓋州牧
雖得加命其服乃從夫命故夫人不得進服也
子男夫人服子男夫人則服闕狄而下不畫特刻五雉
而已若子男有六命作州牧者亦依夫命刻六雉但不
得進服其義與州牧同也
諸侯媵御服古者諸侯一娶九女二媵三姪三娣自夫
人以下分爲三等二媵之服自鞠衣以下三姪之服自
展衣以下三娣之服自褖衣以下也
諸侯之孤卿之妻服上公之孤侯伯子男之卿之妻則
鞠衣以下
諸侯之大夫之妻服上公之卿大夫侯伯子男之大夫
之妻則服展衣以下
諸侯士之妻服上公侯伯之士之妻則服褖衣以下其
中若卿大夫有再命者其妻皆受公服其一命以下其
妻之服皆私造之其制與公服無異但不受之於君耳
東漢后服太皇太后皇太后入廟服紺上皂下蠶靑上
縹下皆深衣制隠領袖緣以絛翦氂蔮簪珥珥耳璫重
珠也簪以瑇瑁爲擿長一尺端爲華勝上爲鳳皇爵以
翡翠為毛羽下有白珠垂黃金鑷左右一橫簪之以安
蔮結諸簪珥皆同制其擿有等級焉
皇后謁廟服紺上皂下蠶青上縹下皆深衣制隠領袖
緣以絛假簪步搖簪珥步搖以黃金爲山題貫白珠爲
桂枝相繆一爵九華熊虎赤羆天鹿辟邪南山豐大特
六獸詩所謂副笄六珈者諸爵獸皆以翡翠爲毛羽金
題白珠璫繞以翡翠爲華云
貴人助蠶服純縹上下深衣制大手結墨瑇瑁又加簪
珥
長公主見會衣服加步搖公主大手結皆有簪珥衣服
如制自公主封君以上皆𢃄綬以采組爲緄𢃄各如
其綬色黃金辟邪首爲𢃄鐍飾以白珠
公卿列侯中二千石上一千石夫人紺繒蔮黃金龍首
銜白珠魚須擿長一尺爲簪珥入廟佐祭者絹紗上下
助蠶者縹絹上下皆深衣制緣自二千石夫人以上
至皇后皆以蠶衣爲朝服
公主貴人妃以上嫁娶得服錦綺羅縠繒采十二色重
緣袍
特進列侯以上錦繒采十二色
六百石以上重練采九色禁丹紫紺
三百石以上五色采青絳黃紅綠
二百石以上四采青黃紅綠
貴人緗縹而已公列侯以下皆單緣襈制文繡爲祭
服自皇后以下皆不得服諸古麗圭襂閨緣加上之
服建武永平禁絶之建初永元又復申重於是世莫能
有制其裁者乃遂絶矣
晉后服皇后謁廟其服皂上皂下親蠶則青上縹下皆
深衣制隠領袖緣以絛首飾則假髻步搖俗謂之珠松
是也簪珥步搖以黃金爲山題貫白珠爲枝相繆八爵
九華熊獸赤羆天鹿辟邪南山豐大特六獸諸爵獸皆
以翡翠爲毛羽金題白珠璫繞以翡翠爲華元康六年
詔曰魏以来皇后蠶服皆以文繡非古義也今宜純服
青以為永制
貴人夫人貴嬪是爲三夫人皆金章紫綬章文曰貴人
夫人貴嬪之章佩于寘玉
淑妃淑媛淑儀修華修容修儀婕妤容華充華是為九
嬪銀印青綬佩采瓄玉貴人貴嬪夫人助蠶服純縹為
上與下皆深衣制太平髻七䥖蔽髻黑玳瑁又加簪珥
九嬪及公主夫人五䥖世婦三䥖助蠶之義自古而然
矣
皇太子妃金璽龜鈕纁朱綬佩瑜玉諸王大妃妃諸長
公主主封君金印紫綬佩山玄玉
長公主公主見會太平髻七䥖蔽髻其長公主得有步
摇皆有簪珥衣服同制自公主封君以上皆𢃄綬以綵
組爲緄𢃄各如其綬色金辟邪首爲𢃄玦
郡公侯縣公侯太夫人夫人銀印青綬佩水蒼玉其特
加乃金紫
公特進侯卿校世婦中二千石二千石夫人紺繒幗黃
金龍首銜白珠魚須擿長一尺爲簪簪珥入廟佐祭者
皂絹上下助蠶者縹絹上下皆深衣制緣白二千石夫
人以上至皇后皆以蠶衣爲朝服
唐后服禕衣者受冊助祭朝會大事之服也深青織成
爲之畫翬赤質五色十二等素紗中單黼領朱羅縠褾
襈蔽膝隨裳色以緅領爲緣用翟爲章三等青衣革帶
大帶隨衣色裨紐約佩綬如天子青韤舃加金飾
鞠衣者親蠶之服也黃羅爲之不畫蔽膝大帶革帶舃
隨衣色餘同褘衣鈿釵
襢衣者燕見賓客之服也
十一鈿服用雜色而不畫加雙佩小綬去舃加履首飾
大小華十二樹以象衮冕之旒又有兩博鬢婦人服
從夫子五等以上親及五品以上母妻服紫衣腰襻褾
緣用錦繡九品以上母妻服朱衣流外及庶人不服綾
羅縠五色線鞾履凡襴色衣不過十二破渾色衣不過
六破
婦人施羃䍦以蔽身永徽中始用帷冒施帬及頸坐襜
以代乘車命婦朝謁則以駞駕車數下詔禁而不止武
后時帷冒益盛中宗后乃無復羃䍦矣宮人從駕皆胡
冒乘馬海内傚之至露髻馳騁而帷冒亦廢有衣男子
衣而鞾如奚契丹之服武德閒婦人曳履及線鞾開元
中初有線鞋侍兒則著履奴婢服襴衫而士女衣胡服
其後安禄山反當時以爲服妖之應巴蜀婦人出入有
兜籠乾元初蕃將又以兜籠易負遂以代車文宗即位
以四方車服僭奢下詔凖儀令品秩&KR0564;勞爲等級婦
人裠不過五幅曳地不過三寸襦袖不過一尺五寸袍
襖之制三品以上服綾以鶻銜瑞草鴈銜綬𢃄及雙孔
雀四品五品服綾以地黃交枝六品以下服綾小窠無
文隔織獨織
本朝皇后之服唐制三等一曰褘衣朝會服之二曰鞠
衣親蠶服之三曰禮衣宴見服之國朝存其名常服龍
鳳珠翠冠霞帔
天聖二年修製皇太后服按隋制后服四等其四曰朱
衣以緋羅爲之宴見賓客則服今參詳每遇朝謁聖容
往還於輦中服此朱衣如常服視事亦服之明道元
年又詔定皇太后恭謝天地禮服禮院言請准皇帝衮
服減二章衣去宗彛裳去藻前後垂珠翠二十旒以衮
衣爲名詔冠名儀天
舃屨類
王之吉服九而舃三冕服赤舃黑絇繶純皮弁服白舃
青絇繶純冠弁服黑舃赤絇繶純后之吉服六而舃屨
各三褘衣玄舃黃絇繶純揄狄青舃白絇繶純禮象圖
云屨人掌王及后之服屨爲赤舃黑舃赤繶黃繶青絇
此言王六冕后三翟之舃也蓋六冕皆赤舃赤繶青絇
三翟皆黑舃黃繶青絇屨順裳色冕服纁裳故其舃赤
褘翟玄裳故其舃黑揄翟闕翟皆連青裳而舃皆黑者
猶裘順衣色君子狐青裘玄綃衣以裼之也赤繶以純
爲貴黑舃黃繶從繪次也鄭氏謂凡舃之飾如繢次凡
屨之飾如繡次蓋僅得之矣若以爲赤繶黃繶青絇雜
玄言之非是盖周之法不如是之大迂也士冠禮曰玄
端黑屨青絇繶純素積白屨緇絇繶純爵弁纁屨黑絇
繶純據此玄端素積從繡次爵弁從繢次鄭氏謂爵弁
從繢次尊祭服也然則凡屨舃之飾以純爲上繢次次
之繡次又次之爵弁而下絇繶純皆一冕翟更異豈欲
異冕翟之故歟然則爵弁素積玄端推之鞠衣蓋黃屨
黑絇繶純展衣蓋纁履黃絇繶純褖衣蓋白屨緇絇繶
純士冠禮曰屨夏用葛冬用皮屨可也言冬皮屨可則
以素屨爲正所謂素屨葛屨是也皮屨素而已
命夫命婦之命屨命夫之命屨則纁屨也大夫以上衣
冠則有命舃無命屨命屨中惟有士爵弁纁屨而已命
婦之命屨則黃屨以下也以其外命婦孤妻以下内命
婦九嬪以下不得服舃皆自鞠衣以下故用黃屨也其
卿大夫妻及二十七世婦則皆以展衣白屨爲命屨主
妻及女御則皆以褖衣黑屨爲命屨也命夫命婦之功
屨功屨次命屨於孤卿大夫則白屨黑屨也案司服孤
希冕卿大夫玄冕皆以赤舃為命舃以下仍有韋弁命
夫冠弁黑屨故云次命屨命屨闕狄赤舃黑絇繶純鞠
衣黃屨白絇繶純展衣白屨黑絇繶純褖衣黑屨青絇
繶純三禮圖屨人掌王及后之服屨爲赤舃黑舃赤繶
黃繶青絇注云複下曰舃禅下曰屨舃屨有絇有繶有
純者飾也賈釋云下爲底也複下重底也重底者名曰
舃單底者名曰屨繶謂玄底相接之縫綴絛於其中絇
謂屨頭以修爲鼻絇拘也取拘持爲行戒使人低目不
妄視純謂以絛爲緣屨舃各象裳色王舃有三冕服則
赤舃韋弁皮弁則白舃冠弁之服則黑舃王后亦三舃
玄舃配褘衣青舃配揄翟赤舃配闕翟鞠衣以下皆屨
也凡舃之飾如繢次玄舃黃絇繶純者玄黃天地色相
對爲繢次之飾也赤絇繶純者王黑舃之飾赤黑南北
方相對亦繢次之飾也黑絇繶純者王赤舃之飾青絇
繶純者王白舃之飾青白東西方相對亦繢次之飾也
后之赤舃亦黑飾后之青舃亦白飾也若然則爵弁纁
絇黑絇繶純黑與纁南北相對用繢次爲屨飾者盖尊
祭服之屨故飾從對方色也凡屨之飾如繡次此絇皮
弁白屨黑絇繶純爲飾白與黑西北相對爲繡次之飾
又后黃屨白絇繶純白屨黑絇繶純此三者鞠衣以下
之屨也然則屨舃王有三等后有六等上公以下夫人
得服褘衣者亦赤舃也陳禮書曰凡舃之飾如繢之
次凡屨之飾如繡之次玄黃青白赤黑對方者爲繢次
青赤赤白白黑黑青比方者爲繡次(詳已見三禮圖)屨
人言舃止於黑舃言繶止於赤黃言絇止於青有素屨
而無飾屨有葛屨而無皮屨鄭氏謂雜互反覆以見理
之固然也據婦人而言其實孤卿大夫身則功屨女
命舃也九嬪亦以白屨黑屨爲功屨内子亦然蓋九嬪
與孤妻内子既以黃屨爲命屨功屨之中有襢衣白屨
黃衣黑屨也世婦則以黑屨爲功屨世婦之命屨既以
襢衣白屨矣其功屨唯有褖衣黑屨也女御士妻則唯
有褖衣黑屨爲命屨而已此士妻謂再命受服者方得
有此屨如王之中士以上是也若侯伯之士一命子男
之士不命及王之下士皆受職而不受服故其妻亦不
得有命屨也
佩類
佩周官王府掌共王之佩玉詩木瓜曰報之以瓊琚丘
中有麻曰貽我佩玖(玉名次玉)女曰雞鳴曰雜佩以贈
之渭陽曰瓊瑰玉佩采芑曰有瑲葱珩大東曰鞙鞙佩
璲公劉曰何以舟之維玉及瑶玉藻曰將適公所既服
習容觀玉聲乃出揖私朝煇如也古之君子必佩玉右
徵角左宮羽君在不佩玉齊則綪結佩而爵鞸凡𢃄必
有佩玉(謂天子以至士)佩玉有衝牙(正義曰佩玉必上)
(係於衝下垂三道穿以蠙珠下端前後以縣於璜中)
(央下端縣以衝牙動則衝牙前後觸璜而爲聲玉形似)
(牙故曰衝牙)天子佩白玉而玄組綬公侯佩山玄玉而
朱組綬大夫佩水蒼玉而純組綬世子佩瑜玉而綦組
綬士佩瓀玟而縕組綬(鄭注云玉有山玄水蒼者視之)
(文色所似也綬者所以貫佩玉相承受者也純當爲緇)
(正義曰玉色似山玄而雜有文以承之蒼而雜有文故)
(曰文色所以尊者玉色純公侯以下玉色漸雜而世子)
(及士唯論玉質不眀玉色不定也瑜是玉之美者故世)
(子佩之瓀玟石次玉者賤故士佩之)一命緼韍幽衡再
命赤韍幽衡三命赤韍葱衡古之君子必佩玉其制
上有折衡下有雙璜中有琚瑀下有衝牙貫之以組綬
納之以蠙珠而其色有白蒼赤之辨其聲有角徵宮羽
之應其象有仁智禮樂忠信道德之備或結或垂所以
著屈伸之理或設或否所以通文質之儀此所以純固
之德不内遷非僻之心無自入也蓋衡以平其心璜以
中其德琚欲其有所安牙欲其有所制右徵角所以象
事與民左宮羽所以象君與物趨以采齊行以肆夏所
以比於樂周旋中規折旋中矩所以比於禮進則揖之
於前退則揚之於後則佩之爲物奚適而非道耶盖民
爲貴君爲輕事爲先物爲後能治民然後能安君能應
事然後能生物此所以事與民在所右而物與君在所
左也春秋傳曰改步改玉則自天子至士步固不同而
玉亦隨異古者有德佩有事佩德佩則左右皆玉事
佩則左紛帨右决捍之類左佩皆五右佩皆六以左陽
而奇右隂而耦故也左佩者小右佩者大以左手不如
右強故也先設事佩次加德佩以德成而上故也詩言
佩觿韘乃言容兮遂兮是先設事佩後設德佩也内
則左佩金燧右佩木燧鄭康成謂夫遂隅遂也鑑鏡属
世謂之方諸内則以夫遂爲金遂也莊子曰木與木相
摩則然文中子曰木中有火不鑽不發故四時變國火
者春取榆柳夏取棗杏季夏取桑柘秋取柞楢冬取槐
檀而木燧取火(陳禮書)玉府職曰共王之佩玉注云
佩玉玉之所帶者玉藻曰天子佩白玉而玄組綬謂衡
璜琚瑀也玄組綬者用玄組縧穿連衡璜等使相承韓
詩外傳曰佩玉上有葱衡者衡橫也謂葱為橫梁下有
雙璜衡者謂之組懸於衡之兩頭兩組之末皆有半璧
之璜故曰雙璜又以一組懸於衡之中央於末用玉其
狀如牙使前後突雙璜故曰衝牙毛傳云琚璜之外别
有琚瑀其琚瑀當置於縣衝牙組之中央又以二組穿
於琚衡之内角斜係於衡之兩頭於組末係於璜蠙珠
以納其閒蠙蜯也珠出於蜯故言蠙珠納於其閒者組
繩有五皆穿蠙珠於其閒故云也琚佩首也瑀佩腰
也所以納閒故曰琚瑀所以納閒上懸衡上下使自相
觸左佩雙衡宜皆中宮雙璜宜皆中羽右佩雙衡中徵
雙璜中角不如是則衡璜厚薄小大不能相類故曰右
徵角左宮羽詩曰有瑲葱珩則珩相觸以爲聲者也今
舊圖以衡爲佩首下文止有雙璜衝牙不惟於詩有瑲
葱珩爲害又於右徵角左宮羽之言不通蠙珠以玉爲
珠蓋若蛙蠙之珠貫於間斷處也琚瑀所以納蠙珠之
斷處而蠙珠以其斷處納於琚瑀琚瑀所以納閒又有
蠙珠以納其間
采就類
按聘禮記云朝天子圭與繅皆九寸繅三采六等朱白
蒼是也旣重云朱白蒼是一采爲二等相閒而爲六等
也若五等諸侯皆一采爲一就典瑞云公侯伯皆三采
三就一采爲一就故三采三就其實采别二就三采則
六等也典瑞云子男皆二采再就一采謂朱綠也二采
故二就其實采别二就則四等也典瑞又云瑑圭璋璧
琮繅皆二采一就以頫聘此謂卿大夫每采惟一等是
二采共一就也與諸侯不同其天子則典瑞云繅五采
五就亦一采爲一就五采故五就其實采别二就五采
則十等也(禮記正義)
帶類
大戴禮曰黃帝黼黻衣大帶詩曰其帶伊絲又曰垂帶
而厲荀子曰逢衣淺帶(淺帶博帶)雋不疑傳曰褒衣博
𢃄玉藻曰天子素帶朱裏終辟諸侯而素帶終辟大夫
素帶辟垂士練帶率下辟居士錦帶弟子縞帶并紐約
用組雜帶君朱綠大夫玄華士緇辟二寸再繚四寸凡
𢃄有率無箴功深衣曰帶下毋厭髀上毋厭脅當無骨
者左傳曰樂桓子請帶於季武子武子召使者裂裳帛與
之曰𢃄其褊矣(昭元年)天子至士帶皆全帛爲之或以
素或以練或終辟或辟垂或辟下其飾或朱綠或玄華
古者革帶大帶皆謂之鞶内則所謂男鞶革𢃄也春秋
傳所謂鞶厲大帶也左傳曰鞶厲游纓昭其數也
佩魚類
佩魚之制自雍熙元年南郊畢内出魚袋以賜近臣由
是内外升朝文武官皆佩魚服紫者飾以金緋者飾以
銀舊制借服無佩毉官其職雖高亦不佩以别賢否也
政和初因王昭上言於是借服及毉官隨服色佩魚矣
贄儀類
書曰三帛二生一死䞇大宗伯曰以禽作六䞇以等諸
臣孤執皮帛(古者制幣其長丈有八尺其色或素玄纁)
卿執羔大夫執鴈(曲禮曰飾羔鴈者以繪上相禮下大)
(夫相見以鴈飾之以布維之以素)士執雉庶人執鶩工
商執雞禮記曰凡贄天子鬯諸侯圭野外軍中無贄左
傳曰男贄大者玉帛小者禽鳥以章物也女贄不過榛
栗棗脩以告虔也孟子曰出疆必載質又曰庶人不傳
贄爲臣則不敢見諸侯荀卿稱周公曰吾所執贄而見
者十人還贄而相見者三十人儀禮士於士無辭贄有
還贄大夫於士無還贄終辭贄君於其臣則受之於外
臣則使儐還之大夫於嘗爲臣者亦然魯侯會晉師
于瓦范宣子執羔趙簡子中行文子皆執鴈魯於是始
尚羔蓋魯禮之失至此乃復正也呂氏春秋言得伍員
者位執珪漢之曹參始封執帛後遷執圭陳寔父子同
時旌命羔鴈成羣魏司空征南將軍與卿校同執羔明
帝詔之以執璧則先王贄禮沿歴漢魏其大略尚存也
曲禮曰野外軍中無贄以纓拾矢可也則拾亦可以
爲贄歟
羣書考索卷四十三
