羣書考索續集卷五十五
宋章如愚編
臣道門
臯陶
刑不可有舜之九官若典禮樂也同教養也未嘗不決
於汝諧而任刑一事獨以明允期之蓋禮樂教養不可
一日無而刑不可一日有也
以德用刑禹稱臯陶邁種德穆王論臯陶教祗德蓋其
職雖在於明刑而其心未嘗不本於德也
論典禮與天命天討之異臯陶曰天叙有典勑我五典
五惇哉天秩有禮自我五禮五庸哉天命有德五服五
章哉天討有罪五刑五用哉蓋典禮必自天子出故言
勑我自我若夫爵人於朝與衆共之刑人於市與衆棄
之雖天子不得而私故不言哉(楊時)
以德用人九德之名自臯陶始其後周公告成王亦欲
其廸知忱恂于九德之行蓋古人之論人者必廣其有
德後世之主或以材能取人而不稽諸德行故有才無
德之小人得以自售其不敗事者幾希臯陶之言真萬
世知人之法也(真德秀)
主外治舜之時在庭之臣多矣至𫝊禹以天下而禹獨
推臯陶何也曰舜徒得此兩人而天下巳治故也禹緫
百揆而臯陶施刑内外之治舉矣古者兵刑之官合為
一觀舜之命臯陶蠻夷猾夏是其責也則臯陶之職所
施於外者為詳故臯陶雖不可以無禹而禹亦不可以
無臯陶是以當舜之欲𫝊位禹乃遜於臯陶餘人不與
焉孟子曰舜以不得禹臯陶為己憂而子夏亦言舜有
天下選於衆舉臯陶不仁者遠矣盖有見乎此(楊時)
君臣相遜刑期於無刑民叶於中此舜治也舜不敢自
以為功舉而歸之臯陶曰時乃功臯陶不敢自以為功
曰帝德罔愆而舜猶曰俾予從欲以治惟乃之休此足
以見君臣相遜之美而上下常有慊然不自居其功之
意也
稷
體阻飢之心見乃粒之民以舜之時烝民乃粒何嘗阻
飢然舜之命棄乃若是云者蓋欲棄嘗體阻飢之心見
乃粒之民若見阻飢之民則百榖不期而自播矣
為生民立命萬世開太平禹稷思天下溺由已溺思天
下飢由已飢便是為生民立命烝民乃粒萬邦作乂便
是為萬世開太平
夔
其教即大司樂之樂德樂語唐虞之時任於朝者非天
子之族類則世臣巨室之家其起於耕釣側微者不過
數人豈當時世家子弟皆賢哉亦教之有道耳然舜之
命官以教胄子也必属之典樂之䕫何哉蓋古之教者
不在於辭令文章惟長善救失以成其德故優而游之
使自求之饜而飫之使自趍之夫樂者所以和平其心
志而導逹其善性也此舜之教胄子所以先諸樂歟周
官大司樂以樂德教國子中和秪庸孝友以樂語教國
子興道諷誦言語自直而温至簡而無傲即教以樂德
也自詩言志至律和聲即教以樂語也
典樂兼教典樂教胄子見䕫兼兩事既典樂又教胄子
樂與教不可以不並樂者廣大易直感人也深故掌樂
必兼教之任動盪感發使人之良心悠然而生教人之
道無大於此周之大司樂掌成均之法漢之太常猶領
太學其名久而不廢也(吕祖謙)
伊尹
卓然獨見或問古人卓然獨見者誰為最先生曰伊尹
或曰何謂先生曰伊尹去堯舜之世已遠絶無師承堯
傳之舜舜傳之禹自此以往寂寥數百載伊尹斷然號
於人曰予天民之先覺者也及湯學於伊尹故湯得伊
尹之傳曰文武曰周公曰孔子由此傳之也不是獨見
得到何由敢自任如此(張九成)
樂堯舜之道伊尹耕於有莘之野以樂堯舜之道夫堯
舜之道豈有物可玩而樂之乎即耕於有莘之野而巳
此農夫田父之所日用者而伊尹之樂有在乎是若伊
尹則所謂知之者也(楊時)
取予合義一介與萬鍾若論利害則有多寡若論義其
理一也伊尹惟能一介知所取予故雖祿之天下不顧
繫馬千駟弗視後世觀之則一介不以予諸人為太吝
一介不以取諸人為太潔然君子之取予適於義而已
予之嗇取之微雖若不足道矣然苟害於義又何多寡
之間乎孔子於公西赤之富不恤其請於原思之賢不
許其辭此知所予者也孟子言非其道則簞食不可受
於人如其道則舜受堯之天下不以為泰此知所取者
也(同上)
從容於處利害之際湯方聘伊尹於莘尹幡然而從之
豈必於伐桀哉苟可與為堯舜之君者初無擇也豈特
伊尹為然雖湯亦然故五就桀者亦湯志也至於五反
而不能至然後止於亳而伐桀之謀定此湯伊尹之本
心也然後放天子太甲不以為嫌及其復之太甲不以
為怨從容去就如處湯桀之間蓋惟無利桀之心雖伐
而不疑於亂惟無奪太甲之志雖放而不疑於簒此聖
人之事常人所不能測也
有天下之大節辦天下之大事者有天下之大節者也
立天下之大節者狹天下者也夫以天下之大而不足
以動其心則天下之大節有不足立而大事有不足辦
者矣孟子曰伊尹耕於有莘之野非其道也非其義也
雖祿之天下不受也夫天下不能動其心是故其才全
以其全才而制天下是故臨大事而不亂夫太甲之廢
天下未嘗有是而伊尹始行之天下不以為驚以臣放
君天下不以為僣既放而復立太甲不以為專何則其
素所不屑者足以取信於天下也彼其視天下眇然不
足以動其心而豈忍以廢放其君求利也哉(蘇軾)
人知其志於太甲復位之時伊尹之志其自知則在遷
太甲於桐之日人知其志則在奉太甲歸亳之時
善進諫太甲一篇合伊訓而觀之然後知伊尹納誨之
不可及後世人臣至于再三鮮不以辭氣忿怒浸至不
平伊尹三節進戒一節反緩於一節伊訓之作太甲過
末形之時也其言庸傷有哀悼不能自已之意及其過
巳形而太甲一篇乃雍容和緩不傷悼痛切伊訓言爾
惟不德罔大墜厥宗墜宗則九廟為墟矣使人凛然有
危懼之意至太甲但曰忝厥祖忝祖之言視墜宗之言
為孰嚴其曰無越厥命以自覆無之一字辭旨從容亦
非墜厥宗之斷斷也况又曰惟懷允圖曰萬世有辭期
望之意愈至詳味太甲首篇温乎春風和氣中有陶然
自得之意及觀伊川格言大訓明偹森嚴如武庫矛戟
森列何也臣之事君如子之事父事父母幾諫見志不
從又敬不違勞而不怨夫父母有過諫之於幾微而不
從常情或有忿激之心忿激之心生則諫諍之言過其
傷多矣為孝子者加敬而不違雖勞而不怨其色愈恭
其氣愈和其言愈從容而不敢廹也伊尹聖人太甲庸
君伊尹元老太甲幼主而事之如父此其所以聖也(吕)
(祖謙)
傅說
高宗素知傅說昔高宗之於傅說其知之舊矣豈真足
以夢得哉惟夫疎遠之士欲舉而置之貴近之右未有
以信於天下也故假諸夢以神之故孟子告齊宣王曰
必不得已而使卑踰尊疎踰戚不可不重(陳傅良)
學無止法傅說告高宗以典學曰終始不曰始終學無
止法也(真德秀)
開聖學之源學之一事前此未經見也說命曰惟教學
半曰念終始典于學於是始有學之名遂開萬古聖學
之源其功亦大矣哉(同上)
高宗之得說以心之通高宗之用人不求之於必可得
之人而求之於不可知之夢事近怪矣然高宗審其所
夢之象而旁求之於天下而并以其所夢之意告之於
人而舉朝之人不怪且疑耶使者四出交錯道路而傅
巖之野負版之役夫儼然肖焉遂載而去之而說亦不
辭舉朝之臣與其天下之人與其同役胥靡之人其愈
不怪且疑耶既至而相之命之為礪命之為霖雨命之
為舟楫命之為瞑眩之藥自比於弗視地之跣其勤若
是其誠若是耶以高宗之不言且夢帝而得之且形貌
求而肖之且舉版築而相之且命之則說宜有驚世之
智絶人之謀而徒曰從諫好學之類而已耶而高宗又
從而信受之服行之終始尊任之卒以繼伊尹之功而
興商何耶甚矣其不恃其力以致物而以其心而致物
也如此(葉適)
周公
用天子禮樂問賜周公以天子之禮樂當否曰始亂周
公之法度者是賜也人臣安得用天子之禮樂哉成王
之賜伯禽之受皆不能無過記曰魯郊非禮曰周公其
衰矣聖人嘗譏之矣說者乃云周公有人臣不能為之
功業因賜以人臣不得用之禮樂則妄也人臣豈有不
能為之功業哉借使功業有出於周公亦是人臣所當
為爾人臣不當為其誰為也(程顥)
誠於任管叔管叔不令公宜無不知也與其使之監商
而終致辟焉孰若封之有庳富貴之而已耶游氏曰象
以殺舜為事其凶愚既已暴於世矣觀其志亦不過欲
富貴而已舜以兄之道處之故封之有庳而使吏治其
國所以處象而全之也若管叔之德未著於迹其才又
非象比也其志亦未可量周公詎忍逆探其兄之不仁
將自絶於君親而棄之耶若為有庳之封則彼將以為
鄙我而速亂耳周公之親愛其兄宜無不盡其道矣管
叔之事聖人之不幸也舜誠信而喜象周公誠信而任
叔天理人倫之至其用心一也(吕大臨)
不相忌召公為保有欲去之志周公反覆留之不遺餘
力後世權位相軋之際排之使去則多有之挽之使留
蓋亦鮮矣周公固不可以後世論也然大臣之秉心公
則惟恐無助私則惟恐不專公私之間世主所當深察
也(吕伯恭)
待士周公之治天下何如其治計其一時之士雖賢且
能孰有出周公之右者也雖有智計謀議孰有出周公
之意者也以周公而輕天下之士則天下之士夫誰議
而周公則不爾也沐不敢暇櫛也食不敢下咽也周公
非不敢也周公則以為不沐不食不過足以病吾之一
身耳不幸而失一士則足以病天下病風俗吾則不忍
以一身之安而易天下之病風俗之病也
羣書考索續集卷五十五
