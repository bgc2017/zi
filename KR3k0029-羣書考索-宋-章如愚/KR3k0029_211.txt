羣書考索别集卷二十四宋章如愚撰
邊防門
海
海江淮手足也海口咽喉也京畿腹心也錢塘面瞰浙
江去淮有千里之遥涉海無半日之頃江淮固要津守
禦既備倉卒有警未足為腹心之憂巨海梯航快風順
水自海而入京畿不信宿而直𢷬吾腹心之所江淮之
師雖列百萬各堅守禦豈能應緩急之援今日防海之
兵如許浦如定川雖有之然許浦之屯深入扵長江之
口僅可為長江之蔽定川之屯僻處扵四眀之海濱僅
足為四眀之備其扵京畿海門勢甚遼遠若不相關
萬一不虞則許浦至海門不趐五百里定州里定川抵
浙江往来亦三兩日何以相援耶今日之要害在浙則
金山海門眀州定海秀州海鹽是也在淮則通州料
角泰州石港建康土山江乘是也
海門秀州金山為江浙海門之要衝金亮所謂夜半過
海門山未眀抵我京畿者指此
定海敵舟由海北岸来則至眀州定海
海鹽敵舟由海南岸来則至秀州海鹽
土山江乘建康上元縣東南三十里有土山西北十七
里有江乘蔡謨備石季龍處
料角石港沈與求謂水勢湍急海舟至此必得沙上水
手方能轉入者指此
謨備石季龍晉石季龍扵青州造船數百掠沿海諸縣
朝廷以為憂蔡謨遣徐元等守中州并設募取季龍
舟船是時謨統七千人所戍東止土山江乘鎮守八所
城壘凡十一處烽火樓望十餘處盖季龍謀出海道
口趨建康如土山江乘此其要津也
頥浩言避寇不如禦寇宋朝建炎四年敵退吕頥浩言
朝廷集海舟于四眀必為避寇之備夫避寇固當預辦
然禦寇之計尤不可緩
防海委沿江太尉言者論防海利害莫若委之沿海太
尉及民社兵大抵海舟不能齊一未集而擊之必可成
功詔從之
沈與求備海紹興二年敵豫扵京東造舟沈與求言海
道當防言者多欲扵眀州向頭設備使賊舟得至向頭
則已入吾腹心之地矣如通州料角泰州石港水勢湍
險海舟至此必須得沙上水手方能轉入倘扵此為備
盡拘水手則敵亦焉能衝突望廟謨早定詔付頥浩
仇悆為沿海制置先是創沿海制置使以集撰仇悆為
之建司扵浙西吕頥浩言近創此司最為得策然敵舟
從海来有二道一自海北岸来至眀之定海一自南岸
来至秀之海鹽萬一有警遠不能及乞令悆專管浙西
别命人管浙東從之
張浚條海道利害十年福建安撫張浚條海道利害大
治海舟至千艘為直指山東之計以俟朝命
汪澈論備海道三十一年澈言嚴備海道以遏其牽制
李寳駐江隂命浙西總管李寳駐江隂以防海道
李寳海州之捷七月金亮遣蘇保衡統水軍由海道將
趨二浙鄭家奴副之寳遣子公佐同將官邊士寧潜入
敵境伺動静士寧回言公佐挟歸正官魏勝得海州矣
寳大喜趣其下乘機進發寳舟師至東海縣時敵
圍海州寳麾兵登岸敵驚引去時山東豪傑王世脩
等爭應為援寳與子公佐引舟師至密之膠西石臼
島而敵舟已出海口泊唐島相距止一山候風即南不
知王師猝至寳禱于石臼祈風助順丙寅風雨南来衆喜争
奮引帆俄頃過山薄敵敵驚失措敵帆皆以綿纈為之
彌亘數里忽為波濤捲聚一隅窮促搖兀無復行次寳
以火箭射之烟熖隨發延燒數百人不及者猶欲前拒
寳命健士登其舟以短兵擊刺殪之降者三千人獲完
顔鄭家奴六人斬之惟保衡未發舟旋自經死得獻議
造舟人倪詢商簡梁三兒皆淮浙奸民為敵嚮道者
寳欲乘進聞亮已濟淮旋駐東海視緩急為援
御書賜寳寳捷奏至上賜詔奬諭書忠勇李寳四字表
其旌幟
葉義問論土豪官軍義門為報謝使回言今江淮既有
師屯獨海道宜備臣謂土豪官軍不可雜處盖土豪諳
練海道之險憑海之食利能役使船戶若雜以官軍彼
此氣不相下難以恊濟欲扵沿海要處分寨以土豪為
寨主令隨其便使土豪撓扵舟楫之間官軍阨扵塘
岸之口此策之上也
襄
襄江淮所恃以為藩籬者江陵也江陵所恃以為唇齒
者襄陽也秦兼天下自漢以北為南陽即今鄧州自
漢以南為南郡即今江陵襄陽乃南陽南郡二郡之地
故南接江陵北接鄧州西則接巴蜀實為衝要南北必
爭之地
江陵襄至江陵步道五百里郡志云勢同唇齒無襄陽
則江陵受敵故江陵以襄為西捍
鄧州襄陽北有樊城即古樊邑自樊城北有光化即古
鄼城屬南陽縣即今光化軍去鄧一百二十里與敵
境相接
巴蜀襄陽西由房州達金州以入蜀即古魏興郡符
堅攻蜀由此入晉吉挹扵西城縣南築壘拒之桑仲據
襄欲西上吞蜀遣李横攻金州敗退保房州
漢江漢水出蟠冡山蟠冡在隴西縣西其西漢水所出
正屬今利州三泉縣金牛鎮
劉琮降操後漢建安十三年劉琮屯襄陽會操南征
琮遂舉州降
魯肅欲說劉備先是肅聞表卒言扵孫權曰荆楚與
國鄰接外帶江漢内阻山陵有金城之固請往說備
使撫表衆共治曹操權遣行至南郡而琮已降
據襄取北方十四年周瑜說權曰據襄陽以䠞操北
方可圖也
關侯攻樊二十四年侯攻曹仁扵樊仁使于禁龐德屯
樊北大霖雨漢水溢禁等七軍皆沒禁窮迫遂降操
子徙都避之司馬懿請遣人勸權奸其後則大圍自
觧操從之
吕蒙請據襄蒙密言扵權曰蒙為國家前據襄陽何
憂扵操
陸遜向襄陽魏青龍二年吴陸遜諸葛瑾入江夏沔
口向襄陽
襄陽必爭六月滿寵欲拔新城帝不聽曰先帝南守
襄陽地有所必爭也
羊祜鎮襄晉泰始五年帝欲并吴以羊祜鎮襄陽祜綏
民遠近甚得江漢之心
陶侃遣將拔襄咸和七年秋趙郭敬南掠陶侃遣南中
郎將桓宣乘虚攻樊城悉俘其衆竟陵太守李陽攻
新野拔之敬遁去宣陽遂拔㐮陽侃使宣鎮襄陽宣
招懷遠附簡刑罰勸農桑在襄十餘年趙人不能
勝時人以為亞扵祖逖周訪
庾翼論據上流建元元年庾翼曰襄陽荆楚之舊西接
益梁與關隴咫尺去河洛千里土沃田良方城峻險水
道流通進可掃蕩秦趙退可保據上流
北魏向襄陽齊建武四年薛真度勸魏主先取樊鄧
九月真度引兵寇南陽太守房伯玉擊敗之魏主怒以
南陽小郡志必滅之遂引兵向襄陽
李綱請幸南陽宋朝建炎元年李綱請幸南陽劉珏
言陳唐諸郡新刳扵亂南陽城惡亦不可恃二年敵
䧟鄧州
程千秋失㐮三年冬先是京西制置程千秋在襄陽而
所降襄仲有衆數千屯漢水之北城中統兵官有徐大
方曹火星者仲遣人以馬遺徐徐以良甲二報之千
秋怒其與賊通誅之一軍皆憤奔以告仲仲曰我以
兄故不入襄陽今千秋殺吾兄遂攻城千秋遣曹出戰
一晝夜殺傷相當黎眀仲盡驅良人各持竹一竿第
見城外青竹蔽野仲軍繼之曹敗仲入據襄陽千秋遁去
趙鼎論襄四年鼎言襄陽左顧川陕右視湘湖而下
瞰京洛真帝王之宅宜屯重兵扵襄陽
桑仲據襄謀蜀紹興元年仲據襄樊鄧隨郢等州久
之野無所掠以人為糧襄民殱焉每自稱襄仲本王
官終當以死報國以故能服其下至是有衆號二十萬
而無食知不可久長驅西上有吞蜀之志先遣横攻
金州金房鎮撫使王彦扼險敗横横據房州彦又敗之
横乃還襄陽
范宗尹乞赦桑仲時右僕射范宗尹念其鄉國禍酷請
赦仲罪遂以仲為鄧州鎮撫使仲命横屯鄧州霍明屯
郢雖已受命再圖取金州冬復攻房州王彦大敗之
霍眀殺桑仲二年仲再謀攻金房眀不從仲自馳至
郢起軍眀殺之横報讐攻眀眀走歸行在詔授横
襄陽等州鎮撫使
李横思立竒功三年横思立竒功以自固乃與信陽
鎮撫牛臯相約同北襲昌府遇敵戰大捷遂復穎
昌及汝州葉縣等處横𫝊檄復東京
趙鼎論襄陽江西帥趙鼎奏襄陽居江淮上流實川
陕衿喉之地今聞横軍起兵東京恐緣此紛擾横
烏合之衆不能禦决失襄陽川陕路絶江湖震動横
未幾果敗穎昌復䧟
觧潜乞保上流荆南鎮撫解潜奏横已回襄陽敵䧟
鄧州境與本鎮相近望下湖南撥兵同保上流
敵偽䧟襄敵偽復犯襄陽横食盡棄城遁敵兵
南至隨郢遠近震恐
朱勝非議委岳飛取襄四年襄陽重地既為偽將李成
所據湖湘之民亦不奠枕朱升謂當先取之上曰今便
可議就委岳飛如何時飛駐軍鄂岳趙鼎曰知上流利
害無如飛者奏請上令韓世忠一萬人臨泗上為疑兵
劉光世選精兵出陳蔡庶幾兵勢相接上命飛收復
命光世發精兵萬人援之飛自鄂趣襄勝非許飛迄事
建節且命農卿沈昭遠往總軍餉鼎請上親筆詔監
司帥守餉飛軍無闕庶幾必濟
岳飛復襄豫求救于敵敵偽俱来我師連戰大破之
遂復襄陽及郢隨諸州飛分遣統制王貴張憲連擊
賊兵又復鄧州軍聲大振
講防秋事上謂宰執曰岳飛既復襄陽粘罕必怒況今
已六月下旬便可講防秋事敵人南来朕當親統諸軍
分頭迎敵若依前遠避為泛海計何以立國
岳飛進屯襄浚視師命岳飛進屯襄陽以窺中原(時)
(飛在鄂)
飛不可浚奏岳飛一動則襄陽有警復何所制
吴拱戍襄三十一年亮渝盟詔知襄陽吴拱以三千人
戍襄陽朝廷聞金人决欲敗盟乃令淮西諸將各畫界
分使自為守措置民社增壁積糧是時御前都統田
師中戍鄂吴璘戍武興姚仲戍興元任彦戍漢隂李道
戍江陵戚方屯九江李顯忠戍池陽王權戍建康劉錡
戍鎮江壁壘相望而襄陽獨未有備故命拱戍之
汪澈言增重襄澈言願益兵上流增重荆襄之勢
陳康伯請分禁旅助襄五月聚議康伯請分三衙禁旅
助襄陽兵力
成閔控扼上流六月朝廷以上流重地邊面闊而兵力分
宜主以大將乃詔馬帥成閔總旅三萬往上流控扼又
以汪澈置司鄂渚節制兩路
敵瞰襄七月亮遣劉諤將二萬歷唐鄧以瞰荆襄
汪澈言襄不可棄澈自鄂渚至襄撫軍時田師中握兵
久且耄澈恐緩急不可倚伏奏罷之議者又欲置襄陽
而併力守荆南澈奏襄陽重地為荆楚門戶不可棄也
成閔𢷬蔡成閔遣統制趙樽乘虚𢷬蔡入其城斬敵酋
吴拱襄水之捷敵將劉諤揚聲欲取荆南又欲分兵自
光黃𢷬武昌朝廷慮之令拱遣兵護武昌一帶津渡拱
將回鄂汪澈聞之馳書止拱而自發鄂之餘甲進戍黃
州敵果犯襄陽拱與戰于襄水之上敗之
羣書考索别集卷二十四
