羣書考索卷五十四宋章如愚撰
歴數門
歴類
歴數之起尚矣伏羲晝八卦以象二十四氣炎帝分
八節以紀農功皇帝迎日推策乃使羲和占日常儀
占月車區占星氣大撓造甲子隸首作筭數容成綜
斯六術考定氣象建五行察微歛起消息正閠餘述
而著焉謂之調歴洎于少昊以鳥名官而鳳鳥氏實
為歴正玄鳥氏司分伯趙氏司至青鳥氏司啓丹鳥
氏司閉顓帝則南正重司天北正黎司地建孟春以
為元是為歴宗其後三苖亂德二官咸廢而閏餘乖
次孟陬殄滅攝提失方堯復黎育重之後使纂其業
(西漢志)書曰乃命羲和欽若昊天歴象日月星辰敬
授人時朞三百有六旬有六日以閏月定四時成歲
夏至太康羲和廢職唐一行曰湯作商歴以十一月甲
子合朔冬至為上元又曰商歴得庚寅一分周歴得己
丑二分武王訪箕子言大法九章而五紀明歴法故自
商周咸正歴紀以應天道周衰天子不班朔魯歴不正
以閠餘一之歲為蔀首故春秋襄二十七年十一月乙
亥朔日有食之於是辰在申司歴以為在戍史書建亥
哀十二年亦以建申流火之月為建亥而怪蟄虫之不
伏也自文公閠月不告朔至此百有餘年莫能正歴數
五伯之末史官所紀惟有黃帝顓帝夏商周及魯歴秦
兼天下用顓帝歷推五勝而自以為獲水德乃以十月
為正色尚黑(前漢志)(後漢志曰黃帝造歷元起辛邜)
(而顓帝用乙卯虞用戊午夏用丙寅周用丁巳魯用庚)
(子秦用乙卯漢初因之)
漢興歷凡五變初襲秦正朔以張蒼言用顓帝歷比於
六歷䟽闊中最為微近然正朔服色不覩其真而晦朔
月見弦望滿虧多非是蒼𫝊曰蒼為計相善筭歷以高
祖十月始至覇上故因秦時本十月為歲首推五德之
運以為漢當水德尚黑如故漢家言歷者本張蒼迨文
帝詔公孫臣立土德時歷制度蒼由此絀著十八篇言
隂陽律歷事此漢初用顓帝歷也武帝元豊七年漢興
百二歲公孫卿壺遂司馬遷等言歴紀壊廢宜改正朔
上與倪寬等議曰推𫝊序文則今夏之時也其以七年
為元年於是遂詔卿遂遷與侍郎尊大典星射姓等議
造漢歴乃以前歴上元泰初四千六百一十七歲至元
封七年復得閼逢攝提格之歲中冬十一月甲子朔旦
冬至日月在建星(即牽牛也)太歲在子巳得太歲初本
星度新正姓等奏不能為筭願募治歴者更造密度各
自增减以造太初歴乃選鄧平等及與民間治歴二十
餘人唐都洛下閎與焉部分天部而閎運筭轉歴其法
以律起歴曰律容一龠積八十一寸則一日之分也故
黃鍾紀先氣之謂律律法也莫不取法焉與鄧平所治
同於是皆觀新星度日月行更以推筭如閎平法名曰
陽歴元朔月生隂歴朔而後月乃生乃詔遷用鄧平所
造八十一分律歴罷廢尤䟽遠者十七家復使淳于陵
渠覆太初歴晦朔望皆最密日月如合璧五星如連珠
遂用鄧平歴後二十七年元鳳三年也張壽王言黃帝
調律歴漢元年以來用之今不調宜更歴之過也詔鮮
于妄人詰問壽王不服請與麻光等雜候鈞校諸歴詔
雜候上林清臺課歴䟽密凡十一家壽王課疎遠(壽王)
(所治乃商歴)漢元年不用黃帝調歴復候盡六年太初
歴第一徐萬且徐禹治太初歴亦第一壽王季信治皇
帝調歴皆䟽闊壽王又妄言太初虛四分日之三去小
餘七百五分以故隂陽不調竟以下吏歴之本驗在於
天自漢歴初起盡元鳳六年三十六歲而是非堅定(蔡)
(邕曰太初用丁丑唐一行亦曰元起丁丑推而上之皆)
(不值甲寅東都李洪難張衡曰太初多一日冬至日值)
(斗而云在牽牛疎闊不可復用獨衡以為密近邊詔曰)
(太初至永平十一年百七十歲進退餘分六十三治歴)
(者不知處之推得十二度弦望不知初廢述者得切其)
(說)此武帝太初歴也孝成世劉向總六歴列是非作五
紀論子歆䆒其微妙作三統歴及譜以說春秋推法要
密其歴曰經元一以統始易太極之首也春秋二以目
歲易兩儀之中也於春每月書王易三極之統也於四
時雖無事必書時月易四象之節也時月以建分至啓
閉之分易八卦之位也象事成敗易吉凶之效也朝聘
會盟易大業之本也易與春秋天人之道也以易窮則
變之數為閠法以參天九(天終數)兩地十(地終數)為會
數以天數二十五地數三十(即易天地之數五十有五)
(也)為朔易之會是為會月(以會數乘之周於朔旦冬至)
(也)章月(至日同朔謂之章)閠月是為統歲三統為元歲
又曰夏數得四時之正也三代各據三統也黃鍾為天
統始施於子半為天正林鍾為地統受於丑初而畢於
辰也(天地生物自十二月至三月畢)為地正太簇為人
統受於寅初而成於申為人功(自正月至七月畢)故歴
數三統天以甲子(夏正月朔)地以甲辰(商正月朔)人以
甲申(周正月朔)孟仲季迭用事為統首(邊韶曰歆驗之)
(春秋參以易道唐一行曰三統歴以己邜為堯商之歲)
(非也今三統歴自太初至開元朔後天三日數而上之)
(以至周初先天之失盖益甚焉班固謂其要密著于漢)
(志且贊曰三統歴譜考步日月五星之度有意其推本)
(之也然歆之歴追考春秋所書三十六食僅得其一故)
(杜預考古今十歴以驗春秋乃知三統之最疎)此劉歆
三統歴也(以上並西漢志)後漢志曰自太初元年開三
統歴施行百餘年歴稍後天朔先歴朔或在晦月建武
中朱浮許淑等言歴不正當改天下初定未遑至永平
中詔楊岑課弦望官歴皆失復令張盛景防鮑鄴等以
四分法與岑課盛等所中多岑六事四分之衍始頗施
行是時盛防未明歴元但用弦望而已至元和二年太
初失天益遠章帝知其錯謬故召治歴編訢李梵詔改
行四分歴而訢梵尤以為元首十一月當先大帝使賈
逵問衛承李崇等以為月當先小勑無拘歴已班天元
始起之月當小歴遂定永元中復以九道法候弦望無
差安帝延光中亶誦言當用甲寅元梁豊言當復太初
詔公卿施延等議太初過天日一度弦望失正元和改
從四分雖密於太初復不正皆不可用甲寅元與天相
應合圖䜟可施行李洪議四分歴起圖䜟最正不宜易
甲寅元多失未可取正上納其言順帝漢安二年邊韶
上言章帝以保乾圖三百年斗歴改憲之文就用四分
以庚申為元無明文按弦望足以知之准百官議虞恭
常訢等言建歴之本必先立元元正然後歴可成四分
歴仲紀之元起文帝後元三年歲在庚辰止四十五歲
歲在乙未歴度與天相應不可復尚君更三聖(光武創)
(之孝明放之章帝行之)其元則上統開闢其數則復古
四分宜如甲寅奏可靈帝熹平中馮光陳晃言歴元不
正蔡邕議曰太初歴行百八十九歲章帝改從四分元
用庚申今光晃以庚申為非甲寅為是及用四分以来
攷之行度密於太初是新元效於今日者也光晃以隂
陽不和盗賊之興皆元之咎誠虛妄造勘劾之(四分歴)
(僅七十餘年而已謬盖建歴元初專泥三百年斗建改)
(憲之文是以斗分太多揆諸月行遂疎闊較之天度出)
(三百年而餘一日積世不誤劉洪何承天能指言其失)
(則疎太甚)此東都四分歴也(以上東漢志)永光中宗紺
上書正月十六日月當食而四分歴以二月詔行紺法
熹平三年二十九年之中月先歴食者十六事於是差
矣洪作七曜術時孫誠言繼法當改洪奏宜用誠術遂
用洪等施行誠術晉志曰靈帝光和中洪考古今歴法
言其進退之行知四分歴疎闊更以五百八十九為紀
法一百四十五分為斗分而造乾象歴冬至日在斗二
十二度以術追日月五星之行依易立數名為乾象歴
又制日行月行黃道赤道之度法轉精密矣獻帝建安
中鄭玄受其法又加注釋焉自黃初後改歴者皆斟酌
乾象洪術遂為後代推步之表此劉洪乾象歴也(宋何)
(承天曰四分於天出三百年而盈一日積世不誤劉歆)
(三統又疎闊方於四分六千餘年又益一日揚雄心惑)
(其說采為六元班固謂之最密著于漢志)
魏文帝黃初中高堂隆議歴數改革韓翊以為乾象减
斗分太過後當先天造黃初歴以四千八百八十三為
統法千二百五為斗分其後陳羣奏翊首建恐不審故
以乾象互相參校更相是非無時而决徐岳議劉洪以
歴後天加太初元十二紀减十斗下分元起己丑實精
密可長行今翊所造皆用洪法小益斗下分所錯無幾
岳課日月蝕五事乾象四遠黃初一近翊術自疎又楊
偉言韓翊據劉洪之術知貴其術而棄其論至明帝景
初元年楊偉改造景初歴欲以大吕之月為歲首建子
之月為歴初遂以建丑之月為正改其年三月為孟夏
三年正月復用夏正(晉姜岌曰古歴斗分強不可施於)
(今乾象斗分細不可通於古景初雖得其中而日之所)
(在乃差四度合朔于盈皆不及其次唐一行曰韓翊楊)
(偉更造新術而皆依䜟緯三百歲改憲之文攷經之合)
(朔多中校𫝊之南至則否說齋曰翊創於前偉繼於後)
(咸遵劉洪之議未及洪之深妙盖二歴皆寫子模毋終)
(不過洪之術也)蜀仍漢四分歴吴王蕃以劉洪術制儀
象及論故吴用乾象歴此魏黃初景初歴也
晉武帝因魏之景初歴改名泰始歴自泰始十年上元
甲子朔夜半冬至日月五星始于星紀為正歴杜預又
著春秋長歴及論武帝咸寧中李脩卜顯依預論為術
名乾度歴表上之時尚書史官以乾度與泰始參校古
今注記乾度歴殊勝泰始歴上勝官歴四十五事今其
術具存元帝渡江更以乾象五星法代楊偉歴穆帝永
初八年正朔造通歴以甲子為上元(說齋曰因其上元)
(為開陽之始其說略見於晉史其私不用於日官莫可)
(考也)其后武帝太元中姜岌造三紀甲子元歴其略曰
治歴之道必審日月之行然後可以上考天時下察地
紀一失其本四時變移自羲皇暨漢魏各自制歴以求
厥中考其䟽密惟交會薄蝕可以驗之然書契所紀惟
春秋著日食之變凡三十六其朔晦不知用何歴班固
以為春秋用魯歴歴不正閏失其序魯以閏餘一之歲
為蔀首春秋置閏不與此蔀相符合歴序曰孔子為春
秋之故退脩商之故歴故其數事𫝊於後世則是春秋
用商歴(並晉志)晉之歴有五曰泰始曰乾度曰乾象
曰通歴曰三紀甲子然終晉之世止用泰始而餘歴不
果施行
南朝宋武帝永初元年改泰始歴為永初歴文帝元嘉
二十二年何承天撰元嘉新歴刻漏改二十五箭以日
食之衝知日所在又以中星驗之知堯時冬至日湏女
十度今在斗十七度又測景以校二至差三百有餘知
今之南至日應在斗十三四度於是更立新法冬至徙
上三日五時日之所在移四度又有遲疾前歴合朔月
食不在朔望今晉以盈縮定其小餘以正朔望之日詔
付外詳之太史令錢樂之等奏皆如承天所上推月頻三
大頻二小此舊法殊為乖異謂宜仍舊詔可又元嘉十
四年河西王牧犍遣使獻河西趙&KR3199;所撰甲寅元歴(通)
(鑑)自宋迄齊相仍用元嘉歴梁武初興因循齊舊天監
中因祖常進甲子元歴令太史候新舊二歴氣朔交會
及七曜行度新歴密舊歴疎乃更用祖常所造甲子元
歴(又名大明歴)至大同十年詔太史虞氏更造新歴以
甲子為元未及施用而遭侯景之亂陳氏亦用祖仲之
歴(隋志)(南朝之歴曰永初曰元嘉曰甲寅元曰甲子)
(元曰大同新歴然甲寅元大同二歴不用永初歴又復)
(因晉四朝所用者元嘉甲子元二歴而已)
北朝元魏大武時崔浩上表言自秦燔書而漢以来妄
造歴術者十餘家皆不得天道之正大誤四千小誤甚
多不可言盡宜改誤歴術若以從天遊曰五寅元歴其
後浩以國書之禍坐誅終魏之世惟用元始正光二歴
而五寅元不果行也(浩傳)初魏入中原但得景初歴世
祖克沮渠氏得趙&KR3199;元始歴時人以為密高宗興安元
年始行之世宗以元始歴寖疎命更造新歴至肅宗正
光中崔光取張龍翔等九家所上歴候驗得失合為一
歴以壬子為元應魏之水德命曰正光歴(宏詞篇)又有
信都芳因祖常之法私撰靈憲歴筭月頻大頻小食必
有朔證據甚明每云何承天亦用此法而不能精靈憲
若成百代無異議者書未成而卒其法亦莫考也及東
魏興和元年以正元歴浸差命李業興更加脩正以甲
子為元號曰興光歴西魏入關尚行興光歴法
北齊顯祖天保元年命宋景業造天保歴行之而重峻
鄭元偉立議非之又與劉孝孫張孟賓二人同上甲寅
元歴後周明帝武定元年始造周歴於是胡克遜庾季
才及諸日者採祖常舊議通簡南北之術然周齊並時
而歴差一日頗覩其繆故正光廢而天和作矣天和歴
上於甄鸞其後大象年間太史馬顯等上景德元歴即
行之時隋高祖輔周欲以符命曜天下道士張賓知上
意乃自言星歴有代謝之證乃更造新歴(又名己巳元)
(歴)何承天法微加增損行於開皇之四年賓歴既行劉
孝孫劉焯並稱其失所駁六條十七年張胃元論曰日
影短長羣臣咸以胃元為密乃行胃元所造歴劉焯增
修其書名曰皇極歴又名甲子元更有增損迄于義寧
(並隋志)(北朝之歴曰五寅元曰元始曰正光曰靈憲)
(改元魏之歴也曰興光曰天保曰甲寅元此東魏高齊)
(之歴也曰天和曰景寅元曰己巳元曰皇極此後周隋)
(氏之歴也言歴者不一行之數十年輙復差繆故南朝)
(之歴則以何承天為宗而北朝則依趙&KR3199;祖冲之以為)
(據此南北歴之大旨也)
唐志曰唐終始二百九十餘年而歴八改初曰戊寅元
歷盖高祖時傅仁均所造也用於武德之二年閱明年而
月蝕比不驗明年詔祖孝孫等考定乃略去其尤䟽闊
者其後崔善與李淳風復更定其數十條淳風又言仁
均减除稍多定朔遂差二刻其二曰麟德甲子元歴高
宗時李淳風作也戊寅歴推步既疎淳風乃增損劉焯
皇極歴作是歴古歴有章蔀紀元有日分度參差不齊
淳風為總法千三百四十以一之損益中晷術以考日
至為本渾圖以測黃道當時以為密與太史令瞿曇羅
所上經緯歴參行其三曰開元大衍歴僧一行所作也
開元九年麟德歴書日蝕比不效詔一行作新歴推大
衍數立術以應之較經史所書氣朔日名宿度可考者
皆合本志曰自太初至麟德歴有二十三家與天雖近
而未密也至一行密矣其倚數立法固無以易也後世
雖有作者皆依放而已竊考其詳本於天地之二中始
於冬至之中氣以晦朔定日月之會以日度正周天之
數以卦氣定七十二候以中星正二十四氣其原皆出
於易自春秋以来至開元十二年變更凡二十一事戊
寅歴得十六麟德歴得二十三而開元得二十四用此
例以校古今之薄蝕五星之變差而開元歴課皆第一
然開元十二年七月朔十三年十二月朔於歴當蝕而
皆不蝕杜預有云日月動物雖行度有大量不能不小
有盈縮故有雖交會而不蝕者或有頻交而食者是也
若因開元二蝕曲變交限而從則差者益多矣肅宗時
山人韓穎言大衍或誤穎乃增損其術更名曰至德歴
其四曰寳應五紀歴司天郭獻之等所上也代宗以至
德歴不與天合詔獻之等復用麟德元紀更立歲差增
損遲疾交會及五星差數以寫大衍舊術上元七曜起
赤道虛四度帝為製序題曰五紀歴其與大衍小異者
九事而已其五曰建中正元歴司天徐承嗣所上也德
宗時五紀歴氣朔加時稍後天推測星度與大衍差率
頗異徐承嗣等雜麟德大衍之旨治新歴上元七曜赤
道虛四度建中四年歴成名曰正元其氣朔發歛日躔
月離晷漏交會悉如五紀法其六曰元和觀象歴司天
徐昂所上也憲宗元和二年用之然無章蔀之數至於
察歛啓閉之候循用舊法測驗不合其七曰長慶宣明
歴穆宗即位以為累世纉緒必更歴紀乃詔日官改撰
歴術名曰宣明上言七曜起赤道虛九度其氣朔發歛
日躔月離皆因大衍舊術晷漏交會則稍增損之更立
新度以步五星其八曰景福崇元歴邊岡所造也昭宗
時宣明歴施行已久數亦漸差邊岡筭改治新歴岡用
筭巧能馳騁反復于乘除間雖籌策便易而冥於本原
(用唐志修)一行歴議曰易天數五地數五五位相得各
有合所以神變化而行鬼神也天數始於一地數始於
二合二始以位剛柔天數終於九地數終於十合二終
以紀閏餘天數中於五地數中於六合二中以通律歴
天有五音所以司辰也地有六律所以司辰也參伍相
周䆒於六十聖人以此見天地之心也自五以降為五
行生數自六以往為五材成數五十為大衍之母蓍數
之變九六皆一乾坤之象也七八各三十六子之象也
故爻數通六十是為天地之樞如環之無端盖律歴之
大紀也
五代初用唐崇元歴而晉高祖時馬重績始更造新歴
不復推古上元甲子冬至七曜之會而起唐天寳十四
載乙未為上元用正月雨水為氣首初唐建中時術者
曹士薦始變古法以顯慶五年為上元雨水為歲首號
符天歴然世謂之小歴祗行於民間而重績乃用以為
法遂施于朝廷賜號調元律行之五年輙差而復崇元
歴周廣順中博士王處訥私撰明元歴于家民間又有
萬分歴而蜀有永昌歴正象歴南唐有齊政歴五代之
時大略如此而調元歴法既非古明元又藏其家萬分
止行民間其法既不足紀而永昌正象齊政歴皆止用
於其國今亦亡矣周世宗内修法度王朴通於歴數乃
詔朴撰歲餘朴奏曰自唐季以来亂日失天陛下考古
道舉墜典敢不奉詔乃包萬象以為法齊七政以立元
測圭箭以候氣審朓肭以定朔明九道以步月按疾遲
以推星考黃道之邪正辨天勢之昇降而交蝕詳焉乃
以一篇步日一篇步月一篇步星以卦氣滅没為下篇
都四篇(歴經一卷歴十一卷顯德三年七政細行歴一)
(卷)為欽天歴世宗嘉之詔司天監用之以明年朔旦為始
顯德欽天歴行自前諸歴並廢用(五代歴修王朴歴成)
(王處訥謂之曰此歴可且行久則差矣既而果然宋興)
(乃命處訥正之)
國朝隆興二年以王朴欽天歴時刻差繆命有司重加
研覈四年王處訥上新歴號應天歴此國朝歴法之始
也太平興國中以應天歴置閏有差誤詔吳昭素等各
造新歴而昭素歴頗精密賜號乾元此歴之一變也其
後朔望有差真宗咸平四年史序王熙元獻新歴更名
儀天此歴之再變也始熙元等上儀天歴趙昭逸請覆
之而不從後二歲而歴果差昭逸言其熒惑度數稍繆
復推驗之果如其說後以星躔差仁宗天聖中司天監
復上新歴賜名崇天晏殊為序此歴之三變也英宗初
司天言崇天歴五星之行及諸氣節有差又以日蝕差
詔周琮等各造新歴以范鎮詳定惟琮歴最密乃用之
號明天歴此歴之四變也初右道言琮歴不可用至神
宗熙寧中月食東方與歴不叶詔歴官雜候時有言衛
朴通歴法召朴至朴言其失在置元不當詔朴改造朴
以已學為之視明天歴朔减二刻歴成行之沈恬上之
號奉天歴此歴之五變也九年奉天以日蝕不當詔集
歴家考驗其後有司言奉天有後天之差有詔改造歴
哲宗元祐六年歴成詔以觀天為名此歴之六變也徽
宗崇寧三年命姚虞輔造歴名曰占天此歴之七變也
未幾而蔡京令虞輔更造用帝受命之年即位之日元
用庚辰日起己夘歴成而名以紀元此歴之八變也紀
元立朔既差定臘亦舛日食不驗高宗建炎三年乃改
造統元歴元用甲子日起甲子盖自古造歴多起朔旦
甲子夜半冬至懲虞輔用受命年月日之失也此歴之
九變也壽皇以統元日食有差於是改造乾道歴又改
淳熙歴(以四朝志及會要修)主上踐祚歴號曰會元
章蔀紀元攝提遷次黃龍移辰謂之歲歲首至也月首
朔也至朔同日謂之章同在日首謂之蔀蔀終六旬謂
之紀歲朔又復謂之元是故日以實之月以閏之時以
分之歲以周之章以明之蔀以部之紀以記之元以原
之極建于中道營于外(東漢志)
總論歐陽公曰歴起於數數者自然之用其用無窮而
無所不通以之於律於易皆可合也(太初以律起數大)
(衍以易起數)然其要在於候天地氣以知四時寒暑而
仰察天日月星之行運以相參合而已然四時寒暑無
形而運於下天日月星有形而見於上二者常動而不
息一有一無出入升降或遲或疾不相為謀其久而不
能無差失者勢使之然也故為歴者其始未嘗不精密
其後多疎而不合亦理之然也不合則屢變其法以求
之自堯舜三代以来歴未嘗同也吾嘗因是而觀諸易
矣革之象曰澤中有火革君子以治歴明時天下之事
可革者多矣而聖人必以歴言者盖事之在天下最易
差者莫如歴而不可不修者莫如歴
四朝志曰自古帝王必先考正歴象盖將以前民用授
人時也然以聖人之智其於天地之理隂陽五行之運
日月星辰之紀考驗推測無有不盡其至立法倚數固
宜歴萬世而不忒往往𫝊之稍久其應輙差何哉天地
之數其妙而不可測者常在於𦕈忽毫釐之際而其象
與氣推移嬴縮亦有時而不齊故雖聖智不能盡窮積
以歲月則歴之不能無差理固然也聖人不能使歴之
無差嘗因其差而正之而歴家者流往往各持其說以
相矛盾主其議者又從而以私意輕重之漢唐以來歴
之所以數變而無一定之說亦有由矣大抵漢歴五變
而太初最密唐歴八改而大衍最密宋朝初用欽天歴
至太平興國中始更定歴名曰乾元至咸平復改曰儀
天天聖曰崇天嘉祐曰明天熙寕曰奉元元祐曰觀天
崇寧曰占天後復改曰紀元盖自乾元以至紀元凡八
變法雖不同至於前民用授人時其歸則一矣
辨歲差自漢改歴之初洛下閎謂八百年後當差一度
然當時史官考諸中星知太初歴已差五度而閎不之
察盖古之為歴未知有歲差之法其論冬至日月躔之
宿一定不移而不知今歲之日躔在冬至者視去歲冬
至之日纏常有不及之分至晉虞喜始覺其差遂立歲
差之法以五十年日退一度然失之太過宋何承天倍
增其數以百年退一度又反不及至隋劉焯取二家中
數以七十五年退一度較之二家之歴雖為差近亦未
甚密故唐一行復以大衍之法推之乃得八十三年而
差一度自唐以来歴家皆宗其法迄于今日又不若統
天歴之為漸密也大衍立法謂日躔于一歲之間行周
天度未徧餘分而日已至焉每歲若有不及之分故一
度為三千四十分其所差之分一歲三十有六又積而
至於八十三年則差一度矣然猶未也考古驗今其實
七十九年而退一度是故堯時之日月在虛一度自是
而降漸退在女又過在斗自牽牛而退在斗二十六歴
斗二十五迤邐而退則在建星矣知歲差之法則知古
今之中星不同可坐而判或者不知歲差之法每以堯
典校之月令至於今日不啻差一次矣求其說而未得
遂謂節氣有初中之殊又謂古以午為中今以未為中
是皆自欺之說固不足信盖嘗考諸經史自堯以来至
于宋朝冬至日躔各自不同然後知歲差之法固不可
廢大衍歴推帝堯縯紀之端日在虛一度則鳥火虚昴
皆以仲月昏中合於堯典考諸堯時日之所在冬至在
虛一度夏至在柳十四度春分在胃十二度秋分在氐
十度至唐開元大衍歴冬至日在斗十度夏至在井十
六度春分在奎七度秋分在軫十四度今之統元歴冬
至在斗二度夏至在井十八度春分在奎初度秋分在
軫七度自冬至之日黃道至斗為極南黃道極南之所
出辰入申故日亦出辰入申又漸退而北行至於春分
正當黃赤道之交出夘入酉故日亦出夘入酉進而至
夏至黃道至井而極北黃道極北之所出寅入戍故日
亦出寅入戍自夏至後日漸退而至於秋分復當黃赤
道之交出夘入酉故日亦出夘入酉又退而至於冬至
復如初極之於南矣日之出入也北而復南南而復北
者黃道之勢使然也故太元經曰日一北而萬物生一
南而萬物死正謂是矣月之行天也循黃道内外而東
黃道内曰陽歴外曰隂歴與黃道赤道相去最遠者二
十四度月道與黃道相去最遠者六度日行黃道月行
九道青道二出黃道東朱道二出黃道南白道二出黃
道西黑道二出黃道北其交必由於黃道而出入故兼
言為九道也然此特言其大槩爾至五代王朴乃以黃
道一周分為九節一節之中分為九道盡七十二道而
斜正之勢無所隠遯明月之行道備於此矣日之行也
舒月之行也速當其同度謂之合朔舒速先後近一遠
三謂之弦相與為衡分天之中謂之望以速及舒光盡
體伏謂之晦其循黃道左右而進也春分弦以東井亦
猶日之夏至而極北也秋分弦於南斗亦猶日之冬至
而極南也然不可與日同測景者以月有入隂陽歴之
差也故周官有冬夏致日春秋致月者此也至五星之
行其出入夫隂陽之歴大略與日月不異然其伏見遲
留進退前後又各不同當以五緯推步法求之可也(渾)
(儀略說)裴胄之問董生曰日常右轉星常左轉大凡不
滿三萬年日行周二十八舍三百六十五度然必有差
約八十年差一度自漢文帝三年甲子冬至日在斗二
十二度至唐興元元年甲子冬至日在斗九度九百六
十一年差十三度矣(唐李肇國史補)
疑難西漢之歴莫善於太初東漢之歴莫善於四分由
魏至隋莫善於皇極在唐則大衍為善在五代則欽天
為善然其立法各有不同太初以八十一為日法四分
則用蔀月九百四十皇極則用一千二百四十二大衍
則用二千四十欽天則用七千二百其多寡之異何耶
太初以三百八十五為斗分四分則用章法十九皇極
則用萬二千一十有六大衍又以七百七十九為虚分
欽天則一千八百八十四其增損又如此之異何耶泰
初諸歴則日為一法度為一法至大衍又合日度為一
法太初諸歴則餘分置於斗分至大衍則餘分置於虚
分此又何耶太初之歴本於鍾律以八十一分為統母
其數起於黃鍾之龠而終漢之歴號為最詳開元之歴
求乎大衍以四十九分為筭而終唐之世號為最密是
非所祖之多門而為數則同也黃帝造歴元起辛夘高
陽氏起乙夘虞舜用戊午夏商周以三統改正朔是非
立元之多門為數則同也漢靈帝時劉洪作乾象歴以
五百八十九為紀四百四十五為斗分魏文帝時韓翊
造黃初歴以四千八百八十三為紀法千二百五為斗
分漢之歴或八十一為法魯之歴或以九百四十為筭
是非倚數之多門而為數則一也若夫孝昭清臺之候
課諸歴法號為得宜而張壽王書乃以隂陽不調為更
歴之過章帝元和之詔用四分歴其法頗密而馮光陳
晃之論乃以為不合於圖䜟此皆不經之言也
羣書考索卷五十四
