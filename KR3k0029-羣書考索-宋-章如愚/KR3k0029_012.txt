羣書考索卷十二宋章如愚撰
正史門
史記類
太史公(名談)仕於建元元封之間愍學者不達其意而
師誖(師古曰誖惑也各習師法成於所見誖者布内反)
乃論六家之要指曰易大傳曰天下一致而百慮同歸
而殊塗(張晏曰大傳謂易繫辭)夫隂陽墨儒名法道德
此務爲治者也直所從言之異路有省不省耳(師古曰)
(言發迹雖殊同歸於治但學者不能省察昧其端緒耳)
(直猶但也)嘗切觀隂陽之術大詳而衆忌諱使人拘而
多畏(李竒曰隂陽之術月令星官是其技葉也師古曰)
(拘曲礙也)然其序四時之大順不可失也儒者博而寡
要勞而少功是以其事難盡從然其序君臣父子之禮
列夫婦長幼之别不可易也(師古曰易變也)墨者儉而
難遵是以其事不可徧循(師古曰言難盡用)然其強本
節用不可廢也法家嚴而少恩然其正君臣上下之分
不可改也名家使人儉而善失真(師古曰劉向别錄云)
(名家者流出於禮官古者名位不同禮亦異數孔子曰)
(必也正名乎)然其正名實不可不察也道家使人精神
專一動合無形澹足萬物(師古曰澹古贍字)其爲術也
因隂陽之大順采儒墨之書撮名法之要(師古曰撮總)
(取也音于活反)與時遷徙應物變化立俗施事無所不
宜指約而易操事小而功多遷生龍門(蘇林曰禹所鑿)
(龍門也師古曰龍門山其東則在今秦川龍門縣北其)
(西則在今同州韓城縣北而河從其中下流)耕牧河山
之陽(師古曰河之北山之南也)年十歲則誦古文二十
而南游江淮上會稽探禹宂窺九疑(張晏曰禹巡狩至)
(會稽而崩因葬焉上有孔穴民間云禹入此穴九疑舜)
(墓在焉師古曰會稽山名本茅山也禹於此會諸侯之)
(計因名曰會稽九疑山有九峯解見司馬相如傳)浮沅
湘(師古曰沅水出牂牁湘水出零陵二水皆入江)北涉
汶泗(師古曰汶泗兩水名在地理志汶音問)講業齊魯
之都觀夫子遺風鄉射鄒嶧(師古曰鄒縣名也嶧山名)
(也近曲阜地也於此行鄉射之禮嶧音懌)阨困蕃薛彭
城(師古曰蕃縣名也音坡)過梁楚以歸於是遷仕爲郎
中奉使西征巴蜀以南略卭筰昆明(師古曰筰方各反)
還報命是歲天子始建漢家之封而太史公留滯周南
(如淳曰周南洛陽也張晏曰洛陽而謂周南者自陜以)
(東皆周南之地也)不得與從事(師古曰與讀曰豫)發憤
且卒而子遷適反見父於河雒之間太史公執遷手而
泣曰予先周室之太史也自上世嘗顯功名虞夏典天
官事後世中衰絶於予乎汝復爲太史則續吾祖矣今
天子接千歲之統封泰山而予不得從行是命也夫命
也夫予死爾必爲太史爲太史毋忘吾所欲論著矣且
夫孝始於事親中於事君終於立身揚名後世以顯父
母此孝之大也幽厲之後王道缺禮樂衰孔子脩舊起
廢論詩書作春秋則學者至今則之自獲麟以來四百
餘歲而諸侯相兼史記放絶今漢興海内一統明主賢
君忠臣義士予爲太史而不論載廢天下之文予甚懼
焉爾其念哉遷俯首流涕曰小子不敏請悉論先人所
次舊聞不敢闕卒三歲而遷爲太史令紬史記石室金
鐀之書且余掌其官廢明聖盛德不載滅功臣賢大夫
之業不述墮先人所言(師古曰墮毀也謂不脩之也音)
(火規反)罪莫大焉余所謂述故事整齊其傳非所作也
而君比之春秋謬矣於是論次其文十年而遭李陵之
禍幽於纍紲(師古曰纍繫也紲長繩也纍音力追反紲)
(音先列反)乃喟然而嘆曰是余之&KR1255;(師古曰喟然嘆息)
(貌也音丘位反)夫身虧不用矣退而深惟曰(師古曰惟)
(思也)夫詩書隠約者欲遂其志之思也(師古曰隠憂者)
(約屈也)卒述陶唐以來至于獲麟網羅天下放失舊聞
王迹所興原始察終見盛觀衰論考之行事略三代錄
秦漢上記軒轅下至于兹著十二本紀既科條之矣並
時異世年差不明作十表(師古曰並時則年歴差殊異)
(代則難以明辨故作表也)禮樂損益律歴改易兵權山
川鬼神天人之際承敝通變作八書二十八宿環比辰
三十輻共一轂運行無窮(孟康曰象黃帝以下三十家)
(也老子言車三十輻運行無窮以象王者如此也師古)
(曰此說非也言衆星共繞北辰諸輻咸歸車轂若文武)
(之臣尊輔天子也)輔弼股肱之臣配焉忠信行道以奉
主上作三十世家輔義俶倘不令已失時(師古曰俶倘)
(大節也俶吐歴反)立功名於天下作七十列傳凡百三
十篇五十二萬六千五百字爲太史公書序略以拾遺
補載成一家言(孟康曰二音揲謂裳下壊偞李竒曰藝六)
(藝也師古曰李說是也藝古藝字)恊六經異傳齊百官
雜語藏之名山副在京師(師古曰藏於山者備亡失也)
(其副貳本乃留京師也)以竣後聖君子第七十(師古曰)
(竢古俟也)遷之自叙云爾(師古曰自此前皆其自叙之)
(辭也自此以後乃班氏作傳語也)而七篇缺有錄無書
遷既被刑之後爲中書令尊寵任職漢書舊儀注曰
司馬遷作景帝本紀極言其短及武帝過武帝怒而削
去之後坐舉李陵降匈奴故下遷蠶室(漢書注曰蠶室)
(乃腐刑所居涅密之室也謂推致蠶室之中也)有怨言
下獄死援班固漢書遷本傳云遷遭刑之後尊寵任職
爲中書令此云下獄死不知何據漢書音義曰十篇缺
有錄無書張晏曰遷没之後失景紀武紀禮書樂書律
書漢興已來將相年表日者列傳三王世家龜策列傳
靳蒯列傳元成之間禇先生補缺作武帝紀三王世家
龜策日者列傳言辭鄙陋非遷本意十二紀以序帝
王年表以貫歲月八書以紀政事三十世家以序公侯
七十列傳以志士庶上下三千餘載凡爲五十二萬六
千五百言(晁志)
紀遷紀五帝或以爲遷好竒之過殆未深攷五帝紀多
采之大戴禮尚書孟子當漢初異端紛亂之時而遷乃
卓然有見於聖賢之餘論其贊曰百家言黃帝其文不
雅馴又曰總之不離古文者近是此豈淺見之所能識
哉或曰孔子叙書斷自唐虞而遷紀於黃帝然觀三代
世表則帝王之世皆出黃帝此其旨歟又曰遷紀遺羲
農而黜少昊蓋黃帝高陽高辛子孫代有天下而少昊
之後不傳周禮六樂亦無少昊之樂易叙古先帝王亦
不道也五帝紀大抵皆述其上敬天時下敬民事使萬
物各得其所其與書所載羲和之事同一意也其贊
夏紀序孔子正夏時其贊商紀序孔子善商輅豈非夫
子損益四代之意乎(氏族古之大事夏商二紀贊皆言)
(之)周紀自平王東遷以前皆紀周事東遷以後方與
諸侯雜記凡齊威晉文秦穆楚莊晉悼之事莫不具載
此所以見伯統與王室相爲盛衰者也雖然孔子何與
於周室其卒也亦與威文並書何也蓋孔子之存亦足
以維持周室至於孔子之卒則周室可知也五帝本
紀既歴叙其世糸相因之本末而三代世糸之所自出
復總而叙於五帝之末篇以見帝王之治體相承而出
於一也至秦始皇則别而爲二紀者其矜武任力恣行
弗顧無復三代之源流五帝之爲一紀分而合者也秦
之爲二紀合而分者也列后項羽之列於本紀何也
懷王既泯而項羽主命惠帝幼弱而呂氏擅朝從其實
而紀之也然羽紀乃以高帝紀年明天命之有所歸也
呂紀以惠帝紀年明母后之不得專國也
表史遷雖變編年之法而編年之意吾於表猶有攷焉
十二諸侯年表叙晉阻三河齊負東海楚界江淮秦
國雍州之固則知先王名山大澤不以封之意高祖
功臣表正欲見初之所以封後之所以廢至太初而見
侯五人則其待勲舊而興滅繼絶者可見矣高祖侯者
則以功臣言景武以來則但書侯者其意深矣而班固
表槩曰功臣其未思乎
書禮樂律書其叙具在禮書云宰制萬物役使羣動豈
人力哉以見禮非外來因人性而品節之也樂書言唐
虞賡歌之戒成王作頌有懲艾之心以見樂非以爲樂
所以節樂也律書之附兵即師出以律之旨而六律所
以爲萬事之根本也三書皆有其叙自叙而下草具而
未成者也河渠書大抵謂河之患可以疏導而不可以
壅塞此所以悲瓠子之事而作河渠書封禪書所以見
武帝之欺天平凖書所以見武帝之窮人天人之間俱
受其害則其所以譏武帝者不待武帝紀而已可見矣
平準書大抵叙武帝承富庶之後不能制欲始開邊隙
國用既竭復斂於民斂之既足又復出師費耗已甚又
復重斂此所以致海内之虛耗也武帝將厚斂於民故
必嚴刑於先遷所以雜紀刑法於此書者其意深矣孟
子曰省刑罰薄税斂蓋税斂薄則刑罰可省耳不然則
痛刑以威之然後可以奪民生衣食之命欲斡鹽鐵則
行左趾之令欲告緡錢則無平反之獄蓋二者常相關
太史公深識此意不傳弘羊孔僅乃於張湯傳言興利
之事不於用刑處說張湯杜周變法之因而於平準書
說張湯杜周與弘羊更進用事之迹
世家之始於周何也封建之道成於周也首吳以著王
迹之興起於太伯之遜也次齊以著王業之成基於尚
父之謀也次魯次燕以著王室之所由固而嘉周召靖
管蔡之難也秦無封建之議故其臣不得列於世家孔
子陳涉世家之作史遷之特筆也自春秋以來夫子維
持王道之志不遂不極乎涉不止也漢世家首外戚以
見自古治亂皆由乎内也楚漢之際諸呂之變七國之
禍封建之助俱多諸王次於外戚而漢興功臣反屈於
其後此周以宗強之意也蕭何之曰蕭相國曹參之曰
曹相國張良之曰留侯陳平之曰陳丞相周勃之曰絳
侯又太史公深嘆將相侯王之權重而惜其後之不能
繼也五宗三王之封辭少貶矣所以傷漢家藩屏之缺
也(蕭曹平勃皆爲世家而張蒼乃列於傳申屠嘉附於)
(傳後自嘉以後皆不書矣)傳伯夷居傳之首貨殖爲
傳之末至於序孟子一傳則首歎功利之弊以爲利誠
亂之原也觀乎此則豈退處士而進奸雄崇富貴而羞
貧賤者乎屈原賈誼之同傳或曰曠百代而相通者
心也或曰史遷感憤怨懟托人以見意也是未必然也
離騷湘鵩之賦豈徒悼志業之未遂壽命之不長哉楚
之亡也以不聽屈原而漢事之缺以賈誼之天二子之
存亡所繫何如哉匈奴傳贊云惟在擇任將相哉而
繼以衛霍公孫洪傳者明武帝之將相若此也又繼以
主父偃徐樂嚴安傳者以三子皆以伐匈奴諫也彼三
子者武帝猶不加罪焉以是見帝之猶可言也而公孫
衛霍之深可罪耳司馬相如之厠西南夷傳後張騫之
附大宛傳後是皆遷之深意也酷吏傳始於晁錯以
見漢初寬大之意始變也郅都固異於錯而公廉不私
之意尤足尚寗成郅都而廉不如其後事益多而民巧
法此一時也自趙禹張湯定律令而用法益刻不特吏
深刻而法益峻此又一時也趙禹張湯以深刻爲九卿
然其治尚輔法而行自義縱王温舒之徒以斬戮爲常
至流血十餘里無復用法矣觀太史傳其次第可攷也
太史讀功令而嘆蓋以古者教人非區區以利祿誘
天下也高祖未遑庠序文景尚刑名武帝慨然有興儒
學之意而公孫弘以春秋爲三公而天下向風則亦不
免甘心於利祿然太史公於諸儒中自申公而下所取
者亦七八人蓋以爲漢儒固不足取然分章析句使六
藝之傳不泯數子之功也班固贊儒林說五經傳授之
盛歸於勸以官祿夫豈知固之所美乃遷之所嘆者歟
日者龜策一事也而異傳何哉日者以志其人也龜策
以志其事也史記君臣謀議將相功勲紀多不書必
俟其臣没而備載於傳是人臣得專自可謀議功勲也
尚書雖無編年之法君臣之事年代有序羲和之業固
載於堯典稷契臯䕫之功固載於舜典三代君臣之事
亦猶是焉又遷創紀傳所紀一事或分爲數處比於編
年則文繁矣不若編年體正而文簡也(係唐論序)
諸家論史記得失索隠曰按景紀取班書補之武紀專
取封禪書禮書取荀卿禮論樂書取禮樂記兵書亡不
補略述律而言兵遂分歴述以次之三王糸家空取其
策文以續此論本傳贊曰司馬遷據左氏國語采世
本戰國策述楚漢春秋接其後事訖于大漢其言秦漢
詳矣至於采經摭傳(師古曰摭拾也音之亦反)分散數
家之事甚多疏略或有牴牾(如淳曰牾讀曰迕相觸迕)
(也師古曰牴觸也牾相支柱不安也悟音悟)亦其涉獵
者廣博貫穿經傳馳騁古今上下數千載閒斯以勤矣
又其是非頗繆於聖人(師古曰頗普我反)論大道則先
黃老而後六經序游俠則退處士而進奸雄傳貨殖則
崇勢利而羞賤貧此其所蔽也然自劉向揚雄博極羣
書皆稱遷有良史之材服其善序事理辨而不華質而
不俚(劉德曰俚鄙也如淳曰言雖賢猶不如閭里之鄙)
(言也師古曰劉說是也俚音里)其文直其事核(師古曰)
(核堅實也)不虚美不隠惡故謂之實錄(應劭曰言其錄)
(事實)嗚呼以遷之博物洽聞而不能以知自全既陷極
刑幽而發憤著書傷矣叙游俠之談而論六國之勢
則土地甲兵以至車騎積粟之有差可謂辨矣而莫不
各當其實是得於辨而不華也叙貨殖之資而比封侯
之家則棗栗漆竹以至籍藁之數可謂質矣而莫不各
飾以文是得於質而不俚也上自黃帝下迄漢武首尾
三千餘年論著纔五十餘萬言豈非得於文之直乎紀
帝王則本詩書紀列國則據左氏言秦兼諸侯則采戰
國策言漢定天下則述漢楚春秋豈非得於事之核乎
伯夷古之賢人則冠之於傳首晏嬰善與人交則願與
之執鞭兹得於不虚美也陳平之謀略而不諱其受金
之奸張湯之薦賢而不略其文深意忌之酷兹得於不
隠惡也世家所以紀系緒也臯陶雖封於六仲山甫
雖封於樊申伯雖封於謝而子孫功烈不多見於春秋
伊尹則由陟而下無聞傳說則神騎箕尾而去至召虎
則似召公焉加之世代綿遠經傳無可考故遷皆不敢
輕爲之傳况世家耶若周公之後封於曲阜召公之後
封於朝鮮皆傳數十世魯至戰國而始微燕至秦世而
始滅其家緒之傳可得而攷遷安得而不爲之立世家
耶此遷之史見於特書者然耶傳者所以紀事實也管
仲以其君霸晏子以其君顯子胥又吳之忠臣其功烈
暴白於天下其姓名焜燿於當時遷皆爲之立傳固宜
矣至子産之相鄭其事業概見於鄭之世家又見於循
吏傳是不可謂没其實矣史遷復爲之立傳則是子産
二傳也范蠡之相越其事業槩見於越之世家又見於
貨殖傳是不可謂没其實矣史遷復爲之立傳則是范
蠡二傳也此遷之史見於附書者也伯夷聖之清柳下
惠聖之和其制行一也然伯夷則崇遜以立教采薇而
全節寥寥千載之下聞其風者猶能律貪化頑故韓退
之特爲之作頌而謂聖人萬物之標準此則伯夷故當
冠列傳而下惠則有所不必書也列禦寇之學老𣆀莊
周之學列禦寇其傳道一也然老莊之書一則齊物我
一則應世變出入吾儒之道而反畔之至禦寇則流風
遺書類多冲虚之說故仲淹言虚無長而晉室亂亦止
及老莊如此則老莊固當列於傳而禦寇則有所不必
書也墨子之道固不足取然善守禦足財用遷亦嘗附
書於荀卿之傳後以小道可觀固耳至别之六家者豈
遷之意以其兼愛無父故擇名實之似使之不得以亂
吾道之真然則遷不爲之立傳誠知其有所不可也丘
明之書誠有可取故是非與聖人同嘗見取於劉歆矣
然書可取而史不之錄者豈遷之意以其依經作傳能
自標致故人將讀其書而知其爲人又何待於作傳而
後顯然則遷之不爲立傳誠知其有所不可也雖然遷
之史爲例如此矣豈偶然者耶攷之他傳與世家皆然
也若太公之封於齊康叔之封於衛是亦周召作世家
之意也若司馬相如之次西南夷汲黯鄭當時之次循
吏傳曰是亦子産范蠡附見鄭越世家之意也三仁一
也微子抱祭器以歸周以存商祀遷列之宋世家者豈
不猶伯夷獨冠於列傳而下惠不錄歟陳軫犀首亦說
客也蘇秦張儀以縱横取功名遷列之傳而軫首不傳
豈不猶列禦寇不錄歟楊朱與墨翟同害教朱之不傳
翟之不傳也宜矣丘明與公榖同釋經公榖之不傳丘
明之不傳也亦宜矣夫遷以良史之才其爲史每每如
此孰謂其脱略耶(三山要略)太史公進孔子於世家
班老𣆀於申韓意非黨於黃老首夷齊於列傳意非抑
於處士也如吳太伯爲世家之首伯夷居列傳之先至
於貨殖傳在傳之末平準書在書之終此正是孟子意
思昔司馬遷述史記自皇帝至於獲麟成一家之言
其論大道先黃老而後六經所以矯漢氏之尚黃老也
其序游俠退處士而進奸雄所以矯羣臣之齷齪也其
述貨殖則崇勢利而卑貧賤所以激武帝之興利也蓋
遷雖横就刑戮處汚俗之中困於心横於慮憤激之氣
形於簡策故其言每過直而不自知焉雖然遷之矯枉
過直而未嘗不微見其意焉其叙傳固先黃老矣而又
曰先人有言孔子卒有能紹而明之正易傳繼春秋本
詩書禮樂之際其在兹乎此所以見尊六經之本意也
其傳游俠固進奸雄矣而又曰原憲獨行不合於世蔬
食不厭四百餘年而弟子志之不倦所以見其進處士
之本意也其傳貨殖固崇勢利矣而又曰俗之所漸民
久矣雖戸說以眇論終不能化所以見其輕利勢之本
意也論六家於儒不深取論道家甚詳不無所病意
者習見漢初之事曹參以清淨治天下而百姓無擾自
後儒者出來變更紛紛擾擾而卒無補太史之所以病
儒者非果以儒爲非乃陋漢儒耳不然則太史公說詩
書禮樂春秋以爲學者至今則之夫豈以儒者爲無益
哉觀史遷與董生論春秋一段亦可謂識得儒者唐
劉知幾史通曰史記者紀以包舉大體傳亦委曲細事
表以譜列年爵書以總括遺漏此所以爲長也若乃同
爲一事分在數篇斷續相離前後屢出又編次同類不
求年月此所以爲短也(黃池之事世家先晉而周紀先)
(吳齊王傳云齊王使侃午治琅琊王發其兵而琅琊王)
(傳云瑯琊引兵與齊王合謀)紀稱虞舜見阨&KR0008;空而
出文王隂謀脩德以傾商政傳言宣尼既殂門人推奉
有若如此之類皆遷之失遷采摭尋訪文獻之備如此
魏世家則以因遊大梁於墟中感而得之如作伯夷傳
則因登箕山之上見許由冢而悲之過梁而求問東門
可以知魏公子焉入楚而立觀故宫可以知春申君焉
如傳荆軻云始公孫季公董生與夏無且由具知其事
爲余道之此以董生而傳荆軻之事也如言蘇建語余
曰吾嘗責大將軍擇賢人將軍謝曰人臣遵職而已此
以蘇建而傳衛青之事也如欲傳張良而見其畫圖狀
貌如欲傳韓信而見淮隂人言以至據國語采世本約
戰國策述楚漢春秋此乃采摭尋訪文獻之備如此(三)
(場指南)姬自后稷至于西伯嬴自伯翳至于莊王實
乃諸侯而名隸本紀項籍僣盗而死未得成君安得諱
其名字呼之曰王春秋吳楚僣擬書如列國假使羽竊
帝號正可抑同羣盗况其國曰西楚號止霸王者乎陳
勝起於羣盗稱王六月子孫不嗣而以世家爲稱三晉
之與田氏自未爲君而前齒列陪臣前後一統俱歸世
家齊列東帝抗衡西秦高祖六國而没其本號惟以田
元制名葛洪有云司馬遷發憤作史記三百篇伯夷
居列傳之首以爲善而無報也項羽列於本紀以爲居
高位者非關有德者按史之所書有其事則記其事無則
闕尋遷之馳騖古今上下數千載考其先後隨而編次
斯則理之常也烏可怪乎必謂子長以善而無報推爲
傳始若伍子胥大夫種孟軻墨翟賈誼屈原之徒或行
仁而不遇或盡忠而受戮何不求其品類同其一科而
乃異其篇目分爲數卷也
索隠述贊曰太史良才寔纂先德周遊歴覽東西南北
事覈事簡是稱實錄報任投書申李下獄惜哉殘缺非
才妄續班固曰迹其所以自傷悼小雅巷伯之倫
太史公撰孔子世家多采論語舊說至管晏列傳則不
取本書以管子晏子以爲時俗所有故不復更載按論
語行於講肄列於學官重加編勒祗覺繁費如管晏者
諸子雜家經史外事棄而不錄可取而不取未覩厥義
至述儒林則不取游夏文學著循吏則不言冉季政事
於貨殖傳獨以子貢居先掩惡揚善既忘此義成人之
美不其缺如史記本紀曰瞽瞍使舜穿井爲匿空旁
出難曰其意以爲舜若左慈易質爲羊劉根竄形入壁
之類非若姬伯拘於羑里孔子厄於陳蔡苟識事如斯
難以語夫聖道太史公曰黃帝堯舜佚事時時見於他
說余擇其尤雅者著爲本紀書首若如所述豈可謂雅
耶仲尼弟子傳曰孔子既没以有若似聖人有若無以
應雨具之問弟子起曰此非子之坐難曰有若名不隸
於四科素無階於十哲尼父既没取以爲師不荅所問
始令避席何見之晩乎且退老西河取疑夫子猶使投
杖謝愆何肯公然自相欺詐此乃童兒相戲非復長老
所爲觀孟軻著書首陳此說馬遷作史仍習其言曾無
先覺悲夫揚雄病其多變好竒文中子曰史之失
自遷固始
張守節正義序紹太史繼春秋括文魯史而包左氏國
語采世本戰國策而摭楚漢春秋貫紬經傳旁搜子史
上起軒轅下暨大漢作十三本紀帝王興廢悉詳三十
世家君國存亡畢著八書贊隂陽禮樂十表定代糸年
封七十列傳忠臣孝子之誠備矣筆削冠於史籍題目
足於經邦次舊史之旨兼音解注引致旁通凡成三
十卷名曰史記正義
司馬貞索隠此書殘缺雖多實爲古史忽加穿鑿難允
物情今止探求異聞採摭典故解其所未解申其所未
申釋文演注又重爲述贊凡三十卷號曰史記索隠
太史公好竒而詞省故事覈而文徵矣(徵可信也)學者
多未究班氏依遷而述所以條流更明兼采衆賢羣理
畢備其旨富其辭文近代諸儒共所鑽仰
史記音義集解晉宋間徐廣作音義裴駰作集解合八
十一卷(出司馬貞索隠後序)
劉伯莊音義劉伯莊以正觀初於弘文館講授作音義
三十卷音乃周備義則更略
司馬貞補史記今輙採按古今仍以裴爲本兼自見愚
管重爲之注號小司馬史記(本序)太史公古之良史
也家承二正之業(謂南正重司天北正黎司地太史公)
(乃其後也)人當五百之運(謂五百年必有王者興其間)
(必有名世者)兼以代爲史官親當圖籍慨春秋之絶筆
傷舊典之闕文爰自黃帝訖于漢武漁獵則窮於百氏
筆削乃成於一家父作子述其勤至矣夫以首創者難
爲功因循者易爲力自左氏之後未有體制而司馬公
補立紀傳規模别爲書表題目如本紀叙五帝而闕三
皇世家載列國而有外戚(謂外戚不當在世家)邾許春
秋次國略而不書(邾姬姓許姜姓二國亦多有攻戰會)
(盟事)張吳敵國蕃王抑而不載(吳爲長沙王吳芮傳國)
(數世太史公不書張則未詳)並編錄有闕切所未安及
列傳所著有管晏及老子韓非管晏乃齊之賢卿即如
其例則吳之延陵鄭之子産晉之叔向衛之史魚盛德
不闕何爲蓋闕(謂管晏既書此數君子亦不可不書也)
伯陽清虚爲教(伯陽老子也)韓子峻刻制法(韓非也)靜
躁不同德刑斯舛(靜德謂老子躁刑謂韓非)今宜柱史
共漆園同傳(柱史老子也漆園莊周也謂此二人宜同)
(傳)公子與申君並列(公子謂韓非諸公子及申不害與)
(商君同傳)可不善歟然其網絡古今(網絡猶網羅也)叙
述懲勸異左氏之微婉(杜預左傳叙曰春秋之稱微而)
(隠志而晦達而成章懲惡而勸善)有南史之典實(左傳)
(齊崔杼弑莊公太史書曰崔杼弑其君杼殺之兄弟死)
(者二人兄弟又書乃舍之南史氏聞太史盡殺執筆以)
(往聞已書乃還)所以揚雄班固等咸稱其有良史之才
蓋信乎其然也
蘇子由古史因遷之舊上觀詩書下考春秋及秦漢雜
錄記伏羲神農訖秦始皇帝爲七十紀十六世家二十
七列傳謂之古史
裴駰集解考校此書文句不同有多有少徐廣研核衆
本爲作意義具列異同今增演徐氏采經傳百家并先
儒之說豫是有益悉皆抄内譬彗星之繼朝陽飛塵之
集華嶽以徐爲本號曰集解(本序)
徐廣史記音義鄒誕生史記音釋
裴駰集解史記許子儒注史記
劉伯莊史記音義徐堅注史記
李鎮注史記義林二十卷陳伯宣注史記
韓琬續史記一百三十卷司馬正史記索隠
劉伯莊撰史記地名張守節史記正義
竇羣史記名臣疏裴安時史記纂訓
衛颯史記要傳張瑩史記正傳
譙周古史考葛洪史記鈔
羣書考索卷十二
