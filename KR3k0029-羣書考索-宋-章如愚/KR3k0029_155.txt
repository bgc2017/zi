羣書考索續集卷二十四
宋章如愚編
五行門
五行
漢五行志河圖洛書相為經緯八卦九章相為表裏文
王演周易孔子述春秋則乾坤之隂陽效洪範之咎證
漢仲舒治公羊春秋始推隂陽為儒者宗劉向治糓梁
數其禍福傳以洪範與仲舒錯歆治左氏傳其春秋意
亦已乖矣言五行傳又頗不同是以攬仲舒劉向歆傳
載眭孟夏侯勝京房谷永李尋之徒所陳行事以傳春
秋著于篇後漢五行志司馬彪作又晉五行志及隋
大槩承襲漢志獨唐五行志云灾異之學莫不指事以
為學及其難合則旁引曲取而遷就其說蓋自漢儒仲
舒向歆皆以春秋洪範為學而失聖人之本意至其不
通也父子之言自相戾昔箕子陳九疇初不相附屬而
向為五行傳乃取其五事皇極度證附於五行以為八
事皆屬五行則至於八政五紀三德稽疑福極之類又
不能附至俾洪範之書失其倫序孔子於春秋記灾
異而不著其事應以謂天道遠非諄諄諭人君子見其
變恐懼修省而已若推其事應則有合有不合至於不
合則將君子怠焉以為偶然而不懼此其深意也蓋聖
人謹而不言故略依洪範五行傳著其灾異而削事應
云唐五行著灾異而不言事應五代紀言人事而不
著灾祥但存之司天攷以為有司所記五代史昔孔
子作春秋而天人備予述本紀書人而不書天予何敢
異於聖人哉其文異其意一也蓋聖人不絶天於人亦
不以天參人絶天於人則天道廢以天參人則人事惑
故常存而不䆒也春秋雖日食星變之類孔子未嘗道
其所以然者(云云)故以其官誌之以備司天之考
一圖指傳之謬(田獵不宿飲食不享出入不節奪民農時及有奸謀)木不曲直(貌之)
(不恭是謂不肅)厥咎狂(厥罰常雨厥極惡說曰順之其福攸好德棄法律逐功臣殺太子以妾為)
(妻)火不炎上(言之不從是謂不義)厥咎僣(厥罰常𤾉厥極憂說曰順之其福康寕治)
(宮室治臺榭内滛犯親戚侮父母)稼穡不成(視之不明是謂不哲)厥咎豫(厥罰常燠厥)
(極疾說曰順之其福壽好戰攻輕百姓飾城郭侵邊境)金不從革(聽之不聰是謂不謀)厥咎
急(厥罰常寒厥極貧說曰順之其福富簡宗廟不禱祠廢祭祀逆天時)水不下潤(思之不睿)
(是謂不聖)厥咎蒙(厥罰常風厥極凶短折說曰順之其福考終命)皇之不極厥
咎眊(厥罰常隂厥極弱)
一圖形今之意皇極之建(貎恭肅言從義視明哲聽聰謀思睿聖木曲)
(直金從革火炎上水潤下土稼穡時雨時𤾉時燠時寒時風)五福皇極
不建(貌不恭狂言不從僣視不明豫聽不聰急思不睿蒙木不曲直金不從革火不炎)
(上水不潤下土不稼穡常雨常𤾉常燠常寒常風)六極
隂陽生水火陽生隂故水先成隂生陽故火後成隂陽
相生也體性相湏也是以陽去則隂竭隂盡則陽滅(康節)
金火木從類金火相守則流火不相傳則然其類也
水遇寒則結遇火則竭從其所勝也(同上)
五行之相生五行之木萬物之類也五行之金出乎石
也故火水土石不及金木金木生其間也火生濕水生
燥
五行之相得木曰曲直既能屈而反伸也金曰從革一
從革而不能自反也水火氣也故炎上潤下與隂陽升
降土不得制焉木金者土之華實也其性有水火之雜
故木之為物水漬則生火燃而不離也蓋得土之浮華
於水火之交也金之為物得火之精於土之燥得水之
精於土之清故水火相持而不相害爍爍反流而不耗
也蓋得土之精實於火之際也土也者物之以成始而
成終也地之質也化之終也水火之所升降物兼體而
不道者也
隂陽為水火水者隂凝而陽未勝也火者陽麗而隂未
盡也
五行自隂陽陽變隂變而生水火木金土水隂盛故居
右火陽盛故居左木陽穉故次火金隂稚故次水土冲
氣故居中而水火之交系乎上隂根陽陽根陰也水
而木木而火火而土土而金金復水如環無端五氣布
而四時行焉(太極圖解)
五行氣質五行者質具於地而氣行於天者也以質而
語其生之序則曰水火木金土而水木陽也火金隂也
以氣而語其行之序則曰木火土金水而木火陽也金
水隂也又統而言之則氣陽而質隂也又錯言之則動
陽而静隂也(文公)
五行所生之序陽變隂合初生水火水火氣也流動閃
爍其體尚虛其成形猶未定次生木金而確然有定形
矣水火初是自生木金則次於土五金之屬皆從土木
旋生出來
五行循環相生或問以質而語其生之序不是相生否
只是陽變而助隂故生水隂合而陽盛故生火木金各
從其類故在左右先生曰水隂根陽火陽根隂錯綜而
生其端是天一生水地二生火天三生木地四生金到
得運行處便水生木木生火火生土土生金金又生水
水又生木循環相生又如甲乙丙丁戊己庚辛壬癸都
是這個物事(文公)
十是五行數卦雖八而數則須十八是隂陽數十是五
行數一隂一陽便是二以二乘二便是四以四乘四便
是八五行本只是五而有十者蓋是一個便包兩個如
木便包甲乙火便包丙丁土便包戊己金便包庚辛水
便包壬癸所以為十(同上)
五行之序論始生之序則曰水木火金土論相生之序
則曰木火土金水然水火者隂陽變合之初氣之至精
且盛者也故為五行之先水隂而根陽火陽而根隂故
水又為火之先也有水火而木金生焉木華而疎金實
而固故木金次於水火而木又為金之先焉土則四時
之所成終而成始也故次五焉(勉齊)
羣書考索續集卷二十四
