羣書考索卷五宋章如愚撰
六經門
禮記類
禮記傳授之圖
禮記始末易曰有夫婦父子君臣上下禮義有所措而
帝王質文有損益周人曲為之防事為之制故曰禮經
三百威儀三千(前藝文志)禮記之作出自孔氏但正禮
殘闕無復能明故范武子不識殽烝趙鞅及魯君謂儀
為禮至孔子没七十二子之徒共撰所聞以為記或錄
舊禮之義或錄變禮所由或兼記體叚或雜序得失中
庸孔伋所作緇衣公孫尼子所撰月令吕不韋所修王
制漢文帝時博士所錄(館閣書目)周衰諸侯將踰法度
惡其害己皆滅去其籍自孔子時已不具至秦大壊漢
興魯高堂生博士禮十七篇訖孝宣世后蒼最明戴德
戴聖慶普皆其弟子三家立於學官禮古經者出於魯
淹中(里名)及孔氏學七十篇文相似多三十九篇及明
堂隂陽史氏記所見多天子諸侯卿大夫之制雖不能
備猶瘉(音愈)蒼等推士禮而致於天子之說(出藝文志)
記百三十一篇(前儒林傳)劉向校定得二百餘篇梁國
戴德刪為八十五篇號大戴禮戴聖又刪為四十九篇
是為小戴禮授漢馬融盧植考諸家同異附戴聖篇章
去其繁重及其缺略而行於世鄭康成注其書唐孔穎
達為正義(舘閣書目)至孝宣世東海后蒼傳於梁國二
戴其後諸儒又加月令明堂位樂記三篇凡四十九篇
即今之禮記也(禮記正義)初魯高堂生傳周禮十七篇
又有喪服一篇舊别行子夏為之傳鄭康成為之注馬
融王肅諸儒為訓說儀禮者乃周家行禮涉於儀度委
曲之書若後世所謂儀注者是也其初盖三千餘條秦
焚書漢訪求之止得此十七篇故多亡禮云(舘閣書目)
孝文時徐生善為頌為禮官大夫瑕丘蕭奮授孟卿孟
卿授后蒼后蒼以授二戴由是禮有大戴小戴之學大
戴授徐良小戴授橋仁楊榮是以大戴有徐氏之學小
戴有橋楊之學初漢立后蒼禮博士宣帝世復立大小
戴(儒林傳)大戴禮今存四十篇其篇始於二十九篇次
不倫又一本止十卷三十三篇篇自第一至三十三恐
是後人改正(舘閣書目)唐元宗時王嵓請刪去禮記舊
文而益以今事張說以為禮記不刊之書去聖久遠不
可改易
儀禮儀禮未知孰作或曰周公作之也孔子有學禮之
言禮記有讀禮之文當是時固已有簡牘之傳矣决非
秦漢間筆也其制度必出於聖人若曰周公作之則非
所敢知也漢初言經則離記言記則離經今記附經附
之者又誰也出於孔氏之宅壁者曰禮記河間獻王云
得先秦古書者曰禮曰記夫禮者今之儀禮記者今儀
禮之記特未有儀禮之名也豈漢後學者覩十七篇中
有儀有禮遂合而名之與秦暴焚書禮之見於漢者猶
古經五十六卷經七十篇記百三十一篇漢之君臣特
不好不尚而已至宣成世大小戴劉向所錄止十七篇
十蓋逸其七八孰謂不好不尚之禍乃甚於秦之焚之
也魯人高堂生傳士禮十七篇與今儀禮同陸德明賈
公彦皆以為今儀禮考之西漢藝文志高堂生禮后蒼
最明蒼以傳大小戴古經者出魯淹中多天子諸侯卿
大夫制愈於蒼等推士禮以致天子夫如是則高堂生
所傳特士禮爾今儀禮中所謂士禮有冠婚相見喪夕
虞特牲饋食七篇他皆天子諸侯卿大夫禮必非高堂
生所傳者不知賈陸二子何據而云爾漢數六經禮樂
與焉厥後樂書亡矣有儀禮在亦不取周禮古矣然聖
人設官分職之書也至其所用以長以治者豈能舍儀
禮禮記古矣然皆釋儀禮之義若祭義冠義婚義鄉飲
酒義射義燕聘義是也豈得而先儀禮班固之論曰六
經之道同歸禮樂之用為急固之言必有得於先生長
者之緒餘而非臆度也鄭康成收拾大小戴及劉向别
錄中參以今古之文定為之注其書不純古矣漢石渠
諸儒因曲臺餘論倣儀禮為之如介僎賓主儀禮特其
名禮記兼述其象意今之禮記特儀禮之傳疏也
儀禮注疏周禮儀禮發源是一周禮為末儀禮為本本
則難明末則易曉周禮注者則有多門儀禮所注服鄭
而已其為章疏則有二家黃慶李孟悊慶舉大略小經
注疎漏悊舉小略大經注稍周二家之疏互有脩短時
之所尚李則為先儀禮疏唐賈公彦等撰
韓愈讀儀禮文王周公之法制粗在於是孔子曰吾從
周謂其文章之盛也古書之存者希矣百氏雜家尚有
可取况聖人之制度邪於是掇其大要竒辭奥旨著于
篇學者可觀焉惜乎吾不及其時進退揖遜于其間嗚
呼盛哉(昌黎文集)
訓詁傳授魯高堂生傳士禮十七篇而徐生善為頌(讀)
(曰容)故諸言禮為容者由徐氏(儒林)瑕丘蕭奮以禮
至雒陽守以授孟卿(孟卿傳)孟卿東海人事蕭奮以
授后蒼(前孟卿傳)后蒼說禮數萬言號曰曲臺記如
淳注曰行禮於曲臺后蒼為記故名曰曲臺戴德戴
聖禮行於世者戴德戴聖之學(禮記正義)大戴小戴禮
之衰也(出文中子)慶普曹褒時慶氏為博士上言禮
樂褒結髮傳父業(曹褒)董鈞字文伯習慶氏禮(後儒)
(林傳)孔穎逹為正義八歲就學闡三禮義宗
禮記義疏去聖逾遠異端漸扇大小二戴共氏而分門
王鄭兩家同經而異注自晉宋至周隋傳禮業者江左
尤盛其為義疏者南人有賀循賀瑒庾蔚崔靈恩沈重
宣皇甫侃北人有徐道明李業興李寳鼎侯聰熊安其
見於世者皇熊二家而已熊則違背本經多引外義皇
雖章句詳正微稍繁廣皇勝熊矣(正義)
注禮記者六家盧植王肅孫炎蕭遵庾蔚鄭元也序錄
疏禮記者數家孔穎逹宋子奢李善信賈公彦柳士寧
范義領張權周元達趙君贊王士雄趙宏智
五始孔穎達以伏戲造琴制皮為嘉禮之始以神農播
種飲食為吉禮之始以黃帝有戰有葬有官為軍賓凶
禮之始此五始也
王制釋云漢文帝令博士諸生作此王者之制爵禄
公侯伯子男凡五等天子方千里公侯方百里伯七
十里子男五十里附於諸侯曰附庸千里之外設方
伯五國以為屬屬有長十國以為連連有帥三十國以
為卒卒有正二百一十國以為州州有伯制三公一
命卷(音衮)若有加則賜也不過九命次國之君七命小
國之君五命大國之卿三命下國之卿再命小國之卿
與下大夫一命諸侯之於天子也比年一小聘三年
一大聘五年一朝天子五年一廵守天子曰辟廱
諸侯曰頖宮天子將出征受成於學執有罪反釋奠
于學以訊馘告司徒脩六禮以節民性明七教以興
民德齊八政以防淫一道德以同俗耆老皆朝于庠
元日習射上功習鄉上齒命鄉簡不帥教者以告不
變命國之右鄉簡不帥教者移之左命國之左鄉簡不
帥教者移之右不變移之郊如初禮不變移之遂如初
禮不變屏之遠方終身不齒命鄉論秀士升之司徒
曰選士司徒論選士之秀而升之學曰俊士升於司徒
者不征於鄉升於學者不征於司徒曰造士樂正崇
四術立四教順先王詩書禮樂以造士春秋教以禮樂
冬夏教以詩書大樂正論造士之秀者以告子王而
升諸司馬曰進士司馬辨論官材論進士之賢者而定
其論論定然後官之任官然後爵之位定然後禄之
天子諸侯無事則歲三田冢宰制國用必於歲之抄
五穀皆入然後制國用國無九年之蓄曰不足無六
年之蓄曰急無三年之蓄曰國非其國矣三年耕必有
一年之食九年耕必有三年之食以三十年之通制國
用雖有水旱民無菜色天子七廟三昭三穆與太祖
之廟而七諸侯五廟二昭二穆與太祖之廟而五大夫
三廟一昭一穆與太祖之廟而三士一廟庶人祭於寝
天子諸侯宗廟之祭春曰礿夏曰禘秋曰嘗冬曰烝
天子犆(音特)礿祫禘祫嘗祫烝諸侯礿則不禘禘則不
嘗嘗則不烝烝則不礿天子社稷皆太牢諸侯社稷
皆少牢大夫宗廟之祭有田則祭無田則薦庶人春薦
韭夏薦麥秋薦黍冬薦稻司寇正刑明辟以聽獄訟
必三刺附從輕赦從重疑獄汜與衆共之衆疑赦之
必察小大之比以成之成獄辭史以獄成告于正正聽
之正以獄成告于大司寇大司寇聽之于棘木之下大
司寇以獄成告王王命三公參聽之三公以獄成告于
王王三宥然後制刑凡養老有虞氏以燕禮夏后氏
以享禮殷人以食禮周人脩而兼用之五十養於鄉六
十養於國七十養於學達於諸侯有虞氏養國老於上
庠養庶老於下庠夏后氏養國老於東序養庶老於西序殷
人養國老於右學養庶老於左學周人養國老於東膠
養庶老於虞庠
六禮冠婚喪祭鄉相見
七教父子兄弟夫婦君臣長幼朋友賓客
八政飲食衣服事為異别度量數制
月令釋文此是呂氏春秋十二紀之首後人刪合為此
記蔡伯喈王肅云周公所作呂不韋作或言周公作
其中官名時事多不合周法令按周無太尉唯秦有之
此月令乃命太尉是官名不合也周以六冕郊天以大
裘玉輅太常迎氣月令車服並依時色是時事之不合
也
星孟春日在營室昏參中旦尾中(日月會于娵訾斗建)
(寅)仲春日在奎昏弧中旦建星中(日月會于降婁斗)
(建卯)季春日在胃昏七星中旦牽牛中(日月會于大)
(梁斗建辰)孟夏日在畢昏翼中旦婺女中(日月會于)
(實沈斗建巳)仲夏日在井昏亢中旦危中(日月會于)
(鶉首斗建午)季夏日在柳昏火中旦奎中(日月會于)
(鶉火斗建未)孟秋日在翼昏建星中旦畢中(日月會)
(于鶉尾斗建申)仲秋日在角昏牽牛中旦觜觽中(日)
(月會于夀星斗建酉)季秋日在房昏虛中旦柳中(日)
(月會于大火斗建戍)孟冬日在尾昏危中旦七星中
(日月會析木之津斗建亥)仲冬日在斗昏東壁旦軫
中(日月會于星紀斗建子)季冬日在婺女昏婁中旦
氐中(日月會于玄枵斗建丑)
帝神春帝太皥神勾芒夏帝炎帝神祝融中央帝
黃帝神后土秋帝少皥神蓐收冬帝顓頊神元冥
日春甲乙夏丙丁中戊己秋庚辛冬壬癸
數春八夏七中央五秋九冬六
音春角夏徵中央宮秋商冬羽
律孟春大蔟仲春夾鍾季春姑洗孟夏中呂
仲夏蕤賓季夏林鍾中央律中黃鍾之宮孟秋
夷則仲秋南吕季秋無射孟冬應鍾仲冬黃
鍾季冬大吕
十二月聽朔之處孟春青陽左个(大寢東堂北偏也正)
(義云此是明堂北偏而云大寝者欲明明堂與太廟大)
(寝制同故兼明於明堂聽朔竟次還大廟次還大寝也)
仲春青陽大廟(東堂當大室也)季春青陽右个(東堂南)
(偏)孟夏明堂左个(大寝南堂東偏)仲夏明堂太廟(南堂)
(當大室也)季夏明堂右个(南堂西偏)中央土大廟大室
(中央室也正義云案考工記周人明堂東西九筵南北)
(七筵凡室二筵則五室並皆二筵无大小也今中央室)
(稱大室者以中央是土室土為五行之主尊之故稱大)
(以夏之世室則四旁之室皆南北三步東西三步二尺)
(中央土室南北四步四尺則用之明堂亦應土室在中)
(央大於四角之室但文不具耳)孟秋總章左个(大寢西)
(堂南偏)仲秋總章大廟(西堂當大室也)季秋總章右个
(西堂西偏)孟冬元堂左个(北堂西偏也)仲冬元堂大廟
(北堂當大室)季冬元堂右个(北堂東偏)
月令舉要孟春立春之日迎春于東郊命相布德和
令元日祈穀于上帝(以上辛祭天也)乃擇元辰躬
耕帝籍(盖郊后吉辰也)命布農事命樂正入學習
舞(為仲春將釋奠)仲春擇元日命民社(祀社用甲)
命有司省囹圄(順陽寬也)祠高禖日夜分則同度
量鈞衡石角斗甬正權概鮮(音獻)羔開冰先薦寢廟
上丁命樂正習舞釋菜(釋菜先師)仲丁又命樂正
入學習樂(為季春將習合樂也)季春薦鞠衣于先帝
(先帝太皡之屬為蠶求福)薦鮪于寢廟(進時美物)
命有司發倉廪賜貧窮出幣帛聘名士擇吉日大
合樂(所以助陽達物也)后妃親蠶孟夏立夏之日
迎夏於南郊命樂師習合禮樂(為將飲酎)天子始
絺命野虞勞農勸民以彘嘗麥先薦寢廟斷薄
刑决小罪后妃獻繭天子飲酎用禮樂仲夏命
有司祈祀山川百源大雩帝以祈穀實以雛嘗黍先
薦寢廟班馬政挺(寬也)重囚益其食季夏命婦
官染采以給郊廟祭祀之服以為旗章命虞人入山行
木毋有斬伐孟秋立秋之日迎秋於西郊命將帥
選士厲兵命有司脩法制繕囹圄農乃登穀天子嘗
新先薦寢廟命百官始收歛仲秋養衰老授几杖
命司服具飭衣裳命有司申嚴百刑斬殺必當
天子乃難(乃多反)以達秋氣以犬嘗麻先薦寢廟
可以築城郭建都邑穿竇窖脩囷倉命有司趣民
收歛乃勸種麥易關市來商旅日夜分則同度
量平權衡正鈞石角斗甬季秋命冢宰舉五穀之要
上丁命樂正入學習吹(為將饗帝)大饗帝(遍祭五帝)
(也)教畋獵習五戎班馬政乃趣獄刑毋留有罪
以犬嘗稻先薦寢廟孟冬立冬之日迎冬於北郊
命太史釁龜筴始裘命百官謹盖藏坏城郭備
邊境大飲蒸祈來年于天宗命將帥講武習射
仲冬命有司土事毋作毋發盖毋發室屋乃命大
酋(酒官之長)秫稻必齊麯糵必時命有司祈祀四海
大川(順其盛德之時祭之也)季冬命有司大難出土
牛以送寒氣乃嘗魚先薦寢廟命農計耦耕事具
田器命四監收秩薪柴以共薪燎與公卿大夫共
飭國典論時令以待來歲之宜
禮器釋文鄭云以其記禮使人成器如孔子謂子貢瑚
璉之器是也禮有以多為貴者天子七廟諸侯五大
夫三士一天子之豆二十有六諸公十有六諸侯十有
二上大夫八下大夫六諸侯七介七牢大夫五介五牢
天子之席五重諸侯之席三重大夫再重此以多為貴
也禮有以少為貴者天子無介祭天特牲大路繁纓
一就次路繁纓七就此以少為貴也有以大為貴者
宮室之量器皿之度棺槨之厚丘封之大此以大為貴
也有以小為貴者宗廟之祭貴者獻以爵賤者獻以
散尊者舉觯卑者舉角五獻之樽門外缶門内壺君尊
瓦甒此以小為貴也有以高為貴者天子之堂九尺
諸侯七尺大夫五尺士三尺天子諸侯臺門此以高為
貴也有以下為貴者至敬不壇掃地而祭天子諸侯
之尊廢禁(廢去也禁如今方案)大夫士棜禁(棜无足)此
以下為貴也禮有以文為貴者天子龍衮諸侯黼大
夫黻士玄衣纁裳天子之冕朱綠藻十有二旒諸侯九
上大夫七下大夫五士三此以文為貴也有以素為
貴者至敬無文父黨無容大圭不琢大羹不和大路素
而越(音活)席犧尊疏布&KR0034;(莫歴反)椫(章善反木白理)杓
此以素為貴也
文王世子釋文文王周文王昌也鄭云以其善為世子
之禮故著謚號標篇言可法也文王為世子文王之
為世子朝於王季日三雞初鳴而衣服至於寢門外問
内豎之御者曰今日安否如何内豎曰安文王乃喜及
日中又至如之及莫又至亦如之食上必在視寒暖之
節武王帥而行之不敢有加焉成王幼不能踐阼周公
相踐阼而治抗世子法於伯禽欲令成王之知父子君
臣長幼之道也成王有過則撻伯禽所以示成王世子
之道世子之學凡學世子及學士必時春夏學干戈
秋冬學羽籥皆於東序小樂正學干大胥贊之籥師學
戈籥師丞贊之胥鼓南春誦夏弦太師詔之瞽宗秋學
禮執禮者詔之冬讀書典書者詔之禮在瞽宗書在上
庠凡祭與養老乞言合語之禮皆小樂正詔之於東
序大樂正學舞干戚語說命乞言皆大樂正授數大司
成論說在東序
三王教世子凡三王教世子必以禮樂樂所以脩内也
禮所以脩外也禮樂交錯於中發形於外是故其成也
懌恭敬而温文立太傅少傅以養之欲其知父子君臣
之道也太傅審父子君臣之道以示之少傅奉世子以
觀太傅之德行而審喻之太傅在前少傅在後入則有
保出則有師是以教喻而德成也師也者教之以事而
喻諸德者也保也者慎其身以輔翼之而歸諸道者也
記曰虞夏商周有師保有疑丞設四輔及三公不必備
唯其人語使能也
郊特牲釋文鄭云以其記祭天用騂犢之義也郊者祭
天之名用一牛故曰特牲郊之祭也迎長日之至也
大報天而主日也兆於南郊就陽位也掃地而祭於其
質也器用陶匏以象天地之性也於郊故謂之郊牲
用騂尚赤也用犢貴誠也郊之用辛也周之始郊日以
至祭之日王皮弁以聽祭報示民嚴上也祭之日王被
衮以象天戴冕璪十有二旒則天數也乘素車貴其質
也旗十有二旒龍章而設日月天垂象聖人則之所以
明天道也萬物本乎天人本乎祖此所以配上帝也郊
之祭也大報本反始也蜡天子之大蜡八註蜡祭有
八神先嗇一司嗇二農三郵表畷(丁列反)四猫虎五坊
六水庸七昆蟲八伊耆氏(古天子號也)始為蜡蜡也
者索也歲十二月合聚萬物而索饗之也蜡之祭也主
先嗇而祭司嗇也(先嗇若神農者司嗇后稷是也)祭百
種以報嗇也饗農(田畯也)及郵表畷(謂田畯所以督約)
(百姓於井門之處也)禽獸仁之至義之盡也古之君子
使之必報之迎猫謂其食田鼠也迎虎謂其食田豕迎
而祭之也祭坊與水庸(溝也)事也曰土反其宅水歸其
壑昆蟲毋作草木歸其澤此蜡祝辭也皮弁素服而祭
素服以送終也葛帶榛杖喪殺也蜡之祭仁之至義之
盡也黃衣黃冠而祭息田夫也野夫黃冠黃冠草服也
八蜡記四方四方年不順成八蜡不通以謹民財也順
成之方其蜡乃通以移民也既蜡而收民息已故既蜡
君子不興功
社社主祭土而主隂氣也君南嚮於北牖下答隂之義
也日用甲用日之始也天子大社必受霜露風雨以達
天地之氣社所以神地之道也天垂象取財於地取法
於天是以尊天而親地也故教民美報焉家主中霤而
國主社示本也
明堂位釋文鄭云以其記諸侯朝周公於明堂於陳列
之位昔者周公朝諸侯於明堂之位天子負斧依南
鄉而立三公中階之前北面東上諸侯之位阼階之東
西面北上諸伯之國西階之西東面北上諸子之國門
東北面東上諸男之國門西北面東上九夷之國東門
之外西面北上八蠻之國南門之外北面東上六戎之
國西門之外東面南上五狄之國北門之外南面東上
九采之國應門之外北面東上四塞世告至此周公明
堂之位也明堂也者明諸侯之尊卑也
學記釋文鄭云學記者以其記人學教之義古之教者
家有塾黨有庠術有序國有學比年入學中年考校一
年視離經辨志三年視敬業樂羣五年視博習親師七
年視論學取友謂之小成九年知類通達強立而不反
謂之大成夫然後足以化民易俗近者悦服遠者懷之
此大學之道也大學始教皮弁祭菜示敬道也宵雅
肄三官其始也入學鼓篋孫其業也夏楚二物收其威
也未卜禘不視學游其志也時觀而弗語存其心也幼
者聽而弗問學不躐等也此七者教之大倫也記曰凡
學官先事士先志其此之謂乎
樂記釋文鄭云名樂記者以其記樂之義宮為君商為
臣角為民徵為事羽為物五者不亂則無怗懘之音矣
宮亂則荒其君驕商亂則陂其臣壊角亂則憂其民怨
徵亂則哀其事勤羽亂則危其財匱五者皆亂迭相陵
謂之慢如此則國之滅亡無日矣清廟之瑟朱弦而
疏越壹倡而三歎有遺音者矣大饗之禮尚玄酒而爼
腥魚大羹不和有遺味者矣故鐘鼓管磬羽籥干戚
樂之器也屈伸俯仰綴兆舒疾樂之文也簠簋爼豆制
度文章禮之器也升降上下周旋禓襲禮之文也昔
者舜作五絃之琴以歌南風䕫始制樂以賞諸侯其治
民勞者其舞行綴遠其治民逸者其舞行綴短故觀其
舞知其德聞其謚知其行也大章章之也咸池備矣
韶繼也夏大也殷周之樂盡矣所謂大輅者天子之
車也龍旗九旒天子之旌也青黑緣者天子之寶龜也
從之以牛羊之羣則所以贈諸侯也聖人作為鞉鼓
椌楬壎篪此六者德音之音也然後鐘磬竽瑟以和之
干戚旄狄以舞之此所以祭先王之廟也君子聽鐘
聲則思武臣聽磬聲則思死封疆之臣聽琴瑟之聲則
思志義之臣聽竽笙簫管之聲則思畜聚之臣聽鼔鼙
之聲則思將帥之臣君子之聽音非聽其鏗鏘而已也
故商者五帝之遺聲也寬而靜柔而正者宜歌頌廣
大而静疏達而信者宜歌大雅恭儉而好禮者宜歌小
雅正直而静廉而謙者宜歌風肆直而慈愛商之遺聲
也商人識之故謂之商齊者三代之遺聲也齊人識之
故謂之齊明乎商之音者臨事而屢斷明乎齊之音者
見利而讓臨事而屢斷勇也見利而讓義也有勇有義
非歌孰能保此故歌者上如抗下如隊曲如折止如槀
木倨中矩句中鉤纍纍乎端如貫珠故歌之為言也長
言之也說之故言之言之不足故長言之長言之不足
故嗟歎之嗟歎之不足故不知手之舞之足之蹈之也
祭法釋文鄭云以其記有虞氏至周天子以下所祭祀
羣神之數也四代之祭有虞氏禘黃帝而郊嚳祖顓
頊而宗堯夏后氏亦禘黃帝而郊鯀祖顓頊而宗禹殷
人禘嚳而郊冥祖契而宗湯周人禘嚳而郊稷祖文王
而宗武王燔柴於泰壇祭天也瘞埋於泰折祭地也用
騂犢埋少牢於泰昭祭時也相近於坎壇祭寒暑也王
宮祭日也夜明祭月也幽宗祭星也雩宗祭水旱也四
坎壇祭四方也山林川谷丘陵能出雲為風雨見怪物
皆曰神有天下者祭百神諸侯在其地則祭之亡其地
則不祭祀羣臣夫聖王之制祭祀法施於民則祀之
以死勤事則祀之以勞定國則祀之能禦大菑則祀之
能捍大患則祀之
祭義釋文鄭云名祭義者以其記齊戒薦羞之義
祭儀祭不欲數數則煩煩則不敬祭不欲疏疏則怠怠
則忘是故君子合諸天道春禘秋嘗霜露既降君子履
之必有悽愴之心非其寒之謂也春雨露既濡君子履
之必有怵惕之心如將見之樂以迎來哀以送往故禘
有樂而嘗無樂致齊於内散齊於外齊之日思其居處
思其笑語思其志意思其所樂思其所嗜齊三日乃見
其所為齊者
郊郊之祭大報天而主日配以月夏后氏祭其闇殷人
祭其陽周人祭日以朝及闇祭日於壇祭月於坎以别
幽明以制上下祭日於東祭月於西以别外内以端其
位
鬼神宰我曰吾聞鬼神之名不知其所謂子曰氣也者
神之盛也魄也者鬼之盛也合鬼與神教之至也衆生
必死死必歸土此之謂鬼骨肉斃下隂為野土其氣發
揚于上為昭明焄蒿悽愴此百物之精也神之著也
建國之神位右社稷而左宗廟
祭統釋文鄭云統猶本也以其記祭祀之本故名祭統
喪祭是故孝子之事親也有三道焉生則養没則喪喪
畢則祭養則觀其順也喪則觀其哀也祭則觀其敬而
時也盡此三道者孝子之行也
親耕親蠶天子親耕於南郊以共齊盛王后蠶於北郊
以共純服諸侯耕於東郊亦以共齊盛夫人蠶於北郊
以共冕服
齊戒祭及時將祭君子乃齊齊之為言齊也齊不齊以
致齊者也及其將齋也防其邪物訖其嗜欲耳不聽樂
故記曰齊者不樂言不敢散其志也是故君子之齊也
專致其精明之德也故散齊七日以定之致齊三日以
齊之定之之謂齋齋者精明之至也然後可以交於神
明也是故夫人亦散齊七日致齊三日君致齊於外夫
人致齊於内然後會於大廟君純冕立於阼夫人副禕
立於東房君執圭瓉祼尸大宗執璋瓉亞祼及迎牲君
執紖卿大夫從士執芻宗婦執盎從夫人薦涚水君執
鸞刀羞嚌夫人薦豆此之謂夫婦親之及入舞君執干
戚就舞位君為東上冕而總干率其羣臣以樂皇尸是
故天子之祭也與天下樂之諸侯之祭也與竟内樂之
冕而總干率其羣臣以樂皇尸此與竟内樂之之義也
夫祭有三重焉獻之屬莫重於祼聲莫重於升歌舞莫
重於武宿夜此周道也
周公用天子禮樂昔者周公旦有勲勞於天下周公既
没成王康王追念周公之所以勲勞者而欲尊魯故賜
之以重祭外祭則郊社是也内祭則大嘗禘是也夫大
嘗禘升歌清廟下而管象朱干玉戚以舞大武八佾以
舞大夏此天子之樂康(褒大也)周公故以賜魯也子孫
纂之至于今不廢所以明周公之德而又以重其國也
中庸釋文鄭云以其記中和之為用也庸用也孔子之
孫子思作之以昭明聖祖之德也程子曰不偏之謂
中不易之謂庸中者天下之正道庸者天下之定理此
篇乃孔門傳授心法子思恐其久而差也故筆之於書
以授孟子其書始言一理中散為萬事末復合為一理
放之則彌六合卷之則退藏於密其味無窮皆實學也
善讀者玩索而有得焉則終身用之有不能盡者矣
天命之謂性率性之謂道脩道之謂教(命猶令也性即)
(理也天以隂陽五行化生萬物氣以成形而理亦賦焉)
(猶命令也於是人物之生因各得其所賦之理以為健)
(順五常之德所謂性也率循也道猶路也人物各循其)
(性之自然則其日用事物之間莫不各有當行之路是)
(則所謂道也修品節之也性道雖同而氣稟或異故不)
(能無過不及之差聖人因人物之所當行者而品節之)
(以為法於天下則謂之教若禮樂刑政之屬是也盖人)
(之所以為人道之所以為道聖人之所以為教原其所)
(自無一不本於天而備於我學者知之則其於學知所)
(用力而自不能已矣)喜怒哀樂之未發謂之中發而皆
中節謂之和中也者天下之大本也和也者天下之達
道也(樂音洛中節之中去聲)(喜怒哀樂情也其未發)
(則性也無所偏倚故謂之中發皆中節情之正也無所)
(乖戾故謂之和大本者天命之性天下之理皆由此出)
(道之體也達道者循性之謂天下古今之所共由道之)
(用也此言性情之德以明道不可離之意)致中和天地
位焉萬物育焉(致推而極之也位者安其所也育者遂)
(其生也自戒懼而約之以至于至静之中無少偏倚而)
(其守不失則極其中而天地位矣自謹獨而精之以至)
(於應物之處無少差謬而無適不然則極其和而萬物)
(育矣盖天地萬物本吾一體吾之心正則天地之心亦)
(正矣吾之氣順則天地之氣亦順矣故其效驗至於如)
(此此學問之極功聖人之能事初非有待於外而脩道)
(之教亦在其中矣是其)(體一用雖有動静之殊然必)
(其體立而後用有以行則其實亦非有兩事也故於此)
(合而言之以結上文之意)天下之達道五所以行之者
三曰君臣也父子也夫婦也昆弟也朋友之交也五者
天下之達道也知仁勇三者天下之逹德也所以行之者一
也(知去聲)(達道者天下古今所共由之路即書所謂)
(五典孟子所謂父子有親君臣有義夫婦有别長幼有)
(序朋友有信是也知所以知此也仁所以體此也勇所)
(以強此也謂之達德者天下古今所同得之理也一則)
(誠而已矣達道雖人所共由然無是三德則無以行之)
(達德雖人所同得然一有不誠則人欲間之而德非其)
(德矣程子曰所謂誠者止是誠實此三者三者之外更)
(别無誠)凡為天下國家有九經曰脩身也尊賢也親親
也敬大臣也體羣臣也子庶民也來百工也柔遠人也
懷諸侯也(經常也體謂設以身處其地而察其心也子)
(如父母之愛其子也柔遠人所謂無忘賓旅者也此列)
(九經之目也呂氏曰天下國家之本在身故脩身為九)
(經之本然必親師友然後脩身之道進故尊賢次之道)
(之所進莫先其家故親親次之由家以及朝廷故敬大)
(臣體羣臣次之由朝廷以及其國故子庶民來百工次)
(之由其國以及天下故柔遠人懷諸侯次之此九經之)
(序也視羣臣猶吾四體視百姓猶吾子此視臣視民之)
(别也)自誠明謂之性自明誠謂之教誠則明矣明則誠
矣唯天下至誠為能盡其性能盡其性則能盡人之性
能盡人之性則能盡物之性能盡物之性則可以贊天
地之化育可以贊天地之化育則可以與天地參矣(天)
(下至誠謂聖人之德之實天下莫能加也盡其性者德)
(無不實故無人欲之私而天命之在我者察之由之巨)
(細精粗無毫髮之不盡也人物之性亦我之性但以所)
(賦形氣不同而有異耳能盡之者謂知之無不明而處)
(之無不當也贊猶助也與天地參謂與天地並立為三)
(也此自誠而明者之事也)
大學釋文鄭云大學者以其記博學可以為政也朱
氏章句序云大學之書古之大學所以教人之法也盖
自天降生民則既莫不與之以仁義禮智之性然其氣
質之禀或不能齊是以不能皆有以知其性之所有而
全之也一有聰明睿智能盡其性者出於其間則天必
命之以為億兆之君師使之治而教之以復其性此伏
羲神農黃帝堯舜所以繼天立極而司徒之職典樂之
官所由設也三代之隆其法寖備然後王宮國都以及
閭巷莫不有學人生八歲則自王公以下至於庶人之
子弟皆入小學而教之以洒掃應對進退之節禮樂射
御書數之文及其十有五年則自天子之元子衆子以
至公卿大夫元士之適子與凡民之俊秀皆入大學而
教之以窮理正心修己治人之道此又學校之教大小
之節所以分也夫以學校之設其廣如此教之之術其
次第節目之詳又如此而其所以為教則又皆本之人
君躬行心得之餘不待求之民生日用彛倫之外是以
當世之人無不學其學焉者無不有以知其性分之所
固有職分之所當為而各俛焉以盡其力此古昔盛時
所以治隆於上俗美於下而非後世之所能及也及周
之衰賢聖之君不作學校之政不修教化陵夷風俗頽
敗時則有若孔子之聖而不得君師之位以行其政教
於是獨取先王之法誦而傳之以詔後世若曲禮少儀
内則弟子職諸篇固小學之支流餘裔而此篇者則因
小學之成功以著大學之明法外有以極其規模之大
而内有以盡其節目之詳者也三千之徒盖莫不聞其
說而曾氏之傳獨得其宗於是作為傳義以發其意及
孟子没而其傳泯焉則其書雖存而知者鮮矣自是以
來俗儒記誦詞章之習其功倍於小學而無用異端虛
無寂滅之教其高過於大學而無實其他權謀術數一
切以就功名之說與夫百家衆技之流所以惑世誣民
充塞仁義者又紛然雜出乎其間使其君子不幸而不
得聞大道之要其小人不幸而不得蒙至治之澤晦盲
否塞反覆沉痼以及五季之衰而壊亂極矣子程子
曰大學孔氏之遺書而初學入德之門也於今可見古
人為學次第者獨頼此篇之存而論孟次之學者必由
是而學焉則庶乎其不差矣大學之道在明明德在
親民在止於至善(程子曰親當作新)(大學者大人之學)
(也明明之也明德者人之所得乎天而虚靈不昧以具)
(衆理而應萬事者也但為氣禀所拘人欲所蔽則有時)
(而昏然其本體之明則有未嘗息者故學者當因其所)
(發而遂明之以復其初也新者革其舊之謂也言既自)
(明其明德又當推以及人使之亦有以去其舊染之汙)
(也止者必至於是而不遷之意至善則事理當然之極)
(也言明明德新民皆當止於至善之地而不遷盖必其)
(有以盡夫天理之極而無一毫人欲之私也此三者大)
(學之綱領也)知止而后有定定而后能静静而后能安
安而后能慮慮而后能得(后與後同後倣此)(止者所)
(當止之地即至善之所在也知之則志有定向静謂心)
(不妄動安謂所處而安慮謂處事精詳得謂得其所止)
物有本末事有終始知所先後則近道矣(明德為本新)
(民為末知止為始能得為終本始所先末終所後此結)
(上文兩節之意)古之欲明明德於天下者先治其國欲
治其國者先齊其家欲齊其家者先脩其身欲脩其身
者先正其心欲正其心者先誠其意欲誠其意者先致
其知致知在格物(治平聲後倣此)(明明德於天下者)
(使天下之人皆有以明其明德也心者身之所主也誠)
(實也意者心之所發也實其心之所發欲其一於善而)
(無自欺也致推極也知猶識也推極吾之知識欲其所)
(知無不盡也格至也物猶事也窮至事物之理欲其極)
(處無不到也此八者大學之條目也)物格而后知至知
至而后意誠意誠而后心正心正而后身脩身脩而后
家齊家齊而后國治國治而后天下平(治去聲後倣此)
(物格者物理之極處無不到也知至者吾心之所知)
(無不盡也知既盡則意可得而實矣意既實則心可得)
(而正矣脩身以上明明德之事也齊家以下新民之事)
(也物格知至則知所止矣意誠以下則皆得所止之序)
(也)自天子以至於庶人壹是皆以脩身為本(壹是一切)
(也正心以上皆所以脩身也齊家以下則舉此而措之)
(耳)其本亂而末治者否矣
深衣釋文鄭云以其記深衣之制也名曰深衣者謂連
衣裳而純之以采也有表則謂之中衣以素純則曰長
衣也制十有二幅以應十二月袂圜以應規曲袷如
矩以應方負繩及踝以應直下齊如權衡以應平故規
者行舉手以為容負繩抱方以直其政方其義也故大
易曰坤六二之動直以方也下齊如權衡者以安志而平
心也五法已施聖人服之故規矩取其無私繩取其直
權衡取其平故先王貴之故可以為文可以為武可以
擯相可以治軍旅完且弗費善衣之次也
投壺釋文鄭云投壺者主人與賓燕飲議論才藝之禮
也别錄屬吉禮亦實曲禮之正篇也皇云與射為類宜
屬嘉禮或云宜屬賓禮也籌室中五扶堂上七扶庭
中九扶筭長尺二寸壺頸長七寸腹脩五寸口徑二寸
半容斗五升壷中實小豆焉為其矢之躍而出也壺去
席二矢半矢以柘若棘毋去其皮
冠義釋文鄭云名冠義者以其記冠禮成人之義也是
故古者聖王重冠古者冠禮筮日筮賓所以敬冠事敬
冠事所以重禮重禮所以為國本也故冠於阼以著代
也醮於客位三加彌尊加有成也已冠而字之成人之
道也冠者禮之始也嘉事之重者也是故古者重冠
重冠故行之於廟行之於廟者所以尊重事尊重事而
不敢擅重事不敢擅重事所以自卑而尊祖也
婚義釋文鄭云婚義者以其記娶妻之義内教之所由
成也婚禮者將合二姓之好上以事宗廟而下以繼
後世故君子重之是以婚禮納采問名納吉納徵請期
皆主人筵几於廟而拜迎於門外揖讓而升聽命於廟
所以敬慎重正婚禮也是故男教不脩陽事不得適
見於天日為之食婦順不脩陰事不得適見於天月為
之食是故日食則天子素服而脩六官之職蕩天下之
陽事月食則后素服而脩六宮之職蕩天下之隂事故
天子之與后猶日之與月隂之與陽相須而后成也
鄉飲酒義釋文鄭云鄉飲酒義者以其記卿大夫飲賓
於庠序之禮尊賢養老之義也賓主象天地介僎象
隂陽三賓象三光讓之三也象月之三日而成魄也四
面之坐象四時也天地嚴凝之氣始於西南盛於西北
此天地尊嚴氣也此天地之義氣也天地温厚之氣始
於東北而盛於東南此天地之盛德氣也此大地之仁
氣也主人者尊賓故坐賓於西北而坐介於西南以輔
賓賓者接人以義者也故坐於西北主人者接人以仁
以德厚者也故坐於東南而坐僎於東北以輔主人也
仁義接賓主有事爼豆有數曰聖聖立而將之以敬曰
禮禮以體長幼曰德鄉飲酒之禮六十者坐五十者
立侍以聽政役所以明尊長也六十者三豆七十者四
豆八十者五豆九十者六豆所以明養老也鄉飲酒
之義立賓以象天立主以象地設介僎以象日月立三
賓以象三光古之制禮也經之以天地紀之以日月參
之以三光政教之本也
射義釋文鄭云射義者以其記燕射大射之禮觀德行
取其士之義也故射者進退周還必中禮内志正外
體直然後持弓矢審固持弓矢審固然後可以言中此
可以觀德行其節天子以騶虞為節諸侯以貍首為節
卿大夫以采蘋為節士以采蘩為節騶虞者樂官備也
貍首者樂會時也采蘋者樂循法也采蘩者樂不失職
也是故天子以備官為節諸侯以時會天子為節卿大
夫以循法為節士以不失職為節故明乎其節之志以
不失其事則功成而德行立德行立則無暴亂之禍矣
諸侯歲獻貢士於天子天子試之於射宮其容體比
於禮其節比於樂而中多者得與於祭其容體不比於
禮其節不比於樂而中少者不得與於祭數與於祭而
君有慶數不與於祭而君有讓數有慶而益地數有讓
而削地故曰射者射為諸侯也天子將祭必先習射
於澤澤者所以擇士也已射於澤而后射於射宮射中
者得與於祭不中者不得與於祭不得與於祭者有讓
削以地得與於祭者有慶益以地進爵絀地是也
燕義釋文鄭云名燕義以記君與臣燕飲之禮上下相
報之義也諸侯燕禮之義君立阼階之東南南鄉爾
卿大夫皆少進定位也君席阼階之上居主位也君獨
升立席上西面特立莫敢適之義也設賓主飲酒之禮
也使宰夫為獻主臣莫敢與君亢禮也不以公卿為賓
而以大夫為賓為疑也明嫌之義也賓入中庭君降一
等而揖之禮之也席小卿次上卿大夫次小卿士庶
子以次就位於下獻君君舉旅行酬而後獻卿卿舉旅
行酬而後獻大夫大夫舉旅行酬而後獻士士舉旅行
酬而後獻庶子爼豆牲體薦羞皆有等差所以明貴賤
也
聘義釋文鄭云名聘義者以其記諸侯之國交相聘問
重禮輕財之義聘禮上公七介諸侯五介子男三介
所以明貴賤也介紹而傳命君子於其所尊不敢質敬
之至也故天子制諸侯比年小聘三年大聘以圭
璋聘重禮也已聘而還圭璋此輕財重禮之義主國待
客出入三積餼客於舍五牢之具陳於内米三十車禾
三十車芻薪倍禾皆陳於外乘禽日五䨇羣介皆有餼
牢一食再享燕與時賜無數所以厚重禮也聘射之
禮至大禮也質明而始行事日幾中而后禮成非強有
力者弗能行也故強有力者將以行禮也酒清人渴而
不敢飲也肉乾人飢而不敢食也日莫人倦齊莊正齊而
不敢懈惰以成禮節以正君臣以親父子以和長幼此
衆人之所難而君子行之
羣書考索卷五
