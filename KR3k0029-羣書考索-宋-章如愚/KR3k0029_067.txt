羣書考索後集卷一
宋章如愚編
官制門
官數類
唐官六十(通典云唐官數闕尚書云建官惟百鄭玄云)
(虞官六十唐官朱聞堯舜同道或皆六十并屬官而言)
(則皆有百)
虞官六十(明堂位曰有虞氏官五十鄭云六十)
夏官一百二十(明堂位曰夏官百尚書云夏商官倍則)
(當二百矣而鄭云百二十)
商官二百四十(明堂位曰商官二百鄭云二百四十合)
(依鄭說)
周内外官六萬三千六百七十五人(内二千六百四十)
(三人外諸侯國官六萬一千零三十二人)
秦制爵二十等以賞功勞
漢吏員自佐吏至丞相凡十三萬二百八十五人(哀帝)
(時官數兼諸侯州郡胥吏)
後漢内外文武官七千五百六十七人(内一千零五十)
(五人外六千五百一十二人)都計内外官及職掌人十
五萬二千九百八十六人
魏官置九品其數未詳
晉因魏内外文武官六千八百三十六人(内八百九十)
(四人外五千九百四十二人)都計内外官及職掌人一
十一萬八千六百七十二人
宋因晉内外文武官六千一百七十二人(内八百二十)
(三人外五千三百四十九人)内職掌人門亭長孝經師
月令律令師及書佐等一千四百六十一人都計内外
官及職掌人七千六百三十三人
齊内外文武官二千有六十三人(内九百四十七人外)
(一千一百一十六人州刺史及官屬并太守内史州縣)
(令相寧蠻夷校尉中郎將護軍等)
梁官品秩祿之差亦如前代更定十八班不登二品者
又為七班又置諸軍之號二十四班内外官數未詳
陳官品祿秩班次多因梁制而又置相國位列丞相上
并及丞相太宰太傅太保大司馬大將軍並以為贈官
定令尚書置五員郎二十一員其餘並遵梁制為十八
班官數未詳
後魏内外文武官七千七百六十四人(内二千三百七)
(十一人外五千三百九十三人州刺史郡太守縣令長)
(等)内文學學生三千人都計内外官一萬零七百六十
四人其京城諸司令史及諸色職掌人及外州郡縣屬
官并諸色職掌人等並未詳命數亦未詳魏氏之初
法制簡略設官分職多因事宜罕依故實誠非經遠即
列九品每品又分為上中下三等至孝文帝太和十八
年定令方有倫序又按前代職次皆無從品魏氏始有
之自四品以下正從又分為上下階亦一代之别制也
北齊内品二千二百二十二人(國子太學四門等學生)
(并尚書都令史門下通事主事等令史五百九十六人)
都計文武官及學生令史等總二千九百一十八人
後周改為九命六卿屬官之外内外衆職亦多參秦漢
按所建六官并徒屬及府史雜色職掌人二萬一千零
七十三人(二千九百八十九人諸色官萬八千八十四)
(人府史學生筭生書生醫生倅長虎賁驍騎羽林游擊)
(奉車馭夫武理武候卜筮占夢視祲相生等人也)
隋開皇中有正從九品上下階至煬帝除上下階唯留
正從九品其餘官品亦多升降萬二千五百七十六人
(内官二千五百八十一員外官郡縣九千九百九十五)
(員)又内職掌醫師卜師巫覡掌醖獸醫博士京市長麴
倉督并太學學生刻漏千牛門尉門候之事令史及外
職掌郡縣佐史族正里正等總十八萬三千三百六十
一人(内千六百六十四人外十八萬一千六百九十七)
(人)都計内外文武官及胥總十九萬五千九百三十七
人
唐開元二十五年制定流内太師而下流外諸衛而下
之别有正從九品上下階内外文武官員凡萬八千八
百五人(文官萬四千七百七十四人武官四千二十一)
(人内官二千六百二十外官州縣折衝府鎮戍關廟岳)
(瀆等萬六千二百八十五人内職掌齋郎)府史亭長主
仗典食監門直長親事帳内等外職掌州縣倉督錄事
里正及岳廟齋郎并折衝府旅師隊正隊副等緫三十
四萬九千八百六十三(内三萬五千一百七十七外三)
(十一萬四千六百八十六)都計文武官及諸色胥史等
緫三十六萬八千六百六十八人制為九品各有從自
四品以下亦分為下階大抵多因隋制
官品類
周官九命漢自中二千石至百石凡十六等(成帝除八)
(百石五百石秩二等)後漢自中二千石至斗石凡十三
等魏秩次多因漢制更置九品晉宋齊並因之梁因之
更置十八班班多為貴陳並因之後魏置九品品各置
從自四品以下每品分為上下凡三十階北齊並因之
後周制九命每命分為二以正為上凡十八命隋朝置
九品品各有從自四品以下每品分為上下凡三十階
自太師始焉謂之流内流内自此始焉(煬帝除上下階)
(唯留正從各九品)又置視正二品至九品品各有從自
行臺尚書令始焉謂之視流内自此始焉
大唐自流内以上並因隋制又置視正五品視從七品
以署薩寳及祅正(祅呼烟反)謂之視流内又置勲品九品
自諸衞錄事及五省令史始焉謂之流外流外自此始
其勲品自齊梁即有之(三品以上紫衣金魚袋五品以)
(上緋衣銀魚袋皆執象笏七品以上綠衣九品以上青)
(衣皆木笏光宅元年青衣為碧武后時改五品以上銀)
(魚袋中宗反正從舊初武后天册中制文武官加階應)
(入五品者並須入仕歴十六考以上無私犯進階之時)
(見居六品官及七品官以上清官者其應入三品者取)
(入仕三十三考以上並無私犯進階之時凡居四品官)
(者自外蹤計階者應入仕並不在進階限如有竒才異)
(行别效殊功不拘此列)
官制緫序
伏羲氏以龍紀故為龍師名官
共工氏以水紀故為水師水名
神農氏以火紀故為火師火名
黃帝氏以雲紀故為雲師雲名(又晉志曰黃帝置三公)
(之秩以親黎元)
少昊氏立鳳鳥適至故以鳥紀鳥師鳥名
顓帝不能紀遠乃紀於近為民師而命以民事又有五
行之官
唐堯有羲和之官(叔仲周禮正義以為即四岳)内有百
揆四岳(四岳分主四方諸侯)外有州牧侯伯
虞舜有天下伯禹作司空宅百揆棄社稷播百榖契為
司徒敷五教臯陶作士正五刑垂作共工利器用伯益
作虞育草木鳥獸伯夷秩宗典三禮䕫典樂教胄子和
神人龍作納言出納帝命盖亦為六官以主天地四時
也
夏后之制亦置六卿甘誓云召六卿是也其官名次猶
承虞制禮記曰夏后氏官百天子有三公九卿二十七
大夫八十一元士
商制天子建天官先六太(曰太宰太宗太史太祝太士)
(太卜)典司六典五官(曰司徒司馬司空司士司宼)典司
五衆六府(曰司土司木司水司草司器司貨)典司六職
六工(曰土工金工石工木工獸工草工)典制六材五官
致貢曰享五官之長曰伯千里之内為王畿千里之外
設方伯五國以為屬屬有長十國以為連連有帥三十
國以為卒卒有正二百一十國以為州州有伯八州八
伯五十六正百六十八帥三百三十六長八伯屬於天
子之老二人分天下以為左右曰二伯(老謂上公並通)
(典)伊尹曰三公調隂陽九卿通寒暑大夫知人事列士
去其私成湯居亳初置二相以伊尹仲虺為之(晉志)書
曰唐虞稽古建官惟百(後魏志云唐虞六十夏商倍之)
(周過三百是為大備)夏商官倍亦克用乂
周武列爵惟五分土惟三建官惟賢位事惟能成王董
正治官三百六十立太師太傅太保茲惟三公論道經
邦燮理隂陽官不必備惟其人少師少傅少保曰三孤貳
公弘化寅亮天地弼予一人冢宰掌邦治綂百官均四
海司徒掌邦教敷五典擾兆民宗伯掌邦禮治神人和
上下司馬掌邦政綂六師平邦國司寇掌邦禁詰奸慝
刑暴亂司空掌邦土居四民時地利六卿分職各率其
屬以倡九牧阜成兆民(周禮天地四時之官謂之六卿)
(天官冢宰掌邦治地官司徒掌邦教春官宗伯掌邦禮)
(夏官司馬掌邦政秋官司宼掌邦刑冬官司空掌邦事)
(其屬三百六十者周天之數也盖古人設官皆天之所)
(為非人之所設詎可以私情參哉然攷之周禮六官六)
(屬往往非止三百六十盖其中有兼官也且鄉老二鄉)
(則公一人是三公兼鄉老也一鄉則卿一人是六卿兼)
(鄉大夫也軍將皆命卿是六卿又兼六軍之將也甚者)
(太公以太師兼司盟之職載在盟府太師職之是也以)
(三公而兼太史之職太史司宼蘇公是也吾夫子責管)
(仲所以言官事不攝而罪其變先王之法也三公三孤)
(周禮之職不詳此周官所謂官不備而其職亦非羣有)
(司所可並論也)周衰諸侯去班爵之籍人用私意僣偪
不常晉以軍行具六卿楚僣公號(莊三十年)
秦不師古設爵級以勸武功厥後罷侯置守太尉主五
兵丞相緫百揆又置御史大夫以貳於相先王舊典靡
有孑遺
漢承秦弊所當更新高帝無復古之志叔孫通苟趨時之
便大抵多仍秦舊孟堅記漢置官本末周之遺制曾不
多見而以秦官書者盖緫緫也賈誼請更官名見沮絳
灌孝武頗有增益太初以後浸以奢廣矣曰丞相(漢)
(初或因軍功而加丞相者樊噲酈商或改丞相之名而)
(俾之征伐者韓信)(漢制常以列侯為相自公孫弘以)
(布衣數年登相位而後封平津侯)(漢制丞相進見御)
(位即起在輿為下至公孫弘武帝始不冠見矣)(漢制)
(選用人才皆由丞相高帝舉賢詔令詣國相自署行義)
(年武帝初衞綰奏罷賢良申韓蘇張或有薦人起家至)
(二千石自武帝重儒官朝夕在側薦進人物而選用之)
(權不在宰相嚴助薦朱買臣楊得意薦司馬相如)(漢)
(制三公號無所不統周家冢宰之屬分入於九卿宫伯)
(則分入郎中令宫正則分入衞尉膳人酒人則分入少)
(府司會大府則入司農宫人内宰則入太長秋雖號統)
(攝而不得專領其後九卿更進用事而丞相充位給事)
(謁者為左右私人而丞相為外朝之官受遺歸霍光而)
(朝事歸大將軍)初置一相孝惠高后置左右相文帝復
一相哀帝更名大司徒曰太尉文景或置或罷元狩中
始置大司馬以冠大將軍之號盖借古官名以為寵非
有夏官之實故大司馬太尉不並置(太尉雖掌武而兵)
(不在焉高后時吕祿吕産實掌南北軍吕祿未解將軍)
(印雖太尉不得入北軍然當時非太尉則事不濟盖職)
(尤能盡護諸將也武帝置大司馬以冠將軍所以寵衞)
(霍初未嘗及於政事至末年用霍光始兼領尚書事宣)
(帝之後加於外戚而漢禍惨矣雖然漢武帝用大司馬)
(領尚書而丞相固已無權矣然猶建空名於百官之上)
(霍光召議必以丞相為首元平之奏必先言丞相敞而)
(後至於大將軍光及哀帝用董賢為大司馬而司馬遂)
(居司徒之上)(朱博傳曰武帝初年置大司馬冠大將)
(軍非有印綬官屬至成帝初年賜大司馬金印紫綬乃)
(置官屬)
曰御史大夫成帝更名大司空哀帝復為御史大夫後
又更為大司空(御史之名周官以中士下士為之特小)
(臣之傳命令者耳至於戰國其職益親故獻書多言獻)
(書於大王御史而黽池之會各命御史書事秦任刀筆)
(又自親事以操制臣下侍御僕從其勢益重遂與宰相)
(分權而居三公之位漢興獨不可正名乎安有三公而)
(專治書史者乎然漢初御史實副宰相高后欲封諸吕)
(問右丞相陵左丞相平太尉勃而不及趙堯文帝錢榖)
(之問止及右丞相勃左丞相平而不及張蒼是以經歴)
(三世事權盡在宰相國體增重而御史大夫不敢萌出位)
(之思及景帝摧抑申屠嘉而晁錯以刻深用事故事多)
(決於錯謀削七國錯實主之丞相不與也調發兵食錯)
(實任之丞相不聞也馬關之禁景紀獨書御史綰而不)
(及丞相陶青劉舍之徒齪齪無所建明其有以也)(漢)
(儀御史大夫見孝廉上計丞長史皆於官司馬門外又)
(宣帝詔御史察計簿然則受上計者御史職也秩中二)
(千石)自成帝用何武建三公之言而後大司馬大司空
皆封列侯俸如丞相通典曰自此三公俱為宰相矣
九卿之職曰奉常(景德初更名太常主郊廟禮樂之事)
(博士亦其屬公孫弘對策太常奏居末弟掌樂之官而)
(兼教育之任誠以樂者廣大樂易其感人也易以入故)
(也)曰光祿勲(武帝太初中更郎中令為光祿勲漢初)
(郎中令掌郎衞諸官如諫大夫議郎中郎皆得以議論)
(拾遺左右而謁者僕射又得以執戟侍衞最為親近矣)
(謁者中郎將之得却慎夫人座皆其親近之至也及武)
(帝游後庭用中人為謁者尚書而諸郎不帶加官不得)
(入内而後郎中令之官稍疎人主罕與正人接而中人)
(日親頗用權矣)曰衞尉(景德初更名中大夫今後復)
(為衞尉掌宫中徼處事其職兵衞者乎)曰太僕(掌輿)
(馬)曰廷尉(景帝中六年更名大理武帝建元復為廷)
(尉哀帝復為大理掌平獄奏當所應凡郡縣獄疑罪皆)
(處當以報武帝以下置中都官獄郡十六所凡意所欲)
(附致者皆不下廷尉以史考之昭平君繫獄内官灌夫)
(繫獄居室復劾繫都司空李陵言老母繫保宫劉輔繫)
(掖廷王商繫若盧詔獄張湯治他因導官典客有司火)
(獄水衡有上林獄中尉有寺互都船獄至若北軍别有)
(主上章者獄蠶室腐刑獄暴室宫人獄又皇孫坐郡邸)
(獄辛慶忌徙共工獄其所可見大略如此)曰大鴻臚
(景帝中六年更名大行令武帝太初元年更名大鴻臚)
(郎秦典客職也掌諸侯歸義蠻夷等國)曰宗正(掌親)
(屬平帝更名宗伯)曰大司農(景帝更名大農令武帝)
(太初元年更名大司農即秦治粟内史也掌榖貨自太)
(倉至籍田令丞屬焉)曰少府(掌山海池澤之税以給)
(共養漢氏之制天下公用仰大司農而乘輿供養悉出)
(少府不以民力共浮費别公私示正路也然至於公用)
(缺乏往往資之少府故賈捐之命用兵之費曰大司農)
(錢盡乃以少府禁錢續之是也其屬有尚書令丞中書)
(謁者令丞黃門令丞尚書中書黃門此後世之所謂三)
(省者皆出於少府之屬初秦置尚書於禁中有令丞通)
(章奏而已漢武已後其任甚重及光武親攬吏職天下)
(事皆上尚書與人主參决乃下三府尚書令遂為端揆)
(之官矣晉百官志曰武帝游宴後庭始用宦者主中書)
(元帝以弘恭為令石顯為僕射秉權用事而蕭望之以)
(為中書政本宜以賢明之選更置士人黃門奏官也掌)
(侍從左右三者皆親近人主故卒為三省)(少府掌刑)
(威而猶屬丞相御史此其制之善也自光武以山海鹽)
(鐡歸郡縣官中私用付之外有司章帝以後始别立監)
(以奄人領之大臣不得預矣皆中二千石)其外有中
尉(掌徼循京師武帝太初元年更名執金吾)秩雖中二
千石後漢至九卿皆云卿一人至中尉獨不言卿則不
預九卿之列明矣漢世凡中二千石多稱卿(王尊傳如)
(淳注曰三輔皆秩中二千石故亦稱卿)
上公則太傅(高后置後省哀帝復之至)平帝置太師位
太傅上太保次太傅(王陵忤旨孔江懼罪而師傅之重)
(迄漢世為右遷之地)有特進(漢制特進位三公下漢)
(儀特進后父兄為之或以處前宰相)有將軍(漢初將)
(兵稱將軍兵罷不置吕后以吕祿為上將軍居北軍非)
(漢制也文帝拜宋昌為衛將軍薄昭為車騎將軍始有)
(定職武帝拜衛青大將軍而大將軍始有定職其後霍)
(去病為驃騎將軍上官桀為左將軍昭帝用馮奉世為)
(右將軍始有驃騎左右之職趙充國為後將軍韓增為)
(前將軍始有前後將軍之職其他將軍因出征伐名號)
(不一事已或置或否獨大將軍驃騎衞將軍左右前後)
(將軍終漢世不更置)太子則有太傅少傅詹事(庶子)
(洗馬舍人家令皆其屬也)皇后則有詹事(長信詹事)
(是也景帝更為長信少府復更為長樂少府)有將行
(景帝更名大長秋或用中人或用士人應劭曰皇后卿)
(也後志曰掌宣中宫命)
列卿又有將作少府(掌治宫室景帝更名將作大匠)
典屬國(掌蠻夷降者)
水衡都尉(武帝置掌上林苑應劭曰水衡少府皆天子)
(秘藏元帝時水衡錢三十五萬是也)大抵漢世公有
三等太師太傅太保為上公丞相太尉御史大夫為三
公(漢制三公號萬石)大將軍驃騎車騎將軍為比公
卿有三等前後左右將軍為上卿太常至少府凡九稱
正卿執金吾太子太傅將作少府詹事大長秋水衡都尉
三輔為陪卿三輔則京兆左馮翊右扶風(舊内史也掌)
(治京師景帝分置左右内史武帝更名京兆尹左内史)
(則更為左馮翊若夫右扶風之職則主爵中尉也景帝)
(更名都尉武帝初年更為右扶風治内史右地與左馮)
(翊京兆為三輔周之六卿)六卿分治秦以内史治畿内
漢初因之雖失六卿分治之意然内史猶廷臣也至分
三輔其去大郡無幾判然與朝廷二體矣
尉有護軍都尉陳平為護軍中尉(武帝時屬大司馬)司
隸校尉(周官司隸屬秋官武帝征和四年初置持節從)
(中都官捕巫蠱督大姦猾察三輔三河弘農元帝去節)
(武帝省綏和二年哀帝復置但為司隸)城門校尉(環濟)
(要略云漢高帝初置城門校尉從緹騎一百二十人)八
校尉中壘屯騎步兵越騎長水胡騎射聲虎賁八校尉
皆武帝初置漢表之言也刑法志則曰内增七校晉灼
曰胡騎不常置故曰七故耳西域戊巳烏桓護羌亦有
校尉奉車都尉(掌御乘輿)駙馬都尉騎都尉此通典
所謂三都尉皆武帝增置非漢定制也
加官則有侍中左右曹諸吏散騎中常侍所加或列侯
將軍卿大夫將都尉尚書太醫太官令至郎中亡員多
至數十人給事中亦加官所加或諫大夫博士議郎掌
顧問應對位次中常侍中黃門則有給事黃門(通典以)
(加官為漢制百官表加官一章其末緫云皆秦制則出)
(於秦無疑也但漢因秦制而廣之官名或有損益耳世)
(儒又疑其始於武帝非也特加官用事自武帝始耳以)
(史考之張辟疆惠帝時為侍中賈山至言曰今陛下舉)
(方正之士使為常侍諸吏則加官漢初固有也特是時)
(事權在公卿加官未居中用事至武帝時而加官之權)
(始重耳漢世九卿皆可領加官獨二府不得兼然魏相)
(以御史大夫兼給事中)以為分霍光權設非定制也或
者以奉車都尉駙馬都尉亦為加官非也(荀氏漢紀杜)
(佑通典並不列於加官即此可考此列職於内之大略)
(也)
外封諸侯漢郡八九十形錯其間郡置守(景帝更名太)
(守有丞有長史司馬)又有郡尉(將兵大郡或兩尉景帝)
(更名為郡尉縣置令長)又有三老(掌教化新城三老建)
(縞素之議壷關三老上書言戾太子之事三老乘興上)
(言明王尊之罪國家之大事朝廷之得失三老皆得言)
(之)孝弟力田(文帝十二年置三老孝弟力田常員有秩)
其嗇夫游徼亭有長(主捕盗賊)里有正秦以御史分别
州(漢省特丞相遣使耳)武帝始置十三部刺史(秩六百)
(石外同隸一部則三河三輔弘農是也漢制守二千石)
(令千石至六百石今刺史才六百石耳其秩卑矣六條)
(問事一條豪右五條皆謂二千石不法秩卑則其人激)
(昂以自奮假之重權則得行其志此良法也成帝更為)
(牧秩二千石關有都尉農有都尉屬國則有都尉皆武)
(帝始置此設官於外之大凡也)其或因事遣使循行天
下也(或遣光祿武大夫存問耆老或遣博士存問鰥寡)
(或遣丞相御史行掾天下或遣謁者賜三老帛或遣博)
(士錄冤獄振流民或遣中大夫持節救東甌或遣諫大)
(夫祀金馬碧雞此以輔臣而兼奉使者綉衣直指之使)
(雖武帝之所置然其官屬侍御史又哀帝時漢令反見)
(大夫無可使則召盩厔令尹逢為諫大夫遣之或奉使)
(借官武帝遣移守監蘇武以中郎將持節使匈奴至昭)
(帝時武還漢紀書移中監蘇武使匈奴還拜大屬國然)
(則武以中郎使乃借官耳此則奉使借官之所從始也)
漢制序遷之法丞相缺則御史大夫為之御史大夫
缺則九卿為之九卿缺則郡守刺史為之武帝則不然
丞相石慶卒則御史大夫兒寬當遷而不遷也太僕公
孫賀乃得之丞相公孫弘卒御史大夫商丘成當遷而
不遷也太僕田千秋乃得之公孫宏相御史大夫缺九
卿當進者多矣而河東太守番繫得之石慶相御史大
夫缺九卿當遷者多矣而齊相卜式得之不特此也衛青
自侍中遷太中大夫自太中大夫遷車騎將軍自車騎
遷大將軍大將軍漢三公官也由侍中三遷而得之武
帝但欲權自己出故取卑賤而加之尊顯進不由階序
略無所顧漢制有故官皆守舊階不食全俸滿歲為
真不稱者還故官(韓延夀守左馮翊趙廣漢守京兆尹)
(翁歸守右扶風張敞守太原太守皆滿歲為真守官之)
(制莫知其由始按表武帝征和三年始有光祿大夫)
(孫遺守少府此序舊階之證也意武帝始乎漢制官卑)
(職重者稱守是殆武帝驟官左右才智之士故用守以)
(處資淺之人耳然朝廷用新進而無老成此武帝之世)
(所以益多事也)漢世官吏率多久任唯邊吏三歲一
更均勞逸(叚會宗傳曰竟寧中為西域都護三歲更盡)
(還拜沛郡守後王嘉言孝文時居官或長子孫以官為)
(氏又朱博傳故事刺史居部九歲為守相夏侯嬰自高)
(祖時為太僕至文帝時猶以太僕清宫汲黯居淮陽十)
(歲張敞居京兆九歲于定國為廷尉十八年)百官有
洗沐之制(石建傳載每五日洗沐歸謁親)有予告賜
告之法(病滿三月當免天子優賜其告曰賜告予告者)
(在官有三最法所當得者)以罪去者或曰免或歸家
或為庶人(漢制雖丞相罷免大者自裁小免爵邑其尤)
(輕者就第及列侯就國與奉朝請其後召用但為光祿)
(大夫或特進優游散秩未嘗除他官御史大夫則聞為)
(九卿將軍至東漢崔烈免乃為城門校尉體貌之禮衰)
(矣)
王國(傅相御史百官皆如朝廷國家惟為置丞相其御)
(史大夫以下皆自置之至景帝時吳楚七國特其國)
(遂以作亂幾危漢室景帝懲之遂令諸王不得治民令)
(内史主治民改丞相曰相省御史大夫廷尉少府宗正)
(博士官改漢内史中尉郎中令之名而王國如故員職)
(皆朝廷除不得自置至漢成帝省内史治民更令相治)
(民矣)
關内侯(關内侯無土寄食在所縣民租稅多少各有戶)
(數爲限列侯則出關就國關内侯有號而無邑其加異)
(者往往與之關外之邑食其租稅自吕后時關内侯始)
(有食邑)
光武中興務從節約并省官職固所以懲孝武奢廣之
事三公之屬則省九卿之屬則又省朝廷之官則省郡
國之官則又省而唯司隸校尉一官獨無所省尚書之
員反增其二帝意固可想見矣抑不思漢初之制宰輔
重於朝九卿率其屬名城封於宗都尉播於郡國其綱
維固善而詎可以冗官視之蓋武帝之舊可變而高帝
之法未可輕變也東都無丞相太尉御史大夫而大司
徒大司馬大司空實因西漢之末制也建武中復去大
改司馬為太尉官居司徒司空上王梁以䜟文用韓歆
以直諫死責以吏事而政歸臺閣司徒鄧禹居外而尚
書伏諶攝行之蓋光武之視三公也輕則其用之也易
去之也不難在内則不過以吏事責之雖在外亦何所
不可統體不正其後益舛錄尚書之官建而三公為虚
名矣(光武以吏事責三公猶預事自明帝有錄尚書之)
(制而三公始不預事矣宋弘為司空欲舉侍中以法則)
(三公猶得劾近臣也桓帝時楊秉劾侯覽尚書乃詰其)
(越奏法則三公不得劾近臣矣選舉委三府尚書受奏)
(御則三府尤得以辟舉也靈帝時吕彊冒選舉但任尚)
(書則三公不預選事矣不特此也灾異策免所以責之)
(者益竒自徐防始就外除拜而所以畀之者益輕自張)
(温始前漢丞相屬有長史得舉劾有司直得舉不法光)
(武中興省司直之官所以奪三公之權也漢中興相罷)
(免無復為九卿者東漢王梁以䜟文用自野王令拜為)
(大司空俄而違命光武將斬之赦以為中郎將是以終)
(漢之世去三公而復為九卿者不可勝數體貌之禮為)
(如何哉明帝用東平王蒼為車騎將軍而三公屈居將)
(軍之下有矣)
九卿之制因循西京而併省其屬者多矣太常則省
十官而太卜又并於太史博士隸於太常而僕射之號
非博士所當稱轉而名之曰祭酒善矣
光祿勲則省車戶騎三將而羽林令亦省焉(光祿勲之)
(五官將至羽林右監以職屬者凡士自奉車都尉至謁)
(者則又屬焉度田覈實監護軍旅黎陽領兵皆遣謁者)
(而左右近臣重矣)(三署郎漢制乃執戟侍從天子應)
(對贊導之官光武於少府多置黃門官者以為親近人)
(主之官而三署郎乃不必儒士只令執戟郎官之署盡)
(是諸黃門之屬耳唯議郎用儒生掌顧問又不與宿直)
(分郎作兩科此最後漢之亂制也)
衞尉省旅賁令衞士一人而丞亦在所省(已上三卿志)
(以為屬太尉部)
太僕省五廐及牧師苑令廷尉省二十六獄(唯洛陽廷)
(尉有詔獄)
鴻臚省譯官别火三令丞及郡邸長丞(已上二卿屬司)
(徒部)
宗正省都司空令臣司農則鹽鐡官屬郡縣而均輸等
皆省少府一官省五丞又省場官織室令署丞又省上
林等三令二十一丞唯尚書增二人為六曹章和以下
中官稍加廣矣(自太毉以上四官職屬少府自侍中至)
(御史皆以文屬光武躬親政事而左右近臣往往因時)
(用事增尚書之官所以廣其職也不用令史而用孝廉)
(所以重其選也侍中尚書黃門諸官不以職屬所以成)
(左右之勢也閹人典尚書雖曩有用族姓之制其用則)
(不暇恤矣甚者羽林宿衞亦中官掌之封侯襲爵至於)
(為將軍末流無所不至也源流一失其勢固至此哉漢)
(分司農少府固不若古制之義然猶屬丞相御史也自)
(光武以山海鹽鐡歸郡縣官宫中私用付之外有司章)
(帝以後於是别立監以閹人領之而外司不得預其弊)
(至於桓靈之君歎天子之無藏開西北以賣官後園為)
(私庫而專於宦者矣已上三司屬司空部)志以為東
都一公綂三卿意非不美然不任三公而事歸臺閣何
綂之有上公則省太保而唯置太傅以卓茂鄧禹為之
太師不常置漢末唯董卓為之將軍之官中興吳漢為
大將軍景丹為驃騎大將軍位在三公下及前後左右
雜號將軍多皆主征伐事訖皆罷自明帝以東平王
蒼為驃騎將軍以王位在公上章帝時西羌反以舅馬
防為車騎將軍外戚將軍始此也(後竇憲亦為車騎將)
(軍征匈奴鄧隲亦然)又其後也桓帝藉單超而去梁
冀而宦者亦得為將軍矣列卿之職執金吾(即中尉)之
屬省式道中候二人又省中壘寺互都船令丞尉及左
右京輔都尉大長秋先漢或用中人或用士人中興常
用宦者其屬不省將作大匠光武中元二年省常以謁
者領之而章帝始復水衡則併於少府省其屬二十餘
人唯司隸校尉一官(此本志言也然光武行司隸校尉)
(事見漢官威儀)自成帝既省而光武復置且并領一
州官屬無省也(帝以明察之意緫攬權綱故劾奏刺史)
(之官其權特重而遥舉抗直有風力者為之正所以裁)
(折貴戚也觀帝誅戮諸王賓客之意與歛手以避二鮑)
(之意正所以窘當時之豪貴也終漢之世司隸有專終)
(之戚)北軍中候監五營兵即中壘也中興省中壘但置
中候胡騎并於長水虎賁并於射聲所綂者越騎步兵
長水射聲即武帝之八校也諸王建國無復西都之舊
此則劉昭所謂光武十子並列畿外近郡孝明八國不
能開庇遠民國近則不可以大不大則不足為強此所
以本支之援終以少固也(又光武時誅諸王賓客)外則
併省郡縣四百餘所罷諸郡都尉併職太守無復都試
之法舊制部刺史考諸郡殿最歲盡詣京師奏計中興
但因計吏此乃一路之權盡歸刺史故又奪之耳關都
尉屬國都尉皆省安帝以後以羌犯三輔乃復置右扶
風京兆都尉也
三國鼎峙大抵漢舊(魏置三公不預朝政但朝朔望而)
(已矣灾異不劾三公亦自魏始吳蜀初置相其後蜀有)
(錄尚書)
魏文帝時置中書監令並掌機密自是中書多為樞機
之任其後或置丞相或相國或司徒而中書監令常掌
機要多為宰相之任於是權在中書外則防察諸王建
設空名寄地而無實而又設監國之官以伺察之晉承
魏祚首建八公大封宗室置十九州而刺史不領兵宋
渡江以來王曇首王華殷景仁之徒皆以侍中緫門下
樞要密侍帷幄為國謀主於是權在門下
宋齊有三臺五省(三臺兩漢舊名五省即尚書中書門)
(下秘書集書)
梁武定諸卿之位分配四時置戎秩之官百有餘號其
他多緣齊舊
陳氏褊小唯循舊制
魏起自朔野分部以置大人凡厥官名多雜夷禮(會要)
(云又倣上古龍官鳥官之名謂諸曹之使為鳬雁白鷺)
(之類)道武平并州始建臺省置百官封公侯將軍刺史
大守尚書皆用文人孝文時王肅來奔為制官品百司
位號皆凖南朝魏分為二而高齊名遵後魏(臺省之職)
(多類江東門下省掌獻納諫正中書省管司王言秘書)
(省典司經籍集書省掌從容諫議中常侍省掌出入門)
(閣御史臺察糾彈劾)宇文周始用蘇綽依周更定六
官自餘百官皆倣周禮其他將雖都督刺史之類則依
秦漢
隋初廢周制唯以中書為内史侍中為納言自餘應庶
僚頗有增益大業三年始行新令有
三臺(謁者司隸御史)
五省(殿内尚書門下内史秘書)
五監(少府長秋國子將作都水)
十二衞(翊驍武屯禦候六衞皆有左右)
十六府(左右備身左右監門等凡十六府也)
羣書考索後集卷一
