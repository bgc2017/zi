羣書考索别集卷二十三宋章如愚撰
邊防門
江
長江江南所恃以為固者長江也四川之地據長江上
游而下臨吴會盖江水出岷山經䕫峡而抵荆楚則江
陵為一都會沅湘衆水合洞庭而輸之江則武昌為一
都會豫章西江與鄱陽之浸浩瀚吞納而匯扵湓口
則九江為一都會
江陵古荆州北據漢沔利盡南海東達吴會西通巴蜀
孔眀以為用武之國
武昌今鄂州當江湖之衝西距郢南距鄂西南距江陵
東北距九江吴文帝嘗都扵此東晉齊梁陳之際號
稱盛府
九江今江州魯人謂北控羣蠻西連荆郢晉江州所領
兼江東西湖南北十州之地南朝因而不敢嘗以貴王
大臣為都督刺史
周瑜赤壁之勝後漢建安十三年操東下張昭曰將
軍大勢可以拒操者長江也今荆得荆州長江之險已
與我共之矣不如迎之肅瑜不可瑜曰得精兵三萬保
為將軍破之遇扵赤壁黃盖曰可燒而走也乃取蒙衝
鬭艦載燥荻枯柴詐云欲降時東南風急火燒盡北船
吕蒙謀殺關侯建安二十四年關侯圍曹仁于樊口呂
蒙忌侯居上流密言扵權曰今令征虜守南郡潘璋住
白帝蒋欽將游兵萬人循江上下應敵所在蒙為國
家前據襄陽如此何憂扵操何賴扵侯不如去侯全據
長江形勢益張易為守也
吕蒙殺侯入江陵蒙襲侯入潯陽盡伏精兵&KR1467;&KR1139;中使
白衣搖櫓作商賈人服晝夜兼行盡得侯沿邊屯候
遂入江陵
趙咨使魏魏黃初二年帝曰吴難魏乎咨曰吴王帶甲
百萬江漢為池
魏帝問詡伐吴蜀黃初四年帝問賈詡欲伐吴蜀何先
詡曰吴蜀雖小國依山阻水據險守要汎舟江湖皆難
卒謀
鄧芝吴蜀二長四年漢遣鄧芝使吴芝曰蜀有重險之
固吴有三江之阻合此二長共為唇齒進可并兼天下
退可鼎足而立
魏帝嘆江之險五年帝大興兵御龍舟至廣陵江水盛
長帝臨望嘆曰魏雖有武騎千羣無所用之
天限南北六年再至廣陵臨江觀兵戎卒十餘萬旌旗
數百里有渡江之志吴人嚴兵固守帝見波濤洶湧嘆
曰嗟乎固天所以限南北也
陸抗論江晉泰始六年陸抗疏長江峻山限帶封域此
乃守國之末事非智者之所先
吴彦鎻江八年王濬作船木柹蔽江而下吴彦為鐵
鎻横斷江路
羊祜論水戰咸寧二年祜疏唯有水戰是其所便一入
其境則長江非復所保還趨城池去長入短非吾敵也
羊祜陳伐江南四年祜病遣張華就問籌策祐曰孫皓
暴虐若不幸而沒吴人更立令主雖有百萬之衆長江
未可窺也
孫欽嘆北軍飛渡太康元年王濬出巴東以大筏收鐵
錐以火炬燒鐵鎻克西陵襲樂鄉孫欽與伍延書曰
北来諸軍乃飛渡江也
濬入建業濬自武昌順流徑趨建業
新亭對泣永嘉五年名士登新亭游宴周顗中坐嘆曰
風景不殊舉目有江山之異相視流涕王導變色曰當
共戮力王室尅復神州何至作楚囚對泣
祖逖渡江建興元年逖擊楫渡曰不能清中原而復濟
者有如大江
庾翼鎮武昌咸康八年庾翼在武昌欲移鎮樂卿王述
與庾冰牋曰武昌實江東鎮戍之中非但扞禦上流而
已緩急赴告駿奔不難
袁喬論沿江軍永和二年元温將伐蜀將佐不可袁喬
曰㳂江諸軍足以拒守必無憂也
義之論保長江八年殷浩北伐無功謀再舉羲之遺書
曰今軍病資竭保淮之志非所以復及莫若還保長江
自長江以外羈縻而已不從
孫綽論長江隆和二年温請遷都洛陽孫綽疏曰昔中
宗龍飛實賴萬里長江畫而守之耳
符堅寇江太元六年符堅入寇權翼曰晉雖微弱謝安
元沖皆江表偉人君臣輯睦未可圖也石越曰彼據長
江之險民為之用殆未可伐堅曰今以吾衆投鞭扵江
足斷其流何險之可恃也
魏主窺江宋元嘉二十七年魏主至瓜步伐葦為筏聲
言欲渡江建康震躍民皆荷擔而立上登石頭城有憂
色曰檀道濟在豈使胡馬至此
長江為限梁承聖二年州郡大半入魏自巴陵以下至
建康以長江為限
長江天塹祥眀元年隋軍臨江施文慶沈客卿抑奏報
而不言後主謂侍臣曰王氣在此齊兵三来周師再来
無不摧敗孔範曰長江天塹古以為限隔南北今日虜
軍豈能飛渡耶帝以為然奏伎縱酒賦詩不輟
賀若弼濟江隋開皇九年若弼請緣江防人每交代之
集必集廣陵扵是大列旗幟營幕被野陳人以為隋
兵大至急發兵為備既知防人交代後以為常不復設
備又使兵緣江時役人馬喧噪故弼之濟江陳人不覺韓
擒虎將五百人自横江宵濟采石守者皆醉遂克之
樊若水進取江南宋朝開寳七年江南樊若水舉進
士不第遂謀北歸先釣魚采石江上以小舫載絲純其
中維南岸而疾棹抵北岸以度江之廣狭凡數十往返
而得其數遂詣闕自言有策可取江南上如其策
太祖造浮梁渡江冬遣八作使郝守濬率丁匠自荆
南以大艦載巨竹絙并下朗州所造黃黑龍船扵采石
磯繫纜三日而成不差尺寸王師過之如履平地
建康天險建炎元年(時駕在南京)劉珏言金陵天險前
據大江可以固守東南久安財力盡富盛足以待敵
許景衡亦言建康天險請定計巡幸
水戰之備三年吕頥浩奏隂為過江之備又水戰之具
在今宜講然防淮難防江易近雖在鎮江之岸擺拍
海船而上流諸郡自荆南抵儀真可渡處甚多豈不
可預為計望置使兩員一自鎮江至池陽一自池陽至
荆南專提舉造船具詢水戰利害
世忠决吴越之行上駐驆江寧敵報至召諸將問駐驆
之地韓世忠曰官家已失河北山東若又棄江淮更有
何地遂决吴越之行
敵人采石濟江杜充在建康以六萬人列戍江南岸而
閉門不出師無統一敵自馬家渡過江充北走儀真
敵入建康遂自采石濟江
世忠金山之捷四年烏珠回至鎮江韓世忠駐焦山以
邀之世忠兵止八千募海船百餘艘以鐵綆貫大鈎授
諸軍強徤者敵擁十舟噪而前世忠分海船為兩道
出其背每縋一綆則曳一舟而入敵不得渡烏珠鑿
渠遁去
趙鼎防金金人破楚州范宗尹曰敵未必再渡趙鼎曰
勿恃其不来恃吾有以待之
頥浩遣諸將禦江紹興二年秋上曰寇或南来不避如
何頥浩曰若盡遣諸將禦江寇豈能便渡但先定計
以待之上曰未聞千里而畏人者
張浚視師江上四年世忠捷大儀敵在滁上造舟已有
渡江之耗趙鼎薦張浚(福州居住)可當大事詔浚知
樞密院事往江上視師
趙鼎陳計鼎密陳計當先定事至即應之不可聞渡
江便退即諸將各自為謀天下事不再集矣三衙楊
沂中劉錡謂鼎曰探報如此駕莫湏動鼎曰方遣二
君舉兵趨常潤合諸將併力一戰以决存亡無他術也
二人同聲曰相公可謂大膽鼎曰事已到此不得不然御
史魏矼言當罷請和二字以攻守待之
烏珠遁去張浚至鎮江部分諸將世忠與烏珠書謂樞
密已在此矣敵衆乏糧又其主晟病篤韓常勸烏珠曰
士無鬭志苟強驅之過江必多叛者烏珠一夕遁去麟
㹸亦北走
張浚視師六年都督張浚行邊郡視師時淮東宣撫韓
世忠駐承楚淮西宣撫劉光世屯太平州江東宣撫張
浚屯建康湖北京西招討岳飛在鄂朝論以邊防空缺
處尚多浚獨謂楚漢交兵之際漢駐兵殽澠間則楚不
敢越境而西盖我軍在前雖有他岐捷徑敵畏我之議
其後不敢踰越而深入故太原末䧟則尼堪之兵不復
濟河亦以此爾不然必環千里之地盡以兵守之然後
可安乎
張浚會大帥議事浚至江上會諸大帥議事乃命世忠
屯承楚以圖淮陽命光世屯廬州以招北軍張浚練兵
建康為進屯旴眙之計命楊沂中領精兵為浚後翼扵
是國威大振
張浚請幸建康張浚奏東南形勢莫重扵建康實為中
興根本且使人主居此則北望中原常懷憤惕不敢自
睱自逸臨安易生驕肆力請幸建康
浚復出江上浚復出江上視師時諸將聲勢不相及沿
江一帶更無軍馬諸將欲退保江浚力奏異議乃息楊
沂中逐敵于李家灣
高宗駐驆建康七年上駐驆建康
劉錡順昌之捷十年烏珠渝盟劉錡捷扵順昌
拓臯之捷十一年烏珠再舉丙戍錡至拓臯適與敵會
錡與諸軍合擊之浚與大軍繼至敵大敗
團結沿江民兵建康留守葉夢得團結沿江民兵數
萬至是呼集分據江津分數千人守馬家渡敵果使
酈瓊以輕兵来犯覺有備乃出
陳康伯四策三十一年康伯四策沿江諸郡增壁積糧
為歸宿之地
康伯請决聖意五月康伯奏敵國渝盟天人共憤今日
之事有進無退若聖意堅决則將士之氣自振
汪澈請置師江上御史汪澈言置師江上而專付閫外
之任
葉義問督視以知樞密院葉義問視江淮荆襄軍
馬舍人虞允文為參議軍事起張浚判建康
命吴拱護武昌敵揚聲欲自光黃𢷬武昌朝廷以敵
昔嘗由此入江西慮搖根本命吴拱護武昌一帶津渡
拱將回鄂汪澈止之而自發鄂之餘兵進戍黃州敵果
犯㐮陽拱遂破之
元顔亮眀日渡江王權退采石十一月葉義問至建康
被旨罷權代以李顯忠時知建康張燾至府才十餘
日夜漏下二鼓燾就寝允文叩門求見甚急曰此何等
時而公欲安寝乎適諜者言敵以眀日渡江約晨炊玉
麟堂公何以為策曰燾當以死守
亮麾衆渡江亮駐車和之雞籠山丙子亮麾衆渡江
時王權所留水軍車船皆在而諸將未有統屬莫肯用
命盡伏山崦惟張振王琪稍任責
允文區處江事允文往采石督舟師未至十餘里聞鼓
聲振野官軍十五日坐路旁者問之衆曰天節使淮西
聲金不聲鼓我曺皆騎士節使命棄馬過江我曺不
解步戰從者皆勸允文還建業允文不聽策馬至采石
趨水濱權餘兵止萬八千人馬數百而已諸將已為遁
計允文召其統制張振王琪後載臯盛新等問之曰敵
萬一得濟汝輩走將何之今前控大江地利在我孰若
死中求生且朝廷任汝輩不能一戰報國衆曰豈不欲
戰誰主張者允文曰汝輩止坐王權之繆至此朝廷已
别選將將此軍矣衆曰誰允文曰李顯忠皆曰得人矣
允文曰今顯忠未至敵以来日過江我當自先與諸君
戮力决一戰且朝廷出内帑金帛九百萬緡給節度承
宣觀察使告身在此有功即賞之授之皆曰既有所主
請為舍人一戰允文即與浚等謀整步騎陣扵江岸而
以海鰍及戰船載兵駐中流擊之布陣始畢風色作亮
執小紅旗麾其舟自楊林口出敵始謂采石無兵且諸
將盡伏山崦未覺一見大驚欲退不可敵舟將及岸官
軍小却允文顧時俊撫其背曰汝膽略聞四方今可作
氣否若立陣後則兒女子耳俊即揮刀出陣待敵風色
忽止官軍以海鰍沖敵敵舟分為二官軍呼曰天師勝
矣併擊金人金人所用皆撤和州民居屋板所造及掠
江濱渡舟底如梢皆不能動遂盡死扵江中其回北岸
者亮盡敲殺之
采石之捷允文奏捷夜半復布陣待敵遣盛新引舟
師自楊林渡口戒曰若敵船自河出即齊力射之必爭
與死毋令一舟得出如河口無敵船則以尅敵神臂弓
射北岸新即駐舟江心齊力射敵敵騎望之遽却
李横權錡職錡病退屯鎮江葉義問以李横權錡職
趨令渡江錡姪汜同往軍不利
措置守江上以横汜不利差楊存中措置守江以成閔
為淮東制置吴拱為湖北制置李顯忠為淮西制置亮
以書招王權以携我衆允文用顯忠計檄曰昨王權望
風退舍使汝鴟張至此朝廷已將權重置典憲今統兵
乃李世輔也汝豈不知其名亮大怒遂抵瓜州
諸將按試車船時江岸有車船二十四艘允文與楊存
中等臨江按試命戰士踏車船徑抵瓜州將泊岸復回
敵兵皆持滿以待其船中流上下三周回轉如飛敵
衆相顧駭愕亮笑曰此紙船耳
諸酋射殺金亮亮聞李寳在海道焚其戰艦成閔諸
軍方順流而下亮愈忿回揚州召諸酋約三日畢濟過
期盡殺諸酋謀曰南軍有備如此進有渰殺之禍退有
敲殺之憂奈何遂射殺亮
沙上勞軍張浚沙上勞軍一軍見浚以為從天而下
吴芾乞留建康三十二年上至建康吴芾奏宜留建康
以繫中原之望
淮
兩淮長江所恃以為藩籬者淮也淮東以楚泗廣陵為
表則京口秣陵得以蔽遮淮西以盧夀歷陽為表則
建康姑熟得以襟帶江西之鎮潯陽為重而舒蘄實
潯陽之表湖北之鎮武昌為緊而齊安實武昌之表
廣陵今揚州魏文再至佛貍嘗頓軍郄鑒謝安
曾鎮此高宗皇帝駐驆于此
淮隂今楚州謝安蕭道成曾鎮此趙鼎曰楚當敵
衝所以蔽兩淮
盱眙今盱眙軍臧質嘗守此吕頥浩曰駐維揚當
以一軍屯盱眙以備衝突(已上繫淮東)
合肥今廬州魏眀帝曰先帝東置合肥賊来輒破
地有所必爭魏文時滿寵表合肥西三十里有險可依
立城名曰新城時張浚行淮上築廬州城
夀春今夀春府魏與吴晉與符堅宋齊梁與拓拔
氏血戰而爭此南北之衝也紹興劉錡嘗渡江援夀昌
歷陽今和州孫策圖江表起扵此蘇峻濟横江以劫
姑熟歷陽者姑熟之門戶楊沂中自臨安晝夜疾馳六
日而至歷陽(已上繫淮西)
兩淮山勢由少室而来至扵桐柏而愈大自桐柏而至
危岡斷塹纍纍相屬接于巢湖幾一千里
淮東水寨淮東川澤之國凢爾小洲大渚沙與石磧水
勢環繞人所不到之地皆水寨也自謝楊縣楊石鏡老
鸛新開諸湖而言凡四十餘處而相通之寨九
淮西山寨淮西烏林之地凡嶂嶺峭拔上平下險無路
可登無階可陟人所難到之地皆山寨也自六安信陽
舒城南巢廬江諸沿邊而下凡有九十四處而外有無
水之寨六
寨官寨將員數每一寨置寨官一員令借補資秩為之
主宰每十寨置寨將一員令繫省特差為之提督
孫權牋操春月方生後漢建安十八年操軍濡湏步騎
四十萬權率七萬禦之相守月餘權牋操春水方生
公宜速去别紙言足下不死孤不得安操曰權不欺孤
乃還
孫權圍合肥二十年權圍合肥時張遼等屯合肥權守
十餘日城不可拔乃還
朱桓守濡湏魏黃初三年吴侍子不至帝怒伐吴曹休
張遼臧羈出洞口曹仁出濡須直圍南郡吴吕範
督舟師拒休朱桓以濡湏督拒仁
曺仁向濡須四年仁步騎數萬向濡須朱桓兵才五千
人諸將各有懼心桓諭之曰凡兩軍交對勝負在將不
在衆寡曹仁既非智勇又千里步涉人馬罷困桓與諸
軍共據高城南臨大江北背山陵以逸待勞為主制客
此百戰百勝之勢曺公自来則不足憂況仁等耶仁遣
于泰攻城分遣常雕王雙襲中州中州者桓部曲妻子
所在桓遣别將擊雙等身自拒泰泰燒營退桓斬
雕擒雙死者千餘人
魏帝至廣陵五年魏大興兵伐吴至廣陵時江水盛長
帝臨望嘆息而去
魏帝如廣陵六年以舟師自譙循渦入淮十月如廣陵
臨江觀兵吴嚴兵固守帝見波洶湧歎息而去
諸葛亮約吴伐魏青龍二年亮出斜谷遣使約吴同
入大舉五月吴主入居巢湖口向合肥新城衆號十
萬陸遜諸葛瑾入江夏沔口向襄陽孫韶孫承入淮
向廣陵淮隂魏滿寵欲拔新城致賊夀春帝不聽
曰先帝東置合肥南守襄陽西圍邳山賊来輒破扵
三城之下地有所必爭也縱權攻新城必不能拔吾將
自征之勅司馬懿堅壁以挫亮鋒七月帝東征吴主
聞大軍至遂遁
諸葛恪圍新城吴諸葛恪前破魏兵遂有輕敵之忘
復入寇淮南圍淮南連月不拔會大暑而退
祖逖渡江晉建興元年祖逖擊楫渡江屯淮隂起冶
鑄募兵二千餘人而進鎮雍丘
禇裒伐趙永和五年趙亂禇裒表伐趙即日嚴戒直泗
口徑赴彭城北方士民降附日以千計蔡謨曰今日之事
殆非時賢所及後敗裒退屯廣陵
殷浩保長江八年殷浩北出許洛無功謀再舉羲之遺
浩書曰今以區區江左天下寒心固已久矣力爭武功
非所當作今軍破資竭保淮之志非所復及莫若還
保長江長江之外羈縻而已不從
符堅寇淮太元三年秦兖州刺史彭越請東西並進
堅從之使超督東討諸軍事遣俱難毛盛等步騎
七萬寇淮陽盱眙起攻彭城四年謝元救彭城彭超據
彭城俱難克淮隂
符堅寇淮南秦毛當王顯帥衆二萬自襄城東會超
攻淮南五月難超拔盱眙六萬圍田洛于三阿去廣陵
百里朝廷大震謝元自廣陵救三阿難超敗北走僅
以身免
謝元淝水之捷八年堅大舉蜀漢之兵順流而下先遣
符融至穎口梁成攻洛澗詔以謝元為都督謝石謝琰
柏伊等拒之元遣劉牢之趣洛澗斬梁成步騎崩潰皆
赴淮水堅進屯夀陽列陣臨淝水元軍不得渡使謂符
却堅曰但却使之半渡我以鐵騎逼而殺之遂麾却衆
亂不能止元與琰伊以精銳八千涉淝水堅衆潰
魏攻盱眙元嘉二十八年魏太武自廣陵歸悉力攻盱
眙臧質固守凡三旬乃觧圍去
魏寇夀陽齊建元二年魏元嘉與劉昶入寇夀陽垣
崇祖扵城西北堰淝水堰北築小城使數千人守之
崇祖决堰衆溺死皆退走
齊淮南入于魏永元二年裴叔業以夀陽降魏魏以元
勰鎮夀陽遣崔惠景赴夀陽不克六月陳伯一再攻
勰擊之扵肥口大破之斬首九千俘獲一萬伯一遁還
淮南遂入于魏
韋叡拔合肥梁天監四年大舉伐魏五年韋叡攻拔
合肥
韋叡救鍾離六年命叡救鍾離或勸叡緩行叡曰今鍾
離鑿宂而處負尸而汲車馳卒奔猶恐其後而況緩乎
景宗與叡合以火攻魏橋魏軍大潰
梁堰淮水灌夀陽十三年梁堰淮水以灌夀陽成而復
壊
侯景反夀陽太清二年侯景反扵夀陽
吴眀徹拔夀春陳大建五年吴眀徹攻夀陽堰肥水以
灌城
眀徹敗淮十年周滅齊上欲爭徐兖督軍伐之眀徹聞
彭城列舟艦城下王軌據淮口結長圍以鐵索貫車輪
沈清水以遏陳船歸路眀徹舟並礙不得過軌引兵蹙
之衆潰眀徹為周人所執淮南盡歸周
賀若弼鎮廣陵十三年隋賀若弼鎮廣陵韓擒虎鎮
廬江
隋問高熲取陳策陳祥眀元年隋主問取陳之策扵
高熲對曰江北地寒田收差晚江南水田早熟量彼收
穫之際微集士馬聲言掩襲彼必屯兵守禦足得廢
其農時彼既聚兵我便解甲再三若此彼以為常後更
集兵彼必然不信猶豫之頃我乃濟師隋用其策陳人始困
裴度平淮唐元和十二年愬降元濟扵城上梯而下檻
送京師淮西平
世宗征淮南周世宗顯德二年帝下詔親征淮南丙辰
帝至夀州城下營扵淝水之陽命諸軍圍夀州
高宗駐揚州建炎元年敵過東京上駐驆揚州
吕頥浩請俟夹淮一戰三年頥浩請申敕諸將以俟夹
淮一戰此不易之策又駐維揚當以一軍屯盱眙一軍
屯夀春以備衝突
張守防淮之策守言二策一防淮一渡江若屯重兵扵
楚泗及淮隂三處賊兵未能遽犯然恐我師怯戰望風
先潰則舟楫拘扵南岸敵或以精騎間道先絶吾渡
江之路此可患者一渡江則去中原益遠又行在兵多西
人不樂南去可患者二若為中原計而幸不至則用防
淮之策若為宗社計而出扵萬全則用渡江之策
高宗南渡二月敵犯淮倉卒南渡
敵犯淮冬敵䧟滁犯夀春官吏以城降犯無為守臣與
民渡江南歸䧟廬犯和守以城降犯真守棄城
敵寇淮東四年秋達蘭寇淮東詔劉光世住鎮江分兵
以備江岸乃會淮南諸鎮併力擊之
張浚不救楚州楚州危趙立告急趙鼎欲遣張浚往救
浚曰敵鋒不可當徒手搏虎併亡無益鼎曰楚當敵衝
所以蔽兩淮若委而不救則失諸將之心浚曰根本末
固人心易搖此行失利何以善後鼎曰江東新造全藉
兩浙若失楚則大事去矣浚力辭乃詔岳飛掩擊因令
光世遣兵渡江以為援
敵攻泰州水寨紹興元年達蘭攻秦州水寨為張敵所
敗擒其壻萬戶布拉克殺五千人衆
朱勝非陳淮五事二年勝非陳經營淮北五事二謂
逆豫招到山寨已二十六項彼得之未必為用我失之
人心必去五謂渡淮之後有助順土豪可率衆者擢
為守將俾自為備則兵勢益張
敵偽寇淮四年劉豫子麟姪㹸窩里嗢等自維揚分道
入寇舟師由清河據楚騎兵渡淮據滁上曰朕當親總
六師往臨大江决扵一戰時江東宣撫劉光世在馬家
渡淮西宣撫張浚軍在采石淮東宣撫韓世忠自承州
退保鎮江詔光世以兵援世忠且令張浚移軍建康扵
是光世進屯太平州世忠復過江駐揚州
高宗親征下詔親征始正豫逆罪人皆鼓勇朝士尚多
懷疑鼎曰願不為羣議所移
詔松年會議進兵詔簽樞胡松年往鎮江與諸將會議
進兵
世忠大儀之捷韓世忠戰于大儀背嵬軍各持長斧上
揕人胸下摺馬足遂擒貝勒托卜嘉烏珠走還泗上
民兵擊賊時承楚秦三州各有水寨民兵合力擊賊上
曰淮民未能安業今乃力奮忠義宜放十年租稅仍撥
錢来助之
仇愈拔廬州敵犯廬州知州仇愈發戍兵千人拒之無
一還者
張浚視師六年浚視師命世忠屯承楚光世拒廬浚屯
盱眙
劉豫分道入寇九月上發臨安豫聞上將親征簽鄉兵
分道入寇西路趨合肥以統之東路由紫荆山出渦口
㹸統之報至浚復往江上視師時浚駐盱眙沂中屯泗
上世忠在楚飛在鄂聲勢了不相及獨光世之兵在太
平州遣輕騎據廬而沿江一帶更無軍馬朝廷甚憂之
張浚有進無退時疑敵偽合兵光世奏廬州難守欲還
太平諸將議欲保江浚及光世曰賊豫之兵以逆犯順
若不勦除何以立國平日亦安用養兵為今日之事有
進擊無退保或請上回臨安浚奏若諸將渡江則無淮
南而長江之險與敵共淮南之屯正所以屏蔽大江使
賊得淮南因粮就運以為家計江南其可保乎今淮西
之寇正當合兵掩擊況士氣甚振可保必勝一有退意
大事去矣願朝廷勿專制于中使諸將不敢觀望上手
書報浚覽卿奏甚眀俾朕釋然無憂浚奉此詔異議
乃息光世已會廬州而退浚即星馳至采石遣人喻光
世之衆曰若有一人渡江即斬以徇督光世復還廬賊
次濠夀浚拒之詔併以淮西屬浚
沂中李家灣之捷㹸過定遠以犯建康楊沂中悉衆
以出至李家灣與㹸遇吴錫率勁卒五千突入㹸軍
中賊潰亂沂中乘之大破之而聞㹸敗亦潰敵廢豫
之意决
張浚築廬城七年朝廷謀北伐浚出行淮上撫諭諸軍
築廬州城
酈瓊叛秋淮西軍統制酈瓊全軍七萬降豫是冬敵
廢豫
劉錡順昌捷十年烏珠渝盟錡敗之扵順昌
劉錡柘臯捷十一年烏珠謀再舉詔大合兵于淮西以
待之乙夘果入寇犯夀春府命錡渡江禦之敵䧟夀
春錡至廬敵騎大集錡退以避其鋒敵入廬州錡退東關
見其地負山面水據之以遏敵衝軍勢復振烏珠直據
和州浚遣姪子盖與王德先趨采石浚夜絶江與錡聲
援相接又命沂中為浚副自臨安晝夜疾馳六日而至
歷陽敵退浚復和州錡至柘臯適與敵合烏珠以鐵
騎十餘萬分兩隅而陳王德與田師中先薄其右隅虜
陳動錡與諸軍合擊之浚與大軍繼至敵大敗遂復
廬州二月捷書至軍勢大振
勿以議和為意秦檜曰山陽所以扞淮東東關拒淮西
水路又山陽六合皆近江形勢之地嚴備此數處然後
江可安上曰山陽東關已降處分更令張浚益脩守備
今雖遣使然勿以議和為意但作不講和處之爾
康伯條陳淮策三十年亮將渝盟右僕射陳康伯條
上兩淮守禦之計同樞密葉義問奏兩淮形勢在今
為急荆南劉錡則均襄隨郢光化棗陽之所隸也鄂
渚田師中則安復信陽漢陽之所隸也建康王權則滁和之
所隸也鎮江劉寳與馬帥成閔則真陽通泰之所隸也
江隂正控海道宜自鎮江分兵以扼之至扵濠梁固始
安豐諸郡近邊亦要總之合肥比已分屯諸將臣欲飭
兵擇地險要廣施預備
汪澈言飭邊備三十一年丁亥夜風雷雨雪交作汪澈
言此隂盛也願飭邊備
陳康伯四策康伯畫四策一令兩淮諸將分畫地界使
自為守二措置民社密為寓兵之計三淮東劉寳將
驕卒少不可專用四沿江諸郡增壁積糧以為歸宿之地
汪澈言守淮要害澈言渡師淮甸以守其要害
存恤山水寨又言淮南山水寨舊来鄉豪自相結集
當隨宜存恤使自為守
劉錡屯揚州錡屯維揚新復海泗二州
葉義問督視義問督視江淮允文參議
王權棄廬州劉錡遣王權迎敵權逗遛不進錡再激權
不得已發兵至廬州戍守故敵得渡橋以濟淮權棄
廬州遁敵騎至尉子橋姚興以三萬人力戰權擁羣
刀斧自衞不援興興沒
王權棄和州權又棄和州奔采石中外大震
劉錡皂角林之捷敵萬戶高景山犯揚州錡禦之扵
清河敵以氊裏舟載糧挽而上錡募善沒者鑿沉之
錡俄病嘔血不能支猶乘肩輿臨敵指揮敵逼江錡設
伏皂角林誘敵入弩發敵敗斬景山
成閔援淮西成閔發應城縣回援淮西
李顯忠代王權十一月葉義問至建康被旨罷權以李
顯忠代之命虞允文往蕪湖趣顯忠交權軍
羣書考索别集卷二十三
