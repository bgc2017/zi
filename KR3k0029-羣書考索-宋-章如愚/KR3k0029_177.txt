羣書考索續集卷四十六
宋章如愚編
財用門
東南財賦
東南財賦之淵藪惟吳越最為殷富夫東南財賦之淵
藪也自戰國漢唐至於今用之昔越王勾踐國於會稽
以地理考之即今之浙江之東及饒信是也其為郡十
地至狹也當是時玉帛之貢於吳府無虚日外而吳之
公卿大夫皆有賂内而越之士卒百官皆有養然未嘗
有不給之虞吳王濞國於全吳以地理考之即今江南
二浙及閩中是也其為郡二十地雖廣也而尋陽興國
宜春高安割而屬之長沙當是時吳之百姓無賦也惟
即豫章山以鑄銅煮海水以為塩而吳之賦擅天下至
於金錢之饒在處而有不特取之吳而未嘗有乏財之
慮(陳傅良)
唐財賦皆仰給於東南其他諸郡無有爰至於唐代宗
大歴之際劉晏掌江淮塩鐵之權歲入六百餘萬緡是
時天下租賦之所入不過千二百萬而江南之利實居
其半德宗建中之間韓滉之節度浙江東西也是時車
駕在奉天滉則獻綾羅四十擔李晟駐軍於渭橋滉則
餉米百餘艘乘輿反正於長安滉則貢米百萬斛非特
此爾而唐雖名為都長安而大農之國計實仰給於東
南其它諸郡無有也憲宗即位之二年李吉甫作元和
國計錄備述元和之初藩鎮瓜割玉帛之不貢於王府
者十五道而歲租賦之所倚辦者八道實皆東南也曰
浙江東西路曰淮南曰湖南曰岳鄂曰宣歙曰江西曰
福建故韓愈有言曰當今賦出天下而江南居十九是
矣當是時戶口之在版籍一百四十四萬而兵之仰給
於縣官者八十三萬又且師旅四出誅吳平潞劖蜀殄
蔡收齊伐魏其間廪給之費不可一日闕而初未嘗告
乏則是東南之地善用之而財賦未嘗不豐也(陳傅良)
(十策)
祖宗之時銀絹增絮錢榖皆仰給於東南仁宗皇帝慶
歷三年詔會國家之財賦轉一歲之中而為定式别其
州縣之廪給鄰境之轉般與酌漕舟車之費而東南金
帛之成數入於王府者皆可考也江東錢之上京以緡
錢計者凡八十九萬銀以兩計凡二十萬絹以匹計凡
五十萬江西錢之上京以緡計者凡三十四萬銀以兩
計凡十三萬絹以匹計凡三十萬湖南北錢之上京者
二十七萬銀三十二萬絹一十三萬兩浙東西錢之上
京者七十四萬銀四萬八千絹七十二萬福建銀之上
京者二十萬八千此其大凡而竒贏之數不與焉與夫
遠而兩淮之運而川廣所費貢不下百餘萬諸道金繒
綿絮之饒亦且數百萬皆不可毛舉是時宋之在東南
諸郡者凡六百二十萬石銅之鑄於饒池江建者凡六
十八萬緡是則國家財賦之仰於東南也者未嘗不豐
也(同上)
天下地利古盛於北者今皆盛於南國家撫有南夏大
江劒閣以南泰然安堵而又兼巴蜀江北以為外屏以
元豐二十三路較之戶口登耗墾田多寡當天下三分
之二其道里廣狹財賦豐儉當四分之二彼西北一隅
之地古當天下四分之三方今僅當四分之一儒學之
盛古稱鄒魯今稱閩越機巧之利古稱青齊今稱巴蜀
棗栗之利古盛於北而南夏古今無有香茶之利今盛
於南而北地古今無有兔利盛於北魚利盛於南皆南
北不相兼有者然專於北者其利鮮專於南者其利豐
故長江劒閣以南民戶雖止當諸夏中分而財賦所入
當三分之二漕運之利今稱江淮關河無聞塩池之利
今稱海塩天下仰給而解塩荒凉陸海之利今稱江浙
甲於天下關陜無聞灌溉之利今稱浙江太湖甲於天
下河渭無聞(吳衡進圖)
東南牧養
方今王氣盛於南故牧養亦盛於南上古王氣在東中
古王氣在西近古王氣在北方今王氣在南上古牧養
之盛在於海岱之間故禹貢獨稱萊夷作牧今登萊之
間是也中古牧養之利盛於秦隴秦之先牧養蕃息受
封於周今之秦鳳路是也近古牧養之利盛於河朔元
魏孝文於并州置牧場馬大蕃息今之河東路是也宋
朝以來川廣之馬足軍國之用蓋牧養之利亦隨王氣
去來為之盛衰(同上)
東南歲入
今日所入倍於祖宗時所費亦倍於祖宗時自宋混一
之初歲入緡錢不過一千六百餘萬太宗皇帝以為極
盛兩倍於唐室矣其後月增歲廣至熙豐間言利之臣
極力聚斂然後歲入五千餘萬渡江之初東南歲入不
過千萬比年乃增至六千五百餘萬則所入信倍於祖
宗時多矣祖宗時中都吏祿兵廪之費全歲不過百五
十萬元豐之間紛更費用猶不過月支三十六萬至宣
和間崇侈無度然後月支百二十萬渡江之初雖連年
用兵然月支猶不滿八十萬比年安静無事乃月支一
百二十萬非泛猶不與焉則其所費亦倍於祖宗時多
矣(鄭湜剳子)
東南縣邑民財
自晉南渡之後東南漸重而西北漸輕至於宋東南愈
重而西北愈輕自晉元南渡東南文物漸盛至於李唐
益加繁昌安史之亂江淮獨全歴五季紛争中原之地
五易其姓殺戮幾盡而東南之邦民有定主七八年間
咸獲安業逮宋龍興伐罪弔民五國咸歸未嘗妄殺一
人自後數十百年間西北時有少警而東南晏然斯民
彌得休息以至元豐中比往古極盛之時縣邑之增幾
至三倍民戶之增幾至十倍財貨之增幾至數十百倍
至於庠序之興人才之盛地氣天靈巍巍赫赫往古中
原極盛之時有所不逮天下之勢正猶持衡此首重則
彼尾輕故自東南漸重則西北漸輕以至宋東南愈重
而西北愈輕(宇内辨)
九州所産
周九州所産與禹貢九州所産略同揚州其利金錫竹
箭荆州其利丹銀齒革豫州其利麻漆絲枲青兖州其
利蒲魚雍州其利玉石幽州其利魚塩冀州其利松柏
并州其利布帛以禹貢揚州惟金三品瑶琨篠簜則金
錫竹箭固揚州所産也荆州厥貢羽毛齒革惟金三品
與夫礪砥砮丹則丹銀齒革固荆州所産也豫州厥貢
漆絲絺紵則麻漆枲固豫州所産也然則餘州皆以其
地所産之多少者而言之也(王昭禹周禮解)
九州之田
吳越閩蜀之田在古為瘠薄在今為膏腴由人功之修
治今天下之田稱沃衍者莫如吳越閩蜀其一畆所出
視它州輒數倍彼閩蜀吳越者古揚州梁州之地也按
禹貢揚州之田第九梁州之田第七是二州之田在九
州之中等最為下而乃今以沃衍稱者何哉吳越閩蜀
地狹人衆培養灌溉之功至也夫以第七第九之田培
養灌溉之功至猶能倍它州之所出又况其上之數等
乎以此言之今天下之田地力未盡者亦多矣
九州田賦
九州之内有田重而賦輕有田輕而賦重有田賦俱等
九州之内有田重而賦輕如青州田上下賦中上徐州
田上中賦中中梁州田下上賦下中雍州田上上賦中
下也或田輕而賦重如冀州田中中賦上上揚州田下
下賦下上荆州田下中賦上下豫州田中上賦上中是
也或田賦等如兖州田中下厥賦正是也以州之兵賦
考之民之能出兵馬以供上之征伐者以其力之有餘
而已民力厚薄由乎田之肥瘠自古當然而禹貢所出
之賦乃爾輕重不同何哉冀州土厚水深號為沃野豫
州天地之中商賈所集揚州東方之都會荆州南夏之
名區故冀豫為羅綺之鄉荆州為魚塩之海他物所出
利倍於田此所以田輕而賦重也青徐海上僻陋之邦
土狹民瘠雍梁西鄙控扼之國地險患多田土之外雜
出不厚此所以田重而賦輕也至於兖州無雍梁之邊
患無青徐之僻陋又無荆揚之魚塩又無冀豫之羅綺
居天下有無之中此所以田賦等也(胡氏書解)
九州之賦惟梁揚冀豫有時錯出冀州出第一等有不
給之歲即出第二等也揚州魚塩之海出第七等近於
太輕故有時而出第二等以補除餘州之不足豫州中
國之交會出第二等蓋亦甚優故錯出第一等至於梁
州則夷狄北境變故不常而定出八等似若太優故無
事則錯出第七等有事則錯出第九等也(同上)
九州土貢
九州土貢各以土宜故或出或否九州田賦無地不宜
故特分高下九州之貢各以土宜不可比而同也惟金
三品羽毛齒革荆揚所同至於他物若漆則同出於兖
豫砮則同出於荆梁磬則同出於梁豫而徐州又有泗
濱之浮磬而已若夫桑麻絲枲之屬兖州則有絲及織
文青州則有絲及絲枲徐州則有玄纖縞揚州則有織
具荆州則有玄纁璣組豫州則有枲絲絺紵等貢古於
雍梁無之至於田賦則九州特有高下爾豈非麻桑榖
粟無地不宜非若他物之各有其方乎(同上)
唐鄧汝潁陳蔡許洛地利
古稱肥瘠之地至宋朝反成瘠鹵觀史記貨殖列傳
郡國之所有東方之桑麻魚鹽南方之竹木魚鹽與
西方之五榖畜牧北方之棗栗裘馬則凡一方之所
有皆可以備養生送死之具導之有方而取之有法則
其民豐樂饒足老死而無憾及行天下覽及山林藪澤
之所有往往與古無類夫自大江以北漢水之側三代
之時列國數十楚人都於荆州其在戰國最為強大外
抗群蠻内禦秦晉嘗以其兵横於天下計其所都安肯
用瘠鹵磽确之地而當今自楚之北至於唐鄧汝潁陳
蔡許洛之間平田萬里農夫逃散不生五榖荆棘布野
而地至磽瘠原泉陂澤之迹迤邐猶在其民不知水耕
之利而長吏又不以為意一遇水旱民乏菜茹往者因
其流亡廢縣罷鎮者蓋往往是矣(潁濱民政)
兩浙地利
吳越未嘗被兵故其地利尤富夫吳越之地自錢氏時
獨不被兵又以四十年都邑之盛四方流徙盡集於千
里之内而衣冠貴人不知其幾族故以十五州之衆當
今天下之半計其地不足以居其半而米粟布帛之直
三倍於舊雞豚菜茹樵薪之鬻五倍於舊田宅之價十
倍於舊其便利上腴争取而不置者數十百倍於舊蓋
秦制萬戶為縣而宋齊之間山隂最大而難治然猶不
過三萬今兩浙之下縣以三萬戶率者不數也(葉學士)
(進卷)
荆州地利
鄂乃荆州之地於古為瘠自唐以來乃以沃稱三國之
季吳主孫皓自建業溯流移都武昌而土地埆瘠民間
苦之當時謠曰寧飲建業水不食武昌魚寧還建業死
不止武昌居誠以地薄而民窮也據禹貢荆州厥土塗
泥厥田下中而武昌乃荆州之壌即宋朝之鄂州則是
鄂之瘠振古則然矣然而李唐長慶中崔郾為觀察治
陜以寬繼治鄂以嚴或問其故曰陜土塉而民勞吾撫
之不暇鄂土沃而民剽非用威莫治也夫陜郡古雍州
之界厥土黃壌厥田上上而鄂土比之猶且為沃則土
腴可知矣彼唐堯以來至於三國之季二千五百餘年
矣鄂土之瘠自若也孫皓而下至於崔郾之時纔五百
五十年耳而土壌腴瘠若此其不侔何哉蓋三代以前
東南荒凉為甚春秋而下又為吳楚之境兩漢之際未
經緝理自吳主孫權以来始倚武昌為重更三國東晉
南朝之時常為重鎮舟車所湊人物萃焉積壌流膏耕
鑿滋利歲時浸久遂為沃壌則亦宜然也(宇内辨)
楊州地利
揚州於古瘠薄而近世乃為衍沃按禹貢揚州厥田下
下是南東之地天下最塉薄者也而隋志乃稱江浙之
間川澤衍沃有陸海之饒與古相反如此豈不以東晉
南朝之時人力有致於此耶嘗觀漢武帝時趙過能為
代田比它畆倍收固非土地有腴瘠而人力有勤怠也
特謀畫有工拙耳漢魏以還天下有變常首難於西北
則衣冠伎巧轉而南渡四方習俗取利舉萃東南農桑
工賈曲盡其便人物之繁與京華無異而土壌亦從而
沃矣加之亂離少弭上下浸安井里環聚以糞其田雞
豚畜之牛羊牧之荆棘芟而草莱闢種植時而灌溉利
雖欲不為沃壌得乎哉(宇内辨)
淮浙財賦
國用多而常患不足蓋知生財取財而未知節用紹興
之初歲費一千三百二十萬而一歲所入止以淮浙塩
息計之已二千三百萬以二千三百萬之息而為一千
三百二十萬之費國用當充衍而有餘况夫今之淮浙
所入不減於紹興之初加以江湖福建二廣租賦與夫
其他名目甚衆而儲峙匱竭嘗患無一年之儲何歟豈
非知生財聚財之源而未知節財之道歟(王榜眼館職)
(策)
江淮巴蜀財賦
漢唐以江淮巴蜀財賦給軍宋以江淮巴蜀之資供軍
用何不見其有餘巴蜀江淮自昔號為富饒漢高東向
争天下獨命蕭何留取巴蜀以給軍是以巴蜀之資取
天下也唐肅宗駐兵彭源河洛以北莽為盗區第五琦
所謂財賦之所出江淮為淵請以江淮租賦命輕貨以
給軍故史臣謂張廵許遠全江淮財用以濟中興此以
江淮之資平天下也今斂戍守邊徒以江淮巴蜀之資
為巴蜀江淮之用宜若沛然未見其有餘何哉(學士院)
(撰館職策問)
兩淮湖廣四川財賦
版圖視古為減而財賦視古為增以今日事勢論之合
吳越楚蜀之地東西犄角視昔版圖所有殆不能半而
兩淮湖廣四川之賦分隸於四揔所不屬於上供而上
供所入特不過閩浙數路夫以閩浙數路之所出而資
東南七八十年軍國之需無非殚竭民力以贍經費(陸)
(濬館職策)
諸路經制緫制月樁及兩浙歲收緡錢
宋末取民多於宋初時今上供正賦不過緡錢二百萬
如經制錢六百六十餘萬(宣和末發運使經制兩浙創)
(立建炎初吕頥浩再復)揔七百八十餘萬(紹興初参政)
(孟庾揔財賦創立)月樁四百餘萬(紹興初應副大軍創)
(立高宗皇帝以為始於朱勝非常欲待罷兵後盡蠲之)
皆祖宗未嘗有也其他名色繁碎如增收添糴本十分
七分五分之類又起於近時也姑以兩浙言在祖宗時
一歲通收緡錢三百三十餘萬而茶塩酒稅十居其八
州縣支費皆在其間今兩浙歲輸緡錢千二百萬(浙東)
(四百二十八萬浙西七百五十餘萬)而茶塩之利又專
隸朝廷州郡支費又不預焉然則今之取民不知幾倍
於祖宗時矣(鄭湜剳子)
兩浙板帳江西月樁
三省稅額太重兩浙板帳錢額之重實與江西之月樁
相似月樁之敷出於一時而不能均如額之稅錢二萬
三千三百八十有三緡而月樁之額財一千六百九十
一貫贛之稅錢四萬一千二百九十有四貫而月樁之
額七千四百緡是筠之稅錢去袁無幾而袁之月樁幾
五倍於贛江西月樁大略不均如此(孝宗朝臣僚剳子)
兩浙租賦
兩浙既供兩淮歲輸茶塩又隸朝廷取民重於宋初時
以兩浙言之在祖宗時一歲通收緡錢不下三百三十
餘萬而茶塩酒稅十居其八州郡支費皆在其間今兩
淮歲輸緡錢千二百萬(浙東四百二十八萬浙西七百)
(五十餘萬)而茶塩之利又轉隸朝廷州縣支費亦不預
焉然則今之取民不知幾倍於祖宗時矣斯民安得不
窮困無聊耶(光宗朝臣僚剳子)
諸郡土貢(唐)
諸州貢絹按陳留郡唐之汴州滎陽郡唐之鄭州睢陽
郡唐之宋州靈昌郡唐之滑州潁川郡唐之許州譙郡
唐之亳州濮陽郡唐之濮州淮陽郡唐之陳州東平郡
唐之鄆州彭城郡唐之徐州汝隂郡唐之潁州信都郡
唐之深州河間郡唐之瀛州樂安郡唐之棣州淮安郡
唐之唐州
諸州貢綾臨汝郡唐之汝州北海郡唐之青州汝南郡
唐之豫州魯郡唐之兖州范陽郡唐之幽州博陵郡唐
之定州漢末郡唐之隨州丹陽郡唐之潤州梓潼郡唐
之梓州
諸州貢綿臨淮郡唐之泗州汲郡唐之衛州文安郡唐
之莫州東陽郡唐之婺州信安郡唐之衢州清源郡唐
之泉州
兩州貢絲葛臨淄郡唐之齊州吳郡唐之蘇州
諸州貢絲布鉅鹿郡唐之邢州廬江郡唐之廬州鍾離
郡唐之濠州夀春郡唐之夀州益昌郡唐之利州
諸州貢紵布晉陵郡唐之常州吳興郡唐之湖州宣城
郡唐之宣州廬陵郡唐之吉州宜春郡唐之袁州巴陵
郡唐之岳州
諸州貢紬紗布歴陽郡唐之和州(貢布)魏郡唐之魏州
廣平郡唐之洛州博平郡唐之博州(貢紬)鄴郡唐之相
州(貢紗)
諸州貢氊紬清河郡唐之真州(貢氊)清化郡唐之巴州
(貢綿紬)
兩州貢錦趙郡唐之趙州廣陵郡唐之揚州(貢錦)
諸州貢葛弋陽郡唐之光州義陽郡唐之申州豫章郡
唐之洪州長沙郡唐之潭州零陵郡唐之永州臨川郡
唐之撫州潯陽郡唐之江州(貢葛)
三州貢金南浦郡唐之萬州衡陽郡唐之衡州通義郡
唐之眉州
二州貢銀江夏郡唐之鄂州邵陽郡唐之邵州(貢銀)
二州貢羅常山郡唐之恒州唐安郡唐之(蜀)州(貢羅)
一州貢蕉長樂郡唐之福州(右並據通典實事增損其)
(文)
諸州土貢
四京所貢東京開封府貢紋綾西京河南府貢蜜蠟
南京應天府貢絹北京大名府貢花紬絹
諸州土貢密濮鄭滑冀覇亳宿海泗滁濠等州興仁東
平等府臨江建昌等軍則貢絹濰淄蔡越杭明秀豐梓
等州龍慶江陵等府則貢綾婺處衢等州則貢綿郢揚
光蘄舒黃湖常嚴處袁筠郴岳英等州興國南安淮安
等軍則貢紵夀光洪吉撫潭永全戎瀘等州與平江府
則貢葛汝雄洛等州則貢紬濟南府則貢絹綿徐州則
貢紬絹隋州則貢絹綾葛棣州則貢絹絲真定府則貢
羅相州則貢紗絹鎮江府則貢綾羅鼎州則貢布果州
則貢絲布逹州則貢絺若夫青州則貢棗沂州則貢鐘
乳莱州則貢石器孟州則貢粱米解州則貢塩花鳳翔
府則貢榛實建州則貢茶至於金之貢則衡嘉雅資昌
利象融等州銀之貢則邵鄂循賀封端梅邕昭梧籐貴
柳宜等州
國都漕運
古者國都甚近故未論及漕運戰國争事攻戰秦人罷
侯置守始論及漕運古者天子中千里而為都公侯中
百里而為都天子之都東西南北所貢入者不過五百
里諸侯之都漕運所貢入者不過五十里所以三代之
前漕運之法不備雖如禹貢所載入于渭浮于江之類
所載者不過是朝廷之路所行者不過幣帛九貢之法
所以三代之時漕運之法未甚講論正緣未是事大體
重到得春秋之末戰國之初諸侯務相侵伐爭事攻戰
是時稍稍講論漕運然所論者尚只是行運之漕至於
國都之漕亦未甚論且如管子所論粟行三百里則無
一年之積粟行四百里則無二年之積粟行五百里則
衆有飢色如孫子所謂千里饋糧士有飢色皆是出征
轉輸至其所以書國都不出五百里五十里當時亦尚
未講論惟是後來秦併諸侯罷五等置郡然後漕運之
法自此方詳秦運天下之粟輸之北河是時蓋有三十
鍾致一石者地里之遠運粟之多故講論之詳方自此
始(吕東莱)
關中漕運(西漢)
漢初漕巴蜀粟後漕關中粟最後又漕山東粟漢初轉
漕巴蜀租賦以給關中天下既定國用寖廣於是歲漕
關東粟以給中都官然亦不過數十萬石而已至武帝
則四百萬石後又益六百萬石大抵多似於山東諸郡
(枚乘書云轉粟西向)當時有欲開褒斜道以致漢中榖
者以江多湍石不可船漕則知巴蜀道險以運轉為便
而集於京師者不可多置關東山東諸郡道從渭水而
上鄭當時開渠之後漕粟益多攷之於史獨河東有糧
倉涇倉滎陽有敖倉河南以東置漕船五百舟則知東
方諸郡其粟自遠而致者往往至三河交卸給節而入
都矣
關中漕運(漢唐)
漢不仰江淮粟至唐始專仰江淮在漢初高后文景時
中都所用者歲計不過數十萬石而足是時漕運之法
未詳到得武帝時吏多而徒役衆關中之粟四百萬猶
不足給之所以鄭當時開漕渠六輔渠之類蓋緣當時
用度之多漕法不得不講然當漢之漕在武帝時諸侯
王尚未盡輸天下之粟至宣武以後諸侯王削弱漢之
東南漕運至此始詳當高帝之初天子之州郡與諸侯
封疆相間雜諸侯各据其利粟不及於天子至武帝時
亦大概有名而無實其後運粟入關尚未論江淮到得
唐時方論江淮何故漢會稽之地去中國封疆遼遠粟
不入京都以京都之粟尚不自全何况諸侯自封殖且
如吳王濞作亂枚乘之說言京都之倉不如吳之富以
此知當時諸侯殖利自豐京都所運不是江淮之粟到
唐時專倚江淮之粟唐太宗以前府兵之制未壊有征
行使出兵不征行各自歸散於田野未盡仰給大農所
以唐高祖太宗運粟於關中不過數十萬後来眀皇時
府兵之法漸壊兵漸漸多所以漕粟自此多大抵兵與
漕運常相關所謂宗廟射享之類十分不費一分所費
廣者全在用兵兵與漕運相為消長所謂漕運全視兵
多少且唐自肅宗代宗之後如河北諸鎮皆強租稅不
領於度支所以唐全倚辦江淮之粟議論漕運大略自
江入淮自淮入汴自洛入河自河入渭水次各自置倉
如集津倉洛口倉含嘉倉河隂倉之類轉相船運自劉
晏再整頓運漕之江淮之道各自置船淮船不入汴汴
船不入河河船不入渭水之曲折各自便習其操舟者
所以無傾覆之患國計於是足矣唐人議論之多惟江
淮為最急德宗時緣江淮米不至六軍之士脱巾呼於
道韓滉運米至德宗太子置酒相慶可見唐人倚辦於
此甚急唐時漕運大率三節江淮是一節河南是一節
陜西到長安是一節三節最重者京口江淮之粟會於
京口京口是諸侯咽喉處惟是江淮最切所以韓滉由
漕運致位丞相李竒因漕運飛揚䟦扈以至作亂以此
知三節惟是京口最重(吕東萊)
關中漕運(唐)
唐初漕運未甚多自後益多於前漢都長安唐亦都長
安漢漕運事不多見至唐方以漕運為大事然唐初未
甚見玄宗以後方說得張大耳盖關中是西秦沃野之
地亦可支給卒有水旱則轉漕皆少亦自足用故貞觀
永徽之間止歲漕二十萬自後承平日久用度彌廣奢
侈日甚如專仰給漕運天子數幸東都就食敖倉粟德
宗時關中倉廪耗竭禁兵或脫巾呼於道望見漕船德
宗父子動色相賀是以裴耀卿劉晏之徒皆以漕運得
名大率漕運多是江淮之粟取關中極迢逓自江入淮
自淮入汴自汴入洛自洛入黃河自黃河入渭方至關
中每一番發運自二月起程至五月方到汴河七八月
間方到入黃河十亡八九况用吳人般運在所不便耀
卿措置轉運隨處交納更番易人雖可稍停民力當時
民丁約四百萬使丁出錢一百為漕運費又益半為營
窟亦大擾民矣且秦漢時亦有轉運只用兵時運糧粟
實遠為多數十餘鍾致一石之類是已至唐則專一供
關中之用故漕運極廣德宗時歲會百餘萬石則是歲
歲用兵也裴耀卿雖能省漕運然只知為國不知為民
止能般運米粟足朝廷之用而不恤民力之困獨不思
貞觀永徽之初二十萬石而能足用而今乃如是之多
其咎安在若賢相處於此必不獨理會漕運湏是使人
君節用自其上面節儉始若止於漕運特一能吏之才
耳徒使在我有多運之功而朝廷無節儉之德賢者宜
不為此耀卿何足以知之(東萊唐傳議)
關中漕運(漢隋唐)
隋漕運多於漢唐又多於隋漢初歲漕山東粟數十萬
石是時運路未修其漕尚少其後武帝益修渭渠至漕
百餘萬石隋文帝時㳂水為倉轉相運置而關東汾晉
之粟皆至渭南運物最多其遺倉之迹往往皆在然皆
尚有三門之險自唐裴耀卿又尋隋迹於三門東西置
倉開山十八里為陸運以道甚險卒泝河而入渭當時
歲運不減二三百萬石其後劉晏遵耀卿之路悉漕江
淮之米後世言能經財利而善轉運者耀卿與晏為首
(歐陽文通進司上書)
汴京漕運(宋)
宋漕運之數太宗至道元年先是汴河歲運江淮米三
百萬石菽一百萬石黃河粟五十萬石菽三十萬石惠
民河粟四十萬石菽二十萬石廣濟河粟十二萬石凡
五百五十萬石非水旱大蠲民租未嘗不及數(長編)
宋漕運之數宋四河所運(江淮㳂泝入汴陕西自黃河)
(三門㳂泝入汴陳蔡自惠民河而至京東自廣濟河而)
(至)宋初未有定制太平興國六年太宗始制汴河歲運
江淮秔米三百萬石大中祥符初七百萬石此最登之
數也天禧末諸州軍水運上供金帛緡錢二十二萬一
千餘貫兩端匹珠寳香藥三十七萬五十餘斤(會要)
宋時汴河為急神宗熙寧八年張方平嘗論汴河曰國
初浚河渠三道通京師漕運自後定立上供年額汴河
斛斗六百萬石廣濟河六十三萬石惠民河六十萬石
廣濟河所運止給太康咸平尉氏等縣軍糧而已淮汴
河所運乃太倉畜積之實故宋於漕事至急有汴河則
京師可立汴河廢則大衆不可聚汴河之於京師乃是
建國之本(長編)
汴京漕運(宋朝)
四路粟惟江淮最重宋朝定都於汴是時漕運之法分
為四路東南之粟自淮入汴至京師若是陜西之粟便
自三門白波轉黃河入汴至京師若是陳蔡一路粟自
惠民河至京師京西之粟自廣濟河至京師四方之粟
有四路四條河至京師當時最重者惟是汴河宋朝所
謂歲漕六百萬石專倚辦江淮其所謂三門白波之類
非大農仰給之所惟是江淮最重在祖宗時陸路之粟
至真州入轉船倉自真方入船即下貯發運司入汴方
至京師諸州回船却自真州請塩散於諸州諸州或有
費亦有塩以償之此是宋朝良法關西漕運(宋朝)分
汴京之漕以給江西今江淮之米歲入於汴者六百萬
石誠能分給關西一二百萬足矣今兵之食汴漕者出
戍甚衆有司不惜百萬之粟分而及之其患者三門阻
其中爾今宜浚治汴渠使歲運不阻然後按求耀卿之
迹不惮十許里六運之勞則河漕通而物可致(歐陽文)
(通進司上書)(時用兵陕西)國都漕運(宋朝)宋以東
南而漕東南比之漢與唐為易漢人嘗以東南而漕關
中矣唐嘗以東南而漕大梁矣其道路之遥遠轉涉之
煩費孰與宋朝以東南而漕東南又何至於虧乎
羣書考索續集卷四十六
