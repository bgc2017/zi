羣書考索卷二十二宋章如愚撰
文章門
評詩類
梁征遠記室參軍鍾嶸詩品序曰氣之動物物之感人
故搖蕩性情形諸舞詠照燭三才暉麗萬有靈祗待之
以致饗幽微藉之以昭告動天地感鬼神莫近於詩昔
南風之辭卿雲之頌厥義夐矣夏歌曰欎陶乎予心楚
謠曰名余曰正則雖詩體未全然是五言之濫觴也逮
漢李陵始著五言之目矣古詩眇邈人世難詳推其文
體固是炎漢之製非衰周之倡也自王揚枚馬之徒詞
賦競爽而吟詠靡聞從李都尉迄班婕妤將百年間有
婦人焉一人而已詩人之風頓已缺喪東京二百載中
惟有班固詠史質木無文降及建安曹公父子篤好斯
文平原兄弟欎為文棟劉楨王粲為其羽翼次有攀龍
托鳳自致於屬車者蓋將百計彬彬之盛大備於時矣
爾後陵遲衰微迄於有晉太康中三張二陸兩潘一左
勃爾復興踵武前王風流未没亦文章之中興也永嘉
時貴黃老稍尚虚談于時篇什理過其辭淡乎寡味爰
及江表微波尚傳孫綽許詢桓庾諸公詩皆平典似道
德論建安風力盡矣先是郭景純用雋上之才變創其
體劉越石仗清剛之氣贊成厥美然彼衆我寡未能動
俗逮義熙中謝益壽斐然繼作元嘉中有謝靈運才高
詞盛富艷難蹤固已含跨劉郭陵轢潘左故知陳思為
建安之傑公幹仲宣為輔陸機為太康之英安仁景陽
為輔謝客為元嘉之雄顔延年為輔斯皆五言之冠冕
文詞之命世也夫四言文約義廣取效風騷便可多得
每苦文繁而意少故世罕習焉五言居文詞之要是衆
作之有滋味者也故云會於流俗豈不以指事造形窮
情寫物最為詳切者邪故詩有六義焉一曰興二曰比
三曰賦文已盡而意有餘興也因物喻志比也直書其
事寓言寫物賦也弘斯三義酌而用之幹之以風力潤
之以丹彩使味之者無極聞之者動心是詩之至也若
專用比興則患在意深意深則詞躓若但用賦體則患
在意浮意浮則文散嬉戲流移文無止泊有蕪漫之累
矣若乃春風春鳥秋月秋蟬夏雲暑雨冬月祁寒斯四
候之感諸詩者也嘉會寄詩以親離羣托詩以怨至於
楚臣去境漢妾辭宫或骨横朔野或魂逐飛蓬或負戈
外戎殺氣雄邊塞客衣單孀閨淚盡又士有解佩出朝
一去忘返女有楊娥入寵再盻傾國凡斯種種感蕩心
靈非陳詩何以展其義非長歌何以騁其情故曰詩可
以羣可以怨使窮賤易安幽居靡悶莫尚於詩矣故詞
人作者罔不愛好今之士俗斯風熾矣纔能勝衣甫就
小學必甘心而馳鶩焉於是庸音雜體各各為容至使
膏腴子弟恥文不逮終朝點綴分夜呻吟獨觀謂為警
策衆覩終淪平鈍次有輕薄之徒笑曹劉為古拙謂鮑
昭羲皇上人謝眺今古獨步而師鮑昭終不及日中市
朝滿學謝眺劣得黃鳥度青枝徒自棄於高聽無涉於
文流矣觀王公搢紳之士每博論之餘何嘗不以詩為
口實隨其嗜慾商𣙜不同淄澠並泛朱紫相奪喧議競
起准的無依近彭城劉士章俊賞之士疾其淆亂欲為
當世詩品具陳標榜其文未遂感而作焉昔九品論人
七略裁士校以賓實誠多未值至若詩之為技較爾可
知以類推之殆均博奕方今皇帝資生知之上才體沉
欎之幽思文麗日月賞究天人昔在貴遊已為稱首况
八紘既奄風靡雲蒸抱玉者聮肩握珠者踵武以瞰漢
魏而不顧吞晉宋於胷中諒非農歌轅議敢致流别嶸
之今錄庶周旋於閭里均之於談笑耳古詩其體源出
於國風陸機所擬十四首文温以麗意悲而遠驚心動
魄可謂幾乎一字千金其外去者日以疎四十五首雖
多哀怨頗為總雜舊疑是建安中曹王所製客從遠方
來橘柚垂華實亦為驚絶矣人代冥滅而清音獨遠悲
夫漢都尉李陵詩其源出於楚辭文多悽愴怨者之
流陵名家子有殊才生命不諧聲頽身喪使陵不遭辛苦
其文亦何能至此漢婕妤班姬詩其源出於李陵團
扇短章辭旨清婉怨深文綺得匹婦之致侏儒一節可
以知其工矣魏陳思王植詩其源出於國風骨氣竒
高詞彩華茂情兼雜怨體被文質粲溢今古卓爾不羣
嗟乎陳思之於文章也譬人倫之有周孔鱗羽之有龍
鳳音樂之有琴笙女工之有黼黻俾爾懷鉛吮墨者抱
篇章而景慕映餘暉以自燭故孔氏之門如用詩則公
幹升堂思王入室景陽潘陸自可坐於廊廡之間矣
魏文學劉楨詩其源出於古詩壯氣愛竒動多振絶真
骨凌霜高風跨俗但氣過其文雕潤恨少然自陳思已
下楨稱獨步魏侍中王粲詩其源出於李陵發愀愴
之詞文秀而質羸在曹劉間别構一體方陳思不足比
魏文有餘晉步兵阮籍詩其源出於小雅無雕蟲之
功而詠懷之作可以陶性雲發幽思言在耳目之内情
寄八荒之表洋洋乎會於風雅使人忘其鄙近自致遠
大頗多感慨之詞厥旨淵放歸趣難求顔延往解怯言
其志晉平原相陸機詩其源出於陳思才高辭贍舉
體華美氣少於公幹文劣於仲宣尚規矩不貴綺錯有
傷直致之譏然其咀嚼英華厭飫膏澤文章之淵泉也
張公歎其大才信矣晉黃門郎潘岳詩其源出於仲
宣翰林歎其翩翩亦如翔禽之有羽毛衣被之有綃縠
猶淺於陸機謝混云潘詩爛若舒錦無處不佳陸文如
披沙揀金往往見寳嶸謂益壽輕華故以潘勝翰林篤
論故歎陸為深余常言陸才如海潘才如江晉黃門
郎張恊詩其源出於王粲文體華淨少病累又巧構形
似之言雄於潘岳靡於太冲風流調達實曠代之高手
詞彩葱蒨音韻鏗鏘使人味之亹亹不倦晉記室左
思詩其源出於公幹文典以怨頗為情切得諷諭之致
雖野於陸機而深於潘岳謝康樂常言左太冲詩潘安
仁詩古今難比宋臨川太守謝靈運詩其源出於陳
思雜有景陽之體故尚巧似而逸蕩過之頗以繁蕪為
累嶸謂若人興多才高博寓目輙書内無乏思外無遺
物其繁富宜哉然名章迥句處處間起麗典新聲絡繹
奔會譬猶青松之拔灌木白玉之映塵沙未足貶其高
潔也初錢塘杜明師夜夢東南有人來入其館是夕即
靈運生於會稽旬日而謝玄亡其家以子孫難得送靈
運於杜治養之十五方還都故名客兒
詩品中序曰一品之中略以世代為先後不以優劣為
詮次又其人既往其文克定今所寓言不錄存者夫屬
詞比事乃為通談若乃經國文符應資博古撰德駮奏
宜窮往烈至乎會詠情性亦何貴於用事思君如流水
既是即目高臺多悲風亦唯所見清晨登隴首羌無故
實明月照積雪詎出經史觀古今勝語多非補假皆由
直尋顔延謝莊尤為繁密於時化之故大明泰始中文
章殆同書抄近任昉王元長等辭不貴竒競須新事邇
來作者寢以成俗遂乃句無虛語語無虚字拘攣補納
蠧文已甚但自然英旨罕值其人詞既失高則宜加事
義雖謝天才且表學問亦一理乎陸機文賦通而無貶
表孝充翰林疎而不切王微鴻寳密而無裁顔延論文
情而難曉摯虞文志詳而博贍頗曰知言觀斯數家皆
就談文體而不顯優劣至於謝客集詩逢詩輙取張隱
文士逢文即書諸英志錄並義在文曾無品第嶸今所
錄止乎五言雖然網羅今古詞人殆集輕欲辨彰清濁
掎撫病利凡百二十人預此宗流者便稱才子至斯三
品升降差非定制方申變裁請寄知者爾漢上計秦
嘉嘉妻徐淑詩夫妻事既可傷文亦悽怨為五言者不
過數家而婦人居二徐淑叙别之作亞於團扇矣魏
文帝詩其源出於李陵頗有仲宣之體則新竒百許篇
率皆鄙直如偶語唯西北有浮雲十餘首殊美贍可翫
始見其工矣不然何以銓衡羣彦對揚厥弟者耶晉
中散嵇康詩頗似魏文過為峻切訐直露才傷淵雅之
致然託諭清遠良有鍳裁亦未失高流矣晉司空張
華詩其源出於王粲其體華豔興託不竒巧用文字務
為妍冶雖名高曩代而䟽亮之士猶恨其兒女情多風
雲氣少謝康樂云張公雖復千篇猶一體耳今置之中
品疑弱處之下科恨少在季孟之間矣魏尚書何晏
晉翊守孫楚晉著作王贊晉王司徒椽張翰晉中書令
潘尼平叔鴻鴈之篇風規見矣子荆零雨之外正長朔
風之後雖有累札良亦無聞季鷹黃華之唱正叔綠蘩
之章雖不具美文彩高麗並得虬龍片甲鳳凰一毛事同
駮聖宜居中品魏侍中應璩詩祖襲魏文善為古語
指事殷勤雅意深篤得詩人激刺之旨至於濟濟今日
所華靡可諷味焉晉清河守陸雲晉侍中石崇晉襄
城太守曹攄晉朗陵公何劭清河之方平原殆如陳思
之匹白馬于其哲昆故稱二陸季倫顔遠並有英篇篤
而論之朗陵為最晉太尉劉琨晉中書劉湛詩其源
出於王粲善為悽戾之詞自有清拔之氣琨既體良才
又罹厄運故善叙喪亂多感恨之詞中郎仰之微不逮
者矣晉弘農太守郭璞詩憲章潘岳文體相暉彪炳
可玩始變平原平淡之體故稱中興第一翰林以為詩
首但遊仙之作辭多慷慨乖遠玄宗而云奈何虎豹姿
又云戢翼棲榛梗乃是坎壈詠懷非列仙之趣也晉
吏部郎袁宏詩彦伯詠史雖文體未遒而鮮明緊健去
凡俗遠矣晉處士郭泰機晉常侍顧愷之宋謝世基
宋參軍顧邁宋參軍戴凱詩泰機寒女之製孤怨宜恨
長康能以二韻答四首之美世基横海顧邁鴻飛戴凱
人實貧羸而才章富健觀此五子文雖不多氣調警拔
吾許其進則鮑昭江淹未足逮上越居中品僉曰宜哉
宋徵士陶潛詩其源出於應璩又協左思風力文體
省靜殆無長語篤意眞古辭興婉愜每觀其文想其人
德世歎其質直至如歡言醉春酒日暮天無雲風華清
靡豈直為田家語邪古今隱逸詩人之宗也宋光禄
大夫顔延之詩其源出於陸機尚巧似體裁綺密情喻淵
深動無虛散一句一字皆致意焉又喜用古事彌見拘
東雖乖秀逸是經綸文雅才雅才减若人則蹈於困躓
矣湯惠休曰謝詩如芙蓉出水顔如錯彩縷金顔終身
病之宋豫章太守謝瞻宋僕射謝鯤宋太尉袁淑宋
徵君王微宋征虜將軍王僧達詩其源出於張華才力
苦弱故務其清淺殊得風流媚趣課其實錄則豫章僕
射宜分庭抗禮徵君太尉可託乘後車征虜卓卓殆欲
度驊騮前宋法曹參軍謝惠連詩小謝才思富捷恨
其蘭玉夙彫故長轡未騁秋懷擣衣之作雖復靈運銳
思亦何以加焉又工為綺麗歌謠風人第一謝氏家錄
云康樂每對惠連得佳語後在永嘉西堂思詩竟日不
就寤寐間忽見惠連即成池塘生春草故當云此語有
神助非吾語也宋參軍鮑昭詩其源出於二張善製
形狀寫物之詞得景陽之淑詭含茂先之靡嫚骨節強
於謝混驅邁疾於顔延總四家而擅美跨兩代而孤出
嗟其才秀人微故取湮當代然貴尚巧似不避危仄頗
傷清雅之調故言險俗者多以附昭齊吏部謝眺詩
其源出於謝鯤微傷細密頗在不倫一章之中自有玉
石然竒章秀句往往警遒足使叔源失步明達變色善
自發詩端而末篇多躓此意銳而才弱也至為後進士
子之所嗟慕眺亟與余論詩感激頓挫過其文梁光
禄江淹文通詩體緫雜善於摹擬筋力於王微成就於
謝眺初淹罷宣城郡遂宿冶亭夢一美丈夫自稱郭璞
謂淹曰吾有筆在卿處多年矣可以見還淹探懷中得
一五色筆以授之爾後為詩不復成語故世傳江淹才
盡梁衛將軍范雲梁中書郎丘遲范詩清便宛轉如
流風廽雪邱詩點綴映媚似落花依草故當淺於江淹
而秀於任昉梁太常任昉詩彦昇少年為詩不工故
世稱沈詩任筆昉深恨之晚節愛好既篤又亦遒變若
銓事理拓體淵雅得國士之風故擢居中品但昉既博
物動輙用事所以詩不得竒少年士子效其此弊矣
梁左光禄沈約觀休文衆製五言最優詳其文體察其
餘論固知憲章鮑明遠也所以不閑於經綸而長於清
怨永明相王愛文王元長等皆宗附之約于時謝眺未
遒江淹才盡范雲名級故微故約稱獨步雖文不至其
工麗亦一時之選也見重閭里誦詠成音嶸謂約所著
既多今剪除浮雜收其精要允為中品之第矣故當詞
密於范意淺於江也
詩品下序曰昔曹劉殆文章之聖陸謝為體貳之才銳
精研思千百年中而不聞宫商之辨四聲之論或謂前
達偶然不見豈其然乎嘗試言之古曰詩頌皆被之金
竹故非調五音無以諧會若置酒高堂上明月照高樓
為韻之首故三祖之詞文或不工而韻入歌唱此重音
韻之義也與世之言宫商異矣今既不備管絃亦何取
於聲律耶齊有王元長者常謂余云宫商與二儀俱生
自古詞人不知之唯顔憲子乃云律呂音調而其實大
謬唯見范曄謝莊頗識之耳常欲進知音論未就王元
長創其首謝眺沈約揚其波三賢或貴公子孫幼有文
辨於是士流景慕務為精密擗績細微專相凌架故使
文多拘忌傷其真美余謂文製本須諷讀不可蹇礙但
令清濁通流口吻調利斯為足矣至平上去入則余病
未能蜂腰鶴膝閭里已具陳思贈弟仲宣七哀公幹思
友阮籍詠懷子卿雙鳬叔夜雙鸞茂先寒夕平叔衣單
安仁倦暑景陽苦雨靈運鄴中士衡擬古越石感亂景
純詠仙王微風月謝客山泉叔源離宴鮑照戍邊太冲
詠史顔延入洛陶公詠貧之製惠連擣衣之作斯皆五
言之警策者也所謂篇章之珠澤文彩之鄧林漢令
史班固漢孝廉酈炎漢上計趙壹孟堅才流而老於掌
故觀其詠史有感歎之詞文勝託詠靈芝觀懷寄不淺
元叔散憤蘭蕙指斥囊錢苦言切句良亦勤矣斯人也
而有斯困悲夫魏武帝魏明帝曹公古直甚有悲凉
之句叡不如丕亦稱三祖魏白馬王彪魏文學徐幹
白馬與陳思答贈偉長與公幹往復雖曰以莛扣鐘亦
能閒雅矣魏倉曹屬阮瑀晉頓丘太守歐陽建晉文
學應璩晉中書令嵇含晉河南太守阮偘晉侍中嵇紹
晉黃門棗據元瑜堅石七君詩並平典不失古體大檢
似而二嵇微優矣晉中書張載晉司隸傅玄晉太僕
傅咸侍中繆襲散騎常侍夏候湛孟陽詩乃遠慙厥弟
而近超兩𫝊長虞父子繁富可嘉孝冲雖曰後進見重
安仁熙伯挽歌唯以造哀爾晉驃騎王濟晉征南將
軍杜預晉廷尉孫綽晉徵士許詢永嘉以來清虛在俗
王武子輩詩貴道家之言爰洎江表玄風尚備有長仲
祖桓庾諸公猶相襲世稱孫許彌善恬淡之詞晉徵
士戴逵晉東陽太守殷仲文宋謝混晉宋之際殆無詩
乎義熙中以謝益壽殷仲文為華綺之冠殷不競矣
宋尚書令傅亮季友文余常忽而不察今沈特進撰詩
載其數首亦復平矣宋記室何長瑜羊曜璠宋詹事
范曄詩乃不稱其才亦為鮮舉矣宋孝武帝宋南平
王鑠宋建平王宏孝武詩彫文織綵過為精密為二潘
希慕見稱輕巧矣宋光禄謝莊希逸詩氣候清雅不
逮於王袁然興屬閑長良無鄙促也宋御史蘇寳生
宋中書令史陵修之宋典詞令任曇緒宋越騎戴法興
蘇陵任戴並著篇章亦為搢紳之所嗟咏人非文才是
愈甚可嘉焉宋監典事區惠恭惠恭本胡人為顔師
伯幹顔為詩筆輙偷定之後造獨樂賦語侵給主被斥
及大將軍修北第差充作長時謝惠連兼記室參軍恭
伯往共安陵嘲調末作䨇枕詩以示謝謝曰君誠能恐
人未重且可謝為謝法曹造遣大將軍見之賞歎以錦
二端賜謝謝曰辭白此詩公作長所製請以錦賜之
齊惠休上人齊道猷上人齊釋寳月惠休滛靡情過其
才世遂疋之鮑昭恐商周矣羊曜璠云是顔公忌昭之
文故立休鮑之論庾帛二胡亦有清句行路難是東陽
柴廓所造寳月嘗憩其家會廓亡因竊而有之廓子賫
手本出都欲訟此事乃厚賂止之齊高帝齊征北將
軍張永齊太尉王文憲齊高帝詩詞藻意深無所云少
張景雲雖謝文體頗有古意至如三師文憲既經國圖
遠或忽是雕蟲齊黃門謝超宗齊潯陽太守丘靈鞠
齊給事中郎劉祥齊司徒長史檀超齊正員郎鍾憲齊
諸暨令顔則齊秀才顔則心檀謝七君並祖襲顔延之欣
欣不倦得士大夫之雅致乎余從祖正員常云大明泰
始中鮑休美文殊已動俗唯此諸人傳顔陸體用固執
不如顔諸暨最荷家聲齊參軍毛伯成齊朝請王邁
遠齊朝請許謠之伯成文不全佳亦多惆悵吳善之風
人答贈許長於短句詠物湯體謂遠云吾詩可為汝詩
父以訪謝光禄云不然爾湯可為庶兄齊鮑令暉齊
韓蘭英令暉歌詩往往斷絶清巧擬古尤勝唯百願滛
矣昭常答孝武云臣妺才自亞於左芬臣才不及太冲
爾蘭英綺密甚有名篇又善談笑齊武謂韓云借使二
媛生於上葉則玉階之賦紈素之辭未詎多也齊司
徒長史張融齊詹事孔稚珪思光紆緩誕放縱有乖文
體然亦捷疾豐饒差不局促德璋生於封谿而文為彫
飾青於藍矣齊寧朔將軍王融齊中庶子劉繪元長
士章並有盛才詞美英淨至於五言之作幾乎尺有所
短譬應變將略非武侯所長未足以貶臥龍齊僕射
江祐祐詩猗猗清潤弟祀明魔可懷齊記室王申齊
綏遠太守卞彬齊端溪令下錄王申二卞詩並愛竒嶃絶
慕袁彦伯之風雖不弘綽而文體勦淨去平美遠矣
齊諸暨令袁嘏嘏詩平平耳多自謂能常語徐太保尉
云我詩有生氣須人捉者不爾便飛去齊雍州刺史
張欣泰梁中書郎范縝欣泰子眞並希古勝文鄙薄俗
製賞心流亮不失雅宗梁秀才陸厥觀厥文緯具識
丈夫之情狀自製未優非言之失也梁常侍虞羲梁
建陽令江洪陽詩竒句清拔謝眺常嗟頌之洪雖無多
亦能自迥出梁步兵鮑行卿梁晉陵令孫察行卿少
年甚擅風謠之美察最幽微而感賞至到耳
講說類
廣雅曰講讀也論道也說文曰講和解也論義也又鄭
玄云論倫也賈逵曰論釋也皆解說談議訓誥之謂也
論語曰德之不修學之不講聞義不能徙不善不能改
是吾憂也漢書曰夏侯勝每講常謂諸生曰學經不明
不如歸耕又曰孔光居公輔位前後十七年時會門下
諸生講問疑難舉大義弟子多成就為博士班伯為常
侍上方嚮學鄭寬中與張禹朝夕入說尚書論語於金
華殿中詔伯受焉既通大義又講異同於許商東觀漢
記曰建初四年詔諸王諸儒會白虎觀講五經同異則
其事也
禮記曰善待問者如撞鍾扣之以小者則小鳴扣之以
大者則大鳴大學始教皮弁祭菜示敬道也鄭玄注
曰祭菜禮先聖先師也
孫卿子曰達師之教使弟子安焉樂焉往焉游焉肅焉
藏焉嚴此六者得其學則邪僻之道塞矣
史記曰董仲舒以明春秋孝景時為博士下帷講誦弟
子轉相受業或莫見其面申公魯人也呂太后時游
學長安與劉郢同師郢為楚王令申公傅其太子戊
戍不好學疾申公及戍立為王胥靡申公耻之退居家
教授終身不出門孔子既没子夏居西河教授為魏
文侯師
謝丞後漢書曰董春字紀陽少好學究極聖指後還歸
立精舍遠方門徒學者常數百人諸生每升講堂鳴鼓
三通横經捧手請問者百人追隨上堂難問者百餘人
范曄後漢書曰馬融常在高堂施絳紗帳前授生徒後
列女樂弟子以相次傳授鮮有入其室者
漢書曰班伯為中常侍上方嚮學鄭寬中與張禹朝夕
入說尚書論語於金華殿中詔伯授焉
范曄後漢書曰高鳳南陽人也專精誦讀為名儒教授
西唐山中
東觀漢記曰桓榮拜議郎入侍太子每期會輙令榮於
公卿前敷奏經書帝稱善
後漢書曰戴馮字次仲正朔朝賀帝令羣臣說經義有
不通者輙奪其席以益通者馮重五十席
東觀漢記曰永平九年詔為四姓小侯開學置五經師
張酺以明經授於南宫
范曄後漢書曰李育沉思專精博覧書傳州郡請召育
輙病去常避地教授門徒數百人
謝丞後漢書曰包减字子長明魯詩論語注東海丘精
令講授
范曄後漢書曰揚倫通古文尚書不應州郡之命講授
於大澤中弟子至千餘人
沈約宋書曰魏齊王每講隸經通輙使太常釋奠先聖
先師於辟雍
魏書曰文帝初在中宫氣癘數起士人凋落帝深感歎
與大理王朗書云疫癘數起士人凋落余獨何人能全
其壽故集諸儒於肅成門内講論大義偘人無倦
沈約宋書曰元嘉十五年徵雷次宗至京師開館聚徒
授教使丹陽尹何尚之立玄學太子率更令何承天立
史學司徒參軍謝元立文學凡四學並建之
王隱晉書曰魏高貴公之入學也王祥為三老帝北面
乞言乃言曰仰惟明主聖帝之軌俯以訓帝
羣書考索卷二十二
