羣書考索續集卷三十七
宋章如愚編
官制門
監司
周始制監司王制云天子使其大夫監其方伯之國國
三人
漢監司漢刺史無常員時遣丞相史分刺諸州黜陟賢
否理斷冤罪武帝始置部刺史十三人秩六百石專以
六條察二千石其秩卑其權重故能激昂而自奮也朱
博為冀州刺史行部不察黃綬吏民有言縣丞者令各
詣部何武為揚州刺史所舉奏二千石長吏必先露章
服罪者為虧除免之而已是二者可謂得刺史之體矣
至於鮑宣舉措煩苛代二千石除吏聽訟所察過詔條
則勢偪郡國而後侵預其事矣
宋朝監司宋朝之監司漢之部刺史遺制也元城先生
嘗論之矣漢部刺史十三州以六條問事其五條則皆
及二千石考其秩則六百石乃在千石縣令之下也秩
卑則其人自奮權重則其志得行至於綏和更之為牧
秩二千石其法墮矣唐制諸道帥臣兼觀察之權無有
糾其非者是則綏和之制矣宋朝之監司以臺省寺監
為之雖宰臣從官為帥亦許糾劾是則元豐之制也二
三百年無方鎮之患其此之由歟宋朝監司有轉運使
副有轉運判官使之按察官吏可也而又有提點刑獄
有武臣同提刑使之並察官吏可也而有提舉常平提
舉茶鹽轉運置於乾德判官置於開寶使副置於太平
興國此轉運之職也淳化中置提點刑獄四年省之景
德中復置天聖六年罷之八年復置而治平罷之迨置
於熙寧而提刑之職遂不廢提舉常平置於熙寧而元
祐罷之既而隨罷隨復提舉茶鹽置於宣和而紹興罷
之既而或置或罷迨至紹興之五年常平茶鹽併為一
司而後提舉之職定矣然今之使副運判既不雙除武
臣提刑罷之復久常平茶鹽合為一司其名雖繁其職
實簡昔在仁宗朝銳意太平責任牧守於時范公仲淹
在政府取不才監司一筆勾去而張温之之徒首被茲
選風聲凜凜聞者恐懼當時不堪遂以三虎四瞪之名
中之卒罷按察之名而變仲淹已行之政歐陽公有言
按察所奏不能與行沮毁者一言便加輕信嗚呼若此
而望部刺史之舉其職難矣哉
泉司唐有諸道鑄錢使故今之泉使亦曰都大鑄錢司
然必兼提點坑冶以為名者錢以銅為母而鉛錫其助
也夫既以鑄錢為主意今其弊乃至於銷錢者何哉蓋
黃金白銀元無與於鑄錢而上之人利於得銅乃以是
而優鑿山者俾之多方營銅也其意則善其法則未然
者地之所産有無不可以強同也愚民利於金銀之獲
不復計夫銅之有無採之於山既不可得則計無從出
未免復銷錢以為銅耳利之所在死且不顧是豈刑罰
之所能禁哉夫鑿山而得之者與銷錢而為之者其質
迥絶不同所司獨不辨之乎蓋吏胥均其所入之利而
上下更相蒙也銅日加多而錢日加少名曰鑄錢司乃
導民銷錢之地也有能隨五金之所入而不強無以為
有則害除而利自興矣
總司方今駐蹕吳會上流自蜀漢下流則負海江淮綿
亘其中凡數千里所當控扼者皆制軍馬小戍數百大
屯數千漕臣所入租賦而入於總所總所會所入錢糧
以餉諸屯統軍者不與錢糧掌財者不施節制所以專
其責而分其權也以無事之時言之漕臣足以辨事以
有事之時言之四總未為贅員凡是區畫得失相半然
財之所聚公廉者寡貪冒者多籍浩繁之入而為奸利
之資者不無官吏之弊不嚴賞罰軍政何由而肅乎
文公云總領一司趙忠簡所置(語錄)
常平茶鹽司宋朝立法初意常平所以濟民饑茶鹽所
以助國用昔分為二今合為一使之有無相通上下兼
足也然今日在在常平有名無實茶鹽之利一孔無遺
何於利民者恝然而於利國者獨留意耶嘗觀熙寧變
法諸州常平免役義倉市易坊場河渡等錢者委郡貳
主之此乃王安石行青苗新法籍此以為國息也人主
意在國息則利民之事不能以兩立矣今日雖去青苗
之擾而諸州茶鹽香礬與夫所謂經總制錢所司督辦
毫髮必計於此重則於彼輕宜乎常平雖有移互之禁
覆糧之令更相蒙蔽徒為具文也獨不可原其故而為
之所乎
論監司當改作按察自秦置守尉監司有郡守刺史如
今監司專主按察至漢末令刺史掌兵遂侵郡守之權
兼治事而刺史之權獨重後來或置或否某嘗說不用
許多監司每路只置一人復刺史之職正其名曰按察
使令舉州縣官吏其下却置判官數員以佐之如轉運
判官刑獄判官農田判官之類農田專主婚田轉運專
主財賦刑獄專主盜賊刑獄而刺史總之稍重諸判官
之權資序視通判而刺史視太守判官有事奏聞則刺
史為之發奏刺史不肯發則許判官徑自申御史臺尚
書省以分刺史之權蓋刺史之權獨專又不是若非其
人則害貽一路又須重諸判官之權諸判官之下又置
數員官屬如職屬官之屬如此則事權歸一太守自治
州事而刺史得舉刺一路豈不簡徑省事又無煩擾耗
蠧之弊今之主管雖視通判資格但權輕不能有所為
但得奉承運使而已若分為判官又為專達則監司不
敢妄作矣(文公)
監司不盡其職皇華遣使專務咨諏繡衣直指風動列
城是豈蒙蔽苟安之地哉則養安以自重積日以計資
以因循為識時以緘默為得計以容奸為寬大以舉職
為煩苛以興利除害為生事以激濁揚清為抗奸一事
之當為則上下相倚首尾兩端文符往來終於不立一
吏之當劾則左右顧望畏首畏尾符檄雖峻卒亦如初
褰帷問俗所不暇也馳騁原隰所不便也深山窮谷或
以險阻不及至新貴故交或以人情不欲至其所至者
則前遮後擁吏卒漁獵悉飽其欲而後去反不若不去
之為愈者
監司不敢舉劾况監司之於郡縣亦有不敢者某郡之
守嘗為侍從也則幸其復為侍從而有所求某郡之守
嘗為臺諫也則恐其復為臺諫而有所擊至於縣吏之
與在朝有姻有舊者皆不敢問也民訴其守則封其詞
以送其守民訴其令則封其牒以與其令是為守令執
仇讎也守令從而甘心焉後有冤者夫誰敢言州縣之
胥憑守令之寵以暴訴民誅之者某守令然章奏相望
無非鼠雀之盜聲勢交援或漏吞舟之魚耳
輕從非人有以秩卑假以重權者漢之六百石察郡國
是也有以權重而得專務禄者唐之以使持節是也使
臨益部上動星躔車駐徐州旋至雨澤刺史之任所關
如此而可輕畀其人哉非精神剛正不畏強禦則不足
以任其職非風采奮發事業雄偉則不足以振其權在
慶歷時廉直中正者方得舉而苛細矯激之人不用也
嘗任縣邑者方擢為按察而僥求苟至者不擇也其後
公正聰明之有科剛方豈弟之有目固不容非才濫厠
其間者孝宗嗣位益重其選宰相進擬必反覆審問且
親洒宸翰欲得剛正者奏舉數人監司之不輕畀也如
此今也親擇之意易而為拘牽者法薦選之功變而為
攷任之弊郡印方綰已懷攬轡使車未還覬倖且有先
為之地者不風力則勢要請托皆得以行其私資考是
遷則闒茸庸繆皆將執例以取償於我矣
任監司之說有三愚嘗論任監司有三說資望不可太
輕遷徙不可太數文法不可太拘資望輕則屬吏不畏
遷徙數則意旨不行文法拘則省察不周知此三說則
上之人無媿於責任下之人得以盡其職矣
郡守
漢郡守漢郡守地大而權重故二千石得以專制而有
以盡其才按會稽一郡合今浙東西之地在其封内則
其權安得不重趙廣漢之將兵屬蒲類將軍擊匈奴朱
買臣將兵與横海將軍擊東越是其兵得以自將而征
討矣朱博召見諸曹吏書佐及縣大夫選視其可以用
者盡斥罷諸病吏薛宣移書屬縣黜陟易置惟其所為
是其僚吏得以自進退矣文翁減省紀用度而自興學
校尹翁歸論棄東海大豪市而莫能犯禁是其財賦刑
獄又得以斟酌輕重而自用之矣然觀張敞與朱邑書
曰佐敞遠守劇郡馭於繩墨胷臆約結固無竒也雖有
亦安所施龔遂之於渤海亦願丞相御史無拘於文法
得一切便宜從事則知宣帝懼其專制而馭之以法矣
夫是以漢之太守其地雖大其權雖重俯首聽命惟上
所令而不聞其跋扈難制之患者蓋自上有以馭之之
道耳杜延年吾丘壽王一以治郡不進盜賊竊發則璽
書詰責之而治行第一課最上聞有增秩賜金之寵核
實之法嚴賞罰之用明此漢之所以多循吏也
唐郡守方鎮之禍豈獨唐世然哉原其所以致之之由
由夫郡守之無權耳原其所由始於漢末而然矣初漢
置郡守以察郡國秩不過六百石漢成帝時遂更為牧
秩中二千石則常一變矣始時奏劾二千石長史者皆
下三公遣吏驗實然後退黜及光武即位不復委任三
府故權在州牧廢置自由則又變矣其始以六條詔察
過失者罷其後乃與賦政治民之事則又一變也始則
傳車周流後乃更為重鎮爭據土地則又一變也愈變
愈重至於東都之末方鎮之形已成而劉晏建論猶請
重其權任郡守之權悉歸牧鎮知有牧鎮而不知有朝
廷太守之興嘗易太守為刺史又假之以使節之稱按
前此所謂使持節者皆得專戮二千石以下是以古所
以假太守者而假刺史此其重之之意豈無謂哉惟其
邊屯之兵總之都督又其品位崇重不為少卿而刺史
見都督之禮又已先為之極至且唐制刺史見都督必
首屬戎服不敢以客禮見令狐峘為吉州刺史堅不如
制見觀察使齊映謫為别駕此則雖假之以漢刺史之
名果何益哉開元以來諸道使得專停刺史而代宗使
劉晏攷刺史六品以下杖而後奏此則所謂使持節之
名又何相戾也郡守日輕而方鎮日強是無足怪
宋朝郡守大哉宋太祖之立國也夫趙中令之謀國也
方鎮之強為天下深患弊根蠧穴蓋數十百年莫能去
一旦杯酒從容談笑閒雅控御抑制有如嬰兒分其支
郡在此無疑心留之邸地在彼無觖望置轉運以警其
志置倅貳以分其權其規模遠矣哉夫收天下之精兵
聚之京師州郡之兵若不足也而猶足以自衞也聚天
下之財榖入之京師州郡之財若不足也而猶足以自
給也大郡十數指揮中郡五七指揮小郡三五指揮軍
儲餉給屬之運司統制軍馬隸之守倅一旦有警可以
使之犯難而忘死其兵何如哉二税分數隸屬州縣地
利嬴餘歸之本州經費職之軍資庫犒宴職之公使庫
而又使之回易收其息利其財何如哉強不至縱弱不
至削此國初之制然也熙寧大臣用意過當盡削州郡
之權籍郡縣兵併兵額一路團結五千人為一將置將
副專領軍情離貳役使不行而州郡之兵弱矣免役青
苗色色取辦舊例財帑悉歸經費守臣所有者止有限
額正使錢而已而又禁其回易限其醖造而州郡之財
匱矣兵不足以自衞財不足以自給一有警急束手無
措後日之患君子已預卜之嗟夫州郡之權不可以不
削亦不可以過削不削則縱過削則弱得其中者其惟
國初乎
京尹自漢以來京尹之任類多聲稱(趙張三王劉晏許孟容韋渙黎幹魏)
(少遊薛元賞輩)近世亦然近故也(歐陽修韓維吳充范仲淹蔡襄杜衍劉沆)輦轂之
下百官軍民萃焉四方萬里瞻焉君相必先知其人而
後任之任是職者必自度其才而後居之也近觀列城
凡令城下者類能自持亦以近守貳之故歟其亦自度
其才之足以辦此歟廟堂量才之地必審擇天下之守
令與夫守令之所以自審者皆然則郡邑之治班班可
紀矣
郡守得人紫雲之宴切責藩侯選德之屏書及郡守祖
宗之重牧守者如此哉先張後王有聲於蜀卲父陳母
迭稱於廣張方平之尹開封也人不敢欺田况之守成
都也人不忍欺或以寬厚而比仲詩或以清介而過馬
援遺錢不取劉君之盛德也外戶不閉曾公之美政也
二州竟留杜公之遺愛循吏之政班班可紀遡其自來
寧非自上之人有以激勸之哉
守令
守令守令自秦人郡縣七國未之有改也宋朝懲五季
藩鎮之弊凡朝臣領外寄者必帶省曹寺監宫僚之名
奉使而出上至牧守監司下至倅宰管庫通以奉使目
之所以均内外輕重之任也至孝宗朝不任守臣不為
郎不任縣令不除監察御史亦此意也然漢多良吏類
由久任宋元嘉之政卓冠江左亦由守宰以六朞為斷
也宋初懲創藩鎮之弊失之過甚而守令者率不過二
三年重以熙寧新法之擾郡縣之財悉歸公上任是職
者朝夕皇皇惟以財賦為念席不暇煖民不及親而去
官之日近家食之日遠為身之計紛然四出其何以循
良為哉雖然未仕善士皆可為也既仕循吏皆可為也
古者循吏省刑而薄賦斂今也倚刑而聚斂古者循吏
奉法而循理今也任法而背理板曹之供輸監司之督
辦無名之需非時之擾文移交馳促迫逮繫然則為州
縣者如之何而省刑薄斂奉法循理乎曰黃霸事刑名
之主而以寬和著名卓茂當紛亂之世而視民如子内
心有主行其所學無往而不可中無得焉視人以為趨
向雖平世亦不可為矣
遠方守令虐民無由上達近之官吏賢耶民譽之歌之
不賢耶譏之謗之譽歌譏謗者衆則必傳傳則必達於
朝廷是官吏之賢否易知也一夫不獲其所訴之刺史
刺史不問裹糧走京師緩不過旬日撾鼓上聞而有司
不得不省矣是民有冤易訴也吏之賢否易知也遠方
之民雖使盜跖為之守檮杌饕餮為之令郡縣之民羣
嘲而聚罵者雖千百為輩朝廷不知也白日執人於市
誣以殺人雖其兄弟妻子聞之亦不過訴之刺史不幸
而刺史又抑之則死且無告矣(老泉)
今日守令之弊守令之奸民號而訴者案牘相銜也重
者不過罷去次者僅免而已舒之歲月民血之未乾而
謫罰之書又以恩貸矣至於公卿大夫貪沓冗眊以不
稱職聞者則皆剖符以左遷之不意父母斯民之職乃
為逐臣之淵藪也何公剡嘗言於先朝曰上賢使之
為三公次賢使之為臺諫監司下賢使之為守令是大
不然鄰州刺史以親故除豐城令尹以求劍補於己則
便如國家爵禄何於私則便於天下蒼生何(陳傅良)
善治所感蝗避中牟鳳集潁川九江得人而去猛虎潮
陽得人而去鱷魚善政感物者也米以王渙而通粟以
李峴而賤有李勉則夷舶來有薛公則魚鹽至善政感
人者也(吳弁)
秦無賢守令故民離而亡秦之吏非殘忍侵漁以逢其
君則貪釁幸灾不逞之人也於是民之欲亡秦者十戶
而八九矣關東之豪投袂一呼毛奮而鱗集戮力以傾
秦者不可勝計烏合之師所至如破竹者大率皆郡馘
其守邑俘其令以應之也不然則吏為自全之計挈地
以賂而市一旦之命也又不然則談士掉三寸之舌傳
檄而風靡其同黨之惡不遽臣妾者如三川守由四川
守壯南陽守齮亦徒驅欲潰之民疾鞭而戰之不戰而
塗地矣秦以虎狼之資尺攻寸取以吞天下一夕有變
而三十六郡皆無人之墟子嬰之席未煖而天下嬗漢
何也無良吏也
守令數易之弊天下非怨吏之可畏也民怨之可畏也
今日遷其守明日易其令其擾則妨民其費則傷民其
無意於留而苟簡於治則弊民其自以為將遷而求足
其欲則又困民故夫吏之便民之病也
蜀廣之守不應輕畀廣蜀之辟置近者數千里遠者萬
里一時部使者以奏牘來上其能否其賢不肖一聽之
所薦之人其親與故不知也其利與勢不知也其果長
於治郡與否不知也是又出於堂除部缺之外也名藩
巨鎮非長才弗畀無已則曰姑與廣郡與之蜀郡而已
是則蜀廣之守非庸才不任事之人則同列所不齒之
士也天下之勢無遠近無内外凡隸一圻皆吾郡凡受
一㕓皆吾民豈有近之民為重而遠者之可輕也豈有
近之地為貴而遠者之可賤也王者以民為天廣蜀之
民何罪而獨不在所重也
守令在勸沮郡計不上璽書切責密令治化擢為三公
懲勸之道時出而用之則騰桑麥之歌沸襦袴之謠鳴
單父之琴富河陽之花將比比矣
縣令
漢縣令有自孝廉舉者(趙廣漢王導劉輔尹賞平當)有自賢良舉者
(魏相貢禹)有自直言舉者(王導)有自方正舉者(房鳳)有自茂才舉
者(薛宣龔勝)有自四行舉者(何武)有以能治劇而選者(何並原陟陳導)
(尹賞)有自郡吏積功而選者(朱博王訢)則登進之路亦廣矣有
遷郡守者(王導魏相何並召信臣陳萬年)有遷刺史者(朱博)有遷諫大夫
者(劉輔)有遷京輔都尉者(趙廣漢王訢)有遷御史中丞者(薛宣)亦
有吏民所愛而增秩復留者(焦延壽)超遷之賞亦厚矣魏
相為茂陵詐御史傳者至於棄市何並為長陵侍中犯
法者至於斷頭胡建捕客於蓋主之家義縱不少貸太
后外孫之罪權任可謂重矣然謁郡守步入府而因吏
迎謁其子之使者至負弩以前驅督郵察縣得以按劾
記檄所及不免解印甚而繡衣使者欲斬王訢買馬不
具欲斬長安令恩遇不隆莫此為甚此汲黯所以受責
歸田里孔光所以自免歸教授貢禹一受責而解官即
去也前漢循吏傳稱守不稱令廣漢之在陽翟焦延壽
之在小黃王尊為虢令朱博為櫟陽令皆良吏也而傳
不之載
縣令弦歌自娛者致割雞之喻操刀未能者貽製錦之
譏夫縣令之職乃民之師帥而教化惠養所宜先焉非
徒曰紆墨綰銅賦田園之蕪醉河陽之花而已今也(闕)
其慮牒訟裝其懷弄權於雁鶩之行倚法為膺虎
之暴溪壑其誅求星火其督促間有魁壘之才一納於
流俗之繩墨非舍遠而就近則以不合於有司之程度
而去矣
作令亦足以濟民前輩嘗謂達則願為卿相窮則願為
良醫某亦自謂大則願宰天下小則願宰一邑蓋卿相
之與良醫窮達雖不同而濟人則一也宰天下與宰一
邑小大雖不同而濟人則一也
縣吏曠職而宛轉以自全銜帶勸農而實不副職寄營
田而事不講平時出郊不過以飲酒遊山為樂幸而刺
史責之則求援於監司而免矣監司劾之則求援於臺
省而寬矣臺省攻之則求援於宰執而脱矣疊遞相陵
等級相制
縣道窘迫難為積年拖欠前政已去而尚須帶納征亭
商税差官監收而又令補解昔之匱窘者今已變而為
敗缺昔之富厚者今已變而為煎熬未赴者有償邑債
之憂已赴者有蹈鑊湯之歎至於掉頭吐舌不敢反顧
頻年豐稔猶艱支吾歲一不登立見狼顧是以因訟事
而科罰其初數十千羨至數百千用歲課而預借其初
一二年旋至五六年
州縣貪殘害民等事科罰之賦私入以為己物沾籍之
法輕用以為己威兩淮之陸運差科至於重疊而民戶
之流離不䘏也蜀道之夫錢敷斂至於再三而井邑之
蕭條不顧也沿海諸郡之船番根括及細微而吏胥之
奸弊不問也貪吏誅求民財困於蟊賊虐吏峻急民財
困於追呼奸吏狎侮民財困於曲法懦吏委靡民財困
於猾胥(劉謂)一握州麾便肆貪欲訟牒則不問其曲直
獄市則不究其是非窮晝徹夜惟財是求常賦之外别
立科名刷遞年已閣之錢立青册不移之限旬分定數
納必加數或遣吏置局而拘催或差官下邑而根括縣
道既極煎熬民間又難催索於是行一切之政據不根
之詞開告訐之門以網無罪設羅織之獄以穽富民對
人則戚戚嗟嗟謂周弊之難復對吏則唯唯諾諾議事
則端有可尋是以今日有窮空州郡而無窮空之知州
有貧乏縣道而少貧乏之知縣天下財賦不在朝廷不
在百姓而在士大夫之箱篋
州縣吏便己而害民朝列而請郡曰吾為婚嫁之未畢
也家食而求郡曰吾為孥累之猥衆也勢利之結交以
冀援於異日親故之饋遺以報恩於平時於是以家為
郡矣改秩而試邑曰吾姑以應令而非得已也選人之
為令曰吾病於徒勞而無補也於是以傳舍視邑矣
朝廷無幸法郡縣無幸吏則天下無不幸之民(云云)朝廷
不能無幸法則天下安得無幸吏天下不能無幸吏則
天下不能無不幸之民矣一守之幸一郡之不幸也一
令之幸一邑之不幸也是以賦取有常數而擅移預借
百端以取之無䘏也財入有定額而擅發移用隂以取
之弗顧也民既竭矣而斂不休力已匱矣而役未已民
果何罪而吏與之仇也蓋不仇民則無以資吾之苞苴
也無以厚吾之囊橐也
能吏良吏不同精神可以照民情風力可以駭俗聽吏
之能也吁抑孰知斵喪斯民之和氣虧傷國家之至仁
者未嘗不在於能吏乎夫能吏以督租辦課為能以摶
奸擊強為能以一切之美觀善最為能以巧取隂奪之
計無出其右為能而所謂良吏者則輸課以後期聞涖
政以無能聞抑強扶弱以不得其術聞巧取賂遺以不
由其徑聞然吾講求田里之隠陋則吏之以能名者往
往有賦毒於蛇政猛於虎民敢怒(闕)
於天而籲無告者而郡有循吏則政藏於市㕓之貿易
(闕)扵農桑之種植而良法美意則隠然於匹夫匹
婦之心惜哉良吏之不多見也上雖有意於精擇然所
得者辨明法令者耳鉏擊奸邪者耳知事情於鉤距者
耳學道愛人於武城者誠心於單父者有乎無也三稱
善於蒲不敢欺於邾者有乎無也嗟夫珥筆教訟者傳
問孝之章剺耳鎖吭者深春耕之耒一邑之微古人之
治如此正不待夫今之所謂能吏也理財者牟利如
秋毫立威者用刑如刺骨知術者施鉤距文法者用刻
深則必曰能吏也有用之才也持心近厚者似怯慮事
過詳者似遲好持義者似迂恥言功利者似拙則必曰
腐儒者無用之才也非操切之風勝而豈弟之政泯歟
上供之數使之無缺留州之租足以自給則偃然自足
以為稱職矣雖期會急於星火文移慘於矛戟上之人
不問也課額一有不敷綱運一有不繼則忿然遂去恨
晚雖小民愛如父母百姓以為司命上之人不䘏也非
撫字之心薄而催科之令慘歟(孫琰)饕者以民而填其
貪贓之溪壑健者以民而試其屠剥之斧斤
上不應以財賦責守令今天下郡縣皆為計司理財之
地承流宣化字民之職皆為計司理財之官常賦辦矣
雖谿壑其誅求不䘏也上供輸矣雖鷹虎其苛刻不責
也不然則息爭虞芮無益督責之煩徧野農桑莫贖催
科之拙世無盧坦孰肯違租賦以受罰人非何易于孰
肯却𣙜茶之請以賈禍乎財賦辦則陟陞矣朘削生
民剥及肌體無所考也期會失則貶黜矣雖撫字心勞
愛養備至無所見也建章奏上分畫再三其得罪而去
者非茶鹽酒税之不登則上供總司之不辦也非戶部
常額之過期則轉運需求之不至也詔下褒美增秩賜
金其躐等而進者非額外聚斂之有餘則經費衍用之
俱足也非坑冶鼓鑄之餘數則必密進留州之兩盡也
財不辦則病官財必辦則病民今之試邑甚難也以
易于而短於督賦君子謂之不智以冉求而事於聚斂
君子謂之不仁以淵明而忸於督郵君子謂之不勇
戴星而入令佐之相與語者非錢粟之說無庸議也奉
文書而立者雁行以進非錢粟之計無庸書也箠楚列
於庭下呌號痛楚流血被體非錢粟之事無庸急也
州縣催科獄訟撫字心勞催科政拙聽訟猶人必使凡
有官君子皆知從事斯語(鍾師禹)然至於涖官臨民之
際則所謂財已竭而斂不休民已窮而賦愈急每蹈韓
公昌黎之戒而有司之不犯也囹圄之空虛也刑措之
不用也每不能追還隆古之舊觀何耶豈時非成康文
景之世人非龔黃卓魯之流古今異習而太平官府不
多見於天下耶曰非也夫綰銅章紆墨綬分民社膺胙
土者孰不曰守以牧名當以惠善為先務也帥以師名
當以教化為己任也官以親民為名當以撫字為意而
不容有一夫之向隅也今乃不以留心撫字為稱職而
以財賦促辦為任職不以甘棠聽訟為盛德而以簿書
獄訟為癡兒之了官事是必有由也
奉使
輕相擇使敵國有事相待以相無事將觀以使今之所
以使者亦輕矣曰此人也為此官也則以為此使也今
歲以某來歲當以某又來歲當以某如縣令差役必均
而已矣人之才固有所短而不可強其專對捷給勇敢
又非可以學至也今乃強之彼有倉皇失措為夷狄笑
而已夷狄觀之以為樽俎笑談之間尚不能辦軍旅之
際宜其無人也丈夫生不為將得為使折衝口舌之
間足矣
遣使女真無謂信使再通謂之屈辱可也謂因以覘國
亦可也邊諜不明彼此間隔藉一介之遣或可盡得其
虚實之狀古之人有行之者鄭元璹之於可汗是也非
外示羈縻之誠則無以為生聚之計古之人有行之者
范蠡之於吳是也譬之奕棋面置東西取舍旁角願今
日勉之所以結局者何如也
使權輕重提師百萬不能攻城掉舌三寸可以縳敵故
欲戰則使命輕欲和則使命重臨淄之兵志於克敵則
酈生之說姑為餌而恤此使命之輕也平城之役主於
弭兵則婁敬之往舉城望其有成此使命之重也爭
言氊帳執節自誓固可尚矣而乃憚於復往甘言陽許
信而歸報固可喜矣而乃墮其虛紿大夫出疆苟利社
稷則可專之春秋之義也或恐假以生事奉使有旨矯
制造命漸不可長漢儒之論也或謂沮抑成功是將如
之何而可
内外官
周重内輕外朝廷郡國天下之爵禄也使士大夫止為
區區之爵禄者計則初何内外之分惟其愛君憂國之
意有不在此而在彼者此仲山甫徂齊所以允懷而國
人所以眷眷於我周公也歟
均内外康王之新陟位也而誥諸侯曰雖爾身在外乃
心罔不在王室雖所以勉之適所以慰之也猶曰在中
在外猶一體也又稱之曰一二伯父固所尊之亦所以
親之也
周冢宰屬官或問三公與王論道經邦當時下兼冢宰
而其所綂六十官之屬往往士大夫所不屑為之事何
也此固所以論道經邦也人徒見夫内外廷宿衞之士
士之賤者也烹庖饔饍之事事之辱者也魚腊酒漿醯
醢之物物之微者也次舍幄帟裘服為末用而宦寺嬪
御灑掃使令為冗役也而不知夫三代以還所以蠱壊
人主之心術而侵奪大臣之權而苟茫茫皆是人為之
蓋公卿大臣内外則有限其進退則有時不得日居人
主之左右前後也若夫侍御僕從之人備趨走使令之
職而人主宴私玩狎之際無不與之同焉比其極也則
變換其耳目惑移其心志伺候以和其旨奢靡以中其
欲小廉小謹以示其信人主一墮其中則亦何所不至
哉故雖以文武之聖而侍御僕從猶樂於得正人而周
公之所以相成王而詔後世哉又不獨見於太宰之屬
他日立政之作尤拳拳於綴衣虎賁趣馬之微焉
周内外廷相通小宰掌宫刑以貳太宰宰夫掌朝法以
貳小宰皆通内外之官也故太僕傳言於宰夫宰夫傳
言於小宰小宰傳言於太宰又有内宰雖掌治王内之
政令亦屬於太宰以此知周之宫中府中實合為一體
也
漢内外無輕重之偏天下之勢有内外而輕重之權勿
使有所偏舉則善矣古之人常均内外之勢而中持衡
焉不泄邇不忘遠而吏之出入内外初不容有所决擇
於其間漢選郡國守相高第為中二千石選二千石為
御史大夫又選博士諫大夫通政事補郡國守相其所
以為内外制者未嘗不均一也文帝召季布於河東以
其使酒而復之郡若有意於重内者然詔遣列侯之國
為吏雖丞相周勃有所不敢辭則曷嘗不以外為重耶
是以嚴助之厭承明而出補為會稽守非以内為輕外
為重也其均秩之禮則然也蕭望之雅意本朝而不樂
平原守非以外為輕内為重也其愛君之心則然也故
助自會稽召留侍中望之自平原入為少府其出入内
外安有輕重區别也哉愚甚懼乎奸邪之害正隂傾巧
計使賢者不獲安處於朝而人主不加察也故汲黯迫
於淮陽而不得久居位雖有出入禁闥拾遺補過之願
而不克遂京房沮於石顯而出為魏郡守雖有通籍殿
中以防壅塞之請而不得行若是曰人臣之顧位有所
决擇内外之心其亦君見之不明哉
漢初内外朝相通其後始不相關漢御史大夫屬官有
兩丞一曰中丞在殿中蘭臺圖籍祕書權尊勢重與人
主親近事下中丞則中丞白之大夫大夫白之丞相是
中丞在内丞相御史在外外得以綂内也内領侍御史
外督部刺史刺史掌奉詔條察州郡治狀黜陟能否以
六條問事而奏事復上於中丞是部刺史在外中丞在
内内得以統外也要之漢之官制三公九卿雖列職於
外而皆有屬以在内以周官之遺意求之則丞相猶太
宰也御史大夫猶小宰也御史之中丞少府之尚書猶
宰夫也少府之下又有大長秋猶内宰也大長秋屬少
府少府中丞屬丞相御史是秦與漢之制皆近於周之
制也不特此也高帝之世御史大夫周昌嘗宴見入奏
事見高帝擁戚姬高后之世審食其為相監宫中如郎中
令公卿百官皆因之以奏事武帝之世丞相公孫弘亦
得數宴見上或時不冠此雖非體貌大臣之意然亦可
以見其洞然無内外之限矣夫是以閹宦雖寵丞相猶
以檄召而詰責而大長秋中常侍猶參用士人而為之
自武帝晩年宴遊内庭不出不復與士大夫接用宦者
主中書而典尚書之章奏尚書之官於是廢矣既以尚
書居中而憂事又置諸吏居中而舉法故當時奏下諸
事自中書遞送兩府自兩府下九卿自九卿下郡國而
不由中丞中丞之官於是不得居中制事而内之侍御
史外之部刺史併廢矣將軍列侯而下皆得帶加官而
丞相御史獨不如名曰尊之而實疎外之於是丞相御
史無復有至内庭者矣末年以霍光為大司馬領尚書
事宜若合内外為一然亦非丞相職任儼然號稱内朝
而併奪丞相御史之權昌邑之廢丞相楊敞不及與議
不惟不得至内廷且不復預内廷之事矣夫宦官典中
書之任中丞無制事之權三公無加官之號大將軍領
尚書之職霍光告田千秋所謂令光治内君侯治外内
外朝判然如此此漢治之所由以盛衰也及光武懲外
戚之用事憤大臣之竊命於是取三公之官以為閑職
而職尚書及中書專委任之以為臺閣之長以舉法歸
中丞而以奏事歸尚書二官雖復用事然疎外廷而親
内廷矣捨大臣而近小臣矣置三公而事歸臺閣矣變
前世委任士人之制而專用奴僕薰腐之餘矣桓靈之
季御史之權盡歸於尚書尚書之權又移於宦官尚書
宦官合為一黨而宰相疎隔於外御史緘默於内監自
古内外之不相屬未有如東漢之甚者而其源實始於
光武極其源而論之則又始於武帝使武帝不改漢初
之制使三公九卿在外而以中丞尚書在内内外相屬
而關節脉絡相應則漢之制周官太宰之制也奈何快
意於法度之外使内外事權分裂四出而不專領於大
臣其末流遂以若是極耶
漢内外常若軒輊大抵漢内外朝之勢常若軒輊方外
朝之勢伸則申屠嘉得以召辱大臣及中朝之氣盛則
嚴助朱買臣等輩得以數詘御史丞相太尉彼非能自
為軒輊也顧人主抑揚輕重之意如何耳大抵文帝專
任大臣畏服公議故外朝得志而内廷詘武帝不假大
臣以權勢欲適一已之私意故多致口舌議論之私人
謂之天子賓客以軋之彼其意固與資之自助以排抑
大臣也故中朝得志而大臣詘
唐内外官迭為輕重唐自天寶以前朝廷尊隆士大夫
皆以仕於朝為榮故外輕而内重倪若水以京官選為
河南採訪使不為薄矣然視班景倩貳卿之行至有登
仙之歎(景倩自揚州採訪入為大理少卿若水餞之於郊顧左右曰班公是行若登仙恨不得為騶從)
蓋是時雖自朝廷冗官擢為方面者嘗自謂下遷其後
一經中華之變故自是朝廷不尊外勢轉輕而為重加
以刺史月俸至千餘緡而方鎮所取無藝京官之禄浸
浸寡薄故薛邕由左丞刺歙州此貶也而家人恨降之
晩崔祐甫任吏部員外而有洪州别駕之求自方鎮入
八座至謂罷權凡幕府賓僚有所忤於主帥者始薦入
為郎吏其嘗遷臺閣者又寧以不赴取罪去矣然推原
士大夫所以恥立於朝廷之故蓋亦有謂是殆不在於
區區俸禄而已李泌增俸之請毋乃見其一未見其二
乎盧懷慎曰明主之於萬物平分而無偏施以罪吏
而牧遐方是謂惠近而遺遠彼遠方何負聖化而獨受
其惡政乎
宋朝均内外州縣為滯路朝廷為經途重内輕外人情
大抵然也雖然亦在乎所以取之如何耳祖宗典憲改
秩者必宰邑典郡者方除郎寺監丞之既更必出千里
之地郎官卿監之已歷必分一道之節更迭之制為一
代之良法是陳若拙知潭以辭而被責郭贄知天雄雖
辭而卒遣祖宗之職令如此孰敢以外地為輕哉趙昌
言之知天雄以能政稱而參大政劉昌言倅河南以言
事稱旨而知樞密院祖宗之恩賞如此孰不以外地為
重哉當是時風俗渾厚人知義命張知白身在館閣而
乞領外郡韓授官至正郎而自請知縣不計品位之崇
卑不論禄秩之多寡惟知盡瘁報國而已其用心之厚
何如哉今之縉紳奔競成習居内則為遷在外則為黜
亦豈盡無張知白韓授輩然不可謂皆若人也祖宗黜
陟之法盍亦講而行之乎紹興之詔曰卿監郎官更迭
補外侍從有闕選守臣監司此法而可行也乾道之詔
曰外有治效擢之内職内有實績擢之外任此令尚可
申也外官月俸尤更豐足有能以唐為言如范仲淹富
弼者乎二千石治效增秩賜金有能以漢制為言如昔
人者乎不然彼方有登仙之望吾乃強之以勞人之職
亦終於不樂而已矣不樂其職何以牧民
帖職祠禄國家之所以遇臣下者至矣盡矣不可以有
加矣特未知臣下之所以報君為民之意如何耳夫居
其位而後享其禄任其事而後安其榮必也上無負於
君下無負於民中無愧於心而後可也今也朝廷大臣
至於州縣小吏有居其名而不在其位者有尸其位而
不治其事者不知其幾人也或閒居而祠祿或優寵以
職名或坐展磨勘或例沾郊賚或引年有加恩或老死
有遺澤考之漢唐典故自食邑致仕奉朝請外所未聞
也其視自提壺飱仕無廩俸之代為如何耶國家之所
以待臣下者至矣盡矣不可以有加矣王安石乃挾祠
禄以為擠屏之具(司馬温公提舉嵩山崇福宫凡四任神宗末年欲用光而蔡確王珪沮之)
(乃已)蔡京乃假職名以為寵利之私其所以報君為民又
何如哉臣之厚民之薄勢使然也
羣書考索續集卷三十七
