羣書考索續集卷二十九
宋章如愚編
官制門
歴代官制
總序三代之道人非天地不生天地非人不成故凡君
臣庶民皆人也人不能以自治故必推其能順天地以
治人者戴之而謂之君君不能以獨治故必擇其能代
天工以共治者任之而謂之臣君臣之間兩盡其職則
民得其所矣古今天下有是民則有是相生養之事有
是事則必有是相維持之職非古無而今獨有之也惟
職當於事則知所以為民職浮於事則徒知所以自為
而已少皥以五氏司民時五鳩鳩民事五工正以利民
九農正以扈民皆為民也堯命羲和以授民時舜命九
官十二牧以主民事夏商官倍亦克用乂周家設官以
為民極皆順天地代天工者也以一君而統百官而理
萬民所謂本也以萬民而養百官以百官而奉一君所
謂本立而末自舉也今昔建官上必量材而授下亦自
量而受則知所本矣不知所本而君臣重於自奉輕於
為民是豈天地之心哉故夫無是事而立是職無是實
而有是名者皆非也官苟可以理民則與其煩也寧簡
職苟可以集事則與其革也寧因必攷已事之驗不為
鑿空之談則古今官制名實之是非煩簡因革之當否
其如指諸掌矣
職官表志太上龍雲鳥火之號至春秋時郯子猶能識
之則知文籍既生官制未嘗無表志焉書稱唐虞稽古
建官惟百夏商因唐虞而倍其數第第相承必有品式
若表志然所患文獻不足以證之耳周典一書此又表
志之大者非周公創為之也乃損益帝王之制而備之
耳曰百官倍曰三百六十此其制也曰萬國咸寧曰亦
克用又曰以為民極此其意也班固漢表必先叙其所
因以明簡易次述其增益由武帝之侈心終言新式慕
古無補而吏民不安以見光武中興節約之意有足法
者范曄志東漢百姓止存光武之制而其後之所因革
損益漫不及焉晉隋唐志但紀官名之變復而煩簡是
非之實又無所旌别非惟後世官制不如漢初之簡易
而史之志百官也亦失班氏紀述之體矣是安能究古
者建官之本意哉
歴代官制因革周典六官其來尚矣唐虞水土事殷故
伯禹以司空居冡宰之任垂益以工虞分司空之職是
時兵刑雖設民用不犯於是司馬司寇臯陶兼掌之而
有餘禮樂教化務所當先於是司徒宗伯契夷䕫分典
而不足棄后稷龍納言十有二牧食哉惟時凡以為民
也三代相承率由斯道秦人不師古始輕變官制未害
也特罷侯置守尊君抑臣燔燒詩書以愚黔首其意唯
知自奉而不知有臣民也雖然周之官制非至秦而始
變也蘇秦為國相許歴為國尉孫龐仕魏為將軍而須
賈亦為魏中大夫吴起守西河馮亭守上黨西門豹令
鄴荀卿令蘭陵是則守令將相之名在戰國則已然特
至秦而始定耳夫是制既定於秦而漢人復因秦舊自
魏晉迄于隋唐又復因先漢之名而升降之如秦漢侍
衛之士謂之侍郎而近世居從槖之尊秦漢出入禁闥
謂之侍中而近世為三省之長秦漢僕射之職甚卑而
近世以為宰相之任其升降輕重雖不同苐顧其所任
之人與夫所以為民之意如何耳其或煩其制以病民
侈其名以尊已文貎有餘而精神不足氣血壅滯而脉
胳不貫者皆未免秦皇漢武之餘習也
歴代官名沿襲人皆謂唐之官名因乎隋宋朝官名因
乎唐曾不知公師保傅大尉將軍自周漢已有之二漢
百官表志有侍中備顧問有僕射中常侍黃門侍郎給
事中等皆在禁中似今門下省也有尚書令又曰中書
謁者令掌選置及奏下文書衆似今中書尚書省也有
尚書僕射佐令奏下衆事似今左右僕射也有尚書六
人分為六曹典天下集課事似今六部尚書也(内有三公尚書)
(二人典三公文書有吏曹尚書典選舉似今吏部尚書也有常侍曹尚書掌公卿事有二千石曹尚書主郡國)
(二千石及水火盗賊似今刑部兵部尚書也有民曹尚書典治功作及監池苑囿似今工部戶部尚書也有客)
(曹尚書似今禮部尚書也)又有左右丞掌錄文書似今尚書左右丞
也每曹有侍郎六人似今六部侍郎也有尚書郎有尚
書郎中似今六部郎中員外郎也不特此也少府之屬
有御史大夫有御史中丞有治書御史有監察御史東
宫之屬有庶子有詹事有舍人洗馬議郎九卿則有宗
正司農太常光禄太僕衛尉鴻臚大理七監則有都水
將作大匠等其餘如太史太祝太醫博士祭酒光禄大
夫大中大夫諫議大夫凡此之類皆二漢之官名也唐
豈特因隋宋朝豈特因唐也哉夫古今天下雖封建與
郡縣不同而其民其事則同故其所以異者封建則事
要而官簡郡縣則事煩而官冗也周之官簡矣復以三
公兼冢宰以三孤列九卿則其制為益簡民胡得而不
安秦漢以來官冗矣既有三公復有三師既有三省復
有六曹既有九寺復有七監則其制為益冗民胡得而
不病哉(隋志云隋尚書八座六部之屬並如漢制又如梁武用宋齊舊制有尚書省置令僕六尚書有)
(門下省置侍中給事侍郎有中書省置監令侍郎又有集書秘書省此見隋唐官名皆因秦漢魏晉六朝之舊)
(也)
歴代改制不如省官孔子欲正名於衛者正其父子君
臣之名分也夫豈徒名之謂哉是故太古官名雲師火
紀不必相同而况於唐虞三代乎欲正其名亦必考論
其實而已秦更周制王莽更漢制煬帝更隋制皆未幾
而亡武后玄宗更唐制蔡確蔡京更宋制皆未幾而亂
漢光武宋高宗不更舊制惟務省官皆身置中興之功
目擊太平之效者何也蓋君與臣為一心臣與民為一
體設官分職凡以為民也徒更其名與制而不計其民
之便與否是分擾臣民之體統而使之氣脉不相通貫
綱目不相聯附所以亂亡相尋也惟能省官而從節約
之制則猶夫清心而四體安提綱而萬目張兹其所以
為治歟(後漢志云漢興略依秦制武帝改作民用匱乏世祖并官省職費减億計四海風從中國安樂)
(宋高宗孝宗併光禄鴻臚歸禮部并衛尉入兵部太僕入駕部又以少府入將作太府入殿中内侍監入内侍)
(省大而三省亦不置長官惟改僕射之名為丞相而已)
歴代正名不如務實新室後周皆因倣周官之制而更
立公卿大夫元士之號其大略則同莽以采地制禄視
歲之豐凶而增損宇文以榖制禄視年之中上下而頒
斂之其制亦略同顧其所以異者莽之制度煩碎吏終
不得禄而各自為奸以取給周提其綱而秩禄有定賦
加之以六條清心無非便民之事此其所以治也然則
漢制不因周而因秦唐制不因後周而因隋亦足以致
治者何歟漢之初興凡事簡易唐之初興亦務省官其
制不必慕古而其意則微有合於古也使武帝能循高
祖之法玄宗能遵太宗之制雖不紛更不害其為治也
宋初務實與漢唐之初同元豐改制政和正名與建元
開元同得失之迹可以鑒矣
漢官制
官制有爵有職官又有加官漢官制有爵有職官又有
加官自公士至徹侯凡二十級者爵也三公九卿者職
官也侍中左右曹諸吏散騎中常侍之屬加官也其爵
則以功次差轉等級有差攷之樊噲夏侯嬰二傳可見
其職官之除授初不係其爵之高下固有爵崇而官不
轉者樊噲爵至列侯始遷為郎中夏侯嬰至侯不離乎
太僕是也亦有官尊而未有高爵者景帝後元年賜中
二千石諸侯相爵右庶長是也遷轉之制或遲或速雖
有資格未始一拘於資格也唯加官所加則出於上之
特恩其所加則上自列侯將軍而下至郎中皆可以出
入禁闥故其叙官多在職官封爵之上漢初未有加官
且自武帝始置此而外廷公卿之權蓋於是乎輕矣
加官之制自奉車都尉之外凡七(侍中吏左曹常右曹諸中侍)
(散騎中給事)奉車都尉掌御乘輿親近之職也故加官皆屬
焉以此見加官皆親近也侍中中常侍得入禁中諸曹
得受尚書事(左右曹也受者受而奏御也)諸吏得舉法散騎得騎馬
並乘輿(言騎而散從無常職也)又有給事中中常侍從左右備顧
問應對所加或大夫或博士或議郎掌顧問應對位次
中常侍又有給事黃門位從將軍大夫置加官乃是
疎外宰相諸吏舉法乃是奪御史中丞之權(鄭節卿)
光武省官非濟己私光武中興深察前弊且當天下彫
耗思樂息肩之時躬行節儉取西都官制隨事裁損大
略求以濟天下實用而非為己私也故以太常言之太
卜則省併太史中興所省凡十官以光禄勲言之車戸
騎三將及羽林令皆省焉以衛尉言之則旅賁令衛士
一人丞皆在所省也太僕之六廐則置一廐牧師苑皆
令官也亦從而省焉右監廷尉之屬也驛官别火之令
丞鴻臚之屬都司空者宗正之屬也均輸司農之屬也
中興悉從而省焉水衡離宫燕居之處則省併於少府
將作大匠之所存者左右校二令而已此軍中候監五
營中興既省中壘胡騎之併於長水虎賁又併於射聲
世祖節約之制所以反前日浮冗之弊而天下之官師
相與維持一代之治者宜為武帝之常憲武帝奢廣之
事所以濟一己之私者固有間矣(摹純)
政權必有所寄蓋政權不可一日不在朝廷不在朝廷
則在臺閣不在臺閣則在宫闈在朝廷則治在臺閣則
亂在宫闈則亡西漢興敗舉出於此漢自孝惠垂拱責
成輔相人主皆不曾自有所為至晁錯以五帝親事之
說告文帝而文帝不用輔相大臣權望日重以武帝初
年田蚡以帝舅之尊始招徠賓客薦進人物當時固有
起家二千石之事然而政在朝廷畢竟是宰相隂用人
才亦奚不可者使武帝以蚡為非其人則權擇一相委
任責成豈惟漢家將後世終無權柄下移之禍奈何帝
不能堪欲攬威福之柄然一己聰明有所不逮必湏置
人為耳目故置加官及尚書之屬自此以後薦進人物
盡在左右侍從之人衛青幸則薦主父偃嚴助幸則薦
朱買臣楊得意幸則薦司馬相如起家亦自驟貴與其
假借左右孰若與宰相同之也夫捨大臣而與小臣謀
固不是然此等由是朝士及後以中朝與外朝有黨而
尚書等不甚周密於是别用一項人如中書宦者之屬
及元成以後向之所謂侍中尚書皆不如中書宦者用
事揚雄傳所謂丁傅董賢用事諸附離之者或起家至
二千石與其委之閹䜿又不若任之臺閣近臣
比石中石試官守官漢之官制最有好處均之為二千
石也而有比者有真者有中者均之為官吏也而有試
者有行者又有守者比不如真真不如中試不如行行
不如守觀霍光傳有行大鴻臚事少府樂成是樂成守
少府而兼行鴻臚事爾按九卿鴻臚位第二而少府位
第五以少府而兼行鴻臚事未得為真也亦猶平陽侯
窟行御史大夫事韓安國張湯行丞相事蓋寬饒為諫
大夫行郎中戸將事翟義為都尉行太守事爾凡此皆
兼行之也宣帝元康元年守京兆尹潁川太守黃覇五
鳳元年守左馮翊凡此者皆是擢守此守舊銜而帶之
爾非兼行之也至於試則不及此矣王温舒試縣亭長
張禹為郡文學試為博士以此見試不如行行不如守
又王尊為虢令轉守槐令兼行美陽令事是王尊雖兼
三令只在號為令蓋守者為遷擢兼行者為權攝又王
尊為諫大夫守京輔都尉行京兆尹事旬月間盗賊清
遷光禄大夫守京兆尹後又為真如此則前日京兆只
權行今日有功則擢守既守乃為真諸守臣稱職者滿
一歲則為真又有身帶兩官一官具職秩位號者張安
世為右將軍光禄勲趙充國自水門都尉擢後將軍領
水衡如故凡此將軍皆號爾非有職事官屬也金安上
光禄大夫中郎將馮奉世光禄大夫水衡都尉凡此士
夫皆加秩爾亦非有他官守也正如宋朝官制未行之
前凡尚書翰林皆是遷轉之階爾凡官缺攝者稱行官
卑職重者稱守兼它官者稱權出者稱奉使國家之制
朝官資歴淺者間出補外不過下一等帶一權字耳所
謂權發遣者惟三司開封官爾其後王金陵引用新進
監司郡守始皆帶權發遣矣甚至於擢知縣資格而為
之
漢唐樂美名漢武帝上嘉唐虞下樂商周制度動欲慕
古而剏置官名獨不能法古者侈心奪之也唐太宗使
長孫無忌軰撰集隋志觀其叙歴代官制自秦而下至
于隋大略相仍損益無幾獨謂後周酌豐鎬之遺文其
典制有可觀焉又謂隋煬號令日改官名月尋而南征
不復朝廷播遷則是褒周而貶隋也今觀有唐官制又
復捨周而循漢魏陳隋之舊者何哉亦以公孤侯伯之
稱近於樸古而省部寺監之號足為美觀也厥後易尚
書省為文昌臺門下省為鸞臺中書省為鳳閣祕書省
為文臺之類豈非樂其名之美歟梁武帝增十二卿以
象四時革選部定為十八班作戎秩百有餘號皆其類
也其於治忽本無所係焉唐太宗猶有異於漢武帝者
尚能省官故也
唐官制
太宗省官固善不合有員外之置有事則有職有職則
有官理也古人以事任人事省則職省故有二職而無
官後世以人任官人增則官增故有二官而無職有職
而無官非廢事也或一官而兼數職有官而無職非增
事也或一職而任數人周官三百六十總而計之為六
萬三千六百有竒非皆具員也攷之周禮名存而實不
備職具而官不除者蓋多也今貞觀省内外官六百四
十員唐志七百員太宗曰吾以此待天下賢才足矣非
不甚美然員外置已見於當時將何以一流品杜將來
哉其後又有特置同正員檢校兼守判知之類皆非本
制宰相或至數人平章事或與外任一官而數人守之
員外官至二千餘人其末流之弊未必非太宗啟之(朱黼)
(云)
開元六典象周為制魏鄭公嘗以周典為太宗獻太宗
以為不井田不封建不肉刑而欲行周公之道不可得
帝也既懷畫虎不成之疑徵等復慙禮樂廢缺之問是
六典者而太宗且未之能行而唐初官制自因漢魏之
舊本不與周典相侔開元十年玄宗手寫六條曰理典
教典禮典政典刑典事典命張說陸堅修撰經歲無成
乃命毋煚韋述軰參撰始以唐之百官令式象周禮六
官為制蕭嵩張九齡李林甫相繼知院至開元二十六
年乃成是知唐制與周官本不相侔六典特象周為制
耳如其制同則修書朝夕可就也何必更易數十人綿
延十六年哉况唐自高宗迄于肅宗官名屢有因革(高宗)
(龍朔盡改舊名咸亨元年復武后光宅垂拱天授又改中宗神龍復玄宗開元二年改五年復天寳又改肅宗)
(至德復)而玄宗一人之身三變官名元年改僕射為丞相
中書為紫微門下為黃門侍中為監至五年而復舊二
十四年改主爵為司封天寳元年盡改三省之名而以
吏部為文部兵部為武部刑部為憲部之類先後自為
異仝也如此其制安得與周之六官同其所以同者不
過曰尚書以正邦理以宣邦教門下以和萬邦以弼庶
務中書以釐萬邦以庶百揆之文而已吁六典象周為
制既非其實元豐又復象唐以正名曷若各循祖宗之
法哉
宋朝官制
宋初務實意尚書二十四司由漢以來未之有改也宋
太祖太宗一旦懲五季藩鎮外重之弊凡尚書郎曹卿
寺等官悉領外寄以分其勢於是上而三省六曹下而
九寺七監皆為寓禄官而臺省寺監悉以他官兼領名
若未正而實則有餘者非其人不以任是職也自章聖
咸平中楊億首言文昌會府宜復其舊是時李公沆實
任端揆而未嘗有所更變仁祖至和中吴育亦言尚書
天下之大有司當漸復之是時文潞公富鄭公皆在中
書亦不聞有所改作誠知祖宗立法自有深意也自熙
寧中王安石用事而元豐初王珪蔡確繼之悉取百年
成法(自宋初至元豐三年正得百二十年)更而張之於是六尚書二十四
司與夫九寺五監皆復其舊一時之名亦甚正矣柰何
其名既詳而其實則不可遍察也當是時以左右僕射
而兼中書門下之職者珪與確也相臣如是他可知矣
(是時章子厚除門下侍郎蒲宗孟除尚書丞安燾為戸部尚書曾孝寬為吏部尚書)遂使奸邪朋
附充塞朝路元祐諸賢雖出力以障其瀾而紹聖政和
羣小(章子厚曾布蔡京)又從而撤其防矣然則務名務實其得
失相去乃爾相遠耶(官制舊典論曰宋朝沿唐制設官假名以任職責之事功以實不以)
(文故以三省六曹寺監官僚之名分品定禄命充職任自太子洗馬而上號朝臣自著作佐郎以下號京官在)
(内為主判出外名奉使其領在京職任則不分京朝官若陞擢為臺諫經筵必備顧問朝臣領外差遣則是帶)
(省曹寺監官僚之名奉使而出上至牧守監司下至倅宰管庫通以奉使目之推進擢新進之士官未升朝者)
(即以太子中允處有出身人中舍處無出身人並任監司重其持節故也亦名借補計歲月以轉行故流品無)
(雜名位知重矣)
元豐改制因唐六典神祖晩年喜觀唐六典於是悉易
祖宗舊制而惟六典是法其大者建立三省以中書造
命行無法式事門下審覆行有法式事尚書奉行而政
柄悉歸中書又分班奏事各得其職所以分執政權而
互相考察此改制正名之體統也奈何蔡確欲專中書
之權遂白三省不建長官而以王珪為左僕射兼門下
侍郎確為右僕射兼中書侍郎凡有除授珪不得預聞
而確得以自專造命之權是審覆奉行之制已不行於
當時矣吕公著進言三省當同班奏事分省治事司馬
公光遺奏亦謂有此事則置此官不必依唐之六典分
中書為三省蓋有見於確之自專也神祖是時已有悔
改官制之意珪確復以省費正名為言於是莫之能行
嗟夫小人託人主之公而行其私乘人主美意而逞其
不善之心大抵若此是豈變制改法之所能防閑哉惟
静以察其所安而後可爾厥後翟思奏言以為今天下
之事其煩簡多寡蓋無異於未改制之前然昔以一官
治之者今析而為四五昔以一吏而主之者今增而為
六七故官愈多而吏愈衆禄愈廣而事愈煩每朝廷文
移下尚書省又付吏部又下寺監又下所領庫務自下
而逹上者亦然故不若專責省部則官省而吏少事簡
而功速矣味思之言則知元豐改制適增冗官多事之
弊而已夫何名正之有(此翟思元祐三年奏也上距元豐五年才七年耳思又謂今有)
(禮部又有太常有膳部又有光禄勲戶部之有司農主客之有鴻臚駕部之有太僕庫部之有衛尉工部之有)
(將作軍器水部之有都水監皆重疊置官例可减省觀此言則元豐官制與熙寧新法何異)
政和改宦官武臣之制宋朝盡釋節度兵權而寵以虚
名不置殿中監而止曰都知押班元豐正名於此獨無
所改作猶且知祖宗自有深意也政和中蔡京當國悉
加都知押班以大夫之名曰知省事曰同知省事曰簽
書省此按蔡龍圖舊典也止齋云京改都知為知省事
副同知為同知押班為簽書以效樞府事人易走馬承
受而為廉訪使凡節度觀察防禦團練並為正任非惟
名器濫䙝而童貫得以專兵稔釁矣夫京之改武官制
也實壬辰歲也自是而至靖康丙午止十五年耳十五
年之間女真已有窺伺河洛之志併吞夷夏之心彼方
習勒戎馬戰陣之事而此乃紛更武官虚名大抵皆取
唐之武散官階與漢魏以來武官之名而雜就焉何異
大盗隱伏門屛而家相方率歌童舞女雅修擊刺之容
乎興衰治亂莫係於人事如此猥歸之天數不可得矣
愚又嘗因是而推原改制變法之由而有感焉熙寧壬
子王安石之新法行此一變也元豐壬戍蔡確之官制
行此再變也元祐初年方復祖宗之舊而紹聖甲戌章
子厚重行熙豐之法此三變也崇觀宣政蔡京用事最
久而紛亂法度非止一端此又其變之大者四變之餘
靖康之禍作矣夫自熙寧壬子止於靖康丙午五十餘
年之間而法度四變新法再行而終廢官制遂變而不
復國有棼絲之擾民無一日之安禍胎於王安石吕惠
卿長於蔡確章子厚成於蔡京王黼天下本無事庸人
自擾之其斯之謂乎
新舊官制宋初庶官只存空名元豐新制以階易官唐
人之階二十九宋初之階十有五而元豐之階三十四
而參錯二制而損益之也左右之制置於元祐紹聖罷
之惟存其五而五者之名則定於大觀選人之制起於
宋初崇寧七階已定其四而三者之名則更於政和此
其建置之大凡也蓋國初懲藩鎮之弊朝官文臣出領
外寄郎曹卿監皆為虚名特以是寓禄秩班位序而已
而所典之事則别有職存也熙寧天子厲意更新制條
例之司設檢正之官兵部軍器大理將作學官司農各
已修置董正治官之屬舉矣而名猶未正也乃元豐之
三年取唐六典而與羣臣講明之踰二年而法成本末
次第歴歴條舉或正而治之或旁而治之或統而治之
其為治備矣然議者猶慮其無甄别流品也故元祐為
之分左右焉而議者猶慮其沮人為善也故紹聖罷之
而存其五焉所以存者謂卿監以上則不可不分之也
若乃文林儒林登仕將仕在唐有之宋初已有之元豐
正名至承務而止選人之四等七資未暇釐正此崇寧
所以必更其七而政和又定其四也歟雖然此特其制
然也而其意之異同則有不可不論者且兩制以上不
遷卿監舊法也而今也自朝請大夫直遷太中大夫此
非有合於古歟少卿監以七十員為額舊法也而今也
官至朝請大夫而止待朝議有闕則補此非有合於古
歟合者固多矣而不合者亦不少也蓋祖宗舊制所以
甄别流品者至為嚴密宰執侍從之遷為一等卿列舘
職之遷為一等進士為一等世賞雜流各為一等且進
士等遷司諫一人及第并制科遷祠部進士出身遷屯
田世賞遷虞部雜流遷水部夫司諫祠部屯田虞部今
之一朝奉郎也而甄别若此今有之乎六曹侍郎其遷
不等侍從臣寮自禮部遷戶部戶部遷吏部常調臣寮
自工部遷刑部刑部遷兵部夫六曹侍郎今之一正議
大夫也而甄别若此今有之乎舊制前行郎中進士則
遷太常少卿非進士則遷司農衛尉少卿由司農衛尉
少卿入光禄少卿今以一朝議該之是十二年之官一
遷即為之矣舊制六部尚書侍從則歴禮部戶部吏部
常調則自工而刑自刑而兵累而至吏部今以一銀青
光禄該之是十二年之官八年俱歴之矣昔之流品甄
别今之流品混淆昔之官品難於進今之官品易於高
流品有品則人安其分而無僥倖希覬之心官品不輕
則名器加重而天下知所趍向今則反是嗚呼安得如
丁隲者而與之語祖宗之制哉安得如畢仲舒者而與
之論祖宗之制哉
省冗官言冗官之策於今日者將省其職乎抑省其員
乎抑省其入仕之人乎元祐之减罷諸司建炎之罷倂
官屬此省其職也祥符之樞密直學士以六員為式治
平之少卿監以七十員為額此省其員也開寳之罷流
外慶歷之减任子此省其入仕之人也以翟思之奏攷
之禮部有侍郎郎中員外祠部亦置郎中而太常又有
少卿博士丞簿其實皆禮官也戶部之有司農主客之
有鴻臚庫部有太僕衛尉工部水部有三監卒皆重復
置官翟思之言於哲宗如此至于今日又可知也又况
祖宗時大縣置丞小縣不置今之縣不置丞者鮮矣大
郡具僚屬小郡不具今之郡不具僚屬者鮮矣職之冗
也如此其可不省乎以蘇子由之序攷之節度視皇祐
八倍防禦視皇祐十倍大夫七倍景德朝奉郎六倍景
德承議奉議郎三倍景德子由之言於哲宗也如此至
于今日又可知也又况祖宗朝未始有添差也而今也
有添差而再任者有添差而釐務者祖宗之時未嘗有
借補也而今也借補小使臣或至三五十萬員之冗也
如此其可不省之乎嗟夫是固可省也而亦不易省也
方今入仕之路廣得仕之員狹紆朱滿路襲紫成林率
一官而三四人共之居者一人去者一人而伺之者又
不止一人以今之職以今之員猶懼其無以處之也况
又可省乎哉盍亦清其入仕之源乎上官均有言今之
文職入流者凡四武職入流者凡三進士武舉得之也
艱在所不論而四者之冗有可罷者有可裁抑者四者
之外又有攝官焉夫攝官之濫特止一方鬻爵之舉隨
創則隨罷在今日亦不必深講也如資蔭如特科如雜
流此皆蠧弊之根冗者其可不加之察乎建隆初禮部
稱齋郎裁十五人兵部補洗馬裁十二人至於慶歷則
有任學士二十年而出京官二十人者矣未離襁褓已
紆簮紱彼烏知國政民事為如何哉嘉祐推恩裁數十
人治平三百人熙寧之六年乃至四五百人日暮途遠
求田問舍之不暇何暇謀國家事哉有司胥吏主行文
書積勤累日例該禄仕至於三省人吏尤為優幸或以
减年而出官或坐理資任而至郡守玩弄文法奸巧百
端又豈能盡易昔之故態哉三冗未除百蠧随至譬如
决水於不流之澤前者未去後者方增不至於决堤决
防不止不自其流而疏之浚之决之注之亦終於不可
為也已權行守試漢人守試之法滿歲稱職者為真
不稱者歸本官亦良法也元豐之制高一品為行下一
品為守下一品為試品同則否元祐以來行守試之外
又有所謂權者所以待資淺之人也夫階尊官卑者為
行階卑官尊者為守官與階卑為行不守若是足矣而
守之下有試焉試之下有權焉崇寧盡復元豐之法去
權而用行守試至于中興而後元豐元祐之法並用矣
羣書考索續集卷二十九
