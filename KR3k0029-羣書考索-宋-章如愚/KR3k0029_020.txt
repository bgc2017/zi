羣書考索卷二十宋章如愚撰
文章門
賦類
班固曰不歌而誦謂之賦登高能賦可以為大夫古者
諸侯卿大夫交接鄰國以微言相感揖遜之時必稱詩
以喻其志盖以别賢不肖而觀盛衰焉春秋之時周衰
道微聘問詠歌不行於列國學詩之士逸在布衣而賢
人失志之賦作矣大儒孫卿及楚臣屈原離騷憂國皆
作賦以風咸有惻隠古詩之義其後宋玉唐勒鄭興枚
乘司馬相如下及揚子雲競為侈麗閎衍之辭設其風
諭之義是以揚子悔之曰詩人之賦麗以則辭人之賦
麗以淫如孔氏之門用賦則賈誼登堂相如入室矣如
其不用何兩都賦序曰賦者古詩之流也昔成康没而
頌聲寖王澤竭而詩不作漢至武帝崇禮官致文章故
言語侍從之臣若司馬相如吾丘夀王東方朔枚臯王
褒劉向之屬朝夕論思日月獻納而公卿大臣倪寬孔
臧董仲舒劉德蕭望之等時時間作或以抒下情而通
諷諭或以宣上德而盡忠孝亦雅頌之亞也故孝成之
世論而錄之盖奏議者千有餘篇而後大漢之文章炳
焉與三代同風戰國有荀卿子之賦其後則離騷興矣
離騷屈原作也屈與楚同姓原仕於懷王為三閭大夫
同列上官靳尚妬害其能共譖毁之王乃流屈原原作
離騷經太史遷曰屈平正道事君讒人間之信而被謗
離騷之作盖自怨生也國風好色而不淫小雅怨誹而
不亂離騷可謂兼之矣上稱帝嚳下道齊桓中述湯武
以刺世事明道德之廣崇治道之條貫其文約其辭微
其志潔其行廉平雖放流睠顧楚國繫心懷王冀幸君
之一悟俗之一改也其存君興國一篇之中三致意焉
然終無可奈何正詭俗而為九歌四首又二首文選曰
辨窮愁而為九章一首(涉江)又曰原於江南之野復作
九章言已所陳忠信之道甚明著也其後作懷沙賦於
是懷石投汨羅而死屈原既死之後宋玉有九辨五首
文選序曰辨者變也九者陽之數也道之紀綱也宋玉
屈原弟子閔其師忠而放逐故作九辨以述其志玉又
有高唐賦盖假設其事諷諫淫惑也史遷曰宋玉唐勒
景差之徒皆好辭而以賦見稱然皆祖屈原之意從容
辭令終莫敢直諫漢賈誼謫居長沙意不自得及渡湘
水為賦以弔屈原賈誼長沙傅三年有鵩入賈生舍止
於坐隅誼乃為鵩賦以自廣太史公曰余適長沙觀屈
原所自沈淵未嘗不垂涕想見其為人及見賈生弔之
又怪屈原以彼其材游諸侯何國不容而自令若是讀
鵩鳥賦同死生輕去就又爽然自失矣司馬相如客游
梁著子虚之賦武帝讀子虚賦曰獨不得與此人同時
哉楊得意因薦之上召相如曰此諸侯之事請為天子
游獵賦故藉子虚烏有先生亡是公三人為辭以推天
子諸侯之苑囿其卒章歸於節儉因以風諫賦奏天子
以為郎嘗從上至長楊宫獵還過宜春苑因奏賦以哀
二世失行上既美子虚之事相如見上好仙乃奏大人
賦天子大悅飄飄有凌雲氣游天地之間意(本傳)枚臯
不通經術為賦頌從幸甘泉雍河東巡狩封泰山塞決
河宣房游觀三輔離宫館臨山澤弋獵射馭狗馬蹵鞠
刻鏤上有所感之使賦之為文疾受詔輒成故所賦者
多司馬相如善為文而遲故所作少而善於臯臯自言
為賦不如相如又言為賦乃俳自悔類俳也其賦可讀
者百二十篇其嫚戲不可讀者共數十篇而班史皆不
載也元帝時劉向傷周堪張猛之死乃著疾讒摘要救
危及世頌凡八篇依興古事悼已及同類也(稽古編云)
(劉向有九嘆王褒有九懷傳皆不載也)揚雄好辭賦先
是相如作賦甚麗雄每作賦擬以為式又怪屈原文過
相如至不容作離騷自投江而死悲其文遇不遇命也
何必湛身哉乃摭離騷文而反之自岷山投諸江流以弔
屈原名曰反離騷又旁離騷作重一篇曰廣騷又旁惜
誦以下至懷沙一卷名曰畔牢愁畔牢廣騷文不多載
獨載反離騷成帝時雄從上甘泉還奏甘泉賦以風其
奢泰是時趙昭儀方大幸每上甘泉常法從在屬車間
豹尾中故雄甚言車騎之衆參麗之駕非所以感動天地
又言屏玉女却虙妃以微戒齋宿之事賦成奏之天子
異焉其後祭后土既祭陟西嶽以望八荒迹商周之墟
而𦕈然以思唐虞之風雄以為臨川羨魚不如退而結
網還上河東賦以勸其後從校獵雄以為昔二帝三王
宫館臺榭沼池苑囿林麓藪澤財足以奉郊廟御賓客
充庖厨而己不奪百姓膏腴之地因奏校獵賦以諷明
年上令發民捕虎豹之屬輸長楊射熊館大誇胡人以
多禽獸雄從還上長楊賦藉翰林以為主人子墨為客
卿以風至其晚也雄則曰賦者將以風也必推類而言
極靡麗之辭閎侈鉅衍競於使人不能加也迺歸於正
然覽者已過矣又頗似俳優淳于髠優孟之徒非賢人
君子詩賦之正於是下不復為(本傳)後漢光武時杜篤
以關中表裏山河不宜改營洛邑遂效相如揚雄作論
都賦以諷班孟堅作兩都賦西都之賦其意盖叙函谷
終南之險洪河涇渭之川商洛鄠杜之饒未央建章之
麗士農工商各得其所而肇造之業在是也東都之賦
其意盖序土中平夷帶河泝洛靈臺明堂統和天人辟
雍海流道德之富而東都中興之業在是也(二賦見文)
(選)安帝時天下太平日久自王侯以下莫不踰侈張衡
乃擬班固兩都作二京賦因以諷諫十年乃成(二賦見)
(文選)又有南都賦(南陽郡也)論其地勢則武闕桐柏為
之險其川流則滄浪漢淮為之帶山澤原野之利宫室
園廬之盛(賦見文選)順帝時王逸以楚辭章句行於世
其賦誄書論及雜文凡二十篇(稽古編云王逸有九思)
(傳不載)其子文考作靈光殿賦其意盖嘆西都未央建
章之俱壊而靈光獨存盖魯共王所作也其後蔡邕亦
為此賦及見此作而輟(賦見文選)東漢之季有邊遜能
屬文作章華賦雖多淫麗之詞而終之以正亦如相如
之諷也其意盖取楚靈王遊雲夢之澤顧左史倚相曰
盛哉斯樂可以遺老也遂作章臺伍舉知夫陳蔡之將
生謀也(二國先為楚滅)乃作斯賦以風之而遜之賦盖
取此焉(文選無)晉左思作三都賦紀吳蜀魏之舊事也其
紀蜀也不獨見於筇竹菌桂之鬱茂犀象孔翠之馳翔
至於劎閣石門之險華容崑崙之要皆紀焉其紀吳也
不特夫婺女軫翼之次草木珍賂之小至於武昌建業
之盛衡山洞庭之盛皆紀焉及其賦詠魏之鋪張夸大
尤有吳蜀之所不足者故極陳中土之美不特紀夫苑
囿陂池之勝而山林水澤皆載焉不特紀夫草木蟲魚
之變而土壤原隰皆載焉不特備其宫室之麗而鑒茅
茨於陶唐察卑宫於夏禹其義在焉不特備其民物之
庶而虞夏之遺人而先王之桑梓其意在焉太沖之賦
三都以吳蜀遞相頓折而魏都制度以太沖英俊之才
猶不能自盡其意至皇甫謐乃發其意之所欲言之未
盡者而再序其事潘安仁(名岳)晉太始中人也有籍田
有射雉有西征有秋興有間居有懷舊有笙其賦籍
田也則以世祖躬籍于千畝而作也其賦射雉也則以
瑯琊之俗善射講肄之餘暇而習媒翳之事遂樂而賦
之也其賦西征也則述行歴所經人物山水而載之也
其賦秋興也則言萬物成就感秋而興此也其賦閒居
也則取於禮篇不知世事閒居靜坐之意也其賦懷舊
也謂思於親舊而賦也其賦笙也以太簇之氣奏物而
生也然皆紀其事而其風諷之意殆不及司馬遷揚雄
輩也陸機(字士衡)心識文體作文賦其意盖以放言遣
辭良多變矣雖好惡可得而言每自屬文尤見其情常
患意不稱文物不逮意故作賦以述先士之盛藻因論
作文利害之所由可謂曲盡其妙也
左思三都賦左思字太沖造齊都賦一年乃成復欲賦
三都乃詣張載訪岷邛之事締思十年門庭藩溷皆著
筆紙遇得句即疏之自以所見不博求為祕書郎及賦
成思自以其作不謝班張恐以人廢言皇甫謐有高譽
思造而示之謐稱善為其賦序張載為注
荀卿禮賦爰有大物非絲非帛文理成章非日非月為
天下明生者以夀死者以葬城郭以固三軍以強粹而
王駮而霸無一焉而亡臣愚不識敢請之王王曰此夫
文而不采者與簡然易知而致其理者與君子所敬而
小人所違者與性不得則若禽獸性得之則甚雅似者
與匹夫隆之則為聖人諸侯隆之則一四海者與致明
而約甚順而體請歸之禮
知賦皇天隆物以示下民或厚或薄帝不齊均桀紂以
亂湯武以賢湣湣淑淑皇皇穆穆周流四海曾不崇日
君子以修跖以空室大參乎天精微而無形仁義以正
事業以成可以禁暴足窮百姓待之而後寧泰臣愚不
識願問其名曰此夫安寬平而危險隘者耶修潔之為
親而雜汙之為狄者耶甚深藏而外勝敵者耶法禹舜
而不能揜迹者耶行為動靜待之而後適者耶血氣之
精也志意之榮也百姓待之而後寧也天下待之而後
平也明達純粹而無疵也夫是之謂君子之知
雲賦有物於此居則周靜致下動則綦高以鉅圓者中
規方者中矩大參天地德厚堯禹精微乎毫毛而充盈
乎大㝢意兮其極之遠也欚兮其相逐而反也卭卭乎
天下以咸蹇也德厚而不損五采備而成文往来惛憊
通于大神出入甚極莫知其門天下失之則滅得之則
存弟子不敏此之願陳君子設辭請則意之曰此夫大
而不塞者與充盈大宇而不窕入㕁穴而不偪者與行
遠疾速而不可託訊者與往来惛憊而不可為固塞者
與暴至殺傷而不億忌者與功被天下而不私置者與
託地而游宇友風而子雨冬日作寒夏日作暑廣大精
神請歸之雲
蠶賦有物於此㒩㒩兮其状屢化如神功被天下為萬
世文禮樂以成貴賤以分養老長幼待之為而後成焉
名號不美與暴為隣功立而身廢事成而家敗棄其耆
老收其後世人屬所利飛鳥所害臣愚而不識請占之
五泰五泰占之曰此夫身女好而頭馬首者與屢化而
不夀者與善壯而拙老者與有父母而無牝牡者與冬
伏而夏游食桑而吐絲前亂而後治夏生而惡暑喜温
而惡雨蛹以為母蟻以為父三俯三起事乃大已夫是
之謂蠶理
箴賦有物於此生於山阜處於室堂無知無巧善治衣
裳不盗不竊穿窬而行日夜合雜以成文章以能合從
又善連衡下覆百姓上飾帝王功業甚博不見賢良時
用則存不用則亡臣愚不識敢請之王王曰此夫始生
鉅其成功小者耶長其尾而銳其剽者耶頭銛達而剽
趙繚者耶一往一来結尾以為事無羽無翼反覆其極
尾生而事起尾邅而事已簮以為父管以為母既以縫
表又以連裏夫是之謂箴理
佹詩天下不治請陳佹詩天地易位四時易鄕列星殞
墜旦暮晦盲幽闇登昭日月下藏公正無私反見縱横
志愛公利重樓疏堂無私罪人憼革貳兵道德純備讒
口將將仁人絀約敖暴擅強天下幽險恐失世英螭龍
為蝘蜓鴟梟為鳳凰比干見刳孔子拘匡昭昭乎其知
之明也郁郁乎其遇時之不詳也拂乎其欲禮義之大
行也闇乎天下之晦盲也皓天不復憂無疆也千歲必
反古之常也弟子勉學天不忘也聖人拱手時幾將矣
與愚亦疑願聞反辭其小歌也念彼遠方何其塞矣仁
人詘約暴人衍矣忠臣危殆讒人般矣琁玉瑶珠弗知
佩也雜布與緜弗知異也閭娵子奢莫之媒也嫫母刀
父是之喜也以盲為明以聾為聰以危為安以吉為凶
嗚呼上天曷維其同
離騷離騷經者屈原之所作也屈原名平與楚同姓仕
於懷王為三閭大夫三閭之職掌王族三姓曰昭屈景
(戰國策楚有昭奚䘏元和姓纂云楚武王子瑕食采於)
(屈因氏焉屈重屈蕩屈建屈平是其後又云景氏有景)
(差至漢皆徙關中)屈原序其譜屬率其賢良以厲國士
入則與王圖議政事決定嫌疑出則監察羣下應對諸
侯謀行職修王甚珍之同列上官大夫及用事臣靳尚
妬害其能共譖毁之王䟽屈原屈原被讒憂心煩亂不
知所愬乃作離騷(班固曰離猶遭也顔師古云擾動曰)
(騷洪曰其謂之經盖後世之士祖述其詞尊而名之耳)
(非原本意也)上述唐虞三后之制下序桀紂羿澆之敗
冀君覺悟反於正道而還已也是時秦使張儀譎詐懷
王令絶齊交又誘與俱會武關原諫懷王勿行不聽
而往遂為所脇與之俱歸拘留不遣卒客死於秦而襄
王立復用讒言遷屈原於江南屈原復作九歌天問九
章遠遊卜居漁父等篇冀伸已志以悟君心而終不見
省不忍見其宗國將遂危亡遂赴汩羅之淵自沈而死
(汨音覓長沙羅縣西北去縣三十里名為屈潭即屈原)
(自沈處今属潭州寧鄕縣)淮南王曰國風好色而不淫
小雅怨誹而不亂若離騷者可謂兼之矣又曰蟬蛻
於濁穢之中以浮游塵埃之外不獲世之滋垢皭然泥
而不滓推此志也雖與日月爭光可也宋景文公曰離
騷為詞賦之祖後人為之如至方不能加矩至圓不能
過規矣(按周禮太師掌六詩以教國子曰風曰賦曰比)
(曰興曰雅曰頌而毛詩大序謂之六義盖古今聲詩條)
(理無出此者風則閭巷風土男女情思之詞雅則朝會)
(宴享公卿大夫之作頌則鬼神宗廟祭祀歌舞之樂其)
(所以分者皆以其篇章節奏之異而别之也賦則直陳)
(之事比則取物為比興則託物興詞其所以分者又以)
(其屬辭命意之不同而别之也誦詩者先辨乎此則三)
(篇者若網在綱有條而不紊矣不特詩也楚人之辭亦)
(以是而求之則其寓情草木託意男女以極游觀之適)
(者變風之流也其叙事陳情感今懷古以不忘乎君臣)
(之義也變雅之類也至於語冥昏而越禮攄怨憤而失)
(中則又風雅之再變矣其語祀神歌舞之盛則幾乎頌)
(而其變也又有盛焉其為賦則如騷經首章之云也比)
(則香草惡物之類也興則託物興詞初不取義如九歌)
(沅芷澧蘭以興思公子而未敢言之屬也然詩之興多)
(而比賦少騷則興少而比賦多要必辨此而後詞義可)
(尋讀者不可以不察也)
九歌九歌者屈原之所作也昔楚南郢之邑沅湘之間
其俗信鬼而好祀其祀必使巫覡作樂歌舞以娛神蠻
荆陋俗詞既鄙俚而其隂陽人鬼之間又或不能無䙝
慢淫荒之雜原既放逐見而惑之故頗為更定其詞去
其泰甚而又因彼事神之心以寄吾忠君愛國眷戀不
忘之意是以其言雖若不能無嫌於燕昵而君子反有
取焉(此卷諸篇皆以事神不答而不能忘其敬愛比事)
(君不合而不能忘其忠義尤足以見其懇切之意舊說)
(失之今悉更定)
天問天問者屈原之所作也屈原放逐彷徨山澤見楚
有先王之廟及公卿祠堂圖畫天地山川神靈琦瑋僪
佹及古聖賢怪物行事因書其壁間而問之以渫憤懣
楚人哀而惜之因共論述故其文藝不次序云爾(此篇)
(所問雖或怪妄然其理之可推事之可鑒者尚多有之)
(而舊注之說徒以多識異聞為功不能得知其所以問)
(之本意與今日所以對之明法至唐柳宗元始欲質以)
(義理為之條對然亦學未聞道而誇多衒巧之意猶有)
(雜乎其間以是讀之當使人不能無遺恨若補注之說)
(則其厖雜不知所擇又愈甚焉今存其不可闕者而悉)
(以義理正之庶讀者之有補云)
九章九章者屈原之所作也屈原既放思君念國隨事
感觸輒形於聲後人輯之得其九章合為一卷非必出
於一時之言也今考其詞大抵多直致一無潤色而惜
往日悲回風又其臨絶之音以故顚倒重複倔強疎鹵
尤憤懣而極悲哀讀之使人太息流涕而不能已董子
有言為人君者不可以不知春秋前有讒而不見後有
賊而不知嗚呼豈獨春秋也哉
遠遊遠遊者屈原之所作也屈原既放悲嘆之餘𦕈觀
宇宙陋世俗之卑狹悼年夀之不長於是作為此篇思
欲制煉形魂排空御氣浮游八極後天而終以盡反復
無窮之世變雖曰寓言然其所設王子之詞苟能充之
實長生久眎之要訣也
卜居卜居者屈原之所作也屈原哀閔當世之人習安
邪佞違背正直故陽為不知二者之是非可否而將假
蓍龜以決之遂為此詞發其取舍之端以警世俗說者
乃謂原實未能無疑於此而始將問諸小人則亦誤矣
漁父漁父者屈原之所作也漁父盖亦當時隠遁之士
或曰亦原之設詞耳
續離騷宋玉九辨九辨者屈原弟子楚大夫宋玉之所
作也閔惜其師忠而放逐故作九辨以述其志云招魂
招魂者宋玉之所作也古者人死則使人以其上服升
屋履危北面而號曰臯某復遂以其衣三招之乃下以
覆尸此禮所謂復而說者以為招魂復魂又以為盡愛
之道而有禱祠之心者盖猶冀其復生也如是而不生
則不生矣於是乃行死事此制禮者之意也而荆楚之
俗乃或以是施之生人故宋玉哀閔屈原無罪放逐恐
其魂魄離散而不復還遂因國俗託帝命假巫語以招
之以禮言之固為鄙野然其盡愛以致禱則猶古人之
遺意也是以太史公讀之而哀其志焉若其譎怪之談
荒淫之志則昔人盖已誤其譏於屈原今皆不復論也
景差大招大招不知何人所作或曰屈原或曰景差自
王逸時已不能明矣其謂原作者則曰詞義高古非原
莫及其不謂然者則曰漢志定著原賦二十五篇今自
騷經以至漁父已充其目矣其謂景差則絶無左驗是
以讀書者往往疑之然今以宋玉大小言賦考之則凡
差語皆平淡淳古意亦深靖閒退不為詞人墨客浮夸
艷逸之態然後乃知此篇決為差作無疑也雖其所言
有未免於神怪之惑逸欲之娛者然眎小招則已遠矣
其於天道之詘伸動靜盖若粗識其端倪於國體時政
又頗知其所先後要為近於儒者窮理經世之學予於
是切有感焉因表而出之以俟後之君子云
莊忌哀時命哀時命者梁孝王客莊忌之所作也
淮南招隠士招隠士者淮南小山之所作也淮南王安
好古愛士招致賓客客有八公之徒分造詞賦以類相
從或稱大山或稱小山如詩之有大小雅焉此篇視漢
諸作最為高古說者以為亦託意以招屈原也
李白明堂賦遂作辭曰穹崇明堂倚天關兮巃嵸鴻濛
衞瓌材兮偃蹇坱漭邈崔嵬兮周流辟雍岌(思及反)靈
臺兮赫奕日星憤風雷宗祀肹蠁王化恢鎮八極兮通
九垓四門啓兮萬國来考休徵兮進賢才儼皇居而作
固窮千祀兮悠哉
杜牧阿房宫賦戍卒叫函谷舉楚人一炬可憐焦土嗚
呼滅六國者六國也非秦也族秦者秦也非天下也嗟
夫使六國各愛其人則足以拒秦秦復愛六國之人則
遞三世可至萬世而為君誰得而族滅也秦人不暇自
哀而後人哀之後人哀之而不鑑之亦使後人而復哀
後人也
杜甫進三大禮賦表臣甫言臣生長陛下淳樸之俗行
四十載矣與麋鹿同羣而處浪跡於陛下豐草長林實
自弱冠之年矣豈九州牧伯不歲貢豪俊於外豈陛下
明詔不仄席思賢於中哉臣之愚鈍靜無所取以此知
分沈埋盛時不敢依違不敢激汙默然以漁樵之樂自
遣而已頃者賣藥都市寄食交朋竊慕堯翁擊壤之謳
適遇國家郊廟之禮不覺手足蹈舞形於篇章潄吮甘
液游泳和氣聲韻浸廣卷軸斯存抑亦古詩之流希乎
述者之意然詞理野質終不足以拂天聽之崇高配史
籍以永久恐倏先狗馬遺恨九原謹稽首投延恩閣獻
納上表進明主朝獻太清宫朝享太廟有事於南郊等
三賦以聞朝謁太清宫朝享太廟有事於南郊
封西嶽賦比歲鴻生巨儒之徒誦古史引時義云國家
土德與黃帝合主上本命與金天合而守闕者亦百數
天子寢不報盖謙如也頃或詔厥郡國掃除曾顚雖翠
盖可薄乎蒼穹而銀字未藏於金氣臣甫誠薄劣不勝
區區吟詠之極故作封西嶽賦以觀賦之義預述上將
展禮焚柴者實覬聖人因有感動焉
鵰賦鵰者鷙鳥之殊特搏擊而不可當豈但壯觀於旌
門發狂於原隰引以為類是大臣正色立朝之義也臣
竊重其有英雄之姿故作此賦
天狗賦天寶中上冬幸華清宫甫因至獸坊怪天狗院
列在諸獸院之上胡人云此其獸猛捷無與比者甫壯
而賦之尚恨其與凡獸相近
詩類
王褒中和詩益州刺史王襄欲宣聖化於衆庶聞王褒
有俊才使作中和樂職宣布詩選好事者令依鹿鳴之
聲習而歌之(前王褒傳)
謝玄暉五言詩玄暉長五言詩沈約嘗云二百年来無
此詩也(南謝眺傳)
謝靈運夢得詩謝惠連族兄靈運云每有篇章對惠連
輒得佳語嘗思詩竟日不就忽夢見惠連即得池塘生
春草大以為工嘗云此語有神功非吾語也
謝靈運詩靈運移籍會稽盡幽居之美每有一詩至都
下貴賤莫不競寫宿昔間士庶皆徧(本傳)
王泰詩王泰每朔宴刻燭賦詩文不加點(本傳)
王筠詩沈約請王筠為草木十詠書之壁不加篇題約
謂人曰此詩指物程形無假題書(筠傳)
劉沆詩劉沆善屬文梁武帝命羣臣賦詩獨詔沆為二
百字三刻便成其文甚美(本傳)
沈約詩時盛為文章沈約謝眺王融以氣類相推轂周
顒善識聲韻約等文皆用宫商將平上去入四聲以此
制韻有平頭上尾蠭腰鶴膝五字之中音韻悉異兩句
之内角徵不同不可增減世呼為永明體(陸厥傳)
崔湜詩崔湜執政時年三十八嘗暮出端門緩轡賦詩
張說見之嘆曰文與位固可致其年不可及也(唐本傳)
上官儀詩上官儀工詩其詞綺錯婉媚(本傳)
白居易詩傳雞林白居易工詩士人爭傳雞林行賈售
其國相率篇易一金其偽者相輒能辨之(本傳)
柳公權詩唐柳公權嘗從穆宗幸未央宫帝曰邊戍賜
衣久不時今中春而衣已給帝曰當賀我以詩宫人能
之公權應聲成文婉切而麗詔令再賦復無停思天子
甚悅曰子建七步爾乃三焉(本傳)
張說詩張說既謫岳州而詩益悽婉人謂得江山助云
(本傳)
小杜詩杜牧於詩有理致豪邁號為小杜以别杜甫(本)
(傳)
孟郊詩孟郊為詩有理致然思苦竒澀李觀稱其詩曰
高處在古無上平處下顧二謝(韓愈傳)
劉义詩劉义冰柱雪車二詩出盧仝孟郊右(同上)
劉禹錫詩劉禹錫素善詩白居易言其詩在處應有神
物護持(禹錫傳)
長卿五言長城詩秦系與劉長卿善以詩相贈答權德
輿曰長卿自以為五言長城系用偏師攻之雖老益壯
(系傳)
李杜詩杜甫少與李白齊名時號李杜為歌詩傷時撓
弱情不忘君人憐其忠云(甫傳)
杜甫詩唐興詩人承陳隋風流浮靡相矜至甫渾涵汪
茫千彙萬狀兼古今而有之他人不足甫乃厭餘殘膏
賸馥沾丐後人多矣故元稹謂詩人以来未有如子美
者甫又善陳時事律切精深至千言不少衰世號詩史
韓愈於文章謹許可至歌詩獨推曰李杜文章在光燄
萬丈長誠可信云(書贊)
宋之問奪袍詩武后遊洛南龍門詔從臣賦詩左史東
方虯詩先成后賜錦袍宋之問俄頃獻后覽之嗟賞更
奪袍以賜(李適)
李賀錦囊詩李賀每旦自出騎弱馬從小奚奴背古錦
囊遇所得書投囊中(本傳)
李白詩李白一斗詩百篇(杜八仙歌)
孟浩然詩吾憐孟浩然短褐即長夜賦詩何必多往往
淩鮑謝(杜詩)
羣書考索卷二十
