羣書考索卷五十八宋章如愚撰
天文門
天文類
自初生民以來世主曷嘗不歴象日月星辰仰則
觀象於天俯則觀象於地天有日月地則有隂陽
天有五星地則有五行天有列宿地則有州域三
光者隂陽之精氣本在地而聖人統理之昔者包
犧氏觀象察法以通神明之德以類萬物之情故
易曰天垂象見吉凶聖人象之黃帝創受河圖始
明休咎星官之書自黃帝始降及高陽乃命南正
重司天北正黎司地爰及帝嚳亦式序三辰唐虞
則羲和繼軌夏則昆吾紹德年代綿邈文籍靡𫝊
至於商之巫咸周之史佚格言遺記于今不朽其諸
侯之史則魯有梓慎晉有卜偃鄭有禆竈宋有子韋
齊有甘德楚有唐昧趙有尹臯魏有石申皆掌著天
文各謹圖驗其巫咸甘石之徒後代所宗漢司馬談父
子繼為史官著天官書以明天人之道劉向廣洪範灾
異作皇極論以參往行之事及班固叙漢史司馬續述
天文而蔡邕譙周各有撰錄司馬彪采之以繼前志漢
之傳天文者則有唐都李尋之倫光武以來則有蘇伯
况郎雅光並參伍天文發揚善道後張渾為太史令鑄
渾天儀總序星經謂之靈憲在三國時吳之陳卓始列
甘石巫咸三家著於篇錄並著占贊唐興太史李淳風
浮屠一行尤稱精博如淳風之法象志一行之覆矩圖
後世未能過也故唐史采其要說而以為天文志王朴
之在五代通於歴數嘗以步日步月步星步法歛四篇
合為歴經故史臣載其遺說而為司天考今以其論日
月者攷之日有中道月有九行此前漢天文志之說也
中道者黃道也一曰光道九行者黑道二則出於黃道
之北赤道二則出於黃道之南白道二則出於黃道之
西青道二則出於黃道之東此之謂日有中道月有九
行也日有九道並與月同此又鄭康成所用以為注月
令者也月令於春其日甲乙而注則以為春從東道月
令於夏其日丙丁而注則以為夏從赤道月令於秋其
日庚辛而注則以為秋從白道月令於冬其日壬癸而
注則以為冬從黑道季夏之末其日戊己而注以為四
時之間從黃道此之謂日有九行也至於五代史司天
考所載王朴之說則又曰自古雖有九道之說盖亦知
而未詳徒有祖述之文而無推步之用今以黃道一周
分為八節一節之中分為九道盡七十二道而使日月
無所隠其斜正之勢此王朴所以有九道之法也晉書
天文志所載王蕃渾天之法則有曰赤道帶天之紘黃
道日之所行也半在黃道之内半在赤道之外與赤道
東交於角西交於奎此王蕃所以詳言黃道赤道之卞
也若日月之行則正歲凡十二會焉子為元枵丑為星
紀寅為析木卯為大火辰為壽星巳為鶉尾午為鶉火
未為鶉首申為實沈酉為大梁戍為降婁亥為娵訾此
一歲十二會之次也日月周天則凡三百六十五度四
分度之一焉星則循天而左行日月則遡天而右行日
行一度一歲一周天月行十二度有竒一月一周天此
日月周天之度數也日行太隂則無光月行太陽則能
照極南為太陽極北為太隂此又王充論衡太陽太隂
之說也日者陽精之宗月者隂精之宗月光生於日之
所照魄生於日之所蔽當日則光盈就日則光盡此張
衡靈憲生魄生明之說也日出于暘谷浴于咸池拂于
扶桑以至于隅中虞淵者此又淮南子日出日入之說
也今自其論星辰者言之則有五星有四宫星有極星
有中星又有經星瑞星焉夫所謂五星者何也歲星之
属於東熒惑之属於南太白之属於西辰星之属於北
鎮星之属於中央五星同色百姓寧然五星有嬴有縮
早出為嬴晩出為縮至甘氏太初歴又各不同盖以星
嬴縮在前名錄後所見也古歴五星之推亡逆行者至
甘氏石氏經則以熒惑方曰為有逆行盖以周衰之變
遂因以為皆非正行也夫所謂四宫星者何也東宫之
星則蒼龍之属角亢氐房心尾箕之七宿其形如龍故
曰蒼龍南宫之星則朱鳥之属井鬼柳星張翼軫之七
星其形如翼鳥故曰朱鳥西宫之星則咸池之属奎婁
胃昴畢觜參有白虎體故曰白虎北宫之星則元武之
属謂斗牛女虚危室壁有龜蛇體故曰元武其所謂北
極者北辰也北辰天之中也天運無窮三光迭曜而極
星不移故曰居其所而衆星拱之此北極也而又有所
謂南極者焉北極則高於地者三十六度南極則下於
地者三十六度故北極之下三十六度常見不没南極
之上三十六度常没不見此南極北極之别也古者舉
中星以正四時春則日中星鳥夏則日永星火秋則宵
中星虚冬則日短星昴此堯典之中星也而又有月令
之中星焉孟春之月日在營室昏參中旦尾中仲春之
月日在奎昏弧中旦建星中季春之月日在胃昏七星
中旦牽牛中例而推之四時皆然此月令堯典中星之
異也若夫經星者如曰四輔曰華盖如斗魁所載之六
星曰上將曰次將曰貴相司命司中司禄者則名之曰
文昌斗魁之下兩相比之六星曰泰階曰中階曰下階
者則名之曰三台太微為五帝之坐東壁為圖書之府
執法郎官之象其官明堂靈臺之象其物皆經星也故
馬績云天文之在圖籍昭昭可知者經星常宿中外官
凡百一十八名積數七百八十三星皆有州國宫官物
象之類張衡靈憲論曰中外官常明者百有二十四可
名者三百二十為星二千五百微星之數萬有一千二
百五十庶物蠢動咸有繫命此之謂也若夫瑞星者如
隋志所載一曰景星出於有道之國二曰周伯星所見
之國必昌三曰含譽四曰格澤此瑞星之類也然總諸
星而觀之北斗者乃七政之樞機隂陽之元本也魁四
星為璇璣杓三星為玉衡所謂璇璣玉衡以齊七政者
也太史公曰杓擕龍角(東方宿)衡殷南斗魁枕參首斗
為帝車運于中央臨制四海分陽隂建四時均五行移
節度定諸紀皆繫于斗故天官之書首言極星又以北
斗為諸星之首此又觀象之所當先也或曰第一曰天
樞二曰璇三曰璣四曰權五曰玉衡六曰開陽七曰搖
光樞為天璇為地璣為人權為時玉衡為音開陽為律
搖光為星石氏乃曰一主天二主地三主火四主水五
主土六主木七主金又曰一主秦二主楚三主梁四主
吳五主燕六主趙七主齊亦不可不知也常觀馮相氏
之職掌十有二歲十有二月十有二辰二十有八星之
位辨其叙事以會天位冬夏致日春秋致月以辨四時
之叙保章氏之職掌天星以志星辰日月之變動以辨
其吉凶此又觀象之法也雖然魏崔浩嘗攷校漢以來
日月薄蝕五星行度并譏前史之失别為魏歴以示高
允而允謂漢元年五星聚東井乃漢史之謬案星傳金
水二星常附日行冬十月日旦在尾箕昏没於申南而
東井方出於寅北二星何因背日而行是史官欲神其
事不復推之於理也及浩考之果如充言乃以前三月
旅於東井而非十月也吁安得斯人而與之言天文哉
中星
聖人南面視四時之中所以候四時以布民政也故堯
命羲和歴象日月星辰敬授人時舜在璿璣玉衡以齊
七政皆謂此也然則天以二十八宿分布四方凡三百
六十五度有竒為日月五星之次舍日行一度為一日
一周天為一歲月行三十日一周天為一月故日月一
歲十二會為四時時有孟仲季仲為分至人君不能以
朝夕察候乎星度也故舉四時之中以驗之曰日中春
分也曰日永夏至也曰宵中秋分也曰日短冬至也所
謂星鳥者南方之星七為朱鳥體春分則見於南方也
所謂星火者東方之星七為蒼龍體夏至前見於南方
也所謂星虚者北方之星七為元武體秋分則見於南
方也所謂星昴者西方之星七為白虎體冬至則見於
南方也鄭康成曰凡記昏明中星者為人君南面而聽
天下視時候以授民事也既舉四時之中又昏旦但視
方之列宿則孟季之月與周天之度數從可知也故歴
代聖王尚之夏有小正周有時訓秦漢曁唐及宋朝皆
有月令所以順天時而督民務也詩曰定之方中作于
楚宫又有三星在天在隅在戶之候春秋𫝊曰啓蟄而
郊龍見而雩又曰土功水昏正而栽又曰凡鳥日中而
出日中而入此皆視列宿而行國政也歴三代漢唐至
于今數千年日行漸遠故中星隨而轉移堯典之中星
與月令之中星為不同月令之中星與歴之中星又不
同書於春舉星鳥而月令於仲春則曰昏弧中書於夏
舉星火而月令於仲夏則曰昏亢中書於秋舉星虚而
月令於仲秋則曰昏牽牛中書於冬舉星昴而月令於
仲冬則曰昏東璧中書之中星常在後而月令之中星
常在前故鄭康成之釋禮記則曰月令舉其初朔而尚
書總舉其月之中也豈非與月令為不同乎月令於孟
春昏參中而三統歴於立春則以為昏畢十度中元加
歴於立春則以為昏昴九度中皆不同其為昏參中者
考之餘月之昏旦亦莫不然是月令為歴未嘗同也故
孔穎逹之䟽禮記則曰月令但舉其大略所以昏明之
星不可以正依歴法也是豈非與歴為不同乎昔元祐
中蘇頌為儀象法要以月令洎唐及本朝所測者合為
四時昏旦中星圖陳祥道為禮書亦併論其月令尚書
中星之異皆此意也雖然月令於餘月之昏旦中皆舉
二十八宿如孟春之參尾中季春之牽牛中孟夏之曰
翼曰婺女季夏之曰火曰奎孟秋之昏畢中季秋之昏
虚中孟冬之旦七星中季冬之旦軫中皆二十八宿也
惟仲春之月日奎昏弧中旦建星中獨非二十八宿者
以弧星近井而建星近斗也石氏星經曰井有二十三
度斗有二十六度以井斗度多其星體廣遠不可的指
其昏旦之中故舉弧建以定之此又不可不知也
分野
天有十二次日月之所躔地有十二辰王侯之所國周
官大司徒辨十有二土十有二壌保章氏以星土辨九
州所封封域皆有分星以觀妖祥盖九州十二域或係
之北斗或係之二十八宿或係之五星則雍主於魁冀
主於樞青兖主於璣揚徐主於權荆主於衡梁主於魁
陽豫主於搖光此繫之北斗者也星紀吳越也元枵齊
也娵訾衛也降婁魯也大梁趙也實沈晉也鶉首秦也
鶉火周也鶉尾楚也壽星鄭也大火宋也析木燕也此
國之係於二十八宿也壽星之次其州曰兖大火之次
其州曰青娵訾之次其州曰并降婁之次其州曰徐大
梁之次其州曰冀實沈之次其州曰益鶉首之次其州
曰雍鶉火之次其州曰三河鶉尾之次其州曰荆此州
之繫於二十八宿也歲星之主齊吳熒惑之主楚越鎮
辰星之主燕趙代此係之五星者也然吳越南而星紀
在丑齊東而元枵在子魯東而降婁在戍東西南北相
反而相属何耶先儒以為古者受封之日歲星所在之
辰其國属焉觀春秋𫝊凡言占相之術以歲之所在為
福故師曠梓慎禆竈之徒以天道在西北而晉不害歲
滛元枵而鄭飢則古之言星紀者未嘗不視歲之所在
也梓慎曰陳太皥之虚也鄭祝融之虚也皆火房也衛
高陽之虚也其星為大水以陳為火則太皥之木為火
母故也以衛為水則高陽水行故也子産曰高辛氏有
二子伯曰閼伯季曰實沈遷閼伯於商邱主辰商人是
因故辰為商星遷實沈於大夏主參唐人是因故參為
晉星然則十二域所主亦若是爾班固曰甲乙海外日
月不占而丙丁則江淮海岱也戊己則中州河濟也庚
辛則華山以西壬癸則常山以北一曰甲主齊乙主東
夷丙主楚丁主南夷戊主魏己主韓庚主秦辛主西夷
壬主燕趙癸主北夷子主周丑主翼寅主趙卯主鄭辰
主邯鄲巳主衛午主秦未主中山申主齊酉主魯戍主
吳越亥主燕代此又以方位辨州土也盖自甘德石申
以十二次更配十二分野而分野之次巳明自班固取
三統歴十二次以配十二野而分野之次益明及費直
之說周易蔡邕之月令章句所言頗有先後故陳臯更
言郡國所入之宿度而分野之度數為尤明張衡蔡邕
之在漢則以漢之郡而配十二次者也李淳風之法象
志則以唐之州縣而配十二次者也然唐志所載一行
之論則曰近代諸儒言星土者或以州或以國虞夏秦
漢列國廢置不同周之興也王畿千里及其衰也僅得
河南七縣今天下一統而直以鶉火為周分則疆埸舛
矣七國之初地形雌韓而雄魏皆綿亘數州相錯如綉
考雲漢山河之象多者或至十餘宿其後魏徙大梁則
西河合於東井秦拔宜陽而上黨入於輿鬼方戰國未
滅時星家之言屢有明驗今則同在畿甸中矣而或者
猶據漢書地理志推之是守甘石遺術而不知變通之
數也以為天下山河之象在乎兩戒北戒則自三危積
石負終南地絡之隂東及于太華北抵于常山乃東徇
塞而至于朝鮮是謂北紀所以限戎狄也南戒則自岷
山嶓冡負地絡之陽東及太華南踰江漢乃東徇嶺而
至于閩中是謂南紀所以限蠻夷也故星𫝊謂北戒為
胡門南戒為越門河源自北紀之首北與地絡相會分
而東流與涇渭濟瀆相為表裏謂之北河河源自南紀
之首南與地脉相會分而東流與漢水淮瀆相為表裏
謂之南河觀兩河之象與雲漢之始終而分野可知矣
渾天儀
言天者有三家一曰盖天二曰宣夜三曰渾天蔡邕言
宣夜之學絶旡師承周髀術數具存考驗天狀惟渾天
者近得其情所謂周髀者即盖天之說也其言天地中
高而四隤日月相隠蔽以為晝夜又云天形南高而北
下日出高故見日入下故隠天之居如倚盖極在人北
是其證也所謂宣夜者惟漢郗萌記先儒所𫝊而云天
本無質日月衆星浮生空虚之中其行其止皆湏氣焉
晉虞喜因宣夜之說於是而有安天之論虞聳亦祖宣
夜之說於是而有穹天之論吳姚信又以天之體南低
北高於是而有昕天之論此皆好竒徇異之說非極數
談天者也盖宣夜有其名而無其𫝊周髀有其術而無
其驗惟渾天謂地居中而天周焉日在地上為晝日在
地下為夜雖王仲任據盖天之說以駁渾儀而葛洪釋
之曰周天之度半覆地上半繞地下故二十八宿半見
半隠天轉如車轂之運晉志載黃帝書曰天在地外水
在天外水浮天而載地者也易之晉坤下離上以證日
出於地明夷之離下坤上以證日入於地需之乾下坎
上此亦天入水中之象也當有何損而謂為不可乎故
歴代所用多用渾天本朝韓顯符渾天法象序曰自伏
羲立渾儀測北極高下量日影短長定南北東西觀星
間廣狹則伏羲已有渾儀矣隋志曰唐堯即位羲和立
渾儀舜璿璣玉衡以齊七政而璿璣即渾天儀也是知
渾儀者實天地造化之凖隂陽歴數之元自古聖帝明
王莫不用是以精詳天象故前漢則有洛下閎渾天儀
東漢則有張衡渾天儀在吳則有王蕃渾天儀在晉則
有陸績渾儀在宋元嘉中則有錢樂之渾天儀唐正觀
則有李淳風渾天儀在開元則有梁令瓉黃道游儀而
其中之最精詳者則漢之張衡唐之李淳風為可考也
張衡之儀以八尺圓體而具天地之象則有内規外規
有南極北極有黃道赤道以至于二十四氣二十八宿
與夫日月五星之属莫不咸在轉之以漏水告之於靈
臺而星中出没與天相值若合符節故崔子玉為之銘
曰其數術窮天地制作侔造化范曄云其範圍兩儀天
地旡所藴其靈陸公紀之徒以為推步七曜之道度歴
象昏明之證候校以四八之氣考以刻漏之分占晷景
之往來求形證于事情莫密於此則張衡之渾天為可
考也淳風之儀表裏三重曰六合儀曰三辰儀曰四遊
儀皆儀之别也天經金渾金常璿璣者儀中之規也上
列十日十二辰三百六十五度中著日月五星列宿相
距下為元樞主衡遊以横筩以觀象而察器者儀之用
也推驗之法本於黃道盖帶天之中距極南北定而不
易者赤道也視日所照以為光道發歛不時者黃道也
治歴者不難於筭平朔而難於定氣差制儀者不難於
規赤道而難於規黃道是以太宗置於凝暉而用以測
候此則淳風之渾儀為可考也漢自張衡渾儀之外而
洛下閎之儀君子亦有取焉晉志曰漢太初洛下閎等
造員儀以攷歴度揚子雲論渾天亦曰洛下閎營之鮮
于妄人度之耿壽昌象之幾幾乎莫能違也此豈非洛
下閎之可取者乎唐自李淳風之後梁令瓉之黃道游
儀君子亦有取焉唐志曰令瓉以木為游儀使黃道運
行以追列舍之變因二分之中以立黃道以赤道定位
黃道游仰月環白道動與天合簡而易從一行是之乃
奏令瓉所為日道月交皆自然契合於推步尤要此豈
非梁令瓉之可取者乎其他如後漢之銅儀則有以銅
而為儀者矣後魏之銕儀則有以銕而為儀者矣宋元
嘉之小儀則曰小渾天李淳風之木渾則曰木渾圖唐
明皇武成殿之水渾天則運以水者也張平子之候風
地動儀則又用之以測地者也若夫曰赤道曰黃道此
其法之不同者也曰单規曰雙規曰雙環規其制之不
同者也盖至本朝張思訓之渾儀則作於太平興國之
中其制則有地軸地輪地足之異有横輪側輪斜輪之
别晝夜長短之刻日月五星之度皆具焉而其機轉之
用皆隠於樓中此又踵一行令瓉之遺象者也韓顯符
之渾儀則成於大中祥符之間其制則有游規直規之
别黃道赤道之分曰窺管曰平凖皆其儀之號也曰龍
柱曰水臬皆其號之殊也此又本乎淳風一行之遺法
者也嘗觀蘇頌上儀象法要於元祐中有曰古人測候
天數其法有二一曰渾天儀二曰銅候儀又按吳王蕃
云渾天儀者羲和之舊器又有渾天象者以著天體以
布星辰二者以考於天盖密矣詳此則渾天儀銅候儀
之外又有渾天象凡三器也渾天象歴代罕𫝊其象惟
隋書志稱梁秘府有之云元嘉中所造由是言之古人
候天具此三器乃能盡妙今惟一法誠恐未得精密古
人言天有周髀之術以鉤股法推考天度若通此筭術
則天數從可知矣唐開元中太史監南宫說等馳往安
南蔡蔚等州測候日景一行以南北日影校量用交股
法筭之即此法也雖然一行作大衍歴詔太史測天下
之晷求其地中以為定數其議曰周禮大司徒以土圭
之法測土深日至之景又有五寸謂之地中鄭氏以為
日景於地千里而差一寸南宫說擇河南平地度之大
率五百餘里晷差一寸而舊說謂王畿千里影差一寸
妄矣原古人所以步圭影之意將以節宣和氣輔相物
宜不在於辰次之周徑其所以重歴數之意將以恭授
人時欽若乾象不在於渾盖之是非若乃述旡稽之法
於視聽之所不及則君子當缺而不議也而或者各守
所𫝊之器以術天體謂渾元可任效而測天象可運筭
而闚迭為矛盾誠以為盖天耶則南方之度漸狹果以
為渾天耶則北方之極浸高此二者盖渾盖之家盡智
畢誠未有能通其說也則王仲壬葛稚川區區於異同
之辨何益人倫之化哉凡晷度冬夏不同南北亦異先
儒一以里數齊之遂失其實今更為覆矩圖南自丹宂
北暨幽都每極移一度輙累其差可以稽日食之多少
定晝夜之長短而天下之晷皆叶其數矣唐末邊罔修
歴術服其精粹以為不刊之數也(昭宗)
刻漏
周天之星二十有八星星之辰十有二辰之度三十有
竒而十二辰之度三百六十五有竒星辰徇天而左旋
日月五星遡天而右轉日陽也舒而遲故朞而周月隂
也蹙而速故一月而周日月會於辰則為月十有十二
會則為歲歲三百有六旬有六日而日之長短參差不
齊於是先王刻箭沃漏以揆之故隋志曰黃帝創觀漏
水制器取則以分晝夜則漏刻之制盖始於黃帝其後
因以命官周禮挈壺氏則其職也及攷之鄭氏所注則
有曰漏之箭晝夜共百刻冬夏之間有短長焉太史立
成法有四十八箭此亦可見周制之大略也漢興因徇
古制武帝所用之法二至之後九日而增損一刻建武
中興歴稍後天宋浮許淑請更歴法天下初定顧猶未
遑而令甲第六漏品斯載日分百刻率以九日為刻增
損視夏歴為疎焉永平紹隆張盛景防以四分法課校
弦望術頗施行元和編訢李梵推廣其術歴用四分而
官漏之制一仍其舊或時至差二刻以上不與天應迄
于和帝永元之十四年未知改作惟霍融待詔太史視
考夏歴露章抗議詔刻四十八箭以二十四氣日躔所
在泊于黃道去極晷景昏明中星刻于其下隨日南北
以為長短始終互起凡一再周而一歲之運畢焉四分
歴法訖定于茲然則是氣之設實為至妙終于魏晉相
𫝊不改故晉陸機則有刻漏賦晉李充孫綽則有刻漏
銘梁陸倕則又有刻漏銘唐藝文志則有刻漏經唐歴
志則有一行步軌漏術此亦可以攷歴代之大略也然
孔穎逹謂浮箭壺内以出刻為凖賈公彦謂漏水壺内
以設刻為度或浮或沉此其說之異也古今刻漏之法
有浮漏有稱漏或浮或稱此其制之異也漢夏賀良則
有百二十刻之說宋何承天則有春秋二分晝夜各五
十刻之說梁武帝大同之所改用者則又有百八十刻
之說至於陳隋則仍用百刻之制此又其效之不同者
也在天聖中燕肅所上刻漏浮箭之壺為金蓮花則曰
連花漏皇祐初舒易簡等所造刻漏以水為權衡增平
水壺置于文德殿則為文德殿刻漏蘇頌之在元祐上
儀象法要於渾天儀銅候儀渾天象三器之外又置刻
漏四副一曰浮箭漏二曰稱漏三曰沈箭漏四曰不息
漏使挈壺專掌時刻與儀象互相參考以合天星行度
為正所以驗天數與天運為不差則寒暑之氣候自正
也雖然周官挈壺氏曰凡軍事垂壺施之於軍所以嚴
警守以至朝夕之禮而常以是為節焉然春官雞人凡
國事為期則告之時而齊詩特罪挈壺氏者盖天子備
官挈壺氏掌漏雞人告之諸侯則掌漏告時一於挈壺
氏而已此不可不知也
沈存中筆談云古今言刻漏者數十家悉皆疎謬未
合天度予占天候景驗儀象考數下漏凡十餘年方
粗見真數成書四卷謂之熙寧晷漏皆非襲蹈前人
之迹其間二事尤微其術可以心得不可以言喻非
深知造筭之理者不能與其微也
歴
聖人作歴大要有三一曰象二曰氣三曰數攷之以日
月星辰之象驗之以隂陽寒暑之氣積之以抄忽毫釐
之數盖四時寒暑旡形而運於下日月星辰有象而見
於上二者常動而不息一有一旡出入升降或遲或速
不相為謀其久而不能旡差者勢使之然也故為歴者
其始未嘗不精察而其後多疎不合亦理之然也不合
則屢變其法以求之自古以來歴未嘗同也黃帝作調
歴乃命羲和占日常儀占月車區占星泠倫造律吕大
撓造甲子隸首作筭數容成總斯六術考定氣象建五
行察發歛起消息正閏餘歴法之詳盖肇於此顓帝之
歴正以孟春號為歴宗堯歴象日月星辰箕子言九疇
而五紀明歴法夏商周迭用三統正朔不同歴亦以異
周室既衰歴官失紀疇人子弟散在諸國於是國各有
歴魯歴其一也漢之歴凡四變自張蒼用顓帝歴武帝
用太初歴而劉歆有三統歴章帝則用元和四分歴其
後劉洪則又有乾象歴此其歴之四變也唐之歴凡八
變高祖則用傅成均戊寅元歴高宗則用李淳風麟德
甲子歴開元則用一行大衍歴代宗則用寳應五紀歴
德宗則用建中正元歴憲宗則用元和觀象歴穆宗則
用長慶宣明歴在景福則又有邊岡崇元歴此其歴
之八變也自漢唐之外在晉則有杜預春秋長歴二元
乾度歴在宋元嘉則有何承天之新歴在元魏則有崔
浩五寅元歴在隋則有皇極歴在周顯德則有王朴欽
天歴然漢之歴莫善於太初盖鄧平唐都洛下閎之徒
以律起歴其衍起於黃鐘初九而乘之得其數八十一
以為日法以前歴上元太初而推之復得閼逢攝提格
之歲中冬甲子朔旦冬至日月在建星故罷廢尤䟽遠
者十有七家至淳于覆驗而太初歴之晦朔弦望皆為
最密日月如合璧五星如連珠此太初歴之所以獨顯
於漢也其他如歆之三統而杜預則以為比諸家最疎
六十餘歲輙增一日班固誤以為志而何承天亦云揚
雄惑歆之說采以為太玄如四分歴則出於圖䜟之所
著而漢人馮光等又病其歴元之不正至乾象歴雖鄭
玄以為其法窮幽極微而魏韓翊則以為减斗分太過
其視太初則有間矣唐之歴善於大衍盖一行專用大
衍之策竊攷其詳本於天地之二中始於冬至之中氣
以合朔至日月之會以日度正周天之數以卦氣定七
十二候以中星正二十四氣天數始於一地數始於二
合二始以位剛柔天數終於九地數終於十合二終以
紀閏餘天數中於五地數中於六合二中以通律歴一
策之分十九而章法生一揲之分一十六而蔀法生以
卦當歲以爻當月以策當日而其原皆本於易故唐史
臣謂自太初歴至麟德歴有二十三家與天雖相近而
未密也至一行密矣其倚數立法固旡以易也後世雖
有作者皆依倣而已此大衍之術所以獨顯於唐也其
他如戊寅元歴則以受命之歲而為名而祖孝孫之徒
猶恨其疎闊李淳風之甲子歴雖當時以為精密而後
復雜用以瞿曇之經緯歴若夫徐昴之觀象歴則又旡
蔀章之數至於察歛啓閉之候循用舊法而測驗不合
其視大衍則又有間矣自太初大衍之外而杜預之長
歴王朴之欽天歴為可采也預之言曰天行不息日月
星辰各運其舍皆動物也以新故相涉不得不有毫末
之差積而成多以失弦望晦朔則不得不改憲以從之
易所謂治歴以明時言當順天以求合也李修卜顯依
其論以為乾度歴合日行四分數而微增當時參校以
為特勝預奏行之此其可取者然也朴之言曰為國家
者履端立極必體其元布政考績必因其歲禮動樂舉
必正其朔三農百工必順其時五刑九伐必順其氣庶
政有為必從其日月是以聖人必治歴數包萬象以為
法齊七政以立元測圭箭以候氣明九道以步月交遲
速以推星攷黃道之斜正辨天勢之升降而交蝕詳焉
於是而為欽天歴此其可取者然也至於本朝歴凡十
變在建隆則曰應天在太平興國則曰乾元在咸平則
曰儀天在天聖曰崇天在治平曰明天在熙寧曰奉天
在元祐曰觀天在崇寧曰占天未幾又改曰紀元在紹
興曰統元在慶元曰會元此其大略也然歴之道大矣
有歴元有歴譜後漢虞恭宋訢之議歴有曰建歴之本
必先立元正然後定日法法定然後度周天以定分至
三者有程則歴可成也故黃帝造歴元起於辛卯顓帝
用乙卯虞用戊午夏用丙寅商用甲寅周用丁巳魯用
庚子漢用乙卯武帝用丁丑范曄載於律歴志者為可
考也劉向深明洪範嘗作五紀論總六歴而列是非至
歆復䆒其微𦕈推易象春秋作三統歴及譜取尹咸所
校條而奏之為十八家之書曰黃帝五家歴曰顓帝歴
曰夏商周魯歴曰天歴曰大歴曰日月宿歴此其以歴
明者也曰日月行帛圖曰五星行度曰律歴數法曰五
星宿紀曰日晷曰許商杜忠筭術此皆象數之書而歴
之流也故亦以歴名之曰帝王諸侯世譜曰古來帝王
年譜此以譜名者也盖譜也者歴叙古帝王授受之次
以明三統之序以紀灾祥休咎之徵而使作歴者得以
考驗故其書與歴並𫝊今班固載於藝文志者為可考
也不特此也唐一行之論則又有十二議焉曰歴本曰
中氣曰合朔曰没滅略例曰卦候曰卦議曰度議曰躔
盈縮略例曰九道議曰晷漏中星略例曰月蝕議曰五
星議其外又有步中朔術有步發歛術有步日躔術有
步月離術有步軌漏術有步交會術步五星術今載於
唐歴志者又可考也抑嘗觀唐藝文志其於律書也不
特叙歴代之歴書而首叙歴代之筭法如劉向九章重
差之筭法張邱建之筭經劉徽之海島筭經其他如曰
七曜歴筭曰黃鍾筭法曰五曹筭經纖悉備載而不遺
以見其明歴者又不可不先明乎此也歐陽作歴志論
邊岡用筭巧能馳騁反覆于乘除間由是簡捷超徑䓁
接之術具而經制遠大衰序之法廢吁歴其可輕議哉
雖然古之論朞數者在大𫝊則曰凡三百六十當朞之
日是一朞之日數止於三百有六十矣在堯典則曰朞
三百六旬有六日是一朞之數又餘於大𫝊所言者六
日矣至於杜預長歴又有周天之數凡三百六十有五
度四分度之一為言則一朞之度其所行不足又减於
堯典之三分矣則增損之數其不同者又何歟大𫝊所
言盖自其正數而言之堯典所言盖自其置閏之成數
言之長歴所言盖自步占之法言之此又論歴者之不
可不知也
日蝕議曰使日蝕皆不可以常數求則旡以稽歴數
之疎密若皆可以常數求則無以知政教之休咎五
星議曰五星留速伏見之效表裏盈縮之行皆係之
於時而象之於政政有小失則小變不然皇天何以
隂隲下民警悟人主哉
地理門
江左經略中原
晉自元帝植國於江左終晉之世雖未嘗恝然於中原
而終不能踰淮而北祖逖之於河南有端緒矣而竟不
能以酬其擊楫之素志庾翼之志在滅胡亦少壯矣而
不能抗李熊之堅敵禇裒大舉而終以自阻(以部將徐)
(翕之敗而自沮)商浩北伐而終以不遂元温雖成關洛
之功而枋頭頓挫之後大節遽變亦安望其勵志復仇
以混一區宇哉其後劉裕以英雄之才奮然以興復為
己任東滅南燕西取姚秦北圍滑臺以與魏氏争河洛
之地前日諸人所以悉力經畫而不可得者往往次第
以平志氣亦雄健矣獨惜其入關之後不能事形勢以
張國威英雄豪傑之士於是有得其用心者矣故東還
之師未及脫旆而秦隴之變已竊發而不可禦此夏連
勃勃所以逆知其不能守也裕之規模盖可知矣是以
魏太武一振兵威而青兖司豫之地拱手以歸魏豈非
規恢之略旡以開其後歟更宋五十餘年雖文帝一再
出師以開拓境土隨得隨失終不得而有之嘗觀到彦
之統帥舟師徑趣河洛魏人歛袵而退司兖之地常一
平矣未幾而復失柳元景嘗以㐮陽之師克復潼關向
義之徒所在響應關輔之地嘗一平矣又未幾而復失
盖文帝雖號為有志中原而本旡進取之長策幸其事
之速辦而不知其敗之尤速也且魏歛戍之初豈真有
畏心哉特以天時不利而不敢與之較爾王仲德曰胡
虜歛戍北歸必併兵全聚若河冰既合將復南來是固
足以知敵人之心而帝莫之聽此彦之所以不能據全
其地也元景始進之初亦事幾之會也固宜精擇主帥
號召英傑以共成響應之勢而帝之所任者乃王元謨
虚誕之徒不閑將略竟以退怯失利而元景亦不得以
獨進命將出師例以成律指授而先後遲速之機諸將
往往不得以自便關防纖悉一至於此安得度外之士
以立非常之功乎至如檀道濟以盖世之威名此正敵人
之所深畏者也帝乃以猜疑畏忌之心使之進退旡以
自免及事變不支之際始深悔之見何晚也况當時太
武之在魏内則有崔浩高允之徒以為之謀外則有奚
行長孫翰之徒以為之將乘其翦滅柔然之餘威震兵
南向聲勢所接已足以讋服人心於未戰之初矣夫敵
人之勢方張而宋之所自為國者乃復若是旡怪乎青
徐兖豫之地相繼覆殁而不自固也吾嘗觀何承天備
邊策曰今日非大田淮泗内實青徐使民有贏儲野有
積榖然後一舉蕩夷則不足為也若但欲遣軍追討報
其侵暴則彼必輕騎犇走不肯會戰徒興巨費不損於
彼報復之役將遂旡已此策之最末者也承天之言最
切於用而一不暇講徒欲愜其欲速之心而不為久長
之計志於苟得而卒不可得也嘗觀晉宋以來凡植國
於北方未有能久者劉淵父子奄有關洛而稱漢雖頼
石勒之力未幾而反為石勒所取歴二十有六年而亡
石勒據河南而稱趙雖出於張賓之謀未幾而竟為冉
關所取歴三十有二年而亡慕容雋之興燕慕容恪之
功也雖其取中山破青齊略取關河之地然不二世而
遂并於秦苻堅之興秦王猛之功也雖取洛陽平關東
以據中原之地然淝水既敗之後遂分裂於慕容垂姚
萇之徒而不可禁其餘後梁之吕光北燕之馮䟦赫連
勃勃之於夏私自竊據而旡可久之長筭是以隨起隨
滅而不自知也語北方之盛者莫如魏然自孝文遷洛
之後亡形已見其後孝明六鎮之變纔起而東西分裂
之禍卒移於高氏宇文亦可見矣然則有志於恢復者
豈宜自沮哉
荆㐮形勢
昔諸葛亮勸劉備以取蜀結吳跨有荆益周瑜亦勸孫
權分以荆州資劉備以發兵争蜀還據㐮陽以蹙曹操
北方可圖也由是觀之坐制吳楚通西蜀而守㐮陽英
雄之資而帝王之業也昔荀彧說曹操則曰先取河北
南臨荆州諸葛說備則曰跨有荆益魯肅說孫權曰荆
州與國鄰接據而有之天下可定及曹操破荆州順江
東下則遣周瑜逆入劉備領荆州牧則躬援甲胄與魯
肅吕蒙陸遜軰數十年間以死拒戰而荆州卒為吳有
魏不復南渡蜀不敢南下者以不失上流之勢也此豈
非荆州之形勢乎孫權初有江南而周瑜吕蒙勸權取
㐮陽以抗曹操晉羊祜滅吳果自㐮陽始元温之領荆
州也决策北征自江陵道㐮陽直抵關中進至覇上而
還柳元景自㐮陽率諸軍據潼關戰于陜下南國之威
少振焉苻堅乘䧟蜀之勢舉兵寇㐮陽則江表之勢固
可憂矣此豈非㐮陽之形勢乎嘗聞吳紀涉之言曰自
西陵至江都五千七百里疆界雖遠而險要必争之地
不過數四猶人有六尺之軀其護風寒亦數處爾如此
則上流所備可得而言矣夫荆湖之地為州者十而其
鎮則江陵武昌是也京西道為州者八而其鎮則㐮陽
是也江西道為州者十而其鎮則九江是也凡畫野分
土必據其津塗而扼其喉衿今所謂險要必争之地不
過江陵武昌㐮陽九江是矣何以明之江水源於岷山
下䕫峡而抵荆楚則江陵為之都會故諸葛亮以謂荆
州北據漢沔利盡南海東連吳會西通巴蜀此用武之
國也嶓冢導漾東流為漢漢沔之上則㐮陽為之都會
故庾翼以謂㐮陽西接益梁與關隴咫尺北去河洛不
盈千里方城險峻土沃田良水路通流轉運旡滯進可
以掃蕩秦趙退可以保據上流故也沅湘衆水合洞庭
之波而輸之於江則武昌為之都會故吳常都於此而
東晉宋齊梁陳之際號稱盛府者此也豫章西江與鄱
陽之浸浩瀚吞納而匯於湓口則九江為之都會晉人
以謂潯陽北撫群蠻西運荆郢亦藩任之要者此也今
守江陵則可以開蜀道守㐮陽則可以控川陜守武昌
九江則可以蔽全吳夫蜀漢吳楚併而為一則東海之
守亦固矣
秣陵(建康府)
壽州(壽春又舊壽陽縣也今安豊軍)
蘄州(蘄春)
峽州(夷陵又云西陵狼尾灘及安蜀城)
廣陵(今揚州)泗州(郡名臨淮)
江陵(今荆南府昔荆州又樂郡南郡公安)
九江(今江州又郡名潯陽湓口)
武昌(今下郢川又郡名江夏)
京口(今鎮江府又丹陽又潤州)
合肥(今廬州又云廬江)
和州(歴陽濡湏塢在無為軍巢縣)
舒州(同安皖城皖公山)
漢陽(沔又名沔口)郢州冨水
隨州(漢東)黃州(齊安)
光州(弋陽)徐州(永陽)
楚州(淮隂)池州(秋浦)
瓜步(真州六合縣)采石(和州對境南岸)
姑熟(太平州)
江淮形勢
江淮之險天地所以限南北也而長淮之地又天地所
以蔽長江也昔立國於南則守江以為家戶備淮以為
藩籬是故輕重之權不在江而在淮知有江而不知有
淮是未知有重險者也夫江東西東極于海上流江陵
歸峽則㐮陽隨郢為之藩蔽中流武昌九江則舒蘄光
黃為之藩蔽下流建康京口則真陽楚泗廬壽為之藩
蔽昔三國時吳不得淮南至晉太康兵出廣陵壽春而
吳亡東晉經劉石苻姚之亂長淮以南一彼一此而合
肥壽陽淮隂常為晉氏鎮守至陳宣帝始盡失淮南之
地其後賀若弼等自陽廬渡采石京口而陳亡南唐罷
把淺之師壽春失守而江北之地遂入于周此淮南之
得失係江左之安危也今自淮而東以楚泗廣陵為之
表則京口秣陵得以蔽遮自淮而西以壽廬歴陽為之
表則建康姑熟得以襟帶江西之鎮莫重於潯陽而舒
蘄者潯陽之表也湖北之鎮莫重於武昌而齊安者實
武昌之表也愚觀三國六朝之間争戰攻守嘗從事於
此矣恨其未知所以用之也吳氏自孫策駐足江東而
於淮之地則有廬江之守故魏氏雖竊取中土而不能
以得吳世率以為守淮之利足以蔽長江也而不知用
淮之利以圖進取此吳氏之失也劉宋自劉裕立國於
建鄴而於淮之地則有盱眙之蔽故元魏雖有虎視之
意而終不能以窺宋世率以為守淮之利足以蔽長江
而不知用淮之利以争中原此劉宋之失也蕭梁自武
帝立國於江左雖與元魏交争於兩淮之間互有勝負
而鍾離之守元英退縮歛袵而不敢争世之議者又以
為淮右之勢誠足以禦敵人之衝也而不知用淮以為
恢拓之計則其所失殆與孫吳劉氏等耳愚考之孫權
踵孫策之遺緒而旡争衝攻取之才觀孫策晩歲付嘱
之語止以自保之能許之而魯肅帷幄之謀亦止為保
守江東之計故廬江之地吕蒙雖守之而合肥之後一
為張遼所敗遂終身不敢以窺魏此長淮之地在吳而
吳不能用也宋文帝紹劉裕之遺業雖有争戰之意而
旡規恢之大志觀王元謨之徒率師進取以經略中原
而欲止圖河洛之地劉興祖徑取河北之策則置而不
論故臧質盱眙之守僅免敗缺竟未足多而元嘉之政
從是不振卒不能挫元魏虎狼之勢此長淮之地雖在
劉宋而劉宋不能用也蕭梁自武帝創有基業初年英
武似亦可嘉然自其既有天下之後志氣凋落無復嚢
括宇宙之志雖席鍾離天險之勢而略不能用險以挫
北軍之鋒元澄之圍鍾離雖以失利而自退元英之圍
鍾離雖以韋叡之救而自觧不過僅僅自守耳此長淮
之地在梁而梁不能用也今邊之東有淮隂盱眙西有
鍾離蘄春西北有㐮陽樊城自丹陽而抵廣陵自廣陵
而抵淮隂自淮隂而抵盱眙此全淮之右臂也自采石
而抵歴陽自歴陽而抵鍾離自鍾離而抵蘄春此全淮
之左臂也自武昌齊安而逹信陽自江陵而至㐮陽此
漢沔之關梁也故淮隂盱眙之城固則自淮而東可以
無患鍾離之城固則自淮以西可以獲全至於信陽樊
城之壘全則漢沔以南無敵虞矣雖然豈特自固而已
哉王羲之與殷浩書曰保淮之志非復所及莫若還守
長江羲之勤告因長江以固大業此言是也至謂捨淮
而守江豈不謬哉
江淮㐮陽巴蜀
自京口而至秣陵控帶荆陽引輔江湖咫尺淮甸應接
梁宋人皆知其為長江之險也自武昌而至於江陵東
通吳會西運巴蜀南極湖㐮北控關洛人皆知其為荆
湖之險也自涪陵而極於成都土地險塞沃野千里控
渝扼瀘聮接關隴人皆知其為巴蜀之險也然知有長
江之勢而不知所以為守淮之計則非知江之險者也
徒知有荆湖之勢而不知所以為㐮漢之計則非知荆
湖之險者也徒知有巴蜀之勢而不知所以為漢中之
備則非知巴蜀之險者也盖長淮所以為江浙之藩籬
㐮漢所以為荆湖之唇齒漢中又所以為巴蜀之門戶
陳宣帝失淮甸之地而致隋人之禍南唐罷把淺之師
而啓周師之釁盖棄淮而守江則江左亦難以自立矣
吳人不得㐮陽杜預得以成江陵之捷苻秦會師沔北
而朱序必欲以嚴城中之守盖棄㐮陽而守荆湖則荆
湖必不能以自固矣曹操既破漢中故蜀人皆無自固
之志姜維退保漢樂二城故鍾會如履無人之墟盖棄
漢中則巴蜀必不能自存矣惟守江以為家戶備淮以
為藩籬則長江之險可得而保也以荆湖為重鎮以㐮
陽為唇齒則荆湖之險可得而固也以巴蜀為要害以
漢中有門戶則巴蜀之險可得而有也昔東晉守合肥
壽陽以為重地故劉石終不能踰淮以圖晉陶侃使元
宣以鎮㐮陽故趙人不能越漢沔以取荆蜀以魏延鎮
漢中故魏人不能踰南鄭以謀蜀合歴代之得失而並
觀之則荆㐮江淮蜀漢之相為用其效可觀矣昔祖逖
自淮隂進兵以復河南到彦之自淮入泗以平司兖則
在淮之形勢為可用也元温自江陵以趍霸上柳元景
自㐮陽以克潼關則在荆㐮之形勢為可用也漢高祖
自南鄭以克三秦諸葛孔明自漢中以震關隴則漢中
之形勢為可用也為今之計自淮泗以擣青徐自壽春
以收汝潁取財於蜀合軍於陜以遏河隴出師㐮陽因
粮唐鄧以趨京洛則天下之大勢一矣
夏口(今鄂州三江口江夏縣是也)
山陽(楚州)歸州(建平)
瓜洲㐮陽(樊城)
雍州㐮
岳州(巴陵)(巴邱)泗口(今淮陽宿遷縣)
濠州(即鍾離)信陽軍(近淮河源又之義陽)
江都豫章(隆興)
漢樂(蜀二地城也)東京(梁地)
南京(宋)西京(洛陽本朝山陵所在)
司(西京之地)兖(東京之地)
太原(河東路)樊口(在今鄂州武昌縣東)
當陽(今荆門軍當陽縣)
羣書考索卷五十八
