羣書考索卷五十五宋章如愚撰
歴數門
歴類
古今歴名調歴(黃帝)顓帝歴虞歴夏歴殷歴周歴
魯歴(以上歴謂之古歴皆以四分起數若同六歴)
(則不數虞歴)太初歴(西漢武帝時鄧平所作)三統
歴(西漢末劉歆推說此歴)四分歴(本古歴法東漢)
(以太初疏闊章帝元和間用之)乾象歴(東漢靈帝)
(時劉洪作)黃初歴(曹魏文帝初韓翊作)景初歴(曹魏)
(明帝時楊偉作)泰始歴(即景帝初歴晉武帝改此名)
正歴(西晉武帝時劉智作)春秋長歴(杜預作)乾度歴
(西晉初年李脩王顯用杜預歴論作)通歴(東晉穆)
(帝時王朔之作)三紀甲子元歴(姚秦姜岌作)七曜
歴(宋何承天表言徐廣有此歴不知作者)元嘉歴
(宋文帝時何承天作)大明歴(宋孝武時祖冲之作)
梁歴(武帝大同中命虞&KR1184;作)趙&KR3199;歴(凉太史趙&KR3199;作)正
光歴(北魏孝明宗時崔光合九家歴作)興和歴(東魏孝)
(静帝命李業興更修正光歴)天保歴(北齊文宣帝初宋)
(景業作)甲寅元歴(北齊董復鄭元偉作)劉孝孫歴(北齊)
(後主時)張孟賓歴(北齊後主時)明克譲歴(北周明帝時)
天和歴(北齊武帝時甄鸞作)丙寅元歴(北周静帝時馬)
(顯作)張賓歴(隋文帝開皇初)張胃元歴(隋開皇十七年)
皇極歴(隋劉焯作)戊寅元歴(唐高祖初傳仁均作)麟德
甲子元歴(唐高祖時李淳風作)經緯歴(唐高宗時瞿曇)
(羅上)光宅歴(武后命瞿曇羅作)乙巳元歴(中宗時南宫)
(說作)開元大衍歴(玄宗時僧一行作)九執歴(來自西域)
至德歴(肅宗時韓穎作)寳應五紀歴(代宗詔郭獻之作)
建中正元歴(德宗時徐承嗣楊景風作)元和觀象歴(憲)
(宗時徐昴上)長慶宣明歴(穆宗初詔日官作)景初崇玄
歴(昭宗時邊岡等作)符天歴(唐建中時曹士薦作)調元
歴(石晉時馬重績作)明玄歴(五代周太祖時王延訥作)
萬分歴(五代時民間有此歴)永昌歴(前蜀王建時胡秀)
(林作)正象歴(亦蜀人作)齊政歴(南唐時陳咸勲作)顯德
欽天歴(五代至周世宗時王朴作)
以上五十七歴
立元黃帝調歴(辛夘)顓帝(乙卯)虞(丙午)夏(丙寅)殷(甲寅)
周(丁巳)魯(庚子)太初(丁丑)三統(庚戍)四分(庚申)乾象(己)
(丑)景初(壬辰)
以上十二歴立元各不同必始以甲子
正朔之通歴(自此歴始以甲子為上元)祖冲之大明歴
(自此歴始立論以為作歴上元必當以甲子)曹士薦符
天歴(此歴始不立上元而以近出唐顯宗五年庚申起)
起數古之七歴皆以十九歲為一章有七閏積章月二
百三十五
一歲凡三百六十五日四分十之一(是名月分)
一月凡二十九日九百四十分日之四百九十九
太初歴始變古法以八十一為日法以一千五百三十
九為統法
一歲凡三百六十五日一千五百三十九分日之三
百八十五
一月凡二十九日八十一分日之四十三
其一歲餘則增四分法多六千一百五十六分日之
一故積六千一百五十六年則增多四分之法之一
日
然猶以十九歲為一章
東漢四分歴即古歴耳乾象歴始减斗分以五百
八十九為紀法百四十五為斗分亦猶以十九歲為
一章
大明歴始破章法不復以十九歲為一章
乃以三百九十一歲為一章有一百四十四閏積章
月四千八百三十六雖斗分章法盡變古法併日
法度法兩者並立則猶無異於古也日法者約朔
周之法度法者約歲周之法
麟德甲子元歴至此歴始併日法度法為一而立總法
總去一千三百四十
一歲三百六十五日一千三百四十分日之三百三
十八
一月二十九日一千三百四十分日之七百十一
施用久近黃帝至周凡二千四百一十四年而歴止七
改(黃帝顓帝虞夏殷周魯)漢四百年而歴始改(初用)
(顓帝武帝用太初章帝用四分)景初一歴自曹魏明
帝始盡魏涉兩晉至宋文帝元嘉二十二年始改凡用
二百八十年元嘉歴用於宋涉齊至梁凡六十五年
大明歴用於梁終梁訖陳凡八十年唐始終二百九
十餘年而歴九改(唐志序云八改及考志中乃凡九改)
戊寅元麟德甲子元脫元大衍至德寳應
五紀建中正元元和觀象長慶宣明景初
崇玄
宋朝方二百六十餘年而歴十餘改
應天乾天儀天崇天明天奉天觀天
占天紀元統元乾道淳熙會元統天
大抵古歴用之久後世之歴改之頻
因襲三統襲太初四分襲古歴一黃初景初俱襲
乾象一張賓依何承天法張胃元歴竊劉焯術戊
寅元歴祖術張胃元稍以劉孝孫術參之麟德歴因
劉焯皇極法增損所宜寳應五紀歴用麟德元紀為
大衍舊術建中正元歴以後三四歴皆因大衍舊術
調元歴用符天法立元用宣明法推氣朔用崇元法
推五星
創改乾象始創月行遲疾法黃初始課日蝕景初
始有交蝕起虧術元嘉始改斗分為室分大明
又改室分為虚分始立歲差法馬顯丙寅元歴始推
交蝕定小餘張胃元始立五星入氣加減法始立日
應食不食術皇極始有推黃道月道術大衍始立
步中朔術始以九服遠近推軌漏交會創立歲星差合
術崇玄始立相减相乘法以求黃道月道欽天始
變五星法令遲疾留行舒亟有漸
精密太初上元日月如合璧五星如連珠(清臺課校太)
(初第一)乾象方於前法轉為精密鄭玄徐岳並觧釋之
自黃初以後改作歴術皆斟酌乾象所减斗分朔餘
月行疾徐以求折衷洪術為後代推步之師表
大明歴本宋祖冲之所作宋不及用至梁武帝天監中
冲之子祖常上其父術詔與元嘉歴參校起八年十一
月訖九年七月冲之歴皆密元嘉歴皆疎
張胃元歴與古不同者三超古獨異者七皇極歴術
士或稱其妙麟德歴當時以為密大衍歴較經史
所書氣朔日名宿度可考者皆合
因南宫說陳元景䓁言其九執術詔李麟䓁較靈臺
候簿大衍十得七八麟得纔三四九執一二焉自太
初至麟德歴有二三十家與天雖近而未密也至一
行密矣其倚數立法固無以易也後世雖有改作者
皆依倣而已
宣明歴自大衍歴後法制簡易合望密近旡能出其右
者
自譽楊偉作景初歴上表云雖使研桑心筭隸首運籌
重黎司晷羲和察景以考天路步驗日月䆒極精微
盡術數之極皆未能並臣如此之妙也
姜岌作三紀甲子元歴其略云圖䜟皆云三百歲斗歴
改憲今治新歴上可以考合於春秋下可以取驗於
今世此法乃可千歲用之豈三百年歴改憲者乎
馬顯作丙寅元歴上表云謹案史曹舊簿及諸家法數
棄短取長共定今術兩曜虧食五星伏見參校積時
最為精密
劉焯作皇極歴自言於皇太子曰頋循記注自許精微
秦漢以来无所與譲尋聖人之迹悟曩哲之心則七
曜之行得三光之度正諸氣朔成一歴象會通今古
符元經𫝊稽於庶類信而有徵
王朴作欽天歴奏云包萬象以為法齊七政以立元測
土箭以候氣審朓朒以定朔明九道以步月校遲疾以
推星考黃道之斜正辨天勢之昇降而交食詳焉
陳舛顓帝歴漢初用之朔晦月見弦望滿虧多非是三
統歴方於四分六千餘年輙益一日何承天以為歆幾
乎不知而妄言者杜預考古今歴以驗春秋知三統之
最疎四分歴施用至魏日蝕率常在晦乾象法魏
太史令許攸云劉洪月行術用以来且四十餘年以後
覺失一辰有竒韓翊以為乾象减斗分太過後當先
失景初歴晉改名泰始而用之其推五星尤疎闊晉
元帝更以乾象五星法代之姜岌云殷歴斗分麄故
不可施於今乾象斗分細故不可通於古景初斗分雖
在麄細之中而日之所在乃差四度宋何承天云景初
二至差三日五時元嘉歴既施用祖冲之上表云日
月所在覺差三度二至晷影幾失一日五星伏見至差
四旬梁時與祖冲之參校元嘉歴疎張賓歴既行
劉孝孫劉焯並稱其失凡六條如冬至日守常度五星
不同元等事丙寅元歴劉焯以為日躔莫辨緩急月
離妄為兩種月道交會去極晷滿立術之疎不可紀極
隨事紏駮凡五百三十六條戊寅元歴施行至武德
三年正月望二月八日朔當蝕比不效麟德歴施行
至開元九年曾署日蝕比不效至德歴施行至寳應
元年六月望戊夜月蝕三之一至德加時在日出後有
交不署蝕不與天合五紀歴施行至德宗時五紀歴
氣朔加時稍後觀象歴測驗不合宣明歴施行至
昭宗時數亦漸差調元歴行之五年輙差不可用
舍而復用四分(西漢初用顓帝歴即四分法武帝改太)
(初)(東漢章帝復用四分)崇玄(唐昭宗時始用崇玄)
(至石晉高祖始用調元行之輙差不可用而後用崇玄)
二歴參用東漢用四分後以劉洪月行術參之西晉
用泰始至東晉元帝以乾象五星法參之唐高宗用
麟德歴以瞿曇羅經緯歴參之
歴家争辨太初西漢既用太初二十七年至元鳳三年
太史令張壽王執古調歴與之争詔課清臺太初歴第
一壽王課比下有司劾壽王所執乃殷歴非調歴又壽
王改易黃帝以来帝王世代竟以下吏自太初歴初起
至元鳳六年而是非堅定
四分東漢既用四分至安帝延光中謁者亶誦言當用
甲寅元順帝漢安中邊韶言當復用太初歴靈帝熹平
中馮光陳晃復議四分五元之非欲用甲寅為元每有
異論輙集衆議尚書令忠稱甲寅之失於先太史用虞
恭辨太初之非於中議郎蔡邕斷四分之是於後是以
終東漢一代四分不易
元嘉何承天上新歴宋文帝詔付外詳之太史令錢樂
之等奏皆如承天所上唯月有頻數比月法乖異請宜
仍舊詔可
大明祖冲之表上新歴宋孝武帝下之有司使内外博
議時人少觧歴數竟无異同之辨唯太子旅賁中郎將
戴法興立議六條其改立章法一議其歲日度歲差一
議其歴元甲子一議其七曜同元一議其改移辰次一
議其遲疾隂陽異率一議冲之隨辨析之各有條理時
法興方有權寵議者皆附之唯中書舍人巢尚之是冲
之之術
天保北齊用宋景業天保歴至後主時董峻鄭元偉皆
立議非之遂上甲寅元歴又有廣平人劉孝孫張孟賓
名為歴術趙通嚴又更盈縮争論未定遂國亡
張賓歴賓歴既行劉孝孫劉焯並稱其失凡六條遂上
孝孫歴法時賓有寵劉暉附會之共短孝孫等斥罷之
後賓死孝孫訟其事帝令與賓歴參校
張胃元歴張胄元亦短賓歴異論鋒起久之不定帝令
參考日食事楊素等奏賓歴无驗胄元孝孫所尅皆中
帝於是引見孝孫等勞徕之孝孫請先斬劉暉乃可定
歴帝不懌而罷
皇極歴及孝孫卒楊素牛弘復薦胄元帝召見因言日
長景短之事帝大悅令定新術劉焯聞胄元進用又增
損孝孫歴法更名七曜新術以奏之袁充與胄元害之
焯又罷至開皇十七年胄元歴成劉暉與國子助教王
頗等執舊術與司歴劉宜援据古史駁難胄元言合朔
晷影月見虧蝕等事胄元不能盡下迭相駁雜不决會
通事舍人顔敏楚上書云漢改太初言後八百年當有
聖人改之今七百餘年胄元其是矣帝遂廢退劉曄等
而施用胄元歴開皇二十年帝命皇太子召歴筭之
士集東宫議歴事劉焯復增修其書名曰皇極歴太子
嘉之未獲考驗以官不滿意稱疾歸至仁壽四年焯言
胄元之失於皇太子以為胄元之歴實竊焯歴前本遂
紏駁其失凡五百三十六條胄元復難劉焯以為既定
朔不應復有歲月平率若值三小猶减三五為十四值
三大猶增三五為十六皆非三五之正互難不决焯又
罷歸煬帝大業四年太史奏日食無效帝召焯欲行其
歴袁充方幸於帝左右胄元共排焯歴又會焯死歴竟
不行戊寅元唐高祖既用戊寅元歴至太宗貞觀初
李淳風䟽論十八事詔崔善為課之其七條改從淳風
麟德貞觀十四年太宗將親祀南郊戊寅元歴以十
月癸亥朔甲子冬至而李淳風新術以甲子合朔冬至
國子祭酒孔穎逹等議請從淳風十八年淳風又上言
仁均歴有三大二小云日月之蝕必在朔望十九年九
月後四朔頻大詔集諸觧歴者詳之不能定庚子詔用
仁均平朔
大衍一行作大衍歴善筭瞿曇羅譔者怨不得與改歴
事開元二十一年與陳元景奏大衍寫九執歴其術未
盡南宫說亦非之詔侍御史李麟等較靈臺候簿大衍
十得七八九執纔一二乃罪說等而是否决
𫝊會太初本於律三統說易春秋四分之元在圖
䜟
通歴以上元為開闢之始天保用圖䜟三十五數大
衍依於易
假歴天保因北齊文宣受禪遂假托圖䜟以為握圖元
命包言齊受禄之期當魏終之紀得乘三十五以起數
張賓歴(隋文帝作輔於周張賓揣知其欲受禪之意欲)
(得進用而主此歴)
張胄元歴(表之言日行上道書長晷短張胃元依附之)
戊寅元歴(因唐高祖以戊寅年授禪遂以戊寅為元)
乙巳元歴(因唐中宗以乙巳年及位遂以乙巳為元)
閏餘類
閏易曰歸竒於扐以象閏五歲再閏故再扐而後掛西
漢志曰黃帝考定星歴正閏餘自三苗亂德重黎之官
廢而閏餘乖次堯命羲和以閏月定四時成歲周春官
太史正歲年以序事頒告朔于邦國閏月詔王居門終
月(注云閏所以正中朔也中朔小大之不齊正之以閏)
記玉藻天子玄端閏月則闔門左扉立于其中春秋𫝊
曰文公閏三月非禮也先王之正時也履端於始舉正
於中歸餘於終履端於始序則不愆舉正於中民則不
惑歸餘於終事則不悖此聖王之重閏也(杜元凱釋例)
(自文公十一年三月甲子至㐮公二十七年凡七十一)
(年當有二十六閏而長歴推得二十四閏是再失閏襄)
(公哀公事見歴序)
㐮公二十八年書春無冰說者謂去年覺其失於是頓
置兩閏以應天正(去年謂二十七年見前)建子之月無
冰乃書以記災一歲兩閏果是其理乎哀公十二年冬
十二月螽季孫問仲尼曰聞之火伏而後蟄者畢(心星)
(也火伏在今十月)今火猶西流司歴過也注云失閏自
秦用顓帝歴以十月為歲首常以九月為閏自以為得
歸餘於終之說而不知其非也漢興因之久而不革至
武帝元封中乃悟其謬更造太初歴校中朔所差以正
閏分𫝊曰閏以正時時以作事事以厚生生民之道於
是乎在則閏可不重乎又曰歴數以閏正天地之中(西)
(漢晉志)杜預曰閏月無中而北斗斜指兩辰之間所以
異於他月
筭閏法竊求之二十八宿循天而左行一日一夜一周
天周天之外更行一度計一年三百六十五度四分度
之一也日一日行一度則是一歲一周天也月一日行
十三度十九分度之七凡二十七日而周天一匝更行
十九度半餘逐於日與之會以所次之辰故𫝊曰日月
相會謂之辰周天之度各分為九百分則歲之變凡有
三十三萬一千七百分一日九百分一年而餘小盡六
日得五千四百分又計五百四分度之四凡有四千七
百分并之而為一萬一千七百分以當十一日半弱兩
歲則餘二萬三千四百分以當二十二日半小弱(前劇)
(一百分跨一日故曰弱此添剩四百分故曰小弱)三歲
則餘二萬四千六百分以當三十四日小強(凡四百五)
(十分為判此六百政日小強)所以歴家於三年置一閏
用以歸受此三年之餘分也然三年一閏故用二十九
日約周天之餘度二萬六千一百分耳尚更剩前二年
中八千五百分通後第四年所餘一萬一千七百分而
二萬零二百分以當二十三日半小弱(餘四萬分故曰)
(小弱)及五年則三萬一千九百分以當二十四日半強
改五歲再閏也此三十四日猶有餘分又積歸後年置
閏若前年且閏之月大餘則後閏大餘分也姚說同禮
者曰周天三百六十五度四分度之一而一歲凡十二
月除月之小者而計其餘積三十二月而適得一月之
數故三年而一閏五年而再閏八年而三閏十年而四
閏十三年而五閏十六年而六閏十九年而七閏
大衍歸竒以象閏說大衍之數五十說曰天一地二合
而為五位每位各衍為十故曰大衍其用四十有九說
曰虚其一以象太極分而為二以象兩說曰兩者天
地也掛一以象三說曰掛者以着歸小指間三者人
也人與天地為三揲之以四以象四時說曰揲者數
也四時春夏秋冬也歸竒於扐以象閏五歲再閏故
再扐而後掛說曰竒者四揲之餘也或一或二或三或
四扐指間也先揲左以其竒歸於中指无名指之間一
扐也次揲右以其竒歸于中指食指間再扐也五歲再閏
者一變之中自有五節掛焉為一節揲左為二節歸左之
竒於扐為三節後復以所餘之蓍合而為一焉第二變
再分再掛再揲也不言分二不言揲四而獨言掛一者
明第二變不可不掛也古註(係辭皆韓康伯註惟此)
(章之註其首云王弼曰日用時當記)
王弼曰演天地之數所頼者五十也其用四十有九則
其一不用也不用而用以之通非數而數以之成則易
之太極也四十有九數之極也夫无不可以无明必因
於有故常於有物之極而必明其所由之宗也竒說於
四揲之餘不足復揲也分而為二既揲之餘合掛於一
故曰再扐而後掛凡閏者十九年七閏為一章五歲再
閏者二故略舉其凡也易曰大衍之數五十其用四
十有九歸竒於扐以象閏五歲再閏故再扐而後掛前
志曰元始有象一也春秋二也三統三也四時四也合
而為十成五體以五乘十大衍之數也而道據其一其
餘四十九所當用也故蓍以為數曰象兩兩之又以象
三三之又以象四四之又歸竒象閏十九(歲有陶分滿)
(十九則為閏也)及所據一加之因以再扐兩之是為月
法之實如日法得一則一月之日數也而三辰之會交
矣至五位乘會數而朔旦冬至是為章月四分月法為
周至是乘月法以其一乘章月是為中法參分閏法為
周至官乘月法减中法而約之則六扐之數為一月之
閏其餘七分此中朔相求之法也
閏惟正時尚書正義周天三百六十五度四分度之一
而日行一度則一朞三百五十五日四分度之一六歴
諸緯與周髀皆云日行一度月行十三度十九分度之
七為每月二十九日過半日之於法分為日九百四十
分日之四百九十九即月有二十九日半強為十二月
六大之外有月分三百四十八是除小月無六月又大
歲三百六十六日小歲三百五十五日則一歲所餘无
十二日全之十三日者當以大率據釐而計之其實一
歲所餘止十一日弱也以為十九年七閏十九年二十
一月則三百九日其七月四九二分猶二百七日况无
四大乎為每年十一日弱分明矣所以弱者以四分日
之一於九百四十分則二分為二百三十五分少於小
月餘分三百四十八以二百三十五减三百四十八不
盡一百一十三是四分日之一餘矣皆以五日為率其
小月雖无歲日殘分所减猶餘一百一十三則實餘尚
无六日就六日抽一月為九百四十分减其一百一十
三分不盡八百二十七分以不抽者五日并三百六十
日外之五日為一百其餘九百四十分日之八百二十
七為每歲之實餘今十九年二十日得整日一百九十
又以十九乘八百二十七分得一萬五千一百一十三
以日法九百四十除之得十六日以并一百九十日為
二百六十日不盡六百七十三分為日餘今為閏月得
七每月二十九日七日為二百三日又每四百九十九
分以七乘之得三千四百九十三以日法九百四十分
除之得三日以二百三日亦為二百六日不盡亦六百
七十三為日餘亦相當矣所以无閏時不定歲不成若
以閏无三年差一月則以正月為二月每月皆差九年
差三月即以春為夏若十七年差六月即四時相反時
何由定歲何由成乎
至朔同日說按太初歴元自十一月夜半甲子朔旦冬
至以牽牛之星居於子為日月初躔之紀積而至於七
閏是為一章自一章既至却與紀之之初復以十一月
朔旦冬至是謂至朔同日然其分刻又不能无差故但
云至朔同日謂之章是以班固作歴志述孝武造漢太
初歴晦朔弦望皆密且以日月如合璧五星如連珠為
淵盖亦其紀元章會無差故也
積餘分置閏說按堯典朞三百有六旬有六日以閏月
定四時成歲盖以周天之度推之此特人事參考上天
故以二十八宿分其度及星辰次舍循環一位乃知上
天之度有三百六十五度外只四分度之一只此四分
度之一有差乃一歲尅出六日為剩又一歲抽出六月
小故得六日揍尅出六日遂一歲合得十二日積三年
已得三十六日即置一閏又積至二年後得二十四日
揍前閏所剩六日又得三十日足於是再閏所謂三年
一閏五年再閏職此之由也閏既成則春夏秋冬四時
從而定矣故曰閏以定四時成歲
閏月斗指兩辰間說閏月斗指兩辰間古今之所常驗
大槩以閏月無中氣亦非常月所可比而斗之居中央
臨四方分隂陽建四時均五行移節度定諸紀在遷固
等史必云皆係於斗者的以斗之所指未嘗有差故也
是以月令取昏旦之中星以王弼文必以月建之辰為
取信者不無謂也
失閏左𫝊文元年閏三月非禮也先王之正時也履端
於始序則不愆舉正於中民則不惑歸餘於終事則不
悖文六年閏月不告朔猶朝於廟𫝊曰閏月不告朔
非禮也閏以正時時以作事事以厚生生民之道於是
乎在不告閏朔是棄時政也何以為民杜預注云四時
漸差前置閏以正之榖梁𫝊云閏者附月之餘分也
積分而成於月㐮二十七年十一月乙亥朔日有食
之辰在申司歴過也再失閏矣㐮二十八年春無冰
杜預注曰前年知其再失閏頓置兩閏以應天正此年
正月建子得以無冰為灾哀十二年冬十二月螽杜
預注曰周十二月今十月是歲置閏而失不置雖書十
二月實今之季月司歴誤一月九月之初尚温故得有
螽𫝊季孫問諸仲尼仲尼曰丘聞之火伏而後蟄者畢
火猶西流司歴過也杜預曰火心星也火伏在辰今十
月猶西流言未盡没
詔王居門說禮記外𫝊云明堂古天子布政之宫在國
南十里之内七里之外南方陽明之地故謂之明堂太
廟青陽三者之制同也(即周制)唐虞時為五府(府聚也)
(合五帝之神而祭之)夏謂太廟為世室(言世世不毁)商
人謂路寢為重屋周人謂五府為明堂為其形制同故
再舉其名夏氏一堂之上為五室木室在東北火室在
東南金室在西南水室在西北土室在中南陛三階三
面九一五室者象天地裁五行生於四時故每室有四
逹四窗相對一室有八窗象八節(夾室之窗)周人上有
圓屋(即太廟之宣室)今以月令言之則十二室依十二
辰以應其月之令四隅有八室各以左右个言之(个者)
(隅也各自室不相通也今之東西廟亦以个名)中央正
面各當四神之月(正子正邜正午正酉也)通謂之廟東
則青陽太廟西則總章太廟南則明堂太廟北則玄堂
太廟每室各有垣夏后氏卑其宫室階崇一尺制則九
尺矣室中之廣夏時度以步(步廣八尺)三代不同尺有
長短也商人度以尋(尋亦八尺)周人度以几(几即三尺)
堂上度以筵(筵即八尺)四面各五門(三代制不同此以)
(古尺度之)此閏月詔王居門即玉藻云每月就其時之
堂而聽朔焉若閏月則闔門左扉而聽朔於明堂門中
還處路寢門終月是也周官太史注亦謂門路寢門也
鄭司農云月令分十二月在青陽明堂總章玄堂左右
之位惟閏月無所居居于門故於文王在門為閏外𫝊
又云天子五門自外入内第一曰皐門其二庫門其中
雉門其四應門極内則路門又云路門即路寢之門然
閏月必取寢門為言者盖閏月聽朔則亦明堂門中還
處則路寢終月故也周禮圖云閏非四時之正而四
時不得則不正太史必於閏月詔王居門盖歲月日時
固有常矣而置閏則無常無常者變也有常者待是而
後成王於是乎居門以門者一闔一闢而無常利用出
入有常者待是而後成也盖有常以為利無常以為用
者天道之自然王之所為凡所以承天而已法於四時
春則青陽夏則明堂秋則總章冬則玄堂其居固有常
矣而閏月居門凡以明此而已
時令類
時令堯典曰分命羲仲宅暘谷平秩東作以正仲春申
命羲叔宅南交平秩南訛以殷仲夏分命和仲宅西昧
谷平秩西成以正仲秋申命和叔宅朔方平在朔易以
正仲冬夏至仲康羲和廢時亂日胤后征之曰先王克
謹天戒每歲孟春遒人以木鐸徇于路惟時羲和俶擾
天紀乃季秋月朔辰弗集于房昏迷天象以干先王之
誅政典曰先時者殺無赦不及時者殺無赦
夏小正按禮記曰我欲觀商道吾得夏時焉鄭康成記
曰夏四時之書也其書存者有小正大戴禮有夏小正
一篇盖戴德取以為正隋志云夏小正一卷戴德撰詳
矣宋朝紹興初𫝊崧卿見閔澮所藏戴禮别定一篇列
正文於其前而以戴氏𫝊附之(中興館閣書目)
吕氏春秋秦吕不韋所作一曰孟春紀其别有四曰本
生(始生者天地飬而攖之謂天子)曰重已(有五星而反)
(害之者不逹乎性)曰貴公(聖王治必先公)曰去私(無私)
(也)其二曰仲春紀其别有四曰貴生(耳目口鼻生之役)
(也害於生則止)曰情欲(天生人有欲聖人修性以止)曰
染絲(墨子見素絲而嘆也)曰功名(由其道功名致)其三
曰季春紀其别有四(以下皆有四)曰盡數(聖人察隂陽)
(之宜辨萬物之利以便生精神安而年夀)曰先已(事之)
(本先治身)曰論人(太上反諸己其次求諸人)曰圜道(天)
(員地方聖人以立上下)其四孟夏紀曰勸學曰尊師紀
十聖(神農黃帝顓帝嚳堯舜禹湯文武也)六賢(齊桓晉)
(文秦穆楚莊吳王闔閭越王勾踐)未有不尊師者也曰
誣徒(逹教之師使弟子得之)曰用衆(假人之長以補其)
(短)其五曰仲夏紀曰大樂(音生於度量本於太一)曰侈
樂(亂世之樂)曰適音(樂在和心在適)曰古樂叙自朱㐮
以来(炎帝别號也)其臣士逹於五弦瑟以来隂氣葛天
氏之樂三人摻斗尾投足以歌八闋(戴氏元鳥逐草木)
(奮五殳叙天常逹帝功依地德總萬物之極)樂非一世
之造其六曰季夏紀曰音律(叙十二律之相生三分益)
(一以上生三分去一以下生)曰音初夏后氏孔甲破斧
之歌始為東音禹為塗山氏反歌始為西音秦穆作為
秦音始為南音有娥氏二女作歌一終始為北音曰制
樂(觀王樂於至治)曰明理(帝王盡於樂也)其七曰孟秋
紀曰蕩兵(一作用兵叙古有義兵无偃兵)曰振亂(世濁)
(矣有賢主則其義兵矣)曰禁塞(兵苟義則攻守亦可救)
(守亦可)曰懷寵(叙君子中理然後說士當人然後議)其
八曰仲秋紀曰論威(義勝之也)曰簡選(兵勢兵器欲便)
(利角材士民欲精習)曰决勝(兵有本義智勇)曰愛士(憐)
(困窮則國士得矣)其九曰季秋紀曰順民(順民心故功)
(成)曰知士(高節守義者)曰審已(不察存亡審其所以)曰
精通(聖人以愛民為心號令未出而天下延頸精通乎)
(民)其十曰孟冬紀曰節喪曰安死曰異寳(古人知義所)
(惡為己所喜此其寳所以異乎俗也)曰異用(桀紂用其)
(材亡湯武用其材王)其十一曰仲冬紀曰至忠(逆耳者)
曰忠廉曰當務(貴辨曰為論貴信曰遵理貴勇曰行義)
(貴法曰當務)曰長見(智相過也)其十二曰季冬紀曰士
節(當理不避難臨患忘利)曰介立(以富貴易以貧賤)曰
誠廣(受於天者)曰序意(一作廉孝志以身為人重也)
漢宣帝時魏相采易隂陽及明堂月令奏之曰東方之
神太昊乘震執規司春南方之神炎帝乘離執衡司夏
西方之神少昊乘兊執矩司秋北方之神顓帝乘坎執
權司冬中央之神黃帝乘坤艮執䋲司下土兹五帝所
司各有時也東方之卦不可以治西方南方之卦不可
以治北方春興兊治則饑秋興震治則華冬興離治則
曳夏興坎治則雹明王謹于尊天飬人故立羲和之官
以乘四時授民事高皇帝令群臣議天子所服何昌陵
通等議春夏秋冬天子所服當法天地之數請申謁者
趙堯舉春李舜舉夏倪湯舉秋貢禹舉冬四人各執一
時制曰可願陛下選明經通隂陽者四人各主一時時
至明言所職以和隂陽相𫝊東漢則太史讀四時令魏
晉齊宋皆行之唐則讀時令之儀具于開元禮國家因
仍未暇建明章聖皇帝祥符中嘗欲因四時首月入閣
讀時令之儀而不果行之仁宗景祐中亦嘗詔儒臣講
定時令一篇未幾亦罷時孫殊請詔禮官博士再定讀
時令之儀選明經術通知隂陽者各主一時時至明言
其職(經緯集)(唐會要曰貞觀十四年正月命有司讀)
(春令於太極殿長安四年崔融日讀時令自魏晉創有)
(此禮每歲立春立夏大暑立秋立冬常讀時令又命韋)
(韜每月進月令一篇坐而讀之肅宗乾元中春讀春令)
(德宗正元四孟月迎氣之日令讀時令)
後世時令書(月令章句東漢蔡邕撰)分十二月以中央
附夏季之末合十三篇各以章句觧之今一卷非邕全
書也又唐玄宗刪定月令李林甫等注有序又李林甫
有注觧月令其序與刪定月令同而所序十二月專紀
節候及氣令變異之應
隋杜臺卿有玉燭寳典以禮記月令分冠諸篇引經𫝊
百家之說以釋之唐韓鄂有歲華紀麗探經史歲時雜
事述以駢儷之語韋行規有月錄凡飲膳服餌種藝盖
藏之法皆附本月書之李綽有秦中歲時記紀唐室朔
望薦獻及歲時宴賞之事(一名輦下歲時記一名咸鎬)
(歲時記)李邕撰金谷園記採𫝊記小說歲時雜事五代
南唐徐諧撰歲時廣記掇古今𫝊記并前賢詩文隨日
以甲子編類凡時政風俗耕農飬生之事悉載
國朝賈昌朝撰國朝時令初景祐中丁度等承詔約唐
時令為國朝時令以備宣讀最後昌朝又參以蔡邕高
誘李林甫諸家月令之說為集觧劉安靖撰時鏡新書
以四時分十二月各繫其事孫㞯撰備閱時令見賈昌
朝所奏時令見失紹興中雖訪得之非復舊本乃以景
祐歴書考日月之合䟽列分度併取一二名數注字音
於下以備閱時之宜焉(並中興舘閣書自修)
月令疑孔穎逹正義曰按鄭云名曰月令者以其紀十
二月政之所行也本吕氏春秋十二月紀之首章也以
禮家好事私合之後人因名曰禮記或云周公所作其
中官名時事多不合周法此卷觧者不同今且申鄭旨
釋之按吕不韋集諸儒首著為十二月紀合十餘人言
名吕氏春秋篇首皆有月令與此文同是一証也又周
旡太尉惟秦有之况月令乃云命太尉此是官名不同
周法二証也又秦以十月建亥為歲首而月令云為来
歲受朔日即是九月為歲終十月為受朔此是時不合
周法三証也又周有六冕郊天逆氣則用大裘乘玉輅
建太常日月之章而月令服餙車旂並依時色此是事
不合周法四證也則月令不韋之作明矣按秦始皇十
二年吕不韋死十六年并天下然後以十月首用十月
時不韋已死而不韋不得以十月為正又云周書先有
月令何得為不韋所造又秦并天下為郡何得云諸侯
又秦以好兵毒天下何能布德施惠春不興兵旣如此
不同而鄭氏必謂不韋作者何也盖不韋集諸家作為
一代大典亦採擇善事遵立舊章但秦自不能依行何
怪不韋所作也(禮記正義)明堂月令論東漢蔡邕作也
謂之月令所以順隂陽本四時效氣物立王政也成法
各從時月藏之明堂所以示承祖考神明明之不敢褻
凟之義故以明堂名者其篇自天地立位其象聖帝明
王也世有紹襲盖以成大業非惟一代之事也易正月
之卦曰益其經曰王用享于帝者盖孟春月令曰乃擇
元日祈榖于上帝顓帝歴曰天元正月己巳朔旦立春
正月俱起於天廟營室五度月令曰日在營室堯典曰
乃命羲和欽若昊天歴象日月星辰敬授人時月令曰
乃命太史守典司天日月星辰之行易曰不利為寇利
用禦寇月令曰兵戎不起不可從我始書曰歲二月同
律度量衡中春令日夜分則同度量鈞衡石此皆合於
大歴古歴唐政戴記夏小正𫝊曰隂陽生物之後王事
之次則夏之月令也商人无文及周而備文義深遠宜
周公之所著也官號職司與周官合周書七十二篇而
月令第五十三則月令周書明矣秦相吕不韋著書取
月令為記號淮南王安亦取以為第四篇改名曰時則
故偏見之徒或云月令吕不韋作或曰淮南作皆非也
(蔡中郎集)吕氏春秋十二紀漢儒論次其月令措諸禮
為大法焉其言十有二月七十有二候迎月步氣以追
寒暑之序類其物宜而逆為之備聖人之作也然而聖
人之道不窮異有以為神不引天以為高利祿人備於
事而已觀月令之說苟以合五事配五行而施其政令
去聖道亦遠矣凡政令有俟時而行之者有不俟時而
行之者是故孟春修封疆相土宜仲春止田獵備蚕氣
孟夏旡起土功季秋休百工孟冬築城郭仲冬伐木取
竹箭季秋誨武習射御也固俟時而行所謂敬授人時
者也其餘郊廟百祀亦古之遺典不可廢誠使古之為
政者非春无以布德和令非夏无以行爵出禄非秋无
以任有功誅暴慢非冬无以賞死事恤孤寡則其缺政
以繁矣斯固不俟時而行之者也變天之道絶地之理
亂人之紀舍孟春則可以有事乎作滛巧以蕩上心舍
季春則可以為之乎又曰反時令則飄雨暴雨是特瞽
師之語非出於聖人者也然則夏后周公之典逸矣(柳)
(文)
羣書考索卷五十五
