羣書考索後集卷八
宋章如愚編
官制門
六部類
戶部尚書漢置尚書郎四人其一人主財帛委輸至
魏文帝置度支尚書寺專掌軍國支計吳有戶
部吳孫休初即位戶部尚書階下讀奏而晉有度
支皆主筭也宋齊度支尚書領度支金部倉部起
部四曹北齊度支統度支倉部左戶右戶金部庫
部六曹後周置大司徒卿一人如周禮之制其屬
有民部中大夫二人掌承司徒教以籍帳之法贊計
人民之衆寡
隋初有度支尚書則并後周民部之職開皇三年改
度支為民部統度支民部金部倉部四曹唐修隋志
謂之戶部永徽初改民部為戶部廟諱故也
唐顯慶元年改戶部為度支龍朔三年改度支尚書
為司元太常伯咸亨元年復為戶部尚書初戶部
居禮部之後武后改置天地四時之官以戶部為
地官由是遂居禮部前神龍元年復改地官為戶
部總判戶部度支金部倉部事(通典)掌天下戶口
井田之政令凡徭賦職貢之方經費賙給之筭蔵貨
嬴儲之準悉以咨之(六典)
宋戶部判部事一人以兩制以上充凡戶口田産金榖
食貨之政令皆歸於三司三司謂鹽鐵戶部度支
也本曹但受天下之土貢元會陳於庭而已(續會)
(要)元豐改官制罷三司歸戶部左右曹而三司之
名始泯矣(四朝志)初除安燾為戶部尚書(續會要)
戶部掌天下人戶口土地錢榖之政令貢賦征役之
事以版籍考戶口之登耗以税賦待邦國之歲計以
土貢辨郡縣之物宜以征𣙜抑兼并而佐調度以孝
義婚姻繼嗣之道和人心以田務劵責之理直民訟
凡此歸於左曹以常平之法平豐凶時斂散以免
役之法通貧富均財力以保伍之法聯比閭察盜賊
以義倉賑濟之法收飢饉恤艱阨以農田水利之政
治荒廢務稼穡以坊場河渡之課酬勤勞省科率凡
此歸之右曹(四朝志)是時右曹所領侍郎專之雖
尚書亦不得預(實錄)元豐六年詔戶部右曹令侍
郎專領尚書不預至元祐元年門下侍郎司馬光欲
令戶部尚書兼領左右曹而舊三司財用事有在五
曹寺監者並歸戶部則利權歸一詔尚書省立法左
右曹錢穀尚書兼總使周知其數量入為出而制國
用焉(職略)舊三司使即今尚書三司副使即今侍郎
權發遣副使即今權侍郎三司判官推官及判子司
官即今郎中員外郎之任也(續會要)
戶部侍郎
隋煬帝始置民部侍郎唐因之後改曰戶部龍朔
二年改為司元少常伯咸亨元年復為戶部侍郎
他時曹名或改而官號不易舊制一員長安四年
加一員神龍元年減二年復加(通典)職掌天下
戶口井田之政令凡徭賦職貢之方經費賙給之筭
臧貨嬴儲之準悉以咨之(六典)
宋戶部之職皆歸三司元豐官制行戶部始總邦計
置侍郎二員左曹五案戶口案稅賦案農田案檢
法案知雜案右曹五案常平案免役案坊場案檢
法案知雜案左曹除陳安石右曹除李廷(職略)其
餘職掌沿革(並見戶部尚書門)
戶部郎中
漢尚書郎一人主戶口墾田吳張温為戶曹郎魏
有左民郎曹晉兼置右民郎曹東晉而下有民部
曹梁陳為左右郎後魏為左戶曹郎北齊有
左右民郎曹
隋初民部郎曹置侍郎二人煬帝改曰民部郎唐為
郎中高宗改為戶部龍朔中為司元大夫後復故郎
中二人員外郎二人掌戶口土田賦役貢獻蠲免優
復婣婚繼嗣之事以男女之黃小中丁老為帳籍以
求業口分園宅均其土田以租庸調斂其物以九等
定天下之戶以為尚書侍郎之貳其後以諸行郎官
判錢榖而戶部度支郎官失其職矣(唐職林)宋沿
革(見戶部尚書門)
度支郎中
漢有度支侍郎即郎中之任也歴魏晉宋齊
後魏北齊並有度支郎中梁隋陳為侍郎
煬帝但曰郎自漢魏以来皆度支尚書領度支郎
開皇三年改度支尚書為民部尚書始民部領之
唐因焉武德三年加中字龍朔二年改為司度大夫
咸亨元年復故(六典)掌度支國用租賦少多之
數物産豐約之宜水陸道路之利每歲計其所出而
支其所用(六典)
宋度支判司事一人列六案度支案發運案支供案
賞賜案掌法案知雜案以無職事朝官充凡調度
之政皆歸三司本司無所掌元豐官制行郎中員
外郎始實行本司事(續會要)初除陳向(職略)參
掌計度天下之經費以貢賦稅租之入而為之出小
事則擬畫大事則咨其長(職官志)
金部郎中
漢置尚書郎四人其一人主財帛委輸盖金部郎曹之
任也歴魏晉宋齊後魏北齊並有金部
郎梁陳隋為侍郎煬帝但曰郎
唐因之武德三年加中字(六典)龍朔中為司珍大夫
(唐職林)咸亨復天寳改司金郎中至德初復舊
掌庫蔵出納之節金寳財貨之用權衡度量之制皆
總其文籍而頒其節制(六典)
宋金部判司事一人以無職事朝官充凡庫蔵出納之
節金寳財貨之用皆歸於三司而儀衡度量之制主
於太府寺本司無所掌元豐官制行郎中員外郎始
實行本司事(續會要)初除晁端彦焉(職略)參掌給
納天下之泉幣計其歲所輸數歸於應授之府蔵以
待邦國之用而鉤考平準市舶𣙜易商稅香案鹽鐵
之數以周知其登耗凡造升斗尺稱皆以法頒其禁
令分案七左蔵案右蔵案錢帛案𣙜易案請給案
檢法案知雜案
倉部郎中
周廩人倉人之職也魏晉而下皆有倉部郎中
梁陳為侍郎宋齊以度支尚書領之後魏
有太倉尚書後周有司倉下大夫隋初為倉部
侍郎煬帝止曰倉部郎
唐武德三年加中字龍朔二年改司庾大夫咸亨
復天寳中為司儲郎中至德復掌天下儲庫出納
租稅禄糧倉廪之事(六典唐職林)
宋倉部判司事一人以無職事官充凡倉庾受納租稅
出給禄廩之事皆歸三司而别置提點倉場官以督
察本司别無所掌元豐官制行郎中員外郎始實行
本司事(續會要)初除韓正彦焉(職略)參掌國之倉場
儲積及其給受之事歲以應用芻粟前期缺度支均
定支移拆變之數(四朝志)列六案曰倉場案上供
案給納案糶糴案掌法案知雜案建炎三年詔罷
司農寺本寺諸倉場事務隸倉部紹興四年復舊
(中興會要)
禮部尚書漢成帝置尚書五人其四曰客曹主外國
夷狄事光武分六曹吏部曹兼掌祭祀事然則夷
狄祭祀皆今禮部職也魏尚書有祠部曹及晉
江左有祠部尚書掌廟祧之禮常與右僕射通職不
常置以右僕射攝之歴代皆與右僕射通職
宋祠部尚書領祠部儀曹二曹齊梁陳皆有祠
部尚書後魏為儀曹尚書北齊祠部尚書統祠
部主客虞曹屯田起部五曹又有儀曹主吉凶禮制
屬殿中尚書後周置春官卿又有禮部而不言職
事後改禮部為宗伯又春官之屬有典命後改典命
為大司禮俄改大司禮復為禮部謂之禮部大夫至
隋置禮部尚書統禮部祠部主客膳部四曹盖因
後周禮部之名兼前代祠部儀曹之職至唐人因
其制龍朔中改為司禮太常伯光宅中為春官尚書
神龍元年復改尚書掌禮儀祭享貢學之政(六典)
(通典唐職林)
宋禮部判部事二人以兩制及帶職朝官以上充凡禮
儀之事悉歸於太常禮院而貢舉之政領於知貢舉
官本曹但掌制科舉人補奏太廟郊社齋郎室長掌座
都省集議百官謝賀章表諸州申舉祥瑞出納内外牌
印之事而兼領貢院焉(續會要)元豐改制掌禮樂
祭祀朝會燕饗學校貢舉冊寳印記圖書表疏及祥
瑞之事凡禮樂有所損益小事則同太常寺大事則
集侍從或百官議定以聞若有事於南北郊明堂籍
曰禘祫太廟薦饗景靈宫酌獻陵表及行朝貢慶賀
宴樂之禮則承詔舉其儀物(職官志)時雖正名尚
書尤未除人(職略續會要可考見下禮部侍郎沿革)
建炎二年併光禄寺鴻臚寺歸禮部(中興會要)
禮部侍郎
隋煬帝初置禮部侍郎大業三年初置用蘇植為之唐
因之龍朔中為司禮少常伯高宗咸亨元年復舊
他時曹名或改而官號不易嘗策試貢舉及齋郎弘
崇國子生等事舊制考功員外郎貢舉開元二十
三年李昂為進士李權所詆朝議以考功位輕不足
以臨多士次年遂以禮部侍郎掌焉天下髦彦由其
所取勢傾當時資與吏部侍郎等(六典)宋沿革(見)
(尚書門)元豐正名初除謝景温(職略又續會要)
元豐五年四月二十四日除戶部侍郎謝景温為禮
部侍郎侍郎自此始正除尚書缺
禮部郎中
魏晉宋齊梁陳後魏北齊有殿中郎
儀曹郎而殿中掌表疏儀曹掌吉凶禮制皆禮部郎
中之職也後周依周官隋禮部曹置侍郎一人
煬帝除侍郎又改儀部唐因之稱郎中武德三
年復為禮部龍朔二年改司禮大夫(六典注)咸
亨初復舊其後曹名或改而官不易掌禮樂學校儀
式制度衣冠符印表疏冊命祥瑞舖設喪葬賵賻及
宫人等(通典注)宋沿革(見尚書門)元豐正名初
除劉摯王子韶(職略)尚書掌禮樂祭饗貢舉之政
令而侍郎為之貳郎中員外郎參領之凡講議制度
損益儀物則審覆有司所上之狀以次諮决而資於
尚書郎(續會要)大朝會則上書奏藩國貢物凡賀
慶告謝則郎中員外郎分撰表文(四朝志)
祠部郎中
東晉而下逮於北齊皆有祠部郎後周春官府有典
祠中大夫隋有祠部郎
唐為郎中龍朔中改為司禋大夫後復故掌祠祀饗祭天
文漏刻國忌廟諱卜筮醫藥僧尼之事(唐職林)
宋祠部判司事一人以無職事朝官充凡祠祀享祭皆
隸太常禮院而天文刻漏歸於司天監本司但掌祠
祭畫日休假令受諸州僧尼道士女官童行之籍給
剃度受戒文牒而已元豐改制郎中員外郎始實
行本司事(續會要)初除趙令鑠(職略)參掌天下
典祀國忌廟諱凡本司所治之事月奏祠祭畫日及
休假令節即神祠封爵號則覆太常所定以上尚書
省應宫觀寺院僧道置籍書其名額歲較醫官功過
而賞罰之(四朝志)
知貢舉
唐初貢舉省試主之考功開元二十四年考功員外
郎李昂為舉人詆訶帝以員外郎望輕遂移貢舉於
禮部以侍郎主之禮部選士自此始由是勢傾一時
與吏部侍郎同其貢士有姻舊悉試考功謂之别頭
其後齊抗為相奏罷之(唐職林)
宋禮部貢院以朝官一員主判若遣官知貢舉即主判
官罷舉事畢復别遣官主判(會語)
兵部尚書
漢置五曹未有主兵之任(六典)魏始置五兵尚書謂
中兵外兵騎兵别兵都兵也晉初無太康中乃有
五兵尚書而又分中外兵各為左右一按晉雖中兵
外兵為左右與舊五兵為七曹然尚書惟置五兵而
已無七兵尚書之名至後魏始有七兵尚書今諸家
著述或謂晉太康中置七兵尚書誤矣
宋五兵尚書唯領中兵外兵二曹餘則無矣(通典)孝
武大明二年省順帝昇明元年復置(六典)齊
梁陳皆有之後魏為七兵尚書北齊為五兵
左中兵右中兵左外兵右外兵都兵凡五曹後周
置大司馬其屬又有兵部中大夫小兵部下大夫其
職並缺至隋乃有兵部尚書統兵部職方駕部庫
部四曹盖因後周兵部之名兼前代五兵之職唐
因之龍朔二年改司戎太常伯咸亨元年復舊光宅
元年改夏官尚書神龍元年復故天寳十一載改武
部至德二年復舊(通典)掌天下兵籍武官選授之
政令凡軍師戍卒之籍山川要害之圖廐牧甲仗之
數悉以咨之(六典)選舉亦為三銓制如吏部(通典)
宋兵部判部事一人以兩制充凡天下兵籍武官選授
及軍師卒戍之政令悉歸於樞密院其選授小者又
分頒於三班本曹但掌三駕儀仗鹵簿字圖春秋釋
奠武成王廟及武人科舉之事歲終以義勇弓箭手
寨兵之數上于朝(兩朝國史志)元豐中釐正職事
惟民兵馬政權隸樞密院以俟法成而歸之(續會要)
武官銓選併歸吏部蘇頌行狀唐制文選吏部
掌之武選兵部掌之神宗謂自三代至漢未嘗有
文武之别頌請文武一歸吏部上從之(詳見吏部沿)
(革)尚書掌武舉地圖車輦甲械之政令而侍郎為
之貳凡軍民以民籍統隸者閱習按試選募遷補及
武學定賞與本曹所治之事(續會要)正名之初尚
書猶未除人(職略)五年九月詔應緣義勇保甲事並
隸樞密院其餘民兵悉隸兵部(續會要)建炎三年
併衞尉寺歸兵部(中興會要)
兵部侍郎
隋置兵部侍郎唐因之龍朔為司戎少常伯光宅
中為夏官侍郎後復故(唐職林)舊制一員總章
元年加一員(通典)掌武選地圖車馬甲械之政(唐職)
(林其詳見尚書)
宋沿革元豐正名(職同尚書見前門)初除許將(續會)
(要)元豐五年四月二十二日除許將試兵部侍郎侍
郎自此始尚書缺
兵部郎中
魏有五晉有七兵皆置郎中歴代或单為部或為郎
中隋初為兵部侍郎煬帝除侍字又改名曹郎
唐初依隋武德三年改兵部郎中龍朔改司戎大夫
咸亨光宅神龍随曹改復二員一員掌判帳
及天下武官之階品衞府之名數一員掌判簿以總
軍戎差遣之名數(通典六典)
沿革元豐正名(並見尚書門)初除潘良器(職略)
本曹所治之事郎中員外郎參掌之(續會要)建
炎二年併省冗職以兵部郎兼職方(題名)
駕部郎中
周夏官之屬有輿司馬有校人主馬之官有牧師掌牧
放有巾車掌公車之政及王之五輅皆駕部之本也
魏晉尚書有駕部郎宋駕部屬左民尚書
齊有之後魏與北齊並曰駕部郎中隋曰侍郎
屬兵部煬帝除侍字
唐武德加中字龍朔改司輿大夫咸亨復天寳中
改司駕至德復(通典)
宋駕部判司事一人以無職事朝官充輿輦車乘隸於
太僕傳驛給受一出於樞密院廐牧之政總於羣牧
司本司無所掌元豐改制郎中員外郎始實行本司
事(續會要)初除王欽(職略)參掌輿輦車馬驛置厩牧
之事大禮則戒有司具五輅(續會要)建炎三年以
駕部兼庫部復併太僕寺歸駕部(本朝會要)隆興
改元復裁内外官於是駕部又當省而郎適贊讀王
府有詔聽留需其遷勿補闕後間或一置而一員之
制定矣(題名)兵部四曹而止一員
刑部尚書
漢成帝時尚書初置二千石曹主郡國二千石又置三
公曹主斷獄光武改三公曹主歲盡考課諸州郡
政二千石曹掌中都官水火盜賊辭訟罪法亦謂之
賊曹重於諸曹魏置尚書都官郎佐督軍事
晉以三公尚書主刑獄齊梁陳並有都官尚書
宋三公比部主刑法又置都官尚書主軍事刑獄
隋開皇改都官為刑部尚書統都官刑部比部司門
四曹唐因之龍朔改司刑太常伯咸亨復武后改
為秋官神龍復天寶改為憲部至德復掌律令刑法
徒隸按覆讞禁之政(唐職林)
宋刑部尚書侍郎郎中止為階官而刑部判部事二人
以御史知雜已上或朝官充淳化二年以刑部覆
大辟案增置審刑院凡四方以刑獄来上則讞於審
刑院大中祥符二年置糾察在京刑獄司元豐
三年並併歸刑部五年官制行六部各正其職而刑
部始得專其官尚書掌天下刑獄之政令而侍郎郎
中員外郎分治其事(續會要題名)是時尚書猶未除
人(職略)
刑部侍郎
隋煬帝置刑部侍郎唐因之龍朔改為司刑少常伯
光宅中為秋官侍郎天寳中為憲部侍郎掌律
令刑名覆案大理及諸州應奏之事(通典六典)
宋沿革(見刑書門)元豐正名初除崔台符(自大理卿)
(除見續會要)
刑部郎中
漢尚書有三公曹後漢有二千石曹魏有都官曹
皆掌刑法獄訟之事晉宋齊並以三公郎曹
掌刑獄置郎中一人隋初省三公曹置刑部曹掌
刑法置侍郎一人煬帝除侍字又改憲部郎至唐
因之武德改刑部郎中龍朔改司刑大夫咸亨光宅
神龍並随曹改復(六典通典)
宋沿革(見刑書門)元豐正名初除胡瑗杜絃(職略)
都官郎中
都官者本因漢置司隸校尉其屬官有都官從事
一人掌中都官不法事因以名官都官者義取中
都官中都官謂京師官也後漢又改二千石曹掌
中都官水火賊盜
魏青龍二年陳矯奏置都官郎曹郎中歴晉宋
齊都官郎中並掌京師非違得失事非今都官之任
後周置司厲之職掌諸奴男女男子入於罪隸女
子入於舂藳之事盖今都官郎中之任隋置都
官侍郎二人猶掌非違得失開皇改都官尚書曰刑
部其都官郎曹遂改掌簿錄配役官私奴婢唐因
之武德加中字龍朔改曰司僕大夫咸亨復故(六典)
宋都官判司事一人以無職事朝官充凡俘隸簿錄給
衣糧醫藥之事分領於他司本司無所掌元豐改
制郎中員外郎始實行本司事參掌徒流配隸及吏
籍之事(續會要)初除韓宗良(職略)列四案謂軍大
將案吏籍案配籍案知雜案
比部郎中
魏尚書有比部曹晉因之宋比部主法制齊
梁陳皆有之北齊掌詔書律令勾檢等事
後周曰計部中大夫隋為比部侍郎煬帝除侍字
唐加中字龍朔改司計大夫咸亨復天寶改為司
計至德復掌内外諸司公𪠘及公私債負徒役功程
贓物帳及勾用度物(通典)
宋比部判司事一人以無職事朝官充凡勾會内外賦
斂經費出納逋欠之政皆歸三司勾院磨勘理欠司
本司無所掌(兩朝國史志)自治平至熙寧初凡四年
而未鉤考帳已踰十有二萬錢帛芻粟虧損不可勝
數遂置提舉帳司領之元豐官制行釐其事歸比部
郎中員外郎始實行本司事(四朝志)初除宇文昌齡
(職略)列五案勾覆案磨勘案理欠案憑由案知雜
案
工部尚書
漢成帝初置尚書有民曹主凢吏民上書光武改民
曹主繕修功作鹽池園苑晉宋有起部尚書而
不常置每營宗廟宫室則權置之事畢省以其事分
属都官左民二尚書
北齊起部亦掌工造属祠部尚書後周有冬官大司
空卿掌五材九範之法其属有工部中大夫掌百工
之籍而理其禁令至隋乃有工部尚書盖因後
周工部之名兼前代起部之職
唐高宗龍朔中改為司平太常伯咸亨復武后改為
冬官神龍復總判工部屯田虞部水部事(通典)掌天
下百工屯田山澤之政令(六典)
宋工部判部事一人以兩制以上充凡城池土木工役
程式皆隸三司修造案本曹無所掌元豐官制行尚
書掌百工山澤溝洫屯田之政令侍郎為之貳郎中
員外郎參掌之(續會要)是時尚書猶未除人(職略)
紹興三年併少府監歸工部以文思院屬焉文思
院舊屬少府監至是以少府監併工部故文思院監
官從本部辟差
工部侍郎
隋煬帝改置工部侍郎唐因之龍朔改為司平少常
伯咸亨復他時曹名或改而官不易(通典職掌同尚)
(書)
宋沿革(見尚書門)元豐正名初除熊本(續會要)
工部郎中
晉宋齊皆有起部郎中梁陳改置起部侍郎隋初
為工部侍郎煬帝除侍字改起部唐武德改工部
郎中龍朔改司平大夫咸亨復光宅神龍並随曹改
復(六典)
宋沿革(同尚書見尚書門)元豐正名初除范子竒高
遵惠(職略)
屯田郎中
漢尚書郎四人其一主戶口墾田盖屯田之始也范
勝之為侍郎教田三輔魏有農部郎曹晉始置
屯田郎中東晉宋齊並左民郎中兼知屯田事陳
隋並為侍郎煬帝曰屯田郎唐龍朔中為司田大
夫後復故掌天下屯田事及在京文武職田諸司公
廨田以品給焉(唐職林)
宋屯田判司事一人以無職事朝官充凡屯田之政令
隸三司本司無所掌元豐改制郎中員外郎始實
行本司事(兩朝志)參掌營屯田官莊唐濼學校職
分之田及其租入(四朝志)初除張叙(職略)元祐改
入戶部崇寧復(續會要見崇寧元年十二月詔)中
興間除(題名記)虞水二部以閑曹久不除惟屯田
間除
六部監門
紹興二年以吏部尚書沈與求之請詔置六部監門
官一員選陞朝文臣有才力人充仍令六部長貳奏
差序位請給依寺監丞初以平江通判董將為之(中)
(興會要)其六部監官隸尚書左右選(見中興會要尚)
(書左選注)
六部架閣
元豐有六曹架閣庫(續會要)崇寧元年何執中為吏
部尚書四選按集吏藏于家以舞文取賄執中請置
庫架閣命官涖之是後六曹皆建立(四朝史何執中)
(傳)大觀三年罷内吏部令封司餘部末曹郎官管勾
政和三年六曹依舊置管勾架閣庫官宣和二年罷
(續會要宣和二年戶部勘會)紹興三年立六部架
閣庫(中興題名記)十五年以大理寺丞周楙有請詔
復置官吏戶部各差一員禮部兵部共差一員刑工
部共差一員以主管尚書某部架閣為名(中興會要)
舊制官庀其司置于六部之内或遇其廢則以郎省
兼之否則以監六部門兼之迨于紹興寺監簿正官
俱復然始庀司于外也舊制金耀門文書庫多蔵三
司帳籍三司今版曹也自銓曹而下儲蔵帳籍之所
未之詳焉其後置六部架閣庫大抵成案留部二年
然後畀而蔵之又八年則蔵之金耀今金耀無復曩
日則悉蔵於架閣庫二也二者不同而至於諸曹二
十四司之文書盡歸儲蓄以待有用則今猶昔也(李)
(大異架閣題名記)
羣書考索後集卷八
