羣書考索後集卷四十八
宋章如愚編
兵門
歴代兵
周自一里之井積而為通為成為終為同凡百里焉自
百里之同積而為封為畿九千里焉而天下之田井矣
自四井之邑而為丘自四邑之丘而為甸積而為六十
四井為戎馬者四為兵車者一為牛者十二甲士三人
卒七十二人其出各有差焉自百乘之家而為千乘之
國而為萬乘提封九百萬井出賦凡六十有四萬為戎
馬者四萬匹為兵車者萬乘其數靡不具焉而天下之
賦制矣自五人為伍積而為兩為卒者百人焉自伍卒
為旅積而為師為軍凡萬二千五百人焉而天下之軍
立矣連帥比年以簡軍卒正三年簡徒羣牧五載大簡
車徒則選擇為有年春振旅以蒐夏茇舍以苗秋治兵
以獮冬大閱以狩則練者為有時任地以令貢賦則農
時不違因農隙以講武事則武備無缺斷斷乎良法美
意其積非一日矣(已上刑法志)班固稱商周以兵定
天下天下既定則猶立司馬之官設六軍之衆因井田
而制軍賦豈非兵之法至周而後大備歟(已上係商洎)
(周乘馬法記)管仲變周兵為内政荒已有意於戰矣
兵法曰善戰者其勢險其法短司馬法自五人一變而
為二十五人三變而七十五人由是而推之至於二千
五百為師萬二千五百人為軍節目繁悉要為不可敗
而已至於内政則不然以齊國之衆而選士止於三萬
人其勢險矣率以萬人為軍而君與卿自將其法短矣
以此進退如决隄如轉石人誰敢犯之此其所以大得
志於天下歟雖然夷吾之意特欲使之必可戰而已卒
之以不戰勝楚則猶有先王之意此五伯所以獨美於
桓公也然而齊之内政始使兵農異趨制國為二十一
鄉工商之鄉六而士之鄉十五故有軌里連鄉師之制
(五家之軌為五人之伍十軌之里為十五之小戎四里)
(之連為四小戎之卒十里之鄉為十卒之旅五鄉一軍)
(公將其一工商之鄉隸公高國各將其一)自五家為軌
三軍教士三萬又如鄉之法(車八百乘)蓋鄙有五属立
五大夫使各涖一属之政故有邑卒鄉縣属之制(五鄙)
(三十家為邑十邑為卒十卒為鄉三鄉為縣十縣為属)
(五属一大夫總得車五千乘可為三軍者四長勺之戰)
(桓公自謂有帶甲十萬車五千乘盖其斥池甚大非齊)
(舊封)自三十家為邑至於五属為四十五萬家率九家
二兵可為三軍者六盖如鄉遂之法國中之士為兵鄙
里之民為農兵不諳耒耜之勤而農不識干戈之事自
是先王寓兵於農其意亡矣晉武公初作一軍獻公作
二軍惠公韓之敗作州兵文公蒐於被廬(僖公十七年)
作三軍城濮之戰車七百乘案楚薳啟疆有曰晉十家
九縣長轂九百其餘四十縣遺守四千而平公治兵邾
南適四千乘(昭公十三年)則晉通率亦五千乘其用七
百乘猶齊之法也魯自禽父三軍詩稱公徒三萬(舉成)
(數也實止三萬七千五百人)成公作丘甲(元年謀伐齊)
(將各一甲也)襄公作三軍昭公蒐於紅自根牟至於商
衛革車千乘故邾人告吳曰魯賦八百乘邾六百乘盖
竭作也哀公始用田賦(十二年以夫田為兵也)夫變兵
乘之制而民無餘力矣楚自武王始為軍政作荆尸以
伐隨廣而為三軍然而成王時所謂車宫之甲若敖之
六卒申息之子弟略見於傳往往非古公子嬰齊為簡
之師(襄二年)組甲被練(漆甲也)皆創名之康王時蔿掩
始并沃衍收隰臯賦車籍馬而有車兵徒兵甲楯之數
靈王斥地益大陳蔡不羹邑則千乘於是有五師(左傳)
(吳人敗諸豫章獲其五帥)至平王又始為舟師焉若夫
差犀甲之士十有三萬人(其國語三將軍三萬人吳越)
(春秋三百六十人有中校左右軍)黃池之會三軍皆萬
人此吳之兵也勾踐棲於會稽甲楯五千其始伐吳發
習流二千教士四萬君子六千人諸御千人(其名不一)
(已見其非古制)此越之兵也(楚吳越皆夷也)無井牧之
法戰國時齊地方二千里帶甲百萬臨淄之中七萬戶
不下三男子卒固已二十一萬大抵戰國之制勝甲以
上皆籍為兵(戰國制兵諸侯斥地益廣而兵乘之法壊)
是時益尚騎射而技擊(齊)武卒(魏)胡服(趙)百金之習(秦)
(有百金之士)行於中國後世詐力之兵用矣故荀卿曰
秦人功賞相長五甲首而隸五家然皆干賞蹈利之兵
故齊之技擊不可以遇魏之武卒而魏之武卒不可以
直秦之銳士秦之銳士不可以當桓文之節制桓文之
節制不可以當湯武之仁義至矣斯言也
漢軍政
漢氏軍政其可取者五一曰謹重二曰寬䘏三曰嚴明
四曰均一五曰周密吾觀漢世國有軍事則有專斷是
以縛馬之書徧示百官(前渠犂傳武輪臺詔)屯田之奏
初終不議(趙充國傳)匈奴和親而四百石之博士得以
抗論也(張湯傳)以至精兵郡國人主親為擇將相代地
吾所急以委陳豨淮陽兵勁實擢灌夫略可見漢世重
軍戎之意然而從軍有勞得以復除(高紀)二年關中卒
從軍者復一歲亡士過多將軍有譴(李廣傳)金布著令
尤䘏死事(金布令曰從事死者給以衣糧)羽林養子時
錄孤兒(武帝取從事死軍之子孫教以五兵故曰羽林)
(百官表)以至饗遣衛士(王尊傳)天子臨幸士卒暴露
朝會罷酒(楊僕傳武帝責楊僕事)略可見寬䘏矣自王
侯郡守不得以擅與用虎符合而矯制有功者不賞都
試僣上者必誅其立法也至矣上功增級而幕時已察
(馮奉世傳魏尚事)亭徼不治而出廵已誅(食貨志上北)
(出蕭關事)乘傳行塞因以歸家(楊僕傳)而敕責已至其
抑欺罔也至矣禁撓者有誅(韓安國傳楊僕事)後期者
有誅(張騫事)畏懦者有誅(前功臣表張騫楊僕事元狩)
(三元符四)以至都試而不詣都所者必免(燕王旦論霍)
(光䟽注)屯而不詣屯所者以乏興論(趙廣漢蘇賢事)其
責驕惰也至矣凡此亦足以見其嚴明矣然而寬恤之
恩多施之士卒嚴明之政每用之將帥各當其宜也當
是時繇有復(闕)
然則繇戍之法可謂恕甚然
宰相之子乃不免戍邊故將之家亦均於給賦(惠帝元)
年詔示吾法之無屈也以至御史大夫出為護軍不為
左遷(韓安國為侍御史後為都尉)酒泉太守禦寇破羌
(趙充國傳拜辛武賢)不為異數輪臺之詔敗亡不揜衛
霍行封得喪相除(霍去病傳)略可見其均一之意至於
上下相維隄防過密京師之兵纔萬人耳統於一官未
為過多而二三卿士各分所領欲其相制也都試之役
太守都尉事與縣令令長丞尉何與而必欲俱會欲其
相察也以至銅虎調發以防矯偽伍符素備以正什伍
(馮唐傳尺籍五符注)郡縣有尉亦既足矣而又鄉置約
徼亭設一長以防益賊天下之亭幾三萬所(前百官表)
(二萬七千六百三十五所)略可見其周密之意矣夫以
謹重視兵戎故動可寡悔以寬恤待士卒故下不怨勞
以嚴明馭將帥故不敢矯惰以均一定軍制故天下無
以議令以周密立兵防故姦宄無以生心是以終漢之
世天下晏然諸吕之國變生倉卒而備禦素具北胡南
越連兵數年而邦本不搖誠有以也
漢兵
漢無計口授田之法故賦兵以丁而不以田下衆而無
田雖貧者不免於為兵故為兵者皆家人子起田中從
軍而非素養者也(出馮唐傳)自其二十三為正卒於是
傅(音附)之疇官(見高紀二年蕭何發關中兵注)以給公家
繇役給於中都官則為衛士給於郡國則為材官給於
邊繇則為戍卒皆正歲而戍其給於縣則為更卒一月
即更其更代往來道中衣装悉自備惟衛士衣食於縣
官罷遣則有饗(後漢禮儀志)其餘則否至於年五十六
者始得為閑民就田里勸農桑兵革之事不預若高不
滿六尺以上年未及二十三與夫過於五十六者謂之
罷廢老弱在所不任其已仕於郡縣而被薦舉者皆不
與給兵之選惟邊戍之事重(昭紀注)雖宰相之子不免
蓋寬饒司隷之子自行戍北邊此賦兵之大略也(見元)
(鳳四年詔)更有三品有卒更有踐更有過更古者正卒
雖常人皆迭為之一月一更是謂卒更也貧者欲得顧
更錢者次直者出賦顧之月二千是謂踐更也天下人
皆直戍邊三日亦名為更律所謂繇戍也諸不行者出
錢三百入官官以給戍者是謂過更也其他則有中都
官徒執金吾緹騎及輯濯士佽飛城門兵皆中都之兵
也夫關中三輔之卒属於中尉無事則散於三輔戍於
中都如州郡法魏相為河南尉得罪是時河南卒戍中
都者二三千人遮霍光自言願復留戍一年以免相罪
及京師有警則中尉調發以為之備文帝三年發中尉
材官属衛將軍之長安此所謂中都戍卒也王温舒請
發中尉貺卒數萬此所謂中尉戍卒也西羌反發三輔
中都官徒弛刑等擊羌正所謂中都官徒也中尉官属
有中壘即北軍主緹騎五百二十人光武嘗歎曰(陰皇)
(后傳)仕宦當作執金吾言其徒役之多也此所謂執金
吾緹騎也輯濯士者掌治船而属於水衡者也佽飛者
漢募士驍勇者以佽飛名之宣帝世西羌反發應募佽
飛騎射士詣金城者是也城門兵者自戾太子事後始
置城門兵有城門校尉十二城門候杜鄴𫝊王商以特
進孔光以太傅領城門兵得舉吏如五府者是也若郡
國則有材官騎士有樓船有更卒有犇命有弩官盖郡
兵掌於都尉天下郡國凡百有三置尉者九十山西自
三輔之外郡纔十有三而置都尉者乃三十大郡則有
兩都尉會稽是也北邊諸郡則東西南北中部都尉方
高祖命天下郡國選能引關蹶張材力武猛者以為輕
車騎士此材官騎士也(見光武紀十年注漢官儀)武帝
内增七校(刑法志)外有樓船廬江郡有樓船官卜式請
與博昌習船者攻吕嘉(伍被傳)有潯陽樓船有會稽樓
船此志謂樓船也(朱買臣傳)昭帝始元間遣吕破胡
發騎為蜀郡犇命擊益州此所謂犇命也南郡有發弩
官卜式上書願與臨淄習弩(卜式傳式願與子男同博)
(昌習船者講行)此弩官者也至三輔則又有胡越騎六
郡則又有良家子天水隴西北地上郡西河安定如趙
充國李廣則出於隴西馮奉世則出於上黨焦延夀則
出於北地皆是也漢世中首勇率行封諸率為侯(李廣)
(傳)軍功多用超等(食貨志云大者封侯卿大夫小者郎)
或置武功爵以賞戰士(出食貨志)或賜武臣則倍於文
官(續漢志)功過相當則不賞(李廣)以適過行者有功則
不賞(李廣利傳)以矯制有功者則不賞(馮奉世傳)屯不
詣屯所則有罰(趙廣漢傳)擅弄兵則有罰(功臣表無錫)
(侯事)延初四年增鹵獲利則有罰(魏尚高不識事)擅發
兵則有罰(公孫戎奴事見功臣表)後期則有誅(張騫李)
(廣傳)畏懦則有誅(楊僕事)脱歸則有誅(蘇建)擅斥除賢
士則有誅(趙廣漢)穿壁壘則有誅(胡建)匿亡虜則有誅
(公孫敖)爭功則有誅(荀彘)漢世軍法最為嚴整此御軍
賞罰之法也買爵至千夫則復(食貨志)入粟受爵至五
大夫則復晁錯奏復一人(文帝時見食貨志)三老及孝
悌力田則復博士弟子及通一經則復(元帝時見儒林)
(傳序)民産子則復(高帝二年復二歲)罷癃則復(卿大夫)
(老者疾者皆注云疾今之癃者周禮注)功臣後則復(宣)
(紀地節二年復霍光後人元康元年凡百三十六人考)
(功臣表)流民則復(宣詔地節三年)徙邊則復(文帝時晁)
(錯奏本傳)養民馬則復宗室有属籍及關内侯則復(文)
(紀詔復諸劉有属籍者卿大夫國中貴者皆舍注若今)
(宗室及關内侯)或賜外繇(卜式)或著外繇(成河平元年)
(溝洫志卒治河者為著外繇著謂著於簿籍)或除繇(文)
(翁傳詔下縣子弟以為學官弟子為除更繇)有復其繇
役者有復其租稅者有復其身者有復其家者有復一
歲者有復二歲三歲者有復十二歲者有復終身有復
後世者此又漢世復除之法也
材官車騎樓船
漢兵散於郡國各有異習蓋不可以一律齊也巴蜀三
河潁川則多材官取其才力也(高紀十二年發車騎材)
(官及中尉卒又宣神爵元年發詣金城)隴西天水安定
則多騎士(元鼎六年發平山寇取其習射御馳騎戰陣)
(也)西北之地多輕車(宣紀本始二年秋發關東輕車銳)
(士從軍)故關東上郡北地皆有車東南之地多樓船故
博昌潯陽會稽諸郡皆有船以至臨淄之弩手(見卜式)
(傳)荆楚之劒客(李陵傳云臣所屯者皆荆楚之勇士竒)
(才劒客也)各推其士之所宜而習熟一旦有事以羽檄
召天下兵而無有不集事者方其兵之在郡國也則属
之都尉每歲八月會都試(高紀十一年張晏注)郡太守
都尉令長咸預各以其方之所習而課殿最焉若騎士
既發而不詣屯所則騎士有誅(趙廣漢傳)太守發騎士
馬不適士則太守有貶夫是以郡國之兵教習於平時
而征發於有事民有更番之休而將無常權之患然漢
之材官騎士輕車樓船四者之兵惟其地之險易而用
之故能以我之所長而不䧟於其所短此其所以多取
勝也中興之初多戰於兖豫徐宋之郊故夏侯嬰以兵
車破李由於雍丘地属陳留兖州灌嬰以車騎破項籍
於東城属淮南皆車騎雜用之地也然東阿之敗(高紀)
(秦二年東阿之地属陳留)秦以騎將不能勝漢之車垓
下之圍(地属宿亳間)楚以餘卒不能勝漢之騎(見高紀)
(五年)則騎之與車步之與騎其所遇之地固有優劣也
至於韓信之伐趙未至井陘而止舍選輕騎二千擊趙
王於泜水誠以井陘之險非車騎之所便而彼則能權
其地而用之歟伐胡之師多戰於函并河朔之境故霍
去病以萬騎出定襄公孫賀以輕車出雲中(出武紀又)
(本傳)皆車騎雜用之地也然白登之圍(属并州太原郡)
漢以步卒(出匈奴傳)不能勝敵之騎李陵之敗漢以用
車不能禦敵之兵則騎之與步車之與騎皆所遇之地
固自有優劣也至於衛青之出塞環武剛車以為營縱
騎五千擊單于於寘顔城顔山趙信城以武剛之利非
塞地之所恃而彼則能權其地而用之歟琅琊以東盡
海也車騎步皆不得而進自嚴助浮海以救東甌而漢
始知水戰之為利故武帝遣樓船將軍從兵浮海以擊
朝鮮(朝鮮傳)卒平其地而為郡縣此豈非海道之利於
舟乎虢鄧以西盡蜀也車騎舟皆不得進自蕭何請用
巴蜀以定三秦而漢始知步戰之為利故高帝自南鄭
引兵從故道(故道係武都)出襲雍卒降秦將以有咸陽
(出本紀)此豈非山阪之利於步乎大率北地利於騎中
原長於車江海利舟師而隴蜀宜步卒各隨其所利而
用之晁錯言兵事亦幾於是矣
漢南北軍
漢京師有南北軍南北二軍同以相伺察周勃以北軍
而安劉氏故南北之相制而無偏重之患諸吕用事齊
趙合兵西向與灌嬰連和以抗吕氏以見其内有緩急
則外足以制之也七國之變京師遣周亞夫將三十六
軍以討之不數日而遂定以見其外有緩急則内足以
制之也内外相制故無輕重之别刑法志曰高祖既
定天下踵秦而置材官於郡國京師有南北軍之屯至
武帝平百粤内增七校外有樓船皆歲時講肄修武備
云所謂南北軍者初未知其果何在也又細攷之光祿
勲所掌郎衛執戟殿下此其在内者也百官表言衛尉
掌宫門衛屯兵而漢舊儀云衛尉寺在宫内胡廣云主
宫闕之門内衛士於周垣下為區廬則亦在内明矣故
諸吕之亂太尉既令酈寄說祿得入北軍然尚有南軍
勃令平陽侯告衛尉毋得納相國産殿門故太尉先奪
北軍次奪南軍自外及内也江充傳時為直指綉衣充
察貴戚近臣多奢侈者令身待北軍擊匈奴即移書光
祿勲諸當詣北軍者移劾門衛禁止毋令得出入宫殿
詣北軍而不當出入宫殿移劾門衛禁止而必属之光
祿勲此又南軍在内者之驗也惟以八校為北軍而八
校未置之前史雖不詳載其何者為北軍如太尉之入
北軍宋昌之鎮撫南北軍則北軍自漢初置之久矣然
以後事攷之如黃霸等京兆發騎士詣北軍馬不適士
劾之軍興則漢初北軍之制必各調發番上也如漢官
儀云民二十三為正一歲為衛士之類是也觀霍光傳
發材官輕車北軍五校士不以南軍重之也使北軍果
在内南軍果在外則何為不發外兵而發内兵邪漢南
兵不輕出故所出者惟北兵多見於史傳則北軍又不
得謂之在内矣或曰北軍蓋指未央宫殿環衛王宫在
長安之内者而言所謂南軍蓋指十二城門及三輔所
属在長安之外者而言彼惟見劉屈氂傳云上從甘泉
來發長水及宣曲胡騎引騎長安而太子在内乃曰召
監北軍使者任安發北軍兵夫長水宣曲胡騎既曰北
軍則當在長安城内守王宫何為乃云入長安邪觀吾
丘夀王傳云上始為微行胡騎正屯池陽北至池陽南
獵長揚蓋胡騎正屯池陽則知胡騎長水所以特在外
者正以武帝常在池陽也武帝在外而衛兵亦在外亦
何害其為属北軍若以北軍為内南軍為外則無據之
甚矣三輔黃圖云中壘屯騎虎賁屯兵越騎長水胡騎
射聲八營宿衛王宫是也或謂周勃安劉乃北軍制南
軍之效此說得之若謂劉屈氂發三輔近縣兵及長水
宣曲胡騎入長安乃南軍制北軍之效則非也蓋漢南
軍掌於光祿勲衛尉(百官表)光祿勲有羽林期門之属
衛尉掌宫門衛屯兵是也北軍掌於中尉如百官表中
壘校尉掌北軍壘門外而中尉属官有中壘李德裕撰
劉洪規碑云漢氏京師有南北軍之屯武帝既平北粤
内增七校中尉實司其任是也南軍光祿勲衛尉掌之
北軍中尉掌之故胡廣曰衛尉廵行宫中執金吾徼於
外相為表裏以擒姦討猾而唐李揆亦云漢以南北軍
相制而南軍之在内北軍之在外又何疑焉漢之南北
軍正猶唐之南北衙也南衙衛兵是也北衙禁兵是也
故攷漢制者當曰宫殿内而郎衛羽林期門兵宫殿外
有衛尉兵皇城之中有中尉北軍兵京城之門有十二
城門兵中尉徼循京師則又有三輔戍兵中都諸官府
有郡縣番上戍兵則漢兵大略得之矣蓋自高帝之興
櫛風沐雨於鋒鏑間為斯民請命上帝兼天下之謀合
天下之勇而始克平之豈其奠天府之安享未央之尊
而遽忘兵衛歟此南北軍之屯所以留神軫慮而不敢
忽者也想夫營壘星羅儀衛翼張勇敢畢集而戎容壮
焉法律昭列而軍政修焉精煆煉之工而戈甲利焉嚴
廐牧之令而軍馬備焉國勢以隆主威以強姦心以銷
舉積諸此厥後諸吕譸張周勃一入北軍而漢祚之安
若泰山而四維自非高帝創宏遠之規後嗣何以克遵
洪業哉傳世四百未之或改而制度益以備具故典領
之官則太尉上將軍衛將軍是也分掌之吏則中壘校
尉北軍中候之流是也僚属之員則南北皆有軍政與
丞天漢中胡建所兼守者是也勞賜之典則當更者上
親臨饗之見於寬饒之傳選取之法(二年注)則民年二
十三而用五十六而退見於本紀之注其更休則一歲
為衛士一歲為材官(高紀二年注)其閱習則西京曰都
肄東京曰乘之乘之者所以取孫吳六十四陣者也噫
亦可謂備矣抑嘗觀高帝之時其所以治軍修備者不
獨南北軍屯而止若蕭何則立武庫者也若韓信則申
軍法者也君臣之間用心如此蓋其欲得猛士守四方
之志常存於胷中則宜其天下既定之後低回顧念分
屯並立相與維持不容已也彼唐制之說則言其南北
相制而已通典之說則言南如唐之衛兵北如唐之羽
林而已或者又以南北迄漢史不復再叙而以為領城
門兵者幾是是皆其一端而非高祖所以飭武備貽謀
深遠之意故略之
雲臺諸將
范蔚宗二十八將傳論曰中興二十八將前代以為上
應二十八宿未之詳也然咸能感會風雲奮其智勇稱
其佐命亦各志能之士也議者多非光武不以功臣任
職至使英姿茂績委而勿用然原夫深圖遠筭固將有
以焉光武監前事之違存矯枉之志雖寇鄧之高勲耿
賈之洪烈分土不過大縣數四所加不過特進朝請而
已高秩厚禮允答元功峻文深憲責成吏職建武之世
侯者百數若夫數公者則與參國議分均休咎其餘並
優以寬科全其封祿莫不終以功名延慶於後云今以
史傳而攷二十八將之功其大者如昆陽之戰邯鄲之
戰與夫經略河北謹守河内之功其他如隴蜀之平赤
眉羣盗之捷皆其功之可錄者也如王覇如傅俊之徒
則有從擊尋邑昆陽之功如劉植景丹萬修李忠之徒
亦有從擊邯鄲平河北之功固守信都以拒王郎而開
門迎勞者任光也合漁陽上谷之突騎并軍而南以附
漢者吳漢也方帝之朝北征燕趙而河内尚難其守此
其任亦重矣惟寇恂以牧人御衆之人給足軍糧率勵
士卒雖遠征未嘗乏食則中興之根本於是立矣方帝
自薊而還莫知所向且欲以信都之兵西還長安此其
機亦危矣惟邳彤力止其行而請奮二郡之兵揚響應
之機以平河北則中興之機會於是得矣自請北取上
谷之兵定彭寵於漁陽取張豐於涿郡還收富平獲索
東攻張步以平齊地者耿弇也䧟陣却敵數破羣盗撫
劒抵掌以志吕吾之北者臧宫馬武也馮異之討赤眉
而三輔以平杜茂之擊盧芳而鴈門以平馬成發會稽
丹陽等兵以討李憲而江淮以平陳俊之從擊銅馬王
梁劉隆之擊誅宋鮪堅鐔擊大槍於盧奴蓋延圍劉永
於睢陽以樓船數千艘逆流而上而徑破公孫述者岑
彭也從馮異以伐蜀而使邊地諸豪悉畔隗囂而來歸
者祭遵也敢戰深入則有若賈復先登䧟陣則有若姚
期以克定城邑為本不存首級之功則有若朱祐至若
禹之深沉大度授以西討之略而入關之初三輔之民
皆襁負携子以迎王師者日以千數人皆知其為禹之
功也而不知其杖策渡河之初首論大計而乃有延攬
英雄務結民心之語披輿地圖之時開廣帝心而有在
德厚薄不在小大之論任使諸將乃多訪於禹每有所
舉皆當其才此豈諸將所及哉此禹所以獨首於諸將
也是以永平之中顯宗慨念舊功乃圖二十八將於南
宫雲臺其外有王常李通竇融卓茂合三十二人夫王
常之得預其間者豈非以始事之初首率下江諸將以
欲輔漢室乎李通之獲與於此者豈非以南陽騷動之
初密相結約而起兵以相應乎竇融以河西而歸漢能
使民之知義卓茂為密令而示教能使民之知化功亦
可紀矣至於馬援聚米以陳隗囂必破之狀守隴西而
破先零之功擊武都羌而隴右清淨擊交阯寇而嶠南
悉平功非不著也而不與諸臣之次本欲示公適所以
為私豈非椒房之故而有所不敢及乎故東平王蒼觀
雲臺功臣圖而獨以伏波為問帝乃笑而不答吁不言
之中意可想矣其後安帝永初六年追惟勲烈按圖披
籍於臺紹封二十八將之功臣興亡繼絕之意久而愈
加亦顯宗有以先之
馬武傳永平中顯宗追感前世功臣乃圖畫二十八
將於南宫雲臺其外又有王常李通竇融卓茂合三十
二人故依其本第係之篇末以志功臣之次云爾
太傅高密侯鄧禹
大司馬廣平侯吳漢
左將軍膠東侯賈復
建威大將軍好畤侯耿弇
執金吾雍奴侯寇恂
征南大將軍舞陽侯岑彭
征西大將軍夏陽侯馮異
建義大將軍鬲侯朱祐
征虜將軍潁陽侯祭遵
驃騎大將軍櫟陽侯景丹
虎牙大將軍安平侯盖延
衛尉安成侯姚期
東郡太守東光侯耿純
城門校尉朗陵侯臧宫
捕虜將軍楊虛侯馬武
驃騎將軍慎侯劉隆
中山太守全椒侯馬成
河南尹阜成侯王梁
琅琊太守祝阿侯陳俊
驃騎大將軍參遽侯杜茂
積弩將軍昆陽侯傅俊
左曹合肥侯堅鐔
上谷太守淮陽侯王霸
信都太守河陵侯任光
豫章太守中水侯李忠
右將軍槐里侯萬修
太常靈夀侯邳彤
驍騎將軍昌成侯劉植
横野大將軍山桑侯王常
大司空固始侯李通
大司空安豐侯竇融
太傅宣德侯卓茂
漢唐備禦之策
漢待匈奴之策其略有四而君子獨有取於孝文帝唐
待匈奴之策其失有四而君子猶有取於太宗班固云
自漢興以至於今其於匈奴有修文而和親者矣有用
武而克伐者矣有威服而臣畜者矣然其大要不過兩
科縉紳之儒則守和親介胄之士則言征伐以愚觀之
皆未得其要也高祖自平城之後非不欲一舉而空朔
庭然爭攘始定之初民力彫弊思欲逞志而不可得故
其勢不得而不用婁敬之策然以正朔之所不能加而
乃欲以甥舅之好羈縻之此其策之失也孝武設馬邑
之謀誘匈奴而邊備自是而始開鴈門之兵未已而雲
中之屯又遣至於衛霍絕漢之師竭中國之力奮於一
擊而士馬物故至於大半海内虚耗實自此始至其甚
也又從事於烏孫大宛之間開西域以斷匈奴之右臂
匈奴之勢未衰而中國固已疲弊矣此其策亦未為得
君子尚取於漢唐自晉陽始興之初在亟於得志於是
屈意外助而借師於突厥姑欲成一時之功而不顧其
後此其失一也開元天寳之間吐蕃最盛而中國未易
以遽屈也而玄宗乃從事邊功輕舉妄動以取石堡城
拓境千里似若可喜未幾戎馬入寇境偃然而復取之
邊事自是不寧矣其後王忠嗣雖以持重安邊為策而
哥舒翰復邀功於石堡安能使彼貼然而不較哉此其
失二也范陽之變直至長安而兩京卒以不能守勢固
熾矣然以李郭之將而用李泌直𢷬范陽之策何慮不
濟而乃復踵前轍邀回紇以進討彼得以窺我矣自是
邀索無已卒為唐世大患此其失三也朱泚涇原之變
以渾瑊李晟之徒制之有餘力矣憲宗倉皇無策輕許
以地而求叶謀以助及奉天之難息而吐蕃之禍作矣
至於劫盟平凉以間疎名將變詐反覆而中國無一日
之寧李泌最善為謀者自謂能不勞中國之兵而使吐
蕃自困及觀其策而大要結回紇以殺吐蕃之黨與招
雲南以斷吐蕃之右臂亦出於一時不得已之謀抑不
思借回紇以制吐蕃則他日回紇之患亦一吐蕃也此
其失四也君子又何取於唐惟漢文之時雖曰未免和
戎而留意邊備今年幸代明年幸雍無歲不為自備之
計躬被戎服親御鞍馬從六郡良家子材力之士馳射
上林講習戰陣以作天下勇銳之氣聚天下精兵於廣
武以固中國不可犯之勢顧問馮唐慨想頗牧以属意
於守邊之將愚是以知其得備戎之策太宗在唐慨然
有雪恥酬百王之志滅突厥俘頡利斥地山隂至於大
漠而又命將四出東馳西騁無不如意命君集以滅高
昌而西北邊之地極於至遠復命道宗以滅延陀而回
紇諸國悉稽首而請命親幸靈武以受降敵而得以伸
其上報於古之意愚是以知其得禦戎之策夫自古待
夷狄不出二策養武於内則有備戎之策伸威於外則
有禦戎之策是以中國之計不出於守則出於戰所謂
備戎者固一策也不容以自安於守則所謂禦戎者亦
一策也待夷狄不出此二策然而文帝在漢惟知所以
守而不知所以戰太宗在唐惟知所以戰而不知所以
守猶未免得其一說惟今日擇將備邊屯田積榖以養
中國不可犯之勢厲兵秣馬分兵教戰以乘夷狄可乘
之勢用之於守則文帝備戎之策也用之於戰則太宗
禦戎之策也兼漢唐之所長而並用之正今日事也又
嘗反覆而論之漢之待匈奴有過於唐而唐之待匈奴
未及於漢兵法曰先為不可勝以待敵之可勝漢之孝
文猶知有自備之說也唐之所以為備也果何如哉觀
貞觀盛時分處降羌以處塞下單于瀚海皆置都郡此
固太宗勝羌之後其勢不得不出於此本非守禦中國
之善策也唐惟不知所以為備戎之策故終唐之世雖
從事於戎狄而卒不能得其要領彼其習見太宗之時
不過於禦戎之策耳而不知所謂先為不可勝之計是
以唐史臣於突厥傳惟叙不言太宗禦戎之功而惟叙
謀臣内備之說如劉貺謂周得上策則取其惠中國以
綏四方之意至其論漢則曰能移其財以賞戍卒則民
富移其爵以餌守臣則其將良此劉貺備戎之策為可
取也杜佑謂關中鄭白二渠溉田數萬頃能復兩渠之
饒屯田富力則河隴可復杜牧謂兵不見練事不責實
賞厚罰輕將不專任於是有五敗之說攷其為意亦汲
汲於自治矣此二杜備戎之策為可用也孫權論南詔
羣蠻謂宜度要害募卒以守相地分屯春耕夏蚕以資
衣食秋冬嚴壁以待寇此孫權備戎之策為可用也然
則唐末未嘗無策特其所用者不出此耳吁此唐之所
以不及於漢也宋朝撫馭夷狄之規誠可以上繼有周
之策澶淵之役契丹傾國入寇眞宗聽寇凖征伐之策
親御鞍馬兵鋒未交而羌人已折北不支退而請和眞
宗不拒也寳元中西夏擾我北鄙韓范二公實任經略
之責兵戎爰興功緒随見迨乎慶歷之時夏人納欵仁
宗終不加怙終之刑而許之自新且加以幣賜由是觀
之祖宗之時備禦之方積習於閑暇之時而應變於隨
機之際可戰則戰可和則和不使勢之在彼常使權之
在我是豈有漢唐一偏之失哉
羣書考索後集卷四十八
