羣書考索别集卷十六宋章如愚撰
歷門
古今歷
堯時歷象之說歷是書象是器無歷則無以知三辰之
所在無璣衡則無以見三辰之所在(文公語錄)
歷是一件大事歷是古時一大事故炎帝以鳥名官首
曰鳳鳥是歷正也歲月日時既定則百工之事可考其
成(同上)
先天後天之差歷數微𦕈如今下漏一般漏管稍澁則
必後天稍闊則必先天未子而子未午而午(同上)
當運乎天不當為天所運故嘗謂天之運無常日月星
辰積氣皆動物也其行度疾速或過不及自是不齊使
我之法能運乎天而不為天之所運則其疎密遲速或
過不及之間不出乎我此虚寬之大數雖有差忒皆可
推而不失矣何者以我法之有定而律彼之無定自無
差也(同上)
古今歷法疎密之差古人歷法疎闊而差少今歷法愈
密而愈差界限愈密則差數愈遠何故以界限密而愈
越多也其差則一而古今歷法疎密不同故爾看来都
只是不曾推得定只是移来輳合天之運行所以當年
合得不差明後年便差元不曾推得天運只是旋將歷
去合那天之行不及則添些過則減些以合之所以一
二年又差如唐一行大衍歷當時最謂精密只一二年
後便差(同上)
歷代歷法疎密太史公歷書是說太初然却是顓帝四
分歷劉歆作三統歷一行大衍歷最詳備五代王朴
司天考亦簡嚴然一行王朴之歷皆止用之二三年即
差王朴歷是七百二十加去季通所用却依康節三百
六十數
推月大小之法問歷法何以推月之大小曰只是以每
月二十九日半九百四十分日之二十九計之觀其合
朔為如何如前月大則後月初二日月生眀前月小則
後月初三日月生眀(同前)
古人有一定之法今之造歷者無定法只是趕趁天之
行度以求合或過則損不及則益所以多差因言古之
鍾律紐等寸分毫釐絲忽皆有定法如合符契皆自然
而然莫知所起古之聖人其思之如是之巧然皆非私
意撰為之也意古之歷書亦必有一定之法而今亡矣
三代而下造歷者紛紛莫有定議愈精愈密而愈見差
舛不得古人一定之法也(並同上)
康節歷法密堯舜以来歷至漢都喪失了不可攷緣如
今是這大總紀不正所以都無是處康節歷十二萬
九千六百分大故密今歷家所用只是萬分歷萬分歷
亦自是多了他如何肯用十二萬分(同上)
律吕候氣之法今治歷家用律吕候氣其法最精氣之
至也分寸不差便是這氣都在地中透上来如十一月
冬至黃鍾管距地九寸以葭灰實其中至之日氣至灰
去晷刻不差(文公文集)
歷家算數之法天之外無窮而其中央空處有限天左
旋而星拱極仰觀可見四遊之說則未可知然歷家之
說乃以算數得之非鑿空而言也若果有之亦與左旋
拱北之說不相妨如虚空中一圓毬自内而觀之其坐
向不同而常左旋自外而觀之則又一面四遊以薄四
表而止也(同上)
歷法先論太虚歷法要當先論太虚以見三百六十五
度四分度之一一一定位然後論天行以見天度加虚
度之歲分歲分既定然後七政乃可齊耳(同上)
天度歲日之差按堯時冬至日在虚昏中昴月令冬
至日在斗昏中壁而中星古今不同者盖天有三百六
十五度四分度之一歲有三百六十五日四分日之一
天度四分之一而有餘歲日四分之一而不足故天度
常平運而舒日運常内轉而縮天漸差而西歲漸差而
東此即歲差之由唐一行所謂歲差者日與黃道俱差
者是也古歷間易未立差法但隨時占候修改以與天
合至東晉虞喜始以天為天以歲為歲乃立差法以追
其變約以五十年而退一度何承天以為大過乃倍其
年而又反不及至隋劉焯取二家中數為七十五年盖
為近之(書說)
歷法不容不變歷之名始于黃帝歷之算定于容成夫
上稽天象下正人時非歷有所不可故有起之以律者
矣累實於黃鍾是以有積之以數者矣較分扵絲毫
是已又有驗之以象者矣作儀扵渾天是已然由古迄今
言天者凡幾而造歷者尤非一家終不能保其歷之不
變者歷法之不容不變也是故黃帝起辛夘顓帝用乙
夘夏用丙寅殷用甲寅周用丁巳魯用庚子此則歷元
之可驗者也夏四百三十二年日差五度商六百二十
八年日差八度周訖春秋日差八度戰國及秦日差三
度則歷差之可證者也斗分未易考也古歷謂在建
星賈逵謂在牽牛中星范曄謂在斗十一度則言斗分
者為不同日度未易稽也秦歷以孟春在營室五度三
統以立春在危斗六度元嘉以正月中在室一度則言
日度者為不一然歷取更歷之義故世代更歷羣言不
厭其紛諸家不嫌其異否則治歷明時之語聖人何以
特取於革哉嘗因是而為之統曰革之為言更也聖人
序卦至四十九而特以革卦居焉是又發明大衍之數
足以治歷也
大衍演天地之數以大衍起數者自伏羲始以大衍名
歷者自一行始夫衍者演天地之數也後世之歷多以
古律起而一行大衍歷獨以易數起焉勾稽微抄分積
毫釐盖有得於伏羲之遺畫君子安可以疎議一行哉
今以大衍歷觀之一六為爻位之統五十為大衍之母
合二始以位剛柔所以眀天一地二之數也合二中以
通律吕所以正天五地六之數也合二終以紀閏餘所
以窮天九地十之數也以生乘成吾扵六百而得天中
之積焉以乘成生吾又扵六百而得地中之積焉自一
六至五六一七至五七一八至五八一九至五九一十
至五十生成相乘各有六百吾又扵是而得千二百之
算焉一行固非拘于數者盖積黍之法可行而黍之小
大則不可積斷竹之制可倣而孔之厚薄則不可均按
尺之說可驗而尺之長短則不可證又孰若以無形而
御有形以不物而制有物哉吁此大衍歷起於易所以
為後世之精密者歟不然唐自太初至麟德凡二十三
家何以獨稱美于大衍乎韓潁之至德郭獻之五紀承
嗣之正元又何以祖其故智乎然而大衍起算亦不專
於易也盖歲星得扵虞喜日食衝於姜岌定朔得於傅
仁均九道得扵張子信而演紀之瑞日在虚一度又得
於堯之甲子此尤足以見其通而不溺扵術數也
閠法
朔空餘分以為閏堯典云朞三百六旬有六日而今一歲
三百五十四日者積朔空餘分以為閠朔空者六小月
也餘分者五日四分度之一也(余大雅)
氣盈朔虚之日天道左旋日月亦只左旋但天行徤一
日一夜而周常差過一度日月違天而退日是一日退
一度月退十三度有竒周天三百六十五度四分度之
一每歲只有三百六十日餘了五日四分度之日又除
小月計六日所以置閠所餘六日為氣盈所小六日為
朔虚(同上)
土圭
天地四游之說周禮注土圭一寸折一千里天地四游
升降不過三萬里土圭之影尺有五寸折一萬五千里
以其在地之中故南北東西相去各三萬里問何謂四
游曰謂地之四游升降不過三萬里非謂天地中間相
去止三萬里也春游過東三萬里夏游過南三萬里秋
游過西三萬里冬游過北三萬里今歷家算數如此以
土圭測之皆合(文公荅胡用之)
出日納月之法寅賓出日是推測日出時候盈餞納日
是推測日入時候如土圭之法是也(書說)
今人皆不識其制大司徒以土圭求地中今人都不識
土圭鄭康成解亦誤圭只是量表影裏尺長一尺五寸
以玉為之夏至後立表視表影長短以玉圭量之若表
影恰長一尺五寸此便是地之中(晷長則表影短晷短)
(則表影長冬至後表影長一丈三尺餘)今之地中與古
已不同漢時陽城是地之中宋朝岳臺是地之中(岳臺)
(在浚儀屬開封府)已自差許多(文公語錄)
土圭求天地之中自伏羲造盖天而土圭之制已寓至
周公稽日景而土圭之名始立迨虞氏用九尺表而土
圭之用始驗其所謂土圭者所以求土地之中而稽日
景之永短也是故掌以司徒崇地官也縣以陽城辨中
域也立表扵夏至之日示相等也置圭於晝漏之半取
中正也然則天地之所合四時之所交風雨之所會隂
陽之所和不以土圭驗之其可哉要必置中圭而後可
以測日之中置南圭而後可以測日之南置北圭而後
可以測日之北置東圭而後可以測日之東置西圭而
後可以測日之西否則不足以辨千里之景也必扵平
地立南表而後可以測南土之深望北極立北表而後
可以測北土之深於東方立東表而後可以測東土之
深於西地立西表而後可以測西土之深扵南表影末
立中表而後可以測中土之深否則不足以辨五方之
正也由是而推證之扵天則為春為夏為秋為冬驗之
扵地則或東或西或南或北質之扵人則多暑多寒多
風多隂舉造化之大皆不外扵尺有五寸之制又奚必
候氣於緹室占象扵渾天定晦朔扵蓂莢㦲盖天地之
升降不過三萬里自地以至日不過一萬五千里圭之
景苟差一寸則地差千里宜矣故古人置五土圭而皆
以千里為證是必有高天下之見(顔達龍)
漏刻
察四時課六歷觀朱史漏刻經而知剏物之始觀陸倕
新漏銘而知造器之難夫刻壺為漏浮箭為刻則于地
四參以天一正所以察四氣之盈虚課六歷之疎密也
故制度肇剏扵黃帝水火沃視扵成周玉蚪增廣扵張
衡分箭步占於宇文愷是皆制器之源流者也孫綽以
之而著銘陸機以之而述賦宋景以之而作經殷䕫以
之而垂法是皆著書以𫝊後者也然衛宏載𫝊呼之節
較而未詳霍融叙分至古差詳而不密則漏刻之難定
如此漢以百二十刻為一晝夜梁以百八十刻為一晝
夜則漏刻之難定又如此吁亦豈終扵難定哉特考訂
者不精耳盖日有百刻分之以十二時則一時有八刻
其餘四刻又均扵九十六刻之内則晝夜長短可以推
測不然初正之法有所未知徒執弘度以究終始奚足
以言刻漏哉
正朔
三代革命改正朔盖三代革命皆改正朔故歲首之月
不同夏以建寅商以建丑周以建子是謂三統而夏正
上順天時下恊民事獨得其正夏小正即孔子所謂吾
得夏時焉者(語注)
三代三正之說王者受命而改正朔所以新民之視聽
也故夏以建寅之月為正謂之人統商以建丑之月為
正謂之地統周以建子之月為正謂之天統孔氏以為
商湯始改正朔而周因之鄭氏以為自古帝王皆然盖
不可考然以理求之疑孔氏為得之也(語或問)
春秋孟子所言周正文定春秋說夫子以夏時冠月以
周正紀事謂如公即位依舊是十一月只是孔子改正
作春正月按今周禮有正月有正歲則周實是元改作
春正月夫子所謂行夏之時只是為他不順欲改從建
寅如孟子說七八月之間旱這斷然是五六月十一月
徒杠成十二月輿梁成這分眀是九月十月若真是十
一月十二月時寒自過了何用更造橋梁(文公語錄)
三代更易正朔問子丑寅之建正如何曰此是三陽之
月若秦用亥為正直是無謂(同上)
春秋書月不著時春秋正朔事比以書考之凡書月皆
不著時疑古史記事例只如此至孔子作春秋然後以
天時加王月以明上奉天時下正王朔之義而加春扵
建子之月則行夏時之意亦在其中(文公與張敬夫)
諸書周正之說孟子所謂七八月乃今之五六月所謂
十一月十二月乃今之十月九月是周人固已改月矣
但天時則不可改故書云秋大熟未穫此即只是今時
之秋盖非申酉之月則未有以見夫歲之大熟而未穫
也以此考之今春秋月數乃魯史之舊文而四時之序
則孔子之微意伊川所謂假天時以立義者正此謂也
如伊川說則是周正建子之月但非春而書春則夫子
有行夏時之意而假天時以立義耳文定引商書十有
二月漢史冬十月為證以明周不改月此固然矣然以
孟子考之則七八月乃建午建未之月暑雨苗長之時
而十一月十二月乃建戍建亥之月將寒成梁之候(國)
(語引時令曰十一月成梁)又似併改月號月又何耶或
是當時二者並行惟人所用但春秋既定國史則必用
時王之正其比商書不同者盖後世之彌文而秦漢直
稱十月者則其制度之闊略耳
三代正朔三代正朔以元祀十有二月考之則商人但
以建丑之月為歲首而不改月號(時亦必不改也)以孟
子七八月十一月十二月之說考之則周人以建子之
月為正月而不改時(改月者後王之彌文不改時者天時不)
(可改故祭祀田獵猶以夏時為正)以書一月戊午厥四月
㦲生眀之類考之則古史例不書時以程子假天時以
立義之云考之則是夫子作春秋時特加此四字以繫
年見行夏時之意若如胡𫝊之說則是周亦未嘗改月
而孔子特以夏正建寅之月為歲首月下所書之事却
是周正建子月事自是之後月與事常相差兩月恐
聖人制作之意不如是之紛更煩擾其所制作亦不如
是之錯亂無章也(文公荅林澤之)
年號
後世年號不可廢上古結繩而治後世聖人易之以書
契天下事有古未之為而後人為之固不可無者此類
是也如年號一事古所未有後来既置便不可廢胡文
定却以後世建年號為非以為年號之美有時而窮不
若只作元年二年三年也此殊不然三代已前事迹多
有不可考者正緣無年號所以事年統紀難記如云某
年王某月箇箇相似更無理會處及漢既建年號於是
事有條有紀屬而可記而今有年號猶自奸偽百出若
只寫一年二年三年則官司詞訴簿歷憑何而决少間
更無討理會處(文公語錄)
年號擇字之義向改慶元年號時先擬隆平某云向年
改隆興時有人議破以隆字近降今既為說破則不可用
又曰淳熙字本作純字人有言此字必改言未既而改
淳字矣盖純字有屯字在傍又曰真宗是楊大年擬進
豐亨字上曰做子不了不用以此觀之用字豈可輕也
(同上)
遁甲
不待蓍龜之卜考黃帝内𫝊而知遁甲之始觀事物紀
原而知遁甲之名盖自元女授黃帝法有九天九地八
門六甲之衝而後始有遁甲之說其命名取義實以六
甲相遁焉今之所謂三式者盖并太乙六壬是已故風
后演為千八千局太公約為七十二子房定為一十八皆
所以研窮遁甲之精微也伍子胥有文信都芳有經葛
洪有圖又所以發眀遁甲之秘訣也推前事於既往
定来事於將然盖有不待抵龜而决掛蓍而卜也故為
之說曰讀武王之須臾不若讀榮氏之開山圖誦劉寳
真之龜經不若誦杜仲之三元書閱王琛之風角六情訣
不若閱僧一行之十八局記
羣書考索别集卷十六
