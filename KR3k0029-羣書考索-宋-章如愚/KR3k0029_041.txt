羣書考索卷四十一宋章如愚撰
禮器門
車輅類
輦輿夏氏末代制輦周曰輜車即輦也不知何代去其
輪司馬法曰夏后氏二十人而輦商十八人而輦周十
五人而輦秦爲人君之乘唐制輦有七一曰大鳳輦二
曰大芳輦三曰仙遊輦四曰小輕輦五曰芳亭輦六曰
大玉輦七曰小玉輦轝有三一曰五色轝二曰常平轝
三曰腰轝大駕鹵簿先玉輅以行
月令車馬之制鸞路(有虞氏之車春所乘)朱路(夏所乘)
大路(商路也明堂位之文形制似商之路但服色尚黃)
(飾之黃耳春時用鸞路此用大路者以土五行之主故)
(取尊大之名乘商又尚質之義也中央土所乘)戎路(兵)
(車也制如周革路而飾以白秋所乘)玄路(冬所乘)蒼
龍(馬八尺以上爲龍春所駕)赤駵(夏所駕)黃駵(中央土)
(所駕)白駱(秋所駕)鐵驪(冬所駕)月令注云皆所以順
時氣也凡此車馬皆所取於商時而有變焉非周制也
周禮朝祀戎獵車服各以其事不以四時爲異玉藻曰
天子龍衮以祭玄冕而朝日皮弁以日視朝與此皆殊
大路次路禮記云大路繁纓一就者大路商祭天之車
商尚質以木爲車繁謂馬腹帶纓鞅也一帀曰就就成
也言五色帀一成車既朴素故馬亦少飾止一就也次
路繁纓七就者次路商之第三路也供卑用故就多也
然郊特牲云大路一就先路三就次路五就而此之次
路七就鄭注郊特牲以此云七爲誤(鄭注郊特牲云禮)
(器言次路七就與此乖字之誤也)
諸侯大夫等車輅周制巾車服車五乘孤乘夏篆(五色)
(畫轂約也)卿乘夏縵大夫乘墨車士乘棧車庶人乘役
車
漢初以將相之尊乘牛車長吏至下更服入閭里自景
武以後其制漸立景帝詔二千石車朱兩幡千石至六
百石朱左幡三百石以上皂布蓋千石以上白布蓋此
景帝所定之制也(通典)武帝天漢四年始定輿服之制
令諸侯王大國朱輪特虎居前左兕右鹿小國特熊居
前麋皆居左右此武帝所定之制也然所乘之車其名
不一皇孫乘綠車(太子有子則乘以從)丞相乘高蓋車
(于公曰少高大門閭令容駟馬高蓋車)三公皆乘使車
列侯乘安車太守則乘藩車(陳遵)刺史則乘傳車大夫
乘官車使者追捕考按乘小使車佐吏則乘小車致仕
者或賜安車(杜延年于定國)賈人毋得乘馬車
旂常類
黃帝振兵教熊羆貔貅貙虎制陣法設五旗五麾夏后
氏奚仲爲車正建旗斿旐以别尊卑等級商因之周制
司常掌九旂王建大常(畫日月於縿首象天明也其制)
(長九刃以素錦綢之以絳帛一幅爲縿附於杠上畫龍)
(於縿上又屬十二斿於縿皆長十二刃每斿皆畫交龍)
(十二其杠首仍注五采羽於上縿音所咸反)
旂常昔者黃帝與蚩尤戰爲其不可以無所麾也故象
雲氣以制旂明堂位曰有虞氏之旂夏后氏之綏商之
大白周之大赤司常掌九旂之名物各有屬以待國事
左傳曰三辰旂旗昭其明也行人曰上公建常九斿侯
伯建常七斿子男建常五斿曲禮曰武車綏旌德車結
旌
常周禮司常日月爲常王建太常巾車玉路建太常十
有二斿以祀司馬仲秋教治兵王載太常覲禮天子乘
龍載大旂象日月升龍降虎郊特牲曰旂十有二斿龍
章而設日月象天也考工記曰弧旌枉矢以象弧也書
曰厥有成績紀于太常禮書曰太常不特祀天而已至
於拜日禮月祀方明禮四瀆禮山川皆載焉祭祀朝覲
節服氏衮冕六人維王之太常
旂司常交龍爲旂諸侯建旂巾車金路建大旂以賓同
姓以封司馬仲秋教治兵諸侯載旂覲禮侯載龍旂弧
韣考工記曰龍旂九斿以象大火詩曰龍旂陽陽龍旂
承祀龍旂十乘左傳曰分魯公以大路大旂史記曰龍
旂九斿所以養信也
旗司常熊虎爲旗師都建旗司馬仲秋治兵軍吏載旗
考工記龍旗六斿以象伐也(鄭氏曰伐屬白虎宿與參)
(連體而六星故六斿)旗之所用不特軍旅田獵野役之
事而已凡祭祀各建其旗會同賓客亦如之後世秦於
四時各有其旗(月令春青旗夏赤旗中央黃秋白冬黑)
鄭有蝥弧晉有蠭旗以至吳王之建肥胡武之靈輈田
蚡之曲旃後漢之雲罕皆一時之觀美而已
旟司常鳥隼為旟大閱州里建旟司馬治兵百官載旟
二者不同何也禮書曰州里建旟者州里之常百官載
旟一時之事軍國之容耳詩曰孑孑干旟蓋州里之臣
爾雅曰錯革鳥曰旟輈人曰鳥旟七斿象鶉火也
旐司常龜蛇為旐又曰縣鄙建旐大司馬曰郊野載旐
蓋田役軍旅王事也雖命教不同而同於四斿其所辨
異者有名號存焉考工記輈人曰龜蛇四斿以象營室
爾雅曰緇黃充幅長尋曰旐詩曰設此旐矣
旜物司常通帛為旜雜帛為物又曰孤卿建旜大夫建
物司馬治兵師都載旜鄉遂載物左氏曰亡大旂之左
旜又曰分康叔以少帛旃爲大赤(注大赤通帛象路建)
(大赤以朝異姓以封)故孤卿建之物爲少帛(注大白商)
(之正色□路建大白以即戎以封四衞)故士建之禮書
曰旜物之斿經無其說公侯伯子男旂斿皆以命數為
節意者旜物之斿亦稱其命數歟
旞旌司常全羽爲旞析羽爲旌又曰道車載旞斿車載
旌禮書曰道車象路也斿車木路也象路建大赤以朝
木路建大麾以田(注曰麾不在九旂以正色言之則黑)
(夏后氏之建綏是也)而有旞旌者蓋朝則建大赤燕出
入則建旞田則建大麾鄙則載旌旞旌皆注旄而旄與
羽又注於旗則羽可以飾旗又可以爲旗也
大麾以田夏后氏之正色
大帛以即戎商之正色
翿旌君射於國中以翿旌爲獲白羽與朱羽揉鳴脰韜
杠三刃
龍旗君射於境所用也畫龍於通帛之上難曰周禮
司常掌九旗各有所屬也攷之曲禮有綏旌結旌之文
而司常缺焉不載何也蓋司常掌九旗之物各有屬以
待國事皆名其用而已非言其義也曲禮則言其義矣
司常名其用故各指其制言之曲禮言其義故武車之
旌曰綏旌綏者欲其安也臨武事則所貴在安德車之
旌曰結旌結者欲其固也執德則所貴在於固然則綏
旌結旌不言於司常非無之也其在武車則爲綏旌矣
其在德車則爲結旌矣唐之禮儀文物藏在有司時世
而用之故車旗之制其合於古者職在太常其不合於
古者無足道也旗者所以附衆出令不可不肅也司
馬相如曰曳明珠之旗亦聞三代之旗以明月之珠而
飾乎此後世之制所以不如古也由漢及唐鹵簿繁
盛旗旛之龍彌野㳂漢虹旌絳節白虎黃幡無復先王
之制矣此所謂用與禮并棄而開其侈心者也
冕服類
冕服之作尚矣書稱舜曰予欲觀古人之象日月星辰
山龍華蟲作會宗彛藻火粉米黼黻絺繡黼黻而上象
服也象服有冕禮記曰有虞氏皇而祭夏后氏收而祭
商人冔而祭周人冕而祭則皇收而下皆冕也孔子稱
禹致美乎黻冕書稱伊尹以冕服奉嗣王詩稱商之孫
子常服黼冔則夏商服章蓋與古同矣
世本曰黃帝作冕服
史記曰放勲黃收純衣禮記玉藻曰天子玉藻十有
二旒前後邃延龍卷以祭元端而朝日於東門之外聽
朔於南門之外諸侯元端以祭禆冕以朝郊特牲曰
祭之日王被衮以象天(鄭氏謂有日月星辰之章此魯)
(禮也周禮昊天上帝則大裘而冕)戴冕璪十有二旒則
天數也祭義曰易抱龜南面天子卷冕北面
左𫝊臧哀伯曰衮冕黻珽帶裳幅舄衡紞紘綖昭其度也
火龍黼黻昭其文也子太叔曰爲九文六采五章以奉
五色
周語單襄曰陳侯棄衮冕而南冠以出不亦簡䙝乎哉
荀子曰天子朱裷衣冕諸侯玄裷衣冕又曰天子山
冕諸侯玄冕
家語曰黃帝與炎帝戰克之始垂衣裳作黼黻又曰將
郊天子皮弁以聽祭報郊之日天子大裘以黼文被裘
象天既至泰壇王脫裘矣服衮以臨燔柴戴冕璪十有
二旒則天數也
上公衮冕繅九就前後九旒旒九玉共五百六十二繅
玉三采朱白蒼執桓圭三禮圖云司服云公之服自衮
冕而下注云自公衮冕至卿大夫之玄冕皆朝聘天子
及助祭之服諸侯非二王後皆玄冕而祭又弁師云諸
公之繅斿九就瑉玉三采其餘如王之事注云三采朱
白蒼其餘綖紐皆玄覆朱裏與王同繅斿皆三采每繅
九成則九斿每斿九玉計用玉百六十二其五冕之板
亦廣八寸長尺六寸前圓後方又覲禮注云公衮有降
龍無升龍又明堂注韍畫山火而無龍祭義云諸侯冕
而青紘張鎰圖云其服玄衣纁裳朱紱素帶朱瑑終辟
佩白玉而玄組綬赤舄黑絇繶純其方伯及王之子弟
出封侯伯皆得服之朝王助祭焉新圖云司服曰公
之服自衮冕而下如王之服而鄭氏謂上公衮無升龍
又其冕九斿誤矣弁師曰諸侯之繅斿九就瑉玉三采
其餘如王之事蓋曰諸侯之繅斿九就則公十有二斿
可知公衮冕十有二斿侯鷩冕九斿則毳冕七斿希冕
五斿玄冕三斿可知舊圖謂侯伯之服鷩冕七斿子男
毳冕五斿公之孤希冕四斿則以上失於公衮冕九斿
又於玄冕三斿爲之說也一曰凡冕於天子皆十二旒
諸侯皆九旒故記曰天子十有二旒諸侯九旒弁師云
諸侯繅斿九就諸侯蓋通稱也司裘仲秋獻良裘季
秋獻功裘公之服自衮冕而下侯伯之服自鷩冕而下
子男之服自毳冕而下孤之服自絺冕而下卿大夫之
服自玄冕而下士之服自皮弁而下其齋服有玄端素
端節服氏掌祭祀朝覲衮冕六人維王之太常諸侯
則四人其服以如之郊祀喪冕二人執戈送逆尸從車
行人以九儀辨諸侯之命等諸臣之爵以同邦國之禮
而待其賓客上公之禮冕服九章侯伯冕服七章子男
冕服五章
秦滅禮學郊社服用皆以袀(音鈞)玄以從冕旒前後邃
綖以祭(蔡邕獨斷曰袀紺繒也班固東都賦注云袀皂)
(也)
漢興因陋就簡雖叔孫通制綿蕞之儀特出一時草創
無所稽考高皇竹皮之冠文帝弋綈之衣謂之不忘舊
不侈靡可也其如廢禮何賈生易服色之請正欲以感
悟而猶謙讓未遑故終漢世制度視古莫及世徒譏班
固不志輿服夫豈知固之深意正所以明漢家無制度
也
後漢輿服志曰上古穴居而野處衣毛而冒皮後世聖
人觀翬翟之文榮華之色乃染帛以效之成以爲服見
鳥獸有冠角䫇胡之制遂作冠冕纓蕤凡十二章至周
九章秦滅禮學郊祀之服皆以袀玄漢承秦故至顯宗
初服旒冕衣裳文章赤舄絇屨衣裳玄上纁下乘輿備
文日月星辰十二章三公諸侯用山龍九章九卿以下
用華蟲七章皆備五采大佩赤舄絇屨以承大祭冕冠
垂旒前後邃延玉藻孝明皇帝永平二年初詔有司采
周官禮記尚書臯陶篇乘輿服從歐陽說公卿以下從
大小夏侯伏勝說冕皆廣七寸長尺二寸前圓後方朱
綠纁下玄上前垂四寸後垂三寸係白玉珠爲十二旒以
其綬采色為組纓三公諸侯七旒青玉為珠卿大夫五
旒黑玉為珠皆有前無後各以其綬采色為組纓旁垂
黈纊郊天地宗祀明堂則冠之自高祖以竹皮爲冠
宗廟諸祀皆用之至顯宗初服冕旒衣裳文章赤舄以
祀天地其祀天地明堂皆冠旒冕衣裳上玄下纁天子
備日月星辰十二章三公諸侯九章卿以下七章詔有
司采周官禮記尚書爲冕廣七寸長尺二寸前圓後方
以其綬采色爲組纓(會要)
宋齊皆王公平冕九旒衣山龍以下九章卿七旒衣華
蟲以下七章
後周設司服之官掌皇帝十二服祀昊天上帝則蒼衣
蒼冕祀東方上帝及朝日則青衣青冕祀南方上帝則
朱衣朱冕祭皇地祇中央上帝則黃衣黃冕祀西方上
帝及夕月則素衣素冕祀北方上帝祭神州社稷則玄
衣玄冕享先皇加玄服納后朝諸侯則象衣象冕十有
二章衮冕自龍以下凡九章山冕八章鷩冕七章通十
有二旒諸公之服九一曰方冕二曰衮冕九章三曰山
冕八章四曰鷩冕七章五曰火冕六章六曰毳冕五章
七曰韋冕八曰皮弁九曰玄冠諸侯服自方冕而下八
無衮冕俱八旒諸伯服自方冕而下七又無山冕俱七旒
諸子服自方冕而下六又無鷩冕俱六旒諸男服自方
冕而下五又無火冕俱五旒三公之服九一曰裨冕二曰火
冕六章三曰毳冕五章四曰藻冕四章五曰繡冕三章
六曰爵弁七曰韋弁八曰皮弁九曰玄冠三孤之服自
裨冕而下八無火冕公卿之服自裨冕而下七又無毳
冕上大夫之服自裨冕而下六又無藻冕中大夫之服
自裨冕而下五又無皮弁下大夫之服自裨冕而下四
又無爵弁士之服三一曰祀弁二曰爵弁三曰玄冠庶
士之服一玄冠
隋改後周制度乘輿衮冕垂白珠十有二旒服十二章
皇太子衮冕垂白珠九旒服九章王國公開國公三公
衮冕青珠九旒服九章侯鷩冕八旒服七章伯鷩冕七
旒服七章子毳冕六旒服五章男毳冕五旒服五章
唐制天子之服十四大裘冕者祀天地之服也廣八寸
長一尺二寸以板爲之黑裘纁裏無旒衮冕廣一尺二
寸長二尺四寸金儲玉簪導垂白珠十二旒鷩冕八旒
七章絺冕六旒三章玄冕五旒裳刺黼皇太子之服六
衮冕白珠九旒羣臣之服二十有一衮冕者一品之服
也九旒青&KR0722;爲珠貫三采玉鷩冕者二品之服也八旒
毳冕者三品之服也七旒絺冕者四品之服也六旒元
冕者五品之服也以羅爲之五旒衣韍無章裳刺黻一
章平冕者郊廟武舞郎之服也黑衣絳裳爵弁者六品
以下九品以上從祀之服也以紬爲之無旒(陳祥道禮)
(書)
唐楊景奏議論服色制度議曰古者太昊包犧氏仰以
觀象俯以察法造書契而文籍生次有黃帝垂衣裳而
天下理易服色者謂夏后氏尚黑殷人尚白周人尚赤
至於山龍華蟲宗彛藻火粉米黼黻此又百代可知之
道也謹按虞書曰予欲觀古人之象日月星辰山龍華
蟲作會宗彛藻火粉米黼黻絺繡由此言之則其所從
来者尚矣夫日月星辰者明光照下土也山者布散雲
雨象聖王澤沾下人也龍者變化無方象聖王應機布
教也華蟲者雉也身被五采象聖王備兼文明也宗彛
者武蜼也以剛猛制物象聖王神武定亂也藻者逐水
上下象聖王隨代而應也火者陶冶烹飪象聖王至德
日新也米者人恃以生象聖人物之所頼也黼能斷割
象聖主臨事能決也黻者兩己相背象君臣可否相濟
也逮有周氏以日月星辰爲旌旗之飾又登龍於山登
火於宗彛於是乎制衮冕以祀先王也九章者注於陽
數也以龍爲首章者衮者卷也龍德神異應潛見象聖
王深沈遠智卷舒神化也又制鷩冕以祭先公鷩者雉
也有耿介之志表公有賢才能守耿介之節又制毳冕
以祭四望也四望者岳瀆之神也武蜼者山林所生也
明其象也制端冕以祭社稷土穀之神也粉米由之成
也象其功也又制玄冕以祭羣小祀也百神異形難可
徧擬但取黼黻之相背異名夫周公之多才也故治定
制禮功成作樂以孔子之聖也故行夏之時服周之冕
先王之法服乃備於此矣
唐羣臣冕服二十有一一品衮冕二品鷩冕三品毳冕
四品絺冕五品玄冕六品至九品爵弁又有平冕爵弁
武弁弁服進賢冠法冠之屬羣臣之章服則始於貞觀
中詔三品以上服紫四品以上服緋六品七品以綠八
品九品以青束以帶一品二品銙以金六品以上以犀
九品以上以銀庶人以鐵垂頭於下取其順下之義也
佩以魚則始於高宗
國朝天子冕服有衮冕平天冠前後十二旒(祭天地宗)
(廟受册尊號元日受朝及册皇太子則服之)通天冠絳
紗袍(大祭祀致齋出乘玉輅入乘金輅正冬大會則服)
(之大宴則服之)常服赭黃淡黃袍(於大宴則服之)赭黃
䙆袍(常朝則服之)窄袍(便坐視朝則服之)赭黃袍衫而
下皆皂紗折上巾
國朝王公以下冕服有九旒冕八旒冕(古無此冕)七旒
五旒平冕平梁三梁冠兩梁冠之類(九旒冕三公奉祀)
(則服之七旒冕青羅爲衣裳四品五品爲獻官則服之)
(紫檀衣朱裳御史博士服之平冕無旒青衣纁裳五旒)
(冕太祝奉祀服之五梁冠一品二品侍祠朝會則服之)
(中書門下梁冠加籠巾貂蟬三梁冠諸司三品御史臺)
(四品兩省五品侍祠朝會則服之御史大夫中丞則冠)
(有獬豸角)
羣臣之章服一品以上服紫五品以上服朱七品以上
服綠九品以上服青雍熙初郊祀慶成始詔升朝官服
緋綠二十年者叙賜緋紫真宗東封西祀恩賞京朝官
並以十五年爲限太平興國二年詔朝官出知節鎮及
轉運使副借紫知防團刺史州借緋衣緋者借紫其爲
通判知軍監正借緋衮冕者九章衣五而裳四毳冕
五章衣三而裳二衣多而裳寡固也然鷩冕七章衣三
而裳四絺冕三章衣一而裳二乃裳多而衣寡何也蓋
冕服之制分隂陽為竒耦陽數竒故衣則竒數隂數耦
故裳則耦數衣繪而裳繡如益稷所謂衣作繪裳作繡
固也而絺冕于衣亦繡者何也蓋絺冕三章粉米一也
黼二也黻三也既以此爲三章之服而粉米非可畫之
物故雖衣亦繡也
冕制
黃帝作冕垂旒目不邪視也充纊耳不聽讒言也
論語曰禹致美乎黻冕
禮記祭義曰天子爲籍千畆冕而朱紘躬秉耒諸侯爲
籍百畆冕而青紘躬秉耒郊特牲曰玄冕齋戒鬼神
隂陽也周弁商冔夏收朱干設鍚冕而舞大武諸侯之
僭禮也樂記曰食三老五更於太學袒而割牲執醬
而饋執爵而酳冕而總干所以教諸侯之弟也雜記
曰大夫冕而祭於公弁而祭於已士弁而祭於公冠而
祭於己明堂位曰朱干玉戚冕而舞大武皮弁素積
裼而舞大夏禮運天子之冕朱綠藻(鄭氏曰朱綠似)
(夏商禮周禮天子五采藻)十有二旒諸侯九上大夫七
下大夫五士三此以文爲貴也魏文侯曰吾端冕而
聽古樂武王克商散軍而郊射裨冕搢笏而虎賁之士
說劍也
大戴禮曰公冠四加玄冕顔淵問爲邦子曰服周之
冕蓋以周冕為百王不易之大法也而夫子又曰麻冕
禮也今也純儉吾從衆則是周冕又可得而易蓋古者
冠布無文夏以毋追或謂以收商以章甫或謂以冔至
周用文繡始備三十升麻布而爲之故夫子曰服周之
冕又曰麻冕禮也至孔子時以絲易麻而孔子乃從衆
蓋以絲易麻而尊卑上下之分猶在也至後世其法始
亂春秋傳曰上物不過十二禮記郊特牲曰戴冕璪
十有二旒則天數也玉藻曰天子玉藻十有二旒龍卷
以祭是則帝王之衮冕十有二旒也典命曰上公以九
爲節則上公之衮冕九旒九玉也弁師言繅十有二就
以見斿亦十有二言繅斿九就以見斿與玉亦九於王
舉衮冕於諸侯舉上公之冕皆指其盛者言之也孔子
曰麻冕禮也記曰玉藻前後邃延漢叔孫通之冕制版
廣八寸而長倍之後方前圓後仰前俯則版質而麻飾
之上玄爲延下朱爲裏約之以武(武冠卷也)設之以紐
貫之以筓固之以紘五采玉則朱白蒼黃玄也玉十有
二則每五間以八寸也其玄朱方圓俯仰如此而辨物
之德應物之事不變之體無方之用莫不賅存乎其間
命之曰冕者禮爲應物而設故也然服飾於下隂也故
司服之服六冕飾於上陽也故弁師之冕五而已猶王
后之服六而追師之首飾三而已副編次則大裘衮衣
同冕猶三翟同副也康成謂大裘無衮其冕無旒於經
無據玉藻曰龍卷以祭其文在朝日聽朔之上則祭昊
天五帝先王之類皆以玉藻龍卷此又與郊特牲象天
則天數之說合矣
周官司服掌王之吉凶衣服大裘以祀天衮冕服享先
王(升日月於旌旗服備九章一曰龍二曰山三曰華蟲)
(四曰火五曰宗彛皆畫以爲繢六曰藻七曰粉米八曰)
(黼九曰黻皆絺以爲繡則衮之衣五章裳四章凡九章)
(鄭氏曰登龍於山登火於宗彛尊其神明也)鷩冕服享
先公(畫鷩翟謂華蟲也凡九章)毳冕服祀山川(畫虎蜼)
(謂宗彛也凡五章)絺冕服祭社稷五祀(絺刺粉米無畫)
(凡三章)玄冕服祭羣小祀(其衣無玄裳刺黼而已)凡兵
事韋弁服視朝則皮弁服凡甸冠弁服弁師掌王之
五冕皆玄冕朱裏綖紐(冕服有六而言五者大裘冕首)
(飾尊也)五采繅十有二就皆五采玉十有二玉筓朱紘
諸侯及孤卿大夫之冕各以其等爲之弁師掌王之
五冕皆玄冕朱裏綖紐五采繅十有二就皆五采玉十
有二玉筓朱紘諸侯之繅斿九就瑉玉三采其餘如王
之事繅斿皆就玉鎮玉筓諸侯及孤卿大夫之冕韋
弁皮弁弁絰各以其等爲之而掌其禁令
後漢光武祀天地明堂皆冠旒冕
東晉初過江服章多闕而飾冕以翡翠珊瑚珠郊祀天
地明堂宗廟元會臨軒始改服黑介幘通天平冕宋更
名曰平天冕
後周設司服之官掌皇帝十二冕祀昊天則蒼冕五帝
各隨方色朝日同青冕夕月同素冕地祇同黃冕神州
社稷同玄冕享先皇加玄服等象冕享先帝食三老耕
籍等以衮冕視朔大射等以山冕視朝適宴等以鷩冕
皆十有二旒餘諸公侯伯子男而下各有等差
唐依周禮制天子之六冕有大裘冕衮冕鷩冕毳冕絺
冕玄冕(通典)
玄端素端如之其色不同陳禮書云司服言王及諸侯
孤卿大夫士之服而繼之以其齋服有玄端素端則玄
端素端非特士之齋服而已鄭氏曰端者正也士之衣
袂皆二尺二寸而屬幅是廣袤等也其袂尺二寸大夫
以上侈之侈之者蓋半而益一則其袂三尺三寸袪尺
八寸然謂之端則衣袂與袪廣袤等矣無大夫士之辨
也果士之袪殺於袂尺非端也大夫之袂侈以半而益
一亦非端也深衣之袂圓長衣之袂長弔祭及飾衣之
袂侈則端衣之袂蓋可知矣古者端衣或施於冕或施
於冠樂記曰魏文侯端冕而聽古樂荀卿曰端冕玄裳
俛而乘路此施於冕者也劉定公曰吾端委以治民董
安于曰臣端委以隨宰人此施於冠者也蓋玄端祭素
服也諸侯與士以爲祭服玉藻玄端以祭郊特牲冠玄
端是也大夫士以爲私朝之服玉藻朝玄端是也天子
至士亦以爲燕服玉藻天子卒食玄端以居内則事父
母端衣是也然則端衣所用固不一矣服玄端者冠則
緇布齋則玄冠特天子齋用冕燕則玄冠而已然齋或
用素端則其冠不玄矣鄭曰素端爲禮裘有所禱請是
已
毳冕毳冕五章說文毳獸細毛也宗彛有虎蜼之飾而
毳又有宗彛之章故書謂之宗彛周禮謂之毳冕毳冕
王祀四望山川之服也詩曰毳衣如菼毳衣如璊劉熙
釋名以毳爲藻文鄭氏以毳爲罽衣與宗彛之制不合
不足信也三禮圖之毳冕五章祀四望山川之服按
鄭義毳冕七旒六命五采絲繩貫五采玉每旒各十二
玉前後共十四旒計用玉百六十八毳畫虎蜼謂宗彛
也故此五章一曰宗彛二曰藻三曰粉米皆畫於衣四
曰黼五曰黻皆繡於裳藻水草也取其文如華蟲之義
粉米取其潔又取其養人粉米不可畫之物故皆刺繡
於衣與裳也黼之文亦作斧繪人職據采色而言白與
黑謂之黼若據繡於物上即爲金斧之斧近刃白近銎
黑則曰斧取金斧斷割之義也青與黑爲黻則兩已相
背取臣民背惡向善亦取君臣離合之義新圖云弁師
曰諸侯之繅斿九就瑉玉三采其餘如王之事則鷩冕
九斿毳冕七斿希冕五斿玄冕三斿斿各十二玉可知
其異於王者殺其斿與其采而已且曰瑉玉則天子用
玉可知蓋不如是則殺玉彌寡其垂有不及目者惡足
以示蔽明之義哉毳冕自虎蜼而下書作繪宗彛則畫
虎蜼之彛爲是粉米兩物共爲一章在裳則繡然而在
衣則畫希冕是已舊圖粉米在衣亦繡皆非是三公
毳冕繅八就前後皆八旒旒八玉用瑉玉一百二十八
繅玉亦皆三采三禮圖云三公八命而下服毳冕者案
射人職掌三公孤卿之位三公北面以三公臣中最尊
故屈之使北面答君也其摯執璧與子男同制故服毳
冕與子男同也雖從毳冕五章其旒與小章皆依命數
此所謂屈而伸者也玉繅亦皆三采每繅八成則八旒
每旒八玉計用瑉玉一百二十八按弁師注於一等之
中獨著孤繅四就用玉三十二仰推王之三孤六命上
極三公繅玉形制采繪章數觸類可知陳禮書曰射人
三公執璧執璧則服毳冕而已蓋王饗射降而服鷩冕
則公於王射降而服毳冕矣陸難曰詩毳衣如菼刺大
夫之詩也大夫希冕今曰毳衣則上大夫卿也卿服毳
冕則三公宜服鷩冕先儒謂毳冕誤矣王制曰三公一
命衮明服鷩冕也子男毳冕繅五就前後各五旒旒
五玉用玉五十繅玉皆三采以上子男並同但執穀璧
蒲璧之異耳司服云子男之服自毳冕而下如侯伯之
服弁師注云子男繅五就繅玉皆三采每繅五成則五
斿每斿亦貫玉五瑉玉計用五十韍帶綬舄皆與侯伯
同若朝王及助王祀昊天上帝祭先王先公饗射祭四
望山川及自祭四望山川皆服之王者之後方伯王之
子弟封爲侯伯者皆服之以助王祭四望山川王之
孤卿毳冕繅六就前後各六旒旒六玉用玉七十二以
上孤卿毳冕並同但執皮帛據孤而言若卿則執圭或
說天子孤及卿皆六命則同絺冕之服三章小章則畫
六
羣書考索卷四十一
