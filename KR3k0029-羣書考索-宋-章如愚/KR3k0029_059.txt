羣書考索卷五十九宋章如愚撰
地理門
州郡類
謹按天文分野角亢為韓分一曰鄭氐房心為宋分
尾箕為燕分斗為吳分牛女為越分虚危為
齊分室壁為衞分奎婁為魯分胃昴畢為趙分
觜參為魏分井鬼為秦分柳星張為周分翼
軫為楚分
角亢星曰壽星宫曰天秤時曰辰州曰兗氐房心星
曰大火宫曰天蝎時曰卯州曰豫尾箕星曰析木宫
曰人馬時曰寅州曰幽斗牛星曰星紀宫曰磨蝎時
曰丑州曰揚女虚危星曰玄枵宫曰寶瓶時曰子州
曰青室壁星曰娵訾宫曰雙魚時曰亥州曰并奎
婁星曰降婁宫曰白羊時曰戌州曰徐胃昴畢星曰
大梁宫曰金牛時曰酉州曰冀觜參星曰實沈宫曰
陰陽時曰申州曰益井鬼星曰鶉首宫曰巨蠏時曰
未州曰雍柳星張星曰鶉火宫曰獅子時曰午州曰
三河翼軫星曰鶉尾宫曰雙女時曰巳州曰荆
唐天文志曰近代諸儒言星土者或以州或以國虞夏
秦漢郡國廢置不同周之興也王畿千里其衰也僅得
河南七縣今天下一統而直以鶉火為周則疆場舛矣
七國之初地形雌韓而雄魏魏西距高陵盡河東河内
北固漳鄴東分梁宋至於汝南韓據全鄭之地南盡潁
川南陽西達虢略距函谷宜陽北連上黨地皆綿亘數
州相錯如綉考雲漢山河之象多者或至十餘宿其後
魏徙大梁則西河合於東井秦拔宜陽而上黨入於輿
鬼方戰國未滅時星象之言屢有明效今則同在畿甸
之中矣或者猶據漢書地理志推之是守甘石遺術而
不知變通之數也晉志序十二次度數及州郡躔次云
班固以十二次配十二野又魏陳卓更言郡國所入宿
度其言最詳今附次之
角亢氐鄭兖州東郡入角一度
東平任城山陰入角六度泰山入角六度
濟北陳留入亢五度濟陰入氐一度
東平入氐七度
房心宋豫州穎川入房一度
汝南入房二度沛郡入房四度
梁國入房五度淮揚入心一度
魯國入心三度楚國入房四度
尾箕燕幽州梁州入箕十度
上谷入尾七度漁陽入尾三度
右北平入尾十度涿郡入尾十六度
西河上郡北地遼西東入尾十度
渤海入箕一度樂浪入箕三度
玄莬入箕六度廣陽入箕九度
斗牛女吳越揚州九江入斗一度
廬江入斗六度豫章入斗十度
丹陽入斗十六度會稽入牛一度
臨淮入牛四度廣陵入牛八度
泗水入女一度六安入女六度
虚危齊青州齊國入虚六度
北海入虚九度濟南入危一度
樂安入危四度東萊入危九度
平原入危十一度淄川入危十四度
室壁衞并州安定入室一度
天水入室八度隴西入室四度
酒泉入室十一度張掖入室十二度
武都入壁一度金城入壁四度
武威入壁六度燉煌入壁八度
奎婁胃魯徐州東海入奎一度
琅琊入奎六度高密入婁一度
城陽入婁九度膠東入胃一度
昴畢趙冀州魏郡入昴一度
鉅鹿入昴三度常山入昴五度
廣平入昴七度中山入昴一度
清河入昴九度信都入畢三度
趙郡入畢八度安平入畢四度
河間入畢十度真定入畢十三度
觜參魏益州廣漢入觜四度
越嶲入觜三度蜀郡入參一度
犍為入參三度䍧牱入參五度
巴郡入參八度漢中入參九度
益州入參七度
井鬼秦雍州雲中入井一度
定襄入井八度鴈門入井十六度
代入井十六度太原入井二十九度
上黨入輿鬼二度
柳星張周三輔洪農入柳一度
河南入星三度河内入井九度
翼軫荆楚南陽入翼六度
南郡入翼十度江夏入翼十二度
零陵入翼十一度桂陽入軫六度
武陵入軫十度長沙入軫十六度
唐一行山河兩戒說按唐一行天下山河之象存乎兩
戒
北戒自三危積石負終南地絡之陰東及太華逾河並
雷首底柱王屋太行北抵常山之右乃東循塞垣至濊
貊朝鮮是謂北紀所以限戎狄也
南戒自岷山嶓冢負地絡之陽東及太華連商山熊耳
外方桐柏自上洛南逾江漢攜武當荆山至于衡陽及
東循嶺徼達東甌閩中是謂南紀所以限蠻夷也故星
經謂北戒為胡門南戒為越門
河源自北紀之首循雍州北微連華陰而地絡相會並
行而東至太行之曲分而東流與涇渭濟瀆相為表裏
謂之北河
江源自南紀之首循梁州南徼達華陽而與地絡相會
並行而東及荆山之陽分而東流與漢水淮瀆相為表
裏謂之南河故於大象則洪農分陜為西河之會五
服諸侯在焉自陜而西為秦凉北紀山河之曲為晉代
南紀山河為巴蜀皆負險用武之國也自決而東之
用中岳為成周西距外方大伾北至于濟南至于淮達
鉅野為宋鄭陳蔡河内及濟水之陽為邢衞漢陳濱淮
水之陰為田隨(闕)用文之國也北紀之東至
北河之北為邢趙南紀之東至南河之南為荆楚
自北河下流南距岱山為三齊夾右碣石為北燕自
南河下流北距岱山為鄒魯南涉江淮為吳越皆負
海之國殖之所自阜也自河源循塞垣北東及海為
戎狄江源循嶺徼南東及海為蠻越觀兩河之象與雲
漢之所終始而分野可知矣
歴代帝王郡邑
伏羲(陳今陳州)神農(陳一曰曲阜今兖州)
黃帝(涿鹿今涿州)少昊(曲阜)
顓帝(帝邱今濮州濮陽縣)帝嚳(亳今河南沛縣)
唐堯(晉陽今晉州)虞舜(蒲阪今河中永濟)
夏(韓今穎昌府陽翟縣)商湯(今偃沛)
周(鎬東今永興鎬)秦(咸陽今長安)
西漢(咸陽今長安)東漢(洛陽今西京)
魏(鄴今相州)吳(初武昌今鄂州後建鄴今建康)
蜀(成都)西晉(洛陽)
東晉(建康)宋(建康)
齊(建康)梁(建康)
陳(建康)元魏(初雲中後洛陽)
北齊(鄴)後周(長安)
隋(長安首山)唐(長安)
梁(汴今東京)後唐(汴)
晉(汴)漢(汴)
周(汴)宋朝(汴中興杭)
辨古今州郡區域區域之建肇自古初以迄于今上下
數千百載間離合分併增省廢置不勝紜煩故有境土
雖同名稱或異為梁一也而有南有大有少焉(今汝州)
(梁縣為南梁皇都浚儀縣為大梁州韓城縣為少梁)為
蔡一也而有新有上有下焉(新蔡上蔡今蔡川縣下蔡)
(今穎川縣是也)三齊三楚之既别(齊與濟北膠東是為)
(三齊江陵為南楚彭城為西楚吳為東楚)三蜀三吳之
已殊(三蜀謂蜀都漢高分置廣漢武帝分置犍為三吳)
(今蘇潤湖州)或取名於列宿則曰營曰婺(隋置婺州取)
(婺女星之分為名營州亦然)或率循於姓氏則為姚為
蒙(姚州人皆姚姓蒙州亦皆蒙姓)以至地列荆揚方分
陜右(南齊以荆州為陜西蓋比周召分陜之義)青齊沃
壌復號東秦(慕容德初議所都潘聰曰青齊沃壌號曰)
(東秦)載籍所𫝊不可不辨區域之興古别九州西漢
以十三州統治晉分天下為十九州唐分為十道宋朝
分為二十三路
古豫今東京南京曹單亳虢陜及京西路徐滑郢金房
信陽之地
古兖今北京滑濮濟鄆恩德博濱隸滄分乾寧永靜之
地
古青今齊青海濰密登萊及遼東之地
古徐今宿泗滁沂淮揚漣海之地並屬京西南地分河
北東西京東東西路在漢亦兖豫州青徐等州二十九
郡國之地在晉豫兖司等州六郡即古之豫司兖青冀
等州九郡即古之兗徐豫揚州四郡即古之徐青平等
州四郡即古之青唐之河南道
古冀今信安保定瀛莫深洺磁相西南盡河之地屬河
東河北東西路在漢冀得司隸幽并等州十郡國之地
冀參幽州得司隸幽冀等州二十郡在晉即幽司冀平
等州列郡在唐冀為河東道冀參古幽為河北道
古雍今華州永興河之西渭之北岷洮西北至瓜沙之
地屬鄜延等五路在漢司隸凉并等州十二郡之境在
晉即司雍秦凉等州諸郡唐之關内道
古梁今疊宕階成鳳商金房及四川除施黔之地屬成
都等四路
古荆今施黔黃郢信陽分興國及荆湖以西之地屬荆
湖南北路在漢古荆參梁即司隸荆涼益等九郡之地
古雍參梁即涼州八郡之地在晉荆得荆州五郡之地
梁得秦雍梁益荆等州之地在唐梁為劒南道分荆梁
為山南道分梁雍為隴右道
古揚州今潮州及福建路浙淮南滁宿亳黃泗漣海之
地屬淮南東西江南東西兩浙福建等路在漢即豫荆
揚等州八郡國之境在晉即揚州五郡唐之淮南道
古揚之南境今廣南東西路漢交州九郡之地晉交廣
等州列郡唐之嶺南道
古揚之北境今兩浙江南東西淮南西荆湖南路漢荆
揚州十郡國晉荆揚等州列郡唐之江南道
古今地理廣狹禹别九州東漸于海西被于流沙朔南
暨聲教蓋中國之地方五千里周制九州分七千里至
秦分天下為三十六郡與黔中南海桂林上郡為四十
東南至海西洮北漠漢之盛時四履之地東樂浪西燉
煌南日南北鴈門西南永昌東西九千里南北方三千
里五代承三國之後冠帶之國盡秦漢故地隋之世東
南盡海西抵沮沬北距五原唐初分為十道及平高昌
拓四鎮比之漢代南北則同東不及而西過之羈縻之
地皆受節制宋朝土宇與古齊盛凡使者所部分為二
十三路其四方蕃夷之地唐賈魏公所載凡數百餘國
今列其著聞者又參考𫝊記以敘其盛衰本末至如西
有江海諸國西北有奄蔡北有骨利斡者北距大海東
北有流鬼不知其地以其不通名貢而无患於中國今
略不載
辨四瀆河出崑崙江出岷山松州嘉城縣甘松嶺下淮
出唐州桐栢山濟出王屋山今孟州始禹道沇水而為
濟截河南渡東流與菏澤故水會又北東入於海兖州
在濟河之間濟發源為名今濟州乃非景也至周置兖
州兼得今郡之地而濟水自王莽末入河因同流入海
是則濟河之地无濟水矣自後所立皆集舊名兼有濟
南如漢之淄濟晉唐之齊州濟北如漢晉之濟州濟陽
如漢之曹濮晉唐之曹魏等郡國蓋建置之際未之審
也
辨三江自豫章而下入于彭蠡而東至海為南江自蜀
岷山至于九江彭蠡以入于海為中江自嶓冢導漾東
流為漢過三澨大别以入于江匯于彭蠡以至于海為
北江自彭蠡以上為二自夏口以上為三下而過秣陵
京口以入于海則不復三矣
辨河源河出崑崙曰劉元鼎常使吐蕃見其源自别館
界來吐蕃之人皆云山在國中今澶州東北蓋秦決而
注魏也
辨九河九河之名徒駭太史馬頰覆釡胡蘇鉤盤鬲津
簡與潔按九域志鬲津徒駭在今瀛州鉤盤太史胡蘇
在今滄州曰篤馬河者即馬頰也在今濟州其他覆釜
簡潔漫不可考當在東光成平鬲縣南北之間以漢許
商之言考之徒駭最北鬲津最南蓋徒駭是河之本道
東分為八齊小白塞之為一今河間弓高以東至平原
鬲津往往有其遺處蓋塞其八枝併使歸於徒駭也
辨江漢汴泗按禹貢浮于淮泗達于河蓋水勢自淮泗
入河必道於汴世謂隋煬帝始通汴入泗非也觀晉王
濬伐吳杜預與之書曰自江入淮逾於泗汴泝河而上
振旅還都則由汴可以入泗吳王夫差開溝通水與晉
會于黃池則自江可以至淮
辨伊洛瀍澗伊水出洪農盧氏縣熊耳山東北入洛洛
水出洪農上洛縣冢嶺山東北至鞏縣入河瀍水出河
南穀城縣潛亭北東南入洛澗水出洪農新安縣東北
入洛伊瀍澗三水入洛合流而入河
辨五岳中嵩山在西京東太山在兖南衡山在潭西華
山在華北恆山在定州
辨五嶺大庾嶺一名塞上在虔州水明嶺本都龐在道
州白芒嶺本畛諸亦在道州臘嶺本騎田在郴州臨源
嶺本越在今桂州
辨華山九域圖載疏云華山泗州之際東北曰冀東南
曰豫西南曰梁西北曰雍以華山十字分之四隅乃四
州也
辨非九州之地伊州在燉煌北大磧之外為戎狄之地
非九州之限四州漢時車師前王之庭(庭州在流沙之)
(西北前漢烏孫之舊壌後漢車師後王之庭)安西都護
府(本龜兹國)南越自嶺而南當唐虞三代為蠻夷之國
是百越之地亦可謂之南越(或云南越之君亦夏禹之)
(後也按甌越閩越禹後少康庶子所封之地即南非闕)
(種也故地理志云東南二越其義詳矣或曰自交趾至)
(于會稽七八百里越雜處各有種姓故知皆非少康後)
古謂之雕題(王制曰南方曰雕題)非禹貢職方之地(晉)
(書隋書並以交廣之地為禹貢揚州之域稽其同略考)
(其鎮藪則禹貢職方皆不及此故列於九州外)
太一曰未畫野晉書曰昔者元胎旡象太素流形對越
在天以為元首則記所謂冬居營窟夏居櫓巢飲血茹
毛未有絲麻者也及燧人鑽火庖犧氏出震風宗下武
炎嗣昌基畫野旡聞其歸一揆
神農始有里數皇甫說帝王世紀曰自天地開闢未有
經界之制三皇尚矣諸子稱神農之王天下也地東西
九十萬里南北八十五萬里
黃帝推分星制天下黃帝受命乃推分星方制萬里畫
壄分州得百里之國萬區易稱首出庶物萬國咸寧
顓頊帝嚳始别九州顓頊之所建帝嚳受之創制九州
統領萬國北至幽陵南暨交趾西導流沙東極蟠木日
月所照莫不底焉是以制萬國而建九州
黃帝方立萬國帝嚳始置九州按孔安國注云冀州帝
都不說境界以餘州所至則可知兖州東南距濟西北
距河青州東北距海西南距岱徐州東至海北至岱南
及於淮揚州北距淮南距海荆州北距荆山南及衡山
之陽豫州西南至荆山北距河梁州東距華山之陽西
距黑水雍州西距黑水東距河
堯立九州堯遭洪水而天下分絶使禹平水土還為九
州如舊制也晉志云昔在帝堯叶和萬邦制八家為
鄰三鄰為朋三朋為里五里為邑十邑為都十都為師
州十有二師焉
舜十二州之制舜攝帝位分為十二州故虞書云肇十
有二州注云析冀為幽并析青為營又東坡指掌圖
云堯遭洪水天下分絶使禹平之為九州如帝嚳之制
至舜肇十有二州蓋以古冀州南北闊大分衞水為并
州分燕以北為幽州以青州越海析遼東之地為營州
禹貢九州之制夏氏革命又為九州塗山之會亦云萬
國書曰冀州既載濟河惟兗州海岱惟青州海岱及淮
惟徐州淮海惟揚州荆及衡陽惟荆州荆河惟豫州華
陽黑水惟梁州黑水西河惟雍州晉志云夏后氏東
漸于海西被于流沙南浮于江而朔南暨聲教章亥所
步莫不率俾會群臣于塗山執玉帛者萬國於是九州
之内作為五服天子之國内五百里甸服百里賦納總
二百里納銍三百里納秸服四百里粟五百里米甸服
外五百里侯服百里采二百里任三百里侯侯服外五
百里綏服三百里揆文教二百里奮武衞綏服外五百
里要服三百里夷二百里蔡要服外五百里荒服三百
里蠻二百里流訖于四海弼成五服五服至于五千里
夏德中微遇有窮之亂少康中興不失舊物自孔甲之
後以至于桀諸侯相兼其能存者二千餘國方於塗山
十損其七矣
殷商封國晉志曰成湯取桀於焦遷鼎于亳伊摯仲虺
之徒大明憲典王者之制爵禄公侯伯子男凡五等天
子之田方千里公侯皆方百里伯七十里子男五十里
不能五十里不合於天子附於諸侯曰附庸凡四海之
内九州州方千里建百里之國三十七十里之國六十
五十里之國百有二十凡二百一十國名山大澤不以
封其餘以為附庸閒田八州州二百一十國天子之縣
内百里之國九七十里之國二十有一五十里之國六
十有三凡九十三國名山大澤不以班其餘以禄士以
為閒田凡九州千七百七十三國天子之元士諸侯之
附庸不與天子百里之内以供官千里之内以為御千
里之外設方伯五國以為屬屬有長十國以為連連有
帥三十國以為卒卒有正二百一十國以為州州有伯
八州八伯五十六正百六十八帥三百三十六長八伯
各以其屬屬於天子之老二人分天下為左右曰二伯
千里之内曰甸千里之外曰采曰流天子使其大夫為
三監監於方伯之國國三人天子之縣内諸侯禄也外
諸侯嗣也
商因夏制漢志曰殷因於夏旡所損益晉志曰夏功在
唐堯殷因旡所損益夏氏革命又為九州塗山之會
至者萬國四百年間遞相兼并殷湯受命其能存者三
千餘國亦為九州分統天下載祀六百
周并體國經野周既克殷監于二代而損益之定官分
職改禹徐梁二州合於雍青(師古注云省徐州以入青)
(州并梁州以合雍州)分冀州之地以為幽并分天下
為九畿方千里曰王畿其外曰侯畿又外曰甸畿又外
曰男畿又外曰采畿又外曰衞畿又外曰蠻畿又外曰
夷畿又外曰鎮畿又外曰藩畿職方氏掌天下之圖
辨其邦國都鄙四夷八蠻七閩九貉五戎六狄之人
東西曰揚州其山鎮會稽其澤藪具區正南曰荆州
其山鎮衡山其澤藪雲夢河南曰豫州其山鎮華山
其澤藪圃田正東曰青州其山鎮沂山其澤藪孟豬
正西曰雍州其山鎮嶽山其澤藪弦蒲東北曰幽
州其山鎮醫无閭其澤藪貕養河内曰冀州其山鎮
霍山其澤藪楊紆正北曰并州其山鎮恆山其澤藪
昭餘祁周禮注云揚荆豫兖雍冀與禹貢略同青州
則徐地也幽并則青冀之地也无徐梁
春秋列國武王克殷光有天下兄弟之國十有五人姬
姓之國者四十人爵五品而土三等公侯百里伯七十
里子男五十里不滿者為附庸蓋千八百國成王時亦
曰九州屬職方氏其後諸侯相併有千二百國及平王
東遷迄獲麟之末二百四十二年間諸侯征伐更相吞
滅不可勝數而見於春秋者百二十四國蠻夷戎狄不
在其數逮乎下分地理上配天象所定躔次摠標十二
鄭宋晉吳衞秦齊陳楚蔡杞燕漢志曰至春秋時尚
有數十國五伯迭興緫其盟會(師古曰此五伯謂齊桓)
(宋㐮晉文秦穆楚莊也)
戰國七雄陵夷至於戰國天下分而為七(師古曰謂秦)
(韓魏趙燕齊楚七國也)合從連橫經數十年而兵革不
息通典云初平王時雒邑與宗周(制京也)通封畿東
西長南北短相覆為千里後為諸侯所侵比周之亡七
城而已即河南洛陽新城平隂偃師鞏緱氏是也按七
邑之境西自河南洛陽南自伊闕緱氏東至鞏縣北至
于河
秦置三十六郡秦兼并四海以為周制微弱終為諸侯
所喪故不立尺土之封分天下為郡縣盪滅前聖之苗
裔靡有孑遺者矣始皇初并天下懲㣻戰國削罷列
侯分天下為三十六郡
三川河東南陽南郡九江章郡會稽
潁川碭郡泗水薛郡東郡琅邪齊郡
上谷漁陽右北平遼東遼西
代郡鉅鹿邯鄲上黨太原雲中九原
鴈門上郡隴西北地漢中巴郡蜀郡
黔中長沙(凡三十五郡與内史為三十六郡也)於
是興師踰江平取百越又置閩中南海桂林象郡凡四
十郡郡一守焉其地則西臨洮而北沙漠東縈南帶皆
臨大海周平王東遷洛邑以岐豐之地賜秦㐮公至
孝公作為咸陽(今咸陽縣)築冀闕徙都之謂秦川亦曰
關中至始皇始并天下分置三十六郡郡各領縣二萬
戸以上為令减萬戸為長後平百越又置四郡郡置一
守一丞兩尉以典之監侍御史掌監諸郡
西漢郡國漢興因秦制度崇恩德行簡易以撫海内至
武帝攘却胡越開地斥境南置交趾北置朔方之州兼
徐梁幽并夏周之制改雍曰涼改梁曰益凡十三郡置
刺史本秦京師為内史分天下作三十六郡漢興以
其郡太大稍復開置又立諸侯王國武帝開廣三邊故
自高祖增二十六文景各六武帝二十八昭帝一訖於
孝平凡郡國二百三縣邑千三百一十四道三十二侯
國二百四十一地東西九千三百二里南北萬三千三
百六十八里提封田一萬萬四千五百一十三萬六千
四百五頃其一萬萬二百五十二萬八千八百八十有
九頃其邑居道路山川林澤羣不可墾其三千二百二
十九萬九百四十七頃可墾定墾田八百二十七萬五
百三十六頃漢極盛矣漢祖隆興革秦之弊分内史為三
郃更置郡國二十有三(桂陽)(江夏)(豫章)(河内)
(親郡)(東漢)(楚國)(平原)(梁國)(定㐮)(泰山)
(汝南)(淮陽)(千乘)(東萊)(燕國)(青河)(信都)
(常山)(中山)(渤海)(廣漢)(涿郡)合二十三郡三内
史者(河上渭南中地也地理志曰高祖增三十六)武帝
改河上渭南中地以為京兆馮翊扶風(是為三輔也)
文增厥九(廣平)(城陽)(淄川)(濟南)(膠西)(膠東)
(河間)(廬江)(衡山)武帝改衡山曰六安景加其四
(濟北)(濟陰)(山陽)(北海也)宣改濟北曰東平武帝
開越攘胡初置十七(南海)(蒼梧)(鬱林)(合浦)
(交阯)(九真)(日南)(朱崖)(儋耳九郡平西南夷置)
(䍧牱)(越嶲)(沈黎)(汶山)(犍為)(益州六郡西置)
(武都郡又分立零陵郡合十七郡)拓土分疆又增十四
(弘農)(臨淮)(西河)(朔方)(酒泉)(陳岳)(安定)
(天水)(玄莬)(樂浪)(廣陵)(燉煌)(武威)(張掖)昭
帝少事又增其一(金城)至平帝元治二年凡新置郡國
七十有一與秦四十合一百一十一改雍曰涼改梁曰
益置徐州復夏舊號南置交阯北有朔方凡為十三部
(凉)(益)(荆)(揚)(青)(豫)(兗)(徐)(幽)(并)(冀)
(十一州交趾朔方三刺史合十三部)史記云西南夷君
長以十數夜郎滇卭都徙筰都冉駹白馬最大皆巴蜀
西南外蠻夷漢武建元六年唐蒙說上通南夷夜郎司
馬相如亦言西夷卭筰可置郡後平南夷置䍧牱郡冉
駹皆震恐請臣置吏乃以卭都為越嶲郡筰都為沈黎
郡冉駹為汶山郡廣漢西白馬為武山郡滇為益州郡
又晉志始秦惠王滅蜀置郡以張若為蜀守及始皇
置三十六郡蜀之郡名不改漢初有漢中巴蜀高祖六
年分蜀置廣漢凡為四郡武帝西南夷更置犍為䍧牱
越嶲益州四郡凡八郡遂置益州統焉益州蓋始此也
又晉志昔周武王封召公於燕及秦滅燕以為漁陽
上谷右北平遼西遼東五郡漢高帝分上谷置涿郡武
帝置十三州幽州依舊名不改以後開東邊置玄莬樂
浪等郡亦皆属焉又晉涼州志周衰其地為狄秦興
羡陽甘泉宫本匈奴鑄金人祀天之處匈奴既失甘泉
又使休屠渾邪王等居凉州之地二王以後地降漢漢
置張掖酒泉燉煌武威金城謂之河西五郡改周之河
州為凉州蓋以地處西方常寒凉也地勢西北斜出南
隔西羌西通西域斷匈奴左臂通典云昔漢武置朱
崖儋耳二郡昭帝省儋耳置朱崖元帝又罷朱崖以其
阻絶數反云晉志曰漢興創艾亡秦孤立而敗於是
割軍封疆立爵二等功臣侯者百有餘邑于時民罹秦
項戸口彫敝大侯不過萬家小者五六百戸而尊王子
弟大啓九國古者有分土旡分民若乃跨州連郡小則
十有餘城以戸口為差降略封疆之遠近所謂分民自
漢始也起鴈門以東盡遼陽為燕代常山以南太行左
轉渡濟漸于海為齊趙穀泗奄有龜蒙為梁楚東帶
江湖薄會稽為荆吳北界淮瀕略廬衡為淮南波漢
之陽亘九嶷為長沙諸侯比境周匝三垂外接胡越天
子自三河東郡潁川南陽自江陵以西至巴蜀北至雲
中西至隴西與京師内史凡十五郡漢異姓八王之
地漢書云昔高祖定天下功臣異姓而王者八國張耳
吳芮彭越黥布臧荼盧綰與兩韓信皆得列土南面稱
孤漢五年以魏故地封彭城越為梁王都定陶(今曹州)
封黥布為淮南王都六(今夀州縣)九江廬江衡山豫章
皆屬焉以長沙豫章象郡桂林南海立吳芮為長沙王
都臨湘韓王信初都陽翟上後以信壯武北近鞏雒南
迫宛葉而有淮陽皆天下勁兵處也乃更以太原郡為
韓國徙信以備胡都晉陽(今太原)韓信初王齊後徙封
楚王都下邳(今淮陽)而按本𫝊不載所封地據楚元王
傳信以反誅分其地為二一以封别王一以封楚張耳
(居趙都㐮國今邢州)臧荼王燕都薊皆如故地後盧綰
以從征荼有功因以燕地封之
漢吳楚七國漢史高祖六年既廢韓信分其地為二國
以東陽郡鄣郡吳郡五十三縣立劉賈為荆王後以荆
地封吳王濞更以廣陵國屬吳按濞本𫝊吳有豫章之
地以碭郡薛郡郯郡三十六縣立交為楚王至孫戊嗣
國孝又敗分故齊地以膠東封雒渠以汶川封賢以膠
西封功以濟南封辟光又割趙之河間而以餘故趙地
封幽王子遂為王東漢郡國世祖中興惟官多役煩
乃命并合省郡國十縣邑道侯國四百餘所明帝置郡
一章帝置郡國二和帝置三安帝入命属國别領北郡
者六又所省縣漸復分置至于孝順九郡國百有五縣
邑通侯國置皆无郡名而不復列上中下之目其後有
方鎮史官不錄於地理之書以為方鎮兵伐之事非職
方所掌故也
唐置十五道城理明皇開元二十一年又因十道分山
南江南為東西道增置黔中道又京畿都畿置十五采
訪使如漢刺史之職京畿(理西京今長安)都畿(理洛陽)
(今西京)關内(多以京官遙領)河南(理陳留郡)河東(理太)
(原河東)河北(理魏郡)隴西(理鄯西平)山南東(理㐮陽)山
南西(理漢中郡)劒南(理成都蜀)淮南(理揚廣陵郡)江南
東(理吳郡)江南西(理豫章郡)黔中(理黔中郡)嶺南(理南)
(海郡)及天寶盜起中國用兵而河西隴右不守陷于吐
蕃(自禄山之亂河右曁鄯武疊宕等郡皆没于吐蕃代)
(宗寶應元年又陷秦渭洮臨廣德元年復陷河蘭岷廓)
(德宗正元二年陷安西北庭隴右州縣盡矣)河北道
羈縻州突厥之别部及奚契丹靺鞨降胡高麗為府十
四州四十六隸幽州都督安東都護府關内道突厥
回紇党項吐谷渾為府二十九州九十隸靈夏延慶
州都督并單于安北都護府隴右道突厥回紇吐谷
渾之别部及龜兹于闐焉耆疎勒河西内屬諸胡西域
十六國為府五十一州百九十八隸秦凉林松都督并
安西都護府
江南道蠻為州五十一隸黔州都督府
嶺南道蠻為州九十二隸峯桂邕都督并安南都護府
劒南道羌蠻為州二百六十一隸松茂姚嶲黎雅戎千
一百八十(東觀書曰桓帝永興元年鄉三千六百八十)
(二亭二千四百四十三)晉志云光武投戈之歲在則
耗之辰郡國蕭條并省者八(城陽)(淄川)(高密)(膠)
(東)(六安)(真定)(泗水)(廣陽)建武十一年省州牧
復為刺史員十三人各掌一州明帝置一(永昌)章帝置
二(城吳郡)和順改作其名有九(和帝置淮北廣陽)(順)
(帝改淮陽為陳楚為彭城)(濟東為東平)(臨淮為鍾離)
(千乘為柴安)(信都為安平)(天水為漢陽)省朔方刺
史合之於司隸凡十二部(其與西漢不同者司隸校隸)
(部郡治河南朔方隸於并部)而郡國百有八焉(省前漢)
(八置五改舊名)七因舊九十六少前漢二也桓靈頗增
於前復置六郡(桓帝置高陽高平西陵靈帝置南陂)(番)
(陽)(零陵)東有樂浪南永昌郡四履之盛亦如前漢
云
羣書考索卷五十九
