羣書考索後集卷二十四
宋章如愚編
官制門
歴代守令
自秦廢封建之法罷侯置守漢興孝文始為銅馬竹使
之符而景帝立未釐兩轓之制凡以重郡國之任故有
守令入為公卿出宰百里其有治理效者增秩賜金久
任其任故終漢之世風流美績班班可考焉若黃霸以
教化治潁川龔遂之儉約化渤海朱邑以存問耆老為
心文翁以建立學校為盛信臣以興科勸農而盗賊衰
杜詩以誅暴清平而威名赫立以至任延學禮於九真
錫光變俗於交趾魏尚廉范之守雲中而匈奴逃遁祭
彤陳禪之守遼東而胡蠻威服皆刺史郡守之得人者
也至於萬戶之令一邑之長皆有著稱修德則太丘之
陳寔教化則雍丘之劉矩卓茂之治密則人愛而不欺
魯恭之治中牟則化及而致異以至董宣之在洛陽劉
昆之在江陵虞詡之在朝歌鍾離意之在瑕丘此皆前
世得人之盛而後世莫及焉及曹魏之世則杜畿之守
河東鄭渾之為沛郡倉慈之抑權右蘇則之撫流俗至
於為令則有若楊沛之宣奉科法焉晉室之興則魯芝
之勉以黃霸胡威之傳父清德鄧攸開倉以振貧曹攄
縱囚而復會至於為令則有劉超之推誠於物焉宋氏
之世間有其人王鎮之之不受俸禄江秉之之不營田
業杜慧度之為政纖密則如治其家斯亦顯然而可道
者也至於南齊則虞愿以清廉顯於晉安傅琰以竒績
顯於山隂南梁則庾蓽以潔白稱於會稽丘仲父以權
變過於劉傳北魏則張膺清白著稱竇瑗政績聲譽齊
宋世良施八條之制盜奔他境房豹以一井得甘泉為政
所致降及於隋則有若梁彦光之守鄴郡而以儒學移
風俗公孫景茂之治零陵而以秩俸買牛犢辛公義則
又有慈母之稱魏德深則有歸市之感漢唐之代多得
其人韋仁夀之鎮撫南寧賈敦頥緝治東洛倪若水隆
儒於汴州薛大鼎興利於滄棣田仁會之暴身致雨韋
景駿以至孝感人擒盗輒捨則元德秀道不拾遺則張
允濟與夫李朝隠之清正剛烈韋抗之不事威刑至於
五代之際猶不乏人如郭延魯之守泌州而父子繼聲
符令謙之治趙郡而號為德政此亦一時循廉之吏也夫
由魏晉以降其間守令之賢雖随世而有然終不及兩
漢何哉文中子續詩至郡縣之政每傷焉曰其從也雖
有善政未及行也盖必有久任責成之意而後吏治可
興也
漢元功侯籍
自古帝王之興必有英傑之輔經營共其始成始同其
功安榮增其眷而悠久襲其慶故太常之書司勲之貳
盟府之藏周家之制其有由來矣漢高帝龍興泗濱虎
嘯豐谷一時之士咸願效其尺寸以垂著於竹帛始自
楚陳之歲魚鱗雜襲填然来附五年而東克項羽趣定
功而行封六年而剖封功臣曹參等皆為通侯盖始有
通侯之籍矣班氏作史本原其功以為入載之後侯者
百四十有三人有封爵之誓丹書之信白馬之盟又有
十八侯位次之作并述其後以功次定朝位表漢興以
来功臣因其元功之侯籍以昭之夫所謂十八侯者何
也盖嘗攷之顔師古之注則以為蕭何也曹參也張敖
也周勃也樊噲也酈商也奚涓也夏侯嬰也灌嬰也傅
寬也靳歙也王陵也陳武之與王吸也薛歐之與周昌
也丁復之與蟲達凡十八侯者此其功之尤著者也既
定十八侯之位合而言之則百四十三人皆著於籍而
謂之元功其尤大者若禹成功而申於帝若旦有勲而
封於魯以及其次儷景同番悉傳苗裔若商大烝而誇
爾祖之與若君牙受任而美世勞之紀君之報於臣臣
之報於君歴萬世猶一日也自時厥後開廟藏覽舊籍
宣帝以隆中興之祚四七佐命按籍咸在光武以傳再
造之業揆厥所元皆高皇發之若乃蕭何位第一而居
表之十三曹參為次而居表之首周勃位第四而居表
之十四盖籍以功為序而表以封前後為序也陳平與
張良同為腹心平之位乃在四十七而良之位乃在六
十二或者曰此良平之智當其以功次定朝位之際自
貶以晦其迹而非元功之本籍然班固作泗水亭銘十
八侯之次有良平紀通而無奚㳙薛歐丁復則知良平
之在侯籍本非下第也若張敖本無大功可以為蕭曹
平勃之亞而其班乃在三得非以其肺腑之恩乎若表
之序侯者百四十三人而表增十人去其外戚王子而
猶為百四十有七人得非其或有所附益乎亦不可不
知也其後在孝文時乃有弓高㐮城之封而外徠者亦
侯在孝景時始開封賞之科而降者亦侯在武帝時興
羌越之伐而將帥受爵凡應本約者亦封後世承平頗
有勞臣故班固於高惠高后文功臣表之後又表景武
昭宣元成功臣輯而序之以續元功之次又所以見其
君能繼高帝之志云
漢侯籍本末
高帝五年冬克項羽趣定功行封六年十一月甲申
始剖符封功臣曹參等為通侯訖十二年侯者百四十
有三人
今謹按史記年表高祖功臣凡百四十三人班固表
位次百三十有七人加㠯外戚王子六人亦凡百四
十三人而表尾定數乃曰百四十七人加外戚王子
凡百五十三人固之誤也或者傳寫之訛四十七人
當作三十七五十三當作四十三
封爵之誓曰使黃河如帶泰山若礪國以永存爰及苖
裔於是申以丹書之信重以白馬之盟又作十八侯之
位次表
高帝與功臣剖符作誓文書鐡契金匱石室藏之宗廟
列侯受封畢至於奏位次皆曰平陽侯曹參功最多
宜第一然上心欲何為第一鄂千秋曰蕭何當第一參
次之上乃令何第一
蕭何曹參張敖周勃樊噲酈商奚㳙夏侯嬰灌嬰傅
寬靳歙王陵陳武王吸薛歐周昌丁復蟲達此從第
一至十八也
右見顔師古注
酇侯蕭何第一
今謹按文穎曰酇音贊臣酇曰國在南陽師古曰或
云何封沛郡酇縣才何反非也按地理志南陽酇縣
云侯國沛酇縣不云侯國也孫氏曰有二縣音多亂
属沛者音嵯属南陽者音贊茂陵書何封國在南陽
宜呼贊今呼嵯嵯舊字作䣜所由亂也
舞陽侯樊噲第二留侯張良第三
絳侯周勃第四平陽侯曹參第五
戶牖侯陳平第六
今謹按世家高帝封平為戶牖侯帝出平城南過曲
逆乃以平為曲逆侯是戶牖為始封而後封曲逆也
今十八侯位次從平始封則位次作于圍平城之前
也曲逆二字在漢書音義亡别音五臣注陸士衡高
祖功臣頌云曲音區句反逆音遇不知何所據漢書
高帝紀云又戰曲遇東蘇林曰曲音齲遇音顒師古
曰齲丘羽反恐地不同非其證也
南宫侯張敖第七曲周侯酈商第八
潁隂侯灌嬰第九汝隂侯夏侯嬰第十
陽陵侯傅寬第十一
表諡景漢列侯位次傳諡忠武
信武侯靳歙第十二安國侯王陵第十三
襄平侯韓信第十四棘津侯陳武第十五
曲成侯蟲達第十六汾隂侯周昌第十七
青陽侯王吸第十八
右見班固泗水亭銘
高后二年詔曰高皇帝匡飭天下諸有功者皆受分地
為列侯朕思念至於久遠而功名不著亡以尊大誼施
後世今欲差次列侯功㠯定朝位藏於高廟世世勿絶
嗣子各襲其功位其與列侯議定奏之丞相臣平等言
謹與絳侯臣勃曲周侯臣商潁隂侯臣嬰安國侯臣陵
等議列侯幸得賜餐錢奉邑陛下加惠以功次定朝位
臣請藏高廟奏可(本紀)高后復詔陳平盡差列侯之功錄
第下竟藏諸宗廟副在有司表
吕氏曰自十九臣下皆平所定也平之第在四十七
其自處固善而留侯之第尚在六十二何耶盖平以
知自將固不與功臣爭先若留侯澹然事外雖序曲
逆之前亦所不願也
高帝素諒雅意在當時先後必略有定次高后世特
因其舊而詮品之耳
曹參位第二而表在首蕭何位第一而表在十三表以
封前後故也(孟康注)
高祖自云吾得天下繇張良稱其才也叙位乃以曹參
次蕭何校其勤也至如戶數多少或以才德或以功勞
亦一定也故稱蕭何位第一戶唯八十張良位第三而
戶過六十他皆類此(師古注)史記吕后七年丞相平言
武信侯吕禄位侯位次第一請立為趙王
吕氏曰盖高帝定十八侯位次何第一參第二敖第
三今年盡定諸侯朝位蕭曹皆死必逓遷張敖第一
敖既死遂以禄補其處耳
孔衍魏漢春秋曰漢高祖封許負為明雌亭侯裴松之
以為漢高祖時封皆列侯未有鄉亭之爵疑此封不然
景帝子中山王勝勝子貞元狩六年封涿縣陸城亭侯
(劉備傳)
漢麒麟功臣
宣帝甘露三年單于始入朝上思股肱之美乃圖畫其
人於麒麟閣法其形貌記其官爵姓名凡十有一人首
博陸侯姓而不名次張安世次韓增次趙充國次魏相
次丙吉次杜延年次劉德次梁丘賀次蕭望之次蘇武
皆有功德知名當世是以表而揚之明著中興輔佐列
於方叔召虎仲山甫焉自黃霸于定國朱邑張敞尹翁
歸夏侯勝等皆以善終著名然不得列於名臣之圖以
此知其選矣
蘇武傳
宣帝甘露三年單于始入朝上思股肱之美乃圖畫
其人於麒麟閣法其形貌署其官爵姓名
唯霍光不名曰大司馬大將軍博陸侯姓霍氏
次曰衛將軍富平侯張安世
次曰車騎將軍龍頟侯韓增
次曰後將軍營平侯趙充國
次曰丞相高平侯魏相
次曰丞相博陽侯丙吉
次曰御史大夫趙平侯杜延年
次曰宗正陽城侯劉德
次曰少府梁丘賀
次曰太子太傅蕭望之
次曰典属國蘇武
皆有功德知名當世是以表而揚之明著中興輔
佐列於方叔召虎仲山甫焉凡十一人
又論
博陸侯躬秉節誼定萬世策以安宗廟功德甚茂其
冠群后尊而不名
張安世宿衛忠正勤勞王家
韓增寬和有守世載令聞
趙充國料敵制勝奮威先零
魏相嚴毅廉正總領衆職
丙吉寬厚不伐同心輔治
杜延年典司朝政練習憲章
劉德宗室之良持身謹厚
梁丘賀儒術自進列位九卿
蕭望之忠正不撓經術該明
蘇武執節忘身不辱國命
漢建武封功臣
漢光武以睿明英武之資龍飛白水洗滌氛祲復振炎
統羣臣翼附爰立雋功昆陽既捷尋邑奔殪進拔邯鄲
北州弭定尤来大搶巢穴蕩析銅馬朱鮪先後乞降雖
雄斷廟謨冠軼古昔而出竒畫策推鋒鏖戰抑謀臣猛
將是頼厥既即祚高邑定都洛陽帝慊然不以為己功
推勞于下以建武二年封功臣皆為列侯大國四縣餘
各有差博士丁恭議質古制盛意隆旨曲示優渥乃命
謁者畀以印綬乃頒制策滿溢示戒謹爾侯度傳爾子
孫長為藩屏以固王室若鄧禹則自酇侯而更封梁陳
俊則自列侯而更封新處盖延則自建功侯而更封安
平若耿弇之於好畤王霸之於富波任光之於阿陵李
忠之於中水皆更封也若萬脩之於槐里劉植之於昌
城朱祐之於堵陽杜茂之於苦陘亦更封也其定封寇
恂馮異則有雍如陽夏之别其定封吴漢祭遵景丹則
有廣平潁陽櫟陽之號曰固始曰成安則以封李通臧
宫曰昆陽曰伉父則以封傅俊劉隆曰栒邑曰舞陽則
以封宋弘朱浮賈復以冠軍益封而加二縣隂識以隂
鄉增封而遜爵邑丁綝以不求美縣而封定陵新安鄉
侯史册所書焜耀舄奕殆與元功侯籍相為終始厥後
東克青齊西定隴右庸蜀之區既平既一故建武之十
三年班勞策勲更封增邑凡三百六十五人又益盛矣
高秩厚禮吏職不任特進朝請加於元勲優游含弘流
慶於後計慮深遠何以尚兹至永平之世慨想舊烈而
繪象於雲臺逮夫永初聿追盛懿而以紹封大功臣揆
元溯端皆建武之制發之矣
東漢表及本傳建武二年丁恭議封功臣
淮陵侯王霸建武二年更封富波侯十三年增戸邑
更向侯阿陵侯任光建武二年更阿陵邑萬戸
中水侯李忠建武二年更封中水邑三千戶槐里
侯萬脩建武二年更封槐里侯昌城侯劉植建武
二年更封昌城侯觀津侯劉喜建武二年更封觀
津侯浮陽侯劉歆建武二年更封浮陽侯
劉植傳王郎起植與弟喜從兄歆率宗族賓客聚
兵數千人據昌城迎世祖建武二年更封植為昌
城侯討密縣賊戰殁子向嗣帝使喜代將植營復
為驍騎將軍封觀津侯喜卒復以歆為驍騎將軍
封浮陽侯
櫟陽侯景丹建武二年更封櫟陽邑萬戸
傳建武二年定封丹櫟陽侯帝謂丹曰今關東故
王國雖數縣不過櫟萬戸邑耳夫富貴不歸故鄉
如衣錦夜行故以封卿爾
雍奴侯寇恂建武二年平潁川封雍奴邑萬戶
傳建武二年定封恂雍奴侯邑萬戸
安平侯盖延建武二年更封安平侯十三年增封食
邑萬戸陽夏侯馮異建武二年定封陽夏侯廣平
忠侯吴漢建武二年定封廣平食四縣
傳建武二年帝遣使者奉璽書封漢為廣平侯食廣平
斥漳曲周廣年凡四縣
鬲侯朱祐建武二年更封堵陽侯十三年增邑定封
鬲侯邑七千三百戶高密元侯鄧禹建武二年春
更改梁侯十三年定封高密食四縣
傳建武二年春遣使者定封禹為興侯
膠東剛侯賈復建武二年八月封三縣
傳建武二年益封穰朝陽二縣十三年定封膠東
食六縣
祝阿侯陳俊建武二年更封新處侯十三年增邑定
封祝阿參蘧鄉侯杜茂建武二年更封苦陘侯十
三年增邑更封修侯潁陽成侯祭遵建武二年春
定封潁陽侯
傳建武二年春征虜將軍定封潁陽侯
固始恭侯李通建武二年封
傳建武二年封固始侯
山桑節侯王常建武二年封郎陵愍侯臧宫建武
二年封成安侯十三年增邑封酇侯好畤愍侯耿
弇建武二年封食邑二縣
傳建武二年更封好畤侯食好畤二縣十三年增
邑
慎靖侯劉隆建武二年封亢父侯
傳建武二年封亢父侯十三年增邑更封竟陵侯
昆陽威侯傅俊建武二年封新息侯朱浮建武二
年封舞陽陵陽侯丁綝建武二年封定陵新安鄉
侯
傳丁鴻父綝建武元年拜河南太守及封功臣時
帝令各言所樂諸將皆占豐邑惟綝願封本鄉
或謂綝曰人皆欲縣子獨求鄉何也綝曰昔孫
叔敖勑其子受封必求墝埆之地今綝能薄功
微得鄉厚矣帝從之封定陵新安鄉侯食邑五
千戶後徙陵陽侯
宣平侯宋弘建武二年壬子封栒邑侯
傳建武二年代王梁為大司馬封栒邑侯
羣書考索後集卷二十四
