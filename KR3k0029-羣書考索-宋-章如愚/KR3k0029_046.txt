羣書考索卷四十六宋章如愚撰
禮器門
鼎類
牛鼎牛鼎受一斛天子飾以黃金諸侯飾以白金口徑
底徑及深俱一尺五寸三足如牛每足上以牛首飾之
羊豕二鼎亦如之此所謂周之禮飾器各以其類之義
也
羊鼎羊鼎受五斗大夫亦以銅爲之無飾今謂大夫祭
用少牢故無牛鼎口徑底徑俱一尺深一尺一寸
豕鼎豕鼎受三升口徑底徑皆八寸深九寸強士以鐵
爲之無飾今謂士祭用特牲故無羊鼎案聘禮云牢鼎
九設于西階前九鼎者牛一羊二豕三魚四腊五腸胃
同鼎六膚七鮮魚八鮮腊九設局幕今惟牛羊豕三鼎
各自象其形自魚腊已下並無其制以其物之細雜無
所象故也
鼎羃按禮記器用圖云冪者若束若編凡鼎冪盖以茅
爲長則束本短則編其中央
伏羲鼎昔泰帝伏羲作神鼎
黃帝鼎黃帝作寳鼎三象天地人
封神獲寳鼎(史記黃帝本紀獲寳鼎迎日推策)
禹九鼎左傳宣公三年定王使王孫滿勞楚子楚子問
鼎之大小輕重焉對曰在德不在鼎昔夏之方有德也
遠方圖物貢金九牧鑄鼎象物百物而爲之備使人知
神姦故民入川澤山林不逢不若魑魅魍魎莫能逢之
協于上下以承天休桀有昏德鼎遷于商商紂暴虐鼎遷
于周成王定鼎于郟鄏卜世三十卜年八百天所命也
晉賜子產方鼎昭七年晉侯有疾夢黃熊入於寢門
因子產為聘而問之對曰昔堯殛鯀于羽山其神化爲
黃熊入于羽淵晉其未祀之乎韓宣子祀夏郊而晉侯
疾有間賜子產莒之二方鼎莒所貢也
正考父鼎昭七年孟僖子云孔邱聖人之後而滅於宋
其祖弗父何以有宋而授厲公及正考父佐戴武宣三
命兹益恭故其鼎銘云一命而僂再命而傴三命而俯
漢汾隂寳鼎漢武元鼎元年夏六月汾隂巫錦錦巫名
爲民祠魏雎后土營旁見地如鉤狀掊視得鼎鼎大異
於衆鼎文鏤無欵識怪之言吏吏告河東太守勝勝以
聞天子使驗問巫得鼎無奸詐廼以禮祠迎鼎至甘泉
從上行薦之至中山晏温有黃雲焉有鹿過上自射之
因以之祭云至長安公卿大夫皆議尊鼎天子曰閒者
河溢歲數不登故廵祭后土祈爲百姓育穀今年豐楙
禾報鼎曷爲出哉有司皆言聞昔泰帝興神鼎一一者
一綂天地萬物所繫象也黃帝作寳鼎三象天地人禹
收九牧之金鑄九鼎象九州皆嘗鬺享上帝鬼神其空
足曰鬲以象天德饗承天祐夏德衰鼎遷于商商德衰
鼎遷于周周德衰鼎遷于秦秦德衰宋之社亡鼎廼淪
伏而不見今鼎至甘泉以光潤龍變承休無疆合兹中
山有黃白雲降盖若獸爲符路弓乘矢集獲壇下報祠
大享唯受命而帝者心知其意而合德焉鼎宜視宗禰
廟藏於帝庭以答明應制曰可於是改元爲元鼎
后土祠旁寳鼎元鼎四年十一月甲子立后土祠于汾
隂睢上六月得寳鼎后土祠旁作寳鼎之歌
漢美陽鼎宣帝時美陽得鼎有司議多以爲宜薦見宗
廟如元鼎故事張敞好古文字按鼎銘刻而上議今鼎
出於郊東并有刻書曰王命尸臣官此&KR0008;邑賜爾旂鸞
黼黻琱弋尸臣拜手稽首曰敢對揚天子丕顯休命此
殆周之所以褒賜大臣子孫刻銘其先功藏之于宗廟
也不宜薦見宗廟上曰京兆議是
漢王雒山寳鼎東漢永平六年二月王雒山出寳鼎廬
江太守獻之
南單于遺竇憲古鼎南單于遺竇憲古鼎容五升其旁
銘曰仲山甫鼎其萬年子子孫孫永保固憲乃上之時
竇憲正登燕然功也鼎之器於象爲備鼎之齊於金
爲多下有足上有耳有鼐以覆之有鉉以舉之詩稱鼐
鼎及鼒爾雅曰鼎絶大者謂之鼐圜弇上者謂之鼒附
耳外謂之釴欵足謂之鬲士虞禮有上鼎中鼎下鼎有
司徹司馬舉羊鼎司士舉豕鼎魚鼎則鼎之體有大小
侈儉之别而用有羊牛豕魚之異天子諸侯有牛鼎大
夫有羊鼎士豕鼎魚鼎而已上得兼下下不得兼上則
鼐鼎特王有之也然所謂陪鼎羞鼎皆鉶鼎也鉶鼎所
以實羹者也鉶羹所以具五味者也自羹言之曰鉶自
器言之曰鉶鼎也其陪正鼎曰陪鼎以其爲庶羞曰羞
鼎其實一也陳禮書
總論或曰膳夫王日一舉鼎十有二掌客諸侯之禮鼎
亦十二聘禮飱饔之鼎又復不同蓋聘禮掌客陳鼎也
王之日舉食鼎也王食九鼎而陪鼎三公食大夫七鼎
而鉶鼎四掌客上公鉶四十有二侯伯鉶二十有八子
男鉶十有八盖公食大夫之鉶多於王日舉以公食者
衆故也周禮天子籩豆各六十而禮器云天子之豆二
十有六諸公十有六諸侯十有二上公八下大夫六此
豆數不同也禮器用數也嘗客陳數也春秋時鄭享楚
子加籩豆六品晉享季孫宿有加籩蓋古者籩豆有加
者皆所以優尊也掌客設飱公侯伯子男簋同十二公
簋十侯伯簠八子男簠六公食上大夫之簋八聘禮諸
侯使卿相問之禮堂上之簋十二加豆六設飱之簋十
有四加豆四數皆多於君此簠簋之數既已不同而又
詩天子之禮只陳饋八簋乃何耶禮書曰掌客公食上
大夫之簋有所陳者存焉天子八簋則其所食者也醯
人醢人王舉則皆供六十甕其掌客設甕餼之時上公
之禮醯醢亦百二十甕得與王同何哉說者曰周惟二
王之後及魯爲上公耳天子所以尊周公與二王後也
其餘則侯伯而已聘禮致甕餼於賓乃子男之卿也其
醯醢百甕米百莒而掌客侯伯甕莒百子之甕莒八
十耳此卿大夫之禮乃得過其君又何哉正義曰掌客
君禮也上下爲差此乃臣禮或多或少自是一法不可
以相兼也以是言之天子待諸侯五等之序不可易也
聘禮則鄰國通好之禮不可以常法拘盡其情而已
宗廟之制聖人所以追求先祖之神靈庶幾得以享之
以安䘏孝子之志也於是以思其生平起居飲食之際
而設其器用薦其酒食皆從其生以冀其来而安之而
後世宗廟之祭皆用三代之器則是先祖終莫得而安
也盖三代之時席地而食是以其器用各因其所便而
爲之高下小大之制今世之禮坐於床而食於床上是
以其器不得不有所變雖使三代聖人生於今日用之
亦將以為便安故夫三代之視上古猶今之視三代也
三代之器不可復用矣
寳璽類
周禮掌節貨賄用璽節職金掌凡金玉錫石丹青之戒
令受其入征者辨其物之媺惡與其數量揭而璽之左
傳曰季武子取卞使公冶問襄公璽書追而與之璽杜
注璽印也
秦璽秦以印稱璽以王不通臣下用制乘輿六璽曰皇
帝行璽皇帝之璽皇帝信璽天子行璽天子之璽天子
信璽又始皇得藍田白玉爲璽螭虎劔文曰受天之命
皇帝夀昌韍佩既廢乃以采組運結於璲光眀章表轉
相結受故謂之綬
漢舊儀曰璽皆白玉螭虎紐文曰皇帝行璽皇帝之璽
皇帝信璽天子行璽天子之璽天子之信璽凡六璽衞
宏漢舊儀曰諸侯王印黃金槖駝紐文曰璽列侯黃金
印龜鈕文曰印丞相將軍黃金印龜鈕文曰章中二千
石銀印龜鈕文曰章千石六百石四百石銅印龜鈕文
曰印漢高帝入關得始皇白玉璽佩之曰傳國璽與
斬蛇劔俱爲乘輿之寳
後周漢帝八璽有神璽有傳國璽
唐符寳郎掌天子八寳及國之符節釋名曰印信也說
文曰執政所持信也孫堅得傳國璽方圍四寸上有鈕
文盤五龍然則漢天子之璽其方不過四寸諸侯王以
下其小又可知也
唐八璽唐志天子有傳國璽及八璽皆玉爲之神璽以
鎮中國藏而不用受命璽以封禪禮神皇帝行璽以報
王公書皇帝之璽以勞王公皇帝信璽以召王公天子
行璽以報四夷書天子之璽以召兵四夷皆泥封大朝
會則符璽郎進神璽受命璽于御座行幸則合八璽五
&KR1221;函封從於黃鉞之内初太宗刻受命元璽以白玉爲
螭首文曰皇天景命有德者昌
唐承天大寳武后改諸璽皆爲寳中宗復位復為璽開
元六年復爲寳天寳初改璽書爲寳書十載改傳國寳
爲承天大寳
唐天寳天子之寳八一曰神璽二曰受命寳三曰皇帝
行寳四曰皇帝之寳五曰皇帝信璽六曰天子行寳七
曰天子之寳八曰天子之信寳
宋朝寳璽舊制乘輿六璽唐改爲寳唐末喪亂或亡失
周廣順中始造二寳曰皇帝承天受命之寳皇帝神寳
太祖受命傳其二寳至太宗又製承天受命之寳用玉
篆文每朝會陳于御座前大禮即列于儀仗中真宗即
位至道三年中書門下言皇帝受命寳請以皇帝恭膺
天命之寳爲文詔可祥符元年五月五日因封禪詳定
所言置天下同文之寳用於封禪昭受乾符之寳以印
青詞帝以奏章上帝承前皆用御前之寳理亦非便故
改用乾符之寳既成於天禧元年十二月十八日召輔
臣於滋福殿觀之仁宗慶歷八年以天禧昭受乾符之
寳經大内火焚毁於是詔令刻皇帝欽崇國祀之寳而
陳執中書之皇祐五年帝謂輔臣曰奉宸庫有良玉廣
尺而厚半之蓋希代之珍也不欲以爲服玩且天子八
璽其一曰神璽遂令参知政事梁適撰名作鎮國神寳
宰臣龐籍篆文参知政事劉沆書牌而刻之
印綬類
周制天子佩白玉而玄組綬公侯佩山玄玉而朱組綬
大夫佩水蒼玉而緇組綬世子佩瑜玉而綦組綬士佩
瓀玫而縕組綬玉鎮圭長尺有一寸大圭長三尺杼上
終葵首繅籍五采五就以朝日公執桓圭九寸侯執信
圭伯執躬圭皆七寸繅皆三采三就子執穀璧男執蒲
璧繅皆二采再就以朝覲宗遇會同于王凡圭天子用
全上公用龍侯用瓚伯用將
漢官儀曰綬者有所承受之也所以别尊卑彰育德呂
忱字林曰綬紱也
黨巴輿服志曰戰國解去紱佩留其絲禭以為章表秦
乃以采組連結於禭光眀章表轉相結綬故謂之綬
漢諸侯百官綬印凡分五等諸侯王金璽盩綬丞相太
尉金印紫綬比千石以上銀印青綬比六百石以上銅
印黑綬比百石以上銅印黃綬亦有無印綬者此有别
也朱博之刺冀州也使從事明勑告吏民欲言縣丞尉
者刺史不察黃綬各自詣郡欲言二千石長吏者行部
還詣治所然則黃綬蓋縣丞尉之属而黑綬則長吏二
千石是已凡除官受印綬而佩之遷官上印綬而易之
兼官累印綬而服之免官解印綬而歸之張奐自謂前
後仕進十要銀艾十要者一官一佩之云爾此除官者
受印綬而要之也元帝策蕭望之曰今使光禄惲策詔
左遷君為太子太傅授印其上故印使者策望之雖左
遷然以是知遷官必上故印矣此遷官者上印綬而易
之也武帝謂楊僕懷銀黃垂三組夸鄉里盖僕爲主爵
都尉又爲樓船將軍又封將梁侯故言三組此兼官
者累印綬而服之也石慶爲丞相封侯乞骸骨則請歸
丞相侯印此免官者解印綬而歸之也
符節類
節節之爲物或以玉或以角或以金或以竹或用以守
或用以使或用以民周官掌節所掌者八玉節也角節
也虎節也人節也龍節也符節也璽節也旌節也小行
人之所達者六虎節也人節也龍節也旌節也符節也
管節也掌節守邦國者用玉節守都鄙者用角節此用
以守者也山國用虎節土國用人節澤國用龍節皆金
爲之此用以使者也門關用符節貨賄用璽節道路用
旌節皆有期以反節此用於使與民者也析竹為符節
全竹爲官節小行人有官節而掌節無之者掌節所掌
謂之邦節以輔王命則所謂邦國之使節使邦國者所
執也小行人所達謂之天下之節則所謂龍節人節虎
管節邦國都鄙使者所執非王官所掌也掌節無都鄙
之使節以使都鄙者無節持以旌節行之也小行人無
璽節以其所掌者使節而貨賄之事不預也然節不特
八節六節而已典瑞珍圭以證守以恤凶荒牙璋以起
軍旅琬圭以治德以結好琰圭以除匿以易行穀圭以
和難以聘女鄭氏皆以爲王使之瑞節則珍圭牙璋琬
圭琰圭使者爲信於所適者也龍節虎節人節符節旌
節行人爲信於道路者也調人凡和難弗辟則與之瑞
節而以執之比琰圭耳則琰圭不特施於使者民亦與
之耳書康誥曰越小臣諸節春秋之時宋司馬握節以
死司城效節於府人而去司馬牛致其邑與圭而適齊
則守節不特於邦國都鄙雖官府小臣亦有之也考工
記牙璋穀圭七寸琬圭琰圭九寸漢竹使符竹箭五枚
長五寸然則先王之節其長亦不過於此若夫旌節之
制又加長焉觀蘇氏之杖節則非以寸計之也漢竹使
符銅虎各分其半右留京師左付郡國唐符璽節凡國
有大事則出納符節班其右而藏其左先王之節其班
藏蓋亦如此然與老子曰執左契不責於人則藏其右
者非是(陳禮書)
漢銅虎符竹使符孝文二年九月初與郡守爲銅虎符
應劭曰銅虎符第一至第五國家當發兵遣使者至郡
合符符合乃聽受之竹使符皆以竹箭五枚長五寸鐫
刻篆書第一至第五張晏曰符以代古之圭璋從簡易
也師古曰與郡守爲符者謂各分其半右留京師左以
與之
蘇武漢節天漢元年且鞮侯單于初立盡歸漢使武帝
嘉其義廼遣蘇武以中郎將使持節送匈奴使留在漢
者會緱王與長水虞常等謀反事覺併欲降蘇武不肯
屈徙武北海上使牧羝武杖漢節牧羊卧起操持節旄
盡落
唐大將旌節唐制大將出賜旌以專賞節以專殺旌以
絳帛五丈粉畫虎有銅龍一首纏緋播紫兼爲袋油囊
爲表節垂畫末盤三相志數寸偶垂赤麻餘與旌同
唐銅魚符銀莬符高祖初爲唐王二年四月辛巳停竹
使符班銀莬符武德元年九月癸丑改銀莬符爲銅魚
符
唐交魚符廵魚符唐制呂殿門交魚唐符廵魚符左廂
給開門符閉門符亦左符進内右符監門掌之
唐傳信符以給郵驛
唐雙龍符麟符唐制命皇太子監國給雙龍符左右皆
十兩京都留守給麟符左二十右十九
唐青龍符朱雀符騶虞符玄武符唐制東西諸州給青
龍符南方諸州給朱雀符西方諸州給騶虞符北方諸
州給玄武符皆左四右三左者進内右者付外行軍所
亦給之
唐木契符木契符者以重鎮守謹出納畿内三畿外五
皇帝廵幸太子監國有軍旅之事則用之王公征討皆
給焉左右各十九太極殿前刻漏所亦以左契給之晝
夜勘合然後鳴鼔玄武門苑内諸門有喚人木契左以
進内右以授監門有勑召者用之
唐玉契唐制皇太子以玉契召勘合乃赴親王以金庶
官以銅皆題某位姓名官有貳者加左右皆盛以魚袋
三品以上飾以金五品以上飾以銀刻姓名去官納之
不刻者傳佩相付
英簜淮海惟揚州厥貢惟金三品瑶琨篠簜(書禹貢)竹
闊節曰簜(上文疏)掌節掌凡邦國之使節山國用虎
節土國用人節澤國用龍節皆以英簜輔之(禮地官)
簜當為帑謂以函器盛此節或曰英簜畫函(上文注)
符節令注周禮節有虎節龍節皆金也于寳注曰漢之
銅虎符則其制也周禮又曰以英簜輔之于寳曰英刻
書也簜竹箭也刻而書其所使之事以助三節之信則
漢之百使符者亦取則於故事也(後百官志)
刀劔類
吳粤之劔遷乎其地而弗能爲良地氣然也(禮冬官)
子路戎服見於孔子拔劔而舞之曰古之君子固以劔
自衞乎(家好生)周穆王征西戎西戎獻錕鋙之劒(列湯)
(問)大冶鑄金金踊躍曰我且必爲鏌鋣大冶必以爲
不祥之金(莊大宗師)桓公之葱太公之闕文王之錄
莊君之胷闔閭干將莫邪鉅闕辟閭皆古之良劔也然
而不加砥礪則不能利(荀性惡)秦昭王曰吾聞楚之
鐵劔利而倡優拙(范睢傳)肅宗賜諸尚書劔自手書
其名曰韓稜楚龍淵郤壽蜀漢文陳寵濟南椎成時論
者爲之說以稜淵深有謀故得龍淵壽明達有文雅故
得漢文寵質樸善不見外故得椎成(後陳寵𫝊)雷煥曰
斗牛之閒頗有異氣寳劔之精上徹于天耳張華曰在
何郡煥曰在豫章豐城華補煥爲豐城令煥掘獄基得
雙劔並刻題一曰龍泉一曰太阿遣使送一劔與華留
一自佩(晉張華傳)越王允常聘歐冶子作名劔五枚一
曰純鉤二曰湛盧三曰豪曹或曰磐郢四曰魚腸五曰
鉅闕秦客薛燭善相劔王取豪曹鉅闕魚腸示之燭皆
曰非寳劔也取純鉤示之燭矍然望之曰光乎如屈陽
之華沈沈如芙蓉始生於湖觀其文如列星之芒觀其
芒如水之溢塘觀其色渙如冰將釋見日之光此純鉤
也此劔者可以折衝伐敵(吳越春秋)闔閭使干將造
劔二枚一曰干將一曰莫耶(同上)楚王召風胡子而
問之曰聞吳有干將越有歐冶子願請此二人爲鐵劔
可乎風胡子見歐冶子干將使之爲鐵劍三枚一曰龍
淵二曰太阿三曰工市(越絶書)釋名曰劔撿也所以
防撿非常也按管子曰昔葛天盧之山發而出金蚩尤
受而制之以爲劔鎧此劔之始也周官桃氏爲劔臘廣
二寸有半寸(臘謂兩刃音獵)兩從半之(劔脊兩面殺起)
(鍔者)以其臘廣爲之莖圍長倍之(莖謂劔夾人之握鐔)
(以上)中有莖設其後(謂從中以却稍大之)身長五其莖
長重九鏘(音刷)謂之上制上士服之身長四其莖長重七
鋝謂之中制中士服之身長三其莖長重五鋝謂之下
制下士服之其後楚有龍泉秦有太阿工市吳有干將
鏌耶属鏤越有純鉤湛盧豪曹魚腸巨闕諸劒漢有高
祖斬蛇劒(漢書)魏有文帝飛景流彩華鋒三劔(見典制)
吳有白虹紫霓辟邪流星青冥百里六劔(見崔豹古今)
(注)皆陸斷馬牛水擊鴻雁當敵則斬於甲盾(戰國策曰)
(韓卒之劔皆出於冥山棠谿墨陽宛馬龍泉太阿皆陸)
(斷馬牛水擊鴻雁當敵斬於甲盾耳)此天下名器也(見)
(列子)古者天子二十而冠帶劒諸侯三十而冠𢃄劔大
夫四十而冠𢃄劔隸人不得冠庶人有事得𢃄劔無事
不得𢃄劔(見賈子)禮之所興也劔之在左青龍象也刀
之在右白虎象也(見春秋繁露)舊制上公九命則劔履
上殿儲君禮均群后宜劔舃升殿或云漢魏儲君制不
納舃則知劔履上殿久矣漢儀諸臣𢃄劔至殿階解劔
晉世始代之以木貴者猶用玉首賤者用蚌金銀玳瑁
爲雕飾(見周遷輿服雜事)凡劔口謂之鐔(見呂静韻集)
鼻謂之彘(見宗林)鞘謂之室(見方言)韜謂之衣
博物
子產如晉問疾叔向問實沈臺駘何神也子產曰實沈
參神也臺駘汾神也晉侯聞之以爲博物君子魯僖
公時介葛廬来朝聞牛鳴曰是生三犧皆用之矣襄
公時晉綘縣老人不知紀年云生之歲正月甲子朔四
百四十五甲子矣吏問諸朝師曠曰魯叔仲惠伯會郤
成子于承匡之歲也七十有三年矣史趙曰亥有二首
六身下二如身是其日數也士文伯曰然則二萬六千
六百有六旬也昭五年晉叔向如楚王欲敖叔向以其
所不知而不能亦厚其禮其後楚靈王與右尹子革語
曰左史倚相能讀三墳五典八索九丘子革曰臣問祈
招之詩而左史倚相不知若問遠焉能知之(穆王周行)
(天下祭公謀父作祈招之詩子革能誦其詩左傳)魯
季桓子穿井獲如土缶其中有羊使問于孔子子曰羊
也木石之怪䕫蝄蜽火之怪龍罔象土之怪羵羊也
吳伐越堕會稽獲巨骨一節專車焉吳子使聘魯問孔
子子曰禹致羣臣於會稽之山防風後至禹殺而戮之
其骨專車焉此爲大矣孔子在陳有隼集于陳侯之
庭而死楛矢貫之石砮其長尺有咫惠公使人問孔子子
曰此肅慎氏之矢昔武王通道九夷八蠻使各以方賄
來貢於是肅慎氏貢楛矢石砮古者分異姓以遠方職
貢故分陳以肅慎氏矢焉楚昭王渡江江中有物大
如斗赤如日王問臣莫之識使人於魯問孔子子曰此
萍實也可剖而食之吉祥也叔孫氏之車士曰子鉏
商採薪而獲一角獸焉叔孫以爲不祥棄之子觀之曰
麟也曷爲来哉取之魯定公問顏回曰子聞東野里
之善御乎曰其馬必佚以政知之舜巧於使民不窮民
力造父巧於使馬不窮馬力令東野之御馬力窮矣必
佚(家語)漢成帝時犍爲郡於水濱得古磬十六枚議
者以為善祥劉向說興辟雍(漢志)晉荀勖造鍾律武
帝以其與周漢器合故施用之阮咸病其聲高後掘地
得古銅尺歲久欲腐不知出何代果長勖尺四分時人
服之時有人於嵩高山下得竹簡一枚上兩行科斗書
莫有知者張華以問束晢晳曰此漢眀帝陵中策文也
檢之果然當時天下奇秘者悉在華所由是博物洽
聞強記默識四海之内若指諸掌武帝嘗問漢宮室制
度及建章千門萬戶華應對如流時人比之子產華
又撰博物志十卷采錄雜說異聞名類不一而足(館閣)
(書目)魏崔浩博覽經史無不該盡帝將討河西王李
順以其地無水草軍難久停浩曰漢地理志稱涼州之
蓄爲天下饒若無水草何以畜牧後果如浩言(本傳)
宋時雍州有盜發古塜者相傳是楚王塜獲王履玉屏
風竹簡書青絲綸簡廣數分長二尺皮節如新以示僧
虔云是科斗書考工記周官所缺也(本傳)張永嘗開
玄武湖過古塜得一銅斗有柄文帝訪朝士承天曰此
新室斗也于時三公亡皆賜之一在冡外一在内三公
在江左者惟甄邯爲大司徒俄而啓塜内有石銘果然
本傳隋蘇威好古物鍾鼎什物珪璽錢貝必具文中
子曰古之好古者聚道今之好古者聚財唐時有僧
言得佛齒所擊前無堅物傅奕曰吾聞有金剛石者性
堅物莫能傷惟羚羊角能破之出角叩之即碎調露中
李嗣真爲太常缺黃鍾鑄不成嗣真居崇業里疑土中
有之弗得其所道上逢車鐸聲甚厲曰宮聲也歸以振
於空地若有應者掘之得鍾衆樂遂和(唐書云楊收耕)
(涔陽獲古鍾高尺餘扣之曰此姑洗角也驗其刻果然)
(收本傳)宋朝長安於壞塜得古銅鼎狀方而四足古
文十六字人莫曉命勾中正辨其篆曰此鳥跡文也又
命杜鎬考其事曰武王都酆鎬平王東遷以岐酆之地
賜秦哀公篆曰岐陽錫公必秦哀之墓也後得折碑果
然歐陽公集古錄序曰凡物好之而有力則無不至
也湯盤孔鼎岐陽之鼓岱山鄒嶧會稽之刻石與夫漢
魏以来聖君賢士桓碑彝器銘詩序記下至古文籀篆
分隸諸家之字書皆三代以来至寳怪奇偉麗工妙可
喜之物然而風霜兵火湮淪磨滅散棄於山崖墟莽之
間未嘗收拾者由世之好者少也予性嗜古故上自周
穆以来下更秦漢隋唐五代外至四海九州名山大澤
窮崖絶谷荒林破塜神仙鬼物詭怪所傳莫不皆有以
爲集古錄總論君子恥一物之不知張蒼徐岱皆號
無所不通徐廣杜夷皆號爲畢究百家裴秀賀循柳公
權李百藥張廵之輩㒺不研究而當世又以骨那律爲
九經庫商踐猷爲五總龜此則博學以通古今者也杜
延年備於事蔡邕識於漢儀李太師知南北之舊事蔣
文眀前代之沿革王彥威淹識古今苗晉卿練達事宜
其通典故有如此者張敞以古文按羨陽之鼎賈逵以
博物爲神雀之頌杜預裴頠有武庫之號于寳有鬼董
狐之稱荀公識味於勞薪束晢解疑於曲水禇遂良飛
雉之對盧若虛鼨鼠之辨其多聞有如此者張安世記
亡書三箧應奉對四座數千王伾覽染簿不失尺寸虞
世南按寫列女於屏風王充荀悅李邕之徒皆一覽而
能記此則不待學力而能議犧尊之形辨阮咸之器識
琅琊之稻悟紬絡之灰此則以學而後知者也辨騶牙
如東方曼倩眀漢鼎如吾丘夀王武平一以經折崔佑
甫柳子厚以天說屈劉禹錫以至序羽陵科斗之書歌
岐陽石鼓之什杜征南韓吏部輩類能備道其事未央
鍾不擊自鳴東方朔能知其應三豕渡河子夏能知其
非周樂及舞季子能言其義(太史公稱延陵季子爲博)
(物君子)
羣書考索卷四十六
