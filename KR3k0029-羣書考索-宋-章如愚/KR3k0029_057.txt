羣書考索卷五十七宋章如愚撰
律歴門
星官類
星官之書自黃帝始高陽氏使南正重司天北正黎
司地帝嚳亦式序帝堯乃命羲和欽若昊天夏有昆
吾商有巫咸周之史佚宋之子韋魯之梓慎鄧之禆
竈晉之卜偃魏之石氏齊之甘公楚之唐昧越之尹
臯皆能言天文察時變也漢𫝊天數者有李尋之倫
光武有蘇伯况郎雅光能參伍天文後張顧為太史
今鑄渾天儀總序經星謂之靈憲三國吳陳卓始列
甘氏石氏巫咸三家星官著於圖錄宋元嘉中錢樂
之鑄渾天銅儀以朱墨白色用殊三家而合陳卓之
數隋高祖平陳得善天官者周墳并得宋渾儀器乃
命庾季芳等參校周齊梁舊圖刊其大小正彼疎密
凖三家星位以為盖圖煬帝又遣官四十人就太史
局别詔袁充教以星氣業成者進聞以參占驗史臣
於觀臺訪渾儀見元魏趙崇所造者以鐡為之乃周
武帝平齊所得隋開皇三年以置觀臺之上唐因而
用焉(以隋晉志脩)書堯典乃命羲和欽若昊天歴
象日月星辰敬授人時命羲和出納日月考中
星以正四時舜則曰在璇璣玉衡以齊七政古者天
人之際推候占測為術猶簡(唐天文志)羲和湎滛
廢時亂日羲和廢厥職酒荒于厥邑胤后承王命
徂征惟時羲和顛覆厥德沈亂于酒叛官離次俶
擾天紀乃季秋月朔辰弗集于房馮相氏掌十二歲
十有二月十有二辰十日二十有八星之位辨其叙事
以會天位冬夏致日春秋致月以辨四時之叙馮乘
也相視也登高臺以望天文之次序(上注)保章氏掌
天星以志日月星辰之變動以觀天下之遷辨其吉凶
以十二風察天地之和命乖别之妖祥以詔救政訪序
事天子有日官諸侯有日御日官居卿以底日(左桓)
(十七年)㐮公二十七年十一月朔日有食之辰在申
司歴過也哀公十三年冬十二月螽季孫問諸仲尼
仲尼曰丘聞之火伏而後蟄者畢今火猶西流司歴過
也詩人所謂婚禮土功必候天星春秋書日食星變
𫝊載諸國所占次舍伏見逆順周禮測景求中分星辨
國妖祥察候至漢以後星經歴法皆出於數術之學唐
興太史李淳風浮屠一行尤稱精博(唐天文)
天文類
天文經星經星常宿中外官凡一百一十八名積數七
百八十三皆有州國官宫物類之象張衡云文耀麗乎
天其動者有七日月五星是也衆星布列體生於地精
成於列各宿錯峙若有攸属在野象物在朝象官在人
象神有五列焉是為三十五名一居中央謂之北斗四
布於方各七為二十八舍中外之官常明者百有二十
四可名者三百二十為星二千五百微星之數盖萬一
千五百二十
中宫北極五星鈎陳六星皆在紫宫中北極北辰最尊
者也其紐星天之樞也天運無窮三光迭曜而極星不
移第一星主月太子也第二星主日帝王也亦太乙之
座第三星主五星庶子也鈎陳後宫也大帝之居也北
四星曰文御宫勾陳口中一星曰皇天大帝抱北極四
星曰四輔所以佐北極而出政授度大帝上九星曰華
盖所以覆蔽大帝之座也下九星曰扛盖之柄也又下
五星曰五帝内座扛旁六星曰六甲極東一星曰柱下
史北一星曰女史𫝊合九星在華盖上(亦曰胡兵)南河
中五星之造父御官也(一曰司馬一曰伯樂)西河中九
星曰鈎星天一星在紫宫中門右星南天帝之神也太
一星在天一南亦天帝之神也紫宫垣十五星其西蕃
七東蕃八在北斗北一曰紫微大帝之座天子之常居
也(一曰長垣天營旗星)東垣下五星曰天柱門内東南
維五星曰尚書三納言尚書西二星曰隂德陽德宫門
左星内二星曰大理主刑門外六星曰天床西南角外
二星曰内厨東北維外六星曰天厨比北極紫宫次舍
北斗一星輔一星在太微北七政之樞機隂陽之元本
也故運乎天中而臨制四方以建四時而均五行也魁
四星為璇璣杓三星曰玉衡又曰斗為人君之象也號
令之主也又為帝車取運動之義又第一星曰天樞為
天二曰璇為地三曰璣為日四曰權為時五曰玉衡為
音六曰開陽為律七曰瑶光為星一至四為魁五至七
為杓石氏云一主天主秦二主地主楚三主火主梁四
主水主吳五主土主燕六主木主趙七主金主齊魁中
四星為貴人之牢輔星𫝊乎開陽所以佐斗成功丞相
之象也杓南三星及魁第一星西三星皆曰三公主宣
德化調七政和隂陽之官也西漢志曰杓擕龍角衡中
南斗用昏建者杓夜半建者衡平旦建者魁斗運乎中
央臨制四方移節度定諸紀皆係乎斗北斗之次文昌
六星在北斗魁前天之六府也一曰上將二曰次將三
曰貴相四曰司禄司中五曰司命六曰司寇(西漢志曰)
(四曰司命五曰司禄六曰司災與此不同)此六星曰内
階相一星在北斗南總領百司以集衆事太陽星在相
西西北四星曰勢天牢六星在魁下北文昌宫之次太
微天子庭五帝之座也(一曰為衡主平也又為天庭)十
二諸侯之府也其外藩九卿也南藩中二星間曰端門
東曰左執法廷尉之象也西曰右執法御史之象也左
執法之東左掖門也右執法之西右掖門也東蕃四星
一曰上相二曰次相三曰次將四曰上將西蕃四星一
曰上將二曰次將三曰次相四曰上相皆曰四輔也西
南角外三星曰明堂天子布政之宫西三星曰靈臺主
觀雲物左執法東北一星曰謁者主贊賓客也謁者東
北三星曰三公内朝坐會之所居也北三星曰九卿内
座九卿西五星曰内五諸侯辟雍之禮得則太微諸侯
明此太微之次黃帝座在太微中含樞紐之神天子動
得天度則五帝座明黃帝座不明人主求賢以輔法四
帝星夾黃帝座東方蒼帝(靈威仰之神也)南方赤帝(赤)
(熛怒之神也)西方白帝(白招拒之神也)北方黑帝(協光)
(紀之神也)北一星曰太子太子北一星曰從官帝座東
北一星曰幸臣屏四星在端門之内所以擁蔽帝庭郎
位十五星在帝座東北郎將在郎位武賁一星在太微
西蕃北斗常陳七星在帝座北此五帝座之次三台六
星兩兩而居起文昌抵太微一曰天柱三公之位也在
天曰三台主開德宣符也西近文昌二星曰上台為司
命王壽次二星曰中台為司中主宗室東二星曰下台
為司禄主兵所以昭德塞違也又曰三台為天階大一
躡以上下一曰泰階上階上星為天子下星為女主中
階上星為諸侯三公下星為卿大夫下階上星為士下
星為庶人所以相隂陽而理萬物也南四星曰内平近
職執法平罪之官也中台之北一星曰太尊貴戚也此
三台之次攝提六星直斗標之南主建時節焉楯以夾
擁帝座西三星曰周鼎大角在攝提間大角者天王座
也北三星曰梗其北一星曰招搖其北一星曰天戈招
搖與北斗杓間曰天庫天槍三星在北斗杓東女床三
星在紀星北天棓五星在女床北七分七星在招搖東
三公之象也貫索九星主法律九星皆明天下獄煩天
紀九星在貫索東織女三星在天紀東東足四星四漸
臺西足五星曰輦道左右角間二星曰平道西一星曰
進賢亢東咸西各四星在房心北日月五星之道也鍵
閉一星在房東北鈎鈴主關籥天市垣二十二星在房
心東北帝座一星在天市中候一星在帝座東北宫者
四星在帝座西南宗正二星在帝座東南宗人四星在
宗正東宗星二在候星東天江四星在尾北天籥八星
在南斗柄西建星六星在南斗北東南四星曰狗國北
三星曰天鷄天弁九星在建星北河鼓三星旗九星在
牽牛北旗端四星南北列曰天桴離珠五星在湏女北
天津九星横河中騰蛇二十二星在營室北王良五星
在奎北其四星曰天駟旁一星曰王良前一星曰策星
閣道六星在王良前𫝊路一星在閣道南天將軍十二
星在婁北大陵八星在胃北北九星曰天船一曰舟星
中一星曰積水昴西二星曰天街卷舌六星在昴北五
車五星三柱九星在畢北西北大星曰天庫窮星曰天
倉東南星曰司空西南星曰卿星其中五星曰天潢潢
南三星曰咸池東南六星曰諸王其西八星曰八榖天
關一星在五庫南日月之所行也東井鉞前四星曰司
怪西北九星曰坐旗西四星曰天高西一星曰天河南
河北河各三星兩河開日月五星之常道也河南三星
曰闕邱五諸侯五星在東井北南三星曰天樽積水一
星在北河西積薪一星柜積水東水位四星在積薪東
軒轅于七星在七星北軒轅右角南三星曰酒旗南三
星曰天相軒轅西四星曰爟爟北四星曰内平少微四
星在太微西一名處士明大而黃則賢士舉也西四星
曰長垣此周天之雜星(並隋書)
二十八宿二十八舍之度最多者莫如東井其次莫如
南斗度之少者莫如觜觽其次莫如輿鬼
東方角一星為天關其間天關其内天庭黃道徑其中
七曜之所行左角為天田主刑右角為將主兵亢四星
天子之内庭也氐四星天子之宿宫房四星為明堂天
子布政之宫也亦四輔也又為四表中間為天衢為天
淵黃道之所經也南間曰陽間北間曰隂間七曜由乎
天衢則天下和平亦曰天駟為天馬主車駕亦曰天廐
又主開閉為蓄藏又北小星為鈎鈴房之鈴鍵天之管
籥明而近房天下同心心三星天王正位也中星曰明
堂天子位為大辰主天下之賞罰前星為太子後星為
庶子尾九星後宫之埸亦為九子色欲均明小大相承
則後宫有叙箕四星亦后妃之府主八風凡日月宿在
箕東壁翼軫者風起
北方南斗六星天廟也丞相太宰之位主褒賢進士又
主兵牽牛六星天之關梁主犧牲事須女四星天少府
也主布帛虛二星三宰之臣也主北方邑居廟堂祭祀
祝禱事危三星主天府營室二星天子之宫也為主功
事東璧二星主文章天下圖書之秘府西方奎十六星
天之武庫也主以兵禁暴婁三星主苑牧犧牲供給郊
祀胃三星天之厨藏主倉廪五榖府也昴七星天之耳
也主西方又為旄頭胡星也昴畢間為天街黃道之所
經畢八星三邊兵戈獵月入畢多雨觜觽三星為二軍
之候參十星白獸之體中三星主將
南方東井八星天之南門黃道所經主水衡輿鬼五星
天目也主視明察奸謀柳八星天之厨宰七星主衣裳
文綉張六星主珍寳而又主天厨翼一十二星天之樂
府主夷狄遠客軫四星亦主冡宰輔臣也(並晉書)
十二次度數角亢氐壽四星在辰鄭兖州(角十三亢)
(九氐十五)房心大火在昴宋豫州(房五度心三度)尾
箕析木在寅燕幽州(尾十八度箕十一度)斗牛女星紀
在丑吳越揚州(斗二十六度牛八度女十三度)虚危元
枵在子齊青州(虛十度危十七度)營室壁訾娵在亥衛
并州(營室十六度壁九度)奎婁胃降婁在越魯徐州(奎)
(十六度婁十二度胃十四度)昴畢大梁在酉趙冀州(昴)
(十一度畢十七度)觜觹參實沈在申晉益州(觜一度參)
(十一度)東井輿鬼鶉首在未秦雍州(井三十三度鬼三)
(度)柳七星(柳十五度星七度)張三河(十八度)鶉火在午
周三輔(或曰三河)翼(十八度)軫(十七度)鶉尾在已楚荆
州
七曜日月天之運也一晝一夜而運過周星從天而西
違天而東日有中道(黃道也)夏至至於東井北近極故
晷短冬至至於牽牛南遠極故晷長春秋分日至婁角
去極中而晷中皆去極近遠之差晷景短長之制也陽
用事則日進而北晝進而長陽勝故為温暑隂用事則
日退而南晝退而短故為凉寒此寒暑之表日有九行
(青白黑赤各一道其交必於黃道故為九)立春春分東
從青道立秋秋分西從白道立冬冬至北從黑道立夏
夏至南從赤道日行不可指而知也故以二至二分之
星為候至月行則以晦朔决之日之所行為中道月五
星皆臨之也律歴志曰日月相推日合月速當其同謂
之合朔先速後近一遠三謂之弦相與為衡分天之中
謂之望以速及舒光盡體伏謂之晦晦朔合離斗建移
辰謂之日月之行則有冬有夏冬夏之間則有春有秋
是故日行北陸謂之冬西陸謂之春南陸謂之夏東陸
謂之秋(隋志曰東陸謂之春南陸謂之夏西陸謂之秋)
(北陸謂之冬按月令孟春在營室仲春日在奎季春日)
(在胃孟夏日在畢仲夏日在東井季夏日在柳孟秋日)
(在翼仲秋日在角季秋日在房孟冬日在尾仲冬日在)
(斗季冬日在婺女四時日行陸惟孟月未正自仲至季)
(皆在以此考之則漢志信然而隋志未必然)日道發
南去極彌遠其景彌長遠長乃極冬乃至焉日道歛北
去極彌近其景彌短近短乃極夏乃至焉二至之中道
齊景正春秋分焉日有中道月有九行行出入而交生
焉朔會望陸衡鄰於所交虧薄生焉(並漢志)太元經曰
日一北而萬物生日一南而萬物死揚子雲曰日未望
則載魄於西至望則終魄於東𫝊不曰冬至而曰日南
至極於牽牛之初日中之時景最長以此知其南至斗
綱之端運貫營室織女之紀指牽牛之初以紀日月故
曰星紀五星起其初日月起其中凡十二次日至其初
為至節至其中斗建下為十二辰視其建而知其次(劉)
(歆歴)日之與月其隂陽尊卑之辨若君臣然觀君居中
而佚臣旁行而勞臣近君則威損遠君則勢盛故月遠
日則其光盈近日則其明缺(禮書星傳日者德也月也)
(刑也日食修德月食修刑灾異消矣禮記曰男教不修)
(陽事不得故日食婦順不修隂事不得故月食)
五星歲星東方木主春仁也貌也仁虧貌失逆春令傷
木氣則罸見歲星(史記曰義失罰出歲星非也)主齊吳
營室為清廟歲星廟也熒惑南方夏火禮也視也禮虧
視近逆夏令傷火氣罰見熒惑主楚吳越以南心為明
堂熒惑廟也鎮星中央季夏土信也心也仁義禮智
以信為主貌言視聽以心為正故四星皆失填為之動
南斗填星廟主王子(史記曰德禮義刑殺已失則四星)
(之動搖)太白西方秋金義也言也義虧言失逆秋令
傷金氣罰見太白亢太白廟也主大臣(史記曰殺失者)
(罪出太白)辰星北方冬智也水也聽也智虧聽失逆
冬令傷水氣罰見辰星辰星主刑主燕趙(史記曰萬失)
(名罰出辰星)七星辰星廟也(晉志)太史公曰五星色
白圜赤圜青圜黑圜皆凶黃圜則吉五星同色天下偃
兵百姓寧昌西漢志曰漢元年十月五星聚東井以歴
推之從歲星也(魏高允謂崔浩曰漢元年冬十月五)
(星聚東井此方歴數之淺事今譏漢史而不覺此謬浩)
(曰所謬云何允曰按星𫝊金水二星常附日而行冬十)
(月日旦在尾箕昏没於東南而東井方出於寅北二星)
(何因背日而行是史官欲神其事不復推之於理浩曰)
(欲為變者何所不可君獨不疑二星之聚而怪一星之)
(來允曰此不可以空言争游雅曰高君長於歴當不虚)
(言後歲餘允謂浩曰果如君語五星以前三月聚於東)
(井非十月也四朝志曰凡五星差行惟熒惑太白與諸)
(星不同有南侵狼座北入瓠瓜變化超越獨異他星)
東坡曰金水常附日不遠而十月日在箕尾此浩所以
疑其妄以予考之十月為正盖十月乃今之八月耳八
月而得七月節則日猶在翼軫間則金水聚於井亦不
甚遠方是時沛公未得天下甘石何意謟之也太歲
在寅曰攝提格在卯曰單閼在辰曰執除在巳曰大荒
落在午曰敦牂在未曰協洽在申曰涒灘在酉曰作噩
在戍曰掩茂在亥曰大淵獻在子曰困敦在丑曰赤奮
若各分為十二月七曜總論七政之行遲速不同故
其復會為甚難日之行也一歲一周天月之行也一月
一周天歲星以十二年而一周鎮星以二十八年而一
周熒惑以二年而過周惟太白辰星附日而行或速則
先日或遲則後日速而先日昏見西方遲而後日晨見
東方要之周天僅與日月同故亦一歲一周焉惟七政
之行不齊如此其所以難合也而世之觀漢史者見其
論太初之歴曰日月如合璧五星如連珠遂以為五星
會於太初之元年殊不知此乃論太初推而上之至於
渾元之初其數之精密旡有餘分故有是言在太初實
未嘗如合璧如連珠也五星之行其最遲者莫如鎮星
試以鎮星攷之漢高元年五星聚東井盖鶉首之次也
自高祖元年至太初元年凡百有二十年也鎮星二十
八年而一周當是時鎮星之周天盖以三周而復行半
周有餘已進在元枵之次矣安得有日月如合璧五星
如連珠起於牽牛之初乎夫日舒而月速當以二十九
日半強而相及盖月行速而日行舒故也故一歲之周
凡十有二會焉以其序而言之十有一月會於星紀之
次十有二月元枵正月訾陬二月降婁三月大梁四月
實沈五月鶉首六月鶉火七月鶉尾八月壽星九月大
火十月析木夫會而為晦晦而復蘇明於是乎生焉是
之謂朔月之行速漸遠於日以周天言之其近日也九
十一度有竒其遠於日也三百七十四度有竒是之謂
一近一遠三為弦此謂上弦也其行甚遠而與日對去
日百八十二度六十二分有竒是謂相與為衡分天之
中為望盖日與月相望故也其行過中遠於日也二百
七十四度有竒其謂之近一近一遠三為弦此謂下弦
也上弦在於八日下弦在於二十二日望在於十五日
此其常也與弦或退則是七日或進則在九日下弦或
退則在二十一日或進則在於二十三日望或退則在
於十四或進在十六此其變也(渾儀)
十二辰十二土天有十二次日月之所躔地有十二辰
王侯之所國周官大司徒辨十有二土十有二壌保章
氏以星土辨九州所封皆有分星以觀妖祥盖九州十
二域或係之北斗或係之二十八宿或係之五星則雍
主魁冀主搖青兖主璣揚徐主權荆主衡梁主魁陽豫
主搖光此係之北斗者也星紀吳越也元枵齊也娵訾
衛也降婁魯也大梁趙也實沈晉也鶉首秦也鶉火周
也鶉尾楚也壽星鄭也大火宋也析木燕也此係之二
十八宿者也歲星主齊吳熒惑主楚越鎮星主王子太
白主大臣辰星主燕趙代此係之五星者也然吳越南
而星紀在丑齊東而元枵在子魯東而降婁在戍東西
南北相反而相属何耶先儒以謂古者受封之日歲星
所在之辰其國属焉觀春秋凡言占相之術以歲之所
在為福歲之所衝為灾故師曠梓慎禆竈之徒以天道
在西北而晉不害歲在越而吳不利歲滛元枵而宋鄭
饑歲棄星紀而周楚惡歲在豕韋而蔡禍歲及大梁而
楚凶則古之言星次者未嘗不視歲之所在也(禮書)
中星書於仲夏舉房心而月令舉亢書於仲秋舉虚而
月令舉牛書於仲冬舉昴而月令舉壁則書之中星常
在後月令中星常在前盖月令舉月本書舉月中也月
令旦昏之中星或舉朔氣或舉中氣猶書於七星或舉
其名或舉其次皆互見也(禮書)月令四時昏旦之中
星皆協二十八宿之度惟仲春之月昏弧中旦建星中
夫弧建二星不預於二十八宿之列而月令云爾者盖
弧属於井建属於斗故也歴書舉昏旦中星者取其示
人以中而已如仲春之月昏東井中旦南斗中然考之
二十八宿東井南斗其度最闊中春昏旦井斗之度雖
中井斗之星甚遠故秦之為歴慮其非示人以中之意
乃視井度之中其昭然當中者莫如弧星故取以代井
焉視斗度之間其昭然當中者莫如建星故取以代斗
焉其實弧属井建属斗耳賈逵曰建星即斗星謂建之
度即斗之度此說是矣若李竒謂古以建星為宿今以
牽牛為宿是大不然(渾儀略說)月令仲春之月昏弧中
按尚書之日中星鳥不同者如鄭康成之意南方七宿
總為星鳥井鬼則鳥星之分故云鳥星與此同也按仲
夏昏亢中尚書云日永星火不同者按鄭谷孫顥云星
火非謂心也卯之三十度總為大火其為大火之次有
星者月令舉其月之初朔書則總舉一月之初中故不
同也按仲秋之月昏牽牛中書云宵中星虚仲冬之月
云東壁中書云日短星昴不同者亦是月令舉其初朔
尚書總舉一月之初中理亦不異孔安國注書一所舉
星者皆云七星並見是畢見之義不謂南方之中(禮記)
(正義)
三辰五星太極運三辰五星於上而元氣轉三統五行
於下其於人皇統三德五事於中故三辰之合於三統
也日合於天統月合於地統斗合於人統五星合於五
行水合於辰星火合於熒惑金合於太白木合於歲星
土合於鎮星三辰五星相經緯(劉歆歴)
十二風十有二風風之生於十二辰者也考之𫝊曰陽
立于五極于九五九四十五則變矣八風各四十五日
艮為條風震為明庶風巽為清明風離為景風坤為凉
風兊為閶闔風乾為不周風坎為廣莫風卦不過八則
風亦八而已言十二風者乾之風漸九月坤之風漸六
月艮之風漸十二月巽之風漸三月而四維之風皆主
兩月艮為條風而立春亦曰條風巽為清明而立夏亦
清明坤曰凉風而立秋亦曰凉風乾為不周風而立冬
亦曰不周風所以為十二風也保章氏以十二風察天
地之和命乖别之妖祥鄭曰十二辰皆有風吹律以知
和否楚師伐鄭師曠曰吾驟歌北風又歌南風南風不
競多死聲楚必旡功是時楚師多凍則其命乖别也審
矣
八風八風從律而不奸(樂記)謂十二月律也樂音象八
風其樂得其度故八風應八節條風者條者生也明庶
風明庶者迎衆也清明風清明者芒也景風景者大也
言陽氣長飬也凉風凉寒也隂氣行也閶闔風閶闔者
咸取飬也不周風不周者不交也言隂陽未合化也廣
莫風廣莫大莫也開陽氣也(正文注)季札聘魯觀周
樂曰五聲和八風平(㐮二十五年)舜曰惟聖人知樂
之本以通八風(孔叢子)天漢起没天漢起東方徑其
尾之間謂之漢津乃分為南北二道至天津下而合西
南行又分而東南行在七星南而没(晉隋志)天雲漢
自坤抵艮為地紀(唐天文)析木謂之津箕斗之間津
也(爾雅)
祥瑞三皇邁紀五星如連珠日月如合璧(漢志)伏羲有
神龍負圖之瑞炎帝感神龍之生黃帝受命有雲瑞寳
鼎之祥有土德之瑞故號黃帝少昊鳳鳥至堯時甘露
降芝草生醴泉出又有蓂莢生於庭舜時簫韶九成鳳凰
來儀擊石拊石百獸率舞禹時天雨金三日亦嘗雨稲
塗山之會濟河黃龍負舟(劉敞外紀)龜書畀姒之應商
元鳥隨卵而生契(並史記)又有白狼銜環之異嘉禾同
本而異秀其大盈車(瑞應圖)周姜嫄踐巨人之跡而生
稷武王之興白魚入于王舟有火至于王屋流為赤色
烏(史記)或曰齊桓將伯高祖入秦五星聚房高祖生而
有交龍之祥又有赤帝之瑞芒碭雲氣之異冬十一月
至覇上五星聚東井此高帝受命之符客謂張耳曰東
井秦地漢王入秦五星從歲星聚當以義取天下文帝
時黃龍見成紀武帝元符元年獲白麟作白麟之歌元
鼎四年得寳鼎后土祠旁馬生渥洼水中作寳鼎天馬
之歌元始三年幸東海獲赤鴈作赤鴈之歌宣帝初卧
居數有光輝神爵元年詔曰嘉谷元稷降于郡國神爵
仍集金芝九莖産凾德殿銅池中九真獻竒獸南郡獲
白虎威鳳為寳東濟大河神魚舞幸萬歲宫神爵集其
改元神爵是後鳳凰五至改元五鳳三年甘露降改元
甘露夏黃龍見新豊又改元黃龍成帝時犍為郡於水
濱得古磬十六枚議者以為善祥劉向言宜興辟雍庠
序雅頌之音(西漢)光武生而赤光照室中中興獲赤伏
符(強華士云四七之際火為主)白水真人王莾(改金刀)
(為貨泉或以貨泉字為泉)龍飛白水鳳翔參虛(張衡兩)
(都賦)光武謂馮異曰我夜夢乘龍上天建武中鳳凰見
陳晉雨穀形如稗實中元中醴泉湧出京師朱草生嘉
禾一莖九穗光武嘗自謙每郡國上靈物輙抑而不當
(並東漢)明帝永平中王雒山出寳鼎漅湖出黃金麒麟
白雉醴泉嘉禾所在出焉又甘露降於甘陵芝草生神
爵集詔賈逵作頌章帝時鳳凰仍集麒麟並臻甘露宵
降嘉穀滋生郡國上符瑞合於圖書者數百千所(東漢)
魏文帝生黃龍見於譙明帝景初黃龍見有司奏宜以
建丑為正上黃吳時黃龍見武昌嘉禾生會稽因以改
元黃龍嘉禾(三國志)魏青龍中張掖郡寳石負圖有石
馬七後司馬氏興晉武帝大始中嘉禾生於酒泉一蔕
十莢(宋書)有白雉之頌林邑獻馴象後有五馬渡江一
馬化為龍之謠元帝中興之兆有日重暈皆以為中興
之象(晉書)唐高祖時野蚕成繭太宗曰比見群臣上表
賀祥瑞夫家給人足而無瑞不害為堯舜後魏之世吏
焚連理木煑白雉而食之豈足為至治乎自今惟大瑞
表聞嘗有鵲巢寢殿槐上左右賀上曰常笑煬帝好祥
瑞瑞在得賢此何足賀遂命毁之太子室中産素芝十
四莖並為麟鳳之形高宗龍朔中含光殿前麟趾見改
元麟德三年鳳凰集改儀鳳元宗開元中潞州獻瑞應
圖謂宰相曰往者史官惟記灾異將令王者懼而修德
故春秋不書祥瑞惟記有年聖人之意明矣勑天下不
得奏祥瑞代宗大歴中澤州進慶雲圖制曰以時和年
豊為嘉祥以進賢遂忠為良瑞如慶雲靈草異木自今
諸道並不須進德宗正元詔曰所寳惟賢至如嘉禾神
芝竒禽異獸盖虚美也宜停進七年梓州言嘉禾生麟
食之一鹿引群鹿隨焉使工圖之以獻文宗開成中詔
以慈惠恭儉為休證人和年豊為上瑞諸道祥瑞並不
得奏聞(太宗時長孫旡忌曰嘉祥又還陛下推而弗居)
(今史官閣筆旡以示後帝曰瑞應之來當勞心以答天)
(地耳)(會要)
五代唐明宗即位焚香祝天願早生聖人為中國主二
年而太祖生於洛陽神光滿室異香逹于外至今俗呼
為香兒營太祖時有瑞文馴象玉鳥皓爵之瑞詔和峴
作樂章昭憲生太宗時夢神人捧日置懷而孕雍熙中
獲一角獸太宗曰珍禽異獸無益於事非所尚但得時和
歲稔人安俗阜乃為上瑞淳化元年宋炎奏踐祚以來
郡國所獻羽族之瑞三十七蹄角之瑞三十六草木之
異雲露之應不可勝紀上謙遜不以示外願付史館(宏)
(詞編)眞宗大中祥符間太山天書降上東封覩外郡獻
嘉禾顧左右曰天下豊稔即祥瑞也(寳訓)仁宗時河北
進芝草是日雪上曰今日嘉雪大滋宿麥自勝芝草之
瑞(聖政)
議論歐陽公五代史曰自秦以來尤多祥瑞予讀蜀書
至龜龍麟鳳之類所謂王者之嘉祥莫不畢出於國或
以為王氏不足以當之但視時之治亂可知也龍之為
物以不見為神以升雲行雨為得致令偃然暴露其形
是不神也可以為妖鳳之遠來有道之應今數至或出
於庸君謬政之時或出於危亡大亂之際豈可為瑞哉
麟獸之遠人也故孔子書西狩獲麟譏之也如堯舜湯
武之世麟未嘗一出而當亂世孰知其為瑞哉此數物
者皆出於蜀雖可以為瑞物亦可疑也庶幾或者有作
焉班彪王命論推王者之興瑞應之異世系之短長
固非好竒論以夸耀時俗也盖天子之貴神明之祚可
得而妄處哉固未見運世無功本德不紀而能崛起在
此位者也司馬遷作史記其紀述三代之世系而因元
鳥以生履巨跡以孕白魚赤鳥之瑞亦累累言之不厭
孟堅之贊高祖則遠推其世系之所從出而知其為帝
堯之後芒碭之雲當道之蛇此豈可以常理論哉二史
最為精簡豈猶有費辭正以天位不可幸而得其杜窺
窬之意深矣是故陳嬰之母自念其家勢之微不欲嬰
之暴貴韓淮隂智勇無敵甘心於高祖之服正以為帝
之興為天授非人力也
灾異堯時十日並出焦禾稼上射十日民皆喜商太戊
立桑榖共生於朝伊陟曰妖不勝德帝政其有闕歟帝
從太戊修德而桑榖死高宗祭湯有飛雉升鼎而雊祖
已訓王先修政事(史記)成王初周公攝政管蔡流言而
公居東時大熟未穫天大雷電以風禾盡偃大木斯拔
邦人大恐王啓夫金縢之書曰冲人不及知今天動威
以彰周公之德出郊乃雨反風禾盡起歲大熟國語曰
幽王時山川皆震伯陽父曰陽伏而不能出隂迫而不
能承於是乎有地震劉向曰幽厲之際朝廷不和是日
月薄蝕而無光其曰朔日辛卯日有食之彼月而微此
日而微天變見於上地變見於下水泉沸騰山谷易處
其詩曰百川沸騰高岸為谷深谷為陵霜降失節其詩
曰正月繁霜我心幽傷此不和之所致也至春秋二百
四十年日食三十六地震五彗星三見夜常星不見星
隕如雨者一火灾十二五石隕墜六鷁退飛周道遂不
復興宋景公熒惑守心宋之分也司星子韋曰可移於
相公曰相吾之股肱可移於民公曰君者待民可移於
歲公曰歲飢民困吾誰為君子韋曰君有人君之言宜
有動於是果徙三度史記齊景公彗星見當齊分晏子
曰君高臺深池賦歛如弗得刑罰恐不勝茀星將出彗
何懼乎公曰可禳否曰神可祝而來亦可禳而去百姓
怨苦以萬數而君令一人禳之安可勝衆口乎
景公懼而修德十六日而滅晉梁山之變召伯宗重人
曰國主山川故山川摧竭則君為之不舉降服而徹樂
祝幣史辭以禮焉雖伯宗若之何昭公四年大雨雹申
豊曰聖人在上無雹雖有不為灾鄭人鑄刑書士文伯
曰火未出而作火以鑄刑器鄭其敗乎十七年日食祝
史請用幣昭子曰日食天子不舉伐鼔于社諸侯用幣
伐鼔于朝禮也冬有星孛于大辰禆竈言於子産曰以
宋衛陳鄭將同日火若我用瓘斝鄭必不火子産弗與
戊寅風甚皆火禆竈言曰不用吾言鄭又將火子産曰
天道遠人道邇竈焉知天道是亦多言矣遂不與亦不
復火漢文帝元年齊楚地震二十九山同日崩大水潰
出(胡日史書其異而旡其應或以為吕氏隂盛餘氣所)
(感是不然意者帝方以德化天下愛民惟恐傷之所以)
(有灾異之證而旡其應)二年日有食之詔舉賢良以正
不逮景帝時日食旱蝗星孛旡歲旡之武帝六年有星
孛于東井長竟天遣王恢韓安國擊越元光三年河水
决濮陽汎郡十六發卒十萬救决河起龍淵宫元狩四
年長星出于西北衛青霍去病各將五萬騎伐單于元
封二年瓠子河决命從臣將軍以上皆負薪塞河其秋
有星孛于東井又有星孛于三台望氣王朔言獨見填
星出如瓜食頃復入有司皆曰陛下建漢家封禅天報
其德星云昭元鳳三年太山有大石自立上林有柳木
枯僵自起生此宣帝興之兆也宣帝元年地之鈌也對
曰物之自然未必關人事今責躬自省未必不為福也
長壽三年三月大雪蘇味道將賀王永禮曰此灾也乃
誣為瑞若三月雪是為瑞雪臘月雷為瑞雷乎玄宗開
元七年日食素服俟變徹樂宋璟曰日食修德月食修
刑君子耻言浮於行苟至誠以行不必數下詔也初太
廟四室壊上素服避正殿宋璟蘇頲願且停東都之幸
姚崇曰太廟皆苻堅時物歲久朽腐而壊適與行期相
會不可信從先是二月朔太史奏太陽應虧不虧姚
崇表賀德宗正元中司天奏是日太陽虧是時以隂雲
不見百寮稱賀
諸儒言灾異仲舒治國推隂陽錯行求雨閉諸陽縱諸
隂其止雨反是藁未上主父偃竊而奏焉於是下吏劉
向見洪範陳五行隂陽休咎之証乃集春秋至春秋灾
異之說紀推迹行事著其占驗號曰洪範五行𫝊焦延
壽長於言灾異八八六十四卦更直日用事以風雨寒
温為候各有占驗京房用之尤精(孟康曰一爻主一日)
(六十四卦為三百六十日餘四卦震離兊坎為方伯監)
(司之官是二至二分之日)京房以六十律相生之法占
隂陽寒燠風雨(後志)翼奉元帝初上封事曰知下之術
在六清十二律而已北方好貪狠申子主之東方隂賊
並行是以王者忌子卯也南方惡廉貞寅午主之西方
喜寬大巳酉主之二陽並行是以王者吉午酉也樂行
奸邪辰未主之哀行公正戍丑主之辰未属隂戍丑属
陽物各以類應廼正月癸未日加申有暴風從西南來
未主奸邪申主貪狼風以太隂下抵月建前是人主左
右邪人之氣郎顗父崇學京氏易善風角星筭(謂候四)
(方四隅之方)能望氣占候吉凶顗亦夜占象度(並漢書)
京房說凢日食不以每朔者名曰薄杜預謂日光以望
時遥奪月光故日蝕日月相會月掩日故日蝕李吉甫
曰日月運行遲速不齊凡周天三百六十五度有餘日
行一度月行十三度有餘率二十九日半而與日會又
月行有南北九道之異或進或退若晦朔之交日為月
所掩故有薄蝕之變劉歆說凡日食君能修政則灾消
福至不能則福息禍生故經書灾而不記其故盖吉凶
旡常隨行而成禍福也蘇曰仲尼修春秋二百四十二
年日星之變必書而月蝕不紀觧之者云月諸侯道也
夷狄象也彼有虧王者中國之政勝故不為灾或云盖
取詩人彼月而蝕則惟其常之義也仲舒言星孛者惡
氣之所生也劉向謂五星嬴縮變色逆行甚則為孛劉
歆說彗所以除舊布新也左氏曰人火曰火天火曰灾
陳蕃上火灾䟽曰惟善政可以已之魏明帝崇華灾高
堂隆曰推禮修德可以勝李固曰地震地者隂也法當
安静今也越隂之職專陽之政故應以震動張行成吳
陽君象也地隂臣象也君宜轉動臣宜安静今地震焉
宜深思以杜其萌仲舒曰天心仁愛人君必示灾異以
警懼之春秋末周德雖微數十年間旡災青者天所棄
也
羣書考索卷五十七
