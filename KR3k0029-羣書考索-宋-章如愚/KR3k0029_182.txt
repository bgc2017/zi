羣書考索續集卷五十一
宋章如愚編
輿地門
京都
京東東路春秋戰國之時齊據東海雄制中夏赫然為
五百年之強國逮於秦漢之際形勢益張與陜右相角
天下制勝之地舉在兩隅如河北江南皆不足進焉故
韓信下趙挈以與張耳而弗顧既襲有全齊遽啟假王
之請漢既策命而蒯通遂知楚漢輕重舉在於信垓下
克集西楚遂亡則其地利斷可知矣是故田肯有東西
秦之稱臣初讀戰國楚漢之書殊覺齊地之強意其後
世滋甚然而漢魏而下寥寥千載間青齊之地浸以汨
沒其間擅王(張耳)僣帝(南燕)與藩臣不軌(唐淄青)節度
者各一姓而已而又莫不喘息釡中幸亂苟安僅為歲
月崛強之計王師壓境遽即芟夷所謂昔日形勢果何
在也以至漢晉隋唐之季天下盗起如蝟南北五季之
中中原禍亂沈酣奸雄投隙莫甚於此時矣而全齊之
地蔑爾無聞又何其荒凉削弱之甚也夫土壌腴瘠山
川夷險今古不殊而前後強弱相戾若此何哉既而考
歴代戶口登耗與夫城邑修廢郡縣增損離合之制然
後知青齊之地一盛一衰蓋有自而來方姬周之季有
齊垂九百年斯民久獲休息而為之上者經制緝理又
皆得其道惟太公克慎厥始而桓公克振厥中威王又
克成厥終三后奮功全底於治斯民浸以蕃息鑿斯池
穿斯城深耕易耨日以赴功而齊國赫赫稱強伯矣當
時齊地不下七十城而臨淄一城已有丁男二十一萬
觸類而長則它城可知故蘇秦稱齊人連衽成帷揮汗
成雨蓋言其蕃庶之甚也嘗考西漢之時全齊之地有
二百三十餘縣民戶不下二百萬大率當天下之十二
蓋其去田氏為未遠也故知春秋戰國楚漢之時齊地
獨稱強伯不為過矣爰自新莽之亂山東盗起而青徐
首難暨光武中興削平中土而齊實為殿故地已坵墟
戶口凋耗建武之初縣邑并省幾半涵養二百年而民
戶不踰百萬重以黃巾之亂海岱騷然全齊之民舉為
羣盗拏戰數載殺傷困重而歸䧏曹公者猶百三十餘
萬人籍其勇銳者為兵餘皆漂流失所自是齊地空矣
魏晉之際休息六十年而民戶才盈十萬舉全齊之民
僅能當戰國臨淄一城之衆既而又遭五胡之亂王彌
騁亂殺戮如刈瀕海重困雖有州郡之名幾為空地自
是而後東國汨焉不振勢亦宜也由是觀之天下國家
之輕重特在民戶登耗如何苟人物蕃庶則鹵莽惟膏
腴隳廢惟金湯坵墟惟甍棟荒圯惟桑麻狼號鬼哭之
地惟雞犬相聞牛羊群牧之鄉而赫然盛強矣乃若人
民凋耗莫克有為雖雍州之上腴蜀土之天險東國之
纖巧河朔之強捍將安施設哉斯率土之濱莫不皆然
豈惟青齊之地古今盛衰有足慨也抑嘗譬之土地其
軀幹人民其精魄也精魄去矣軀幹猶存其何用哉彼
有争地以戰殺人盈野是猶舍精魄而争其軀幹豈可
謂知務也哉
京西北路河南之地天下之中其民生禀中和性理安
舒樂逸豫而不能為亂故古名其州為豫自秦漢以還
天下有變常為兵衝而其民不工戰闘大抵易為戡定
王師甫至則簞食交迎雖有奸雄不能割據豈非習俗
和平不能為亂故邪爰自李唐中葉而後兩河殽亂李
忠臣節度淮西統其下暴掠以啟衆心而蔡人始樂為
不軌忠臣既敗李希烈乘之益逞由是申蔡之人從亂
如歸吳少誠繼世遂以䟦扈淮西之民習久為常但知
為賊之利不復知有逆順之理及王師壓境則城自為
守人自為戰父子相視死不為悔其酣亂錮禍乃與羌
夷無異故唐朝環天下兵以事三州歴三世五將五十
餘年僅乃克之顧其人如此則所謂昔日安舒逸豫之
性果何在也嗟乎河南之地自古名為豫州而習俗之
弊乃至甚於幽燕惨殺之氣而况不為豫州者乎為人
上而以風俗為任者其可不戒哉
京西南北路河南豫州之地平夷洞逹萬有一轂八面
受敵之場也而戰國之時韓魏以區區陋邦北縈南帶
環繞數千里界於秦楚齊趙四大國之間無再會不受
敵而虎狼之秦搏噬尤亟其勢可謂危矣而終能雞唱
荷戈月沉擊柝繼世相承為二百年之戰國及與齊楚
皆亡夫以二百年韓魏之君豈皆賢哉咸能不失疆土
則以生於憂患故耳下至李唐之亂梁主朱温亦割據
河南潜窺唐室天下環起而攻之腹背首尾舉為敵國
而温轉戰萬里出入十年亦能劫據中原以傾唐祚然
後知無山河之恃者所以固疆埸之防無守禦之志者
所以啟開拓之心天下之勢固有不安之安不固之固
存焉在王者處之如何耳
河北東西路甚矣亂離之勢不可以久而興復之功不
可以緩也蓋常人之情駭於驟見而狃於常聞作於始
而怠於終方其禍亂之初天下之人駭然而奮雖匹夫
匹婦莫不有忠義憤激之心則奸雄之徒劫以從亂也
難及其久也天下之人習亂為常因循顧望之心生而
忠義敢為之氣沮則奸雄之徒劫以從亂也易及其又
久也天下之人蕩而忘反耆舊既沒而少壮生長亂離
視犯順逆節之事以為當然則操戈為仇者唯知各為
其主矣於是有一危而不可復安一亂而不可復理歴
觀前古例有此弊而李唐河北之禍尤為昭然方安史
首亂兩京淪沒宇内大震唐祚不絶僅若綴旒而肅宗
匹馬北方提孤軍横搏強敵不數年間遂清大憝者蓋
民心未變困而取之易以成功故也及代宗瓜分河朔
付諸叛將涵養二十年間羣起而肆逆則雖窮天下兵
累世事之終不能克蓋民心已變力而争之則難以成
功故耳切觀正元之初朱㴞詔燕人以叛號於衆者三
皆不應遂劫之以前既乃大噪而還㴞誅戮數百人然
後定則知河朔之人本無負唐之心不幸因循以至此
耳且以德宗之初去天寳之亂幾三十年矣而河朔之
民猶未始㤀唐者豈不以太平之老猶在而斯民猶有
所聞故邪逮四十五年之後耆舊既沒少壮生長亂離
不復知有太平涵養之恩於是狼心始逞而不可如何
矣臣故曰亂離之勢不可以久而興復之功不可以緩
者此也
兩廣
廣南東西路漢魏以還守官廣南者多以貪墨坐激吏
民之叛啟蠻獠之寇寔由於此蓋古今之同患也抑嘗
攷其故嬴秦以來以守令為治臺省銓除莫不以内地
為重以邊遠為輕而廣南之地去京華為尤遠瘴癘蠱
毒種種穢惡内地之人南轅越嶺不啻斥逐必罪戾孱
庸不得已然後膺其選既百舍登途往返重費不過厚
取於民耳而又地産珍竒掌握之物足當數世疆域曠
邈按察稀臨京闕萬里赴訴莫及則無聊汨沒之人何
惮而不為賄乎歴古交廣之間民獠多叛致騷擾江淮
震駭朝省職由此也嘗觀漢順帝永和中日南象林羣
蠻並反四府議發江淮甲卒致討李固駮之以謂前尹
就討益州叛羌蜀人諺曰兵來尚可尹來殺我乃召還
以兵付刺史張喬旬月之間寇虜殄敗宜精選牧守以
殊俗乃以喬刺史交州祝良為九真守喬至開示慰誘
並皆䧏散良单車入賊䧏者數萬皆為良築起府寺由
是嶺表無虞至靈帝中平中屯兵作亂嶺南大擾三府
乃精選賈琮為刺史琮至蠲復徭役選良吏試守諸縣
遠近翕然巷路為之歌曰賈父來晚使我先反今見清
平吏不敢飯自後嶺表之民又獲安堵審觀張喬祝良
賈琮之事而人情可見矣然則嶺南歴世多亂豈皆蠻
獠之罪抑當時朝廷制置失宜耳嗟乎監司守令九重
之指臂也所以撫育斯民全頼良吏其休息安危莫不
由之又可易其選耶内地之民伊邇闕庭監司往來如
織號令所宣閭閻必達借使守令或非其人冤抑易訴
詣監司而不獲則裹糧走闕下耳是内地親民之吏猶
可非其人也至嶺表則不然遠者去京華萬里終歲道
途僅能一詣闕庭而又荒陬絶域程驛邈焉監司不能
周及守令苟非其人則冤民無由申訴屈抑既甚則其
勢必將為亂是遠地親民之吏不可非其人也而歴代
銓蔭反以内地為重以邊方為輕是何倒置之甚哉切
觀宋朝開寳中太祖命鉞文敏知瀘州召見講武殿謂
文敏曰瀘州最近蠻獠尤宜撫綏聞知州郭思齊監軍
郭重遷掊斂於民恃其遐遠謂朝廷不知爾至為朕鞫
之苟一毫侵民不以遠赦夫瀘州去京師四千一百里
可謂遠矣而官吏貪墨太祖盡知之雖僻遠小郡凡差
守臣必親自處分其謹重如此則邊民安得不理蠻獠
自何而叛措方有於太平之盛東南一尉西北一候端
有餘矣嗚呼兩廣四十州之地皆宋朝瀘州之地也其
選任守臣可不戒哉
東南
東南土壌三國之季吳主孫皓自建鄴遡流移都武昌
而土地埆塉民間苦之當時謠曰寧飲建鄴水不食武
昌魚寧還建鄴死不止武昌居誠以地薄而民窮也據
禹貢荆州厥土塗泥厥田下中而武昌乃荆州之壌即
本朝之鄂州是鄂土之瘠振古則然矣然而李唐長慶
中崔郾為觀察治陜以寬繼治鄂更以嚴或問其故曰
陜土瘠而民勞吾撫之不暇鄂土沃而民剽非用威莫
治也夫陜郡古雍州之界厥土黃壌厥田上上而鄂土
比之猶且為沃則上腴可知矣彼唐堯以來至於三國
之季二千五百餘年矣鄂土之瘠自若也孫皓而下至
於崔郾之時纔五百五十年耳而土壌腴瘠若此其不
侔何哉蓋二代以前東南荒凉為甚春秋而下又為吳
楚之境兩漢之際未經緝理自吳主孫權以來始倚武
昌為重更三國東晉南朝之時常為重鎮車舟所湊人
物萃焉積壌流膏耕鑿滋利歲時浸久遂為沃壌則亦
宜然也雖自東漢以還東南民物漸以蕃息至於隋唐
宋朝大為豐美人力既偹皆為沃壌方之往古全不相
侔固非特鄂土為然也按禹貢揚州厥田下下是東南
之地天下最瘠薄者也而隋志乃稱江浙之間川澤衍
沃有陸海之饒與土相反如此豈不以東晉南朝之時
人力有致於此耶嘗觀漢武帝時趙過能為代田比它
畆倍收固非土地有腴瘠而人力有勤怠也特謀畫有
工拙耳振古中原之地種植所加盡為沃壤者詎皆其
質然哉抑由歴代帝王所居朝覲會同九有輻湊百巧
所聚萬貨所通人力脩而地利盡故也及漢魏以還天
下有變常首難於西北則衣冠伎巧轉而南渡四方習
俗所利舉萃東南農桑工賈曲盡其便人物之繁與京
華無異而圡壤亦從而沃矣加之離亂少弭上下浸安
井里環聚以糞其田雞豚畜之牛羊牧之荆棘芟而草
萊闢種植時而灌溉利雖欲不為沃壤得乎哉且以有
隋盛時揔江浙閩中不盈三十萬戶則人力之不寧幾
何自唐朝以來浸以休息更五代至於宋朝以增至五
百餘萬戸州縣墟鎮整焉相望則其陸海之名益不虚
矣故知今之東南全非昔之東南若欲議東南之實必
舍古之名然後可也
南北
宋朝南北輕重江河淮漢經乎中國皆自西而東注是
開闢以來南北之形勢已分矣而古今推遷輕重奪移
不可不審也蓋普率之間覆載長育各有定限旺於此
則彼衰盛於彼則此謝雖先後不齊其有興廢一也是
皆天地自然之數有非人力所能為者觀秦漢以前天
運旺於北方故天下之美舉萃於西北其冠冕之盛風
化之美榖粟之豐機巧之利財用之饒戶口之登舉在
淮海以北纔越淮漢以南頓然陵替故帝王之興舉在
西北而謂之中國淮漢以南盡為蠻夷之域是以舜分
天下為十二州淮漢以北居其九(兖豫青徐雍冀幽并)
(營)淮漢以南止居其三(荆揚益)周公分天下為九州淮
漢以北居其七(兖豫青幽并雍冀)淮漢以南居其二(荆)
(揚)漢武分天下為十三郡淮海以北居其九(兖豫青徐)
(雍冀幽并司隸)淮漢以南止居其四(荆揚益交)元始中
揔天下千有二百餘萬戶而淮漢以北當千有餘萬戶
淮漢以南止當二百萬戶是秦漢以前萬里南邦僅能
當天下四分之一而已加之三國而下繼以東晉南朝
紛争數百年間斯民重困故晉武平吳籍其民戶才盈
五十萬隋文平陳其籍亦不過晉武之初反以三隅兩
淮四川蓋可知矣按其道里雖當宋朝十有五路之地
(淮南江南荆南湖南廣南八路兩浙路福建路蜀川四路)
(及京西南路)而戸口凋耗曾無江浙一路之民加之利
源匱竭食貨蕭然茶稅未興鹽利無幾酒課既疎商筭
亦䍐其仰以給國家之用者不過農桑之稅而已是數
百年間罄南夏財賦所以曾不及宋朝江浙一路之半
而乃用以提挈天下大半之地以與西北争衡又豈可
得哉爰自李唐而下南北一家蠻荒萬里悉為郡縣而
民物自古凋零山川英靈湮欝而無所發泄由是天地
王氣盡鍾於北海嶽之藏勃焉坌湧動植含靈莫不昌
盛而又蠻夷軌順盗賊浸息更安史之變而無虞歴五
季之難而獲免其間縱有禍亂旋即削平至於宋朝之
興罰罪弔民拾取諸國州縣晏然不知有軍而聖聖承
承深加涵養民物康寧益用豐泰遂為九圍重地奪往
古西北之美而盡有之是以鄒魯多儒古所同也至於
宋朝則移在閩浙之間而洙泗寂然矣關輔饒穀古所
同也至於宋朝則移在江浙之間而雍土荒凉矣青齊
冠蓋衣履天下亦古所同也至於宋朝則移在蜀漢之
間而海岱蕭然矣古之賦於民者惟桑麻所出而桑麻
之饒關河為盛東南無足進焉宋朝則異然酒茶鹽鐡
香藥關津之利歲入不貲雖兩稅所及殆不能加國家
利源莫重於此而大半在於江淮閩浙川廣之間西北
無足進焉是以熙豐盛時分天下為二十三路淮漢以
北止居其八(京西北路京東兩路陜西兩路河北兩路)
(河東路共八路)淮漢以南乃居其十有五(即東晉南朝)
(十五路之地)揔天下餘千有六百五十萬而淮漢以北
纔當五百餘萬戶(四京餘七十九萬京東兩路垂百三)
(十萬京西北路垂四十九萬河西北路垂九十六萬陜)
(西兩路垂一百三十二萬河東路垂五十九萬共五百)
(二十六萬戶)淮漢以南乃當千有百餘萬戶(京西南路)
(餘三十五萬淮南兩路餘百三十一萬兩浙路垂一百)
(八十一萬江南兩路餘二百三十八萬荆湖兩路垂一)
(百五十三萬蜀川四路餘一百九十五萬福建路餘一)
(百五萬廣南兩路餘八十一萬共千有一百一十九萬)
(戶)大率當天下三之二是不出東晉南朝之地而增十
五倍之人以十五倍之人而增三十倍之利舉天下之
美盡萃於南夏其古今相反若此之甚是豈非天運回
旋物莫兩大故輕重奪移一至此也抑嘗譬之人之生世
有幼必有壯有壯必有老秦漢以前西北壯而東南之
稚也魏晉而下壯者之齒益衰稚者之年方長至於宋
朝而壯者已老稚者已壯矣人猶以其昔日之壯也而
未敢輕其老以其昔日之稚也而未知畏其壯是又可
以為常乎故曰古今推遷輕重奪移不可不審也
羣書考索續集卷五十一
