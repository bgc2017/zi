羣書考索卷二宋章如愚撰
六經門
書類
尚書始末古者伏羲氏之王天下也始畫八卦造書契
以代結繩之政由是文籍生焉伏羲神農黃帝之書謂
之三墳言大道也少昊顓帝高辛唐虞之書謂之五典
言常道也至于夏商周之書雖設教不倫雅誥奥義其
歸一揆是故歴代寳之以為大訓先君孔子生扵周末
討論墳典斷自唐虞以下訖于周芟夷煩亂剪截浮辭
舉其宏綱撮其機要足以垂世立教典謨訓誥誓命之
文凡百篇所以恢宏至道示人主以軌範也孔子百篇
遭秦火不存至漢伏生口授得二十八篇後又得泰誓
一篇為二十九篇孔壁之書既出孔安國定其可知者
二十五篇又别出舜典益稷盤庚康王之誥共為五十
八篇其文以隸書存古文故謂之古文尚書此書之成
遭巫蠱不出漢儒聞孔氏之書有五十八篇遂以張霸
之徒造偽書二十四篇為古文尚書兩漢儒者所傳大
抵皆霸偽本也其實未嘗見真古文尚書故杜預注左
氏韋昭注國語趙岐注孟子凡所舉書出扵二十五篇
之内皆指為逸書其實未嘗逸也劉歆當西漢之末欲
立古文學官移書責諸博士甚力然歆之所見皆偽夲
亦非真古文書也以至賈馬鄭服之輩亦皆不見古文
書至晉然後其書漸出及開皇三年求遺書得舜典然
後扵書大備孔氏書始出皆有隸書至唐天寳間詔衛
衡改古文從今文書今之所傳乃唐天寳所定之夲也
(並林少穎說漢藝文志)易曰河出圖洛出書聖人則之
故書之所起遠矣至孔氏纂焉上斷扵堯下訖扵秦凡
百篇而為之序原其作意秦燔書禁學濟南伏生獨壁
蔵之漢興亡失求得二十九篇以教齊魯之間訖孝宣
世有歐陽大小夏侯氏立扵學官古文尚書者出孔子
壁中武帝末魯共王壊孔子宅欲以廣其宫而得古文
尚書及禮記論語孝經凡數十篇皆古字也共王往入
其宅聞鼓琴瑟鐘磬之音扵是懼乃止不壊孔安國孔
子後也悉得其書以考二十九篇得多十六篇安國獻
之遭巫蠱事未列扵學官劉向以中古文校歐陽大小
夏侯三家經文酒誥脱簡一召誥脱簡二率簡二十五
字者脱亦二十五字簡二十二字者脱亦二十二字文
字異者七百有餘脫字數十書者古之號令號令扵衆
其言不立具則聽受施行者弗曉古文讀應爾雅故解
古今語而可知也
尚書三說孔安國曰以其上古之書謂之尚書尚書施
機鈐曰尚書上也上天垂文垂布節度如天行也王肅
曰上所言下為史所書曰尚書也推此三說其義不同
洛書禹治洪水賜洛書法而陳之洪範是也自初一曰
五行至威用六極凡六十五字皆洛書夲文至商箕子
在父師位而典之周興武王虚已而問焉河圖洛書相
為經緯八卦九章相為表裏(五行志)洛書之數自天
一與地六合于北而生水地二與天七合于南而生火
天三與地八合于東而生木地四與天九合于西而生
金天五與地十合于中而生土然後五十五數謂之生
成或曰河圖陳四象八方之位而不言五行洛書述五
行而不述四象然四象亦五行之數所以異者由四象
附之數而成質故四象異扵五行五行亦四象之數由
始於生而終於成乃合扵五十五所以異扵四象矣則
知龍圖自一至九皆縱横合天地自然之數龜書其數
自一至十相為生成符於自然之數皆非後人假偽設
之也故伏羲始因河圖而陳四象終由洛書而畫八卦
至大禹資洛書而叙五行終本河圖而分九疇也故河
圖八卦自伏羲始也洛書九疇自大禹始也又曰河圖
有天一地二天三地四為象之始至扵天五則居中而
主乎土變化但未能成形謂之四象至扵洛書有土十
之成數故水火金木皆相竒耦而成形故河圖合四象
之數可以定八方之位洛書有五行之數可以備八卦
之象也是象生其卦必俟天之變而備扵洛書土十之
成數而後成八卦矣扵是象金而畫乾兌象土而畫坤
艮象木而畫震巽象水而畫坎象火而畫離是為八卦
故易曰河出圖洛出書聖人則之(資用)
孔子定書尚書緯云孔子求書得黃帝元孫帝魁之書
迄扵秦穆公凡三千二百四十篇斷可取以為世法者
百二十篇故以百二篇為尚書十八篇為中候
漢今文尚書孔子删書為百篇及秦焚書孔子末孫惠
與秦博士伏勝各蔵其夲扵屋壁漢興伏生求其書亡
數十篇獨得二十九篇(歐陽公謂伏生既耄乃繆合三)
(十四篇為二十九篇)文帝求治尚書者天下無有而伏
生老不能行使晁錯往受之其後有歐陽生大小夏侯
勝建之徒皆學伏生書寫以漢世文字號今文尚書
漢古文尚書武帝時孔惠之書始出皆科斗文字(因魯)
(共王壊孔子舊宅得之其文始出)時人無能知者安國
以所聞伏生之書考論文義定其可知以隸古定增多
伏生二十五篇又分伏生書中四篇為九篇(堯典分舜)
(典臯陶分益稷盤庚分為三篇顧命分康王之誥)并序
一篇合為五十九篇及安國作傳遂引序以冠其篇首
而定為五十八篇(虞書五虞書亡十一)(夏書四夏書)
(亡五)(商書十七商書亡十七)(周書三十二周書亡)
(九)(共五十八篇共亡四十九篇)號為古文尚書會巫
蠱事起遂寢不用平帝雖立學官(事見儒林贊)然其書
終不甚顯至後漢遂絶(孔穎逹正義謂馬鄭諸儒莫覩)
(其學)見扵經典者諸儒皆謂之逸書(趙岐注孟子謂丕)
(顯丕承等杜預釋左傳謂念茲在兹等皆為逸書今見)
(扵大禹謨君牙二篇)後漢杜林傳古文尚書賈逵作訓
馬融作傳鄭元注解由是古文遂顯于世
東漢中文尚書劉陶眀尚書為之訓詁推大小夏侯歐
陽三家及古文是正文字七百餘事名曰中文尚書
唐今文尚書唐眀皇天寳三年詔應尚書古體文字勒
依今文(館閣書目)又云李肇經史題釋云開元十四年
改洪範無偏無頗為無偏無詖詔曰三復斯言書皆叶
韵故天寳復有勒依今文之詔焉(前段參藝文志儒林)
(傳及崇文總目修定)
古文今文尚書緇衣載君奭曰昔在上帝觀文王之德
鄭氏注云古文周田觀文王之德為割申勸寧王之德
今博士讀為厥亂勸寧王之德三者皆異古文似近之
正義云古文周田觀文王之德為割申勸寧王之德者
以伏生所傳歐陽夏侯所注者為今文尚書以衛賈馬
所注者元從壁中所出之古文即鄭注尚書是也今博
士讀為厥亂勸寧王之德者謂今之尚書也三者以異
古似近之者三者謂此禮記乃古文尚書並今博士讀
者三者其文各異古文周田為割申其字近扵義理故
云古文似近之云
古三墳此書之目見扵孔安國序而漢藝文志已不載
夲朝元豐中毛漸因奉使西京得之按其書以山氣形
為别山墳謂之連山氣墳謂之歸蔵形墳謂之坤乾與
先儒所言三易異其中有紀姓一篇皇策一篇政典二
篇胤征引政典曰先時者殺無赦不及時者殺無赦孔
氏謂夏后氏為政之典籍今政典之文頗合豈偽邪(毛)
(漸序)館閣書目云皆依托也(左傳楚靈王謂左史倚相)
(能讀三墳五典八索九丘之書)三墳夲朝張商英天覺
得之於北陽民家墳皆古文而傳乃隸書三墳者山氣
形也按七略隋志皆不載世皆以為天覺偽撰云(晁志)
舜典晉元帝時豫章内史梅賾始以孔傳奏上而缺舜
典一篇乃取王肅堯典慎徽以下分為舜典以續之自
是歐陽大小夏侯家等學馬融鄭元王肅諸注廢而古
文孔傳獨行列扵學官永為世範齊建武中吳興人姚
方興采馬王之義以造孔傳舜典云於大&KR3237;拾得詣闕
以獻舉朝集議咸以為非及江陵板蕩其文北入中原
學者異之隋劉炫遂取一篇列諸夲第故今人所習尚
書舜典元出於姚氏者焉
禹貢九州冀兖青徐揚荆豫梁
雍自虞舜分冀為并幽分青為營周禮職方氏九州
無徐梁有幽并爾雅無梁并青有幽營徐盖歴代沿革
大同而小異也漢改雍曰凉改梁曰益置徐州以復禹
舊號增交州以治南越(資用禹貢先冀次兖言治水自)
(下始禮先揚次荆南為陽方尊之為先也)九州或言距
河或言距海或以山或以水所以别其封域也獨冀不
言封域者京師所在孔安國曰以餘州所至亦可知矣
帝王世紀曰顓帝帝嚳孔子稱其地北至幽陵南暨
交趾西蹈流沙東極蟠木是以建萬國而制九州堯遭
洪水分為十二州今虞書是也禹平水還為九州今禹
貢是也詩正義云禹貢九州夏時之制扵周則夏官
職方氏辨九州之域有揚荆豫青兖雍幽冀并較之禹
貢無徐梁有幽并故地理志云周監二代而損益之改
禹貢徐梁合之扵雍青分冀州之地為幽并是其事也
爾雅釋地九州之名有冀豫雍荆揚兖徐幽營孫炎曰
此盖殷制禹貢有梁青無幽營周禮有幽并無徐營
然則此說不同不言殷九州而遠指禹世者孫炎以爾
雅之文與禹貢不同扵周禮又異故疑為殷制耳亦無
眀文言殷改夏地理志云殷因於夏無所變改班固不
以爾雅為世法又周禮冀幽并扵禹貢惟一州耳賈公
彦疏云爾雅曰兩河之間曰冀州河南曰豫州濟東曰
徐州河西曰雍州漢南曰荆州江南曰揚州燕曰幽州
濟河間曰兖州齊曰營州詩譜曰梁雍荆豫徐揚之民
咸被其化數不同者禹貢所云堯舜法爾雅所云似夏
法詩譜所云似殷法自古以来皆有九州惟舜暫置十
二州至夏還為九州故春秋云夏之方有德也貢金九
牧是也但自神農以上有大九州柱州迎州神州之等
至黃帝以来德不及遠惟扵神州之内分為九州故括
地象云崐崘東南萬五千里名曰神州者是也(周禮疏)
禹貢賦九州之田宜與賦相當今考之經惟兖一州相
當耳荆之賦至高扵田五等雍之田至高於賦五等盖
賦與貢摠焉故高下相補揚賦最重者也田賦之外其
貢則金瑶琨篠簜齒革羽毛織貝橘柚不勝其多也雍
賦之最輕者以其田賦之外所貢者璆琳琅玕而已亦
無包篚之類故摠言之則輕也以其最重最輕者質之
經而此說近乎可信(程禹貢論)禹之為法有貢有賦非
謂有貢而又有賦也貢賦之法各因其土地而定之故
列為三品而為九等此貢賦之常也然而有田腴而賦
薄田瘠而賦饒者由乎人力之有多寡爾故孔氏傳以
荆州田第八賦第三為人功多雍州田第一賦第六為
人功少即是推之多寡可知矣(揚之橘柚豫之磬錯皆)
(不常有必錫命然後貢之至扵九江之龜亦不常有必)
(錫命然後納之扵龜特言納而不言貢者豈非寳龜之)
(意乎)兖之賦必待作十三載乃同者兖居東北最下
河害特甚今始得降丘宅土自非寬為之期使加功歲
久安得較數歲之中而定其貢(程禹貢論)
禹貢江河河自積石龍門華隂底柱孟津洛汭而上亘
古皆可考自成臯以下垠岸高扵平地故在古已嘗溢
為滎澤播為九𣲖而其迹道不主一地矣至後徙决不
勝載扵是自大伾至洚水大陸說者甚多(關並亦言河)
(决常扵平原東郡左右其地形稍下聞禹治河時夲空)
(此地以為水滙鄭康成謂九河其八為齊桓公所塞酈)
(道元宗其說而孔穎逹又推夲緯書以成証曰移河為)
(界扵齊莒填淤八流以自廣蘇子由亦曰齊桓公利河)
(之地以居民)漢河與禹河自周漢而後分南北兩道
盖河自周定王五年已失故道矣河有九河江有九江
古今概謂分流為九以經考之特一𣲖耳不與河同也
經之序九河曰北播為九河同為逆河入于海先播而
為九又合而為一其文甚明(說者曰逆者迎也)九江有
是哉曰過九江至于東陵曰過九江至于敷淺原其曰
過者禹自記其所經如曰過洚水過洛汭是也河流自
積石以至海源委半天下而其横曾不能與江並郭璞
所謂踰淮咸江也夫以如此源委而又益以滔天襄陵
之水其勢自應不能容受故上流則溢滎為濟而下流
則播一為九理之必然(九河之名爾雅有之漢世許商)
(按求其故僅得其三杜佑作通典又從而附益之盖九)
(得其六矣夫河患為甚&KR0688;求禹迹亦最詳又與三代耳)
(目接近其所得知者僅僅三河而亦不能真不知後世)
(日遠扵古凡其載籍皆非漢儒之所見則其所得河道)
(何從而增多扵漢殆難輕信也班固作漢史曰韓牧欲)
(即九河處穿河以殺水怒王横闢之曰往者天嘗連雨)
(東北風海水溢西南出浸數百里九河之地已為海所)
(漸矣信横之言足以破萬世之惑後之言禹貢者盍稽)
(焉)賈讓謂古隄闊故游波有所縱盪漢隄狹故束廹
而為决溢初齊作隄去河二十五里水抵隄泛趙魏趙
魏亦為隄去河二十五里漢隄去水數百步遠者數里
宜河之為患也漢自高后以前唐自肅代而後河患特
少則生齒登耗乃與河之平决相應盖人希土曠則河
濡得以受水稍經生息則遥隄之外展轉居作而新隄
興矣夲朝興國詔書曰河防舊以遥隄寬其水勢其後
民利沃壤咸居其中河之盛溢則罹其患也(已上並程)
(禹貢論)河源之說後世甚紛紛也或以為崑崙或以
為葱嶺或以為于闐由不詳見扵聖人經故後世復以
肆其臆說獨怪作書者導淮則曰自桐栢導渭則曰自
鳥鼠導洛則曰自熊耳以淮出桐栢渭出鳥鼠洛出熊
耳故皆以自言之至扵導河積石而獨不言自者豈非
源之所自出在當時或未究欤先儒以為施功發扵積
石而不指以為源抑所以發眀作書者之微意也積石
雍州之山在金城之西南先儒亦以河之所經則非河
源眀矣(史記一段見拾遺一段見地理河門)唐太宗
貞觀九年李靖伐吐谷渾督諸軍經積石河源且至未
窮其西境
禹貢汴水大河不輟為治世患而汴渠規橅不出扵禹
而轉輸之利乃有益扵後世然則河水入汴煬帝為之
也後世不以一勞永逸為功而獨深罪煬帝者以其主
為燕游耳不獨汴也淮不通江江不通浙其鑿而通之
因古迹以便漕運皆煬帝實成之(江之通淮以䢴溝䢴)
(溝吳創也)
禹貢三江三江之說諸儒不一考於經固自有三江之
文於導漾曰東為北江入于海於導江曰東為中江入
于海孔安國順經為說曰有中有北則有南可知近世
蘇氏即中北二江之文以求三江遂以豫章彭蠡之江
南出而北會者指為南江以足三江之數(並程禹貢論)
伊訓稱元祀十有二月商之正月即夏之十二月也商
雖建丑為正猶以夏正數月史記秦始皇三十一年十
二月更名臘曰嘉平夫臘建丑之月也秦以十月為正
則臘當在三月而云十二月以是知古者雖改正朔然
猶以夏正數月也(漢元年十月五星聚東井)
泰誓宣帝時復有河内女子得泰誓一篇獻之與伏生
所誦合三十篇行之扵世其篇所載年月不與序相符
會又與左氏國語孟子所引泰誓不同故漢魏諸儒咸
疑其繆(或以為漢儒引白魚赤烏之事)
洪範五行傳劉向在成帝時領校中五經祕書向見尚
書洪範箕子為武王陳五行隂陽休咎之證乃集合上
古以来歴春秋六國至秦漢符瑞災異之說推迹行事
連傳禍福著其占驗比類相從各有條目凡十一篇號
曰洪範五行傳論奏之天子心知其忠故為鳳兄弟起
此論也班固云發明大傳著天人之應漢劉向治
榖梁春秋數其禍福傳以洪範至歆言五行傳又頗不
同孝武時夏侯始昌善推五行傳其後以傳夏侯勝下
及許商其傳與劉向同向之傳五行曰田獵不宿出入
不節奪民農時則木不曲直棄法律逐功臣則火不炎
上治宫室飾臺榭則稼穡不成好攻戰輕百姓則金不
從革簡宗廟廢祭祀則水不潤下其傳五行事曰貎之
不恭是謂不肅厥咎狂厥罰常雨厥極惡言之不從是
謂不又厥咎僣厥罰常暘厥極憂視之不明是謂不哲厥
咎豫厥罰常燠厥極疾聽之不聰是謂不謀厥咎急厥
罰常寒厥極貧思之不睿是謂不聖厥咎蒙厥罰常風
厥極凶短折(五行志)
書斷自唐虞夫子生扵春秋之末干戈相尋無復禮遜
叙書始扵此者正欲示天下以禮遜也及羣弟子述論
語終扵堯曰荀卿作荀子而終扵堯問皆夫子之遺意
(春秋始隠亦此意乎)
書終於秦誓讀文侯之命一篇與平康之世無異當東
遷之後而無憤悱哀痛之心君子是以知其無志也自
文侯之命無復有誥則周之業衰矣雖然聖人猶有望
於魯也故繼之以費誓盖魯周之裔也周之衰孔子有
望扵魯魯不足望則勢必并於秦此夫子感傷之深意
故以秦誓終焉
中星聖人南面而聽天下占星以授人時故春則日中
星鳥舉其形也夏則日永星火舉其次也秋宵中星虚
冬日短星昴舉其宿也扵春言其形則夏為蒼龍秋為
元武冬為白虎可知扵夏舉其次則春為鶉火秋為元
枵冬為大梁可知扵秋冬言其宿則春為柳星夏為氐
房可知或言其形或言其宿互相見也所以異乎月令
之中星(仲春曰日中日中者陽至是而中也仲秋曰宵)
(中宵中者隂至是而中也冬至之後日自南而北則陽)
(氣漸生則畫日以長夏至之後日自北而南則隂氣漸)
(興則畫日以短)
六宗伏生馬融謂天地四方鄭氏謂星辰司中司命風
師雨師劉歆謂乾坤六子賈逵謂天宗三(日月星)地宗
三(河海岱)獨晉人張髦謂三昭三穆是也按天神人鬼
地祇三祭之說尚矣周禮春官所載若樂六變則天神
可得而禮矣若樂八變則地祗可得而禮矣若樂九變
則人鬼可得而禮矣是則三祭之禮未嘗偏廢舜當受
命之初即肆類于上帝禋于六宗望于山川其為天神
人鬼地祗之祭復何疑哉
伏生大傳生為秦博士至孝文時且百歲歐陽生張生
從其學而授之伏生死後數子各論所聞以己意彌縫
其間别作章句因名之曰傳至鄭康成始次為八十三
篇(館閣書目)
汲冡書晉太康中於汲郡古冢得之先儒多稱是書乃
孔子删百篇之餘史通疑其言堯舜益唘非揖遜桀遜
位于湯與經不合杜預左氏後序言其載太甲潜殺伊
尹之事與尚書乖異晉武帝咸寧五年汲郡人掘魏
襄王冡得竹簡小篆古書十餘萬言蔵于祕府荀勉
傳武帝時汲郡冡中得古文竹書詔勉譔之為中經列
在祕書
訓詁傳教隋經籍志書之所興盖與文字俱起孔子觀
書周室得虞夏商周四代之典删其善者上自虞下至
周為百篇編而序之遭秦滅學至漢唯濟南伏生口授
二十八篇又河内女子得泰誓一篇獻之伏生作尚書
傳四十一篇以授同郡張生張生授千乘歐陽生歐陽
生授同郡兒寬寬授歐陽生子世世傳之至曾孫歐陽
高謂之尚書歐陽之學又有夏侯都尉受業扵張生以
授族子始昌始昌傳族子勝為大夏侯之學勝傳從子
建别為小夏侯之學故有歐陽大小夏侯三家並立訖
漢東京相傳不絶而歐陽最盛初漢帝時魯共王壊孔
子舊宅得其末孫惠所蔵之書字皆古文孔安國以今
文校之得二十五篇其泰誓與河内女所獻者不同又
濟南伏生所誦有五篇相合安國並依古文開其篇第
以隸古字寫之合成五十八篇其餘篇簡錯亂不可復
讀並送之官府安國又為五十八篇作書傳巫蠱事起
不得奏上私傳其業於都尉朝朝授膠東庸生謂之尚
書古文之學而未得立後漢扶風杜林傳古文尚書同
郡賈逵為之作訓馬融作傳鄭玄亦為之注然其所傳
惟二十九篇又雜以今文非孔舊夲自餘絶無師說晉
世祕府所存有古文尚書經文今無有傳者及永嘉之
亂歐陽大小夏侯尚書並亡濟南伏生之傳唯劉向父
子所著五行傳是其夲法而又多乖戾至東晉豫章内
史梅賾始得安國之傳奏之而又闕舜典一篇齊建武
中吳姚方興於大航頭得其書奏上比馬鄭所注多二
十八字扵是始列國學梁陳所講有孔鄭二家齊代惟
傳鄭義至隋孔鄭並行而鄭氏甚微自餘所存無復師
說又有尚書逸篇出扵齊梁之間考其篇目似孔氏壁
中書之殘缺者故附尚書之末
漢儒不見古文唐虞建官惟百鄭康成乃云有虞氏官
六十以不見古文尚書特見今文尚書也如婁敬說高
祖有八百諸侯之語仲舒說武帝有白魚流烏之辭劉
歆作三統有丙午還師之言與今人所讀書不同盖今
人所讀乃古文也(臯陶邁種德德乃降虞書之辭也左)
(氏以為夏書揚雄謂酒誥之篇脱簡也班固謂劉向以)
(古文校歐陽大小夏侯三家經文酒誥脱簡一召誥脱)
(簡二禮經舉咸有一德為尹吉舉君牙為君雅司馬子)
(長謂盤庚三篇為帝辛時事以文侯之命為晉重耳時)
(事鄭康成以胤征為臣名以旅獒為酋豪夏侯亦以嵎)
(夷字為嵎鉄)
百二篇西漢時又有百兩篇出於張霸分析合二十九
篇以為數十又采左氏傳書叙作為首尾凡百二篇文
意淺陋成帝以中書(中書天子所蔵之書也)校之非是
後以弟子樊並謀反黜其書而百兩先廢
疑古十條虞書美放勲云克明俊德而陸賈新語又曰
堯舜之民比屋可封按春秋傳云高陽高辛氏各有才
子八人謂之元凱堯不能舉帝鴻氏少昊氏顓帝氏縉
雲氏有不才子俱稱四凶而堯亦不能去斯則當堯之
時小人君子比肩齊列善惡不分論語云舜舉咎繇不
仁者遠則當咎繇未舉不仁甚多又安得謂之克明俊
德比屋可封乎其疑一也堯典序云將遜于位遜于
虞舜按汲冡瑣語云舜放堯於平陽山海經謂放勲之
子為帝丹朱斯則堯之授舜其事難明謂之遜國真虚
語耳其疑二也虞書舜典又云五十載陟方乃死注
云死蒼梧之野按蒼梧者扵楚則川號汨羅在漢則邑
稱零陵地總百越山連五嶺地氣歊瘴雖使百金之子
猶憚經履其途况扵萬乘之君而廵幸其國其疑三也
汲冡書云舜放堯帝於平陽益為啓所誅又曰太甲
殺伊尹文王殺季歴語異正經世人多不之信也若唘
之誅益亦猶晉之殺元乎若舜禹相代事業皆成惟益
覆車伏辜夏石亦猶元遜司馬而致殺身之禍乎其疑
四也湯誥曰湯伐桀戰于嗚條之野又云湯放桀于
南巢惟有慙德而周書商祝篇稱桀遜湯王位墨子曰
湯以天下遜務光而使人說務光遂投清冷之泉而死
湯乃即位然則湯之飾遜偽迹甚多考墨家所言雅與
周書相會書云慙德其疑五也按武王為泰誓數紂
過失亦猶近代之有吕相為晉絶秦陳琳為袁檄魏欲
加之罪也能無辯乎而後来諸子乘其偽說競列紂罪
故孔子曰桀紂之悪不至是班生曰安有據婦人臨朝
劉向又曰桀紂不至扵是自古言辛癸之罪將非厚誣
者乎其疑六也微子之命曰殺武庚案祿父即商紂
之子也合謀二叔徇節三監雖君親之怨不除而臣子
之誠可見考諸名教死生無慙苟以功業不成便以頑
民為目如是則夏少康伍子胥亦當隸跡醜徒編名逆
黨乎其疑七也論語曰大哉周之德三分天下有其
二猶服事商按尚書云西伯戡黎商始咎周夫姬氏爵
乃諸侯而輙行征伐此則春秋荆蠻之滅諸姬論語季
氏之伐顓臾也按其書曰文王受命稱王有商猶存而
王號遽立此即春秋楚及吳越僣號而凌天子也姬之
事商當比馬之臣魏必稱周德之大不亦虚偽其疑八
也論語曰泰伯可謂至德三以天下遜按吕氏春秋
所載云云斯則太王鍾愛厥孫欲立其父泰伯年居長
嫡地實妨賢雖欲勿遜君親其立諸原泰伯毁兹玉體
從彼祝髮者本以外絶嫌疑内懷猜忌夫子美其因病
成遜轉禍為福斯則當矣如云至德無乃謬為其譽乎
其疑九也尚書金縢篇云管蔡流言左傳云周公殺
管叔而放蔡叔愛王室故也按尚書君奭序云召公為
保周公為師相成王為左右召公不悅斯則旦行不臣
之禮挾震主之威跡居疑似雖奭猶懷憤懣况彼二叔
側聞異議能不懷猜周公遽加顯戮扵友于其義薄矣
而詩之所述用為美談何哉其疑十也
宋朝開寳尚書釋文九年二月翰林李昉知制誥扈蒙
李穆上初准詔校定尚書釋文乃詔以大宋開寳新定
冠其題刻板頒行陸德眀釋文用古文尚書故命國子
博士判監周惟簡與太子中舍陳鄂重修定焉
仁宗洪範政鑒康定元年仁宗製以示輔臣
英宗欽明殿洪範屏治平三年六月壬子改清居殿曰
欽明殿命直龍圖閣王廣淵書洪範一篇扵屏時帝謂
廣淵曰先帝臨御四十年天下承平得以無為朕方屬
多事豈敢自逸故命此殿名因訪廣淵論洪範得失對
以張景所得最深以景論七篇進復召對延和曰景所
論過先儒遠矣以三德為馭臣之柄尤為善論朕遇臣
下常務謙柔聽納之間則自以剛斷此屏置之左右豈
特無逸之戒賜廣淵御紙筆墨黃金等
仁宗邇英殿無逸圖皇祐四年十二月甲午尚書工部
郎中知制誥王洙起居舍人知制誥蔡襄上所書無逸
孝經圖初侍講楊安國書無逸篇扵邇英閣之後屏上
曰朕不欲背聖人之言當書置之左後又命侍讀丁度
取孝經天子孝治廣要道至德四章對為右圖令襄書
無逸洙書孝經既又命翰林學士承旨王拱辰為一圖
焉
真宗龍圖閣尚書圖祥符二年九月二十六日召宗室
觀于龍圖閣因覽尚書圖
高宗無逸圖紹興五年親寫無逸篇為圖以揭扵講筵
續書類
文中子續書薛收曰敢問續書之始扵漢何也子曰六
國之弊亡秦之酷吾不忍聞也又焉取皇綱乎漢之統
天下也其除殘去穢與民更始而興其視聽乎賈瓊問
續書之義子曰天子之義列于範者有四曰制曰誥曰
志曰策大臣之義載乎業者有七曰命曰訓曰對曰讃
曰議曰誡曰諫文中子曰帝者之制恢恢乎其無所不
容其有大制制天下而不割乎其上湛然其下恬然天
下之危與天下安之天下之失與天下正之千變萬化
吾常守中焉其卓然不可動乎其感而無不通乎此之
謂帝制矣程元問叔恬曰續書之有志有詔何謂也
叔恬以告文中子曰志以成道言以宣志詔其見王者
之志乎其恤人也周其致用也悉一言而天下應一令
而不可易非仁智博逹則天明命其孰能詔天下乎叔
恬曰敢問策何謂也子曰其言也典其致也博憫而不
私勞而不惓其惟策乎子曰續書之有命遂矣其有君
臣經略當其地乎其有成敗于其間天下懸之不得已
而臨之乎進退消息不失其幾乎道甚大物不廢高逝
獨往中權契化自作天命乎文中子曰事者(續書有事)
其取諸仁義而有謀乎子曰訓之興也抑明主乎雖天
子必有師然亦何常師之有惟道所存以天下之身受
天下之訓得天下之道成天下之務民不知其由也其
惟明主乎賈瓊曰書無制而有命何也(魏而下續書)
(無制而有命)子曰天下其無主而有臣乎曰兩漢有制
志何也子曰制其盡美扵恤人乎志其慙德扵備物乎
薛收曰帝制其出王道乎曰不能出後之帝者非昔之
帝也其雜百王之道而取帝名乎其心正其跡譎其乘
秦之弊不得已而稱之乎政則苟簡豈若唐虞三代之
純懿乎文中子曰七制之主道斯盛矣薛收曰何為
其然子曰嗚呼惟明王能受訓收曰無制而有訓何謂
也子曰其先帝之制未亡乎大臣之命尚正乎(若孝武)
(之制未亡霍光之命尚正則可以訓前漢諸帝也光武)
(之制未亡桓榮之命尚正則可以訓後漢諸君也)無制
而有訓天下其無大過矣否則蒼生不無大憂焉薛收
曰讚其非古乎子曰唐虞之際斯為盛大禹臯陶所以
順天休命也文中子曰議天子所以兼采而博聽也惟
至公之主為能擇焉文中子曰誡其至矣乎古之明王
敬慎所未見悚懼所未聞刻於盤盂勒扵几杖居有常
念動無過事其誡之功乎薛收曰諫其見忠臣之心乎
其志直其言危子曰必也直而不廹危而不詆其知命
者之所為乎狡乎逆上吾不與也文中子曰廣仁益
智莫善扵問乘事演道莫善扵對非眀君孰能廣問非
逹臣孰能專對乎文中子曰有美不揚天下何觀君
子之扵君贊其美而匡其失也所以進善不暇天下有
不安哉文中子曰議其盡天下之心乎昔黃帝有合
宫之聽堯有衢室之問舜有總章之訪皆議之謂也大
哉并天下之謀合天下之志而理得矣我何為哉恭已
正南面而已文中子曰晉而下何其紛紛多事也吾
視惠懷傷之舍三國將安取志乎(此明續書有志)三國
何其孜孜多虞乎吾視桓靈傷之舍兩漢將安取制乎
(此明續書有制)賈瓊習書至郅鄆之事問扵子曰敢問
事命志制之别子曰制命吾著其道焉志事吾著其節
焉賈瓊以告叔恬叔恬曰書其無遺乎書曰惟精惟一
允執厥中其道之謂乎詩曰采葑采菲無以下體其節
之謂乎子聞之曰凝其知書矣子曰事之扵命也猶志
之有制乎非仁義發中不能濟也子曰逹制命之道其
知王公之所為乎其得變化之心乎逹志事之道其知
君臣之所難乎其得仁義之幾乎文中子曰制命不
及黃初(續書帝制公命惟漢有之不及魏矣黃初魏文)
(帝初即位年號)志事不及太熙(續書君志臣事至晉太)
(康而止矣不及惠帝太熙惠帝年號)董常習書告扵子
曰吳蜀遂志乎(續書有魏而無吳蜀)子慨然歎曰通也
敢忘太皇昭烈之懿識孔明公瑾之盛心哉董常曰大
哉中國五帝三王所自立也衣冠禮義所自出也故聖
賢景慕焉中國有一聖賢明之中國有並(並謂吳蜀)聖
賢除之耶子曰噫非中國不敢以訓文中子曰漢魏
禮樂其末不足稱也然書不可廢尚有近古對議存焉
(續書有對議問對君高貴鄉公問諸儒經義淳于昭等)
(對曰三王以德化民三王以禮為治是也議若夏侯元)
(議時事曰銓衡臺閣上之分孝弟閭里下之分是也)賈
瓊習書至桓榮之命曰(續書有桓榮之命篇榮字春卿)
(漢光武太子傳)洋洋乎光明之業天實監爾能不以揖
讓終乎(初光武之東海王強為太子強讓其弟陽陽立)
(是謂明帝)唐書王勃傳勃祖通隋末居白牛溪教授
門人甚衆常起漢魏盡晉作書百二十篇以續古尚書
後亡其序有錄無書者十篇勃補元缺逸定著二十五
篇
唐陳正卿續尚書纂漢至唐十二代詔策章疏歌頌符
檄論議成書開元末上之
孔衍王邵擬尚書自宗周既殞書體遂廢至晉廣陵相
魯國孔衍删漢魏諸史取其美詞典言足為龜鑑者定
以篇第纂成一家由是有漢尚書後漢尚書凡為二十
六卷至隋秘書監王邵又錄開皇仁夀時事編而次之
以類相從各為其目尋其義例皆准尚書(君懋隋書雖)
(欲祖述商周憲章虞夏觀其體制乃以孔氏家語臨川)
(世說可謂畫虎不成者也)
羣書考索卷二
