羣書考索後集卷十
宋章如愚編
官制門
秘書
周外史掌四方之志三皇五帝之書漢圖籍所在有
石渠石室延閣廣内貯之於外府又有御史中丞居
殿中掌蘭臺秘書及麒麟天禄二閣蔵之於内禁後
漢圖書在東觀桓帝始置祕書監掌典圖書古今
文字考合同異屬太常
魏武帝置祕書令典尚書奏事文帝置中書令而祕
書改令為監掌藝文圖籍之事初屬少府自王肅為
監乃不屬其蘭臺亦蔵書籍而御史掌之魏薛夏云
蘭臺為外臺祕書為内閣晉武帝以祕書併入中書
省著作之局不廢惠帝復别置祕書監併統著作
局掌三閣圖書自是祕書之府始居於外梁曰祕
書省後周祕書監亦領著作監修國史隋祕書
省領著作太史二曹後又改監為令
唐武德初改為監龍朔二年改祕書省為蘭臺改監為
太史天授初改祕書省為麟閣神龍初復掌經籍
圖書領著作太史二局通判省事其後國史太史分為
别曹而祕書省但主書繕勘校而已
宋太平興國始建昭文館史館集賢院皆總為崇文院
及端拱初建祕閣擇三館書籍真本并内出古畫墨
迹蔵之亦在崇文院中淳化中詔祕閣次三館祕書
省仍隸京百司時祕書雖有監少監丞郎校書郎正
字著作郎佐皆以為寄禄官常帶出入郎官至祕書
監有特令供職者有以他官兼領有以判祕閣官兼
判者至道中宋白始以翰林兼祕書監祥符中楊
億乃以祕書監判祕閣兼祕書省事凡邦國經籍圖
書悉歸祕閣而祕書所掌掌祭祀祝版而已元豐
正名既罷館職盡以三館職事歸省祕書省置祕書
省職事官自監少至正字不領他局初除龍圖閣學
士王勝之為祕書監時寄禄官已正議大夫盖金陵
欲重此選又勝之雅有文學故也
監掌書籍圖史天文歷數之事屬有五著作佐郎祕書
校書正字各以職隸長貳惟日歷非編脩官不預
元祐中復置館職已而随官資除授或預内外職任
不必專在館中紹聖初罷之宣和初改元豐之
制增為十八員以倣登瀛洲之數建炎三年罷
紹興元年復置五年立定十八人為額太史局文德
殿鐘漏所隸焉隆興元年詔監少丞外以七員為
額二年詔依祖宗舊法更不立額
少監(隋煬帝置後改為令唐龍朔中改為侍郎尋復太)
(極中增少監為二員宋元豐初除葉均繼除孫覺皆)
(一時選也)掌秘書圖籍國史天文歴數之事
丞(魏武帝置祕書令及丞典尚書奏事黃初中有左右)
(二丞後省晉復置齊梁尤重後周柳蚪為祕書丞時)
(祕書&KR2198;領著作不參史事因蚪為丞始令監掌唐龍朔)
(中改為蘭臺大夫尋復宋淳化中詔祕書丞仍舊惟)
(無定員及不專職分莅中外之任元豐正名始定為)
(職事官下並同)掌參領書籍國史天文歷數之事(元)
(豐制)
祕書郎(後漢馬融為祕書郎詣東觀典校書魏武嘗以)
(劉邵為之晉掌中外三閣經書校閱脫誤亦謂之郎)
(中武帝分祕書圖籍為甲乙丙丁四部使祕書郎中)
(四人各掌其一宋齊尤為美職皆為甲族起家之選)
(待次入補其居職例十日便遷齊梁末多以貴人子)
(弟為之無其才實北齊又謂之郎中隋祖諱忠除中)
(字唐分判校寫功程事龍朔中改為蘭臺郎尋復舊天)
(授初曰麟臺郎尋亦復舊唐祕書郎三人掌四部圖)
(籍皆有三本一曰正二曰副三曰貯)校寫分貯集賢
院史館昭文館祕閣經籍圖書則祕書郎主之(元豐)
(制見上)(元祐四年祕書郎並除陞朝知縣已上資)
(序人任滿除集賢校理紹聖初罷校理)
校書郎(漢之蘭臺及後漢東觀皆蔵書之室當時文學)
(之士校書其中故有校書之職後於蘭臺置令史又選)
(他官入東觀乃令典校祕書或撰述傳記盖有校書)
(之任而未為官也故以郎居其任則謂之校書郎以)
(郎中居其任則謂之校書郎中當時重其職故學者)
(稱東觀為老氏蔵室道家蓬莱山至魏始置祕書校)
(書郎後周屬春官之外史唐掌讐校典籍為文士起)
(家之良選其弘文崇文館著作司經局並有校書之)
(官皆為美職而祕書省為最唐校書郎掌讐校典籍判)
(正文字皆辨其紕繆以正四庫之國史焉)編緝校正
定其脱誤則校書郎主之(元豐制見上建炎罷紹興)
(復置又參酌舊制必召試學士院而後命之)
正字(後漢桓帝初置祕書監掌圖書古今文字考合同)
(異其後監令掌圖籍之紀監述作之事不復專文字)
(之任矣今之正字盖令監之遺職校書之通制歴代)
(無聞北齊集書省掌諷議有正書祕書省司經籍有)
(正字隋四人唐因之掌刊正文字其官資輕重與校)
(書郎同貞元八年屬集賢殿)編緝校正定其脱誤則正
字主之(元豐制見上建炎罷紹興復置又參酌舊制)
(必召試學士院而後命之也)
著作佐郎(漢東京圖書悉在東觀故使名儒碩學入直)
(東觀撰述國史謂之著作東觀皆以他官領焉盖有)
(著作之任而未嘗為官員也魏明帝太和中始置著)
(作郎官隸中書省專掌國史後置佐著作郎官隸中)
(書省專掌國史後又置佐著作郎亦屬中書晉祕書)
(監自調補之元康詔曰舊著作舊屬中書今祕書既)
(典文籍宜改中書著作為祕書著作於是改隸祕書)
(後别自置省謂之著作省而猶隸祕書著作郎一人)
(謂之大著作專掌史任佐著作郎始到職必撰名臣)
(傳一人宋齊以来遷佐於下謂之著作佐郎亦掌國)
(史集注起居梁初周捨裴子野皆以他官領其職與)
(大著作同陳為令僕子弟起家之選後周屬春官之)
(外史唐為著作局亦屬祕書省龍朔改著作郎為司)
(文郎中佐郎為司文郎尋復舊初著作郎掌修國史)
(及製碑頌之屬分刊局事佐郎貳之徒有撰史之名)
(而實無其任其任盡在史舘其屬有校書正字)掌脩
纂日歷祭祀祝辭則著作郎佐主之(元豐制見上)
(初除林希為大著豐稷為小著皆一時選也)
經筵周官師氏掌以媺詔王保氏掌諫王惡漢武
時兒寬見帝語經學宣帝甘露三年詔諸儒講論
五經於石渠閣光武平隴蜀後數引公卿郎將講論
經理建武五年受尚書通大義每朝令桓榮敷奏經
義顯宗時張酺以尚書教授數講於御前肅宗
即位引酺會庭中使酺講尚書一篇建初四年會諸
儒于白虎觀講五經同異帝親臨决如石渠故事
靈帝詔三公選通尚書章句舉楊賜侍講于華光殿
唐太宗時置弘文館精選天下文學之士又命孔穎逹
講五經正義玄宗開元十三年改麗正脩書院為
集賢殿書院選耆儒日一人侍讀以質史籍疑義置
集賢院侍讀學士侍讀直學士褚元量馬懷素為侍
講每入闕門則令乘肩輿以進親自迎送以申師資
之禮韋處厚通五經義穆宗詔入為翰林侍講學士
宋太祖召趙孚對後殿講周易又召王昭素對便殿令
講易乾卦太宗太平興國八年用吕文仲為侍講
又幸國子監孫奭講尚書真宗咸平元年召崔頥
正講尚書於景福殿又於苑中說大禹謨以年老致
仕仍充直講二年以楊徽之夏侯嶠並為翰林侍讀
學士侍讀學士邢昺為翰林侍講學士先是侍講朱
崇首置此職擇耆舊以充其選班次如翰林學士設
直廬於祕閣侍讀更直仁宗天聖元年上始御崇
政殿召翰林侍講孫奭馮元講論語初詔雙日至是
隻日亦詔講讀六年又命孫奭講尚書景祐元年
以賈昌朝趙希言王宗道楊安國並為崇政殿說書
日以二人入侍講院崇政說書自此始慶歷三年
詔御史中丞侍講延英閣故事中丞無預經筵者以
昌朝善於講論特詔之四年命曾公亮講毛詩王洙
讀祖宗聖政錄丁度讀前漢書初元昊叛罷讀至是
復命講讀皇祐三年御延英閣讀易又御集賢閣
講易英宗時御邇英閣召講經史元豐官制廢翰
林侍讀侍講學士但以為兼官必侍從以上兼之其
秩卑資淺則為說書歲春二月至端午日秋八月至
長至日遇隻日入侍邇英閣輪官講讀元祐七年
復增學士之號元符元年省
神宗時司馬光進讀通鑑漢賈山䟽因言從諫之美拒
諫之禍又讀通鑑漢紀至曹參代蕭何為相一遵何
規矩上曰使漢常守何之法久而不變可乎光曰不
獨漢也夏商周之子孫苟能守法雖至今存可也
建炎二年三月甲午詔經筵講論語讀資政通鑑至
四月庚申上諭宰執曰故事自五月至八月罷講筵
朕以寡昧履兹艱難方夙夜孜孜於經史若如故事
則累月當廢疑義無所質朕欲勿罷可乎羣臣皆稱
善於是詔勿罷講筵(聖政)宋朝講讀官初未有定
制太宗始命吕文仲為侍讀繼而加翰林學士侍
讀真宗時乃特置翰林侍讀學士班次翰林學士
舊講讀官每見先賜坐暫起講復坐仁宗富於春
秋乃令儒臣並就御案遂為故事王安石以為道之
所存禮亦加重請復賜坐不行程頥為侍讀請坐不
從元祐間蘇頌為侍講請如慶歷故事詔講讀官遇
不講日各進漢故實二事
崇政殿說書宋景祐元年置以賈昌朝為之四年改
為天章閣侍讀慶歷二年以趙師民預講官復為
崇政殿說書(分紀)盖秩卑資淺則為說書不兼侍講
元祐間范純夫乃以著作佐郎兼侍講司馬公休又
嘗以著作佐郎兼侍講前世所未有也(吕原明家塾)
(廣記)崇寧中初除說書二人皆以隐逸起蔡宗吕
瓘仍遂其性詔以士服随班朝謁入侍(同前)
職名宋之制有士曰殿學士曰閣學士曰雜學士曰待
制曰殿撰曰修撰曰直閣殿學士士有觀文有資政
有端明資望極峻無吏守無典掌惟出入侍從備顧
問
觀文殿大學士非宰相不除皇祐元年詔置觀文殿
大學士寵待舊相今後須曾任宰臣乃得除授時賈
昌朝由使相右僕射觀文殿大學士判尚書都省觀
文殿置大學士自昌朝始三年詔班在觀文殿學
士之前六尚書之上(會要)自是嘗任宰相者出必
為大學士熙寧中韓絳宣撫陜西河東得罪罷守
本官四年用明堂恩授觀文殿學士宰相不為大學
士自絳始(續會要)
觀文殿學士以寵輔臣之去位者觀文殿即舊延恩
殿初為文明殿學士(四朝國史)慶歷七年宋庠言
文明殿學士稱呼正同真宗諡號兼禁中本無
此殿額其學士理自當罷乞擇見今正朝或
祕殿以閣學士易之乃下詔改為紫宸殿學
士以參知政事丁度為之(會要)時學士多以殿名
為官稱丁遂稱曰丁紫宸(歸田錄)八年御史何郯
以為紫宸不可為官稱於是改延恩殿為觀文殿
歐陽公云觀文乃隋煬帝殿名理宜避之盖當時不
知然則朝廷之士果不可以無學也即殿名置學
士(會要)以丁度為之(東齋記事)自後非曾任執政者
弗除(續會要)熙寧中王韶以熙河功元豐中王陶
以宫僚雖未歴三府亦除是職盖異恩也然韶猶兼
端明殿龍圖閣學士(續會要)
資政殿大學士學士亦以寵輔臣之去位者資政殿
在龍圖閣之東序景德二年王欽若罷參政後真
宗時置資政殿學士以寵之在翰林學士下侍讀學
士上十二月復以欽若為資政殿大學士班在文
明殿學士之下翰林學士承旨之上資政殿置大學
士皆自欽若始景祐元年詔資政殿學士薛奎班
在翰林學士承旨之上(薛奎事見實錄)康定二年
右正言梁適請遵先朝故事定以員數康定詔大學
士置二員學士三員(會要)舊制資政殿大學士學
士並以寵朝臣之去位者元豐中韓維陳薦皆以
東宫舊臣故特授焉(會要)
端明殿學士惟學士久次者始除近歲以待簽樞云
端明殿即西京正衙殿也(退朝錄)後唐天成元年
明宗即位之初四方書奏命樞密使安重誨進讀懵
於文義孔循獻議始置端明殿學士命馮道趙鳳俱
以翰林學士充班在翰林學士上後有轉改止於翰
林學士内選任初如三舘例職在官下趙鳳轉侍郎
諷任圜特移職在官上後遂為故事晉天福五年
廢開運元年復(五代史)
宋太宗時程侍郎羽為之後随殿名改為文明殿學
士慶歷中改文明為紫宸復改紫宸為觀文(其改置)
(本末見觀文殿)明道二年改承明為端明復置端明
殿學士以翰林侍讀學士宋綬為之在翰林學士之
下大抵宋朝皆以翰林兼領不以翰林兼領者唯程
戡王素乃特拜也自明道訖元豐無前執政為之者
近来以待學士之久次者元豐中以前執政為之自
曾孝寬始以見任執政為之自王安禮始(會要)政
和中嘗改為延康殿(職略)建炎二年都省言延寧
殿學士舊係端明殿學士詔依舊(中興會要)近拜簽
樞者多領焉
閣學士雜學士宋庶官之外别加職名所以厲行義文
學之士高以備顧問其次與議論典校讐得之為榮
選擇尤慎元豐中修三省寺監之制其職並罷滿歲
補外然後加恩兼職直龍圖閣省郎寺監長貳補外
或領監司帥臣則除之待制雜學士給諫以上補外
則除之係一時恩旨非有必得之理(奏議)元祐二
年詔增復館職及職事官並許帶職尚書二年加直
學士中丞侍郎給舍諫議通及一年加待制紹聖
三年詔職事官罷帶職非職事官仍舊(會要)
待制唐永徽中命弘文館學士一人日待制于武德
殿西門
文明元年詔京官五品以上清官日一人待制于章
善明福門
先天末又命朝集使六品以上二人随仗待制
代宗永泰時勲臣罷節制無職事皆待制于集賢門
凡十三人崔祐甫為相建議文官六品以上更直待
制其後著令正待制官日二人開元中每日以六
品以上清官兩人待制於衙内(唐職林)據紀元云
永徽中詔許敬宗每日待制于武德殿此始有待制
之名永泰元年敕裴冕等並集賢待制此始有待
制之所然則盖唐設官也
宋景德元年置龍圖閣待制以杜鎬戚綸充並依舊
充職祥符二年詔班視知制誥列其下元祐令
從四品掌侍從備顧問有所獻納則請到或奏對(續)
(會要)
龍圖閣宋大中祥符中建龍圖閣在會慶殿西偏北
連禁中閣東曰資政殿西曰述古殿閣上以奉太宗
御書御製文集及典籍圖畫寳瑞之物(會要)及宗正
寺所進屬籍世譜(四朝志)有學士直學士待制直閣
學士大中祥符三年置以杜鎬為之班在樞密直
學士之上六年詔給䘖在本官之上(會要)
直學士景德四年置以杜鎬為之班在樞密直學
士之下祥符六年詔給銜在本官之上(會要)
待制景德元年初置以杜鎬戚綸為之並依舊充
職四年詔班在知制誥之下並赴内殿起居(會要)
自改官制為學士初復之職或知制誥平出除之(官)
(制舊典)
直閣祥符九年以馮元為太子中允直龍圖閣直
學士名始於此
天章閣天禧四年初建天章閣在會慶殿之西龍圖
閣之北明年仁宗即位修天章閣工畢奉真宗御
製安于天章閣東曰羣玉殿西曰蘂珠殿以在位受
天書祥符故曰天章取為章于天之義天聖八年置
待制慶歷七年又置學士直學士(會要)又有侍講
學士慶歷七年初置在龍圖閣學士之下學士罕
以命人迄於仁宗世纔王摰一人而已
直學士慶歷七年初置在龍圖閣直學士之下(會)
(要)
待制天聖八年初置寓直於祕閣與龍圖遞宿尋
命范諷鞠詠充職(會要)
直閣政和中置詳見貼職
寶文閣在天章閣之東西序羣玉蘂珠殿之北即舊
日夀昌閣慶歷改曰寳文嘉祐八年英宗即位
詔以仁宗御書御集蔵于寶文閣治平四年神宗
即位始置學士直學士待制恩賜依龍圖英宗御書
附于閣(會要)
學士治平四年初置以吕公著兼
直學士治平四年初置以邵必為之(會要)
待制治平四年初置
直閣政和中置
顯謨閣元符元年曾布鄧詢仁各申請建閣詔翰林
學士中書舍人撰閣名五以聞續建閣蔵神宗御集
以顯謨為名徽宗建中靖國元年詔以顯謨閣為
熙明閣仍置學士直學士待制續奉旨仍以顯謨為
額崇寧元年詔顯謨閣學士直學士待制如三閣
故事序位在寶文閣學士直學士待制之下三年
又詔以熙寧元豐功臣圖形於顯謨閣(會要)
學士建中靖國元年置
直學士建中靖國元年置
待制建中靖國元年置
直閣政和中置
徽猷閣大觀二年初建以蔵哲宗御集置學士直學
士待制
學士大觀二年初置
直學士大觀二年初置待制大觀二年初置
直閣政和中置待制大觀二年初置
敷文閣紹興十年置實錄院檢討朱翌申請乞建閣
以謹藏徽宗聖製詔閣以敷文為名(中興會要)
置閣學士直學士待制等官(職略)
學士紹興十年置
直學士紹興十年置
待制紹興十年置
直閣紹興中置
煥章閣淳熙十五年建蔵高宗御製
學士淳熙十五年置
直學士淳熙十五年置
待制淳熙十五年置初除劉國瑞也
直閣淳熙十五年置
華文閣慶元二年建以奉孝宗御製置學士直學士
待制直閣等官
學士慶元二年置
直學士慶元二年置
待制慶元二年置
直閣慶元二年置
貼職祖宗以来重之有集賢殿修撰後改右文殿
直龍圖閣直祕閣三等政和四五年二浙福建諸
路監司郡守往往交通内官多以應奉有勞遷職遂
有未嘗朝覲天子因忽為待制班從官者蔡京不樂
政和六年因增其目置修撰與舊為三等曰集
英殿修撰唐張昌齡為北門修撰孫逖為集賢殿
修撰修撰之名始於唐也曰右文殿修撰舊
名集賢殿政和六年御筆集賢殿無此名祕書省
殿以右文殿為名見任集賢殿修撰並改作右文
殿修撰曰祕閣修撰(同上)置直閣與舊為六等
曰龍圖天章寳文顯謨徽猷祕閣(置人)
(見前)朝廷除授自此密矣舊貼職無雜壓
至是因增至乃定為雜壓(蔡絛國史外補)祥符
九年以馮元為太子中允直龍圖閣(會要)直閣之
名始此(元傳)宋以史舘昭文舘集賢院為三舘
皆寓崇文院端拱元年置祕書於崇文院以右司
諫直史舘宋泌為直祕閣(長編)直舘直院則謂之
舘職以他官兼者謂之貼職元豐以前凡狀元制
科一任還即試詩賦各一而入否則用大臣薦而
試謂之十舘官制行廢崇文院為祕書監建祕書
閣於中自監少至正字列為職事官罷文舘直院
之名獨以直祕閣為貼職皆不試而除盖特以為
恩數而已紹興十年置直敷文閣淳熙十五年
置直煥章閣淳熙令自集英殿修撰至直祕閣為
貼職
羣書考索後集卷十
