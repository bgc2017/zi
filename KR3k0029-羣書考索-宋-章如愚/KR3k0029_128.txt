羣書考索後集卷六十二
宋章如愚編
財用門
楮幣類
三代之賦皆以粟榖所謂帛布不過一時權輕重吏俸
乃分田制禄未嘗以錢幣為也
夏商之幣金為三品黃金白金赤金是也
周小宰以官府之八成經邦治七曰聽稱責以傳别鄭
司農注云稱責謂貸予也傳别謂劵書也當是之時特
民間私相稱貸以為符驗公家未嘗為之
漢自王公至佐吏亦以榖粟制禄當時制賦不過口筭
而人納錢百餘至
武帝用度不給於是造白鹿以為皮幣王侯貴人或以
朝覲或以會遇或以聘享必以薦璧而後行造銀為白
金飾以文采或以為龍或以為馬或以為龜各有其直
而不紊國用頼以少舒民力頼以少寬亦一時權宜之
術
唐憲宗時令商賈至京師委錢諸道富家以輕装赴四
方合劵乃取號為飛錢即楮劵所由起也迨我國朝真
宗朝張詠鎮蜀患蜀人鐵錢之重不可貿易於是設質
劑之法一交一緡以三年為一界而換之始祥符之辛
亥至熙寧之丙辰六十五年二十二界雖至巧有不能
易(寳訓)
仁宗天聖元年初蜀民以鐵錢重私為劵謂之交子以
便貿易富民十六戶主之其後富者稍衰不能償所負
争訟數起大中祥符末薛田為轉運使請官置交子務
以㩁其出入久不報寇瑊守蜀遂乞廢交子不復用會
瑊去而田代之詔曰與張若谷度其利害田若谷議廢
交子不復用則貿遷非便但請官為置務禁民私造
又詔梓州路提點刑獄官與田若谷議田等議如前詔
從其請始置益州交子務(長編)天聖初用其議一界止
一百二十五萬餘緡至紹聖則增為一百四十萬緡至
元符則又增為一百八十萬餘緡今則二千五百七十
萬餘緡(會要)
慶歴七年孫甫嘗監交子務轉運使以偽造交子多犯
法欲廢不用甫曰交子可以偽造鐵錢可以私鑄有犯
私鑄鑄可廢乎但嚴治之不當以小害廢大(墓誌)皇祐
二年阮逸建言作錢葆飾以翠羽珠珮藉以鹿皮欲以
錢兼行陳升之以為漢武帝置皮幣取後世之譏况阮
逸之言作偽不可用上罷之
神宗朝文彦博言行交子不便事上曰行交子誠非得
已若素有定制財用既足則自不須此今未能然是以
急難不能無有不得已之事(長編)皮公弼言交子之法
以方寸之紙飛錢致遠然不積錢為本亦不能以空文
行今商虢鄜耀紅崖清遠鐵冶所收極廣苟即冶更鑄
折二錢歲除工費外可得百萬緡為交子本并上可行
十二事上批可如所乞委公弼營辦(長編)
熙寧二年條例司言高遵裕等乞置交子務交子行於
成都人以為便今河東若運鐵錢勞費宜行交子法後
轉運使交子法行商賈不肯中納糧草不惟有害邊糴
亦恐鹽礬不售遂廢沈起以陜西錢不足請行交子
後張景寧出使言交子可行於蜀不可行於陜西將恐
民失業無以為生罷之後又以鈔法有害邊糴復行交
子二年又以無實錢為本法不可行無益於鈔法又罷
哲宗紹聖二年上問曾布欲行交子法如何近曾令余
景相度以為可行布曰此法不可行不惟與川交子相
亂兼交子須有見錢相當乃可行熙寧四年韓絳作相
兩欲施行皆議論不成而罷余景輕易小人何可與議
法(長編)
徽宗大觀元年改四川交子為錢引自朝廷取湟廓西
寧通行交子法以助兵費由是比天聖一界逾二十倍
價益减落及至換界年分新交子一千乃當舊交子四
千交子法大壊故更張之其後又詔四十一界至四十
三界更不收兊云(長編)十月又詔陜西河東數路引直
五千至七十而成都纔直二三百民間貿易十千以上
今錢與引半用(會要)
高宗紹興六年張澄嘗請依四川造會子與錢並行詔
造百五十萬充糴本而未樁到見錢議者以為恐未信
於民遽詔罷之
高宗論四川交子之弊曰如沈該稱提之說但官中嘗
有百萬緡遇交子减價自買之即無弊矣紹興三十
年錢端禮知臨安府建言楮幣以行累月合支官錢造
會子流傳輸官亦許用之紹興三十一年詔於都茶
場置會子務仍撥左藏庫錢十萬貫為本錢端禮為六
務出納制用皆有法平
孝宗淳熙元年𠡠曰劄子去歲降旨揮許人戶以會子
入納官物及今年正月内令諸州軍起發上供諸色窠
名錢許用三分會子比見浙中州縣間交納稅物不依
近降旨揮許民戸經戶部御史臺越訴不遵依去處重
行賞罰如此州縣不得因緣為奸人知會子之貴自然
流通無滯此亦救弊之一端三省同奉聖旨依
孝宗嘗收内帑金帛以易楮藏于内庫者四百萬行于
民間者僅二百萬一時幣楮重於黃金淳熙三年四
月壬子内殿進呈淮東西兩總領乞以金銀兊換會子
支遣上曰綱運既以會子中半入納何故乃爾闕少葉
衡龔茂良奏緣朝廷以金銀換會子此不過散在民間
耳上曰何幸得會子重但更思所以闕用之因三日復
宣問及此衡奏戶部歲入一千二百萬其半為會子而
南庫以金銀換收者四百餘萬流行於外者纔百萬安
得不少上謂曰此是戶部之數不知兩總領所數多寡
如何恐久有弊須先䆒見其源兩處且各以二十萬與
之兊換金銀及錢銀臣申到民間入納闕少會子并兩
淮收換銅錢已支絶會子乞再給降上曰會子真如此
少茂良奏聞得商旅往來貿易競用會子一為免稅二
為省脚乘三為不復折閱以此觀之大段流通上遽令
應副因宣諭曰卿等子細講究本末思所以為善後之
計衡等多遵禀聖訓而退(聖政)七月乙未宰執進呈訖
上謂曰會子通行民間銅錢日多甚可喜葉衡奏今諸
處會子甚難得謂宜量行支降行使上又曰未可向來
止緣所出數多致有前日之弊今須少待徐議施行
淳熙十年正月辛亥進呈鎮江總領所乞降新會兊換
上見前具新印會子數目乃曰新印會子比舊又增多
大凡行用會子少則重多則輕王淮等奏曰誠如聖諭
(聖政)趙開知川蜀憂其楮幣之輕遂詢其至貴之時用
官錢以此價收之故蜀人大為貴重
孝宗即位民間惟重錢輕楮幣於是出御府之金以佐
大農寧收空劵(典章)
坑冶
黃帝問於伯高曰吾欲陶天下而以為一家為之有道
乎伯高對曰上有丹砂者下有金上有磁石者下有銅
金上有陵石者下有鉛錫赤銅上有赭者下有鐵此山
之見榮者也
禹以歴山之金鑄幣而贖民之無饘賣子者禹貢青
州貢岱畎絲枲鉛松怪石揚州貢金三品荆州貢金三
品梁州貢璆鐵銀鏤砮磬
湯以莊山之金鑄幣而贖民之賣子者(並管子)
周禮卝人掌金玉錫石之地而為厲禁以守之若以時
取之則物其地圖而授之廵其禁令
齊管子謂威公曰君其率白徒之卒鑄莊山之金以為
幣
漢四百年班范二史其金之所産與夫國資其利者不
見於志惟吴鄧以銅山錢遍於天下
唐銀銅鐵錫之冶二百六十八陜宣潤饒衢信五州銀
冶五十八銅冶九十六鐵山五錫山二鉛山四汾州礬
山七
太宗時權萬紀上言宣饒二州銀大發采之可得數百
萬緡上怒曰朕為天子所少者非財也但恨無嘉政可
以利民而卿乃以利規我欲方我漢桓靈耶遂黜萬紀
高宗麟德二年廢陜州銅冶四十八
玄宗開元十五年初稅伊陽五重山銀錫
德宗時韓洄言山澤之利宜歸王者自是皆隸鹽鐵使
憲宗元和中天下銀冶廢者四十歲采銀萬二千兩銅
二十六萬六十斤鐵二百七萬斤錫五千斤鉛無常數
文宗開成元年復以山澤之利歸州縣刺史選吏主之
其後諸州牟利以自植天下不過七萬餘緡
武宗增河湟戍兵衣絹五十二萬餘匹裴休請復鹽鐵
使以助國用增銀冶二鐵山七十一銅冶二十七鉛山
一天下歲率銀二萬五千兩銅六十五萬五千斤鉛十
一萬四千斤錫萬七千斤鐵五十三萬二千斤(唐志)
宋太祖凡産金有商饒歙撫四州南安軍産銀有桂陽
開寳龍焙三監又五十一場在饒虔信建昌越衢處建
福漳汀南建邵武南安廣韶連英恩春秦興元等州軍
産銅有三十五場在饒處建英信南汀漳邵武南劔等
州軍又一務曰梓州之銅來産鐵有四監曰徐州之大
通利國兖州之萊蕪廢於大中祥符七年又河鳳翔虢
同儀蘄黃袁英州興國軍有十二冶晉磁鳳澧道渠合
梅陜耀坊虔吉州有十二務信鄂建連南劔邵武等州
軍有二十五場産錫有九場在河南之長水及虔南康
道賀潮循等州軍産鉛有三十六場在衢越建南安英春
韶汀漳南劔邵武等州軍水銀四場在秦階商鳳州朱
砂二場在商宣道至道末天下歲課金若干兩銀十四
萬五千餘兩銅四百一十二萬餘金鐵五百七十四萬
八千餘斤鉛七十九萬三十餘斤鍚一十六萬九十餘
斤天禧末金一萬兩銀八十八萬三千餘兩銅二百六
十七萬五千餘斤鐵六百二十九萬三千餘斤鉛四十
四萬七千餘斤錫一十九萬一千餘斤水銀三千餘斤
朱砂五千餘斤然金銀除坑冶丁稅和市外課利折納
互市所得皆在焉國家産金之所六産銀之所四十
有七産銅之所三十有六産鐵之所四十有七産鉛之
所七産錫之所一水銀朱砂之所一此舊制為然後有
增罷不止此(會要)祖宗時金歲入五萬餘兩自景德至
寳元金增五萬五十餘銀增至二十一萬斤開寳三
年詔曰古者不貴難得之貨後代賦及山澤上加侵削
下益彫弊朕每念兹事常深痛懷未能捐金於山豈忍
奪人之利自今桂陽監歲入白金宜三分减一開寳
四年詔昔漢法作偽黃金棄市所以防民之奸弊也如
聞京城之内競習其術轉相誑耀此而不止為盗之萌
自今犯者並寘極典
太宗興國八年詔大通冶歲輸鐵上方鑄兵噐煅煉十
分纔得其四五自今大通冶鐵先鑄成噐俾官倅治之
無使負重致遠匱民焉(會要)至道元年廢邵武軍歸化
縣金場已配買金百姓送納建以棄命自例者詔永不
得興置工匠悉放歸農後本軍復上言請興置是場
真宗以先帝恐害及久已得停廢可從也遂罷其奏
至道二年陜西奏成州金坑歲不登望遣使按行更正
新制詔曰捐金於山前聖之盛德所寳惟榖舊史之格
言朕緬慕太古之風不貴難得之貨其成州兩處金坑
並宜停廢又廢衢州銀冶(會要)
真宗時邵武軍上言請興置舊廢金場先是太宗至道
元年詔廢是場永不得興置遂不從所請咸平二年
宰相張齊賢上言今之所患錢貨未多望擇使臣逐處
相度高價招誘人戶採陶鉛錫仍按行出銅錫薪炭處
置場鑄錢如此三年歲可得百五十萬貫乃命馮亮白
承眷度至明年鑄錢一百二十五萬貫銅皆有餘羡乃
以亮為都大提點鑄錢事以承眷同提點焉(長編)祥符
元年帝以京城金銀價貴以問三司使丁謂言多謂戎
回鶻所市入蕃詔令約束之祥符九年發運使李溥
奏饒江池信等州四監共鑄一百二十五萬貫使銅四
百五十三萬餘斤自景德元年至大中祥符八年出坑
漸少乞告諭民有知苖脉興廢處許令告官烹煉較其
課利優之(會要)
仁宗時三司上言恩州陽江縣産金請選官主其事上
曰毋得乘此重擾遠民姑務納束之(寳訓)天聖三年都
官員外郎柳宏奏朝廷於饒州置金雖累更條而其弊
尚深遂使豪商操其權貧民受其困雖差衙前戶請錢
散買每一次充役遂至破竭家産又大商富賈多自京
師入便饒州錢此州别無輕貨正買生金官錢既少私
價轉增是致一方久罹其弊今請住諸處商客入便饒
州錢一二年間驗其損益金價必减民力稍蘇其利歸
公家用制商賈遂從之天聖五年買金逐等第每兩各
添錢一貫自是金數多詔奬本州長吏以下宰臣王曾
等言獲金雖本州長吏以下雖多深慮耕鑿之民弛廢
農業争趨厚利望諭本州常切體量止絶遂從之也
慶歴三年六月甲辰詔曰議者多言天下茶鹽礬銅銀
坑冶之有遺利朕懼開掊克之政常抑而弗宣然尚慮
有過取而傷民者轉運司其諭所部官吏條上利害以
聞(長編)
神宗熙寧元年詔天下貨寳坑冶不發而負歲課者蠲
之(會要)
元豐七年提點江浙等路坑冶鑄錢胡宗師言信州鉛
山縣銅坑發已置場冶乞借江東提舉司錢二十萬緡
以新鑄錢息二分還福建二浙有銅坑處准此戶部言
宗師言皆推行詔借江東提舉司錢十五萬緡以新鑄
錢還所乞福建二浙借錢不行(長編)
哲宗紹聖二年十一月同管勾陜西路銀銅坑冶鑄錢
許天啟言檢踏到銅苖興發計六十餘處内四處已置
場差人烹煉外如銅苖興發在京西川路亦乞計度前
去檢踏從之(長編)
高宗紹興二十七年湯鵬舉奏前日罷坑冶鑄錢司甚
善但戸部近日欲檢本錢兼别差官所以臺章論列兼
恐坑冶司省罷官在此唱為異議願陛下以鑄錢專委
轉運司必能就緒上宣諭曰此一事朕詢之士大夫亦
無他說獨王珪再有章䟽朕謂凡建立人各以所見相
可否歸之至當後可若一人唱之百人和之事或未當
朕則何取(聖政)
孝宗乾道二年以饒州貢金千兩民力不支遂减十分
之七以蘇一部之民(饒州貢金記)坑冶宋朝舊有官置
場監或民承買以分數申於官舊隸諸路轉運司本錢
亦資焉其物悉歸内帑崇寧以後廣搜利宂𣙜賦益偹
凡属之提舉司者謂之新坑冶用常平息錢與剰利錢
為本金錢等物往往皆積之大觀庫自蔡京始也(四朝志)
鬻爵
秦始皇四年令百姓納粟一千石拜爵一級
漢文帝時因晁錯請令天下入粟縣官得以拜爵六百
石爵上造(第一等爵)稍增至四千石為五大夫(第九等爵)萬二千
石為大庶長(第十八等爵)各以多少級數為差是時張釋之
以訾為郎漢初訾得萬錢乃得官至景帝時上郡以
西旱復脩賣爵令而裁其價以招人訾四方皆可得官
武帝元朔元年外事四夷内興功利國用空竭乃募民
能入奴婢以終身復為郎增秩及入牛馬為郎唯卜式
數求入財天子拜式為中郎始令吏得入粟補官郎至
六百石後桑宏羊請令民得入粟補官(通典)元朔五年
有司議令人得買爵至賞官名曰武功爵級十七萬凡
直三十餘萬金請買武功爵官首者試補吏先除千夫
如五大夫(五大夫舊二十等爵之第九級也通典)又犯令株送徒入財
得補官黃覇以待詔入錢賞官補侍郎謁者
成帝鴻嘉三年買爵價級千錢
後漢安帝永初三年天下水旱用度不足三公奏請令
吏人入榖得關内侯(通典)
靈帝先和元年開西邸賣官二千石二千萬四百石四
百萬於西園立庫以貯之又私令左右賣公卿公千萬
卿五百萬時司徒崔烈入錢一百萬以買司徒其子鈞
曰大人不當為三公論者嫌其銅臭(通典)
晉武帝太康三年問劉毅以吾可方漢何主毅對以桓
靈之主帝曰吾雖德不及古人猶克己為理南平吴會
一天下方之桓靈不亦甚乎對曰桓靈賣官錢入官
庫陛下賣官錢入私門以此言之乃不如也
後魏明帝初承喪亂之後倉廩虚罄遂班入粟之制輸
粟八千石賞散侯六千石散伯四千石散子三千石散
男職人輸七百石賞一大階授以實官白人輸五百石
聽依第出身千石加一大階諸沙門有輸粟四千石入
京倉者授本州統各有差(通典)
唐肅宗至德二年御史鄭叔清奏前諸使下召納錢物
多給空名告申又准敇納錢百千與明經出身如曾受
業粗通帖策修身謹行鄉曲所知者量减二十千文如
先經舉送到省落第灼然有憑帖策不甚寥落者减五
千文若粗識文字准元敕處分未曾讀學不識文字者
加三十千應授執事官并勲階號及贈官等有合蔭子
孫者如戶内兼蔭丁中三人以上免課役者加一百千
文每加一丁中累加三十文蓋先已納錢令再納錢求
出身也(通典)
憲宗時募民入粟河北淮西自千斛以上皆授以官
宋朝太宗時州郡有水旱之災民艱食者許富民入粟
賑貸飢民等第授官淳化中勑一千石賜爵一級二
千石本州助教二千石本州文學四千石試大理評事
三班借職五千石與出身奉職七千石與别駕不簽押
公事一萬石與殿直太宗朝恩例差减於此天聖八
年河北民飢亦用此例
真宗景德二年二月咸平末河北轉運使劉綜上言西
漢晁錯以為爵者上之所擅出於口而無窮粟者民之
所種生於地而不乏使入粟授以爵塞下之粟必多
文帝從之令民入粟偹邊六百石爵上造萬三千石為
大庶長事存典故利及公家今河北諸州聚兵糧饋勞
費望行漢制以濟軍儲既而水部郎中許元豹言緣
河州縣和糴邊榖數少望許進獻糧授以官秩事下三
司議奏請令河北定州廣信安肅軍北平寨入榖千石
授本州助教文學二千石賜出身三千石授簿尉借職
四千石授奉職五千石授寺監主簿六千石授校書正
字七千石授太祝奉禮郎八千石授大理評事殿直九
千石授諸寺監丞侍禁萬石授大理寺丞供奉官真定
府洛邢趙貝冀博瀛莫雄覇等州乾寧順安信安永定
永静等軍千石以上加百石授助教文學二千石以上
復遞加一百石至萬二千石授大理寺丞供奉官大名
府懷磁衛相澶等州通利軍千石以上加五百石授助
教文學二千石以上遞加五百石至萬五千石授大理
寺供奉官上慮爵賞之濫重惜其事宰相言故事具存
行之無損乃請陜西諸州亦如此制既而有司復定環
渭涇原慶州鎮戎保安軍同定州等處涇定鳳儀邠鄜
秦隴鳳州同洛州等處鳳翔河中府陜同莘觧乾耀丹
坊虢成階州同懷州等處悉從之(長編)
天禧二年學䆒鄭可狀本州民闕食願出粟五千八百
石賑濟乞賜第選班行奉旨不行晁迥李綱上言臣等
商度損餘補乏為利亦大望令宰臣定議特從其請俟
豐稔即止
仁宗康定初陜西用兵太子中允尹洙請為鬻爵為土
軍營房及所給物費其鬻爵之法凡入粟五百斛為上
爵許入珠金為婦女服飾得與本部七品官接坐入粟
百斛為下爵許蓄女使以銀為飲食噐三司使鄭戬為
翰林學士丁度知制誥葉清臣參議以謂未能制勝於
閫外適足歛怨於天下其議遂寢(長編)
慶歴七年詔係方銓應納粟授官人不除司理司法參
軍洎上州判官資考深無過犯方注縣尉主簿如循資
入縣令錄事參軍者銓司依格注擬止令臨監物務從
御史知雜李東之所請也嘉祐六年詔凡入貲為郎
至升朝官戸役皆免之京官不得免衙前自餘免其身
而止
神宗熙寧元年賜河東路轉運司試將作監主簿大廟
齋郎州助教攝助教空名敕誥各三十令乘秋熟募民
納粟實邊候已授官仍更免差役之次從轉運使劉庠
請也癸丑詔給將作監主簿齋郎補牒州助教攝助教
敕各三十下鄜延路募百姓入粟實邊仍免徑差一次
(長編)熙寧七年賜敕誥補牒賑貸涇原環慶路飢民及
為永興常平糴本
哲宗元祐元年上官均百司胥吏主行文書積年寡過
例該禄仕又豪右之家以貲受官其才品庸下素不知
義又外臺郡守奬薦之所不及彼固分甘卑賤豈復有
奮動之意其視補蔭子弟聞父兄之教少壯就官有鄉
進之心宜有間矣由此觀之納粟胥吏不如補蔭補蔭
不如進士理之必然也臣以為四者之冗有可罷者納
粟得官是也有可裁抑者特奏資蔭胥吏是也
高宗紹興元年詔以米價踴貴細民闕食令諸路州軍
以常平倉粟量度出糶仍令州縣勸誘積榖之家將願
糶數具文歴出糶如及三千石以上補守闕進義副尉
六千石以上進義副尉九千石以上下班祗應一萬二
千石以上進義校尉一萬五千石以上進武校尉二萬
石以上者取旨優異推恩已有官蔭者此類别作施行
(聖政)
孝宗淳熙三年詔鬻爵非古制也理財有道均節出入
足矣安輕官爵以益貨財朕甚不取自今除歉歲民願
入粟賑饑有裕於衆聽取旨補官其餘一切住罷見在
綾紙告身並繳赴尚書省毁抹(會要)
爵二十級自公士至不更四級為士爵(公士簮袠)(上造不更)
自大夫至五大夫五級為大夫爵(大夫大夫)(官大夫五公公乘大)
(夫)自左庶長至大庶長九級為卿爵(左庶長中右庶長左更更右)
(更駟少上造車庶長)(太上造大庶長)以至關内侯則内諸侯也徹侯
則外諸侯也皆爵也世多以秦商君為政為爵十
八級合關内侯為二十等殆秦制乎殊不知自齊
已有勇爵之名而春秋傳已有所謂庶長鮑者則
其來非一日矣意者自春秋以来急于攻戰設爵
以示天下至秦而益以武功為尚而爵級之制備
于商君上設爵以待軍功下非功則不能以倖得
所以起天下好戰之心而握其運動之微權也高祖造
漢百戰而得之軍功既多而爵級亦濫暨天下既平往
往人不以爵為重而有善遇高爵之詔不如詔者重論
之高祖正懼爵級之輕而人或賤簡之也然而天下猶
不以爵為重朝廷之賜民爵並加而無間盖視為恩典
之常耳武帝繼業思所以振起武功故於爵不得不
重專置武功爵以賞軍功其等十有一士爵四級(造士閑)
(輿衛元良士戎)士大夫爵三級(官首千秉鐸夫)卿爵四級(樂卿執戎)
(政長庶)軍衛耳較之秦爵遂减其十爵級既少則轉者易
及所以作新天下之意而啟其尚功之習也至於舊爵
之級亦不輕予卜式以輸財助兵費於是賜爵左庶長
以布告天下使知帝意之所向焉
羣書考索後集卷六十二
