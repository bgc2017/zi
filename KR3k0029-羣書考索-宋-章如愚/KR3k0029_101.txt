羣書考索後集卷三十五
宋章如愚編
姓門
姓
書曰錫土姓
國語曰司商協名姓
司商掌賜族受姓之官商金聲清謂人始生吹律合
之定其姓名
又曰昔少典生黃帝炎帝
少典者諸侯國號稱人名也
黃帝以姬水成炎帝以姜水成成而異德故黃帝為姬
炎帝為姜
史記曰黃帝二十五子得姓者十有四人晉司空季子
曰黃帝之子二十五宗其得姓者十四人為十二姓
姬酉祁已滕箴
任荀僖姞嬛依
惟青陽與林氏同于黃帝故皆為姬姓
史記夏義曰禹為姬姓其後分封用國為姓故有夏后
氏有扈氏有男氏斟尋氏彤成氏褒氏費氏和氏繒
氏辛氏冥氏斟氏戈氏
殷贊曰契為子姓其後分封以國為姓有殷氏來氏宋
氏辛桐氏稚氏北殷氏目夷氏
周語曰伯禹疏川道淵鍾水豐物皇天嘉之祚以天下
賜姓曰姒氏曰有夏謂其能以嘉祉阜生物也祚四
岳國命為侯伯賜姓曰姜氏曰有吕謂其能為禹股
肱心膂以養物豐民人也
左傳襄十年瑕禽曰昔平王東遷吾七姓從王
漢高帝賜婁敬姓劉氏
唐高祖賜徐世勣李氏終漢之世有易姓如衛青之徒
其後劉元海本匈奴種以冒頓與漢和及其外祖遂
謂姓劉其弊至此豈非高帝有以啓之歟
唐世人主非其親者附之属籍或加於夷狄盜賊以逆
賊異類為同宗其弊至此豈非唐高祖有以啓之歟
范祖禹曰古之賜姓所以别之今之賜姓適以亂之
氏
左傳襄二十四年范宣子謂穆叔曰昔匄之祖自虞以
上為陶唐氏
在夏為御龍氏
在商為豕韋氏
豕韋國名東郡白馬縣東南有韋城
在周為唐杜氏
唐杜二國名殷末遷豕韋國於唐周成王滅唐遷之
於杜為杜伯杜伯之子隰叔奔晉四世及士會食邑
於范復為范氏杜今京兆杜縣
晉主夏盟為范氏
禮書曰古者或氏於國則秦魯齊吳氏於諡則文武成
宣氏於官則司馬司徒氏於爵則王公王孫氏於字
則孟孫叔孫氏於居則東郭北門氏於志則三烏五
鹿氏於事則巫乙匠陶而受姓命氏燦然著矣
馬援其先趙將號曰馬服君子孫因以為氏魯恭其
先魯顔公為楚滅遷於下邑因氏焉樊宏其先周仲
山甫封於樊因氏焉馮魴其先魏之支則食采馮城因
氏焉宋暉其先微子之後也周衰諸侯滅宋奔碭易
姓為宋本傳注姚策
族
書堯典曰以親九族九族既睦(高祖九族之親)臯陶
謨曰惇叙九族仲虺之誥曰志自滿九族乃離
詩葛藟刺平王也棄其九族焉角弓刺幽王不親九
族也行葦内睦九族
周禮小宗伯掌三族之别
禮記仲尼燕居曰閨門之内有禮故三族和(三族父子)
(孫也)
周禮太宰宗以族得氏大宗伯以飲食之禮親宗族
兄弟
陳禮書曰書與詩序皆言九族周禮小宗伯儀禮
士昏禮記仲尼燕居特言三族者三族父子孫也九
族高祖至玄孫也三族舉其本九族極其末舉三族
則九族見矣白虎通夏侯歐陽何琦如淳之徒以父
族四母族三妻族二為九族其說蓋以詩之葛藟刺
平王不親九族而言謂他人父謂他人母頍弁刺幽
王不親九族而言豈伊異人兄弟甥舅角弓亦刺不
親九族而言兄弟昏姻無胥遠矣則所謂九族者非
特内宗而已是惡知詩人之所主者因内宗而發哉
彼謂父族四者父之姓為一族父女昆弟適人者子
為二族己女昆弟適人者子為三族己女適人者子
為四族母族三者母之父母為一族母之昆弟為二
族母之女昆弟為三族妻族二者妻之父為一族妻
之母為二族然於母之母則合而為一族妻之父母
則離而為二可乎魯桓公六年隨季梁曰親其九族
以致其禋祀杜預注曰九族謂外親祖母從母子及
妻父妻母姑之子姊妹之子女子之子并己之同族
皆外親有服而異族者也爾雅於内宗皆曰族於母
妻曰黨而已又禮小功之未可以嫁娶妻之黨固無
妨於嫁娶昏禮不容慮其不虞也然則九族之說當
以孔安國鄭康成為正何則小記曰親親以三為五
以五為九上殺下殺旁殺而親畢矣此九族隆殺之
差也蓋以上親父下親子三也以父親祖以子親孫
五也以祖親曾高以孫親曾玄九也
宗
左傳定四年祝鮀曰成王選建明德以蕃屏周分魯公
以殷民六族條氏徐氏蕭氏索氏長勺氏尾勺氏使帥
其宗氏輯其分族將其類醜以法則周公用即命于周
分康叔以殷民七族陶氏施氏繁氏錡氏樊氏饑氏終
葵氏分唐叔以懷姓九宗職官五正
隱六年翼九宗五正頃父之子嘉父逆晉侯于隨
注云五正五官之長大宗一姓為九族也
自唐始分世為晉世強家及晉襄卒得強家之力此宗
法之所以善也
又叔向云羊舌之宗十一族亦此類也
大宗小宗百世不遷之宗五世則遷之宗
大傳曰别子為祖繼别為宗繼禰者為小宗有百世不
遷之宗有五世則遷之宗百世不遷者别子之後也宗
其繼别子之所自出者百世不遷者也宗其繼高祖者
五世則遷者也
禮書曰百夫無長不散則亂一族無宗不離則疎先
王因族以立宗敬宗以尊祖故吉凶有以相及有無
得以相通尊卑有分而不亂親疎有别而不貳(儀禮)
(所謂不貳斬之類)貴賤有繁而不簡(文王世子曰雖)
(為庶人冠取妻必告)然後一宗如出乎一族一族如
出乎一家一家如出乎一人此禮俗所以行而人倫
所以厚也蓋公子不得稱先君故為别子而繼别者
族人宗之為大宗雖遠至於絶屬猶為之服齊衰三
月母妻亦無庶子不得祭祖故諸兄弟宗之為小宗
以其服服之大宗遠祖之正體則一而已小宗高祖
之正體其别有四則繼禰者兄弟宗之繼祖者從兄
弟宗之繼曾祖者從祖兄弟宗之繼高祖者族兄弟
宗之四世則親盡屬絶而不為宗矣既已無服遂易
其宗所謂五世則遷之宗然言繼别為宗又言繼别
子之所自出者言繼禰為小宗又言宗其繼高祖者
則繼别者别子之子也繼别子之所自出者即别子
也繼禰者庶子之子也繼高祖者五世之孫也繼禰
言其始繼高祖言其終繼禰言其宗繼别子之所自
出言其祖經言繼别子之所自出而孔穎達言别子
之所由出然則别子所由出即國君也其可宗乎穀
梁曰燕周之分子也分子即别子也然别子不特公
子而已有來自他邦而為卿大夫者亦謂之别子有
起於民庶而為卿大夫者亦謂之别子
有小宗而無大宗有大宗而無小宗有無宗
而莫之宗
諸侯之公子上不得宗君下未有後世之宗必有以統
之故有三者之宗道也君無適昆弟使庶昆弟一人
為宗統公子禮如小宗故曰有小宗而無大宗君有
適昆弟使之為宗以統公子不復立庶昆弟為宗故
曰有大宗而無小宗公子一而已無公子可宗亦無
公子宗之故曰有無宗亦莫之宗
說者曰陳國錄云太宰以九兩係邦國之民曰宗以族
得民蓋綴之以族王者所以一天下後世徒蔽於害
而莫見其利遂使先生良法美意不可復用如商之
七族實封康叔懷姓九宗實封唐叔必曰世家大族
有害於國豈成王不仁於二國哉是必強宗大族禮
義足以齊其家而好尚足以率其俗正有國者之所
共治者此孟子所以拳拳于巨室也不幸魯之桓齊
之田并國逐君遂致大家為不可容漢人主都關中
遂徙齊諸田楚昭王屈而武帝以六條訪察自以強
宗豪右為言陵夷至於晉士夫夫猶有羣聚而族起
者不幸五胡亂華奔逸四出至元魏分析蔭戶而先
王宗以族得民之事始散而不可復收矣
禮記載大宗之法皆古大夫之家有采地者也蓋嘗論
之天下有大宗天子是也國有大宗諸侯是也家有
大宗大夫是也天子既為天下宗矣而王子王孫之
又為諸侯則猶為一國之宗諸侯既為一國之宗矣
而公子公孫之為大夫則猶為一家之宗若士庶人
有升而為大夫則一家之人宗之大夫有進而為諸
侯則一國之人宗之諸侯有黜而為大夫則宗其為
諸侯者而已不得為宗大夫有廢而為士庶人則宗
其為大夫而已不得為宗至於公族疎遠而為士庶
人則皆宗於人者也舉天下之人已不為宗則宗於
人未有獨立而無宗者也(季雅)
東坡曰古者立宗之道嫡子既為宗則支庶子之嫡子
又各為庶子之宗其法止於四而其實無窮自秦漢
以來天下無世卿大宗之法不可以復立而其可以
收合天下之親者有小宗之法存而莫之行者此甚
可惜也今夫天下所以不重其族者有族而無宗也
有族而無宗則族不可合族不可合則雖欲親之而
無由也族人而不相親則忘其祖矣今世之公卿大
臣賢人君子之後所以不能世其家如古之久遠者
其族散而忘其祖也故莫若復小宗
李氏曰别子謂公子若始來及在此國者後世以為祖
也别子之適子適子世世繼别子為大宗然小宗上
盡於高祖則遠者忘之矣旁盡於三則疏者忘之矣
故立大宗以承其祖族人五世外皆合之宗子之家
序以昭穆則是始祖常祀非孝乎同姓常親非睦乎
重宗者尊祖之義也
異同
嘗按左氏之書子長之史記其載諸國姓氏與夫世裔
皆有可疑者春秋之時諸侯之國凡一百十五可以
知其姓與爵者四十有六晉楚之類是也可以知其
姓而不可以知其爵者一十有八焦陽之類是也可
以知其爵而不可以知其姓者一十有七沈之類是
也其爵其姓皆不可得而知者三十有六鮮虞陸渾
之類是也不知其姓不可得而見之矣而知其姓者
又不可究信如以趙為芊姓而子長又以為姬姓以
邧姓鄶國為重黎之後又以為吳國之後此其言異
同固不足論至於姜氏為伯夷之後又以為四岳之
後是其言自相異同矣舜之咨四岳有能典朕三禮
僉曰伯夷若以四岳為伯夷則是自薦其才也豈其
然乎此左氏之言姓氏所以為可疑者也子長之史記
始於黃帝迄於漢武天子世次見於帝紀諸侯世次
見於世家夏之後則為杞商之後則為宋以其世家
本紀併而攷之則其苖裔歴歴而可考至於滕薛邾
郳之屬雖其事見於春秋而其世次之不傳者又不
可盡信堯乃舜之從高祖而舜乃妻其女鯀乃舜五
世從叔公與舜同為堯臣湯與王季同世也湯下傳
十六世而為紂王季傳一世而為文王二世而為武
王則是文王以十五世祖而臣事十五世孫紂武王
以十四世祖而伐十四世孫紂而伐之必不然矣此
子長之論世裔所以為可疑也大抵去古既遠抱舛
承訛無所取正左氏猶然况子長乎子長猶然况班
固以下乎左氏以嬴姓為伯翳之後班固又以為伯
益之後韋昭遂以伯益即伯翳也孔穎達復以伯益
為臯陶之子愚嘗按史記之文臯陶之後封蓼六伯
翳之後封秦垂伯益之後不知所封是則伯益伯翳
臯陶各為一族翳與益不得為一人而益不得為臯
陶子矣
漢之興本於亭長而以為出於唐堯曹魏之興肇於宦
官而以為出於曹叔振鐸唐之祖起於隴西狄道而
以為出於老子臯陶此何異郭崇韜而拜郭子儀之
冡其不貽笑於君子者幾希矣傳臯陶為士未聞其
為大理而以理為李甚不經矣劉子元以漢為陸終
苗裔固以駁漢之非而高堂隆又以魏舜之後其繆
尤甚舜為媯氏其苗曰田安有魏氏耶有異姓而反
同者何與韓是也成王母弟唐叔虞之後封於韓韓
既失國子孫離析江淮之音以韓為何遂從其音以
為何氏此退之所以謂韓與何同姓而近也至於以
婁為劉是高祖一時之言無所經見婁者姒姓之後安
可與劉為一耶此則高祖之失也有同姓而反異者
則以其姓雖一而所祖不同以杜為氏者有出於襄
陽有出於京兆以王為氏者有出於太原有出於河
東豈可與共譜哉而李義府不得與於李崇德之譜
乃傅之致其罪杜正倫不得齒於城南諸杜乃鑿杜
固渠者則天之罪也
總論
周禮小史奠世系辨昭穆左傳衆仲曰天子建德因生
以賜姓胙之土而命之氏諸侯以字為氏因以為族
官有世功則有官族邑亦如之禮書曰姓非天子不
可以賜而氏非諸侯不可以命姓所以系百世之正
統氏所以别子孫之旁出族則以氏之所聚而已然
氏謂之姓故大傳言係之以姓又言庶姓别於上則
氏與姓一也氏又謂之族故羽父為無駭請族隱公
命以為展氏則氏族一也蓋别姓則為氏氏則有族
族無不同氏氏有不同族故八元八凱出於高陽氏
高辛氏而謂之十六族是氏有不同族也商氏條氏
徐氏之類謂之六族陶氏施氏之類謂之七族宋之
華氏謂之戴族向氏謂之桓族是族無不同氏也
有因德而賜姓
四岳佐禹治水有功賜姓曰姜氏曰吕氏
有因土而賜姓
陳舜之後媯之受姓也本因舜之居于媯汭賜姓
曰媯
有因官而姓者
倉氏庫氏司空司馬
有因邑而姓者
諸氏因於宋子召食采於諸而子孫承之易子為
諸
有因字之省文而易姓者
于氏出於姬氏之邘去邑而為于喬氏出姬姓之
橋去木而為喬
有聲音之相近而易姓者
辛本莘也辛莘相近莘遂為辛氏郭本虢也郭虢
相近虢遂為郭氏
有因見於丙殿而易姓者
丙本李也李陵之裔自匈奴歸魏見於丙殿故賜
姓焉
有因文在手而易姓者
武氏出自周平王少子生而有文在其手曰武遂
以為氏
有因語音之訛而易姓者
宇文出自神農之後以其有嘗草之功自號為侯
汾氏其後訛而為宇文氏
有逃自竇出而易姓者
竇氏本姒姓也有仍逃出自竇故少康氏為竇
王氏之姓不一
王氏出自姬姓周靈王太子晉之後時人號曰王
家故曰王氏太原王琅琊王其後也又有出自畢
公高之後魏信陵公子孫時人以其故王族號曰
王家故為王氏
裴氏之姓不一
裴出風姓非子之裔孫封非邑卿故為非邑氏至
非後世去邑從衣為裴此一裴也晉平公封顓帝
之孫於裴中號裴君此一裴也此不可不辨
禮書曰方周盛時宗族之法行故常棣行葦之美作於
上角弓頍弁之刺不聞於下以此治國而國有倫以
此係民而民不散則宗子之於天下豈小補哉及秦
用商君之法富民有子則分居貧民有子則出贅上
雖王公大人亦莫知有敬宗之道
秦興滅學而宗譜不立漢司馬遷修史記上述黃帝
下迄麟趾採世本世系而作帝紀採周譜國語而作
世家由是人乃知姓氏之所出西漢之間人皆有姓
姓以國者韓陳許鄭魯衛趙魏最為多逮晉賈弼有
姓氏傳十八州百十六郡合七百二十二篇甄析士
類無所遺缺賈希鏡撰姓氏要狀賈執作姓氏英賢
齊宋譜牒之學浸興有司選舉必稽譜牒以考其真
偽官有世胄譜有世官分天下之姓而為四名過江
則有僑姓而王謝袁蕭為大東南則有吳姓而朱張
顧陸為大山東則有郡姓而王崔盧鄭為大關中亦
有郡姓而韋裴柳薛楊杜首之代北則虜姓而元
長宇文陸源竇首之以中國士人差第閥閱而為之
制遂分為甲乙丙丁之號焉夫以此言選舉以此考
賢才以此形品藻豈上世所以别姓氏之意耶甚者
至於賣婚而求財鑿杜而通譜悠悠風塵汨喪廉恥
此何理哉其間有欲懲其弊者復至於譜牒脱落迄
無考按而世數既遠終不知其何姓氏其失又甚焉
嗚呼綴之以姓系之以氏所以序昭穆别婚姻使天
下知敬宗尊祖而不忘本者古人之意也奈何漢尚
官魏晉尚姓南北尚詐隋人因仍而欺弊莫革漢高
帝命官以賢詔爵以公先王公卿之位才則用不才
則棄斯尚官也魏立九品置中正尊也位卑寒素而
權舉右姓此變官而尚姓矣晉宋因之以别貴賤分
士庶選舉之際皆用譜牒至北齊凡舉秀才州主簿
郡功曹必四姓乃其選也其尚詐又如此也文之弊
至於尚官尚官之弊至於尚姓尚姓之弊至於尚詐
隋承其後乃反古之道罷鄉舉離土著尊執事之史
由是無鄉舉里選無衣冠士族而庶人替矣此唐太
宗所以命高士廉而定世族也初武德中李守素亦
明姓氏謂之族譜貞觀中太宗命高士廉普責天下
譜約史傳考其真偽進忠賢退悖惡先宗室後外戚
右膏粱左寒畯凡二百九十三姓千六百五十一家
分為九等號氏族志太宗曰我今定世族者欲崇我
唐朝人物冠冕垂之不朽何容納貨舊門嚮聲背實
而賣婚以為榮而遂以第一崔幹為第二高宗時許
李更以吕才刊定改為姓氏錄當時恥焉號曰勲格
路敬淳有衣冠譜有著姓略記長安中劉知幾撰劉
氏譜三卷先天時復詔柳冲徐堅等討綴號姓族以
開元時韋述好譜學於百氏源𣲖為詳故作譜唐興
言譜者以路敬淳為宗有衣冠譜柳公權韋述之與李
守素亦明姓氏後有李公淹蕭穎士商寅孔聖為世
所稱(以宏詞及唐志會要修)
通典載晉太元中賈弼大披羣族撰十八州百一十六
郡合七百一十二卷士族略無遺缺宋王洪劉湛並
好其書洪曰對千客不犯一人諱湛復選百家譜傷
於寡略齊王僧孺又為八十卷東南諸族則為一部
不在百家之數
唐乾元元年賈至撰百家類例十卷
漢高祖嘗賜婁敬諸鎮皆以劉氏亦可謂知天子之
職矣然而知其職而未知其義故材陋少文不如元
魏孝文之長議論也
魏孝文賜喬氏則取其高遠改源氏則取其同源後
世帝者徒見英主所為意其駕馭豪傑或出于此於
是跋扈之臣與夷酋賊渠例皆賜以國姓謂之固結
其心而不知取笑貽辱無以示天下威重夫姓者出
於天授於祖宗先聖以神明之德奄有天下以為神
明萬物之主而嗣君乃屈帝尊以下同於三者之賤
此當時公卿大臣不學之過也古之賜姓受氏不然
天子之子常為顯諸侯諸侯之子常為名卿大夫至起
於疏逖者又一時賢能才智之士其言行卓卓皆可
稱道求之於詩則齊之姜知其前有四岳而後有太
公宋之子知其前有成湯後有微子孟庸孟弋知為
衛之世族南方之原知為陳之名家求之春秋則施
臧季孟之氏於字戴武穆宣之氏於諡中行司城之
氏於官郈御秦費之氏於邑皆可以概見則三代之
典禮與後世沿襲之誤較然甚明而漢魏以來賜姓
附屬籍者不如不賜之為愈也(鄧名世姓氏書序)
羣書考索後集卷三十五
