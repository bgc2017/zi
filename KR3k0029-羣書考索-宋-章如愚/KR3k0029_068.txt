羣書考索後集卷二
宋章如愚編
官制門
總序類
唐太宗正觀中大省内外官定制七百三十員曰吾以
此待天下賢材足矣然是時已有員外置(唐志通典云)
(貞觀六年大省内外凡文武定員六百四十有三而已)
高宗龍朔二年又改京師百官之名咸亨元年復至於
武后再易庶官或從宜創號或参用古典天授二年凡
舉人無賢不肖咸加擢拜大置試官以處之試官蓋始
於此(試者未為正命)神龍初復舊號又置員外官二千
餘人(於是遂有員外特制自永徽六年以蔡孝瑋為尚)
(書員外特置同正員外自是員外有同正者)檢校試攝
判知之官迨乎景龍官紀太紊復有斜封三無坐處之
誦興焉(謂宰相御史及員外官也)
元宗懲其弊開元二十五年刊定職次著為令格自後
又有置使之名軍功之官遂不勝其濫矣嘗攷唐之
官制大抵沿隋官司之别曰省臺寺監衞府東宫王府
為京兆職事官州縣鎮戍為外職事官自開府至將仕
郎二十八階為文散官自驃騎至陪戎三十一階為武
散官上柱國至武騎尉十二等為勲官(通典唐志唐鑑)
三師太師太傅太保論道之官也(隋因後魏置煬帝廢)
(貞觀十一年復置近代多以為贈官親王拜者但存其)
(名耳)
三公太尉(因隋置武德初秦王兼之永徽中長孫無忌)
(為之其後親王拜者皆不親事祭祀則攝者行之)司
徒(隋廢宰相而置唐因之)司空(三公各一人古者三)
(公論道經邦不以一職名太尉掌武乃司馬職也司徒)
(主民司空主土皆六卿之任也以是為三公則名已不)
(正其後親王拜者僅存其名則任益輕)
六省尚書省尚書令一人(掌領百官龍朔二年改曰中)
(臺廢尚書令尚書曰太常伯侍郎曰少常伯咸亨復光)
(宅元年改曰文昌臺俄曰文昌都省垂拱元年曰都臺)
(長安三年曰中臺神龍復)其屬有六尚書
吏部尚書(掌文官選舉龍朔改司列太常伯咸亨復光)
(宅改天官神龍復天寳改吏部至德復)侍郎二人其
屬有四吏部郎中二人(一人掌文官階品一人掌選)
(補龍朔改司列大夫咸亨復)司封郎中一人(掌邦之)
(封爵凡九等武德為主爵龍朔改司封大夫開元復)
司勲郎中一人(掌管人之勲級凡十等龍朔改司勲大)
(夫咸亨復)考功郎中一人(掌攷官吏功過龍朔改司)
(績大夫咸亨復)
戶部尚書(掌天下土地人民貢賦之政初因隋為民部)
(貞觀改戶部顯慶改度支龍朔改司元太常伯咸亨復)
(光宅改地官神龍復)侍郎二人其屬有四戶部郎
中二人(掌戸口田賦龍朔改司計大夫後復度支郎中)
(一人掌歲計而支調之龍朔改司度大夫咸亨復)金
部郎中(掌庫藏出納龍朔改司珍大夫咸亨復)倉部
郎中(掌倉廩龍朔改司庾大夫咸亨復)
禮部尚書(掌禮儀祭享貢奉之政龍朔改司禮太常伯)
(咸亨復光宅改春官神龍復)侍郎一人其屬有四
禮部郎中一人(掌禮樂學校龍朔改司禮大夫咸亨復)
祠部郎中一人(掌祠祀享祭龍朔改司禋大夫咸亨)
(復)膳部郎中一人(掌酒膳龍朔改司膳大夫咸亨復)
主客郎中一人(掌朝見龍朔改司藩大夫咸享復)
兵部尚書(掌武選車馬龍朔改司戎太常伯咸亨復光)
(宅改為夏官神龍復)侍郎二人其屬有四兵部郎
中一人(一掌武官階品一掌軍戎調遣名數龍朔改司)
(戎大夫咸亨復)職方郎中一人(掌地圖龍朔改司城)
(大夫咸亨復)駕部郎中(掌車輿龍朔改司輿大夫咸)
(亨復)庫部郎中(掌戎器鹵簿龍朔改司庫大夫咸亨)
(復)
刑部尚書(掌律令刑法初曰都官隋改刑部龍朔改司)
(刑太常伯咸亨復光宅改秋官神龍復)侍郎一人其
屬有四刑部郎中一人(掌律法奏讞龍朔改司刑大)
(夫咸亨復)都官郎中(掌簿錄龍朔改司僕大夫咸亨)
(復)比部郎中(掌勾會賦斂龍朔改司計大夫咸亨復)
司門郎中(掌門籍龍朔改司門大夫咸亨復)
工部尚書(掌山澤屯田工匠之事龍朔改司平太常伯)
(光宅改冬官神龍復)侍郎一人其屬有四工部郎
中一人(掌土木工役龍朔改司平大夫咸亨復)屯田
郎中(掌屯田龍朔改司田大夫咸亨復)虞部郎中(掌)
(苑囿山澤龍朔改司虞大夫咸亨復)水部郎中(掌津)
(濟溝洫之事龍朔改司川大夫咸亨復)
六部皆屬尚書令左右僕射為之貳又有左右丞各一
人吏部戸部禮部左丞緫焉兵部刑部工部右丞緫焉
既有三公又有六省是政出於二也尚書六部止三省
之一也而光宅中遂以擬周之六卿亦過也唐有左
右僕射又有侍中二尚書二令左右丞相以官未及而
人可用者奉預朝政而其大綱俾中書出令門下審駁
分為二省尚書受成頒之有司上下相聯甚善也然皆
秦漢所輕之官自魏晉以來反為重任而唐因之其立
制之始名已不正民部掌度支可也而或領於僕射吏
部掌銓曹可也而或攝之中書况其他乎遂有以禮樂
掌禮樂之官而掌吏部之十銓者有之如蘇頲是也自
後百官益無職掌故陸長源上宰相書曰兵部無戎帳
戶部無版圖虞衡不管山川金倉不司錢榖傷其置諸
散地有虚其職也太宗較細務屬左右丞大事關僕射
當矣然其用人未免用術以李勣之高勲位尚書領中
書門下事寵已至矣使輔太子敢不盡力乎何至無故
譴逐使太子他日授以僕射以勣之忠又無故黜之不
無怏怏太子雖授以僕射勣豈不曉其以利誘耶至廢
立皇后之際不肯盡忠雖勣無大臣節而亦太宗以利
啟其心也
門下省侍中二人掌出納帝命相禮儀凡國家之務與
中書令參緫而專判省事龍朔二年改曰東臺左相武
后光宅元年改曰納言垂拱元年改曰鸞臺開元元年
改曰黃門監五年復天寶元年曰左相咸亨復光宅改
鑾臺納言神龍復開元改黃門監五年復黃門侍郎
(二人)掌貳侍中之職龍朔改東臺侍郎垂拱改鸞臺侍
郎天寳改門下侍郎乾元復左散騎常侍(一人)掌規
諷過失侍從顧問隋廢散騎常侍武德散騎常侍加官
貞觀置二員十七年為職事官顯慶二年分左右隸門
下省皆金蟬珥貂左散騎與侍中為左貂右散騎與中
書令為右貂謂之八貂龍朔二年曰侍極左諫議大
夫(四人)掌諫諭得失侍從贊相隋二人唐四人武德元
年置諫議大夫龍朔二年曰正諫大夫貞元四年分左
右神龍復給事中(四人)掌侍左右分判省事隋置二
十人煬帝減置四人唐武德三年名曰給事中龍朔改
東臺舍人左補闕(六人)掌供奉諷諫垂拱立四員左
右各二天授各加三員通十員神龍復各置二人左
拾遺(六人)掌供奉諷諫大事廷議小則上封事起居
郎(二人)掌錄天子起居法度初因隋置舍人貞觀省之
移於門下置起居郎顯慶又置舍人與郎分掌左右正
觀初以給事中諫議大夫兼知起居注或知起居事每
仗下議政事起居郎一人執筆記錄於前史官隨之其
後復置起居舍人分侍左右秉筆隨宰相入殿若仗在
紫宸内閣則夾香案分立殿下直第二螭首和墨濡筆
皆即坳處時號螭頭龍朔天授改左史咸亨神龍復
典儀(二人)掌贊唱隨謁者臺有典儀武德五年復置隸
門下省城門郎(四人)掌京城皇城宫殿門開闔之節
隨門下省綂城門局煬帝改隸殿中省後隸門下省唐
因之符寳郎掌天子八寳及國之符節初置符寶郎
天后改符璽開元復弘文館學士掌詳正圖籍教授
生徒參議朝廷制度武德置修文館又改弘文神龍改
昭文開元洪文隸門下省自武德貞觀以來皆簡賢良
為學士五品以上稱學士又有文學直館並無員數皆
以他官兼之儀鳳以圖籍多未詳正委學士校理自垂拱
多大臣兼領館中有四部書給事中判館事校書郎
掌校理典籍刊正錯謬開元改置四人後減二人大
臣議事使諫官史官隨之或糾其非或書其過則大臣
安敢不直議䟽賤言事者令司門引奏置立仗馬以備
之則天下之情無不達諫議大夫之職太宗以王珪
魏徵之流為之可謂得人矣然顯慶中召孫思邈拜諫
議大夫乃固辭稱疾而還山史臣謂才不足當世取舍
故逃而不反是不然太宗之時天下之士填然躍而附
之獨一思邈以遺逸召至而不能屈使天下知如太宗
之君亦有不得而臣者其守吾道不亦重乎其助太宗
不亦多乎太宗置文學館召儒雅十八人為學士討
古今論成敗其意美矣究其本為隐巢之謀而時取智
計之士十八人者大抵皆君子惟許敬宗一小人厠其
間盖心術不正小人得以乘間而入也易曰開國承家
小人勿用以亂邦也貞觀之治衆君子扶之而不足武
氏之惡一敬宗濟之而有餘亂邦之言信哉
中書省中書令二人掌佐天子執大政而緫判省事武
德三年為内史又改中書龍朔元年改省為西臺令二
年為右相咸亨復光宅元年改省為鳳閣令為内史神
龍復開元元年改紫微令後復天寳元年曰右相大歷
五年紫微侍郎乃復為中書侍郎侍郎掌二令之職
(初為内史後隨省改)中書舍人(六人)掌侍進奏參表
章(武德置)右散騎常侍(一人)右補闕(六人)右拾遺(六)
(人)掌如門下省(左同)通事舍人(十六人)掌朝見引納
殿庭通奏(武德四年廢謁者臺故通事謁者曰通事舍)
(人)集賢殿書院學士侍讀學士脩撰官掌刊輯經籍
開元五年乾元殿為四部書置乾元院使六年更號麗
正修書院置使及檢討官改修書官為麗正殿直學士
八年加文學直又加修撰校理刊正校勘官十一年置
麗正殿修書學士十三年改為集賢殿書院五品以上
為學士六品以下為直學士宰相(一人)為學士知院事
常侍(一人)為副知院事又置判院(一人)押院中使(一人)
以張說為大學士知院事玄宗又置集賢院侍講學士
侍讀直學士又增修撰官校理官待制官留院官知檢
討官文學直之員至德二年置大學士貞元初置編錄
官四年罷大學士八年罷校理置校書正字元和二年
復置集賢校理罷校書正字四年集賢御書院學士直
學士皆用五品如開元故事以學士一人年高者為判
院事非登朝者為校理餘皆罷校書四人史館修
撰四人掌修國史貞觀三年置史館於門下省以他官
兼領或卑位有才者亦以直館稱以宰相蒞修撰開元
二十年李林甫以宰相監修國史建議以為中書切密
之地史官記事隸門下省疎遠於是諫議大夫史館修
撰尹愔奏徙於中書省天寳後地官兼職者曰史館修
撰初入為直館元和六年宰相裴垍建議登朝官領史
職者為修撰以年高者判館事未登朝者皆為直館大
中八年廢史館直館二員增修撰四人史館直筆之
任也貞觀以他官兼領職掌已不專矣又以宰相莅修
撰則秉筆者能無顧忌之心乎開元李林甫以宰相監
修則國惡往往諱而不書矣豈非太宗啟其端而流弊
至此歟
祕書省監一人少監二人丞一人監掌經籍圖書之事
領著作局少監為之二龍朔二年改為蘭臺太史少監
曰侍郎丞曰大夫祕書郎曰蘭臺郎武后垂拱改為麟
臺太極元年復祕書郎三人掌四部圖籍校書郎
十人正字四人掌讎校典籍刊正文章有二局著作
局郎二人著作佐郎二人校書郎二人正字二人著作
郎掌撰碑誌祝文祭文與佐郎分判局事(武德四年改)
(著作曹曰局龍朔三年改曰司文局郎為郎中佐為司)
(文郎著作佐郎本四人開元初減二人)司天臺監一
人少監二人丞一人主簿二人主事二人掌察天文稽
歷數凡日月星辰風雲氣色之異率其屬而占有通玄
院以藝學召至京師者居之凡天文圖書器物非其任
不得與焉每季錄祥眚送門下中書省紀於起居注歲
終上送史館歲頒歷於天下(武德四年改太史監曰太)
(史局隸祕書省七年廢監候龍朔二年改太史局曰祕)
(書閣令局令曰祕書閣郎中武后光宅改太史局為渾)
(天監不屬麟臺俄改為渾儀監置副監及丞主簿改司)
(辰師曰司辰長安二年復為太史局廢副監及丞隸麟)
(臺如故景雲元年又為局隸祕書省踰月為監歲中復)
(為局二年改為渾儀監開元二年復為太史監十四年)
(太史監復為局以監為令而廢少監天寳元年太史局復)
(為監自是不隸祕書省乾元元年太史局復為司天臺)
祕書文學之任也唐初用孔穎逹顔師古之流為之
夫以穎逹之通五經師古之博學善屬文居是職也若
無愧矣然而師古之為祕書少監也乃引後生相與校
讎且先貴勢雖商賈富室亦竄選中得無憾乎其後陸
長源曰祕書不校勘著作不修撰盖至此遂為虚職矣
太史星歷之流也乃隸於祕書何哉盖通天地人正
吾儒之事也又有春官夏官秋官冬官中官正各一
人掌四時各司其方之變異五官保章正二人監候
三人五官司歷二人掌歷法五官靈臺郎各一人掌候
天文五官挈壺正二人司辰八人漏刻博士六人掌知
漏刻(武后長安二年置挈壺正乾元元年與靈臺郎保)
(章正司歷皆加五官之名)
殿中省監一人少監二人丞二人掌天子服御之事少
監為之二又有進馬五人掌大陳設(龍朔二年曰中御)
(府監曰大監舊有天藏府開元二十三年省)其屬有六
局(尚食尚藥尚衣尚舍尚乘尚輦)
尚食局奉御二人直長五人食醫八人奉御長儲供
直長為之貳進御必辨時禁先嘗之(龍朔二年改奉)
(膳局諸局奉御皆曰大夫)尚藥局奉御二人直長
二人掌和御藥診視(龍朔三年改奉御局又有侍御)
(毉四人司醫五人)尚衣局奉御二人直長四人掌
供冕服几案奉圭(龍朔二年改奉冕局)尚舍局奉
御二人直長六人掌殿亭祭祀張設湯沭燈燭汛掃
(龍朔二年初改奉衣局)尚乘局奉御二人直長十
人掌内外閑廐之馬(龍朔二年改奉駕局又有司廩)
(司庫)尚輦局奉御二人直長三人尚輦二人掌輿
輦繖扇(龍朔二年改奉輿局)
内侍省監二人少監二人内侍四人監掌内侍奉宣制
令少監内侍為之貳(武德四年改為内侍監内承奉曰)
(内常侍内承直曰内給事龍朔二年改監為省武后垂)
(拱元年曰司宫臺天寳十三年置内侍監改内侍曰少)
(監尋更置内侍)内常侍六人通判省事内給事十
人掌承旨勞問分刑省事内謁者監十人掌儀法宣
奏承敕令内謁者十二人掌諸親命婦朝集班位分
莅諸門内寺伯六人掌糾察宫内不法寺人六人
掌皇后出入其屬有六局(掖庭宮闈奚官内僕内府)
(内坊)
掖庭局令二人丞三人掌宫人簿帳女工掌教博
士一人掌教習監作四人掌監涖雜作宫闈局令
二人丞二人掌侍宫闈出入管籥奚官局令二人
丞二人掌奚隸工役宫官之品内僕局令二人丞
二人掌中宫車乘内府局令二人丞二人掌中藏
寳貨給納之數太子内坊局令二人丞二人掌東
宫閣内及官人糧廩坊事(五人有典直四人下有内)
(官等尚官局並尚儀局尚服局尚食局尚寝局等官)
(並隸于此後古者内宰之職緫于冢宰令内侍並列)
(於六省北司不隸於南牙毋乃散而無統乎)(隋令)
(丞並用士人為之掖庭宫闈奚官三職亦參用士人)
(焉此隋制之善也唐因隋置内侍而止令供奔走將)
(命之役其内侍又不置三品蓋所以防患也自玄宗)
(用高力士而此制已壊自時厥後或預朝政或典禁)
(兵其有殊勲者則拜大將軍仍兼内侍焉是以終唐)
(之世有宦官之禍使悉甪士人詎至此哉)
御史臺大夫一人中丞二人掌以刑法典章糾正百官
之罪惡中丞為之貳(高宗改治書侍御史中丞以避帝)
(名龍朔二年改為憲臺大夫曰大司憲中丞曰司憲大)
(夫武后文明元年改肅政臺光宅元年分左右臺左臺)
(知百司監軍旅右臺察州縣省風俗尋命兩臺兼察州)
(縣兩臺御史有假有檢校有員外有丞至神龍初皆廢)
(景雲三年廢右臺延和元年復置歲中以尚書省隸左)
(臺月餘而右臺復廢會昌初升大夫中丞品東都留臺)
(中丞二人侍御史一人殿中府御史二人監察御史三)
(人元和以後不置中丞以侍御史殿中侍御史監察御)
(史主留臺務而三院御史亦不常備)其屬有三院
一曰臺院侍御史隸焉六人掌糾舉百僚及入閣承詔
知推彈雜事(隋末廢殿内侍御史義寧元年丞相府置)
(察非掾二人武德元年改曰殿中侍御史龍朔元年置)
(監察御史裏行文明元年置殿中裏行後亦專以裏行)
(名官長安二年置内供奉)主簿一人掌印受事二
曰殿院殿中侍御史隸焉九人掌殿庭供奉之儀京畿
諸州兵皆隸焉三曰察院監察御史隸焉十五人掌
分察百僚廵按州縣獄訟軍戎祭祀營作大府出納皆
莅焉
寺有九太常寺卿一人掌禮樂郊廟社稷之事緫郊社
大樂鼓吹太醫太卜廩犧諸祠廟署少卿為之貳(初有)
(衣冠署令貞觀元年廢高宗即位改治禮郎曰奉禮郎)
(以避帝名龍朔二年改為奉常寺九寺卿皆曰正卿少)
(卿曰大夫武后光宅元年復改為司禮寺)
丞二人掌判寺事博士四人掌辨五禮太祝六人掌
出納神主奉禮郎二人掌君臣版位以奉朝會祭祀
之禮協律郎二人掌和律吕兩京郊社署令各一
人掌五郊社稷明堂之禮與奉禮郎設樽罍篚幕
太樂署令二人丞一人樂正八人掌調鍾律以供祭
饗鼓吹署令二人丞二人樂正四人掌鼓吹之節
太醫署令二人丞三人醫監四人醫正八人掌醫
療之法其屬有四醫師針師按摩師呪禁師醫博
士一人助教二人掌教授諸生以本草甲乙脉經分
而為業針博士一人助教一人針師十人掌教針
生按摩博士一人按摩師四人掌教導引之法
呪禁博士一人掌呪禁祓除為厲者太卜署令一
人丞二人卜正博士各二人掌卜筮之法廪犧署
令一人丞二人掌犧牲粢盛汾祠署令一人丞一
人掌享祭灑掃之制三皇五帝以前三皇五帝周
文王武王漢高祖兩京成王廟令一人丞一人掌開
闔洒掃釋奠之禮
光祿寺卿一人少卿二人丞二人主簿二人掌酒醴膳
羞之政緫大官珍羞良醖掌醢四署(龍朔二年改曰司)
(宰寺武后光宅元年曰司膳寺)
大官署令二人丞四人掌供祠宴朝會膳食珍羞
署令一人丞二人掌供祭祀朝會賓客之庶羞良
醖署令二人丞二人掌供五齊三酒掌醢署令一
人丞二人掌供醢醯之物
衞尉寺卿一人少卿二人丞二人掌器械儀物緫武庫
武器守宫三署主簿二人(龍朔二年改司衞寺武后光)
(宅元年又改神龍復)丞掌判寺事
兩京武庫署令各二人丞二人掌藏兵械有赦建金
雞武器署令一人丞二人掌外戎器及鹵簿棨戟
守宫署令一人丞二人掌供帳帟
宗正寺卿一人少卿二人丞二人掌天子族親屬籍主
簿一人知圖譜官一人脩玉牒官一人知宗子表䟽官
一人錄事二人(武德二年置宗師一人後省龍朔二年)
(改為司宗寺武后光宅元年改為司屬寺領陵臺崇玄)
(二署)
諸陵臺令各一人丞各一人建初啟運興寧永康陵
令各一人丞各一人掌守衛山陵凡陪葬開元二十
四年以宗廟所奉不可名以署太常少卿韋縚奏廢
太廟署以少卿一人知太廟事二十五年濮陽王澈
為宗正卿恩遇甚厚建議以宗正司屬籍乃請以陵
寝宗廟隸宗正天寳十二載駙馬都尉張伯為太常
卿得幸又以太廟諸陵署隸太常十載改獻昭乾定
橋五陵署為臺升令品永康興寧二陵稱署如故至
德二年復以陵廟隸宗正永泰元年太常卿姜慶初
復奏以陵廟隸太常大歷二年復舊諸太子廟令
各一人丞各一人錄事各一人掌灑掃開闔之節
諸太子陵令各一人丞各一人錄事各一人崇玄
署令一人丞一人掌京都諸觀名數與道士簿籍齋
醮之事(隋以署隸鴻臚唐置諸寺觀監隸鴻臚寺貞)
(觀廢上元二年置漆園監尋廢開元二十五年置宗)
(玄學於玄元皇帝廟天寳元年兩京置博士助教二)
(載改博士為宗玄博士改助教為直學士置太學生)
(二人以宰相為之領兩京玄元宫及道院改天下宗)
(玄學為通道學博士為道德博士未幾而罷)
太僕寺卿一人少卿二人丞四人主簿二人錄事二人
卿掌廐牧輦之政緫乘黃典廐典牧車府四署永徽改
司馭武后光宅元年改司僕寺
乘黃署令一人丞一人掌供三路及馴御之法典
廐署令二人丞四人掌飼馬牛給養雜畜典牧署
令三人丞六人掌諸牧雜畜給納及酥酪脯腊之事
車府署令一人丞一人掌王公以下車路諸牧
監上牧監監各一人副監各一人丞各二人主簿各
一人中牧監監之設監監各有副監丞主簿掌詳政
孳課東宫九牧監丞二人錄事一人掌牧養馬牛
大理寺卿一人少卿二人掌刑獄詳政(龍朔二年改詳)
(刑寺武后光宅元年改司刑寺中宗廢)
正二人掌議獄正科條丞六人掌分判寺事正刑
之輕重主簿二人掌印省署鈔目鉤檢稽失獄
丞二人掌率獄吏司直六人詳事六人掌出使推
按
鴻臚寺卿一人少卿二人丞二人掌賓客及凶儀之事
領典客司儀二署(龍朔二年改同文寺武后光宅元年)
(改曰司賓寺)
典客署令一人丞二人掌二王後介公酅公之版籍
及四夷歸化在藩者掌客十二人掌送迎藩客
儀署令一人丞一人掌凶禮喪葬之具
司農寺卿一人少卿二人掌倉儲委積之事緫上林太
倉鉤盾導官四署(龍朔二年改司稼寺)丞六人緫判寺
事主簿二人錄事二人
上林署令二人掌苑囿園池植果蔬以供朝會祭祀
季冬藏冰太倉署令三人丞五人監事八人掌廩
藏之事鉤盾署令二人丞四人監事十人掌供薪
炭鵝鴨蒲雈陂池藪澤之物導官署令一人丞四
人監事十人掌導擇米麥(初有御細倉督麯麫貞觀)
(省)外有太原永豐龍門等倉每倉監一人司竹
監一人副監一人掌植竹葦慶善石門温泉湯等
監每監各二人掌湯池宫禁京都諸宫苑緫監監各
一人副監各一人掌苑内宫館京都諸園苑監苑四
面監監各一人副監各一人掌完葺九成宫緫監監
一人副監一人掌脩完宫苑諸鹽池監監一人掌
監功簿帳諸屯監一人掌營種屯田句會功課
太府寺卿一人少卿二人掌財貨廩藏貿易緫京都四
市左右藏常平七署
丞四人掌判寺事主簿二人掌印省鈔目句檢稽失
平權衡度量錄事二人兩京諸市署令一人丞二
人掌財貨交易度量器物左藏署令三人丞五人
監事八人掌錢帛雜綵右藏署令二人丞三人監
事四人掌金玉珠寳銅鐡骨角齒毛綵畫常平署
令一人丞二人監事五人掌平糴倉儲出納既有
六省又有九寺是政出於三也
司農太府戶部職也太常宗正禮部職也太鴻臚禮部
之主客也光祿勲但供良醖禮部之膳部也衛尉掌
軍器儀仗帳幕兵部之庫部也太僕兵部之駕部廷
尉刑部也夫天下之事以古準今雖曰條目增繁而
其綱要自不可易苟因其職位釐而分之合而總之
其屬愈多而統目有要亦無害其為善法矣唐之官
品卿監視尚書少卿視侍郎是一職而二任之又多
為之統則其勢必至於虚授而多曠是其繁也乃其
所以為曠也杜佑言其曠之弊則曰官名職務遷易
不同空存虚稱皆無事實故有二皋陶四伯囧之論
陸長源言其曠之弊則曰光祿不供酒衛尉不供幕
官曹虚設祿奉枉請噫其言之盡矣亦知其為繁乃
其所以為曠者歟
太常寺居九寺之先意者重禮樂之任也自太宗翫悦
之心一動樂工雜伎如白明達韋樂提軰乃駸駸曳
章服而迴翔乎士大夫之間亦過矣
大理寺掌刑之官也其他寺皆有兼職獨大理卿無焉
蓋刑者民命之所繫重其職而專其任者庶其留意
於刑而不敢輕用也其後張道源為大理卿天子見
其年耆乃拜綿州刺史夫古者作吕刑必於耄荒之
年盖老成定慮也今以道源德行之懿使其在位所
謂皤皤黃髮國之光華顧乃棄之外服勞以吏事豈
尊老貴賢之義耶吾於唐不能無憾矣
監有五國子監祭酒一人司業二人掌儒學訓導之政
緫國子大學廣文四門律書筭凡七學天子視學皇太
子齒胄則講儀釋奠執經論議奏京文武七品以上觀
禮凡授經以周易尚書周禮儀禮禮記毛詩春秋左氏
傳公羊傳榖梁傳各為一經兼習孝經論語老子歲終
考學官訓導多少為殿最
丞一人掌判監事每歲七學生業成尚司業祭酒莅
試登第者上於禮部主簿一人掌印句督監事七
學生不率教者舉而免之錄事一人(武德初以國)
(子監曰國子學隸太常寺貞觀二年復曰監龍朔二)
(年改國子監曰司成館祭酒曰大司成司業曰少司)
(成咸亨元年復曰監垂拱元年改國子監曰成均)
國子學博士五人掌教三品以上及國公子孫從二
品以上曾孫為生者五分其經以為業周禮儀禮禮
記毛詩春秋左氏傳各六十人睱則習隸書國語說
文字林三倉爾雅每歲通兩經求作者上於監秀才
進士亦如之學生以長幼為序習正業之外教吉凶
二禮公私有事則相儀(龍朔二年改博士曰宣業)
助教五人掌佐博士分經教授直講四人掌佐博
士助教以經書講授五經博士各二人掌以其經
之學教國子太學博士六人助教六人掌教五品
以上及郡縣公子孫廣文館博士四人助教二人
掌領國子學生業進士者四門館博士六人助教
六人直講四人掌教七品以上公侯伯子男子為生
及庶人子為俊士生者律學博士三人助教一人
掌教八品以下及庶人子為生者律令為耑業兼習
格式法例書學博士二人助教一人掌教八品以
下及庶人子為生者石經說文字林為耑業兼習餘
書筭學博士二人助教一人掌教八品以下及庶
人子為生者二分其經以為業九章海島孫子五曹
張丘建夏侯陽周髀五經筭綴術緝古為耑業兼習
記遺二等數凡六學束修之禮
少府監一人少監二人掌百工技巧之政緫中尚左尚
右尚織染掌冶五署
丞六人掌判監事主簿二人(武德初廢監以諸署)
(隸太府寺貞觀元年復龍朔二年改曰内府監武后)
(垂拱元年曰尚方監神龍復)中尚署令一人丞二
人掌供郊祀圭璧器玩后妃服飾赦日植金雞於仗
南左尚署令一人丞五人掌供翟扇蓋繖五路五
副七輦十二車右尚署令二人丞四人掌供十二
閑馬之轡織染署令一人丞二人掌供冠冕組綬
及織紝色染掌冶署令一人丞一二人掌範鎔金銀
釧鐵及塗飾琉璃玉作諸冶監令各一人丞各一
人掌鑄兵農之器諸鑄錢監監各二人副監各二
人丞各一人以所在都督刺史判焉互市監每監
監一人丞二人掌蕃國交易之事(隋以監隸四方館)
(唐隸少府貞觀六年改交市監曰互市監副曰丞武)
(后垂拱元年改曰通市監)
將作監監一人少監二人掌土木工匠之政緫左校右
校中校甄官等署百工等監
丞四人掌判監事(武德初改令曰大匠少令曰少匠)
(龍朔二年改作繕工監大匠曰大監少匠曰少監咸)
(亨改曰營繕監神龍復)主簿二人掌官吏糧料俸
食假使必由之左校署令二人丞一人掌梓匠之
事樂縣簨簴兵械喪葬儀物右校署令二人丞三
人掌版築塗泥丹堊匽厠之事中校署令一人丞
三人掌供舟車兵械雜器(武后改曰營繕署垂拱元)
(年復舊尋廢開元初復置)甄官署令一人丞二人
掌琢石陶土事百工就谷庫谷斜谷太隂伊陽監
監各一人副監一人丞一人掌采伐材木(武德初置)
(百工監掌舟車又置就谷庫谷斜谷太隂伊陽五監)
(貞觀廢百工監高宗置百工署開元十五年為監)
軍器監監一人丞一人掌繕甲弩以時輸武庫緫署二
一曰弩坊二曰甲坊主簿一人錄事一人(武德初有武)
(器監掌兵仗廐牧七年廢軍器監八年復置九年又廢)
(貞觀元年廢武德監開元以前軍器皆出在尚署三年)
(置軍器監十一年復廢為甲弩坊隸少府十六年復為)
(監)
弩坊署令一人丞一人掌出納矛矟弓矢排弩刃並
雜作甲弩署令一人丞一人掌出納甲胄綅繩筋
角雜作
都水監使者二人掌川澤津梁渠堰陂池之政緫河渠
諸津監署監一人丞二人掌判監事主簿一人掌運
漕漁捕程會而糾舉之(武德初廢為署貞觀復為監龍)
(朔改為司津監使者曰監武后垂拱元年改曰水衡監)
(使者都尉開元二十五年不隸將作監)
河渠署令一人丞一人掌河渠陂池隄堰魚醢之事
(唐有河隄使者貞觀改河隄謁者又斗門有長人貞)
(觀六年盡廢)河隄謁者六人掌完隄堰利溝瀆漁
捕之事諸津令各一人掌天下津濟舟梁壩橋
(初有都水署貞觀元年改都水使者龍朔改司津監)
(丞咸亨復光宅改水衡都尉後復)(祭酒訓導之)
(官也太宗時張嗣宗以舊學出為刺史帝因其有)
(請始問以欲何官后乃畀以祭酒之任太宗不自)
(知所以處嗣宗者必待其求豈尊師重傅之道哉)
(自飛騎授經諸蕃入學知太宗終欲考武功之盛)
(自小學之為益助大唐僅能推諸外戚宗室功臣)
(而已豈知古者六卿之教皆有所謂小學者耶國)
(學教化所從出之本豈與他官府有司比也頋乃)
(與近監之屬並有此唐之大失也向使以尚書門)
(下國子監祕書殿中為六省而䧏内侍於左右衞)
(之士則尊儒重道之意明而閹宦預政之階替矣)
(並唐百官志)
羣書考索後集卷二
