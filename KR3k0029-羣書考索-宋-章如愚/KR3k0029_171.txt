羣書考索續集卷四十
宋章如愚編
兵制門
周兵
兵志序古者制兵必有法其法必有志夏有政典商有
伊尹兵書周有太公兵法司馬法戰國有孫吳兵書皆
兵志也自太史公八書止於律書言兵班孟堅漢史止
於刑法志言兵於是漢晉隋唐舊史皆無兵志惟歐陽
公作新唐書始志兵故凡歴代用兵之法掌兵之職養
兵之具雜出於傳記之間本末源流無所統壹聊於暇
日採摭大要所以備漢以來兵志云
周兵寓於農將寓於吏夏官司馬序官曰凡制軍萬二
千五百為軍王六軍大國三軍次國二軍小國一軍將
皆命卿二千五百人為師師帥皆中大夫五百人為旅
旅帥皆下大夫百人為卒卒長皆上士三十五人為兩
兩司馬皆中士五人為伍伍皆有長(鄭注云伍一比兩一閭卒一族旅二)
(黨師一州軍一鄉)蓋當時之兵居則為比閭旅黨州鄉出則為
伍兩卒旅州軍李太伯云比為伍閭為兩族為卒黨為
旅州為師鄉為軍當時之將居則為鄉大夫出則為將
帥長與司馬故李太伯云比長因為伍長閭胥因為兩
司馬族師因為卒長黨正因為旅帥州長因為師帥卿
大夫因為軍將兵不待選皆吾民也將不改置皆吾吏
也有事則敺之於行陣事已則歸之於田里無招收之
煩而教不闕無廩給之費而食自飽太伯又曰此則
六卿為六軍也按遂人注康成云遂之軍法如六鄉是
則六遂亦為六軍也林賢良曰井田必為鄉遂井田之
别所以寓軍法王畿將重根本故制田以鄉遂而寓六
軍之制凡更迭用之國勢而民不勞可謂善矣若夫采
地以往不可使家出一人於是制井田而寓軍之法則
亦異焉
兵寓於民凡歲時軍旅之事以鄉遂之官登其夫家簡
其兵器治其車輦以縣師稍人之職作其司徒會其卒
伍治其政令則此等官宜領之司馬而乃属於教官以
此見周人之兵出於民民事治則軍政舉於中
夫家數周禮所謂夫家者一夫受田百畝家出一夫而
已然亦有合居者故小司徒又言上地家七人可任者
家三人中地家六人可任者二家五人蓋雖合居亦惟
計其丁壯而用之與别居者無異
兵數多而民役簡天子六軍(七萬五千人為兵車千乘)大國三軍(三萬)
(七千五百人為兵車五百乘)次國二軍小國一軍此其所用以征伐
之大數也若乃王畿千里軍賦萬乘則六軍所用特其
什一而已(漢志云天子畿方千里提封百萬井兵車萬乘故稱萬乘之主凡兵車一乘馬四匹甲士)
(三人步卒七十二人萬乘之賦為馬四萬匹士卒七十五萬人)大國一封軍賦千乘則
三軍所用特其半而已(漢志一封三百六十里提封十萬井兵車千乘此諸侯之大者)
(然周禮公侯或五百里或四百里則兼附庸言之故與此不同)至於次國小國其所用
之軍蓋亦無以異此此其經常之制可為後世式也
竊嘗考之千里之畿提封百萬井定出賦六十四萬井
一井之田八家耕之總計六十四萬井之田為五百一
十二萬家家出一夫為五百一十二萬夫以此夫衆而
供萬乘之賦是為七家而賦一兵列國之賦皆通此數
(孫子曰興師十萬日費千金内外騷動怠於道路者七十萬家蓋言一夫從軍七家奉之亦可見七家賦一兵)
蓋自夫率之七家相更以給於軍則王畿之内凡七十
征而役一周焉(以七夫付一兵又用賦之十一為軍故也)諸侯之國凡十四
征而役一周焉民年二十而事六十而老其間服役者
不過四十年是王畿之民凡給役者半歲而更則其民
生一世之中而一役焉耳使諸侯之民凡給役者一歲
而更則其民生一世之中而再三役焉耳不亦簡而易
從乎雖然王畿之内有諸侯之朝邑(如晉有許田之類)有公卿
大夫元士之夫禄(謂之内諸侯)有王公子弟之采地凡所以
屬任其民者不一而足故其制賦之數視侯國特輕焉
欲其以勞佚相補也至於侯國其歲則有朝聘會同之
役其征伐則有勤王敵愾之師至於衞社稷修封疆簡
車徒備器械治兵振旅無所不用其衆故其賦民之制
必如是足雖其役至於倍王畿然亦不得已也
丘甸之法不行於鄉遂丘甸之法按康成注小司徒以
為是采邑之制如杜氏所云亦即采邑寓軍之制周人
六鄉六遂雖不用丘甸法然亦通此數計之王畿百同
一同之内則為百甸百甸而百乘百同而萬乘每乘七
十五人則王畿千里其為七萬五千人者凡十適當六
軍之制十倍矣天子凡征行不過六軍以十分而迭用
其一此所以民不勞而國不危也是豈若秦漢以後之
用師動以百萬之衆决勝於一舉而能哉然而丘甸法
獨不行於鄉遂者蓋除鄉遂十六同外自稍地以往所
餘八十四同自可以為六軍者有八其竒者猶三萬人
周公之制六鄉六遂特為天子之衞而有所征行則於
采地之中迭用其八分之一以備六軍猶有用不盡者
三萬亦可以充補卒之備古者制軍如此不窮民力
丘甲春秋成元年作丘甲杜氏注以為丘出戎馬一匹
牛三頭甸長長轂一乘馬四匹牛十二頭甲士十三人
步卒七十二人此甸所出今魯使丘出之(按杜氏說似不通周制四)
(丘為甸如此則是魯人增四倍之賦魯雖無道必不至如此之甚哀公田賦曰二吾猶不足聖人猶切譏之豈)
(至如此惟李靖說頗通)胡康侯曰作丘甲者益兵也古者四丘為
甸甸方八里旁加一里為成出長轂一乘此司馬法一
乘之賦也魯為齊難作丘甲益兵備禦爾唐太宗問李
靖楚廣興與周制如何靖曰周制一乘步卒七十二人
甲士三人亦二十五人為甲凡三甲共七十五人然則
一丘所出十有八人積四丘出一乘則今作丘甲者即
丘出一甲向之十有八人者令增而為二十五人是一
甸之中共百人為軍矣所未可知者其三甸而增一乘
乎抑每乘而增一甲乎魯昭公時嘗蒐於紅革車千乘
則計甸而增乘未可知也楚人二廣之法一乘至用百
五十人則魯每乘而增一甲亦可知也要之其實為益
兵向之四丘共出三甲者今使每丘出一甲耳非若杜
氏之所謂丘出一甸之賦
内政内政之法自五家為軌積而至於十軌而為里自
四里而為連積而至於十連而為鄉軌五家也十軌則
五十家而四里即二百家也故二百人而為卒十連二
千家而五鄉即萬家也故萬人而為軍率一家而為兵
者一故分齊為三軍得精兵三萬人周制之在司農率
三農八家其可任者二十人以一井率之甸六十四井
為夫一千二百有八十矣司馬法則曰甸出甲士三人
士卒七十二人大司徒同籍民數彼其衆而征於司馬
者不能十之何耶民悉可以為兵而不悉以為兵也非
特此也司馬法又曰井十為通通十為成成百井三百
家士十人徒二十人夫百井之城除宫室涂巷三分之
一餘六十四井即一甸也今又特三十人何耶兵籍甚
具比征調則止此爾且兵者視農而益損行者視居而
益損先王所以休民力者如此今仲之制率家一兵率
五鄉一軍更代復免未聞焉其名為寬實視周為苛矣
得無殫民力乎况周制處農於野處工於肆處商於市
蓋相資而不相病也今仲以工商别為鄉六不與仕伍
專幹利以給費得無以末病本乎若仲特強齊之術耳
(蓋周制大國本七家出一人其征謂二人只用一人是十四家迭出一人征調陳君舉云)
仲欲得志於諸侯要使一旦用之大國不及知小國
不及備而獨於都邑之近地分為二十一鄉而以農
鄉十五以賦三軍則是五鄉萬家為一軍家出一人
每軍萬人其視古者七家出一人其征調又二人止
用一人之制大有間矣然其三軍惟出於農鄉而工
商六鄉不與焉即軌里連鄉以寓伍戎卒旅其視昔
時居則為比閭族黨出則為伍兩卒旅者未甚戾也
蓋其時在鄉曰農在軍曰士而文學之士獨不在於
二十一鄉之列者所以表其貴於四民而居之間燕
是故管子以軍民言之則曰士農之鄉國語以軍言
之則曰士鄉彼韋氏謂士為軍士而唐尚書乃謂十
五鄉士民共之其意以為閒燕之士此固不待辨而
知其誤矣又况周制賦兵皆出於農惟田與追胥則
工商竭作今也既曰公帥五鄉高國各如之而又曰
公帥十一鄉是其合工商六鄉言之即竭作之遺制
也
軍制壊自宣王自宣王喪南國之師料民於太原夫以井
田寓軍制何可料也自是而至於春秋世主而急於
立功齊威以募士伯諸侯晉侯為前行而獲其志秦穆
以陷陣而服鄰國楚共以簡師克鳩茲吁益又專矣若
夫齊之技擊魏之武卒秦之銳士私自為法代相長雄
先王之制掃地盡矣
魯作三軍周禮大國三軍伯禽時有三郊三遂春秋譏
魯作三軍說者以魯本三軍悼於大國之賦而自損其
一其後三家將弱公室而作三軍理當然也(季氏廢公室之三軍)
(而三家各有其一季氏盡征焉而舊法亡矣故謂之作)
畿兵不出古者五侯九伯專征而諸侯皆共四方之事
畿兵不出也司馬法王有四方之事則冢宰命師於諸
侯小宰掌其戒具虎賁氏以牙璋發之則畿兵不遠征
明矣在昔高宗伐鬼方有賞於大國雖天子之親征亦
用諸侯之師劉文公之會對晉人曰天子之老請帥王
賦元戎十乘以先啟行平王東遷以王人出戍則揚之
水刺之春秋二百四十二年王人會伐屢矣左氏未嘗
載王師之出惟敗績於茅戎王師自出春秋深譏之焉
至戰國時京師益弱諸侯往往猶畏之當時告楚者亦
曰一周當一百晉不百韓不足以伐周說辭雖過實而
亦可以見畿兵不出其力常裕
周志三變至秦而極周之六官司馬掌極而其起軍旅
之法乃屬之司徒者兵民一致所謂仁義之師也故司
徒以井邑丘甸而均其所出之賦以比閭族黨而通其
相與之情以伍兩卒旅而擇其可任之人而後司馬因
蒐苗獮狩之時得以辨其旗鼓鐲鐃之用而教以進退
疾徐之節凡此皆井田之功也是故天子六軍居尊而
統卑大國三軍次國二軍小國一軍比小而事大凡鄉
遂家任一人而未嘗盡用則民有餘力矣九伐以正邦
國而不及蠻夷則民無遠征矣九式均節財用而不及
軍旅則民不轉輸矣凡此皆封建之助也内有井田為
之根本外有封建為之屏翰無養兵之費無勤兵之勞
此宣王攘夷狄止於盡境平王遷洛邑晉鄭得以同奬
王室也一變而春秋齊桓作内政有什五之法晉文蒐
被廬作執秩之官於是乎以強而并弱矣魯成公作丘
甲宣公初税畝於是乎以上而剥下矣雖井田封建之
制至是而漸壊其伯諸侯者猶能斥夷狄以衛中國也
再變而戰國齊愍之技擊魏惠之武卒秦昭之騎士皆
導民以力爭誘民以利鬭六國之君各有百萬之師則
不復大國三軍之舊矣秦民十五以上悉詣長平(昭王)
(時)齊民戸三男子並為戰卒則不復家用一人之制矣
封建井田雖壊裂於此時而諸侯自相吞噬猶未逸出
乎中國之外故當時亦未聞有征行之勞轉輸之費也
三變而秦郡縣侯國則外無屏翰之助天子孤立於上
而中國與四夷為鄰所籍者萬里長城而已阡陌井田
則内無根本之固黔首窮悴於下而中國與四夷為敵
所資者三十鍾致一石而已然則自秦而降封建井田
壊裂已極而先王仁義之制蕩滅無餘無事養兵烏得
無椎剥朘削之患有事用兵烏得無征行轉輸之勞乎
此雖勢所必至而後世興衰之故亦必有所本矣
羣書考索續集卷四十
