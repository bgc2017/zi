羣書考索後集卷二十
宋章如愚編
官制門
武階類
宋朝㳂唐舊制武選之稱自内客省使至閤門使使各
有副為横行自皇城使至供備庫使為諸司正使自皇
城副使供備庫副使為諸司副使自内殿承制至三班
借使為使臣元豐肇正文階而武階猶未及改
元豐董正官制如武臣易將軍校尉之號竟獨依舊
不復更定(麈史)
政和初一切易以新名正使為大夫副使為郎横行十
二階正副亦然是以有郎居大夫之上者其後以新名
未足又增置宣正履正叶忠翊衛親衛大夫郎通為横
行
政和六年御筆官爵以待勞能今興事造功能者軰
出而官名未及何以寵奬多士可增下項右武左武
拱衛親衛翊衛中衛中亮中侍恊忠履正宣正正侍
大夫通舊依此郎亦如之唯不置通侍
紹興雜壓釐正其序郎皆在大夫之下(聖朝職略)
太尉(見使相門)
横行十三階
通侍大夫(舊為内客省使)政和新制宋朝内客省使未嘗除人
自易武階詔不置通侍盖遵祖宗之意也
正侍大夫(舊為延福宮使)政和新制
宣政大夫政和初易武階未有宣政大夫續增置焉
履正大夫政和續增置
協忠大夫政和續增置
忠侍大夫(舊為景福殿使)政和新制以景福殿使為之
忠亮大夫(舊為客省使)政和新制
中衛大夫(舊為引進使)政和新制
翊衛大夫政和續添置
親衛大夫政和續增置
拱衛大夫(舊為四方館使)政和新增
左武大夫(舊為東上閤門使)政和新制
右武大夫(舊為西上閤門使)政和新制
舊諸司使八階
武功大夫(舊為皇城使)政和新制
武德大夫(舊為宫苑左右騏驥内藏庫使)政和新制
武顯大夫(舊為左藏庫東西作場使)
武節大夫(舊為莊宅六宅文思使)政和新制
武略大夫(舊為内園洛苑如京崇義使)政和新制
武經大夫(舊為西京左藏庫使)政和新制
武義大夫(舊為西京作坊使東西染院使禮賓使)政和新制
武翼大夫(舊為供備庫使)
舊横行副使
正侍郎舊在右武大夫之下右武郎舊
在武功大夫之上紹興始釐正焉
十二階
正侍郎宣正郎履政郎協忠郎中侍郎政和續增置
中亮郎(舊為客省副使)政和新制
中衛郎(舊引進副使)政和新制
翊衛郎親衛郎政和續增置
拱衛郎政和新制以四方館使為拱衞大夫而四方舘
舊無副使續置拱衛郎
左武郎(舊為東閤門使)政和新制
右武郎(舊為西閤門使)政和新制
舊諸司副使八階
武功郎(舊為皇城副使)政和新制
武德郎(舊為宫苑使左右騏驥副使内藏庫副使)政和新制
武顯郎(舊為左藏庫副使東作坊副使西作坊副使)政和新制
武節郎(舊為莊宅副使六宅副使文思副使)政和新制
武略郎(舊為内園副使洛苑副使如京副使崇儀副使)政和新制
武經郎(舊為西京西藏庫副使)政和新制
武義郎(舊為西京作坊副使東西染院副使禮賓副使)政和新制
武翼郎(舊為供備庫副使)政和新制
小使臣十二階
訓武郎舊為内殿承制修武郎舊為内殿崇班
從義郎舊為東頭供奉官秉義郎舊為西頭供奉官
忠訓郎舊為左侍禁忠翊郎舊為右侍禁
成忠郎舊為左班殿直保義郎舊為右班殿直
承節郎舊為三班奉職承信郎舊為三班借職
進武校尉舊為三班差使進義校尉舊為三班差使
政和新制
太史局
太史令三代各有太史秦有太史令胡毋敬秦漢以来
太史之任兼成周太史馮相保章三職(通典)漢司馬談父
子相繼為太史令遷云文史星歷近乎卜祝至宣帝時
修撰之職以他官領之(此語見通典中書令史官門)於是太史之官
唯知占候而已(已上合史通通典六典之詞)
又史通曰自古太史之職雖有著述為宗而兼掌歷
象日月隂陽氣數司馬遷既沒後之續史記者禇先
生劉向馮商揚雄之徒並以别職来知史務於是太史
之署非復記言之司故張衡單颺王立高堂隆等其
當官見稱唯知占候而已
故後漢百官志曰太史令掌天時星歷而不及史掌晉
太史令品第七江左以他官兼領
六典注云高瑩以侍中陳卓以義興守吳道欣以殿
中侍御史兼領
宋齊梁陳同隋祕書省太史曹置令二人煬帝改曹為
監唐因之武德改為太史局龍朔改祕書閣局光宅改
渾天監又曰渾儀監長安復曰太史局景龍曰太史監
景雲又為局(六典)掌察天文稽歷數凡日月星辰風雲氣
色之異率其屬而占每季錄祥𤯝送門下中書省紀于
起居注歲終上送史館歲頒歷于天下(唐百官志)宋朝因
梁曰司天監或以他官兼判又有同判之名以朝官充
兩朝國史志云監及少監闕則置判監事二人以五
官正以上充與分紀同
掌察天文祥異鐘鼓刻漏稽定歷數供諸壇祭祀神位
版畫日(兩朝志)元豐官制行改為太史局有令有判局有
同判局選五官正以上業優考深者二人為判及同判
掌占天文及風雲氣候凡祥異之事自具所占以聞歲
一頒歷則造進御覧祭祀婚冠喪葬則擇所用日政和
因仍無所改其别局有天文院鍾鼓院測驗渾儀刻漏
所印歷所皆主占驗歷法(續會要)
太史正國初司天監無正元豐官制行太史局置正太
史令總一局之事而正與丞為之貳
五官正唐乾元三年置春官夏官中官秋官冬官正各
一人掌司四時各司其方之變異(唐職官志)宋朝設五官
正至道中詔五官正磨勘至殿中丞止以後只加檢
校官元豐無改所掌與唐同
太史丞漢太史有丞一人秩二百石魏晉宋齊皆同(六典)
(注)隋置二人煬帝减一人唐初不置久視改渾儀監
始置丞二人長安省景龍復置(六典)宋初司天監有丞
元豐官制行置太史局丞(續會要)太史令總一局之事
而丞為之貳
太史局直長宋初司天監無直長元豐改太史局有直
長自直長至今十年一遷(續會要)元祐官品直長從八
品
靈臺郎後漢太史下别有靈臺丞掌靈臺(云云)掌候日
月星辰(後漢百官志)魏太史有靈臺丞主候望郎隋有天
文博士唐初因之長安二年改為靈臺郎乾元元年
改五官之名(六典)宋初司天監有靈臺郎慶歷詔十年
遷元豐雖改太史局有靈臺之名如故惟試中乃遷
(會要)
保章正周禮春官太史屬有保章氏秦漢以来無其職
後周春官府置太史其屬有保章上士中士即其任
也至隋置歷博士唐長安四年改歷博士為保章正
掌教歷生乾元元年加五官之名(六典)宋初司天監有
保章正慶歷五年詔保章十年一遷官元豐改太史
局而保章正如故掌歷法及測景分至表準五年一
遷官(會要)
挈壺正周制夏官有挈壺氏秋官有司寤氏春官雞人
氏凡三職咸掌其事自漢以後太史掌之唐長安四
年始置挈壺正掌知刻漏孔壺為漏浮箭為刻以考
中星昏明之候乾元元年加五官之名(六典)宋初司天
監有挈壺正元豐改太史局而挈壺正如故太史局
官有五年一遷者十年一遷者有試中而遷者惟挈
壺正無遷法(會要)
醫官
和安成和成安成全大夫(舊為軍器庫使)保和大夫(舊為西綾錦使)
保安大夫(舊為𣙜易使)翰林良毉(舊為翰林毉官使)和安成安成
和成全郎(舊為軍器庫副使)保和郎(舊為西綾錦副使)保安郎(舊為𣙜易)
(副使)翰林毉正(舊為翰林毉官副使)翰林毉官翰林毉效翰林毉
痊翰林毉愈翰林毉證翰林毉診翰林毉候翰林毉
學
舊諸司使副有毉官使及副使盖自太毉丞直院轉毉
官副使叙遷年格一同武官但為東班使額耳
謂自法酒庫以上至皇城使
政和初既易武階而毉官之名亦遂焉凡十有四階立
和安大夫視𣙜易使以上翰林良毉視毉官使其和安
郎以下視東副使若毉官副使則以翰林毉正易之
官制舊典云此名皆大臣所撰無所稽據傳白登高
能賦可以為大夫今乃以雜流為之可見當時大臣
之不學也
舊額和安大夫至良毉二十員紹興二年五員和安郎
至毉官元額三十員紹興二年四員毉效元額七員紹
興二員毉痊元十今一員毉愈至祗候大方脉元額百
五十員紹興十五員而已(中興會要)
后妃(内官命婦附)
帝嚳有四妃以象后妃四星
其一明者為正妃餘三小者為次妃
帝堯因焉舜(不告而娶)不立正妃但三妃而謂之夫人
離騷所歌湘夫人舜妃也
夏后氏增以三三而九合十二人
春秋說云天子娶十二女即夏制也
殷人又增以三九二十七合三十九人
周人法帝嚳立正妃又三九二十七為八十一人合百
二十一人其位后也夫人也嬪也世婦也女御也五者
相三以定尊卑焉(以上鄭玄所云)故禮曰古者天子后立六
宫三夫人九嬪二十七世婦八十一御妻以聽天下之
内治
天子立六官三公九卿二十七大夫八十一元士以
聽天下之外治(並通典)
漢興因秦之稱號帝母稱皇太后帝祖母稱太皇太后
正嫡稱皇后妾皆稱夫人又有美人良人八子七子長
使少使婕妤(武帝加置婕妤)娙娥(武帝加置)容華充衣(武帝加置)昭儀(元帝)
(加置)五官順常儛涓共和娛虚寳林良使夜者上家人子
中家人子(前漢外戚傳)
後漢皇后紀論曰后正位宫闈同體天王三夫人坐論
婦禮九嬪掌教四德世婦主知喪祭賓客女御序于王
之燕寢頒官分務各有典司女史彤管記功書過居有
保阿之訓動有環佩之響所以能述宣隂化修成内則
閨房肅雍險謁不行者也光武悉闕此號唯皇后如舊
有貴人(貴人金印紫綬)美人宫采女皆無禄秩四時賞賜而
已
漢法常因八月筭民遣中大夫與掖廷丞及相工於
洛陽鄉中閱視良家童女年十三以上二十以下姿
色端麗載還後宫擇視可否(分紀)
魏武帝因西漢置夫人昭儀婕妤容華美人文帝增置
貴嬪一人(並位次皇后)淑媛修容順成良人明帝又增淑妃
昭華修儀似夫人以下爵凡十二等唐后妃傳唐自
隋制皇后之下有貴妃淑妃德妃賢妃並為夫人昭儀
昭容昭媛脩儀修容修媛充儀充容充媛為九嬪婕妤
九人美人九人才人九人寳林二十七人御女二十七
人其餘六尚諸司分典乘輿服御元宗以后下復有四
妃非是乃置惠麗華三妃以代三夫人又置六儀四美
人七才人而尚宫尚儀尚服各二人參合前號大抵踵
周官相損益云(分紀)宋朝㳂唐制置貴妃淑妃德妃賢妃
此古之所謂四妃佑皇后論婦禮於内者也秩視三公
恩同宰相累朝多闕元豐纔有二員政和後冊妃至六
七人次有九嬪秩視六卿次有婉容婕妤恩比侍從宫
女有貴人才人美人郡君皆有閤分恩各有差而以時
御于帝所若受帝祉生男則遷兩等生女則遷一等遇
覃恩方㮣進一官故於叙遷甚艱祖宗惜名位雖於内
寵未嘗用私恩(官制舊典)
又云至和嘉祐間嬪御久不得遷屢有干請上答以
無典故又上笑答汝不信試與降旨政府遂執奏無
法或有只請御筆進官者上取彩牋戲書云某官某
氏特轉某官至給奉時各出御書請增禄有司不敢
遵用退復訴於上前上笑以遣之咸服仁宗之聖斷
其禁中執事六次者封郡國夫人其逮事兩朝若乳
保至尊則進封四加國號保聖焉
眀道初以仁宗母順容李氏為宸妃宸妃之號惟此一
見焉乾興末初仁宗即位尊淑妃楊氏為皇太妃元豐
末哲宗即位尊德妃朱氏為皇太妃太妃之號前後再
見焉(職略)
外命婦
三代之制諸侯之婦曰夫人大夫曰孺人士曰婦人庶
人曰妻公侯有夫人有世婦有妻有妾邦君之妻君稱
曰夫人夫人自稱於天子曰老婦自稱於諸侯曰寡小
君自稱於其君曰小童邦人稱之曰君夫人自世婦以
下自稱曰婢子(婢之言卑也)凡婦人無爵從夫爵坐以夫之
齒至秦漢始有封君之號公主及邑司之制元壽七年
始令列侯太夫人夫人無得擅徵捕唐外命婦制
皇后妃嬪及太子良娣以下為内命婦公主及王妃
以下為外命婦
諸王母妻及妃文武官一品國公母妻為國夫人三品
以上母妻為郡夫人四品母妻為郡君五品母妻為縣
君散官同職若勲官四品有封母妻為鄉君其母邑號
皆加太字視夫子之品(通典)宋朝舊制外命婦有國夫
人郡夫人郡君縣君之號初以為此特㳂五代之制且
非婦道也乃别造新名以命之
政和二年盖古者妻随其夫之爵國家承襲五代或
有未革今命婦猶列郡縣以稱君盖非婦道又等級
既少輕重不倫可改依下項武臣准此事見詔旨
執政以上封夫人
太師太傅太保左丞相右丞相少師少傅少保正樞
密使開府儀同三司封國夫人知樞密院事參知政
事同知樞密院事樞密副使簽書樞密院事特進太
尉太子太師太傅太保觀文殿大學士太子少師少
傅少保金紫銀青光禄大夫光禄大夫左右金吾衛
上將軍左右衛上將軍節度使封郡夫人
尚書以上封淑人
御史大夫觀文殿大學士資政保和殿大學士六曹
尚書翰林學士承旨翰林學士資政保和端明殿學
士龍圖天章寳文顯謨徽猷敷文閣學士
侍郎以上封碩人
左右散騎常侍權六曹尚書御史中丞開封府尹六
曹侍郎樞密直學士龍圖天章寳文顯謨徽猷敷文
閤直學士宣奉正奉正議通奉通議大夫左右驍衛
以下諸衛上將軍殿前都指揮使承宣使太中大夫
觀察使入内内侍省内侍省都知帶遥郡團練使以
上政和殿中監大司成
太中大夫以上封令人
太子賓客詹事給事中中書舍人殿前副都指揮使
左右諫議大夫權六曹侍郎樞密都承旨保和殿待
制龍圖天章寳文顯謨徽猷敷文閣待制太常宗正
卿祕書監中大夫七寺卿中奉中散大夫防禦團練
使左右金吾以下諸衛大將軍入内内侍省内侍省
副都知押班帶遥郡團練使以上政和大司樂殿中
少監
中散大夫以上封恭人
通侍大夫馬軍都指揮使副都指揮使步軍都指揮
使副都指揮使國子祭酒太常宗正少卿祕書少監
正侍宣正履正叶忠忠侍中亮大夫太子左右庶子
中衛翊衛親衛拱衛左武右武大夫諸州刺史駙馬
都尉集英殿修撰七寺少卿朝議奉直大夫入内内
侍省内侍省都知武功至武翼大夫帶遥郡團練使
以上宣政使政和典樂
朝奉大夫以上並封宜人
中書門下省檢正諸房公事尚書左右司郎中右文
殿修撰國子司業少府將作軍器監都水使者太子
少詹事左右諭德入内内侍省内侍省副都知押班
樞密承旨樞密副都承旨起居郎起居舍人侍御史
尚書左右司員外郎樞密院檢詳諸房文字祕閣修
撰開封少尹尚書六曹郎中開封府判官推官直龍
圖閣朝請朝散朝奉大夫管客省四方館閣門公事
武功至武翼大夫帶遥郡刺史武功至武翼大夫政
和辟雍司業知引進司公事
朝奉郎以上封安人
直天章閤殿中侍御史左右司諫正言符寳郎内符
寳郎正侍宣正履正叶忠中侍中亮中衛翊衛親衛
拱衛左武右武郎樞密副承旨尚書六曹員外郎同
管客省四方館閣門公事樞密院諸房副承旨直寳
文閣開封府司錄參軍事朝請朝散朝奉郎少府將
作軍器少監監察御史和安成和成安成全平和保
安大夫諸衛將軍著作郎武功至武翼郎政和簽書
引進司公事殿中丞
通直郎以上封孺人
直顯謨徽猷敷文閤承議郎翰林良毉和安至保安
郎翰林毉官直祕閤左右郎將奉議郎太常宗正祕
書丞大理正太史局令判太毉局閤門舍人宣贊舍
人翰林毉效毉痊太子左右衛司禦清道監門率府
率七寺丞祕書郎著作佐郎國子監丞諸王宫大小
學教授國子博士大理司直評事敦武郎通直郎修
武郎政和直翰林毉官局太毉丞太常博士祕書省
主簿辟雍丞
羣書考索後集卷二十
