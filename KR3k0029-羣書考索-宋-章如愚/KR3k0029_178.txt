羣書考索續集卷四十七
宋章如愚編
輿地門
諸路
東南十路(淮南兩路)(江南兩路)(荆湖兩路)(廣南)
(兩路)(兩浙路)(福建路)傳稱善人天地之紀君子
邦家之光又曰不有君子其能國乎然則天下國家之
重端有在於得人也江淮閩廣之地其來尚矣自黃帝
南廵而登湘山(宋朝潭州益陽縣内)夏禹東廵而登會
稽(宋朝越州)高陽正朔所際南暨交趾(唐交州宋朝棄)
(之南蠻)是東南之域振古而通中國也然而文身鴃舌
去京華甚遠承太古巢穴之餘未陶王化二代已前邈
為蠻區賢人君子不産其邦帝王公侯未始建國中原
視為遐陬不之齒也逮夫太伯奔荆蠻而吳人化其德
文王之興化行江漢而召公之教明于南國東南之民
浸沐休風聲教既被君子出焉由是季札歴聘諸華而
先王禮樂達于海隅陳良北學中國而周孔之道遍於
南國若敖蚡冐篳路籃縷以啓山林而荆楚以闢勾踐
種蠡焦勞辛苦牧養其民而揚越以庶子胥之治吳建
倉廪峙兵庫創城郭設守備而江浙之間浸有疆理矣
蒍敖之相楚商農士賈各肄其業德刑政事不易其常
而湘漢之間滋然繁盛矣加之兩漢而下循吏接踵馬
援脩駱越之律張覇興吳會之學王景導淮西以牛耕
韋宙教江西以陶瓦許荆以人倫之教新桂嶺之治任
延錫光以諸華之風移嶺表之俗而東南之邦浸為禮
義矣嗟乎城邑而居倉庫而儲陶瓦以覆服牛以耕父
子夫婦以為家鄉黨庠序以為教斯中原之民自古能
之而東南之民自三代以前漫然未有聞知則與禽獸
何異哉逮夫春秋戰國而下得善人君子以為邦浸革
蠻風而歸諸華而又漢魏以還天下有變常首難於西
北衣冠轉而南渡故西北益耗而東南益盛施于隋唐
宋朝風教滋美端與中原無異而民物豐夥又復過之
故知今之東南非昔東南昔之東南不能當宋一路而
今之東南乃過於昔之中原又豈可一概論哉方西漢
元始五年歲在乙丑東南縣戶僅當天下十之一(時天)
(下縣千五百五十餘東南纔百七十餘天下戶千二百)
(餘萬東南纔百餘萬)後一百三十有九年當東漢建康
九年歲在甲申東南縣戶乃當天下十之二(時天下縣)
(千一百八十餘東南當二百四十有餘天下戶九百七)
(十萬東南當二百四十萬餘)又後一百三十有六年當
西晉太康元年歲在庚子東南縣戶乃過天下十之三
(時天下縣千二百有餘東南當四百七十有餘天下戶)
(二百四十五萬東南八十餘萬)又後四百有六十年當
李唐開元二十八年歲在庚辰東南縣戶乃當天下十
之四(時天下縣千五百七十有餘東南當六百有餘天)
(下戶八百四十餘萬東南二百七十餘萬)又後三百五
十年當宋元豐末東南縣戶乃過天下十之五(時天下)
(縣千一百三十餘東南當四百七十有餘天下戶千六)
(百五十萬東南九百萬)觀其縣邑之增民戶之庶既若
此其甚而又財貨如山利源百出以今擬古邈焉殊絶
盖自開闢以來東南財用之饒見諸載史者莫盛於唐
而宋朝猶且加增數倍唐時歲運東南粟以寔關中不
贏二百餘萬石而宋朝運漕大增歲至六百餘萬石唐
朝出銅鐵銀錫之冶凡六州而五在江浙(宣潤饒衢信)
(州)歲鑄錢多止十數萬緡而宋朝鼓鑄大增歲至百餘
萬緍唐朝塩利初不過歲四十萬緍至劉晏斡盡其利
嘗增至六百萬緍盖不常有而宋朝塩利大增多至歲
二千萬緍而海塩之利居多茶利興自唐季貞元中始
定之額得四十萬緍自後代有增加終唐世不過倍貞
元之額而宋茶利大增歲至二百二十五萬餘緍而皆
在東南此皆熙豐以前國家常賦之歲額也其後益有
增加至于今則又不然矣嗚呼漢魏以還皇天眷佑東
南密爲覆護俾斯民日以富庶迄于宋朝物大豐美方
之西漢盛時縣邑之增幾至三倍民戶之增幾至十倍
財貨之增則數十百倍以至庠序之藹興人材之挺出
與夫典禮之脩習俗之美則又與古斬焉不相侔矣雖
往古中原之盛尤有所不逮則知天運去來地無常利
特因時而已然自開闢以來至于宋之興王者之作未
有自於東南故議者不能無惑而不知壅久必行蓄厚
必發天意所鍾抑有待而然耳且如并州之地自陳隋
以前寥寥數千載未有一王興其間何其微也及唐太
宗拔起晉陽不踰時遂遷隋鼎綿歴五代五十年間河
東三節度乃相繼為帝又何其盛也閩中之地自陳隋
以前亦寥寥數千載未嘗有顯者出及李唐中葉而後
常衮唱其教歐陽詹為之師於是庠序浸興更五代至
於宋朝而英才軰出傑然為國用者不勝其紀由是觀
之則并州之利始於唐太宗而閩中之利始於常衮又
安知東南之利不始於宋朝哉仰觀俯察酌以民情國
家之勢斷可識已
中原七路(京東二路)(京東西路)(京西南路)(京西)
(北路)(北東路)(河北西路)(河東路)劉石之亂
東晉奄有東南垂百餘年淮漢以南盡為晉土而當時
有志之士常嘆中原之未復豈不以古帝王之墟而重
失之邪然攷其地不過禹貢青徐兖豫冀州之壤而在
唐為河南河北河東三道在宋朝為四京七路及淮南
宿亳海泗諸州與陜西河中府觧州陜虢諸郡是已以
宋疆理校之僅能得天下十三耳何於古而甚重也亦
嘗考之載史自開闢以來綿于三代其間帝王之作莫
不建國於三河之間戶口熙繁田囿腴闢城邑井里粲
然聿脩天下民物於此乎聚四方風教於此乎美更三
皇五帝而益重冠九有四夷而屹崇故歴古以來端為
重地號稱中原捨此以外則蠻夷戎狄之所居中原可
坐而制之以為偏方指臂之地耳逮夫宗周以降陜服
始為王畿春秋而下南國滋為覇土秦漢以還遠斥夷
狄包四海之内盡歸中國疆理而偏方指臂之地浸與
中原埒矣然而西漢盛時總天下民戶千有二百二十
餘萬而中原垂九百萬天下縣三百七十有餘而中原
當一千有餘大率縣戶過天下十之七矧三代以前抑
又可知東晉之時去西漢為未遠中原之地雖漸以陵
替而中原之名猶在也當時有志之士深用慨嘆盖以
宜矣然自新室而下更歴魏晉南北隋唐五季之亂三
河亂離寔亟郡邑名物代不如昨中原之名雖因於古
而中原之寔已非古矣何則當西漢元始五年中原縣
戶過天下十之七後一百三十有九年當東漢建康元
年中原縣戶乃過天下十之六(時天下縣千一百八十)
(中原當七百天下戶九百七十萬中原當五百七十萬)
又後一百三十有六年當晉太康元年中原縣戶乃當
天下十之五(時天下縣千二百有餘中原當五百有餘)
(天下戶二百四十五萬中原纔餘一百二十萬)又後四
百六十有一年當李唐開元二十八年中原縣戶乃當
天下十之四(時天下縣千五百七十有餘中原當五百)
(有餘天下戶八百四十餘萬中原當三百九十萬)又後
三百四十年當宋朝元豐末元祐年中原縣戶乃當天
下十之三(時天下縣千一百三十有餘中原當四百有)
(餘天下戶垂千六百五十萬中原四百)(十萬)夫以宋
朝元豐間去西漢之季纔千一百年耳而昔之民戶縣
邑當天下十之七今乃僅能當十之三何古今之殊絶
也盖自秦漢以前天下蕃庶舉在中原而江淮閩浙川
廣之間荒凉為甚漢魏而下三河浸以荒凉而中原蕃
庶反移於江淮閩浙川廣之間暨于我宋朝虚實推遷
不啻十倍如今瑯琊一郡五十二縣而宋朝存者止三
縣而已(諸城安邱二縣屬宋朝密州宋朝海州東海縣)
(即漢贛榆縣也)漢會稽治縣一縣也宋朝乃為福建一
路凡四十五縣漢潁川一郡餘四十三萬戶宋朝為許
潁二州民戶纔贏十萬而已而漢豫章一郡纔六萬戶
宋朝乃為江東西十有三州軍(江西唯興國軍餘皆豫)
(章郡地江東饒信二州及南康軍亦是豫章郡地也)增
至一百七十萬戶夫瑯琊潁川皆古中原地也會稽豫章
皆古偏方地也略以此數郡觀之盛衰相反如此然則
中原安得不益輕而偏方安得不益重故今之中原非
古之中原今日之中原已與古偏方無異而古之中原
乃在今東南偏方之域矣徇名而責實必輕重之當議
者可不深考云
川陜六路(永興軍路)(秦鳳路)(益州路)(利州路)
(䕫州路)(梓州路)粤自蜀江東下黃河南注而天下
大勢分為南北故河北江南皆天下制勝之地而挈南
北之輕重者又在川陜而已夫江南所恃以為固者長
江也而四川之地據長江上游而下臨吳楚其勢足以
奪長江之險河北所恃以為固者黃河也而陕西之地
據黃河上游而下臨趙代其勢足以奪黃河之險是川
陜二地常制南北之命而况江南之地以淮漢為喉衿
以荆湘為肘腋而巴蜀之地乃控勒湘漢鴻溝千里無
再舍不接畛設令北人兼有巴蜀則南國以湘漢之郊
為戰守之地而耕桑之民止於江浙之間萬有偏師不
陣一城告奔則冀馬秦鋒馳於吳會之郊矣河北之地
以汴洛為喉衿以并汾為肘腋而秦中之地乃與汾洛
踵接百城逶迤𤇺火相望也借令南人兼有秦中則汾
洛之間皆為戰守之地而耕桑之民止於河漳之間萬
有偏師不陣一城告奔則越戟吳兵騁於趙代之郊矣
輔車相依唇亡齒寒者正此之謂盖自春秋戰國以來
至于宋朝之興垂千有七百年而南北交爭餘九百載
而北人能并南者有四大率皆先得四川故秦惠王併
蜀而始皇因以滅楚晉文帝併蜀而武帝因以滅吳周
文帝併蜀而隋文帝因以滅陳及宋之興亦乾德中併
蜀而開寳中遂平江南然則四川克固江南可奠枕也
春秋三國東晉南朝之際南兵屢得志於中原矣然而
終不能成功者以其不知先取關中故也唯宋武常克
長安旋即失之故亦不能濟河盖得河南而未得關中
則緣河抵關縱横數十城皆為戰守之地而所向遇敵
其勢逆矣故自河北而渡河南則易自河南而渡河北
則難自關中而出河南則易自河南而入關中則難借
使南人兼有關中而善用之則河南數千里之地縱在
敵人徒為戰場無險可恃一戰有勝則汴洛百城可傳
檄而下矣故知得關中則取河南易於反掌不得關中
雖有河南不能守也而東晉南朝交爭一二百年間君臣
將士日夜圖回雖銳意收復中原而不知陜西之利故
轉戰河南以徼河朔之功而勝負叛服代如棋變終無
益也然則自古南北交争而南人終不能併者豈唯力
之不迨固亦謀之不臧也夫然後知南人之守在巴蜀
而戰在陜西北人之守在陜西而戰在巴蜀彼河南江
北之鎮節舟車往來之地耳非成功制勝之所也故曰
天下大勢分為南北而挈南北之輕重者又在川陜而
已
羣書考索續集卷四十七
