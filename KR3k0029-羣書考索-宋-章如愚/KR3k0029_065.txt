羣書考索卷六十五宋章如愚撰
地理門
田制類
宣公履畝宣公十五年初税畝(注公田之法十取其一)
(今又履其餘畝複十收其一)
滕文公問井地滕文公使畢戰問井地孟子對曰經界
不正則井地不均井地不均則穀禄不平於是請野九
一而助國中什一使自賦
魏文侯教民力田李悝為魏文侯盡地力之教而田是富
秦孝公廢井田孝公用商鞅以三晉地狹人貧秦地廣
人寡故草不盡墾地利不盡出於是誘三晉之人務本
於内使秦人應敵於外故廢井田開阡陌任其所耕不
限多少(孝公十二年之制)數年之間國富兵強用商
君壞井田開阡陌急耕戰之賞雖非古道猶能以務本
之故傾鄰國而雄諸侯然王制遂滅僭差旡度庶人之
富者累鉅萬而貧者食糟粕有國強者兼州域而弱者
喪社稷
漢因秦制高祖因秦之制旡復古法建都之初召天下
名族與之關中田宅蕭何為相請苑為民田而下獄
文帝開籍田文帝因仍除租勸農之詔旡歲旡之然豪
強占田逾多其賦大半官收百一之税而輸豪強大半
之賦官惠擾於三代豪強酷於亡秦不正其本而除田
租適以資富強也孝文時民近戰國多背本趍末賈
誼勸上敺人歸農帝感誼言始開籍田躬耕以勸百姓
晁錯曰農夫五口之家其服役者不下二人其能耕
者不過百畝百畝之收不過百石春耕夏耘秋穫冬藏
伐薪樵治官府給徭役春不得避風塵夏不得避暑熱
秋不得避陰雨冬不得避寒凍四時之間亡日休息又
私自送往迎來弔死問疾養孤長幼在其中勤苦如此
尚復被水旱之災急政暴虐賦斂不時朝令而暮改當
其有者半價而賣亡者取倍稱之息於是有賣田宅鬻
子孫以償債者矣方今之務莫若使民務農而已矣欲
民務農在於貴粟貴粟之道在於使民以粟為賞罰帝
從之其後務敦農本倉廩充實
景帝徙民寬地孝景元年制曰間者歲比不登民多乏食
夭絶天年朕甚痛之郡國或地磽陿無所農桑孳畜或
地饒廣薦草莽水泉利而不得徙其議民欲徙寬大地
者聽之後元三年詔曰農天下之本也黃金珠玉飢不
可食寒不可衣以為幣用不識其終始間歲或不登意
為末者衆農民寡也其令郡國務勸農桑益種植可得
衣食物
武帝限田代田仲舒說上曰秦用商鞅之法改帝王之
制除井田民得買賣富者田連阡陌貧者亡立錐之地
漢興循而未改古井田法雖難卒行宜少近古限民名
田以贍不足塞并兼之路然後可善治也竟不能用元
狩三年遣謁者勸種宿麥舉吏人能假貸貧人者以名
聞及末年帝悔征伐之事乃封丞相田千秋為富民侯
下詔曰方今之務在於力農以趙過為搜粟都尉過能
為代田一畮三&KR0908;歲代處故曰代田古法也后稷始&KR0908;
田以二耜為耦廣尺深尺曰&KR0908;長終畝一畝三&KR0908;一夫
三百&KR0908;而播種於&KR0908;中苗生葉以上稍耨隴草因隤其
土以附苗根故其詩曰或耘或耔黍稷儗儗耘除草也
耔附根也言苗稍壯每耨輙附根比盛暑隴盡而根深
能風與旱故儗儗而盛也其耕耘下種田噐皆有便巧
率十二夫為田一井一屋故畝五頃用耦犁二牛三人
一歲之收常過縵田畝一斛以上善者倍之過使教田
太常三輔大農置工巧奴與以人從事為作田噐二千
石遣令長三老力田及里父老善田者受田噐學耕種
養苗狀民或苦少牛旡以趍澤故平都令光教過以人
輓犁過奏光以為丞教民相與庸輓犁率多人者田日
三十畮少者十三畮以故田多墾闢過試以離宫卒田
其宫壖地課得穀皆多其旁田畮一斛以上令命家田
三輔公田又教邊郡及居延城是後邊城河東弘農三
輔太常民皆便代田用力少而得穀多
昭帝流民墾田孝昭時流民稍還田野墾闢頗有畜積
宣帝以公田假流民孝宣帝地節三年詔曰郡國宫館
勿復修治流民還歸者假公田貸種食
元帝假民田地孝元初元元年以三輔太常郡國公田
及苑可省者振貧民江海陂湖園池屬少府者以假貧
民勿租賦建昭五年詔曰方春農桑興百姓戮力自盡
之時也故是月勞農勸桑旡使後時今不良之吏覆按
小罪徵召證按興不急之事以妨百姓使失一時之作
亡終歲之功公卿其明察申勅之
成帝時兼并者多孝成帝之時張禹占鄭白之田四百
餘頃它人兼并者類此而人彌困
哀帝限名田孝哀即位師丹輔政建言古之聖王莫不
設井田然後治乃可平孝文皇帝承亡周亂秦兵革之
後天下空虚故務勸農桑帥以節儉民始充實未有兼
并之害故不為民田及奴婢為限今累世承平豪富吏
民貲數鉅萬而貧弱逾困蓋君子為政貴因循而重改
作所以有改者將以救急也亦未可詳宜略為限天子
下其議丞相孔光大司空何武奏請諸侯王列侯皆得
名田國中列侯在長安公主名田縣道及關内侯吏民
名田皆毋過三十頃諸侯王奴婢二百人列侯公主百
人關内侯吏民三十人期盡三年犯者没入官時田宅
奴婢賈為减賤丁傅用事董賢隆貴皆不便已詔書且
湏後遂寢不行
平帝定墾田孝平元始元年置大司農部丞十三人人
部一州勸農桑二年定墾田八百二十七萬五百三十
頃蓋紀漢盛時之數
王莽更名王田王莽簒位下令曰古者設井田則國給
人足而頌聲作此唐虞之道三代所遵行也秦為旡道
廢聖制廢井田是以兼并起貪鄙生強者規田以千數
弱者曾旡立錐之居於是更名天下田曰王田奴婢曰
私屬皆不得賣買其男口不盈八而田過一井者分餘
田與九族鄰里鄉黨故无田今當受田者如制度敢有
非井田聖制无法惑衆者投諸四裔於是農商失業食
貨俱廢百姓涕泣於市道坐賣買田宅奴婢自諸侯卿
大夫至于庶人抵罪者不可勝數經二年餘中郎區博
諫曰井田雖聖王法其廢已久周道既衰而人不從秦
順人心改之可以獲大利故滅廬井而置阡陌遂王諸
夏訖今海内未厭其弊今欲違人心追復千載絶跡雖
堯舜復生而无百年之漸不能行也莽知人愁乃許買
賣其後百姓日以凋弊
光武檢覆墾田後漢之初百姓虚耗率土遺黎十纔一
二光武十五年詔下州郡檢覆墾田頃畝及戸口年紀
河南尹張伋及諸郡守十餘人坐度田不實下獄死
順帝定墾田順帝建康元年定墾田六百八十五萬六
千二百七十頃五十六畝九十四步
兩漢揔論漢高帝以來不過十五税一其後稍稍變更
迨惠帝乃復其故文帝二年令民半出田租自是三十
税一武帝雖頗出地賦以給用度而獨田租無所增建
武六年詔郡國收田租三十稅一如舊制其後仲
長統論曰今不循古法規為輕賦一方有警將如之何
二十税一其名曰貊况三十税一乎以是而推當是文
景之法世祖中興之後復舉而行終漢之衰无復改名
晉武帝占田之制晉武帝泰始八年司徒石苞奏州郡
農桑未有殿最之制宜增掾屬令史有所巡察帝從之
苞既明勸課百姓安之平吳之後有司奏王公以國為
家京城不宜復有田宅未暇作邸當使城中有往來之
處近郊有芻藁之田今可限之國王公侯京城得有宅
一處近郊田大國十五頃次國十頃小國七頃城内旡
宅城外有者皆聽留之男子一人占田七十畝女子三
十畝其丁男課田五十畝丁女二十畝次丁男半之女
則不課其官第一品五十頃每品減五頃以為差第九
品十頃而又各以品之高卑蔭其親屬多者及九族少
者三代宗室國賓先賢之後士人子孫亦如之而又得
蔭人以為衣食客及佃客量其官品以為差降
宋武帝定山湖之禁宋孝武帝大明初羊希為尚書左
丞時揚州刺史西陽王子尚上言山湖之禁雖有舊科
人俗相因替而不奉熂山封水保為家利自頃以來頽
弛日甚富強者兼領而占貧弱者薪蘇旡託至漁採之
地亦又如兹斯實害理之深弊請損益舊條更申恆制
有司檢壬辰詔書擅占山澤強盜律論贓一丈以上皆
棄市希以壬辰之制其禁嚴刻事既難遵理與時弛而
占山封水漸染復滋更相因仍便成先業一朝頓去易
致怨嗟今更刊革立制五條凡是山澤先恆熂爈種竹
木薪果為林仍及陂湖江海魚梁鰌&KR0034;常加工修作者
聽不追舊官品第一第二品聽占山三頃第三第四品
二頃五十畝第五第六品二頃第七第八品一頃五十
畝第九品及百姓一頃皆依定格條上貲簿若先已占
山不得更占先占足若非前條舊業一不得禁有犯者
水土一尺以上並計贓依常盜論除晉咸康二年壬辰
之科從之
宋武帝墾起湖田時山陰縣人多田少孔靈符表請徙
旡貲之家於餘姚鄮鄞三縣墾起湖田帝令公卿博議
咸曰夫訓農修政有國所同土著之人習翫日久如京
師旡田不聞徙居他縣尋山陰豪族富室頃畝不少貧
者肆力非為旡處又緣湖居人魚鴨為業小人習始既
難勸之未易遠廢之疇方翦荆棘率課窮乏其事彌難
資徙粗立徐行旡晩帝違衆議徙人並成良業
宋文帝均田之制九年下詔給天下人田諸男夫十五
以上受露田四十畝婦人二十畝奴婢依良丁牛一頭
受田三十畝限四牛所授之田率倍之三易之田再倍
之以供耕休及還受之盈縮人年及課則受田老免及
身役則還田奴婢牛隨有旡以還受諸桑田不在還受
之限但通入倍田分於分雖盈不得以充露田之數不
足者以露田充倍諸初受田者男夫一人給田二十畝
課蒔餘種桑五十樹棗五株榆三根非桑之土夫給一
畝依法課蒔餘果及多種桑榆者不禁諸應還之田不
得種桑榆棗果種者以違令論地入還分諸桑田皆為
代業身終不還恒從見口有盈者无受无還不足者受
種如法盈者得賣其盈不足者得買所不足不得賣其
分亦不得買過所足諸麻布之土男夫及課别給麻田
十畝婦人五畝奴婢依良皆從還受之法諸有舉戸老
小殘疾无受田者年十五以上及疾者各授以半夫田
年踰七十者不還所受寡婦守志者雖免課亦授婦田
諸還受人田恒以正月若始受田而身亡及賣買奴婢
牛者皆至明年正月乃得還受諸土廣人稀之處隨力
所及官借人種蒔後有來居者依法封授諸地狹之處
有進丁受田而不樂遷者則以其家桑田為正田分又
不足不給倍田又不足家内人别減分無桑之鄉凖此
為法樂遷者聽逐空荒不限異州他郡唯不聽避勞就
逸其地足之處不得无故而移諸人有新居者三口給
地一畝以為居室奴婢五口給一畝男女十五以上因
其地分口課種菜五分畝之一諸一人之分正從正倍
從倍不得隔越他畔進丁受田者恒從所近若同時俱
受先貧後富再倍之田倣此為法諸遠流配謫无子孫
及戸絶者墟宅桑榆盡為公田以供授受授受之次給
其所親未給之間亦借其所親諸宰臣之官各隨廨給
公田刺史十五頃太守十頃治中别駕各八頃縣令郡
丞六頃更代相付賣者坐如律
北齊給授田令依魏朝每年十月普令轉授成丁而授
丁老而退不聽賣易文宣帝天保八年議徙冀定瀛无
田之人謂之樂遷於幽州寬鄉以處之武成帝河清三
年詔每歲春月各依鄉土早晩課人農桑自春及秋男
子十五以上皆營蠶桑孟冬布田畝桑蠶之月婦女十
五以上皆營蠶桑孟冬刺史聽審考之優劣定殿最之
科品人有人力无牛或有牛无人力者須令相便皆得
納種使地无遺利人无游手又令男子率以十八受田
輸租調二十充兵六十免力役六十六退田免租調京
城四面諸方之外三十里内為公田受公田者三縣代
遷戸職事官一品以下逮於羽林武賁各有差其外畿
郡華人官第一品以下羽林武賁以上各有差職事及
百姓請墾田者名為永業奴婢受田者親王止三百人
嗣王二百人第二品嗣王以下及庶姓王百五十人正
三品以上及皇宗百人七品以上八十人八品以上至
庶人六十人奴婢限外不給田者皆不輸其方百里外
及州人一夫受露田八十畝婦人四十畝奴婢依良人
限數與者在京百官同丁牛一頭受田六十畝限止四
牛每丁給永業二十畝為桑田其田中種桑五十根榆
三根棗五株不在還受之限非此田者悉入還受之分
土不宜桑者給麻田如桑田法
後周創六官均田里後周文帝霸政之初創制六官司
均掌田里之政令凡人口十以上宅五畝口七以上宅
四畝口五以下宅三畝有室者田百四十畝成丁者田百
畝
隋文帝永業露田職分田公廨田墾田之制隋文
帝令自諸王以下至於都督皆給永業田各有差
多者至百頃少者至三十頃其丁男永業露田皆遵後
齊之制並課樹以桑榆及棗其田宅率三口給一畝京
官又給職分田一品者給田五頃至五品則為田三頃
其下每品以五十畝為差至九品為一頃外官亦各有
職分田又給公廨田以供用開皇九年任墾田千九百
四十萬四千二百六十七頃開皇十二年文帝以天下
戸口歲增京輔及三河地少而人衆衣食不給議者咸
欲就寬鄉帝乃發使四出均天下之田其狹鄉每丁纔
至二十畝老小又少焉至大業中天下墾田五千五百
八十五萬四千四十頃
唐口田分業唐開元二十五年令田廣一步長二百四
十步為畝百畝為頃丁男給永業田二十畝口分田八
十畝其中男年十八以上亦依丁男給老男篤疾廢疾
各給口分田四十畝寡妻妾各給口分田三十畝先永
業者通充口分之數黃小中丁男女及老男篤疾廢疾
寡妻妾當戸者各給永業田二十畝口分田二十畝應
給寬鄉並依所定數若狹鄉所受者减寬鄉口分之半
其給口分田者易田則倍給其永業田親王百頃職事
官正一品六十頃郡王及職事官從一品各五十頃國
公若職事官正二品各四十頃郡公若職事官從二品
各三十五頃縣公若職事官正三品各二十五頃職事
官從三品二十頃侯若職事官正四品各十四頃伯若
職事官從四品各十頃子若職事官正五品各八頃男
若職事官從五品各五頃上柱國三十頃柱國二十五
頃上護軍二十頃護軍十五頃上輕車都尉十頃輕車
都尉七頃上騎都尉六頃騎都尉四頃驍騎尉飛騎尉
各八十畝雲騎尉武騎尉各六十畝其散官五品以上
同職事給兼有官爵及勲俱應給者唯從多不並給若
當家口分之外先有地非狹鄉者並即迴受有賸追收
不足者更給諸永業田皆𫝊子孫不在收受之限即子
孫犯除名者所承之地亦不追每畝課種桑五十根以
上榆棗各十根以上三年種畢鄉土不宜者任以所宜
樹充所給五品以上永業田皆不得狹鄉受任於寬鄉
隔越射旡主荒地充其六品以下永業即聽本鄉取還
公田充願於寬鄉取者亦聽應賜人田非指的處所者
不得狹鄉給其應給永業人若官爵之内有解免者從
所解者追其除名者依口分例給自外及有賜田者並
追若當家之内有官爵及少口分應受者並聽迴給有
賸追收其因官爵應得永業未請及未足而身亡者子
孫不合追請也諸襲爵者唯得承父祖永業不合别請
若父祖未請及未足而身亡者減始受封者之半給其
州縣縣界内所有部受田悉足者為寬鄉不足者為狹
鄉諸狹鄉田不足者聽於寬鄉遙受應給園宅地者良
口三口以下給一畝每三口加一畝賤口五口給一畝
每五口加一畝並不入永業口分之限其京城及州縣
郡郭下園宅不在此例諸京官文武職事職分田一品
一十二頃二品十頃三品九頃四品七頃五品六頃六
品四頃七品三頃五十畝八品二頃五十畝九品二頃
並去京城百里内給其京兆河南府及京縣官人職分
田亦准此即百里外給者亦應諸州及都護府親王府
官人職分田二品一十二頃三品一十頃四品八頃五
品七頃六品五頃七品四頃八品三頃九品二頃五十
畝鎮戍關津岳瀆及在外監官五品五頃六品三頃五
十畝七品三頃八品二頃九品一頃五十畝三衞中郎
將上府折衝都尉各六頃中府五頃五十畝下府及郎
將各五頃上府果毅都尉四頃中府三頃五十畝下府
三頃上府長史别將各三頃中府下府各二頃五十畝
親王府典軍五頃五十畝副典軍四頃千牛備身左右
太子千牛備身各三頃諸軍上折衝府兵曹二頃中府
下府各一頃五十畝其外軍校尉一頃二十畝旅師一
頃隊正副各八十畝皆於領側州縣界内給其校尉以
下在本縣及去家百里内領者不給諸驛封田皆隨近
給每馬一疋給地四十畝若驛側有牧馬之處疋各減
五畝其𫝊送馬每疋給田二十畝諸庶人有身死家貧
旡以供葬者聽賣永業田即流移者亦如之樂遷就寬
鄉者并聽賣口分諸買地者不得過本制雖居狹鄉亦
聽依寬制其賣者不得更請凡賣買皆湏經所部官司
申牒年終彼此除附若旡文牒輙賣買財没不追地還
本主諸以工商為業者永業口分各減半給之在狹鄉
者並不給諸因王事没落外藩不還有親屬同居其身
分之地六年乃追身還之日隨便先給即身死王事者
其子孫雖未成丁身分地勿追其因戰傷及篤疾廢疾
者亦不追減聽終其身也諸田不得貼賃及質違者財
没不追地還本主若從遠役外任旡人守業者聽貼賃
及質其官人永業田及賜田欲賣及貼賃者皆不在禁
限諸給口分田務從便近不得隔越若因州縣改易隸
地入他境及犬牙相接者聽依舊受其城居之人本縣
旡田者聽隔縣受又田令在京諸司及天下州府縣監
折衝府鎮戍關津岳瀆等公廨田職分田各有差諸職
分陸田限三月三十日稻田限四月三十日以前上者
並入後人以後上者入前人其麥田以九月三十日為
限若前人自耕未種後人酬其功直已自種者准租分
法其價六斗以下者依舊定以上者不得過六斗並取
情愿不得抑配親王出藩者給地一頃作園若城内無
可開拓者於近城便給如无官田取百姓地充其地給
好地替天寳中應受田一千四百三十萬三千八百六
十二頃十三畝
周世宗均田五代周世宗嘗夜讀元稹均田圖慨然嘆
曰此致治之本也王政自此始乃詔頒其圖使吏民先
習知之期以一歲大均天下之田
本朝田制五代方鎮割據多於舊賦之外重於取民藝
祖悉皆蠲止其間或有未均隨事敷誥罷廣南受租之
大斗開寳四年之詔也輕西川之折估則開寳六年之
詔也其他如勸課農桑蠲租减賦募民墾田與夫命官
行均田諸道戒飭諸州物非土宜不得折配而又崇儉
以化俗省費以養民斯民新脱干戈之苦而獲沾王者
至仁之化雖一時田制未能盡如古者然民安隴畝得
以養生送死則熙熙乎泰和成周之治也列聖嗣守此
意不替百年之間海内富庶太祖建隆初分命常參
官往諸道均田太宗謂宰相曰井田之制實經國之
要道後世為天下者違井田則貧富不均朕深念黎庶
雖井田之制不可卒復因時創法漸均貧富則朕别有
規制終當行之以安四海祥符六年侍御史張廓言
天下曠土甚多請遣使括責真宗曰此事未可遽行今
天下豪富之家田多租少貧弱之家地薄賦重須漸次
改定方仁宗之在御始詔三司定奪臣僚莊田頃畝
之數以抑兼并又詔流民能耕廢田者三年而後賦又
詔州縣長吏能招流亡而墾田者計畝而議賞聖意蓋
可想蓋自王安石創立新法元老大臣爭之而不得一
時老成重厚之人皆不為之用則不免激而用新進果
銳之士用散青苗也講淤田也行募役也結保甲也頒
方田也農民自是无安靖之日矣然觀熙寧中詔應諸
州有以税米令民折納見錢者官吏皆抵罪而漕臣亦
得奪官神宗愛民之意本自若此而安石激於一時言
者之論益堅其意而有失神宗之初心吕惠卿之徒乘
間竊出掊尅苛細利析秋毫往往亦非安石意然則安
石得罪於神宗而惠卿之徒又得罪於安石者也徽
宗宣和中下方田令高宗紹興元年三月詔諸路閒
田甚多令守令各以所宜措畫或官耕或予民或假貸
以取贏或召募以共利行經界法
諸儒論古今田制荀悦論限田古者十一而税以為天
下之中正今漢人田或百一而税可謂輕矣然豪富強
人占田踰多其賦大半官收百一之税而人輸豪強大
半之賦孝武時董仲舒言宜限人名田至哀帝乃限人
名田不得過三十頃雖有其制卒難施行然三十頃又
不平矣且夫井田之制不宜行於人衆之時田廣人寡
苟可為也然欲廢之於寡立之於衆土地布列在豪強
卒而革之並有怨心則生紛亂制度難行若高祖初定
天下光武中興之時人衆希少立之易矣
陸贄論限田古者一夫受田不過百畝欲使人不廢田
業无曠耕今富者萬畝貧者无容足之居依托強家服
勞終歲常患不充有田之家坐食租税京畿田畝税五
升私家收租一碩官取一私取十宜為占田條限此安
富恤貧之善經也
崔寔言墾田政論曰今青徐兖冀人稠土狹不足相供
而三輔左右及涼幽州内附近郡皆土曠人稀厥田宜
稼悉不肯墾今宜復遵故事可徙貧民不能自業者於
寬地此亦開草闢土振人之術也
牛僧孺論均田昔周人井田之制遠而不可復漢氏名
田之數疎而未可行今版籍不備遷徙无制富者得以
專其利貧者不能專其業於是編戸逸為游惰良田併
於豪家誠能詔天下官吏隨人所在皆備貢籍來者根
其所從去者審其方向居者詳其業疾者籌其數時貢籍
於縣歲貢籍於州州與縣相聞然後頒限田之科重兼
并之律使公侯卿士方伯連帥下及于豪商大賈不得
廣併吞以專厚利若然則均田之事寓其間矣
營田屯田
募民以耕謂營田部兵以耕謂屯田自漢武經營西振
初置校尉屯田渠黎而屯田之名立至昭帝始元中發
習戰射士詣朔方調將吏屯田于張掖宣帝神爵中遣
趙充國擊先零願罷騎留屯大獲地利遂平先零魏武
以經略四方而苦軍食不足棗祗募百姓屯田于許下
得穀百萬斛蜀諸葛亮雜耕渭濱軍无私焉司馬宣王
督諸軍伐吳欲廣田役乃使鄧艾屯田壽春晉羊祜
守㐮陽減戍邏以墾田八百頃東晉應詹請令東吳
流民耕江西曠田穆帝時荀羨屯田東陽後魏文
帝籍郡縣戸十分之一以為屯田北齊沿邊營置屯
田隋文帝以邊上轉輸勞弊長城以北令趙仲卿大
興屯田
唐開元中令諸屯隸司農二十頃為一屯隸州鎮者五
十頃為一屯天寶八年天下屯凡收百九十一萬三千
九百六十石自唐末中原宿兵皆置營田以耕曠土又
募高貲使輸課佃之戸部置官領之周太祖時張凝請
罷戸部營田務從之以其民隸州縣其田廬牛器並賜
見田者為永業悉除牛課蓋牛死而租不除民以為苦
故有是令
本朝諸路惟㐮定唐三州有營田務其知州并兼制營
田自岐溝關君子舘敗衂之後農夫失業於是以陳恕
為河北轉運兼西路招置營田樊知古為河東轉運兼
東路招置營田此端拱二年也景德二年詔沿邊州軍
長吏兼制置營田天聖四年廢㐮唐二州營田務令召
无産業人請佃每畝輸税五分(轉運使奏㐮州務自興)
(置以來至天聖三年所得課則比較支鹽官耕共軍員)
(所受及死損官并諸色費用之外計侵用官錢四萬餘)
(唐州務計侵用官錢萬四千)慶歴中詔以陜西用兵軍
儲未備陜西宜置營田務又令逐路都税官司經營田
以助邊計(初天聖中詔流民耕廢田又詔長吏安輯流)
(亡及墾闢荒田計畝又慶歴中歐陽公謂沿邊閒田人)
(欲請佃者聽之司馬公請募民耕麟州田)
羣書考索卷六十五
