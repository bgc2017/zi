羣書考索續集卷十四
宋章如愚編
諸史門
史記前漢書
與善隱而彰懲惡直而寬遷之𫝊廉頗也議救閼與之
失不載焉見之趙奢𫝊𫝊酈食其也謀撓楚權之謬不
載焉見之留侯𫝊固之𫝊周勃也汗出洽背之耻不載
焉見之王陵𫝊𫝊董仲舒也議和親之䟽不載焉見之
匈奴𫝊夫頗食其勃仲舒皆功十而過一者也苟列一
以疵十後之庸人必曰知如廉頗辨如酈食其忠如周
勃賢如董仲舒而十功不能贖一過則將苦其難而怠
矣是故本傳晦之而他𫝊發之則其與善也不亦隱而
彰乎遷論蘇秦稱其知過人不使獨蒙惡聲論北宫伯
子多其愛人長者固贊張湯與其推賢揚善贊酷吏人
有所褒不獨暴其惡夫秦伯子湯酷吏皆過十而功一
者也苟舉十以廢一後之凶人必曰蘇秦北宫伯子張
湯酷吏雖有善不錄矣吾復何望哉是窒其自新之路
而堅其肆惡之志者也故於𫝊詳之於論於贊復明之
則其懲惡也不亦直而寬乎(老泉史論)
固依遷之藩籬女后臨朝異事也遷必紀匹夫倡亂異
事也遷必取刺客游俠譎詐之異行也遷必𫝊遷紀吕
而固亦紀吕固好同乎遷也遷取陳而固亦取陳固好
同乎遷也損十表而為八增八書而志十因天官為天
文以封禪為郊祀因河渠為溝洫不能自立一家依依
乎遷之藩籬下此固所以不能無失也(同上)
遷固皆有失自古史才為難左氏而下得司馬遷司馬
遷而下得班固至於范曄陳夀之徒又為班馬之亞其才
如鱗之差而不齊也嘗歎司馬遷如彼其才如彼其所
瞻而不能深入聖人之道以為已病先黃老後六經高
游俠重貨殖則班固既言之矣又世家孔子而不為𫝊
使孔子與陳項争列欲尊大聖人而反小之其所以稱
夫子者識會稽之骨辨羶羊之性道楛矢之異測桓僖
之灾斯以為聖而已矣一何其鄙陋也及讀班氏史則
與遷同其弊惜乎有史才而皆不能全也固能言遷之
失而不知已之妄豈非有離婁之明而不見目睫者耶
遷之自序已嘗分九流矣及固為藝文志迹其餘說遂
以儒者與道法隂陽名墨縱横雜家農家分峙而齊驅
且其說曰王道既微時君世主好尚殊方九家之術蠭出
並作各引一端崇其所善以此馳說取合諸侯嗚呼固
以為儒者取合於世而已乎宜固之附竇憲而死於非
義也(汝水釣翁文)
史記當呼漢祖為漢王漢書不當加以漢字著魯史者
不呼其上曰周王如史記者事摠古今勢無主客故言
及漢祖多為漢王斯亦未為累也班氏既分裂史記定
名漢書至於述高祖為公王之時皆不除沛漢之字凡
有異方降欵者以歸漢為文肇自班書首為此失迄于
仲豫仍踵前非積習相𫝊曾無先覺者矣(史通)
班史載陳涉事不當用遷史文皇甫謐載嚴君平事不
當用班史語史記陳涉世家稱其子孫至今血食漢書
復有涉𫝊乃具載遷文按遷之言今孝武之世也固之
言今當孝明世也事出百年語同一理即如是豈陳氏
苗裔祚流東京者乎斯必不然漢書又云嚴君平既卒
蜀人至今稱之皇甫謐全錄斯語載於高士𫝊夫孟堅
士安年代垂隔至今之說豈可同云夫班之習馬其非
既如彼謐之承固其失又如此迷而不悟奚其是乎(同上)
史記不當以無恤為賢漢書不當以韓信為賢史記世
家有云趙鞅諸子無恤最賢夫賢者當以仁恕為先禮
遜居本至如詐而安忍貪而無親鯨鯢是儔犬豕不若
焉得謂之賢哉又漢書云蕭何知韓信賢按賢者處世
夷險若一不隕穫於貧賤不充詘於富貴如淮隂初在
側微墮業無行復居榮貴滿盈速禍美其善將呼為才
略則可矣必以賢為目不其謬乎(並史通)
言簡而意盡洎班馬二史雖多謬五經必求其所長亦
時值斯語至若高祖亡蕭何如失左右手漢兵敗績睢
水為之不流董生乘馬三年不知牝牡翟公之門可張
雀羅則其例也(同上)
遷未為全得固亦未可非逮史漢繼作踵武相承王充
著書既甲班而乙馬張輔持論又劣固而優遷然此二
書雖互有修短遞聞得失而大抵同風可為連類張晏
云遷沒後亡龜策日者𫝊禇先生補其所缺言詞鄙陋
非遷本意按遷所撰五帝本紀七十列傳稱虞舜見阨
遂匿空而出宣尼既殂門人推奉有若其言為鄙又甚
於兹安得獨罪禇生而全宗馬氏也劉軌思商𣙜漢史
雅重班才惟譏其本紀不列少帝而輙編高后按宏非
劉氏而竊養漢宫時天下無主吕宗稱制故僣其歲月
寄以編年而野雞行事自具外戚譬夫成為孺子史刊
攝政之年厲亡流彘歷紀共和之日而周召二公各世
家有𫝊班氏式遵曩例殊合事宜豈謂雖濬發於巧心
反受嗤於拙目也(史通)
遷固載事之失按劉氏初興書惟陸賈而已子長述楚
漢之事專及此書譬夫行不由徑出不由戶未之聞也
然觀遷之所載往往與舊不同如酈生之初謁沛公高
祖之長歌鴻鵠非惟文句有别遂乃事理皆殊又韓王
名信都而輙去都留信用使稱其名姓令與淮隂不别
班氏一准太史曾無弛張静言思之深所未了(同上)
太史公諸表為是班固古今人表為非觀太史公之創
表也於帝王則叙其子孫於公侯則紀其年月列行縈
紆以相属編字戢習而相排雖燕越萬里而於徑寸之
内犬牙可接雖昭穆九代而於方寸之中鴈行有序使
讀者閱文便覩舉目可詳此其所以為快也如班氏之
古今人表者唯以品藻賢愚激揚善惡為務爾既非國
家遞襲禄位相承而亦複界重行狹書細字比於它表
殆非其類歟蓋人列古今本殊表限必恡而不去則宜
以志名篇始自上上終于下下並當明為標榜顯列科
條以種類為篇章持優劣為次第(史通)
遷固易地而處本無優劣或問張輔著班馬優劣論云
遷叙三千年事五十萬言固叙百年事八十萬言是固
不如遷也斯言為是乎曰不然按太史公書上起黃帝
下盡宗周年代雖存事跡殊略至戰國已下始有可觀
然遷雖叙三千年事其間詳備者惟漢興七十餘載而
已其省也如彼其煩也則如此求諸折中未見其宜班
書全取史記仍去其日者倉公等𫝊以為其事煩蕪不足
編次故也若使遷固易地而處撰成其書將恐多言費
辭有踰班氏安得以此而定其優劣耶(同上)
史記前後漢書
二史載虚文為非馬卿之子虚上林揚雄之甘泉羽獵班固
西都馬融廣成喻過其體詞沒其義繁華而失實流宕而忘
返無禆勸奬有長奸詐而前後史漢皆書列傳不其謬乎(史通)
互相譏誚固譏遷失而固亦未為得曄譏固失而曄益
甚至夀復爾史之才誠難矣(老泉史論)
前漢書
不當蹈襲遷論以足其書不當取遷雄之自序固贊漢
自創業至麟趾之間襲蹈遷論以足其書者過半且褒
賢貶不肖誠己意也盡己意而已今又剽他人之言以
足之彼既言矣申言之何益及其𫝊遷雄皆取其自叙
屑屑然曲記其世系固於它𫝊豈若是之備哉彼遷雄
自序可也已因之非也此固之失也(同上)
表書王侯號諡姓名皆有深意固之表八而王侯六書
其人也必曰某土某王若侯某或功臣外姓則加其姓
於首目之曰號謚姓名此異姓列侯之例也諸侯王
其目止號謚豈以其尊故不名之耶不名之而實名
之豈以不名則不著耶此同姓諸侯王之例也王子侯
其目為二上則曰號謚名號謚之而復名之殺一等矣
此同姓列侯之例也及其下則曰號謚姓名夫以同姓
列侯而加之異姓之例何哉察其故蓋元始之間王莾
偽褒宗室而封之者也非天子親親而封之者也宗室
天子不能封而使王莾封之故從異姓例亦示天子不
能有其同姓也將使後之人君觀之則曰權之歸於臣
雖同姓不能有名器誠不可以假人矣(同上)
固善採掇漢事充于簡册漢之文帝號為極盛非有高
識誰能紀摭唐柳宗元謂漢風雅敷施天下自天子至
于公卿大夫士庶人咸通焉孟堅拔其尤者充于簡策
則二百三十年間列辟之逹道名臣之大範賢能之志
業黔黎之風美焉(陳季雅博議)
孺子不當書於莽𫝊况神璽在握火德猶存而居攝建
年不編平紀之末五子主祭咸書莾𫝊之中遂令漢餘
數歲湮沒無覩求之正朔不亦厚誣(同上)
不當以嚴延年比子貢冉有又云嚴延年精悍敏捷雖
子貢冉有通於政事不能擬也夫以編名酷吏列號屠
伯而比孔門逹者豈其倫哉(史通)
漢書倣史記後人倣漢書漢書家者其先出於班固司
馬遷撰史記終於今上自太初已下闕而不錄班彪因
之演成後記以續前篇至子固乃斷自高祖盡于王莽為
十二紀十志八表七十列傳勒成一史自為漢書昔虞
夏之典商周之誥孔氏所撰皆謂之書夫以書為名亦
稽古之偉稱尋其創造皆准子長但不為世家改書曰
志而已自東漢已後作者相仍皆襲其名號無所變革
惟東觀曰記三國曰志然稱謂雖别而體制皆同(史通)
漢書包舉一代尚書記周事終秦繆春秋述魯文止哀
公紀年不迨於魏亡史記唯論於漢始惟漢書者究西
都之首末窮劉氏之廢興包舉一代撰成一家言皆精
練事甚該密(同上)
古今人表品藻失次按班書古今人表仰包億載旁貫
百家分之以三科定之以九等其言甚高其義甚惬及
至篇中所列奚不類於其叙哉若孔門逹者顔稱殆庶
至於它子難為等衰今乃先伯牛而後曾參進仲弓而
退冉有(伯牛仲弓第一曾子冉有第三)求諸折中厥理無聞又楚王過
鄧三甥請殺之鄧侯不許卒亡鄧國今之鄧侯入下愚
之上(第七)夫寕人負我為善獲戾特此效尤將何勸善如
謂小不忍亂大謀失於用權故加其罪是則三甥見幾
而作决在未萌自可高立標格寘諸雲漢何得止與鄧
侯鄰伍列在中庸下流(三甥在第六等)而已哉又其叙晉文之
臣佐也舟之僑為上陽處父次士會為下(之僑三等處父四等士會)
(五等)其述燕丹之賓客也高漸離居首荆軻亞之秦武陽
居末(漸離五等荆軻六等武陽七等)斯並是非紊亂善惡紛拏或策駑
駘而捨騏驥以兹為監欲誰欺乎(同上)
述漢書本末史記所書年止漢武太初已後闕而不錄
其後歆向揚雄等相次撰述迄於哀平猶名史記(繼述所作)
至建武中司徒掾班彪以為其言鄙俗似不足以踵前
史又雄歆偽褒新室誤後惑衆不當垂之後代者也於
是採其舊事傍貫異聞作後傳六十五篇其子固以父
所撰未盡一家乃起元高皇終乎王莾十有二世二百
三十年綜其行事上下通洽為漢書紀表志𫝊百篇其
事未畢會有上書云固私改作史記者有詔收繫悉錄
家書封上固弟超詣闕自陳明帝引見言固續父所作
不敢改易舊書帝意乃觧受詔卒業經二十餘載至章
帝建初中乃成固後坐竇氏事卒於洛陽獄書頗散亂
其妹曹大家博學能文奉詔校叙又選馬融等十人從
大家授讀其八表及天文志等猶未克成多是待詔東
觀馬續所作而古今人表猶不類本書獻帝以固書文
煩難省乃詔侍中荀悦依左氏𫝊體刪為漢紀三十篇
其言簡要與本傳並行(同上)
相如𫝊乃自叙班固不知長卿為自叙𫝊具在其集中
子長因錄斯篇即為列傳班氏仍舊曾無改作尋固於
馬揚𫝊末皆云遷雄之自叙如此至此篇下獨無此言
蓋止憑太史之書未見文園之集故使言無畫一其例
不純(史通)
觀班氏公孫宏𫝊贊直言漢之得人盛於武宣二代至
於平津善惡寂蔑無覩持論如是其義靡聞必務其美
辭愛而不棄則宜微有改易列於百官公卿表後庶尋
文究理頗相附會以兹編錄不猶愈乎(史通)
左傳荀悦漢紀
左傳非略吳楚漢紀非簡匈奴孫盛稱左氏春秋書吳
楚則略荀悦漢紀述匈奴則簡蓋所以賤夷狄而貴諸
夏也按春秋之時諸國錯峙關梁不通史官所書罕能
周悉異乎炎漢之世四海一家馬遷乘𫝊以求自古遺
文而州郡上計皆先集太史若斯之備也况彼吳楚者
僻居南裔地隔江山去彼魯邦尤為遼闊丘明所錄安
能備諸且必以蠻夷而故略也若駒支預於晉會長狄
埋於魯國葛廬之辨牛鳴郯子之知鳥職斯皆邊隅小
國人品最微猶復收其𤨏事見於方冊安有主盟中國
勢廹宗周争長諸華威凌強晉而可遺之者哉又荀氏
著書抄撮班史其取事也中外一槩夷夏皆均非是獨
略胡鄉而偏詳漢室盛既疑丘明之擯吳楚遂誣仲豫
之抑匈奴可謂強奏庸音特為足曲者也(史通)
荀悦漢紀
不當以班彪王命論寘西漢之末漢書斷章事終新室
如叔皮存殁附入中興而輙引與前書共編者蓋序𫝊
之常例耳荀悦既刪略班史勒成漢紀而彪論王命
列在末篇夫以規諷隗囂翼戴光武忽以東都之事擢
居西漢之中必如是則賓戲幽通亦與同載者矣(史通)
前後漢書
二史不當目更始為劉元至如更始中興漢室光武所
臣雖事業不成而歷數終在班范二史皆以劉元為目
不其慢乎(同上)
後漢書
不當抑聖公於𫝊内登文叔於紀首當漢氏之中興也
更始升壇改元寒暑三易世祖稱臣北面誠節不虧既
而兵敗長安共歸鄗邑兄亡弟及歷數相承作者乃抑
聖公於𫝊内登文叔於紀首事等躋僖獨先不窋夫東
觀秉筆容或謟於當時後來所修理當刊革者也(同上)
姓名既書題目又顯不當又標為列女高隱之類尋班
馬之為列傳皆具編其人姓名如行状然相似者則共
歸一稱若刺客日者儒林循吏是也范曄移題目於𫝊
首歷姓名於卷中而猶於列傳之下注為列女高隱等
目苟姓名既書題目又顯是則鄧禹寇恂之首當書為
公輔者矣岑彭吳漢之前當標為將帥者矣觸類而長
何止列女孝子高隱獨行而已(同上)
載更始事為非按後漢書更始𫝊稱其懦弱也其初即
位南面立朝羣臣羞愧流汗刮席不敢視夫以聖公身
在微賤已能結客報仇避難綠林名為豪傑安有貴為
人主而反至於斯者乎將作者曲筆阿附獨成光武之
美諛言媚主用雪伯升之怨且中興之史出於東觀或
明皇所定或馬后攸刊而炎祚靈長簡書莫改遂使他
姓追撰空𫝊偽錄者矣(史通)
論之外不當復有贊曄作東漢盡變班馬之條例贊之
外又復有論以論而議其賢否然後以贊而揚之論之
文如班馬之贊贊之文如商周之頌其文拘礙局促無
一事之精詳此曄之弊也(同上)
紀載多失曄之史𫝊若酷吏宦者列女獨行多失其人
其間尤失者董宣以節義槩之酷吏鄭衆吕強以廉明
直諒槩之宦者蔡琰以忍耻事胡槩之列女李善王忳
以深仁厚義槩之獨行與夫前書張湯不載於酷吏史
記姚杜仇趙之徒不載於遊俠遠矣又其是非頗與聖
人異論竇武何進則戒以宋襄之違天論西域則惜張
騫班勇之遺佛書是欲將相苟免以為順天乎中國叛
聖人以奉戎神乎此曄之失也
羣書考索續集卷十四
