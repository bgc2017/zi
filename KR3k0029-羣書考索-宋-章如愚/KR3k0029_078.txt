羣書考索後集卷十二
宋章如愚編
官制門
東宫三師三少
東宫三師三少三王教世子立太傅少傅以養之(太傅)
(在前少傅在後)入則有保出則有師(文王世子)
周成王幼在襁抱太公為太師(大戴禮)
西漢有太子太傅少傅
屬官有太子門大夫庶子洗馬舍人
後漢太傅禮如初不領官屬少傅悉主太子官屬
魏太傅於太子不稱臣少傅稱臣
晉咸寧中備六傅之職(三太三少)
東晉置保傅而無二師景帝諱師
唐三師三少官不必備惟其人無其人則闕之(分紀)
宋朝師傅不常設仁宗升儲置三少各一人丁謂兼
少師馮拯兼少傅曹利用兼少保是時實為東宫官
餘多以前宰執為致仕官若太子太師太傅太保以
待宰相官未至僕射者及樞密使致仕亦随本官高
下除授太子少師少傅少保以待前執政其少師非
經顧命不除若本官至尚書即除少傅丞郎給諫只
除少保若因遷轉則遞進一官至太師即遷司空矣
(官制舊典)繼照堂在開封府東真宗尹京日射
堂大中祥符二年臨幸賜名(會要)資善堂在元
符觀南大中祥符八年置仁宗律學之所天禧四年
徙御厨以北(會要)慶寧堂英宗潜邸有閣藏御
覽經籍(續會要)睿成宫元祐元年閏二月二十
二日詔神宗皇帝所居東宫改為睿成宫(續會要)
龍德宫元符三年二月二十四日詔懿親宅潛邸
賜名龍德宫是為徽宗舊邸(續會要)王府官
翊善宋朝太平興國四年置翊善一人(分紀)以常參官
充(續會要)
贊讀唐開成元年宰相李石奏太子有侍讀諸王亦有
侍讀無降殺之禮宜改奉諸王講讀
宋朝英宗治平元年諸王府置侍讀二人
職略以為太平興國中始置侍講侍讀與此不同
當考
徽宗政和七年張大亨奏竊見講讀之官在天子謂
之侍講侍讀而在諸王府者亦有侍講侍讀官號比
擬稱謂相紊詔諸王府侍讀改為贊讀侍講改為直
講
直講宋朝太平興國四年别置侍講以常參官充政和
七年詔改侍讀為直講(詳見贊讀)
記室宋自明帝以後皇子皇弟雖非都督亦置記室參
軍
梁陳王府皆有
隋皇伯叔昆弟皇子是為親王府置記室參軍
唐因之(六典通典)後唐長興四年以前襄州觀察支
使魚崇遠為秦王府記室參軍事
宋朝太平興國中置政和中以參軍行軍之際所稱
詔除去參軍字
大小教授宋朝太宗至道元年以員外郎孫蠙充皇姪
皇孫教授從新號也
時中書言案唐文宗朝宰臣李石奏太子有侍讀
諸王亦有侍讀無降殺之禮請改為奉諸王講讀
今皇姪皇孫是環衞之職以教授為名從之
真宗咸平元年以朱昂兼南宅教授張蔚兼北宅教
授嘉祐以来置諸宫教授立講書課試規罰之法
此事見紹興五年錢觀復奏疏(中興會要)
英宗治平元年教授更不兼官以兩處供職有所廢
闕(會要)時宗室本支之盛自率府副率以上八百餘
人而教授之官六員而已因詔增置教授官凡皇族
年三十以上者百十三人置講書四員年十五以上
者三百九人增置教授五員年十四以下者别置小
學教授十二員并舊六員為二十七員以分教之大
學京朝官充小學選人充四年詔今後諸宫院大小
學教授有缺令國子監與學士院舍人院輪舉熙寧
元年小學教授亦輪京朝官元祐三年詔諸宫學教
授闕選所舉學官及可為師表可備講讀科不足則
三省選陞朝官有出身年四十以上者充崇寧三年
睦親宅周王宫廣親宅各大學小學教授一員廣親
北睦親西及周王宫大學兼領小學各二員大小學
兼領始于此
六院
登聞檢院宋文帝元嘉九年魏主詔闕左懸登聞鼓以
逹冤人(通典)
唐大歷十四年詔天下冤滯於朝堂受詞推决尚未盡
者聽撾登聞鼓(通典)
宋朝雍熙元年改匭為檢
東延恩曰崇仁南招諫曰思諫西申冤曰申明北
通玄曰招賢
七月改匭院為登聞仍依舊諫官一員判院(會要)
景德四年改為登聞檢院命樞密直學士張詠判院
仍差内品監門不得監預公事
隸諫議大夫掌受文武官及士民章奏表疏凡言朝
政得失公私利害軍期機密陳乞恩賞理雪冤濫及
竒方異術皆受以通達凡進狀者先鼓院若為所抑
則詣檢院
外有理檢使今不置始於淳化三年置理檢院於
乾元門之西北廊以知制誥錢若水領之復唐制
也至道三年廢天聖七年上因讀唐史見匭函逹
下民冤枉之事乃謂左右曰天下九州之大豈無
冤枉之人若至京師檢院鼓院理雪此必是州縣
官吏提點刑獄轉運使不能理雪又若不為申理
則赤子無告矣乃置匭函仍專命御史中丞為理
檢使(分紀會要)
中興之初因舊制置局于闕門之前
舊在宣德門外仗隸門下省
建炎三年專隸諫院(中興會要)
登聞鼔院國初曰鼓司以内臣掌之鼓在宣德門南街
西廊至道三年命太子中舍王濟勾當鼓司用朝臣
勾當自此始
鼓司舊止内品許懷遠與殿直程峻二員勾當至
是省峻而命濟始用朝臣也(會要)
景德四年詔改為登聞鼓院命知制誥周起直史舘
同判仍差内品監門不得關領公事(會要)掌諸
上封受而進之以逹萬人之情會要隸司諫正言(續)
(會要)凡文武臣僚閣門無例通逹文字者並先經登
聞鼓院進狀未經鼓院者檢院不得收接(分紀)建炎
元年因舊制置局于闕門之前
高宗即位於南京召李綱為宰相綱奏曰人主莫
大於兼聽廣視使下情得以上達故舜明四目逹
四聰而天下治今艱難之際四方休戚利害日欲
上聞而士民之願效其智慮者尤多陛下即大位
已踰月而檢鼓院猶未置恐非所以通下情而急
先務也遂置登聞檢院鼓院於行在便門外(進退)
(志)
三年專隸諫院
進奏院唐藩鎮皆置邸京師以大將主之謂之上都留
後大歷十二年改為上都知進奏院官
五代以来支郡不隸藩鎮補人為者聽自置邸隸藩鎮
者兼掌焉
宋初緣舊制皆本州鎮補人為進奏官其軍監場務轉
運司則差知後官或副知掌之逐州就京師各置進
奏院(會要)太平興國八年諸州罷知後之名簡知後
官得李楚等百五十人並充進奏官命供奉官張文
粲提轄諸道進奏院(周編題)監官以京朝官及三班
使臣充掌受詔勅及諸司符牒辨其州府軍監以頒
下之并受天下章奏案牘狀牒以奏御及分授諸司
(續會要)
中興以来隸門下後省給事中點檢乾道九年依舊隸
後省合傳報事令後省錄付報行(中興會要孝宗會)
(要)
又題名云宋興盡罷節度使權太平興國中因何
保樞請以鈐轄諸道扁院額而摹印章率用名流
糧料院宋初承舊制以三司大將軍為都糧料使自開
寳六年以著作佐郎陸光範充在京都糧料院使改
用京官自此始太平興國五年分糧料諸司馬軍步
軍為三院八年以馬步軍合為一院雍熙四年命供
奉官陳處誨勾當諸司糧料供奉官曾祚勾當馬步
軍糧料自後復分馬步軍為兩院或以諸司使副分
主之端拱二年復以京朝官主之(並宋朝會要)元豐
末併馬軍步軍為諸軍與諸司為二院(中興百官題)
(名)隸太府寺掌以法式頒廪禄凡文武百官諸司諸
軍俸料以券準給(四朝志)
中興以来行在有諸軍諸司糧料院鎮江建康有分差
諸軍糧料院鄂州有分差戶部糧料院四川總所有
分差戶部魚關糧料院分差利州戶部糧料院(並中)
(興孝宗會要)
審計院宋初以三司使總邦計司各有院以乘中外泉
榖出入之政盖會計之府也然案牘叢委典者不能
徧察而奸容焉淳化三年始用戶部使樊知古奏剔
其冗籍復别為院置官顓領之以聽稍食之要其置
院之初特掌騎兵徒兵給受之數猶未及諸司也元
豐三年合步騎兩院為一遂以其一主諸司自宫禁
朝廷下至斗食佐史凡賦禄者以式法審其名數而
稽其辭名者唯郊賜給已乃審禄有疑予則詔以法
凡四方之計籍上于大農則逆其會凡有司議調度
會賦出則諏焉設員二曰左右聽分案六史八人(題)
(名)舊為諸軍諸司專勾司建炎元年避高宗御諱改
諸軍諸司審計司
官誥院宋初於右掖門置院四司誥身案並集于此以
備中書除改本司郎官各主其事淳化五年始專置
官司於省内凡官誥各以本司誥身印印之文臣用
吏部武臣用兵部王公命婦用司封加勲用司勲掌
文武官將校誥身及封贈以朝官一人主判知制誥
一人提舉(會要)元豐五年奉行官制文武官誥身屬
吏部審官屬兵部封贈及内外命婦等誥身屬司封
加勲并將校等屬司勲官誥院四部誥身案及吏人
随事隸本部七年并司封司勲誥身案入吏部預書
庫收掌崇寧四年吏部專置造官誥局尋罷大觀復
置尋改為官誥院仍隸左右司三年復罷歸吏部政
和三年依舊置官誥院差官一員主管少府監鑄印
記以吏部製造誥身案記為文中興以来因仍不
改
四轄
𣙜貨務都茶場𣙜貨務掌折博斛斗金帛之屬(四朝志)
以朝官諸司使副内侍二人監太平興國中以先平
嶺南及交趾諸國入貢通關市議於京師置𣙜易院
大中祥符中併入𣙜貨務(會要)建炎中興又創都茶
場給賣茶引随行在所於𣙜貨務置場雖分兩司而
提轄監官並通銜管幹
建炎四年詔𣙜貨務都茶場依舊隸左右司其提
領措置並罷其都茶場仍令提轄𣙜貨務官兼行
提轄
尋徙越州一務場於建康又併真州一務場歸建康
紹興五年詔建康鎮江兩務場只是給賣鈔引三十
二年詔三省今後選差文臣充監官更不差武臣乾
道六年詔依舊通差武臣(中興會要孝宗會要)先是
課入不立額惟視舊歲為等差是歲始昈分有定數
歲總為錢二百四十萬萬行都受藏之所為數八十
萬萬于建康者一百二十萬萬于鎮江者四十萬萬
(題名)
雜買務雜賣場雜買務舊曰市買司太平興國四年改
至道中廢咸平中復置以京朝及三班内侍三人監
掌和市百物凡宫禁官物所需以時供納雜賣務景
德四年置掌受内外幣餘之物計直以侍出貨或準
折支用以内侍及三班二人監後亦差文武朝官(以)
(四朝志會要纂)紹興六年詔雜買務雜賣場置提轄
官一員(中興會要)
左蔵庫掌受四方財賦之入以待邦國之經費其原盖
起於周職内主賦入職歲主賦出而邦布之入出則
外府又主之皆其職也
晉始置左右蔵令
唐於左右蔵分建東西庫以太府少卿知出納於左長
慶門之東
宋初左蔵止一庫置使領焉(題名)太平興國二年分為
二庫淳化三年分置左右蔵各二庫四年廢右併入
左政和六年脩建新庫以東西庫為名(以會要續會)
(要纂)中興因仍東西庫各以文臣監武臣同監其東
幣帛絁紳之屬在焉其西金銀泉劵絲纊之屬在焉
紹興二十七年詔戶部於轄下丞簿内選一員兼充
左蔵庫提轄官此提轄所由始
孝宗即位詔將御前樁管激賞庫撥歸左蔵庫以左
蔵南庫為名專一樁管應副軍期支遣於是有東西
南三庫(以中興會要孝宗會要修)尋罷南庫大抵國
家用度多靡於贍兵西蜀湖廣江淮之賦類歸四總
領所以餉諸屯其送京者殆亡幾唯閩浙悉輸焉東
西庫歲入以端計者率百四十萬以緍計者率二千
萬給遣稱是而大軍居十之七宫禁百司禄賜裁三
之間有非泛浩繁之費則請于朝往往出内帑封樁
以補所缺監官凡五人分帑而治舊以京朝官為之
今唯才是用故四選通得入(題名)
文思院太平興國三年置掌造金銀犀玉工巧之物金
彩繪素装鈿之飾以供輿輦册寳法物及凡器服之
用隸少府監熙寧三年詔文思院兩界監官立定
文臣一員武臣一員並朝廷選差其内侍勾當官並
罷(以四朝志會要纂)紹興三年詔少府監併歸其文
思院上下界監官從工部辟差工部言所轄文思院
舊分上下界監官三員内文臣一員係京朝官上界
造作金銀珠玉下界造作銅鐵竹木雜料欲依舊分
為上下界從之隆興三年詔併禮物局入文思院(中)
(興孝宗會要)
三衙類
三衙宋朝沿五代之制有侍衞親軍及殿前兩司盖侍
衞親軍起於後唐(職略)
又石林燕語云侍衞親軍自梁起宣武軍乃以鎮
兵因舊號置在京馬步軍都指揮使而自將之盖
於唐六軍諸衞之外則為私兵至後唐明宗遂改
為侍衞親軍
殿前始於周世宗顯德元年(五代會要)
世宗自高平之戰覩其退縮慨然有懲革之意又
以驍勇之士多為外諸侯所占於是詔募天下豪
傑不遺草澤而俱送於闕下躬親試閱選武藝超
絶及有身首者分署為殿前諸班因有散員散指
揮使内殿直散者頭鐵騎控鶴之號
宋初侍衞親軍置都指揮使雖都虞候亦在殿前都指
揮使之上
淳化元年傅潛自殿前副都指揮使遷侍衞親軍
馬步軍都虞候在殿前都指揮使載興之上咸平
三年王超自殿前都指揮使遷侍衞親軍馬步軍
都虞候(實錄)
自王超罷職無復任者而侍衞司馬軍步軍遂分為
二并殿前號三衙而馬步二軍始居殿前司之下焉
(職略)三司天下之兵柄皆在其權雖重而軍政號令
則在樞密院與漢周間史弘肇之徒為之者異矣此
祖宗之微意非前世所及也(石林燕語)
殿前司都指揮使副都指揮使都虞候掌殿前諸班直
及步騎諸指揮之名籍凡統制訓練番衞戍守遷補
賞罰皆總其政令入則侍衞殿陛出則扈從乘輿大
禮則提點編排整肅禁衞鹵簿儀仗掌宿衞之事都
指揮使以節度使為之而副都指揮使都虞候以刺
史以上充資序淺則主管本司公事馬步軍亦如之
備則通治闕則互攝(四朝志)祖宗以来三帥不曾闕
兩人若殿帥闕難以從下超補
姚麟係殿前都虞候合陞作步軍副都指揮使元
祐七年樞密王巖叟言
政和四年詔殿前都指揮使在節度之上殿前副都
指揮使在正任承宣使之上殿前都虞候在正任防
禦使之上(四朝志)
宋初沿後周有殿前都點檢在都指揮使上
太祖由此承禪後不置焉中興以来主管殿前司一
員其屬有幹辦公事主管禁衞各二員準備差遣準
備差使點檢點藥飯食各一員尋減幹辦公事一員
增書寫機宜文字一員
馬軍司都指揮使副都指揮使都虞候都指揮使本方
鎮庫校之名自梁起宣武軍乃以其鎮兵因仍舊號
置在京馬步軍都指揮使掌馬軍諸指揮之名籍凡
統制訓練番衞戍守缺補賞罰皆總其政令侍衞扈
從及大禮宿衞所掌如殿前司政和四年詔以馬軍
都指揮使馬軍副都指揮使在正任觀察使之上馬
軍虞候在正任防禦使之上(四朝志)中興以後主管
侍衞馬軍司一員幹辦公事準備差遣點檢醫藥飯
食常出戍建康
步軍司都指揮使副指揮使都虞候掌步軍諸指揮之
名籍凡統制訓練番衞戍守遷補賞罰皆總其政令
侍衞扈從及大禮宿衞如殿前司政和四年詔以步
軍都指揮使副都指揮使在正任觀察使之上都虞
候在正任防禦使之上(四朝志)中興以来主管侍衞
步軍司一員幹辨公事準備差遣點檢醫藥飯食
閤職
知閤門事宋朝横班有内客省使
崇政殿受朝而升東階侍立掌四方進奉及四夷
朝貢牧伯朝覲酒饌饔餼宰相近臣禁衞將校節
儀諸州進奉使賜物回詔之事
引進使四方館使
唐四方館以通事舍人判隸中書省石晉始有為
卿監專判館者宋朝初以檢校官判館淳熙四年
改置使名掌文武官正謝辭國忌賜香諸道月旦
正至章表郊祀朝番官貢舉人進奉使京官致仕
官道釋父老陪位之事(會要)
東上閤門使西上閤門使
凡取禀旨命供奉乘輿朝會游宴及贊導三公羣
臣蕃國朝見辭謝糾彈失儀之事使副專之舍人
以下但通班贊唱而已(會要)
其供職于内者多用國戚世族號為華要禮均侍從
政和官制横班使副之名既改為大夫而其職任則
命内外官知焉(職略)其後所除總名知閤門事仍兼
客省四方館之職焉紹興三年詔客省四方館並隸
臺察
先是御史臺六察所隸官司有因一時申明免隸
臺察去處至是殿中侍御史常同乞依舊制施行
所貴百司庶務有所按察不敢違戾故也(中興會)
(要)
四年詔依祖宗舊制隸中書省不隸臺察(中興會要)
五年詔右武大夫以上並稱知閤門事兼客省四
方館事若官未至右武大夫者即稱同知同兼序在
知閤門之下(同上)
同知閤門事宋朝東西上閤門副使雖無定員然選任
不及疎遠而所置常少於正使之數政和官制以左
武右武郎易二閤副使而閤門事乃命横行知焉則
同知之職乃昔時之所謂副使也(職略)
閤門宣贊舍人故事閤門無通事舍人而通事舍人沿
唐制自隸中書省如抽赴閤門並稱閤門祗候其後
直授閤門通事舍人非舊制也天禧中除閤門字政
和六年改為宣贊舍人
政和六年御筆閤門通事舍人名稱鄙俗可改為
宣贊舍人詔旨
閤門祗候國朝舊以閤門通事舍人閤門祗候二等謂
之閤職盖武臣之清選也
閤門通事舍人閤門祗候二等比舘職清流為進
取之基非熟於朝儀不在此選又有看班祗候以
命世家新進及擢閤門點檢使臣為之而點檢官
乃知班使之長者二年無過遂改看班政和間改
通事作宣贊且不復選人才而濫處不知其數人
不以為貴也(官制舊典)
舊止三五員
天禧初上與輔臣語及減吏員向敏中因進言曰
太祖太宗朝閤門祗候不過三五員宣導贊謁而
已今踰數百而除授未已上曰此盖相承為例當
漸省之
熙寧四年閤門請擇武臣子弟六人前後殿日祗應
以閤門看班祗候為名候五年熟識儀數乃除閤門
祗候
閤門舍人乾道中孝宗初置
慶元告詞云我朝重閤門之職乾道置舍人之員
帶御器械
帶御器械宋初以来嘗選三班以上武幹親信者佩櫜
鞬御劔或以内臣為之(會要)初是職止名御帶咸平
元年改為帶御器械景祐二年詔自今無得過六人
慶歷元年詔遇闕員以歴邊任有功者補之舊制外
任帶御器械過闕朝見不宿衞熙寧六年向寶移真
定府路總管過京師特命宿直(並會要)中興因仍
四箱
捧日天武四廂都指揮使龍神衞四廂都指
揮使
四廂捧日舊曰日騎天武舊曰控鶴
宋朝太平興國三年詔改控鶴曰天武雍熙四年改殿
前司日騎曰集日龍衞舊曰龍捷神衞舊曰虎捷太
平興國二年詔改龍捷曰龍衛虎捷曰神衛皆以美
名易禁軍之舊號也上四軍
殿前司捧日天武馬軍司龍衞步虎司神衞謂之
上四軍各有左右廂廂各三軍(東齋記事)
環衛宫
環衞官宋朝六軍諸衞有左右金吾衞上將軍
秦曰中尉漢武改曰執金吾隋曰侯衞所領軍事
名佽飛唐龍朔改左右金吾衞正三品掌宫中及禁
城晝夜廵警之法以執禦非違漢官宰尹曰吾禦
也常執金革以禦非常緹騎二百人輿馬導從充
滿於路世祖歎曰仕宦當作執金吾也
左右衞上將軍
晉武帝分中衞將軍為左右衞各大將軍一人銀
章青綬隋改置左右衞為左右翊衞唐武德中更
曰左右衞府龍朔中省府字
左右驍衞將軍
漢武以李廣為驍騎將軍後省之光武改屯騎為
驍騎晉文立晉臺以為宿衞官至隋煬帝改左右
備身為左右驍衞所領名豹騎唐置驍騎府龍朔
去府字光宅改左右武威衞神龍復舊
武舊衞上將軍
魏武為丞相有武衞營隋探其名置左右武衞府
有大將軍光宅改左右鷹揚衞龍朔復舊
屯衞上將軍
隋煬帝置左右屯衞唐龍朔改為威衞光宅改為
左右豹韜衞
領軍衞上將軍
魏武為丞相始置中領軍魏文又置領軍晉因之
品第三金章紫綬宋齊領軍掌内禁兵唐别置領
軍衞大將軍龍朔改威衞咸亨復舊
監門衞上將軍
漢魏以来城門校尉之職也隋置左右監門府將
軍煬帝改府字為衞唐置大將軍龍朔改為監衞
千牛衞上將軍
後魏有千牛衞備身本掌乘輿御刀盖取庖丁為
惠文君觧數十牛而刃若發硎此刀可以備身因
以名官隋左右府領千牛備身唐改為左右千牛
府龍朔改為奉宸衞神龍改為千牛衛
諸衞大將軍諸衞將軍並為環衞官無定員皆命宗
室為之乃武臣之贈典大將軍以下又為武臣責降
散官政和中改武臣官制而環衞如故盖雖有四十
八階别無所領故也(四朝志)靖康元年用御史中丞
陳過庭言請遵藝祖開寳初罷諸節度使歸環衞故
事於是節度使錢景臻等並為左右金吾衞上將軍
(四朝志)又崇寧四年傚古脩立三衞官有郎一員中
郎為之二文武各一員博士二主簿一親衞府有郎
有中郎以后妃嬪御之家有服親及翰林學士并管
庫正任觀察使以上子孫充勲衞府有郎有中郎以
勲臣之世賢德之後有服親大中大夫以上及正任
團練使遥郡觀察使以上子孫充翊衞府有郎有中
郎以卿監正任刺史遥郡團練使以上並以親兄弟
子孫試充三衞郎治其府之事率屬日直于殿陛長
在左立起居郎之前二分左右文東武西立都承旨
之後親衞立於殿上勲衞立於朵殿翊衞立於兩階
衞士之前中興久不除授
孝宗隆興詔學士院討論環衞官制度欲參酌祖宗
時及唐太宗制度
詔曰朕惟祖宗選用將帥以崇武節外建方鎮内
列環尹品式備具近来環衞久不除授非所以儲
材而均任也可依舊制應以才略聞堪任將帥及
久勤軍事暫歸休佚之人並為環衞官更不換授
並令兼領
如節度使則領左右金吾衞上將軍承宣使則領左
右衞上將軍在内則兼帶在外則不帶以十員為額
朝參侍殿並依御帶體例宗室不在此制仍不差戚
里及非戰功人除改差主兵官合不領環衞如皇城
司帶御器械之類仍許兼領
羣書考索後集卷十二
