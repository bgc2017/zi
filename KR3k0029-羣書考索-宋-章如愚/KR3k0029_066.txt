羣書考索卷六十六宋章如愚撰
地理門
水利類
禹分渠通九道陂九澤度九山然河灾之羨溢害中國
尤甚故道河自積石歴龍門南到華陰東至底柱及孟
津雒汭至於大伾於是禹以河所從來者高水湍悍難
以行平地數為敗迺釃(分也)二渠以引其河北載之高
地過降水至于大陸播為九河同為逆河入于勃海九
川既疏九澤既陂諸夏乂安功施于三代(前漢志)
周溝洫之法小司徒乃經土地而井牧其田野注曰小
司徒為經之立其五溝五塗之界其制似井之字因取
名焉九夫為井者方一里九夫所治之田也此制小司
徒經之匠人為之溝洫相包乃成邑邱之屬相連比以
出田税溝洫為除水害四井為邑方二里四邑為邱
方四里四邱為甸甸之言乘也甸方八里旁加一里則
方十里為一成積其百井九百夫其中六十四井五百
七十六夫出田税三十六井三百二十四夫治洫四
甸為縣方二十四里四縣為都方四十里四都方八十
里旁加十里乃得方百里為一同也積萬井九萬夫其
四千九十六井三萬六千八百六十四夫出田税二千
三百四井二萬七百三十六夫治洫三千六百井三萬
二千四百夫治澮井田之法備於一同遂人凡治野
夫間有遂遂上有徑十夫有溝溝上有畛百夫有洫洫
上有涂千夫有澮澮上有道萬夫有川川上有路以達
于畿注曰十夫二鄰之田百夫一酇之田千夫二鄙之
田萬夫四縣之田遂溝洫澮皆所以通水於川也遂
廣深各二尺溝倍之洫倍溝澮廣二尋深二仞徑畛涂
道路皆所以通車徒於國都也徑容牛馬畛容大車涂
容乘車一軌道容二軌路容三軌萬夫者方三十三
里少半里九而方一同以南畮圖之則遂從溝横洫從
澮横九澮而川周其外焉賈正義曰鄭知遂澮溝洫
然者此雖溝洫法與井田異制其遂溝洫廣深亦與井
田溝洫廣深同故鄭還約匠人之法而言之也鄭知徑
容牛馬之等義如此者此從川上有路而差之凡道皆
三涂川上之涂則容三軌道容二軌軌皆八尺其畛宜
差小可容大車一軌軌廣六尺自然徑容牛馬及人之
步而不容車軌也賈正義曰萬夫者方三十三里少
半里此解經萬夫有澮之義千夫萬步萬步有三十三
里百步百步是少半里以九澮揔而言之則萬夫矣又
十洫於南畔為横澮則於四畔為大川此川亦人造雖
无丈尺之數蓋亦倍澮此川與匠人澮水所注川者異
故百里之間一川謂大川也遂從溝横洫從澮横九
澮而川周其外遂入溝溝入洫洫入澮澮注川周世井
田之法實公行於天下内外遠近其溝洫固无異制則
遂人匠人所掌其制一也說者言遂人十夫有溝而為
溝洫之法匠人言九夫為井井間有溝則為井田之法
誤矣遂從溝横遂水注溝地勢當如此說者謂遂人其
遂從匠人其遂横則亦誤矣小司徒九夫為井田可
知匠人亦九夫為井井間有溝自井地言之也遂人十
夫有溝兼溝涂言之也然遂人百夫有洫而匠人十里
為成成間有洫則九百夫之地遂人千夫有澮而匠人
百里為同同間有澮則九千夫之地其不同何耶成間
有洫非一成之地包以一洫而已謂其間有洫也同間
有澮非一同之地包以一澮而已謂其間有澮也成與
同地之廣者也洫與澮溝之大者也於成舉洫以同舉
澮亦其大略云爾遂入溝溝入洫洫入澮澮入川周世
井田之法實公行於天下内外遠近其溝洫固不異制
則遂人匠人之所掌也其制一也井田之法自說溝
洫者不通故曰采地之制用井田鄉遂公邑用溝洫紛
紛異議於是始失而不知周時皆用井田凡曰田者皆
用徹法孟子曰鄉田同井則是鄉皆同井謂鄉遂用溝
洫非也哀公問年饑用不足有若告以盍徹則是邦國
亦用徹法後世拘九夫為井以為造都鄙之說則是井
田之法獨都鄙為然故云鄉遂公邑用溝洫之法不知
周禮書皆通率而言所謂互見者固不一也(陳采邑有)
(賦而旡貢邦國有貢而无賦周官太宰之職九賦有甸)
(稍縣都而九貢云邦國之用是也)匠人為溝洫耜廣
五寸二耜為耦一耦之伐廣尺深尺謂之&KR0908;(古犬反)田
首倍之廣二尺深二尺謂之遂專達於川各載其名
九夫為井井間廣四尺深四尺謂之溝方十里為成
成間廣八尺深八尺謂之洫方百里為同同間廣二
尋深二仞謂之澮注曰此畿内采地之制九夫為井井
者方一里九夫所治之田也采地制井田異於鄉遂及
公邑三夫為屋屋具也一井之中三屋九夫三三相具
以出賦税共治溝也方十里為成成中容一甸甸方八
里出田税緣邊一里治洫方百里為同同中容四都六
十四成方八十里出田税緣邊十里治澮以匠人攷
之井間有溝成間有洫同間有澮兹不易之制也一說
謂方里之内二溝十里之外九洫百里之内九澮一說
謂一同之地直達而為遂者九萬相溝而為溝者九千
洫而為洫以百計之九矣澮而為澮以千計之九矣匠
人之制豈其然乎凡天下之地勢兩山之間必有川
焉大川之上必有涂焉凡溝逆地阞(音勒謂脉理也)
謂之不行水屬(讀為注)不理孫(音遜順也)謂之不行(謂)
(決溢也)梢溝三十里而廣倍(注云謂不墾地之溝也)
(鄭司農云謂水潄齧之溝故三十里而廣倍梢音蕭)
凡行奠(音亭)水磬折以參伍(水行欲紆曲也)凡溝必
因水勢防必因地勢善溝者水潄之善防者水淫之(潄)
(猶齧也鄭司農云淫謂水淤泥土留著助之為厚)凡
為防廣與崇方(等也)其閷(色界切薄其上也)參分去一
大防外閷(又薄其上厚其下)凡任索約(縮也)大汲(引)
(也)其板謂之无任(築防若牆者以繩縮其板大引之言)
(板橈也板橈築之則鼓土不堅矣)
稻人掌稼下地(以水澤之地種穀也)以瀦蓄水以防止
水以溝蕩水以遂均水以列舍水以澮寫水以涉揚其
芟作田(偃瀦者蓄流水之陂也防瀦旁堤也蕩謂以溝)
(行水也遂田首受水小溝也列田之畦㽟音劣也非一)
(道以去水也澮田尾去水大溝以涉揚其芟以其水寫)
(故得行其田中舉其芟鉤也)
雍氏掌溝瀆澮池之禁凡害於國稼者春令為阱擭溝
瀆之利於民者秋令塞阱杜擭
成周揔論天下之地勢西北高而東南下故古者或東
其畝或南其畝畝之所向溝瀆隨之則東南其畝者亦
其大致如此而已不必盡然鄭氏曰以南畝圖之遂從
溝横洫從澮横凡澮而川周其外然川之所流當適地
所非於萬夫之外必有大川圍而匝焉穎達疏詩謂鄭
氏所言特設法耳其說是也溝洫之於田野可决而决
則无水溢之害可塞而塞則无乾旱之患荀卿曰修隄
防通溝洫之水潦安水藏以時决塞則溝洫豈特通水
而已哉稻人掌稼下地以瀦蓄水以防止水以溝蕩水
以遂均水以列舍水以澮寫水此又下地之制與遂人
匠人異也考工記所謂水屬者屬溝洫也所謂稍溝者
溝末也自溝末言之謂之稍溝自田端言之謂之田首
溝遠而不倍不足以容水水行不磬折不足以殺其勢
觀易坎為弓輪而河亦百里一曲一曲一直則溝洫之
制磬折可知矣先王之時通九川陂九澤溝洫脈絡布
於天下則无適而非利也及井田廢而阡陌作於是史
起引漳以富河内鄭國鑿涇以注關中李冰壅江以灌
蜀地番係引汾以溉蒲阪以至白公之於渭郡信臣之
於南陽馬臻之於鏡湖張闓之於新豐塘劉義欣之於
芍陂鉗盧李襲稱之於雷陂史臣書之以為異績之特
名主於不足耳遂溝洫澮川雖不同皆謂之溝司險
曰五溝也溝徑畛涂道路雖不同皆謂之涂司險曰五
涂是也
楚吳蜀水利滎陽下引河東南為鴻溝以通宋鄭陳蔡
曹衞與濟汝淮泗會於楚西方則通渠漢川雲夢之際
東方則通溝江淮之間於吳則通溝三江五湖於齊則
通淄濟之間於蜀則蜀守李冰鑿離&KR1374;(音堆岸也)避沫
水之害(沫水出蜀西南徼外東南入江穿二江成都中)
此渠皆可行舟有餘則用溉百姓饗其利
魏水利魏㐮王使西門豹為鄴令史起進曰魏氏之行
田也以百畝鄴獨二百畝是田惡也漳水在其旁西門
豹為鄴令不知用於是以起為鄴令遂引漳水溉鄴以
富魏之河内民歌之曰鄴有賢令兮為史公決漳水兮
灌鄴旁終古舄鹵兮生稻粱
秦鑿溉田渠其後韓聞秦之好興事欲疲之无令東伐
乃使水工鄭國間說秦令鑿涇水自仲山西抵瓠口為
渠並北山東注洛三百餘里欲以溉田中作而覺秦欲
殺國國曰始臣為間然渠成亦秦之利也秦以為然卒
使就渠渠就用注填閼之水溉舄鹵之地四萬餘頃收
皆畝一鍾於是關中為沃野无凶年命曰鄭國渠
漢文帝水利漢文帝以文翁為蜀郡太守穿煎㳛口溉
灌繁田千七百頃人獲其饒漢興三十九年孝文時河
決酸棗東潰金堤於是東郡大興卒塞之
武帝水利孝武元光中河決於瓠子東南注鉅野通於
淮泗上使汲黯鄭當時興人徒塞之輙復壞元光中
大司農鄭當時言引渭穿渠起長安並南山下至河三
百餘里渠下民田萬餘頃又可得以溉田益肥關中之
地得穀天子以為然令齊水工徐伯表悉發卒數萬人
穿漕渠三歲而通渠下民頗得以溉田矣河東守番
係請穿渠引汾溉皮氏汾陰下引河溉汾陰蒲阪下度
可得五千頃五千頃故盡河壖棄地民茭牧其中耳今
溉田之度可得穀二百萬石以上天子以為然發卒數
萬人作渠田數歲河移徙渠不利則田者不能償種久
之河東渠田廢與越人令少府以為稍入(如淳曰時越)
(人有徙者以田與之其租税入少府也師古曰稍漸也)
(其入未多故謂之稍也)嚴羆言臨晉民願穿洛以溉
重泉以東萬頃故惡地誠得水可令畝十石於是為發
卒萬餘人穿渠自徵引洛水至商顔下岸善崩乃鑿井
深者四十餘丈往往為井井下相通行水水頽以絶商
顔東至山嶺十餘里間井渠之生自此始穿渠得龍骨
故名曰龍首渠作之十餘歲渠頗通猶未得其饒是
時用事者争言水利朔方西河河西酒泉皆引河及川
谷以溉田而關中輔渠靈軹引諸水汝南九江引淮東
海引鉅定泰山下引汶水皆穿渠為溉田各萬餘頃佗
小渠陂山通道不可勝言自鄭國渠起至元鼎六年
百三十六歲而倪寬為左内史奏請穿鑿六輔渠以益
溉鄭國傍高仰之田帝曰農天下之本也泉流灌寖所
以育五穀也左右内史地名山川原甚衆細民未知其
利故為通溝瀆畜陂澤所以備旱也今内史稻田租挈
重不與郡同其議减令吏民勉農盡地利平徭行水勿
使失時後十六歲趙中大夫白公復奏穿渠引涇水
首起谷口尾入櫟陽注渭中袤二百里溉田四千五百
餘頃因名曰白渠民得其饒歌之曰田於何所池陽谷
口鄭國在前白渠起後舉鍤為雲決渠為雨涇水一石
其泥數斗且溉且糞長我禾黍衣食京師億萬之口言
此兩渠饒也自河決瓠子後二十餘歲歲因以數不
登而梁楚之地尤甚上既封禪巡祭山川其明年乾封
少雨上乃使汲仁郭昌發卒數萬人塞瓠子決河自臨
决河湛白馬玉壁上既臨河決悼功之不成乃作歌於
是卒塞瓠子築宫其上名曰宣防而道河北行二渠復
禹舊迹而梁楚之地復寧无水灾武帝塞瓠子築宫其
上名曰宣防而道河北行二渠復禹舊迹非也自戰國
以來地理家所載禹迹多失其真孟子禹疏九河瀹濟
漯而注之海決汝漢排淮泗而注之江按禹貢揚州沿
于江海達于淮泗是禹之時淮泗无達江之道也及吳
王夫差掘溝通水以與晉會于黃池然後江始有通淮
之道而孟子之說是誤認吳王所掘之溝以為禹之
舊江矣司馬遷河渠書載禹導河疏二渠按禹貢導河
積石至于龍門南至于華陰東至于底柱又東至于孟
津東過洛汭至于大伾北過洚水至于大陸又北播為
九河同為逆河入于海是河自龍門而發以至于大陸
者皆為一流初非有二渠也自齊桓公填九河之八流
以自廣惟以徒駭一河通流至秦之時河決魏郡然後
始有二流而子長之論是誤認秦時所決之渠以為禹
之舊河矣地理之說最為近古者莫如孟子史記然且
誤認後世之迹以為禹之舊功則夫地理家之所載益
可疑也
宣帝水利宣帝地節中郭昌使行河北曲三所水流之
勢皆斜直(當也)貝邱縣乃各更穿渠直東經東郡界中
不令北曲渠通利百姓安之
元帝水利元帝建昭中邵信臣為南陽太守於穣縣理
南六十里造鉗盧陂累石為堤傍開六石門以節水勢
澤中有鉗盧小池因以為名用廣溉灌歲增多至二萬
頃人得其利及後漢杜詩為太守復修其業時歌之曰
前有邵父後有杜母
西漢揔論漢治河凡五策隄防以塞水穿渠以分水或
欲復九河(韓收)或欲決河注湖中(齊人延年)或言不與
水争地漢用二策一隄防一穿渠按本志孝文時河決
酸棗武帝時河決瓠子成帝時河決館陶後決平原皆
築塞之則漢治河之策大抵出於隄防耳平當曰經无
隄防築塞之文賈遜以增堤為下策張戎以隄塞於平
地猶築垣而居水觀此則專用人力以隄防非至計也
按本志武帝塞瓠子河道河北行二渠復禹舊迹潘係
以穿渠引河宣帝時郭昌更穿直河是將以分殺水勢
也是時馮逡則請開屯氏河孫禁則請開馬篤河平當
奏言則欲求能浚川疏河者賈遜中策亦不過多穿漕
渠以分水勢是治河之策宜无以易此也若復九河之
說決河注湖中之說皆不可行所可行者獨不與水爭
地之說耳
後漢章帝水利後漢章帝建初中王景為廬江太守郡
部安豐縣有楚孫叔敖所起芍陂先是荒廢景重修之
境内豐給
順帝水利順帝永和五年馬臻為會稽太守始立鏡湖
築塘周迴三百十里灌田九十餘頃至今人獲其利
東晉水利東晉張闓為晉陵内史時所部四縣並以旱
失田闓乃立曲河新豐塘溉田八百餘頃每歲豐稔葛
洪為其頌乃徵入拜大司農
宋水利宋文帝元嘉七年劉義欣為荆河刺史治夀陽
于時土境荒毁百姓離散義欣網維補緝隨宜經理芍
陂良田萬頃隄堰久壞秋夏常苦旱義欣遣諮議參軍
殷肅循行修理有舊漕引淠水入陂伐木開榛水得通
徑由是遂豐稔
後魏水利後魏刁雍為薄骨律鎮將至鎮上表曰富平
西三十里有艾山南北二十六里東西四十五里鑿以
通河似禹舊迹其兩岸作溉田大渠廣十餘步山南引
水入北渠中計昔時高於河水不過一丈河水激急沙
土漂流今日此渠高於河水二丈三尺又河水侵射往
往崩頽渠既高懸水不得上雖復諸處按舊引水水亦
難求今艾山北中有洲渚水分為二西河小狹水廣百
四十步臣今請入來年正月於河西高渠之北八里分
河之下五里平鑿渠廣十五步深五尺築其兩岸令高
一丈北行四十里還入古之高渠即修高渠而北復八
十里合百二十里大有良田計用四千人四十日功渠
得成就所欲鑿新渠口河下五尺水不得入今求從小
河東南岸斜斷到西北岸計長二百七十步廣十步高
二尺絶斷小河二十日功既得成畢合計用功六十日
小河之水盡入新渠水則充足溉官私田四萬餘頃旬
日之間則水一徧水凡四溉穀得成實從之公私獲其
利裴延儁為幽州刺史范陽郡有舊沈渠徑五十里
漁陽燕郡有故戾諸堰廣袤三十里皆廢毁多時莫能
修復水旱不調人多飢餒延儁自度水形營造未幾而
就溉田萬餘頃為利十倍
唐太宗水利貞觀十八年李襲稱為揚州大都府長史
乃引雷陂水又築句城塘以溉田八百餘頃百姓獲其
利徵拜太府卿人至今賴之
高宗水利永徽六年雍州長史長孫祥奏言往日鄭白
渠溉田四萬餘頃今為富商大賈競造碾磑堰遏漕水
渠流梗澀渠一萬許頃請修營此渠以便百姓至於鹹
鹵亦堪為水田高宗曰疏導渠流使通灌溉濟汲炎旱
應大利益太尉無忌對曰白渠水帶淤泥灌田益其肥
美又渠水發源本高向下枝分極衆若使流入同州則
水饒足比為碾磑用水洩渠水隨入滑加以壅遏耗竭
所以得利遂少於是遣祥等分檢渠上碾磑皆毁之至
大歴中水田纔得六千二百餘頃
憲宗水利唐韋丹江西隄丹為江南西道觀察使築隄
扞江長十二里竇以疏漲凡為陂塘五百九十八所灌
田萬二千頃(宣帝讀元和實錄見丹政事卓然它日與)
(宰相語曰元和時治民孰第一周墀對曰守江西韋丹)
(有大功德被八州没四十年老幼思之不忘乃詔刻功)
穆宗水利長慶初朗州刺史溫造開後鄉渠百里溉田
二千頃號右史渠後遷節度河陽復懷州古秦渠枋口
樞以溉田源河内温武陵四縣田五千頃
宋朝水利至道元年度支判官梁鼎陳堯叟言乞與南
陽陳潁夀春沛郡㐮陽水田復邵信臣鄧艾之制詔何
亮等經度之鼎等又言自唐季以來農政多廢民率弃
本不務力田是以廩庾无餘糧土地无遺利臣討論典
故備得端倪自陳許定鄧潁蔡宿亳至於夀春用水利
墾田先賢陳迹具在坊埭廢毁遂成汚萊儻開闢以為
公田灌溉以通水利發江淮下軍散卒給官錢市牛及
耕具增築防堰每千人人給牛一治田五萬畝畝三斛
歲可得十五萬斛凡七州之間置二十七屯歲可得三
百萬斛因而益之不知其極矣行之二三年可以致倉
廩充實省江淮漕運閑田益墾民益饒足仍慎選官吏
兼督其事又引漢邵信臣晉杜預鄧艾等遺跡且言水
田之制由人力人力苟修則地利可盡帝覽奏嘉之詔
皇甫遷何亮等按視經度明年遷等言先至鄭渠相視
舊迹按史記鄭渠元引涇水注洛三百餘里溉田四萬
頃收皆畝一鍾白渠引涇水注渭中袤二百餘里溉田
四千五百頃兩處共四萬四千五百頃今之存者不及
二千頃乃二十二分之一分也詢其所由皆云職守之
人改修渠堰坼壊舊坊故灌溉之功絶不及古望今增
築堰埭(云云)又鄧陳許潁等七郡官私閑田共二十二
萬餘頃並是漢魏以來召信臣杜詩杜預任峻司馬宣
王鄧艾等墾闢之地欲望於舊坊未壊可以疏引水利
處先耕二萬餘頃漸興置之詔從其請令自鄧州始募
民耕墾免其税嘉祐五年三司使包拯言京西多閑
田而唐州治四縣其田之入草莽者十八九雖簡其賦
役而民多流亡不能以還業知州趙寬興復召信臣渠
并境内之陂堰下溉民田數萬頃荒瘠之地變為沃壌
今非獨流民自歸又有淮湖之民至者萬餘戸請留再
任從之治平四年京西南路安撫使郭中錫言知唐
州高賦在任興建水利墾闢荒田民獲安業詔賦再任
如更能興置水利開廣閑田當議陞陟
古今水利總論論古今水利之制莫善於周莫不善於
漢夫水利之在天下猶人之血氣然一息之不通則四
體非復吾有大而江河川澤微而溝洫畝澮其小大雖
不同而其疏通導達不可使一國之壅閼則一也成周
之盡力於溝洫西漢之用功於河渠不貪小利以害大
謀不急近功以遺遠害田畝有灌溉之益川澤旡壅塞
之憂此周禮述溝洫遷史書河渠之利歟且成周匠人
之職方井之地廣四尺者謂之溝十里之成廣八尺者
謂之洫百里之同廣二尋者謂之澮夫自四尺之溝積
而至於二尋之澮一同之間其捐膏腴之地以為溝洫
之制者凡幾畝也(禮冬官匠人為溝洫九夫為井井間)
(廣四尺深四尺謂之溝方十里為成成間廣八尺深八)
(尺謂之洫方百里為同同間廣二尋深二仞謂之澮)小
司徒之經土地而井牧其田野說者論田税之所出則
百井之地出田税者六十有四而三十六井則治洫也
萬井之地出田税者四千九十有六井而五千有竒則
治溝與澮也夫自一成之地積而至於一同萬夫之衆
其捐賦税之入以治溝洫之利者凡幾人也(地官小司)
(徒注)成周之君豈不愛膏腴之地賦斂之入而棄以為
无用之溝洫哉誠以所棄者小而所利者大所捐於公
上者不能毫髮而所以福斯民而澤天下者无窮已也
自經界不明而先王溝洫之制漫无可考以九河之地
猶失其八攴而莫得其迹(東坡辨九河云以漢許鬲之)
(言攷之徒駭最北鬲津最南蓋徒駭是河之本道東出)
(分為八齊小白塞之為一今河間弓高以東至平原鬲)
(津往往有其遺處蓋其八支併歸徒駭也)則細而溝洫
之屬可知矣天下所謂有才之士始出而以私智經營
雖其利澤不博未及古人徧利天下之意不猶愈於後
世與水争地貪尺寸之利而遺无窮之害哉自春秋戰
國浚其源西漢道其流而河渠之水利詳矣孫叔敖起
芍陂楚受其惠文翁穿㳛口蜀以富饒(史記)鑿漳水於
魏者鄴旁有稻粱之詠(魏㐮王時史起為鄴令曰魏氏)
(行田以百畝鄴獨二百畝是田惡也漳水在其旁西門)
(豹為鄴令不知用於是引漳水灌田鄴以富民歌之曰)
(鄴有賢令兮為史公決漳水兮灌鄴旁終古舄鹵兮生)
(稻粱)導涇水於秦者谷口有禾黍之謠(班固西都賦又)
(前溝洫志自秦用鄭國鑿涇水為渠名鄭國渠至武帝)
(中大夫白公復奏穿引涇水一起谷口以溝池陽賜名)
(曰白渠民歌之曰鄭國在前白公在後且灌且溉長我)
(禾黍云云)此見於春秋戰國之時也自漢以來講明尤
備内而京師外而列郡又遠而邊地源流瓜分原隰碁
布歴歴可見矣嚴羆穿龍首渠於馮翊之地(注見前)倪
寬穿六輔渠於左内史之治(武帝元鼎間倪寬為左内)
(史奏請穿六輔渠)白公引涇水於池陽之區(見上)決渠
降雨荷插成雲衣食京師億萬之口豈非京師之利乎
(西都賦)其他郡縣泰山則引汶東海則引鉅定汝南九
江則引淮朔方西河酒泉諸郡則皆引河及川谷以溉
田(溝洫之用事者争言水利朔方西河河西酒泉皆引)
(河及川谷以溉田而關中靈軹成國湋渠引諸川汝南)
(九江引淮東海引鉅定泰山下引汶水皆穿渠溉田各)
(萬餘頃他小渠及陂山通道者不可勝言也)陂山通道
在在相望豈非諸郡之利乎輪臺以東有渠溉田五千
頃(桑洪羊奏故輪臺以東枝渠黎皆欲國地廣饒水草)
(有溉田五千頃以上温和田益可廣通溝渠種五穀)而
鮮水左右亦有橋七十所(趙充國屯田奏云願留萬二)
(千人屯要害處繕鄉亭浚溝渠治湟陿以西道橋七十)
(所今鮮水左右)是雖極邊之地水道源流无不加意又
豈非邊地之利乎西漢之君不計地利之廣狹不論費
役之多寡不一勞者不永逸不暫費者不永寧此漢人
得享溉灌之利也然周漢之所以得水利者治之者非
一官領之者非一人得以盡心於溝洫河渠之間是故周
官營溝行水之制則職之匠人俾任浚導之功也匠人
為溝洫凡溝必因水勢防必因地勢止水蓄水之令則
領之稻人俾專儲蓄之利也(地官稻人以儲蓄水以防)
(止水以溝蕩水以遂均水以列舍水以澮寫水)夫惟浚
之於其始積之於其終又安有旱澇之患哉漢之京師
則少府揔禁池之事其屬則有池監(百官表少府掌山)
(海陂澤之税其属有上林上池監有都水長丞)有都水
(見上)水衡掌林苑之事其屬則有水司空(百官表水衡)
(都尉水司空長丞属焉)有都水(前百官表)(常注如淳)
(曰都水治渠隄水門又按太常少府水衡置有都水長)
(丞)三輔以行京師之職太常以領巴陵之渠(並百官表)
郡國則九江有陂湖官南海則有淮浦官南郡江夏則
有雲夢官夫惟既任於其内又分於其外又安有壅閼
之憂哉(地理志九江郡有陂官湖官南海郡中有淮浦)
(官南郡江夏郡有雲夢官)國朝惠養元元留心水利三
司則有都水監(本朝官制都水監屬三司員无常職興)
(役則差)諸路則有提舉(淳熙七年臣僚乞委提舉常平)
(築陂塘修堰門瀦水為備)州有倅貳邑有丞佐(淳熙七)
(年又臣僚劄子乞委諸路常平司籍定所隸郡縣公私)
(陂塘川澤之數專責縣丞因民暇日勸率疏導聖旨依)
(令專督責縣丞於農隙日浚治疏導廣行儲蓄)而又郡
有守邑有令皆得以行其浚導儲蓄之利故修蕭何之
故堰則若許景山而廢壊之地復蒙大利(真宗朝知)
(興元府許景山嘗修漢蕭何所為故堰顧其属曰酇侯)
(方定天下乃暇為此以灌農田今吾豈憚一時之勞而)
(廢萬世之利於是因其壊堰大修之)正鄭公在前白公
起後之意也(見上)修召信臣之舊渠則若趙尚寬而荒
瘠之場變為沃壌(仁宗朝有唐州太守趙尚寬者復修)
(召信臣渠與境内陂堰向為荒瘠之地變為沃壌三司)
(使包拯上其事上嘉其能命留再任且有旌擢之諭)正
前有召父後有杜母之意也(後漢杜詩復修召信臣南)
(陽渠人歌之曰前有召父後有杜母)築海隄以衞田而
民享其利則如范文正(范仲淹監西溪為建白於朝請)
(築海隄於通泰海州之境長數百里以衞民田以文正)
(為興化令專掌役事發通泰楚海四州民夫治之既成)
(民享其利興化以范為姓)興水利有功而治累得聲則
如劉彝(安定胡先生有治道齊如治兵水利之類嘗言)
(劉彝善治水後累為政皆興水利)得人如是則其計可
勝計耶今日聞有論水利之事矣而不蒙其利聞有任
水利之官矣而不行其勞太湖藪陂澤水之所瀦而河
渠畝遂水之所泄豪民墾之以獲豐殖之資官司仰之
以享租輸之久及其日增歲衍而水利之故地皆為創
置之良田曩之仰其水利以耕者今不勝旱溢之害是
固不可以悉舉也姑以越之鑑湖言之自漢永和中始
闢其廣二百餘里而灌溉之利及於民者為田八千餘
頃及熙寧中盜耕其中者九百頃至近歲又甚矣至取
其田以歸之公上此未害也而不知所剩者僅數百畝
而利之所入復未必盡歸之官所言者凡數千頃而駸
駸不已則越三郡將受其弊矣倘今日公上不利絲毫
之賦守令不恤豪右之民毋惑於紛紛之議毋付於悠
悠之事則何患乎利不具害不除而使周漢專其利哉
雖然水利固當舉也亦未易輕舉也才不辨者不足任
心不盡者不足任苟且順從者不足任上縻帑庫下奪
農田隄防一開水失故道間有指鄰國以為壑說禹貢
而行河者益以滋其謬耳不然閩之苕溪入太湖東坡
何託此以諷熙寧興水利者哉(東坡請謫王安石興水)
(利)自史起溉鄴田鄭國鑿涇水漢興文翁穿煎㳛口
鄭當時引渭莊熊引洛自是後王景理芍陂馬臻築鑑
湖至晉初杜預疏荆兖之水宋人引淠魏人引河唐疏
雷陂築句城皆代天施長地力衣食元元而足公家之
費故三代溝澮之法潛而赴時務功此不可不望也伏
願我國家頒行古制分命有司每一歲三月舉行其政
委之州牧伯於縣宰通陂湖通溝洫旱魃作厲則引而
灌之雨害粢盛則決而注之令民自便不禁其時然後
復三老之官以勸耕稼置常平之食以禦灾變上資邦
計下慰民望夫倉廩既足民犯重法則仁義之化可以
階漸矣(夏英公文)
羣書考索卷六十六
