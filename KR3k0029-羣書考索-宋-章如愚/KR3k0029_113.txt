羣書考索後集卷四十七
宋章如愚編
兵門
兵法
夫兵法自神農黃帝以來則有其書至周太公而其法
始備戰國以來著書者甚衆孫武穰苴吳起其尤者也
漢孝成命任宏論次兵書為四種一曰權謀二曰形勢
三曰隂陽四曰技巧今以藝文志攷之吳孫子兵法齊
孫子公孫鞅吳起范蠡大夫種李子娷兵春秋龐煖兒
良廣武君韓信則列之權謀計十三家所著之書共二
百五十九篇夫所謂權謀者以正守國以竒用兵先計
而後戰兼地勢包隂陽用技巧者也楚兵法蚩尤孫軫
繇叙王孫尉繚魏公子景子李良丁子項王則列之形
勢十一家所著之書共九十二篇圖十八卷所謂形勢
者靁動焱舉後發而先至離合背鄉變化無常以輕疾
制敵者也太乙兵法天一兵法神農兵法黃帝封胡風
后力牧鵊冶子鬼容區地典孟子東父師曠萇宏别成
子望軍氣辟兵威勝方則列之隂陽十六家所著之書
二百四十九篇圖十卷所謂隂陽者順時而發推刑德
隨斗擊因五勝假鬼神而為助者也鮑子兵法伍子胥
公勝子苗子逄門射法隂通成射法李將軍射法魏氏
射法強弩射法王圉射法望遠連弩射法護軍射師王
賀射書蒲苴子弋法劒道手搏諸家兵法蹵鞠則列之
於技巧十三家所著之書百九十九篇所謂技巧者習手
足便器械精機關以立攻守之勝者也(已上並藝文志)
唐李靖對太宗曰黃帝立丘井之法因以制兵故井分
爲四道八家處之其形井字開方九焉五爲陣法四爲
閑地所以起數於五虚其中大將居之環其四面諸部
連繞此所謂終於八也及乎變化制敵則紛紛紜紜鬭
亂而法不亂渾渾沌沌形員而勢不散此謂散而成八
復而為一者也
太宗曰深乎黃帝之制兵也周之始興太公實繕其法
始於岐都以建井畆戎車三百兩虎賁三百人以立軍
制六步七步六伐七伐以教陣法陳師牧野太公以百
夫致師以成武功以四萬五千人勝紂七十萬衆太公
既没齊人得其遺法至桓公伯天下任管仲復修太公
法謂之節制之師管仲之法三分齊國以為三軍
春秋時鄭國禦王有中軍左軍右拒左拒是為魚麗之
陣先偏後伍伍承彌縫(司馬法車戰二十五乘為偏初)
(鄭敗燕亦用潜軍)李靖曰魚麗陣車步兼之謂之左右
拒言拒禦耳非敢出竒勝也邲之戰隨武子曰楚軍行
右轅左追蓐前茅慮無中權後勁又欒武子曰楚戎
二廣廣有一戎卒卒偏之兩右廣初駕及日中左則受
之以至於昏内官序當其夜楚許伯御樂伯攝叔為右
以致晉師
昭公元年晉中行穆子毁車以為行五乘為三伍為五
陳以相離兩於前五於後專為右角參為左角偏為前
拒以誘之
襄公二十三年齊侯伐衛有先駈(前軍也)有申駈(交前)
(軍也)有公車有二廣(副軍也)有啟(左翼也)有胠(右翼也)
有大殿(后軍也)楚漢之際韓信以背水陳下趙尉繚
子武王伐紂皆濟水而陳垓下之陳淮隂將三十萬
自當之孔將軍左費將軍右皇帝在后絳侯又在皇帝
后淮隂先合不利孔將軍乘之大敗垓下初項梁教羽
以兵法羽不肯竟垓下之陳兵家致人之術而羽獨不
悟此馬隆所以議魯公之不識也
漢平天下張良韓信申軍法序次百八十二家定著三
十五家諸吕用事而盗取之武帝時楊僕捃摭遺逸紀
奏兵錄猶未能備至於孝成帝命任宏論次兵書為四
種
正義用兵唯衛霍功績最著顧方略如何不學古兵法
之論豈其天機敏而有所自得乎及觀李靖太宗問曰
以為霍去病暗與孫吳合耳漢氏貙劉法亦隸孫吳法
六十四陣漢氏三分有諸葛亮者以區區之蜀爭衡二
國之間八陣之法亦嘗考之矣四為正四為竒餘為握
竒或總稱之先出遊軍定兩端天有行地有軸前後為
風風輔於天雲輔於地衡有重列各四隊前後之衝各
三隊風居四維故以圓軸單列各三隊前後之軸各三
隊雲居四角故以方天居兩端地居中間總有八陣陣
訖遊軍從後躡其敵或警左或警右聽音望麾以正四
竒天地前衝為虎翼風為蛇蟠為主之義也虎居於中
張翼而進蛇居兩端向敵而蟠以應之天地後軸為飛
龍雲為鳥翔突擊之義也龍居於中張翼以進鳥掖兩
端向敵而翔以應之虚實三軍皆逐天文氣候向背山
川利害隨時而進以正合以竒勝今魚腹平沙上有土
石存焉其八陣遺跡尚可想也隅落鈎連曲折相對出
入變化莫知其蹤是殆黃帝太公管仲之遺制歟
太宗嘗問李靖曰天地風雲龍虎鳥蛇斯八陣何義也
靖曰傳之者誤也古人秘藏此法故詭設八名耳八陣
本一也分為八焉若天地者本乎旗號風雲者本乎旛
名龍虎鳥蛇者本乎隊伍之别後世誤傳詭設物象何
止八而已乎二說未知誰當也李靖又云臣觀破陣樂
舞前出四表後綴八旛左右折旋趍步金鼓各有其節
此則八陣圖四頭八尾之制也其後馬隆以晉師討凉
州用八陣法卒以取勝寥寥數百載間誰復知此獨唐
李靖作六花陣本諸葛八陣法也左右各三軍又虞候
兩軍中軍居中六軍在四畔象六出花外畫之方内環
之員太宗曰内員外方何謂也靖曰方生於正員生於
竒方所以規其步員所以綴其旋是以步數定於地行
綴應於天步定綴齊則變化不亂此武侯之法也又
嘗教十三萬每陣三千以其一為營法五方員曲直銳
之形每隊五變凡二十五而止又嘗論諸家兵法唯
五法為要左傳先偏後伍司馬法五人為伍尉繚子有
束伍令漢制有尺籍五符後世符籍以紙為之失其制
矣臣酌其法自五人而變為二十五自二十五人而變
為七十五此則步卒七十二人甲士三人之制也舍車
用騎則二十五人當八馬此則五兵五當之制也太
宗又問五行陣如何靖曰本因五方色立此名方員曲
直銳矣因地形使然凡軍不素習安可臨敵乎兵詭道
也故強立五行焉其後太宗命靖以兵法教侯君集
君集言於上曰李靖將反上問其故曰靖獨教臣以其
粗而匿其精以是知之上問靖曰此乃君集欲反今諸
夏已定臣之所教足制四夷君集固求盡臣之術非反
而何
肅宗時郭子儀討史思明敗於渭渠思明類為長蛇陣
以待官軍擊之首尾為兩翼而夾攻軍遂大潰(陳霸先)
(謂王僧辨曰善用兵者如常山之蛇首尾相應)
宋太祖乾德二年以王全斌伐蜀示之川陜地圖親授
以方略
太宗皇帝覽兵法隂符經謂左右曰此皆詭詐竒巧不
足以訓蓋奸雄之志也古人所謂守文為難朕孜孜庶
政靡敢怠惰(家訓)雍熙四年五月上製平戎萬全陣
圖出示近臣因召邊將田重進潘美等陞殿親授其進
退攻擊之方
仁宗嘉祐六年大理寺丞郭固編校御閱所裁兵書先
是見官編校書籍而兵書與天文為秘書而不預大臣
或言固知兵法即以命之然兵書殘缺者多不能編補
也(長編)
英宗治平四年詔六宅副使郭固為内藏庫副使使陞一
任固嘉祐六年四月奉詔編修兵書於秘閣至是書成
故有是命(同上)
神宗熙寧三年上曰今兵無紀律有紀律則足以勝敵
矣安石曰紀律所以自治筭數所以勝敵故兵法曰多
筭勝少筭不勝况於無筭乎今非但無紀律尤患無筭
數(同上)熙寧四年大理寺丞館閣校勘顧臨為太子中
允荆湖南路轉運判官提舉常平等事臨喜談兵嘗召
對問以兵學臨曰兵以仁義為本仁者愛人義者循理
動靜之機安危所係也(同上)熙寧五年詔賜王昭御製
攻守圖符軍環珠武經總要神武秘略風角集占四路
戰守約束各一部仍令秦鳳路經略司抄錄熙寧六
年十二月乙亥上謂輔臣曰李靖團力之法以三人者
為隊長已令李浩試之懿治二州疑亦可行王安石等
曰三代至於漢魏皆以五人為伍至如三人若一人戰
死押官執刀在後即斬二人恐不可(同上)上復論孫
吳司馬及李靖團力之法王安石曰古論兵無如孫武
者以其粗見道故也如日有短長月有死生五聲之變
不可勝聽五色之變不可勝觀竒正之變不可勝窮蓋
粗能見道故其言有及於此上曰能竒正乃用兵之要
竒者天道也正者地道地道有常天道則變而無常至
於能用竒正以竒為正以正為竒則妙而神矣安石曰
誠如此天能天而不能地地能地而不能天能天能地
利用出入則所謂神也神固能以竒為正以正為竒也
上善李靖結隊法召賈逵問之逵以為非詔中書密
院同議之安石曰今但結三人為隊又結五人為伍相
摶執以觀其孰勝則其可用與否立見矣上乃令郭固
與殿司各為一法試其可者七年二月上批已降旨令
吕惠卿曾孝寬比校三人五人隊法可速具比校事實
以聞後惠卿等奏至而上旨卒用五人相結為法(長編)
三月知制誥王益柔言試將作監主簿麻皓年嘗注孫
吳二書及唐李靖對問頗得古人意旨兼自撰臨機兵
法甚精當欲望詳進所注書或可採錄乞加試用從之
李靖兵法世無全書略見於通典今對問出於此阮逸
家或云逸因杜氏附益之也(同上)六月上論古人用兵
竒正之術以謂旗參差而不齊石大小而不應此真敗
也至如韓信之破趙背水為陣而弃大將旗鼓以誘敵
彼成安君知兵者非示以真敗何能勝乎(同上)甲午
上論結隊法因歎州兵之難以謂今之邊臣曉知竒正
之體者已自無人非竒正之變乎且天地五行之數不
過五故五陣之變出於固然非強為之耳韓絳曰臣昔
嘗請置講說之官今諸路帥臣各具戰陣之法來上取
其所長立以為法上可之乃詔五路安撫使各具可用
陣隊法及訪采知陣隊法者陳所見以聞(同上)命太
子中允館閣校勘崇政殿吕升卿兼同修撰經義丙午
上與輔臣論戰陣之法因曰兵隂事也主殺尚右而陽
多者勝如高者可以勝下長者可以勝短是也内出攻
守圖二十五部賜河北又出敵樓樣送軍器監頒降修
製(同上)上以新定結隊法并賞罰格及置陣形勢等遣
近侍李憲付鄜延帥趙卨俾講求推及諸路詔卨曰陣
法之詳已令憲面諭今所圖止是一小陣卿其從容折
問憲必一一有說然置陣法度久失其傳今朕一旦據
意所得率爾為法恐有未盡宜無避忌但具奏來繼又
詔卨曰近令李憲齎新定結隊法并賞罰格併卿同詳
議施行可否及因以同立將官更置陣法想卿必已深
悉朝廷經畫之意如日近可以了當宜令李憲齎赴闕
下於是卨奏臣伏詳置陣之法以結隊為先按李靖法
五十人為一隊每三人自相得意者結為一小隊合三
小隊為一中隊合五中隊為一大隊餘押官隊頭副隊
頭左右傔旗五人即充五十並相依附凡諸隊頭與賊
相殺左右傔旗急進相救若左右傔旗被賊纏繞以次
行人進前相救其進救人又被賊纏繞以次後行人急
須進救其前行人被賊後行人不救者押官隊頭即斬
之今聖制每一大隊合五中隊五十人為之中隊合三
小隊九人為之小隊合三人為之亦擇心意相得者又
選壯勇善槍者一人為旗頭令自擇如已藝心相得者
二人為左右傔次選勇幹者一人為引戰軍校一人執
刀在後為擁隊凡隊内一人用命二人應援小隊用命
中隊應援中隊用命大隊應援大隊用命小隊應援如
逗遛觀望不即赴救致有䧟失者本隊仰擁隊軍校次
隊委本轄隊將審觀不救所由斬之其有不可救或赴
救不及或自受敵體受重槍但非可救者皆不坐其義
雖與古同而用法尤為精密此盖陛下天錫勇智不待
學而能也然而議者謂四十五人而一長不若五人而
一長之密且以五人而一長即五十人而十長也推之
於百千萬則為長者多而統制不一也至如周制五人
為伍属之比長五伍為兩属之閭胥四兩為卒属之族
師五卒為旅属之黨正五旅為師属之州長五師為率
属之命卿此猶今之軍制百人為都五都為營五營為
軍十軍為廂四廂都指揮而下各有節級有員品亦昔
之比長閭胥族師黨正之任也議者謂什伍之制於都
法為便然都法恐非臨陣對敵决勝之術也况八陣之
法久失其傳聖制焕然一新稽之前聞若合符節蓋法
制一定易以致人敵好擊虚吾以虚形之敵好背實吾
以實形之然而所擊者非其虚所背者非其實故逸能
勞之飽能飢之安能動之此所謂致人而不致於人也
(長編)熙寧八年二月上批見校試七軍營陣以分銀
不齊前後抵牾難為施用可令見校試官擇其可取者
草定八軍法以聞特詔樞密院唐李靖兵法世無完書
雖見通典離析譌舛又官號物名與今稱謂不同武夫
將佐多不能通其意可令樞密院兵房檢詳官與檢正
中書刑房王震提舉修撰經義所檢討曾旼中書吏房
習學公事王白管勾國子監丞郭逄原校政分類解釋
令可行後又差樞密副都丞旨張一誠入押班李憲震
逄原行視寬廣處關殿前司差馬軍二千八百人教李
靖營陣法以步軍副都指揮使楊遂為都大提舉誠一
憲為同提舉震逄原參議公事夏元象臧景等為將副
部隊將勾當公事凡三十萬人誠一等初用李靖六花
陣法約授兵二萬人為率為七軍内虞候軍各二千八
百人取戰兵千九百人為七十六隊戰兵内每軍弩手
三百弓手三百馬軍五百跳盪四百竒兵四百輜重每
軍九百人是為二千八百人(長編)上諭李憲等曰黃
帝始置八陣法敗蚩尤於涿鹿諸葛亮造八陣圖於魚
腹平沙之上壘石為八行晉桓温見之曰常山蛇勢文
武皆莫能識之此即九軍陣法也後至隋韓擒虎深明
其法以授其甥李靖靖以時遭久亂將臣通曉其法者
頗多故造六花陣以變九軍之法使世人不能曉之大
抵八陣即九軍九軍者方陣也六花陣即七軍七軍者
員陣也蓋陣以員為體方陣者内員而外方員陣即内
外俱員矣故以員物騐之則方以八包一員以六包一
此九軍六花之陣大體也六軍者左右虞候各一軍為
二虞軍左右廂各二軍為四廂軍與中軍共為七軍八
陣者加前後二軍共為九軍宋祖宗以來置殿前馬
步三帥即中軍前後軍帥之别名而馬步軍都虞候是
為二虞候軍天武捧日龍神衛四廂是為四廂軍也中
軍帥總制九軍即殿前都虞候專總中書一軍之事務
是其名實與古九軍及六花陣相符而不少差也今論
兵者俱以唐李筌太白隂經中所載陣圖為法失之遠
矣朕嘗覽近日臣僚所獻陣圖皆妄相惑無一可取果
如此軰之說則兩敵相遇必須遣使預約戰日擇一寬
平之地仍夷阜塞壑誅伐木如射圃教場方可盡其法
耳以理推之知其不可用也决矣今可約李靖法為九
軍營陣之制然李筌之圖乃營法非陣法也朕采古之
法酌今之宜曰營曰陣本於一法而已止則曰營行則
曰陣在竒正言之則營為正陣為竒也(長編)元豐元
年大名府元城縣主簿吳璋上所注司馬穰苴兵法二
卷詔送學(同上)二年九月癸巳范育上諸路清野備
敵法詔頒行之(同上)予嘗謂世之所謂兵法者見其
所載司馬法有三代之遺制焉本之以仁治之以義明
禮明信而師旅興焉太史公所謂宏達深遠穰苴為小
國行師可以及司馬之揖遜乎三代之師吾固因是而
略知其意矣春秋已來民未知義民未知信與夫剛而
無禮雖伯者之佐猶有習聞三代之遺音者惜乎耳目
動於功利正不勝竒三復潜軍卒以取勝而古兵法益
遠矣孫吳號最善用兵者大抵料敵制勝莫長焉審世
用間莫先焉今其書具存可覆也若夫太公六韜意者
非太公書也其隂謀秘計蓋將與孫吳相上下事帝之
小心文武一轍而皆謂有傾商之素謀哉或苟以其書
為是則文武之志荒矣若夫李靖之對太宗其所以論
歴代兵法至詳密焉蓋自三代而上竒不勝正三代而
下正不勝竒雖以諸葛八陣之制正大之意尤愧古人
而卒不得尺寸之利終於三分蓋世變之下人偽之滋
非竒不能制勝魏延直擣關中之策豈所謂竒者乎惜
乎亮之不察也孟子曰我善為戰我善為陣大罪也
豈有敵於戰國計謀之士乎為將愈精則殺人愈多為
法益工而害物益甚然則孫吳者其亦三代司馬之罪
人乎
統軍官
宋内有三衙殿司馬司步司四廂之制外有總管鈐轄
都監將官之制中興以來沿江置都統之官此内外掌
兵之任也
三衙(詳見官制門)
宋沿五代之制有侍衛親軍及殿前兩司盖侍衛親軍
起於後唐殿前始於周世宗顯德元年宋初侍衛親軍
置都指揮使雖都虞候亦在殿前都指揮使上自王超
罷職無復任者而侍衛司馬軍步軍遂分為二并殿前
號三衙而馬步二軍始居殿前司之下焉三司天下之
兵柄皆在其權雖重軍政號令則在樞密院與漢周間
史洪肇之徒為之異矣此祖宗之微意非前此之所及
也
殿前司(都指揮使副指揮使虞候)掌殿前諸班直及步
騎諸指揮之名籍統制訓練番衛戍守遷補賞罰皆總
其政令入則侍衛殿陛出則扈從乘輿大禮則提點編
排整肅禁衛鹵簿儀仗掌宿衛之事都指揮以節度為
之副都指揮使都虞候以刺史以上充資序淺則主管
本司公事馬步軍亦如之備則通治闕則互攝祖宗以
來三帥不曾闕兩人殿帥以難於從下超補政和中詔
殿前都指揮使在節度之上殿前副都指揮使在正任
承宣之上殿前都虞候在正任防禦之上宋初沿後則
有殿前都點檢在都指揮使上太祖由此承禪後不置
焉中興以來主管殿司一員
馬軍司(都指揮使副都指揮使都虞候都指揮使本方)
(鎮軍校之名自梁起宣武軍乃以其鎮兵因仍舊號置)
(在京馬步都指揮使)掌馬軍諸都指揮之名籍凡統制
訓練番衛戍守遷補賞罰皆總於政令餘所掌悉如殿
前司政和中詔以馬軍都指揮使馬軍副都指揮使在
正任觀察使之上馬軍虞候在正任防禦使之上中興
以來主管侍衛馬軍司一員常出戍建康
步軍司(都指揮使副指揮使都虞候之職)掌諸指揮之
名籍凡統制訓練番衛戍守遷補賞罰皆總其政令餘
所掌如殿前司政和中詔以步軍都指揮使副都指揮
使在正任觀察使之上都虞候在正任防禦使之上中
興以來主管侍衛步軍一員
四廂捧日舊曰日騎雍熙中改捧日天武舊曰控鶴
興國中改曰天武
四廂都指揮使龍神衛龍衛舊曰龍捷興國中改曰龍
衛神衛舊曰虎捷興國中改曰神衛衛四廂都指揮
使皆以美名易禁軍之舊號也殿前司捧日天武馬軍
司龍衛步軍司神衛謂之上四軍各有左右廂廂各有
三軍捧日四廂都指揮使管舊城裏左廂煙火及殿
前司馬軍天武四廂都指揮使管舊城裏右廂煙火及
殿前司馬軍龍衛四廂都指揮使管新城裏左廂煙火
及馬軍司馬軍神衛四廂都指揮使管新城裏右廂煙
火及步軍司馬軍(三省總括紹興石本)此内之統握王
旅者然也
都總管副總管魏黃初始置都督諸州軍事後周改
都督諸軍事為總管武帝時以王謙為益州總管總
管之名始此隋文帝以并孟荆揚四州置大總管其
餘總管府置於諸州列為上中下三等加使持節煬帝
改師都督為旅帥唐諸州復有總管亦加使持節武
德初邊要之地亦置宋朝馬步軍都總管以節度使
充副總管以觀察以下充有止一州者有數州為一路
者有帶兩路三路者或文臣知州則管勾軍馬事舊相
重臣亦為都總管有禁兵駐泊之地者冠以駐泊之名
咸平廢三路都總管景德詔鎮定兩路併為一路並去
行營之名其為駐泊總管慶歷初詔近分陜西緣邊為
四路各置經略安撫招討等使自今路總管(缺)鈐轄
以上許與都總管司同議軍事路分都監以下並聽都
總管等節制違者以軍法論慶歷七年析河北四路
各置都總管一員如無事止以安撫使總管諸路慶歷
八年諸州部置並改總管兵馬總管副總管建炎初
李綱言守備當於沿河沿淮沿江置帥府要郡以控扼
其帥府文臣一員帶安撫使馬步軍都總管武臣一員
充副總管改路分為副總管遇朝廷起兵則副總管為
帥副鈐轄為都監各以其兵從出聽其節制正官願行
者聽紹興初要郡守臣罷帶兵職諸路副總管可依舊
改充路分鈐轄紹興五年密院言東南多事合要近上
兵官總領軍政乃詔浙江荆福建廣東可依三路置總
管於帥府紹興七年淮東置總管十二年諸路並置州
總管一員
都鈐轄副鈐轄宋以朝官及諸司使以上充或一州或
一路或兩路或三路亦無都字者嘉祐詔内臣為鈐
轄都監者逐路止置一員建炎中要郡守臣兼兵鈐
轄以武臣為副改諸路都監為副鈐轄紹興中守臣
罷兼兵職副鈐轄改為路分都監而帥府如故二十
八年鎮江守楊揆言舊法一路則有路分鈐轄一州則
有州鈐轄如常秀平江皆有之獨鎮江缺欲遂置州鈐
轄從之
兵馬都監宋朝兵馬都監有路分掌諸路禁旅屯戍邊
防訓練之政令以肅清所部建炎中以要郡守臣帶
本路兵馬都監武臣帶本路兵馬都監武臣一員充副
都監紹興中罷守臣兼兵職而副都監如故
諸路將官宋神宗留意武備本以捍西北二虜而推其
法於東南故西北為多東南少陜西諸路四十二將河
北諸路三十七將而東南纔十三將合諸路九十二將
各有正副軍中行陣圖隊調發賞罰皆關决於將副元
祐初司馬光請盡罷諸路將官其禁軍各委本州縣長
吏與總管鈐轄都監監押等轄一如未置將官以前之
法而樞密院難之止詔諸路將副在州駐劄不係路分
兵官知州并州鈐轄兼充者並差將官一員兼本州都
監其軍將駐劄處不復差兼乾道中詔諸州置凖備
將一員專一管轄日逐訓練㨂中弓弩此則外之統擇
諸將州郡之兵然也
都統唐天寳末置天下兵馬元帥都統朔方河東北平
盧龍節度使都統之名始於此乾元初李峘除都統
淮南江東西節度使宣慰觀察處置等使都統之號始
於此唐制或總五道或總三道大中後討徐州以康
承訓討黃巢以荆玉鐸皆為都統黃巢之難置諸道行
營都統掌征伐兵罷則省雖總諸道兵馬不賜旌節宋
朝中興置統制一時興兵稱謂不一諸路起兵有自稱
統制者州縣管押勤王兵者亦有稱統制者諸道都總
管及諸司使宜差充統制者建炎初劉光世上言於是
皆罷惟中都主兵官朝廷差充統制者仍舊紹興中
韓世忠張俊岳飛除樞密使副罷宣撫司其統領將副
並改充御前隸樞密院各帶御前字入銜其兵馬就令
部統制官節制
副都統唐興元中置副都統紹興中亦有副都統
隆興初詔應諸軍副都統制並罷乾道中陳天麟奏
荆南都統王宣久病恐誤邊計蔣芾奏差員琦為副都
統制就同管軍閏七月上謂宰執曰朕欲江上諸軍各
置副都統制一員令兼領軍事豈惟緒他日統制亦使
主將有所顧忌於是以郭剛為之樞密院制云復置在
外副都統制禆贊主帥商議軍事覺察奸弊所有本司
文字與都統連銜調發軍馬并聽都統指揮此沿江
諸鎮總軍旅者也
羣書考索後集卷四十七
