羣書考索後集卷十三
宋章如愚編
官制門
監司類
唐虞建官内有百揆四嶽外有州牧侯伯王者之時五
國以為屬屬有長十國以為連連有帥三十國以為卒
卒有正二百一十國以為州州有伯
秦罷封建而郡縣置御史以監諸郡
漢興省之
惠帝遣御史監三輔郡察事凡九條其後諸州復置
監察御史
文帝以御史不奉法乃遣丞相史出刺并督察
武帝元封五年初置部刺史掌奉詔條察州以六條
問事秩六百石十二州縣十二人居部九歲舉
為守相
成帝以為刺史位下大夫而臨二千石輕重不相準
乃更為州牧秩真二千石位次九卿
哀帝復為刺史元夀復為牧
王尊為臨州刺史馳九折坂世稱尊為忠臣黃覇
為揚州刺史治有功宣帝詔賜車盖以彰有德朱
博遷冀州刺史行部决遣如神
後漢光武復刺史乘傳周行郡國錄囚徒考殿最
舊制州牧奏二千石事皆先下三公三公遣掾史按
檢然後黜退光武用法明察不復委三府故權歸刺
舉之吏
靈帝改為牧
是時天下方亂豪傑各欲據州郡州牧之任自此
重矣
靈帝時賈琮為冀州刺史百姓聞風自然震竦其諸
贓過者望風觧印綬去李膺為青州刺史守令畏威
明多望風棄官
魏晉為刺史持節都督庶姓為單車刺史
魏賈陸為豫州刺史舉奏二千石以下阿縱不法
帝曰真刺史也杜元凱荆州人號為杜父
後魏州置三刺史其後随時沿革互有不同
隋開皇三年罷郡以州統縣自是刺史之名存而職廢
後雖有刺史皆太守之互名非舊刺史之職理一郡而
已
煬帝大業罷州置郡置司隸臺大夫一人廵察畿内
刺史十四人廵察畿外
唐罷郡置州改太守為刺史而雍州置牧
神龍二年分天下為十道置廵察使二十人以左右
臺内外官堅明清勁者為之景雲改置按察使開元
中改置採訪處置使至德之後改採訪使為觀察并
領都團練治於所部之大郡
宋初有轉運使淳化及景德增提刑熙寧中又置提舉
運使
唐先天二年李傑(始名務先)始為水陸發運使盖使之
名起開元二十一年裴耀卿以侍中充江南淮南轉
運使而崔希逸蕭旻為副盖副使始此天寳以韋堅充
勾當轉運使第五琦充諸色轉運使劉晏充諸道轉運
使其後韓滉杜悰杜讓能崔昭緯皆以宰相充使而諸
道分置廵院皆統於此
五代罷廵院始置轉運使(唐會要職官分紀)
藝祖開基懲五季之亂藩臣擅有財賦不歸王府自乾
德以後僣偽略平始置諸道大運使以總利權開寳六
年廣南平除徐澤為判官盖轉運判官始此
其轉運使之名宋初但曰勾當某路水陸計度轉運
使官高者則曰某路計度轉運使太平興國初皆曰
使兩省以上則為都轉運使又置副使與諸路判官
焉又置同勾當轉運使俄罷諸路副使真宗每用兵
或令都部署兼轉運使王師征討則有隨軍轉運使事
畢即停至道中詔曰天下物宜民間利病惟轉運使
得以周知令更互赴闕延見詢問焉慶歷中皆帶按
察之任六年罷三年詔諸路轉運使並兼按察使每
歲具官吏能否先是歐陽脩請遣使按察官吏賈昌
朝言轉運以按察官吏故令兼領之六年赦書以為
過為煩擾吏不安其職並罷之先是判官與轉運
使争權而罷至嘉祐中復置(職略)熙寧二年詔轉運
使用本資序人即充資序下一等為權二等為權發
遣中興以来逐路都轉運使除授不常唯使副判官
常置舊制轉運司除授皆命詞給誥渡江已後例給
勅命後稍復舊轉運使副命詞運判則否六年諸路
運判亦命詞給誥
光宗紹熙以来使副運判不雙除開寳九年詔諸
路官吏宜令轉運使廣訪能否第為三等歲終以聞
咸平元年上謂輔臣曰轉運使按察使權甚重必須
平允之吏寬猛適中祥符七年詔曰自今轉運副
使不限官品並在提點刑獄之上南豐除蔡俾制分
部而使雖將漕為名其實在於總庶務之予奪
主管運幹熙寧初詔諸路漕司始置屬官勾當兩員
或一員又置管勾文字(實錄見熙寕三年管勾文字不得差出)
元祐中除三路外並罷後復置焉建炎初避高宗
諱改管勾為主管勾當為幹辦
帳幹熙寧三年詔諸路漕司始置屬官元祐七年
詔轉運司管勾文字除三路外並罷其職事帳司兼
管後復故
提刑
宋朝淳化三年遣官分往諸路提點刑獄尋省之景
德四年真宗謂王旦曰朕慮四方刑獄官吏未盡得
人一夫受冤即召灾沴今軍民事務雖有轉運使且
地遠無由知先帝常選朝臣為諸路提點刑獄今可
復置仍以使臣副之於是置諸路提點刑獄公事以
朝臣充
始命屯田李拱為之副以武臣閤門祗候以上充
天禧四年加勸農使俄改提點刑獄勸農使又以
武臣為副使天聖六年悉罷八年復置嘉祐中有
武臣同提點河東刑獄竊用公庫銀器及樂倡首
飾議者謂武臣不可為監司罷之
治平元年罷提點刑獄委轉運司(職官分紀)熙寧二
年諸路提點刑獄復差文臣其武臣並罷之
史臣曰上以武臣罕習吏文多不足以察舉所部
人材故罷之人皆以為便
十年復置提點京畿刑獄掌察所部疑留獄訟勸課
農桑而按其官吏之不法别其廉吏以逹于朝(續會)
(要)宣和初詔江西廣南增置武提刑一員然遇闕
帥不許武憲兼攝建炎元年以盜賊未衰諸路無
武臣提刑處權添差一次專管捉殺四年罷之
孝宗乾道六年詔諸路分置武臣提刑一員後復罷
之
提幹建炎四年詔諸路提刑司除武臣提刑添置幹
辦公事官許行留文臣一員(中興會要)
檢法熙寧六年置諸路提刑司檢法官一員從吕惠
卿之請也元豐三年罷五年復置四朝列傳高賦在
神宗時亦嘗請諸道刑司獄置法官
提舉
宋朝淳化中建常平倉
景祐元年令轉運司與長吏舉所部官專領之然猶
隸漕臣熙寧遣使提領此盖提舉常平之所始也
二年制置三司條例言河北陜西已差官提舉常
平廣惠倉餘路欲差胡朝宗張復侯叔獻曾誼等並
為提舉官九年府界畿内亦專置提舉常平倉一
員不令司農丞兼領元祐初罷紹聖九年復置政
和改元詔江淮荆浙六路共置茶鹽提舉一員宣
和三年詔河北京東路推行新法鈔鹽可添置提舉
官一員此提舉茶鹽之所始也
宋朝茶鹽事舊隸發運司元豐間或以轉運常平
官兼提舉或以提刑兼領知通提轄政和以後始
專置官吏
既而諸路皆置建炎元年詔提舉常平司併歸提刑
司二年復三年復詔提刑兼四年詔逐路提刑司茶
鹽司並依舊分東西路紹興二年詔荆湖北路復置
提舉茶鹽司四年詔廣西茶鹽司官吏並罷其職事
委漕臣五年詔諸路提舉常平併入茶鹽司仍以提
舉茶鹽常平等公事為名二十五年從王支請詔諸路
提舉茶鹽官改充提舉常平茶鹽公事
提幹熙寧二年置提舉常平司勾當公事於通判幕
職内選差一員不妨本職是年制置三司條例司言
京西路乞差大理寺丞朱紘淮南路著作郎曾從兩
浙路前宣州司理王醇並為管勾官(職略)紹興三年
戶部看詳欲諸路州並以通判充主管官人許公幕
職官人差六年復置主管司十五年改為幹辦公事
依漕屬例(中興會要此常平幹也)宣和三年置茶
鹽提舉屬官一員(會要此茶鹽幹也)今提舉司存二
幹官以此
總領
南渡之初嘗命朝臣總領都督府宣撫司財賦未以官
名也
紹興三年差戶部侍郎姚舜明往建康總領于都
督府錢物糧斛六年都督諸路軍馬張浚言三宣撫
司錢糧漕司互相占吝因致闕乏乞於戶部長貳
内郡一員来鎮江府置司專一總領詔差戶部侍
郎劉寧止七年令戶部郎官霍蠡前往鄂州置局
專一總領岳飛軍錢糧
紹興十一年收諸帥之兵以為御前軍屯駐諸處皆
置總領以朝臣為之仍帶專一報發御前軍馬文字
盖又使之與聞軍政不獨職餽餉而已叙位在轉運
副使之上鎮江諸軍錢糧淮南總領掌之建康池州
諸軍錢糧淮西總領掌之鄂州荆南江南諸軍錢糧
湖廣總領掌之興元興州金州諸軍錢糧四川總領
掌之初以胡紡為司農少卿總領淮東軍馬錢糧吳
彦璋太府少卿總領淮西江東軍馬錢糧曾慥為太
府卿總領湖廣江西京西路財賦湖北京西軍馬錢
糧諸軍不聽節制十六年四川總司以總領四川宣
撫司錢糧所為名十八年詔罷宣撫司始改為四川
總領(見中興會要)
孝宗乾道六年詔淮東總領併歸淮西總領一所中
書門下省言勘會淮東總領所廢併司名合行併入
詔以總領兩淮浙西江東財賦軍馬錢糧為名仍鑄
印繳納兩司元印七年復置淮東總領(孝宗會要)
又湖北總領所壁記云國家駐蹕吳會形勝控扼
之地上下數千里自蜀漢荆襄江鄂逹于兩淮其
間列戍數百而大屯不過十數視屯兵若干州之
賦入供其軍食其始費用出入悉聽乎主將之所
自為已而兵寖乏用紹興五年始命中都官為外
司農兼總其賦之立而制其出為四總領所
總屬紹興十一年初置四總領官屬有幹辦公事准
備差遣四川有主管文字二員淮東淮西有分差糧
料院審計司審三司通判兼𣙜貨務都茶場御前封
摏甲仗庫大軍倉大軍庫贍軍酒庫市易抵當庫惠
民藥局湖廣有給納場屬官兼分差糧料院(審計以)
(屬官)兼御前封樁甲仗庫大軍倉大軍庫贍軍酒庫
四川有分差糧料院審計院審計以屬官兼大軍倉
大軍庫撥發船運官贖藥庫糴買場(中興會要)
都大提舉茶馬
宋朝熙寧七年始詔三司鹽鐵判官李杞三司勾當公
事蒲宗閔經畫川蜀買茶充秦鳳熙河路博馬就於
提舉成都府路買茶公事杞於秦州宗閔於成都置
司後改名都大提舉茶馬事(成都府志)熙寧七年差
李杞蒲宗閔成都府買茶熙河路博馬並令杞等提
舉置都大㮛舉及主管同主管各因其資品高下除
授云元豐四年羣牧判官郭茂恂又言茶司既不
兼買馬遂立法以害馬政恐誤國事乞併茶場買馬
為一司從之盖茶馬司始合於此時也
舊制於原渭德順三郡市蕃馬熙寧七年初復熙
河經略使王韶言西人頗以善馬至邊其所嗜唯
乏茶與之為市請趣茶馬辦之乃命三司勾當公
事李杞運蜀茶至熙河置買馬場六而原渭德順
更不買馬於是杞言賣茶市馬一事也乞同提舉買
馬杞遂兼馬政然分合不常至元豐四年羣牧判
官提舉買馬郭茂恂又言茶司既不兼買馬遂立
法以害馬政乞併為一司從之
掌收摘山之利以佐邦用凡市馬於蕃夷以茶易之
大觀以来茶馬之政廢川茶不以博馬唯市珠玉故
馬政廢缺建炎四年張浚奏大石進奉珠玉高宗
諭曰(云云)紹興四年從關師古之請以乏戰馬始
令四川宣撫司支茶博馬五年密院言已於永康軍
威茂州置場七年宰臣趙鼎言得旨復置茶馬官舊
有主管茶馬同提舉茶馬都大提舉茶馬凡三等上
曰考其資歴命之乾道元年川秦兩司馬額共九千
餘匹
茶馬陳彌作言本司買馬川秦兩司文黎珍叙南
平長寧軍六州軍年額川馬五千餘匹係應副江
上諸軍階州之峯貼陜西和州之宕昌兩處年額
共西馬四千餘匹係輪年應副三衙
川秦兩司者祖宗舊制至今不廢
四年四川宣撫使虞允文奏照得祖宗朝都大茶
馬官於秦州成都各置司治各半年撥發馬月分
居秦司訖事即歸川司措置發茶并買馬物帛之
類今欲依舊制於鳳州河池縣置秦司既近宕昌
買馬之弊可以稽察上從之
都大提點諸路坑冶
唐開元二十五年監察御史羅文信充諸道鑄錢使(唐)
(會要)天寳三載楊眘矜除御史中丞充鑄錢使六載
度支郎中楊釗充諸道鑄錢使永泰元年劉晏充
東都淮南浙江東西湖南山南東道鑄錢使第五𤦺
充京畿關内河東劔南山南西道鑄錢使諸鑄錢監
監所在州府都督刺史為之副監一人上佐判之(續)
(通典)
宋朝自開寳平吳之後因其舊置錢監于鄱陽既而江
淮荆浙閩廣之地皆有監係發運使兼提點咸平
三年以馮亮為江南轉運副使兼都大提點江南福
建路鑄錢事内供奉官白丞睿同提點鑄錢事(實錄)至
景祐二年始置江浙川廣福建等路都大提點坑冶
鑄錢一員以魏兼為之充朝通各與提點刑獄序官
按四朝志榮宗範知鉛山縣有詔罷民采銅皆散
為盜宗範一切使如故真宗嘉異擢提點江浙諸
路銀銅坑冶與此不同當攷
元豐二年三司言江浙等路提點坑冶鑄錢官一員
通領九路水陸廵按不周欲增一員分路提點從之
遂定為兩司在饒者領江東淮浙七閩在虔者領江
西荆湖二廣焉(並聖朝職略)至元祐元年以坑冶鑄
錢通為一司從淮南提點李深之請也(會要)政和七
年置提點鑄錢官兩員於饒虔州紹興二年置虔州
提點司從提點王㬇之請也
雖有上項指揮後来多在饒州置司贑州只係廵
歴
六年趙伯瑜乞依嘉祐著令銜内添都大二字與提
刑序官二十六年詔都大提點坑冶鑄錢司官吏並
罷令逐路轉運司交割
以尚書省言坑冶鑄錢司近年鑄錢全虧一司官
吏所費不貲罷之
二十七年置提領諸路鑄錢官於行在差侍從或卿
監一員不妨本職兼領置屬官三員以提領諸路鑄
錢所為名以戶部侍郎榮薿兼二十九年從左司諫
何溥言乃復置以江淮荆浙福建廣南路提點坑冶
鑄錢公事係銜與運判序官依舊於饒贑二州置司
輪年守任專以措置坑冶督責鼓鑄為職祖額二
百六十餘萬貫
孝宗乾道六年併歸發運司七年復置此據提點司
題名八年詔鑄錢司依舊置提點官二員於饒贛二
州置司除王楫李大正二人九年兩司分認課額
將江南淮南兩浙潼川利州路隸饒州司江西湖
廣福建分隸贛州司又王楫等言所有舊坑多係
江西却慮饒州一司無從措置欲於江西管内取
撥江州吉州撫州興國軍隆興府却隸饒州司從
之
淳熙三年併贛司歸饒州王楫專為提點官加都大
焉
主管提幹檢踏紹興二年鑄錢司言本司昨被旨許
置幹辦公事一員檢踏官五員催綱官二員後来興
諸司屬官一員咸罷經所隸九州不可缺官詔復置
幹辦公事一員檢踏官三員催綱官一員後檢踏置
六員十一年從韓環之請將檢踏官各分認專管職
事一員在饒州本司一員在信州一員在建州一員
在韶州一員在潭州(中興會要)二十六年提點坑冶
鑄錢司官吏檢踏官等並罷二十九年因何溥議再
置提點官於饒州置主管文字舊亦有秀州置幹辦
公事一員韶州建州各置檢踏官一員别置秤銅官
催綱官各一員差武臣續詔於饒州添檢踏之員(中)
(興會要)
提舉市舶
唐有市舶使以右威衞中郎將周澤為之(見柳澤劾慶)
(立疏)
代宗廣德元年有廣州市舶使吕太一(通鑑)
宋朝開寶四年下廣南以同知廣州潘美尹宗琦並兼
市舶使通判謝處玭兼市舶判官(太祖實錄)咸平三
年九月庚子令杭州明州各置市舶聽官從便(長編)
熙寧更始變市舶法泉人賈海外者往復必使東詣
廣否則没其貨海道回遠竊還家者過半歲抵罪者
衆太守陳偁奏疏願置市舶於泉不報哲宗即位之
二年始詔泉置市舶(偁了齋之父也時傳見延平志)
舊制雖有市舶司多州郡兼領元豐中始令轉運司
兼提舉而州郡不預矣
元豐三年書言廣西東路條已修定乞專委官催
行詔廣東以轉運使孫迥廣西以運使陳倩兩浙
以轉運副使周直孺福建以轉運判官王子京迥直
孺兼提舉催行倩子京兼覺察拘攔其廣東路安
撫使更不帶市舶
後專置提舉而轉運司不復預矣後盡罷提舉官至
大觀元年續置明年御史中丞石公弼請歸之轉運
司不報建炎中興詔罷兩浙福建市舶司歸轉運司
(建炎時政記)而廣南如故明年復置(中興會要)
尚書省言併廢以来工人不便虧失數多於是詔
依舊復置
紹興四年廢福建提舉市舶初令提刑兼領旋委提
舉茶事十三年提舉欲措置福建臘茶時欲發臘茶
至行在置局出賣吕斌上言於是茶鹽司歸建州而
提舉市舶以次復矣乾道二年詔罷兩浙提舉市舶
逐處職事委知通知縣監官同行檢視而總領數令
轉運司提督
紹興二十九年張闡言福建廣南各置務於一州
兩浙舶務乃分建於五所至乾道初臣僚言兩淮
臨安明州秀州温州江隂軍凡五處有市舶祖宗
舊制有市舶處知州帶提舉市舶務通判帶主管
知縣帶監而逐務又各有監司市舶置司乃在華
亭近年遇明州舶船到提舉帶一司吏人留明州
數月名為抽觧其實騷擾且福建廣南皆有市舶
物貨浩瀚置官提舉誠所當宜惟是兩浙置官委
是冗蠧乞賜廢罷從之
安撫使
梁武帝普通五年魏以酈道元為大使慰撫六鎮大使
始此
隋文帝開皇九年詔遣柱國韋洸安撫嶺外
仁夀四年以楊素為并州道行軍總管河北道安撫
大使(並通鑑)
唐貞觀初遣大使十三人廵省天下
諸州水旱則有廵察安撫存撫之名節度使兼之
則有副使天授二年發十道存撫使(職官分紀)
聖歷中狄仁傑為河北道安撫
德宗貞元又置副使(今職略)
宋朝舊不常置自咸平二年以翰林學士王欽若為西
川安撫使知制誥梁顥為陜西安撫使安撫使之名
始此其後景德三年始置河北沿邊安撫使以雄州
守臣為之而陜西沿邊諸州亦有安撫使慶歷二年
詔置湖南安撫司八年詔置河北四路安撫以韓𤦺
王拱辰賈昌朝等充諸路使皇祐四年詔廣桂二州
帶經略安撫使熙寧五年罷諸路經略安撫使崇寧
二年置河南安撫使宣和二年置輔郡内潁昌府帶
京西安撫使宣和三年臣僚言睦賊猖獗乞以杭越
知州總領兼本路安撫鎮撫一方詔杭越州江寧府守臣
並帶安撫使詔洪州守臣可依江寧府安撫使凡諸
路安撫逐州知州兼以直秘閣以上充掌總護諸將
統制軍旅察治奸宄以肅清一道凡兵民之政皆掌
焉帥其屬而聽其獄訟頒其禁令定其賞罰稽其錢
榖器械出納之名籍其行以法若事難專決則具可
否禀奏即干機速邊防及士卒抵罪則聽以便宜裁
斷
係邊任則綏御夷狄撫寧疆圉若甲兵屯戍芻粟
饋運則視其緩急盈虛而移用之掌凡戰守之事
(並會要續會要)
建炎元年李綱請沿河沿淮沿江置安撫使兼馬步
軍都總管以文臣充二年令將兵處知州帶管内安
撫使後省四年置鎮撫使罷逐路安撫使後罷鎮撫
使置安撫使始故時諸路又有安撫大使自兩浙西
路劉光世始二品以上為帥即為安撫大使(中興會)
(要)
帥屬唐置藩鎮皆有參謀至行軍亦有之關預軍中
機密張建封置温造字簡輿說劉濟使納忠於朝
建炎四年詔兩浙西路安撫大使許置參謀參議各
一員紹興四年詔沿江三大使司亦許置參謀參
議官五年詔江南西路湖南浙西安撫大使許置秀
州安撫使許置參議共謀參議請給依本路提舉茶
鹽支破(中興會要)
機宜宋朝安撫使司其屬有勾當公事管勾機宜文
字準備差使(哲宗正史志)建炎初安撫大使許置主
管機宜文字主管書寫本司機宜文字各一員紹興
四年詔帥府書寫機宜文字除係事干機密合書寫
外其餘文字並不得簽書俸給京官依通判選人依
簽判(中興會要)
宋朝祖宗朝安撫使司屬有勾當公事
高宗即位事御嫌名改為幹辦公事建炎三年詔浙
西安撫大使許置幹辦公事官五員其俸給京朝官
依通判選人依簽判支破建炎四年江東西湖南浙
西安撫大使許置幹辦公事五員安撫使置幹辦公
事四員(中興會要)
制置使
唐宣宗大中五年以白敏中充招討党項行營都統制
置等使(通鑑)制置使之名始此
宋朝不常置掌經畫邊鄙軍旅之事政和中熙秦用
兵以内侍童貫為之(四朝志)宣和末姚古為京畿輔
郡兵馬制置使靖康初种師道為河東路制置使
錢盖為陜西五路制置使(欽宗實錄)建炎元年有招
討賊盜制置使自王淵始三年有行在五軍制置使
自劉光世始又諸路皆有副使自江浙陳彦文程千
秋始六月浙西安撫使康允之帶本路制置使安撫
帶制置自此始也四年有沿江都制置使(管江南東)
(路知建康府)紹興二年有沿海制置使(係建康兩浙)
(東路)三年有安撫制置使大使之名自江南西路大
使趙鼎始六年始鑄印以某路制置司為名從浙西
淮東制置使梁汝嘉所請也其後盡省惟四川沿海
有焉(四川係成都府沿海明州)
經略使
唐貞觀二年邊州别置經略使此盖使名之起(唐百官)
(志)節度兼度支營田招討經略使則有副使判官各
一人(職官分紀)儀鳳二年以黑齒常之為河源軍經
略大使(今職略)永淳元年婁師德為河源軍經略副
使(通鑑)至德三年賀蘭進明除嶺南五府經略兼節
度使建中元年除元琇節度始不帶五府經略(唐會)
(要)
宋朝不常置咸平五年始以右僕射張齊賢為邠寧環
慶涇原路經略使判邠州諸路軍馬並受節度又以
鄧州觀察使錢若水為并代經略使判并州自後不
除人寶元中夏人入寇始命陜西沿邊大將皆兼經
略皇祐間儂智高擾邊詔知廣桂州並帶經略安撫
使自後西南二邊常帶經略所以重帥權而服羌夷
也(四朝職略國朝會要)其經略安撫各以直祕閣以
上充掌一路兵民之事皆帥其屬而聽其獄訟頒其
禁令定其賞罰增其錢榖甲械出納之名籍而行以
法若事難專決則具可否禀奏即干機速邊防及士
卒抵罪則聽以便宜裁斷帥臣任河東陜西嶺南路
職任綏御戎夷則為經略安撫使(續會要四朝志)南
渡之初依舊制廣南東路帶主管經略安撫使公事
西路帶經略安撫使紹興五年令襄陽守臣湖北帥
帶經略安撫使
中書門下省言湖北帥司已移還荆南舊治與襄
陽府事體頗同詔王庶許依襄陽例帶經略安撫
(中興會要)後罷而二廣如故
京尹
秦分天下為三十六郡京師為内史
漢因之景帝分左右内史
武帝置京兆尹右扶風左馮翊為三輔
後漢都洛為河南尹魏晉因之歴代所都皆為尹江
左為丹陽尹北齊為清都尹後周及隋復為京兆尹
唐初置牧開元復為尹五代都汴為開封尹
宋朝牧尹不常置太宗真宗皆嘗尹京後親王無繼者
權知府一人以待制以上充掌尹正畿甸之事中都
之獄訟皆受而聽焉小事則專决大事則禀奏若承
旨已斷者刑部御史臺無輙糾察典司轂下建隆
以来為要劇之任崇寧三年蔡京乞罷權知府置
牧尹各一員專總府事牧以皇子領尹以文臣充(四)
(朝志)
尹以親王為之號判南衙凡命知府必帶權字以
翰林為之翰林學士及雜學士若待制則權發遣
而已所選皆人望盖四方取則之地也(聖朝職略)
中興駐蹕杭州建炎三年改杭州為臨安府守臣帶浙
西安撫多卿監從臣兼紹興三年詔臨安府有禀奏
事許不隔班上殿乾道七年皇太子領臨安府尹就
東宫為廨廢臨安府通判簽判職官置少尹判官推
官少尹一依淳化判官例差侍從以上判官依前天
聖令用郎官以上餘曹掾依舊府官庭參仍拜掾事
少尹裁决徒流以上具案判準表奏則繋皇太子銜
申中書以下文移則少尹簽書九年皇太子辭免臨
安府尹其知通簽判推判官並復置(中興會要孝宗)
(會要)
留守
隋大業九年代王侑留守西京十二年李淵太原留守
王威商君雅為副(通鑑)
唐太宗貞觀十七年親征遼東置京城留守以房玄齡
充蕭瑀為副咸亨二年高宗幸洛陽以雍州長史李
晦為西京留守其後車駕發京都則置留守以右金
吾大將軍為副留守太原府亦置尹及少尹以尹為
留守少尹為副留守謂之三都留守(見唐職林及職)
(官分紀)
宋朝天子廵狩親征則命親王或大臣總留守事建隆
元年親征澤潞以樞密使吳延祚為東京留守其西
南北京留守各一人以知府事兼之(闕)
(天北京大名見分紀)留守司掌宫鑰及京城守衞修
葺彈壓之事畿内錢榖兵民之政(四朝志)建炎初京
城有副留守
以檢校少傅寧武軍節度使范訥充留守以侍衞
親軍都指揮使遂安軍承宣使郭仲荀副之
又有西京留守並係執政從臣充兼節制軍馬其後
武林建鄴並建行宫武林視汴都而建鄴視三都焉
(聖朝職略)紹興四年參知政事孟庾為行宫留守從
權措置百司事務六年有行宫同留守以左通奉大
夫孟庾提舉萬夀觀兼侍讀充詔二留守並權赴尚
書省治事
是年八月三省已降指揮三省樞密院常程事務
並聽行宫留守司與决詔秦檜孟庾並權赴尚書
省治事(中興會要)
羣書考索後集卷十三
