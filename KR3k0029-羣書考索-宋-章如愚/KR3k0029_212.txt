羣書考索别集卷二十五宋章如愚撰
邊防門
蜀
全蜀自古為蜀之要害曰興元曰成州曰文州曰龍州
曰金州今日為蜀之要害曰巴州曰劍州曰閬州曰古
渝
興元即漢中郡古南鄭也楊洪謂孔眀曰漢中益州咽
喉無漢中則無蜀矣
成州即武都
文州即漢開西南夷置隂平道鍾會伐蜀姜維表請備
隂平即此
龍州晉置隂平郡鄧艾自隂平至江南
金州魏置魏興郡符堅由此寇蜀晉吉挹扵西城縣南
九里築壘拒之
巴州有米倉前瞰漢中近米倉南地名三會乃劒閬巴
蓬渠達六郡之衝要建屯扵此可遏其突至䕫門
劒州有劍門實有天險與利為鄰阻關為固可遏其突
入西川
閬州有大獲城近利州阻山為固可遏其突入葭萌
古渝據内外二水之會三面斷崖壁立可控引三陕
孔眀論跨荆益後漢建安十三年孔眀謂先主曰益州
險塞沃野千里天府之土將軍若跨有荆益保其巖
阻則伯業可成
孔眀論帥益州兵又云天下有變則以一軍向宛洛一
軍向秦將軍親帥益州之衆以臨關中則孰不簞
食以迎將軍
周瑜欲取蜀十四年瑜見孫權乞與奮威俱進取蜀而
并張魯留奮威固守其地與馬超結援
法正說取益州十六年法正至荆州說先主取益州龐
統曰益州土沃財冨大業可成
先主降劉璋十七年先主攻璋進圍成都城中尚有精
兵三萬穀帛支一年吏民咸欲死戰璋遂降
曹操降張魯二十年操降張魯使夏侯淵張郃屯漢中
法正說先主取漢中二十二年法正說備曰操一舉而
降張魯定漢中不因此埶以圖巴蜀而留淵郃屯守
身遽北還舉衆往討必可克也備善之乃遣諸將進
兵漢中
漢中益之咽喉二十三年備屯陽平關與淵郃徐晃相
拒遣陳式絶馬鳴閤道晃破之急書發益州兵亮以問
楊洪洪曰漢中益之咽喉存亡之機會若無漢中則無
蜀矣
先主斬夏侯淵二十四年淵備相拒踰年備自陽平南
渡沔水(沔水屬漢中)緣山稍前營扵定軍山淵争之備
使黃忠乘高鼓噪攻之斬淵
先主得漢中操自長安出斜谷軍遮要以臨漢中備
曰曹公無能為我必有漢川矣趙雲將數千騎大破
魏兵備遂有漢中
吴蜀唇齒魏黃初四年蜀遣鄧芝脩好扵吴芝曰蜀
有重險之固吴有三江之阻合此二長共為唇齒
亮定中原太和元年亮率諸軍北駐漢中臨發上
疏曰今天下三分益州疲敝此誠危急之秋今南方已
定兵甲已足當奬率三軍北定中原遂行屯扵沔北
陽平右焉
亮斬王雙二年亮引兵出散關圍陳倉以糧盡引歸王
雙追之亮擊斬雙
亮拔二城三年亮遣陳戒攻武都隂平二郡拔之
木牛運糧五年亮出祈山以木牛運米司馬懿督張郃
等救祈山亮大破郃死之
司馬昭欲伐蜀景元三年昭欲伐蜀朝臣多持不可昭
諭衆曰吴地廣而下濕攻之差難不如先定巴蜀三年
之後因順流之勢水陸並進此滅虢取虞之勢也今絆
姜維扵沓中使不得東顧直指駱谷出其空虚以
襲漢中其亡可知也
姜維請據險姜維表宜遣諸軍分護陽安關且及隂平
之橋頭黃浩信巫鬼謂敵不至寝其事
鄧艾伐蜀四年鍾會鄧艾三道伐蜀艾督三萬餘人自
狄道趣甘松沓中以連綴姜維諸葛緒督三萬餘人自
祁山趣武街橋頭絶維歸路鍾會統十餘萬分從斜谷
駞谷子午谷趣漢中姜維引兵守劒閣會攻之不克食
乏欲還艾言若從隂平由邪徑經漢德陽亭趣倍出劍
閣西百里去成都三百餘里竒兵衝其腹心劍閣之守
必還赴涪則會方軌而進劒閣之軍不還則應涪之兵
寡矣遂自隂平行無人之地七百餘里鑿山通道造作
橋閣艾以氊自褁推轉而下將士鑿木緣崖魚貫而進
降馬邈扵江油斬諸葛贍扵綿竹禪降
王濬造船晉泰始八年晉將平吴濬造船艦扵益州羊
祜疏今梁益之兵水陸俱下巴陵竒兵出其空虚一處
傾壊則上下振蕩
桓温平蜀永和二年温將伐漢軍青衣漢主勢大發兵
拒之漢人無鬭志遂降
符堅取蜀寧康元年秦楊庶等拔漢中克劒門降梓潼
遂取梁益二州
劉裕平蜀義熙九年裕用朱齡石斬譙縦遂平蜀
拓拔英圍南鄭齊建武二年魏主在鍾離梁州刺史拓
拔英請以州兵會劉藻擊漢中魏主許之蕭懿等據險
立柵英急攻拔之乘勝長驅遂圍南鄭
太祖平蜀宋朝乾德二年上命王全斌等合步騎六萬
伐蜀上出畫圖示全斌等曰西川可取王全斌等曰臣
等仗天威遵廟算克日可定史延德曰西川若在天上
不可到在地上到即平十二月劉光義入峡連破松
木三會巫山等寨初蜀扵䕫州嘗鏁江為浮梁上
設敵棚三重夹江列礟具光義等行上出地圖指其處
曰沂江至此切勿以舟師爭勝當遣步騎俟却乃以戰
棹交攻可必取也光義等未至鏁江三十里許捨舟前達
浮梁復引舟而上遂頓兵白帝廟西戊辰光義遣張
廷翰與守謙戰扵猪頭鋪守謙敗走廷翰乘勝攻其城
王全斌以蜀斷棧議取羅川路康延澤謂彦進曰羅
川路險不如分兵脩棧約會大軍扵深渡可也彦進遣
白全斌全斌許之不數日閣道成進擊金山寨又破小
漫天寨而全斌亦以大軍由羅川深渡與彦進會兵二道
遂破之壬申全斌等入利州命史延德分兵趨来蘇
跨江為浮梁以濟延德至青強取劍州昶和劒門已破
李昊勸封府庫以降遂克蜀
敵由陕趨蜀建炎二年敵將婁室至鳳翔謀趨涇州涇
原統制曲端正將吴玠屯軍原上婁室遂自馮翊渡河
破潼關䧟同華陕以歸知延安王庶遣將斷河橋絶
其歸路敵遂遁後圍陕李彦仙極力禦之敵首拜城
下而去
敵䧟延安敵至延安庶召諸軍未集端不援敵乘虚䧟
延安
張浚使川陕三年張浚為川陕宣撫處置使初上問大
計扵浚浚請身任西事置司秦川故有是命
浚用曲端曲端前在陕西屢嘗挫敵浚欲仗其威聲
拜為統制
浚論漢中形勝九月敵入永興軍十月浚至興元言漢
中實形勢之地理財積穀願陛下扵来夏早為西行
前據六路之師後據兩蜀之粟左通&KR0878;襄之財右出秦
隴之馬天下大勢可定矣
浚移王似知成都浚至秦州即出行關陕移環慶帥王
似知成都以趙哲代之參議劉子羽薦吴玠拔為統制
官又以其弟璘領帳前親兵
全陕沒四年春敵䧟陕州李彦仙死敵始敢西而全陕
沒矣
曲端拒敵敵攻邠州浚遣端拒之兩戰皆捷又敗之
扵白店原薩里罕望之懼而哭既而端所部張中孚李
彦琪戰不利敵亦引去
浚罷曲端王庶毁端浚乃罷其兵柄陕西人恃端為命
及是軍情不悅
冨平之敗浚自冨平敗退保興州吴玠收餘兵閉大散
關以斷敵来關師古收餘兵保岷孫渥扵階成鳳三州
扞蜀口既而散關又不守浚欲徙治䕫州劉子羽曰若
東走䕫門則與關中血脉不相通當且留興州外繫關
中之望内安全蜀之心浚乃止玠視散關之東有險曰
和尚原方據險列柵而賊已抵原下浚又退保利州或
謂玠宜屯漢中以安蜀玠曰我保此敵必不敢越我而
進堅壁臨之彼懼躡其後是所以保蜀也敵旋引去
五路之䧟敵破涇破渭降慶扵是五路相繼䧟沒
吴玠和尚原之捷紹興元年敵分兩道入攻玠璘以數
千人駐和尚原朝問隔絶軍儲匱乏人無固志有謀劫
玠兄弟北去者玠召諸將勵以忠義諸將感泣敵至玠
引待之更戰迭休敵烏濟赫敗走十月烏珠移寨欲
窺蜀玠扵和尚原先處戰地烏珠至玠率諸將選勁弓
強弩分番迭射號駐隊與敵戰凡三十餘陣烏珠中箭
而遁俘其將英格貝勒横尸滿野是役也烏珠往返萬
里首尾二年其衆損者踰半皆呻吟携持以歸烏珠初
有從馬數百至是僅留其六乃北歸燕山
保蜀亦浚用玠之力王之望記西事曰陕西之敗皆浚
為之然而金人不能取蜀亦浚用玠之力
張浚罷赴行在二年以王似為川陕宣撫浚即求去且
論吴玠劉子羽皆有功扵蜀不應一旦以似加其上
又以盧法原為副使罷浚令赴行在
敵入金州三年薩里罕由商扵出漢隂趨金商王彦兵
敗退保石泉縣敵入金州
敵䧟興元知興元劉子羽遣田晟守饒風嶺且報玠玠
曰事急矣當亟邀于險諸將不能辦我當自行自河池
縣一日夜馳三百里至饒風拒之官軍萬七千人益以
洋州義士為三萬敵繞出饒風嶺後玠還仙人關敵
䧟興元子羽保三泉縣從兵才三百子羽遺玠書與之
訣玠得書泣引麾下趣三泉數日兵稍集子羽以潭毒
山形斗拔其上寬平有水乃築壁壘守之初敵謂四川
唾手可取所忌獨玠故道險從金商不意玠越境而戰
至是野無所掠殺馬而食盡殺簽軍而食遂退
諸將分守陕蜀四年王似盧法原同在閬分陕蜀之地
責守扵諸將自秦鳳至洋川吴玠主之屯和尚原金
房至巴達王彦主之屯通州文龍至威茂劉錡主之
屯西洮岷至階成關師古主之屯武都未幾師古降賊
玠併統其衆自此遂失洮岷獨存階成而已
辛炳劾浚浚還朝御史辛炳言浚輕失五路坐困四川
用劉子羽輩皆小人而殺曲端趙哲為無辜以至授秘
閣以崇儒擬上方以鑄印
吴玠殺金平之捷烏珠薩里罕復犯仙人關玠為壘扵
關旁殺金平嚴兵待之楊政謂玠曰此地為蜀扼塞死
不可失當守以強弩彼不敢舍而犯關且地名亦善破
之必矣及敵攻壘玠命璘領射士號駐隊者射之又夜
攻兩酋寨破之敵不能支遂遁是役也敵自元帥以下
皆令携弩而来又選取豫腹心為四川招撫使期不徒
還既不得騁則還鳳翔授甲士田為久留計不敢復妄
動矣
吴玠專治戰守吴玠為川陕宣撫副使專治戰守
趙鼎都督川陕七月以鼎為川陕宣撫處置使鼎奏陛
下扵浚有山河之誓終致物議今臣當此重責伏望憫
臣孤忠使得展布四體少寬陛下西顧之憂
楊政拔秦州五年玠以敵犯淮上亟遣楊政乘機牽制
政拔秦州宣撫盧法原憾政不濟師不餽糧不給錢幣不
應副器械功成又不銓量功獲將士上以手詔詰法原
既而法原卒扵閬令玠權行宣撫司事又以邵溥權川
陕副使
吴玠趙開謀不合玠與總領趙開謀不合玠欲從陸運
糧開執言不可玠乃扵洋州及關外成鳳岷三州治屯
田歲收十萬斛
吴玠宣撫六年陞玠宣撫使罷邵溥職聽玠移撥錢物
委開拘收
胡世將制置八年四川謀帥上問刑書胡交脩廷臣孰
可將者交脩曰臣從子世將可用遂除之
吴玠卒九年玠走于仙人關胡世將嘗問玠所以勝者
扵璘璘曰敵令酷而下必死先兄每與敵戰非數月不
决舉所長用之爾中國弓矢勁利敵士卒堅耐吾嘗
以長技洞重甲扵數百步外又選據便利出銃卒更擾
之使不得休彼雖堅耐亦不能無弛此待之之要
世將乞命璘世將乞命吴璘扵鳳翔及寳雞以来命政
扵鞏州及白石以来駐軍則應接川陕其勢兩便
吴璘以身任責十年敵渝盟薩里罕據鳳翔胡世將在
河池諸將勸其退保吴璘曰敵所以輕犯我者聞先兄
亡謂我無權今我退墮其計矣璘請以身任責世將壮
之乃曰吾遽避則大事去矣吾誓死扵此勿多言也敵
奄至石壁寨璘遣姚仲拒之哲庫貝勒中傷退屯武
功烏濟赫自武功整兵再来吴璘楊政迎敵至扶風縣力
戰拔其城殺敵衆幾盡
力保關隘詔胡世將今日事勢以力保關隘為先璘拔
秦州
璘政入陕十一年吴璘楊政下秦隴取華虢入陕府以
鄭剛中為川陕宣撫使楊政攻敵于渭北擒通恩貝勒
璘辨四長四短二十一年利西安撫吴璘鎮興州已久
自著書曰金人有四長我有四短當反我之短而制彼
之長曰騎兵曰堅忍曰甲重曰弓矢吾當集漢蕃所長
而兼用之故制其騎則有分隊之法制其堅忍則有更
休迭戰之法制其甲重則勁弓強弩制其弓矢曰以遠
尅近以強制弱
璘為宣撫三十一年吴璘為四川宣撫使仍判興州
璘破敵九月敵喀齊喀自鳳翔大散關入州界攻黃
牛堡用強臂弓射退
璘復秦隴敵犯黃牛堡旬餘不退璘遣將至寳雞
滑河劫寨大捷又攻秦州破之
羣書考索别集卷二十五
