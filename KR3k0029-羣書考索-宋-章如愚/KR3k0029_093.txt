羣書考索後集卷二十七
宋章如愚編
士門
學制類
宋朝神宗熙寧元年正月壬寅詔太學增置外舍生
百員初太學置内舍生二百員官為給食至是員足
遠方之士待次而入者蓋百餘人諫官滕甫劉庠並
以為言故有是詔(新記書增太學生百人舊記不書)熙寧元年五月
羣臣凖詔議學校貢舉多欲變改舊法獨殿中丞直
史館判官告院蘇軾奏曰得人之道在於知人知人
之法在於責實使君相有知人之才朝廷無責實之
政則公卿侍從常慮無人况學校貢舉乎雖復古之
制臣以為不足矣臣願陛下明敕有司試之以法言
取之以實學通經術者雖樸不廢稍涉浮誕者雖工
必黜則風俗稍厚學術近正庶幾忠實之士不至蹈
衰季之風則天下幸甚上得軾議喜曰吾固疑此得
軾議釋然矣(長編)熙寧元年五月知制誥宋敏求因
轉對上言州縣有學舍而無學官四方之士輕去鄉
里者以求師也請州置學官三歲以下務得士三百
人今請二百人試詩賦論策糊名通考之如舊其百
人請如赦文令州郡論薦轉運使審覈之太學生則
委判國子監官至御試隨其所學而試之學有師故
士不輕去鄉里隨其所學而試之則文辭經藝行實
之人皆無遺也其後官不數變易太學建三舍命舉
人以官州置學官三路取百人多敏求發之也熙
寧四年十二月辛亥詔每歲加賜國子監錢四千緡
以增置學官生員用度不足故也熙寧五年八月
辛夘國子監外舍生以七百人為額日給食歲賜萬
緡戊戌詔賜懷州州學牧馬草地十頃熙寧五年
八月戊戌賜太學生葉適進士及第為試校書郎睦
州推官鄆州州學教授適處州人管勾國子監張
琥等言適累試優等也熙寧六年三月丙辰詔諸
路學官委中書選京官朝官選人或舉充又詔諸路
擇舉人最多州軍依五路法各置教授一員委國子
監詢考通經品官及新及第出身進士可為諸路學
官即具所著詞業以聞熙寧十年二月戊子詔以
光州固始縣戶絶田賜國子監贍生員太學西門修
築射圃聽諸生遇假日習射並從管勾國子監黃履
請也元豐二年五月戊辰朔上批太學外舍生檀
宗益上書所論完整學事頗有條理疑其應務之材
在所司試判國子監李定嘗保奏自入學無殿罰同
齋諸生稱其素行無缺可試校書郎充太學錄元
豐二年八月丁巳詔益太學生員舍為八十齋每齋
屋五間命入内東頭供奉官宋明臣管勾修展元
豐二年十二月乙巳御史中丞李定等言竊以取士
兼察行藝則是古者鄉里之選蓋藝可以一日而校
行則非歴歲月不可攷今酌周官書考賓興之意為
太學三舍選察升補之法上國子監敕式令并學令
凡百四十條詔行之法太學生檀宗益上書言太學
教養之策有七一尊講官二重正錄三正三舍四擇
長諭五增小學六嚴責罰七崇司業上覽其言以為
可行命定與畢仲衍蔡京范鏜張璪同立法至是上
之太學置齋舍八十齋容三十人外舍生二千四舍
生百總二千四百生員入學本貫若州給文據試而
後入月一私試歲一公試補内舍生間歲又一試補
上舍生封彌謄錄如貢舉法而上舍則學官不與考
校諸齋月書學生行藝以帥教不戾規矩為行治經
程文合格為藝齋長諭學錄正直講主判官以次考
察籍記公試外舍生入第一第二等參以所書行藝
預籍者外内舍内舍生試入優平二等參以行藝升
上舍分三等俱優為上一優一平為中俱平若一優
一否為下上等命以官中等免禮部試下等免解以
升補人行藝進退計人數多寡為學官之賞罰緣外
舍為姦者論如違制律不用去官赦原學正增為五
人學錄增為十人學錄參以學生為之元豐三年
正月辛巳詔改國子監直講為太學博士每經二人
元豐三年正月癸未增國子監歲賜錢萬五千緡
以國子監言歲費錢三萬七千緡而所入纔二萬三
千緡也元豐三年四月辛酉增國子監歲賜錢六
十緡初給外舍生食人月為錢八百五十至是增至
千一百故也元豐三年五月乙丑編修學制所言
奉旨立勢要及國子監生太學官親屬許不以鄉貫
就開封應舉之法臣等看詳監以國子為名而無國
子教養之實恐未稱朝廷建學育士之意乞應清要
官親戚並令入監聽讀以二百人為額解發毋過四
十人從之
哲宗元祐元年十月乙未有詔齊盧宿常虔穎同懷
州各置教授一員元祐元年十月癸丑劉摰言國
子司業黃隱學不足以教人行不足以服衆又言故
相王安石訓經旨視諸儒義說得聖人之意為多故
先帝以其書立之於學以啓迪多士而安石晚年溺
於字說釋典是以近制禁學者毋習此二字而已至
其所頒經義蓋與先儒之說並行而兼存未嘗禁也
隱猥見安石政事多已更改輒爾妄意迎合傳意因
欲廢安石之學每見生員試卷引用隱輒排斥其說
元祐元年十月癸丑吕陶言太學者教化之淵源
所以風勸四方而示之表則一有不令何以誨人黃
𨼆素寡問學薄於操行且經義之說蓋無古今新舊
惟貴其當先儒之傳注既未全是王氏之解亦未必
盡非隱亦能誦記安石新義推尊而信嚮之久矣一
旦聞朝廷欲議科舉則諷諭太學諸生凡程文字不
可復從王氏新義或引用者類多黜降諸生亦聞安
石之死而欲設齋致奠以伸師資之報者𨼆輒形忿
怒將繩以率斂之法此尤可鄙也元祐元年十月
癸丑上官均言黃𨼆自官庠序將及一年考其行則
倨傲自任傾邪無常論其學則暗於經術不燭義理
興建三舍以来學規弛廢取舍失平未有如今日者
也願陛下博採公論早行罷免以副衆心訖不行
元祐二年七月丁巳詔内外學官遷年三十以上歴
任人充從御史中丞胡宗愈請也
學官自罷試多出近臣論薦宗愈言學者初中科
遽專師席請擇長才嘗歴任者充選(本傳)
元祐五年十二月丙午岑象言近歲太學諸生無叩
問師資之益學官不以訓導為己任祕書省則多務
燕閒少親讎校請立訓導之法定校讐之課及聞太
學補試伺察不嚴有假手之弊詔令禮部祕書省長
貳詳度以聞元祐六年八月戊子朔知開封府范
百禄轉對言三事其一曰太祖建隆元年正月是歲
二月四年四月太宗端拱元年八月淳化五年十一
月真宗咸平二年七月皆幸國子監仁宗天聖二年
八月己卯幸國子監謁文宣王召從臣升講堂令直
講馬龜符說論語一篇賜龜符三品服伏望陛下詔
有司檢舉祖宗視學故事以待萬機之暇而賜臨觀
焉今所陳幸太學可以美文明之化紹聖元年五
月辛亥詔内外學官非制科進士出身及上舍生入
官者並罷紹聖元年五月甲寅三省言學官已立
試法耀洪吉饒潭䕫利廣桂虔泉等州教授見係吏
部差人詔自今三省選差
徽宗崇寧三年十一月甲戌幸太學遂幸辟雍詔國
子司業吳絪蔣静各進官一等面賜三品服博士正
錄滿三考改合入官未滿三考人循兩資學生鄭南
等十有六人授官餘免省試免文解恩賜有差
詔旨大觀二年正月一日有御製辟雍記今附此
崇寧元年八月二十二日甲戌議建外學十月十
七日戊辰初建辟雍御製辟雍記鄉舉里選之法
掃蕩而士累於科舉學不為己舍本趨末道聽塗
說以應有司之求僥倖一日行不考素賢愚雜揉
俾之從政不見大全鮮廉寡恥無不為己歴歲千
百有為之君雖絶俗高見其設施注措終不能髣
髴前古習尚卑陋市利之徒學非先王故也因誤
承陋久莫能革惟我神考稽若古昔訓釋經義興
置學校崇建師儒天下之士靡然向風始棄聲律
雕篆之技遊意於道德性命之理矣朕奉承先志
追而述之罷廢科舉增教導之官即國郊之南度
地相方建立黌舍因先王禮以制之樂以和之之
意命之曰辟雍外圓内方為屋一千八百七十二
楹以居天下貢士首善於京又潤色熙豐之成法
月書季考覈其行能待以歲月士無苟得苟失之
患推三舍法施於天下由外舍升於内舍内舍升
於上舍由縣之上升於州由州之上升於辟雍由
辟雍以登於太學司成率其屬稽其籍考其成升
其尤者命之以官三年大比策以當世之務别其
等差唱第於廷釋褐而任使之教養之政覃及蠻
貊絃歌之聲達於萬里父詔其子兄告其弟相率
以善曾不踰歲咸以行實聞於朝廷載在仕版已
踰千計非祖功宗德休養平治何以臻此昔鄭人
毁鄉校詩人序而刺之曰亂世則學校不修如今
天下被教養之惠凡一十一萬餘人為屋以居之
凡萬一千餘楹計其所費錢二百四十一萬餘貫
穀五十五萬餘石庠序之盛多士濟濟視古無愧
矣朕歴觀在昔教化成人倫明習俗美至於成人
有德小子有造蓋上有立道興教之辭下有㤀利
守義之士維持固結卜世三十卜年八百其遺波
餘澤及於後世猶有存者則學校之數治道之首
垂世之法無以過也文王作周其詩曰於論鼓鐘
於樂辟雍武王能廣文王之聲其詩曰鎬京辟廱
自西自東自南自北無思不服蓋武王能廣文王
以善養人施之天下而天下服也朕克紹先烈於
今其庶幾乎大觀二年正月朔日記(長編)
崇寧四年正月丁丑詔諸路州軍專置學事按差手
分一名從通判鄭州曹滋奏請也崇寧四年正月
甲午江西提舉學事司言考上舍有地遠而學生少
者難於差官乞併撫筠建昌於洪虔袁南安臨江吉
試畢具合格人報逐州學參定升貢從之崇寧四
年始行三舍之法建辟雍之學又慮山林之士不能
月書季考以遊庠序於是又設科場崇寧四年閏
二月乙酉詔辟雍以待四方貢士在國之郊太學教
養上舍生在王城之内内外既殊而高下未倫辟雍
有司成在侍郎之次國子有祭酒司業列於卿少
而已事體不順合行釐正改辟雍司成為太學司成
總國子監及内外學事凡學之事皆許專達(長編)崇
寧四年四月甲申增立辟雍國子監等官謁禁(長編)
崇寧四年六月己夘詔在京釐務官本家有服異居
大功以上觀聽充國子生見在太學者依此改正内
曾隨侍入州學者通理月日從司成薛昂請也(長編)
大觀元年二月乙丑御筆以學校三舍陞貢次第著
為令編通用令刪之首諸士自縣學教養陞之州學
州學教養分為三舍自外舍升為内舍自内舍升為
上舍自上舍貢之辟雍自辟雍登太學俟殿試命以
官(長編)大觀元年三月甲辰詔有官人與貢士同試
合格者上等升二等差遣仍賜上舍出身文學優者
取旨推恩中等赴殿試(長編)大觀元年六月癸酉御
崇政殿引見上舍生李邦彦等二十六人孝悌進士
三人賜上舍及第釋褐以邦彦為承事郎辟雍博士
(長編)大觀元年閏十月乙未興三舍(長編)大觀元年
十二月壬午御筆八行八刑之士所在皆得以名聞
不限在學不在學令學制局申明行下從提舉福建
路學事陳汝錫奏請也(長編)大觀四年八月己夘詔
策士於庭諏以世務深惟神考盛德美意所宜遵承
比閱學制貢士入上等者引見釋褐止以有參校而
不復庭策豈神考之志哉自今入上等者與中等並
留太學以俟殿試其上等人遇取名取旨政和三
年四月甲申宣義郎黃冠言竊謂成周之時有所謂
選士有所謂俊士有所謂造士先王之命名不同如
此而後世則不論其人之成才與未成才不辨士之
預貢與不預貢而均謂之秀才則名之不正可知矣
欲令天下士自鄉而升之縣學自縣而升之州學則
通謂之選士可也其稱則曰外舍生及其才向於成
而升之内舍則謂之俊士其自稱則曰内舍生又其
才之已成而貢之辟雍然後謂之貢士焉其自稱也
亦以是而已若然愚智處宜賢不肖襲情世之商賈
工岐巫醫卜筮假進士之名而稱秀才者固不待禁
而止矣從之(長編)政和三年五月乙酉臣僚言陛下
著為舍法革千載科舉之弊進士固已罷去今賜承
議郎徐禋進士出身顯於名實未正乞改賜同上舍
出身從之(長編)政和六年三月癸丑御崇政殿賜太
學上舍饒州臧瑀等十一人并宗子學及太醫學上
舍二十四人及第出身同出身並釋褐(長編)政和六
年八月己巳臣僚言乞降德音詔中外師儒之官取
程較文藝大槩以熙豐為標凖體制各隨所長務得
通經篤學之士黜浮偽剽竊之文庶得真材實能以
待朝廷之用詔劄下太學國子監辟雍(長編)政和七
年三月戊午賜進士永興軍景徹等一十三人上舍
及第出身釋褐(長編)政和七年六月癸亥前提舉永
興路軍學事郭民贍奏乞將外任官隨行親内舍生
遇所在州軍不係試上舍年即依單經人法於學事
司附試從之(長編)宣和三年二月乙酉詔罷天下三
舍太學以三舍考選開封府及諸路以科舉取士州
縣未行三舍以前應置學官及養士去處國子監太
學官吏並依元豐舊制辟雍官屬及宗學并諸路提
舉學事管勾文字官並罷(長編)宣和三年三月辛酉
臣僚上言自三舍法行係籍學生並免差科以是兼
并上戸之家皆遣子弟入學非人人俊彦也往往以
厚科假手濫處庠序其中下之戸差科倍增老幼旁
午於州縣力不能給或至逃亡今舍法既罷乞不許
更免差科從之(實錄)宣和四年三月辛酉幸太學酌
獻文宣王御敦化堂令國子祭酒韋壽隆講書無逸
司業權邦彦講詩下武百官諸生並賜茶又幸精微
造十二齋命開府儀同三司梁師成總領重葺齋舍
詔曰朕惟神宗皇帝稽古恢儒訓迪天下眷成周大
比之法實寓六卿迺闢成均肇行舍選褒制訂議積
年於兹陳紀立經是為可繼異時議者乃欲推廣兹
意咸暨四方緝為繁文譸張迂闊而翫歲揭日終莫
能行士困躓道塗牽攣較試仰事俯育咸咈其心致
操行溺於囂浮藝文襲於剽去古益遠朕甚憫之
屬者祗紹詒謀一遵前烈惟克果斷自朕心遹觀厥
成萬世無斁爰飭庶役增建大成命駕来臨式示延
佇爾其敏修厥德日就月將用副朕樂育之誠以章
先帝洪業休德無窮之聞惟爾與焉亶兹在庭其體
至意御製宣聖贊曰厥初生民自天有造百世之師
立人之道有彛布倫垂世設教爰集大成千古允蹈
乃嚴斯學乃新斯宫瞻彼德容云孰不宗詔國子祭
酒韋壽隆為給事中秘書少監翁彦深為國子祭酒
國子司業詹乂為中書舍人權邦彦為左司員外郎
學官增秩一等三舍生釋褐免省試免解賜帛有差
學生孔端朝先聖四十八代孫賜上舍(長編)
高宗紹興十二年十一月辛夘初言者屢請復太學
以養人材上以戎事未暇至是上謂宰執曰太學教
化之原宜復祖宗舊法程克俊曰東晉設學於鼎沸
之中今兵息矣興學正其時也秦檜曰久有此議今
當舉行之紹興十二年十一月己亥始詔立太學
養士既而合權以三百人為額仍復置祭酒司業博
士正錄等官紹興十二年十二月辛未上曰太學
師儒之官雖選經術當先德行要使士子化之以厚
風俗紹興十三年七月壬申時國學新成補試生
員四方来者甚衆幾六千人丙子揭榜取徐驤等三
百人(中興紀事)紹興十三年九月戊辰知建昌軍李長
民言軍興以来學政中輟今和議既成儒風復振郡
邑長貳宜兼學事以示偃武修文之意詔從之紹
興十三年十月己丑侍御史李文會論新除國子監
丞石安慶輕儇無行丁酉上曰太學風化之本使此
人充監官何以取重於士人詔即罷之(並中興紀事)紹
興十三年十一月戊午時上所寫六經與論語孟子
之書皆畢檜因請刊石於國子監仍頒墨本賜諸路
州學詔可紹興十三年十二月辛夘新知永州熊
彦詩上言欲依嘉祐治平故事補中監學生命祠給
綾紙從之(並中興紀事)紹興十三年十二月癸巳上謂
宰執曰學校者人才所自出人才須素養太宗置三
館養天下之士至仁廟人才輩出為用秦檜曰國朝
崇儒重道變故以来士人雖䧟敵者往往能守節乃
教育之效也上曰然五代之季學校不修故無名節
今日若不興學校將来安得人才可用耶紹興十
四年二月庚辰詔太學養士三百人太少宜更增二
百人(並中興紀事)紹興十五年三月戊寅上謂宰執曰
朕觀古之太學有養士至二三千亦朝廷一盛事乃
詔添養士一百人紹興十六年正月戊寅時太學
養士已七百人戊子詔增為一千人紹興十六
年太學之初興也春補就試者五千人遂分數場有
改名冒試至再三者秋七月辛未中丞何若言今秋
補人數又多乞於貢院引試上曰士人進取之弊一
至於此所係甚大不可不革今日之所養則他日之
所為可見也紹興二十二年時有贍學公田多為
權勢所占九月戊戌上謂宰執曰緣不度僧常住多
有絶産令戸部撥以贍學紹興二十六年三月壬
子進呈太學生員稀少欲令禮部措置上曰學校人
材所自出元祐間名臣最多實仁宗養育之有素也
近来學校雖設而教育未至每以人材難得為患可
如所奏令有司條具以聞
臣等曰學校以教之王政之本也樂育人材菁莪
之義也士不素養而求一旦之用猶兵不素練而
責其一日之戰也太上皇帝興太學以養天下之
士慮其未廣又下增員之令譬之嘉穀種之力者
獲必豐養之至矣才難何慮哉(聖政)
紹興三十二年十一月甲午殿中侍御史張震奏論
國子監已減正錄二員不宜復置上曰館職學官祖
宗設此儲養人材朕欲待方来之秀不可定員(聖政)
孝宗淳熙四年正月丙寅輔臣進呈紹興十四年幸
學詔上曰今所降詔大意欲以崇尚風化勸厲諸生
使知所趨向朕得詔中兩語當為君子之儒毋慕人
爵之得龔茂良等奏大哉王言誠得體要當以聖語
諭學士令載之詔書上可之上宣諭輔臣曰諸生有
兩經幸學人宜並與補官龔茂良等奏前此該慶夀
恩補官者聞可數人年老離學遂無所歸上曰如此
尤可憫於是詔作該慶夀赦太學生七十已補官人
如願在學者聽(聖政)自此以後皆州縣學
徽宗崇寧二年五月癸夘詔廣州漳州各添置教授
一員(長編)崇寧二年六月丙辰詔縣學生不及二十
人處計依州學例并附近大縣一處教養(長編)崇寧
二年六月辛未給諸州州學印(長編)崇寧二年八月
辛亥詔諸路縣學生見及一百五十人以上即以五
十人為額以下即以四十人為額(長編)崇寧二年十
二月庚戌許諸州立學仍賜以國子監書從熙河都
轉運司請也(長編)崇寧三年正月己丑詔諸路增縣
學子弟員大縣五十人中縣四十人小縣三十人(長編)
崇寧三年正月癸巳中書省勘會天下已置學養
士士在學校月書歲攷行藝純備方與入貢其選頗
艱而科舉取一日之長人樂僥倖衆易以趨故異意
與怠惰之人多憚於入學甚失朝廷教養之意詔五
路學生在學一年方許取應餘路在學半年仍通縣
學月日即取應人衆而學校所養數少雖令在學半
年其不在學之人尚多者仰學事司較量相度聞奏
(長編)崇寧三年四月辛亥詔府界諸路提舉學事司
契勘逐縣粮如有餘剰即許額外增養學生(長編)崇
寧三年六月丙午江東路提舉學士司言諸州皆已
置學唯廣德軍附宣州今學者漸多乞自置學從之
仍詔諸路州軍未曾置學處並置學崇寧三年六
月丁未詔諸州戸絶田並充贍學不許出賣從提舉
開封府常平事李晰等請也(長編)崇寧四年正月戊
戌詔諸州學生增養及三百人以上置教授二員從
權發遣蜀州張宗武奏請也崇寧四年閏二月丁
丑詔應州縣學職事人並先選州學三舍生補充其
特奏名進士曾在太學試中上内舍者許依條差所
有見充職事特奏名人如不曾在太學試中上内舍
即罷(長編)崇寧四年三月壬子賜辟雍手詔許令諸
州學立石從新提舉廣南東路常平陳杞奏請也(長編)
崇寧四年八月戊辰給事中鄭居中言諸州學士
百人立上舍額五人即是學生二十人合補上舍一
人今乞餘分五人已上者更取一人從之(長編)大觀
元年五月戊戌學制局奏開封府申乞立府學貢士
額今取到禮部狀開封府解額二百人崇寧分撥下
項三十人留充土著人解額二十人入國子監充諸
縣學生升國學解額餘人撥充諸州貢額又辟雍供
到開封府學生二百九十三人一百六十三人諸縣
歲升學生一百三人府學生一十三人直學所會到
畿縣升到有校定學生臣等看詳辟雍供到即日開
封府學生并諸縣歲升學生止共有二百九十三人
今若依己留土著三十人并撥入國子監充諸縣學
生升國學解額共五十人立為貢士定額即慮太多
今欲以實在府學生每十人聽貢一人零數亦貢一
人至五十人止不足者闕之詔王畿庠序初建學者
未廣若不立寬額以俟来者則人無向進之意可以
五十人為定額(長編)大觀元年六月庚午御筆令諸
州學以御製八行(長編)大觀二年五月庚戌提舉京
西南路學事路瑶言臣所領八州三十餘縣比諸路
最為𥚹小管學舍乃至二千三百餘區教養生徒三
千二百餘人贍學田業等歲收錢斛六萬三千餘貫
石竊計諸學舍生徒田業錢斛之數何翅數百萬此
曠古所未有也乞詔有總會諸路州縣文武大小學
生并學費所入所用實數具成圖冊上之御府副在
辟雍仍宣付史館從之(長編)大觀二年七月二十一
日常州奉行學校推恩御筆手詔
詔曰學校興崇人材樂育法備令具勸懲已行深
慮有司失實尚有遺材傳不云乎進賢受上賞蔽
賢蒙顯戮閱前日賓興之數較其試中多寡惟常
州為衆苟依常格推恩非古人上賞之意其知州
教授特各轉一官(大詔令)
大觀二年八月二十二日京西南路提舉路瑶奏乞
學費所入所用載之圖籍御筆
禮部掌教養之事學校之興内外協力今已就緒
而養士之類舍宇之數費用之多寡田業之頃畝
載之圖籍掌在有司累年於兹廢闕不具失職為
甚可依所奏疾速施行(大詔令)
大觀二年九月乙丑詔諸路州學有閣藏書皆以經
史為名方今舉八行以迪多士尊六經以黜百家更
何足言應已置閣處可賜名曰稽古(長編)政和二年
五月丁夘新提舉秦鳳等路學士許轂言大觀新修
諸路州縣學勑令頒行六年於兹諸路申明上煩訓
諭教告者不可悉數乞詔有司特加看詳擇其可使
通知鏤板頒行使良法美意人人易曉又乞以屏斥
林伯達責降蔡嶷等事鏤板布之天下並從之(長編)
政和三年五月十六日學校御筆
鄉舉里選三代所以賓興賢能以善養人者也今
學校之興教養之令修明備具矣比来浸失本旨
至參以科舉罷廢縣學給食之法害令惑衆者非
一可並依大觀三年四月以前指揮其後降指揮
更不施行(大詔令)
政和五年八月十一日學校增員御筆
學校以善養人設師儒建黌宇備膳羞教天下士
十有三年道日益明士日益衆庶幾於古養士之
額尚循前數有司拘以定額士游學校外不被教
養於學者尚多有之則野有遺材矣諸路學校額
及百人以上者三分增一分百人以下增一分之
半即陕西河北河東京東路學生數少者仰提舉
學事司具可與不可增及所增數聞奏(大詔令)
小學
徽宗大觀二年正月三十日鄉村城市教導童稚令
試義御筆
古者命之教然後學比聞上書及黨人聚徒立衆
教以邪說所習非正違理悖義其能一道德同風
俗乎除士子並合入所在學外自今應於鄉村城
市教導童稚令經州縣自陳赴所在學試義一道
文理不背義理者聽之上書及黨人不在此限違
者以違制論(大詔令)
政和四年二月己酉中書省言小學生已及千人貢
士教諭止十人恐不能總領兼未有勸沮之法欲分
為十齋增與月給俸錢兩貫不許受束脩從之政
和四年十一月壬辰國子博士李邁言伏覩三舍造
士肇自神考成於陛下邇者小學生樂就長育人材
之本實始於此臣竊謂教化之行自内及外則此法
不獨可施於首善之地固宜推而廣之使州郡小學
遵傚新令分為三舍庶幾内外均一從之(並長編)
羣書考索後集卷二十七
