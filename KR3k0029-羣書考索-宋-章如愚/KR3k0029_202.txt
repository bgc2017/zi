羣書考索别集卷十五宋章如愚撰
禮樂門
車服
周家冬官職領之嚴周人尚輿而制作之法領於冬官
其輿之廣六尺六寸故其轍迹之在地者相距之間廣
狹如一無有遠邇莫不齊同凡為車者必合乎此然後
可以行乎方内而無不通不合乎此則不惟有司得以
討之而其行於道路自將偏倚杌隉而跬步不前亦不
待禁而自不為矣(中庸或問)
周輅過侈之弊曰周輅為過侈何也曰夫輅者身之所
乘足之所履其為用也賤矣運行振動任重致遠其為
物也勞矣且一器而工聚焉則其為費也廣矣賤用而
貴飾之則不稱物勞而華飾之則易壊費廣而又增費
之則傷財周輅之所以為過侈歟(語或問)
周家車服之制路車金輅以賜同姓象輅以賜異姓也
玄衮玄衣而畫以卷龍也黼如斧形刺之於裳也周制
諸公衮冕九章侯伯鷩冕七章則自華虫以下子男毳
冕五章衣自宗彛以下而裳黼黻孤卿絺冕三章則衣
粉米而裳黼黻大夫玄冕則玄衣黼裳而已(詩傳)
大車兵車之制凡車之制廣皆六尺六寸其平地任載
者為大車則軫深八尺兵車則軫深四尺四寸
車轂之制轂者車輪之中外持輻内受軸者也大車之
轂一尺有半兵車之轂長三尺二寸故兵車曰暢轂(並)
(同上)
輦車之制觀通典夏末制輦之言則知輦制自夏而肇
原觀地官車輦辨物之語則知輦制至周而大備夫輦
者車之制也在商則曰胡奴車在周則曰輜車至秦則
為乘車昭其名也夏以三十人而輦商以十八人而輦
周以十五人而輦昭其數也周以黃金為飾漢以彫玉
為飾後魏以羽葆為飾昭其文也或使人挽或用馬駕
漢之制也形似輜車裝用金飾梁之制也絡飾以朱輦
不施輪隋之制也一曰大鳳二曰大芳三曰仙遊四曰
小輕五曰芳亭六曰大王七曰小王唐之制也然則整
六飛而肅萬乘固非所以侈辨物之儀而事文藻之飾
實所以重君尊之義也不然後魏輿輦乖制李德林何
以有請從太和之奏哉
夏商之制簡曰周冕之不為侈奈何曰加之首則體嚴
而用約詳其制則等辨而分明此周冕所以雖文而不
為過也夏商之制雖不可考然意其必有未備者矣(語)
(或問)
衮衣之制衮衣裳九章一曰龍二曰山三曰華虫四曰
火五曰宗彛皆繢於衣六曰藻七曰粉米八曰黼九曰
黻皆綉於裳天子之龍一升一降上公但有降龍以龍
首卷然故謂之衮也
三命之服芾冕服之韠也一命緼芾黝珩再命赤芾黝
珩三命赤芾葱珩大夫以上赤芾乘軒(並詩傳)
古今朝服之制古者有朝服有祭服祭服謂鷩冕之類
朝服所謂皮弁玄端之類自漢以來祭亦用冕服朝服
則所謂進賢冠絳紗袍自隋煬帝時始令百官戎服唐
人謂之便服又謂之從省服乃今之公服也祖宗以來
亦有冕服車旗之類而不常用惟大典禮則用之(文公)
(語錄)
自天子至庶人禮制之異且如冕服是天子祭服皮弁
是天子朝服諸侯助祭於天子則服冕服自祭於其廟
則服玄冕大夫助祭於諸侯則服玄冕自祭於其廟則
服皮弁又如天子常朝則服皮弁朔旦則服玄冕(无旒)
(之冕也)諸侯常朝則用玄端朔旦則服皮弁大夫私朝
亦用玄端夕深衣士則玄端以祭上士玄裳中士黃裳
下士雜裳(前玄後黃也)庶人深衣(同上)
古者朝服祭服之制古朝服用布祭服則用絲詩絲衣
繹賓尸也皮弁素積皮弁以白鹿皮為之素積白布為
裙(同上)
今公服非法服後世禮服固未能猝服先王之舊然且
得内外稍有辨别尤得今世之服大抵非法服如上領
衫靴鞋之類先王冠服掃地盡矣中國衣冠之亂自晉
劉石後遂相承襲唐接隋隋接周周接元魏大抵非法
服(並同上)
今朝服乃古間服今朝廷服色三等乃古間服此起於
隋煬帝時然當時亦只是做戎服當時以廵幸煩數欲
就簡便故三品以上服紫五品服緋六品以下服綠他
當時亦自有朝服大祭祀時用之然不常以朝到臨祭
時取用(文公語錄)
朝服變於隋朝今之朝服乃戎服盖自隋煬帝數遊幸
因令百官以戎服從一品紫次朱次青皂靴乃上馬鞋
也後世循襲遂為朝服
今公服即唐常服唐人有官者公服幞頭不離身以此
為常服又别有朝服如進賢冠中单服之類其下又有
省服為常服今之公服即唐之省服也
玉佩
珩璜瑀琚之制雜佩者左右佩玉也上横曰珩下繫三
組貫以蠙珠中組之半貫一大珠曰瑀末懸一玉兩端
皆銳曰衝牙兩旁組半各懸一玉長博而方曰琚其末
各懸一玉如半璧而内向曰横又以兩組貫珠上繫珩
兩端下交貫於瑀而下繫於兩璜行則衝牙觸璜而有
聲也(詩傳)
圭笏
五等諸侯之制公執桓圭侯執信圭伯執躬圭子執穀
璧男執蒲璧五等諸侯執之以合符於天子而驗其信
否也周禮天子執冐以朝諸侯鄭氏注云名玉以冐以
德覆冐天下也諸侯始受命天子錫以圭圭頭斜銳其
冐下斜刻小大長短廣狹如之諸侯來朝天子以刻處
冐其圭頭有不同者即辨其偽也(書說)
執笏始於宇文周古者君臣所執五玉三帛二生一死
皆以為贄而已笏則指之用以指畫記事而已不執之
以為儀也宇文周復古乃不脩贄而執笏於是攝齊鞠
躬之禮廢升堂而蹴齊者多矣(語或問)
古今圭笏之制笏者忽也所謂備忽忘也天子以球玉
諸侯以象大夫以魚須文竹士竹本象可也漢書有秉
笏奏事又曰執簿亦笏之類本只是為備遺忘故手執
眼觀口誦或於君前有所指畫不敢用手故以笏指畫
今世遂用以為常執之物周禮典瑞王搢大圭執鎮圭
大圭不執只是搢於腰間却執鎮圭用藻藉以朝日而
今郊廟天子皆執大圭大圭長三尺且重執之甚難古
者本非執大圭也(文公語錄)
樂律
聲和則樂和聲者宫商角徵羽也大抵歌聲長而濁者
為宫以漸而清且短則為商為角為徵為羽所謂聲依
永也既有長短清濁則又必以十二律者和之乃能成
文而不亂假令黃鍾為宫則太簇為商姑洗為角林鍾
為徵南吕為羽盖以三分損益隔八相生而得之餘律
皆然即禮運所謂五聲六律十二管還相為宫所謂律
和聲也聲既和乃以其聲被之八音而為樂則无不諧
和而不相侵亂失其倫次可以奏之朝廷薦之郊廟而
神人以和矣聖人作樂以養情性育人才事神祗和上
下其體用功效廣大深切如此(書注)
律陽而吕隂六律為陽黃鍾太簇姑洗蕤賓夷則無射
六吕為隂大吕夾鍾仲吕林鍾南吕應鍾凡十二管皆
徑三分有竒空圍九分而黃鍾之長九寸大吕以下律
吕相間以次而短至應鍾而極焉以之制樂而節音聲
則長者聲下短者聲高下者則重濁而舒遲高者則輕
清而剽疾(書注)
古人吹律以合聲以黃鍾為宫便用林鍾為徵太簇為
商南吕為羽姑洗為角應鍾為變宫蕤賓為變徵這七
律自成一均其聲自相諧應古人要合聲先須吹律使
衆聲皆合律方可用後來人想不能解去逐律吹得京
房始有律凖乃是先做下一个母子調得正了後來只
依此為凖國語謂之均梁武帝謂之通其制十三弦一
弦是全律底黃鍾只是散聲又自黃鍾起至應鍾有十
二絃要取甚聲用柱子來逐絃分寸上柱定取聲立均
之意本只是如此(文公語錄)
黃鍾不可為它律所用樂律中所載十二詩譜乃趙子
敬所𫝊云是唐開元間鄉飲酒所歌也但却以黃鍾清
為宫此便不可盖黃鍾管九寸最長若以黃鍾為宫則
餘律皆順若以其他律為宫便有相陵處今日只以黃
鍾言之自第九宫後四宫則或為角或為羽或為商或
為徵若以為角則民陵其君矣若以為商則臣陵其君
矣徵為事羽為物皆可類推樂記曰五者皆亂迭相陵
謂之慢如此則國之滅亡無日矣故制黃鍾四清聲用
之清聲短其律之半是黃鍾清長四寸半也若後四宫
用黃鍾為角徵商羽則以四清聲代之不可用黃鍾本
律以避陵慢故漢志有云黃鍾不復為他律所役其餘
律亦皆有清聲若遇相陵則以清聲避之不然則否惟
是黃鍾則不復為他律所用然沈存中續筆談說云唯
君臣民不可相陵事則不必避(先生一日又說古人亦)
(有時用黃鍾清為宫前說未是)(文公語錄)
辨絲竹之聲絲尚宫竹尚羽宫聲大故以羽聲濟之絲
聲細故以竹聲諧之
當先定黃鍾之律十二律自黃鍾而生黃鍾是最濁之
聲其餘漸漸清若定得黃鍾是便入得樂都是這裏纔
差了些子其他都差只是寸難定所以易差
隋何妥之失謬南北之亂中華雅樂中絶隋文帝時鄭
譯得之於蘇祗婆蘇祗婆乃自西域𫝊來故知律吕乃
天地自然之聲氣非人之所能為譯請用旋宫何妥恥
其不能遂止用黃鍾一均(並同上)
上下皆損益之理律管只以九寸為凖則上生下生三
分益一損一如破竹矣
黃鍾應鍾長短清濁管有長短則聲有清濁黃鍾最長
則聲最濁應鍾最短則聲最清
造樂關國祚長短律管只吹得中聲為定若謂用周尺
或羊頭山黍雖應凖則不得中聲終不是大抵聲太高
則噍殺低則盎緩劉歆為王莽造樂樂成而莽死後來
荀勉造於晉武帝時即有五胡之亂和峴造於周世宗
時世宗亦死惟宋朝太祖皇帝神聖特異初不曾理
會樂律但聽樂聲嫌其太高令降一分其聲遂和唐太
宗所定樂及宋朝樂皆平和所以世祚長久
今之樂非古樂今之樂非古樂也雖古之鄭衛亦不可
見矣今關雎鹿鳴等詩亦有人播之歌曲然聽之與俗
樂无異不知古樂如何古之宫調與今之宫調无異但
恐古者用濁聲處多今樂用清聲處多
當明制樂之本孟子論今樂古樂則與民同樂乃樂之
本學者所當知也若欲明其聲音節奏特樂之一事耳
啞鍾以避宫聲王朴當五代之末杜撰得个樂當時有
幾鍾名為啞鍾不曾擊盖古人制此不擊以避宫聲若
一例皆擊便有陵節之患(並同上)
吾身之樂有舜之文德則聲為律而身為度簫韶二南
聲不患其不作(文公答陳佐仁)
審音不在聲而在律由民論之則審音之難不在於聲
而在於律不在於宫而在於黃鍾盖不以十二律節之
則無以著夫五聲之實不得黃鍾之正則十一律者又
無所受以為本律之宫也今又極論宫聲之妙而無曰
黃鍾云者則恐其於聲音法制之間猶有所未盡也夫
以聲音法制之粗而猶有未盡則雖有黃帝大舜之君
伶倫后䕫之佐亦如之何徒手而可以議大樂之和哉
(聲律辨)
詩雅變風之辨夫二南正風房中之樂也鄉樂也二雅
之正朝廷之樂也商周之頌宗廟之樂也是或見於序
義或出於𫝊記皆有可考至於變雅則固已无施於事
而變風又特里巷之歌謠其領在樂官者以為可以識
時變觀土風而賢於四夷之樂耳(讀吕氏詩記桑中篇)
三代禮樂達天下三代之時禮樂用於朝廷而下達於
閭巷學者諷誦其言以求其志詠其聲執其器舞蹈其
德以涵養其心則聲樂之所助於詩者為多(文公語錄)
鄉飲之樂可疑鄉飲酒所奏樂有不用二南小雅與笙
詩而用南吕无射兩宫十章不知何據豈有以見古之
鄉樂用此律而寫其遺聲邪將古樂已亡而不可稽考
而别制此樂也然則特用此律其旨安在(文公答林黃)
(中)
樂亡而不可學古樂既亡不可復學但講學踐履間可
見其遺意耳(文公答李饒卿)
正聲子聲之别盖正聲是全律之聲(如黃鍾九寸是也)
子聲是半律之聲(如黃鍾寸半是也)一均之内以宫聲
為主其律當最長其商角徵羽之律若短即用正聲或
有長者則只可折半用子聲此所謂一均五聲而分正
聲子聲之法也十二律既自有正聲又皆有子聲以待
十二均之用所謂黃鍾大吕太簇无子聲以其一均之
内商角徵羽四聲皆短於本律故也若以中吕為宫則
黃鍾為徵而當用子聲矣若以蕤賓為宫則大吕為徵
而當用子聲矣若以林鍾為宫則太簇為徵而當用子
聲矣此十二律所以皆有子聲也(文公答陳淳)
小雅大雅之别正小雅燕禮之樂也正大雅會朝之樂
受釐陳戒之辭也故或歡欣和說以盡羣下之情或恭
敬齊莊以發先王之德詞氣不同音節亦異(詩傳)
上下通用之樂按儀禮鄉飲酒及燕禮前樂既畢皆間
歌魚麗笙由庚歌南有嘉魚笙崇丘歌南山有臺笙由
儀間代也言一歌一吹也然則此六者盖一時之詩而
皆為燕享賓客上下通用之樂(同上)
九歌乃韶樂之本韶與武今皆不可考但書所謂正德
利用厚生惟和九功惟叙九叙惟歌戒之用休董之用
威勸之以九歌此正是韶樂之本也所謂九德之歌九
韶之樂也(文公語錄)
七音之辨不攷鄭譯答蘇䕫之語無以知七音之始不
觀杜佑加文武之文無以知七音之變是何也盖伏羲
始紀陽氣而為律黃帝聽鳳凰而定音但有五聲未聞
有變宫變徵也至周武王始加二變聲而七音備焉攷
之周語可見矣武王克商之時歲在鶉火月在天駟日
在析木越三日而辰在斗越四十八日而辰在天黿鶉
火張也天駟房也自張及房則為七列鶉火午也天黿
子也自午至子則為七同合之以數昭之以聲而七律
於是乎作然則加變宫變徵而為七音者豈非自武王
始乎故後世或謂之七始或謂之七華黃鍾為天林鍾
為地太簇為人姑洗為春蕤賓為夏南吕為秋應鍾為
冬此則以七音而為七始者也婆陀力華為宫聲鷄識
華為南吕沙識華為角聲沙侯加濫華為變徵沙臘華
為徵聲般贍華為羽聲利建華為變宫此則以七音而
為七華者也吁故必知七始七華之說而後可與論七
音之妙也(顔氏)
三夏之歌讀左傳而知三夏之奏觀周禮而知三夏之
名考詩頌而知三夏之說夫三夏者歌之大也天子享
元侯用之故尸出入則奏肆夏牲出入則奏昭夏四方
賓來則奏納夏昭其聲也其聲載於樂章其職掌於鍾
師其名始於周代重其事也然杜預之說則曰肆夏一
名樊韶夏一名遏納夏一名渠吕叔玉之說則又曰一
曰肆夏二曰繁遏三曰渠夏三夏之名為不同也愚嘗
攷之詩而得其說盖肆之為言遂也時邁之詩遂於大
位豈古所謂肆夏者乎遏之為言止也執競之詩言福
禄止於周之多豈非古所謂昭夏者乎渠之為言大也
思文之詩言后稷配天之大豈非古所謂納夏者乎吁
愚以是知肆夏繁遏渠夏皆為周頌而即三夏之異名也
若夫三夏之外又有所謂王夏章夏齊夏族夏驁夏是
總為九夏之名尤不可不知也(同上)
周人何以不用商音先儒之言曰聞宫聲使人温良而
寬大聞商聲使人方廉而好義聞角聲使人惻隱而愛
人聞徵聲使人樂義而好施聞羽聲使人恭儉而好禮
則知樂有五音闕一不可然周人祭祀何以用宫角徵
羽而不用商乎圜鍾為宫黃鍾為角太簇為徵姑洗為
羽此禮天神之樂而遺商也函鍾為宫太簇為角姑洗
為徵南吕為羽此禮地示之樂而遺商也黃鍾為宫大
吕為角太簇為徵南吕為羽此禮人鬼之樂而遺商也
故或以為人聲或以為殺聲或以為中聲不知天地鬼
神非人孰享商果人聲何為不與於祭也黃鍾之太簇
函鍾之南吕莫匪殺聲是殺聲未嘗不用也宫生徵徵
生商商生羽羽生角中聲闕則上下之音散是中聲尤
為當用也吁三者之說皆非愚未敢以為信盖古樂以
鍾殸為主無鍾磬則以管為主晉志所謂笛猶鍾磬是
也今之笛即古之管古者之管但有四孔未有商音至
漢京君明始加一孔於笛之後是為商聲然則周人祭
祀用管為主奚嘗惡商哉此非愚之臆說實得之馬融
之笛賦(並同前)
樂器
八音之制八音金石絲竹匏土革木也皆樂器也(書說)
壎箎之制樂器土曰壎大如鵝子銳上平底似稱錘六
孔竹曰箎長尺四寸圍三寸七孔一孔上出徑三分凡
八孔横吹之(詩傳)
簧笙竽之制簧笙竽管中金葉也盖笙竽皆以竹管植
於匏中而竅其管底之側以薄金障之吹則鼓之而出
聲所謂簧也故笙竽皆謂之奏笙十三簧或十九簧竽
三十六簧也(並詩傳)
鍾磬特垂編垂之别鍾磬有特垂有編垂者其特垂者
器大而聲宏雜奏於八音之間則絲竹之聲皆為所掩
而不可聽故但於起調畢曲之時擊其本律之垂以為
作止之節其編垂者則聲器皆小故可以雜奏於八音
之間而不相凌也(文公答王子順)
羣書考索别集卷十五
