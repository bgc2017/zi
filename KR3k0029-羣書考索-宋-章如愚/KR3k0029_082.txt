羣書考索後集卷十六
宋章如愚編
官制門
吏禄類
周禮司禄缺其職而不載豈孟子所謂諸侯惡其害己
而去其籍者乎雖然軻嘗聞其略矣自天子至於子男
凡五等自公卿至于下士凡六等
天子一位公一位侯一位伯一位子男同一位凡五
等君一位卿一位大夫一位上士一位中士一位下
士一位凡六等
君十卿禄(食二千八百八十人)卿禄四大夫(食二百八)
(十八人)大夫倍上士(食七十二人)上士倍中士(食三十)
(六人)中士倍下士(食十八人)下士與庶人在官者同禄(食)
(九人)庶人士在官謂未命為士者禄足以代其耕也此
大國之制次國小國則卿禄有隆殺焉
次國君十卿禄卿禄三大夫大夫倍上士上士倍中
士中士倍下士下士與庶人在官者同禄小國君
十卿禄卿禄二大夫大夫倍上士上士倍中士中士
倍下士下士與庶人在官者同禄
大抵自上農夫食九人積而言之耳孔子使原思為之
宰與之粟九百孟子為齊卿其禄十萬鍾范睢訐穣侯
之辭曰自斗食以上有非相國之人者乎王剪攻閼與
歸斗食以下秩佐史也然則自周以迄戰國無不以
榖粟制禄也
漢興雖小有增損然亦秦制三公號萬石有中二千石
比六百石有真二千石有二千石比四百石有比二千
石比三百石有千石比二百石有比千石推而下之以
至于百石其月斛各有差班固雖不載於本史而顔氏
百官表之注尚略具焉旁考漢律丞相大司馬大將軍
俸錢月六萬貢禹上書元帝亦曰臣為諫大夫秩八百
石俸錢月九千二百此通典所謂其時亦有俸錢之差
但史文不具耳然則西京之制有榖有錢往往榖多而
錢少
宣帝益天下吏百石以下奉十石成帝又益三百石
以下奉
後漢建武二十六年增百官俸其千石以上乃減於西
京而六百石以下則增於舊制荀綽晉百官表注載後
漢延平中二千石俸錢九千米七十二斛真二千石月
錢六千五百米三十六斛當煬帝時百官俸禄猶米
多而錢少况於前乎伏則有賜臘則有賜立春則又有
賜帛之制漢官儀所載猶可考也
北齊以帛制禄後周以粟制禄也
唐武德中外官無禄貞觀中制有上考乃給禄其後遂
定給俸禄之制以民地租充分官為九品有正有從而
給米石各有差凡文武官每歲給禄以石計者總一十
五萬有竒而在外者不與焉(在外皆降等)其俸錢之制
則以公𪠘錢充用公𪠘錢者官給錢本置令史府史回
易納息以充俸又攷之通典凡京文武正官每歲供給
俸食等錢以千計者總一十五萬有竒而員外置不與
焉是唐初俸禄錢與米相等矣其後亂離百官俸禄才
給其半
梁開平中始令全給
唐同光初租庸使孔謙以軍儲不充百官俸錢雖多而
折支非實請減半數而支實錢是後所支半實復從虚
折
周顯德中復支實錢
宋朝皆約後唐之制或一分支實二分折支景德罷兵
始詔京師官每千實給六百在外四百至祥符以景
貺来格又復增給矣禄令之制定於嘉祐五年府禄米
月止百石而俸錢則宰相月三百千執政月二百千而
使相則四百千而餐之有在此外者以月計之亦不下
四五萬錢則是本朝之制俸錢多於禄米元豐肇新官
制職事官職錢以寄禄官高下分行守試三等大率官
以禄令為準而在京官供給之數皆併為職錢如大夫
為郎既請大夫俸矣又請郎官職錢視嘉祐禄制為優
至崇寧間蔡京秉政貪鄙者在位於寄禄官俸錢職事
官職錢外復增供給食料既請僕射之俸又請司空之
俸其餘侍從錢米皆支本色執政皆然其視元豐制禄
又增倍矣紹興兵興京官以上各減三之一而小官之
俸或反增於曩時所以責廉節也
歴代禄數
周制自天子至下士凡六等諸侯國君十卿禄(食二千)
(八百八十人)卿四大夫禄(食二百八十八人)大夫倍上
士(食七十二人)上士倍中士(食三十六人)中士倍下士
(食十八人)下士與庶人在官者同(食九人)次國之卿(食)
(二百一十六人)君食(一千一百六十人)小國之卿(食百)
(四十四人)君食(千四百四十人)次國之卿命於君者亦
如小國之卿
漢制自中二千石至百石凡十三等中二千石(月俸百)
(八十斛)二千石(百二十斛)至百石(十六斛)
宣帝益天下吏百石以下奉十五(漢書)
攷異按漢書云宣帝益百石以下奉十五若食一斛
則益五斗是也又按應劭注漢書云張敞蕭望之言
曰今小吏奉率不足常有憂父母妻子之心雖欲潔
身為廉其勢不能可增天下吏奉宣帝乃益天下吏
奉什一今二說牴牾不可不審亦兩存之
成帝陽朔中除八百石就六百除五百石就四百綏和
二年又益吏三百石以下奉凡吏比二千石以上年老
致仕者三分故禄以一與之終其身(通典)中三千石月
俸百八十斛二千石百二十斛比二千石俸百斛千石
俸八十斛六百石俸七十斛四百石俸五十斛比四百
石俸四十五斛三百石俸四十斛比三百石俸三十七
斛二百石俸三十斛比二百石俸二十七斛百石俸十
六斛自四百石以至二百石為長吏斗食月俸一十斛
或云斗石歲俸不滿百石計日而食一斗二升故云斗
食佐史目俸八斗自百石以下是為下史(通典漢書表)
攷異按漢官制所食禄秩皆以斛計當是時但以米
榖為禄也今觀貢禹上書曰臣為諫議大夫秩八百
石俸錢月九千二百為光禄大夫秩二千石俸錢月
萬二千則是又有錢為俸又按王莽詔曰公卿以下
一月纔布二匹或帛一匹是又有布帛為俸也由此
觀之則漢一代之官禄不可純以為用榖也
後漢大將軍三公月俸三百五十斛至建武二十六年
增百官俸其千石以上減於西京舊制六百石以下增
於舊秩永初四年又減百官及州郡縣俸各有差(本史)
凡諸受俸皆半錢半榖延平中定制中二千石(月俸)
(錢九千米七十二斛)真二千石(錢六千五百米三十六)
(斛)比二千石(錢五千米三十四斛)千石(錢四千米三十)
(斛)六百石(錢三千五百米二十一斛)四百石(錢二千五)
(百米十五斛)三百石(錢二千米十二斛)二百石(錢一千)
(米九斛)百石(錢八百米四斛八斗)臘及立春更頒賜有
差
宋永元初制州郡秩俸随土所出無有定準有父母祖
父母年登七十者並給見錢其郡縣田禄以芒種為斷
其此前去官者則一年秩禄皆入前人此後去者悉入
後人
梁武帝天監初定九品令帝於品下注一品秩為萬石
第二第三品為中二千石第四第五品為二千石及侯
景亂國用常𥚹京官文武月唯别得廪食多遥帶一郡
縣官而取其禄秩焉(通典)揚徐等大州比令僕班寧桂
等小州比參軍班丹陽郡吳郡會稽等郡同太子詹事
尚書班高源晉康等小郡三班而已大郡六班小縣兩
轉方至一班品第既殊不可委載其州郡縣禄米絹布
絲綿當處輸臺倉庫若給刺史守令等先准其所部文
武人物多少由勅而裁
後魏初無禄秩至孝文太和八年始頒俸禄罷諸商人
以簡民事增調三疋榖二斛九升以為官司之禄均調
為二疋之賦禄行之後賍滿一疋者死其禄每季一
請於是百官受禄有差諸宰人之官各随近給公田刺
史十五頃太守十頃治中别駕各八頃縣令縣丞六頃
更代相付至十年議定民官依尺給絹本史又曰初
邊方小郡太守數戶而已一請止六尺絹給不滿疋
北齊官秩一品每歲八百疋(二百疋為一秩)從一品七
百疋(一百七十五疋為一秩)二品六百疋(一百五十疋)
(為一秩)從二品五百疋(一百二十五疋為一秩)三品四
百疋(一百疋為一秩)從三品三百疋(七十五疋為一秩)
四品二百四十疋(六十疋為一秩)從四品二百疋(五十)
(疋為一秩)五品一百六十疋(四十疋為一秩)從五品一
百二十疋(三十疋為一秩)六品一百疋(二十五疋為一)
(秩)從六品八十疋(二十疋為一秩)七品六十疋(十五疋)
(為一秩)從七品四十疋(十疋為一秩)八品三十六疋(九)
(疋為一秩)從八品三十二疋(八疋為一秩)九品二十八
疋(七疋為一秩)從九品二十四疋(六疋為一秩)禄率一
分以帛一分以粟一分以錢事繁者優一秩平者守本
秩閑者降一秩長兼試守者亦降一秩官非執事不朝
拜者皆不給禄執事官一品以下給公田各有差凡州
郡縣制禄之法刺史守令下車各前取一時之秩上
上州刺史歲秩八百疋與司州牧同上中上下各以
五十疋為差中上降上下一百疋中中及中下亦
以五十疋為差下上降中下一百疋下中中下亦
以五十疋為差
上都太守歲秩五百疋降清諸尹五十疋上中上
下各以五十疋為差中上降上下四十疋中中
及中下各以三十疋為差下上降中下四十疋
下中下下各以二十疋為差
上上縣歲一百五十疋與鄴臨潼咸安三縣同上中
上下各三十疋為差中上降上下二十疋中中及
中下各以五疋為差下上降中下二十疋下中下
下各以十疋為差
州自長史下逮于史吏郡縣自丞以下逮于掾佐亦皆
以帛為秩郡有尉者尉減丞之半皆以其所出常調
課給之自一品以下至流外勲品各給事力一品至
三十人下流外勲品或以五人為等或以四人三人
二人一人為等繁者加一等平者守本力閑者降一
等謂州刺史守令以下幹及力皆聽勅乃給其幹出
所部之人一幹輸絹十八疋幹身放之力則郡縣白
直充
後周制禄秩下士一百二十五石中士以上至於大夫
各倍之上大夫是為四千石卿二分孤三分公四分各
益其一公因盈數為一萬石其九秩一百二十石八秩
至於七秩每二秩六分而下各去其一二秩一秩為四
十石(通典)
隋京官正一品禄九百石其下每以百石為差至正四
品是為三百石從四品二百五十石其下每以五十石
為差至正六品是為一百石從六品九十石以下每以
十石為差至從八品是為五十石食封及官不判事者
并九品皆不給禄其給皆以春秋二季刺史太守縣令
則計戶而給禄各以戶數為九等之差大州六百二十
石其下每以四十石為差至於下下則三百石大郡三
百四十石其下每以三十石為差至於下下則一百石
大縣百四十石其下每以十石為差於下下則六十石
其禄唯及刺史二佐及郡守縣令(通典)京官給職分
田一品者各給田五頃至五品則為田三頃其下每品
以五十畆為差至九品為一頃外官亦各有職分田又
給公𪠘以供用(要訣)
文帝時嘗以百僚供費不足臺省府寺咸置𪠘錢收息
取給工部尚書蘇孝慈以為官人争利非興化之道上
表請罷從之公卿以下及給職田各有差(通典)義寧二
年唐王為相國罷外官給禄每十斛給地二十畆(通典)
大唐武德中外官無禄貞觀二年制有上考者乃給禄
其後遂定給禄俸之制(以民地租充之)京官正一品
(米七百石錢九千八百)從一品(六百石)正二品(米五百)
(石錢八千)從二品(米四百六十石)正三品(米四百石錢)
(六千一百)從三品(米三百六十石)正四品(米三百石錢)
(四千二百)從四品(米二百六十石)正五品(米二百石錢)
(三千六百)從五品(米百六十石)正六品(米百石錢二千)
(四百)從六品(米九十石)正七品(米八十石錢二千一百)
從七品(米七十石)正八品(米六十七石錢千六百)從八
品(米六十二石)正九品(米五十七石錢千三百)從九品
(米五十七石)諸給禄者三師三公及太子三師三少
若在京師宰相文武官職事九品以上并左右千牛備
身左右太子千牛衞等官給其春夏二季春給秋冬二
季秋給
凡京文武官每歲給禄總一十五萬一千五百三十
三石三斗自至德之後不給
其在外文武官九品以上準官皆降京官一等給其文
武官在京長上者則不降
諸給禄應降等者正從一品各以五十石為一等二
品三品皆以三十石為一等四品五品皆以二十石
為一等六品七品皆以五石為一等八品九品皆以
二石五斗為一等
其俸錢之制京師諸官初置公𪠘令行署及番官興易
以充其俸貞觀十二年罷公𪠘置胥士七千人取諸
州上戶為之準防閤例而收其課三歲一更計員多少
而分給焉貞觀十五年以府庫尚虚勅在京諸司依
舊置公廨給錢充本置令史府史胥士等今回易納利
以充官人俸諫議大夫禇遂良上疏陞下近許諸司命
史捉公𪠘本錢不便太宗納之停諸司捉錢依舊本府
給月俸貞觀二十一年復依故制置公廨給錢為之
本置令史府胥士等職賈易收息以充其俸永徽元
年悉發胥士等更以諸州租庸脚直充之其後又令薄
賦百姓一年稅錢依舊令高戶及典正等掌之每月收
息以充官俸其後又以稅錢為之而罷其息利凡京
文武正官每歲供給俸食等錢(并防閤庶僕及雜錢等)
總一十五萬三千七百二十貫(員外官不在此數)外官
則以公𪠘田收及息錢等常食公用之外分充月科先
以長官定數其州縣少尹長史司馬及丞各減長官之
半尹大都督府長史副都督别駕及判司准二佐以職
田數為加減其參軍及博士減判司主簿縣尉減縣丞
各三分之一
謂内外員外官同正員者禄科賜會食科一事以上
並同正員其不同正員者禄賜食科亦同正員餘各
給半職田並不給自乾元之後以常賦不給内外官
俸禄各減其半
内供奉及裏行不帶本官者禄俸食料防閤庶僕一事
以上並同正官帶官者聽從多處給若帶外官者依
官給(食料賜會以京官同)諸檢校及判試知等官不
帶内外官者料度一事以上准員外官同正員例給若
檢校及判試知處正官見闕者兼給雜用其職田不應
入正官者亦給
其特御史殿中及監察御史知試並同内供奉給行
例
儀鳳三年制内外官俸食防閤邑士白直等宜令王公
以下率口出錢以充給焉調露元年九月職事五品
以上准舊給仗身武太后光宅元年九月以京官八
品九品俸料授簿諸八品每年給庶僕二人九品二人
又有親事帳内六品七品子為親事八品九品子為帳
内限年十八以上舉諸州共率萬人為之
凡王公以下及文武職事三品以上帶勲官者則給之
其親事府帳内府官附在王侯篇
三師三公開府儀同三司(一百三十人)嗣王郡王(一百)
(八人)上柱國帶二品以上職事(九十五人)帶三品職事
(六十九人)柱國帶二品已上職事(七十九人)帶三品職
事(六十二人)上護軍帶二品已上職事(七十三人)帶三
品職事(五十五人)護軍帶二品已上職事(六十二人)帶
三品職事(三十六人)諸州縣之官流外九品之上皆
給白直二品(四十人)三品(二十三人)四品(二十四人)五
品(十六人)六品(十人)七品(七人其七品佐官六人)八品
(五人)九品(四人)諸州縣官流内九品以上及在外監五
品以上皆給執衣(随衣驅使典執舉硯其監官於随近)
(州縣取充)二品(十八人)三品(十五人)四品(十二人)五品
(九人)六品七品(各六人)八品九品(各三人關津兵讀官)
(並不給)分為三番每周而代(不願代者聽之)初以民
丁中男充為之役使者不得踰境後皆捨其身而收其
課課入所配之官遂為恒制鎮戍之官以鎮戍上中下
為差上鎮給仗身四人中下鎮將副各三人中下鎮副
各二人倉曹兵曹戍主副各一人其仗身十五日一時
收資六百四十人開元十年正月省王公以下視品官
參佐及京官五品以上官仗身職員凡京司文武職事
官五品以上給防閤一品(九十六人)二品(七十二人)三
品(四十八人)四品(三十二人)五品(二十四人)六品以下
給庶僕六品(五人)七品(四人)八品(三人)九品(二人)公
主邑士(八十人)郡主(六十人)縣主(四十人)特封縣主(三)
(十四人)京官任兩職者從多給凡州縣官皆有白直
二品(四十人)三品(三十二人)四品(二十人)五品(十六人)
六品(十二人)七品(六人)八品(五人)九品(四人)凡諸親
王府屬並給士力數如白直其防閤庶僕白直力士納
課者每年不過二千五百執衣元不過一千文防閤庶
僕舊制季分月俸食料雜用即有分諸官應月給開
元二十四年六月乃撮而同之通謂之俸料一品月俸
料八千食料千八百雜用千二百防閤二十千通計三
十一千二品月俸六千食料千五百雜用一千防閤十
五千通計二十四千二百三品月俸五千食料千一百
雜用九百防閤十午通計十七千四品月俸三千五百
食料七百雜用七百防閤六千六百六十七通計十一
千五百六十七五品月俸三千食料六百雜用六百防
閤五千通計九千二百六品月俸二千食料四百雜用
四百庶僕二千五百通計五千三百七品月俸千七百
五十食料三百五十雜用三百五十庶僕千六百通計
四千五十八品月俸千三百五十食料三百雜用三百
庶僕六百通計二千五百五十九品月俸千五十食料
二百五十雜用二百庶僕四百通計千九百員外官帶
同正者不減正員官食料錢不帶同正者減半(宰臣李)
(林甫奏)天寶三載勅郡縣闕職錢送納太府寺自今
已後納當郡充員外官料錢不足即取正官料錢分若
無員外官當縣分天寶五載制郡縣白直計數多少
同料錢加稅以充之不得配丁為白直十四載八月
制兩京文武官九品以上正員官自今以後每月給俸
食雜用防閤庶僕等宜十分率加二分其同正官加一
分乃永為恒式
肅宗至德二年已後内外官並不給料錢乾元元年
外官給半料與職田京官亦與職田不給料仍勅度支
使量閑劇可給手力課員外官一切無料全二年九月
詔京官比無俸料桂玉之費將何以堪宜取綘州榖錢
給冬季即仰所由申請計會支給大歴三年通計京
城諸司每月給手力資錢凡四萬七千五百四十六貫
四十八並以天下青苗錢充初以常賦不給乃稅人墾
田畆十有五錢資用窘急不暇成熟候苗青即征之故
謂之青苗錢主其任者為青苗使大歷十二年四月
度支奏給京百司文武官及京兆府縣官每月料錢自
太師以下及參軍文學博士錄事各有差應給百司正
員文武官月料錢外官員準式例合支給料錢自檢校
及内侍省監省監亦有差度支奏每年約加一十五萬
六千貫文準舊給數都當二十六萬貫文已来伏望準
數起六月一日給付勅旨依仍令所司起五月一日支
給待豐年無事即準常式處分六月七日戶部侍郎
判度支韓滉奏準今年四月二十八日恩勅加給京文
武九品以上正員官月俸其同中書門下平章事不帶
正官勅内無額應檢校官同中書門下平章事並請同
正官例就一高處給勅旨依至建中三年閏正月四
日文武百官每月料錢一百貫已上者三分減一八十
貫已上者五分減一六十貫已上者七分減一四十貫
已上者十分減一三十貫已下者不減待兵革寧後仍
舊給至貞元三年十一月二十八日勅京官及京兆
府縣官宜加給料錢至四年正月十六日勅京文武及
京兆府縣官總三千七十七員據元給及新加每月當
錢五萬一千四百四貫六百一十七文一年都當六十
一萬六千八百五十五貫四百四文(三十四萬八千五)
(百貫四百文舊額二十六萬八千三百五十五貫四百)
(文新加已上並通典及理道要訣并唐會要)
宋朝太祖乾德四年詔州縣之職民政是親自来所請
料錢多是折以他物既將貨物未免擾人豈惟傷廉抑
亦犯禁且民為邦本禄以代耕俸給苟或不充官吏何
以知勸應天下令錄簿尉判司等宜準漢乾祐三年勅
復於中等無色役戶内置俸戶據本官所請料錢折支
物色每一貫文給與兩戶貨賣逐戶每月輸錢五百文
除二稅外與免役其折支物色每歲有官吏随蠶鹽一
倂給付元數給第定置田料錢人戶等易料錢二十貫
至七貫俸戶自四十戶至十四戶各有差役幕職官亦
給俸戶開寶五年悉令罷之(會要)
太宗雍熙四年詔曰王者設班爵以馭貴差禄秩以養
賢所宜各懋厥官共成庶務顧其稍食宜在優豐應内
外文武臣僚等折支俸錢舊以八分為十分支給自今
並以實價給之(大詔令)淳化三年戶部言桂州給貞州
十七兩四錢充轉運使時載月俸五十一貫八百文有
逾常例望令按劾詔以殊賜載仍别給俸錢焉
真宗祥符五年詔定加文武職官月俸數加今制自唐
貞元四年定百官俸至僖昭亂離國用窘闕天祐中止
給其半梁開平始令全給後唐同光祖庸使孔謙以軍
儲不充百官月俸萬數雖多而折支非實請減半數而
支實錢是後所支半實俸虚折顯德三年復給實錢宋
朝之制備于國史大凡約後唐所定數其非兼職者有
一分實錢三分折支景德罷兵之後始其俸給他物者
京師一千給實錢六百在外四百帝嗣位以来承二帝
恭儉之外富有多積承平既久賦斂至薄軍國用度之
外未當廣置自奉且以庶官勤事非厚稍無以責廉隅
故因行慶特給六年入内内侍省亦等第加給(會要)
仁宗寶元初論者欲損吏兵俸賜帝曰禄廪皆有定制
毋遽更變以搖人心(長編)寳元間陜西用大輔臣議
節浮費有議百官俸賜上曰朕所欲去乘輿服御宫掖
奢侈竒巧無名之費不給之用爾今國家擇人用職俸
賜自有定制何可裁減(寶訓)
神宗熙寧二年詔自今文武朝官乞致仕歴任有功績
治狀顯著者給外任俸錢衣賜京官班行準此其雖無
功績治狀歴任無公私罪事理重及無賍罪者減半(長)
(編)熙寕四年中書言天下選人俸既薄而又多寡不
一恐不足以勸廉吏今欲月增縣令錄事參軍俸錢至
十五千米麥四石司理司法司戶參軍主簿縣尉防團
軍事推官軍監判官錢十二千米麥三石每月通增俸
錢一萬二千餘緡米麥二千八十餘石其三班使臣短
使并押綱運並縻費不易欲令三司勘會開畫以聞從
之先是選人廪給下者至請錢七千米麥兩石而已貧
不足自飬則往往陷於苟賤不廉之地上閔之故更此
法其後三班吏臣卒不及增(長編)
高宗建炎初詔宰執及見任宫觀待歸未有差遣京官
以上俸錢權減三之一(聖政)紹興二年上語及戢贓
吏吕頥浩曰奸吏侵漁不可不禁然州縣官依條格合
得請給宜按月支與使之食足然後可以飬廉隅上曰
然輔臣因進呈諸路公使庫支給外縣官供給條格詔
申明行下(聖政)紹興三年上曰小官增俸雖變舊法
亦所以權一時之宜祖宗成憲固當謹守至於今昔事
有不同則法有所不行亦須變而通之自元豐增選人
俸至十千二百當時物價甚賤今飲食布帛之價比宣
和間猶不啻三倍則選人何以自給而責以廉節難矣
先是御筆增小官俸方下有司條具故聖諭及此(聖政)
羣書考索後集卷十六
