羣書考索後集卷四十一
宋章如愚編
兵制門
州兵
三代盛時井田之法滿天下皆兵也居則為比閭族黨
州鄉出則為伍兩卒旅師軍為兵者皆吾平居之民為
將者皆吾平居之吏也至秦用商鞅開阡陌而井田之
法廢
始皇并天下列為三十六郡置材官
漢列郡王國侯國三者其兵不殊郡有都尉佐太守典
武職甲卒其在王國則以内史比郡守中尉比都尉侯
國亦有相秩比天子令長
高祖命天下選能引關蹶張材力武猛者以為輕車騎
士材官樓船常以秋後講隷課試各有員數平地用車
騎山阻用材官水泉用樓船
光武以幽冀兵克定天下始於黎陽立營領兵騎常千
人以謁者監之號黎陽兵建武六年欲罷郡國都尉并
職太守無都試之役(紀志)明年罷天下輕車騎士材
官樓船及軍假吏悉還民伍(帝紀)
唐制高祖武德初始置軍府析關中為十二道以驃騎
車騎兩將軍領之
太宗正觀十年更號統軍為折衝都尉别將為果毅都
尉諸府總曰折衝府凡天下十道關中道置府一百七
十三河南道置府凡六十二河東道置府百三十九河
北道置府十四山南道置府凡十隴右道置府二十九
淮南道置府凡六江南道置府凡二劔南道置府凡十
嶺南道置府凡三右十道凡置府五百六十四皆有名
號而關中府皆以隷諸衞凡府三等兵千二百人為上
千人為中八百人為下府置折衝都尉一人左右果毅
都尉各一人長史兵曹别將各一人校尉六人士以三
百人為團團有校尉五十人為隊隊有正十人為火火
有長
高宗武后時府衞之法寖壊變為彍騎彍騎變而方鎮
之兵熾矣
宋朝置禁軍每歲蒐汰著之令甲私役有禁教閱有班
諸州所募者曰本城廂軍一軍有分隸數州或一州兼
屯數軍總諸州騎兵之額四有十八步兵之額百八十
有三是為鎮兵縣又有土軍廂禁二軍軍在州縣本在
京師亦殿司侍衞司之兵也然其所生長知有州縣不
知有殿侍司殿侍司亦不復稽考州縣之兵也名曰内
屬其實外軍
總論州縣兵禁軍廂軍太祖鑒前代之弊收藩鎮之權
天下精兵悉選而萃之京師州郡所存率皆疲弱此強
幹弱枝之道也(趙普議見上)循習已久外備不修諸郡毀城
隍收兵甲者皆是書生領州大郡給十人小郡給五人
以充常從名曰長吏實同於人名曰郡城蕩若平地滁
州守禦代以白直淮陽重鎮與滁無異去揚而黃復不
及滁王元之所言蓋咸平之三年也即三郡推之他可
知矣
三年王禹偁言太祖之初十分天下有其七太宗嗣
業天下一家議者乃合江淮諸郡毀城隍徹武備者
三十餘年書生領州大郡給十人小郡給五人以充
常從號曰長吏實同於人名為郡城蕩若平地城比
在滁州值發兵輓漕關地無人守禦止以白直代主
關閉及徙淮陽稱為重鎮乃與滁州無異今黃州城
池器甲復不及滁揚萬一竊發何以支梧望令江淮
等郡許置本城守捉軍士二三百人
自是以來稍稍修置陜西之保毅置於咸平之四年
四年詔陜西民家出一丁號保毅軍給資粮與正兵分
戍吳倩與運使主其事凡得六萬八千餘人其㳂邊先
選中者亦升為禁軍號保捷
㳂邊之振武置於景德之元年
元年陜西運使言西面㳂邊諸州於保毅之軍内簡
集成振武軍四十指揮自立北軍邊聲頗振戎不敢
寇
然猶未盛也慶歴之初西戎阻命始黥民兵以補軍籍
陞諸州廂軍以充禁旅既增保捷又置宣毅比及三年
又置保毅内外通置禁軍四十餘萬通三朝兵八九十
萬而鄉軍廂軍不與焉而後兵大備矣張方平言康
定之末慶歴之初議刺民兵極論其害今日果然太
祖朝兵不及十五萬太宗朝不過四十萬祥符已後
稍稍消伏向因西戎阻命始籍民兵俄黥以補軍籍
陞諸州廂軍以充禁旅陜西河北京東京西增置保
捷一百八十五指揮凡内外增置禁軍約計四十餘
萬人通三朝兵八九十萬其廂軍鄉軍義軍不在此
數
自時厥後隨减隨補治平初元刺陜西義勇十五餘萬
治平之兵百六萬二千禁旅步騎六十六萬三千校
慶歴之籍减紀十萬校開寳之籍增至七十萬二千
至于熙寧廂軍猥多自騎射至牢城其名二十三其為
兵凡二十餘萬而廂軍益衆矣三年樞密院言諸路
廂軍名額猥多自騎射至牢城其名二十三總天下
廂兵馬步指揮凡八百四十為兵凡二十二萬餘人
古者凡國之役皆調於民宋有天下悉役廂軍凡役作
營繕民無與焉故偹戰衞者謂之禁軍給徒役者謂之
廂軍皆總於侍衞司而兵部掌其政令
兵志國朝以備戰衞為禁軍以給徒役為廂軍各隸
其州之本城内總於侍衞而兵部掌其政令又以廂
軍教閱者始號廂禁軍後以為下禁軍熙寧三年詔
以禁軍分五都法以撿治廂軍熙寧元豐之間廂軍
之數視祖宗時益衆以自三代後凡國之役皆調之
民故民以勞弊宋有天下悉役廂軍凡役作工徒營
繕民無與焉故民力全固永平百年
熙寧之世取廂軍之壯而教之謂之廂禁軍留之在城
免其難役並加教閱二字於軍額之上曰雄武曰武壯
曰静江曰崇節曰保節皆廂禁軍也
元年選少壯廂軍留在城以備使二年樞密言廂軍
近以教閱武藝仍改軍額淮南曰壯武江南曰雄武
荆湖曰静江兩浙曰崇節福建曰保節並加教閱二
字於軍額上從之
是則廂軍以役禁軍不役而役之難者廂禁軍亦免之
今之禁軍送迎出入番休寓直與廂軍無異夫兵者不
可役役者不能兵一人之身百工所為備勢不可也熙
寧私役禁軍之制蓋亦舉而行之可乎
熙寧中私役禁軍雖經郊叙復永不與親民差遣(林駉)
(文)
總論京師兵神宗有言藝祖養兵二十二萬京師十萬
餘諸道十萬餘使京師足以制諸道諸道足以當京師
故内外相制無偏重之患元豐五年神宗(云云)
而張泊之言於太宗亦曰今天下甲卒數十萬衆戰馬
數十萬匹萃在京師太宗語及北兵利害張泊言國
家以大梁為天下之樞故定都焉今天下甲卒(云云)
其本固兵強未有盛於我朝也我太祖加意軍政其練
之也精其御之也嚴或大閱西郊
建隆二年大閱西郊上曰晉漢衞兵數十萬然可用
者寡朕親校其擊刺騎射之藝悉為精銳習戰朱
明池
乾德元年鑿池朱明門外選卒號水虎捷習戰池中
或閱兵講武殿
乾德三年上御講武殿閱諸道兵得萬餘人屬侍衞
其練兵之精如此武雄肆掠百卒竟誅
乾德中籍諸道驍勇兵送闕下太祖團結為武雄軍
凡百餘人白日掠人妻女於城下帝怒捕戮之
川班妄訴全軍俱廢
乾德中收蜀精兵置川班殿直廩給與御龍直筭開
寳四年太祖以御龍直扈從郊祀時命增給而川班
殿直不得如例擊鼓上訴帝怒曰朕之所與即為恩
澤焉有例哉命斬妄訴遂廢其班
雲捷軍偽印寘之極法
建隆三年雲捷軍有偽刻侍衞司印者捕得斬之
酒坊兵士作過罪及主將
何郯言太祖酒坊火發本坊兵士因使作過太祖以
本坊使田處岩等不能部轄並處極法
軍法約束有非莊宗所能及者上問李承進曰莊宗
享國不久何也對曰莊宗姑息將士隨其所欲給之
蓋威令不行賞罰無節也上曰二十年争天下不能
用軍法約束眹今撫養士卒固不容吝爵賞苟犯吾
法惟有劒爾
其御兵之嚴又如此夫是以擊刺騎射悉為精銳而見
用老弱怯懦安於剰員而不辭建隆二年令殿前侍
衞及部兵驍勇者升其籍老弱怯懦者去之初置剰
員以處退兵
太宗真宗承之軍政益肅故千乘萬騎周旋如一太平
興國二年崔翰分布士伍建五色旗以號令將卒每
按旗指蹤則千乘萬騎周旋如一甲兵之盛近代無
比上悅以金帶賜翰
殿庭進退容止中節至道元年上閱武便殿衞士有
挽弓及一石五斗者矢二十發綽有餘力又令騎兵
步兵東西列陣觀其進退容止中節上曰此殿庭間
數百人爾猶有兵威可觀况堂堂之陣數萬成列者
哉
近京補禁衞皆為精兵咸平四年募近京強壯補禁
衞詔高峻教閱行伍整肅上曰昨日村民皆為精兵
矣
吁有自來矣至于仁宗承平日久法制稍弛御士之變
何郯兩言之慶歴八年崇政殿宿直皇城司親事官
劫取庫兵緣上殿屋何郯兩上書乞重行黜陟
步直兵士之變錢彦遠七言之皇祐元年軍頭司步
直兵士擬欲作過於皇城内先埋藏器仗錢彦遠七
上書乞根究
而東軍不知戰鬭龍衞不能被甲田况又歴歴言之
慶歴元年田况上兵策七曰新添虎翼軍自南中選
填才質綿弱自云不知戰鬭見賊恐死傳者以為笑
若添土兵請給其立功不在東軍之後八曰騎兵高
者無如龍衞有不能被甲上馬者况老於雲武二騎
挽弓不過五六斗望空發箭三十步已墮地
天子聖明一加振刷無復曩時之舊矣成制一定歴代
遵之雖在熙寧亦循舊章雖在崇寧舊規猶在自高俅
以恩得用軍政遂弛(見下)中興以來懲諸班之變因噎
廢食故或以衞兵掃蕩為言建炎四年初上在明州
諸班直謀亂已誅其為首者駕還越遂廢班有趙鼎
曰祖宗兵政最為留意熙寧變亂舊章獨不敢議
軍政昨明州班直即訴事紛亂非其本謀乃盡廢之
是因噎廢食今諸將各揔重兵不隸三衙則兵政已
壊獨衞兵彷彿舊制亦掃蕩不存
或以三衙稍廢為言紹興元年廖剛言祖宗軍政尤
嚴如三衙四廂所統之兵關防周密此軍稍廢所恃
以備非常者諸將外衞兵而已
或以親兵寬弱為言紹興二年胡安國言宋朝分三
衙以掌親軍雖崇寧間舊規猶在及高俅以恩得用
軍政遂弛陛下承嗣寳位而親兵寡弱豈強本之計
高宗慨然委之主帥未及半年軍容益張
紹興二年擢楊沂中為神武中軍統制而言者請增
衞兵上曰朕命沂中治神武中軍皆宿衞兵也遂命
沂中兼提舉衞兵沂中歎曰勾陳天仗单弱於是招
丁壯未半歲軍容益張遂改中軍為殿前司
禁衞諸軍悉從遷轉紹興五年時諸將所總歲歲奏
功而天子親兵久無轉遷之望趙鼎請立為得員之
法始復祖宗之制
都督軍馬悉隸三衙趙鼎言都督府軍馬合撿三衙
上曰祖宗故事軍馬未有不隸三衙今正之甚善
而祖宗舊制於是乎盡復盛哉中興之功蓋與創業無
以異也(林駉文)
總論戍兵衞兵出戍祖宗舊制禁軍最親者名以班直
宿衞扈從殿前掌之自龍衞以下則或守京師或戍諸
路
兵志凡禁軍之最親近者執戟殿陛宿衞宫省扈從
乘輿號諸班直非諸班直隸軍頭司城隍司騏驥院
皆以守京師借征戍
蓋以天下積兵聚於京師諸道之兵疲怯不任事不得
不然也中興以來馬軍一司常戍金陵收諸帥之兵名
為御前軍分屯要害此其遺意歟
職源馬軍一司中興以後常出戍建康
然時有先後勢有強弱昔景德中陳貫言旅禁以衞京
師不當戍邊二年陳貫上兵論三篇言旅禁當以衞
京師不當戍邊戍邊莫若募土人
皇祐初包拯言調發畿兵非固宗社之策
元年包拯言畿兵雖有大故不可多調發近年以來
邊陲有警乃一例調發非固宗社制夷狄之良策
彼去國初未遠也而其言且然况在數世之後為人主
者亦當權其強弱可也今金陵重鎮誠不可緩根本所
在盍亦加之意乎(林駉文)
民兵
三代盛時天下皆兵也其為兵者皆吾平居之民今以
成周周官攷之司徒之屬族師以邦比之法五家為比
十家為聮五人為伍十人為聮四閭為族八閭為聯若
作民而師田行役則合其卒伍簡其兵器以鼓鐸旗物
帥而至小司徒乃會方民之卒而用之五人為伍五伍
為兩四兩為卒五卒為旅五旅為師五師為軍以起軍
旅(周禮)此民兵之制也
齊威公任用管子作内政而寓軍令管子制五家為軌
軌為之長十軌為里里有司四里為連連為之長十連
為鄉鄉有良人以為軍令是故五家為軌故五人為伍
軌長率之十軌為里故五十人為小戎里有司率之四
里為連二百人為卒連長率之十連為鄉故二千人為
旅鄉良人率之五鄉一師故萬人為軍五鄉之帥率之
(國語)
秦有材官於郡國
漢制踵秦置材官於郡國馮唐對文帝曰士卒皆家人
子起田中從軍(馮唐傳)此民兵也
秦苻堅遣圍襄陽元發三州人丁以為形援
唐之府兵(見兵志門)蕭銑據江陵孝恭數進策圖銑帝嘉納
李靖使江陵孝恭倚其謀遂圖江陵盡召巴蜀子弟收
用之
代宗時李抱真為懷澤潞觀察留後凡八年抱真策山
東有變澤潞兵所走集乘戰伐後賦重人困軍伍彫&KR0008;
乃籍戶三丁擇一蠲其徭租給弓矢令閑月得曹偶習
射歲終大校親按籍第能否賞責比三年皆為精兵舉
所部得成十二萬既不廩於官而府庫實乃曰軍可用
矣繕甲淬兵遂雄山東天下稱昭義步兵為諸軍冠李
德裕為鄭滑節度徙劒南西川德裕至則率戶一百取
一人使習戰貸物事緩則農急則戰謂之雄邊子弟
宋太祖乾德元年遣使九人選關西鄉兵赴慶州
太宗時契丹入寇遣使諸州選丁壯為義軍雍熙三
年邊民之驍勇者競團結以襲寇或夜入城壘斬取首
級來歸上聞而嘉之曰此等生長邊陲閑習戰鬭若明
立賞格必大有應募者乃下詔募民有能糾合應援王
師者資以粮食假以兵甲平幽州後願在軍者優與存
錄願歸農者給復三年自是應募者甚衆(長編)雍熙
四年開封尹陳王元僖又上疏曰河南久為内地人戸
非能便習武藝不可盡寘戎行河北累經戎狄頗有閑
習馳射或可選置軍中望且於河朔㳂邊諸州點集止
令本處守捍城池河南諸州一切停罷上納其言(仝上)
真宗咸平二年朱台符上疏曰江浙舊有義軍寨秦隴
見屯強壯執柯取則茲事可行以天下土地之饒士民
之衆各于郡縣量置義軍本戶略與復除歲時少加賞
賜動則就便召發静則任從營養又於王畿千里之内
蓄兵十萬以制之天下孰敢動搖哉(仝上)咸平三年
錢若水言夫今之所患患在不知戎情伏望陛下逐州
召邊民為招收軍給與衣粮蠲其租賦彼緣兩地之中
各有親族使有懷惠來布腹心彼若舉兵此必預知事
苟預知則百戰百勝矣(經濟)咸平三年河北河東強
壯自五代時瀛覇諸州已有之是歲始詔河北民家二
丁三丁籍一四丁五丁籍二六丁七丁籍三八丁籍四
為強壯五百人為指揮置指揮使百人為都置正副都
頭二人節級四人所在置籍擇善射者第補校長聽自
置馬勝甲者蠲其戶役尋募其勇敢團結附大軍為柵
官給鎧甲(長編)咸平三年王元之言江浙荆湖淮南
福建等郡約民戶衆寡城池大小並許置本城守提軍
士不過三五百人勿令差出止於城中閱習弓劒漸葺
城壘繕治甲胄郡國張禦緝之備長吏免剽略之虞(仝)
(上)咸平四年詔陜西民家出一丁號保毅軍給資粮
與正兵分戍守城壘遣御史吴舊與轉運同主其事凡
得六萬八千七百九十五人其緣邊軍士先選中者並
升為禁軍號保捷(仝上)
景德元年於保毅軍内簡集成振武四十指揮景德
四年上曰比詔河東募土人為廣銳神虎諸軍就置營
宇蓋以契丹未平此等皆勁勇且習知山川道路故帥
臣每患其少嘗許續募今邊防罷警若遂令減去即為
弛偹然豈可歲增不已乃詔以見存為定額闕則補之
(仝上)
祥符二年詔河北強壯自今每歲十月至正月召集教
閱習以為常河東曰廣銳神虎河北曰忠烈宣勇
仁宗天聖三年陜西運使范雍涇原路部署王謙等奏
凖詔旨相度㳂邊弓箭手並是父子相承兄弟相授武
藝精熟頗得氣力不得妄有差役從之(會要)范仲淹知
延州寳元中元昊叛時議點鄉兵戰仲淹令刺手及兵
罷瓌慶路皆復為農(言行錄)
康定詔河北河東強壯陜西京東西路新置弓手皆以
二十五人為團四團為都五都為指揮置使民年二十
係籍六十免每歲十月後正月前分番上州教閱半月
慶歴二年知秦州韓𤦺請益本路兵於是㨂陜西弓手
悉刺面充保捷指揮慶歴二年詔簡河北強壯刺為
義勇不願者釋之存其籍以備守葺城池自此強壯浸
廢又簡河東鄉弓手亦為義勇而陜西之弓手為保捷
分戍邊外時初置義勇人情訩訩乃詔河北都轉運使
李昭述乘疾置郵日行數舍開諭父老衆始安焉(長編)
御史中丞賈昌朝上䟽言今河北河東強壯陜西弓
箭手之屬蓋土兵遺制也且戎狄居苦寒沙磧之地惡
衣食好馳善射自古御寇却敵非此不可今宜優復田
疇安其廬舍使力耕死戰世為邊用則可以减屯戍而
省供饋而不易之利内地州縣增置弓手亦當約如鄉
軍之法而閱試之(仝上)
慶歴四年樞密院副使富弼上河北守禦十二策有曰
景德以前緣邊土兵無事時令戍本州軍寇至則盡為
逐路部署司抽起緣邊闕食又却以南兵屯守甚無謂
也夫土兵居邊知其山川道路熟其彼中人情復諳敵
兵次第亦藉其營護骨肉之心且又服習州縣令所禦
必堅戰必勝也若遷内地則山川道路不知人情不熟
敵兵不諳骨肉不在州縣命令不習又為南兵怯弱所
累則禦必不堅戰必不勝也北敵惟懼邊兵凡聞以南
兵替入内地敵人大喜故來則决勝(長編)皇祐元年
戶部副使包拯言今河北河東㳂邊兵寡財匱招置卒
難惟有民兵可用往年嘗籍之矣籍之未甚得策又從
而釋之竊見唐李抱真民兵之制事頗相近故當時昭
義一軍雄視山東將適今之宜可取抱真之制約而行
之一則不費供饋二則羣情樂為其處置訓練之法即
有祖宗舊制民兵既壯禁軍留實京師則内外安矣(仝)
(上)嘉祐三年李師中提點廣南西路刑獄師中建言
嶺南自古不利戍兵乞置土丁募敢勇家丁至四五則
籍一人揔為五番上州教閱不及五百人為四番利器
械農隙訓之禁一切他役上番則給粮免稅校長免二
丁稅於是一路得四萬餘人(同上)嘉祐四年上封者
言義勇為河北伏兵惜其束於列郡遺其大用而議者
但以為城守之備誠能以河北冀邢分東西兩路命二
郡守臣為義勇總管兵官為鈐轄歲以季冬廵閱萬一
犬戎入寇即翔集赴援傍出掩擊彼寇腹背受敵則是
河北三十餘所常伏銳兵朝廷下其章河北四路帥臣
(仝上)大名李昭亮定州龐籍真定錢明逸瀛州王贄
議曰唐李抱真籍民三丁選一農隙則試示以賞罰得
勁卒二萬是時昭義步兵冠於諸軍此近代之顯效而
或者謂民兵祗可城守難備戰陣非通論也但今便分
為兩路置官統領以張用兵之勢外使敵人疑而生謀
内亦搖動衆心恐非寓兵之術姑令點集訓練二三年
間武藝稍精遇有警時得將臣如抱真者統馭制其陣
隊示以賞罰何戰之不可哉自置義勇州縣以時按閱
耳目已熟行固無疑詔如所議(長編)
英宗治平元年乙亥命屯田郎中徐億職方員外郎李
師錫屯田員外郎錢公紀刺陜西諸州軍百姓皆為義
勇初宰相韓琦奏三代漢唐以來皆籍民為兵故其數
雖多而贍養至薄所以維制萬宇而威服四夷又非近
世所蓄冗兵可及也唐制府兵最為近古
天寳以後廢不能復因循至于五代廣募長征之兵故
困天下而不能給今之義勇河北幾十五萬河東幾八
萬勇悍純實生於天性而有物力資産父母妻子之所
係若稍加簡練亦唐之府兵也陜西當西事之初亦嘗
三丁選一丁為弓手其後刺為保捷正軍及夏國納欵
朝廷㨂放於今所存者無幾河北河東陜西三路當西
北控禦之地事當一體今若於陜西諸州亦點義勇止
刺手背一時不無小擾而終成長利詔從之樞密副使
胡宿請且刺㳂邊州軍上答曰不若即了之韓𤦺意亦
欲如此乃命億等往除商虢二州不籍餘悉籍義勇總
得一十五萬六千八百七十三人(仝上)知諫院司馬
光奏曰昔康定慶歴之間籍陜西之民為鄉弓手始者
明出敕榜云使之守護鄉里必不刺充正軍屯戍邊境
榜猶未收而朝廷盡刺充保捷指揮令於邊州屯戍自
後官中知其無用遂大加沙汰以公據放令逐便乞早
降指揮罷刺陜西義勇終弗聽(仝上)光又六奏及申
中書自劾求去亦終弗許嘗至中書與韓𤦺辨𤦺謂光
曰兵貴先聲後實今諒祚方桀傲使聞陜西驟益二十
萬兵豈不震慴光曰兵之用先聲為無其實也獨可以
欺之於一日之間耳少緩則敵知其情不可復用矣今
吾雖益二十萬兵然實不可用過十日西人知其詳寧
復懼乎琦不能荅復曰君但見慶歴間陜西鄉兵初刺
手背後皆刺面充正軍憂今復然耳今已降勑榜與民
約永不充軍戍邊矣光曰雖光亦未免疑也𤦺曰吾在
此君無憂此語之不信光曰光終不敢奉信非獨不敢
但恐相公亦不能自信耳琦怒曰君何相輕甚耶光曰
相公長在此可也萬一均逸偃藩他人在此因相公見
成之兵遣使運粮戍邊反掌間耳琦默然竟不為止其
後十年義勇運粮戍邊率以為常矣(同上)
神宗熙寧正月辛丑樞密使吕公弼言請簡河北義勇
五分之一刺手背為上等二字令養馬習騎射而免其
戶賦甲寅詔從之(同上)
神宗時河北河東陜西三路義勇總四十二萬餘河東
弓箭手七千陜西十郡并寨舊籍四萬六千三百後歸
休息聮以為保甲云
熙寧三年知定州滕甫言臣竊謂中國之兵與夷狄之
兵常患多寡之不敵其故無他蓋中國兵有定數至於
平民則素不使之知戰夷狄之俗人人能闘擊無復兵
民之别有事則舉國皆來此所以取勝多也今河北州
縣近山谷處民間各有弓箭社及獵射守等戶習慣便
利與夷人無異乞下本道州縣令募諸色公人及城郭
鄉村百姓有武勇願學弓箭者為社每年春長吏就其
射處勸誘閱試之緩急雖不可調發亦足以為捍禦從
之王安石進呈蔡挺乞以義勇為五番教閱事上因
論及民兵安石曰募兵未可全罷民兵可漸復雖府界
亦可為至於廣南尤不可緩今中國募禁軍往戍多死
此害於仁政陛下誠罷軍職所得官十二三鼓舞百姓
豪傑使趨為民兵則事甚易成上患密院不肯措置義
勇安石曰陛下誠欲行則孰能禦此在陛下也因為上
言國之大政在兵農上曰先措置得兵乃及農緣治農
事湏財兵不省即財無由足安石曰農事亦不可以為
在兵事之後前代興王知不廢農事乃能并天下興農
事自不費國財但因民所利而利之則亦因民財力而
用也(長編)涇渭儀四州義勇萬五千人舊止戍守
經略使蔡挺始令遇上番依諸軍結陣隊分隸諸將選
藝精者遷補給官馬月廩時帛郊賞與正兵同遂與正
兵相參戰守時土兵有闕詔募三千人挺奏以義勇點
刺累年雖訓隸以時而未施於征防意可以按府兵遺
法俾之番戍無補所闕土兵詔復問以措置遠近分番
之法挺即條上以四州義勇分五番番三千人防秋以
八月十五日上十月罷防春以正月十五日上三月罷
周而復始所募土兵歲减粮八萬石料錢六千餘緍春
冬衣帛五千疋綿三萬七千兩詔從之行之諸路(長編)
十二月中書言司農寺定畿縣保甲條制凡十家為
一保選主戶有心力者一人為保長五十家為一大保
選主戸最有心力及物産最高者一人為大保長十大
保為一都保乃選主戸有行止材勇為衆所服者以為
都副保正凡選一家兩丁以上通主客為之謂之保丁
但推以上皆充單丁老幼疾患女口等並令就近附保
兩丁以上更有餘人身力少壯者亦令附保内材勇為
衆所服及物産最高者充遂保保丁除禁兵器外其餘
弓箭等許從便自置習學武藝仍乞選官行於開封祥
符兩縣團成保甲候成次緒以漸及他縣從之先是同
管勾開封府界常平等事趙子幾言近歲寇盗充斥公
為民害今欲依舊保甲各立首領使相部轄及捕賊賞
格乃下司農寺詳定至是增損行之(同上)王安石剏
為保甲之法令民自置弓箭及每小保用民力築射垜
又自辦錢粮起鋪屋三兩區每保置鼔遇賊聲擊開封
酸棗等縣民千餘人赴寺訴其不便是時五路義勇皆
改為保甲至元祐罷之上謂王安石曰用募兵與民
兵亦無異若役之過苦則亦變矣安石曰役之過苦則
變誠然募兵浮浪不顧死主之人則其喜禍亂非良農
之比然臣已嘗論奏募兵不可全無周官國之勇力之
士屬於司右有事則可使為選鋒又令壯士有羈屬亦
所以弭難也上論變義勇為民兵上曰民兵雖善止是
妨農事如何安石曰先王以農高兵因鄉遂寓軍旅方
其在田什伍已定湏有事乃發之以戰守其妨農之時
少今邊陲農人則無十五不知戰守之法又别募民為
代兵盡邊人耕織不足以給衣粮乃至官私轉輸勞費
尚患不足遇有警争則寡兵反不足以應敵無事則百
姓耕種不足以給之豈得為良法也上曰止是民兵未
可恃以戰守奈何安石曰唐以前未有點兵然可以戰
守臣以為募兵與民兵無異顧所用將帥如何耳將帥
非難求但人主能察見羣臣情偽善駕御之則人材出
而為用而不患無將帥則不患民兵不為用(長編)熙
寧四年上曰府兵與租庸調法相湏安石對曰今義勇
土軍上番供設既有廩給則無貧富皆可以入衞出戍
雖未有租庸調法亦可為第義勇以良民為之當以義
禮奬養今皆倒置涅其手背人不樂一也教閱糜費人
不樂其二也又使之運粮人不樂其三也今措置義勇
皆當反此使害在於不為義勇而利在於為義勇人以
得籍名於義勇為幸至於武藝推恩隨人材之高下使
咸有幸得之心則俗可變而衆技可成也擇其鄉閭豪
傑為之將校稍加奬拔則人自悅服矧今募兵為宿衞
及有積官至刺史以上者移此與彼固無不可况又不
至如此費官禄已足使人樂為之陛下誠能審擇近臣
皆有政事之材異時可使分將此等軍今募兵出於無
賴之人尚可為軍廂主則近臣以上豈不及此軰此乃
先王成法社稷之長計也上極以為然(同上)熙寧五
年癸亥樞密院言諸路勇敢效用法緣邊諸路經略司
勇敢效用皆以材勇應募從軍月給錢粮戰馬器甲以
時隸習若無調發皆聽還家其鬭戰勞效依次選補凡
四補至借職此弓箭手有功遷轉自押官至借職凡十
四資淹速特異非朝廷第功均賞之意先據涇原路經
略司奏勇敢武藝舊雖分等弓力多不中程精冗相參
疲弱幾半尋閱試汰去冗濫粗為精勇今以河東鄜延
秦鳳環慶熙河路各三百人涇原路五百人為額不刺
手不置營每季首赴經略司閱試及本軍注籍遇有邊
事追集給口食借官馬給草料其教習日依甲分射親
及野戰中者有賞全不中者减料錢次季又不中勒停
遇戰有功以八等定賞從之仍頒行諸路(長編)熙寧
五年執政同進呈河東保甲事樞密院但欲為義勇強
壯不别名保甲王安石曰此非王安禮初議也上卒從
安石議令盡依王安禮所奏(同上)上欲修河北弓箭
社馮京曰河北義勇十八萬自足何湏做弓箭社王安
石曰河北義勇收人戶不盡河北有許多地有許多人
何故只令十八萬人習兵為義勇而不可令盡習兵當
如今府界保法修定古者民居則為比比有比長及用
兵即五人為伍伍有伍長司馬二十五家為閭閭有閭
胥二十五人為兩兩有兩司馬兩司馬即是閭胥伍司
馬即是比長但隨事異名而已熙寧六年八月復比
閭族黨養馬法凡五路義保願養馬者戶一駟有物力
養馬者戶二疋聽以監牧見馬給之或官與其直使自
市毋或強予府界毋過三千疋五路毋過五千疋馬除
襲盗賊外不得乘越三百里三等以上十戶為一保四
等十戶為一社以待死病補償者保甲馬即馬主獨償
之社戶馬半使社人償之歲一閱其瘠肥禁苛留者凡
十有四條先自府界頒行焉在五路者要監司經略州
縣更度(長編)熙寧八年四月詔罷給田募人充役已
就募人聽如舊有走死停替者勿補先是王安石為上
言給田募役有十餘害上曰苟如此初何以有此議議
者必言所利翌日檢初議乃李承之言募弓手宜如弓
箭手為便遂作此法餘無所科安石曰只以田募弓箭
手已不如募弓手之便弓箭手雖選強壯然即取足於
一家苟可以強壯則弗却也弓手乃選強壯於無方所
募皆得直強壯也上乃令廢以田募役法(同上)熙寧
九年五月詔諸保甲可依新降隊法結隊并印新結隊
圖付兵部每一都保結與一圖結隊之法三人為一小
隊三小隊為一中隊五中隊為一大隊并引戰一人居
前擁隊一人執刀居後兼二人居左右執旗一人居中
凡五十人皆選士也有馬人與無馬人各為隊隊中兵
械或純用一色或雜用弓弩刀斧槍楯皆於結隊時商
定教習(同上)元豐二年十二月辛亥提舉廣南東路常
平等事林顔言今天下之民家為之保保為之長長為
之正者豈特不容其奸而已蓋歸兵食於農藏武士於
耕夫所謂教而後使之道也欲乞本路㳂江海諸州依
西路法訓閱使其人既熟山川之險易而又知夫弓矢
金鼓之習則一方自足為備可以不勞北兵矣詔下廣
南東路經略轉運提舉鈴轄司相度皆言廣惠潮封康
端南恩七州皆並邊及江海外接蠻賊司可依西路保
甲教習武藝從之(長編)元豐六年十月權發遣京西路
轉運判官孫覺言看詳諸路廵檢土兵立法之意蓋為
其人習知本處人情出入道路易以緝捕盗賊近廵歴
諸州見所招土兵多老弱不堪被甲可擒盗者十無三
四仍未必皆土人欲乞逐路委監司一員選留外改刺
遂州廂軍從之(同上)
哲宗元祐元年七月右司諫蘇轍奏曰臣竊見夫
仁宗朝河北河東初置義勇至英宗朝推行其法漸及
陜西皆以地接邊羌有守禦之備每歲冬教一月民雖
以為勞而邊防之計有不得已及熙寧中更置保甲使
京畿二三路之民日夜教習三聖臨御知其不便率皆
罷去民得歸秉耒耜盗賊因此衰息歌舞聖德無有窮
已惟有冬教一月之法三路以被邊之故民習為常不
敢辭愬至於京畿諸縣累聖以來為輦轂所在素加優
厚今乃與三路邊郡為比一例冬教情所未安伏乞聖
慈深念根本之地所宜寬恤特與蠲免(同上)十一月
殿中侍御史吕陶言伏見保甲法雖已更改猶有二弊
未便於民其一為罷去二十畆已下免教指揮却令五
等戶有三丁者皆赴冬教一月緣民之貧富不等子之
多少而教與不教則有幸不幸今田百畆家有二丁則
免教是謂之幸田有十畆家有三丁則赴教是謂之不
幸比貧富力役大為不均臣愚欲乞於三等已上或等
第雖低而家業及一百貫有三丁者方得差充其一為
陜西州郡今秋雨澇人戶有訴灾傷去處而蠲稅不及
五分並湏赴教官司奉法不敢放免臣竊謂保甲之令
行已累年朝廷知其有弊多所釐改欲民休息若雖候
灾傷及五分方與免教亦恐德澤未廣臣愚欲乞應係
灾傷縣分兼特免冬教以惠畿内三路之民詔府界保
甲人戶五等已下地土不及二十畆者雖三丁以上並
免教從陶請也(長編)元祐二年詔諸路廵檢土兵額
半差禁軍以樞密院言土兵本以諳悉山川地理易於
捕寇今歲久以親戚鄉里之故或庇其為奸請以禁軍
相兼故有是命(同上)紹聖三年三月樞密院言廣南
東西路搶手土丁熙寧舊法一年縣教一年上州昨
自元祐以來罷上州只令縣教慮因此漸成廢墮詔依
熙寧舊法(同上)
高宗建炎元年張慤請募民聮以為什五使合力抗敵
謂之廵社有甲隊步射之制擇土豪一人為都副總轄
詔頒行天下二年詔陜西河北依舊餘皆罷紹興初
王庶知興元兼利路安撫籍諸縣良家子弟號曰義士
每兩丁取一三丁取二與免戶下物力錢每五千為一
隊以知縣為軍正尉為軍副日閱於縣月閱於州不半
年有兵二十萬今川口義士尚衆皆庶倡之也其後
紹興四年承楚秦州各置水寨民皆團聚紹興二十
一年張輔世言利路義士就令土豪領之多率歛邀求
役無虚月望放歸農詔申樞密院紹興三十一年詔
籍鄉兵知荆南府續觱乃請籍民為義勇其法取於主
戶之雙丁十戶為一甲五甲為一團皆有長擇一邑之
豪為總首歲於農隙教閱官給其糧其後籍者至七八
千人
孝宗乾道五年三月淮西副總管王公述進對一曰淮
甸義兵可按教不可久勞有妨耕種淳熙三年二月
上御便殿閱兩浙福建土兵上曰軍士皆好身手教閱
甫三數月事藝已精熟弓弩手自可比殿前司之數因
諭輔臣曰向來兀术入寇陳思恭邀截于平江官兵乃
用長槍不能及敵兀术遂以輕舸遁韓世忠江上之戰
亦然若用弓弩兀术必成擒矣今次州郡起發禁軍土
軍極整肅茲又及時遣歸更加激犒他時調發必易集
(聖政)淳熙四年八月壬申進呈前來教閱民兵兩淮
荆襄總費為緡錢三十六萬有竒米三萬石有竒上曰
此謂逐路追集教閱耶趙雄奏兩淮各就漕司逐路教
閱江陵襄陽荆門各就逐州上曰如此則可與降指揮
候農隙日令守臣教閱一月(聖政)淳熙十一年十二
月上曰議者多言邊郡太守湏是久任今邊郡無兵雖
久任何益大軍皆在江南若是創置又費衣粮却是弓
弩手民兵無養兵之費有養民之益緩急亦可用(同上)
再攷民兵自府兵之法廢代宗時李抱真為澤潞觀察
留後凡八年抱真策山東有變乃籍戶三丁擇一蠲其
徭租給弓矢令閑月得曹偶教戰習射歲終大閱第能
否比三年皆為精兵舉所部得戍卒二萬既不廪于官
而府庫實遂雄山東天下稱昭義步兵為諸侯冠其後
李德裕為劒南西川節度代請甲人安定弓人河中弩
人浙西繇是蜀之器械皆犀銳率戶二百取一人使習
戰貸勿事緩則農急則戰謂之雄邊子弟於是二邊寖
懼南詔請還所俘掠四千人吐蕃維州將悉但謀以城
降五代唐潞王詔天下大括將吏又發民為兵戶出征
夫一人自備鎧仗謂之義軍用張延明之謀也得征夫
五千人實無益於用而民間大擾
晉齊王敇籍鄉兵每七戶共出兵械資一卒號武定軍
國朝咸平四年又括陜西丁壯共得萬八千號保毅軍
景德二年曹瑋請以邊民應募者為弓箭手及治平
元年籍陜西鄉丁為義勇軍及令環慶鄜延為撥保毅
軍為義勇初宰臣韓琦言今之義勇河北幾十五萬河
東幾八萬勇悍純實出於天性而又有物力資産父母
妻子之所係若精加㨂練亦唐之府兵也陜西當西事
初亦嘗三丁選一為弓箭手其後刺為保捷西夏納欵
朝廷釋之河北河東陜西當西北控禦之地其勢一也
今若於陜西諸州亦刺義勇止刺手旁亦無驚駭一時
雖擾終成大利上乃命徐億方諸州籍之得義勇十二
萬二千五百人初韓琦欲刺陜西民為義勇諫官司馬
光抗章數十力言其不可
四朝志序國家籍郡國鄉里及旁塞之民與其丁壯
子弟之應募者隸習武事備戰守曰義勇曰弓箭社
曰保毅曰寨戶曰疆人曰上丁曰弩手曰洞丁曰槍
手曰弓箭手曰敢勇曰蕃兵各因其方之民而名之
通謂之鄉兵
自熙寧以來民兵莫盛於保甲王安石欲變募兵而行
保甲帝從其議熙寧三年始聮比其民以相保伍乃詔
畿内之民十家為一保選主戶一人為保長五十家為
大保選一人為大保長十大保為一都選衆所服者為
都保正又以一人為副應主客戶兩丁以上選一人為
保丁附保兩丁能有餘丁而勇壯者亦附之先行畿甸
既就緒遂推之五路以遍于天下初以捕盗賊而相保
任而未隸以武事四年始詔畿内保丁隸習武事元豐
元年呈引府界保甲藝成者帝親閱之擇其能者官使
下者亦賜金帛元豐四年詔五路義勇悉改為保甲其
年府界河東陜西歲費三十一萬三千一百六十六緍
而團教之賞為一百萬緡有竒凡教習歲遣使則謂之
提舉按閱率以近臣挾内侍往諸路皆以番次藝成者
先按閱率五六歲一遍獨河東以金帛不足以賞乃至
十一歲上詔晉人介居二敵之間講勸不可復加賜緍
錢十五萬其繫廂義勇保甲及民兵合七百一十八萬
二千二十人自保甲之法立争之甚衆文潞公司馬公
皆請罷保甲韓維吕公著范純仁王巖叟皆深言其弊
渡江以來楚秦州各置水寨民皆團聚邀擊賊衆上曰
淮甸遺民能力奮忠義如此水寨民兵並與放十年租
稅
總論民兵國初京師之兵強州縣之兵弱一有警急悉
調京師京師不足以民兵足以振武保捷宣毅義勇皆
兵出於民而籍之州縣者也是故禁旅不若土人陳貫
言之
見衞兵出戍
東兵不及土兵田况言之
田况言振武保捷皆是土兵材力伉健武藝精強其
餘請給甚微不及東軍之下者新添虎翼軍不知戰
鬪若添土兵請給其立功必不在東軍之後
彼其習於風土長於戰鬪故能動有成功慶歴初詔刺
四路弓手張公方平曰不可
康定元年詔陜西河東河北京東西路籍民為弓手
強壯慶歴元年詔京東西路弓手強壯悉刺充保毅
軍陜西路悉刺充保捷軍
韓公曰可卒刺之
慶歴二年詔琦嘗奏本路諸益軍馬詔琦詳度以聞
𤦺請陜西弓手悉刺充保捷指揮諸州保毅軍河東
河北義勇皆涅手
治平初詔刺陜西義勇温公曰不可韓公曰可卒刺之
(見前)夫以祖宗之至仁大臣之至忠而籍民為兵猶莫
之免良以費省而足用也馴至熙寧因趙子幾之言行
保甲之法(見前)夫保甲亦民兵也而為法既密(見前)為
教益酷鞭笞之苦誅求之苦不得免焉民不堪命則有
執指使逐廵檢攻提舉幹官以輸其忿而已(見上)安得
人人如黃廉之在河東也哉
元祐元年黃廉提舉河東路保甲凡二年雖在團教
場未嘗易儒服元豐末他路擁兵殺官吏獨河東保
甲不為犬吠之盗
噫是無以議為也有如弓箭之刺率皆市人不可用而
宣毅驕甚所至為寇何韓之慮不及張耶
墓志時於諸路刺弓箭手為宣毅保捷指揮方平連
争之不從所刺兵皆市人不可用而宣毅驕甚所至
為寇識者以為不從方平言為恨
義勇之刺其後運糧戍邊率以為常何韓公之慮又不
及司馬公耶(上文)曰張公司馬公慮甚遠矣而韓公亦
未可深貶也石壕之詩公蓋誦之久矣彼誠見夫漢唐
調發之弊故欲收拾強悍者養之以為兵則良民可以
保其相聚之樂雖稅歛之厚不恤也
别錄琦議及養兵事慨然曰琦有所思而得養兵雖
非古然自有利處昔者發百姓戍邊無虚歲杜甫石
壕吏篇調兵於民其弊至此後世既收拾強悍無賴
者養之以為兵良民雖稅歛良厚而終身保骨肉相
聚之樂此豈小利
公之慮及此又安得以一時之見而盡非之哉(林駉文)
羣書考索後集卷四十一
