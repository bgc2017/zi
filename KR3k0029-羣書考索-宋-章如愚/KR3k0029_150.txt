羣書考索續集卷十九
宋章如愚編
律歷門
律歷
律歷志書黃帝使伶倫造律吕大撓作甲子當時已有
述而著之者(晉志云炎帝分八節以始農功軒轅紀三綱而開書契乃使羲和占日常儀占月車)
(區占星氣伶倫造律吕大撓作甲子隸首作筭數容成綜斯六術察發斂正閏餘述而著之謂之調歷)降
及唐虞堯正歷象舜同律度二典所載大略可知然則
律歷之書自代易結繩以來已有之矣漢藝文志術數
類有律歷術等書有黃帝五家歷(三十卷)顓帝五星歷(十四)
(卷)夏商周魯歷(十四卷)於以見重黎義和昆吾(夏)巫咸(商)
史佚(周)之徒歷世相傳考正天象欽授人時必資是書
以相證驗衰周之季天子不頒朔諸侯不告朔日官不
授時日御不知閠夫子乃述夏時作春秋假日月以定
歷數丘明同聖人之好惡因發凡起例以明之宋之子
韋齊之甘德魏之石申亦皆有星經以傳於後(其書並見漢唐)
(藝文志隂陽家有宋司星韋三篇景公史也漢天文志論五星皆據甘石經云)迨漢太史公始
定其名曰律書歷書班固叙劉氏三統歷譜更謂之律
歷志漢魏而下迄于隋唐皆仍其名而損益其法是知
律歷志無代無之歐陽公脩作唐志乃謂夏商周以三
統改正朔歷法不傳其作五代司天考又謂三代中間
千有餘歲遺文曠廢六經無術孔子之徒亦未嘗道也
是果孔子之徒之意乎黃帝而下六家之歷與律歷等
書又曷嘗曠廢而無傳乎必以秦火之餘殘缺不全則
易以卜筮之書得存而秦人猶用顓帝歷其不遭煨燼
可知矣必以六歷等書出於諸子之妄為則武帝太初
以前古歷已具而六經䜟緯至西漢之末始出其非諸
子之妄為可知矣味歐陽公之言殊未詳所謂(謂六經無術孔)
(子不道者不明言所以起律歷之術也三代歷法不傳遺文曠廢則非矣晉志曰黃帝使羲和占日堯典曰)
(乃命羲和夏書曰羲和湎滛歷書曰顓帝命重黎重黎與羲和乃官名初非人之名也)史律書
論八風六律六吕二十八宿史歷書言三王之正及
五德之傳以漢為水德
前漢律歷志(後漢附)一曰偹數二曰和聲三曰審度四曰
嘉量五曰權衡數者一十百千萬也所以筭數事物
順性命之理也本起於黃鍾之數始於一而三之三三
積之聲者宫商角徵羽也陽六為律隂六為吕律以
統氣類物吕以旅陽宣氣有三統之義焉三統者天施
地化人事之紀十一月乾之初九故黃鍾為天統律長
九寸六月坤之初六故林鍾為地統律長六寸正月者
乾之九三故太簇為人統律長八寸象八卦其於三正
也黃鍾子為天正林鍾末之衝丑為地正太蔟寅為人
正度者分寸尺丈引也量者龠合升斗斛也衡權
者衡平也權重也數職在太史羲和掌之聲職在太
樂太常掌之度職在内官廷尉掌之量職在太倉大司
農掌之衡權職在太行鴻臚掌之漢興以張蒼言用
顓帝歷武帝募治歷者造太初歷廼選治歷鄧平與民
間治歷者唐都落下閎與焉其法以律起歷淳于陵渠
復覆太初歷日月如合璧五星如連珠遂用鄧平歷元
鳳三年詔雜候上林清臺課諸歴䟽密凡十一家太初
歷第一自漢歷初起盡元鳳六年三十六歲而是非堅
定漢成世劉向總六歷作五紀論歆作三統歷及譜
後漢元和二年制曰史書用太初鄧平術冬至之日
日在斗二十二度而歷以為牽牛中星先立春一日則
四分數之立春也而以折獄斷刑於氣已遷今改行四
分漢靈帝時劉洪始悟四分疎闊皆斗分太多故也作
乾象歷(見晉志)
總論書志所由起太史公律歷書即太初歷法也班孟
堅律歷志即劉歆三統歷譜也(司馬彪云揚雄太玄亦效三統或云本之太初)
(歷)蔡邕與劉洪共述律歷記著之漢史其後范曄則集
錄以為東漢志(司馬彪亦嘗集以為志矣)魏氏以來杜䕫荀勖皆推
音律韓翊(黃初歷)揚偉(景初歷)晉劉智(正歷)王朔之(通歷)羌岌(三紀)
(歷)之徒皆著歷法其後房玄齡等集為晉志而名曰御
撰長孫無忌等用劉歆舊式叙述宋錢樂之後齊芳深
隋牛弘何妥之律何承天(宋元嘉)祖冲之(宋甲子元歷梁武帝用之)與
夫李業興(西魏)甄鸞(周)馬文顯張賓張胄元(隋)之歷以為
隋志而宋朝歐陽公脩取傅仁均(晉志以為帝嚳)李淳風僧一
行之歷以為唐志其五代司天考則馬重績曹士蒍王
樸之成法也夫深於律歷之術而作為律歷之書志自
漢而下太史公一人而已蔡邕抑又次焉其餘盖有不
知而作之者班固之徒是也杜預之言曰劉氏三統歷
班固不覺其疎而更以為密司馬亦云三統尤為疎闊
而揚雄心惑其說採為太玄班固謂之最密而著于漢
志其不知而妄言之者歟(杜預之言見東漢志劉昭補注司馬彪同)吁諸史
書志惟天文律歷注釋不同讀之者難以遽曉暇日悉
抄所疑以待知者非曰能之願學焉此其志也(揚雄太玄或言)
(其本之太初歷雄與歆俱事王莾故司馬彪謂傚其三統也)
諸志皆祖太史公太史公嘗言六律為萬事根本故太
初歷法皆本於律班固之論五則梁武之制四通京房
準以六十錢樂之轉為三百皆推而廣之也太史公嘗
言天運三紀而大偹(天官書曰天運三十年而小變百年中變五百年大變三大變一紀)
(三紀而大偹四千五百年也)故太初歷元以三紀為率(四千六百一十七年并閏)
(月皆在其中也是謂上元甲子貴三五也)劉歆之三統(甲子甲辰甲申也見三統異同說)蔡
邕之紀元(東漢志述蔡邕劉洪之法曰二十蔀為紀三紀為元正與太初歷同)羌岌之紀
法(以甲子甲辰甲申為三紀甲子元歷此亦太史公貴三五之意)皆推而廣之也大抵
歴代之談天文律歷者皆祖述太史公之法而推廣其
所未偹其或變更損益第第相非其說固不為無所據
而亦未可盡信也(唐一行倚太衍之數以起歷與太史公推律之法不同至其演起元亦本)
(之太史公耳晉志曰司馬遷八書言律吕粗舉大經則後世所推者皆其節目也)
唐史志歷不志律(太史公作律書亦以太初歷起於律故也)兩漢晉隋書
志皆兼律歷惟新唐史志歷而不志律何也按唐于歷
凡八改自高祖戊寅歷訖于昭宗崇元歷是也戊寅歷
作傅仁均行之未幾李淳風盡更蔀紀元日分度之舊
而立總法千三百四十以一之盖其法已主乎數而不
專乎律矣一行倚大衍之數立推步之術與遷固以律
起歷之說愈不同矣自此以下所謂五紀(代宗)正元歷(德宗)
觀象(憲宗)宣明(穆宗)崇元歷(昭宗)皆因大衍之數而微加增益
焉耳此唐家起歷之法主乎數而不主律故新史志歷
而不志律也(唐律見樂志)夫太史公以六律為萬事根本後
之言歷皆基焉惟一行推易數作歴十二篇而不議以
律起歷之意(其間止有律生於辰一句)者又何也唐志曰歷起於數
數者自然之用其用無窮則無所不通以之於律於易
皆可以合也斯言得之矣
漢歷之數起於黃鍾之龠龠之狀似爵(酒爵也)一龠之黍
入諸黃鍾律管之中無欠無餘故曰黃鍾之龠也五量
起於黃鍾之龠耳歷何以起於黃鍾之龠哉按落下閎
筭法其法以律起歷曰律容一龠積八十一寸則一日
之分也是知黃鍾之律容一龠長九寸九九八十一則
為八十一分漢歷統母日法則本諸此也分一日之度
為八十一分是一日之分之數起於黃鍾之龠也其歷
法大綱皆起於黃鍾之律矣唐志曰漢造歷始以八十
一分為統母其數起於黃鍾之龠盖其法一本於律此
言此意甚曉然而學者不悟乃曰漢歷起於此而不曰
漢歷之數起於此差之毫釐謬已千里
律
候氣律樂律笛律異同淳古之葦龠女媧之笙簧此律
吕之制所由起也(見晉隋志)伶倫取于竹斷兩節間長三寸
九分而吹之以為黃鍾之宫(調之含少)次制十二筩寫鳳之
鳴辨雌雄為律吕夫十二律皆不盈尺而黃鍾含少三
寸餘伶倫吹以聽鳳典同吹以辨隂陽之聲太史公所
謂聞聲而知勝負之數班志所謂氣合而生風之由果
樂律耶果候氣之律耶詩曰鳳凰鳴矣于彼高崗荀卿
曰有鳳有凰其聲若簫盖鳳有中和之氣有高㓗之情
吹律以寫鳳鳴則律吕之調自應宫商之音自和古人
以氣聽以聲聽聲氣俱和故可合天地之風氣而辨隂
陽知勝負也黃鍾之宫自三寸餘而至於九寸吹以命
之為和聲之律可也為候氣之律亦可矣淮南子曰黃
鍾之律九寸而宫音調晉志曰黃帝作律以玉為管長
尺而六孔以為十二月音於此見二者無異議矣至於
漢章帝時史奚景於舜祠下得玉律六孔反以為尺此
正與黃帝所制玉律同然則古者所謂樂律長不過尺
所謂候氣之律長不過九寸晉荀勖制黃鍾之笛其長
三尺八寸凡十二笛之制短者不减二尺餘較之古者
之制何如哉曰此笛律也與古者樂律候氣律皆不同
也今人或以十二笛為古人樂律候氣律者皆非也昔
京房有言曰截管為律吹以考聲術家以其聲微而體
難知其分數不明故作凖以代之觀斯言則知梁武帝
荀勖笛律之制甚長亦以樂律分寸皆不盈尺其體難
知故更制十二笛也古人妙於聽聲故黃鍾含少不四
寸而可知後世拘於形器黃鍾之笛雖數尺餘其聲未
必真也晉志曰古人調律出於耳聽後世則據尺度以
為之適足易差斯言盡之矣太史公律書以兵言律以
神言律其亦得律外之意歟
律度長短不同班志黃鍾律長九寸太簇八寸林鍾六
寸(其餘相生皆有定數)京房律法司馬彪律志鄭玄注月令蔡邕
月令章句及杜䕫荀勖所論皆與漢志同夫太史公歷
書既言九九八十一為宫則是黃鍾律長九寸明矣及
其論律數也乃謂黃鍾長八寸七分一為宫太蔟七寸
二為商林鍾五寸七分四為角者此特以黃鍾九九八
十一之數故其長八寸七分一也三分損一下生林鍾
五十四之數故曰林鍾五寸七分四也林鍾三分益一
上生太蔟七十二之數故太蔟七分二也假律寸之分
以生律數爾非所以論制律長短之定式也又按隋書
志和聲類曰司馬遷以黃鍾長八寸七分之一太簇長
七寸七分二林鍾長五寸七分三皆樂之三始十二律
之本末也(前律歷志權衡類云七始者天地人四時之始也樂以黃鍾太簇林鍾為天地人三始)
觀隋志之言則知太史公又以黃鍾律數損益相生而
著作樂七始之義亦不可拘以制律長短之定式也夫
然則制律長短之定式黃鍾九寸太蔟八寸林鍾六
寸也宋何承天新率乃謂太蔟八寸二釐林鍾六寸一
釐惟黃鍾無加損隋劉焯校定鍾律乃謂太簇八寸一
分四釐而黃鍾林鍾亦無損益二子所制三始之律或
遵定式或加餘分者又何歟盖二子各以己意推測律
吕而求合於古人不宜以古人之式曲從二子也(兼古今尺)
(度長短亦自不同見下律圍周經嘉量古斛之制不同黃鍾容黍多寡數說)
律圍周徑不同(圍徑之說如量木之小大自外圍之設若得九寸則徑三寸但是三分得一而)
(已)月令鄭氏箋云元律空皆圍九分徑三分隋志引
班固云黃鍾圍九分(意謂長九寸故圍九分也餘律皆倣此)林鍾圍六分
太簇圍八分後魏安豐王依班固志作律吹之皆不合
是則班固之說非鄭玄之說是矣攷之隋志云開皇中
牛弘等參攷古律度各依時代制其黃鍾之管俱徑三
分長九寸度有損益故聲有高下圓徑長短與度而差
(見隋志律直日毛爽鍾譜云)又以知十二律雖皆徑三分圍九分度
有損益無怪乎古今之制不同也又嘗觀隋志之言曰
古之九數圓周率三圓徑率一其術䟽舛自劉歆張衡
等各設新率未臻折衷惟宋祖冲之約率圓徑七圓周
二十二(加一分)毫釐盈朒(女六反)無所不辨然後知古者周
三徑一乃律管自然之數文竹所生非人之為也古人
推以起度以徑一則圍三徑三則圍九言大略然也隋
志所謂祖冲之法辨析毫忽施於起度之際則可知其
制律而不因其周徑之自然則不可也烏可例以古術
為䟽舛哉苟不因其周徑之自然而旁庣其腹求合密
率則容黍有多寡其差益遠矣(旁庣之說見後律嘉量論)
律吕上下生不同(隔八相生謂如黃鍾為宫宫生四音并變宫變徵為七音未一音變徵即)
(蕤賓也窮則反反則重上生也)梁武帝鍾律紀論云(見隋志)京房馬融
鄭玄蔡邕至蕤賓並上生大吕而班固志至蕤賓仍以
次下生若從班義則夾鍾惟長三寸七分有竒律若過
促則夾鍾之聲成一調中吕復去調半是過於無調仲
春孟夏正當生養其氣舒緩不容短促求聲索實班義
為乖又晉志曰淮南京房鄭玄諸儒言律吕者皆上下
相生至蕤賓又重上生大吕夷則上生夾鍾無射上生
中吕此三吕於司馬遷班固所生之寸數及分皆倍焉
餘則並同斯則伶州鳩所謂六間之道揚沈伏黜散越
假之用者也變通相半隨事之宜贊助之法也晉志謂
吕不韋春秋上下生之說亦然晉志列十二辰之律上
下相生止言兩未兩酉兩亥兩丑两夘之所生不言午
申戍子寅辰六辰晉志又曰凡音之體務在和韵益加
倍損則减半其於本音常為無爽然則言一上一下者
相生之道也言重上生者吹候之用也於蕤賓重上生
適會為用之數故言律者因焉非相生之正也通典
至蕤賓亦重上生大吕所謂五下六上也六律為陽
六律為隂陽生隂為下生隂生陽為上生所謂律娶妻
吕生子也至蕤賓重上者生賓陽律當三分損一下生
大吕今而曰上生則三分益一而生大吕也一損一益
長短之相去倍半異同之論何者為是(以上生下者三分生二分所謂)
(三分損一也以下生上皆三分生四分所謂三分益一也)晉志之言曰一上一下者
相生之道也言重上生者吹候之用也於蕤賓重上生
者適會為用之數故言律者因焉非相生之正斯言得
之矣何者十一月一陽生故陽生隂皆為下生五月一
隂生故隂生陽皆為下生蕤賓五月陽律也于時隂為
主故陽生隂為上生也吹律候氣變通之法當然也黃
鍾為宫隔八而生七音至蕤賓而終窮則反故蕤賓重
上生也班固論隂陽相生之正然不可施之推候之用
京馬鄭蔡論吹候之用然不可施之相生之正若依班
志陽律皆謂之下生隂吕隂吕皆謂之上生陽律則以
損益計之十一月黃鍾律長九寸而十二月大吕止長
四寸二分而已正月太簇律長八寸而二月夾鍾止長
三寸七分而已三月姑洗律長七寸二分而四月中吕
止長三寸三分而已不應長短之相間厠如是之不齊
也依京馬鄭蔡之說自黃鍾以往陽生隂為下生自蕤
賓以往隂生陽為下生則黃鍾九寸大吕八寸四分太
簇八寸夾鍾七寸五分姑洗七寸一分中吕六寸七分
陽氣自下逹上漸得其序律管以次而减之亦有次第
矣用以推律候氣則此是而彼非矣又况京馬鄭蔡以
中吕長三寸三分則縱益其一烏能復生黃鍾九寸之
律哉是知班志論隂陽相生之正理則可而必施之吹
候之用則當從京馬蔡鄭之說(太史公律書蕤賓上生大吕律長七寸五分餘)
(亦自蕤賓重上生也晉志乃曰上生大吕司馬遷班固之寸數皆倍焉何也夫十二辰之律隔八相生舊矣今)
(晉志論大吕太簇皆未宫所下生上生之律夾鍾姑洗皆酉宫所下生上生之律中吕蕤賓皆亥宫所下生上)
(生之律應鍾為已宫所下生之律至於黃鍾獨不言所生之自不知午申戌子寅辰六位何以不與豈二位同)
(一致耶)
律候氣之法不同東漢志及晉志並云候氣之法為室
三重戶閉塗釁周密布緹縵室中以木為案每律各一
内卑外高從其方位加律於上以葭莩灰抑其端氣至
者灰去隋志云高祖遣毛爽等以律著室中以木為案
十有二具每取律吕之管隨十二辰位置于案上而以
土埋之上平于地中實葭灰而以輕緹素覆律吕每其
月氣至與律宜符今世有言候氣法者以為十二笛隨
方置于室中天地之氣合以生風八風從律而不奸則
灰飛應候自然不爽此候氣之法有三說也必以人情
推之則隨律長短埋于地中之說為正盖隂陽之氣嘗
先萌於九泉之下氣之至也距地而有淺深故律管之
度有長短隨時而應自然不差必謂律置虚案之上不
入地中而氣候自應已似迂闊之談至於候氣之管自
黃鍾而下未有過九寸者今世謂十二笛律可以候氣
此又失之誣也不然古人權土炭之低昂盖以陽氣燥
而土炭輕隂氣濕而土炭重後齊芳深作輪扇二十四
候中節之氣亦置諸地中而驗之也(律書論八風應八節之律即所謂八)
(風從律也必謂笛律足以候之固有此理特不如地中候氣律易驗之為佳耳)
律氣盛微不同晉志論律吕氣至吹灰動榖小動為和
大動君弱臣強不動君嚴暴之應至隋高祖令毛爽候
氣律灰或三五夜而盡或一月纔飛少許牛弘遂謂灰
飛半出為和氣其政平全出為猛氣其臣縱吹灰不出
為衰氣其君暴高祖駮之曰臣縱君暴其政不平豈由
月别而有異耶弘不能答夫氣應有盛有微故灰飛有
遲有速此特中節之氣不齊與隂陽太少之不等耳非
如常燠常寒時暘時雨足以驗政治之得失也隂陽家
使人拘而多忌諱遂以君暴臣縱月異而時不同歸咎
於律氣之盛微則非矣宜乎牛弘不能答高祖之問也
天地人三統不同班志曰黃鍾為天統林鍾為地統太
族為人統又曰歷數三統天以甲子地以甲辰人以甲
申天既以子丑寅為三統而又以子辰申為三統者何
哉按班志本文天施復於子故曰甲子地化自丑畢於
辰故曰甲辰(物生三月畢)人生自寅成於申故曰甲申以(施工)
(畢於七月也)不言丑而言辰不言寅而言申亦猶地統林鍾
不言丑而言未之衝也自子至辰凡五數自辰至申亦
五數自申至子復得五數是班志所謂三五相包即太
史公所謂王者必貴三五之說也以三正論之則子丑
寅也以三五論之則子辰申是也三五以用言三正以
體言其實三統無異義也李竒韋昭注釋班志所謂甲
子夏四月朔也甲辰殷正月朔也甲申周正月朔也然
班固論律歷三統而李竒等乃以月朔為言豈必夏殷
周正月凡係朔日皆是甲子甲辰甲申耶况夏建寅人
統也今乃曰天統以甲子為夏朔日周建子天統也今
乃曰人統以甲申為周朔日似與本文相戾不若本文
天施地化人生之說為有據也又按晉志晉孝武時後
秦羌岌推上元甲子至太元九年甲申歲凡八萬四千
四百餘年有甲子紀甲辰紀甲申紀謂之三紀歷正合
班志所謂歷數三統天以甲子地以甲辰人以甲申之
說知此說又何必以朔日為言哉(李竒以朔日為言是非固未可辨特不可)
(以朔日為三統也或謂為起歷之元按東漢志歷法夏用丙寅周用丁巳亦非甲辰甲申明矣)
三統之實與三始之義按漢志天數九黃鍾九寸九九
八十一此黃鍾所以統母也十九年為一章八十一章
為一統此黃鍾之實也(實者言其極數之所成也)地數六林鍾六寸
六六三十六乘之以十則三百六十當朞之日此林鍾
之實也人數八(八卦之位八佾之音之謂也)太蔟八寸八八六十四
卦此太簇之實也夫天數九地數六人數八此三統本
然之數也推而廣之極其數之所成則八十一章為黃
鍾之實三百六旬為林鍾之實六十四卦為太蔟之實
劉歆班固論易天人道多附會牽合惟三統之實無疑
議(太史公論黃鍾九寸九九八十一故又云八寸七分一也與八十一章之意同也)漢志權衡
類以天地人為樂律之三始盖黃鍾為宫天之始也太
族為商人之始也林鍾為角地之始也此即太史公舊
法也夫黃鍾為宫則林鍾徵今而曰林鍾為角乃以宫
商角為樂之三始非論相生之正也(又七始說附見和聲類天地人四時)
(也又見聲始於宫窮於角說)
黃鍾律數三復而得甲子落下閎運筭以律起歷曰律
容一龠積八十一寸則一日八十一分也以長相終律
長九寸凡百七十一分而終復三復而得甲子夫律長
九寸而為九十分也又加之一日之法八十一分則合
為一百七十一分也三復則合為五百一十三分也一
甲子六十日也九甲子則五百四十日校之三復之數
多二十七日而已意者以九寸之律乘六十日之數凡
九六五十四而甲子復也
羣書考索續集卷十九
