羣書考索後集卷五十六
宋章如愚編
財賦門
役類
三代役法莫詳於周周禮五兩軍師之法此兵役也惟
田追胥之法此徒役也府史胥徒之有其人此胥役也
比閭族黨之相保受此鄉役也有司徒焉則因地之善
惡以均役有族師焉則校民之衆寡以起役有鄉大夫
焉則計年之老少以從役有均人焉則論歲之豐凶以
行役役云衆矣
秦廢井田開阡陌民始困於役商鞅立法一歲屯戍一
歲力役三十倍於古
漢高初興十里一亭十亭一鄉置三老以事相教復勿
經役以嗇夫收賦稅以游徼禁盗賊所以役民者歲不
過三日所謂涆戍也不行者出錢三百以給戍者此因
秦制也
惠帝舉民孝悌力田者復其身孝景令男二十而始
傳以給公家徭役年九十者一子不事八十者二子不
事武帝天漢四年敷役發七利之論(注曰吏有罪一亡命二贅壻三)
(賈人四故有市籍五父母有市籍六大父母有市籍七)孝昭元鳳中雇役有三
品之號(内有卒更踐更過更三品之號)漢末天下大亂民皆役於兵無
復制度至於北齊始定制丁男之役歲不過二旬(又十五以)
(下為少者皆復役)文宣中九等之戶富者税其資貧者役其
力
後周太祖創制六官掌力役之政令遂分為三等豐年
則役不過三旬中年則二旬下年則一旬起役無過家
一人武帝頒新令制立保正之法以相檢察焉
魏初高宗民無官役豪強誅歛李冲上言復立三長五
家立一鄰長五鄰立一里長五里立一黨長海内安之
隋文之制歲役不過二十日不役則取其資
唐太宗初置租庸調之役謂之庸歲不過二十日閏加
二日不役日為絹三尺有事而加役二十五日免調二
十日租調俱免通正役不過五十日自楊炎變兩税法
取大歷中一年科歛多者總為二稅則昔日之庸固已
在其中矣(東坡亦有是言)
宣帝之詔州縣差役不均自今每縣據人貧富及役輕
重作差役簿送刺史標簿輪差則是庸錢已歛而差役
猶在民也武德中量其産定為三等九年又詔為九等
天寳中勅定戸籍每有差科先從高等别籍異居者有
禁客戶終年者編籍唐之役法蓋亦詳矣
宋舊法雖因唐制州縣之役悉差鄉戶坊郭之間或有
科配然太祖以來未嘗輕於役民浚河通漕凡以為名
上憫其勞日加廪給且立為定式先是多以道路為民
為逓夫而太宗乃詔郡國悉行禁止其不忍於役民者
如此興國九年赦江南兩浙荆湖南北人戶有丁錢
今以二十成丁六十入老其未成丁入老者並與蠲放
真宗時定均役之法所以抑豪強之避徭役也列聖嗣
守此意不墜南豐曾公所謂民或老死而不知加力政
然憂憐怛惻常謹復除之科急擅興之禁蓋未嘗興一
暴役者此也鄕戶致力以供上歲月番休勞逸相代吏
若徇理不以非法加民則被役之家本無大苦然役人
既為稅戶家有産業誅求必得吏少廉隅不免侵取此
役法之所以弊而蘇公轍所以拳拳言之也科役既多
人規避免天下始有不均之患
神宗即位之初詔臣僚集議役法更議蓋始於此因三
司韓絳之請也熙寧以來始有募役之法錢收上戶
緡錢以助役加以二分寬剰為水旱之備人立保伍以
防民姦民以保甲相聫屬而官敷民錢以募役二者若
不相病一時名臣如司馬公蘇文忠公極議其免役之
失而卒不能奪荆公新法之謀熙寧十年知彭州呂陶
奏朝廷欲寬力役立法召募初無過歛之意有司奉行
過當增添科出謂之寬剰自六年行役法至今四年本
州已有寬剰四萬八千餘貫以成都一路計之無慮五
六十萬推之天下當有六七百萬貫寬剰矣書不報
元豐七年計天下免役歲收千八百七十餘萬緡而場
稅之入粟帛之收不與焉元祐更差法間有兼募者
紹聖又復改議而差法行矣初神宗立役錢嘗名為
即役矣慮名以為助則是未能盡免異時或有循名以
行既差役又歛錢於是槩名曰免役以杜塞之紹聖中
詔諸縣毋得以催稅追甲頭保長毋得以雜事追保正
副在任官不得以承帖為名占彼使令者坐賦輸錢管
催督租州縣輙令陪偹輸納以違制論崇寧初尚書省
言民戸既以輸錢免役豈可復差前嘗令太保畏催稅
而不給雇直是為差役非免役也於是詔提舉司以元
輸雇錢如舊法均給元豐舊法有耆長戶丁壯丁三
色雇錢耆長管烟火戸長僚稅壯長承文引紹興十
年後臣僚言增免行雇役錢充軍須收入總制窠名自
後三色無庸錢勸率義役渡江兵興用度不給雇役之
錢非復衰日之舊併與所謂寬剰者皆入經賦而民之
應役者如故也
唐人有田則有租今之秋苖是也有家則有調今之稅
絹是也有免則有庸今之役錢是也其後併租庸而為
兩稅而役錢蓋在其間今兩稅之外復隨稅起科役錢
乾道元年指揮官戶役錢不以品格高下並與减半
却於編戶增科乾道三年六月四日聖旨官戶與編
戶一等輸納更不减年將所增科錢委諸路常平司拘
收起發由是刊戶倍增役錢官戶於正科之外復納不
减半之直是庸錢數倍多取且復役(取其九)以充耆戶長
此其無藝者唐人水旱損四則免租損六則免調損七
則租庸調俱免今水旱十分去處而夏稅役錢未有减
免之文出田榖以助義役始於乾道間處之松陽兩
都憚於役者也隨役戶之多寡量家力之厚薄輸金植
田遇當役者以田助之
撥官田給當役淳熙中邇臣有請計浙西一路共官田
一百一十五萬四千七百餘畝欲各以縣分均給諸郡
以充義役
官戶混差罷保正以去民害乾道間嘗行之矣選官戶
以通差乾道間嘗議之矣卒不能通行於後世
平糴常平義倉齊管仲相威公通輕重之權曰歲有凶
穰故榖有貴賤民有餘則輕之人君歛之以輕民不足
則重之人君散之以重輕重歛散之以時則大賈蓄家
不得豪奪吾民矣又曰守國者守榖而已州縣必積委
幣於是縣州里受公錢秋國榖去三之一下令郡縣大
夫里邑皆籍粟入若干榖價一也以藏於上平糴之法
蓋起於此李悝為魏文侯作盡地力之教曰糴甚貴
傷民甚賤傷農善平糴者必觀歲上中下而糴之使價
平則止小饑則發小熟之歛中饑則發中熟之歛大饑
則發大熟之歛故雖遇水旱糶不貴而人不散行有餘
而補不足也魏國行之富強晉武帝榖賤而布帛貴
帝欲立平糴法詔曰古有平糴之法久廢令國實散於穰
歲而上不收貧人困於荒年而國無偹議為條制宋
元嘉中彭城王義康請令積蓄之家留一年儲餘皆動
使糶為制平價人頼之矣後魏孝莊時李彪請析州
郡常調九分之二京師度支歲用之餘名立官司年豐
則糴積於倉時儉則减私之十二糶之迨明帝神龜
正光之際收賓資與人和糴為邊偹也唐天寳中以
錢六十萬緡付諸道榖賤則加價而糴貴則賤價而糶
此和糴之始也故八年自關内至隴右和糴總一百
一十三萬九千餘石及德宗時至趙光竒家問民樂對
曰不樂曰比歲豐稔何為不樂曰雖云和糴其實強取
至於憲宗時府縣之督甚於稅賦號為和糴其實害民
此歴代平糴之制也
漢宣帝五鳳中耿夀昌請令邊郡皆築倉以榖賤時增
其價而糴以利農貴時减價而糶名曰常平倉民便之
(時蕭望之非夀昌之言以為不知權道也)元帝即位諸侯多言常平倉可
罷無與民争利初元五年罷之
後漢明帝與置常平公卿多以為便劉般云外有利民
之名内實侵刻百姓置之不便永平五年作常平倉
魏司馬文王時杜預奏興常平倉定穀價
晉武帝四年立常平倉豐糴而儉糶以利百姓南齊
武帝永明中欲立常平倉詔出上庫錢五千萬於京師
市米絲綿絹布外自南徐州至雍州各出錢市易後
魏太和中置常平倉
隋開皇三年陜州置常平倉京師置常平監
唐高祖武德元年置常平監(五年廢之唐志曰倉部以常平備凶置令丞監事)
太宗貞觀十三年置常平倉粟藏九年米藏五年下
濕之地粟五年米三年著於令高宗永徽六年京東
西市置常平倉玄宗開元二年令諸路修常平倉法
江淮浙劒南地不堪貯積不在此例七年勅關内隴右
河南河北五道及餘州並置常平倉其本上州三千貫
中州二千貫下州一千貫宇文融請以所得客戶税錢
充常平本至天寶八年自關南道至山南道常平倉總
四百六十萬三千二百二十碩代宗廣德中第五琦
請天下常平倉置庫以蓄本錢德宗建中三年趙贊
言常平倉廢三十年請置之時國用促廹不能偹常平
之積又議稅天下茶漆十取一為常平本錢憲宗
元和中詔於州府稅地數内十取一二充常平倉文
宗太和中以回易錢置常平倉此歴代常平倉之法也
北齊制人每制出義租五斗納郡以備水旱陳文帝亦
用此法河清中令郡皆置富人倉榖賤時量割當年義
租充入榖貴下價糶之賤復糴貯隋開皇五年長孫
平請令百姓軍人當社共立義倉勸課入粟及麥饑饉
即以此榖賑給遂詔州縣置義倉十五年詔義倉止防
水旱百姓不許輕費十六年又詔社倉凖上中下三等
稅上戶一石中戸七斗下戶四斗
唐武德元年置社倉(倉部掌義倉)太宗貞觀中戴胄言大
業中國用不足並取社倉以充官費故末途無以支給
請自王公以下出粟稻麥納所在立義倉太宗從之令
田畝納二升以偹凶年自是天下州縣始置義倉高
宗永徽二年詔義倉據地取稅實是勞煩令戶出粟上
上戶五石餘各有差至武后數十年間義倉不許雜用
其後公私窘迫貸義倉支用自中宗神龍之後天下義
倉費用向盡初元中定式畆稅二升以為義倉故天寶
八年自關内道至山南道義倉總六千三百一十七萬
餘石德宗時韋倫請為義倉以捍荒年陸贄亦請以
戶部茶稅錢均之諸道穀麥熟則平糴以義倉為名無
牟大利穆宗長慶中詔義倉所在益用宜令諸州錄
事參軍專主文宗太和中以天下田義錢置義倉本
錢開成中戶部請田别納粟一外添貯義倉此歴代義
倉之法也
宋朝市糴之名有三和糴以見錢給之博糴以他物給
便糴商賈以杪引給之太祖建隆中河北穀賤添價
散糴以惠貧民自後諸道豐稔必詔諸道漕司增價和
糴太宗淳化中京畿置場增價糴貯近倉令常參官
領之歲歉減價以糶永為定制仁宗嘗以左藏三十萬
應河北和糴之用時韓琦論和糴價匪高於市糴何人
肯糶與官天聖中淮南江浙置制司請計民稅米一
石量糴四分之一上曰是重歛也不許皇祐中上曰
轉運惟務誅剥以敷歛為能雖名和糴實抑配爾(聖訓)
神宗亦嘗以六十萬充江淮和糴高宗紹興中戒漕
臣曰以錢給於民宜戒减尅榖輸於倉無取羡餘則公
私兩便矣委提轉覺察飭州縣給散俸錢又詔三弊(一本)
(錢不均散二將剰數充苖米三收取加耗也)此宋和糴之良法也
太宗淳化三年置常平倉(置場糴同前)真宗景德中於京
淮江浙置倉令轉運司差州縣官專掌之祥符中諸
路常平倉經二年支作軍糧以新者給之天禧詔出
糶上以元價為凖又詔蜀廣並置倉慶歴四年詔天
下有支借者以違制論嘉祐中詔三司支錢百萬下
諸路助糴米又詔天下置廣惠倉給民之不能自存者
神宗時專置一司以掌之分隸戶部右曹郡縣属之
丞貳移用擅發皆有禁至熙寧中王安石變常平法
廣惠倉易散青苗每夏秋已前召人請領令隨稅送納
取息高宗建炎中詔復常平永勿復行青苗之法此
宋常平之法也
太祖建隆中詔諸州縣各置義倉自今稅每二石别輸
一斗以偹凶歉乾德四年罷之太宗淳化二年令
諸州惠民倉糴稍貴减價以糴咸平中置於福建仁
宗慶歴中詔天下復立義倉時王琪言宜於正稅外每
二斗别納一升入於倉從之又詔新義倉止令主三等戶
輸之五年罷義倉熙寧二年詔義倉並廢(會要)高宗
紹興中曰義倉所以偹凶荒比年州縣或侵盗移用或
賑不均令戶部措置(聖政)此宋義倉之法也(宋朝建立常平自淳化三)
(年始義倉自建隆四年始)
總論平糴歛散之法出於管仲李悝漢耿夀昌言於
宣帝請置倉曰常平蓋有受管李之遺業者矣蕭望之
争議是儒者之不通世務也至元帝卒罷之望之之言
果酬何耶東都立是倉劉般以為外名利民内實侵
刻明帝却其議而立之又何耶魏晉以降廢興不常永
明擬常平之制出上庫諸郡錢數千萬市其求拔其自
不徒曰米粟而布帛之属皆在焉是果夀昌之舊乎
隋開皇中置倉偹水旱轉相灌注若衛之黎陽華之廣
通洛之河陽而陜之倉獨名以常平豈歛散之制專行
於陜而不行於他郡乎常平市糴之本在玄宗時取
諸客戸在德宗時取諸茶漆在憲宗時取諸路地稅在
文宗時取諸回易自唐而上不知於何取之開成修常
平法淮浙劔南諸道以下温不堪貯積其策果可行乎
故祖宗以來常平義倉之法並行不廢淳化中歲穰物
賤始為市糴於京城景德中於京東西河東北陜西南
兩浙八路置常平市糴之法其立倉之名初曰惠民淳
化則置場焉景德之後天下置之始定常平號天禧之
數十八餘萬熙寧以來擇吏以任之置使以紏之此常
平之法也建隆中詔天下置義倉官收二稅每石别輸
一斗以偹凶歉慶歴中詔天下之義倉自第五等以上
於夏秋正稅外率二十而取一各於州邑擇其地置倉
以貯之此義倉之法也(常平截上供之冬使之收糴景德之詔可遵也留歲漕之米預)
(為之偹祥符之詔可稽也)
茶鹽虞夏之時青州鹽絺之貢載於書至於周山澤有
虞川林有衡為之厲禁而已鹽人一官不過供王之用
度自管仲官山海正鹽筴計煑海之利自一家之食龠
合以累之通之於下以富強其國秦漢以來禁弛太
史公貨殖一傳所載如烏氏之徒皆以鹽鐵起家富埒
王者吴王濞煑海為鹽而國用饒自武帝事征伐則用
匱於是孔郡咸陽斡山海募民煑鹽官給牢盆私犯者
斬左趾弘羊繼之而鹽鐵之官數十布在郡國昭帝
即位賢良文學之士皆對願罷鹽鐵而洪羊以為安邊
足用不可廢孝元時雖因諸儒之言不與民争利既罷
而尋復後漢張林亦請官自鬻鹽建安初衛覬請置
監鹽官魏武從之陳文帝時孔奐奏立莫海鹽稅
後魏弛鹽禁與民共之而富豪之家乘勢占奪後復
置監官以監檢焉後周文帝置掌鹽之政令(一曰散鹽煑海)
(以成之二曰監鹽引池以化之三曰形鹽掘地以出之四曰飴鹽於戎以取之)百姓取之皆有
稅隋開皇通鹽池鹽井與百姓共之唐鹽池十八
井六百四十皆隸度支天寳至德間每斗十錢乾元元
年中鹽鐵使第伍琦初變鹽法近諸州𣙜鹽鐵使盡𣙜
天下鹽斗加價百錢而出之為錢一百一十及兵興劉
晏為鹽鐵使因民所急而稅之乃上鹽法輕重之宜因
舊監置吏亭戸出本商人縱其所之舟所過州縣有稅
晏奏罷晏之始制也鹽利歲纔四十萬緡至大歴末六
百餘萬緡天下之賦鹽居其半迨順宗時李巽為鹽鐵
使初歲之利如晏之季年其後則三倍晏時矣(時已稅茶志云)
(天下糶鹽稅茶其贏六百六十五萬云)穆宗長慶中張平叔請官自糶鹽
又請將鹽就其糶易又請以鹽多少為刺史縣令殿最
又請據口團結使其四季輸錢韓愈上言以為郭外少
錢糴鹽多以雜物貿易或賖貸徐還令人吏坐鋪非得
見錢必不敢受負者無從得鹽自然坐失常課人吏以
鹽官家至戶到而糴必索百姓供應又刺史縣令職在
分憂豈可以鹽多少為之升黜又據口給鹽貧家或有
淡食者則官吏必用威刑平叔又請行此策有商賈喧
呼者重法禁之韋處厚議曰絶強人之所不能事必不
立禁人之所必犯事必不行議遂寢
初德宗之時趙贊議稅天下茶漆竹木十取一以為常平
本錢奉天之幸旋即悔罷及正元中張滂復奏行之然
十才稅一歲得錢不過四十萬緡耳至穆宗時王播增
天下茶稅率百錢增五十鹽鐵使戸部分領之李珪已
言其不可其後王涯置𣙜茶使徙民茶樹於官場焚其
舊積天下大怨令狐楚代之納𣙜加武宗時又增江淮
茶稅是時茶商所過州縣重稅或掠奪舟車崔珙之榻
地錢于悰之剰茶錢公稅加重私販益起而罪有論死
者矣迨五代晉天福中以百姓犯鹽禁乃以食鹽錢於
諸道計戶配之作五等自一貫以至二百乃令人逐便興
販其後鹽貨頓賤斤不上二十於是又重置稅焉(五代會要)
(張方平言周世宗以河北鹽課均之兩稅有鹽産錢及仁宗時王拱辰請𣙜河北鹽方平以為再𣙜鹽也)
宋茶鹽之禁承五代嚴酷之餘迨太祖肇興日從寬簡
建隆之初首寬鹽禁私犯者或更以輕典偽蜀鹽價既
高特命减之以優民開寳七年有司請高湖南茶價上
以困民而弗許也太平興國中罷昌州虚額鹽萬八千
餘斤淳化中許茶商於出茶處市茶自江之南悉免其
筭景德中有司條制茶事過為嚴急帝諭之使裁損又
臣僚請於興元置𣙜茶場帝以擾民而弗許天聖七年
上言者請更議茶鹽之法帝謂輔臣曰茶鹽民所食而
彊設法以禁之致犯法者衆但以贍養兵京師經費尚
廣未能弛之耳(國朝會要)慶歴三年詔議者多言天下茶鹽
坑冶之有遺利朕懼開掊尅之政常抑而弗宣慮有過
取而傷者(皇朝編年)嘉祐四年詔山澤之利與民共之遣使
就問皆驩然願弛茶禁歲入之課以時上官又於歲輸
裁减其數剗去禁條俾通商利皇祐中詔三司解鹽通
商因范祥之議也(合在嘉祐缺並會要)宋陳執中在西府乞
寬茶鹽之利富弼在諫垣乞弛茶鹽之禁歐陽脩在舘
職乞通茶鹽之法
𣙜茶茶之有稅起於趙贊茶之有𣙜起於王涯如王播
裴休皆主𣙜茶之議者國家百年茶法之變不知其幾
始嘗𣙜筦矣又嘗行射帖矣又嘗罷射帖而行交引矣
又嘗正三分法矣十分茶價四分給香藥三犀象其茶
引别以二十一色(四朝志)云茶法(皇朝編年)及天聖元年改茶
法官收淨利錢聽人戸興販自天聖以來屢易至嘉祐
始行通商雖議者以為不便然更法之意則主於優民
也東南數路皆通商惟蜀中獨禁搉崇寧中蔡京大改
茶法仍舊禁𣙜園戸歲鬻於官商人於𣙜貨務入納給
引咸平元年茶引錢百三十九萬餘貫五年六𣙜務十
三場收茶引之息百四十萬餘緡王安石曰仁宗時茶
法極弊歲猶得九十餘萬貫政和中收息至四萬貫有
竒
𣙜鹽之議成於漢之孔僅弘羊至唐而劉晏第五𤦺
皆主𣙜鹽之議者至宋朝𣙜鹽惟海鹽解鹽最資國用
鹽有出於井有出於海有出於池其大略三種其外又
有出於石者又有出於木者品類不一蜀中之井鹽自
贍一方海鹽方國初鈔法未行置倉於建安軍轉米入
倉空船載鹽散於江浙諸路得鹽資船運而民力寬解
池之鹽朝廷專置使以領之然有契丹西夏之鹽常參
奪解池之利大抵海鹽井鹽則用烹煉而人力可為也
解鹽疏為畦隴决水灌其間南風起而鹽乃熟此資於
天者也國家天下十八路而鹽之所出者十二路淮
南河北河東陜西兩浙湖北福建廣東
益州明州梓州夔州為池二監十場二十二
井八百二十二歲入之多自兩稅之外莫大於鹽利
祖宗鹽利大率二千餘緡仁宗時議臣欲𣙜河北鹽
張方平言為河北再𣙜鹽周世宗嘗以鹽課均之兩
稅矣仁宗納其言而不行其後章子厚為相而再行
禁𣙜矣蔡京秉政專利罔民使商賈入納於官自此為
鈔鹽法然而法數十日一變暨法既及鈔不可用商賈
折閱此海鹽之變也蓋徽宗時雨水不常防固不密而
外水入解池不復成鹽遂失課息後始興工車出外水
此解鹽之一變也今日閩廣於官鬻淮浙江湖則通
商然則茶自嘉祐收淨利均之茶戶輸之使自興販矣
而蔡京又復𣙜茶此𣙜之又𣙜者也河北鹽自五代均
之稅戶而通商矣章子厚復行𣙜鹽之法此亦𣙜之又
𣙜者也宣和時淮南鹽利自千五百萬緡今淮南鹽利
亦同
再考宋朝茶宋之茶唯川陕廣南茶聽民自買賣禁其
出境餘悉𣙜犯者有刑淮南六州官曰為場十三置吏
以總之黃州麻城場蘄州洗馬場石橋場王琪場夀州
霍山場麻步場開順場舒州羅源場大湖場光州商城
場子安場光山場六州採茶之民皆隸焉謂之園戸其
茶皆課園戶輸賣或折稅以備𣙜貨務商旅等請也在
江南十州(宣歙江池饒信温撫筠表)江西五軍(廣德興國臨江建昌南康)兩浙十
二州(蘇杭越明婺處温台湖常衢睦)荆湖八州(荆潭鼎澧鄂岳歸峽)福建二州(建劔)
其茶皆轉輸要會之地其六道州軍皆𣙜務或買或折
太祖乾德二年詔在京建州漢蘄口各置植貨務五年
始禁私賣(筆談)太宗太平興國二年刪定禁法淳化
二年許商賈就園戶買茶於官場貼射始行貼射法
四年行交引法罷貼射又罷𣙜務仁宗天聖元年改
三分法復行貼射法改淮南山場茶法官不收買聽人
戶興販收淨利錢其客旅聽於在京入便見錢於所在
給之(同上)嘉祐三年時臘茶之禁尤嚴於己䧟罪者衆
茶法屢更歲課日削宰相陳通商之法命即三司置局
議之四年韓絳及三司言宜納至和之後一歲之數
以民得息錢均賦茶民恣其買賣所在無筭後以賦茶
戶錢謂之租錢與諸路本錢悉儲以待邊糴自是唯臘
茶禁如舊餘茶四行天下矣(續通鑑)神宗元豐七年福
建路轉運副使王子京言建州臘茶舊立𣙜法遂權聽
通商自此茶戶售客之茶甚良官中所得唯常茶稅錢
極微南劒州亦出二十餘萬欲盡買入官度逐州軍民
戸多少及約隣路民用之數計置即官場賣嚴立告賞
禁建州賣私末茶乞借豊國監分十萬緡為本並從之
(長編)始自熙寧七年至元豐八年增廣茶法蜀道茶場四
十一京西路金州為場六陕西賣茶為場三百三十二
熙寧七年稅息分四十萬緡元豐五年五十萬七年增
羡至一百六十萬緡詔定以百萬緡為歲額除充官經
費外並儲陕西以待詔用(食貨志)高宗紹興二十五年
言者請於産茶地分差官置場收買庶免私販之患上
問宰執曰今天下一歲茶利所入幾何秦檜曰都茶場
三處共得二百七十餘萬貫上曰比承平少陕西諸路
其數止如此(小歴)
交引太祖乾德二年諸州民有茶附折稅外官悉市之
許民於京師輸金銀錢帛官給劵就𣙜務以茶償之後
以西北用兵又募商人入中粟麥竹木於邊郡給文劵
謂之交引許就沿江𣙜務自請射茶郡所入直十五六
千至二十千即給劵百千謂之加檯然商人入中者不
知茶利至京皆以茶引鬻於茶商百千纔得二十餘緡
謂之實錢輦下坐賈遂專蓄交引以射利謂之引鋪歲
月滋深沿江茶務交引坌至茶錢充給計歲入新茶三
年不能償其弊如此迨至景德三年邊陲罷守言事者
多言𣙜務非便乃命鹽鐵使林特議更其法特請依時
價官收交引每茶價及百千者官收實錢五十千其執
見交引至務者量抽十之二行之一年真宗又命三
司同較利害特等請罷比較茶法商旅無疑惑四年特
等以課增遷官
茶課宋茶利除本外淨入錢𣙜時取一年最中數計一
百九萬四千餘貫咸平元年一百三十九餘萬貫
始行交引時諸州産茶幾一千百萬斤别以二十一色
六𣙜務十三場收息百四十七萬緡又云景德三年
前歲收錢七十三萬餘貫自林特改法官收交引後行之
三年共收七百九萬貫
羣書考索後集卷五十六
