羣書考索卷七宋章如愚撰
六經門
六經總論上
漢諸儒漢興言易自淄川田生言書自濟南伏生言詩
於魯則申培公於齊則轅固於燕則韓太傅言禮則魯
高堂生言春秋於齊則胡母生於趙則董仲舒及竇太
后崩武安君田蚡爲丞相黜黃老刑名百家之言延文
學儒者以百數而公孫弘以治春秋爲丞相封侯天下
學士靡然鄉風矣弘爲學官悼道之鬱滯迺請博士官
置弟子五十人復其身太常擇民年十八以上儀狀端
正者補博士弟子郡國縣官有好文學敬長上肅政教
順鄉里出入不悖所聞令相長丞上屬所二千石二千
石謹察可者常與計偕詣太常得受業如弟子一歲皆
輙課能通一藝以上補文學掌故缺其高弟可以爲郎
中太常籍奏即有秀才異等輙以名聞其不事學若下
材及不能通一藝輙罷之而請諸能稱者臣謹按詔書
律令下者明天人分際通古今之誼文章爾雅訓辭深
厚小吏淺聞弗能究宣講選擇其秩比二百石以上及
吏百石通一藝以上補左右内史卒史比百石以下補
郡太守卒吏各皆二人邊郡一人先用誦多者不足擇
掌故以補中二千石屬文學堂故補郡屬備員請著功
令自此以來公卿大夫士吏彬彬多文學之士矣昭帝
時舉賢良文學增博士弟子員滿百人宣帝末增倍之
元帝好儒能通一經者皆復郡國置五經百石卒史成
帝末增弟子員三千人平帝時增元士之子得受業如
弟子勿以爲員歲課甲科四十人爲郎中乙科二十人
爲太子舍人丙科四十人補文學掌故云(前漢儒林傳)
光武中興愛好經術四方學士莫不抱負墳策雲會京
師范升陳元鄭興杜林衛宏劉長桓榮之徒繼踵而集
於是立五經博士各以家法教授易有施孟梁丘京氏
尚書歐陽大小夏侯詩齊魯韓毛禮大小戴春秋嚴顔
凡十四博士太常差次總領焉建武五年乃修起太學
中元年初建三雍明帝尊養三老五更饗射禮畢帝正
坐自講諸儒執經問難於前冠帶縉紳之人圜橋門而
觀聽者蓋億萬計其後復爲功臣子孫四姓末屬别立
校舍搜選高能以受其業自期門羽林之士悉通孝經
匈奴亦遣子入學濟濟乎洋洋乎盛於永平矣建初中
大會諸儒於白虎觀考詳同異肅宗親臨稱制如石渠
故事顧命史臣著爲通義又詔高堂生受古文尚書毛
詩榖梁左氏春秋雖不立學官然皆擢高弟爲講郎所
以網羅遺逸博存衆家孝和亦數幸東觀自安帝薄於
藝文博士倚席不講順帝感翟酺之言乃更脩黌宇補
弟子增甲乙之科靈帝詔諸儒正定五經刊於石碑爲
古文篆隸三體書法以相參檢樹之學門使天下咸取
則焉(後漢儒林傳)田何傳易授丁寬丁寬授田王孫
王孫授沛人施讐東海孟喜琅邪梁丘賀由是易有施
孟梁丘之學又東郡京房受易於梁國焦延壽别爲京
氏學又有東萊費直𫝊易授琅邪王横爲費氏學本以
古字號古文易又沛人高相傳易授子康及蘭陵母將
永爲高氏學施孟梁丘京氏四家皆立博士費高二家
未得立建武中范升傳孟氏易以授楊政而陳元鄭衆
皆𫝊費氏易其後馬融亦爲其傳融授鄭康成康成作
易注荀爽又作易𫝊自是費氏興而京氏遂衰濟南
伏生𫝊尚書授濟南張生及千乘歐陽生歐陽生授同
郡兒寬寬授歐陽生之子世世相𫝊至曾孫歐陽高爲
尚書歐陽氏學張生授夏侯都尉都尉授族子始昌始
昌傳族子勝爲大夏侯氏學勝𫝊族兄子建建别爲小
夏侯氏學三家立博士又魯人孔安國傳古文尚書授
都尉朝朝授膠東庸譚尚書古文學未得立中興北海
宇融習大夏侯尚書東海王良習小夏侯尚書沛國桓
榮習歐陽尚書榮世習相𫝊授東京最盛扶風杜林傳
古文尚書林同郡賈逵爲之作訓馬融作傳鄭康成注
解由是古文尚書遂顯于世魯人申公受詩於浮丘
伯爲作詁訓是爲魯詩齊人轅固生亦傳詩是爲齊詩
燕人韓嬰亦𫝊詩是爲韓詩三家皆立博士趙人毛萇
𫝊詩是爲毛詩未得立中興後鄭衆賈逵𫝊毛詩後馬
融作毛詩𫝊鄭康成作毛詩箋魯高堂生漢興傳禮
七十篇後瑕丘蕭奮以授同郡后蒼蒼授梁人戴德及
德兄子聖沛人慶譜於是德爲大戴禮聖爲小戴禮普
爲慶氏禮三家皆立博士孔安國所獻禮古經五十六
篇及周官經六篇前世傳其書未有名家中興以後亦
有大小戴禮博士雖相傳不絶然未顯於儒林者建武
中曹充習慶氏學𫝊其子褎遂撰漢禮中興鄭衆𫝊周
官經後馬融作周官𫝊授鄭康成康成作周官注康成
本習小戴禮後以古經校之取其義長者故爲鄭氏學
康成又注小戴所𫝊禮記四十九篇通爲三禮焉齊胡
母生𫝊公羊春秋授東平嬴公嬴公授東海孟卿孟卿
授魯人晆孟晆孟授東海嚴彭祖魯人顔安樂彭祖爲
春秋嚴氏學安樂爲春秋顔氏學又瑕丘江公𫝊榖梁
春秋三家皆立博士梁太傅賈誼爲春秋左氏傳訓詁
授趙人貫公建武中鄭興陳元𫝊春秋左氏學時尚書
令韓歆上疏欲為左氏立博士范升與歆爭之未決陳
元上書訟左氏遂以魏郡李封爲左氏博士後羣儒蔽
固者數廷爭之及封卒光武重違衆議而因不復補
前漢儒林傳贊云自武帝立五經博士開弟子員設科
射策勸以官祿訖於元始百有餘年傳業者寖盛支葉
蕃滋一經說至百餘萬言太師衆至千餘人蓋祿利之
路然也初書惟有歐陽禮后易楊春秋公羊名家而已
至孝宣世復立大小夏侯尚書大小戴禮施孟梁丘易
榖梁春秋至元帝世復立京氏易平帝時又立左氏春
秋毛詩逸禮古文尚書所以網羅遺失兼而存之是在
其中矣自丁寬施讐孟喜梁丘賀京房費直高相則
言易自伏生歐陽生林尊夏侯勝周堪張山㤔孔安國
則言書自申公王式轅固韓嬰趙子毛公則言詩自高
堂生及孟卿則言禮自胡母生嚴彭祖顔安樂瑕丘江
公則言春秋後漢儒林傳自劉昆洼丹任安楊政張
興戴憑孫期則言易自歐陽歙牟長宋登張馴尹敏周
防孔喜楊倫則言書自高詡包咸魏應伏恭任宋景鸞
薛漢杜墲召馴楊仁趙曄衛宏則言詩董鈞則言禮自
丁恭周澤鍾興甄宇樓望程曾張元李育何休服虔謝
該言春秋許謹則五經無雙蔡元則學通五經樊脩
刪定公羊嚴氏春秋章句世號樊侯學前漢藝文志云
近世經傳世以乖離博學者又不思多聞闕疑之義而
務碎義巧說說五字之文至於二三萬言後進彌以馳
逐故幼童而守一藝白首而後能言安其所習毁所不
見終以自蔽此學者之大患也(元譚新論云秦近君說)
(若稽古字至二三萬言)丁寬從田何受易復從周王
孫受古義作易說三萬言訓故舉大誼景帝時寬爲梁
孝王將軍距吳楚梁丘賀宣帝行祠昭廟先敺旄頭
劒挺墮墜刃向乘輿於是召賀筮之京房從焦贛易
其說長於災變分六十卦更直日用事以風雨寒温爲
候奏考課吏法公卿皆以房言煩碎不可行因言石顯
專權爲顯所譖棄市費直以彖象繫辭十篇文言解
說上下經伏生孝文時求能尚書者天下無有聞伏
生治之老不能行於是詔太常使掌故朝錯往受之
夏侯勝霍光欲廢昌邑勝言洪範傳光以此益重經術
士勝始從夏侯始昌受尚書及洪範五行傳說灾異又
從歐陽氏問爲學情熟所問非一師善說禮服當宣帝
時議廟樂下獄黃霸從勝受經獄中初勝從父子建自
師事勝又從五經諸儒問與尚書相出入者率引以次
章句其文飾說勝非之曰建所謂章句小儒破碎大道
建亦非勝學旣略難以應敵建卒自顓門名經孔安
國孔氏有古文尚書安國以今文字讀之因以起其家
得逸書十餘篇蓋尚書兹多於是矣司馬遷亦從安
國王式以三百五篇諫昌邑韓嬰作内外𫝊高
堂尘傳士禮十七篇徐生魯徐生善爲頌孝文時以
頌爲禮官大夫房鳳與王龔劉歆共校書歆曰春
秋左氏可立共移書責太常劉昆受施氏易能彈雅
琴知清角之操注云昔黃帝作爲清角後爲洪農太守
虎渡河洼丹作易通論七篇景鸞能理齊詩兼受
河洛圖緯作易說及注解兼取河洛以類相從各爲灾
集又撰禮内外記自號曰禮略又抄風角雜書列其占
驗作興道一篇及作月令章句衛宏少與河南鄭興
俱好古學初謝曼卿善毛詩及爲其訓宏從曼卿受學
因作毛詩序善得風雅之旨從杜林更受古文尚書爲
作訓旨初宏作漢舊儀四篇以載西京雜事後又著賦
頌誄七首傳于世董鈞習慶氏禮永平中爲博士時
草創五郊祭祀及宗廟禮樂威儀章服輙令鈞參議多
見從用李育習公羊春秋嘗讀左氏傳雖樂文采然
謂不得聖人深意作難左氏義四十一事何休作公
羊解詁以春秋駮漢事六百餘條妙得公羊本意休善
歴算與其師追述李育意以難二傳作公羊墨守左氏
膏盲榖梁廢疾服虔有雄才善著文論作春秋左氏
𫝊解行之至今又以左傳駮何休之所駮漢事六十條
謝該建安中樂詳條左氏疑滯數十事以問該皆爲
解之名爲謝氏釋許謹以五傳說臧否不同於是撰
爲五經異義又作說文解字十四篇鄭康成始通
京氏易公羊春秋三統歴九章算術(三統歴劉歆作九)
(章算術周公作)又從東郡張恭祖受周官禮記左氏春
秋韓詩古文尚書以山東無足問者乃西入關因盧植
事扶風馬融時何休好公羊學遂著公羊墨守左氏膏
肓榖梁廢疾康成乃發墨守鍼膏肓起廢疾休見而嘆
曰康成入吾室操吾矛以伐我乎中興以後范升陳元
李育賈逵之徒爭論古今學後馬融荅北地太守劉懷
及康成荅何休義據通深由是古學遂明孔融深敬於
康成屣履造門袁紹使學康成皆不就後門人相與撰
康成荅諸弟子問五經依論語作鄭志八篇凡康成所
注周易尚書毛詩儀禮禮記論語孝經尚書大傳中候
乾象歷又著天文七政論魯禮禘祫義六藝論毛詩譜
駮許慎五經異義答林孝存周禮難凡百餘萬言康成
質於辭訓通人頗譏其繁至於經𫝊治熟稱爲純儒齊
魯間宗之論曰自秦焚六經聖文埃滅漢興諸儒頗
修藝文及東京學者亦各名家而守文之徒滯固所稟
異端紛紜互相詭激遂令經有數家家有數說章句多
者或乃百餘萬言學徒勞而少功後生疑而莫正康成
括囊大典網羅衆家刪裁繁誣刊改漏失自是學者略
知所歸范寗每考先儒經訓而長於康成常以爲仲尼
之門不能過也及傳授生徒並專以鄭氏家法鄭興
字少贛學公羊春秋晩善左氏傳從劉歆講正大義撰
條例章句傳詁及校三統歴隗囂虚心禮請而興恥爲
之屈建武中杜林薦興因日食上疏帝問興郊祀事曰
吾欲以䜟斷之何如興數言政事依經守義文章温雅
然以不善䜟故不能任後與吳漢俱擊公孫述留屯成
都初興好古學尤明左氏周官長於歴數自杜林桓譚
衛宏之屬莫不斟酌焉世言左氏者多祖於興而賈逵
自傳其父業故有鄭賈之學鄭衆(司農)字仲師即少
贛之子也從父受左氏春秋明三統歴作春秋難記條
例兼通易詩知名於世初梁松以縑帛聘請衆不從及
梁氏事敗賓客多坐之唯衆不染於辭顯宗遣衆持節
使匈奴虜欲令拜衆不爲屈意氣勇壯雖蘇武不過復
與馬廖擊車師使護西域是時肅宗議復鹽鐵官衆諫
以爲不可范升習梁丘易時韓歆欲爲費氏易春秋
左氏立博士升曰左氏不祖孔子而出於丘明無因得
立遂與韓歆許淑等互相辨難升曰京費已行次復高
氏春秋之家又有騶夾如令左氏費氏得置博士高氏
騶夾五經竒異並復求立各有所執乖戾分爭從之則
失道不從則失人謹奏左氏之失凡十四事時難者以
太史公多引左氏升又上太史公違戾五經謬孔子言
及左氏春秋不可錄三十一事陳元習左氏春秋建
武初元與桓譚杜林鄭興俱爲學者所宗范升欲不立
左氏元曰丘明祖授孔子而公羊榖梁𫝊聞於後世故
詔立左氏以李封爲博士會封卒左氏復廢初元上疏
不宣使有司察公輔之名賈逵字景伯父徽從劉歆
受左氏逵傳父業弱冠能誦左氏𫝊及五經本文以大
夏侯尚書教授雖爲古學兼通五家榖梁之說尤明左
氏傳國語爲之解詁五十一篇永平中上疏獻之顯宗
重其書寫藏祕館時有神雀五采色帝問逵逵博物多
識對曰昔武王終父之業鸑鷟在岐宣帝威懷戎狄神
雀仍集此胡降之證也帝勑蘭臺給筆札使作神雀頌
與班固校祕書肅宗好古文尚書左氏傳詔逵入講北
宫白虎觀南宫雲臺帝善逵說使出左氏𫝊大義長於
二𫝊者逵於是具條奏左氏三十事尤著明者皆君臣
之正義父子之紀綱至如蔡仲紀季伍子胥淑術之屬
左氏義深於君父公羊多任於權變又五經家皆無以
證圖䜟明劉氏爲堯後者而左氏獨有明文五經家皆
言顓頊代黃帝而堯不得爲火德左氏以爲少昊代黃
帝如令堯不得爲火則漢不得爲赤其所發明補益實
多帝嘉之令逵自選公羊嚴顔諸生高才者二十人教
以左氏數爲帝言古文尚書與經傳爾雅詁訓相應詔
選歐陽大小夏侯尚書古文同異逵集爲三卷復令撰
齊魯韓詩與毛氏同異并作周官解故乃詔諸儒各選
高才生受左氏榖梁春秋古文尚書毛詩由是四經遂
行於世逵所著經傳義詁及論難百餘萬言又作詩頌
誄書連珠酒令凡九篇學者宗之論曰鄭賈之學行乎
數百年中遂爲諸儒宗亦徒有以焉爾桓譚以不善䜟
流亡鄭興以遜辭僅免賈逵能附會文致最差貴顯世
主以此論學悲哉桓榮字春卿習歐陽尚書榮爲太
子少傅賜以輜車乘馬榮大會諸生陳其車馬印綬曰
今日所蒙稽古之力可不勉哉顯宗辟雍初成拜榮爲
五更丁鴻從榮受歐陽尚書鴻當襲封上書遜國於
弟盛逃去友人鮑駿責之曰春秋之義不以家事廢國
事鴻感悟乃還就國鮑駿言鴻經學至行顯宗召鴻說
文侯之命篇拜侍中肅宗詔鴻與諸儒樓望成封桓郁
賈逵等論定五經同異於北官白虎觀帝親稱制臨決
鴻以才高論難最明諸儒稱之帝數嗟美焉時人歎曰
殿中無雙丁孝公(鴻字孝公)馬融字季長初摯恂以
儒術教授名重關西融從其游學博通經術大將軍鄧
隲聞融名召爲舍人不肯應命客於涼州旣饑困乃悔
而歎息遂往應隲召校書東觀時俗儒世士以爲文德
可興武功宜廢遂寢蒐狩之禮息戰陳之法故猾賊從
横乘此無備融以爲文武之道聖賢不墜上廣成頌以
諷諫爲宜講武校獵重述蒐狩之義頌奏忤太后鄧氏
滯於東觀十年不得調安帝時車駕東巡岱宗融上東
巡頌融才高博洽爲世通儒鼓琴吹笛不拘儒者之節
嘗欲訓左氏春秋及見賈逵鄭衆注乃曰賈君精而不
博鄭君博而不精旣精旣博吾何加焉但著三𫝊異同
說注孝經論語詩易二禮尚書列女傳老子淮南子離
騷所著賦頌碑誄書記表奏七言琴歌對策遺令凡二
十一篇初融懲於鄭氏不敢復違忤埶家遂爲梁冀草
奏又作大將軍西第頌以此頗爲正直所羞蔡邕字
伯喈師事胡廣好辭章數術天文妙操音律感東方客
難及揚雄班固崔駰之徒設疑以自通作釋誨(揚雄作)
(解嘲班固作荅賓戲崔駰作達旨)校書東觀邕以經籍
去聖久遠文字多謬俗儒穿鑿疑誤後學乃與堂谿楊
賜覃颺等正定六經文字邕乃自書丹於碑使工鐫刻
立於大學門外於是後儒晩學咸取正焉邕前在東觀
與盧植韓說等撰補後漢記十意有律歴意禮意樂意
郊祀意天文意車服意又補諸列傳四十二篇所著詩
賦碑誄銘讚連珠箴弔論議獨斷勸學釋誨叙樂女訓
篆執祝文章表書記凡百四篇傳於世
唐諸儒唐高祖天下略定卽詔國學置生員太學四門
學郡縣學生員各有差又詔宗室功臣子孫就祕書外
省别爲小學太宗銳情經術卽王府開文學館召名儒
十八人爲學士與議天下事旣卽位置洪文館悉引内
學士番宿更休聽朝之間則與討古今道前王所以成
敗或日昃夜艾未嘗少怠貞觀六年詔能通一經者得
補吏并置書算二學皆有博士自元武屯營飛騎皆給
博士授經能通一經者聽入貢又讐正五經謬缺頒天
下示學者與諸儒釋(减役切)章句爲義疏因詔前代通
儒梁皇侃(口旱切)禇仲都周熊安生沈重陳沈文阿周
洪正張譏隋何安劉炫子孫並加引擢於是唐三百年
之盛稱貞觀元宗詔羣臣及府郡舉通經士而禇元量
馬懷素等勸講禁中置集賢院部分典籍乾元殿博彙
羣書至六萬卷經籍大備又稱開元焉祿山之禍兩都
所藏一爲炎埃自楊綰鄭餘慶鄭覃等以大儒輔政議
優學科先經議黜進士後文辭亦不能克也文宗定五
經鑱之石張參等是正訛文寥寥一二可紀由是觀之
始未嘗不成于艱難而後敗於易也陸德明德明名
元朗以字行蘇州吳人善名理言受學於周弘正爲國
子博士論撰甚多傳於世後太宗閱其書嘉德明博辯
以布帛二百段賜其家顔師古注班固漢書時人謂
杜征南顔祕書爲左丘明班孟堅忠臣急就章孔穎
達穎達與顔師古受詔撰五經義訓凡百餘篇號義贊
詔改爲正義云雖包貫異家爲詳博然其中不能無謬
冗博士馬嘉運駮正其失詔更令裁定永徽二年詔國
子三舘學士考正之於是于志寧張行成高季輔就加
增損書始布下貞觀中講以能問於不能蕭德言太
宗欲知前世得失詔魏徵虞世南禇亮及德言裒次經史
及百氏帝王所以興衰上之帝愛其書博而要曰使我
稽古臨事不惑者公等力也敬播時孔穎達顔師古
撰次隋史詔播詣祕書内省參纂又與令狐德棻等撰
晉書始播與許敬宗撰高祖實錄又撰太宗實錄房元
齡嘗稱播陳壽之流乎元齡患顔師古注漢書文繁令
掇其要爲四十篇是時漢書學大興其章章者若劉伯
莊秦景通兄弟劉訥言皆名家路敬淳唐初姓譜學
惟敬淳名家其後柳冲韋述蕭穎士孔至各有撰次然
皆本之路氏王元感撰書糾繆春秋振滯禮繩愆等
凡數十百篇魏知古見其書歎曰五經指南也而徐堅
劉知幾張思敬等薦之下詔褒美以爲儒宗禇無量
初内府舊書自高宗時藏宫中甲乙叢例無量建請繕
錄補第以廣祕籍天子詔於東都乾元殿東箱部彙整
比無量爲之使因表盧僎陸去泰王擇從徐楚壁分部
讐定又詔祕書省司經局昭文崇文二館更相檢讐采
天下遺書以益缺文不數年四庫完治帝西行徙書麗
正殿更以脩書學士爲麗正殿直學士復詔無量就麗
正纂續前功元行冲先是馬懷素撰書志禇無量校
麗正四部書業未卒相次物故詔行冲代之元宗自註
孝經詔行冲爲疏立于學官啖助淹該經術善爲春
秋考三家短長號集傳凡十年乃成復先其綱條爲例
統助愛公榖二家以左氏解義多謬
羣書考索卷七
