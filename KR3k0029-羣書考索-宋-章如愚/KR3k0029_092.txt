羣書考索後集卷二十六
宋章如愚編
士門
學制類
五帝有成均之學
周禮大司樂掌成均之法鄭注引董仲舒曰成均五
帝之學
有虞氏大學為上庠小學為下庠
大學篇曰古之欲明明德於天下者先治其國欲治
其國先齊其家欲齊其家先修其身欲修其身尊師
敬長而大學之道著焉記曰君子如欲化民成俗其
必由學乎玉不琢不成器人不學不知道是故古之
王者建國君民教學為先魏文侯孝經傳曰大學中
學也庠言養也所以養儁德也舜命䕫曰汝典樂以
教胄子胄子國子也
夏后氏大學為東序小學為西序
次序先王之道而學之
殷制大學為右學小學為左學又曰瞽宗
王制曰小學在公宫南之左大學在郊鄭玄云學所
以學士之宫也尚書傳曰百里之國二十里之郊七
十里之國九里之郊五十里之國三里之郊宗尊也
瞽無目之名以喻童蒙又云瞽矇之所宗也
周制大學為東膠小學為虞庠
膠之言糾也所以糾收學士也鄭注祭義云周有四
郊之虞庠也以小學為虞庠之制
又云天子曰辟雍
辟明也雍和也以明和為名化道天下之人使之成
士或云辟者圓璧也雍之以水而圓象天於陽德之
施行取流無極使學者進德而不已亦所以明和政
教之至崔靈恩云學制有二一云制與明堂同體五
室四堂在一基之上四方堂則以其方名學中央堂
謂之大學二云凡立學之法有四郊及國中在東郊
曰東學並方名之在國中謂之大學故鄭注祭義曰
周布四郊之虞庠
諸侯學曰頖宫
頖之言班所以班政教五經通義云泮水者泮之言
半也天子曰辟雍謂之土雍水外員如璧故曰辟雍
義取四方来觀者平均耳泮宫水雍其半蓋東西門
以南通水北無水也頖音泮也
漢高帝以叔孫通為奉常諸弟子共定禮儀者咸為選
首其後亦未遑庠序之事至孝文時頗登用
言少用文學之士也
及景帝不任儒學竇太后又好黃老術故諸博士具官
待問未有進者
具官謂備員而已
文翁景帝時為蜀守選郡縣小吏遣詣京師受業於博
士又修起學宫於成都市中蜀地由是大化比齊魯焉
至武帝乃令天下郡國皆立學校官自文翁始循吏傳
是時田蚡為丞相黜黃老刑名百家之言延儒者百數
自漢興言易有淄川田生言書自濟南伏生言詩於
魯則申培公於齊則轅固生燕則韓太傅嬰言禮則
魯高堂生言春秋於齊則胡母生於趙則董仲舒而
公孫弘為丞相得封侯天下靡然向風矣
制令禮官勸學講議洽聞舉遺興禮以為天下先
舉遺謂經典遺逸者求而舉之
太常議曰聞三代之道鄉里有教勸學興禮崇化勵賢
以風四方太平之原也因舊博士置弟子五十人太常
擇年十八以上儀狀端正者補博士弟子
昭帝舉賢良文學增博士弟子員數滿百人
至成帝時劉向請興辟雍設庠序帝下公卿議會向病
卒而止成帝末增弟子員三千人歲餘如故(通典)
及王莽為宰衡欲耀衆庶遂興辟雍增元士之子得受
業如弟子甲乙之科
後漢光武五年初起太學帝幸太學賜博士弟子各有
差
中元元年初起明堂靈臺辟雍
明帝永平二年臨辟雍初行大射禮幸辟雍初行養老
禮上自為辨說諸儒執經問難於前冠帶縉紳之人圜
橋門而觀聽者蓋億萬計九年皇太子諸王侯及大
臣子弟功臣子孫莫不受經又為外戚四姓立學於南
宫號四姓小侯學置五經師自期門羽林之士悉令通
孝經匈奴亦遣子入學
自安帝覽政薄於藝文博士倚席不講朋徒相視怠散
學舍頽弊鞠為園蔬
順帝感翟酺之言乃更修黌宇凡所造二百四十房千
八百五十室試明經下第補增甲乙之科員各十人(會要)
質帝本初元年詔令郡國舉明經五十以上七十以下
詣太學自大將軍以下至六百石悉遣子弟就學每春
秋輒於鄉射月一會有勸勉進用之端於是遊學者增
至三萬餘生
桓帝建和初詔諸學生課試補官元嘉二年詔曰書
生汝南胡憲陳留恭幸爽睪或六十以下常以月朔會
辟雍垂白安貧童子潁川王通經拜太子舍人因試憲
等補郎舍人後皆限六十以上七十以下年有增減不
應得試
易記天地之數五十有五此所以成變化今五十在
試科是應天地之數也
永嘉二年復課試諸生補郎舍人
獻帝建安中侍中鮑衡奏按王制立大學小學自王太
子以下皆教以詩書而升之司馬謂之賢者任之以官
故能致刑措之盛立太平之化也今學博士並設表章
而無所教授兵戎未戢人並在公而學者少可聽公卿
一千石六百石子弟在家及將校子弟見為郎舍人皆
可聽詣博士受業其高才秀達學通一藝太常為作品
式從之
晉摯虞決疑云漢初置博士而無弟子後置弟子五
十人與博士俱與習肄禮儀又增滿五百人漢末至
數千人
魏文帝黃初五年立太學於洛陽著慕學者始詣太學
為門人滿一歲試通一經者稱弟子不通一經罷遣弟
子滿二歲試通二經者補文學掌故不通經者聽須後
輩試試通二經亦得補掌故滿三歲試通三經者擢高
第為太子舍人不第者隨後輩復試試通亦為太子舍
人滿二歲試通四經者擢其高第為郎中不通者隨後
輩復試試通亦為郎中滿二歲能通五經者擢高第隨
才叙用不通者隨後輩復試試通亦叙用
晉武帝憂勤軍國猶復修立學校太學生初三千人太
始八年有司奏太學生七千餘人才任四品聽留詔曰
已試經者留之大臣子弟堪受教者令入學其餘遣還
郡國咸寧二年起國子學
法周禮國之貴游子弟國子受教於師者也
惠帝元康三年以人多猥雜欲辨其涇渭於是制立學
官品第五以上得入國學
東晉元帝時太常賀循上言尚書被符經置博士一人
又多故歴紀儒道荒廢學者能兼明經義者少且春秋
三傳俱出聖人而義歸不同自前代通儒未有能通得
失兼而學之者也况今學義甚頽不可令一人總之今
宜周禮儀禮二經置博士二人春秋三傳置三人其餘
則經置一人合八人太常車胤上言按二漢舊事博
士之職唯舉明經之士遷轉各以本資初無定班魏及
中朝多以侍中常侍儒學最優者領之職雖不同漢氏
盡於儒士之用其揆一也今博士八人愚謂宜依魏氏
故事擇朝臣一人經學最優者不繫位之高下常以領
之每舉太常共研厥中其餘七人自依常銓選太興
初欲修立學校唯周易王氏尚書鄭氏古文孔氏毛詩
周官禮記論語孝經鄭氏春秋左傳杜氏服氏各置博
士一人其儀禮公羊穀梁及鄭易皆省不置博士
東晉成帝咸和三年袁環請興學校集生徒而士大夫
習尚老莊儒風不振
孝武帝大元初於中堂立行太學于時無復國子生置
太學生六十人國子生權銓大臣子孫六十人事訖罷
其國子生見祭酒博士單衣角巾執經一卷以代手
板
自穆帝至孝武並以中堂為太學大元九年尚書謝
石請興復國學以訓胄子頒下州郡普修鄉校帝納其
言明年選公卿二千石子弟生增造廊房屋百五十五
間而品課無章君子恥與其列國子祭酒殷茂上言臣
聞舊制國學生皆取冠族華胄比列皇儲而其中混雜
蘭艾遂令人情恥之詔雖褒納竟不施行
宋武帝詔有司立學未就而崩
文帝雅好藝文使何尚之立玄素學何承天立史學謝
玄立文學雷次宗立儒學為四學帝數幸學溫公論曰
學者所以求道天下無二道安有四學哉(會要)元嘉二
十年立國學二十七年廢
明帝大始中初置總明觀祭酒一人有玄儒文史四科
科置學士十人
齊高帝建和四年詔立國學置學生百五十人取王公
以下子孫年十五以上二十以下家去都二千里為限
帝崩乃以國諱廢學
武帝永明三年詔立學乃省總明觀召公卿以下子弟
置生二百二十人其年秋中悉集
東昏侯永光初詔依永明舊事廢學時有司奏國學太
學兩存焉
梁武帝雅好儒術以東晉宋齊雖開置國學不及十年
輒廢之其存亦文具而已無講授之實乃詔置五經博
士各一人廣開館宇博士各主一館又遣博士祭酒巡
州郡立學(會要)
後魏道武帝初定中原始於平城立太學置五經博士
生員千餘人天興二年春增國子太學生員三千
太武始光三年别起大學於城東後徵盧玄高允等令
州郡各舉才學於是人多砥礪儒術轉興
獻文帝天安初立鄉學郡置博士二人助教二人學生
六十人後令大郡立博士二人助教四人學生百人次
郡立博士二人助教四人學生八十人中郡博士一人
助教二人學生六十人下郡立博士一人助教一人學
生四十人郡縣學始乎此矣
孝文太和中改中書為國子又開皇子之學及遷都洛
邑立國子太學四門小學(通典)
隋文帝詔天下學校生徒多而不精惟簡留國子學生
七十人太學生四門州縣學並廢(會要)開皇中國子寺
不隸太常自前代皆屬太常也
唐高祖武德元年詔皇族子孫及功臣子孫於祕書外
省别立小學又詔諸州明經秀才俊士明於理體為
鄉里稱者歲隨方物入貢吏民子弟學藝者皆送於京
為設考課之法州縣皆學焉
太宗即位益崇儒術貞觀五年數幸國學遂增築學舍
千二百間國學太學四門亦增生員其書筭各置博士
凡三千二百六十員其屯營飛騎亦給博士授以經業
無何高麗百濟新羅高昌吐蕃諸國酋長亦遣子弟請
入國學之内八千餘人國學之盛近古未有
高宗龍朔二年東都置國子監丞主簿錄事各一員四
門博士助教四門生三百員俊士二百員置弘文館於
上臺生徒三十人置崇文館於東宫生徒二十人
皆以皇族緦麻以上親皇太后皇后大功以上親散
官一品中書門下平章事六尚書功臣身食實封各
京官職事正三品供奉官三品子孫京官職事從三
品中書黃門侍郎子孫為之並尚書省補
西京國子監領六學
生徒皆尚書省補
一曰國子學生徒三百人
分習五經一經六十人以文武官三品以上及國公
子孫從二品以上之曾孫為之
二曰太學生徒五百人
每一經百人以四品五品及郡縣公子孫及從三品
之曾孫為之
三曰四門學生徒千三百人
分經之制與太學同其五百人以六品七品及侯伯
子男之子為之其八百人以庶人之俊造者為之
四曰律學生徒五十人
取年十八以上二十五以下以八品九品子孫及庶
人之習法令者為之
五曰書學生徒三十人
以習文字者為之
六曰筭學生徒二十人
以習計數者為之
凡二千二百一十人州縣生徒有差
州縣學生門蔭與律書同諸生皆限年十四以上十
九以下皆郡縣自補京都八十員大都督中都督府
上郡各六十員下都督府中郡各五十員下郡四十
員京縣五十員上縣四十員中縣三十員下縣二十
員也
凡諸學皆有博士助教授其經藝每歲仲冬郡縣館監
課試其成者長吏會屬寮設鄉飲之禮(通典)明年以書
學隸蘭臺筭學隸祕閣律學隸詳刑考疑開元七年
十月皇太子詣國學行齒胄禮二十六年正月赦文
古者鄉有序黨有塾將以弘長儒教誘進學徒化人成
俗率由於是其天下州縣每一鄉之内里别各置一學
仍擇師資令其教授又敕諸州鄉貢見訖令就國子
監謁先師學官為之開講所司設食弘文崇文館學生
及監内學生亦許聽焉天寳初明經進士習爾雅九
載國子監置廢文館知進士業天寳十二載七月舉
人不得充鄉貢皆補學生四門俊士停之
代宗永泰二年正月國子祭酒蕭昕上言請崇儒學以
正風教勅曰頃以戎狄多虞急於經略太學空設諸生
蓋寡絃誦之地寂寥無聲函丈之間殆將不掃上序及
此甚用憫焉其諸道節度觀察都督防禦使等朕之腹
心久鎮方面眷其子弟各奉義方并宰相朝官及神册
六軍子弟欲習業者自今以後並令補國子學生欲其
業重籝金器成琢玉日新厥德代不乏賢其中身雖有
官欲附學讀書者聽其學官委中書門下即簡擇行業
堪為師範者充學生員數多少所習經業考試等第并
所供糧料及緣循理各委本司作事件聞奏
唐館
弘文館唐太宗即位崇儒術乃於門下别置弘文館
高宗龍朔二年置於東都上臺生徒三十人
崇文館唐太宗貞觀十三年東宫置崇文館龍朔二
年置於東都東宫生徒二十人兩館生徒並以皇族
后親三品以上子孫為之
廣文館唐玄宗天寳九年七月置領國子監進士業者
博士助教各一人太學以鄭虔為博士至今呼鄭虔
為鄭廣文(會要)西都六十人東都十人
修文館中宗時置修文館學士員遷公卿以下善為文
者李矯等為之每遊宴畢從於是天下靡然以文華
相尚儒學忠讜之士莫得進矣
宋朝承五代之舊有國子監太學
太祖三幸國子監
太宗亦幸國子監
真宗亦嘗幸太學由是太學翕然文風大振
仁宗天聖九年青州王曾以州闕學教育諸生乃繕官
舍為州學請國子監羣書上從其請其後天下有請建
學賜書與田並從之慶歴四年宋祁上言於是諸路
州府軍監並皆立學校及二百人以上又立縣學
列聖相承無不以學事為念
徽宗崇寧四年始行三舍之法建辟雍之學又慮山林
之士不能月書季攷以遊庠序於是科場與學校並行
舍法則歲貢科場則隨大比之歲宣和五年復罷舍
法而一歸於科舉
高宗重興太學而士風浸盛
太祖建隆三年正月癸未幸國子監二月丙辰幸國
子監六月辛夘幸國子監周世宗之二年始營國子
監置學舍上既受禪即詔有司增葺祠宇塑繪先聖
先賢先儒之像上自贊孔顔命宰臣兩制以下分撰
餘贊車駕一再臨幸焉於是左諫議大夫河南崔頌
判監事始聚生徒講書上聞而嘉之
太宗端拱元年八月庚辰車駕幸國子監謁文宣王
禮畢升輦將出四門顧見講坐左右曰博士李覺方
聚徒講書上即召覺令對御講覺曰陛下六飛在御
臣何敢輒升高坐上因降輦命有司張帟幕設别坐
詔覺講周易之泰卦從臣皆列坐覺乃述天地感通
君臣相應之旨上甚悦特賜帛百疋端拱二年二
月以國子監為國子學淳化五年十一月丙寅上
幸國子監賜直講孫奭五品服因幸武成王廟復幸
國子監令奭講尚書說命三篇至事不師古以克永
世匪說攸聞上曰誠哉是言也上意欲切礪輔臣因
嘆曰天以良弼賚商朕獨不得耶遂飲從官酒别賜
奭束帛
真宗咸平二年七月甲寅上幸國子監召學官觀偓
佺講尚書大禹謨還幸崇文院登秘閣觀太宗聖製
墨迹惻愴久之賜祕書監祭酒以下器帛偓佺頤正
弟也咸平四年六月丁夘詔諸路州縣有學校聚
徒講誦之所並賜九經景德二年五月戊申朔幸
國子監閱書庫問祭酒邢昺書板幾何昺曰國初不
及四千今十餘萬經史正義皆具臣少時業儒觀學
徒能具經疏者百無一二蓋傳寫不給今板大備士
庶家皆有之斯乃儒者逢時之幸也上喜曰國家雖
尚儒術然非四方無事何以及此先是館閣博聚群
書精加讎校經史未有印板者悉令刊刻或言三國
志乃姦雄角立之事不當傳布上曰君臣善惡足為
鑒戒仲尼春秋豈非列國爭鬭之書乎又幸西京
謁先聖詔河南府營建國子監又幸曲阜謁文宣王
廟帝展拜以表嚴師崇儒之意(會要)景德三年五月
癸丑詔國子監學官月俸自今並給見錢景德四
年二月癸酉就西京建太祖神御又置國子監武成
王廟祥符二年四月辛夘令國子監舉服勤詞學
經明行修進士諸科各十人前詔止開封府洎所過
州軍至是本監上言故及之乾興元年十一月壬
午國子監舊制皆用近臣及宿儒典領近歲頗任貴
遊子弟之初仕者與管庫資序略均壬辰始命馮元
同判國子監仍詔自今無得差補蔭京朝官
仁宗即位崇儒術以勸學者乃首命龍圖閣學士馮
元以領監事特重之上曰講學之廢久矣執卷者不
知經義非學校不興而上之教導有不至耶詔孫奭
馮元薦博明經術者以名聞天聖五年正月晏丞
相殊留守南京范文正公仲淹希文方遭母憂寓居
城下晏公請掌府學范公常宿學中訓督學者皆有
法度勤勞恭謹以身先之夜課諸生讀書寢食皆立
時刻往往潜至齋舍伺之見有先寢者詰之其人答
云適疲倦暫就枕耳問未寢之時觀何書其人亦妄
對則取書問之其人不能對乃罰之出題使諸生作
賦必先自為之欲知其難易及所當用意亦使學者
凖以為法由是四方從學者輻輳其後宋人以文學
有聲名於場屋朝廷者多其所教也(涑水記聞)天聖九
年青州王曾以州闕學教育諸生乃繕官舍為州
學請國子監羣書上從其請其後天下有請建學賜
書與田並從之明道元年七月甲戌許壽州立學
仍賜九經知州侍御史朱諫請之也明道二年五
月庚寅許大名府立學仍賜九經從王曾之請也三
月乙未賜亳秀濮鄭四州學田各五頃景祐二年
三月丁酉詔國子監直講一員兼領監丞主簿事十
月己巳許蘇州立學仍給田三頃十一月辛巳朔以
應天府書院為府學仍給田十頃九月壬寅賜鄭州
學田五頃十月壬子許蔡州立學十二月乙丑許孟
州立學仍給田五頃景祐三年正月己酉許洪州
密州立學仍各賜田五頃三月癸巳許潞州常州
立學四月乙亥許衡州立學五月戊子許許州
立學五月壬辰許潤州立學五月戊戌許真州
立學仍給田五頃六月戊申朔許越州立學仍給
田五頃六月壬子許階州立學仍給田五頃六
月甲子許真定府博州郢州立學各給田五頃八
月甲寅許并州立學九月庚辰許絳州立學十
月辛未許合州立學十一月乙亥許江州立學
景祐四年正月戊寅賜蔡州學田十頃二月丙寅
賜常州學田五頃十二月壬申給真定府潞州學
田五頃四月乙巳賜宣州學田五頃諸州學田各五
頃仍詔自八月戊戌許華福二州立學餘須藩鎮乃許
立學十二月乙酉給徐州學田五頃寶元元年二
月甲戌賜鄆州學田五頃三月己酉許潁州立學潁
非藩鎮也於近詔不當立學知州蔡齊有請特從之
七月癸丑賜襄州學田五頃寶元二年二月庚午
許明州立學仍給田五頃三月丙辰許泉州立學
仍給田五頃十一月辛丑許建州立學仍給田五
頃康定元年正月壬戌賜國子監學田五十頃
慶歴三年十月戊午以南京府學為國子監庚申
許廣州立學慶歴四年春二月乙巳以上清宫田
園邸店賜國子監三月己夘范仲淹言意欲復古
勸學數言興學校本行實詔近臣議於是翰林學士
宋祁御史中丞王拱辰知制誥張方平歐陽修殿中
侍御史梅摰天章閣侍講曾公亮王洙右正言孫甫
監察御史劉湜(此八人姓名據李清臣史藁增)合奏曰伏奉詔書議
夫取士當求其實則人當盡其材今教不本於學校
士不察於鄉里則不能覈名實有司束以聲病學者
專於記誦則不足盡人材此獻議者所共以為言也
謹參考衆說擇其便於今者莫若使士皆土著而教
之於學校然後州縣察其履行則學者修飭矣故為
設立學舍保薦舉之法詔曰夫遇人以薄者不可
責其厚也今朕建學興善以尊學士大夫之行而更
制革弊以盡學者之才教育之方勤亦至矣有司其
務嚴訓導精察舉以稱朕意學者其進德修業無失
其時凡所科條可為永式(通略)慶歴四年四月壬子
判國子監王拱辰田况王洙余靖等言首善當自京
師漢太學二百四十房千八百餘區生徒三萬人唐
學舍亦千二百間今取才養士之法盛矣而國子監
才二百楹制度狭小不足以容學者請以錫慶院為
太學葺講殿備乘輿臨幸以潞王宫為錫慶院從之
嘉祐元年十二月乙夘太子中允天章閣侍講胡
瑗管勾太學始瑗教授湖州科條纖悉備具以身先
之雖盛暑必服坐堂上嚴師弟子之禮視諸生如其
父兄諸生亦信愛如其子弟從之遊者常數百人慶
歴中興太學下湖州取其法著為令瑗既為學官其
徒益衆太學至不能容取旁官舍處之禮部所得士
瑗弟子十常居四五隨材高下善自修飾衣服容止
往往相類人遇之雖不識皆知其為瑗弟子也於是
擢與經筵治太學猶如故嘉祐二年五月壬申管
勾國子監吳中復言舊制每遇科場即補試廣文館
監生近詔三歲貢舉須前一年補試比至科場多就
京師私買監牒易名就試及旋冒畿内戸貫以圖進
取非所以待遠方孤寒之意請自今遇科場補試監
生如故仍以四百五十人為額從之尋又增一百五
十人
羣書考索後集卷二十六
