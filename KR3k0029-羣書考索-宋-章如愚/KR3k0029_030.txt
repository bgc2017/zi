羣書考索卷三十宋章如愚撰
禮門
廟制類
熙寧五年三月中書門下言准治平四年𠡠遷僖祖廟
主藏之夹室臣聞萬物夲乎天人本乎祖故先王廟祀
之制有疎而無絶有遠而無遺商周之王斷自稷契以
下者非絶嚳以上而遺之以其自有本統承之故也若
夫尊卑之位先後之序則子孫齊聖有功又得以加其
祖考天下萬世之通道也本朝自僖祖以上世次不可
得而知則僖祖有廟與稷契疑無以異今毁其廟藏其
主夾室替祖考之尊而下祔於子孫殆非所以順祖宗
孝心事亡如事存之義因請制禮實在聖時宗祏重事
所宜博考乞以所奏下两制詳議而擇取其當詔下學
士院集两制詳議於是學士元絳知制誥王益柔陳繹
曾布直舍人院許將張號上議曰自古受命之王旣以
功德有天下皆推其本統以尊事其祖故商周以稷契
為始祖者以其皆承稷契之本統故也(云云)太祖受命
之初立新廟自僖祖始僖祖而上世次不可知然則僖
祖之為始祖無疑矣倘以為僖祖不當比稷契為始祖
則是使天下之人不復知尊祖而子孫得以有功加其
祖考也况於毁其廟遷其主而下祔於子孫之室豈所
以稱祖宗尊祖之意哉𫝊曰毁廟之主陳於太祖未毁
廟之主皆升合食于太廟今遷僖祖之主而藏于太祖
之室則是僖祖順祖宣祖祫祭之時皆降而合食也情
文不順無甚於此臣以謂宜以僖祖之廟為太祖合於
先王之禮意翰林韓維别議曰昔先王旣有天下跡其
基業之所由起奉以為祖所以重本始也蓋王者之祖
有係天下者矣諸侯之祖有係一國者矣大夫士之祖
係其宗而止矣亦其理勢然也蓋有天下之始若后稷
有一國之始若周公大夫士之始若魯三家今直以稷
契為本統之祖則是下同大夫士之禮可乎或曰湯文
武去契稷皆十餘世其間子孫衰微奔竄者非一湯文
武之有天下稷契何與哉南宮适曰禹稷躬稼而有天
下禹之有天下則然矣稷諸侯也而曰有天下者豈非
積累功德至文王而興乎孟子曰湯以七十里文王以
百里所謂七十里百里者非契稷所受以遺其子孫之
國乎由是言之商周之所以興契稷不為無所與也正
考甫作頌追道契湯高宗商所以興子夏序詩稱文武
之功起於后稷豈虚語也哉國語亦曰契勤商十四世
而興稷勤周十五世而興榖梁曰始封必為祖是數子
生於周代其所言皆親聞而見者其學問又俱出於孔
子宜若可信則尊始祖以其功之所起秦漢諸儒亦有
所受之也後世有天下者皆特起無所因故遂為一代
太祖所從来久矣伏惟太祖皇帝孝友仁聖睿智神武
兵不血刃坐清大亂子孫遵業萬世蒙澤功德卓然為
宋太祖無少議者僖祖雖於太祖高祖也然遙遡功業
未見其有所因上尋世系又不知其所以始若以稷契
奉之切恐於古無所考而於今亦未有所安也臣以為
仍舊便若夫藏主合食則歴代嘗議之矣然今之廟室
與古殊制古者每廟異宮今所以奉祖宗者皆在一堂
之内西夹室猶處順祖之右考之尊卑之次似亦無嫌
至於禘祫自是序昭穆之祭僖祖東向禮尤不順所謂
子雖齊聖不先父食者也如絳所議非臣所敢同也天
章待制孫固上議曰太祖受天命一四海創業垂統為
萬世立無窮之基其為宋始祖而配天受享理任不疑
今乃欲以僖祖為始封之祖復其祧主夫旣以僖祖為
始祖則遂受配郊天此臣切所未安也七世之廟親盡
而祧此萬世之通法故僖祖之主於陛下之世以親盡
而祧在禮適為正而今以為人必本乎祖太祖旣以追
尊僖祖則今日當以僖祖為本始之祖是未推王者興
起有殊異而所當之世各不同也夫開國者其先嘗有
功而受封則後之子孫有天下而推以為始祖可矣若
夫膺天受命特起而得天下者為太祖亦宜矣此人情
之所順而前世之所已行者也今議者曰方今天下隆
平不愧治古而禮樂文物宜鄙絶漢唐之所行而純取
三代之制以為法故有僖祖與稷契無異之說臣恐以
為過矣本朝之興與商周異商周之王本由契稷故自
湯武而上其流有源皆可推而考之契布五教民以知
禮其興雖略與周同而猶不若周之懿也周自后稷公
劉以来積行累功以至太王王季世世脩德迨文武受
命而得天下則源流之来豈不有自哉仲尼曰郊祀后
稷以配天宗祀文王於明堂以配上帝則周公其人也
夫自周而上堯舜夏商之世非不美也其祭祀之禮仲
尼不談而獨舉周者豈非其德與世獨為備乎故曰周
公其人言惟周公能備此禮爾詩曰思文后稷克配彼
天言以德能配天也夫以文武之王而不得預配天之
祭者特以后稷之功大爾使周無后稷之祖則周公之
祀不當舍文武而及他人且後世之興其先旣無周之
后稷而郊天之配不先剏業之君而遠取追尊之祖此
豈先王之禮而近人情者哉(云云)漢高之得天下與商
周異故太上皇帝不得為始封而光武之興不敢尊㫪
陵而祖高宗景皇帝唐始封之君而元皇帝神堯之父
臣觀高祖之時以景皇帝為配而太宗之初已奉高祖
於圓丘景皇帝不得預郊天其後杜鴻漸等請復以景
皇郊配天地黎幹力詰其非而正之夫景皇帝親授唐
國之封且不得預配天則未嘗啟有土宇而欲以為始
祖臣亦慮其難矣太祖受周禪僖祖始被追尊而建隆
之郊配以宣祖僖祖且不得預焉夫以太宗真宗仁宗
英宗之世未嘗郊祀僖祖而陛下一旦隆而祀之蓋有
所隆者必有所替今使太祖之祀有替於四宗之時此
豈陛下孝思之心哉故曰禮别子為祖稷皆帝嚳之子
而得姓者故商周以為祖而奉之今宋自僖祖為始祖
臣曰不然若以得姓者為祖則趙之得姓自造父封於
趙城而趙襄始得姓今若更推考其先世則遂欲上祖
趙衰可乎或又曰今但欲存僖祖為始祖爾至於配天
未可輕議也臣曰是不可也旣以僖祖為始祖始祖必
配天則太祖祀替矣此臣所為不可者也今太廟一堂
夹室在西祧主藏室中而居順祖之右非所謂下祔子
孫之室而替其尊也猶以為不可則乞特為僖祖立室
置祧主其中由太祖而上親盡迭毁之主皆藏之僖祖
之室當禘祫之時以僖祖之主權居東向之位太宗之
主順昭穆之列而從之取其毁廟之主而合食焉則僖
祖之尊自有所伸此韓愈所謂祖以孫尊孫以祖屈之
義也若以僖祖立廟為非則周人别廟姜嫄不可謂之
非祖今因情制禮取聖人之制爲萬世法不亦美歟
詔以韓維元絳等二狀并孫固所議下太常禮院詳定
時秘閣校理王介上議曰凡物有無窮而理固有限以
有限制無窮此禮所以起而天子所以七廟也七廟據
其世數之上下迭毁而七也今乃自考而上何也必曰
祖自祖而上何也必曰曾祖自高祖而上又何也必曰
不可及見則聞而知之者也今欲祖其祖而追之不已
祖之上又有祖則固有無窮之祖矣聖人制為之限此
天子七廟所以自考廟而上至顯考之外而必祧也自
二祧而上惟始封君而必祖也借無始封之君則亦祖
受命而王者爾如祖之臣見其有以八廟未見其所謂
七也七廟自顯祖之外而祧亦猶九族至高祖而止也
皆以禮為之界也五世而斬故也喪之三年也報㒺極
之恩也以罔極之恩為不足報則固有無窮之報乎何
以異於是故喪之㒺極而三年也族之久遠而九也廟
之無窮而七也伏惟我朝宗廟英宗則考廟也仁宗則
王考廟也真宗則皇考廟也太宗則顯考廟也太祖則
祖考廟也宋無始封之君因以太祖為祖考理勢然也
以太祖為祖考則僖祖之廟非稷契始封之比當太祖
之時固宜在四親廟當陛下之今日世數差遠在顯考
之外則理所宜祧者也臣以祭法格之僖祖宜在
二祧之域不宜不祧决矣如顯考外而不祧臣疑祭法
非先王法也或曰禮不王不禘禘者禘其祖之所自出
以其祖配之商周雖祖契稷湯文然猶不絶嚳也宋旣
祖太祖亦可以絶僖祖乎臣曰是祧也非所謂絶也猶
有祧廟焉亦有追享焉顧遠之於無事禘祫而後及之
耳按祭法有虞氏禘黃帝而郊高陽祖嚳而宗堯商人
禘嚳而郊契祖冥而宗湯周人禘嚳而郊稷祖文王而
宗武王舜繼堯之大統此則祖堯之父也周則不然稷
始封之祖也非獨廟之又從而郊之重之也於嚳則遠
祖也非獨不廟焉禘而後及之爾抑帝嚳者自有虞氏
商人祖之此周所以不立嚳廟而獨廟姜嫄也彼商周
之於嚳禘而後及之然則今之僖祖亦禘祫而後及之
不亦可乎(云云)今者之議將取正之變乎亦取變之正
乎是以亦取其變之正者况太廟一歲而數祭禘祫數
年而後及如此則太祖之尊一歲而屢享遠祖之尊數
歲而一伸於以求之禮法參之人情是亦變之正也今
祧僖祖而祖太祖則如是可也苟不祧僖祖則是太祖
啟運立極為子孫立萬世之基本而不得專享東向之
位臣恐宗廟神室未安於此也臣雖非两制共覩大議
不容噤嘿輙貢愚瞽議格不下十月判太常寺張師
顔張公裕梁燾等議曰天下大禮莫重於宗廟是以聖
王重之必務極其至當伏惟僖祖神主祧藏夾室於禮
不順有司失之矣宜其輔臣建正明詔博訪垂萬世法
然議者因其藏主有失遂欲推為始祖臣敢為此議昔
商周之興本於契稷考諸前載其指有二曰因其始封
也蒙其功德也其𫝊已久其禮素定後世無得而易之
奉為太祖以主廟祀有以盡一時之宜也詩之長發言
商家興廢之久歴虞夏之世其来遠矣昊天有成命言
后稷已有王命生民思文皆歌后稷之功不可謂為祖
不因功德也後世受命之君功業特起不因先代則親
廟迭毁身自為祖故魏祖武帝則處士迭毁晉祖宣帝
則征西迭毁唐祖景皇則洪農迭毁此前世祖其始封
之君以法契稷之明例也旣以法契稷則上之親廟不
得不毁勢當然也借使魏晉欲不祖武宣而越取處士
征西不惟上推世數更當及於何人且其以始封何唐
有天下因以為法韓愈有言事異商周禮從而變臣等
取之要之始封世近則親廟不可不立若特以親廟及
遠便為始祖舍始封而抑之則前古未之聞也國家治
平四年以僖祖親盡而祧之奉景祐書以太祖為帝者
之祖是合於禮矣而議者曰商周之祖自以别子之故
非以有功與封國爲重輕(元絳等議如此)是不然也别
子之法自謂公子不繼世故子孫為大夫士者祖之百
世不遷非天子諸侯之禮也使湯武但為諸侯則尚不
祖此别子况天下之君而可用大夫士之法乎宋之為
宋由太祖首創洪業建大號于天下異乎商周之為商
周可知也僖祖雖為聖裔之先而有廟直由太祖親盡
則遷右之正義今欲以有廟之始為說拔而進之以為
始祖臣固疑其與契稷異矣必欲據此則又有可言者
盖三昭三穆是一定之論也國初張昭任徹之徒不能
遠推隆極之制因㳂近制請立四廟遂使天子之禮下
同諸侯若使廟數僃六則應當上推两世而僖祖次在
第三亦未可謂之始祖也若謂世次不可推則斯言也
詔旨所不著史臣所不錄歴百餘年莫知當時之實不
取以私意逆推而言也建隆四年親郊崇配不及僖祖
開國以来大祭虚其東面斯乃祖宗已行之意也自祖
宗以来不以太祖之位易之今而易之恐失祖宗之意
矣或謂儀禮諸侯及其太祖天子及其始祖之所自出
今謂始封為太祖乃諸侯制也臣以為遠祖受封子孫
世襲親雖盡而廟不毁是謂諸侯及其太祖也若始封
之君旣已為其國之祖矣後世子孫自諸侯而為天子
則始祖不易理勢自然是謂天子及其始祖也若必求
太微之精神靈之感謂為始祖之所自出將見遷就生
說竒譎無端彌失聖人之意矣唐神龍初議云旣立七
廟須崇始祖而張齊賢云始祖即太祖太祖之外更無
始祖前儒講之熟矣大抵契稷不以功德為祖無必然
之論特起之君自為一代之祖無不可之理若乃藏主
未順宜以改之盖夹室者子孫廟之偏室非廟之正也
議者謂神道尚右失其旨矣然則僖祖之主必有所歸
按周禮守祧掌守先公先王之廟祧廟則有司修除之
祧則守祧黝堊之所謂廟者后稷文武諸廟也祧者所
藏先公先王之遷主也先公遷主藏于后稷之廟僖祖
猶周之先公也乞倣此例築别廟以藏之大祭之歲祀
於其室太廟則一依舊制虚東向之位郊配之禮仍舊
無改事之宜而情之順也晉永和中尚書議云周人之
王太祖世遠故遷有所歸今晉廟宣帝為主而四祖居
之是屈祖從孫也祫祭在上是代太祖也范宣謂可築
一室以居四主四主迭遷則宣位正矣自虞喜韋泓蔡
謨之徒並同其議唐陳京議請據魏晉舊制築别廟以
藏獻懿柳冕等七十餘人亦同其說雖孕藏于興聖廟
然本無異于别室也惟顔真卿引蔡謨權居東向之一
句而不本其改築之議獲譏於時此前世之論皆有考
據同知禮院蘇悅議曰三代廟數雜見於經其詳不可
得而推謂夏五廟商人六廟周人七廟切惟先王之道
未嘗不同其歸而制作名數不能無小變損益以從時
者其於祖嚴祖考稱情立文之意則一也至于立廟或
五或六七者所因之迹有隆殺故制禮以報之不得而
同也秦漢而下禮廢缺多不足法而猶有能適變合情
足以便一時而已聖朝追原先帝事祖之意欲盡𫝊聞
之所及正於其所不及而因奉以為始祖乂以正神靈
之班尊尊之至也臣伏思僖祖與商周之祖雖詒謀隠
德無所先後而時有汙隆道有顯晦故其迹亦緣而少
異是宜追崇之禮因小有損益庶乎稱情立文而為之
極以遺萬世不刊之法也若乃七世之廟必欲奉尊夲
雖隆于商可也若於太廟右特立僖祖一廟則祖考不
為不祔於子孫此所謂有疏而無絶有遠而無遺者是
矣臣維臣固請夹室在右為尊於正室不思之甚非臣
之所敢同也至於郊配之禮在太祖之世嘗行之矣自
太宗至于英宗不復追配而奉宣祖崇配臣觀建議之
文亦未嘗及追配之說如臣之愚謂仍舊便必若聖朝
不欲於太廟興作而務崇簡質追迹古始而參用近代
之法庶乎易行則有唐正元以懿獻二祖之祔於興聖
德明之廟盖尊咎陶武昭以為遠祖之廟故升懿獻於
尊卑為順也史記載趙氏之祖出於栢翳其後造父受
趙城之封子孫因以為氏今景靈聖祖每歲陛下躬行
酌獻之禮亦近於興聖德明之類歟若升祔僖主或因
以祀栢翳造父如唐德明興聖之比則不為下祔於子
孫雖不合經而免於瀆祖亦因時制禮之道也同判太
常周孟陽同知禮院朱充國禮院檢詳文字楊傑議曰
按儀禮諸侯及其太祖天子及其始祖之所自出注云
太祖始封之君始祖者感神靈而生若稷契也䟽云及
始祖所由出謂祭所感帝還以始祖配之王者之祖皆
感太微五帝之精以生則不止稷與契也其實帝王皆
有所感而生也天子始祖並於親廟外祭之(古制王者)
(宗廟有始祖太祖之别諸侯則止於太祖無始祖)按詩
生民之序曰尊祖也后稷生於姜嫄文武之功起於后
稷箋云周之始祖其生之者姜嫄也䟽云始祖后稷也
周以后稷為始祖文王為太祖雝禘太祖謂文王也后
稷以感生謂之始祖而亦謂之太祖若文王以受命之
大惟稱太祖不得言始也雝之詩曰假哉皇考文武惟
后稷非身為天子不得言維后故知雝之禘太祖謂文
王也(周以稷為始祖文王為太祖與儀禮之文相表裏)
云云臣等參詳經𫝊古者必尊始祖配祀感生盖以追
崇統系本始非謂推有功也諸侯則不然但推始封之
君以為太祖而不及始祖也是以周有天下上推統系
至於后稷后稷者帝嚳之子周不可以祖帝嚳以后稷
為始祖商推統系上至於契契亦嚳之子商不可以祖
帝嚳故以契為始祖示與諸侯之制異也至秦并六國
自號始皇帝漢襲秦故以高皇為太祖之廟不復如禮
經追崇始祖盖用諸侯之制爾魏晉而下禮文殘缺爰
及有唐雖世數之久而宗祧制度多不稽古本朝藝祖
平定函夏追立親廟玉牒帝系自僖祖始僖祖而上世
次不可得知則僖祖之為始祖宜矣伏惟依禮經以僖
祖為始祖配祀感生帝其舊制以宣祖配侑今請停其
禮自餘祀享天地明堂祖宗配侑並如舊儀(臣按商以)
(太甲太戊武丁為三宗周以文武為二祧世世不遷非)
(三昭三穆之數兼觀景祐詔書太祖為帝者之祖太宗)
(真宗為帝者之宗三廟萬世不遷則宣翼順三祖皆在)
(昭穆之内)同判太常章衡議曰儀禮義疏曰王者之先
皆感太微五帝之精以生不止契稷而已詩序先民曰
尊祖說者以為周以后稷為始祖文王為太祖故雝禘
太祖為文王也自古有天下者必尊始祖秦漢而降典
章殘缺廟祧遷次始失先王所以尊祖之意今陛下纂
成大統恭事宗祏宜正有司之失以合先王之禮伏惟
尊僖祖為始祖而順祖神主在次當遷此所謂子為父
屈以定七世之制其於郊配則禮記大𫝊曰王者禘其
祖之所自出以其祖配之請以僖祖配上辛感生帝之
祀而罷宣祖侑神之祀此所謂祖以孫尊孫以祖屈以
稱祖宗追孝之心自餘祀享配侑並如舊典於情文為
順十月中書門下言(云云)今或以夾室在右謂於宗
祏為尊或以本統所承措之别宫為當類皆離經背理
臣所不敢知伏請奉僖祖為太廟始祖遷順祖神主藏
之夹室孟春祀感生帝以僖祖配詔恭依有司遂請以
来年孟春薦享奉安高宗建炎二年冬十一月己亥
上朝享太廟紹興五年初太廟神主寓於溫州歲時
薦享委之守臣司封林待聘言原廟之在郡國有漢故
事而太廟神主禮宜在都今新邑未奠宜攷古師行載
主之義還之行闕以彰聖孝至是始就臨安府建太廟
遣太常少卿張洙奉安上行欵謁之禮紹興六年
起居舍人董弅等論廟制癸未宰執奏事趙鼎曰今日
召見百官就尚書省集議廟制上曰太祖開基創業始
受天命祫享居東向之位於太祖之廟而已載在禮經
無可疑士大夫必無異同之論十二年十二月言者謂
自元豐始廣景靈宮以奉祖宗衣冠之遊即漢之原
廟也自艱難以来神遊猶寄永嘉四孟薦享旋即便朝
設位未副廣孝之意望命有司擇地傚景靈舊規以建
新廟迎還列聖粹容庶幾四孟躬行獻用慰祖宗在
天之靈丁酉詔禮官討論申省遂建于新莊橋之西七
月禮官脩定景靈宮四孟朝獻儀詔從之紹興十九
年著作郎劉章言禮莫重於祭而郊廟為尤重我神宗
元豐間嘗詔陸佃等編類成書今陛下以明聖之資
當述作之任而縟儀未紀乞命官為紹興郊廟奉祀禮
文以續元豐之書上納之
孝宗乾道八年太常卿黃鈞奏切謂禮莫重於祭祭莫
重於嚴分而辨上下伏見四孟月大駕詣景靈宮朝獻
皇帝與羣臣俱拜於庭求之禮經有所不合欲遵元豐
之制每遇孟月朝獻褥位于東階之上西向乞於見今
朝享儀注内修定施行詔從之
光宗紹熙二年正月詔朕惟廟祧之制禮經具存迭
毁所以明世數遠近之常不遷所以昭祖宗功德之盛
祖則惟一宗無定數昔商三宗及周文武質諸載籍世
世尊祀粤惟國朝率循是典太祖太宗恢開剏
之丕圖真宗仁宗茂守文之鴻業暨于神宗厲
精政治景祐元符載頒詔旨一祖四宗萬世不祧亶謂
盛矣肆我高宗聖神武文憲孝皇帝天錫勇智沉幾
深略真不世世武以撥亂文以致平中興之烈高掩武
丁内禪之意有光放勲文功數十不能盡宣仙馭賓空
威神如在至尊夀聖皇帝稽六藝之文安在天之靈厥
既尊為高廟而以時升祔矣惟是不祧之典猶未遑議
頋予凉菲實奉蒸嘗兹用虔遵聖父之訓丕昭烈祖之
光然而事大體重匪朕敢專宜令禮官詳議以聞
宋朝宗廟裁製興國二年禮院言按唐制長安太廟凡
九室皆同殿異室其制二十一間四柱東西夹室各一
前後面各三階東西各二側階即今太廟四室每室三
間將来太祖升祔共成五室欲請依長安之制東西夹
室外分為五室每室二間詔恭依至道三年又增太
宗一室遂於東西各增修一間以藏冊室景德二年
十一月詔宗廟神食禮料委光祿寺精細簡擇宮闈令
點檢饌造皇祐三年判三司磨勘同李徽之言國家
以火德王火生於寅王於午今太廟西向開門宜毁去
以避申酉之位帝曰徽之家世儒臣所言乃同巫祝然
事緣宗廟亦當下太常宗正寺詳定既而上言今太廟
設西偏門所以邀止車馬而南向自有正門徽之所請
事涉不經不足采用從之嘉祐八年修奉太廟使蔡
襄以太廟八室圖奏御請廣廟室并夾室為十八間從
之
宋朝親饗乾德元年十一月帝以親行郊禮服衮冕執
鎮圭行享禮於四室(注)自是親行郊祀前一日朝享太
廟如儀
開寳九年三月以將幸西京四月雩祀于南郊詣太廟
行享告之禮舊儀將有事于南郊必先告太廟至是以
將赴西京不欲載神主偕行故禮官議行此禮是日帝
常服乘步輦列仗衛百官班於庭不設樂垂止一獻不
行祼禮不飲福酒不祭七祀
端拱二年七月内出御札以八月内親享太廟(以今歲)
(為大有年)令所司詳定儀注有司言按乘輿鹵簿有大
駕法駕小駕之别自東漢以来大駕以郊天法駕以享
宗廟小駕以行幸又唐禮大駕郊天法駕祀明堂小駕
拜授及行幸將来享廟請用法駕鹵簿既而以彗出東
方下詔罷禮
祥符五年閏十月以聖祖降詔詣太廟行告謝之禮命
置五使如郊禮有司言用享禮一獻庭設宮架殿上登
歌無二舞帝欲重其事乃備三獻李宗諤上奠獻登歌
瑞安曲樂章是月七日恭謝太廟六室帝作奉先歌羣
臣畢賀慶歴三年蔡亶言周制四時享親之禮有九
今寺觀則車駕一歲再臨未嘗薦獻宗廟帝謂輔臣曰
朕三歲一祠郊廟而賚及天下今若歲歲親行則人皆
有覬賞之心朕朝夕奉三聖御容於禁中未嘗敢怠也
嘉祐七年八月詔凡因郊親享太廟舊用犢一今用羊
七豕七孟享臘享舊用羊二豕二今用羊七豕七禘祫
攝事舊用羊四豕四今用羊七豕七皇后廟孟享臘享
舊用羊一豕一今用羊四豕四高宗十三年正月己
亥上親享太廟先是隂雲欲雪至此日霽霧澄皆誠孝
所格王賞請宣付史館從之
祝文端拱元年秘書監李至言著作局撰告享宗廟及
諸祠祭祝文稱尊號唐室以来惟開元禮有之稽古者
以為非禮會昌中從禮官議但稱嗣皇帝某則其祝文
久不稱號明矣且尊號起於近代請舉舊典告享宗廟
稱嗣皇帝臣某諸祠祭稱皇帝斯為得禮從之正辭
錄端拱元年兼秘書監李至上言祭祀祠辭皆臨事撰
進多不合典禮乃取舊祠一百九首增撰八十四首自
為正辭三卷上之凡百九十三首八十四新製餘因舊
辭詔永為定式祥符五年十二月詳定所言正辭錄
祝文今請定前代帝王名臣稱號上從之凡祝祠皇
帝親祀則書之冊封禪用玉餘用竹皆中書省書之有
司常祀則書之板秘書省書之歲之常祀率用舊文其
特祭如有祈請命學士撰進
羣書考索卷三十
