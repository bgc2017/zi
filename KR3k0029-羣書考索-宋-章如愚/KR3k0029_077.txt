羣書考索後集卷十一
宋章如愚編
官制門
國子祭酒
周師氏以三德三行教國子凡國之貴遊子弟學焉
保氏養國子以道教之以六藝六儀
漢置博士至東京凡十四人而聰明有威重者一人為
祭酒謂之博士祭酒本注曰僕射中興轉為祭酒
胡廣曰凡官名祭酒皆一位之元長古者賓得主
人饌則老者一人舉酒以祭地故以祭酒為名焉
此國子祭酒名所由始也
晉武帝咸寧四年立國子學置祭酒一人永嘉中又
别置儒林祭酒一人以杜夷為之命常為訓範總統
一學中衆事又立太學
宋不置學明帝置總明觀祭酒一人齊永明中立學
尚書令王儉領祭酒省總明觀齊梁號為國師
梁武帝以國子學生舊限貴賤帝招徕後進五舘生
皆引寒門雋才
陳後魏亦曰國子祭酒北齊國子寺有祭酒一人
隋開皇中國子寺不隸太常凡國學諸官自漢
以下並屬太常至隋始革之
又改寺為學仁夀元年罷國子學唯立太學省祭酒
等官煬帝改國子學為國子監復置祭酒
唐因之龍朔改為司成館祭酒為大司成咸亨復光宅
改為成均監神龍復領六學國子太學四門律學書
學筭學皆以儒學優重者為之(通典職林)
宋國子監有判監事有管勾監事待制以上則為判餘
為管勾(會要)熙寧初詔用經術取士廣闢黌舍分為
三學增置生徒總二千八百人朝廷育才於斯為盛
及元豐中復正官名置國子監祭酒掌三學之教法
政令(續會要)而祭酒猶未除人崇寧立辟雍置大司
成一員為師儒之首總辟雍太學之政令位諸曹侍
郎上(本朝官制)詔天下貢士以三舍考選政和罷三
舍辟雍官屬並罷(四朝志)建炎三年併國子監歸禮
部紹興三年詔駐蹕所在因國子監量養生徒置博
士二員祭酒猶未置也十二年始置祭酒(中興會)
(要)十三年太學成(劉季裴題名記)
國子司業
煬帝大業三年於國子監初置司業一人禮曰樂正司
業父師司成因以為名
唐置二人副貳祭酒通判監事龍朔二年改為少司成
咸亨初復舊凡祭酒司業皆儒重之官非其人不居
(通典)
歸崇敬授國子司業上言司業義在禮記樂正司
業正長也言樂官之長同主此業爾雅云大板曰
業按詩周頌設業設簴崇牙樹羽則業乃懸鐘磬
之簨簴也今太學師不教樂於義則無所取請改
國子監為辟雍祭酒為太師氏司業一為左師一
為右師詔下尚書集百僚定議以聞議者重難改
作其事不行
宋有同判監事同管勾監事或帶職朝官充凡監事皆
總之(會要四朝志)元豐正名置司業掌三學之教法
政令(續會要)初除朱服(職略)建炎三年省紹興十二
年復置(中興會要)隆興併省司業不許與祭酒並除
乾道七年欲除劉焞孝宗曰司業乃祭酒之貳並置
何妨於是始並置(孝宗會要)
國子監丞
隋置三人唐一人掌判監事凡六學生每歲有業成上
于監者以其業與司業祭酒試之登第者白祭酒上
于尚書禮部(六典)
宋景祐二年孫祖德請於直講京官内差一員充監丞
詔學官兼領掌錢榖出納之事(兩朝志)元豐定制置
祭酒司業掌三學之教法政令而監之事則丞與焉
(續會要)建炎三年省紹興十二年復置(中興會要)
國子博士
班固云六國時往往有博士掌通古今又曰博士秦
官漢因之後多至數十人武帝初置五經博士宣帝
成帝時五經家法稍增置博士一人選有三科高第
為尚書次為刺史其不通政事以久次補諸侯太傅
元始四年改博士為博士師
後漢兼而存之博士凡十四人易施孟梁丘京氏尚
書歐陽大小夏侯詩齊魯韓毛禮大小戴春秋嚴
顔各一博士華嶠漢書曰初欲立左氏傳博士范
丹以為左氏淺末不宜立陳氏乃詣闕上疏争之
更相辯對帝卒立左氏學
掌以五經教子弟國有疑事掌丞問對安帝以博
士多非其人詔命三公將軍中二千石舉博士各一
人務得經明行高卓爾茂異
晉咸寧四年初置國子博士一人皆取履行清淳通明
典義若散騎常侍中書侍郎太子中庶子以上乃得
召試
梁置五經博士各一人魏晉宋齊並不置五經博士
至此始置
隋省國子博士至大業復置
唐增置二人掌教文武官三品以上及國公子孫龍朔
改為司成宣業咸亨初復諸州府亦有經學博士一
人(通典)
宋國子監無博士有直講八人熙寧改為太學博士元
豐定制亦無國子博士大觀元年薛昂乞置國子博
士四員國子正錄各二員與太學官分掌教導從之
建炎併國子監於禮部紹興三年詔駐蹕所在因國子監
量養生徒置博士二員(中興會要)餘學猶未置也
國子監主簿
北齊國子寺置主簿隋一人唐因之掌印勾檢監事
凡六學生有不率師教者則舉而免之(六典)
宋國子監主簿一人以京官或選人充掌文簿或勾考
其出入焉(兩朝志)元豐元年詔省主簿三年罷書庫
官復置主簿(會要)
國子正錄
北齊國子寺有正錄員隋一人唐因之(六典)
宋闕雖元豐定制亦不置國子正錄大觀元年薛昂乞
置國子博士國子正錄與太學官分掌教導從之自
是始置正錄凡二員建炎三年省紹興十二年復置
書庫官
宋書庫監官以京朝官充掌印經史羣書以備朝廷宣
索賜予之用及出鬻而收其直以上於官(續會要)
建炎三年併國子監歸禮部官省紹興十三年復
置一員後省三十二年詔學官兼書庫乾道七年
復置(中興會要孝宗會要)
太學太學博士
晉江左因裴頠奏增置國子博士十六人謂之太學博
士品服同國子博士梁置太學博士八人北齊
國子寺有太學博士十人後周置太學博士下大
夫六人隋仁夀元年罷國子惟立太學置博士五
人大業減置二人
唐增置三人掌教文武官五品以上及郡縣公子孫(六)
(典)
宋熙寧四年詔宋靖國吕嘉問相度錫慶院建太學從
鄧綰所請也綰言國子監粗容春秋釋奠齋庖之
室不足以容諸生至於太學即未曾營建止是假
錫慶院西北隅廊屋數十間逼窄湫隘又官司未
曾葺治今大新學制學者坌集恐不足以容乞特
賜錫慶院為太學故命相相其地建之
元豐三年詔改國子監直講為太學博士每經二人
掌分經講授考校程文以德行道藝訓導學者紹
聖元年左司諫翟思言前熙寧更置太學博士正錄
雖有朝廷特除然類令國子監長貳薦舉所業攷第
高下以次除授復位試法以覈材實其進士發觧省
試廷試在十五人内太學上舍内舍職事者並令召
試不在此例許投所業國子監攷覆方與召命元祐
以来罷去試法請自今除學官依舊法召試從之元
符元年詔學宫歲一試政和七年臣僚言熙寧元
豐間博士未嘗除代近年以来席未暖而代者已至
率三人而守一若從正錄第遷則博士可免除代與
前熙寧元豐無異從之(並續會要)建炎南渡廢紹興
十二年權於臨安府措置增展置太常博士三員十
三年始復建太學
太學正錄
北齊國子寺有錄事員隋一人唐因之(六典)
宋仁宗朝胡瑗掌太學其正錄第補諸生熙寧末興
三舍始選官為正錄如學官之例(聖朝職略)學正五
人學行學規凡諸生之戾規矩者待以五等之罰學
錄五人掌佐學正糾不如規者元祐三年罷命官
正錄以上舍内舍生充後復置命官學正二員紹
聖改元復元豐學制命官學職悉仍舊焉(續會要)
建炎三年省紹興十二年復置各一員(中興會要)
武學
武學博士武學諭慶歴三年置學始以阮逸為之(宋官)
(制)未幾省熙寧五年樞密院乞復置武學選文武
官知兵者充教授仍差韓縝判武學郭固同判朝
臣以上判學(續會要)
武學教授如國子置直講元豐官制行改為武學博
士教授蔡碩就除博士武學博士學諭各一人
掌以兵書弓馬武藝訓誘學者(四朝志)建炎兵興廢
紹興十六年詔令臨安府修建武學二十六年詔
武學博士學諭各置一員内博士於文臣有出身或
武舉出身曾預高選人充其學諭差武舉人(中興職)
(略)
將作監
將作監秦有將作少府掌治宫室漢因之景帝更為
將作大匠秩二千石中六年改光武省常以謁者兼
之章帝建初元年又置初以任隗為之掌修作宗廟
路寢宫室陵園木土之功
魏晉因之江左至宋齊皆有事則置無事則省
梁天監七年置十二卿改將作大匠為大匠卿是為
秋卿陳因之
後魏亦有之北齊有將作寺其官曰大匠後周有
匠師中大夫掌城郭宫室之制又有司木中大夫掌
木土之政令
隋與北齊同至開皇二十年改寺為監大匠為大監初
加置副監煬帝十三年改為大令唐復為匠龍朔
改為繕工監咸亨復光宅改為營繕監神龍復天
寳中改大匠為大監掌土木工匠之政(通典六典唐)
(職林)
宋判監事一人以朝官以上充凡土木工匠之政隸三
司修造案本監但掌祠祀供省牲牌鎮石炷香盥手
焚版幣之事(續會要)熙寧初以嘉慶院為監上重
為任使統修造之政(會要)四年以范子竒判監向宗
儒同判元豐乃正名焉(職略)掌土木工匠之事凡
出納籍帳歲受而會之上工部分案五設吏二十有
七總局九宫城繕完則歸修内司辨其工作因能任
事則歸東西八作司乘時儲積以待給用則歸竹木
務窑務丹粉所麥麵場前期樸斵以應緩急則歸事
材場歛其餘材無所遺棄則歸退材場(續會要)中
興以来將作少府未置監建炎三年始併歸工部
紹興三年復置將作監少府事總焉(中興會要)
將作少監
後周有少匠下大夫隋將作置副監一人煬帝改為
少監又改少匠又更少令唐武德以為少匠龍
朔中為繕工少監咸亨中為營繕少監後復故(唐)
(職林)
宋熙寧四年將作監置同判元豐中為少監(續會要)
將作監丞漢將作有丞二人後漢置一人晉魏
因之
東晉宋齊有事則置無事即罷梁天監七年置大
匠丞一人
陳因之後魏有之北齊四人後周曰匠師上士
一人
隋二人唐四人(六典)掌判監事凡内外繕造百司
供給大事則聽制勅小事則候省待以諮大匠而下
於署監以供其職
宋朝熙寧四年以宋靖國知將作監丞(續會要)元豐
正名初除吳處厚(職略)
將作監簿晉將作置主簿員江左有事則置無事則
省
梁天監七年復置將作主簿一人北齊將作等有功
曹主簿員若有營作又别立長史司馬主簿各一員
隋二人
唐因之(六典)掌印勾檢稽失凡官吏之申請糧料俸
食差遣假使必由之以發其事若諸司之應供四署
三監之體物器用違闕随而舉焉
宋熙寧四年初以殿中丞楊增知將作主簿公事(續會)
(要)上元豐正名初除
軍器監
後周武帝四年初置軍器監(隋百官志)隋少府監統
鎧甲弓弩等局
唐武德初有武器監一人少監一人掌兵使廐牧七
年廢軍器監八年復之九年又廢貞觀元年
罷軍器大監置少監後省之以其地隸少府監為甲
弩坊焉皆隸少府右尚署開元初復以其地置軍
器使至三年以使為監更置少監一員丞二員主簿
一員錄事一員及弓弩坊等署十一年悉罷之復
隸少府為弓弩坊十六年復移向北都監掌繕造
甲弩之屬辨其名物審其制度以時納于武庫少監
為之貳(六典)
宋軍器領於三司胄案官無專職熙寧六年廢胄案
乃按唐令置監擇侍從官總判增勾當以為之屬
元豐中復正名分案百設吏十有三總局五掌繕治
兵械什物之事(續會要)建炎三年併歸工部紹
興十一年復置長貳一員(中興會要)
軍器少監(沿革見軍器監門)
軍器監丞唐武德初武器監置丞二人貞觀六年廢
武器監開元三年置軍器監有丞二掌判監事凡材
革出納之數工徒衆寡之役皆督課焉(唐百官志六)
(典)
宋神宗時置丞二人初除沈叔通(職略)建炎三年省紹
興三年復置(中興會要)
軍器監簿唐武德初武器監置主簿一人貞觀六年
廢武器監開元三年置軍器監有主簿掌印及勾檢
稽失(百官志六典)
宋神宗時置主簿一人初除錢長卿(職略)
日歷所
修日歷官唐貞元初韋執誼奏修撰私家紀錄非是
望令各撰日歷月終館中詳定從之此日歷所從起
也(葉伯益宏辭編題)
宋舊以宰相兼監修國史修撰直舘檢討無常員掌修
日歷以時政記起居注會集修撰為一代之典舊於
門下省置編脩院專掌國史實錄脩纂日歷元豐四
年廢編脩院歸史館官制行屬祕書省國史案六年
詔祕書省長貳毋得預著作脩纂日歷事進書即繋
銜以防漏洩如舊編脩院法焉八年詔吏部郎中曾
肇禮部郎中林希兼著作職事官兼職自此始元祐
五年移國史案置局專掌國史實錄編脩日歷以國
史院為名隸門下省更不隸秘書省紹聖二年詔
日歷還祕書省宣和二年詔罷在京脩書諸局惟
祕書省日歷所係元豐國史案除著作官專管修纂
日歷之事無定員外其元豐分案編修日歷書庫官
吏並依元豐法(四朝志)紹興元年以修日歷所為
名又詔祕書長貳通行修纂日歷
以少監程俱言長貳於條不與修纂欲準元豐故
事著作官闕從本省府暫牒校書郎或正字兼權
所貴不廢編修故有是命
三年詔左僕射吕頥浩兼提舉修國史時修日歷
張綱言祕書省權輕難以取會又孫近言景德二
年王旦為相領史職乞宰府提舉故有是命
詔修日歷令侍從官帶史館修撰餘官帶直史館史
館檢討若著作郎佐郎闕依元豐例差郎官兼領
時以祠部郎虞澐兼大著禮部郎舒國清兼小著
日歷所以修國史日歷所為名四年詔修國史日歷
所以史館為名依舊制置編修校勘官十年秦檜請
下有司討論史館建併之弊禮部看詳於前元豐舊
制併歸祕書省國史案以著作郎佐郎修纂日歷遇
修正史郎置國史院遇修實錄即置實錄院見今修
淵聖及今上日歷令宰相提舉以監修國史繫銜實
錄院以提舉實錄院繫銜(中興會要)
會要所
修會要官唐德宗貞元間蘇冕始為唐會要四十卷武
宗時崔鉉又續四十卷
宋建隆初王溥取自宣宗以後故事并蘇崔所錄共為
一百卷(宋朝會要)自建隆止慶歷四年成一百五十
卷(章得象上王洙編脩)王珪續以慶歷止熙寧十年
通舊增損成三百卷總二十一類八百五十五門(國)
(朝會要序)乾道四年詔尚書太僕射陳俊卿兼提舉
編修本朝會要五年祕書少監江大猷等言蔡攸所
修宋朝會要除將熙寧十年以前章得象王珪所修
重加刪削外其自元豐至政和止修得帝系后妃吉
禮三門攸所修吉禮緣當時議論好惡不同妄有刪
改以迎時好乞令本省再加刪定兼今采續修斷自
神宗其五朝會要内有熙寧十年内事亦合重行編
入以續修本朝會要為名從之六年中書門下省言
國朝會要以修至靖康詔令自建炎元年接續至乾
道五年九年祕書少監陳騤言編類建炎以後會要
至紹興三十二年六月十一日成書以中興會要為
名從之(孝宗會要)
勅令所
提舉修勅令詳定附宋天聖慶歷嘉祐熙寧編叙及元
符勅令格式各差宰臣提舉(此事見續會要)何執
中奏四朝志乃云提舉勅令自熙寧初編修三司
令式命宰臣王安石提舉自後皆以宰執為之如
志所言是自熙寧始也然天聖既有提舉之例則
不應自熙寧始五朝會要無所書今姑存之以俟
考究
詳定官以侍從之通法令者充舊制一員宣和中
七員靖康減三員
政和元年差左僕射何執中提舉重修勅令執中上
章力辭於是不帶提舉以兼領為名同提舉焉紹
興中改為詳定一司勅令所自建炎四年以前著為
紹興新法以後續降幾二萬餘條前後牴牾乾道四
年刑部侍郎汪大猷請行刪削於是復置勅令所提
舉官以提舉詳定一司勅令繫銜詳定官以兼詳定
一司勅令繫銜(孝宗會要)
宋修軍馬司勅則屬樞密
仁宗時命田况提舉熙寧八年權知審刑院崔台符
言奉詔修軍馬司勅緣軍政事重故事以樞臣總領於
是命樞密使陳升之提舉管勾紹聖元年又詔知樞密
院事韓忠彦提舉管勾詳定刪定軍馬司勅例(續會要)
刪定官宋朝舊刪定無常員大觀三年詔六曹刪定官
併入詳定一司勅令所為一局(四朝志)後省紹興十
二年徐度申請裒集建炎紹興詔旨令專置一局乞
權行復置刪定官以三員為額於行在職事官内差
兼詔依舊以勅令所為名後省乾道六年復置勅令
所汪大猷申請正差刪定官乞繋銜充詳定一司勅
令所刪定官兼刪定官繫銜兼詳定一司勅令所刪
定官淳熙十五年林栗申請廢勅令局刪定官並省
紹興二年復置局差刪修官三員(勅令所題名)
東宫
詹事秦官應劭曰詹省也給也漢因之掌太子家
位在長秋上成帝鴻禧三年省魏復置詹事領
東宫衆務晉或置或否
齊置府領官屬梁陳任總宫朝後魏有太子左
右詹事
北齊東宫衆事無大小皆統之唐置詹事府掌内外
衆務糾彈非違總判府事置少詹事以貳之龍朔改
端尹少尹咸通復垂拱改宫尹神龍復(通典)
宋東宫官有詹事仁宗升儲置詹事二人神宗升儲置
詹事一人欽宗升儲置詹事二人多以他官兼充及
登位亦省(兩朝國史志職林云)
左右庶子古者天子有庶子之官職諸侯卿大夫士
之庶子掌其戒令與其教治庶子猶諸子周禮諸
子之官司馬屬有大事則帥國子而致於太子唯
所用之
秦置中庶子員漢庶子為太子少傅屬官後漢員五人
晉有中庶子庶子各四人宋中庶子與功高中舍人
一人共掌其坊之禁令庶子掌侍從左右與功高通
事舍人一人共掌其坊之禁令隋有左右庶子唐龍
朔中改左庶子為左中護右庶子為右中護咸亨
中復故掌侍從贊相駁正啟奏(通典六典)
宋東宫官有左右庶子舊制不常設每儲闈之建隨宜
置官以備僚宷多以他官兼領
仁宗升儲置二人神宗升儲置二人欽宗升儲置一
人(四朝志)乾道中庶子諭德除左不除右同兼領
(續會要)
左右諭德唐龍朔中左右春坊置左右諭德各一人掌
諭皇太子以道德随事諷讃皇太子朝宫臣列侍左
右階出入騎從
宋東宫官有左右諭德建儲則置否則闕仁宗神宗欽
宗升儲皆置二人並他官兼(四朝志云)乾道置二人
惟除左不除右(孝宗會要)
侍講侍讀唐太宗為晉王府有侍講及為太子亦置焉
其後或置或否開元初十王宅引辭學士書者入教
亦為侍讀(職林)而無侍講聖朝始置焉
左右春坊東宫之務歴代以中庶子領之北齊有門
下坊庶子領之典書坊庶子領之隋門下坊置左
庶子典書坊置右庶子
唐龍朔中改門下坊曰左春坊左庶子中允司議郎左
諭德左贊善大夫崇文舘學士校書郎洗馬文學校
書正字等隸焉典書坊曰右春坊右庶子中舍人太
子舍人右諭德右贊善大夫太子通事舍人家令率
更令等隸焉
宋建儲闈即置仁宗神宗升儲並以内臣為左右春坊
勾當左右春坊事中興不置(為不立東宫故也)
孝宗乾道元年立皇太子置左右春坊二員同左右
春坊二員(會要)
羣書考索後集卷十一
