羣書考索續集卷五十
宋章如愚編
輿地門
歴代
三代漢唐三代有天下垂二千年而隆平之治纔數百
載其間簒攘殽亂幾居大半𫝊八十有一王而致治之
君纔十數而止是治世固少而亂世固多也漢唐有天
下餘七百年而天下妥安幾四百載傳四十有五帝而
致治之君不下七制三宗是治世固多而亂世固少也
然而天下後世言治道者莫不重三代而輕漢唐何哉
教化習俗有不同耳蓋三代之牧斯民也任之以井牧
養之以庠序警之以號令紀之以典刑下逮草萊之間
教養畢偹是故朝覲會同五服不期而至蒐苗獮狩戎
事不戒而嚴教之以禮樂而民蹈中和興之以三物而
士敦行義分明於朝齒辨於鄉行成於家俗化於天下
而風移於後世方其治時厥效若斯之盛及其亂也先
王之遺風猶在雖日尋干戈而民猶覿德詩書講耕耨
之餘禮樂見鋒鏑之下童子猶能奮忠婦人亦皆知禮
商人足以却敵竊藏於焉納君不至泥塗之人亦或可
施於有政良由典制有常教化有素而民難動耳爰自
暴秦得志王迹遂熄漢矯秦枉未能遠謀綿歴魏晉南
北隋唐之際一因一革載治載亂為政之道不甚相遠
也當時君臣日夜圖回不過以刑名食貨之為急它則
略而不問是故學校不足以化民成俗而徒為利祿之
階禮樂不足以易俗移風而徒為宴樂之具六藝已隳
其四四民遂籍其二井牧既廢王制蕩然編戶之冨侈
埒公侯齊民之貧不侔犬彘風教陵夷刑獄冤濫法藏
於有司而民犯於田里行著於鄉里則爵遠於朝廷父
子無假蓋之情兄弟有争桑之醜夫婦懷竊斧之疑奴
主起攫金之想而習俗滋久玩為故常方其治時效已
不美及其既亂則君子安於犯義小人果於犯刑耒耨
化為干戈衣冠轉為皂隸比屋盡為胡漢列郡不相唇
齒林林之徒不殘於盗賊則斃於飢寒不斃於飢寒則
陷於刑戮生民糜爛無有紀極奸雄乘時禍不旋踵良
由王制隳壊聖教不行而民易動耳故臣謂三代之離
亂猶足以比漢唐之治安而漢唐之君子或未能過三
代之小人非其時之不同人之有異風教習俗實使然
也且以漢宣之治朝而王吉深切漢宣謂當時士大夫
不能舉明主於三代之隆則它可知矣後之為天下者
欲建遠成之規苟一時之治則漢唐之法固有足進必
欲化民成俗浚太平長治之源則舍三代將焉取哉
宋朝混一宇内宗周以降訖於五季寥寥二千載間一
治一亂載離載合為十有六代(周秦漢魏晉宋齊梁陳)
(隋唐及梁後唐後晉後漢後周)而周有天下餘八百年
漢有天下餘四百年唐有天下垂三百年其餘十有三
代乃不能五百載何脩短之相戾耶蓋以弗恤斯民而
獲罪於天耳嘗攷歴代之君志意所存各有緩急而其
德蓋可見矣緩於取天下急於惠斯民者文王也急於
取天下而不忘惠斯民者漢祖唐宗也急於取天下而
忽於惠斯民者十三代創業之君也唯其愛民緩急不
同此享國歴年之所以異也觀漢唐之盛涵養斯民不
為不厚然遑遑然以天下為功則於元元有所不暇頋
此其盛德所以有愧於文王也貞觀之治有踰兩漢其
惠澤斯民可知而好大喜功喪德實多方之高光文景
之君顔其厚矣故唐祚一傾而絶漢祚雖移猶血食百
年而後亡蓋其所以惠澤斯民者厚則圓穹之福祚為
無窮仰觀俯察反古驗今則天人之理斷可知矣大哉
宋太祖皇帝惠澤斯民何其深也方歷運有歸天人震
動事出倉卒而市不易肆不動聲色而天運已歸一號
令間海宇洗心幡然而属宋矣於時承周世宗威烈之
餘藩夷削弱之甚摧鋒進取無異摧枯而太祖仁民澤
物之心有加無已視藩夷之民皆吾赤子息民休兵遵
養時晦逮夫張文表僣亂荆湖周保權來乞師始有事
於南國副彼来蘇之望遂收不戰之功旋即罷兵與民
休息既而蜀人悖德天討靡遑師甫及於六旬功坐收
於萬里載集倒戈之烈豈煩卷甲之勞凱歌既旋天威
謐靖以至河東不軌而天駕躬臨誓弔斯民一人弗殺
江南阻命久稽天誅而申勅將臣深戒殄戮南唐常容
於度外一民㒺致於非辜故因壘而降尚有勞於再駕
罪人斯得終有侔於二年傳曰行一不義殺一不辜而
得天下不為也其宋之謂矣昔文王三分天下有其二
而九年統未集萬古尚其仁藝祖之興十分天下有其
七而十有七年宇内未為一家豈威力有所不足歟恐
傷斯民之命必欲以柔道馴致之耳文王之德何以尚
茲加之聖聖承承盡循堯道好生之德益洽於斯民故
范陽逆命大駕弗亭澶淵赫靈神兵頓戢夏人蠢動類
蚊蝱之噆膚遼國懷來猶鳥獸之咸若三代以還未有
中國實強如宋朝承平之久而猶能釋四夷而弗誅也
故海宇之間元元各安生業民有餘力地無遺利政事
舉而獄訟理婚姻時而生齒繁上天䧏康年豐時和斯
民父父子子兄兄弟弟夫夫婦婦咸遂其性而浸以休
息故承平百年戸口十倍良有以也夫三代以還涵養
斯民漢唐為優而考其極盛之時戶口可知(西漢戶口)
(千二百二十三萬東漢九百六十九萬唐八百四十萬)
(皆其極盛之數也宋朝元豐末天下民戶揔客主一千)
(六百五十萬戶)宋朝疆理比漢百郡少四之一(益州之)
(䍧牱越巂永昌凉之金城北地武威張掖酒泉敦煌并)
(州之上郡五原雲中定襄朔方幽州之涿郡廣陽代郡)
(上谷漁陽右北平遼西遼東玄莬樂浪交州之交趾日)
(南共二十六郡自唐末五代以來浸没於四夷即九域)
(志所載化外之州也)而民戶猶加十四唐三百州少五
之一(即漢二十六郡地歴代釐建至唐垂六十州即九)
(域化外之州也)而民戶猶加十九則知宋朝之興種德
斯民過漢唐遠甚方之文武成康之治了無愧色則皇
天所以輔佑宋朝其可量耶
京都
東京酈食其荀文若之徒皆稱陳留為天下之衝四通
五逹之郊盖言其平夷洞達而坐九圍之中也故從古
盟會戰争此地尤亟傳稱夏禹有鈞臺之享今陽翟縣
(京西三百里)有鈞臺陂春秋齊桓公會諸侯于葵丘今
雍丘縣(京東八十七里)有葵丘聚吳晉争長于黃池即
今之封丘縣也(京北六十里)晉文公會諸侯于踐土即
今之滎縣也(京西北百六十里)晉敗楚師于鄢陵即今
之鄢陵縣也(京東南百六十里)楚敗晉師于邲即今之
管城縣也(京西百四十里)袁曹相持於官渡在今之中
牟縣北(京西北十里)劉項畫界於鴻溝在今之滎陽縣
西(京西百九十里)祖逖鎮雍丘而黃河以南盡為晉有
即今之雍丘縣也南北朝力争河南而滑臺尤為重鎮
即今之白馬縣也(京北二百里)若此之類前史班班未
易殚舉則荀酈之言為不誣矣故秦漢以還訖於南北
朝天下有變常為兵衝四面搏擊莽為戰場王覇之興
未有都於汴者盖惮其四通五逹而無險可恃也爰自
隋煬帝大開汴河直逹淮泗而大梁實坐要會振南北
水陸之衝形勢百倍既李唐中僨奄山東百州大梁屹
為重鎮逮黃巢逆亂中原紛擾梁高祖僣窺唐室遂據
汴地以為根本既而征伐四克卒拓中原自後常為帝
居迄於宋朝勃興卜都仍舊開寳九年三月駕幸西京
有事於南郊遂有留都之意議者謂東京汴渠引漕東
南宿衛百萬實所仰給帑藏軍兵皆在樞本不可搖即
日下詔東還嗚乎古先哲王所以更都三河之間者盖
務求水陸便利之鄉所以便國用而紓民力也嘗考堯
都平陽命夏禹治水每一州功畢必導決川流直通於
河以逹平陽皆所以便諸侯之職貢也聖祖之興混一
宇内而猶都大梁誠得唐堯之遺志焉
南京春秋以還議者紛紛莫不以名城要害之為尚謂
天下國家藩籬舉在於此而不知險非人不守人無險
可固險在於人而不在於城也何則睢陽之城自春秋
有之歴秦漢魏晉暨於南北朝其間中原變故多矣初
未聞其為要害之地及祿山反陷没兩京威㷔赫然而
張廵許遠提孤旅扼危城困十萬之衆於一埤之下俾
江淮克全中興實頼以濟則所謂要害者果在於睢陽
乎抑亦有頼於廵遠也泛觀前史所謂要害太平得人
則重失人則輕故爾危城屹為重鎮者無世無之如旴
𣅿玉壁鍾離宛邱諸城自秦漢以還皆蔑然無聞及魏
太武南渡長驅渡淮江北益潰南朝大振而臧質乃固
守旴𣅿(宋朝泗州)西魏之初齊神武掃國西下氣吞關
陜而韋孝寬乃固守玉壁(故城在宋朝絳州稷山縣西)
蕭梁之初元英提山東數十萬衆乘勝而南江淮震駭
而昌義之乃以三千兵固守鍾離(宋朝濠州)李唐之季
黃巢訌亂剽擊萬里宇内瓦裂而趙犨乃固守宛邱(宋)
(朝陳州)皆能挫銳摧敵收不世之功則四城之要害為
如何以至隗嚻保冀李憲阻舒吳守須濡塢魏争滑臺
城吳太義竊咸陽王成德僣真定或攻之連年不下或
討之再世而不賓或環天下兵束之而無功或數十百
年争之而不已自當時觀之宜若險夷鞏固之甚真所
謂名城要害者而前此者未有聞也後此者不復有聞
也故知地利無常惟人所制吾險不足恃敵強不足畏
苟得其人函關雖大拳泥可封也苟失其人黃河雖廣
一葦可航也故善設險者擇良將善守城者固民心城
不下雖雲屯百萬其孰能乘之哉嗟乎前史班班議論
要險守禦之術多矣莫不據一時成敗而言非可為萬
世通論也得其要者孟軻氏而已鑿斯池也築斯城也
與民守之效死而勿去此萬世不易之要害也若張廵
許遠之徒豈所謂與民守之效死而不去者乎愚感廵
遠睢陽之事故備論於此而人事地利之分庶可見矣
北京班孟堅著漢史叙列國之地各有都會蓋謂其財
貨之所阜水陸之所湊山河之所襟帶足以指臂四域
冠履一方而獨隆者也夫土壌腴瘠道里遠近山川夷
險皆一定而不可易者則名都要會之所宜古今之所
同也然而興廢隨時升䧏不一郡方都會代有不同前
王之所升者或後王之所廢今之所重乃古之所輕如
宋北京古之元城縣也(西漢時已有元城縣應劭以為)
(即魏公子元之食邑)自有書契以来逮夫隋唐之交兩
河變故實多其王覇之所督帥之所治戰争守城不免
重前史載之詳矣初未聞所謂元城者當時河朔都會
代有其所或稱濮陽(宋朝開德府即古之帝丘焉乃高)
(辛及昆吾氏之處春秋衛國以遷於此)或稱朝歌(宋朝)
(衛州黎陽縣鎮商自武丁以後至紂都之周初衛國亦)
(都於此)或稱邯郸(宋朝磁州邯郸縣曹國及西漢時趙)
(國都)或稱㐮國(宋朝邢州即漢晉之襄國縣也西楚常山)
(王張耳後趙石勒皆都之春秋時謂之夷儀即邢所遷也)
(古謂之邢商帝祖乙遷於邢即此也)或稱鄴城(宋朝相)
(州臨朝縣之鄴鎮商帝河亶甲曹魏後趙前燕東魏北)
(齊皆都之)或稱中山(宋朝定州戰國時中山國都後燕)
(慕容垂亦都之)斯六城者屹然據趙代之間古今更相
倚以為重豈元城之足云哉李唐之季魏州始稍隆重
更五代至於宋朝形勢益壮遂建上京而歴代所稱六
城者反蔑然無聞矣夫鄴城一地也而始建為都又䧏
而為州(後周䧏為相州)又䧏而為縣(後周又移州臨於)
(安陽)䧏而為鎮(宋朝熙寧中省鄴縣為鎮入臨漳縣)何
其前重而後輕也元城亦一地也而始建而為縣又升
而為郡(曹魏就置武門郡)又升而為州(後周就置魏州)
又升而為府(唐升為大都督府)又升而為京(宋朝慶歷)
(二年升為北京)何其前輕而後重也夫土壌腴瘠山川
夷險古今不殊而前後輕重若此是不無其說也抑曰
田囿之蕪治城池之修廢民物之聚散甲兵之利鈍風
俗之美惡皆在人事如何耳非地利所能常也人事既
有工拙而形勢輕重亦隨時而遷矣歴觀皇帝王霸
之都興廢無常類皆如此豈惟鄴城元城而已哉試因
此而備論之三皇五帝三王之都十有二(曰陳宋朝陳)
(州伏羲所都曰曲阜宋朝改為仙源縣隸龍慶府神農)
(少昊所都曰涿鹿宋朝燕山府黃帝所都曰新鄭宋朝)
(鄭州新鄭縣即古之有熊氏也黃帝所都曰帝邱宋朝)
(開德府高陽所都曰亳宋朝西京偃師縣帝嚳成湯所)
(都曰安邑宋朝蔡州安邑縣帝禹皆都之曰平陽宋朝)
(晉州堯禹所都曰蒲版宋朝河中府虞舜氏都曰陽翟)
(宋朝穎昌府陽翟縣夏禹所都曰豐曰鎬豐在宋朝京)
(兆府之西北靈臺鄉豐水上鎬在昆明池北鎬與豐相)
(去纔二十五里周文王都豐武王都鎬)至春秋戰國之
時為大國之都者才五城而已(曰曲阜曰安邑曰新鄭曰)
(薊)春秋戰國之時大國之都十有七(曰曲阜魯國都曰)
(新鄭韓國都曰安邑魏國都曰陳楚自郢徙於陳曰薊)
(則涿鹿也燕國都曰吳宋朝平江府吳國都曰絳宋朝)
(綘州絳縣晉國都曰雍宋朝鳳燕府秦國都曰郢宋朝)
(荆南府江陵縣地楚國都曰睢陽宋國都曰臨淄宋朝)
(臨淄縣齊國都曰會稽宋朝越州越國都曰邯郸趙國)
(都曰大梁魏自安邑遷於此曰夀春宋朝夀春府之夀)
(春縣楚自陳徙於此曰櫟陽宋朝京兆府之櫟陽縣秦)
(自雍徙於此曰咸陽宋朝京兆府之咸陽縣秦自櫟陽)
(遷於此)至西漢之初為藩主之都者才三城而已(曰邯)
(郸曰臨淄曰薊)西漢之初為藩主之都十有四(曰邯郸)
(趙國都曰臨淄齊國都曰薊燕都曰許宋朝徐州楚王)
(劉交所都曰下邳宋朝淮陽軍楚王韓信所都曰定陶)
(宋朝興仁府之定陶縣梁國都曰晉陽宋朝平定軍韓)
(國都曰丹徒宋朝鎮江府荆國曰廣陵宋朝揚州吳國)
(都曰臨湘宋朝岳州臨湘縣長沙國都曰番嵎宋朝廣)
(州南越國都曰代晉魏以後夷狄侵其地代國都曰閩)
(宋朝福州閩越王都)至魏晉南北之時為王覇大國之
都者一城而已(薊是也)魏晉南北之時王覇大國之都
者十有七(曰薊前燕國都曰許宋朝潁昌府之許昌縣)
(魏太祖秦漢獻帝都於此曰鄴注已見前曰公安縣蜀)
(先主初治於此曰成都宋朝成都府蜀主李特譙縱皆都)
(於此曰武昌宋朝鄂州吳主孫權先都於此曰秣陵宋)
(朝建康府吳晉宋齊梁陳皆都之曰洛陽宋朝西京曹)
(魏司馬晉元魏皆都之曰平陽後漢劉聦都之曰襄國)
(後趙都之曰廣固宋朝青州益都縣南燕都之曰中山)
(宋朝定州後燕都之曰江陵宋朝荆南府元帝都之曰)
(統萬宋朝夏州赫連夏都之曰平城宋朝雲中府拓跋)
(魏都之曰柳城宋朝營州前燕後燕北燕皆都之)至隋
唐五季之時為王覇僣竊之都者纔六城而已(魏鄭隋)
(唐後漢石晉皆都於洛陽隋唐皆都長安前蜀後蜀皆)
(都成都偽燕遼國皆都於冀南唐皆都建康偽梁南平)
(皆都江陵)唐去宋為甚近也而唐峙三都存於宋朝者
一而已東都洛陽是也其西都則降為京兆府其北都
則廢為平定軍而宋朝四京因於唐者一而已東都洛
陽是也餘三京則皆當時之郡治耳夫以數十年之間
其興廢之驟也如此矧以悠悠往古而較於今是必有
大相侔者矣夫然後知地無常重亦無常輕挈其輕重
之權者斯在民而已民無常重亦無常輕挈其輕重之權
者在政理而已觀姬周以前帝王之作莫不更都三河
之間未始有宅西土者也爰自后稷居邰太王居岐文
王都豐武王都鎬而關東浸以休息自後雍土常為王
覇之都則以后稷之稼穡太王之如豳文王之子来武
王之求定有以臻此之盛也自周至唐洛陽為帝居垂
二千載矣而代宗遭吐蕃之亂彷徨陕服欲東遷洛陽
而郭子儀以為東都乘大亂之餘千里蕭條百曹荒榛
其何以備萬乘供百官井舍代宗遂西還而不復倚洛
陽為重由是觀之則班史都會之論特可施之一時而
不可施之萬世也若欲隆上都而觀萬方峙都府以制
四履則要當以為政事為先豈以古為泥哉
三都自古帝王之作莫不更都三河之間而周秦以䧏
繼宅兩京五季而下又都大梁何帝居之不常也然考
其所以定都改卜之意則有由矣大抵長安便於守洛
陽便於利大梁便於戰三京利害各有一偏故前王因
其便利而都之也方其正朔雖一而利勢不專藩侯棋
布山河瓜分列國有唇齒之倚朝廷無指臂之順必也
守戰並修軍民兩恤俾其進足以制諸夏之變退足以
保固宗社捨長安莫利也故宗周西漢繼宅西土勢或
然也嬴秦隋唐踵卜長安仍以為安也逮夫車書混一
禮教興行舉綱朝廷張目郡縣於是偃武修文輕徭薄
賦俾斯民均受其賜思所以新一王之制侔盛古之隆
唯禮樂教化是遑而不以兵革戰伐為事則捨洛陽莫
便也故周成漢光定都成周誠得其宜也曹魏司馬晉
踵卜洛邑仍以為安也光武而下唯元魏孝文僅留意
於稽古禮文之事故遠拔乎成中宅洛邑粲然新一王
之政遠侔盛古亦遷都改卜有以相之若乃版圖未一
侵伐鼎来夷狄外訌邊隅僣竊必也德刑兼修戰守兩
備宿重兵於京師強幹弱枝以鎮服夷夏而指蹤英雄
以赴其功則捨大梁莫便也朱梁而下以迄於宋仍都
大梁亦勢或然也然有其利必有其害膏腴惰農險阻
逸德知禦侮於海隅而忽艱虞於京輦者長安之不利
也故五侯九伯不能亂周而犬戎實亂之山東戰國不
能亡秦而趙高實亡之藩狄不能犯函谷而王莽實簒
漢燕晉不能隳符秦而姚萇實扁堅以至輔民譟而新
莽燼涇師繞而德宗跳豈非長安㤀警戒之道也歟德
化有時替而君不常眀紀綱有時紊而政不常舉敵受
八面而險不數舍一方矯虔九重震動此則洛邑之不
利也在董卓奮而東漢亡爾朱騁而北朝亂偏師犯闕
如履門闌以至典午失馭藩侯弄兵往來如織王城不
啻傳舍豈非洛陽失守戰之備也歟宴安起於無虞弊
蠧生於悠久故載戢載櫜而甲械朽鈍以安以處而士
卒獰憊兵多難用將逸難使可以隆安強之威而不足
以禦一旦之變此則汴都之不利也故石晉之亡兵叛
於外也宋朝靖康之變太平之久也然則長安便於守
洛陽便於歸大梁便於戰又在人之所便利如何固未
可恃其所便而遽即於安也雖然王京之制各有輔車
屏蔽之地又不可不察長安之制以陕西為畿輔而屏
蔽實在隴右宋朝失於西夏洛陽之制以關東為畿輔
而屏蔽實在河東大梁之制以河南為畿輔而屏蔽實
在河北故由古以來洛京之禍常起於并汾汴都之變
常起於燕趙長安之難雖不常所自而河隴之寇尤為
頻駭良由失其外屏也是以河湟未歸則長安未易都
雲朔未賓則洛陽未易卜燕薊未服則大梁未易宅唇
亡齒寒者此之謂矣由是以論則三京利害各有攸當
不可一概求也然以王道䋲之是不無優劣焉從古議
者紛紛莫不以長安為優而臣意則否長安之地四塞
雖固而包履裁一州之境八州之民皆吾赤子而乃塹
潼嶢以自固是何示天下以私也豈天子守在四夷而
王者以天下為家之義哉嗚呼天生民而立之君所以
均調而齊一之也故王者之作必中天下而立定四海
之民俾其貢賦於是而易輸冤抑於是而易訴朝覲會
同於是而易期赴調上計於是而易逹故布德行仁則
易以均被發號施令則易以敷錫皆所以均惠斯民也
若夫洛邑之地當天下之中大梁坐水陸之衝其所以
惠利斯民孰便於此傳曰譬如北辰居其所而衆星拱
之洛邑之謂也又曰三十輻共一轂大梁之謂也然則
欲求一室萬世之都所以為國家生民無窮之計三都
之中抑洛其庶幾矣
羣書考索續集卷五十
