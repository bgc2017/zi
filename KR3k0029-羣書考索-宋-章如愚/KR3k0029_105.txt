羣書考索後集卷三十九
宋章如愚編
兵門
上凖東漢安帝紀注
下凖東漢百官志衛尉注
漢興天下既定踵秦置材官於郡國京師有南北軍之
屯
至武帝平百粤内增七校
晉灼曰凡八校尉胡騎不常置故云七也
外有樓船皆歲講隸武備云
至元帝以貢禹議始罷角牴而未正治兵振旅之事(刑)
(法志)
孟堅志刑法而不志兵取古者大刑用兵之義而以
兵附刑然述之不詳使一代之制無攷焉漢初兵民
不甚分如馮唐謂吏卒皆家人子弟起田由從軍而
後漢禮儀志謂罷遣之士必勸以農桑由是觀之兵
農尚未分
京師有南軍北軍
漢舊儀曰殿外門署衛尉殿内郎署屬光祿勲南軍
將
陵寢有衛士中尉有材官騎士中都有戍卒有官徒水
衝有楫櫂士武帝置期門羽林兵有佽飛有彀者置八
校尉兵城門有兵長樂有兵此京師屯兵之大凡也(兵)
(制)
南軍衛尉主之
顔曰衛尉等在宫内胡廣云主宫闕之門内
按百官表衛尉掌宫門下屯兵而高后紀言周勃既入
北軍尚有南軍乃令平陽侯告衛尉無納吕産
吕禄為將軍掌北軍産為相國掌南軍太尉已入北
軍然尚有南軍未敢誦言誅産也已告衞尉無納
相國産殿門産欲入未央宫為亂弗得入為産所將
南軍當在殿廬之内故外人不得以入
宣帝用張安世為衛將軍兩宫衛尉城門北軍兵屬
焉不言南軍蓋衛尉即南軍也戾太子變時京師兵
盡發獨不聞發南軍蓋衛士從上在甘泉也
以此知南軍為宫城兵而衛尉主之也古者扈衛有
二等宫伯則領貴游子弟宫正則領宫徒役事漢有衛
郎亦此制歟
衛尉衛郎中令
武帝更名郎中令為光祿勲掌宿衛宫殿門戶其屬有
諸郎掌守門戶出充車騎
凡郎官皆更直執戟宿衛出充車騎惟議郎不在直
中
中郎有五官左右三將
車戶騎三將見百官表
至武帝又置期門羽林屬焉羽林郎乃選六郡良家子
補之又取從軍死者子孫養之羽林教以五兵號曰羽
林孤兒
蔡質漢儀曰羽林有左監主羽林左騎八百右監主右
騎九百人
平帝又更期門為虎賁主宿衛此光祿勲所領之兵也
南軍有郎衛兵衛掌天子宿衛北軍止於護城輕重
不侔矣漢世凡大喪自諸郎衛皆發而宣帝之葬霍
光光武之葬吳漢則詔以北軍護送章懷太子曰不
以南軍重之也又王國人不得宿衛親屬犯法人不
得宿衛如龔勝為楚王常侍三舉孝廉以王國不得
宿衛蕭望之以甲科為郎坐從弟犯法則不得宿
衛季冬或正月天子行幸曲臺臨饗衛士勸以農桑
令就田里必觀角牴而後遣則南軍之重可知矣
北軍中尉主之按百官表中尉秦官掌廵徼京師屬宫
有中壘寺丞武庫兵器所都船四令丞又式道左右
候候丞及左右京朝都尉尉丞卒兵皆屬焉是中尉所
職乃廵檄京師以此知北軍為京城兵而中尉主之也
自武帝增置八校而更名中尉為執金吾
百官志注云執金吾秦官緹騎五百二十人光武常
曰仕宦當作執金吾言徒役盛也
及帝用兵四夷發中尉之卒遠擊南載恐内無重兵或
致生變於是創置七校尉募知胡人事者為胡騎知越
人事者為越騎又取中尉屬官所謂中壘者進為校尉
湊成八校
按武帝八校為北軍表不言屬中尉疑中壘自專此
統北軍與中尉異司而北軍始不屬中尉矣武帝既
增校尉恐中壘之權太重又於光禄勲之下旋理會
添置於是增羽林期門大意欲南北二軍之勢均胡
廣曰衛尉廵行宫中則執金吾徼於宫外為表裏唐
李揆曰漢以南北軍相制此也
按百官表雖不明言八校尉為北軍攷之百官志
光武中興省中壘但置北軍中候一人掌五營胡騎并
長水虎賁并射聲並掌宿衛兵故東漢累有北軍五校
之稱是知武帝之八校正北軍也南軍守宮北軍護城
雖漢舊制然國有大變則北軍亦繞宫屯衛故官志有
五校之兵為宿衛之兵云
漢初南北軍亦自郡國更番調發來何以言之黃霸
為京兆尹坐發騎士詣北軍馬不適士劾乏軍興則
知自郡國調上衛士一歲一更則知更代番上初無
定兵自武帝置八校則募兵始此置羽林期門則長
從始此古者圻兵不出漢初猶得古意京師之兵
不以出征高帝十一年發中尉卒軍灞上文帝三年
發中尉材官屬衛將軍軍長安則中尉之兵未始遠
出武帝元鼎六年發中尉卒擊吕嘉則失之矣至宣
帝又以羽林佽飛諸兵遠赴羌事甚者至發汝南汝
南去金城幾何而騷動至此乎
南軍在漢世往往重於北軍
東漢自明帝至順帝南軍凡二出北軍凡六出
明帝永平中鄧鴻率五營士屯鴈門章帝建初二年
馬防耿恭將北軍五校擊羌吾章和二年竇憲將北
軍五校伐北匈奴和帝永元六年遣鄧鴻將左右羽
林北軍五校士擊降胡反出塞者安帝永初五年朱
寵將五營士屯孟津順帝永和五年且凍羌寇三輔
遣馬賢將左右羽林五校屯漢陽盖左右羽林南軍
五校五營皆北軍
自宫城門内皆南軍衛尉主之自京城門内皆北軍中
尉主之城南皇城之中有中尉兵宫闕之内有衛尉
兵宫殿之内有郎衛羽林期門兵
城門兵城門初無兵自戾太子事後始置以城門校尉
一人領之十二城門各有候王商以特進孔光以太傅
領城門兵得舉吏如五府兵制按漢兵郎無員數虎
賁千五百人而多不過千人羽林左八百人右九百人
八校各七百人至東漢不過三千五百三十六人執金
吾一騎五百二十人至東漢亦不過六百人衛尉所領
諸宫掖門都候劔戟衛士至東漢不過二千五百人十
二城門兵不見數然亦不過門置一候以掖門司馬考
之多至百八十人少或三十八人則城門領於一校大
約可見中都兵蓋僅盈乃杜佑通典謂漢重兵悉在京
師非也(歴代)兵制
郡國兵郡國有材官騎士樓船有更卒有犇命有弩宫
邊郡有戍卒有田卒有羌胡騎此郡國屯兵之大凡也
按列郡王國侯國三者其兵不殊郡有都尉
佐守典武卒天下郡國凡百有三置都尉者九十三
輔外郡十三置特多於列郡者重京師而為衛也
王國中尉北都尉侯國相比天下令長每歲郡守衛教
兵則相令長同預
官儀曰八月太守都尉令長相丞尉會都試課殿最
是也
其王國封内之兵皆屬天下不可擅用漢官儀曰高祖
命天下選能引關蹶張材力威猛者以為輕車騎士材
官樓船皆於正卒中選而為之一歲而滿
班固曰踵秦置材官特言其略爾
平地用車騎山阻用材官澤國用樓船三者各用所宜
也
高帝十一年發上郡北地隴西車騎巴蜀材官
武帝元鼎六年發隴西天水安定北地上郡騎士又按
地理志廬江郡有樓船官卜式傳曰願與博昌習樓船
者擊吕嘉伍被傳曰有潯陽太守朱買臣為會稽太守
詔到郡治樓船用此參攷則巴蜀三河潁川諸處有材
官上郡北地隴西諸處有車騎而廬江會稽潯陽諸處
有樓船三者之兵豈非因其宜哉
刑法志武帝外有樓船疑武帝始置也及攷嚴安書
曰秦皇帝使尉署睢將樓船之士攻越則樓船蓋秦
制也漢因之漢官儀以為出於高宗豈其然哉
調兵漢官儀云民生二十三為正一歲為衛士二歲為
材官騎士習射御騎馳戰陳年五十六衰老乃得免為
庶民就田里如淳亦曰律年二十三傳之疇官高不滿
六尺二寸以下為癃罷
漢民凡在官三十二年自二十三以上為正卒每一
歲當給郡縣官一月之役其不役者當錢二千入於
官以顧庸者已上戍中都官者一年為衛士京師者
一年為材官騎士樓船郡國者一年三者隨其所長
於郡縣中發之然後退為正卒就田里以待番上調
發
更有三品有卒更有踐更有過更古者正卒無常人皆
迭為之一月一更是為卒更也貧者欲得顧更錢次直
者出錢顧之月二千是為踐更也天下人皆直戍邊三
日亦名為更律所謂繇戍也雖丞相子亦在戍邊之調
不可人人自行三日戍又行者當自戍三日不可往便
還因便往一歲一更諸不行者出錢三百入官以給戍
者是謂過更也
此亦秦制漢因之見前
發兵漢初以羽檄徵兵於郡國
孝文時則以龍虎符顔師古曰檄者以木簡為書長尺
二寸以召兵其有急則加鳥羽示速也應劭曰銅虎符
第一至第五國家當發兵遣使者至郡合符符合乃聽
受之解題曰吕氏之難齊王欲發兵中尉曰非有虎符
驗也襄平侯通乃持節矯内太尉北軍朱虚已殺産
少帝命謁者持節勞朱虚侯朱虚侯欲奪節信謁者不
肯朱虚侯與載節信馳斬長樂衛侯吕更始然則節京
師固可以制兵事特郡固非虎符則不可發兵耳故莊
助以節發會稽兵而太守欲拒不為發兵是也
七國敗龔高侯詰膠西王卬曰未有虎符擅發兵王
自圖之淮南王盗寫虎符終以此敗之
兩漢沿革
高祖之世南北二軍不出而民兵散在郡國有事以羽
檄召材官騎士以備軍旅
文帝始以銅虎符代檄當時各因其地以中都官號將
軍將之
如魏遫為北地將軍周竈為隴西將軍
事已而罷京師止南北軍及中尉緹騎郎中令諸郎城
門校尉屯兵北軍屬太尉南軍屬衛尉武帝更太尉
為大司馬大將軍以罷將軍至以中尉材官出擊恐京
師無重兵而生變於是分北軍為八校以中壘領之又
恐北軍之權太重故於光祿勲增羽林期門之兵此武
帝以南北軍相制之意唐人蓋知之矣異時南北軍皆
郡國番上無定在之兵也自武帝置大校大抵以習知
胡越人充之則寡兵始自期門羽林皆家世為之則長
從始此
期門父死子代羽林孤兒乃子孫見表志
蓋自是有養兵之病而京師之兵制壊矣元狩以後兵
革數動民多買復調發之士益鮮於是發及謫吏次及
謫民次及謫戍次及七科謫異時以隸于都尉者充兵
故其伍符甚整也及常兵不足調及他衆甲伍必紊而
郡國之兵制又壊矣是以昭宣以來其弊日甚始元
元年募民及發犇命者擊益州元鳳元年遣太常三
輔徙免刑擊氐五年發三輔及郡國惡少吏有告劾亡
者屯遼東本始二年又選郡國吏三百石伉健習騎
射者從軍神雀元年又發三輔中都官徒弛盡及應
募佽飛射士孤兒胡越騎詣金城以益邊兵去募及犇
可調及惡少發及刑徒選及三百石吏而又以羽林佽
飛胡騎越騎從事是南北軍出矣紛紛無復舊制皆自
武帝啓之
按武帝時事越則會稽豫章擊朝鮮則舉遼東關西
南夷則巴蜀南北軍猶未出至宣帝擊羌而始出矣
及光武一起而變之兵制蕩然矣按光武以幽冀并州
立定天下始於黎陽立營領兵騎常千人以謁者監之
號黎陽兵而京師南北軍如故於北軍則并胡騎虎賁
二校為五營以北軍中候易中壘以監之於南軍則光
祿勲省車戶騎三將及羽林令都尉省旅賁及衛士一
丞建武六年欲罷郡國都尉并職太守無都試之法
惟京師隸兵如故明年罷天下輕車騎士材官樓船士
及軍酒吏悉還民伍惟更賦如故九年省關中都尉
十三年罷左右將軍二十二年罷諸邊郡亭候吏卒
然終建武之世已不能守前法罷尉省校輒復臨時補
置
七年罷長水射聲二十校十五年復更增屯騎校九
年省關都尉十九年復置函谷關都尉
其後天下亦往往置都尉
明帝以後又歲募郡國中都官死罪繫囚出戍聽從妻
子自占邊縣以為常凡徙者皆給弓弩衣糧於是北胡
有變則置度遼營(明帝)南蠻或叛則置象林兵(和帝)羌
犯三輔則置長安雍二尉(安帝)鮮卑寇居庸則置漁陽
營(安帝)其後又盗作緣海稍稍增兵(順帝)而魏郡趙國
常山中山六百一十六塢河内通谷衝要三十三塢扶
風漢陽隴道三百塢西羌傳置此多矣
武罷都試而外兵不練雖疆場之間廣屯增戍列營
置塢而國有征伐終隸京師之兵以出蓋自建武迄于
漢衰匈奴之寇鮮卑之寇歲歲有之或遣將出擊或移
兵留屯
如永平中伐匈奴留兵伊吾廬城至肅宗二年罷之
之類是也
連年暴露奔命四方而禁旅無復鎮衛之職矣
安帝永初間募入錢榖得為虎賁羽林緹騎營士而營
衛之選亦衰矣
成帝延熹間詔减羽林虎賁不任事半俸則京師之兵
亦单弱矣外之士兵不練而内之衛兵不精設若盗起
一方則羽檄被於三邊興發甲卒取辦臨時戰非素具
每出輙北於是羌寇轉盛移兵赴遠民不堪命永和
二年交趾九真二郡之兵至於反叛無以罷於犇命之
過歟此其興兗豫之卒擊象林萬里之寇李固所以力
爭也三年永建間方且令郡舉五人教習戰射又方
募為䧟陳
羌傳任尚募以擊羌
召為積射
鮮卑傳鄧遠以擊鮮卑
召為義從
東漢有羌胡義從蓋取西邊羌胡之願從者為兵也
董卓正以羌胡義從兵入亂京師
大抵創立名號蕩無良法桓靈之世雖能委任叚紀眀
以盡滅諸羌而中平元年黃巾遂作所在盜賊不
可勝數於是置八關都尉
五年望氣者言京師當有大兵兩宫流血何進於是勸
靈帝大發四方兵講武於平樂觀躬擐甲介焉稱無上
將軍以厭之是歲始置西門八校尉以小黃門蹇碩統
之雖大將軍亦屬焉又改刺史為州牧然是時也黃巾
諸賊亦就殱滅而蕭墻之禍深可寒心蓋自中世以後
令下房帷
鄧后臨政始任宦官
而政歸臺閣戚宦更領兵權
戚謂竇武何進
迭相傾奪然五營畏服中人陳蕃竇武等欲誅宦官北
軍不助武等而助宦官故族滅焉何進袁紹不勝其憤
且懲竇武之事故欲藉分兵以除之於是内置園校陽
尊閹宦外重州牧實召邊將
卓正以并州牧將兵
閹宦雖除而董卓之禍已成義兵四起羣牧爭政漢遂
三分原漢盛衰皆兵之由而光武實為之
光武徒見自西都之季都試或以為患韓延壽以試
士僣擬不道誅而翟義之討王莽李通之勸光武皆
因秋試之日因勒軍旅誅守長號令起軍遂罷都試
之法
三國蜀初置五軍其將校略如漢而兵有突將無前賨
叟青羌散騎武騎之别諸葛亮卒蜀兵耗矣
諸葛亮傳戮謖以謝衆上疏注曰漢晉春秋曰(云云)
自臣到漢中中間朞年耳然喪趙雲陽羣馬玉閻芝
丁立白壽劉郃鄧銅等及曲長屯將七十餘人突將
無前賨叟青羌散騎武騎一千餘人此皆數十年之
内所紏合四方之精銳非一州之所有
吳多舟師而兵有解煩敢死兩部
孫權傳魏命曹休等出洞口權遣吕範等督五軍以
舟車拒休等曹公出濡須作油船夜渡洲上權以
水軍圍取得三千餘人其没溺者亦數千人權數挑
戰公堅守不出權乃自來乘輕船從濡須口入公軍
諸將皆以為是挑戰者欲擊之公曰此必孫權欲身
見吾軍部伍也勅軍中皆精嚴弓弩不得妄發權行
五六里廻環作鼓吹公見舟船器仗軍伍整肅喟然
歎曰生子當如孫仲謀劉景升兒子若豚犬耳
周瑜傳曹公赤壁瑜部將黃蓋曰寇衆我寡難與持
久然觀操軍船艦首尾相接可燒而走也乃取蒙衝
鬭艦數十艘實以薪草膏油灌其中裹以帷幕上建
牙旗先書報曹公欺以欲降又豫定走舸各繫大船
後因引次俱前曹公軍吏士皆延頸觀望指言蓋降
蓋發諸船同時發火時風盛猛悉延燒岸上營落頃
之烟燄漲天人馬燒溺死者甚衆軍遂敗
吕蒙傳權先遣蒙在前蒙至尋陽盡伏其精兵&KR1467;&KR0008;
中使白衣搖櫓作商賈人服晝夜兼行至羽所置江
邊屯候盡收縛之是故羽不聞知遂到南郡
蔣欽傳權討關羽欽督水軍
徐盛傳魏當大出横江盛與諸將俱赴討時乘蒙衝
遇迅風船落敵岸下諸將恐懼未有出者盛獨將兵
上突斫敵敵披退走有所傷俟風止便還
魏文帝大出有渡江之志盛建計從建業築圍作薄
落圍上設假樓江中浮船諸將以為無益盛不聽固
立之文帝到廣陵望圍愕然彌漫數百里而江水盛
長便引軍退
胡綜傳權以見兵少使綜科諸縣得六千人立解煩
兩部徐詳領左部胡綜領右部
韓當傳韓當遷昭武將軍領冠軍太守後加都督之
號將敢死及解煩兵討丹陽賊破之
車下虎士
甘寧傳建安二十年從攻合肥會疫疾軍旅皆已引
出唯車下虎士千餘人
丹陽青巾
沈瑩事孫皓傳孫皓天紀四年丹陽太守沈瑩等所
在戰克注云沈瑩領丹陽銳卒刀楯五千號曰青巾
兵前後屢䧟堅陣
交州義士
步騭傳延康元年權遣吕岱代隲隲將交州義士萬
人出長沙
及健兒武射之名非一調度亦無法
凌統傳權復征江夏統為前鋒與所厚健兒數十人
共乘一船常去大兵數十里行至右江斬黃祖將張
碩盡獲船人還以白權引軍兼道水陸並集甘寧傳
寧雖麄猛好殺然開爽有計略輕財敬士能厚養健
兒健兒亦樂為用命
駱統傳出為建忠郎將領武射兵三千人及凌統死
復領其兵
大率強者為兵羸者補戶
陸遜傳權遣遜討棧棧支黨多而壯兵少遜乃益施
牙幢分布鼔角夜潛山谷間鼓譟而前應時破散遂
部伍東三郡強者為兵羸者補戶得精卒數萬人宿
惡盪除所過肅清
至有二百餘家輙皆科取以他郡羸民遷補其處其後
又以五子分將而昊遂亡
陳武傳嘉禾三年諸葛恪領丹陽太守討平山越以
表領新安都尉與恪參勢初表所受賜復人得二百
家在會稽新安縣表簡視其人皆堪好兵乃上疏陳
讓乞以還官充足精銳詔曰先將軍有功於國國家
以此報之卿何得辭焉表乃稱曰今除國賊報父之
仇以人為本空枉此勁銳以為僮僕非表志也皆輙
科取以充部伍所在以聞權甚嘉之下郡縣科正戶
羸民以補其處
魏制略如東漢南北軍如故
時遣南北軍衛張郃
初曹公置武衛營於相府以領軍主之
文帝增置中營於是有武衛中壘二營以領軍將軍併
五校統之改漢乘之名曰治兵是時有中左右前軍各
一帥又有中護中領軍領護軍將軍各一人自操納司
馬之言黃初中復令州郡典兵州置都督尋加四征四
鎮將軍之號又置大將軍都督中外兵兵柄世在司馬
氏而魏祚移矣
晉自文王置二衛
中衛後衛
三部司馬
前驅由基強弩
以中領之軍領之
武帝以伐魏遂分左右各一將軍又置羽林虎賁上騎異
力四部皆領於驍騎又有左右前後四軍四護軍領之
凡二衛左右前後驍騎七軍皆以中軍將軍羊祐領之
祐罷改七軍中候
帝始懲魏氏孤立大封同姓大國三軍兵五千人次國
二軍兵三十人小國一軍兵千五百人吳平之後即詔
天下刺史悉去州郡兵大郡纔置武吏百人小郡五十
人州縣無備而晉遂東遷矣
元帝南渡有大將軍都督四鎮四征四平之號然調兵
不出三吳大發毋過三萬每議出討率取奴兵
自用刁協議後皆以奴為兵王道子發諸郡奴號曰
樂屬更翼發六州奴北伐是也
百姓怨嗟有戰輙敗及後魏天和中闔門之責除於崔
挺
崔挺傳時以犯罪配邊者多有逃越遂立重制一人
犯罪逋亡闔門充役挺上書以為周書父子罪不相
及以一人犯罪延及闔門豈不哀哉辭甚雅切帝納之
三長之制立於李冲
通鑑云魏無鄉黨之法惟立宗主督護民多隱冒三
五十家始為一戶内秘書令李冲上言宜凖古法五
家立鄰長五鄰立里長五里立黨長取鄉人強謹者
為之鄰長復一夫里長二夫黨長三夫三載無過則
升一等其民調一夫一婦帛一匹粟二石大率十匹
為公調二匹為調外費三匹為百官俸此外復有雜
調民年八十已上聽一子不從役孤獨癃者篤疾貧
窮不能自存者三長内迭養食之書奏詔百官通議
中書令鄭議等皆以為不可太尉丕曰臣謂此法若
行於公私有益但方有事之月校比戶口民必勞怨
請過今秋至冬乃遣使者於事為宜冲曰民可使由
之不可使知之若不因調時民徒知立長校戶之勤
未見均徭省賦之益心必生怨宜及誅謫之月令知
賦税之均既識其事又得其利行之差易羣臣多言
九品差調為日已久一旦改法恐成擾亂文明太后
曰立三長則課調有常凖蔭附之戶可出僥倖之人
可止何為不可甲戌初立黨里鄉鄰三長定民戶籍
民始皆愁苦豪強者尤不願既而課調省費十餘倍
上下安之
屯兵興於薛虎子而戍兵資絹自隨之困省
魏以薛虎子為徐州刺史時州鎮戍兵資絹自隨不
入公庫虎子上表以為國家取江東先須積穀于彭
城竊唯在鎮之兵不减數萬資糧之絹人十二匹用
度無凖未及代下不免饑寒公私損費今徐州良田
十萬餘頃水陸肥沃清汴通流足以灌溉若以兵絹
市牛可得萬頭興置屯田一歲之中且給官食牛兵
芸殖餘兵屯戍且耕且守不妨捍邊一年之收過於
十倍之絹三時之耕足充數載之食於後兵資皆貯
公庫五稔之後穀帛俱溢非直戍卒致豐飽亦有吞
敵之勢魏人從之虎子為政有惠愛兵民懷之
世業定於李安世而豪強蔭附逃役之弊均
魏初時司馬氏多蔭附蔭附者皆無官役而豪強徵
斂倍於公賦給事中李安世上言歲饑民流田業多
為豪右所占奪雖桑井難復宜更均量使力業相稱
又所爭之田宜限年斷事又難明悉歸今主以絶詐
妄魏主善之由是始議均田十月詔遣使者循行州
郡與牧守均給天下之田其男夫十五以上受露田
四十畆婦人二十畆奴婢依良丁牛二頭受田三十
畆退止四牛所授之田率倍之三易之田再倍之以
供耕作及還受之盈縮人年及課則受田老免及身
没則還田奴婢牛隨有無以還受初受田者夫給二
十畆課種桑五十桑田皆為出業身終不還恒計見
口有盈者無受無還不足者受種如法盈者得賣其
盈諸宰民之官各隨近給公田有差更代相付賣者
坐如律
定都中洛選武勇之士十五萬人為羽林虎賁以充宿
衛
魏孝武帝紀乙巳詔選天下勇士十萬人為羽林虎
賁以充宿衛
分建六鎮優復府戶鬱然可觀有太平之風永平之後
良法浸隳矣
高齊别為内外領之二曹
外兵曹門騎兵曹
雖十八受田二十充兵六十免役頗追古意然武帝之
際政以賄成一時領軍至二千人無謂甚矣
府兵之制始於西魏
西魏大統中宇文泰用蘇綽始倣周典置六軍籍六等
之民擇魁健材力之士以為之首盡蠲租調而刺史以
農隙教之合為百府每府一郎將主之分屬二十四軍
開府各領一軍大將軍凡十二人每一將軍統二開府
一柱國主二大將軍復加持節都督以統焉凡柱國六
員衆不滿五萬人此蘇綽之請也
周至克齊之後并相各置六府而東北别為七總管自
此隸戶有還奴虜有免隱丁有誅府兵有復丁以十二
取役以一月代粮蓄以六家偹民力日裕矣
隋之兵制大抵乃周齊府兵之舊而加潤色焉其十二
衛曰翊衛曰驍騎衛曰武衛曰屯衛曰禦衛曰侯衛各
分左右皆置將軍以分統諸府之兵附有郎將有副部
將坊主團主以相統治其外又有驃騎車騎二符皆有
將軍後有驃騎曰鷹揚郎將軍騎曰副郎將别置折衝
果毅此府兵之大略也
文帝取江南之役凡總管兵合五十一萬八千而散之
要害之地者凡八所或出於六合(晉王廣)或出於襄陽
(秦王俊)或出於永安(王素)以至江陵(劉仁恩)蘄春(王世)
(積)廬州(韓擒虎)廣陵(賀若弼)東海(燕榮)皆列兵分戍旌
旗舟楫横亘數千里然其節度則總之晉王其元帥帥
長史則屬之高熲而各相統攝焉此高祖御兵之意也
自煬帝不綱府兵之制不講至伐高麗之役而平壤之
會四方兵集凡一百十三萬三千八百人是以遠近騷
動士卒死亡而遼東浪死之歌作蒐平民補簿隋遂亡
矣
羣書考索後集卷三十九
