羣書考索别集卷十四宋章如愚撰
禮樂門
祭祀之禮
求神於陽祭禮以欝鬯灌地求神於隂然後迎牲主人
親執鸞刀啟其毛以告純也取其血以告殺也取其膋
以升臭也合之黍稷實之於蕭而燔之以求神於陽也
(詩傳)
主孝主敬祀先主於孝祭神主於敬(語注)
六宗之祭凡祭六宗古注說得自好鄭氏宗讀為禜即
祭法之所謂祭時祭寒暑祭日祭月祭星祭水旱者如
此方得先祭上帝次禋六宗次望山川然後徧及羣神
次序則皆順(書說)
五祀之祭凡祭五祀戶竈門行中霤皆先設席於奥而
設主奠俎於其所祭之處已乃設饌迎尸於奥而孔疏
以為逸禮中霤之文盖唐初猶有其書而今亡之也亦
可惜哉(語或問)
五祀之神當尊言五祀之制詳於曲禮舉五祀之時著
於月令辨五祀之名見於白虎通夫五祀者何謂也謂
門戶井竈中霤也人而知夫出處之所以安佚飲食之
所以饜飫則知五祀誠不可以一闕然舉是祀者獨大
夫以上得祭之位卑禄薄盖有非其所當祭者然則五
祀之典其可輕乎哉是故祭戶以春取萬物始出之義
祭竈以夏取火德生旺之義秋為閉藏之時故祭門於
秋冬為水王之候故祭井於冬六月為土王之辰故祭
中霤於六月歲僅一遍順五行也士不得祭慮黷祀也
戶祭先脾竈祭先肺門祭先肝井祭先腎中霤祭先心
明五祀之各有所主也戶祭以羊竈祭以雉中霤祭以
豚門祭以犬井祭以豕明五祀之各有所薦也吁人生
羣居出處之所以安佚飲食之所以饜飫獨不可尊五
祀之神乎雖然誠敬不存祭如不祭暗室有愧媚竈奚
為故必視如面日星聽如耳雷霆戒謹於潔蠲蕆祀之
日悚懼於威儀動作之間然後可以舉是祭否則謂之
滛祀鬼神其歆之乎
不誠无物之義視不見聽不聞是雖謂之無耳目可也
且如禘自既灌而往不欲觀是方灌時誠意存焉即有
其祭祀之事物矣及其誠意不敬則雖有升降威儀已
非所以為祭祀之事物矣(文公語錄)
盡其誠意則感格祭祀之感格或求之隂或求之陽各
從其類來則俱來然非有一物積於空虛之中以待子
孫之求也但主祭祀者既是他一氣之流傳則盡其誠
敬感格之時此氣固寓此也
幽明本於一理天地隂陽生死晝夜鬼神只是一理若
明祭祀鬼神之理則治天下之理豈有外於此七日戒
三日齋必見其所祭者故郊焉則天神格廟焉則人鬼
享此可謂至微而難通者若能如此到得治天下以上
感下以一人感萬民亦初無難者(並同上)
先王制禮之因盖人之生無不本乎祖者故報本反始
之心凡有血氣者之所不能無也古之聖王因其所不
能无者制為典禮所以致其精誠篤其恩愛有義有數
本末詳焉遭秦滅學禮最先壊由漢以來諸儒繼出稍
綴緝僅存一二以古今異便風俗不同雖有崇儒重道
之君知經好學之士亦不得盡由古禮以復於三代之
盛其因時述作隨事討論以為一國一家之制者固未
必皆得先王義起之意然其存於今者亦無幾矣(跋古)
(今家祭禮)
古壇位今廟鬼之異問人心聚處便有神故古人郊則
天神格廟則人鬼享亦是此理曰固是但古人之意正
故其神亦正後世人心先不正故所感無由得正因言
古人祭山川只是設壇位以祭祭時便有祭了便无故
不至䙝瀆後世却先立廟貌如此所以反致惑亂人心
僥求非望無所不至(文公語錄)
滛昏之鬼不當祠今之為吏者所知不過簿書期會之
間否則觴豆舞歌相與放焉而不知反其所敬畏崇飾
而神事之者非老子釋氏之祠則妖妄滛昏之鬼而其
於先王之制國家之典所以治人事神明曷嘗有槩於
其心哉嗚呼人心之不正風俗之不厚五糓之不登民
生之不遂其不亦以此歟(鄂州社稷壇)
封禪
古无封禪以封禪為非古者范仲淹也以封禪為不經
者李泰伯也以封禪為不足信者蘇子由也夫封土為
壇除地為禪十二君巳主其說仲淹何以議其非古李
泰伯何以謂之不經子由又何為不之信六經無封禪
之文帝王無封禪之事著是文者管仲疏其源史遷浚
其流季仲推其波張說助其瀾侈是事者祖龍噓其煙
孝元封其燼隋帝熾其膏元宗烈其熖然管仲能作封
禪篇而不能逭識者之迂史遷能著封禪書而不能逋
君子之誚相如能撰封禪文而不能揜後儒之議張說
能撰封禪頌而不能盖已見之非是封禪之說不足以
詡世蠱聽也祖龍能立石封祠而不能緜億載之業孝
武能泥封玉檢而不能飾萬歲之呼隋帝能登封告成
而不能衍再𫝊之統元帝能舞蹈太平而不能覆所有
之愆是封禪之典於是以肆情示夸也證之以六經之
明文質之以帝王之實迹則後世之惑滋甚且云云一
山也或以為在東山或以為在蒙隂亭亭一名也或以
為在牟隂或以為在鉅平社首一地也或以為在鉅平
或以為在博縣則服虔晉灼應劭之論為不同既曰伏
羲神農禪云云又曰三皇禪繹繹既曰帝嚳告堯舜禪
云云又曰五帝禪亭亭既曰禹禪會稽湯禪云云又曰
三王禪梁父則管仲孔穎達之說為不一紛紛異議迄
无訂證唐虞三代果有是乎七十二君果足信乎設有
是事六經遺文豈應不載若以秦漢而下言之則實有
是事也吁安得仲淹泰伯子由與之議封禪之非哉
郊祀明堂
周公以義起古者祭天於圜丘掃地而行事器用陶匏
牲用犢其禮極簡聖人之意以為未足以盡其意之委
曲故於季秋之月有大享之禮焉天即帝也郊而曰天
所以尊之也故以后稷配焉后稷遠矣配稷於郊亦以
尊稷也明堂而曰帝所以親之也以文王配焉文王親
也配文王於明堂亦以親文王也尊尊而親親周道備
矣然則郊者古禮而明堂者周制也周公以義起之也
(詩傳)
天與帝所由分問郊祀后稷以配天宗祀文王以配上
帝帝只是天天只是帝却分祭何也曰為壇而祭故謂
之天祭於屋下而以神祗祭之故謂之帝(文公語錄)
鄭氏之說非是問今郊祀都祀許多帝曰周禮說上帝
是總說帝說五帝是五方帝說昊天上帝只是說天鄭
氏以昊天上帝為北極看得不是恁地北極星只是言
天之象且如太微是帝之庭紫微是帝之居紫微便有
太子后妃許多星帝庭便有宰相執法許多星又有天
市亦有帝座處便有權衡秤斗星又問今郊祀也祀太
乙曰而今都重了漢時太乙便是帝今添差了帝多都
成十帝且如一國三公尚不可况天而有十帝乎
古禮不合祭古時天地不合祭日月山川百神亦无合
共一時祭享之禮當時禮數門儀從省必是天子躬親
行事豈有祭天便將下許多百神一時都祭(同上)
登壇之儀郊祀天子豋壇太常博士引太常卿太常卿
引皇帝(並同上)
南北郊分合之辨問先朝南北郊之辨曰如禮說郊特
牲而社稷太牢書謂用牲於郊牛二及社於新邑此其
明驗也故本朝後來亦嘗分南北郊至徽宗時又不知
却合為一周禮亦只是說祀昊天上帝不說祀后土故
先儒說祭社便是問周禮大司樂冬至奏樂於圜丘以
禮天夏至奏樂於方丘以禮地曰周禮中止有此說更
有祀大神享大鬼祭大祇之說餘皆無明文(同上)
明堂制度論明堂之制者非一某切意當有九室如井
田之制東之中為青陽太廟東之南為青陽右个東之
北為青陽左个南之中為明堂太廟南之東(即東之南)
為明堂左个南之西(即西之南)為明堂右个西之中為
總章太廟西之南(即南之西)為總章左个西之北(即北)
(之西)為總章右个北之中為玄堂太廟北之東(即東之)
(北)為玄堂右个北之西(即西之北)為玄堂左个中是為
太廟太室凡四方之太廟異方所其左个右个則青陽
之右个乃明堂之左个明堂之右个乃總章之左个也
總章之右个乃玄堂之左个玄堂之右个乃青陽之左
个也但隨其時之方位開門耳太廟太室則每季十八
日天子居焉古人制事多用井田遺意此恐是也(明堂)
(說)
社稷
水旱則變置社稷之說祭祀不失時則土穀之神不能
為民禦災捍患則毁其壇而更置之亦年不順時八蜡
不通之意是社稷雖重於君而輕於民也(孟注)
祭以勾龍配社后土也以勾龍氏配方秋祭四方報成
萬物周禮所謂羅弊獻禽以祀祊是也(詩傳)
孔子責宰我戰栗之對三代之社不同者古者立社各
樹其土之所宜木以為主也孔子以宰我所對非立社
之本意又啟時君殺伐之心而其言已出不可復救故
歴言此以深責之欲使謹其後也(語注)
古者社不立主問古者各置其所宜之木以為社不知
以木造主還便以植為主曰看古人意思只以木為社
主使神依焉如今人說神木之類社只是壇若有造主
何所藏之古者惟喪國之社屋之(文公語錄)
壇壝制度州縣社壇方二丈五尺高三尺四出陛稷壝
如社壇之制(社以石為主其形如鍾長二尺五寸方一)
(寸剡其上培其下半)四門同一壝二十五步(壇飾各隨)
(方色上盖以黃土)瘞坎於壇之北壬地南出陛方深取
足容物(文公答社壇說)
社有主稷无主舊法社有主而稷無主不曉其意恐不
可以已意增添其言壇上之南方非壇之中也盖神位
坐南向北而祭器設於神位之北故此石主當壇上南
陛之上若在壇中央即無設祭處矣(答社壇說)
社稷風雨雷神古今禮制社稷風雨雷神各有壇又各
有方位社稷於西方風師於南北雨雷於東南(大略如)
(此不記子細)今州縣亦皆别有壇但方位多不合古(同)
(上)
社主及社稷之神問社主平時藏何處曰但以所宜木
為主如今世俗之神木然非是將木來截作主也以木
名社如櫟社枌榆之社之類又問社稷神曰說得不同
或云稷是丘陵原隰之神或云是榖神看來是榖神底
是社即是土神又問社何以有神曰能生物便是神也
(並同上)
古人立木為社古人立木於社使民知所存著知社之
神必有所司則國君所以守社稷其嚴乎(答許順之)
社稷之祀不可廢載芟載柞其耕澤澤此春祈社稷之
詩也其崇如墉其比如櫛此秋報社稷之詩也夫廬居
族處非土不生枵腹張頥非榖不食知土榖之不容一
日廢則社稷之神如之何其廢之是故人臣有平土之
功則取以配社如共工氏之子龍高陽氏之子黎是也
有播榖之功取以配稷如烈山氏之子柱厲山氏之子
農是也古人崇重之意為何如祭之以春官卜之以肆
師擇之以元日重&KR2041;事也行之於新邑禱之於枌榆立
之於洛陽示尊敬也其崇重之意又為何如盖自不立
官稷而祀稷之禮始廢不建州社而祀社之禮始壊一
廢於漢之中世再壊於唐之建州况復有載芟良耜之
遺意乎吁此張文琮所以有何觀之嘆然而社用羊豕
稷用黍稷又奚為不用犢祭盖用犢乃祭地之禮社稷
雖地祇之屬而非地猶五帝為天之尊神而非天也社
安得不用羊豕稷安得不用黍稷乎吾於此又知社稷
為土榖之正神實非人為之也(顔達龍)
訂定祀典按社實山林川澤丘陵墳衍原隰五土之祇
而后土勾龍氏其配也稷則專為原隰之祇能生五穀
者而后稷周棄氏其配也風師箕也雨師畢也是皆著
於周禮領於大宗伯之官唯社稷自天子之都至於國
里通得祭而風雨之神則自唐以來諸郡始得祀焉至
於雷神則又唐制所與雨師同壇共牲而祀者也國朝
禮文大抵多襲唐故至今郡國祀典自先聖先師之外
唯是五者盖以為二氣之良能天地之功用流行於覆
載之間以育萬物而民生賴焉其德惟此為尤盛是以
於其壇壝時日之制牲幣器服之品降登饋奠之節莫
不參訂討論著之禮象頒下郡國藏於禮官有司歲舉
行之而部刺史又當以時序循行察其不如法者盖有
國家者所以昭事明神祇以降祥錫福於下其勤如此
(文公鄂州社稷)
宗廟
前廟後寢之制凡廟之制前廟以奉神後寢以藏衣冠
祭於廟而燕於寢故於此將燕而祭時之樂皆入奏於
寢也(詩傳)
古今廟制㳂革古廟制自大禮以下各是一室陸農師
禮象圖可考西漢時高祖廟文帝顧成廟猶各在一處
但無法度不同一處至東漢明帝謙貶不敢自當立廟
祔於光武廟其後以為例至唐太廟及羣臣家廟悉如
今制以西為上也至禰處謂之東廟只作一列今太廟
之制亦然(文公語錄)
君臣廟制等級問天子七廟諸侯五廟大夫三廟士二
廟官師一廟若只是一廟只祭得父母更不及祖矣無
乃不盡人情曰位卑則流澤淺其禮自然如此問曰今
雖士庶人家亦祭三代如此却是違禮曰雖祭三代却
無廟亦不可謂之僭古之所謂廟者其體面甚大皆具
門堂寢室勝如所居之宫非如今人但以一室為之(同)
(上)
堯舜廟制堯舜之廟雖不可考然以義推之堯之廟當
立於丹朱之國所謂脩其禮物作賓於王家盖神不歆
非類民不祀非族故禮記有虞氏禘黃帝而郊嚳祖顓
頊而宗堯一節伊川以為可疑(同上)
春秋漢家廟制又如魯祖文王鄭祖厲王則諸侯祖天
子矣三威祖威公則大夫祖諸侯矣故禮曰公朝之設
於私家非禮也自三威始也又問漢原廟如何曰原再
也猶原蚕之原如宋朝既有太廟又有景靈宫又問郡
國有原廟否曰行幸處有之然皆非禮也(並同上)
世代遞遷之制問五廟七廟遞遷之制恐是世代寖遠
精爽消亡故廟有遷毁曰雖是如此然祭者求諸隂求
諸陽此氣依舊在(如噓吸之則又來)若不如此即是之
死而致死之也盖其子孫未絶此氣接續亦未絶(文公)
(語錄)
古制今日難行古者各有始祖之廟以藏祧主如士二
廟各有門堂寢各三間是十八間屋今士人如何要行
得(同上)
家廟在東之說問家廟在東莫是親親之意否曰此是
人子不死其親之意(同上)
古者祖宗各奉一廟鄧子禮問廟主自西而列排何所
據答曰此不是古禮如古時一代只奉之於一廟如后
稷為始封之廟文王自有文王之廟武王自有武王之
廟不曾混雜共一廟(同上)
今日情文不相稱室中西南隅曰主位室中西室東戶
若宣聖廟室則先聖當東向先師南向如周人禘嚳郊
稷嚳東向稷南向今朝廷宗廟之禮情文都自相悖古
者主位東向配位南向故拜即望西今既一列皆南向
到拜時亦却望西拜都自相悖如此古者用籩豆簠簋
等陳於地當時人只席地而坐故如此飲食為便如今
塑象高高在上而祭饌反陳於地情文全不相稱(同上)
宋朝張陸所議神宗朝欲議立朝廷廟制當時張琥則
以為祧廟祔廟只移一位陸農師以為祔廟祧廟皆移
一匝如農師之說則是世為昭穆不定豈得如此文王
却是穆武王却是昭如曰我穆考文王曰我昭烈考武
王又如左傳說管蔡郕霍魯衛毛耼郜雍曹滕畢原鄷
郇文之昭也這十六國是文王之子文王是穆故其子
曰文之昭也邘晉應韓武之穆也這四國是武王之子
武是昭故其子曰武之穆也則昭穆是萬世不可易豈
得如陸氏之說(同上)
周廟昭穆之制或問遠廟為祧如何曰天子七廟如周
文武之廟不祧文為穆則凡後之屬乎穆者皆歸於文
之廟武為昭則凡後之屬乎昭者歸乎武之廟也(並同)
(上)
昭穆之位太祖之廟始封之君居之昭之北廟二世之
君居之穆之北廟三世之君居之昭之南廟四世之君
居之穆之南廟五世之君居之廟皆南向各有門堂室
寢而牆宇四周焉太祖之廟百世不遷自餘四廟則
六世之後每一易世而一遷其遷之也新主祔於其班
之南廟南廟之主遷於北廟北廟親盡則遷其主於太
廟之西夾室而謂之祧廟主在本廟之室中皆東向及
其祫於太廟之室中則唯太祖東向自如而為最尊
之位羣昭之入乎此者皆列於北牖下而南向羣穆之
入乎此者皆列於南牖下而北向南向者取其向明故
謂之昭北向者取其深遠故謂之穆盖羣廟之列則左
為昭而右為穆祫祭之位則北為昭而南為穆也(中庸)
(或問)
祧祔之制昭常為昭穆常為穆禮家之說有明文矣盖
二世祧則四世遷昭之北廟六世祔昭之南廟矣三世
祧則五世遷穆之北廟七世祔穆之南廟矣昭者祔則
穆者不遷穆者祔則昭者不動此所以祔必以班尸必
以孫而子孫之列亦以為序若武王謂文王為穆考成
王稱武王謂昭考則自其始祔而已然而春秋傳以管
蔡郕霍為文之昭邘晉應韓為武之穆則雖其既遠而
猶不易也(同上)
僖祖之廟不當祧僖祖者太祖之高祖者也雖歴世久
遠功德无𫝊然為四世之𫝊篤生神孫順天應人以寧
兆庶其為功德盖不必身親為之然後為盛也是以
太祖皇帝首崇立之以為初廟當此之時盖以歸德於
彼而不敢以功業自居矣今乃以欲尊太祖之故而必
使之奪據僖祖初室東向之位臣恐在天之靈於此有
所不忍而不敢當也(文公議祧廟小帖子)
詘義伸恩之說蓋尊太祖以東向者義也奉僖祖以東
向者恩也義者天下臣子今日之願也恩者太祖皇帝
當日之心也與其伸義詘恩以快天下臣子之願孰若
詘義伸恩以慰太祖皇帝之心乎(論太廟制)
不合古制而得古意蓋古者諸侯五廟所謂二昭二穆
高祖以下四世有服之親也所謂太祖者始封之君百
世不毁之廟也今世公侯有家而無國則不得有太祖
之廟矣故至和四廟特所謂二昭二穆四世有服之親
而無太祖之廟其於古制雖若不同而實不害於得其
意也(文公答汪尚書)
宗無常數七者其正法數可常數者宗不在此數中宗
變也苟有功德則宗之不可預為設數故於殷有三宗
周公舉之以勸成王由是言之宗無數也(禘祫議劉歆)
(宗无數圖)
辨廟東向之非古人廟堂南向室在其北東戶西牖(皆)
(南向)室西南隅為奥尊者居之故神主在焉詩所謂宗
室牖下者是也主既在西壁下即須東向故行事之際
主人入戶西向致敬試取儀禮特牲少牢饋食等篇讀
之即可見矣(攷通典開元禮釋奠儀猶於堂上西壁下)
(設先聖東向之位故三獻官皆西向彷彿古制今神位)
(南向而獻官猶西向失之矣)凡廟皆在南向而主皆東
向唯祫祭之時羣廟之主皆升合食於太祖之廟則
太祖之主仍舊東向而羣昭南向羣穆北向列於太祖
之前此前代禮官所謂太祖正東向之位者為祫祭時
言也非祫時則羣廟之主在其廟中無不東向矣廟則
初不東向也(文公與吳晦叔)
三代與漢人之制王制天子七廟三昭三穆與太祖之
廟而七諸侯大夫士降殺以兩而祭法又有適士二廟
官師一廟之文大抵士无太祖而皆及其祖考也其制
皆在中門外之左外為都宫内各有寢廟别有門垣太
祖在北左昭右穆以次而南(晉博士孫毓議)天子太祖
百世不遷一昭一穆為宗亦百世不遷二昭二穆為四
親廟高祖以上親盡則毁而遞遷昭常為昭穆常為穆
諸侯則无二宗大夫又无二廟其遷毁之次則與天子
同儀禮所謂以其班祔檀弓所謂祔於祖父者也三代
之制其詳不得聞然其大略不過如此漢承秦弊不能
深考古制諸帝之廟各在一處不容合為都宫以序昭
穆貢禹韋玄成匡衡之徒雖欲正之而終不能盡合古
制旋亦廢罷後漢明帝又欲遵儉自抑遺詔无起寢廟
俱藏其主於光武廟中更衣别室其後章帝又復如之
後世遂不敢加而公私之廟皆為同堂異室之制(禘祫)
(議)
神祖欲定古禮肆我神祖始獨慨然深詔儒臣討論
舊典盖將以遠迹三代之隆一正千古之謬甚盛舉也
不幸未及營表世莫得聞秉筆之士又復不能特書其
事以詔萬世今獨其見於陸氏之文者為可考耳然其
所論昭穆之說亦未有定論獨原廟之制外為都宫而
各為寢廟門垣乃為近古但其禮本不經儀亦非古故
儒者得以議之如李清臣所謂略於七廟之室而為祠
於佛老之側不為木主而為之象不為禘祫烝嘗之祀
而行一酌奠之禮楊時所謂舍二帝三王之正禮而從
一繆妄之叔孫通者其言皆是也然不知其所以致此
則由於宗廟不立而人心有所不安也(同上)
昭穆之序昭穆但分世數不為分尊卑如父為穆則子
為昭又豈可以尊卑論乎周室廟制太王文王為穆王
季武王為昭此可考也(文公答陳安卿)
昭穆一定之制據禮家說昭常為昭穆常為穆故書謂
文王為穆考詩謂武王為昭考至左傳猶謂畢原鄷郇
為文之昭邘晉應韓為武之穆則昭穆之位豈以新主
祔廟而可變哉但昭主祔廟則二昭遞遷穆主祔廟則
二穆遞遷爾(文公答陸子夀)
左右之次宗廟之制但以左右為昭穆而不以左右為
尊卑故五廟同為都廟則昭常在左穆常在右而外有
以不失其序一世自為一廟則昭不見穆穆不見昭而
内有以各全其尊必大祫而會於一室然後序其尊卑
之次則凡已毁未毁之主又畢陳而無所易唯四時之
祫不陳毁廟之主則高祖有時而在穆(同上)
報本享親有常典先王制禮自天子以至於庶人報本
享親皆有常典牲器時日皆有常度明有禮樂幽有鬼
神一理貫通初無間隔苟禮之所不載即神之所不享
是以祭非其鬼即為滛祀滛祀無福經有明文非故設
此以禁之乃其理之自然不可得而易也(文公擬上封)
(事)
推其本之所自出后稷本封於邰而不窋已自竄於戎
狄公劉太王又再遷而後定文武之興又何嘗盡由於
后稷哉但推其本始為出於此故不可以不尊耳豈計
其功德之小大有無哉於禘如何纔知其說便能於理
無所不明曰此是理之至大者盖人推至始祖則已極
矣今又推始祖所自出之帝而祀焉則其理可謂窮深
極遠矣非仁孝誠敬之至何以及此能知此則自然理
無所不明誠無不格於治天下真不為難矣(文公答錄)
國語周禮祭法表裏國語日祭月祀時享既與周禮祀
天神祭地示享人鬼之名不合韋昭又謂日上食於祖
禰月祀於曾祖時享於二祧亦但與祭法略相表裏而
不見於他經(文公答葉味道)
人情不能自已蓋今之俗節古所無有故古人雖不祭
而情亦自安今人既以此為重至於是日必具殽羞相
宴樂而其節物亦各有宜故世俗之情至於是日不能
不思其祖考而復以其物享之雖非禮之正然亦人情
之不能已者但不當專用此而廢四時之正禮耳(文公)
(答張欽夫)
諸侯大夫祭禮古者諸侯只得祭始封之君以上則不
敢祭大夫有大功則請於天子得祭其高祖亦止祭得
一番常時不敢祭程先生亦云古人必祭其高祖只是
有疏數耳(文公語錄)
禘祫烝嘗
禘其祖之所自出禘是祭祀之甚遠甚大者若其它四
時之祭及祫祭祭止於太祖若禘又祭其祖之所自出
如祖后稷又推后稷上一代祭之周人禘嚳是也禮不
王不禘禘者祭其祖之所自出而以祖配之盖无廟而
祭於祖廟所以難以答或人固是魯禘非禮然事體大
自是難說若主祭者須是極其誠意方可感格(同上)
當盡誠意之極至禘之意最深長如祖考與自家身心
未相遼絶祭祀之禮亦自易理會至於郊天祀地猶有
天地之顯然者不敢不盡其心至祭其始祖已自大叚
闊遠難盡其感格之道今又推其始祖之所自出而祀
之苟非察理之精微誠意之極至安能與於此哉故知
此則於治天下不難也(並同上)
仁孝誠敬之至先王報本追遠之意莫深於禘非仁孝
誠敬之至不足以與此非或人之所及也而不王不禘
之法又魯之所當諱者故以不知答之盖知禘之說則
理無不明誠無不格而治天下不難矣聖人於此豈真
有所不知也哉(語注)
四時之祭宗廟之祭春曰祠夏曰禴秋曰嘗冬曰烝(詩)
(傳)
禘有樂嘗无樂之義祭義說春禘秋嘗霜露既降君子
履之必有悽愴之心非其寒之謂也雨露既濡君子履
之必有怵愓之心如將見之樂以迎來哀以送往故禘
有樂而嘗无樂盖春陽氣發來人之魂魄亦動故禘有
樂以迎來如楚辭大招中亦有魂來之語秋陽氣退去
乃鬼之屈故嘗不用樂以送往(文公語錄)
大祭合祭之義有來雝雝至止肅肅此豈非雝之詩乎
讀雝詩十六句則知為禘文王而作也天命元鳥降而
生商此豈非元鳥之詩乎讀元鳥一章則知為祫高宗
而作也禘祫之祭其來尚矣盖禘之為言大也惟大祭
則謂之禘祫之為言合也惟合祭則謂之祫或謂之間
祀者以其祭在四時之間也或謂之盛祭者以其合五
年再盛之義也是故三年一禘重其事也祫以五齊禘
以四齊昭其數也禘以四月祫以十月正其時也所以
序昭穆所以貴功德所以尊人君所以廣孝道則禘定
尊卑合度飲食固非徇虛議而循故事也奈何魯以諸
侯用天子之禘而禘禮之廢自魯始後漢以君臣並列
於祫祭而祫禮之廢自後漢始更歴至唐抑又甚焉或
祫在禘後三年或禘在祫後二年或禘祫並在一年祀
典不明先後倒置雖粢盛必潔酒泉必香器用必備又
奚取於禘祫哉善乎元燦之議以五年再祭為証徐邈
之說以六十月中置一祫為常此又足以發明古禘祫
之義而為後世標凖之論(顔達龍)
祼禮
獻莫重於祼王入太室此書洛誥言祼之祭也灌用欝
鬯此禮郊特牲言祼之義也夫祼者灌也謂獻尸求神
而用鬯始祼也吾夫子曰禘自既灌而往者吾不欲觀
之矣盖獻祼為歆神之始而獻莫重於祼也是故大君
執圭瓚大宗執璋瓚明祼之必有尸也春夏用雞鳥秋
冬用斝黃明祼之必順時也有鬯人以司其鬯有小宰
以贊其事有欝人以詔其儀明祼之必有司也灌用雞
尊則為夏制灌用斝尊則為商制灌用黃尊則為周制
明祼之必有尊也王再祼而酢則為上公之禮王一灌
而酢則為侯伯之禮王一祼而不酢則為子男之禮明
祼之用酢禮也然宗廟用祼天地大神不用何耶曰宗
廟用祼者人道也非人道有所不用耳(同前)
蜡祭
蜡以記四方自伊耆行蜡祭之禮而君子知其從始自
隋人有俱蜡之名而君子嘆其不專自唐代舉分蜡之
典而君子譏其非古夫蜡之為言索也夏曰清祀商曰
嘉平周曰蜡秦曰臘此則為蜡之異名土反其宅水歸
其壑昆虫毋作草木歸其澤服用素服弁用皮弁禮用
大割樂用六變此則為蜡之祭禮是故終歲休息則索
饗羣神而舉是祀所謂蜡以祭八神是也一方有歉則
特闕其禮而不講所謂蜡以記四方是也然則蜡之為
義雖所以敬神實所以警東阡西畝耕耔之天也彼康
成取昆虫以足八神之數其意盖謂虫螟之災神實驅
之不知昆虫實出於祝辭正不可附會而足其數也王
肅析猫虎而弃昆虫其意盖謂迎猫迎虎實為二物不
知猫虎均為食田鼠尤不可分為二祭也吁昆虫既不
足以充其數猫虎又不當以析而二則所謂祭百種以
報嗇者得非八神之一乎若夫魏高堂隆以五行之終
而論蜡日尤有可議者焉且其言曰水行之君以子蜡
火行之君以午蜡木行之君以夘蜡金行以酉土行以
戍考漢之用午宋之用子固足以牽合其說然唐尚土
德開元以前皆用寅蜡又果何以五行之終而論之乎
吁一日之蜡百日之澤必有夫子而後可以論蜡若後
周用夏后之時而行姬氏之蜡則其惑古也滋甚若夫
葛帶榛杖黃冠草笠是又子貢之所謂狂蘇先生之所
謂戲也
禜祭
州郡當脩禜祭山川之禮今州郡封域不减古之諸侯
而封内名山大川未有望祭之禮其有祠廟亦是民間
所立滛誣鄙野非復古制顧乃舍其崇高深廣能出雲
雨之實而傴僂拜伏於土木偶人之前以求其所謂滋
養潤澤者於義既無所當又其牲牢器服一切循用流
俗䙝味燕器於禮又無所稽至於有山川而無祠廟者
其歲時祈禱遂不復禜於山川而反求諸異教滛祀之
鬼此則尤無義理而習俗相承莫知其謬(文公乞增脩)
(禮儀狀)
雩祀
求雨之祭書雩祀之失者莫詳於夫子之春秋辨雩祀
之時者莫詳於穎達之月令疏夫雩者求雨之祭也建
巳之月常用焉故有以雩音近吁而謂女巫吁嗟之祭
又以雩為遠而謂遠為百穀求雨之祭曰吁曰遠義
雖不同其所以為求雨之祭一也是故天子雩於上帝
諸侯雩於上公言雩祀之必有别也天子禱九州山川
諸侯禱封内大夫禱所食邑言雩祀之必先禱也或者
則曰周以四月秦以五月何也吁是特未之思耳盖是
周人以建子為正四月雩者今之二月也秦人以建亥
為正五月雩者亦今之二月也周歴起元自冬至甲子
故四月以東方蒼龍星見而雩秦歴自孟春起日在營
室五度故仲夏之月以昏亢中而雩要之亢中此所以
為龍見也不然周何以用四月秦何以用五月乎雖然
榖梁說以得雨曰雩公羊說以言雩則旱見是又二家
之說為不同而愚以鄭氏釋廢疾證之則榖梁之說為
得也(顔達龍)
祠禖
取神明告示之義自吕令有鳥至祠禖之說而後世始
以高禖為嘉祥之神自穎達有從帝而見之說而後世
始以高禖為配祭之人夫古禖字從女而今從示者盖
取神明告示之象是故祠以仲春正其候也祭以太牢
尊其物也祀以南郊重其事也然祠禖之說雖不廢於
後世愚不知始立是祠者誰乎嘗攷之詩傳有曰姜嫄
從帝而祠於郊禖又曰簡狄從帝而祈於郊禖則是姜
嫄簡狄之前先有神矣故蔡邕之論以為高辛巳前有
之實據詩傳云爾又考之殷本紀有曰元鳥遺卵娀簡
吞之而生契則是高辛之世有此異祥而後王以為禖
官矣故鄭康成之論以為高辛巳後有之是又得之殷
本紀也蔡邕謂高辛巳前康成謂高辛巳後二論抵巇
將何取正抑嘗思之而得其說盖高辛巳前實有先媒
之祀高辛巳後始更高禖之名夫以禖神而謂之高者
正有取於高辛配祭之義故高禖立而先禖廢矣不然
高禖之說胡不聞於高辛巳前乎(同上)
祭器儀
葅醢太羹之器木曰豆以薦葅醢也瓦曰登以薦太羹
也(文公語錄)
州縣所用制度非古祭器嘗經政和改制盡取古器物
之存於今者以為法今郊廟所用則其制也而州縣專
取聶氏三禮制度醜怪不經非復古制而政和所定未
嘗頒降此禮之所以不合(文公民臣禮議)
宋朝禮制興廢行古禮須是參用今來日用常禮庶或
享之如太祖祭簠簋籩豆之外又設牙盤食用椀楪之
類陳於床這也有意思到神宗時廢了元祐初復用
後來變元祐之政故此亦遂廢(文公語錄)
牲牢騂牡既備以享以祀此旱麓之詩也享以騂犧是
享是宜此閟宫之詩也牲牢之用其來尚矣盖牛羊豕
曰牲而繫養曰牢古人之所以行禮者皆是物也是故
虞祭用特周祀用五所用之數不同也夏后用玄商人
用白周代用騂所尚之色不同也或用之於祭祀或用
之於賓客祭享之禮異也天地之牛角繭栗宗廟之牛
角握小大之祭明也然則牲牢之用烏可去之而廢禮
哉盖自魯僖郊免牲而君子始嘆其非自吳王用百牢
而君子始議其僭自宣成定哀改牛而郊而君子始譏
其失楚茨之刺興而潔爾牛羊以往烝嘗者誰乎甫田
之詠作而與我犧羊以社以方者又誰乎是則以微物
而廢禮奚為不謹於用牲乎愚故為之說曰爾愛其牲
我愛其禮(顔達龍)
五齊三酒觀周酒正之職而知五齊之辨考鄭司農之
注而知三酒之名夫國有祭祀齊必用五酒必用三以
其至誠不尚味而貴多品也知坎之樽酒二簋而不知
有孚之心知旱麓之清酒以祀而不知不回之德冕服
趨蹌事文飾也八尊充溢崇縟典也器用精潔侈虛文
也共粢盛耕循故事也若是則享多儀儀不及物又奚
取於五齊三酒盖五齊者泛醴盎緹沈是也三酒者曰
醆曰澄曰清是也泛齊之味尚乎泛薄故祭祀以泛齊
為先非取其尚質之義乎清酒之味近於清美故享禮
以清酒為後非取其後文之義乎欝齊雖薄不數於六
齊元酒雖淡不與於三酒又豈非欝為九獻之先元為
五味之本乎吁知此則知祭祀之典不在物而在誠不
貴華而貴質否則西鄰之禴視以為簡南澗之蘋視以
為陋矣故秫稻必齊麴蘖必時湛熾必潔水泉必香然
後奉五齊三酒以祀庶乎神之聽之介爾景福(同上)
羣書考索别集卷十四
