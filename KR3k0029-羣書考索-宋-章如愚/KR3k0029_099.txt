羣書考索後集卷三十三
宋章如愚編
士門
春秋人才
僖伯之諫觀魚(隱五年)哀伯之諫納鼎(桓二年)皆能陳先王
之禮制臧文仲雖有三不仁不智之譏(文三年)至於請糴
於齊(莊二十八年)設備於邾(僖二十二年)諫焚巫尫(僖二十二年)則其
可取者也臧武仲雖有求後之失至於不詰魯盗(襄二十一)
(年)而謂軌度其信而後可以治人者此其可取者也魯
欲伐齊曹劌能以察獄之忠而致一戰之勝(莊十一年)齊侯
伐魯展喜能以成王之盟使之釋兵而反旆(僖二十六年)子
家羈心衛社稷不肯從季氏欲與從政之願(定公元年)言與
行合可謂忠臣矣况以子路之勇子貢之辨冉求之藝
皆聖人之徒也由之一言足以使小邾射之信過於千
乘之盟賜之一出存魯而破吳強晉而伯楚齊之伐魯
冉子請背城而戰以敵齊之車師親用矛焉而卒獲齊
之甲首(襄十一年)此皆魯之人才也管仲有治國致民之才
而相桓公作内政以制兵故南至召陵北伐山戎諸侯
莫敢違(史齊世家)兵車之會三乘車之會六九合諸侯一匡
天下齊之所以強天下者法制之得也嘗觀其責包茅
於伐楚(僖四年)定世子於首止(僖五年)甯母之謀鄭(僖七年)而
有招攜懷遠之言葵丘之會諸侯(僖九年)而有尊賢育才
之訓於賜胙之命亟修下拜之恭於上卿之饗而退辭
下卿之禮(僖九年)勸齊侯不背曹沬之盟(史曹沬傳)而示信於
諸侯相齊侯伐山戎以救燕(史齊世家)而使燕納貢於周仲
尼以為民到於今受其賜(論語)則仲之才蓋可知也晏平
仲以節儉力行而事二君有補於世若踊貴屨賤之言
(昭三年)而能使齊侯之省刑衡鹿舟鮫之言而能使齊侯
之薄斂(昭二十年)以獻可替否之相濟而力辨夫和與同之
異以禮之可以為國而欲已夫陳氏之難(昭二十六年)此皆
齊之人才也趙衰之佐(史晉世家)文公深知而多謀勸公子
之先入能以得周而為言以至文公蒐於被廬衰則進
郤縠以其說禮樂而崇詩書可為元帥文公命衰為卿
辭以欒枝之智先軫之謀胥臣之多聞可以為輔士會
之賢(范武子)趙文子以為利其君(檀弓)不忘其身謀其身不
遺其友晉人謂文子之知人及宋之會(襄二十七年)子木問
武子之德文子以為夫子之家事治言於晉國無隱情
祝史陳信於鬼神無媿辭子木曰人神歆之宜其光輔
五君為盟主也今觀城濮之戰士會尚幼已有獻俘授
馘之功位將中軍則晉國之盗逃奔於秦因殽烝之問
而能講求禮典以修晉國之法則士會之德可知矣魏
絳戮揚干之僕合於軍禮論和戎有五利為國之福叔
向博識文辭以禮信為國使晉多取重於諸侯治國制
刑而不隱於親孔子以為遺直魏獻子舒之為政也以
舉賢人仲尼聞魏子戊之舉以為近不失親遠不失舉
(昭二十八年)可謂義矣韓宣子聘魯觀周禮於太史氏見易
象與魯春秋(昭二年)則知周禮之盡在魯及周之所以王
此皆晉之人才也子産多記識書善辭令外雖慈愛而
守勁正子太叔問政對以政如農功(襄二十五年)且謂有德
者能以寬服民晉取諸侯之幣重則告以長國家者在
於有德能使范宣子之輕幣(襄二十四年)及其為政都鄙有
章上下有服田有封洫廬井有伍大夫之忠儉者從而
與之泰侈者因而斃之(襄三十年)輿人之誦已至有子産誨
之子産殖之之言方其不毁鄉校仲尼以為仁(襄三十一年)
合諸侯藝貢事仲尼以為禮以學而後入政答子皮為
邑之問(襄三十一年)以苟利社稷解國人丘賦之謗(昭四年)此
皆鄭之人才也子木問聲子以晉大夫與楚孰賢歸生
對以楚雖有才晉實用之楚失華夏則析公之為也楚
失東夷則雍子之為也楚罷於奔命則子靈之為也楚
失諸侯則苗賁皇之為也孫叔敖為相王以幣輕更小
為大百姓不便孫敖則復請如故葉公之使齊孔子以
命義天下大戒之語訓其行葉公之為政孔子則以近
悅遠懷之言而答其所請凡有所為問而後行諸梁之
賢於人也遠矣子木使為掩書土田而度山林賦車籍
馬楚是以興左史倚相能讀三墳五典八索九丘右尹
子革作祈招之詩則楚之人才亦盛矣
歴代人材
國家求賢之道必於閒暇無事之時賢者報國之功乃
在於緩急有為之際棫樸之人才至於濟濟之多卷阿
之吉士至於藹藹之盛三有宅克即宅是三宅之有其
人也三有俊克即俊是三俊之有其人也至於中興之
時有張仲孝友以導之於左右有仲山甫之垂式於百
辟蕃宣之寄足為南國之式者申甫也平淮之難足以
致四方之平者召虎也是以當時頌中興之盛則以為
任賢使能焉漢高之興駕馭英雄廣覽豪俊轉給餽餉
則有蕭何謀謨帷幄則有張良戰勝攻取則有韓信其
餘彭越英布之徒莫不各以才勇而自效孝武之時得
人為盛儒雅則公孫弘董仲舒文章則司馬遷相如奉
使則張騫蘇武將帥則衛青霍去病孝宣招選茂異蕭
望之夏侯勝以儒術進劉向王褒以文章顯將相則趙
充國魏相丙吉治民則黃霸龔遂趙廣漢光武中興而
鄧禹杖策渡河首論大計而有延攬英雄之說故任使
諸將多訪於禹每有所舉各當其才是以敢戰深入若
賈復馳志伊吾如臧宫馬武守河内而給足軍糧者寇
恂排衆議而憂失河北者邳彤也馮異之平三輔岑彭
祭遵之平隴蜀二十八將之才足以正東都再造之業
至於三國各自據其土而成鼎峙之勢亦諸人之力也
故在魏則荀攸賈詡之筭無遺策郭嘉劉曄之才策謀
略管寧之淵雅高尚毛玠之典選清正在吳則周瑜魯
肅之儔入為腹心出為股肱甘寧凌統之徒奮其威黃
蓋蔣欽之屬宣其力在蜀則諸葛孔明之長於治國費
禕董允之志慮忠純向寵之性行均淑皆一時之人傑
也蓋至於晉則王戎王衍之徒皆以浮誕相尚而人才
遂流於虚雖王導能收拾賀循顧榮扶持江左之基祚
而此風猶未盡變祖逖擊楫之志則不能用也陳穎之
正論則不能容也其後褚褒殷浩竟以虛名而不能成
效太宗造唐之初房玄齡收采人物致之幕府杜如晦
參謀軍事剖决如流登瀛之選更番入侍以討論文籍
弘文學士内殿講論以商𣙜政事魏徵以諫諍為己任
知無不言而馬周之才聞一常何之薦則督促者數輩
即日召用迭運新進而天下無遺才之嘆此所以致貞
觀之盛也出張說而相姚宋二人相繼用事而應變成
務則崇之長也持法守正則璟之長也同心輔佐而尤
急於擇人隨才授任使百官各稱其職此所以致開元
之盛也元和之初首用杜黃裳而置之宰輔振立紀綱
裁抑藩鎮白居易之徒皆得以盡言而無忌裴垍李絳
又相與開闢言路推輓人才李絳之劾李吉甫崔羣之
論皇甫鎛韋貫之論張宿皆有犯顔納諫之忠此所以
致元和之盛也宋之人才莫盛於慶歷元祐之時輔弼
之臣則有若杜衍吕夷簡韓琦范仲淹之徒裁抑恩倖
者衍也以黜陟人才為職者仲淹也夷簡之志略深沉
韓琦之足辦大事則其居輔弼之任為如何臺諫之臣
則有若歐陽修余靖蔡襄唐介之徒經筵之官因讀正
統而進諫有如杜詢因讀漢書而致戒有如丁度因講
經而微諷有如楊安國史館之士則張方平以直諒聞
劉庾義以該博聞孫輔以抗直聞豈非慶歷之盛乎元
祐之時輔弼之臣則有若司馬光吕公著文彦博吕大
防之徒更保甲而罷新法放市易而去方田者光也緫
揆路而除吏妙選一時端良之士者公著也彦博之夷
狄知名大防之力挽祖宗家法則其居輔佐之任者為
如何臺諫之臣則有如朱光庭范祖禹蘇轍梁燾之徒
經筵之官因讀寶訓論鈔法有如顧臨因讀寶訓而推
崇好生之德有如韓淮欲以陸䞇奏議而備講讀有如
蘇軾史館之士有直筆之稱者黃庭堅也有文學之譽
者張耒也蔡襄之以文藻自奮陸佃之以著述自見豈
非元祐之盛乎
人物
一代之人物必有一代之名譽天下之公論係焉不可
誣也晏平仲事齊三世甘茂起於閭閻而皆顯名諸侯
陸賈勸陳平交歡周勃而游於漢庭公卿之間名聲籍
甚韓安國所推舉天下名士而天子以為國器楊惲之
才能好交英俊而名顯朝廷尹翁歸之清潔自守不以
行能驕人而甚得名譽此皆名之著於朝廷者也以范
蠡之三徙而成名於天下灌夫之破吳軍而名聞於天
下荀淑之清識難尚鍾皓之至德可師而李膺實以此
稱之謝安雖處衡門而自然有公輔之望此皆名之著
於天下者也季布之諾季心之勇而俱聞於關中鄭當
時之聲聞梁楚而山東諸公又翕然有鄭莊(當時字莊)之稱
雋不疑之進退以禮而名聞於州郡此皆名之著於郡
國者也威名之盛流聞匈奴則有若趙廣漢者焉名聲
遠布為元魏李孝伯之所訪問則有若宋謝莊者焉有蕭
夫子之名而外夷願得以為師則有若唐之蕭穎士者
焉此則名之著於外域者也道德彬彬則有若馮仲文
(豹)德行恂恂則有若召伯春(馴)天下規矩則有若房伯
武植天下模楷則有若李元禮(膺)不畏強禦則有若陳
仲舉(蕃)天下俊秀則有若王叔茂(暢)以至德行堂堂有
若魏邢子昂(顒)後進領袖則有若裴秀渤海赫赫有若
晉歐陽堅石(建)洛中英英有若晉荀道明(闓)洛中奕奕
有若劉輿劉琨盛德絶倫有若趙郗嘉(賓)江東獨步有
若王文度(坦之)此皆名之見於誦詠者也龔勝龔舍則
謂之楚兩龔周澤孫堪則謂之二穉(澤字穉都堪字子穉)李固杜
喬李膺杜密則皆謂之李杜鄧彪宗武伯之徒則謂之
南陽五伯陸機陸雲則謂之二陸張載張恊張玄則謂
之三張孔敬康(瑜)張瑋康(茂)丁世康(揮)則謂之會稽三
康晉謝玄張玄則謂之南北二玄顔延之宋謝靈運則
謂之顔謝齊陸倕兄弟則謂之三陸北齊之邢邵温子
昇則謂之温邵邢邵之與魏攸則又謂之邢魏若乃中
興三明京師三明則皆諸葛恢荀闓蔡謨(皆字明道)其人也
凉州三明(後漢)則段紀明皇甫威明張然明其人也二劉
則劉焯劉光伯也二蓋唐則蓋文達文懿其人也二蘇
(後周)則蘇亮蘇綽其人也沈宋則沈佺期宋之問其人也
蘇李則蘇味道李嶠其人也蕭李則蕭穎士李華其人
也元白則元稹白居易其人也劉白則劉禹錫白居易
其人也此皆名之見於並稱也八士則出於周三傑則
出於漢諸葛亮關羽張飛則謂之蜀三傑宋璟張說源
乾曜則謂之唐三傑富嘉謨吳少微魏谷倚並負文辭
則謂之北京三傑竇武陳蕃之徒號為三君而陳實父
子亦曰三君李膺荀昱之徒號曰八俊而劉表亦曰八
俊郭林宗之徒則曰八顧張儉之徒則曰八及度尚之
徒則曰八厨劉表與張隱之徒則曰八交以與劉翔之
徒則曰八友而八交者亦有八顧之號龐參禰衡則樊
凖孔融比之為一鶚(樊凖薦參孔融薦衡皆云鷙鳥累百不如一鶚)蜀馬良兄
弟則謂之馬氏五常顧榮陸機陸雲則謂之三俊石崇
歐陽建陸機之徒則謂之二十四友阮放郄鑒等則謂
之兖州八伯(方伯達伯之類)薛兼紀瞻等則謂之五雋而張華
又目之為南金晉胡母輔之輩謂之四友而謝靈運何
長瑜之徒亦有四友之目若曰四族之雋者則孔沈魏
顗輩也郎氏二賢者則郎知平郎餘令也號為四傑者
則楊炯王勃輩也陳留八俊者格處仁王孝逸輩也(出唐)
(格輔元傳)河東三絶則有若徐彦伯之徒唐竹溪六逸則有
若李白孔巢父之徒號為四䕫則有若崔造韓會之徒
至於龍鳳目之者若荀淑諸子則謂之八龍而獨推慈
明(荀爽之字)之無雙晉卞粹兄弟則謂之六龍而獨推元仁
(粹之字)之無雙後漢許虔許劭則謂之平輿二龍而汝
南俗有月旦評之號魏華歆邴原管寧則謂之三人為
一龍諸葛孔明龐士元則謂之伏龍鳳雛晉索靖輩則
謂之敦煌五龍晉温羡諸父則謂之六龍薛收薛元敬
薛德音則謂之河東三鳳至於以珠玉目之者若晉郄
詵則謂之崑山片玉夏侯湛潘岳則謂之連璧王勃兄
弟則謂之三珠此皆名之見於標目者也以馬威卿馬
孺卿(後漢)而謂之鉅下二卿以張湛而謂之中東門君以
王敬洪而謂之王東山以王績(唐)而謂之東臯子以白
履忠(唐)而謂之梁丘子以李栖筠而謂之贊皇公此名
之係於地理者也若賈誼則劉向以為古之伊管未能
遠過若諸葛孔明則陳壽評之以管蕭之亞若王導則
桓彛比之以為管夷吾若王儉則李延壽謂其雅道自
居早懷伊吕之志而衣冠禮樂盡在於是若王鎮惡則
李延壽謂其推鋒直指前無強敵為周之方叔若崔浩
則自比於子房若劉湛則自比之於管葛若坦崇祖則
自比於韓白而齊高帝獨許之若任昉則王僧孺論之
以為過於董生若房玄齡杜如晦則唐史贊之以為蕭
曹之勲不足過此皆名之見於比擬者也
兩漢諸儒
唐書儒林贊曰左氏與孔子同時而公羊高榖梁赤
皆出子夏門人
自三代而降儒者之盛莫兩漢若也今以西都言之大
抵諸儒相傳授而枝分𣲖别有可論者故言易則自淄
川田生言書則自濟南伏生言詩於魯則申培公於齊
則轅固生於燕則韓太傅言禮則魯高堂生言春秋於
齊則胡母生於趙則董仲舒此其大略也及攷其傳授
則易之名家有四一曰田何之易自商瞿子木受之於
夫子數傳而至於何又數傳而至於施讎孟喜梁丘賀
由是易有施孟梁丘之學若乃王子中周王孫丁寬亦
皆受易於田何有以見當時之言易者皆本之於何矣
二曰京房之易房授之焦延壽劉向攷易諸家謂延壽
獨得隱士之說以房為異黨故别為京氏之學三曰費
直之易長於卦筮以彖象繫辭十篇文言解說上下經
而傳之王璜四曰高相之易其學初無章句專說陰陽
灾異而授之子康及母將永高費二家皆未嘗立於學
官至於後漢建武中陳元鄭衆皆傳費氏易其後馬融
亦為之傳融授於鄭玄而玄則為之注荀爽則又為之
傳自是費氏興而京學衰矣然則易之所傳授者蓋如
此書之名家者有三自伏生而傳之歐陽生自歐陽生
而傳之兒寬而書遂有歐陽之學張生再造而至夏侯
勝勝又傳而至於夏侯建而書遂有小大夏侯之學
勝宣帝時議廟樂下獄黃霸從勝受經獄中勝言洪
範傳取重霍光建問五經諸儒與尚書相出入者
建牽引章句具文飾說勝非為章句小儒破碎大道
建非勝學䟽略卒自專門名經建勝之從兄子也
若東漢之牟融則習為大夏侯之學者也王良則習為
小夏侯之學者也桓榮則習為歐陽氏之學者也榮義
世習相傳東京最盛其源流之遠如此孔氏有古文尚
書安國以今文字讀之因以起其家逸書得十餘篇而
司馬遷亦從安國學故遷書載堯典禹貢洪範諸篇多
古文說是時猶未立學官後漢之杜林實傳古文賈逵
為之作疏馬融為之作傳鄭玄為之注解而古文尚書
遂顯於世然則書之所傳授者蓋如此詩之名家者有
四魯詩則自申公授之於浮丘伯(與褚先生俱)而瑕丘江公
能傳之若許生徐公亦皆守學教授者也韋賢以詩事
江公許生而傳於玄成(韋賢之子)故魯詩有韋氏之學王式
以詩事徐公許生而式之傳又有張唐褚氏之學齊詩
始於轅固諸齊以詩顯貴皆固之弟子而夏侯始昌授
之后蒼自蒼而後齊詩則又有翼奉匡衡師丹伏理之
學韓詩始於韓嬰(燕人孝文時為博士)推詩人之意以作内傳(四卷)
外傳(六卷)自嬰之後韓詩則又有王吉食長孫之學至於
毛詩則始於趙人毛公以授貫長卿後又有徐敖傳之
故言毛詩者皆本於敖若齊若魯若韓皆立博士而毛
氏獨未之立焉至東漢之鄭衆賈逵皆傳毛詩而馬融
則又為之傳鄭玄則又為之箋顯宗建初八年詔諸儒
選高才生受毛詩由是遂行於世此則詩之所傳者然
也禮之名家者有三自高堂生傳士禮十七篇其後
瑕丘蕭奮以授后蒼蒼授戴德戴聖慶普故禮有大小
戴慶氏之學二戴之與慶氏皆立博士而孔安國所獻
禮古經五十六篇及周官經六篇前世傳其書未有名
家者焉建武中曹充習慶氏之學傳其子褒遂撰漢禮
而鄭衆傳周官經馬融亦作周官傳授鄭玄玄又作周
官經玄本習小戴禮後以古經校之取其長者為鄭玄
學又注小戴所傳禮記(四十九篇)通為三禮經此則禮之所
傳授者然也春秋之名家者有三自胡母生授公羊春
秋與董仲舒同業而齊之言春秋者宗主之其後如嬴
公如眭孟如嚴彭祖如顔安樂皆以學彰此皆公羊之
學也自瑕丘江公受榖梁春秋於魯申公其後如榮廣
如尹更始如房鳳皆以其名顯此皆榖梁之學也自賈
誼為左氏傳訓以授貫公數傳而至於尹咸(更始子也)翟方
進賈護之徒故劉歆從翟尹以受左氏由是言左氏者
本之賈護劉歆焉此所謂左氏之學也公孫弘本學公
羊及相武帝又比輯瑕丘江公及董仲舒之議而卒用
董生於是武帝尊公羊家而榖梁浸微至宣帝時召蕭
望之等大設公榖同異而多從榖梁其後劉歆欲建立
左氏於學官(房鳳王龔皆與也)至於移書以責太常逮建武中
鄭興陳元皆傳左氏之學而元又從而訟之遂立左氏
博士顯宗時賈逵言五經家皆無以證圖䜟明劉氏為
堯後者而左氏獨有明文由是遂行於世此則春秋之
所傳授者也
五經家皆言顓頊代黃帝而堯不得為火德左氏以為
少昊代黃帝問官名
今攷西漢儒林傳所載自丁寬以至高相則為易自伏
生以至孔安國則為書自申公以至於毛公則為詩自
高堂生及孟卿則為禮自胡母生以至於房鳳則為春
秋後漢儒林傳之所載自劉昆以至於孫期則為易自
歐陽歙以至於楊綸則為書自高詡以至於衛宏則為
詩自慶普至鄭衆則為禮自丁恭以至於謝該則為春
秋獨董鈞以禮名家皆昭昭可見者
習慶氏禮永平中為博士時草創五郊祭祀及宗廟
禮樂等多令參議多從用
然漢之諸儒於經各自名家漢之為制每家則各立博
士初叔孫通為博士是時雖有博士之官而挾書之律
猶未除至惠帝除挾書律孝文復廣游學之路而天下
衆書往往頗出論語孝經爾雅皆置博士至五經家得
列於學官者不過詩而已矣故申公韓嬰皆以詩為博
士翟酺曰文帝始置一經博士蓋謂此也景帝復立齊
轅固詩而他經猶未立也至武帝憲章六學始罷傳記
博士獨立五經故孟堅之贊儒林有曰武帝立五經博士
開弟子員設科射策勸以官祿訖於元始百有餘年傳
業者浸盛一經說至百餘萬言大師衆至千有餘人蓋
利祿之路然也初書惟有歐陽禮惟有后蒼易惟有楊
氏(楊叔光受易於田何)春秋惟有公羊而已夫立五經而獨有四
蓋詩經已立於文帝時今并詩為五耳至宣帝世於書
則復立大小夏侯於易則復立施孟梁丘於禮則復立
大小戴於春秋則復立榖梁在元帝時於易則復立京
氏在平帝時則又復立左氏春秋毛詩逸禮與夫古文
尚書從劉歆之言也光武中興易有施孟梁丘京氏(儒林)
(傳)書有歐陽小大夏侯詩有齊魯韓氏禮有大小戴春
秋有公羊嚴顔凡十四博士今載於百官志乃太常之
屬也肅宗建初中會五經於白虎而又詔高才生受古
文尚書毛詩榖梁左氏春秋雖不立學官然皆擢高第
為講郎所以網羅遺逸博存衆家此其大略也雖然兩
漢諸儒之經術豈苟然哉若丁寬(字子襄景帝時為梁孝王將軍距吳楚)
之讀易精敏而作易說三萬言訓故舉大誼而已今小
章句是也寬與王子中周王孫又皆著為易傳顯名儒
林后蒼之兼通詩禮而作后氏曲臺記(后蒼字近君)夏侯勝
之善說禮服轅固之不曲學阿世申公力行之說王式
三百五篇之諫(字翁思諫昌邑王也)韓嬰之論事上前雖仲舒不
能難以至梁丘賀之筮墮劒(宣帝時字長翁長於災異)京房分卦直
日之法長於占驗此其所以見述於西漢也(作考課法公卿刺史)
(以煩碎不可行因石顯之譛棄市字子玉)若洼丹之學義研深而作易通論
(七篇)景鸞之能治詩易而作易說詩解又撰禮内外記號
曰禮略任定祖(安也)之居今行古楊子行(政也)之說經鏗鏗
戴馮(字次仲)之解經不窮鍾興(字次文)之學行高明召伯春
(馴也)之德行馴馴董鈞(字文明)之號為通儒丁恭(字子然)之學
義精明周防之撰尚書雜記許叔重(名慎)之五經無雙(又作)
(說文解議十二篇)而作五經異藝之書(以傳說臧否不同)何休之精研
六經而作訓詁春秋公羊墨守左氏膏肓穀梁廢疾之
書又以春秋較漢事而妙得公羊之本意(不窺門十七年)以至
衛宏(字敬仲)之好古學宏作漢舊儀四篇以載西京雜事
又著賦頌誄七首行於世旣從謝曼卿受詩作毛詩序
善得風雅之旨復從杜林受古文尚書以作訓旨之篇
服虔(字子慎)亦作左氏傳解且以左氏六十條駮何休漢
事之說此其所以見述於東漢
何休駮漢事六十條自謂妙得公羊本意
然西漢之儒治春秋明經術者有若董仲舒者矣學春
秋雜說有若公孫弘者矣時行賃作帶經而鋤有若兒
寬者矣疏廣之明春秋夏侯始昌之通五經李尋之好
洪範翼奉之明經術而有六情十二律之論師丹之深
於議論而多切直之言其他如篤志於學號為鄒魯大
儒者韋賢也兼通五經能為騶氏春秋者王吉也經學
精習說有師道匡衡也文義至深度越諸子者揚雄也
好古強博集為七略者劉歆也議論通明以禹貢行河
有如平當者焉明經潔行定宗廟之祀有如貢禹者焉
身為儒宗有如蕭望之者焉經學明習有如翟方進者
焉以至於兩龔鮑宣眭孟之徒亦皆以明經顯於世而
不載於儒林傳者何哉東漢之儒其好古學明於左氏
周官長於歷數有若鄭興者矣兼通五經榖梁之說尤
明左氏春秋有若賈逵者矣(字景伯)博通五經有若馬融
者矣(字季長)經傳洽熟號為純儒有若鄭玄者矣桓榮之
明經稽古
榮字春卿時賜以車馬榮曰今日所蒙稽古力也顯
宗辟雍初成拜為五更
丁鴻之殿中無雙
鴻字孝公從榮受歐陽學論難白虎觀
鄭衆之兼通經傳持節使匈奴而不肯少屈
顯宗時從鮑駿子以家事廢國家之言還就國
陳元之為學者所宗而上疏光武不可有察公輔之名
皆其不可泯者及觀其淵源之際則鄭興傳之鄭衆(司農)
(字仲師)賈逵本之賈徽(逵父也)傳父業而東都遂有賈鄭之
學故撰左史條例校三統歷者鄭興也條奏左氏三十
事(肅宗時)尤著明者皆君臣之正義父子之紀綱撰歐陽
大小夏侯尚書古文同異齊魯韓詩毛氏異同及為周
官解故者賈逵也作陳春秋推記條例者鄭衆也著三
傳異同之說為注孝經等詩易諸經之注則出於馬融
病賈逵鄭衆之注曰賈君精而不博鄭君博而不精
故作三傳異同說時欲廢蒐狩之禮息戰陳之法融
初上廣成頌諷不可廢講武忤鄧氏旨後懲艾為梁
冀草章奏作大將軍西第頌為正直所羞
發墨守鍼膏肓起廢疾作六藝論毛詩譜周禮難以及
於五經之異義則出於鄭玄而亦不載於儒林傳何耶
得非其出於事業他有可書者於史氏之條列固當别
出邪不特此也東漢之儒其博洽多聞則推之於杜林
閉戶講論則推之於魯恭五經復興則推之於魯丕經
為人師則推之伏湛博學多通尤好古學則推之桓譚
如馮豹之道德彬彬翟酺之四世傳詩周舉之五經縱
横道古今者盧植也其學本於馬融而能作尚書章句
三禮解詁濟世美者崔植也而其學本於駰爰而能與
諸儒博士雜定五經延篤之論解經傳而服虔以為折
中蔡邕(字伯喈)之正定五經而後儒咸所取正若乃公羊
嚴氏春秋樊鯈之冊定章句既以樊侯名其學矣而張
霸以為猶多繁碎復施減定之力焉東都之儒不旣盛
乎范蔚宗乃曰東京學者亦各名家而守文之徒滯固
所禀異端紛紜互相詭激遂令經有數家家有數說章
句多者或乃百餘萬言獨鄭康成括嚢大典網羅衆家
刪裁繁誣刊改漏失自是學者略知所歸范甯每攷先
儒經訓而長於康成常以為仲尼之門不能過也及傳
授生徒並專以鄭氏家法云吁即此可以論東漢諸儒
之學矣
唐自太宗銳情經術開文學之館召名儒之流且命學
士番宿更休與之討論古今道前王成敗之事日昃夜
艾未嘗少怠而又讎正五經頒之天下使諸儒作為義
疏以久其傳至於玄宗亦詔羣臣舉通經之士而褚無
量馬懷素之徒勸講禁中加以尊禮集賢院之部分典
籍乾元殿之博彙羣書(至六萬卷)由是開元之世經籍大備
唐世儒學之盛良有以也且當時之儒者果何如哉博
通五經明於左氏有如徐文遠(曠)著書博辨撰為釋文
有如陸德明精於詁訓考定五經有如顔師古(字籕有注班書)
撰孝經章句作五經義訓有如孔穎達(字仲達)
貞觀中講以能問於不能達與師古同受詔為之詔
號義贊後詔改為正義
以至王恭之三禮義證號為精博王元感之詆先儒同
異號為五經指南
武后時撰書糾繆春秋振滯魏知古歎曰五經指南
也
褚無量之講經博敏尹知章之徧明六經鄭餘慶之奏
對多傳經義而行已全㓗鄭覃之經術該深而刻定石
經鄭絪之進以儒術而守道寡慾此則以經行明名者
也(徐堅等薦奏裒為儒宗)博貫經史有若歐陽詢(字信本)者焉與魏
徵虞世南裒次經史百氏以太宗欲知前世得失故也
帝王興衰之要有若蕭德言者焉(太宗愛其書博而要)史筆之
美比方陳壽有若敬播者焉博通經史有若馬懷素者
焉此則以經史顯者也以商踐猷之博學多通而有五
緫龜之名(謂龜千年五聚問無不知也)元行冲之博通故訓(梁太常任昉)
而能辨古銅器之作
有人得銅器於古冢曰此阮咸所作也命易之木
為之遂謂之阮咸
孔若思之多識古今而當時之大政必咨而後行徐堅
之諳識典故而當時之譔次蓋由於高選路敬淳之明
於姓系而以譜學名其家柳冲之學而以姓系著乎錄
唐初姓系譜學惟敬淳名家後柳冲韋述等皆祖之
初太宗命諸儒撰姓氏志則天時復詔冲及徐堅吳
兢等討綴書成號姓系錄
若乃曹憲之䆳於小學而能復興古文註述廣雅武平
一之博學通春秋而能答崔日用三桓(魯也)七穆(鄭也)之問
晉六卿齊楚執政之數
唐武平一傳崔日用問武平一曰魯三桓鄭七穆如
何答曰慶父叔牙季友桓三子矣孟孫至彘凡九世
叔孫舒季孫肥凡八世鄭穆公十一子子然及二子
孔三族亡子羽不為卿故稱七穆子罕子駟子良子
國子卬子游子豐也一坐驚伏平一問日用曰公言
齊桓公楚莊王時諸侯屬齊若幾平公靈王時諸侯
屬晉楚凡幾晉六卿齊楚執政幾何人日用謝曰不
知平一條舉始末無留語
鄭欽說之博物而能辨甸服黃鐘之銘
初梁大傳任昉於鍾山得銘曰甸服黃鐘當時莫能
辨欽說得之於長樂驛至敷水三十里而悟曰云云
人服其智
此則以博學聞者也寧拒觀史之詔而不肯開史官之
禍守職不屈若朱子奢者其直節為如何能變豪奢之
習而省損騶馭之數聞風自化若柳公權楊綰者其清節
為如何不特此也玄宗尊尚經術選置學士而張說實
倡之至於用天下知名之士佐佑王化粉澤典章成一
王法使開元之盛見述於後世則說之功為多焉唐之
諸儒大槩如此而其間以傳授名於世者若啖助之淹
該經術善為春秋考三家之短長而集傳例統之書作
又有趙康(字伯循)陸䞇為之高弟而纂例之書出焉雖然
儒亦患於難全也顔師古於古篇竒字討析雖熟而讎
校之際使商賈之徒亦竄選中孔穎達之義贊包貫雖
詳而其中不能無謬冗馬嘉運駮正其失互相譏詆而
啖助之言春秋亦多鑿意得不有惜於此哉唐三百年
間獨韓愈者與孟軻揚雄相為表裏遂以六經之文為
諸儒倡史氏謂其所得粹然一出於正皇皇仁義篤道
君子信矣自今攷之論宫市諫佛骨雖之死不悔逐鰐
魚諭庭湊軍其感人動物有如此者至於三上書宰相
潮州謝表蓋將祿仕於諸侯與庶幾憲宗之改耳退之
自謂文皆約六經之旨舉其大槩聖德詩約乾之文言
也别知賦約詩之谷風者也佛骨表有似無逸之書進
學解有似學記之說乃若符讀書城南或謂誘人以利
祿之學孰知約宵雅肄三之意感二鳥賦或謂有羡於
榮光孰知約飲食教誨之旨至於原道師說等數十篇
皆奥衍宏深佐佑六經其道蓋自比孟軻以荀况揚雄
為未純自晉迄隋佛老顯行聖道不絶如𢃄諸儒倚天
下正議助為怪神愈獨喟然引聖爭四海之惑雖蒙訕
笑跲而復奮始若未之信卒大顯於時昔孟軻距楊墨
去孔子才二百年愈排二家乃去千餘載撥衰反正功
與齊而力倍之所以過况雄為不少矣自愈没而其言
始行學者仰之如太山北斗云
羣書考索後集卷三十三
