羣書考索卷三宋章如愚撰
六經門
詩類
毛詩始末詩序云在心為志發言為詩故詩有六義焉
一曰風二曰賦三曰比四曰興五曰雅六曰頌一國之
事係一人之夲謂之風言天下之事形四方之風謂之
雅雅者正也言王政之所由廢興也政有大小故有小
雅焉有大雅焉頌者美盛德之形容以其成功告扵神
眀者也是謂四始詩之至也(出詩序)古者有採詩之官
王者廵守則陳詩以觀民風知得失以自考正也是以
孔子錄之取周詩兼商頌凡三百二十篇以授子夏子
夏遂作序焉(出藝文序)古詩三千餘篇至孔子去其重
取可施扵禮義上採契稷中述商周之盛至幽厲之缺
始扵袵席故曰關雎之亂以為風始鹿鳴為小雅始文
王為大雅始清廟為頌始三百五篇孔子皆弦歌之以
求合韶武雅頌之音禮樂自此可得而述以備王道成
六義(出史記孔子世家)秦楚之際亡其六漢興詩分為
四魯詩起扵申公而盛扵韋賢(初申公與楚元王交俱)
(受詩扵齊人浮丘伯申公以詩經為訓故弟子自孔安)
(國而下凡百數瑕丘江公魯許生免中徐公皆守學教)
(授韋賢事江公傳子元成及兄子賞由是魯詩有韋氏)
(學王武事徐公及許生式以授張生唐生禇生由是魯)
(詩有張唐禇氏之學張家冇許氏之學)齊詩起扵轅固
而盛扵匡衡(轅固生作傳以授夏侯始昌始昌授后蒼)
(蒼兼能通詩禮以授翼奉匡衡師丹伏理由是齊詩有)
(翼匡師伏之學)韓詩起於韓嬰而盛於王吉(嬰推詩人)
(之意作内外傳數萬言其語頗與齊魯間殊然歸一也)
(燕趙間言詩者由韓生韓生亦以易授人韓詩有王食)
(長孫之學王吉食生長孫順)齊魯盛行扵時韓詩惟燕
趙間好之毛詩最後出未大顯也毛詩起於毛公後傳
徐敖由是言詩者本之徐敖三家並立學官而毛詩至
平帝時始立四家詩經同而傳說或異後漢又出毛氏
詩而立齊魯韓氏其後馬融鄭衆康成賈逵之徒皆發
明毛公其學遂盛而三家浸微魏晉之時齊魯之詩廢
絶韓詩雖存而益微故毛詩獨行至今
詩序關雎舊解云三百一十二篇並是作者著為名舊
說云起此至用之邦國焉名關雎序謂之小序自風風
也訖末名為大序關雎序為大序餘詩為小序詩序
之說不同家語曰子夏習扵詩而通其義或曰出於孔
子及弟子之知詩者所作鄭詩譜意大序子夏作小序
子夏毛公合作東漢儒林傳曰衛宏從謝曼卿受學作
毛詩序善得風雅之旨王肅云子夏所序詩今之毛詩
是也隋經籍志曰先儒相承謂毛詩序子夏所創毛公
及衛敬仲又加潤益唐韓愈以為詩序非子夏所著其
說不一自今觀之關雎一篇使作詩者本無序後人何
遽知其為后妃之德也鵲巢一篇使作詩者本無序後
人何遽知其為夫人之德也謂作詩本無序雖夫子之
聖亦不能逆知數十百年之前詩人所作之意何從而
次序之又况其為子夏者乎然則詩之有序自太史採
詩之時明乎得失之迹已叙其美刺之意扵篇之首自
美刺一言而下意者講師之說或出扵子夏或出扵毛
公與衛宏之徒非一人之手故其存扵詩者辭重複不
然則六亡詩之序何以只存首之一辭如白華孝子㓗
白之類是也盖詩之亡者經師不得而見故其序不詳
絲衣之序高子曰靈星之尸也以是考之則詩序附益
之辭亦皆非漢儒作明矣(或謂作詩時故有其名矣自)
(名而下皆後世自為之何以言之盖韓詩序漢廣曰悦)
(人也序汝墳曰辭家也)(匡衡習齊詩其引詩曰念我)
(皇祖陟肇庭止韓詩言敝簡在梁其魚遺遺魯詩言中)
(夜之言不可道也皆有差字)蕭復以為卜子夏序韓
愈常以三事疑其非至介甫獨謂詩人所自製按東漢
儒林傳曰衛宏作毛詩序善得風雅之旨隋經籍志曰
先儒相承謂毛詩序子夏所創毛公及衛公所潤益愈
之言盖夲扵此韓詩序芣苢曰傷夫也漢廣曰悅人也
序若詩人所自載毛公猶愈詩也不應不同則是不出
一人之手眀矣(晁氏志)按舊唐書藝文志云韓詩二
十卷注謂卜商序韓嬰撰又有韓詩外傳二十卷毛詩
十卷注謂毛萇傳毛詩集序二卷注亦謂卜商序然則
韓詩序見史傳者考之與毛詩絶不同
序詩之次周召風之正經固當為首自衛而下十有餘
國編比先後舊無明說歐陽氏曰周南召南邶鄘衛
王鄭齊豳秦魏唐陳曹此孔子未删之前周太師樂歌
之次第也(季札觀樂扵魯次序如此)周召弼鄘衛王鄭
齊衛唐秦陳檜曹豳此今詩次第也周召弼鄘衛檜鄭
齊魏唐秦陳曹豳王此鄭氏詩譜次第也(孔氏曰鄭譜)
(以鄭因虢鄶之地而國之先譜鄶事然後譜鄭王在豳)
(後者退就雅頌并言王世故耳)詩正風周南召南(周)
(南十一篇起關雎止麟之趾召南十四篇起鵲巢止騶)
(虞)王化之夲也二南之風變故次之以弼鄘衛衛一國
也而三其名志衛首惡滅與國也(弼十九篇起柏舟止)
(二子乘舟鄘十篇起栢舟止載馳衛十篇起淇澳止木)
(瓜)諸侯相并王跡滅矣雅亡而為一國之風故次之以
王(王十篇起黍離止丘中有麻)王制不足以統臨天下
而畿内之諸侯若鄭者亦自為列國故次以鄭(鄭二十)
(一篇起緇衣止溱洧)君臣上下之分失而人倫亂故次
之以齊(齊十)一(篇起鷄鳴止猗嗟)天下之風至此則無
不變之國魏舜禹之都唐帝堯之國其遺風雖存今亦
變矣故次之以魏唐(魏十篇起葛屨止碩鼠唐十二篇)
(起蟋蟀止采苓)先代之風化既冺天下相胥而夷矣故
次之以秦(秦十篇起車鄰止權輿)夷狄之化行聖王之
流風盡矣陳舜之後風化所厚也聖人之典法所在也
而今也風化熄而典法亡矣故次之以陳(陳十篇起宛)
(丘止澤陂)人情廹扵危亡則思治安故思治者亂之極
也故次之以檜曹(檜四篇起羔裘止匪風曹四篇起浮)
(蝣止下泉)亂既極必有治之之道周家之始盖嘗由之
矣故次之以豳(豳七篇起七月止狼䟦)言變之可正所
以識王業之興也王業成而為政扵天下故次以雅雅
者王之政也小之先大固有序也(自鹿鳴止菁莪凡二)
(十二篇為正小雅内亡其六自六月止何草不黃五十)
(八篇為變小雅自文王止卷阿十八篇為正大雅自民)
(勞止召旻十二篇為變大雅)天下之治始扵正風以風
天下其終也功德可以告扵神明終始之義也故次之
以頌(自清廟止賚般三十一篇為周頌)頌之有魯盖生扵
不足也(自駉止閟宫四篇是為魯頌)商則頌前代之美
不可廢也故附扵其後(自那止商武五篇為商頌)襄公
二十九年季札請觀周樂扵魯而豳居秦上秦在魏前
陳在唐後不能無差盖是時詩未叙扵聖人之手哀公
十一年孔子自衛反魯然後樂正雅頌各得其所上距
季札時盖六十有二年(以小雅為周之衰者季札也王)
(通反其說謂盛而非衰以豳為樂而不滛者季札也王)
(通反其說謂勤而不怨)
詩樂周禮大司樂掌成均之法以治建國之學政而合
國之子弟焉以樂德教國子中和祗庸孝友以樂語教
國子興道諷誦言語以樂舞教國子舞雲門大卷(音權)
大咸大㲈(上昭反)大夏大濩大武樂師凡射王以騶
虞為節諸侯以貍首為節大夫以采蘋為節士以采蘩
為節及徹帥學士而歌徹(注云徹者在周頌臣工之)
(什)太師教六詩曰風曰賦曰比曰興曰雅曰頌以六
德為之夲以六律為之音瞽矇掌九德六詩之歌以
役太師(前漢禮樂志周禮既備而其器用張陳周)官具
(焉典者自卿大夫帥瞽以下皆選有道德之人朝夕習)
(業以教國子國子者卿大夫之子弟也皆學歌九德誦)
(六詩習六舞五聲八音之和然自雅頌之興而所承衰)
(亂之音猶在是謂滛過凶嫚之聲為設禁焉)儀禮鄉
飲酒禮工歌鹿鳴四牡皇皇者華笙南陔白華華黍乃
間歌魚麗笙由庚歌南有嘉魚笙崇丘歌南山有臺笙
由儀乃合樂周南關睢葛覃卷耳召南鵲巢采蘩采蘋
(孔氏曰召南三篇越草蟲而取采蘋盖采蘋舊在草蟲)
(之前孔子以後簡札始倒)工告扵樂正曰正歌備鄉
射禮乃合樂周南關雎葛覃卷耳召南鵲巢采蘩采蘋
告扵樂正曰正歌備燕禮工歌鹿鳴四牡皇皇者華
笙奏南陔白華華黍乃間歌魚麗笙由庚歌南有嘉魚
笙崇丘歌南山有臺笙由儀遂歌鄉樂周南關雎葛覃
卷耳召南鵲巢采蘩采蘋太師告于樂正曰正歌備
大射禮乃歌鹿鳴三終乃管新宫三終(其篇亡)奏貍首
以射(射義天子以騶虞為節諸侯以貍首為節卿大夫)
(以采蘋為節士以采蘩為節詩云曾孫侯氏四正具舉)
(大夫君子凡以庶士小大莫處御于君所以燕以射則)
(燕則譽注云騶虞采蘋采蘩今詩篇名貍首逸曾孫侯)
(氏是也)(國語叔孫穆子聘于晉晉悼公饗之樂及鹿)
(鳴之三而後拜樂三晉侯使行人問焉對曰夫先樂金)
(奏肆夏繁遏渠天子所以饗元侯也夫歌文王大明緜)
(則兩君相見之樂也皆非使臣之所敢聞也今伶簫詠)
(歌鹿鳴之三君之所以貺使臣臣敢不拜貺夫鹿鳴君)
(之所以嘉先君之好也敢不拜嘉四牡君之所以章使)
(臣之勤也敢不拜章皇皇者華君教使臣曰每懷靡及)
(諏謀度詢必諮扵周敢不拜教)左氏傳吳公子札來
聘請觀於周樂使工為之歌周南召南曰美哉始基之
矣猶未也然勤而不怨矣為之歌弼(蒲對反)鄘衛曰美
哉淵乎憂而不困者也吾聞衛康叔武公之德如是是
其衛風乎(聽聲以為别故有疑言)為之歌王曰美哉思
而不懼其周之東乎為之歌鄭曰美哉其細已甚民弗
堪也是其先亡乎為之歌齊曰美哉泱泱(於良反)乎大
風也哉(泱泱宏大之聲)表東海者其太公乎國未可量
也為之歌豳曰美哉蕩乎樂而不滛其周公之東乎為
之歌秦曰此之謂夏聲(秦本在西戎汧隴之西秦仲始)
(有車馬禮樂去戎狄之音而有諸夏之聲故謂之夏聲)
夫能夏則大大之至也其周之舊乎為之歌魏曰美哉
渢渢(扶弓反)乎(渢渢中庸之聲一)大而婉險而易行以德
輔此則明主也為之歌唐曰思深哉其有陶唐氏之遺
民乎不然何憂之遠也非令德之後誰能若是為之歌
陳曰國無主其能久乎(滛聲放蕩無所畏忌故曰國無)
(主)自鄶(古外反)以下無譏焉為之歌小雅曰美哉思而
不貳怨而不言其周德之衰乎猶有先王之遺民焉為
之歌大雅曰廣哉熙熙乎(熙熙和樂之聲)曲而有直體
(論其聲)其文王之德乎為之歌頌曰至矣哉直而不倨
曲而不屈邇而不偪遠而不擕遷而不滛復而不厭(扵)
(艷反)哀而不愁樂而不荒用而不匱廣而不宣施(矢豉)
(反)而不費取而不貪處而不底行而不流五聲和八風
平節有度守有序盛德之所同也(頌有殷魯故曰盛德)
(之所同)
六義風大序曰風風也教也風以動之教以化之程
氏曰風者風以動之上之化下下之風上凡所刺美皆
是也賦鄭氏周禮注曰賦之言鋪也直鋪陳善惡
程氏曰賦者謂鋪陳其事如齊侯之子衛侯之妻是也
比鄭司農周禮注曰比者比方扵物程氏曰以物
相比狼䟦其胡載疐其尾公孫碩膚赤舄几几是也
興孔氏曰興者起也程氏曰因物以起興關關雎鳩瞻
彼淇澳是也雅大序曰雅者正也程氏曰雅者正
言其事天生烝民有物有則民之秉彜好是懿德是也
頌大序曰頌者美盛德之形容以其成功告扵神明
者也程氏曰頌美之言也如于嗟麟兮有斐君子終
不可諼兮是也
四始大序上以風化下下以風刺上主文而譎諫言之
者無罪聞之者足以戒故曰風至于王道衰禮義廢政
教失國異政家殊俗而變風變雅作矣國史明乎得失
之迹傷人倫之廢哀刑政之苛吟詠性情以風其上逹
於事變而懷其舊俗者也故變風發乎情止乎禮義發
乎情民之性也止乎禮義先王之澤也是以一國之事
繫一人之本謂之風言天下之事形四方之風謂之雅
雅者正也言王政之所由廢興也政有小大故有小雅
焉有大雅焉頌者美盛德之形容以其成功告扵神明
者也鄭氏詩譜序文武時詩有周南召南雅有鹿鳴
文王之屬及成王周公致太平制禮作樂而有頌聲興
焉盛之至也夲之由此風雅而來故皆錄之謂之詩之
正經孔子錄懿王夷王時詩迄扵陳靈公滛亂之事謂
之變風變雅(孔氏曰變風之作齊衛為先陳最在後變)
(雅則處其間齊哀公當懿王衛頃公當夷王陳靈公魯)
(宣公十年為其臣夏徵舒所弑變雅始扵厲王變雅亦)
(稱雅者王政仍被邦國所以亦名為雅及平王東遷其)
(政纔行境内是以變為風焉)孔氏曰王道衰諸侯有
變風王道盛諸侯無正風王道明盛政出一人諸侯不
得有風王道既衰政出諸侯故各從其國有美刺之别
也正經述大政為大雅述小政為小雅有大雅小雅之
聲王政既衰變雅兼作取大雅之音歌其政事之變者
謂之變大雅取小雅之音歌其政事之變者謂之變小
雅故變雅之美刺皆由音體有小大不復由政事之小
大也頌者美盛德之形容以其成功告扵神明者也惟
周頌爾商頌雖是祭祀之歌祭其先王之廟述其功德
非以成功告神魯頌頌僖公功德纔如變風之美者耳
又與商頌異也史記孔子世家曰關雎之亂以為風
始鹿鳴為小雅始文王為大雅始清廟為頌始李氏
曰是四始以下皆詩之至也
五際翼奉初學齊詩聞五際之要十月之交萹知日食
地震之效昭然可明猶巢居知風穴居知雨(前本傳)
鄭作六藝論引汎歴樞云午亥之際為革命卯酉為改
正辰在天門出入候聽夘天保也酉祈父也午采芑也
亥大明也亥為革命一際也辰則為天門出入侯聽二
際也夘為隂陽交際三際也午為陽謝隂興四際也酉
為隂盛陽微五際也其詩含此五際(詩大序疏)易有
隂陽詩有五際注應劭曰君臣父子兄弟夫婦朋友也
孟康曰詩内傳曰五際夘酉午戌亥也隂陽終始際會
之歲扵此則有變改之政也(前翼奉傳)詩有五際推
得失考天心以言王道之安危(同上)
章句音韻孔氏曰風雅之篇無一章者頌者述成功以
告神故一章而已(後漢祭祀志東平王蒼議詩傳曰頌)
(者成也一章成篇宜列德故登歌清廟一章)魯頌不一
章者魯頌美僖公之事非告神之歌也商頌長發殷武
重章者或詩人之意所作不同詩之大體必須依韻其
有乖者古人之韻不協爾之兮矣也之類本取以為辭
雖在句不以為義故處末者皆字上為韻左右流之寤
寐求之其實七兮迨其吉兮之類是也亦有即將助句
之字以當聲韻者是究是圖亶其然乎其虚其邪既亟
只且之類是也
卷帙孔氏曰漢初為傳訓者皆與經别行三傳之文不
與經連故石經書公羊傳皆無經文藝文志云毛詩經
二十九卷毛詩故訓傳三十卷是毛為詁訓亦與經别
也又馬融為周禮之註乃云欲省學者兩讀故具載夲
文然則後漢以来始就經為注未審此詩引經附傳是
誰為之其毛詩二十九卷不知併何卷也
孔子讀詩孔子讀詩及小雅喟然而歎曰吾扵周南召
南見周道之所以盛也扵柏舟見匹婦執志之不可易
也扵淇澳見學之可以為君子也扵考槃見遁世之士
而不悶也於木瓜見苞苴之禮行也扵緇衣見好賢之
心至也扵雞鳴見古之君子不忘其敬也扵伐檀見賢
者之先事後食也扵蟋蟀見陶唐儉德之大也扵七月
見豳公之所以造周也扵東山見周公之先公後私也
扵狼䟦見周公之遠志所以為聖也扵鹿鳴見君臣之
有禮也扵彤弓見有功之必報也扵羔羊見善政之有
應也(孔叢子)
賦詩盧蒲癸曰賦詩斷章注譬如賦詩取其一章而已
(左襄二十八年)秦伯享晉公子公子賦河水公賦六月
注古者禮會因古詩以見意故言賦詩斷章也(僖二十)
(三年)戎子駒支對范宣子云云賦青蝇而退注青蝇詩
小雅取其愷悌君子無信䜛言(襄十四年)齊慶封来聘
魯魯叔孫與慶封食不敬為賦相鼠亦不知也(二十七)
(年)趙孟入于鄭鄭伯享之子皮戒趙孟賦瓠葉穆叔曰
趙孟欲一獻子其從之(昭元年)季武子如晉拜師晉侯
享之范宣子為政賦黍苖季武子再拜賦六月(襄十九)
(年)齊侯鄭伯如晉晉侯兼享之國景子相齊侯賦蓼蕭
子展相鄭伯賦緇衣又曰國子賦轡之柔矣子展賦將
仲子兮(二十六年)晉范宣子來聘宣子賦摽有梅季武
子賦角弓賓將出武子賦彤弓(襄八年)季武子如宋致
女復命公享之賦韓奕之五章穆姜出扵房敢拜大夫
之重勤賦綠衣之卒章(成九年)鄭子皮賦野有死麕之
卒章趙孟賦棠棣且曰吾兄弟比以安(昭元年)小邾穆
公来朝季平子賦采菽穆公賦菁莪昭子曰不有以國
其能久乎(十七年)韓宣子聘于衛衛侯享之北宫文子
賦淇澳宣子賦木瓜(二年)宋公享昭子賦新宫昭子賦
車轄注將為季孫迎宋公女故賦之(二十五年)公享韓
宣子季武子賦緜之卒章韓宣子賦角弓季武子拜既
享宴于季氏有嘉樹焉宣子譽之武子曰敢不封殖此
樹以無忘角弓遂賦甘棠(二年)鄭六卿餞韓宣子于郊
宣子曰二三君子請皆賦起亦以知鄭志子&KR0034;賦野有
蔓草子産賦鄭之羔裘子太叔賦褰裳子游賦風雨子
旗賦有女同車子柳賦蘀兮宣子喜曰鄭其庶乎(十六)
(年)鄭伯與公宴于棐子家賦鴻鴈文子賦四月子家賦
載馳之四章文子賦采薇之四章鄭伯拜公答拜(文十)
(三年)楚令尹享趙孟賦大眀之首章趙孟賦小宛之二
章注小宛取其各敬爾儀天命不又以戒令尹(昭元年)
季武子如宋受享賦棠棣之七章以卒歸復命賦魚麗
之卒章公賦南山有臺武子曰臣不堪也云云(襄二十)
(年)鄭伯享趙孟孟曰七子從君以寵武也請皆賦以卒
君貺亦以觀七子之志子展賦草蟲伯有賦鶉之賁賁
子西賦黍苖之四章子産賦隰桑子太叔賦野有蔓草
印段賦蟋蟀公孫段賦桑扈卒享文子告叔向曰伯有
將為戮矣(二十七年)穆叔如晉見中行獻子賦祈父見
范宣子賦鴻鴈之卒章(十六年)申包胥依庭墻而哭七
日秦哀公為之賦無衣九頓首而坐(定四年)楚薳罷如
晉晉侯享之將出賦既醉叔向曰薳氏之有後扵楚國
也宜哉(襄二十七年)鄭伯如楚子産相楚子享之賦吉
日(昭三年)晉侯與諸大夫宴于温使諸大夫舞曰歌詩
必類齊高厚之詩不類荀偃怒且曰諸侯有異志矣(襄)
(十六年)宋華定來聘通嗣君也享之為賦蓼蕭不知又
不答賦昭子曰必亡宴語之不懷寵光之不宣令德之
不知將何以在(昭十二年)寗武子來聘公與之宴為賦
湛露及彤弓不辭又不答賦使行人私焉對曰昔諸侯
朝正扵王扵是乎賦湛露則天子當陽諸侯用命也諸
侯敵王所愾而獻其功王扵是賜之彤弓一彤矢百&KR0008;
弓矢千(文四年)
二南之詩關雎之詩用之鄉人焉用之邦國焉言自鄉
人以至于邦國皆可得而用也儀禮鄉飲酒禮曰鄉大
夫賓興其賢能乃合樂周南關雎召南鵲巢是用之鄉
人也燕禮曰諸侯之扵賓客遂歌鄉樂周南關雎召南
鵲巢是用之邦國也自上而下皆可得而用則正夫婦
之道人所當為也夫詩之首二南猶易之首乾坤書
之首典謨也以二南分係扵周公召公者以其有王者
諸侯之風也故孔子删詩列之以冠篇首盖所以示正
始基王化也自二南以下說者皆謂之變風則可以先
後次序論矣
平王降為國風周平王東遷政遂微弱化之所被止及
郊圻詩作扵衛頃國地狭扵千里徒以天命未改王爵
猶存不可過後扵諸侯
豳詩與列國不同豳詩乃周公陳王業艱難之事欲尊
周公使專一國故次列國之末居小雅之前欲兼上下
之美非列國之例也一說言周公之德高扵諸侯事
同扵王政處諸國之後不與諸侯為倫次小雅之前其
近堪為雅也
豳詩備風雅頌七月八章上下章豳風中四章豳雅下
二章豳頌風者諸侯之政教凡係水土之風氣謂之風
若女心傷悲殆及公子同歸是也雅者正也王者設教
以正風作酒飬老是人君之美政若為此春酒以介眉
夀是也頌者美盛德之形容成功之事若朋酒斯享萬
夀無疆是也
魯頌先商頌考頌者美詩之名魯人不得作風以其用
天子之禮故僣天子美詩之名改稱為頌非用頌之比
也孔子以其同有頌名故取以備三頌耳置以商頌之
前以魯周之宗親同姓故使之先商者周太師而有商
頌鄭氏曰周用六代之樂故有之(並出詩疏)
三家言詩不同詩經二十八卷魯齊韓三家申公作
魯詩后蒼作齊詩韓嬰作韓詩以齊魯韓之義
可見者較之獨毛詩率與經傳合歐陽公曰關雎正風
之首而齊魯韓三家皆以為康王政衰之刺詩也(杜欽)
(傳曰佩玉晏鳴關雎嘆之瓉曰此魯詩也後漢明帝詔)
(曰昔應門失守關雎刺世薛君韓詩章句曰今内傾于)
(色故詠關雎說淑女以刺時)翼奉習齊詩(五際夘酉午)
(戌亥也)司馬遷言商頌乃作扵宋襄公之世(韓詩章句)
(商頌美襄公也)其他如鹿鳴四牡皇皇者華之類皆為
康王時詩王風為魯詩鼓鐘為昭王詩(並晁補之序論)
其與毛詩異同不可悉舉賈誼以騶虞為天子之囿以
木瓜為下之報上劉向以衛宣夫人作弼柏舟黎莊公
夫人作式微陳婦道蔡人之妻作芣苢至扵賓之初筵
或以為衛武公飲酒悔過作也采薇之詩又以為懿王
時戎狄交侵詩人歌之曰靡室靡家獫狁之故(前匈奴)
(傳)類皆三家之說也揚雄亦曰周康之時頌聲作乎
下關雎作乎上習治也
大小毛公詩河間獻王博士毛公善說詩獻王號之曰
毛詩(正義)譜云大毛公為訓詁傳扵其家河間獻王得
而獻之以小毛公為博士然則大毛公為傳小毛公題
而曰毛也
鄭氏箋其失愈多不諫而入鄭以為入宗廟狼䟦言周
公安閑得扵䜛疑之中故有公孫碩膚赤舄几几之句
而鄭謂之公孫庭燎見宣王之怠政而鄭以為不設雞
人之官綠衣之詩而鄭氏又以為禒諸類此不可悉數
逸詩周禮趨以采薺(注云樂名或曰逸詩)諸侯以貍首
為節(注云逸詩)語曰唐棣之華偏其反而(注云逸詩)春
秋之詩趙衰賦河水祭公賦祈招宋公賦新宫(儀禮云)
(周公所有曰升歌鹿鳴下管新宫漢明帝飬老常取而)
(歌之)漢儒林傳有歌驪駒(釋曰詩逸篇也)又左傳國子
賦轡之柔矣左傳莊公二十二年田敬仲曰翹翹車
乘招我以弓豈不欲往畏我友朋襄八年鄭子駟曰俟
河之清人夀幾何兆云詢多職競作羅謀之多族民之
多違事滋無成襄二十七年君子曰何以恤我我其收
之其向戌之謂乎昭四年子産作丘賦云詩曰禮義不
愆何恤乎人言
訓詁傳授魯詩浮丘伯(見楚元王下)魯申公楚元
王少時好詩與魯生白生申生俱受詩浮丘伯文帝時
申公為詩最精以為博士元王好詩諸子讀詩申公始
為詩傳號魯詩元王亦次之號元王詩世或有之(元王)
(傳)韋賢治詩事博士大江公及許生由是魯詩有韋
氏詩(申公傳)韋元成(見韋賢下)江公為博士為魯
詩宗(王式傳)申公授瑕丘江公江公及魯許生免
中徐公皆守學教授趙綰亦嘗受詩申公為御史大
夫(申公傳)楚元王(見申公下)薛廣德以魯詩教授
楚國龔勝(本傳)齊詩轅固固齊人治詩武帝立以賢
良召諸儒多毁曰固老罷歸之公孫弘亦召仄目而事
固固曰公孫子務正學以言毋曲學以阿世諸齊以詩
顯皆固之子弟也(出夲傳)景鸞能理齊詩作詩解(夲)
(傳)翼奉治齊詩(夲傳)后蒼字近君通詩為博士授
翼奉蕭望之匡衡匡衡授師丹伏理師丹治詩事
匡衡(本傳)匡衡好學諸儒為之語曰無說詩匡鼎来
匡語詩解人頥射策甲科蕭望之梁丘賀問衡對詩諸
大義其對深美(本傳)韓詩韓嬰燕人推詩人之意作
内外傳數萬言其語頗與齊魯間殊然歸一也(同上)燕
趙間言詩者由韓生趙子事韓生授蔡誼誼授食子公
與王吉食子公授栗豐吉授長孫順召馴字伯春少
習韓詩以志義聞鄉里號曰德行恂恂召伯春(同上)
杜撫受業扵薛漢定韓詩章句後歸鄉里教授沉静樂
道其所作題約義通學者傳之曰杜君法(同上)薛漢
世習韓詩父子以章句著名當世言詩者推漢為長(同)
(上)趙子蔡誼食子公王吉栗豐長孫順
(並見韓嬰下)毛詩毛公初孔子以詩授卜商商為之
序以授曾申申授李克克授孟仲子仲子授根牟子牟
子授荀卿卿授毛亨亨作故訓傳以授毛萇以二公之
所傳故名其詩曰毛詩(詩關雎疏)毛公趙人治詩為
河間獻王博士授貫長卿長卿授解延年延年授徐敖
由是言毛詩者夲之徐敖(本傳)貫長卿(見毛公下)
解延年(見毛公下)徐敖(同上)鄭元取毛氏訓詁所
不盡及異同者續之為注解謂之箋箋薦也主薦成毛
意(詩疏)衛宏初謝曼卿善毛詩乃為其訓宏從曼卿
受學因作毛詩序善得風雅之旨于今傳于世賈逵
作毛詩傳(衛宏傳)鄭元作毛詩箋(同上)馬融作毛
詩傳(同上)鄭衆作毛詩傳(同上)
文中子續詩薛收曰敢問續詩之備六代何也子曰其
以仲尼三百始終扵周乎收曰然子曰余安敢望仲尼
然至興衰之際未嘗不再三焉故具六代始終所以告
也薛收問續詩子曰有四名焉有五志焉何謂四名
一曰化天下所以風天下也二曰政蕃臣所以移其俗
也三曰頌以成功告扵神明也四曰歎以陳誨立誡于
家也凡此四者或美焉或勉焉或傷焉或惡焉或誡焉
是謂五志子謂續詩之有化其猶先王之有雅乎續
詩之有政其猶列國之有風乎子曰變風變雅作而
王澤竭矣變化變政作而帝制衰矣文中子曰諸侯
不貢詩天子不採風樂官不逹雅國史不明變嗚呼斯
則久矣詩可以不續乎李百藥見子而論詩子不答
百藥退謂薛收曰吾上陳應劉下述沈謝(魏應璩劉公)
(幹梁沈約謝靈運)分四聲八病剛柔清濁各有端緒音
若塤箎而夫子不應我其未逹欤薛收曰吾嘗聞夫子
之論詩矣上眀三綱下逹五常扵是正存亡辨得失故
小人歌之以貢其俗君子賦之以見其志聖人采之以
觀其變今子營營馳騁乎末流是夫子之所痛也不答
則有由矣子謂叔恬曰汝不為續詩乎則其扵七代
損益終懣然也子謂續詩可以諷可以逹可以蕩可以
獨處出則弟入則孝多見治亂之情
晉束晳補亡詩補南陔白華華黍由庚崇丘由儀詩六
首
許叔牙詩纂義唐貞觀許叔牙為洪文館直學士扵詩
尤䆳獻纂義十篇御史大夫高智周見之曰欲明詩者
宜先讀此
草木蟲魚圖唐開成中文宗命集賢院修撰詩草木蟲
魚圖并繪物象大學士楊嗣復學士張次宗上之
羣書考索卷三
