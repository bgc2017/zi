羣書考索後集卷十五
宋章如愚編
官制門
考課類
考課之法尚矣
舜典曰三載考績三考黜陟幽明如鯀之績用弗成必
待九載而後見是也至成周而計吏之法益詳焉歲
終考歲會月終考月要日終考日成又三歲有大計之
治九載有黜陟之方亦幾於不憚煩者而綱維所繋并
二可攷歲終受會則掌之太宰詔王廢置則掌之太宰
大計誅賞則又掌之太宰是亦足矣至小宰又以六計
廉善廉能廉敬廉正廉法廉辨弊羣吏之治宰夫
以八職(正師司旅府史胥徒)掌官府聽國計於司會計
吏治於司書有小司徒以攷其治成有内史以逆其會
計大抵皆統於太宰功罪能否舉以告王而升黜之此
周制之善也(凡設官之長各考一官之屬六卿考屬官)
(牧伯攷諸侯又盡攷於司會而後冢宰受百官府之會)
(而詔廢置焉盖各攷其屬則寡而難欺提要於上則簡)
(而易見)
秦任刀筆郡國事不先上丞相輒上御史是時法雖嚴
而王稽守河東至不肯上計
漢興課吏之際猶有古意郡守辟除令長得自課第刺
史得課郡國守相而丞相御史得雜攷郡國之計書至
天子則受丞相之要以史攷之王尊為郡决曹太守
察尊廉補鹽官長焦延夀為郡史察舉補小黃令是令
長之職多郡守自辟置也令長於歲盡計戶口墾田
榖錢盗賊之數上計郡國課功效故茂陵令蕭育為漆
令請扶風怒曰君課第六裁自脫何暇以為左右言是
令長之職守相得自課第也刺史廵行所部郡國考
殿最歲盡詣京師奏事是刺史得課守相也谷永薦
薛宣曰左馮翊宣攷課功績簡在兩府則御史得雜攷
郡國明矣丙吉曰殺傷横道京兆尹職當禁歲旱丞
相課其殿最奏行賞罰而已觀其課殿最之言則丞相
雜攷郡國之計書明矣觀奏行賞罰之言則天子受
丞相之要又明矣又其課吏皆每事而攷韓延夀在
東郡斷獄為天下要此刑獄課也尹翁歸守右扶風盗
賊課常為三輔最此盗賊課也倪寬為内史租稅不入
當免後民争輸租而更以最此租課也卜式為成臯令
將漕最此漕運課也陳立為天水太守勸農桑為天下
最此農桑課也後志注曰令長歲盡計縣戶口墾田錢
榖盜賊上其簿於郡課校其功則戶口墾田錢榖亦各
有課也以此推之在當時攷覈必有法度惜漢史之不
具而後世無以復攷也(漢制或受計於京師或受計於)
(甘泉或受計於明堂其所受之不一也或令以列侯居)
(相府而領其事漢初置計相以張蒼為之領郡上計或)
(令先上太史而後上丞相或察之以御史其所掌之官)
(不一也然當時魏尚以差功六級廢賞夀王三年不上)
(計至勤詔書督促其欺隐未易㮣舉也吾觀兒寬以負)
(租課殿當免民恐失之輸負租不絶課更以最右扶風)
(會課茂陵令蕭育治六漆令郭舜殿育為之請夫始殿)
(而終最使人得以用情而無一定之法固無可議會既)
(定而人得為之請囑則其法將安用哉)
宣帝黃龍之詔責計簿之欺謾曰三公不以為意朕將
何在盖膠東王成以偽增戶口而蒙顯賞公卿不言他
時反得諸郡國計吏之言則帝之詔盖為此也
元帝時京房作考功課吏之法令晉灼所列者令丞尉
以盜賊除罪之科爾其法非止此也然而不覺盜三日
者坐之則繩下過急矣故公卿議會而皆以房言煩細
時部刺史亦以為不可行其後出守魏郡帝惟許其自
行未幾而廢
三國魏明帝時劉邵作都官攷課之法七十二條大略
欲使親人之吏以功次補郡守就秩賜爵其法得矣而
使州縣察士必以四科則取士之路亦狹矣時崔林以
為考課存乎其人若大臣能任職式是厥辟則孰不肅
烏在攷課焉京房之說欲專任法崔林之說欲專任
人二者皆偏也要必詳明乎法而復參乎人然後攷課
之法立
惟晉武帝杜預論攷課乃兩備其意預之言曰古者黜
陟疑於心不泥於法末世疑心而信耳目疑耳目而信
簡書簡書愈繁官愈偽莫若委任逹官各攷所統於是
立六優六劣之法優多劣少者平叙劣多優少者左遷
法簡而易行然必以六歲乃一按焉故時病不能行也
後魏文帝泰和中詔三載一考即黜陟親與公卿論其
善惡上上者遷之下下者黜之中中者守其本任其後
崔鴻建議患選曹一槩不曾甄别則是法已紊矣
唐置考功郎中員外郎各一人掌文武百官功過善惡
之考法凡考課有四善德義清謹公平恪謹
二十七最(有上中下之别)
自近侍至于鎮防並據職事目為之最凡二十七焉
一最以上有四善為上上一最以上有三善或無最
而有四善為上中一最以上有二善或無最而有三
善為上下一最以上有一善或無最而有二善為中
上一最以上或無最而有一善為中中職事粗理善
最弗聞為中下愛憎任情處斷乖理為下上背公向
私職務廢缺為下中上官謟詐及貪濁有狀為下下
若於善最之外别有可嘉尚及罪雖成殿而情狀可
矜或雖不成殿而情狀可責者省校之日皆聽考官
臨事量定
太宗又遣使以六條黜陟天下時房玄齡王珪掌内外
官考課權萬紀奏曰不平上命侯君集推之
馬周疏曰今流内九品以上有九等考第自比年不
過中上未有得上下以為上考者臣謂所設九等正
考當今之官必不施之於異代也縱使朝廷實無好
人猶恐於見任之内比校其無善者以為上第豈容
皇朝士人遂無堪上下之考臣謂宜每年選天下政
術尤最者一二人為上上其次為上中其次為上下
則中人以下可自勸矣盧懷慎曰三載考績校其
功也請自令都督刺史以下在任者未經四考不許
遷除
玄宗開元中命諸道採訪使考課官人善績三年一奏
永為常式至二十七年二月赦文比来諸道所通
善狀但優仕進之軰與為選調之資責實循名或乖
古義自今以後諸道使更不湏通善政每至三年朕
自擇使臣觀察風俗有清白政理著聞者當别擢用
(並通典)
德宗時趙璟獻審官六議四議考課曰今内庶僚外刺
史課最尤者擢以不次善矣臣謂黜陟宜責歲限若任
要重未當遷者加爵或秩其餘進退宜示遲速之常若
課在中考如限平轉而歴試之即無苟且之心滯淹之
慮(唐傳)嘗觀唐之世如班宏之駮劉廼趙宗儒之貶
裴郁盧紹控李泌之抑蕭俛叚文昌崔實杜元欽而進
張惟素鄭覃皆考課之得人也陽城刺史道州治民
如治家而民皆知化可謂刺史之最而當時反以催科
政拙而下其考何易于令昌邑不督賦役三年無囚可
謂縣令之最矣而當時反以在官無異稱而中上其攷
此考課之失也(以通典漢唐志及雜文脩)
開元初攷功多請托冐濫歲數百人王丘遷攷功務
覈實材登科纔滿百人(本傳)至德後攷績未實内
外悉攷中上殿最混淆趙宗儒領考功事黜陟詳當
無所回憚凡入中上者纔五十人(本傳)趙璟自言
薦韋証以貪敗請降攷考校使劉滋謂璟知過更以
考升盧承慶嘗攷内外内有一官監運損糧考中
下其人容色自若又改注曰非力所及考中中既無
喜無愧又改曰寵辱不驚考中上韋嗣立調雙流
令政為前最盧從愿遷豫州刺史政嚴簡奏課為
天下第一裴向為櫟陽渭南令奏課第一薛珏
為乾陵臺令歲終以清白聞課第一
宋朝
太祖建隆二年令右益門衞將軍魏仁滌等以監酒麴
市徵額外有美利並令遷秩故事文武常參官各以曹
官事繁省著為月限考則遷轉太祖循名責實非有勞
者未嘗進秩自是歲滿序遷之典頗不復舉行(會要)
建隆三年十一月甲子先是案令文州縣官撫育有萬
戶口增益者各率見戶每十分加一分刺史縣令各進
考一等其州戶不滿五千縣戶不滿五百各準五千五
百戶法以為分若撫養乖方戶口減耗各準增戶法亦
減一分降考一等主司因循例不進攷惟按視闕失不
以輕重便書下攷至是有司上言自今請以減損戶口
一分科納係欠一分已上並降攷一等如以公事曠遺
有制殿罰者亦降一等又言京官月限多少不等有以
三十六月為滿者有以三十月者有以二十月住支料
錢者有司逐年書校考第並無準繩自今請應有曹局
料錢京官並以三十月為滿内有合校考第者以此為
限其料錢一依舊例月數支給並從之(長編)乾德元
年詔御史臺吏部南曹刑部大理寺官自少卿郎中員
外郎知雜御史以下丞簿司直評事等並以三年為滿
如常在本司决事者至月限日便與官其尚書侍郎御
史中丞大理卿别議恩典如官不恪事廢即不得例遷
仍量罪置罰(會要)乾德四年詔曰惟彼銓衡止憑資
歴慮有英俊沉于下僚自今常調赴集選人委吏部取
南曹取歴任中多課績而無闕失者具名送中書門下
引驗量才甄叙(寳訓)乾德四年詔三司判官皆妙選
時守而事務既繁心力有限若非考課陞黜則功過難
明自今有改移制置切在從長事或未詳湏問别司若
三省徧咨猶未能决即訪之諸道轉運使以盡利害仍
各置歴書其課績至歲終考之三司各置推官一員别
給以印三司使亦時糾其非宜庶幾各盡心共濟公事
(通略)開寳九年十一月庚午詔諸道轉運使各察舉
部内知州通判監臨物務京朝官等以三科第其能否
政績尤異者為上恪居官次職務粗治者為中臨事弛
慢所莅無狀者為下歲終以聞將大行誅賞焉(長編)
太宗謂宰相曰朕欲擇河北一轉運徧閱班簿多不詳
操履自今臣僚授任並具履歴引對所冀朕漸與羣臣
相識亦可觀其材質若懷才藴智之士自可因此敷揚
或嘗負瑕缺朕前一一讀之想其聉如撻市宋琪曰陛
下樂育多士將面命而識之使士大夫有所效又令當
職之官獲免謗議(寳典)太宗詔置内殿崇班在供奉之
上左右侍禁在殿直之上以供奉殿直有四十年不遷
者故特置崇班侍禁之直以次授之是國初之制不以
歲月計久近為叙遷之法也至三年趙韓王復相畏嫌
避事請置攷課以分中書之權於是以京朝官考課歸
審官院以幕職州縣官攷課歸流内銓以二銓使臣攷
課歸三班院或給印紙歴子或功績可紀清白有守過
犯度數舉主姓名盡皆書之俾至闕下赴院磨勘第其
等而升黜之尚有甄别能否之意也興國二年正月
十日詔曰虞書考績爰及三年漢官奏課聿分九等應
諸道州府曹椽府及縣令簿尉先是吏部南曹給印紙
歴子俾州縣長吏書其績用愆過秩滿有司詳視而差
其殿最斯舊章也執事者其申明之無或蔽欺以紊經
制諸州先於歴子外給公據者罷之敢有妄書功勞輙
隐違犯致磨勘彰露或為人陳告本判官錄事參軍悉
除名長吏重罰曹司决配仍揭榜于錄事參軍廳事(會)
(要)興國三年二月判吏部南曹董淳言諸州錄事掾
縣令簿先給南曹歴子州吏批書多所漏略今於令式
取其合書如受驛義倉官市牛皮筋角前代帝王陵寢
嶽瀆河海祠廟及給鹽麯商稅超越等並書敢漏一事
者殿一選三事者降一資初入令錄者只於本資降州
縣吏加笞責焉令式所合書者雖所部無有亦著其無
以相參驗望頒行諸州從之(同上)興國六年二月詔
曰朝廷伸懲勸之道立經久之規應羣臣掌事于外州
悉給以御前印紙所貴善惡無隐殿最必書俾因滿秩
之時用因考績之典近聞官吏頗紊綱條朋黨比周秩
相容蔽米鹽細碎妄有指言蠧有巨而不章勞雖微而
必錄有司據文而校件析以聞志既切於澄清思或由
於僥倖成命不反盖示信以當然出令惟行於垂勸而
安在宜行戒諭用儆因循自今應出使臣僚在任日勞
績非尤異者不得此書曾有殿犯不得引慝其餘經常
事不在批書之限(會要)興國七年五月詔曰朝廷重
賞罰之柄為懲勸之典盖生民之利病由官吏之能否
也所以旌别善惡黜陟幽明每思精審以立制條州縣
官所考殿最係南曹而知州通判别給御前印紙以書
功過洎歲時斯久因循失職遂成私徇寖以混淆特舉
舊章以明申警自今外任京朝官凡從政之迹並係本
部以實狀書於所給印紙不得增京功過阿私罔上其
關津書考之官悉書其名違者置罪(同上)二十九日
詔應知州通判知軍監知縣減官及進士及第幕職州
縣官曾給御前印紙者宜令齎往任所批事迹納差遣
司磨勘功過定升降官第及堪何任使京官以下送閣
門引見朝官件析以聞(同上)興國八年四月詔曰國
家並建庶官分掌衆務各司攸局咸盡其材不明殿最
之文曷伸懲勸之道應州縣幕職官等吏部盖有舊規
自今京朝官釐事於外者秩滿歸闕曾經責罰及臨事
簡慢者並與邊遠州郡課績高第治行尤異者授以近
地式示勸能著為定制(同上)六月三日刑部郎中楊
徽之庫部員外郎孔承恭同考校京朝官殿最八月内
詔曰朕選用羣才升良衆職九品之賤一命之微未嘗
專委於有司必湏召對於便殿親與之語以觀其能倘
敷納而可觀必越次而命賞靡容僥倖庶協澄清自今
應親臨選擢官吏並送中書更審勘履歴别聽進止(同)
(上)雍熙二年詔右諫議大夫雷德驤同知京朝官考
課今錄其履歴功過之狀引對既得漸識羣臣可以擇
才委任且使有官政者樂以召對負瑕累者耻於顧問
可以懲勸矣(通略)雍熙四年三月十二日詔曰國家
分職建官盖期於共理信賞必罰以示於無私用崇激
勸之風冀盡忠勤之節應天下知州通判等共分憂責
各效官成政理之臧否攸歸黎庶之慘舒是繫所宜明
為責罰以示勸懲先給御前印紙令書課績而功過未
盡其實黜陟未得其宜自今並條其事迹凡决大獄幾
何凡政有不便於時改而更張人獲其利者幾何及公
事不治曾經殿罰並具書其令狀同僚共書不得隐漏
罷官日上中書考校以定殿最(會要)淳化二年正月
十日左諫議大夫魏庠知制誥柴戍務同知京朝官考
課十九日詔曰國家擇幹蠱之材領轉漕之任生民係
乎舒慘國用倚之盈虚百吏承風在舉措而宜謹三年
會計固黜陟以是行苟無課最之文曷伸懲勸之理應
諸道轉運使自令釐革庶務平反獄訟及貨財盈羨飛
輓辦集有利於民等事並令所在州府軍監每歲終開
析以聞其尤異之績者不得申舉(同上)淳化三年十
月戊寅詔曰三考黜陟有虞之茂典八使按行東漢之
舊章苟課最之不明於賞勸而何在應諸道知州通判
及釐務京朝官錄事判官縣令簿尉等内有治行尤異
吏民畏服居官廉恪蒞事明敏獄訟無滯倉庫盈羨寇
盗剪滅部内清肅者本道轉運使各以名聞當召赴闕
親臨問狀增秩懋賞以旌其能其有貪猥自私臨莅無
取稽留狂獄叛離官次盗賊羣起賄賂公行並湏修狀
来上當行貶斥時上慮中外官吏清濁混淆莫能甄别
壬午命戶部侍郎王沔度支副使謝必祕書丞王仲華
同知京朝官考課吏部侍郎張宏戶部副使高象先膳
部員外郎范正辭同知幕職州縣官考課號曰磨勘院
又命左贊善大夫魏庭式與樞密都承旨趙鎔李著同
較三班院殿直以上功過淳化四年以考校京朝官
為審官院幕職州縣官為考校官廢京朝差遣院令審
官院總之又以幕職州縣官考課院歸流内銓淳化
五年臨軒親選京官郭玘等四人為陞朝官仍給御前
印紙令書今任課績滿日賫赴御前考校之帝面諭玘
等爾為布衣在塵埃時見一朝官還羨否今来未滿歲
而卒擢選宜自厲力以荅殊恩至道知考課王旦引
對吕蒙正之弟蒙亨上曰此人於兄弟之中最優蒙正
在相時何不言旦曰文字政事俱其所長累有朝臣奏
舉即授光禄丞
真宗舊制郊祀推恩臣僚多獲叙進上即位諫官孫何
耿望上疏請罷之以塞僥倖上曰此真有理况官吏遷
絀於月實有典故自今郊祀行慶止加勲階爵邑遂定
三年考課磨勘進秩之制命有司考其殿最臨軒黜陟
之釋曰郊祀覃慶改官非舊典也自雍熙以来有之真
宗因諫官上言遂罷其事命有司定三年考課之制引
對黜陟之辨能否令審官院磨勘京朝官功但先經磨
勘以前其履歴中雖有甚惡更不舉問磨勘後有贓私
罪只增添年限苟應近格亦得改官其有勞績具而不
論事一出於有司殊無黜陟之實甚非祖宗進賢退不
肖之意咸平三年上諭宰臣今寫錄内外京官歴任
功過編策進内咸平四年四月初每遇郊祀則百僚
遷官上即考課官孫何耿望以為僥倖請罷去至是之
郊慶止加階勲爵邑而京朝則命審官院攷其殿最引
對上親閱而遷之磨勘京朝官自此始(通略)景德元
年九月五日詔諸路轉運使副察所部官吏能否辨為
三等公勤廉幹文武可取利益於國惠及於民者為上
幹事而無廉譽清白而無治聲者為次畏懦而貪慢公
不治贓狀未露濫聲頗彰者為下並列狀以聞(會要)
景德二年以京朝官任中外職受代者位課引對多獲
叙進而計司三舘不預兹例於是内出孫沔等四人姓
名特遷其官復令審官院立五年之制三班院以七年
為限祥符四年以主客郎中李巽為度支郎中兩浙
轉運副使司勲員外郎王矩為工部郎中京西轉運副
使初遣官提點刑獄至是代選命向敏中較其殿最以
嘗活冤獄者為第二等餘為第三等祥符八年及上
玉皇聖號大赦内外文武官滿三年者有司即考課以
聞於是引對之法廢矣天禧元年詔不限内外職守
但及三歲非犯入已贓者皆磨勘遷陟則其他贓私敗
皆得以遷官於是黜陟之法廢矣乾興元年九月己
巳詔伎術官自今不得如京朝官考課遷陟(聖政)
仁宗時趙尚寬知忠州以攷課第一知唐州有異故下
詔褒焉仍進秩賜金天聖三年謂輔臣曰先王考績
之次序雖見於經其詳不傳於後世朕以諸路舉刺之
官初未有法以考其賢比令有司校考績課以歲滿所
上功狀定其殿最為上中下三等用唐考功四善之法
驗其行實升絀之又擇可信良吏典治之其以新書布
于天下凡在位者悉力一心務以稱朕至誠惻怛之意
天聖六年詔令前一日具功過進内候欲出引對又
非太宗臨軒顧問懲惡勸善之意矣明道間李廸再相
沽譽又減武臣三年遂定為五年磨勘之制而昔時攷
課黜陟之意愈失矣天聖七年敕宜令審官院今後
京朝官並宜依景德四年敕以前轉官及三周年者並
收接文字依例磨勘如到闕已来未及三周年者依例
差遣仍候轉官四年者亦與磨勘其川廣轉官及三周
年許令在任中發文字赴審官院磨勘仍命御史臺曉
示今後京朝官得替仰依程限赴闕如不因事故顯有
拖延具官位姓名聞奏天聖八年審官院參詳京朝
官多得替後轉官未及三年却别准本州或轉運司及
諸州公文差遣常及在路故拖延三周年方始到闕今
後京朝官並湏以得替日前以轉官及三周年磨勘從
之(會要)慶歷二年正月御史中丞賈昌期言近歲舉
諸州路提刑多非其人請廢故課黜陟之法詔自今提
刑到闕令磨勘院具在任功過分三等聞奏上等除省
府判官或轉運使副中等與大藩知州後方升陟差任
下等正知州郡如未替間别有差委不拘此限(會要)
慶歷三年開天章閤責治范仲淹富弼有曰我祖宗朝
文武百官皆無磨勘之例惟政能可旌者擢以不次無
所稱者至老不遷故人人自勵以求績效今文資三年
一遷武職五年一遷謂之磨勘不限内外不問勞逸賢
不肖並進此豈黜陟幽明之意耶臣請今後兩地臣僚
無大功大善更不非時進秩内外官雖通滿五年乃得
磨勘(長編)詔曰考課之法舊矣祥符之際治致升平
凡下詔條全於寬大考最則有限年之制入官則有循
資之格及此事邊因緣多故數披官簿審閱周行思得
應務之才毋虧素飬之道非賞勸衆志不激勵非比别
人情不憤悱具申凡目著于甲令(大詔令)嘉祐六年
八月詔曰先王考績之次序雖見於經而其詳不見於
後世朕若稽古以修衆功而諸路刺舉之官未有以考
其賢否比令有司詳議厥制條奏来上詢謀悉同古人
有言曰徒善不足以為政徒法不能以自行今朕有念
功樂善之志而又繼之以黜陟幽明之法以待天下之
大吏矣然非夫任事之臣躬率以正而考覈其實與士
大夫之宣力于外者皆安於禮義而不以便文徼倖為
奸則朕之志豈能獨善於天下而法亦何恃以行哉咨
爾在位其各采力一心務祇簡書以稱朕至誠怛惻之
意其令考校轉運使副提點刑獄課績院以所定條目
施行
英宗治平三年始展為四年磨勘及定少卿監員額亦
以救舊時之弊行至于今入流至多員額猥衆既無引
對之法又有減年之令雖任宫祠以至待次無功可考
無聲可述但計歲月並與遷秩其與國初之意太戾矣
治平四年十月詔曰考課之法所以諫羣臣而覈名
實也今諸路監司與郡守之政既已詳别其條具為令
矣至於縣令之職與民尤近而未嘗立法恐非所以愛
飬元元之道宜令天下州軍各上所轄縣令治狀優劣
其條約令考課院議定以聞
神宗熙寧三年四月自上即位循名責實守臣課不及
等則有展年降資而治狀優異則褒寵之監司以上則
命御史考校至是以縣最為近民未有勸沮約束乃詔
考課院條具於儀定以斷獄平是賦入不擾均役屏盜
勸課農桑振恤孤窮遵修水利戶籍增衍整治簿書為
最而參用德義清謹公平恪勤為善以攷令之治行分
上中下三等取其能否尤著者别其優劣歲上其狀以
詔賞罰即循權要抑孤寒故不以實者論如遺制之法
(通略)考課院言準詔定到知縣縣令課法在任斷獄
平允民無冤濫賦稅及時了辦不湏追擾及差役均平
並無論訴之人及雖有論訴而無不當之理在任能屏
除盜賊里民安居勸課力田使野無曠土又能振恤困
窮不致流移雖有流移之人而多方招誘都令復業一
任之中主客戶比舊籍稍有增衍在任架閤庫簿書務
合整齊經提刑轉運點檢别無散失及興修水利疏通
積水以利民田能勸誘人戶種植桑棗天下州軍委知
州通判每歲取索轄下得替知縣令前項三條課績兼
依唐四善德義清謹公平恪勤採逐人有上項事實即
參詳分為上中下三等申本路轉運提點刑獄司逐司
類聚齊足同共將一路所供三條課績四善事實再行
審定上中下三等内有事狀尤異出於上等之外則定
為優等如政事昏繆出於下等之下者即定為劣等即
不得將合在三等政事定優或劣其奏狀並限次年春
季申奏到送攷課院看詳如所奏報允當即從本院保
明申奏武臣知縣為上中下等之人即乞比類上項賞
罰施行詔並從之(長編)熙寧三年丙午詔中書考察
内外官司置簿記功過俟歲終及因非次除擢檢錄比
校進呈擇其尤甚者進絀之(同上)
哲宗元祐七年四月三省言諸路考察縣令課績等第
者本條未有限定人數今以一路所管縣多寡為則委
本州通判考察課績以德義有聞清慎明著公平可稱
恪勤匪懈為四善以獄訟無冤催科不擾稅賦别無失
䧟宣敕條貫經帳簿書齊整差役均平為治事之最農
桑墾殖野曠土闢水利興修民頼其用為勸課之最屏
除奸盜人獲安處賑恤窮困不致流移為撫飬之最仍
通取善最分為三等七事為上二等為中餘為下限次
月申監司數聚每半年一次同行審復若有能否尤著
者别為優劣上半年限八月下半年限次年二月具事
狀保明以聞知州除太中大夫觀察使以上三京留守
安撫使鈐轄不考察外其餘並委監司依此考察以上
並令吏部開拆等第申尚書省即知州通判到任未滿
一月監司未滿兩月者並展一月其知縣令在任不及
二年罷任者不考察從之(同上)紹聖二年七月尚書
省言今增損諸轉運提刑提舉官合上簿七事一舉官
二勸農桑三招流亡四興利除害五按察吏部賦罪六
部内置獄及平反獄訟七譏察賊盜並開具互申都司
都司限兩月開具申尚書省諸考課事核賞罰而隐瞞
不申者徒二年逐曹失報者責其吏從之(會要)
高宗紹興間因尚書席益之奏而用乾德詔書凡常調
中才行可取或課績優著者長貳具以名聞紹興三
年八月臣僚上言守令有四善四最攷課之法雖具載
條格欲望明詔監司守臣遵行攷課良法責以試實治
狀上聞如得優異之人乞加獎擢以為循吏之勸詔令
吏部申明行下(同上)紹興三年二月權吏部尚書席
益言太祖乾德四年詔曰自今常調赴集注選人吏部
南曹取歴中多課績而無闕失者觀其人才詣以吏術
可副陞擢者具名送中書門下省驗以聞當與量加甄
奬欲望不用乾德詔書凡常調中才行可取或課績優
著者長貳具以名聞從之(同上)紹興六年四月殿中
侍御史周祕言國家以十五事考校監司以四善四最
考校守令保奏有限違限不實者有罪而五六年間惟
成都潼川路一嘗奏到其餘諸路課績並不申奏法令
廢弛能否無辨欲望特命有司檢具考課條令申嚴行
下責諸路監司州縣自今各依限保明其累年輒不申
奏者亦乞取問因依仍乞自今從朝廷制度取殿最各
一二人量行賞罰詔令吏部申嚴行下諸路常切遵守
如違仰御史臺糾劾以聞餘依奏紹興二十八年十
二月右正言凌哲言祖宗時監司考課之法尤所注意
至給御前印紙批書事件俟其滿歲用以磨勘至於保
奏互舉各有期限違者論罪如律比年以来文存實亡
漫不加省善否混淆莫之旌别欲望申命有司撿坐見
行考課條法嚴飭諸路監司恪意遵守以時互舉聞乎
朝廷且使稍久其任以究行殿最從之(會要)
孝宗乾道間臣僚乞自今以責實以為政吏不惟文法
士不惟詞藝故考課黜陟之法所以復還前日之舊矣
總論宋朝建隆初始以戶口增耗為州縣吏歲課之升
降興國初又定三科之法以覈能否其後遂詔郭質勝
中正雷德驤典其事又雍熙間上嘗閱班部欲擇用人
而患不能徧知羣下之才始詔德驤以羣臣易過之迹
引與俱對淳化中又分京朝官考課使王沔主之乃取
州縣官考課使張宏主之三班考課使魏廷式主之沔
既條奏其法於是御史戴子元郎中張紳皆以負黜焉
然沔之法亦以煩碎無待士君子之體物議非之久之
復廢京朝考課而置審官院以錢若水主之廢州縣官
攷課歸之流内銓以蘇易簡主之唯三班無所改易其
後天子又嘗欲自宰相修制書攷之事既而但欲責其
稱職遂不行焉然親書課最之意二十餘幅以賜錢若
水等盖其丁寧之意如此焉(曾南豐)
太祖委大臣擇士歲滿叙遷之典稍不復舉文武常
參官非有勞者未嘗進秩至淳化間先正趙普復相
畏嫌避事請置攷課院以分中書之權於是以京縣
官攷課歸審官院以幕職州縣官攷課歸流内銓以
三班使臣歸三班院舉大臣之道揆付之有司之法
守雖有才品至庸下而資攷既足莫不例遷論者以
為非便
羣書考索後集卷十五
