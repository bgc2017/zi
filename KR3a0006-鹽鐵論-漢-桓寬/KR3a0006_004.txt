鹽鐡論卷四
漢桓寬撰
明張之象註
園池第十三
大夫曰諸侯以國為家其憂在内天子以八極為境
其慮在外故宇小者用菲功巨者用大是以縣官開
園池總山海致利以助貢賦修溝渠立諸農廣田收
盛苑囿太僕水衡少府大農歲課諸入田收之利池
籞(音御)之假(說文曰籞禁苑也顔師古曰池籞謂於水邊作小屋落障魚鳥籞者禁苑之遮衛也)
(本御幸者假與貧民)及北邊置任田官以澹(古贍字)諸用猶不足
今欲罷之絶其原杜其流上下俱殫(音丹)困乏之應也
雖好省事節用如之何其可也
文學曰古者制地足以養民民足以承其上千乘(去聲)之
國百里之地公侯伯子男各充其求澹(古贍字)其欲秦兼
萬國之地有四海之富而意不澹(古贍字)非宇小而用菲
者欲多而下不堪其求也(賈山曰昔者周盖千八百國以九州之民養千八百國之)
(君用民之力歲不過三日什一而籍君有餘財民有餘力而頌聲作秦始皇以千八百國之民自養力罷不能)
(勝其役財盡不能勝其求一君之身耳所以自養者馳騁弋獵之虞天下弗能供也)語曰厨有腐
肉國有饑民廐有肥馬路有餧(音餒)人(孟子曰庖有肥肉廐有肥馬民有饑)
(色野有餓莩此率獸而食人也獸相食且人惡之為民父母行政不免於率獸而食人惡在其為民父母也)
今狗馬之養蟲獸之食豈特腐肉秣馬之費哉無用之
官不急之作服淫侈之變無功而衣食縣官者衆是以
上不足而下困乏也今不減除其本而欲澹(古瞻字)其末
設機利造田畜與百姓争薦草與商賈(音古)爭市利非所
以明主德而相(去聲)國家也夫(音扶)男耕女織天下之大業
也故古者分地而處之利田畆而事之是以業無不食
之地國無乏作之民今縣官之多張苑囿公田池澤公
家有鄣假之名而利歸權家三輔廹近於山河(三輔黃圖曰三)
(輔者謂主爵中尉及左右内史漢武帝改曰京兆尹左馮翊右扶風共治長安城中是為三輔)地狹人
衆四方並臻粟米薪菜不能相澹(古贍字)公田轉假桑榆
菜菓不植地力不盡愚以為非先帝之開苑囿池籞(音御)
可賦歸之於民縣官租稅而已假稅殊名其實一也夫
(音扶)如是匹夫之力盡於南畆匹婦之力盡於麻枲(音徙)田
野辟(音闢)麻枲(音徙)治則上下俱衍何困乏之有矣(公孫鞅曰女事)
(盡於内男事盡於外則入多矣吕氏春秋曰丈夫不織而衣婦人不耕而食男女貿功以長生此聖人之制也故敬)
(時愛日非老不休非疾不息非死不舍賈生曰民不足而可治者自古及今未之嘗聞古之人曰一夫不耕或受之)
(飢一女不織或受之寒生之有時而用之無度則物力必屈今驅民而歸之農皆著于本使天下各食其力末議游)
(食之民轉而緣南畆則畜積足而人樂其所矣)大夫默然視其丞相(去聲)御史
輕重第十四
御史進曰昔太公封於營丘辟(音闢)草萊而居焉地薄
人少於是通利末之道極女紅(音工)之巧是以鄰國交
於齊財畜貨殖世為彊國管仲相(去聲)桓公襲先君之
業行輕重之變南服彊楚而伯(音霸)諸侯(齊世家曰武王已平商而)
(王天下封師尚父於齊營丘東就國萊侯來伐與之争營丘營丘邊萊萊人夷也會紂之亂而周初定未)
(能集遠方是以與太公爭國太公至國修政因其俗簡其禮通商工之業便魚塩之利而人民多歸齊齊)
(為大國桓公之時管仲為大夫修齊國政連五家之兵設輕重魚塩之利以贍貧窮禄賢能齊人皆說七)
(年諸侯會桓公於甄而桓公於是始覇焉貨殖傳曰太公望封於營丘人民寡於是太公勸其女功極技)
(巧通魚鹽則人物歸之繦至而輻凑故齊冠帶衣履天下海岱之間歛袵而往朝焉其後齊中衰管子修)
(之設輕重九府則桓公以霸九合諸侯一匡天下而管子氏亦有三歸位在陪臣富於列國之君是以齊)
(富強至於威宣也)今大夫各修太公桓管之術總一鹽鐵通
山川之利而萬物殖是以縣官用饒足民不困乏本
末並利上下俱足此籌計之所致非獨耕桑農業也
文學曰禮義者國之基也而權利者政之殘也孔子曰
能以禮讓為國乎何有伊尹太公以百里興其君桓公
以千乘(去聲)之齊而不能至於王其所務非也故功名隳
(音灰)壞而道不濟當此之時諸侯莫能以德而爭於公私
故以權相傾今天下合為一家利末惡(音汚)欲行淫巧惡
(音汚)欲施大夫君以心計册(通作策)國用(食貨志曰桑弘羊以心計顔師古曰)
(心計不用籌算也)構諸侯參以酒𣙜(音較)咸陽孔僅增以鹽鐵江
充耕谷之等各以鋒銳言利末之事析秋毫可謂無間
(音諫)矣非特管仲設九府徼(音呌)山海也(平凖書曰東郭咸陽孔僅為大農丞)
(領鹽鐵事而桑弘羊貴幸咸陽齊之大鬻鹽孔僅南陽大冶皆致産累千金故鄭當時進言之弘羊洛陽賈人)
(之子以心計年十三侍中故三人言利事析秋毫矣食貨志曰太公為周立九府圜法太公退又行之于齊至)
(管仲相桓公通輕重之權桓公遂用區區之齊合諸侯顯霸名顔師古曰周官太府玉府内府外府泉府天府)
(職内職金職幣謂之九府皆掌財幣之官也)然而國家衰耗城郭空虛故非
崇仁義無以化民非力本農無以富邦也
御史曰水有猵(音篇)獺(音塔)而池魚勞國有強禦而齊民
消(兵略訓曰畜池魚者必去猵獺養禽獸者必去豺狼)故茂林之下無豐草大
塊之間無美苗(叢談曰高山之巔無美木傷於多陽也大樹之下無美草傷於多隂也記)
(曰高山浚源不出草木松栢之地其土不肥)夫(音扶)理國之道除穢鉏(音鋤)豪
然後百姓均平各安其宇張廷尉論定律令明法以
繩天下誅姦猾絶并兼之徒而強不凌弱衆不暴寡
大夫各運籌册(通作策)逹國用籠天下鹽鐵諸利以排
富商大賈(音古)買官贖罪損有餘補不足以齊黎民是
以兵革東西征伐賦歛不增而用足夫(音扶)損益之事
賢者所覩非衆人之所知也
文學曰扁鵲撫息脉而知疾所由生陽氣盛則損乏而
調隂寒氣盛則損乏而調陽是以氣脉調和而邪氣無
所留矣(扁鵲傳曰扁鵲過虢虢太子死扁鵲至虢宫門下問中庶子喜方者曰太子何病國中治穰過)
(於衆事中庶子曰太子病血氣不時交錯而不得泄暴發於外則為中害精神不能止邪氣畜積而不得泄是)
(以陽緩而隂急故暴蹷而死扁鵲曰其死何如時曰雞鳴至今曰收乎曰未也其死未能半日也言臣齊勃海)
(越人也家在於鄭未嘗得望精光侍謁於前也聞太子不幸而死臣得生之中庶子曰先生得無誕之乎何以)
(言太子可生也臣聞上古之時醫有俞跗治病不以湯液醴灑鑱石橋引案杌毒熨一撥見病之應因五臟之)
(輸乃割皮解肌訣脉結筋搦髓腦揲荒瓜幕前浣腸胃潄滌五藏練精易形先生之方能若是則太子可生也)
(不能若是而欲生之曾不可以告咳嬰之兒終日扁鵲仰天歎曰夫子之為方也若以管窺天以郄視文越人)
(之為方也不待切脉望色聽聲寫形言病之所在聞病之陽論得其隂聞病之隂論得其陽病應見於大表不)
(出千里决者至衆不可曲止也子以吾言為不誠試入診太子當聞其耳鳴而鼻張循其兩股以至於隂當尚)
(温也中庶子聞扁鵲言目眩然而不瞚舌撟然而不下乃以扁鵲言入報虢君虢君聞之大驚出見扁鵲於中)
(闕曰竊聞高義之日久矣然未嘗得拜謁於前也先生過小國幸而舉之偏國寡臣幸甚有先生則活無先生)
(則棄捐填溝壑長終而不得反言未卒因噓唏服臆䰟精泄横流涕長&KR1008;忽忽承䀹悲不能自止容貎變更扁)
(鵲曰若太子病所謂尸蹷者也夫以陽入隂中動胃繵緣中經維絡别下於三焦膀胱是以陽脉下遂隂脉上)
(爭會氣閉而不通隂上而陽内行下内鼔而不起上外絶而不為使上有絶陽之絡下有破隂之紐破隂絶陽)
(之色已廢脉亂故形静如死狀太子未死也夫以陽入隂支蘭藏者生以隂入陽支蘭藏者死凡此數事皆五)
(藏蹷中之時暴作也良工取之拙者疑殆扁鵲乃使弟子子陽厲鍼砥石以取外三陽五會有間太子蘇乃使)
(子豹為五分之熨以八减之齊和煑之以更熨兩脇下太子起坐更適隂陽但服湯二旬而復故)夫(音扶)
拙醫不知脉理之腠血氣之分妄刺而無益於疾傷肌
膚而已矣今欲損有餘補不足富者益富貧者益貧矣
嚴法任刑欲以禁暴止姦而姦猶不止意者非扁鵲之
用鍼(音箴)石故衆人未得其職也(王符曰凡療病者必知脉之虛實氣之所結然)
(後為之方故疾可愈而壽可長也為國者必先知民之所苦禍之所起然後為之禁故姦可塞而國可安也)
御史曰周之建國也盖千八百諸侯其後強吞弱大
兼小并為六國六國連兵結難(去聲)數百年内拒敵國
外攘四夷由此觀之兵甲不休戰伐不乏軍旅外奉
倉庫内實今以天下之富海内之財百郡之貢非特
齊楚之畜趙魏之庫也計委量入雖急用之宜無乏
絶之時顧大農等以術體躬稼則后稷之烈(周紀曰周后稷)
(名棄帝嚳之子也棄為兒時屹如巨人之志其游戲好種樹麻菽麻菽美遂好耕農相地之宜宜榖者稼)
(穡焉民皆法則之帝堯聞之舉棄為農師天下得其利有功帝舜曰棄黎民始饑爾后稷播時百榖封棄)
(於邰號曰后稷)軍四出而用不繼非天之財少也用鍼(音箴)石
調均有無補不足亦非也上大夫君與治粟都尉管
領大農事炙刺稽滯開利百脉是以萬物流通而縣
官富實當此之時四方征暴亂車甲之費克獲之賞
皆澹(古贍字)大司農此皆扁鵲之力而鹽鐵之福也
文學曰邊郡山居谷處隂陽不和寒凍裂地衝風飄鹵
(音魯)沙石凝積地勢無所宜(地形訓曰北方曰大冥曰寒澤北方有不釋之冰)中
國天地之中隂陽之際也(地形訓曰中央四逹風氣之所通雨露之所會也)日
月經其南斗極出其北含衆和之氣産育庶物今去而
侵邊多斥不毛寒苦之地是猶棄江臯河濱而田於嶺
坂(音反)菹(音疽)澤也轉倉廩之委飛府庫之財以給邊民中
國困於繇(音遥)役邊民苦於戍(音絮)禦力耕不便種糴無桑
麻之利仰中國絲絮而後衣(去聲)之皮裘蒙毛曾不足盖
形夏不失複(音復重衣也)冬不離(去聲)窟(苦骨切土室也)父子夫婦内
藏於專室土圜之中中外空虛扁鵲何力而鹽鐵何福
也
未通第十五
御史曰内郡人衆水泉薦草不能相澹(古贍字)地勢温
濕不宜牛馬民蹠(音隻)耒而耕負擔而行勞罷(音疲)而寡
功是以百姓貧苦而衣食不足老弱負輅於路而列
卿大夫或乘牛車孝武皇帝平百越以為囿圃却羌
胡以為苑囿是以珍怪異物充於後宮騊(音陶)駼(音余)駃
(音决)騠(音蹄)實於外廐(騊駼馬類也生北海駃騠俊馬也生七日而超其母)匹夫莫
不乘堅良而民間厭橘柚由此觀之邊郡之利亦饒
矣而曰何福之有未通於計也
文學曰禹平水土定九州四方各以土地所生貢獻足
以充宫室供人主之欲膏壤萬里山川之利足以富百
姓不待蠻貊之地遠方之物而用足(五帝紀曰禹披九山通九澤决九河)
(定九州各以其職來貢不失厥宜方五千里至於荒服食貨志曰禹平洪水定九州制土田各因所生遠近賦)
(入貢棐楙遷有無萬國作乂)往者未伐胡越之時繇(音遥)賦省而民富
足温衣飽食藏新食陳布帛充用牛馬成羣農夫以馬
耕載而民莫不騎乘當此之時却走馬以糞(老子德經曰天下有)
(道却走馬以糞韓非子曰凡馬之所以大用者外供甲兵而内給淫奢也今有道之君外希用甲兵而内禁淫)
(奢上不事馬於戰鬪逐北而民不以馬遠滛力唯田疇積力於田疇必且糞灌故曰天下有道却走馬以糞也)
(許慎曰却止也糞田也止馬不以走但以田行至德之效也或曰國君無道則天下多事戎馬生於郊原國君)
(有道則天下無事止走馬以糞田也)其後師旅數(音朔)發戎馬不足牸(音字)牝
入陣(牸牝牛也凡獸育子曰牸牝畜母也)故駒犢生於戰地六畜不育於
家五榖不殖於野民不足於糟糠何橘柚之所厭傳(去聲)
曰大軍之後累世不復(老子曰師之所處荆棘生焉大軍之後必有凶年)方今
郡國田野有壟而不墾城郭有宇而不實邊郡何饒之
有乎
御史曰古者制田百步為畆民井田而耕什而籍一
義先公而後已民臣之職也(詩曰雨我公田遂及我私孟子曰方里而井井)
(九百畆其中為公田八家皆私百畆同養公田公事畢然後敢治私事所以别野人也)先帝哀
憐百姓之愁苦衣食不足制田二百四十步而一畆
率三十而稅一惰民不務田作饑寒及已固其理也
其不耕而欲播不種而欲穫鹽鐵又何過乎
文學曰什一而籍民之力也豐耗美惡與民共之民饉
已不獨衍民衍已不獨饉故曰什一者天下之中正也
田雖三十而以頃畆出稅樂歲粒米狼戾而寡取之凶
年饑饉而必求足加之以口賦更繇(音遥)之役率一人之
作中分其功農夫悉其所得或假貸而益之是以百姓
疾耕力作而饑寒遂及已也築城者先厚其基而求其
高畜民者先厚其業而後求其澹(古贍字老子曰貴必以賤為本高必以下)
(為基泰族訓曰城有基木有根根深即本固基美則上寧不益其厚而張其廣者毁不廣其基而增其高者覆)
(潘氏曰高以下為基民以食為天正其末者端其本善其後者慎其先夫九土之宜弗任四人之務不一野有)
(菜蔬之色民靡代耕之秩無儲畜以虞災徒望歲以自必三季之衰皆此物也)論語曰百姓足
君孰與不足乎
御史曰古者諸侯爭強戰國並起甲兵不休民曠於
田疇什一而藉不違其職今賴陛下神靈甲兵不動
久矣然則民不齊出於南畆以口率被墾田而不足
空倉廩而賑貧乏寖益日甚是以愈惰而仰利縣官
也(食貨志曰商賈以幣之變多積貨逐利於是公卿言郡國頗被災害貧民無産業者募徙廣饒之地)
(陛下損膳省用出禁錢以振元元寬貸而民不齊出南畆商賈滋衆貧者畜積無有皆仰縣官異時筭軺車)
(賈人之緡錢皆有差請筭如故)為斯君者亦病矣反以身勞民民
猶背恩棄義而遠流亡避匿上公之事民相倣傚田
地日蕪租賦不入抵扞縣官君雖欲足誰與之足乎
文學曰樹木數(音朔)徙則&KR1430;(音委)蟲獸徙居則壊故代馬依
北風飛鳥翔故巢莫不哀其生(原道訓曰今夫徙樹者失其隂陽之性則莫不)
(枯槁故橘樹之江北則化而為枳鴝鵒不過濟貈渡汶而死形性不易勢居不可移也伍子胥曰胡馬望北風)
(而立越燕向日而熙誰不愛其所近悲其所思者乎韓嬰曰詩云代馬依北風飛鳥棲故巢皆不忘本之謂也)
由此觀之民非利避上公之事而樂流亡也往者軍陣
數(音朔)起用度不足以貲(音資)徵賦常取給見民田家又被
其勞故不齊出於南畆也大抵逋流皆在大家吏正畏
憚不敢督責刻急細民細民不堪流亡遠去中家為之
色出後亡者為先亡者服事錄民數創(音瘡)於惡吏故相
去尤甚而就少愈多傳(去聲)曰政寬者民死之政急者父
子離(韓嬰曰治國者譬若乎張琴然大絃急則小絃絶矣故急轡䘖者非千里之御也)是以田
地日荒城郭空虚夫(音扶)牧民之道除其所疾適其所安
安而不擾使而不勞是以百姓勸業而樂公賦若此則
君無賑於民民無利於上上下交議而頌聲作故取而
民不厭役而民不苦靈臺之詩非或使之民自為之若
斯則君何不足之有乎(賈生曰文王志之所在意之所欲百姓不愛其死不憚其勞從)
(之如集詩曰經始靈臺庶民攻之不日成之經始勿亟庶民子來文王有志為臺近規之民聞之者麏裹而至)
(問業而作之日日以衆命其臺曰靈臺命其囿曰靈囿謂其沼曰靈沼愛敬之至也詩曰王在靈囿麀鹿攸伏)
(麀鹿濯濯白鳥翯翯王在靈沼於仞魚躍文王之澤下被禽獸洽于魚鱉咸若攸樂而况士民乎修文篇曰積)
(恩為愛積愛為仁積仁為靈靈臺之所以為靈者積仁也神靈著天地之本而為萬物之始也是故文王始接)
(民以仁而天下莫不仁焉文德之至也)
御史曰古者十五入太學與(去聲)小役二十冠(去聲)而成
人與(去聲)戎事五十以上血脉溢剛曰艾壯詩曰方叔
元老克壯其猶故商師若荼周師若烏(荼苦茶也烏燕烏也白項)
(而羣飛者也鄒陽曰秦信左右而殺周用烏集而王)今陛下哀憐百姓寬力役
之政二十三始賦五十六而免所以輔耆壯而息老
艾也丁者治其田里老者修其塘園儉力趨時無饑
寒之患不治其家而訟縣官亦悖矣
文學曰十九年已下為殤(音傷)未成人也二十而冠(去聲)三
十而娶可以從戎事五十已上曰艾老杖於鄉不從力
役所以扶不足而息高年也(曲禮曰人生十年曰幼學二十曰弱冠三十曰壯有)
(室四十曰強而仕五十曰艾服官政七十曰老而傳八十九十曰耄七年曰悼悼與耄雖有罪不加刑百年曰)
(期頥王制曰五十不從力政六十不與服戎七十不與賓客之事八十齊喪之事弗及也)鄉飲酒之
禮耆老異饌所以優耆耄而明養老也(鄉飲酒義曰鄉飲酒之禮六十)
(者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老)
(也民知尊長養老而後乃能入孝弟民入孝弟出尊長養老而後成教成教而後國可安也君子之所謂孝者)
(非家至而日見之也合諸鄉射教之鄉飲酒之禮而孝弟之行立矣)故老者非肉不飽非
帛不煖非杖不行(王制曰五十異粻六十宿肉七十貳膳八十常珍九十飲食不離寝膳飲)
(從於遊可也五十始衰六十非肉不飽七十非帛不煖八十非人不煖九十雖得人不煖矣五十杖於家六十)
(杖於鄉七十杖於國八十杖於朝九十者天子欲有問焉則就其室以珍從)今五十已上至
六十與子孫服輓輸並給徭(音遥)役非養老之意也古有
大喪者君三年不呼其門通其孝道遂其哀戚之心也
君子之所重而自盡者其惟親之喪乎(王制曰八十者一子不從政九)
(十者其家不從政廢疾非人不養者一人不從政父母之喪三年不從政齊衰大功之喪三月不從政將徙於)
(諸侯三月不從政自諸侯來徙家期不從政陳忠曰夫父母於子同氣異息一體而分三年乃免於懷抱先聖)
(緣人情而著其節制服二十五月是以春秋臣有大喪君三年不呼其門曾子曰吾聞諸夫子人未有自致者)
(也必也親喪乎)周公抱成王聽天下恩塞海内澤被四表矧惟
南面含仁保德靡不得其所(春秋元命苞曰文王造之而未遂武王遂之而未成)
(周公旦抱少主而成之故曰成王尸子曰昔者武王崩成王幼周公旦踐東宫履乘石假為天子十年蒙恬曰)
(昔周成王初立未離襁褓周公旦負王以朝卒定天下越絶書曰周公以盛德武王封周公使傅相成王成王)
(少周公臣事之當是之時賞賜不加於無功刑罰不加於無罪天下家給人足米麥茂美使人以時說之以禮)
(上順天地澤及夷狄君道篇曰周公踐天子之位布德施惠遠而逾明十三牧方三人出舉遠方之民有饑寒)
(而不得衣食者有獄訟而失職者有賢才而不舉者以入告乎天子天子於其君之朝也揖而進之曰意朕之)
(政教有不得者歟何其所臨之民有飢寒不得衣食者有獄訟而失職者有賢才而不舉者也其君歸也乃召)
(其國大夫告周天子之言百姓聞之皆喜曰此誠天子也何居之深遠而見我之明也豈可欺哉故牧者所以)
(辟四門明四目逹四聪也是以近者親之遠者安之詩曰柔遠能邇以定我王此之謂矣)詩云夙夜
基命宥密陛下富於春秋委任大臣公卿輔政政教未
均故庶人議也御史默不答也
地廣第十六
大夫曰王者包含并覆普愛無私不為近重施不為
遠遺恩今俱是民也俱是臣也安危勞佚不齊獨不
當調耶不念彼而獨計此斯亦好議矣緣邊之民處
寒苦之地距(通作拒)強胡之難(去聲)烽燧一動有沒身之
累故邊民百戰而中國恬臥者以邊郡為蔽扞也詩
云莫非王事而我獨勞刺不均也是以聖王懷四方
獨苦興師推却胡越遠寇國安災散中國肥饒之餘
以調邊境邊境強則中國安中國安則晏然無事何
求而不得也
文學曰古者天子之立於天下之中縣内方不過千里
諸侯列國不及不食之地禹貢至於五千里民各供其
君諸侯各保其國是以百姓均調而繇(音遥)役不勞也今
推胡越數千里道路廻遠士卒勞罷(音疲)故邊民有刎頸
之禍而中國有死亡之患此百姓所以囂囂而不默也
(囂囂喧也又衆多貎詩云䜛口囂囂)夫(音扶)治國之道由中及外自近者始
近者親附然後來遠百姓内足然後䘏外故羣臣論或
欲田輪臺明主不許以為先救近務及時本業也故下
詔曰當今之務在於禁苛暴止擅賦力本農公卿宜承
意請减除不任以佐百姓之急今中國弊落不憂務在
邊境意者地廣而不耕多種而不耨費力而無功(漢紀曰征)
(和四年搜粟都尉桑弘羊與御史大夫奏言故輪臺以東皆故國處有灌溉田其旁小國少錐刀貴黃鐵綿繒)
(可以易榖臣愚以為可遣屯田詣輪臺置校尉二人通利溝渠田一歲有積穀募民敢徙者詣田所就畜積為)
(産業稍稍築亭連城而西以威西國輔烏孫為便事上上乃下詔深陳既往之悔曰前有司則欲益民賦以助)
(邊用是困老弱孤獨也今又請田輪臺曩者朕之不明興師遠攻遣貳師將軍古者出師卿大夫與謀参以蓍)
(龜不吉不行乃者遍召羣臣又筮之卦得大過爻在九五曰匈奴困敗方士占星氣太卜蓍龜皆為吉匈奴必)
(破時不可失卜諸將貳師最吉朕親發貳師詔之必無深入今計謀卦兆皆反謬貳師軍敗士卒離散略盡悲)
(痛常在朕心今有司請遠田輪臺欲起亭燧是唯益擾天下非所以憂民也朕不忍聞當今務在禁苛暴止擅)
(賦務本勸農無乏武備而已由是不復出軍封丞相為富民侯而勸耕農自是田多墾闢而兵革休息善謀篇)
(曰孝武皇帝自將師伏兵於馬邑誘致單于單于既入塞道覺之奔走而去其後交兵接刃結怨連禍相攻擊)
(十年兵凋民勞百姓空虛道殣相望槥車相屬寇盗滿山天下搖動孝武皇帝後悔之御史大夫桑弘羊請佃)
(輪臺詔卻曰當今之務務在禁暴止擅賦今乃遠西佃非所以慰民也朕不忍聞封丞相號曰富民侯遂不復)
(言兵事國家以寧繼嗣以定從韓安國之本謀也)詩云無田甫田維莠驕驕其
斯之謂歟
大夫曰湯武之伐非好(去聲)用兵也(越絶書曰殷湯遭夏桀無道殘賊天)
(下於是湯用伊尹行至聖之心見桀無道虐行故伐夏放桀而王道興躍革亂補弊移風易俗改制作新)
(海内畢貢天下承風湯以文聖此之謂也文王死九年天下八百諸侯皆一旦會於孟津之上不言同辭)
(不呼自來盡知武王忠信欲從武王與之伐紂當是時比干箕子微子尚在武王賢之未敢伐也還諸侯)
(歸二年紂賊比干囚箕子微子去之刳姙婦殘朝涉武王見賢臣已亡乃朝天下興師伐紂殺之武王未)
(下車封比干之墓發太倉之粟以贍天下封微子於宋此武王以禮信也)周宣王辟(音闢)國
千里非貪侵也(詩序曰厲王暴虐周人逐之玁狁内侵逼近京邑宣王承其難命尹吉甫)
(伐之有功而歸嚴尤曰當周宣王時玁狁内侵命將征之盡境而還其視匈奴之侵譬猶蟁蝱之螫驅之)
(而已故天下稱明)所以除寇賊而安百姓也故無功之師君
子不行無用之地聖王不貪先帝舉湯武之師定三
垂之難(去聲)一面而制敵匈奴遁逃因河山以為防故
去沙石鹹(音咸)鹵(音魯)不食之地故割什(音斗)辟(音僻)之縣棄
造陽之地以與胡省曲塞(音賽)據河險守要害以寬繇
(音遥)役保士民(匈奴傳曰漢遂取河南地築朔方復繕故秦時蒙恬所為塞因河為固漢亦棄)
(上谷之什辟縣造陽地以與胡是歲漢之元朔二年也孟康曰縣斗辟曲近胡顔師古曰斗絶也縣之斗)
(曲入匈奴界者其中造陽地也)由此觀之聖主用心非務廣地以勞
衆而已矣
文學曰秦之用兵可謂極矣蒙恬斥境可謂遠矣(人間訓曰)
(秦皇挾錄圖見其傳曰亡秦者胡也因發卒五十萬使蒙公楊翁將築修城西屬流沙北擊遼水東結朝鮮中)
(國内郡輓車而餉之又利越之犀角象齒翡翠珠璣乃使尉屠雎發卒五十萬為五軍一軍塞鐔城之嶺一軍)
(守九疑之塞一軍處番禺之都一軍守南野之界一軍結餘千之水三年不解甲弛弩使監禄無以轉餉又以)
(卒鑿渠而通糧道以與越人戰殺西嘔君譯吁宋而越人皆入叢薄中與禽獸處莫肯為秦虜相置桀駿以為)
(將而夜攻秦人大破之殺尉屠雎伏尸流血數十萬乃發適戍以備之當此之時男子不得修農畆婦人不得)
(剡麻考縷羸弱服格於道大夫箕會於衢病者不得養死者不得葬於是陳勝起於大澤奮臂大呼天下席卷)
(而至於戲劉項興義兵隨而定若折槁振落遂失天下禍在備胡而利越也)今踰蒙恬之塞
(音賽)立郡縣寇虜之地地彌遠而民滋勞朔方以西長安
以北新郡之功外城之費不可勝(音升)計非徒是也司馬
唐蒙鑿西南夷之塗巴蜀弊於卭(音笻)筰(音作)横海征南夷
樓船戍東越荆楚罷(音疲)於甌駱左將伐朝鮮開臨洮(音姚)
燕齊困於穢貉張騫通殊遠納無用府庫之藏流於外
國非特什(音斗)辟(音僻)之費造陽之役也(漢紀曰南夷道君長有十數夜郎最)
(大其西靡漠之屬以十數靡漠最大自靡漠以北君長以十數卭都最大自越嶲以東北君長以十數莋都最)
(大自莋都以東北君長以十數冉駹最大自冉駹以東北君長以十數白馬景大此皆巴蜀外西南夷也秦時)
(嘗通伍尺之道於此諸國頗置長吏漢興皆棄之及大行王恢之救越也使鄱陽令唐蒙使於南越越食蒙以)
(枸醬蒙問所從來曰從西北牂牁江江漢廣數千里出番禺城下蒙因上書曰南越地東西皆萬餘里名為外)
(臣實一州土今以長沙豫章往來水道絶難竊聞夜郎精兵可數十萬若從夜郎浮船下牂牁出其不意此制)
(越一竒也可通夜郎道為置吏上許之乃拜蒙中郎將發巴蜀兵千餘人奉幣帛見夜郎侯喻以德意為置長)
(吏旁小邑皆貪漢贈帛以為道遠漢中不能有也故皆且聽命司馬相如亦言西南夷卭筰可作都上悅之以)
(相如為中郎將往喻意皆聽命後西南夷數反發兵興徭役費用甚多相如知其難通業已逹之乃假巴蜀之)
(諭以諷上且以宣其使旨於百姓博望侯張騫者漢中人也初為郎應募使月氏時匈奴殺月氏王遂西徙故)
(漢欲與月氏擊匈奴騫行為匈奴所得留騫十餘歲與妻有子然騫常持節不失後亡到月氏月氏未有報匈)
(奴意騫留一歲餘乃還並南山從羌中来歸復為匈奴所得留之歲餘會單于死國内亂騫乃與其胡妻來歸)
(漢拜為大中大夫初騫行百餘人惟騫與唐邑氏奴二人得還騫身所到大宛大月支大夏康居而傳聞其旁)
(國名具為上言之西域本三十六國後分為五十四國皆在匈奴之西本志曰孝武之世圖利制匈奴患其兼)
(從西國結黨南羌乃表河曲列四郡開玉門關通西域以斷匈奴之右臂隔絶南羌月氏單于失援由是遠遁)
(漠北而漠南無王庭遭值文景玄默養民五世天下殷富財力有餘士馬強盛故能積羣貨覩犀象瑇瑁則開)
(犍為朱崖七郡感䈮醬竹杖則開牂牁越嶲聞天馬葡萄則通大宛安息自是之後明珠文貝犀象翠羽之珍)
(盈於後宫氍毺琪瑠葡萄龍文魚目汗血名馬充於黃門巨象獅兕猛獸大雀之羣實於外囿殊方異物四面)
(而至)由此觀之非人主用心好事之臣為縣官計過也
大夫曰挾管仲之知(去聲)者非為厮(音斯)役之使(去聲)也懷
陶朱之慮者不居貧困之處(韓非子曰管仲相齊曰臣貴矣然而臣貧桓公)
(曰使子有三歸之家曰臣富矣然而臣卑桓公使立於高國之上曰臣尊矣然而臣疎乃立為仲父管仲)
(父出朱盖青衣置鼓而歸庭有陳鼎家有三歸孔子曰良大夫也其侈偪上拾遺記曰范蠡相越日致千)
(金家僮閑筭術者萬人收四方難得之貨盈積於越都以為噐銅鐵之類積如山之阜或藏之井壍謂之)
(寳井竒容麗色溢於閨房歴古以来未之有也)文學能言而不能行居下而
訕上處貧而非富大言而不從高厲而行(去聲)卑誹譽
訾(音紫)議以要(平聲)名采善於當世夫(音扶)禄不過秉握者
不足以言治家不滿儋石者不足以計事儒皆貧羸
衣冠不完安知國家之政縣官之事乎何什(音斗)辟(音僻)
造陽也
文學曰夫(音扶)賤不周知(去聲)貧不妨行(去聲)顔淵屢空不為
不賢孔子不容不為不聖(孔子曰賢哉回也一簞食一瓢飲在陋巷人不堪其憂回)
(也不改其樂賢哉回也又曰回也其庶乎屢空孔子厄於陳蔡顔回曰夫子之道至大天下莫能容雖然夫子)
(推而行之世不我用有國之醜也夫子何病焉不容然後見君子孔子欣然嘆曰有是哉)及將以貎
舉人以才進士則太公終身鼔刀而寗戚不離飯(上聲)牛
矣(王逸曰太公避紂居東海之濱聞文王作興盍往歸之至朝歌益窮困自鼓刀而屠遂西釣於渭濱文王)
(夢得聖人於是出獵而見之遂載以歸用以為師言吾先公望子久矣因號為太公望或言周文王夢立令狐)
(之津太公在後帝曰昌賜汝名師文王再拜太公夢亦如此文王出田見識所夢載與俱歸以為太公也雜事)
(篇曰寗戚欲干齊桓公窮困無以自進於是為商旅賃車以適齊暮宿於郭門之外桓公郊迎客夜開門辟賃)
(車者執火甚盛從者甚衆寗戚飯牛於車下望桓公而悲擊牛角疾商歌桓公聞之撫其僕之手曰異哉此歌)
(者非常人也命後車載之桓公反至從者以請桓公曰賜之衣冠將見之寗戚見說桓公以合境内明日復見)
(說桓公以為天下桓公大說將任之羣臣爭之曰客衛人去齊五百里不遠不若使人問之固賢人也任之未)
(晚也桓公曰不然問之恐其有小悪忘人之大美此人主所以失天下之士也且人固難全權用其長者遂舉)
(大用之而授之以為卿當此舉也桓公得之矣所以覇也)古之君子守道以立名修
身以俟時不以窮變節不以賤易志(詮言曰古之存已者樂德而忘賤故)
(名不動志樂道而忘貧故利不動心繆稱訓曰天下有至貴而非勢位也有至富而非金玉也)惟仁之
處惟義之行臨財不苟見利反義不義而富無名而貴
仁者不為也(孫卿曰古之賢人食則餰粥不足衣則短褐不完然而非禮不進非義不受)故
曾參閔子不以其仁易晉楚之富伯夷不以其行(去聲)易
諸侯之位是以齊景公有馬千駟而不能與之爭名(立節)
(篇曰曾子衣弊衣以耕魯君使人往致邑焉曰請以此修衣曾子不受往復反又不受使者曰先生非求於人)
(人則獻之奚為不受曾子曰臣聞之受人者畏人予人者驕人縱子有賜不我驕也我能勿畏乎終不受孔子)
(曰參之言足以全其節也孟子曰曾子曰晉楚之富不可及也彼以其富我以其仁彼以其爵我以其義吾何)
(歉乎哉仲尼弟子傳曰閔損字子騫不仕大夫不食汙君之禄季氏使閔子騫為費宰子騫曰善為我辭焉如)
(有復我者則吾必在汶上矣伯夷傳曰伯夷叔齊孤竹君之二子也父欲立叔齊及父卒叔齊讓伯夷伯夷曰)
(父命也遂逃去叔齊亦不肯立而逃之國人立其中子論語曰伯夷叔齊餓于首陽之下民到于今稱之齊景)
(公有馬千駟民無得而稱焉詩曰誠不以富亦祇以異其此之異與繆稱訓曰伯夷餓死首山之下猶不自悔)
(棄其所賤得其所貴也說山訓曰琬琰之玉在洿泥之中雖廉者弗釋弊箄甑瓾在袇茵之上雖貪者不摶美)
(之所在雖汙辱世不能賤惡之所在雖高隆世不能貴)孔子曰賢哉回也一簞食
一瓢飲在於陋巷人不堪其憂回也不改其樂(音洛)故惟
仁者能處約樂(音洛)貧(高士傳曰孔子謂顔回曰家貧居卑胡不仕乎對曰不願仕回有郭)
(外之田五十畆足以給&KR0673;鬻郭内十畆足以為絲麻鼓琴足以自娛所學夫子者足以自樂也回不願仕夫子)
(愀然變色曰美哉)小人富斯暴貧斯濫矣陽子曰為仁不富為
富不仁苟先利而後義取奪不厭公卿積億萬大夫積
千金士積百金利己并財以聚百姓寒苦流離於路(流離)
(梟鳥關西謂之流離借以為漂散之義也)儒獨何以完其衣冠也
貧富第十七
大夫曰余結髮束脩年十三幸得宿衛(平凖書曰桑弘羊賈人子)
(以心計年十三侍中)給事輦轂之下以至卿大夫之位獲禄受
賜六十有餘年矣車馬衣服之用妻子僕養之費量
入為出儉節以居之奉(音俸)禄賞賜一二籌册(通作策)之
積浸以致富成業故分土若一賢者能守之分財若
一知(去聲)者能籌之夫(音扶)子貢之廢著(音貯)陶朱公之三
至千金豈必賴之民哉運之方寸轉之息耗取之貴
賤之間耳(貨殖傳曰子貢既學於仲尼退而仕於衛廢著鬻財於曹魯之間七十子之徒賜最)
(為饒益原憲不厭糟糠匿於窮巷子貢結駟連騎束帛之幣以聘享諸侯所至國君無不分庭與之抗禮)
(夫使孔子名布揚於天下者子貢先後之也此所謂得勢而益彰者乎又曰范蠡既雪會稽之恥乃喟然)
(作而歎曰計然之策七越用其五而得意既已施於國吾欲用之家乃乘扁舟浮於江湖變名易姓適齊)
(為䲭夷子皮之陶為朱公朱公以為陶天下之中諸侯四通貨物所交易也乃治産積居與時逐而不責)
(於人故善治生者能擇人而任時十九年之中三致千金再分散與貧交疏昆弟此所謂富好行其德者)
(後年衰老而聽子孫子孫修業而息之遂至巨萬故言富者皆稱陶朱公)
文學曰古者事業不二利禄不兼然後諸業不相遠而
貧富不相懸也(齊俗訓曰治世之體易守也其事易為也其禮易行也其責易償也是以人不)
(兼官官不兼事士農工商鄉别州異是故農與農言力士與士言行工與工言巧商與商言數是以士無遺行)
(農無廢功工無苦事商無折貨各安其性不得相干詮言曰賈多端則貧士多技則窮心不一也)夫(音扶)
乘爵禄以謙讓者名不可勝(音升)舉也因權勢以求利者
入不可勝(音升)數也食湖池管山海芻蕘者不能與之爭
澤商賈(音古)不能與之爭利子貢以布衣致之而孔子非
之况以勢位求之者乎(孔子曰賜不受命而貨殖焉)故古者大夫思
其仁義以充其位不為權利以充其私也
大夫曰山岳有饒然後百姓澹(古贍字)焉河海有潤然
後民取足焉夫(音扶)尋常之汚不能溉陂澤丘阜之木
不能成宮室小不能苞大少不能澹(古贍字)多(泰族訓曰高山)
(深林非為虎豹也大木茂枝非為飛鳥也流源千里淵深百仞非為蛟龍也致其崇高成其廣大山居木)
(棲巢枝穴藏水潜陸行各得其所寧焉夫大生小多生少天之道也故丘阜不能生雲雨滎水不能生魚)
(鼈者小也牛馬之氣蒸生蟣虱蟣蝨之氣蒸不能生牛馬故化生於外非生於内也傳曰坎井無黿鼍者隘也)
(園中無修林者小也)未有不能自足而能足人者也未有不能
自治而能治人者也故善為(去聲)人者能自為(去聲)者也
善治人者能自治者也文學不能治内安能理外乎
文學曰行遠者假於車濟江海者因於舟(荀子曰假輿馬者非利足)
(也而致千里假舟楫者非能水也而絶江河慎子曰行海者坐而致越有舟也行陸者立而至秦有車也)公
輸子能因人主之材木以搆宮室臺榭而不能自為專
室狹廬材不足也歐冶能因國君以為金鑪大鍾而不
能自為一鼎盤材無其用也君子因人主之正朝以和
百姓潤衆庶而不能自饒其家勢不便也故舜耕於歴
山恩不及州里太公屠牛於朝歌利不及妻子及其見
用恩流八荒德溢四海(雜言曰舜耕之時不能利其都人及為天子天下戴之故君子)
(窮則善其身逹則利於天下俶真訓曰舜之耕陶也不能利其里南面王則德施乎四海仁非能益也處便而)
(勢利也是故烏號之弓谿子之弩不能無弦而射越舲蜀艇不能無水而浮)故舜假之堯太
公因之周君子能修身以假道者不能枉道而假財也
大夫曰道懸於天物布於地知(去聲)者以衍愚者以困
(孫卿曰仁義之於人也譬之若貨財粟米之於家也多有之者富少有之者貧至無有者窮覽冥訓曰夫)
(道者無私就也無私去也能者有餘拙者不足順之者利逆之者凶譬如隋侯之珠和氏之璧得之者富)
(失之者貧貨殖傳曰農工虞商此四者民所衣食之原也原大則饒原小則鮮上則富國下則富家貧富)
(之道莫之奪予而巧者有餘拙者不足)子貢以著(音眝)積顯於諸侯陶朱
公以貨殖尊於當世富者交焉貧者澹(古贍字)焉故上
自人君下及布衣之士莫不戴其德稱其仁原憲孔
伋當世被饑寒之患顔回屢空於窮巷當此之時迫
於窟穴拘於緼袍雖欲假財信姦佞亦不能也(詩傳曰原)
(憲居魯環堵之室茨以生蒿蓬戸甕牖揉桑以為樞上漏下濕匡坐而弦歌子貢聞之乘肥馬衣輕裘中)
(紺而表素軒車不容巷往見原憲原憲冠桑葉冠杖藜杖而應門正冠則纓絶捉襟則肘見納履則踵决)
(子貢曰噫先生何病也原憲仰而應之曰憲聞之無財之謂貧學而不能行之謂病憲貧也非病也若夫)
(希世而行比周而交學以為人教以為己仁義之慝輿馬之餙憲不忍為也子貢逡廵面有愧色不辭而)
(去原憲曳杖拖屨行歌商頌而反聲滿天地如出金石天子不得而臣也諸侯不得而友也故養志者忘)
(身身且不愛孰能累之詩曰我心匪石不可轉也我心匪席不可卷也此之謂也立節篇曰子思居於衛)
(緼袍無表二旬而九食田子方聞之使人遺狐白之裘恐其不受因謂之曰吾假人遂忘之吾與人也如)
(棄之子思辭而不受子方曰我有子無何故不受子思曰伋聞之妄與不如遺棄物於溝壑伋雖貧也不)
(忍以身為溝壑是以不敢當也)
文學曰孔子云富而可求也雖執鞭之事吾亦為之如
不可求從吾所好(立節篇曰卑賤貧窮非士之恥也夫士之所恥者天下舉忠而士不與焉)
(舉信而士不與焉舉廉而士不與焉三者在乎身名傳於後世與日月並而不息雖無道之世不能汚焉然則)
(非好死而惡生也非悪富貴而樂貧賤也由其道遵其理尊貴及已士不辭也孔子曰富而可求雖執鞭之士)
(吾亦為之富而不可求從吾所好也大聖之操也詩云我心匪石不可轉也我心匪席不可卷也言不失己也)
(能不失己然後可與濟難矣此士君子之所以越衆也)君子求義非苟富也故刺
子貢不受命而貨殖焉君子遭時則富且貴不遇退而
樂道不以利累已故不違義而妄取隠居修節不欲妨
行(去聲)故不毁名而趨勢雖附之以韓魏之家非其志則
不居富貴不能榮謗毁不能傷也故原憲之緼袍賢於
季孫之狐貉趙宣孟之魚食甘於知(去聲)伯之芻豢子思
之銀佩美於虞公之垂棘(齊俗訓曰釐負羇之壺餐愈於晉獻公之垂棘趙宣孟之)
(束脯賢於智伯之大鍾)魏文侯軾段干木之閭非以其有勢也晉
文公見韓慶下車而趨非其多財以其富於仁充於德
也故貴何必財亦仁義而已矣(修務訓曰段干木辭禄而處家魏文侯過其閭)
(而軾之其僕曰君何為軾文侯曰段干木在是以軾其僕曰段干木布衣之士君軾其閭不已甚乎文侯曰段)
(干木不趨勢利懷君子之道隠居窮巷聲施千里寡人敢勿軾乎段干木光于德寡人光于勢段干木富于義)
(寡人富于財勢不若德尊財不若義高干木雖以己易寡人不為吾曰悠悠慙于影子何以輕之哉其後秦將)
(起兵伐魏司馬庾諫曰段干木賢者其君禮之天下莫不知諸侯莫不聞舉兵伐之無乃妨於義乎於是秦乃)
(偃兵輟不攻魏雜事篇曰魏文侯過段干木之閭而軾其僕曰君何為軾曰此非段干木之閭乎段干木盖賢)
(者也吾安敢不軾且吾聞段干木未嘗肯以己易寡人也吾安敢高之段干木光乎德寡人光乎地段干木富)
(乎義寡人富乎財地不如德財不如義寡人當事之遂致禄百萬而時往問之國人皆喜相與誦之曰吾君好)
(正段干木之敬吾君好忠段干木之隆居無幾何秦興兵欲攻司馬唐且諫秦君曰段干木賢者也而魏禮之)
(天下莫不聞無乃不可加兵乎秦君以為然乃按兵而輟不攻)
鹽鐵論卷四
