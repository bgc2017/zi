雲谷雜紀卷末
張右史特薦狀
朝議大夫直龍圖閣權知安慶軍府兼管内勸農營田
屯田事臣張嗣古臣猥以迂愚繆當郡寄補苴罅漏粗
竭瑣材退念簿書淟涊不足仰圖報稱惟有搜採人材
上備選擇庶幾不負公朝甄錄之意臣伏覩迪功郎監
安慶府樅陽鎮監轄倉庫兼烟火公事張淏資稟粹明
學問該洽當官而行惟義之適廉介公勤不激不隨蒞
事三年備罄勞能凡夲府委送剖決民訟毫分縷析多
得其情而退然無營不自表暴前守楊楫漕臣錢文子
皆器遇之稍加識拔必有可觀臣愚欲望睿慈特賜旌
擢如後不稱所舉臣甘坐繆舉之罰須至奏聞者右謹
錄奏聞伏候勅旨嘉定六年正月日奏狀
章尚書舉充學問該博可備顧問科奏狀
寳謨閣學士太中大夫提舉隆興府玉隆萬壽宫建安
郡開國侯食邑一千二百戸臣章穎准格節文職自觀
文殿大學士至待制每歲聽于十科内舉三人者右臣
伏覩迪功郎監潭州永豐倉張淏學術該通記問宏博
今保舉堪充學問該博可備顧問科如蒙朝廷擢用後
不如所舉臣甘伏繆舉之罪臣契勘嘉定十年分未曾
舉人所舉張淏係是嘉定十年合舉第一員之數夲官
見在任謹錄奏聞伏候勅旨嘉定十年正月十一日奏
狀
蕭尚書舉充學問該博可備顧問科奏状
寳文閣直學士正議大夫提舉隆興府玉隆萬壽宫臣
蕭逵准格節文職自觀文殿大學士至待制每歲許于
十科内舉三人右臣伏覩迪功郎監潭州永豐倉張淏
性姿恬靜學問該深博考羣書多所是正尚淹常調未
決公言臣今保舉堪充學問該博可備顧問科如蒙朝
廷擢用後犯正入已贓臣甘伏朝典其人在朝無食人
禄臣照得嘉定十年分合于十科内舉三人已舉過一
員外今來舉張淏係第二員合舉之數謹錄奏聞伏候
勅旨嘉定十年十二月十四日奏狀
趙尚書舉充學問該博可備顧問科奏狀
宣奉大夫天水郡開國侯食邑一千四百戸食實封一
百戸臣趙善堅准慶元令格節文應寄禄官自特進至
太中大夫每歲許于十科内舉三人者右臣伏覩迪功
郎前監潭州永豐倉張淏學問淵深操履端潔俾居獻
納必有可觀今保舉充學問該博可備顧問科照得張
淏前任監潭州永豐倉三考滿罷如蒙朝廷擢用後不
如所舉及犯正入已贜臣甘伏朝典伏候勅旨嘉定十
一年五月十七日奏狀
昔王原叔辯婁碑劉原父言入閤儀雖歐陽公亦歎服
之則知博物洽聞之士世不易得而自昔以為重也嘉
定庚午予假守龍舒始識張君清源一見知其非碌碌
餘子比時愧倥偬不暇與之欵曲他日以職事之郡試
與之言凡予平生所得而未嘗與人言者清源悉能道
之其于書傳間辯正譌謬旁證遠引博而且確非胷中
有萬卷書未易至此予既嘉其為人且慮其溺心于是
反緩其所當行者因謂之曰士之于學非徒曰聞見博
而已今既從仕要當究心政事以行其所學毋專于誦
說可乎清源曰唯會旁郡有訟析貲者幾二十年不決
部使者下之郡予因以屬之清源一閱文牘曰得之矣
即呼二人者叩之甲曰某三衢人也紹興十三年從兄
嘗鬻祖産得銀帛楮劵若干悉輦而商且書約期他日
復置如初兄後以其貲買田于淮不復歸今兄雖亡元
約固存于法當析乙曰父存而叔未嘗及此父死之後
忽稱為約實為不可清源曰此固然也抑豈足以折其
姦而服其心哉復呼甲至謂之曰按國史紹興三十年
後方用楮幣不應十三年汝家已預有若干汝約偽矣
甲不能對其訟遂決又有訟田者餘五十年屢置對而
不得其理清源驗其劵乃政和五年龍舒民與陶龍圖
者為市因訊之曰此呼龍圖者謂何人曰祖父也清源
曰政和三年五甲登第于法不過簿尉耳不應越二年
已呼龍圖此券紹興間偽為以誣人尚何言哉其人遂
俯服衆皆駭歎其他類此者甚多雖其敏識過人亦平
時記問為之助予始愧前之知清源者猶淺也會予持
憲湘南欲請于朝以清源自隨清源以不便親為辭予
亦不敢強相别于宿松道中清源有詩云今朝執手難
言處此去傾懷更有誰讀之殊不勝懷因取其所著雜
紀識于後庶知予與清源非苟相知者也嘉定五年三
月長樂楊楫書
春秋之世諸國交聘之際莫不觀應對于言辭之間覘
賢否于威儀之頃問事以不知為恥歌詩以不類為非
絳縣老人甲子之疑吏走問于朝師曠知其為狄伐魯
之年史趙以亥有二首六身為言而士文伯知其為二
萬六千六百有六旬晉之諸賢各致其所聞而鄰國之
諸侯皆知晉之有人噫學識于人不可無也如此金華
張君清源年方盛而學愈進如百川之方至而不可禦
郎中楊公通老篤學力行之士也一見而器之為識其
雲谷之編其所以期望于清源者豈止此哉穎嘗謂自
伏羲始畫八卦由是文籍生焉夫子屋壁之藏固已多
于河洛之圖書諸子鼓吹之作尤盛于洙泗之簡編自
科斗而為隸古由傳授而失夲真字畫之差殊篇章之
殽亂與夫方言南北之殊地志古今之異鳥獸草木之
夥器用名物之瑣細記錄之紛紜傳寫之脱略或一物
而異名或一事而互見或一書成而糾繆繼之或一說
出而辯誤隨之史籍所載不同于金石耳目所接或殊
于簡牘清源悉從而纂輯之加訂正焉其為書亦博矣
穎自志學以來年少氣銳之時涉獵閱博浩無津涯蓋
晚而後悔其日力之可惜也清源以為學之餘力致意
如此它日之所編當且十倍于今雖然清源方策足榮
途官無崇卑皆有職業君子思不出其位則吾之所職
者皆在所深長思也研覈事情之隠賾而握其機審稽
利害之源委而求其實清源必優為之穎蓋以此書而
占之矣嘉定甲戌臘日寳謨閣學士太中大夫提舉隆
興府玉隆萬壽宫章穎序
張清源篤志苦學出入羣書援據殫洽欲于周丞相洪
内翰中間更展一席地非凡材也余素以寡陋自媿垂
盡殘年僅得親近其論日聞所未聞不亦快哉泊宅編
載張安道花書名事恐誤當更考正葉適題
予自幼無他好獨嗜書之癖根著膠固與日加益每獲
一異書則津津喜見眉宇意世間所謂樂事無以易此
雖隂陽方伎種植醫卜之法輶軒稗官黃老浮圖之書
可以娱閒暇而資見聞者悉讀而不厭至其牴牾訛謬
處輒隨所見為辯正之獨學孤陋詎敢自以為然以故
棄而弗錄他日閱洪文敏公容齋隨筆往往多予所欲
言者乃知理之所在初何間于智愚哉而公以戊為武
謂司天之諂朱温以秋寺雨聲之句為李頎所作怪賞
魚袋之名不可曉言玉蘂花至彌亘山野如此之類亦
疑公考之未詳深恨其生也晚不得陪公談麈丐一言
以祛所惑太息之餘曩之貯積于方寸間者于是悉索
言之非敢以千慮一得為誇蓋將識所疑而求諸博聞
之士相與質正焉凡同于隨筆者不錄又往歲嘗紀所
聞雜事數條因取而合為一編雜然無復詮次故目之
曰雜紀時嘉定歲在玄黓涒灘仲春單父張淏清源識
雲谷雜紀卷末
