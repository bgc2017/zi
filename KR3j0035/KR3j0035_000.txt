雲谷雜紀目錄雜家類二(雜考之屬)
卷首
書帖識語
卷一
二十三條
卷二
三十九條
卷三
三十一條
卷四
三十一條
卷末
奏狀四篇
題跋四篇
(臣)等謹案雲谷雜紀四卷宋張淏撰淏字清
源婺之武義人其里貫見于金華志而陳振
孫書錄解題又稱為梁國張淏蓋本開封人
而僑于婺者也舉紹興二十七年進士初補
將仕郎主管吏部架閣文字舉備顧問紹定
元年以奉議郎致仕當時稱其學術淹通紀
問該洽著述甚富今所續施宿會稽志抄帙
尚存而此書宋藝文志文獻通考皆不著錄
惟文淵閣書目載有一冊其本亦久佚世已
無傳今從永樂大典中採撮得一百數十條
别有徐邦憲書帖一首及淏識語一則乃當
時冠于卷首者又有楊楫章穎葉適後序三
篇及淏自跋一篇尚皆完善無缺謹依類排
次釐為四卷而取書帖序跋分載首末以略
還原本之舊宋人說部著錄紛繁大都摭異
矜新無關典據惟洪邁容齋隨筆辨證名義
極稱精核為稽古者所資淏此書實踵邁書
而作蓋能專為考據之學者其大旨見于自
跋中故其折衷精審考訂詳明于諸名家著
述流傳皆能析其疑而糾其謬如論蕙之非
零陵香而駁邵博聞見錄之舛論王羲之換
鵝實有黃庭道德二經而斥蔡條西清詩話
之非引董德元言證蘇軾詩虎頭城之為虔
州引曾慥百家詞證虎兒為米友仁字而摘
施宿任淵二家所注之誤其釐訂是正確有
據依實足為學者殫見洽聞之助宜當時極
重其書而葉適後跋以淏所論泊宅編花書
名一條義有未安别存商㩁之語淏倂存諸
卷中其一時朋友質疑問難切磋相長之意
足以想見是皆有可取也乾隆四十三年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雲谷雜紀卷首
侍郎徐公帖
邦憲已贄開藩之慶茲不重敘彝儀輒有拜禀樅陽張
監鎮其先中華人自其祖寓武義邦憲與之隣居有年
矣知其篤行好學博讀古今之書近世無與比者真所
謂從生可畏者也邦憲心甚敬之折行輩而與之交比
以貧甚急禄不暇擇木挈老母擕諸弟以行乃天假厚
幸得趨走于教令之下敢望台慈借之從容扣其所藴
而眄睞之必有取知者矣其天姿恂恂謹畏若怯懦無
能發明者然其中所藴殊非凡近願年丈特垂異顧幸
甚
紹熙甲寅予侍先大父還自酉陽寓居于婺之武
義故寶謨閣待制徐公寔里人也尚氣節重唯諾
不妄交于人一日忽過予一見之如平生歡予為
賦詩云五花麟駒籋飛雲鳴珂敲月曙色分晨光
炯炯照玉勒華風熠熠生衡門磊磊落落萬人英
氣射斗牛貫九精筆扛龍文百斛鼎鯨呿鼇擲風
雨驚英辭琳瑯潤金石寒芒正色如明星淫哇亂
雅快一掃英莖韶濩重鏗鍧質高器大聲必廣古
來才士豈虚名我嗟壯歲困五窮終年齪齪文字
中絶編壞簡徒自苦炊沙鏤水初何功志高意廣
材不足奴輩豈特笑孔融龍潛蚖肆亦物理草廬
未必非英雄天生我材必有用誰能便與朽腐同
願得側翅附鴻鵠追風掣電凌太空公曰是篇置
之李賀詩中誰復能辨君少年俊邁如此我當退
處一頭地矣因是遂為忘年交嘉定癸酉予自龍
舒歸公已出守九江而數數寄聲問予還期予時
將以所記書傳疑事往質正焉未果而公卒予方
痛悼有以公貳冬官時與龍舒趙使君帖示予讀
之悲益不自勝趙使君中道易守新安予不及識
之而楊敬之逢人說項斯之意似不可忘也悲夫
天胡為奪予良友之遽也九原不可作予之所疑
者誰與折衷之昔季札以寶劔許徐君未及獻而
徐君死乃以繫冢樹而去從者曰徐君已死尚誰
與乎季子曰始吾心已許之豈以死背吾心乎輒
以公帖冠之卷首是亦季子于徐君之意也嘉定
甲戌張淏書
