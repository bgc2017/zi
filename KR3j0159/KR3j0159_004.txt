六研齋筆記卷四明李日華撰
書家飛白篆隸俱有之王僧虔云飛白是八分之輕者
又字有白而不飛飛而不白者唐韓晉公滉鑒古善
書聞建業古壁餘蕭子雲一蕭字遷置南徐海榴堂
左壁朝夕對玩後李約載以入洛特建精室藏之所
謂蕭齋者也宋仁宗好書以賜羣臣韓氏羣玉堂帖
止鐫二字今絹素遺蹟不可得見矣元人好寫飛白
石飛白竹縹緲天成之態亦可想見若以勾白竹指
為飛白則失之遠矣
張懷瓘作書估意在推翼子敬而稍薄右軍至云若藁
行之間有興合者則逸氣蓋世千古獨立家尊纔可
為其弟子耳乃又云子為神駿父得靈和既靈且和
五氣俱備若與懷瓘握麈譚真必當以五千文次逍
遙齊物之後乎
張懷瓘訾逸少草書置之第八在伯英叔夜子敬處沖
世將仲將士季之下曰諸子於草各有性識精魄超
然神采射人逸少則格律非高功夫又少惟圓豐妍
美乃乏神氣無戈戟銛銳可畏無物象生動可竒是
以劣於諸子得重名者以真行故也今處數千載之
下不見真蹟難以印證所可參味者淳化一搨耳竊
恐右軍藝高譽重當時必有偽手脱墼以罔世魚目
之溷實損照乘所為訿其無生氣變動良必由此以
後準前可揆而得也
士人立身須文墨有文無墨猶可託署縑緗有墨無文
即淪胥史矣
丙寅二月寒雨蕭然歙友王越石以斷爛長沙帖四冊
索余評定余為走筆報之曰長沙帖乃宋丞相劉沆
帥潭日以淳化閣本命僧希白模刻希白筆法喜纖
瘦字瘦則露筋力多芒采臨摹家最便窺測古人用
意處當時即已尚之然每卷尾各有歲月第一卷云
慶歷五年季夏慧照大師希白模勒二卷八年仲冬
三卷五年六月四卷八年仲冬五卷戊子歲孟冬六
卷五年季夏七卷五年仲秋八卷五年季夏九卷八
年仲冬十卷五年仲秋又有中興後新刻本則無歲
月又有碑匠家本字體形模小有不同今越石所得
四本細玩之所謂筋力芒采咸在其為長沙無疑而
尾無歲月其中興後本耶當此書學湮廢之日得古
刻數行即可尋繹以求入路況以昔所稱尚之刻至
四卷之多何其快也
子昂擬東坡竹石明勾四筆作馬卵石細篠面面叢之
不露根節豈所謂篔簹耶石背一櫟樹槎枒有勢仍
雜以棘枝古澹之極陳孔彦者題一絶云徒羨芙蕖
與牡丹繁華瞬息易凋殘何如竹石常清淡冬雪春
風一樣看款云華亭贊邑陳孔彦題孔彦字士美元
之縣丞稱贊府亦科目中人非今佐領比也
梁元帝巫山詩云樹雜山如畫林暗澗疑空山之精采
浮動全藉於樹樹雜則穿插掩暎有幽深層沓之趣
元帝善畫二語已破山水之的
漢最善取宫名駘蕩馺娑皆宫名也駘蕩狀其緩行以
徇景物之華馺娑狀其促轡以週道里之廣悉倚馬
命名竒甚
張友正云精毫甇筆委曲婉轉不畔散者紙當得滑密
不沾汙者墨又須多膠酣黝者如逸豫之餘手調適
而心懽娛正可以小展甇桑皮也音如紐之去聲正
婉轉不畔散之意也今人縳筆不患散而患畔畔者
我意欲東而筆強使西大都狸豪之罪耳
龔聖與寫鍾山鬼隊出竒神變又寫宋江三十六人形
模雄&KR0988;余幼曾見其高馬小兒圖亦出意表蓋聖與
抱歴落忠義之氣父子並陷絶域觸目增感特作此詼
詭之技以宕胷中耳
聖與作瘦馬圖自題云一從雲霧降天關空盡先朝十
二閑今日有誰憐駿骨夕陽沙岸影如山經言馬肋
貴細而凡馬僅十許肋過此即駿足惟千里馬多至
十有五肋假令肉中有骨詎能令十五肋畢現於外
現於外非瘦不可因成此相以表千里之異尫劣非
所諱也淮陰龔開水木孤清書
楊維楨題云誰家瘦馬鐵色驄稜稜脊骨如懸弓吁
嗟恐是百戰後主將棄之大澤中毛色糢糊雪點黑
瘡瘢斑剝玉花紅天寒歲晏道里遠野秣幾時秋草
豐吾聞天閑十二皆真龍太僕品豆蚤暮供五花如
雲肉如峰生平不識汗血功祗立閶闔生雄風豈知
驊騮在野食不充世有伯樂無竒逢嗚呼相馬貴骨
不貴肉開也畫圖無乃同令我展圖三嘆心忡忡鐵
篴叟在清真之竹洲館
倪元鎮題云憶昔升平貞觀年八坊錦喙如雲煙當
時下筆寫神駿就中最數韓曹賢權竒五馬宋元祐
蘇黃賞嘆稱龍眠本朝天馬渥洼種指顧千里寧加鞭
饑食玉山之禾飲醴泉龍驤虎躍何翩翩翰林仙人
趙榮祿畫法直度曹李前至今覽畫皆嘆息真龍欲
見無由緣淮陰老人氣忠義短褐雪髯當宋季國亡
身在憶南朝畫思詩情無不至宋江三十肖形模鍾
山鬼隊尤可吁高馬小兒傳意象詩就還成瘦馬圖
夕陽沙岸如山影天閑健步何由騁後世徒知繪可
珍孰知義士憤欲癭倪瓚
龔璛題云生成何用十五肋羅帕銀鞍千百羣可是
蒺藜肥不得骨如山立意如雲(尚有楊翥俞焯劉益徐珵䓁四人題俱不)
(錄)
椒氣好下茱萸氣好上沈香煙直故李長吉詩云沈香
火暖茱萸煙
日南國一歲凡八蠶或云八蠶共成一繭長吉詩云將
餧吳王八繭蠶則又異矣
長吉詩云桃膠迎夏香琥珀廣爾雅云琥珀生地中初
如桃膠堅凝乃成今市中偽琥珀甚多皆桃膠為之
黃州五祖山寺有桐木魚長二丈晉物也齋時擊以會
僧一夕忽失去迨旦復還腹有蘋藻知其飛入江湖
白之官時陜西曹濂知府事鑒其為琴材令匠斵三
十餘具私其十七而餘悉以徇求者聲清越異常成
化年間事也
前代秘書設監官以掌之又别立讐校檢詳等官非宏
博知名士不與蓋慎重之也故其書罕有散逸本朝
書在丈淵閣者惟翰林典籍一員司其管鑰然亦僅
存書目而已
海東青鶻之俊者大如鳩春初自海入遼不肯高飛沖
天别養一鳥名小青兒大如雀亦來自海外與海青
同上俟其飛過天鵝小青銜去其帽海青俯視天鵝
直下爪其眼灑血而墜常見搏擊之事鷹犬相為如
左右手至於小青能去鶻帽若喻人意者亦竒矣至
於始事者何以能知二物之為用不又竒哉
中山故多狡兔其可為筆者乃溧水之中山非晉地之
中山也唐史江寧郡宋建康府皆貢筆而溧水實皆
隸焉韓昌黎毛穎傳云大獵中山以威楚蓋以溧水
在楚之界所謂昭關投金瀨伍員逃楚之跡咸在若
指晉之中山則南北徼風馬牛不相及豈能威楚耶
嚴子陵於溧水亦有釣處結廬山中亦名廬山嘗泛濫
山經地誌天下唯葛洪井右軍墨池處處有之其或
著書者欲援以為重未可知也顧釋氏書云有九百
萬億同名同號阿彌陀佛患衆生心量狹劣不能證
入耳高流之蹟一二處互見何足異耶
至元間吳興有八駿之號以子昂為稱首俄子昂以薦
入朝諸公皆相附得官錢舜舉獨齟齬不合流連詩
畫以老
趙魏公藏小李將軍摘瓜圖歴代所寶因其剝落倩胡
廷暉全補胡腹記其筆意歸寫一幅質公公大驚以
為奪真由此名震
莘野字叔耕善畫梅居湖之蓮花莊吳興徐士原善畫
寒林平遠師法李營丘
元張來儀不獨能詩兼亦能畫曾臨高房山小幅感而
作歌有云我縱有心嗟欲老又云乾坤浩蕩江湖闊
使我執筆將何從蓋深心于是者特遺跡難覩耳
孫茂敘簡肅公孫也好古博雅以購藏書畫致槖如洗
一日出觀其七世祖聽雪公象余敬諦之沈邈玄澹
知為有道者公生元季隱峰泖間入國朝不仕胡文
懿公儼為作聽雪齋記余曾詠聽雪一絶因書系之
云破琴凍拆兩三絃晃白窗櫺暎坐氊有耳不令筝
笛汙蕭騷淅瀝掛松間
春燕近人結巢低簷矮棟與人相雜略無猜避真有隨
分營家之象余嘗有題畫詩云沙坳叢葦漁人國野
屋低簷燕子家頗自謂有真率趣今日偶閱新安詩
見宋吳蘭臯亦有燕未成家寒食雨人如中酒落花
風之句則更饒情思矣
京口廖山人喜蓄竒物遇於昭慶僧舍倒囊出一古玉
人長六寸面目如啜泣者頂作盤髻左垂髮一縷下
帷裳無襞積亦不作兩趾平其底可卓廖曰此周孝
王像也余曰不然此古人殉葬玉俑蓋亡者妻妾或
其所嬖肖己形而納之壙中以表同穴之愛耳
趙松雪臨王右軍東方朔畫象贊跋云右軍小楷存於
代者唯樂毅論黃庭經及東方畫贊耳余深愛此墨
本畫贊筆意清古思齊有此以情求之不我靳也乃
為臨此本歸之王敬美謂當時魏公臨以與思齊深
恐不得當寧知今日趙蹟昂於古搨數等耶然元美
跋趙臨黃庭經又以為古搨有飛天仙人之致趙雖
極意終為所形何也
徐武功元玉草書宗長沙嘗見其雪夜聯句卷極備頓
掣飛舞之勢詩句亦雄宕祝希哲是公外孫書雪夜
聯句四大字於卷首用顔正書體文徵仲補圖題云
諸公聯句作於成化己丑越八十有五年為嘉靖癸
丑徵明為補此圖徵明時年八十四聯句云積雪照
山川良朋到村塢(顥)晴暉盪簷楹澔氣清肺腑(有貞)
兩儀何所觀一白真可取(雍)歡賞值今宵賦詠效前
古(顥)謫仙徒酒豪坡老豈詩祖(有貞)雷霆破頑聾日
月發矇瞽(雍)虚明洞八窗豁達啟雙戶(有貞)玉衡方
北旋銀蟬正東吐(顥)風霜助威力造化資宰輔(雍)羣
公真堪讓蹇余焉足數(顥)神鮫附雲龍文豹趁虓虎
(雍)共知點爾狂獨愧參也魯(有貞)情高軼塵氛意合
重鄉土顥叨陪李杜遊非比絳灌伍(雍)梅蕊綴珠林
鶴跡點玄圃(有貞)自知人即仙誰辨賓與主(有貞)談
笑雜詩書衣冠間文武(顥)傳觴苦飛籌鍊句忘解組
(顥)時驚歲云暮漏報夜己午(雍)殘燭剪絳花疎星帶
銀浦(雍)大呼揮彩毫半醉唱金縷(有貞)剡曲未迴舟
梁園莫輕舞(顥)豐登真有兆凋敝恥無補(雍)望已慰
三農功尚修六府(有貞)
今冬得雪稍遲日過南至而未占三白吾徒方以為
憂及兹蜡月中氣始雪連三日積厚至尺公私慰焉
於是有貞與惟清大參良用揮僉及其弟至德偶會
永熙都憲所都憲命其弟永和錦衣置酒園亭以為
賞雪之讌鳴琴雅歌以酬以酢自晡至夜而興益洽
因謂客曰向者之讌於草堂也初未有今夕之雪之
景亦未有今夕之酌之樂而聯之句尚在今夕可無
以繼之乎余及大參樂而從焉乃相與改禁體為新
令摘韻中塢腑取等數字為&KR0848;又擲骰以次拈而聯
之一杯一聯略不容間良用至德及永和分曹佐飲
雖不共聯而從旁鼔舞從臾之酒尊未罄詩韻已足
都憲強命書之以續詩家賞雪故事余已醉矣爛漫
揮之幾若小兒弄墨塗抹老鴉也觀者幸無以醒眼
見誚時嘉平節前一日東海徐有貞記
楊君謙諸君有大石聯句一時膾炙人口沈石田亦與焉
他日石田又作大石山圖以貽君謙諸公氣象雄渾
真荆關筆也重作詩題其上押險搜竒幾奪韓孟之
席快哉石翁真足傲睨千古不獨雄長昭代而已詩
曰望望秦餘杭首尾行不了大石突其尻翹然一拳
撟山體厚藏骨吐秀特為表正類抱中嬰頭頂露於
褓形大氣多散趣足境偏小其深雖未即遠觀已自
好頃來莫能窮繼至敢草草循牆道林麓記曲乃遺
杳登登覺向峻漸漸駕木杪猊峰踞門左呵禁口欲
齩有磴沿百級有殿嵌山造並殿跨偃石懸身龍嫋
矯行人自其下慌惚怖回爪轉高蹐其背股慄身亦
掉鎮腦結佛亭所仗力可擾四壁滿題句貴賤成雜
掃同遊懲涉險旋踵促及早次尋巖間寮蜂房互窈
窕緣勢盡西向局地窄接橑雲梯中貫穿所歴平地
少山静日自長石瘠人亦槁坐僻覬居安傳竒被遊
攪陽厓詫脣掀陰竇疑目窅虚含風飂飂濕映雲稍
稍衆縐不可熨亂璺龜坼兆層疊百寶合正紺或厠
縹亘此金剛座千古不可剿危椒壓屋脊雷雨常怯
倒草木亦作怪牢絡萬蘿蔦蒼松長深縫本矮枝節
老斜見山桃花微紅暎叢篠草異傳多藥采掇未諳
曉欲宿償過三衾裯悔忘抱見氣喜夕佳延月象更
皎尚欠一踏雪意先有瑤島情狀要細述言語未獲
巧不期諸&KR1041;嵬拄腹蚤韞藁宛然紫芙蓉被我一手
拗東坡昔袖去援例我非狡山僧苦著相便覺生煩
惱大石圖一紙不能盡意因綴拙詩亦聯句之糟
粕耳尚冀垂教焉友生周
張伯雨得漢銅洗有人貽以白石因種小蕉其上蓄水
養之名曰蕉池積雪作詩自娛錄成一卷羣公和作
俱刪去止存劉師魯二篇有墨蹟傳後吳江村叟周姓
者得之倣張所蓄亦置石養蕉且令善工寫圖又求
饒介之錄一過余僅得目此卷張蹟未遇也饒書圓
勁暢朗神追大令元時善書者極多如饒亦未易屈
指且與伯雨同時一時有兩蕉池兩竒蹟亦快事也
村叟何人而沒其名與得人和詩而輒有去留皆前
輩直亮處也今止錄饒所書
舊有漢銅洗一作碧玉色受水一斗後有贈白石上
樹小芭蕉吾因置洗中名曰蕉池積雪彷彿王摩詰
畫意賦詩一首羣公時多次韻僅存師魯二篇(句曲)
(外史張雨)洗玉之池割圓嶠上有玉苗甘露零雪山
凝寒壓太白海氣正綠灑帝青是身非堅須長物絶
境無夢遺真形寧令嚴霜凋翠草詎勝失水哀銅缾
劉師魯次韻
銅駝陌上得銅洗曾見漢朝風露零寒光未變劫灰
黑古色猶帶宫苔青金人墮淚漫懷古玉女洗頭真
寓形與君作池媚蕉雪何以報之雙玉瓶仙掌金
盤别風露人間琛寶多飄零忽有銅洗土花碧側想
玉女雲鬟青千年偶在聊寄意萬物終毁無逃形吾
徒汲古寧玩物願子及泉資綆缾
右海昌張伯雨蕉池積雪詩一篇其稱羣公次韻僅
存者劉師魯二篇伯雨之為蕉池積雪去今十餘年
吳江村叟周君為蕉池積雪視伯雨所為無少異周
君喜其暗合也求書其實併詩以表之始周君豐於
貲財好蓄古玩器無何兵起其貲與故物一皆蕩然
俱盡唯守小屋數椽日以此為娛悦人以是多之伯
雨已矣在承平時稱為清峭殊特者而周君當事變
之際不隨衆境而逝而乃創意於此又其竒也雖然
氣化盛衰之數恒相迭而無窮也以金石之堅者不
能外此而待人獨於一草之微而致意焉者其亦有
所寓矣夫何寓哉妍&KR1126;巨細不可得而擇也消息盈
虚不可得而加也彭殤生死不可得而齊一也自達
生而言之無不曰我於物無滯也而又何校乎然則
蕉池積雪之趣固不可以形器求之也求其趣者舍
詩無以也余既書伯雨之詩而又書其始末如此至
正庚子七月十日甲子華蓋洞著書(此二字草連一字)者饒
介識
至正戊子三月十日會稽楊維楨同貞居張伯雨諸人
遊石湖有侑者瓊英與坐各為花遊曲一章詞情美
麗實一時之盛莫氏修石湖志乃以為穢而去之文
太史徵仲深為惋惜特作蠅頭細書錄成卷仍為補
圖留作山中故實余謂志乘成於一人之意修改不
常如此瑰瑋之詞托於志不若托於太史之寶圖名
翰為不朽也余愛其詞一一錄之
三月十日春濛濛滿江花雨濕東風美人盈盈煙雨
裏唱徹湖煙與湖水水天虹女忽當門午光穿漏海
霞裙美人凌空躡飛步步上山頭小真墓華陽老仙
海上來五湖吐納掌中杯寶山枯禪開茗椀木鯨吼
罷催花板老仙醉筆石闌西一片花飛落粉題蓬萊
宫中花報使花信明朝二十四老仙更試蜀麻箋細
寫春江花月篇(會稽楊維楨)
真孃墓下花溟濛碧梢小鳥啼春風蘭舟搖搖落花
裏唱徹吳歌弄吳水十三女子楊柳門青絲盤結鬱
金裙折花賣眼一回步蛺蝶雙飛上春墓老仙醉弄
鐵笛來吹起花作迴風杯興酣鯨吸瑪瑙椀立按鳴
筝促牙板午光小落行春西碧桃花下試新題西家
忽遣青鳥使致書殷勤招再四當筵奪得鳳頭箋大
寫仙人蹴踘篇(玉山顧阿瑛)
石池天地花溟濛芙蓉暖江旗颭風錦艚兩帆出雲
裡玉豔搖空溶瀁水寶坊壁堂山入門瓊琚雜佩飄
輕裙館娃愁絶行春步青狐泣冷鴛鴦墓沈沈鐵壑
風雨來花宫香送瓊英杯玉粒松膏粉雲椀小扇桃
歌紫牙板苧蘿煙斷海東西雙璫緘札近新題青鳥
不來無信使玉鴈銜絲啼十四真珠字密愁滿牋為
君重賦花遊篇(崑山郭翼)
煙雲撲霧搖空濛游絲弱絮縈柔風木蘭載春石湖
裏手弄瓊英匊春水鐵笛仙人招羨門鸞旌小隊青
霓裙凌波雙飛動微步冶情漫憶鴛鴦墓踏青撾鼓
能幾來便須一飲三千杯血色蒲萄凝冰椀鬱袍催
徹紫牙板雲旗縹緲青鳥西口銜紅巾緘舊題瓊林
宴中探春使骰子逡巡賜緋四醉攜翠袖寫銀箋不
數公子花遊篇(汝陽袁華)
綺樓十二浮空濛寶衣翠落薰麝風宫粧窈窕雲屏
裡鸚鵡呼名隔江水茘支木瓜花覆門珠佩丁冬搖
曲裙館娃宫裏潘妃步贏得一丘紅粉墓探花仙子
何處來乳酒百罰行深杯夜闌酒倒呼玉椀遮莫城
頭催漏板人生一身東復西花遊日日須留題尚記
題詩連宫使字落驪珠三十四金花重賜五雲箋製
作清平樂府篇(婁東馬麐)
金烏流春春氣濛花雲蒸紅爛承風星船蕩向銀河
裏手浣銀波天在水水光花色照湖門美人鬭倩芙
蓉裙松陰冶遊馳小步踏遍湖邊青草墓泉臺蒿木
那起來長生且進麐脯杯仰天笑擊玉唾椀美人暗
度羌胡板黃鸝東來燕子西喃喃交語如雕題不是
神仙西母使漢殿雙迴青翼四仙人手把五雲箋美
人奪得瓊花篇(河南陸仁)
館娃宮裏春迷濛雜花芳菲嬌亞風油壁香車度花
裡笑解珠纓祓春水水邊小艇忽到門鱗鱗淥濺金
鵝裙尤雲殢雨踏歌步春風喚愁花下墓流光去去
不復來縹酒且進芙蓉杯鸝珠串落碧瑛椀鳳槽聲
催紅玉板宴遊未終山日西柔纖捧硯索新題風流
文采璚林使肯數玉人裴十四宫中分贍五雲箋更
賜一曲曉山篇(淮海秦約)
暖雲著柳春濛濛錦颿兩旗楊柳風美人娟娟錦船
裏的皪碧瞳剪秋水阿環養花花滿門洗花染作真
珠裙窈窕行行踏煙步野棠亂落麒麟墓東風撲天
驅夢來露香翠泣鴛鴦杯玉筯丁冬鳴碧椀鸞簫三
尺猩紅板瓊花起舞歌竹西鐵厓酣春寫春題幽緒
不憑蜂蝶使怨絶冰絲絃第四便裁雌霓作雲箋寫
入花遊第幾篇(匡廬于立)
石湖雨歇山空濛美人卻扇歌迴風歌聲宛轉菱花
裏鴛鴦飛來天拍水當時仙伯醉雲門酒痕翻汙石
榴裙遺蹤無復芳塵步湖上空餘昔人墓昔人既去
今人來千載風流付一杯雪藕銀絲薦冰椀蛺蝶穿
花逐歌板夕陽剛在畫橋西一段春光屬品題傷心不
見催花使只有黃鸝啼再四無限春愁誰與牋仙人
會唱紫霞篇(姑蘇文徵明追和)
竹嬾曰此等篇詠蓋以湖山秀麗時物暄妍借聲酒
以流連感存亡而興慨真娘一墓幽豔已沈佛刹千
門觀空有地才英偶集各逞鋪舒雖曰劇情良亦煉
性瑰詞綺思總示幻化以顯真常耳莫氏斥之直矇
瞍之文章也余亦追和一章以躡衡老之後
笑倚吳娃唱紫濛十尋錦䌫石湖風蘭橈雪腕煙花
裏屬玉飛飛雙照水水晶宫殿花壓門纖勾蹙蹙縷
金裙山腰巧作迴鸞步真珠雨濕埋香墓凝眸却扇
花片來輕紅縹綠浮春杯玻瓈百吸青瑤椀櫻笋厨
開矜玉板海月吐東潮捲西琵琶重撥潯陽題尋花
怕遣蜂作使狼籍胭脂愁數四緘愁悉付砑光箋勞
勞絮絮訴春篇
丙寅冬仲余與兒子從楓浦回經魏城過石䕫甫昆季
品畫次石篸嶺云去此七八里有光德庵唐陳賢良
捨宅所建傳有貫休畫羅漢像十六尊希世物也余
亟欲一見篸嶺躬往謁主僧負之而至一一諦觀神
采煥發如生令人凜然起敬大都祖道子法衣紋濃
瀋飄撇正如水荇汎波之狀一軀僅十餘筆而就面
目肘腕則用鐵線描法簡而神竒豈即其應夢而得
者耶余每閱蘇長公集中羅漢贊語言妙麗禪味溢
出思見其蹟而不可得今光德所傳高竒超逸驗之
絹素的係唐物其出禪月手腕無疑乃不蒙蘇贊陳
賢良者知護法殖福亦復靳留一字豈黃鶴樓既為
崔生槌碎不復可措手耶余不揣按圖幅作數語佛
氏之法贊毁俱得福利余語雖拙不勝於毁耶故毅
然勇為之
一尊跏趺倚杖於肩俱盧置膝䏶間爪長幾三寸其
末剡然仰面合口若有所思
既行而休静不忘動瘦笻荷肩瓶水作供爪甲剡剡
攫龍摶鳳盡吸西江口皮無縫
一尊平坐倚枯樹短髮覆顱眉長至膺合眼入定
兀然枯株與汝同氣髮茁眉垂荑蘖何異我不剷除
亦不留繫是無影樹無陰陽地
一尊側坐露雙趾一手垂至䏶一手執卷半垂
綠睛洞射萬里蚍蜉一多結集可展可收是修多羅
破塵所出半滿隨機靡有廣窄
一尊趺坐脱短鞔鞾手執鈴杵口翕撮若宣咒狀石
上置奩器知為施生
灑灑淨踝痛癢不隔運心無遮宣是秘密長河酥酪
大地瓊田十九類生腹皆果然
一尊豐頤聃耳交跪兩股背巖坐一臂托壁若支拄
用力者
蹊徑既窮削壁當路露一線白知有出處我非鬭力
力在不借負山而趨乃於中夜
一尊騎鹿手執如意一手仍自握肘鹿回頸䑛其腕
以執物手還以自執自執執他能所歴歴班如之乘
宛轉相就蛩蛩巨虚冺然輻輳
一尊側坐凝眼空際雙履置前脚覆衣裏手執孔雀
扇意態悠然
扇握不搖履釋不穿用非當機體不棄捐我心無念
亦不住無湛然凝虚冰月在壺
一尊踞石側坐一鶴傍跱俛啄邈不為顧
三有之樊羨汝六翮動心奮飛或遭維縶豈必玉禾
蘚花豐茸雲寒山空與汝從容
一尊竪一膝翹坐手執一小卷旁有立石平頂置小
盎拳石養昌陽回首顧之空有二蝶飛揚
青蒲白石居然海島我卷未舒精義已了不涉籌量
孰存大小翩翩輕飛適志可表
一尊釋二蹻盤坐手捧一塔
維設利羅的皪繽紛孰營窣堵入我掌輪諸法幻有
不礙真空竪斯妙義震動魔宫
一尊幪首脱鞾綴針補衲旁一石匣貯刀尺綫碪
是百雜碎心勞目眩針鋒值處全體復現我斯作用
以有利器與彼煉石同一戲具
一尊僂坐手搯數珠露兩板齒兩狻猊承其足戲目
睛注之
叩齒三下晝夜百八是兩法者有作無作三昩遊戲
鋒不可摧狻猊跳擲喜怒俱威
一尊荷藤杖騎虎手拊其頭
乘而荷杖兩用不俱彼虓闞者一撩其鬚奚獨梁鴦
與汝相媚委肉當蹊久證無畏
一尊踞石坐手炷香爐中
象鬭粒許三月香雨我灰未寒亦有栢子非木非煙
亦非自然具鼻觀者應如是參
一尊蹲坐含笑秉拂戲一螳螂
一塵丘山當眼悉翳蟬翼車輪俱挺是臂我拂竪倒
一任縱横殺活臨機笑汝不分
一尊趺坐兩手自覆猿子竊抱其一履
手手相覆以表無執脚有墮履猿抱其一汝方躁動
我常宴然揣著跟踝步步生蓮
嘉興天福寺僧慈力精華嚴教法其女兄陳自幼能書
適南潯姚氏中年喪子女遂一意奉佛有手書觀世
音普門品趙榮祿題其後今天福寺不知何在亦不
見志乘獨賴魏公筆妙流傳耳誰謂翰墨非護法金
湯耶
沈石翁長卷寫南屏諸山淋漓欲滴逼真梅沙彌也用
黃雙井法大書一詩亦雄岸有氣此老真書畫中獅
子也詩云抱衾兩夜宿北山忽夢南山即飛去出門
草露拂衣裳鼻觀晴薰百花氣一登一頓複嶺間猿
洞龍湫探不畏緣竒更到虎泉頭吟肺久枯思灌溉
夾城劉郎負宿約泉為酒多應薄味山僧煑茶一再
熟目斷松行日移未不知歌舞何處邊欲寄清泠醒
醉尉我來此地本為客握手日談何足慰便追好事
李節推三日先期豈云費别泉有詩兼柬劉三匝諷
歌泉或沸正德二年八十翁長洲沈周
雲林畫有名八層沙者從下至頂其沙嶼掩暎凡八級
也下作四樹二背二向極有真態上巒渾厚小樹點
簇皆入意題者三人彛齋王光大云山遠初晴湧翠
樹疎木葉藏鶯日與漁樵為侣蕭閒自適餘生儲思
誠云羣山重疊勢嵯峨蓼岸蘋洲水不波落木蕭疎
風淅淅淵明歸去眄庭柯馬治云晴川漾漾樹疎疎
西郭門頭宿雨餘如此谿山著茅屋潘郎何必詫閒
居
黃茅小景唐子畏畫太湖濱幽竒處名曰熨斗柄昔柳
子厚作遊鈷鉧潭記鈷鉧者即熨斗義也題句云震
澤東南稱巨浸吳郡繁華天下勝衣食肉帛百萬戶
樵山汲水投其剰我生何幸厠其間短笠扁舟水共
山黃茅石壁一百丈熨斗湖水三十灣北風烈烈耳
欲墮十里梅花雪如磨地爐通紅瓶酒熱日日蒲圑
對僧坐四月清和雨乍晴楊梅滿樹火珠明岸巾高
屐攜小伎低唱并州第四聲人生誰得常如此此味
唯君曾染指若還說與未遊人生盲却把東西指吳
趨唐寅為丘舜咨題
黃茆渚頭熨斗柄唐子好竒曾屢遊太湖絶勝能有
幾還許我輩閒人收此夫子作西湖熨斗柄景也暇
日補題殊媿麄鄙張靈
秋浸具區天地寒老崖垂柳怒龍盤仙人出洞騎龍
去木客潜窺古竈丹(枝山允明)
斜日翻波山倒浸晚晴幻出西南勝絶島雙螺樹色
浮遙天一線鷗飛剰誰剪吳淞尺紙間唐君胷有洞
庭山古藤危磴黃茅渚細草荒宫消夏灣我生無緣
空夢墮三十餘年蟻旋磨睡起窗前展畫看恍然垂
手磯頭坐湖山宜雨亦宜晴春色籠葱秋月明知君
作畫不是畫分明詩境但無聲古稱詩畫無彼此以
口傳心還應指從君欲下一轉語何人會吸西江水
(謹次唐君原韻君尾句重押指字輙為易之衡山文璧徵眀甫)
太湖最佳處人跡少經行洲静白鷗卧山高蒼樹横
孤舟得奇勝敝屣等功名未可便歸去晚來多月明
(陸南)
露著草花雙屐寒月移松影萬蛟蟠仙風吹滿桃源
路煉石應還九轉丹(漕湖錢貴)
具區古名勝玩弄人多少鴟夷跡長逝夫差事已藐
羊角陣陣生波瀾浩茫渺雲日相盪摩乾坤溷昏曉
金庭與玉柱左右汩浮島竒觀誘乍眼殿閣厠林杪
放舟雖冒險所喜無市擾櫓聲時吚&KR2374;驚鷺觸蘋蓼
掀髯發吟嘯目力送飛鳥唐子值興豪遊戲極竒巧
指示未來者披圖盡了了如從泰華游天下眼中小
(蔣塘)
竹懶曰子畏畫法雖祖李河陽而筆蹤秀韻務取清
曠然其經營似以人物屋木為主故其局近而不遠
俛仰眺適庭除沼沚而已此卷獨寫老樹夀藤煙壁
沙浪於荒江之濱是以有無暎帶濃淡相發控摶吐
吞有濯足萬里之槩所以為竒客於首署一標云天
下唐卷第一誠第一也
張伯雨墓在南高峰左麓成化間姚公綬御史營修之
立碑為誌尋復傾頽至正德中山民鋤地深數尺遂
犯張壙見一人盤膝坐爪髮俱長偶傷其腦漿忽迸
出良久復合驚懼急掩之墓中有書二冊攜其一至
鄭栗庵家鄭以一金易之其人云當復至墓中再取
其一至中途忽風雷大作失書所在今人玩張詞翰
以為高雅材流寧知竟通仙化耶
天台陶九成避亂泖南王叔明為作南村圖茅堂蓬戶
遶以田疇水碓耕犁種種備具兼以鵝鶩犬猫牛宫
豕柵覽之真江南農舍也竹樹原隰與煙霏山色聊
一點綴而已以此見南村翁真率之趣不媿柴桑此
幀吾郡項氏所蓄余數得展閱上止一款云南村圖
為陶先生王蒙數字而已無題句也今日有客持一
卷至亦云南村圖乃作一老坐盤石仰對飛瀑老樹
槎枒藤葛糾繞有深山窮谷氣象豈其未至南村而
妄意為之耶細驗款亦不真當是不知誰何之作别
一結搆而飾贋者強署黃鶴耳卷凡一賦三記五六
詩俱可疑唯一律可喜吳郡張洙筆也云南村老人
清且癯閉戶十年工著書諸生解問揚雄字使者空
求顔闔廬推窗山在夕陽野掃徑柳垂春水渠卜隣
若得從吾願日日抱琴無日虚
俗飲以手指屈伸相博謂之豁拳又名豁指頭蓋以目
遙覘人為己伸縮之數隱機鬭捷余甚厭之以其啟
遷坐嘵號之漸也然唐皇甫松手勢酒令五指皆有
名大指名蹲䲭中指名玉柱食指名鈎戟無名指名
潜虬小指名竒兵掌名虎膺指節名私根通呼五指
名五峰則當時已有此戲矣
宋謝公暨知徽州於理廟有椒房之戚貢新安四寶澄
心堂紙汪伯立筆李廷珪墨羊鬭嶺舊坑硯
張鳳逵司空著傷暑全書力辨仲景傷寒論中寒毒藏
於肌膚至春變為温病至夏變為暑病與内經温根
於寒之說以為此屬上古之論與今風氣不合至引
山海經桂名招搖葉長三尺桑名帝女大五十圍桂
竹葉大二尺餘高數丈竒怪若此想太古時洪水横
流懷山襄陵草木閉塞天地蒙昩陰靄拂鬱陽明未
舒以故寒氣盛行元和令少即當盛夏亦無燥金之患
後世文明漸開五行分布水火之氣各司其權即今
春霪雨餘寒為厲甚者如隆冬挾纊不能去也以此
遂定暑為火氣一以涼劑投之卓哉司空之見不唯
醫理入微亦可謂善讀古人書者矣為之嘆服
唐人用紙有生熟二種熟者妍妙輝光生者不經洗治
粗澁礙指非喪中不敢用韓昌黎曾上陳給事書急
於自辨遂用生紙書尾仍叙倉猝不能復俟更寫之
意
吳王壁羽訓其子齊玄云爾維保太王之統緒無底失
墜余於地下懷爾勲從兹以往爾姑蘇我民乎于是
起姑蘇之臺以志之非始築於夫差也
唐鄭璠為象江太守三年輦其六石歸其三聳而銳上
一如道士畫存想圖肺胃肝腎次第懸絡者其一空
中隱外若癃癭殃疝病不成物者其一色紺冰而理
平漫彈之好聲道里費縻俸六十萬璠不營家婦兒
寄住人屋可謂嗜石之篤者矣
黃實自言生平有二事元豐甲子為淮東提舉除夜泊
汴口見蘇子瞻植杖立對岸若有所俟歸舟中以揚
州厨釀二尊雍酥一奩遺之後十五年為發運使大
暑泊清淮樓見米元章衣犢鼻自滌硯於淮口索篋
中一無所有猶得小龍圑二餅亟遣人送入我生平
稍慰有此二事也
倪雲林碧雲林壑為琛長老寫者題云寫竹樹小山并
詩奉餞南琛長老往住碧雲禪寺云碧雲林壑杳重
重此去風流似簡公舂藥碓閒湍激下吟秋蛩響月
明中結茅擬候芝三秀眠鹿應遺地一弓聞道重居
開竹牖待余艇子過溪東(如幻居士瓉七月廿一日)
飄飄逸思已無羣鍾阜歸來賦碧雲古木蒼筠堅雅
操寒泉怪石凜清氛出山縱屐尋沙鶴留客清齋煑
澗芹今日偶逢江上寺畫圖相對坐宵分(丙寅夏四月十六日)
(衍斯道題扵定慧方丈)
山中喬木已無多留得殘株在澗阿詩絶豈能忘惠
遠畫工猶自憶祗陀短篁風起秋先覺靈石苔生雨
乍過我喜幽尋到禪寂興來同作考槃歌(釣鼇海客)
詩情畫意兩無儔歎息于今不易求翠竹苔生涼石
雨丹楓寒落水村秋祗陀久訝登仙去支遁方傳跨
鶴遊獨有棲遲林下客幾回吟覽思悠悠
余昔往住荆溪碧雲時祗陀老人嘗以此畫見贈吾
友斯道衍公復題以詩既而祗陀仙去斯道亦以高
僧赴北平慶壽住持何數年之間存亡聚散若此每
覽此圖未嘗不為之增慨也因賦是詩題於右云乙
丑夏五月六日蒲軒至珤書
溪南頻過惠休家每共披圖坐日斜長短疎篁風落
粉玲瓏孤石雨生花詩多逸思偏難和畫足幽情亦
自佳惆悵交遊已非昔空遺雙絶在煙霞(安定梁時)
王勉作雪詩故為鄙句云上天燒下豆稭灰烏李從教
變白梅東坡次王仲玉韻詩云江雲欲落豆稭灰陶
鑄之妙遂同點石
東坡詩云暮年眼力嗟猶在多病顛毛竊未華故作明
窗書小字更開幽室養丹砂黃魯直云按先生與王
定國書云近有惠丹砂少許光彩甚竒固不敢服然
其教以養火觀其變化聊以悦神度日又詩云曹南
劉夫子名與子政齊家有鴻寶書不鑄金䮍蹄促席
問道要遂蒙分刀圭不忍獨不死尺書肯見題趙次
翁註云劉夫子豈劉宜翁乎先生在惠州有書與宜
翁云或有外丹已成可助棃棗者望不惜分惠其書
具在毘陵後集趙堯卿注云劉安世待制字器之曹
南人得養生煉丹術公嘗師之
陸放翁入蜀記秀州本覺寺小亭中有碑鐫郭功父所
作醉翁操後自跋云見子瞻所作未工故賦之亦可
異也太白集有姑熟十詠東坡自黃州還過當塗讀
之撫手大笑曰贋物敗矣豈有李白作此語者郭功
甫争以為不然東坡又笑曰但恐是太白後身所作
耳功甫少年詩句俊邁前輩或許之以太白後身功
甫遂自負東坡故以是戲之
閉門覓句陳無已對客揮毫秦少游正字不知温飽未
春風吹淚古藤州此黃魯直詩也魯直作此詩時無
已作正字尚無恙建中靖國間樓异試可知襄邑縣
夢無已來相别且云東坡少游在杏園相待久矣明
日無已之訃至乃大驚異作詩與參寥言其事杏園
見道家書海上神仙所居之地也仙龕虚室以待白
樂天之說豈不信然耶
趙松雪云古人作字多不用濃墨太濃則失筆意然羲
之書墨嘗積三分何也東坡真蹟墨如漆隱起楮素
之上山谷亦謂其用墨太豐而風韻有餘然則松雪
所云特楷書耳行書則不然
古人論行書云八面拱心而無横畫余向未喻此旨今
春得米元章書朱樂圃墓表逐字玩之見其揉團凑
合無有間隙乃始了然今人或謂學蘇米則沓拖不
緊峭是未得真蹟到眼縫耳
余舊蓄一古銅爵近又購得一爵形模俱同諦其腹上
篆文款一曰魯公尊一則磨去不可識今日偶讀東坡
詩有狀胡穆銅器一首云隻耳獸嚙環長唇鵝擘喙
三趾下銳春蒲短兩柱高張秋菌細君看反覆俯仰
間覆成三角翻兩髻吾讀古書雖滿腹苟有用我亦
隨世嗟君一見呼作鼎纔注升合已漂逝即蘇所詠
形模以較禮象圖則與李公麟所云古爵正同而余
所蓄二物一一按之畢肖也顧一物耳款以為尊圖
以為爵穆指為鼎何哉豈所云議禮之家紛如聚訟
不獨無形之議論即有質之器數亦有然者耶
贊皇縣檀山上有周穆王刻石四大字曰吉日癸巳筆
力遒勁有劍拔弩張之勢閟重巖絶壑者數千年宋
皇祐中鎮守廣平宋公者搜得之令邑人劉莊鑿石
輦歸嗣權守李祐置之廳事右壁至元乙酉鐵冶提
舉劉恭移石還檀山余令西陳時遣力搨得一紙披
玩有味知顔清臣正書張伯高草聖皆於此中出世
人溺於晉宋行押唯取姿韻古法亡矣
雲林畫一軸上作重巒下於沙樹間作屋彷彿園池之
意題句云綠野燕遊官濟濟習池清響佩珊珊高梧
初引流晨露密竹通流度碧灣童冠詠歸春服後龜
魚潜躍夕波間北窗應到羲皇上石枕藤牀卧看山
(乙巳七月寫贈熙雲學士倪瓉)
蘇東坡書寶繪堂記真蹟吳匏菴跋云蘇長公翰墨余
夙好之但聞即往請閱此卷十年前在都下觀於雲
村之寓予浼朱翼雲圖之不得故嘗想之不意過石田
見卷在几格間取觀之則長公書寶繪堂記也甚怪
之問其所從來石田曰乃崑山龍白泉之子頃攜來
欲售人者予遂購之可謂與長公有翰墨緣矣石田
所得長公遠景樓賦一卷明古所有長公書二卷一
卷醉翁操一卷與李商老帖又有手札二紙并余家
舊藏長公書養生論一卷較量相賞惟此卷為尤也
友人邵二泉欲鈎此卷刻石流傳予已雙鈎將半誰
虞北行王事靡盬世寶不與世共之終玷缺也及還
家明古乞書遂摹此記與之後明古深愛此卷將燕
文貴山水一幅徐會稽禹廟詩一卷與余易之余固
不允石田云豈不觀卷中煙雲之過眼余一笑而易
之故識其尾如此(癸丑四月六日延陵吴寬)
龍在閻浮提者五十七億龍於瞿耶尼不降濁水西洲
人食濁則夭單越人惡冷風龍不發冷風於東洲不
作雷聲不起電光東洲惡之也其雷聲兜率天作歌
頌音閻浮提作海潮音
偶閱祝枝山手書遊仙詩有句云東來西去看花月忙
殺雙飛白鳳凰客徵白鳳事余曰鳳分五色白鳳者
鸑鷟也仙家騎乘取以配青鸞昔揚子雲夢口吐白
鳳而成太玄唐曹唐遊仙詞云不知今夜遊何處自
怪身騎白鳳凰祝詩意本此然東坡作雪詩有云鵝
毛垂馬鬃自怪騎白鳳則景態益竒宕可喜
六研齋筆記卷四
