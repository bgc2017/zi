六研齋二筆卷三明李日華撰
陶九成南村圖余見叔明雲西輩數本矣今又見杜東
原南村十景圖磅礴蒼秀極得北苑遺法其景曰竹
主居蕉園來音軒闓楊樓拂鏡亭羅姑洞蓼光庵鶴
臺漁隠蝟室杜自題云余少遊南村先生之門清風
高致領略最深與其子紀南最相友善不意先生去
世忽焉數載偶從笥中得南村别墅十詠吟誦之餘
不勝慨慕聊圖小景以志不忘圖成即置之故瓿中
一日紀南過訪檢出相示欣然謂先君可從此不朽
傳之後世猶令人知胷中邱壑強欲持去遂命錄先
生詩於後并題數語而歸之正綂己亥春三月既望
京兆杜瓊識
九成陶隠君品望絶高與雲林惟寅輩名重一時其
南村别墅最著人耳目東原先生從遊甚久親炙其
高風余恨不獲見九成而幸與東原交知猶可想像
遺範然不得遊别墅未免生不同時之嘆紀南持此
册索題披其圖讀其詩不啻置身蕉園漁隠間而隠
君品行亦恍然展玩中并知東原之師九成不獨以
同堂已也題識之餘彌深景仰云成化辛丑春二月
既望延陵吳寬書
趙文敏臨王右軍書隂符經精麗晃目文亦與世傳者
稍異跋者三人俱元高士
子昂小楷自是一絶此又其精到者可寳也式觀於
姑蘇寓舍因書大德七年春二月廿又六日
小楷無拘狹之態此畫讚黃庭筆意惟子昂得之大
德七年二月二十又七日通川錢重鼎觀於子順書
室欣賞之餘聊識卷末
隂符經一名黃帝天機之書曩見王右軍石刻隂符
文與今文少異子昂蓋有所受故筆力精到不减右
軍石刻其得宇宙在乎手之意歟南山人從吾子黃
仲圭書於三茅峰難老堂大德丁未十月廿有三日
元僧方厓墨竹瀟灑淅瀝默坐對之如有聲扶風馬治
題云瑟瑟空外音兀兀林下定伊人本無作獨坐欣
已暝珠光納大千重疊秋更瑩萬籟何緣生太虚有
成聽悲哉湘川瑟鏗乎衛之磬風聲雜梧竹物我此
交罄如何濁世士強聒有不醒焉知靈通門寥廓謝
畦逕文靖持方厓所畫竹見示俾錄虞道園先生寄
題聽秋軒詩軒蓋厓在重居寺時燕私之室也因寄
前十五年厓自吳門歸余亦次先生詩韻雖不免識
者效顰之譏漫此以見意耳歲洪武壬戌冬十月三
日馬治
林君復以湖山傲人然亦不免噉名之習當時有作西湖
墨本者於孤山左側林蘿秘邃間狀出衡茅題云林
山人隠居以示君復君復喜甚為作一詩以承之
謝臯羽嗜佳山水鴈山鼎湖蛟門候濤沃州天姥望霞
碧雞四明金華洞天搜竒抉秘所至即造遊錄持以
誇人有浙東西遊錄九卷又慨朋友道喪合同志姓
名作許劍錄
會稽王冕携妻孥隠於九里山種豆三畆粟倍之樹梅
花千桃杏居其半芋一區韭薤各百本引水為池種
魚千頭結茅廬三間自題為梅花屋嘗倣周禮著一
書秘不使人觀曰我未死持此遇明主伊吕事業不
難至也
李伯時在彭蠡濱見野馬千百為羣因作馬性圖蓋謂
散逸水草蹄齕起伏得遂其性耳知此則平日所為
金羈玉勒圉官執策以臨者皆失馬之性矣是亦古
人作曳尾龜之意
與可墨竹枝葉榦節皆以法度勝然其意未嘗不以散
逸為妙觀其自題畫齋一絶云試品齋中畫曾無第
二流頑礓與亂篠應挂在當頭則其神賞於犖确縱
横而不徒以甜滑自貴可知矣
楊維禎初亦自號梅花道人見於自作鐵笛道人傳
古禮男子生具弧矢以射四方青史子載其弧有四時
之别春以梧夏以柳夏季以桑秋以棘冬以棗青史
子漢志五十三篇今存者胎教一篇
華頂天台第一峰高一萬八千丈周廻一百里少晴多
晦夏有積雪朝暮可觀日之出入絶頂東望滄海渺
瀰俗名望海尖上有王羲之墨池
宋高郵桑世昌號莫庵有文集三十卷尤袤楊萬里陸
游樓鑰皆與之遊所著蘭亭考淹貫精覈辨晰昭然
為翰墨家寳書其父桑莊紹興初流寓天台樂其竒
勝有茹芝廣覽二百卷
曹勛潁昌人字功顯贈太師諡忠靖為金國通問使使
還乞身提舉桐栢宫因家天台子耜工部郎中知蘄
州子耘利州觀察使余跋就李曹氏族譜未曾與之
互質
綱目乃朱子門人趙師淵奉師命依資治通鑑纂錄而
師淵史學頗非所長句字割截不成文理極有可發
哂者如陳平本傳云陳平雖美如冠玉耳其中未必
有也蓋謂玉綴於冠祗是外美如後人所云繡花枕
之類也綱目節去數字直云陳平美如冠玉便絶無
意味又唐補闕喬知之有婢碧玉美而善歌舞知之
為之不昏昏古婚通蓋言知之惑婢不正娶也綱目
乃云知之為之昏不大可笑乎以枵學佐成晦翁之
繆師淵之罪也
宋趙子良畫雪景裘竹齋題之味裘句則畫味溢出矣
一云空篌君鄉來分明記江樹想君詩成時夢作白
鷗去一云平生交遊間我幘蓋屢岸區區稻粱謀君
亦逐鴻鴈一云風簷手君詩心跡已清絶何當更長
吟坐對澄江雪一云扁舟兩漁翁清唱發白暮安得
如鴟夷相與五湖去白暮二字更竒
唐人極重潤筆韓昌黎以諛墓輦人金帛無算白樂天
與元微之歡好視兄弟無間及銘元墓猶酬以臧獲
輿馬綾帛銀案玉帶價直六七萬則皇甫湜責裴晉
公福先寺碑多至九千縑不為過矣宋太宗時凡勑
製文字皆欽定潤筆之數又移檄督之蓋仍唐之習
也
蔡君謨少年頗躭聲色既與諸伎闘茶如龍倩周韶輩
特為書其小詩又遊寓所到必訪佳麗過嘉禾郡留
一絶云盡道瑶池瓊樹新仙源尋到不逢人陳王也
作驚鴻賦未必當時見洛神亦狹邪之作也
第三禪遍淨天上六十人共坐一針頭而聽法不相妨
礙
元周伯𤦺書相鶴經自稱谷陽生跋云右經一卷迺浮
丘公授王子晉之書也崔文子學道於子晉得其文
藏嵩山石室中淮南王采藥得之遂傳於世又系一
詩云江南羽化張天雨海上神交宋仲温楷法鍾繇
稱獨步草臨皇象已專門折釵未墜風前股漏屋先
凝雨後痕寄語臨池諸俊彦蚓蛇馳騖莫須論
劉完菴贈僧西田長幅山水酣縱有氣韻自題云戊寅
孟夏朔日西田上人持酒肴過余清白軒中相與燕
樂恍若致身埃壒之外酒闌上人乞詩畫為别遂援
筆成此以歸之先得詩者薛君時用也彭城劉珏識
薛諱英詩云禮罷金經暫出遊片雲孤鶴思悠悠浮
杯直到南溪上贏得文房下榻留水閣焚香對遠公
萬緣都向酒杯空清溪日暮遥相望一片閒雲碧樹
東又沈孟淵沈恒吉俱有題語
王孟端贈黃叔洪山水一幀用筆精到超出幼文天遊
之上而與叔明並駕平生所絶少者耐軒居士王達
一詩亦佳詩曰萬古山川一鑑開層層曲曲見樓臺
雲隨曉月峰前墮鷗逐春溪樹裏來兩岸落花人蕩
槳半汀殘雨客銜杯寰區何處有此地物外四時無
點埃豈但右軍多筆法要知黃石是仙才奔灘觸浪
飛頳鯉絶壁凝嵐護翠苔玉室金堂疑太華紫芝瑶
草憶蓬萊相看六月不知暑一榻清風真快哉
子昂書法於王大令極其染神嘗臨授衣新婦服地黃
湯承冠軍三帖尤為畢肖俞焯題云草書自漢張芝
而下妙入神品者官奴一人耳此數帖雜用行法初
非用意而逸筆絶羣自非生而與晉人氣韻冥合者
未易窺其室也松雪臨之如大鏡中看全身鬚眉形
影無一不相似者非但髣髴而已寧之其寳之
鐵冠道人雪中赤脚登華頂取雪團梅花嚥之大叫曰
寒香沁我心腑矣余嘗摭其意得句云獨立虚簷人
不到自團殘雪嚥梅花然但吞嚥而已未有嚼之者
以花味辛辣不堪咀味耳元四明烏斯道者乃有嚼
梅絶句云蜜蜂空有一生狂此味從來不得嘗我愛
芳馨如嚙雪幸無蘇武九迴腸亦竒思也
湯正仲字叔雅楊補之甥寫梅法補之楷書遒整學褚
河南而加蒼老嘗書補之所作梅詞柳梢青十首詞
亦工麗陳眉公先生攜卷見示詞曰
為愛冰姿畫看不足吟看不足已恨春催可堪雪裏
飛英相逐祇應標格孤高似羞對妖紅媚綠蔵白收
香任教桃李漫山麤俗
雪艷煙㾗又要春色來到芳尊憶得年時月移清影
人立黃昏一番幽思誰論但永夜空迷夢魂遶遍江
南繚墻深院水郭山村
月轉墻東幾枝寒影一點香風清不成眠醉憑詩興
起遶珍叢平生只個情鍾漸老矣無愁可供最是歎
息倚樓人在横笛聲中
玉骨冰肌為誰偏好特地相宜一段風流廣平休賦
和靖無詩綺忩睡起春遲困無力菱花笑窺嚼蕊吹
香眉心貼處鬢畔簮時
天賦風流相時宜稱著處清幽雪月光中煙溪影裏
松竹梢頭生憎人在高樓羌笛怨驚催鬢秋不道明
朝半隨風遠半趁波浮
水曲山坳寒梢冷蕊隠暎修篁細細吹香疎疎沉影
惱斷廻腸為伊駐馬橫塘漫立盡烟村夕陽空嬝吟
鞭幾多詩句不入商量
傲雪凌霜愛他梅蕊纔借春光步繞西湖興餘東閣
可奈詩腸娟娟月轉迴廊悄無處安排暗香一夜相
思幾枝疎影落在寒窗
月墮霜飛隔窗疎瘦微見橫枝不道寒香解隨羌管
吹到屏帷個中風味誰知睡乍起烏雲任欹嚼蕊挼
英淺嚬輕笑酒半醒時
茅舍疎籬半飄殘雪斜卧低枝可更相宜煙藏修竹
月在寒谿從容竚立斯須拚瘦損無妨為伊誰賦才
情盡成幽思寫入新詩
屋角墻隅占寬閒處種兩三株淡月微雲嫩寒清曉
香徹庭除羣芳欲比何如癯儒豈膏粱共途因事順
心為花修史須紀中書
趙大年江鄉雪意圖卷項晦甫物也嘗託盛德潛為媒
致之而不可得耿耿於中者二十五六年矣今崇禎
庚午之二月晦甫卧疾忽令所善鮑老歸余既成購
而晦甫即治後事若相付者余慶物之來而悵友之
速化也越月陳眉公先生顧余清樾堂出觀終日贊
嘆大年與蘇米狎交東坡每見其畫則以朝陵回嘲
之蓋趙宋宗法嚴不令宗子出城故耳此卷初作四
五大樹根株錯互梢榦蕭森中段半帶雲氣出没掩
斂極有竒狀其餘層沙起伏煙樾凄迷水鳥戢翼藏
身散布蘆洲草棘間備空寒荒遠之思一片江鄉物
色也文伯仁題為聚禽圖余以為不然題者數子元
人虞輔一歌最妙歌曰我昔江鄉遊水際放懷頗為
鱸魚鱠征鞍自笑擁重裘沍凍於時天地閉太空冥
冥久隂晦長風蕭蕭雲著地樹枯桑落空槎牙敗葦
黃蘆色憔悴蘭橈布帆在何許但見寒鴉騰陣勢塞
鴻飛起稻粱謀鷗鷺羣鳬猶水戲江上豪家百不憂
已備金帳羊羔醉安知不有戴安道應擬幽人乘興
至浙江畫史有天工一幅生綃生巧思開圖宛似昔
遊時知是江鄉描雪意吳匏菴題云密林蔽日青蒙
茸兩岸都歸煙霧中分明罨畫溪頭景只少垂綸一
釣翁釣翁莫放扁舟至沙上鴛鴦方好睡落盡桃花
不出溪夜來細雨春流膩劉仲仁春題云朔風獵獵
滿江臯同雲藹藹覆林梢羣烏半飛半自止寒氣疑
欲舞青腰蒹葭兩岸含霜色路上行蹤渾盡匿野鳬
逐隊卧沙洲白鷺驚飛還斂翼漁舟罷釣幾時歸似
聞滕六怯寒威鴈行但見俱北向玄律應知聞化機
茫茫萬里渺何許山色朦朧杳無覩河流騁望只如
帶古樹蒼蒼橫楚浦忽看此景心欲顫豈是窮途曾
詫見東郭行看履可嗤梁園擬復開歡宴重隂已極
陽當生墮指莫愁寒漸輕東風一日回燕谷盡掃隂
霾廓太清文伯仁題云此趙大年江雪聚禽圖上
有耆德中正印章為楊邃翁家物昔於丹陽孫氏見
之又有緝熙敬止印是南宋内府所藏大年之畫世
不多見此可寳也隆慶元年九月望日
陳眉公先生携王文肅公所藏淳化祖帖見示每卷有
臣王著摹及汪俊陳知古等名紙墨極新好較吾禾
項氏所藏又出一頭地每段行間亦多有異魯孔孫
屠用明以别本相對錄出云每卷法帖第一第二下
有臣王著模四字漢章帝書遐邇右有一二小字梁
武帝下有一十三三小字唐太宗書下有横裂紋第
二卷鍾繇書多戎輅帖諸帖少見王珣少伯遠帖諸
帖有張芝書處字不分二斷另作一行宣示表後多
戎輅表十二行張華書有橫裂文謝安書安字是楷
字諸刻皆草字第三卷王渙之書反側左之等下有
陳知古三小字又有三十八三小字山濤書有橫裂
紋羊欣書後有汪俊刻三小字在欲何之左孔琳之書
有橫裂紋歎具傍增悒悒脚中四字何頼右有轉劇
近明散未覺蓋八字悒悒十二字旁添與今刻不同
第四卷陳逵書後有横裂紋又有四十三三小字歐
陽書有橫裂紋第五卷智果書書評索靖俱全第六
卷汝不可言下有裂文小佳更帖問字口有裂紋第
七卷讓未知如下有橫裂紋七行篆書尾後有第七
卷十六板終七字八卷發廬帖後有莆田陳知古五
小字月半帖下有橫裂紋六行尊夫人帖不字右有
裂紋取卿帖知耳耳字有補痕第九卷思慈帖後有
知古二小字思慈無往帖後有汪俊二小字第十卷
臣王著模四字在獻之書旁求耳後篆尾前有第十
卷三字在追求左第字與追字並十五板終四字與
辰歲十一四字並與七卷尾字稍大
張邦昌於元符三年使高麗適其國王死國人重中國
使人權立邦昌為王旬月後詔還之宣和中登執政
靖康使金營時圖滅趙宗立邦昌為楚帝服衮冕朝
百官三十餘日此人命宫不知主何星曜而屢竊南
面之權雖終隕滅然亦異矣
斡哩雅布索宋金玉寳玩殆盡又索玫瑰一觔玫瑰不知
何物當時荅稱止五臺一僧能造僧亡其法絶矣然
則玫瑰者亦番硝之類火煉藥製而成者今人名花
以玫瑰紅紫色可以想見
竹懶草花帖曰花者草木之英陽和之滋秀也地靈不
必京洛家珍不必姚魏唐昌玉蕊后土瓊葩車騎奔
馳祇供囂競何如嫣然獨笑獻媚叢薄之間娟爾小
妍弄姿縟苔之上𤨏碎則墮珥遺鈿連翩則繁機密
絍輕黃淡碧各自炫竒短莖柔條共相倚態當夫栗
留聲沸戴勝飛低淑景乍暄綠隂匝地茗柯戰其芳
液筍版薦其鮮腴琴罷酒餘石邊林下數牡丹之落
片吸荼䕷之剰香正爾寥寥覩斯種種其為物也微
而多致雜而有章乍逢而欣若深玩而不厭羅集而
非侈每於斯時解杖頭之百蚨營籬脚之列缶硯泓
有滴灌同漢隂薰燎絶煙夢來香國蠧魚欲化胡蝶
結蚓半出蠐螬種名紛沓不用玉籖開落任時何煩
羯鼓斯亦幽人之極悰而偏賞之偉麗也昔淞陵有
馬塍翁種花自業蘇舜欽與之還往錢唐亦有西馬
塍錢氏貴戚孫姓者擅之張貞居猶能識其故址蓋
塍者田間之蹊也馬塍則蹊之廣者大都在城闉之
四隅與大道之側既不當軌又不任犁故逸老結廬
而託處焉竹嬾二十年前侍養餘暇亦與玄洲盛叟
者締園田歡叟得新異必見餉焉叟破百金之産廢
四民之業而事此其子若孫每反脣側睨而叟不顧
也余嘗因叟有句云蝶為迷香隨墮蕊蟲因餐秀罥
初芽又云菊分細種偏難養蓮是重臺未易成又云
粉豔且教低著水幽香不遣盡當風頗盡叟婆娑之
意今叟赴夜臺飯重思稻玩轉燐花不可復作余所
仰僮奚握錢懸購耳因悉書其名以督之
迎春紫白蝴蝶剪春羅剪秋羅
十樣錦石竹水木樨番菊
虞美人十姊妹線穿牡丹紫茉莉
鼓子花六月雪羊躑躅長春花
紫花蒂丁紫蘭午時花白花蒂丁
飛來鳳金雀紫牽牛白牽牛
刺䕷山丹金絲梅金絲桃
馬鞭花柳穿魚鹿葱秋葵
䕡蒿花秋海棠錦葵紫鶴
蜀葵淡竹白鶴素馨
月季水仙百合金萱
蜜萱珠子百合金絲荷葉纏枝牡丹
錦帶僧鞋菊朱蓼雞冠
五色鳳仙罌粟枸杞夜落金錢
露水菊夏菊寒菊决明
馬蘭頭天門冬麥門冬
庚午四月下旬齋居無事徐節之携吳復初山人所蓄
吐綬鳥來云此鳥復初豢之十餘年矣初由西僧籠
至復初購得二隻其一以飲酒過多醉死此鳥獨留
今神益旺羽彩鮮澤復初得其性飼之惟謹所啖榛
栗瓜子胡桃仁茭白鮮菜間與三白酒天稍暄燠不
敢多與也天啓癸甲間杭城大火延燒數十里汶上
李鶴汀作守復初適携此鳥寓西湖人士讙言鳥能
辟火藩臬郡邑長俱就視鶴汀議捐重資懸購山人
毅然不可潛携之歸吾里白苧斗室低簷焚香讀道
書朝夕與鳥相賓或經月不出灑如也昔尸鄉祝翁
養雞千百與雞作名字呼之輒來衛濟川馴鶴能令
銜書佛說劫初禽獸俱能人言與人相親後因人心
險毒機械日熾掩殺無厭故畏避藏匿漸與人隔而
情欲嗜好一不通矣中古至人避人避世未能入壁
隠樹姑引異類與之相處實此意耳節之留鳥竟去
曰少須即吐綬矣是日凡三吐綬丹翠彬蔚相錯成
文若組絍而就者垂尺餘廣半之諦視實不見梵書
夀字嘗記昔年鬻古者持示滕昌祐懸夀鳥圖畫一
鳥綠羽朱喙狀如鸚鵡頸挂絡索中有瓔珞珠璣綴
黃素一幀上書夀字似隸似篆則刻繒所成爾時心
知是宫禁邸第中所蓄如投瓊鳥銜杯馬之類非生
成物也且余詳考記載此鳥絶無夀文之說禽經曰
冠鳥性勇帶鳥性仁纓鳥性樂冠鳥若鷹是也帶鳥
若練雀是也纓鳥若綬鳥是也綬鳥名鷊亦謂之吐
綬咽下有囊如小綬五色彪炳吐有時風不吐雨不
吐有驚懼之虞亦不吐詩曰中唐有甓卭有旨鷊言
不戕賊之故中唐有甓不驚懼之故卭有旨鷊也一
名避株行必避草木慮觸其嗉亦曰真珠雞體有真
珠點文食之甚美詩謂旨鷊以此或剖其嗉無復有
綬綵矣述異記曰吐綬鳥身大如翟五色出巴東山
中毛色可愛若天晴淑景即吐綬長一尺須臾還吞
之隂滯即不吐又禽經曰頸有綵囊曰避株雉屬出
華山及巴峽中晴暘則頸出采色作囊遇樹木則避
之故曰避株華夷禽獸考曰魚復縣南山有鳥如鴝
鵒羽毛多黑雜以黃白頭頗似雉有時吐物長數寸
丹彩彪炳形色類綬因名吐綬鳥又食必畜嗉臆前
大如斗慮觸其嗉行必避草木一名避株鳥謝靈運
在會稽作山居賦曰雞鵲繡質鶷鸐綬章蓋會稽深
山中亦有此鳥也按此從無梵文夀字之說亦不言
其能辟火再考辟火之鳥凡四而吐綬不與焉山海
經曰符禺之山有鳥焉其狀如翠而赤喙其名曰鴖
可以衛火小華之山鳥多赤鷩山雞之屬胷腹洞赤
冠金皆黃頭綠尾中有赤毛光采鮮明音作蔽或作
鱉可以禦火翠山其鳥多鸓狀如鵲赤黑兩首四足
可以禦火丑陽之山有鳥焉其狀如鳥而赤足名曰
䳅鵌可以禦火若夫鷩之為冕以其文也先王以供
朝祭鶡之為冠以其闘也戰國以冠武士鵕䴊之為
飾以其麗也漢以冠嬖倖與吐綬初無涉者吐綬之
為鳥與諸負文之羽尤為雋異且翕張變化若與神
明通故人尤愛之凡吉祥喜事悉以歸之如曰綬者
禄也是宜官禄又曰綬者夀也是宜長生又以其形
質偶類山雞赤鷩而謂其能辟火皆妄語也惟復初
山人者購之以多金而不貪譽之以飾說而不信淡
然與鳥處而鳥亦安之若渾然偕生於開闢之初而
爪牙角距一無所施者是其所以常有鳥歟既籠鳥
還客又綴之說以報節之非所以使聞於山人也(右吐)
(綬鳥說)
老子中經曰百歲之人黃頭髮二百歲之人兩顴起三
百歲之人兩耳聃四百歲之人面縱理五百歲之人
方瞳子六百歲之人脅肋駢七百歲之人骨體填八
百歲之人腸為筋九百歲之人延耳生千歲之人飛
上天
大洞經云九天真人呼日為濯曜羅三天真人呼日為
圓光暎太素天中呼日為眇景皇上清真人呼日為
九曜生泰清天中仙人呼日為太明太極天中呼日
為圓明玉賢天中呼日為微玄東華真人呼日為紫
曜明亦名圓珠亦謂始暉亦謂太明亦名鬱儀
色界人化生但噉香無便利無色界人化生併無色想
乃有形長數百里而不自覺
厚地之數其下二十億萬里得潤澤潤澤下二十億萬里得
金粟澤金粟澤下二十億萬里得金剛鐵澤金剛鐵
澤下二十億萬里得水澤水澤下八十億萬里得風
澤風澤下五百二十億萬里乃天地綱維制使不䧟
者也
仙人服日月光芒者宜食竹筍鴻脯筍者日華之胎鴻
脯者月胎之羽鳥也
北斗九星其二不可見漢霍光家典衣奴名還車忽見
二星在斗中光暉非常乃拜之遂得增年六百
人三魂一曰胎光屬天喜清淨以無事恬愉為樂二曰
爽靈屬五行喜機智以擒制幹濟為樂三曰幽光屬
地喜欣合以躭溺沉滯為樂
儒者論魂魄曰魂神歸天體魄歸地則魄者骨骸耳道
家稱三魂七魄廼云魂者陽神魄者隂神不徒有其
數且有其名則魄亦無形之神矣醫亦儒之支流亦
曰肺藏魄何居
桑榆子曰身外虚空亦天也身内虚通亦天也天者虚
氣之靈
石之陽精為玉石之隂精為金神仙以金石藥二十四
品搗煉如法二十四日成八景四蕊三珠降生神丹
又煉麻腴一斛葱薤白各二觔亦如八景神丹日數
腴成入神丹更火之如前日數又寒之七日發之藥
煙變成明月珠五粒取佩之光暎天地與日月同景
五珠成復又火之如前日數寒之二十二日乃開五
珠變成三華飛剛之龍乘之以詣九晨之宫故高上
經云子乘隠龍與天無窮或取錫十觔於鐵釡熬之
半日投四蕊紫華一銖合攪之成葳蕤紫金投三銖
成懸黎綠玉取八景丹滓搗三萬杵日服一丸如小
豆許身生玉光夀同天地體香聞三十里燒一丸辟
百邪惡氣而芳香十日不絶已死未三日服一丸如
大豆許立活此等神竒變異之說世間不必定有此
事然於造化實有此理善讀異教書者亦不必存疑
信二端姑時一閱之以宕我神可也
上品光明砂出於辰錦山石之中白牙石牀之上十二
枚為一座生色如未開紅蓮花光明曜日亦有九枚
七枚五枚三枚一枚為牀座者十二枚九枚者最靈
七枚五枚生者為次每一座當中有一大珠可重十
餘兩為主君四面小者亦重八九兩亦有六七兩以
下者為臣周遶朝揖中心大者於座四面又有雜砂
一二斗相抱其玉座珠牀外揀得芙蓉頭成夜安紅
絹中光明透徹者亦入上品又有如馬牙成白浮光
明者是上品馬牙砂有如雲母片白光者是中品白
馬牙砂圓長似笋生而紅紫色者即上品紫靈砂若
是白片稜角生青光者是下品紫靈砂如交桂所出
但是座生及打石中得者形如芙蓉頭而光明者亦
入上品如顆粒成三四枚重一觔通明者為中品片
段成明徹者為下品如衡邵所出總是紫砂打破石
中得紅光者亦是下品之妙如溪砂顆粒成而通明
者伏煉餌之亦得長生留世如土砂生於土石溪砂
養於溪水之内土石相雜不中服食若得座中中心
主君砂一枚伏煉入五内則功勲便著名上丹臺更
服至七返九還自然魄煉尸滅神怡體輕永為上真
之飛仙也唐李文饒著芙蓉砂論最為精核
每行荒江斷岸遇欹樹裂石轉側望之面面各成一勢
舟行迅速不能定取不如以神存之久則有時入我
筆端此犀尖透月之理斷非粉本可傳也
子瞻雄才大略終日讀書終日談道論天下事元章終
日弄竒石古物與可亦博雅嗜古工作篆隸非區區
習繪事者祗因胷次高朗涵浸古人道趣多山川靈
秀百物之妙乘其傲兀恣肆時咸來凑其丹府有觸
即爾迸出如石中爆火豈有意取竒哉己巳臘月盡
魯孔孫猶相依不忍别去為拈此一籌相印歸而開
之或足佐椒栢供也
元僧覺隠曰吾嘗以喜氣寫蘭以怒氣寫竹蓋謂葉勢
飄舉花蕊吐舒得喜之神竹枝縱橫如矛刃錯出有
飾怒之象耳彼佛者流即金容玉毫從九品湧出者
亦觀力所就矧草木庶品乎孔孫蘭竹擅妙古人之
法已無不窺因其請益特助此世外一則語
士人以文章德藝為貴若技藝多一不如少一不唯受
役兼亦損品林君復極富畫情見與可伯時終日碌
碌徇人遂堅意禁制不為余嘗謂王摩詰玉琢才情
若非是吟得數首詩則琵琶伶人水墨畫匠而已
陶隠居年十二於渠閣法書中見郗愔黃素寫上清丹
法慨然有神仙之志大都東晉士大夫既留意筆札
又不屑為俗間書是以右軍黃庭内外景陶貞白神
仙起居法琅然照世不獨楊許喜錄上真秘㖟也
地記稱衢州常山縣石洪溪水中産石竒秀萬狀有高
不盈尺而尖銳聯數十峯高下起伏嵌空穿漏具諸
洞穴者昔年於吳山人少君處見一石僅如拳而列
十四峯二十餘洞當時不知何石今乃知其石洪也
水性欲流欲靜靜則不撓不雜塵土流則新活無淹腐
氣吾郡諸溪港極駛活城下亦清暎可愛擇其稍遠
舟楫處甕汲停貯宿昔即堪烹點其勝井泉數倍也
日者繪法荒繆展時流之製令人憒憒思嘔不如環列
大理石屏以一榻坐卧其下翻有荆關董巨之想所
謂天不足則補之人人不足則還之天亦却醨酒而
飲清泉意耳
雪詩多矣大抵襲撒鹽飛絮而廣之不則束筆為許洞
所困矣惟沈啓南有一夜江山成玉換之句玉換二
字何其竒也
洪谷子故有溪山風雨圖余嘗見王叔明所臨卷較此
尚長二尺餘而景物更有歸僧扣寺門牧兒逐墮笠
與浮鼻之牛守門之犬而此俱無之則西涯所云斷
爛收拾不獨楮素脱落印章不全而已然其筆氣渾
厚人物精采所作客舟倚樹搭蓋蓬席一婦一童子
目睛仰注如生山樵有不能不遜步者專車一節想
見偉人不可忽也
每歲蓮初透水未及葉際為驟雨所淋輒中夭余出新
意剪荷葉線縫之作兜鍪狀名曰蓮笠雨前遍覆之
良有濟也戲詠之曰欲展凌波步先為行雨裝擘羅
深覆額擁髻悄藏香莫倚傾珠蓋應同裹玉囊自憐
嬌小甚脉脉待恩光
大觀帖拓於閣本既燬之後重出御府墨蹟勾填入石
較閣帖眉高二寸有竒與諸行列語句亦多不同主
之者為蔡京前褾後題皆京筆京事業不滿人意而
書學視王著稍勝故所搨有一種雄桀之氣與潭絳
諸本懨懨學步者不同又以昏主䛕臣所鐫人不貴
尚無翻搨者所傳大抵皆當時搨本也墨池筆壘無
關平章重事烏可以人廢無妨與淳化祖刻驂乘而
行
按方衆甫汝誌汝舊有望嵩樓樓四壁皆帖石㟏嵌輶
軒至輒搨以携去人患苦之後因樓燬有司采此瘞
之馬廐者積數十年迷不知所向矣成化中廐有光
怪馬數夜驚察之是錮帖處因掘出洗刷置州吏舍
是帖竟不知誰何人所拓也至神廟壬子余謫倅汝
及見此帖凡十二石橫陳於禮房石皆紫色含潤一
石計丈許厚五六寸所刻帖東西倒行亦有零帖就
四隅凑綴者以搨多石有裂紋字皆磨泐余拊其石
極愛之戲謂汝守劉叔熙曰帖無藉於如是厚誠得
吳中巧工解其半以斵硯蓋無上材也而可得百餘
研叔熙笑以為然而莫名其為何石意伊洛瀍澗中
所潏蕩而出固嵩高之結璘乎王元美評諸處帖以
汝居上中余謂必出宋人非近代所為也余從汝携
二十餘本回無如此本裂少而完多者其先余而搨
又不知幾何歲矣
黔江帖北宋秦子明者為長沙副將買石令郡人湯正
臣父子重摹僧寳月所翻閣本法帖世所稱潭帖者
載歸壁之黔江紹聖院中此本字情墨法的係宋搨
之佳者但以曹陶齋譜系考之多有參互處如云第
一卷尾有淳化篆書三行次有楷書一行云降授供
備庫副使充東南第八副將訓練潭州諸軍潭州駐
劄秦世章家本其後又一行云湯正臣重模男仙芝靈
芝鐫第二卷至八卷尾各題長沙湯正臣重摩勒八字
却無淳化篆書及世章銜位又第八卷取卿女壻帖
第二行休字立人作二點第二卷鍾繇宣示帖内再
世榮名作榮石第九卷尾題長沙湯正臣摩勒七字
十卷題長沙人湯正臣重摹男仙芝為一行靈芝鐫
為一行今一一對之各卷尾俱止有淳化篆書三行
第二卷宣示帖内再世榮名仍是榮名非石字第八
卷休字立人似點似拖筆此不足辨矣大抵閣帖之
行至元祐中勲戚世家諸侯鎮將有餘力者競摹勒
一石以自雄快特筆意有纖肥工力有精觕楮墨有
良楛而已今人知重泉州而此本風度神采遠在泉
上安知非更在黔江本前如二王府之類耶求美臛
者適口而已何必沅江九肋哉余亡友吳伯徵博雅
善鑒平生寳愛此帖殁以遺其子七郎清臣清臣醇
謹好學篤意書法者也帖十卷亡二卷查係大令藉
令唐文皇操衡則嚴家餓隸可無惜其逋竄矣一笑
宋仲温書法急就勁利古雅髣髴鐘鼎溢為繪事唯寫
細竹嘗見其作雞栖石叢篠一幅題語極自滿意有
藝成不覺自斂手之句蓋謂不可復得也吳仲圭濃
隂辣幹平生不知狼藉墨瀋幾斛而亦有岡石小竹
一方幅森森别有風致其自題云野竹絶可愛枝葉
扶疎有真態生平素守遠荆榛走壁懸崖穿石罅虚
心抱節山之阿清風白雨聊婆娑長梢千尺將如何
渭川淇澳風煙多老梅戲墨元用以為如何
葛稚川之隸黃野人肉身住羅浮山至今人有見之者
赤身無衣紺毛覆體一日醉書一詩於石壁云雲意
不知滄海春光欲上翠微人間一墮千劫猶愛梅花
未歸
陶隠居父貞寳家貧以寫經為業書類蕭思話羊欣一
紙價四十以故隠居五六歲即解書而性好仙宗遍
索楊許二真手蹟而次第之以成真誥凡道術種種
世未有不源而波浪橫溢者也
嚴州烏石寺在高山之上有岳武穆王飛張循王俊劉
太尉光世題名劉不能書令侍兒意真代書張尭臣
題詩云諸老凋零極可哀尚留名姓壓崔嵬劉郎可
是疎文墨幾點胭脂涴綠苔偶有持中興四帥像來
閱者惟剰一韓蘄王世忠而劉貎更修偉且視諸公
皆其後進是以落落倨岸其命侍女代書未必不能
書直偃蹇耳
皇甫湜韓門弟子而不善作詩往往詰屈至不可讀故
退之有詩云皇甫作詩止睡昏辭誇出真遂上焚要
余和贈怪又煩雖欲悔舌不可捫言其語怪而又好
譏罵也又白樂天哭皇甫七郎中詩云志業過玄晏
詞華似禰衡多才非福祿薄命是聰明不得人間夀
空留身後名涉江文一首便可敵公卿其題浯溪石
間為元結詩云次山有文章可惋只在碎然長於指
叙約結多餘態心語適相應出句多分外於諸作者
間拔戟成一隊中行雖富劇粹美君可蓋子昂感遇
佳未若君雅裁退之全而神上與千載對李杜材海
翻高下非可槩文於一氣間為物莫與大先王路不
荒豈不仰吾輩石屏立衙衙溪口揚素瀨我思何人
知徙倚如有待味其語意蓋衡量唐人文章而詞亦
有氣岸稜峭非苟作者洪容齋以為風味無可采非
也
皇甫松湜之子也作醉鄉日月三卷有云凡酒以色清
味重為聖色如金而苦醇者為賢色黑酸醨者為愚
以家醪糯釀醉人者為中人以巷醪粟釀醉人者為
小人
李頻與方干同里師事干姚合以女妻之大歴中猶未
知名常從縣令穆君遊靈棲洞幽勝盤礴穆愛之微
吟曰一徑入雙厓初疑有幾家行窮人不見坐久日
空斜而下句不屬頻曰予得之矣因云石上生靈草
泉中漾落花終須結茅屋向此學煙霞穆大加賞名
遂振
嚴州分水縣天尊巖産茶最芳辣宋時以充貢桐廬酒
味清美名灑落泉乃嚴瀨水所釀青溪山中生蜜栗
子形如蚌外甚堅内有金星食之能制五金之毒服
丹者所須也
樂苑曰柘枝曲羽調也屈柘枝商調也此舞因曲為名
用二女童帽施金鈴抃轉有聲其來也於二蓮花中
藏花拆而後見對舞實舞中雅妙者也沈亞之盧肇
俱有柘枝賦沈賦云昔神祖之克戎遂以玉笛按之非天
樂也曲名霓裳羽衣後傳於樂部盧賦曰古也郅支
之技今也柘枝之名此可見柘枝之名本由郅支來
也
荆門之上有硤州在唐改為峽而印文則為陜州元豐
中郎官何洵直建言峽與陜相亂請改鑄印文從山
事下少府監而監丞歐陽發言湖北之陜州從阜從
夾(從兩人)陜西之陜州從阜從夾(從兩入)偏旁不同本不
相亂改之恐天下謂少府監官皆不識字當時朝議
是發而卒從洵直之言易印蓋謂大吏操柄者皆伏
獵侍郎也
沛縣儒學大門嵌壁有東坡竹二枝跋云先生與叔祖
山陽掾暨先大夫同榜雅契熙寧中守彭門叔祖通
直赴約射堂晏談旬餘一日戲寫卭竹二枝且曰觀
此如何叔祖曰此如學士立身許國勁挺不移又其
疎枝結葉則如學士馭事愛民閒密以濟先生笑曰
公精鑒也卷而贈之於今四十餘年矣乃刻石以傳
久云宣和辛丑冬至日朝奉郎通判澤州時敦題梁
溪漫叟時道安立石
皇甫松賦語云書抽虎僕虎僕者小獸狀似狸善緣樹
皮毛斑蔚如豹取其尾毳縛筆最徤即九節狸也
廣州經藏樓閣有佛頂首楞嚴經乃唐相房融筆授番
僧所譯者宋紹興間薌林居士向子諲初寮王安中
及向浯蔣燦李憀劉岑吳說顔博文是觀道人共書
之姓名具見於經卷之首又有大硯刻云大唐神龍
改元七月七日有天竺僧般剌密諦自廣出譯經回
示此硯驗之乃灘哥石也其堅實可愛置几案間如
厚重君子因識於後以永其傳前諫正大夫中書門
下平章事房融書其後長樂林衢有詩云開池曾記
虞翻苑列樹今存建德門無客不觀丞相硯有人曾
悟祖師幡舊煎訶子泉猶冽新種菩提葉又繁無奈
益州經卷好千年金縷未消痕
古人極留意於紙素不得佳紙不書得佳紙必書不令
虚棄此如壯士遇好矛槊雖百忙亦必挺舞一回也
嘗見黃山谷書謝陳適用惠送南雄紙歌云廬陵政
事無全牛恐是漢時陳太丘書記姓名不肯學得紙
無異夏得裘琢詩包紙送贈我自狀明月非暗投詩
句縱橫剪宫錦惜無阿買書銀鈎蠻溪剡藤卷盈百
側釐羞滑繭羞白想當鳴杵砧面平桄榔葉風溪水
碧千里鵝毛意不輕瘴衣腥膩北歸客君侯謙光不
自供胡不贈世文章伯一涔之水容牛蹄識字有數
我自知小時雙鈎學楷法翻令兒子憎家雞雖然嘉
惠敢虚辱煑泥續尾成大軸寫心與君心莫傳平生
落魄不問天樽前花底幸好戲為君絶筆謝風煙已
無商頌猗那手請讀南華内外篇
余得蜀僧石碌研名峨眉雪卵客云古未有以卵名硯
者余曰有之梅聖俞集云劉涇州以所得李士衡觀
察家蟾蜍硯其下刻云天寳八年冬端州刺史李元
得靈卵石造示劉原甫方與飲辨云天寳稱載此稱
年偽也遂作詩予與江隣幾諸君和之云硯如刳蟇
腹如月又若剖瓢萌強發鐫題天寳年造之刺史李
元傳自越刳蟇剖瓢我莫分稱載作年初辨君君雖
能辨猶曰寳寳兹偽物我何云仰天大笑飲君酒硯
真硯偽休開口願封藤匣還與侯請共江翁獨持守
客携示沈石田寫生二卷其一最妙乃晚年率意神化
之筆所作蝦蟹魚螺與葵萱諸種皆粗筆淡瀋一揮
而就而生氣奕奕如覩末又掃一驢蹄踠皆一筆曲
折起止可數真絶品也翁亦自以為不可復得題一
絶云我於蠢動兼生植弄筆偏能竊化機明日小忩
孤坐處春風滿面此心微蓋自言其用思入微而以
神取之之妙也
定武稧帖余見程季白所藏一本與余所購可稱雙璧
今又獲覩一本云是五字未鑱損本筆意亦在而墨
色稍昏或炫飾無知者過於礲治令糜爛以示舊而
反益其疾耳諸跋亦可采以參互評㩁也
蘭亭叙出定武者凡三本其一宋景文帥是邦實慶
歴之歲得於李學究所謂玉石本傳為陳僧法極字
智永所橅逮薛師正來牧其子紹彭刊本易去宣和
中紹彭之弟嗣昌帥長安有旨取石置睿思殿嘗以
墨本分賜近臣即此本也其二紹彭所橅有鋒鍔字
差大亦亂真往往目為舊本也其三修城得於役夫
自崇山字中上下斷頗瘦勁後歸章伯可之家伯可
嘗題後云岐陽石鼔俱載以北宋元功頃從使北庭聞
在所謂中京者因併記之今觀右文所藏真第一本
宜保持淳熙十三年六月八日右北平榮芑跋
桑世昌澤卿蘭亭考定武稧序李學究殁於妓家時
定帥宋景文以入官庫此真本也名玉石本薛師正
帥定武其子紹彭别刻置公寢師正數日乃悟曰頗
瘦此瘦本也紹彭又刻肥本遂缺真本湍流𢃄暎天
五字易之以歸謂之公庫本真本則名五字損本公
庫本宣和中入内府繹曾見定武多矣唯鮮于伯機
郎中趙子昂學士二家本叙字波脚作螳螂肚形趙
本墨色頗晦鮮于本膠礬得所最為精妙欣字脚作
九轉折餘所見皆肥瘦本耳侍御王公得此真玉石
本有紹興希世印淳化榮芑跋右丞東平性齋馬公
喬饒州仲山校書井西王公之子慶皆今代絶識印
誌唯謹此本由會稽王修竹監簿所入東平王朋益
廉訪家今歸侍御王公矣稧序百世竒寳凡歸三王
皆鉅人青氊所還豈偶然哉叙字波脚與鮮于趙氏
本正同而五字未缺尤為可貴至元六年後庚辰陳
繹曾書
會稽晉名山中有千世寳所以臨池波歴歴照穹昊
流傳長安道老僧惕如𢷬昭陵雲霧深玉匣失所保
周成顧命篇垂戈列經誥至今天下人欲觀何由討
幸然定武石難容以智造宋家幾播遷惜哉迹如掃
眼明偶相遇精神更美好五字未曾缺纔出紹彭早
黃庭亦不存瘞鶴殊渺渺摩挲憶真者鬚髮空自皓
(王士熙)
平生右軍書固自歴代寳永和修稧事醉筆落晴昊
粉蠟冰一方蘭膏玉萬擣繭紙化飛埃摹搨貽永保
相傳金錫帖貴比漆書誥多事桑澤卿雌黃費探討
巧偷竟沉淪肥瘦異鐫造化身遂千億濁俗不可掃
昭代二王家玉匣尚精好東山賢相君購之苦不蚤
寳氣白虹蜿逸思青雲渺想像清閟堂玉石光皓皓
(門下士陳繹曾)
六研齋二筆卷三
