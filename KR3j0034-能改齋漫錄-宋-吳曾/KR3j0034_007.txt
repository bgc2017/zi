能改齋漫錄卷七
宋吳曾撰
事實
摩頂致踵
孟子摩頂放踵蓋放字恐誤也或是致字致放字相類
見李善文選注
腹腴
杜子美徧勸腹腴愧年少本禮記冬右腴夏右鰭鄭氏
曰腴腹下也前漢九州膏腴師古曰腹下肥曰腴
鍊師練師
杜子美憶昔行更訪衡陽董鍊師南遊早鼓瀟湘柂鍊
師當是衡山道士耳取鍊形之意故道家有靈寳五鍊
經按後魏李順興乍愚乍智人莫識之其言未來事時
有中者常冠道士冠時人有憶者輒至其家號為李鍊
師後有張鍊師亦不知其名字好言未然之事世人以
張類順亦呼為張鍊師見本傳然則稱道士而以鍊師
其來久矣不始於唐也李白有贈嵩山焦鍊師詩序云
嵩丘神人焦鍊師者不知何許婦人也司空表聖亦有
送張鍊師還娥眉山詩皇甫冉亦有少室山韋鍊師昇
仙歌鮑溶亦有宿青牛谷梁鍊師仙居詩按唐六典云
道士修行其德高思精謂之練師乃知練師之名其來
甚久但練字從系
麻鞵見天子
王叡炙轂子云夏商以草為屩左氏曰菲屨也至周以
麻為之謂之麻鞵貴賤通著晉永嘉中以絲為之宫中
妃嬪皆著故杜子美述懷詩云麻鞵見天子衣袖露兩
肘
浮雲蔽日
潘子眞詩話曰摠為浮雲能蔽日長安不見使人愁李
太白詩也陸賈新語曰邪臣蔽賢猶浮雲之障白日也
白用此予按史記龜策列傳亦云日月之明而時蔽於
浮雲
桑蔭不徙
唐尉遲敬德贊曰敬德之來太宗以赤心付之桑蔭不
徙而大功立按戰國策馮忌對趙王曰堯見舜於草茅
之中席隴畝而廕庇桑隂移而授天下又劉子曰堯之
知舜不違桑隂袁孝政注云堯嘗舉舜於服繹之隂與
舜語於桑樹下樹隂不移堯即知舜
賑濟振濟
顔師古匡謬正俗曰賑濟當用振字說文曰振舉也救
也諸史籍所云振給振貸振業者其義皆同盡當為振
字今人之作文書者以其事涉貨財改振為賑按說文
解字云富也左氏魏都賦曰白藏之藏富有無隄同賑
大内控引世資此則訓不相干何得混雜諸云振給振
貸者並以饑饉窮厄將就困斃故舉救之使得存立耳
寧有富事乎以上皆顔說予以顔說甚當但未有據按
春秋傳文公十六年楚人出師自廬以往振廪同食注
云廬今襄陽中廬縣也振發廩倉也同食上下無異饌
也然則振濟當以左氏為據今字書止云賑言其富蓋
言於利能不失時則可以致富矣漢汲黯傳發河内倉
粟以振貧民亦作此振字
東邊日下終無雨闕上封書合有碑
潘子眞詩話記張文潛詩云東邊日下終無雨闕上封
書合有碑東邊日出西邊雨道是無晴却有晴此劉禹
錫竹枝歌也别後長相思頓書千丈闕題碑無罷時此
宋華山畿詞也事見匠智古今樂錄予又以為文潛兼
取宋讀曲歌詞耳打壊木棲牀誰能坐相思三更書石
闕憶子夜啼碑梁元帝金樂歌亦云石闕題書字
野鴛鴦
杜子美豔曲云使君自有婦莫學野鴛鴦古樂府夜黃
倚歌云湖中百種鳥半䳄半是雄鴛鴦逐野鴨恐畏不
成雙豈非用此耶
魚收亥日
豫章古漁父詩云魚收亥日妻到市醉卧水痕船信風
嘗以未知亥日事讀張籍江南曲云江村亥日長為市
落帆度橋來浦裏乃知籍亦用此然尚未知出處後得
館中本李淳風易鏡占漁獵勝負篇云取魚卦宜二水
又云取魚宜見水忌土蓋亥子屬水乃知魚收亥日所
自
魚龍夜鳥鼠秋
杜子美秦州雜詩水落魚龍夜山空鳥鼠秋元注曰秦
有魚龍川鳥鼠谷名也禹貢所謂鳥鼠同穴杜田補遺
曰太平御覽載關中諸水云水經注曰有一水出天水
縣西山人謂小隴山其水出五色魚俗以為龍而莫敢
捕謂是水為魚龍水又爾雅釋鳥云鳥鼠同穴其鳥為
鵌其鼠為鼵郭璞注云鼵如人家鼠而短尾鵌似鵽而
小黃黑色穴入地三四尺鼠在内鳥在外今在隴西首
陽縣鳥鼠同穴山中以上皆杜說予按倦游雜錄云隴
西地名魚龍出石魚掘地取石破而得之多鯽洎鰍亦
有數尾相隨者如以漆描畫鱗鬛肖眞燒之尚作魚腥
魚龍古之陂澤也豈非魚生其中山頽塞漸久而土凝
為石故破之有魚形今衡州有石魚無異隴州者杜甫
詩有水落魚龍夜山空鳥鼠秋正謂隴州也然則倦游
所載果是否予又按酈氏水經曰魚龍以秋日為夜且
龍秋分而降則蟄寢於淵疑杜詩或用是今備載於此
以俟識者
茂才英俊英雄
西漢自武帝始下詔舉茂才異等可為將相應劭曰舊
言秀才避光武諱稱茂才然漢以後所舉者皆稱秀不
復稱茂矣唐孔穎達嘗引辨名記云倍人曰茂十人曰
選倍選曰雋千人曰英倍英曰賢萬人曰傑倍傑曰聖
而魏劉邵人物志英雄第八卷云草木之精秀者為英
獸之羣特者為雄故人之文武茂異者取名於此是故
聰明秀出謂之英膽氣過人謂之雄
藉口藉手
藉手本俗語然亦本於藉口東坡跋邢敦夫賦云斯亦
足以藉手見古人矣按左傳成公二年曰若苟有以藉
口而復於寡君君之惠也杜預注云藉薦復白也孔穎
達曰禮承玉之物名為繅藉藉是承薦之言故為薦也
復者報命於君故為白也言無物則空口以為報少有
所得則與口為藉故曰藉口服虔云今河南俗語治生
求利少有所得皆言可用藉手矣然左氏襄公十一年
云苟有以藉手則知非俗語也其來久矣
黃鳥
杜詩轉枝黃鳥近泛渚白鷗輕蓋用齊虞炎玉階怨云
紫藤拂花樹黃鳥度青枝
弱枝棗朱仲李
王彦輔麈史云李善注文選於潘岳閒居賦周文弱枝
之棗房陵朱仲之李善以為未詳彦輔以出王子年拾
遺記曰北極有岐峯之隂多棗樹百尋其枝莖皆空其
實長尺核細而柔百歲一實夫以岐乃周文所居又棗
枝莖皆虛核細而柔任昉述異志曰房陵定山有朱仲
李園三十六所李尤果賦云三十六園朱李是也以上
皆王說予按王子年本傳子年隱於東陽石季龍之末
遷於倒獸山苻堅累召不起以晉史考之石季龍始以
成帝咸康元年僭位至廢帝太和六年死潘岳事西晉
孝武帝及惠帝朝遷給事黃門侍郎其作閒居賦乃其
時也然則子年所作拾遺記岳未及見必矣而彦輔以
為用其事何耶以予觀之岳所用周文棗事雖與子年
所載同第恐又出他書不只見於拾遺記耳不然豈有
未為拾遺記數十年前而斥之以用其事耶予後讀西
京雜記云初修上林苑羣臣遠方各獻名果異木棗有
七種其一弱枝棗予意岳用此
東方朔為歲星
杜子美贈鄭十八詩禰衡實恐遭江夏方朔虛傳是歲
星舊注曰俗謂東方朔為太白星非也予按班固漢武
故事并西京雜記並云東方朔死上疑問西王母使者
使者曰朔是木帝精為歲星下遊人中以觀天下非陛
下臣也故夏侯孝若畫贊云神變造化靈為星辰
俾倪女牆
春秋左氏傳宣公十二年守陴者皆哭杜預注曰陴城
上俾倪皆哭所以告楚窮也孔穎達曰陴城上小牆俾
倪者看視之名廣雅云陴俾倪女牆也釋名云城上垣
曰陴於其孔中俾倪非常亦言陴益也助城之高也後
世用俾倪皆轉作睥睨梁王筠和新渝侯巡城詩云罘
罳分曉色睥睨連秋霧故杜子美詩云連連睥睨侵又
南極詩云睥睨登哀柝矛弧照夕曛唐雍陶河隂新城
亦云河池暗與溝堘合山色遥將睥睨連徐敬業登瑯
琊城云登陴起遐望莊子雖逢蒙不能睥睨
陴堞俾倪短牆短垣女牆
春秋左氏傳襄公六年晏弱圍萊堙之環城傅於堞注
云堞女牆也又二十五年吳子門於巢巢牛臣隱於短
牆以射之二十七年盧蒲嫳攻崔氏崔氏堞其宫而守
之注曰堞短牆也陴堞俾倪短牆短垣女牆皆一物也
說文云堞城上女垣也廣雅云陴俾倪女牆也釋名曰
女牆言其卑小比之於城如女子之於丈夫也故杜子
美上白帝城詩城峻隨天壁樓高更女牆劉長卿登餘
干古縣城云官舍巳空秋草綠女牆猶在夜烏啼劉禹
錫詩云夜深猶過女牆來韓億故鄉詩云塞雁已侵池
籞宿宫鵶猶戀女牆啼此學長卿也
不夜城
解道康齊地記曰齊有不夜城蓋古者有日夜出見於
東萊故萊子立此城以不夜為名方悟杜詩無風雲出
塞不夜月臨關之句又見前漢地理志顔師古注
山魈一足
廣異記云山魈嶺南皆有一足反踵手足皆三指雄曰
山丈雌曰山姑夜叫人門雄求金繒雌求脂粉故杜有
懷台州鄭司戶詩云山鬼獨一脚腹蛇長如樹
眼有五輪
東坡贈眼醫王生彦若詩云吾於五輪間蕩蕩見空曲
按龍樹王菩薩眼論有五輪血風氣水肉五輪應五臟
也
玉粒
王子年拾遺記員嶠之山名環邱上有方湖千里多大
鵠高一丈羣飛於湖際銜採不周之粟於環邱之上粟
生穟高五丈其粒皎然如玉也故杜茅堂檢校收稻詩
云紅鮮終日有玉粒未吾慳又云玉粒定晨炊紅鮮似
霞散
玉盤
梁沈約應詔詠棃詩云摧折非所恡但令入玉盤又梁
簡文朱櫻詩云巳麗金釵瓜仍美玉盤橘故杜子美嚴
公枉駕詩云竹裏行廚洗玉盤何遜輕薄篇亦云象牀
沓繡被玉盤傳綺食
滄洲趣
謝元暉之宣城出新林浦向版橋詩云既歡懷祿情復
協滄洲趣李善注曰揚雄檄靈賦云世有黃公者起於
滄洲怡神養性與道浮游方悟杜子美劉少府山水障
歌聞君掃却赤縣圖乘興遣畫滄洲趣
弈棋
孟子曰弈秋通國之善弈者也趙岐注曰弈博也或曰
圍棋論語曰不有博弈者乎又注云有人名秋據趙氏
注以博弈兼論是未曉其義也予按春秋襄公二十五
年左氏傳太叔文子曰今甯子視君不如弈棋其何以
免乎弈者舉棋不定不勝其耦而况置君而弗定乎杜
預注曰弈圍棋也揚雄方言曰圍棋謂之弈自關東齊
魯之間皆謂弈故說文弈從廾言竦兩手而執之棋者
所執之子也弈者舉棋不定不勝其耦謂舉子下之不
定則不勝其耦是棋為子也以子圍而相殺故揚雄杜
預云圍棋
無射大鐘
魏收集有聘遊賦其曰珍是淫器無射高懸者人多不
解蓋收仕東魏嘗聘蕭梁作此賦耳按周語景王二十
三年鑄大鐘名無射伶州鳩諫之而不聽者也秦滅周
其鐘徙於長安歴漢魏晉常在長安及劉裕滅姚泓又
移於江東歴宋齊梁陳其鐘猶在故收賦得而載之及
開皇九年平陳又遷於西京置太常寺至十五年敕毁
之隋志不言其詳惟高祖紀云十一年春正月丁酉以
平陳所得古器多為妖變悉命毁之
丹書鐵契
漢高祖紀曰丹書鐵契金匱石室藏之宗廟功臣表云
於是申以丹書之信重以白馬之盟無注解予按春秋
襄公二十三年左傳曰初斐豹隷也著於丹書杜預注
曰蓋犯罪没為官奴以丹書其罪孔穎達正義曰近世
魏律緣坐配没為工樂雜戶者皆用赤紙為籍其卷以
鉛為軸此亦古人丹書之遺法
掌上纖腰
陳江摠怨謌行云新梅嫩柳未障羞情去恩移那可留
團扇篋中言不分纖腰掌上詎勝愁按梁羊侃性豪侈
有彈箏人陸大喜著鹿角爪長七寸儛人張淨婉腰圍
一尺六寸時人咸推能掌上儛
掎摭
韓退之石鼓歌曰孔子西行不到秦掎摭星宿遺羲娥
洪慶善辨之曰上音竒下之石切來俊臣掎摭諸武予
以退之非用此按文選曹子建與楊德祖書曰劉季緒
才不逮於作者而好詆訶文章掎摭利病李善引說文
曰掎偏引也張銑注曰掎偏摭拾上居綺切下之石切
言偏拾人善惡蓋退之所用實本此也然掎一字子建
蓋用左氏襄十四年諸戎掎之杜預注曰掎其足也陸
音居綺切又前漢書班彪𫝊曰昔秦失其鹿劉氏逐而
掎之師古注曰掎偏持其足也音居蟻反皆作側音洪
氏音竒非是
短褐裋褕
韓退之馬厭穀曰馬厭穀兮士不厭糠籺土被文繡兮
士無裋褐洪慶善辨曰按列子云衣則裋褐食則粢糲
音義引方言裋複襦許慎注淮南子云楚人謂袍為裋
說文云粗衣又敝布襦也又襜褕短者謂之裋褕荀子
作豎褐注云童豎之褐漢書云裋褐不全注云裋童豎
所著布長襦也褐毛布之衣也杜子美云賜浴皆長纓
與宴非短褐及短褐風霜入還丹日月遲皆作長短之
短蓋襜褕短者謂之裋褕則短義亦通抑古書自有作
短褐者予未之見也以上皆洪說予按文選班彪王命
論曰思有短褐之襲擔石之蓄張銑注曰短褐麤衣也
韋昭曰短為裋裋襦也毛布曰褐李善注曰短丁管切
退之與子美皆熟文選李善既以短為丁管切而韋昭
又以短為裋則短褐之為長短之短自有明據蓋慶善
偶忘文選耳今彪傳皆作裋褐惟選不然䄈音常恕切
虚牝
韓退之贈崔立之詩云可憐無補費精神有似黃金擲
虚牝洪慶善曰牝谿谷也古詩云哀壑叩虛牝予按古
詩之意虛牝當是壑中之窟穴耳所以老子曰玄牝之
門是為天地之根然大戴禮以邱陵為牡谿谷為牝洪
蓋取大戴之意耳
么麽
韓退之寄崔立之詩云乃令千里鯨么麽微螽斯洪慶
善曰麽云果切么麽細小貌班彪曰么麽不及數子予
按通俗文曰不長曰么細小曰麽莫可切然洪以細小
兼論么麽非矣鶡冠子曰無道之君任用么麽動則煩
濁有道之君任用雄傑動則明白
麥秀蔪兮麥秀漸漸
李善注枚乘七發曰麥秀蔪兮雉朝飛引宋玉笛賦云
麥秀蔪兮鳥華翼非也予按尚書大傳曰微子將朝周
過殷之故墟見麥秀之蔪蔪禾黍之蠅蠅也曰此故父
母之國云云謂之麥秀歌歌云麥秀漸漸兮禾黍油油
彼狡童兮不我好仇蓋宋玉笛賦亦本此耳蔪埤蒼曰
麥芒也而大傳序與歌蔪漸二字不同何也蔪五臣音
子兼切李善音慈斂切蠅油序歌二字亦不同
扂楔
韓退之進學解楔字增廣韓集注曰楔音屑杙也予曰
非也此蓋從韻略所注按陸德明音義是古黠反爾雅
曰棖謂之楔疏曰棖者門兩旁長木一名楔李巡曰棖
謂梱上兩旁木禮記玉藻云君入門士介拂棖鄭氏注
曰棖門楔也凡退之所言八物各見於禮記爾雅惟扂
一字無之爾雅宫室類雖言坫端止謂堂角端而非扂
也予按齊顔之推家訓載古樂府歌百里奚詞曰百里
奚五羊皮憶别時烹伏雌吹扊扅今日富貴忘我為引
蔡邕月令章句曰鍵關牡也所以止扉或謂之剡移然
則當時貧困并以門牡木作薪炊耳聲類作扊又或作
扂然則扂者關牡耳所以退之配以椳闑楔皆門所用
也前注以楔為杙非也蓋杙者橛也橛者闑也退之不
應重用橛義
功謝蕭規慙漢第恩從隗始詫燕臺
西清詩話記熙寧初張侍郎掞以二府成詩賀王文公
公和曰功謝蕭規慙漢第恩從隗始詫燕臺示陸農師
曰蕭規曹隨高帝論功蕭何第一皆摭故實而請從隗
始初無恩字公笑曰子善問也韓退之鬭雞聯句感恩
慙隗始若無據豈當對功字耶乃知前人以用事一字
偏枯為倒置眉目返易衣裳蓋慎之如此以上皆西清
說予嘗以此論近誣蓋荆公用蕭何事乃漢嘗賜蕭何
等北闕大第今二府成乃切題若以蕭何功第一則次
第之第非第宅之第或又牽彊云借第以對臺唐人有
此格此蓋不知漢嘗賜第事故作此語耳所恨未知正
出處只具於唐李郢詩注郢有奉陪裴相公重陽日游
安樂池亭詩云絳霄輕靄翊三台嵇阮襟情管樂才蓮
沼昔為王儉府菊籬今作孟嘉臺寧知北闕元勲在却
引東山舊客來自笑吐茵還酩酊日斜空從絳衣迴郢
於第五句下注云漢賜蕭何等北闕大第以郢猶能知
之孰謂荆公捨此而反舉第一之事為對耶況荆公上
曾魯公詩云且開京洛蕭何第未泛江湖范蠡船以此
證之則非用第一之第甚明
吹扊扅
齊顔之推謂百里奚歌吹扊扅吹當作炊煑之炊以門
牡木作薪炊耳予謂作吹其義亦通扊扅作薪以為火
則有吹之義漢書趙氏無吹火焉木玄虛海賦曰熺炭
重燔吹炯九泉李善曰吹猶然也炯光也言火之光下
照九泉
疏鑿
郭璞江賦曰巴東之峽夏后疏鑿乃悟杜子美禹廟詩
早知乘四載疏鑿控三巴所本
梢雲
吳都賦梢雲無以踰嶰谷弗能連謂竹也故五臣注曰
言雖梢雲之高亦不能踰也李善引漢書天文志曰見
梢雲其說梢如樹也予讀韓退之詩梢梢新月偃嘗疑
梢字乃知梢月亦如梢雲也更俟識者訂之
饕餮
顔之推云眉毫不如耳毫耳毫不如項絛項絛不如老
饕此言老人雖有壽相不如善飲食也故東坡老饕賦
蓋本諸此然左氏傳縉雲氏有不才子貪於飲食冒於
貨賄天下之民以比三凶謂之饕餮杜預注曰貪財為
饕貪食為餮何耶無乃與東坡之說牾耶予又按漢服
虔引神異經云饕餮獸名身如羊人面目在腋下食人
然則饕餮均能食人且字皆從食雖不以財食分别亦
可矣惟離騷經衆皆競進以貪婪兮憑不厭乎求索王
逸注云愛財曰貪愛食曰婪蓋此二字或可分别以貪
字從貝故耳
跋扈畔換
後漢梁冀跋扈將軍跋扈字見詩註毛詩曰無然畔換
鄭康成曰畔換猶拔扈也拔與跋字通故西京賦睢盱
拔扈前世學者未有不讀箋注自本朝罷聲律而後學
者不復知有箋注矣故文字時有不能知其來處畔換
今本詩皆作畔援班固高帝紀贊曰項氏畔換韋昭曰
跋扈也
彎碕臨硎
王荆公彎碕詩云石梁茅屋有彎碕流水濺濺度兩陂
晴日煖風生麥氣綠隂幽草勝花時按左太沖吳都賦
左稱彎碕右號臨硎此言建業離宫也故李善注曰彎
碕臨硎閽闥名李周翰注曰彎碕臨硎皆險峻也二注
不同何耶
明駞
洪駒父詩話云古樂府願得明駞歸故鄉今本明作鳴
非是酉陽雜俎謂世傳明駞千里脚謂駞卧屈足腹不
著地而漏明最能遠行以上皆洪說予按朝野僉載云
後魏文帝定四大姓李氏恐不入四姓李氏夜乘明駞
至洛時四姓定訖故人謂駞李氏明駞事又見此乃知
駒父偶忘此事
皮丹漆
杜詩田父嗟膠漆為潼關棄甲也左傳縱其有皮丹漆
若何
擅一壑之美
晉陸雲逸民賦曰富貴者是人之所欲而古之逸民輕
天下細萬物而欲專一邱之懽擅一壑之美豈不以身
重於宇宙而恬貴於芬華哉荆公詩我亦暮年專一壑
忽逢車馬便驚猜蓋用此
媒糵媒蝎
葉少藴云漢書司馬遷救李陵之言曰全軀保妻子之
臣從而媒蘖其短孟康注媒酒教糵麴謂釀成其罪蓋
齊人名麴餅為媒宋景文好造語於唐新史記程元振
惡李光弼乃言媒蝎以疑之不知其别有據耶抑自為
之也春秋外傳有云雖蝎譖焉避之者蝎音曷木蠧也
言譖由中出如蠧然或謂取諸此然亦竒矣以上皆葉
語予按唐書宦官列傳又云如媒而成如蝎之蠧審此
則景文果用此也然少藴所援春秋乃國語
櫓或作樐
干櫓字復古編以櫓字或作樐賈誼過秦論伏屍百萬
流血漂鹵乃知古樐字無木後人增之耳故文選孔璋
檄吳將校部曲文引伏屍千萬流血漂樐止作從木與
史記前漢過秦論鹵字不同通典用鹵簿則戟楯在外
刀楯在内以此知鹵乃干櫓之櫓無可疑者其曰簿者
籍記之稱也後漢志曰乘輿大駕公卿奉引太僕卿大
將軍參乘屬車八十一乘備千乘萬騎西都行祠天郊
甘泉備之官有其注名曰甘泉鹵簿蓋鹵簿始於武帝
其稱曰官有其注則其為籍記干櫓之稱又可知也應
劭亦有漢官鹵簿圖韋昭曰樐大楯蘇鶚演義以鹵者
鼓也簿者部也臆說無取
蜘蛛蝴蝶占喜
歐陽文忠公詩云拂面蜘蛛占喜事入簾蝴蝶報佳人
自注云李賀詩東家蝴蝶西家飛白騎少年今日歸賀
蓋用李淳風占怪書云蛺蝶忽入人宅舍及帳幕内者
主行人即返又云生貴子吉
鳥自呼名
東坡詩云花因識面嘗含笑鳥不知名時自呼按北山
經蔓聯之山有鳥焉羣居而朋飛其毛如雌雉名曰交
鳥而其名自呼食之巳風
雙賜筆
杜子美詩云合分雙賜筆按漢官儀尚書令僕丞郎月
給赤管大筆一雙篆題曰比工作楷
醉如泥
後漢周澤時人為之語曰生世不諧作太常妻一歲三
百六十日三百五十九日齋一日不齋醉如泥按稗官
小說南海有蟲無骨名曰泥在水中則活失水則醉如
一堆泥然
行蛇入古桐
賈浪仙主長江簿有題長江詩云歸吏封宵鑰行蛇入
古桐桐在縣廳前大觀中縣令胡同老惡其枯枿斫去
其不好事如此
畫角鷹
杜子美賦姜楚公畫角鷹本綿州司錄廳照屏皇祐中
任是官者竊去易以他畫
花梁畫早梅
前輩詩不苟作也如崔櫓梅詩云初開巳入雕梁畫未
落先愁玉笛吹人徒知下句取古樂府有落梅花曲殊
不知上句亦用隂鏗其新成安樂宫詩云砌石披新錦
花梁畫早梅
畫紙為棋局敲針作釣鉤
杜子美詩云老妻畫紙為棋局出東晉李秀四維賦曰
四維戲者衞尉摯侯所造也畫紙為局截木為棋又詩
云稚子敲針作釣鉤出楚辭曰以直針而為鉤維何魚
之能得
麗人行
梁沈約有麗人賦略曰狹斜才女銅街麗人亭亭似月
嬿婉如春故杜子美有麗人行
穠李落梅
蘇味道上元詩遊妓皆穠李行歌盡落梅上句取梁蕭
子顯美人篇曰繁穠既為李照水亦成蓮下句取樂府
落梅花曲
笑林
祕閣有古笑林十卷晉孫楚笑賦曰信天下之笑林調
謔之具觀笑林本此
雨絶天
梁張率長相思詩曰長相思久離别美人之遠如雨絶
獨延佇心中結蓋用晉潘岳哀詩云漼若葉落樹邈若
雨絶天郭璞詩云君若秋日雲妾似突中烟高下理自
殊一乖雨絶天汪彦章表云生平戅直不隨世俗於雷
同歲晩棲遲乃望君門而雨絶
書來訪死生
陳後山别張芸叟詩云此别時須問死生孰知詩律解
窮人韓子蒼送張右司詩云遥知此别常乖隔莫惜書
來訪死生或者謂用柳子厚與王參元書云因人南來
致書訪死生非也蓋本出梁王僧孺送商何兩記室詩
儻有還書便一言訪死生
腕將脱矣
齊任昉集有小桂郡刺史鄧阿魯記云時京師臺閣文
帙遭火無遺詔郡國悉上民間所藏阿魯為郡小吏差
送圖籍至京奏乞書吏二百人口占分授并自布籌敏
速如飛吏曰告公緩之腕將脱矣乃知唐書蘇廷碩傳
所載明皇平内難書詔填委獨廷碩在太極後閣口所
占授功狀百緒輕重無所差書吏白曰匄公徐之不然
手腕脱矣祖任昉語也
鳴蛙鼓吹
黃豫章薄薄酒云傳呼鼓吹擁部曲何如春水一池蛙
余按僕射王晏嘗鳴鼓吹候孔穉圭聞蛙鳴晏曰此殊
聒人耳穉圭曰我聽卿鼓吹殆不及此出齊陽玠談藪
要路津
杜子美自謂頗挺出立登要路津蓋用古詩何事策高
足先據要路津
身輕一鳥過
杜子美身輕一鳥過鎗急萬人呼蓋用虞世南侍宴應
詔詩云横空一鳥度照水百花燃
封事
杜子美詩明朝有封事數問夜如何按漢置八儀密奏
隂陽皂囊封板故曰封事又魏相傳故事諸上書者皆
為二封署其一曰副領尚書者先發副封云云
有狐綏綏
衞詩有狐綏綏在彼淇梁毛曰綏綏匹行貌按禹年三
十未娶行塗山恐時暮失嗣辭曰吾之娶必有應也乃
有白狐九尾而造於禹禹曰白者吾服也九尾者其證
也於是塗山人歌曰綏綏白狐九尾龐龐成於家室我
都攸昌於是娶塗山女乃知稱狐而以綏綏云者禹時
已有矣出吕氏春秋
冥冥江雨
杜子美詩冥冥江雨熟楊梅冥冥江雨蓋用梁范雲巫
山高云冥冥暮雨歸
酌酒
杜子美詩把酒宜深酌蓋用庾信王襃餉酒詩云開君
一壺酒細酌對春風
白雲邊
杜子美詩送老白雲邊蓋用梁簡文帝虎窟山寺詩栖
神紫臺上縱意白雲邊
春草隨青袍
杜子美詩江草亂青袍春草隨青袍蓋用古詩青袍似
春草長條隨風舒周庾信哀江南賦云青袍如草白馬
如練
關東絹
杜子美詩我有一匹好東絹關東絹也梁庾肩吾荅武
陵王賚絹啓曰關東之妙潛織陋其卷綃
端能幾字正
陳後山除祕書省正字賦詩云端能幾字正敢恨十年
遲按唐明皇御勤政樓時劉晏以神童為祕書正字年
方十歲明皇問晏曰為正字正得幾字晏曰天下字皆
正唯有朋字未得正
久苦諸君
荆公字說成後賦絶句云久苦諸君共此勞按李密兵
敗謂王伯當曰兵敗矣久苦諸君我今日自刎請以謝
衆
山色有無中
東坡水調歌頭云長記平山堂上欹枕江南烟雨杳杳
没孤鴻認得醉翁語山色有無中蓋歐陽文忠公長短
句云平山欄檻倚晴空山色有無中東坡蓋指此也然
王摩詰漢江臨汎詩已嘗云江流天地外山色有無中
歐實用此而東坡偶忘之耶
海水立
蔡絛西清詩話云杜少陵文自古奥如云九天之雲下
垂四海之水皆立忽翳日而翻萬象却浮空而留六龍
萬舞陵亂又似乎春風壯而江海波其語皆磊落驚人
或言無韻者不可讀是大不然東坡有美堂詩天外黑
風吹海立浙東飛雨過江來蓋出此以上皆蔡說予按
長水校尉關子陽謂天去人尚遠而黑風吹海蓋東坡
博極羣書兼用乎此政如雪詩云柳絮才高不道鹽人
徒知用撤鹽空中差可擬而不知兼用南史但不道鹽
耳故事也
龍尾道
清獻趙公嘉祐六年言陳旭與御藥王世寧通家親戚
用是遷副樞未行遂匄出知虔州有詩云乍辭龍尾道
來刺虎頭城蓋唐含元殿前龍尾道自平階地凡詰曲
七轉由丹鳳門北望宛如龍尾下垂於地焉兩垠欄悉
以青石為之故謂之龍尾道賈公談錄公既出而旭亦
罷其謝到任表云且虔雖遠方而衢乃便道過家上冢
懇章盡得於哀榮跋山涉川之任敢辭於艱險而況樞
臣報罷物議有歸廣聖君從諫之名遂微臣納忠之志
蓋公乃衢人也
沈著痛快
豫章先生跋王右軍文賦云余在黔南未甚覺書字綿
弱及移戎州見舊字多可憎大槩十字中有三四差可
耳今方悟古人沈著痛快之語但難為知音爾蓋謂吳
人皇象能草書世稱沈著痛快
鵲尾香爐
東坡詩有夾道青煙鵲尾爐按松陵唱和集皮日休寄
華陽潤卿詩云鵲尾金爐一世焚注云陶貞白有金鵲
尾香爐又珠林云宋吳興人費崇先少信佛法每聽經
常以鵲尾香爐置膝前費崇先事又見王琰冥祥記
荔枝楊梅盧橘
梁蕭惠開云南方之珍惟荔枝矣其味絶美楊梅盧橘
自可投諸藩溷故東坡詩云南村諸楊北村盧直與荔
枝為先驅
觀者如堵牆
世說衞玠從豫章至下都人久聞其名觀者如堵牆故
杜子美詩集賢學士如堵牆觀我落筆中書堂
杜石笋行
杜石笋行雨多往往得瑟瑟按華陽記開明氏造七寳
樓以真珠結成簾漢武帝時蜀郡遭火燒數千家樓亦
以燼今人往往於砂土上獲眞珠又趙清獻蜀都故事
石笋在衙西門外二株雙蹲云眞珠樓基也昔有胡人
於此立寺為大秦寺其門樓十間皆以眞珠翠碧貫之
為簾後摧毁墜地至今基脚在每有大雨其前後人多
拾得真珠瑟瑟金翠異物今謂石笋非為樓設而樓之
建適當石笋附近耳蓋大秦國多璆琳琅玕明珠夜光
璧水道通益州永昌郡多出異物則此寺大秦國人所
建也杜田嘗引酉陽雜俎謂蜀少城飾以金璧珠翠桓
温怒其太侈焚之之事為證非也
胡奴
杜詩有示獠奴阿段云曾經陶侃胡奴異怪爾常穿虎
豹羣蓋謂其子也按世說陶胡奴為烏程令注云胡奴
陶範小字侃别傳曰範字道則侃第十子侃諸子中最
知名歴尚書祕書監何法盛以為第九子
嚄唶
柳子厚答晉問僕乃蹇淺窄僻跳浮嚄唶按魏公子無
忌列傳公子曰晉鄙嚄唶宿將往恐不聽上音烏百反
下音莊白反唶聲也左傳行扈唶唶唶又音子夜切廣
雅曰唶唶鳴也漢光武贊唶曰亦用此字嚄廣韻云嚄
噴大喚亦聲也
主人翁
韓退之燈花詩更煩將喜事來報主人翁按范睢曰主
人翁習知之
月蝕於蝦蟇
盧仝月蝕詩云傳聞古老說蝕月蝦蟇精按龜策傳日
為德而君於天下辱於三足之烏月為刑而相佐見食
於蝦蟇
祿山兒
豫章中興碑詩明皇不作包荒計顚倒四海由祿兒按
祿山事跡云正月二十日祿山生日賜物甚多後三日
召祿山入内貴妃以錦繡綳縛祿山令内人以綵輿舁
之宫中歡呼動地明皇使人問之報云貴妃與祿山作
三日洗兒明皇就觀之大悦因賜貴妃洗兒金銀錢物
極歡而罷自是宫中皆呼祿山為祿兒不禁其出入
㳂牒
顔延之詩云測恩躋愉逸㳂牒懵浮賤注云㳂牒隨牒
也予按王衍曰隨牒推移遠至於此
淄塵染素衣
謝元暉酬王晉安詩誰能久京洛淄塵染素衣予按陸
士衡為顧彦先贈婦詩云京洛多風塵素衣化為淄謝
本此
夜航船
樂府有夜航船政謂浙西耳皮日休答陸龜蒙詩云明
朝有物充君信㰂酒三瓶寄夜航
玉盤承露
唐裴潾題青龍寺白牡丹絶句云長安豪貴惜春殘爭
賞新開紫牡丹别有玉盤承露冷無人起就月中看按
廬山記山有三石梁廣不盈尺俯瞻無底吳猛將弟子
過此梁見老翁坐桂樹下以玉盤承甘露與猛
遷次
陳氏詩云今日何遷次按左傳芊尹蓋對曰廢日共積
一日遷次杜注云一日便遷次不敢留君命
臯橋客死
蘇子美謫死姑蘇江鄰幾作詩云郡邸獄冤誰與辨臯
橋客死世同悲按吳郡圖經續記云臯橋在吳縣西北
臯伯通字奉卿所居之地也伯通為漢朝議郎卒葬胥
門西二百步號伯通墩昔梁鴻娶孟光同至吳居伯通
廡下為人賃舂伯通察而異之乃舍之於家鴻卒又為
葬之哀江南賦云臯橋羈旅謂此古今謂江善用事者
以此
白雲司職
胡武平宿賀晏元獻轉刑部侍郎啟云紫詔疏恩白雲
登秩孫逖作裴敦復刑部尚書制云俾踐白雲之司按
左氏傳郯子曰黃帝以雲紀故為雲師而雲名職林注
云黃帝受命有雲瑞故以雲紀事春官為青雲夏官為
縉雲秋官為白雲冬官為黑雲中官為黃雲故類要刑
部曰白雲司職人命是懸而白樂天詩亦云清光莫獨
占亦對白雲司乃秋雲詩也劉禹錫送鶴詩昨日看成
送鶴詩高籠攜出白雲司李嘉祐詩漏長丹鳳闕秋冷
白雲司
别分子將打衙頭
沈存中在延安作口號云别分子將打衙頭按唐僖宗
光啟三年魏博節度使樂彦楨其子從訓聚亡命五百
餘人為親兵謂之子將
五百弓一牛鳴
王荆公詩靜占寬閑五百弓又詩白下亭東鳴一牛又
詩潮溝直下兩牛鳴按唐西域記云夫數量之稱謂踰
繕那(舊曰由句)踰繕那者自古聖主一日軍行舊傳一踰繕
那四十里矣印度國俗乃三十里教所載唯十六里窮
微之數分一踰繕那四十里為八拘盧舍八拘盧舍者
謂大牛鳴聲所極聞拘盧舍分一拘盧舍為五百弓分
一弓為四肘分一肘為二十四指分一指節為七宿度
乃至虱蟣隙塵牛毛羊毛兔毫銅水次第七分以至細
塵細塵七分為極細塵極細塵者不可復㭊㭊即歸空
故曰極微
揚雄反騷
揚雄反騷云有周氏之嬋嫣兮或鼻祖於汾隅注鼻始
也余以為未盡其義雄方言云獸之初生謂之鼻人之
初生謂之首也梁益謂鼻為初或謂之始祖故鼻祖者
其義如此
周顒宅作阿蘭若
王荆公草堂懷古詩周顒宅作阿蘭若按顒傳云顒於
鍾山西立隱舍休沐則歸之又云清貧寡慾終日長蔬
雖有妻子獨處山舍故其詩云昔遭衰世皆晦迹今幸
樂國養微軀依止老宿亦未晩富貴功名焉足圖葉少
藴云杜詩久為野客尋幽慣細學何顒免興孤何顒後
漢人見黨錮傳蓋義俠者與詩意不類當作周顒周何
字相近而訛顒奉佛有隱操殆信然耶
蘭亭序
王羲之蘭亭曲水詩序所謂羣賢畢至少長咸集者蓋
謝安謝萬孫綽徐豐之孫統王彬之王凝之王肅之王
徽之袁嶠之郄曇王豐之華茂庾友虞說魏滂謝繹庾
藴孫嗣曹茂之曹華平桓偉王元之王藴之王渙之共
二十六人自羲之至袁嶠之各為四言五言詩二篇郄
曇至王渙之各為四言五言詩一篇而孫綽為之後序
叢竹當封瀟洒侯
張右史文潛竹詩裊裊牆隂竹數竿秋風盡日舞青鸞
平生愛爾緣瀟洒莫作封君渭上看潘邠老問張曰渭
川千畝竹皆與千戶侯等非斥此耶張曰非也陸龜蒙
詩云叢竹當封瀟洒侯
琅璫
韓子蒼夏夜廣壽寺偶書云城郭初鳴定夜鐘苾芻過
盡法堂空移牀獨向西南角卧看琅璫動晚風按顔之
推家訓後漢司徒崔烈以鋃鐺鏁(上音狼下音當)鋃鐺大鏁也
世間多誤作金銀字武烈太子亦是數千卷學士嘗作
詩云銀鏁三公脚刀撞僕射頭蓋誤也顔所引鋃鐺字
皆從金子蒼所用字皆從玉仍以鋃鐺為鈴鐸而非鏁
也子蒼博極羣書恐當别有所本洪龜父亦云琅璫鳴
佛屋
綺襦紈袴
漢班伯出與王許子弟為羣在綺襦紈絝之間非其好
也任昉彈劉整云直以前代外戚仕因紈袴注云綺襦
紈袴謂外戚驕奢之服也故杜詩云紈袴不餓死
公家魯直不解事
陳後山贈黃知命詩公家魯直不解事愛作文章可人
意按楊脩荅臨淄侯云脩家子雲老不曉事強著一書
悔其少作
鄙宗
王荆公荅劉原父書稱鄙宗夷甫按楊脩荅臨淄侯云
君侯忘聖賢之顯迹述鄙宗之過言乃知前輩雖鄙宗
二字亦有所本也
天雨流行滄溟自蕩
東坡啓云天雨何私笑流行之木偶滄溟不改嘆自蕩
之波臣或者以天雨流行皆有來處而滄溟自蕩注云
本文無之殊不知謝朓辭隨王牋云不寤滄溟未運波
臣自蕩渤澥方春旅翮先謝
續添
衆心回春柏再榮
東坡在海南作東莞縣資福禪院阿羅漢閣偈云五百
大士栖此城南金大貝皆東傾衆心回春柏再榮鐵林
東來閣乃成寳骨未到先通靈赤蛇白璧珠夜明三卜
襲吉誰敢爭内翰吳弁正仲云予至東莞黎武文通為
言僧祖堂者先住寺未幾謝去東廡有二柏枯死衆迎
堂再至柏復榮茂人皆異之始營閣東至鐵竈塘山南
黃氏家前夕黃夢羅漢僧行化旦起祖堂來黃厚具資
糧入山獲巨木閣遂以成乃走惠州求碑於東坡諾之
矣心欲以犀帶所易得者佛腦骨骨出舍利薦以白玉
璧施之而未言也祖堂歸累月一夕夢赤蛇吐珠白璧
上驚悟曰蘇公之文且成矣即往速之且告以夢坡大
喜出腦骨舍利璧視之祖堂因請歸作金銀琉璃窣堵
坡藏閣上遂併付之仍别作舍利塔銘文
出九入十
世俗博戲有出九入十之說謂之攤賭故律云諸博戲
賭財物并停止出九和合者各令衆五日豫章詩肉食
傾人如出九
盤渦谷轉
郭景純江賦盤渦谷轉凌濤山頽李善云渦水旋流也
故杜子美詩云盤渦與岸迴
摩蒼天
東方朔七言折羽翼兮摩蒼天魏文帝芙蓉池詩脩條
摩蒼天故李賀詩云殿前作賦聲摩空
逝湍奔峭
謝靈運七里瀨詩孤客傷逝湍徒旅苦奔峭李善引淮
南子曰岸峭者必陁許慎曰陁落也然奔亦落也故杜
子美詩云奔峭背赤甲
蜀運茶馬利害
蜀茶總入諸蕃市胡馬嘗從萬里來蓋元豐末陸師閔
提舉川陜茶馬運茶抵陜蜀人苦之中丞蘇轍御史吕
陶以為言司馬丞相建遣戶部郎官黃廉往察視同省
皆云一筆勾斷歸來作從官既堂辭黃云容到彼親看
利害方敢奏陳既至知得馬為利運茶為害乃奏乞置
鋪兵官運茶以寬民力大忤宰執之意就委措置行之
未幾公私果以為便故詩云兩猾論兵幾敗國蓋此為
王中正俞允作也
廬江王姬
新唐書王珪傳他日進見有美人侍帝側本廬江王瑗
姬也帝指之曰廬江不道賊其夫而納其室何有不亡
乎珪避席曰陛下以廬江為是邪非邪帝曰殺人而取
妻乃問朕是非何也舊唐書亦同然皆不載其詳按廬
江王瑗寵姬亭亭本賈人妻有殊色瑗殺其夫而納之
瑗敗入宫復侍太宗出亭亭叙謝
咄嗟咄喏
宋景文公筆記云蜀人見物驚異輒曰噫嘻吁李太白
作蜀道難因用之汾晉之間尊者呼左右曰咄左右必
曰喏而司空圖作休休記又用之脩書學士劉羲叟為
余言晉書咄嗟而辦非是宜言咄喏而辦然咄嗟前世
人文章中多用之或自有義耳已上皆宋說余按孫楚
詩云三命皆有極咄嗟安可保李善引蒼頡篇曰咄啐
也說文曰啐驚也咄丁忽切啐倉憒切王弼周易注曰
嗟憂嘆之辭乃知宋為是而劉為非
金盤玉杯
太平廣記載神仙傳麻姑至蔡經家入拜王遠遠為之
起立坐定各進行廚皆金盤玉杯故杜詩云花裏行廚
洗玉盤
仙人九節杖
神仙傳王遥有竹篋長數寸有一弟子姓錢隨遥十數
年未嘗見開之一夜天雨晦冥遥使錢以九節杖負此
篋將錢出行而遥及弟子衣皆不濕故杜子美望嶽詩
云安得仙人九節杖拄到玉女洗頭盆
僧為上人
唐詩多以僧為上人如杜子美已上人茅齋是也按摩
訶般若經云何名上人佛言若菩薩一心行阿耨菩提
心不散亂是名上人十誦律云人有四種一麄人二濁
人三中間人四上人
青精飯
神仙王襃傳太極真人以太極青精飯上仙靈方授之
可按而合服襃按方合鍊服之五年色如少女杜詩惜
無青精飯使我顔色好是也
八字山
晉方士戴洋語庾亮曰武昌土地有山無林政可圖始
不可居終山作八字數不及九昔吳用壬寅來上創立
宫城至於己酉還下秣陵某見陶公亦涉八年土地盛
衰有數人心去就有期不可移也潘邠老江口詩云八
字山頭鴈武昌江上魚
明窗塵
李太白草創大還贈柳官迪詩云髣髴明窗塵死灰同
至寂按古嵩子述金液歌云日魂月華二氣真含胎育
子身甚神變化欲終君自見分明化作明窗塵注云狀
若明窗塵也金液歌蓋本金碧經云神室者丹之樞紐
也非世間五金其丹如成狀若明窗塵服之灌入三丹
田中即人身中三丹田是也
前路資糧
藏經中有俱舍論載頌曰欲往前路無資糧來往中間
無所止東萊先生吕居仁臨終詩云病知前路資糧少
老覺平生事業非蓋用前語
王宰畫山水松石
杜子美戲題畫山水圖歌自注云王宰畫丹青絶倫其
詩云十日畫一水五日畫一石能事不受相促迫王宰
始肯留真跡余按畫斷云唐王宰者家於西蜀貞元中
韋臯以客禮待之畫山水樹石出於象外嘗於席夔廳
見圖一障臨江雙松一柏古藤縈繞上盤半空下著水
面千枝萬葉交查屈曲分布不雜或枯或茂或垂或直
葉疊千重枝分四面精人所難凡目莫辨又於興善寺
見畫四時屏風若移造化風候雲物八節四時於一座
之内妙之至也山水松石並為上上品
江山之助
劉勰文心雕龍物色篇云若乃山林臯壤實文思之奥
府略語則闕詳說則煩然屈平所以洞風騷之情者抑
亦江山之助乎故唐張說至岳陽詩益淒惋人以為得
江山之助
五粒松當作五鬛
故友姚寬令威言名山記云松有兩鬛三鬛五鬛者言
如馬鬛形也李賀有五粒小松歌新香幾粒洪崖飯未
詳其義余按藥性論載蕭炳云松有五葉者一叢五葉
如釵名五粒松道家服食絶粒又按本草圖經云方書
言松為五粒字當讀為鬛音之誤也言每五鬛為一葉
或有兩鬛七鬛者今據圖經粒字當作鬛訛為米粒之
粒然五代史鄭遨傳云遨聞華山有五粒松脂淪入地
千歲化為藥能去三尸因徙居華隂欲求之此直云五
粒松脂以是知其訛有自矣
欲談前事恐無人
文潞公嘗曰人但以彦博長年為慶獨不知閱世既久
内外親戚皆亡一時交遊凋零殆盡所接皆邈然少年
無可論舊事者王立之喜蘇黃門送人歸洛詩云遍閱
後生真有道欲談前事恐無人殊不知蘇叙潞公語也
心跡雙清
杜詩心跡喜雙清蓋本謝靈運齋中讀書詩矧乃歸山
川心跡雙寂寞
平仲君遷本二木名
陸龜蒙寄南海二同年詩庭中必有君遷樹莫向空臺
望漢朝注交州記朝臺尉佗望漢所築余按吳都賦平
仲君遷二木名也注云平仲之木實白如銀君遷之樹
子如瓠形廣州有之本草云君遷樹高丈餘子中有汁
如乳
簡易字有出處
新唐史韋宙守洪政簡易人便安之陳之茂守豫章疑
簡易無所本余曰唐羅浮王生人或問為政難易生曰
簡則易然揚雄長楊賦亦云出凱弟行簡易
斷自天筆
杜謝賜葛詩自天題處溼當暑著來輕蓋孔穉圭表云
聖照元覽斷自天筆
博懸於投
豫章賀東坡韻送李豸下第云博懸於投不在德按班
固弈旨曰博懸於投不必在行裴駰謂投投瓊也見蔡
澤傳
斷腸聲裏唱陽關
豫章題陽關圖絶句斷腸聲裏無聲畫畫出陽關更斷
腸按李義山贈歌妓詩云紅綻櫻桃含白雪斷腸聲裏
唱陽關豫章所用也
無底籃
吕居仁贈僧詩云莫言衲子籃無底盛得山南骨董歸
廣燈錄契魂禪師上堂僧問古言路逢死蛇莫打殺無
底籃子盛將歸蓋取此也
婆娑集
崔德符以所作詩文目曰婆娑集蓋取四子講德論婆
娑謳吟鼓腋而笑
天洗兵
說苑武王伐紂風霽而乘以大雨散宜生諫曰此非妖
歟武王曰非也天洗兵也故杜子美有洗兵馬行
叩檻出魚黿
東坡詩叩檻出魚黿時取一笑粲按柳子厚河間傳云
遂入禮隑州西浮圖兩池間叩檻出魚鱉食之河間為
一笑
酒盡卧空瓶
東坡病中大雪詩飲雋瓶屢卧趙夔注云歐陽詩不覺
長甁卧趙夔注云張籍詩酒盡卧空瓶
花照眼
杜子美詩花枝照眼句還成蓋本於梁武帝春歌階上
香入懷庭中花照眼
不翅猶過多
杜子美詩方駕曹劉不翅過見王仲宣公讌詩見眷良
不翅守分豈能違李善注言上見恩遇不翅過於本望
家語子曰愛人之謂德教何翅惠哉不翅猶過多也
能改齋漫錄卷七
