能改齋漫錄卷八
宋吳曾撰
沿襲
一擲賭乾坤
韓退之鴻溝詩云真成一擲賭乾坤蓋用李太白詩天
地賭一擲未能忘戰爭
故鄉七十五長亭
杜牧之齊安城樓詩嗚咽江樓角一聲微陽瀲瀲落寒
汀不用憑欄苦回首故鄉七十五長亭蓋用李太白淮
隂書懷詩沙墩至梁苑七十五長亭
野火燒不盡
白樂天以詩謁顧況況喜其咸陽原上草詩云野火燒
不盡春風吹又生余以為不若劉長卿春入燒痕青之
句語簡而意盡
花冥冥
元微之憶雲之詩云奇樹花冥冥蓋本杜詩樹攪離思
花冥冥也而韋蘇州亦有冥冥花正開東方欲曙花冥
冥之句
但令在舍相對貧
王建遠將歸云但令在舍相對貧不向天涯金遶身戎
昱長安秋夕詩云遠客歸去來在家貧亦好建蓋用昱
語耳昱德宗建中時人建文宗太和中人
桃花亂落如紅雨
李長吉有桃花亂落如紅雨之句以此名世余觀劉禹
錫詩云花枝滿空迷處所搖落繁英墜紅雨劉李同出
一時决非相為剽切
目極千里傷春心
陸士衡樂府游客春芳林春芳傷客心杜子美花近高
樓傷客心皆本屈原目極千里傷春心
漁梁渡頭爭渡喧
岑參巴南舟中夜書事詩云渡口欲黃昏歸人爭渡喧
蓋用孟浩然詩耳浩然有夜歸鹿門寺歌云山寺鳴鐘
晝已昏漁梁渡頭爭渡喧
多病故人疎
唐包佶嶺下卧疾寄劉長卿詩云唯有貧兼病能令親
愛疎蓋用孟浩然多病故人疎與杜子美故知貧病人
須棄能使韋郎跡也疎
船如天上坐人似鏡中行
潘子真詩話云船如天上坐人似鏡中行又船如天上
坐魚似鏡中懸沈雲卿詩也杜子美詩云春水船如天
上坐老年花似霧中看蓋觸類而長之余以雲卿之詩
蓋源於王逸少鏡湖詩所謂山隂路上行如在鏡中游
之句然李白入青溪山詩亦云人行明鏡中鳥度屏風
裏雖有所襲然語益工也
鶯語丁寧
唐楊巨源早春詩云馬啼經歷應須遍鶯語丁寧巳怪
遲蓋效杜子美所謂莫遣花開深造次便教鶯語太丁
寧
幾處笙歌幾處愁
唐章孝標八月詩云徙倚仙居遶翠樓分明宫漏靜兼
秋長安夜夜家家月幾處笙歌幾處愁唐裴交泰長門
怨詩云自閉長門經幾秋羅衣濕盡淚還流一種蛾眉
明月夜南宫歌管北宫愁與前詩絶相類
穀雨杏花稀
唐李嘉祐春思詩清明桑葉少穀雨杏花稀乃悟周朴
詩曉來山鳥鬧雨過杏花稀
未臘山梅樹樹花
杜牧之詩經冬野菜青青色未臘山梅樹樹花許渾詩
未臘梅先實經春草自薰渾雖用牧意然終不能及也
授圖黃石老學劍白猿翁
潘子真詩話云杜牧之題李西平宅云授圖黃石老學
劍白猿翁庾信作宇文盛墓誌所謂授圖黃石不無師
表學劍白猿遂傳風旨然余讀李太白贈宋中丞詩云
白猿慙劍術黃石借兵符則太白亦嘗用之矣
還山弄明月
東坡虔州八境圖回峯亂嶂鬱參差雲外高人世得知
誰向空中弄明月山中木客解吟詩徐鼎臣搜神記云
鄱陽山中有木客秦時採木者食木實遂得不絶時就
民間飲酒為詩一章云酒盡君莫沽壺傾我當發城市
多囂塵還山弄明月東坡蓋用此也然唐劉長卿有龍
門八詠其七渡水詩云日暮下山來千山暮鐘發不如
波上棹還弄山中月伊水連白雲東南遠明滅乃知還
山弄明月唐人巳言之矣
退之全用列子文
韓退之雜說云昔之聖人其首有若牛者其形有若蛇
者其喙有若鳥者其貌有若蒙倛者彼皆貌似而心不
同焉可謂之非人耶有平脅曼膚顔如渥丹美而很者
其面則人其心則禽獸又烏可謂之人耶余按列子稱
包犧氏女媧氏神農氏夏后氏蛇身人面牛首虎鼻此
有非人之状而有大聖之德夏商桀紂魯威楚穆状貌
七竅皆同於人而有禽獸之心而衆人守一以求至智
未可幾也迺知退之全用此文
愁殺人
唐朱放送魏校書詩云長恨江南足别離幾回相送復
相随楊花撩亂撲流水愁殺行人知不知李益隋堤詩
云碧水東流無限春隋家宫苑已成塵行人莫上長堤
望吹起楊花愁殺人李蓋學朱也然二詩皆佳
詠婦人多以歌舞為稱
古今詩人詠婦人者多以歌舞為稱梁元帝妓應令詩
云歌聲隨澗響舞影向池生劉孝綽看妓詩云燕姬能
妙舞鄭女愛清歌北齊蕭放冬夜對妓詩云歌還團扇
後舞出妓行前弘執恭觀妓詩云合舞俱回雪分歌共
落塵陳隂鏗侯司空宅詠妓詩云鶯啼歌扇後花落舞
衫前陳劉刪亦云山邊歌落日池上舞前溪庾信和趙
王看妓詩云綠珠歌扇薄飛燕舞衫長江總看妓詩云
並歌時轉黛息舞暫分香隋盧思道夜聞隣妓詩云怨
歌聲易斷妙舞態難逢陳李元操春園聽妓詩云紅樹
搖歌扇綠珠飄舞衣釋法宣觀妓詩云早時歌扇薄今
日舞衫長劉希夷春日閨人詩云池月憐歌扇山雲愛
舞衣以歌對舞者七以歌扇對舞衣者亦七雖相㳂以
起然詳味之自有工拙也杜子美取以為艷曲云江清
歌扇底野曠舞衣前
花應解笑人無窮事有限身
唐李敬方歡醉詩云不向花前醉花應解笑人只應連
夜雨又過一年春日日無窮事區區有限身若非杯酒
裏何以寄天真杜子美絶句云二月已破三月來漸老
逢春能幾回莫悲身外無窮事且盡生前有限杯二詩
雖相㳂而杜則尤工者也世所傳相逢不飲空歸去洞
口桃花也笑人之句蓋出於敬方云
洞房懸月影高枕聽江流
張說有深度驛詩云洞房懸月影高枕聽江流杜子美
用其意見於客夜篇云入簾殘月影高枕遠江聲
雞三號
韓退之詩雞三號更五點蓋雞必三號而後天曉耳故
杜子美雞詩亦云紀德名標五初鳴度必三
獨鵲裊庭柯
錢内翰希白晝景詩雙蜻上簾額獨鵲裊庭柯裊字
最其所用意處也然韋蘇州聽鶯曲云有時斷續聽不
了飛去花枝猶裊裊趙嘏詩云語風雙燕立裊樹百勞
飛錢意韋趙已先用張文潜亦有啄雀踏枝飛尚裊之
句
兩蝸角
白樂天云相爭兩蝸角所得一牛毛後之使蝸角事悉
稽之而偶對各有所長吕吉甫云南北戰爭蝸兩角古
今興廢貉同丘山谷云千里追奔兩蝸角百年得意大
槐宫又云功名富貴兩蝸角險阻艱難一酒杯洪龜父
云一朝厭蝸角萬里騎鯨背
誰謂天地寬
孟東野出門如有礙誰謂天地寬吳處厚以渠器量褊
窄言乃爾余以東野取法杜子美每愁悔吝生如覺天
地窄之句
韓退之春雪詩
韓退之春雪詩拂花輕尚起落地暖初消秦韜玉雪詩
云片纔落地輕輕陷力不禁風旋旋消王定民雪詩天
邊密勢來猶濕地上微和積易消
耕田欲雨刈欲晴去得順風來者怨
東坡泗州僧伽塔詩耕田欲雨刈欲晴去得順風來者
怨若使人人禱輒應造物應湏日千變張文潜用其意
别為一詩云山邊半夜一犂雨田父高歌待收穫雨多
瀟瀟蠶簇寒蠶婦低眉憂繭單人生多求復多怨天
公供爾良獨難
天北極殿中間
王直方詩話記徐師川紫宸早朝詩内一聯云黃氣遠
臨天北極紫宸位在殿中央以余觀之迺全是杜子美
玉几猶來天北極朱衣只在殿中間一聯也
飛鳥外夕陽西
張文潜詩云新月巳生飛鳥外落霞更在夕陽西蓋用
郎士元送楊中丞和番詩耳郎詩云河源飛鳥外雪嶺
大荒西
韓退之喜雪詩
韓退之喜雪獻裴尚書詩云喜深將策試驚密仰簷窺
又云氣嚴當酒暖洒密聽窗知荆公全用以為一聯云
借問火城將策試何如雪屋聽窗知
一樹高花明遠村
田家汨汨流水渾一樹高花明遠村雲意不知殘照好
却將微雨送黃昏鄭毅夫詩也春隂垂野草青青時有
幽花一樹明晚泊孤舟古祠下滿川風雨看潮生蘇子
美詩也第二句相類然皆清絶可愛
石燕泥龍
周庾信喜晴詩已歡無石燕彌欲棄泥龍又初晴詩云
燕燥還為石龍殘更是泥此意凡兩用然前一聯不及
後一聯也乃知杜子美紅豆啄餘鸚鵡粒碧梧棲老鳳
凰枝斡旋句法所本
春風自是人間客
侯鯖錄中載裕陵喜晏叔原與鄭俠絶句云小白長紅
又滿枝築毬場外獨支頥春風自是人間客主管繁花
得幾時然山谷少時有感春詩云風光不長妍如客暫
時寓則晏意山谷巳道之矣
自是桃花貪結子錯教人恨五更風
陳輔之詩話記荆公喜王建宫詞樹頭樹底覓殘紅一
片西飛一片東自是桃花貪結子錯教人恨五更風韓
子蒼反其意而作詩送葛亞卿曰劉郎底事去匆匆花
有深情只暫紅弱質未應貪結子細思須恨五更風
詠叔孫通詩
宋景文詠叔孫通詩云馬上功成不喜文叔孫綿蕝強
經綸諸君可笑貪君賜便許當時作聖人王逢原詠叔
孫通亦用此意云弟子由來亦未純異時得失亦頻頻
一官所買知多少便議先生作聖人其用意正同今荆
公集亦載宋詩非也
魚遺子鹿引麛
唐吳子華詩云暖漾魚遺子晴遊鹿引麛乃悟山谷詩
河天月暈魚分子桐葉風微鹿養茸所自
鱸肥人鱠玉柑熟客分金
蘇子美詩笠澤鱸肥人鱠玉洞庭柑熟客分金吕吉父
詩魚出清波庖鱠玉菊含寒露酒浮金
姬人薦初醖幼子問殘疾
江總衡州九日詩姬人薦初醖幼子問殘疾故杜子美
取其意以為遣悶云老妻憂坐痺幼女問頭風
傀儡
唐梁鍠詠木老人詩刻木牽絲作老翁雞皮鶴髮與真
同須臾弄罷寂無事還似人生一世中開天傳信記稱
明皇還蜀嘗以為誦而非明皇所作也觀山谷詩世間
盡被鬼神誤看取人間傀儡棚煩惱自無安脚處從他
鼓笛弄浮生蓋用鍠意也
鳥歸花影動魚没浪痕圓
前輩好稱僧悟清鳥歸花影動魚没浪痕圓以為句意
皆新然余讀後梁沈君攸臨水詩云花落圓紋出風急
細流飜迺知魚没浪痕圓所自
鷓鴣飛上越王臺
唐竇鞏有南遊感興詩傷心欲問當時事惟見江流去
不回日暮東風春草綠鷓鴣飛上越王臺蓋用李太白
覽古詩意也李云越王句踐破吳歸義士還家盡錦衣
宫女如花滿春殿只今惟有鷓鴣飛
可人惟有秦淮月出没娟娟波浪中
參寥詩可人惟有秦淮月出没娟娟波浪中東坡送蜀
僧詩當時半破峨嵋月還在平羌江水中二意偶同而
東坡乃用李白詩
禪心竟不起
唐僧皎然荅李季蘭詩云天女來相試將花欲染衣禪
心竟不起還捧舊花歸乃悟參寥荅杭妓詩禪心已作
沾泥絮肯逐東風上下狂
隔花催喚打魚人
劉貢父詩話載花蘂夫人宫詞云廚船進食蔟時新列
座無非侍從臣日午殿頭宣索膾隔花催喚打魚人余
觀王建宫詞云御廚進食索時新每到花開即苦春白
日卧多嬌似病隔簾教喚女醫人不惟第一句同而未
章詞意皆相緣以起也
高懷猶有故人知
陳無巳有山谷草書絶句當年闕里與論詩歲晚河山
斷夢思妙質不為平世用高懷猶有故人知未後兩句
乃合荆公思王逢原詩妙質不為平世得微言但有故
人知
成梟而牟呼五白
杜子美今夕行憑陵大呌呼五白袒跣不肯成梟盧學
者謂杜用劉毅劉裕東府摴蒱事雖杜用此然屈原招
魂巳嘗云成梟而牟呼五白
寒食疾風甚雨
荆楚歲時記去冬至一百五日即有疾風甚雨謂之寒
食王君玉詩疾風甚雨青春老瘦馬疲牛綠野深頃又
見周知微詩藁云疾風甚雨悲游子峻嶺崇山非故鄉
張文潜詩云荒山野水非吾土寒食清明似去年
萬年枝
唐上官儀詠雪詩幸因千里鴈還繞萬年枝謝元暉中
書省詩風動萬年枝晏元獻詩萬年枝上凝烟動百子
池邊瑞日長盧多遜太液池邊看月時好風吹動萬年
枝王維史館山池云春池百子内芳樹萬年餘晏用此
也萬年枝江左謂之冬青惟禁中則否韓子蒼冬青詩
云離宫見爾近天墀雨露常私養種時惆悵一株嵐霧
裏無人識是萬年枝百子池見西京雜記戚夫人侍高
祖七月七日臨百子池何晏景福殿賦綴以萬年注引
晉宫閣銘曰華林園萬年樹十四株
問花花不語
東坡吉祥賞花寄陳述古詩云仙花不用剪刀裁國色
初酣卯酒來太守問花花不語為誰零落為誰開南部
新書記嚴惲詩春光冉冉歸何處更向花前把一杯盡
日問花花不語為誰零落為誰開東坡全用此兩句也
惲字子重能詩與杜牧善
夢中夢身外身
山谷嘗自贊其真曰似僧有髮似俗無塵作夢中夢見
身外身蓋亦取詩僧淡白寫真詩耳淡白云已覺夢中
夢還同身外身堪嘆余兼爾俱為未了人
兩山排闥送青來
荆公詩云一水護田將綠遶兩山排闥送青來蓋本五
代沈彬詩地隈一水巡城轉天約羣山附郭來彬又本
唐許渾山形朝闕去河勢抱關來之句
太液披香
西清詩話記荆公賞花釣魚詩披香殿上留珠輦太液
池邊送玉杯都下翌日競以公用柳耆卿詞太液波飜
披香簾捲之語余讀唐上官儀初春詩步輦出披香清
歌臨太液乃知上官儀已嘗對之豈始耆卿耶隋庾信
春賦宜春苑中春已歸披香殿裏作春衣長安有宜春
宫此又以宜春對披香矣
謝惠含桃謝惠茶詩
韓致光昭宗時以翰林承旨謫嶺表道湖南謝人惠含
桃詩末章云金鑾歲歲長宣賜忍淚看天憶帝都自注
云每歲初進之後先宣賜學士韓子蒼謝人惠茶云白
髮前朝舊史官風爐煑茗暮江寒蒼龍不復從天下拭
淚看君小鳳團自注云史官月賜龍團意雖本致光而
語工
門雀屋烏宣室茂陵
張天覺既相謝表有云十年去國門前之雀可羅一日
歸朝屋上之烏亦好徽宗親題於所御扇然丁晉公詩
固嘗云屋可占烏曾貴仕門堪羅雀稱衰翁矣王元之
黃州上任謝表云宣室鬼神之問敢望生還茂陵封禪
之書巳期身後亦出於杜子美竟無宣室召徒有茂陵
求之語前輩不以為嫌者蓋文勢事情自須如此也
相望落落如星辰
王直方詩話謂東坡送李公擇云有如長庚月到曉不
收明贈參寥云故人各在天一角相望落落如星辰任
師中挽詞云相看半作星辰没可憐太白與殘月而蘇
黃門送退翁守懷安亦云我懷同門客勢若曉天星其
後學者尤多用此以上皆王說余按古樂府徐朝云兩
頭纖纖月初生半白半黑眼中睛腷腷膞膊雞初鳴磊
磊落落向曙星故劉夢得作韋處厚集序亦云古今相
望落落然如騎星辰乃知二蘇所用本古樂府豈直方
忘之耶
猿啼三聲淚沾衣
川峡記行者歌曰巴東三峽猿鳴悲猿啼三聲淚沾衣
故古樂府有巫峡長猿鳴三聲淚沾裳陳蕭詮夜猿啼
詩斷章云别有三聲淚沾裳竟不窮故子美詩聽猿實
下三聲淚
身輕一鳥過
歐陽文忠公詩話陳公時得杜集至蔡都尉身輕一鳥
下脱一字數客補之各云疾落起下終莫能定後得善
本乃是過字其後東坡詩如觀老杜飛鳥句脱字欲補
知無緣山谷詩百年青天過鳥翼東坡詩百年同過鳥
皆從而效之也余見張景陽詩云人生瀛海内怱如鳥
過目則知老杜蓋取諸此況杜又有貺柳少府詩余生
如過鳥又云愁窺高鳥過景陽之詩梁氏取以入選杜
贈驥子詩熟精文選理則其所取亦自有本矣如贈韋
左丞詩皆倣鮑明遠東武吟主人且勿喧賤子歌一言
然古詠香爐詩四座且勿喧願聽歌一言
牛𢃄寒鴉過别村
張芸叟詩夕陽牛背無人卧帶得寒鴉兩兩歸與東坡
所記蘇叔黨詩葉隨流水歸何處牛帶寒鴉過别村與
張詩相類
學詩如學仙時至骨自換
鮑慎由答潘見素詩云學詩比登仙金膏換凡骨蓋用
陳無己答秦少章學詩如學仙時至骨自換之句
水從樓前來中有美人淚
晁元忠西歸詩安得龍山潮駕回安河水水從樓前來
中有美人淚山谷和答云熱避惡木隂渴辭盜泉水曾
回勝母車不落抱玉淚晁氏猛虎行皦皦壮士意人生
高唐觀有情何能巳韓子蒼取其意以代葛亞卿作詩
云君住江濱起柂樓妾居海角送潮頭潮中有妾相思
淚流到樓前更不流唐孫叔向有經昭應温泉詩云一
道泉流遶御溝先皇曾向此中遊雖然水是無情物也
到宫前咽不流子蒼末句乃用孫語
到海止十里過山應萬重
青箱雜記謂寇萊公少時有詩送人云到海止十里過
山應萬重遂兆晚年之䜟余以為非是蓋萊公效于武
陵詩耳于别故人云過楚水千里到秦山幾重然國史
萊公本傳乃云準至雷州吏以圖經獻視其四至云東
南門至海岸十里準恍然曰吾少時有云到海祗十里
過山應萬重豈偶然耶所載與青箱雜記不同
金鴨無烟却有香
秦少章詩燭花漸暗人初睡金鴨無烟却有香魏道輔
詩博山燒沈水烟盡氣不滅日暮白門前楊花散成雪
與少章詩意同
友于
洪駒父詩話謂世以兄弟為友于子姓為貽厥歇後語
也杜子美詩云山鳥山花皆友于子美未能免俗何耶
予以為不然按南史劉湛友于素篤北史李謐事兄盡
友于之誠故陶淵明詩云一欣侍温顔再喜見友于子
美蓋有所本耳子美上太常張卿詩亦云友于皆挺拔
横陳
荆公詩日高青女尚横陳潮回洲渚得横陳横陳二字
首見楞嚴經及宋玉諷賦前輩以用横陳始於荆公非
也陸龜蒙薔薇詩云倚牆當戶自横陳致得貧家似不
貧沈約夢見美人詩云立望復横陳忽覺非在側見玉
臺新詠
據槁梧
荆公詩各據槁梧同不寐偶然聞雨落階除唐李嘉祐
詩據梧聽好鳥行藥寄名花莊子據槁梧而瞑
崔護詩
唐獨孤及和贈遠詩云憶得去年春風至中庭桃李映
瑣窗美人瑟瑟對芳樹玉顔亭亭與花雙今年新花如
舊時去年美人不在兹借問離居恨深淺祗應獨有庭
花知此詩與崔護詩意無異
幾度雨來成惡熱一番風過有新涼
李太白詩云幾度雨來成惡熱一番風過有新凉劉莘
老子劉企字斯立龍山寺詩亦云急雨欲來先暑氣凉
風已過却秋聲詩意雖同然皆佳句
青裙白面初相識
陳去非茶花詩後兩句云青裙白面初相識十月茶花
滿路開蓋用白樂天江岸梨花詩意梨花有思緣和葉
一樹江頭惱殺君最似孀閨少年婦白粧素面碧紗裙
手滑
蘇子由龍川别志慶歷中刧盜張海將過高郵知軍姚
仲約度不能禦喻軍中富民出金帛市牛酒使人迎勞
且厚遺之海悦徑去不為暴富鄭公議欲誅仲約范文
正欲宥之爭於上前仁宗從之富公愠曰方今患法不
舉而多方沮之何以整衆范公密告之曰祖宗以來未
嘗輕殺臣下此盛德事奈何欲輕壊之且吾與公在此
同僚之間同心者有幾雖上意亦未知所定也而輕導
人主以誅戮臣下他日手滑雖吾輩亦未敢自保也富
公終不以為然及二公跡不安范公出按陕西富公出
按河北范公因自乞守邊富公自河北還及國門不許
入未測朝廷意比夜傍徨不能寐遶牀歎曰范六丈聖
人也余考資治通鑑唐武宗賜劉宏逸薛季稜死又遣
使就潭州誅楊嗣復及李珏杜悰奔馬而見李德裕曰
天子少年新即位兹事不宜手滑德裕曰與崔珙崔鄲
陳夷行三上奏乃釋之乃知范公所言者楊嗣復等公
案耳世有肆行胷臆者多以紙上語為不足用以今觀
之是否益可見矣
覩木興嘆
魏文帝柳賦在余年之二七植斯柳乎中庭始圍寸而
高尺今連拱而九成桓北伐經金城見為瑯琊時種柳
皆已十圍慨然曰木猶如此人何以堪乃知覩木而興
嘆代有之矣按廣人物志載蘇頲年五歲裴談過其父
試誦庾信枯樹賦頲避談字易其韻曰昔年移柳依依
漢隂今看搖落悽愴江潯樹猶如此人何以任文忠公
詩云人昔共遊今孰在樹猶如此我何堪荆公詩道人
從南來問松我東崗舉手指屋脊云今如許長劉斯立
詩云麥壠漫漫宿藁黃新苗寸寸未禁霜手中馬箠餘
三尺想見歸時如許長意皆相㳂以生也
金谷樓危到地香
前輩稱宋莒公賦落花詩其警句有漢臯珮冷臨江失
金谷樓危到地香之句蓋本於唐張泌惜花詩看多記
得傷心事金谷樓前委地時其弟景文公同賦云將飛
更作回風舞已落猶成半面妝亦本於李賀殘絲曲云
落花起作回風舞榆莢相催不知數
春在先生杖屨中
西清詩話記周邦彦祝壽詩化行禹貢山川外人在周
公禮樂中余以為此乃摸寫東坡刁景純藏春塢詩年
抛造物甄陶外春在先生杖屨中是也
斑斑
文忠公詩小雨斑斑作燕泥東坡詩小雨斑斑未作泥
山谷詩潤花小雨斑斑
一意兩用
樂天自從苦學空門法銷盡平生種種心唯有詩魔降
未得每逢風月一閒吟又云人各有一癖我癖在章句
萬緣皆己銷此病獨未去此意凡兩用也太白舉杯邀
明月對影成三人又云獨酌勸孤影此意亦兩用也然
太白本取淵明揮杯勸孤影之句
蜀葵詩
劉禹錫嘉話載陳標蜀葵詩能共牡丹爭幾許得人憎
處只緣多雜俎載貞元中牡丹已多柳渾詩近來無奈
牡丹何數十千錢買一窠今朝始得分明見也共戎葵
較幾多二詩意相似
屋簷斜入一枝低
唐張謂詩櫻桃解結垂簷子楊柳能低入戶枝迺悟林
和靖梅詩屋簷斜入一枝低之句所本
秋去暑無權
張文潜明道雜志記一詩云秋去暑無權以為意新而
韻工予見邵堯夫云春陽得權故多旱秋隂得權故多
雨
醉鄉閒處日月鳥語花間管絃
蔡絛西清詩話云黃魯直貶宜州謂其兄元明曰庭堅
筆老矣始悞抉章摘句為難要當於古人不到處留意
乃能聲出衆上元明問其然曰庭堅六言近詩醉鄉間
處日月鳥語花間管絃是也此優入詩家藩閫宜其名
世如此以上皆蔡語余按此說出於魯直是否雖未敢
必然上句本於唐皇甫松醉鄉日月發之意下句本於
唐崔湜應制詩庭際花飛錦繡合枝間鳥囀管絃同
門外綠楊春繋馬牀前紅燭夜呼盧
晏叔原長短句云門外綠楊春繫馬牀前紅燭夜呼盧
蓋用樂府水調歌云戶外碧潭春洗馬樓前紅燭夜迎
人然叔原之辭甚工
雲破月來花弄影
張子野長短句雲破月來花弄影往往以為古今絶唱
然予讀古樂府唐氏瑶暗别離云朱絃暗斷不見人風
動花枝月中影意子野本此
應聲蟲
陳正敏遯齋閒覽載楊勔中年得異疾每發言應答腹
中有小聲效之數年間其聲寖大有道士見而驚曰此
應聲蟲也久不治延及妻子宜讀本草遇蟲不應者當
取服之勔如言讀至雷丸蟲忽無聲乃頓餌數粒遂愈
正敏其後至長汀遇一匄者亦有是疾環而觀者甚衆
因教之使服雷丸匄者謝曰某貧無他技所以求衣食
于人者唯藉此耳以上皆陳所記予讀唐張鷟朝野僉
載云洛州有士人患應病語即喉中應之以問善醫張
文仲張經夜思之乃得一法即取本草令讀之皆應至
其所畏者即不言仲乃錄取藥合和為丸服之應時而
止乃知古有是事
草忘憂花含笑
冷齋夜話云丁晉公草解忘憂憂底事花能含笑笑何
人不若東坡花如識面長含笑鳥不知名時自呼然丁
詩本取唐人徐振雷塘詩花憶所為猶自笑草知無道
更應荒毛詩焉得諼草釋者以諼草可以解人之憂耳
今丁詩乃以草憂底事何耶然善論詩者不當如此
回眸一笑百媚生
白樂天長恨歌云回眸一笑百媚生六宫粉黛無顔色
蓋用李太白應制清平樂詞云女伴莫話孤眠六宫羅
綺三千一笑皆生百媚宸遊教在誰邊
身事未知何日了
近時稱陳去非詩案上簿書何日了樓頭風月又秋來
之句或者曰此東坡官事無窮何日了菊花有信不吾
欺耳予以為本唐人羅鄴僕射陂晚望詩身事未知何
日了馬蹄唯覺到秋忙
舜不窮其民論
元祐中省試舜不窮其民論劉棠召美首選其警句云
桀紂以淫虐窮幽以貪殘窮厲以監謗窮戰國以侵伐
窮秦皇以督責窮漢武以奢侈窮晉以夷秋窮隋以巡
幸窮明皇以隠戶剰田窮德宗以間架税屋窮東坡見
之大加歎賞以其不類時文因以劉窮呼之然予以劉
召美此意本孫樵耳孫樵與賈秀才書云揚雄以法言
太元窮元結以浯溪碣窮陳拾遺以感遇詩窮王勃以
宣尼廟碑窮玉川子以月蝕詩窮杜甫李白王江寧皆
相望於窮者也
望斗氣沈龍已化置芻人去榻猶懸
豫章事實王勃序之詳矣題詠此邦者往往採之晏元
獻云望斗氣沈龍已化置芻人去榻猶懸陶邕州云劒
待張華時已晚榻延徐孺禮應疎此二聯全是龍光射
牛斗之墟徐孺下陳蕃之榻也宋綬公垂云江涵帝子
翬飛閣山際真君鶴馭天不襲陳迹甚可佳也
處事無心覺累輕
東萊先生吕居仁詩云忍窮有味知詩進處事無心覺
累輕李成季已嘗云靜疑多事非求福老覺無心勝攝
生二詩雖相似然皆佳作也
春水碧於天
温庭筠樂府春水碧於天畫船聽雨眠皮日休松陵集
詩云漢水碧於天南荆廓然秀豫章取以作演雅云
江南野水碧於天中有白鷗閒似我
蓬生麻中
荀卿曰蓬生麻中不扶而直蘭槐之根是為芷其漸之
滫蓋本於曾子制言曰蓬生麻中不扶乃直白砂在泥
與之皆黑
蓄不吠之犬
東坡上神宗書曰養猫以待鼠不可以無鼠而蓄不捕
之猫蓄狗以防姦不可以無姦而蓄不吠之狗蓋取北
史宋遊道傳楊遵彦曰譬之蓄狗本取其吠今以數吠
殺之恐將來無復吠狗
開簾風動竹
唐李益竹窗聞風早發寄司空曙詩云微風驚暮坐窗
牗思悠哉開門復動竹疑是故人來時滴枝上露稍霑
階上苔幸當一入幌為拂綠琴埃異聞集霍小玉傳為
開簾風動竹改一風字遂失詩意然此句乃襲樂府華
山畿詞耳詞云夜相思風吹窗簾動言是所歡來通典
云江南以情人為歡
山流細沫擁浮花
沈君攸羽觴飛上苑云石徑斷絲闌蔓草山流細沫擁
浮花外史檮杌載張蠙詩牆頭細雨垂纖草水面回風
聚落花蓋本於沈耳
日暮碧雲合佳人殊未來
江文通有擬湯惠休詩云日暮碧雲合佳人殊未來蓋
用魏文帝秋胡行云朝與佳人期日夕殊不來梁武帝
鼓角横吹曲云日落登雍臺佳人殊未來梁沈約洛陽
道云佳人殊未來薄暮空徙倚二人所用又襲江也江
齊人
啼猿樹
杜詩影著啼猿樹魂飄結蜃樓蓋用盧照隣巫山高云
莫辨啼猿樹徒看神女雲
時送紅梅一陣香
李方叔喜吳可小詩東風可是閒來往時送紅梅一陣
香殊不知張芸叟酴醿詩亦云晚風亦自知人意時去
時來管送香
谷口未斜日數峯生夕隂
蔡絛西清詩話取權僧谷口未斜日數峯生夕隂之句
然唐宋之問詩云日落西山隂衆草起寒色權實取此
沈約登元暢樓詩亦云雲生嶺乍黑日下溪半隂宋景
文公過行慶關詩云雲生全嶺失日隠半崖隂宋全用
沈詩也梁庾肩吾詩云塵飛遠騎没日徙半峯寒庾沈
同時人
臨清流而賦詩
陶淵明歸去來辭云登東臯以舒嘯臨清流而賦詩蓋
用嵇叔夜琴賦云背長林翳華芝臨清流賦新詩
日月跳躑
元微之遣興云日月東西跳又云光隂本跳躑又答胡
靈之詩序云日月跳躑於今行二十年矣幾與退之日
月如跳丸大同小異也杜牧之寄韓乂云跳丸日月十
經秋又送孟池云月於何處去日於何處來跳丸相趁
走蓋用退之意元微之憶遠曲云水中書字無字痕白
樂天新昌新居云浮榮水畫字意又相類
海風吹不斷江月照還空
顧况喜白樂天送友人原上草詩野火燒不盡春風吹
又生乃是李太白瀑布詩海風吹不斷江月照還空
堯舜性仁賦
劉輝堯舜性仁賦其警句曰靜而延年獨高五帝之壽
動而有勇形為四罪之誅蓋本於范文正堯舜率天下
以仁賦内睦九族善隣之志咸和外黜四凶有勇之風
遐振
滿地江湖春入望連天章貢水爭流
徐師川有陪李泰發登洪州南樓詩云十年不復上南
樓直為干戈作遠遊滿地江湖春入望連天章貢水爭
流青雲聊爾居金馬紫氣還應射斗牛公是主人身是
客舉觴登望得無愁唐劉長卿有和樊使君登潤州城
樓詩云山城迢遞敞高樓露冕吹鐃居上頭春草連天
隨北望夕陽浮水共東流江田漠漠全吳地野樹蒼蒼
故楚州王粲尚為南郡客别來何處更銷憂徐之詩絶
類長卿其間一聯如出一手也然宋仲安有放船下湖
口詩云此地側身徒北望余生乘興復東流乃是全用
劉詩也
韓退之學文而及道
程正叔云韓退之晚年所為文所得甚多學本是修德
有德然後有言退之却是倒學了因學文求所未至遂
亦有所得然此意本吳子經耳子經法語曰古之人好
道而及文韓退之學文而及道子經名孝宗歐陽文忠
公嘗有詩送吳生者也荆公與之論文甚著臨川人
衰顔紅易借髮短白難遮
程文簡公有飲酒戴花詩云衰顔紅易借髮短白難遮
乃知陳無己髮短愁催白顔衰酒借紅蓋本諸此
定命論
東陽胡百能跋邵德升分定錄云先君嘗言人生所享
厚薄各有定分世有以智力取者自謂已能往往不顧
名義殊不知皆其分所固有初不可毫末加也所可加
者徒得小人之名而不悟悲夫百能佩服斯訓未嘗不
以語朋舊也以上皆胡百能說予按宋顧凱之常以為
人禀命有定分非智力所移唯應恭巳守道信天任運
而闇者不達妄意僥倖徒虧雅道無關得喪乃以其意
命弟子原著定命論以釋之乃知胡所說凱之之意也
此心安處便是吾鄉
東坡作定風波序云王定國歌兒曰柔奴姓宇文氏定
國南遷歸余問柔廣南風土應是不好柔對曰此心安
處便是吾鄉因用其語綴詞云試問嶺南應不好却道
此心安處是吾鄉余嘗以此語本出於白樂天東坡偶
忘之耳白吾土詩云身心安處為吾土豈限長安與洛
陽又出城留别詩云我生本無鄉心安是歸處又重題
詩云心泰身寧是歸處故鄉可獨在長安又種桃杏詩
云無論海角與天涯大扺心安即是家
天際識歸舟
梁王僧孺中川長望詩云岸際樹難辨雲中鳥易識蓋
全用謝元暉天際識歸舟雲中辨江樹而不及也梁元
帝詩云遠村雲裏出遥船天際歸亦效元暉而遠勝僧
孺
庭草無人隨意綠
唐劉餗隋唐嘉話載隋煬帝為燕歌行羣臣皆以為莫
及王胄獨不下帝因此被害而帝誦其句云庭草無人
隨意綠能復道耶然予讀周庾信蕩子賦曰遊塵滿牀
不用拂細草横階隨意生乃知王胄庭草無人隨意綠
蓋取諸此以之喪命豈不枉哉
玉斧修成寳月團
荆公詩玉斧修成寳月團月邊仍有女乘鸞青冥風露
非人世鬢亂釵横特地寒江淹詠扇詩畫作秦王女乘
鸞向烟霧非止用蕭史事也玉斧事見酉陽雜俎
綠楊樓外出秋千
晁无咎評樂章歐陽永叔浣溪沙云堤上遊人逐畫船
拍堤春水四垂天綠楊樓外出秋千要皆妙絶然只一
出字自是後人道不到處余按唐王摩詰寒食城東即
事詩云蹴踘屢過飛鳥上秋千競出垂楊裏歐公用出
字蓋本此
雪裏梅將春信來
前輩詩話稱李成季詩日邊鴈帶臘寒去雪裏梅將春
信來以為美然唐人曹松除夜已嘗云半夜臘因風捲
去五更春被角吹來
龍燭影中猶是臘鳳簫聲裏已吹春
西清詩話謂蔡元長春帖子龍燭影中猶是臘鳳蕭聲
裏已吹春薦紳類能傳誦以為蔣穎叔作非也予以為
此一聯全是方干除夜詩寒燈短焰方燒臘畫角殘聲
已報春
富鄭公之言出於元璹
東坡撰富鄭公神道碑載公奉使語曰且北朝與中國
通好則人主專其利而臣下無所獲若用兵則利歸臣
下而人主任其旤故北朝諸臣各勸用兵者此皆為其
身謀非國計也又曰契丹君臣至今誦其語守其約不
忍敗者以其心曉然知通好用兵利害之所在也予按
唐鄭元璹謂頡利曰漢與突厥風俗各異漢得突厥既
不能臣突厥得漢復何所用且抄掠資財皆入將士在
於可汗一無所得不如和好國家必有重賚幣帛皆入
可汗坐受利益頡利納其言即引還乃知鄭公之言皆
出於元璹
春風朝夕起吹綠日日深
孟東野連州吟云春風朝夕起吹綠日日深乃悟荆公
春風日日吹香草山北山南路欲無所自
明月空為兩地愁
雲齋廣錄云二宋以文章齊名天下子京守蜀日有詩
云碧雲謾有三年信明月空為兩地愁其後卒不入兩
地人以為䜟予以子京用何遜與胡興安夜别詩念此
一筵笑分為兩地愁廣錄之論不知所自也
馬嵬詩
唐闕史稱鄭相畋吟馬嵬詩云明皇迴馬楊妃死雲雨
雖亡日月新終是聖朝天子事景陽宫井又何人觀者
以為真輔國之句予以為畋蓋取杜詩不聞夏商衰中
自誅褒妲之意
寧人負我無我負人
魏曹操有寧我負人無人負我之語本朝榮陽吕原明
乃云中年嘗書壁以自警曰寧人負我無我負人後觀
晁少𫝊碎金巳前有此兩句所謂先得我心之所欲者
然昔麴粥說羅仇以主上荒耄信䜛不若勒兵向西平
羅仇曰誠如汝言然吾家世以忠義著於西土寧使人
負我我不忍負人也乃知晁少傅之前羅仇已有此語
羅仇西涼羌胡耳能發此語尤可貴也見晉記
細數落花因坐久緩尋芳草得歸遲
前輩讀詩與作詩既多則遣辭措意皆相緣以起有不
自知其然者荆公晩年閒居詩云細數落花因坐久緩
尋芳草得歸遲蓋本於王摩詰興闌啼鳥緩坐久落花
多而其辭意益工也徐師川自謂荆公暮年金陵絶句
之妙傳天下其前兩句與渠所作云細落李花那可數
偶行芳草步因遲偶似之邪竊取之邪善作詩者不可
不辨予嘗以為王因於唐人而徐又因於荆公無可疑
者但荆公之詩熟味之可以見其間適優游之意至於
師川則反是矣
背秋轉覺山形瘦新雨還添水面肥
雪浪齋日記云背秋轉覺山形瘦新雨還添水面肥漁
隠叢話云山形瘦之語古今少有道者予嘗記唐人一
聯而忘其名云山自古來和石瘦水因秋後漾沙清前
詩蓋出於此而不及也
張良與四皓書韓退之與李渤書
商芸小說載張良所與商山四皓書曰良白仰惟先生
秉超世之殊操身在六合之間志凌造化之表但自大
漢受命禎靈顯集神母告符足以宅兆民之心先生當
於此時耀神爽乎雲霄濯鳳翼於天漢使九門之外有
非常之客北闕之下有神氣之賓而淵潜山隠竊為先
生不取也良以頑薄承乏忝官所謂絶景不御而駕服
駑駘方今元首欽明文思百揆之佐立則延首坐則引
領日仄而方丈不御夜眠而閶闔不閉蓋皇極須日月
以揚光后土待嶽瀆以導滯而當聖世鸞鳳林棲不翔
乎太清騏驎嶽遁不涉乎郊藪非所以寧八荒尉六合
也不得侍省展布腹心略寫至言想望翻然不猜其意
張良白余觀韓退之所與李渤書其規模步驟殆與之
為一矣
蒨桃贈歌者詩
翰府名談載寇萊公妾蒨桃贈歌者詩云一曲清歌一
束綾美人猶似意嫌輕不知織女寒窗下幾度抛梭織
得成予嘗記南唐李詢贈織錦詩云札札機聲曉復晡
眼穿力盡意何如美人一曲成千賜心裏猶嫌花樣疎
蒨桃詩意本此而不及也
山蟬𢃄響穿疎戶
前輩稱蘇子美詩山蟬帶響穿疎戶野蔓延青入破窗
蓋出於唐方千詩鶴盤遠勢投孤嶼蟬曳殘聲過别枝
紅生白熟生碧熟紅
侯鯖錄云東坡謂世之對偶如紅生白熟手文脚色二
對無復加也然予嘗記唐羅虬詩云窗前遠岫懸生碧
簾外殘霞掛熟紅然則羅虬已用生碧對熟紅矣
更無一箇是男兒
前蜀王衍降後唐王承旨作詩云蜀朝昏主出降時銜
璧牽羊倒繫旗二十萬人齊拱手更無一箇是男兒其
後花蘂夫人記孟昶之亡作詩云君王城上豎降旗妾
在深宫那得知二十萬人齊解甲更無一箇是男兒陳
無己詩話載之乃知㳂襲前作
㳂襲不失為佳
詩人有㳂襲而不失為佳者張曙途中聞蟬前四句云
每歲聽蟬處那將此際同孤村寒色裏野店夕陽中李
中正聞子規前四句云何處正當聞聲聲欲斷魂暖風
芳草岸殘日落花村蒋鈞孤鴈後四句云葦岸風吹雨
沙汀月照霜還同我兄弟零落不成行
續添
薏苡芎藭
張右史耒晝卧口占云病栽薏苡無勞謗濕要芎藭不
待廋東坡亦云巧語屢曾傷薏苡廋辭那復託芎藭
夢魂香
黃季岑言一士人詩云啼月杜鵑喉舌冷宿花蝴蝶夢
魂香蓋自唐趙嘏發之趙云松島鶴歸書信絶橘洲風
起夢魂香
二詩相類
唐崔惠童宴城東莊詩云一月人生笑幾回相逢相值
且銜杯眼看春色如流水今日花紅昨日開杜子美詩
不須聞此意慘愴生前相遇且銜杯二詩相類第不知
崔為何時人
褒公鄂公
杜子美贈曹將軍霸詩凌烟功臣少顔色將軍下筆開
生面良相頭上進賢冠猛將腰間大羽箭褒公鄂公毛
髮動英姿䬃爽來酣戰鄂公謂尉遲敬德褒公謂段志
元也故東坡贈寫真何充詩黃冠野服山家容意欲置
我山巖中勲名將相今何限往寫褒公與鄂公鮑慎由
謝傳神蔡景直詩馳譽丹青有古風筆端及我未宜蒙
雲臺麟閣遥相望往寫褒公與鄂公用東坡語尤為無
功
三詩皆用清渾字
東坡送魯元翰詩皎皎千丈清不如尺水渾陳後山次
韻東坡詩信有千丈清不如一尺渾參寥詩乍為含垢
千尋濁不作驚人一掬清
詠荷花
胡仔苕溪詩話以詞句欲全篇皆好極為難得如賀方
回淡黃楊柳帶棲鴉秦處度藕葉清香勝花氣二句寫
景詠物可謂造微入妙然予見劉忠肅莘老巳言之矣
湖上口號云綠荷深不見湖光萬柄清風動晩凉莫恨
紅葩猶未爛葉香元自勝花香
服藥不如獨卧
世所傳道書雜載神仙秘訣有云服藥千朝不如獨寢
一宵此最有理予近讀顧况琴客詩云服藥不如獨自
眠從他别嫁一少年乃知古有此語然太平廣記彭祖
傳云服藥百裹不如獨卧又知道書本此
繫日
白樂天既無長繩繫白日又無大藥駐朱顔蓋本陳沈
炯幽庭賦那得長繩繫白日年年月月俱如春然江總
歲暮還宅詩亦云長繩豈繫日濁酒傾一杯
東坡作夏侯太初論
王立之詩話記東坡十歲時老蘇令作夏侯太初論其
間有人能碎千金之璧不能無失聲於破釡能搏猛虎
不能無變色於蜂蠆之語老蘇愛之以少時所作故不
傳然東坡作顔樂亭記與點鼠賦凡兩次用之以上皆
王記余按晉劉毅傳鄒湛曰猛獸在田荷戈而出凡人
能之蜂蠆作於懷䄂勇夫為之驚駭出於意外故也乃
知東坡意發於此
杜甫取李陵詩
杜詩思家步月清宵立憶弟看雲白日眠又云别時孤
雲今不飛時復看雲淚横臆蓋取李陵别蘇武詩云仰
視浮雲馳奄忽互相踰長當從此别且復立斯湏
知爾不能舉
韓子蒼送王梲詩末章云虚作西清老從臣知爾才華
不能舉王摩詰送丘為云知爾不能薦羞稱獻納臣
董穎襲陳知默詩
洪景盧夷堅乙志記董穎詩雲壑釀成千嶂雨風蘋吹
老一川秋上句蓋襲陳知默詩耳陳云雲埋山麓藏秋
雨葉脱林稍帶晩風
東坡本李端詩
東坡詩白水滿時雙鷺下午隂清處一蟬鳴唐李端茂
陵山行陪韋金部詩云盤雲雙鶴下隔水一蟬鳴東坡
本此
陸詩出韓子蒼
韓子蒼作絶句天寒候鴈作行遠沙晚浴鳬相對眠松
醪朝醉復暮醉江月上弦仍下弦陸龜蒙别墅懷歸云
題詩朝憶復暮憶見月上弦還下弦韓所出也
得茶三昧
錢塘南屏謙師妙於茶事東坡贈之詩云道人曉出南
屏山來試點茶三昧手劉貢父亦贈詩云瀉湯舊得茶
三昧覓句還窺詩一斑
詹光茂妻寄遠詩
蔡寬夫記天聖中孫冕載詹光茂妻寄遠詩云錦江江
上探春回消盡寒冰落盡梅爭得兒夫似春色一年一
度一歸來迺知惟有舊時王謝燕一年一度到君家所
本
葛敏修用陳况詩
葛敏修南華竹軒絶句獨拳一手支頤卧偷眼看雲生
未生蓋用五代時陳況詩醒眼看諸峯白雲開又集然
唐吳融亦有深感卞峯顔色好晚雲纔散又當門之句
古有瑣語
唐孫光憲有北夢瑣言按晉書太康二年汲郡人不準
盜發魏㐮王墓或言安釐王冡得竹書數十車其瑣語
十一篇乃知古已有瑣語
語有神助
吕氏詩事錄云郭祥正有句云明月随人渡流水王介
甫愛之曰此言如有神助余記范文正公詩云多情是
明月相逐過江來乃知郭本此
皮日休白蓮詩
東坡嘗喜皮日休白蓮詩無情有恨何人見月曉風清
欲墜時謂決非紅蓮詩然李賀新笋云無情有恨何人
見露壓烟啼千萬枝乃知皮取此
不去吕后為惠帝計
老蘇明允論漢高祖云不去高后者以吕氏佐帝定天
下為大臣素所畏服獨此可以鎮壓其邪心以待嗣子
之壯故不去吕后者為惠帝計也云云余按唐李德裕
羊祐留賈充論云漢高不去吕后亦近於此漢高嬖戚
姬愛如意思其久安之計至於悲歌不樂豈不知除去
吕后必無後禍況吕后年長有過稀復進見漢高棄之
如去塵垢實以惠帝闇弱必不能自攬權綱其將相皆
平生故人俱起豐沛非吕后剛強不能臨制所以存之
為社稷也乃知老蘇本此
韓子蒼作善清真贊
韓子蒼作草堂和尚善清真贊云蓬鬆頭卓削耳一生
說法牙無水云云蓋用東坡題王靄如來出山相云頭
鬅鬙耳卓削適從何處來碧色眼有角明星未出萬象
間外道妖魔猶奏樂錯不錯安得無上菩提成等正覺
東坡集不載此文
陸農師取杜子美詩
王荆公父子俱侍經筵陸農師以詩賀云潤色聖猷雙
孔子燮調元化兩周公議者為太過然不知取杜子美
送薛明府詩侍臣雙宋玉戰策兩穣苴
陳去非黃巢詩意同
陳去非衡嶽道中詩客子山行不覺風龍吟虎嘯滿山
松綸巾一幅無人識勝業門前聽午鐘按唐黃巢既敗
為僧投張全義舍於南禪寺有寫真絹本巢題詩其上
云猶憶當年草上飛鐵衣脱盡掛僧衣天津橋上無人
識獨倚欄干看落暉去非詩意同
澄江一道
東萊先生吕居仁愛豫章少年時作泰和縣樓詩木葉
千山天遠大澄江一道月分明然白樂天亦有江樓夕
望詩云燈火萬家城四畔星河一道水中央之句
洗天風雨
藝祖聞蜀人詩云煩暑鬱蒸無處避洗天風雨幾時來
曰此蜀人思我之來也此乃蜀人朱長文詩然唐許昌
節度使薛能漢南春望詩已有自古浮雲蔽白日洗天
風雨幾時來之句
能改齋漫錄卷八
