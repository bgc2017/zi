能改齋漫錄卷十二
宋吳曾撰
謹正
清直勇
傅堯俞字欽之素善安石時方變新法公以母服除至
京師安石謂公曰朝議紛紛今幸公來議以待制諫院
奉還矣公謝曰恩甚厚但恐與公新法相妨耳且為言
新法之不善安石怒乃以為權同判内銓温公嘗歎曰
清直勇吾於欽之畏焉洛之君子邵雍曰欽之至清而
不耀至直而不激至勇而能温此為難耳人以雍言為
然
窮逹有命
唐介字子方仁宗朝孫參政抃薦公復為御史或問曰
聞君未曾相識而遽薦之何也孫答曰昔人恥呈身御
史今豈求識面臺官也公後以風力稱公語諸子曰吾
備位政府知無不言桃李未嘗為汝軰栽培而荆棘則
甚多矣然窮逹有命汝等維自勉耳
王子野樂黨
范文正以言事貶公率子弟薦留數日時方治黨人大
臣讓之曰何苦自陷黨人公曰范公天下賢者若得涉
之幸矣
不許冒籍欺君
陳君行嘗謂子弟曰仁義禮智信是常等若不守是不
等也其不等者不正也君行又嘗自處州入京師至泗
州其子弟請先行君行問其故曰科場近欲先至京師
貫開封府最應君行不許曰汝處州人而戶貫開封欲
求事君而先欺君乎寧遲數年不可行也
范淳父焚進論不應賢良
范祖禹淳父極為司馬文正奬識嘗為進論求教於公
公每見則未始有可否淳父疑而質於公公久而言曰
子之進論非不美也顧念世人獲甲科者絶少而子既
已在前列而復習進論求應賢良以光觀之但有貪心
耳光之不喜者非為進論也不喜子有貪心也淳父於
是焚去進論不應賢良
吕公教讀書要字字分明
滎陽吕公教學者讀書須要字字分明仍每句最下一
字要令聲重聲重則記牢
儒者讀書無用處
程伯淳言今僧家讀一卷經便要經中道理受用儒者
讀書却只閒讀了都無用處
富家翁愛其弟
大丞相馮公當世記富家翁有宅於村者親既終堂其
兄甲不忍羣鴈異飛而友愛其弟乙甚厚乙安樂之未
嘗有違言久之乙既有室不令日咻其夫使叛其兄乙
牽於愛而聽之而甲之所為無不善者欲開釁隙而無
其端於是甲有善馬愛之甚至雖親舊求借輒以他馬
代乙欲激其怒乘甲之馬出杖折其足甲歸而見之且
喻其意謂其僕曰去之而新是圖甲復有花藥之好列
檻數十皆名品也且其手植焉灌溉壅培不倦其勞乙
又將緣是以激之乘間鋤而去之甲曰吾欲去是久矣
而未果也因犂其地而殖之穀乙悟其非且將悔之而
其室未厭也甲既鰥處而有愛妾若將終身焉處之側
室未嘗一與家事其婦踵門而數之詬罵毁辱無所不
至妾不能堪而訴其主甲曰吾之過矣因逐其妾其婦
聞之媿汗浹背且曰妾不幸不及事舅姑而無以為學
以至於此而不知伯氏之德量如是之寬裕也乃正冠
帔而拜於庭以謝不敏卒為善婦以相其夫而肥其家
若甲者可謂賢矣求之古人若張公藝可以配之當世
且言偶忘其姓氏懼其湮沒而無聞也故書其大槩以
俟太史氏
寧受人欺不可使好賢心替
正獻吕公嘗薦夷甫秩後差改節吕對程伯淳有悔薦
之意伯淳曰願侍郎寧可受人欺不可使好賢之心少
替
三代威儀盡在是
明道先生嘗至天寧寺方飯見趨進揖遜之盛歎曰三
代威儀盡在是矣
李定公好儒學
李良定公魏國大長公主所出雅好儒學其帥鄆日每
春大閱戰士必先詣宣聖廟延講經書飲諸生然後始
及武士識者以為得禮
和買絹
本朝預買紬絹謂之和買絹按玉壺清話與澠水燕談
二書皆以為始於祥符初因王旭知潁州時大饑出府
錢十萬緡與民約曰來年蠶熟每貫輸一縑謂之和買
自爾為例而澠水燕談又以為其後李士衡行之陜西
民以為便今行天下於歲首給之予按范蜀公東齋記
事稱是太宗時馬元方為三司判官建言方春乏絶時
豫給庫錢貸之至夏秋令輸絹於官預買紬絹蓋始於
此以三書攷之當以范說為是蓋范嘗為是官耳予讀
詩人袁陟世弼所為墓誌序其當仁宗時為太平州當
塗知縣且言江南和市紬絹豫給緡錢郡縣或以私惠
人而不及農者當塗尤甚世弼自為條約細民均得之
乃知太宗之所以惠愛天下多矣而其後以鹽代錢以
為縑直又其後也鹽亡而額存然後知左氏所謂作法
於涼其說不誣也
仁宗厚遣公主
仁宗皇帝守成皆遵先朝法度時久無嫁公主事晩年
止一公主欲厚遣之恐踰舊章乃詢皇姑魏國大長公
主當年下嫁體例公主以帝止有一女不可以已為比
言多則實無言少則恐沮帝意乃答以歲月之久皆忘
記帝始加厚遣焉
正叔不認侄者罪
李侍郎若谷守并州民有訟叔不認其為侄者欲併其
財累政不能直李令民還家毆其叔民辭以不敢李固
強之民如公言叔果訟其侄因而正其罪分其財
曹瑋行兵
曹宣徽瑋守秦有功名能撫士一日行兵將及頓日已
西矣乃申令更前二十里宿於某鎮軍中不樂繼而令
曰仰某鎮務劵酒不得沽與百姓只沽與一行軍人由
是大衆奔赴不以為勞
夏英公好古器珍玩
夏英公竦性好古器竒珍寳玩每燕處則出所秘者施
青氊列於前偃卧牙床瞻視終日而罷月常數四如此
張程學
張戬天祺與弟載子厚關中人也關中謂之二張篤行
不苟一時師表二程之表叔也子厚推明聖學亦多資
於二程吕大臨與叔兄弟後來蘇昞等從之學學者號
子厚為横渠先生天祺為御史正獻吕公之薦也二程
與横渠從學者既盛當時名其學為張程
吳觀音
吳侍郎待問建安人其父由長者平生惟訓童稚以自
晦里人以其長厚目為吳觀音所生四子參政育樞密
充又京方並登進士為朝臣諸孫數十皆京秩侍郎於
京師遇鄉人至必命子孫出見而列侍焉
狄武襄不知體
武襄狄公青平儂智高以用延州舊府番洛騎兵之效
及歸狄欲奬此一軍乞於講武殿閱試冀仁宗親覩其
驍勇俄而奮擊號呼一如臨敵飛矢至殿陛仁宗遽移
御座而中官前蔽再三申命方止識者鄙其不知體是
軍遂驕因遣還邊
狄武襄不出黥文
狄武襄自拱聖長行至節度使平章事世多言狄之隸
籍與參政王堯臣作狀元之年同後亦為兩府仁宗以
為然乃命王諭狄出其黥文狄謂王曰青若無此兩行
字何由致身於此斷不敢出要使天下徤兒知國家有
此名位待之也議者韙其言
石刻厄會
元祐中韓丞相玉汝帥長安修石橋督責甚峻村民急
於應期率皆磨石刻以代之前人之碑盡矣說者謂石
刻之一厄會也
貴賤在命
仁宗嘗御便殿有二近侍爭辯聲問御前仁宗召問之
曰甲言貴賤在命乙言貴賤由至尊帝默然即以二小
金合各書數字藏於中曰先到者保奏給事有勞推恩
封秘甚密先命乙擕一往内東門司約及半道命甲擕
一繼往無何内東門司保奏甲推恩仁宗怪問之乃是
乙至半道足跌傷甚莫能行甲遂先到
兩王難當二堂
蜀先主祠在成都錦官門外西挾即武侯祠東挾即後
主劉禪祠蔣公堂帥蜀以禪不能保有土宇因去之大
慈寺有蜀後主王衍銅像程公堂權帥毁以鑄鐘蜀語
曰任是兩王難當二堂
曾魯公與旁舍生錢償鬻女直
謝逸記曾魯公布衣游京師舍於市側旁舍泣聲甚悲
詰朝過而問之旁舍生意慘愴欲言而色愧公曰若苐
言之或遇仁人戚然動心免若於難不然繼以血無益
也旁舍生顧視左右欷歔久之曰僕頃官于某以某事
而用官錢若干吏督之且急視其家無以償之乃謀於
妻以女鬻於商人得錢四十萬行與父母訣此所以泣
之悲也公曰商人轉徙不常且無義愛弛色衰則棄為
溝中瘠矣吾士人也孰若與我旁舍生跽曰不意君之
厚貺小人如此且以女與君不獲一錢猶愈於商人之
數倍然僕已書劵納直不可追矣公曰苐償其直索其
劵彼不可則訟于官旁舍生然之公即與錢四十萬約
曰後三日以其女來吾且登舟矣俟若於水門之外旁
舍生如公教商人果不敢爭擕女至期以往則公之舟
無有也詢旁舟之人則曰其舟去已三日矣其女後嫁
為士人妻逸自言元祐八年至京師得於鄴郡黃正叔
以為公墓刻不載故惜其不傳因書其大略云
樊若水按所仇家酒額因破其家
樊若水江南人貧甚遊索鄉人不為禮後北遊建策置
浮橋采石以渡天兵江南平擢為本路轉運時所仇之
家方開酒場樊乃於歲除日市酒衆多之次按其所入
以為額其家坐是輸納不逮家遂破焉
馬知節真誠不善書
真宗朝簽書樞密院馬公知節武人方直任誠真宗東
封下至從臣皆齋戒至嶽下撫問執政曰卿等在路素
食不易時宰相臣寮有私食驢肉者馬乃對曰亦有打
驢子喫底及還都設酺宴開封府命吏屏出貧子隔於
城外上御樓見人物之盛喜顧宰臣曰今都城士女繁
富皆卿等輔佐之力馬乃奏曰貧底摠趕在城外左右
皆失色真宗以為誠而親之事多類此馬公一日從駕
遊幸羣臣皆賦詩馬素不習文真宗強之既奉詔詩成
乃奏曰臣不善書乞宣陳堯叟與臣書真宗如其言陳
時為首樞議者惜之
狄武襄一鼓而破儂智高
仁宗以廣源蠻儂智高寇嶺外䧟數州乃遣狄武襄出
督戰用延州番落騎兵一鼓而破捷至帝愀然無喜色
乃曰殺人多乎
陳諫議償直取馬
太尉陳堯咨為翰林學士日有惡馬不可馭蹄囓傷人
多矣一旦父諫議入廐不見是馬因詰圉人乃曰内翰
賣之商人矣諫議遽謂翰林曰汝為貴臣左右尚不能
制旅人安能畜此是移禍於人也亟命取馬而償其直
戒終老養焉其長厚遠類古人
章郇公與丁晉公會博
章郇公作正字日寒食與丁晉公會博勝且厚丁翌日
封置所負銀數百兩歸公明年寒食復博而郇却負于
丁丁督索甚急郇即出舊物以償之而封緘如舊塵色
昏垢丁大服其量
造九鼎
玉仙觀在京城東南宣化門外七八里陳州門是也仁
宗時有陳道士修葺亭臺栽花木甚盛吕氏家塾記云
一日學院諸生偕往見石一截黃色用木牌標記曰萬
年松化石僉曰如何對得晉之叔曰三日雨為霖吕氏
所記松化石乃西川物耳徽宗崇寧四年歲次乙酉製
造九鼎按製造官魏漢津狀云承内降鑄造鼎鼐内帝
座鼐如天之正畢之數外有六圍若易之六爻之象中
叠五重以應九五之龍惟上九虚之其五重謹按師旨
合用萬載松化石并龍牙石各一尺二寸為一重用
松石一塊周圍第二圍用龍牙石一塊亦用寳器捧第
三圍第四圍各用松石一塊亦高一尺二寸第五圍用
龍牙石一塊如乾之六爻上九之爻所有合用龍牙石
并萬年松化之石自皇祐間西川取到祗備造鼐今見
在城南玉仙觀内有此石五叚松石三龍牙石二並堪
充今律鼎中五圍使用伏望詳酌特賜指揮下所屬取
索前來應副然則崇寧所用松化石五叚乃吕氏所記
之石也據魏漢津狀稱皇祐間西川取到祗備造鼐乃
知仁宗朝已嘗議造九鼎矣
監酒要術
乖崖張公嘗有監務之官而辭於公因以請教公曰監
酒稅之法初無多言但好醖酒剰饒人則沽者衆矣即
是要術
狀元焦
元豐八年尚書戶部侍郎李定權知貢舉給事中兼侍
講蔡卞起居舍人朱服同權知貢舉其夜四鼓開寳寺
寓禮部貢院火承議郎韓王冀王宫大小學教授兼穆
親宅講書翟曼奉議郎陳之方宣德郎太學博士馬希
孟皆焚死其後别試更得焦蹈為魁諺曰不因開寳火
安得狀元焦
張天覺論詞臣之文
張天覺嘗乞擇詞臣而言蓋自近世文館寂寥向者所
謂有文者歐陽修己老劉敞已死王珪王安石已登兩
府後來所謂有文者皆五房檢正三舍直講崇文檢書
間有十許人今日之所謂詞臣者曰陳繹曰王益柔曰
許將是已臣嘗評之陳繹之文如欵叚老驥筋力雖勞
而不成步驟至益柔之文如村夫織機杼雖成幅而不
成錦繡許將之文如稚子吹塤終日喧呼而不合律吕
此三人者皆陛下所用出辭令行詔誥以告四方而揚
於外庭者也今其文如此恐不足以發帝猷炳王度云
云
閻立本畫
博陵閻公總章於丞相終於中書令藝兼後素時謂丹
青神化此其蹟也唐人張彦遠出鳴珂三相家風流博
雅著書記歴代畫苐閻上品而西域圖在所錄又言王
知慎亦榻之則傳世者非一本此弊㓨諸馬多闕而剪
髮二人全失之比見摹本自高麗來采筆殊惡而馬之
瀝乳者與人之剪髮者皆全信外國自有唐摹時完本
今取其全者備見之且以浚都世臣大家秘藏圖史以
竒勝相高者極衆至於閻蹟乃少遇真惟吕申公家有
唐太宗步輦圖引祿東贊對請公主事皆傳寫一時容
貎贊皇李衛公小篆其語采色神韻與此同出一手而
張記亦曰時天下初定外國入貢詔立本寫外國圖而
注指西域則奉詔所為者即謂是耶信真蹟果不足疑
舊傳其書係狄梁公之蹟觀其端重和勁稍不類禇薛
亦或當然竊嘗愛彦遠多識著論得雅馴引謝安言韋
誕書凌雲閣已釘榜藍懸去地二十五丈及下鬚眉盡
白因戒子孫絶楷法而王子敬正色詆之曰仲將魏大
臣豈有如此信如所說(缺)魏德之不興廼以子敬為知
言因論閻令既為星郎不當有臨池之辱况太宗治近
侍有拔詔之恩接下臣無撞郎之急豈得不通官籍直
呼畫師以至丹青之譽非輔相之才丹青固不足以輔
相而所以為輔相乃不在丹青淺薄之俗舉一廢百而
輕藝嫉能一至於此良可於邑由是言之窮神之藝自
不妨閻令之賢斯人果賢適增畫重愚因取其說而併
書之元祐六年辛未九月龍眠山人李公麟伯時題右
伯時䟦閻立本西域圖廬陵王方贄侍郎家有之其孫
瓌夔玉寳藏之大觀間開封尹宋喬年言之省中詔取
以上進時廬陵令張逹淳郡法掾吳祖源被檄委焉因
竊摹之於是始有摹本有張天覺䟦云崇寧甲申十二
月甲寅夔玉舟過善溪盡得其家藏閻令王維王宰韓
幹邊鸞周昉畫閱之佛書曰心如工畫師畫之妙出於
心猶足以濡毫設色造化物像况心之妙董以正法無
間斷哉信安程俱致道有詩云大塊浮空轉兩輪越南
燕北共毫塵齊州古莽應相笑夢覺何人定識真黃岡
何頡之斯舉亦有詩窮荒未信子年欺自笑山林老一
枝海上常思龜殼倦天涯欲化鳥工窺丹青閻令如曾
到氣俗張騫舊獨知公喜著書尤博雅山經暇日補殘
遺
俞温父判語
利州路憲俞温父判狀多云送某州縣依條施行時提
舉常平謝皓新改官即除監司笑謂俞曰使者判語誠
不易温父曰州縣英俊多若一字有誤所損不細正要
如此
神霄樂鬱羅蕭臺
林靈素建議依倣宫商角徵羽别定五聲制神霄樂劉
棟密奏臣民事物皆可有二至於宫聲豈有二哉徽宗
感悦嘉其愛君即除中散大夫直龍圖閣棟辭不受棟
字守翁棣州人初以八行舉遇可韓司丈人授以景虚
王陽鐘法徽宗依其說命鑄鐘十二召九天範金隨律
月成一鐘排黃麾仗奉安于寳籙宫鐘備成授通直郎
靈素又建議築鬱羅蕭臺高一百五十尺以祭天棟言
圓壇事天古今通制高八十一尺數之極也豈可别築
臺以祭數又加倍哉徒勞人瀆神恐非天意遂已
青帥許王沂公遠大
王沂公狀元及第還青州故郡府帥聞其歸乃命父老
倡樂迎于近郊公乃易服乘小衛由他門入遽謁守守
驚曰聞君來已遣人奉迎門司未報君何為抵此王曰
不才幸忝科第豈敢煩郡守父老致迓是重其過也故
變姓名誑迎者與門司而上謁守歎曰君所謂真狀元
矣遂許之遠大
歐陽文忠服章郇公非賣恩
章郇公在中書歐陽文忠公初自夷陵縣令貶所回復
館職通判滑州以書與公求一郡公答之無可意歐頗
不悅俄而擢知諫院一年中歴三字直龍圖為學士河
朔都轉運歐始服公非賣恩者
諫院得人御史稱職
仁宗慶歷初急於用賢當時有聲望者王兵部素歐陽
校理脩余校理靖魚工部周詢四人並命作諫官朝野
相慶時惟魚望不及三人蔡君謨時為校勘乃為詩慶
之曰御筆新除三諫官士林相賀復相懽魚聞之乃曰
予不預士論何顔復當諫列遂乞辭職朝廷從之乃過
臺為御史即除蔡代知諫院是時諫院號稱得人魚在
臺亦稱職旋拜中丞而卒
曾魯公責妓訟官吏
曾魯公尹天府前政以不辨善惡而去公至未三日有
倡妓訟官吏宿其家公得牒審其意在譁毁公殊不形
聲色唯命檢閱有無胎孕既得驗狀無有始責以故欲
穢汚衣冠重刑而械之都下善良翕然稱頌小人畏縮
旋即執政焉
國家養賢不與士卒同
乖崖公張詠嘗典陳州漕使檢點米倉見近納不當支
者有新印疑而詰主吏吏答以月支官吏俸米漕移文
詰公公批於後曰國家養賢不與士卒同付案不行即
時遣送漕自出衙門坐于樓下俟送漕使漕使不得已
倉皇而行
陳諫議家法甚嚴
陳諫議省華三子堯叟堯咨皆舉狀元堯佐亦行間中
第後堯叟至樞相堯咨至節度使堯佐至丞相而諫議
家法甚嚴堯叟娶馬尚書亮女日執饋馬於朝路語諫
議以女素不習乞免其責諫議答云未嘗使之執庖自
是隨山妻下厨耳馬遂語塞
章郇公代副樞叱報慶者
章郇公在翰林十二年當劉太后時人多儌倖以希大
用公乃中立不倚晩遷承旨最為久次及副樞李公語
卒公始代之時有親吏聞命即徑造齋閣報慶公厲聲
曰無妄語乃叱出之
宋參政不奏補奴隸
宋參政綬常患仕路人色多冗其在政府例得奏奴隸
補班行公獨不奏議者佳之
杜祁公通變
杜祁公兩帥長安其初多任清儉宴飲簡薄倡妓不許
升廳服飾麤質袴至以布為之及再至事體皆變筵會
或至夜分自索歌舞或繫紅裹肚勒帛長安父老見公
通變皆曰杜侍郎入兩地去旋踵召知天府入樞密遂
為相焉
柴主與李主角富貴
仁宗朝駙馬柴公宗慶與駙馬李公遵勖(廟諱音同)連袂柴
主賢而李主亦賢柴主欲與李主角富貴李先詣柴第
柴之夫婦盛飾以為勝左右皆草草次及柴主之過李
第李之夫婦道裝而已左右皆盛飾徐出二子示曰予
所有者二子耳柴頗自愧士論高之後柴無子所積俸
緡數屋未嘗施用及柴薨悉上送官
對徽宗詩句
徽宗嘗作詩句命蔡少保居安賜元長云相公公相子
元長遽對以進曰人主主人翁徽宗又因宴近臣製詩
語云北斗七星三四點唯曹希藴能對之云南山萬壽
十千年
公主稱
本朝制度多循用前代故事皇女稱公主姊妹稱長公
主諸姑稱大長公主至徽宗末年一例改作帝姬建炎
元年六月八日臣寮建言不便以為古者婦人稱姓故
周曰王姬猶宋子齊姜之類是也本朝為商後非姬姓
不可以稱用是改正
四亥四丑
章子厚乙亥年生與曾子宣同年曾子宣以丁亥月辛
亥日己亥時子厚遂呼子宣作四亥公子然蕭注亦以
癸丑年生乙丑月乙丑日丁丑時亦是四丑
閠不同
神宗元豐元年歲在戊午閠正月時知定州薛向繳大
遼國所印歴日稱閏月廼在十二月與本朝不同乞送
司天監重定時議者以兩朝賀正之禮為疑而臺章以
為正朔為大賀正為小兩國之閠不同即不過本朝之
使先期而賀正於彼彼國之使後期而賀正於此其於
後先正相去約二十來日而已料彼必不肯改以就此則
本朝豈得改而就彼乎其後本朝竟不曾改予記北夢
𤨏言路振九國志載王衍在蜀閠丙戌年正月後因胡
秀林向隠異同俾於界上求得唐歴乃閠乙酉年十二
月遂改用之廼知古來有此事也
王祐植三槐
太祖疑大名符彦卿跋扈命知制誥王祐往察之謂曰
汝能為吾辦此當任汝在趙普之右祐還言彦卿但恃
舊驕恣耳實無異心臣請以百口保之上怒貶祐華州
行軍司馬將行植三槐於第中便坐曰吾中子他日必
位三台貶十二年乃得還京祐曾孫克云王太尉不置
田宅曰子孫當各念自立何必田宅置之徒使爭財為
不義耳
曾滁州誤呼庫為庫
曾子開知滁州覽訟牒誤呼厙為庫其人云某姓厙子
開遽於厙字上增一點云厙豈點乎然南北朝有厙狄
者周有少師厙狄峙北齊有宣都郡王厙狄伏連皆複
姓也後漢亦有輔義侯厙鈞古又有獨姓厙者厙音赦
廣韻音始夜切又齊有庫狄迴洛庫狄盛庫狄干又周
有庫狄昌蓋本無厙字後人除一點以為庫别耳
曾公亮得龍脊王荆公得龍睛
陸農師云相家說龍人臣得其一體當至公相如曾魯
公公亮得龍之脊王&KR0878;公安石得龍之睛
箕子易牙名
箕子名胥余見司馬彪注莊子於他書不見易牙名巫
易牙其字也見孔穎逹左傳䟽
杜祁公問賈黯以生事有無
賈黯以慶歴丙戌廷試第一往謝杜公公無他語獨以
生事有無為問賈退謂門下客曰黯以鄙文魁天下而
謝於公公不問而獨在於生事豈以黯為無取耶公聞
而言曰凡人無生事雖為顯官亦不能不俯仰由是進
退多輕今賈君名在第一則其學不問可知其為顯官
則又不問可知衍獨懼其生事不足以致進退之輕而
不得行其志焉何怪之有賈君為之歎服
甘露
紹興辛亥冬撫州祥符觀松降甘露若飴有郎官徐其
姓者獻甘露古松詩於太守其詩略曰仙臺之陽石壇
東下有亭亭太古松又曰至誠感格合天意露零青松
真上瑞云云太守以為祥因奏于朝坐言章罷郡先人
時謂予曰熙寧六年冬建昌軍距城五里甘露降於進
士徐上交别業大松上濃厚如酒其味香甜上交折獻
於太守張郎中子方子方率僚屬觀之欲以上聞路過
鳳凰山下牧童見車馬皆呌呼曰此山松上亦多甘露
何獨彼耶各持松葉餂弄以示不誤時有野夫賣藥於
市者語人曰太守不察耳何者為甘露露從天降必徧
於數畆豈止松乎吾嘗客華隂縣民亦有以甘露告縣
者令因出按之有道人笑焉令怒械繫之道人曰譬如
人身精液流通均布六七十年中若夫壽促必涌併於
未死之前此松殆將槁耳官人若不信請寬我以俟明
春此松必不榮也令如其說至期果驗焉軍民得其說
因省景祐丙子城西天慶觀松昔嘗一枝有甘露因往
驗之昔時甘露所降之枝果已先朽張守因不復奏知
先人因言鄉里松有甘露亦甚多其實非也乃松液耳
荀卿為孫卿
戰國時荀卿姓荀名況趙人所著書號荀子後有跋尾
云為說者曰孫卿不如孔子是不然也其後又稱孫卿
者四唐楊倞注云為說者已下荀卿弟子之辭嘗疑以
荀為孫未曉所謂偶見孔穎逹曰漢宣帝諱詢故轉為
孫
斥中貴
洪玉父云祖宗時非特士大夫能立節義亦自上之人
有以成之耳張乖崖再任成都日夜分時城北門申有
中貴人到要請鑰匙開門公令開既入見公謂曰朝廷
還知張詠在西川否况川中兩經兵寇差詠治亂今中
貴人入川比欲申地主之禮如何須得中夜入城使民
驚擾不知有何急切幹當中貴曰銜命往峨嵋山燒香
公曰待要先斬後奏或先奏後斬耶中貴悚懼曰念某
乍離班行不知州府事體公曰若如此即是却令出北
門宿來早入衙下牓子云奉勅往峨嵋山燒香入内内
侍省王某參公判牓子既銜王命不敢奉留請於小南
門出去其嚴正如此云又曾魯公以侍讀守鄭州有廢
疾中貴人在郡寄居多沽私酒恃結連内侍輕州縣不
法公始善諭之俾自悛戢輒出大言公命吏搜捕盡得
其釀具依法盡行遂奏乞中官老廢者不得家外郡朝
廷嘉之又真宗朝黃震知亳州永城縣瀕汴河例至冬
涸朝廷遣中官促州縣科民開淘時中官多任喜怒非
理箠撻役民黃憤然毆之中官即捨役赴闕自訴帝問
曰黃震緣何毆汝中官奏云言是我百姓汝安得亂打
帝嘉其言即敕中官赴黃門杖二十黃後為才吏
高氏出太皇以有隂德之助
太宗親征北狄直抵幽州圍其城俄一夕大風軍中震
驚南北兵皆潰散而諸將多不知車駕所在唯節度使
高公瓊隨駕上於倉卒中大怒諸將不赴行在翌日欲
行軍法高奏曰夜來出不意諸將若有知陛下所在豈
陛下之福耶臣獲在左右亦偶然耳諸將不可罪上悟
皆釋之高之門出太皇為天下母議者以為有隂德之
助
楊文公辭誥潤筆與同列均分
楊文公億以文章幸於真宗作内外制當時辭誥蓋少
其比朝之近臣凡有除命願出其手俟其當直即乞降
命故潤筆之入最多於衆人蓋故事為當筆者專得楊以
傷廉遂乞與同列均分時遂著為令
曾魯公神明
曾魯公以侍讀守鄭州時文潞公自長安召入中書過
鄭方在宴席俄報潞公失去銀盆曾即曰郡人敢爾必
三日可獲若公之從者自為則今日必擒公未以為然
逡廵果捕至乃從者也潞公驚因謂曰君知即獲何也
曾曰所至有捕盗者從人單露必須易敗潞公以為神
明遂引復翰林尹開封至大用相三朝位侍中令守太
傅使相致仕
唐公肅遠識
待制唐公肅雅有遠識先與丁晉公同舉進士劇相善
居水櫃街與晉公宅相對一日朝廷自金陵召晉公將
大用唐遂徙居州北避之虞部員外郎李畋往諮其由
唐曰謂之入即大拜權勢日隆若數與往還事涉依附
或經旬不見情必猜疑故避之朞歲晉公黜嶺外李復
謁唐唐曰果然蓋丁之才術乃唐李贊皇之流勲多而
德寡任智而鮮仁可以佐三事不可以冡庶僚若太祖
朝趙中令吕丞相居其上則丁之用不私位不危矣朝
士莫不服唐之遠識
張知常不認同舍金
張知常在上庠日家以金十兩附致於公同舍生因公
之出發篋而取之學官集同舍檢索因得其金公不認
曰非吾金也同舍生至夜䄂以還公公知其貧以半遺
之前軰謂公遺人以金人所能也倉卒得金而不認人
所不能也此事縉紳類能言之而汪彦章為公碑銘不
載何耶
晏元獻節儉
晏元獻與兄手帖殊再拜莊客至知大事禮畢日月迅
速哀痛無極奈何奈何記文本及寄殊生日衣服及孩
兒嬭子等信物甘子黃雀鮓等領訖地遠不須煩神用
况人事有何窮盡知置得宅子大抵廉白守分為官須
隨宜作一生計且安泊親屬不必待豐足嘗見范應辰
率家人持十齋自云一則勸其淡素好善次則減魚肉
之價聚為生計果置得一兩好莊及第宅免於茫然此
最良圖况宦游有何盡期兼官下不可營私(魏四工部可為戒也)
然須内外各且儉嗇為先方可議此殊家間僕吏等直
至今兩日内破一頓猪肉(定其兩數或回換買他魚肉亦只約猪肉錢數以此可久)
此持久之術是以常為宗親及相知交游言之建節之
說皆虚傳也今邊事尚未息須當他重委乃建節或兼
恩命必不於優閑處用此職况須因干求經營方受殊
一生不曾干求况今雖經位極人臣更何顔求覓是以
須待出於特命且不能效人干請結託以至勢須恬静
若非久特差則遠近高下應難推避不然則必不能求
請凡虚傳者但請勿信古今賢哲有識知恥者量力度
德常憂不能任者不妄當負愧重責是以終無僥求其
更識高者非親耕不食非親蠶不衣(闕壞數字)孺子之類是
也蓋功利不能及人而坐受竊其膏血縱無禍亦須愧
赧也殊從來多介僻者理在此今因信略及之此外希
順變善居不備弟殊再拜十一哥贊善十一嫂縣君坐
前十二日右晏元獻公手帖予嘗謂公以童子被遇章
聖觀慶歴聖德詩名首諸公則公之為人可知也方國
家承五季文章卑陋公師楊劉獨變其體識歐陽公諸
生遂以斯文付之殊之文於是視古無愧功德如范富
氣節如孔道輔咸出其門然則仁宗治致太平非公而
誰大抵善觀人者不於其顯必於其幽不於其外必於
其内以書規兄嫂守官必曰廉曰官下不可營私當以
魏四工部為戒首尾大約本於節儉至引古人非親耕
不食親織不衣兹非畏獨根諸中而不欺者邪昔東坡
跋歐陽公與其子書戒其在官欲附致朱砂廼知歐陽
公所養不無所自矣曾南豐與公同鄉里元豐間神宗
命以史事其傳公云雖少富貴奉養若寒士攷公手帖
則曾傳可謂得實而景文宋公草公謫辭云廣營産以
植私多役兵而規利宋亦公門人而必為此者豈當時
有不得已歟沈存中著書稱公對章聖語臣非不樂遊
燕直臣以貧無可為之具若有錢亦須往後生晩進道聽
塗說以誣大賢予乃知小說不足信類如此
蔡絛西清詩話
宣和五年十月乙丑臣寮言徽猷閣待制蔡絛私撰文
一編目為西清詩話其論議專以蘇軾黃庭堅為本奉
聖旨蔡絛特落職勒停
徽宗賜王黼第御書九碑
宣和五年十二月徽宗賜太傅王黼私第御書載𢋫堂
膏露堂寵光亭十峯亭老山亭榮光齋隠菴九碑
薛昂黜用史記西漢諱蔡京名
崇寧初薛門下昂為司成士人程文有用史記西漢語
者薛輒黜落元符中嘗上殿乞罷史學建炎初言章謂
薛為蔡元長私諱其名薛嘗對客語誤及蔡京即自批
箠其口
鄭文肅按姦贓流馮士元
仁宗時開封府豪吏馮士元挾狡數通貴要多為姦利
眦睚必中以禍操制一府畏甚於尹都人目之為立京
兆鄭文肅天休知開封府廉知罪惡窮按姦贓悉得其
受賂撓法之狀權貴多為請者了不以聽獄具奏流海
島家沒償□轂下凛然
蔣希魯建西學宋宏肖其像於文翁祠
禮部侍郎蔣堂希魯宜興人仁宗時以樞密直學士知
成都嘗召高才碩生會試府事親較才等勸成學者於
府學之側别建西學以廣諸生齋室迄成而公移蒲中
其後轉運使毁之以增廨舍既而常山宋公尚書至府
聞其事歎惜久之且欲成公意乃即其舊址建文翁祠
祠之内圖嚴君平鄭子真司馬相如楊子雲蜀土先賢
九人及公之像而十常山公為之贊至公略云蔣侯挺
挺天與嚴方徤而文明不逄不將
微司理幾誤殺人
侍御史王平字保衡侯官人章聖時為許州司理參軍
里中女乘驢單行盗殺諸田間褫其衣而去驢逸田旁
家收繫之覺吏捕得驢指為殺女子者訊之四旬田旁
家認收繫其驢實不殺女子公意疑甚以狀白府州將
老吏素彊項了不之聽趣令具獄公持益堅彼乃怒曰掾
懦耶公曰今觸奏坐懦不過一免耳與其阿旨以殺無
辜又陷公於不義校其輕重孰為愈邪州將因不能奪
後數日河南移逃卒至詳勘之乃是殺女子者田旁家
得活後因衆見州將謝曰微司理嚮幾誤殺人
李昭述得古銅符
禮部尚書李公昭述字仲祖宗諤子也仁宗時以樞密
直學士陜西都轉運使迄近藩未報無何掘地得古銅
符文曰許昌詔下果得許
鄭文肅復西湖舊堤
鄭文肅天休仁宗時知杭州郡中西湖環三十里溉湖
上良田千頃唐李泌即湖中作隂竇引水灌城中六井
以資汲者武肅置撩清軍以䟽其惡自錢氏納土至公
居郡時凡六十餘年矣而湖穢不治豪奪以耕僧侈其
宇浸淫蠧食無有已時公按舊記復故堤程工無慮十
萬調境内丁夫闢之湖利大興
蔣臨川摘大姓李申罪棄市
蔣侍郎堂初知撫州臨川縣縣有大姓李申積為民害
乃復僭擬亡制動作不法承前宰無敢擿其罪公至緣
事捕治之盡得其姦狀卒坐棄市害根鋤去闔境慰悦
鄭文肅取倉腐粟為巳俸飯
鄭文肅天休初為湖北漕荆南屯禁卒譁言倉粟腐不
堪食公命掌廩者給為己俸因會客日試取作飯舉匕
而盡曰孰謂不可食耶譁者遂息
洪覺範因張郭罪配朱崖
洪覺範本名德洪俗姓彭筠州人始在峽州以醫劉養
娘識張天覺大觀四年八月覺範入京而天覺已為右
揆因乞得祠部一道為僧又因叔彭几在郭天信家作
門客遂識天信因往來於張郭二公之門政和元年張
郭得罪而覺範决脊杖二十刺配朱崖軍牢後改名惠
洪
罷史學
先是崇寧以來專意王氏之學士非三經字說不用至
政和之初公議不以為是蔡嶷為翰林學士慕容彦逄
為吏部侍郎宇文粹中為給事中張琮為起居舍人列
奏欲望今後時務策並隨事參以漢唐歴代事實為問
奉御筆經以載道史以紀事本末該貫廼稱通儒可依
所奏今後時務策問並參以歴代事實庶得博習之士
不負賓興之選未幾監察御史兼權殿中侍御史李彦
章言夫詩書周禮三代之故而史載秦漢隋唐之事學
乎詩書禮者先王之學也習秦漢隋唐之史者流俗之
學也今近臣進思之論不陳堯舜之道而建漢唐之陋
不使士專經而使習流俗之學可乎伏望罷前日之詔
使士一意於先王之學而不流於世俗之習天下幸甚
奉御筆經以載道史以紀事本末該貫廼為通儒今再
思之紀事之史士所當學非上之所以教也况詩賦之
家皆在乎史今罷黜詩賦而使士兼習則士不得專心
先王之學流於俗好恐非先帝以經術造士之意可依
前奏前降指揮更不施行時政和元年三月戊戌也
胡宗師以奏樂韶節義落職宫觀
鄒道鄉浩初謫新州有楚州布衣樂韶素為浩交游不
憚萬里烟瘴誓與同行至荆南浩或聞官司捕韶恐於
韶不便急遣韶還韶確然不回浩以病留荆南數日堅
意遣韶韶不得已改易姓名隐居桐栢山久之浩復官
江淮發運使胡宗師感韶之義奏韶節義至崇寧初胡
宗師方以寳文閣待制知&KR0801;州言者指前事遂落職提
舉宫觀
責降朱師復制
崇寧元年八月廣州制勘院勘到前知廣州朱師復贓
私不法及交通蘇軾等事制曰朝散郎知袁州朱師復
事上之義莫先於首公為臣之汙無甚於毁節爾諂交
軾轍密於唱和媚傅安李隂圖進遷忘先帝識拔之恩
比姦臣腹心之黨素乏閑家之道老無戒得之心賄賂
公行貪贓具得獄成來上士聽有孚宜正常刑投之散
地往思懲戒毋重悔尤可責受建安軍節度副使興國
軍安置至紹興四年其孫朱秉文陳請遂復官至紹興
五年八月官員白劄子伏覩朱秉文申請祖父朱師復
不合與蘇軾往來緣此入元祐黨籍六月十三日奉聖
旨復寳文閣待制者朝廷哀憫元祐黨籍之人以直節
正論横為蔡京蔡卞等擠陷因下詔追復官職祿其子
孫然其間却有偶得罪於元符紹聖間其家子孫因肆
欺罔朝廷既無實籍考驗吏部止據平江府黨人碑石
夤緣假借例蒙推恩如朱師復之流是也紹聖初起知
廣州内外臣寮未有因改元通賀表者師復獨云建元
易號蓋率由於舊章纂聖錫名示遹追於來孝又云龍
去鼎湖麟悲魯國遺弓未絶棄屣猶新嵬瑣乘時雖異
伯高之復惡朋邪害政殆如伏氏之劇言法度典章廢
格幾盡朝野内外譖讟交興蓋義理出於人心未之或
改而事業措之天下焉可厚誣其謝章惇啓云主辱臣
死古有是言義重生輕今無此士恭惟神考登用大儒
發揮聖經於世道交喪之餘新美百度於誕信相欺之
際豈特範圍一世固將冠冕百王惜嵬瑣之弗殱致典
章之不泯宫車晩駕陵土未乾旁招北闕之書早副西
臺之筆肆為讒詆殆不忍聞誰能效趙嬰之忠行其所
易豈復慕包胥之志誓以必行其安置興國軍謝表云
首元祐之謫籍二紀于兹尾神考之從班一人而已夤
緣軾轍之度嶺初一承顔前後安李之當塗未嘗通問
奉聖旨追復寳文閣待制更不施行
打破筒潑了菜
童貫自崇寧二年始以入内内侍省東頭供奉官奉旨
差往江南等路計置景靈宫材料續差往杭州製造御
前生活又差委製造修蓋集禧觀齋殿本命殿火德真
君觀緣此進用被寵繼西邊用兵又以功進於是縉紳
無恥者皆出其門而士論始沸騰矣至以蔡京為比當
時天下諺曰打破筒潑了菜便是人間好世界而朝廷
曾不悟也二人卒亂天下
笑面夜义
建中靖國元年侍御史陳次升言章以蔡元度為笑面
夜义其略云卞與章子厚在前朝更迭唱和相倚為重
造作事端結成冤獄看詳訴理編類章疏中傷士人或
輕或重皆出其意主行雖在於章卞實啓之時人目為
笑面夜义天下之所共知也
目米元章以顛
崇寧四年米元章為禮部員外郎言章云傾邪險怪詭
詐不情敢為竒言異行以欺惑愚衆怪誕之事天下傳
以為笑人皆目之以顛儀曹春官之屬士人觀望則效
之地今芾出身冗濁冐玷兹選無以訓示四方有旨罷
差知淮陽軍其曰出身冗濁者以其親故也
修御殿為潛德觀
太祖太宗在民間時嘗寓澶淵其所憩之地在城中為
邸舍以&KR1877;瓦覆之號為御殿崇寧四年徽宗以為非便
下本府將御殿修建道觀以潛德名之
許風聞言事
大觀四年詔諸路走馬承受公事使臣大小行人之職
耳目之任舊許風聞庶幾邊防動息州郡不法得以上
逹近有陳請不實重行黜陟之文例皆偷安苟簡避罪
緘默甚失設置之意可仍舊許風聞言事
補張清太醫助教
大觀二年鄧州南陽東海村有張三婆患䨇眼疼痛昏
暗不覩光明其子張清用左手提出眼睛將銅針穿過
用小刀子割下眼睛與母喫了自後所患眼目不曾再
發疼痛朝廷有旨特補太醫助教不理選限
以太祖陳橋傳舍為顯烈觀
崇寧四年徽宗以太祖啓運踐祚之初實自陳橋其地
今有傳舍往來踐履非所以稱朕顯揚祖烈之意遂以
其地建立道觀以顯烈為額
陳噩行外制落職
政和元年六月陳噩行外制臣寮上章云或甚失體制
或不應事實或違背經典夫朕者帝王之稱以詔告臣
民而噩行徐處仁謫知蘄州告詞乃於具官姓名下用
之此所謂甚失體制者也差注之失謂應差近遠之類
王黼以稽留勅命降秩而噩乃謂致差注之失此所謂
不應事實者也周官以八法治官府其四曰官常以聽
官治謂事之故常噩行李孝稱復官告辭乃云復爾官
常此所謂違背經典者也比者奉宸失金監官降秩而
噩以謂致盗竊之敢行夫宫禁之中或容小竊若盗竊
之敢行則安有是理此尤疎謬之甚者也奉聖旨噩落
職知和州
能改齋漫錄卷十二
