能改齋漫錄卷十七
宋吳曾撰
樂府下
茶詞
豫章先生少時嘗為茶詞寄滿庭芳云北苑龍團江南
鷹爪萬里名動京關碾深羅細瓊蘃冷生烟一種風流
氣味如甘露不染塵煩纖纖捧冰甆弄影金縷鷓鴣斑
相如方病酒銀瓶蠏眼驚鷺濤翻為扶起尊前醉玉頽
山飲罷風生兩腋醒魂到明月輪邊歸來晚文君未寢
相對小窗前其後增損其詞止詠建茶云北苑研膏方
圭圓璧萬里名動天關碎身粉骨功合在凌烟尊爼風
流戰勝降春夢開拓愁邊纖纖捧香泉濺乳金縷鷓鴣
斑相如雖病渴一觴一詠賓有羣賢便扶起燈前碎玉
頽山搜攪胸中萬卷還傾動三峽辭源歸來晩文君未
寢相對小粧殘辭意益工也後山陳無已同韻和之云
北苑先春琅函寳韞帝所分落人間綺窗纖手一縷破
雙團雲裏遊龍舞鳳香霧靄飛入琱盤華堂靜松風雲
竹金鼎沸潺湲門闌車馬動浮黃嫩白小袖高鬟便胸
臆輪囷肺腑生寒喚起謫仙醉倒飜湖海傾寫濤瀾笙
歌散風簾月幕禪榻鬢絲斑
贈楊姝詩詞
豫章先生在當塗又贈小妓楊姝彈琴送酒寄好事近
云一弄醒心絃情在兩山斜疊彈到古人愁處有真珠
承睫使君來去本無心休淚界紅頰自恨老人憤酒負
十分金葉故集中有贈彈琴妓楊妹絶句云千古人心
指下傳楊姝閒處更嬋娟不知心向誰邊切彈作南風
欲斷弦
秦少游唱和千秋歲詞
秦少游所作千秋歲詞予嘗見諸公唱和親筆乃知在
衡陽時作也少游云至衡陽呈孔毅甫使君其詞云云
今更不載毅甫本云次韻少游見贈其詞云春風湖外
紅杏花初退孤舘靜愁腸碎淚餘痕在枕别久香銷帶
新睡起小園戲蝶飛成對惆悵誰人會隨處聊傾盖情
暫遣心何在錦書消息斷玉漏花隂改遲日暮仙山杳杳
空雲海其後東坡在儋耳姪孫蘇元老因趙秀才還自
京師以少游毅甫所贈酬者寄之東坡乃次韻錄示元
老且云便見其超然自得不改其度之意其詞云島邊
天外未老身先退珠淚濺丹衷碎聲搖蒼玉佩色重黃
金帶一萬里斜陽政與長安對道遠誰云會罪大天能
盖君命重臣節在新恩猶可覬舊學終難改吾已矣乘
桴且恁浮于海豫章題云少游得謫嘗夢中作詞云醉
卧古藤隂下了不知南北竟以元符庚辰死於藤州光
華亭上崇寧甲申庭堅竄宣州道過衡陽覽其遺墨始
追和其千秋歲詞云苑邊花外記得同朝退飛騎軋鳴
珂碎齊歌雲遶扇趙舞風回帶嚴鼓斷杯盤狼籍猶相
對洒淚誰能會醉卧藤隂盖人已去詞空在兔園高宴
悄虎觀英游改重感慨波濤萬頃珠沉海晁無咎集中
嘗載此詞而非是也少游辭云憶昔西池會鴛鴦同飛
盖亦為在京師與毅甫同在於朝叙其為金明池之游
耳今越州處州皆指西池在彼盖未知其本源而云也
阮閎休善為長短句
龍舒人阮閎字閎休能為長短句見稱於世政和間官
於宜春官妓有趙佛奴藉中之錚錚也嘗為洞仙歌贈
之云趙家姊妹合在昭陽殿因甚人間冇飛燕見伊底
盡道獨步江南便江北也何曾慣見惜伊情性不解嗔
人長帶桃紅笑時臉向尊前酒底得見些時似恁地好
能得幾廻細看待不貶眼兒覷著伊將貶眼底工夫剰
看幾遍阮官至中大夫累任監司郡守他詞皆此類
夏均父登浯臺作詞
夏倪均父宣和庚子自府曹左遷祁陽酒官過浯溪登
浯臺愛其山水竒秀自謂非中州所有不减淵明斜川
之游且作長短句以减字木蘭花歌之云江涵曉日蕩
漾波光搖槳入笑指浯谿聱叟雄文鎻翠微休嗟不偶
歸到中州何處有獨立風烟湘水浯臺總接天
王觀應制詞
王觀學士嘗應制撰清平樂詞云黃金殿裏燭影雙龍
戲勸得官家真个醉進酒猶呼萬歲折旋舞徹伊州君
恩與整搔頭一夜御前宣住六宫多少人愁高太皇以
為媟凟神宗翌日罷職世遂有逐客之號今集本乃以
為擬李太白應制非也
黃元明詞
豫章先生弟黃元明宰廬陵縣赴郡會坐上巾帶偶脫
太守喻妓令綴之既畢且俾元明撰詞云銀燭畫堂明
如晝見林宗巾墊羞蓬首針借花枝線賖羅袖須臾兩
帶還依舊勸君倒戴休今後也不須更漉淵明酒寳篋
深藏濃香熏透為經十指如葱手盖七娘子也
王輔道詞
日月無根天不老浮生總被銷磨了陌上紅塵常擾擾
昏復曉一場大夢誰先覺雒水東流山四繞路旁幾個
新華表見說在時官職好爭信道冷烟寒雨埋荒草王
寀輔道侍郎漁家傲詞也歌之使人有遺世之意王在
徽宗朝嘗奏天神降其家徽宗欲出幸左右奏恐有不
測宜有以審其真偽既中使至其家無有也因坐誣以
死世謂輔道乃曉人不應爾盖輔道韶之子韶熙河用
兵其濫殺者多故冤以致其禍耳輔道又有浣溪沙兩
詞其一云扇影輕搖一線香斜紅勻過晚來粧嬌多無
事做凄凉借問誰教春易老幾時能勾夜何長舊歡新
恨總思量其二云珠箔隨簷一桁垂繡屏遮枕四邊移
春歸人懶日遲遲舊事只將雲入夢新歡重借月為期
晚來花動隔墻枝玉樓春兩詞其一云愁閨思入江南
遠簾幕低垂閑不捲玉珂聲斷曉屏空好夢驚廻還起
懶風輕只覺香烟短隂重不知天色晩隔忩人語趁朝
歸旋整宿粧勻睡眼其二云繡屏曉夢鴛鴦侣可惜夜
來歡聚處幾聲低語記曾聞一叚新愁看怎覻繁紅洗盡
臙脂雨春被楊花勾引去多情只有舊時香衣上經年
留得住
詠崔念四詞
政和間一貴人未達時(不欲書名)嘗遊妓崔念四之館因其
行第作踏青遊詞云識箇人人恰止二年歡會似賭賽
六隻渾四向巫山重重去如魚水兩情美同倚畫樓十
二倚了又還重倚兩日不來時時在人心裏擬問卜常
占歸計&KR0838;三八清齋望永同鴛被到夢裡驀然被人驚
覺夢也有頭無尾都下盛傳
王荆公詞
王荆公築草堂於半山引八功德水作小港其上疊石
作橋為集句填菩薩蠻云數間茅屋閑臨水窄衫短帽
垂楊裏花是去年紅吹開一夜風稍梢新月偃午醉醒
來晩何物最關情黃鸝三兩聲其後豫章戲效其體云
半烟半雨谿橋畔漁翁醉著無人喚疎懶意何長春風
花草香江山如有待此意陶潛解問我去何之君行即
自知
顔持約詞不减唐人語
顔持約流落嶺外舟次五羊作品令云夜蕭索側耳聽
清海樓頭吹角停歸棹不覺重門閉恨只恨暮潮落偷
想紅啼綠怨道我真箇情薄紗忩外厭厭新月上應也
則睡不着朱希真洛陽人亦流落嶺外九日作沙塞子
云萬里飄零南越山引淚酒添愁不見鳳樓龍闕又驚
秋九日江亭閒望蠻樹瘴雲浮腸斷紅蕉花晩水東流
不减唐人語
五夜放燈
帝城五夜宴遊歇殘燈外看殘月都人猶在醉鄉中聽
更漏初徹行樂已成閒話說如春夢覺時節大家重約
探春行問甚花先發李駙馬正月十九日所撰滴滴金
詞也京師上元國初放燈止三夕時錢氏納土進錢買
兩夜其後十七十八兩夜燈因錢氏而添故詞云五夜
釋可正平尤工長短句
釋可正平工詩之外其長短句尤佳世徒稱其詩也嘗
見其有菩薩蠻兩闋其一云西風簌簌低紅葉梧桐影
裏銀河側夢破畫簾垂月明烏鵲飛新愁那致許欲似
千絲縷雁亦不堪聞砧聲何處村其二云誰能畫取沙
邊雨和烟淡掃蒹葭渚别岸却斜暉採蓮人未歸鴛鴦
如解語對浴紅衣去去了便回頭教儂特地愁
李右丞送連寳文罷守詞
寳文閣直學士連南夫鵬舉罷守泉南李右丞邴漢老
送之以詞寄玉蝴蝶云壮歲分符方面蕙風草偃禾稼
春融報政朝天歸去穏步鼇宫望堯蓂九重綘闕頒漢
詔五色芝封湛恩濃錦衣槐里重繼三公雍容臨岐祖
帳綺羅環列冠盖雲叢滿城桃李盡將芳意謝東風柳
烟輕萬條離恨花露重千點啼紅莫匆匆且陪珠履同
醉金鐘
豫章解印作木蘭花令
豫章守當塗既解印後一日郡中置酒郭功甫在坐豫
章為木蘭花令一闋以示之云凌歊臺上青青麥姑熟堂
前餘翰墨暫分一印管江山稍為諸公分皂白江山依
舊雲空碧昨日主人今日客誰分賓主強惺惺問取磯
頭新婦石其後復竄易前詞云翰林本是神仙謫落帽
風流傾坐席座中還有賞音人能岸烏紗傾大白江山
依舊雲横碧昨日主人今日客誰分賓主強惺惺問取
磯頭新婦石
燒殘綘蠟報黃昏詞
眺以道云杜安世詞燒殘綘蠟淚成痕街鼔報黃昏或
譏其黃昏未到焉得燒殘綘燭或云王荆公父益都官所
作曾有人以此問之荅曰重簷邃屋簾幕擁密不到夜
已可然燭矣韓魏公以此賞杜公杜云乃王益作荆公
時在坐聞語離席其全章云燒殘綘燭淚成痕街鼔報
黃昏碧雲又阻來信廊上月侵門愁永夜拂香裀待誰
温夢闌憔悴擲果凄凉兩處銷魂盖訴衷情也
王君玉燕詞
歐陽文忠公愛王君玉燕詞云烟逕掠花飛遠遠曉忩
驚夢語匆匆梅聖俞以為不若李堯夫燕詩云花前語
澀春猶冷江上飛高雨乍晴君玉全章云江南燕輕颺
繡簾風二月池塘新社過六朝宫殿舊巢空頡頏恣西
東王謝宅曾入綺堂中烟逕掠花飛遠遠曉忩驚夢語
匆匆偏占杏梁紅
兀兀陶陶詞
豫章云醉醒醒醉一曲乃醉落魂也其詞云醉醒醒醉
憑君會取些滋味濃斟琥珀香浮蟻一入愁腸便有陽
春意須將幕席為天地歌前起舞花前睡從他兀兀陶
陶裏猶勝惺惺惹得閑憔悴此詞亦有佳句而多斧鑿
痕又語高下不甚入律或傳是東坡語非也與蝸角虚
名觧下癡條之曲相似疑是王仲父作因戲作二篇示
之元祥黃中行其一云陶陶兀兀尊前是我華胥國爭
名爭利休休莫雪月風花不醉怎歸得邯鄲一枕誰憂
樂新詩新事因閑適東山小妓携絲竹家裏樂天村裏
謝安石其二云陶陶兀兀人生無累何由得杯中三萬
六千日悶損旁觀我但醉落魄扶頭不起還頽玉日高
春睡平生足誰門可擬新篘熟安樂春泉玉醴荔枝綠
其曰安樂春泉玉醴荔枝綠者親賢宅四酒名也其曰
家裏樂天村裏謝安石者盖石曼卿自嘲云村裏黃繙
綽家中白侍郎
驛壁玉樓春詞
予紹興戊辰㳂檄至信州鉛山見驛壁有題玉樓春詞
不著姓氏今載于此云東風楊柳門前路畢竟雕鞍留
不住柔情勝似嶺頭雲别淚多如花上雨青樓畫幕無
重數聽得樓邊車馬去若將眉黛染情深直到丹青難
畫處
宋景文劉原父送别詞
侍讀劉原父守維揚宋景文赴壽春道出治下原父為
具以待宋又為踏莎行詞以侑歡云蠟炬高高龍烟細
細玉樓十二門初閉疎簾不捲水晶寒小幈半掩瑠璃
翠桃葉新聲榴花美味南山賓客東山妓利名不肯放
人閒忙中偷取功夫醉宋即席為浪淘沙近以别原父
云少年不管流光如箭因循不覺韶光換至如今始惜
月滿花滿酒滿扁舟欲解垂楊岸尚同歡宴日斜歌闋
將分散倚蘭橈望水遠天遠人遠南山賓客東山妓本
白樂天詩
詠草詞
梅聖俞在歐陽公座有以林逋草詞金谷年年亂生青
草誰為主為美者聖俞因别為蘇幕遮一闋云露堤平
烟墅杳亂碧萋萋雨後江天曉獨有庾郎年最少窣地
春袍嫩色宜相照接長亭迷遠道堪怨王孫不記歸期
早落盡梨花春又了滿地殘陽翠色和烟老歐公擊節
賞之又自為一詞云欄杆十二獨凭春晴碧遠連雲千
里萬里二月三月行色苦愁人謝家池上江淹浦畔吟
魄與離魂那堪疎雨滴黃昏更特地憶王孫盖少年遊
令也不惟前二公所不及雖置諸唐人温李集中殆與
之為一矣今集本不載此篇惜哉
維揚好安陽好詞
韓魏公皇祐初鎮揚州本事集載公親撰維揚好辭四
章所謂二十四橋千步柳春風十里上珠簾者是也其
後熙寧初公罷相出鎮安陽公復作安陽好辭十章其
一云安陽好形勢魏西州曼衍山河環故國昇平歌吹
沸高樓和氣鎮飛浮籠畫陌喬木幾春秋花外軒忩排
遠岫竹間門巷𢃄長流風物更清幽其二云安陽好戟
戶使君居白畫錦衣清宴處鐵楹丹榭畫圖中壁記舊
三公堂訟悄池舘北園通夏夜泉聲來枕簟春來花氣
透簾籠行樂興何窮餘八章不記
張文潛詞
右史張文潛初官許州喜官妓劉淑奴張作少年游令
云含羞倚醉不成歌纖手掩香羅偎花映燭偷傳深意
酒思入横波看朱成碧心還亂翻脉脉歛雙蛾相見時
稀隔别多又春盡奈愁何其後去任又為秋蘂香寓意
云簾幕疎疎風透一線香飄金獸朱欄倚遍黃昏後廊
上月華如晝别離滋味濃如酒著人瘦此情不及牆東
柳春色年年如舊元祐諸公皆有樂府唯張僅見此二
詞味其句意不在諸公下矣
燭影搖紅
王都尉有憶故人詞云燭影搖紅向夜闌乍酒醒心情
懶尊前誰為唱陽關離恨天涯遠無奈雲沉雨散凭欄
杆東風淚眼海棠開後燕子來時黃昏庭院徽宗喜其
詞意猶以不豐容宛轉為恨遂令大晟府别撰腔周美
成增損其辭而以首句為名謂之燭影搖紅云芳臉輕
勻黛眉巧畫宫粧淺風流天付與精神全在嬌波眼早
是縈心可慣向尊前頻頻顧眄幾廻相見見了還休爭
如不見燭影搖紅夜闌飲散春宵短當時誰會唱陽關
離恨天涯遠爭奈雲收雨散凭欄杆東風淚眼海裳開
後燕于來時黃昏深院
弔二姬温卿宜哥詩
宿州營妓張玉姐字温卿本蘄澤人色技冠一時見者
皆屬意沈子山為獄掾最所鍾愛既罷途次南京念之
不忘為剔銀燈二闋其一云一夜隋河風勁霜混水天
如鏡古柳堤長寒烟不起波上月無流影那堪頻聽疎
星外離鴻相應須信道情多是病酒未到愁腸還醒數
叠蘭衾餘香未减甚時枕鴛重並教伊須更將盟誓後
約言定其二云江上秋高霜早雲靜月華如掃候雁初
飛啼螿正苦又是黃花衰草等閑臨照潘郎鬢星星易
老那堪更酒醒孤棹望千里長安西笑臂上粧痕胸前
淚粉暗惹離愁多少此情難表除非是重相見了其後
明道中張子野先黃子思孝先相繼為掾尢賞之偶陳師
之求古以光禄丞來掌㩁酤温卿遂託其家僅二年而
亡才十九歲子思以詩弔之人生第一莫多情眼看仙
花結不成為報兩京才子道好將詩句哭温卿先是子
思有愛姬宜哥客死州中遺言葬堤下冀他日過此得
一見以慰孤魂子思從之作詩納柩中其斷章云恩同
花上露留得不多時二人皆葬於宿州柳市之東子野
嘉祐中過而題詩云好物難留古亦嗟人生無物不塵
沙何時宰樹連雙塜結作人間並蒂花
以張志和漁父詞為浣溪沙定風波
東坡山谷徐師川既以張志和漁父詞填浣溪沙鷓鴣
天其後好事者相繼而作嘗有五闋云雲鎖柴門半掩
關垂綸猶自在前灣獨乘孤棹夜方還任使有榮居紫
禁爭如無事隱青山浮名浮利總輸閒一副綸竿一隻
船蓑衣竹笠是生緣五湖來往不知年青嶂更無榮辱
到白頭終没利名牽蘆花深處伴鷗眠釣罷高歌酒一
杯醉醒曾笑楚臣來夕陽維䌫碧江隈簔笠每因山雨
戴船忩多為水花開安居流景任相催雨氣兼香泛芰
荷廻舟冒雨懶披蓑夜闌風靜水無波白酒追歡嘗恨
少青山入望豈嫌多人間榮辱儘從他乃浣溪沙也雨
霽雲收望遠山釣竿林下恣清閑蟬噪日斜林影轉溪
岸緣山紅淺畫屏問對酒狂歌時鼓枻更邀同志醉前
灣待月却尋維䌫處歸去烟蘿一逕接柴關乃定風波
也
馮相三願詞
南唐宰相馮延巳有樂府一章名長命女云春日宴綠
酒一杯歌一遍再拜陳三願一願郎君千歲二願妾身
長徤三願如同梁上燕歲歲長相見其後有以其詞意
改為雨中花云我有五重深深願第一願且圖久遠二
願恰如雕梁雙燕歲歲得長相見三願薄情相顧戀第
四願永不分散五願奴留收因結果做個人宅院味馮
公之辭典雅豐容雖置在古樂府可以無愧一遭俗子
竄易不惟句意重複而鄙惡甚矣
韓子蒼題御畫鵲扇詩
韓子蒼題御畫鵲扇詩云君王妙畫出神機弱羽爭巢
並語時天上飛來兩鳷鵲一雙飛上萬年枝盖用馮延
延已樂府也曉月墜宿雲披銀燭錦屏幃建章鐘動玉
䋲低宫漏出花遲春態淺來雙燕紅日初長一線嚴粧
催罷囀黃鸝飛上萬年枝乃鶴冲天也
續集
歐梅二伎詩
豫章寓荆州除吏部郎中再辭得請守當塗已一年方
到官七日而罷又數日乃去其詩云歐倩腰支柳一渦
大梅催拍小梅歌舞餘細點梨花雨奈此當塗風月何
盖歐梅當塗官妓也李之儀云人之幸不幸歐梅偶見
錄於豫章遂為不朽之傳與杜詩黃四娘何異然豫章
又有木蘭花令叙云庭堅假守當塗故人庾元鎮窮巷
讀書不出入州縣因作此以勸庾酒云庾郎三九常安
樂便有萬錢無處著徐熙小鴨水邊花明月清風都占
却朱顔老盡心如昨萬事休休休莫莫尊前見在不饒人
歐舞梅歌君更酌自注云歐梅當塗二妓也
東坡戚氏詞
玉龜山東皇靈㜶統羣仙綘闕岧嶤翠房深迥倚霏烟
幽閒志蕭然金城千里鎖嬋娟當時穆滿廵狩翠華曾
到海西邊風露明霽鯨波極目勢浮輿盖方圓正迢迢
麗日玄圃清寂瓊草芊綿爭解繡勒香韀鑾輅駐蹕八
馬戲芝田瑶池近書樓隱隱翠鳥翩翩肆華筵間作翠
管鳴弦宛若帝所鈞天穉顔皓齒綠髮方瞳圓極恬淡
高妍盡倒瓊壺酒獻金鼎藥固大椿年縹緲飛瓊妙舞
命雙成奏曲醉留連雲璈韻瀉寒泉浩歌暢飲斜月低
河漢漸漸綺霞天際紅深淺動歸思回首塵寰爛漫遊
玉輦東還杏花風數里響鳴鞭望長安路依稀柳色翠
點秦川東坡戚氏詞也東坡元祐末自禮部尚書帥定
州日官妓因宴索公為戚氏公方與坐客論穆天子事
頗訝其虛誕遂資以應之隨聲隨寫歌竟篇就才點定
五六字坐中隨聲擊節終席不問它辭亦不容别進一
語且曰足為中山一時盛事耳
瑶臺第一層
武才人以色最後庭教坊辭名瑶臺第一層託意于梅
云西母瑶池初宴罷雲軿下玉霄渚風和扇冰華發秀雪
質孤高漢陂呈練影問是誰獨立江臯便凝望認壺中
珪璧天上瓊瑶清標曾陪勝賞坐忘愁解使塵消况雙
成與乳丹點染都付香梢壽粧酥冷郢韵珮舉霧捲雲
消樂逍遥鳳凰臺畔取次憶吹簫
李久善詞
蜀人李久善長短句有鶯擲垂楊一點黃金溜識者以
為新余舊見王與善蝶戀花辭云粉面與花相間闘星
眸一轉晴波溜殆出於此王名重元祐間人全首云去
歲花前曾記有半醉嬉遊花下攜纖手粉面與花相間
鬭星眸一轉晴波溜一見新花還感舊淚眼逢春忍更
看花柳春恨厭厭和永晝寂寞黃昏後又燭影搖紅云
烟雨江城望中綠暗花枝少惜春長待醉東風却恨春
歸早縱有幽歡會奈如今風情漸老鳳樓何處畫欄愁
倚天涯芳草
頭上宫花顫詞
去年今日從駕遊西苑彩仗壓金波看水戲魚龍曼衍
寳津南殿宴坐近天顔金杯酒君王勸頭上宫花顫六
軍錦繡萬騎穿楊箭日暮翠華歸擁鈞天笙歌一片如
今關外千里未歸人前山雨西樓晩望斷思君眼此陳
濟翁驀山溪詞也舍人張孝祥知潭州因宴客妓有歌
此至金杯酒君王勸頭上宫花顫其首自為之搖動者
數四坐客忍笑指目者甚多而張竟不覺也
作詞以弔楊謝
紹興庚午台之黃巖妓有姓謝與姓楊者情好甚篤為
嫗所制相約夜投諸江好事者有為望海潮以弔之彩
筒角黍蘭撓畫舫佳時競弔沉湘古意未收新愁又起
斷魂流水茫茫堪笑又堪傷有臨臯仙子連璧檀郎暗
約同歸遠烟深處弄滄浪倚樓魂已飛揚共偷揮玉筯
痛飲霞觴烟水無情揉花碎玉空餘怨抑淒涼楊謝舊
遺芳筭世間縱有不恁非常但看芙蕖並蒂他日一雙
雙
能改齋漫錄卷十七
