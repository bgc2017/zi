後序
敬齋先生病且革語其子克修曰吾平生著述死後可
盡燔去獨測圓海鏡一書雖九九小數吾嘗精思致力
焉後世必有知者庶可布廣垂永乎先生于六藝百家
靡不貫串文集近數百卷常謙謙不自伐惟于此書不
忘稱異于易簀之間想有玄妙内得于心者予以先生
與先人同牓之故素常兄事克修克修兄命予重為序
之予不敢詭論艷藻刻畫無鹽唐突西子直以所聞語
意載之于後至元二十四年春三月朔翰林修撰承直
郎廣平王德淵後序
