龍筋鳳髓判類書類
提要
(臣)等謹案龍筋鳳髓判四卷唐張鷟撰鷟字
文成自號浮休子深州陸梁人甘露初登進
士第授襄陽尉累官四門員外郎終於龔州
長史事迹具莫休符桂林風土記唐書附其
孫張薦傳中稱其兒時夢紫文大鳥止其庭
大父曰吾聞紫文鸑鷟也若壯當以文章瑞
朝廷乎遂命以名員半千稱其文詞猶青錢
萬選萬中時號青錢學士日本新羅使至必
出金帛購其文然所著作不槩見存於今者
惟朝野僉載及此書僉載已竄亂失真惟此
書尚為原帙其文臚比官曺條分件繁組織
頗工蓋唐制以身言書判詮試選人今見於
文苑英華者頗多大抵不著名氏惟白居易
編入文集與鷟此編之自為一書者最傳於
世居易判主流利此則縟麗各一時之文體
耳洪邁容齋隨筆嘗譏其堆垜故事不切於
蔽罪議法然鷟作是編取備程試之用則本
為隸事而作不為定律而作自以徵引賅洽
為主言各有當固不得指為鷟病也原本附
有注文為明劉允鵬所輯採撮頗詳而稍傷
冗漫以别無他注姑仍其舊錄之允鵬本名
繼先字敬虛武定人嘉靖辛夘舉人嘗著有
續事類賦今未見傳本惟此注附鷟之書尚
存於世云乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
