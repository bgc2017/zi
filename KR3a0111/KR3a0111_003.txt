思辨錄輯要卷三
太倉陸世儀撰
格致類
問如何為格致曰隨事精察無事時如何曰隨時精察
格致只在八條目天下國家身心意皆物也思所以平
之治之齊之修之正之誠之皆格也得其理而觸處
洞然則致知也
有一事一物之格致有徹首徹尾之格致即凡天下之
物莫不因其已知之理而益窮之此一事一物之格
致也用力之久而一旦豁然貫通此徹首徹尾之格
致也一事一物之格致即隨事精察工夫徹首徹尾
之格致即一貫工夫
格致只是辨天理人欲天理人欲只是是非兩字是便
是天理非便是人欲
凡格物須從身心性命三綱五常日用飲食切近的格
去格之既久其餘萬事萬物自然貫通不可先於一
草一木上理會
天下之理皆吾心之理故格天下之物即所以致吾心
之知非求之於外也
凡格物看道理不可好出己見亦不可專依古人所見
須虚心定氣公公平平一循天理格去自然有得
凡事物到面前只看外一層便是玩物喪志能看裏一
層便是格物致知
古語有玩物喪志玩物適情玩心高明三語玩物喪志
其最下者矣玩物適情其賢者之事乎至於玩心高
明則非大賢以上不能知此者其庶幾乎
玩心高明與格物窮理不同格物窮理是徹上徹下語
自下學以至聖人起首究竟工夫總在裏面玩心高
明是格物窮理之極功非大賢以上未易語此也
格事理易格物理難然欲格物理却只在事理上猛下
工夫事理透則物理亦透矣先儒有做格物工夫却
先於一草一木上用力者只起念便與身心隔涉安
能入聖賢堂奥此陽明庭前竹樹之說予所以謂其
認錯
非玩心高明之人不能格物理子思鳶飛魚躍周子盆
魚張子驢鳴此便是格物理榜樣
物理亦有易格者事理亦有難格者若論其大槩始從
事理入則切乎身心繼從物理觀則察乎天地要之
物理既得則事理益精其功實交相飬互相發不得
強分難易先後也
能觀物理便見得虚空劈塞都無空隙處
問知在吾心如何却求之物曰萬物皆偹於我矣
羅整菴曰格物之訓如程子九條往往互相發明其言
如千蹊萬徑皆可適國但得一道而入則可以推類
而通且如論語川上之嘆中庸鳶飛魚躍之旨孟子
犬羊人性之辨莫非物也於此精思而有得則凡備
於我者皆可得而盡通其言雖是然愚以為格物之
法必由近以及遠由粗以及精由身心以及家國天
下由日用飲食以至天地萬物漸造漸進乃至豁然
夫然後天下物我内外本末幽明死生鬼神晝夜皆
可一以貫之而無疑不然未能切身理會而遽欲求
之鳶魚犬牛之際吾恐學者不入學究一途却又入
禪宗看話頭参竹篦子一路
予自丙子冬作格致編丁丑春初用力於斯道甚銳忽
夜夢與一僧論儒釋僧曰我所格者心汝所格者物
也予應曰若格了便不是物覺後念此言頗似警策
今讀整菴書亦有物格則無物之論可謂妙合
長源兄言知人之明不可學予曰大學格物二字是如
何觧曰註訓事物曰固然然物字該得廣須合事物
噐物人物看知人之明即在格物中如何不可學中
庸曰思知人不可以不知天天即理也明乎知人即
在窮理
盛聖傳問窮理集義俱属學者積累工夫二者孰先彼
此分别又何如曰窮理是求道工夫集義是據德工
夫窮理然後能集義
人欲中天理易見天理中人欲難知問天理如何有人
欲曰善勞是天理伐與施是天理中人欲也
許舜光問格致之說朱註似属支離不若陽明直截曰
朱註說格物只是窮理二字陽明說格物便多端今
傳習錄所載有以格其非心為說者有仍朱子之舊
者至於致知則增一良字以為一貫之道盡在是
緣陽明把致知二字竟作明明德三字看不知明明
德工夫合格致誠正修俱在裏面致知只是明德一
端如何可混且說個致良知雖是直截終不該括不
如窮理穏當問何為曰天下事有可以不慮而知者
心性道德是也有必待學而知者名物度數是也假
如只天文一事亦儒者所當知然其星辰次舍七政
運行必觀書考圖然後明白純靠良知致得去否故
窮理二字該得致良知致良知三字該不得窮理
陽明有言少與友人為朱子格物之學指庭前竹樹同
格深思至病卒不能格因嘆聖人决不可學格物决
不可為予曰此禪家參竹篦子之法非文公格物之
說也陽明自錯乃以尤朱子何耶
純男問張華博物一種學問亦可稱格物否曰格物是
格其理博物是識其物内外之别截然不同若夫觀
河圖而畫卦覩洛書而演疇則直於一物之中識天
地之全理斯真格物之極功矣非聖人孰能與於斯
余嘗言格事理易格物理難河圖洛書此格物理也然
亦無難者只要識得天地隂陽竒偶之數分明透徹
則盡天地間之物皆可演疇畫卦不必河圖洛書也
問天地間之物皆可演疇畫卦恐未必然天地間只有
此理理無形見之於象有象則有數有數則聖人皆
可因之以求理矣聞昔某状元作烈帝神籖訣無從
着想每日出門遇一人見一物則作一訣後來無不
靈驗豈非凡物俱可演疇畫卦乎
武箴問象山不取伊川格物之說以為隨事討論則精
神易敝不若但求之心心明則無不照如何曰隨事
討論亦是心去討論至曰心明則無不照所照者何
物亦即隨事精察也先儒論道雖各持一論要之實
相通貫其彼此交譏者未免有勝心也問程子一草
一木亦皆有理之說如何曰草木隂陽五行之所生
隂陽五行不可見而草木則可見故察其色嘗其味
究其開落死生之所由則草木之理皆可得本草所
載月令所記皆聖人窮理之一端也要之此皆聖人
心體潔淨知識通明觸處洞然故能如此今人為情
欲聲利所汨沒心體窒塞即萬物當前往往視而不
見聽而不聞食而不知其味何能格物
亦史問温公扞禦外物之說朱子非之以為外物而可
禦則是絶父子而後可知孝慈離君臣而後可知仁
敬又曰閉口㮙腹然後可得飲食之正絶滅種類然
後可全夫婦之别是否曰温公扞禦外物之說固非
文公駁之亦過溫公之意不過謂扞禦物欲物欲既
去則知見自能通明耳此言於學者亦大有益但格
物二字是大學入門最初工夫古者十五入大學十
五之時尚属幼小於物欲未必深染且知識尚未開
不教之以如何為理如何為欲彼安知所謂物欲者
而去之况物欲既去則直可謂之修身矣如何纔能
致知故扞禦之訓與躭染物欲之人言未必不為無
補而實非大學格物之正訓故不可據以為說耳若
還如文公之言則温公不惟得罪聖門且毫無義理
矣其言得無大過
問王心齋語錄以格物為格眼之格如何曰凡人論理
切不可好竒一好竒則入於異端矣
翼微問知是天良如何却用人力去致曰知者天資致
者學問天資先天之事學問後天之事總之皆天也
致以天不致以人看一致字便有尋向上去的意思
所謂上達也上達便是天道
人之所以異於禽獸者幾希庶民去之君子存之盖知
覺運動初無少異其所以異者人能致禽獸不能致
耳學者豈可輕看一致字
問人與禽獸之知初無少異乎曰此亦不同禽獸只有
血氣之知無義理之知人之所欲致者正致其義理
之知耳若不致其義理之知則此知全向血氣上去
與禽獸又何分别
東堂問人性皆善則知亦皆善此何用致曰人性皆善
其不善者氣禀物欲也人知皆善其不善者亦氣禀
物欲也致則矯其氣禀之偏去其物欲之蔽
灜來問人能致知則皆可至於聖人然否曰知不同致
亦不同知有生知有學知有困知則致亦有此三等
生知之為聖人無疑也學知至於聖人亦不難為困
知則氣禀拘蔽非百倍其功不能至聖人地位
問古來聖賢從未有從困知入者曰如曾子之類是也
夫子嘗言參也魯則曾子之氣禀可知矣而竟以魯
得之此即是從困知入又我朝羅整菴四十聞道自
謂困知作困知記亦是一証
問世俗有極愚濁之人亦属困知此等可入道否曰知
有等級則道亦有淺深苟有一隙之明亦道也然氣
禀既雜終是為天所限譬如黃銅鏡子即大加刮摩
之功畢竟與青銅古鏡不同但不可謂之無明耳
見道之資與世俗聰明之資煞是不同每見有等極會
讀書極會作文者語之以道則茫然不曉而市井負
販反有點頭會意者則知入道别有根氣非世俗聰
明之人所能彷彿也
聰明中天資有近道不近道愚魯中天資亦有近道不
近道
人知識自十五以後日開一日古人知其然故令人十
五入大學使之知識一歸於正若此時不聞大學之
道便有邪知識入於胸中如油入麵不可復療矣今
人不知自已為邪知識所壞一聞大學之道反羣起
而驚怪嘲誚何由入聖賢之域哉
問孟子言不學不慮為良知良能何用窮理始能致知
曰不學不慮此言孝弟為最初之心也究竟只孝弟
二字便不可不窮理即如曾子之受杖申生之殺身
豈非發於不學不慮之良然畢竟少箇學慮在
致知須連上文誠意看欲誠其意而致知則所致者皆
本然之良知矣不然便是聖人教人使乖
知是心上一點竅只要識箇端緒擴充推廣正如火然
泉達可以彌於六合
人心之靈不可冺孰為善孰為惡豈不自知只瞞却本
心便一向胡行亂做致知只不昧本心而已
王新建於致知之中增一良字極有功於後學盖恐人
以世俗乖巧為知也然亦是要单提此語作話頭故
耳若連上文誠意讀下知豈有不良者乎
儀臣兄問帝王格致之學何如曰帝王格致以知人為
大知人則哲惟帝其難堯以不得舜為己憂舜以不
得禹臯陶為己憂是也又問卿大夫格致之學何如
曰卿大夫格致亦以知人為大女得人焉爾乎舉爾
所知爾所不知人其舍諸是也盖士庶人之學無所
借資須自銖積寸累又所及者小故不妨隨事精察
若帝王卿大夫則天下國家之事皆其事矣若必獨
斷獨行身親細務則是始皇之衡石程書王安石之
制置三司條例也豈所謂帝王卿大夫之格致乎
石隱兄問卿大夫之學在知人不必言矣若帝王生於
深宫之中未嘗為學何由遂能知人曰欲知人亦須
早豫教御經筵尊師重傅敬天法祖亦是從小學大
學立志居敬中來至敬天二字尤為喫緊盖能敬天
則時時有上帝臨汝之念理欲之界截然分明接見
群臣之時自能别其忠佞矣
茂實問格致工夫若從人倫日用上體認天理人欲此
亦易辨即如此桌是亦物也却何處辨他天理人欲
曰此桌面平足正上可安物下可置地上此天理也
不然足反居上面反居下則非天理矣曰雖非天理
亦未見得是人欲曰人欲只是與天理相反湏活看
不循天理而從己之意見是即人欲也
長源兄問格致之義必以讀書窮理為主則愚夫愚婦
不能讀書者此道遂不可臻耶然則中庸所謂與知
與能者又作何觧曰格致之義原為十五入大學者
訓也故以讀書窮理為主况讀書二字或不能概之
愚夫愚婦若夫此心此理雖愚夫愚婦亦無不同窮
理二字何不可訓
予少讀朱註格至也物猶事也窮至事物之理竊疑格
訓至物訓事則格物當為至事乃於至字上又轉出窮
字事字上又轉出理字似属支離及後讀隨事精察
之言不勝恍然乃知格即精察也物即隨事也知隨
事精察之為格物則窮至事物之理不嫌其為支離
矣
問禪家最喜言悟理學家多不喜言悟間有喜言悟者
如宋時陸象山楊慈湖我明陳白沙王陽明儒者又
詆為禪學畢竞悟字境界是有是無曰悟字境界安
可謂無凡體騐有得處皆是悟只是古人不喚做悟
喚做物格知至古人把此箇境界看得平常禪家却
於此喚箇悟字悟者如醉方醒如夢方覺字義儘是
警策但儒者悟後只自平常禪家便把悟作希竒道
路又儒之所悟者實禪之所悟者虚所以悟者不同
其實悟之境界則未嘗無也象山諸公學術近禪只
為矜這一箇悟字
人性中皆有悟必工夫不斷悟頭始出如石中皆有火
必敲擊不已火光始現然得火不難得火之後須承
之以艾繼之以油然後火可以不滅得悟亦不難得
悟之後須繼之以躬行深之以學問然後悟可以常
繼不然而動稱忽然有悟言下不省此正如擊石見
火旋見旋滅耳安足尚乎
悟到時心體最妙最樂覺得眼前天地分外分明另是
一種境界真有不知手舞足蹈者予丙子始悟得仁
字時正在困窮拂鬱之極處清夜獨立呼天自明此
時人境俱絶忽覺得天心一點獨與吾心烱然相照
因念人心即天理天理即人心只此便是仁字求仁
得仁吾又何憾平生時憂愁憤懣困苦不平之氣不
知何往是後只認着仁字做去不論人知與不知諒
與不諒此心無刻不泰然自適無向日不平之意又
丁丑悟得敬字為心法時正行到州治西邊土牆缺
處時敬字工夫下手已二月餘但未得親切透徹忽
此際豁然貫通覺得上至天下至地前至古後至今
大至隂陽鬼神細則一物一事無一不是敬字貫通
千聖心法一時俱見不覺手舞足蹈胸臆之間如撤
墻壁天地間更有甚妙處樂處則知禪家言悟未嘗
無此境界但虚實邪正有不同耳
予悟得敬字為心法時見得滿街人都只是這箇心這
箇心都可以做聖人却人人不能做聖人只為少這
箇心法在此時何止手舞足蹈舉止動作真如在春
風中也
未悟時窮理與既悟時觀理煞是不同未悟時窮理如
初次走路東西南北俱要仔細尋問既悟時觀理只
是信步行去山川風月俱入胸懷自是十分自在也
悟處皆出於思不思無由得悟思處皆緣於學不學則
無可思學者所以求悟也悟者思而得通也故孔子
曰學而不思則罔思而不學則殆孟子亦曰心之官
則思古來聖賢未有不重思者思只是窮理二字
或曰思便是強探力索曰所以惡夫強探力索者謂其
矯揉穿鑿也若據理精思久之自然有得正古人所
謂思之思之鬼神通之者豈得以為強探力索而不
思乎其有不得者仰而思之又如何觧
思如炊火悟到時如火候炊火可以着力火候着力不
得只久久純熟待其自至然炊火亦有法火力斷續
則難於熟此孟子之所謂忘也火力太猛則易至焦
敗此孟子之所謂助長也勿助勿忘此中自有箇妙
處在
惟上智與下愚無悟上智非無悟不用悟也誠者天之
道也堯舜性之也下愚亦非無悟不欲悟也自暴自
棄也牿之反覆夜氣不足以存也
今人之悟與古人之悟不同古人有教有養從幼自天
理中飬出偶然違背不久反正正如離家未久之人
還家固其常耳今人教飬俱無從幼便失落父母忽
地望見家鄕如何不教人手舞足蹈
聖賢悟後喜與人說其悟與天下共之故其樂也不過
吟風弄月手舞足蹈而已禪家悟後不喜與人說其
悟則一已秘之故其樂也至於猖狂跳躍棒喝訶罵
無所不至自明眼視之總謂之捻怪要之即果然大
悟亦何至如此然禪家亦有不得不然者他所悟自
不可對人說所謂我說與汝汝却罵我也
五經四書皆無悟字非聖賢無悟亦非聖賢不用悟凡
言覺者皆悟也又言知言喻亦皆悟類也但言覺言
知言喻理甚平常禪家換箇悟字便有飾智驚愚的
意思
問濓溪周子不由師傅默契道體豈亦所謂悟耶曰豈
特周子程朱之學無日不教人窮理窮理有得即是
悟也其實只是個物格知至
朱子補格致傳有云至於用力之久而一旦豁然貫通
焉則衆物之表裏精粗無不到而吾心之全體大用
無不明矣是說這箇境界
有友人問儒門有悟法否曰安得無悟曰何謂悟曰子
能一旦覺其前日之非而奮然就今日之是即謂之
悟矣曰悟若是易乎曰悟安得易子試思前日非處
何在今日是處何在友人不悟予曰未也知其非矣
何以行其非知其是矣何以去其是能如此則悟不
能如此則不悟友人復不悟予曰然則悟終不易
思辨錄輯要卷三
