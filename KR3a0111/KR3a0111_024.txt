思辨錄輯要卷二十四
太倉陸世儀撰
天道類
動靜無端隂陽無始譬如呼前有吸吸前有呼呼吸亦
無端無始也然人自父母初生時落地一聲即為呼
吸之端始天地初開闢時亦必有個端始在邵子所
謂天開于子也但開之先有閤閤之先又有開終無
個起頭住頭故謂之無端始
天地中間之人止識得天地中間之理天地中間之事
即聖人說到太極亦只是悟到天地以前天地以後
俱有個當然所以然之理至六合之外畢竟如何此
譬如魚在水中豈能周知水外之事故聖人只是存
而不論中庸曰及其至也雖聖人亦有所不知焉正
謂此等然在聖人原無欠闕
從來天地開闢之理自繫辭易有太極是生兩儀外更
無人說到周子圖說自動而生陽至萬物生生而變
化無窮焉是說這個道理邵康節一部皇極經世亦
是說這道理然康節是言數此是言理數終出不得
這理在
天地間只是隂陽五行易明隂陽之理洪範發五行之
藴周子太極圖說則合而闡之以明五行一隂陽隂
陽一太極故至今自周子而後言隂陽者必言五行
言五行者必言隂陽不特談道者為然即醫師日者
星相技術之家非此不驗蓋至理之所範圍莫能過
矣康節以四為數言水火土石而遺金木終欠自然
薛文清云萬物皆一隂陽此語最妙萬物中惟天地為
純隂陽其餘如日陽也而為離象則有隂在其中月
隂也而為坎象則有陽在其中外至一物之細一塵
之微無不各具一隂陽此萬物之所以根本于天地
也
天純陽地純隂純陽只是氣純隂只是質萬物則兼有
氣質故二隂陽
邵子一元消長圖堯之時在日甲月己星癸辰申當十
二萬九千六百之半至禹即位八年得甲子始入午
會至明天啟四年甲子入午會第十二運自開天甲
子至此得六萬九千一百八十一年
邵子經世天地始終之數只是將元會運世歲月日辰
八八相乘以應六十四卦所謂天地之數窮于八八
也其相乘之數則以十二三十十二三十者歲月日
辰之數也西山所謂以歲月日辰之數推而上之得
元會運世之數推而下之得寸分絲毫之數也以至
歲月日時皆推至十二萬九千六百之數故其歷亦
用十二萬九千六百為分
邵子曰火為陽中之隂水為隂中之陽蓋萬物自天地
而外無純隂陽者觀八卦可見
凡虚處皆天凡實處皆地凡氣皆天凡質皆地假如人
物鳥獸其肢體血肉是地質其知覺虛靈皆天氣也
假如草木其枝幹花葉皆地質其生機皆天氣也
康節天依地地依天與動靜無端隂陽無始之語初看
極是囫圇語然仔細窮究却是至理任他甚麽議論
總不出此四句假如天不依地地不依天則天地還
依個甚麽即使天地果有依附然為天地所依附者
又依附個甚麽推而至於百千萬重無不皆然此是
無了期話頭又如動靜隂陽若必要求個端必要求
個始則無動無靜無隂無陽還成個甚麽此是個沒
巴鼻話頭天依地地依天此所謂以無窮窮之不若
以有窮窮之也動靜無端隂陽無始此所謂以有窮
窮之不若以無窮窮之也不惟道理如此實際亦必
是如此實際總不出道理也
凡隂陽只是一氣陽氣下梢便屬隂今以天屬陽地屬
隂天屬氣地屬質者氣老則為質質亦是氣也
氣老為質如人呵氣著物便成水氣陽也成水則為隂
而屬質矣天一生水亦猶是也愈久愈實凡為火為
土為金為木都是這個氣
凡氣皆陽凡質皆隂五行皆質則五行皆隂也然則何
以謂水為隂謂火為陽謂金為隂謂木為陽蓋隂陽
初無定著以五行之質對五行之氣而言則五行之
氣為陽五行之質為隂以五行互相對而言則水為
隂火為陽金為隂木為陽譬之於人以男對女而言
則男為陽女為隂就男女一身言則氣為陽血為隂
總無定著也
天地間只是一隂陽就其流行處看便是一氣就其對
待處看便是二氣萬事萬物都如此看
天地化生時人與萬物一齊生下不止是一種即一種
亦不止一個氣所聚處即化出或以為止一二人者
非也
天地化生至今亦未嘗絶即如泥土有被火燒過者其
中生機已絶草種已斷然日月既久雨露之潤依舊
生草此皆所謂化生也但天地初開闢時其氣厚故
能化生大物今則氣薄僅能化生微物而已由此觀
之後來天地日益久氣日益薄即微物亦化生不得
不特微物化生不得天地薄則天地所生之物亦薄
即形生亦漸漸衰少此便是大氣將息之候也
宿虞九草堂早起偶見盆水初甚渾既而漸清渣滓下
墜予謂虞九曰此即可悟天地開闢之理虞九曰然
予亦于此悟天地化生之理蓋春夏時便可化生水
蟲之屬秋冬時則不能也
生物繁多則天地之氣質薄猶之産子過衆則父母之
氣血衰
或問天裂為陽不足陽既不足乃旋裂而旋合何也曰
此猶人之有呵欠氣不續則有呵欠呵欠之後氣仍
續矣
或問朱子天殼之說如何曰朱子亦是偶然帶說蓋天
形如卵既如卵則似有包裹既有包裹則似有殼想
當然耳然既有殼則須究到何處頓放此邵子所以
有天依地地依天天地自相依附之說也凡此等事
皆聖人所存而不論所謂聖人亦有所不知也
昔人言斗柄東而天下皆春以漸而南而西而北為夏
秋冬此以堯時冬至日在虚仲春中星為朱鳥故也
今則冬至日在箕三度春分昏井為中星則斗柄漸
漸且指東北矣歷家筭二千餘年當轉一宫則指寅
者且轉而指丑指丑者又將轉而指子蓋二萬餘年
而春分之斗柄且將歴指十二宫矣豈可執斗柄東
指一語為春分之定局乎
今立春至雨水後斗柄尚指丑建寅之說已差半月餘
青龍白虎朱雀玄武為天之四獸分前後左右蓋亦以
堯時天盤為定局而朱雀居午玄武居子蒼龍居夘
白虎居酉也若斗柄既移則周天之星俱轉前後左
右亦不可拘為定位
天文圖二分二至歷家向次四孟之中仍堯時羲和之
舊也西洋今改次四季亦以中星不同之故歟
斗柄逐月順天而左旋如正月建寅二月建卯是也日
躔逐月逆天而右退如正月太陽過亥二月太陽過
戍是也蓋日月合朔每在合宫如十一月日月會于
丑則斗柄建子是為子與丑合以下倣此故曰日月
會于上隂陽會于下今斗建漸差則合宫亦漸差
天地間只有隂陽隂陽只有五行釋氏之地水火風邵
子之水火土石西教之天地氣火總欠自然
水火皆氣也氣濕則為水氣燥則為火故五行惟水火
為最先
五行皆氣水火則氣之穉木則氣之壯金土則氣之老
而成渣滓矣故五行之次水火木金土
木無土無以生金無土無以藏水火無土無以附麗而
土序于五行之後蓋土者五行之所以成始而成終
者也
正兒問天地生五行次序是水火木金土五行相生次
序又是木火土金水同異如何曰天地生五行是氣
化五行相生是形化氣化形化二者不同氣化是一
齊生下雖有次序却是衡生形化是一直生其間次
序却是縱生人物之氣化形化亦然
虞九兄問思辨錄云水火木金土為天地生五行之序
木火土金水為五行自相生之序朱子太極圖釋又
云以質而語其生之序則曰水火木金土以氣而語
其行之序則曰木火土金水其不同何也曰此亦無
不同但朱子是就氣與質分看五行其曰行之序是
指春夏秋冬而言也故曰氣愚則專就質上論五行
耳
就質上看五行次序不同其理亦易曉譬如父母生下
五子其次序是如此至五子又各生子則其次序又
自不同决不能長房生長子次房生次子所謂五行
之生各一其性也
問伏羲畫卦時何不取隂陽五行而取天地雷風水火
山澤曰伏羲畫卦時是一直叠起兩兩對待見天地
間最大之物自天地外惟有雷風水火山澤故即取
以為象要之八卦自後天看即是五行水火而外天
與澤金也雷風木也地與山土也五行一隂陽也
五行天一生水地六成之云云是本河圖然河圖上但
有自一至十之文繫辭但有天一至地十之語而無
五行生成之說疑文公此言本于周子太極圖說陽
變隂合而生水火木金土一語然細玩太極圖水天
一所生而成于地六故自左而交系于右火地二所
生而成于天七故自右而交系于左此極與河圖相
合但苟如此則木又當居右金又當居左而圖不然
豈水火之位以成言木金之位又以生言耶且周子
言陽變隂合則似五行俱天生而地成陽生而隂成
者然如此則又與隂根陽陽根隂之說不合未審如
何
九咸問五行生成固是因河圖而起然亦有實際可言
否曰以實際言之想天地初開闢時其空中一團温
潤之氣全是水然必降于地而後成水是天一生水
地六成之也地二生火者火藴于石為出于地然必
麗空始明是天七成之也天三生木者凡木之生皆
是天氣先透上然後地氣附之而成質今大木鋸開
中有紋理層層直上其間皆有細點空處此即天氣
也地生芝菌亦木之類此屬化生尢可想見其中間
空處是天外實處是地也故曰地八成之地四生金
者金出于鑛五金皆在地然亦得日月雨露之精華
而後成故曰天九成之土則全是地然許多渣滓俱
是從清虚中澄積下來是天五生土而地十成之也
人身五臟配天地五行故即五臟之生亦可想見五行
之生養生家曰人之生也先生乎腎其絶也亦先絶
乎腎故人在母腹初受胎時止是兩腎兩腎中間一
點空處此受氣之初連于母臍受母呼吸道家謂之
槖籥次即生心生肝生肺生脾而周身之肉生焉與
五行之生次序無二也
即人之絶也先絶乎腎觀之天地消歇亦必是水先竭
試觀堯時洪水至今江窄川堙已是漸成滄海桑田
矣水竭則火熾前人劫火之說亦未必為無謂
朱子謂五行之說正蒙一叚說得最好不輕下一字今
看來亦未必然其解曲直曰能既曲而反申也解從
革曰一從革而不能自反也與蔡氏曲而又直從而
又革之說不同此不必論至水火土不得而制夫土
可尅水火亦蘊于石何謂不得而制又曰木金為土
之華實木金之性有水火之雜夫謂木金為土之華
實則可謂木金性有水火之雜無乃支離
正兒問五行相生如木之生火火之生土土之生金水
之生木皆可無疑獨金之生水金何以生水耶謂金
得火則流而為水耶曰非然也此以五氣之流行言
也其說本于後天圖所謂帝出乎震者至秋冬之交
則乾與坎遇乾金也坎水也乾之生坎即天一生水
而為金生水也若以為金得火而流何啻天壤
日為至陽之精陽氣能生萬物故日所至之處萬物即
隨之而生南至而為冬北至而為夏夏則物生冬則
物死在中原皆然惟嶺南四時皆熱而草木亦多不
死近日故也北方則多沙漠不毛矣遠日故也
寒暑之往來存乎日潮汐之消長應乎月寒暑氣也陽
也故存乎日潮汐水也隂也故應乎月
或問先儒言隂陽之氣皆有六層一層進則一層退似
乎寒暑關係隂陽非由乎日者曰日者陽精日之進
退正隂陽之所由消長也所云六層者以卦氣言即
十二辟卦如十一月是復十二月是臨之類蓋日自
冬至後漸北漸近則漸煖至夏至而暑極自夏至後
漸南漸遠則漸寒至冬至而寒極凡十二月所謂進
退皆有六層也然冬至之寒未極至大寒而極夏至
之暑未極至大暑而極者如日出之蒼凉日中之沸
湯以漸而至非有他說也若寒暑不由乎日則九州
四海之寒暑宜絶無異同乃何以北多寒而南多暑
赤道之下其人裸身赤髮鉄勒以北竟至有冰海哉
亦史問通乎晝夜之道而知是如何解曰天地間隂陽
消息動靜盈虚之理大自天地細自萬物莫不皆然
然其間之可指而易見者莫如晝夜故即一晝夜之
道苟能會心于此則幽明死生鬼神隂陽消息動靜
盈虚之理無不一以貫之矣玩一通字一道字即知
晝夜二字所該甚廣邵堯夫一部皇極經世只是將
歲月日辰推而上之得元會運世推而下之得分釐
絲毫此所謂通乎晝夜之道而知也古人悟處大約
即小見大道理只是一貫
熊兒問儒者言天地萬物本同一體即如此草木何處
見得他與人一體曰草木不是與人一體如何補氣
者食之便補氣補血者食之便補血緣他與我同受
這隂陽五行之氣故渾合無間
晝夜只隂陽兩字更不必分外尋討
日道半在赤道内半在赤道外惟春秋分則正在赤道
故晝夜適中而寒暑亦適中若冬至則日道晝在極
南夜在地中間矣故池有堅冰而井水翻暖夏至則
日道晝在頂上而夜在極北故時方溽暑而井泉翻
寒總之係乎日也
日之所行為黃道月之所行為白道天文家惟月道最
難明洪範謂月行九道此以日之黃道為主而以月
道之出其南者為赤道出其北者為黑道出其東者
為青道出其西者為白道四道各二為八道並黃道
為九也其實月道不止于九月道之出入日道每年
十三次每一次為一交每一交退天一度四十六分
四十一杪歴十八年二百一十五日零則月道應二
百四十九變謂九道者約略以四正四隅言也
日行一歲一周天故每歲則有日差月行二十七日一
周天故每交則有月差日行遲月行疾故也
日與風雨霜露雷霆皆于萬物有損益惟月于萬物無
損益其亦后妃不參外事不主生殺之義歟
予向謂月光應日非借日人頗以為疑今讀袁了凡論
以為日食有南北互異之分若謂月光借日而因人
之所見以為盈虧則安得晦朔弦朢處處皆同而無
分杪之異此言亦足為月光應日之証
正兒問恆星是何人指點出曰在天成象在地成形天
地人總是一理恆星即庶民庶物之精聖人因其有
是象即因而指點之堯時已有星名不必巫咸甘石
而後有星名也嘗憶少年數歲時夏夜仰卧庭中見
衆星歴歴如城郭及今觀之即天市垣也乃知星固
可以象測
或問客星彗孛之類既云天所不常有則是本無之星
也何以忽然而有曰此亦氣之所為天與人只是一
氣人事一動于下則天象即應乎上氣相通故也如
魚鱉在水底稍一動作則水面即有泡沫如桴鼓之
響應此極平極實之理
邵子曰星之至微如塵沙者隕而為阜堆此言非也凡
如星而隕者皆空中之氣有光如星隕為石亦氣所
結非星隕也恆星之體亘古不動非知天文者未易
與言
舜光問飛流隕墜古人皆謂為星變而先生獨謂非星
何歟曰此非星亦氣之所為乃氣之聚而有光者也
予嘗留意飛流則見有極低如在數十丈已上者過
時有聲過後有烟至于隕墜如雨則曾見兩次然天
上恆星仍朗然不動其忽然爆出下墜者于起處止
處皆無星故知飛流隕墜為氣而非星也或曰夏夜
見星流極天而高豈亦氣之所為而不至于天歟曰
夏夜小星之流固是高極于天然以理推之亦非在
天之星必在低處也何以言之從來運行之速莫如
天恆星附天而動宜何如之速而自下視之若不動
然以其高也若夏夜小星之流其疾如箭使非在空
中低處則飛流之行其速億萬倍于天歟
即星象之變動下關人事如此乃知人一舉念即與天
通感應之理甚微而著勿謂是老生腐談
霜露只是天地間一氣露是春夏間和氣所成故能生
物霜是秋冬間肅氣所成故能殺物要之只是一氣
堯夫問伊川曰今歲雷從甚處起伊川曰起處起此語
似微近戲不若云從隂陽搏擊處起
或問昔賢謂雷為隂陽搏擊之聲何處見得曰陽氣為
隂氣所掩而陽盛隂不能蔽則噴薄擊射而出轟然
有聲如人之有嚏然人之有嚏亦是内氣為隂邪所
掩其有嚏者則感淺而内氣盛不能嚏者則感深而
内氣弱也
雷去地近若在高山上山下雷鳴嚶嚶如小兒聲又雷
迅則地亦動故昔人謂雷從地出
又問隂陽和而後雨之說如何曰所謂天氣下降地氣
上升也然須是陽氣先蒸動得那隂氣使之騰而上
升然後隂復為陽所逼四散而下如今之煮燒酒取
花露者皆火氣蒸濕氣而上為物所逼不得散故垂
而為水也
五行中天一生水畢竟水是生生之物假如天地間若
不得雨露之澤常常沾潤則萬物皆不生矣然雨露
須有暖氣蒸之而生此暖氣即火也火陽也水隂也
水火即隂陽之有迹者故五行中水火之德最大
乘氣而升不獨龍為然凡物多有能乘氣者如騰蛇游
霧文鰩夜飛之類是也
又問冰雪皆隆冬所結今觀雨雹其質有如積雪者有
如凝冰者似亦冰雪所為何以不論冬夏隨時而有
曰此隂邪不正之氣故所過必殺物無遺亦有出于
龍所為者蓋乘不正之氣而為害也
雹之起往往有先徵予戊子三月盡更初時見有黑氣
自西北起色甚濃直貫東南下覆約里許之闊踰時
而散二日後天大雨雹亦自西北至東南其長闊如
黑氣之限鄉人亦謂其中有龍
張子曰陽在内者不得出則奮擊而為雷霆此理甚精
又云陽在外者不得入則周旋不捨而為風此言恐
未必然風只是陽氣陽氣歡忻而披拂則為和風陽
氣奮起而猛厲則為疾風如人一身喜則有喜氣怒
則有怒氣皆陽之所為也
亦史問龍陽物虎隂物雲隂物風陽物何以虎嘯而風
烈龍興而致雲曰陽根隂隂根陽
偶與舜光同步見碧天無際忽起一點微雲舜光問天
體甚潔此一點浮雲何由而起予曰譬如汝身體甚
潔此一點瘡痏何由而起舜光躍然予曰未也汝心
體甚潔此一點念頭何由而起舜光恍然有悟
思辨錄輯要卷二十四
