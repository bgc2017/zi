思辨錄輯要卷一
太倉陸世儀撰
小學類
古者八歲入小學十五入大學此自是正理然古者人
心質樸風俗淳厚孩提至七八歲時知識尚未開今
則人心風俗遠不如古人家子弟至五六歲已多知
誘物化矣又二年而始入小學即使父教師嚴已費一
番手脚况父兄之教又未必盡如古法乎故愚謂今
之教子弟入小學者决當自五六歲始
小學之書文公所集備矣然予以為古人之意小學之
設是教人由之大學之教乃使人知之今文公所集
多窮理之事則近於大學又所集之語多出四書五
經讀者以為重複且類引多古禮不諧今俗開卷多
難字不便童子此小學所以多廢也愚意小兒五六
歲時語音未朗未能便讀長句竊欲彷明道之意採
擇禮經中之曲禮幼儀參以近禮斟酌古今擇其可
通行者編成一書或三字或五字節為韻語務令易
曉名曰節韻幼儀俾之即讀即教如頭容直即教之
以端正頭項手容恭即教之以整齊手足合下便教
他知行並進似於造就人材之法更為容易
禮樂不可斯須去身古人教人自幼便教他禮樂所以
德性氣質易於成就今人自讀書之外一無所事不
知禮樂為何物身子從幼便驕惰壞了愚意自節韻
幼儀外更欲參酌古今之制輯冠婚祭及鄕飲鄕射
諸禮為禮書(喪禮不可豫習擬另輯為一卷俾學者居喪時讀之)文廟樂舞及
宴飲升歌諸儀為樂書俾童子十數歲時仍讀四書
兼習書數暇日則序於一處教升歌習禮如古人舞
勺舞象之類務使之郁郁彬彬則涵養氣質薰陶德
性或可不勞而致
凡人有記性有悟性自十五以前物欲未染知識未開
則多記性少悟性自十五以後知識既開物欲漸染
則多悟性少記性故人凡有所當讀書皆當自十五
以前使之熟讀不但四書五經即如天文地理史學
算學之類皆有歌訣皆須熟讀若年稍長不惟不肯
誦讀且不能誦讀矣今人村塾中開蒙多教子弟念
詩句直是無謂
凡弟子學寫倣書不獨教他字好即可兼識字及記誦
之功
先儒教小兒習字先令影寫趙子昂大字千字文稍長
習智永千字文每板影寫十紙既畢後歇讀書一二
月以全日之力通影寫一千五百字添至二千三千
四千字如此一二月乃止必如此方能日後寫多運
筆如飛不至走樣亦是一法
四明程端禮有家塾分年讀書法教童子讀四書五經
先令讀正文既畢然後却讀註亦可盖弟子讀書大
約十歲以前有記性以後漸否若令先讀正文雖子
弟至愚未有不於十歲以前完過者此亦讀書之一
法况孟子一書分章甚長今子弟讀孟子連集註讀
多不知首尾每每易於漏脱若先讀正文亦可免此
病
文公有言古有小學今無小學須以敬字補之此但可
為年長學道者言若童子則可由不可知定須教以
前法
陽明先生社學法最好欲教童子歌詩習禮以發其志
意肅其威儀盖恐蒙師惟督句讀則學者苦於簡束
而無鼓舞入道之樂也然歌詩則近於鼓舞習禮則
便有簡束的意在古人十三學樂誦詩二十而冠始
學禮盖人當少年時雖有童心然父兄在前終有畏
憚故法不妨與之以寬寬者所以誘其入道也年力
既壮則智計漸生矣此時而純用誘掖則將有放蕩
不制之患故法又當與之以嚴嚴者所以禁其或放
也二者因其年力各有妙用故古時成就人多今之
社學止以句讀簡束童子固失鼔舞之意矣若誤認
陽明之意純用鼓舞又豈古人之意乎立教者當知
所以善其施矣
近日人材之壞皆由子弟早習時文盖古人之法四十
始仕即國初童子試亦必俟二十後方許進學進學
者必試經論飬之者深故其出之者大也近日人務
捷得聰明者讀摘叚數葉便可拾青紫其胸中何嘗
一毫道理知覺乃欲責其致君澤民故欲人材之端
必先令子弟讀書務實昔人之患在樸今人之患在
文文翁治蜀因其樸而教之以文也今日之勢正與
文翁相反使民能反一分樸則世界受一分惠而反
樸之道當自教子弟始有心世道者慎毋於時文更
揚其波哉
教小兒不但是出就外𫝊謂之教凡家庭之教最急每
見人家飬子當其知識乍開時即戲教以打人罵人
及玩以聲色玩好之具此等氣習沁入心腑人才何
緣得成就
家庭之教又必原於朝廷之教朝廷之教以道德則家
庭之教亦以道德朝廷之教以名利則家庭之教亦
以名利嘗有友人問建文時何多忠義予曰此父兄
之教嚴耳友人問何以知之曰以朝廷之教知之盖
當時朝廷之教甚嚴其子弟苟或居官而不肖則累
及父母累及宗族故孩提之時苟或不肖則其父兄
必變色而訓之語曰少成若天性習慣如自然積累
既深所以居官之時雖九死而靡悔也
洒掃應對進退此真弟子事自世俗習於侈靡一切以
僕隸當之此理不講久矣然應對進退貧士家猶或
有之至於洒掃則貧士家亦絶無之矣偶過友人姚
文初家見其門庭蕭然一切洒掃應對進退皆令次
公執役猶有古人之風文初現聞先生之後也其高
風如此為貧士者可以媿矣
或問六藝童子十五以内恐未必能習曰玩禮樂射御
書數之文文字則與義字有别文是習其事義是詳
其理禮樂雖精微然禮記云十三學樂誦詩又曰十
三舞勺成童舞象則知由粗以及精自有因年而進
之法射御雖非童子事然北人與南人不同曹丕典
論論文自言八歲即學騎射是射御亦非難事也至
於書數尤易為力
古者八歲入小學周官保氏掌飬國子教之六書漢興
蕭何草律令太史試學童能諷書九千字以上乃得
為史又以六體試之課最者以為尚書御史史書令
史六體者古文竒字篆書隸書繆篆蟲書皆所以通
知古今文字摹印章書幡信也則知古人皆以字學
為小學故人皆識字今俗崇尚制科人務捷得至貴
為公卿而目不識古文竒字且并音畫亦多訛謬者
少此一叚工夫也
人少小時未有不好歌舞者盖天籟之發天機之動歌
舞即禮樂之漸也聖人因其歌舞而教之以禮樂所
謂因其勢而利𨗳之今人教子寬者或流於放蕩嚴
者或并遏其天機皆不識聖人禮樂之意欲蒙飬之
端難矣
朱子蒙卦註曰去其外誘全其真純八字最妙童子時
惟外誘最壞事如摴蒱博奕及看搬演故事之類極
易使人流蕩忘返善教子者只是形格勢禁不使得
親外誘樂記所謂姦聲淫色不留聪明淫樂慝禮不
接心術是也然其要尤在端本清源使父兄不為非
禮之戲則子弟自無從得接耳目
人家教子弟固是要事教女子尤為至要蓋子弟失教
至長大讀書知世事猶有變化氣質之時若女子失
教終身無可挽回大則得罪姑嫜敗壞風俗小則隳
壞家事貽譏親黨豈細故哉
教女子只可使之識字不可使之知書義盖識字則可
理家政治貨財代夫之勞若書義則無所用之古今
以來女子知書義而又閑禮法如曹大家者有幾不
然徒以𨗳淫而已李易安朱淑真使不知書義未必
不為好女子也
詩云無非無儀惟酒食是議二語真教女子良法少讀
内則怪其多載酒漿籩豆之事由今思之知古人良
有深意人家兒女教壞多由乳母婢僕此主人主母
之所不及覺也故古人於乳母必曰擇於諸母與可
者至於婢僕尤當時時切戒
大學類
古者十五入大學自稍有知識合下便教他為聖為賢
故後来成就得大人物今則惟讀書取科第矣大字
之義不知何居
玩朱註大人之學四字則知若不如此便是小人之學
不知今之學者肯自居於小人之學否不肯自居於
小人之學而於窮理正心修己治人之道何茫茫也
今人見人講學便指為道學不知人自十五入大學時
已個個講道學矣習而不察反以為非笑盍反而自
思乎
今之學校即古之大學古者入而後學今者學而後入
古者之學主於修己治人今則口耳佔畢而已不知
於朝廷何補
今人好學佛學仙而不好學聖人不知聖賢大學之道
也未嘗見人立地成佛而欲立地成佛未嘗見人白
日升天而欲白日升天明明地放着堯舜禹湯文武
周公孔子而决不肯明德新民止至善此之謂大惑
西銘不可不讀不讀西銘不識萬物一體氣象學者心
胸終不得開拓有語之以大學之道者乃反以為分
外也
陸象山人物甚偉其語錄議論甚高氣象甚闊初學者
讀之可以開拓心胸
陸象山曰此是大丈夫事么麽小家相者不足以承當
又曰大世界不享却要占个小蹊徑大人不做却要
為小兒態直是可惜又曰上是天下是地人居其中
須是做得人方不枉讀以上數語皆可令人感發興
起志於聖人之道朱子曰人為學當如築九層之臺
須大做脚始得具此胸襟方可與入道今人自待甚
薄何與語此
全仁義禮智之德而不能得位行道是為天地負我具
耳目聰明之質而不能為聖為賢是為我負天地
此理上際天下際地皆須着人承當非大其心胸堅其
骨力却如何承當得
人處天地之間無不學而成其能者農學為耕工學為
藝商賈學為轉移貿易無非學也惟士則學為聖賢
所以謂之大學以此思之士而不為大學與農工商
賈何以異乎或問不識字人亦可與言大學之道否
予曰大在心性不在語言文字今者讀書之人借徑
於語言文字所以復其心性也若不識字之人識得
自己心性何不可與言大學之道陸象山有言若我
則不識一字亦須堂堂地還我一個人正是此意
學而開章第一便說一學字在上古說這一個字不難
在今日便須要認清這一個字盖三代以上一道同
風學出於一三代以下百家争鳴學散為百自孔氏
沒而或為楊或為墨或為申韓或為黃老馴至後世
而為詞章為訓詁為功名為禪玄種種不一而學之
一字敗壞分岐極矣且不特異學一途有以壞正學
即正學一途又有無限分爭樹幟陽順隂逆為正學
之蠧者學之一字至今日而遂不可復問舉世讀聖
賢書不知聖賢之學為何物矣吾黨既讀聖賢書欲
學聖賢之為人豈可不先認清這一個字
莫道做人是一樣看書是一樣作文又是一樣只是一
個道理如此做人則人便端正如此看書則書便親
切如此作文則文章便有識力有議論都是一貫將
去
為學之弊有五端而好異學攻時文者不與焉談經書
則流於傳註鄭玄王弼之類是也尚經濟則趨於權
譎管韓申商之類是也看史學則入於泛濫明道譏
上蔡為喪志朱子以伯恭為眼粗是也務古學則好
為竒博揚子雲玄而無當張茂先華而不實是也攻
文辭則溺於詞藻盧駱王楊皆名士畢竟稱為小才
韓柳歐蘇為大家亦不免於夾雜是也要之只不知
大道不知大道故胸無主宰到處差錯
問如何為道學曰道者天地自然之道學者學其所謂
道也
一部中庸止說得一道字一部大學止說得一學字
天下無講學之人此世道之衰天下皆講學之人亦世
道之衰也三代之世君君臣臣父父子子各務躬行
各敦實行庠序之中誦詩書習禮樂而已未嘗以口
舌相角勝也嘉隆之間書院遍天下講學者以多為
貴呼朋引類動輒千人附影逐聲廢時失事甚至有
借以行其私者此所謂處士横議也天下何賴焉
今人未嘗學道使先要立一個腔拍凡一言一動一巾
一服必先要求異於人惟恐人不知為學道此皆是
名心名心德之賊也道學畏人知固不可必求人知
亦不可畏人知者必至半塗而廢必求人知者必至
索隠行怪
近世講學多似晉人清談清談甚害事孔門無一語不
教人就實處做論語曰君子欲訥於言而敏於行又
曰敏於事而慎於言又曰君子先行其言而後從之
又曰君子恥其言而過其行都是恐人言過其實正
嘉之間道學盛行至於隆萬日甚一日天下靡然成
風惟以口舌相尚意思索然盡矣此即真能言聖人
之言已謂之徒言已謂之清談况於夾襍混亂拾二
氏之唾餘乎
道學不可着意着意便是有所為而為予丙子冬間有
志斯道時只是發念要做一個人字字句句要依四
書做初未嘗知所謂道學一向只是如此使知所謂
道學反多一番着意矣
人謂出家修道愚謂只出家便不是道人苟欲出家必
所遭之父母如伋壽申生所值之事變如伯夷叔齊
而後可原於天者謂之道修於人者謂之學貫天人
而一之方可謂之道學此兩字正未易當乃今人動
以相戲何也
道學不可過於畏人知若過於畏人知其流必為鄕愿
盖此事原無不可對人言且士憎多口在孔孟皆不
免吾輩豈可過於求全而自餒其氣耶
學道貴能自任盖既自任則便有一條擔子輕易脱卸
不得若囁嚅進退或有或無吾見其終於叛道也
要實見得道為天地間不可無之道學為天地間不可
無之學我為天地間不可少之人然後能擔當自任
道生天地天地生人無是道則天地且不成天地人於
何有念及此則弘道君子豈可不竭力從事乎
道在天地間原不可見惟學道者能見之鳶飛戾天魚
躍於淵言其上下察也滿腔中俱是道在
人初生時本自天人合一其岐而二之者氣稟物欲害
之也聖人能贊化育參天地只是全受全歸
天地間只有此個道理人人在内人人要做本無可分
别自宋以来横為蔡京章惇韓侂胄輩分出個門戶
目為道學甚至讀史者亦因而另立道學傳不知自
居何等日用不知吾末如之何也已矣
道之外無學道學之外無人乃世往往駭且笑不知何
故正昔人所謂少所見多所怪下士聞道大笑之也
不必說道學只是做人做得一分是一分做得兩分是
兩分做得八九十分是八九十分
欲為君盡君道欲為臣盡臣道欲為人盡人道
人只是是與不是兩者而已無不是者聖人也全然不
是者盜賊樂戸之属也其餘俱在是與不是之間
人須是做正經人自天子以至於庶人一是皆以正經
為本
怕人說道學只是自己力量小不能有恒若果有恒自
能轉世界而不為世界所轉
做道學使乖必入鄉愿做道學退怯必入鄕愿此處直
是一間大家須着力主意
人得力多在少年每見人至五六十往往喜談少年得
力處又喜讀少時所熟一路書其精神在是故也可
知聞道貴早二程十四五時便慨然有學聖人之志
故後来所造甚大若晚年聞道而能自棄所習一依
乎正則又豪傑之士不可以一例論矣
人一刻不進學對草木亦皆可愧館中有隙地種蔬不
數日已長成矣因感記此
人非至誠安能不息惟好學與無息相近學誠而至於
誠者亦惟好學而已
孔子聖人其自言曰我學不厭又曰不如丘之好學顔
子大賢孔子稱之不過曰好學後世周程大儒亦不
過一好學至於朱子好學尤甚故能集諸儒之大成
其間儘有天資絶人者只不好學學術便頗僻矣乃
知傳千聖之正脉者好學而已
聖門自顔子而下好學惟曾子故曾子卒傳道統
不好學最壞事狷者便入於俗狂者便入於禪非特粗
淺已也
晦菴詩有云書册埋頭何日了不如抛却去尋春此晦
菴著述之暇游衍之詩也凡人讀書用工或考索名
物或精究義理至紛賾難通或思路俱絶處且放下
書册至空曠處游衍一游衍忽地思致觸發&KR1154;然中
觧有不期然而然者此窮理妙法又或發憤下帷三
冬兩夏滿腹中詩書義理盈溢充足却出来游衍一
兩日真覺得水流花放雲行烏飛滿空中是活潑潑
地景象此孟子所謂樂則生矣境界不知手之舞之
足之蹈之者也晦菴之詩之意非此即彼盖自道其
得意之境不覺詞溢乎情耳後儒不察遂以此意為
晦翁晚年亦厭其學問之支離而思為觧脱真是癡
人前說不得夢試思若不是書册埋頭而終日尋春
却成個甚麽人物
己卯五月初三日夜夢與人晤談言讀書窮理甚費精
神譬如磨刀刀日犀利然銹去而鐡漸減曰然則欲
保飬精神將廢學乎曰不然不磨則銹日深刀且斷
爛欲求其減胡可得也
卧病而起静坐調息見日光斜入帳中如二指許因以
息候之凡再呼吸而日光盡矣因念逝者之速如此
人安可一息不讀書安可一息不進德為之悚然太
息
静坐中意味最長人只忙碌過一生不知掉却多少義
理也
學者於静坐中可識病痛若竟把静坐作工夫反發病
痛減得一分勢利纔進得一分學問進得一分學問
便減得一分勢利所謂義利不容並立也
學者要淡得功名湏是力學待學得有些滋味自然功
名心漸漸淡却不然無所事事而欲淡其功名不惟
不能亦且未是
有言天下方亂恐無暇為學者予曰天下自亂吾心自
治人當喪亂之餘自謂無意於世或悲憤無聊無所
事事或佯狂放誕適意詩酒俱非中行之道也世界
自是太平只賢者無所事事詩酒自適便做就今日
許多喪亂是皆不學問之害賢者處此正當刻意自
勵窮極學問或切磋朋友或勸勉後學或教誨子弟
使之人人知道理人人知政事一旦天心若回撥亂
反正皆出諸胸中素學此便是為天地立心為生民
立命若賢者人人自廢學問種子斷絶將来喪亂如
何底止
學問從致知得者較淺從力行得者較深所謂躬行心
得也
古者六藝學者皆當學之今其法不傳吾輩苟欲用心
不必泥古須相今時宜及參古遺法酌而行之如五
禮六樂今不可考矣然論其切身可行者禮則如大
明集禮文公家禮之類所當究心也樂未便論到精
微只弹琴一事雖非古調然亦當稍習時時操之使
心氣和平射不必五射只如今人射法務求志正體
直足矣五御者古人所以御車今法不傳當習御馬
使馳驟便捷亦男子一要事至於書古人亦止辨六
書之體而已非若後世所謂羲之獻之之筆法也今
人論書動&KR0688;法帖廢時失事何益於我若真草隸篆
四體亦不可不識斯亦博學之一端也若數學則九
章算法今人亦有知之者得其人而從學焉可也要
之六藝既非古法亦不必十分究心有虧正業但當
時時留心遇可學處便學不至當面放過可也(六藝已見)
(小學類但游藝亦學者終身事兹以其語近大學故附於此)
六藝古法雖不傳然今人所當學者正不止六藝如天
文地理河渠兵法之類皆切於用世不可不講俗儒
不知内聖外王之學徒高談性命無補於世此當世
所以来迂拙之誚也
威儀整肅最易使人起敬今禪家叢林所在規矩最肅
明道所以有三代威儀之嘆不知此即成均法也國
初太學每朔望走班行禮周旋折旋之間即步履毫
不敢亂府州縣學凡新附生員俱要捲班行禮今皆
廢壞殆盡委諸草莽矣所以每遇謁聖陪祭及迎送
官府參差喧雜之態不可勝道令人望而厭惡此非
細故也昔張子厚教學者必先習禮深得古人之意
予軰諸同志及門人子弟自丁丑歲始每歲一祭先
儒必為歲會少則數人多則數十人預定禮儀或參
以成均之法至期行禮肅若無人觀者無不起敬起
慕惜乎時遇尚屯未能充廣也
禮樂不相離樂者所以節禮也故古人行禮必聽樂節
升車則聞和鸞行路則聞佩玉又曰趨以采齊行以
肆夏皆此物此志也如此則禮樂之道思過半矣
琴古音也調非古調矣思賢操之類皆後人妄為也然
聞造絃之家苟且省事即絲法亦逓減則音亦非古
音矣觚不觚觚哉觚哉
琴有浙操有吳操浙操有辭吳操無辭今之論琴者皆
左浙而右吳以有辭為俗非也古者援琴而歌取瑟
而歌古聖賢豈皆俗物耶但今之辭殊非古辭則辭
不足取耳至於音調則浙操繁促吳操輕佻俱非大
雅之遺音
音律之樂不傳久矣至於琴庶幾猶有知之者然琴家
指法最繁吟猱綽注恐古来未必有許多法語云三
日不弹手生荆棘果爾則一藝之難且終身焉又安
得工夫讀書應務也愚謂古音必稀古弹必簡古辭
必不繁古調必不促如此則琴工之言自不足聽不
必屈吾古心勉從今樂也
太常有雅樂部其樂工能為雅奏禮樂志記其搏拊之
法雖未必真為上古之遺然猶為近古琴中取聲止
用實聲散聲並不用吟綽泛音之類其指法亦去無
名指不用想古法當去此不遠
琴中宫商之理盡於和絃和絃之理既得則遣辭布調
直一以貫之耳今之琴工不務盡和絃之理而務盡
曲調之巧故琴音益盛而音理益亡朱子與學者論
琴欲作二圖一具琴之形體徽絃尺寸散聲之位一
附按聲聲律之位一附泛聲聲律之位列於宫調圖
前真學琴之綱領
調絃法六絃隔一調之皆應於第十徽獨第三絃應於
第十一徽世莫得其說朱子謂七絃散聲為五絃之
正而大絃十二律之位又衆絃散聲之所取正故逐
絃之五聲皆自東而西相為次第其六絃會於十徽
則一與三者角與散角應也二與四者徵與散徵應
也四與六者宫與散少宫應五與七者商與散小商
應也其第三第五絃會於十一徽則羽與散羽應也
義各有當初不相須故不同會於一徽其言最為明切
宋中興禮樂志論又有黃鍾大吕並用慢角調故於大
絃十一徽應三絃散聲太簇夾鍾並用清商調故於
二絃十二徽應四絃散聲姑洗仲吕蕤賓並用宫調
故於三絃十一徽應五絃散聲林鍾夷則並用慢宫
調故於四絃十一徽應六絃散聲南吕無射應鍾並
用蕤賓調故於五絃十一徽應七絃散聲以律長短
配絃大小各有其序其說亦精因附記於此
朱子曰唐人紀音先以管色合字定宫絃乃以宫絃下
生徵徵上生商上下相生終於少商下生者隔二絃
上生者隔一絃取之凡絲聲皆當如此今人苟簡不
復以管定聲其高下出於臨時非古法也愚按以管
定聲固為古法然必管合黃鍾始得
射者男子之所有事故古者問射而不能則辭以疾以
男子無不習射之禮也今直以為鄙事矣何怪乎寇
盗猖獗卒無一人為國家分憂也
古者射以觀德是於強有力之中又欲擇其德噐所謂
殺人之中又有禮焉也若尚力而不尚德固非然徒
取志正體直而射無濟於實用亦用世者所不取
史稱岳武穆能左右射少時讀之不以為異及長習射
乃知步射或可不必兼左右至於騎射則必不可不
兼盖敵自吾右来者非左射不能中之也周世宗與
契丹戰趙太祖謂張永德曰公麾下士多能左射者
請乘高出為左翼此其証也
古人讀書當先識字自字學不講六書之義舉世茫然
竟為絶學夫六書之義雖非身心切要之學然大而
天地細而萬物理無不存要亦儒者格致所不廢也
豈可棄置不問吾友王子石隠有說文論正一書多
能發前人所未發亦吾黨所當考究
數為六藝之一似緩而實急凡天文律歷水利兵法農
田之類皆須用算學者不知算雖知算而不精未可
云用世也宋崇寧中曾立算學假疑設數為算問是
亦一法然至於另設庠序以黃帝為先即迂贅而近
於戲矣
泰西籌算不如中國珠算之便但珠算易差湏精熟斯
妙耳
算田不過積步開方自漢以二百四十步為畝而算法
始繁遂有用二四歸除雙折六歸者若依古法百步
為畝則止用乘法盡人皆可曉矣
思辨錄輯要卷一
