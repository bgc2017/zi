思辨錄輯要卷十二
太倉陸世儀撰
治平類
治天地人之道一而已天無紀治之以緯度地無紀治
之以經界人無紀治之以禮法故緯度也經界也禮
法也皆所以為分數也分數理也理者條理也
有治人無治法此言雖是然後世每每借此為言廢法
不講則非也孟子曰徒善不足以為政又曰為政不
因先王之道可謂智乎譬有攻木之工於此雖善治
木必求規矩斧斤之噐規矩斧斤者亦匠人之法也
規矩必求其端斧斤必求其利此必然之理有賤工
焉顛倒規矩錯雜斧斤主人不責匠而歸過於規矩
斧斤有是理哉
理學須一貫經濟亦須一貫理學不知一貫則鬻拳以
為忠申生以為孝臨大杖而不能走遇管蔡而不能
誅經濟不知一貫則勤於事上者不知恤民專於恤
民者不知事上哀貧窮則抑富戶杜關節則絶縉紳
惠而費勞而怨者多矣故理學不知一貫則害及於
身心經濟不知一貫則害及於家國天下
綏來動和方是經濟一貫經濟一貫必從理學一貫中
出
治一國與治一事不同治天下與治一國又不同湏是
把箇天下大勢完完全全在胸中綱目井然源委畢
見然後左之右之無不宜之
吏戶禮兵刑工講究時是六事若行時止是一事須是
聯絡貫穿始得周禮六官皆設聯事正謂此也
不讀周禮不識治天下規模
小德川流大德敦化具此心胸方能治天下
凡事皆有一貫不識一貫皆有害禹之治水得水之一
貫者也鯀之九載績用弗成由不識一貫故耳
當今治效必六十年三十年教人三十年出治教人十
年小成三十年大成出治三十年小成六十年大成
凡學經濟須有路頭若泛泛探取徒勞無益
撥亂不難致治難撥亂如十人之材足矣致治非五人
之德不可三代以下但有能撥亂者未有能致治者
孔子而後有真學周公以來無善治漢唐宋竭力經營
只做得補偏救弊耳三代規模全未夢見
三代以上立法常使人有為善之利三代以後立法常
恐人有為惡之弊使人有為善之利者是以至誠待
人也故人亦以至誠應之恐人有為惡之弊者是以
不肖疑人也故人亦以不肖欺之
聖人治天下無一民一物不入規矩
收人才去文法二者是當今最要務
古人治天下以禮今人治天下以法法勝則禮亡禮亡
則人心絶法尚不可治天下而况於無法乎
漢唐以下治天下之法最密然實處處滲漏以其意欲
一網收盡天下故也古人有言雖鞭之長不及馬腹
天下之大豈能一網收盡古之欲明明德於天下者
先治其國看周禮一部書止辦得王畿千里以内事
何等乾圓潔淨
人一身之間耳目口鼻手足腹心俱不可相無也然必
元首在上股肱在下而後一身順天下之大大賢小
賢大德小德俱不可相無也然必小德役大德小賢
役大賢而後天下治不然有一人焉首居下足居上
腹心居外四肢居内則見者皆以為怪物而羣擊殺
之矣乃治天下者賢奸顛倒大小易位有國者初不
以為怪其不至於羣起而擊殺者幾希
聖人治天下只是使飲食男女各得其所飲食男女不
得其所而天下治者未之有也
周禮是治國之書盖古人封建王者所治止於王畿以
内故書中所詳止於一國之事使諸侯各如是以治其
國則天下皆治矣後世治郡縣之天下不然緊要在
擇守令明黜陟若守令得人則青苗保甲之法自可
徐舉而無弊王荆公不識此意纔執政柄便立制置
三司條例司不問守令若何概以青苗保甲之事強
諸天下是以治國之道治天下也所以不終朝而壊
試觀荆公治臨川時青苗保甲原自有成績則知治
國之道貴密治天下之道貴疎也古今異宜為治者
不可不審
天下利而已矣善言利者使天下皆利其利故已亦得
利其利不善言利者欲一己獨利其利故天下亦各
利其利
古之天下禮樂盡之今之天下賦役盡之能平賦役治
天下為得半矣
欲兵之精不如省兵而增糧欲官之廉不如省官而增
俸
周禮有云禄以馭其富又曰奪以馭其貧盖古者禄以
公田既予以爵則隨予以禄田故筮仕者無患貧之
心而不營心於財利後則俸禄甚薄而聽入仕者各
以私計謀生若守禮安分徒資俸禄則饔飱不給失
馭富之道矣古者禄田之外别無私田既奪其爵隨
收其禄田則無所藉以資生故貪墨知畏後則貪墨
者無所限制田連阡陌即被削奪而擁資甚厚無能
損其毫毛失馭貧之道矣然則廉吏何所藉而為廉
貪吏何所戒而不為貪乎
古者天子六軍其將皆命卿甘誓曰大戰於甘乃召六
卿盖古之天子寄軍政於六卿居則以守行則以戰
文武未嘗分途也自戰國始有將軍之稱秦乃因之
位上卿金印紫綬而文武乃分途矣夫周官軍政皆
寄於司馬亦未聞有尾大之患苟必欲以文武互相
制馭豈君臣相信之道也哉
吏部雖有用人之權然湏有職要之法假如方面大吏
及州縣正官此吏部之所當選擇也至於州縣之佐
貳與夫師儒之職倅貳之官則聽州縣自行辟召可
矣後則一命之微必由銓部總攬既廣人之賢否豈
能盡知
吏部所治既廣賢否難知勢不能不循資格非不欲去
資格也勢不可也故議者不察不清吏部用人之權
而欲去朝廷資格之弊此必無之事也以資格用人
加以避嫌即使臯陶伊尹為銓衝亦不過掣籖唱名
期於無弊而已斷不能自展一籌也事權之多出吏
胥盖有由矣
用人循資格最是大弊人才不同各有所宜有宜大者
有宜小者有小大無不宜者小大無不宜聖人之才
也或宜大或宜小賢人之才也求才於後世其為聖
賢人者寡矣而朝廷用人不問其才之大小與否槩
以資格遷陞之是以聖人望一切也奚可哉
人才極是難得善用人者必審定其才之所宜授之以
職而終身任之務使竭盡其才以唐虞之際而致治
止於五人此人才之難得也以五人之聖而各專一
事此才之各有所宜也且各專一事而至於終身不
易此任之而竭盡其才也使治不及唐虞而三歲試
士多至四百則人才何其多聖不及五臣而吏戶兵
刑無所不堪則才何其大歴官如傳舍旦至暮去而動
輒奏績又何其才之易竭也
爵禄二字其用不同用人當以爵賞人當以禄爵者量
材而授者也其人才堪於兵則授之以兵才堪於戶
則授之以戶此如董工役者其人而善木則使之為
木工其人而善土則使之為土工用各有所宜也禄
者量功而授者也其人而於兵有功則即於兵加俸
其人而於戶有功則即於戶加俸此如木工善木則
即加以木工之厚餼土工善土則即加以土工之厚
餼報各有所稱也後之注銓者其人方有功於兵則
陞之使戶其人方有功於戶則陞之使吏此如董功
役者其人而善土則賞之使為木其人而善木又賞
之使為鐵為銀也
孟子入其疆土地闢田野治飬老尊賢俊傑在位則有
慶慶以地此賞人以禄之一證也
考察之權最忌專一周禮六計弊群吏皆各屬長官主
之而共聽於冢宰然其所察者特王畿之内而已故
聽覩真而舉措當後則合天下之銓選皆聽之吏部
甚至州縣佐貳之微亦屬於銓司欲舉措之當不可
得矣
銓司每慮人才壅滯往往設法遷陞即有識者亦欲巧
為法以疏通之此以人才用國家而未嘗為國家用
人才也古者論定後官量才後禄故三德者為大夫
六德者為諸侯凡用之之法皆求其德與位稱耳由
此言之其人而才足卿相即布衣而立授卿相可也
其人而才止百里即筮仕而終身郡邑可也以至才
堪戶者終於戶才堪兵者終於兵如舜世五臣終身
不易何嘗有流轉遷陞如後日也哉天下事有煩而
無謂者此類是矣乃當事者方以人多官少為病以
予言方慮其官多而人少也季世之法不主於用賢
專主於防不肖夫既知其不肖則去之而已不務去
之而務防之不肖者未必受制而賢已不勝其掣肘
也安得謂非立法之弊乎
寬收嚴試久任超遷此八字用人之良法
偶行薦舉最是良法然有三弊一曰行之大拘盖薦舉
之法所以通科目之窮破資格之弊也倘必曰某官
得薦某官不得薦某官薦得任某職某官薦不得任
某職是仍重科目仍拘資格也一曰任之無法盖善
惡有類邪正有黨君子所薦大抵多君子小人所薦
大抵多小人若不立法詳試而概任之且宜兵而工
宜禮而刑用違其才者又不可勝計也即有真才亦
烏能效用乎一曰䋲之太急連坐之法所以待小人
非所以待君子故同是人也或始終變節或窮達易
操當其舉之未可謂非也舉之而受舉者變節易操
則非舉之者之罪也且仕途傾險詭譎百出或叢忌
舉主而隂中傷所舉之人或傾排所舉之人而并累
及乎舉主種種株連為害不可勝道則雖有賢士在
下舉主亦安能不顧身家不惜禄位奮然以舉之乎
無怪乎勉強塞責而以柔滑善媚之徒虚應故事也
薦舉不可尚虚文當疏其實或其人才德兼備或有德
無才或有才無德或其才長於某事短於某事用可
任某職不可任某職皆一一疏列不拘大小臣工有
即薦舉多多益善天子臨軒親策之分類而試試以
經義治事擇其尤者更召對面試之可者擢用不可
用者散歸庶無前弊而收實效
日者觀匠人得教人與噐使之道凡木之大小枉直皆
材也規矩䋲墨皆法也材有不齊而法無不一故能
使之咸就條理至於竒瑰之材不可拘以䋲墨者則
又隨材而噐使之故天下無不可用之材而亦無不
可成之事秦以後教法廢矣而噐使之道則又棄而
不講使細者為梁短者為柱大者為椽長者為節乃
謂天下無材謂天下之事必不可成豈不冤哉
看篩米得取人之法雖疎節闊目不無遺珠之歎然往
往拔十得五舊制舉進士必分試九卿衙門觀政每
衙門約三十餘人堂長司僚與之朝夕而試之事會
其實以上於天官天官籍註以定銓選隨材授職職
必久任故洪永時得人為盛後之觀政則不過隨班
作揖而已名存實亡可慨也夫
用人之法古今不同三代以上開誠布公主於用君子
雖或間容小人然君子易於展布三代以後禁制束
縳主於防小人小人終不能防而君子之進退掣肘
為己極矣問設有小人如何曰小人惟有不用法更
無防法
中庸曰繼絶世舉廢國治亂持危朝聘以時厚往而薄
來所以懷諸侯也則知古人治天下全在懷諸侯今
人治天下全在擇守令
諺語清官不出吏人手非官愚而吏智也官不久任而吏
多積年故耳誠能一切反之吾知吏必不能出官手也
人非聖人不能無過故君有過臣諫之父有過子諫之
代不乏人獨為長吏令一邑未聞闢一言路令羣下
得言其過失近為民父母而驕亢反過於至尊無拒
諫之名而有弭謗之實誠所不觧也今後吾黨得第
為縣令時必尊禮有道祈聞得失月朔必置一櫃令
士民投牘於中言我一月中過差庶無冒昧妄行之
弊
治天下以求才為先治一邑亦當以求才為急今之郡
縣非無才也而有司不知作興鼔舞之道其有留意
人才者不過季考月課為文字相知耳夫文字之責
上有督學下有學師何煩有司更為數數也愚謂有
司季考月課當另為一法分理學經濟二科設為條
問理學如顔子所好何學之類經濟則舉時務之切
要者每科數條觀其所答優劣德行優者飬之庠序
經濟優者措之施行不惟賢才可以立得而聞風興
起者吾知且不可勝計矣
思辨錄輯要卷十二
