思辨錄輯要卷二十二
太倉陸世儀撰
治平類(樂)
天下無必不可知之理天下無必不可能之事天下無
必不可作之器天文樂律二者固稱絶學然精天文
者代不乏人獨樂律議論愈多去古愈遠此非樂律
真不可知不可能不可作皆論樂者不能推見本原
精求聲氣之元而徒執金石累黍&KR1371;合分寸之說以
誤之也欲正五音必先六律欲正六律必先黃鍾欲
得黃鍾必先審聲氣之元欲審聲氣之元必先致天
地之和欲致天地之和必天子建中和之極後世作
樂不先講中和位育而紛紛於斛尺秬黍豈非不揣
其本而齊其末哉
候氣者古人所以騐天地之和也王者已致其中和位
育矣然未知己之果出於中和天地萬物之果登於
位育否也於是為之候以吹之吹以聽之吹之聽之
而果得所謂中正和平聲氣之元矣則又為之被以
管絃和以節奏薦之上帝饗之祖考所以告成功於
鬼神不敢以私意飾為笙歌欺祖宗欺上帝也今人
不知致中和以位育天地亦不問天地之位育與否
而但云候氣不知所候之氣果屬何氣與
樂有樂章有樂音樂章成於人樂音出於天天人合德
故可以殷薦上帝後世樂章矯誣既無可取而樂音
又皆出於穿鑿豈能諧神人和上下
天地之氣不可強當其和時則候得和氣當其不和時
則候得戾氣此萬萬不爽之理故三代以下無論矣
堯舜禹湯文武之時其候氣之法作樂之法與夫斛
尺秬黍當無彼此之殊也然而孔子於古今之樂獨
稱舜樂且謂韶盡善盡美武盡美未盡善則知作樂
根本全在當時帝王中和位育故當堯之時則有堯
之氣當舜之時則有舜之氣當桀紂幽厲之時則有
桀紂幽厲之氣故堯舜禹湯之時而反候得桀紂幽
厲之氣作桀紂幽厲之樂决無此理則知桀紂幽厲
之時乃欲候得堯舜禹湯之氣作堯舜禹湯之樂有
是理哉乃後世胡范司馬諸大儒於皇祐元豐欲復
簫韶九成之舊而西山蔡氏又鑿鑿著書以元聲為
必可得其亦未之思矣
王陽明曰韶是舜一本戲武是武王一本戲二語妙極
則知桀紂幽厲自有桀紂幽厲一本戲人君表也表
正則景直樂無心焉樂無權焉治天下不求君心而
求之樂是猶不立表而求直景有是理乎
樂由天作不特候天地之氣而作者謂之天即非候氣
而凡出於無心者皆謂之天樂記曰凡音之起由人
心生也人心之動物使之然也物使之然而實莫知
其所以然而然此其間有天焉故審音可以知樂審
樂可以知政季札觀樂於列國之興亡一一不爽蓋
列國之樂皆成於無心無心則合天是以興亡之徵
皆先兆於聲而不可掩所謂惟天不容偽也不然誰
不欲為夏聲者而獨讓秦之樂為夏聲耶
有天下之樂有一國之樂有一人之樂咸英韶濩天下
之樂列國之音一國之樂也執玉高卑其容俯仰當
食而嘆無喪而戚一人之樂也而其中之莫知其然
而然則皆天也
王莽初獻新樂於明堂太廟或聞其樂聲曰厲而哀非
興國之聲也陳後主作無愁曲曲終樂闋聞者莫不
隕涕隋開皇初新樂既成萬寶常聽之曰樂聲淫厲
而哀天下不久盡矣煬帝將幸江都王令言聞琵琶
新聲曰宫聲往而不返帝必不令終此數主者其製
樂未嘗期於亡國也而卒至於亡國其聲皆騐此所
謂莫知其然而然也故曰樂由天作
或問予云樂由天作凡樂之成必象人主之德否必兆
一國之興亡然則樂皆以無心作之可矣乃孔子論
為邦又何必曰樂則韶舞也曰前此之論樂言帝王
作樂之理也孔子之論樂言帝王用樂之道也蓋樂
之為物感於物而後作故記曰凡音之起由人心生
也人心之動物使之然也其既作之後則又足以感
人故記曰姦聲感人而逆氣應之正聲感人而順氣
應之帝王之治天下功成作樂一本乎德與時固不
可強若夫前代帝王之樂其聲音節奏備在樂官者
則固可用之以調情淑性化民成俗孔子之論韶舞
蓋當時之韶樂聲音節奏猶有存焉故也後則古樂
盡亡而論樂者猶以為韶舞可復是不識作樂之理
與夫用樂之道安可與之論樂乎
人聲可悟樂律喉律管也其聲閎者宫音也高亮而噍
殺者商音也確以止者角音也熛揚者徵音也沈細
者羽音也然一人之喉又各自具宫商角徵羽所謂
十二律旋相為宫也中央之音宫西方之音商東方
之音角南方之音徵北方之音羽律管應五方之氣
也
人之生有聲中黃鍾之宫者有聲中某律者古者太子
生太史必吹律以聽其聲是也
喉律管也心律本也其喜心感者其聲發以散其怒心
感者其聲粗以厲其哀心感者其聲噍以殺其樂心
感者其聲嘽以緩故心者聲氣之元也喉者所以候
氣也故欲調聲者先平其心和則氣和則聲和矣
有天樂有人樂人樂以喉為律管以心為聲氣之元天
樂以律管為喉以天地之氣為心古之天樂實本人
樂而起者也故樂以人聲為主
樂可以知吉凶以其得氣之先也凡人與物皆乘於氣
氣不可見惟樂能宣之故善察微者審音以知吉凶
識天地之氣也近世有風角鳥占總為審音之樂則
知凡天地之聲皆樂不必五音六律而後謂之樂也
論樂必須定中聲古今聚訟究竟中聲亦不難知只廣
大和平者為是世有聖人其心廣大和平則自能知
廣大和平之聲
黃鍾為十二律之君故聲如洪鐘中黃鍾之宫者其人
必大貴商為西方之聲者其人必好殺
十二律彷人聲而作非人聲似十二律律音有定人聲
無定故律管既成之後即以之節人聲欲使之得其
中也今伶人唱曲多有吹簫管和之其音有入簫管
者有不入簫管者此即中律不中律之謂
黃鍾候氣必正冬至必定土中今歷法既有歲差土中
又自不同則黃鍾之長短清濁古今亦必有不同者
世儒拘執古法皆非也
黃鍾候氣必正土中然使按日景之子午以布律則氣
必不應何也天氣微偏於左地氣微偏於右所謂不
參差則不能生物也故土圭測日景嘗在子午之中
此天之正位也以鍼定南北嘗在丙午壬子之中此
地之正位也故冬至置黃鍾之律於壬子之中夏至
置林鍾之律於丙午之中然後灰飛始應按此係舊
說予謂恐未必然候氣所係在淺深不在偏正也
蔡元定作律吕新書以律管尺寸古今聚訟難以憑凖
欲多截竹以擬黃鍾此意甚妙但此法止可省爭辨
尺寸之煩至於律管之音與古黃鍾合否則未可必
予意樂主於聲則審樂斷以聲為主紛紛論器論數
皆後一着事也觀聖人既竭耳力句可見
律管參騐天地之氣斟酌中聲以和人心蓋三才之道
備焉王者能理三才則律管正矣
樂律必始於候氣然候氣之法最難三代以下未聞有
能候氣者隋文帝時牛弘典樂依古法候氣氣或不
應或連月灰飛不息文帝詰之牛弘不能對洪武中
亦曾候氣而氣終不應後太常官無别法潛為地道
通密室之下實以石灰候冬至節至則以湯灌之氣
升而灰飛率以為常此見世法錄由此觀之則樂律
即候氣一事後世已不得其法而紛紛然欲多截竹
以擬黃鍾取羊頭山黍尋河南葭灰辨今尺古尺卒
之迄無成效無足惑也
候氣之法擇地尤要地有偏中氣有先後江南早春江
北晚春古詩河畔水澌長安花落是也地有五方五
方各有氣五氣各有聲然惟中央者為中聲故欲求
中聲必求中氣必擇土中此候氣者所當知也
凡人心與天意人事與天道往往暗合世人即極意矯
揉造作不過適如天意而止堯舜之時其造律非於
候氣之後如後世多截竹以擬黃鍾也所謂斷竹為
管吹之而聲和候之而氣應天人適相合耳以此知
後世所造之律雖未嘗候氣然愚以為苟以之候氣
則亦未有不相合者蓋天人無不暗合也隋文時候
氣不應或連月灰飛不息此非不盡善蓋天人之氣
亂矣氣亂則其律亦必亂亂與亂天人固自相應觀
其建國不過再傳則氣之亂騐矣天人相應契若毫
髮不務修德以回氣數以合天心而顧擾擾於候氣
之說祈欲上合古初豈不為造物所笑耶
天地之氣猶人身之脈脈亂則其人亡氣亂則其國壞
世有識微之士其於候氣之至或治或亂固應知之即
或豐或凶或水或旱亦必先知之蓋天地之氣應於
節候必自不爽特世無聖人能識天地之微耳
樂書三分損益隔八相生蓋一定之理凡琴瑟之絲數
鐘磬之銅劑簫管之竅孔皆准於此非是則不能成
聲矣此法伶工逓相祖述原未嘗廢特習而不察耳
儒者但當審聲若製器則工師之事不必侵官也子
語魯太師樂曰樂其可知也始作翕如也從之純如
也皦如也繹如也以成論樂如是而已器數非所急
也
樂有十二律六為陽六為隂其隂者又謂之吕故曰六
律六吕律者法也吕者助也十二律皆可為衆音之
法故通謂之律要而論之六律又可為六吕之法故
亦謂之六律五音宫商角徵羽然其端原於人聲之
喉舌齒唇牙喉宫音也舌徵音也齒商音也唇羽音
也牙角音也中土之人多喉音南方之人多舌音西
方多齒北方多唇東方多牙
五音非一定之聲在太簇為宫者在黃鍾則為商在姑洗
為宫者在黃鍾則為角故善考律者必曰聲中某律
之宫若不言某律而泛稱宫商非定論也
凡旋宫皆以隔八相生取之如黃鍾為宫則林鍾徵太
簇商南呂羽姑洗角應鍾變宫蕤賓變徵以下皆然
蓋十二律皆有五音故謂之六十調又合二變聲故
謂之八十四聲此旋宫法也正聲之止於五變聲之
止於二皆有天然一定之理俱於三分損一上得之
正聲至五聲以三分之不盡一算故止於五變聲至
二聲以三分之不盡二算故止於二邵康節觀物外
篇謂以日出日入為法非是律吕新書疏之甚詳
黃鍾一聲而已以三分隔八之法逓相差次而有十二
律以十二律逓相差次而有六十四調八十四聲蓋
天下聲音之變盡於是矣此古者制樂以擬人聲意
也
十二律至仲吕相生之道窮矣蓋仲吕隔八即黃鍾以
下與黃鍾所生相同若以之為七聲則商角徵羽皆
高於宫聲矣故為變律而其數止用黃鍾之半其不
能不為七聲者不具七聲則一律廢非天地之完音
欲具七律而仍用黃鍾則不可若不用黃鍾又無從
起數故於黃鍾諸律止用其半而其聲出於本律此
所以謂之旋宫而見天地之氣相循環而不窮也噫
微矣
國語伶州鳩曰律者所以立鈞出度也韋昭註云鈞謂
均鐘木長七尺係之以弦不知其製如何朱子語錄
曰均只是七均如以黃鍾為宫便以林鍾為徵太簇
為商南吕為羽姑洗為角應鍾為變宫蕤賓為變徵
這七律自為一均蓋以律管雖可以齊五音而吹有
重輕則音難遽定非神瞽不足以知之故依律而製
音一定而易調也漢京房亦以竹聲難調作凖以定
數凖之状如瑟長丈而十三絃隠間九尺以應黃鍾
之律九寸中央一絃下畫分寸以為六十律清濁之
凖即古均鐘意也又梁武帝作四通亦絲聲與凖同
意
樂之難諧大約學士大夫泥樂理而不知樂音工師伶
人識樂音而不達樂理其實樂者音與理而已其聲
翕純皦繹則音正焉廣大和平則理存焉故君子但
當審音察理若夫器數之事如銅劑之厚薄律尺之
長短則工師之事聽之工師而已不能審音奪理而
反紛紛於銅劑律尺究竟不能通曉反為工師所笑
如宋景祐之樂李照主之然太常歌工病鐘聲濁私
賂鑄工使减銅劑聲清歌協而照不知元豐之樂揚
傑主之欲廢舊鐘樂工不平一夕易之而傑不知崇
寧之樂魏漢津主之請帝中指寸為律徑圍為容盛
其後止用指寸不用徑圍且製器亦不能成劑量工
人但隨律調之大率非漢津之本說而漢津亦不知
則知論樂不務審聲而紛紛器數者大抵皆說夢也
蔡元定律吕新書尚不可用况其他乎
洪武初常諭禮部曰古之律呂協天地自然之氣今之
律吕出人為知巧之私天與地氣不審人聲與樂聲
不比是以雖用古之詩章古之器數亦皆乖戾而不
合凌雜而不倫矣手擊之而不得於心口歌之而非
出於志人與樂判而為二而欲動天地感鬼神豈不
難哉數語盡古今論樂之弊
問太史公云六律為萬事根本而於兵械尤所重如何
曰度量衡皆起於律所謂為萬事根本也兩軍交戰
之時其吉凶必有氣氣與聲相近故吹律則能知之
猶之望氣之學也其於關係尤大故曰尤重
樂不過聲詞二者聲要渺而難尋詞平實而易辨三代
而下求詞之合於雅頌者寡矣聲云乎哉
孔子云吾自衛反魯然後樂正雅頌各得其所雅頌詩
詞也詩詞得所則樂正矣學士大夫不正樂於詩辭
而欲致力於聲音求之不可依據之天即求之聲音
又不知既竭耳力而徒爭於累黍斛尺以較論夫長
短容受所以本末倒置而反為伶人賤工所笑也
洪武癸丑以祭祀還宫宜用樂舞生前導遂命翰林儒
臣撰樂章諭之曰古人詩歌樂曲皆寓諷諫之意後
世樂章惟聞頌美無復古意矣常聞諷諫則使人惕
然有警若頌美之辭使人聞之意怠而自恃蓋自恃
者日驕自警者日強朕意如此卿等其撰述無有所
避於是儒臣乃上所撰神降祥祝酣酒色荒禽荒諸
曲凡三十九章曰回鑾樂歌其辭皆存規諫命禮部
付歌工肄習之按此真得古人詩樂本旨蓋祭祀還
宫之日正去敬就弛之日也於此而敬則無不敬矣
回鑾歌煞有深意
祭宗廟詩詞撰述貴誠誠則可貴如思文之頌后稷天
作之頌太王維天之頌文王執競之頌武王成王康
王其辭皆實而不夸故奏之者不慚聞之者足戒若
漢魏而降宗廟詩詞非不極鋪張揚厲然於誠之一
字殊有未當君子讀其辭未嘗不慚其德矣
按漢書稱高帝時唐山夫人作房中歌十六章為房中
樂今觀其辭不類房中而四章之中復有乃立祖廟
之句且漢高之世不聞别有宗廟樂歌而孝惠之世
復更名其樂為安世樂則知此歌雖名房中實亦宗
廟所通用也漢高以馬上得天下禮樂其所不貴魯
兩生不赴召而叔孫通以綿蕞繼之樂歌之成於婦
人不足復論矣顧詩歌之中不盛稱功伐而以大孝
休德為言且言之重辭之複似乎知所本者但漢高
之有天下功差不媿德則尠焉而至於孝之一字則
分羹擁篲頗多負疚以是告之宗廟得無有慚德歟
或謂文廟佾數宜從八宜從六言夏曰宜從四謂孔子
嘗為大夫也予曰不然孔子雖嘗為大夫然使今日
文廟之主仍稱魯司寇則四佾宜矣今廟主稱至聖
先師是已尊為百世師在帝王之上豈可律以大夫
之禮乎愚謂天下之人凡天子公侯大夫士庶皆有
定分惟師無定分不可以等級拘也祭禮佾數天子
當用八諸侯當用六大夫當用四各以已所應用為
尊師之極致既無僭越之愆亦無貶損之咎隨分致
虔各得自盡與禮祭用生者之禄義特相符斯為至
當
問今文廟所用乃宋大成樂今佾數既有差等則樂舞
之制當何如曰經言識禮樂之情者能作禮樂非必
不可興不可作之事有聖人起文廟樂舞可以意創
也曰創之之大略何如曰樂以象成舜之德在揖遜
則其樂揖讓周旋武之功在征誅則其樂總干山立
聖人道貫百王德備文武而其澤及萬世者尢在詩
書六藝則其樂制當兼文武舞而更益以詩書六藝
斯為有當
審音不難且即以俗樂論之如琴瑟之與琵琶皆絲音
也而琴瑟之聲疏而雅琵琶之音繁而哀此共人所
知也又如笙簫之與羌笛同一竹音也而笙簫之音
和而柔羌笛之音厲而勁此共人所知也其他鐘磬
之與鉦鈸堂鼓之與羯鼓往往可審推此則中正和
平之音非必不可求者故曰有中德者必知中聲俗
樂之音最當審蓋俗樂皆無心而作卒然而興由於
人心之好尚人心所在則氣運存焉此其間皆天也
嘉隆間吾州有魏良輔者始為崑腔其聲舒長而高
亮一時人士皆慕好之此後吾地太平幾百年亦音
之先騐者歟今則崑腔雖存其音節皆變而淫靡哀
促矣又有張三者善彈三絃子其音繁而淫則風俗
亦為之一變又近時音樂横笛羯鼓高吹急擂器凡
八名為打十番未幾中原戰伐遂起聲音之先騐如
此
陽明有言韶武是舜武一本戲此明以今之優戲為樂
也今即以優戲觀如琵琶躍鯉之屬其詞曲猶本於
孝義至西廂則導淫矣今則琵琶躍鯉置不觀即西
廂亦以為村朴不知何所底止是一優戲亦有古樂
今樂之分况雅樂哉
優戲不但套數有今古之分即音節亦有今古之分凡
舊戲即極忙迫時音節亦整新戲雖大團圓時音節
亦悲莫知其然而然此謂天人暗合
金華文綂云漢以後以俗樂定雅樂隋以後以北樂定
雅樂故天下後世不知雅樂正音其言甚正然雅與
北俗雖異而聲音之理未嘗不通欲知雅樂未始不
可於俗樂北樂中參求反觀而得者孫應鰲律吕發
明載西域蘇岐婆一均七音與華相同又沈氏筆談
言今之燕樂與古樂相近但高二律以下故無正黃
鍾聲所謂合字大約當大呂以此觀之北俗雅樂雖
大相懸而其間旋宫之法則大約相類也即此審之
辨其所謂淫濫驕僻而後反求其所謂中正和平則
聲音之理於焉在矣豈必盡去今樂而後得雅樂哉
朱子曰古樂亦難遽改且就今樂中去其噍殺促數之
音攷其律吕令其得正并令詞臣撰製樂章其間略
述教化訓戒令人歌之亦足以養人和平此言殊近
裏着已所謂今樂猶古樂也今之樂猶古之樂談律
吕者晦之今之兵猶古之兵談八陣者晦之
思辨錄輯要卷二十二
