思辨錄輯要卷十五
太倉陸世儀撰
治平類
建都之地自古為關中洛陽近則有北平其餘如汴如
金陵地勢偏坦俱不可用三者之中議者以關中為
第一北平次之洛陽為下愚竊謂不然自古建都當
以漕貢便利為第一巖險次之北平背倚雄關東環
滄海誠天府之國然漕貢之地元人全仰海運兼取
給會通河我朝則專恃會通河一路一旦海波有警
河淮路塞京師便成&KR1102;腹此不可之大者又其勢偏
在東北内阻黃河設邊警卒臨中原阻塞則更無退
步是京師為孤注也關中沃野千里三面阻險一面
東制諸侯地勢之險天下莫與匹然吾以為此霸國
非王國據之以取天下則有餘臨之以守天下則不
足輓天下粟給關中率三十鍾而致一石一也自周
及漢唐世有戎狄之禍二也有事出走居洛陽則地
勢益坦居蜀則險阻難出三也惟洛邑居天下之中
地勢適均河漕便利昔周公既作鎬京而猶營都洛
邑非僅謂有德易興無德易亡也知鎬京之地形勢
雖固後必有以貢賦為艱者讀詩之大東小東可知
也故欲以洛邑為堂皇以關中為家當無事則坐鎮
洛邑享天下之便安有事則退保關中據天下之形
勢建都之善無過於此自成王不及居洛僅以為朝
貢之地幽王失鎬而後平王始建之是猶家當已失
而兀坐堂皇其不至衰弱而遽亡者幾希此非其地
之不善所以居之者未得其道故也
建都長久之策必當如成周之制以洛陽為堂皇關中
為家當至於王畿之地尤當較成周為倍廣北枕太
行則可以收胡貉代馬之用西控潼關䕫峽則可以
通秦豫往來之路絶川蜀覬覦之萌南引江淮漢沔
則可以盡粟米百物之利制東南上游之勢所當備
者惟東北一路誠能彷古封建之意參以賈誼衆建
諸侯之法使之棋置星羅人自為守而又於燕雲青
徐要害之區各設重鎮統以京師重臣戍以京營銳
卒更練土兵以輔之即有不虞力能自衞况以京師
之力西收秦晉川蜀之甲南漕江廣三吳之粟勢又
甚便其誰能窺之萬一不支上則入關次則入蜀可
以圖恢復最下則汎舟江南猶可為晉宋六朝之繼
所謂狡兔三窟是也况乎有國家者以得民心為第
一漕貢便則民心不至遽失周平王漢光武雖處末
季而猶享國長久者正謂此也有天下者可不加之
意乎
或云子房有言洛陽四面受敵非用武之地此子房就
當日時勢言耳是時天下未定羣雄猶有窺伺之念
況高帝經營草昧未暇營築京師不若因天地自然
之險故以關中為第一至於天下既定則斷當以洛
陽為都易曰王公設險以守其國夫險不必皆天險
人力固可設也洛陽即無險若環王畿千里之地皆
多築城堡周圍聯絡盜賊亦自不可卒入況乎前江
淮而後太行左成臯而右殽函又何可因之險乎故
天下未定則當都關中而經營洛陽天下已定則當
都洛陽而經營關中
洛陽雖無險然一都洛陽設兵控制潼關䕫峽吳會燕
雲能令天下皆失其險此所謂大險也
都洛陽有十便居天地之中風雨會隂陽和一也朝貢
便利二也以秦蜀吳會為家當進退有據三也所防
止東北一面為力易辦四也襄鄧之間多閒田區處
耕墾可以處四方輻輳之衆五也背河向洛江漢朝
宗中龍靈氣所聚風氣中和歴代帝王聖賢多産於
此六也歲省漕輓之費數十萬可以佐大農金錢七
也從來盜賊之亂多起于徐泗多藏于鄖襄今使之
屬在畿輔則盜賊不至易熾八也湖廣地饒一歲再
獲京師可常足九也民俗剽悍善鬭可養為兵十也
都洛陽亦忌河患即于荆襄之間亦得但無大都可因
耳王畿之制必南際江北抵大行孟門西控潼關䕫
峽東連吳會為妙如今省制則地勢太狹不可用
讀禹貢一篇知建都之要全在漕運便利
人欲知地利須是熟看通鑑將古今來許多戰争攻守
處一一按圖細閱天下雖大其大形勢所在亦不過
數項如秦蜀為首中原為脊東南為尾又如守秦蜀
者必以潼關劍閣䕫門為險守東南者必以長江上
流荆襄為險此等處俱有古人說過做過只要用心
理會其或因事遠遊經過山川險易則又留心審視
默以証吾平日書𫝊中之所得久之貫通胸中自然
有個成局其他𤨏碎小利害去處俟身到彼處或按
閱圖籍或詢問土人當自知之無庸屑屑也
地利只是險阻二字山為險水為阻秦以一面東制諸
侯山為之也長江天限南北水為之也推此以往可
以知地利矣
看地理風水書亦有益於地利之學以其言山水頗有
條貫便於記憶也
地勢險夷古今亦有變更不可盡據書𫝊昔當秦漢時
函谷至潼關八百里其右阻河其左傍山道遠險陿
敵來犯關常在千里之外故曰秦得百二今聞河流
漸北中饒平陸寬坦無阻失其險矣天下之古今易
勢者豈特一潼關哉
李悝為魏文侯作盡地力之教以為地方百里提封九
萬頃除山澤邑居三分去一為田六百萬畝治田勤
謹畝益三斗不勤則損亦如之地方百里之增減輒
為粟八十萬石又曰糶甚貴傷民甚賤傷農民傷則
流散農傷則國貧其說皆名語非鞅之開阡陌比也
但其意主於富國故朱子以之與商鞅同稱耳
亢倉子曰人舍本事末則其産約其産約則輕流徙國
家有災患皆生遠志無有居心農則其産稪其産稪
則重流散又曰人農則樸樸則易用此皆知本之論
有天下者不可不知
只永不起科四字不勞不費為西北足食之本田成而
守望相助則四字又為足兵之本但國家須守此勿
失民信為急耳
開中軍屯宜互相表裏腹裏莫如開中邊塞莫如軍屯
元時最重區田法詔書數下令民間學種區田民卒不
應豈區田不便反不如墁田歟抑小民難與慮始也
予嘗仿其意一為之未盡其妙然大約亦可倍收一
畝六十六斛榖則未必也
治水只是要識水平法孟子曰禹之治水水之道也又
曰水無有不下此便是說水平法治水者得其法雖
洪水尚可治況江湖溪澗之水乎
治水不識水平即一溝澮不可治予家庭前地窪每雨
後必瀦水予命老僕開溝通籬外大溝僕固善土功
謂予曰籬外地高不可開予不之信強命之已而遇
雨外水果大至至戊寅得吳中水利書讀之胸中浩
然夏夜雨集坐聽事中觀庭前瀦水状高卑坎坷皆
成山川之形覺得自然有個條理處以此知不可無
學問也
欲識水平必須有法盖地形高卑在咫尺猶易辨若一
里二里以至數十百里非有法何由辨乎武經總要
載水平法先為水平池置本處更以一人持度竿照
板向彼處照之即可辨高下逓移逓退無遠不可識
詳載本書但其圖未詳予嘗與登善兄論正然未若
勾股算法為便也
西學有幾何用法崇禎歷書中有之盖詳論勾股之法
也勾股法九章算中有之然末若西學之精嘉定孫
中丞大東更為詳註推演極其精密惜此書未刊世
無從究其學耳
水利與農田相表裏故善治水者以水為利不善治水
者以水為害江南澤國而土田日關以水為利也西
北高地而每受河患以水為害也故善言水利者必
言農田
水利只是蓄洩二字高田用蓄水田用洩旱年用蓄水
年用洩其所以蓄洩之法只在壩閘知此數語水利
之道思過半矣
西北水利不修只壞在運河一事運河地形本難通流
瀦水設為無數壩閘勉強關住常慮水淺不敷運道
艱阻故凡北方諸水泉悉引為運河之用民間不得
治塘濼為田者為此故也習久不講北人但知水害
不知水利其為棄地也多矣西北棄地多不得不取
足東南東南竭則西北亦因之以壞建都不講西北
水利不修運河不廢民生之病未有已也
河流湍悍自古難治其要訣不過順水之性而已然今
人治河比大禹時更難大禹時去洪荒未遠普天多
空地不過相地形之高下去下流之壅塞導之入江
入海而已今則處處民居田地城郭村落鳳泗又有
陵寢皆強河流以就地勢非就地勢以安河流也雖
欲順水之性其可得乎賈讓治河三策欲徙冀州之
民當水衝者放河北入海正所謂順水之性也然卒
格不行豈非徙民為難歟
賈讓謂放河北入海則河定民定千載無患此言非也
河流遷徙不常是其本性盖河水一石其泥五斗日
流日積河身日高河身高則旁地卑舍高就卑忽然
而決自然之理也久之則彼處亦然總是舍高就卑
故遷徙不常所謂河流已棄之道千古難復正謂此
也豈有千載無患之理乎今之治河者亦惟有循河
之舊補苴罅漏多為遥堤以寬束之使不大縱其勢
不可遏者則權利害之重輕而徙民以避之如是而
已欲其一定而不復決無是理也
會通河全是人力做成使水節節就制而為我用功亦
偉矣然當時臣工何不移此心力共成西北水利而
顧為此以困東南大巧反為大拙
江淮河漢四大水而河水獨難治者三水清而河水濁
三水行於兩山之間皆有拘束河水行於土疎之地
而無拘束也是故清者易治濁者難治有拘束者易
治無拘束者難治
西北治水其大要在黃河導河入海則西北之水患息
矣東南治水其大要在震澤導震澤入海則東南之
水患息矣書所謂三江既入震澤底定也
凡諸水之泛溢皆從山水來山水之暴發皆從霪雨來
盖雨下諸山水悉入太湖倉卒不能歸海則泛溢田
間而為大害治之者不過欲其安流入海而已安流
入海大是難事郟亶之說欲同江南七郡同心并力
開河築圩置壩建閘必使江高於海浦高於江水由
地中節節有制此真治水良法暗合井田溝洫之制
婁江之塞自己卯庚寅已然時張儀部受先每以為憂
舊例三江之開必合蘇松常杭嘉湖六郡議同築舍
予與受先商欲於六郡會計申每畝加升合代太倉
漕糧而免太倉一歲之漕令其開河盖此說行在六
郡止毫釐之費而仍收水利之功在太倉雖一時之
勞而亦有免漕之樂在朝廷則正賦不損錙銖而已
收百年之利計無便此者時受先以余議達州守上
請已得允已而中止
開河之法莫詳於耿常熟水利書彼盖撮古人之成法
又酌以今人之時宜修水利者按冊而稽舉其成法
則思過半矣然其要處全在算土𣲖工算土莫善於
徐玄扈先生送上海縣公條例𣲖工莫善於坐圩起
夫圩長督工田主給米此亦耿常熟之法而吾友陳
確菴試之於蔚邨顧殷重試之於朱涇者也
算土之弊在欺隱丈尺假如河一千丈彼則偽云一千
二百丈將此虚河賣與業戶名為開河而實不開若
十丈為䉡兩䉡一樁處處可覆則虚河之弊絶𣲖工
之弊在欺隱田畝假如某都田一萬畝只作八千畝
其二千畝得業戶銀錢則不註冊若竟照魚鱗圖冊
實在田數而止令公正算總數不開業戶主名則𣲖
工之弊絶
開河莫要於算方盖起土方一丈謂之一方該土一千
尺古法一置二挑該十五人一日之力即遠近高深
少有不齊以此為凖但算之之法必開立方用勾股
須善算者方知儒生蒞官目不識算能不為吏書所
欺乎海剛峯算田有痴算法令人以灰畫地而數其
眼能使盡人皆曉今充此法以算開河土方儒生蒞
官可以不下堂而知開河幾丈應起土若干也法具
下
先以漆板畫朱紅方界於其上如棋盤格量河應開
面若干丈底若干丈深若干丈即數漆板上方界
上面若干底若干深若干以界方斜畫之即數得若
干土方矣如有竒零丈尺即於方界内更為十小方
便知尺數大約算河以一丈為凖則餘可類推其為
難段易段亦可由此而推也(附開立方算法先以河面河底丈尺併算而折)
(半之然後以深乘之更以長乘之即得)
凡開河若從平陸施功或地方乾硬處可用牛犁起土
以筐車運土殊省功力昔人有於開河處得古犁頭
大於尋常之犁數倍乃知昔人用犁起土以四五牛
駕之一往即成一小河也思亦奇矣
量河須用三䉡二分兩旁之長一定中心之闊用一䉡
非法也至轉灣處便有零餘難以𣲖算
思辨錄輯要卷十五
