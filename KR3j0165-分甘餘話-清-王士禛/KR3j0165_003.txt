分甘餘話卷三
刑部尚書王士禎撰
濰縣老儒楊青藜字禄客又字石民與安邱故相劉公
憲石(正宗)老友也相國假歸招之不往荅書略曰側聞直
指程君按部安邱與尊伻並轡入城觀者莫不駭異閣
下能無懼乎閣下之所居與閣下之所行衆忌之而欲
甘心焉者匪朝夕矣乃知進而不知退知存而不知亡
竊為閣下危之某伏處草澤稍有異聞如龔芝麓之鐫
十三級則以蜀雒分黨也趙韞退之坎壈終身則以避
馬未遠也周櫟園之擬立斬則以報復睚眦也陳百史
之無辜伏法則以爭權競進也其他譌傳尚多事關鴻
鉅有傷國體有干名教諒閣下所必不肯為者愚不敢
輕信而妄言之即此數端亦足以招悔尤而犯清議矣
云云未幾而劉被禍甚烈楊亦霍氏之徐福云
近無錫秦氏摹宋刻小本九經剞劂最精點畫不苟聞
其版已為大力者負之而趨余曾見宋刻於倪檢討雁
園(粲)所與秦刻方幅正同然青出於藍而青於藍矣
先太師大司馬公嘗刻小本玉壺冰細入毫髮都穆元
敬所著也又文選刪注及趙松雪文集先方伯贈大司
寇公常刻賈侍郎三近滑耀編即文府滑稽之流又張南
湖(綖)詩餘圖譜少游南湖詩餘合刻二公皆高郵人也
今版皆燬於兵燹余所見者僅此略記其目以示後人
先高祖太僕忠勤公遺墨止有采三殿大木於黔中時
所為祝嘏詞及史論數篇先曾祖大司徒公著述有炳
燭編攝生編百警編皆門生郭文毅明龍(正域)為序及諫
議疏稿先伯祖大司馬公著述有皇祖開天玉律并進
疏經理牂牁奏議總督宣大奏議大半載陳大樽(子龍)經
世八編而混入太倉王少司馬思質(忬)疏數篇弇州先
生父也舛譌當改正本兵及署太宰奏議無專刻今邑
誌略載數篇先祖方伯贈大司寇公著述羣芳譜最著
康熙四十六年
特旨命翰林官汪灝張逸少等四人續廣之又
御製序文冠諸編首餘如剪桐載筆操觚勦說心賞編
日省錄救荒成法舉業津梁等凡十餘種先伯父侍御
公著述有隴首集先兄吏部西樵有然脂集二百卷十
笏草堂集西湖竹枝三舟倡和詞(與宋荔裳琬曹顧菴爾堪)廣陵倡
和詞(與陳其年維崧等)先仲兄禮吉有抱山堂集先叔兄叔子
有古鉢集皆已刻梓又從叔祖郡丞定宇公迂園集少
司馬立宇公西臺奏議巡撫奏議吏部季木公問山亭
集齊音李杜詩評大寧令用晦有鶴隠集從伯文玉籠
鵝館集余嘗欲錄其簡要合為一編藏之家塾奔走四
方卒卒未暇今老矣未必能終踐此志聊志其目存之
家乘云
近歲御史以骨鯁著聞者二人宜興任弘嘉丹陽荆元
實一日
上命閣臣集九卿科道問一總漕才品治狀衆相顧未
發任從末班抗聲曰某貪酷暴横無一善狀内閣授筆
札持以入告總漕者隨罷黜公論快之任内陞通參謝
病歸荆封事十餘上皆勁直有聲於時忽引疾乞歸時
余初代匱總憲力挽留之不得竟歿於天津舟中可惜
也
旗下滿洲人准鄉會試自順治壬辰科始康熙中停止
數科後復舊遂行至今然其例先後不同順治中滿人
漢人分為二榜壬辰滿狀元麻勒吉漢狀元鄒忠倚乙
未滿狀元圖爾宸漢狀元史大成康熙庚戌科以後則
滿漢人同一榜皆試漢文矣麻官至江南江西總督刑
部侍郎圖官至陜西巡撫工部侍郎
春秋耏班食於耏門因為耏氏按耏今吾邑東時水也
水經注時水自西安城西南分為二枝津别出西流德
會水注之耏水即時水左傳齊晉盟於耏京相璠曰今
臨淄唯有澅水西流入泲(即濟字)地理志曰耏如聲相似
澅水即如水蓋以澅與時合得通稱矣漢功臣表宣曲
侯耏為鬼薪耏輕刑也音奈按耏班宋人耏門當是宋
地非耏水矣
曹東畝論詩曰四靈詩如啖玉腴雖爽不飽江西詩如
百寳頭羹充口適腹余謂此齊人管晏之見耳四靈如
襪材窘於方幅江西以山谷為初祖然東坡云魯直詩
如啖江瑤柱多食則發風氣
唐大歷十才子傳聞不一江鄰幾所志乃盧綸錢起郎
士元司空曙李益李端李嘉祐皇甫曾耿湋苗發吉中
孚共十一人或又云有夏侯審按發審詩名不甚著未
可與諸子頡頏且皇甫兄弟齊名不應有曾而無冉又
韓翃同時盛名而亦不之及皆不可解
近科以來海内名士登第無遺惟武林吳寳厓(陳琰)廣陵
殷彦來(譽慶)尚困場屋時論惜之余乙酉冬賦二詩寄寳
厓宋牧仲冡宰見之即延致於家盛為推挽彦來時客
關中余亦有書寄之其略云頃江浙間獻詩
行在蒙被
知遇者多有何吾彦來竟爾寂寂也又一書云比來釋
屩立致青雲者何限而彦來之才望一鄉舉不啻千佛
名經天之厄才如此知復何意雖然遇合有時如二君
者正復捉鼻憾不免耳
昔人或以堯舜為諡人多疑其說劉原父五十諡法一
篇又云神化無方曰尼耄期稱道曰耼巵言日出曰周
然則周公孔子及老子皆以諡稱乎較堯舜之說尤穿
鑿而妄矣且歷代以來亦曾有諡堯舜周尼耼者否原
父最為博雅此說乃無稽恐誤學者故辯之
耿道見字隠之東郡人能古文常作真止和尚塔銘云
和尚初名幻修號雁汊晚更字真止本儒家二十後喜
讀西方書於楞嚴圓覺多所證入崇禎甲申衣居士服
參訪南來住武林久之住金陵與其賢士大夫游顧性
好栖逸古寺飯名僧乙酉年二十九矣始薙髮緇衣蔬
食手鈔大藏經盈尺許與金山鐵舟和尚最厚善順治十
年癸巳十一月二十八日示化於金陵三山街市中庚子
七月所謂賢士大夫者與鐵公醵金錢禮請牛首老禪以
慈齋薦之於潮音菴厝於安德門外青龍菴西竹柏間
或曰和尚之高祖洎父曾仕正德天崇間世著忠節有
聞於時和尚亦以進士起家歷南北部曹至京卿余顧
未詳其世次云
楓窗小牘載東坡一帖云足疾用葳靈仙牛膝二味為
細末蜜丸空心服(又云葳靈仙難得真者必味極苦而色紫黑如胡黃連之狀且脆而不韌)
(折之有細塵起向明視之斷處有黑白暈俗謂之鸜鵒眼)此方有竒驗凡腫痛拘攣
皆可愈久服有走及奔馬之效二物當等分酒及熟水
皆可下獨忌茶耳如犯之不復有效當收槐芽皂角芽
之極嫩者如造草茶法貯之以代茗飲
臺灣物産多異中土按東郡太守孫湘南元衡赤嵌集
所錄有波羅蜜(狀如米頂中分十數房似蓮瓣抱生其色黃其味甘房各一實煮食似栗)鳳
梨(通體成章抱榦而生葉自頂出森若鳳尾其色淡黃)香果(花有鬚無瓣色白其實中空内如蠟九)
羨子(俗曰番蒜或作檨其種云佛國所傳)刺桐花(色紅如火號刺桐城)番茉莉(花千層大)
(如菊)鐵樹花(狀如竹絲燈籠廣張千瓣瓣各一花)蝴蝶花樹曇花(葉叢生如帶闊)
(五寸許旁生方筳著花高五尺許花色純紫在法華寺亦西方種)午時梅(色紅午開子落)紅繡
毬黃美人蕉迎年菊(與秋花無異惟紫色一種開歷冬春)石榴花(臘月)
(開)新婦啼(魚名狀本鮮肥熟則拳縮)飛籍魚(傳是沙燕所化兩翼尚存漁人懸燈以待則結)
(陣飛入舟中)鸚哥魚(烏喙紅色周身皆綠)翠蟹(色如翠羽)海龍(頭鬛如龍形無牙爪冬日)
(雙躍灘上以之入藥功倍海馬産澎湖澳)
吳天章(雯)過真定賦詩云鎮州荷花一萬柄正對城門
是酒家下馬當壚更斟酌醉臨明鏡看吳娃風格殆不
減楊廉夫余與海内論詩五十餘年高才固不乏然得
髓者終屬天章也
廣州府城西長壽菴離六堂側池上有石一株云産七
星巖其色黃如蒸栗瑩潤如蜜蠟琥珀稍有皺紋高可
三四尺真竒物也從來太湖石以供園林假山之用靈
壁石英德石可作研山懸磬端溪石作研材青田石作
印章邇來福州壽山石五色具備而堅細瑩潤不減凍
石以開採太酷石脉遂竭土人以芙蓉山石(亦福州山名)代
之以誑鬻者然色與質皆劣價亦頓減矣吾鄉章邱南
山巖洞忽出石色正綠如翠羽之可愛長有徑二三尺
許者峰巒聳峭坡陀迤邐水道分明置之盆盎信是竒
觀不數年以開採過當石脈亦竭今亦不易得矣
明詩人多有早慧而年不得四十者如高季迪何仲默
徐昌穀鄭繼之高子業數公卓爾不可及矣薛君采王
舜耕孫太初殷近夫梁公實宗子相次之至陳后岡董
中峰常明卿之屬汗血方新而筋骨未就秀而不實殊
可惜也
門人陳子文奕禧號香泉海寧望族其家簮笏滿牀子
文獨以詩歌書法著名當世其書專法晉人於秦漢唐
宋以來金石文字收弆尤富皆為題跋辯証米元章黃
伯思一流人也後
召至
大内南書房
賜
御書甲申出知石阡府戊子補任南安江西巡撫郎中
丞重其名求書其先世碑誌而子文忽以病卒官妙蹟
永絶清詩零落所藏金石文字不知能完好如故否其
子世泰以書名世其家必能藏弆不至散佚生平與蒲
坂吳天章(雯)最善今先後下世矣悲夫
劉公子節之(孔和)詩云少陵詩竭情右軍書趁媚譬如今
雅琴乃是古鄭衛此語固頗高何以處衰季多巧傷元
化偽古愈堪畏強擬皇娥篇𠞰取岣嶁字不如求真至
辛澹皆可味旨哉言乎
胡元瑞論歌行自李杜高岑王李而下頗知留眼宋人
然於蘇黃妙處尚未窺見堂奥在嘉隆後可稱具眼
康熙己未開明史館其後總裁及纂修官遷轉病假不
一屢易其人最後乃增孝感相國熊公青嶽(賜履)未幾熊
以老病乞歸
允解閣務令居京師以備
顧問久之復求歸田
允之遂自進明史若干卷
命復内閣參詳其書熊自撰進即同為總裁數公亦不
得而見之也内閣參詳覆
旨云何余甲申冬歸田無從而知矣
燕燕之詩許彦周以為可泣鬼神合本事觀之家國興
亡之感傷逝懷舊之情盡在阿堵中黍離麥秀未足喻
其悲也宜為萬古送别詩之祖
余常謂古今冤獄首漢淮隂次則明傅潁公耳康熙丙
子被
命祭告西嶽道出井陘有詩云少日紛多慨龍門太史
書刧殘秦復趙齒冷耳兼餘詎有無雙士而師李左車
到頭鐘室恨功狗竟何如又甲子奉
命祭告南海過定遠弔傅公云躍馬千山外呼鷹百戰
場平蕪何莽蒼(俱上聲)雲氣忽飛揚寂寂通侯里沈沈大
澤鄉潁川湯沐盡空羨夥頤王蓋陳涉亦産此地故結
句云然昔人云秦少恩哉吾於漢明二祖亦云若宋文
帝之殺檀道濟北齊高洋之殺斛律光宋高宗之殺岳
忠武明世宗之殺夏言曾銑又各有斷案爰書也
曹頌嘉(禾)祭酒常語余曰杜李韓蘇四家歌行千古絶
調然語句時有利鈍先生長句乃句句用意無瑕可攻
擬之前人殆無不及余曰惟句句作意此其所以不及
前人也四公之詩如萬斛泉源不擇地而出行乎其所
不得不行止乎其所不得不止余詩如鑑湖一曲若放
翁遺山已下或庶幾耳
樂府江陵去揚州三千三百里已行一千三所有二千
在愈俚愈妙然讀之未有不失笑者余因憶再使西蜀
時北歸次新都夜宿聞諸僕偶語曰今日歸家所餘道
路無幾矣當酌酒相賀也一人問所餘幾何荅曰已行
四十里所餘不過五千九百六十里耳余不覺失笑而
復悵然有越鄉之悲此語雖謔乃得樂府之意己丑十
一月十八日對雪讀古樂府偶書
涇陽李屺瞻(念慈)汴梁竹枝詞云紅油車子賣蒸羊啓蓋
風吹一道香余見之笑曰信陵賓客東京夢華古今來
應有多少感慨而顧朵頤紅油車子之蒸羊此正呂頤
浩所云措大知甚好惡者耶
門人周雪客(在浚)櫟園先生長子也有汴梁懷古詩云
七朝享盡昇平福冷雨凄風哭靖康又有孫吳天發神
䜟碑歌頗竒偉即所謂囤碑者也在義興國山
同年吳侍讀默岩(國對)在儀真常書許彦周詩話老杜丹
青引一洗萬古凡馬空坡公觀吳道子畫壁詩筆所未
到氣已吞惟二公之詩各可以當之而舉余少作周文
矩莊子說劒圖詩使筆如劒劒氣出之句以為唯余詩
足以當之今五十年矣默巖墓有宿草其姪昺辛未會
試余從落卷中得之拔置第八名廷對鼎甲第二人及
第與默巖科名正同戊子以侍讀督湖廣學政卒官亦
略與默巖同也
東坡謂柳柳州詩在陶彭澤下韋蘇州上此言誤矣余
更其語曰韋詩在陶彭澤下柳柳州上余昔在揚州作
論詩絶句有云風懷澄澹推韋柳佳句多從五字求解
識無聲絃指妙柳州那得並蘇州又常謂陶如佛語韋
如菩薩語王右丞如祖師語也
宗室玉池生又號紅蘭主人常刻郊島詩名寒瘦集以
天潢之貴而嗜好如此亦竒人也又宗室東臯主人者
攻詩最久有東臯集今俱下世矣
許彦周謂張籍王建樂府宫詞皆傑出所不能追蹤李
杜者氣不勝耳余以為非也正坐格不高耳不但李杜
盛唐諸詩人所以超出初唐中晚者只是格韻高妙
康熙己丑霪雨竟歲屋漏牀牀偶見曦景則舉酒相賀
十一月十八夜始得微雪曉起即晴著屐過石帆亭憶
蕭亭方卧病山中賦一詩寄懷云愁霖昧昏旦歲律俄
已窮今晨喜初霽草木開春容一徑入雪竹半嶺聞風
松紛吾懷故人卧病西南峰愛而不可見側身欲相從
綠萼破輕素玉茗舒新紅何時散花室敷坐談真空
中牟縣南門外有南湖湖中有蒲盧亭余以丙子使秦
蜀歸過之惜其名不雅馴以邑名士張林宗(民表)常飲酒
賦詩於此改名墊巾題一詩云南郭孤亭野水濱菰蒲
獵獵水鱗鱗林宗未遠風流在不愧亭名是墊巾
柳塘外集二卷宋廬山僧無文道璨詩也頗有江西宗
法江都張印宣師孔遊開先於佛藏中鈔得之刊以行
世問序於余老懶未報姑記於此
古人贈答有通篇用事切其人姓氏者雖非詩家所貴
亦不易也憶昔毘陵鄒訏士(祗謨)吳興沈鳳于(爾燝)有贈余
長律及長短句皆通篇用王氏事組織甚工惜不能記
憶矣
余少時喜作長短句詠楊花云陌上樓前消得香閨幾
日憐又云欲問三生絶可憐又化浮萍去
輞川本宋之問别業而千古專屬摩詰者以之問之名
辱山水也滄浪亭後屬章惇而千古專屬蘇子美者以
惇之名辱山水也
唐人拗體律詩有二種其一蒼莽歷落中自成音節如
老杜城尖徑仄旌旆愁獨立縹緲之飛樓諸篇是也其
一單句拗第幾字則偶句亦拗第幾字抑揚抗墜讀之
如一片宮商如許渾之溪雲初起日沈閣山雨欲來風
滿樓趙嘏之湘潭雲盡暮山出巴蜀雪消春水來是也
元初西僧發會稽六陵事亘古未聞唐林二義士冬青
引諸篇沈痛過於黍離麥秀載於宋遺民錄輟耕錄者
與其人俱不朽矣近偶閱李材解酲語記諸髠發陵所
得寳器錄之徽宗陵走花鳥玉筆箱又銅涼撥繡管高
宗陵珍珠戲馬鞍(嶺南劉鋹進太祖者)光宗陵交加百齒梳香骨
案理宗陵伏虎枕(七寳和成伏虎之狀)穿雲琴(金猫睛為徽龍肝石為軫唐宫故物)
度宗陵五色藤盤影魚黃瓊扇柄其餘不可盡舉
沂水縣有花之寺不解其義張杞園問之土人云以寺
門多花卉而徑路窈折如之字形故以為名周侍郎櫟
園詩月明蕭寺夢花之其長子在浚有花之詞一卷
門人湯西厓(右曾)仁和人少以詩名書法遒媚似東坡以
禮科給事中提督河南學政作誓詞告天甚苦居官三
載不名一錢此近日廉吏之尤著者不可沒也在京師
日以黔遊詩屬余論定惜東歸匆匆遂失其本與吳雯
天章王戩孟穀皆布衣至交也今為右通政
余昔為禮部郎時同官吳興沈郎中雲中(令式)内江岳員
外石齋(貞)以事鬨於堂諸君解之不可得余後至笑曰
僕魯仲連先生鄉人也欲吟一詩為二君解紛可乎因
吟曰長鎗大劒日紛紛誰識毛錐亦策勲今日東陽逢
瘦沈公然來撼岳家軍諸君皆一笑而罷
偶感韓翃君平事作一絶句云寒食東風散蠟時姓名
早被九重知如何白首依戎幕剛遣兒童笑惡詩
古琴銘山虚水深萬籟蕭蕭四句新建陳士業述之於
寒夜錄乃姚寬西溪叢語所載洛中董氏家藏雷琴也
王槩字安節金陵人方嵞山(文)之女夫也工詩畫常見
其題山水小幅一絶云湖干路僻無車馬葭菼蒼蒼冷
到天長日接䍦慵不著草堂閒對鷺鷥眠
看煞二字有兩出處世說看煞衛玠東坡歸自海外在
毘陵舟中兩岸聚觀者不下千萬人坡笑語座客曰莫
看煞軾否余過梁溪詩云買得蜻蛉小如葉推篷看煞
九龍山九龍即惠山也
德州羅酒擅名京師清冽在滄酒之上余自甲申歸田
謝郎中方山(重輝)屢致家釀己丑冬雪後先以詩來云黃
流初壓室氤氲親貯陶缾遠寄君非向故人誇酒旨醉
鄉風味欲平分余以二詩報謝云白家烏帽重屏裏初
試紅泥小火爐恰是陵州酒船到不愁風雪壓廜&KR0146;酒
車冒雪遠衝泥尺素殷勤謝傅題一樹山茶紅破蕊花
前催進玉東西
長洲文點衡山裔孫畫有家法常為鄢陵梁曰緝(熙)作
江村讀書圖汪苕文(琬)題詩云鄢陵野色平如掌也有
江南此景無余見之曰吳子乃爾輕薄耶茗文笑曰子
勿多言行且及子乃賦一絶云髣髴春江綠樹隂幾回
掩卷幾沈吟江南與汝干何事賦得愁心爾許深以余
詩有江花江鳥不相識寫向丹青俱眼明之句云余又
題茗文讀書圖云朱門鼎鼎厭粱肉忍饑誦經無此人
娜如山中好泉石他年真作孟家鄰娜如即雅宜山也
昔在郎署時與劉公㦷汪苕文董玉虬梁曰緝程周量
輩無旬不過從倡和吳江計孝廉甫草(東)亦與焉公㦷
自刑部改吏部郎中例應關防一日甫草詣之閽者拒弗
為通甫草退而獻詩云隔牆空望馬纓花公㦷寓邸有
夜合一株最高大花時常集飲於此故云長安傳以為
笑
西溪叢語云人參許氏說文作人葠扁鵲云有毒或生
邯鄲三月生葉小花核黑莖有毛九月採根有頭足形
面目如人春秋運斗樞曰搖光星散為人參廢江淮山
澤之利搖光不明人參不生禮斗威儀云君乘木而王
有人參生廣雅云參地精人參也梁書阬孝緒母需人
參舊傳鍾山所出有鹿引之鹿滅得此草異苑與廣五
行記皆云地下有呼聲掘之得人參如人形四體備具
其聲遂絶(入人參譜)
漢樊噲傳從攻項羽屠煮棗晉灼曰地里志無今清河
有煮棗城功臣表有煮棗侯顔師古曰既云攻項羽屠
煮棗則其地當在大河之南非清河之城明矣姚寬曰
考後漢地里志濟隂郡冤句有煮棗城正大河之南也
可以補漢史之闕頃偶徵縣以棗名者有棗強棗陽酸
棗煮棗等而未詳其處讀西溪叢語頗詳晰錄之
韋集向所見諸本皆稱韋蘇州昔奉使公路浦常向門
人張弨(力臣)借書得舊版韋集籖題獨稱韋江州平生
僅見此本惜不記其序出何人及鋟刻年月郡邑矣
陳子文(奕禧)初丞安邑夢至一山寺殿廡像設極宏麗顧
見西北隅下臨城堞有園圃新作一亭尚未覆瓦傍有
人指示曰此君終身歸宿處也後三十年累官知南安
府一日遊東山寺殿廡像設宛如夢中所見方心異之
忽顧西北林木缺處下有園圃中作一亭將成尚未覆
瓦問之則府署後圃子文重建宋守李彝庚綠隂亭也
益異而心惡之歸遂寢疾不起(初子文得南安寄余書曰郡圃冇宋人綠隂亭)
(址暇當重葺之退食則吟詩作字於此亭將成而歿竟未得一日居也)
漢梅福傳人有見之會稽者變姓名為吳門市卒或云
吳門乃洪州今有鎮名吳門然總非蘇州也
宣室有二殷宣室在朝歌淮南子武王破紂殺之於宣
室殷宮名也音如宣帝宣王之宣漢未央前殿有温室
宣室音如負暄之暄見集韻名同而音異
吾郡李文叔(格非)閨秀清照之父元祐君子也其集不
傳傳者僅洛陽名園記一卷可略見其梗槩此外遺文
數篇雜見說部余已錄之以存文獻近從楓窗小牘又
得元祐六年七月哲宗幸太學宰執侍從呂大防蘇頌
韓忠彦蘇轍馮京王巖叟范百禄梁燾劉奉世范純禮
孔武仲顧臨等三十六人紀事倡和詩序一碑雅潔是
元祐作者風氣文多不錄他日或續郡志不可遺此文
吕紀梅花雙鶴一幅最高雅己丑歲除題一詩於左方
云嫩寒春曉遊人少繫艇孤山籬落間想見西湖林處
士妻梅子鶴一生閒紀四明人字廷振與林良先後以
花卉翎毛得名二人俱官錦衣衞指揮名見圖繪寳鑑
新安畫派多以漸江為宗門人程友聲(嗚)獨遠宗董巨
嘗為余作夫于亭圖及綠楊城郭是揚州之句皆得古
人六法三昧
己丑六月新安黃研旅(又)裹糧過訪留余西城别墅信
宿瀕行以出塞度嶺二圖索題為賦三絶句云戍樓吹
角度榆關回首孤城海氣環下馬戰場須痛飲朔雲飛
雪十三山(右出塞)曾詢衣鉢問南華身到曹溪六祖家今
日披圖猶髣髴越王修竹佛桑花荔子初紅江水長鷓
鴣啼處到蠻鄉嶺南耆舊凋零盡誰與斑騅送陸郎(右度)
(嶺)黃在粤中與梁孝廉藥亭佩蘭善時相往還故余詩
及之
游宦紀聞云白衣為油汚石膏火煅研細搽汚處以重
物壓之過夜即如初或新石灰亦佳
沈存中云楚詞些字即梵語薩婆訶三字之合也
取新蘿蔔自然汁入龍腦少許治偏頭痛竒效左痛則
仰灌右鼻孔右痛反是皆痛則並灌之宋禁中方也
律詩貴工於發端承接二句尤貴得勢如懶殘履衡岳
之石旋轉而下此非有伯昏無人之氣者不能也如萬
壑樹參天千山響杜鵑下即云山中一夜雨樹杪百重
泉昔聞洞庭水今上岳陽樓下云吳楚東南坼乾坤日
夜浮古戍落黃葉浩然離故關下云高風漢陽渡初日
郢門山錦瑟怨遥夜遶絃風雨哀下云孤燈聞楚角殘
月下章臺此皆轉石萬仞手也
古來改官制官名者有三皆亂朝也一王莽二周天元三
武瞾莽世盡改郡縣名尤無謂
唐彦猷詢硯譜以青州黑山紅絲硯為第一且云資質
潤美發墨久為水所浸漬即有膏液出焉此石之至靈
者非他石可與較故列之於首按黑山在益都西鄉顔
神鎮友人趙子和(作羹)採黑山石琢硯二枚相寄雖發墨
而甚損筆且石理麤硬非端溪比也彦猷所云不知何
據昔人品果以綠李為第一居荔枝之上亦此類也
江神識山谷書扇事世傳以為異又有一事頗類此沈
遼睿達存中之姪善書舟過富池吳將軍甘寧廟遇風
遥禱於神風止泊岸乃作贊手書之留廟中後為好事
者取去郡守夢神告之追獲而還之廟然則興霸亦嗜
書也
王氏農書吾鄉前輩所撰今傳於世宋時有鄧御夫者
字從義隠居不仕作農歷百二十卷較齊民要術尤詳
濟守王子韶上之於朝其書不傳濟上人亦無知者僅
墨莊漫錄載其名字惜哉
名勝志太原府城内有巨鐵常露其頂掘之則深入不
出曰鐵母今有鑌鐵祠西樵游并州題詩云塊爾留其
質蕭然覆古苔氣應干象緯地已絶塵埃知有藏鋒用
無勞大冶開風胡今已遠珍重寳刀材
閩中紙織畫山水花卉翎毛皆工設色亦佳或言近日
始剏為之余按留青日札嘉靖中沒入嚴嵩家貲有刻
絲衲紗紙織等畫之名則其來久矣
江淮間近又有漆畫渲染花鳥意態如生人工之巧可
謂愈出愈竒矣余兒汸頃遊揚州於門人程聖跂(哲)齋
中見之
康熙庚午御史上疏請修
本朝國史
上命士禎為副總裁然提調所行文移有不可通者如
各鹽差關差例行戶部轉行各差查取舊案而必言
太祖
太宗朝檔案云云當時
龍飛遼左尚未一統安得有各直省鹽關等差屢為言
之終不易也
典午人以放誕相尚即女子亦然王渾妻鍾語渾曰使
新婦得配參軍生兒當不啻如此參軍渾弟倫也然當
時京陵東海禮法並稱鍾郝殊可笑
分甘餘話卷三
