新編金匱要略方論卷之上
尚書司封郎中充秘閣校理臣林億等詮次
晉王叔和集
漢張仲景述
臟腑經絡先後病脉證第一
論十三首脉證二條
問曰上工治未病何也師曰夫治未病者見肝之病
知肝傳脾當先實脾四季脾王不受邪即勿補之中
工不暁相傳見肝之病不解實脾惟治肝也夫肝之
病補用醋助用焦苦益用甘味之藥調之酸入肝焦
苦入心甘入脾脾能傷腎腎氣微弱則水不行水不
行則心火氣盛心火氣盛則傷肺肺被傷則金氣不
行金氣不行則肝氣盛故實脾則肝自愈此治肝補
脾之要妙也肝虚則用此法實則不在用之經曰虚
虚實實𥙷不足損有餘是其義也餘藏准此
夫人禀五常因風氣而生長風氣雖能生萬物亦能
害萬物如水能浮舟亦能覆舟若五臟元真通暢人
即安和客氣邪風中人多死千般灾難不越三條一
者經絡受邪入臟腑爲内所因也二者四肢九竅血
脉相傳壅塞不通爲外皮膚所中也三者房室金刃
蟲獸所傷以凡詳之病由都盡若人能養慎不令邪
風干忤經絡適中經絡未流傳腑臓即醫治之四肢
才覺重滯即導引吐納鍼炙膏摩勿令九竅閉塞更
能無犯王法禽獸灾傷房室勿令竭之服食節其冷
熱苦酸辛甘不遺形體有衰病則無由入其腠理腠
者是三焦通會元眞之處爲血氣所注理者是皮膚
臟腑之文理也
問曰病人有氣色見於面部願聞其說師曰鼻頭色青
腹中痛苦冷者死(一云腹中冷苦痛者死)鼻頭色微黑者有水
氣色黃者胸上有寒色白者亡血也設微赤非時者
死其目正圓者痊不治又色青爲痛色黑爲劳色赤
爲風色黃者便難色鮮明者有留飲
師曰病人語聲寂然喜驚呼者骨節間病語聲喑(喑)
然不徹者心膈間病語聲啾(啾)然細而長者頭中病
(一作痛)
師曰息摇肩者心中堅息引胸中上氣者欬息張口
短氣者肺痿唾沬
師曰吸而微數其病在中焦實也當下之即愈虚者
不治在上焦者其吸促在下焦者其吸遠此皆難治
呼吸動摇振(振)者不治
師曰寸口脉動者因其王時而動假令肝王色青四
時各随其色肝色青而反色白非其時色脉皆當病
問曰有未至而至有至而不至有至而不去有至而太
過何謂也師曰冬至之後甲子夜半少陽起少陽
之時陽始生天得温和以未得甲子天因温和此爲
未至而至也以得甲子而天未温和此爲至而不至
也以得甲子而天大寒不解此爲至而不去也以得
甲子而天温如盛夏五六月時此爲至而太過也
師曰病人脉浮者在前其病在表浮者在後其病在
裏腰痛背強不能行必短氣而極也
問曰經云厥陽獨行何謂也師曰此爲有陽無隂故
稱厥陽
問曰寸脉沉大而滑沉則爲實滑則爲氣實氣相傳血
氣入臟即死入腑即愈此爲卒厥何謂也師曰唇
口青身冷爲入臟即死如身和汗自出爲入腑即愈
問曰脉脫入臟即死入腑即愈何謂也師曰非爲一
病百病皆然譬如浸淫瘡從口起流向四肢者可治
從四肢流来入口者不可治病在外者可治入裏者
即死
問曰陽病十八何謂也師曰頭痛項腰脊臂脚掣痛
隂病十八何謂也師曰欬上氣喘噦咽腸鳴脹滿
心痛拘急五臟病各有十八合爲九十病人又有六
微微有十八病合爲一百八病五劳七傷六極婦人
三十六病不在其中清邪居上濁邪居下大邪中表
小邪中裏䅽飥之邪從口入者宿食也五邪中人各
有法度風中於前寒中於暮&KR0668;傷於下霧傷於上風
令脉浮寒令脉急霧傷皮腠&KR0668;流關節食傷脾胃極
寒傷經極熱傷絡
問曰病有急當救裏救表者何謂也師曰病醫下之
續得下利清榖不止身體疼痛者急當救裏後身體
疼痛清便自調者急當救表也夫病痼疾加以卒
病當先治其卒病後乃治其痼疾也
師曰五臓病各有得者愈五臓病各有所惡各隨其
所不喜者爲病病者素不應食而反暴思之必發熱
也夫諸病在臟𣣔攻之當隨其所得而攻之如渴
者與猪苓湯餘皆倣此
痓濕暍病脉證治第二
論一首脉證十二條方十一首
太陽病發熱無汗反惡寒者名曰剛痓(一作痓餘同)太陽
病發熱汗出而不惡寒名曰柔痓太陽病發熱脉沉
而細者名曰痓爲難治太陽病發汗太多因致痓
夫風病下之則痓復發汗必拘急瘡家雖身疼痛不
可發汗汗出則痓
病者身熱足寒頸項強急惡寒時頭熱面赤目赤獨頭
動摇卒口噤背反張者痓病也若發其汗者寒&KR0668;相得
其表益虚即惡寒甚發其汗巳其脉如蛇(一云其脉滄滄)暴
腹脹大者爲𣣔解脉如故反伏弦者痓夫痓脉按之
緊如弦直上下行(一作築築而弦脉經云痓家其脉伏堅直上下)痓病有炙
瘡難治脉經云痓家其脉伏堅直上下
太陽病其證備身體強几几然脉反沉遲此爲痓括樓
桂枝湯主之
括蔞桂枝湯方
括蔞根(二兩)桂枝(三兩)芍藥(三兩)
甘草(二兩)生姜(三兩)大棗(十二枚)
右六味以水九升煮取三升分温三服取微汗
汗不出食頃啜熱粥發之
太陽病無汗而小便反少氣上衝胸口噤不得語𣣔作
剛痓葛根湯主之
葛根湯方
葛根(四两)麻黃(三两去節)桂(二两去皮)
芍藥(二两)甘草(二两炙)生姜(三两)
大棗(十二枚)
右七味㕮咀以水一升先煮麻黃葛根减二升
去沫内諸藥煮取三升去滓温服乙升覆取微
似汗不湏啜粥餘如桂枝湯法將息及禁忌
痓爲病(一本痓字上有剛字)胸滿口噤卧不着席脚挛急必齘齒
可與大承氣湯
大承氣湯方
大黃(四两酒洗)厚朴(半斤炙去皮)枳實(五枚炙)
芒硝(三合)
右四味以水一斗先煮二物取五升去滓内大
黃煮取二升去滓内芒硝更上火微一二弗分
温再服得下止服
太陽病關節疼痛而煩脉沉而細(一作緩)者此名濕痺(玉函)
(云中濕)濕痺之候小便不利大便反快但當利其小便
濕家之爲病一身盡疼(一云疼煩)發熱身色如熏黃也濕
家其人但頭汗出背強𣣔得被覆向火若下之早則噦
或胸滿小便不利(一云利)舌上如胎者以丹曰有熱胸上
有寒渴𣣔得飲而不能飲則口燥煩也濕家下之額
上汗出微喘小便利(一云不利)者死若下利不止者亦死
風濕相摶一身盡疼痛法當汗出而解值天隂雨不止
醫云此可發汗(汗)之病不愈者何也盖發其汗(汗)大出
者但風氣去濕氣在是故不愈也若治風濕者發其汗
但微(微)似𣣔出汗者風濕俱去也濕家病身疼發熱
面黃而喘頭痛鼻塞而煩其脉大自能飲食腹中和無
病病在頭中寒濕故鼻寒内藥鼻中則愈(脉經云病人喘而無濕家)
(病以下至而喘十三字)濕家身煩疼可與麻黃加木湯發其汗
爲宜慎不可以火攻之
麻黃加术湯方
麻黃(三两去節)桂枝(二两去皮)甘草(二两炙)
杏仁(七十箇去皮尖)白术(四两)
右五味以水九升先煮麻黃减二升去上沫内
諸藥煮取二升半去滓温服八合覆取微似汗
病者一身盡疼發熱日晡所劇者名風濕此病傷於汗
出當風或久傷取冷所致也可與麻黃杏仁薏苡甘草
湯
麻黃杏仁薏苡甘草湯方
麻黃(去節半两湯泡)甘草(一两炙)薏苡仁(半两)
杏仁(十箇去皮火炒)
右剉麻豆大每服四錢七水盞半煮八分去滓
温服有微汗避風
風濕脉浮身重汗出惡風者防巳黃耆湯主之
防巳黃耆湯方
防巳(一两)甘草(半两炒)白术(七錢半)
黃耆(一两一分去蘆)
右剉麻豆大每抄五錢匕生姜四片大棗一枚
水盡半煎八分去滓温服良久再服喘者加
麻黃(半两)胃中不和者加芍藥(三分)氣上衝者
加桂枝(三分)下有陳寒者加細辛(三分)服後當
如䖝行皮中從腰下如冰後坐被上久以一被
繞腰以下温令微汗差
傷寒八九日風濕相摶身體疼痛不能自轉側不嘔不
渴脉浮虚而濇者桂枝附子湯主之若大便堅小便自
利者去桂加白术湯主之
桂枝附子湯方
桂枝(四两去皮)生姜(三两切)附子(三枚炮去皮破八片)
甘草(二两炙)大棗(十二枚孹)
右五味以水六升煮取二升去滓分温三服
白术附子湯方
白术(二两)附子(一放半炮去皮)甘草(一两炙)
生姜(一两半切)大棗(六枚)
右五味以水三升煮取一升去滓分温三服一
服覺身痺半日許再服三服都盡其人如冐狀
勿怪即是术附竝走皮中逐水氣未得除故耳
風濕相摶骨節疼煩掣痛不得屈伸近之則痛劇汗出
短氣小便不利惡風不𣣔去衣或身微腫者甘草附子
湯主之
甘草附子湯方
甘草(二两炙)附子(二枚炮去皮)白术(二两)
桂枝(四两去皮)
右四味以水六升煮取三升去滓温服一升日
三服初服得微汗則解能食汗出復煩者服五
合恐一升多者服六七合爲妙
太陽中暍發熱惡寒身重而疼痛其脉弦細芤遲小便
巳洒(洒)然毛聳手足逆冷小有劳身即熱口前開板齒
燥若發其汗則其惡寒甚加温針則發熱甚數下之則
淋甚
太陽中熱者暍是也汗出惡寒身熱而渴白虎加人參
湯主之
白虎人參湯方
知母(六两)石膏(一斤碎)甘草(二两)
粳米(六合)人參(三两)
右五味以水一斗煮米熱湯成去滓温服一升
日三服
太陽中暍身熱疼重而脉微弱此以夏月傷冷水水行
皮中所致也一物苽蒂湯主之
一物苽蒂湯方
苽蒂(二七箇)
右剉以水一升煮取五合去滓頓服
百合狐惑隂陽毒病證治第三
論一首脉證三條方十一首
論曰百合病者百脉一宗悉致其病也意𣣔食復不能
食常默然𣣔卧不能卧𣣔行不能行飲食或有美時或
有不用聞食臭時如寒無寒如熱無熱口苦小便赤諸
藥不能治得藥則劇吐利如有神靈者身形如和其脉
微數每溺時頭痛者六十日乃愈若溺時頭不痛浙然
者四十日愈若溺快然但頭眩者二十日愈其證或未
病而預見或病四五日而出或病二十日或一月微見
者各隨證治之
百合病發汗後者百合知母湯主之
百合知毋湯方
百合(七枚擘)知毋(三两切)
右先以水洗百合漬一宿當白沫出去其水更
以泉水二升煎取一升去滓别以泉水二升煎
知毋取一升去滓後合和煎取一升五合分温
再服
百合病下之後者滑石代赭湯主之
滑石代赭湯方
百合(七枚擘)滑石(三两碎綿囊)代赭石(弹大一枚綿褁)
右先以水洗百合漬一宿當白沫出去其水更
以泉水二升煎取一升去滓别以泉水二升煎
滑石代赭取一升去滓後合和重煎取一升五
合分温服
百合病吐之後者用後方主之
百合雞子湯方
百合(七枚擘)雞子黃(一枚)
右先以水洗百合漬一宿當白沬出去其水更
以泉水二升煎取一升去滓内雞子黃攪勻煎
五分温服
百合病不經吐下發汗病形如初者百合地黃湯主之
百合地黃湯方
百合(七枚擘)生地黃汁(一升)
右以水洗百合漬一宿當白沬出去其水更以
泉水二升煎取一升去滓内地黃汁煎取一升
五合分温再服中病勿更服大便常如漆
百合病一月不解變成渴煮百合洗方主之
百合洗方
右以百合一升以水一斗漬之一宿以洗身洗
巳食煮餅勿以塩豉也
百合病渴不差者用後方主之
括蔞牡蠣散方
括蔞根牡蠣(熬等分)
右爲細末飲服方寸匕日三服
百合病變發熱者(二作發寒熱)百合滑石散主之
百合滑石散方
百合(一两炙)滑石(三两)
右爲散飲服方寸匕日三服當微利者止服熱
則除
百合病見於隂者以陽法救之見於陽者以隂法救之
見陽攻隂復發其汗此爲逆見隂攻陽乃復下之此亦
爲逆
狐惑之爲病狀如傷寒熱默𣣔眠目不得閉卧起不安
蝕於喉爲惑蝕於隂爲狐不𣣔飲食惡聞食臭其面目
乍赤乍黑乍白蝕於上部則聲喝(一作嗄)甘草瀉心湯主
之
甘草瀉心湯方
甘草(四两)黃芩人參
乾姜(各三两)黃連(九两)大棗(十二枚)
半夏(半斤)
右七味水一斗煮取六升去滓再煎温服一升
日三服蝕於下部則咽乾苦參湯洗之
蝕於肛者雄黃熏之
雄黃熏方
右一味爲末筒瓦二枚合之燒向肛熏方
(脉經云病人或從呼吸上蝕其咽或從下焦飲其肛隂蝕上爲惑飲下爲狐狐惑病者猪苓散)
(主之)
病者脉數無熱微煩默默但𣣔卧汗出初得之三四日
目赤如鳩眼七八日目四眥(一本此有黃字)黑若能食者膿巳
成也赤豆當歸散主之
赤小豆當歸散方
赤小豆(三升浸令牙出曝乾)當歸
右二味杵爲散漿水服方寸匕日三服
陽毒之爲病面赤班班如錦文咽喉痛唾膿血五日可
治七日不可治升麻鱉甲湯主之
隂毒之爲病面目青身痛如被杖咽喉痛五日可冶七
日不可治升麻鱉甲湯去雄黃蜀椒主之
升麻鱉甲湯方
升麻(二两)當歸(一两)蜀椒(炒去汁两)
甘草(二两)鱉甲(手指大一片炙)雄黃(半两研)
右六味以水四升煮取一升頓服之老小再服
取汗
(肘後千金方陽毒用升麻湯無鱉甲有桂隂毒用甘草湯無雄黃)
瘧病脉證幷治第四
證二條方六首
師曰瘧脉自弦弦數者多熱弦遲者多寒弦小緊者下
之差弦遲者可温之弦緊者可發汗針灸也浮大者可
吐之弦數者風發也以飲食消息止之
病瘧以月一日發當以十五日愈設不差當月盡解如
其不差當去何師曰此結爲癥瘕名曰瘧母急治之宜
鱉甲煎丸
鱉甲煎丸方
鱉甲(十二分炙)烏扇(三分燒)黃芩(三分)
柴胡(六分)鼠婦(三分熬)乾姜(二分)
大黃(三分)芍藥(五分)桂枝(三分)
葶藶(一分熬)石韋(三分去毛)厚朴(三分)
牡丹(五分去心)瞿麥(二分)紫盛(三分)
半夏(一分)人參(一分)䖝(五分熬)
附膠(三分炙)蜂巢(四分炙)赤消(十二分)
蜣蜋(六分熬)桃仁(二分)
右二十三味爲末取鍜竈下灰一斗淸酒一斛
五斗浸灰候酒盡一半着鱉甲於中煮令泛爛
如膠&KR0238;絞取汁内諸藥煎爲丸如梧子大空心
服七丸日三服
(千金方用鱉甲十二片又以海藻三分大戟一分䖝五分無鼠婦赤消二味以鱉甲煎和諸)
(藥爲丸)
師曰隂氣孤絶陽氣獨發則熱而少氣煩冤手足熱而
𣣔嘔名曰瘧若但熱不寒者邪氣内藏於心外舍分
肉之間令人消鑠脫肉
温瘧者其脉如平身無寒但熱骨節疼煩時嘔白虎加
桂枝湯主之
白虎加桂枝湯方
知毋(六两)甘草(二两炙)石膏(一斤)
粳米(二合)桂(去皮三两)
右剉每五錢水一盞半煎至八分去滓温服汗
出即愈
瘧多寒者名曰牡瘧蜀&KR0238;散主之
蜀&KR0238;散方
蜀&KR0238;(燒去腥)雲毋(烧二日夜)龍骨(等分)
右三味杵爲散未發前以漿水服半錢温瘧
加蜀漆半分臨發時服一錢匙(一方雲母作雲實)
附外臺秘要方
牡蠣湯治牡瘧
牡蠣(四两熬)麻黃(去節四两)甘草(二两)
蜀&KR0238;(三两)
右四味以水八升先煮蜀漆麻黃去上沬得六
升内諸藥煮取二升温服一升若吐則勿更服
柴胡去半夏加括蔞湯治瘧病發渴者亦冶
劳瘧
柴胡(八两)人參黃芩
甘草(各三两)括蔞根(四两)生姜(二两)
大棗(十二枚)
右七味以水一斗二升煮取六升去滓再煎取
三升温服一升日二服
柴胡桂蔞湯治瘧寒多微有熱或但寒不熱
(服一劑如神)
柴胡(半斤)桂枝(三两去皮)乾姜(二两)
括蔞根(四两)黃芩(三两)牡蠣(三两熬)
甘草(二两炙)
右七味以水一斗二升煮取六升去滓再煎取
三升温服一升日三服初服微煩復服汗出便
愈
中風歷節病脉證幷治第五
論一首脉證三條方十二首
夫風之爲病當半身不遂或但臂不遂者此爲痺脉微
而數中風使然寸口脉浮而緊緊則爲寒浮則爲虚
寒虚相摶邪在皮膚浮者血虚絡脉空虚賊邪不瀉或
左或右邪氣反緩正氣即急正氣引邪喎僻不遂邪在
於絡肌膚不仁邪在於經即重不勝邪入於腑即不識
人邪入於臓舌即難言口吐涎
侯氏黑散治大風四肢煩重心中惡寒不足
者(外臺治風癲)
菊花(四十分)白术(十分)細辛(三分)
茯苓(三分)牡蠣(三分)桔梗(八分)
防風(十分)人參(三分)礬石(三分)
黃芩(五分)當歸(三分)乾姜(三分)
芎藭(三分)桂枝(三分)
右十四味杵爲散酒服方寸一日一服初服二
十日温酒調服禁一切魚肉大蒜常宜冷食六
十日止即藥積在腹中不下也熱食即下矣冷
食自能助藥力
寸口脉遲而緩遲則爲寒緩則爲虚荣緩則爲亡血衛
緩則爲中風邪氣中經則身痒而[病-丙+(穩-禾)]疹心氣不足邪氣
入中則胸滿而短氣
風引湯除熱癱癎
大黃乾姜龍骨(各四两)
桂枝(三两)甘草牡蠣(各二两)
寒水石滑石赤石脂
白石脂紫石英石膏(各六两)
右十二味杵麄篩以韋囊盛之取三指撮井花
水三升煮三沸温服一升(治大人風引少小驚癎瘈瘲日數十後醫)
(所不療除熱方巢氏云脚氣宜風引湯)
防巳地黃湯治病如狂狀妄行獨語不休無
寒熱其脉浮
防已(一錢)桂枝(三錢)防風(三錢)
甘草(一錢)
右四味以酒一杯漬之一宿絞取汁生地黃二
斤㕮咀蒸之如斗米飯久以銅器盛其汁更絞
地黃汁和分再服
頭風摩散方
大附子(一枚炮)塩(等分)
右二味爲散沭了以方寸匕已摩疾上令藥力
行
寸口脉沉而弱沉即主骨弱即主筋沉即爲腎弱即爲
肝汗出入水中如水傷心歷節黃汗出故曰歷節
跌陽脉浮而滑滑則榖氣實浮則汗自出
少隂脉浮而弱弱則血不足浮則爲風風血相摶即疼
痛如掣盛人脉濇小短氣血汗出歷節疼不可屈伸此
皆飲酒汗出當風所致諸肢節疼痛身體尫羸脚腫如
脫頭眩短氣温温𣣔吐桂枝芍藥知母湯主之
桂枝芍藥知母湯方
桂枝(四两)芍藥(三两)甘草(二两)
麻黃(二两)生姜(五两)白术(五两)
知母(四两)防風(四两)附子(二两炮)
右九味以水七升煮取二升温服七合日三服
味酸則傷筋筋傷則緩名曰泄醎則傷骨骨傷則痿名
曰枯枯泄相摶名曰斷泄荣氣不通衞不獨行荣衞俱
微三焦無所御四属斷絶身體羸瘦獨足腫大黃汗出
脛冷假令發熱便爲歷節也
痛歷節不可屈伸疼痛烏頭湯主之
烏頭湯方治脚氣疼痛不可屈伸
麻黃芍藥黃氐(各三两)
甘草川烏(五枚㕮咀以蜜二升煎取一升即出烏豆)
右五味㕮咀四味以水三升煮取一升去滓内
蜜煎中更煎之服七合不知盡服之
礬石湯治脚氣冲心
礬石(二两)
右一味以漿水一斗五升煎三五沸浸脚良
附方
古今錄驗續命湯治中風痱身體不能自收
口不能言冐昧不知痛處或拘急不得轉側
(云與大續命同兼治婦人産後去血者及老人小兒)
麻黃桂枝當歸
人參石膏乾姜
甘草(各三两)芎藭杏仁(四十枚)
右九味以水一斗煮取四升當小汗薄覆脊憑
几坐汗出則愈不汗更服無所禁勿當風幷治
但伏不得卧欬逆上氣面目浮腫
千金三黃湯治中風手足拘急百節疼痛煩
熱心亂惡寒經日不𣣔飲食
麻黃(五錢)獨活(四錢)細辛(二錢)
黃茋(二錢)黃芩(三錢)
右五味以水六升煮取二升温三服一服小汗
二服大汗心熱加大黃二錢腹痛加枳實一枚
氣逆加人參三錢悸加牡蠣三錢渴加括蔞根
三錢先有寒加附子一枚
近效方
术附湯治風虚頭重胘苦極不知食味暖肌
𥙷中益精氣
白术(二两)附子(一枚半炮去皮)甘草(一两炙)
右三味剉每五錢匕姜五片棗一枚水盞半煎
七分去滓温服
崔氏八味丸治脚氣上入小腹不仁
乾地黃(八两)山茱萸署蕷(各四两)
澤瀉茯苓牡丹皮(各三两)
桂枝附子(炮各一两)
右八味末之煉蜜和丸梧子大酒下十五丸日
再服
千金方越婢加术湯治内極熱則身體津脫
腠理開汗大泄厲風氣下焦脚弱
麻黃(六两)石膏(半斤)生姜(三两)
甘草(二两)白术(四两)大棗(十五枚)
右六味以水六升先煮麻黃去上沫内諸藥煮
取三升分温三服惡風加附子一枚炮
血痺虚劳病脉證幷治第六
論一首脉證九條方九首
問曰血痺病從何得之師曰夫尊荣人骨弱肌膚盛重
困疲劳汗出卧不時動摇加被微風遂得之但以脉自
微濇在寸口關上小緊宜鍼引陽氣令脉和緊去則愈
血痺隂陽俱微寸口關上微尺中小緊外證身體不仁
如風痺狀黃耆桂枝五物湯主之
黃耆桂枝五物湯方
黃耆(三两)芍藥(三两)桂枝(三两)
生姜(六两)大棗(十二枚)
右五味以水六升煮取二升温服七合日三服
(一方有人參)
夫男子平人脉大爲劳極虚亦爲劳男子面色薄者
主渴及亡血卒喘悸脉浮者裏虚也男子脉虚沉弦
無寒熱短氣裏急小便不利面色白時目瞑兼衂小腹
滿此爲劳使之然劳之爲病其脉浮大手足煩春夏
劇秋冬瘥隂寒精自出酸削不能行男子脉浮弱而
濇爲無子精氣清冷(一作冷)夫失精家小腹弦急隂頭
寒目眩(一作目痛)髮落脉極虚芤遟爲清榖亡血失精脉
得諸芤動微緊男子失精女子夢交桂枝龍骨牡蠣湯
主之
桂枝加龍骨牡蠣湯方(小品云虚弱浮熱汗出者除桂加白微附)
(子各三分故曰二加龍骨湯)
桂枝芍藥生姜(各三两)
甘草(二两)大棗(十二枚)龍骨
牡蠣
右七味以水七升煮取三升分温三服
天雄散方
天雄(三两炮)白术(八两)桂枝(六两)
龍骨(三两)
右四味杵爲散酒服半錢匕日三服不知稍增
之
男子平人脉虚弱經微者善盜汗也人年五六十其
病脉大者痺俠背行若腸鳴馬刀俠癭者皆爲劳得之
脉沉小遟名脫氣其人疾行則喘喝手足逆寒腹滿
甚則溏泄食不消化也脉弦而大弦則爲减大則爲
芤减則爲寒芤則爲虚虚寒相摶此名爲革婦人則半
産漏下男子則亡血失精
虚劳裏急悸衂腹中痛梦失精四肢痠痛手足煩熱咽
乾口燥小建中湯主之
小建中湯方
桂枝(三两去皮)甘草(三两炙)大棗(十二枚)
芍藥(八两)生姜(二两)膠飴(一升)
右六味以水七升煮取三升去滓内膠飴更上
微火消解温服一升日三服(嘔家不可用建中湯以甜故也)
(千金療男女因積冷氣滯或大病後不服常苦四肢沉重骨肉痠疼两两少氣行動喘乏匈滿)
(氣急腰背強痛心中虚浮咽乾唇燥而體少色或飲食無味脇肋腹脹頭重不舉多卧少起甚)
(者積年輕者百日漸致瘦弱五藏氣竭則難可復當六脉俱不足虚寒乏氣少腹拘急羸瘠百)
(病名曰黃耆建中湯又有人參二两)
虚劳裏急諸不足黃耆建中湯主之(於小建中湯内加黃耆一两半餘依)
(上法氣短胸滿者加生姜腰痛者去棗加茯苓一两半及療肺虚損不足補氣加半夏三两)
虚劳腰痛少腹拘急小便不利者八味腎氣丸主之(方見)
(脚氣中)
虚劳諸不足風氣百疾薯蕷丸主之
薯蕷丸方
薯蕷(三十分)當歸桂枝
麯乾地黃豆黃卷(各十分)
甘草(二十八分)人參(七分)芎藭
芍藥白术麥門冬
杏仁(各六分)柴胡桔梗
茯苓(各五分)阿膠(七分)乾姜(三分)
白歛(二分)防風(六分)大棗(百枚爲膏)
右二十一味末之煉蜜和丸如弹子大空腹酒
服一丸一百丸爲劑
虚劳虚煩不得眠酸棗湯主之
酸棗湯方
酸棗仁(一升)甘草(一两)知毋(二两)
茯苓(二两)芎藭(二两)(深師有生姜二两)
右五味以水八升煮酸棗仁得六升内諸藥煮
取三升分温三服
五劳虚極羸瘦腹滿不能飲食食傷憂傷飲傷房室傷
饑傷劳傷經絡荣衛氣傷内有乾血肌膚甲錯两目黯
黑緩中𥙷虚大黃䗪䖝丸主之
大黃䗪䖝丸方
大黃(十分蒸)黃芩(二两)甘草(三两)
桃仁(一升)杏仁(一升)芍藥(四两)
乾地黃(十两)乾&KR0238;(一两)蝱䖝(一升)
水蛭(百枚)蠐螬(一升)䗪䖝(半升)
右十二味末之煉蜜爲丸小豆大酒飲服五丸
日三服
附方
千金翼炙甘草湯(一云復脉湯)治虚劳不足汗出
而悶脉結悸行動如常不出百日危急者十
一日死
甘草(四两炙)桂枝生姜(各三两)
麥門冬(半斤)麻仁(半斤)人參
阿膠(各二两)大棗(三十枚)生地黃(一斤)
右九味以酒七升水八升先煮八味取三升去
滓内膠消盡温服一升日三服
肘後獺肝散治冷劳又主鬼症一門相染
獺肝一具炙乾末之水服方寸匕日三服
肺痿肺癰欬嗽上氣病脉證治第七
論三首脉證四條方十五首
問曰熱在上焦者因欬爲肺痿肺痿之病何從得之師
曰或從汗出或從嘔吐或從消渴小便利數或從便難
又被快藥下利重亡津液故得之曰寸口脉數其人欬
口中反有濁唾涎沬者何師曰爲肺痿之病若口中辟
辟燥欬即胸中隱隱痛脉反滑數此爲肺癰欬唾濃血
脉數虚者爲肺痿數實者爲肺癰問曰病欬逆脉之
何以知此爲肺癰當有膿血吐之則死其脉何類師曰
寸口脉微而數微則爲風數則爲熱微則汗出數則惡
寒風中於衛呼氣不入熱過於荣吸而不出風傷皮毛
熱傷血肺風舍於肺其人則欬口乾喘滿咽燥不渴時
唾濁沫時時振寒熱之所過血爲之凝滯畜結廱膿吐
如米粥始萌可捄膿成則死上氣面浮腫肩息其脉
浮大不治又加利尤甚上氣喘而躁者属肺脹𣣔作
風水發汗則愈
肺痿吐涎沬而不咳者其人不渴必遺尿小便數所以
然者以上虚不能制下故也此爲肺中冷必眩多涎唾
甘草乾姜湯以温之若服湯巳渴者属消渴
甘草乾姜湯方
甘草(四两炙)乾姜(二两炮)
右㕮咀以水三升煮取一升五合去滓分温再
服
欬而上氣喉中水鷄聲射干麻黃湯主之
射干麻黃湯方
射干(十三枚一法三两)麻黃(四两)生姜(四两)
細辛紫苑欵冬花(各三两)
五味子(半升)大棗(七枚)半夏(大者洗八枚一法半斤)
右九味以水一斗二升先煮麻黃两沸去上沫
内諸藥煮取三升分温三服
欬逆上氣時時唾濁但坐不得服皂莢丸主之
皂莢丸方
皂莢(八两刮去皮用酥炙)
右一味未之蜜丸梧子大以棗膏和湯服三丸
日三夜一服
欬而脉浮者厚朴麻黃湯主之
厚朴麻黃湯方
厚朴(五两)麻黃(四两)石膏(如鷄子大)
杏仁(半升)半夏(半升)乾姜(二两)
細辛(二两)小麥(一升)五味子(半升)
右九味以水一斗二升先煮小麥熱去滓内諸
藥煮取三升温服一升日三服
脉沉者澤&KR0238;湯主之
澤&KR0238;湯方
半夏(半升)紫參(五两一作紫苑)澤&KR0238;(三斤以東流水五斗煮取斗五)
生姜(五两)白前(五两)甘草
黃芩人參桂枝(各三两)
右九味㕮咀内澤漆汁中煮取五升温服五合
至夜盡
大逆上氣咽喉不利止逆下氣者麥門冬湯主之
麥門冬湯方
麥門冬(七升)半夏(一升)人參(二两)
甘草(二两)粳米(三合)大棗(十二枚)
右六味以水一斗二升煮取六升温服一升日
三夜一服
肺癰喘不得卧葶藶大棗瀉肺湯主之
葶藶大棗瀉肺湯方
葶藶(炙令黃色搗丸如弹丸大)大棗(十二枚)
右先以水三升煮棗取二升去棗内葶藶煮取
一升頓服
欬而胸滿振脉寒數咽乾不渴時出濁唾腥臭久久吐
膿如米粥者爲肺癰桔便湯主之
桔梗湯方(亦治血痺)
桔梗(一两)甘草(二两)
右二味以水三升煮取一升分温再服則吐膿
血色
欬而上氣此爲肺脹其人喘目如脫狀脉浮大者越婢
加半夏湯主之
越婢加半夏湯方
麻黃(六两)石膏(半斤)生姜(三两)
大棗(十五枚)甘草(二两)半夏(半升)
右六味以水六升先煮麻黃去上沬内諸藥煮
取一升分温三服
肺脹欬而上氣煩燥而喘脉浮者心下有水小青龍加
石膏湯主之
小青龍加石膏湯方(千金證治同外臺加脇下痛引缺盆)
麻黃芍藥桂枝
細辛甘草乾姜(各三两)
五味子半夏(各半升)石膏(二两)
右九味以水一斗先煮麻黃去上沬内諸藥煮
取三升強人服一升羸者減之日三服小兒服
四合
附方
外臺炙甘草湯治肺痿涎唾多心中温温液
液者覩千金甘草湯
甘草
右一味以水三升煮減半分温三服
千金生姜甘草湯治肺痿欬唾涎沫不止咽
燥而渴
生姜(五两)人參(二两)甘草(四两)
大棗(十五枚)
右四味以水七升煮取三升分温三服
千金桂枝去芍藥加皂莢湯治肺痿吐涎沫
桂枝生姜(各三两)甘草(二两)
大棗(十枚)皂莢(二枚去皮子炙焦)
右五味以水七升微微大煮取三升分温三服
外臺桔梗白散治欬而胸滿振寒脉數咽乾
不渴時出濁唾腥臭久久吐膿如米粥者爲
肺癰
桔梗貝毋(各三分)巴豆(一分去皮熬研如脂)
右三味爲散強人飲服半錢匕羸者减之病在
膈上者吐膿血膈下者瀉出若下多不止飲冷
水一杯
千金葦莖湯治欬有微熱煩滿胸中甲錯是
爲肺癰
葦莖(二升)薏苡仁(半升)桃仁(五十枚)
瓜辦(半升)
右四味以水一斗先煮葦莖得五升去滓内諸
藥煮取二升服一升再服當吐如膿
肺癰胸滿脹一身面目浮腫鼻塞淸涕出不聞香臭酸
辛欬逆上氣喘鳴迫塞葶藶大棗瀉肺湯主之(方見上三日一)
(劑可至三四劑此先服小青龍湯一劑乃進小青龍方見欬嗽門中)
奔㹠氣病脉證治第八
論二首方三首
師曰病有奔豚有吐膿有驚怖有火邪此四部病皆從
驚發得之師曰奔豚病從小腹起上衝咽喉發作𣣔死
復還止皆從驚恐得之
奔豚氣上衝胸腹痛往来寒熱奔豚湯主之
奔豚湯方
甘草芎藭當歸(各二两)
半夏(四两)黃芩(二两)生葛(五两)
芍藥(二两)生姜(四两)甘李根白皮(一升)
右九味以水二斗煮取五升温服一升日三夜
一服
發汗後燒針令其汗針處被寒核起而赤者必發賁豚
氣從小腹上至心炙其核上各一壮與桂枝加桂湯主
之
桂枝加桂湯方
桂枝(五两)芍藥(三两)甘草(三两炙)
生姜(三两)大棗(十二枚)
右五味以水七升微火煮取三升去滓温服一
升
發汗後臍下悸者𣣔作賁豚茯苓桂枝甘草大棗湯主
之茯苓桂枝甘草大棗湯方
茯苓(半斤)甘草(二两炙)大棗(十五枚)
桂枝(四两)
右四味以甘爛水一斗先煮茯苓减二升内諸
藥煮取三升去滓温服一升日三服(甘爛水法取水二斗)
(置大盆内以杓揚之水上有珠子五六十顆相逐取用之)
胸痺心痛短氣病脉證治第九
論一首脉證一條方十首
師曰夫脉當取太過不及陽微隂弦即胸痺而痛所以
然者責其極虚也今陽虚知在上焦所以胸痺心痛者
以其隂弦故也平人無寒熱短氣不足以息者實也
胸痺之病喘息欬唾胸背痛短氣寸口脉沉而遲關
上小緊數用後方主之
括蔞薤白白酒湯方
括蔞實(一枚搗)薤白(半升)白酒(七升)
右三味同煮取二升分温再服
胸痺不得卧心痛徹背者括蔞薤白半夏湯主之
括蔞薤白半夏湯方
括蔞實(一枚)薤白(三两)半夏(半斤)
白酒(一斗)
右四味同煮取四升温服一升日三服
胸痺心中痞留氣結在胸&KR0909;滿脇下逆槍心枳實薤白
桂枝湯主之人參湯亦主之
枳實(四枚)厚朴(四两)薤白(半斤)
桂枝(一两)括蔞(一枚搗)
右五味以水五升先煮枳實厚朴取一升去滓
内諸藥煮數沸分温三服
人參湯方
人參甘草乾姜
白术(各三两)
右四味以水八升煮取三升温服一升日三服
胸痺胸中氣寒短氣茯苓杏仁甘草湯主之橘枳姜湯
亦主之
茯苓杏仁甘草湯方
茯苓(三两)杏仁(五十箇)甘草(一两)
右三味以水一斗煮取五升温服一升日三服
不差更服
橘枳姜湯方
橘皮(一斤)枳實(三两)生姜(半斤)
右三味以水五升煮取二升分温再服(肘後千金云治)
(胸痺胸中福海如滿噎塞習習如痒喉中澁唾燥沬)
胸痺緩急者用後方主之
薏苡附子散方
薏苡仁(十五两)大附子(十枚炮)
右二味杵爲散服方寸匙日三服
心中痞諸逆心懸痛桂枝生姜枳實湯主之
桂姜枳實湯方
桂枝生姜(各三两)枳實(五枚)
右三味以水六升煮取三升分温三服
心痛徹背背痛徹心烏頭赤石脂丸主之
赤石脂丸方
蜀椒(一两一法二分)烏頭(一分炮)附子(半两炮一法一分)
乾姜(一两一法一分)赤石脂(一两一法二分)
右五味末之蜜丸如梧子大先食服一丸日三
服
九痛丸治九種心痛
附子(三两炮)生狼牙(一两炙香)巴豆(一两去皮心熬研如脂)
人參乾姜吳茱萸(各一两)
右六味沬之煉蜜丸如梧子大酒下強人初服
三丸日三服弱者二丸兼治卒中惡腹脹痛
口不能言又治連年積冷流注心胸痛并冷腫
上氣落馬墜車血疾等皆主之忌口如常法
腹滿寒疝宿食病脉證治第十
論一首脉證十六條方十五首
趺陽脉微弦法當腹滿不滿者必便難两胠疼痛此虚
寒從下上也當以温藥服之病者腹滿按之不痛為
虚痛者為實可下之舌黃未下者下之黃自去腹滿
時减復如故此爲寒當與温藥病者痿黃躁而不渴
胸中寒實而利不止者死寸口脉弦者即脇下拘急
而痛其人嗇嗇惡寒也夫中寒家喜欠其人清涕出
發熱色和者善嚏中寒其人下利以裏虚也𣣔嚏不
能此人肚中寒(一云痛)夫瘦人繞臍痛必有風冷榖氣
不行而反下之其氣必衝不衝者心下則痞也
病腹滿發熱十日脉浮而數飲食如故厚朴七物湯主
之
厚朴七物湯方
厚朴(半斤)甘草大黃(各三两)
大棗(十枚)枳實(五枚)桂枝(二两)
生姜(五两)
右七味以水一斗煮取四升温服八合日三服
嘔者加半夏五合下利去大黃寒多者
加生姜至半斤
腹中寒氣雷鳴切痛胸脇逆滿嘔吐附子粳米湯主之
附子粳米湯方
附子(一枚炮)半夏(半升)甘草(一两)
大棗(十枚)粳米(半升)
右五味以水八升煮米熟湯成去滓温服一升
日三服
痛而閉者用後湯主之
厚朴三物湯方
厚朴(八两)大黃(四两)枳實(五枚)
右三味以水一斗二升先煮二味取五升内大
黃煮取三升温分一升以利爲度
按之心下滿痛者此爲實也當下之宜大柴胡湯主之
大柴胡湯方
柴胡(半斤)黃芩(三两)芍藥(二两)
半夏(半升洗)枳實(四枚)大棗(二两)
大棗(十二枚)生姜(五两)
右八味以水一斗二升煮取六升去滓再煎温
服一升日三服
腹滿不減減不足言當湏下之宜大承氣湯
大承氣湯方
大黃(四两酒洗)厚朴(半斤去皮炙)枳實(五枚炙)
芒硝(二合)
右四味以水一斗先煮二物取五升去滓内大
黃煮取二升内芒硝更上火微一二沸分温再
服得下餘勿服
心胸中大寒痛嘔不能飲食腹中寒上衝皮起出見有
頭足上下痛而不可觸近宜用後湯
大建中湯方
蜀椒(二合汁)乾姜(四两)人參(二两)
右三味以水四升煮取二升去滓内膠飴一升
微火煎取一升半分温再服如一炊頃可飲粥
二升後更服當一日食糜温覆之
脇下偏痛發熱其脉緊弦此寒也以温藥下之宜用後
湯
大黃附子湯方
大黃(三两)附子(三枚炮)細辛(二两)
右三味以水五升煮取二升分温三服若強人
煮取二升半分温三服服後如人行四五里進
一服
寒氣厥逆赤丸主之
赤丸方
茯苓(四两)半夏(四两洗方用桂)烏頭(二两炮)
細辛(一两千金作人參)
右六味末之内真珠爲色蜜煉丸如麻子大先
食酒飲下三丸日再夜一服不知稍增之以知
爲度
腹痛脉弦而緊弦則衛氣不行即惡寒緊則不𣣔食邪
正相摶即爲寒疝寒疝遶臍痛苦發則白汗出手足厥
冷其脉沉弦者大烏頭煎主之
烏頭煎方
烏頭(大者五枚熬去皮不㕮咀)
右以水三升煮取一升去滓内蜜二升煎令水
氣盡取二升強人服七合弱人服五合不差明
日更服不可日再服
寒疝腹中痛及脇痛裏急者宜用後方
當歸生姜羊肉湯方
當歸(三两)生姜(五两)羊肉(一斤)
右三味以水八升煮取三升温服七合日三服
若寒多者加生姜成一斤痛多而嘔者加橘皮
二两白术一两加生姜者亦加水五升煮取三
升二合服之
寒疝腹中痛逆冷手足不仁若身疼痛炙刺諸藥不能
治抵當用後方
烏頭桂枝湯方
烏頭
右一味以蜜二斤煎减半去滓以桂枝湯五合
解之得一升後初服二合不知即服三合又不
知復加至五合其知者如醉狀得吐者爲中病
桂枝湯方
桂枝(三两去皮)芍藥(三两)甘草(二两炙)
生姜(三两)大棗(十二枚)
右五味剉以水七升微火煮取三升去滓
其脉數而緊乃弦狀如弓弦按之不移脉數弦者當下
其寒脉緊大而遲者必心下堅脉大而緊者陽中有隂
可下之
附方
外臺烏頭湯治寒疝腹中絞痛賊風入攻五
臟拘急不得轉側發作有時瘦人隂縮手足
厥逆(方見上)
外臺柴胡桂湯方治心腹卒中痛者
柴胡(四两)黃芩人參
芍藥桂枝生姜(各一两半)
甘草(一两)半夏(二合)大棗(六枚)
右九味以水六升煮取三升温服一升日三服
外臺走馬湯治中惡心痛腹脹大便不通
巴豆(二枚去皮心熬)杏仁(二枚)
右二味以綿纏搥令碎熱湯二合捻取白汁飲
之當下老小量之通冶飛尸鬼擊病
問曰人病有宿食何以别之師曰寸口脉浮而大按之
及濇尺中亦微而濇故知有宿食大承氣湯主之脉
數而滑者實此有宿食下之愈宜大承氣湯下利不
飲食者有宿食也下之宜大承氣湯
大承氣湯方(見前痓病中)
宿食在上脘當吐之宜瓜蒂散
瓜蒂散方
瓜蒂(一分熬黃)赤小豆(一分煮)
右二味杵爲散以香豉七合煮取汁和散一錢匙
温服之不吐者少加之以快吐爲度而止(亡血及虚者不可與之)
脉緊如轉索無常者有宿食也〇脉緊頭痛風寒腹中
有宿食不化也(一云寸口脉緊)
新編金匱要略方論卷上
