新編金匱要略方論卷之下
尚書司封郎中充秘閣校理臣林億等詮次
晉王叔和集
漢張仲景述
婦人姙娠病脉證幷治第二十
脉證三條方八首
師曰婦人得平脉隂脉小弱其人渴不能食無寒熱名
姙娠桂枝湯主之(方見利中)於法六十日當有此證設有醫
治逆者却一月加吐下者則絶之
婦人宿有癥病經斷未及三月而得漏下不止胎動在
臍上者爲癥痼害姙娠六月動者前三月經水利時胎
下血者後斷三月衃也所以血不止者其癥不去故也
當下其癥桂枝茯苓丸主之
桂枝茯苓丸方
桂枝茯苓牡丹(去心)
桃仁(去皮尖熬)芍藥(各等分)
右五味末之煉蜜和丸如兔屎大每日食前服
一丸不知加至三丸
婦人懷娠六七月脉弦發熱其胎愈脹腹痛惡寒者少
腹如扇所以然者子藏𨳩故也當以附子湯温其藏(方未見)
師曰婦人有漏下者有半産後因續下血都不絶者有
姙娠下血者假令姙娠腹中痛為胞阻膠艾湯主之
芎歸膠艾湯方(一方加乾姜一两胡氏治婦人胞動無乾姜)
芎窮阿膠甘草(各二两)
艾葉當歸(各三两)芍藥(四两)
乾地黃
右七味以水五升清酒五升合煮取三升去滓
内膠令消盡温服一升日三服不差更作
婦人懷娠腹中㽲痛當歸芍藥散主之
當歸芍藥散方
當歸(三两)芍藥(一斤)
茯苓(四两)白术(四两)
澤瀉(半斤)芎藭(半斤一作三两)
右六味杵為散取方寸匕酒和日三服
姙娠嘔吐不止乾姜人參半夏丸主之
乾姜人參半夏丸方
乾姜人參(各一两)
半夏(二两)
右三味末之以生姜汁糊為丸如梧子大飲服
十丸日三服
姙娠小便難飲食如故歸母苦參丸主之
當歸貝母苦參丸方
(男子加滑石半两)
當歸貝母
苦參(各四两)
右三味末之煉蜜丸如小豆大飲服三丸加至
十丸
姙娠有水氣身重小便不利洒淅惡寒起即頭眩葵子
茯苓散主之
葵子茯苓散方
葵子茯苓(三两)
右二味杵為散飲服方寸匕日三服小便利則
愈
婦人姙娠宜常服當歸散主之
當歸散方
當歸黃苓
芍藥芎窮(各一两)
白术(半斤)
右五味杵為散酒飲服方寸匕日再服姙娠常
服即易産胎無苦疾産後百病悉主之
姙娠養胎白术散主之
白术散方(見外臺)
白术芎窮蜀椒(三分汁)
牡蠣
右四味杵為散酒服一錢匕日三服夜一服但
苦痛加芍藥心下毒痛倍加芎藭心煩吐痛不
能食飲加細辛一两半夏大者二十枚服之後
更以醋漿水服之若嘔以醋漿水服之後不解
者小麥汁服之巳後渴者大麥粥服之病雖愈
服之勿置
婦人傷胎懷身腹滿不得小便從腰以下重如有水氣
状懷身七月太隂當養不養以心氣實當刺瀉劳宫及
關元小便微利則愈(見玉㞼)
婦人産後病脉證治第二十一
論一首脉證六條方七首
問曰新産婦人有三病一者病痓二者病欝冐三者大
便難何謂也師曰新産血虚多汗出喜中風故令病痓
亡血復汗寒多故令欝冐亡津液胃燥故大便難産婦
欝冐其脉微弱不能食大便反堅但頭汗出所以然者
血虚而厥厥而必冐冐家𣣔解必大汗出以血虚下厥
孤陽上出故頭汗出所以産婦喜汗出者亡隂血虚陽
氣獨盛故當汗出隂陽乃復大便堅嘔不能食小柴胡
湯主之(方見嘔吐中)
病解能食七八日更發熱者此為胃實大承氣湯主之
(方見産中)
産後腹中疼痛當歸生姜羊肉湯主之幷治腹中寒疝
虚劳不足
當歸生姜羊肉湯方(見寒病中)
産後腹痛煩滿不得卧枳實芍藥散主之
枳實芍藥散方
枳實(燒令黑勿太過)芍藥(等分)
右二味杵為散方寸匕日三服幷主癰膿以麥
粥下之
師曰産婦腹痛法當以枳實芍藥散假令不愈者此為
腹中有乾血着臍下宜下瘀血湯主之亦主經水不利
下瘀血湯方
大黃(二两)桃仁(二十枚)䗪虫(二十枚熬去足)
右三味末之煉蜜和為四丸以酒一升煎一丸
取八合頓服之新血下如豚肝
産後七八日無太陽證少腹堅痛此惡露不盡大便煩
躁發熱切脉微實再倍發熱日晡時煩躁者不食食則
讝語至夜即愈宜大承氣湯主之熱在裏結在腣胱也
(方見痓病中)
産後風續之數十日不解頭微痛惡寒時時有熱心下
悶乾嘔汗出雖又陽旦證續在耳可與陽旦湯(即桂枝湯方見)
(下利中)
産後中風發熱面正赤喘而頭痛竹葉湯主之
竹葉湯方
竹葉(一把)葛根(三两)防風(一两)
桔梗桂枝人參
甘草(各一两)附子(一枚炮)大棗(十五枚)
生姜(五两)
右十味以水一斗煮取二升半分温三服温覆
使汗出頸項強用大附子一枚破之如豆大
前藥揚去沫嘔者加半夏半升洗
婦人乳中虚煩亂嘔逆安中益氣竹皮大丸主之
竹皮大丸方
生竹茹(二分)石膏(二分)桂枝(一分)
甘草(七分)白薇(一分)
右五味末之棗肉爲丸弹子大以飲服一丸日
三夜二服有熱者倍白薇煩喘者加栢實一分
産後下利虚極白頭翁加甘草阿膠湯主之
白頭翁加甘草阿膠湯方
白頭翁甘草阿膠(各二两)
秦皮黃連蘗皮(各三两)
右六味以水七升煮取二升半内膠令消盡分
温三服
附方
千金三物黃芩湯治婦人在草蓐自發露得
風四肢苦煩熱頭痛者與小柴胡湯頭不痛
但煩者此湯主之
黃芩(一两)苦參(二两)乾地黃(四两)
右三味以水八升煮取二升温服一升多吐下
䖝
千金内補當歸建中湯治婦人産後虚羸不
足腹中刺痛不止吸吸少氣或苦少腹中急
摩痛引腰皆不能食飲産後一月日得服四
五劑為善令人強壮宜
當歸(四两)桂枝(三两)芍藥(六两)
生姜(三两)甘草(二两)大棗(十二枚)
右六味以水一斗煮取三升分温三服一日令
盡若大虚加飴糖六两湯成内之於火上煖令
飴消若去血過多崩内衂不止加地黃六两
阿膠二两合八味湯成内阿膠若無當歸以芎
藭代之若無生姜以乾姜代之
婦人雜病脉證幷治第二十二
論一首脉證合十四條方十三首
婦人中風七八日續来寒熱發作有時經水適斷此為
熱入血室其血必結故使如瘧状發作有時小柴胡湯
主之(方見嘔吐中)
婦人傷寒發熱經水適来晝日明了暮則讝語如見鬼
状然此爲熱入血室治之無犯胃氣及上二焦必自愈
婦人中風發熱惡寒經水適来得七八日熱除脉遲身
凉和胸脇滿如結胸状讝語者此為熱入血室也當刺
期門随其假而取之
陽明病下血讝語者此為熱入血室但頭汗出當刺期
門隨其實而瀉之濈然汗出者愈
婦人咽中如有炙臠半夏厚朴湯主之
半夏厚朴湯方(千金作胸滿心下堅咽中帖帖如有炙肉吐之不出吞之不下)
半夏厚朴(三两)茯苓(四两)
生姜(五两)乾蘇葉(二两)
右五味以水七升煮取四升分温四服日三夜
一服
婦人藏躁喜悲傷𣣔哭象如神靈所作數欠伸甘麥大
棗湯主之
甘草小麥大棗湯方
甘草(二两)小麥(一升)大棗(十枚)
右三味以水六升煮取三升温分三服亦補脾
氣
婦人吐涎沫醫反下之心下即痞當先治其吐涎沫小
青龍湯主之涎沫止乃治痞瀉心湯主之
小青龍湯方(見肺癰中)
瀉心湯方(見驚悸中)
婦人之病因虚積冷結氣為諸經水斷絶至有歷年血
寒積結胞門寒傷經絡疑堅在上嘔吐涎唾久成肺癰
形體損分在中盤結繞臍寒疝或两脇疼痛與藏相連
或結熱中病在關元脉數無瘡肌若魚鱗時着男子非
止女身在下未多經候不勻令隂掣痛少腹惡寒或引
腰脊下根氣街氣衝急痛膝脛疼煩奄忽眩冐状如厥
㒹或有憂慘悲傷多嗔此皆帶下非有鬼神久則羸瘦
脉虚多寒三十六病千變萬端審脉隂陽虚實緊弦行
其針藥治危得安其雖同病脉各異源子當辯記勿謂
不然
問曰婦人年五十所病下利數十日不止暮即發熱少
腹裏急腹滿手掌煩熱唇口乾燥何也師曰此病属帶
下何以故曾經半産瘀血在少腹不去何以知之其證
唇口乾燥故知之當以温經湯主之
温經湯方
吴茱萸(三两)當歸芎藭
芍藥(各二两)人參桂枝
阿膠牡丹皮生姜
甘草(各二两)半夏(半升)麥門冬(一升去心)
右十二味以水一斗煮取三升分温三服亦
主婦人少腹寒久不受胎兼取崩中去血或月
水来過多及至期不来
帶下經水不利少腹满痛經一月再見者土瓜根散主
之
土瓜根散方(隂㿗腫亦主之)
土瓜根芍藥桂枝
䗪虫(各三分)
右四味杵為散酒服方寸匕日三服
寸口脉弦而大弦則為減大則為芤減則為寒芤則為
虚寒虚相摶此名曰革婦人則半産漏下旋覆花湯主
之
旋覆花湯方
旋覆花(三两)葱(十四莖)新絳(少許)
右三味以水三升煮取一升頓服之
婦人陷經漏下黑不解膠姜湯主之(臣億等校諸本無膠姜湯方想是姙)
(娠中膠艾湯)
婦人少腹滿如敦状小便微難而不渴生後者此為水
與血俱結在血室也大黃甘遂湯主之
大黃甘遂湯方
大黃(四两)甘遂(二两)阿膠(二两)
右三味以水三升煮取一升頓服之其血當下
婦人經水不利下抵党湯主之(亦治男子膀胱滿急有瘀血者)
抵党湯方
水蛭(三十箇熬)蝱虫(三十枚熬去翅足)
桃仁(二十箇去皮尖)大黃(三两酒浸)
右四味為末以水五升煮取三升去滓温服一
升
婦人經水閉不利藏堅癖不止中有乾血下白物礬石
丸主之
礬石丸方
礬石(三分燒)杏仁(一分)
右二味末之煉蜜和丸棗核大内藏中劇者再
内之
婦人六十二種風及腹中血氣刺痛紅藍花酒主之
紅藍花酒方(疑非仲景方)
紅藍花(一两)
右一味以酒一大升煎减半頓服一半未止再
服
婦人腹中諸疾痛當歸芍藥散主之
當歸芍藥散方(見前姙娠中)
婦人腹中痛小建中湯主之
小建中湯方(見前虚劳中)
問曰婦人病飲食如故煩熱不得卧而反倚息者何也
師曰此名轉胞不得溺也以胞絲了戾故致此病但利
小便則愈宜腎氣丸主之
腎氣丸方
乾地黃(八两)署蕷(四两)山茱萸(四两)
澤瀉茯苓(三两)牡丹皮(三两)
桂枝附子(炮各一两)
右八味末之煉蜜和丸梧子大酒下十五丸加
至二十五丸日再服
蛇床子散方温隂中坐藥
蛇床子仁
右一味末之以白粉少許和令相得如棗大綿
褁内之自然温
少隂脉滑而數者隂中即生瘡隂中蝕瘡爛者狼牙湯
洗之
狼牙湯方
狼牙(三两)
右一味以水四升煮取半升以綿纏筯如繭浸
湯瀝隂中日四遍
胃氣下泄隂吹而正喧此榖氣之實也膏髮煎導之
膏髮煎方(見黃疸中)
小兒疳䖝蝕齒方(疑非仲景方)
雄黃葶藶
右二味末之取臘日猪脂鎔以槐枝綿褁頭四
五枚點藥烙之
甘草少許分作三小帖每小帖以水一升煮取
七合温服再合爲一服重煮都成四服(疑非仲景方)
長服訶梨勒丸方(疑非仲景方)
訶梨勒(燥)陳皮厚朴(各三两)
右三味末之煉蜜丸如梧子大酒飲服二十丸
加至三十丸
三物備急丸方(見千金司空裴秀爲散用亦可先和成汁乃傾口中令從齒間得入至良驗)
大黃(一两)乾姜(一两)巴豆(一两去皮心熬外研如脂)
右藥各湏精新先擣大黃乾姜爲末研巴豆内
中合治一千杵用爲散蜜和丸亦加蜜器中貯
之莫令歇主心腹諸卒暴百病若中惡客忤
心腹脹滿卒痛如錐刺氣急口禁停尸卒死者
以緩水若酒服大豆許三四丸或不下捧頭起
灌令下咽湏臾當差如未差更與三丸當腹中
鳴即吐下便差若口禁亦湏折齒灌之
治傷寒令愈不復紫石寒食散方(見千金翼)
紫石英白石英赤石脂
鍾乳(碓鍊)括蔞根防羊
桔梗文蛤鬼臼(各十分)
太一餘糧(十分燒)乾姜
桂枝(去皮四分)
右十三味杵為散酒服方寸匕
救卒死方
薤搗汁灌鼻中
又方
雄鷄冠割取血管吹内鼻中
猪脂如鷄子大苦酒一升煮沸灌喉中
鷄肝及血塗面上以灰圍四旁立起
大豆二七粒以鷄子白幷酒和盡以吞之
救卒死而壮熱者方
礬石半斤以水壹斗半煮消以漬脚令没
踝
救卒死而目閉者方
騎牛臨面搗薤汁灌耳中吹皂莢末鼻中
立效
救卒死而張口反折者方
灸手足两瓜後十四壮了飲以五毒諸膏
散
救卒死而四肢不收失便者方
馬屎一升水三斗煮取二斗以洗之又取
牛洞(稀糞也)一升温酒灌口中灸心下一寸
臍上三寸臍下四寸各一百壮差
救小兒卒死而吐利不知是何病方
狗屎一丸絞取汁以灌之無濕者水煮乾
者取汁
尸蹷脉動而無氣氣閉不通故静而死也治方(脉証見上卷)
菖蒲屑内鼻两孔中吹之令人以桂屑着
舌下
又方
取左角髮方寸燒末酒和灌令入喉立起
救卒死客忤死還魂湯主之方
(千金方云主卒忤鬼擊飛尸諸奄忽氣絶無復覺或以死脉口禁拗不開去齒下湯湯下口不下者)
(分病人髮左右捉㩉肩引之藥下復者取一升湏臾立甦)
麻黃(三两去節一方四两)杏仁(去皮尖七十箇)
甘草(一两炙)(千金用桂心二两)
右三味以水八升煮取三升去滓分令咽之通
冶諸感忤
又方
韭根(一把)烏梅(二七箇)吴茱萸(半升炒)
右三味以水一斗煮之以病人櫛内中三沸&KR0808;
浮者生沉者死煮取三升去滓分飲之
救自縊死旦至暮雖巳冷必可治暮至旦少難也恐
此當言忿氣盛故也然夏時夜短於晝又熱猶應可
治又云心下苦微温者一日以上猶可治之方
徐徐抱解不得截䋲上下安被卧之一人以
脚踏其两肩手少挽其髮常弦弦勿縱之一
人以手按據胸上數動之一人摩拌臂脛屈
伸之若巳殭但漸漸強屈之幷按其腹如此
一炊頃氣從口出呼吸眼開而猶引按莫置
亦勿苦劳之湏臾可少桂湯及粥清含與之
令濡喉漸漸能嚥及稍止若向令两人以管
吹其两耳罙好此法最善無不活者
凢中暍死不可使得冷得冷便死療之方
屈草帶繞暍人臍使三两人溺其中令温亦
可用熱泥和屈草亦可扣瓦椀底按及車缸
以着暍人取令溺湏得流去此謂道路窮卒
無湯當令溺其中𣣔使多人溺取令温若湯
使可與之不可泥及車缸恐此物冷暍旣在
夏月得熱泥土暖車缸亦可用也
救溺死方
取竈中灰两石餘以埋人從頭至足水出七
孔即活
右療自縊溺暍之法並出自張仲景為之其意
殊絶殆非常情所及本草所能關實捄人之大
術矣傷寒家數有暍病非此遇熱之暍(見外臺肘後)
治馬墜及一切筋骨損方(見肘後方)
大黃(一两切侵湯成下)緋帛(如手大燒灰)
亂髮(如鷄子大燒灰用)久用炊單布(一尺燒灰)
敗蒲(一握三寸)桃仁(四十九箇去皮尖熬)
甘草(如中指節炙剉)
右七味以童子小便量多少煎湯成内酒一大
盞次下大黃去滓分温三服先剉敗蒲席半領
煎湯浴衣被盖覆斯湏通利數行痛楚立差利
及浴水赤勿怪即瘀血也
禽獸魚䖝禁忌幷冶第二十四
論辯二首合九十法方二十一首
凢飲食滋味以養於生食之有妨反能為害自非服藥
煉液焉能不飲食乎切見時人不閑調攝疾疢競起若
不因食而生苟全其生湏知切忌者矣所食之味有與
病相宜有與身為害若得宜則益體害則成疾以此致
危例皆難療凢煮藥飲汁以解毒者雖云救急不可熱
更甚宜冷飲之肝病禁辛心病禁鹹脾病禁酸肺病
禁苦腎病禁甘春不食肝夏不食心秋不食肺冬不食
腎四季不食脾辯曰春不食肝者爲肝氣王脾氣敗若
食肝則又𥙷肝脾氣反尤甚不可救又肝王之時不可
以死氣入肝恐傷䰟也若非王時即虚以肝𥙷之佳余
藏凖此
凢肝臟自不可輕噉自死者弥甚凢心皆爲神識所
舍切食之使人来生復其報對矣凢肉及肝落地不
着塵土者不可食之猪肉落水浮者不可食諸肉
及魚若狗不食鳥不啄者不可食諸肉不乾火炙不
動見水自動者不可食之肉中有如朱點者不可食
之六畜肉熱血不斷者不可食之父母及身本命
肉食之令人神䰟不安食肥肉及熱羔不得飲冷水
諸五藏及魚投地塵上不汚者不可食之穢飯餒
肉臭魚食之皆傷人自死肉口閉者不可食之六
畜自死皆疫死則有毒不可食之獸自死北首及伏
地者食之殺人食生肉飽飲乳變成白虫(一作血蠱)疫
死牛肉食之令病洞下亦致堅積宜利藥下之脯臟
米甕中有毒及經夏食之發腎病
治自死六畜肉中毒方
黃蘗屑搗服方寸匕
治食欝肉漏脯中毒方(欎肉密器盖之隔宿者是也漏脯茅屋漏下沾着者是也)
燒犬屎酒服方寸匕每服人乳汁亦良飲
生韭汁三升亦得
冶黍米中藏乾脯食之中毒方
大豆濃煮汁飲數升即解亦治狸肉漏脯等
毒
治食生肉中毒方
掘地深三尺取其下土三升以水五升煮數
沸澄清汁飲一升即愈
治六畜鳥獸肝中毒方
水浸豆豉絞取汁服數升愈
馬脚無夜眼者不可食之食酸馬肉不飲酒則殺人
馬肉不可熱食傷人心馬鞍下肉食之殺人白
馬黑頭者不可食之白馬青蹄者不可食之馬肉
㹠肉共食飽醉卧大忌驢馬肉合猪肉食之成霍亂
馬肝及尾不可妄食中毒害人
治馬肝毒中人未死方
雄鼠屎二七粒求之水和服日再服(屎尖者是)
又方
人垢取方寸匕服之佳
治食馬肉中毒𣣔死方
香豉(二两)杏仁(三两)
右二味蒸一食頃熟杵之服日再服
又方
煮蘆根汁飲之良
疫死牛或目赤或黃食之大忌牛肉共猪肉食之必
作寸白虫青牛腸不可合犬肉食之牛肺從三月
至五月其中有虫如馬尾割去勿食食則損人牛羊
猪肉皆不得以楮木桑木蒸炙食之令人腹内生虫
噉蛇牛肉殺人何以知之噉蛇者毛髮向後順者是也
治噉蛇牛肉食之𣣔死方
飲人乳汁一升立愈
又方
以泔洗頭飲一升愈
牛肚細切以水一斗煮取一升煖飲之大汗
出者愈
治食牛肉中毒方
甘草煮汁飲之即解
羊肉其有宿熱者不可食之羊肉不可共生魚酪食
之害人羊蹄甲中有珠子白者名羊懸筋食之令人
癲白羊黑頭食其腦作腸癰羊肝共生椒食之破
人五藏猪肉共羊肝和食之令人心悶猪肉以胡
荽同食爛人臍猪脂不可合梅子食之猪肉和葵
食之少氣鹿人不可和蒲白作羔食之發惡瘡麋
脂及梅李子若姙婦食之令子青肓男子傷精麞肉
不可合煆及生菜梅李果食之皆病人痼疾人不可
食熊肉令終身不愈白犬自死不出舌者食之害人
食狗鼠餘令人發瘘瘡
治食犬肉不消心下堅或腹脹口乾大渴心急發熱
妄語如狂或洞下方
杏仁(一升合皮熟研用)
右以沸湯三升和取汁分三服利下肉片大驗
婦人姙娠不可食兔肉山羊肉及鱉雞鴨令子無聲音
兔肉不可合白雞肉食之令人面發黃兔肉着乾
姜食之成霍亂凢鳥自死口不閉翅不合者不可食
之諸禽肉肝青者食之殺人雞有六翮四距者不
可食之烏雞白首者不可食之雞不可共葫蒜食
之滯氣(一云雞子)山雞不可合鳥獸肉食之雉肉久食
之令人瘦鴨夘不可合鱉肉食之婦人姙娠食雀
肉令子淫亂無恥雀肉不可合李子食之燕肉勿
食入水為蛟龍所噉
鳥獸有中毒箭死者其肉有毒解之方
大豆煮汁及塩汁服之解
魚頭正白如連珠至脊上食之殺人魚頭中無腮者
不可食食之殺人魚無腸膽者不可食食之三年隂不起
女子絶生魚頭似有角者不可食之魚目合者不
可食之六甲日勿食鱗甲之物魚不可合雞肉食
之魚不得合鸕鷀肉食之鯉魚鮓不可合小豆藿
食之其子不可合猪肝食之害人鯉魚不可合犬肉
食之鯽魚不可合猴雉肉食之(一云)不可合猪肝食
鯷魚合鹿肉生食令人筋甲縮青魚鮓不可合生葫
荽及生葵并麥中食之鰌鱔不可合白犬血食之龜
肉不可合酒果子食之鱉目四陷者及厭下有王字
形者不可食之其肉不得合雞鴨子食之龜鱉肉
不可合莧菜食之鰕無鬚及腹下通黑煮之反白者
不可食之食膾飲乳酪令人腹中生虫爲瘕
鱠食之在心胸間不化吐復不出速下除之久成癥
病治之方
橘皮(一两)大黃(二两)朴消(二两)
右三味以水一大升煮至小升頓服即消
食鱠多不消結爲癥病治之方
馬鞭草
右一味搗汁飲之或以姜葉汁飲之一升亦
消又可服吐藥吐之
食魚後食毒两種煩亂治之方
橘皮
右濃煎汁服之即解
食鯸鮧魚中毒方
蘆根
右煮汁服之即解
蠏月相向足班目赤者不可食之
食蠏中毒治之方
紫蘇
右煮汁飲之三升紫蘇子搗汁飲之亦良
又方
冬瓜汁飲二升食冬瓜亦可
凢蠏未遇霜多毒其熟者乃可食之蜘蛛落食中有
毒勿食之凢蜂蠅䖝蟻等多集食上食之致瘘
菓實菜糓禁忌幷治第二十五
果子生食生瘡果子落地經宿䖝蟻食之者人大忌
食之生米停留多日有損處食之傷人桃子多食
令人熱仍不得入水浴令人病淋瀝寒熱病杏酪不
熟傷人梅多食壊人齒李不可多食令臚脹林檎
不可多食令人百脉弱橘柚多食令人口爽不知五
味梨不可多食令人寒中金瘡産婦亦不宜食之
櫻桃杏多食傷筋骨安石榴不可多食損人肺胡
桃不可多食令人動疾飲生棗多食令人熱渴氣脹
寒熱羸瘦者弥不可食傷人
食諸果中毒治之方
猪骨
右一味末之水服方寸匕亦治馬肝漏脯等
毒
木耳赤色及仰生者勿食菌仰卷及赤色者不可
食
食諸菌中毒悶亂𣣔死冶之方
人糞汁飲一升土漿飲一二升
大豆濃煮汁飲之服諸吐利藥並解
食楓柱菌而哭不止治之以前方
誤食野芋煩毒𣣔死治之方(以前方)
(其野芋根山東人名魁芋人種芋三年不收亦成野芋並殺人)
蜀椒閉口者有毒誤食之戟人咽喉氣病𣣔絶或吐
下白沫身體痺冷急治之方
肉桂煎汁飲之或食蒜
或飲地漿或濃煮豉汁飲之並解
正月勿食生葱令人面生游風二月勿食蓼傷人腎
三月勿食小蒜傷人志性四月八月勿食胡荽傷
人神五月勿食韭令人乏氣力五月五日勿食一
切生菜發百病六月七月勿食茱萸傷神氣八月
九月勿食姜傷人神十月勿食損人心傷心脉
十一月十二月勿食薤令人多涕唾四季勿食生葵
令人飲食不化發日病非但食中藥中皆不可用深宜
慎之時病差未徤食生菜手足必腫夜食生菜不
利人十月勿食被霜生菜令人面無光目澁心痛腰
疼或發心瘧瘧發時手足十指爪皆青困委葱韭初
生芽者食之傷人心氣飲白酒食生韭令人病增
生葱不可共蜜食之殺人獨顆蒜弥忌棗合生葱食
之令人病生葱和雄雞雉大肉食之令人七竅經
年流血食糖蜜後四日内食生葱蒜令人心痛夜
食諸姜蒜葱等傷人心蕪菁根多食令人氣脹薤
不可共牛肉作羔食之成瘕病韭亦然蓴多病動痔
疾野苣不可同蜜食之作内痔白苣不可共酪同
食作&KR0630;虫黃瓜食之發熱病葵心不可食傷人葉
尤冷黃背赤莖者勿食之胡荽久食之令人多忘
病人不可食胡荽及黃花菜芋不可多食動病姙
婦食姜令子餘指蓼多食發心痛蓼和生魚食之
令人奪氣隂欬疼痛芥菜不可共兔肉食之成惡邪
病小蒜多食傷人心力
食躁或躁方
豉
右濃煮汁飲之
釣吻與芹菜相佀誤食之殺人解之方(肘後云與茱萸食芥相佀)
薺苨(八两)
右一味水六升煮取二升分温二服(釣吻生地仿他草其)
(莖有毛者以此别之)
菜中有水莨菪葉圓而先有毒誤食之令人狂亂狀
如中風或吐血治之方
甘草
右煮汁服之即解
春秋二時龍帶精入芹菜中人偶食之為病發時手
背腹滿痛不可忍各蛟龍病治之方
硬糖(二三升)
右一味日两度服之吐出如蜥蝪三五枚
食苦瓜中毒治之方
黎穣
右煮汁數服之解
扁豆寒熱者不可食之久食小豆令人枯燥食大
豆等忌噉猪肉大麥久食令人㿍白黍米不可同
飴蜜食亦不可合葵食之荍麥麫多食之令人髮落
塩多食傷人肺食冷物冰人齒食熱物勿飲冷
水飲酒食生蒼耳令人心痛夏月大醉汗流不得
冷水洗着身及使扇即成病飲酒大忌炙腹背令人
腸結醉後勿飽食發寒熱飲酒食猪肉卧禾稻穰
中則發黃食治多飲酒大忌凡水及酒照見人影
動者不可飲之醋合酪食之令人血瘕食白米粥
勿食生蒼耳成走疰食甜粥已食塩即吐犀角筋
攪飲食沬出及澆地墳起者食之殺人
飲食中毒煩滿治之方
苦參(三两)苦酒(一升半)
右二味煮三沸三上三下服之吐食出即差或
以水煮亦得
又方
犀角湯亦佳
貪食食多不消心腹堅滿痛治之方
塩(一升)水(三升)
右二味煮令塩消分三服當吐出食便差
礬石生入腹破人心肝亦禁水商陸以水服殺人
葶藶子傳頭瘡藥成入腦殺人水銀入人耳及六畜
等皆死以金銀着耳邊水銀則吐苦練無子者殺人
新編金匱要略方論卷之下
