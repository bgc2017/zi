欽定四庫全書
御定佩文齋廣羣芳譜卷二十五
花譜
杏花(杏實别見果譜)
原─杏樹大花多根最淺以大石壓根則花盛葉似梅差
大色微紅圓而有尖花二月開未開色純紅開時色白
微𢃄紅至落則純白矣花五出其六出者必䨇仁有毒
千葉者不結實─增─格物叢話杏有黃花者真絶品也
彙考─增─山海經─靈山之下其木多杏─原─莊子─孔子遊
緇帷之林坐杏壇之上弟子讀書孔子弦歌鼓琴─典
術─杏者東方歲星之精─西京雜記─上林苑有蓬萊杏
又有文杏謂其樹有文彩也東海都尉于台獻杏一
株花雜五色六出云仙人所食─增─晉宮闕記─明光殿
杏八株─原─洛陽宮殿簿─乾陽殿前杏六株含章殿前
杏四株─述異記─賴鄉老子祠前有縹杏天台山有
杏花六出而五色號仙人杏─摭言─唐進士杏花園初
會謂之探花宴擇少俊二人為探花使徧遊名園若他
人先折得花二人皆受罰─異景錄─裴晉公午橋莊有
文杏百株其處立碎錦坊─增─東坡雜記─僕在徐州王
子立子敏皆館於官舍而蜀人張師厚來過二生方年
少吹洞簫飲酒杏花下眀年余謫黃州對月獨飲嘗有
詩云去年花落在徐州對月酣歌美清夜今日黃州見
花發小院閉門風露下盖憶與二王飲時也─全唐詩
話─叚文昌客遊成都韋南康與奏釋褐為賓從後劉闢
逐佐外邑高崇文收蜀召復舊職指其椅曰此猶不足
與君坐文昌遽請歸闕至興元西鵠鳴驛有僧倚巴山
者有前識謂文昌曰去日既逢梅蕊綻來時應見杏花
開至京屢升擢自相位拜劒南節度西至鵠鳴杏花方
盛─原─詩話─徐州古豐縣朱陳村有杏花一百二十里
近有人為德慶戶曺過此村花尚無恙─增─三柳軒雜
識─余嘗評花以為杏有閨門之態─花經─杏四品六命
─宋濂遊荆塗二山記─禹廟前杏樹一章大可蔽二牛
二柏參差左右樹東置小甕杏柯之水時津津其中廟
史云當晨霧四集水愈多其來如泉可代井─沈守正
遊香山寺記─自廻廊復東為來青軒羣山拱楫蒼蒨刺
人目下見陂陀高下杏樹可十萬株此香山之第一勝
處也─原─學圃餘疏─杏花無奇多種成林則佳城中朱
氏園中百株偃仰水傍予嘗攜榼賞之今當於廣圃荒
池别置一林─增─閩部疏─閩地最饒花獨杏花絶産亦
一異也─屠隆小輞川記─池西有榭臨澗澗前植杏樹
數十株顔曰文杏館─王衡遊香山記─臥佛寺面面皆
杏花而一緋杏據西園上者大可盈抱且殊麗宿於靈
光寺信步得一杏園可百餘樹屏以翠柏而山臨之憶
吾鄉絶少杏花僅朱氏園有三十樹較此直春薺爾而
余每花期必提紅酒一罌與二三子婆娑醉舞其下豈
謂天壤間自有杏花谷哉─花史─五果為五榖之祥而
杏華又候農時四民月令曰三月杏花盛可菑白沙輕
土之田又曰三月昏參夕杏花盛桑椹赤可種大豆謂
之上時─原─揚州府志─太平園中有杏數十株每至爛
開太守大張宴一株命一妓倚其傍立館曰争春開元
中宴罷或聞花有嘆息之聲─池州府志─銅陵杏山昔
𫝊葛仙翁嘗留此種杏下有溪落英飛堰上名花堰
增─池州府志─府城秀山門外杏花村杜牧詩牧童遥指
杏花村即此
集藻─五言古詩─原─周庾信杏花─春色方盈野枝枝綻翠
英依稀映村塢爛漫開山城好折待賓客金盤襯紅瓊
─增─宋王安石杏花─石梁度空曠茅屋臨清炯俯窺嬌
嬈杏未覺身勝影嫣如景陽妃含笑堕宮井怊悵有微
波殘妝壊難整─原─蘇軾三月二十日多葉杏開─零露
泫月蕊温風散晴葩天工了不睡連夜開此花芳心誰
翦刻天質自清華惱客香有無弄妝影横斜中山古戰
國殺氣浮高牙叢臺餘袨服易水雜悲笳自從此花開
玉肌洗塵沙坐令遊俠窟化作温柔家我老念江海不
飲空咨嗟劉郎歸何日紅桃爍殘霞明年花開時舉酒
望三巴─增─陸游江路見杏花─我行浣花村紅杏紅于
染數樹照南陂一林藏北崦雖慙嶺梅高繁麗豈易貶
雨絲飛復止雲葉低未斂似嫌風日緊護此臙脂點身
閒得縱觀無語吾所歉─元范梈二杏─北鄰杏一株身
作龍盤拏直上青天中虚空高結花南鄰杏更好枝榦
相交加三月二月時匝地堆紅霞自我來京城寄居諸
公家其地僻且阻茂樹繞窗紗亦有桃與李盛節争豪
奢雖富無可人紛紛亂如麻晚遇此二杏突兀超塵沙
常時好客來立旆遥咨嗟欲去復顧戀往往至日斜我
昔直詞館羸馬道路賒晨往昏黑歸無由領其嘉今我
已投散終日猶枯查朝暮出見之百匝虚簷牙而我又
將去何繇報繁葩誓將適南郡辟地江之涯種此一萬
樹漫漫被荒遐花成實給食收拾歲盈車此事亦易集
但恐君疑誇─明袁凱杏塢─窈窕石徑深參差繁英滿
發采已云奇生香殊未斷依依午橋路粲粲朱陳坂月
色散疎影時時坐横管
七言古詩─原─唐韓愈杏花─居鄰北郭古寺空杏花兩株
能白紅曲江滿園不可到看此寧避雨與風二年流竄
出嶺外所見草木多異同冬寒不嚴地恒泄陽氣發亂
無全功浮花浪蕊鎮常有纔開還落瘴霧中山榴躑躅
少意思照耀黃紫徒為叢鷓鴣鈎輈猿呌歇杳靄深谷
攢青楓豈如此樹一來翫若在京國情何窮今旦胡為
忽惆悵萬片飄泊随西東明年花發應更好道人莫忘
鄰家翁─增─宋歐陽修鎮陽殘杏─鎮陽二月春苦寒東
風力弱冰雪頑北潭跬步病不到何暇騎馬尋郊原鵰
丘新晴暖已動砌下流水來潺潺但聞簷間鳥語變不
覺桃杏開已闌人生一世浪自苦盛衰桃李開落間西
亭昨日偶獨到猶有一樹當南軒殘芳爛漫看更好皓
若春雪團枝繁無風已恐自零落長條可愛不可攀猶
堪攜酒醉其下誰肯伴我頽巾冠─原─蘇軾月夜與客
飲酒杏花下─杏花飛簾散餘春明月入戶尋幽人褰衣
步月踏花影炯如流水涵青蘋花間置酒清香發争挽
長條落香雪山城薄酒不堪飲勸君且吸杯中月洞簫
聲斷月明中惟憂月落酒杯空明朝卷地東風惡但見
綠葉棲殘紅─增─金元好問荆棘中杏花─墻東荒蹊抱
村斜荆棘狼籍盤根芽何年丹杏此留種小紅濈濈争
春華野人慣見漫不省獨有詩客來咨嗟天真不到鉛
粉筆富豔自是宮闈花曲池芳徑非夙昔蒼苔濁酒同
天涯京師惜花如惜玉曉擔賣徹東西家杏花看紅不
看白十日忙殺遊春車誰家園亭有此樹鄭重已著重
幃遮阿嬌新寵貯金屋明妃遠嫁愁清笳落花縈簾拂
牀席亦有飄泊沾泥沙天公無心物自物得意未用相
凌誇黃昏人歸花不語惟有落月啼棲鴉─紀子正杏
園宴集─紀翁種杏城西垠千株萬株紅豔新今年寒食
好天色曉氣鬱鬱含芳津天公自愛此花好朝薰暮染
煩花神融霞暈雪一傾倒非烟非霧非卿雲未開何所
似乳兒粉妝深綘唇能啼能笑癡復騃畫出百子元非
真半開何所似里中處女東家鄰陽和入骨春思動欲
語不語時輕顰就中爛漫尤更好五家合隊虢與秦曲
江江頭看車馬十里羅綺争紅塵陽平一邑多詩豪主
人買酒邀衆賓花時有成約恨少楊子張吾軍落花著
衣紅繽紛四座慘淡傷精魂花開花落十日耳對花不
飲花應嗔愛花常苦得花晚争教行樂無閒身芳苞一
破不更合且看錦樹烘殘春─元袁桷㶟陽張節婦瓶
中杏枝著花因賦─陶人妙合隂陽機凍壺頃刻廻芳菲
盈盈綠房綴冰蕊玉蝶婀娜穿帷飛佳人蓬鬢不下堂
手繡孤鳳横匡牀寳刀翦繒試春色翠袖慘澹顔無光
烏頭可白珠九曲造物深知憐不足故應試此一枝春
點綴扶疎驚衆目
五言律詩─增─唐温憲杏花─團雪上晴梢紅明映碧寥店
香風起夜村白雨休朝静落頻沾蔕繁開正蔽條澹然
閒賞久無以破妖嬈─張籍古苑杏花─廢苑杏花在行
人愁到時獨開新塹底半露舊燒枝晚色連荒轍低隂
覆折碑茫茫古陵下春盡又誰知─原─鄭谷杏花─不學
梅欺雪輕紅照碧池小桃新謝後䨇燕却來時香屬登
龍客烟籠宿蝶枝臨軒湏貎取風雨易離披─增─宋梅
堯臣依韻和王幾道途次杏花有感─馬上逢丹杏芳條
拂眼過可憐芳徑少不道故園多豔萼粘紅蠟仙葩縐
薄羅客心知易感路遠奈愁何─原─明申時行詠適適
圃杏垣─坊開裴墅錦花發董林株望欲迷瓊苑栽疑近
白榆微風舒露臉小雨濕烟鬚春意枝頭閙從教醉玉
壺
五言小律─原─唐吳融杏花─春物競相妒杏花應最嬌紅
輕欲愁殺粉薄似啼消願作南華夢翩翩繞此條
七言律詩─增─唐温庭筠杏花─紅花初綻雪花繁重疉高
低滿小園正見盛時猶悵望豈堪開處已繽翻情為世
累詩千首醉是吾鄉酒一樽杳杳豔歌春日午出墻何
處隔朱門─吳融途中見杏花─一枝紅杏出墻頭墻外
人行正獨愁長得看來猶有恨可堪逢處更難留林空
色曙鶯先到春淺香寒蝶未遊更憶帝鄉千萬樹淡烟
籠日暗神州─杏花─粉薄紅輕揜斂羞花中占斷得風
流軟非因醉都無力凝不成歌亦自愁獨照影時臨水
畔最含情處出墻頭徘徊盡日難成别更待黃昏對酒
樓─羅隐杏花暖觸衣襟漠漠香間梅遮柳不勝芳數
枝豔拂文君酒半里紅欹宋玉墻盡日無人疑悵望有
時經雨乍凄凉舊山山下還如此回首東風一斷腸
原─宋林逋杏花─蓓蕾枝梢血點乾粉紅腮頰露春寒不
禁烟雨輕欺著祗好亭臺愛惜看偎柳傍桃斜欲墜等
鶯期蝶猛成團京城巷陌新晴後買得風流更一般
韓琦次韻和崔公孺國博黃杏花─顆顆裝成藥竈牙日
邊開處近彤霞真宜相閣栽培物更是仙人種植花高
行出羣猶仰慕香名超格合洪誇諸賢繼有尋芳會欲
奉歡遊决自差─增─司馬光和道矩送客汾西村舍杏
花盛開置酒其下─田家繁杏壓枝紅遠勝桃夭與李穠
何事偏宜閒處植無端復向别時逢林間暫繫黃金勒
花下聊飛碼碯鍾會待重來醉嘉樹只愁風雨不相容
─楊萬里郡圃杏花二首─小樹嫣然一兩枝晴薰雨醉
總相宜纔憐欲白仍紅處政是微開半吐時得幸東風
無忌對主張春色更還誰海棠穠麗梅花淡匹似渠儂
别樣奇迥出千花合受降不然受拜亦何妨行穿小
樹尋晴朵自挽芳條嗅暖香却恨來時差已晚不如清
曉看新妝朗吟清露温風句惱殺詩翁只斷腸─金毛
麾和思逹兄杏花─碎翦明霞役化工曉園香散暖烟中
羞逢柳眼三眠白分得桃腮一笑紅上苑繁華迷故國
曲江顦顇老春風欲傳此恨花無語強對芳時作醉翁
─元好問杏花二首─芳樹春融綘蠟凝春風寂寞掩柴
荆畫眉盧女嬌無奈齲齒孫娘笑不成已怕宿妝添蝶
粉更堪暖蕊鬭蜂聲一般疎影黃昏月獨愛寒梅恐未
平一穗蘆鞭一穗塵西園紅豔眼中新帽簷分去家
家喜酒面飛來片片春梅柳幾曾同故事櫻桃纔得綴
芳辰荒城此日腸堪斷老却探花筵上人─杏花落後
分韻得歸字─獺髓能醫病頰肥鸞膠無那片紅飛殘陽
澹澹不肯下流水溶溶何處歸煮酒青林寒食過明妝
高燭賞心違寫生正有徐熙在漢苑招魂果是非─張
村杏花─昨日櫻桃綘蠟痕今朝紅袖已迎門只應芳樹
知人意留著殘妝伴酒尊穠李尚湏羞粉豔寒梅空自
怨黃昏詩家元白無今古從此張村即趙村─元吳師
道見杏花─曲江二十年前會回首芳菲似夢中老去京
華度寒食閑來野水看東風樹頭絳雪飛還白花外青
天映更紅聞說琳宮更佳絶明朝攜酒訪城東─錢惟
善杏花─等鶯期燕引遊蜂知隔垂楊第幾重壇近緇帷
忘晝永宮催羯鼓助春濃絳烟輕潤香鬚裛紅雪乾團
粉淚鎔寂寞曲江人不見貞元朝士憶時雍─明楊基
杏花─當時庭館醉春風客裏相逢意轉濃只恐臙脂吹
漸白最憐春水照能紅一枝争買珠簾外千樹遥看小
店中惆悵先生歸去後江南烟雨又濛濛─吳寬清明
日園中見杏花初開─疎花寂歴似殘紅病眼摩挲望欲
空已恨浥開無細雨却愁吹落有狂風物華又報清明
節人世真成白髮翁為語天工湏索性剰將春色慰人
濃─黃姬水息園賞杏花─平津舊闢招賢館乘興來尋
愜賞期南陌青旂蘸甲酒東風小苑斷腸枝遊絲日暖
即横路舞燕泥香故掠池見說醉花宜及晝可能辜負
豔陽時─朱謀㬜杏花─二月燒林發綘英六街初有賣
花聲黃鸝立亞高枝雨紫燕飛來小樹晴村僻深藏沽
酒旆樓高全露約簾旌年年開徧曲江寺香在馬蹏歸
處生
五言排律─增─唐李商隐杏花─上國昔相值亭亭如欲言
異鄉今暫賞脉脉豈無恩楥少風多力墻高月有痕為
含無限意遂對不勝繁仙子玉京路主人金谷園幾時
辭碧落誰伴過黃昏鏡拂鉛華膩爐藏桂燼温終應催
竹葉先擬詠桃根莫學啼成血從教夢寄魂吳王採香
徑失路入烟村
五言絶句─原─唐王維文杏館─文杏裁為梁香茅結為宇
不知棟裏雲去作人間雨─王涯杏花─萬樹江邊杏新
開一夜風滿園深淺色照在碧波中─增─司空圖村西
杏花─薄膩力偏羸看看愴别時東風狂不惜西子病難
醫肌細分紅脉香濃破紫苞無因留得翫争忍折來
抛─宋梅堯臣初見杏花─不待春風徧烟林獨早開淺
紅欺醉粉肯信有江梅─王安石睡起折杏花數枝二
首─獨臥南窗榻翛然五六旬已聞鄰杏好故挽一枝春
獨臥無心起春風閉寂寥鳥聲誰喚汝屋角故相撩
─范成大題徐熙杏花─老枝當歲寒芳蘤春澹泞霧綃
輕欲無嫣紅恐飛去─原─楊萬里杏花─道白非真白言
紅不若紅請君紅白外别眼看天工─增─元宋无墻頭
杏花─紅杏西鄰樹過墻無數花相煩問春色端的屬誰
家
七言絶句─原─唐白居易杏園花下贈劉郎中─怪君把酒
偏惆悵曾是貞元花下人自别花來多少事東風二十
四回春─增─白居易題杏園花落─花園欲去去應遲正
是風吹狼籍時近西數樹猶堪惜半落春風半在枝
元稹杏花─常年出入右銀臺每怪春風例早回慚愧杏
園行在景同州園裏也先開─杜牧杏園─夜來微雨洗
芳塵公子驊騮步貼勻莫怪杏園顦顇去滿城多少插
花人─薛能杏花─活色生香第一流手中移得近青樓
誰知豔性終相負亂向春風笑不休─原─高駢訪隐者
不遇─落花流水認天台半醉閒吟獨自來惆悵仙翁何
處去滿庭紅杏碧桃開─增─司空圖杏花─詩家偏為此
傷情品韻由來莫與争解笑亦應兼解語只應慵語倩
鶯聲─吳村看杏花─潘郎愛說是詩家枉占河陽一縣
花千載幾人搜警句補方金字愛晴霞─鄭谷曲江紅
杏─遮莫江頭柳色遮日濃鶯睡一枝斜女郎折得殷勤
看道是春風及第花─羅隐咏杏花─暖氣潛催次第春
梅花已謝杏花新半開半落閒園裏何異榮枯世上人
─宋王禹偁杏花六首─紅芳紫萼怯春寒蓓蕾粘枝密
作團記得觀燈鳳樓上百條銀燭淚闌干暖映垂楊
曲檻邊一堆紅雪罩春烟春來自得風流伴榆莢休抛
買笑錢桃紅梨白欲争春素態嬌姿兩未勻日暮墻
頭試回首不施朱粉是東鄰長愁風雨暗離披醉繞
吟看得幾時只有流鶯偏趁意夜來偷宿最繁枝登
龍曾入少年場錫宴瓊林醉御觴争戴滿頭紅爛漫至
今猶雜桂枝香陌上紛披枝上稀多情猶解撲人衣
䨇成灑道迎王母十里濛濛絳雪飛─邵雍瀍河上觀
杏花廻─瀍河東看杏花開花外天津暮却廻更把杏花
頭上插途人知道看花來─王安石北陂杏花─一陂春
水繞花身花影妖嬈各占春縱被春風吹作雪絶勝南
陌碾成塵─杏花─垂楊一徑紫苔封人語蕭蕭院落中
獨有杏花如喚客倚墻斜日數枝紅─次韻杏花三首
只愁風雨劫春回怕見枝頭爛漫開野鳥不知人意緒
啄教零亂點蒼苔心憐紅蕊與移栽不惜年年糞壤
培風雨無時誰會得欲教零亂強催開看時高豔先
驚眼折處幽香易滿懷野女強篸看亦醜少教憔悴逐
荆釵─蘇軾徐熙杏花─江左風流王謝家盡攜書畫到
天涯却因梅雨丹青暗洗出徐熙落墨花─徐積杏花
二首─窗外花開紅滿枝董生正下讀書帷東風到晚殊
無定今夜清香屬阿誰一點臙脂淡染腮十分顔色
為誰開殘燈欲燼書帷閉猶有清香半夜來─原─呂祖
謙看杏花─江梅已過杏花初尚怯春寒著蕊疎待得重
來幾枝在半随蝶翅半蜂鬚─增─范成大題張晞顔杏
花圖─紅粉團枝一萬重當年獨自費東風若為報答春
無賴付與笙歌鼎沸中─雲露堂前杏花─蠟紅枝上粉
紅雲日麗烟濃看不真浩蕩光風無畔岸如何鎖得杏
園春─原─楊萬里杏花五首─白白紅紅一樹春晴光耀
眼看難真無端昨夜蕭蕭雨細錦全機却作茵紅藍
細細糝晴苞紫玉森森走膩條枯梗折枝無一寸併驅
春色犇花梢不信東皇也有私如何偏寵杏花枝于
中更出紅千葉且道化工奇不奇曾見乾條撼雪飛
一暄爆出萬餘枝從今日日湏來看看到紅紅白白時
看花千樹洛陽春白傅年年愛趙村月蕊晴葩風露
格老夫移得在東園─朱淑真杏花─淺注臙脂翦絳綃
獨將嬌豔冠花曺春心自得東皇意遠勝玄都觀裏桃
─增─金劉豫杏─竹塢人家瀕小溪數枝紅杏出疎籬門
前山色𢃄烟重幽鳥一聲春日遲─元好問杏花雜詩
三首─杏花墻外一枝横半面宮妝出曉晴看盡春風不
回首寳兒元自太憨生露華浥浥汎晴光睡足東風
倚綠窗試遣紅妝映銀燭湘桃争合伴仙郎紅妝翠
盖惜風流春動香生不自由莫向芸齋厭閒冷小詩供
作錦纏頭─渾源望湖川見百葉杏花─四月山泉凍未
開東君纔為挽春廻多情丹杏知人意留著䨇華待我
來─元元淮南圃杏花─臙脂萬點怯輕寒蓓蕾枝頭絳
雪乾昨夜南園春雨過玉人曉起揭簾看─安熙杏花
始開連日大風不獲一賞晨起往觀歸而小酌得一絶
句─生紅和露滴臙脂又到芳春寂寞時便擬提壺花下
醉却愁羞殺背隂枝─鄭氏允端徐熙杏花─寫生政自
愛徐熙把卷摩挲眼欲迷曾記沉沉春雨後一枝斜透
粉墻西─明陳鐸寫杏花自題絶句─晴園紅粉護春烟
髣髴江村二月天記得景卿回首處一枝斜拂酒樓前
─朱曰藩涇西杏花雜興─張村趙村與吳村千古空牽
豔客魂墻東一樹穠如錦莫怪先生獨閉門─原─申時
行題扇頭杏花─上林佳處午橋邊半染赬霞半著烟記
得曲江春日裏一枝曾占百花先─增─文嘉杏花─三月
曲江微雨乾東風一日徧長安圍烟簇粉春如海總待
新郎馬上看─原─張新曲江池畔題詩處燕子飛時花
正開報道狀元歸去也馬頭春色日邊來
詩散句─原─唐劉禹錫─年年曲江望花發即經過未飲心
先醉臨風思倍多─沈亞之─𢃄雲猶誤雪映日欲欺霞
紫陌傳香遠紅泉落影斜─宋孫何─殷紅鄙桃豔淡白
笑棃花落處飄微霰繁時疉亂霞─增─元柳貫─今晨訪
客出城東馬上風來亂吹塕穠桃靚李杳然空山杏一
梢紅聳聳浮暉滿樹豈饒春麗色迎人太矜寵─唐王
維─屋上春鳩鳴村邊杏花白─原─杜甫─盈盈當雪杏豔
豔待香梅─宋宼凖─孤村芳草遠斜日杏花飛─文同
月淡斜分影池清暗寫真─唐李商隐─粥香餳白杏花
天省對流鶯坐綺筵─增─李商隐─日日山光鬭日光山
城斜路杏花香─原─韋莊─大道青樓御苑東玉欄仙杏
壓枝紅─增─宋梅堯臣─田家春作日日近丹杏破纇場
圃頭─原─蘇軾─我是朱陳舊使君勸農曾入杏花村
增─蘇軾─一色杏花三十里新郎君去馬如飛─沈與求
杏火燒空潑眼明遊人蕩漿綠蕪城─陸游─鴨頭綠漲
池平岸猩血紅深杏出墻─原─施芸隐─落梅香斷無消
息一樹春風屬杏花─鄭安晚─客裏不知春早晚失驚
紅雨到墻隂─增─金叚繼昌─西崦山家籬落背杏梢初
見一分紅張萬公─今日檐間看風色一株紅杏暗驚
心─元劉秉忠簷外杏花横素月恰如梅影在西窗
唐白居易園杏紅萼折─孟郊─碎纈紅滿杏─原─李賀
烟濕杏花鬚紅簇交枝杏─增─李嘉祐─度雨杏花稀
─原─姚合花開連錦帳增─温庭筠─春鬢杏花紅薛
能─山熱杏花村─韋莊─紅障杏籬深─原─宋文同─曾伴
曲江春─增─元馬祖常─仙杏葩凝赤─原─唐杜甫─種杏
仙家近白榆─白居易─花園淡薄開花鳳─增─白居易
紅蠟粘枝杏欲開─項斯─綠杏搖風占古春─曺唐─好
風吹樹杏花香─薛能─蕊杏含春欲鳥啼─韓偓─杏苞
如臉半開香─原─鄭谷─柳絲牽水杏花紅─唐彦謙─杏
豔桃花奪晚霞─增─吳融─杏花向日紅勻臉─高蟾─日
邊紅杏倚雲栽─張佖─隔江紅杏一枝明─原─韋莊─霏
微紅雨杏花天─增─羅隐─小杏妖嬈弄色紅─宋梅堯
臣─丹杏梢頭漏泄春─王令─杏萼春深翻淺纈─張耒
密装杏萼紅如糝─金張藥─晴日有心烘杏花─王偓
杏花聫句香随馬─王元粹─臨風一樹杏花開─元馬
臻─杏花一樹開如錦─陳深─夕陽一樹杏花明─倪瓚
風軒紅杏散餘霞杏花飛雪點春波
詞─原─宋趙鼎點絳唇─烟冷金爐夢回鴛帳餘香嫩更無
人問一枕江南恨消瘦休文頓覺春衫褪清明近杏
花吹盡薄暮東風緊─曾覿春光好─臙脂膩粉光輕正
新晴枝上閙紅無處著近清明仙娥進酒多情向花
下相笑盈盈不惜十分傾玉斝惜彫零─增─張孝祥菩
薩蠻─東風約略吹羅幕一簾細雨春隂薄試把杏花看
濕紅嬌暮寒佳人䨇玉枕烘醉鴛鴦錦折得最繁枝
暖香生翠幃─康與之憶秦娥─春寂寞長安古道東風
惡東風惡臙脂滿地杏花零落臂銷不奈黃金約天
寒尚怯春衫薄春衫薄不禁珠淚為君彈却─曾平丘
清平樂─豔苞初坼偏惜東風力上苑梨花烟雨濕新染
臙脂顔色玉人小立簾櫳輕勻媚臉妝紅斜插一枝
雲髻看誰剰得春容─金王庭筠清平樂─今年春早到
處花開了只有此枝春恰好月底輕顰淺笑風流全
似梅花承當疎影横斜夢想溪南溪北竹籬茅舍人家
─原─宋杜安世憶漢月─紅杏一枝遥見凝露粉愁香怨
吹開吹謝任春風恨流鶯不能拘管曲池連夜雨綠
水上翠紅千片直擬移來向深院任彫零不孤䨇眼
增─趙彦端千秋歲─杏花風下獨立春寒夜微雨度疎星
挂暉暉濃豔出嫋嫋繁枝亞朱檻倚輕羅醉裏添還卸
寂寞情猶乍悵望驂鸞駕衣褪玉香欺麝一花拚一
醉杯重憑誰把春去也重簾翠幕人如畫─原─沈公述
念奴嬌─杏花過雨漸殘紅零落臙脂顔色流水飄香人
漸遠難托春心脉脉恨别王孫墻隂目斷手把青梅摘
金鞍何處綠楊依舊南陌消散雲雨湏臾多情因甚
有輕離輕拆燕語千般争解說些子伊家消息厚約深
盟除非重見見了方端的而今無奈寸腸千恨堆積
增─晁端禮水龍吟─小桃零落春將半䨇燕却來池館名
園相倚初開繁杏一枝遥見竹外斜穿柳間深映粉愁
春怨任紅欹宋玉墻頭千里漫牽惹人腸斷常記山
城斜路噴清香日遲風暖春隂挫後馬前惆悵滿枝妝
淺深院簾垂雨愁人處碎紅千片料明年更發多應更
好約鄰翁看
别錄─增─釵小志─阮文姬插鬢用杏花陶溥公呼曰二花
─歸田詩話─陳簡齋詩云客子光隂詩卷裏杏花消息
雨聲中陸放翁詩云小樓一夜聽春雨深巷明朝賣杏
花皆佳句也惜全篇不稱葉靖逸詩春色滿園關不住
一枝紅杏出墻來戴石屏詩一冬天氣如春暖昨日街
頭賣杏花句意亦佳可以追及之─花事類編─趙清獻
公帥蜀有妓𢃄杏花清獻喜之戲曰頭上杏花真有幸
妓應聲曰枝間梅子豈無媒─原─種杏與桃同取極熟
者𢃄肉埋糞中至春芽出即移别地行宜稀宜近人家
樹大戒移栽移則不茂正月钁樹下地通陽氣二月除
樹下草三月離樹五步作畦以通水旱則澆灌遇有霜
雪則燒烟樹下以護花苞
桃花一(桃實别見果譜)
原─桃西方之木也乃五木之精枝榦扶疎處處有之葉
狹而長二月開花有紅白粉紅深粉紅之殊他如單瓣
大紅千瓣桃紅之變也單瓣白桃千瓣白桃之變也爛
漫芳菲其色甚媚花早易植木少則花盛種類頗多夲
草云絳桃(千瓣)緋桃(俗名蘇州桃花如翦絨比諸桃開遲而色可愛)千葉桃(一名碧桃)
(花色淡紅)美人桃(一名人面桃粉紅千瓣不實)二色桃(花開稍遲粉紅千瓣極佳)日月
桃(一枝二花或紅或白)鴛鴦桃(千葉深紅開最後)瑞仙桃(色深紅花最密)又有夀
星桃(樹矮而花亦可玩)巨核桃(出常山漢明帝時所獻霜下始花)十月桃(十月實熟)
(故名花紅色)油桃(月令中桃始華即此其華最繁文選所謂山桃發紅萼是也)李桃(花深紅色)
王敬美有言桃花種最多其可供玩者莫如碧桃人面
桃二種緋桃乏韻即不種亦可也
彙考─原─詩周南─桃之夭夭灼灼其華─𫝊─桃有華之盛者
夭夭其少壯也灼灼華之盛也─召南─何彼穠矣花如
桃李─禮記月令─仲春之月桃始華─史記李將軍𫝊
贊─諺云桃李不言下自成蹊─增─易通卦驗─驚蟄曰大
壯初九桃不花倉庫多火─原─春秋運斗樞玉衡星之
精散為桃─增─管子─五沃之土其木宜桃─原─荀子─桃
李倩粲于一時時至而殺至於松栢經隆冬而不凋蒙
霜雪而不變可謂得其性矣─增─十洲記─東海有山名
度索山有大桃樹屈盤數千里曰蟠桃─拾遺記─扶桑
東五萬里有磅磄山上有桃樹百圍其花色青黑萬歲
一實─原─神仙傳─樊夫人與夫劉剛俱學道術各自言
勝中庭有兩大桃樹夫妻各咒其一桃便相鬭擊良久
剛所咒者樹走出籬外─增─晉宮閣名─華林園桃七百
三十八株白桃三株侯桃三株─妬記─武歷陽女嫁阮
宣武絶忌家有一桃樹華葉灼燿宣歎美之即便大怒
使婢取刀斫樹摧折其華─原─史略─北齊盧士深妻崔
林義之女有才學春日以桃花和雪靧兒面咒曰取紅
花取白雪與兒洗面作光悦取白雪取紅花與兒洗面
作妍華取花紅取雪白與兒洗面作光澤取雪白取花
紅與兒洗面作華容─增─景龍文館記─景龍四年春上
宴於桃花園羣臣畢從學士李嶠等各獻桃花詩上令
宮女歌之辭既清婉歌仍妙絶獻詩者舞蹈稱萬歲上
勅太常簡二十篇入樂府號曰桃花行─原─開元天寳
遺事─御苑新有千葉桃花帝親折一枝插於妃子寳冠
上曰此箇花尤能助嬌態也明皇禁苑中初有千葉
桃盛開帝與貴妃日宴於樹下帝曰不獨萱草忘憂此
花亦能銷恨─增─北戶錄─桑苧翁謂李復云天寳末有
韋長史虛舟寓于廬山瀑布泉時夏月多雨見瀑布之
中流出一桃葉闊五寸長一尺二寸─原─劇談錄─武宗
朝術士王瓊妙於化物無所不能方冬以藥栽培桃杏
數株一夕繁英盡發芳蕊濃豔月餘方謝─夲事詩─唐
崔護舉進士不第清明獨遊都城南得村居花木叢萃
叩門久之有女子自門隙問對曰尋春獨行酒渴求飲
女子啟關以盂水至獨倚小桃柯佇立而屬意殊厚崔
辭起送至門如不勝情而入後絶不復至及來歲清明
徑往尋之門庭如故而扃矣因題詩於左扉云去年今
日此門中人面桃花相映紅人面不知何處去桃花依
舊笑春風後數日復往聞其中哭聲護叩門有老父出
曰君非崔護耶曰然曰君殺我女吾女笄年未嫁自去
年以來常恍惚如有所失比日與之出歸見左扉字入
門遂病絶食數日而死崔大感慟請入哭之尚儼然在
牀崔舉女首枕以股大呼曰護在斯護在斯湏臾開目
半日復活老父大喜以女歸之─增─清異錄─江南後主
同氣宜春王從謙嘗春日與妃侍遊宮中後圃妃侍覩
桃花爛開意欲折而條高小黃門取綵梯獻時從謙正
乘駿馬擊毬乃引鞚至花底痛採芳菲顧謂嬪妾曰吾
之綠耳梯何如─外史檮杌─蜀孟知祥僭位召百官宴
芳林園賞紅桃花其葉六出─彦周詩話─春時穠麗無
過桃柳桃之夭夭楊柳依依詩人言之也老杜云顛狂
柳絮随風舞輕薄桃花逐水流不知緣誰而波及桃花
與楊柳矣─原─埤雅─桃性早華又華於仲春故周南以
興女之年時俱富也─雞肋編─范純仁女孫病狂嘗閉
於室中窗外有大桃樹一株花適盛開一夕斷櫺登木
食桃花幾盡自是遂愈─孫公談圃─石曼卿通判海州
以山嶺高峻人路不通略無花卉點綴照映使人以泥
裹桃核抛擲于山嶺上不數年間花發滿山爛如錦繡
─增─老學庵筆記─歐陽公梅宛陵王文恭集皆有小桃
詩歐詩云雪裏花開人未知摘來相顧共驚疑便湏索
酒花前醉初見今年第一枝初但謂桃花有一種早開
者耳及游成都始識所謂小桃者上元前後即著花狀
如垂絲海棠曾子固雜識云正月二十開天章閣賞小
桃正謂此也─全唐詩話─劉禹錫元和十年自朗州召
至京戲贈看花君子云紫陌紅塵拂面來無人不道看
花回玄都觀裏桃千樹盡是劉郎去後栽再游玄都觀
絶句并序云余貞元二十一年為屯田郎時此觀未有
花是歲出牧連州貶朗州司馬居十年召至京師人人
皆言有道士手植仙桃滿觀如紅霞遂有前篇以志一
時之事旋又出牧今十有四年復為主客郎中重遊玄
都蕩然無復一樹惟兔葵燕麥動搖春風耳因再題二
十八字以俟後游時太和二年三月也詩云百畝庭中
半是苔桃花净盡菜花開種桃道士歸何處前度劉郎
今又來─鄭志道劉阮洞記─鳴玉澗之東有塢植桃數
畦花光射目落英繽紛點綴芳草流紅縹緲随水而下
此昔人食桃輕舉之地也遂名曰桃花塢─六朝事迹
桃花塢在蒋山寳公塔之西北舊有桃花甚盛今不復
存霹靂溝在城東五里王荆公詩云霹靂溝西路柴
荆四五家憶曾騎欵叚随意入桃花─花經─碧桃千葉
桃三品七命緋桃花五品五命─王維楨游石城山記
茅公嘗與余遊石城山中其時三月矣而桃尚未華茅
公訝之而問故余謂草木期雖至猶湏日曝之乃發耳
今四面連峰雲霧恒發其上見日最難桃華能乎故得
日苟先梅常侵臘得日苟後桃乃失春斯未足訝也
王叔承茅山記─夜次毘陵桃花園桃花數十畝映月如
朝霞忽忽身在華陽夢中也─聞鴈齋筆談─桃之品無
慮數十絳碧夭緋總堪極目然夭者故是正色耶至于
人面桃則桃之變極矣瑩白如雪光浮白外素者故艷
不豔于此方之梅花則今古雅俗正復迥然藉使敷蘤
一時堪作梅嬖夭夭者雲從可也─香宇詩談─今花始
開曰試花張司業新桃行植之三年餘今夏初試花月
令桃始華亦讀如試─王立程天台山記─桃源洞即漢
永平中劉晨阮肇遇仙處澗之東塢有桃數畦春時花
光射目紅雨點綴芳草如踏錦茵─江郎山志─山多緋
桃華而不實─黃山志─桃花峰下有桃花源桃花溪處
處皆桃花─武夷雜記─春山霽時滿鼻皆新綠香訪鼓
樓坑十里桃花杖策獨行随流折步春意尤閒─西湖
志─包家山多桃花宋時有匾曰蒸霞二月遊人最盛號
小桃源董嗣杲詩綺霞蒸日透林梢一簇南山尚姓包
冷水峪邊苔色老冲雲樓下樹隂高園鄰古道傳耕籍
臺倚青城想拜郊欲趁桃花尋隐去關門無鎖不湏敲
西湖棲霞嶺以嶺上桃花爛漫色如凝霞故名─原
玄中記─寧波府城東舊傳劉阮采藥於此春月桃花萬
樹儼若桃源─花史─茅山乾元觀道士姜麻子閻蓬頭
弟子也從揚州乞爛桃核數石空山月明中種之不避
豺虎自茶庵至觀中有桃花五里餘志勤禪師在潙
山因桃花悟道偈曰自從一見桃花後三十年來更不
疑簡州天水一碧放目無際春月桃花甚繁潘岳
為河陽令栽桃李號河陽滿縣花劉公幹居鄴下一
日桃李爛漫值諸公子延賞久之方去公幹問僕曰損
花乎僕曰無但愛賞而已公幹曰珍重輕薄子不損折
使老夫酒興不空也遂飲花下錢伸仲于錫山所居
作芳美亭種桃數千百株蔡載作詩曰高人不惜地自
種無邊春莫随流水去恐汙世間塵古田縣黃蘖山
多桃樹下有桃塢桃湖桃洲春月不減武陵桃溪在黃
蘖山下春風微和夭桃夾岸亦勝境也漵浦一名華
蓋山昔人嘗種桃千樹至今呼桃花圃─增─一統志─平
樂府仙巖富州口多桃花旁有碧潭游魚可掬
集藻─記─原─晉陶潛桃花源記─晉太元中武陵人捕魚為
業緣溪行忘路之遠近忽逢桃花林夾岸數百步中無
雜樹芳草鮮美落英繽紛漁人甚異之復前行欲窮其
林林盡水源便得一山山有小口髣髴若有光便舍船
從口入初極狹纔通人復行數十步豁然開朗土地平
曠屋舍儼然有良田美池桑竹之屬阡陌交通雞犬相
聞其中往來種作男女衣著悉如外人黃髮垂髫並怡
然自樂見漁人乃大驚問所從來具答之便要還家設
酒殺雞作食村中聞有此人咸來問訊自云先世避秦
時亂率妻子邑人來此絶境不復出焉遂與外人間隔
問今是何世乃不知有漢毋論魏晉此人一一為具言
所聞皆歎惋餘人各復延至其家皆出酒食停數日辭
去此中人語云不足為外人道也既出得其船便扶向
路處處志之及郡下詣太守說如此太守即遣人随其
往尋向所志遂迷不復得路南陽劉子驥高尚士也聞
之欣然規往未果尋病終後遂無問津者─增─明王衡
東門觀桃花記─盖今人多偽為雅而吾吳尤甚蘭菊幾
家置一譜焉次則君竹而友松第而至桃花極矣廼余
性獨深愛桃花每春未嘗不游游必徧今年二月之十
七日余與汝增約使人往探城四隅問花之所止而之
焉具報東門好則步出東門踏菜花行望見一邨居小
有花柳可觀則酒鎗與蒲席已次第設矣其居在小溪
中桃花左右溪約有三四十株甚嫩美既又移至吳氏
莊莊宅與池相遶略同前而廣五倍之花碩大且繁中
一緋色據水上者特異長楊數章立池外如偉丈夫衣
冠拱手而護少女于内桃花亦醉面垂垂傍水洗妝不
輕見頭額也飲樹下留連久之顧日尚未晡廼復信步
尋花其在水濱者墻角橋畔者菜花柳樹叢中者輙灑
水施茵曰與而延客或遇之矮簷下及坑塹竈突之間
則含酒滿舌噀之曰為汝浣衣席暖更移酒盡復買忘
其去城之遂遠也汝增曰夫桃價不堪與牡丹作奴人
且以市娼辱之子何好之甚余笑曰子品花乎品價乎
夫價則百十桃者有之然皆如口脂面粉不粘人意刻
畫綵繢人能盗天夫桃也遠而睇之光浮浮然近而即
之若有暖暈然盖頌桃德者夭夭近之灼灼則已下矣
擬之于春殆㢲女乎陽出震而得梅桃與梅其得氣獨
完故於香味色中具有别韻即刻畫綵繢者巧愈不似
似愈不真子舍是而貴夫盆盎拳握之觀何歟且夫天
下之貴賤失所久矣餖飣貴而梁肉賤土偶貴而人物
賤品題貴而考課賤桃之賤于子無惑也汝增無以對
遂以筆誌其語
頌─增─梁江淹桃頌─惟園有桃惟山有叢丹葩擎露紫葉
繞風引霧如電映烟成虹伊春之秀乃華之宗
賦─增─陳張正見衰桃賦─巖巖秀峰吐桂榮松獨夭桃之
灼灼輕擢采於寒蹤爾乃萬株成錦千林似翼苔畫波
文花然樹色發秦源而逸氣飄漢綬而流芳譬蘭釭之
夜炷似明鏡之朝妝成蹊列徑光崖豔氾間真定之蒼
棃雜房陵之縹李紛芳難歇照曜無儔舒若霞光欲起
散似電采將收既而風落新枝霜飛故葉歎垂釣之妖
童怨傾城之麗妾─原─唐皮日休桃花賦并序─余嘗慕
宋廣平之為相貞姿勁質剛態毅狀疑其鐵腸與石心
不解吐婉媚辭然覩其文而有梅花賦清便富豔得南
朝徐庾體殊不類其為人也後蘇相味道得而稱之廣
平之名遂振嗚呼夫廣平之才未為是賦則蘇公果暇
知其人哉將廣平困于窮阨于躓強為是文耶日休于
文尚矣狀花卉體風物非有所諷輙抑而不發因感廣
平之所作復為桃花賦其辭曰伊祁氏之作春也有豔
外之豔華中之華衆木不得融為桃花厥花伊何其美
實多臺隸衆芳緣餙陽和開破嫩萼壓低柔柯其色則
不淡不深若素練輕茜玉顔半酡若夫美景姸時春含
曉滋密如不幹繁若蕪枝妦妦婉婉夭夭怡怡或俛者
若想或閉者如癡或向者如步或倚者如疲或温黁而
可薰或婑媠而莫持或幽柔而旁午或撦冶而倒披或
翹矣如望或凝然若思或奕偞以作態或窈窕而騁姿
日將明兮似喜天將慘兮若悲近榆錢兮妝翠靨映楊
柳兮顰愁眉輕紅拖裳動則裊香宛若鄭袖初見楚王
夜景皎㓗閧然秀發又若嫦娥欲奔明月蝶散蜂寂當
閨脉脉又若妲已未聞裂帛或開故楚豔豔春曙又若
息媯含情不語或臨金塘或交綺井又若西子浣紗見
影玉露厭浥妖紅墜濕又若驪姬將譛而泣或在水濱
或臨江浦又若神女見鄭交甫或臨廣筵或當高會又
若韓娥將歌斂態微動輕風婆娑暖紅又若飛燕舞于
掌中半霑斜吹或動或止又若文姬將賦而思丰茸旖
旎互交逓倚又若麗華侍讌初醉狂風猛雨一陣紅去
又若褒姒初随戎虜滿地春色階前砌側又若戚姬死
于鞫域花品之中此花最異以衆為繁以多見鄙自是
物情非關春意若氏族之斥素流品秩之卑寒士他目
則目他耳則耳或以昵而稱珍或以疎而見貴或有實
而花乖或有花而實悴其花可以暢君之心目其實可
以充君之口腹匪乎兹花他則碌碌我欲脩花品以此
花為第一懼俗情之横議我曰不然為之則已我目吾
目我耳吾耳姸媸决于心取舍斷于志豈惟草木之品
獨然信為國兮如此
御定佩文齋廣羣芳譜卷二十五
