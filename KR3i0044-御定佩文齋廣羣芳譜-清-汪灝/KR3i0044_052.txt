欽定四庫全書
御定佩文齋廣羣芳譜卷五十
花譜
菊花三
集藻─七言古詩─增─梁簡文帝採菊篇─日精麗草散秋株
洛陽少婦絶妍姝相呼提筐採菊珠朝起露濕霑羅襦
東方千騎從驪駒更不下山逢故夫─原─唐杜甫歎庭
前甘菊花─庭前甘菊移時晩青蘂重陽不堪摘明日蕭
條盡醉醒殘花爛漫開何益籬邊野外多衆芳采擷細
瑣升中堂念兹空長大枝葉結根失所纏風霜─增─宋
梅堯臣甘菊─世言此解制頹齡便當園蔬春競種到秋
猶得泛其英爛醉莫辭官有俸─和吳沖卿省中植菊─
園果已熟實未墜野卉已老葉未瘁菊叢是時方發榮
潭上籬邊俱有為一從潭島輔長年一自籬根圖暫醉
今將移近省中蘭壅培早與陶潜異黃土肥濃沃井泉
朱欄屈曲侵階地勁風不到何動搖清露能霑誰著意
看看重九各登高金蘂滿頭無所忌及此頻邀同舍歡
向來莫羨鍾繇賜我家蓬藋不足云強對嘉章顔起愧
─歐陽修希真堂東手種菊花十月始開─當春種花唯
恐遲我獨種菊君勿誚春枝滿園爛張錦風雨須臾落
顛倒看多易厭情不專鬭紫誇紅隨俗好豁然高秋天
地肅百物衰零誰暇弔君看金蘂正芬敷曉日浮霜相
照耀後時寧與竹相榮媚世不爭桃李笑煌煌正色秀
可餐藹藹清香寒愈峭高人避喧守幽獨淑女靜容修
窈窕方當搖落看轉佳慰我寂寥何以報時攜一樽相
就飲如得貧交論久要我從多難壯心衰迹與世人爭
靜躁種花勿種兒女花老大安能逐年少─曾鞏菊花─
菊花秋開只一種意遠不隨桃與梅遊人有幾愛孤淡
零落野水空巖隈層層露萼間枝葉金靨萬箇圍蒼苔
直從陶令酷愛尚始有我見心眼開為憐清香與正色
欲搴更惜常徘徊當攜玉軫就花醉一飲不辭三百杯
─陸游山園草間菊數枝開席地獨酌─屋東菊畦蔓草
荒瘦枝出草三尺長碎金狼籍不堪摘掃地為渠持一
觴日斜大醉呌墮幘野花村酒何曾擇君不見詩人跌
宕例如此蒼耳林中留太白─楊萬里買菊─老夫山居
花繞屋南齋杏花北齋菊青春二月杏花開抱瓶醉卧
錦繡堆凉秋九月菊花發自折寒枝插華髮湘纍落英
曾幾何陶令東鄰未是多吾家滿山種秋色黃金為地
香為國就中更有一丈黃霜葩月蘂耿出墻飲徒無酒
尋不得尋得一身花露香如今小寓咸陽寺有口何曾
問花事百錢擔上買一株聊伴詩人發幽意病眼仇
冤一束書客舍葭莩菊一株看來看去兩相厭花意蕭
條恰似無清曉肩輿過花市陶家全圃移在此千株萬
株都不看一枝兩枝誰復遺平地拔起金浮屠瑞光千
尺照碧虚乃是結成菊花塔蜜蜂作僧僧作蝶菊花障
子更玲瓏翡翠六扇排屏風金錢裝面密如積金鈿滿
地無人識先生一見䨇眼開故山三徑何獨懷君不見
内前四時有花賣和寧門裏花如海─林亦之奉題林
稚春菊花枕子歌─故人所說菊花枕似把冰九月下飲
秋水一䨇明炯炯數在青嚢第一品狂風江上吹蒹葭
往往得之嵇阮家閉門誦書二十載眼睛損盡生空花
建陽小作箸頭書殘更燈火亂蟲魚石渠文字大如斗
場屋歲月又不偶却來南山青草邊東西盡為菊花田
手提長筐向山曲一下收拾三百斛昨者昏迷才起來
解把簷頭小字讀乃知妙物通羣仙一切藥囊應棄捐
─謝枋得菊─淵明豈但隱逸人淵明素懷諸葛志清香
不獨占秋天菊潭一滴三千歲─鄭思肖菊花歌─太極
之髓日之精生出天地秋風身萬木搖落百草死正色
與秋争光明背時獨立抱寂寞心香貞烈透寥廓至死
不變英氣多舉頭南山高嵯峨─金宇文虛中白菊─西
風蕭颯百草黃南齋白菊占秋芳主人好事不專饗擷
送客館分幽香幽香清豔兩難得冰雪肌膚龍麝裛悄
然坐我蘂珠宮玉斧瑤姬皆舊識仙家藝菊名日精我
今號爾為月英月中風露秋夕好感此仙種來曾城憑
君傳與金天令月與霜姿駐清景重陽好伴白衣來五
柳先生憶三徑─元范梈送菊─卧病高秋留海浦明日
重陽更風雨杜門不出長蒼苔令我天涯心獨苦籬角
黃花親手栽近節如何獨未開含芳閟采亮有以使君
昨暮徵詩來凌晨試遣霜根送畚土雖微甚珍重極知
無意競秋光任作横窗歲寒供憶我初客天子都西垣
植此常千株結花年年應吹帽始信南邦事盡殊願得
封培自今日何間朱厓萬家室秋香端不負乾坤但嗔
簫管亂儔匹歸去來兮雖得歸念歸政自莫輕違他日
采英林下酌誰向清霜望翠微─明吳寬過相城為沈
陶庵和天全翁賞菊之作─菊花開日是重陽坡翁妙語
不可當我云但得花之趣何必秋來菊有黃神仙中人
壽且康老年見客纔下堂幅巾飄飄映華髮導我直過
東籬傍庵居春風定先到已見菊苖三寸長浩歌淵明
飲酒章悠然依舊虞山蒼素琴無絃舊有例當春賞菊
嗟何妨封題一笑報蘇子為我轉致陶柴桑─陳鴻買
西園菊至招同社諸人花下小飲因和短歌─幾處菊花
殘西園餘數畝買來竹忩下折簡會賓友把酒坐花㫄
一齊衫袖香春天百卉媚不及此幽芳階下凉風薄暮
起枝枝低拂深杯裏願君盡醉宿我家明日更看西園
花
─五言律詩─增─唐太宗賦得殘菊─階蘭凝曙霜岸菊照晨
光露濃晞曉笑風勁淺殘香細葉凋輕翠圓花飛碎黃
還持今歲色復結後年芳─駱賓王秋菊─擢秀三秋晩
開芳十步中分黃俱笑日含翠共搖風碎影涵流動浮
香隔岸通金翹徒可泛玉斝竟誰同─李嶠詠菊─玉律
三秋暮金精九日開榮舒洛媛浦香泛野人杯靃靡寒
潭側丰茸曉岸隈黃花今日晩無復白衣來─原─李白
感遇─可嘆東籬菊莖疎葉且微雖言異蘭蕙亦自有芳
菲未泛盈樽酒徒沾清露輝當榮君不採飄落欲何依
─增─盧綸九日奉陪令公登白樓同詠菊─瓊樽猶有菊
可以獻留侯願比三花秀非同百卉秋金英分藥細玉
露結房稠黃雀知恩在銜飛亦上樓─朱灣秋夜宴王
郎中宅賦得露中菊─衆芳春競發寒菊露偏滋受氣何
曾異開花獨自遲晩成猶有分欲採未過時忍棄東籬
下看隨秋草衰─耿湋賦得寒蜂採菊蘂─遊颺下晴空
尋芳到菊叢帶聲來蘂上連影在香中去住霑餘霧高
低順過風終異蝴蝶不與夢魂通─顧非熊萬年厲
員外宅賞殘菊─纔過重陽後人心已為殘近霜須苦惜
帶蝶更宜看色減頻經雨香銷恐漸寒今朝陶令宅不
醉却應難─姚合病中辱朱諫議惠甘菊藥苗因以詩
贈─蕭蕭一畝宮種菊十餘叢採摘和芳露封題寄病翁
熟移茶鼎裏餐稱石甌中香氣將何比從來味不同
─李商隱菊─暗暗淡淡紫融融冶冶黃陶令籬邊色羅含
宅裏香幾時禁重露實是怯殘陽願泛金鸚鵡升君白
玉堂許棠白菊─所尚雪霜姿非關落帽期香飄風外
别影到月中疑發在林彫後繁當露冷時人間稀有此
自古乃無詩─李建勲採菊─簇簇競相鮮一枝開幾番
味甘資麴糵香好勝蘭蓀古道風搖遠荒籬露壓繁盈
筐時採得服餌近知門─蕭彧賦得菊送德林郎中學
士赴東府─離情折楊柳此别異春哉含露東籬豔汎香
南浦杯惜持行次贈留插醉中廻暮齒如能制玉山甘
判頹─張蠙白菊─秋天木葉乾猶有白花殘舉世稀栽
得豪家却畫看片苔相應綠諸卉獨宜寒幾度攜佳客
登高欲折難─原─羅隱詠菊─籬落歲云暮數枝聊自芳
雪裁纖蘂密金拆小苞香千載白衣酒一生青女霜春
叢莫輕薄彼此有行藏─增─僧無可詠菊─東籬搖落後
密豔被寒催夾雨驚新拆經霜忽盡開野香盈客袖禁
蘂泛天杯不共春蘭並悠揚遠蝶來─僧廣宣九日菊
花詠應詔─可訝東籬菊能知節候芳細枝青玉潤繁蘂
碎金香爽氣浮朝露濃滋帶夜霜汎杯傳壽酒應共樂
時康─宋韓琦菊─萬卉趁枯死香金鬭晚葩甘名應得
露野色豈如家俗態惜遲暮芳情誰怨嗟重陽樽酒伴
不見牡丹花─菊觴─九日陪嘉客金英泛酒船醱醅時
上下浮蟻自周旋香逐榴花發甘嗤柏葉先坐中宜醉
挹仙錄載延年─重九席上賦金鈴菊─黃金綴菊鈴兖
地獨馳名細蘂浮杯雅香筩貯露清風休沉夜警雨碎
入寒聲自此傳仙種秋芳冠玉京─邵雍和張二少卿
丈白菊─清淡曉凝霜疎枝殿顥商自知能潔白誰念獨
芬芳豈為瓊無豔還驚雪有香素英浮玉液一色混瑤
觴─司馬光和李殿丞倉中對菊─高士寄朝市迥然心
迹殊秋風太倉裏黃菊滿庭隅陶令成詩後王公送酒
無遙知壓俗事未免強躊躇文案漸消散倉閑吏已
稀庭空數蝶下夜靜一螢飛愛賞忽成句淹留時忘歸
高情雖不繫遇此獨依依凉風正蕭瑟朋好復徘徊
幽興渺不盡芳樽時一開餘英蓋紅葉墜露濕蒼苔從
此東籬下應忘歸去來─和江鄰幾金鈴菊─何處見佳
菊秋風汶水陽酒浮金鐸細露汎蜜房香不謂紅塵地
相逢君子堂依然故人意不减舊芬芳─詠菊─瑣瑣南
陽菊秋潭歲自開孤根擁紅葉落蘂媚蒼苔正以參靈
藥因之植紫臺願兼金掌露同入柏梁杯─野菊─野菊
未嘗種秋花何處來羞隨衆草後故犯早霜開寒蝶舞
不去夜蛩吟更哀幽人自移席小摘泛清杯─孔平仲
對菊有懷郎祖仁─庭下金鈴菊花開已十分多情能惠
我對景獨思君秀色三秋好清香一室聞扁舟今夜雨
何處宿江雲─戴昺十日取野菊從酒─野徑菊仍好村
壚酒亦嘉未應今日蘂便是背時花心在家千里身猶
客九華官程難久駐風雨暮山斜─金党懷英黃菊集
句─九月欲將盡鮮鮮金作堆遶籬殘豔密擁鼻細香來
五色中偏貴羣花落始開可憐陶靖節共此一傾杯
元蒲道源九月十八日黃菊始開時且禁釀漫成示德
衡弟─苒苒秋事杪幽叢花始黃直須彫衆卉纔許見孤
芳重露洗金質嚴風吹綠裳陶翁如有酒何日不重陽
─范梈九日諸生攜酒至城東看菊─楚楚臨階菊重陽
特地開慰人良有意報汝愧無才巷杵聞雞發鄰觴送
蟹來采英吾欲寄悵望倚江臺─明高啓王公子宅五
月菊─秋英忽夏發宛在阿戎家細認驚初見高吟喜共
誇不依寒竹雨欲映午榴霞我意甘遲暮樽前有此花
─何景明汝慶宅紅菊─紅菊開時暮亭亭冠物華亦知
顔色好不是豔陽花羅綺嬌秋日樓臺媚晩霞清香如
不改常傍美人家─八月二十八日子容過對菊─近節
逢花放開樽集異鄉乾坤共一笑風雨似重陽誰識暮
蟬意獨憐秋樹芳他時益爛漫邀爾醉西堂─汝濟夜
過同以行對菊花─搖落相過地芳菲晩更親酒醺留媚
眼燈色笑生春風雨新晴夜江山未老身百年如不醉
恐負此花神─原─李夢陽菊花─不隨羣草出能後百花
榮氣為凌秋健香緣飲露清細開宜避世獨立每含情
可道蓬蒿地東籬萬代名─增─陳憲章前菊會─荒村開
紫菊細雨隔蒼梧漂泊逢山鬼歸來覓酒徒佳期賓不
赴幽賞子何孤為罰南山老青錢買百壺─後菊會─餘
花留醉客缺月到疎梧我老真違世人生各有徒交遊
今日少宇宙此亭孤慣得趨時理千金買一壺─後菊
會再次李九淵韻─黃花憎競賞人事奪幽期長夜來尋
醉微霜落滿枝行藏深琖酒風月小囊詩長嘯東軒下
蒼髯白接䍦留連杯酒下重疊菊花期熟犬知過客
寒蜂亦戀枝溪山廻月色香影入梅詩地窄君休舞傾
斜爾接䍦─楚雲臺觀民澤所栽菊寄民澤用昨九日
韻時民澤還五羊未返─當軒玉朵孤植竹翠莖扶香細
風初動神清俗本無寒深溪井涸月出山瓢疎何處異
鄉客永懷歌茱萸─野菊吟寄子長再次前韻─野菊生
何處尋香杖偶扶孤標猶訝絶佳色舊知無老弄真成
獨秋來不作疎金樽誰九日引滿對茱萸─吳明府送
菊次韻答之─黃菊有名花淵明無酒官酒多人自醉花
好月同看老未厭人世天教共歲寒未應攜不去高步
蓬萊山─原─申時行菊畦─誅茆疏野徑種菊擬山家秀
擢三秋幹竒分五色葩凌霜留晩節殿歲奪春華為道
餐英好東籬興獨賒─唐文獻─西苑宸遊地東籬菊已
花當年誇野色此日豔天葩輕白凌寒露深紅散晩霞
秋英疑可茹無復楚人嗟
─七言律詩─增─唐白居易酬皇甫郎中對菊花見憶─愛菊
高人吟逸韻悲秋病客感衰懷黃花助興方攜酒紅葉
添愁正滿階居士葷腥今已斷仙郎杯杓為誰排愧君
相憶東籬下擬廢重陽一日齋─李商隱野菊─苦竹園
南椒塢邊微香冉冉淚涓涓已悲節物同寒鴈忍委芳
心與暮蟬細路獨來當此夕清樽相伴省他年紫雲新
苑移花處不取霜栽近御筵─和馬郎中移白菊見示─
陶詩只採黃金實郢曲新傳白雪英素色不同籬下發
繁花疑自月中生浮杯小摘開雲母帶露旋移綴水精
偏稱含香五字客從茲得地始芳榮─李山甫劉員外
寄移菊─秋來緣樹復緣墻怕共平蕪一例荒顔色不能
隨地變風流唯解逐人香煙含細葉交加碧露拆寒英
次第黃深謝栽培與知賞但慚終歲待重陽─皮日休
和魯望白菊─已過重陽半月天琅華千點照寒煙蘂香
亦似浮金靨花樣還如鏤玉錢玩影馮妃堪比豔鍊形
蕭史好爭妍無由摘向牙箱裏飛上方諸贈列仙─陸
龜蒙幽居有白菊一叢因而成詠呈知己─還是延年一
種材即將瑤朵冒霜開不如紅豔臨歌扇欲伴黃英入
酒杯陶令接䍦堪岸著梁王高屋好欹來月中若有閑
田地為勸姮娥作意栽─重憶白菊─我憐貞白重寒芳
前後叢生夾小堂月朵暮開無絶豔風莖時動有竒香
何慙謝雪清才詠不羨劉梅貴主妝更憶幽窗凝一夢
夜來村落有微霜─鄭璧白菊─白豔輕明帶露痕始知
佳色重難羣終朝疑笑梁王雪盡日慵飛蜀帝魂燕語
似翻瑤渚浪鴈風疑卷玉綃紋瓊妃若會寬裁翦堪作
蟾宫夜舞裙─司馬都白菊─耻共金英一例開素芳須
待早霜催遶籬看見成瑤圃汎酒初迷傍玉杯映水好
將蘋作伴犯寒疑與雪為媒夫君每尚風流事應為徐
妃致此栽─張賁白菊─雪采冰姿號女華寄聲多是地
仙家有時南國和霜立幾處東籬伴月斜謝客瓊枝空
貯恨袁郎金鈿不成夸自知終古清香在更出梅妝弄
晩霞─宋韓琦九日賞菊未開席上次韻答崔象之寺
丞─誰知九日接賓觴未放寒花拆露房早是生來悲晩
節那堪開不在重陽滿頭且應良辰插一夜寧衰淺意
香守待金鈴披絶豔共君搴蘂醉餘芳─和崔象之紫
菊─紫菊披風碎曉霞年年霜晩賞竒葩嘉名自合開仙
府麗色何妨奪錦砂雨徑蕭疎凌蘚暈露叢芬馥敵蘭
芽孤標只取當筵重不似尋常泛酒花─八月十九日
賞菊─春英無不惜開遲秋菊常懷素景悲慣負晩霜甘
索寞忽逢先閏促離披欲移庭檻嫌傷早擬泛賓罍未
入時自是寒花當守分一違佳節速人嗤─王安石和
晩菊─不得黃花九日吹空看野葉翠葳蕤淵明酩酊知
何處子美蕭條向此時委翳似甘終草莽栽培空欲傍
藩籬可憐蜂蝶飄零後始有閑人把一枝─蘇轍戲題
菊花─春初種菊助槃蔬秋晩開花插滿壺微物不多分
地力終年乃爾任人須天隨七箸幾時輟彭澤樽罍未
遽無更擬食根花落後一依本草太傷渠─徐積菊花
為汝花中開最孤詩翁可惜屢提壺却應有意酬青眼
渾似傾心向白鬚擊銅鉢時吟更好擲金錢後醉相娱
楊妃只有黃裙在且問風霜留得無─劉子翬詠菊─青
叢馥郁早抽芽金蘂斕斑晩著花秋意祇應宜淡泊化
工可是惜鉛華輕煙細雨重陽節曲檻疎籬五柳家暮
醉朝吟供採摘更憐寒蝶共生涯─楊萬里野菊─未與
騷人當糗糧况隨流俗作重陽政緣在野有幽色肯為
無人減妙香已晩相逢半山碧便忙也折一枝黃花應
冷笑東籬族猶向陶翁覓寵光─九日菊未花─舊說黃
楊厄閏年今年併厄菊花天但挼青蘂浮新酒何必黃
金鑄小錢半醉嚼香霜月底一枝却老鬢絲邊阿誰會
得開遲意暗展重陽十月前─九日郡中送白菊─未應
白菊减于黃金作鈿心玉作裳一夜西風開瘦蕾兩年
南海伴重陽若言佳節如常日為底寒花分外香挼蘂
浮杯莫多著一枝留插鬢邊霜─陳傅良和林宗易菊
花韻─一歲所餘秋有幾重陽偏與老相催每憐白髮能
長健雖愛黃花亦懶栽好景游從須好友新詩風味似
新醅人生適意無過此恣聽東籬早晏開─潘紫巖─香
名不枉入騷壇最愛霜林耐歲寒切莫逢人嘆遲暮何
曾委地有飄殘人如靖節本堪採世欠靈均少得餐甚
矣吾衰閉門坐籬邊自折一枝看─原─方九功─露冷江
蘋鴈度時蕭蕭黃菊滿疎籬寒枝帶雨開仍豔晩節凌
霜賞未遲移傍小簷承綺席縱觀深夜倒金巵摘來冉
冉香盈把共泛西風醉莫辭莫惜寒花開太晩孤懷
深喜客來䨇疎枝最耐存霜圃晩節偏宜映月窗同調
自應蘭是籍濁醪何有玉為缸籬邊無限陶潛興倒著
綸巾醉未降─增─金元好問野菊座主閑閑公命作─柴
桑人去已千年細菊斑斑也自圓共愛鮮明照秋色争
教狼籍卧疎煙荒畦斷壟新霜後瘦蝶寒螿晩景前只
恐春叢笑遲暮題詩端為發幽妍晩景蕭疎畫不成
晩花作意出繁英鮮明獨向霜露見爛漫却隨蒿艾生
南國騷人知有待西風蝴蝶更多情南山正在悠然處
安得芳樽與細傾─為鮮于彦魯賦十月菊─清霜淅淅
散銀沙驚見芳叢閱歲華借暖定誰留翠被鍊顔端自
有丹砂秋香舊入騷人賦晩節今傳好事家不是西風
苦留客衰遲久已避梅花─元王惲桃花菊─淚灑明妃
寄露葩換根非為貯丹砂黃輕白碎空多種碧爛紅鮮
自一家騷客賦詩憐晩節野人修譜是頭花九秋霜露
無情甚時約行雲護彩霞─馬祖常䨇頭菊─金屈巵邊
醉袖垂秋雲如幄貯仙姿寒生小靨廻鸞動香入流蘇
睡鴨移結綬巧承西顥曲落鈿羞帶月支眉青霜為我
催顦顇銀屋何人怨别離─菊枕─東籬采采數枝霜包
裹西風入夢凉半夜歸心三徑遠一嚢秋色四屏香牀
頭未覺黃金盡鏡底難教白髮長幾度醉來消不得卧
收清氣入詩腸─明高啓晩香軒─不畏風霜向晩欺獨
開衆卉已凋時地荒老圃苔三徑節過重陽雨一籬秋
色蒼茫人醉少寒香落寞蝶先知山翁獨念同衰晩坐
對幽軒每賦詩─原─李東陽楊妃菊─誰采繁花席上題
偶將名姓託唐妃日烘花萼醺時面雨換華清沐後衣
隔座似邀秦國語揮毫未放謫仙歸欲從顔色窺生相
已落詩家第二機─增─李東陽月下賞菊柬邃庵太常
先生─不隨春蝶夢滕王又送秋蟬過綠楊佳客到時非
舊雨好花開處亦重陽為園恨少青山地插帽羞看綠
鬢郎長對此花還此客縱教多病也身康─十月賞菊
體齋席上限韻─尋芳何意到君家雨過高城少暮沙此
夜幽歡還月下去年孤館各天涯狂思晩節曾吹帽壽
擬春期及進瓜不是老來詩骨健誰能白髮對黃花
─後園種菊經月忽見數花用亨父韻并呈城東賞菊諸
君─幽花種得偶相忘步轉南簷却背堂但有芳心寧擇
地更無佳客亦宜觴登臨憶負重陽雨採掇愁沾昨夜
霜滿袖餘香試披拂晩來風力正悠揚─九日盆菊盛
開將出郭有作─買得長安擔上秋南山只在屋西頭花
開正好逢佳節身病那堪復遠遊昨夜月明空對酒晩
來風急怕登樓多情重有燈前約為報花神作意留
─周原已席上賦十月菊─布袍蕭索不勝凉坐愛芳心共
日光何用門前看五柳始知秋後有重陽故園栽處田
應熟小市開時藥正香自古交期須歲晩相過不敢避
風霜─冬月對菊用陳玉汝韻─搖落霜空萬木飛一枝
無柰賞心微未成老圃應須學若在南山便合歸人道
秋香非昨夜天留晩色共斜暉陶翁可是忘機者猶自
含情待白衣─吳寬原已宅賞菊─休從雲外望天香誰
似蕭然林下妝嫩蘂漸成黃面老低枝猶比白衣長曾
隨枸杞添風味却笑芙蓉住水鄉詩社清忙今又動看
花直擬過重陽─次韻李士英劉道亨過園居看菊─詩
人渾不厭貧家閒就荒園看菊花傾倒臘醅瓶未罄品
題秋色句争嘉殘英抱節真霜傑本草言功有日華醉
後却勞歸騎晩西風烏帽數枝斜─陳憲章九日晩對
菊次容處士韻是日縣主曹侯二尹邵侯持酒過白沙
李九淵容貫各館鄉中未還─一年佳節到黃花霜在籬
根月在沙今日縣侯親送酒幾時詩客報還家疎枝向
晩青如許老鬢逢秋白未涯更欲西良開酒&KR0678;勝遊堪
泛五更槎─再用韻─焉知老子非元亮請看黃花滿白
沙賸有香醪供采采何須蠟屐到家家屢經細雨開花
面獨立西風背水涯欲把一株種蟾闕恐驚天女笑乘
槎─次趙提學十月賞菊韻─不論開早與開遲到處逢
花把一枝清獻插來紗帽重陶潜醉倒葛巾欹青藜不
赴先生召白雪虚傳幼婦詞却對藥欄何意緒江門店
酒獨斟時─答吳樂善送菊─兩莖何處萎霜根路入廬
山不問村佳節總非前日月新香猶裊舊龍門氣清天
與金行秀色淺人知土德尊今日淵明不能領倒巾簷
下弄詩魂─何孟春送菊涯翁─山徑曾陪九日遊數枝
還為一尊留買從遠市聊供節栽向名園合擅秋漸老
有人憐客瘦乍寒無計替蜂愁多情不用防吹帽短髮
猶禁插滿頭─熊卓汪司驥席上對菊─錦席秋軒流客
觴階除遲菊戀年芳翠條苒苒初經雨青蘂娟娟欲候
霜幸為分回供閴寂空然别去夢寒香小車如覓東溪
路古屋疎籬是醉鄉─喬長史詠醉楊妃菊─嬝娜嬌姿
不耐霜芳根移得在昭陽帶將春色三分豔散作秋隂
滿院香傾日尚疑聞羯鼔臨風猶似舞霓裳祇愁野鹿
偸銜去寂寞棃園空斷腸─原─王世貞─貪看晩節傲霜
颸淡色幽香冷不辭入坐叵羅爭自引歸來欵叚未須
騎推敲月下猶孤語競病風流彼一時若使東籬主人
在攢眉那肯和新詩─增─申時行對菊─獨坐高齋汎羽
觴且看叢菊媚重陽繁英乍吐丹霞色冷豔全分白雪
香好共清幽矜晩節偏從搖落殿秋光疎花短髮能相
倚三徑猶憐歲月長─婁東荆石公餉菊賦謝─一水能
通貫月槎九秋偏贈傲霜花瓊枝濯濯深含露紫豔叢
叢細吐霞開傍松軒成晩節分來蓬島是仙葩試論禁
苑追陪日何似園林樂事賒─茅亭看菊─小結茅齋掩
蓽門翛然風物似山村一丘高卧身仍健三徑新鋤菊
尚存麗色盈盈開錦障幽香冉冉注清尊誰知搖落風
霜候偏荷栽培雨露恩─原─馬德澄─秋深菊圃吹寒風
報道阿家花早叢鶯羽半遮西子白鶴翎斜映太真紅
參差萬朵霜天曉稠疊千枝煙雨空肯與山樵分秀色
移栽不遠過墻東─吳執御─水浸長天搖砌明亭亭珠
玉綻秋英晩香冷秀經霜後淡意疎容與景迎籬下留
連非藉酒雨中尋覓最多情飛塵不到莎廳下愛爾幽
香浸骨清
─五言排律─原─唐劉禹錫和令狐相公玩白菊─家家菊盡
黃梁國獨如霜瑩淨真琪樹分明對玉堂仙人披雪氅
素女厭紅妝粉蝶來難見麻衣拂更香向風搖羽扇含
露滴瓊漿高豔遮銀井繁枝覆象牀桂叢慙並發梅萼
妬先芳一入瑤華詠從茲播樂章─增─劉禹錫和令狐
相公九日對黃白二菊花見懷─素萼迎寒秀金英帶露
香繁華照旄鉞榮盛對銀黃琮璧交輝映衣裳雜彩章
晴雲遙蓋覆秋蝶近悠揚空想逢九日何由陪一觴滿
叢佳色在未肯委嚴霜─許渾南海使院對菊懷丁卯
别墅─何處曾移菊溪橋鶴嶺東籬疎還有豔園小亦無
叢日晩秋煙裏星繁曉露中影搖金澗水香染玉潭風
罷酒慙陶令題詩答謝公朝來數花發身在尉佗宮
─薛能詠夾徑菊─夾徑盡黃英不通人並行幾曾相對綻
元自兩行生叢比高低等香連左右并畔搖風勢斷中
夾日華明間隔蛩吟隔交横蝶亂横頻應泛桑落摘處
近前楹─公乘億賦得秋菊有佳色─陶令籬邊菊秋來
色轉佳翠攅千片葉金翦一枝花蘂逐蜂鬚亂英隨蝶
翅斜帶香飄綠綺和酒上烏紗散漫搖霜彩嬌妍漏日
華芳菲彭澤見稱更在誰家─鄭谷恩門小諫雨中乞
菊栽─握蘭將滿歲栽菊伴吟詩老去慵趨世朝廻獨繞
籬逓香風細細澆綠水瀰瀰祇共山僧賞何當國士移
孤根深有託微雨正相宜更待金英發憑君插一枝
─宋錢惟演樞密王左丞宅新菊─賀燕翻飛地靈芳茂遂
時隂連桃李徑潤接鳳凰池夕照揮金葆輕風拂翠蕤
露珠清自沍煙素引還披西顥霜雖勁南榮暖更滋擷
芳多楚澤得地勝陶籬味可登蘭籍香應奪桂旗願公
長却老晏寢奉瓊巵─楊億樞密王左丞宅新菊─中樞
多暇日小圃占秋光雕玉新成檻繁金乍泛觴陶籬侵
柳色羅宅掩蘭芳芝影連虚室萱叢接後堂傅巖猶借
雨庾嶺未飛霜溫樹偏分蔭芸籤亦鬭香交枝迷露井
墜葉點横塘桐錄知延壽千齡奉紫皇─劉筠樞密王
左丞宅新菊─東閣留嘉客寒葩豔晩光秋風自蕭瑟台
座對熒煌麗奪䨇南價清含九畹香嵰山霜薦味太液
鵠分裳已助蜂成蜜還隨蟻泛觴俯臨揮艾綬佩服間
萸房節物傳荆俗詩情掩謝塘更期松偃蓋永奉太清
方─李繼樞密王左丞宅新菊─青規前席暇歸沐興何
長北第秋將晩東籬菊正芳幽叢霏薄霧桂色豔輕霜
已近黃金印兼臨白玉堂甘疑掩萍實秀肯讓芝房有
佞還應指無憂可要忘蘂浮丞相酒氣馥令君香好固
松椿壽仙經識祕方─元何中移菊─僅得林間趣閒尋
菊本移人家深竹裏楓葉夕陽時汲井澆畦潤將鉏下
手遲護叢愁蘂損帶土怕根知每被歸樵問深憐冷蝶
隨寒香生徑術幽事補灣碕斗柄西北落鴈聲霜露垂
裴回繞叢畔自笑可能癡
五言絶句─
御製九日對菊─不與繁花競寒苞晩更香數莖偏挺秀嘉爾
傲風霜
增─唐陳叔逹詠菊─霜間開紫蔕露下發金英但令逢採
摘寧辭獨晩榮─原─杜甫復愁─每恨陶彭澤無錢對菊
花如今九日至自覺酒須賒─增─李端和張尹憶東籬
菊─傳書報劉尹何事憶陶家若為籬邊菊山中有此花
─王建野菊─晩豔出荒籬冷香著秋水憶向山中見伴
蛩石壁裏─姚合詠新菊─黃金色未足摘取且嘗新若
待重陽日何曾異衆人─原─賈島對菊─九日不出門十
日見黃菊灼灼尚繁英美人無消息─增─杜牧將赴湖
州留題亭菊─陶菊手自種楚蘭心有期遙知渡江日正
是擷芳時─折菊─籬東菊徑深折得自孤吟雨中衣半
濕擁鼻自知心─錢珝江行無題─叢菊生堤上此花長
後時有人還採掇何必在春期晩菊遶江壘忽如開
古屏莫言時節過白日有餘馨潯陽江畔菊應似古
來秋為問幽栖客吟時得酒不─宋徐鉉詠菊─細麗披
金彩氛氲散遠馨汎杯頻奉賜緣解制頽齡─梅堯臣
殘菊─零落黃金蘂雖枯不改香深叢隱孤秀猶得奉清
觴─司馬光晩行後園見菊戲宜甫─野菊荒無數斑斑
初見花徑須求一醉試遣問東家─原─楊萬里菊─味苦
誰能愛香含只自珍長將潭底水普供世間人─朱子
菊─青蘂冒珍叢幽姿含曉露政爾破荒寒詎免傷遲暮
─王十朋─佳節逢吹帽黃金染菊叢淵明何處飲三徑
冷香中─增─金李俊民菊─色笑秋光淡香嫌酒力慳東
籬在何處客裏見南山─明高啓菊蹊─獨行林下路望
望南山暮無酒掇英嘗寒香已零露─陳憲章題淵明
菊─籬下花堪把先生有酒不遙看白衣者不復問江州
─對菊─淅淅西風至為秋未有涯江邊聊一醉信手得
黃花春事歸桃李西風響未休長官三徑晩丞相一
坡秋天地花無數寒花色乃佳古詩拈未出除是長
官來─原─李夢陽─白鴈獨横秋黃花伴醉遊眼看風物
換愁殺仲宣樓─增─陳淳菊花─清霜下籬落佳色散花
枝載詠南山句幽懷不自持─原─于若瀛菊花─冷豔吐
金英疎香入玉斝偏宜處士居不種朱門下─增王榖
祥菊─颯颯金風度嫣嫣秋色妍白衣還自至青女更相
憐
─六言絶句─增─明陳憲章周鎬送白菊乞詩─陶令黃金遶
舍君家白玉滿園千古清風廬阜幾叢細雨江門微
醉不須酩酊半開莫待離披安得季芳與語相思欲寄
一枝白菊偏宜素髮青山只對蒼顔嚥罷秋香滿腹
風吹不到長安
御定佩文齋廣羣芳譜卷五十
