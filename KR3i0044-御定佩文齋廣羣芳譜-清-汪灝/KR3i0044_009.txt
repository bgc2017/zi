欽定四庫全書
御定佩文齋廣羣芳譜卷七
榖譜
麥(按大麥小麥綂名曰麥原譜耑以小麥為麥而另列大麥于後今從齊民要術併合為一)
增─說文─麥芒榖秋種厚埋故謂之麥麥屬金金王而生
火王而死─原─小麥一名来(又作䅘爾雅云小麥䅘廣雅云来小麥也夲草云麥)
(字從来從夊来象其實夊象其根)苗生如韭成似稻高二三尺實居殼
中芒生殼上生青熟黃秋種夏熟具四時中和之氣兼
寒熱温涼之性繼絶續乏為利甚普故為五榖之貴亦
可春種至夏便收然不及秋種者性有南北之異北地
燥冬多雪春少雨麥晝花薄皮多麫食之宜人南方卑
濕冬無雪春多雨麥受卑濕之氣又夜花食之生熱腹
痛難消亦地氣使然也北麥固佳陳者更良─增─廣志
鹵水麥(其實大麥形有縫)税麥(似大麥出涼州)旋麥(三月種八月熟出西方)赤小
麥(赤而肥稀熟出鄭縣)山提小麥(至黏弱以貢御)半夏小麥秃芒麥(齊民要術)
(云按今世有落麥者禿芒是也)─原─大麥一名牟(又作麰爾雅云大麥麰廣雅云牟大麥也)
(本草云麥之苖粒皆大於來故得大名牟亦大也或又作&KR1279;班固典引云玄秬黃&KR1279;之事是也)莖葉與
小麥相似但莖微麤葉微大色深青而外如白粉芒長
殼與粒相黏未易脱小麥磨麫作餅餌食大麥止堪碾
米作粥飯及喂馬用此其所異也性平涼滑膩作飯寬
中下氣煑粥甚滑磨麫作醬甚甘美春秋皆可種他如
穬麥(本草李時珍云穬麥有二種一種類小麥而大一種類大麥而大又云是大麥中一種皮厚而色青)
(者也唐蕭炳云西川人種食之山東河北人正月種之名曰春穬形狀與大麥相似陳承云作麫脆硬食多脹)
(人汴洛河北之間又呼為黃稞)赤麥(廣志云有赤麥赤色而肥)青稞麥(本草陳藏器云青稞似大)
(麥天生皮肉相離泰隴巴西種之王禎農書云青稞有大小二種似大小麥而粒大皮薄多麫無麩西人種之)
黑穬麥(見廣志)大抵與大麥一類而異種─增─廣志─□麥
(出涼州似大麥)─本草─穤麥(大麥有黏者名穤麥可以釀酒)
彙考─增─詩鄘風─爰采麥矣沬之北矣─原─鄘風─我行其
野芃芃其麥─增─周頌─貽我来牟帝命率育─箋─武王渡
孟津白魚躍入舟出涘以燎後五日火流為烏五至以
榖俱来此謂貽我来牟─疏─榖蓋牟麥也─原─周頌─於皇
来牟將受厥明明昭上帝迄用康年─增─禮記─王制夏
薦麥─月令─孟春之月雪霜大摯首種不入─蔡邕章句
太隂干陽雨雪而霜故大傷首種首種謂宿麥也麥以
秋種故謂之首種季春之月天子乃為麥祈實─註─於
含秀求其成也孟夏之月農乃登麥天子乃以彘嘗
麥先薦寢廟─註─麥之新氣尤盛以彘食之散其熱也
麥秋至仲秋之月乃勸種麥無或失時─註─麥者接絶
續乏之榖尤重之─疏─前年秋榖至夏絶盡後年秋榖夏
時未登是其絶也夏時人民糧食闕短是其乏也麥乃
夏時而熟是接其絶續其乏也─内則─麥食脯羹鷄羹
疏─謂以麥為飯析脯為羹又以雞為羹三者味相宜也
─周禮天官─雁宜麥─疏─雁宜麥者雁味甘平大麥味酸
而温小麥味甘微寒氣味相成故云雁宜麥─原─左傳
隠公三年夏四月鄭祭足帥師取温之麥─孟子─今夫
麰麥播種而耰之其地同樹之時又同浡然而生至於
日至之時皆熟矣─家語─宓子賤為單父宰齊攻魯道
由單父單父父老請曰麥已熟矣今齊宼至不及人人
自收其麥請放民皆使出穫麥可以益糧且不資宼三
請而宓子賤不聽俄而齊宼逮乎麥季孫聞之怒使人
讓曰民寒耕熱芸曾不得食可不哀哉猶可有告而不
聽非所以也宓子賤蹵然曰今兹無麥明年可樹若使
不耕者得穫是使民樂有宼也且單父得一歲之麥於
魯不加強喪之不加弱使民有自取之心其創必數世
不息季孫聞之赧然媿曰地若可入吾豈忍見宓子哉
─增─前漢書食貨志─董仲舒說上曰春秋他榖不書至
於麥禾不成則書之以此見聖人於五榖最重麥與禾
也今關中俗不好種麥是歲失春秋之所重而損生民
之具也願陛下幸詔大司農使關中民益種宿麥令毋
後時─註─師古曰宿麥謂其苖經冬─後漢書光武本紀
詔曰久旱傷麥秋種未下朕甚憂之─原─後漢書馮異
傳─光武至南宫大風雨引車入道傍空舍馮異抱薪鄧
禹爇火光武對竈燎衣異進麥飯─逸民傳─高鳳少為
書生家以農畝為業專精誦讀晝夜不息妻嘗之田曝
麥於庭令鳳護雞時天暴雨鳳持竿誦經不覺潦水流
麥妻還怪問鳳方悟之後遂為名儒─增─晉書孝友傳
王裒家貧躬耕計口而田度身而蠶或有助之者不聽
諸生密為刈麥裒遂棄之庾衮母終服喪居于墓側
歲大饑藜羹不糁門人欲進飯者而衮每曰已食莫敢
為設及麥熟穫者已畢而採捃尚多衮乃引其羣子以
退曰待其間及其捃也不曲行不旁掇跪而把之則亦
大獲─魏書樊子鵠傳─子鵠除殷州刺史屬歲旱儉子
鵠恐民流亡乃勒有粟之家分貸貧者并遣人牛易力
多種二麥州内以此獲安─釋老志─東莱人王道翼少
有絶俗之志隠韓信山四十餘年斷粟食麥─隋書隠
逸傳─張文詡河東人也每以德化人鄉黨頗移風俗嘗
有人夜中竊刈其麥者見而避之盗因感悟棄麥而謝
文詡慰諭之自誓不言因令持去經數年盗者向鄉人
說之始為遠近所悉─南史吴明徹傳─明徹有粟麥三
千餘斛而鄰里饑餒乃白諸兄與鄉里計口平分同其
豐儉頼以存者甚衆─孝義傳─沈崇傃母卒葬後更行
服三年久食麥屑不噉鹽酢─舊唐書高宗本紀─儀鳳
三年五月幸九成宫秋七月宴近臣諸親於咸亨殿上
謂霍王元軌曰去冬無雪今春少雨自避暑此宫甘雨
頻降夏麥豐熟秋稼滋榮─玄宗本紀─上自於苑中種
麥率皇太子已下躬自收穫謂太子等曰此將薦宗廟
是以躬親亦欲令汝等知稼穡之難也因分賜侍臣謂
曰比歲令人廵撿苖稼所對多不實故自種植以觀其
成且春秋書麥禾豈非古人所重也─五代史回鶻傳
回鶻地宜白麥青麥&KR0008;麥─宋史仁宗本紀─天聖三年
四月癸巳幸御莊觀刈麥聞民舍機杼聲賜織婦茶帛
─禮志─太宗景祐三年禮官宗正請每歲夏孟月嘗麥
配以彘皇祐五年後苑寳政殿刈麥謂輔臣曰朕新
作此殿不欲植花歲以種麥庶知穡事不易也自是幸
觀榖麥惟就後苑─汲冡周書─維四年孟夏王初祈禱
於宗廟乃嘗麥於太祖─穆天子傳─天子西征至于赤
烏之人獻穄麥百載天子西征至于&KR1809;韓氏爰有樂野
温和穄麥之所草黑水之阿爰有野麥─師曠禽經
澤雉啼而麥齊─原─莊子─青青之麥生於陵陂─增─吕
氏春秋─今兹美菜来兹美麥孟夏之昔殺三葉而穫
大麥─註─昔終也三葉薺苨也葶藶也菥蓂也見三葉之
死則大麥可穫之候也─淮南子─濟水通和而宜麥
春秋佐助期─麥神名福習─春秋說題辭─麥之為言殖
也寢生觸凍而不息精射刺直故麥含芒事且立也
說文─麰周所受来牟也一麥二牟象其芒刺之形天所
来也─獨斷─老扈氏農正趣民收麥─原─曺瞞傳─太祖
嘗出車行經麥中令士卒無敗麥犯者死騎士皆下馬
付麥相持於時太祖馬騰入麥中勅主簿議罪主簿對
以春秋之義罰不加於尊太祖曰制法而自犯之何以
帥下然孤為軍帥不可殺請自刑因拔劍割髮以置地
─諸葛恪别傳─孫權饗蜀使費禕禕停食餅索筆作麥
賦恪亦請筆作磨賦咸稱善焉增秦子─孔文舉為北
海相有母病思食新麥家無乃盗鄰熟麥而進之文舉
聞之特賞曰不必来謝但勿盗也盗而不罪者以為勤
於母也─博物志─漢武帝時廣陽縣雨麥五土所宜
黑墳宜麥黍─玄晏春秋─衛倫過予言及於味稱魏故
侍中劉子陽食餅知鹽生精味之至也予曰師曠識勞
薪易牙别淄澠子陽今之妙也定之何難倫因命僕取
糧糗以進予曰麥也有杏李柰味三果之熟也不同子
焉得兼之倫笑而不答退告人曰士安之識過劉氏吾
將来家實多故杏時將發糅以杏汁李柰將發又糅以
李柰汁故兼三味─陳留耆舊傳─高式至孝永平中蝝
蝗為災獨不食式麥─西域諸國志─天竺十一月六日
為冬至則麥禾十二月十六日為臘則麥熟─拾遺記
樂浪之東有背明之國其國昏昏常暗宜種百榖名曰
融澤方三千里五榖皆良食之後天而死有延精麥延
夀益氣有昆和麥調暢六府有輕心麥食者體輕有醇
和麥為麴以釀酒一醉累月食之凌冬可袒有含露麥
穟中有露味甘如飴張華為九醖酒以三薇漬麯蘖
蘖出西羌麴出北方北方有指星麥四月火星出麥熟
而穫之蘖用水漬麥三夕而萌芽平旦雞鳴而用之俗
人呼為雞鳴麥以之釀酒醇美久含令人齒動若大醉
不呌笑搖蕩令人肝腸消爛俗人謂為消腸酒─晉中
興書─苻健洪第三子健隂圖關中陽使其徒種麥示無
西意─水經注─汶水入莱蕪谷出谷有平丘面山傍水
土人悉以種麥云此丘不宜植稷黍而宜麥齊人相承
以植之─國史補─竇氏子言家方盛時有奴厚歛羣從
數宅之資供白麥麫醫云白麫性平由是恣食不疑凡
數歲未嘗生疾其後有奴告其謬妄所輸麫乃常麥非
白麥也羣從諸宅一時暴熱皆發─原─杜陽雜編─元和
八年大軫國貢碧麥形大於中華之麥表裏皆碧香氣
如稉米食之體輕可以禦風─增孔帖─同昌公主出降
賜金麥銀米共數斛此皆條枝國獻高昌土沃麥皆
再熟東坡集─江湖間有鳥鳴於四五月其聲若云麥
熟即快今年二麥如雲此鳥不妄言也─原─東坡詩註
今大内當麥熟時以黃羅帕封賜百官其外題曰麨或
云以蜜漬食尤佳─增─朱子詩註─小說人有中麥毒者
夢紅裳娘子悲歌有一丸蘆菔火吾宫之句─空同子
麥種之秋而焦於夏火尅金也麥穗直而芒有兵象焉
─湧幢小品─洪武初一儒赴召太祖問曰習何經曰業
農太祖曰汝知麥禾之節不同乎對曰禾三節麥四節
禾播種於春至秋而穫凡歷三時故三節麥則歷四時
始成故四節太祖曰是能知稼穡者即擢某州知州
木蘭國有三寸之麥─原─梧潯雜佩─南方四月雨後尚
有餘寒土人謂之麥秀寒按王勃採蓮賦麥雨微涼又
徐陵集亦有麥冷之語
集藻─傳─原─宋蘇軾温陶君傳─石中美字信美中牟人也
夲姓麥氏随母羅氏去其夫而適石因冐其姓始中美
之生也其父太卜氏以連山筮之遇師䷆之爻是謂師
之革䷰曰生乎土成乎水而變乎火坎以輮之坤以布
之釡以熟之口以内之腹以蔵之美在其中而暢於四
支能者樂之以為大腹不能者傷之以為心病衆所說
也善莫大焉故因以名字之中美幼輕躁疎散與物不
合得其鄉人儲子之意因使從滏水湯先生游既熟遂
陶而成之為人白晳而長温厚柔忍在諸石中最有名
儲子因秦故司馬錯李斯子由趙高閻樂並薦於秦王
得與甫田蔡甲肥鄉羊奭内黃韓音子俱召見是時王
方省覽文書日昃未食見之甚喜曰卿等向者安在何
相見之晚耶未見君子惄如調饑卿等之謂也自是皆
得進見充上心腹賜爵土更上食典御旦夕召對所獻
納時或麤疎上未嘗不盡善也秦王以嫪毒事出文信
侯而遷太后怒恚數日不食中美乘機進諫上說賜爵
徹侯食温定陶二縣號温陶君中美既被任用凡有造
作自丞相以下莫不是之其為人柔和有以塞讒人之
口故也他日秦王坐朝日旰意有所思亟召中美將虚
以納之中美不熟計以進其說頗剛鯁志不快之者累
日有博士單軫說上曰為其所傷矣宜有以下之即無
患因進其弟子已升元華於上上意稍平然自是遂疎
中美不得為尚食矣中美曰吾為尚食日夕自謂不素
餐者今吾與羊生軰皆不得進縱復有用者將誅辱乎
昔也得充心腹而今也遽不信是有不善我之心雖使
時或思我彼將不盡矣遂稱疾以侯就第其後子孫生
郡郭者散居四方自號渾氏扈氏索氏石氏為四族云
文賦散句─原─殷箕子麥秀歌─麥秀漸漸兮彼黍離離
漢枚乘七發─麥秀&KR0034;兮雉朝飛─增─魏黃觀疏─今年麥
苖雖好臨熟多雨而悉復偃壊小麥略盡惟穬麥大麥
頗得半收耳─原─晉潘岳射雉賦─麥漸漸以擢芒
五言古詩─增─唐白居易觀刈麥─田家少閒月五月人倍
忙夜来南風起小麥覆隴黃婦姑荷簞食童穉攜壺漿
相随餉田去丁壯在南岡足蒸暑土氣背灼炎天光力
盡不知熱但惜夏日長復有貧婦人抱子在其傍右手
秉遺穗左臂懸弊筐聽其相顧言聞者為悲傷家田輸
税盡拾此充飢腸今我何功德曾不事農桑吏禄三百
石歲晏有餘糧念此私自愧盡日不能忘─宋蘇轍遲
往泉店殺麥─罷民不耕穫豈利有攸往古人為我言許
此亦無妄一冬免鋤犁二麥盈罋盎火老金尚伏雨過
築場壤隣家助伯亞蒼耳割榛莽朝陽得終日經歲可
無恙老夫終病慵長子幸可仗劬勞慎勿厭䴵餌家共
享秋田雨初足已作豐熟想歸来報好音相對開臘釀
七言古詩─增─宋蘇軾鴉種麥行─霜林老鴉閒無用畦東
拾麥畦西種畦西種得青猗猗畦東已作牛尾稀明年
麥熟芒攅槊農夫未食鴉先啄徐行俯仰若自矜鼓翅
跳踉上牛角憶昔舜耕歷山鳥為耘如今老鴉種麥更
辛勤農夫羅拜鴉飛起勸農使者来行水─五禽言─去
年麥不熟挾彈規我肉今年麥上場處處有殘粟豐年
無象何處尋聽取林間快活吟─蘇轍遜往泉城穫麥
少年食稻不食粟老居潁川稻不足人言小麥勝西川
雪花水磨煑成玉泠淘槐葉冰上齒湯餅羊羹火入腹
五年随俗麤得飽晨朝稻米纔供粥兒曺知我老且饞
觸熱泉城正三伏田家有信呼即来亭午驅牛汗如浴
吾兒生来讀書史不慣田家争斗斛今年久旱麥粒細
及半罷休饒老宿歸来爛漫㬠蒼耳来歲未知還爾熟
百口且留終歲儲貧交強半倉無榖─外孫文九伏中
入村㬠麥─春田不雨憂無麥入囷得半猶足食伏中一
㬠不得緩旱田倉耳猶難得人言春旱夏當潦入伏未
保天日好老農經事言不虚防風防雨如防盗外孫讀
書舊有功五言七字傳祖風旋投詩筆到田舍知我老
来饞且慵秋田正急車難起汗滴肩頳愧鄰里磨聲細
轉雪花飛舉家百口磨牙齒食前方丈我所無蒸餅十
家或有諸孫歸何用慰勤苦烹雞亦有烝葫蘆─張舜
民打麥─打麥打麥彭彭魄魄聲在山南應山北四月太
陽出東北纔離海嶠麥尚青轉到天心麥已熟鶡旦催
人夜不眠打雞呼雨雲如墨大婦腰鐮出小婦具筐逐
上壠先捋青下壠已成束田家以苦乃為樂敢憚頭枯
面焦黑貴人薦廟已嘗新酒醴雍容會所親曲終厭飫
勞僮僕豈信田家未入唇盡將精好輸公賦次把升斗
求市人麥秋正急又秧禾豐歲自少凶歲多田家辛苦
可奈何將此打麥詞兼作插禾歌─范成大刈麥行─梅
花開時我種麥桃李花飛麥叢碧多病經旬不出門東
坡已作黃雲色腰鐮刈熟趁晴歸明朝雨来麥沾泥犁
田待雨插晚稻朝来移秧夜食麨─陸游屢雪二麥可
望喜而作歌─苦寒勿怨天雨雪雪来遺我明年麥三月
翠浪舞東風四月黃雲暗南陌坐看比屋騰歡聲已覺
有司寬吏責腰鐮丁壯傾閭里拾穗兒童動千百玉塵
出磨飛屋梁銀絲入釡須寬湯寒醅發劑炊䴵裂新麻
壓油寒具香大婦下機廢晨織小姑佐庖忘晚妝老翁
飽食笑捫腹林下擊壤歌時康─張孝祥─大麥半枯自
浮沉小麥刺水鋪綠針山邊老農望麥熟出門見水放
聲哭去年泠泠七月雨秋苖不收一粒榖只今米價貴
如玉併日舉家纔食粥小兒索飯門前啼大兒雖瘦把
鋤犁晴時種麥畊荒壠正好下秧無稻種─戴復古刈
麥行─腰䥥上壠刈黃雲東家西家麥滿門前村寡婦拾
滯穟饘粥有餘炊餅餌我聞淮南麥最多麥田今歲屯
干戈飽飯不知征戰苦生長此方真樂土─王炎麥苖
已有生意掘烏稬者未止─兒童飯犢女採桑水滿東臯
耕事忙稻秧半綠麥半黃天許食新饘粥香田父咨嗟
仍笑語赤地一年今得雨紫蕨有根妻子喜免填溝壑
棄閭里─元王禎芟麥歌─田家食力不食智麰夾夕年年勤
種蒔老農八十諳地利暑夏呼兒先暵地再耕再耨土
華膩手把耬犁知已試土沃不妨投種穊今年已報春
澤被夏壠苖深如櫛比薰風長養見天意獵獵青旗催
穉穗纔結稃胞花雪墜赫赫曦輪熾鑚燧儘著精華輸
至味粒飽芒森密如篲頓失前時浪翻翠豈知真宰調
元氣化作黃雲表嘉瑞老農眼飽雖自慰旦夕却憂風
雨至子婦犇忙事芟器釤綽翩翩轉雙臂曳籠腰間盈
復棄急載牛箱夜無寐轉首登場簇高積風翻日碾半
猶未已向公門奉新餽麴材和糴凡幾次年餉廵門仍
語誶夏税有程今反易自餘宿負如取寄指此有秋争
蟻萃一得豈能償百費終歲勤勞一歔欷昨日公堂宴
賓貴樽爼横陳混肴胾檀板珠繩按歌吹萬錢不值供
一醉庖人搓揉出精粹尚喜食新誇餅餌物不天来皆
力致飽食何人知所自春祈夏薦禮所記報夲從来追
古義但願斯民不畏吏吏不擾民民自遂凡在牧民遵
此治坐見两岐歌政異日富囷倉均被賜不使老農憂
歲事─明高啓打麥詞─雉雛高飛夏風暖行割黃雲随
手斷疎莖短若牛毛垂去冬無雪不相宜場頭負歸日
色白穗落連枷聲拍拍呼兒打曬當及晴雨来怕有飛
蛾生臥驅鳥雀非愛惜明年好收供爾食
五言律詩─增─宋蘇轍殺麥二首─麥幸十分熟雨過三日
霪初晴尚未伏半夜卷重隂細築場無隙輕推磨有音
驚聞諸縣水一㬠直千金雨後麥多病庾中蛾欲飛
不辭終日暑幸脱半年飢潦水来何暴秋田望已微農
夫愚可念此報定誰非─陸游種麥─墾地播宿麥飯牛
臨野池未能貪佛日正恐失農時矻矻鋤耰力勤勤祝
史辭嘉平得三白吾飽豈無期
七言律詩─增─宋朱子次韻秀野滄波館刈麥─貽牟夙昔
但聲歌今見郊園樂事多且喜甌簍符善禱未須蘆菔
顰妖娥霞觴正自誇真一香鉢何須問畢羅我欲賣刀
来學稼不知還許受㕓麽─原─明申時行麥浪─芃芃秀
色挺来牟片片黃雲似水流風作跳波時隠見雨添新
漲乍沉浮晴畦錦漾千層縠寒隴濤生四月秋却怪狂
瀾頻起陸漫教文偉賦中收─董其昌太廟薦麥─閟宫
朝啟肅精禋御苑来牟及薦新九葉靈光開大歷雙岐
瑞穎獻昌辰風廻玉几馨先稷露裛金莖潔似蘋一自
寢園祈報後於皇清頌遍周民
七言絶句─
御製見途中夏麥將熟志喜江滸淮壖道已周歸看東省麥
盈疇雨滋膏潤苗多秀早慶今年大有秋─清明麥秀─清
明前後麥花香遍野氤氲映驌驦須認秋成春雨密隔溪
村落飲斜陽
增─宋王珪宫詞─六龍觀稼奉宸遊齊賀豐年薦麥秋後
苑宴回卿相出内官金合送来麰─王安石陂麥─陂麥
連雲惨淡黃綠隂門巷不多涼更無一片桃花在借問
春歸有底忙─范成大出東郊觀麥苖─去歲秋霖麥下
遲臘殘一雪潤無泥相將飽喫滹沱飯来聽林間快活
啼─刈麥─麥頭熟顆已如珠小阨惟憂積雨餘匄我一
晴天易耳十分終惠莫乘除─田園雜興─高田二麥接
山青傍水低田綠未耕桃杏滿村春似錦踏歌椎鼓過
清明─楊萬里江山道中麥熟─黃雲剖露幾肩歸紫玉
炊香一飯肥却破麥田秧晚稻未教水牯臥斜暉─麥
無邊綠錦織雲機全幅青羅作地衣個是農家真富貴
雪花消盡麥苖肥─方岳農謠─春雨初晴水拍堤村南
村北鵓鴣啼含風宿麥青相接刺水柔秧綠未齊小
麥青青大麥黃護田沙逕繞羊腸秧畦岸岸水初飽塵
甑家家飯已香─原─譚知榮─麥隴風来翠浪浮霏微小
雨似深秋野庭終日捲簾坐青樾對啼黃栗留
詩散句─原─唐杜甫─崆峒小麥熟─增─杜甫─白屋花開裏
孤城麥秀邊山田麥無隴春氣晚更生─韓愈─南陽
郭門外桑下麥青青─白居易─四月未全熟麥涼江風
秋─元稹─年年四五月蠒實麥小秋─原─司空圖─綠樹
連村暗黃花入麥稀─宋蘇軾─登城望牟麥綠浪風掀
舞─增─陸游─但見古河東壠麥如鋪雪─金麻九疇─野
黃麥初割畦綠蔬纔灌─王元粹─青青道邊麥知是誰
家田─宋石介─使麥長熟人不饑敢告吾君不須赦
王安石─無端隴上翛翛麥横起風寒占作秋─范純仁
潤催隴麥將黃節寒阻春蠶趁早眠─唐庚─睡外莫聽
泥活活想中已賭麥含含陸游─京塵日念家山樂况
值腰鎌割麥初雨畏禾頭蒸耳出潤憂麥粒化蛾飛
已過西成賽廟期家家下麥不容遲壓車麥穗黃
雲卷食葉蠶聲白雨来山村處處晴收麥鄰曲家家
午曬絲─楊萬里─紅紅白白花臨水碧碧黃黃麥際天
─危禎─麥風翻隴潑濃綠花露滴枝黏老紅─吴潛─吴
波亭下繫扁舟輕雨輕寒又麥秋─盧贊元─麥秋天氣
朝朝變蠶月人家處處忙─宋謝脁─麥候始清和─齊
王僧逹─麥壠多秀色─邢邵─風輕麥候初─周庾信─麥
随風裏熟─陳江總─麥氣涼昏曉─唐盧從愿─蘅臯起
麥涼─張謂─秋風麥穗黃─蕭穎士─麥秋田野喧─王
維─雉雊麥苗秀─杜甫─徼麥早向熟─原─杜甫─細麥落
輕花青熒陵陂麥涼州白麥枯─增─韓愈─暖風抽
宿麥─孟郊─麥風清冷吹─李賀─麥雨漲溪田─張蠙
甸麥深蔵雉─宋王安石─麥漲一溪雲─蘇軾─夏旱臞
麥人─唐庚─雀飛田有麥─汪藻─麥隴如人深─范成
大─麥裏綠叢高─戴復古─梯山畦麥秀─黃公度─晴添
麥隴黃─金吴激風雨麥秋寒─元方䕫─山田麥苗肥
─袁桷土沃村村麥─原─唐李白─荆州麥熟繭成蛾
麥隴青青三月時─增─儲光羲─麥涼浮壠雉媒低─柳
宗元─麥芒際天搖青波─李賀─野家麥畦上新壠─朱
慶餘─麥風吹雨正徘徊─薛逢─晚麥芒乾風似秋─薛
能─鄰驚麥野聞雛雉─杜荀鶴─高下麥田新雨後分
開野色收新麥─宋石介─麥宜過社猶催種─原─歐陽
修─四月田家麥穗稠─王安石─晴日暖風生麥氣─增
蘇軾─麥熟旋供湯餅新─王阮─麗日借黃催麥壠─范
成大─麥雨一犁随處綠青黃麥隴平平去─陸游─水
面秧青麥半黃雪花漫漫麥將熟土膏動後麥苗
長─戴復古─鍜磨鳴時大麥黃─黃公度─乍寒乍煖麥
秋天─金王渥─榖雨連朝没麥場─宇文虚中─彌壠連
天麥浪寒─麻九疇─笋輿歸路麥花香─元好問一犁
春雨麥青青灔灔蒼波麥已勻─元方回─夏前十日
嘗新麥─耶律楚材─萬頃青青麥浪平馬祖常滋麥
春膏覆壠齊─謝應芳─天假春晴養麥苗
别錄─增─尚書大傳─秋昏虚星中可以種麥─原─種麥農
政全書─八月白露節後逢上戊為上時中戊為中時下
戊為下時種須簡成實者棉子油拌過則無蟲而耐旱
大約杏多則不蛀宜肥地有雨佳諺云無雨莫種麥又
云麥怕胎裏旱又云要喫麫泥裏纏春雨更宜諺云麥
收三月雨春間鋤一遍收子多若三春有雨入夏時有
微風此大有之年也諺云麥秀風搖初種忌戌日諺云
無灰不種麥雨經社日佳以灰糞拌種妙─增─雜隂陽
書─大麥生於杏二百日秀秀後五十日成麥生於亥壯
於卯長於辰老於已死於午惡於戌忌於子丑小麥生
於桃二百一十日秀秀後六十日成忌與大麥同蟲食
杏者麥貴─齊民要術─崔寔曰凡種大小麥得白露節
可種薄田秋分種中田後十日種美田惟穬早晚無常
正月可種春麥豍豆盡二月止汜勝之書曰凡田有
六道麥為首種種麥得時無不善夏至後七十日可種
宿麥早種則蟲而有節晚種則穗小而少實當種麥若
天旱無雨澤則薄漬麥種以酢漿并蠶矢夜半漬向晨
速投之令與白露俱下酢漿令麥耐旱蠶矢令麥忍寒
麥生黃色傷於太稠稠者鋤而稀之秋鋤以棘柴耬之
以壅麥根故諺云子欲富黃金覆黃金覆者謂秋鋤麥
曳柴壅麥根也至春凍解棘柴曳之突絶其乾葉須麥
生復鋤之到榆荚時注雨止候土白背復鋤如此則收
必倍冬雨雪止以物輙藺麥上掩其雪勿令從風飛去
後雪復如此則麥耐旱多實春凍解耕如土種旋麥麥
生根茂盛莽鋤如宿麥區麥種區大小如中農夫區
禾收區種凡種一畝用子二升覆土厚二寸以足踐之
令種土相親麥生根成鋤區間秋草緣以棘柴律土壅
麥根秋旱則以桑落曉澆之秋雨澤適勿澆之麥凍解
棘柴律之突絶去其枯葉區間草生鋤之大男大女治
十畝至五月收區一畝得百石以上十畝得千石以上
大小麥皆須五月六月暵地不暵地而種者其收倍
薄種大小麥先㽟逐犁䅖種者佳其山田及剛強之
地則耬下之凡耬種者匪直土淺易生於鋒鋤亦便穬
麥非良地則不須種八月中戊社前種者為上時(擲者)
(畝用子二升半)下戊前為中時(用子三升)八月末九月初為下時(用子)
(三四升)八月上戊社前為上時(擲者用子一升半)中戊前為中時
(用子二升)下戊前為下時(用子二升半)正月二月勞而鋤之三月
四月鋒而更鋤小麥宜下種歌曰高田種小麥稴糝
不成穗─吳下田家志─種麥宜庚午辛未辛己辛卯庚
子庚戌─種樹書─小麥不過冬大麥不過年麥最宜
雪諺云冬無雪麥不結種麥之法土欲細溝欲深耙
欲輕撒欲勻曬麥之法宜烈日之中乘熱而收仍用蒼
耳葉或麻葉碎雜其中則免化蛾臘日種麥及豆来
年必熟麥苖盛時須使人縱牧於其間令稍實則其收
倍多麥屬陽故宜乾原稻屬隂故宜水澤─士農必用
相傳農語云彭祖夀年八百不可忘了植蠶植麥又云
社後種麥争回耬又云社前種麥争回牛言奪時之急
如此之甚也─原─種塌麥─法天生意─六月初旬五更時
乘露未乾陽氣在下耕地牛得其涼耕過稀種菉豆候
七月間豆有花犁翻豆秧入地麥苖易茂─護麥─農桑
撮要─防露傷麥但有沙霧將檾麻散拴長䋲上侵晨令
两人對持其繩於麥上牽拽抺去沙霧則不傷麥─刈
麥─農政全書─凡農家所種宿麥早熟最宜早收故韓氏
直說云五六月麥熟𢃄青收一半合熟收一半若候齊
熟恐被暴風急雨所摧必至抛費每日至晩即便載麥
上場堆積用苫密覆以防雨作如搬載不及即於地内
苫積天晴乘夜載上場即攤一二車薄則易乾碾後一
遍翻過又碾一遍起稭下場揚子收起雖未淨直待所
收麥都碾盡然後將未淨稭稗再碾如此可一日一場
比至麥收盡已碾訖三之一矣大抵農家之忙無似蠶
麥古語云收麥如救火─增─齊民要術─麥倒刈薄布順
風放火火既著即以掃帚撲滅仍打之如此者夏蟲不
生─原─貯麥─太平御覽麥之為蝶繇濕也萬物之變皆
有化也止麥之化區之以灰法於伏天曬極乾乘熱覆
以石灰則不生蟲又以蠶沙和之辟蠧蒼耳或艾曝乾
剉碎同收亦不蛀若稍濕必生蟲─增─齊民要術立秋
前治訖蒿艾簟盛之良以蒿艾閉窖埋之亦佳窖麥法
必須日曝令乾及熱埋之多種久居供食者宜作劁
清異錄─積麥以十辛良下子不得過三辛收潑不得過
三辛上場入倉亦用辛日─農家諺─雲行北好曬麥
瑞麥
原─說文─天降瑞麥一来二麰
彙考─原─後漢書張堪傳─堪拜漁陽太守百姓歌曰桑無
附枝麥秀两岐張公為政樂不可支─增─舊唐書玄宗
夲紀─天寳三載三月武威郡上言番禾縣天寳山有醴
泉湧出嶺石化為瑞麰遠近貧乏者取以給食改番禾
為天寳縣─宋書符瑞志─晉武帝太康十年六月嘉麥
生扶風郡一莖九穗是歲收三倍─北齊書孟業傳─業
遷東郡守以寬惠著其年麥一莖五穗其餘三穗四穗
共一莖合郡人以為政化所感─宋史樂志─端拱初諸
州麥两穗三穗者連歲来上有司請以為瑞麥之曲薦
於朝會用之─五行志─皇祐三年五月彭山縣上瑞麥
圖凡一莖五穗者數夲帝曰朕嘗禁四方獻瑞今得西
川秀麥圖可謂真瑞矣其賜田夫束帛以勸之─遼史
聖宗本紀─綂和二十年十二月南京平州麥秀两岐
金史五行志─宣宗興定元年四月陳州商水縣進瑞麥
一莖四穗開封府進瑞麥一莖三穗二莖四穗─原─前
凉錄─永嘉三年嘉麥一莖九穗生於姑臧─增─孔帖─梁
宋州節度使友諒進瑞麥一莖三穗太祖怒曰宋州大
水何用此為─原─西安志─宣德中嘉麥生茂陵一莖九
穗─新城志─天啟四年嘉麥生王氏田中一莖五穗
集藻─表─增─唐崔融為皇太子賀嘉麥表─伏見雍州司馬
徐慶稱所部有嘉麥一莖六穗纖芒濯露疑因黑壤之
宜香稼搖風若吐黃金之色豈非靈心昭應睿德感通
降之自天何必来牟之詠嘗之於廟先符孟夏之時凡
在含生相趨動色臣謬當居守肅奉宗祧一穗两岐徒
說張君之詠十畝千石方輕汜氏之書仰天意而增歡
顧人心而載躍無任嘉忭之至
狀─增─宋秦觀代蔡州進麥瑞圖狀─勘會夲州自春已来
屢得雨澤已於某月日具狀奏聞訖今来二麥並已成
熟地無高下所收斗斛數倍當年及諸縣節次申送致
麥苖有一莖二穗或三穗其多有至五穗者甚多父老
等皆云數十年無此豐熟亦未嘗見有麥苖一莖至數
穗者以此見臨御以来功化日新利興害去善氣充塞
致此嘉應臣待罪郡守目睹其事不敢隠默謹畫成圖
子一夲随狀上進以聞
頌─增─明李東陽瑞麥頌並序─瑞麥頌豐年也和氣旁逹
嘉麥效祥頌聲作焉以麥上德昭農事也維田有麥載
被其隴既堅既實岐岐總總我場我隴其積如踊皇德
斯播於植於動維此瑞麥曰帝之寵維麥在田載耕
載&KR3442;胝我手足劬我耜銚以夕以朝中心孔怊載抃而
謳於歲之秋曰兹豐年維我民勞天監帝德亦念民
阻嘘以和風渥以甘雨貽我嘉麥及我榖黍維年之祥
祈不我拒以徧率土於天之下於天之下永荷皇嘏
賦─增─唐任瑗瑞麥賦─建極惟皇昭鑠於光出豫考卜乘
時省方西自酆鎬東廵洛陽順天遊而有慶緬日晷之
云長徵賢宣室布政明堂風雨時序黎庶其康盡物稱
瑞窮靈委祥明含日月則階蓂恒秀澤及草木而隴麥
登芳於是闢離宫通禁苑覩兹瑞之所應實皇恩之燭
遠朝任得人時唯賢相九流分職三旗協亮稱堯舜之
允敷同益贊而為唱曰珍瑞麥生我皇國凌寒而秀彰
聖之德願載東觀之書以歌南薰之則既而帝曰欽哉
天符聿来俾予光於四表惟爾翼於中台念幽芳之遂
性知棫樸之當材且夫麥之為瑞其德至矣居寒自生
當暑薦美含實珠淨耀芒鋒起既標詠於詩人亦稱竒
於縑史當其芃芃於野漸漸其秀將嗣榖以登年豈凌
霜而不茂在昔唐叔嘉禾伊育昭彼周王天人斯穆今
惟聖帝此焉攸淑涵之如春也及晝而繁榮就之如日
也来牟而紛郁則有小儒怡然鼓腹照水鏡之光鑒參
歷選之題目未登高而賦成庶陳美於金竹者也─高
敡庭瑞麥賦─聖人順動文思欽明天地貞觀品物咸亨
去憑虚而就安處面周洛而背咸京雲旗電發霜戟林
行太隂用事其日在斗萬國来庭百神奔走泉潛動而
荄落水益壯而冰厚冠異氣於繚垣吐嘉麰於寒藪不
忌風雪全抽两穗逼日月之光華得雲雨之攸利芒纖
纖而擢隴葉青青而聳翠同黍谷之移暄類榆林之因
地瑞紀增焕嘉禾異植出天苑之稱竒訪人寰而未識
凌玉霜而表劲挺金莖而孤植顧耀穎於年和望生成
於地力倬彼藩翰其代天工即漢庭之相國類晉室之
清通拜殊祥而北首列圖史於南宫紆粹容於有穆冠
鴻業而無窮實穎實栗是崇是奉可以為瑚璉之資可
以為穜稑之種偉長至之馭序同少陽之在候成粒貴
於鳥銜覆苗期於雉雊夫瑞也百王之珍事其生也二
儀之大德道泰則稱物呈形政乖則羣方皆忒伊小草
之何幸逢大人之允塞願均照於離明祈作禎於王國
樂章─增─宋史朝會樂章芃芃嘉麥擢秀分岐甘露夕灑
惠風晨吹良農告瑞循吏稱竒歸美英主折而貢之
七言律詩─增─范成大次韻袁起巖瑞麥此麥两岐已黃
熟其間又出一青枝亦已秀實傳記所未載也─民和神
福固其宜况有仁先四者施吴稻即看收再熟周牟先
已秀雙岐薰風半老黃金穗梅雨重春綠玉枝樂不可
支聊發詠田間日日是芳時
五言排律─原─唐鄭畋詠麥穗两岐─聖慮憂千畝嘉苖薦
两岐如雲方表盛成穗忽標竒瑞露縱横滴祥風左右
吹謳謠連上苑化日遍平陂史冊書堪重丹青畫更宜
願依連理樹俱作萬年枝─張聿詠瑞麥─瑞麥生堯日
芃芃雨露偏两岐分更合異畝穎仍連冀獲明王慶寧
惟太守賢仁風吹靡靡甘雨長芊芊聖德應多稔皇家
配有年已聞天下泰誰為濟西田
詩散句─增─宋夏竦─似法隂爻呈六穗或符陽數效三岐
─唐李嶠─瑞麥两岐秀─白居易─岐秀麥分花
雀麥
增─爾雅─蘥雀麥─註─即燕麥也─本草─雀麥一名杜姥草
一名牛星草(李時珍曰此野麥也燕雀所食故名日華夲草謂此為瞿麥非矣)蘇恭曰
在處有之生故墟野林下苗葉似小麥而弱其實似穬
麥而細周憲王曰燕麥穗極細每穗又分小又十數個
子亦細小
彙考─增─唐書劉禹錫傳─禹錫由和州刺史入為主客郎
中復作遊玄都觀詩且言始謫十年還京師道士植桃
其盛若霞又十四年過之無復一存唯兔葵燕麥動搖
春風耳以詆權近─博物志─食鷰麥令人骨節斷解
丹鉛錄─范文正公安撫江淮進民間所食烏昧草乞宣
示六宫傳諸戚里以抑奢侈烏昧草即今之野燕麥淮
南謂麥曰昧故史從音為文燕麥滇南霑益一路有
之土人以為朝夕常食非虚名也
蕎麥
原─蕎麥一名荍麥一名烏麥一名花蕎(莖弱而翹然易長易收磨麫如)
(麥故曰蕎曰荍而與麥同名也俗亦呼甜蕎以别䒷蕎)南北皆有之立秋前後下
種密種則實多稀則少八九月熟性最畏霜宜早種遲
則少收苖高一二尺莖空而赤葉綠如烏臼樹葉開小
白花甚繁密花落結實三稜嫩青老則烏黑性甘寒無
毒降氣寬中氣盛有濕熱者宜之若脾胃虚弱者不宜
多食難消煑熟日中曝開口舂取米可作飯磨為麫滑
膩亞於麥麫北人作煎餅及餅餌日用以供常食農人
以為禦冬之具南人但作粉餌食和猪羊肉熱食不過
十餘頓即患熱風忌同黃魚食
彙考─增─宋史禮志─太宗景祐三年禮官宗正請每歲秋
季月嘗豆嘗蕎麥─後山談叢─穎諺曰黃&KR0008;口噤蕎麥
斗夏中候黃&KR0008;不鳴則蕎麥可廣種也─水南翰記─蕎
麥字韻書無之道蔵有藥石爾雅唐元和間梅彪所集
諸藥隠名以粟黍蕎麥豆為五弟─高昌行紀─高昌地
産五榖惟無蕎麥
集藻─七言古詩─增─宋陸游蕎麥熟刈者滿野喜而有作
城南城北如鋪雪原頭家家種蕎麥霜晴收歛少在家
餅餌今冬不憂窄胡麻壓油油更香油新餅美争先嘗
獵歸熾火燎雉兔相呼置酒喜欲狂陌上行歌忘惡歲
小婦紅妝穗簪髻詔書寬大與天通逐熟淮南幾誤計
詩散句─增─唐温庭筠─日暮鳥飛散滿山蕎麥花─宋戴
敏─頗動詩人興滿園蕎麥花─唐白居易─獨出門前望
野田月明蕎麥花如雪─宋范成大─落日青山都好在
山間蕎麥滿芳洲─陸游─&KR1593;熟山僧分餺飥船来溪友
餉薪樗─唐白居易─蕎麥鋪花白─宋韓琦─雲鋪蕎麥
花漫野─陸游─滿村蕎麥正離離暖日暉暉秀蕎麥
未收蕎麥怯新霜─金王良臣─蕎花冉冉蜜脾香
元貢奎─路轉滿川蕎麥花
别錄─增─齊民要術─凡蕎麥五月耕經三十五日草爛得
轉并種耕三遍立秋前後皆十日内種之耕地三遍即
三重著子下两重子黑上一重子白皆是白汁滿飽如
濃即須收刈之但對稍搭鋪之其白者日漸盡變為黑
如待上頭總黑半已下黑子盡落矣
(附錄)苦蕎麥
原─苦蕎麥出南方春社前後種之莖青多枝葉似蕎麥
而尖花𢃄綠色實亦似蕎麥而稜角不峭味苦磨為粉
蒸使氣饀滴去黃汁乃可為糕餌色如猪肝榖之下品
瞿麥
增─爾雅─大菊蘧麥─註─一名麥句薑即瞿麥─廣雅─茈萎
麥句薑蘧麥─本草─瞿麥一名巨句麥一名大蘭一名
地麫陶弘景云今出近道一莖生細葉花紅紫赤可愛
子頗似麥故名瞿麥
别錄─增─齊民要術─種瞿麥法以伏為時(一名地麫良地一畝用子五升)
(薄田三四升)畝收十石渾蒸曝乾舂去皮米全不碎炊作餐
甚滑細磨下絹簁作餅亦滑美然為性多穢一種此物
數年不絶耘鋤之功更益劬勞
御定佩文齋廣羣芳譜卷七
