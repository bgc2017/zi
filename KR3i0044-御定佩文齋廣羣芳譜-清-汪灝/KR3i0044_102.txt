欽定四庫全書
御定佩文齋廣羣芳譜卷一百
藥譜
丁香(與花譜丁香名同物異)
增─本草綱目─丁香一名丁子香一名雞舌香陳藏器曰
雞舌香與丁香同種花實叢生其中心最大者為雞舌
擊破有順理而解為兩向如雞舌故名乃是母丁香也
馬志曰生交廣南番樹高丈餘木類桂葉似櫟葉花圓
細黃色其子出枝蘂上如釘長三四分紫色其中有麤
大如山茱萸者俗呼為母丁香雞舌香氣味辛微温無
毒治風水毒腫霍亂心痛去惡熱丁香氣味辛温無毒
温脾胃止霍亂壅脹風毒諸腫齒疳䘌殺蟲辟惡治口
氣反胃鬼疰蠱毒殺酒毒消痃癖療腎氣奔豚腹痛嘔
逆去胃寒理元氣血氣盛者勿服(按今所種丁香花三四月開又一種也)
彙考─增─酉陽雜俎─藥草異名亭炅獨生雞舌香也─藥
譜─丁香異名支解香─夢溪筆談─予集靈苑方論雞舌
香以為丁香母蓋出陳氏拾遺今細考之尚未然按齊
民要術云雞舌香世以其似丁子故一名丁子香即今
丁香是也日華子云雞舌香治口氣所以三省故事郎
官日含雞舌香欲其奏事對答其氣芬芳此正所謂丁
香治口氣至今方書為然又古方五香連翹湯用雞舌
香千金五香連翹湯無雞舌香却有丁香此最為明驗
新補本草又出丁香一條蓋不曾深考也今世所用雞
舌香乳香中得之大如山茱萸剉開中如柿核略無氣
味以治痰殊極乖謬
集藻─五言古詩─增─唐杜甫丁香─丁香體柔弱亂結枝猶
墊細葉帶浮毛疎花披素豔深栽小齋後庶近幽人占
晚墮蘭麝中休懷粉身念
五言律詩─增─唐錢起賦得池上䨇丁香樹─得地移根遠
交柯繞指柔露香濃結桂池影鬭蟠虬黛葉輕筠綠金
花笑菊秋何如南海外雨露隔炎洲
七言絶句─增─唐陸龜蒙丁香─江上悠悠人不問十年雲
外醉中身殷勤解却丁香結從放繁枝散誕春─金元
好問賦瓶中雜花─香中人道睡香濃誰信丁香臭味同
一樹百枝千萬結更應薰染費春工─明許邦才丁香
花─蘇小西陵踏月廻香車白馬引郎來當年剰綰同心
結此日春風為翦開
詩散句─增─宋宋白─昨日司花新奉勅後園差使結丁香
─陶弼─萬枝千葉逓相就内結花心外結身
烏藥
增─本草綱目─烏藥一名旁其一名鰟魮一名矮樟(烏以色名)
(其葉狀似鰟魮鯽魚故俗呼為鰟魮樹拾遺作旁其方音訛也南人亦呼為矮樟其氣似樟也)蘇頌曰
台州雷州衡州皆有之以天台者為勝木似茶檟高五
七尺葉微圓而尖面青背白有紋四五月開細花黃白
色六月結實根有極大者又似釣樟根然根有二種嶺
南者黑褐色而堅硬天台者白而虛軟並以八月采根
如車轂紋形如連珠者佳李時珍曰吳楚山中極多人
以為薪根葉皆有香氣但根不甚大纔如芍藥嫩者肉
白老者肉褐色其子如冬青子生青熟紫核殼極薄其
仁亦香而苦根味辛温無毒治中惡心腹痛蠱毒疰忤
鬼氣宿食不消天行疫瘴膀胱腎間冷氣攻衝背膂婦
人血氣小兒腹中諸蟲除一切冷霍亂反胃吐食瀉痢
癰癤疥癘并解冷熱
(附錄)研藥
增─海藥本草─研藥生南海諸州小樹葉如椒根如烏藥
而圓小根味苦温無毒主霍亂下利赤白中惡蠱毒腹
不調者剉水煎服
乳香
增─香錄─乳香一名薰陸香出大食國南其樹類松以斤
斫樹脂溢於外結而成香聚而成塊上品為揀香圓大
如乳頭透明俗呼滴乳又曰明乳次為瓶香以瓶收者
次為乳塌雜沙石者次為黑塌黑色次為水濕塌水漬
色敗氣變者次為斫削雜碎不堪次為纏末播揚為塵
者─本草綱目─熏陸香一名馬尾香一名天澤香一名
摩勒香一名多伽羅香(宼宗奭曰薰陸香即乳香為其垂滴如乳頭也鎔塌在地者為)
(塌香皆一也李時珍曰佛書謂之天澤香言其潤澤也又謂之多伽羅香又曰杜嚕香李珣言薰陸是樹皮乳)
(是樹脂陳藏器言乳香是薰陸之類宼宗奭言是一物陳承言薰陸是總名乳香是薰陸之乳頭也)掌禹
錫曰按南方異物志云薰陸出大秦國在海島有大樹
枝葉正如古松生于沙中盛夏木膠流出沙上狀如桃
膠夷人采取賣與商賈無賈則自食之氣味微温無毒
主風水毒腫去惡氣伏尸瘾疹癢毒治耳聾中風口噤
不語婦人肉氣止大腸洩澼療諸瘡令内消能發酒理
風冷下氣益精補腰膝治腎氣止霍亂衝惡中邪氣心
腹痛疰氣長血活血定痛伸筋治婦人産難折傷
彙考─增─酉陽雜俎─藥草異名靈華汎腴薰陸香也貞
元中蜀郡有僧志功言住寳相寺持經夜久忽有飛蟲
五六枚大如蠅金色迭飛燈熖或蹲于柱花上鼔翅與
火一色久乃滅熖中如此數夕童子擊墮一枚乃薰陸
香也亦無形狀自是不復見
沒藥
增─本草綱目─沒藥(一作末藥皆梵言也)蘇頌曰今南海諸國及廣
州或有之木之根株皆如橄欖葉青而密歲久者則有
脂液流滴在地下凝結成塊或大或小亦類安息香采
無時按一統志云沒藥樹高大如松皮厚二三寸采時
掘樹下為坎用斧伐其皮脂流於坎旬餘方取之氣味
苦平無毒破血止痛療金瘡杖瘡諸惡瘡痔漏卒下血
目中翳暈痛膚赤破癥瘕宿血損傷瘀血消腫痛治心
膽虛肝血不足墮胎及産後心腹血痛
騏驎竭
增─本草綱目─騏驎竭一名血竭(騏驎馬名也此物如乾血故謂之血竭曰騏驎)
(者隐之也)蘇頌曰南番諸國及廣州皆有之木高數丈婆娑
可愛葉似櫻桃而有三角其脂液從木中流出滴下如
膠飴狀久而堅凝乃成竭赤作血色采無時按一統志
云血竭樹略如沒藥樹其肌赤色采法亦於樹下掘坎
斧伐其樹脂流於坎旬日取之多出大食諸國今人試
之以透指甲者為真氣味甘鹹平無毒治心腹卒痛金
瘡血出破積血止痛生肉去五臟邪氣傷折打損一切
疼痛血氣攪刺内傷血聚補心包絡肝血不足益陽精
消隂滯氣
阿魏
增─酉陽雜俎─阿魏木出伽闍郍國即北天竺也伽闍郍
呼為形虞亦出波斯國呼為阿虞截樹長八九丈皮色
青黃三月生葉似鼠耳無花實斷其枝汁如飴久乃堅
凝名阿魏拂林國僧彎所說同摩伽陁國僧提婆言取
其汁如米豆屑合成阿魏─本草綱目─阿魏一名薰渠
一名哈昔泥(夷人自稱曰阿此物極臭阿之所畏也經謂之央匱蒙古人謂之哈昔泥元時食用)
(以和料其根名稳展以淹羊肉甚香美)蘇恭曰生西番及崑崙苗葉根莖
酷似白芷擣根汁日煎作餅者為上截根穿暴乾者為
次體性極臭而能止臭又婆羅門云薰渠即是阿魏取
根汁暴之如膠或截根日乾並極臭西國持呪人禁食
之常食用之云去臭氣陳承曰今江浙人家亦種之枝
葉香氣皆同而差淡薄但無汁膏李時珍曰阿魏有草
木二種草者出西域可曬可煎木者出南番取其脂汁
校一統志所載有此二種云出火州及沙鹿海牙國者
草高尺許根株獨立枝葉如蓋臭氣逼人生取其汁熬
作膏名阿魏出三佛齊及暹羅國者樹不甚高土人納
竹筒于樹内脂滿其中冬月破筒取之其樹低小如枸
杞牡荆之類西南風土不同故或如草如木也氣味辛
平無毒殺諸小蟲去臭氣破癥積下惡氣除邪鬼蠱毒
治風邪鬼疰心腹中冷傳尸冷氣辟瘟治瘧霍亂心腹
痛腎氣瘟瘴禦一切蕈菜毒解自死牛羊馬肉諸毒消
肉積
盧會
增─本草綱目─盧會一名奴會一名訥會一名象膽(陳藏器曰)
(俗呼為象膽以其味苦如膽也)李珣曰盧會生波斯國狀如黑餳乃樹
脂也蘇頌曰今惟廣州有來者其木生山野中滴脂淚
而成采之不拘時月李時珍曰一統志云瓜哇三佛齊
諸國所出者乃草屬狀如鱟尾采之以玉器搗成膏氣
味苦寒無毒治熱風煩悶胸膈間熱氣明目鎮心小兒
癲癎驚風療五疳殺三蟲及痔病瘡瘻解巴豆毒除鼻
癢傳&KR0630;齒治濕癬出黃汁
黃蘗
原─黃蘗(俗作黃柏)一名蘗木根名檀桓出邵陵者輕薄色深
為勝出東山者厚而色淺樹高數丈葉似吳茱萸亦如
紫椿經冬不凋皮外白裏深黃色厚二三分二月五月
采皮隂乾性苦寒無毒洩伏火補腎水堅腎壯骨治衝
脈氣逆不渴而小便不通消五臟腸胃中結熱黃疸除
骨蒸瀉膀胱相火得知母滋隂降火得蒼术除濕清熱
為治痿要藥得細辛瀉膀胱火治口舌生瘡金張元素
曰黃蘗之用有六瀉膀胱心火一也利小便結二也除
下焦濕腫三也痢疾先見血四也臍中痛五也補腎壯
骨髓六也凡膀胱腎水不足諸痿厥腰無力于黃茋湯
中加用使兩足膝中氣力涌出痿軟即去乃癱瘓必用
之藥明李時珍曰古書言知母佐黃柏滋隂降火有金
水相生之義黃柏無知母猶水母之無蝦蓋黃柏能制
膀胱命門隂中之火知母能清肺金滋腎水之化源氣
為陽血為隂邪火煎熬則隂血漸涸故隂虛火動之病
須之非隂中之火不可用又必少壯氣盛能食者用之
相宜若中氣不足邪火熾甚者久服有寒中之變
彙考─增─窗間紀聞─古人寫書皆用黃紙以蘗染之所以
辟蠧故曰黃卷
别錄─增─修治─炮炙論云削去麤皮用生蜜水浸半日曬
乾每五兩用蜜三兩塗之文武火炙令蜜盡為度李時
珍云黃蘗性寒而沉生用降實火熟用不傷胃酒制治
上鹽制治下蜜制治中
小蘗
增─本草綱目─小蘗一名子蘗一名山石榴(此與金櫻子杜鵑花並名)
(山石榴非一物也)蘇恭曰生山石間所在皆有襄陽峴山東者
為良其樹枝葉與石榴無别但花異子細黑圓如牛李
子及女貞子爾李時珍曰其皮外白裏黃狀如蘗皮而
薄小氣味苦大寒無毒治口瘡疳䘌殺諸蟲去心腹中
熱氣治血崩
厚朴
增─廣雅─重皮厚朴也─漢書注─朴木皮也此藥以皮為
用而皮厚故呼厚朴─本草綱目─厚朴一名烈朴一名
赤朴一名厚皮樹名榛子名逐折(其木質朴而皮厚味辛烈而色紫赤故有)
(厚朴烈赤諸名)蘇頌曰以梓州龍州者為上木高三四丈徑一
二尺春生葉如槲葉四季不凋紅花而青實皮極鱗皺
而厚紫色多潤者佳薄而白者不堪李時珍曰朴樹膚
白肉紫五六月開細花細實如冬青子生青熟赤有核
七八月采之味甘美皮氣味苦温無毒治中風傷寒頭
痛寒極驚悸氣血痺死肌去三蟲温中益氣消痰下氣
療霍亂腹痛脹滿胃中冷逆洩痢淋露反胃轉筋瀉膀
胱及五臟一切氣消宿食去結水破宿血化水榖止吐
酸水大温胃氣
彙考─增─温公詩話─文德殿百官常朝之所也宰相奏事
畢乃來押班常至日旰守堂卒好以厚朴湯飲朝士朝
士有久無差遣厭苦常朝者戲為詩曰立殘階下梧桐
影喫盡街頭厚朴湯亦朝中之實事也
杜仲
增─廣雅─杜仲曼榆也─原─一名思仲一名思仙一名木
棉一名檰(本草綱目云昔有杜仲服此得道因以名之思仲思仙皆此義其皮中有銀絲如綿故曰)
(木棉)漢中建平宜都者佳脂厚潤者良豫州山谷及上黨
商州陜州亦有之樹高數丈葉類柘又似辛夷江南謂
之檰初生嫩葉可食謂之檰牙花實名逐折味苦澀亦
堪入藥木可作屐益脚皮色紫而潤狀如厚朴而更厚
折之多白絲相連如綿二五六九月皆可採味甘微辛
氣温平甘温能補微辛能潤故能潤肝而補腎主補中
益精治腰膝痛堅筋骨強志療腰腎脊攣潤肝燥補肝
經風虚葉作蔬去風毒脚氣久積風冷
别錄─原─修治─凡使削去麤皮每一斤用酥一兩蜜三兩
和塗火炙以盡為度細剉用
秦皮
增─本草綱目─秦皮一名梣皮一名樳木一名石檀一名
樊槻一名盆桂一名苦樹一名苦櫪(秦皮本作梣皮其木小而岑高故名)
(人訛為樳木又訛為秦木或云木出秦地故得秦名高誘注淮南子云梣苦櫪木也蘇恭云樹葉似檀故名石)
(檀俗因味苦呼為苦樹)蘇恭曰此樹似檀葉細皮有白點而不麤
錯取皮漬水便碧色書紙看之皆青色者是真蘇頌曰
其木大都似檀枝榦皆青綠色葉如匙頭虚大而不光
並無花實根似槐根俗呼為白樳木氣味苦微寒無毒
治風寒濕痺除熱目中青瞖白膜久服頭不白輕身可
作洗目湯
彙考─增─淮南子─夫梣木色青翳而羸瘉蝸睆此皆治目
之藥也人無故求此物者必有蔽其明者
皂角
原─皂角一名皂莢一名烏犀一名懸刀一名雞棲子(本草)
(綱目云莢之樹皂故名廣志謂之雞棲子曾氏方謂之烏犀外丹本草謂之懸刀)所在有之樹
高大葉如槐葉瘦長而尖枝間多刺夏開細黃花結實
有三種一種小如猪牙一種長而肥厚多脂而黏一種
長而瘦薄枯燥不黏以多脂者為佳不結實者鑿一孔
入生鐵三五斤泥封之即結性辛鹹温有小毒通關節
破堅癥通肺及大腸氣治咽喉痺塞痰氣喘咳風癘疥
癬下胞衣墮胎
彙考─原─神仙傳─左親騎軍崔言一旦得大風惡疾䨇目
昏盲眉髮自落鼻梁崩倒勢不可救遇異人傳方用皂
角刺三斤燒灰蒸一時久日乾為末食後濃煎大黃湯
調一匕飲之一旬眉髮再生肌潤目明後入山修道不
知所終─增─墨客揮犀─唐華清宫今靈泉觀也七聖殿
之西南隅數十步間有皂角一株合數人抱枝榦頗瘁
相傳明皇洎貴妃共植於此每歲結實必有十數莢合
歡者京兆尹命老卒數人守視之移接於他樹則不復
合歡也
集藻─七言絶句─增─宋張耒皂莢樹─畿縣塵埃不可論故
山喬木尚能存不緣去垢湏青莢自愛蒼鱗百歲根
别錄─原─採取─樹多刺難上採時以篾篐其樹一夕盡落
─修治─皂莢取赤肥不蛀者新汲水浸一宿銅刀削去
麤皮以酥反復炙透去子弦每一兩酥五錢又有蜜炙
絞汁燒灰之異各依方法子揀圓滿堅硬不蛀者瓶
煮熟剥去硬皮取向裏白肉兩片去黃以銅刀切曬用
─禁忌─皂角與鐵有相感召處鐵砧槌皂角即自損鐵
碾碾之久則成孔鐵鍋㸑之多爆片落製用─溽暑久
雨時皂莢合蒼术燒烟辟瘟疫邪濕氣皂莢浸酒中
取盡其精煎成膏塗帛上貼一切腫毒子炒舂去赤
皮水浸軟煮熟糖漬食疏導五臟風熱─增─翰墨叢記
淮南人藏鹽酒蟹凡一器十隻以皂莢半挺置其中則
經歲不壊
(附錄)波斯皂莢
增─酉陽雜俎─波斯皂莢出波斯國呼為忽野簷默拂林
呼為阿棃去伐樹長三四丈圍四五尺葉似鉤緣而短
小經寒不凋不花而實其莢長二尺中有隔隔内各有
一子大如指頭赤色至堅硬中黑如墨甜如飴可噉亦
入藥用─本草拾遺─一名阿勃勒狀如皂角而圓長味
甘好喫
(附錄)鬼皂莢
增─酉陽雜俎─鬼皂莢生江南地澤如皂莢高一二尺沐
之長髮亦去衣垢
(附錄)肥皂莢
增─本草綱目─肥皂莢生高山中其樹高大葉如檀及皂
莢葉五六月開白花結莢長三四寸狀如雲實之莢而
肥厚多肉内有黑子數顆大如指頭不正圓其色如漆
而甚堅中有白仁如栗煨熟可食亦可種之十月采莢
煮熟搗爛和白麫及諸香作丸澡身面去垢而膩潤勝
于皂莢也氣味辛温微毒去風濕治下痢便血瘡癬腫
毒
(附錄)酸角
增─雲南志─臨安府出酸角如皂角而小味酸
訶黎勒
增─南方草本状─訶黎勒樹似木梡花白子形如橄欖六
路皮肉相著可作飲變白髭髮令黑出九眞─本草綱
目─訶黎勒一名訶子(訶黎勒梵言天主持來也)蘇頌曰嶺南皆有而
廣州最盛子形如巵子橄欖青黃色七八月實熟時采
未熟時風飄墮者謂之隨風子暴乾收之益小者彼人
尤珍貴之氣味苦温無毒治冷氣心腹脹滿下食破胸
膈結氣下宿物止腸澼久洩赤白痢消痰活水調中止
嘔吐霍亂心腹虛痛奔豚腎氣
彙考─增─嶺南異物志─廣州法性寺有訶黎勒四五十株
子極小而味不濇皆是六路每歲州貢只以此寺者寺
有古井木根蘸水水味不鹹每子熟時有佳客至則院
僧煎湯以延之其法用新摘訶子五枚甘草一寸破之
汲井水同煎色若新茶
集藻─五言排律─增─唐包佶抱病謝李吏部贈訶黎勒葉
一葉生西徼齎來上海查歲時經水府根本别天涯方
士眞難見商胡輙自誇比香同異域看色勝仙家茗飲
暫調氣梧丸喜伐邪幸蒙却老疾深願駐韶華
别錄─增─炮炙論─凡用訶黎勒酒浸後蒸一伏時刀削去
皮取肉剉焙用用核則去肉
婆羅得
增─本草綱目─婆羅得一名婆羅勒(婆羅得梵言重生果也)李珣曰
婆羅得生西海波斯國樹似中華柳樹子如蓽麻子氣
味辛温無毒治冷氣塊温中補腰腎破痃癖可染髭髮
令黑
巴豆
增─本草綱目─巴豆一名巴菽一名剛子一名老陽子(此物)
(出巴蜀而形如菽豆故名宋本草一名巴椒菽字之訛也)蘇頌曰嘉州戎州眉州皆
有之木高一二丈葉似櫻桃而厚大初生青色後漸黃
赤至十二月葉漸凋二月復漸生四月舊葉落盡新葉
齊生即花發成穗微黃色五六月結實作房生青至八
月熟而黃漸漸自落乃收之一房有二瓣一瓣一子或
三子仍有殼戎州出者殼上有縱文隠起如線一道至
兩三道土人呼為金線巴豆最為上等氣味辛温有毒
治傷寒温瘧寒熱破癥瘕結聚堅積留飲痰癖開通五
臟六腑閉塞利水榖道去惡肉除鬼毒蠱疰邪物殺蟲
魚峻用則有戡亂劫病之功微用亦有撫綏調中之妙
彙考─增─稽神錄─明經趙瑜魯人累舉不第困厄甚矣因
遊泰山祈于嶽廟將出門忽有小吏自後至曰判官召
隨之而去奄至一廳事良久聞簾中檢閱簿書既而言
曰君命生至薄名與禄仕皆無分今此見告當有以奉
濟今以一藥方授君君以此給足衣食然不可置家置
家則貧矣瑜拜謝而出至門外空中飄大桐葉至乃書
巴豆丸方于其上與人間之方正同瑜遂稱前長水令
賣藥于夷門市餌其藥者病無不愈獲利甚多道士李
德陽親見其桐葉已十餘年尚如新折者─隣幾雜誌
吳冲卿說其先君為瑞昌令一卒力㗖巴豆如松子問
其由始用飯一盌巴豆兩粒漸加巴豆減飯積以歲月
至於純食巴豆此亦習噉葛之類
大風子
原─大風子出海南諸番國乃大樹之子狀如椰子而圓
中有核數十枚大如雷丸子中有仁白色久則黃而油
不堪入藥氣味辛熱有毒取油治瘡有殺蟲之功不可
多服或至喪明用之外塗功不可沒
别錄─原─修治─取油法用子二三斤去殼及黃油者研極
爛盛磁器中封口入滚湯中蓋鍋密封勿令透氣文武
火煎至黑色如膏名大風油以和藥
海紅豆
增─南州異物記─海紅豆生南海人家園圃中大樹而生
葉圓有莢近時蜀中種之亦成─益都方物略記─紅豆
葉如冬青而圓澤春開花白色結莢枝間其子累累而
綴珠若大紅豆而扁皮紅肉白以似得名蜀人用為果
飣─本草綱目─紅豆樹高二三丈葉似棃葉而圓氣味
微寒有小毒治人黑皮䵟&KR0845;花癬頭面遊風宜入面藥
及澡豆
集藻─贊─增─宋宋祁紅豆贊─葉圓以澤素蘤春敷子生莢
間纍纍綴珠
相思子
增─本草綱目─相思子一名紅豆(古今詩話云相思子圓而紅故老言昔有人殁)
(於邊其妻思之哭於樹下而卒因以名之)生嶺南樹高丈餘白色其葉似槐
其花似皂莢其莢似扁豆其子大如小豆半截紅色半
截黑色彼人以嵌首飾叚公路北戶錄言有蔓生用子
收龍腦香相宜令香不耗也氣味苦平有小毒通九竅
去心腹邪氣止熱悶頭痛風痰瘴瘧殺腹臟及皮膚内
一切蟲除蠱毒取二七枚研服即吐出
猪腰子
增─本草綱目─猪腰子生柳州蔓生結莢内子大若猪之
内腎狀酷似之長三四寸色紫而肉堅彼人以充土宜
饋送中土氣味甘微辛無毒治一切瘡毒及毒箭傷
金櫻子
增─本草綱目─金櫻子一名刺棃子一名山石榴一名山
頭雞子(金櫻當作金罌謂其子形如黃罌也石榴雞頭皆象形也)蘇頌曰叢生郊野
中大類薔薇有刺四月開小白花夏秋結實亦有刺黃
赤色形似小石榴李時珍曰花最白膩其實大如指頭
狀如石榴而長其核細碎而有白毛氣味酸濇平無毒
治脾洩下痢止小便利濇精氣久服耐寒輕身
集藻─五言古詩─增─宋黃庭堅和孫公善李仲同金櫻餌
唱酬二首─人生欲長存日月不肯遲百年風吹過忽成
甘蔗滓傳聞上世士烹餌草木滋千秋垂綠髮每恨不
同時李侯好方術肘後探神竒金櫻出皇墳刺槖攬霜
枝寒窗司火候古鼎凍膠飴初嘗不可口醇酒和味宜
至今身七十孺子色不衰田中按耘耝孫息親抱持却
笑隣舍翁未老湏杖藜假手富春公秋毫聽民詞夙
夜臨公廳歸卧酸體肢李侯來饋藥期以十日知深中
護靈根金鏁祕玉符不湏許斧子辛勤來玉芝我方困
健訟撾翁爭一錐不能鳴絃坐頗愧巫馬期敢乞刀圭
餘歸和夘飲巵儻令憂民病從此得國醫
七言絶句─增─宋謝薖採金櫻子─三月花如薝蔔香霜中
採實似金黃煎成風味亦不淺潤色猶煩顧長康
詩散句─增─宋楊萬里─霜紅半臉金櫻子
衛茅
增─本草綱目─衛茅一名鬼箭一名神箭(劉熙釋名言齊人謂箭羽為衛)
(此物榦有直羽如箭羽矛刃自衛之狀故名張揖廣雅謂之神箭宼宗奭衍義言人家多燔之遣祟則三名又)
(或取此義也)蘇頌曰生山石間小株成叢春長嫩條條上四
面有羽如箭羽視之若三羽青葉狀似野茶對生味酸
濇三四月開碎花黃綠色結實大如冬青子氣味苦寒
無毒除邪殺鬼毒蠱疰治婦人血氣
五加
原─五加一名文章草一名金玉香草一名金鹽一名五
花一名追風使一名犲漆一名犲節一名五佳一名白
刺一名木骨(本草綱目云此藥以五葉交加者良故名五加又名五花丹鉛錄作五佳云一枝五)
(葉者佳故也蜀人呼為白刺異物志名文章草本草犲漆犲節之名不知何義蘇頌圖經云蘄州人呼為木骨)
(吳中俗名追風使金鹽詳見煮石經)江淮湖南州郡皆有之春生苗莖葉
皆青作叢苗莖俱有刺類薔薇長者至丈餘葉五出香
氣似橄欖春時結實如豆粒而扁色青得霜乃紫黑根
類地骨皮輕脆芬香一云生南方者微白而柔韌大類
桑白皮生北方者微黑而硬入藥用南方者苖可作茹
用皮浸酒久服輕身耐老明目下氣補中益精堅筋強
志意黑鬚髮令人有子或只為散代茶餌之亦驗
彙考─增─煮石經─舜嘗登蒼梧之山曰厥金玉之香草朕
欲偃息正道此五加也又異名曰金鹽昔西域眞人王
屋山人王常曰何以得長久何不食石蓄金鹽何以得
長壽何不食石用玉豉玉豉者即地榆也五加地榆皆
是煮石而餌得長生之藥也昔尹公度聞孟綽子董士
固相與言曰寧得一把五加不用金玉滿車寧得一斤
地榆安用明月寳珠昔魯定公母服五加酒以致不
死尸解而去張子聲楊建始王叔牙于世彦等皆服
此酒而房室不絶得壽三百年有子二十人世人服而
延年者甚衆眞人王常云五加者五車之星精也水
應五湖人應五德位應五方物應五車故青精入莖則
有東方之液白氣入節則有西方之津赤氣入華則有
南方之光玄精入根則有北方之&KR0961;黃煙入皮則有戊
巳之靈五神鎮主轉相育成餌之者真仙服之者反嬰
集藻─贊─增─漢譙周文章草贊─文章作酒能成其味以金
買草不言其貴
别錄─原─種植─深掘肥地每二尺埋一根令沒舊痕甚易
活苖生從一頭翦訖鋤土壅之五月採莖十月採根皆
取皮隂乾─製用─造酒方用五加皮洗淨去骨莖葉亦
可以水煎汁和麴釀米酒成時時飲之亦可煮酒飲加
遠志為使更良一方加木瓜煮酒服談野翁試驗方云
神仙煮酒法用五加皮地榆刮去麤皮各一斤袋盛入
無灰好酒二斗大罈封固安大鍋内文武火煮罈上安
米一合米熟為度取出入水中三日出火毒以渣曬乾
為丸每旦服五十丸藥酒送下臨卧再服能去風濕壯
筋骨順氣化痰添精補髓久服延年益壽功難盡述王
綸醫論云風病飲酒能生痰火惟五加皮一味浸酒日
飲數杯最有益諸浸酒藥惟五加皮與酒相合且味美
也
枸杞
原─枸杞一名枸檵(爾雅云杞枸檵註云今枸杞也)一名枸棘一名天精
(廣韻云春名天精子夏名枸杞秋名却老枝冬名地骨皮)一名地仙一名却老增
本草綱目─一名地輔一名枸忌一名却暑一名苦杞一
名地節一名羊乳一名仙人杖一名西王母杖─原─枸
杞二木名此物棘如枸之刺莖如杞之條故兼二名處
處有之春生苖葉如石榴葉而軟薄堪食俗呼為甜菜
其莖幹高三五尺叢生六七月開小花淡紅紫色隨結
實微長生青熟紅味甘美根名地骨根之皮名地骨皮
古以常山者為上近時以甘州者為絶品今陜之蘭州
靈州以西并是大樹葉厚根麤河西及甘州者子圓如
櫻桃曝乾緊小紅潤甘美可作果食花葉根實並用益
精補氣不足悦顔色堅筋骨黑鬚髮耐寒暑明目安神
輕身不老葉甘凉除煩益志壯心氣益精解熱補五勞
七傷去皮膚骨節間風消麫毒散瘡腫去上焦心肺客
熱和羊肉作羹益人忌與乳酥同食皮甘淡寒解骨蒸
肌熱消渴風濕痺堅筋骨凉血挫拌麫煮熟吞之去腎
家風益精氣治金瘡去下焦肝腎之虚熱子味甘而潤
性滋而補不能退熱止能補腎潤肺生精益氣乃平補
之藥所謂精不足者補之以味也諺云去家千里莫食
枸杞言無所用其補益也其莖堅硬者可作拄杖
彙考─增─易─姤卦以杞包瓜─註─杞之為物生於肥地者也
疏─薛虞記云杞杞柳也案王氏云生於肥地蓋以杞為
今之枸杞也─原─詩小雅集于苞杞陟彼北山言采
其杞南山有杞薄言采杞于彼新田于此菑畝
隰有杞桋─續神仙傳朱孺子嘉安國人幼事道士王
玄真居大箬巖常登山嶺采黃精服餌一日就溪濯蔬
忽見岸側有二小花犬相趁孺子異之乃尋逐入枸杞
叢下歸語玄真訝之遂與孺子俱往伺之復見二犬戲
躍逼之又入枸杞下玄真與孺子共尋掘乃得二枸杞
根形狀如花犬堅若石洗挈歸煮食之俄頃而孺子忽
飛昇在前峯上玄真驚異久之孺子謝别玄真昇雲而
去今俗呼其峯為童子峯─圖經本草─蓬萊縣南丘村
多枸杞高者一二丈其根盤結甚固其鄉人多壽考
潤州開元寺大井傍生枸杞歲久土人目為枸杞井云
飲其水甚益人也─增─夢溪筆談─枸杞陜西極邊生者
高丈餘大可作柱葉長數寸無刺根皮如厚朴甘美異
于他處千金翼云枸杞出甘州者為真葉厚大者是大
體出河西諸郡其次江池間埂上者實圓如櫻桃全少
核暴乾如餅極膏潤有味─東坡集─蜀青城山老人村
有五世孫者道極險遠生不識鹽醯而溪中多枸杞根
如龍蛇飲其水故壽近歲道稍通漸能致五味而壽益
衰─貴耳錄─綦内相崇禮在太學前廊裕陵有進枸杞
根如犬大作賀表學宫令前廊撰述皆不下筆綦欣然
當之其用一句靈根夜吠舉學皆服用東坡詩云靈尨
或夜吠又出白樂天枸杞詩因此後登玉堂─茅亭夜
話─華陽邑村民叚九者常入山野中採枸杞根莖貨之
有年矣因於紫山脚下見枸杞一株甚大遂劚之根本
怪異不類常者長尺餘四莖如四足兩莖如頭尾若一
獸形持歸村舍家狗吠之不已至夜四隅村落羣狗聚
而吠之終夕不輟不堪其喧也遲明妻怒將充朝㸑羣
狗乃不復吠矣休復見道書云枸杞茯苓人參薯藥术
等形有異者餌之皆獲上壽或除嗜慾嗇神抱和則必
有真靈降顧接引為地仙爾─浩然齋日抄─徽宗時順
州築城得枸杞于土中其形如獒狀馳獻闕下乃仙家
所謂千歲枸杞其形如犬者也
集藻─賦─增─宋史子玉枸杞賦有序─史子分教劍庠之明
年目𤯝踰月廢卷默坐客有告之曰兹土之宜杞根實
繁産諸泮林尤腴而美揆之本草明目養神盍試其味
尋命僮僕則取之不竭食之既厭而昏者開翳者鮮矣
於是作而歎曰是物也不假種植沾濡雨露芬敷自榮
其功效足以回光返照如此况出於輔之翼之長之養
之者豈不足以備明時之采擇哉有感而為之賦曰當
春用事肝怙勢而驕厥火彌壯用弗利乎眸紫珍兮塵
漫望舒兮雲浮熨之平之濯之冷之計屢施而㒺功書
既展而復收其誰巧運乎金篦抑將乞諸其龍湫者也
客莞爾而笑曰泮宫眈眈靈根萃止匪藻匪芹強名曰
杞或云羊乳亦曰狗忌其效伊何未易殫紀於以安神
於以輕體至於瑩秋水之神而爛巖電之光則又其效
驗之細者也子居是間左抽右取不費一錢多取其數
餐厥英還爾明為子之計不亦近而易行乎應之曰廣
文一寒飯嘲不足信如子言載采盈掬因以比離婁之
目且不負將軍之腹豈不魚熊之兼得又何必空糜乎
廩禄於是叱畦丁戒僕夫搜諸荆棘之場探諸榛莽之
區叢然而遂油然而達或壓枝以駢出或附趾而簪碧
隨取隨足不耘不植蔓延布滿夭矯瑰特有如蒙頂之
苖而槍之始露有如楚畹之香而芽之方茁至若仙杖
飛空髣髴驂鸞壽幹通靈時聞吠尨幸則高人逸士襲
其馨而挹其味不幸則樵夫野叟㸑之棄而斧之戕也
於是小摘薦至大烹可期錯落琉璃之碎青蔥雨露之
滋憫寒庖之屢空笑盛饌之莫知燎南山之煤罌西澗
之水潔蠲瓦缶酌中火劑登爼過熟噴香霧之蒙茸舉
箸頓空覺餘糝之滑美混甘苦而爽口逼寒凉而液齒
知再飯之幾如陋八珍之鮮味朝焉咀英暮焉茹脆曾
不論乎韮菘又何數乎蓴豉殆不可無此君於一日又
何拘乎去家之一思惜乎首陽之夫貪采薇而遂足商
巖之老厭噉芝而遂止秦人之炙夫何太俗相如之渴
胡不嗜此哉已而心體舒逸神情爽塏湧真水於玉池
炯夜光於銀海客不予欺遜而謝之荷神農之知音悵
離騷之偶遺雖則一草之微無庸多談感物悟理斯有
可觀彼弗種而然矧種之者乎彼弗養而然矧養之者
乎所以菁莪誦育才之樂棫樸歌官人之能行有枝葉
可使莠亂苗之去仁在乎熟深懼茅塞子之心維杞維
梓扶而養之一薰一蕕疏而别之自本自根種而茂之
孝弟忠信培而植之師友淵源灌而溉之先王遺言饜
而飫之散柯布葉日積月長摩厲青冥直干霄漢股肱
心膂無施不可如此則劒山之植物豈但收近效於眸
子瞭焉而已哉
五言古詩─增─宋梅堯臣舟中行自采枸杞子─野岸竟多
杞小實霜且丹繫舟聊以掇粲粲忽盈盤助吾苦羸薾
豈必採琅玕自異驕華人百金求祕丸昔聞王子喬上
帝降玉棺此焉即不免但願在世安─原─蘇軾小圃枸
杞─神藥不自閟羅生滿山澤日有牛羊憂歲有野火厄
越俗不好事過眼等茨棘青荑春自長絳珠爛莫摘短
籬護新植紫笋生卧節根莖與花實收拾無棄物大將
玄吾髩小則餉我客似聞朱明洞中有千年質靈尨或
夜吠可見不可索仙人可許我借杖扶衰疾─增─黃庭
堅顯聖寺庭枸杞─仙苗壽日月佛界承露雨誰為萬年
計乞此一坏土扶疎上翠蓋磊落綴丹乳去家尚不食
出家何用許政恐落人間采剥四時苦養成九節杖持
獻西王母
七言古詩─增─宋蘇軾周教授索枸杞因以詩贈錄呈廣
倅蕭大夫─鄴侯藏書手不觸嗟我嗜書終日讀短檠照
字細如毛怪底昏花懸兩目扶衰賴有王母杖名字於
今挂仙籙荒城古塹草露寒碧葉叢低紅菽粟春根夏
苗秋著子盡付天隨耻充腹蘭傷桂折緣有用爾獨何
損丹其族贈君慎勿比薏苡采之終日不盈匊外澤中
乾非爾儔歛藏更借秋陽暴雞壅桔梗一稱帝堇也雖
尊等臣僕時復論功不汝遺異時謹事東籬菊─原─楊
萬里題張似道寒綠軒─菊芽伏土摻青粟杞笋傍根埋
紫玉雷聲一夜雨一朝森然迸出如蕨苗先生飢腸詩
作梗小摘珍芳汲水井風爐蟹眼候松聲罩篱親撈微
帶生爛炊雕胡淅青精芼以天隨寒綠萌飢時作韲仍
作羹飽後龍鳳同庖烹大官蒸羊壓花片宰夫胹蹯削
瓊軟豹胎熬出禍胎來貴人有眼何曾見天隨尚有愁
作魔愁杞作棘菊作莎君不見黃金錢照紅玉豆秋高
更覺風味多先生釀金煉紅玉自莎自棘如予何金空
玉盡苗復出喫苗喫花并喫實天隨白眼屠沽兒不道
有人頭上立
七言律詩─原─唐劉禹錫楚州開元寺北院枸杞臨井繁
茂可觀羣賢賦詩因以繼和─僧房藥樹依寒井井有香
泉樹有靈翠黛葉生籠石甃殷紅子熟照銅瓶枝繁本
是仙人杖根老新成瑞犬形上品功能甘露味還知一
勺可延齡─宋楊萬里嘗枸杞─芥花菘莟餞春忙夜吠
仙苗喜晩嘗味抱土膏甘復脆氣含風露嚥猶香作虀
淡著微施酪芼茗臨時莫過湯却憶荆溪古城上翠條
紅乳摘盈箱─增─明吴寬謝顧良弼甘州枸杞─畦間此
種看來無綠葉尖長也自殊似取珊瑚沉鐵網空將薏
苡作明珠菊苗同摘憑誰賦藥品兼收正爾須曾是老
人宜服食只今衰病莫如吾
五言排律─原─唐孟郊井上枸杞架─深鎖銀泉甃高葉架
雲空不與凡木並自將仙蓋同影疎千點月聲細萬條
風迸子鄰溝外飄香客位中花杯承此飲椿歲小無窮
七言絶句─增─唐白居易和郭使君題枸杞─山陽太守政
嚴明吏静人安無犬驚不知靈藥根成狗怪得時聞吠
夜聲
詩散句─增─宋張耒─江臯春氣足佳杞蕃新苗老枿飽霜
露餘滋發柯條神農不吾欺誇譽何忉忉堅筋及奔馬
瑩目察秋毫─曾肇─腹飽仙人杖心存姹女丹─朱子
雨餘芽甲翠光勻杞菊成蹊亦自春─陸游─雪霽茒堂
鐘磬清晨齋枸杞一杯羹─蘇軾─新芽摘杞叢
别錄─原移植─揀好地熟斸加糞逐畦開深七八寸取枸
杞連莖剉四寸長以草索束如碗大壠中立種相去尺
許調爛牛糞如稀糊灌束上令滿減則更灌以肥土壅
滿更加熟牛糞然後灌水不久即生極肥嫩從一頭割
如翦韮法種半畝料理如法可供數人割時以早朝為
佳避熱及雨須與地面平高留則無葉深翦則傷根要
數鋤壅灌每月一加糞尤妙─種子─取枸杞於水盆内
揉去皮取子曝乾斸肥地作畦畦中去土二三寸仍深
斸熟加糞用二月初一日撒子如種菜法又以爛牛糞
蓋之又蓋土一層令與畦平苗出頻澆之當年疎瘦二
年以後悉肥可作菜食割如上法一年但五度不可過
勿令長不堪食如食不盡即翦作乾菜以備冬用如此
從春及秋其苗不絶其根年年生發可備常用─辨訛
葉厚而長梗上無刺者枸杞葉圓梗上有刺者名白棘
味辛苦麻人不堪服慎之─製用─養生雜纂─採枸杞子
紅熟者去蔕水淨洗瀝乾砂盆内爛研以細布袋盛濾
去滓沉清一宿去清水若天氣稍暖更不待經宿入銀
石器中慢火熬成膏不住手攪之勿黏底候稀稠得所
瀉向新瓷瓶中盛之蠟紙封勿令透氣每日早朝温酒
下二大匙夜卧再服百日身輕氣壮耳目聰明鬚髮烏
黑─歲時記─澡浴除病正月一日二月二日三月三日
四月四日以至十二月十二日皆用枸杞葉煎湯洗澡
令人光澤百病不生九月上戌日采枸杞十月上亥
日製服─法天生意─廿一日枸杞煎湯沐浴令人不病
不老十月壬癸日面東采枸杞子二升以好酒五升
磁瓶内浸二十一日開封入生地黃汁三升攪勻以紙
三重封口更浸候至立春前三日開瓶空心暖飲一杯
至立春後髭鬚却黑補益精氣服之耐老輕身忌食蘿
蔔蕪夷十四日取枸杞煎湯沐浴令人光澤不老
十一月初十日十二月除夜取枸杞煎湯沐浴令人光
澤不病不老去災─增─外臺祕要─枸杞酒補虛損去勞
熱長肌肉益顔色肥健人止肝虚目淚用生枸杞子五
升搗破絹袋盛浸好酒二斗中密封勿洩氣二七日服
之─養疴漫筆─枸杞子榨油點燈觀書能益目力
溲疏
增─藥錄─溲疏一名楊櫨一名牡荆一名空疏皮白中空
時時有節子似枸杞子冬月熟赤色味甘苦─名醫别
錄─溲疏一名巨骨味苦微寒無毒治皮膚中熱除邪氣
止遺溺利水道除胃中熱下氣可作浴湯
楊櫨(與上溲疏名同物異)
增─唐本草─楊櫨一名空疏所在皆有生籬垣間其子為
莢葉氣味苦寒有毒治疽瘻惡瘡水煮汁洗之立瘥
木天蓼
增─本草綱目木天蓼(其樹高而味辛如蓼故名)蘇恭曰所在皆有生
山谷中今安州申州作藤蔓葉似柘花白子如棗許無
定形中瓤似茄子味辛噉之以當薑蓼陳藏器曰今時
所用木蓼出山南鳳州樹高如冬青不凋藤蓼生江南
淮南山中藤著樹生葉如棃光而薄子如棗即蘇恭以
為木天蓼者又有小天蓼生天目山四明山樹如巵子
冬月不凋野獸食之是有三天蓼俱能逐風而小者為
勝蘇頌曰木天蓼今出信陽木高二三丈三月四月開
花似柘花五月采子子作毬形似檾麻子可藏作果食
李時珍曰天蓼雖有三種而功用彷彿蓋一類也其子
可為燭其芽可食枝葉氣味辛温有小毒治癥結積聚
風勞虛冷細切釀酒飲
放杖木
增─本草拾遺─放杖木生温括睦婺諸州山中樹如木天
蓼老人服之一月放杖故以為名氣味甘温無毒治一
切風血理腰脚輕身變白不老浸酒服之
接骨木
增─唐本草─接骨木一名木蒴藋所在皆有之葉如陸英
花亦相似但作樹高一二丈許木體輕虛無心斫枝扦
之便生人家亦種之氣味甘苦平無毒治折傷續筋骨
除風痺齲齒可作浴湯葉治痰瘧
新雉木
增─名醫别錄─新雉木味苦香温無毒主風眩痛可作沐
藥七月采隂乾實如桃
合新木
增─名醫别錄─合新木味辛平無毒解心煩止瘡痛生遼
東
俳蒲木
增─名醫别錄─俳蒲木味甘平無毒主少氣止煩生陵谷
葉如柰實赤三稜
遂陽木
增─名醫别錄─遂陽木味甘無毒主益氣生山中如白楊
葉三月實十月熟赤可食
學木核
增─名醫别錄─學木核味甘寒無毒主脇下留飲胃氣不
平除熱如蕤核五月采隂乾
栒核
增─名醫别錄─栒核味苦療水身面癰腫五月采
木核
增─名醫别錄─木核療腸澼花療不足子療傷中根療腹
逆氣止渴十月采
荻皮
增─名醫别錄─荻皮味苦止消渴白蟲益氣生江南如松
葉有别刺實赤黃十月采
柵木
增─海藥本草─柵木皮味苦温無毒主霍亂吐瀉小兒吐
乳暖胃正氣按廣志云生廣南山野其樹如桑
乾陀木
增─海藥本草─按西域記云乾陀木生西國彼人用染僧
褐故名乾陀褐色也樹大皮厚葉如櫻桃安南亦有皮
味温平無毒主癥瘕氣塊温腹暖胃止嘔逆破宿血
馬瘍木
增─本草拾遺─馬瘍木根皮有小毒塗惡瘡疥癬出江南
山谷樹如櫪也
角落木
增─本草拾遺角落木皮味苦温無毒主赤白痢生江西
山谷似茱萸獨莖也
芺樹
增─本草拾遺─芺樹有大毒主風瘇偏枯筋骨攣縮癱&KR0146;
皮膚不仁疼冷等取根葉搗碎大甑蒸熱鋪牀上卧之
生江南深山葉長厚冬月不凋
白馬骨
增─本草拾遺─白馬骨無毒燒灰塗瘰癧惡瘡蝕息肉白
癜風取莖葉煮汁服止水痢生江東似石榴而短小對
節
慈母
增─本草拾遺─慈母枝葉炙香作飯下氣止渴令人不睡
主小兒痰痞生山林間葉如櫻桃而小樹高丈餘
黃屑
增─本草拾遺─黃屑味苦寒無毒主心腹痛霍亂破血洒
疸目黃及野雞病熱痢下血從西南來者並作屑染黃
用之樹如檀
大木皮
增─圖經本草─大木生施州四時有葉無花其皮味苦濇
性温無毒采無時治一切熱毒氣
茯苓
原─茯苓一名伏靈一名伏菟一名松腴一名不死麫生
深山大松下蓋古松久為人斬伐其枯槎枝葉不復上
生者謂之茯苓撥其撥大者茯苓亦大有大如拳者有
大如斗者外皮黑而細皺内堅白似鳥獸形人形龜形
者為佳皆自作塊不附著根亦無苗葉花實性不朽蛀
埋地中二三十年色性無異有赤白二種氣味甘平無
毒白主氣赤主血白者逐水緩脾和中益氣止渴除濕
補勞傷㬉腰膝利小便除虚熱赤者破結氣瀉心小腸
膀胱濕熱利竅行水張元素謂其用有五利小便一也
開腠理二也生津液三也除虛熱四也止泄瀉五也皮
治水腫腹脹通水道開腠理
彙考─增─史記龜策傳─蓍龜傳曰下有伏靈上有兔絲所
謂伏靈者在兔絲之下狀似飛鳥之形新雨已天清靜
無風以夜捎兔絲去之即以簼燭此地燭之火滅即記
其處以新布四尺環置之明即掘取之入四尺至七尺
得矣過七尺不可得伏靈者千歲松根也食之不死
南史隐逸傳─陶弘景永明十年脱朝服挂神武門上表
辭禄詔許之賜以束帛勅所在月給茯苓五斤白蜜二
斤以供服餌─典論─潁川郤儉能辟榖餌茯苓初儉至
市茯苓價暴數倍議郎李覃學郤儉辟榖食茯苓飲
水中大寒洩痢殆至殞命─博物志─神仙傳云松柏脂
入地千年化為茯苓茯苓化為琥珀琥珀一名江珠今
泰山出茯苓而無琥珀益州永昌出琥珀而無茯苓或
云燒蜂巢所作─神仙傳─黃初平得仙道兄初起棄妻
子就初平學共服松脂茯苓至五百歲能坐在立亡行
於日中無影而有童子之色孔元方許昌人也常服
松脂茯苓松實等藥老而益少容如四十許人─原─抱
朴子─任子季服茯苓十八年玉女從之能隠能彰不食
榖炙瘢滅面體玉澤─枕中記─茯苓久服百日病除二
百日晝夜不眠二年役使鬼神四年後玉女來侍─增
魏夫人傳─夫人志慕神仙味真耽玄欲求冲舉常服胡
麻散茯苓丸─酉陽雜俎─藥草異號絳晨伏胎茯苓也
武攸緒隠居中岳服赤箭茯苓晩年肌肉殆盡目有
紫光晝見星月又能辨數里外語沈約謝始安王賜
茯苓一枚重十二斤八兩有表陜州西北白徑嶺上
邏村村人田氏常穿井得一根大如臂節中麤皮若茯
苓氣似术其家奉釋有像設數十遂置於像前田氏女
名登娘十六七有容質父常令供香火焉經歲餘女常
見一少年出入佛堂中白衣躡履女遂私之精神舉止
有異於常矣其物根每歲至春擢芽其女有娠乃以其
事白於母母疑其怪常有衲僧過門其家留之供養僧
將入佛宇輙為物拒之一日女隨母他出僧入佛堂門
纔啓有鴿一隻拂僧飛去其夕女不復見其怪視其根
頓成朽蠧女娠纔七月産物三節其形如像前根也田
氏併火焚之其怪亦絶成式常見道者論枸杞茯苓人
參术形有異服之獲上夀或不葷血不色欲遇之必能
降真為地仙矣田氏無分見怪而去宜乎─湖山勝槩
無垢寺偃松下有茯苓因名泉為茯苓泉
集藻─贊─原─宋王微茯苓贊─皓苓下居彤絲上薈中狀雞
鳬其容龜蔡神侔少司保延幼艾終志不移柔紅可佩
賦─增─宋蘇轍服茯苓賦有序─余少而多病夏則脾不勝
食秋則肺不勝寒治肺則病脾治脾則病肺平居服藥
殆不復能愈年三十有二官於宛丘或憐而授之以道
士服氣法行之期年二疾良愈蓋自是始有意養生之
說晩讀抱朴子書言服氣與草木之藥皆不能致長生
古神仙真人皆服金丹以為草木之性埋之則腐煮之
則爛燒之則焦不能自生而况能生人乎余既汨沒世
俗意金丹不可得也則試求之草木之類寒暑不能移
歲月不能敗者惟松柏為然古書言松脂流入地下為
茯苓茯苓又千歲則為琥珀雖非金石而其能自完也
亦久矣於是求之名山屑而瀹之去其脈絡而取其精
華庶幾可以固形養氣延年而却老者因為之賦以道
之辭曰春而榮夏而茂憔悴乎風霜之前摧折乎冰雪
之後閱寒暑以同化委糞壤而兼朽兹固百草之微細
與衆木之凡陋雖復效骨革於刀几盡性命於杵臼解
急難於俄頃破竒邪於邂逅然皆受命淺薄與時變遷
朝菌無日蟪蛄無年苟自救之不暇矧他人之足延乃
欲擷根莖之么末假臭味以登仙是猶託疲牛於千里
駕鳴鳩而升天則亦辛勤於澗谷之底槁死於峯巖之
巔顧桑榆以竊歎意神仙之不然者矣若夫南澗之松
拔地千尺皮厚犀兕心堅鐵石鬚髮不改蒼然獨立流
膏液於黃泉乘隂陽而固結象鳥獸之蹲伏類龜黿之
閉蟄外黝黑以鱗皴中潔白而純密上灌莽之不犯下
螻蟻之莫賊經歴千歲化為琥珀受雨露以彌堅與日
月而終畢故能安魂魄而定心志却五味與榖粒追赤
松於上古以百歲為一息顔如處子綠髮方目神止氣
定浮游自得然後乘天地之正御六氣之辨以遊夫無
窮夫又何求而得食
五言古詩─增─唐李益罷秩後入華山採茯苓逄道者─委
綬來名山觀竒恣所停山中若有聞言此不死庭遂逢
五老人一謂西嶽靈或聞樵人語飛去入昴星授我出
雲路蒼然凌石屏視之有文字乃古黃庭經左右長松
列動搖風露零上蟠千年枝隂虬負青冥下結九秋霰
流膏為茯苓取之沙石間異若龜鶴形况聞秦宫女華
髮變已青有如上帝心與我千萬齡始疑有仙骨鍊魄
可永寧何事逐豪遊飲啄以羶腥神物亦自閟風雷護
此扃欲傳山中寶回策忽已暝乃悲世上人求醒終不
醒─宋梅堯臣尹子漸歸華産茯苓若人形者賦以贈
行─因歸話茯苓久著桐君籍成形得人物具體存標格
神岳蓄粹和寒松化膏液外凝石稜紫内藴瓊腴白千
載忽旦暮一朝成琥珀既瑩毫芒分不與蚊蚋隔拾芥
曾未難為器期增飾至珍行處稀美價定多益
七言古詩─增─宋張鎡謝李仁父茯苓─岷峨山中千歲松
枝虬榦直摩青空雪霜剝落中不槁膏液下與靈泉通
龜跧鳬伏自磊砢金堅玉潔仍豐融篝明夜取喜得雋
煮鼎朝聽如吟風杵成坐上香飛雪更和乳酪收全功
當知至味本無味予若服之壽無窮巽巖脊梁硬如鐵
冠峨切雲佩明月百好都隨春夢空大藥獨傳鴻寳訣
中宵咀嚼不搖頭玉池生肥嚥不徹憐我百慮形蚤衰
裹贈扶持意何切丹砂著根謾爾傳脂澤釀黍計已拙
由來妙道初不煩此法莫從兒軰說徑思舉袂揖浮丘
下視塵世真一吷朱顔留得亦何為追逐同堅歲寒節
五言律詩─增─唐杜甫路逄襄陽楊少府入城戲呈楊員
外綰─寄語楊員外山寒少茯苓歸來稍暄暖當為斸青
冥翻動神仙窟封題鳥獸形兼將老藤杖扶汝醉初醒
七言律詩─增─唐吴融病中宜茯苓寄李諫議千年伏莵
帶龍鱗太華峯頭得最珍金鼎曉煎雲漾粉玉甌寒貯
露含津南宫已借徵詩客内署今還託諫臣飛檄愈風
知妙手也須分藥救漳濱
詩散句─增─元袁桷─南山植松苗深根生茯苓─唐戴叔
倫─日日澗邊尋茯苓巖扉常掩鳳山青─宋蘇軾─我來
徙倚長松下欲掘茯苓親洗曬─陸游─百尺松根結茯
苓千年長養似人形─元張雨─道人腰著金鴉觜自向
松根洗茯苓─唐李商隐─碧松根下茯苓多─李洞─入
雲晴斸茯苓還元袁桷采苓欲取千年魄陳樵─茯
苓分種傍松栽
詞─增─宋黃庭堅鷓鴣天湯泛冰甆一坐春長松林下得
靈根吉祥老子親拈出箇箇教成百歲人燈熖熖酒
醺醺壑源曾未破醒魂與君更把長生盌略為清歌駐
白雲
别錄─原─採取─視茯苓撥所在即于四面丈餘地内以鐵
錐刺地有茯苓則錐固不可拔乃掘取之二八月末隂
乾堅如石者絶勝─修治凡用去皮搗細水盆中攪濁
濾去浮者此茯苓赤筋若誤服令人瞳子黑睛點小兼
盲目陶弘景曰作丸散者先煮二三沸乃切曝乾用
增─東坡雜記─茯苓自是神仙上藥但其中有赤筋脈若
不能去服久不利人眼或使人眼小當削去皮斫為方
寸塊銀石器中清水煮以酥軟解散為度入細布袋中
以冷水搗搜如作葛粉狀澄取粉而筋脈留袋中棄去
不用用其粉以蜜和如濕香狀蒸過食之尤佳─原─服
食─集仙方多單餌茯苓其法取白茯苓五斤去黑皮搗
篩以熟絹囊盛於二斗米下蒸之米熟即止曝乾又蒸
如此三遍乃取牛乳二斗和合著銅器中微火煮如膏
收之每食以竹刀割隨性飽食辟榖不饑如欲食榖先
煮葵汁飲之又茯苓酥法白茯苓三十斤山之陽者
甘美山之隂者味苦去皮薄切曝乾蒸之以湯淋去苦
味淋之不止其汁當甜乃曝乾篩末用酒三石蜜三升
相和置大甕中攪百匝密封勿洩氣冬五十日夏二十
五日酥自浮出酒上掠取其味極甘美作掌大塊空室
中隂乾色赤如棗饑時食一枚酒送下終日不食名神
仙度世法又茯苓合白菊花或合桂心或合术為散
丸皆可常服補益殊勝儒門事親方用茯苓四兩頭
白麫二兩水調作餅以黃蠟三兩煎熟飽食一頓便絶
食辟榖至三日覺難受以後氣力漸生也又法用華
山挺子茯苓削如棗大方塊安新甕内好酒浸之紙封
一重百日乃開其色當如餳糖日食一塊百日肌體潤
澤一年可夜視物久久腸化為筋延年耐老面若童顔
又法茯苓松脂各二斤醇酒浸之和以白蜜日三服
之久久通靈又法白茯苓去皮酒浸十五日漉出為
散每服三錢水調下日三服
(附錄)茯神
原─茯苓抱木者為茯神安魂魄養精神止驚悸辟不祥
補勞乏開心益智人虚小腸不利者倍用
集藻─辨─增─唐柳宗元辨茯神文─茯神之神兮惟餌之良
愉心舒肝兮魂平志康敺開滯結兮調護柔剛和寧悦
懌兮復被恒常休嘉訢合兮邪怪遁藏君子食之兮其
樂揚揚余殆於理兮榮衛蹇極伏杯積塊兮悸不得息
有醫導余兮求是以食往沽之市兮欣焉有得滌濯㸑
烹兮專恃爾力反增予疾兮昏憒憑塞余駭其狀兮往
尤於醫徵滓以觀兮既笑而嘻曰子胡昧愚兮兹謂蹲
鴟處身猥大兮善埴圩卑氣受頑昏兮隂僻欹危累積
星紀兮以老為竒潛苞水土兮混雜蝝蚳不幸充腹兮
唯痼之宜野夫忮害兮假是以欺刮肌刻貌兮觀者勿
疑中虛以脆兮外澤而夷誤而為餌兮命或殆而今無
以追兮後慎觀之嗚呼物固多偽兮知者蓋寡考之不
良兮求福得禍出而為詞兮願寤來者
(附錄)神木
原─神木一名黃松節治偏風口面喎斜毒風筋攣不語
心神驚掣虚而健忘脚氣痺痛諸筋牽縮
豬苓
增─昌黎詩註─豨苓豬苓也楚人呼豬為豨─本草綱目
豬苓一名豭豬苓一名豕槖一名地烏桃陶弘景曰是
楓樹苓其皮黑色肉白而實者佳削去皮用李時珍曰
豬苓亦是木之餘氣所結如松之結茯苓也他木皆有
楓樹為多氣味甘平無毒治疾瘧解毒蠱疰不祥利水
道解傷寒温疫大熱發汗主腫脹滿腹急痛治渴除濕
瀉膀胱開腠理治淋腫脚氣
御定佩文齋廣羣芳譜卷一百
