欽定四庫全書
御定佩文齋廣羣芳譜卷七十
木譜
松三
集藻─七言律詩─增─唐劉禹錫廟庭偃松詩有序─侍中後
閣前有小松不特立而偃丞相晉公為賦詩美其猶龍
蛇然植於高檐喬木間上嵌旁軋盤蹙傾亞似不得天
和者公以遂物性為意乃加憐焉命畚土以壯其趾使
無欹索綯以牽其幹使不仆盥漱之餘以潤之顧盻之
輝以照之發於人心感召和氣無復夭閼坐能敷舒曏
之跧蹙化為竒古故雖袤丈而有偃號焉予嘗詣閣白
事公為道所以且示以詩竊感嘉木之逢時斐然成詠
勢軋枝偏根已危高情一見與扶持忽從顦顇有生意
卻為離披無俗姿影入巖廊行樂處韻含天籟宿齋時
謝公莫道東山去待取成隂滿鳳池─李商隠題小松
憐君孤秀植庭中細葉輕隂滿座風桃李盛時雖寂寞
雪霜多後始青蔥一年幾變枯榮事百尺方資柱石功
為謝西園車馬客定悲搖落盡成空─趙嘏題横水驛
雙峰院松─故園溪上雪中别野館門前雲外逢白髮漸
多何事苦清隂長在好相容迎風幾拂朝天騎帶月猶
含度嶺鐘更憶葛洪丹井畔數株臨水欲成龍─曹唐
題子姪書院雙松─自種雙松費幾錢頓令院落似秋天
能藏此地新晴雨卻惹空山舊燒烟枝壓細風過枕上
影籠殘月到忩前莫教取次成閒夢使汝悠悠十八年
─李山甫松─地種蒼龍勢抱雲天教青共衆材分孤標
百尺雪中見長嘯一聲風裏聞桃李傍他真是佞藤蘿
攀爾亦非羣平生相愛應相識誰道修篁勝此君─崔
塗題淨衆寺古松─百尺森疎倚梵臺昔人誰見此初栽
故園未有偏堪戀浮世如閒即合来天暝豈分蒼翠色
歲寒應識棟梁材清隂可惜不駐得歸去暮城空首回
─鄭谷松─下視垂楊拂路塵雙峯石上覆苔文濃霜滿
徑無紅葉晩日高枝有白雲春砌花飄僧旋掃寒溪子
落鶴先聞那湛寂寞悲風起千樹深藏李白墳─吴融
和陸拾遺題諫院松─落落孤松何處尋月華西畔結根
深曉含仙掌三清露晩上宫墻百雉隂野鶴不歸應有
怨白雲高去本無心碧巖秋澗休相望捧日原湏在禁
林─韓溉松─倚空高檻冷無塵往事閒徵夢欲分翠色
本宜霜後見寒聲偏向月中聞啼猿想帶蒼山雨歸鶴
應和紫府雲莫向東園競桃李春光還是不容君─李
中題吉水縣廳前新栽小松─劚開幽㵎蘚苔斑移得孤
根植砌前影小未遮官舍月翠濃猶帶舊山烟羣花解
笑香寧久衆木雖高節不堅輸我婆娑欄檻内晩風蕭
颯學幽泉─徐夤松─澗底青松不染塵未逢良匠競誰
分龍盤勁節巖前見鶴唳翠梢天上聞大厦可營誰擇
木女蘿相附欲凌雲皇王自有增封日修竹徒勞號此
君─畫松─㵎底隂森驗筆精筆閑開展覺神清曾當月
照還無影若許風吹合有聲枝偃只應玄鶴識根深宜
與茯苓生天台道士頻来見說似株株倚赤城─炙轂
子松─寒松聳拔倚蒼岑綠葉扶疎自結隂丁固夢時還
有意秦皇封日豈無心常將正節栖孤鶴不遣高枝宿
衆禽好是特凋羣木後護霜凌雪翠逾深─宋韓琦和
潤倅王太博林畔松─欝鬱山頭翠色攅就中高格出林
端霜凌勁節難摧抑石纏危根任屈盤古鬛自隨仙日
老孤風不入俗人看時来匠者湏回頋且禀幽姿待歲
寒─蔡襄古寺偃松─古寺無人野蘚滋空庭永日雪風
吹横柯圓若張青盖老幹孤如植紫芝萬乘未經蟠木
器千年終與大椿期湏知才短為天幸江上婆娑得所
宜─安静堂庭松─偏愛堂東砌下松三年瀟灑伴衰翁
寒聲澹蕩潮初上疎影孤圓月正中清徹紗帷延晝夢
綠涵金盞帶春風自緣多病饒歸思便覺山林野意通
─王安石古松─森森直幹百餘尋高入青冥不附林萬
壑風生成夜響千山月照挂秋隂豈因糞壤栽培力自
得乾坤造化心廊廟乏材應見取世無良匠勿相侵
次韻董伯懿松聲─天機自動豈關情能作人間物外聲
暝聒一堂無客夢曉悲千嶂有猿驚廟中奏瑟沈三歎
堂下吹簫失九成俚耳紛紛多鄭衛直湏聞此始心清
─蘇軾登州孫氏松堂─萬松誰種已摐摐半嶺蒼雲映
此邦露重珠瓔蒙翠盖風来石齒碎寒江浮空兩竹横
南閣倒影扶桑射北窗坐待夕烽傳海嶠重城歸去蹋
逢逢─萬松亭并引─麻城縣令張&KR1063;植萬松於道周以
芘行者且以名其亭去未十年而松之存者十不及三
四傷来者之不嗣其意也故作是詩十年栽種百年規
好德無人助我儀縣令若同倉庾氏亭松應長子孫枝
天公不救斧斤厄野火解憐冰雪姿為問幾株能合抱
殷勤記取角弓詩─劉子翬詠松─風韻颼飀遠更清蒼
髯瘦甲聳亭亭連根欲鬭巖巒力一盖常涵雨露情曾
映月明留鶴宿近經雷霹帶龍腥衰殘愧我無仙骨願
採流膏慰暮齡─元謝宗可龍形松─夭矯挐雲海上来
蜿蜒蛻骨老莓苔紫髯夜濕千山雨鐡甲春生萬壑雷
影動欲翻平陸起聲號如捲怒潮回蜷枝冷挂巖前月
猶似擎珠照九垓─張雨次韻虞公和斷江和尚種松
松下微吟惬病悰支離潦倒似支公頂因巢鶴翻成結
心為依禪畢竟空陸子壇前春古淡葛洪井上雨青蔥
茯苓乞與楊員外誰復緘詩過浙東─原─明屠隆詠羅
漢松─何年蒼叟住禪林百尺婆娑萬壑隂四果總来成
佛印一官應不受秦侵靈根歲月跏趺久老幹風霜面
壁深謖謖回飇響空谷猶聞清夜海潮音
五言排律─增─唐員南溟禁中春松─鬱鬱貞松樹隂隂在
紫宸蔥蘢偏近日青翠更宜春雅韻風来起輕烟霽後
新葉深栖語鶴枝亞拂朝臣全節長依地凌雲欲致身
山苖蔭不得生植荷陶鈞─陸贄禁中春松─隂隂清禁
裏蒼翠滿春松雨露恩偏近陽和色更濃高枝分曉日
靈韻雜宵鐘嵐助爐烟遠形疑盖影重願符千載夀不
羡五株封倘得廻天眷全勝老碧峰─周存禁中春松
幾歲含貞節青青紫禁中日華留偃盖雉尾轉東風不
為繁霜改那將衆木同千條攅翠色百尺淡晴空影密
金莖近花明鳳沼通安知幽澗側獨與散樗叢─常沂
禁中春松─映殿松偏好森森列禁中攢柯沾聖澤疎盖
引皇風晩色連秦苑春香滿漢宫操將貞石固材與直
臣同翠影宜青𤨏蒼枝秀碧空還知沐天眷千載更蔥
蘢─李胄文宣王廟古松─列植成均裏分行古廟前隂
森非一日蒼翠自何年寒影煙霜暗晨光枝葉妍近簷
隂更静臨砌色相鮮每愧聞鐘磬多慚接豆籩更宜教
胄子於此學貞堅─元稹與楊十二巨源盧十九經濟
同遊大安亭各賦二物合為五韻探得石松─片石與孤
松曾經物外逢月臨栖鶴影雲抱老人峯蜀客君當問
秦官我舊封積膏當琥珀新劫長芙蓉待補蒼蒼去樛
柯早變龍─白居易題遺愛寺前溪松─偃亞長松樹侵
臨小石溪静將流水對高共遠峰齊翠盖烟籠密花幢
雪壓低與僧清影坐借鶴穏枝棲筆寫形難似琴偷韻
易迷暑天風槭槭晴夜露凄凄獨憩依為舍閑行繞作
蹊棟梁君莫採留著伴幽栖─鄭澣中書相公任兵部
侍郎日後閣植四松逾數年澣沗此官因獻拙作─丞相
當時植幽襟對此開人知舟楫器天假棟梁材錯落龍
鱗出襹褷鶴翅廻重隂羅武庫細響静山臺得地公堂
裏移根㵎水隈吴臣夢寐遠秦岳歲年催轉覺飛纓謬
何因繼組来幾尋珠履跡願比角弓培柏悅猶依社星
高久照台後凋應共操無復問良媒─劉禹錫和兵部
鄭侍郎省中四松詩十韻─右相歴中臺移松武庫栽紫
茸抽組綬青實長玫瑰便有干霄勢看成構厦材數分
天柱半影逐日輪廻舊賞台階去新知谷口来息隂長
仰望翫境幾徘徊翠粒晴懸露蒼鱗雨起苔凝音助瑶
瑟飄蘂汎金罍月桂花遥燭星榆葉對開終須似雞樹
榮茂近昭回─姚合和兵部鄭侍郎省中四松詩十韻
四松相對植蒼翠映中臺擢幹凌空去移根劚石開隂
陽氣潜照造化手親栽日月滋佳色煙霄長異材清音
勝在㵎寒影遍生苔静繞霜霑履閒看酒滿杯同榮朱
戶際永日白雲隈密葉聞風度高枝見鶴来賞心雖可
盡麗什妙難栽此地無因到循墻幾百回─李正封貢
院樓北新栽小松─青蒼初得地華省植来新尚帶山中
色猶含洞裏春近樓依北戶隠砌淨遊塵鶴夀應成盖
龍形未有鱗為梁資大厦封爵恥嬴秦幸此觀光日清
風屢得親─白行簡貢院樓北新栽小松─華省清霜曙
樓隂植小松移根依厚地委質别危峰北戶知猶遠東
堂幸見容心堅終待鶴枝嫩未成龍夜影看仍薄朝嵐
色漸濃山苖不可蔭孤直俟秦封─錢衆仲貢院樓北
新栽小松─愛此凌霜操移来獨占春貞心初得地勁節
始依人晩日煙猶薄當軒色轉新枝低無宿羽葉淨不
留塵每與芝蘭近常慙雨露均幸因逢顧盻生植及兹
辰─吴武陵貢院樓北新栽小松─拂檻愛貞容移根自
遠峯已曾經草没終不任苔封葉少初凌雪鱗生欲化
龍乘春濯雨露得地近垣墉逐吹香微動含煙色漸濃
時廻日月照為謝小山松─劉得仁賦得聽松聲─庭際
微風動高松韻自生聽時無物亂盡日覺神清強與幽
泉並翻嫌細雨并拂空增鶴唳過牖合琴聲况復當秋
暮偏宜在月明不知深澗底蕭瑟有誰驚
五言絶句─
御製戒壇卧松─蒼松卧如龍蜿蜒鱗鬛古膚寸起山雲用汝
作霖雨─詠盆中松─歲寒堅後彫秀萼山林性移根黼座
傍可託青松柄
增─唐皇甫冉臺頭寺願上人院古松下有小松栽毫末
新生與纖草不辨重其有陵雲干霄之志與趙八員外
裴十補闕同賦之─細草亦全高秋豪乍堪比及至干霄
日何人復居此─元稹題翰林東閣前小松─簷礙修鱗
亞霜侵簇翠黃唯餘入琴韻終待舜絃張─王建小松
小松初數尺未有直生枝閑即旁邊立看多長却遲
叚成式竒松二十字─杉桂何相疎榆柳方迥屑無人擅
談柄一枝不敢折偃盖入樓妨盤根侵井窄高僧獨
惆悵為與澄嵐隔─鄭谷乳毛松─松格一何高何人號
乳毛霜天寓直夜愧爾伴閑曺─唐彦謙松─托根盤泰
華倚幹蝕莓苔誰云山澤間而無梁棟材─宋徐鉉松
細韻風中遠寒青雪後濃繁隂堪避雨效用待東封
蘇軾松─強致南山樹来經渭水灘生成未有意鴉鵲莫
相干─元李俊民松─欝鬱愁無地青青獨有心疑從大
夫後傾盖到如今─明李東陽題畫松─種樹自何年幽
人不知老不愛松色竒只聽松聲好─陳憲章畫松為
張别駕─松乃木之雄公亦人中龍何湏看畫本千丈在
胸中─朱鷺黃山松─松無五仞高矮者二三尺敷枝或
横畝平翠可布席
七言絶句─
御製閱烏稽并序─古松林數十里蔭翳無際非午亭夜分不
見日月松林黯黯百十里罕境偏為麋鹿遊雨雪飄蕭難
到地嗁烏野草自春秋
原─唐杜甫憑韋少府覓松樹子─落落出羣非櫸柳青青
不朽豈楊梅欲存老蓋千年意為覓霜根數寸栽─增
白居易松樹─白金換得青松樹君既先栽我不栽幸有
西風易憑仗夜深偷送好聲来─劉商與湛上人畫松
水墨乍成巖下樹摧殘半隠洞中雲猷公曾住天台寺
隂雨猿聲何處聞─章孝標小松─爪葉鱗條龍不盤梳
風幕翠一庭寒莫言只似人長短湏作浮雲向上看
僧院小松─抛杉背柏冷僧簾鎖月梳風出殿簷還似天
台新雨後小峰雲外碧尖尖─施肩吾翫手植松─却思
毫末栽松處青翠纔將衆草分今日散材遮不得看看
氣色欲凌雲─李羣玉書院二小松─一雙幽色出凡塵
數粒秋煙二尺鱗從此静忩聞細韻琴聲長伴讀書人
─崔塗澗松─寸寸凌霜長勁條路人猶笑未干霄南園
桃李雖堪羡争奈春殘又寂寥─鄭谷傳經院壁畫松
危根瘦盡聳孤峰珍重江僧好筆蹤得向遊人多處畫
却勝澗底作真松─陸希聲松嶺─嶺上春松手自栽已
能蒼翠映莓苔歲寒本是君家事好送清風月下来
曹松題僧院松─空山澗畔枯松樹老對禪堂鱗甲身傳
是昔朝僧種著下頭應有茯苓神─杜荀鶴小松─自小
刺頭深草裏而今漸覺出蓬蒿時人不識凌雲木直到
凌雲始道高─成彦雄松─大夫名價古今聞盤屈孤貞
更出羣將謂嶺頭閑得了夕陽猶挂數枝雲─張蠙華
山孤松─石罅引根非土力冒寒猶助岳蓮光綠槐生在
膏腴地何得無心拒雪霜─羅隠小松─已有清隂逼座
隅愛聲仙客肻過無陵遷谷變湏高節莫向人間作大
夫─徐夤詠大夫松─五樹旌封許歲寒挽柯攀葉也無
端争如澗底凌霜節不受秦皇號此官─僧景雲畫松
畫松一似真松樹且待尋思記得無曾在天台山上見
石橋南畔第三株─僧皎然題松─為愛松聲聽不足每
逢松樹便忘還翛然此外更何事笑向閒雲似我閒
原─宋王安石道旁大松人取以為明─龍甲虯髯不可攀
亭亭千丈蔭南山應嗟無地逃斤斧豈願爭明爝火間
─增─王安石北山道人栽松─陽坡風暖雪初融度谷遥
看積翠重磊砢拂天吾所愛他生来此聽樓鐘─鄭獬
種松─高標不畏雪霜侵狂劚孤根出舊林但恐長安無
地種人家桃李自成隂─蘇軾予少年頗知種松手植
數萬株皆中梁柱矣都梁山中見杜輿秀才求學其法
戲贈二首─露宿泥行草棘中十年春雨養&KR1046;龍如今尺
五城南杜欲問東坡學種松君方掃雪收松子我已
開榛得茯苓為問何如插楊柳明年飛絮作浮萍─黃
庭堅題仁上座畫松─偃蹇松枝隔煙雨知儂定是歲寒
材百年根節要老硬將恐崩崕倒石来─戲荅陳季常
寄黃州山中連理松枝二首─故人折松寄千里想聽萬
壑風泉音誰言五鬛蒼烟面猶作人間兒女心老松
連枝亦偶然紅紫事退獨參天金沙灘頭鏁子骨不妨
隨俗暫嬋娟─謝薖移松二首─古貌蒼髯十八公巍巍
獨出衆村中朝来挽致茅堂下為我商量送好風河
出崐崙派九州矻然砥柱立中流蒼松若比丘山重豈
但回頭費萬牛─陸游雙松─東岡夭矯兩蒼龍千尺蟠
空黛色濃六十餘年松若此誰知我更老于松─楊萬
里松七首─翠旌綠纛夹車輪龍作長身鐡作鱗莫笑道
傍數松樹古来老卻幾官人修塗殘暑僕夫勞午憩
茅簷尺許高忽有凉風颯然起小松呼舞大松號松
本無聲風亦無適然相值兩相呼非金非石非絲竹萬
頃雲濤殷五湖莫信秦人五大夫一生清苦不敷腴
也將青玉琱釵子一一釵頭綴兩株老人手種一川
松為棟為梁似未中只合茅齋聽驅使為公六月喚清
風夾道松杉半老蒼前賢餘澤未應忘君看直幹連
雲起豈但當年蔽芾棠一生著數落人先自愛栽松
自可憐待得茯苓堪採掘此翁久已作飛仙─謝枋得
松─喬松磊磊多竒節冬無霜雪夏無熱根頭更有千歲
苓知誰可語長生訣─元傅若金題畫松─遥憶商顔松
色青女蘿枝上醉眠醒自從四皓安劉後歲莫何人采
茯苓─僧行端栽松─鈍钁横肩雪未消不辭艱步上岧
嶤等閒種得靈根活會看春風長綠條─明李東陽畫
松三首為卜刑部從大題─玄雲匝地黯無輝老幹盤空
勢不歸疑是葉家堂上見夜深風雨墨龍飛十年不
到山中路又見青松畫裏生擬着茅堂最深處石忩凉
雨聽秋聲郎官對坐一松孤共識西臺兩大夫十八
年中今已半夜来曾夢作公無─原─陳繼儒─曾笑西湖
九里松樛枝數尺不成龍只因枯頂時多月照見南高
峰外峰
詩散句─增─晉嵇康─遥望山上松隆冬欝青蔥自遇一何
高獨立迥無雙─袁宏─森森千丈松磊砢非一節雖無
榱桷麗較為棟梁傑─唐王績─松生北巖下由来人徑
絶布葉捎雲烟插根擁巖穴─唐扶─日射蒼鱗動塵迎
翠箒㢠廻嫩茸含細粉初葉泛新杯─宋石延年─菌生枝
上雨龍起穴中雷怪影漫溪側寒根纏石回─晉阮籍
澤中生喬松萬世未可期─陶潜─懷此貞秀姿卓為霜
下傑─原─宋鮑照─願君松柏心採照無窮極─梁吴均
白雲光彩麗青松意氣多─增─唐孟浩然─寥落幽居心
颼飀青松樹─原─李白─開花必早落桃李不如松巫
山小搖落碧色見松林松柏本孤植難為桃李顔
勗君青松心努力保霜雪─增─李白─長松入雲漢遠望
不盈尺五峰轉月色百里行松聲錯落千丈松虯
龍盤古根─杜甫─土室延白光松門耿疎影─柳宗元
日出霧露餘青松如膏沐─元稹─君看孤松樹左右蘿
蔦纏臺下三四松低昂勢前却─白居易─愛君抱晩
節憐君含直文臨風有清韻向日無曲隂衆目悅
芳艷松獨守其貞─邵謁─孤松自有色豈奪衆草榮
宋司馬光─藏春在何許欝欝萬松林─蘇軾─林中百尺
松歲久蒼鱗蹙養此霜雪根遲彼鸞鳳吟─黃庭堅
青松出㵎壑十里聞風聲─孫文懿─疎影碎夜月寒聲
攪秋風─金蔡松年─高陵五六松潭水涵清隂─元楊
載─長松蔭泉水四時清如秋─原─唐李白─南窗蕭瑟松
風起憑誰一聽清心耳增─韓愈─山紅澗碧紛爛漫時
見松櫪皆十圍─白居易─有松百尺大十圍生在澗底
寒且卑煙葉葱蘢蒼麂尾霜皮剥落紫龍鱗惟憶
夜深新雪後新昌臺上七株松─廖匡國─曾於西晉封
中散又向東吴作大夫─原─宋石延年─影搖千尺龍蛇
動聲撼半天風雨寒─王令─却笑五株喬嶽子肯將直
節事嬴秦─文同─若遇風雷湏守護恐生頭角似飛騰
─蘇軾─百年父老知誰在惟有雙松識使君─張舜民
要有堂堂冠劒叟蒼然千萬甲夫中─張商英─如障如
屏如繡畫似幢似盖似旌旗─增─范成大─松節焦膏當
燭籠凝烟如墨染房櫳─金蔡松年─老松閱世幾千尺
玉骨冷風戰天碧─晉左思─欝鬱澗底松─劉琨─繫馬
長松下─許詢─青松凝素髓─湛方生─林松冬夏青
梁江淹─青松挺秀萼─唐太宗─巖松千丈蓋─王績─澗
松寒轉直─王丘─松風鳴珮環─王維─松樹有秦官
青松學大夫日色冷青松─孟浩然─谷轉松翠密
李白─松寒不改容翠色明雲松松古漸無煙長
松鳴夜風─原─杜甫─溪回松風長松門似畫圖看
松露滴身─增─杜甫─碧色見松林冬嶺秀孤松青
松寒不落─原─韓愈─青鸞倚長松─增─白居易─松張翠
傘盖龍蟠松矯矯澗遠松如畫─孟郊─青松多夀
色萬松無一斜松氣清耳目─姚合─看月嫌松密
─李商隠─張琴和古松紫閣舞雲松─朱慶餘─山深
松翠冷─司空圖─松凉夏健人─韓偓─松長見日多
裴說─無風松自吟─杜荀鶴─松頭穿破雲─李中─清風
生古松─張蠙─松高影上樓松合徑先秋─僧卿雲
松徑雨餘香─宋錢惟演─松疎露下凉─余靖─松溪千
盖雨─司馬光─秀直寒松節─蘇軾─長松度翠蔓─陸
游─露濃松鬛長─戴昺─松凉鶴夢清─吴儆─松風六月
寒─元袁桷─松聳翠崚嶒─唐王維─種松皆作老龍鱗
─李白─枯松倒挂倚絶壁─原杜甫─新松恨不高千尺
疎松隔水奏笙簧─增─杜甫─松高擬對阮生論─韋
應物─碧澗蒼松五粒稀─白居易─寒松縱老風標在
秋風拂松疎韻落─李商隠─青松手植變龍文─方干
小松出屋和巢長─唐球─松織香梢古道寒─杜荀鶴
澗底松搖千尺雨─韓偓─長松夜落釵千股─韋莊─松
装粉穗臨窗亞─宋蘇軾─澗底松根斫雪腴─范成大
松根當路龍筋瘦─金王寂─一軒松蔭碧油幢─元袁
桷─松吼龍吟萬壑奔─陳樵─千歲孤松生綠煙
詞─增─宋陳亮臨江仙─五百年前非一日可堪只到今年
雲龍欲化豔陽天從来耆舊傳不博地行仙昨夜風
聲何處度典型猶在南山自憐不結傍時緣著鞭非我
事避路只渠賢─水龍吟─錢王霸業成時多應是百年
遺樹羞將高古為渠遮映魚鹽調度且向空山趁時多
事四垂盤踞算興衰坐閱權竒磊塊世間斤斧又見
當天明聖便彈丸也難分土一番整頓舊家草木新来
雨露鐡石心腸蚪龍根幹亭亭天柱縱茯苓下結蔦蘿
高際怎堪攀附
别錄─增─吴志孫晧傳注─初丁固為尚書夢松樹生其腹
上謂人曰松字十八公也後十八歲吾其為公乎卒如
夢焉─唐書儒學傳─郎餘令授霍王元軌府參軍事從
父知年亦為王友元軌每曰郎家二賢皆入府不意培
塿而松柏為林也─原唐書回鶻傳─拔野古有川曰康
干河斷松投之三年輒化為石色蒼緻然節理猶在世
謂康干石─增─世說─顧悅與簡文同年而髮早白簡文
曰卿何以先白對曰蒲柳之姿望秋而落松柏之質經
霜彌茂世目李元禮謖謖如勁松下風嵇康身長
七尺八寸風姿特秀見者歎曰蕭蕭肅肅爽朗清舉或
云肅肅如松下風高而徐引山公曰嵇叔夜之為人也
巖巖若孤松之獨立其醉也傀俄若玉山之將崩庾
子嵩目和嶠森森如千丈松雖磊砢有節目施之大厦
有棟梁之用─顔氏家訓─齊世有辛毗者清幹之士官
至行臺尚書嗤鄙文學嘲劉逖云君輩辭藻譬若朝菌
湏臾之翫非宏才也豈比吾徒千丈松樹常有風霜不
可凋悴矣劉應之曰既有寒木又發春華何如也辛笑
曰可矣─夢書─松為人君夢見松者見人君也─杜陽
雜編─武宗會昌元年夫餘國貢松風石石方一丈瑩徹
如玉其中有樹形若古松偃盖颯颯然而凉飇生于其
間至盛夏上令置于殿内稍秋風颼颼即令撤去─岳
陽風土記─白鶴老松古木精也李觀守賀州有道人陳
某自云一百三十六歲因言及吕洞賓曰近在南嶽見
之吕云過岳陽日憩城南古松隂有人自杪而下来相
揖曰某非山精木魅故能識先生幸先生哀憐吕因與
丹一粒贈之以詩吕舉以示陳陳記其末云惟有城南
老樹精分明知道神仙過明日陳行留之不可後年餘
李守岳陽因訪前事果城南有老松以問近寺僧曰先
生舊題寺壁久已摧毁但能記其詩曰獨自行来獨自
坐無限世人不識我惟有城南老樹精分明知道神仙
過後為亭松前曰過仙亭舊松枯槁今復鬱茂得非丹
餌之力耶─原東坡集─元祐元年正月十二日蘇子瞻
李伯時為柳仲遠作松石圖仲遠取杜子美詩松根胡
僧憩寂寞龐眉皓首無住著偏袒右肩露雙脚葉裏松
子僧前落之句復求伯時畫此數句為憩寂圖子由題
云東坡自作蒼蒼石留取長松待伯時只有兩人嫌未
足兼收前世杜陵詩因次其韻云東坡雖是湖州派竹
石風流各一時前世畫師今姓李不妨題作輞川詩文
與可嘗云老夫墨竹一派近在徐州吾竹雖不及石似
過之此一卷公案不可不令魯直下一句─增─避暑錄
話─松磊落昂藏似孔北海─洞天清錄─蜀中有石解開
自然有小松形或三五十株行列成徑描畫所不及
畫史─大夫蔣長源作著色山水松頂似荆浩松身似李
成葉取真松為之如靈鼠尾大有生意石不甚工作凌
霄花纏松亦佳作錢藻字醇老收張璪松一株下有
流泉澗松上有八分詩一首斷句云近溪幽濕處全藉
墨烟濃─圖繪寳鑑─畢宏善畫山水作松石圖於左省
壁間一時文士有詩稱之其落筆縱横變易常法意在
筆前非䋲墨所能制故得生意為多宋廸字復古師
李成畫山水運思高妙筆墨清潤又喜畫松或高或偃
或孤或雙以至於千萬株森森然殊可駭也馬宋英
温州人放達能詩至錢塘游静慈寺寫古松於壁題云
磨出一錠兩錠墨掃出千年萬年樹月明烏鵲悮飛来
踏枝不著空歸去丁大全丞相賞其詩畫急命索之人
忌其能閟不令出卒不遇─原─梧潯雜佩─松化石余曾
於張雨若清江衙齋見之大小凡五松理而石質云得
之古廟中大是竒物雨若繪圖而系以詩好事者咸屬
和焉─增─素園石譜─婺州永寧縣松林一夕大風雨忽
化為石悉皆新截大者徑二三尺有松節脂脈土人運
而為坐且至有小如拳者亦宜置几案間─原─種藝─八
月終擇成熟松子柏子同收頓至来年春分時甜水浸
十日治畦中下水土糞漫散子於畦内如種菜法或單
排點種上覆土厚二指許畦上搭短棚蔽日旱則頻澆
常湏濕潤至秋後去棚高四五寸十月中夹薥稭籬以
禦北風畦内亂撒麦糠覆樹令梢上厚二三寸止南方
宜微盖至榖雨前後手爬淨澆之次冬封盖如前二年
後於三月帶土移栽先撅坎用糞土相合納坎中水調
成稀泥栽於内擁土令坎滿下水塌實不用杵築脚蹋
次日看有縫處以細土掩之常澆令濕至十月以土覆
藏毋使露根春間去土次年不湏覆若果松湏種於盆
仍用水隔勿令蟻傷根─移植─過冬至三候以後至春
社以前松柏杉槐一切樹皆可移栽大樹湏廣留土如
一丈樹留土二尺遠移者二尺五寸用草䋲纏束根土
樹大者從下去枝三二層記南北運至栽處深鑿穴先
用水足然後下樹加乾土將樹架起搖之令土至根底
皆徧實土如舊根四圍築實然後澆水令足俟乾再加
土一二寸以防乾裂勿令風入傷根百株百活若欲偃
蹇婆娑將大根除去止留四邊鬚根─製用─清異錄─却
老霜九鍊松枝為之辟穀長生松節松之骨也質堅
氣勁筋骨間諸病宜之釀酒已風痺松葉一名松毛
除惡疾安五臟生毛去風痛脚痺及風濕瘡松白皮
松根下皮也解勞益氣松皮松樹老皮也一名赤龍
皮生肌止血斂瘡口治瘡松液火燒松枝溢出者治
瘡疥及牛馬瘡
(附錄)松花
原─松樹二三月抽蕤生花長四五寸采其花蘂名松黃
彙考─原─原化書─崔希真十月一日遇老父於門獻松花
酒老父曰此酒無味乃於懷中取丸藥置酒中味極美
後問天師師曰此真人葛洪第三子其藥乃千歲松膠
也─增─老學庵筆記─青城山上官道人北人也巢居食
松麨年九十矣人有謁之者但粲然一笑耳─居山雜
志─松至三月花以杖叩其枝則紛紛墜落張衣裓盛之
囊負而歸調以蜜作餅遺人曰松花餅市無鬻者
集藻─五言古詩─增─金張建擬古─客從岳頂来貽我松粉
黃為言服之久身輕欲飛翔我嘗淡無味我嗅寂無香
還君三太息世方好膏梁
七言律詩─增─唐韋應物紫閣東林居士叔緘賜松英丸
碧澗蒼松五粒稀侵雲来去露霑衣夜唘羣仙合靈藥
朝思俗侣寄將歸道場齋戒今初服人事葷羶已覺非
一望嵐峰拜還使腰間銅印與心違
七言絶句─增─唐姚合採松花─擬服松花無處學嵩陽道
士忽相教今朝試上高枝採不覺傾翻仙鶴巢
詩散句─增─宋吴儆─風急忽驚烏鵲起空階䔩䔩墮松花
─唐蘇頲─三月松作花─朱慶餘─風起松花散─元馬
祖常─石洞松花落─倪瓚─階下松粉黃─唐白居易─腹
空先進松花酒─張耒─山下松花龍甲老─方干─慣緣
險峭收松粉─元尹廷高─滿山黃霧落松花─袁桷─松
花落徑無人掃
(附錄)松脂
原─松脂松之津液精華也一名松膏一名松香一名松
膠一名松肪一名瀝青以通明如薰陸香顆者為勝老
松皮内自然聚者為第一勝鑿取及鍊成者根下有傷
處不見日月者為隂脂尤佳氣味苦温無毒潤心肺強
筋骨安五臟利耳目除伏熱治瘡瘍消風氣久服輕身
不老千年松脂入地化為琥珀又千年為瑿状如黑
玉蜜蠟金亦多年琥珀所化屑其末焚之有松香氣
彙考─增─漢武内傳─仙之上藥有松柏之膏服之可延年
─原─列仙傳─仇生者不知何許人湯時為木正嘗食松
脂在尸鄉北山上自作石室周武王幸其室祠之─增
博物志─松脂淪入地中千歲為茯苓茯苓千年化為琥
珀琥珀一名江珠今泰山有茯苓而無琥珀益州永昌
出琥珀而無茯苓─原─抱朴子─松樹之三千歲者其皮
中有聚脂状如龍形名曰飛節芝─增─燕閒錄─戴石屏
詩麦麨朝充食松明夜當燈此是山西本色語深山老
松心有油者如蠟山西人多以代燭謂之松明頗不畏
風─原─上黨趙瞿病癩垂死其家棄之山中有仙人見
而憐之與以藥服百餘日瘡愈顔色豐悅肌膚玉澤後
遇仙人乞其方乃鍊過松脂也瞿服久身輕力倍年百
餘歲齒髮如故夜卧忽見屋間有光大如鏡久而一室
盡明如晝又見面上有采女戲於口鼻間後入抱犢山
中成地仙
别錄─原─製用─辟榖松脂十斤桑薪灰汁一石煮五七沸
撈入冷水中旋復煮凡七遍乃白細研為散每服一二
錢粥飲調下日三服至十兩不饑一年以後夜視目明
久服延年益夀松脂不拘多少長流水桑柴煮挼三
次再以枽灰汁煮七次扯拔更以好酒煮二次仍以長
流水煮二次色白不苦為度每斤入九蒸地黃末十兩
烏梅末六兩煉蜜丸桐子大每服七十丸用鹽米湯下
補中強筋潤肌大能益人取松柏粉帶露採嫩葉搗
末當日為之經日則無粉松蘂去赤皮取嫩白者蜜漬
之略焙令蜜熟勿太熟則香脆
(附錄)艾蒳香
增─廣志─松樹綠衣名艾蒳合衆香燒之其煙回聚清白
可愛─春風堂隨筆─栝柏百年即有白衣如粉本草謂
之艾蒳香吾鄉錢鼒先生號艾蒳盖取諸此趙文敏號
松雪乃是一琴名若艾蒳香亦可稱曰松雪
(附錄)水松
增─南方草木狀─水松葉如檜而細長出南海土産衆香
而此木不大香故彼人無佩服者嶺北人極愛之然其
香殊勝在南方時植物無情者也不香于彼而香于此
豈屈于不知己而伸于知己者歟物理之難窮如此
(附錄)落葉松
增─落葉松塞外興安嶺多有之五臺亦有其皮蒙古無
茶時可以當茶木性最堅其刺有毒入肉即爛入水即
沉所以木商不取其榦直挺參天枝葉蔚然恍若九簷
羽盖以塞北高寒經秋葉脫至春復生松上寄生白脂
厚五六寸光潔似玉微軟而堅有用之為靴底者
(附錄)杄松
增─杄松一名白松生塞外汗帖木兒嶺五臺亦有其榦
直上枝葉如盤下枝長以上漸短遠望無異浮圖其體
最輕商人取之運至通州
御定佩文齋廣羣芳譜卷七十
