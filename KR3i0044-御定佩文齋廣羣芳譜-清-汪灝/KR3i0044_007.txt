欽定四庫全書
御定佩文齋廣羣芳譜卷五
天時譜
秋
增─禮記鄉飲酒義─西方者秋秋之為言愁也─爾雅─秋
為白藏─注─氣白而收藏秋為收成─尸子─西方為秋
秋肅也萬物莫不禮肅也─原─梁元帝纂要─秋曰三秋
九秋素秋素商高商天曰旻天風曰商風素風凄風高
風凉風激風悲風景曰朗景澄景清景時曰凄辰霜辰
節曰素節商節草曰荒草木曰疎木衰林霜柯霜條
彙考─原─易兌卦─兌正秋也萬物之所說也─詩小雅─秋
日凄凄百卉具腓─增─管子─秋至而禾熟天子用祀於
大惢─淮南子─秋風下霜倒生挫傷─注─草木首地而生
故曰倒生挫傷者凋落也秋畜疏食─注─菜蔬曰䟽榖
食曰食─三統歴說─秋為隂中萬物以成─原─羯鼔錄
明皇製秋風高曲每奏之則清風徐來夜葉交墜─增
清閒供─秋時晌午用蓮房洗硯理茶具拭梧竹午後戴
白接䍦著隐士衫望紅樹葉落得句題其上薄暮焚香
壅菊
集藻─文賦散句─原─楚屈原九歌─嫋嫋兮秋風洞庭波兮
木葉下─宋玉九辨─悲哉秋之為氣也蕭瑟兮草木搖
落而變衰憭慄兮若在遠行登山臨水兮送將歸泬㵳
兮天高而氣清寂寥兮收潦而水清皇天平分四時
兮竊獨悲此凛秋白露既下降百草兮奄離披此梧楸
─漢東方朔七諫─秋草榮其將實兮微霜下而夜降商
風肅而害生兮百草育而不長─晉潘岳秋興賦─耕東
臯之沃壤兮輸黍稷之餘稅泉涌湍于石閒兮菊揚芳
乎崖涘─湛方生秋夜賦─悲九秋之為節物凋悴而無
榮嶺頹鮮而隕綠木傾柯而落英─宋沈勃秋羈賦─菊
圖縟于園沼橘倒飾于池側草改貌而傾蕡林伐狀而
搖蔕潭歛氣而威荷露危光而嚴蕙─梁元帝秋興賦
洞庭之葉初下塞外之草前衰─秋風搖落辭─秋風起
兮寒鴈歸寒蟬鳴兮秋草腓萍青兮水澈葉落兮林稀
翠為蓋兮玳為席蘭為室兮金作扉水周兮曲堂花交
兮洞房樹參差兮密稍紫荷紛披兮䟽且黃─唐王勃
秋夜山亭宴集序─紅蘋綠荇亘渚連翹玉帶瑤華分欄
間植池簾夕敞香牽十步之風岫幌宵搴氣襲三危之
露─李白悲清秋賦─荷花落兮江色秋風嫋嫋兮夜悠
悠臨窮溟以有羡思釣鰲于滄洲─劉禹錫秋聲賦─松
竹含韻梧楸早脫驚綺疏之晚吹墜碧砌之凉月黃滔
秋色賦─踆烏減赫顧兔添明池上落紅蕖之態煙中吟
玉笛之聲泰華峰高染蓮花而翠活湘川樹老換楓葉
以丹生愈碧高山偏清漢水松柏風高兮歲寒出梧桐
蟬急兮煙翠死
五言古詩─原─晉江逌詠秋─祝融解炎轡蓐收起凉駕高
風催節變凝露督物化長林悲素秋茂草思朱夏鳴鴈
薄雲嶺蟋蟀吟深榭寒蟬向夕號驚飈激中夜感物增
人懷悽然無欣暇─宋劉鑠秋歌─旻天清且高秋風發
初凉白露下微津明月流素光凝煙汎城闕凄風入軒
房朱華先零落綠草就芸黃纖羅還笥箧輕紈改衣裳
─鮑照詠秋─秋蘭徒晩綠流風漸不親飇我垂罳幕驚
此梁上塵沉隂安可久豐景將遂淪何由忽靈化暫見
别離人─增─周庾信秋日─蒼茫望落景羇旅對窮秋賴
有南園菊殘花足解愁─原─庾信遊昆明池─秋光麗晚
天鷁舸泛中川密菱障浴鳥高荷沒釣船碎珠縈斷菊
殘絲繞折蓮落花摧十酒栖鳥送一絃─唐太宗度秋
夏律昨留灰秋箭今移晷峩嵋岫初出洞庭波漸起桂
白發幽巖菊黃開灞涘運流方可歎含毫屬微理─增
李白秋思─春陽如昨日碧樹鳴黃鸝蕪然蕙草暮颯爾
凉風吹天秋木葉下月冷莎鷄悲坐愁羣芳歇白露凋
華滋─王昌齡秋興─日暮西北堂凉風洗修木著書在
南窗門館常肅肅苔草延古意視聽轉幽獨或問余所
營刈黍就寒谷─白居易早秋曲江感懷─離離暑雲散
嫋嫋凉風起池上秋又來荷花半成子朱顔易銷歇白
日無窮已人夀不如山年光急于水青蕪與紅蓼歲歲
秋相似去歲此悲秋今我復來此─新秋─西風飄一葉
庭前颯已凉風池明月水衰蓮白露房其奈江南夜綿
綿自此長─溫庭筠秋日─爽氣變昏旦神臯徧原隰煙
華久蕩搖石澗仍清急柳闇山犬吠蒲流水禽立菊花
明欲迷棗葉光如濕天籟思林嶺車塵倦都邑譸張夙
所違悔恡何由入芳草秋可藉幽泉曉堪汲牧羊燒外
鳴林果雨中拾復此遂間曠翛然脫羈縶田收鳥雀喧
氣肅龍蛇蟄佳節足豐穰良朋阻遊集沉機日寂寥葆
素常呼吸投迹倦攸往放懷志所執良時有東菑吾將
事蓑笠─宋歐陽修秋晚凝翠亭─黃葉落空城青山繞
官廨風雲凄已高歲月驚何邁陂田寒未收野水淺生
派晴林紫榴折霜日紅梨曬蕭疎喜竹勁寂寞傷蘭敗
叢菊如有情幽芳慰孤介嘉客日可攜寒醅美新醡登
臨無厭頻冰雪行即届─司馬光秋意三首─槐花滿庭
除籍籍不可掃稍疎邵平瓜漸熟王陽棗失時團扇棄
新進袷衣好日暮益愁思寒螿起幽草忽聞秋興篇歎
賞幾絶倒端居倦煩暑園圃久不窺雨餘秋氣新紅
葉生紫梨形骸得蕭散不知環堵卑何能效流俗把酒
須菊枝登高已可醉四野青雲垂弱植生川澤托根
北堂後昔時青春姿扶疎映軒牖風霜日消落憔悴復
何有蠧穿枯節斷雨漬虚心朽幸不夭天年猶得勝凡
柳─陸游秋花歎─秋花如義士榮悴相與同豈比輕薄
花四散隨春風黃菊抱殘枝寂寞卧寒雨拒霜更可憐
和蔕浮煙浦古來結交意正要共死生讀我秋花詩可
代丹鷄盟─原─明馮琦秋夜簡敬承公亮─秋色遽如許客
心鬱未安微微日影薄肅肅天宇寬高風下木葉零露被
崇蘭四氣自斡運誰為衰盛端朱華曾幾何素萼忽已殘
楚楚松柏姿凌風以自完願言附高節與君同歲寒
七言古詩─原─唐無名氏秋─月色驅秋下穹昊梁間燕語
辭巢蚤古苔凝紫貼瑶階露槿啼紅墮江草越客羇魂
挂長道西風欲揭南山倒粉娥恨骨不勝衣映門楚碧
蟬聲老─增─宋邵雍秋日飲後晚歸─水竹園林秋更好
忍把芳樽容易倒重陽已過菊方開多情不學年光老
雲隂不動柳條低風遞輕寒梧葉槁無涯逸興不可收
馬蹄慢踏天街草─元何中山中樂─空山一夜生新雨
凉起賞心千萬緒扇團自守不依人桐葉知幾尋脫路
隔隴笑談雜樵牧臨流賓從惟鷗鷺旋庖蘆菔美勝酥
精淅新秔香滿戸山中之樂誰得知我獨知之來何為
青林紅樹人煙濕護得金橙密處垂
五言律詩─
御製禁園秋霽─樹冷催蟬咽荷疎表影長深秋殘暑氣微爽
待高陽戸外遠塵蹟園中多蕙香溶溶新雨霽吟乏愧成
章
增─唐太宗秋日翠微宫─秋光凝翠嶺凉吹肅離宫荷疎
一蓋缺樹冷半帷空側陣移鴻影圓花釘菊叢攄懷俗
塵外高眺白雲中─秋日二首─菊散金風起荷疎玉露
圓將秋數行鴈離夏幾林蟬雲凝愁半嶺霞碎纈高天
還似成都望直見峩眉前爽氣澄蘭沼秋風動桂林
露凝千片玉菊散一叢金日岫高低影雲空點綴隂蓬
瀛不可望泉石且娛心─王維山居秋暝─空山新雨後
天氣晚來秋明月松間照清泉石上流竹喧歸浣女蓮
動下漁舟隨意春芳歇王孫自可留─原─李白秋登宣
城謝脁北樓─江城如畫裏山曉望晴空兩水夾明鏡䨇
橋落彩虹人煙寒橘柚秋色老梧桐誰念北樓上臨風
懷謝公─包佶秋日過徐氏園林─回塘分越水古樹積
吳煙埽竹催鋪席垂蘿待繋船鳥窺新罅栗龜上半欹
蓮屢入忘歸地長嗟俗事牽─增─白居易荅劉戒之早
秋别墅見寄─凉風木槿籬暮雨槐花枝併起新秋思為
得故人詩避地鳥擇木入朝魚在池城中與山下喧静
闇相思─許渾早秋─遥夜泛清瑟西風生翠蘿殘螢委
玉露早鴈拂金河高樹曉還密遠山晴更多淮南一葉
下自覺老烟波─雍陶和劉補闕秋園寓興─水木多隂
冷池塘秋意多庭風吹故葉階露淨寒莎愁鴈窺燈語
情人見月過砧聲聽已别蟲響復相和閉門無事後
此地即山中但覺鳥聲異不知人境同晚花開為雨殘
果落因風獨坐還吟酌詩成酒已空秋色庭蕪上清
朝見露華疎篁抽晚笋幽藥吐寒芽引水新渠淨登臺
小徑斜人來多愛此蕭爽似仙家禁掖朝廻後林園
勝賞時野人來辨藥庭鶴往看碁晚日明丹棗朝霜潤
紫梨還因重風景猶自有秋詩─鄭谷郊野─蓼水菊籬
邊新晴有亂蟬秋光終寂寞晚醉自留連野濕禾中露
村閑社後天題詩滿紅葉何必浣花牋─宋邵雍秋夜
浮雲一消散星斗粲長天碧蘚墜丹果清香生白蓮體
凉猶衣葛耳静已無蟬坐久羣動息秋空唯寂然─歐
陽修秋郊曉行─寒郊桑柘稀秋色曉依依野燒侵河斷
山鴉向日飛行歌採樵去荷鍤刈田歸秫酒家家熟相
邀白竹扉─陸游新秋─秋氣入清笳旗亭酒可賒長歌
穿小市短帽插幽花溪女留新蟹園公餉晚瓜誰知閑
老子解作醉生涯─金趙渢秋郊晚望─桃竹猶堪杖幽
尋興頗嘉池荷能幾葉籬菊不多花地坼成龜兆林枯
出犬牙村農慶豐歲社鼓已三撾─師拓曲江秋望─山
遠嶂重出野平天四圍凉風芡實坼久雨藕花肥水闊
漁舟小天長去鳥微紫蒲行處有采采莫盈衣元德明
山中秋夕─黃卷存餘習青燈共晚凉只知書味永不覺
鬢絲長老檜千年物幽蘭一國香平生陶靖節此夕邈
相望─明仁宗江樓秋望─遠碧接天涯登臨景自佳蘋
洲晴亦雪楓岸晝常霞落鴈過前浦浮鷗傍淺沙竹籬
高曬網茅屋是漁家─秋風─玉律轉清商金飇送晚凉
輕飄梧葉墜暗度桂花香月下生林籟天邊展鴈行吹
嘘禾黍熟萬頃似雲黃─原─張祥鳶秋望─快閣臨飛鳥
遥天入斷峰白雲山面面紅葉樹重重空翠當杯落晴
光刺眼濃願言隨楚客木末採芙蓉
七言律詩─增─唐溫庭筠郊居秋日─稻田鳬鴈滿晴沙釣
渚歸來一逕斜門帶果林招邑吏井分蔬圃屬鄰家臯
原寂歴垂禾穗桑竹參差映豆花自笑謾懷經世策不
將心事許煙霞─原─趙嘏長安秋夕─雲物凄凉拂曙流
漢家宫闕動高秋殘星幾點鴈横塞長笛一聲人倚樓
紫豔半開籬菊静紅衣落盡渚蓮愁鱸魚正美不歸去
空戴南冠學楚囚─韋莊秋日早行─上馬蕭蕭襟袖凉
路穿禾黍繞宫牆半山殘月露華冷兩岸野風蓮萼香
煙外驛樓紅隐隐渚邊雲樹暗蒼蒼行人自是心如火
兔走烏飛不覺長─增─元何中秋懷─采采蘋花可佩香
依依橘柚未全黃人行塞北非征戍鴈過江南有稻粱
短笛疎鐘來别浦亂鴉飛鶩過斜陽西風擾擾知何似
看見黃花滿地霜─明陸樹聲─獨憐秋色倍清幽花月
娟娟夜氣浮滿院風飄香欲散一天雲淨影交流光搖
皓魄庭如水寒染霜葩玉作毬把酒啜英誇二美賞心
還以繼前修
五言排律─增─唐太宗秋日即事─爽氣浮丹闕秋光澹紫
宫衣碎荷疎影花明菊點叢袍輕低草露蓋側舞松風
散岫飄雲葉迷路飛煙鴻砌冷蘭凋佩閨寒樹殞桐别
鶴棲琴裏離猿啼峽中野落飛星箭弦虚半月弓芳菲
夕霧起暮色滿房櫳─盧照鄰山林休日田家─歸休乘
暇日饁稼返秋場徑草疏王篲巖枝落帝桑耕田虞訟
寢鑿井漢機忘戎葵朝委露齊棗夜含霜南澗泉初冽
東籬菊正芳還思北窗下高卧偃羲皇
五言絶句─增─唐王績秋夜喜遇王處士─北場芸藿罷東
臯刈黍歸相逢秋月滿更值夜螢飛─原─李白綠水曲
綠水明秋月南湖採白蘋荷花嬌欲語愁殺盪舟人
錢珝江行─萬木已清霜江邊村事忙故溪黃稻熟一夜
夢中香
七言絶句─原─唐吳融凉思─松間小檻接波平月淡煙沉
暑氣清半夜水禽棲不定綠荷風動露珠傾─增─李商
隐到秋─扇風淅瀝簟流離萬里南雲滯所思守到清秋
還寂寞葉丹苔碧閉門時─宋秦觀秋辭二首─雲惹低
空不更飛班班紅葉欲辭枝秋光未老仍微暖恰似梅
花結子時無數青莎繞玉階夕陽紅淺過牆來西風
莫道無情思未放芙蓉取次開─范成大秋日─碧蘆青
柳不宜霜染作滄洲一帶黃莫把江山誇北客冷雲寒
水更荒凉─陸游秋懷─園丁傍架摘黃瓜村女沿籬采
碧花城市尚餘三伏熱秋光先到野人家─金高士談
楊休烈村居─籬落牽牛放晚花西風吹落滿人家閉門
久雨青苔滑時見鴛鴦下白沙柿葉經霜菊在溪天
寒落日見雞棲西家有客篘新酒紅葉蕭蕭蓋芋畦
趙元秋日─禾穗纍纍豆角稠崧前村落太平秋熙熙多
少豐年意都在農家社案頭─元郭鈺秋辭─鶴認琪花
欲下遲蓬萊仙客遣催詩情深寫到相思處秋露芙蓉
開滿池─明世宗秋日即事─拂暑金風動衮裳滿天商
吹助新凉農家萬寳收成後十里遙聞禾黍香─陳繼
儒─草綠蘋香縠水紋秋山寂寂冷斜曛庭前雙桂窗留
影時宿寒鴉與斷雲秋老江瀕漾夕空蕭蕭楓葉挂
疎紅那知三泖清秋思偏寄蘆花一寺中
詩散句─增─宋鮑照─氣交蓬門疎風數園草殘─梁簡文
帝─池蓮翻罷葉露篠生寒條─蕭慤─芙蓉露下落楊柳
月中疎─周王褒─苑寒梨樹紫山秋菊葉黃─庾信─殘
秋欲屏扇餘菊尚浮杯─唐太宗─露結林疎葉寒輕菊
吐滋霜翦凉地蕙風捎幽渚荷─盧照鄰─窮巷秋風
葉空庭寒露枝─李義府─關樹凋凉葉塞草落寒花
張說─汀葭變秋色津樹入寒煙─蘇頲─落暉隐桑柘秋
原被花實─李嶠─梧桐稍下葉山桂欲開花─李白─一
為滄浪客十見紅渠秋─張均─洲白蘆花吐園紅柿葉
稀─尹&KR1026;─風秋樹色雜苔古石文斑─司空曙─花酣蓮
報謝葉在柳呈疎─韓翃─蒹葭露下晚菡萏水中秋
風翦荷衣碎霜迎栗鏬開─李商隐─秋應為紅葉雨不
厭青苔桐槿日零落雨餘方寂寥─溫庭筠─江館白
蘋夜水關紅葉秋─李咸用─柳葉飄乾翠楓枝撼碎紅
數花籬菊晚片葉井梧秋─許渾─葦花迷夕棹梧葉
散秋砧─方千─細雨蓮塘晚疎蟬橘岸秋─徐鍇─雨久
莓苔紫霜濃薜荔紅─宋邵雍─紅葉戰西風黃花笑寒
日─陸游─秋色滿江干江楓已半丹─元吳萊─梧桐老
葉恨芙蓉新蕊愁─吳師道─紅惜芙蓉落青憐薜荔生
─明謝榛─閒庭秋一色滿架豆花垂─唐韓翃─風吹山
帶遙知雨露濕荷花已報秋─溫庭筠─三秋岸雪花初
白一夜林霜葉盡紅─韓偓─楓葉微紅近有霜碧雲秋
色滿吳鄉稻壟蓼紅溝水清荻園葉白秋日明─宋
秦觀─莫誇春色欺秋色未信桃花勝菊花─陸游─夕露
正看沾草棘晨霜已見落楸槐─楊萬里─秋風畢竟無
多巧只把燕支滴蓼花─金辛愿─煙迷短草秋還綠露
濕寒花晚更香─元仇遠─山分秋色歸紅葉風約蘋香
入畫船─蕭國寳─丹楓葉落霜初肅白葦花開月倍明
─周權─梧葉庭除秋漸老豆花籬落晚初晴─明沈德
符─繞林行藥挈軍持小插秋花寄遠思─原─文徵明─江
空露下芙蓉葉月出風吹桂樹枝─陳繼儒─疎菊籬邊
如待酒芰荷池上可為衣─王象晉─禾黍滿場堆玉粒
橘橙弄色挂金罍─增─晉謝朓─秋町鬱蒙茸─周庾信
霜天林木燥─陳徐陵─江秋岸荻黃─唐李白─木落識
歲秋秋風生桂枝清秋凋碧柳─韓翃─秋江落葉
遲─李咸用─薄日䑃朧秋─李濤─秋槐滿地花─于濆
秋沼生荷芰─杜甫─清秋幕府井梧寒─司空曙─菊花
楓葉向誰秋─李益─柿葉翻紅霜景秋─李商隐─秋日
當階柿葉隂─鄭谷─紅葉黃花秋景寬─杜荀鶴─秋水
鷺飛紅蓼晚─宋蘇軾─楓葉蘆花秋興長─秦觀─雨荷
風蓼不勝秋─元葉顒─黃花有恨驚秋老─趙孟頫─露
下碧梧秋滿天─張雨─秋在梧桐疎處多─明孫太初
菰米蓮房作好秋
詞─原─明劉基眼兒媚─煙草凄凄小樓西雲壓雁聲低兩
行疎柳一絲殘照數點鴉棲春山碧樹秋重綠人在
武陵溪無情明月有情歸夢同到幽閨─增─宋劉鎮念
奴嬌─嫩凉生暁怪今朝湖上秋風無迹古寺桂香山色
外腸斷幽叢金碧驟雨俄來蒼煙不見苔徑孤吟屐繫
船高柳晚蟬咽破愁寂且約攜酒高歌與鷗相好分
坐漁磯石算只藕花知我意猶把紅芳留客樓閣空濛
管絃清潤一水盈盈隔不如休去月懸良夜千尺
别錄─原─千金方─秋宜食黍桃蔥秋耕宜早恐霜後掩
入隂氣收五榖擇吉日上倉先祭倉神收藏鮮果
梨橘之類帶枝插蘿蔔或芋中仍用紙或乾穰草包護
瓮勿通氣
七月(立秋七夕附見)
增─禮記月令─孟秋之月日在翼昏建星中旦畢中─註─日
月會于鶉尾而斗建申之辰也凉風至白露降是
月也農乃登榖天子嘗新先薦寢廟─註─黍稷之屬于是
始熟命百官始收歛─註─順秋氣收歛物─原─梁元帝
纂要─七月曰孟秋首秋初秋上秋肇秋蘭秋又曰凉月
─花月令─是月也桐報秋木槿榮紫薇映月蓼紅菱實
雞冠報曉─增─瓶史月表─七月花盟主紫薇蕙花花客
卿秋海棠重臺朱槿花使令波斯菊水木香矮雞冠向
日葵
彙考─原─詩豳風─七月食瓜七月烹葵及菽─增─夏小
正─七月莠雚葦─傳─未莠則不為雚葦莠然後為雚葦故
先言莠湟潦生苹爽死苹秀─傳─湟潦生苹也者湟下
處也有湟然後有潦潦而後有苹草也爽也者猶疏也
苹也者馬帚也初昏織女正東鄉時有霖雨灌荼─傳
灌聚也荼雚葦之莠也為蔣楮之也雚未莠為菼葦未
莠為蘆─晉書樂志─七月之辰謂為申申者身也言時
萬物身體皆成就也七月之管名為夷則夷平也則
法也謂萬物將成平均皆有法則也─秦中歲時記─進
士下第當年七月復獻新文求拔解故曰槐花黃舉子
忙─水衡記─荻苖水七月八月菼花故以名─夢溪筆
談─七月百榖成實自能任持故曰太乙─賞心樂事─七
月餐霞軒五色鳳仙花玉照堂玉簮西湖荷花南湖觀
魚應鉉堂東葡萄霞川水葒珍林剝棗─洽聞記─河中
鳳林關有靈巖寺七月十五日溪穴流聖柰出大如琖
楚志─水陸寺在沔江深不可測名蓮花潭於初秋良
夜有蓮花豔出水面香浮襲人─立秋─增─禮記月令─是
月也以立秋先立秋三日太史謁之天子曰某日立秋
盛德在金天子乃齋立秋之日天子親帥三公九卿諸
侯大夫以迎秋于西郊─要覽─列子御風常以立春歸
乎八荒立秋遊乎風穴是風至草木皆生否則搖落謂
之離合風─東京夢華錄─立秋日滿街賣楸葉婦女兒
童軰皆翦成花樣戴之是月瓜果梨棗方盛京師棗有
數品靈棗牙棗青州棗亳州棗雞頭上市則梁門裏李
和家最盛中貴戚里取索供賣内中泛索金合絡繹士
庶買之一裹十文用小新荷葉包槮以麝香紅小索兒
繋之賣者雖多不及李和一色揀銀皮子嫩者貨之
熙朝樂事─立秋之日男女咸戴楸葉以應時序或以石
楠紅葉翦刻花瓣插鬢邊或以秋水吞赤小荳七粒
七夕─增─荆楚歲時記─七月七夕人家婦女結綵縷穿七
孔鍼陳瓜果于庭中以乞巧有喜子網於瓜上則以為
符應─風土記─或問董勛七日為良日飲食不同于古
何也勛曰七月黍熟七曰陽數故曰珍糜今惟設湯餅
不復有糜矣─說林─七月七日陳豐以青蓮子十枚寄
葛勃勃啖未竟墜一子於盆水中有喜鵲過惡汙其上
勃遂棄之明早有並蔕花開於水面如梅花大取置几
頭數日始謝房亦漸長剖之各得實五枚如豐來數自
是鄉人改雙星節為雙蓮節─原─東京夢華錄─七月七
夕以小板傳土旋種粟令生苖置小茅屋花木作田舍
家小人物皆村落之態謂之榖板又以瓜雕刻成花樣
謂之花瓜又以菉豆小豆小麥於磁器内以水浸之生
芽數寸以紅藍綵縷束之謂之種生皆於街心設綵羃
帳貨賣前三五日車馬盈市羅綺滿街旋折未開荷花
都人善做假雙頭蓮取玩一時提攜而歸又小兒須買
新荷葉執之蓋效顰磨喝樂至初六日七日晚貴家多
結綵樓於庭鋪陳磨喝樂花瓜酒焚香列拜謂之乞巧
─五色線─仙子云天寳六載侍輦驪山七夕夜張錦繒
樹瓜花陳飲食焚香於庭拜縷針絍線─致虚閣雜俎
薛瑤英於七月七日令諸婢共翦輕綵作連理花千餘
朵以陽起石染之當午散於亭中隨風而上徧空中如
五色雲霞久之方沒謂之渡河吉慶花藉以乞巧七
夕徐婕妤雕鏤菱藕作竒花異鳥攅於水晶盤中以進
上極其精巧上大稱賞賜以珍寳無數上對之竟日喜
不可言至定昏時上自散置宫中几上令宫人暗中摸
取以多寡精麤為勝負謂之鬭巧以為歡笑─誠齋雜
記─蔡州丁氏女精於女紅每七夕禱以酒果忽見流星
墜筵中明日瓜上有金梭自是巧思益進─常氏日錄
七日將午時酒服菖蒲一二寸飲酒不醉
集藻─文賦散句─增─晉盧湛感運賦─氣瀲瀲而浸冷霜微
微而日華翠葉紛以朝落朱華慘以夕捐─原─梁昭明
太子錦帶書─桂吐花于小山之上梨翻葉于大谷之中
─唐王勃七夕賦─玉繩湛色金漢斜光煙凄碧樹露濕
銀塘視蓮潭之變彩見松院之生凉引驚蟬于寳瑟宿
蘭燕于瑤筐─宋田錫早秋賦─桐葉潜零下玉欄兮金
井桂花增麗鑒珠簾兮綺疏
四言古詩─原─晉潘尼七月七日侍皇太子宴─商風初授
辰火微流朱明送夏少昊迎秋嘉禾茂園芳草被疇于
時秋游以豫以休
五言古詩─原─北周庾信奉和初秋─落星初伏火秋霜正
動鐘北閣連横漢南宫應鑿龍祥鸞棲竹實靈蔡上芙
蓉自有南風曲還來吹九重─唐李賀七月樂辭─星依
雲渚冷露滴盤中圓好花生木未衰黃愁空園夜天如
玉砌池葉極青錢僅厭舞衫薄稍知花簟寒暁風何拂
拂北斗光闌干
五言律詩─
御製早秋新霽─卷幔過新雨披襟納好風餘霞明遠岫倒景
射晴虹稼穡豐年足乾坤爽氣同高天雲斷處歴歴見初
鴻
增─唐太宗儀鸞殿早秋─寒驚薊門葉秋發小山枝松隂
背日轉竹影避風移提壺菊花岸高興芙蓉池欲知凉
氣早巢空燕不窺─宋邵雍和李文思早秋─一雨洗觚
稜三川氣象清林風傳顥氣木葉送商聲忽忽蓮生菂
看看菊吐英太平時裏老何以報虚生池畔拖垂柳
闌邊笑晚霞敗荷傾敝蓋老檜露枯槎歲暮驚時態年
高惜物華東陵風未替解憶故園瓜─陸游初秋─藉草
沾衣露沿溪掠面風桐凋無茂綠蓮老有疎紅小彴欹
危度鄰園曲折通新秋得強健一笑莫匆匆
七言律詩─
御製立秋前一日晚同左右間坐進鮮果偶作─初到金風天
氣晚微凉雨後畫簾垂九重迥出白雲遠三殿高臨北斗
移珍果滿盤新獻節碧梧一葉報秋時漏深不寐題詩句
月色煇煌照鳳墀
增─唐韋莊早秋夜作─翠簟初清暑半銷撇簾松韻送輕
飇莎庭露永琴書潤山郭月明砧杵遙傍砌綠苔鳴蟋
蟀繞簾紅樹織蠨蛸不須更作悲秋賦王粲辭家鬢已
凋─明景氏翩翩七夕─樓前蕭史憶吹簫鴈足西風倍
寂寥望斷支機應化石愁填烏鵲未成橋素毫月冷吟
梧葉紈扇秋回識柳條姊妹東鄰如乞巧莫教瓜果浪
相招
七言絶句─增─宋范成大七月十六日石湖路中書事─白
葛烏紗稱老農溪南溪北水車風稻頭的皪黏朝露步
入明珠翠網中─立秋後二日泛舟越來溪─西風初入
小溪帆旋織波紋縐淺藍行入閙荷無水面紅蓮沉醉
白蓮酣─元趙雍初秋夜坐─夜深庭院寂無聲明月流
空萬影横坐對荷花三兩朵紅衣落盡秋風生
詩散句─增─唐鄭槩─江南孟秋天稻花白如氊─白居易
清風水蘋葉白露木蘭枝─韋莊─柿葉添紅影槐柯減
綠隂─李商隐─桂含爽氣三秋首蓂吐中旬一葉新
宋陸游─風生細葛無三伏月上疎林正四更
詞─原─宋歐陽修漁家傲─七月新秋風露早渚蓮未折庭
梧老是處瓜花時節好金樽倒人間綵縷争祈巧萬
葉敲聲凉乍到百蟲啼晚煙如埽漏箭初長天杳杳人
語悄那堪夜雨催清曉
别錄─原─占候─有三卯田禾熟無則旱種麥─種植─蘿蔔
白菜蕪菁芥菜秋黃瓜甜菜萵苣芫荽水仙根苦蕒晚
紅花牛膝蔥烏菘臘梅子蜀葵韭─澆灌─桂樹忌澆橙
橘糞─收採─胡桃乾薑蘑菇斑猫浮萍楮實瞿麥刈藍
卷柏海棠覆盆子使君子畢澄茄麻子藕蔓荆子蔴黃
莖白薔薇刈苧芋石硫黃馬鞭草露蜂房石龍芮皮鼠
尾草甜瓜蔕天門冬眼子菜旋覆花白蒺藜荷葉槐實
藿香五加皮菱芡石韋蒺藜漆─整頓─漚晚麻翻麥地
伐木斫竹─製用─醬鳳仙莖製瓜虀曬葫蘆茄瓜乾
田忌─天火午地火辰荒蕪亥九焦酉糞忌酉
八月(秋分中秋附見)
增─禮記月令─仲秋之月日在角昏牽牛中旦觜觿中─註
日月會于夀星而斗建酉之辰也天子乃難以逹秋
氣以犬嘗麻先薦寢廟乃命有司趣民收歛務蓄菜
多積聚乃勸種麥毋或失時其有失時行罪無疑─原
花月令─是月也槐黃蘋笑芝草奏功桂香秋葵高掇金
錢及第─增─瓶史月表─八月花盟主丹桂木樨芙蓉花
客卿寳頭雞冠楊妃槿花使令水葒花翦秋羅牡丹花
山茶花
彙考─原─詩豳風─八月萑葦八月其穫八月斷壺
八月剝棗─增─夏小正─八月剝瓜─傳─剝瓜也者畜瓜之
時也剝棗㮚零─傳─剝也者取也零也者降零而後取
之故不言剝也─晉書樂志─八月之辰謂為酉酉者緧
也謂時物皆緧縮也八月之管名為南吕南吕任也
謂時物皆秀有懷任之象也─續齊諧記─鄧紹八月旦
入華山採藥見一童子執五綵囊盛柏葉上露如珠滿
囊紹問用此何為荅曰赤松先生取以明眼言終便失
所在─荆楚歲時記─八月十四日以錦綵為眼明囊遞
相餉遺註─按述征記云八月一日作五明囊盛取百草
頭露洗眼令眼明也─風土記─里俗以八月雨為豆花
雨─夢溪筆談─八月枝條堅剛故曰天罡─賞心樂事
八月湖山尋桂現樂堂秋花衆妙峰山木犀霞川野菊
綺互亭千葉木犀桂隐攀桂杏花莊鷄冠黃葵─成都
古今記─八月有桂市─山家清事─八月八日為竹醉曰
種竹易活─筍譜─竹八月謂之小春熱欲去寒欲來故
曰小春─秋分─增─宋書律志─秋分而禾䅺定䅺定而禾
熟律之數十二故十二䅺而當一粟一粟而當一寸
中秋─增─𤨏碎錄─中秋無月則兔不孕蚌不胎蕎麥不實
─乾淳歲時記─中秋夕禁中賞月延桂─通考─八月十
五為移花日─禪林備覽─有梵僧從天竺鷲山飛來云
八月十五日夜桂子落─清閒供─八月十五日牡丹誕
集藻─文賦散句─原─梁昭明太子錦帶書─黃花笑冷白羽
悲秋既傳蘇子之書更泛陶公之酒─增─元王柏長嘯
山游記─辛卯秋八月與客游於北山於時丹楓纈林香
桂染袖金粟垂潁翠莢吐英芙蓉靚冶籬菊敷茂紫蘭
兮抗莖濯蕊於深幽香稻兮春玉簸珠於踐蹂懸顆苞
于棗栗粲青黃于橘柚日暄而不熇雨寒而不驟正一
年之佳景候也
五言古詩─原─晉孫綽秋日─蕭瑟中秋日鴈唳風雲高山
居感時變遠客興長謠疎林積凉風虚岫結凝霄湛露
灑庭樹密葉亂縈條撫葉悲先落攀松羡後凋垂綸在
林野交情遠市朝澹然懷古心濠上豈伊遙─增─唐白
居易南湖晚秋─八月白露降湖中水方老旦夕秋風多
衰荷半傾倒手攀青楓樹足蹋黃蘆草慘淡老容顔零
落秋懷抱有兄在淮楚有弟在蜀道萬里何時來煙波
白浩浩
七言古詩─增─宋徐積八月十四夜─有人望月吟太虚半
夜秋風吹碧蘆碧蘆風起吹老桂吟聲入月驚蟾蜍明
夜中秋更好吟兔肥蟾大桂成林桂兔之外有何物玉
池水到中秋溢秋風刮水如霜滴
五言律詩─增─唐廖凝中秋月─九十日秋色今宵已平分
孤光含列宿四面絶纖雲衆木排疎影寒流疊細紋遙
遙望丹桂心緒正紛紛
七言律詩─原─明蔡羽秋思─清秋山色淨簾櫳八月芙蓉
滿鏡中醉任嶺雲連海綠愁禁楓葉接天紅養魚好伴
鴟夷子飲水如無桑苧翁江上美人期不到吹簫獨自
向虚空
七言絶句─原─宋韓琦仲秋八日雲臺觀羣花盛開─春早
凡花百種榮秋芳能得幾多名仙家八月靈葩發不與
尋常俗豓争
别錄─原─占候─有三卯三庚低田麥稻吉三庚二卯麥宜
高田無三卯不宜麥諺云三卯三庚麥出低坑三庚二
卯麥出㘭巧月大盡有水災少菜─月令通考─秋分
諺曰分社同一日低田盡呌屈秋分在社前斗米換斗
錢秋分在社後斗米換斗豆朔日值白露果榖不實
值秋分主物價貴十一日卜來年水旱侵晨或隔夜
于水邊無風浪處作一水則子至晚看之若沒主水露
主旱平主小水又主本年好種麥名曰横港─增─農政
全書─八月朔日風雨宜麥麻子貴十倍又云凡朔要晴
惟此日要雨好種麥諺曰白露前是雨白露後是鬼
其時之雨片雲來便雨稻花見日吐出隂雨則收正吐
之時暴雨忽來卒不能收遂致白颯之患若連朝雨反
不為災─種植─箭榦菜豌豆蠶豆萵苣麥水晶蔥蘿蔔
芥菜蔓菁蒜春菜菠菜油菜白菜藠紅花烏菘胡荽胡
麻雞頭蔥木瓜罌粟黃矮菜芍藥菱─移植─櫻桃橘李
柚枇杷柑杏梅銀杏桃梔子芍藥枸杞木犀梧桐橙牡
丹玫瑰丁香木筆石菊百合水仙山丹─壓插─玫瑰薔
薇─貼接─牡丹綠萼梅海棠─澆灌─牡丹瑞香芍藥並
宜猪糞─收採─割榖蓍實根豇豆石楠實大棗狼毒
牛膝韭花金毛狗脊人參酸棗山藥桔梗牡丹皮根薏
苡草龍膽白歛當歸白蒺藜升麻芍藥根柴胡黃芩烏
藥根秦艽生地澤瀉巴戟天白蘚皮甘草白术黃連萱
草根香附子百合知母玄參天門冬山豆根地榆防己
前胡茅香苖胡黃連萆薢桂皮茯神苧根蜀椒花椒甘
松茯苓丁香猪苓雷丸王不留行根苖花子藍種秦皮
虎杖巴豆角蒿─整頓─修牡丹芟芍藥菊加土放芋根
鋤竹園蘭換盆刈苧忌澆橙橘─田忌─天火酉地火卯
九焦午糞忌申荒蕪卯
九月(九日附見)
增─禮記月令─季秋之月日在房昏虚中旦柳中─註─日月
會于大火而斗建戍之辰也鞠有黃華命百官貴
賤無不務内以會天地之藏無有宣出乃命冡宰農
事備收舉五榖之要是月也草木黃落乃伐薪為炭
是月也天子以犬嘗稻先薦寢廟─原─梁元帝纂要
九月曰季秋亦曰暮秋末秋暮商季商杪商又曰玄月
─增─花月令─是月也菊有英巴竹筍芙蓉綻山藥乳橙
橘登老荷化為衣─瓶史月表─九月花盟主菊花花客
卿月桂花使令老來紅葉下紅
彙考─原─詩豳風─九月叔苴─夏小正─九月榮鞠樹麥─傳
榮鞠鞠草也鞠榮而樹麥時之急也─晉書樂志─九月
之辰謂之戌戌者滅也謂時物皆衰滅也九月之管
名曰無射射者出也言時陽氣上升萬物收藏無復出
也─夢溪筆談─九月木可為枝榦故曰太衡─九日增
西京雜記─戚夫人侍兒賈佩蘭後出為扶風人叚儒妻
說在宫内時九月九日佩茱萸食蓬餌飲菊花酒令人
長夀菊花舒時并採莖葉雜黍米釀之至來年九月九
日始熟就飲焉故謂之菊花酒─玉燭寳典─九日食蓬
餌飲菊花酒者其時黍秫并收因以黏米嘉味觸類嘗
新遂成積習─太清記─九月九日採菊花與茯苓松脂
久服之令人不老─原─風土記─九月九日律中無射而
數九俗尚此日折茱萸房以插頭言辟除惡氣為禦初
寒漢俗九日飲菊花酒以袚除不祥─續齊諧記─汝
南桓景隨費長房游學累年長房謂曰九月九日汝家
中當有災宜急去令家人各作絳囊盛茱萸以繋臂登
高飲菊花酒此禍可除景如言舉家登山夕還見雞犬
牛羊一時暴死長房聞之曰此可代也今世人九日登
高飲酒婦人帶茱萸囊蓋始于此─續晉陽秋─陶潜九
月九日無酒於宅邊菊叢中摘盈把坐其側望見白衣
人乃王弘送酒即便就酌而後歸─增─千金月令─重陽
之日必以肴酒登高眺遠為時讌之遊賞以暢秋志酒
必採茱萸甘菊以泛之既醉而還─原─歲時雜記─二社
重陽以棗為糕或加以栗以肉─洛陽風土記─九日以
花糕法酒賜近臣─增─賞心樂事─重九登城把萸把菊
亭采菊蘇堤看芙蓉珍林嘗時果景全亭金橘芙蓉池
三色拒霜─東京夢華錄─九月重陽都下貴菊有數種
其黃白色蕊若蓮房曰萬齡菊粉紅色曰桃花菊白而
檀心曰木香菊黃色而圓者曰金鈴菊純白而大者曰
喜容菊無處無之酒家皆以菊花縛成洞戶都人出郊
外登高宴聚前一二日各以粉麵蒸糕遺送摻飣果實
如石榴子栗黃銀杏松子之類─熙朝樂事─重九日登
高飲燕者必簮菊泛萸猶古人之遺俗也又以蘇子微
漬梅滷雜和蔗霜梨橙玉榴小顆名曰春蘭秋菊
集藻─書─原─魏文帝與鍾繇九日送菊書─歲往月來忽復
九月九日九為陽數而日月並應俗嘉其名以為宜於
長久故以宴享高會是月律中無射言羣木庶草無有
射地而生惟芳菊紛然獨榮非夫含乾坤之純和體芬
芳之淑氣孰能如此故屈平悲冉冉之將老思餐秋菊
之落英輔體延年莫斯之貴謹奉一束以助彭祖之術
文賦散句─原─宋傅亮九月九日登凌囂館賦─何物慘而
節哀又雲悠而風厲悴綠蘩于寒渚隕豐雚于荒澨翫
中原之芬菊惜蘭圃之凋蕙旌竹柏之勁心謝梧楸之
零脆─梁昭明太子錦帶書─重陽變序節景窮秋霜抱
樹而擁柯風拂林而下葉金堤翠柳帶星采而均調紫
塞蒼鴻追風光而結陣
五言古詩─原─晉陶潜九日閒居─世短意常多斯人樂久
生日月依辰至舉俗愛其名露凄暄風息氣徹天象明
往燕無遺影來鴈有餘聲酒能袪百慮菊解制頹齡如
何蓬廬士空視時運傾塵爵耻虚罍寒華徒自榮歛襟
獨閑謠緬焉起深情棲遲固多娱淹留豈無成─乙酉
歲九月九日─靡靡秋已夕凄凄風露交蔓草不復榮園
木空自凋清氣澄餘滓杳然天界高哀蟬無留響叢鴈
鳴雲霄萬化相尋繹人生豈不勞從古皆有沒念之中
心焦何以稱我情濁酒且自陶千載非所知聊以永今
朝─增─梁庾肩吾九日侍宴─轍跡光周頌廵遊盛夏功
鈎陳萬騎轉閶闔九門通秋暉逐行漏朔氣繞桐風獻
夀重陽節廻鑾上苑中疏山開輦道間樹出離宫玉醴
吹巖菊銀牀落井桐御梨寒更紫仙桃秋轉紅飲羽山
西射浮雲冀北驄塵飛金埓滿葉破柳條空騰猿疑矯
箭驚鴈避虚弓彫材濫杞梓花綬接鵷鴻愧乏天庭藻
徒參文雅雄─陳江總於長安歸還揚州九月九日行
至薇山亭賦韻─心逐南雲逝形隨北鴈來故鄉籬下菊
今日幾花開─唐太宗山閣晚秋─山亭秋色滿巖牖凉
風度疎蘭尚染煙殘菊猶承露古石依新苔新巢封古
樹歴覽情無極咫尺輪光暮─原─宋梅堯臣九日永叔
長文原甫景仁鄰幾持國過飲─秋堂雨更静粲粲佳菊
芳置酒延羣公掇英浮新黃心猶慕淵明歸來醉柴桑
莫問車馬之去跡亂康莊─蘇軾九日閒居和陶詩─九
日獨何日欣然惬平生四時靡不佳樂此古所名龍山
憶孟子栗里懷淵明鮮鮮霜菊豔溜溜糟牀聲閒居知
令節樂事滿餘齡登高望雲海醉覺三山傾長歌振履
商起舞帶索榮坎軻識天意淹留見人情但願飽秔稌
年年樂秋成
五言律詩─
御製九日幸景山登高─秋色淨樓臺登高紫禁隈千門鳴雁
度萬井霽煙開翠拂鑾輿上雲隨豹尾來佳辰欣宴賞滿
泛菊花杯
原─唐中宗九月九日幸臨渭亭登高─九日正乘秋三杯
興已周汎桂迎樽滿吹花向酒浮長房萸早熟彭澤菊
初收何藉龍沙上方得恣淹留─增─王績九月九日─野
人迷節候端坐隔塵埃忽見黃花吐方知素節回映巖
千叚發臨浦萬株開香氣徒盈把無人送酒來─崔善
為荅王無功九日─秋來菊花氣深山客重尋露葉疑涵
玉風花似散金摘來還泛酒獨坐即徐斟王弘貪自醉
無復覓楊林─原─沈佺期九日侍宴應制─御氣幸金方
憑高薦羽觴魏文頒菊蕊漢武賜萸囊去鶴留笙吹歸
鴻識舞行年年重九慶日日奉天長─杜甫九日─舊日
重陽日傳杯不放杯即今蓬鬢改但媿菊花開北闕心
長戀西江首獨回茱萸賜朝士難得一枝來─九日曲
江─綴席茱萸好浮舟菡萏衰季秋時欲半九日意兼悲
江水清源曲荆門此路疑晚來高興盡搖蕩菊花期
七言律詩─原─唐張諤九日─秋天林下不知春一種佳遊
事也均綘葉從朝飛著夜黃花開日未成旬將横陌樹
頻驚馬半醉歸途數問人城遠登高併九日茱萸凡作
幾年新─杜甫九日藍田崔氏莊─老去悲秋強自寬興
來今日盡君歡羞將短髮還吹帽笑倩傍人為整冠藍
水遠從千㵎落玉山高並兩峰寒明年此會知誰健醉
把茱萸仔細看─嚴維九日登高─詩家九日憐芳菊逐
客高齋瞰浙江漁浦浪花搖素壁西陵樹色入秋窗木
奴向熟懸金實桑落新開瀉玉缸四子醉時争講德笑
論黃霸屈為邦─增─宋韓琦壬子重九─菊有黃花氣候
移重陽香萼已乾枝金鈴後坼孤芳在玉液輕浮一醉
宜煙渚去來鴻自適霜叢飛遶蝶何知風前客帽從吹
落且伴山翁倒接䍦─邵雍秋暮西軒─遶欄種菊一齊
芳戶牖軒窗總是香得意不能無興詠樂時况復遇豐
穰深秋景物隨宜好向老筋骸麤且康飲罷何妨更登
眺爛霞堆裏有斜陽─楊萬里九日即事呈尤延之─昨
日茱萸未苦香今朝籬菊頓然黃浮英泛蕊多多著舊
酒新醅細細嘗節裏且追千載事髩邊管得幾莖霜正
冠落帽多兒態自笑狂夫老不狂─金姚孝錫重九─天
邊今日又重陽隴樹紅飛鴈信霜且插茱萸慰衰鬢莫
將詩句撓廻腸歌勤皓齒人俱醉舞戀晴暉蝶也忙來
日預期扶宿酒未應籬菊减秋香
五言排律─原─唐高宗九月九日─端居臨玉扆初律啟金
商鳳闕澄秋色龍闈引夕凉野静山氣歛林疎風露長
砌蘭窺半影巖桂發全香滿蓋荷凋翠圓花菊散黃揮
鞭争電烈飛羽亂星光柳空穿石碎弦虚側月張怯猿
啼落岫驚鴈斷分行斜輪低夕景歸旆擁通莊─沈佺
期白蓮花亭侍宴應制─九日陪天仗三秋幸禁林霜威
變綠樹雲氣落青岑水殿黃花合山亭絳葉深朱旗夾
小徑寳馬駐青潯花吏收寒果饔人膳野禽承歡不覺
暝遙響素秋砧─增─王維奉和聖製重陽節宰臣及羣
官上夀應制─四海方無事三秋大有年百生逢此日萬
夀願齊天芍藥和金鼎茱萸插玳筵玉堂開右个天樂
動宫懸御柳疎秋景城鴉拂曙煙無窮菊花節長奉柏
梁篇
五言絶句─增─唐王勃九日─九日重陽節開門有菊花不
知來送酒若箇是陶家─原─李白九日龍山飲─九日龍
山飲黃花笑逐臣醉看風落帽舞愛月留人─九月十
日即事─昨日登高罷今朝更舉觴菊花何太苦遭此兩
重陽─杜甫復愁─每恨陶彭澤無錢對菊花如今九日
至自覺酒須賖─增─金宇文虚中回文詩─短葦低殘雨
虚舟帶晚潮斷鴻歸暗浦疎葉墮寒梢慼慼蛩吟苦
茫茫水驛孤日銜山色暮霜帶菊叢枯─明馬氏間卿
暮秋─野色滿園中閒情立晚風菊花含雨豔楓葉醉霜
紅
七言絶句─原─唐張諤九日宴─秋葉風吹黃颯颯晴雲日
照白鱗鱗歸來特問茱萸女今日登高醉幾人─增─王
維九月九日憶山東兄弟─獨在異鄉為異客每逢佳節
倍思親遙知兄弟登高處遍插茱萸少一人─宋韓琦
重九會光化二園─誰言秋色不如春及到重陽景自新
隨分笙歌行樂處菊花萸子更宜人─王安石九日─九
日無歡可得追飄然隨意歴山陂蔣陵西曲風煙慘也
有黃花一兩枝陸游九月晦日作─菊枝傾倒不成叢
桐葉凋零已半空自是老來多感慨不湏蕭瑟為秋風
炊煙漠漠衡門寂寒日昏昏倦易還數樹丹楓映蒼
檜天工解作范寬山─秋晚─新築場如鏡面平家家歡
喜賀秋成老來懶惰慚丁壯美睡中聞打稻聲─秋晚
雜興─汀樹猶青未著霜壠閒稗穗已先黃放翁皓首歸
民籍爛醉狂歌坐簀牀冷落秋風把酒杯半酣直欲
挽春回今年菰菜嘗新晚正與鱸魚一味來─金張本
九日月中對菊─花上清光花下隂素娥惜此萬黃金一
杯寒露三更後誰信幽人更苦心
詩散句─原─齊王儉─寥寥清景靄靄微霜草木搖落幽蘭
獨芳─梁沈約─暮芝始綠年桂初丹上林葉下滄池水
寒葉浮楚水草折梁園凄凉霜野惆悵晨鵾─丘遲
雲物游颺光景高麗枯葉未落寒花委砌─唐李白─今
日雲景好水綠秋山明攜壺酌流霞搴菊汎寒榮─白
居易─黍香酒初熟菊暖花未開間聽竹枝曲淺酌茱萸
杯─陳江總─園菊把黃花庭榴割朱實─原─隋賀敳─寒
花低岸菊凉葉下庭梧─增─唐張錫─菊彩揚堯日萸香
遶舜風─蕭至忠─寵極萸房遍恩深菊酎餘─樊忱─插
萸登鷲嶺把菊坐蜂臺─趙彦伯─簮挂丹萸蕊杯浮紫
菊花─原─宋之問─時菊芳仙醞秋蘭動睿篇─蘇瓌─菊
氣先薰酒萸香更襲衣─孫佺─應節萸房滿初寒菊圃
新─高適綘葉擁虚砌黃花隨濁醪─隂行先─山棠紅
葉下岸菊紫花開─蔣山卿─歲熟村多釀秋深菊始華
─韋莊─水館紅蘭合山城紫菊深─白居易─江南九月
未搖落柳青蒲綠稻穟香─司空圖重陽未到已登臨
探得黃花且獨斟─增─宋周必大遙知九日平山會笑
插茱萸滿鬢紅─陸游─但憶社醅挼菊蕊敢希朝士賜
萸枝─金周昂─猶賴多情數枝菊肻留金蕊待重陽
原─元耶律楚材─鴈門九日西風高綿梨萬樹垂金綃
增─曺伯啓─蕎花不識秋光老猶向桑隂密處開─唐嚴
維─菊度重陽少─殷璠─重陽開滿菊花金─杜荀鶴─重
陽酒熟茱萸紫
詞─原─明陳繼儒昭君怨─記得東坡老叟莫負清明重九
今日正重陽菊花黃花插滿頭歸去落日前村楓樹
樹裏唱歌聲釣漁人─增─金李俊民點絳唇─秋樹風高
可憐憔悴門前柳白衣去後間却持杯手一笑相逢
落帽年時友君知否南山如舊人比黃花瘦─宋蘇軾
浣溪沙─珠檜絲杉冷欲霜山城歌舞助凄凉且餐山色
飲湖光共挽朱轓留半日強揉青蕊作重陽不知明
日為誰黃─黃機清平樂─西風獵獵又是登高節一片
情懷無處說秋滿江頭紅葉誰憐鬢影凄凉新來更
點吳霜辜負萸囊菊琖年年客裏重陽─原─李易安醉
花隂─薄霧濃雲愁永晝瑞腦噴香獸時節又重陽玉枕
紗厨半夜凉初透東籬把酒黃昏後有暗香盈袖莫
道不消魂簾捲西風人似黃花瘦─黃庭堅鷓鴣天─黃
菊枝頭破曉寒人生莫放酒杯乾風前横笛斜吹雨醉
裏簮花倒著冠身健在且加飱舞裙歌板盡清歡黃
花白雪相牽挽付與時人冷眼看─蘇軾南鄉子─霜降
水痕收淺碧粼粼露遠洲酒力漸消風力軟颼颼破帽
多情却戀頭詩酒若為儔但把清樽斷送秋萬事到
頭都是夢休休明日黃花蝶也愁─歐陽修漁家傲─九
日歡遊何處好黃花萬蕊雕欄遶通體清香無俗調天
氣好煙滋露結功多少日脚清寒高下照寳釘密綴
圓斜小落葉西園風嫋嫋催秋老叢邊莫厭金樽倒
又─九月霜秋秋已盡烘林敗葉紅相映惟有東籬黃菊
盛遺金粉人家簾幕重陽近曉日隂隂晴未定授衣
時節輕寒嫩新鴈一聲風又勁雲欲凝鴈來應有吾鄉
信
别錄─原─種植─大小麥油菜豌豆水仙春菜芫荽萵苣白
菜冬瓜蒜芥菜罌粟─移植牡丹芍藥萱草山茶臘梅
麗春玫瑰竹諸果木─收採─五倍子五榖種菊花薔薇
子芝蔴稈木瓜乾薑兔絲子大豆杜仲白术粟厚朴芎
藭橄欖茱萸梔子皂莢皂角茶子豆稭茄種松節㧓㧓
兒─整頓─採菊花鋤蓆草掘薑糞麥門冬刈紫草收子
刈苕箒掘芋收苧麻子去荷葉缸水─製用─本草─凡棗
用九月採日乾補中益氣久服神仙以其月採太乙餘
糧久服耐寒暑不饑輕身可醃諸色菜及造茭白藕蘿
蔔萌蘆諸生鮓作香茄蒜茄蒜東瓜芥虀─田忌─天火
子地火寅糞忌巳九焦寅荒蕪未
御定佩文齋廣羣芳譜卷五
