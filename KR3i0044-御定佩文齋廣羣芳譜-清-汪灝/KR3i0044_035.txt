欽定四庫全書
御定佩文齋廣羣芳譜卷三十三
花譜
牡丹二
集藻─賦─增─唐李德裕牡丹賦─余觀前賢之賦草木者多
矣靡不言託植之幽深採斸之莫致風景之妍麗追賞
之歡愉至於體物良有未盡惟牡丹未有賦者聊以狀
之曰青陽既暮鶡鴠已鳴念蘭若之方歇歎桃李之隂
成惟翠華之豔爚傾百卉之光英抽翠柯以布素粲紅
芳而發榮其始也碧海霄澄驪珠躍出深波曉霽丹梓
吐實煥神龍之銜燭皎若木之並日其盛也若紫芝連
葉鴛雛比翼奪珠樹之鮮輝掩非烟之竒色倏忽摛錦
紛葩似織其落也明豔未褫紅衣如脫朱草柯折珊瑚
枝碎霞既皪而轉姸紅欲消而猶綷爾乃獨含芳意幽
怨殘春將獨立而傾國雖不言兮似人觀其露彩猶泫
日華初照曄其晨葩情若微笑色雖美而自豔類河汾
之窈窕逮乎的皪含景離披向風鉛華春而思蕩蘭澤
晩而光融情放縦以自得凝若煥之冶容既而華豔恍
惚繁華遽畢驚寳雉之乍迴想江妃而復出望獻璫之
玉俄以蔽光感懷珮之川悵然如失客顧余曰勿謂淑
美難久徂芳不留彼姸華之閱世非人夀之可儔君不
見龍驤閈宏池臺御溝堂挹山林峯連翠樓有百歲之
芳叢無昔日之通侯豈暇當飛藿之時始嗟零落且欲
同樹萱之意聊自㤀憂─原─舒元輿牡丹賦并序─古人
言花者牡丹未嘗與焉蓋遁乎深山自幽而芳不為貴
重所知花則何遇焉天后之鄉西河也精舍下有牡丹
其花特異天后歎上苑之有缺因命移植焉由此京國
牡丹日月寖盛今則自禁闥洎官署外延士庶之家瀰
漫如四瀆之流不知其止息之地每暮春之月遨遊之
士如狂焉亦上國繁華之一事也近代文士為歌詩以
詠其形容未有能賦之者余獨賦之以極其美曰圓玄
瑞精有星而景有雲而卿其光下垂遇物流形草木得
之發為紅英英之甚紅鍾乎牡丹拔類邁倫國香欺蘭
我研物情次第而觀暮春氣極綠苞如珠清露宵偃韶
光曉驅動盪支節如解凝結百脉融暢氣不可遏兀然
盛怒如將憤洩淑日披開照耀酷烈美膚膩體萬状皆
絶赤者如日白者如月淡者如赭殷者如血向者如迎
背者如訣忻者如語含者如咽俯者如愁仰者如悅褭
者如舞側者如跌亞者如醉曲者如折密者如織疎者
如缺鮮者如濯慘者如别初朧朧而下上次鱗鱗而重
疊錦衾相覆繡帳連接晴籠晝薰宿露宵裛或的的騰
秀或亭亭露竒或颭然如招或儼然如思或帶風如吟
或泫露如悲或垂然如縋或爛然如披或迎日擁砌或
照影臨池或山雞已馴或威鳳將飛其態萬萬胡可立
辨不窺天府孰得而見乍疑孫武來此教戰其戰謂何
搖搖纖柯玉欄滿風流霞成波歴階重臺萬朵千窠西
子南威洛神湘娥或倚或扶朱顔色酡各衒紅缸争顰
翠蛾灼灼夭夭逶逶迤迤漢宫三千豔列星河我見其
少孰云其多弄彩呈姸壓景駢肩席發銀燭爐升絳烟
洞府真人會於羣仙晶瑩往來金缸列錢凝睇相看曾
不晤言未及行雨先驚旱蓮公室侯家列之如麻咳唾
萬金買此繁華遑恤終日以言相誇列幄庭中步障開
霞曲廡重梁松篁交加如貯深閨似隔絳紗髣髴息媯
依稀館娃我來觀之如乘仙槎脉脉不語遲遲日斜九
衢遊人駿馬香車有酒如澠萬坐笙歌一醉是競莫知
其他我按花品此花第一脫落羣類獨占春日其大盈
尺其香滿室葉如翠羽擁抱櫛比蕊如金屑妝飾淑質
玫瑰羞死芍藥自失夭桃斂迹穠李慙出躑躅宵潰木
蘭潛逸朱槿灰心紫薇屈膝皆讓其先敢懷憤嫉煥乎
美乎后土之産物也使其花如此而偉乎何前代寂寞
而不聞今則昌然而大來豈草木之命亦有時而塞亦
有時而開吾欲問汝曷為而生哉汝且不言徒留玩以
徘徊─增─宋蔡襄季秋牡丹賦并序─爽秋涉杪扶欄間
有牡丹舊枿輒吐芳桋亭亭上擢發紅葩一大可徑咫
扶欄當彩翠亭之右亭屹縣圃之西北隅圃直縣堂之
背縣介大江之南蓋漢元朔中江都易王上封其子敢
為丹陽侯邑于蕪湖此其地歟今為太平州筦時河間
凌公尹之行再期矣政休賦集又所瀕江英游雅故受
署齎代被召將命者憧憧然率道其疆故觴詠之娱相
因無缺及此珍卉馨茂公有異時之貴趣張具高會于
其側所謂彩翠亭者酒三行濟陽蔡某釂舉而言曰公
走文章聲二紀于兹顛葆幾華位不過禁省二丞官不
過萬戶長吏而善禦外物居頗休閒獨以浩博記書稱
道聖明為事今是花也韜英和緒揭麗蕭辰時雖後而
且大盛意者公其日寖亨會才慮將有所售乎昔騷人
取香草美人以嫓忠潔之士牡丹者亦其類歟請為公
賦之其詞曰朔羽南翔建杓西宅霜天一清露草皆白
悲哉轉凉葉于亭臯兮悵穠華之閴寂均百草之不能
秋兮何此花天姿之的的使人觀之若披大暑兮臨清
湘剝層霾兮仰白日厥初槁壤潜春扶欄向夕芳枝舉
以融怡絳蕊局兮羃䍥寳霧宵籠鮮風曉坼麗或中人
香可專國刻紅炬以烘燄綴彤霞而薦色鬱茀誰語丰
葺自持非倚瑟之神女抑善賦之文姬俯清都而時下
簸晴陽以孤嬉霄灝瀚兮排金扉氣砊碭兮張寳帷霓
曄煜兮揭朱旗雲曈曨兮披纁衣&KR1195;綠跗兮矉修眉姹
鮮萼兮伸微辭沛怡愉兮新相知𦕈悽惻兮送將歸桃
有援兮溪之曲蓮為媒兮澤之湄羌此物之善遠亶夫
君之後時君不聞佳麗皇州喧繁戚里清籞迢迢名園
亹亹綺櫳曉兮金鑷聲繡墻明兮雨苔紫嚴霰纔歸光
風半起于是萬蒂駢紅交柯結翠密顔紆餘斜袂輕綺
文鴛羣飛鶴錦横被縓蓋攀聯緹裳積委則有姝姝玉
人翩翩卿子寳韉過兮飛電珠幰來兮流水擁翫佳辰
笑語成市彼瓊蕤美英縹葉新蘤羞不得借其餘光矧
標揚乎意氣今何為兮江之干地之卑兮歲將闌荆蕪
比兮霜月寒望下苑兮思上蘭嘉夲擢兮靈根盤泊淮
波兮鮮楚山是知元冶一陶昌生萬育無左右先容者
淪乎朽株當匠伯不顧者被之散木譬此花之賦命兮
亦節暮而葩獨然貴賤反衍禍福倚伏其暮也何遽不
為貴其獨也庸知不為福噫化工物情吾以此卜─原
明徐渭牡丹賦─何名花之盛美稱洛陽為無雙東青州
而南越曾不足以頡頑兹上代之無聞始絶盛乎皇唐
爾其月陂堤上長夀街東張家園裏汾陽宅中當春光
之既和藹亭榭之載營天宇曠霽兮絲遊景物招人而
事起彼公子兮王孫蹙遊龍于流水遶兹葩而密坐藉
芳草而芉芉感盛年之若斯傷代謝之能幾爾則粉承
日華朱含霧雨羣蒂如翔交柯如拒凌晨併妝對客不
語衛尉出婢子於羅幃鄂君擁翠被于江渚當其百蕊
千芽照耀朱霞綠葉紛紜望之轉賒若儒生之授學列
女樂于絳紗迨夫背戶迎窗上下甍簷二三作隊矯矯
愈鮮飛燕進女弟于遠條夫人挟三國而朝天錦瓣重
捲檀心飛屑柔鬚夜殷怒苞曉决宛婦姑之反唇似相
稽而無說則有若盛時合沓諸娣從韓姞以同歸颯顔
凋衰漢主放宫人而憎别風薦小爽雨委微温楚姝舞
歇于章臺陳后泣罷于長門亦有細加巨上慎妃横逼
座之勢紫侍黃側班姬抗同輦之尊或勁而昂婕妤當
逸熊于上殿或翹而望處子窺宋玉于東垠既離以披
亦競而駢近不極態遠不盡姸夫彷彿乎佳麗意所想
而隨存奚拔引之數姝可罄比而殫論
五言古詩─增─唐白居易和錢學士白牡丹─城中看花客
旦暮去營營素華人不顧亦占牡丹名開在深寺中車
馬無來聲惟有錢學士盡日繞叢行憐此皓然質無人
自芳馨衆嫌我獨賞移植在中庭留景夜不暝迎晨曙
先明對之心亦静虚白相向生唐昌玉蕊花攀玩衆所
争折來比顔色一種如瑶瓊彼因稀見貴此以多為輕
始知無正色愛悪隨人情豈惟花獨爾理與人事并君
看入時者紫豔與紅英─秋題牡丹叢─晩叢白露夕衰
葉凉風朝紅豔久已歇碧芳今亦銷幽人坐相對心事
共蕭條─原─白居易西明寺牡丹花時憶元九─前年題
名處今日看花來一作芸香吏三見牡丹開豈獨花堪
惜方知老暗催何况尋花伴東都去未回詎知紅芳側
春盡思悠哉─買花─帝城春欲暮喧喧車馬度共道牡
丹時相隨買花去貴賤無常價酬値看花數灼灼百朵
紅戔戔五束素上張幄幕庇㫄織芭籬護水灑復泥封
移來色如故家家習為俗人人迷不悟有一田舍翁偶
來買花處低頭獨長歎此歎無人喻一叢深色花十戶
中人賦─增─元稹和白樂天秋題牡丹叢─敝宅豔山卉
别來長歎息吟君晩叢詠似見催隤色欲識别後容勤
過晩叢側─永夀寺看牡丹─曉入白蓮宫琉璃花界淨
開敷多喻草凌亂被幽徑壓砌錦地鋪當霞日輪映蝶
舞香暫飄蜂牽蕊難正籠處彩雲合露湛紅珠瑩結葉
影自交搖風光不定繁華有時節安得保全盛色見盡
浮榮希君了真性─李端鮮于少府宅木芍藥─謝家能
植藥萬簇相縈倚爛漫綠苔前嬋娟青草裏垂闌復照
戶暎竹仍臨水驟雨發芳香迴風舒錦綺孤光雜新故
衆色更重累散碧出疎荂分黃成細蕊遊蜂高更下驚
蝶坐還起玉貎對應慙霞標方不似春隂憐弱蔓夏日
同短晷迴落報衰榮交關鬭紅紫花信可未闌詩情詎
能止上客屢移仗幽僧勞凭几初命雖薄劣幸得陪君
子致謝賢主人何庸樹桃李─原─宋蘇軾雨中看牡丹─
霧雨不成點暎空疑有無時於花上見的皪走明珠秀
色洗紅粉暗香生雪膚黃昏更蕭索頭重欲相扶明
日雨當止晨光在松枝清香入花骨肅肅初自持午景
發濃豔一笑當及時依然暮還斂每似惜幽姿幽姿
不可惜後日東風起酒醒何所見含粉抱青子千花與
百草共盡無姸鄙未忍汚泥沙牛酥煎落蕊─增─張耒
與潘仲達─淮揚牡丹花盛不如京雒姚黃一枝開衆豔
氣如削亭亭風塵裏獨立朝百萼誰知臨老眼得到美
葵藿─明李東陽鏡川先生宅賞白牡丹─玉堂天上清
玉版天下白幸從清切地見此純正色露苞春始凝脂
萼曉新坼檀深藹薰心絳淺微近積終焉保貞素不涴
脂與澤先生無物玩聊以物自適澹哉君子懷富貴安
可易臨軒撫流景愛此不忍摘我亦惜春心逢花作花
客先生顧客笑偶此非宿昔客去花未闌嫣然共今夕
七言古詩─增─唐權德輿慈恩寺清上人院牡丹歌─澹蕩
韶光三月中牡丹偏自占春風時過寳地尋香徑已見
新花出故叢曲水亭西杏園北穠芳深院紅霞色擢秀
全勝珠樹林結根幸在青蓮域豔蕊鮮房次第開含烟
洗露照蒼苔龐眉倚杖禪僧起輕翅縈枝舞蝶來獨坐
南臺時共美間行古刹情何已花開一曲奏陽春應為
芬芳比君子─原─白居易牡丹芳─牡丹芳牡丹芳黃金
蕊綻紅玉房千片赤英霞爛爛百枝絳點燈煌煌照地
初開錦繡叚當風不結蘭麝嚢仙人琪樹白無色王母
蟠桃小不香宿露輕盈泛紫豔朝陽照耀生紅光紅紫
二色間深淺向背萬態隨低昂暎葉多情隠羞面卧叢
無力含醉妝低嬌笑容疑掩口凝思怨人如斷腸穠姿
貴彩信竒絶雜卉亂花無比方石竹金錢何細碎芙蓉
芍藥苦尋常遂使王公與卿士遊花冠蓋日相望庳車
軟輦貴公主香衫細馬豪家郎衛公宅静閉東院西明
寺深開北廊戲蝶雙舞看人久殘鶯一聲春日長共愁
日照芳難駐仍張帷幕垂隂凉花開花落二十日一城
之人皆若狂三代以還文勝質人心重華不務實重華
直至牡丹芳其來有漸非今日元和天子憂農桑䘏下
動天天降祥去年嘉禾生九穗田中寂寞無人至今年
瑞麥分兩岐君心獨喜無人知無人知可歎息我願暫
求造化力減却牡丹妖豔色少迴卿士愛花心同似吾
君憂稼穡─增─李賀牡丹種曲─蓮枝未長秦蘅老走馬
駝金劚春草水灌香泥却月盆一夜綠房迎白曉美人
醉語園中烟晩華已散蝶又闌梁王老去羅衣在拂袖
風吹蜀國絃歸霞帔拖蜀帳昏嫣紅落粉罷承恩檀郎
謝女眠何處樓臺月明燕夜語─李咸用遠公亭牡丹
雁門禪客吟春亭牡丹獨逞花中英雙成膩臉偎雲屏
百般姿態因風生延年不敢歌傾城朝暮雲雨愁娉婷
蕊繁蟻脚粘不行蝶迷蜂醉飛無聲廬山根脚含精靈
發姸吐秀藂君庭湓江太守多閒情欄朱繞絳留輕盈
潺潺醁醴當風傾平頭奴子啾銀笙紅葩豔豔交童星
左文右武憐君榮白銅堤上慙清明─原─宋歐陽修洛
陽牡丹圖─洛陽地脉花最宜牡丹尤為天下竒我昔所
記數十種于今十年半㤀之開圖若見故人面其間數
種昔未窺客言近歲花特異往往變出呈新枝洛人驚
誇立名字買種不復論家貲比新較舊難優劣争先擅
價各一時當時絶品可數者魏紅窈窕姚黃肥夀安細
葉開尚少朱砂玉版人未知傳聞千葉昔未有只從左
紫名初馳四十年間花百變最後最好潜溪緋今花雖
新我未識未信與舊誰姸媸當時所見已云絶豈有更
好此可疑古稱天下無正色似恐世好隨時移鞓紅鶴
翎豈不美斂色如避新來姬何况遠說蘇與賀有類後
世誇嬙施造化無情疑一槩偏此著意何其私又疑人
心愈巧偽天欲鬭巧窮精微不然元化樸散久豈特近
歲尤澆漓争新鬭麗若不已更後百載知何為但令新
花日愈好惟有我老年年衰─增─歐陽修謝觀文王尚
書惠西京牡丹─京師輕薄兒意氣多豪俠争誇朱顔事
年少肯慰白髮將花插尚書好事與俗殊憐我霜毛苦
蕭颯贈以洛陽花滿盤鬭麗争竒紅紫雜兩京相去五
百里幾日馳來足何捷紫檀金粉香未吐綠萼紅苞露
猶浥謂我嘗為洛陽客頗向此花曾涉獵憶昔進士初
登科始事相公沿吏牒河南官屬盡賢俊洛城池籞相
連接我時年纔二十餘每到花開如蛺蝶姚黃魏紫腰
帶鞓潑墨齊頭藏綠葉鶴翎添色又其次此外雖妍猶
婢妾爾来不覺三十年歲月纔如熟羊胛無情草木不
改色多難人生自摧拉見花了了雖舊識感物依依幾
抆睫念昔逢花必沽酒起坐驩呼屢傾榼而今得酒復
何為愛花繞之空百匝心衰力懶難勉強與昔一何殊
勇怯感公意厚不知報墨筆淋漓口徒囁─梅聖俞牡
丹─洛陽牡丹名品多自謂天下無能過及來江南花亦
好絳紫淺紅如舞蛾竹隂水照增顔色春服貼妥裁輕
羅時結遊朋去尋玩香吹酒面生紅波粉英不忿付狂
蝶白髮強插成悲歌明年更開余已去風雨摧殘可奈
何─韓欽聖問西洛牡丹之盛─韓君問我洛陽花争新
較舊無窮已今年誇好方絶倫明年好更還相比君疑
造化特著意果乃區區可羞恥嘗聞都邑有勝意既不
鍾人必鍾此由是其中立品名紅紫葉繁矜色美萌芽
始見長蒿萊氣熖旋看壓桃李乃知得地偶增異遂出
羣葩號竒偉亦如廣陵多芍藥閭井荒殘無可齒淮山
邃秀付草樹不産髦英産佳卉人於天地亦一物固與
萬類同生死天意無私任自然損益推遷定有彼彼盛
此衰皆一時豈關覆幬為偏委呼兒持紙書此說為我
緘之報韓子─原─蘇軾惜花─吉祥寺中錦千堆前年買
花真盛哉道人勸我清明來腰鼓百面如春雷打徹凉
州花自開沙河塘上戴花回醉倒不覺吴兒咍豈知如
今雙鬢催城西古寺沒蒿萊有僧閉門手自栽千枝萬
葉巧翦裁就中一叢何所似碼碯盤盛金縷杯而我食
菜方清齋對花不飲花應猜夜來雨雹如李梅紅殘綠
暗吁可哀─楊萬里題周益公天香堂牡丹─君不見沉
香亭北專東風謫仙作頌天無功又不見君王殿後春
第一領袖衆芳捧堯日此花同春轉化鈞一風一雨萬
物春十分整頓春光了收黃拾紫歸江表天香染就山
龍裳餘芬却染水雲鄊青原白鷺萬松竹被渠染作天
上香人間何曾識姚魏相公新移洛陽裔呼酒先招野
客看不醉花前為誰醉─增─元張養浩毛良卿送牡丹
三年野處雲水俱逢春未始襟顔舒故人持贈木芍藥
慰我意重明月珠入門神彩射人倒荒邨争看傾城姝
急呼瓶水浴紅翠明窗淨几相依於自言私第惟此夲
每開蹏轂窮朝晡樹高丈許花數十紫雲滿院春扶疎
栽培直訝天上種熏染不類人間株有時風蕩香四出
舉國皆若蘭為裾貧家蔀屋僅數椽照耀無異華堂居
天葩如此忍輕負轉首夢斷巫山孤明當灑掃遲鳧舄
未審肯踵荒寒無余聞感德良勤劬久習懶散倦世途
深藏非是德公傲索居莫哂儀曺愚禁厨一臠味已得
類推固可知其餘君持詩去為花誦蜂蝶應亦相歡娱
─宋褧朝元宫白牡丹─瑶圃廓落崑崙高霓旌豹節凌
旋飈東門偷種來塵囂開雲鏤月百千瓣雪痕冰璺辭
鎪琱重臺複榭玉版白濕露擁出青霞嬌瓊娥愛春受
春足香腴酥膩愁風消人間洛陽紅紫妖紫霞灔灔吹
秦簫青鸞望極何當招─原─明桑悅白牡丹─一春無計
消繁華坐香傍色餐流霞妖桃穠李俱小器揩目晩看
花大家素質盈盈美無度何年謫下瑶臺路精神飛入
銀河篇體態都歸洛神賦神樂觀主容臺卿空花壓眼
真無情吾儕放浪為無事東風斗酒消春晴曾聞二夲
歸天上幾度重瞳轉相向内園點綴黃金屋禁苑安排
紫絲帳朅來此種留人間託根洞府非塵寰隨時窮達
花不識天遊何必乘青鸞萬事到頭俱瑣瑣大觀萬物
皆無我半醉題詩謝主人名花可鑄傳千古─沈周吴
瑞卿染墨牡丹─雨晴風晴日杲杲趁此看花花更好澆
紅要盡三百觴請客不湏辭量小野僧栽花要客到急
掃風軒破清曉知渠色相夲来空未必真成被花惱吴
生又與花傳神紙上生涯春不老青春展卷無時無姚
家魏家何足道─唐順之同院僚觀閣中牡丹作─西掖
衡連翡翠城籠烟䙚霧百花明祗謂紫薇方吐萼忽言
紅藥已敷英紅藥葳蕤豔盛陽萬年春色在文昌寧同
鄴下芙蓉苑詎比洛陽桃李場裁成異瓣千般錦纈就
同心一樣黃金閣披時渾是畫綺樓凝處并疑妝濯枝
故向鳳池上裛露偏依仙掌傍仙掌嶙峋對鳳池詞郎
侍直鷺鴛齊玲瓏玉佩花間映飄曳羅衫葉下迷花間
葉下情無極含笑含嬌似相識羞將雞舌鬭馨香欲取
䴊冠並顔色翠幕分看態轉新朱欄斜倚不勝春未採
孫根助靈液聊持芳蕊贈佳人─王世貞季園賞白牡
丹─三月一出遊季園千竒萬麗攅雕欄紛紛紅紫盡辟
易中有一株白牡丹初疑龍池晏罷舞雙成盤又似洗
頭盆暫卸天女冠姑射寒生雪膚粟鬱儀風細霓裳單
河宗攻玉乍成斗鮫室淚珠叢作團優鉢曇名亦浪語
璚花么麽何足觀太真霞臉帶醉色覩此亦學江妃酸
舉觴酬季郎化工在手汝不難得非揚州觀頭逢七七
又何必善和坊裏延端端即使宋人琢此瓣百歲那得
兹花看老夫久寂寞為爾暫為歡冄進金叵羅屬客莫
留殘日落不落天闌干欲去不去心盤桓皎然秀色轉
可餐他年倘許蕊珠會别跨長螭勝紫鸞─增─陸師道
昌公房看牡丹歌嘗聞樂府牡丹芳春來一城人若狂
我今日日被花惱毋乃花淫如洛陽吴中三月花如綺
百品千名鬭竒靡名園往往平泉莊禪宫處處西明寺
我今曳杖登武丘昌公精舍花枝柔動如迎笑静若醉
頰白腮紅名玉樓此花初移得春淺六寸圓開天女面
對花一飲三百杯醉裏題詩寫花片沈家白花湼不緇
三花相亞玉交枝何郎膩粉拭香汗虢國新妝淡掃眉
主人開筵浮大白為花傳神贈賓客輕綃颯颯欲飄香
琪樹盈盈轉生色酣酒為言興未已邀看石佛千頭紫
衣色相鮮繡佛前天芬似入祇林裏初来一朵如傾杯
坐久數花相次開花神好客向客笑不用臨風羯鼓催
三日看花花轉靚未似潘園稱最盛中庭一樹丈五高
碧瓦雕簷錦叢映西齋亦是玉樓春數之二百花色勻
夀安紅與細葉紫更有異種誇東隣越羅蜀錦看不足
豔裹明妝貯金屋身如遊蜂繞花戲月明還向花房宿
也知天意自憐人但令到處花枝新况逢晴景與佳侣
狂吟爛醉今經旬人生歡樂能幾許百病千愁更風雨
安得年年似此遊作歌且紀千花譜
五言律詩─
御製詠各種牡丹─晨葩吐禁苑花蒔就新晴玉版參仙蕊金
絲雜綠英色含潑墨發氣逐彩雲生莫訝清平調天香自
有情
原唐王建題所賃宅牡丹花─賃宅得花饒初開恐是妖
粉光深紫膩肉色退紅嬌且願風留著惟愁日炙燋可
憐零落蕊收取作香燒─李商隱僧院牡丹─葉薄風才
倚枝輕霧不勝開先如避客色淺為依僧粉壁正蕩水
緗幃初卷燈傾城唯待笑要裂幾多繒─增─温庭筠牡
丹─輕隂隔翠幃宿雨泣晴暉醉後佳期在歌餘舊意非
蝶繁輕粉住蜂重抱香歸莫惜熏爐夜因風到舞衣
韓琮咏牡丹未開者─殘花何處藏盡在牡丹房嫩蕊包
金粉重葩結繡囊雲凝巫峡夢簾閉景陽妝應恨年華
促遲遲待日長─李咸用牡丹─少見南人識識來嗟復
驚始知春有色不信爾無情恐是天地媚暫隨雲雨生
緣何絶尤物更可比姸明─王貞白白牡丹─榖雨洗纖
素裁為白牡丹異香開玉合輕粉泥銀盤時貯露華濕
宵傾月魄寒佳人淡妝罷無語倚朱欄─裴說牡丹─數
朵欲傾城安同桃李榮未曾貧處見不似地中生此物
疑無價當春獨有名遊蜂與蝴蝶來往自多情─原─宋
梅堯臣延羲閣牡丹─花中第一品天上見應難近署多
紅藥層城有射干生雖由地勢開不許人看天子何時
賞宫娥捧玉盤─范鎮牡丹─自古成都勝開花不似今
徑圍三尺大顔色幾重深未放香噴雪仍藏蕊散金要
知空相諭聊見主人心─增─韓絳次韻─徑尺千餘朵矜
誇古復今錦城春物異粉面瑞雲深賞愛難㤀酒珍竒
不貴金應知空色理夢幻即惟心─韓維次韻─勝事常
歸蜀竒葩又騐今仙冠裁樣巧彩筆費功深白豈容拖
粉紅湏陋間金不嗟珍賞異千里見君心─原─范純仁
次韻─牡丹開蜀國盈尺豈如今姸麗色殊衆栽培功倍
深矜誇傳萬里圖寫費千金難就朱闌賞徒搖遠客心
─元王惲和仲常牡丹詩─漢殿承恩早金盤薦露新色
酣中省樂香重錦窠春儘殿羣芳後誰辭載酒頻清如
司馬相也作插花人─曺伯啟陪馬克修治書謁天游
孫真人方丈階前牡丹盛開巵酒同玩座中范提點索
詩─拉友尋佳致琳宫引興長服膺思酒聖拭目待花王
逝水年華急行雲世態忙無因駐清景春色又斜陽
原─明桑悅牡丹─尤物開何晩餘香貯小亭繁華愁日暮
富貴自天成花合隋時寵根疑宋末生拂衣尋古色屋
角老松青─申時行適適園牡丹亭─洛中移小景亭北
倚新妝題處皆名品開時正豔陽露凝酣酒色風度返
魂香解道稱姚魏繁華壓衆芳─眭石詠牡丹─繡幄擁
花王穠姿鬭豔陽枝枝承日彩片片引天香托植依餘
地含清逐後行獨憐春殿裏歌舞侍瑶觴
七言律詩─增─唐韓愈戲題牡丹─幸自同開俱隠約何湏
相倚鬭輕盈凌晨并作新妝面對客偏含不語情雙燕
無機還拂掠遊蜂多思正經營長年是事皆抛盡今日
欄邊暫眼明─原─李商隱牡丹─錦幃初卷衛夫人繡被
猶堆越鄂君垂手亂翻雕玉珮折腰争舞鬱金裙石家
蠟燭何曾翦荀令香爐可待熏我是夢中傳彩筆欲書
花葉寄朝雲─增─李商隠回中牡丹為雨所敗二首─下
苑他年未可追西州今日忽相期水亭暮雨寒猶在羅
薦春香暖不知舞蝶殷勤收落蕊佳人惆悵卧空幃章
臺街裏芳菲伴且問宫腰損幾枝浪笑榴花不及春
先期零落更愁人玉盤迸淚傷心數錦瑟驚絃破夢頻
萬里重隂非舊圃一年生意屬流塵前溪舞罷君回顧
并覺今朝粉態新─温庭筠牡丹─水漾晴紅壓叠波曉
來金粉覆庭莎裁成豔思偏應巧分得春光最數多欲
綻似含䨇靨笑正繁疑有一聲歌華堂客散簾垂地想
凭闌干斂翠蛾─方干牡丹─借問庭前早晩栽座中疑
是畫屏開花分淺淺臙脂臉葉墮殷殷膩粉腮紅砌不
湏誇芍藥白蘋何用逞重臺殷勤為報看花客莫學遊
蜂日日來不逢盛暑不衝寒種子成叢用法難醉眼
莫為抛去得狂心更擬折來看凌霜烈火吹無熖裛露
隂霞曬不乾莫道嬌紅怕風雨經時猶自未凋殘─原
韓琮牡丹─桃時杏日不争濃葉帳隂成始放紅曉豔遠
分金掌露暮香深惹玉堂風名遺蘭杜千年後貴擅聲
歌百醉中如夢如仙忽零落暮霞何處綠屏空─增─李
山甫牡丹─邀勒春風不早開衆芳飄後上樓臺數苞仙
豔火中出一片異香天上來曉露精神妖欲動暮烟情
態恨成堆知君也解相輕薄斜凭闌干首重迴─薛能
牡丹─去年零落暮春時淚濕紅箋怨别詩常恐便同巫
峡散何因重有武陵期傳情每向馨香得不語還應彼
此知見欲闌邊安枕席夜深閒共說相思牡丹愁為
牡丹饑自惜多情欲瘦羸穠豔冷香初蓋後好花甘雨
正開時吟蜂徧坐無閒蕊醉客曾偷有折枝京國别來
誰占玩此花光景屬吾詩─秦韜玉牡丹─折妖放豔有
誰催疑就山中旋折來圖把一春皆占斷故留三月始
教開壓枝金蕊香如撲逐朵檀心巧勝裁好是酒闌絲
竹罷倚風含笑向樓臺─唐彦謙牡丹─真宰多情巧思
新故將能事送殘春為雲為雨徒虚語傾國傾城不在
人開日綺霞應失色落時青帝合傷神嫦娥婺女曾相
送留下鴉黃作蕊塵─吴融紅白牡丹─不必繁絃不必
歌静中相對更情多殷鮮一半霞分綺潔澈傍邊月颭
波看久願成莊叟夢惜留湏倩魯陽戈重來應共今來
别風墮香殘襯綠莎─僧院白牡丹二首─膩若裁雲薄
綴霜春殘獨自殿羣芳梅妝向日霏霏暖紈扇搖風閃
閃光月魄照來空見影露華凝後更多香天生潔白宜
清淨何必殷紅映洞房侯家萬朵簇霞丹若並雙林
素豔難合影只應天際月分香多是畹中蘭雖饒百卉
争先發還在三春向後殘想得惠休凭此檻肯將榮落
意來看─殷文圭趙侍郎宅看紅白牡丹因寄楊状頭
贊圖─遲開都為讓羣芳貴地栽成對玉堂紅豔褭烟疑
欲語素華映月祗聞香翦裁偏得東風意淡薄如矜西
子妝雅稱花中為首冠年年長占斷春光─李建勲晩
春送牡丹─携觴邀客繞朱欄腸斷殘春送牡丹風雨數
來留不得離披將謝忍重看氛氤蘭麝香初减零落雲
霞色漸乾借問少年能幾許不湏堆酒壓杯盤─殘牡
丹─腸斷題詩如執别芳茵愁更繞闌鋪風飄金蕊看全
落露滴檀英又暫蘇失意婕妤妝漸薄背身妃子病教
扶迴看池館春歸也又是迢迢看畫圖─李中柴司徒
宅牡丹─暮春闌檻有佳期公子開顔乍拆時翠幄密籠
鶯未識好香難揜蝶先知願陪妓女争調樂欲賞賓朋
預課詩只恐却隨雲雨去隔年還是動相思─張蠙觀
江南牡丹─北地花開南地風寄根還與客心同羣芳盡
怯千般態幾醉能消一番紅舉世祗將華勝實真禪原
喻色為空近年明主思王道不許移栽滿六宫─原─羅
隠牡丹─似共東風别有因絳羅高捲不勝春若教觧語
應傾國任是無情亦動人芍藥與君為近侍芙蓉何處
避芳塵可憐韓令功成後辜負穠華過此身─增─徐夤
牡丹─萬萬花中第一流殘霞輕染嫩銀甌能狂紫陌千
金子也惑朱門萬戶侯朝日照開携酒看暮風吹落繞
闌收詩書滿架塵埃撲盡日無人略舉頭─尚書座上
賦牡丹花其花自越中移植─流蘇凝作瑞花精仙閣開
時麗日晴霜月冷銷銀燭熖寳甌圓印彩雲英嬌含嫩
臉春妝薄紅蘸香綃豔色輕早晩有人天上去寄他將
贈董雙成─依韻和尚書冄贈牡丹花─爛銀基地薄紅
妝羞殺千花百卉芳紫陌昔曾遊寺看朱門今冄繞闌
望龍分夜雨資嬌態天與春風發好香多著黃金何處
買輕橈搖過鏡湖光─白牡丹─蓓蕾抽開素練囊瓊葩
熏出白龍香裁分楚女朝雲片翦破姮娥夜月光雪句
豈湏徵柳絮粉腮應恨帖梅妝檻邊幾笑東籬菊冷折
金風待降霜─憶牡丹─綠樹多和雪霰栽長安一别十
年來王孫買得價偏重桃李落殘花始開宋玉鄰邊腮
正嫩文君罏畔錦初裁滄州春夢空腸斷看盡猶將勸
酒杯─惜牡丹─今日狂風揭錦筵預愁吹落夕陽天閒
看紅豔只湏醉漫借黃金豈是賢南國好偷誇粉態漢
宫宜摘贈神仙良時誰作鶯花主白馬王孫恰少年
劉兼冄看光福寺牡丹─去年曾看牡丹花蛱蝶迎人傍
彩霞今日冄遊光福寺春風吹我入仙家當筵芬馥歌
唇動倚檻嬌羞醉眼斜來歲未朝京闕去依前和露載
歸衙─釋歸仁牡丹─三春堪惜牡丹竒半倚朱闌欲綻
時天下更無花勝此人閒偏得貴相宜偷香墨蟻斜穿
葉窺蝶黃鶯倒挂枝除却解禪心不動筭應狂殺五陵
兒─原─魚玄機賣殘牡丹─臨風興歎落花頻芳意潜消
又一春應為價高人不問却緣香甚蝶難親紅英只稱
生宫裏翠葉那堪染露塵及至移根上林苑王孫方恨
買無因─增─宋寇凖應制賦牡丹─栽培終得近天家獨
有芳名出衆花香逓暖風飄御座葉籠輕靄襯明霞縱
吟宜把紅牋擘留賞惟張翠幄遮深覺侍臣千載幸許
隨仙仗看穠華─韓琦晝錦堂賞牡丹─從來三月賞芳
妍開晩今逢首夏天料得東君私此老且留西子久當
筵柳絲偷學傷春緒榆莢争飛買笑錢我是至和親植
者雨中相見似澘然─再賞牡丹─錦堂重賞牡丹紅不
惜殘英數日空嘉豔豈無來歲好清歡難得故人同誰
言山下曾為雨只恐身輕去逐風且共對花開口笑莫
持姚左較雌雄─趙抃禁省牡丹─校文春殿籥天關内
籞千葩放牡丹風捲異香來幕帟日披濃豔出闌干芳
菲喜向禁中見憔悴憶曾江外看翦賜從臣君意重數
枝和露入金盤─胡宿憶薦福寺牡丹─十日春風隔翠
岑祗應繁朵月成隂樽前可要人頽玉樹底遥知地側
金花界三千春渺渺銅槃十二夜沉沉雕盤分篸何由
得空作西州擁鼻吟─蔡襄陪提刑郎中吉祥院看牡
丹─節候初臨榖雨期滿天風日助芳菲生來已占妙香
國開處全烘直指衣攪照儘教烏帽重放歌湏遣羽觴
飛前騶不用𫝊呼急待與遊人一路歸─蘇軾常潤道
中有懷錢塘寄述古─國色夭嬈酒半酣去年同賞寄僧
檐但云撲撲晴香軟誰見森森曉態嚴榖雨共驚無幾
日蜜蜂未許輒先甜應湏火急回征棹一片辭枝可得
黏─杭州牡丹開時周令作詩見寄次其韻─羞歸應為
負花期已見成隂結子時與物寡情憐我老遣春無恨
頼君詩玉臺不見朝酣酒金縷猶歌空折枝從此年年
定相見欲師老圃問樊遲─朱長文淮南牡丹─竒姿湏
賴接花工未必妖華限洛中應是春皇偏與色却教仙
女媿乘風朱欄共約他年賞翠幕休嗟數日空誰就東
吴為品第清晨仔細閱芳叢─陸游牡丹─吾國名花天
下知園林盡日敞朱扉蝶穿密葉常相失蜂戀繁香不
記歸欲過每愁風蕩漾半開却要雨霏微良辰樂事真
當勉莫遣匆匆一片飛─原─楊萬里謝張公父送牡丹
病眼看書痛不勝洛花千朵喚雙明淺紅醲紫各深樣
雪白鶴黃非舊名擡舉精神微雨過留連消息嫩寒生
蠟封水養松窗底未似雕欄倚半酲─詠重臺九心淡
紫牡丹─紫玉盤盛碎紫綃碎綃擁出九嬌嬈都將些子
鬱金粉亂點中央花片梢葉葉鮮明還互照亭亭丰韻
不勝妖折來細雨輕寒裏正是東風拆半苞─增─楊萬
里賦周益公平園白花青緣牡丹─東皇封作萬花王更
賜珍華出上方白玉杯將青玉緣碧羅領襯翠羅裳古
來洛口元無種今去天心别作香塗改歐家記文看此
花未出說姚黃─立春檢牡丹─牡丹又欲試春妝忙得
閒人也作忙新舊年頭將替換去留花眼費商量東風
從我袖中出小蕾已含天上香只道開時恐腸斷未開
先自斷人腸─春半雨寒牡丹殊無消息─今歲芳菲儘
未忙去年二月牡丹香寒暄不定春光晩榮落儘遲花
命長纔一兩朝晴炫野又三四陣雨鳴廊對江魏紫拳
如蕨而况姚家進御黃─金蔡珪和彦及牡丹時方北
趨薊門情見乎辭─舊年京國賞春濃千朵曾開共一叢
好事祗今歸北圃知音誰與醉東風臨觴笑我官程遠
賦物輸君句法工却笑燕城花更晩直應趁得馬家紅
─郝俣應制状元紅─仙苑竒葩别曉叢緋衣香拂御爐
風巧移傾國無雙豔應費司花第一功天上異恩深雨
露世間凡卉謾鉛紅情知不逐春歸去常在君王顧盻
中─劉仲尹西溪牡丹─為雲為雨定成虚醉臉籠嬌試
粉初舉國春風避姚魏換胎天質到黃徐百年金谷憑
闌袖三月揚州載酒車我欲禪居淨餘習湖灘枕石看
游魚─党懷英應制粉紅雙頭牡丹─卿雲分瑞兩嫣然
鏡裏妝成穀雨天曉日倚闌閒妬豔春風拾翠偶駢肩
水南水北何曾見桃葉桃根夲自仙夢想沉香亭北檻
略修花譜記芳妍春意應嫌芍藥遲一枝分秀伴雙
蕤並肩翠袖初酣酒對鏡紅妝欲鬭竒上苑風烟工獻
巧中天雨露夲無私更看散作人間瑞萬里黃雲麥兩
岐─趙秉文五月牡丹應制─好事天工養露芽陽和趁
及六龍車天香護日迎朱輦國色留春待翠華榖雨曾
霑青帝澤熏風又捲赤城霞金盤薦瑞休嗟晩猶是人
間第一花─元好問紫牡丹─金粉輕黏蝶翅勻丹砂濃
抹鶴翎新儘饒姚魏知名早未放徐黃下筆親映日定
應珠有淚凌波長恐襪生塵如何借得司花手偏與人
間作好春天上真妃玉鏡臺醉中遺下紫霞杯已從
香國偏薰染更怕花神巧翦裁微度麝熏時約略驚移
鸞影却低回洗妝正要春風句寄謝詩人莫浪來─元
吴澄次韻楊司業牡丹─誰是舊時姚魏家喜從官舍得
竒葩風前月下妖嬈態天上人間富貴花化魄他年鎖
子骨點唇何處箭頭砂後庭玉樹聞歌曲羞殺陳宫說
麗華公詩態度靄祥雲綺語天香一樣新楮葉雕鎪
空費力楊花輕薄不勝春老成此日名園主俊乂同時
上國賓樂事賞心涵造化撥根未遜洛中人袁桷單
臺牡丹─暖風吹雨佐花開送我灤陽第四回内院賜曾
傳側帶江南畫不數重臺迴黃抱紫傳真訣嫓白抽青
陋小才自是妖紅居第一他年折桂莫驚猜─虞集謝
吴宗師送牡丹─輕風紫陌少塵沙忽見金盤送好花雲
氣自隨仙掌動天香不許世人誇青春有態當窗近白
髮多情插帽斜最愛尚書才思别觧吟蝴蝶出東家
─貢師泰吴景文居牡丹─韶光天遣屬君家猶是東京第
一花金鼎夜寒團絳雪錦機春暖簇紅霞倚風忽作纏
頭舞避日還將便面遮遮莫闌干同醉倚却憐孤客髩
先華─李孝光牡丹─富貴風流拔䒭倫百花低首拜芳
塵畫欄繡幄圍紅玉雲錦霞裳蹋翠裀天上有香能蓋
世國中無色可為鄰名花也自難培植合費天公萬斛
春─胡天游牡丹─相逢盡道看花歸慙媿尋芳獨後時
北海已傾新釀酒東風猶鏁半開枝掃空紅紫真無敵
看到雲仍未可知但願倚闌人不老為公長賦謫仙詩
─吴志淳和李别駕賞牡丹─絳羅密幄護風沙莫遣牛
酥汙落花蝶夢不知春已暮鶴翎還似暖生霞詩呈金
字懷仙客手印紅脂出内家獨羨沉香李供奉清平一
曲度韶華─明錢洪賞牡丹─國色天香映畫堂荼䕷芍
藥避芬芳日熏絳幄春酣酒露洗金盤曉試妝三月繁
華傾洛下千年紅豔怨沉香看花判泥花神醉莫惹春
愁點髩霜─張淮牡丹─綠雲堆裏露精神依約如羞認
未真開落後天皆有數品題先漢却無人金鈴送響多
驚鳥翠幄圍嬌不受塵何處托根偏得地年年獨讓魏
家春一捻殘脂暗有神至今猩血印來真蓮清誤得
稱君子梅瘦虚曾化美人六曲闌前凝倦態五紋茵上
委芳塵若為得有韓湘術四序常逢富貴春紛紛畫
史筆通神誰與花王寫得眞臨水似窺捐珮女倚風如
畫墮樓人芙蓉只合稱凡品芍藥端教接後塵興慶池
東誰更賞冷風凄雨不禁春深深著色淺浮神恍惚
麻姑舊日真似爾衒嬌寧有敵如儂鍾愛恐無人條風
吹破當三月榖雨過來又一塵如此名花如此景可容
孤負玉缸春誰道元輿賦有神個中風味語難真半
庭遲日情熏骨四座香風曖襲人枝弱不勝霞朵重葉
疎難蔽露房塵浩歌日日宜歡賞積玉如山莫買春
碧池光裏巧傳神上下相輝一樣真黠蟻根頭行識路
狂蜂葉底去隨人飄來不冷臙脂雪落盡猶香錦繡塵
更把清平舊時調翻成一闋沁園春百味狂香三昧
神就中誰解獨知真開臨玉女窺窗處賞許金貂換酒
人鶴頂映來猶尚色馬蹄踏去易為塵徧凭十二闌干
曲一曲闌干一曲春司花未省是何神不合教渠盡
領真方半吐時偏惬意到全開日便愁人紅雲冷惨枝
間露綠霧香流葉底塵一曲山香莫輕舞臨軒方欲賞
長春─回文─華浮月夜静飛神妙出天工畫奪真斜葉
趁風搖翅蝶豔姿嫌酒病心人霞翻麗質晴烘日露浥
微香暖涴塵家世古稱應獨魏花飄未盡占芳春─吴
寬吏部後園牡丹─嫣然國色眼中來紅玉分明簇一堆
最愛倚欄如欲語緣知舉酒特先開洛中舊譜頭須接
吴下新居手自栽若向花間求匹配揚州瓊樹是仙材
─東園送白牡丹─故園兩歲夢鞓紅鳳尾花新百種空
錦幄未能如富室瓦盆亦足慰衰翁一枝争賣金錢滿
三朵齊開玉盞同獨恨春深無暇賞暮歸吹落又狂風
─王世貞佛頭青─百寳欄前百豔明虢家眉淡轉輕盈
狂蜂採去初疑葉么鳳藏來祗辨聲自是色香堪絶世
不煩紅粉也傾城江南新樣誇天水調笑春風倍有情
─原─申時行小園初植牡丹結亭垂就忽放一花時逼
長至─新除藥圃結亭臺傾國竒葩忽自開霜後著花還
傲菊春前破萼肯輸梅韶華豈為三冬借陽氣真從九
地迴敢謂青皇私綠野名園桃李暗相猜─增─董其昌
牡丹─名園占領豔陽多未以沉冥廢嘯歌坐竹興仍修
禊後看花愁奈送春何窗前散綺搖書帶臺畔凝香亂
鉢羅莫向花叢問姚魏年來蝶夢不曾過─原─馬氏牡
丹─翠霧紅雲護短墻豪華端稱作花王洛陽宫裏楊妃
醉吴國臺前西子妝芳露淡勻腮粉膩暖風輕度口脂
香開時亦自知珍重静鎮東風白晝長
御定佩文齋廣羣芳譜卷三十三
