欽定四庫全書
御定佩文齋廣羣芳譜卷二十三
花譜
梅花二
集藻─五言律詩─
御製鄧尉山─鄧尉知名久看梅及早春豈因躭勝賞本是重時
廵野靄朝來散山容雨後新繽紛開萬樹相對愜佳辰
增─唐楊烱梅花落─窗外一株梅寒花五出開影隨朝日
遠香逐便風來泣對銅鈎障愁看玉鏡臺行人斷消息
春恨幾徘徊─李嶠詠梅─大庾歛寒光南枝獨早芳雪
含朝暝色風引去來香妆面廻青鏡歌塵起畫梁若能
逢止渴何假泛瓊漿─張九齡庭梅咏─芳意何能早孤
榮亦自危更憐花蔕弱不受歲寒移朔雪那相妬隂風
已屢吹馨香雖尚爾飄蕩復誰知─孫逖咏後庭梅─聞
唱梅花落江南春意深更傳千里外來入越人吟弱榦
紅妝倚繁香翠羽尋庭中自公日歌舞向芳隂梅院
重門掩遥遙歌吹邊庭深人不見春至曲能傳花落彈
碁處香來薦枕前使君停五馬行樂此中偏─杜甫江
梅─梅蕊臘前破梅花年後多絶知春意早最奈客愁何
雪樹元同色江風亦自波故園不可見巫岫鬱嵯峨
錢起山路梅─莫言山路僻還被好風催行客淒凉過村
籬冷落開晩溪寒水照晴日數蜂來重憶江南酒何因
把一杯─朱慶餘早梅─天然根性異萬物盡難陪自古
承春早嚴冬鬭雪開豔寒宜雨露香冷隔塵埃堪把依
松竹良途一處栽─杜牧梅─輕盈照溪水掩歛下瑶臺
妬雪聊相比欺春不逐來偶同佳客見似為凍醪開若
在秦樓畔堪為弄玉媒─許渾看早梅─澗梅寒正發莫
信笛中吹素豔雪凝樹清香風滿枝折驚山鳥散攜任
野蜂隨今日從公醉何人倒接䍦─鄭谷江梅─江梅且
緩飛前輩有歌詞莫惜黃金縷難忘白雪枝吟看歸不
得醉嗅立如癡和雨和烟折含情寄所思─韋蟾梅─高
樹臨溪豔低枝隔竹繁何須是桃李然後欲忘言擬折
魂先斷須看眼更昏誰知南陌草却解望王孫─釋齊
已早梅─萬木凍欲折孤根暖獨回前村深雪裏昨夜一
枝開風送幽香出禽窺素豔來明年如應律先發映春
臺─宋王珪梅花─冷香疑到骨瓊豔幾堪餐半醉臨風
折清吟拂曉觀贈春無限意和雪不知寒桃李有慚色
枯枝託並欄─晁端友探得早梅─嶺梅何處早雪裏看
芳菲北陸寒猶在南枝春已歸曉妝初見妬殘角未成
飛引我江頭夢清香憶滿衣─文同梅─寒梅引舊枝映
竹復臨池朵露深開處香聞瞥過時凌兢侵臘雪散漫
入春詩贈我歲寒色憐君冰玉姿─蘇軾中隠堂─二月
驚梅晩幽香此地無依依慰遠客皎皎似吳姝不恨故
園隔空嗟芳歲徂春深桃李亂笑汝益羈孤─次韻陳
四雪中賞梅─臘酒詩催熟寒梅雪鬭新杜陵休歎老韋
曲已先春獨秀驚凡目遺英臥逸民高歌對三白遲暮
慰安仁─楊時早梅─楚國春歸早寒梅處處開月和清
豔宿天與靚妝來東閣詩懷動南枝歲律回蕭然冰雪
態無處不輕埃─朱子早梅─今日清江路寒梅第一枝
不愁風嫋嫋正奈雪垂垂暖熱惟須酒平章却要詩他
年千里夢誰與寫相思─楊萬里和羅巨濟山居─園花
皆手植梅蘂獨禁寒色與香無價飛和雪作團數枝横
翠竹一夜遶朱欄不惜吟邊苦收將句裏看─陳亮梅
花─疎枝横玉瘦小萼點珠光一朵忽先變百花皆後香
欲傳春信息不怕雪埋藏玉笛休三弄東君正主張
戴昺探梅─踏破登山屐來尋傍水叢眼明千樹底春在
數花中格瘦詩難寫香寒酒易空狂歌歸秉燭驚怪走
兒童─葛長庚梅忩─南窗屋數楹一點陽和生枝上雪
装瘦墻頭風作清霜天酒自䐘月夜夢難成何處人吹
笛黃昏送幾聲─原─眀申時行─築圃䨇林畔看花百卉
先含春俱綽約綴雪暫清妍景弄孤山月香分庾嶺天
任教催白髮索笑自年年─增─王穉登銅坑看梅─人似
梅花瘦舟如蓮葉長青山十畝白流水一春香種密人
難入開齊夜有光苔枝容我折野老不嗔狂橋外花
開日分眀雪作圖不將他樹襍未有一家無多處干青
嶂香時過太湖濁醪原易得市遠亦須沽─原─陳繼儒
潦倒鹿裘寒探梅草未乾拈花先命酒釣雪戲投竿客
去鳥聲碎山高屐齒刪不辭松底臥一任老袁安
七言律詩─原─唐杜甫和裴廸登蜀州東亭送客逄早梅
相憶見寄─東閣官梅動詩興還如何遜在揚州此時對
雪遥相憶送客逄春可自由幸不折來傷歲暮若為看
去亂鄉愁江邊一樹垂垂發朝夕催人自白頭─增─李
商隠酬崔八早梅─知訪寒梅過野塘久留金勒為廻腸
謝郎衣袖初翻雪荀令熏爐更換香何處拂胸資蝶粉
幾時塗額藉蜂黃維摩一室雖多病亦要天花作道場
─原─羅隠梅─吳王醉處十餘里照夜拂衣今正繁經雨
不隨山鳥散倚風如共路人言愁憐粉豔飄歌席静愛
寒香撲酒尊欲寄所思無好信為君惆悵又黃昏─增
崔魯梅─含情含態一枝枝斜壓漁家短短籬惹袖尚憐
香半日向人如訴雨多時初開偏稱雕梁畫未落先愁
玉笛吹行客見來無去意解帆煙浦為題詩─原─宋林
逋山園小梅─衆芳搖落獨暄妍占盡風情向小園疎影
横斜水清淺暗香浮動月黃昏霜禽欲下先偸眼粉蝶
如知合斷魂幸有微吟可相狎不湏檀板共金樽─增
林逋山園小梅─剪綃零碎點酥乾向背稀稠畫亦難日
薄縱甘春至晩霜深應怯夜來寒澄鮮祗共鄰僧惜冷
落猶嫌俗客看憶著江南舊行路酒旗斜拂墮吟鞍
又咏小梅─數年閑作園林主未有新詩到小梅摘索又
開三两朵團欒空遶百千㢠廻荒鄰獨映山初静晩景相
禁雪欲來寄語清香少愁結為君吟罷一銜杯─梅花
小園煙景正淒迷陣陣寒香壓麝臍池水倒窺疎影動
屋簷斜入一枝低畫名空向閑時看詩客休徵故事題
慙媿黃鸝與蝴蝶祗知春色在桃溪孤根何事在柴
荆村色仍將臘候幷横隔片煙爭向静半黏殘雪不勝
清等閒題咏誰為愧子細相看似有情搔首夀陽千載
後可堪青草雜芳英─趙抃素芳亭賞梅花─素萼清香
並酒巵主人勤意嘱留詩為逄蜀國新開日却憶江南
舊賞時春早未通桃李信臘殘都放雪霜姿先公舊植
亭欄外肯構重來見本枝─王安石梅花─漢宮嬌額半
塗黃粉色凌寒透薄妝好借月魂來映燭恐隨春夢去
飛揚風亭把盞酬孤豔雪徑回輿認暗香不為調羹應
結子直湏留此占年芳結子非貪鼎鼐嘗偶先紅杏
占年芳從教臘雪埋藏骨却怕春風漏泄香不御鉛華
知國色祇裁雲縷想仙裳少陵為爾牽詩興可是無心
賦海棠淺淺池塘短短墻年年為爾惜流芳向人自
有無言意傾國天教抵死香鬚裊黃金危欲墮蒂團紅
蠟巧能装嬋娟一種如冰雪依倚春風笑野棠─陳師
道梅花─百卉前頭第一芳低臨粉水浸寒光卷簾初認
雲猶凍逆鼻渾疑雪亦香鼎實自期終有待天真不假
更勻装江南望斷無來使且伴詩翁入醉鄉─劉子翬
梅花─玉骨綃裳韻太孤天教飛雪伴清癯林寒疎蕊半
開落野㢠暗香疑有無庾嶺風光仍似舊漢宫鉛粉莫
相汚驚心不必傷空樹一白流空春便徂─朱子前村
玉立寒煙寂寞濱仙姿瀟灑淨無塵千林搖落今如許
一樹横斜獨可人真與雪霜娛晩景任從桃柳殿殘春
綠隂青子眀年事衆口驚嗟鼎味新─次韻早梅─可愛
紅芳愛素芳多情珍重老劉郎疎英的皪尊中影微月
黃昏句裏香胸次自憐真玉雪人間何處有冰霜廵簷
說盡心期事肯醉佳人錦瑟傍─原─陸游梅花─家是江
南友是蘭水邊月底怯新寒畫圖省識驚春早玉笛孤
吹怨夜殘冷淡合教閑處著清癯難遣俗人看相逄剩
作樽前恨索笑情懷老漸闌月地雲階暗斷腸知心
誰解賞孤芳相逄只怪影亦好歸去始驚身染香渡口
耐寒窺淨綠橋邊凝怨立昏黃與卿俱是江南客剩欲
樽前說故鄉─增─陸游十二月初一日得梅一枝絶竒
戲作長句─高標已壓萬花羣尚恐嬌春習氣存月兔𢷬
霜供換骨湘娥鼓瑟為招魂孤城小驛初飛雪斷角殘
鐘半掩門盡意端相終有恨夜寒皴玉倩誰溫─浣花
賞梅─老子人間自在身插梅不惜損烏巾春回積雪層
冰裏香動荒山野水濱𢃄月一枝低弄影背風千片遠
隨人石家樓上貪吹笛肯放朝朝玉樹新─山亭觀梅
與梅歲歲有幽期忘却如今兩鬢絲乘淡月時和雪看
斸蒼苔地𢃄花移先春瘦損應多恨静夜香來更一竒
醉倒欄邊君勿笑明朝紅萼綴空枝─射的山觀梅─凌
厲冰霜節愈堅人間乃有此癯仙坐收國士無䨇價獨
立東皇太乙前此去幽尋應盡日向來别恨動經年花
中竟是誰流輩欲許芳蘭恐未然─楊萬里普明寺見
梅─城中忙失探梅期初見僧窗一兩枝猶喜相看那恨
晩故應更好半開時今冬不雪何關事作伴孤芳却欠
伊月落山空正幽獨慰存無酒且新詩─梅花下小飲
今年春在臘前回怪底空山早見梅數點有情吹面過
一花無賴背人開為攜竹葉澆瓊樹旋折冰葩浸玉杯
近節雨晴誰料得明朝無興也重來─徐璣梅花─是誰
曾種白玻璃夐絶寒荒一點竒不厭隴頭千萬樹最憐
忩下兩三枝幽深真是離騷句枯健猶如賈島詩吟到
月斜渾未已蕭蕭髩影有風吹─梅坡─淺水低坡幾樹
苔冷光搖動玉塵埃横斜直似安排得古怪多應折損
來潔白要從侵夜看飄零却是被春催閒行立斷清風
影一片飛香落酒杯─劉克莊落梅─一片能教一斷腸
可堪平砌更堆墻飄如遷客來過嶺墜似騷人去赴湘
亂點莓苔多莫數偶粘衣袖久仍香東風謬掌花權柄
却忌孤高不主張昨夜尖風幾陣寒心知清物久留
難枝疎似被金刀剪片細疑經玉杵殘痛叱山童持帚
去苛留野客坐苔看月中徙倚憑空樹也勝吳兒賞牡
丹─裘萬頃次洪内相梅亭─人間多是梅開後旋踵東
籬事故常那得紅簾捲朱戶細看素質傲清霜一生寄
興雲山外幾度搔頭江路傍咫尺名園身未到夜窗羞
對返魂香─次王成之韻咏梅─誰遣冰魂照夕陽搖搖
一任北風凉眼前共有幾多蕊鼻觀胡為如此香佳實
會須歸列鼎孤標已自壓羣芳濡毫我欲從君賦未害
平生鐡石腸─戴復古梅─孤標粲粲壓羣葩獨占春風
管歲華幾樹參差江上路數枝装點野人家冰池照眼
何湏月雪岸聞香不見花絶似林間隠君子自從幽處
作生涯─靈洲梅花─穿林傍水幾平章合有春風到草
堂自入冬來多是暖無尋花處只聞香枝南枝北一輪
月山後山前兩屐霜直看過年開未了醉吟且放老夫
狂─林景熙漁舍觀梅─冷雲漠漠護籬隂瀟灑苔枝出
竹林影落寒磯和雪釣香浮老甕帶春斟幾憑水驛傳
芳信祗許沙鷗識素心回首西湖千樹遠扁舟寂寞夢
中尋─金劉著文季侍郎得綠萼香梅子文待制有詩
輙亦同賦─一枝綠萼冠羣芳瀟灑猶疑楚岸傍香骨瘦
來冰蕊細夢魂清處月波凉賡酬便合成千首醒醉寧
湏計百觴横玉呌雲吹不盡只教今古洗離腸─劉迎
梅花─誰道江梅驛信遲碧琅玕裏見横枝為尋疎影暗
香處獨立嫩寒清曉時嚼蕊不妨浮白飲認桃休賦比
紅詩平生東閣風流在何遜而今鬢欲絲─周昂和路
宣叔梅─月底眀肌粲壽陽道人呼入竹西堂安排臘味
千鍾酒消破春風萬斛香花鳥有情應見惜蛾眉傾國
故難藏西湖骨朽東坡遠又為君詩惱一場─李獻能
上清宫梅─壓住盧家白玉堂琳宮瀟灑占年芳光生琪
樹風霜古影占銀潢月露凉物外根株本仙種世間紅
紫避嚴妝遨頭詞伯今何遜一笑詩成字字香─范墀
梅花─春風也自惜流光只放寒梅一樹芳玉粉更装前
夜雪口脂猶注昔年香江湖昨夢同誰寄詩酒風流豈
易忘東閣何郎未全老花枝休笑鬢絲長─元仇遠梅
二首─為怕緇塵著素衣凍痕封蕊放香遲月來忽送闌
干影春到不分南北枝啼夢翠禽依樹宿斷魂玉笛隔
花吹從他萬片隨風去湏有青青葉底時夢想幽芳
無處尋相逄依舊歲寒心要看月底玲瓏玉休折枝頭
蓓蕾金清曉風霜和豔冷黃昏庭院覺香深揚州一樹
春多少殢得何郎瘦不禁─劉清叟梅四首─休說逋仙
兩句工冰甌滌筆别形容清標騷客風前立素面仙姝
月下逄山店霜寒香撲馬溪橋水淺影如龍千枝盡是
寒凝結金鼎無鹽味更濃破荒玉雪粲煙村倚竹無
言獨斷魂三弄直湏琴對越一寒安用酒溫存家風巢
許堪同社心事夷齊可共論應出繽紛幾紅紫一枝開
處自乾坤除香除影賦梅花方許詩中擅作家怕俗
似嫌羔作酒高人頗稱雪煎茶參横屋角霜初下人倚
闌干月欲斜夜冷玉肌愁入骨金壺移入伴忩紗天
花夜半落溪傍傍有獰然為取將擎爪仰空呈潔白掀
髯倒地覓昏黃修鱗月下霜同色敗甲風前雪有香欲
起補之圖影看生愁飛入水中藏─趙文詠梅─白玉堂
前野水濱何曾榮悴異精神當於香色外觀韻可怪冰
霜裏有春天下無花堪伯仲江南惟爾不風塵欲將素
玉相推戴老向山中作素臣─劉秉忠江邊梅樹─江邊
繚繞惜芳叢絶筆天真在眼中素豔乍開珠蓓蕾暗香
微度玉玲瓏一枝倒影斜斜月萬樹浮光細細風明日
行經山下路幾回特地駐青驄─虞集謝書巢惠梅花
巢翁遠送梅花樹正在東風四日前紅萼無言餘舊雪
白頭相見又新年喜從嘉樹來江雨憶共香秔上海船
春夜不眠賓客醉只留孤鶴伴清妍─薩都剌燈夕觀
梅─翠禽偷夢出南園綽約冰姿傍綠尊水鏡玉釵浮翠
影風簾銀燭照妝痕粉香微潤無人見素質多寒藉酒
溫不似海棠春睡去西樓月落已黃昏─雅琥二月梅
去年呵筆賦寒梅又見仙家二月開不是東君留客醉
肯教神女逐春回棃花院落為雲妒柳絮池塘作雪猜
東閣如今清興減羅浮誰與寄香來─謝宗可梅魂枝
南枝北路迢迢飛入孤山夜寂寥水月浮香應自返溪
風弄影為誰招縞衣夢裏和愁斷玉笛聲中逐恨消似
欠靈均歌楚些逋仙墳冷草蕭蕭─水中梅影─澄澄寒
碧映冰條雲母屏開見阿嬌春色一枝流不去雪痕千
點浸難消臨風倚檻雲鬟濕帶月凌波玉佩搖最是黃
昏堪畫處横斜清淺傍溪橋─蟠梅─縈春絆碧裂蒼苔
歲晏寒香宛轉來蛟蟄凍雲冰骨瘦龍眠夜月玉鱗開
風霜氣勢從千折鐡石心腸亦九廻祗為東君甘自屈
不教枉占百花魁─吳澄疊葉梅羅浮夢斷杳無蹤冰
雪仙姿兩兩逄縞袂怯單寒後襲粉妝嫌薄曉來濃迎
風一笑知顔厚臨水相看見影重道眼只將平等視玉
環飛燕總天容─葉顒二月江城見梅─二月江城第一
枝怕寒故故著花遲不嫌豔杏夭桃俗甘受狂蜂妬蝶
疑月落西湖驚舊夢雪消南國憶當時樓頭亦有霜天
角嬾對春風暖日吹─僧眀本梅花見非恍惚夢非神
雪後霜前分外真疎影暗消三弄月半聯淒斷獨吟人
歲寒搖落孤根在江驛荒凉往事塵碎嚼幽香清可挹
玉奴無復更臨春玉簫起處暗驚神曲緩瑶臺逸韻
真泉石幾年雲冷鶴關山萬里月愁人香凝老樹調風
味影落寒忩枕隙塵檀板金樽久岑寂微吟不減昔時
春白雲堆裏曉飛神道骨翛然一太真古岸埋香多
是雪寒巖欺影四無人因風寄遠愁應老坐雨辭根恨
未塵賸欲廵檐賦歸隠共君心事答閒春水中仙子
鏡中神夜夜相攜入夢真隴鴈哀殘埋玉地朔風吹老
弄蟾人寒添灞上䨇眉凍愁壓江南幾屐塵雪裏不嫌
情味苦一枝占斷九州春横影伶仃似有神半清淺
處獨呈真數枝沖澹晩唐句一種孤高東晉人上苑清
房誰耐雪廬山玉峽肯蒙塵是中天趣那能識惜被東
風漏洩春眼花落井眩䨇神雪步迢迢見欲真澹墨
畫圖横玉影黃昏庭院倚闌人唾絨猶認窗間迹啼粉
空餘鏡面塵消得黃金鑄成屋年年雪裏貯芳春憶
昔君平勘卜神青衣應是日時真雲開巫女多嬌面浴
出楊妃一麗人竹葉杯浮苔砌月豆荄灰暖紙窗塵驚
春恐落羣芳後先到名園逐上春─眀高啓梅花─瓊姿
只合在瑤臺誰向江南處處栽雪滿山中高士臥月眀
林下美人來寒依疎影蕭蕭竹春掩殘香漠漠苔自去
何郎無好詠東風愁寂幾回開縞袂相逄半是仙平
生水竹有深緣將疎尚密微經雨似暗還明遠在煙薄
暝山家松樹下嫩寒江店杏花前秦人若觧當時種不
引漁郎入洞天翠羽驚飛别樹頭冷香狼藉倩誰收
騎驢客醉風吹帽放鶴人歸雪滿舟淡月微雲皆似夢
空山流水獨成愁幾看疎影低回處只道花神夜出遊
斷魂祗有月明知無限春愁在一枝不共人言惟獨
笑忽疑君到正相思歌殘别院燒燈夜妝罷深宮攬鏡
時舊夢已隨流水遠山窗聊復伴題詩─李東陽梅澗
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城─原─申時行梅花
庾嶺春姿占早芳梁園夜色轉輝光毰毸已見花如霰
瑩潔還疑玉有香積處寒侵姑射骨融來暗洗壽陽妝
此時獨對遥相憶吹笛關山總斷腸─張祥鳶水邊梅
花信風嬌花事遲梅花春半未盈枝暗香稍稍能相媚
冷蕊娟娟不自持影落清池搖水鏡標凝殘雪瘦瓊姿
細看疑是羅浮夜月淡參横惱夢思─增─鄒之麟梅花
滿天飛雪少人行野寺東邊鶴數聲閒淡可參仁者静
丰神已造聖之清嘗稱官閣曾相見不道孤山浪有名
欲折一枝供大士疎籬隔斷水盈盈─朱之蕃梅影─斗
帳香浮月欲斜縱横疎密徧窗紗恍疑姑射仙姬步來
訪西湖處士家轉盼含情仍逞態全欺琢玉更蒸霞溪
藤點筆留芳韻書幌銀缸不用遮─老梅─空巖曲折挂
蒼虬骨幹崚嶒韻致幽闇淡輸香宜紙帳森疎濯影向
溪流嬾隨豔冶榮千樹獨葆清真隠一丘自有松篁深
結契江天春柳任輕柔東皇著意布三陽點綴疎枝
弄早芳刻玉鏤冰無俗韻鈎簾汛座有餘香臥遊庾嶺
雲横路夢到西湖雪映堂相對傾尊眀月上行吟繞樹
不知忙─李流芳梅花下次韻─頻年不到此花中喜見
花枝壓路通近坐繁香如殢酒當杯落瓣尚禁風朝光
已逐輕隂變晚氣遥隨積靄空贏得閑身共歡賞莫將
開謝比飄蓬─出郊看梅─門外春風應候來扁舟還擬
去尋梅山僧每訝多年别游侶方欣久客回草閣一枝
先破萼村園數樹已生苔只今步雪堪乘興新醞還期
待子開─原─連石器─嬌朱淺碧透煙光瘦倚疎篁出半
墻雅有風情勝桃李巧含春思避冰霜融眀醉臉籠輕
暈歛掩仙裙蹙嫩黃日暮風英墮行袂依稀如著領巾
香─王鳳雛─由來王氏人多癖我愛梅花癖最深新構
小樓偏有韻移來幾樹欲成隂村人近觧呼梅里勝客
相將擬竹林莫訝鶯啼猶未起縱然蝶化也相尋
五言排律─增─唐韓愈春雪間早梅─梅將雪共春彩豔不
相因逐吹能爭密排枝巧妬新誰令香滿座獨使淨無
塵芳意饒呈瑞寒光助照人玲瓏開已徧點綴坐來頻
那是俱疑似湏知兩逼真熒煌初亂眼浩蕩忽迷神未
許瓊華比從將玉樹親先期迎獻歲更伴占茲辰願得
長輝映輕微敢自珍─庾敬休賦得春雪映早梅─清晨
凝雪彩新候變庭梅樹愛春榮徧窗驚曙色催寒光添
素壁積潤履青苔分明六出瑞隠映幾枝開聞笛花疑
落揮琴興轉來曲成非寡和長詠思悠哉─鄭述誠華
林園早梅─曉日東樓路林端見早梅獨凌寒氣發不逐
衆花開素彩風前豔韶光雪後催蕊香霑紫陌枝亞拂
青苔止渴曾為用和羹舊有才含情欲攀折路望幾徘
徊─元稹賦得春雪映早梅─飛舞先春雪因依上早梅
一枝方漸秀六出已同開積素光逾密真花節暗催搏
風飄不散見晛忽偏摧郢曲琴空奏羌音笛自哀今朝
兩成詠翻挾昔人才─宋梅堯臣依韻和正仲重臺梅
花─芳梅何蒨蒨素葉吐層層近臘寒猶勁先春氣已承
冷香傳去遠静豔密還增有意常欺雪無功合鏤冰早
烟籠玉暖凍雨浴脂凝漢女新妝薄燕姬瘦骨稜壓枝
唯恐折簇萼似難勝神物終來護江鄉未觧矜獨竒心
豈欲寄遠客何曾不見黃鸝度寧防粉蝶凌月光臨更
好溪水照偏能畫軸開雲霧宮刀剪綵繒都無筆可衒
莫信巧堪憑丹杏塵多雜夭桃俗所稱故林嘗渴望大
庾更愁登重和陽春曲聲辭猥媿仍─司馬光和君貺
張氏梅臺─京洛春何早憑高種嶺梅紛披百株密爛漫
一朝開青女共黏綴霜娥巧剪裁崑山雪滿谷蓬渚浪
成堆勢擁樽前合香從席下來蜺旌羾天起練甲洗兵
回不使光風散曾無夜色催人稠衣馥郁地狹舞徘徊
民服召公化時推何遜才淹留文酒樂璧月上瑤臺
五言絶句─
御製詠盆中梅─瓊枝遺玉骨粉蕊趁冰姿香透芙蓉帳詩成
度御墀
增─唐王適江濱梅忽見寒梅樹開花漢水濱不知春色
早疑是弄珠人─張籍梅溪─自愛新梅好行尋一徑斜
不教人埽石恐損落來花─元稹贈熊士登─平生本多
思况復老逄春今日梅花下他鄉值故人─李商隠憶
梅─定定住天涯依依向物華寒梅最堪恨長作去年花
─韋處厚梅溪─夾岸迎清素交枝漾淺淪味調方薦實
臘近又先春─李中梅花羣木方憎雪開花長在先流
鶯與舞蝶不見許因緣─原─宋王安石梅花─墻角數枝
梅凌寒獨自開遥知不是雪為有暗香來─增─陳與義
梅花─客行滿山雪香處是梅花丁寧眀月夜記取影横
斜─陸游梅花─山月皜中庭幽人酒初醒不是怯清寒
愁蹋梅花影─朱子詠梅─獨樹臨孤岸横枝放淺花不
湏煩驛使正耐雪斜斜─嶺梅─梅花破萼時瘴雨吹成
雪驛使忽相逄無言似愁絶─早梅─霜風殊未高杖策
荒園裏仙子别經年相看共驚喜─寒梅─白玉堂前樹
風清月影殘無情三弄笛遥夜不勝寒─疎梅─玉笛未
黃昏冰灘已清淺疎影不勝妍愁心為誰遠─金李俊
民詠梅─未報江南信先開雪裏村要看花上月立馬待
黃昏─元楊維楨月梅─天上清虚府人間香影家阿剛
斫桂斧只合種梅花─張昱鄰墻梅花─臘後春纔到寒
香襲素袍梅花如有意不在粉墻高─問梅─一種隴頭
樹東風都合吹未應造物者偏在向南枝
六言絶句─增─金元好問題曹得一扇頭─機中秦女仙去
月夜梅花晩開只見一枝疎影不知何處香來─元趙
次誠早梅─江南冬十二月溪上梅三兩花載取小舟香
影月眀自棹回家─杜本題梅─點點苔枝綴玉疎疎檀
蕊凝香還記當年月色簫聲暗度宮墻─眀焦竑靈谷
寺梅花塢山下幾家茅屋村中千樹梅花藉草持壺燕
坐隔林&KR1201;石煎茶薝蔔林東短墻曾開寳地齊梁初
春老樹花發深磵無人自芳
七言絶句─
御製懋勤殿古榦梅─宮梅先發上林枝淡白含芳窈窕姿若
待春風吹律暖影隨朝日樂雍熙
原─唐戎昱早梅─一樹寒梅白玉條迥臨村路傍溪橋不
知近水花先發疑是經春雪未銷─增─白居易新栽梅
池邊新種七株梅欲到花時點檢來莫怕長洲桃李妬
今年好為使君開─盧中初識梅花─江北不如南地暖
江南好斷北人腸臙脂桃頰棃花粉共作寒梅一面妝
─劉言史竹裏梅─竹裏梅花相並枝梅花正發竹枝垂
風吹總向竹枝上直似王家雪下時─王初春日詠梅
花二首─青帝來時值遠芳殘花殘雪尚交光隔年擬待
春消息得見春風已斷腸應為陽春信未傳故將青
豔屬殘年東君欲待尋佳約剩寄衣香與粉緜─來鵬
梅花─枝枝倚檻照池冰粉薄香殘恨不勝占得早芳何
所利與他霜雪助威稜─韋莊春陌─滿街芳草卓香車
仙子門前白日斜腸斷東風各回首一枝春雪凍梅花
─羅隠梅花─繁如瑞雪壓枝開越嶺吳溪免用栽却是
五侯家未識春風不放過江來─崔道融梅─谿上寒梅
初發枝夜來霜月透芳菲清光寂寞思無盡應待琴尊
與觧圍─對早梅寄友人─憶得去年有遺恨花前未醉
到無花清芳一夜月通白先脱寒衣送酒家─宋范仲
淹梅花─蕭條臘後復春前雪壓霜欺未放姸昨日倚闌
枝上看似留芳意入新年─蔡襄十一月後庭梅花盛
開二首─迎臘梅花無數開旋看飛片點青苔幽香粉豔
誰人見時有山禽入樹來日暖香繁已盛開開時曾
遶百千廻春風豈是多情思相伴花前去又來─梅堯
臣京師逄賣梅花五首─此土只知看杏蕊大梁亦復賣
梅花此心還似庾開府不惜金錢買取誇驛使前時
走馬廻北人初識越人梅清香莫把荼䕷比只欠溪頭
月下杯憶在鄱君舊國傍馬穿脩竹忽聞香偶將眼
趁蝴蝶去隔水深深幾樹芳曾見竹籬和樹夾高枝
斜引過柴扉對門獨木危橋上少婦髻鬟猶戴歸此
去吾鄉二千里不看素萼兩三年移根種子誰辛苦上
苑偸來直幾錢─依韻和吳正仲屯田重臺梅花詩─桃
花已滿秦人洞杏樹猶存董奉祠莫怪寒梅獨多葉只
緣樂府有新詞─司馬光梅花半開─帝鄉春色嶺頭梅
高壓年華犯雪開正與嘉賓思共醉不湏芳物重相催
─王安石梅─華髮尋香始見梅一枝臨路雪培堆鳳城
南陌他年憶杳杳難隨驛使來─蘇軾梅─春來幽谷水
潺潺的皪梅花草棘間一夜東風吹石裂半隨飛雪度
關山何人把酒慰深幽開自無聊落更愁幸有清溪
三百曲不辭相送到黃州─次韻楊公濟奉議梅花─梅
梢春色弄微和作意南枝剪刻多月黑林間逄縞袂霸
陵醉尉誤誰何相逄月下是瑶臺藉草清樽連夜開
明日酒醒應滿地空令飢鶴啄莓苔綠髮尋春湖畔
回萬松嶺上一枝開而今縱老霜根在得見劉郎又獨
來月地雲階漫一樽玉奴終不負東昏臨春結綺荒
荆棘誰信幽香是返魂日出冰壺散水花野梅官柳
漸欹斜西郊欲就詩人飲黃四娘東子美家君知早
落坐先開莫著新詩句句催嶺北霜枝最多思忍寒留
待使君來冰盤未薦含酸子雪嶺先看耐凍枝應笑
春風木芍藥豐肌弱骨要人醫寒雀喧喧凍不飛遶
林空啅未開枝多情好與風流伴不到䨇䨇燕語時
鮫綃剪碎玉簪輕檀暈妝成雪月明肯伴老人春一醉
懸知欲落更多情縞裙練帨玉川家肝膽清新冷不
邪穠李爭春猶辦此更教踏雪看梅花再和楊公濟
梅花韻─一枝風物便清和看盡千林未覺多結習已空
從著袂不湏天女問云何天教桃李作輿臺故遣寒
梅第一開憑仗幽人收艾納國香和雨入青苔白髮
思家萬里回小軒臨木為花開故應剩作詩千首知是
多情得得來人去殘英滿酒樽不堪細雨濕黃昏夜
寒那得穿花蝶知是風流楚客魂春入西湖到處花
裙腰芳草抱山斜盈盈觧佩臨煙浦脉脉當壚傍酒家
莫向霜晨怨未開白頭朝夕自相催斬新一朵含風
露恰似西廂待月來洗盡鉛華見雪肌要將真色鬭
生枝檀心已作龍涎吐玉頰何勞獺髓醫湖面初驚
片片飛樽前吹折最繁枝何人會得春風意怕見黃梅
雨細時長恨漫天柳絮輕只將飛舞占清明寒梅似
與春相避未解無私造物情北客南來豈是家醉看
參月半横斜他年欲識吳姬面秉燭三更對此花─曾
鞏憶越中梅─浣紗亭北小山梅蘭渚移來手自栽今日
舊林冰雪地冷香幽豔向誰開─陳與義水墨梅─巧畫
無鹽醜不除此花風韻更清殊從教變白能為墨桃李
依然是僕奴粲粲江南萬玉妃别來幾度見春歸相
逄京洛渾依舊惟恐緇塵染素衣自讀西湖處士詩
年年臨水看幽姿晴窗畫出横斜影絶勝前村夜雪時
─唐庚春日雜興愛梅長恐著花遲日禱東風莫後期
及得見梅還冷淡東風全在小桃枝─孫覿梅花─北風
剪水玉花飛翠袖凌寒不自持脉脉含情無一語水邊
籬落立多時纖纖蘿蔓牽茅屋細細苔花點石缸要
斷酒醒山月吐一枝疎影臥東窗─范成大梅為雪所
禁─凍蕊粘枝瘦欲乾新年猶未有春看雪花祗欲欺紅
紫不道梅花也怕寒─雨後排岸司報梅開─雨入南枝
玉蕊皴合江雲冷凍芳塵司花好事相邀勒不著笙歌
不肯春─原─陸游梅花─幽香淡淡影疎疎雪虐風饕只
自如正是花中巢許輩人間富貴不關渠聞道梅花
坼曉風雪堆徧滿四山中何方可化身千億一樹梅前
一放翁─增─陸游梅花─亂篸桐帽花如雪斜挂驢鞍酒
滿壺安得丹青如顧陸憑渠畫我夜歸圖─江上尋梅
小園風月不多寬一樹梅花開未殘剥啄敲門嫌特地
緩拖藤杖隔籬看鐘殘小院欲消魂漠漠幽香伴月
痕江上人家應勝此明朝更出小南門─折梅花─折得
梅花媿滿顔文書堆案正如山輸君─覺翛然夢長在
清泉白石間湖上梅花手自移小橋風月最相宜主
人歲歲常為客莫怪幽香怨不知─梅花─當年走馬錦
城西曾為梅花醉似泥二十里中香不斷青陽宫到浣
花溪─觀梅─春暖山中雲作堆放翁艇子出尋梅不湏
問信道傍叟但覓梅花多處來─雪後尋梅─䨇鵲飛來
噪午晴一枝梅影向窗横幽人宿醉閒欹枕不待聞香
已觧酲竹籬曲曲水邊村月淡霜清欲斷魂商約前
身是飛燕玉肌無粟立黃昏─朱子墨梅─夢裏清江醉
墨香蕊寒枝瘦凜冰霜如今白黑渾休問且作人間時
世装─梅花─幽壑潺湲小水通茅茨煙雨竹籬空梅花
亂發籬邊樹似倚寒枝恨朔風─楊萬里池亭䨇樹梅
花─開盡梅花半欲殘兩枝晴雪作䨇寒團欒遶樹元無
見只合池亭隔水看─南齋梅花─朝來早起挂南窗要
看梅花試曉妝兩樹相挨前後發老夫一月不燒香
瓶裏梅花─膽樣銀瓶玉樣梅北枝折得未全開為憐落
寞空山裏喚入詩人凡案來雪凍霜封稍欲殘殷勤
折向坐中看綺忩深閉珠簾密不遣花梢半點寒─探
梅─山間幽步不勝竒正是深寒淺暮時一樹梅花開一
朵惱人偏在最高枝─西歸見梅─官路桐江西復西野
梅千樹壓疎籬昨來都下筠籃底三百青錢買一枝
梅影上有寒雀來往─梅花寒雀不湏摹日影描窗作畫
圖寒雀觧飛花解舞君看此畫古今無─昌英知縣叔
作歲坐上賦瓶裏梅花時坐上九人─銷冰作水旋成家
猶似江頭竹外斜試問坐中還幾客九人而已更梅花
─慶長叔招飲花下─長廊盡處繞梅行過盡風聲得雪
聲醉裏不愁飄濕面自舒翠袖點瓊英─道傍梅花─一
行誰栽十里梅下臨溪水恰齊開此行便是無官事只
為梅花也合來─吳龍翰久客買舟西還─萬里煙波興
渺然愁心繫住灞橋邊歸装詩少不成載自折梅花凑
滿船─水邊早梅─數花黯淡帶寒煙漏洩春光矮屋邊
會被清池寫疎影一枝分作兩枝姸─宋伯仁兀坐─對
坐清清一穗香悄無人語日偏長硯盤數點梅花片暗
引遊蜂度粉墻─謝枋得武夷山中─十年無夢得還家
獨立青峰野水涯天地寂寥山雨歇幾生修得到梅花
─方逄辰題吳氏梅堂─聞君家在雪邊住靠盡闌干索
盡詩只怕梅花應冷笑清香元不要人知─元吉夜坐
森森夜氣落寒櫩閒把離騷酒正酣忽憶梅花不成語
夢中風雪在江南─趙信庵梅花─夜深梅印横忩月紙
帳魂清夢亦香莫謂道人無一事也隨疎影伴寒光
金劉仲尹窗外梅蕾─細蕾初看柳麥肥春風得得遶窗
扉道人方作玉溪夢石塢竹橋風雪飛─墨梅─生憎施
粉與施朱換骨玄都亦自殊疎影冷香題不到夢驚煙
雨暗西湖─史學晩梅─孤根春半恰春回剛逐夭桃豔
杏開蝶子蜂兒應有語東風元不為渠來─楊邦基墨
梅─粉蝶如知合斷魂啼妝先自怨黃昏華光筆底春風
老寥寞嶺南煙雨痕─李俊民梅─朝來一雪羃晴沙行
到前村始見花驛使便將春色去暗香今夜落誰家
馮子振詠綠萼─蕊珠宫裏小仙娃暫别椒房柳翠華底
事塵緣猶未斷謫來人世列名花─叚克己憶梅─姑射
仙人冰雪膚昔年伴我向西湖别來幾度春風換標格
而今似舊無─夢梅─天仙邀我醉瑶臺春向飛瓊笑裏
回為報棃花緣已斷休將雲雨下山來─尋梅─風流誰
似李三郎不記仙姿委路傍天上人間無覓處風流羅
羃只聞香─探梅─虢國夫人約素身不教脂粉涴天真
一班曾向春前見顔色如今更可人─乞梅─寄語詩人
林隠君水西千樹要平分玉顔絳領堪娛老御史何勞
覓紫雲─折梅─白玉堂深夜色寒玉兒和月倚蓬山高
情不似章臺柳也許餘人取次攀─嗅梅─手撚冰蕤步
月華暗香先已透垂瓜壽陽畢竟無才思但臥含章拂
落花─浸梅─玉骨渾將山麝薰冰肌得水更精神凌波
微步東風軟羞殺當年洛浦人─浴梅─脉脉晴天翠幕
張玉環月底按霓裳却嫌塵汚香羅襪故著溫泉為洗
妝─惜梅─窈窕銀屛掩畫堂為嫌玉瘦怯昏黃落英猶
可為香爇不學翾風老退房─叚成已乘興杖屨山麓
值梅始華徘徊久之因折數枝置几側燈下漫成二首
戲蝶遊蜂總未知小忩低亞兩三枝夜闌燈下横疎影
渾似西湖月上時幽香不許俗人知纔是東風第一
枝誤認文君新睡起讀書窗下立多時─憶梅─初謁瓊
漿記昔年迎門一笑想嫣然夜來雪暗前村路恨滿東
風意不傳─夢梅─神女塵緣久未忘飄然隨月到高唐
歡情未接還驚覺雲雨陽臺空斷腸─尋梅─玉想形容
霞想裾雲英自與世姬殊幾年來往藍橋路搗盡玄霜
得見無─探梅─未嘗親到謝家堂風韻何由識謝娘說
與選花場上客湏知林下勝閨房─乞梅─漏洩春光洛
水傍紫雲名字襲人香可能惠我黃昏伴休笑分司御
史狂─齅梅─玉骨那堪瘴霧傷好將經卷伴南荒坡仙
鼻孔清如水老覺朝雲道氣長─浸梅─洛浦飄颻信有
神凌波忽覩一枝春摩挲老眼看微步旎旎香生羅襪
塵─浴梅─洗盡鉛華見玉環肌膚冰雪照人寒臨風脉
脉嬌無力輕裛香羅半未乾─惜梅─襟袂翛然風味酸
北人誰識蔡姬賢可憐抛却清伊月埋没邊沙二十年
─元趙孟頫梅花─瀟灑江梅似玉人倚風無語澹生春
曲中桃葉元非侶夢裏棃花恐未真─許楨月下觀梅
老樹清溪映白沙可人竹外一枝斜黃昏信步前村去
香到松林賣酒家─虞集留宿上方觀─燈前自了讀殘
經風入疎簾月入櫺坐到夜深誰是伴數枝梅萼一銅
瓶─洪希文二月梅花─奪得冰姿過歲華遠離塵垢迥
堪誇即今年少多脂粉只恐春光不稱花─黃鎮成梅
花─吟徧蕭疎霜後村江頭千樹欲黃昏等閒又被春風
覺添得寒梢月一痕─王冕墨梅─我家洗硯池邊樹朵
朵花開淡墨痕不要人誇好顏色只留清氣滿乾坤
梅花六首─月眀海底夜無煙恰似西湖雪後天清氣逼
人禁不得玉簫吹上大樓船海雲初破月團團獨鶴
歸來夜未闌一片笙歌湖水上玉妃無語倚闌干三
月東風吹雪消湖南山色翠如澆一聲羌管無人見無
數梅花落野橋和靖門前雪作堆多年積得滿身苔
疎花箇箇團冰雪羌笛吹他不下來馬跡山前萬樹
梅千花萬花如雪開滿載揚州秋露白玉簫吹過太湖
來斷雲流水孤山路看得春風幾樹花騎馬歸來城
郭是月明簫管起誰家─劉永之題墨梅二首─茅屋蒼
苔野水濱歲寒冰雪久相親江湖後夜扁舟夢猶記尊
前對玉人仙館曾逄玉𢃄姿夢中要作曉寒詞於今
相對情如水唯有清霜繞鬢絲─貢性之梅─眼中誰識
歲寒交只有梅花伴寂寥明月滿天天似水酒醒聽徹
玉人簫─丁鶴年題梅花─池館春深看牡丹五陵車馬
隘長安誰知凜凜冰霜際却是梅花守歲寒─顧瑛新
安梅─寳地生春玉氣新苔煙如霧翠光勻山僧分得維
摩供三素雲中别有春─僧眀本評梅─月旦花前豈乏
人風霜齒頰𢃄陽春江南野史餘芳論絶世清如古逸
民─翦梅─破玉幷刀試手溫香凝䨇股斷芳魂花隨燕
尾輕分去不𢃄春風爪甲痕─苔梅─古貎蒼然鶴膝枝
唾花生暈護春機玉堂試看青袍客莫忘江南有白衣
─月梅─數枝姑射鬭嬋娟疎影分眀不夜天散却廣寒
宮裏桂春光長滿玉堂前─風梅─花間少女翦春寒粲
粲霓裳舞隊仙月夜遥看環佩冷莫教吹落玉花鈿
煙梅─夢隔棃雲近曉天苔枝浮翠逗春寒不嫌玉質籠
輕素留與詩人冷澹看─疎梅─依稀殘雪浸寒波桃李
漫山奈俗何瀟灑最宜三二點好花清影不湏多─隔
簾梅─庭花映箔眩吟眸一片湘雲鎖莫愁風卷黃昏疎
影動珊瑚枝上月如鈎─紙帳梅─春融剡雪道人家素
幅凝香四面遮眀月滿牀清夢覺白雲堆裏見疎花
明卓敬栽梅─風流東閣題詩客瀟灑西湖處士家雪冷江
深無夢到自鋤眀月種梅花─李東陽泥金梅─棃花如
雪柳如金俗眼猶將較淺深爭似能黃更能白兩般顔
色一般心─原羅倫禁中梅花─一叚清香藹禁闈幾枝
疎影照寒輝玉堂不讓孤山趣雪骨冰肌對紫薇─王
世貞─空庭一樹影横斜玉瘦香寒領歲華觧道廣平心
似鐡古來先已賦梅花─張新─臘破春從碧海回人人
爭愛說花魁如何費盡平章力不道人間有綠梅─王
菉猗─不受塵埃半點侵竹籬茅舍自甘心只因誤識林
和靖惹得詩人說到今─劉文光─玉手纖纖捧玉杯仙
郎南去幾時回天涯到處生芳草湏記凌寒雪裏梅
陳繼儒梅─村邊楊柳已拖黃一路雲深舊講堂偶向梅
花村裏度芒鞵到處雪痕香
詩散句─增唐李白─送君遊梅湖應見梅花發有使寄我
來無令紅芳歇─宋韓駒─空山有美人寒林弄孤芳曉
分天女白夜奪嫦娥光─謝逸─梅清不受塵日淨本無
垢微風更觧事排遣香入牖─曾鞏─海邊憔悴多情客
想見一枝寒玉色願君攀折贈餘香勿使隨風自狼籍
─周必大─忽逄綠衣鬢如雲歌舞醉人睡昏昏覺來但
有風相襲夢斷初無香返魂─陸游─冰崖雪谷木未芽
造物破荒開此花神全形枯近有道意莊色正知無邪
─元僧眀本─荒溪獨照山初静寒影相持雪亦塵每惜
半檐風露重起披玉毳伴瓊春─梁元帝─早煙籠玉䁔
凍雨浴時凝─何遜─銜霜當路發映雪擬寒開─唐李
商隠─匝路亭亭豔非時裛裛香─溫庭皓─雪繁鸎不識
風裊蝶空廻─宋司馬光─色如虚室白香似玉人清
劉敞─俠骨香經浴冰膚冷照鄰─晁冲之─影寒垂積雪
枝薄帶春冰─楊萬里─花眀不是月夜静偶聞香霧
質雲為屋瓊膚玉作囊─元許有壬─晩香傳遠樹春雪
避南枝─廼賢夜深憐雪落香動覺春廻─唐杜甫─廵
簷索共梅花笑冷蕊疎枝半不禁─韓愈─相思一夜梅
花發忽到窗前疑是君─韓偓─風雖狂暴翻添思雪欲
侵陵更助香─崔魯─強半瘦因前夜雪數枝愁向晩來
天─宋王禹偁─風月精神珠玉骨冰雪簪珥瓊瑶璫
邵雍─角中飄去淒於骨笛裏拈來妙入神─司馬光─臺
前日暖分三色林下風清共一香─原─王安石─額黃映
日明飛燕肌粉含風冷太真─增─石延年─月中欲與人
爭瘦雪後偷憑笛訴寒─蘇軾─數枝殘綠風吹盡一點
芳心雀啅開─舒亶─短笛樓頭三弄夜前村雪裏一枝
春─張耒─月娥服御無非素玉女精神不尚妝─陳克
愁眼不供千樹雪醉頭猶柰一枝春─王十朋─仙客風
中飄素袂玉妃月下試新妝─陸游─淺寒籬落清霜後
疎影池塘淡月中梅瘦有情横淡月雲輕無力護清
霜─朱子─美人邂逅一笑粲倒影的皪疎枝横故山
風雪深寒夜只有梅花獨自香─楊萬里─寒入玉衣燈
下薄春撩雪骨酒邊香─徐致中─石畔長來枝易老竹
間瘦得萼全清─戴復古─蜂黃塗額半含蕊鶴膝翹空
疎帶花─秦敏─徐妃半面粉包萼荀令一爐香裊枝
趙正泓─收回疎影月初墜約住寒香雪正深─陸蒼三
寫真妙絶横窗影傲骨清香透水枝─劉翰─小窗細嚼
梅花蕊吐出新詩字字香─釋道潛─一樹輕眀侵晩岸
數枝清瘦映疎籬─惠洪─梢横波面月搖影花落樽前
酒帶香─元謝宗可─鐘殘角斷愁多少月落參横夢有
無─楊維楨─萬花敢向雪中出一樹獨先天下春─葉
顒─一徑梅香雲滿地半窗花影月籠紗─僧明本─半牀
素被鋪寒玉一幅生綃畫美人斜照忩紗斜照水半
隨風信半隨塵─梁簡文帝─風吹梅蕊香─唐李白─林
香雨落梅─杜甫─雪片叢梅發─元稹─露梅飄暗香
宋蘇軾─梅雪耿黃昏─陳師道─梅寒釀雪花─陸游─梅
花無賴香疎梅畫作屏─畢仲游─梅花萬里春─朱
子─梅疎却耐寒─元張伯淳─冬深梅不寒─黃庚─梅瘦
似詩人─唐杜審言─梅花落處疑殘雪─杜甫─山意衝
寒欲放梅─宋陸游─江北江南萬樹梅春近野梅香
欲動穿簾細細野梅香斷橋煙雨梅花瘦梅花
忽報一枝春落梅黏袖上漁舟─金馮子翼─釀梅天
氣不多寒─李俊民─一枝瀟灑隴頭香─元趙孟頫─梅
花庭院雪飄香─陳樵─春廻隴首梅先覺─謝宗可─高
臥梅花月半牀
御定佩文齋廣羣芳譜卷二十三
