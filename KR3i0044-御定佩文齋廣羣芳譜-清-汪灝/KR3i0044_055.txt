欽定四庫全書
御定佩文齋廣羣芳譜卷五十三
花譜
萬年花
增─萬年花草本小朵如盞一莖百朵其色粉紅而有紅
絲雖經久乾枯及沾泥汙顔色鮮新不變
御賜名曰萬年花
金蓮
增─金蓮花出山西五臺山塞外尤多花色金黃七瓣兩
層花心亦黃色碎蘂平正有尖小長狹黃瓣環繞其心
一莖數朵若蓮而小六月盛開一望徧地金色爛然至
秋花乾而不落結子如粟米而黑其葉綠色瘦尖而長
五尖或七尖
彙考─增─遼史營衞志─道宗每歲先幸黑山拜聖宗興宗
陵賞金蓮乃幸子河避暑─洛陽花木記─金蓮花出嵩
山頂─周伯琦上都紀行詩註─上都草多異花有名金
蓮花者似荷而黃─五臺山志─山有旱金蓮如真金挺
生綠地相傳是文殊聖蹟
集藻─賦─
御製金蓮花賦─侔嘉名扵華頂結異質扵清涼冠方貢之三
品賦正色扵中央搴芙蓉而在陸麗菡蓞扵崇岡顧柳池
之非偶豈蘋澗之可方煥彪炳而成文散栴檀而結燼烟
横鉢裏之香妝沐江干之靚受範公輸之規移芳彭澤之
徑田田與芰盖殊形矯矯並木蘭比勁若夫當融風之拂
樹值暑雨之平池面鏡潭而寫色掩玉砌以横枝葉潤陵
晨之霧花含照夜之珠襲輕芬扵衣縠映斜月於窗帷本
托根扵道岸曾何畏乎泥淄爾乃草鋪微綠之區蝶舞輕
黃之翅沾芳則土脈流膏落蘂則蜜脾兮饋非桃李而成
蹊與鞠衣而同製扵是滴珠露以研黃挹金房而瀉翠玉
板潤而脂融松腴蒸而雲翳摘珍産扵山經表竒芳扵幽
閟異紅采扵巖阿謝朱霞扵水曲漏鐫長樂之銅壺燈燦
蓬山之銀燭卑五華之仙葩超四照之靈木彼夫綠竹則
稱君子青松以儗大夫澤荷載扵篇什猗蘭紀扵史書惟
斯卉之挺秀拔衆彙而標竒感無言扵空谷久掩嫮于山
陂移土碪扵上苑沐日月之光曦化同被扵偃草忱獲效
乎傾葵
詞─
御製嶺外金蓮盛放可愛寄調柳梢青─萬頃金蓮平臨難盡
高眺千般珠蹙移花翠翻帶月無暑神仙俗人莫道輕
寒悠雅處餘香滿山嶺外磊落遠方隐者誰似清閒
茈碧花
增─山海經─罷谷之山洱水出焉而西流注扵洛其中有
茈碧─雲南志─浪穹縣西北五里有寧河一名茈碧湖
水上有花曰茈碧形如蓬而差小有白者有淺紅錦邊
者葉如荷葉花葉本皆長五六丈晝則上浮夜則拳曲
入底微風蕩之香氣殊常采以為羹味美扵蓴
集藻─詩散句─增─明楊慎─荒經海圖有往證欲拾茈碧尋
靈湫
九花樹
增─要覽─九花樹生南岳雖經霜凝寒必開時人謂之應
春花
萬連
增─崔豹古今注─萬連葉如鳥翅一名鳥羽一名鳳翼花
大者其色多紅綠紅者紫點綠者紺點俗呼為仙人花
一名連纈花─酉陽雜俎─一名烏蓬
金䔲花
增─拾遺記─晉武帝為撫軍時府内後堂砌下忽生草三
株莖黃葉綠若總金抽翠花條苒弱狀似金䔲有羌人
姚馥字世芬充廐養馬妙解隂陽之術云此草以應金
德之瑞後以府地賜張華猶有草在故茂先賦云擢九
莖扵漢庭美三株扵兹館貴表祥乎金德比名類乎相
亂
紅綬花
增─述異記─紅綬花蔓生如綬一般有文采焉
優鉢曇花
增─梁書波斯國傳─國中有優鉢曇花鮮華可愛
迎輦花
增─拾遺錄─洛陽進合蒂迎輦花云得之嵩山塢中人不
知名採者異而貢之會帝駕適至因以迎輦名之─南
部烟花記─迎輦花外殷紫内素膩菲芳粉蕊心深紅跗
爭兩花枝榦烘翠類通草無刺葉圓長薄其香氣穠芬
馥或惹襟袖移日不散嗅之令人不多睡帝令袁寳兒
持之號曰司花女
金步搖
增─海錄碎事─金步搖叢生其花四出皆偶對無風常搖
盖榦弱而枝繁也
靈夀花
增─酉陽雜俎─韋絢云湖南有靈夀花數帶簇開視日如
槿紅色春秋皆發非作杖者
都勝花
增─酉陽雜俎─都勝花紫色兩重心數葉卷上如蘆朵蕊
黃葉細
無憂花
增─酉陽雜俎─無憂樹女人觸之花方開
瘴川花
增─酉陽雜俎─瘴川花差類海榴五朵簇生葉狹長重沓
承扵花底色中第一蜀色不能及出黎州按轡嶺
那伽花
增─酉陽雜俎─那伽花狀如三春無葉花色白心黃六瓣
出舶上
提羅迦
增─酉陽雜俎─提羅迦樹花見日光即開
拘尼陁
增─酉陽雜俎─拘尼陁樹花見月光即開
繫白象樹花
增─酉陽雜俎─乾陀國頭河岸有繫白象樹花葉似棗季
冬方熟相傳此樹滅佛法亦滅
簇蝶花
增─酉陽雜俎─簇蝶花花為朵共簇一蕊蕊如蓮房色如
退紅出温州
俱郍衞
增─酉陽雜俎─俱郍衞葉如竹三莖一層莖端分條如貞
桐花小類木槲出桂州
木蓮
增─酉陽雜俎─木蓮花葉似辛夷花類蓮花色相傍出忠
州鳴玉溪卭州亦有─益部方物略記─木蓮花生峩眉
山中諸谷狀若芙蓉香亦類之木幹花夏開枝條茂蔚
不為園圃所蒔─雲南志─木蓮花出大理府境樹高大
葉如枇杷花如蓮有青黃紅白四種
彙考─原─四川志─忠州白鶴山佛殿前唐時有木蓮二株
其高數丈其葉堅厚如桂仲夏作花每花坼時聲如破
竹─增─黃山志─木蓮花在華嚴堂前其本踰拱高二丈
花如蓮九瓣白色紫縷香如玉蘭葉經霜不彫朱實含
苞内苞開實出若珊瑚新琢止慈光寺一本─點蒼山
記─山有木蓮躑躅花樹並高數丈春日紅白錯雜被扵
谿谷
集藻─贊─增─宋宋祁木蓮贊─葩秀木顛狀若芙渠不實而
榮馥馥其敷
賦─增─唐無名氏木蓮賦─蔽茅珍樹森林綺堂庇根天壌
擢秀春光雖違性扵舊國終奉恩扵此鄉違性何苦主
人有勿翦之怙奉恩何其主人有挈瓶之滋君既加我
以惠好我亦報君以葳蕤弱其枝圓其葉亂階前之蓂
莢跗綠縟萼芊茸狀中浦之芙蓉既因其理又憐其美
懷香則十步必聞含笑則千金可市有實雖漏扵貢納
有隂足延乎憩止此木也誠則不材必姑樹其桃李
七言絶句─增─唐白居易木蓮詩并序─木蓮樹生巴峽山
谷間巴民亦呼為黃心樹大者高五丈涉冬不凋身如
青楊有白文葉如桂厚大無脊花如蓮香色豔膩皆同
獨房蕊有異四月初始開自開迨謝僅二十日忠州西
北十里有鳴玉谿生者穠茂尤異惜其遐僻因題三絶
句云如折芙蓉栽旱地似抛芍藥挂高枝雲埋水隔無
人識唯有南賓太守知紅似臙脂膩如粉傷心好物
不湏臾山中風起無時節明日重来得在無已愁花
落荒巖底復恨根生亂石間幾度欲移移不得天教抛
擲在深山─畫木蓮花圖寄元郎中─花房膩似紅蓮朵
豔色鮮如紫牡丹唯有詩人能解愛丹青寫出與君看
詩散句─增─明吴廷簡─龍象天家錫瑶花佛地来池將空
作水根以樹為臺─宋濂─枝懸縞帶垂金彈瓣落蒼苔
墜玉杯
石蓮
增─黃山志─石蓮花略同木蓮但彼九出此五出為異花
時瀰漫山谷盈目皆香雪也
集藻─五言絶句─增─唐司空曙石蓮花─今逢石上生本自
波中有紅豔秋風裏誰憐衆芳後
洛如花
增─雲仙雜記─吴興山中有一樹類竹而有實似莢狀鄉
人見之以問陸澄澄曰名洛如花郡有文士則生
太平瑞聖花
增─益部方物略記─瑞聖花出青城山中榦不條高者乃
尋丈花率秋開四出與桃花類然數十跗共為一花繁
密若綴先後相繼新蕊開而舊未萎也蜀人號豐瑞花
故程相畫圖以聞更號瑞聖花然有數種其小者號寳
仙淺紅者為醉太平白者名玉真成都人競移蒔囿中
以為尤玩云─劍南詩注─天聖中獻至京師仁宗賜名
太平瑞聖花
集藻─贊─增─宋宋祁瑞聖花贊─衆跗聚英爛若一房有守
繪圖厥名乃章繁而不豔是異衆芳
五言律詩─增─宋范成大太平瑞聖花─雪外捫参嶺烟中
濯錦州密攅文杏蕊高結綵雲毬百世嘉名重三登瑞
氣浮挽春同住夏看到火西流
七言絶句─增─宋楊巽齋醉太平花─紫芝竒樹謾前聞未
若此花叶氣薰種向春臺豈無象望中秀色似卿雲
七寶花
增─益部方物略記─七寶花條葉大抵玉蟬花類也其生
叢蔚花葉甚茂
集藻─贊─增─宋宋祁七寶花贊─擢穎挺挺盛夏則榮丹紫
合英以寶見名
鵝毛玉鳳花
增─益部方物略記─鵝毛玉鳳花本至卑纖蓬如釵股秋
開不蘤而鬢狀似禽故曰鳳色白故曰玉以其分輕故
曰毛
集藻─贊─增─宋宋祁鵝毛玉鳳花贊─華而無采狀類翔鳳
么質毛輕翩欲飛動
蟬花
增─益部方物略記─蟬花二川山林中皆有之如蟬之不
蜕至秋則花生其頭長一二寸黃碧色─西溪叢語─本
草蟬殼謂之蟬花今成都有草名蟬花今有乾者視之
乃蟬額裂面抽莖上有花也
集藻─贊─增─宋宋祁蟬花贊─蟬不能蛻委扵林下花生厥
首兹謂物化
石蟬花
增─益部方物略記─石蟬花始生其苕森擢長二三尺葉
如菖蒲紫萼五出與蟬甚類綠葉相側蜀人因名之又
白者號玉蟬花
集藻─贊─增宋宋祁石蟬花贊─有苕穎然有萼敷然取其
肖象莫類扵蟬
錦帶花
增─杜詩注─錦帶花一名海仙花一名文官花此花出荆
楚間有花如錦遂名錦帶花條如郁李春末方開紅白
二色─益部方物略記─錦帶花蜀山中處處有之長蔓
柔纖花葉間側如藻帶然因象作名花開者形似飛鳥
里人亦號鬢邊嬌─萬花谷─貢士舉院本故勇技營有
花初開白次綠次緋次紫故名為文官花─石湖詩注
東南甚珍此花峽中漫生山谷
集藻─五言古詩─增─宋范成大錦帶花─妍紅棠棣粧弱綠
薔薇枝小風一再来飃䬙随舞衣吴下嫵芳檻峽中滿
荒陂佳人墮空谷皎皎白駒詩
七言律詩─增─宋楊萬里錦帶花─天女風梭織錦機碧絲
池上茜欒枝何曾繫住春歸脚只觧縈長客恨眉節節
生花花點點茸茸曬日日遅遅後園初夏無題目小樹
微芳也得詩
七言絶句─增─宋王禹偁海仙花詩并序─海仙花者世謂
之錦帶維揚人傳云初得扵海州山谷間其枝長而花
密若錦帶然其花未開如海棠既開如木瓜而繁麗嫋
弱過之一朵滿頭冠不克荷惜其不香而無子但可鈎
壓其條移植他所因以釋草釋木驗之皆無有也近之
好事者作花譜以海棠為花中之神仙予謂此花不在
海棠下宜以仙為號目為錦帶俚孰甚焉又取始得之
地命曰海仙且賦詩三章以存其名一堆絳雪壓春叢
嫋嫋長條弄晚風借問開時何所似似將繡被覆熏籠
春憎窈窕教無子天為妖嬈不與香盡日含毫難比
並花中應是衞莊姜何年移植在僧家一簇柔條綴
綵霞錦帶為名俚且俗為君呼作海仙花─楊㢲齋錦
帶花─萬釘簇錦若垂紳圍住東風稳稱身聞道沈腰易
寬減何妨留與繫青春鵠袍換綠契初心旋賜銀緋
與紫金堪念紛紛名利客對花應自歎侵尋
青嚢花
增─五代史─胡嶠自契丹亡歸中國略能道其所見云渡
黑水至湯城淀地氣最温多異花一曰青嚢如中國金
燈而色類藍可愛
旱金花
增─五代史─湯城淀地氣最温多異花一曰旱金大如掌
金色爍人
上元紅
增─桂海虞衡志─上元紅深紅色絶似紅木瓜花不結實
以燈夕前後開故名
泡花
增─桂海虞衡志─泡花南人或名柚花春末開蕊圓白如
大珠既折則似茶花氣極清芳與茉莉素馨相逼番人
采以蒸香風味超勝
枸那花
增─桂海虞衡志─枸那花葉瘦長略似楊柳夏開淡紅花
一朵數十萼至秋深猶有之
水西花
增─桂海虞衡志─水西花葉如萱草花黃夏開
象蹄花
增─桂海虞衡志─象蹄花如梔子而葉小夏開至秋深
白鶴花
增─桂海虞衡志─白鶴花形如白鶴立春開
集藻─七言絶句─增─元劉詵玉笥山中有白鶴花頂翅宛
然類鶴王蘭友作詩送至用韻二首─縞衣元爪立前除
天上人間翦紙糊除却青青三四葉月明滿地却全無
千載蘇仙上帝鄉空餘琪草似人長夜凉環珮不知
處夢覺滿山風露香
望仙花
增─洛陽花木記─望仙亦名篦春
集藻─七言絶句─增─宋無名氏望仙花─風捲朱簾挂玉鉤
彩雲開處望仙儔妍姿不逐東風去日照斜暉上小樓
金莖花
增─仙史─元藏幾航海至一島曰滄洲上有金莖花如蛺
蝶微風至則搖蕩如飛婦人採之以為首飾曰不帶金
莖花不得到仙家滄洲人研花如泥竹簡彩繪與真金
無異
白菱花
增─學圃餘疏─白菱花純白而雅且開久而繁人云来自
閩中予在閩問之乃無此種始在豫章得之定是嶺南
花也花至季冬始盡性亦畏寒花後宜藏室中
百日紅(與紫薇名同物異)
增─學圃餘疏─臭梧桐者吴地野生花色淡無植之者淮
揚間成大樹花微者縉紳家植之中庭或云後庭花也
獨閩中此花紅鮮異常能開百日名百日紅花作長鬚
亦與吴地不同園林中植之灼灼出矮牆上至生深澗
中與清泉白石相映斐然奪目永嘉人謂之丁香花
山丹(與草本山丹名同物異)
增─學圃餘疏─初見閩人来賣一花云是紅繡毬倭國中
来者後至建寧見縉紳家庭中花簇紅毬儼如翦綵名
曰山丹乃閩卉也
集藻─七言律詩─增─宋劉克莊山丹─偶然避雨過民舍一
本山丹恰盛開種久樹身樛似蓋澆頻花面大如杯怪
疑朱草非時出驚問紅雲甚處来可惜書生無事力千
金移入畫欄栽
七言絶句─增─宋陳傅良山丹─軒窗一日粲三英盡室無
塵眼倍明閩粤固嘗矜絶美風騷猶未及知名─鄭域
山丹─團欒絳蕊發枝間鉛鼎成丹七返還乞與幽人伴
幽壑不妨相對兩朱顔─無名氏山丹─亭下佳人錦繡
衣滿身纓絡綴明璣晚来銷歇無尋處花已飄零露已
晞烟紅露綠曉風香燕舞鶯啼春日長誰道使君貧
月老繡屏錦帳咽笙簧人間花木眼曾經未識斯花
狀與名丹却青山暮春色續他紅樹墜時英
金鉢盂
增─草花譜─金鉢盂似娑羅而花小夾瓣如甌紅鮮可愛
集藻─七言絶句─增─宋楊巽齋金鉢盂花─恰匝枝頭簇絳
英朱髹梵器上天成檻邊更插蠻薑葉依約如歸佛手
擎
繅絲花
增─草花譜─繅絲花葉儼如玫瑰而色淺紫無香枝生刺
針時至煮繭花盡開放故名種從根分
笑靨花
增─草花譜─笑靨花花細如豆一條千花望之若堆雪然
無子可種根窠叢生茂者數十條以原根劈作數墩分
種易活
紫羅襕
增─草花譜─紫羅襕草本色紫翠如鹿葱花秋深分本栽
種四月發花可愛
紫花兒
增─草花譜─紫花兒遍地叢生花亦可愛柔枝嫩葉摘可
作蔬春時子種
紅麥花
增─草花譜─紅麥花麥種花妙如翦子大扵麥數倍色紅
可愛
米篩花
增─葯圃同春─碎米雪俗名米篩花
蕾䔒花
增─葯圃同春─蕾䔒有紅黃白三色開扵春月最可扳籬
當植扵徑
悶頭花
增─東還記程─渡灄水至黃滸舖陌上徧生紫花自根至
顛純花少葉色如江南諸葛菜桔梗花數百里内皆有
之楚人呼為悶頭花近之輙頭悶不止相戒以為不可
嚮邇吴人呼為老鼠花花榦皆入藥春月採而藏之
蝎子花
增─東還記程─黔省山谷中多蝎子花
龍女花
增─雲南志─龍女花出大理府太和感通寺樹葉全似山
茶蘂大而香
和山花
增─雲南志─和山花樹高六七丈其質似桂其花白每朵
十二瓣應十二月遇閏輒多一瓣俗以為仙人遺種在
大理府上關和山之麓土人因以其地名之
雲南娑羅花(與四川娑羅花名同物異)
增─雲南志─娑羅花在會城土主廟其本類大理府和山
花佛日盛開其色白微帶黃意異香芳馥非同凡花臭
味中出一蘂如稗穗垂出瓣中每朵十二瓣遇閏輒多
一瓣相傳高僧以二念珠入土一珠出此樹云
優曇花
增─雲南志─優曇花在安寧州西北十里曹溪寺右狀如
蓮有十二瓣閏月則多一瓣色白氣香種来西域亦娑
羅花類也後因兵燹伐去遂無其種今忽一株從根旁
發出已及拱矣
金梅
增─大理府志─金梅所在叢生花似梅色黃與素馨相類
金縷梅
增─黃山志─金縷梅其色金瓣如縷翩翩媕娜有若翔舞
春時盛開望去疑為蠟梅
撚蠟
增─黃山志─撚蠟似梅而黃一苞具四五朵大者淺碧小
者微黃三月開
春桂
增─黃山志─春桂經冬不凋枝葉皆似桂惟花五出開以
三月與桂不同
旌節花(與黎州圖經旌節花名同物異)
增─黃山志─旌節花色黃榦似老藤一枝綴數十朵成串
下垂行行如旌節故名
瓔珞花
增─黃山志─瓔珞花非黃非碧幽蒨澹冶光豔離合不定
其形垂垂如柳絲其香澹泊而雋永
紫雲花
增─黃山志─紫雲花葉尖長花五出深紫色如雲承日光
故名紫雲
蕡桃
增─黃山志─蕡桃枝葉花色與桃無異但趺先實耳
海罽花
增─黃山志─海罽花枝杪叢生十餘朵其瓣如苞中抽綠
心徧覆石崖上花不一色淺深相錯如繡黃山故稱雲
海至舖海時花光相映爛若雲錦故有海罽之名
蕊珠花
增─黃山志─蕊珠花木未開花一朵五出又有細蕊瑣綴
其下素豔多姿略有微香
玉鈴花
增─黃山志─玉鈴花高大蘢葱五月開白花一枝十數朵
排列下垂形如玉鈴有同追琢香氣馥烈異常
瑣瑣花
增─黃山志─瑣瑣花矮樹葉尖有椏五月枝杪開細花成
叢其香極幽
仙都花
增─黃山志─仙都花産仙都峯下古榦屈曲枝盡處始布
葉葉長二寸許花出葉上一苞七八朵花七出而瓣不
分色淡紫心抽綠絲數莖花謝即復孕三年一開開則
葉下垂如相譲然
四照花
增─黃山志─四照花樹高大而葉沈碧盛夏作花四出而
銳其末玉色微酣碧蕊綠跗浮葉上光彩照耀巖谷故
名四照
覆杯花
增─黃山志─覆杯花空中垂下狀如鏤竹髹朱視之宛然
一覆杯也
查葡花
增─黃山志─查葡花木有芒刺開小黃花如丁香結實紅
如丹砂
紫鐸花
增─黃山志─紫鐸花黃山有之花如懸鐸色紫秋日秀出
蔓草中
傲雲花
增─黃山志─傲雲花高榦参天花如菡蓞三夏盛開涉秋
仍馥實如蓮菂葉亦饒香
山釵花
增─黃山志─山釵花形似釵一名碧股花取香山釵莖抽
碧股之句開在夏中樹最小而多致
絳穎花
增─黃山志─絳穎花樹高葉尖盛夏開小紫花成叢山中
謂之錦毬
蠟瓣花
增─黃山志─蠟瓣花葉大扵掌花五出長二寸許枝枝下
垂深黃滑澤如琢蜜蠟而成
疊雪花
增─黃山志─疊雪花一名鶴翎花綴枝頭霏霏如雪中含
一壺蘆高出花外瑩然如刻玉
嚢環花
增─黃山志─嚢環草花也大葉紫莖花形如玉環一雙韜
紫綺嚢中
美人菊
增─黃山志─美人菊花似菊單瓣有紫白二色葉似虞美
人柔曼旖旎最為可愛
醉春花
增─黃山志─醉春花瘦梗碧葉繁花繽紛類秋海棠而柔
縷多姿態産黃山
鵝羣花
增─黃山志─鵝羣花藤屬葉尖有椏花形類鵝清秋開時
若羣鵝游扵碧波間也
海瓊花
增─黃山志─海瓊花産扵天海枝盡處大葉生焉花莖三
五出葉中未開時垂朵如罌正開則如雕紫玉浮光豔
與海雲相映
寶網花
增─黃山志─寶網花細白絲縈繞之冬日貯瓶中不水而
長豔
紫霞杯
增─黃山志─紫霞杯狀如杯色紫無葉止一綠苞如瓢以
承之
黃花
增─黃花不知其名一朵四瓣合抱如金盞其色鵝黃出
汗帖木兒嶺以北每一莖只一朵翩然獨秀衆草經霜
凋萎是花經霜顔色愈覺鮮明
馬蹄蘭
增─馬蹄蘭生平地亂草間葉劍樣如建蘭堅韌不可斷
其花翠色可愛秋則結苞成子塞外尤多
地椹花
增─地椹花青紫色花瓣如葵一花八九瓣徑二寸許瓣
落盡則花心結子成堆取之可以為漿
鸞枝
增─鸞枝花木本枝榦俱似桃葉有刻缺似棣棠三月附
枝開花或著樹身最繁茂瓣多而圓似郁李而大深紅
色京師多有之
長樂花
集藻─賦─增─晉傅元紫華賦并序─紫華一名長樂生扵蜀
其東界特饒中國竒而種之余嘉其華純耐久可歷冬
而服故與友生各為之賦有遐方之竒草禀二氣之純
精仰紫微之景曜因令色以定名剛莖勁立纖條繁列
從回風以搖動紛蘭暢而蕙潔蔚青葱以增茂並含華
而未發扵是散綠葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而
奪人目精下無物以借喻上取象扵朝霞妙萬物而比
豔莫兹草之可嘉─唐蘇頲長樂花賦并序─蜀太守庭
際有紫華草秋早始繁英露洗冬早尚直本霜封蕪雜
大同扵衆卉盛衰小異扵羣物予訝而未識吏或告余
曰此長虞所賦蜀長樂花也故心賞焉因口授書吏遂
墨而成作恨不見古人所為得髣髴其旨爾夫長者以
短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令
名兮在茲徒見其豐族苯䔿高標璀璨莖丹外而縞中
葉縹分以紅貫綴綠穎之重疊索紫蕤之爛漫廹而象
之君子其常或微或章聳危冠兮䙬若綬默退静其何
望遠以意之佳人欲翔炫炫煌煌重羅綺兮撲瑶翠蹇
来思而未嘗匪以幽兮自直匪以直兮自蔵匪以晚兮
自耀匪以耀兮自強文濁露之均灑庇清舒之泛光本
無嫌扵散地甘有寓扵殊方然則太液初滿上林新霽
䒠茸灼爍萬品千計搖瑞色而涵芝雜竒葩而轉蕙孰
與夫玉堂金閣之偏賞白日青春之特麗歲不與兮時
向闌風蕭蕭兮夜漫漫賓遠鴻扵沙塞呌離鶴扵江干
君曾不見三月華矣盡林間之槁木千霜殞矣亦庭下
之枯蘭懿此常度凌扵早寒假春期而不彩雖秋令而
不殘衝雨霰之飛薄任雲山之險難芳弗珍扵靃靡節
恒慕扵檀欒吾則知樹背之奚托傾心之可安如後凋
之可貴㒺獨立其誰觀文學掾起而為亂曰白露瀼瀼
何草不黃紫華灼灼生君之堂彼不伐兮秋自翳時或
珍兮君是惠彤庭赫兮朱草駢交屈軼兮友賓連伊榛
莽而荒此君曷為而賦㫋
優鉢羅花
集藻─歌─增─唐岑參優鉢羅花歌并序─參嘗讀佛經聞有
優鉢羅花目所未見天寶庚申歲參忝大理評事攝監
察御史領伊西北庭度支副使自公多暇乃扵府庭内
栽樹種藥為山鑿池婆娑乎其間足以寄傲交河小吏
有獻此花者云得之扵天山之南其狀異扵衆草勢巃
嵸如冠弁嶷然上聳生不㫄引攅花中折駢葉外包異
香騰風秀色媚景因賞而嘆曰爾不生扵中土僻在遐
裔使牡丹價重芙蓉譽高惜哉夫天地無私隂陽無偏
各遂其生自物厥性豈以偏地而不生乎豈以無人而
不芳乎適此花不遭小吏終委諸山谷亦何異懷才之
士未會明主擯扵林藪耶因感而為歌歌曰白山南赤
山北其間有花人不識綠莖碧葉好顔色葉六瓣花九
房夜掩朝開多異香何不生彼中國兮生西方移根在
庭媚我公堂恥與衆艸之為伍何亭亭而獨芳何不為
人之所賞分深山窮谷委嚴霜吾竊悲陽關道路長曾
不得獻扵君王
戎王子
集藻─五言律詩─增─唐杜甫游何將軍山林─萬里戎王子
何年别月支異花開絶域滋蔓匝清池漢使徒空到神
農竟不知露翻兼雨打開拆日離披
冬瑰花
集藻─五言律詩─增─唐盧綸和李舍人昆季詠冬瑰花寄
贈徐侍郎─獨鶴寄烟霜雙鸞思晚芳舊隂依謝宅新豔
出蕭牆蝶散搖輕露鶯銜入夕陽雨朝勝濯錦風夜劇
焚香斷日千層豔孤霞一片光密来驚葉少動處覺枝
長布影期高賞留春為遠方嘗聞贈瓊玖叨和愧升堂
司空曙和李員外與舍人詠冬瑰花寄徐侍郎─仙吏
紫薇郎竒花共翫芳攅星排綠蔕照眼發紅光暗妒翻
階葉遥連直曙香遊枝蜂繞易礙刺鳥銜妨露濕凝衣
粉風吹散蘂黃蒙籠珠樹合煥爛錦屏張留客勝看竹
思人比愛棠如傳採蘋詠遠思滿瀟湘
海紅
集藻─五言律詩─增─唐劉長卿夏中崔中丞宅見海紅搖
落一花獨開─何事一花殘閑庭百艸闌綠滋經雨發紅
豔隔林看竟日餘香在過時獨秀難共憐芳意晚秋露
未湏漙
燕蓊花
集藻─七言絶句增─唐李郢燕蓊花─十二街中何限草燕
蓊盡欲占殘春黃花撲地無窮極愁殺江南去住人
玉燭花
集藻─七言律詩─增─唐劉兼玉燭花裊裊香英三四枝亭
亭紅豔照階墀正當晚檻初開處却似春闈就試時少
女不吹方熠爚東君偏惜未離披夜深斜倚朱欄外擬
把鄰光借與誰
杏香花
集藻─五言絶句─增─宋邵雍杏香花─客說何州事經營香
味佳訝予獨無語貪嗅杏香花
萬蝶花
集藻─七言絶句─增─宋蘇轍萬蝶花─誰唱殘春蝶戀花一
團粉翅壓枝斜美人欲向釵頭插又恐驚飛鬢裏鴉
楊巽齋萬蝶花─粉翼紛紛簇幾叢搖風欲趁賣花翁詩
眸覽倦方欹枕栩栩猶疑在夢中
真珠花
集藻─七言絶句─增─宋張舜民真珠花─風中的皪月中看
觧作人間五月寒一似漢宫梳洗了玉瓏葱壓翠雲冠
千璣萬琲照庭除細雨斜風拂座隅莫道長安貧似
磬綠階遶砌盡真珠─楊巽齋咏真珠花─纍纍花發映
庭除柳帶榆錢總不如一任春風吹滿地幽人步履自
虛徐
鷹爪花
集藻─五言絶句─增─宋王十朋鷹爪花誰把名鷹爪天然
狀不殊無心事搏擊中有鳥相呼
闍提花
集藻─七言絶句─增─宋鄭域闍提花─此花移種自招提借
佛為名識者希優鉢曼陁果何似并参香色問因依
御帶花
集藻─七言絶句─增─宋翁元廣御帶花─未放枝頭嫩葉青
先開絳蕊照春晴若無顔色宜宫院安得花間御帶名
玉手爐花
集藻─七言絶句─增─宋翁元廣玉手爐花─小院無人春意
深凌風傲日出牆隂只因落在山僧手那得王孫為賞
音─無名氏玉手爐花─習習東風二月餘此花宜近玉
庭除美人雲鬢不宜插獻與觀音作手爐
小黃渠花
集藻─五言絶句─增─宋劉允叔小黃蕖花─&KR0609;&KR0609;碎金英絲
絲縷玉莖步搖釵朵見老眼為增明山礬紛似玉黃
蘖碎如金二美傳春晚同心契爾音
繭漆花
集藻─七言絶句─增─宋劉允叔繭漆花─清晨步上金鷄嶺
極目漫山繭漆花雪蕊瓊絲亦堪賞樵童蠶婦帶歸家
滿堂春
集藻─七言絶句─增─宋楊㢲齋滿堂春─花發園林晝錦如
列仙行綴在蓬壺千金湏撇豪家賞一笑春風無向隅
御仙花
集藻─七言絶句─增─宋楊㢲齋御仙花─不逐凡花逞豔嬌
移根上苑獨清高君王曾選装金帶侈錫持荷耀紫袍
夀春花
集藻─七言絶句─增宋楊巽齋夀春花─花開綴玉碧敷腴
香挹南薰景又殊天賦芳姿長不老命名為夀定非誣
散水花
集藻─七言絶句─增宋無名氏散水花─盈枝點綴雪花鮮
環映清流分外妍應是東君歸騎速不知墜下玉絲鞭
孩兒花
集藻─七言絶句─增─宋無名氏孩兒花─纖穠初見似嬌癡
鼓舞春風二月時何事自開還自落可憐造化亦兒嬉
練春紅
集藻─七言古詩─增─元袁桷謝王參議送練春紅二枝─玉
堂老仙玩幽獨閉戶無人似初溽倚闌岸幘領孤芳䔩
䔩輕紅冠羣綠化工有意卑凡卉積李崇桃空眩目争
先鬭巧等堪憐已向東風盡驅逐此花精妍淨如洗收
拾餘春傲榮辱何郎湯餅徒試妝太真温泉空賜浴天
然生色鑄真態亭午低頭睡初足誰言花后最竒絶我
怪酪奴能汗觸嫣然一笑奉清歡莫把金尊歌别鵠并
刀妙剪駢頭来珠露淋漓袖新蹙似嫌凡子多京塵却
恨高人付流俗微風澹蕩新雨生強拭愁容吐殘馥擬
將色筆寫清意綺語非工那忍凟裵回中庭月過半翠
䄂凌風注寒玉
長十八
集藻─七言絶句─增─元廼賢塞上曲雙鬟小女玉娟娟自
卷氊簾出帳前忽見一枝長十八折来簪在帽簷邊
波羅花
集藻─詞─增─宋毛滂清平樂─雲峯秀疊露冷琉璃葉北畔
波羅花弄雪香度小橋淡月與君踏月尋花玉人雙
捧流霞吸盡杯中花月竹風相送還家
疊羅花
集藻─詞─增─金党懷英感皇恩─碧玉撚條藍袍裁葉眀豔
黃深軟金疊道装仙子謫墮蕊珠宫為春閒管領花時
節漢額妝濃楚腰舞怯襞積裙餘舊宫褶東君著意
留伴小庭風月任教鶗鴂喚羣芳歇
藍雀花
增─藍雀花其花如雀有身有翼有尾有黃心如兩目或
云即茱萸花
集藻─五言絶句─
御製山菊藍雀花─雨過初凉至山花滿野馨雖無紅紫豔能
使屬車停
翠蛾眉
增─翠蛾眉花翠色随日側映鮮妍有致
御定佩文齋廣羣芳譜卷五十三
