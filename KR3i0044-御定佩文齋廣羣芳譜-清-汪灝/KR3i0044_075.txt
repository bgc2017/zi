欽定四庫全書
御定佩文齋廣羣芳譜卷七十三
木譜
桐
增─爾雅翼─桐有青赤白三種而青桐又有有實無實之
辨─原─梧桐一名青桐(埤雅今以梧桐皮青號曰青桐)一名櫬(爾雅櫬梧注今)
(梧桐)皮青如翠葉缺如花姸雅華淨賞心悦目人家齋閣
多種之其木無節直生理細而性緊四月開嫩黃小花
如棗花墜下如醭五六月結子莢長三寸許五片合成
老則開裂如箕名曰櫜鄂子綴其上多者五六少者二
三大如黃豆雲南者更大皮皺淡黃色仁肥嫩可生噉
亦可炒食遁甲書云梧桐可知月正閏歲生十二葉一
邊六葉從下數一葉為一月有閏則十三葉視葉小處
則知閏何月立秋之日如某時立秋至期一葉先墜故
云梧桐一葉落天下盡知秋白桐一名華桐一名泡
桐葉三杈大徑尺最易生長皮色麤白木輕虛不生蟲
蛀作器物屋柱甚良二月開花如牽牛花而色白華而
不實賈勰云桐葉華而不實者曰白桐無子冬結似子
者乃明年華房爾雅云榮桐木即此華而不實故曰榮
桐木也木之榮者多矣獨桐名榮者桐以三月華蔡邕
月令曰桐始華桐木之後華者也穉之故曰始周書時
訓曰清明之日桐始華桐不華歲有大寒蓋不華則陽
氣微陽氣微則寒可知也造琴瑟以華桐生山間者為
樂器則鳴孫枝為琴則音清─增─桐譜─一種文理麤而
體性慢葉圓大而尖長光滑而毳稚者三角成條之時
葉皆茸毳而嫩皮體清白喜生朝陽之地花先葉開白
色心赤内凝紅其實穟先長而大可圍三四寸内為兩
房房中有肉肉上細白而黑點者其子也謂之白花桐
一種文理細而體性緊葉三角而圓大色青多毳而不
光滑葉硬文微赤花亦先葉而開皆紫色而作穟類紫
藤花謂之紫花桐二桐皮色皆一類但花葉小異體性
緊慢不同
彙考─增─書禹貢─嶧陽孤桐─傳─孤特也嶧山之陽特生桐
中琴瑟─原─詩鄘風─椅桐梓漆爰伐琴瑟─大雅─梧桐
生矣于彼朝陽─注─梧桐不生山岡太平而後生朝陽
增─禮記月令─季春之月桐始華─原─禮記雜記─杵以梧
─孟子─拱把之桐梓人苟欲生之皆知所以養之者
增─史記晉世家─成王與叔虞戲削桐葉為珪以與叔虞
曰以此封若史佚因請擇日立叔虞成王曰吾與之戲
耳史佚曰天子無戲言言則史書之禮成之樂歌之于
是遂封叔虞于唐─後漢書蔡邕傳─邕在吳吳人有燒
桐以㸑者邕聞火裂之聲知其良木因請而裁為琴果
有美音而其尾猶焦故時人名曰焦尾琴焉─西南夷
傳─哀牢夷有梧桐木華績以為布─晉書張華傳─吳郡
臨平岸崩出一石鼓槌之無聲帝以問華華曰可取蜀
中桐材刻為魚形扣之則鳴矣于是如其言果聲聞數
里─原─晉書苻堅載記─堅以姜宇為前將軍與苻琳率
衆三萬擊慕容冲于灞上為冲所敗冲遂據阿房城初
長安謠曰鳳凰鳳凰止阿房堅以鳳凰非梧桐不棲非
竹實不食乃植桐竹數十萬株于阿房城以待之冲小
字鳳凰至是入止阿房城焉─增─魏書彭城王勰傳─高
祖與侍臣升金墉城顧見堂後梧桐竹曰鳳凰非梧桐
不棲非竹實不食今梧桐竹並茂詎能降鳳乎勰對曰
鳳凰應德而來豈竹梧桐能降高祖曰何以言之勰曰
昔在虞舜鳳凰來儀周之興也鸑鷟鳴于岐山未聞降
桐食竹高祖笑曰朕亦未望降之也後宴侍臣於清徽
堂日宴移于流化池芳林之下高祖仰觀桐葉之茂曰
其桐其椅其實離離豈弟君子莫不令儀今林下諸賢
足敷歌詠遂令黃門侍郎崔光讀暮春羣臣應詔詩
北史李元忠傳─元忠甚工彈彈桐葉常出一孔擲棗栗
而彈之十中八九─原─唐書李泌傳─德宗在奉天召泌
赴行在時李懷光叛歲有蝗旱議者欲赦懷光帝博問
羣臣泌破一桐葉附使以進曰陛下與懷光君臣之分
不可復合如此葉矣繇是不赦─增─宋史五行志─治平
四年六月汀州進桐木板二有文曰天下太平─山海
經─虢山其下多桐椐─穆天子傳─是日天子鼓道其下
而鳴乃樹之桐─注─桐亦響木─管子─五沃之土其木宜
桐─原─莊子─空門來風桐乳致巢─增─列子─人有枯梧
樹者其隣父言枯梧之樹不祥其隣人遽而伐之隣人
父請以為薪其人乃不悦曰隣人之父徒欲為薪而教
吾伐之也與我隣若此其險豈可哉─原─淮南子─梧桐
斷角馬氂截玉─增─淮南子─桐木成雲─注─取十石瓮滿
以水置桐其中蓋之三四日氣如雲作智者有所不
及故桐不可以為弩以巨斧擊桐薪不待利日良時
而後破之加斧桐薪之上而無人力之奉雖順招搖刑
德而不能破無其勢也─新書─懸弧之禮東方之弧以
梧梧者東方之草春木也─風俗通─梧桐生于嶧陽山
巖石之上采東南孫枝為琴聲清雅─伏虔古今注─昭
帝丹鳳二年馮翊人獻桐枝長六尺九枚枚一葉也
楚辭注─梧桐春榮陽木也─新論─神農黃帝削桐為琴
─論衡─李子長為政欲知囚情刻桐象囚形鑿地為坎
臥木囚其中囚若正木囚不動若有冤木囚動出蓋人
之精誠著木人也─原─易緯─桐枝濡毳而又空中難成
易傷須成氣而後華─禮斗威儀─君乘火而王其政平
梧桐為常生─瑞應圖─王者任用賢良則梧桐生于東
廂─遁甲書─梧桐不生則九州異─增─西京雜記─上林
苑桐三椅桐梧桐荆桐五柞宫西有青梧觀觀前有
三梧桐樹─晉宫閣名─華林園青白桐三株─廣志─驃
國有白桐木其葉有白毳取其毳淹漬緝織以為布
華陽國志─益州有梧桐木其華采如絲人績以為布名
曰華布─南越志─青桐華頗似木綿而輝薰過之─安
成記─府君諱保如令樹梧于苞兩邊柯葉菴藹炎暑為
之清凉百姓列宅其間─鄒山記─鄒山古之嶧陽魯穆
公改為鄒今鄒山嶧陽猶多桐樹─齊春秋─豫章王于
郊起山列種桐竹號為桐山武帝幸之置酒為樂─齊
地記─城北十五里有桐臺即桐宫─水經注─浦陽江自
&KR1443;山東北逕太康湖車騎將軍謝玄田居所在於江曲
起樓樓側悉是桐梓森聳可愛居民號為桐亭樓─顔
氏家訓─或有諱桐者呼梧桐樹為白鐵樹便似戲笑耳
─原─異苑─句章吳平州門前忽生一株青桐樹上有謠
歌之聲平惡而伐之平隨軍北行首尾三載死桐歘自
還立於故根上聞聲樹巔空中歌曰死樹今更青吳平
尋當歸適聞伐此樹已復有光輝平尋歸如鬼謠─述
異記─梧桐園在吳夫差舊國一名琴川梧園在句容縣
傳曰吳王别館有楸梧成林焉古樂府云梧宫秋吳王
愁是也─增─遊山記─吹臺有高桐皆百圍嶧陽孤桐方
此為劣─隋唐嘉話─唐初宫中少樹孝仁后命種白楊
謂何力曰此樹易長三數年間宫中可得隂映何力一
無所應但誦古詩云白楊多悲風蕭蕭愁殺人意謂此
是塚墓間木非宫中所宜種孝仁遽令拔去更樹梧桐
也─尚書故實─李汧公取桐孫之精者雜綴為琴謂之
百衲琴─原─酉陽雜俎─歷城房家園齊博陵君豹之山
池其中雜樹森竦曾有人折其桐枝者公曰何為傷吾
鳳條自後人不復敢折─增─酉陽雜俎─大興善寺東廊
之南素和尚院庭有青桐四株素之手植元和中卿相
多遊此院桐至夏有汗汚人衣如輠脂不可浣昭國東
門鄭相常與丞郎數人避暑惡其汗謂素曰弟子為和
尚伐此樹各植一松也及暮素戲祝樹曰我種汝二十
餘年汝以汗為人所惡來歲若復有汗我必薪之自是
無汗南中桐花有深紅色者臨瀨西北有寺寺僧
智通常持法華經入禪每宴坐必求寒林静境殆非人
所至經數年忽夜有人環其院呼智通至曉聲方息歷
三夜聲侵戶智通不耐應曰汝呼我何事可入來言也
有物長六尺餘皂衣青面張目巨吻見僧初亦合手智
通熟視良久謂曰爾寒乎就是向火物亦就坐智通但
念經至五更物為火所醉因閉目開口據爐而鼾智通
覩之乃以香匙舉灰火寘其口中物大呼起走至閫若
蹶聲其寺背山智通及明視蹶處得大皮一片登山尋
之數里見大青桐樹梢已童矣其下凹根若新缺然僧
以木皮附之合無蹤隙其半有薪者創成一蹬深六寸
餘蓋魅之口灰火滿其中火猶熒熒智通焚之其怪自
絶─十道志─桐廬縣吳黃武四年置以桐溪側有大桐
樹垂條偃蓋傍蔭數畝遠望似廬因謂之桐廬─原─本
事詩─蜀候繼圖倚大慈寺樓偶飄一大桐葉上有詩云
拭翠斂蛾眉為鬱心中事搦管下庭除書作相思字此
字不書石此字不書紙書向秋葉上願逐秋風起天下
有心人盡解相思死天下負心人不識相思意有心與
負心不知落何地後數年繼圖卜任氏為婚始知字出
任氏─增─高僧傳─僧瑜幼入釋門擔薪欲焚身以宋孝
建中集薪為龕請僧設齋禮别而入火中經三日而瑜
房内忽生䨇桐樹根枝豐茂鬱翠非常道輩異之號為
䨇桐沙門─原─清異錄─同州郃陽縣劉靖家兄弟同居
宅邊榆樹上生桑西廊梧桐上生穀枝明年墳中白楊
生檜並鬱茂鄉人號榆為義祖桐為小義楊為義孫縣
令出官錢為修三義亭─北夢瑣言─王義方初拜御史
置宅酬直訖數日忽對賓朋指庭中青桐一䨇曰此忘
酬直召宅主付錢四千─搢紳脞說─顧况于御溝流水
上得一桐葉有詩云一入深宫裏年年不見春聊題一
片葉寄與有情人况亦題葉于流泛之後十餘日况又
得一詩以荅况者─集仙傳─吕洞賓題汴都峩眉院云
明月斜秋風冷今夜故人來不來教人立盡梧桐影
揮麈前錄─自祖宗以來故家以眞定韓氏為首忠憲公
家也居京師庭有桐木都人以桐樹目之以别相韓焉
相韓則魏公家也─洞天清錄─桐木年久木液去盡紫
色透裏全無白色更加細密方稱良材─龍門山記─徐
童觀多桐木花其花清香襲人其子碧可染青碧色若
移植他處則不活─埤雅─詩曰湛湛露斯在彼杞棘愷
悌君子莫不令德其桐其椅其實離離愷悌君子莫不
令儀杞棘剛木故詩以况令德椅桐柔木故詩以况令
儀─增─古琴疏─吳叔治夏日納凉門外時聞桐樹下有
琴聲後一人請以五百金買此樹叔治曰金欲得耳苐
吾自以口就食即見此樹今何忍伐之後叔治出為北
海主簿歸已為族人賣去久之其人以二琴至示叔治
一曰隂姬一曰陽娃不加少漆斵磨光毫其文宛然各
有仙女弄琴之狀云凉天月夜不鼓而自鳴請留其一
以一相報叔治不受─丹鉛總錄─凡木本實而末虛惟
桐反之試取小枝削之皆堅實如蠟而其本皆虚故世
所以貴孫枝者貴其實也─原─滇南雜記─永昌有梧桐
子比中州者形頗長大者幾可當蓮實過永昌亦不可
得─已瘧編─張士傑客壽陽被酒歷淮陽濱入龍祠見
後帳龍女塑像甚美乃取桐葉題詩投帳中云我是夢
中傳彩筆書于葉上寄朝雲忽見一舍有美女士傑徑
詣置酒女吟曰落帆且泊小沙灘霜月無波淮上寒若
向江湖得消息為傳風水到長安士傑昏醉既醒孤坐
于廟門之右小女奴曰娘子傳語還君桐葉勿復置念
─增─一統志─桐君山在桐廬縣東二里相傳昔有異人
于此山採藥求道結廬于桐木下人問其姓則指桐以
示之因號為桐君山
集藻─記─增─宋陳翥西山植桐記─咸聲子陳翥子翔少漸
義方訓涉孤哀淪于季孟惸疾否滯十有餘年蝎蠧木
虛根枝不附志願相畔退而治生至慶歷八年戊子冬
十有一月于家後西山之南始有地數畝東止陳詡西
止柴&KR2455;凡東西延二十丈有竒南止弟翊北止兄翦凡
南北袤十丈有竒自十二月至于皇祐三年辛卯冬澆
而植之凡數百株南栽戟榆以累翊北樹槿籬以分翦
餘桐皆布于内靡有列也未植前斫其地有圃者至而
問曰將胡為乎余荅曰植桐于其中圃者笑曰得利之
速植桐不如植桑之博矣余應之曰吾非不知衣食之
源為世所急但足而已夫仲尼豈不能明老圃之業乎
柳下惠豈不能為盜跖之事乎苟議利而後動誠聖賢
之所不取亦吾心之所未能也翌日將植撫而祝之曰
爾其材森森直而理敷榮朝陽立而不倚吾將激清風
將其聲聽之以為古琴之操焉爾其葉萋萋綠而繁應
時開落不為物頑吾將招君子于其下樂之以待靈鳳
之棲焉因書以為植桐記
贊─增─晉郭璞梧桐贊─桐實嘉木鳳凰所棲爰伐琴瑟八
音克諧歌以永言噰噰喈喈─宋孝武帝孤桐贊─珍無
隱德產必有甄資此孤榦獻枝楚山梢星雲界衍葉炎
廛名列貢寳器贊虞絃
賦─
御製梧桐賦─撫萬彙之生成攬植物之暢茂見藹藹之梧桐
爲良材之僅覯當綺閣而結柯臨玉階而吐秀既託根以
得地亦含靈而迎候扇淑景於春陽振英華於清晝揚蕤
瑤樹布葉金鑾碧滋密綴翠纈深攢散澄暉于帷幄濯鮮
色於琅玕被光華於日月耀羽儀於鳳鸞迺有醲雲上覆
瓊泉下浸長浥潤於丹穹永敷榮於紫禁雨滴疎聲風吹
籟鳴乍響廻於環珮已樂合於竽笙若夫新條始引清露
初流如潔清之士邈焉而寡儔挺節無撓陵虛欲上如謇
直之臣介然而不黨菶菶者其隂可以矢卷阿之頌音離
離者其實可以廣湛露之雅什韻虞氏之文琴絙軒皇之
素瑟信天地之嘉生非凡材之能匹彼夫桃李之佳蔭松
柏之貞心甘棠蔽芾於南國玉樹青蔥於上林雖留詠於
在昔詎埓美於斯今至於嶧山孤立之姿龍門百尺之榦
或擢本於丘樊或漸色於巖畔豈若兹樹之曜穎朝陽植
枝霄漢負聳壑之遐標增麗城之榮觀也哉
增─魏夏侯湛桐賦─有南國之陋寢植嘉桐乎前庭闡洪
根以誕茂豐脩榦以繁生納谷風以疏葉含春雨以濯
莖濯莖天天布葉藹藹蔚童童以重茂蔭蒙接而相蓋
蔽隂澹之南表覆陽阿之北外于是詰朝之暇步趾前
廡春以遊目夏以清暑昔詩人之所稱美厥生之攸竒
植匪崗其不滋識非條其不儀─晉嵇康琴賦─惟椅桐
之所生兮託峻嶽之崇岡披重壤以誕載兮參辰極而
高驤含天地之醇和兮吸日月之休光鬱紛紜以獨茂
兮飛英蕤于昊蒼夕納景于虞淵兮旦晞榦于九陽經
千載以待價兮寂神跱而永康且其山川形勢則盤紆
隱深磪嵬岑嵒玄嶺巉巖岞㟧嶇崟丹巖嶮巘青壁萬
尋若乃重巘增起偃蹇雲覆邈隆崇以極壯崛巍巍而
特秀蒸靈液以播雲據神淵而吐溜爾乃顚波奔突狂
赴争流觸巖觝隈鬱怒彪休洶湧騰薄奮沬揚濤瀄汨
澎湃䖤蟺相糾放肆大川濟乎中州安廻徐邁寂爾長
浮澹乎洋洋縈抱山丘詳觀其區土之所產毓奥宇之
所寶殖珍怪琅玕瑤瑾翕赩叢集累積奐衍于其側若
乃春蘭被其東沙棠殖其西涓子宅其陽玉醴湧其前
玄雲蔭其上翔鸞集其巔清露潤其膚惠風流其間竦
肅肅以静謐密微微其清閒夫所以經營其左右者固
以自然神麗而足思願愛樂矣於是遯世之士榮期綺
季之儔乃相與登飛梁越幽壑援瓊枝陟峻㟧以遊乎
其下周旋永望邈若凌飛邪睨崑崙俯闞海湄指蒼梧
之迢逓臨廻江之威夷寤時俗之多累仰箕山之餘輝
羡斯嶽之弘敞心慷慨以忘歸情舒放而遠覽接軒轅
之遺音慕老童于騩隅欽泰容之高吟顧茲桐而興慮
思假物以託心乃斵孫枝凖量所任至人攄思制為雅
琴─傅咸梧桐賦─美詩人之攸貴兮覽梧桐乎朝陽蔚
菶菶以萋萋兮鬱株列而成行夾二門以駢羅作館㝢
之表章停公子之龍駕息旅人之肩行瞻華實之離離
想儀鳳之來翔─宋劉義恭桐樹賦─伊梧桐之靈材蔚
疎林而擢秀玄根通徹于幽泉密葉垂藹而增茂挺修
幹蔭朝陽招飛鸞鳴鳳凰甘露灑液于其莖清風流薄
乎其枝丹霞赫奕于其上白水浸潤乎其陂─袁淑桐
賦─越衆木之薰徇勝雜樹之藻縟信爽幹以弱枝實裏
素而表綠若乃根荑條茂跡曠心冲貞觀于曾山之陽
抽景于少澤之東被籍兮煙霞褱珮兮星虹儀丹丘之
瑞羽棲清都之仙宫─齊蕭子良梧桐賦─植椅桐于廣
囿嗟儵忽而成林依層楹而吐秀臨平臺而結隂乃抽
葉而露始亦結實于星沈聳輕條而麗景涵清風而散
音發雅詠于攸昔流素賞之在今必鸞鳳而後集何燕
雀之能臨匪伊楚宫側豈獨嶧山岑邈蒿萊之難儷永
配道于仙琴─王融桐樹賦─梧桐生矣于邸岫之曾隈
儀龍門而插幹佇鳳羽以抽枝蹤楚宫而留稱藉溜館
以翻聲直不繩而特秀圓匪規而天成同歲草以萎暮
共辰物而滋榮豈遠心以自外寧有志于孤貞─梁沈
約桐賦─龍門之桐遠望青蔥專巖擅嶺或孤或叢枝封
暮雪葉映晝虹抗蘭橑以棲龍拂雕窗而漙露喧密葉
于鳳晨宿高枝于鸞暮合影陽崖標峯東陸俯結玄隂
仰成翠屋乍髣髴于行雨時徘徊于丹轂遶齊綵于碧
林豈慚光于若木─唐崔鎮尚書省梧桐賦─惟皇立極
建都河洛會府疏庭珍木咸若偉梧桐之嘉遇竟因人
以勝託傾鳳翼于朝陽偶鵷行于祕閣貴有常尊静爲
躁君花繁翼子幹直謀孫履素至潔體柔常存揭日月
以曜穎含雨露以流根豈與夫龍門半死嶧陽孤植齊
萬籟而混吹合千巖以共色勁質冰摧而杼人莫識高
標風析為樵人所得求知音于㸑燃論分理于繩墨且
問之以生死又焉議夫通塞故至人以全身遠害君子
以自強不息失其理山林不足以攝生順其道朝市何
妨乎育德梧桐生矣自遠而至輕去無何之鄉不居有
過之地謂繁華兮國人服媚吾獨後春而翠謂搖落兮
物情共棄吾亦先秋以悴不改節以邀利不立名而自
異必居常以待終將百慮而一致大年椿榦捎雲豫章
箘簵貞勁桂椒信芳百果甲坼于金谷千林花發于河
陽實繁者皆折材用者先亡我異于是于何不臧布清
隂于仙署棲白雲于帝鄉旁連杞梓俯接琳瑯蔚金蟬
之氣色耀錦帳之輝光我封我樹無臭無香後天年于
社櫟用當代于甘棠得喪齊致語默兩忘吾不知夫支
離之德何獨攘而自出蘧瑗之智何獨卷而自藏復有
翦刻為圭琢磨成器龍章鳳軫金符玉瑞平君子之心
戒王者之戲晉侯得之諸侯麏至子野得之玄鶴來曁
雖信美于疇日未若兹辰之佩仁履義我求懿德于是
乎在疏相比遠相待以其彙征成而不宰譬諸草木生
植有時除惡務本樹德務滋引之斯至權之斯離角弓
兮有什枤杜兮陳詩敢告在位如何不思念兹在兹恕
事順施苟求夏隂與秋實無拔楊以樹茨─宋陳翥桐
賦─始吾植桐與竹于西山南見誚乎天倫間以謂拙難
于生計不如桑柘果實之木有所利吾决而遂其志乃
自號桐竹君以固而拒之又作西山桐詩十二首復掇
其詩之餘次而為賦所以伸植之之心也其詞曰伊梧
桐之柔木生崇絶之高岡盗天地之淳氣吐春冬之竒
芳借濡潤于夕陛藉和煖于隂陽綿歲月之久持森鬱
茂而延昌爾其溪臨千仞巖空百丈增巘岌以周列重
峯嶪其相向勢崔嵬而峭且峻形崎嶇而不可上巖嶮
巇以無土壑增巉而弗敞枝上拔而雖榮根下朵而不
長迅雷疾風之所飄擊湧濡飛溜之所滌蕩蒙苦霧而
含暝鏁愁雲于寫望霏霜封條而欲折積雪擁根而致
強枝蠧則中間節傷則液滿同枌棘以溷殽雜樞榆而
蒼莽于是哀狖晨吟饑梟夜啼熊狐傍宿麏麑下蹊悲
號呌嘯回惶慘悽勇夫聞之而心碎山鬼尋之而晝迷
寒雕啄鷹以之游集妖烏怪鵬以之安棲蓋人跡罕履
故物類來萃材雖具不見用于匠氏根已固故不可以
移陟其或春氣和木向榮飛子結孕其柢抽萌條毳毳
以嫩聳葉茸茸而綠成水再離而自茂氣猶缺而未英
當斯時也吾孤且否人無我諳既支離而不煖始有地
于西山之南遂忘刻銳任情意命钁以薙草向陽以避
地列行行之坑坎有鱗鱗之位次庸以梧桐植而異羣
類也由是召山叟訪場師披榛棘之叢薄陟峯巒之險
危望椅梓以相近求拱把而見移全根本之延蔓擇材
榦之珍竒迺等地以森植亦分株而對之侔底道之矢
直鄙左右之器欹邁夾道之細柳類通衢之高椅累歲
時而茂盛發花葉之繁滋土膏泉液以澤乎根春風夏
雨以長其枝晨霞暮雨以蔭其榦清露薄霧以潤其肌
陽烏舒暖以條布隂兔飛光而影垂佳庭雪之難積噱
巖霜之易晞是以其上則鵯鷓鷩鴺之所不敢棲也其
下則騰猿飛&KR1702;之所不獲息也結藤垂蔓莫得而依也
犇泉依瀨亡由而及矣故遠而望之如列戟與排矛即
而憩之若綠幄與翠裯將以集鸑鷟鳴飄鶹翫之以興
詠聽之以消憂于是招直諒之賓命端善之友坐萋萋
之隂蔭論詩書之盛否逍遙乎志氣宴樂以文酒賞茲
桐之森森玩桑柘之黝黝彼槐歎婆娑樗傷擁腫一則
為盡其生意一則嗟無其器用未若葉中藥餌材堪梁
棟雲和曾入于周制嶧陽乃隨于禹貢有名實以相副
豈虛偽以動衆吾將采東南之孤枝創疏白之雅琴絃
以檿桑之絲徽以䨇南之金同䕫牙以揮鼓並鍾期而
側聆追淳風于先德寫太古之遺音非鏗鏘也不足以
傾鄙夫之耳有幽静也自可以悦君子之心桐竹君乃
神魂清心志和以道自任孰知其他據高梧以釋俗申
素臆以長歌歌曰蒿艾茂郁兮芝蘭不馨柞櫟芬芳兮
楩柟不亨苟毁方以趨勢兮雖棫樸而見稱倘容援之
云依兮雖楸梓而弗名且斥遠于匠石兮終見委于林
衡自樂天以知命兮故無慮而自營歌卒瞬目周玩沉
吟自斷後以餘音系而為亂曰貴遠賤近時之宜兮衆
咸去朴爭華偽兮花葉不能資耳目兮子實無堪充口
腹兮人誰采用到林麓兮雖材還同不材木兮無願終
身老林泉兮器與不器居其間兮梓桐放懷事都捐兮
優游共得終天年兮
文散句─增─楚宋玉九辯─白露既下百草兮奄離披此梧
楸─漢枚乘七發─龍門之桐百尺無枝其中鬱結輪囷
扶疎以分離─晉崔綺七蠲─爰有梧桐生于玄谿傅根
朽壤托險生危─張協七命─寒山之桐出自大冥含黃
鍾以吐榦據蒼岑以孤生
四言古詩─增─宋伏系之詠椅桐─亭亭椅桐鬱兹庭圃翠
條疎風綠柯蔭宇
五言古詩─增─晉司馬彪與山巨源─苕苕椅桐樹寄生於
南岳上陵青雲霓下臨千仞谷處身孤且危於何託余
足昔也植朝陽傾枝俟鸞鷟今者絶世用倥傯見廹束
班匠不我顧牙曠不我錄焉得成琴瑟何由揚妙曲卞
和潛幽巖誰能證竒璞冀望神龍來揚光以見燭─宋
鮑昭山行見孤桐─桐生叢石裏根孤地寒隂上倚崩岸
勢下帶洞阿深奔泉冬激射霧雨夏霖霪未霜葉已肅
不風條自吟昏明積苦思晝夜叫哀禽棄妾望掩淚逐
臣對撫心雖以慰單危悲凉不可任幸願見雕斵為君
堂上琴─齊王融咏梧桐─騫鳳影層枝輕虹鏡展綠豈
斁龍門幽直慕瑤池曲─謝脁遊東堂詠桐─孤桐北窗
外高枝百尺餘葉生既婀娜葉落更扶疎無華復無實
何以贈離居裁為珪與瑞足可命參墟─梁簡文帝䨇
桐生空井─季月䨇桐井新枝雜舊株晚葉藏棲鳳朝花
拂曙烏還看西子照銀床繫轆轤─沈約咏梧桐─秋還
遽已落春曉猶未荑微葉雖可賤一翦或成珪─咏孤
桐─龍門百尺時排雲少孤立分根蔭玉池欲待高鸞集
─吳均咏庭中桐─龍門有竒價自言梧桐枝華暉實掩
映細葉能披離不降周王子空待歲時移嚴風忽交勁
遂使無人知─王筠奉酬從兄臨川桐樹─伊昔擅羽儀
待價龍門垂優游清露點徽穆惠風吹月上隂陽榦雲
覆死生枝公子存高尚聊用影華池棲鸞既不重舞鶴
復何施方同散木㸑清響竟誰知─隋魏彥深咏桐─未
求裁作瑟何用削成珪願寄華庭裏枝横待鳳棲─陸
季覽咏桐─搖落依空井生死尚餘心不辭先入㸑惟恨
少知音─唐戴叔倫梧桐─亭亭南軒外貞幹修且直廣
葉結青隂繁花連素色天資韶雅性不愧知音識─元
稹三月二十四日宿曾峯館夜對桐花寄樂天─微月照
桐花月微花漠漠怨澹不勝情低徊拂簾幕葉新隂影
細露重枝條弱夜久春恨多風清暗香薄是夕遠思君
思君瘦如削但感事暌違非言官好惡奏書金鑾殿步
屣青龍閣我在山館中滿地桐花落─雲居寺孤桐─一
株青玉立千葉綠雲委亭亭五丈餘高意猶未已山僧
年九十清淨老不死自云手種時一顆青桐子直從萌
茅拔高自毫末始四面無附枝中心有通理寄言立身
者孤直當如此─白居易荅桐花─山木多蓊鬱兹桐獨
亭亭葉重碧雲片花簇紫霞英是時三月天春暖山雨
晴夜色向月淺闇香隨風輕行者多商賈居者悉黎氓
無人解賞愛有客獨屏營手攀花枝立足蹋花影行生
憐不得所死欲揚其聲截為天子琴刻作古人形云待
我成器薦之於穆清誠是君子心恐非草木情胡為愛
其華而反傷其生老龜被刳腸不如無神靈雄雞自斷
尾不願為犧牲况此好顏色花紫葉青青宜遂天地性
忍加刀斧刑我思五丁力拔入九重城當君正殿栽花
葉生光晶上對月中桂下覆階前蓂汎拂香爐煙隐映
斧藻屏為君布綠隂當暑蔭軒楹沉沉綠滿地桃李不
敢爭爲君發清韻風來如叩瓊泠泠聲滿耳鄭衛不足
聽受君封植力不獨吐芬馨助君行春令開花應晴明
受君雨露恩不獨含芳榮戒君無戲言翦葉封弟兄受
君歲月功不獨資生成爲君長高枝鳳凰上頭鳴一鳴
君萬歲壽如山不傾再鳴萬人泰泰階為之平如何有
此用幽滯在巖坰歲月不爾駐孤芳坐凋零請向梧枝
上爲余題姓名待余有勢力移爾獻丹庭─桐花─春令
有常候清明桐始發何此巴峽中桐花開十月豈伊物
理變信是土宜别地氣反寒暄天時倒生殺草木堅強
物所禀固難奪風候一參差榮枯遂乖剌况吾北人性
不耐南方熱強羸壽夭間安得依時節─宋歐陽修桐
花─猗猗井上桐花葉何衰衰下蔭百尺泉上聳凌雲材
翠色洗朝露清隂午當階幽蟬自嘒嘒鳴鳥何喈喈日
出花照耀飛香動浮埃今朝一雨過狼籍黏青苔斯桐
乃誰樹意若銘我齋常聞漢道隆上下相和諧選吏擇
孝廉視民嬰與孩政聲如九韶百物絶妖災優優穎川
守能致鳳凰來到此幾千載丹山自崔嵬聖君勤治理
百郡列賢才嗟爾不自勉鳳凰其來哉─司馬光桐軒
朝陽升東隅照此庭下桐菶菶復萋萋居然古人風疎
柯青玉聳密葉翠羽蒙午景凝餘清夕照留殘紅雨響
甍棟外風生戶牖中主人政多暇步賞常從容終當致
威鳳覽德鳴噰噰又將施五絃解愠歌帝宫─曾鞏桐
樹─棄地瓦礫間兹桐偶誰樹憶見擁西牆俄成劃煙霧
得時花葉鮮照影清泉助當軒蔽赤日對卧醒百慮惜
哉稟受弱妄使鸞鳳顧商聲動猶微秀色觸已沮泫摧
亂繁條逼迫畏清露暄晴辛未闋飄落儻可拒噫號衝
飇回激射隂霰聚此勢復何言瞪視空薄暮─陳翥西
山桐詩桐栽─吾有西山桐植之未盈握所得從野人移
來出喬嶽節凝葉尚祕根凍土自剝匪為待籬鷃庸將
棲鸑鷟異日成茂林論材誰見擢巨則為棟梁微亦任
楹桷仍堪雅琴器奏之反淳朴大匠如顧憐委軀願雕
斵─桐根─我有西山桐早隣桃與李得地自行根受芘
踰高壘上濯春雲膏下滋醴泉&KR1329;盤結侔循環岐分類
肢體乘虚肢體大憤漲土脈起扶疎向山壤蔓衍出林
址願偕久深固無為伴生死死議大厦材合抱由滋此
─桐花─我有西山桐桐成茂其花香心自蝶戀縹縹帶
無遮華白含香色璨如凝瑤華紫者吐芳英爛若舒朝
霞素奈未足擬紅香寧相加世但貴丹藥天豔姿驕奢
歌管遶庭檻玩賞成今誇倘或求美材為爾長吁嗟
桐葉─我有西山桐下臨百尺溪布葉雖遲遲庇本亦萋
萋密類張翠幄青堪翦封圭滑澤經日久濡毳隨榦躋
迎風帶影動墜雨向身低寧隠凡鳥巢自蔽儀鳳棲松
栢徒爾頑蒲柳空思齊但有知心時應候常弗迷─桐
乳─吾有西山桐厥實狀如乳含房隐綠葉致巢來翠羽
外滑自為穗中犀不可數輕漸曝秋暘重即濡綿雨霜
後感氣裂隨風倒煙塢雖非松柏子受命亦于土誰能
好琴瑟種之向春圃始知非凡材諸核豈余伍─桐孫
高梧已繁盛蕭蕭西山隴毳葉竟開展孫枝自森聳擅
美惟東南滋榮藉萋菶不能容燕雀只許棲鸞鳳寧入
吳人㸑堪隨伯禹貢雨露時加潤霜雪胡為凍况有竒
特材足任雅琴用中含太古音可奏清風頌─桐風─分
材植梧桐桐茂成翠林日日來輕風時時自登臨拂榦
動微毳吹葉破圓隂虚凉可解慍鼔拂如調琴莫傳獨
鵠號願送棲鳳吟豈羞楚襄王蘭臺堪披襟亦陋陶隠
居高閣聽松音無為搖落意慰我休閒心─桐隂─枝軟
自相交葉榮更分茂所得成清隂仍宜當白晝隂疑翠
㡩展翳若繁雲覆日午密影叠風搖碎花漏冷不蔽空
井高堪在庭甃吾本閒野人受樂忘煢疚亭亭如張蓋
翼翼如層搆月夕獨徘徊猶思一重覆─桐徑─時人羡
桃李下自成蹊徑而我愛梧桐亦以成乎性中平端隧
道還往非遼夐直入無欹斜横庭亦徑廷月夕照影碎
春暮花光映清朝濛露濕落日隨煙暝不使草蔓滋任
從根裂迸堪詣蔣詡徒惟任蓬蒿盛─金張建擬古─菶
菶嶧山桐一樹十二枝枝分十二律所指各不移胡為
師襄子獨謂東南竒一律不可闕一枝不可遺誰能以
此意說似典樂䕫─明高啓桐樹─晴粉朝英墜凉瓊夏
葉舒鳥啼高樹早蟾囀薄疏虚朱絃未薦曲彤管屢題
書坐恐銷華澤商吹起前除
五言律詩─增─唐李嶠桐─孤秀嶧陽岑亭亭出衆林春光
集鳳影秋月弄圭隂高映龍門迥䨇依玉井深不因將
入㸑誰為作鳴琴─王昌齡叚宥廳孤桐─鳳凰所宿處
月映孤桐寒槁葉零落盡空柯蒼翠殘虛心誰能見直
影非無端響發調尚苦清商勞一彈─雍陶孤桐─疎桐
餘一榦風雨日蕭條歲晩琴材老天寒桂葉凋已悲根
半死復恐尾全焦幸在龍門下知音肯寂寥─宋司馬
光梧桐─紫極宫庭闊扶疎四五栽初聞一葉落知是九
秋來實滿風前地根添雨後苔羣仙儻來會靈鳳必徘
徊─王安石孤桐─天質自森森孤高幾百尋凌霄不屈
已得地本虛心歲老根彌壯陽驕葉更隂明時思解慍
願斵五絃琴─朱子次韻擇之咏梧并呈季通─永日長
梧下清隂小院幽自憐風嫋嫋客賦雨瀏瀏作别今千
里相思欲九秋更憐同社友復此誤淹留─林景熙桐
角─田家無律吕聲寄始華桐碧卷春風老清吹野水空
客心寒食後牛背夕陽中不惹梅花恨年年送落紅
明高啓梧桐─井邊䨇玉樹高結自生凉影散秋雲薄聲
喧夜雨長疎英飄碧簟亂葉響銀牀綠綺誰能斵持將
奏鳳凰─鍾惺月下新桐喜徐元歎至─是物多妨月桐
隂殊不然長如晨露引不隔晩凉天綠滿清虛内光生
幽獨邊懷新君亦爾到在夕陽先
五言小律─增─唐李頎題僧房䨇桐─青桐䨇拂日傍帶凌
霄花綠葉傳僧磬清隂潤井花誰能事音律焦尾蔡邕
家
七言律詩─增─唐陳標焦桐樹─江上烹魚採野樵鸞枝摧
折半曾燒未經良匠材雖散待得知音尾已焦若使琢
磨徽白玉須來風律軫青瑤還能萬里傳山水三峽泉
聲豈寂寥─元黃清老梧桐雨─曾將秋信報人知又與
西風泣别離病綠滴殘猶有淚題紅流去更無詩舊巢
鳳冷朝飛遠古井金寒曉汲遲待得楚臺雲散後却憑
琴調寄相思─原─明施槃桐─雲捲清秋畫角悲梧桐滿
地月明時斜穿翠葉通金井直透蒼波漾玉池青女莫
驚烏鵲夢素娥偏惜鳳凰枝故人千里關情處獨立空
階影漸移─徐茂吳咏桐綿─濡毳桐枝别作葩溫柔香
裏玉無瑕冰蠶未儗鮮新絶雪蠒還同麗密誇猶勝南
中榮吉貝漫教西蜀侈橦華銀牀金井俱搖落誰信廻
暄更有涯
五言絶句─增─唐韋應物題桐葉─參差翦綠綺肅灑覆瓊
柯憶在灃東寺偏書此葉多─李頻題長孫桐樹─一去
龍門側千年鳳影移空餘翦圭處無復在孫枝
七言絶句─
御製詠桐老圖賜裕親王─丹桂秋香飄碧虛青桐迎露葉扶
疎願將花萼樓前老帝子王孫永結廬
增─唐元稹桐孫詩并序─元和五年予貶掾江陵三月二
十四日宿曾峯館山月曉時見桐花滿地因有八韻寄
白翰林詩當時草蹙未暇紀題及今六年詔許西歸去
時桐樹上孫枝已拱矣予亦白鬚兩莖而蒼然斑鬢感
念前事因題舊詩仍賦桐孫詩一絶又不知幾何年復
來商山道中元和十年正月題去日桐花半桐葉别來
桐樹老桐孫城中過盡無窮事白髮滿頭歸故園─李
商隐蜀桐─玉壘高桐拂玉繩上含非霧下含冰枉教紫
鳳無棲處斵作秋琴彈壊陵─宋徐積華州太守花園
南園花謝北園開紅拂闌干翠拂苔却是梧桐且栽取
丹山相次鳳凰來─楊萬里桐花二首─春色來時物喜
初春光歸日興闌餘更無人餞春行色猶有桐花管領
渠老去能逢幾个春今年春事不關人紅千紫百何
曾夢壓尾焦桐也俗塵─元鄭氏允端梧桐─梧桐葉上
秋先到索索蕭蕭向樹鳴為報西風莫吹却夜深留取
聽秋聲
詩散句─原─魏明帝─䨇桐生空井枝葉自相加─增─陳張
正見─丹山下威鳳來集帝梧中─唐孟浩然─微雲淡河
漢疎雨滴梧桐─原─李白─梧桐落金井一葉飛銀牀
增─李白─寧知鸞鳳意遠托椅桐前四面無附枝中心
有通理今兹大火落秋葉黃梧桐─原─杜甫─石欄斜
點筆桐葉坐題詩西掖梧桐樹空留一院隂─增─薛
竒童─日晩梧桐落微寒入紫垣─韋應物─高梧一葉下
空齋歸思多─韓愈─空階一片下琤若摧琅玕─原─元
稹─隴月上山館紫桐垂好隂─增─李中─門巷凉秋至高
梧一葉驚─宋蘇軾─至今多梧桐合抱如彭聃─陳師
道─林梧自黃殞風過成夜語─陸游─井桐殊可念無葉
送秋聲─吳儆─庭前兩梧桐濃綠涵清輝─金雷琯─桐
生日已長鳳來殊未央─原─唐元稹─明月滿庭池水綠
桐花垂在翠簾前─增─宋劉敞─城角日高春寂寂小庭
行徧拾桐花─劉小山─睡起秋聲無覓處滿階桐葉月
明中─徐抱獨─誰與深春共憔悴隔江一樹紫桐花
宋謝靈運─桐林帶晨霞─齊邢邵─桐影傍巖疎─梁庾
肩吾─桐横棲鳳條山桐迥出城─唐太宗─舒圭葉翦
桐─上官儀─翠梧臨鳳邸─張說─隔戶共桐隂─李白
秋色老梧桐─原─杜甫─薰風繞帝梧凄凄把翠梧
增─杜甫─樹暗惜桐孫─元稹─桐花新雨氣─白居易─鬱
鬱井上桐─宋梅堯臣─梧桐生静思─陳師道─風梧有
先聲─原─唐杜甫─清秋幕府井梧寒碧梧棲老鳳凰
枝─王昌齡─金井梧桐秋葉黃─增─白居易─雨滴梧桐
山館秋梧桐老去長孫枝─李賀─窗前植桐青鳳小
─李商隠─桐拂千尋鳳要棲─曹唐─桐花風軟管絃清
─韋莊─滿院桐花鳥雀喧─宋錢惟演─秋意先侵玉井
桐─劉攽─秋桐不識春風面─王安石─漠漠疎桐日下
隂─陸游─桐引新枝出粉牆金井梧桐辭故枝─元
倪瓚─井床露淨碧桐花─顧瑛─梧桐葉大午隂垂
别錄─增─祖台之志怪─騫保至檀丘塢上北樓宿暮鼓二
下有人著黃練單衣白帢將人持炬火上樓保懼藏壁
中須臾有二婢上帳使迎一女子上與白帢人入帳宿
未明白帢輙先去保因入帳中持女子問向去者誰荅
曰桐郎道東廟樹是也至暮二更桐郎復來保乃砟取
之縛著樓柱明日視之形如人長三尺餘檻送詣丞相
度江未半風浪起桐郎得投入水風波乃息─大中遺
事─軒轅先生居羅浮山宣宗召入禁中能以桐竹葉滿
手挼之悉成錢─錦里新聞─成都出小鳥紅翠相間生
于桐花中惟飲其汁不食他物─五色線─葛仙翁憑桐
木几于女几山學仙得道後几化為三足白麂時出于
山上─雲林遺事─倪元鎮嘗留客夜榻恐有所穢時出
聽之一夕聞有咳𠻳聲侵晨令家僮遍覓無所得童慮
捶楚偽言窗外梧桐葉有唾痕者元鎮遂令翦葉棄十
餘里外蓋宿露所凝訛指為唾以紿之耳─清暑筆談
琴材以輕鬆脆滑謂之四善取桐木多年者木性都盡
液理枮勁則聲易發而清越─原─羣碎錄─桐花可敷猪
瘡飼猪肥大三倍─占候─梧桐花初生色赤主旱色白
主水─種植─正二月内以黃土拌鉅末少許或盆或地
上俱可種上覆土末寸半許時時用水澆灌使土長濕
待長尺餘移栽冬間不用苫蓋─製用─桐子微炒布包
少許磚地上輕輕板之簡出仁未破者再板陸續收取
(附錄)刺桐
原─刺桐葉如梧桐其花附榦而生側敷如掌形若金鳳
枝榦有刺花色深紅嵇含草木狀云九眞有刺桐布葉
繁密三月開花赤色照映三五房凋則三五房復發陳
翥桐譜云刺桐生山谷中文理細緊而性喜折裂體有
巨刺如欓樹其實如楓
彙考─增─投荒雜錄─刺桐花狀比圖畫者不類其木為材
三四月時布葉繁密後有赤花生葉間三五房不得如
畫者紅芳滿樹─原─溫陵郡志─温陵城留從效重加板
築植刺桐環繞之其樹高大而枝葉蔚茂初夏開花極
鮮紅如葉先萌而花後發主明年五榖豐熟─增─花經
刺桐八品二命─南海古蹟記─汎杯池南有陸公亭故
基夾溪種刺桐木綿花開殷盛如畫─泉南雜志─宋進
士吕造詩云閩海雲霞遶刺桐往年城郭為誰封刺桐
城今泉州築城時環城皆植刺桐故號桐城─天中記
彭綱詠刺桐花詩云樹頭樹底花楚楚風吹綠葉翠翩
翩露中幾枝紅鸚鵡刺桐花雲南名鸚哥花酷似之彭
詩本四句命吏寫刻遺其一句復誦之自覺意足乃不
更改
集藻─七言絶句─增─唐陳陶泉州刺桐花詠六首兼呈趙
使君─海曲春深滿郡霞越人多種刺桐花可憐虎竹西
樓色錦帳三千阿母家石氏金園無此豔南都舊賦
乏靈材只因赤帝宫中樹丹鳳新銜出世來猗猗小
豔夾通衢晴日薰風笑越姝只是紅芳移不得刺桐屏
障滿中都不勝攀折悵年華紅樹南看見海涯故國
春風歸去盡何人堪寄一枝花赤帝嘗聞海上遊三
千幢蓋擁炎州今來樹似離宫色紅翠斜欹十二樓
髣髴三株植世間風光滿地赤城閒無因秉燭看竒樹
長伴劉公醉玉山─宋丁謂刺桐花─聞說鄉人說刺桐
花如後發始年豐我今到此憂民切只愛青青不愛紅
─王十朋刺桐花─初見枝頭方綠濃忽驚火&KR0987;欲燒空
花先花後年年雨莫遣時人不愛紅
詩散句─增─唐徐夤─歸日捧持明月寶去時期刻刺桐花
─方干─風烟漸近刺桐花─宋蘇軾─木綿花發刺桐開
(附錄)岡桐
原─岡桐一名油桐一名荏桐(其油似荏)一名罌子桐一名虎
子桐─增─桐譜─枝榦花葉與白桐花相類─本草─李時
珍曰即白桐之紫花者人或謂之紫花桐─原─樹小長
亦遲早春先開淡紅花狀如鼓子花實大而圓每實中
二子或四子大如大楓子肉白味甘食之令人吐人多
種之取子作桐油入漆及油器物艌船為時所須人多
僞為之惟以篾圈撣起如鼓面者為眞
(附錄)赬桐
增─桐譜─赬桐一名眞桐─南方草木狀─嶺南處處有之
自初夏生至秋蓋草也葉如桐其花連枝萼皆深紅色
俗呼貞桐花─酉陽雜俎─貞桐枝端抽赤黃條條復旁
對分三層花大如落蘇花作黃色一莖上有五六十朵
─原─身青葉圓大而長高三四尺便有花成朵而繁紅
色如火為夏秋榮觀
集藻─七言律詩─增─明沈氏天孫赬桐─朱萼疑看九月楓
繁枝又借嶧陽桐丹鬚吐舌迎風豔絳蠟籠紗照月空
西域應分安石紫寢宫可作麥英紅綠珠宴罷歸金谷
七尺珊瑚映水中
七言絶句─增─宋方岳赬桐花二首─厥草惟夭簇絳繒新
紅初滴尚炎蒸西風坐閱芙蓉老合是花中耐久朋
似子圓紅不似花綠叢擎出野人家亦知吟骨今當換
火候初成獨體砂
詩散句─增─宋蘇舜欽─喚起十年閩嶺夢赬桐花畔見紅
蕉
(附錄)臭桐
原─臭桐生南海及雷州近海州郡亦有之葉大如手作
三花尖長青不凋皮若梓白而堅韌可作繩入水不爛
花細白如丁香而臭味不甚美遠觀可也人家園内多
植之皮堪入藥采取無時
(附錄)胡桐
增─前漢書西域傳─鄯善國多胡桐─注─孟康曰胡桐似桑
而多曲師古曰胡桐亦似桐不類桑也蟲食其樹而沫
出下流者俗名為胡桐淚言似眼淚也可以汗金銀今
工匠皆用之
(附錄)海梧
增─南方草木狀─海梧樹與中國松同但結實絶大形如
小栗三角肥甘有香味亦樽俎間佳果也出林邑
(附錄)折桐
增─洞天清錄─有花桐春來開花如玉簪而微紅號折桐
花
御定佩文齋廣羣芳譜卷七十三
