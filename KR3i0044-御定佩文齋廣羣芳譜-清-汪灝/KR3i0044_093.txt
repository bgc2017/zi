欽定四庫全書
御定佩文齋廣羣芳譜卷九十一
卉譜
萍
原萍一名水花一名水白一名水簾一名薸(爾雅云萍蓱註云水)
(中浮萍江東謂之薸字說云以與水平故名萍以無定性隨風漂流故名薸)處處池沼中有
之季春始生楊花入水所化一葉經宿即生數葉葉下
有微鬚即其根也浮於流水則不生浮於止水則一夕
生九子故名九子萍無根而浮常與水平有大小二種
小者面背俱青為萍大者面青背紫為薸一名紫萍今
薸有麻薸異種長可指許葉相對聯綴不似萍之點點
清輕也─增─唐夲草萍有三種大者曰蘋中者曰荇小
者即水上浮萍原萍乃隂物靜以承陽故曝之不死
惟七月中採取揀淨以竹篩攤曬盆水在下承之即枯
死曬乾為末可驅蚊蟲味辛寒能療暴熱身癢下水氣
勝酒長鬚髮久服身輕善治瘋疾
彙考─原─禮記月令季春萍始生─周禮秋官─萍氏掌國
之水禁─註─以不沉溺取名─增─後漢書方術傳─華佗嘗
行道見有病咽塞者因語之曰向來道隅有賣餅人萍
虀甚酸可取三升飲之病自當去即如佗言立吐一蛇
─汲冡周書─榖雨一日萍始生萍不生隂氣增盈─家
語─楚昭王渡江江中有物大如斗圓而赤直觸王舟舟
人取之王大怪之徧問羣臣莫之能識使使聘于魯問
于孔子孔子曰此所謂萍實者也可剖而食之吉祥也
唯霸者為能獲焉使者返王遂食之大美久之使來以
告魯大夫大夫因子游問曰夫子何以知其然曰吾昔
之鄭過乎陳之野聞童謠曰楚王渡江得萍實大如斗
赤如日剖而食之甜如蜜此是楚王之應也吾是以知
之─范子─水萍出三輔色青者善─原─淮南子萍樹根
於水木樹根於土─增─淮南子─海閭生屈龍屈龍生容
華容華生蔈蔈生萍藻萍藻生浮草凡浮生不根苃者
生於萍藻─註─海閭浮草之先也屈龍游龍容華芙蓉草
花蔈流也無根水中草─淮南畢萬術老血變為萍
呂氏春秋─菜之美者崑崙之萍─渚宮故事宋文帝為
宜都王臨川人獻王萍實六子大者如升小者如鶴卵
圓而赤初莫有識者以問長史王華曰此萍實也宣尼
所謂王者之應─雲林異景志─浮光多美鴨太原少尹
樊千里買百隻置後池載數車浮萍入池使為鴨作茵
褥─酉陽雜俎─臨邑縣北有華公墓尋失唯趺龜存焉
石趙世此龜夜常負碑入水至曉方出其上常有萍藻
─楚辭芳草譜天問曰靡萍九衢言其枝葉分為衢道
猶今言花五出六出也南濠詩話魏仲先詩名鉅鹿
東觀集有咏盆池萍云莫嫌生處波瀾小免得漂然逐
衆流眞隠者之話言也原江右萍鄉縣相傳楚王得
萍實於此邑因以名而范石湖以為去大江遠非是然
萍實因渡江而得非謂得之大江中傳聞必有所自未
可遽疑其說
集藻─贊─增─晉郭璞萍贊苹之在水猶卉植地靡見其布
漠爾鱗被物有常託孰知所自
賦─增─晉夏侯湛浮萍賦步長渠以遊目兮覽隨波之微
草紛漂潎以澄茂兮羌孤生於靈沼因纖根以自滋兮
乃逸蕩乎波表散圓葉以舒形兮發翠綠以含縹蔭修
魚之華鱗兮翳蘭池之清潦既澹淡以順流兮又雍容
以隨風有纏薄於岸側兮或廻滯乎湍中紛上下其靡
常兮漂往來其無窮仰熙陽曜俯憑綠水渟不安處行
無定軌流息則寧濤擾則動浮輕善移勢危易盪似孤
臣之介立隨排擠之所往内一志以奉朝兮外結心以
絶黨萍出水而立枯兮士失據而身枉覩斯草而慷慨
兮固知直道之難爽蘇彦浮萍賦余嘗汎舟遊觀鼓
檝川湖覩浮萍之飄浪乃觸水而自居體任適以應會
亦隨遇而靡拘伊弱卉之無心合至理之冥符唐常
衮浮萍賦居洪泉而不根植者惟浮萍而已矣不懷芳
以賈害不衒色以標美動不忤物卑以安已乘流則遊
得坻則止如識變而知時似委命而順理故能無幽不
涉無遠不尋隨長汀而自汎値驚浪而不沉既不遷其
清濁亦可避乎淺深可以明逍遥之意可以警滯著之
心然而推移河海凌歴隈澳溜緩則去遲水急則浮速
秋遇楓浦與墜葉而齊奔春渡桃源共落花而相逐披
拂丹草搖演青蘋出入經其潭洞高下歸其奫淪擇利
而行有似見機之士不常厥所同乎漂梗之人歌曰大
江之水東西流别有孤萍朝夕浮莫言此中長汎汎終
當結實觸王舟趙昂浮萍賦汎汎者萍乘流匪寧殊
源比影異沼均形初苒弱兮碕岸乍連延兮廣汀映池
兮草色同翠照日兮苔光共青霞凝兮片片成玉月上
兮處處疑星入門自媚穠李徒矜其妖豔取足為樂行
潦豈小於滄溟觀其枯華有時動靜無必習坎斯止遇
亨則逸安卑取順契君子之用心揚波隨流豈漁翁之
能詰每托隣於藻荇不混跡於蓬蓽與菡蓞而相鮮向
莓苔而如失實幽賞之可嘉何寓遊之足匹夫物之云
云糾纏誰分茨處牆兮或不才而見棄蘭生幽也終以
香而自焚惟兹萍矣獨擅其美謙能居下知則樂水鑒
擥芳於楚客寧見羞於彝簋象虚舟而不繫或倏往而
忽來類至人之無心更出生而入死噫歟植匪深根長
無固蔕將舍之而不芟翦豈見用而能種藝鄙朝菌之
暫榮笑匏瓜之長繫空慙雨露之恩竊愧陶鈞之惠願
同蒹葭比玉而見珍託陋質於池塘之際─原─明楊雲
鶴浮萍賦─嗟楊花之漠漠紛辭樹而綿綿乍飄颻於幕
底忽蕩漾於池邊雨過易質浸久移妍根無寸蔕葉吐
雙駢傍汀蘭而戢戢映岸草之芊芊魚驚跳而忽破風
漪斂而還連委柔姿兮曉漲寄弱質兮春田流潦凝兮
並止歸波逝兮均遷商羊舞兮保世以滋大肥&KR1414;見兮
聚族而纖旃有似乎邊塞征人關河客子去國辭家流
行坎止意忽忽以何之惟蒼蒼之默使感兹萍質悵此
萍蹤慨他鄉之萍梗憐知巳之萍逢有如一枝暫棲兩
心密契不約而聯無根而蔕始宛轉而密依忽參商而
遥逝知宛在兮水中恨長波之靡際嗟嗟每生有識我
輩鍾情欣繇合起恨以離生雖離合之皆幻終悵怏而
難平若夫合不心醉離不骨驚齊悲愉於一致反寄羨
無識之浮萍─夏茂卿浮萍賦有序夫萍為風約起滅不常
水草中至尠小瑣細物也顧萍氏掌禁於秋官萍生紀
日於月令燕饗則樂嘉賓於魚藻朝會則示周行於鹿
苹萍之時義大矣成都楊令公年方二十視篆梁谿甫
下車輙以浮萍一賦見眎清華流麗騞然大家夫相如
子雲之在蜀都也翩翩皆以賦鳴吐鳳凌雲噴薄西京
之上即我明用修楊子靈心作賦秀拔峩眉公豈其苗
裔耶遂率爾效顰而抽辭以擬之其詞曰粤萬卉之布
彙禀一氣之陶鈞紛紛綸綸職職芸芸毓彼池面貼於
波紋既曰楊花之轉蜕復云老血之為精巧隨浪以開
合逐流水以低平兆翔鴻之始見應榖雨而萌生采芳
馨於雷澤擷異美於昆明一名水簾亦呼薸蘋西河之
側南澗之濱羌乍斟而止渴朅久服而身輕漢昆明池
翠網橫披於曲岸楚昭王渡赤斗直觸於江濆周穆廵
方則取摘湖頭以資鶴唼太原吏隠則數車捆載而為
鴨茵漂潎連綿馥郁葐蒕可以羞王公可以薦鬼神若
夫不根不蔕時合時張江妃題字漢女搴芳翠蓋覆而
蛟龍匿影青雷破而明月舒光重叠侵沙開暮春之煙
景參差委岸宣大塊之文章紫葉帶流快題詩於李白
秋風春草喜琢句於劉商色映菰蒲似罽賓之鋪寳㲲
而斜臨曲渚光分杜若如洛姝之遺翠鈿而亂矗橫塘
若乃波翻浪急雨驕風妬自西自東曷馮歸路孤標冷
淡兮埒孝子之履霜時危震盪兮恍羈臣之莫訴至若
良朋愴别執友臨岐臭蘭偶契金石遽違玉玦遥分於
塞外寳釵劃斷於中閨是何異萍水之相遭而瞥焉轉
化於天涯胡然而散胡然而聚消息盈虚浮萍莫喻生
馬生人儵忽為帝即乾坤亦水上之萍抑蜾蠃螟蛉之
一致有酒既清有餚既馨太虚為御久鑿奚爭萬期須
臾晱㬦電驚毋掘泥以揚波疇皆醉而獨醒縱心浩然
何慮何營吾將濯足萬里&KR1143;身蓬閬而戞長嘯於青冥
文賦散句─增─楚宋玉風賦起於青蘋之末晉劉伶酒
德頌俯觀萬物擾擾焉如水之載浮萍郭璞江賦萍
實時出而漂泳
五言古詩─原─南齊劉繪咏萍─可憐池内萍葐蒕紫復青
巧隨浪開合能逐水低平微根無所綴細葉詎須莖飄
蕩終難測流連如有情增─梁庾肩吾賦得池萍風翻
乍青紫浪起時疎密木欲歎無根還驚能有實魏馮
元興浮萍詩─有草生碧池無根水上蕩脆弱惡風波危
微苦驚浪唐李德裕感遇幽澗生蕙若幽渚老江蘺
榮落人不見芳香徒爾為不及綠萍草生君紅蓮池左
右美人弄朝夕春風吹葉洗玉泉水珠清湛露滋心亦
願如此託君君不知宋謝翺萍間穉荷效王司馬體
初萍半含絮頃刻開數畝荷生浮其間風雨足解后百
年遊子心欲作千歲久昔為浮萍根今為穉荷藕荷高
刺已深魚遊觸其首離離荷下萍吹向白魚口明楊
基賦得萍贈陳久中浮蹤散寒星一夕生無數魚跳翠
乍開漚過青還聚微風和影去急雨連根露惆悵别君
時楊花滿衣絮─薛蕙咏萍─參差如霰布的皪似星出
魚戲影初開鳥散文仍密幸因雲雨會且免風波失無
裨江海流徒謝芳菲質
五言律詩─增─唐李嶠萍─二月虹初見三春蟻正浮青萍
含吹轉紫葉帶波流屢逐明神薦恒隨旅客遊既能甜
似蜜還繞楚王舟─李覯萍─盡日看流萍誰原造化情
可憐無用物偏解及時生泥滓根萌淺風波性質輕晩
來堆岸曲猶得護蛙鳴
七言律詩─增─唐徐夤咏萍─為實隨流瑞色新泛風縈草
護遊鱗密行碧水澄涵月澀滯輕橈去採蘋比物何名
腰下劍無根堪並鏡中身平湖春渚知何限撥破閒投
獨蠒綸─明日本貢使咏萍─錦鱗密砌不容針只為根
兒做不深曾與白雲爭水面豈容明月下波心幾翻浪
打應難滅數陣風吹不復沉多少魚龍藏在底漁翁無
處下鈎尋
五言絶句─增─唐王維萍池─春池深且廣會待輕舟廻靡
靡綠萍合垂楊掃復開─元宋旡萍─風波長不定浪跡
在天涯莫怨生輕薄前身是柳花
七言絶句─原─唐劉商醉後─青月秋風老此身一瓢長醉
任家貧醒來還愛浮萍草飄寄官河不屬人增─皮日
休木蘭後池浮萍─嫩似金脂颺似煙多情渾欲擁紅蓮
明朝擬附南風信寄與湘妃作翠鈿─原─陸龜蒙和木
蘭後池浮萍─晩來風約半池明重叠侵沙綠罽成不用
臨池更相笑最無根蔕是浮名原─僧可齋咏萍盆池
本不種青萍春杪無根也自生人道一宵生九葉不知
誰數得分明─宋文同可笑口號─可笑庭前小兒女栽
盆貯水種浮萍不知何處聞人說一夜一根生七莖
原─劉師邵乍因輕浪叠晴沙又趁廻風擁釣槎莫怪狂
蹤易飄泊前身不合是楊花─乩仙點點青青浮野塘
不容明月照滄浪風吹雨逐沙泥上燕子銜來遶畫梁
詩散句─增─魏文帝汎汎綠池中有浮萍寄身流波隨風
靡傾─宋謝翺─浮萍隨漲水上到荷葉端水退不得下
猶黏花萼間─魏曹植浮萍寄清水隨風東西流─晉
司馬彪─汎汎江漢萍飄蕩永無根─何晏─願為浮萍草
託身寄清池傅玄浮萍無根本非水將何依─原─唐
杜甫─萍泛無休日桃隂想舊蹊─增─宋林景熙柳花滚
雪春冥冥溪風一夜吹為萍─原─乩仙─見說楊花能變
化是他種子亦輕浮增─齊王儉─萍開欲半池─梁王
筠─萍生雁鶩池─謝脁新萍時合水─邢邵─新萍巳冒
沼─唐太宗─萍間日影亂─原─杜甫─萍泛若夤緣增
劉禹錫─風小悲流萍─韓愈─萍蓋汙池淨風約半池
萍─白居易─紫浮萍汎汎─姚合─萍任連池綠温庭
筠─萍皺風來後萍多釣下遲李中萍嫩鋪波面
唐白居易─南潭萍開水沉沉─姚合浮萍重叠水團圓
─薛能─水風初見綠萍隂遠舸衝開一路萍─原─宋
張先─浮萍破處見山影─陸游覆水青萍錦一方
别錄─原─製用─取浮萍重五午時投厠中絶青蠅五日
午時取浮萍隂乾加雄黃作紙纏香燒之能袪蚊蟲
七月七日取赤浮萍乾為末遇冬雪寒水調二盞服又
用漢椒末拌浮萍末擦身不畏寒
藻
增─博雅─夌菜藻也─原─藻水草也有二種水藻葉長二
三寸兩兩相對生即馬藻也聚藻葉細如絲節節連生
即水薀也俗名鰓草又名牛尾薀爾雅云莙牛藻細葉
蓬茸如絲可愛一節長數寸長者二三十節氣味甘大
寒滑無毒去暴熱熱痢止渴凡天下極冷無過藻菜荆
揚人遇歲飢以葉當榖食
彙考─增─詩召南─于以采藻于彼行潦小雅魚在在藻
─魯頌─思樂泮水薄采其藻─左傳─蘋蘩薀藻之菜
薀藻聚藻也─博物志─歲欲惡惡草先生惡草者水藻
也─洞冥記─旦露池西有靈池方四百步有倒枝藻枝
横倒水中長九尺餘如結網有野鴨秋鳬及鷗鷖來翔
水上入此草中皆不得出如繒網也亦名水網藻酉
陽雜俎─仙藥有神吾黃藻─原─埤雅─藻水草之有文者
出於水下其字从澡言自潔如澡也書曰藻火粉米藻
取其清火取其明也山節藻梲蓋非特為取其文亦以
禳火今屋上覆橑謂之藻井取象於此亦曰綺井又謂
之覆海亦或謂之罳頂風俗通曰殿堂室象東井形刻
作荷菱荷菱水草也所以厭火與此同類詩魚在在藻
有頒其首王在在鎬豈樂飲酒魚在在藻有莘其尾王
在在鎬飲酒樂豈蓋魚性食藻王者德至淵泉則藻茂
而魚肥故以頒首莘尾為得其性誥傳曰士卒鳬藻言
其和睦歡悦如鳬之戲於水藻也─增─名勝志青田溪
生蕰藻冬天水熱如湯衆魚歸之名曰魚倉
集藻─解─增─明李東陽藻軒解─青華主人建閥南輿高居
江渺搆材為亭甃石為沼層瀾碧皺衆卉雲繞擷芳潄
潔名之曰藻客有過者難之曰萬彙藂茁羣植並分鉅
者為楩櫲秀者為篁筠堅者為檜柏芬者為蘭蓀山苞
水葩莫可具陳彼藻之細何足以云主人曰君子設佩
聖人取物匪名則嘉惟義斯擇品不必富類不必僻泥
形為迂執象為惑子坐聽我言藻之德夫藻者氣孕天
秀根含地靈内秉柔質外敷素英不雕而華匪馞其馨
順時生者為孫命與物徙者為和光寧負潔以自濯亦
何心於行藏客曰可得聞邪主人曰窮海之裔荒溪之
涯舟檝之所不至人跡之所不加以汗漫為方以波濤
為家雖溷跡於草莽寧委情於泥沙客曰媺哉善藏其
用子既出矣請言乎動主人曰或載衣襟或登筐篚滌
以甘泉薦以方簋陋末跡於芻蕘耻遺瑕於葑菲繪形
則與火齊光比德則與鑑為軌功雖著而不知其勞用
非奢而莫閟其美客曰韙哉君子之斐主人曰嘻物貴
實用禮戒彌文弗玩其華而采其根楚佩江茝周歌澗
蘩桃李薇蕨維葛與蘋匏瓜行葦列國所陳繄藻之德
於吾則均朝爾吾居夕爾吾羣匪藻吾軒亦藻吾身下
雪民隠上華國勲惟夙夜是存以無負於吾軒客起再
拜斂容棘吻君門巍巍矇者莫瞬君行濯濯瑕莫可捃
包荒納汙辭不我擯鄙人何知敢謝不敏主人不荅莞
爾而哂
賦─增─唐郭元超水藻賦─遊子行邁登晉山之孤嶽翠谿
皛以淪漣紅嶂赫兮崩駁爾其雲崖委溜風壑鳴泉苔
彬彪以冒石藻漫莽兮盈川于以采藻于彼行潦沼沚
之毛汙潭之草靃靃靡靡汎汎悠悠乍夤緣於春水或
羃䍥於春洲觀其往往縈散離離無畔㛹娟島嶼暐曄
江漢碎流月於澄波隠孤雲於斷岸生不擇所長亦無
叢不資潤於微露不懼威於勁風纖莖璀璀密葉茸茸
宿銀塘之白鷺矯清水之文虹則知乘流則遊遇坻則
植柔而能全弱而能直其為隠也不居高而處卑其為
謙也常韜光而晦色嗟茂族之無托願貞芳之見移生
君之銅沼汎君之瑶池雜青蓮與翠荇偶杜若與江蘺
生於水兮人不知歲歲年年幽澗垂
賦散句─增─漢司馬相如上林賦─唼□菁藻
詩散句─增─晉嵇康─俯唼綠藻託身洪流唐杜甫北風
起寒文弱藻舒翠縷─張籍─藻密行舟澀─金吳激微
流帶文藻─唐白居易─翠藻蔓長孔雀尾綠藻潭中
繫釣舟
别錄─原─製用─二藻皆可食煮熟挼去腥氣米麫糝蒸為
茹甚滑美入藥以馬藻為勝
(附錄)海藻
增─爾雅─&KR1627;海薻注─一名海蘿─夲草─一名落首一名藫
生海島上黑色如亂髮而大少許葉大都如藻葉陳藏
器曰此有二種馬尾藻生淺水中如短馬尾細黑色大
葉藻生深海中新羅國葉如水藻而大海人以繩繫腰
沒水取之
海帶
增─夲草─海帶出東海水中石上似海藻而麤柔韌而長
今登州人乾之以束器物
綸
增─爾雅─綸似綸組似組東海有之注綸今有秩嗇夫所
帶糾青絲綸組組綬也海中草生彩理有象之者因以
名云─夲草─一名昆布生南海葉如手大似蓴紫赤色
可搓為索
蔛草
增─夲草─蔛草一名蔛菜一名蔛榮所在有之生水旁似
澤瀉而小花青白色亦堪蒸啖江南人用蒸魚食甚美
五六月采莖暴乾用氣味甘寒無毒主治暴熱喘息小
兒丹腫
苔
原─苔一名綠苔一名品藻一名品菭(以形如品字也)一名澤葵
一名綠錢一名重錢一名圓蘚一名垢草─增─古今注
一名綠蘚─述異記─苔錢一名連錢一名青膚─原─空
庭幽室隂翳無人行則生苔蘚色既青翠氣復幽香花
鉢拳峯頗堪清賞欲石上生苔以茭泥馬糞和勻塗潤
濕處不久即生─增─夲草─苔衣之類有五在水曰陟釐
在石曰石濡在瓦曰屋遊在牆曰垣衣在地曰地衣其
蒙翠而長數寸者亦有五在石曰烏韭在屋曰瓦松在
牆曰土馬騣在山曰卷柏在水曰藫─格物總論─苔生
於地之隂濕處隂濕氣所生也初生其處漸青成暈斑
斑點點久則堆積漸厚如塵埃然又久則微有根葉又
能傍緣樹木階砌磚瓦柱礎而上
彙考─增─莊子─得水土之際則為鼃濱之衣註─青苔也
淮南子─窮谷之汚生青苔─原─拾遺記─祖梁國獻蔓金
苔色如黃金若縈聚之大如鷄卵投之水中蔓延於波
瀾之上光出照日皆如火生水上也乃於宮中穿池廣
百步時觀此苔以樂宮人宮人有幸者以金苔賜之置
漆盤中照耀滿室名曰夜明苔著衣襟則如火光─增
拾遺記─岱輿山北有玉梁千丈駕元流之上紫苔覆漫
味甘而柔滑食者千歲不饑─原─宋略─王微太保弘弟
子也吏部尚書江湛舉為吏部郎辭不受與湛書告絶
足不踰閫十餘年棲遲環堵之室苔草沒階增─遊名
山志─石簣山緣崖而上高百許丈裏悉青苔無别草木
─酉陽雜俎─慈恩寺唐三藏院後簷階開成末有苔狀
如苦苣初生塼上色如鹽綠輕嫩可愛原─耕桑偶記
石崇砌上就苔蘚刻成百花飾以金玉曰壺中之景不
過如是─增─三峩山記─山高多風木不能長枝悉下垂
古苔如亂髮鬖挂木上垂至地長數丈彦周詩話─東
坡梅花詩云憑仗幽人收艾蒳國香和雨入莓苔艾蒳
香名正松上莓苔也出本草及沈氏香譜原─雲林遺
事─倪元鎮閣前置梧石日令人洗拭及苔蘚盈庭不留
水跡綠縟可坐每遇墜葉輙令童子以針綴杖頭刺出
之不使點壞─花史─王彦章葺園亭叠牆種花急欲苔
蘚少助野意而經年不生顧弟子曰叵耐這綠拗兒
鞠國在拔野古東北五百里六日行至其國有樹無草
但有苔
集藻─增─梁江淹青苔賦有序余鑿山楹為室有苔焉意
之所之故為是作云嗟青苔之依依兮無色類而可方
必居閒而就寂似幽意之深傷故其處石則松栝交隂
泉雨長注絶澗俯視崩壁仰顧悲凹&KR1361;兮唯流水而馳
騖遂能﨑屈上生斑駮下布異人貴其貞精道士悦其
迥趣咀松屑以高想捧丹經而永慕若其在水則鏡帶
湖沼錦匝池林春塘秀色陽鳥好音青郊未謝兮白日
照路貫千里兮綠草深乃生水而搖蕩遂出波而沈淫
假青條兮總翠借黃華兮舒金游梁之客徒馬疲而不
能去兔園之女雖蠶飢而不自禁─原─唐王勃青苔賦
并序吾之旅遊數月矣憩乎荒澗覩青苔焉緣巖而上
迺喟而歎曰嗟乎苔之生於林塘也為幽客之賞苔之
生於軒庭也為居人之怨斯擇地而處無累于物也愛
憎從而生遂作賦曰若夫桂洲含潤松巖祕液繞江曲
之寒沙抱巖幽之古石汎廻塘而積翠縈修樹而凝碧
契山客之寄情諧埜人之妙適及其瑶房有寂瓊室無
光霏微君子之砌蔓延君侯之堂引浮青而汎露散輕
綠而承霜起金鈿之舊感驚玉箸之新行若夫弱質綿
羃纖姿布濩措形不用之境托跡無人之路望夷險而
齊歸在高深而委遇惟愛憎之未染何悲歡之詭赴宜
其背陽就隂違喧處靜不根不蔕無華無影耻桃李之
暫芳笑蘭桂之非永故順時而不競每乘幽而自整
增─楊炯青苔賦─粤若稽古聖皇重暉月光開博望之苑
闢思賢之堂華館三襲琱軒四下地則經省而書坊人
則後車而先馬相彼草木兮或有足言者吁嗟青苔今
可得而聞也借如靈山偃蹇巨壁崔嵬畫千峯而錦照
圖萬壑而霞開王孫遊兮山之隈披薜荔兮踐莓苔悵
容與兮徘徊一去千年兮時不復來至若圓潭寫鏡方
流聚玉苔何水而不清水何苔而不綠漁夫遊兮漢川
曲歌滄浪兮濯吾足桂舟横兮蘭枻觸浦漵邅㢠廻兮心
斷續别有崇臺廣厦粉壁椒塗梁木蘭兮椽瑇瑁草離
合兮樹珊瑚白露下蒼苔蕪暗瑶砌澀瓊鋪有美人兮
向隅應門閉兮踟蹰心震蕩兮意不愉顔如玉兮淚如
珠請循其本也見商羊兮鼓舞召風伯兮電赴占顧兔
兮離畢星雷闐闐兮雨冥冥皓兮蕩兮見潢汙之滿庭
倏兮忽兮視苔蘚之青青爾其為狀也羃䍥綿密浸淫
布濩彬駮兮長廊夤緣兮古樹肅兮若遠山之松柏汎
兮若平郊之煙霧春澹蕩兮景物華承芳卉兮藉落花
歲崢嶸兮日云暮迫寒霜兮犯危露觸類而長其生也
蕃莫不文階兮鏤瓦碧地兮青垣别生分類西京南越
則烏韭兮綠錢金苔兮石髮苔之為物也賤苔之為德
也深夫其為讓也每違燥而居濕其為謙也常背陽而
即隂重扃祕宇兮不以為顯幽山窮谷兮不以為沉有
達人卷舒之意君子行藏之心惟天地之大德匪予情
之所任
賦散句─增─晉郭璞江賦─綠苔鬖髿乎研上孫綽遊天
台山賦─踐莓苔之滑石
五言古詩─增─梁沈約詠青苔─緣階已漠漠汎水復綿綿
微根如欲斷輕絲似更聯長風隠細草深堂沒綺錢縈
鬱無人贈葳蕤徒可憐─庾肩吾新苔─隨潮染岸石逐
沬聚浮查徒令阿谷麗停筐不汰沙─唐李益與僧法
振同賦應門照綠苔─宮上何年月應門何歲苔青光一
似照白露共徘徊珠履久行絶玉房重未開妾心正如
此昭陽歌吹來─姚合題金州西園苔階茅堂階豈高
數寸是苔蘚只恐秋雨中窗戶亦不濺眼前無此物我
情何由遣─宋梅堯臣水次蘚花秋雨日霏霏碧花生
叠叠水邊有神女妝去遺翠靨岸側小家婦不知所宜
愜采得未還人自將渾面帖古壁苔隂壁流暗泉古
苔長自好不改春與秋何如路傍草空山正幽藹淨綠
無人掃
七言古詩─增─唐顧雲苔歌檻前溪奪秋空色百丈潭心
數砂礫松筠條條長碧苔苔色碧于秋水碧波㢠廻梳開
孔雀尾根細貼著盤陀石撥浪輕拈出少時一髻濃煙
三四尺山光日華亂相射靜縷藍鬐勻襞積試把臨流
抖擻看琉璃珠子淚雙滴如看玉女洗頭處解破雲鬟
收未得即是仙宮欲製六銖衣染絲未倩鮫人織採之
不敢盈篚篋苦把龍神河伯惜瓊蘇玉鹽爛漫煮嚥入
丹田續靈液會待功成插翅飛蓬萊頂上尋仙客
五言律詩─增─唐包何同舍弟佶班韋二員外對秋苔成
詠─每看苔蘚色如向簿書閒幽思纏芳樹高情寄遠山
雨痕連地綠日色出林斑却要興公賦臨危滑石間
李咸用苔─幾年風雨跡叠在石孱顔生處景長靜看來
情儘閒吟亭侵壞壁藥院掩空關每憶東行徑移笻獨
自還─原─明于若瀛詠苔─一雨生無蔕孤茵濕欲寒被
階藏石瘦席徑受花安易作夤緣想難拈空色看紋全
如側理有意鳥書殘
七言律詩─增─唐徐夤詠苔印留麋鹿野禽蹤巖壑漁磯
是處逢金谷曉凝花影重章華春映柳隂濃石橋羽客
遺前迹陳閣才人沒舊容歸去掃除階砌下蘚痕殘綠
一重重宋趙企詠苔─斑斑染黛色差勻個個微圓類
綠萍不比榆錢鋪砌白未饒荷葉點溪青陶鎔盡出春
工力磨就多應雨夜零好與詩人買風月何妨積貯滿
空庭─明朱謀㬜苔布葉如錢個個青不爭要路占閒
庭風前印鶴移罡步雨後留蝸作篆形生閣久縈詞客
恨入碑多蝕古人名紅英墮地交相映小屐跫然未忍
停─原─徐茂吳詠苔─寂歴空庭綴綺錢緣階依砌更蟬
連長門底是生金輦芳徑無從認翠鈿宜藉落花相掩
映肯教新草獨芊眠違喧只合幽人侶怪得江淹怨思
偏瑤砌瓊鋪紫翠勻高臺曲榭淨無塵停雲斐亹沿
階綠經雨葳蕤澀浪新側理成時無汗簡文茵爛處絶
車輪徑開二仲逢迎少鎮日荒荒覆碧筠點地斑斑
積翠平年年和草玉階生石家砌上鏤春卉晉帝宮中
號夜明乍訝綠筠經雨長不因白露減秋清坐時隨意
妨行滑幾日空庭斷屐聲
五言排律─原─明于若瀛詠苔─研上碧于染鬖髿滿綠錢
根微踏未斷絲細勢相聯每向重隂合偏逢雨過鮮綿
綿緣閣上漠漠沒階前滋石隨潮長浮查逐沫纖江淹
曾有賦無用總堪憐
五言絶句─原─唐王維鹿柴空山不見人但聞人語響返
景入深林復照青苔上─增─錢起藍田溪咏石上苔静
與溪色連幽宜松露滴誰知古石上不染世人跡宋
梅堯臣苔徑─林間夏雨滋復有斜陽照綠淨不搖風從
教春草笑─明高啓階前苔莫掃雨餘綠任滿閒階路
留藉落來花春泥免相汙─李東陽苔徑豈不愛佳客
客來殘我苔西園十日雨三徑不曾開
七言絶句─增─唐白居易石上苔─漠漠斑斑石上苔幽芳
靜綠絶纖埃路傍凡草榮遭遇曾得七香車輾來─原
鄭谷苔錢─春紅秋紫繞池臺箇箇圓如濟世財雨後無
端滿窮巷買花不得買愁來增─李中春苔─春霖催得
鎖煙濃竹院莎齊逕小通誰愛落花風味處莫愁門巷
襯殘紅
詩散句─增─梁劉孝威─石岸生寒蘚沉根漬水苔─宋沈
約─賓階綠錢滿客位紫苔生─唐楊炯─百果珠為竇羣
峯錦作苔─薛稷陽林花已紅寒澗苔未綠─王維─坐
看蒼苔色欲上人衣來─原─李白─門前遲行跡一一生
綠苔─杜甫─興來無灑掃隨意坐莓苔雨抛金鎖甲
苔臥綠沉槍─李嘉祐─苔色侵衣桁潮痕上井闌白
居易─雲覆莓苔封蒼然無處覓黛潤霑新雨斑明點
古苔冷滑無人跡苔點如花箋上官昭容石苔凌
几杖空翠撲肌膚石畫裝苔色風梭織水紋─增─宋
梅堯臣─濕翠連澗隂淨綠繞巖坎─司馬光森沉殿瓦
碧羃歴井苔蒼─原─唐杜牧─莫厭瀟湘少人處水多菰
米岸莓苔─陸龜蒙澄溪水過苔還淨深樹雲來鳥不
知閒窗雨過苔花潤小簟風來薤葉凉─增─韓偓釣
磯自别經秋雨長得莓苔更幾重宋梅堯臣─庭下隂
苔未教掃榴花紅落點青蒼─王安石─人傳湫水未嘗
枯滿底蒼苔亂髮麤─陸游─柴門雖設不曾開為怕人
行損綠苔─晉陸機青苔暗階除─原─齊謝朓蒼苔依
砌上─梁江淹青苔日夜黃─增─唐太宗─綠沼翠新苔
─崔善為─石苔終歲青─張九齡─苔益山文古─孟浩
然─苔壁饒古意─王維─屐齒印苔深綠髮莓苔地
原─杜甫─蟲書玉佩蘚歸休步紫苔苔移玉座春
苔錢似錦萍苔徑臨江竹玉殿莓苔春劉長卿
蒼苔綠竹徑─增─韋應物新苔侵履濕司空曙苔色
徧春石雨滌莓苔綠李益漠漠秋苔潔孟郊白
苔浮水錢─張籍石苔生紫點白居易苔斑錢剝落
苔壁錦漫糊─朱慶餘─積潤苔紋厚姚合古苔寒
更翠苔文翻古篆苔蘚疎塵色薛能地燥春苔
裂─温庭筠─紫苔侵壁潤羅隠水梳苔髮直鄭谷
染岸蒼苔古皮日休─苔染渾成綺苔髮紅鬇鬡
韋莊壁峻苔如畫─李中蘚色花隂闊濺石苔花潤
─宋林逋─雨壁上苔衣─王安石─青苔挾雨驕苔侵
垂磴蔓─陸游─雲䒱蒼蘚平─戴復古─苔生石徑斑
金李獻能─苔花錦斕斑─元好問─苔滑水無聲─元方
回─苔紋深翠毯─唐王維青苔日厚自無塵─岑參雨
滋苔蘚侵階綠─原─杜甫石田茅屋荒蒼苔蒼苔濁
酒林中靜苔蘚蝕破沙濤痕─增─韓翃─雨後青苔散
點牆─姚合─塵靜寒霜覆綠苔─白居易青苔地上消
殘暑─溫庭筠─砌因流水長秋苔杜荀鶴石榻人稀
蘚色交─原─陸龜蒙─顚倒青苔落綘英─皮日休─破扉
開澀染苔花─吳仁壁為惜苔錢妨換砌吳融─水籠
沙淺露莓苔─韋莊─禁城烟煖蒸青苔宋錢惟演碧
鮮初圓亂縹牆─增─歐陽修─青苔雨後深紅點原─司
馬光─雨岸莓苔舒繡斑─增─蘇軾─研竹穿花破綠苔
金蔡松年─雨餘巖石古苔青
(附錄)水苔
原─水苔一名石髮一名石衣一名藫(爾雅云藫石衣注云水苔也)一
名水衣─增─夲草─水苔一名陟釐一名側棃一名水綿
按石髮有二生水中者為陟釐生陸地者為烏韭─原
生石上色青綠蒙茸如髮初生嫩者擇去蟲石以石壓
乾入鹽油醬薑椒切韭芽同拌食亦可油醬炒食
集藻─五言律詩─增─宋梅堯臣水苔深苔何所若苦詠費
毫尖繞繞水仙髮茸茸蛟客髯綠縈秋石淨嫩値翠篙
黏尚芼參差荇薄言無此嫌
七言絶句─增─宋司馬光石髮萬古風濤浸石巖老苔垂
足細䰐鬖傳聞海底珠無數何事從來散不簪金闕
銀城仙客居欲傳消息問麻姑蓬萊無物堪為信翦寄
蒼龍一握鬚
詩散句─增─唐皮日休─水苔青髬髵
别錄─原─拾遺記─張華撰博物志奏于武帝帝詔芟截浮
疑分為十卷即于御前賜側理紙萬番此南越所獻後
人言陟里與側理相亂南人以海苔為紙其理縱橫斜
側因以為名
垣衣
增─夲草─垣衣一名垣嬴一名天韭一名鼠韭一名昔邪
此乃磚牆城垣上苔衣也生屋瓦上者即為屋遊
集藻─五言律詩─增─唐李益賦得垣衣漠漠復霏霏為君
垣上衣昭陽輦下草應笑此生非掩靄青春去蒼茫白
露晞猶勝萍逐水流浪不相依
詩散句─增─梁簡文帝緣階覆綠綺依簷映昔邪─齊王
融垣衣不可裳
(附錄)屋遊
原─屋遊一名瓦衣一名瓦苔一名瓦蘚一名博邪一名
昨葉一名蘭香此瓦屋上苔衣也生久屋之瓦木氣洩
則生其長數寸葉圓而肥嫩長寸餘頂生小白花名瓦
松甘寒無毒治浮熱在皮膚往來寒熱時氣煩悶小兒
癎熱
(附錄)瓦松
增─夲草─瓦松一名昨葉何草一名瓦花一名向天草赤
者名鐵脚婆羅門草一名天王鐵塔草(如松子作層故名)蘇恭
曰初生高尺餘遠望如松栽馬志曰處處有之生年久
瓦屋上六月七月采苗日乾
彙考─增─夢溪筆談─崔融為瓦松賦云謂之木也訪山客
而未詳謂之草也驗農皇而罕記叚成式難之曰崔公
博學無不該悉豈不知瓦松已有著說引梁簡文詩依
簷映昔邪成式以昔邪為瓦松殊不知昔邪乃是垣衣
瓦松自名昨葉何成式亦自不識
集藻─增─唐崔融瓦松賦─崇文館瓦松者産於屋霤之上
千株萬莖開花吐葉高不及尺下纔如寸不載于仙經
靡題于藥錄謂之為木也訪山客而未詳謂之為草也
驗農皇而罕記豈不以在人無用在物無成乎俗以其
形似松生必依瓦故曰瓦松楊炯謂余曰此中草木咸
可為賦其詞曰賓館兮沉沉明月高兮重海深試一望
兮上棟下宇開陽闔隂彼美嘉族依于夏屋煌煌特秀
狀金芝兮産霤歴歴空懸若星榆而種天苯䔿丰茸青
冥芊眠葩條郁毓根柢連拳間青苔而裛露陵碧瓦而
含烟春風搖兮鬱起冬雪糅兮蒼然詎充採掇罕任雕
鐫桐君莫賞梓匠難甄用匪適于時要必濫聞于俗傳
慚魏宮之烏韭恧漢官之紅蓮觀其衆開榮列虚心獨
潔高寧我慕無木禾之五尋卑以自安類石蒲之九節
進不必媚居不求利芳不為人生不因地其質也菲無
忝于天然其隂也薄纔足以自庇望之常見其表尋之
罔得其祕肅穆承華堂皇不賒繩懸麥穗戶刻菱花竹
蒼筤而衆色樹連理而相加芙蓉發池兮照爛日及懸
霤兮紛葩彼懷寳以遇賞此不材而見嗟雖有慕於階
闥亦無混于泥沙已矣哉不學懸蘿附柏直蓬倚麻固
將含美惡以同貫齊是非于一家亂曰少陽之地兮於
何不春博望之苑兮莫匪正人纖根弱植兮生君之館
荷施霑恩兮為人所翫物不謝生不知其榮惟願聖皇
千萬壽但知傾葉向時明無名氏瓦松賦式觀圖籍
幽山窮野聞卉木之名焉考神農之嘗者根莖可驗洪
纖不捨惟瓦松兮闕書何昔人兮智寡原其所托高而
又雅抽形先寄于鶴樓聳質更資于鴛瓦旖旎芬葩含
風接霞既當春而吐葉亦凌秋而點花異山苗之極秀
狀澗松兮抽芽高居壤霤匪雜泥沙向朝陽兮發榮經
夕露兮增華常在危簷心必直詎欲牽風影暫斜小大
殊品高卑異盼離離兮若星榆之照灼煜煜兮疑石蒲
之蔥蒨既乏棟梁之用寧怯鐫雕之變豈比夫桂山上
蘭谷中長幽隠兮銷馥為芬芳兮敗叢奚若兹物之獨
茂無憂患兮養蒙
五言排律─增─唐李華尚書都堂瓦松─華省祕仙蹤高堂
露瓦松葉因春後長花為雨來濃影混鴛鴦色光含翡
翠容天然斯所寄地勢太無從接棟臨雙闕連甍近九
重寧知深澗底霜雪歲兼封
詩散句─增─宋張耒─别來秋意苦但見瓦松長─唐韓偓
睡起牆隂下藥欄瓦松花白閉柴關─宋陸游屋老瓦
松長─唐白居易─牆有衣兮瓦有松
仙人縚
增─酉陽雜俎─仙人絛出衡岳無根蔕生石上狀如同心
帶三股色綠亦不常有益部方物記仙人縚生大山
中與苔同種但巖隂石隈多鮮翠長二三尺叢垂若縚
或言深谷有長丈餘者
集藻─贊─增─宋宋祁仙人縚贊─附陽而生垂若文縚大槩
苔類土石所交
(附錄)羅漢絛
增─湖湘故事羅漢後洞有草蔓結如帶長丈餘附木而
生相傳謂之羅漢絛
集藻─七言絶句─增─宋畢向羅漢絛五百移棲絶洞深空
留轍跡杳難尋綠絲絛帶何人施長到春來挂滿林
御定佩文齋廣羣芳譜卷九十一
