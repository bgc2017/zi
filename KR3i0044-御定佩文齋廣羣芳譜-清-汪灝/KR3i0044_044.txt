欽定四庫全書
御定佩文齋廣羣芳譜卷四十二
花譜
迎春花
原─迎春花一名金腰𢃄人家園圃多種之叢生高數尺
有一丈者方莖厚葉如初生小椒葉而無齒面青背淡
對節生小枝一枝三葉春前有花如瑞香花黃色不結
實葉苦澀平無毒雖草花最先點綴春色亦不可廢花
時移栽土肥則茂燖牲水灌之則花蕃二月中可分
彙考─增─三柳軒雜識─迎春花為僭客─花經─迎春花七
品三命─瓶花譜─迎春花六品四命─學圃餘疏─余一
迎春花盆景結屈老幹天然得之嘉定唐少谷人以為
寳
集藻─七言絶句─增─唐白居易代迎春花招劉郎中─幸與
松筠相近栽不隨桃李一時開杏園豈敢妨君去未有
花時且看来─翫迎春花贈楊郎中─金英翠萼𢃄春寒
黃色花中有幾般憑君語向遊人道莫作蔓菁花眼看
─宋韓琦中書東廳迎春─覆闌纖弱綠條長帶雪衝寒
折嫩黃迎得春來非自足百花千卉共芬芳迎得新
春入舊科獨先嘉卉占陽和今年頓被寒摧折應為尖
頭送暖多─劉敞閣前迎春花─穠李繁桃刮眼明東風
先入九重城黃花翠蔓無人顧浪得迎春世上名沉
沉華省鎖紅塵忽地花枝覺歲新為問名園最深處不
知迎得幾多春華省當時綠鬢郎金樽美酒醉紅芳
今日對花不成飲春愁已與草俱長
詩散句─增─宋晏殊─淺豔侔鶯羽纖條結兔絲偏凌早春
發應誚衆芳遲
詞─原─宋趙師俠清平樂─纖穠嬌小也解爭春早占得中
央顔色好粧點枝枝新巧東皇初到江城殷勤先去
迎春乞與黃金腰𢃄壓持紅紫紛紛
金雀花
原─金雀花叢生莖褐色高數尺有柔刺一簇數葉花生
葉傍色黃形尖旁開兩瓣勢如飛雀甚可愛春初即開
采之滚湯入少鹽微焯可作茶品清供春間分栽最易
繁衍
集藻─七言絶句─原─宋翁元廣金雀花─管領東風知幾春
也將俗態染香塵有人不具看花眼惱殺飄蓬老病身
酴醿
原─酴醿一名獨步春一名百宜枝杖一名瓊綬帶一名
雪纓絡一名沉香蜜友藤身灌生靑莖多刺一穎三葉
如品字形面光綠背翠色多缺刻花靑跗紅萼及開時
變白帶淺碧大朵千瓣香微而清盤作高架二三月間
爛漫可觀盛開時折置書册中冬取插鬢猶有餘香本
名荼䕷一種色黃似酒故加酉字─增─益部方物略記
蜀酴醿多白而黃者時時有之但香減於白花─四川
志─成都縣出酴醿花有三種曰白玉碗曰出爐銀曰雲
南紅色香俱美
彙考─增─清異錄─酴醿木香事事稱宜故賣插枝云百宜
枝杖此洛社故事也─花經─酴醿一品九命─澄懷錄
韓熙載云對花焚香酴醿宜沉水─原─誠齋雜記─范蜀
公居許下造大堂名以長嘯前有酴醿架高廣可容十
客每春季花繁燕客其下約曰有飛花墮酒中者嚼一
大白或笑語喧譁之際微風過之滿座無遺時號飛英
會─增─三餘贅筆─曾端伯以荼䕷為韻友張敏叔以荼
䕷為雅客─花木考─酴醿色作淺紅香氣不足閱唐宋
詩詞多用粉面額黃香瓊香雪等字心竊疑之及考此
花本作荼䕷以酒號酴醿花色似之遂復從酉則花作
白色似無可疑矣王敬美學圃雜疏乃疑酴醿為白木
香不知陶學士穀云洛社故事賣酴醿木香插枝者均
謂百宜枝杖二花並列豈能無别耶─廣東志─酴醿海
國所産為盛出大西洋國者花大如中國之牡丹蠻中
遇天氣凄寒零露凝結他草木乃冰澌葉萎殊無香韻
惟酴醿花上瓊瑤清瑩芬芳襲人若甘露焉夷女以澤
體膩髮香經月不滅國人貯以鉛瓶行販他國
集藻─記─增─宋張耒咸平縣丞廳酴醿記─咸平五年詔以
陳留之通許鎮為咸平縣先是章聖皇帝幸亳祠老子
道通許築宫以待幸既為縣即以宫為令治所主簿居
中書府而樞密府為尉舍熙寕某年始置丞於是遷縣
尉於外而丞居焉丞居之堂庭有酴醿問之邑之老人
則其為樞密府時所種也既老而益蕃延蔓庇覆占庭
之大半其花特大於其類邑之酴醿皆出其下蓋當時
築室種植以待天子之所必有珍麗可喜之物而後敢
陳是以獨秀於一邑而莫能及也
贊─增─宋宋祁酴醿贊─人情尚竒賤白貴黃厥英略同實
寡於香
五言古詩─原─宋蘇軾杜沂遊武昌以酴醿花見餉─酴醿
不爭春寂寞開最晩青蛟走玉骨羽盖蒙珠幰不妝豔
已絶無風香自遠淒凉吳宫闕紅粉埋故苑至今微月
夜笙簫来翠巘餘妍入此花千載尚清婉怪君呼不歸
定為花所挽昨宵雷雨惡花盡君應返─增─崔鷃酴醿
依柏引蔓上冐其顚─春風亦已老自厭丹采媚獨留白
雪花灑此千尺翠嵯峨珠籠冠縹緲冒佛髻幽香勿襲
人恐為真色累但願保明姿終日奉清對要之萬物夥
汙潔自有類─元貢奎茶䕷架─西園檢春事積雨斷餘
紅荼䕷壓高架皎皎晩日烘翠蔓點殘雪清香度微風
幽人對之坐瑩然此心同徘徊不忍去片月來高空宛
如萬玉娥素袖舞雲中珠璣露顆綴翠珮煙光籠愛花
不受折枝柔刺盈叢攜酒醉其下慰此良夜終─明吳
寬酴醿─酴醿發長條叢生類蓍草每記衆花開此種開
獨早南方色多紅黃色見者少但嫌易零落蜂蝶食不
飽曲闌強遮護童子日必掃花落當復開豈似主人老
往昔詩客来覓句步頻繞載誦成感傷誰来慰幽抱
七言古詩─增─宋司馬光修酴醿架─貧家不辦構堅木縛
竹立架擎酴醿風搖雨漬不耐久未及三載俱離披往
來遂復廢此徑舉頭礙冠行挂衣呼奴改作豈得已抽
新換故拆四籬來春席地還可飲日色不到香風吹
蘇轍次韻詠酴醿─蜀中酴醿生如積開落春風山寂寂
已憐正發香晻曖猶愛未開光的皪半垂野水弱如墜
直上長松勇無敵風中娜娜應數丈月下煌煌真一色
故園聞道開愈繁老人自恨歸無日百花已過春欲暮
燕坐繩牀空歎息朝來滿把得幽香案頭亂插銅瓶濕
一番花蘂轉頭空誰能往問天台拾─原─楊萬里和羅
武岡荼䕷長句─花飛十不啻五六靑子團枝朱紫簇江
南桃李總成隂不論少城與韋曲荼䕷珍重不浪開晩
堆綠雲點水玉體熏山麝非一臍水洗銀河費千斛滴
成小蓓密於糝亂走長條柔可束醉眸須及月下来破
鼻試從風裏觸先生未必被花惱偶與門人暮春浴為
憐壓架十萬枝小立旁邊領新馥剰拚好語寵瓊蕤更
掇清英付&KR0812;醁先生何得便杜門霜鬢猶須玉堂宿
增─楊萬里走筆謝張功父送酴醿─西湖野僧夸藏冰半
年化作真水精南湖詩人笑渠拙不知儂家解乾雪藏
冰窨子山之幽鑱透九地山鬼愁儂家藏雪有妙手分
明曬在翡翠樓向来巽二拉滕六玉妃夜投玉川屋翦
冰作花吹朔風揉雲為粉散寒空醉揮兩袖拂銀漢梢
頭萬斛冷不融瓊田挈月拾翠羽砌成重樓天半許盤
作青蛟吐綠霧亂飄六出熏沉炷人間雪脆那可藏天
上雪落何曾香三月盡頭四月首南湖香雪今誰有分
似誠齋老詩叟碎挼玉花泛春酒一飲一石更五斗
王十朋次韻程泰之酴醿─靑春果作堂堂去啼鳥喚春
春不住明珠萬顆玉為錢欲買風光嗟已暮蓬山地冷
花木稀祇有寒梅已先吐誰遣虯枝上高架稍覺雲隂
覆行路雨餘景物猶未佳葉底精神不多露鼻觀疑聞
班馬香姿比何郎更風度平生惜春如惜别老眼待花
如待哺幽芳相對止三人草草杯盤為花具─元華幼
武荼䕷歌─丹葩醉染猩猩血素萼便娟比霜雪呈妖逞
豔豈足貴含芳嗜潔誇清絶荼䕷飽浥春雨膏玲瓏翦
刻英瓊瑶千金腦麝和淑質萬箇玉蝶瑩柔條坐看明
月花梢上便應題作清虚牓醉眠花底不須歸狼籍苔
茵空撫掌先生愛花何太濃對花一飲揮千鍾昔逢端
伯稱韻友我欲結好慚衰容莫教搖落西風後賈島留
題傳不朽憐君為作荼䕷歌多情又釀荼䕷酒
─五言律詩─增─宋梅堯臣有折景福殿後酴醿花至者─有
鳥銜花出清香不畏風初從上林發來過未央中簇簇
霜苞密層層玉葉同誰將作美酒醉看月生東─原陳
與義酴醿─雨過無桃李唯餘雪覆墻青天映妙質白日
照繁香影動春微透花寒韻更長風流到尊酒猶足助
詩狂─明王象晉酴醿─皓齒舞霓裳飄飄翠𢃄長何郎
初傅粉荀令乍薰香玉蘂休誇白金沙敢並芳可憐蜂
與蝶早晩引風狂
七言律詩─原─宋黃庭堅觀主簿家酴醿─肌膚冰雪熏沉
水百草千花莫比芳露濕何郎試湯餅日烘荀令炷爐
香風流徹骨成春酒夢寐宜人入枕囊輸與能詩王主
簿瑶臺影裏據胡牀─增─晁補之次韻李秬酴醿─夭紅
瑣碎競春嬌後出何妨便奪標雲鶴嬉晴來萬隻玉龍
驚震上千條蓐收晃蕩風前仗萼綠飄翩月下綃曾向
瓊林亭畔見天涯相遇一魂銷─原─劉子翬次韻張守
酴醿─榮華休羡黑頭公且對芳晨賞麗叢十萬青條寒
挂雨三千粉面笑臨風莫將擬雪才情賦盍與觀梅况
味同只恐春歸有遺恨典刑猶在濁醪中─增─劉子翬
酴醿─顛風急雨退花晨翠葉銀苞照眼新高架攀緣雖
得地長條盤屈總由人横釵數朵開猶小撲酒餘香韻
絶倫惟有金沙顔色好年年相伴殿殘春─原─劉克莊
酴醿─青蛟蜕骨萬條長玉架盤雲護曉窗外面看来些
子葉中間著得許多香一枝縞色分明好百卉含羞不
敢芳飛殺銜花䨇海燕被渠勾引一春忙─朱淑真詠
酴醿─花神未許春歸去故遣仙姿殿衆芳白玉體輕蟾
魄瑩素紗囊薄麝臍香夢思洛浦嬋娟態愁記瑶臺淡
淨妝勾引詩人清絶處一枝和雨在東墻─增─金劉仲
尹酴醿─相看絶似好交友著眼江梅季孟中海窟笙簫
來鶴背月林冰雪繞春風滿前玉蘂名尤重特地棃花
夢不同安得涪翁香一瓣種成聊供小南豐
五言排律─增─宋蘇轍次韻孔文仲酴醿─蒼蛇凍不死輕
素暖仍歸落蘂時吹面繁香自撲幃光凝真照夜枝輭
或牽衣似厭風霾苦應思霧雨霏開樽迎最盛掃地見
初稀賴有清隂在金波肯彂揮─原─黃庭堅見諸人倡
和酴醿詩輙次韻戲詠─梅殘紅藥遲此物共春暉名字
因壺酒風流付枕幃墜鈿香徑草飄雪淨垣衣玉氣晴
虹發沉材鋸屑霏直知多可厭何忍摘令稀常恨金沙
學顰時正可揮
五言絶句─增─宋蘇軾和文與可洋州園池荼䕷洞─猗猗
翠蔓長藹藹繁香足綺席墮殘英芳樽漬餘馥─朱子
荼䕷─結楥遂芳植覆墻擁深翠還當具春酒與客花下
醉─明李東陽荼䕷─買種已經年貪看亦云久未惜雨
沾衣應防刺傷手
七言絶句─原─宋韓維酴醿─平生為愛此香濃仰面常迎
落架風每至春歸有遺恨典刑猶在酒杯中─增─韓維
酴醿─細蓓繁英次第開攀條盡日未能回不如醉卧春
風㡳時使清香拂面來─惜荼䕷─天意再三珍雅豔花
中最後吐竒香狂風莫掃殘英盡留與佳人貯絳囊
原─歐陽修酴醿─清明時節散天香輕染鵝兒一抹黃最
是風流堪賞處美人取作浥羅裳─劉攽荼䕷─明紅暗
紫競芬菲送盡東風不自知占得餘香慰愁眼百芳無
得似荼䕷─蘇軾和文與可洋州園池酴醿洞─長憶故
山寒食夜野荼䕷發暗香来分無素手簪羅髻且折霜
蕤浸玉醅─蘇轍和王晉卿都尉荼䕷─後圃荼䕷手自
栽清於芍藥釅於梅舊来酒客今無幾三嗅馨香懶舉
杯─張舜民酴醿─冰肌雪豔映殘春燠日薰風入四鄰
任是主人能愛惜也拚一半與遊人─黃庭堅酴醿─漢
宮嬌額半塗黃入骨濃薰賈女香日色漸遲風力細倚
闌偷舞白霓裳─張仲謀家堂前酴醿委地─沉水衣籠
白玉苖不蒙湔拂苦無聊煩君斫取西莊柳扶起春風
十萬條─增─秦觀賞荼䕷有感─春來百物不入眼惟見
此花堪斷腸借問斷腸緣底事羅衣曾似此花香─原
王庭珪酴醿─東皇收拾春歸去獨遣荼䕷殿後塵憐我
寒窗賦愁寂時看玉面送殘春─增─楊萬里坡仙閣上
觀荼䕷─仰架遥看時見些登樓下瞰脱然佳酴醿蝴蝶
渾無辨飛去方知不是花酴醿約我早来看及至来
看花已殘動地寒風君莫怯亂吹香雪灑闌干─陸游
東陽觀酴醿─福州正月把離杯已見酴醿壓架開吳地
春寒花漸晩北歸一路摘香来─薛季宣酴醿花謝有
感─當初曾醉浣花春席地棠棃當錦茵今日酴醿飄似
雪閑忙不比舊時人─原─盧祖臯酴醿─雪榦雲條一架
春酒中風度夢中聞東風不是無顔色過了梅花便是
君─徐似道酴醿─紛紛紅紫落莓苔𢃄月和煙特地開
疑是玉妃新浴出翠雲梯上舞風臺─戴復古酴醿─東
風滿架索春饒三月梁園雪未消賸馥何人炷蘭麝柔
絛無力𢃄瓊瑶─增─方岳荼䕷─山徑隂隂雨未乾春風
已暖却成寒不緣天氣渾無準要護荼䕷繼牡丹手
插春風十萬條野香落架玉搖搖黃鸝莫悞看花眼等
得南薰雪未消─陳三嶼─布葉敷條翠作圍自生芒刺
護裳衣莫嫌野興難拘束只伴春風亦見幾─原─謝幼
謙酴醿─香雪支離半墜風柔條無奈不成叢阿蠻如許
風流骨打困秋千細雨中─任拙齋─一年春事到荼䕷
香雪紛紛又撲衣盡把檀心好看取與留春住莫教歸
─周方泉─荼䕷架倒無人架全似老夫狂醉時昨夜一
番溪雨横又添苔蘚到花枝─湛道山─雨後溪流半没
沙粉墻賣酒是誰家客中不覺春深淺開了荼䕷一架
花一春多雨少晴光眼底青春去意忙已恨點衣紅
作陣絶憐滿架雪生香─無名氏─穠華先占早春芳色
别仙容五樣妝步屧東郊風力輭吹來只是一般香
增─金元好問荼䕷─枕幃餘韻最清真夢裏猶來著莫人
擬借濃隂作羅幕玉纓多處臥殘春─元葉顒酴醿─一
點檀心氣味長向人無語舞霓裳千紅萬紫消磨盡猶
有風吹不斷香
詩散句─原─宋謝堯仁─下騰赤蛟身上抽碧龍頭千枝蟠
一蓋一蓋簪萬毬花要𢃄月看香要和露收一點落衣
袂經月氣未休一摘入釀瓮經歲味尚留─宋祁─来自
蠶叢國香傳弱水神析酲疑破鼻併豔欲留春─王十
朋─風枝張雨盖露臉汗何郎收拾歸&KR0812;醁芳姿韻更香
─梅堯臣─京師三月荼䕷開高架交垂自為洞素蘂層
層紫蘂香釀歸光禄春生瓮─增─石&KR1026;─獨清合作諸蘭
佩深白未數楊花綿春風爛漫倚墻角一月不復燒龍
涎─原─劉攽─瓊林殿側玉鈎欄雪覆新花四月闌密影
可容千客坐柔條何處萬龍蟠─程敦厚─獨嫌朱臉花
顔俗全學瑶臺玉女妝素月共成中夜色好風分散四
鄰香─增─种放─綠葉排圓翠靑苞蓄異香─原─宋祁─無
華真國色有韻自天香─晏殊─玉女雕瓊蘂仙禽借菊
衣─增─蔡襄─側月光豔薄餘芳香氣微─蘇轍─光凝真
照夜枝輭或牽衣─張舜民─青春逐流水素質獨輕微
─原─曾肇─國豔寧施粉天香自染衣─增─張耒─臨風難
自持為舞白霓裳─陸游─桃李擅春事酴醿為之殿
戴復古─林塘飛翡翠籬落帶酴醿─原─徐致中─叢葉扶
金蘂微風動弱枝─增─宋祁─媚條無力倚風長架作圓
隂覆坐凉─原─晏殊─喚將梅蘂要同韻羞殺棃花不敢
香─劉攽─強挽春風留一醉露香還可析朝酲─增─張
耒─風霜老枯蹙龍蛇中有靑春白玉葩─原─王庭珪─殘
春鈴閣無公事來就酴醿放晩衙─增─范成大─不用忙
催銀燭上酴醿如雪照黃昏快晴似為酴醿計急雨
還妨燕子飛─原─楊萬里─走上松梢繞却好為他滿插
一頭花白玉梢頭千點韻綠雲堆裏一枝斜─張栻
玉立春深雪不如生香透骨雪應無─增─劉克莊─還將
廬舍全身面換却何郎粉色姿─原─吳潛可堪收拾歸
屏枕頗欲浮沉付酒杯─徐致中─靑蛟暖霽拏雲上白
雪深春壓架香─鄭子聃─玉斧無人觧修月珠裙有意
欲留仙─盧元贊─姑射真人玉骨香淡月微風惜良夜
─楊元素─高唐神女蘭供澤姑射仙人雪瑩肌─司馬
光─酴醿雪擁簷春老酴醿香─范成大酴醿乃天香
─元方回─酴醿縋綠長─宋張耒─酴醿輕盈飛燕身
周必大─滿架冰肌含碧雲─金張藥─酴醿架小縱横春
詞─原─宋無名氏如夢令─今夜荼䕷風起須是玉消瓊碎
淡蕩滿城春惱破愁人春睡須醉須醉莫待黃梅雨細
─王十朋點絳唇─羽盖垂垂玉英亂簇春光滿韻清香
遠暖日烘庭院露浥瓊枝暈透何郎臉情何限古人
不見誰與花評點─又─野態芳姿枝頭占得春長久怕
鈎衣袖不放攀花手試問東山花似當時否還依舊
謫仙去後風月今誰有─向子諲浣溪沙─翠羽衣裳白
玉人不將朱粉汚天真清風為伴月為鄰枕上觧隨
良夜夢壺中别是一家春同心少綰更尖新─增─朱子
浣溪沙─壓架年来雪作堆珍叢也是近移栽肯令容易
放春回却恐隂晴無定度從教紅白一時開多情蜂
蝶早飛来─原─趙師俠柳梢青─紅紫凋零化工特地翦
玉裁瓊碧葉叢芳檀心點素香雪團英柔風喚起娉
婷似無力斜欹翠屏細細吹香盈盈浥露花裏傾城
向子諲西江月─紅退小園桃杏綠生芳草池塘誰家芍
藥殿春光不似荼䕷宫樣翠蓋更蒙朱幰熏爐剰熨
沉香娟娟風露滿衣裳獨步瑶臺月上─少年游─去年
同醉荼䕷下健筆賦新詞今年君去荼䕷欲破誰與醉
為期舊曲重歌斟别酒風露泣花枝漳水能長湘水
遠流不盡兩相思─晁端禮鷓鴣天─紅紫飄零綠滿城
春風於此獨留情誰將十幅紅綾被撲向熏籠一夜明
風不定雨初晴曉來苔上拾殘英速教貯向鴛鴦枕
猶有餘香入夢清─張元幹臨江仙─鶯喚屏山驚睡覺
嬌羞須倩郎扶荼䕷斗帳冷薰爐翠穿金落索香汎玉
流蘇長記枕㾗消醉色日高猶倦妝梳一枝春瘦想
如初夢迷芳草路望斷素鱗書─韓元吉臨江仙─不恨
綠隂桃李過荼䕷正向人開一樽清夜月徘徊花如人
意好月為此花来未信人間香有許却疑同住瑶臺
紛紛殘雪度深杯直教攀折盡猶勝酒醒回─劉克莊
最高樓─司春有序排次到荼䕷預報在庭知蘂珠宫裏
晨妝罷披香殿下曉班齊探花正驅使問賞花期元
不遜梅花浮月影也不妬棃花𢃄雨枝偏恨柳綠條垂
與其向晩包團絮不如對酒折芳蕤謝東君收拾在牡
丹時─增─元叚弘章洞仙歌─一庭晴雪了東風孤注睡
起濃香占窗尸對翠蛟盤雨白鳳迎風知誰見愁與飛
紅流處想飛英弄玉共駕蒼煙欲向人間挽春住清
淚滿檀心如此江山都付與斜陽杜宇是曾約梅花𢃄
春来又自趁棃花送春歸去─宋趙彦端滿江紅─千種
繁香香已去翩然無迹誰信道荼䕷枝上静中收得曉
鏡洗妝非粉白晩衣弄舞餘衫碧粲寳鈿珠珥不勝持
濃隂夕金翦度還堪惜霜葉墜無從覓知多少好詞
清夢釀成冰骨天女散花無聖酒仙人種玉慚香德悵
攀條記得鬢絲青東風客─史可堂聲聲慢─羞朱妬粉
染霧裁雲淡然蒼佩仙裳半額蜂妝莫道梳洗家常碧
羅亂縈小帶翠虯寒一架清香春思苦倚晴嬌無力如
待韓郎密幄籠芳吟夜任露沾輕袖月轉空梁弱骨
柔姿偏觧勾引詩狂遺鈿碎金滿地恨無情風送韶光
閑書永看靑靑垂蔓過墻─曹邍玲瓏四犯─一架幽芳
自過了梅花猶占清絶露葉檀心香滿萬條晴雪肌素
静洗鉛華似弄玉乍離瑶闕看翠虯白鳳飛舞不管暮
煙啼鴂酒中風格天然别記唐宮賜尊芳冽玉蕤喚
得餘春住猶醉迷飛蝶天氣乍雨乍晴長是伴牡丹時
節夜散瓊樓宴金鋪深掩一庭春月─盧祖臯水龍吟
蕩紅流水無聲暮煙細草粘天遠低徊倦蝶往來忙燕
芳期頓懶綠霧迷墻翠虯騰架雪明香暖笑依依欲挽
春風教住還疑是相逢晩不似梅妝瘦減占人間丰
神蕭散攀條弄蘂天涯猶記曲欄小院老去情懷酒邊
風味有時重見對枕幃空想東窗舊夢𢃄將離恨─原
劉克莊賀新郎─曾與瑶姬約恍相逢翠裳摇曳珠瓔聯
絡風露青冥非人世攬結玉龍驂鶴怕不奈千條輕弱
禱祝花神憐惜取到開時晴雨須斟酌枝上雪莫消却
惱人還似中狂藥凭危欄燭光交映樂聲遥作身上
春衫香重透看到參横月落算茉莉猶低一著坐有緱
山王郎子倚玉簫度曲難為酢君不顧鑄成錯─又─想
赴瑶池約向東風名姬駿馬翠韉金絡太液池邊鵠羣
下又似南樓呼鶴畫不就濃纖嬌弱羅帕封香來天上
瀉銅盤沆瀣供清酌春去也被留却芳魂再返應無
藥似詩吟綠衣黃裏感傷而作愛惜尚嫌蜂採去何况
流鶯蹙落且放下珠簾遮著除却江南黃九外有何人
敢與花酬酢君認取莫教錯─又─淺把宮黃約細端相
普陀巖裏金身珠絡萼綠華輕羅襪小飛下祥雲彩鶴
朵朵賽蜂腰纖弱已被色香撩病思儘鵝兒酒美無多
酌看不足怕殘却人間難得傷春藥更枝頭流鶯喚
起少年狂作留取姚家花相伴羞與萬紅同落未肯讓
臘梅先著樂府今無黃絹手問斯人清唱何人酢休草
草認題錯─劉過賀新郎─院宇重重掩醉沉沉庭隂正
午繡簾高捲金鴨香濃薰寳篆驚起雕梁語燕正架上
荼䕷開徧嫩萼梢頭舒素態似嫦娥初試宮籹淺風力
嫩異香輭佳人無意拈鍼線遶朱欄徘徊六曲為他
留戀試把花心輕輕數暗卜歸期近遠柰數了依然重
怨把酒問春春不管枉教人只凭空腸斷腸斷處合消
遣
别錄─原─景龍文館記─唐制召侍臣學士食櫻桃飲酴醿
酒盛以琉璃盤和以香酪─增─春渚紀聞─蔣子有家藏
東坡先生於吳牋上手書一詞是為餘杭通守時字云
紅杏了天桃盡獨自占春芳不比人間蘭麝自然透骨
生香對酒莫相忘似佳人兼合明光只憂長笛吹花落
除是寧王旣不知曲名常以問先生門下士及伯達與
仲虎叔平諸孫皆云未之見也又不知兼合明光是何
等事或云是酴醿也─原─舒雅作靑紗連二枕滿貯酴
醿木犀瑞香散蘂甚益鼻根蜀人取酴醿造酒味甚芳
烈
(附錄)金沙
原─金沙羅似酴醿花單瓣紅豔奪目
彙考─增─玉堂雜記─東閣窗下甃小池傍植金沙月桂之
屬─花經─金沙花六品四命
集藻─五言律詩─增─宋梅堯臣金沙花─金有披沙得花應
不可多栽培由地力豔色與天和玉座君王賞朱欄將
相羅稱觴千萬壽繁葉奈香何
七言律詩─增─宋楊萬里金沙花─金沙道是殿羣芳不道
荼䕷輸一場十里紅妝蹋青出一張錦被灑晴香只須
舊蔭已無暑更走新條如許長若恨昨朝來草草夜來
風雨更禁當
五言絶句─原─宋王安石池上看金沙花數枝過酴醿架
盛開─故作酴醿架金沙祇謾栽似矜顔色好飛度雪前
開
七言絶句─增─宋王安石池上看金沙花─午隂寬占一方
苔映水前年坐看栽紅蘂似嫌塵染汚青條飛上别枝
開酴醿一架最先來夾水金沙次第栽濃綠扶疎雲
對起醉紅撩亂雪争開海棠開後數金沙高架層層
吐絳葩咫尺西城無力到不知誰賞魏家花─黃庭堅
以金沙酴醿送公夀─天遣酴醿玉作花紫綿揉色染金
沙憑君著意樽前看便與春工立等差─周必大閣前
金沙花滿架冰肌合碧雲翻階碧袖助紅裙玉堂只有
金沙在伴直明年又屬君─楊萬里金沙花─獨種荼䕷
冷却伊金沙作伴暖相依荼䕷枯了來年補且看金沙
也自竒䨇松樹子碧圑圞紅錦纏頭白錦冠儘放花
枝過墻去不妨分與路人看
薔薇
原─薔薇(本草經作墻蘼李時珍曰草蔓柔靡依墻援而生故名)一名刺紅(本草作刺花)
一名山棘一名牛勒一名牛棘(本草云其莖多刺勒人牛喜食之故有諸名)
一名買笑藤身叢生莖青多刺喜肥但不可多花單而
白者更香結子名營實堪入藥其類有朱千薔薇(赤色多葉)
(花大葉粗最先開)荷花薔薇(千葉花紅狀似荷花)刺梅堆(千葉色大紅如刺繡所成開最)
(後)五色薔薇(花亦多葉而小一枝五六朵有深紅淺紅之别)黃薔薇(色蜜花大韻雅態嬌)
(紫莖修條繁夥可愛薔薇上品也)淡黃薔薇鵝黃薔薇(易盛難久)白薔薇(類玫)
(瑰)又有紫者黑者肉紅者粉紅者(名粉團)四出者重瓣厚
疊者長沙千葉者開時連春接夏清馥可人結屏甚佳
别有野薔薇號野客雪白粉紅香更郁烈法於花䣃時
摘去其蔕花發無已如生莠蟲以魚腥水澆之傾銀爐
灰撒之蟲自死他如寳相金鉢盂佛見笑七姊妹十姊
妹體態相類種法亦同又有月桂一種花應月圓缺
彙考─原─賈氏說林─武帝與麗娟看花時薔薇始開態若
含笑帝曰此花絶勝佳人笑也麗娟戲曰笑可買乎帝
曰可麗娟遂取黃金百斤作買笑錢奉帝為一日之歡
薔薇名買笑自麗娟始─寰字記─梁元帝竹林堂中多
種薔薇康家四出薔薇白馬寺黑薔薇長沙千葉薔薇
並以長格校其上花葉相連其下有十間花屋枝葉交
映芬芳襲人─增─平泉草木記─已未歲得會稽之百葉
薔薇又得嵇山之重臺薔薇─益部方物記─錦被堆花
出彭州其色一似薔薇有刺不可玩俗謂薔薇為錦被
堆花─花經─薔薇七品三命─三餘贅筆─張敏叔以薔
薇為野客─原─花史─徐知誥會客令賦薔薇詩先成者
賜以錦袍陳濬先得之東平城南許司馬後圃薔薇
花太繁欲分於别地栽插忽花根下掘得一石如雞五
色燦然遂呼薔薇為玉雞苖─湖廣志─鴻軒在景陵縣
張耒謫居日建亭其側植薔薇臨别題詩云他年若問
鴻軒人堂下薔薇應觧語─增─浙江志─薔薇洞在上虞
縣東山之半李白詩不到東山久薔薇幾度花白雲他
自散明月落誰家
集藻─贊─增─宋宋祁錦被堆贊─花跗芬侈叢刺於根不可
把玩豔以妍整
賦─增─明俞允文黃薔薇賦有序─周于舜得斯卉一莖植
於園亭迄今七載矣顧見兩花始驗其異意甚玩之遂
作斯賦有中園之嘉卉兮體天質之純清陋衆芳之穠
豔兮昭粹色之竒英羌移根而永託兮遂挺栽乎前庭
含内美以俟時兮越七禩而始榮觧輕黃於綠苞兮乃
夭矯乎朱明潤瓊膏於夕露兮潄金芽於朝陽綴雨絲
之霏微兮澹浮靄而委傾送遥芬於柔飈兮歛綽態於
弱莖枝裊長而施散兮葉鱗次而繁興乍纚縰以鈎帶
兮忽飄遠其若驚合厚隂於階墀兮育翠景於軒櫺匹
芳蘺而慚烈兮比崇蘭而匪馨彼美人之採捋兮奚遠
涉乎江濆顧斯種之獨珍兮宜象德而肖形豈絶處而
遵晦兮闕故記於幽經肆予情而流詠兮庶蘄顯夫修
名
五言古詩─增─宋謝脁詠薔薇─低枝詎勝葉輕香幸自通
發萼初攢紫餘采尚霏紅新花對白日故蘂逐行風參
差不俱曜誰肯盻微叢─梁簡文帝咏薔薇─燕來枝益
輭風飄花轉光氤氲不肯去還来階上香─原─元帝看
摘薔薇─倡女倦春閨迎風戲玉除近叢香影密隔樹望
釵疎横枝斜綰袖嫩葉下牽裾墻高攀不及花新摘未
舒莫疑插鬢少分人猶有餘─柳惲詠薔薇─當戸種薔
薇枝葉太葳蕤不搖香已亂無風花自飛春閨不能静
開匣理明妃曲池浮采采斜岸列依依或聞好音度時
見銜泥歸且對清酤湛其餘任是非─劉緩看美人摘
薔薇─新花臨曲池佳麗復相隨鮮紅同映水輕香共逐
吹繞架尋多處窺叢見好枝矜新猶恨少將故復嫌萎
釵邊爛漫插無處不相宜─鮑泉詠薔薇─經植宜春館
靃靡上蘭宫片舒猶帶紫半捲未全紅葉疎難蔽日花
密易傷風佳麗新妝罷含笑折芳叢─增─唐孟郊邀人
賞薔薇花─蜀色庶可比楚叢亦應無醉紅不自力狂豔
如索扶麗蘂惜未掃宛枝長更紆何人是花侯詩老強
相呼─宋梅堯臣依韻和中道寳相花─嘉卉得所託植
君之寢陽開榮同此春淡豔自生光不為露益色不為
風盡香節換葉已密尚可見餘芳─明顧璘薔薇洞─百
丈薔薇枝繚繞成洞房密葉翠幄重穠花紅錦張對著
玉局碁遣此朱夏長香雲落衣袂一月留餘芳
七言古詩─增─唐儲光羲薔薇歌─裊裊長數尋靑靑不作
林一莖獨秀當庭心數枝分作滿庭隂春日遲遲欲將
半庭影離離正堪玩枝上嬌鶯不畏人葉底飛蛾自相
亂秦家女兒愛芳菲畫眉相伴採葳蕤高處紅鬚欲就
手低邊綠刺已牽衣葡萄架上朝光滿楊柳園中暝鳥
飛連袂蹋歌從此去風吹香氣逐人歸─孟郊和薔薇
歌─仙機札札織鳳凰花開七十有二行天霞落地攢紅
光風枝嫋嫋時一颺飛散葩馥繞空王忽驚錦浪洗新
色又似宫娃逞妝飾終當一使移花根還比葡萄天上
植─韓偓自撫州往南城縣舟行見拂水薔薇因有是
作─江中春雨波浪肥石上野花枝葉瘦枝低波高如有
情浪去枝留如力鬭綠刺紅房戰褭時吳娃越豔醺酣
後且將濁酒伴清吟酒逸吟狂輕宇宙─原─無名氏紅
薔薇─九天碎霞明澤國造化功夫潛翦刻淺碧眉長約
細枝深紅刺短鈎春色晴日當樓曉香歇錦帶盤空欲
成結謝豹聲催麥隴秋春風吹落猩猩血─增─宋梅堯
臣宋次道家摘寳相花歸清平里─往歲見此花開遲手
擷羣芳因醉嗅今来須約爛漫看及過風雨又已後主
人為我特殷勤架底深深掇孤秀密枝隂蔓不争開薄
紅細葉尖相鬭先時已落已掃除最晩堪憐子所厚呼
童歸遺不可緩金盤付與急奔驟暮還已見雪映髻初
拈尚覺香在袖官橋夜市正沽酒沽酒共賞莫待晝
明楊基詠七姊妹花─紅羅鬭結同心小七蘂參差弄春
曉盡是東風兒女魂蛾眉一樣青螺掃三姊娉婷四妹
嬌綠窗虛度可憐宵八姨秦國休相妒腸斷江東大小
喬
五言律詩─原─唐朱慶餘題薔薇花─四面垂條密浮隂入
夏清綠攢傷手刺紅墮斷腸英粉著蜂鬚膩光凝蝶翅
明雨中看亦好况復值初晴─增─李羣玉臨水薔薇─堪
愛復堪傷無情不久長浪搖千臉淚風舞一叢芳似濯
文君錦如啼漢女妝所思雲雨外何處寄馨香─李咸
用僧院薔薇─客引擎茶看離披曬錦紅不緣開淨域爭
忍負春風小片當吟落清香入定空何人來此植應故
惱休公─原─宋楊萬里謝薔薇及酒─海外薔薇水中州
未得方旋偷金掌露淺染玉羅裳已換桃花骨何須賈
氏香更煩麯生軰同訪墨池楊─增─姜特立野薔薇─擬
花無品格在野有光輝香薄當初夏濃隂蔽夕暉籬根
堆素錦樹杪挂明璣萬物生天地時來無細微─原─高
應冕─美人芳樹下笑語出薔薇細草輭侵步香風輕拂
衣情隨游蝶去意逐彩雲飛無限傷春思花前未忍歸
七言律詩─增─唐白居易薔薇正開春酒初熟因招劉十
九張大夫崔二十四同飲─瓮頭竹葉經春熟階底薔薇
入夏開似火淺深紅壓架如餳氣味綠粘臺試將詩句
相招去倘有風情或可來明日早花應更好心期同醉
卯時杯─原─方干朱秀才庭階薔薇─繡難相似畫難真
明媚鮮妍絶比倫露壓盤條方到地風吹豔色欲燒春
斷霞轉影侵西壁濃麝分香入四鄰看取後時歸故里
庭花應讓錦衣新─增─陸龜蒙薔薇─倚墻當戶自横陳
致得貧家不似貧外布芳菲雖笑日中含芒刺欲傷人
清香往往生遥吹狂蔓看看及四鄰遇有客來堪玩處
一端晴綺照煙新─皮日休和薔薇次韻─誰繡連延滿
戶陳暫應遮得陸郎貧紅芳掩歛將迷蝶翠蔓飄飄欲
挂人低拂地時如墜馬高臨墻處似窺鄰祗應是董䨇
成戲翦得神霞寸寸新─李建勲薔薇二首─萬蘂爭開
照檻光詩家何物可相方錦江風撼雲霞碎仙子衣飄
黼黻香裛露早英濃壓架背人狂蔓暗穿墻綵牋蠻榼
旬休日欲召親賓看一場拂簷拖地對前墀蝶影蜂
聲爛漫時萬倍馨香勝玉蘂一生顔色笑西施忘歸醉
客臨高架恃寵佳人索好枝將並舞腰誰得及惹衣傷
手盡從伊─宋徐積錦被堆─春風蕭索為誰張日暖仍
熏百和香遮處好將羅作帳襯來堪用玉為牀風吹亂
展文君宅月下還鋪宋玉墻好向謝家池上種綠波深
處蓋鴛鴦─原─劉克莊薔薇─浥露含風匝樹開呼童淨
掃架邊苔湘紅染就高張起蜀錦機成乍翦裁公子但
貪桃夾道貴人自愛藥翻階寧知野老茅茨下亦有繁
英送一杯─增─明王韋李少卿宅薔薇─柔香弱蔓不勝
寒十二圍屏錦繡攢秦殿曉妝俱窈窕習家春事未闌
珊憐將清奏愁中聽競折高枝醉後看好待詩成酬勝
賞東風休遣露華乾
五言排律─原─唐劉禹錫薔薇花聯句─似錦如霞色連春
接夏開(劉禹錫)波紅分影入風好𢃄香来(裴度)得地依東閣
當階奉上台(白行式)淺深皆有態次第暗相催(禹錫)滿地愁
英落緣堤惜棹回(度)芳濃濡雨露明麗隔塵埃(行式)似著
臙脂染如經巧婦裁(白居易)奈花無别計只有酒殘杯(張籍)
─增─白居易裴常侍以題薔薇架十八韻見示因廣為
三十韻以和之─托質依高架攢華對小堂晩開春去後
獨秀院中央霽景朱明早芳時白晝長穠因天與色麗
共日爭光翦碧排千萼研朱染萬房煙條塗石綠粉蘂
撲雌黃根動彤雲湧枝搖赤羽翔九微燈炫轉七寳帳
熒煌淑氣熏行徑清隂接步廊照梁迷藻梲耀壁變雕
墻爛若叢然火殷於葉得霜臙脂含臉笑蘇合裛衣香
浹洽濡晨露玲瓏漏夕陽合羅排勘纈醉暈淺深妝乍
見疑廽面遥看誤斷腸風朝舞飛燕雨夜泣蕭娘桃李
慚無語芸蘭讓不芳山榴何細碎石竹苦尋常蕙慘偎
欄避蓮羞映浦藏怯教蕉葉戰妬得柳花狂豈可輕嘲
詠應須痛比方畫幈風自展繡繖蓋誰張翠錦挑成字
丹砂印著行猩猩凝血點瑟瑟蹙金匡散亂萎紅片尖
纖嫩紫芒觸僧飄毳褐留妓罥羅裳寡和陽春曲多情
騎省郎緣誇美顔色引出好文章東顧辭仁里西歸入
帝鄕假如君愛殺留著莫移將─韓偓寒食日沙縣雨
中看薔薇─何處遇薔薇殊鄉冷節時雨聲籠錦帳風勢
偃羅帷通體全無力酡顔不自持綠疎微露刺紅密欲
藏枝惬意凭欄久貪吟放醆遲傍人應見訝自醉自題
詩─宋徐鉉依韻和薔薇─綠樹成隂後羣芳稍歇時誰
將新濯錦挂向最長枝卷箔香先入凭欄影任移賞頻
嫌酒渴吟苦怕霜髭架迥籠雲幄庭虚展繡帷有情縈
舞袖無力罥遊絲嫩蘂鶯偷采柔條柳伴垂荀池波自
照梁苑客嘗窺玉李尋皆謝金桃亦暗衰花中應獨貴
庭下故開遲委豔装苔砌分華借槿籬仰昂勻灼爍濃
淡疊參差幸植王宫裏仍逢宰府知芳心向誰許醉態
不能支芍藥天教避玫瑰衆共嗤光明烘晝景潤膩裛
輕𩅰麗似期神女珍如重衛姬君王偏屬詠士子盡搜
竒
七言排律─增─唐徐夤尚書會仙亭詠薔薇─結綠根株翡
翠莖勾芒中夜刺猩猩景陽妝赴嚴鐘出楚峽神教暮
雨情躑躅豈能同日語玫瑰方可一時呈風吹嫩帶香
苞展露灑啼腮淚點輕阿母蘂宫期索去昭君榆塞闕
齎行叢高恐礙含光燕架穩宜栖報曙鶯鬭日只憂燒
密葉映階疑欲讓䨇旌含煙散纈佳人惜落地遺鈿少
妓爭丹渥不因輸繡叚錢圓誰把買花聲海棠若要分
流品秋菊春蘭兩恰平
五言絶句─增─唐吳融薔薇─萬卉春風度繁花夏景長舘
娃人盡醉西子始新妝─宋王十朋佛見笑─學得酴醿
白更能相繼芳金仙粲然笑鼻觀不多香─明魯鐸飲
薔薇下─獨酌薔薇下花隂亂午風有時殘露滴剛著酒
杯中
七言絶句─增─唐白居易戲題新栽薔薇─移根易地莫憔
悴野外庭前一種春少府無妻春寂寞花開將爾當夫
人─和王十八薔薇澗花時有懷蕭侍御兼見贈─霄漢
風塵俱是繫薔薇花委故山深憐君獨向澗中立一把
紅芳三處心─戲題盧祕書新移薔薇─風動翠條腰嫋
娜露垂紅萼淚闌干移他到此須為主不愛花人莫使
看─原─張祐薔薇花─曉風抹盡臙脂顆夜雨催成蜀錦
機當晝開時正明媚故鄉疑是買臣歸─賈島題興化
園亭─破却千家作一池不栽桃李種薔薇薔薇花落秋
風起荆棘滿庭君始知─杜牧薔薇─朵朵精神葉葉柔
雨晴香拂醉人頭石家錦障依然在閑倚狂風夜不收
─皮日休重題薔薇─濃似猩猩初染素輕于燕燕欲凌
空可勝細麗難勝日照得深紅作淺紅─陸龜蒙重題
薔薇─穠華自古不得久况是倚春春已空更被夜来風
雨惡滿階狼籍許多紅─裴說薔薇─一架長條萬朵春
深紅嫩綠小窠勻只因根下千年土曾葬西川織錦人
─增─牛嶠紅薔薇─曉啼珠露渾無力繡簇羅襦不著行
若綴夀陽公主額六宫爭肯學梅妝─徐夤薔薇─朝露
灑時如濯錦晩風飄處似遺鈿重門剰著黃金鎖莫被
飛瓊摘上天─宋韓琦錦被堆─碎翦紅綃間綠叢風流
疑在列仙宫朝真更欲薰香去争擲霓裳上寳籠不
管鶯聲向曉催錦衾春晩尚成堆香紅若觧知人意睡
取東君不放回─鄭剛中薔薇─一架薔薇四面垂花工
不肯費臙脂淡紅點染輕隨粉浥徧幽香清露知─范
成大寳相花─誰把柔條夾砌栽壓枝萬朵一時開為君
也著詩收拾題作西樓錦被堆─原─楊萬里野薔薇─紅
殘綠暗已多時路上山花也則稀䖃苴餘春還子細燕
支濃抹野薔薇─增─楊巽齋詠佛見笑─芳葩豐美折輕
紅想是祗園秀氣鍾觧使金仙猶動色窺欄誰不觧愁
容─僧如璧薔薇─薔薇作架高一丈凖擬春風如許長
可憐條間一寸葉中有嫩色三月香─原─僧北澗薔薇
紫透紅殷態度陳露葵生色借芳新春風便是黃金屋
羞殺黃金屋裏人─增─元錢惟善粉團花下夜飲─萬花
碎翦玉團團晴雪飛香夜不寒恰似玉人相對立酒尊
移月近前看─原─明張新黃薔薇─並占東風一種香為
嫌脂粉學姚黃饒他姊妹多相妒總是輸君淺淡妝
王象晉薔薇─滿架青龍争鼓奮幾行紅粉競輝光倏然
一陣微颸起大地氤氲灑異香爭愛濃香一抹紅壅
培締架費人工何如吉貝東臯上冬底猶能禦凛風
詩散句─原─梁簡文帝─石榴珊瑚蘂木槿懸星葩豈如兹
草麗逢春始發花廻風舒紫萼照日吐新芽─增─唐孟
郊─忽驚紅琉璃千豔萬豔開佛火不燒物淨香空徘徊
─元劉因─色染女真黃露凝天水碧─明潘之恒─淺紅
疑中酒微靨似窺人─原─宋王禹偁─紅萼似嫌塵點汚
青枝飛上别林開─夏竦─攀折若無花底刺豈教桃李
獨成蹊─劉敞─觧向人間占五色風流不盡是荼䕷
增─王安石─暗香一陣連風起知有薔薇澗底花─盧琦
等閑點檢春多少墻角薔薇幾樹花─陳水厓─好把膽
瓶收露水亦須南渡貶薔薇─張谷山─可惜荼䕷都過
了繞籬猶自有薔薇─趙蔗境─薔薇野性難拘束過了
鄰家屋上紅─唐沈佺期幽葉吐薔薇─李白─石道生
薔薇煙窗引薔薇─徐晶─薔薇一架紫─李商隐─一
丈紅薔擁翠筠碧鸚鵡對紅薔薇─金吳激─滿池春
水照薔薇─元方䕫─薔薇幾度老春風
詞─原─宋李廷忠生查子─玉女翠帷薰香粉開妝面不是
占春遲羞被羣花見纖手折柔條絳雪飛千片流入
紫金巵未許停歌扇─增─周邦彦六醜─正单衣試酒悵
客裏光隂虛擲願春暫留春歸如過翼一去無迹為問
家何在夜来風雨葬楚宫傾國釵鈿墮處遺香澤亂點
桃蹊輕翻柳陌多情更誰追惜但蜂媒蝶使時叩忩槅
東園岑寂漸蒙籠暗碧静遶珍叢底成歎息長條故
惹行客似牽衣待話别情無極殘英小強簪巾幘終不
似一朵釵頭顫裊向人欹側漂流處莫趁潮汐恐斷鴻
尚有相思字何由見得
别錄─增─妝樓記─周顯德五年昆明國獻薔薇水十五瓶
云得自西域以灑衣衣敝而香不滅─陳輔之詩話─林
和靖梅花詩云疎影横斜水清淺暗香浮動月黃昏近
似野薔薇也─原─薔薇露出大食國占城國瓜哇國回
回國番名阿剌吉灑衣經歲其香不歇能療人心疾不
獨調粉為婦人面餙而已─種植─立春折當年枝連榾
桗插隂肥地築實其傍勿傷皮外留寸許長則易瘁或
云芒種及三八月皆可插黃薔薇春初將發芽時取長
條卧寘土内兩頭各留三四寸即活須見天不見日處
一云芒種日插之亦活
御定佩文齋廣羣芳譜卷四十二
