欽定四庫全書
御定佩文齋廣羣芳譜卷五十九
果譜
安石榴(榴花别見花譜)
原─安石榴(種出安石國故名詳見花譜)一名若榴(廣雅云若榴石榴也丹實垂垂若贅)
(瘤也)一名金罌(筆衡云吳越王錢鏐改榴為金罌)一名金庬(湧幢小品云杭越之間呼)
(石榴為金庬盖避錢鏐諱也)一名天漿(酉陽雜爼云李衛公言石榴甜者謂之天漿)有甜
酸苦三種單葉者旋開花旋結實花杔即榴不結者杔
尖小千葉者不結實甜者甘温澀無毒可食潤燥制三
尸蟲理乳石毒但性滯戀膈多食生痰損肺黑齒服食
家忌之酸者性温澀無毒兼收斂之氣只堪入藥陳久
更良榴實圓如毬頂有尖瓣大者如杯皮赤色有黑斑
點皮中如蜂窠有黃膜隔之子如人齒白者似雪淡紅
者似水紅寶石紅者如硃砂淡紅潔白者味甘紅者味
酸秋後經霜則實自裂有富陽榴(實大者如碗)海榴(樹僅二尺栽盆)
(中結實亦大直垂至盆堪作美觀)黃榴(結實甚多最易傳種)河隂榴(瑣碎錄云河隂出榴名三)
(十八中間止有三十八子也)─增─酉陽雜俎─南詔石榴(皮薄如藤紙味絶于洛中)
─本草─水晶榴(子白瑩徹如水晶味亦甘)苦石榴(抱朴子云出積石山或云即山石榴)
(也)山石榴(形頗類榴而小不作房生青齊間甚多蜜漬以當果甚美)
彙考─原─宋書符瑞志─晉安帝隆安三年武陵臨沅獻安
石榴一蔕六實─增─宋書張暢傳─孝武鎮彭城暢為安
北長史魏太武遣求甘蔗安石榴暢曰石榴出自鄴下
當非彼所乏─北史魏收傳─安德王延宗納趙郡李祖
收女為妃後帝幸李宅宴而妃母宗氏薦二石榴於帝
前問諸人莫知其意帝投之收曰石榴房中多子王新
婚妃母欲子孫衆多帝大喜詔收卿還將來仍賜收美
錦二疋─西京新記─上林苑有安石榴十株─原─祭儀
秋嘗果以棃棗柰安石榴─增─拾遺記─吳主以潘夫人
遊昭宣臺志意幸惬既盡酣醉唾於玉壺中使侍婢瀉
於臺下得火齊指環即挂石榴枝上因其處起臺名曰
環榴臺─述異記─瀨鄉老子祠有紫石榴─原─洛陽伽
藍記─白馬寺在西陽門外三里亰師語曰白馬甜榴一
實直牛─鄴中記─石虎苑中有安石榴子大如盂碗其
味不酸─增─酉陽雜俎─梁大同中東州後堂石榴皆生
䨇子大食勿斯離國石榴重五六斤─劇談錄─武宗
朝術士金陵許元長善變幻武宗謂之曰先朝眀崇儼
取羅浮山甘子萬里往來止於旬日東都當進石榴時
已熟矣卿今日當致十顆元長奉詔而出及旦寝殿始
開金盤貯石榴致於御榻俄有使奉進亦以所失之數
上聞靈驗變通皆如此類─北戸錄─鄭虔云石榴堪作
胭脂睿宗女代國公主常為之棄其實於禁中叢生成
林─海錄碎事─邵武郡庭有石榴一株士人視所實之
數以為登科之信熙寧庚戌歲有䨇實於木末者又有
附枝而䨇實者是歲葉祖洽上官均名在一二何與京
兄弟同榜祖洽有詩曰已分桂葉爭雲路不負榴花結
露枝盖謂此也─本草─安石榴有酸淡兩種道家謂之
三尸酒云三尸得此果則醉─澄懷錄─郭文在山間有
石榴楊梅為樵牧所傷文賣簪沽酒以澆花樹人問之
曰為二子洗瘡止痛─學圃餘疏─安石榴無如京師致
之南方多不活即活多化為叢狀不若求富陽種種之
實大子綻即不甘亦足供玩─原─花史─石崇園有石榴
名石崇榴
集藻─賦─增─晉潘尼安石榴賦并序─安石榴者天下之竒
樹九州之名果是以屬文之士或叙而賦之盖感時而
騁思覩物而興辭余遷舊宇爰造新居前臨曠澤却背
清渠實有斯樹植於堂隅華實並麗滋味亦殊可以樂
志可以充虚朱芳赫奕紅萼參差含英吐秀乍含乍披
遙而望之煥若隋珠耀重川詳而察之灼若列宿出雲
間湘涯二后漢川遊女攜類命儔逍遙避暑托斯樹以
棲遲遡祥風而容與爾乃擢纖手兮舒皓腕羅袖靡兮
流芳散披綠葉兮修條綴朱華兮弱榦豈金翠之足珍
實兹葩之可玩商秋授氣收華斂實千房同蔕十子如
一繽紛磊落垂光耀質滋味浸液馨香流溢─張載安
石榴賦─有若榴之竒樹肇結根於西海仰青春以啓萌
晞朱夏以發采揮光垂綠擢榦曜鮮熻若羣翡俱棲爛
若百枝並燃煥乎郁郁焜乎煌煌仰映青霄俯燭蘭堂
似西極之若木譬東谷之扶桑于是天廻節移龍火西
夕流風晨激行露朝白紫房既熟頳膚自坼剖之則珠
散含之則冰釋─張協安石榴賦─攷草木於方志覽華
實於園疇窮陸産於包貢嗟英竒於若榴耀靈葩於三
春綴霜滋於九秋爾乃飛龍啓節揚飈扇埃含和澤以
滋生鬱敷萌以挺栽傾柯遠擢沉根下盤繁莖篠密豐
榦林攢揮長枝以揚綠披翠葉以吐丹流暉俯散廻葩
仰照爛若百枝並燃爀如烽燧俱燎皦如朝日晃若籠
燭晞絳綵於扶桑接朱光於若木爾乃赬萼挺蔕金牙
承蕤蔭佳人之玄髻發窈窕之素姿游女一顧傾城無
鹽化為南威于是天漢西流辰角南傾芳實磊落月滿
虧盈爰採爰收乃剖乃拆内憐幽以含紫外滴瀝以霞
赤柔膚冰潔凝光玉瑩璀如冰碎泫若珠迸含清冷之
溫潤信和神以理性應貞安石榴賦并序余往日職
在中書時直廬前有安石榴樹枝葉既盛華實甚茂為
之作賦挹微露以鮮采承輕風而動葩南拂隂檐北扇
陽阿其旁則有大厦崇房重廊高廡皇籍帝典圖書之
府時移節變大火西旋丹葩結秀朱實星懸膚坼理阻
爛若珠駢─潘岳河陽庭前安石榴賦─仰天路而高睇
顧鄰國以相望位莫微於宰邑館莫陋於河陽雖小縣
陋館聊可以遊實有嘉木曰安石榴修條外暢榮榦内
樛扶疎偃蹇冉弱紛柔于是暮春告謝孟夏戒初新莖
擢潤膏葉垂腴曾華曄以先越含榮鵑其方敷丹暉綴
於朱房緗菂點乎紅鬚煌煌煒煒熠爍委累似琉璃之
棲鄧林若珊瑚之暎綠水光眀燐爛含丹耀紫味滋芳
神色麗瓊蘂遥而望之煥若隨珠耀重淵詳而察之灼
若列星出雲間十房同膜千子如一御渴療飢解酲止
疾既乃攢乎狹庭載阨載褊土階無等肩牆惟淺壁衣
蒼苔瓦被駁蘚處悴而榮在幽彌顯其華可翫其實可
珍羞於王公薦於鬼神豈伊仄陋用渝厥真果猶如之
而况於人─宋梅堯臣矮石榴樹子賦并序─襄城縣庭
下生矮石榴往來者異之予為作賦寫其狀因以自勵
云有矮石榴其高倍尺中訟庭儷戒石訪諸走胥云非
封植忽此生榮三傳歲歴密葉如盖繁條如織萎蕤下
垂疲軟無力緗苞貯露纍纍仄仄下人俯視顛本可識
雀愧卑棲而不肯集兮故啾唧以矯翼偃偃盤盤若屈
若鬱紉紉結結非曲非直榦不足攀隂不足息夫何挺
質之可惑耶意為異與為妖與人以為異我不知其異
曰殊衆人之類類人以為妖我不知其妖曰乖衆木之
翹翹然而不生樊圃臺榭遊觀之所産兹堂下其有以
警而有以覩因形取義庶將有補當革蔓衍之多枝無
若軟柔之不舉勿俾苞苴之流行勿使吏氓之輕侮勿
淟涊以自抑勿猶豫而失處勿闒茸以接卑勿上下之
不撫夫如是則異也妖也固弗取維戒懼斯主
五言古詩─增─梁元帝咏石榴─塗林未應發春暮轉相催
燃燈疑夜火連珠勝早梅西域移根至南方釀酒來葉
翠如新翦花紅似故栽還憶河陽縣映水珊瑚開─王
筠摘安石榴贈劉孝威─中庭有竒樹當戸發華滋素莖
表朱實綠葉厠紅蕤既標太冲賦復見安仁詩宗生仁
夀殿族代河陽湄有美清淮北如玉又如龜退書寫蟲
篆進對多好辭我家新置側可求不難識相望阻盈盈
相思滿胸臆高枝為君採請寄西飛翼─原─宋梅堯臣
詠石榴─榴枝苦多雨過熟拆已半秋雷石罌破曉日丹
砂爛任從雕俎薦豈待霜刀判張騫面使時蒟醬同歸
漢─增─梅堯臣陽武王安之寄石榴─安榴若拳石中蘊
丹砂粒剖之珠落盤不待鮫人泣舊友大河濱作宰實
畿邑嚴霜百果熟為贈忽我及始時童稚嬌爭取猴猿
集老夫所食微何暇更收拾聊荅君意勤作詩恨短澀
─元朱德潤題石榴─雨餘鳴蜩歇衆綠鬱隂翳綃囊蹙
紅巾光熖當林麗映日萼先皺臨風葉如綴秋深薦紅
實顆裂排皓齒秪應乘槎客天上得先味
七言古詩─增─唐皮日休石榴歌─蟬噪秋枝槐葉黃石榴
香老愁寒霜流霞包染紫鸚粟黃蠟紙裹紅刳房玉刻
冰壺含露濕斕斑似帶湘娥泣蕭娘初嫁嗜甘酸嚼破
水精千萬粒─莊布石榴歌─玳瑁殼皴枝妸娜馬牙硝
骨綿敷裹霜風擊破錦香囊鸚鵡啄殘紅豆顆美人擎
在金盤腹錯認海螺斑碌碌滿口含嘗瓊液甘一堂齒
冷敲寒玉─金元格從趙敷道覓石榴─仙人囊中五色
露得種昔與蒲桃俱猩猩染花開五月已覺秋實懸庭
除張園一酸齒欲裂君家两株蜜不如竹馬兒童厭棃
栗綠囊聊為剝紅珠
五言律詩─增─宋鄭獬石榴─高枝重欲折霜老拆丹膚試
剖紫金椀滿堆紅玉珠根雖傳大夏種必近仙都題作
江南信人應賤橘奴
七言律詩─增─宋楊萬里石榴─深著紅藍染暑裳啄成紋
玳敵秋霜半含笑裏清冰齒忽綻吟邊古錦囊霧縠作
房珠作骨水晶為粒玉為漿劉郎不為文園渴何苦星
槎遠取將─原─方廣德石榴─塗林疎樹自離離入眼紅
膚總不遺若為連珠過沈約何來新築伴潘尼金房半
坼珠駢落霜葉平翻玉並欹還記葡萄槎上種折來那
不稱同時
五言絶句─增─宋晏殊石榴─開從百花後占斷羣芳色更
作琴軫房輕盈瑣窗側蘇軾和子由岐下石榴風流
意不盡獨自送殘芳色作裙腰染名隨酒琖狂─范成
大題石榴─日烘古錦囊露浥紅瑪瑙玉池嚥清肥三彭
跡如掃─明王榖祥題石榴─榴房拆錦囊珊瑚何齒齒
試展畫圖看憑將頌多子─陳淳石榴未摘露前實先
看雨後花名應出西海顔豈論東家蠟蔕團赬玉文
英簇絳綃秋來結佳果珍味不湏調
七言絶句─增─唐李商隠石榴─榴枝婀娜榴實繁榴膜輕
眀榴子鮮可羡瑤池碧桃樹碧桃紅頰一千年─原─宋
劉子翬石榴庭榴結實墊芳叢一夜飛霜染茜容萬子
同苞無異質金房玉隔謾重重─增─陸游山店賣石榴
取以薦酒─山色蒼寒雲釀雪旗亭據榻興悠哉麯生正
欲相料理喚取風流醋醋來─眀沈周石榴─張騫帶得
西來種中祕千珍及萬珍一箇臭囊藏不盡又從身外
覆精神
詩散句─增─宋宋祁─不競灼灼花只效離離實眀沈周
累累枝上實滿腹飽珠璣─陳淳─結果多佳子甘酸合
鼎調─宋宋祁─烟滋黛葉千條困露裂星房百子均
石延年─盡日攜樽芳樹下何湏佳醖得塗林─張舜民
人拾鳥銜真可惜皮開子落不論錢─陸游─半吐山榴
看著子新來梁燕見將雛─宋謝朓珠榴拆且紅─陳
江總─庭榴剖朱實─唐王維─夕雨紅榴拆─韓愈─味美
蔗為漿潛苞絳實拆─宋邵雍─久雨榴自罅─歐陽
修─晴林紫榴拆─黃魯直─紅榴罅玉房─原─唐元稹海
榴紅綻錦窠勻─增─唐韋莊─誰家樹壓紅榴拆─宋錢
惟演─蜜房初滿若榴紅─陸游─露重榴房初拆罅風
拆安榴子滿房
别錄─增─梁書海南傳─頓遜國有酒樹似安石榴取汁停
瓮中數日成美酒─記事珠─李漢碎胡瑪瑙盤盛送王
莒曰安石榴莒見之不疑既食乃覺─東坡集─回先生
過湖州東林沈氏飲醉以石榴皮書其東老菴之壁云
西鄰已富憂不足東老雖貧樂有餘白酒釀來因好客
黃金散盡為收書坡聞而次其韻凄凉雨露三年後髣
髴塵埃數字餘至用榴皮緣底事中書君豈不中書
志雅堂雜抄─凡碾工描玉用石榴皮汁則見水不脱
湧幢小品─金荆榴樹色如真金密緻而文采盤蹙如美
錦細膩而香隋時朱寬征南得數十片作枕及案面沉
檀所不及─嫁榴─石榴不結子者以石塊或枯骨安樹
义間或根下則結子不落─原─藏榴─選大者連枝摘下
安新瓦缸内以紙十餘重密封盖之
栗
增─本草─栗(說文作㮚從&KR1214;音條象花實下垂之狀也佛書名篤迦)木高二三丈極
類櫟四月開花青黃色長條似胡桃花實有房彙大者
若拳小者若桃李─原─栗苞生外殼刺如蝟毛其中著
實或單或䨇或三四少者實大多者實小實有殼紫黑
色殼内膜甚薄色微紅黑外毛内光膜内肉外黃内白
八九月熟則苞自裂而實墜宣州及北地所産小者為
勝陸璣詩疏曰栗五方皆有周秦吳揚特饒惟漁陽及
范陽生者甜美味長他方不及本草圖經云兖州宣州
最勝燕山栗小而味最甘蜀本圖經云板栗錐栗(二樹皆大)
茅栗(似板栗而細如橡子其樹雖小葉亦不殊但春生夏花秋實冬枯為異綱目云即爾雅所謂栭栗也)
(一名栵栗可炒食之)衍義云湖北有一種旋栗(頂圓末尖即榛栗象榛子形也)
增─西京雜記─上林苑栗四侯栗榛栗瑰栗嶧陽栗(嶧陽都尉)
(曹龍所獻大如拳)─唐本草─桂陽有莘栗(叢生實大如杏仁皮子形色與栗無異但)
(小耳)又有奧栗(皆與栗同子圓而細惟江湖有之或云即莘也)─客燕雜記─京師
佳果栗三霜前栗盤古栗鷹爪栗─原─栗之為果種類
頗多總之味鹹氣温無毒主益氣厚腸胃補腎氣治腰
脚無力破痃癖理血當中一子名栗楔治血更效生則
動氣熟則滯氣唯曝乾或火煨汗出食之良百菓中最
有益者小兒不宜多食難尅化患風水病者忌以味鹹
也
彙考─原─詩鄘風─樹之榛栗─增─鄭風─東門之栗─原─秦
風─隰有栗─增─小雅─山有嘉卉侯栗侯梅─禮記内則
栗曰撰之疏栗蟲好食數數布陳撰省視之儀禮士
冠禮─再醮兩籩栗脯─聘禮─夫人使下大夫勞以二竹
簠方玄被纁裏有盖其實棗蒸栗擇兼執之以進賓受
棗大夫二手授栗─原─論語─周人以栗疏凡建邦立社
各以其土所宜之木周都豐鎬宜栗─增─史記蘇秦傳
秦說燕文侯曰南有碣石雁門之饒北有棗栗之利民
雖不佃作而足於棗栗矣此所謂天府也─貨殖傳─燕
秦千樹栗其人與千戶侯等─原─後漢書馬韓國傳─馬
韓出大栗如棃─宋書劉秀之傳─秀之大眀元年徵為
右衛將軍眀年遷丹陽尹先是秀之從叔穆之為丹陽
尹與子弟於廳事上飲宴秀之亦與焉廳事有一穴穆
之謂子弟及秀之曰汝等試以栗遥擲此柱若能入穴
後必得此郡諸子並不能中唯秀之獨入焉─梁書沈
約傳─約嘗侍讌豫州獻栗徑寸半帝竒之問曰栗事多
少與約各疏所憶約少帝三事出謂人曰此公護前不
讓即羞死帝以其言不讓欲抵其罪徐勉固諫乃止
王泰傳─泰幼敏悟年數歲時祖母集諸孫姪散棗栗于
牀羣兒皆競之泰獨不取問其故對曰不取自當得賜
由是中表異之─增─南史蕭琛傳─琛經預御筵醉伏上
以棗投琛琛乃取栗擲上正中面時御史中丞在坐帝
動色曰此中有人不得如此豈有說耶琛即荅曰陛下
投臣以赤心臣敢不報以戰栗─宋史禮志仁宗景祐
三年禮官宗正請每歲冬孟月羞以兔果以栗蔬以藷
藇─原─宋史孝義傳─易延慶奉母至孝母存日喜食栗
乃種二栗樹於墓前經年其樹連理三年合抱生栗盈
枝人以為孝感所致─增─遼史蕭韓家奴傳─韓家奴先
為右通進典南亰栗園後遷天成軍節度使徙彰愍宮
使帝與語才之命為詩友嘗從容問曰卿居外有異聞
乎韓家奴對曰臣惟知炒栗小者熟則大者必生大者
熟則小者必焦使大小均熟始為盡美不知其他帝大
笑─山海經─銅山葛山賈超之山其木多栗─夏小正
八月栗零─傳─零也者降也降而後取之也─尚書逸篇
西社惟栗─原范子─栗出三輔─莊子─莊周遊乎雕陵
之樊覩一異雀自南方來感周之顙而集於栗林─呂
氏春秋果之美者有箕山之栗─增─神異經東方荒中
有木名曰栗其殼徑三尺三寸殼刺長丈餘實徑三尺
殼亦黃其味甜又東北荒中有木高四十丈葉長五尺
廣三尺名曰栗其實徑三尺二寸其殼赤其肉黃白味
甜食之令人短氣而渴─原─說苑─田饒曰果園棃栗後
宮婦人摭以相摘而士曾不得一嘗─增─東方朔傳─朔
曰王公啖兒以丹栗霞漿兒食之既多飽悶幾絶乃飲
玄天黃露半合即醒─原─三輔黃圖─三秦記云御宿園
出栗十五枚一升─會稽先賢傳─光武詔嚴遵詣行在
蜀郡獻栗橘上使公卿各以手所及取之遵獨不取上
問故遵曰君賜臣以禮臣奉君以恭今賜無主臣是以
不敢取─增─盧諶祭法─春秋冬祠皆用栗─晉宮閣名
華林園中栗一株侯栗六株─廣志─栗有關中侯栗大
如雞子梁州獻栗徑寸半越中栗大如拳─鄴中記─鄴
中産巨栗脱其殼可以為杯─原─豫章古今記─宋度拜
定陵令縣人杜伯夷清高不仕度與談論設棗栗而已
─增─水經注─汝水灣中有地數頃上有栗園栗小殊不
並固安之實也然歲貢三百石以充天府水渚即栗州
也樹木高茂望若屯雲積氣矣林中有栗堂射埻甚閑
敞牧宰及英彦多所遊薄─括地志─漢武帝果園栗味
甘而小不如三秦記所云固安之栗天下稱之為御栗
因有栗園─地理志─諸暨産如拳之栗─華山記─西山
麓中有栗林藝植以來蕭森繁茂─酉陽雜俎─李衛公
一夕甘子園會客盤中有猴栗無味陳堅處士云虔
州南有漸栗形如素核─杜陽雜編─滄浪洲有碧棗丹
栗皆大如拳─原─續仙傳─道人殷七七名文祥能造逡
廵酒開頃刻花嘗一官僚召飲取栗散於官妓皆聞異
香唯笑七七者栗綴於鼻不可脱但聞臭湏臾狂舞粉
黛狼籍共為陳謝始墜謝玄卿遇神仙設鳳冠栗
增─清異錄─晉王嘗窮追汴師糧運不繼蒸栗以食軍中
遂呼栗為河東飯─西溪叢語─杜甫詩云嘗果栗皺開
或作雛字殊不可解集韻皺側尤切革紋蹙也漢上題
襟周繇詩云開栗弋之紫皺貫休云新蟬避栗皺又云
栗不和皺落即栗蓬也─青箱雜記─王文正公旦與楊
文公億為空門友楊公謫汝州公適當軸每音問不及
他事唯談論真諦而已余嘗見楊公親茟與公云山栗
一秤聊表村信盖汝惟産栗而億與王公忘形交以一
秤栗遺之斯亦昔人雞黍縞紵之意乎─老學菴筆記
故都李和煼栗名聞四方他人百計效之終不可及紹
興中陳福公及錢上閤出使至燕山忽有兩人持煼栗
各十裹來獻三節人亦人得一裹自贊曰李和兒也
五色線─王可交棹漁舟入江遇一彩舫有道士七人玉
冠霞帔侍從十餘人鬃角雲鬟面前各有青玉盤酒器
呼可交上舫命與酒喫侍者瀉酒於尊酒再三不出道
士曰酒靈物若得入口當換其骨瀉之不出亦命也一
人曰與栗出俄取二栗與之其栗青赤光如棗長二寸
許囓之有皮非人間之栗肉脆而甘可交食栗之後絶
榖&KR0978;靜若有神助─柝津日記─遼於南京置栗園司蕭
韓家奴為右通進典南京栗園是也元昌平縣亦有栗
園徹里傳戰於昌平栗園是也蘇秦謂燕民雖不耕作
而足于棗栗唐時范陽以為土貢今燕京市肆及秋則
以餳拌雜石子爆之栗比南中差小而味頗甘以御栗
名正不以大為貴也
集藻賦─增─漢蔡邕傷故栗賦并序─人有折蔡氏祠前栗
者故作斯賦樹遐方之嘉木兮于靈宇之前庭通二門
以征行兮夾階除而列生彌霜雪而不凋兮當春夏而
滋榮因本心以誕節兮凝育蘖之綠英形猗猗以豔茂
兮似翠玉之清眀何根莖之豐美兮將蕃熾以悠長適
禍賊之災人兮嗟夭折以摧傷─陳陸瓊栗賦─四時逸
盛百果玄芳綠梅春馥紅桃夏香何羣品之浮脆惟此
質之久長外刺同夫拱棘内潔甚于冰霜伏南安而來
清列御宿而懸房薦羞則椇榛並列加籩則菱芡同行
金盤兮麗色玉爼兮鮮光周人以之戰懼大官稱于栢
梁
啓─增─梁庾肩吾謝東宮栗啓─查或火成鑽以為屑柰稱
煎用曝而成糗未若北燕巨實用奪榮枯南國脯山翻
成齒决承恩踴躍對聞喜之河念報屏營問知來之鳥
雜言─增─陳陸玢賦得雜言詠栗─貨見珍于有漢木取貴
于隆周英肇萌于朱夏實方落于素秋委玉盤雜椒糈
將象席糅珍羞
文賦散句─增─漢王褒僮約─南安拾栗採橘─王逸荔枝
賦─北燕薦朔濱之巨栗─晉左思蜀都賦─榛栗罅發
魏都賦─固安之栗─盧毓冀州論─中山好栗地産不為
無珍─梁昭眀太子七召汶垂蒼栗─七契─北燕之栗
五言古詩─增─宋梅堯臣尹陽尉耿傳惠新栗─金行氣已
勁霜實繁林梢尺素走下隸一奩來遠郊中黃比玉質
外刺同芡苞野人寒齋會山爐夜火炮棃慚小兒嗜茗
憶麤官抛此焉真可貺遽爾及衡茅─文同─天師攜此
種至自上饒遠當時十七樹高榦寄孤巘蒼蓬蒺藜大
紫殼㯽榔軟蜀都名果中推之為上選
七言律詩─增─宋蘇轍次韻王適食茅栗─相從萬里試南
餐對案長思苜蓿盤山栗滿籃兼白黑村醪入口半甜
酸久聞牛尾何曾試竊比雞頭意未安故國霜蓬如盌
大夜來彈劔似馮驩朱子栗熟─樹雜椅桐繼國風莫
教林下長蒿蓬共期秋實充腸飽不羡春花轉眼空病
起數升傳藥錄晨興三咽學仙翁櫻桃浪得銀絲薦一
笑纔堪發面紅─元張雨新栗寄雲林─朅來常熟嘗新
栗黃玉穰分紫殼開果園坊中無買處頂山寺裏為求
來囊盛稍共來禽帖酒薦深宜蘸甲杯首奉雲林三百
顆也勝酸橘寄書回
七言絶句─增─宋石介栗園─游困歸來訪栗園栗園老樹
再生孫莫驚頭上見髮白拾栗兒童長幾番─原─蘇轍
栗─老去自添腰脚病山翁服栗舊傳方客來為說晨興
晚三咽徐收白玉漿─陸游夜食炒栗有感─齒根浮動
欲吾衰山栗炮燔療夜飢喚起少年京輦夢和寧門外
早朝時
詩散句─原─唐韓愈─霜天熟柿栗收拾不妨遲杜甫─羞
逐長安社中兒赤雞白狗賭棃栗─增─宋孫覿─綈囊丹
果十襲包爆栗飛燼石火敲─范成大─紫爛山棃紅皺
棗總輸易栗十分甜─陸游─蝟刺坼蓬新栗熟鵝雛弄
色凍醅濃─周庾信─家童掃栗跗秋林栗更肥─原
唐杜甫─穰多栗過拳山家蒸栗暖─韋應物─採栗玄
猿窟─增─韓翃─霜迎栗罅開─張籍─秋猿守栗林─李
洞─雲深猿拾栗─宋張耒園栗炮還美─陸游─霜栗大
如拳─元方回─擘黃新栗嫩原─唐杜甫─盤剝白鵶谷
口栗─增─皮日休─野猿偷栗重窺戶─宋蘇轍─山栗似
拳應自飽
别錄─增─相玉書─黃侔蒸栗─種樹書採栗時要得披殘
明年其枝葉益茂─物類相感志─栗得橄欖香─原─收
藏─藏生栗法霜後取生栗投水中去浮者餘漉出布拭
乾曬少時令無水脈為度先將沙炒乾放冷取無油酒
器新罈礶装入一層栗一層沙約八九分滿用箬葉紥
緊掃一淨地將器倒覆其上略以黃土封之弗近酒器
可至來春不壊又法栗子一石鹽二斤水泡開浸栗
一二宿漉出曬乾同芝蔴二石拌勻盛荆囤中永遠不
壊食之軟美藏乾栗法霜後取沉水栗一斗用鹽一
斤調水浸栗令沒經宿漉起㫰乾用竹籃或麤麻布袋
挂背日少通風處日搖動一二次至來春不損不蛀不
壊─種藝─齊民要術云栗種而不栽栽雖活尋死栗初
熟離苞即於屋内埋濕土中埋湏深弗令凍路遠者以
革囊盛之停三日以上及見風日則不可作種至二月
芽生出而種之芽向上乃生根既生數年不用掌近三
年内每到十月常湏草裹至二月漸解不裹則易至凍
死仍用籬圍之其實方而匾者他日結子豐滿樹高四
五尺取生子樹枝接之─製用─以兩栗蘸油兩栗蘸水
置鍋中周圍更排四十七個濕紙搭盖慢火燒候有爆
聲即熟大栗每個殼底以刀十字畫開底向下逐旋
排鍋中以鹽一撮繞鍋撒下盖定發火候熟取用選
底平可作對者二枚一枚香油塗濕底一枚白水塗濕
底合作一對置鍋底當中取栗逐旋盖上多亦不妨將
鍋盖嚴燒一飯頃取出俱酥熟且不黏殼又法入油
紙撚一條炒不用鐡鍋尤妙栗炒熟搗爛曬乾磨細
每六升新糯米粉四升白沙糖半斤蜜水溲之篩置甑
中隨畫開蒸粉熟為度火炙為糕栗木作門關可以
遠盗─增─物類相感志─喫栗子於生芽處咬破些吹氣
一口剝之皮自脫竹葉與栗同食無柤
(附錄)石栗
增─南方草木狀─石栗樹與栗同但生於山石罅間花開
三年方結實其殼厚而肉少其味似胡桃仁熟或為羣
鸚鵡至啄食略盡故彼人多珍貴之出日南
(附錄)天師栗
增─益部方物略記─天師栗(本草云張天師學道于此所遺故名)生青城山
中他處無有也似栗味美惟獨房為異久食已風攣
集藻─贊─增─宋宋祁天師栗贊─栗類尤衆此特殊味專蓬
若橡託神以貴
榧
原─榧(本草云其木名文木斐然章采故謂之榧)一名柀子(本草經有彼子唐本草云彼當從木)
(作柀)一名赤果一名玉榧(日用本草云土人呼為赤果一曰玉榧)一名玉山
果生永昌以信州玉山者為佳本地人呼為野杉木大
者連抱高數仞其木有雄雌雄者花而雌者實其木形
如栢木理似松細軟堪為器用葉似杉冬月開黃圓花
結實如棗核大如橄欖無稜而殼薄黃白色其仁肉白
外有一層黑麤衣小而心實者尤佳一樹可下數十斛
─增─爾雅翼─柀實去皮殼可生食亦㷶而收之可以經
久─本草會編─有一種麤榧其木與榧相似但理麤色
赤其子稍肥大頂圓不尖─新安志─休寧縣産榧子出
黃山者尤佳─雲南志─榧子出劒川州者良─原─味甘
平澀無毒治五痔去三蟲輕身眀目煮素羹味更甜美
同甘蔗食其滓自軟猪脂炒榧黑皮自脫性熱同鵝肉
食令人上壅生斷節風同菉豆食殺人忌火氣
集藻─五言古詩─原─宋蘇軾送鄭戶曹賦席上果得榧子
彼美玉山果粲為金槃實瘴霧脱蠻溪清尊奉佳客客
行何以贈一語當加璧祝君如此果德膏以自澤驅禳
三彭仇已我心腹疾願君如此木凛凛傲霜雪斵為君
倚几滑淨不容刮物微興不淺此贈毋輕擲
七言古詩─增─宋劉子翬荅人寄榧─老坡文中吼闞聲凛
凛常如對英峙琅然諷詠興凌雲瞠若追攀顙流泚玉
山妙唱久寂寥可與言詩有我子裁箋遠餉風露新坐
我千尺黃山底初挼玄殼出冰霜小嚼清香泛窗几已
輕魏帝眤蒲萄肯許唐賢魁綠李極知入口無正味苦
淡酸甘各矜美不經真識為品題此物初焉幾不齒青
青有用拔蒿萊白粲無酬腐糠粃士懷瓌瑞勿自神邂
逅飛沉同一理子才超然會曄然外澤中貞期是似味
果固已驅煩邪味道更湏淪骨髓─葉適蜂兒榧歌─平
林常榧啖俚蠻玉山之産升金盤其中一樹斷崖立石
乳蔭根多歲寒形嫌蜂兒尚麤率味嫌蜂兒少標律昔
日取急欲高比今我細論翻下匹世間異物難並兼百
年不許贏栽添餘甘何為滿地澀荔子正復漫天甜浮
雲變化嗟俯仰靈芝醴泉成獨往後來空向玉山求坐
對蜂兒還想像
詩散句─增─宋梅堯臣─榧樹移皆活風霜不變青─晁補
之─博士獨能名玉榧
别錄─原─收藏─以盛茶舊磁甕收之經久不壊欲種以二
月下子
榛
原─榛(古作亲本草云亲從辛從木俗作莘者誤)生遼東山谷樹高丈餘子如
小栗李時珍曰榛樹低小如荆叢生冬末開花如櫟花
成條下垂長二三寸二月生葉如初生櫻桃葉多皺文
而有細齒及尖其實作苞三五相黏一苞一實實如櫟
實上壯下銳生青熟褐殼厚而堅仁白而圓大如杏仁
亦有皮尖然多空者諺曰十榛九空陸璣詩疏云榛有
兩種一種大小枝葉皮樹皆如栗而子小形如橡子味
亦如栗枝莖可以為燭詩所謂樹之榛栗者也一種高
丈餘枝葉如水蓼子作胡桃味遼代上黨甚多久留亦
易油壊種法與栗同味甘平無毒益氣力實腸胃調中
不饑徤行甚驗遼東榛軍行食之當糧榛之為利亦大
矣
彙考─增─詩弼風─山有榛─鄘風─樹之榛栗─曹風─鳲鳩
在桑其子在榛─小雅─營營青蠅止于榛─大雅─瞻彼
旱麓榛楛濟濟─禮記曲禮─婦人之贄椇榛脯脩棗栗
註─榛實似栗而小關中鄜坊正多─山海經─上申之山
灌題之山潘侯之山下多榛楛─埤雅─詩曰營營青蠅
止于樊止于棘止于榛者言圃有樊園有棘山有榛明
欲遠而止之彌遠也又曰鳲鳩在桑其子在梅其子在
棘其子在榛者盖先實者梅後實者棘先實者棘後實
者榛故其序如此亦其榛卑小于棘棘卑小于梅詩以
刺之故每况愈下也─爾雅翼─說者以榛可為贄為文
事楛可為矢為武事是盖不然夫榛楛皆用之武事說
文榛木也一曰菆也菆盖矢之善者春秋傳所謂致師
者左射以菆是也女贄用榛者取榛有臻至之義
黃花鎮記─黃花鎮有禮鼠色如鼦而毛淺冬時聚榛實
為糧於穴中作岐穴貯之若倉囷然多至三斗其榛實
皆美好價倍於人所收者山氓多掘取之─昌平州志
榛出北山黃花鎮者良
集藻─七言絶句─增─明吳寬謝屠公送新榛─七月遼陽已
降霜簪頭落地野榛香三年不到燕山下又喜頻將玉
顆嘗
(附錄)胡榛子
增─本草─一名阿月渾子一名無名子生西國諸番
彙考─增─酉陽雜俎─阿月生西國蕃人言與胡榛子同樹
一年榛子二年阿月─南州記─無名木生嶺南山谷其
實狀如榛子波斯呼為阿月渾子
松子
增─本草─松實狀如豬心疊成鱗砌秋老則子長鱗裂惟
遼海及雲南者謂之海松子馬志曰海松子狀如小栗
三角其中仁香美當果食之亦代麻腐食之與中國松
子不同蘇頌曰松歲久則實繁中原雖有小而不及塞
上者佳好也吳瑞曰松子有南松北松華隂松形小殼
薄有香新羅者肉甚香美李時珍曰海松子其樹與中
國松樹同惟五葉一叢者毬内結子大如巴豆而有三
稜一頭尖爾馬志謂似小栗殊失本體─廣志─千歲老
松子色黃白味似栗可食─新羅國記─松樹大連抱有
五粒子形如桃仁而稍小皮硬有人取而食之味如胡
桃浸酒療風
彙考─增─神仙傳─趙瞿得癩病重家人送置山中忽見三
神人以松子松栢脂各五升賜之告瞿曰此不但愈病
當長生耳服半可愈愈即弗廢瞿服之未盡病愈身體
強健乃歸家更服之二年顔色轉少肌膚光澤走如飛
鳥在人間三百餘年常如童子顔色入山不知所之
搜神記─偓佺者槐山採藥父也好食松實形體生毛長
七寸兩目盡方能飛行逐走馬以松子遺堯堯不暇服
松者簡松也時受服者皆三百歲─異苑─漢末宫人小
黃門上墓樹上避兵食松栢實遂不復饑舉體生毛長
尺許魏武聞而收養還食榖齒落頭白─酉陽雜俎─成
式修竹里私第大堂前有五鬛松兩根大財如椀甲子
年結實味與新羅南詔者不别─清異錄─新羅使者每
來多鬻松子有數等玉角香重堂卷御家長龍牙子惟
玉角香最竒使者亦自珍之
集藻─七言絶句─增─金雷思食松子─千嵓玉粒盡長松半
夜珠璣落雪風休道東游無所得歲寒梁棟滿胸中
詩散句─增─唐杜甫─風落收松子─薛能─坐石落松子
宋林逋─秋階響松子─司馬光─飯炊松粒細─林逋─雨
敲松子落琴牀
别錄─增─物類相感志─凡雜色羊肉入松子則無毒松
子仁帶皮則不油─東坡雜記─十月以後冬至以前松
實結熟而未落折取并萼收之竹器中懸之風道未熟
則不生過熟則隨風飛去至春初敲取其實以大鐵鎚
入荒茅地中數寸置數粒其中得春雨自生自採實至
種皆以不犯手氣為佳松性至堅悍然始生至脆弱多
畏日與牛羊故湏荒茅地以茅隂障日若白地當雜大
麥數十粒種之賴麥隂乃活湏護以棘日使人行視三
五年乃成五年之後乃可洗其下枝使高七年之後乃
可去其細密者使大大略如此
核桃
原─核桃一名胡桃一名羌桃(博物志云張騫使西域還得胡桃種故以胡羌為名)
─本草─胡桃梵書名播師羅─酉陽雜俎─胡桃仁曰蝦
蟇樹高丈許春初生葉長三寸兩兩相對三月開花如
栗花穗蒼黃色結實如青桃九月熟時漚爛皮肉取核
内仁為果北方多種之以殼薄仁肥者為佳─廣志─陳
倉胡桃薄皮多肌隂平胡桃大而皮脆急促則碎─增
味甘氣熱皮濇仁潤治痰氣喘嗽醋心及厲風諸病今
往往以之下酒則昔人所云食多動風動痰令人惡心
脱鬚眉及同酒多食咯血者妄也或素有痰火積熱者
不宜多食耳大抵留皮則消滯去皮則養血潤血微和
鹽食更佳能通命門利三焦益氣養血與破故紙為補
下焦腎命之要藥
彙考─增─外國志─大秦國有棗榛胡桃蓮藕雜果─西京
雜記─上林苑有胡桃出西域─晉宮閣名─華林園胡桃
八十四株─荀氏春秋祠制─常設用胡桃─廣五行記
後蜀李雄玉衡十二年扶風人韓豹為太史令雄卒子
期立以豹為太傅嘗言於期曰臣今老志在田園欲植
胡桃願賜其種期不悟俄而李夀自涪率衆南向襲尅
成都廢期自立─尚書故實─王内史書帖中有與蜀郡
守朱書求櫻桃來禽日結藤子又曰胡桃種已成矣
學圃餘疏─核桃北果而宜山種吾地絶少然亦可種
文賦散句─增─漢孔融與諸卿書─多惠胡桃深知篤意
原─晉紐滔母答吳國夫人書─胡桃本生西羌外剛樸内
柔甘質似古賢欲以奉貢─增─潘岳閒居賦─三桃表櫻
胡之别
七言律詩─原─宋楊萬里謝送胡桃─三韓萬里半天松方
丈蓬萊東復東珠玉鏁成千歲實冰霜吹落九秋風酒
邊腷膊牙車響座上湏臾漆櫑空新果新嘗正新暑繡
衣使者念山翁
别錄─原─本草─宋洪邁有痰疾因晚對上遣使諭令以胡
桃肉三顆生薑三片卧時嚼服即少飲湯又再嚼如前
數即靜卧如旨服之旦而痰消𠻳止溧陽洪輯幼子
病喘醫以危告其妻夜夢大士令服人參胡桃湯試之
喘即定眀日去胡桃皮用之喘復作仍連皮用信宿而
愈盖人參定喘連皮胡桃能斂肺也─增─素園石譜─孫
漢陽平生好石秋夕夢一冠盖士送三石其一深碧色
紋理如核桃─原─種植─選平日實佳者留樹上弗摘俟
其自落青皮自裂又揀殼光紋淺體重者作種掘地二
三寸入糞一碗鋪片瓦種一枚覆土踏實水澆之冬月
凍裂殼來春自生下用瓦者使無入地直根異日好移
栽也─收藏─便民圖要─以麤布袋盛挂風面處則不膩
收松子亦用此法─增─物類相感志─收胡桃不可焙焙
則油了胡桃能碎錢
(附錄)山胡桃
原─嶺表錄─山胡桃底平如㯽榔皮厚而堅多肉少仁内
殼甚厚湏椎之方破此南方出者殊不見佳
(附錄)蔓胡桃
增─酉陽雜俎─蔓胡桃出南詔大如扁螺兩隔味如胡桃
或言蠻中藤子也
銀杏
原─銀杏─一名白果一名鴨脚子(本草云葉似鴨脚因以為名宋初始入貢改呼)
(銀杏因其形似杏而核色白也今名白果)處處皆有以宣城為盛樹高二三
丈或至連抱可作棟梁葉薄縱理儼如鴨掌面綠背淡
二月開花成簇青白色二更開旋即卸落人罕見之一
枝結子百十狀如小杏經霜乃熟色黃而氣臭爛去肉
取核為果其核兩頭尖中圓大而扁三稜為雄二稜為
雌其仁嫩時綠色久則黃其樹耐久肌理白膩術家取
刻符印云能召使鬼神氣味甘微苦平澀無毒生食觧
酒降痰消毒殺蟲熟食温肺益氣定喘𠻳搗汁浣衣去
油膩食多壅氣臚脹昏頓三元延夀書言白果食滿千
顆殺人昔有歲飢以白果代飯食飽者次日皆死小兒
食多昏霍發驚引疳同鰻鱺食患軟風
彙考─增─盧氏雜記─唐鄭光讌飲把酒曰某改令身上取
果子名云膍臍薛保遜還令云脚杏滿座大笑─原─詩
話總龜─京師舊無鴨脚駙馬都尉李文和自南方來移
植於私第因而著子自後稍稍蕃多不復以南方為貴
─增─春渚紀聞─元豐間禁中有果名鴨脚子者四大樹
皆合抱其三在翠芳亭之北歲收實至數斛而托地隂
翳無可臨玩之所其一在太清樓之東得地顯曠可以
就賞而未嘗著一實裕陵嘗指而加歎以謂事有不能
適人意者如此戒圃者善視之而已眀年一木遂花而
得實數斛裕陵大悦命宴太清以賞之仍分頒侍從
墨客揮犀─銀杏葉如鴨脚獨窠者不實偶生及叢生者
乃實─原─湧幢小品─浦城縣村中有白果一樹世傳以
為仙人擲樹枝於上其枝垂生每年果熟時不生於枝
節惟於樹身腫成大塊破之可得二三斗多至石餘實
視凡果差小味則同─增─京口記勝果寺禪堂前銀杏
一株巨甚僧云宋植也─半塘小志銀杏樹在天王殿
前可泉上人房之側本大五抱藤繞修條鱗次鬛張儼
如龍甲而體無枯瘁當夏有穠隂可庇十乘余題曰龍
樹友人太倉王伯翊讀書寺中愛其婆娑芟除蕪穢而
置欄楯焉─泰山記五廟前銀杏大者圍三仞火空其
中獨一面不枯其上枝葉蔽芾如新植─學圃餘疏銀
杏樹有大合抱而不實人言樹有雌雄聞亦有法治之
則生樹長大秋冬葉純黃間楓林中相錯如繡此植圃
中岡上即不實可也─原─崑山縣志─龔猗汴人殿中侍
御史扈從高宗南渡道經崑山貞義里折銀杏一株插
地祝曰若此枝得活吾於是居其枝長茂後成大樹繁
枝樛屈臃腫如癭如乳者凡七十餘顆相傳為其子孫
嗣世之數
集藻─文散句─原─元王禎農書─絳囊貢御玉椀薦酒其初
名價豈減于葡萄安石榴哉
五言古詩─原─宋梅堯臣永叔遺李太博家新生鴨脚子
北人見鴨脚南人見胡桃識内不識外疑若橡栗韜鴨
脚類綠李其名因葉高吾鄉宣城郡每以此為勞種樹
三十年結子防山猱剝核手無膚特置宫省曺今喜生
都下薦酒壓葡萄初聞帝苑夸又復主第褒纍纍誰採
掇玉椀上金鰲金鰲文章宗分贈我已叨豈無異鄉感
感此微物遭一世走塵土鬢顛得霜毛─增─梅堯臣鴨
脚子─魏帝迷遠圖于吳求鬭鴨乃為吳人料重玩志已
匧江南有嘉樹修聳入天插葉如欄邊跡子剝杏中甲
持之奉漢宫百果不相壓非甘復非酸淡苦衆所狎千
里競齎貢何異貴爭啑─依韻酬永叔謝予銀杏─去年
我何有鴨脚遠贈人人將比鵝毛貴多不貴珍雖少未
為貴亦以知我貧至交不變舊佳果幸及新窮坑我易
滿分餉猶奉親計料失廣大瑣屑且沉淪何用報珠玉
千里來殷勤─原─歐陽修和聖俞李侯家鴨脚子─鴨脚
生江南名實未相浮絳囊因入貢銀杏貴中州致遠有
餘力好竒自賢侯因令江上根結實夷門陬始摘纔三
四金奩獻凝旒公卿不及識天子百金酬歲久子漸多
纍纍枝上稠主人名好客贈我比珠投博望昔所徙葡
萄安石榴想其初來時厥價與此侔今已徧中國籬根
及牆頭物性久雖在人情逐時流誰當記其始後世知
來由是亦史官法豈徒續君謳─增─歐陽修梅聖俞寄
銀杏─鵝毛贈千里所重以其人鴨脚雖百箇得之誠可
珍予問得之誰詩老遠且貧霜野摘林實京師寄時新
封包雖甚微採掇皆躬親物賤以人貴人賢棄而淪開
緘重嗟惜詩以報殷勤
五言律詩─增─宋梅堯臣鴨脚子─高林似吳鴨滿樹蹼金
鋪結子繁黃李炮仁瑩翠珠神農本草闕夏禹貢書無
遂壓葡萄貴秋來徧上都
七言律詩─增─明吳寬謝濟之送銀杏─錯落朱提數百枚
洞庭秋色滿盤堆霜餘亂摘連柑子雪裏同煨有芋魁
不用盛囊書後寫料非鑚核意無猜却愁佳惠終難繼
乞與山中幾樹栽
七言絶句─原─宋楊萬里銀杏─深灰淺火略相遭小苦微
甘韻最高未必雞頭如鴨脚不妨銀杏伴金桃
詩散句─增─宋梅堯臣百歲蟠根地䨇隂淨梵居凌雲枝
已密似蹼葉非疎─張商英─鴨脚半熟色猶青紗囊馳
寄江陵城城中朱門翰林宅清風六月吹簾旌玉纖雪
腕白相照爛銀殼破玻璃眀─張舜民─何人栽銀杏青
條數尺間─原─晁補之─宣城此物常充貢
别錄─增─物類相感志─用蘆菔梗同煮銀杏不苦─原─種
植湏雌雄同種其樹相望乃結實或雌樹臨水照影亦
可或於雌樹鑿一孔納雄樹木一塊以泥之亦結子
移栽春分前後先掘深坑水攪成稀泥然後下栽子掘
時連土繩縳牢不令散碎則易活─採摘─熟時以竹篾
篐樹本擊篾則銀杏自落
御定佩文齋廣羣芳譜卷五十九
