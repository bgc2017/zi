欽定四庫全書
御定佩文齋廣羣芳譜卷四十
花譜
巖桂(按牡桂箘桂入藥巖桂不入藥原合為一載入藥譜今分巖桂入花譜牡桂箘桂别見藥)
(譜)
原─巖桂似箘桂而稍異葉有有鋸齒如枇杷葉而麤澀
者有無鋸齒如梔子葉而光潔者叢生巖嶺間謂之巖
桂俗呼為木犀(紋理如犀故名木犀)其花有白者名銀桂黃者名
金桂紅者名丹桂有秋花者春花者四季花者逐月花
者花四出或重臺徑二三分瓣小而圓皮薄而不辣不
堪入藥花可入茶酒浸鹽蜜作香茶及面藥澤髮之類
犬竺桂即今閩粤浙中山桂台州天竺最多生子如蓮
實或二或三離離下垂天竺僧稱為月桂其花時常不
絶枝頭葉底依稀數點亦異種也
彙考─增─晉書陸機傳論─蘭植中塗必無經時之翠桂生
幽壑終保彌年之丹─原─唐書五行志─垂拱四年三月
雨桂子於台州旬餘乃止─增─唐書后妃傳─太宗賢妃
徐惠八歲自曉屬文父孝德嘗試使擬離騷為小山篇
曰仰幽巖而流盻撫桂枝以凝想將千齡兮此遇荃何
為兮獨往孝德大驚知不可掩于是所論著遂盛傳太
宗聞之召為才人─山海經─招搖之山其上多桂臯
塗之山上多桂木─吕氏春秋─物之美者招搖之桂
禮斗威儀─君乘金而王其政訟平芳桂常生─原─天地
運度經─泰山北有桂樹七十株天神青腰玉女三千人
守之其實赤如橘人食之一年仙官迎之常有九色飛
鳳寶光珠雀鳴集於此─三輔黃圖─甘泉宫南有昆明
池中有靈波殿以桂為柱風來自香─洞冥記─有遠飛
雞夕則還依人曉則絶飛四海嘗銜桂實歸於南土
增─西京雜記─上林苑&KR0008;桂十株─拾遺記─岱輿山北有
玉梁十丈駕玄流之上傍有丹桂紫桂白桂皆直上百
尋可為舟航謂之文桂之舟王母與燕昭王遊於燧
林之下說炎帝鑽火之術取綠桂之膏燃以照夜忽有
飛蛾銜火狀如丹雀來拂於桂膏之上宣帝元鳳二
年於琳池之南起桂臺以望遠氣東引太液之水有一
連理桂樹上枝跨于渠水下枝隔岸而南生與上枝同
一株─金樓子─桂花不實玉巵不當─原─廬山記─山有
三石梁廣不盈尺俯盻杳然無底吴猛將弟子過此梁
見老翁坐桂樹下以玉杯盛甘露與猛─增─平泉山居
草木記─有剡溪之紅桂鍾山之月桂曲阿之山桂永嘉
之紫桂剡中之真紅桂─酉陽雜俎─舊言月中有桂有
蟾蜍故異書言月桂高五百丈下有一人常斫之樹創
隨合人姓吳名剛西河人學仙有過謫令伐樹釋氏書
言須彌山南面有閻扶樹月過樹影入月中或言月中
蟾桂地影也空處水影也此語差近─國史補─南中有
山洞一泉往往有桂葉流出好事者因目為流桂泉
原─本草拾遺江東諸處每至四五月後嘗於衢路拾得
桂子大如貍豆破之辛香故老相傳是月中下也北方
獨無者非月路也─增─南部烟花記─陳主為張麗華造
桂宫於光昭殿後作圓門如月障以水晶後庭設素粉
罘罳庭中空洞無他物惟植一株桂樹樹下置藥杵臼
使麗華恒馴一白兔時獨步於中謂之月宫─清異錄
韓恭叟離合巖桂二字為嚴山圭木─南部新書─杭州
靈隠山多桂寺僧曰月中種也至今中秋夜往往子墜
寺僧亦曾拾得招賢寺僧植桂香紫可愛郡守白公號
紫陽花─原─東坡詩注─天竺昔有梵僧云此山自天竺
鷲山飛來八月十五夜嘗有桂子落─羅湖野錄─黃公
魯直館黃龍山從晦堂和尚遊晦堂因語次舉孔子謂
弟子以我為隠乎吾無隠乎爾請公詮釋而至於再晦
堂不然其說公怒形於色沈默久之時當暑退凉生秋
香滿院晦堂乃曰聞木犀香乎公曰聞晦堂曰吾無隠
乎爾公欣然領解─增─彥周詩話─先伯父熙寧九年四
月二十七日夜夢至一處牓曰清香館東邊有别院東
壁有詩牌云題冀公功德院山東李白其詩曰秋風吹
桂子只在此山中待得春風起還應生桂叢桂叢日已
滿清香何時斷只為愛清香故號清香館伯父自作記
夢一篇書之甚詳─老學庵筆記─張子韶對策有桂子
飄香之語趙明誠妻李氏嘲之曰露花倒影柳三變桂
子飄香張九成─原─話腴─明之象山士子史本有木犀
忽變紅色異香因接本獻闕下高廟雅愛之畫為扇面
仍製詩以賜從臣云月宫移向日宫栽引得輕紅入面
來好向烟霄承雨露丹心一點為君開又云秋入幽巖
桂影團香深粟粟照林丹應隨王母瑶池宴染得朝霞
下廣寒自是四方爭傳其本歲接數百史氏由此昌焉
一卉之微香色稍異能動至尊入品題且昌其主可以
人而不如木乎─增─學齋呫嗶─花中惟巖桂四出余謂
土之生物其數皆五故草木花皆五惟桂乃月中之木
居西方地四乃西方金之成數故花四出而金色且開
於秋云此桂之在離騷以喻君也先師魏鶴山巖桂詩
云虎頭點點開金粟犀首纍纍佩印章自注云顧虎頭
善畫金粟佛公孫衍佩五國相印真善借喻而體物矣
余亦嘗賦巖桂云四出花中異三開格外芳名高評月
品韻勝霸秋香或者頗許之以為弗可移賦他花木也
─澄懷錄─韓熙載云對花焚香木犀宜龍腦─三餘贅
筆─曾端伯以巖桂為仙友張敏叔以桂為仙客─客座
新聞─衡神祠其徑綿亘四十餘里夾道皆合抱松桂相
間連雲蔽日人行空翠中而秋來香聞十里計其數云
一萬七千株真神幻佳境─弇山園記─芙蓉池之西北
度有小橋崇阜若馬脊皆植桂凡數十百樹曰金粟嶺
─原─學圃餘疏─木犀吾地為盛天香無比然須種早黃
毬子二種不惟早黃七月中開毬子花密為勝即香亦
馥郁異常丹桂香减矣以色稍存之餘皆勿植又有一
種四季開花而結實者此真桂也閩中最多常以春中
盛開吾地亦間有之宜植以備一種花之四季開者
蘭桂而外有月桂長春菊月桂閩種為佳─增─閩部疏
延平多桂亦能多瘴福南四郡桂皆四季花而反盛於
冬凡桂四季者有子唐詩所云桂子月中落此真桂也
江南桂八九月盛開無子此木犀也─湧幢小品─蘭溪
高子章先世封樹之地兩桂當庭取東坡何氏讀書堂
語扁曰香入雲杜端父為之賦曰緣曾分月種故發入
雲香子章曰似矣請更散語端父再屬長篇云山麓有
庭存古意不種凡花惟種桂苔封蘚剝迸鱗皴雪勁霜
頑聳蒼翠栽培豈解一日成愛惜至今尤不易來人不
必問典刑對此儼然前軰是樹前翁仲不可求樹下子
孫能幾世子孫立竹滿庭除前人於此見心事近年喬
木幾家存是中林壑何隂翳前人種樹愛讀書種時已
喻書中義後人讀書念前人對樹類能歌蔽芾八月九
月秋風高金丹變化乘飄飄朝元顧祖歸寒殿仙香直
入干雲霄老兔癡蟾開鼻孔奏徹虛皇應得寵虛皇錫
賚萬瓊瑶賞君愛護月中種紹定間舒岳祥讀書館
中中秋月色皎然聞瓦上聲如撒雹甚怪之其祖拙齋
啓門視之乃曰此月中桂子也我嘗得之天台山中呼
童子就西庭中拾得二升大如豫章子無皮色白如玉
有紋如雀卵其中有仁嚼之作芝麻氣味嚢之雜菊花
作枕清芬襲人其收拾不盡散落甎隙者旬輙出樹子
葉柔長經冬猶秀尋徙植盆中久之失其所在─瓶史
浴木犀宜清慧兒木犀以芙蓉為婢─七曲山記─文
昌殿後為桂香殿丹粟秋飄一邑盡染彌月猶馥─原
杭州府志─月桂峯在武林山宋僧遵式序云天聖辛卯
秋八月十五夜月有濃華雲無纖翳天降靈實其繁如
雨其大如豆其圓如珠其色有白者黃者黑者殼如芡
實味辛識者曰此月中桂子好事者播種林下一種即
活張君房為錢塘令夜宿月輪山寺僧報曰桂子下
塔遽起望之紛如烟露回旋成穗散墜如牽牛子黃白
相間咀之無味─花史─無瑕嘗著素裳折桂明年開花
潔白如玉女伴折取簪髻號無瑕玉花
集藻─騷─原─漢淮南小山招隠士─桂樹叢生兮山之幽偃
蹇連蜷兮枝相繚山氣巃嵸兮石嵯峨谿谷嶄巖兮水
層波猨狖羣嘯兮虎豹嘷攀援桂枝兮聊淹留王孫遊
兮不歸春草生兮萋萋歲暮兮不自聊蟪蛄鳴兮啾啾
坱兮軋山曲&KR1293;心淹留兮洞荒忽罔兮沕憭兮栗虎豹
岤叢薄深林兮人上慄&KR0706;崯碕礒兮碅磳磈硊樹輪相
糺兮林木茇骪青莎雜樹兮薠草靃靡白鹿麏麚兮或
騰㦯倚狀貎崯崯兮峩峩淒淒兮漇漇獮猴兮熊羆慕
類兮以悲攀援桂枝兮聊淹留虎豹鬭兮熊羆咆禽獸
駭兮亡其曹王孫兮歸來山中兮不可以久留
賦─增─唐崔琪桂林一枝賦─倬彼衆木者其桂林一枝淮
南擢秀月上標竒光雨露之新沐拂香風以徐吹故能
使顥氣凌空孤隂耀質心既丹而不二花又白而純一
凝霜隕而色鮮嚴景凋而葉密若然者固將與大椿而
爭長豈徒挺小山而間出至如孫弘已落郄詵未第沮
塵色與灰心然粒玉而燼桂孰謂連卷銜半死之質特
達承再生之惠淹留君之庭芳郁君之砌惜矣哉向使
便辭仙客永棄幽林委根不用之境滅影空山之隂又
焉能擅崑玉之高價吐歲寒之宿心彼徒見零落焦梧
再斲恩深于既往殊不知摧殘朽桂一枝重遇于當今
─趙蕃月中桂樹賦─圓月如霜有仙桂兮宛在中央映
澄澈之素彩逗葳蕤之冷光杳杳低枝拂孤輪而挺秀
依依密樹侵滿魄而含芳觀其皓爾方凝翛然不改隨
升沉而自若貫盈缺而長在夐冪冪而臨空杳萋萋而
發彩同蟾蜍之片影似濯瑶池異珊瑚之幽叢徒生滄
海埃壒初歇關山正秋空泬寥而逾淨色冉弱而彌幽
謂扇花薄如珪玷浮望玉露之初垂遥疑滴瀝聽金風
之乍起遠若颼飀皎皎孤懸亭亭相向纔分杳靄之質
微辨輪囷之狀諒攀援而莫及寧欲淹留歎音塵之未
期空勞曠望嘉其竦本無地分輝有餘轉低影於穹碧
擢幽姿于顥初訝姮娥之繪成文逾靃靡並秦鏡之照
出勢自蕭疎斯所以亘雲路委天衢弱質中植纖條外
扶亂彩時搖起飛飛之驚鵲澄波靡隔掩歴歴之高榆
是故邈彼輕霄呈兹永夕紛敷遠瑩偃蹇旁射夾餘霞
而暫丹經斜漢而彌白臨紫極而天香不散指北斗而
仙花可摘况其遠象膧朧桂子冥空惜迢遞而遐想况
嬋娟而内融素色不彫自挺霜雪之外清隂廻互頻移
霄漢之中何必詠招隠卧幽叢庶高枝兮可折願逍遥
于蟾宫─楊真弘月中桂樹賦─月滿于東桂芳其中因
澄輝之皎潔見幽茂之玲瓏炫凝冷于清夜寫濃纖于
碧空遠莫致之詎攀折以盈手光可鑒也覺清明之在
躬夫擢本隂靈流形永夕禀玉燭之和氣潤金泥之滋
液枝徘徊而若垂葉靃靡以如積同作繢于團扇想孚
尹于尺璧悠悠歴歴宜乎凜秋滿虚輪而挺秀瑩白暈
以含幽天邊無風孕香氣而不散草上有露泛花光而
若浮異夫高謝地靈妙融真宰籠玄兔以不動映素娥
而如在太陽讓美收若木之餘暉列宿懷慙掩白榆而
沉彩既寒暑無變亦古今不殊是知托其所終乃異顛
而不扶二氣初分誰見栽生之質三光不息斯無朽蠧
之虞與燃薪而殊患同瑞草之共舒事相傳于摭實勢
終類于憑虛樓上含華映網軒而列耀園中委照益嘉
木之蕭疎千里共瞻九霄之上冬春無清淨之景朒脁
闕婆娑之狀及素秋之節信謂逢時當明德之年何憂
掩望耻片玉以齊價笑三珠之可尚彼叢生因地森挺
凌霜驗植物之斯美杳神功之可量垂蔭何方乃傳天
之下界結根何處宛在月之中央又安能較其小大齊
其短長冀一枝兮可得敢驤首以觀光─宋楊萬里木
犀花賦─秋氣已末秋日已夕楊子觴客客醉欲出偶雲
物之淨盡吐霽月之半璧楊子鼻觀若有觸焉澹空山
之何有驚妙香之郁然急謂客曰是必有異吾與子盍
小觀之行而求之無物可即也舍而不求又不能自息
也天風忽來其香浩蕩楊子乃凝神而從之忽欣然而
獨往蓋吾履未出於柴門之裏吾身已超於廣寒之上
矣水國湛湛不足以為其空明而深靚也雪宫皚皚不
足以為其高寒而迥映也玉階之前有團其隂蔚乎瑠
璃之葉槭乎琴瑟之音天葩芬敷匪玉匪金細不逾粟
香滿天地蓋向者之所聞乃於茲其良是摩挲玉蟾蜍
而問焉亦不知其名而字之曰桂吾甚愛之欲求其裔
將刈其枝以修身之玉斧瀹其根於銀河之秋水移之
以歸藝我庭砌羿妃頩然而不悦曰余將白之於帝楊
子聳然而寤月尚未午客亦未去顧而見木犀之始花
宛其若天上之所覩笑而問客曰吾之茲遊夢邪醉邪
惘然不知其處
文賦散句─原─楚屈原九歌─美要眇兮宜修沛吾乘兮桂
舟桂櫂兮蘭枻桂棟兮蘭橑結桂枝兮延佇羌
愈思兮愁人援北斗兮酌桂漿辛夷車兮結桂旗
遠遊─嘉南州之炎德兮麗桂樹之冬榮─大招─茝蘭
桂樹鬱彌路只─東方朔七諫─登巒山而遠望兮好桂
樹之冬榮飲箘若之朝露構桂木而為室─增─王襃
九懷─步驟桂林兮超驤卷阿─劉向九歎─結桂樹之旖
旎兮紉荃蕙與辛夷─原─王逸九思桂樹列兮紛敷吐
紫華兮布條─增─晉左思吳都賦─丹桂灌叢
五言古詩─增─梁庾肩吾詠桂─新叢入望苑舊幹别層城
請視今移處何如月裏生─周王襃詠永定寺桂樹歲
餘凋晩葉年至長新圍月輪三五映烏生八九飛原
唐王績春桂問答二首─問春桂桃李正芳華年光隨處
滿何事獨無花春桂答春花詎能久風霜搖落時獨
秀君知否─增─王績古意─桂樹何蒼蒼秋光花更芳自
言歲寒性不知露與霜幽人重其德徙植臨前堂連拳
八九樹偃蹇二三行枝枝自相糾葉葉還相當去來雙
鴻鵠棲息兩鴛鴦榮蔭誠不厚斧斤亦勿傷赤心許君
時此意那可忘─原─李白詠桂─世人種桃李皆在金張
門攀折爭捷徑及此春風暄一朝天霜下榮耀難久存
安知南山桂綠葉垂芳根清隂亦可託何惜植君園
增─柳宗元自衡陽移桂十餘本植零陵所住精舍─謫官
去南裔清湘繞靈岳晨登蒹葭岸霜景霽紛濁離披得
幽桂芳木欣盈握火耕困烟燼薪採久摧剝道傍且不
顧岑嶺况悠邈傾筐擁故壤棲息期鸞鷟路遠清凉宫
一雨悟無學南人始珍重微我誰先覺芳意不可傳丹
心徒自渥─李德裕紅桂樹─昔聞紅桂樹獨秀龍門側
越叟移數株周人未嘗識平生愛此樹攀翫無由得君
子知我心因之為羽翼豈煩嘉客譽且就清隂息來自
天姥岑長疑翠嵐色芳芬世所絶偃蹇枝漸直瓊葉潤
不凋珠英粲如織猶疑翡翠宿想待鵷鸞食寧止暫淹
留終當更封殖─白居易有木詩─有木名丹桂四時香
馥馥花團夜雪明葉翦春雲綠風影清似水霜枝冷如
玉獨占小山幽不容凡鳥宿匠人愛芳直裁截為厦屋
幹細力未成用之君自速重任雖大過直心終不曲縱
非梁棟材猶勝尋常木─廬山桂─偃蹇月中桂結根依
青天天風繞月起吹子下人間飄零委何處乃落匡廬
山生為石上桂葉如翦碧鮮枝幹日長大根荄日牢堅
不歸天上月空老山中年廬山去咸陽道里三四千無
人為移植得入上林園不及紅花樹長栽温室前─皮
日休詠公齋小桂─一子落天上生此青璧枝歘從山之
幽斸斷雲根移勁挺隠珪質盤珊緹油姿葉彩碧髓融
花狀白毫蕤稜層立翠節偃蹇樛青螭影澹雪霽後香
汎風和時吾祖在月竁孤貞能見怡願老君子地不敢
辭喧卑─陸龜蒙和襲美詠公齋小桂─諷賦輕八植擅
名方一枝才高不滿意更自寒山移宛宛别雲態蒼蒼
出塵姿烟歸助華杪雪點迎芳蕤青條坐可結白日如
奔螭諒無&KR1937;翦憂即是蕭森時洛浦雖有蔭騷人聊自
怡終為濟川檝豈在論高卑─宋梅堯臣和韓子華桂
花─莫以天下桂皆為月中物猶言月有兔野豈無狡窟
空山桂花多豔色粲然發樵客不知貴奈何薪㸑屈
臨軒桂─山楹無惡木但有綠桂叢幽芳尚未歇飛鳥銜
殘紅不見離騷人憔悴吟秋風─奉和永叔得辛判官
伊陽所寄山桂數本封殖之後遂成雅韻以見貺─團團
綠桂叢本自幽巖得惠好知不忘青葱寧改色香生蓮
幕間花白萱堂側月露夜偏滋瓊枝相翕赩─原─歐陽
修謝人寄雙桂樹子─有客賞芳叢移根在幽谷為懷山
中趣愛此巖下綠曉露秋暉浮清隂藥闌曲更待繁華
白邀君弄芳馥─曾肇詠桂─團團桂叢孤枝葉寒更媚
託根庭宇間自有幽人致何必問嫦娥青雲借餘地
劉子翬木犀古風─化工吝幽香斑斑被花木氤氲寒巖
桂高韻蓋羣馥無人盡日芳守志何幽獨士介恥求知
女貞慚自鬻凄凉楚山秋樛枝吐金粟淺水映輕明微
飈發含蓄樓端静忽聞馬上遥相逐踟蹰為延佇但見
林巒綠缾罌誰折贈清芬閟廬屋久處不自知乍至彌
鬱郁客悲芳歲暮夢遶寒溪曲長吟小山詞古意恐難
復─增─朱松月桂花─窗前小桂叢著花無曠月月行晦
朔周一再開復歇初如醉肌紅忽作絳裙色誰人相料
理耿耿自開落有如貧家女信美乏風格春風木芍藥
穠豔傾一國芳根雖無恙歲晩但枯枿─陸游寄題廬
陵王晉輔先軰桂堂─楚人記草木桂在椒蘭中我懷小
山句妙絶窮化工唐人作山水亦以桂配松丹葩間綠
葉錦繡相疊重不知始何時巖桂開秋風楚人所稱者
委棄等蒿蓬嗚呼各有時士豈怨不逢我作桂堂詩廣
子雲夢胸─張孝祥桂花─天心不重金富媪不復藏居
然土同價散作草木芳英英園中葵一心傾太陽采采
籬下菊令汝夀命康惟此木中犀更貯萬斛香雄姿傲
霜雪鱗甲森青蒼三賢鼎足立正色凜相望豈比桃李
徒紅紫紛披昌聊息貪者心未上君子堂歲晩從我游
窴汝兄弟行─金酈權木犀─菊小未堪摘荒池悴芙蕖
窮秋不慰眼幽獨將焉如殷勤蕊宫子種桂庭之除乘
閒弄餘花散落荒山隅從兹雲月裔漂泊生江湖娟娟
耐凍枝便與羣芳殊琉璃翦芳葆蛾黃拂仙裾唾袖花
點碧潄金粟生膚好風一披拂九里香縈紆蘭蕙不敢
友荃蓀正僮奴妄意此尤物化工異吹嘘不然九天香
安得獨付渠託物寄深緼古今一三閭收攬名草木自
比君子徒惟茲不挂口無乃聖不居抑夫古簡編斷絶
秦火餘君看齊魯臣史筆逸其書惜哉不可曉臨風為
嗟吁尤憐元祐前不及附歐蘇末路益可惜例進宣和
初仙根豈易致百死不一甦昔遊汴離宫識此傾城姝
摩挲三品石尚想狎客娱却後十五年微霜半黏鬚一
枝再經眼相對憐羈孤不知苦何事玉骨乃爾癯故人
憐我老尺書遠招呼要趁秋香濃共此碧玉壺遥知嬋
娟客與我一笑俱─明陳憲章和陶飲酒─木犀冷於菊
更後十日開清風吹芳香芳香襲人懷千回嚥入腹五
内無一乖雖靡鸞鳳吟亦有鷦鷯棲昔者東籬飲百榼
醉如泥那知此日花復與此酒諧一曲盡一杯酩酊花
間迷赤脚步明月酒盡吾當回─王寵飲錢二孔周宅
桂花下─嘉樹蔭團團團團露華白本自招搖山植君青
霞宅不意凌寒姿占此瑶墀隙高枝挂珠網卑條敷綺
席萋萋布葉隂茸茸吐花積風飄遠近香月映盈虧魄
既集佳麗人亦招隱淪客幸承金樽薦親勞玉腕摘歌
曲出玲瓏舞袖隨寬窄條繁每罥釵花落常點額戲羽
必成雙棲禽無單隻及此芳菲時荷君千金惜不醉且
淹留看朱已成碧
七言古詩─增─唐陳陶殿前生桂樹─仙娥玉宫秋夜明桂
枝拂檻參差瓊香風下天漏丁丁牛渚翠梁横淺清羽
帳不眠恨吹笙棲鳥暗驚仙子落步月鬃雲墮金雀蕙
樓凉簟翠波空銀縷香寒鳳凰薄東海即為郎斟酌綺
疏長懸七星杓─原─宋毛滂桂花歌─玉階桂影秋綽約
天空為捲浮雲幕嬋娟醉眠水晶殿老蟾不守餘花落
蒼苔忽生霜月裔仙芬凄冷真珠萼娟娟石畔為誰妍
香霧著人清入膜夜深醉月寒相就荼䕷却作傷心瘦
弄雲仙女淡紵衣烟裙不著鴛鴦繡眼中寒香誰同惜
冷吟徑召梅花魄小蠻為洗玻瓈杯晩來秋甕蒲桃碧
─增─謝翺後桂花引─脩月仙人飯玉屑瑶鴨騰騰何處
熱吳剛生愁樹合創毫飄玉斧高枝折此時待罪扣帝
庭素娥騎蟾涕淚零月中落子如雨星至今收拾無六
丁─元顧瑛玉山亭館分題得金粟影─飛軒下瞰芙蓉
渚檻外幽花月中吐天風寂寂吹古香清露冷冷濕秋
圃雲梯萬丈手可攀居然夢落清虛府庭中擣藥玉兔
愁樹下乘鸞素娥舞瓊楼玉殿千娉婷中有癯仙淡眉
宇問我西湖舊風月何似東華軟塵土寒光倒落影娥
池的皪明珠承翠羽但見山河影動搖獨有清輝照今
古覺來作詩思茫然金粟霏霏下如雨─明楊基宜秋
軒桂─宜秋軒東一株桂香葉婆娑擁寒翠秋堂夜静風
滿簾時覺幽芳來拂鼻清晨曳履訪幽獨一徑青苔雙
戶閉離離嫩蕊罥蟲絲蓛蓛輕花落深砌麩金泫露濃
更密苞粟凝珠疎復細半粒能含萬斛香一枝解奪千
姝媚當年此地競攀折月戶雲窗敞秋霽金尊灔泛綠
色酒翠袖凉簪寶妝髻西風幾度人跡絶獨有幽花能
點綴村荒地僻霜露繁摧折紅蘭凋紫蕙瞥然一見衆
憂失不意孤懷得佳麗更深月出擬再來明日紛紛嗟
滿篲─陳憲章擬移木犀於上游黃雲示民澤─木犀金
粟散天香在秋之季廬山陽湛生期我上游莊移根千
丈黃雲岡萬丈黃雲千丈山金粟花開不等閒金粟氤
氲塞兩間吁嗟乎金粟丈人與爾同歲闌
五言律詩─原─唐李嶠詠桂花─未植蟾宫裏寧移玉殿幽
枝生無限月花滿自然秋俠客條為馬仙人葉作舟願
君期道術攀折可淹留─增─李德裕紅桂樹─欲求塵外
物此樹是瑶林後素含餘絢如丹見本心妍姿無點辱
芳意托幽深願以鮮葩色凌霜照碧潯─月桂─何年霜
夜月桂子落寒山翠幹生巖下金英在世間幽崖空自
老清漢未知還惟有凉秋夜嫦娥來暫攀─山桂─吾愛
山中樹繁英滿目鮮臨風飄碎錦映日亂飛烟影入春
渾底香凝月榭前豈知幽獨客賴此當朱絃─于武陵
山中桂─日暖上山路鳥啼知已春忽逢幽隠樹如見獨
醒人石冷開常晩風多落亦頻樵夫應不識歲久伐為
薪─宋曾幾巖桂─粟玉黏枝細青雲翦葉齊團團巖下
桂表表木中犀江樹風蕭瑟園花氣慘凄濃薰不如此
何以慰幽棲─劉子翬巖桂─凉飈振遠村寂寞度清芬
山路不知處月窗時夜聞孤根寒抱石落子半飄雲袖
手空延佇無才可賦君─原─朱子巖桂─山中綠玉樹瀟
灑向秋深小閣芬微度書帷氣欲侵披懷清露曉遇賞
夕嵐隂珍重王孫意天涯淚滿襟亭亭巖下桂歲晩
獨芬芳葉密千層綠花開萬點黃天香生淨想雲影護
仙妝誰識王孫意空吟招隠章─增─朱子詠巖桂─露浥
黃金蕊風生碧玉枝千株向搖落此樹獨華滋木末難
同調籬邊不並時攀援香滿袖歎息共心期─原─方九
功巖桂─西墅絶喧囂秋梧葉亂飄獨憐青桂樹金粟綴
柔條泛酒香偏細入詩景更饒小山風可仰招隠此逍
遥─增─元倪瓚桂花─桂花留晩色簾影淡秋光靡靡風
還落菲菲夜未央玉繩低缺月金鴨罷焚香忽起故園
想泠然歸夢長─原─明申時行詠適適圃桂林─巖壑同
棲處風霜獨秀時暗飄靈隠粟高擢廣寒枝露氣侵衣
袂天香撲酒巵桂叢吾自密不負小山期─郭鯤溟詠
桂─西嶺千年桂隂森入翠微瓊枝雲外綠金粟雨中肥
影落浮杯酒香飄襲客衣當年和露折曾向廣寒歸
七言律詩─增─唐劉禹錫酬令狐相公使宅别齋初栽桂
樹見懷之作─清淮南岸家山樹黑水東邊第一栽影近
畫梁迎曉日香隨綠酒入金杯根留本土依江潤葉起
寒稜映月開早晩隂成比梧竹九霄還放綵雛來─原
宋蘇軾八月十七日天竺山送桂花分贈元素─月缺霜
濃細蕊乾此花原屬桂堂仙驚峯子落驚前夜蟾窟枝
空記昔年破祴山僧憐耿介練裙溪女鬭清妍願公採
擷紉幽佩莫遣孤芳老澗邊─增─羅從彦和延年巖桂
幾樹芬芳氣欲沉枝枝若占郄家林風搖已認飄殘菊
日照渾疑綴散金仙窟移來成美景東堂分去結清隂
我今不願蟾宫折待到秋宵把酒吟─范成大次韻王
浚明詠新居木犀─月窟移來有貴名一簾金碧照東榮
鼻端入妙睡魔醒眼底會真詩句生日氣瓏璁無奈醉
露華凌亂不勝清君家傾國何時見淡掃蛾眉撚夕英
─陸游嘉陽絶無木犀偶得一枝戲作─久客紅塵不自
憐眼明初見廣寒仙只饒籬菊同時出尚占紅梅一著
先重露濕香幽徑曉斜陽烘蕊小窗妍何人更與蒸沉
水金鴨華燈惱醉眠─原─楊萬里巖桂─塵世何曾識桂
林花仙夜入廣寒深移將天上衆香國寄在梢頭一粟
金露下風高月當戶夢回酒醒客聞砧詩情惱得渾無
那不為龍涎與水沉─增─楊萬里栽桂─分得吴剛斫處
林鵝兒酒色不須深系從犀首名干木𣲖列黃香字子
金衣濺薔薇兼水麝韻和月杵應霜砧餘芬熏入旃檀
骨從此人間有桂沉─昨日訪子上不遇裴回庭砌觀
木犀而歸再以七言乞數枝─昨攜兒軰叩雲關繞遍巖
花恣意看苔砌落深金布地水沉蒸透粟堆盤寄詩北
院賒秋色供我西窗當晩餐小朵出叢須折却莫教衝
破碧團圞─吕聲之桂花─獨占三秋壓衆芳何誇橘綠
與橙黃自從分下月中種果若飄來天際香清影不嫌
秋露白新叢偏帶晩烟蒼高枝已斷郄生手萬斛竒芬
貯錦嚢─徐集孫─重重簾幕護金猊小樹花開逼麝臍
寒色十分新軫粟春心一點暗通犀香延棋畔仙人斧
影駐燈前太乙藜從此再周花甲子伴公長醉玉堂西
─原─楊濟翁─翠圍侍女擁紅幢霞臉調朱笑額黃共醉
東君千日酒更翻西母九霞觴人間天上高低影月下
風前自在香輸與廣寒宫裏客年年綠鬢賞秋光─增
金王萬鍾元氏桂軒為敏之賦─簾捲堂前桂子凉一軒
燈火夜初長月中春好元無價天上風來别有香棠棣
一家同映秀詞林百世繼餘芳閒花野草空無數掩盡
人間獨擅場─元方䕫木犀二首─下土花中第一流移
根自笑此生浮獨依上界清虚府滿貯青冥沆瀣秋稜
葉風翻低散亂蒼皮蟲蝕老雕鎪醉來逕向高寒處自
駕青鸞擁玉虯蒼蒼珠樹俯寒流析木津頭戲拍浮
褐鳳摶風朝紫極硯蟾滴露瀉清秋返魂香倩羅裳貯
礙月枝憑玉斧鎪夜景未闌清入骨瀟瀟鱗甲卧癡虯
─木犀花─曾住仙山九折巖夜凉蘿荔挂衣衫月窺尊
裏如相伴人立花邊自不凡叢綠聯環瑲玉佩殘黃𤨏
骨現金函枝空蟾窟今誰記猶道東陵繫舊銜─李孝
光冬日見桂花─北風吹倒碧琅玕金粟棲枝露未乾翠
氣遥連仙掌曉天香微墮玉壺寒明蟾照影臨丹闕青
女銷香著畫欄可是天翁露消息小春先得一枝看
原─明申時行秋夜飲桂花下─招隠曾緣桂樹留追歡仍
愛小山幽尊前露氣浮青漢雲裏天香散碧秋老幹已
分蟾窟種良宵堪續兔園遊靈椿晩歲能相傍花底何
妨醉白頭─增─吴孔嘉月下看桂─西風吹綻一林黃玉
露溥溥金粟香蟾冷不分天上影兔肥應戀月中光飄
來少女明河淨掇去仙郎秋苑長坐久衣裾清夜濕小
山疑種廣寒傍
五言排律─增─唐張喬華州試月中桂─與月轉洪濛扶疎
萬古同根非生下土葉不墮秋風每以圓時足還疑缺
處空影高羣木外香滿一輪中未種丹霄日應虚玉兔
宫何當因羽化細得問玄功─顧封人月中桂─芬馥天
邊桂扶疎在月中能齊大椿長不與小山同皎皎舒華
色亭亭麗碧空虧盈寧委露搖落不關風歲晩花應發
春餘質詎豐無因遂攀折常欲望青葱─羅隠秋風生
桂枝─凉吹從何起中宵景象清漫隨雲葉動高傍桂枝
生漠漠看無際蕭蕭别有聲遠吹斜漢轉低拂白榆輕
寥泬工夫大乾坤歲序更因悲未歸客長望一枝榮
明陳憲章月桂自白石移來─金粟初分我花仙不吝人
烟霞三畝宅草木百年身影入青霄舊香傳白石新為
誰工態度本自惜精神翠竹旁通徑緋桃正隔津生憂
兒女狎莫摘老夫嗔坐久風回席行遲露在巾當時尊
玉茗平地隠冰輪收斂還真性生成荷大鈞相逢山水
地一笑武陵春
五言絶句─原─唐盧僎題殿前桂葉─桂樹生南海芳香隔
楚山今朝天上見疑是月中攀─增─宋朱子木犀─喬木
生夏凉芳蕤散秋馥未覺歲時寒扶疎方遶屋─原─楊
萬里巖桂─不是人間種移從月裏來廣寒香一點吹得
滿山開─增─明李東陽月桂─一月一花開花開應時節
未須誇雨露慎與藏冰雪─陳淳題桂花─金粟花開日
天香散玉墀嫦娥解人意折贈最高枝
七言絶句─增─唐白居易東城桂二首─子墮本從天竺寺
根盤今在闔閭城當時應逐南風落落向人間取次生
遥知天上桂花孤試問嫦娥更要無月宫幸有閒田
地何不中央種兩株─廳前桂─天台嶺上凌霜樹司馬
廳前委地叢一種不生明月裏山中猶校勝塵中─方
干題黃山人庭前孤桂─映窗孤桂非手植子落月明聞
落時仙客此時頭不白看來看去有枯枝─皮日休天
竺寺八月十五日夜桂子─玉顆珊珊下月輪殿前拾得
露華新至今不會天中事應是嫦娥擲與人─曹鄴寄
陽朔友人─桂林雖產千株桂未解當天影日開我到月
中收得種為君移向故園栽─陳陶雙桂詠─青冥結根
易傾倒沃州山中雙樹好琉璃宫殿無斧聲石上蕭蕭
伴僧老─宋謝逸咏巖桂─輕薄西風未辦霜夜揉黃雪
作秋光摧殘六出猶餘四正是天花更著香─原─韓駒
木犀─瀹雪凝酥點嫩黃薔薇清露染衣裳西風掃盡狂
蜂蝶獨伴天邊桂子香─增─陳與義微雨中賞月桂獨
酌─人間跌宕簡齋老天下風流月桂花一壺不覺叢邊
盡暮雨霏霏欲濕鴉─鄭仲熊─天公憐我太岑寂每歲
慇懃兩度開收拾落英將底用博山香裏薦清杯─范
成大次韻馬少伊木犀─月窟飛來露已凉斷無塵格染
蜂黃纖纖綠裹排金粟何處能容九里香水尾山腰
樹影蒼一天風露不供香誰家鏡裏能消得付與詩人
古錦嚢密密嬌黃侍翠輿避風遮日小扶疎畫闌想
見懸秋晩無限宫香總不如─探木犀─秋半秋香花信
遲攀枝擘葉看纖微昨朝尚作茶槍瘦今雨催成粟粒
肥─真瑞堂前丹桂─血色凡花太俗生花工新意染秋
英袍紅太重鞓紅淺畫不能摹句寫成官忙風月鎮
長閒開遍香紅酒尚寒若要與花相領略千巖隨分有
闌干─壽櫟堂前假山成移丹桂于馬城自嘲─堂前趣
就小嶙峋未許蹣跚杖履親更遣移花三百里世間真
有大癡人─巖桂二首─越城芳徑手親栽紅淺黃深次
第開不用小山招隠賦身如強健日千廻一株蕭索
倚宣華東苑香風屬内家丹碧屠蘇銀燭照平生竒絶
象山花─中秋後二日自上沙回聞千巖觀下巖桂盛
開復檥石湖留賞一日賦兩絶─金粟枝頭一夜開故應
全得小詩催籃輿緩緩隨兒女引入天香洞裏來千
巖觀下碧瑶林歲晩青青共此心隠士歸兮花未老每
年來把一杯深─楊萬里凝露堂木犀─雪花四出翦鵝
黃金粟千麩糝露嚢看去看來能幾大如何著得許多
香夢騎白鳳上青空徑度銀河入月宫身在廣寒香
世界覺來簾外木犀風─原─朱子次劉彥集木犀韻─衆
芳搖落九秋期横出天香第一枝莫似寒梅太孤絶更
教遥夜笛中吹仙衣纔試鬱金黃便覺秋風滿院芳
定觀極知先透徹通心豈是故迎將秋到寒巖桂樹
叢小山吟罷思悲翁不妨更作淹留計占取人間十里
風─王十朋─學仙深愧似吳郎賴有吾廬兩字蒼疑是
廣寒宫裏種一秋三度送天香丹霄休歎路難通學
取燕山種桂叢異日天香滿庭院吾廬當似廣寒宫
方岳木犀─誰遣秋風開此花天香來自玉皇家鬱金裳
浥薔薇露知是仙人萼綠華─鄧志宏─雨過西風作晩
凉連雲老翠入新黃清風一日來天闕世上龍涎不敢
香─增─何菊潭─露洗金蟲一半開層層碧玉映樓臺西
風昨夜吹香過人在欄干待月來─原─朱貫之─多應仙
國山邊種豈是姮娥月裏香願為兒孫積隂德東堂常
占一時芳─增─朱貫之─人間植物月中根碧樹分敷散
寶薰自是莊嚴等金粟不將妖豔比紅裙─徐介軒─翠
葉金花小膽瓶輕拈欵齅不勝情從教失䧟沉烟裏驀
地薰心夢也清─原─朱淑真桂花─彈壓西風擅衆芳十
分秋色為伊忙一枝淡貯書窗下人與花心各自香
月待圓時花正好花將殘後月還虧須知天上人間物
同稟清秋在一時─增─元張雨桂枝詞─桂樹叢生枝婀
娜糝粟黃雲欲成朵薰醒秋衣嬾下床金蟾囓斷燒香
鎖─明史謹直房聞桂香─松隂池館晝偏凉何處飄來
桂子香起傍雕欄看秋色廣寒宫殿近昭陽─沈周桂
花─高攀才子沾衣綠爭插佳人壓鬢黃誰向蟾宫分得
種年來人月滿庭芳丹桂迎風蓓蕾開摘來斜插竟
相偎清香不與羣芳並仙種原從月裏來─文嘉木犀
黃金宫闕鬱嵯峨萬斛清芬散綺羅吴下高枝原有種
天香莫怪屬君多─原─張新─金風飄處識天香清影分
明載魄光莫向高枝輕易折須知紅是狀元郎
詩散句─增─魏曹植─桂之樹桂之樹桂生一何麗佳揚朱
華而翠葉流芳布天涯上有棲鸞下有盤螭─晉謝靈
運─南州實炎德桂樹凌寒山─唐崔翹─獨有幽庭桂年
年空自芳─姚崇─桂含秋樹晩波入夜池寒─原─李白
相思在何處桂樹青雲端有喜留攀桂無勞問轉蓬
不采桂樹枝反棲惡木根─增─李白─桂枝日已綠拂
雪披雲端每年海樹霜桂子落秋月─原─杜甫─天開
金粟藏人立廣寒宫斫却月中桂清光應更多轉
蓬行地遠攀桂仰天高故園松桂發萬里共清輝
增─王維─山中有桂花莫待花如霰─原─王建─桂熟常收
子蘭生不作畦─增─李德裕─何年霜夜月桂子落寒山
─杜牧─手把一枝物桂花香帶雪─許渾─桂樹綠層層
風微烟露凝─宋朱子─幽人起晤歎桂香發窗間─林
高隱─近方薝蔔黃遠比茉莉小─元何中─西風一夜雨
丹桂滿林花─唐李賀─畫欄桂樹懸秋香三十六宫土
花碧─李商隠─昨夜西池凉露滿桂花吹斷月中香
月中桂樹高多少試問西河斫樹人─宋秦觀─魚鱗甃
空排嫩碧桂露梢寒挂團璧─原─張舜民─天將秋氣蒸
寒馥月借金波滴小黃─增─孫覿─碧玉旋螺插暮烟遥
看桂子落僧前─原─韓駒─月中有客曾分種世上無花
敢鬭香─增─陸游─賣花醉叟剝紅桂種藥高僧寄玉芝
─原─楊萬里─憶曾風露飄寒粟自領兒童拾薄金─增
楊萬里─夾路兩行森翠蓋西風半夜散麩金天開金
粟如來藏人立廣寒宮殿秋─釋道潛─長抱秋蟾滋夜
氣偶搖風露墜階除─原─晉嵇康─仙籍桂香浮微風
動桂華─增─謝靈運─桂枝徒攀翻─梁簡文帝─北榮下
飛桂浦桂半新栽─原─沈約─秋風生桂枝─增─周庾
信─桂白小山秋星橋視桂花─唐玄宗─小山秋桂馥
─王勃─桂馥清溪裏─趙冬曦─秋風赭桂竦─李嶠─桂
香浮半月─張九齡─桂花秋皎潔─原─李白─青桂隠遥
月─增─李白─幽桂有芳根─原─杜甫─吾將守桂叢賞
月延秋桂─增─杜甫─丹桂風霜急─柳宗元─露密前山
桂─孟郊─古香清桂岑─白居易─桂露光參差─姚合
秋風長桂聲─許渾─圓桂露冥冥─于鵠─桂花濕溟溟
─韋莊─桂和秋露滴─宋楊億─霜華襲桂叢─原─唐李
白─嚴霜五月摧桂枝─增─王渙─桂花曾對月嬋娟─白
居易─山寺月中尋桂子秋月晩生丹桂實─皮日休
桂寒自落翻經案─原─李賀─聫翩桂花墜秋月─增─許
渾─露墮桂花棋局濕─原─李商隠─兔寒蟾凉桂香白
─增─曹唐─露風清宴桂花疎桂樹三天雲漠漠─唐
球─桂冷香聞十里間─羅隠─巖畔早凉生紫桂─韋莊
仙桂年年折又生─宋錢惟演─月露暗從孤桂滴─原
蘇軾─江雲漠漠桂花濕─增─蘇軾─林深野桂寒無子
原─陳與義─清露香浮黃玉枝─增─戴復古─桂子吹香風
露深─朱子─桂樹無端一夜秋─金元好問─畫欄桂樹
雨聲寒桂樹秋香月三五─元鄭元祐─桂花霏雪綵
鸞翔─袁桷─桂花浮魄滿香輪─倪瓚─垂露成帷桂花
發
詞─增─宋向子諲生查子─我愛木中犀不是凡花數清似
水沉香色染薔薇露薌林月冷時玉笥雲深處歸夢
托西風夜夜江頭路─毛珝浣溪沙─綠玉枝頭一粟黃
碧紗帳裏夢魂香曉風和月步新凉吟倚畫欄懷李
賀笑持玉斧恨吴剛素娥不嫁為誰妝─原─趙彦端憶
秦娥─香蓛蓛小山叢桂烘温玉烘温玉酒愁花暗沈腰
如束煩君剰與陽春曲為君細拂羅衾馥羅衾馥一
春幽夢與君相續─增─趙希&KR1207;霜天曉角─姮娥戲劇手
種長生粒寶榦婆娑千古飄芳吹滿虛碧韻色檀露
滴人間秋第一金粟如來境界誰移在小亭側─謝懋
霜天曉角─綠雲翦葉低護黃金屑占斷花中聲譽香共
韻兩清潔勝絶君聽說是他來處别試看金衣猶帶
金庭露玉階月─原─劉敞清平樂─小山叢桂最有留人
意拂葉攀花無限思雨濕濃香滿袂别來過了秋光
翠簾昨夜新霜多少月宫顔色嫦娥與借微芳─增─蘇
庠清平樂─斷岸流水香度青林底元配騷人蘭與芷不
數春風桃李淮南叢桂小山詩翁合得攀翻身到十
洲三島心遊萬壑千巖─原─陳與義清平樂─黃衫相倚
翠葆層層底八月江南風日美弄影山腰水尾楚人
未識孤妍離騷遺恨千年無住庵中新事一枝喚起幽
禪─增─朱敦儒清平樂─人間花少菊小芙蓉老冷淡仙
人偏得道買住西風一笑前身應是紅梅黃如點破
冰肌只道暗香猶在參横清似南枝─原─辛棄疾清平
樂─少年痛飲憶向吴江醒明月團圓高樹影十里薔薇
水冷大都一點宫黃人間直恁芬芳怕是秋天風露
染教世界都香─又─月明秋曉翠蓋團團好翦碎黃金
教恁小都著葉兒遮了折來好似年時小窗能有高
低無頓許多香處只消三兩枝兒─朱淑真菩薩蠻─也
無梅柳新標格也無桃李妖嬈色一味惱人香羣花爭
敢當情知天上種飄落深巖洞不管月宫寒將枝比
並看─增─趙與仁柳梢青─露冷仙梯霓裳散舞記曲人
歸月度層宵雨連深夜誰管花飛金鋪滿地苔衣似
一片斜陽未移生怕清香又隨凉信吹過東籬─原─李
易安鷓鴣天─暗淡輕黃體性柔情疎迹遠只香留何須
淺碧深紅色自是花中第一流梅定妒菊應羞詩書
閒處冠中秋騷人可煞無情思何事當年不見收─向
子諲蝶戀花─巖桂秋風南埭路墻外行人十里香隨步
此是薌林遊戲處誰知不向塵根住今日對花非浪
語憶昨明光早荷君王顧生怕青蠅輕點汚思鱸何似
思花去─張掄臨江仙─玉宇凉生清禁曉丹葩色照晴
空珊瑚敲碎小玲瓏人間無此種來自廣寒宫雕玉
欄干深院靜嫣然凝笑西風曲屏須占一枝紅且圖欹
醉枕香到夢魂中─增─鄭域驀山溪─嫣然一笑風味人
閒沒來自廣寒宫直偷得天香入骨軟金縷屑點綴碧
瓊枝花藏葉葉籠花剛被風吹拂道人衾帳不用沉
烟熨插滿枕屏山覺身在藍橋仙窟一觴一詠消得九
秋愁籬邊菊畹中蘭甘避芳塵不─吴文英古香幔─怨
蛾墜柳離佩搖葓霜訊南浦謾掩橋扉倚竹袖寒日暮
還問月中游夢飛過金風翠羽把殘雲剩木萬頃暗薰
冷麝凄苦漸浩渺凌山高處秋澹無光殘照誰主露
粟侵肌夜約羽林輕誤翦碎惜秋心更腸斷珠塵蘚路
怕重陽又催近滿城風雨─原─向子諲滿庭芳─月窟盤
根雲巖分種絶知不是塵凡琉璃翦葉金粟綴花繁黃
菊周旋避舍友蘭蕙羞殺山礬清香遠秋風十里鼻觀
已先參酒闌聽我語平生半世江北江南經行處無
窮綠水青山常被此花相惱思共老結屋中間不知爾
薌林底事遊戲到人寰─增─劉子翬滿庭芳─秋入微隂
凉生平遠小山愁絶天南似聞還斷飛策徧千巖葉底
輕黃纂纂惱人是微裂方緘倏然勝清真冷淡無豔寄
塵凡澄潭欹兩岸波光搖動碧影相參任西風十里
吹度松杉我自寒灰槁木凝神處不覺醺酣歸來晩飛
花無迹明月滿空涵─元顧瑛水調歌頭─金粟綴仙樹
玉露浣人愁誰道買花載酒不似少年遊最是宫黃一
點散下天香萬斛來自廣寒秋蝴蝶逐人去雙立鳳釵
頭向樽前風滿袖月盈鉤縹緲羽衣天上遺響遏雲
流二十五聲秋點三十六宫夜月横笛按伊州同躡彩
鸞背飛過小紅樓─宋僧仲殊金菊對芙蓉─花則一名
種分三色嫩紅妖白嬌黃正清秋佳景雨霽風凉郊墟
十里飄蘭麝瀟灑處旖旎非常自然風韻開時不惹蝶
亂蜂狂攜酒獨挹蟾光問花神何屬離兌中央引騷
人乘興廣賦詩章許多才子爭攀折嫦娥道三種清香
狀元紅是黃為榜眼白探花郎─原─陳亮桂枝香─天高
氣肅正月色分明秋容新沐桂子初收三十六宫都足
不辭散落人間去怕羣花自嫌嫌俗向他秋晩喚回春
意幾曾幽獨是天上餘香賸馥怪一樹香風十里相
續坐對花傍但見色浮金粟芙蓉只解添愁思况東籬
凄凉黃菊入時太淺背時太遠愛尋高躅─增─晁補之
水龍吟─智瓊嬌額塗黃為誰種作秋風蕊寒香半露綠
幃深護猶聞十里山麝生臍水沉削蠟一時羞避向錢
塘江上中秋月下有人暗尋遺子不奈書生習氣對
羣花領略風味騷人已去欲紉幽佩重為湘酎天賦風
流友梅兄蕙輿桃奴李向明窗棐几纖枝未老眼明如
水
别錄─原─晉書郤詵傳─詵遷雍州刺史武帝於東堂會送
問詵曰卿自以為何如詵對曰臣舉賢良對策為天下
第一猶桂林之一枝崑山之片玉帝笑─增─世說─客有
問陳季方足下家君太丘有何功德而荷天下重名季
方曰吾家君譬如桂樹生泰山之阿上有萬仞之高下
有不測之深上為甘露所霑下為淵泉所潤當斯之時
桂樹焉知泰山之高淵泉之深不知有功德與無也
原─翰林雜事鈔─武帝謂東方朔孔顔之道德何勝方朔
曰顔淵如桂馨一山孔子如春風至則萬物生─詩話
竇禹鈞有五子俱登科馮道贈之詩曰靈椿一株老丹
桂五枝芳─增─率真筆記─關關贈俞本明以青華酒杯
酌酒輙有異香在内或有桂花或梅或蘭視之宛然取
之若影酒乾亦不見矣俞寶之原─石桂英似桂樹而
實石生巖穴中─製用─談苑─桂漿殆今之桂花釀酒法
魏有頻斯國人來朝壺中有漿如脂乃桂漿也飲之夀
千歲─便民圖纂─花開時擇枝繁處帶花刪下連葉隂
乾收貯來年伏中將葉泡湯服温腹去暑桂花點茶
香生一室菊英次之入茶為清供之最有甘菊種更宜
茶二花相為先後可備四時之用─增─清供錄─天香湯
白木犀盛開時清晨帶露用杖打下花以布被盛之揀
去蔕萼頓在淨磁器内候聚積多然後用新砂盆擂爛
如泥木犀一斤炒鹽四兩炙粉草二兩拌勻置磁瓶中
密封曝七日每用沸湯點服一名山桂湯一名木犀湯
─原─移種─花時移栽高阜半日半隂處臘雪高擁於根
則來年不灌自發忌人糞宜猪糞冬月以撏猪湯澆一
次妙又麻糝久浸候水清澆亦佳蠶沙壅根澆以清水
來年愈盛北方地寒九月十月間將樹以土培根高尺
許外苫蓋周密嚴塗以泥半腰向南留一小牖暖日開
之以透太陽之氣寒則塞之春分後去其塞清明後去
其苫無有不活─插接─種樹書─接宜冬青又春月攀枝
著地土壓之五月生根逾年截斷含蕊移栽木犀接石
榴花必紅─防患─物類相感志─木犀蛀者用芝蔴梗帶
殼束懸樹上
御定佩文齋廣羣芳譜卷四十
