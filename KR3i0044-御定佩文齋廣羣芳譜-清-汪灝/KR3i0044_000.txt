欽定四庫全書
御製佩文齋廣羣芳譜序
粤自神農氏嘗草辨榖民始知樹藝醫藥伊耆氏命羲
和推步定歴以授時民始知耕穫之不愆而百工績熙
偉哉開物成務啟牖来兹聖帝之功與天地並矣朕聽
政之暇披閱典籍留意農桑繪耕織之圖製永言之什
時廵所至親歴田間其稼穡之艱難作勞之辛苦既周
知而洞悉矣每思䆒百昌生殖之理極萬變消長之情
著為成編以佑吾民嘗謂爾雅具其名物而郭璞陸佃
孫炎之流䟽注埤翼又加詳焉其明備者莫如本草自
本經以迄陶弘景蘇頌而下數十種凡採治之法無不
該核他如齊民要術月令廣義諸書其蒔植之宜為更
晰矣遐稽往牘擷其英華歸於簡括良匪易也比見近
人所纂羣芳譜蒐輯衆長義類可取但惜尚多疎漏因
命儒臣即祕府藏帙攟摭薈萃刪其支冗補其闕遺上
原六經旁据子史洎夫稗官野乘之言才士之所歌吟
田夫之所傳述皆著於篇而竒花瑞草之産於名山貢
自遠徼絶塞為前代所未見聞者亦咸列焉復允廷臣
之請益以朕所賦詠依類分載總一百卷命名曰佩文
齋廣羣芳譜冠以天時尊歲令也次糓次桑麻崇民事
也次蔬茶果木花卉資厚生溥利用也終以藥物重民
命也其諸天時蚤晚之候人事種溉之方地力彼此之
殊物性良楛之異罔弗條舉縷析燦然可觀焉是書也
攬品彙之蕃滋想羣生之率育一展卷間化機洋溢於
兹畢呈固不惟矜淹洽侈藻麗也以是刊布天下垂之
久遠使吾民優游於農圃之中家室盈寧樂其業而不
憚其勤而大夫士以及民之秀者因以區别物宜審其
淑慝凛嗜好之常慎節宣之度於以躋仁夀而享泰平
亦不為無所裨助也哉
康熙四十七年五月初十日
御定佩文齋廣羣芳譜刊成進
呈表
原任掌河南道事河南道監察御史加七級(臣)劉
灝恭承
勅旨校刊
佩文齋廣羣芳譜今已成書謹奉
表上
進者(臣)灝誠惶誠恐稽首頓首
上言伏以三才並建資参贊以成能庶物芸生賴神靈
而利用神農首出先嘗草木之滋后稷誕生即識
方苞之種蓋將開物以成務必先辨類而知名是
以東作西成人時敬授荔生葽秀月令必書考比
興於風詩方名悉載溯權輿於釋詁爾雅兼綜史
列農家者流術是齊民之要降而本草代有專家
異産竒名各徵風土含華落實别著春秋言以人
人而殊物亦生生而廣更有場師田老家傳種樹
之方墨客詩人藻結風花之思見聞各異篇帙紛
綸自非刊錄為一書誰識源流於萬類欽惟
皇帝陛下
德茂生成
休徵蕃廡
光昭千古普同若木之華
化鼓八方直被扶桑之國聰明卓絶格物靡遺稼穡艱
難居心無逸田疇景物盡歸耕織之圖車轍廵行
徧省桑麻之務乃有道旁異草徼外竒花郭璞未
詳孫炎不識一經
聖覽便悉嘉名仰窺莫測所自來博學盡驚為天授品題
所及遠過箋疏睹記不忘何湏載籍乃猶時勤薈
萃下逮芻蕘
特命編修(臣)汪灝(臣)張逸少(臣)汪漋(臣)黃龍眉仰遵
指授敬事編摩繙
内府之藏書廣羣芳之舊譜農書花歴藥品茶經指掌
可求分條並載一編在手疑四序之皆春百物羅
前如萬方之並貢至若一花一木曾被
宸章若賦若詩久登
御集莫不轉鴻鈞於一氣揚藻采於千秋分冠簡端尤光
册府筆如垂露灑五色於芳菲文似慶雲映三光
於碧落既成篇帙更
錫序文
天語輝皇融六經之津液
奎文焜燿徹十襲之縹緗(臣)灝澗谷庸材山林小草早蒙
收採便得敷榮竊負栽培自貽傾覆叨
弘恩於使過不棄菲葑效末技以校書日親棃棗身是久
枯之木忽訝春回心如已折之葵猶承日照剞劂
告竣少竭力於涓埃豕亥傳訛猶驚心於詿誤乃
蒙
口勅許列頭銜對玉簡以悚惶瞻
彤墀而踴躍伏願
光輝炳照
化育遐宣
澤及臣鄰收杞梓楩柟之用
功施田野成布帛菽粟之風則龍木鳳芝呈祥於連理
之樹一莖䨇穗獻瑞於大有之年矣謹按天時譜
六卷榖譜四卷桑麻譜二卷蔬譜五卷茶譜四卷
花譜三十二卷果譜十四卷木譜十四卷竹譜五
卷卉譜六卷藥譜八卷校刊告成(臣)灝無任瞻
天仰
聖激切屏營之至謹奉
表隨
進以
聞
康熙四十七年六月初一日原任掌河南道事河南道
監察御史加七級(臣)劉灝謹上表
附錄羣芳譜原叙(王象晉著)
尼父有言吾不如老農不如老圃世之耳食者遂
譁然曰農與圃小人事也大人者當劑調二氣冶
鑄萬有烏用是齪齪者為果爾則陳豳風者不必
聖愛菊愛蓮者不必賢税桑田樹榛栗者不必稱
塞淵侈詠歌哉予性喜種植斗室傍羅盆草數事
瓦鉢内蓄文魚數頭薄田百畮足供饘粥郭門外
有園一區題以涉趣中為亭顔以二如雜藝蔬茹
數十色樹松竹棗杏數十株植雜草野花數十器
種不必竒異第取其生意欝勃可覘化機美實陸
離可充口食較晴雨時澆灌可助天工培根核屏
菑翳可驗人事暇則抽架上農經花史手錄一二
則以補咨詢之所未備每花明柳媚日麗風和攜
斗酒摘畦蔬偕一二老友話十餘年前陳事醉則
偃仰於花茵莎榻淺紅濃綠間聽松濤醻鳥語一
切升沉寵辱直付之花開花落因取平日所涉歴
咨詢者類而著之於編而又冠以天時歲令以便
從事歴十餘寒暑始克就緒題之曰二如亭羣芳
譜與同志者共焉相與怡情相與育物相與阜財
用而厚民生即不敢謂調二氣冶萬有其於天地
之大生廣生未必無小補云因思尼父所言盖恐
石隐者流果於忘世而非厭薄農圃以為瑣事不
足為也請以質諸世之所謂大人者
凡例
一羣芳譜原本大抵託興衆芳寄情花木可為風雅
之助然或摭拾舊聞或獨攄己見採擇未遍不免
登載疎漏今將榖桑麻蔬茶花果木竹卉藥諸譜
皆搜羅羣編依類增補俾讀者咸知重農貴榖為
率育羣生之本下及庶草繁殖弘茂對之化機藥
果資生登人民於壽域是書所關舉世共頼
一原本以羣芳命名而冠以天譜歲譜今改歲譜為
天時記四時長養之理萬彙榮枯之候冠於諸譜
之前若天譜中歴數災祥及泛言日月風雲星辰
雨露等類并歲譜中泛言節序者俱與羣芳不甚
貼切㮣不復錄
一原本各譜中分題名目條欵不一今每一物詳釋
名狀列於其首次徵据事實統標曰彙考傳記序
辨題䟦雜著騷賦詩詞綂標曰集藻其製用移植
等目統標曰别錄庶分條簡要編次畫一至若原
本首簡總論雜說中有可採者並行附載泛者略
之
一原本花木卉藥諸譜按之經史傳記方書地志文
集及今耳目所見闕漏者頗多若金蓮花夜亮木
及塞外諸竒花海内諸名山所産山花前人不經
見者今皆採補以廣後人見聞
一原本梅杏桃李之類俱載入花中今分見於花果
兩處更使開卷瞭然
一葛木棉以類相從附入桑麻譜他如香附莎草卉
藥各見芸香山礬别為二物蘭簡澤蘭析作數種
俱各註明本條之下以便觀覽
一原本中藥譜僅五十有四種為數甚少今照本草
綱目廣採補入凡見於詩經爾雅楚辭及唐宋歴
代詩文者增註其下
一原本諸譜中多有療治一條今按醫療自有專書
如本草綱目證治凖繩之類可備詳考纂入譜内
反多闕略且恐參䆒未精泥方貽悞寕闕之以致
愼
一原本終以鶴魚一譜今按禽魚既與羣芳命名不
符且類族衆多禽中不得專舉一鶴魚中不得專
舉金魚復於本類不備槩不復存
一原本所載事實或闕書名賦詠或闕人名又或書
官書號書地書爵書諡今於其可考證者悉為標
明餘仍其舊以示存疑
御定佩文齋廣羣芳譜編校官
翰林院編修(臣)汪灝
翰林院編修(臣)張逸少
翰林院編修(臣)汪漋
翰林院編修(臣)黃龍眉
校錄人員
舉人(臣)李同聲
舉人(臣)胡期恒
貢生(臣)張育徽
監生(臣)潘葆光
監生(臣)胡宸基
監生(臣)周鼎
監生(臣)周旋
監生(臣)吳從龍
生員(臣)錢阿瑛
生員(臣)張宏敏
生員(臣)張位
生員(臣)方覲
生員(臣)趙侗斆
生員(臣)許懋德
生員(臣)邱起元
欽定四庫全書卷子部九
御定佩文齋廣羣芳譜總目譜錄類三(草木禽魚之屬)
天時譜六卷
穀譜四卷
桑麻譜二卷
蔬譜五卷
茶譜四卷
花譜三十二卷
果譜十四卷
木譜十四卷
竹譜五卷
卉譜六卷
藥譜八卷
(臣)等謹案
御定廣羣芳譜一百卷康熙四十七年
聖祖仁皇帝御定蓋因明王象晉羣芳譜而廣之也
凡改正其門目者三以天譜歲譜併為天時
記惟述物候榮枯而天譜之雜述災祥歲譜
之汎陳節序者俱刪不錄其鶴魚一譜無關
種植亦無關民用則竟全刪改正其體例者
四原本分條標目前後參差今每物先釋其
名狀次徵據事實統標曰彙考詩文題詠統
褾曰集藻製用移植諸法統標曰别錄其療
治一條恐參校未精泥方貽悮亦竟刊除至
象晉生於明季不及見太平王會之盛今則
流沙蟠木盡入版圖航海梯山咸通職貢凡
殊方絶域之産古所未聞者俱一一詳載以
昭
聖朝之隆軌又象晉以田居閒適偶爾著述不能窺
天禄石渠之秘考證頗疎其所載者又多稗
販於花鏡圃史諸書或迷其出處或舛其姓
名訛漏不可殫數今則紬東觀之藏開西崑
之府並溯委窮源詳為補正以成博物之鴻
編
賜名廣羣芳譜特
聖人褒纖介之善不没創始之功耳實則新輯者十
之八九象晉舊文僅存十之一二也乾隆四
十七年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
