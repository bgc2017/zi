欽定四庫全書
御定佩文齋廣羣芳譜卷四
天時譜
夏
增─禮記鄉飲酒義─南方者夏夏之為言假也養之長之
假之仁也─爾雅─夏為朱明─註氣赤而光明夏為長
嬴─尸子─南方為夏夏興也南任也萬物莫不任興蕃
殖充盈也─原─梁元帝纂要─夏曰朱夏炎夏三夏九夏
天曰昊天風曰炎風節曰炎節草曰茂草雜草木曰蔚
林茂林密樹茂樹
彙考─增─禮記王制─夏薦麥─周禮秋官─薙氏掌殺草春
始生而萌之夏日至而夷之─原─晉書嵇康傳─康性絶
巧而好鍜宅有一柳樹甚茂乃激水環之夏月居其上
以鍜─山海經─朱提郡堂狼山多毒草盛夏之月飛鳥
過之亦不得去─淮南子─武王蔭暍人于柳下而天下
懷─增─淮南子─夏取果蓏─注有核曰果無核曰蓏薺
麥夏死而人曰夏生生者衆─尚書考靈曜─夏火星昏
中可以種黍─原─括地圖─天毒國最熱夏則草木皆乾
─語林─陸機在洛夏月忽思東頭竹篠飲語劉寳曰吾
思鄉轉深矣─增─敘聞錄─嵇昌蓄採星盆夏月漬果則
倍冷─原─杜陽雜編─李輔國夏月堂中設迎凉草其色
碧榦似苦竹葉細於杉刺之窗戶間舉室皆涼─增─熙
朝樂事─西湖夏夜觀荷最宜風露舒涼清香徐細傍花
淺酌如對美人倩笑欵語也─清閒供─夏時晨起芰荷
為衣傍花枝吸露午後刳椰子杯浮瓜沉李搗蓮花飲
碧芳酒日晡浴罷掉小舟垂釣於古藤曲水邊薄暮籜
冠蒲扇立層岡看火雲變現─林下盟─暑月晚涼浴罷
杖履逍遥臨池觀月乘高取風採蓮剥芡剖瓜雪藕白
醪三杯取醉而適其為樂殆未可以一二數也
集藻─文賦散句─增─梁江淹四時賦─炎雲峯起芳樹未移
臯蘭生坂朱荷出池憶上國之綺樹想金陵之蕙枝
唐王勃夏日登韓城門樓序─驚花亂下戲鳥平飛荷葉
滋而曉露繁竹院静而炎氣息─宋王炎夏日郊行賦
麥穟穟而餅餌桑隂隂而繭絲麻旆旆而没人秧芃芃
而布畦
五言古詩─增─梁江總夏日還山庭─獨於幽棲地山庭暗
女蘿澗漬長低篠池開半卷荷野花朝暝落盤根歲月
多停尊無賞慰狎鳥自經過─梁簡文帝納凉─斜日晚
駸駸池塘生半隂避暑高梧側輕風時入襟落花還就
影驚蟬乍失林遊魚吹水沫神蔡上荷心翠竹垂秋采
丹棗映疎碪無勞夜遊曲寄此託微吟─隋薛道衡梅
夏應教─長廊連紫殿細雨應黃梅浮雲半空上清吹隔
池來集鳳桐花散騰龜蓮葉開幸逢為善樂頻降濟時
才─唐韋應物園亭覽物─積雨時物變夏綠滿園新殘
花已落實高笋半成筠守此幽棲地自是忘機人─宋
秦觀田居─入夏桑柘稠隂隂翳墟落新麥已登場餘蠶
猶占箔隆曦破層隂霽靄收遠壑雌霓卧淪漪鮮飇泛
叢薄林深鳥更鳴水漫魚知樂羸老厭煩歊解衣屢磅
礴蔭樹濯涼颸起行遺帶索冡婦餉初還丁男耘有託
倒筒備青錢鹽茗恐垂槖明日輸絹租鄰兒入城郭
七言古詩─增─宋歐陽修歸田樂─南風原頭吹百草草木
叢叢茅舍小麥穗初齊稚子嬌桑葉正肥蠶食飽老翁
但喜歲年熟餉婦安知時節好野棠梨密啼晚鶯海石
榴紅囀山鳥田家此樂知者誰我獨知之歸不早乞身
當及強健時顧我蹉跎已衰老─原─梅堯臣夏熱─六龍
銜火燒寰宇魏王冰井若湯煮松枝桂葉凝若癡喘殺
溪頭嘯風虎北冥融却萬丈冰千觔凍鼠忙如蒸我聞
北土長飛雪此時日㬠地皮裂仙芝瑶草不敢茁湘川
竹焦琅玕折西郊雲好雨不垂堆青疊碧徒爾為─增
元薩都刺新夏曲─紅泣香枯怨流水夜放籜龍千尺尾
風生宫樹曉層層凉綠一簾收不起煙乾寳鴨白晝清
祝融緩轡行且停薔薇花深霧冥冥碧窗睡起香滿肱
─何中山中樂─隄柳綠搖新罨畫石榴紅摺嬌裙衩蓮
蕩風閒翡翠欹菱塘雨定鴛鴦下溪女浣紗朝出村行
官飲水暮歸舍瓦瓶手挈隔年醅石下坐圍明月夜山
中之樂誰得知我獨知之來何為空裏烏蟾飛影過桑
麻課效勝書帷─原─鄭奎妻夏月詞─芭蕉葉展青鸞尾
萱草花含金鳳嘴一䨇乳燕出雕梁數點新荷浮綠水
困人天氣日長時鍼線慵拈午漏遲起向石榴隂畔立
戲將梅子打鶯兒
五言律詩─增─唐駱賓王夏日遊目暫屏塵囂累言尋物
外情致逸心逾默神幽體自輕浦夏荷香滿田秋麥氣
清詎假滄浪上將濯楚臣纓─夏日遊山家─返照下層
岑物外狎招尋蘭徑薰幽佩槐庭落暗金谷静風聲徹
山空月色深一遣樊籠累唯餘松桂心─杜審言夏日
過鄭七山齋─共有樽中好言尋谷口來薜蘿山徑入荷
芰水亭開日氣含殘雨雲隂送晚雷洛陽鐘鼓至車馬
繫遲回─韋應物夏花明─夏條綠已密朱萼綴明鮮炎
炎日正午灼灼火俱燃翻風適自亂照水復成妍歸視
窗間字熒煌滿眼前─許渾長興里夏日南鄰避暑─侯
家大道傍蟬噪樹蒼蒼開鏁洞門遠下簾賓舘涼欄圍
紅藥盛架引綠蘿長永日一欹枕故山雲水鄉─宋韓
琦夏景即事─槐耳籠前檻雲峯透曲櫺涼風即崑閬煩
思入滄溟荷弱翻青蓋榴新倒綠缾晚來收驟雨一枕
夢魂醒─邵雍春盡後園閒步─綠樹成隂日黃鶯對語
時小渠初瀲灧新竹正參差倚杖閒吟久擕童引步遲
好風知我意故故向人吹─張耒夏日─過雨芰荷亂繁
隂竹樹多雛聲知鳥哺萍動見魚過細徑饒苔蘚隂墻
引薜蘿角巾從倒側疎懶欲如何蚓壤排晴圃蝸涎
印雨階花鬚嬌帶粉樹角老封苔問字病多忘過鄰慵
却廻晚涼還盥櫛對竹引清杯細徑依原僻茅蓬四
五家山田來雉兔溪雨熟桑麻竹籠晨收果茅菴夜守
瓜頗知農事樂從此問生涯─金龐鑄喜夏─小暑不足
畏深居如退藏青奴初薦枕黃妳亦升堂鳥語竹隂密
雨聲荷葉香晚涼無一事步屧到西厢─明仁宗池亭
納涼─夏日多炎熱臨池憩午涼雨滋槐葉翠風過藕花
香舞燕來青𤨏流鶯出建章援琴彈野操民物樂時康
七言律詩─增─唐錢起避暑納涼─木槿花開畏日長時搖
輕扇倚繩牀初晴草蔓緣新筍頻雨苔衣染舊墻十旬
河朔應虚醉八柱天台好納涼無事始知禪静勝深垂
紗帳詠滄浪─宋陸游逃暑小飲熟睡至暮─桑落香浮
槲葉杯甘瓜綠李亦佳哉虚堂頓解汗揮雨高枕俄成
鼻殷雷静聽風聲生檻竹徐看日影轉庭槐晩涼更動
扁舟興北渚紅蕖已半開槐影桐隂欲滿廊綸巾羽
扇自生涼新篘玉瀣陳䨇榼平展風漪可一牀馳騎遠
分丹荔到大盆寒浸碧瓜香湖邊誰謂幽居陋也愛迢
迢夏日長─原─明王象晉夏日─祝融司令繼芳春四望
郊原樂事均翠浪翻池荷蓋綠黃雲布壠麥痕新榴花
焰焰紅噴火葵葉翩翩影應辰偃仰茂林逃酷暑呼朋
酌酒莫辭頻
五言排律─增─唐楊巨源夏日裴尹員外西齋看花─笑向
東來客看花枉在前始知清夏月更勝艷陽天露濕呈
妝汗風吹畏火燃葱蘢和葉盛爛漫壓枝鮮紅綵當鈴
閣清香到玉筵蝶棲驚曙色鶯語滯晴煙得地殊堪賞
過時倍覺妍芳菲遲最好唯是謝家憐
五言絶句─
御製橋望─郊原浮麥氣池沼漾青蘋夏日臨橋望薰風處處
新
增─金宇文虚中廻文─翠密圍窗竹青圓貼水荷睡多嫌
晝永醒少得風和草徑迷深綠蓮池浴膩紅早蟬鳴
樹曲鮮鯉躍潭東
七言絶句─增─唐皮日休藥名離合夏日即事─桂葉似茸
含露紫葛花如綬蘸溪黃連雲更入幽深地骨錄閒擕
相蠟郎─高駢山亭夏日─綠樹隂濃夏日長樓臺倒影
入池塘水精簾動微風起滿架薔薇一院香─宋司馬
光夏日西齋書事─榴花映葉未全開槐影沉沉雨勢來
小院地偏人不到滿庭鳥迹印蒼苔─范成大夏日田
園雜興─梅子金黃杏子肥麥花雪白菜花稀日長籬落
無人過惟有蜻蜓蛺蝶飛五月吳江麥秀寒移秧披
絮尚衣單稲根科斗行如塊田水今年一尺寬二麥
俱秋斗百錢田家喚作小豐年餅爐飯甑無饑色接到
西風熟稻天晝出耘田夜績麻村莊兒女各當家童
孫未解供耕織也傍桑隂學種瓜槐葉初勻日氣涼
葱葱鼠耳翠成䨇三公只得三株看閒客清隂滿北窗
千頃芙蕖放棹嬉花深迷路晚忘歸家人暗識船行
處時有驚忙小鴨飛采菱辛苦廢犁鉏血指流丹鬼
質枯無力買田聊種水近來湖面亦收租─楊萬里夏
日─不但春妍夏亦佳隨緣花草是生涯鹿葱解插纖長
柄金鳳仍開最小花─戴昺夏晝小雨─小牀蘄簟展琉
璃窗外新篁一尺圍正午雲橋陣雨過冬青花上蜜蜂
歸─元僧善住夏日─中庭日午橘花開蜂蝶何知故故
來一陣南薰生殿角亂飄香雪點蒼苔─原─明吳寬夏
日─綠蔭松蘿暑氣涼清泉瀉入小池塘人間晝永無聊
頼一朵荷花滿院香─增─黃氏幼藻夏日─深院塵消散
午炎篆煙如夢晝淹淹輕風似與荷花約為送香來自
捲簾
詩散句─增─周庾信─槐庭垂綠穗蓮浦落紅衣─陳徐陵
嫩竹猶含粉初荷未聚塵─隋李德林─桐枝覆玉檻荷
葉滿銀塘─唐杜甫─公子調冰水佳人雪藕絲─嚴維
蕙風清水殿荷氣雜天香─張籍─竹月泛涼影萱露澹
幽叢─原─宋邵雍─夏木無重數叢隂翠樹低─秦觀─新
麥已登場餘蠶猶占箔─增─唐方干─樹影興賒侵枕簟
荷香坐久著衣巾巖溜噴空晴似雨林蘿礙日夏多
寒─宋陸游池塘瀲瀲荷浮葉門巷隂隂筍放梢─元
方䕫─楝花零落魚初發梅子青黃雨不乾早麥熟随
芹菜餉晚茶香和樹芽蒸─原─蘇澹─林塘乍迸翁孫竹
籬落齊開姊妹花─增─晉謝朓─夏木轉成帷─周庾信
夏餘花欲盡─唐韓偓─暑退松篁健─李顒─垂藤引夏
涼─李咸用─雲水沉沉夏亦寒─宋陸游─簷前桐影偏
宜夏
詞─原─宋秦觀如夢令─門外綠隂千頃两兩黃鸝相應睡
起不勝情行到碧梧金井人静人静風弄一枝花影
增─明陳繼儒攤破浣溪紗─梓樹花香月半明棹歌歸去
蟪蛄鳴曲曲柳灣茅屋矮挂魚罾笑指吾廬何處是
一池荷葉小橋横燈火紙窗修竹裏讀書聲─原─宋蘇
庠臨江仙─獵獵風蒲初暑過瀟然庭戶秋清野航渡口
帶煙横晚山千萬疊别鶴兩三聲秋水芙蓉聊蕩槳
一樽同破愁城蓼花灘上白鷗明暮雲連極浦急雨暗
長汀─明文徵明青玉案─庭下石榴花亂吐滿地綠隂
亭午午睡覺來時自語悠揚魂夢黯然情緒蝴蝶過墻
去駸駸嬌眼開仍殢悄無人欲出還凝竚團扇不搖
風自舉盈盈翠竹纖纖白苧不受些兒暑
别錄─原─芸窗類記─凡收藏書畫於未梅雨前曬極燥頓
匣櫃中厚以紙糊門及小縫令不通風即不黴古人藏
書多用芸香即今之七里香也匣櫃須用楸梓杉桫之
類忌油松内不用漆─占候─夏冰歲饑五穀不成─製
用─夏月凡制一切果蔬俱用臘雪水最佳
四月(立夏小滿附見)
增─禮記月令孟夏之月日在畢昏翼中旦婺女中─註─日
月會於實沈而斗建巳之辰也王瓜生苦菜秀命
野虞出行田原為天子勞農勸民毋或失時農乃登
麥天子乃以彘嘗麥先薦寝廟聚畜百藥靡草死麥
秋至─原─梁元帝纂要─是月曰孟夏亦曰首夏─增─花
月令─是月也杜鵑翔木香升新篁敷粉罌粟滿芍藥相
木筆書空─瓶史月表─花盟主芍藥薝蔔夜合花客卿
石巖鸎粟玫瑰花使令刺牡丹粉團龍爪垂絲海棠虞
美人楝花
彙考─原─詩豳風─四月秀葽─增─夏小正─四月囿有見杏
王萯莠取荼─傳─荼也者以為君薦蒋也─晉書樂志
四月之管名為仲呂者呂助也謂陽氣盛長隂助成功
也四月之辰謂為己巳者起也物至此時畢盡而起
也四月官田其樹桃孟夏之月以熟穀禾律受
夾鍾夾鍾者種始莢也─四民月令─四月可種黍謂之
上時─禮斗威儀─孟夏驅獸無害五穀─秦中歲時記
長安四月已後自堂厨至百司厨通謂之櫻笋厨─高
僧傳─摩歌利頭四月八日浴佛以都梁香為青色水鬱
金香為赤色水丘隆香為白色水附子香為黃色水安
息香為黑色水以灌佛頂也─景龍文館記─四年四月
上幸司農少卿王光輔莊駕還朝後中書侍郎南陽岑
羲設茗飲葡萄漿與學士等討論經史─東坡詩註─成
都太守自正月十日至四月十九日浣花乃止─水衡
記─麥黃水四月水名─賞心樂事─四月芳草亭鬭草芙
蓉池新荷蕊珠洞荼䕷滿霜亭菊芽玉照堂青梅艷香
館長春花安閒堂紫笑羣仙繪幅樓前玫瑰餐霞軒櫻
桃詩禪堂盤子山丹花南湖雜花鷗渚亭五色鸎粟花
─清閒供─四月十四菖蒲誕─史纂─馬珏居華陽亭墻
外有來禽一株枯已久矣師四月十四日汲水沃之曰
純陽來年是日生於此樹之下─帝京景物略四月八
日捨豆兒曰結緣十八日亦捨先是拈豆念佛一豆佛
號一聲有念豆至石者至日熟豆人徧捨之其人亦一
念佛啖一豆也是月榆初錢麺和糖蒸食之曰榆錢糕
─立夏─增─禮記月令─是月也以立夏先立夏三日太史
謁之天子曰某日立夏盛德在火天子乃齋立夏之日
天子親帥三公九卿大夫以迎夏於南郊─三禮義宗
四月立夏為節夏大也至此之時物已長大故以為名
─說林─立夏日俗尚啖李時人語曰立夏得食李能令
顔色美故是日婦女作李會取李汁和酒飲之謂之駐
色酒一曰是日啖李令不疰夏─熙朝樂事─立夏之日
人家各烹新茶配以諸色細果餽送親戚比鄰謂之七
家茶富室競侈果皆雕刻飾以金箔而香茶名目若茉
莉林檎桂蕊薔薇丁檀蘇杏盛以哥汝瓷甌僅供一啜
而已─嘉吳記─俗於立夏日噉青梅云令人終歲神清
不惛睡─小滿─增─孝經緯─立夏後十五日斗指已為小
滿─物類相感志─青梅過小滿黃蜀葵過小滿則長
集藻─文賦散句─原─晉夏玄述夏賦─四月惟夏運臻正陽
和氣穆而扇物麥含露而飛芒清徵泛於琴瑟朱鳥感
於炎荒鹿角解於中野草木蔚其條長─梁昭明太子
錦帶書─節届朱明晷鍾丹陸依依聳蓋俱臨帝女之桑
鬱鬱丹城並掛陶潜之柳梅風拂戶牖之内麥氣擁宫
闕之前─唐許敬宗麥秋賦─葉幄垂秀條帷泛光鶯傳
枝而嬝娜蜂散蕊而芬芳對銀縚而偶穟並金縷而分
芒改炎炎之鑠石若懔懔之懷霜
五言古詩─原─晉陶潜讀山海經─孟夏草木長遶屋樹扶
疎衆鳥欣有託吾亦愛吾廬既耕亦已種時還讀我書
窮巷隔深轍頗廻故人車歡言酌春酒摘我園中蔬微
雨從東來好風與之俱泛覽周王傳流觀山海圖俯仰
終宇宙不樂復何如─增─梁簡文帝和湘東王首夏─冷
風雜細雨垂雲助麥涼竹水俱蔥翠花蝶两飛翔燕泥
含復落鶗吟斂更揚卧石藤為纜山橋樹作梁欲待華
池上明月吐清光─唐劉禹錫初夏曲─時節過繁華隂
隂千萬家巢禽命子戲園果墜枝斜寂寞孤飛蝶窺叢
覓晚花─白居易首夏南池獨酌─春盡雜英歇夏初芳
草深薰風自南至吹我池上林綠蘋散還合頳鯉跳復
沈新葉有佳色殘鶯猶好音依然謝家物池酌對風琴
慙無康樂作秉筆思沈吟境勝才思劣詩成不稱心
宋梅堯臣孟夏二日通判太博惠庭花─前日已春盡夏
卉抽嫩青唯君所植花餘紅猶滿庭常惜畏景逼贈未
及飄零欲插為之醉但慙髮星星
七言古詩─原─唐李賀四月樂詞─曉涼暮涼樹如蓋千山
濃綠生雲外依微香雨青氛氳膩葉蟠花照曲門金塘
閑水搖碧漪老景沈重無驚飛墜紅殘萼暗參差
五言律詩─
御製夏日迎薰亭─苑啓時初夏亭隂午未闌雨過池藻碧日
綻海榴丹水木含清景禽魚得静觀薰風能解慍試取玉
琴彈─夏日郊行─節變春方去清和助麥秋蔚林乘早夏
茂草接新流柳絮隄邊起荷錢水上浮風光殊舊日此意
未曾休─初夏玉泉山二首─别舘依丹麓疎簾映碧莎泉
聲當檻出花氣入垣多路轉溪橋接舟沿石竇過薰風能
阜物藻景已清和山翠引鳴鑣湖光漾畫橈野雲低隔
寺沙柳暗藏橋百囀黃鸝近䨇飛白鷺遥今年農事早時
雨足新苖
增─唐韋應物始夏南園思舊里─夏首雲物變雨餘草木
繁池荷初貼水林花已掃園縈叢蝶尚亂依閣鳥猶喧
對此殘芳月憶在漢陵原─白居易早夏遊平泉廻─夏
早日初長南風草木香肩輿頗平稳澗路甚清涼紫蕨
行看探青梅旋摘嘗療饑兼解渴一盞冷雲漿─宋司
馬光首夏呈諸鄰─首夏木隂薄清和自一時筍抽八九
尺荷生三四枝新服裁蟬翼舊扇拂蛛絲莎徑熱未劇
晨昏來往宜─陸游幽居初夏─梅塢青黃子草陂紅紫
花䨇鵝朝戲浦羣鴨暮還家赤脚挑殘筍蒼頭摘晚茶
出門逢野老滿意說桑麻─元白珽餘杭四月─四月餘
杭道一晴生意繁朱櫻青豆酒綠草白鵝村水滿船頭
滑風輕袖影翻幾家蠶事動寂寂晝門關─明陳憲章
四月─四月隂晴裏山花落漸稀雨聲寒月桂日色煖酴
醿病起初持酒春歸尚掩扉午風吹蛺蝶低趁乳禽飛
生意日無涯乾坤自不知受風荷柄曲擎雨柏枝垂
静坐觀羣妙聊行覓小詩臨階愛新竹抽作碧參差
七言律詩─原─唐皮日休四月十五日和陸龜蒙道室書
事─望朝齋戒是尋常静啓金根第幾章竹葉飲為甘露
色蓮花鮓作肉芝香松膏背日凝雲磴丹粉經年染石
牀剰欲與君終此志頑仙惟恐鬢成霜─宋蔡襄四月
池上─風下平池水暈開池邊露坐水風來草香苒苒生
吟席雲影飛飛度酒杯荷葉偶成䨇翠蓋荔枝纔似小
青梅人閑物静两相得月色蒼涼始肻廻─陸游初夏
閒居─城上朱旗夏令初溪頭綠水蘸菰蒲花貪結子無
遺萼燕接飛蟲正哺雛簫鼓賽蠶人盡醉陂塘移稻客
相呼長安青蓋金羈馬也有農家此樂無─戴昺四月
即景─茶歌纔了又田歌節物真成一鳥過蒼竹颭風涼
意足碧梧留雨夜聲多瓜緣茅屋抽長蔓藕過蔬畦出
矮荷最喜白鷗相狎久對人自在浴清波─真山民初
夏─一葉薰風帶暑回雨天濃翠與庭槐不随春去鶯猶
在好競時妝榴又開剪尺旋裁新白苧杯盤聊薦舊青
梅篋中敝扇投閒久依舊團團入手來
五言排律─增─唐太宗賦得夏首啓節─北闕三春晩南榮
九夏初黃鶯弄漸變翠林花落餘瀑流還響谷猿啼自
應虛早荷向心卷長楊就影舒此時歡不極調軫坐相
於─白居易春末夏初閒遊江郭二首─閒出乘輕屐徐
行蹋軟沙觀魚傍湓浦看竹入楊家林迸穿籬笋藤飄
落水花雨埋釣舟小風颺酒旗斜嫩剝青菱角濃煎白
茗荼淹留不知夕城樹欲棲鴉柳影繁初合鶯聲澀
漸稀早梅迎夏結殘絮送春飛西日韶光盡南風暑氣
微展張新小簟熨帖舊生衣綠蟻杯香嫩紅絲鱠縷肥
故園無此味何必苦思歸─首夏猶清和聯句─記得謝
家詩清和即此時(白居易)餘花數種在密葉幾重垂(裴度)芳
謝人人惜隂成處處宜(劉禹錫)水萍争點綴梁燕共追隨
(白行式)亂蝶憐疎蕊殘鶯戀好枝(張籍)草香殊未歇雲勢漸
多竒(白居易)單服初寧體新篁已出籬(裴度)與春為别近覺
日轉行遲(劉禹錫)繞樹風光少侵階苔蘚滋(白行式)唯思奉
歡樂長得在西池(張籍)
七言絶句─
御製夏日閒坐─雲斂風微紫燕飛春光已去夏初歸清襟贏
得天然處暗覺花香到玉扉
增─宋司馬光初夏─首夏清和新雨晴綠莎細軟不妨行
園夫遮道白何事梔子花開班笋生─王安石初夏即
事─石梁茅屋有彎碕流水濺濺度兩陂晴日煖風生麥
氣綠隂幽草勝花時─東陂─荷葉初開筍漸抽東陂南
蕩正堪遊無端隴上翛翛麥横起寒風占作秋─陳造
早夏─安石榴花猩血鮮涼荷高葉碧田田鰣魚入市河
豚罷已是江南打麥天─范成大初夏四首─清晨出郭
更登臺不見餘春只麽回桑葉露枝蠶向老菜花成莢
蝶猶來晴絲千尺挽韶光百舌無聲燕子忙永日屋
頭槐影暗微風扇裏麥花香東君不解惜芳菲料峭
寒中一夢非翦盡牡丹梅子綻何須風雨送春歸一
簾芳樹綠葱葱蝴蝶飛來覓綺叢雪白荼䕷紅寳相尚
擕春色見薰風─陸游初夏─紛紛紅紫已成塵布穀聲
中夏令新夾路桑麻行不盡始知身是太平人槐柳
成隂雨洗塵櫻桃酪乳併嘗新古來江左多佳句夏淺
勝春最可人─楊萬里初夏─麥黃秧碧百家衣已熱猶
寒四月時雨後覓春無一寸薔薇花發釅燕脂手種
琅玕劣十年今年新笋不勝繁不知明早添多少日暮
閒來數一番─戴敏遊張園─乳鴨池塘水淺深熟梅天
氣半晴隂東園載酒西園醉摘盡枇杷一樹金
詩散句─增─晉謝靈運─首夏猶清和芳草亦未歇─原─謝
朓─麥候始清和涼雨消炎燠─唐太宗─一朝春夏改隔
夜鳥花遷─增─張說─庭柳餘春駐宫櫻早夏催─原─杜
甫─摘荷纔首夏驄馬尚餘春─錢起─花萼敗春多寂寞
葉隂迎夏巳清和─宋謝伯初─園林換葉梅初熟池舘
無人燕學飛─蘇軾─吳國晩蠶初斷葉占城早稻欲移
秧─陸游─采茶歌裏春光老煮繭香中夏景長風和
柳岸吹綿後雨足瓜畦引蔓時梅子生仁已帶酸楝
花堕地尚微寒
詞─原─明陳繼儒攤破浣溪沙─蜂欲分衙燕補巢清和天
氣綠隂嬌一陣窗前風雨到打芭蕉驚起幽人初睡
午茶煙繚繞出花梢有箇客來琴在背度紅橋─葉夢
得黃金縷─睡起流鶯語掩蒼苔房櫳向曉亂紅無數吹
盡殘花無人問惟有垂楊自舞漸煖靄初回輕暑寳扇
重尋明月影暗塵侵尚有乘鸞女驚舊恨鎮如許江
南夢斷衡臯渚看黏天蒲菰漲綠半空煙雨無限樓前
滄波意誰採蘋花寄取空惆悵蘭舟容與萬里雲帆何
時到送孤鴻目斷千山阻誰為我唱金縷
别錄─原─占候─月内有三夘宜麻無則麥不收月内寒主
旱諺云黃梅寒井底乾諺云有穀無穀且看四月十
六立一丈竿量月影月當中時影過竿雨水多没田夏
旱人饑長九尺主三時雨水八尺七尺主雨水六尺低
田大熟高田半收五尺主夏旱四尺蝗三尺人饑─增
農政全書─分龍之日農家於是日早以米篩盛灰藉之
紙至晩視之若有雨點迹則秋不熟穀價高人多閉糶
諺云二麥不怕神共鬼只怕四月八日雨大抵立夏
後雨多便損麥蓋麥花夜吐雨多花損─種植─秋王瓜
麥門冬芝麻蘿蔔扁豆粟紫蘇菱莧小豆絲瓜枇杷葱
瑞香芡─移植─石菖蒲櫻桃茄秋海棠茉莉梔子秋牡
丹枇杷葱翠雲草菊芋─壓插─玉繡毬木樨梔子錦葵
玉蝴蝶木香荼䕷芙蓉─收採─豨薟草白蘚根菜子析
冥子桃杏仁蠶豆柴胡笋乾楮實黃葵花蒼耳子紅花
蕤仁桑椹─整頓─防露傷麥翦菖蒲鋤葱素馨斫楮皮
埋蠶沙伐樹絡麻─田忌─天火酉九焦未地火未糞忌
寅荒蕪申
五月(芒種夏至端午附見)
增─禮記月令─仲夏之月日在東井昏亢中旦危中─註─日
月會於鶉首而斗建午之辰也農乃登黍天子乃以
雛嘗黍羞以含桃先薦寝廟令民毋艾藍以染半夏
生木堇榮─原─梁元帝纂要─五月曰仲夏亦曰暑月臯
月─花月令─是月也葵赤紫薇葩薝蔔始馨夜合交榴
花照眼紫椹降於桑─增─瓶史月表─五月花盟主石榴
番萱夾竹桃花客卿蜀葵洛陽花午時紅花使令川荔
枝梔子花火石榴孩兒菊一丈紅石竹花
彙考─增─周禮秋官─仲夏斬隂木─註─隂木秋冬生者若松
柏之屬─夏小正─五月乃衣瓜─傳─瓜者急瓜之辭也瓜
者始食瓜也初昏大火中種黍菽糜煮梅蓄蘭─傳─大
火者心也心中種黍菽糜時也煮梅為豆實也蓄蘭為
沐浴也─晉書樂志─五月之辰謂為午午者長也大也
言物皆長大也五月之管名為蕤賓葳蕤垂下貎也
賓敬也謂時陽氣下降隂氣始起相賓敬也─風俗通
五月落梅風江淮以為信風─風土記─五月有霖霪號
為梅雨霑衣皆敗謂之送梅雨─歲時雜記─仲夏多大
雨名濯枝雨─水衡記─五月瓜蔓水五月瓜延蔓故以
名─夢溪筆談─五月草木茂盛逾於初生故曰勝先
賞心樂事─五月聽鶯堂摘瓜重午節泛蒲煙波觀碧蘆
南湖萱花綺互亭火笑花水北書院采蘋鷗渚亭五色
蜀葵清夏堂楊梅叢奎閣榴花艷香舘林檎摘星軒枇
杷─清閒供─五月十三竹醉日─芒種─增─嬾真子錄─陜
州夏縣士人樂舉明遠嘗云二十四氣其名皆可解獨
小滿芒種說者不一僕因問之明遠曰皆為麥也小滿
四月中謂麥之氣至此方小滿而未熟也芒種五月節
種該數類之種謂種之有芒者麥也至是當熟矣僕因
記周禮稻人澤草所生種之芒種註云澤草之所生其
地可種芒種芒種稻麥也僕近為老農始知過五月節則稻
不可種所謂芒種五月節者謂麥至是而始可收稻過
是而不可種也古人名節之意所以告農候之早晚深
哉─夏至─增─周禮秋官─柞氏掌攻草木及林麓夏日至
令刊陽木而火之─疏─夏日至謂五月夏至之日為之也
令刊陽木而火之謂先削以去其皮乃燒之─管子─夏
至而麥熟天子祀太宗其盛以麥穀之始也─荆楚歲
時記─夏至日食糭取菊為灰以止小麥槖按干寳變化
論云朽稻為蠶朽麥為蛺蝶此其騐乎─風土記─夏至
前芒種後雨為黃梅雨田家初插秧謂之發黃梅─端
午─增─玉燭寳典─洛陽人家端午造术羹艾酒以花絲作
樓閣插鬢贈遺辟瘟扇─荆楚歲時記─五月五日四民
並蹋百草又有鬭百草之戲採艾為人懸門戶以禳毒
氣按宗則嘗以五月五日鷄未鳴時採艾見似人處攬
而取之用灸有騐是日競渡採雜藥─風土記─端午
烹鶩進筒糭一名角黍以菰葉裹黏米栗棗以灰煮令
熟蓋取隂陽包裹未散之象─千金月令─端午以菖蒲
或鏤或屑以泛酒─採蘭雜志─杜羔妻趙氏每歲端午
午時取夜合花置枕中羔稍不樂輙取少許入酒令婢
送飲羔即歡然當時婦人争效之─酉陽雜爼五月進
五時圖五時花施帳之上─歲時雜記─端午刻菖艾為
小人子或葫蘆形帶之辟邪─吳中歲時記─端午簮艾
葉榴花以辟邪─乾淳歲時記─端午禁中插食盤架設
天師艾虎意思山子數十座五色蒲絲百草霜以大盒
三層飾以珠翠葵榴艾花蜈蚣蛇蝎蜥蜴等謂之毒蟲
又以大金瓶數十遍插葵榴梔子花環繞殿閣及分賜
后妃諸閣大璫近侍翠葉五色葵榴金絲翠扇真珠百
索釵符經筒香囊軟香龍涎佩帶及紫練白葛紅蕉之
類大臣貴邸均被細葛香羅蒲絲艾朵彩團巧粽之賜
而外邸節物大率效尤焉─熙朝樂事─端午為天中節
家家買葵榴蒲艾植之堂中或採百草以治藥品─東
京夢華錄─端午節物百索艾花銀樣鼓兒花花巧畫扇
香糖果子糭子白團紫蘇菖蒲木瓜並皆葺切以香藥
相和用梅紅匣子盛裹自五月一日及端午前一日賣
桃柳蒲葉葵花佛道艾次日家家鋪陳於門首與糭子
五色水團茶酒供養又釘艾人於門上士庶迎相宴賞
─歲華紀麗譜─五月五日宴大慈寺設廳醫人鬻艾道
人賣符朱索綵縷長命辟災之物筒飯角黍莫不咸在
─遼志─五月五日午時採艾葉與綿相和絮衣七事國
主著之臣僚各賜艾衣三事國主及臣僚飲宴渤海厨
子進艾糕各點大黃湯下北呼此時為討賽離又以雜
絲或綠結合歡索纏於臂膊婦人進長命縷宛轉皆為
人像帶之
集藻─文散句─原─魏文帝與吳質書─蕤賓紀時景風扇物
天氣和煖衆果具繁─梁昭明太子錦帶書─麥隴移秋
桑律漸暮蓮花泛水豔如越女之顋蘋葉漂風影亂秦
臺之鏡炎風以之扇戶暑氣於是盈樓凍雨洗梅樹之
中火雲燒桂林之上
五言古詩─增─周庾信奉和夏日應令─朱簾捲麗日翠幕
蔽重陽五月炎氣蒸三時刻漏長麥随風裏熟梅逐雨
中黃開冰帶井水和粉雜生香衫含蕉葉氣扇動竹花
涼早菱生軟角初蓮開細房願陪仙鶴舉洛浦聽笙簧
─宋陸游時雨─時雨及芒種四野皆插秧家家麥飯羹
處處菱歌長老我成惰農永日付竹牀衰髮短不櫛愛
此一雨涼庭木集竒聲架藤發幽香鸎衣濕不去勸我
持一觴即今幸無事海際皆農桑野老固不竆擊壤歌
虞唐
七言古詩─增─宋陸游怡齋─東湖仲夏草樹荒屋古無人
亭午涼萱房微呀不見日笋籜自解時吹香野藤蟠屋
入窗罅濕菌扶疎生屋梁跨溝數椽最幽翳漲水及檻
雨敗墻静涵青蘋舞藻荇閒立白鷺浮鴛鴦芙蕖雖瘦
亦瀰漫照眼翠蓋遮紅妝水紋珍簟欲卷却團團素扇
嬾復將天風忽送塔鈴語喚覺清夢遊瀟湘
五言律詩─
御製午日─令序當重午南臺日正中玉階鳴瀑水瑶軫奏薰
風菖葉浮杯綠榴花照檻紅臨流看競渡轉憶濟川功
途次端午─蕤賓逢夏律午日俯澄流黃鳥林中變新蒲岸
外稠宫筵傳綵糭仙酒泛丹榴遥憶蓬萊上垂楊蔭御溝
增─宋陸游重五─重五山村好榴花忽已繁糭包分两髻
艾束著危冠舊俗方儲藥羸軀亦點丹日斜吾事畢一
笑向杯盤
七言律詩─原─唐李德裕嶺南道中─嶺水争分路轉迷桄
榔椰葉暗蠻溪愁衝毒霧逢蛇草畏落沙蟲避燕泥五
月畬田收火米三更津吏報潮雞不堪腸斷思鄉處紅
槿花中越鳥啼─增─元成廷珪夏日過萬蓬菴─愛汝東
菴暑氣薄解衣盤礴坐莓苔一林綠竹盡可數五月白
蓮猶未開捉麈談禪知獨往買魚沽酒待重來滄江日
落山更好且放輕舟緩緩廻─明虞堪午日訪沈元圭
席上次韻─一簾葵錦爛晴霞五色絲虹映臂紗玄藥自
消頭上雪絳榴誰插鬢邊花茶烹石鼎從施禁詩寫蠻
箋學破邪不是西山黃石叟難逄東老地仙家─原─何
景明午日─五月五日天氣鮮艾葉榴花對眼前鄉土歲
時殊不惡閭閻風俗自堪憐鄰人角黍能相送野老蒲
觴得共傳回首十年車馬地每逢佳節淚澘然─文徵
明仲夏有懷─五月江南櫻笋殘疎花吹盡綠漫漫雨來
却及梅黃候春去猶餘麥秀寒白日幽深茒屋静野情
蕭散苧袍寬美人何處經時别滿耳新蟬獨倚闌
五言絶句─增─宋蘇軾端午皇帝閤帖子詞─採秀擷羣芳
争儲百藥良太醫初薦艾庶草騐蕃昌─皇太妃閤端
午帖子詞─雨細方梅夏風高已麥秋應憐百花盡綠葉
暗紅榴─太皇太后閤端午帖子詞─日永蠶收簇風高
麥上場朝來藉田令菰黍獻時芳─夫人閣端午帖子
詞─肅肅槐庭午沈沈玉漏稀皇恩樂佳節鬭草得珠璣
六言絶句─增─宋鼂補之仲夏即事─紅葵有雨長穗青棗
無風壓枝濕礎人霑汗際蒸林禪烈號時
七言絶句─增─宋王安石五月與和叔同遊齊安─繅成白
雪桑重綠割盡黃雲稻正青他日玉堂揮翰手芳時同
此賦林坰─蘇軾皇太后閤端午帖子詞─祕殿扶疎夏
木深雨餘初有一蟬吟應將嬴女乘鸞扇更助南風長
棘心上林珍木暗池臺蜀産吳包萬里來不獨盤中
見盧橘時於糭裏得楊梅─皇太妃閤端午帖子詞─玉
盆沈李灧清泉金鴨嘘空裊細煙自有梧楸障畏日仍
欣麥黍報豐年─陸游重午─葉底榴花蹙絳繒街頭初
賣苑池冰世間各自有時節蕭艾著冠稱道陵─原─僧
道潜臨平道中─春蒲獵獵弄輕柔欲立蜻蜓不自由五
月臨平山下路藕花無數滿汀洲─增─金趙秉文夏至
玉堂睡起苦思茶别院銅輪碾露芽紅日轉階簾影薄
一䨇蝴蝶上葵花─馬定國村居─五月南風化蟪蛄野
塘晩筍未成蒲檉花落盡紅英細沙渚鴛鴦半引雛
元廼賢月湖竹枝詞─五月荷花紅滿湖團團荷葉綠雲
扶女郎把釣水邊立折得柳條穿白魚
詩散句─原─唐李白─大火五月中景風從南來數枝石榴
發一丈荷花開五月梅始黃蠶稠桑柘空山花異
人間五月雪中白─增─宋李邦直─艾葉成人後榴花結
子初─唐陳羽─池上樓臺五月涼百花開罷水芝香
方干─長潭五月來冰氣孤檜中宵學雨聲─宋章得象
五日看花憐並蔕今朝鬭草正宜男花隂轉午清風
細玉燕釵頭艾虎輕─陸游─瓜蔓水生初抹岸梅黃雨
細欲遮樓─戴復古─海榴花上雨蕭蕭自切菖蒲泛濁
醪─元周權─人家綠艾端陽節天氣黃梅雨細時─顧
瑛─梧竹一庭涼欲雨池臺五月氣涵秋─明唐順之─榴
吐千花承雨蓋蓂開五葉拂瑶墀─唐韓翃─寒水浮瓜
五月時─薛能─槐柳隂隂五月天─宋王珪─瑶墀九御
薦菖華─秦觀菡蓞吹風五月秋─章得象─菖蒲泛酒
堯樽綠─元馬士熙─曲闌五月櫻桃紅
詞─原─宋蘇軾阮郎歸─綠槐高柳咽新蟬薰風初入絃碧
紗窗下水沈煙碁聲驚晝眠微雨過小荷翻榴花開
欲然玉盆纖手弄清泉瓊珠碎又圓─吳禮之喜遷鶯
梅霖初歇正絳色海榴争開佳節角黍包金香蒲切玉
是處玳筵羅列鬭巧已輸年少玉腕綵絲䨇結艤畫舫
見龍舟兩兩波心齊發竒絶難畫處激起浪花翻作
湖間雪畫鼓轟雷紅旗掣電奪罷錦標方徹望中水天
日暮猶自珠簾高揭棹歸晚載荷香十里一鈎新月
增─劉克莊賀新郎─思遠樓前路望平隄十里湖光畫船
無數綠蓋盈盈紅粉面葉底荷花解語鬭巧結同心䨇
縷尚有經年離别恨一絲絲總是相思處相見也又重
午清江舊事傳荆楚歎人情千載如新尚沈菰黍且
盡樽前今日醉誰肻獨醒弔古泛幾盞菖蒲綠醑兩兩
龍舟争競渡奈珠簾暮捲西山雨看未足怎歸去
别錄─原─占候─博雅─月内有三夘宜稻及大小豆無則宜
早豆五月大種瓜不下五月小種秧必須早五月
小瓜果吃不了─田家五行志─夏至在月初主雨水調
諺云夏至端午前坐了種田年夏至在月中耽閣糶米
翁夏至值甲寅丁夘粟貴朔日值芒種六畜災值
夏至冬米大貴十日得辰早禾半收十一日得辰五
穀不收─歲時記─夏至在初二三主米麥貴初五米貴
諺云夏至連端午家家賣兒女初七八米麥平二十大
饑上旬米賤中旬大豐米大賤末旬大歉米大貴─便
民圖纂─五月暴熱之時看窠草忽自枯死主有水─種
植─晩大豆夏蘿蔔黑豆黃豆晚菘菜赤豆菉豆瓜─移
植─枇杷月季荼䕷薔薇木香櫻桃石榴錦帶棠棣玉堂
春西河柳橘瑞香寳香素馨剪春羅竹橙─收採─菖蒲
蒜臺麥諸菜子馬齒莧青箱子卷栢藤花莧天茄苖白
花菜大小薊旋覆花紅花萱花杜仲蛇牀子馬蘭子酸
漿草黃柏槐花浮萍蒲公英益母草車前子金銀花天
麻艾水仙根豨薟草罌粟子蔴黃澤瀉─整頓─割苧麻
斫桑枝糞桑採練葛─製用─金門歲節─重午日午時有
雨則急砍一竹竹節中必有神水瀝取和獺肝為圓治
心塊腹聚等病─田忌─天火子地火酉荒蕪巳九焦夘
糞忌午
六月(伏附見)
增─禮記月令─季夏之月日在柳昏火中旦奎中─註─日月
會於鶉火而斗建未之辰也溫風始至命澤人納
材葦樹木方盛命虞人入山行木毋有斬伐─原─花
月令─是月也萱宜男鳳仙來儀菡蓞百子凌霄登茉莉
來賓玉簮搔頭─增─瓶史月表─六月花盟主蓮花玉簮
茉莉花客卿百合山丹山礬水木樨花使令錦葵錦燈
籠長雞冠仙人掌赬桐鳳仙花
彙考─原─詩豳風─六月食鬱及薁─增─夏小正─六月煮桃
傳─桃也者拖桃也拖桃也者山桃也煮以為豆實也
晉書樂志─六月之辰謂之未未者味也言時萬物向成
有滋味也六月之管名為林鍾林者林茂也謂時物
茂盛於野也─雲仙雜記─房夀六月召客坐湘竹簟凭
狐文几編香藤為爼刳椰子為杯搗蓮花製碧芳酒調
羊酪造含風酢皆涼物也─内觀日疏─六月廿四日為
觀蓮節鼂采與其夫各以蓮子饋遺為歡─夢溪筆談
六月萬物小盛故曰小吉─暇日記─六月山礬水─賞
心樂事─六月蒼寒堂後碧蓮碧宇竹林避暑芙蓉池賞
荷花約齋夏菊清夏堂新荔枝霞川食桃─吳郡記─荷
花蕩在葑門之外每年六月廿四日遊人最盛畫舫雲
集露幃則千花競笑舉袂則亂雲出峽揮扇則星流月
映聞歌則雷輥濤趨蘇人遊冶之盛至是日而極矣
伏─原─四民月令─初伏薦麥瓜於祖禰─東京夢華錄─都
人最重三伏蓋六月中别無時節往風亭水榭峻宇高
樓雪檻冰盤沈李浮瓜流杯曲沼苞鮓新荷遠邇笙歌
通夕始罷─增─清閒供─六月初伏薦麥瓜中伏碧筒勸
竹篠飲二十四日蓮誕
集藻─文散句─原─梁昭明太子錦帶書─三伏漸終九夏將
謝螢飛腐草光浮帳裏之書蟬噪繁柯影入機中之鬢
濯枝遷潦溢芳槿茂而發榮山土焦流金海水沸而漂
爍
五言古詩─增─宋鼂補之夏季─夏季百果繁兔葵亦成實
獨有野石榴幽花時熠熠熠熠非獨好芳榮頼午日翩
翩彼白蝶髣髴麤采挹睡餘起對此嘉興亦蕭瑟良非
阡陌麗敢競陽春出無言以成蹊上愧桃李質幸當飽
霜餘萬顆富君室
七言古詩─增─宋蔡襄甲辰初伏快雨涼風晝眠初覺庭
前小欄花木各有意氣效栢梁體─閏夏天氣熱熖烘崇
朝快雨隨清風晝軒夢覺開前櫳畫欄花草意氣雄側
枕遥聞數異同如此微物煩化工盍各言爾之所從繁
葩富豔生朱紅(川海棠)枯條大蕊千萬重(緋桃)修榦點綴赤
日中(蜀葵)蠲去憂忿誰與功(萱草)採摘烹煮袪煩胸(百合)秋霜
巨實垂如甕(木瓜)横柯遠引交加叢(紅玫瑰)葉抽綠劍端黃
茸(山薑)直立開披泉貨通(金錢)疊繞翠羽翻虯龍(薜荔)誤入畦
町非余公(䔛麻)助滌渴肺思匪躬(麥門冬)物物自名詞不竆
願當我意乃汝容負汝不飲慙衰翁─歐陽修初伏日
招王幾道小飲─北園數畆宫墻下嗟我官居如傳舍滹
沱北渡馬踏冰西山病歸花已謝落英不見空繞樹細
草初長猶可藉空園一鎻不復窺不覺芳蹊繁早夏隔
墻時時聞好鳥如得嘉客聽清話今朝試去繞園尋綠
李横枝礙行馬蒲萄憶見初引蔓翠葉隂隂還滿架紅
榴最晚子已繁猶有殘花藏葉罅人生有酒復何求官
事無了須偷暇古云伏日當早歸况今著令許休假能
來解帶相就飲為子埽月開風榭
七言律詩─原─唐王維積雨輞川莊作─積雨空林煙火遲
蒸棃炊黍餉東菑漠漠水田飛白鷺隂隂夏木囀黃鸝
山中習静觀朝槿松下清齋折露葵野老與人争席罷
海鷗何事更相疑─增─宋韓琦六月六日雨後過嶽廟
遊從封寺觀稼─暑雨頻經信宿休近郊方出釋潜憂雖
妨麥始二停獲且見苖知一半收神嶽怖民藏電雹老
松憑寺偃蛟虬佳遊况遇從豐讖好飾千倉待有秋
七言絶句─原─宋蘇軾西湖─畢竟西湖六月中風光不與
四時同接天蓮葉無竆碧映日荷花别樣紅
詩散句─增─宋蘇軾─遶郭荷花一千頃誰知六月下塘春
─元龔璛─六月涼如冰熨齒枇杷移隂碧書几─梁庾
信─六月蟬鳴稻
詞─原─明陳繼儒浪淘沙─風雨霎時晴荷葉青青䨇鬟捧
著小紅燈報道綠紗廊底下蕉月分明枕簟嫩涼生
茉莉香清蘭花新吐百餘莖撲得流螢飛去也團扇多
情
别錄─原─占候─六月無蠅主米價平諺云六月無蠅新舊
相登三伏宜熱諺云六月不熱五穀不結蓋當槁稻
之時又當下壅晴熱則苖旺涼雨則苖没立秋在晦旱
稻遲─種植─秋赤豆秋菉豆豇豆蘿蔔胡蘿蔔素馨芥
菜晩瓜蔓青小蒜─壅培─麥冬橙芋韭橘─灌溉─菊牡
丹芍藥茉莉─收採─花椒苧竹青箱子紫草槐花藕天
仙子蓮鬚蓮花松香杜仲鳳仙花莖菱科苜蓿蓮房茅
根乾漆藿香白芷葛莧菜葦草菌郁李根野白薺地踏
菜燈草旋覆花眼子菜澤瀉─整頓─鋤竹園漚麻耕麥
地─製用─洽聞記─日濟國西南海中有三島各相去數
十里其島出黃漆似中夏漆樹彼土六月破樹腹取汁
以漆器物若黃金其光奪目─田忌─天火夘九焦子糞
忌子地火己荒蕪辰
御定佩文齋廣羣芳譜卷四
