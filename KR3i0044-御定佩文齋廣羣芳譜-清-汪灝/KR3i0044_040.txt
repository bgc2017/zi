欽定四庫全書
御定佩文齋廣羣芳譜卷三十八
花譜
木蘭
原─木蘭一名木蓮一名黃心一名林蘭一名杜蘭(其香如蘭)
(其花如蓮其心黃色)一名廣心樹(見白氏長慶集)似楠高五六丈枝葉扶
疎葉似菌桂厚大無脊有三道縱紋皮似板桂有縱橫
紋花似辛夷内白外紫四月初開二十日即謝不結實
亦有四季開者又有紅黃白數色其木肌理細膩梓人
所重十一二月採皮隂乾出蜀韶春州者各異
彙考增述異記木蘭洲在潯陽江中多木蘭樹昔吳王
闔閭植木蘭於此用構宫殿也七里洲中有魯班刻木
蘭為舟舟至今在洲中詩家云木蘭舟出於此─酉陽
雜俎─東都敦化坊百姓家太和中有木蘭一樹色深紅
後桂州觀察使李勃看宅人以五千買之宅在水北經
年花紫色─原太真外傳上宴諸王於木蘭殿時木蘭
花發皇情不悦妃醉中舞霓裳羽衣一曲天顔大悦
續神仙傳─北海于君病癩見市有賣藥姓公孫名帛者
問之曰明日木蘭樹下當授卿明日于君往授素書二
卷以之消災治病無不愈者─嵐齋錄張搏為蘇州刺
史植木蘭花於堂前嘗盛開燕客命即席賦之陸龜蒙
後至張連酌浮之徑醉強索筆題兩句云洞庭波浪渺
無津日日征帆送遠人頽然醉倒客欲續之皆莫詳其
意既而龜蒙稍醒續曰幾度木蘭船上望不知元是此
花身遂為絶唱─增─西溪叢語─洞庭春水綠於雲日日
征帆送遠人曾向木蘭舟上過不知元是此花身一小
說唐末舘閣數公泛舟以木蘭為題忽一貧士登舟作
此諸公覽詩大驚物色之乃李義山之魄時義山下世
久矣又嵐齋集載此詩陸龜蒙於蘇守張搏座上賦此
木蘭堂詩未知孰是─全唐詩話─王播少孤貧嘗客揚
州慧照寺木蘭院隨僧齋餐僧厭怠乃齋罷而後擊鐘
後二紀播自重位出鎮是邦因訪舊游向之題者皆以
碧紗幕其詩播繼以二絶句二十年前此院遊木蘭花
發院新修如今再到經行處樹老無花僧白頭又上堂
已了各西東慚愧闍黎飯後鐘二十年来塵撲面而今
始得碧紗籠
集藻─賦─原─晉成公綏木蘭賦并序─許昌西園中木蘭樹
余往觀之遂為賦曰覽衆樹之列植嘉木蘭之殊觀至
於玄冥授節猛寒嚴烈峩峩堅冰霏霏白雪木應霜而
枯零草隨風而摧折蓊青翠之茂葉繁旖旎之弱條諒
抗節而矯時獨滋茂而不凋增─唐李華木蘭賦并序
華容石門山有木蘭樹鄉人不識伐以為薪餘一本方
操柯未下縣令李韶行春見之息馬其隂喟然歎曰功
列桐君之書名載騷人之詞生於遐深委於薪燎天地
之産珍物將焉用之爰戒虞衡禁其翦伐按本草木蘭
似桂而香去風熱明耳目在木部上篇乃採斫而歸理
疾多驗由是遠近從而採之榦剖枝分殆枯槁矣士之
生世出處語默難乎哉韶余從子也嘗為余言感而為
賦云沂長江以遐覽愛楚山之寂寥山有嘉樹兮名木
蘭鬱森森以苕苕當聖政之文明降元和於九霄祛祲
沴之為虐貫冬夏而不凋白波潤其根柢玄雪暢其枝
條沐春雨之濯濯鳴秋風以蕭蕭素膚紫肌綠葉緗蔕
疎密聳附高卑隂蔽華如霜雪實若星麗節勁松竹香
濃蘭桂宜不植於人間聊獨立於天際徒翳薈兮為隣
挺堅芳兮此身嘉名列於道書墜露飲乎騷人至若靈
山霧歇藹藹林樾當楚澤之晨霞耿洞庭之夜月發清
明於視聽洗煩濁於心骨韻衆壑之空峒潛微雲之滅
沒露草白兮山凄凄鶴既唳兮猿復啼窅深林以冥冥
覆百仞之玄谿彼逸人兮有所思戀芳隂兮步遲遲悵
幽獨兮人莫知懷馨香兮將為誰惋樵夫之無惠混衆
木而皆盡指畫類而揮斤遇仁人之不忍方甘心而勦
絶俄固抵於傾殞憐春華而搴芳顧落日而廻軫逹者
有言巧勞智憂養命蠲疫人胡不求枝殘體剝澤盡枯
留顦顇空山離披素秋鳥避弋而高翔魚畏網而深游
不材則終其天年能鳴則免於俎羞奚此木之不終獨
隱見而離憂自昔淪芳於朝市墜實於林丘徒鬱咽而
無聲可勝言而計籌者哉吾聞曰人助者信神聽者直
則臧倉譛言宣尼失職出處語默與時消息則子雲投
閣方回受殛故知天地無心死生同域紜紜品物物有
其極至人者委性循於自然不任夫智之與力也雖賢
愚各全其好草木不夭其生植已而已而繄不可得
徐鉉木蘭賦有序─頃歲鉉左宦江陵官舍數畝委之而
去庭樹木蘭因移植於宗兄之家及鉉徵還席不遑暖
又竄於舒庸吾兄感春物之載華擬古詩而見寄吟翫
感歎謹賦以和焉雖不足繼體物之作庶幾申騷客之
情爾伊庭中之竒樹有木蘭之可悦外爛爛以凝紫内
英英而積雪芬芳兮謝客之囊旖旎兮仙童之節許蒲
茸之竊比聽蘭芽之並列於是辭下土之卑濕歴上京
之繁華恥衒價於豪門乃托根於貧家資幽人之賞豫
有好事之稱嗟一旦逐客程遠君門路賒削閨籍與印
組豈獨留乎此花噫人屢遐棄花猶得地分兔苑之餘
蔭向藩房而吐媚授簡多暇攀條屬思持香草以予比
效騷辭而我寄感此生之百憂何斯物之足貴悲夫客
館長吟山城夕隂想馨香之不改歎歡晏之難尋憑歸
夢於飛翼寫商歌於素琴歌曰光景兮愁暮别離兮易
久真宰兮無黨貞心兮不朽誠知異日重滋田氏之荆
但恐相逢共歎桓公之柳
文賦散句─增─楚屈原離騷─朝搴阰之木蘭兮夕攬洲
之宿莽─九章─擣木蘭以矯蕙兮鑿申椒以為糧─漢
司馬相如子虛賦─椒桂木蘭
七言古詩─原─宋劉儗木蘭曉来隨手抺新妝半額娥眉
宮樣黃銖衣洗就薔薇露觸處聞香不炷香君不見同
時素馨與茉莉究竟帶些脂粉氣又不見錢塘欲語嬌
荷花麤枝大葉忒鉛華何如個樣隱君子色香不俗真
有味根苗在處傲炎凉敢與松栢爭雪霜椒桂荑蕕君
雜處小窗相對無相忘
五言律詩─增─唐方千陳秀才亭際木蘭─昔見初栽日今
逢成樹時存思心更感遶看步還遲蝶舞搖風蕊鶯啼
含露枝徘徊不忍去應與醉相宜
五言排律─增─唐劉長卿題靈祐上人法華院木蘭花─庭
種南中樹年華幾度新已依初地長獨發舊園春映日
成華蓋搖風散錦茵色空榮落處香醉往来人菡蓞千
燈遍芳菲一雨均高柯倘為楫渡海有良因─原─李商
隱木蘭二月二十二木蘭開拆初初當新病酒復自久
離居愁絶更傾國驚新聞遠書紫絲何日障油壁幾時
車弄粉知傷重調紅或有餘波痕空映襪烟態不勝裾
桂嶺含芳遠蓮塘屬意疎瑤姬與神女長短定何如
七言絶句─原─唐白居易戲題木蘭花─紫房日照臙脂拆
素豔風吹膩粉開怪得獨饒脂粉態木蘭曾作女郎来
─題令狐家木蘭花─膩如玉指塗朱粉光似金刀翦紫
霞從此時時春夢裏應添一樹女郎花
詩散句─原─宋鄭獬未識春風面先聞樂府名洗妝儂出
塞進艇客登瀛─唐鄭畋─浴殿晴秋倘中謝殘英猶可
醉瓊杯─裴廷裕─微風微雨寒食節半開半合木蘭花
─徐殷─木蘭花謝可憐條遠道音書轉寂寥─明王應
鳳─庭草黃昏隨意綠子規啼上木蘭花
辛夷
原─辛夷一名辛雉一名侯桃一名木筆一名迎春(本草云夷)
(荑也其苞初生如荑而味辛也雉與夷聲相近也未發時苞如小桃子有毛故名侯桃初發如筆頭北人呼為)
(木筆其花最早南人呼為迎春)一名房木生漢中魏興梁州川谷樹似
杜仲高丈餘大連合抱葉似柿葉而微長花落始出正
二月花開初出枝頭苞長半寸而尖銳儼如筆頭重重
有青黃茸毛順鋪長半分許及開似蓮花而小如盞紫
苞紅熖作蓮及蘭花香有桃紅及紫二色又有鮮紅似
杜鵑俗稱紅石蕎是也入藥用紫者須未開收已開不
佳用須去毛毛射人肺令人欬花落無實夏杪復著花
如小筆宋掌禹錫云苑中有樹高三四丈枝葉繁茂係
興元府進初僅三四尺有花無實經二十餘年方結實
蓋年淺者不實非二種也至花開早晚各隨方土節氣
苞治鼻淵鼻&KR0864;鼻塞鼻瘡及痘後鼻瘡並研末入麝少
許葱白蘸入數次甚良分根傍小株插肥濕地即活本
可接玉蘭
彙考─增─唐書文藝傳─王維别墅在輞川有辛夷塢─苕
溪漁隱叢話─木筆迎春自是兩種木筆色紫叢生二月
方開迎春白色高樹立春已開─花經─辛夷四品六命
集藻─文賦散句─增─楚屈原九歌─辛夷楣兮葯房辛夷
車兮結桂旗─漢東方朔七諫─列新夷與椒楨─王褒
九懷─辛夷兮擠臧─楊雄甘泉賦─列辛雉於林薄
五言古詩─原─宋韓琦題辛夷花─辛夷吐高花衞公曾手
植根洗今已非不改舊時色平泉幾易主况乃刺史宅
七言古詩─增─唐韓愈感春─辛夷花房忽全開將衰正盛
須頻来清晨輝輝燭霞日薄暮耿耿和烟埃朝明夕暗
已足歎况乃滿地成摧頽迎繁送謝别有意誰肯留念
少環廻─原─元稹辛夷花問韓員外─問君辛夷花君言
已斑駁不畏辛夷不爛開顧我筋骸官束縛縛遣推囚
名御史狼籍囚徒滿田地明日不推緣國忌依然不得
花前醉韓員外家好辛夷開時乞取三兩枝折枝為贈
君莫惜縱君不折風亦吹─增─明朱曰藩辛夷花曲─昨
日辛夷開今日辛夷落辛夷花房高刺天却共芙蓉亂
紅萼小山桂樹猶連卷五湖荷花空綽約連卷綽約宜
秋日端居獨養徵君疾高枝朵朵豔木蓮密葉層層賽
盧橘山鬼已見駕香車文人應是夢綵筆辛夷辛夷何
離竒照水偏宜姑射姿蕭晨東海霞光爛玄夜西園露
氣滋檀心倒卷情無限玉面低回力不支見說東都便
露坐惟應御史殢風吹此花愛逐東風暖故人逸韻嵇
中散山陽聞有合歡齋石湖亦築辛夷館嫋嫋巖櫳碧
樹圓紛紛磵戶香花滿塢裏王孫舊路長卷中裴廸新
詩短新詩已舊不堪聞江南荒館隔秋雲多情不改年
年色千古芳心持贈君
五言律詩─原─唐李德裕憶平泉辛夷─昔年將出谷幾日
對辛夷倚樹憐芳意攀條惜歲滋清隂須暫憩秀色正
堪思只待揮金日殷勤泛羽巵─增─宋朱長文辛夷─楚
客會留詠吳都獨擅竒風霆存老幹桃李避芳時名入
文房夢功資妙手醫紫薇顔色好先占鳳凰池
七言律詩增─唐皮日休揚州看辛夷花─臘前千朵亞芳
叢細膩偏勝素柰功螓首不言披曉雪麝臍無主任春
風一枝拂地成瑤圃數樹參庭是蕊宮應為當時天女
服至今猶未放全紅─陸龜蒙奉和皮襲美揚州看辛
夷花次韻─柳疎梅墮少春叢天遣花神别致功高處朵
稀難避日動時枝弱易為風堪將亂蕊添雲肆若得千
株便雪宮不待羣芳應有意等閒桃杏即爭紅─宋徐
鉉遊蔣山題辛夷花寄陳奉禮今歲遊山已恨遲山中
獨喜見辛夷簪纓且免全為累桃李猶堪别作期晴後
日高偏照灼晚来風急漸離披山郎不作同行伴折得
何由寄所思
五言絶句─增─唐王維辛夷塢─木末芙蓉花山中發紅萼
澗戶寂無人紛紛開且落─原─裴廸辛夷塢─綠堤春草
合王孫自流翫况有辛夷花色與芙蓉亂─增─明陳淳
題辛夷花─東風日夜發桃李不禁吹檢點濃華事辛夷
落較遲─原─陳繼儒辛夷─春雨濕窗紗辛夷弄影斜曾
窺江夢彩筆筆忽生花
七言絶句─原─唐白居易題靈隱寺紅辛夷花戲酬光上
人─紫粉筆含尖火燄紅臙脂染小蓮花芳情香思知多
少惱得山僧悔出家─增─吳融木筆花─嫩如新竹管初
齊粉膩紅輕樣可攜誰與詩人偎檻看好於牋墨併分
題─李羣玉二辛夷─狂吟亂舞䨇白鶴霜翎玉羽紛紛
落空庭向晚春雨微却歛寒香抱瑤萼─原─歐陽烱辛
夷花─含鋒新吐嫩紅芽勢欲書空映早霞應是玉皇曾
擲筆落来地上長成花─增─明李東陽木筆─泚露和烟
曉未乾多情獨自倚欄干春風為報真消息不是江郎
夢裏看─原─張新木筆花─夢中曾見筆生花錦字還將
氣象誇誰信花中原有筆毫端方欲吐春霞─馮文度
木筆花─木筆花名映碧欄詞臣相對動毫端曉来似惹
松烟濕擬向春風詠牡丹
詩散句─增─宋陸游─粲粲女郎花忽滿庭前枝繁華雖少
减高雅亦足竒─金高士談─今年清明飲高花見辛夷
─原─元宋无─乙鳥歸来社辛夷開過春─唐杜甫─辛夷
始花亦已落况我與子非壯年─錢起─谷口春殘黃鳥
稀辛夷花發杏花飛增韓愈辛夷高花最先開青天
露坐始此廻─李商隱─簾外辛夷定已開開時莫放豔
陽廻─宋王安石─試問春風何處好辛夷如雪柘岡西
元成廷珪─山扉寂寂僧歸晩落盡辛夷一樹花─原
明王叔承─夢散黃鸝滿上林辛夷花下理瑤琴─徐賁
繡罷春衫出闥遲辛夷花下立多時─增─宋沈約─陽隰
採辛夷唐白居易晴催木筆花─宋王安石─辛夷屋
角摶香雪─陸游─木筆凋零霧雨中木筆猶開第一
花
玉蘭
原─玉蘭花九瓣色白微碧香味似蘭故名叢生一幹一
花皆著木末絶無柔條隆冬結蕾三月盛開澆以糞水
則花大而香花落從蔕中抽葉特異他花亦有黃者最
忌水浸寄枝用木筆體與木筆並植秋後接之
彙考─增─缾花譜─玉蘭六品四命─弇山園記─弇山之陽
曠朗為平臺可以收全月左右各植玉蘭五株花時交
映如雪山瓊島─原學圃餘疏─玉蘭早於辛夷故宋人
名以迎春今廣中尚仍此名千幹萬蕊不葉而花當其
盛時可稱玉樹樹有極大者籠蓋一庭然樹大則花漸
小不可不知─增─小輞川記─聚遠樓之東有廡廡南有
臺遶以朱欄植玉蘭環之題曰木蘭柴─原一統志─華
容縣觀音寺一株輪囷盤鬱高十餘丈望之如玉山
五代時南湖中建烟雨樓樓前玉蘭花瑩潔清麗與翠
栢相掩映挺出樓外亦是竒觀蘭谿産玉蘭下有杏
溪即蘭谿支流也
集藻七言律詩原明文徵明玉蘭─綽約新妝玉有輝素
娥千隊雪成圍我知姑射真仙子天遣霓裳試羽衣影
落空階初月冷香生别院晚風微玉環飛燕元相敵笑
比江梅不恨肥陸樹聲玉蘭葱蘢芳樹雨初乾樽酒
花前洽笑歡日晃簾櫳晴噴雪風廻齋閣氣生蘭參差
玉佩排空出爛漫香鱗擁醉看自是東君苦留客莫教
絃管易吹殘─張茂吳玉蘭─千花紅紫豔陽看素質搖
光獨立難但有一枝堪比玉何須九畹始徵蘭唐昌的
的春猶淺漢掌亭亭露欲漙幾曲後庭傳樂府張星和
月正闌干─增─方大冶黃山玉蘭─深谷名花何處移森
森玉樹媚清漪國真漫擬猗蘭操香色還同冰雪姿山
氣凝寒開獨後靈根穿石意偏竒與君採折充瓊佩獨
笑傍人應未知
五言排律─原─明王世貞玉蘭暫籍辛夷質仍分簷蔔光
微風催萬舞好雨淨千妝月向瑤臺並春還錦障藏高
枝凝漢掌豔蕊勝唐昌神女曾捐珮宮妃欲試香誰為
後庭奏一曲按霓裳
五言絶句─增─明王穀祥玉蘭─皎皎玉蘭花不受緇塵垢
莫漫比辛夷白賁誰能偶
七言絶句─
御製玉蘭瓊姿本自江南種移向春光上苑栽試比羣芳真
皎潔冰心一片曉風開
增─明沈周題玉蘭─翠條多力引風長點破銀花玉雪香
韻友自知人意好隔簾輕觧白霓裳─陸師道玉蘭─渺
渺微風約佩環楚江晴落研屏間玉人心遠瑤琴歇一
卷離騷對掩關─原眭石玉蘭霓裳片片晚妝新束素
亭亭玉殿春已向丹霞生淺暈故將清露作芳塵─增
陳淳玉蘭花開不是辛夷種自得凝香繞紫苞昨夜月
明庭下看恍疑羅䄂拂瓊瑤
别錄原製用花瓣擇洗淨拖麫麻油煎食至美
繡毬
原─繡毬木本皴體葉青色微帶黑而澀春月開花五瓣
百花成朵團圞如毬其毬滿樹花有紅白二種宜寄枝
用八仙花體增巖棲幽事─蜀有紫繡毬─葯圃同春
雪毬玉團俱在三月開雪毬色白喜隂常澆以腴鮮秀
異常花大如斗近覺微香玉團即小雪毬喜腴宜隂極
香
彙考─增─玉堂雜記─東閣窗下甃小池久無雨則涸傍植
金沙月桂之屬又有海棠郁李玉繡毬各一株西偏植
金橘花開時香滿院─金陵諸園記杞園繡毬花一本
可千朵
集藻─五言古詩原明于若瀛繡毬花春色變園姿虛亭
裊烟霧綠萼間瓊朵團團低入戶一夜折繁枝凄凄風
雨妬錯落水晶毬苔痕雜委露凌晨發永歎踟蹰傷延
佇
七言律詩─增─元張昱繡毬花次兀顔廉使韻─繡毬春晚
欲生寒滿樹玲瓏雪未乾落過楊花渾不覺飛来蝴蝶
忽成團釵頭嬾戴應嫌重手裏閒抛却好看天女夜凉
乘月到羽輪偷駐碧欄干明陳鴻詠雪毬花盈盈初
發幾枝寒映戶流蘇百結團正恐東風先颺盡不愁遲
日易消殘淡姿向曉迷蝴蝶豔色爭春笑牡丹惟有三
郎兒戲甚還疑蹋踘繞叢看
五言絶句─增─明陳淳繡毬東風吹琪樹幻出冰雪姿虛
亭落清影夜半月明時
七言絶句─原宋楊巽齋繡毬─紛紛紅紫競芳菲爭似團
酥越樣竒料想花神閒戲擊隨風吹起墜繁枝琢玉
英標不染塵光含月影愈清新青皇宴罷呈餘技抛向
東風展轉頻─增─朱長文玉蝶毬─玉蝶交加翅羽柔八
仙瓊萼並含羞春殘應恨無花採翠碧枝頭戲作毬
明謝榛繡毬花─高枝帶雨壓雕闌一蔕千花白玉團怪
殺芳心春歴亂捲簾誰向月中看─原─張新繡毬─散作
千花簇作團玲瓏如琢巧如攢風来似欲擬明月好與
三郎醉後看
楝花
增─爾雅翼─葉可練物故謂之楝子如小鈴熟則黃色
本草─一名苦楝實名金鈴子處處有之唐蘇恭曰有雌
雄兩種雄者無子雌者有子宋蘇頌曰木高丈餘葉密
如槐而長三四月開花紅紫色芬香滿庭實如彈丸生
青熟黃李時珍云楝長甚速三五年即可作椽─草花
譜─苦楝發花如海棠一蓓數朵滿樹可觀
彙考─增─淮南子─七月官庫其樹楝─注─楝實鳳凰所食
風俗通─獬豸食其葉─陶弘景别錄─俗人五月五日取
楝葉佩之云佩惡也─歲時記─蛟龍畏楝故端午以葉
包糭投江中祭屈原二十四番花信風始梅花終楝
花─三柳軒雜識楝花為晚客
集藻─七言古詩─增─宋梅堯臣楝花─紫絲暈粉綴鮮花綠
羅布葉攢飛霞鶯舌未調香萼醉柔風細吹銅梗斜金
鞍結束果下馬低枝不礙無闌遮長陵小市見阿姊濃
熏馥郁升鈿車莫輕貧賤出閭巷迎入漢宮人自誇
五言律詩─增─唐温庭筠苦楝花─院裏鶯歌歇墻頭舞蝶
孤天香薰羽葆宫紫暈流蘇晻曖迷青瑣氤氳向畫圖
只應春惜别留與博山爐
七言絶句─增─宋張藴楝花─綠樹菲菲紫白香猶堪纏黍
弔沉湘江南四月無風信青草前頭蝶思狂
詩散句─增─宋陳師道─密葉已成隂高花初著枝─王安
石─小雨輕風落楝花細紅如雪點平沙─陸游─風度楝
花香
紫荆
原─紫荆一名滿條紅叢生春開紫花甚細碎數朵一簇
無常處或生本身之上或附根上枝下直出花花罷葉
出光緊微圓園圃庭院多植之花謝即結荚子甚扁味
苦平無毒皮梗花氣味功用並同能活血消腫利小便
解毒
彙考─增─齊諧記京兆田真兄弟三人共議分財生貲皆
平均惟堂前一株紫荆樹共議欲破三片明日就截之
其樹即枯狀如火然真往見之大驚謂諸弟曰樹本同
株聞將分斫所以顦顇是人不如木也因悲不自勝不
復解樹樹應聲榮茂兄弟相感合財寳遂為孝門真仕
至大中大夫─老學菴筆記僧行持明州人有高行而
喜滑稽嘗在餘姚貧甚有頌曰大樹大皮裹小樹小皮
纏庭前紫荆樹無皮也過年─天台山記寒巖下有通
海池植鐵色紫荆樹
集藻─五言絶句─增─唐韋應物見紫荆花─雜英粉已積含
芳獨暮春還如故園樹忽憶故園人
七言絶句─增─唐元稹紅荆─庭中栽得紅荆樹十月花開
不待春直到孩提盡驚怪一家同是北来人
詩散句─增─唐杜甫─風吹紫荆樹色與春庭暮─晉陸機
三荆歡同株
别錄─原─種植─冬取其莢種肥地春即生又春初取其根
傍小條栽之即活性喜肥惡水─製用─花未開時採之
滚湯中焯過鹽漬少時點茶頗佳或云花入魚羹中食
之殺人─增─廣州志紫荆可以作床
紫薇
增─湧幢小品─紫薇一名滿堂紅─原─紫薇一名百日紅
四五月始花開謝接續可至八九月故名一名怕癢花
人以手爪其膚徹頂動搖故名一名猴刺脱樹身光滑
花六瓣色微紅紫皺蔕長一二分每瓣又各一蔕長分
許蠟跗茸萼赤莖葉對生一枝數穎一穎數花每微風
至妖嬌顫動舞燕驚鴻未足為喻唐時省中多植此花
取其耐久且爛漫可愛也紫色之外又有紅白二色其
紫帶藍熖者名翠薇于若瀛曰花攢枝杪若翦輕縠盛
開時爛漫如火幹無皮愈大愈光瑩枝葉亦柔媚可愛
彙考─原─唐書百官志─開元元年改中書省曰紫薇省中
書令曰紫薇令─增─宋史五行志─政和四年荆門軍紫
薇木連理─酉陽雜俎─紫薇北人呼為猴郎達樹謂其
無皮猿不能捷也北地其樹絶大有環數夫臂者─原
東坡詩注虛白臺前有紫薇兩株俗傳樂天所種增
湘山野錄咸平中翰林李昌武宗諤初知制誥至西掖
追故事獨無紫薇自别野移植聞今庭中者院老吏相
傳猶是昌武手植晏元獻寫賦於壁曰得自羊野来從
召園有昔日之絳老無當時之仲文觀茂悦以懷舊指
蔽芾以思人三柳軒雜識─紫薇為高調客─花經─紫
薇六品四命原學圃餘疏紫薇有四種紅紫淡紅白
紫却是正色閩花獨紫薇作淡紅色最醜本野花種也
白薇近来有之示異可耳殊無足貴
集藻─五言古詩─增─唐楊於陵郡齋有紫薇䨇本自朱明
接於徂暑其花芳馥庭宇之内迥無其倫予嘉其美而
能久因詩紀述─晏朝受明命維夏走天衢逮兹三伏候
息駕萬里途省躬既跼蹐結思多煩紆簿領幸無事宴
休誰與娛内齋有嘉樹䨇植分庭隅綠葉下成幄紫花
紛若鋪摛霞晚舒豔凝露朝垂珠炎沴晝方鑠幽姿閒
且都夭桃固難匹芍藥寧為徒懿此時節久詎同光景
驅陶甄誠一致品彙乃散殊濯質非受彩無心那奪朱
粤予負羈縶留賞益踟蹰通夕靡云倦西南山月孤
劉禹錫奉和郴州楊侍郎二丈翫郡齋紫薇花十四韻
幾年丹霄上出入金華省暫别萬年枝看花桂陽嶺南
方足竒樹公府成佳境綠隂交廣除明豔透蕭屏雨餘
人吏散燕語簾櫳靜懿此含晚芳翛然忘簿領紫茸垂
組綬金縷攢鋒穎露溽暗傳香風輕徐弄影苒弱多意
思從容占時景得地在侯家移根近仙井開尊好凝睇
倚瑟仍回頸遊蜂駐綵冠舞鶴迷烟頂興生紅藥後愛
與甘棠並不學夭桃姿浮榮在俄頃─宋歐陽修聚星
堂前紫薇花─亭亭紫薇花向我如有意高烟晚溟濛清
露晨點綴豈無陽春月所得時節異靜女不爭寵幽姿
如自喜(音戲)將期誰顧盻獨伴我憔悴而我不彊飲繁英
行亦墜相看兩寂寞孤詠聊自慰程俱秋花無幾尚
有紫薇相對晚花如寒女不識時世妝幽然草間秀紅
紫相低昂榮木事已休重隂閟深蒼尚有紫薇花亭亭
表秋芳扶疎綴繁柔無復粉豔光空庭一飄委已覺巾
裾凉手中蒲葵箑雖復未可忘仰視白日永凄其感冰
霜
七言古詩─增─明皇甫涍紫薇花行並序─叔氏虞部貽余
梧亭懷舊詩未遑報章秋日散步亭隅薇花爛目徘徊
久之亭故余讀書處也昔嘗眷戀此花為之賦有曰清
風時動明月微娟悠悠我心誰與晤言悲春華之不實
絢紫閣而空傳履閒庭以載歎時徙倚而屢遷垂貞嘉
於餘藻永封殖於兹軒後余屢遊京臺累踐華省淪飄
河魏返跡敝廬顧瞻此花宛焉如昨而余白髮被鬢凄
其改容春華之句永矣悼心貞嘉餘藻竟何徵耳因作
紫薇花行以洩懷舊之思并以報叔氏云英菲窈窕綠
窗前豔影扶疎翠戺連玉衡含照妍華夕金風弄彩泬
寥天流風逝水驚離索十載幽棲對花萼無情羈宦却
歸来有客傷秋歎榮落蘭宮桂殿鳳凰樓帝臺仙客恣
攀遊可堪殘月鱸江夢不奈連雲騎省秋言追漁父賦
歸歟寂寞蓬蒿掩敝廬旖旎繁英重入賦婆娑生意最
愁余人情感物多惆悵白髮紅顔兩相向東籬併就菊
松姿北山豈孤猿鶴望青葱摛藻記甘泉潘陸春華此
棄捐未忘温室瓊瑤樹虛擬湘源杜若篇
五言律詩─原─唐劉禹錫和令狐相公郡齋對紫薇花─明
麗碧天霞丰茸紫綬花香聞荀令宅豔入孝王家幾歲
自榮落高情方歎嗟有人移上苑猶足占年華─增─明
薛蕙紫薇─紫薇開最久爛漫十旬期夏日逾秋序新花
續故枝楚雲輕掩冉蜀錦碎參差卧對山窗下猶堪比
鳳池─原─潘允哲紫薇─種自金華省分来竹素堂蟠枝
凝瑞露接葉逗清光不向仙郎伴還移野老傍三秋花
爛漫相遲一飛觴
七言律詩原唐白居易紫薇花紫薇花對紫薇翁名目
雖同貌不同獨占芳菲當夏景不將顔色托春風潯陽
官舍䨇高樹興善僧庭一大叢何似蘇州安置處花堂
欄下月明中─增─李商隱臨發崇讓宅紫薇─一樹穠姿
獨看来秋庭暮雨類輕埃不先搖落應為有已欲别離
休更開桃綬含情依露井柳綿相憶隔章臺天涯地角
同榮謝豈要移根上苑栽─李太舍池上翫紅薇─花低
池小水泙泙花落池心片片輕酩酊不能羞白鬢顛狂
猶自睠紅英乍為旅客顔常厚每見同人眼暫明京洛
園林歸未得天涯相顧一含情─韓偓甲子歲夏五月
自長沙抵醴陵入南小江村籬之次忽見紫薇花因思
玉堂及西掖廳前皆植是花遂賦詩四韻聊寄知心─職
在内庭宮闕下廳前皆種紫薇花眼明忽傍漁家見魂
斷方驚鳳闕賒淺色暈成宮裏錦濃香染著洞中霞此
行若遇支機石又被君平騐海槎─原─宋梅堯臣閣後
紫薇花盛開─禁中五月紫薇樹閣後近聞都著花薄薄
嫩膚搔鳥爪離離碎葉翦晨霞鳳凰浴去池波響鳷鵲
隂来日影斜六十無名空執筆顛毛應笑映簪花─增
梅堯臣次韻和韓子華内翰於李右丞家移紅薇子種
學士院紅薇花樹小扶疎春種秋芳賞愛餘丞相舊園
移帶土侍臣清署看臨除薄膚痒不勝輕爪嫩幹生宜
近禁廬此地結根千萬歲聫華榮莫比茅茹─蔡襄過
真慧素上人院見紅薇盛開因思西閣後軒數枝遂成
短章寄翰林院原叔八丈禹玉閣長─八月吳天覺早凉
翠叢初折碎朱房繁枝欲卧不勝力落片將飛猶自香
西閣二年臨晝夢金刀一夕掩春芳欄邊想像頻回首
漸覺星垣迥漢傍
五言絶句─原宋王十朋紫薇─盛夏綠遮眼此花紅滿堂
自慚終日對不是紫薇郎
七言絶句─原唐白居易紫薇花絲綸閣下文章靜鐘鼓
樓中刻漏長獨坐黃昏誰是伴紫薇花對紫薇郎─見
紫薇花憶微之─一叢闇淡將何比淺碧籠裙襯紫巾除
却微之見應愛人間少有别花人─杜牧紫薇花─曉迎
秋露一枝新不占園中最上春桃李無言又何在向風
偏笑豔陽人─宋蘇軾次韻錢穆父紫薇二首─虛白堂
前合抱花秋風落日照橫斜閱人此地知多少物化無
涯生有涯折得芳蕤兩眼花題詩相報字傾斜箧中
尚有絲綸句坐覺天光照海涯─陶弼紫薇─人言清禁
紫薇郎草詔紫薇花影傍山木不知官况别也隨紅日
上東廊─楊萬里紫薇─晴霞豔豔覆簷牙綘雪霏霏點
砌沙莫管身非香案吏也移床對紫薇花─增─楊萬里
凝露堂前紫薇花兩株每自五月盛開九月乃衰─似癡
如醉弱還佳露壓風欺分外斜誰道花無紅百日紫薇
長放半年花─陸游廳前紫薇花二本甚盛戲題絶句
紅藥紫薇西省春從来惟慣對詞臣問囚自是麤官分
無奈名花觧笑人─紫薇鐘鼓樓前官樣花誰令流落
到天涯少年妄想今除盡但愛清樽浸晚霞─原劉克
莊紫薇風標雅合對詞臣映砌窺窗伴演綸忽發一枝
深谷裏似知茅屋有詩人
詩散句─增─唐杜牧山鳥飛紅帶亭薇拆紫花明張祥
鳶紫薇低覆砌冉冉露花團宋周必大歸到玉堂清
不寐月鈎初上紫薇花─洪平齋─唱徹五更天未曉一
池月浸紫薇花─原─唐白居易紅薇花尚薰溫庭筠
濃隂似帳紅薇晚─宋王安石紫薇花點綠苔斑
詞─原─宋陳景泝點絳唇今古凡花詞人尚作詞稱慶紫
薇名盛似得花之聖為底時人一曲希流詠花端正
花無節病似亦歸之命─祝穆賀新郎─此木生林野自
唐家絲綸置閣托根其下常伴詞臣揮帝制因號紫薇
堪詫常縹緲紫薇仙駕料想紫薇躔降種紫薇郎况是
名同者兼二美作佳話一株乃肯臨茅舍肌膚薄長
身挺立扶疎瀟灑定怯麻姑爬癢爪只許素商陶冶擎
絳雪柔枝低亞我意香山東坡老只小詩便為增聲價
後當有繼風雅
别錄─原栽種以二瓦或竹二片當义處套其枝實以土
俟生根分植又春月根傍分小本種之最易生此花易
植易養可作耐久交
巵子
增本草─巵子(李時珍云巵酒器也巵子象之故名今俗加木作梔)一名木丹─格
物總論一種花葉差大者謝靈運目為林蘭─原─梔子
一名越桃(見陶弘景别錄)一名鮮支(見上林賦)有兩三種處處有之
一種木高七八尺葉似兔耳厚而深綠春榮秋瘁入夏
開小白花大如酒杯皆六出中有黃蕊甚芬芳結實如
訶子狀生青熟黃中仁深紅可染繒帛入藥用山梔子
皮薄圓小如鵲腦房七稜至九稜者佳一種花小而重
臺者園圃中品一種徽州梔子小枝小葉小花高不盈
尺可作盆景山谷詩話云染梔子花六出雖香不濃郁
山梔子花八出一株可香一圃酉陽雜俎云相傳即西
域薝蔔花或曰薝蔔金色花小而香西方甚多非梔也
此花喜肥宜糞澆然太多又生白虱宜酌之
彙考─原─史記貨殖傳─千畝巵茜其人與千戸侯等─晉
宮閣名─華林園梔子五株晉令─諸宮有秩梔子守護
者置吏一人藝文類聚─漢有梔茜園─遊名山記─樓
石山多梔子地境圖─望氣占人家黃氣者梔子樹也
─萬花谷蜀孟㫤十月宴芳林園賞紅梔子花其花六
出而紅清香如梅─增─野人閒話─蜀主昇平嘗理園苑
異花草畢集其間一日有青城山申天師入内進花兩
栽曰紅梔子種賤臣知聖上理苑囿輙取名花兩樹以
助佳趣賜與束帛皆至朝市散於貧人遂不知去處宣
令内園子種之不覺成樹兩株其葉婆娑則梔子花矣
其花斑花六出其香襲人蜀主甚愛重之或令圖寫於
團扇或繡入於衣服或以絹素鵝毛做作首飾謂之紅
梔子花及結實成梔子則異於常者用染素則成赭紅
色甚妍翠其時大為貴重─三柳軒雜識─梔子為禪客
─三餘贅筆曾端伯以梔子為禪友─花經─薝蔔三品
七命─澄懷錄─韓熙載云對花焚香薝蔔宜檀─長物
志薝蔔清芬佛家所重古稱禪友殆非虛言昔宰相杜
悰建薝蔔館形亦六出器用之屬皆象之─四川志─白
上坪在銅梁縣東北六十里地宜梔子家至萬株望如
積雪香聞十里
集藻賦散句增─宋謝靈運山居賦林蘭近雪而揚猗
五言古詩─增─齊謝朓詠墻北梔子有美當階樹霜露未
能移金蕡發朱采映日以離離幸賴夕陽下餘景及西
枝還思照綠水君階無曲池餘榮未能已晚實猶見竒
復留傾筐德君恩信未貲─原─梁簡文帝詠梔子花─素
花偏可喜的的半臨池疑為霜裹葉復類雪封枝日斜
光隱見風還影合離─增─宋梅堯臣種梔子─舉世多植
蘖而我學種梔顔色固不别良楛誠異宜團團綠階下
豈畏秋風吹同心誰可贈為詠昔人詩─原─曾肇梔子
林蘭擅孤芳性與凡木異不受霜霰侵自足中和氣欲
知清淨身卽此林蘭是─增明黃朝薦詠梔子花─蘭葉
春以榮桂華秋露滋何如炎炎天挺此冰雪姿松栢有
至性豈必歲寒時幽香無斷續偏於靜者私觧酲試新
茗夢廻理殘碁寧肯媚晚凉清風匝地隨
五言律詩─原唐杜甫梔子梔子比衆木人間誠未多於
身色有用與道氣相和紅取風霜實青看雨露柯無情
移得汝貴在映江波─增劉禹錫和令狐相公詠梔子
花─蜀國花已盡越桃今又開色疑瓊樹倚香似玉京来
且賞同心處那憂别葉催佳人如擬詠何必待寒梅
宋楊萬里梔子花─樹恰人来短花將雪樣看孤姿妍外
淨幽馥暑中寒有朵篸瓶子無風忽鼻端如何山谷老
只為賦山礬
五言絶句─原─宋王十朋梔子禪友何時到遠從毘舍園
妙香通鼻觀應悟佛根源─僧北澗詠梔子─一花分六
出十葉是重臺玉潔渾無玷金黃漫奪胎─增─明陳淳
梔子─薝蔔花開日園林香霧濃要從花裏去雨後自扶
笻薝蔔含妙香来自天竺國笑殺葵與榴空斯好顔
色─王穀祥薝蔔─六出吐竒葩風清香自遠樹如天竺
林人在瑤華館
七言絶句─增─宋朱子劉平甫分惠水梔小詩為謝二首
年来衰懶罷書滛偶向盆山寄此心何事凉隂老居士
便分幽賞助清吟何處飛来薝蔔林老枝樛屈更蕭
槮凄凉杜老江頭句坐對行吟得自箴─楊巽齋─薝蔔
標名自寳坊薰風開遍一庭霜閑来掃地跏趺坐受用
此花無盡香─原─蔣梅邊─清淨法身如雪瑩肯来林下
現孤芳對花六月無炎暑省爇銅匜幾炷香─潘鄭臺
未說司花刻玉工已知名與佛相同可憐結了薰風子
依舊身歸色界中─朱淑真梔子─一根曾寄小峯巒薝
蔔香清水影寒玉質自然無暑意更宜移就月中看
增─李東陽梔子花─抽黃嫓白總稱才誰遣山梔入畫来
似為詩家少知己杜陵吟罷不曾開─沈周薝蔔─雪魄
冰花凉氣清曲闌深處豔精神一鉤新月風牽影暗送
嬌香入畫庭─陳淳梔子竹籬新結度濃香香處盈盈
雪色妝知是異方天竺種能来詩社攪新腸
詩散句─增─宋顔彦─濯雨時摛素當飈獨含芳─陸游─落
日桐隂轉微風梔子香─明沈周─薰風吹結子白玉銜
新花─原唐杜甫─桃蹊李徑年雖古梔子紅椒豔復殊
─宋蘇軾六花薝蔔林間佛─增─陸游─清芬六出水梔
子─金蔡松年─薝蔔花中碧霧鬟─原─明于若瀛─冷香
亂墮水晶毬
詞─原─宋王十朋點絳唇─毘舍遙遙異香一炷馳名久妙
馨希有鼻觀深參透問訊東来知是誰先後稱仙友
十花為偶近有西江守─張鎡風入松─芳叢簇簇水濱
生勾引午風清六花大似天邊雪又幾時雪有三層明
豔射回蜂翅淨香薰透蟬聲晩簷人共月同行疎影
動銀屛指尖輕撚都如玉聽畫欄嬌囀流鶯道是花枝
比得不成花也多情─馬莊父最高樓─花觧笑冷淡不
求知長是殿衆芳時鮮鮮秀頸磋圓玉洛陽翠珮翦琉
璃向人前迎茉莉送荼䕷幾欲把清香換春色費多
少黃金酬不得梅雨妬麥風欺細腰空戀當時蕊同心
猶結舊年枝謝家娘將遠寄待憑誰
别錄─原─栽種帶花移易活芒種時穿腐木板為穴塗以
泥汚翦其枝插板穴中浮水面候根生破板密種之或
梅雨時以沃壤一團插嫩枝其中置鬆畦内常灌糞水
候生根移種亦可荼䕷素馨皆同千葉者用土壓其傍
小枝逾年自生根十月内選子淘淨来春作畦種之覆
以糞土如種茄法製用大朵重臺者梅醬糖蜜製之
可作羹果折枝搥碎其根實以白鹽則花色久而不
改可插瓶─增─野䔩品─採花洗淨水漂去腥用麪入糖
鹽作糊花拖油煠食採半開花礬水焯過入細葱絲
大小茴香花椒紅麯黃米飯研爛同鹽拌勻醃壓半日
食之用礬焯過用蜜煎之其味亦美
御定佩文齋廣羣芳譜卷三十八
