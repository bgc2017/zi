欽定四庫全書
御定佩文齋廣羣芳譜卷九十九
藥譜
屈草
增本草經─屈草味苦微寒無毒主胸脇下痛邪氣腸間
熱隂痺久服輕身益氣耐老
别羇
增本草經─别羇味苦微温無毒主風寒濕痺身重四肢
疼酸寒歷節痛─名醫别錄─别羇一名别枝生藍田川
谷二月八月采
離樓草
增─名醫别錄─離樓草味鹹平無毒主益氣力多子輕身
長年生常山七月八月采實
黃護草
增─名醫别錄─黃護草無毒主痺益氣令人嗜食生隴西
雀醫草
增─名醫别錄─雀醫草味苦無毒主輕身益氣洗爛瘡療
風水一名白氣春生秋花白冬實黑
木甘草
增─名醫别錄─木甘草主療癰腫盛熱煮洗之生木間三
月生大葉如蛇牀四四相值但折枝種之便生五月花
白實核赤三月三日采之
益決草
增─名醫别錄─益決草味辛温無毒主欬肺傷生山隂根
如細辛
九熟草
增─名醫别錄─九熟草味甘温無毒主出汗止洩療悶一
名鳥粟一名雀粟生人家庭中葉如棗一歲九熟七月
采
兌草
增─名醫别錄─兌草味酸平無毒主輕身益氣長年冬生
蔓草木上葉黃有毛
異草
增─名醫别錄─異草味甘無毒主痿痺寒熱去黑子生籬
木上葉如葵莖旁有角汁白
灌草
增─名醫别錄─灌草一名鼠肝葉滑汁白主癰腫
䒻草
增─名醫别錄─䒻草味辛無毒主傷金瘡
莘草
增─名醫别錄─莘草味甘無毒主盛傷痺腫生山澤如蒲
黃葉如芥
英草華
增─名醫别錄─英草華味辛平無毒主痺氣療女勞疸觧
煩堅筋骨療風頭可作沐藥生蔓木上一名鹿英九月
采隂乾
封華
增─名醫别錄─封華味甘有毒主疥瘡養肌去惡肉夏至
日采
㥏華
增─名醫别錄─㥏華味甘無毒主上氣觧煩堅筋骨
節草
增─名醫别錄─節草味苦無毒主傷中痿痺&KR0008;腫皮主脾
中客熱氣一名山節一名逹節一名通漆十月采暴乾
讓實
增─名醫别錄─讓實味酸主㗋痺止洩痢十月采隂乾
羊實
增─名醫别錄─羊實味苦寒主頭秃惡瘡疥瘙痂㿅生蜀
郡
桑莖實
增─名醫别錄─桑莖實味酸温無毒主乳孕餘病輕身益
氣一名草王葉如荏方莖大葉生園中十月采
可聚實
增─名醫别錄─可聚實味甘温無毒主輕身益氣眀目一
名長夀生山野道中穗如麥葉如艾五月采
滿陰實
增─名醫别錄─滿隂實味酸平無毒主益氣除熱止渴利
小便長年生深山及園中莖如芥葉小實如櫻桃七月
成
馬顛
增─名醫别錄馬顛味甘有毒療浮腫不可多食
馬逄
增─名醫别錄─馬逄味辛無毒主癬蟲
兔棗
增─名醫别錄─兔棗味酸無毒主輕身益氣生丹陽陵地
高尺許實如棗
鹿良
增─名醫别錄─鹿良味鹹臭主小兒驚癎賁豚瘛瘲大人
痓五月采
雞湼
增─名醫别錄─雞湼味甘平無毒主眀目中寒風諸不足
水腫邪氣補中止洩痢療女子白沃一名陰洛生雞山
采無時
犀洛
增─名醫别錄─犀洛味甘無毒主癃疾一名星洛一名泥
洛
雀梅
增─名醫别錄雀梅味酸寒有毒主蝕惡瘡一名干雀生
海水石谷間
燕齒
增─名醫别錄─燕齒主小兒癎寒熱五月五日采
土齒
增─名醫别錄─土齒味甘平無毒主輕身益氣長年生山
陵地中狀如馬牙
金莖
增─名醫别錄金莖味苦平無毒主金瘡内漏一名葉金
草生澤中高處
白背
增─名醫别錄白背味苦平無毒主寒熱洗惡瘡疥生山
陵根似紫葳葉如燕盧采無時
青雌
增─名醫别錄─青雌味甘主惡瘡秃敗瘡火氣殺三蟲一
名蟲損一名孟推生方山山谷
白辛
增─名醫别錄─白辛味辛有毒主寒熱一名脱尾一名羊
草生楚山三月采根白而香
赤舉
增─名醫别錄─赤舉味甘無毒主腹痛一名羊飴一名陵
渴生山隂二月花繞蔓草上五月實黑中有核三月三
日采葉隂乾
赤湼
增─名醫别錄─赤湼味甘無毒主疰崩中止血益氣生蜀
郡山石隂地濕處采無時
赤赫
增─名醫别錄─赤赫味苦寒有毒主痂瘍惡敗瘡除三蟲
邪氣生益州川谷二月八月采
黃秫
增─名醫别錄─黃秫味苦無毒主心煩止汗出形如桐根
黃辨
增─名醫别錄─黃辨味甘平無毒主心腹疝瘕口瘡臍傷
一名經辯
紫給
增─名醫别錄─紫給味鹹主毒風頭洩注一名野葵生高
陵下地三月三日采根根如烏頭
紫藍
增─名醫别錄─紫藍味鹹無毒主食肉得毒能消除之
糞藍
增─名醫别錄─糞藍味苦主身痒瘡白禿漆瘡洗之生房
陵
巴朱
增─名醫别錄─巴朱味甘無毒主寒上血帶下生雒陽
柴紫
增─名醫别錄─柴紫味苦主小腹痛利小腹破積聚長肌
肉久服輕身長年生冤句二月七月采
文石
增─名醫别錄─文石味甘主寒熱心煩一名黍石生東郡
山澤中水下五色有汁潤澤
路石
增─名醫别錄─路石味甘酸無毒主心腹止汗生肌酒痂
益氣耐寒實骨髓一名陵石生草石上天雨獨乾日出
獨濡花黃莖赤黑三歲一實赤如麻五月十月采莖葉
隂乾
曠石
增─名醫别錄─曠石味甘平無毒主益氣養神除熱止渴
生江南如石草
敗石
增─名醫别錄─敗石味苦無毒主渴痺
石劇
增─名醫别錄─石劇味甘無毒止消渴
石芸
增─名醫别錄─石芸味甘無毒主目痛淋露寒熱溢血一
名螫烈一名顧啄三月五月采莖葉陰乾
竹付
增─名醫别錄─竹付味甘無毒止痛除血
祕惡
增─名醫别錄─祕惡味酸無毒主療肝邪氣一名杜逢
盧精
增─名醫别錄─盧精味平治蠱毒生益州
唐夷
增─名醫别錄─唐夷味苦無毒主療踒折
知杖
增─名醫别錄─知杖味甘無毒療疝
河煎
增─名醫别錄河煎味酸主結氣癰在㗋頸者生海中八
月九月采
區余
增─名醫别錄─區余味辛無毒主心腹熱癃
王眀
增─名醫别錄─王眀味苦主身熱邪氣小兒身熱以浴之
生山谷一名王草
師系
增─名醫别錄─師系味甘無毒主癰腫惡瘡煮洗之一名
臣堯一名巨骨一名鬼芭生平澤八月采
并苦
增─名醫别錄─并苦主欬逆上氣益肺氣安五臓一名&KR0034;
(音或)薰一名玉荆三月采隂乾
索千
增─名醫别錄─索千味苦無毒主易耳一名馬耳
良逹
增─名醫别錄─良達主齒痛止渴輕身生山隂莖蔓延大
如葵子滑小
戈共
增─名醫别錄戈共味苦寒無毒主驚氣傷寒腹痛羸瘦
皮中有邪氣手足寒無色生益州山谷惡蜚廉
船虹
增─名醫别錄─船虹味酸無毒主下氣止煩渴可作浴湯
藥色黃生蜀郡立秋取
姑活
增─名醫别錄─姑活味甘温無毒主大風邪氣濕痺寒痛
久服輕身益氣耐老一名冬葵子生河東─唐本草姑
活一名雞精
白女腸
增─名醫别錄─白女腸味辛寒無毒主洩痢腸澼療心痛
破疝瘕生深山谷葉如藍實赤赤女腸同
白扇根
增─名醫别錄─白扇根味苦寒無毒主瘧皮膚寒熱出汗
令人變
黃白支
增─名醫别錄─黃白支生山陵三月四月采根暴乾
父陛根
增─名醫别錄─父陛根味辛有毒以熨癰腫膚脹一名膏
魚一名梓藻
疥拍腹
增─名醫别錄─疥拍腹味辛温無毒主輕身療痺五月采
隂乾
五母麻
增─名醫别錄─五母麻味苦有毒主痿痺不便下痢一名
鹿麻一名歸澤麻一名天麻一名若草生田野五月采
五色符
增─名醫别錄五色符味苦微温主欬逆五臓邪氣調中
益氣眀目殺蟲青符白符赤符黑符黃符各隨色補其
臓白符一名女木生巴山谷
救赦人者
增─名醫别錄─救赦人者味甘有毒主疝痺通氣諸不足
生人家宮室五月十月采暴乾
常吏之生
增─名醫别錄─常吏之生味苦平無毒主眀目實有刺大
如稻粱
載
增─名醫别錄─載味酸無毒主諸惡氣
慶
增─名醫别錄─慶味苦無毒主欬𠻳
腂
增─名醫别錄─腂味甘無毒主益氣延年生山谷中白順
理十月采
芥
增─名醫别錄─芥味苦寒無毒主消渴止血婦人痰除痺
一名梨葉如大青
鴆鳥漿
增─本草拾遺鴆鳥漿生江南林木下高一二尺葉陰紫
色冬不凋有赤子如珠味甘温無毒能觧諸毒故名山
人浸酒服主風血羸老
吉祥草(與草譜吉祥草名同物異)
增─本草拾遺─吉祥草生西國味甘温無毒主眀目強記
補心力
雞脚草
增─本草拾遺─雞脚草生澤畔赤莖對葉如百合苖味苦
平無毒主赤白久痢成疳
兔肝草
增─本草拾遺兔肝草初生細葉軟似兔肝一名雞肝味
甘平無毒主金瘡止血生肉觧丹石發熱
斷鑵草
增─本草拾遺─斷鑵草主疔瘡
千金䥶
增─本草拾遺千金䥶生江南高二三尺主傅蛇蝎蟲咬
毒
土落草
增─本草拾遺土落草生嶺南山谷葉細長味甘温無毒
主腹冷氣痛痃癖
倚待草
增─本草拾遺─倚待草生桂州如安山谷葉圓高二三尺
八月采味甘温無毒主血氣虚勞腰膝疼弱風緩羸瘦
無顔色絶陽無子婦人老血浸酒服逐病極速故名倚
待
藥王草
增─本草拾遺─藥王草苖莖青色摘之有汁味甘平無毒
觧一切毒止鼻衂吐血袪煩躁
筋子根
增─本草拾遺筋子根生四眀山苖高尺餘葉圓厚光潤
冬不凋根大如指亦名根子味苦温無毒主心腹痛不
問冷熱遠近惡鬼氣注刺痛霍亂蠱毒暴下血
廅藥
增─本草拾遺─廅藥生蕃國似乾茅黃赤色味鹹温無毒
主折傷内損瘀血生膚止痛治五臓除邪氣補虚損産
後血病
無風獨搖草(與羌活天麻鬼臼名同物異)
增─海藥本草─無風獨搖草生大秦國及嶺南五月五日
采諸山野亦往往有之頭若彈子尾若鳥尾兩片開合
見人自動故曰獨搖性平温無毒主頭骨遊風遍身癢
─本草拾遺─獨搖草帶之令夫相愛
陀得花
增─開寳本草─陀得花味甘平無毒主一切風血生西國
蕃人將来蕃人采此花以釀酒呼為三勒漿
建水草
增─圖經本草─建水草生福州枝葉似桑四時常有土人
取葉治走注風痛
百藥祖
增─圖經本草─百藥祖生天台山中冬夏常青土人采葉
治風
催風使(與五加皮名同物異)
增─圖經本草─催風使生天台山中冬夏常青土人采葉
治風
刺虎
增─圖經本草─刺虎生睦州凌冬不凋采根葉枝入藥味
甘主一切腫痛風疾
石逍遥
增─圖經本草─石逍遥生常州冬夏常有無花實味苦微
寒無毒主癱瘓諸風手足不遂久服益氣輕身
黃寮郎
增─圖經本草─黃寮郎生天台山中冬夏常青土人采根
治風─醫學正傳─黃寮郎俗名倒摘刺治㗋痛
黃花了
增─圖經本草─黃花了生信州春生青葉三月開花似辣
菜花黃色秋中結實采無時治咽㗋口齒病
百兩金
增─圖經本草─百兩金生戎州河中府雲安軍苖高二三
尺有榦如木凌冬不凋葉似荔枝初生背面俱青秋後
背紫面青初秋開花青碧色結實如豆大生青熟赤無
時采根去心用味苦性平無毒治壅熱咽㗋腫痛其河
中出者根赤如蔓菁莖細青色四月開碎黃花似星宿
花五月采根曬乾用治風涎
地茄子
增─圖經本草─地茄子生商州三月開花結子五六月采
陰乾味微辛温有小毒主中風痰涎麻痺下熱毒氣破
堅積利膈消癰腫瘡癤散血堕胎
田母草
增─圖經本草─田母草生臨江軍無花實三月采根性涼
主煩熱及小兒風熱
田麻
增─圖經本草─田麻生信州田野及溝澗旁春夏生青葉
八月中生小莢冬月采葉治癰癤腫毒
芥心草
增─圖經本草─芥心草生淄州引蔓白色根黃色四月采
苖葉治瘡疥
苦芥子
增─圖經本草─苦芥子生秦州苖長一尺餘莖青葉如柳
開白花似榆葉其子黑色味苦大寒無毒眀目治血風
煩躁
布里草
增─圖經本草─布里草生南恩州原野中莖高三四尺葉
似李而大至夏不花而實食之瀉人采根皮焙為末味
甘寒有小毒治瘡疥殺蟲
茆質汙
增─圖經本草─茆質汙生信州葉青花白七月采根治風
腫行血
胡堇草
增─圖經本草─胡堇草生密州東武山田中枝葉似小堇
菜花紫色似翹軺花一枝七葉花出兩三莖春采苖味
辛滑無毒止痛散血治打撲損傷筋骨惡癰腫搗汁塗
金瘡
小兒羣
增─圖經本草─小兒羣生施州叢高一尺以來春夏生苖
葉無花冬枯其根味辛性涼無毒治淋疾
獨脚仙
增─圖經本草─獨脚仙生福州山林旁陰泉處多有之春
生苗葉圓落下紫脚長三四寸秋冬葉落夏連根葉采
焙為末治婦人血塊
撮石合草
增─圖經本草─撮石合草生眉州平田中莖高二尺以来
葉似榖葉十二月萌芽二月有花不結實其苖味甘無
毒療金瘡
露筋草
增─圖經本草─露筋草生施州株高三尺以来春生苖隨
即開花結子碧綠色四時不凋其根味辛濇性涼無毒
主蜘蛛蜈蚣傷
九龍草
增─本草綱目─九龍草一名金釵草生平澤中紅子狀如
楊梅其苖觧諸毒治㗋痛折傷骨筋蛇虺傷㗋風重舌
牙關緊閉
荔支草
增─本草綱目─荔支草治蛇咬犬傷及破傷風
水銀草
增─本草綱目水銀草治眼昏
透骨草
增─本草綱目─透骨草治筋骨一切風濕疼痛攣縮寒濕
脚氣癘風遍身瘡癬反胃吐食一切腫毒
蛇眼草
增─本草綱目蛇眼草生古井及年久陰下處形如淡竹
葉背後皆是紅圈如蛇眼狀搗傅蛇咬
鵝項草
增─本草綱目─鵝項草取花治咽㗋生瘡
蛇魚草
增─本草綱目─蛇魚草搗傅金瘡血出不止
九里香草
增─本草綱目─九里香草治肚癰
白筵草
增─本草綱目─白筵草香草也蟲最畏之取根葉煎洗諸
蟲瘡疥癩
環腸草
增─本草綱目─環腸草治蠱脹
劄耳草
增─本草綱目─劄耳草治氣聾
雲花草
增─本草綱目─雲花草一名雲花子状如麻黃治馬疥
野芕草
增─本草綱目─野芕草治痞滿
纖霞草
增─本草綱目─纖霞草治元臓虚冷氣攻臍腹痛
牛脂艻
增─本草綱目─牛脂艻治七孔出血
鴨脚青
增─本草綱目─鴨脚青治疔瘡
天仙蓮
增─本草綱目─天仙蓮搗葉傅惡毒瘡癤
䨇頭蓮
增─本草綱目─䨇頭蓮一名催生草主婦人産難左手把
之即生又主腫脹利小便搗爛貼大人小兒牙疳
豬藍子
增─本草綱目─豬藍子治耳内有膿名通耳
天芥菜
增─本草綱目─天芥菜生平野小葉如芥狀味苦一名雞
痾黏主傅蛇傷治一切腫毒
佛掌花
增─本草綱目─佛掌花根治疔瘡
郭公刺
增─本草綱目─郭公刺一名光骨刺取葉搗傅天泡瘡取
根煎服治哮喘
籩箕柴
增─本草綱目─籩箕柴生山中取皮煎服治癧瘡
碎米柴
增─本草綱目─碎米柴主癰疽發背
羊屎柴
增─本草綱目─羊屎柴生山野葉類鶴虱四月開白花亦
有紅花者結子如羊屎狀名鐡草子根可毒魚夏用苖
葉冬用根主傅癰疽發背能合瘡口散膿血又酒煮服
治下血
山枇杷柴
增─本草綱目─山枇杷柴取皮傅湯火傷
三角風
增─本草綱目─三角風名三角尖取石上者尤良主風濕
流注疼痛及癰疽腫毒
葉下紅
增─本草綱目─葉下紅滴汁治飛絲入目腫痛
滿江紅
增─本草綱目─滿江紅主癰疽
隔山消
增─本草綱目─隔山消出太和山白色主腹脹積滯氣隔
噎食轉食
石見穿
增─本草綱目─石見穿主骨痛大風癰腫
墓頭回
增─本草綱目─墓頭回治崩中赤白帶下
羊茅
增─本草綱目─羊茅羊喜食之故名治㗋痺腫痛
阿兒只
增─西域記─阿兒只出西域狀如苦參主打撲傷損婦人
損胎又治魚鼠瘡
阿息兒
增─西域記─阿息兒出西域狀如地骨皮治婦人産後胞
衣不下又治金瘡膿不出嚼爛塗之即出
奴哥撒兒
增─西域記─奴哥撒兒出西域狀如桔梗治金瘡及腸與
筋斷者嚼爛傅之自續也
薏苡
原─薏苡一名解蠡一名芑實一名&KR0034;米一名薏珠子一
名西番蜀秫一名回回米一名草珠兒(本草綱目云其葉似蠡實而解)
(散又似芑黍之苗故有觧蠡芑實之名&KR0034;音感&KR0034;米乃其堅硬者有&KR0034;彊之意一作&KR0034;珠一作&KR0008;米苗名屋菼)
(回回米以下三名見救荒本草)處處有之交趾者子最大出真定者佳
今多用梁漢者氣劣於真定春生苖莖高三四尺葉如
黍葉開紅白花作穗五六月結實青白色形如珠子而
稍長故呼薏珠子取用以顆小色青味甘黏牙者良形
尖而殼薄米白如糯米此真薏苡也可粥可麫可同米
釀酒性微寒無毒養心肺上品之藥徤脾益胃補肺清
熱去風勝濕消水腫治筋急拘攣去乾濕脚氣大驗久
服輕身辟邪令人能食根甘微寒無毒煮糜食甚香去
蚘蟲大效心腹煩滿及胸脅痛剉三升煮濃汁服汁能
堕胎氣葉作飲氣香益中暑月煎飲煖胃益氣血初生
小兒煎湯浴之無毒
彙考─增─史記夏本紀注─禹母修已見流星貫昴又吞神
珠薏苡胸坼而生禹─後漢書馬援傳─初援在交趾嘗
餌薏苡實用能輕身省慾以勝瘴氣南方薏苡實大援
欲以為種軍還載之一車時人以為南方珍怪權貴皆
望之援時方有寵故莫以聞及卒後有上書譖之者以
謂前所載還乃眀珠文犀帝益怒
集藻─五言古詩─增─宋梅堯臣魏文以予病渴贈薏苡二
叢植庭下走筆戲謝─媿無相如才偶病相如渴潩水有
丈人薏苡分叢茇為飲可扶衰餘生幸且活安知惡已
者不願變野葛─司馬光薏苡─佳實産南州流傳却山
瘴如何馬伏波坐取丘山謗夫君道義白復為神眀相
厲氣與流言安能逞無狀─蘇軾小圃薏苡─伏波飯薏
苡禦瘴傳神良能除五溪毒不救䜛言傷䜛言風雨過
瘴癘久亦亡兩俱不足治但愛草木長草木各有宜珍
産駢南荒絳嚢懸荔枝雪粉剖桄榔不謂蓬荻姿中有
藥與糧舂為芡珠圓炊作菰米香子美拾橡栗黃精誑
空腸今吾獨何者玉粒照座光
七言古詩─增─宋陸游薏苡─初遊唐安飯薏米炊成不減
彫胡美大如芡實白如玉滑欲流匙香滿屋腹腴項臠
不入盤况復飱酪誇甘酸東歸思之未易得每以問人
人不識嗚呼竒才從古棄草菅君試求之籬落間
七言絶句─增─宋梅堯臣和石昌言學士官舍薏苡─葉如
華黍實如珠移種官庭特蔥蒨但蠲病渴付相如勿恤
謗言歸馬援─眀邵寳樹張提學惠薏苡仁─辟濕初聞
薏苡仁涯翁詩裏見來真東風吹送臺端貺活火山泉
共作春
詩散句─增─唐王維─薏苡扶衰病歸來幸可將─原─杜甫
稻粱求未足薏苡謗何頻─增─宋蘇軾─只疑薏苡来交
趾未信蠙珠出泗濱─黃庭堅黃金滿地無人費一斛
眀珠薏苡秋─原─眀馮琦南國繇來多薏苡東山且可
問松蘿─增─宋陸游甑香炊薏米─金高士談井邊薏
苡吐秋珠
别錄─原─修治─取子於甑中蒸使氣餾曝乾挼之得仁亦
可碾取凡使每兩同糯米一兩炒熟去糯米用亦有以
鹽湯煮者─製用─春熟炊為飯食之治冷氣薏苡仁
為末同粳米煮粥日日食補正氣利腸胃消水腫治風
痺除胸中邪氣治筋脈拘攣除消渴水飲─增─五雜俎
京師有薏酒用薏苡實釀之淡而有風致然不足快酒
人之吸也─鳳洲筆記─薊州薏苡仁酒周氏第一成氏
次之三屯營所造更勝清冽秀美有出色香味之表者
檳榔
增─藥錄─檳榔一名賓門─本草注─檳榔一名仁頻一名
洗瘴丹一名螺果尖長有紫文者名檳圓大而矮者名
榔─南方草木狀─檳榔樹高十餘丈皮似青桐節如斑
竹下本不大上枝不小調直亭亭千萬若一森秀無柯
端頂有葉葉似甘蕉條𣲖開破仰望如插叢蕉於竹杪
風至獨動似舉羽扇之掃天葉下繫數房房綴數十實
實大如桃李天生棘重累其下所以禦衛其實也味苦
澀剖其皮煮其膚堅如乾棗作雞心狀破皮作錦文者
為佳以扶留藤古賁灰并食則滑美下氣消榖─名醫
别錄─㯽榔生南海氣味苦辛温澀無毒消榖逐水除痰
澼三蟲伏尸寸白─藥性本草─味甘性寒宣利五臓六
腑壅滯破胸中氣─唐本草─除一切風下一切氣通關
節利九竅徤脾調中除煩破瘕結─鶴林玉露─嶺南人
以檳榔代茶禦瘴其功有四一曰醒能使之醉蓋食之
久則熏然頰赤若飲酒然二曰醉能使之醒蓋酒後嚼
之則寬氣下痰餘酲頓觧三曰飢能使之飽四曰飽能
使之飢蓋空腹食之則充然氣盛如飽飽後食之則飲
食快然易消又且賦性䟽通而不洩氣稟味嚴正而更
有餘甘有是德故有是功也
彙考─增─梁書海南傳─于陁利國出檳榔特精好為諸國
之極─南史劉穆之傳─穆之少時家貧誕節嗜酒食不
脩拘檢好往妻兄家乞食多見辱不以為耻其妻江嗣
女甚明識每禁不令往江氏後有慶會屬令勿來穆之
猶往食畢求檳榔江氏兄弟戲之曰檳榔消食君乃常
飢何忽須此妻復截髮市餚饌為其兄弟以餉穆之自
此不對穆之梳沐及穆之為丹陽尹將召妻兄弟妻泣
而稽顙以致謝穆之曰本不匿怨無所致憂及至醉穆
之乃令厨人以金柈貯檳榔一斛以進之─任昉傳─昉
父遥本性重檳榔以為常餌臨終常求之剖百許口不
得好者昉亦所嗜好深以為恨遂終身不嘗檳榔─唐
書南蠻傳─環王國取檳榔瀋為酒哥羅國凡嫁娶納
檳榔為禮多至二百盤真臘國客至屑檳榔龍腦香
蛤以進婆賄伽盧國土熱衢路植椰子檳榔仰不見
日─宋史地理志─瓊州貢檳榔─三輔黃圖─漢武帝元
鼎六年破南越起扶荔宮以植所得奇草異木有檳榔
百餘本─風俗記─王高麗年十四五時四月八日在彭
城佛寺中謝混見而以檳榔贈之執王手謂曰王郎謝
叔源可與周旋否─南中八郡志─檳榔土人以為貴婚
族欵客輙先進此物若邂逅不設用相嫌恨─三國典
略─齊命通直散騎常侍辛德源聘于陳陳遣主客蔡佞
宴酬因談謔手弄檳榔乃曰頃聞北間有人為噉檳榔
獲罪人間遂禁此物定爾否德源答曰此是天保初王
尚書罪狀故耳猶如李固被責云胡粉飾面搔首弄姿
不聞漢世頓禁胡粉─酉陽雜俎─檳榔枝苗可以忘憂
─嶺表錄異─安南自嫩及老採檳榔實啖之自云交州
地温不食此無以袪其瘴癘廣州亦噉檳榔然不甚於
安南也─西溪叢語─閩廣人食檳榔每切作片蘸蠣灰
以荖葉裹嚼之荖音老又音蒲口切初食微覺似醉面
赤故東坡詩云紅潮登頬醉檳榔─宋類苑南海地氣
暑濕人多患胸中痞滯故常㗖檳榔數十口加以勃蔞
藤洎蜆灰同咀之液如朱色程思孟知番禺凡左右侍
史啖檳榔者悉杖之或問其故曰惡其口唇如潄血耳
─海槎餘錄─㯽榔産於海南惟萬崖瓊山會同樂會諸
州縣為多他處則少每親朋會合互相擎送以為禮至
於議姻不用年帖只送㯽榔而已─瀛涯勝覽─瓜哇國
人㯽榔不離口寘飯於盤酥澆之餐則𠻳去榔屑向盤
掬而食食既水飲待賓以㯽榔
集藻─牋─增─晉俞益期與韓康伯牋─惟㯽榔樹最南游之
可觀子既非常木亦特異余在交州時度之大者三圍
高者九丈餘葉聚樹端房棲葉下花秀房中子結房外
其擢穗似黍其綴實似榖其皮似桐而厚其節似竹而
穊其中空其外勁其屈如覆虹其伸如縋繩本不大末
不小上不傾下不斜稠直亭亭千百若一步其林則寥
朗庇其蔭則蕭條信可以長吟可以遠想矣但性不耐
霜不得北植必當遐樹海南遼然萬里弗遇長者之目
自令人深恨
啓─增─梁庾肩吾謝東宮賚㯽榔啓─無勞朱實兼荔支之
五滋能發紅顔類芙蓉之十酒登玉案而上陳出珠盤
而下逮澤深温柰恩均含棗─謝賚㯽榔啓─形均綠竹
詎掃山壇色譬青桐不生空井事踰紫柰用兼芳菊方
為口實永以蠲痾─王僧孺謝賜于佗利所獻㯽榔啓
竊以文軌一覃充仞斯及入侍請朔航海梯山獻琛奉
貢充庖盈府故其取題任賦多述俞書萍實非甘荔葩
慙美
賦─增─眀黎遂球㯽榔賦有序─㯽榔生於海外予粤人喜
雜蔞葉蜆灰嚼之婚姻之約以表結言客粤者每不諳
食且資嘲笑然攷食檳榔不惟予粤人也晉劉穆之微
時嘗造妻家已食畢求檳榔妻兄弟曰君嘗苦飢何用
此物及任丹陽尹召妻兄弟以金盤貯㯽榔一斛贈之
然則往故吳俗所貴何以云然予讀書之暇作賦争之
美嘉實之貞烈含文采於炎方榦亭亭而直上枝扶舉
而疎張涉南海以流望見團盖之彷徉摘鮫人之明珠
猶什襲而錦裝牽異草而薦葉朋翡翠於越裳凖削瓜
以成瓣㦯如錢而擲筐疑獺髓與玉屑並資嚼而得漿
擬潄石而礪齒勝含脂以為容於是集良耦邀上賓進
鯉尾獻猩唇調甘選脆嘉澹雪醇龍華代燭雞人遲更
觴羽倦而既醉德味飽乎大烹却易牙而不顧視杜康
以逡廵並牽裾與捧袂見微誠於華巾結方勝以象物
翅則蝶而首螓香儼含乎雞舌液半飲而霞蒸酌腑臓
之損益導元氣以降升是以靡俗不珍無時不宜托吉
士以為友比白茅而包之指摽梅以興感佇斯焉之相
遺陳瓜果以穿鍼懸艾虎而續絲匪一端以調笑即懷
袖以寄怡在凝寒而擁背㦯立月而露滋忽温靄而如
醺惟丹丸之馥頥彼嚙唇與唼舌樂並枕於低帷暢同
心之蘭言相吞吐而氣佳笑貞士之苦節采松實而緣
阿分藜藿之我安適晚食而婆娑詠素餐以不怍歌無
酒而可酡從樂飢於衡門亦回味以旨多况鼎養之羅
列侑退食而委蛇
五言古詩─增─梁劉孝綽有人乞牛舌乳不付因餉㯽榔
陳乳何能貴爛舌不成珍空持渝皓齒非但汙丹脣别
有無枝實曾要湛上人差比朱櫻熟詎易紫梨津莫言
蔕中久當看心裏新微芳雖不足含咀願相親─周庾
信忽見㯽榔─綠芳千子熟紫穗百花開莫言行萬里曾
經相識来─宋蘇軾食㯽榔─月照無枝林夜棟立萬礎
渺渺雲間扇蔭此九月暑上有垂房子下繞絳刺禦風
欺紫鳳卵雨暗蒼龍乳裂包一堕地還以皮自煮北客
初未諳勸食俗難阻中虚畏泄氣始嚼忽半吐吸津得
微甘著齒隨亦苦面目太嚴冷滋味絶媚嫵誅彭勲可
策推轂勇宜賈瘴風作堅頑導利時有補藥儲固可爾
果錄詎用許先生失膏粱便腹委敗鼓日噉過一粒腸
胃為所侮蟄雷殷臍腎藜藿腐亭午書燈看膏盡鉦漏
歴歴數老眼怕少睡竟使赤眥努渴思梅林嚥饑念黃
獨舉奈何農經中收此困羇旅牛舌不餉人一斛肯多
與乃知見本偏但可酬惡語─戴復古泉南即事─寄跡
小園中自笑客異鄉東家送㯽榔西家送㯽榔咀嚼脣
齒赤亦能醉我腸南人愛敬客以此當茶湯慇懃謝其
来此意不可忘─眀劉基初食㯽榔─㯽榔紅白文色似
青扶留驛吏勸我食可已瘴癘憂初驚刺生頰漸若戟
在㗋紛紛花滿眼岑岑暈蒙頭將疑悮腊毒復想致無
由稍稍熱上面輕汗如珠流清涼徹肺腑麤穢無纖留
信知殷王語瞑眩疾乃瘳三復增永歎書之遺朋儔
五言律詩─增─宋朱子㯽榔─憶昔南遊日初嘗面發紅藥
嚢知有用茗盌詎能同蠲疾收殊效修真錄異功三彭
如不避糜爛七非中
五言排律─增─宋李綱㯽榔─疎林滄海上結實已纍纍煙
濕頳虬卵風搖翠羽旗飛翔金鸑鷟掩映籜龍兒濩落
咍椰子勻圓訝荔枝當茶消瘴速如酒醉人遲蔞葉偏
相稱蠣灰亦漫為乍餐顔愧渥頻嚼齒愁疲飲啄隨風
土端憂化島黎
七言絶句─增─宋黃庭堅幾道復覓㯽榔─蠻烟雨裏紅千
樹逐水排痰肘後方莫笑忍饑窮縣令煩君一斛寄㯽
榔─朱子㯽榔五絶卒章戲簡及之主簿─暮年藥裹關
身切此外翛然百不貪薏苡載来緣下氣檳榔收得為
祛痰錦文縷切勸加餐蜃炭扶留共一盤食罷有時
求不得英雄邂逅亦飢寒向来試吏著南冠馬甲蠔
山得飫餐却藉芳辛来觧穢雞心磊落看堆盤箇中
有味要君參螫吻舂㗋久不甘珍重人心亦如此莫將
寒苦換春酣高士沉迷簿領書有時紅糁綴玄鬚定
知不著金盤貯兒女心情本自無
詩散句─增─唐李白─何如黃金盤一斛薦㯽榔─宋唐庚
織貝流肌滑㯽榔入頰紅─元張翥㯽榔新善啖一斛
宿酲空宋蘇軾─不用長愁挂月村㯽榔生子竹生孫
─唐曹鄴─㯽榔自無柯─宋鄭域─㯽榔共聘幣戴復
古─紅吐㯽榔唾
(附錄)山㯽榔
增─羅浮山䟽─山㯽榔一名蒳子生日南樹似栟櫚而小
與㯽榔同狀一叢十餘榦一榦十餘房一房數百子子
長寸餘五月采之味近甘苦
大腹子
增─本草綱目─大腹子一名大腹㯽榔出嶺表滇南㯽
中一種腹大形扁而味澀者不似㯽榔尖長味良甘者
所謂猪㯽榔也雲南記云大腹㯽榔每枝有二三百顆
青時以一片蔞葉及蛤粉卷和食之即減澀味與㯽榔
可通用但力稍劣耳皮味辛微温無毒治冷熱氣攻心
腹大腸蠱毒痰膈醋心下一切氣止霍亂通大小腸健
脾開胃消肌膚中水氣壅逆瘴瘧痞滿胎氣惡阻脹悶
馬㯽榔
原─馬㯽榔俗譌為馬金囊一名馬金南一名紫㯽榔結
實紫色内有核而殼薄去殼其仁色白盤轉與北方文
官果無異第文官果乾久食之刺㗋馬㯽榔雖乾嚼之
軟美嚼完以新汲水送下其清甜香美凡果無與為比
味甘寒無毒出雲南金齒沅江諸夷地核仁氣味苦甘
寒無毒治産難傷寒熱病惡瘡腫毒俱以冷水嚼服數
枚
集藻─五言古詩─增─眀吳寬馬㯽榔─有樹吾不識人云馬
㯽榔㯽榔産南海結實因瘴鄉平生冐其名豈亦如丁
香白花細而密實甘翻可嘗其葉與麻同沃若澤且光
麻馬音㦯譌欲問郭駝亡
茱萸(二種)同類
增─本草綱目─吳茱萸(陳藏器曰茱萸南北總有入藥以吴地者為好所以有吳之名也)
處處有之江淮蜀漢尤多木高丈餘皮青綠色葉似椿
而闊厚紫色三月開紅紫細花七八月結實似椒子嫩
時微黃至熟則深紫李時珍曰枝柔而肥葉長而皺其
實結於梢頭纍纍成簇而無核一種粒大一種粒小小
者入藥為勝氣味辛温有小毒温中下氣止痛除濕逐
風邪開腠理治欬逆寒熱利五臟去痰冷逆氣治飲食
不消心腹諸冷絞痛中惡心腹痛霍亂吐瀉&KR0857;痺刺痛
腰脚軟弱利大腸壅氣腸風痔疾殺三蟲鬼疰治腎氣
通關節健脾厚腸胃開鬱化滯食茱萸一名藙一名
榝一名艾子一名辣子一名越椒一名欓子(陶弘景曰禮記名藙)
(而俗呼為榝子當是不識藙子也蘇恭曰爾雅云椒榝醜莍陸璣詩䟽云椒榝屬也並有榝名李時珍曰此即)
(欓子也蜀人呼為艾子楚人謂之辣古人謂之藙及榝子因其辣蜇口惨腹有殺毅黨然之狀故有諸名曹憲)
(博雅云欓子越椒茱萸也鄭樵通志云欓子一名食茱萸以别吳茱萸也)蘇頌曰南北皆有
之其木甚高大有長及百尺者枝莖青黃莖間有刺上
有小白點葉類油麻其花黃色子宜入食羹中能發辛
香李時珍曰高木長葉黃花綠子叢簇枝上味辛而苦
土人八月採搗濾取汁入石灰攪成名曰艾油亦曰辣
米味辛辣入食物中用主治功同吴茱萸但力少劣耳
彙考─增─禮記内則三牲用藙─註─藙煎茱萸也漢律會稽
獻焉爾雅謂之榝䟽賀氏云今蜀郡作之九月九日取
茱萸折其枝連其實廣長四五寸一升實可和十升膏
名為藙也─南齊書祥瑞志始興郡本無欓樹調味有
闕世祖在郡堂屋後忽生一株─唐書文藝傳─王維别
墅在輞川有茱萸沜─詩含神霧─茱萸耐老─淮南畢
萬術─井上宜種茱萸茱萸葉落井中飲此水者無瘟病
懸茱萸于屋内鬼畏不入─雜五行書─舍東種白楊茱
萸三根增年益夀除患害也─搜神記─永嘉六年正月
無錫縣歘有四枝茱萸樹相樛而生狀若連理─發蒙
記─蛇以茱萸為酒謂飲之即醉也異苑─晉新野庾紹
字道遐與南陽宋協中表之親情好綢繆桓玄時庾為
湘東太守病亡義熙中忽見形詣協求酒協時時餌茱
萸酒因為設之酒至執杯還置云有茱萸氣恊云卿惡
之耶紹云上官皆畏之非獨我也─風土記─俗尚九月
九日謂之上九茱萸到此日氣烈熟色赤可折其房以
插頭云辟惡氣禦冬─易洞林─郭璞避難至新息有人
以茱萸令璞射之璞曰子如小鈴含玄珠按文言之是
茱萸─續齊諧記─汝南桓景隨費長房遊學長房謂之
曰九月九日汝南當有大災戹急令家人縫囊盛茱萸
繫臂上登山飲菊花酒此禍可消景如言舉家登山夕
還見雞犬牛羊一時暴死長房問之曰此可代矣今世
人九日登高飲酒帶茱萸囊蓋始於此─成都古今記
蜀人每進酒輙以艾子一粒投之少頃香滿盂醆─福
建志─建寧府重陽日登高飲茱萸酒名茱萸為辟邪翁
集藻─贊─增─宋宋祁艾子贊─綠實若萸味辛香苾投粒羹
臛椒桂之匹
賦─增─晉孫楚茱萸賦─有茱萸之嘉木植茅茨之前庭歴
漢女而始育閱百歲而長生森蔓延以盛興布綠葉於
紫莖鶉火西徂白藏授節零露既凝鷹隼飄厲攀紫房
於纖阿綴朱實之酷烈應神農之本草療生民之疢疾
文散句─增─楚屈原離騷─榝又欲充夫佩幃
五言古詩─增─梁簡文帝茱萸女─茱萸生狹邪結子復銜
花遇逄纖手摘濫得映鉛華雜與鬟簪插偶逐鬢鈿斜
東西争贈玉縱横来問家不無夫婿馬空駐使君車
唐萬楚茱萸女─山隂柳家女九日采茱萸復得東隣伴
䨇為陌上姝插枝著高髻結子置長裾忤性常遲緩非
關詫丈夫平眀折林樾日入返城隅俠客要羅袖行人
挑短書蛾眉自有主年少莫踟蹰
五言律詩─增─宋徐鉉奉御扎賦茱萸─萬物慶西成茱萸
獨擅名房排紅結小香透夾衣輕宿霧霑猶重朝陽照
更眀長和菊花酒高宴奉西清
七言律詩─增─宋徐鉉奉和御製茱萸─臺畔西風御果新
芳香精彩麗蕭辰柔條細葉妝治好紫蔕紅芳點綴勻
幾朵得陪天上宴千株長作洞中春今朝聖藻偏流詠
黃菊無由更敢隣
五言絶句─增─唐王維茱萸沜─結實紅且綠復如花更開
山中儻留客置此芙蓉杯─山茱萸─朱實山下開清香
寒更發幸與叢桂花窗前向秋月─裴廸茱萸沜─飄香
亂椒桂布葉開檀欒雲日雖回照森沉猶自寒
七言絶句─增─唐武元衡寄題江南所居茱萸樹─手種茱
萸舊井傍幾回春露又秋霜今来獨向秦中見攀折無
時不斷腸
詩散句─增─唐孟浩然─茱萸正可佩折取寄情親─司空
曙─強向衰叢見芳意茱萸紅實是繁花─張說茱囊繫
牧童─李白─九日茱萸熟─李益─茱萸滴露房─宋司
馬光─萸房近令節─唐王昌齡茱萸插鬢花宜夀─王
維─徧插茱萸少一人─杜甫─醉把茱萸仔細看─盧綸
茱萸一朵映華簮─權德輿─酒泛茱萸晚易曛白居
易─舞鬟擺落茱萸房茱萸色淺未經霜─元稹─茱萸
暗綻紅珠蘂─崔櫓─茱萸冷吹溪口香─無名氏─茱萸
蘂綻蠅頭赤
别錄─增─齊民要術─食茱萸二月栽之宜固城隄冡高燥
之處候實開便收之挂著屋裏壁上令隂乾勿使煙薰
用時去中黑子─炮炙論凡使吳茱萸去葉梗每十兩
以鹽二兩投東流水四斗分作一百度洗之自然無涎
日乾入丸散用之若用醋煮者每十兩用醋一鎰煮三
十沸後入茱萸曬乾用
桂(巖桂别見花譜)
增─爾雅─梫木桂註─今南人呼桂厚皮者為木桂桂樹葉
似枇杷而大白華華而不著子叢生巖嶺枝葉冬夏常
青─桂海虞衡志─桂南方竒木上藥也桂林以地名地
實不産而出於賓宜州凡木葉心皆一縱理獨桂有兩
紋形如圭製字者意或出此葉味辛甘與皮無别而加
芳美人喜咀嚼之─南方草木狀─桂出合浦生必以高
山之巔冬夏常青其類自為林間無雜樹交趾置桂園
桂有三種葉如柏葉皮丹者為丹桂葉似柿葉者為菌
桂葉似枇杷葉者為牡桂─酉陽雜俎─牡桂葉大如苦
竹葉葉中一脈如筆跡花蔕葉三瓣瓣端分為兩岐其
表色淺黃近岐淺紅色花六瓣色白心凸起如荔枝其
色紫出婺州山中─唐本草─牡桂乃爾雅所云梫木桂
也葉長尺許花子與菌桂同大小枝皮俱名牡桂但大
枝皮肉理麤虛如木而肉少味薄名曰木桂亦云大桂
不及小嫩枝皮肉多而半卷中必皺起其味辛美一名
肉桂亦名桂枝一名桂心出邕州桂州交州甚良其菌
桂葉似柿葉中有縱文三道表裏無毛而光澤肌理緊
薄如竹大枝小枝皮俱是筒其大枝無肉老皮堅板不
能重卷味極淡薄不入藥用小枝薄而卷及二三重者
良或云筒桂陶氏云小桂是也今惟出韶州─本草綱
目─牡桂葉長如枇杷葉堅硬有毛及鋸齒其花白色其
皮多脂菌桂葉如柿葉而尖狹光净有三縱文而無鋸
齒其花有黃有白其皮薄而卷今商人所貨皆此二種
别錄單名桂者即肉桂李杲云桂之細薄者為枝厚脂
者為肉去皮與裏當其中者為桂心桂肉氣味甘辛有
小毒利肝肺氣心腹寒熱冷痰霍亂轉筋頭痛腰痛出
汗温中堅筋骨通血脈理䟽不足宣導百藥治沈寒痼
冷之病去營衛中風寒表虚自汗桂心苦辛無毒治九
種心痛腹内冷痛欬逆結氣壅脾脚痺不仁止痢破血
殺三蟲治一切風氣補五勞七傷通九竅利關節益精
眀目暖腰膝治風痺骨節攣縮續筋骨生肌肉消瘀血
破痃癖癥瘕殺草木毒治風癖失音陽虚失血内托癰
疽痘瘡觧蛇蝮毒牡桂即木桂其最薄者為桂枝枝之
嫩小者為柳桂氣味辛温無毒治上氣欬逆結氣㗋痺
吐吸利關節補中益氣治心痛脇痛温筋通脉止煩發
汗去冷風疼痛菌桂氣味辛温無毒治百病養精神和
顔色為諸藥先聘通久服輕身不老面生光華媚好常
如童子昔人所服食者蓋此類也
彙考─增─戰國策─蘇秦曰楚國之食貴於玉薪貴於桂
山海經─桂林八樹在賁隅東─註─八樹成林言其大也
莊子─桂可食故伐之─列仙傳─范蠡好食桂飲水賣藥
人間世世見之─說文─桂江南木百藥之長─原─地理
志─桂陽郡有桂嶺開花遍樹林嶺盡香─增─搜神記─彭
祖者殷時大夫也姓籛名鏗帝顓頊之孫陸終氏之中
子歴夏而生商末號七百歲常食芝桂─抱朴子趙佗
子服桂二十年足下生毛日行五百里力舉千斤─廣
州記─桂父常食桂葉見知其神人尊事之一旦與鄉曲
别飄然入雲─拾遺記─闇河之北有紫桂成林其實如
棗羣仙餌焉韓終採藥四言詩曰闇河紫桂實大如棗
得而食之後天而老─臨海記─郡東南有白石山望之
如雪山有湖傳云金鵝之所集八桂之所植─水經注
林邑城隍塹之外林棘荒蔓榛梗冥鬱縢槃等秀参錯
際天其中香桂成林氣清澄煙桂父象人也棲居此林
服桂得道─羅浮山記─山頂有桂山海經所謂賁禺之
桂─一品集─李德裕平泉莊有東陽之牡桂─酉陽雜
俎─大凢木脈皆一脊唯桂葉三脊─孫公談苑─南唐後
主嘗召徐鍇至清暑閣前地經雨草生磚縫中薙去復
生鍇曰呂氏春秋云桂枝之下無雜木味辛故也後主
令取桂屑數斗勻布縫中經宿盡死─夢溪筆談呂氏
春秋云桂枝之下無雜木蓋桂枝味辛螫故也然桂之
殺草木自是其性不為辛螫也雷公炮炙論云以桂為
丁以釘木中其木即死一丁至微未必能螫大木自是
其性相制耳─避暑錄話─蘇子瞻在惠州作桂酒嘗問
其二子邁過云一試之而止大抵氣味似屠蘇酒二子
語及亦自撫掌大笑劉禹鍚傳信方有桂漿法善造者
暑月極快美凡酒用藥未有不奪其味况桂之烈楚人
所謂桂酒椒漿者安知其為美酒但土俗所尚今欲因
其名以求美亦過矣
集藻─贊─增─晉郭璞桂贊─桂生南裔拔萃岑嶺廣莫熙葩
凌霜津穎氣王百藥森然雲挺
文賦散句─增─楚屈原離騷─雜申椒與菌桂兮豈維紉夫
蕙茝─漢司馬相如上林賦─桂椒木蘭─晉孫綽天台
賦─八桂森挺以凌霜
五言古詩─原─周庾信詠桂─南中有八桂繁華無四時不
識風霜苦安知零落期─增─唐顔真卿謝陸處士杼山
折青桂花見寄之什─羣子遊杼山山寒桂花白綠荑含
素萼采折自逋客忽枉巖中詩芳香潤金石全高南越
蠧豈謝東堂策會惬名山期從君恣幽覿
詩散句─增─唐李白─何以折相贈白花青桂枝─孟浩然
青桂春再榮白雲暮來變─白居昜─身倚白石崖手攀
青桂樹─晉張恊─尺燼重尋桂─梁庾肩吾─八桂動芳
枝─原─唐李白青桂隠遥月─增─姚合─辛香發桂叢
李賀─山頭老桂吹古香
别錄─原─漢書南越傳─尉陀獻桂蠧一器─註─師古曰此蟲
食桂故味辛而漬之以蜜食之也
御定佩文齋廣羣芳譜卷九十九
