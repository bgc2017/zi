欽定四庫全書
御定佩文齋廣羣芳譜卷九
榖譜
黍
原─黍(汜勝之書云黍者暑也待暑而生暑後乃成也說文云黍可為酒從禾入水為意六書精藴云禾下)
(從氽象細粒散垂之形古今注云禾之黏者為黍)一名秬(爾雅云秬黑黍)一名秠(爾雅云秠)
(一稃二米注云此亦黑黍但中米異耳)有黃白黎三色米皆黃比粟微大
北人呼為黃米屬火南方之榖性溫益氣補中久食令
人多熱小兒忌食他如牛黍燕頷馬革驢皮稻尾大黑
黍秀成赤黍皆黍之異名也─增─廣志─有濕屯黃黍有
田黍塸云鶯鴿之名─齊民要術─今俗有鶯(闕一字)黍半夏
黍─博雅─黍穰謂之䅀─原─苗穗與稷同宜肥地多收
刈後乘濕即打則稃易脫遲則稃著粒上難脫
彙考─原─詩王風─彼黍離離─曹風─芃芃黍苗隂雨膏之
─小雅─我黍與與─大雅─誕降嘉種維秬維秠恒之
秬秠是穫是畝─周頌─豐年多黍多稌─增─詩小序─華
黍時和歲豐宜黍稷也─禮記曲禮─黍曰薌合─疏─黍曰
薌合者夫榖秫者曰黍秫既輭而相合氣息又香故曰
薌合也─原─王制─秋薦黍─月令─仲夏之月農乃登黍
天子乃以雛嘗黍羞以含桃先薦寢廟─注─必以黍者黍
火榖氣之主也─增─周禮天官─羊宜黍─疏─羊宜黍者羊
味甘熱黍味苦溫甘苦相成故云羊宜黍─左傳─其蔵
之也黑牡秬黍以享司寒─國語─黍而不黍不能蕃庶
─原─史記封禪書─管仲說威公曰古之封禪鄗上之黍
北里之禾所以為盛─增─漢書律歷志─度者分寸尺丈
引也所以度長短也本起黃鐘之長以子榖秬黍中者
一黍之廣度之九十分黃鐘之長─注─師古曰子榖猶言
榖子秬即黑黍中者不大不小也言取黑黍榖子大小
中者率為分寸也─原─宋書符瑞志─黃帝時南夷乘白
鹿来獻秬鬯─增─隋書隠逸傳─李士謙字子約趙郡平
棘人也李氏宗黨豪盛每至春秋二社必高會極歡無
不沉醉喧亂嘗集士謙所盛饌盈前而先為設黍謂羣
從曰孔子稱黍五榖之長荀卿亦云食先黍稷古人所
尚容可違乎少長肅然不敢弛惰退而相謂曰既見君
子方覺吾徒之不德也─唐書王績傳─績有奴婢數人
種黍春秋釀酒養鳧雁蒔藥草自供─山海經─廣都之
野后稷葬焉爰有膏黍膏稷─註─言味好滑如膏驩頭
之國維宜芑苣樛楊是食─註─苣黑黍今字從禾─原─家
語─孔子侍坐扵魯哀公設桃具黍公曰以黍雪桃也孔
子對曰夫黍五榖之長也祭先王以為上盛果有六而
桃為下祭先王不得入扵廟丘聞之也君子以賤雪貴
不聞以貴雪賤今以五榖之長雪瓜蓏之下是侵上忽
下也─增─列子─鄒衍在燕有谷地美而寒不生五榖鄒
子吹律而溫氣至今傳名曰黍谷─原─韓子─吳起欲攻
秦小亭置一石赤黍扵東門外令人能徙於西門外者
賜之上田宅人爭徙之乃下令曰眀日攻秦能先登者
與之大夫賜之上田宅扵是攻之一朝而拔─增─韓子
韓昭侯之時黍種嘗貴尠有昭侯令人覆廩廩吏果竊
黍種而糶之─淮南子─渭水多力而宜黍─焦氏易林
中田高黍以享王母受福千億所求大得下田種黍
芳華當齒大雨淋集紛榮滿壅─春秋佐助期─黍神名
侜佞姓蘭郝─春秋說題辭─精移火轉生黍夏出秋改
黍者縮也故其立字木入米為黍酒以扶老─東觀漢
紀─承宫字少子瑯琊人嘗將妻子入華盖蒙隂山谷耕
種禾黍臨熟人就認之宫便推與而去由是發名─古
今注─和帝元興元年黑黍穗一禾二實或三四實生任
城得粟二斛八斗以薦宗廟─博物志─黑墳宜麥黍
紀年書─惠成王八年雨黍─文中子─藝黍登場歲不過
數石以供祭祀賓客之酒也─談藪─王元景大醉楊遵
彦曰何大低昂元景曰黍熟頭低麥熟頭昂黍麥俱有
所以低昂─農桑通訣─秬鬯一卣此言黍之為酒尚矣
今有赤黍米黃而黏可蒸食白黍釀酒亞扵糯秫又北
地遠處惟黍可生其莖穗低小可以釀酒又可作饌粥
黏滑而甘凡祭祀以為上盛貴其色味之美也─原─成
化元年天雨黑黍扵襄陽
集藻─賦─增─晉嵇含孤黍賦─余慎終屋之南榮有孤黍生
焉因泥之濕遭土之潤宿昔芽蘖滋茂甚速塗燥根淺
忽然萎隕深感此黍不韜種以待時貪榮棄本寄身非
所自取凋枯不亦宜乎
文賦散句─原─漢張恊七命─大梁之黍瓊山之禾唐稷播
其根農帝嘗其華─增─劉穎魯都賦─禾黍油油秔族垂
芒殘穗滿握一穎盈箱─魏王粲登樓賦─華實蔽野禾
黍盈疇
四言古詩─原─晉束晳華黍─黮黮重雲習習和風黍華陵
巔麥秀丘中靡田不播九榖斯豐奕奕玄霄濛濛甘
霤黍發稠華亦挺其秀靡田不植九榖斯茂無高不
播無下不植芒芒其稼參參其穡稸我王委充我民食
玉燭陽眀顯猷翼翼
詩𣪚句─增─唐李白─東臯春事起種黍早歸田─杜甫─耕
田秋雨足禾黍已映道頼知禾黍收已覺糟床注
原─耿湋─古道無人行秋風動禾黍─宋蘇軾─今年秋應
熟過從飽雞黍─金趙元─還思釀新黍甕面挹秋江
唐曹鄴─黑黍春来釀酒飲青禾刈了驅牛載─增─韋應
物─禾黍積東菑─宋邵雍─黃黍秋正熟─陸游─種黍蹋
麴糵─唐白居易─陶令有田唯種黍─韋莊─主人饋餉
炊紅黍─宋王安石─連山沒雲皆種黍─陸游─黍酒新
成壓小槽
别錄─增─齊民要術─凡黍穄田新開荒為上大豆底為次
榖底為下地必欲熟(再轉乃佳若春夏耕者下種後再勞為良)一畝用子四
升三月上旬種者為上時四月上旬為中時五月上旬
為下時夏種黍穄與植榖同時非夏者大率以椹赤為
候(諺曰椹離離種黍時)燥濕候黃場種訖不曳撻常記十月十一
月十二月凍樹日種之萬不失一(凍樹者凝霜封著木條也假令月三日凍)
(樹還以月三日種黍他皆倣此十月凍樹宜早黍十一月凍樹宜中黍十二月凍樹宜晩黍若從十月至正月)
(皆凍樹者早晚黍悉宜也)苖生隴平即宜杷勞鋤三遍乃止鋒而不
耩(苖晚耩即多折也)刈穄欲早刈黍欲晩(穄晩多零落黍早米不成)皆即濕
踐之穄踐訖即蒸而裛之(不蒸者難舂米碎蒸則易舂米堅香氣經夏不歇)黍
宜曬之令燥(濕聚則鬱)凡黍黏者收薄穄味美者亦收薄難
舂雜隂陽書曰黍生扵榆六十日秀秀後四十日成
黍生扵巳壮扵酉長扵戌老扵亥死扵丑惡扵丙午忌
於丑寅卯穄忌扵未寅孝經援神契云黑墳宜黍麥尚
書考靈曜云夏火星昏中可以種黍菽汜勝之書曰
種黍必待暑先夏至二十日此時有雨疆土可種黍一
畝三升黍心未生雨灌其心心傷無實黍心初生畏露
令人對持長索槩去其露日出乃止凢種黍覆土鋤治
皆如禾法欲疎扵禾按疎黍雖科而米黃又多减及空
令穊雖不科而米白且均熟不减更勝疎者汜氏云欲
疎扵禾其義未聞崔氏曰四月蠶入簇時雨降可種
黍禾夏至先後各二日可種黍蟲食李者黍貴也─原
製用─三月三日取黍麪和菜作羹能避時氣黍米性黏
可釀酒可作餳可蒸煮為糕糜五月五日俗以菰葉裹
成糭名角黍祭三閭大夫遺製也合葵菜食成痼疾
合牛肉白酒食生寸白蠱穰及根煑汁解苦瓠毒浴
去浮腫醉臥黍穰令人生厲落眉髮
稷
原─稷一名穄(六書故云稷穄同聲實一字也本草云稷從畟畟進力治稼也種稷者必畟畟進力)
(也南人承北音呼稷為穄謂可供祭也)一名粢(爾雅云粢稷疏云粢者稷也)關西謂之
&KR1265;(音靡見唐本草)冀北謂之䵖(音牽去聲廣雅云䵖穄也)苖似蘆莖高三四
尺有毛結子成枝而疎散外有薄殼粒如粟而光滑色
紅黃米似粟米而稍大色黃鮮麥後先諸米熟炊飯疎
爽香美故以供祭食之益氣安中宜脾利胃凉血解暑
壓丹石毒屬土脾之榖也脾病宜食多食發冷病─增
本草─稷與黍一類二種也黏者為黍不黏者為稷稷可
作飯黍可釀酒猶稻之有稉與糯也其色有赤白黃黑
數種黑者禾稍高俗通呼為黍子不復呼為稷矣北邊
地寒種之有補河西出者顆粒尤硬─廣志─穄有赤白
黑青黃鶯鴿凡五種破减稷逼麥稷此二者以四月熟
─齊民要術─按今俗有驢皮穄─博雅─稷穰謂之䅳
彙考─原─詩王風─彼稷之苖─小雅─我稷翼翼─增─禮記
曲禮─稷曰眀粢─疏─稷曰眀粢者稷粟也眀白也言此祭
祀眀白粢也─月令─孟秋之月農乃登榖─註─榖謂稷也
─周禮天官─豕宜稷─疏─豕宜稷者牝豬味酸牝豬味苦
稷米味甘甘苦相成故曰豕宜稷─隋書天文志─稷五
星稷農正也取乎百榖之長以為號也─穆天子傳─天
子西征至于赤烏之人獻穄麥百載天子北征入于
曹奴之人獻穄米百車天子西征至于&KR1809;韓氏爰有
樂野溫和穄麥之所草天子東南翔行馳驅千里至
扵巨蒐之人□奴獻秋麥千車膜稷三十車─原─吕氏
春秋─飯之美者有陽山之穄─增─風俗通─米之神為稷
故以癸未日祠稷扵西南水勝火為金相也─孝經說
稷者五榖之長五榖衆多不可徧祭故立稷而祭之
尚書考靈曜─春鳥星昏中以種稷秋虚星昏中以收歛
─白虎通─稷者得隂陽中和之氣而用尤多故為長也
─獨斷─稷神盖厲山氏之子柱也柱能植百榖帝顓頊
之世舉以為田正天下頼其功周棄亦播植百榖以稷
五榖之長也因以稷名其神也─齊民要術─榖者總名
非止為粟也然今人專以稷為榖俗名之耳─爾雅翼
稷者五榖之長以其中央之榖月令中央土食稷與牛
五行土為尊故五榖稷為長─兼眀書─或問曰稷既百
榖之神不言榖而云稷者何也答曰稷屬土而為諸榖
之長故月令謂之首種首種者種最在前也諸榖不可
徧舉故舉其長而為言之以等之也若直以榖言則為
人所䙝慢也
别錄─增─兩鈔摘腴─毛詩傳注先集維霰曰霰稷雪也或
謂之米雪謂其粒若稷米然─本草衍義─穄米其香可
愛故取以供祭祀然發故疾只堪作飯不黏其味淡
原─稷三月種耘四遍七月熟四五月亦可種但收少遲
耳刈稷欲早八九月熟便刈少遲遇風即落忌與瓠
子附子同食
蜀黍
原─蜀黍一名蜀秫(種自蜀来故以蜀為名農政全書云其黏者近秫故借名為秫)一名
蘆穄一名蘆粟一名高粱(形類黍稷而高大如蘆荻故有諸名)一名木稷
一名荻粱(廣雅云荻粱木稷也)種宜卑下地春月早種得子多秋
收莖麤高丈餘状似蘆荻而内實葉亦似蘆穗大如帚
粒大如椒紅黑色米性堅實黃赤色熟時先刈其穗稭
成束攢而立之方得乾米有二種黏者可和糯秫釀酒
作餌不黏者可作糕煮粥可濟飢亦可養畜莖可織箔
編席夹籬供㸑梢可作筅帚殼浸水色紅可以紅酒有
利扵民者最博性溫澀溫中澀腸胃止泄瀉
彙考─增─博物志─三年種蜀黍其後七年多蛇
别錄─增─農政全書─玄扈先生曰蜀秫在北方地不宜麥
禾者乃種此尤宜下地立秋後五日雖水潦至一丈深
不能壊之立秋前水至即壊故北土築堤二三尺以禦
暴水
(附錄)玉蜀黍(原作御麥附麥後按御麥乃別名實蜀黍類也今移入此)
原─玉蜀黍一名玉高粱一名戎菽一名御麥(以其曾經進御故名)
(御麥出西番舊名番麥按農政全書又作玉米玄扈先生曰玉米或稱玉麥或稱玉蜀秫從他方得種其曰米)
(麥秫皆借名之)幹葉類蜀黍而肥矮亦似薏苡苖高三四尺六
七月開花成穗如秕麥状苖心别出一苞如㯶魚形苞
上出鬚如紅絨垂垂久則苞拆子出顆顆攢簇子粒如
芡實大而瑩白花開扵頂實結扵節
粟
原─粟(古作㮚象穗在禾上之形說文云粟之為言續也續扵榖也)粱屬也(盖梁之細者本草云)
(穗大而毛長粒麤者為粱穗小而毛短粒細者為粟)北方直名之曰榖脫殼則謂
之小米─增─本草─粟一名秈粟古以粟為黍稷粱秫之
總稱而今之粟在古但呼為粱後人乃專以粱之細者
名粟大扺黏者為秫不黏者為粟故呼此為秈粟以别
秫而配秈─原─稈高三四尺似蜀秫稈中空有節細而
矮葉似蘆小而有毛穗似蒲有毛顆粒成簇性鹹淡養
脾胃補虚損益丹田利小便解熱毒陳者尤良北人日
用不可缺者諺云榖三千一穗之實至三千顆言多也
其名或因姓氏地里或因形似時令早則有趕麥黃百
日糧六十日還倉之類中則有八月黃老軍頭之類晩
則有鴈頭青寒露粟鐡鞭頭之類又有粱榖滑榖白榖
白榖黃米黃榖白米之類─增─廣志─有赤粟白莖有黑
格雀粟有張公斑有含黃有蒼背稷有雪白粟亦名白
粟又有白藍下竹頭青白逯麥擢石精狗蹯之名種云
─齊民要術─朱榖高居黃劉猪獬道愍黃聒榖黃雀懊
黃續命黃百日糧有起婦黃辱稻糧奴子場音加支榖
焦金黃䳺殦合履今一名麥爭場此十四種早熟耐旱
免蟲聒榖黃辱稻糧二種味美今墮車下馬看白羣羊
懸蛇赤尾龍虎黃雀民溱馬洩韁劉猪赤李谷黃河摩
糧東海黃石䮑歲青莖青黑好黃陌南木隈隄黃宋&KR0034;
癡指張黃兔胠青惠日黃寫風赤一睍黃山鹺頓黨黃
此二十四種穗皆有毛耐風免雀暴寶珠黃俗得白張
鄰黃白鹺榖銁扵黃張蟻白耿虎黃都奴赤茄蘆黃薰
猪赤魏爽黃白莖青竹根黃調母粱磊碨黃劉沙白憎
延黃赤粱榖靈忽黃獺尾青續得黃得容青孫延黃猪
矢青烟熏黃樂婢青平夀黃鹿橛白鹺折作黃&KR0008;&KR2908;阿
居黃赤巴粱鹿蹄黃鉞狗倉可憐黃米谷鹿橛青阿返
此三十八種中麤大榖白鹺榖調母粱二種味美擇谷
青阿居黃猪矢青有二種味惡黃&KR0008;&KR2908;樂婢青二種易
舂石柳閱竹葉青一名胡谷水黑榖忽泥青衝天棒雉
子青鴟脚榖雁頭青攬堆黃青子規此十種晚熟耐蟲
災則盡矣
彙考─原─左傳─襄公二十九年鄭子展卒子皮即位扵是
鄭饑而未及麥民病子皮以子展之命餼國人粟戶一
鍾─晉書孝友傳─劉殷夢人曰西籬下有粟寤而掘之
果得粟十五鍾銘曰七年粟賜孝子劉殷─宋書符瑞
志─文帝元嘉二十二年醴湖屯生瑞粟一莖九穗─增
宋史食貨志─初農時太宗嘗令取畿内青苖觀之聽政
之次出示近臣是歲畿内菽粟苖皆長數尺帝顧謂左
右曰朕每念耕稼之勤苟非兵食所資固當盡復其租
稅─管子─桓公觀扵野曰何物可比君子之德隰朋曰
粟可比君子之德管仲曰苖始出生也眴眴乎似孺子
安之則安不得則危命之曰禾可比君子桓公曰善
原─韓非子─鄒穆公有令食鳧雁者必以秕無敢以粟鳧
雁無食而以一石粟易一石秕其費甚矣請以粟食之
公曰非爾所知也夫百姓餉牛而耕曝背而耘勤而不
敢惰者豈為鳥獸食哉粟米人之上食也奈何以養鳥
汝知小計而不知大害矣─淮南子─昔者倉頡作書而
天雨粟─增─風俗通─燕太子丹仰天歎天為雨粟─焦
氏易林─新田宜粟上農得榖君子懷德以千百福─春
秋說題辭─粟助陽扶性粟之為言續也粟五變一變而
以陽生為苖二變而秀為禾三變而祭然謂之粟四變
入臼米出甲五變而蒸飯可食陽以一立為法故粟積
大一分穗長一尺文以七列精以五六立故其字為粟
西者金所立米者陽精故西字合米而為粟─博物志
雁食粟則翼重不能飛─古今注─武帝建元四年天雨
粟宣帝地節三年長安雨黑粟元帝竟寧元年山
都縣雨粟色青黑味苦大者如小豆小者如麻子─拾
遺記─樂浪之東有背眀之國宜種百榖有搖枝粟其枝
長而弱無風常搖食之益髓有鳳冠粟似鳳鳥之冠食
者多力有游龍粟葉屈曲似游龍也有瓊膏粟白如銀
食此二粟令人骨輕員嶠山一名環丘上有方湖周
廻千里多大鵲高一丈銜不周之粟粟穗高三丈粒皎
如玉鵲銜粟飛扵中國故世俗間往往有之其粟食之
歷月不饑故吕氏春秋云粟之美者有不周之粟焉
述異記─宋文帝即位而江表二千餘里野粟生焉─原
唐紀─宣宗大中二年福建進瑞粟十五莖莖五六穗
增─全唐詩話─李紳初以古風求知扵吕溫溫見齊煦誦
憫農詩曰春種一粒粟秋收萬顆子四海無閒田農夫
猶餓死鋤禾日當午汗滴禾下土誰知盤中飱粒粒皆
辛苦曰此人必為卿相果如其言─泉州志─紫帽山有
金粟洞宋李邴云唐時泉人客洛陽邂逅一羽衣寄書
紫帽隠者既歸授書遺以粟米半升還家視之金粟也
宋寧宗御書金粟之洞四字刻扵石
集藻─七言律詩─增─宋朱子次秀野種粟韻─阿香一笑走
豐隆雨徧平疇萬頃中舊喜樊遲知學圃今看許子快
論功遙憐鬱鬱翻秋隴預想垂垂弄晩風珍重詩翁且
強健東阡南陌興無窮
詩𣪚句─增─唐李白─雖有數斗玉不如一盤粟─韓愈─囷
倉榖粟滿未有旦夕憂─杜甫─瘦地翻宜粟─方干─舂
粟引高泉─宋陸游─雲嶼鋤畬粟─唐杜甫─鳥雀苦肥
秋粟菽
粱(按粱與粟一類二種原譜扵粟部内獨載青粱一種者非今從本草增入又按爾雅虋赤苗註)
(云今之赤粱粟芑白苗註云今之白粱粟虋同穈詩大雅維穈維芑傳用爾雅疏亦引郭註以)
(解之自蘇頌圖經夲草列扵黍部李時珍本草綱目因之而遂辨郭註為非誤矣)
增─本草─粱(粱者良也榖之良者也)即粟也(周禮九榖六榖之名有粱無粟)自漢以
後始以大而毛長者為粱細而毛短者為粟今則通呼
為粟而粱之名反隠矣今世俗稱粟中之大穗長芒麤
粒而有紅毛白毛黃毛之品者即粱也蘇恭曰黃粱(出蜀)
(漢商浙間穗大毛長榖米俱麤于白粱而收子少不耐水旱食之香美勝于諸粱人號竹根黃)白粱(穗大)
(多毛且長而榖麤扁長不似粟圓也米亦白而大食之香美亞于黃粱)青粱(殼穗有毛而粒青米亦微)
(青而細于黃白粱粒似青稞而少麤早熟而收薄夏月食之極為清凉但味短色惡不如黃白粱北人少種之)
(作餳清白勝于餘米)─廣志─有具粱解粱有遼東赤粱魏武帝常
以作粥
彙考─增─禮記曲禮─粱曰薌萁疏粱曰薌萁者粱謂白粱
黃粱也萁語助也─周禮天官─犬宜粱─疏─犬宜粱者犬
味酸而溫粱米味甘而微寒氣味相成故云犬宜粱
集藻─五言律詩─原─唐杜甫佐還山後寄一首─白露黃粱
熟分張素有期已應舂得細頗覺寄来遲味豈同金菊
香宜配綠葵老人他日愛正想滑流匙
詩散句─增─唐杜甫─新炊間黃粱
别錄─原─種榖─地欲肥耕欲細欲深秋耕更佳種欲成實
不秕用臘雪水浸過耐旱辟蟲時欲仲春得雨為妙小
雨欲接濕大雨須俟少乾先耙後種種後旋以石砘砘
令土堅則苗出旺相如遇天旱苗出土仍砘春種欲深
夏種欲淺早禾晩禾欲兼種防歲有所宜一云閏月年
宜晩田然大率宜早早田收多扵晩早田淨而易治晚
者蕪穢難治且早榖米實而多晚榖皮厚米少而虚行
欲稀諺云稀榖大穗来年好麥─鋤榖─鋤以三遍四遍
為度第一遍曰撮苗留苗欲密第二遍曰定科留其壮
者去其密者弱者第三遍曰擁本鋤欲深擁其土以護
根則耐旱第四遍曰復壟俗名添米五榖惟小鋤為良
苗出壟則深鋤鋤不厭數周而復始勿以無草而怠功
鋤者非止去草盖地熟而實多糠薄而米美鋤得十遍
可得八米春鋤起地夏鋤除草春鋤不用觸濕六月以
後雖濕亦無嫌─刈榖─食貨志云力耕數耘收穫如盗
賊之至故熟速刈乾速積刈早則傷鎌刈晩則折穗遇
風則收減濕積則藁爛積晩則粒耗連雨則生耳所以
收穫不可緩也收穫者農事之終務本者可怠焉而自
棄其前功乎─積榖─周禮地官曰舍人掌粟入之蔵註
曰九榖俱蔵以粟為主神農之教曰有石城十仞湯池
百步帶甲百萬而無粟弗能守也北方水土深厚窖地
而藏可數十年不壊
秫(按秫與粟同類異種原譜言粟而不及秫今從本草增入)
增─爾雅─衆(音終)秫─注─謂黏粟也─疏─與榖相似其莖桿似禾
而麤大者是也─本草─秫一名糯秫一名糯粟一名黃
糯(秫字篆文象其禾體柔弱之形俗呼糯粟北人呼為黃糯亦曰黃米釀酒劣扵糯也)蘇恭曰凢
黍稷粟秫稉糯三榖皆有秈糯也李時珍曰秫即粱米
粟米之黏者有赤白黃三色皆可釀酒圖經謂秫為黍
之黏者說文謂秫為稷之黏者古今注謂秫為稻之黏
者皆誤也惟蘇恭以粟秫分秈糯孫炎注爾雅謂秫為
黏粟者得之─廣志─有胡秫早熟及麥─齊民要術─按
今世有黃粱榖秫桑根秫櫶天培秫也
彙考─增─晉書孔羣傳─羣性嗜酒嘗與親友書云今年田
得七百石秫米不足了麴糵事燕翼貽謀錄─宋种放
有别墅在終南山聚徒講學性嗜酒種秫自釀林泉之
景頗為幽勝真宗聞之欲幸其家而不果咸平六年遣
使畫圖以進─澄懷錄─种眀逸嗜酒嘗種秫自釀曰空
山清寂聊以養和自號雲溪醉侯─聞竒錄─徐庭實廵
官說乾符中武義縣有人入山掘地二尺忽䧟丈餘深
數尺收得秫百斛莫知其由將醞酒其味濃厚
詩散句─增─晉陶潛─春秫作美酒酒熟吾自斟─宋陸游
供秫借留客─元方夔種秫田多早帶秋
(附錄)穇子
原─穇子一名龍爪粟一名鴨爪稗(本草云穇乃不黏之稱亦不實之貌龍爪)
(鴨爪象其形也)北地荒坡處種之苗葉似榖至頂抽莖有三稜
開細花簇簇結穗如粟穗而分數岐如鷹爪之状内有
細子如黍粒而細褐色味澀稃甚薄碾米煮粥炊飯磨
麪蒸食皆宜可救荒
(附錄)稊稗
增─爾雅─蕛苵─注─蕛似稗布地生穢草─疏─似稗之穢草也
─爾雅翼─稊與稗二物也皆有米而細小─本草─稗乃
禾之卑賤者也故字從卑陳藏噐曰有二種一黃白色一
紫黑色紫黑者似芑有毛北人呼為烏禾─原─稗野生
苗葉似穇子色深綠根下葉蔕紫色梢頭出扁穗結子
如黍粒茶褐色味微苦用與&KR2908;子同食之益氣宜脾故
曹植有芳菰精稗之稱苗根治金瘡及損傷血出不已
搗敷即止甚騐每一斗得米三升稊苗似稗而穗如粟有
紫毛即烏禾也可救荒又可殺蟲煮以沃地螻蚓皆死
彙考─增─孟子─五榖者種之美者也苟為不熟不如荑稗
莊子─道在稊稗─原─淮南子─離先稻熟而農夫薅之不以
小利傷大穫也─注─離與稻相似─增─江表傳─吴五鳳元
年交趾稗草化為稻─三峡考─峡内隙地沙土宜黍稷
菽麥獨不宜秔秫耳又一種自滇中来者曰雲南稗一曰雁
爪稗以形似名亦播種畦植與五榖争價東南所無也
集藻─七言古詩─增─元方回種稗歎農田插秧秧綠時稻
中有稗農未知稻苗欲秀稗先出拔稗飼牛惟恐遲今
年淛西田沒水却向淛東糴稗子一斗稗子價幾何已
值去年三斗米天災使然&KR0915;勝真焉得世間無稗人
别錄─增─汜勝之書─稗既堪水旱種無不熟之時又特滋
茂良田畝得二三十斛魏武使典農種之頃收二千斛
斛得米三四斗釀酒甚美釅炊食不减粟米可備荒稗
稈一畝則當稻稈二畝宜擇其秸長而粒大種之倘遇
水旱便可多種亦救荒之一助
(附錄)稂
增─爾雅─稂童粱─注稂莠類也─疏─今人謂之宿田翁或謂
之守田也─說文─稂禾秀之穗生而不成者謂之蕫蓈
─爾雅翼─稂惡草與禾相雜─本草─一名狼尾草(爾雅云盂)
(狼尾註云似茅可以覆屋本草拾遺謂即此物按爾雅已釋稂曰童粱果為一物不當重出也姑存之以備考)
陳藏噐曰生澤地似茅作穗廣志云子可作黍食李時
珍曰莖葉穗粒並如粟而穗色紫黃有毛荒年亦可采
食
彙考─增─詩曹風─冽彼下泉浸彼苞稂─小雅─不稂不莠
─韓詩外傳─馬不過稂莠
(附錄)菵草
增─爾雅─皇守田─注─似燕麥子如雕胡米可食生廢田中
一名守氣─爾雅翼─菵米可為飯生水田中苖子似小
麥而小四月熟久食不饑爾雅所謂皇守田也
(附錄)蒯草
增─爾雅翼─蒯草子堪食如秔米
(附錄)東廧
增─廣志─東廧色青黑粒如葵子似蓬草色青黑十一月
熟出幽凉并烏丸地─魏書─烏丸地宜東廧似穄可作
白酒─本草─東廧生河西河西人語云貸我東廧償爾
田粱
(附錄)粱禾
增─本草─李時珍曰廣志云粱禾蔓生其子如葵子其米
粉白如麪可作饘粥六月種九月收牛食之尤肥此亦
一榖似東廧者也
(附錄)蒒草
增─本草─蒒草一名自然榖一名禹餘糧言禹治水棄其
餘糧化而為此(詳見後博物志)寇珣曰蒒實如毬子八月收之
海上民常食中國未嘗見也李時珍曰方孝孺有海米
行亦蒒草之類也
彙考─增─博物志─扶海洲上有草名曰蒒其實如大麥從
七月熟民歛穫至冬乃訖名曰自然榖或曰禹餘糧
集藻─七言古詩─增─眀方孝孺海米行─海邊有草名海米
大非蓬蒿小非薺婦女攜籃書作羣采摘聊扵海中洗
歸来滌釜燒松枝煮米為飯充朝饑莫辭苦澁咽不下
性命聊假須臾時
(附錄)感禾
增─齊民要術─感禾扶疎生實似大麥
(附錄)楊禾
增─齊民要術─楊禾似藋粒細左折右炊停則牙生
(附錄)火禾
增─齊民要術─火禾高丈餘子如小豆出粟特國
(附錄)木禾
增─山海經─崑崙墟上有木禾長五尋大五圍
彙考─增─穆天子傳─天子東征至扵重□氏黑水之阿爰
有野麥爰有荅堇西膜之所謂木禾重□氏之所食
嘉禾(按詩注黍稷稲粱皆名為禾麻與菽麥則無禾稱傳稱嘉禾皆統言之故另列扵諸榖之)
(後)
原─瑞應圖─嘉禾五榖之長盛德之精也文者異本而同
秀質者同本而異秀此夏殷時嘉禾也─晉徵祥說─王
者盛德則嘉禾生嘉禾者仁卉也其大盈箱一稃二米
─增─孝經援神契─德下至地則嘉禾生─春秋運斗樞
璇星眀則嘉禾液─春秋感應符─日下淪扵地則嘉禾
興─春秋說題辭─天文以七列星以五故嘉禾之滋莖
長五尺五七三十五神盛故連莖三十五穗以成盛德
禾之極也
彙考─原─書大傳─成王時有苖異莖而生同為一穗人有
上之者王召周公而問之公曰三苗為一穗抑天下其
合為一乎─增─史記魯周公世家─唐叔得禾異畝同穎
獻之成王成王命唐叔以餽周公扵東土作餽禾周公
既受命禾嘉天子命作嘉禾─前漢書宣帝紀─神爵元
年詔曰嘉榖玄稷降於郡國─郊祀志─王莽使中郎平
憲誘羌還云天下太平一禾長丈餘故乞内屬─後漢
書鄭玄傳─玄年十六號神童民有獻嘉禾者欲表府文
辭鄙略玄為改作又著頌一篇侯相高其才而修冠禮
焉─南蠻傳─順桓之世板楯數反太守蜀郡趙溫恩信
降服扵是宕渠出九穗之禾─吴志孫權傳─黃龍三年
由拳野稻自生改為禾興縣南始平言嘉禾生改眀
年嘉禾元年赤烏七年秋宛陵言嘉禾生─宋書符
瑞志─漢安帝延光二年六月嘉禾生九真百十六本七
百六十八穗宋文帝元嘉十一年八月嘉禾一莖九
穗生北汝隂二十二年六月嘉禾生籍田一莖九穗
嘉禾生華林園百六十穗二十四年七月嘉禾旅
生華林園及景陽山江夏王義恭獻嘉禾甘露頌中領
軍吉陽縣侯沈演之上嘉禾頌二十五年六月嘉禾
生華林園十株七百穗孝武帝大眀元年五月嘉禾
一株五莖生清暑殿鴟尾中嘉禾生青州異根同穗
─南齊書祥瑞志─永眀元年正月新蔡郡獲嘉禾一莖
五穗八月新蔡縣獲嘉禾二莖九穗一莖七穗二
年八月梁郡睢陽縣界野田中獲嘉禾一莖二十三穗
─魏書許謙傳─謙子洛陽為雁門太守家田三生嘉禾
皆異壠合穎太祖善之進爵北地公加鎮南將軍─隋
書循吏傳─梁彦光為岐州刺史甚有惠政嘉禾連理出
扵州境開皇二年上幸岐州悦其能賜粟五百斛物三
百叚御&KR0987;一枚─南史梁宗室傳─始興忠武王憺子暎
為吳興太守郡累不稔中大通三年野榖生武康凡二
十二處自此豐穰暎製嘉榖頌以聞─舊唐書五行志
元和七年十一月龍州武安川會田中嘉禾生有麟食
之復生麟之来一鹿引之羣鹿隨之光華不可正視使
畫工圖麟及嘉禾来獻─新唐書代宗本紀─乾元元年
四月立為皇太子初太子生之歲豫州獻嘉禾扵是以
為祥乃更名豫─宋史理宗本紀─景定元年建陽縣嘉
禾生一本十五穗詔改建陽為嘉禾縣─遼史道宗本
紀─太康三年九月玉田貢嘉禾─金史世宗本紀─大定
二十四年正月辛夘真定進嘉禾二本六莖異畝同穎
─五行志─宣宗興定元年七月癸夘大社壇産嘉禾一
莖十五穗十月丹州進嘉禾異畝同穎熙宗皇統
四年正月乙丑陕西進嘉禾十二莖一本七穎─山海
經─崑崙墟有禾末長五尋─穆天子傳─□山是唯天下
之良山也寶玉之所在嘉榖生之草木碩美天子扵是
取嘉禾以歸樹扵中國─瑞應圖─舜時后稷播植天降
秬秠故詩曰天降嘉種惟秬惟秠─東觀漢紀─光武以
建平元年生扵濟陽縣是歲有嘉禾生一莖九穗大扵
凡禾縣界大熟因名上曰秀─原─古今注─漢魯恭拜中
牟令嘉禾生恭庭中─增─會稽典錄─謝承遷吳郡督郵
歲穰嘉禾六穗生扵部屬─拾遺記─炎帝始教民耒耜
躬勤畎畝之事時有丹雀銜九穗禾其墜地者帝乃拾
之以植扵田食者老而不死周成王五年有因祗之
國丈夫勤扵耕稼一日鋤十頃之地貢嘉禾一莖盈車
故時俗四言詩曰力勤十頃能致嘉穎燕昭王時有
白鸞孤翔銜千莖穟穟扵空中自生花實落地則生根
葉一歲百穫一莖滿車故曰盈車嘉穟崑崙山者西
方曰湏彌山上有九層第三層有禾穟一株滿車─續
搜神記─廬陵巴丘人文晃者世以田作為業秋收己過
穫刈都畢眀旦至田禾復湛然如先即便穫所獲盈倉
而巨富─大業拾遺錄─七年九月太原郡有獻禾一本
三穗長八尺穗長三尺五寸大尺圍芒穗皆紫色鮮眀
自禾以上三尺餘亦紫色有老人年八十餘以素木匣
盛之賜物三十叚─西域記─天竺國禾之長者沒槖駞
─酉陽雜俎─婚禮納采有合驩嘉禾嘉禾分福也─原
唐紀─代宗永泰元年秋京兆府上言鄠縣嘉禾生穗長
一尺餘穗上粒重疊如連珠郭子儀上言寧朔縣界
荒地十五里有黑禾偶生徧地掃盡經宿復生其禾圓
實味甘美─增─湧幢小品─正德六年如臯縣嘉禾─本
有至百莖者其一本二十莖者尤多─原─平陽縣志─萬
歷辛夘縣民有田六畝同時插秧中三畝勃然奮發五
日即結榖收成縣以為嘉榖先登豐年大瑞─增─揭陽
縣志─嘉靖十年龍溪士人莊守德田稻一莖五穗以為
嘉禾獻扵府知府丘其仁藏諸庫
集藻─表─增─唐張說為留守奏嘉禾表─臣聞天聽自人神
和在德代非乏瑞罕遇開泰之期福不虚徵必俟休眀
之主伏惟皇帝陛下仁覆萬靈孝理四海政每先扵帝
籍役不紊扵農時嘉氣横游祥風紛灑騰文煒色九光
連合扵貞眀逸軰殊倫百寶駢滋扵動植臣今月日奉
進旨告望鳳臺慶山醴泉之瑞其日扵山陵東栢城内
得嘉禾一本臣初見衆苗亘壟香穎垂秋嘉玩繁滋欲
觀成粒左右無識折以呈臣異其綠葉綬舒葱芒璧秀
熟視竒状乃知嘉祥下則異畝合莖上又同連䨇穗昔
雍熙之代政理之君雖導出應時而生不擇地未有託
根神域彰孝德之能深吐秀夀宫助粢盛之豐潔此盖
睿誠通感靈祐降祥中古以来未覩斯美臣籍慶宗枝
久沐星潢之潤躬持瑞穎預奉天保之符忭悦之誠倍
兼恒品─符載廬州進嘉禾表─臣某言得廬州刺史裴
靖状稱巢縣百姓唐海母喪廬墓手自耕植以備祠祭
無何扵粟田之中輙産嘉禾一本六穗一本五穗即時
差錄事參軍朱寧丁寧考驗事状眀白臣聞感天地者
存乎誠通神眀者極乎孝蘊而為精粹發而為禎祥上
玄與之獻酬后土為之泄露故使騰芳高隴擢穎清秋
冠九榖之英英增大田之藹藹此皆陛下聖德茂鴻化
洽名教生人之内有淳孝靈瑞之下有嘉禾邁風烈扵
前王煥丹青扵唐史不然何幽贊玄答其若是乎臣猥
以鈍劣祗守風土宣陛下之恩澤撫陛下之庶甿覩茲
盛美光榮耳目不勝歡忭踊躍之至─權德輿嘉禾合
穗表─伏見武俊所奏恒州鼓城縣生嘉禾一本合穗又
盧徵奏華州鄭縣獲嘉禾一穗者謹按孫氏瑞應圖曰
嘉禾者五榖之長王者德茂則生伏惟陛下德叶玄功
仁育生類同穎擢秀殊祥並時昔周道既昌唐叔以獻
表天下和平之兆為隂陽訢合之符五榖登成百嘉儲
祉發扵厚載集是休徵况嶽鎮之方表章繼至感通昭
晰莫甚扵斯臣等忝列台司喜倍恒品─柳宗元賀嘉
禾表─今月某日宰臣以幽州所進嘉禾圖各一軸示百
寮者伏以嘉榖順成靈貺昭格天人合應遐邇同心伏
惟皇帝陛下睿謀廣運神化旁行植物知仁祥圖應聖
靈嶽不愆扵贊佑燕谷用遂扵生成豐稔隨均知朔南
之被澤休嘉克叶見天地之同和六穗慚稱扵漢臣異
畝恥書扵周典自中形外均慶同歡臣謬職憲司獲覩
嘉瑞無任抃躍之至─禮部賀嘉禾及芝草表─伏見今
月某日内出劍南所進嘉禾圖及陕州所進紫芝草示
百寮者珍圖煥開瑞彩交映遐邇偕至福應攸同伏惟
皇帝陛下緝熙至道保合太和天惟發祥地不愛寶嘉
禾擢質靈草抽英獻于王庭唐叔慚同穎之異薦諸郊
廟班史謝連葉之竒既呈薿薿之祥更覩煌煌之秀豐
年斯著聖夀用彰飲和之人歡忭無極臣等優游至化
披翫殊姿慶忭之誠倍百恒品─張仲素賀嘉禾表─伏
見鄆州東平縣官莊地内有禾異壠䨇本合成一穗畫
圖奏進傳示百寮者謹按瑞應圖曰王者德茂而太平
君臣和則嘉禾朱草以甲萌言不得中和之氣即不生
也伏惟陛下鼓和風茂休應泰階平扵上下大中建扵
人臣神眀是若徵見必報通彼殊壠總其䨇莖滋大澤
以冥造成嘉穗而薦和合為一彰至化之會同堅而好
表資生之豐實推物類以得天意觀繪事而擬靈篇凡
在班行咸同慶幸
状─增─唐韓愈奏汴州得嘉禾嘉瓜状─謹按符瑞圖王者
德至扵地則嘉禾生伏惟皇帝陛下道合天地恩霑動
植邇無不恊遠無不賓神人以和風雨咸若前件嘉禾
等或兩根並植一穗連房或延蔓敷榮異實共蔕既叶
和同之慶又標豐稔之祥感自皇恩微莖何極扵造化
親逢嘉瑞小臣喜遇扵休眀
謳─增─魏曹植榖謳─於穆聖皇仁暢惠渥辭獻减膳以服
鰥獨和氣致祥時雨灑沃野草萌芽變化嘉榖猗猗
嘉禾惟榖之精其洪盈箱協穗殊莖昔生周朝今植魏
廷獻之廟堂以昭祖靈
頌─增─宋劉義恭嘉禾頌并表─臣聞居高聽卑上帝之功
天且弗違聖王之德故能影響二儀甄陶萬有鑒觀今
古採騐圖緯未有道闕化虧而禎物著眀者也自皇運
受終辰曜交和是以卉木表靈山淵效寶伏惟陛下體
乾統極休符襲逮若乃鳳儀西郊龍見東邑海酋獻改
緇之羽河祗開俟清之源三代象德不能過也有幽必
闡無遠弗届重譯歲至休瑞日臻前者躬籍南畝嘉榖
乃植神眀之應在斯尤盛四海既穆五民樂業思述汾
陽經始靈囿蘭林甫樹嘉露頻流板築初就祥穟如積
太平之符扵是乎在臣以寡立承乏槐鉉浴沭芳津預
睹冥慶不勝忭舞之情謹上嘉禾甘露頌一篇不足稱
揚美烈追用悚汗頌曰二象攸分三靈樂主齊應合從
在今猶古天道誰親惟仁斯輔皇功帝績理冠區宇四
民均極我后體茲惟機惟神敬昭文思九族既睦萬邦
允釐德以位叙道致雍熙於穆不已顯允東儲生知夙
叡嶽茂淵虚因心則哲令問弘敷繼徽下武儷景辰居
軒制合宫漢興未央矧伊聖朝九有巳康率由舊典思
燭前王乃造陵霄遂作景陽有藹景陽天淵之涘清暑
爽立雲堂特起植類斯育動類斯止極望江波遍對嶽
峙化德惟逹休瑞惟懋誕䧏嘉種呈祚初構甘露春凝
禎穟秋秀扵今匪烈嗣歲仍富昔在放勲歴荚數朝降
及重華倚扇清庖鑠矣皇慶比物競昭倫彼典策被此
風謠資臣六蔽任兼兩司既恧仲衮又慚鄭緇豈忘衡
泌樂道眀時敢述休祉愧闕令辭─沈演之嘉禾頌─煥
炳禎圖昭晰瑞典運傾方閟時亨始顯綈状既章鳥文
斯辨於皇聖辟承物紀遠明兩辰麗昌輝天衍理妙
位崇事神業盛淵渥德澤虚寂道政恊化安心調樂移
性玉衡從體瑤光得正臣星垂采景雲立慶極仁所
被罔幽不攘至和所感靡况弗彰鴛出丹穴鸚起西廂
白鹿踰海素鳥越江結響穹隂儀形鐘陽治人奉天
廼勤廼格黛耜俶載高廪已積嘉禾重穋甘露流液擢
秀辰畦揚穎角澤離穟合豪榮區蔭斥盈箱徵殷貫
桑表周今我大宋靈貺綢繆帝終撝謙繹思勿休躬薦
宗廟溫恭率由降福以誠孝享虔羞頒祉推功登徽
叡詔恩覃隠顯賞延荒徼河溓海夷山華嶽燿憬琛夐
賮兼澤委效日表地外改服請教茂對盛時綏萬屢
豐厭厭歸素秩秩大同上藏諸用下知所從仰式王度
俯歌南風鴻名稱首永保無窮
贊─增─漢鄭玄㛰禮謁文贊─嘉禾為榖班祿是宜吐秀五
七乃名為嘉
賦─增─唐潘炎嘉禾合穗賦并序─景龍二年秋八月屬縣
長子有嘉禾合穗瑞不虛月侯其偉而乃賦曰天祚眀
德兮降之嘉生案彼靈篇兮莫之與京脉震土膏且分
苗扵南畝駟臨天漢爰合穗以西成當元后之歷試表
休徵扵太平不莠不稂實堅實皂引薰風扵和氣承湛
露扵蒼昊生非百里騐管仲之虛辭出異崑山自我皇
之所寳在瑞圖之右為曠代之祥唐叔得之而合穎周
成得之以充箱䨇米一稃稱之表異孤莖六穗頌以非
常今也尤盛居然允臧轉風而屢騰佳氣就日而交見
祥光獨天不生託厚載扵富媼非聖不感效元符於我
皇我皇得之熾而昌風之起兮雲之揚嘉禾之瑞未可
量天子億載臨萬方─張真祥嘉禾合穎賦─南山之下
兮無人之境力穡此中兮均夫躁靜勞則不憚既寒耕
而熱耘慶有所歸忽異畝而同穎茎駢惜芃芃之色秀
合垂䔿䔿之影此焉觀瑞亦祗以異比於木乃連理之
祥在扵人盖同心之義稃已聞扵二米莖乃殊於九穗
豈非德之能及實聖朝之所致爰考休徵豐年是憑麥
兩岐而能匹茅三脊而徒稱固神倉之可貯期郊廟之
以升欲薦堯階且聞秷秷之穫將登神膳遂入烰烰之
烝天道玄默瑞以表德豈無沃土而光扵我家豈無異
方而祚此王國不有嘉生孰謂賓榮友朋之心因取興
扵連茹兄弟之樂遂作戒於分荆佇聞唐叔之獻頌我
后之升平─趙蕃甸人獻嘉禾賦─聖上崇國本致時康
動玄象之昭鑒産嘉禾而應祥甸人扵是具畚鍤修封
疆唘芳穎扵修畛薦靈姿扵我皇懿夫挺拔自分連拳
相接始穰穰而齊實終矯矯而異葉殊其本均二氣以
發生同乎心表一德之和協不然者寧擢秀扵墳衍載
具美扵圖牒徵其瑞質稽彼大同見芬敷而共貫信縈
結以交通則知符乎帝道發自天功合穗之珍方將效
祉扵今日異畝之美豈獨標竒扵古風扵是野老歡心
田夫盡力宛移根扵沃壤之際俄發耀扵丹墀之側祥
煙近拂乍疑連理之形喜氣傍臨更辨合歡之色彌彰
執契之道載助惟馨之德爾其天鑒非遠神珍是呈始
苕亭而間出終夭矯而曲成豈比躬稼之時盡化晉君
之草挺生之歲克符漢帝之名向令質委離披孤生苯
䔿安得臨玉砌邇龍衮設穜稑之萌芽為理化之根本
是知六府惟序萬邦式孚茅三脊而非偶獸共觝而自
殊未若耀青芳扵近甸垂嘉貺扵靈圖况復聖慮彌深
皇猷思永梯山航海未足契其休光菲食卑宫將欲示
其豐省斯所謂騰茂實扵厚地故薦穗扵重穎─眀沈
鯉嘉禾賦─惟帝籍之千畝接宸極之宫牆翕垓埏之瑞
煒穆元辰扵孟陽萃坤靈而厚載孕扶輿以發祥錯龍
鱗於原隰布鏤刻扵塍疆沁玉河之沃潤浥金露之膏
瀼拓周臺之靈囿陋漢苑之朱堂感華胥扵禁㝢闢融
澤扵扶桑禱農祥扵地后震癉憤扵天房盖聖朝之所
以先稼穡備蒸嘗展一人之孝思而關社稷之靈長者
也粤惟我皇踐祚闡坤握乾仁亶義濊聖思廣淵契七
月之精蘊領無逸之真詮振天眀而育德躬豐服扵眀
禋履桑林而簡器望三素以祈年當東作之平秩舉大
典扵籍田親秉耒以三推御葱轄扵青氊命后稷以播
榖簡伯禹以疏泉班保介而終畝勞百辟扵肆筵布陽
和於九有暢聖澤扵八埏爾乃精忱上達協氣旁通瑞
祉迸臻靈貺雲從沴氛神禦寶露時融宜暑宜寒十雨
五風將及我私先急我公我黍翼翼我稷芃芃既庭且
碩實大以豐乃有嘉禾秀擢蒙茸或一本而多岐或數
穗而同莖引瑤風以幻質濯玉瀣而凝精陸離離以綴
蕾曄采采以含英溶丹椹之芳潔燦瓊蘂之晶熒秉五
七之恒德挺九穗之竒禎纍連珠而合穎壹金玉而本
生霈休符扵甘雨銜滋液扵璇星毓祥柯以五變耀泰
運扵九茎天施雨而匪瑞日淪地而有徵譬禮義之多
富獵龍鳳之異名軼幽谷之蘭&KR0581;掩玄圃之松苓彼紫
麻綠苣豈嘉禾之與埓而碧麥靈苗詎並蔚而爭榮若
夫粟雨炎帝瑞發軒轅陶虞異穱魯史書年成周合穗
唐叔命篇字成雨扵蒼頡穎頌著扵鄭玄拳野産之而
名邑赤烏因之以改元外此而朱蓂歷扵堯陛紫蕙茁
扵太原秀騰濟隂之境旅生建武之年稻孫揚蕤扵金
斗祥麟集食於武川敬仲乃啓封禪之所致汾陽極稱
天瑞之可傳此皆帝不貴乎金玉而寶夫衣食之源故
其政必調扵函夏而時省歛扵秋田之所致也乃有連
叢合隴七穗五岐三苗四熟珍綺紛披或北里之稱盛
或玄山之讓竒不周或呈其異種帝庭或獻自外夷或
光照九阿之謠或香聞五里之滋是以繁瓌侈稱扵前
代而昌符踵應扵來茲孰若聖世之休禎炳靈淑扵神
祗實皇衷之淵塞特示象扵疇菑既登八極扵安和仍
躋萬國扵咸熙允阜澤之潛通羌宏化之寵綏扵是田
畯至喜穡夫載忻僉曰異哉世所希聞薄言采之以獻
吾君於惟皇上勲華淑軌方且秉冲自下遜美弗居謂
嘉榖之呈象豈凉德之克符實先聖之顯烈膺上帝之
瑤圖也扵是降眀詔蠲吉辰徵太師之九奏舉宗伯之
十倫飭豆豋而並薦毖尊俎以俱陳信曾孫之有道企
皇祖之居歆扵是大禮告成億兆歡忻東漸海隅西暨
沙壖具瞻上瑞雷動風傳凡在廷之臣工咸稽首以颺
言謂聖王治天下以孝而五榖為王政之先茲者聖德
廣運格扵重玄一人有慶兆民頼焉將使至治刑於萬
國嘉祥載扵普天皇風皥皥王道平平端冕垂旒四海
晏然眀眀天子夀考萬年─許國嘉禾賦─勾吳文學躡
屩之燕會天子藻潤太平四方瑞應日奏闕下既聞有
獻嘉禾者羣公畢賀迺盱衡濯慮而往觀之遘徇華子
與好古先生辨論金門之左揖而聽其語徇華子曰吾
聞太和之氣醞釀堪輿蓄極而發竒珍乃攄祥風之所
披拂膏露之所沾濡神不能闡其粹天不能表其符沕
潏逢涌溢為嘉禾盖冥搜扵玉䇲茲快覿扵皇都夫其
陸海廣輪神臯沃衍龍首通渠魚鱗疊畹蔚封畛兮縦
横倬阡陌兮宛轉三推既倡兮九扈作勞黃茂聿滋兮
玄功斯顯則有玉山異種北里仙英濟陽九穗崑崙五
尋挹光華扵日月凝沆瀣扵太清卿雲照爛以垂覆景
星煒煜而流晶毓非常之元化挺秀質扵金茎爾乃穎
擢丹霞顆抱眀月豐枝苯䔿瑋幹芳潔或珠聯扵異畝
或琪映扵同畷或兩儀分扵混沌或五氣散扵轇轕或
參乎乾畫之精或象乎洛疇之列其生也后稷降靈厲
山遺烈種美璧扵藍田萃商金於清樾其用也含哺萬
國芬芳九闥頤天顔扵五位肇王基扵七月猗寰中之
上瑞羌閱世而昭揭昔蒼姬之受命兮爰抽祕扵唐叔
逮白水之真人兮值虹流而載育曰悠悠其歷劫兮嗟
未聞乎芳躅匪至寶之不可恒兮何寂寥扵圖籙聖皇
建極兮超赫胥而軼大庭黃輿獻琛兮嘉禾乃登邇葳
蕤兮千畝遠璀璨兮八紘由顧命越扵今茲兮果何方
兮弗獲亦何歲兮弗生保介紛綸而奏御竒祥雜遝扵
汗青盖千萬年之希睹而鴻濛剖判所未有之庥禎也
謂宜陟岱嶽告成功勒蒼崕樹穹窿跨蓂荚扵堯除掩
蟠桃扵漢宫何為乎僅升太廟之几聊陳尚膳之饔蔑
洪朗而弗耀抑崇峻以謙冲意者聖人之盛德兮慮非
所以章眀賜而承昊穹扵是好古先生拂然色厲正襟
諤諤而復之曰異乎子言所謂見一斑之文豹蔽豐蔀
而測星躔者也吾聞之柔桑暮拱殷道以興芝房協律
漢業幾傾蒼麟駟扵羯乘黃龍炫扵吴京謂變者未必
為咎疑祥者未必為禎其休其否此焉足憑嗟大鈞之
寥闊兮二五交蒸神竒臭腐兮靡詭弗呈勘一抹一擠
之榮亦造化之偶然兮夫何與扵朝廷是故眀王馭世
不貴異物有兢兢而思慎曷顓顓扵黼黻稽六府之重
輕察三才之秒忽故以豐年為寳民食為天游神稼穡
雅意甫田躬黛耜御紺轅廑穆清之宵旰祗求裕乎元
元如其耕耘不擾疆理盡力多黍多稌時萬時億百室
開兮婦子寕百禮洽兮神人懌即大化之神眀知協氣
之融液雖無嘉禾奚損至德如其疆理蕪溝遂廢鳴條
不時濯枝愆序田畯失其咨茹亞旅闕其樹藝黔黎艱
食風教刓敝雖有嘉禾奚益世故今天子遠覽陶鈞之
上庶幾歸禾之旨視厥方貢譲而弗處有事寝園薦馨
而已盖俯徇乎百辟非則傚乎夸詡子大夫不究本原
矜竒說異殊謬乎春秋之義語未卒勾吴文學攝齊而
進曰長卿有言楚既失矣齊亦未為得也且皇天樹后
以長世豈漠然其無情有錫羡以純佑或降威以宣懲
伊災祥之大致固在昔其眀徵然而天道遠人道邇驗
善惡之幾先視后德何如耳有禾芉芉眀盛之年飛紫
芒扵堯陌垂金粟扵舜田氣緣感而後應治有開而必
先以此為瑞瑞何疑焉若夫帝澤未流嘉禾聿穟搖盲
飈以扶疎潤怪雨而薆薱雖併穗之可觀實隂陽之多
戾出非其時是奚足貴名之曰妖又豈非類故夫麟一
也遊郊者軒以之光西狩者周以之亡鳳一也岐山鳴
而德茂穎川集而道荒彼四靈其畢爾豈茲禾之比方
盖以瑞稱之兮瑞未可必以妖視之兮妖亦非常亮神
霄之有意非臧否其茫茫維觀物而考德兮乃天人之
並彰噫嘻為妖為瑞以昏以聖則大聖之握符必降康
之綦盛方今巢燧當陽夔龍布令步玉斗懸金鏡匹夫
軫扵宸衷三農重扵八政春臺若登寒暑皆應是以震
聲日景霅煜九玄貢華喬岳輸英大川極薰蒸而旁魄
乃茁暢扵天田所謂以和召和兮洵神理之自然豈比
夫赤烏與泰始空詫說扵民間昔我高皇帝之紹天也
虎旅戢而化成龍門獻其嘉穗肆賁天章用歌敬畏不
侈大以自矜爰貽謀而錫類誠天寵其德而靈承其瑞
扵今觀之維上克配而先生不考扵此一以為希覩一
以為偶然弗原天而盡人得無立言之少偏伊欲照金
簡重瑤編表熙朝之鴻鑠邁周烈扵千年務昭眀乎聖
德乃論治之真詮文學語既從容而却先生歛容唯唯
諾諾顧謂徇華子曰此嘉禾之讜議也足勸賢而警虐
庶幾風人用備著作
樂章─增─宋史朝會樂章─彼美嘉禾─莖九穗農疇告祥
史牒書瑞擊壤歡歌如京委積留獻春種昭錫善類
嘉彼合穎致貢升平異標南畝瑞應西成德至扵地皇
祗效靈和同之象煥發祥經
五言排律─原─唐孟簡咏嘉禾合穎─玉燭將成歲封人亦
自歌八方霑聖澤異畝發嘉禾共秀芳何遠連莖瑞且
多穎低甘露滴影亂惠風過表稔由神化為祥識氣和
因知興嗣歲王道舊無頗─增─無名氏嘉禾合穎─天祚
皇王德神呈瑞榖嘉感時苗自秀證道葉方華氣轉騰
佳色雲披映早霞薰風浮合穎湛露淨祥花六穗垂兼
倒孤莖嫋復斜應同唐叔獻稱慶比周家
詩散句─增─周庾信─嘉禾䨇合穎稻熟再含胎─唐張籍
田有嘉榖隴數畝穗亦同─宋夏竦─眉山遠地蜀山西
九穗嘉禾忽效竒─元王惲─嘉禾歲芉芉
御定佩文齋廣羣芳譜卷九
