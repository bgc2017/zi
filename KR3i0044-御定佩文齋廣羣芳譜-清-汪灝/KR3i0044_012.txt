欽定四庫全書
御定佩文齋廣羣芳譜卷十
榖譜
大豆(按黑豆黃豆皆名大豆原譜分而為二今從齊民要術併合為一)
原─豆者荚榖之總名也大者謂之菽─增─本草─大豆有
黑白黃褐青斑數色─原─黑豆處處有之苗高三四尺
蔓生莖葉蔓延葉團有尖色青帶黑上有小白毛秋開
小白花成叢結荚長寸餘多者五六粒亦有一二粒者
經霜乃熟緊小者為雄豆入藥良大者止堪食用作䜴
及喂牲畜味生則平炒則熱煑則寒作豉主發散造醬
及生黃卷平牛食之溫馬食之冷一體之中用之數變
小兒以炒豆同猪肉食多壅氣致死十歲以上則無妨
服蓽麻子及厚朴者並忌炒豆犯之脹滿致死黃豆亦
有小大二種種耘收穫苗葉荚萁與黑豆無異惟葉之
色稍淡結角比黑豆稍肥其豆可食可醬可豉可油可
腐腐之滓可喂猪荒年人亦可充饑油之滓可糞地萁
可然火葉名藿嫩時可為茹─增─廣志─有黃落豆有御
豆(其豆角長)有場豆(葉可食)有青有黃者─齊民要術─今世大
豆有黑白二種及長梢牛踐之名又有黑高麗豆鷰豆
大豆類也
彙考─增─詩豳風─七月亨葵及菽─小雅─中原有菽庶民
采之采菽采菽筐之筥之─傳─菽所以芼太牢而待君
子也─箋─采之者采其葉以為藿三牲牛羊豖芼以藿王
饗賓客有生爼乃用鉶羹故使采之─原─大雅─蓺之荏
菽荏菽旆旆─增─禮記檀弓─啜菽飲水盡其歡─月令
孟夏之月天子食菽與雞─注─菽實孚甲堅合屬水雞木
畜時熱食之亦以安性也─原─左傳─周子有兄而無慧
不能辨菽麥─注─菽大豆也豆麥殊形易别故以為癡者
之候─增─戰國策─張儀為秦連横說韓王曰韓地險惡
山居五榖所生非麥而豆民之所食大抵豆飯藿羹─注
藿菽之少者姚云史記後語作非菽而麥下文亦作菽
古語只稱菽漢以後方呼豆─史記周后稷本紀─棄為
兒時屹如巨人之志其游戲好種樹麻菽麻菽美─前
漢書鮑宣傳─漿酒藿肉─注─師古曰藿豆葉也─楊惲傳
惲報孫會宗書詩曰田彼南山蕪穢不治種一頃豆落
而為萁人生行樂耳湏富貴何時─後漢書馮異傳─王
郎起光武自薊東南馳晨夜草舍至饒陽蕪蔞亭時天
寒烈衆皆饑疲異上豆粥眀旦光武謂諸將曰昨得公
孫豆粥饑寒俱觧後帝即位使中黃門賜以珍寳詔曰
倉卒蕪蔞亭豆粥滹沱河麥飯厚意久不報─晉書良
吏傳─吴隠之介立有清操雖日晏歠菽不饗非其粟
隠逸傳─翟莊端居篳門歠菽飲水州府禮命及公車徵
並不就─北齊書厙狄伏連傳─冬至之日親表稱賀其
妻為設豆餅伏連問此豆因何而得妻對向扵食馬豆
中分減充用伏連大怒典馬掌食之人並加杖罰─唐
書韋貫之傳─貫之居貧噉豆糜自給─揚子─子有含菽
縕絮而致滋美其親將以求孝也─列子─周諺曰晨出
夜入自以性之恒啜菽茹藿自以味之極─呂氏春秋
得時之豆長莖短足其荚二七為族多枝數節競葉蕃
實─淮南子─河水中濁而宜菽─焦氏易林─中原有菽
以待饔食飲御諸友所求大得旦樹菽豆暮成藿羹
心之所樂志快心歡─孝經援神契─赤土宜菽─春秋
佐助期─豆神名靈殖姓樂長七尺大目通扵時節─原
東觀漢紀─劉平嘗為餓賊所劫叩頭曰老母饑少氣力
待平為命願得還飯食母馳来就死涕泣發扵肝膽賊
即遣去乃摭三斗豆以謝賊恩閔貢字仲叔太原人
也與周黨相友黨每過仲叔共啜菽飲水無菜茹─古
今注─宣帝元康四年南陽雨豆─世說─石崇為客作豆
粥咄嗟便辦恒冬天得韭萍虀王愷為搤腕乃密貨崇
帳下都督問所以都督曰豆至難煑唯預作熟末客至
作白粥以投之韭萍虀是搗韭根雜以麥苗爾─增─鶡
冠子─兩葉蔽目不見泰山䨇豆塞耳不聞雷霆─拾遺
記─樂浪之東有背眀之國宜種百榖有繞眀豆其莖弱
自相縈纏有傾離豆言其豆見日葉垂覆地食者不老
不疾─益都耆舊傳─朱倉字卿雲之蜀從處士張寧受
春秋糴豆十斛屑之為粮閉戸精誦寧矜之歛得米二
十石倉不受一粒─爾雅翼─八月雨為豆花雨─原─䨇
槐歲抄─溫陵人家中元前數日以水浸黑豆暴之及芽
以糠皮寘盆内鋪沙植豆用板壓長則覆以桶曉則曬
之欲其齊而不為風日損也中元則陳扵祖宗之前越
三日出之洗焯漬以油鹽苦酒香料可為茹捲以麻餅
尤佳色淺黃名鵝黃豆生弘治乙卯六月黟歙雨豆
隆慶六年四月陕西西寧衛天降黑豆徧地人食之
則氣閉
集藻─賦─增─晉張華豆羹賦─乃有孟秋嘉菽垂枝挺英是
刈是穫充簞盈箧香鑠和調周疾赴急時御一杯下咽
三嘆時在下邑頗多艱難空匱之厄固不輟懽追念昔
日啜菽永安
頌─增─宋蘇軾食豆粥頌─道人親煑豆粥大衆齊念般若
老夫試挑一口已覺西家作馬
五言古詩─原─魏曹植應詔作─煮豆然豆萁豆在釜中泣
本是同根生相煎何太急─晉陶潛歸園田居─種豆南
山下草盛豆苗稀晨興理荒穢帶月荷鋤歸道狭草木
長夕露沾我衣衣沾不足惜但使願無違
七言古詩─增─宋蘇軾豆粥─君不見滹沱流澌車折軸公
孫倉皇奉豆粥濕薪破竈自燎衣饑寒頓解劉文叔又
不見金谷敲冰草木春帳下烹煎皆美人萍虀豆粥不
傳法咄嗟而辦石季倫干戈未解身如寄聲色相纏心
已醉身心顛倒自不知更識人間有真味豈如江頭千
頃雪色蘆茅檐出沒晨煙孤地碓舂秔光似玉沙瓶煮
豆輭如酥我老此身無著處賣書来問東家住卧聽雞
鳴粥熟時蓬頭曳履君家去─方岳豆苗─江南之筍天
下竒春風匆匆催上籬秦郵之薑肥勝肉遠莫逹之長
負腹先生一鉢同僧居别有方法供齋蔬山房掃地布
豆粒不煩勤荷煙中鋤手分瀑泉灑作雨覆以老瓦如
穹廬平眀發視玉髯磔一夜怒長堪冰菹自親火候瀹
魚眼帶生芼入晴雲椀碧絲高壓涎滑蓴脆響平欺辛
螫蔊晩菘早韭各一時非時不到詩人脾何如此雋咄
嗟辦庾郎處貧未為慣
詩散句─原─唐杜甫─相㩦行豆田秋花靄霏霏─增─宋楊
萬里─道邊籬落半遮眼白白紅紅徧豆花─唐張九齡
場藿已成歲─杜甫─豆子雨已熟─宋蘇軾─秋霖暗豆
荚─陸游─宿雨飽豆荚豆荚雨中肥─林景熙─蟲響
豆花秋─原─唐杜甫─南山豆苗早荒穢─增─許渾─童子
遙迎種豆歸─溫庭筠─桑竹参差映豆花─宋陸游─籩
實傍籬收豆荚─楊萬里─晩紫豆花初總角─元李孝
光─豆遺晨壠茅齊白─眀高唘─白豆花開片雨餘─原
孟淑卿─豆花雨過晩生凉
别錄─原─種植─槐無蟲宜豆夏至前後下種上旬種則花
密荚多宜甲子丙子戊寅壬午及六月三卯日忌西南
風及申夘日肥地宜稀薄地宜密纔出便鋤草淨為佳
使葉蔽其根不畏旱穫宜晩荚赤莖蒼葉微黃方穫
增─崔寔月令─二月可種大豆又二月昏參夕杏花盛桑
椹赤可種大豆謂之上時四月時雨降可種大小豆
雜隂陽書─大豆生扵槐九十日秀秀後七十日熟豆生
扵申壮扵子長扵壬老扵丑死扵寅惡扵甲乙忌扵夘
午丙丁─齊民要術─春大豆次植榖之後二月中旬為
上時(一畝用子八升)三月上旬為中時(用子一斗)四月上旬為下時
(用子一斗二升)歲宜晚者五六月亦得然稍晚稍加種子地不
求熟(秋鋒之地即摘種地過熟者苗茂而實少)收刈欲晩(此不零落刈早損實)必須耬
下(種欲深故豆性強苗深則及澤)鋒耩各一鋤不過再葉落盡然後刈
(葉不盡則難治)刈訖則速耕(大豆怕雨秋不耕則無澤)種茭者用麥底一畝
用子三升先漫散訖犁細淺㽟而勞之(旱則糞堅葉落稀則苗莖不高)
(深則土厚不生)若澤多者先深耕訖逆垈擲豆然後勞之(澤少則否)
(為其浥鬱不生)九月中候近地葉有黃落者速刈之(葉少不黃必浥鬱刈)
(不速逢風則葉落盡遇雨澤爛不成)汜勝之書曰大豆保歲易為宜古
之所以備凶年也謹計家口數種大豆率人五畝此田
之本也三月榆荚時有雨高田可種大豆土和無塊畝
五升土不和則益之種大豆夏至後二十日尚可種戴
甲而生不用深耕大豆湏勻而稀豆花憎見日見日則
黃爛而根焦也穫豆之法荚黑而莖蒼輙收無疑其
實將落反失之故曰豆熟扵場扵場穫豆即青荚在上
黑荚在下氾勝之區種大豆法坎方深各六寸相去
二尺一畝得千六百八十坎其坎成取美糞一升合坎
中土攪和以内坎中臨種沃之坎三升水坎内豆三粒
覆上土勿厚以掌抑之令種與土相親一畝用種一升
用糞十六石八斗豆生五六葉鋤之旱者溉之坎三升
水丁夫一人可治五畝至秋收一畝中十六石─農政
全書─種大豆鋤成行壠舂穴下種早者二月種四月可
食名曰梅豆─吴下田家志種豆宜甲子乙丑壬申丙
子戊寅壬午壬寅─原─服食博物志─人食豆三年則身
重行動難左慈荒年法用大豆粒細調勻者生熟挼
之令有光暖徹豆心内先日不食以冷水頓服訖一切
魚肉菜果不得復食渴飲冷水初小困十日後體力壮
健不思食─抱朴子─相國張文蔚莊内有鼠狼穴養四
子為蛇所吞鼠狼雌雄情切乃扵穴外坌土壅穴俟蛇
出頭度其回轉不便當腰咬斷而劈腹銜出四子尚有
氣寘扵穴外銜豆葉嚼而敷之皆活後人以豆葉治蛇
咬盖本扵此─延年祕錄─服大豆令人長肌膚益顔色
填骨髓加氣力補虛能食不過兩劑大豆五升如作醬
法取黃搗末以猪肪煉膏和丸梧子大每服五十丸至
百丸溫酒下神驗祕方也肥人忌服─輟耕錄─黃山谷
煑豆帖云煮黑豆法確豆一升挼莎極淨用貫衆一斤
細剉如骰子同豆斟酌水多少慢火煑豆香熟日乾之
翻覆令展盡餘汁簸取黑豆去貫衆空心日㗖五七粒
食百草木枝葉皆有味可飽也─荆湖近事─陶華以鹽
煑黑豆常食之云能補腎盖豆乃腎之榖其形類腎黑
色通腎引之以鹽所以妙也李守愚侵晨井華水吞
黑豆五七粒謂之五臟榖至老視聽不衰─製用─六月
六日以洗淨大黃豆煮熟取出候冷以麪為衣攤扵席
上以衣盖之又用青蒿㷈一七取出曬乾搓去麪黃入
缸煎紫蘇鹽湯候冷浸豆與水平每豆一斤用鹽六兩
浸過一夜取出和食香拌勻装淨罈内令日曬四五日
從新搜過一次再曬再搜四五次用
(附錄)穭豆
原─穭豆(本草云穭乃自生稻名此豆野生故名)一名䝁豆一名䝁菽一名
治䝁一名鹿豆一名驢豆黑豆中最細者即黑小豆也
野生今下地亦種之小科細粒葉如葛霜後熟可蒸食
甘溫無毒炒焦黑熱投酒中治産後冷血
赤小豆(按廣雅云小豆荅也統而名之也齊民要術云小豆有綠赤白三種□豆豌豆𧖟豆)
(留豆亦其類也今照本草分列扵後)
原─赤小豆一名赤豆一名紅豆處處種之夏至後下種
苖高尺許葉本大末尖至秋開花淡銀褐色有腐氣荚
長二三寸比綠豆荚稍大色微白帶紅三青二黃時即
收之可煮可炒可粥飯可作麪食饀並良久服則津血
渗洩令人肌瘦身重合魚鮓食成消渴其稍大而鮮紅
淡紅者止可食用色赤黯而粒緊小者入藥甘酸平無
毒心之榖也性下行能入隂分行津液利小便消脹除
腫止吐治下痢腸澼解酒病除寒熱排膿散血通乳汁
下胞衣利産難水氣脚氣最為急需花名赤腐婢解酒
毒眀目下水治小兒丹毒葉去煩熱煮食眀目
彙考─原─吳志趙達傳─達治九宫一算之術使人取小豆
數升播之席上立處其數驗覆果信─晉書郭璞傳─璞
至廬江愛主人婢無由而得乃取小豆三升繞主人舍
散之主人晨見赤衣人數千圍其家就視則滅甚惡之
請璞為卦璞曰君家不宜畜此婢可扵東南三十里賣
之慎勿爭價則此祟可除主人從之─歲時雜記─共工
氏有不才子以冬至日死為疫鬼畏赤豆故是日作赤
豆粥厭之─田家五行─十二月二十五日夜煑赤豆粥
大小人口皆食之在外之人亦畱分以俟其歸謂之口
數粥亦驅瘟鬼之意
别錄─增─齊民要術─赤豆三月種六月旋摘遲者四月種
亦可宜稀稠得所太密不實
綠豆
原─綠豆(本草云綠以色名也舊作菉非)圓小者佳大者名植豆功用頗
同四月下種苗高尺許葉小而有毛至秋開小白花荚
長二三寸比赤豆荚微小有二種粒麤而色鮮者為官
綠又名眀綠皮薄粉多粒小而色暗者為油綠又名灰
綠皮厚粉少早種者名摘綠可頻摘也遲種者名拔綠
一拔而已其用甚廣可作豆粥豆飯豆酒煼食炒食水
泡磨為粉澄濾作餌蒸糕盪皮壓索為食中要物亦可
喂牲畜真濟世良榖也性甘寒無毒肉平皮寒用宜連
皮解金石砒霜草木一切諸毒生研新汲水服反榧子
殼害人合鯉魚鮓食久則令人肝黃成渴病花及芽解
酒毒荚治赤痢
彙考─增─湘山野錄─真宗深念稼穡聞占城稻耐旱西天
菉豆子多而粒大各遣使以珍貨求其種占城得種二
十石至今在處播之西天中印土得菉豆種二石不知
今之菉豆是否始植扵後苑秋成日宣近臣嘗之仍賜
占稻及西天菉豆御詩─孫公談圃─張文定嘗苦脚疾
無藥可療一日遊相國寺有賣藥者得菉豆兩粒服之
遂愈─原─唐公之䕫號抱一西粤人也言其地無綠豆
每承舍入京包中止帶斗餘多則至某江輙遇風浪不
能渡到彼中比扵藥物凡患時疾者用等秤買一家煑
豆香味四達兩鄰對門患病人聞其氣輙愈
别錄─原─種植─綠豆宜刈了麻地上種之太早不生荚若
其年李不蛀則豆有收忌夘日下種─增─種樹書─種菉
豆地宜瘦四月種六月收子再種八月又收─原─製用
豆虀先取濕沙納甆噐中以綠豆勻撒其上如種藝法
深桶覆蔵室中勿令見風日一次掬水灑透俟其苗長
可尺許摘取蟹眼湯綽過以料虀供之赤豆亦可然不
如綠豆之佳
白豆
原─白豆一名飯豆小豆之白者也亦有土黃色者大如
綠豆而差長粥飯皆可用四五月種苗葉似赤小豆而
微尖嫩者可作菜亦可生食味甘平調中補五臓暖腸
胃腎之榖也腎病宜食浙東一種味更勝作醬作腐極
佳北方水白豆相似而不及─增─本草─一種蔉豆葉如
大豆亦其類也
豌豆
原─豌豆(本草綱目云其苗柔弱宛宛故得豌名豌舊作登音剜)一名胡豆(本草經云張騫)
(使外國得胡豆種)一名戎菽(爾雅云戎菽謂之荏菽注云即胡豆管子云桓公伐山戎以戎菽徧)
(布於天下)一名畢豆(崔實月令作豍豆廣雅作豍豆又名曰留豆)一名青小豆一
名青斑豆一名麻累(本草綱目云嫩時青色老則斑麻故有諸名)一名回鶻
(唐書云畢豆出回鶻地飲膳正要作回回豆即回鶻也)一名淮豆(農書云俗呼豌豆大者為淮豆)
一名國豆(鄴中記云石勒改為國豆)種出西戎北土甚多八九月下
種亦有春種者蔓生有鬚葉似蒺藜葉兩兩相對嫩時
可食三四月開小花如蛾形淡紫色結荚形圓長寸許
子圓如藥丸嫩時可煑食老則可炒食可作麪食饀磨
粉麪甚白而細膩出西戎者大如杏仁百榖之中最為
先熟又耐久蔵宜多種可和醬作澡豆去䵟&KR0845;令面光
澤亦可喂馬性甘平無毒調營衞平氣益中治消渴淡
煑食之良煑食殺鬼毒心病下乳汁研末塗癰腫痘瘡
集藻─状─增─唐陸贄請依京兆所請折納事狀─京兆府先
奏當管蟲食豌豆全然不收請據數折納大豆奉勅宜
依度支續奏稱據時估豌豆每斗七十價已上大豆每
斗三十價已下京兆府所請將大豆替豌豆望令各據
估計錢數折納則冀免損官司者求瘼救災國之令典
求瘼在知其所患救災在恤其所無只如螟蜮為殃豌
豆全損檢覆若非虛謬地稅固合免徵直道而行大體
斯在司府折納充數已為尅下從權度支凖估計錢乃
是幸災規利所得無幾其傷實多傷風得財非謂理道
且豌豆為物入用甚微舊例所支唯充畜料凖數廻給
大豆諸司誰曰不然計價剰徵義將安在理無所據事
不可從望依前勅處分未審可否
别錄增─農政全書─玄扈先生曰豌豆與𧖟豆各種𧖟豆
之利倍扵豌十倍其耐陳則一也
𧖟豆(以下四種原列蔬譜今從本草移入扵此)
原─𧖟豆一名胡豆(本草綱目云豆荚状如老𧖟故名王禎農書謂其𧖟時始熟故名亦通吴)
(瑞本草以此為豌豆誤矣此種豆亦自西胡来雖與豌豆同名同時種而形性迥别太平御覽云張騫使外國)
(得胡豆種歸指此也今蜀人呼此為胡豆而豌豆不復名胡豆矣)南北皆有蜀中尤多
八月下種冬生嫩苗可茹莖方而肥中空葉状如匙頭
圓而下尖面綠背白柔厚一枝三葉二月開花如蛾状
紫白色結荚連綴蜀人收其子備荒性甘微辛平無毒
快胃和臓腑解酒毒誤吞金銀等物者用之皆效
集藻─七言律詩─增─宋楊萬里招陳益之李兼濟二主管
小酌益之指𧖟豆云未有賦者戲作七言─翠荚中排淺
碧珠甘欺崖蜜輭欺酥沙瓶新熟西湖水漆櫑分嘗曉
露腴味與櫻梅三益友名因𧖟繭一絲絇老夫稼圃方
䨇學譜入詩中當稼書
别錄─增─農桑通訣─𧖟豆百榖之中最為先登─農政全
書─玄扈先生曰𧖟豆種花田中冬天不拔花秸用以拒
霜至清眀後拔之𧖟豆八月初種臘月宜厚壅之此
種極救農家之急且蝗所不食
豇豆
原─豇豆一名䜶&KR2942;(音絳䨇本草綱目云此豆紅色居多荚必䨇生故有豇䜶&KR2942;之名廣雅指)
(為胡豆誤矣)處處有之榖雨前後下種者六月子便可種一
年可兩收四月種者七八月收一種蔓長丈餘一種蔓
短懸架則蕃鋪地則不甚旺宜灰壅其葉俱本大末尖
嫩時可茹其花有紅白二色荚有白紅紫赤斑駁數色
長者至二尺生必兩兩並垂有習坎之義子微曲如人
腎形所謂豆為腎榖者宜以此當之性甘鹹無毒理中
益氣補腎健胃和五臓調營衞生精髓止消渴吐逆泄
痢小便數與諸疾無禁但水腫忌補腎不宜多食此豆
嫩時充菜老則收子可榖可果可菜取用最多豆中上
品也
别錄─原─本草─昔盧廉夫教人補腎氣每日空心煑豇豆
入少鹽食之大有益─袖珍方─中鼠莽毒者以豇豆汁
飲即解欲試者先刈鼠莽苗以汁潑之便根爛不生此
則物理然也
(附錄)黎豆
原─黎豆一名貍豆一名黎沙一名獵沙(見古今注)其大者名
虎豆亦名虎沙(爾雅云欇虎櫐注云今虎豆江東呼為㯿欇夲草綱目云爾雅虎櫐即貍豆也)
(古人謂藤為櫐後人訛櫐為貍矣又云黎黑色也此豆荚老則黑色有毛露筋如虎貍指爪其子亦有點如虎)
(貍之斑煑之汁黑故有諸名)野生山中人亦有種之者三月下種生
蔓葉如豇豆但文理偏斜六七月開花成簇紫色状如
扁豆花一枝結荚十餘長三四寸大如拇指有白茸毛
老則黑而露筋宛如乾㷱指爪之状其子大如刀豆淡
紫色有斑點如貍文煑去黑汁同猪雞肉再煮食味乃
佳
(附錄)馬豆
增─古今注─馬豆一名馬沙似虎豆而小實大如指亦可
食也
彙考─增─雲仙散錄─品物類聚曰白馬豆食之齒醉虢國
夫人厨吏鄧連以洗豆皮作靈沙臛供翠鴛堂
藊豆
原─藊豆一名沿籬豆一名蛾眉豆(本草云藊夲作扁荚形扁也沿籬蔓延也)
(蛾眉象豆脊白路之形也)二月種蔓生人家多種之籬邊或以竹木
架起每乂三枝一居頂二對生一枝三葉亦一居頂二
對生葉大如杯圓而有尖花有紫白二色状如小蛾有
翅尾形荚生花下花卸而荚現及老長寸餘有青白二
色形凡十餘樣或長或團或如龍爪虎爪或如豬耳刀
鎌種種不同皆纍纍成枝一枝十餘荚成穗白露後實
更繁衍子有黑白赤斑四色(圖經本草云黑者名鵲豆盖以其黑間有白道如鵲)
(羽也)每荚子或一或二三一種荚硬不堪食惟豆子麤圓
而色白者可入藥微炒用氣味甘微溫無毒和中下氣
消暑暖脾胃除濕熱止消渴解酒毒河豚魚毒一切草
木毒
集藻─增─眀王伯稠凉生豆花─豆花初放晩凉淒碧葉隂
中絡緯嗁貪與鄰翁棚底話不知新月照清溪
别錄─原─月令廣義─芒種前扁豆開花主水種植─清眀
下種以草灰盖之不用土覆芽長分栽搭棚引上─增
農政全書─玄扈先生曰以口向上種之粒粒出若扁種
十不出一盖豆瓣重頂土不起故爛
刀豆
原─刀豆一名挟劍豆(拾遺記云樂浪之東有融澤有挟劎豆其荚形似人挟劍横斜而生)
(即此)人家多種之蔓引一二丈葉如豇豆葉而稍長大五
六七月開紫花結荚長者近尺微似皂荚扁而劍脊三
稜嫩青煑食醬醃蜜煎皆佳老則微黑子大如拇指頂
淡紅色同雞猪肉煮食甚美氣味甘平無毒溫中下氣
利腸止䬣逆益腎補元
别錄─原─本草綱目─一人病後䬣逆不止聲聞鄰家或令
取刀豆燒存性白湯調服二錢即止此亦取其下氣歸
元而逆自止也種植─將地鋤鬆深半尺熟糞拌勻清
眀時先用布濕微水潤豆令脹將見芽鋤前土作穴每
穴一粒側放入不可深此豆體重深則難出上用鋸末
拌土薄盖一層一云用草灰日日澆令濕俟生蔓竹木
架起
大靈豆
增─貴耳錄─大靈豆華山陳摶有靈豆服一粒四十九日
不饑筋力如故顔色若嬰兒世罕得服之者
木豆
增─交州記─木豆出徐僮間子美似烏頭大葉似柳一年
種數年採
靈光豆
增─杜陽雜編─大歷中日林國獻靈光豆大小類中國之
菉豆其色紅而光芒長數尺本國人呼為詰多珠和石
上菖蒲葉煑之即大如鵝卵其中純紫稱之可重一斤
已上啖之香美無比數日不復言饑渴
佛豆
增─益部方物略記─佛豆粒甚大而堅農夫不甚種唯圃
中蒔以為利以鹽漬食之小兒所嗜
集藻─贊─增─宋宋祁佛豆贊─豐粒茂苗豆别一類秋種春
斂農不常蒔
脂麻
原─脂麻(俗作芝麻者非)一名油麻一名胡麻(夢溪筆談云胡麻直是今油麻張騫)
(始自大宛得油麻之種故名胡麻以别中國之大麻也本草云油麻脂麻謂其多脂油也)一名巨勝
(夲草云巨勝即胡麻之角巨如方勝者)一名方莖(以茎名)一名狗蝨(以形名)一
名藤弘(見廣雅夲草云藤弘者弘亦巨也)一名交麻(杜寶拾遺記云隋大業中改為交麻)
陶弘景曰胡麻八榖之中惟此為良李時珍曰脂麻有
早晩二種黑白赤三色莖皆方高者三四尺葉光澤有
本團而末銳者有本團而末分三了如鴨掌形者葛洪
謂一葉兩尖為巨勝盖不知烏麻白麻皆有二種葉也
秋開白花似牽牛花而微小亦有帶紫豔者節節生枝
結角長者寸許四稜六稜者房小而子少七稜八稜者
房大而子多皆隨地肥瘠蘇恭謂四稜為胡麻八稜為
巨勝謂其房大勝諸麻也其枝四散者角繁子多一莖
獨上者角稀子少取油以白者為勝可以烹煎可以然
點服食以黑者為良胡地者子肥大其紋鵲其色紫黑
取油亦多尤妙其色黑入腎能潤燥也赤者状如老茄
子錢乙治痘瘡變黑歸腎用赤脂麻煎湯送百祥丸取
其解毒耳
彙考─增─拾遺記─樂浪之東有背眀之國宜種百榖有通
眀麻食者夜行不持燭是苣蕂也食之延夀後天而老
─原─神仙傳─魯女生長樂人初餌胡麻及术絶榖八十
餘年日少壮色如桃花日能行三百里走及麞鹿─增
雞肋篇─胡麻俗呼芝麻言其性有八拗謂雨暘時薄收
大旱方大熟開花向下結子向上炒焦壓榨才得生油
膏車則滑鑽鍼乃澀也─本草─俗傳胡麻湏夫婦同種
則茂盛故本事詩云胡麻好種無人種合是歸時底不
歸─原─天台志─劉晨阮肇入天台採藥失道食盡見桃
實食之覺身輕行數里至溪滸持杯取水見一杯流出
有胡麻飯溪邊二女子笑曰劉阮二郎捉向所失流杯
来便迎歸作食既出無復相識至家子孫已七世矣
集藻─賦─增宋蘇軾服胡麻賦并序─始余嘗服伏苓久之
良有益也夢道士謂余伏苓燥當雜胡麻食之夢中問
道士何者為胡麻道士言脂麻是也既而讀本草云胡
麻一名狗蝨一名方莖黑者為巨勝其油正可作食則
胡麻之為脂麻信矣又云性與伏苓相宜扵是始異斯
夢方將以其說食之而子由賦伏苓以示余乃作服胡
麻賦以答之世間人聞服脂麻以致神仙必大笑求胡
麻而不可得則必求山苗野草之實以當之此古所謂
道在邇而求諸遠者歟其詞曰我夢羽人頎而長兮惠
而告我藥之良兮喬松千尺老不僵兮流膏入土龜蛇
蔵兮得而食之夀莫量兮扵此有草衆所嘗兮状如狗
蝨其莖方兮夜炊晝曝久乃臧兮伏苓為君此其相兮
我興發書若合符兮乃瀹乃烝甘且腴兮補填骨髓流
髮膚兮是身如雲我何居兮長生不死道之餘兮神藥
如蓬生爾廬兮世人不信空自劬兮搜抉異物出怪迂
兮槁死空山固其所兮至陽赫赫發自坤兮至隂肅肅
躋扵乾兮寂然反照珠在淵兮沃之不滅又不燔兮長
虹流電光燭天兮嗟此區區何與扵其間兮譬之膏油
火之所傳而已耶─元戴表元胡麻賦─六月亢旱百稼
槁乾有物沃然秀扵中田是為胡麻外白中玄嘻微心
之良苦徵日御而周旋朝舒翹以東嚮夕偃媚而西遷
若餞迎之有節閱旦旦而不愆有一儒者睹而異之曰
是物其有識可比義扵戎葵惟太陽之委照疇一物之
得遺彼芃然以自遂有得氣而不知獨輸勤扵畎畝致
展轉扵遐暉迹其華粲粲以淡成榦亭亭而直致隂回
翔以盖屬膏湛渟而珠媚疑本質之過清常凝溫而抱
粹庸遇暵以不傷表孤妍扵衆悴且其芘本近仁嚮眀
近智蹈約而不移近信在困而能恭近義故論胡麻者
以為君子之道四宜乎以爾登良醫之箧衍依飛仙之
服餌也
詩散句─原─唐王維─御羹和石髓香飯進胡麻─增─宋梅
堯臣─傍枝延扶疎脩荚繁槖韜胡麻養氣血種以督
兒曹─原─眀馮琦─居然在玄圃不必飯胡麻─增─唐曹
唐─白羊成隊難收拾吃盡溪邊巨勝花─宋陸游─胡麻
刈罷下&KR1593;初引水家家灌晩蔬欲曬胡麻愁屢雨
别錄─原─種植─須肥地荒地亦可但多加糞二三月為上
時四月上旬為中時五月上旬為下時望前種實多而
成望後種子少多粃每畝二升取沙土中拌和之則入
地勻須多種宜甲子壬申丙子壬午及六月三夘日忌
南風及辛亥寅未日─收割─鋤三四徧逾多逾妙頻鋤
草淨簡熟者先穫束欲小大則難乾五六束一攢斜倚
之使風得入候口開以小杖微打令子出仍攢之三日
一打四五徧乃淨曬乾收蔵─服食─抱朴子云用上黨
胡麻三斗淘淨甑蒸令氣徧日乾以水淘去沬再蒸如
此九度以湯脫去皮簸淨炒香為末白蜜棗膏丸彈子
大每服溫酒化下一丸日三忌毒魚狗肉生菜服至百
日除一切痼疾一年身面光澤不饑二年白髮返黑三
年齒落更生四年水火不能害五年行及奔馬若欲下
之飲葵菜汁孫真人云用胡麻三升去黃褐者蒸三
十徧微炒香為末入白蜜三升杵三百下丸桐子大每
旦服五十丸人過四十以上久服眀目洞視腸柔如筋
─取用─漬汁和麪至靭滑人身生肉丁者擦之即愈七
月七日采烏麻花最上頭者隂乾為末烏麻油漬之眉
毛不生者日塗之即生又生秃髮─稭─入米倉内米不
蛀燒灰入點痣及去惡肉方中用除夜撒之房臥内外
云可避邪又生脂麻單條者名霸王鞭豎卧房前亦云
可祛鬼葉湯浸良久涎出稠黃色婦人用梳頭沐髮
去風─家塾事親─油生笮者良有潤燥解毒止痛消腫
之功蒸炒者止可食用及然點不堪入藥入藥以烏麻
油為上白麻油次之湏自笮者可用市者恐偽臘月油
久放不壊點燈照蠶辟蟲熬膏藥極效搽婦人頭髮黑
光不臭不生蟣虱麻餅笮去油麻滓也亦名麻籸可
食荒歲人以救饑入鹽作醬甚滑膩又可飬魚肥田周
禮堅強用蕡亦此義也─增─好事集─以胡麻麪啖犬則
光黑而駿使獵必大獲又可得三十歲─物類相感志
芝麻萁燒煙熏紙被不作聲
(附錄)青蘘
原─青蘘一名夢神一名胡麻巨勝苗也一作葉服食家
作菜用其法秋間取巨勝子種肥地畦中如種菜法苗
出鋤令無草乾即灌水采食滑美如葵
(附錄)亞麻
增─本草─亞麻一名鵶麻一名壁虱胡麻蘇頌曰出兖州
威勝軍苗葉俱青花白色李時珍曰陕西人亦種之其
實亦可榨油然燈氣惡不堪食
御定佩文齋廣羣芳譜卷十
