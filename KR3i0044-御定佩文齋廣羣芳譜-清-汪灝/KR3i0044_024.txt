欽定四庫全書
御定佩文齋廣羣芳譜卷二十二
花譜
梅花一(梅實别見果譜)
原─梅先衆木花花似杏甚香杏遠不及老幹如杏嫩條
綠色葉似杏有長尖樹最耐久性潔喜曬澆以塘水則
茂忌肥水種類不一白者有綠萼梅(凡梅花跗蒂皆絳紫色惟此純綠枝)
(梗亦青特為清高好事者比之九嶷仙人萼綠華吳下又有一種萼亦微綠四邊猶淺絳亦自難得)重葉
梅(花頭甚豊葉重數層盛開如小白蓮梅中竒品也)消梅(花與江梅官城梅相似)玉蝶梅
(花頭大而微紅色甚妍可愛)時梅冬梅異品有墨梅(花黑如墨或云以苦棟樹接者)
他如侯梅紫梅同心梅紫蒂梅尚多而重葉綠萼玉蝶
尤今人所尚也─增─范成大梅譜─江梅(遺核野生不經栽接者又名直)
(脚梅或謂之野梅凡山澗水濱荒寒清絶之趣皆此本也花穗小而疎瘦有韻香最清)早梅(花勝直脚)
(梅吳中春晩二月始爛漫獨此品于冬至前已開故得早名錢塘湖上亦有一種開尤早余嘗重陽日親折之)
(有横枝對菊開之句)官城梅(吳下圃人以直脚梅擇他本花肥者接之花遂敷腴唐人所稱官梅止謂)
(在官府園圃中非此官城梅也)百葉緗梅(亦名黃香梅亦名千葉香梅花葉至二十餘瓣心色微黃)
(花頭差小而繁密别有一種芳香比常梅尤穠美不結實)─花鏡─照水梅(花開皆向下而香甚)
(濃竒品也)品字梅(一花三實)麗枝梅(花繁而蒂紫)九英梅(此花為杜子美白樂天所)
(賞鍳)臺閣梅(花開後心中復有一蕊心放出)─原─賈思勰曰梅花早而白
杏花晩而紅乃知天下之美有不得兼者梅花優於香
桃花優於色若荔枝無好花牡丹無美實亦其類也
彙考─增─詩曹風─鳲鳩在桑其子在梅─小雅─山有嘉卉
侯栗侯梅─宋史隠逸傳─林逋結廬西湖孤山不娶無
子多植梅畜鶴因謂妻梅子鶴─說苑─越使執一枝梅
遺梁王梁王之臣曰韓子顧左右曰惡有一枝梅乃遺
列國之君乎─山海經─靈山有木多梅─原─西京雜記
漢上林苑有侯梅紫花梅同心梅紫蒂梅麗友梅─荆
州記陸覬與范曄相善自江南寄梅花一枝詣長安與
曄因贈以詩折梅逄驛使寄與隴頭人江南無所有聊
贈一枝春─金陵志─宋武帝女夀陽公主人日臥于含
章殿簷下梅花落于額上成五出花拂之不去號梅花
妆宮人皆效之─增─江陵記洪亭村下有梅迥村舊云
是梅槐合生成樹是以名之今音訛謂之梅廻─原─杜
甫詩注─何遜為揚州法曹廨舍有梅樹一株時吟詠其
下後居洛思梅請再往從之抵揚花方盛開對花傍偟
終日─增─梅妃傳─梅妃姓江氏名采蘋開元中侍明皇
大見寵幸性喜梅所居欄檻悉植數株上榜曰梅亭梅
開賦賞至夜分尚顧戀花下不能去上以其所好戲名
曰梅妃妃有梅花賦─雲仙雜記─李白遊慈恩寺寺僧
乞詩白為題訖僧獻綠英梅檀香筆格蘭縑袴紫瓊霜
─原─龍城錄─隋開皇中趙師雄遷羅浮一日天寒日暮
于松林間酒肆傍舍見美人淡妆素服出迎時已昏黑
殘雪未消月色微明師雄與語言極清麗芳香襲人因
與扣酒家門共飲少頃一綠衣童子笑歌戲舞師雄醉
寐但覺風寒相襲久之東方已白起視大梅花樹上有
翠羽刺嘈相顧月落參横惆悵而已─常朝錄─元稹為
翰林承旨朝退行至廊下時初日映九英梅隙光射稹
有氣勃勃然百僚望之曰豈腸胃文章映日可見乎─白
帖─大庾嶺上梅花南枝已落北枝方開─增─倦遊錄─大
庾嶺上有佛塔廟有婦人題云妾幼年侍父任英州司
寇既代歸父以大庾本有梅嶺之名而反無梅遂植三
十株于道之右因題詩于壁今隨夫之任端溪復至此
寺前詩已汚漫矣因再書之云英江今日掌刑回上得
梅山不見梅輟俸買將三十本清香留與雪中開好事
者因以夾道植梅矣─談苑─王曾布衣時以梅花詩獻
呂蒙正云而今未問和羹事且向百花頭上開蒙正曰
此生已安排状元宰相也─程氏遺書─早梅冬至已前
發方一陽未生然則發生者何也其榮其枯此萬物一
個隂陽升降大節也然逐枝自有一個榮枯分限不齊
此各有一乾坤也各自有個消長只是個消息惟其消
息此所以不窮至如松柏亦不是不凋只是後凋凋得
不覺怎少得消息方夏生長時却有夏枯者則冬寒之
際有發生之物何足怪也─談撰─卉木皆感春氣而生
獨梅開以冬蓋東方動以風風生木故曲直作酸則酸
者木之性惟梅之味最酸乃得氣之正北方水為之母
以生之則易感故梅先衆木而華─邵氏聞見錄─呂文
穆大隠莊梅蓋早梅也香甚烈而大云從大庾嶺移其
本至此─癸辛雜識─梅花無仰開者蓋亦自能巧避風
雪耳騐之信然宜興西地名石庭十餘里皆古梅苔
蘚蒼翠宛如虬龍皆數百年物也有小梅僅半寸許叢
生苔間著花極晚─祖秀華陽宮記─政和初作艮嶽于
禁城之東鑿池為溪澗因其餘土積而為山曰飛來峰
腰徑百尺植梅萬本曰梅嶺─原─張鎡梅品─花宜稱二
十六條為淡雲為曉日為薄寒為細雨為輕烟為佳月
為夕陽為微雪為晩霞為珍禽為孤鶴為清溪為小橋
為竹邊為松下為明忩為疎籬為蒼厓為綠苔為銅瓶
為紙帳為林間吹笛為膝上横琴為石枰下碁為掃雪
煎茶為美人澹妆篸戴─增─梅品─花榮寵六條為烟塵
不染為鈴索護持為除地徑淨落瓣不緇為王公旦夕
留盻為詩人閣筆評量為妙妓淡妆雅歌─十二月燕
遊次序─正月玉照堂賞梅湖山尋梅二月玉照堂西緗
梅堂東紅梅十二月湖山探梅玉照堂看早梅─萬花
谷曾端伯以梅花為清友─金城記─黎舉常云以梅聘
海棠但恨時不同耳─劒南詩注─成都合江園蓋故蜀
别苑梅最盛自初開監官日報府報至開五分則府主
來宴遊人亦競集─曲洧舊聞─許洛中有江梅椒萼梅
綠萼梅千葉黃香梅四種─原─范成大梅譜─古梅會稽
最多四明吳興亦間有之其枝樛曲萬状蒼蘚鱗皴封
滿花身又有苔鬚垂于枝間或長數寸風至綠絲飄飄
可翫初謂古木歴久風日致然詳考會稽所産雖小株
亦有苔㾗蓋别是一種非必古木余嘗從會稽移植十
本一年後花雖盛發苔皆剝落殆盡其自湖之武康得
者即不變移風土不相宜會稽隔一江湖蘇接壤故土
宜或異同也凡古梅多苔者封固花葉之眼惟罅隙間
始能發花花雖稀而氣之所鍾豊腴妙絶苔剥落者則
花發仍多與常梅同去成都二十里有臥梅偃蹇十
餘丈相傳唐物也謂之梅龍好事者載酒往游清江
酒家有大梅如數間屋傍枝四垂周遭可羅坐數十人
任子嚴運使買得作凌風閣臨之因遂築大圃謂之盤
園余生平所見梅之竒古者惟此兩處為冠洛都賣
花者爭先為竒初冬折未開枝置浴室中薰蒸令坼強
名早梅終瑣碎無香余頃守桂林立春梅已過元夕則
嘗青子皆非風土之正杜子美詩云梅蕊臘前破梅花
年後多惟冬春之交正是花時耳項里出古梅老幹
竒怪苔蘚封枝疎花點綴夭矯如畫殊令人愛翫不忍
捨─增─誠齋江湖集詩註─余既得麾臨漳朝士餞余高
會于西湖上釗寺滿谷皆梅花一望無際絶頂有亭榜
曰錦屏余獨倚一株醉極摘梅花嚼之同舍張監簿蜀
人名珖字君玉相顧曰清勝如許謂非謫仙可乎─輟
耕錄─紹興行宫中有玉質亭梅繞之由繹已堂過錦
臙廊百八十楹直通御前廊外即後苑梅花千樹曰梅
崗亭曰冰梅亭道士張雨字伯雨號句曲外史嘗從
王溪月真人入京初燕地未有梅花吳閒閒宗師全節
新從江南移至護以穹廬匾曰潄芳亭伯雨偶造其所
恍若與西湖故人遇徘徊既久不覺熟寝于中伯雨覺
日已暮矣閒閒笑曰伯雨素有詩名宜作詩以贖過雨
遂賦詩有風沙不憚五千里將身跳入仙人壺之句閒
閒大喜送翰林集賢嘗所往來者袁學士伯長謝博士
敬德馬御史伯庸吳助教飬浩虞修撰伯生俱和之
廣客談─龍廣寒江湖異人也事母至孝六月一日其母
壽旦方啟北牖舉夀觴忽梅花一枝入牖香色絶佳人
遂以孝梅稱之士大夫贈詩者甚多惟張存菊一絶最
為人膾炙其詩曰南風吹南枝一白照萬綠歲寒誰知
心孟宗林下竹厥後孝梅年百有五歲猶童顔綠髮人
以為孝感所致─韻府─張景修以梅花為清客─原─玉
壺冰─王冕隐九里山樹梅花千株桃柳居其半結茅廬
三間自題為梅花屋─學圃餘䟽─京師許千戶家見盆
中一綠萼玉蝶梅梅之極品不知種在何處當詢而覓
之余薋園中一綠萼梅偃蓋婆娑下可坐數十人今特
作高樓賞之子孫當加意培壅─增─事詞類竒─水陸草
木之花香而可愛者甚衆梅獨先天下而春故首及之
─潛確類書─梅具四德初生蕊為元開花為亨結子為
利成熟為貞梅有四貴貴稀不貴繁貴老不貴嫩貴瘦
不貴肥貴含不貴開─袁宏道吳郡諸山記─光福一名
鄧尉與元墓銅坑諸山相連屬山中梅最盛花時香雪
三十里─具區志─梅花莫盛於洞庭山之後堡下鎮東
山之長圻豐圻舟輿壺觴纍纍不絶─西湖志─永興寺
庭前有綠萼二樹古幹扶疎為河渚西溪之冠西溪
居民數百家聚為村市姚安春日游西溪詩梅花引我
入溪深半繞青松半翠林已耐歲寒成好友還將春色
伴幽岑蒼煙踏破鞋無跡明月挑來杖有心贏得清芬
盈客䄂莫愁歸路暮雲侵─西湖志餘─淳熙五年二月
初一日孝宗過德夀宮起居太上留坐冷泉堂至石橋
亭子看古梅太上曰苔梅有二種一種出張公洞者苔
蘚甚厚花極香一種出越上苔如綠絲長尺餘今歲二
種同時著花留此少觀復命内史宣史浩至賜坐用内
人動樂進酒君臣皆沾醉而退淳熙八年正月二日
孝宗遣太子恭迎二殿至南内初就凌虚閣排當三盞
後至萼綠華堂看梅是日大雪太上大喜盡歡而罷
孤山梅花以和靖著名然白樂天去郡有憶杭州梅花
因叙舊寄蕭協律詩三年悶悶在餘杭曾與梅花醉幾
場伍相廟邊繁似雪孤山園裏麗如妆云云則自唐時
已賞鑒于名公矣─原─桂林志─袁豐宅後有六株梅開
時曾為鄰屋煙氣所爍乃團泥塞竈張幕蔽風久而又
拆其屋曰冰姿玉骨世外佳人但恨無傾城笑耳─花
史─唐梅仙祖師學道於白雲山篤戒行夏月偶坐化於
梅下數里聞梅花香經旬不息遠近異之宋憲聖后
每治生菜必於梅下取落花雜之宋趙必連刻苦讀
書開慶間以文蔭當補官辭不就晩植梅數百株名其
居曰梅花莊與弟若槸日吟咏其中鐡脚道人常愛
赤脚走雪中興發則朗誦南華秋水篇嚼梅花滿口和
雪嚥之曰吾欲寒香沁入肺腑陳英隠居江南種梅
千株花時落英繽紛恍如積雪廣西桂林府滿山皆
梅開時作梅瘴易染人─增─花史─嘉魚人陳從龍少嗜
學每夜讀書至曙能詩環居栽梅倚樹而臥孤山放
鶴亭林逋隠此蓄二鶴每泛舟湖中客至童子縱鶴飛
報即歸後人題句云種梅花處伴林逋西湖志至元間
儒學提舉余謙復補植梅數百本於山構梅亭于其下
─湖州府志─烟霞塢武康劉穎士别業谷口梅花十餘
里紫梅溪在歸安縣東北三十里上多生梅每歲或
開紫花一枝故名─開封府志─梅花堂在許州治北蘇
軾建─饒州府志─餘干縣藏山上趙汝愚嘗讀書于此
理宗為題梅巖二字─黃州府志─春風嶺多梅花─成
都府志─成都府東閣即杜甫招裴廸登東亭觀梅處
泉州府志─南安縣梅花山下多梅樹─建寧府志─崇安
縣梅亭趙抃作令時手植梅于後圃因名─興化府志
城東南榖城山舊有梅隠松隠竹隠三精舍─南雄府
志─大庾嶺即五嶺之一漢武帝擊南粤楊僕遣部將庾
勝屯兵于此因名大庾其初險峻行者苦之自張九齡
開鑿始可通車馬其上多植梅又名梅嶺─惠州府志
梅花村羅浮飛雲峰側趙師雄遇美人即此─平樂府
志─城東梅花園宋鄒浩記─羅浮山志─冲虚觀殿階古
梅傳是葛洪手種芳烈異于凡梅鐡幹虬枝堅瘦如削
真千餘年物也嶺南嘉樹惟此與智藥所植訶子樹並
傳─原─長干之南七里許曰華嚴寺寺僧蒔花為業而
梅尤富白與紅植相若惟綠萼玉蝶植倍之率以絲縛
虬枝盤曲可愛桃本者三四年輙膠矣不善縛則抽條
蔓引不如不縛者為佳以故收藏難每歲開時但取一
二本落後則歸之又靈谷之左偏曰梅花塢約五十餘
株萬松在西香雪滿林最為竒絶
集藻─序─原─宋楊萬里和梅詩序─梅肇於炎帝之經著於
說命之書召南之詩然以滋不以象以寔不以華也豈
古之人皆質而不尚其華歟然華如桃李顔如舜華不
尚華哉而獨遺梅之華何也至楚之騷人飲芳而食菲
佩芳馨而食葩藻盡掇天下之香草嘉木以苾芬其四
體而金玉其言語文章盡遠取江籬杜若而近捨梅豈
偶遺之歟抑梅之未遭歟南北諸子如隂鏗何遜蘇子
卿詩人之風流至此極矣梅于是時始以花聞天下及
唐之李杜本朝之蘇黃崛起千載之下而躪藉千載之
上遂主風月花草之夏盟而於其間始出桃李蘭蕙而
居客之左蓋梅之有遭未有盛于此時者也然色彌章
用彌晦花彌利實彌鈍也梅之初服豈其端使之然哉
前之遺今之遭信然歟余友洮湖陳晞顔盖造次必於
梅顛沛必於梅者也嘉愛之不足而吟咏之吟咏之不
足則盡取古人賦梅之作而賡和之寄一編以遺予曰
從古此詩已八百篇矣不盈千篇吾未止也予讀之而
驚曰抑何豐耶豐而不竒則亦常耳抑何竒耶余嘗愛
隂鏗詩云花舒雪尚飄照日不俱銷蘇子卿云祗言花
是雪不悟有香來唐人崔道融詩云香中别有韻清極
不知寒是三家者豈畏疎影暗香之句哉晞顔之詩同
梅而清清在梅前同梅而馨馨在梅後其於三家所謂
未聞以千里畏人者也─增─張鎡梅品序─梅花為天下
神竒而詩人尤所酷好淳熙歲乙巳予得曹氏荒圃於
南湖之濱有古梅數十爰輟地十畝移種成列增取西
湖北山别圃紅梅合三百餘本築堂數間以臨之又夾
以兩室東植千葉緗梅西植紅梅各一二十章前為軒
楹如堂之數花時居宿其中環潔輝映夜如對月因名
曰玉照復開澗環繞小舟往來未始半月捨去自是客
有遊桂隠者必求觀焉頃者太保周益公秉鈞予嘗造
東閣坐定首顧予曰一棹徑穿花十里滿城無此好風
光蓋予舊詩尾句衆客相與歆豔于是游玉照者又必
求觀焉值春凝寒又能留花過孟月始盛名人才士題
詠層委亦可謂不負此花矣但花豔並秀非天時清美
不宜又標韻孤特若三閭首陽二子寧槁山澤終不肯
頫首屏氣受世俗湔拂間有身親貌悅而此心落落不
相領會甚至于汚䙝附近略不自揆者花雖眷客然我
輩胸中空洞幾為花呼呌稱冤不特三歎而足也因審
其性情思所以為奬護之策凡數月乃得之今疏花宜
稱憎嫉榮寵屈辱四事總五十八條揭之堂上使來者
有所警省且示人徒知梅花之貴而不能愛敬也使與
予之言傳布流誦亦將有愧色云─范成大梅譜前序
梅天下之尤物無問智愚賢不肖莫敢有異議學圃之
士必先種梅且不厭多他花有無多少皆不係重輕余
于石湖玉雪坡既有梅數百本比年又於舍南買王氏
僦舍七十楹盡拆除之治為范村以其地三分之一與
梅吳下栽梅特盛其品不一今始盡得之隨所得為之
譜以遺好事者─梅譜後序─梅以韻勝以格高故以斜
横疎瘦與老枝怪竒者為貴其新接穉木一歲抽嫩枝
直上或三四尺如酴醿薔薇輩者吳下謂之氣條此直
宜取實規利無所謂韻與格矣又有一種於條上茁短
横枝状如棘針花密綴之亦非高品近世始畫墨梅江
西有楊補之者尤有名其徒倣之者實繁觀楊氏畫大
略皆氣條耳雖筆法竒峭去梅實遠唯廉宣仲所作差
有風致世鮮有評之者余故附之譜後云─原─明張鼐
孤山種梅序─夫人標物異物借人靈古往而今自來風
光無盡景遷而人不改興會常新是知有補斯完無虧
不滿誰非造化轉水光山色于眼前繄彼人功留雪月
風花于本地維昔孤山逸老曾于嬴嶼栽梅偃伏千枝
淡蕩寒嵐之月崚嶒數樹留連野水之烟自鶴去而人
不還乃山空而種亦少庾嶺之春久寂羅浮之夢不來
雖走馬征輿閙前堤之景色奈暗香疎影辜此夜之清
光是以同社諸君子點綴冰花補苴玉樹種不移於海
外勝已集乎山中灌巖隙而長玉龍紛披偃仰礨澗湄
而棲白鳳布置横斜幽心扶瘦骨同妍冷趣植寒枝共
遠西泠橋畔重開玄圃印清波六一泉邊載起瓊樓邀
皓月非惟借風霜之伴與岸花江柳鬭風光亦將留山
澤之臞令溪飲巖居生氣色倘高人扶笻掃石正堪讀
易說詩若韻士載酒飛觥亦足吟風弄月使千古勝場
不渝寂寞將六堤佳境盡入包羅豈獨處士之功臣抑
亦坡仙之勝友余薄游湖上緬想孤蹤策月下之驢為
問山中誰是主指雲間之鶴來看亭畔幾枝花爰快述
其良圖用同貽于好事云爾
說─原─宋楊東山梅花說─易曰乾為天前輩論乾與天異
謂天者乾之形體乾者天之性情某因觸類而思之不
但乾與天異而已事事物物莫不皆有形體性情林和
靖咏梅疎影横斜水清淺二句此為梅寫真之句也梅
之形體也雪後園林纔半樹二句此為梅傳神之句也
梅之性情也寫梅形體是謂寫真傳梅性情是為傳神
文─原─周之翰爇梅文─寒勒銅瓶凍未開南枝春斷不歸
來這回勿入梨雲夢却把芳心作死灰恭惟地壚中處
士梅先生生自羅浮沠分庾嶺形如枯木稜稜山澤之
臞膚若凝脂凛凛冰霜之操春魁占百花頭上歲寒居
三友圖中玉堂茆舍本無心金鼎商羹期結果不料道
人見挽便離有色之根夫何冰氏相凌遽返華胥之國
玉骨擁爐烘不醒深魂剪紙竟難招紙帳夜長猶作尋
香之夢筠忩月淡尚疑弄影之時雖宋廣平鐡石心腸
忘情未得使華光老丹青手叚摸索未真却怨零落一
枝春好與茶毗三昧火惜花君子還道這一點香魂今
在何處咦烱然不逐東風散只在孤山水月中
傳─原─元王冕梅華傳先生姓梅名華字魁不知何許人
或謂出炎帝其先有以滋味干商高宗乃召與語大悦
曰若作和羹爾惟鹽梅因食采於梅賜以為氏梅之有
姓自此始至紂時梅伯以直言諫妲己事被醢族遂隠
迨周有摽有者始出仕其寔行著于詩垂三十餘世當
漢成帝時梅福以文學補南昌尉上書言朝廷事不納
亦隠去變姓名為吳市門卒云自是子孫散處不甚顯
漢末綠林盗起避地大林大將軍曹操行師失道軍士
渴甚願見梅氏梅聚族謀曰老瞞垂涎漢鼎人不韙之
吾家世清白慎勿與語竟匿不出厥後絫生葉葉生萼
萼生蕊蕊生華是為先生先生為人修潔灑落秀外瑩
中玉立風塵之表飄飄然真神仙中人所居環堵竹籬
茅舍灑如也行者過其處必徘徊指顧曰是梅先生居
也勿翦勿伐谿山風月其與之俱先生雅與高人韻士
游徂徠十八公山隂此君輩皆歲寒友何遜為揚州法
曹掾虚東閣待先生先生遇之甚厚相對移日留數詩
而歸先生南北兩支世傳南煖北寒先生蓋居于南者
也先生諸子甚多長云寔操行堅固人謂其有廼父風
味居南京犀浦者為黃氏其餘别族具載石湖譜太史
公曰梅先生翩翩濁世之高士也觀其清標雅韻有古
君子之風焉彼華腴綺麗烏能辱之哉以故天下人士
景仰愛慕豈虚也耶─明何喬新梅伯華傳梅伯華字
汝芳世居大江之南其先本若木氏之裔食采于梅春
秋時復屬於楚秦始皇遣將軍王翦滅楚遂移兵伐梅
滅之子孫散處江南以國氏其家杭之西湖粤之大庾
者宗枝尤蕃衍伯華自幼好修丰姿芳潔翛然埃壒之
表好居山澤每與騷人處士徜徉泉石雲壑之間終日
忘返不識者疑為仙云性剛介士無賢不肖皆知敬重
好事者或寫其像于屏見者肅然起敬不覺鄙吝自消
楚令尹子蘭申公子椒以清修自負願托交于伯華伯
華曰若等無寔而外飾終將委厥美以從俗耳非吾友
也凌波仙子洛迦樊生亦以雅素絶俗願與伯華為異
姓兄弟伯華笑曰若等得我一體非可與共度歲寒者
也丞相廣平宋公貞心勁質于人少許可獨敬重伯華
嘗作賦以誦其美伯華覧之不樂曰知人信不易哉吾
嘗以宋公鐡石心腸顧乃輕吐綺語至以文君綠珠况
我噫知德者鮮矣當陽春和煦時羣葩競榮紅香翠蔓
燦如也而伯華恬然于荒寒之野或以後時誚之者曰
大丈夫盍乘時取紅紫自苦于寂寞誰復知之伯華曰
榮悴命也然有性焉吾知安吾命盡吾性而已且子未
睹其終耳狂飈振蕩彼將飄泊何所戾耶言者慚而退
石湖范公與伯華交莫逆買地于所居之范村招伯華
聚族居之且為作譜辨其韻格之異而歎寫真者不察
也由是伯華益有聞于天下云─洪璐白知春傳─白知
春大庾人也初不詳其得姓之由或曰太昊氏廷臣有
貌晳而傅粉者帝呼為白郎遂以為姓至商高宗時有
善調鼎羹者同傅說為相大著勲業天下始重其名自
後族類繁衍徧處海内漢末有族子居鄧襄間最繁盛
曹瞞師過渴甚獲濟歸而勒其功于史後世稱之西晉
時曰華魁者為江南亭長遇陸正平于傳舍遂為通使
長安故人為薦拜秘書省伴讀二世至飛英落魄不拘
專事放蕩其友薦為上林内史得入宮禁為劉宋夀陽
公主飾妝公主甚喜宫中爭效慕之梁何遜官揚州與
清江盛開者為僚宷日共賡吟情誼甚密唐宋璟未相
時于從父東川官舍見郡人一本性姿素樸儀容古雅
請為忘年交作文美之其後有名九英者與白樂天元
稹杜甫輩相友善京師謂之連璧九英女瓊姬居羅浮
擇壻名士趙師雄月夜遇之遂定婚媾世傳為竒過宋
有竒男子同林和靖隠孤山甘淡泊忘勢利和靖為詩
美其行今載集中再傳曰墨始策為吏除守衡州宣德
澤及於民有甘棠之思卒繪其像民間多奉祀之白有
遠族因秦俗家貧子壮分贅楊氏厥類尤蕃生子雖状
貎不類白而氣味相似故亦見珍于世知春字儒華衡
州十世孫生而骨格清癯丰神灑落雖邊幅不修而天
然標格自出風塵之表性慧善推步星數每歲天子將
頒春歷輙先以消息吐白人間世以其知春候故名之
為人孤潔不交塵俗惟與蜀人葉恒盛衛人管若虚為
耐久朋嘗曰吾雖不見用於治朝亦當魁芳譽於天下
一日恒盛若虚聞之曰吾聞智者不失時勇者不失勢
陽德方亨皆爭憐角寵而子若不聞迨夫肅殺逞衆芳
謝子顧抗顔獨出此何以故曰竊聞之有赫赫之譽者
發必淺無彰彰之名者飬必深與其揚金石於鄭衛交
奏之時孰若援舜琴而獨鳴播德馨於桃李暄妍之場
孰若藴蘭芳而獨寫是故使避秦皆商山則孰為漢廷
之蕭曹不仕隋皆河汾則誰為唐室之房杜當時聞其
名者多跨蹇踏雪尋訪至有取其連枝令奚童肩負館
之華堂静室禮對閣筆平章不踰日則歛容而去知春
惟林居簡出謝絶紛華日以甘酸醖釀成就諸子之德
寔思以宏先人調鼎之業云
記─增─明劉基友梅軒記─臯亭之山有隠者焉以友梅字
其軒環其居皆梅也或曰友者人倫之名也君子以友
輔仁人求其友必于人焉可也梅卉木也人得而友之
乎生于世為人焉舍斯人弗友而卉木乎取之斯人也
不既怪矣乎劉子曰否彼固有所激而云也夫彼所謂
隠者也不同乎人而隠彼固自絶于世之人而卉木之
為徒也彼固以斯世為不足乎已而隠以為高彼固謂
人不足與友而卉木良我友也彼誠有所激哉世之如
管鮑者鮮矣刺于谷風嗟于桑柔臏于涓賣于寄累于
灌夫蠅營狗苟于拜塵之人友之而不為損者鮮矣哉
人不可以無友彼將何所取哉梅卉木也有歲寒之操
焉取諸人弗得矣舍卉木何取哉且此物非徒取也凌
霜雪而獨秀守潔白而不汚人而象之亦可以為人矣
─原─姚淶梅花記─洪崖仙尉隐于大庾之嶠長子孫者
累數百祀跨躡南北綿邈遠近夏曄冬蒨日衍以蕃客
有過之者始見之若聚焉繼見之若邑焉滋茂弗已宋
守趙孟藡氏見而稱之曰若是其稠乎是可國也于是
建國號曰梅奄一方而有之封域視古宋衛然其國與
諸國異有父子兄弟而無君長有疆圉山川而無城郭
有榮瘁盛衰而無征伐有風雨霜露而無耕穰有大小
短長縱横曲直而無妍&KR1126;其居結瑶而搆瓊其俗擷芳
而嚅馥其服被縞而曳素往往搜冥寄遠埃壒之地弗
處世慕其潔至假冰玉神仙以為喻國于南州而性獨
耐寒雖加以嚴霜暴霰不能虐也自肇國以來輒隸于
職方歲遣子修貢于廷累代嘉之聽梅氏自為治弗奪
其土于是國益庶且大初梅氏以鼎味薦于商商道頼
以復興周人得其名于謠以列于司樂者由是聲重天
下華寔既符今古同賞或謂其風韻獨勝或謂其神形
俱清或謂其標格秀雅或謂其節操凝固如宋廣平杜
少陵林和靖諸名賢皆與梅氏為方外友類形諸篇什
以摹寫情状然其所得不過一村一圃一林一木之勝
而未有以國名者自梅氏有國而其散處于海内者咸
列于附庸罔或先焉立國既久梅氏之英庾山之靈相
與求其主劉先生挺生南服出而臨之而國于是乎有
主先生猶不敢當曰我梅花國人也或請于先生敢問
宅是國何義也先生曰吾之所取于梅氏者有五善焉
博于濟物仁也不撓于時義也生不相陵禮也審于擇
友智也出不愆其期信也此吾之所以獨樂于梅不徒
臭味之合而已若夫桑梓之所詔鞶帶之所佩朝夕之
所玩几案之所味皆取足于是而梅也無役不供亦惟
求吾適耳奚其主問者曰梅生數千年乃有國復數百
年乃有主主是邦者非先生其誰天下不被梅之澤者
久矣今世所頼於梅者微先生孰能盡其用乎幸矣先
生之主斯國也且昔人有所謂烏衣槐安者徒托諸寓
言皆齊諧之流非所以語于道也先生之國以寔不以
名以道不以物吾益嘉先生之善為斯國主也先生笑
而不答因書以為記─增─陳繼儒梅花樓記─王元美嘗
謂余市居之迹于喧也山居之迹于寂也唯園居在季
孟間耳然王氏之弇山枕城中朝暾映門遊屐麏集即
主人亦往往支門謝客欲放而之于曠野無人之鄉而
不可得余然後知園之與衆也寧獨與其謀于市也寧
謀于野吾友范象先有園在横澇野塘之南去城十里
而近喧寂半之四面榆柳隂翳小池上梅花兩樹婆娑
相對蒼枝老骨縱横屈曲排簷而上其榦可抱其葉可
蔭一畝其子可得五石范子謂吾見梅多矣未有如此
君之老而竒者乃結高樓以臨之獨與一二老衲攤虎
皮爇猊鼎倚樓而歌之曰雪滿山中高士臥月明林下
美人來已復笑曰如季廸詩不過得花之幽韻閒淡而
已吾家老梅政如碧眼西僧修眉露額又若毒龍怒虬
紛挐搆鬭于廣莫之野攫爪迸鱗鬼怪萬状度他木詎
足與此君爭勝庶幾鍾賈山之嘉樹四賢祠之紫藤差
鼎足耳范子樓既成於是廣蒔霞桃芙蓉來禽之屬以
映帶之池加闢竹加徙梅之為觀日閑以敞而陳子適
來陳子曰吾嘗聞往年探梅者過壽安寺中寺僧為游
客所困至析而為薪而其次惟光福元墓之傍薄雪輕
雲漠漠數里一快平生然村人率以種梅為業不復有
品題護持與梅花兩相韻者古今梅花之知已僅得林
逋君復三百年而有范子范子于此中塊然野處白板
赤欄朱簾碧幄依微獨立于暗香疎影之外何異處士
孤山所少者童子開門放鶴耳他日抱鶴上扁舟送之
花下烟沙星渚短笛悠悠有巍然破輕浪而出者則陳
先生至也子其報梅花吐一枝以候我
頌─增─明劉基梅頌─吳興章仲文築室花溪之上環植梅
焉命之曰梅花之莊頌曰朱方之秀梅實碩兮含章而
貞受命獨兮扶疎蕭森清以直兮元冰沍寒不撓其節
兮玉之潔兮夷之特兮閉而發兮芳郁烈兮黃中絳跗
美而完兮麗而不淫物莫能干兮冬榮夏實含隂陽兮
青黃纍離以和羹兮文質彬彬德之儀兮君子之象君
子之宜兮
賦─原─梁簡文帝梅花賦─層城之宮靈苑之中竒木萬品
庶草千叢光分影雜條繁榦通寒圭變節冬灰徙筩並
皆枯悴色落摧風年歸氣新搖芸動塵梅花特早偏能
識春或乘陽而發金乍雜雪而被銀吐豔四照之林舒
榮五衢之路既玉綴而珠離且冰懸而雹布葉嫩出而
未成枝抽心而插故標半落而飛空香隨風而遠度掛
靡靡之游絲雜霏霏之晨霧爭樓上之落粉奪機中之
織素乍開花而傍巘或含影而臨池向玉階而結采拂
網戶而低枝于是重閨佳麗貎婉心嫻憐早花之驚節
訝春光之遣寒裌衣始薄羅袖初單折此芳華舉兹輕
袖或插鬢而問人或殘枝而相授恨鬟前之太空嫌金
鈿之轉舊顧影丹墀弄此嬌姿洞開春牖四卷羅帷東
風吹梅畏落盡賤妾為此歛蛾眉花色持相比恒愁恐
失時─唐宋璟梅花賦垂拱三年予春秋二十有五戰
藝再北從父之東川授館官舍有梅一本敷&KR0008;于榛莽
中喟然嘆曰嗚呼斯梅托根非其所出羣之姿何以别
乎若其貞心不改是則可取也已感而成興遂作賦曰
高齋寥閴歲晏山深景翳翳以斜度風悄悄而亂吟坐
窮簷以無朋進一觴而孤斟步前除以彳亍倚藜杖于
墻隂蔚有寒梅誰其封植未綠葉而先葩抽青枝于宿
枿光分影布冰玉一色胡雜遝乎衆草又蕪没乎叢棘
匪王孫之見幻羌潔白其何極若夫瓊英綴雪絳萼著
霜儼如傅粉是謂何郎清香潛襲疎蕊暗齅又如竊香
是謂韓夀凍雨晩濕宿露朝滋又如英皇泣於九嶷愛
日烘晴眀蟾照夜又如神人來從姑射烟晦晨昏隂霾
晝閉又如通德掩袖擁髻狂颷捲沙飄素摧柔又如綠
珠輕身墜樓半開半含非默非言温伯雪子目擊道存
或俯或仰匪笑匪怒東朝順子正容物悟或憔悴若靈
均或欹傲若曼倩或嫵媚若文君或輕盈若飛燕口吻
雌黃擬議殆徧彼其藝蘭兮九畹采蕙兮五柞緝之以
芙蓉贈之以芍藥玩小山之叢桂掇芳洲之杜若是皆
物出于地産之竒名著于風人之托然而豔于春者望
秋先悴盛于夏者未冬而萎或朝𬎼而速謝或夕秀而
遂衰曷若茲卉歲寒特妍冰凝涸沍擅美專權相彼百
花孰敢爭先鸎語方澀蜂房未喧獨步早春自全其天
至若措跡隠深寓形幽絶恥隣市廛甘遁巖穴江僕射
之孤燈向壁不可悽迷陶彭澤之二徑投閑曾無悁結
貴不移于本性方有儷于君子之節聊染翰以寄懷用
垂示于來哲從父見而勖之曰萬木僵仆梅英載吐玉
立冰姿不易厥素子善體物永保貞固─增─宋朱子梅
花賦并序─楚襄王遊乎雲夢之野觀梅之始華者愛之
徘徊而不能舍焉驂乘宋玉進曰美則美矣臣恨其生
寂寞之濱而榮此歲寒之時也大王誠有意好之則何
若移之渚宮之囿而終觀其寔哉宋玉之意蓋以屈原
之放微悟王而王不能用於是退而獻賦曰夫何嘉卉
而信竒兮厲歲寒而方華潔清姱而不滛兮專精皎其
無瑕既笑蘭蕙而易誅兮復異乎松栢之不華屏山谷
以自娱兮命冰雪而為家謂后皇賦予命兮生南國而
不遷雖瘴癘非所托兮尚幽獨之可願歲序徂以崢嶸
兮物皆舍故而就新披宿莽而横出兮廓獨立而增妍
玄霧滃而四起兮川谷沍而冰堅澹容與而不衒兮象
姑射而無鄰夕同雲之繽紛兮林莽雜其葳蕤曾予質
之無加兮專皎潔而未衰方酷烈而誾誾兮信横發而
不可摧紛旖旎亦何好兮静窈窕而自持徂清夜之湛
湛兮玉繩耿而未低方娉婷而自喜兮友明月以為儀
歘浮雲之來蔽兮四顧莽而無人悵寂寞其凄凉兮泣
回風之無辭立何久乎山阿兮步何躊蹰于水濱忽舉
目而有見兮恍顧盻之足疑謂彼漢之廣兮羌何為乎
人間既竒服之眩耀兮又綽約而可觀欲一聽白雲之
歌兮歎揚音之不可聞將結軫乎瑤池兮懼佳期之非
真願借陽春之白日兮及芳菲之未虧與遲暮而零落
兮曷若充夫佩幃渚宮矧未有此兮紛草棘之縱横椒
蘭後乎霜雪兮亦何有乎芳馨俟桃李于載陽兮倉庚
寂而未鳴私顧影而自憐兮淡愁思之不可更君性好
而弗取兮亦吾命其何傷辭曰后皇貞樹豔以姱兮潔
誠諒清有嘉寔兮江南之人羌無以異兮煢獨處廓豈
不可召兮層臺累榭靜而可樂兮王孫兮歸來無使哀
江南兮─明徐渭梅賦─孤禀矜競妙英雋發肌理冰凝
幹膚曲屈留連野水之烟淡蕩寒山之月蕊一攢而集
霞葩五出而爭雪側披斷磧委朔風其將吹忽上高空
助凍雲之欲結杪數英之半掬中萬斛之一摶古幹横
肱玉龍游而張甲編條聚腦白鳳戢以流翰珮玦繽紛
何啻凌波之子肌膚綽約無言姑射之仙趣將幽而見
取豔以冷而為妍緼香氣于空表弄皎色于霄端瘦影
横忩臞然山澤素魂麗壁忽爾嬋娟托使將傳寄江南
之遐信隨風暗度報塞北以春天羌笛一聲韻全飄于
纖指素琴三弄神屢托于冰絃乃有巖居之徒溪飲之
老䄈褐黃冠龐眉夀考跨蹇策笻熱漿烹藻望谷口以
窮搜坐石頭而拂掃亦有遊心道德之儒含思風雅之
伯讀易說詩于其下咏騷作記當其處景得人而益增
人因景而標致斯風格之雅幽而韻調之殊異亦足以
快心暢神洗鬱破滯又何羨乎羅浮之竒而東嶽之麗
五言古詩─增─梁簡文帝雪裏梅花─絶訝梅花晩爭來雪
裏窺下枝低可見高處遠難知俱羞惜腕露相讓到腰
羸定湏還剪綵學作两三枝─梁元帝詠梅─梅含今春
樹還臨先日池人懷前歲意花發故年枝─鮑泉詠梅
花─可惜階下梅飄蕩逐風廻度簾拂羅幌縈忩落梳臺
乍隨纖手去還因插鬢來客心屢看此愁眉歛詎開
王筠和孔中丞雪裏梅花─水泉猶未動庭樹已先知翻
光同雪舞落素混冰池今春競時發猶是昔年枝惟有
長顦顇對鏡不能窺─庾肩吾同蕭左丞詠摘梅花─忩
梅朝始發庭雪晩初消折花牽短樹幽叢入細條垂冰
溜玉手含刺罥春腰遠道終難寄馨香徒自饒─周庾
信咏梅花─常年臘月半已覺梅花闌不信今春晩俱來
雪裏看樹凍懸冰落枝高出手寒早知覓不見真悔著
衣單─陳隂鏗咏雪裏梅─春近寒雖轉梅舒雪尚飄因
風還共落照日不俱銷葉開隨足影花多助重條今來
漸異昨向晩判勝朝─謝爕早梅迎春故早發獨自不
疑寒畏落衆花後無人别意看徐陵梅花─對戶一株
梅新花落故栽燕拾還蓮井風吹上鏡臺倡家怨思妾
樓上獨裵徊啼看竹葉錦簪罷未能裁─唐柳宗元早
梅早梅發高樹廻映楚天碧朔吹飄夜香繁霜滋曉白
欲為萬里贈杳杳山水隔寒英坐消落何用慰遠客
宋梅堯臣讀吳正仲重臺梅花詩─楚梅何多葉縹蔕攢
瓊瑰常惜歲景盡每先春風開龍沙雪為友青女霜作
媒託根邇廟堂結子助鼎鼒吳侯本吳人筆力高崔嵬
但詠同姓木子非梁棟材─陸游古梅─梅花吐幽香百
卉皆可屛一朝見古梅梅亦墮凡境重疊碧蘚暈夭矯
蒼虬枝誰吸古磵水飬此塵外姿─魏了翁西郊訪梅
荒烟散牛羊落日尚城市天寒萬木脫歲晏羣動弭西
郊有孤芳獨喚春事起幽光耿參月清灔明野水欲開
未開時似語不語意或疑春較遲的皪下霜蕊誰知春
風心渾在阿堵裏洞霄逍遙公九隴花月使領客居上
頭蹇予亦婪尾頗懷去年遊歲月如許駛悠悠竟何成
總被物化使─元程鉅夫家園見梅有懷疇昔同僚諸
君子因成廿六韻奉寄─往時姑射仙夜墮江南村江南
富嘉植梅花衆中尊九地閟玄凝先天占春暄的皪冰
雪姿不受風塵昏孤清愜幽意賸馥醒吟魂愛之玩不
斁冥契終無言羅浮本幻境前夢覺已諼蹇蹄滯亰華
倦翼棲淮垣後先青雲士表裏白玉温我形自覺穢交
道久逾敦貞節保松栢芳心共蘭蓀信知歲寒友何異
連枝昆獨賢天所矜家山問鷄豚歸來適仲冬平旦窺
荒園依依故人面竟日對傾罇清池疎蕊影淡月新梢
㾗泠然絶埃壒恍若遊崑崙忽憶如花人高談霏露繁
眼中不可見思纛風翩翻頗慚標致似遠近殊託根洪
鈞轉嚴令青皇畀新恩坐看佳實長適口塞衆喧徧遺
實中仁生意彌乾坤平生識賞心皎潔明朝暾凌寒折
一枝殷勤寄王孫又恐遠莫致作詩當重論─馬祖常
移梅─植爾當庭隅豈復資鼎味遷爾自谷中豈復相嫵
媚冽冽玄冥候衆植各浮脆高標自凌寒孤尚獨冠歲
么禽何處來飛下䨇羽翠幽屏逐魚鳥沈跡儔隠淪
所欣在林藪嘉植日以親眷言江介品紛葩號南珍遇
我好竒服移根得良因井井十畝園菁茆蔭澗濱縞裳
擢玉質宜此空山春─傅若金題墨梅二首─老樹亞晴
空疎花帶寒野風流不自惜澹泊從人寫歲晏孰能娱
空山少來者孤花何婉娩玉立含幽素短短時出橋
疎疎或臨路生疑簷下月半照墻西樹─黃清老題竹
外一枝梅花─仙標何處來一枝倚寒玉晴忩見疎林座
上春可掬山隂帶殘雪水影兼遠綠珍重孤竹君歲寒
伴幽獨
七言古詩─增─陳江總梅花落─臘月正月早驚春衆花未
發梅花新可憐芬芳臨玉臺朝攀晩折還復開長安少
年多輕薄兩兩常唱梅花落滿酌金巵催玉柱落梅樹
下宜歌舞金谷萬株連綺甍梅花密處藏嬌鶯桃李佳
人欲相照摘葉牽花來並笑楊柳條青樓上輕梅花色
白雪中明横笛短簫悽復咽誰知栢梁聲不絶─宋蘇
軾松風亭下梅花盛開─春風嶺上淮南村昔年梅花曾
斷魂豈知流落復相見蠻風蜑雨愁黃昏長條半落荔
支浦臥樹獨秀桄榔園豈惟幽光留夜色直恐冷豔排
冬温松風亭下荆棘裏兩株玉蕊明朝暾海南仙雲嬌
墮砌月下縞衣來叩門酒醒夢覺起繞樹妙意有在終
無言先生獨飲勿歎息幸有落月窺清樽─再用前韻
羅浮山下梅花村玉雪為骨冰為魂紛紛初疑月掛樹
耿耿獨與參横昏先生索居江海上悄如病鶴棲荒園
天香國豔肯相顧知我酒熟詩清温蓬萊宫中花鳥使
綠衣倒掛扶桑暾抱叢窺我方醉臥故遣啄木先敲門
麻姑過君急灑掃鳥能歌舞花能言酒醒人散山寂寂
惟有落蕊粘空樽─和秦太虚梅花─西湖處士骨應槁
只有此詩君壓倒東坡先生心已灰為愛君詩被花惱
多情立馬待黃昏殘雪消遲月出早江頭千樹春欲闇
竹外一枝斜更好孤山山下醉眠處點綴裙腰紛不掃
萬里春隨逐客來十年花送佳人老去年花開我已病
今年對花還草草不如風雨卷春歸收拾餘香還畀昊
─再和潛師─花工未議蘇羣槁先向寒梅一傾倒江南
無雪春瘴生為散冰花除熱惱風清月落無人見洗妆
自趁霜鐘早惟有飛來䨇白鷺玉羽瓊枝鬭清好吳山
道人心似水眼淨塵空無可掃故將妙語寄多情横機
欲試東坡老東坡習氣除未盡時復長篇書小草且撼
長條餐落英忍饑未忍窮呼昊─沈與求溪上見梅晴
溪漲渌如隂苔晴日插影相瀠洄畫船疊鼔順流下波
光浩蕩征帆開灘縈岸繚柁牙轉水石互激如奔雷湏
臾已復過絶壁歸路漸近嚴陵臺山重溪複境彌迥暗
香忽自空中來日斜正見叢棘外炯炯疎片飄寒梅槎
牙一種獨愁絶含情不語明巖隈凌波疑是水仙出縞
衣素質行徘徊下窺深淺一笑粲半使凡卉俱塵埃山
谷之儒已臞甚龜腸鶴骨世所咍相逄頓覺百憂釋不
嫁春風誰與媒舟行易遠空回首角聲吹夢心悠哉
唐庚劒州道中見桃李盛開而梅花猶有存者─桃花能
紅李能白春深無處無春色不應尚有數株梅可是東
君苦留客向來開處當嚴冬李花未白桃未紅即今已
是大人行勿與年少爭春風─朱子用東坡韻─北風日
日霾江村歸夢政爾勞營魂忽聞梅蕊臘前破楚客不
愛蘭佩昏尋幽舊識此堂古曳杖偶集仙家園嵐隂春
物未全到邂逅只有南枝温冷光自照眼色界雪豔未
怯扶桑暾遥知雲臺溪上路玉樹千里藏山門自憐塵
羈不得去坐想佳處知難言但對君詩慰岑寂已似共
倒花前樽羅浮山下黃茅村蘇仙仙去餘詩魂梅花
自入三疊曲至今不受蠻烟昏佳名一旦異凡木絶豔
千古高名園却憐冰質不自暖雖有步障難為温羞同
桃李媚春色敢與葵藿爭朝暾歸來只有修竹伴寂歴
自掩疎籬門亦知真意還有在未覺浩氣終難言一杯
勸汝吾不淺要汝共保山林樽江梅欲破江南村無
人觧與招芳魂朔雲為斷蜂蝶信凍雨一洗烟塵昏天
憐絶豔世無匹故遣寂寞依山園自吹羌笛娱夜永未
要鄒律回春温連娟窺水墮殘月的皪泣露晞晨暾海
上清游記上界衰病此日空柴門相逄不敢話疇昔能
賦豈必皆成言雕鐫肝腎竟何益况復制酒哦空樽
次張彦輔賞梅韻─朔風萬里開雲屏清霜夜墜朝景晴
南枝浩蕩正春色凍蕊的皪含空明花邊偶對青銅鏡
槁項不堪冰雪映擁爐獨坐只悲吟振策出遊舒遠興
暗香何處時一飄行行復值最長條傾頭欲折渺誰贈
滿意相思那得邀極知異縣淹行李心賞未甘輕付畀
石雄賦罷不相聞秀墅書來因舉似兩翁句法爭新竒
畫出疎影沉寒漪幽探自出塵境外勝概未許兒曹知
祗今嚼蕊攀條處他日重來記前度風臺月觀悄無言
玉笛冰灘索同賦嗟予衰懶倦將迎過眼紛紛無復情
尚喜疎英窺水白更憐落片點苔青興來亂插飛蓬首
擬向君家醉君酒酒酣耳熱莫狂歌布鼓雷門湏縮手
─楊萬里瓶中梅花長句─幽人蚤作月滿階月隨幽人
登船齋推門欲開猶未開猛香排門撲我懷徑從鼻孔
上濯頂拂拂吹盡髮底埃恍然墮我衆香國欲問何祥
無處覓冥搜一室一物無瓶裏一枝梅的皪平生為梅
到斷腸何曾知渠有許香夜來偶忘掛南忩貯此幽馥
萬斛強却憶去年西湖上錦屏下瞰千青嶂谷深梅盛
一萬株千頃雪波浮欲漲是時雨後初開前日光烘花
香作煙政如新火炷博山蒸出沉水和龍涎醉登絶頂
撼疎影掇葉餐花照冰井蜀人老張同舍郎喚作謫仙
儂笑領如今茅屋臥山村更無載酒來叩門一尊孤斟
懶論文猶有梅花是故人─梅花下遇小雨─偶來花下
聊散策落英滿地珠為席繞花百匝不忍歸生怕幽芳
怨孤寂仰頭欲折一枝斜自插白髩明烏紗傍人勸我
不用許道我滿頭都是花初來也覺香破鼻頃之無香
亦無味虚疑黃昏花欲睡不知被花薰得醉忽然細雨
濕我頭雨落未落花先愁三點兩點亦不惡未要打空
花片休─郡泊燕堂庭中梅花─林中梅花如隠士只多
野氣無塵氣庭中梅花如貴人也無野氣也無塵不疎
不密隨宜了旋落旋開無不好珠簾遣風細為吹畫簷
護霜寒更微詩翁繞階未得句先送詩材與翁語有酒
如澠誰伴翁玉雪對飲惟渠儂翁欲還家即明發更為
梅兄留一月─雨後曉起問訊梅花─前日看梅風吹倒
昨日看梅雨霑帽近梅一日或再來遠梅隔年纔一到
夜來為梅愁雨聲挑燈起坐至天明不知消息平安否
早來問訊還疾走横枝雨後轉清妍玉容洗妆晨更鮮
絶似孤山半峰雪不羡玉井十丈蓮十事八九不如意
人生巧墮天公計簿書海底白人頭孤負江南風月秋
憶昔少年命同社月裏傳觴梅影下一片花飛落酒中
十分便罰琉璃鐘如今老病不飲酒梅花也合憐衰翁
─雪夜尋梅─去年看梅南溪北月作主人梅作客今年
看梅荆溪西玉為風骨雪為衣臘前欲雪竟未雪梅花
不慣人間熱横枝憔悴涴晴埃端令羞面不肯開縞裙
夜訴玉皇殿乞得天花來作伴三更滕六駕海神先遣
東風吹玉塵梅仙曉沐銀浦水冰膚别放瑤林春詩人
莫作雪前看雪後精神添一半─金李俊民籌堂尋梅
蕭疎籬落誰家圃尋芳信逐遊蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩─元朱德潤登道
山亭觀梅用東坡韻─道山亭下梅花村坡仙作詩為招
魂明姿照人隔寒水瘦影帶月欺黃昏先生頗厭郡齋
冷持書晚約窺山園松風吹香清人骨地爐烟消酒初
温孤標已出羣卉上故遣雪意迷晴暾和羹結子時較
晩先傳春色來衡門天寒谷幽翠䄂薄豈知青鳥能傳
言明晨看花重有約呼童掃石羅清樽─劉詵竹外梅
梢─誰家修篁千萬竿短墻流水朱闌干孤芳託根得春
早一枝斜出行路看遥擬青林炯初霽一點兩點雪未
殘小忩月落霜角動誰與伴此空山寒─王冕題月下
梅花─平生愛梅頗成癖踏雪行穿一䨇屐六花散漫飛
滿空千里萬里同一色衝寒不畏朔風吹乘興來此江
之湄繁花滿樹梅欲放彷彿羅浮曾見時南枝横斜北
枝好北枝看過南枝老中有一枝致竒絶萬蕊千葩弄
天巧老夫見此喜欲顛載酒大酌梅花仙仙人怪我來
何晩一别已是三千年醉來仰面臥深雪夢扶飛瓊上
天闕酒醒起視夜何其饑烏啼殘半江月─題墨梅圖
朔風吹寒冰作壘梅花枝上春如海清香散作天下春
草木無名藉光彩長林大谷月色新枝南枝北清無塵
廣平心事誰與論徒以鐡石磨乾坤歲晩燕山雲渺渺
居庸古北無人到白草黃沙羊馬羣瓊樓玉殿烟花繞
凡桃俗李爭芬芳只有老梅心自常貞姿燦燦眩冰玉
正色凜凜欺風霜轉身西泠隔烟霧欲問逋仙杳無所
夜深湖上酒船歸長嘯一聲䨇鶴舞─梅花二首─江南
十月天雨霜人間草木不敢芳獨有谿頭老梅樹面皮
如鐡生光芒朔風吹寒珠蕾裂千花萬花開白雪髣髴
蓬莱羣玉妃夜深下踏瑤臺月銀鐺泠泠動清韻海煙
不隔羅浮信相逄共說歲寒盟笑我飄流霜滿鬢君家
秋露白滿缸放懷飲我千百觴興酣脫帽恣盤薄拍手
大呌梅花王五更忩前博山冷么鳳飛鳴酒初醒起來
笑抱石丈人門外白雲三萬頃昔年曾踏西湖路巢
居閣上春無數雪晴月白最精神瑪瑙坡前第三樹虬
枝屈鐡交碧苔疎花&KR0008;迸珍珠胎初擬羣仙下寥廓瓊
璫玉佩行瑤臺又疑幽人在空谷滿面清霜鬢華綠迎
風冷笑桃杏花紅紫紛紛太麤俗今年來看秦淮水路
隔西湖一千里草堂上是白雲窩夜半松風喚予起青
山隔世無游塵雲根粉壁光如銀長嘯一聲月入戶孤
山處士來相親江南梅花自有主休問當年何水部山
僧對我默無語栢子無風墮青雨─明沈周竹堂寺探
梅─竹堂梅花一千樹晴雪塞門無入處秋官黃門兩詩
客珂馬西來為花駐老翁攜酒亦偶同花不留人人自
住滿身毛骨沁冰影嚼蕊含香各搜句酒酣塗紙作横
斜筆下珠花濕春露只愁此紙捲春去明日重來花在
地─原─王世貞梅花─瑤臺仙姝畏桃妬化作君庭䨇玉
樹大庾萬條看更俗隴頭一闋吹不墮張果齯齒如編
銀要與此樹爭丰神飛觴三雅媚殘月握筆片語開新
春有子移根奉温室皎皎冰姿射霜日莫言子作書生
酸要與君王調鼎實─于若瀛題畫梅花─錢君手出畫
梅卷零風點雪寒芳歛老榦横生色如鐡空山月抹孤
根遠古今誰得傳梅神開卷瓊英寒逼人漫誇范致能
為譜長老華光差得真一幅一枝不為少逐毫亂落奪
天巧影滅香消破碧虚含飈出霧何縹緲逋翁湖山詩
思清揚州東閣最含情瘦花數點應難謝不受江南笛
裏聲
御定佩文齋廣羣芳譜卷二十二
