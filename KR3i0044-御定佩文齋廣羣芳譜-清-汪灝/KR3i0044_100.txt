欽定四庫全書
御定佩文齋廣羣芳譜卷九十八
藥譜
兔絲(女蘿别見木譜)
原─兔絲一名兔縷一名兔虆一名兔蘆一名兔丘(廣雅云兔)
(丘兔絲也)一名女蘿(埤雅云在木為女蘿在草為兔絲)一名赤網一名玉女
(爾雅云蒙玉女注云即唐也)一名唐蒙(爾雅云唐蒙女蘿女蘿兔絲)一名火燄草
(庚辛玉册云火燄云即兔絲子)一名野狐絲一名金線草蔓生處處有之
以冤句者為勝生懷孟林中及黑豆上者入藥更良夏
生苗色紅黃如金細絲遍地不能自起得草梗則纏繞
而生其子入地初生有根及長延草物其根自斷無葉
有花白色微紅香亦襲人結實如粃豆而細色黃生於
梗上味辛甘平無毒主續絶傷補不足益氣力肥健人
堅筋骨添精益髓飬肌去腰痛膝冷久服明目輕身延
年去面䵟悦顔色
彙考─原─詩小雅─蔦與女蘿施于松栢─增─史記龜策傳
下有茯苓上有兔絲─吕氏春秋─或謂兔絲無根也其
根不屬地茯苓是也─淮南子─兔絲無根而生茯苓抽
兔絲死─博物志─女蘿寄生兔絲兔絲寄生木上生根
不著地─抱朴子─兔絲之草下有伏兔之根無此兔在
下則絲不得生於上然實不屬也兔絲初生之根其
形似兔掘取剖其血以和丹服之立變化任意所作
酉陽雜俎─兔絲子多近棘及藋山居者疑二草之氣類
也
集藻─五言古詩─原─宋謝脁詠兔絲─輕絲既難理細縷竟
無織爛漫已萬條連綿復一色安根不可知縈心終不
測所貴能卷舒伊用蓬生直─唐李白古意─君為女蘿
草妾作兔絲花輕條不自引為逐春風斜百丈託遠松
纏綿成一家誰言會面易各在青山厓女蘿發馨香兔
絲斷人腸枝枝相糾結葉葉竟飄揚生子不知根因誰
共芬芳中巢䨇翡翠上宿紫鴛鴦若識二草心海潮亦
可量─元稹兔絲─人生莫依倚依倚事不成君看兔絲
蔓依倚榛與荆荆榛易蒙密百鳥撩亂鳴下有狐兔穴
奔走亦縱横樵童斫將去柔蔓與之并翳薈生可恥束
縳死無名桂樹月中出珊瑚石上生俊鶻渡海食應龍
升天行靈物本特達不復相纏縈纏縈竟何者荆棘與
飛莖─增─明薛蕙兔絲─根株不自立枝蔓為誰飾偶同
雜俎文未比朱絃直園客何由整天女詎堪織暫附松
柏枝終辭霜露色
詩散句─原─古詩十九首─兔絲附女蘿─梁江淹─兔絲及
水萍所寄終不移─增─金雷琯─綿綿兔絲草唐喬知
之─南山羃羃兔絲花─陸龜蒙─教疎兔縷金絃亂
别錄─原─修治─凡用以溫水淘去沙泥酒浸一宿曝乾搗
之不盡者再浸曝搗須臾悉細又法酒浸四五日蒸曝
四五次研作餅焙乾再研末或云曝乾時入紙條數枚
同搗即刻成粉且省力也─辨訛勿使天碧草子真相
似但味酸澀并黏也─服食─抱朴子仙方單服法兔絲
子一斗酒一斗浸曝乾再浸又曝酒盡乃止搗篩為末
每酒服二錢日二服治腰膝去風明目久服令人光澤
老變為少十日外飲啖如湯沃雪
五味子
增─爾雅─菋荎藸─注─五味也─疏─按本草五味子一名會及
一名玄及唐本注云五味皮肉甘酸核中辛苦都有鹹
味此則五味具也─圖經本草─五味春初生苖引赤蔓
於高木其長六七尺葉尖圓似杏葉三四月開黃白花
類蓮花狀七月成實叢生莖端如豌豆許大生青熟紅
紫入藥生曝不去子今有數種大抵相近雷斆言小顆
皮皺泡者有白撲鹽霜一重其味酸鹹苦辛甘皆全者
為真也─本草綱目─南産者色紅北産者色黑氣味酸
溫無毒益氣治欬逆上氣勞傷羸瘦補不足飬五臟除
熱生肌治中下氣止嘔逆補虚勞令人體悦澤明目暖
水臟壯筋骨治風消食治反胃霍亂轉筋痃癖奔豚冷
氣消水腫心腹氣脹止渴除煩熱解酒毒生津止渴治
瀉痢補元氣不足收耗散之氣
彙考─增─抱朴子─五味者五行之精其子有五味淮南公
羡門子服之十六年面色如玉女入水不霑入火不灼
覆盆子
原─覆盆子(李氏藥錄云子似覆盆之形故名)一名缺盆一名茥(爾雅云茥缺葐)
(注云覆盆也)一名插田藨一名烏藨子一名大麥苺一名栽
秧藨(本草綱目云五月子熟其色烏赤故有諸名)一名西國草一名畢楞伽
(見海上集驗方)一名馬瘻一名陸荆(見藥性本草)處處有之秦吳尤
多藤蔓莖有鈎刺一枝五葉葉小面青背微白光薄無
毛開白花四五月實成子小於蓬虆而稀疎味酸甘外
如荔支大如指頂軟紅可愛生青黃熟烏赤山中人及
時采賣少遲則就枝生蛆食之五六分熟便采烈日曝
乾不爾易爛氣味甘平無毒益氣輕身補虚續絶益腎
明目悦澤肌膚安和五臟
彙考─原─夷堅志─潭州趙太尉母病爛弦疳眼二十年有
老嫗云此中有蟲吾當除之入山取草蔓葉咀嚼留汁
入筒中還以皂紗蒙眼滴汁漬下弦轉盻間蟲從紗上
出數日下弦乾復如法滴上弦又得蟲數日而愈後以
治人多驗乃覆盆子葉也盖治眼妙品
集藻─五言古詩─增─宋王右丞覆盆子─靈根茂永夏幽磴
羅深叢晶華發鮮澤葉實分青紅搜尋犯晨露採摘勤
村童籍以烟筍籜貯之霜筠籠
别錄─原─修治─采得揀淨搗作薄餅曬乾密貯臨時酒拌
蒸用采時不見水取汁作煎為果著水則不堪煎
蓬蘽
增─本草綱目─一名覆盆一名陵蘽一名隂蘽一名寒莓
(李時珍曰蓬蘽與覆盆同類故别錄謂一名覆盆此種生於丘陵之間藤葉繁衍蓬蓬蘽蘽異於覆盆故曰蓬)
(蘽陵蘽即藤也)─原─藤蔓繁衍莖有倒刺逐節生葉大如掌状
類小葵葉面青背白厚而有毛六七月開小白花就蔕
結實三四十顆成簇生則青黃熟則紫黯微有黑毛形
如熟椹而扁冬月苗葉不凋者俗名割田藨氣味酸平
無毒安五臟益精氣令人有子益顔色長髮久服輕身
不老一種蔓小於蓬蘽一枝三葉葉面青背淡白而
微有毛開小白花四月實熟其色紅如櫻桃者俗名薅
田藨即爾雅所謂藨者也故郭璞注云藨即苺也子似
覆盆而大赤色酢甜可食此種不入藥
懸鈎子
增─爾雅─葥山莓─注─今之木莓也實似藨莓而大亦可食
─本草綱目─懸鈎子一名沿鈎子一名山苺一名樹苺
(陳藏器曰莖上有刺如懸鈎故名)懸鈎樹生高四五尺其莖白色有倒
刺其葉有細齒青色無毛背後淡青頗似櫻桃葉而狹
長又似地棠花葉四月開小白花結實色紅今人亦通
呼為藨子氣味酸平無毒醒酒止渴除痰去酒毒搗汁
服解射工沙虱毒
蛇苺
增─本草綱目─蛇苺一名蛇藨一名地苺一名蠶苺(汪機曰近)
(地而生故曰地苺吳瑞曰蠶老時熟紅於地其中空者為蠶苺中實極紅者為蛇殘苺人不噉之恐有蛇殘也)
就地引細蔓節節生根每枝三葉葉有齒刻四五月開
小黃花五出結實鮮紅狀似覆盆氣味甘酸大寒有毒
治胸腹火熱不止傷寒大熱及溪毒射工毒甚良通經
協瘡腫傅蛇傷湯火傷
使君子
原─使君子一名留求子(開寶本草云俗傳潘州郭使君療小兒多是獨用此物故號為)
(使君子本草綱目云按南方草木狀謂之留求子療嬰孺之疾則自魏晉已用但名異耳)其莖作藤
生如手指大如葛繞樹而上葉青如五加葉五月開五
瓣花一簇一二十葩初淡紅久乃深紅色輕盈如海棠
作架植之蔓延若錦實長寸許五瓣合成有稜初時半
黃熟則紫黑其中仁白上有薄黑皮如榧子仁而嫩味
如栗七月采久者油黑不可用氣味甘溫無毒治小兒
五疳健脾胃除虚熱殺蟲療瀉痢小兒百病瘡癬皆治
凡服使君子忌飲熱茶犯之即瀉
集藻─七言絶句─原─宋無名氏使君子花─竹籬茅舍趁溪
斜白白紅紅牆外花浪得佳名使君子初無君子到君
家
木鼈子
增─本草綱目木鼈子一名木蟹(馬志曰其核似鼈蟹狀故以為名)蘇頌
曰春生苗作藤生葉有五椏狀如山藥青色面光四月
生黃花六月結實似栝樓而極大生青熟紅黃色肉上
有軟刺每一實有核三四十枚其狀扁而如鼈八九月
采之嶺南人取嫩實及苗葉作茹蒸食李時珍曰木鼈
核形扁礧砢大如圍碁子其仁青綠色氣味甘溫無毒
治折傷消結腫惡瘡生肌止腰痛除粉刺䵟&KR0845;婦人乳
癰治疳積痞塊利大腸瀉痢痔瘤瘰癧
番木鼈
增─本草綱目番木鼈一名馬錢子一名苦實把豆一名
火失刻把都(狀似馬之連錢故云馬錢)蔓生夏開黃花七八月結實
如栝樓生青熟赤亦如木鼈其核小於木鼈而色白彼
人言治一百二十種病或云以豆腐制過用之良或云
能毒狗至死氣味苦寒無毒治傷寒熱病咽喉痺痛消
痞塊竝含之嚥汁或磨水噙嚥
馬兜鈴
增─本草綱目馬兜鈴一名都淋藤一名獨行根一名土
青木香一名三百兩銀藥根名雲南根(寇宗奭曰蔓生附木而上葉脱)
(時其實尚垂狀如馬頂之鈴故得名也李時珍曰其根吐利人微有香氣故有獨行木香之名嶺南人用治蠱)
(隱其名為三百兩銀藥)蘇頌曰春生苖作蔓繞樹而生葉如山蕷
葉而厚大背白六月開黃紫花頗類枸杞花七月結實
如大棗狀似鈴作四五瓣根微似木香大如小指赤黃
色氣味苦寒無毒治肺熱欬𠻳痰結喘促血痔瘻瘡肺
氣上急解蛇蠱毒根氣味辛苦冷有毒治鬼疰積聚諸
毒熱腫取汁服吐蠱毒治五種蟲毒
預知子
增─本草綱目─預知子一名聖知子一名聖先子一名盍
合子一名仙沼子(馬志曰相傳取子二枚綴衣領上遇有蠱毒則聞其有聲當預知之故有)
(諸名)蘇頌曰作蔓生依大木上葉綠有三角面深背淺七
月八月有實作房生青熟深紅色每房有子五七枚如
皂莢子斑褐色光潤如飛蛾其根治蠱功勝於子山民
目為聖無憂子仁氣味苦寒無毒治殺蟲療蠱治諸毒
痃癖氣塊消宿食止煩悶利小便催生中惡失音髮落
天行溫疾塗一切蛇蟲蠶咬治一切病
牽牛
原─牽牛(本草注云此藥始出田野人牽牛謝藥故以名焉)一名盆甑草(酉陽雜俎云盆)
(甑草即牽牛子也結實後斷之狀如盆甑其中有子似龜)一名黑丑白丑一名草金
鈴一名狗耳草(本草綱目云近人隱其名為黑丑白者為白丑盖以丑屬牛也金鈴象子形狗)
(耳象葉形)處處有之有黑白二種黑者野生尤多二月種子
三月生苗作藤蔓遶籬墻高者或二三丈蔓有白毛斷
之有白汁其葉青有三尖如楓葉花不作瓣如旋花而
大碧色其實有蔕裹之生青枯白核與棠梂子核相似
但深黑耳白者蔓微紅無毛有柔刺斷之有濃汁葉團
有斜尖並如山藥莖葉花淺碧蔕紅色核白色稍麤其
嫩實蜜煎為果名天茄氣味苦寒有毒治水氣在肺喘
滿腫脹下焦鬱遏腰背脹腫大腸氣秘風秘卓有竒功
但病在血分及脾胃虚弱而痞滿者則不可取快一時
及常服致傷元氣
集藻─五言古詩─增─宋梅堯臣牽牛─楚女霧露中籬上摘
牽牛花蔓相連延星宿光未收采之一何早日出顔色
收持寘梅窗間染薑奉盤羞爛如珊瑚枝惱翁齒牙柔
齒牙不能餐梁肉坐為仇牆東有冬瓜費盡滋溉力
牽牛獨得志抽走無尋尺既上我屋壁復罥我籬落遊
藤僅細緌逐節分豆葉未欲揮鋤斤且與妝秋色任他
繞屋去度表幽人宅蘇軾賦園中所有─牽牛非佳花
走蔓入荒榛開花荒榛上不見細蔓身誰翦薄素紗浸
之青藍盆水淺浸不盡下餘一寸銀嗟爾脆弱草豈能
凌霜晨物性有稟受安問秋與春─元郝經甲子歲後
園牽牛─野花照天星星中花亦盛長夏蔓草深疎籬掩
斜徑幽庭日無事森寂淡相映繚繞絲亂垂點綴葉相
並金風一披拂零露光彩競參差碧玉簪綰插滑欲迸
霜絲吐冰同容色好娟淨堂隂青錦張牆背紫苔瑩時
方鵲橋成佳節當秋孟織女能翦裁天河洗尤稱女以
秋為期郎將花作證風雨開雲屏鸞皇鏘月鏡處處乞
巧筵家家喜相慶五年江館客萬事成堕甑不能致龍
節空自悲虎穽永日鏖炎蒸中暑甘卧病對花淚盈目
坐起不覺瞑雲漢見䨇星回頭看斗柄遥憐小兒女㛰
嫁俱未竟中流虞風波相見何日更─明吳寬牽牛─本
草載藥品草部見牽牛薰風籬落間蔓生甚綢繆誰琢
紫玉簪葉密花仍稠日高即揫歛豈是朝菌儔隂氣得
獨盛下劑斯見收便須作花庵誰與迂叟謀
五言律詩─增─宋邵雍花庵多牽牛清晨始開日出已瘁
花雖甚美而不能留賞望遠雲凝岫妝餘黛散鈿縹囊
承曉露翠盖拂秋烟嚮慕非葵比彫零在槿先才供少
頃玩空廢日高眠葉閙深如幄花繁翠似鈿瀼瀼零
曉露羃羃蔽晴烟謝既成番次開仍有後先主人凝佇
看長是廢朝眠─趙蔗境牽牛─西風樵子谷藤蔓絡柴
關名在星河上花開曉露間秋空同碧色曉日轉紅顔
若挂青松頂翛然不可攀
五言絶句─增─宋文同牽牛花─柔條長百尺秀萼包千葉
不惜作高架為君相引接
七言絶句─增─宋楊萬里牽牛花─素羅笠頂碧羅簷曉卸
藍裳著茜衫望見竹籬心獨喜翩然飛上翠雲篸莫
笑渠儂不服箱天孫為織錦雲裳浪言偷得星橋巧只
解冰盤染紫薑曉思歡欣晩思愁繞籬縈架大嬌柔
木犀未發芙蓉老買斷西風恣意秋姜䕫詠牽牛青
花綠葉上疎籬别有長條竹尾垂老覺殘妝差有味滿
身秋露立多時不見青青繞竹生西風籬落抱枯藤
道人一任空花過愁殺山隂覓句僧─楊巽齋牽牛青
青柔蔓遶修篁刷翠成花著處芳應是折從河鼓手天
孫斜插鬢雲香─施東洲牽牛─一泓天水染朱衣生怕
紅埃透日飛急整離離蒼玉珮曉雲光裏渡河歸─林
逋山牽牛─圓似流泉碧剪紗墻頭藤蔓自交加天孫滴
下相思淚長向秋深結此花
詩散句─增─宋蘇軾牽牛獨何畏詰曲自牙蘖走尋荆與
榛如有宿昔約─秦觀─籬落秋暑中碧花蔓牽牛─趙
山臺─秋來難得花成染閒引牽牛上短籬盧贊元紅
芭蕉映黑牽牛─金高士談風動牽牛晩花碧
别錄─原─修治─凡采得子曬乾水淘去浮者再曬拌酒蒸
從巳至未曬乾收之臨用舂去黑皮今多只碾取頭末
去皮麩不用亦有半生半熟用者
栝樓
原栝樓一名果臝一名瓜蔞一名天瓜一名黃瓜一名
地樓一名澤姑(爾雅云果臝之實栝樓注云今齊人呼之為天瓜本草綱目云臝與蓏同許慎)
(云木上曰果地下曰蓏此物蔓生附木故得兼名栝樓即果臝二字音轉也亦作&KR0797;&KR0803;後人又轉為瓜蔞古者)
(瓜姑同音故有澤姑之名)所在有之三四月生苖引藤蔓葉如甜瓜
葉而窄作义有細毛七月開花似壺蘆花淺黃色結實
在花下如拳生青至九月熟黃赤色形有圓者(圓者色黃皮厚)
(蔕小為雌陽人服)有銳而長者(長者皮赤蔕麤為雄隂人服)内有扁子大如
絲瓜子殼色褐子色綠多脂作青氣根一名白藥一名
瑞雪一名天花粉直下生年久者長數尺大二三圍秋
後掘者有粉夏月者有筋無粉不堪用氣味甘寒無毒
治胸痺潤肺燥治欬𠻳滌痰結利咽喉止消渴利大腸
消癰腫瘡毒降上焦之火使痰氣下降不犯胃氣子性
同補虛勞潤心肺治吐血腸風下血赤白痢手面皺口
乾根甘酸微苦寒製為粉潔白美好大宜虚熱人解煩
渴行津液除腸胃中痼熱治熱狂時疾通小腸消腫毒
乳癰發背痔瘻瘡癤排膿生肌消撲損瘀血莖葉味酸
生津止渴潤枯降火
彙考─增─雞肋編燕地女子冬月用苦蔞塗面謂之佛妝
但皆傅而不洗至春煖方滌去久不為風日所侵故潔
白如玉也
别錄─原─修治─凡使皮子莖根其效各别古方全用後乃
分别各用用實者去殼皮革膜及油用根者澄粉─作
天花粉法─秋冬采根大二三圍者去皮寸切水浸逐日
換水五日後取出搗泥以絹衣濾過澄粉曬乾每服方
寸匕水化下亦可入粥及乳酪中食善治消渴
王瓜
原─王瓜一名土瓜一名野甜瓜一名馬瓟瓜一名赤雹
子一名老鴉瓜一名師姑草俚人名公公鬚一名鉤&KR1365;
(爾雅云鉤藈姑註云鉤&KR1365;也一名王瓜本草注云王瓜即今土瓜鄭玄注月令王瓜生以為菝葜殊謬圖經本)
(草云月令王瓜生即此均房間人呼為老鴉瓜亦曰菟瓜按爾雅曰蔩菟瓜郭璞注云似土瓜又曰芴菲亦謂)
(之土瓜皆别是一物非此土瓜也本草綱目云土瓜其根作土氣其實似瓜也或云根味如瓜故名瓜似雹子)
(熟則色赤鴉喜食之故俗名赤雹子老鴉瓜一葉之下一鬚故俚人呼為公公鬚王瓜不知何義按兼明書以)
(栝樓為王瓜謂其大于土瓜故以王字别之誤也)四月生苗其蔓多鬚嫩時可
茹葉圓如馬蹄而有尖面青背淡澀而不光五六月開
小黃花成簇花下結子纍纍如彈丸其殼徑寸長二寸
許上微圓下尖長生青七八月熟赤紅色皮麤澀根如
栝樓根之小者用須深掘二三尺乃得正根江西人栽
以沃土取根作蔬食如山藥南北二種微有不同若療
黃疸破血南者大勝根苦平無毒治天行熱疾酒黃心
胸煩熱消瘀血破癥瘕治面黑面瘡落胎子酸苦平無
毒生用潤心肺治黃病炒用治肺痿吐血腸風瀉血赤
白痢反胃吐食蠱毒
黃環
增─本草綱目黃環一名凌泉一名大就一名就葛一名
生芻一名根韭實名狼跋子一名度榖(此物葉黃而圓故名黃環亦是)
(葛類故巴西人謂之就葛跋乃狼足名其莢似之故曰狼跋子)吳普曰二月生苗正赤
高二尺葉黃圓端大葉有汁黃白五月實圓三月采根
黃色從理如車輻解根氣味苦平有毒治蠱毒鬼疰鬼
魅邪氣除欬逆寒熱上氣急百邪痰𠻳消水腫子氣味
苦寒有小毒治惡瘡蝸疥殺蟲魚塗瘡疥
天門冬
原─天門冬一名虋冬一名滿冬(爾雅云蘠蘼虋冬注云門冬一名滿冬)一
名天棘一名顛棘一名地門冬一名筵門冬一名萬歲
藤(抱朴子云在東岳名淫羊藿在西岳名菅松在南岳名百部在北岳名無不愈在中岳名天門冬在京陸)
(山阜名顛勒在越人名浣草名雖異其實一也本草綱目云草之茂者名虋此草茂而功同麥冬故名天門冬)
(或云天棘爾雅云髦顛棘也因其葉細如髦有細棘也顛天音相近也按救荒本草云俗呼萬歲藤又名婆羅)
(樹其形與治肺之功頗同百部故亦名百部蘠蘼乃營實苗而爾雅指為門冬或古書錯簡也)處處有
之春生藤蔓大如釵股高至丈餘葉如茴香極尖細而
疎滑莖間有逆刺亦有澀而無刺者其葉如絲杉而細
散夏生細白花亦有黃色紫色者秋結黑子在其根枝
旁入伏後無花暗結子其根一科數十枚大如手指圓
實而長黃紫色肉白以大者為佳中有心如麥冬心而
稍麤性苦平無毒潤燥滋隂清金降火保肺氣通腎氣
飬肌膚止消渴治濕疥除身上一切惡氣不潔之疾久
服令人肌體滑澤潔白李時珍云天門冬清金降火益
水之上源故能下通腎氣入滋補方合羣藥用之有效
若脾胃虚寒人單餌既久必病腸滑反成痼疾此物性
寒而潤能利大腸故也服天門冬忌鯉魚誤食中毒者
搗萍汁服之可解
彙考─增─宋史地理志─順慶府貢天門冬普州貢天門
冬─山海經─條谷之山其草多虋冬鮮山其草多虋
冬─列仙傳─赤松子服天門冬齒落更生細髮復出
神仙傳甘始者太原人也善行氣不飲食又服天門冬
在世百餘歲入王屋山仙去抱朴子入山便可以天
門冬蒸煮啖之取足以斷榖若有力可餌之或作散酒
服或搗汁作液膏服至百日丁壯兼倍駛於术及黃精
也二百日強筋髓駐顔色與煉成松脂同蜜丸服尤善
杜紫微服之御八十妾有子百四十人日行三百里
名山記鬱山出天門冬建康記建康出天門冬極精
妙─彦周詩話天棘蔓青絲洪覺範硬差天棘作顛柳
高秀實云天棘天門冬也當以秀實之言為正顛天聲
相近又酷似青絲又江南徐鉉家本云天棘蔓青絲若
蔓生如青絲尤見是天門冬─丹鉛錄─山海經小徑之
山有草名&KR1938;赤莖白華如顛冬也顛冬天門冬也
集藻─啟─增─梁簡文帝謝勑賚益州天門冬啟─逮自星橋
見珍玉壘本草稱其輕身延夀實為上藥姬晉之重丹
桂曹丕之愛落英一蒙恩錫竊幸往代
五言絶句─增─宋朱子天門冬─高蘿引蔓長插楥垂碧絲
西窗夜来雨無人領幽姿
别錄─原─種植─正二月取苗種肥地中每根相去二尺餘
不得稠不久其根甚茂若取根則留一分小者却栽時
常上糞有草即耘此物甚難種若都摘了恐不活種子
即成亦晩─修治─二三七八月採根雖曝乾猶脂潤難
搗必須去皮心用柳木甑及柳木柴蒸一伏時灑酒令
遍更添火蒸作小架去地二三尺攤於上曝乾用─服
食聖化經云以天門冬茯苓等分為末日服方寸匕則
不畏寒大寒時單衣汗出也孫眞人枕中記云八九
月採天門冬根曝乾為末每服方寸匕日三服久服補
中益氣治虚勞絶傷年老衰損偏枯不隨風濕不仁冷
痺惡瘡癰疽癩疾鼻柱敗爛者服之皮脱蟲出釀酒服
去癥病積聚風痰顛狂三蟲伏尸除濕痺輕身益氣令
人不饑百日還童耐老釀酒初熟微酸久停則香美諸
酒不及也臞仙神隱云用乾天門冬十斤杏仁一斤
搗末蜜漬每服寸匕名仙人糧一法天門冬二斤熟
地黃一斤為末煉蜜丸彈子大每服溫酒化三丸日三
服居山遠行辟榖良服至十日身輕目明二十日百病
愈顔色如花三十日髮白更黑齒落重生五十日行及
奔馬百日延年又法天門冬搗汁微火煎取五斗入
白蜜一斗胡麻炒末二升合煎至可丸即止火下大豆
黃末和作餅徑三寸厚半寸一服一餅一日三服百日
以上有益又法天門冬末一升松脂末一升蠟蜜一
升和煎丸如梧子大每日早午晩各服三十丸─天門
冬酒─補五臟調六腑令人無病天門冬三十斤去心搗
碎以水二石煑汁一石糯米一斗細麯十斤如常炊釀
酒熟日飲三杯─天門冬膏─去積聚風痰補肺療欬𠻳
失血潤五臟殺三蟲伏尸除瘟疫輕身益氣令人不饑
以天門冬流水泡過去皮心搗爛取汁砂鍋文武炭火
煮勿令太沸以十斤為率熬至三斤却入蜜四兩熬至
滴水不散瓶盛埋土中一七去火毒每日早晩白湯調
服一匙若勤大便以酒服之
百部
原─百部(本草綱目云其根多者百十連屬如部伍故名)一名野天門冬一名婆
婦草山野處處有之春生苖作藤蔓葉大而尖長頗似
竹葉面青而光亦有細葉如茴香者莖青微嫩時亦可
煑食莖多者五六十長尖内虚根數十相連似天門冬
而苦根長者近尺黃白色鮮時亦肥實乾則虚瘦無脂
潤性甘微溫無毒清肺熱潤肺治寒𠻳上氣傳尸骨蒸
勞疳殺蚘蟲寸白蟯蟲種法與百合同宜山地
别錄─原─修治凡採得以竹刀劈去心皮花作數十條懸
簷下風乾却用酒浸一宿漉出焙乾剉用或一窠八十
三條者號曰地仙苖若修治餌之可千歲也九眞一
種最長大懸火上令乾取四五寸切短夜含嚥汁勿令
人知治暴𠻳甚良
何首烏
原─何首烏一名交藤一名交莖一名夜合一名地精一
名赤葛一名瘡帚一名紅内消一名九真藤一名桃柳
藤一名馬肝石一名陳知白一名野苖(圖經本草云此藥本名交藤因)
(何首烏服而得名也唐元和七年僧文象遇茅山老人遂傳此事日華本草云其藥本草無名因何首烏見藤)
(夜交便即採食有功因以採人為名耳李時珍曰馬肝石能治人髮后人隱此名亦曰馬肝石赤者能消腫毒)
(外科呼為瘡帚紅内消斗門方云取根若獲九數者服之乃仙故名九真藤)處處有之以西
洛嵩山及栢城縣者為勝有形如鳥獸山川者尤佳春
生苖蔓延竹木墻壁間莖紫色葉葉相對如薯蕷而不
光澤夏秋開黃白花如葛勒花結子有稜似蕎麥而雜
小纔如粟秋冬取根大者如拳連珠有赤白二種赤者
雄黃色黃白白者雌黃色黃赤根遠不過三尺夜則苖
蔓相交或隱化不見性苦濇微溫無毒白者入氣分赤
者入血分腎主閉藏肝主疏洩此物氣溫味苦濇苦補
腎溫補肝能收歛精氣所以能飬血益肝固精益腎健
筋骨烏髭鬚治五痔腰膝之病冷氣心痛積年勞瘦痰
癖風虚敗劣壯氣駐顔延年益夀功難盡述茯苓為使
忌諸血無鱗魚鐵器犯之令藥無功此藥不寒不燥功
在地黃天冬諸藥之上凡服藥用偶日二四六八日服
訖以衣覆汗出導引尤良
彙考─增─彦周詩話─古詩云上山採交藤交藤何首烏也
服之令人多欲生子有采采芣苢之意─原─李遠附錄
何首烏以出南河縣及嶺南恩州韶州潮州賀州廣州
潘州四會縣者為上邕州桂州康州春州高州勒州循
州晉興縣出者次之真仙草也五十年者如拳大號山
奴服之一年髮髭青黑一百年者如椀大號山哥服之
一年顔色紅悦一百五十年者如盆大號山伯服之一
年齒落更生二百年者如斗栲栳大號山翁服之一年
顔如童子行及奔馬三百年者如二斗栲栳大號山精
純陽之體久服成地仙─本草綱目─宋懷州知州李治
與一武臣同官怪其年七十餘而輕健面如渥丹能飲
食叩其術則服何首烏丸也乃傳其方後治得病盛暑
中半體無汗已二年竊自憂之造丸服至年餘汗遂浹
體此藥流傳雖久服者尚寡嘉靖初邵應節真人以
七寶美髯丹方上進服餌有效連生皇嗣於是何首烏
之方天下大行矣
集藻─尺牘─增─宋蘇軾與歐陽知晦尺牘─聞公服何首烏
是否此藥溫厚無毒李習之傳正爾啖之無炮製今人
用棗或黑豆之類蒸熟皆損其力僕亦服此但採得隂
乾便杵羅為末棗肉或煉蜜為丸入水臼中萬杵乃丸
服極有力無毒恐未得此法故以奉白
雜著─原─唐李翺何首烏錄─僧文象好養生術元和七年
三月十八日朝茅山遇老人於華陽洞口告僧曰汝有
仙相吾授汝秘方有何首烏者順州南河縣人祖能嗣
本名田兒天生閹嗜酒年五十八因醉夜歸臥野中及
醒見田中有藤兩本相遠三尺苖蔓相交久乃解解合
三四心異之遂掘根持問村野人無能名曝而乾之有
鄉人袁良戲而曰汝閹也汝老無子此藤異而後以合
其神藥汝盍餌之田兒乃篩末酒服經七宿忽思人道
累旬力輕健慾不制遂娶寡婦曾氏田兒因常餌之七
百餘日舊疾皆愈反有少容鄉人異之十年生數男俱
號為藥告田兒曰此交藤也服之可夀百六十歲古方
草不載吾傳於師亦得之於南河吾服之遂有子吾本
好靜以此藥害於靜因絶不服女偶餌之乃天幸因為
田兒盡記其功而改田兒名能嗣焉嗣年百六十歲乃
卒男女一十九人子庭服亦年百六十歲男女三十人
子首烏服之年百三十歲男女二十一人老人言訖遂
别去其行如疾風浙東知院殿中孟侍御識何首烏嘗
餌其藥言其功如所傳南人因呼為何首烏焉
贊─原─無名氏何首烏贊神效勝道著在仙書雌雄相交
夜合晝疏服之去榖日居月諸返老還少變安病軀有
緣者遇勖爾自如
五言古詩─增─宋文同寄何首烏丸與友人此草有奇效
嘗聞於習之陵陽亦舊産其地尤所宜翠蔓走巖壁芳
叢蔚參差下有根如拳赤白相雄雌斸之高秋後氣味
乃不虧斷以苦竹刀蒸曝凡九為夾羅下香屑石蜜相
和治入臼杵萬過盈盤走纍纍日進豈厭屢初若無所
滋漸久覺膚革鮮潤如凝脂既已鬚髮換白者無一絲
耳目固聰明步履欲走馳十年親友别忽見皆生疑問
胡得爾術容貌曾莫衰為之講靈苖不為世俗知蓋以
多見賤蓬藋同一虧君如聽予服此語不敢欺勿信柳
子厚但誇仙靈毗
詩散句─增─宋梅堯臣─試採上陽何首烏刮切仍致苦竹
刀
别錄─原─修治─春夏秋采其根雌雄並用乘濕以布拭去
土曝乾臨時以竹刀切米泔浸經宿曝乾木杵臼搗之
忌鐵器新採者去皮銅刀切薄片入甑内瓷鍋蒸之
旋以熱水從上淋下勿令滿溢候無氣息取出曝乾用
近時治法用何首烏赤白各一片竹刀刮去麤皮米
泔浸一夜切片用黑豆三斗分九分每次用一分以水
泡過砂鍋内鋪豆一層首烏一層重重鋪盡蒸之豆熟
取出去豆將何首烏曬乾再以豆蒸如此九蒸九曬乃
用
萆薢
增─本草綱目─萆薢一名赤節一名百枝一名竹木一名
白菝葜蘇頌曰作蔓生苖葉俱青葉作三乂似山薯又
有綠豆葉花有黃紅白數種亦有無花結白子者根黃
白色多節三指許大春秋采根曝乾今成德軍所産者
根亦如山薯而體硬其苖引蔓葉似蕎麥子三稜不拘
時月采根利刀切片曝乾用氣味苦平無毒治腰脊痛
強骨節風寒濕周痺惡瘡不瘳熱氣癎疾中風補水臟
堅筋骨益精明目
菝葜
增─本草綱目─菝葜(葜一作&KR0034;)一名金剛根一名鐵菱角一名
王瓜草(菝&KR0034;猶&KR0008;䂒也&KR0008;䂒短也此草莖蔓強堅短小故名菝&KR0034;而江浙人謂之金剛根楚人謂之鐵)
(菱角皆狀其堅而有尖也鄭樵通志云其葉頗近土瓜故名王瓜草)山野中甚多其莖似
蔓而堅強直生有刺其葉團大狀如馬蹄光澤似柿葉
秋開黃花結紅子其根甚硬有硬鬚如刺其葉煎飲酸
濇野人采其根葉入染家用氣味甘酸平無毒治腰背
寒痛風痺益血氣治時疾瘟瘴消渴肝經風虚
集藻─五言古詩─增─宋張耒菝葜─江鄉有奇蔬本草寄菝
葜驅風利頑痺解疫補體節春深土膏肥紫筍迸上裂
烹之芼薑橘盡取無可掇應同玉井蓮已過苖頭茁異
時中州去買子攜根撥免令食蔬人區區羡薇蕨
土茯苓
增─本草綱目─土茯苓一名土萆薢一名刺猪苓一名山
猪糞一名草禹餘糧一名仙遺糧一名冷飯團一名硬
飯一名山地栗(按陶弘景注禹餘糧云南中平澤有一種藤根作塊有節似菝葜而色赤味如)
(薯蕷亦名禹餘糧即今土茯苓也故今尚有仙遺糧冷飯團之名陳藏器本草草禹餘糧蘇頌圖經刺猪苓皆)
(此物土茯苓刺猪苓山地栗皆象形也俗又名過岡龍)蔓生如蓴莖有細點其葉
不對狀頗類大竹葉而質厚滑如瑞香葉而長五六寸
其根狀如菝葜而圓其大若雞鴨子連綴而生遠者離
尺許近或數寸其内軟可生啖有赤白二種入藥用白
者良氣味甘淡平無毒食之當榖不饑調中止洩健行
不睡健脾胃強筋骨去風濕利關節止泄瀉治拘攣骨
痛惡瘡癰腫解汞粉銀朱毒
白歛
增─本草綱目─白歛一名白草一名白根一名兔核一名
貓兒卵一名崑崙(宼宗奭曰歛瘡方多用之故名白歛李時珍曰兔核貓兒卵皆象形也崑)
(崙言其皮黑也)蘇頌曰二月生苖多在林中作蔓赤莖葉如小
桑五月開花七月結實根如雞鴨卵而長三五枚同一
窠皮黑肉白一種赤歛花實功用皆同但表裏俱赤氣
味苦平無毒治癰腫疽瘡散結氣止痛除熱目中赤小
兒驚癎溫瘧殺火毒刀箭瘡撲損解狼毒毒
女萎
增─唐本草─女萎葉似白歛蔓生花白子細亦名蔓楚氣
味辛溫無毒治風寒霍亂洩痢腸鳴遊氣上下無常驚
癎寒熱百病出汗
赭魁
增─本草綱目─赭魁(其根如魁有汗如赭故名魁乃酒器名)韓保昇曰苗蔓
延生葉似蘿藦根若菝葜皮紫黑肉黃赤大者輪囷如升
小者如拳李時珍曰按沈括筆談云今南中極多膚黑
肌赤似何首烏切破中有赤理如㯽榔有汁赤如赭彼
人以染皮製靴閩人謂之餘糧氣味甘平無毒治心腹
積聚除三蟲
鵝抱
增─圖經本草─鵝抱生宜州山林下附石而生作蔓似大
豆其根形似萊菔大者如三升器小者如拳氣味苦寒
無毒治風熱上壅咽喉腫痛及解蠻箭藥毒亦消風熱
結毒
伏雞子
增─本草拾遺─伏雞子根一名承露仙蔓延生葉圓薄似
錢根似鳥形者良氣味苦寒無毒解百藥毒治諸熱煩
悶急黃天行黃疸瘧瘴中惡寒熱頭痛疽瘡馬黃牛瘡
亦傅癰腫
(附錄)仰盆
增─本草拾遺─仰盆苗似承露仙根圓如仰盆狀大如雞
卵味辛溫有小毒治蠱毒飛尸喉痺磨傅皮膚惡腫
(附錄)人肝藤
增─本草拾遺─人肝藤引蔓而生葉有三椏花紫色與伏
雞子同名承露仙而伏雞子葉圓解諸藥毒遊風手脚
軟痺
九仙子
增─本草綱目─九仙子一名仙女嬌一根連綴九枚大者
如雞子小者如半夏白色二月生苖蔓高六七尺莖細
而光葉如烏桕葉而短扁不圓每葉椏生子枝或一或
二裊裊下垂六七月開碎青黃色花隨即結實碎子叢
簇如榖精草子狀九月采根氣味苦凉無毒治咽痛喉
痺散血
山豆根
增─本草綱目─山豆根一名解毒一名黃結一名中藥(其蔓)
(如大豆因以為名)蘇頌曰苖蔓如豆葉青經冬不凋八月采根
廣南者如小槐高尺餘氣味甘寒無毒解諸藥毒止痛
消瘡腫毒發熱欬𠻳治人及馬急黃殺小蟲解咽喉腫
毒治腹脹喘滿女人血氣腹脹又下寸白諸蟲止下痢
卒患熱厥心腹痛五種痔痛研汁塗諸熱腫秃瘡蛇狗
蜘蛛傷
黃藥子
增─本草綱目─黃藥子一名木藥子一名大苦一名赤藥
一名紅藥子(按沈括筆談云本草註引郭璞注爾雅云蘦大若者云即甘草也蔓生葉似薄荷而)
(色青黃莖赤有節節有枝相當此乃黃藥也其味極苦故曰大苦非甘草也)今處處人栽之
其莖高二三尺柔而有節似藤葉大如拳長三寸許其
根長者尺許大者圍二三寸外褐内黃亦有黃赤色者
肉色頗似羊蹄根冬枯春生開碎花無實氣味苦平無
毒治諸惡腫瘡瘻喉痺蛇犬咬毒凉血降火消癭解毒
解毒子
增─圖經本草─解毒子一名地不容出戎州蔓生葉青如
杏葉而大厚硬凌冬不凋無花實根黃白色外皮微麤
褐纍纍相連如藥實而圓大采無時又開州興元府出
苦藥子大抵與黃藥相類春采根暴乾亦入馬藥用氣
味苦大寒無毒解蠱毒止煩熱辟瘴癘利喉閉及痰毒
治五臟邪氣清肺壓熱消痰降火利咽喉退目赤
(附錄)奴會子
增─海藥本草─奴會子生西國諸戎大小如苦藥子味辛
平無毒主小兒冷疳虚渴脱肛骨立瘦損
(附錄)海藥實
增─本草綱目─海藥實一名連木蘇恭曰蕃名那疏樹生
葉似杏花紅白色子肉味酸李時珍曰此藥子似黃藥
苦藥子而稍有不同二藥子不結子此則樹之子也去
皮取中仁用味辛溫無毒治邪氣諸痺疼酸續絶傷補
骨髓破血止痢消腫除蠱疰蛇毒
白藥子
增─本草綱目─蘇恭曰白藥子三月生苗葉似苦苣四月
抽赤莖長似壺盧蔓六月開白花八月結子亦名瓜蔞
九月葉落枝折根皮黃色氣味辛溫無毒治金瘡生肌
消腫毒喉痺消痰止嗽治渴并吐血喉痺咽痛解野葛
生金巴豆藥毒傅刀斧折傷能止血痛散血降火消痰
解毒
(附錄)陳家白藥
增─嶺表錄─陳家白藥善解毒封州康州有種之者廣府
每歲充土貢─本草綱目─陳家白藥出蒼梧陳家蔓及
根並似土瓜葉如錢根似防己緊小者良味苦寒無毒
主解諸藥毒亦去心胸煩熱天行瘟瘴
(附錄)甘家白藥
增─本草拾遺─甘家白藥出龔州以南生隂處葉似車前
根如半夏其汁飲之如蜜味苦大寒有小毒解諸藥毒
與陳家白藥功相似
(附錄)會州白藥
增─本草拾遺─會州白藥葉如白歛傅金瘡生膚止血
(附錄)衝洞根
增─海藥本草─衝洞根苗蔓如土瓜根亦相似─本草拾
遺─衝洞根味苦平無毒主熱毒蛇犬蟲癰瘡等毒
(附錄)突厥白
增─開寶本草─突厥白根黃白色狀似茯苓而虚軟苖高
三四尺春夏葉如薄荷花似牽牛而紫上有白稜二八
月采根味苦治金瘡生血止血補腰續筋
威靈仙
增─本草綱目─威靈仙(威言其性猛也靈仙言其功神也)蘇頌曰陜西及
河東河北汴東江湖州郡皆有之初生作蔓莖如釵股
七月内生花六出淺紫或碧白色作穗似莆薹子亦有
似菊花頭者實青色根稠密多鬚似榖李時珍曰其根
每年旁引年深轉茂一根叢鬚數百條長者二尺許初
時黃黑色乾則深黑俗稱鐵脚威靈仙别有數種根鬚
皆一樣色或黃或白皆不可用氣味苦溫無毒治諸風
宣通五臟去腹内冷滯心膈痰水久積瘕癥痃癖氣塊
腰膝疼療折傷散風邪久服無有溫瘧疾
彙考─增─圖經本草─唐貞元中周君巢作威靈仙傳云商
州有人病手足不遂不履地者數十年良醫殫技莫能
療所親置之道旁以求救者遇一新羅僧見之告曰此
疾一藥可活但不知此土有否因為之入山求索果得
乃威靈也使服之數日能步履山人鄧思齊知之遂傳
其事
别錄─增─志林服威靈仙有二法其一淨洗隂乾搗羅為
末酒浸牛膝末或蜜丸或為散酒調牛膝之多少視臟
腑之虚實而增减之此眉山一親知患脚氣至重依此
服半年遂永除其一法取此藥麤細得中者寸截之七
十寸作一貼每歲作三百六十貼置牀頭五更初面東
細嚼一貼候津液滿口嚥下此牢山一僧年百餘歲上
下山如飛云得此藥方二法皆以得真為要真者有五
驗一味極苦二色深翠三折之脆而不靭四折之有微
塵如胡黃連狀五斷處有白暈謂之鴝鵒眼無此五驗
則藁本根之細者耳又須忌茶以槐角皂角牙之嫩者
依造草茶法作或只取外臺秘要代茶飲子方常合服
乃可
翦草
增─本草綱目─陳藏器曰翦草生山澤間葉如茗而細李
時珍曰狀如茜草又如細辛氣味苦凉無毒治諸惡瘡
疥癬風瘙瘻蝕有蟲一切失血
防己
增─本草綱目─防己一名解離一名石解(李杲云防己知險健之人幸災)
(樂禍能首為亂階若善用之亦可禦敵其名或取此義解離因其紋解也)蘇頌曰漢中出者
破之文作車輻解黃實而香莖梗甚嫩苖葉小類牽牛
折其莖一頭吹之氣從中貫如木通然他處者青白虚
軟又有腥氣皮皺上有丁足子名木防己氣味辛平無
毒治風寒溫瘧熱氣諸癎除邪療水腫風腫去膀胱熱
傷寒熱邪氣中風手脚攣急通腠理利九竅止洩散癰
腫惡結諸瘑疥癬蟲瘡散留痰肺氣喘𠻳木防己治男
子肢節中風毒風不語散結氣擁腫溫瘧風水腫去膀
胱熱
木通
增─本草綱目─通草一名木通(其莖中通故名通草即今所謂木通今之通草乃通)
(脱木也)一名附支一名丁翁一名萬年藤子名燕覆(蘇恭曰南)
(人謂為燕覆子或名鳥覆子陳藏器云江東人呼為畜葍子江西人呼為拏子)陶宏景曰遶樹
藤生汁白莖有細孔兩頭皆通含一頭吹之則氣出彼
頭者良蘇頌曰蔓大如指其莖榦大者徑三寸一枝五
葉頗類石韋又似芍藥二葉相對夏秋開紫花亦有白
花者結實如小木瓜食之甘美即陳士良本草所謂桴
棪子也李時珍曰有紫白二色紫者皮厚味辛白者皮
薄味淡治除脾胃寒熱通利九竅血脉關節令人不忘
去惡蟲療脾疸噦噫散癰腫諸結不消及金瘡惡瘡鼠
瘻踒折齆鼻息肉利諸經脉寒熱不通之氣理風熱安
心除煩止渴退熱明耳目下水排膿止痛催生下胞治
天行時疾頭痛目眩羸劣乳結喉痺咽痛導小腸火
通脱木
增─爾雅─離南活莌─注─草生江南高丈許大葉莖中有瓤
正白零陵人祖日貫之為樹─本草綱目通脱木一名
通草(蘇頌曰爾雅活莌即通脱也山海經名寇脱又名倚商李杲曰能通竅利水固有通草之名與木通)
(同功陳嘉謨曰白瓤中藏脱木得之故名通脱)陳藏器曰生山側葉似萞麻其
莖空心中有白瓤輕白可愛女人取以飾物俗名通草
蘇頌曰今園圃有種蒔者或作蜜煎充果食之甘美氣
味甘淡寒無毒利隂竅治五淋除水腫癃閉瀉肺解諸
毒蟲痛明目退熱下乳催生花上粉治諸蟲瘻惡瘡痔
疾瘰癧及胸中伏氣攻胃咽
彙考─增─山海經升山其草多寇脱注寇脱草生南方高
丈許似荷葉而莖中有瓤正白零桂人植而日灌之以
為樹也熊山下其草多寇脱
(附錄)天壽根
增─圖經本草─天壽根出台州每歲土貢其性凉治胸膈
煩熱
金銀藤
原─金銀藤一名忍冬一名通靈草一名鴛鴦藤一名左
纏藤一名蜜捅藤一名鷺鷥藤一名老翁鬚一名金釵
股(本草注云凌冬不凋故名忍冬綱目云其花長瓣垂鬚黃白相間而藤左纏故有金銀諸名金釵股貴其)
(功也土宿真君云蜜捅藤取汁能伏硫制汞故有通靈之稱)處處有之附樹延蔓莖
微紫色有薄皮膜之其嫩莖色青有毛對節生葉葉如
薜荔而青有濇毛三四月後開花不絶花長寸許一蔕
兩花二瓣一大一小長蕊初開者蕊瓣俱白經三二日
則變黃新舊相參黃白相映故呼金銀花氣甚清芬四
月采花藤葉不拘時采俱隂乾氣味甘寒無毒功用皆
同治風除脹解痢逐尸消腫散毒療癰疽疥癬發背楊
梅諸惡瘡皆為要藥
集藻─五言古詩─增─金叚克已同封仲堅采鷺鷥藤因而
成詠寄家弟誠之─有藤名鷺鷥天生匪人育金花間銀
蕊翠蔓自成簇褰裳涉春溪采之漸盈掬藥物時所需
非為事口腹牛溲與馬渤良醫猶並蓄况此香色奇兩
通鼻與目尤喜療瘡瘍先賢講之熟世俗不知愛棄置
在空谷作詩與題評使異凡草木─叚成已和鷺鷥藤
詩并序─吾兄同仲堅采鷺鷥藤於午芹之東溪因詠詩
見示前代詩人未嘗聞賦此者此花長於田野籬落間
人視之與草芥無異是詩一出好事者將知所貴矣感
歎之餘敬次其韻有與我同志繼而述之不亦懿乎微
雨灑郊坰百卉欣並育幽花發溪側間錯金珠簇徐看
是鷺藤香味濃可掬忍饑出新句大笑負此腹遺落榛
莽間采擷誰見蓄情知無俗姿安能悦衆目先生日來
往東溪路應熟一經品題餘名字耀巖谷遇合良有時
不才異山木
鈎藤
增─本草綱目─鈎藤(陶宏景曰出建平亦作弔藤李時珍曰其刺曲如釣鈎故名今人呼為鈎)
(藤)寇宗奭曰藤長八九尺或一二丈大如拇指其中空
李時珍曰狀如葡萄藤而有鈎紫色古方多用皮後世
多用鈎氣味甘微寒無毒治小兒寒熱十二驚癎小兒
驚啼瘛瘲熱擁客忤胎風大人頭旋目眩平肝風除心
熱小兒内釣腹痛發斑疹
(附錄)倒掛藤
增─本草拾遺─倒掛藤生深山有逆刺如懸鈎倒掛於樹
葉尖而長味苦無毒主一切老血及産後諸疾結痛血
上欲死煑汁服之
白兔藿
增─本草綱目─白兔藿蘇恭曰山南人謂之白葛苖似蘿
藦圓厚莖有白毛與衆草異韓保昇曰蔓生葉圓似蓴
五月六月采苖氣味苦平無毒治蛇虺蜂蠆猘狗菜肉
蠱毒鬼疰風疰諸大毒
白英
增─本草綱目─白英一名縠菜一名白幕一名排風子名
鬼目(白英謂其花色縠菜象其葉文排風言其功用鬼目象其子形)蘇恭曰蔓生葉似
王瓜小長而五椏實圓似龍葵子生青熟紫黑東人謂
之白草李時珍曰正月生苖白色可食秋開小白花根
苖氣味甘寒無毒治寒熱入疸消渴補中益氣久服輕
身延年葉作羹飲甚療勞煩熱風疹丹毒瘴瘧寒熱小
兒結熱子酸平無毒主明目
芄蘭
增─爾雅─雚丸蘭─注芄蘭蔓生斷之有白汁可啖─陸璣
詩疏─芄蘭一名蘿摩幽州人謂之雀瓢─本草綱目─蘿
摩一名白環藤實名雀瓢一名斫合子一名羊婆奶一
名婆婆鍼線包(陳藏器曰漢高帝用子傅軍士金瘡故名斫合子李時珍曰白環即芄字之訛)
(其實嫩時有漿裂時如瓢故有雀瓢羊婆奶之稱其中一子有一條白絨長二寸許故俗呼婆婆鍼線包又名)
(婆婆鍼袋兒也)陶宏景曰蘿摩作藤生摘之有白乳汁人家多
種之葉厚而大可生啖亦蒸煑食之李時珍曰三月生
苖蔓延籬垣極易繁衍其根白軟其葉長而後大前尖
根與莖葉斷之皆有白乳如構汁六七月開小長花如
鈴狀紫白色結實長二三寸大如馬兜鈴一頭尖其殼
青軟中有白絨及漿霜後枯裂則子飛其子輕薄亦如
兜鈴子氣味甘辛溫無毒治虚勞補益精氣強隂葉煑
食功同子擣子傅金瘡生膚止血搗葉傅腫毒取汁傅
丹毒赤腫及蛇蟲毒
彙考─增─詩衛風─芄蘭之支
赤地利
增─本草綱目─赤地利一名赤薜荔一名五毒草一名五
蕺一名蛇䒽一名山蕎麥蘇頌曰春夏生苖作蔓繞
木上莖赤葉青似蕎麥葉七月開白花亦如蕎麥結子
青色根若菝葜皮紫赤肉黃赤八月采根曬乾收氣味
苦平無毒治赤白冷熱諸痢斷血破血生肌肉主癰疽
惡瘡毒腫赤白遊疹醋磨傅蟲蠶蛇犬咬亦𢷬莖葉傅
之恐毒入腹煑汁飲
紫葛
增─唐本草─紫葛生山谷中苖似葡萄長丈許根紫色大
者徑二三寸氣味甘苦寒無毒主傅癰腫惡瘡
烏蘝苺
增─爾雅─拔龍葛─注─似葛蔓生有節江東呼為龍尾亦謂
之虎葛細葉赤莖─本草綱目─烏蘝苺一名五葉苺一
名蘢草一名赤葛一名五爪龍一名赤潑藤(即爾雅拔龍葛也五)
(葉如白蘝故曰烏蘝俗名五爪龍曰龍尾曰虎葛並取蔓形赤潑與赤葛及拔音相近)蘇恭曰蔓
生平澤葉似白蘝韓保昇曰莖端五葉開花青白色李
時珍曰其藤柔而有稜一枝一鬚凡五葉葉長而光有
疎齒面青背淡七八月結苞成簇青白色花大如粟黃
色四出結實大如龍葵子生青熟紫内有細子其根白
色大者如指長一二尺擣之多涎滑氣味酸苦寒無毒
傅癰癤瘡腫蟲咬風毒熱腫遊丹凉血解毒利小便消
癤腫
葎草
增─本草綱目─葎草一名勒草一名葛勒蔓一名來苺草
(此草莖有細刺善勒人膚故名勒草訛為葎草又訛為來苺皆方音也)二月生苖莖有細
刺葉對節生一葉五尖微似萞麻而有細齒八九月開
細紫花成簇結子狀如黃麻子氣味甘苦寒無毒治瘀
血止精益盛氣療五淋利小便止水痢除瘧虚熱渴治
傷寒汗後虚熱疥癩潤三焦消五榖益五臟除九蟲辟
溫疫傅蛇蠍傷
澤瀉
增─爾雅蕍蕮─注─今澤瀉─疏─即藥草澤瀉也本草一名水
瀉一名及瀉一名芒芋一名鵠瀉─本草綱目─澤瀉一
名禹孫(去水曰瀉如澤水之瀉也禹能治水故名禹孫)蘇頌曰山東河陜江淮
皆有之漢中者為佳春生苖多在淺水中葉似牛舌獨
莖而長秋時開白花作叢似榖精草秋末采根曝乾氣
味甘寒無毒治風寒濕痺乳難養五臟益氣力肥健消
水治痞滿五淋消腫脹滲洩止渴滲濕熱行痰飲止嘔
吐瀉痢
羊蹄
增─陸璣詩疏─遂牛蘈揚州謂之羊蹄似蘆菔而莖赤可
瀹為茹滑而美也多啖令人下氣幽州人謂之蓫─本
草綱目─羊蹄一名蓄一名秃菜一名敗毒菜一名牛舌
菜一名羊蹄大黃一名鬼目一名東方宿一名連蟲陸
一名水黃芹子名金蕎麥(陶弘景曰今人呼為禿菜即蓄字音訛也李時珍曰羊蹄)
(以根名牛舌以葉形名秃菜以治秃瘡名也金蕎麥以相似名也)近水及濕地極多葉
長尺餘似牛舌之形不似波稜入夏起薹開花結子花
葉一色夏至即枯秋深即生凌冬不死根長近尺赤黃
色如大黃胡蘿蔔形氣味苦寒無毒治頭秃疥瘙浸淫
疽痔腫毒殺蟲療蠱毒治癬殺一切蟲治産後風袐葉
甘滑寒無毒治小兒疳蟲腸痔瀉血殺河豚魚毒作菜
多食滑大腑
酸模
增─爾雅─須薞蕪─注─薞蕪似羊蹄葉細酢可食─本草綱
目酸模一名山羊蹄一名山大黃一名酸母一名蓚一
名當藥(即爾雅薞蕪也薞蕪乃酸模之音轉酸模又酸母之轉皆以味而名與三葉酸母草同名掌禹)
(錫以薞蕪為蔓菁菜誤矣)大明曰狀似羊蹄葉而小黃莖葉俱細節
間生子若茺蔚李時珍曰根葉花形並同羊蹄但葉小
味酸為異其根赤黃色連根葉取汁煉霜可制雄汞氣
味酸寒無毒治暴熱腹脹殺皮膚小蟲治疥療痢去汗
斑
龍舌草
增─本草綱目─龍舌葉如大葉菘菜及芣苡狀根生水底
抽莖出水開白花根似胡蘿蔔根而香杵汁能軟鵝鴨
卵方家用煑丹砂煆白礬制三黃氣味甘鹹寒無毒擣
塗癰疽湯火灼傷
麕舌
增─名醫别錄─麕舌生小水中五月五日采乾以治霍亂
甚良味辛微溫無毒主腹痛吐逆心煩又有牛舌實一
名豕首生水中澤旁大葉長尺五月采實今東土人呼
水中大葉如牛耳者為牛耳菜味鹹溫無毒主輕身益
氣
石斛
增─本草綱目─石斛一名石蓫一名金釵一名禁生一名
林蘭一名杜蘭(石斛石蓫未詳其莖狀如金釵之股故古有金釵石斛之稱今蜀人栽之呼為)
(金釵花林蘭杜蘭與木部木蘭同名恐誤)蘇恭曰有二種一種似大麥累累
相連頭生一葉而性冷名麥斛一種莖大如雀髀葉在
莖頭名雀髀斛其他斛如竹而節間生葉也蘇頌曰多
在山谷中五月生苖莖似小竹節節間出碎葉七月開
花十月結實其根細長黃色惟生石上者為勝李時珍
曰石斛叢生石上其根紏結甚繁乾則白軟其莖葉生
皆青色乾則黃色開紅花節上自生根鬚人亦折下以
砂石栽之或以物盛挂屋下頻澆以水經年不死俗稱
為千年潤石斛短而中實木斛長而中虚處處有之以
蜀中者為勝氣味甘平無毒治傷中除痺下氣補五臟
虚勞羸瘦久服厚腸胃補内絶不足平胃氣長肌肉逐
皮膚邪熱疿氣脚膝疼冷痺弱定志除驚輕身延年益
智清氣
骨碎補
增─本草綱目骨碎補一名猴薑一名胡猻薑一名石毛
薑一名石菴䕡(陳藏器曰骨碎補本名猴薑開元皇帝以其主傷折補骨碎故命此名或作骨)
(碎布訛矣江西人呼為胡猻薑象形也李時珍曰菴䕡主折傷破血此物功同故有菴䕡之名)蘇頌曰
淮浙陜西䕫路州郡皆有之生木或石上多在背隂處
引根成條上有黃赤毛及短葉附之抽大葉成枝葉面
青綠有青黃點背青白色有赤紫點春生葉至冬乾黃
無花實采根入藥李時珍曰其根扁長略似薑形其葉
有椏缺頗似貫衆葉氣味苦溫無毒破血止血補傷折
骨中毒氣風血疼痛五勞惡疾蝕爛肉殺蟲
石韋
增─本草綱目─石韋一名石䩾一名石皮一名石蘭(陶弘景曰)
(蔓延石上生葉如皮故名石韋李時珍曰柔皮曰韋䩾亦皮也)蘇恭曰此物叢生石旁
隂處其生古瓦屋上者名瓦韋蘇頌曰今晉絳滁海福
州江寧皆有之叢生石上葉如柳背有毛而斑點如皮
福州别有一種石皮三月有毛采作浴湯治風李時珍
曰多生隂崖險罅處其葉長者近尺闊寸餘柔靭如皮
背有黃毛凌冬不凋又一種如杏葉者亦生石上其性
相同氣味辛平無毒治勞熱邪氣五癃閉不通利小便
水道止煩下氣通膀胱滿補五勞安五臟去惡風益精
氣治淋瀝發背主崩漏金瘡清肺氣
石莧
增─圖經本草石莧生筠州多附河岸沙石上春生苖莖
青高一尺以來葉如水柳而短八九月土人采之氣味
辛苦有小毒同甘草煎服主齁䶎又吐風涎
(附錄)石垂
增─圖經本草─石垂生福州山中三月花四月采子生擣
為末丸服治蠱毒
景天
原─一名慎火(本草注云栽之可救火故曰慎火)一名戒火一名護火一
名辟火一名救火一名火母人多種於石山上二月生
苖脆莖微帶赤黃色高一二尺折之有汁葉淡綠色光
澤柔厚狀似長匙頭及胡豆葉而不尖夏開小白花結
實如連翹而小中有黑子如粟粒其葉味苦平無毒治
大熱火瘡諸蠱寒熱療金瘡止血除熱狂赤眼頭痛寒
熱游風可煆硃砂苖葉花並可用葉煑熟水淘可食南
北皆有人家多種於中庭或盆栽置屋上以防火極易
生折枝置土中澆灌旬日便活
彙考─增─南越志─廣州有樹可以禦火山北謂之慎火或
謂之戒火多種屋上以防火也南中無霜雪故成樹
倦遊錄─慎火即龍骨樹也
集藻─五言古詩─增─梁范筠詠慎火草─兹卉信叢叢微榮
未足奇何期糅香草遂得遶花池忘憂雖無用止燄或
有施早得建章立幸爇栢梁垂
五言絶句─增─宋王十朋慎火草禁殿安蚩尾騷人逐畢
方何如栽此草有火自能妨
石胡荽
增─本草綱目─石胡荽一名天胡荽一名野園荽一名鵝
不食草一名雞腸草生石縫及隂濕處小草也高二三
寸冬月生苖細莖小葉形狀宛如嫩胡荽其氣辛薰不
堪食鵝亦不食之夏開細花黃色結細子極易繁衍僻
地則鋪滿也氣味辛寒無毒通鼻氣利九竅吐風痰去
目瞖療痔病解毒明目治耳聾頭痛腦酸痰瘧齁䶎鼻
窒不通散瘡腫
螺厴草
增─本草拾遺─螺厴草一名鏡面草蔓生石上葉狀似螺
厴微帶赤色而光如鏡背有少毛小草也味辛治癰腫
風疹脚氣腫
酢漿草
增─本草綱目─酢漿草一名酸漿一名三葉酸一名三角
酸一名酸母一名醋母一名酸箕一名鳩酸一名雀兒
酸一名雀林草一名小酸茅一名赤孫施(此小草三葉酸也其味如)
(醋與燈籠草之酸漿名同物異鄭樵通志言福人謂之孫施)李時珍曰苗高一二寸
叢生布地極易繁衍一枝三葉一葉兩片至晩自合帖
整整如一四月開小黃花結小角長一二分内有細子
冬亦不凋方士采制砂汞&KR1681;礬砒石氣味酸寒無毒殺
諸小蟲治惡瘡瘑瘻諸淋赤白帶塗湯火蛇蝎傷
(附錄)酸草
增─名醫别錄─酸草生名山醴泉上隂厓莖有五葉青澤
根赤黃可以消玉一名醜草主輕身延年
(附錄)三葉
增─名醫别錄─三葉生田中莖小黑白高三尺根黑三月
采隂乾一名三石一名當田一名赴魚味辛治寒熱蛇
蜂螫人
地錦
增─本草綱目地錦一名地朕一名地噤一名夜光一名
承夜一名草血竭一名血見愁一名血風草一名馬螘
草一名雀兒臥單一名醬瓣草一名猢猻頭草(赤莖布地故曰)
(地錦專治血病故俗稱為血竭血見愁馬螘雀兒喜聚之故有馬螘雀單之名醬瓣猢猻頭象花葉形也)掌
禹錫曰莖葉細弱蔓延於地莖赤葉青紫色夏中茂盛
六月開紅花結細實取苗子用之李時珍曰田野寺院
及階砌間皆有之就地而生赤莖黃花黑實狀如蒺藜
之朵斷莖有汁方士秋月采煑雌雄丹砂硫黃氣味辛
平無毒通流血脉治癰腫惡瘡金刃撲損出血血痢下
血崩中能散血止血
(附錄)金瘡小草
增─本草拾遺金瘡小草生江南村落田野間下濕地高
一二寸許如薺而葉短春夏間有淺紫花長一粳米許
味甘平無毒主金瘡止血長肌斷鼻中衂血血瘀及卒
下血
崖㯶
增─圖經本草─崖㯶生施州石崖上苖高一尺以來其狀
如㯶四季有葉無花土人采根去麤皮入藥氣味甘辛
溫無毒治婦人血氣並五勞七傷同雞翁藤半天回野
蘭根洗焙為末溫酒服
(附錄)雞翁藤
增─圖經本草─雞翁藤生施州蔓延大木上有葉無花味
辛性溫無毒采無時
(附錄)半天回
增圖經本草─半天回生施州春生苖高二尺以來赤斑
色至冬苖枯土人夏月采根味苦濇性溫無毒
(附錄)野蘭根
增─圖經本草─野蘭根生施州叢生高二尺以來四時有
葉無花其根味微苦性溫無毒采無時
紫背金盤
增─本草綱目─蘇頌曰紫背金盤生施州苖高一尺以來
葉背紫無花土人采根用李時珍曰湖湘水石處皆有
之名金盤藤似醋筒草而葉小背微紫軟莖引蔓似黃
絲槎之即斷無汁可見方士用以制汞他處少有氣味
辛濇熱無毒治婦人血氣痛孕婦勿服能消胎氣
(附錄)醋筒草
增─本草綱目─醋筒草葉似木芙蓉而偏莖空而脆味酸
開白花廣人以鹽醋淹食之
白龍鬚
增─本草綱目─白龍鬚生近水旁有石處寄生搜風樹節
乃樹之餘精也細如㯶絲直起無枝葉最難得真者一
種萬纏草生於白線樹根細絲相類但有枝莖稍麤為
異氣味平無毒治男子婦人風濕腰腿疼痛左癱右瘓
口目喎斜及産後氣血流散惟虚勞癱痿不可服
馬勃
增─本草綱目─馬勃一名馬疕一名馬&KR0034;一名灰菰一名
牛屎菰陶弘景曰紫色虚軟狀如狗肝彈之粉出寇宗
奭曰生濕地及腐木上夏秋采之有大如斗者小亦如
升杓氣味辛平無毒治惡瘡馬疥傅諸瘡治喉痺咽疼
清肺散血熱解毒
御定佩文齋廣羣芳譜卷九十八
