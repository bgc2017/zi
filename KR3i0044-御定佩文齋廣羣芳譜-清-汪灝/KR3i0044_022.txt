欽定四庫全書
御定佩文齋廣羣芳譜卷二十
茶譜
茶三
集藻─七言古詩─增─唐劉禹錫西山蘭若試茶歌─山僧後
檐茶數叢春來映竹抽新茸宛然為客振衣起自傍芳
叢摘鷹嘴斯須炒成滿室香便酌砌下金沙水驟雨松
聲入鼎來白雲滿盌花徘徊悠揚噴鼻宿酲散清峭徹
骨煩襟開陽崖隂嶺各殊氣未若竹下莓苔地炎帝雖
嘗未辨煎桐君有錄那知味新芽連拳半未舒自摘至
煎俄頃餘木蘭墜露香微似瑶草臨波色不如僧言靈
味宜幽寂采采翹英為嘉客不辭緘封寄郡齋甎井銅
爐損標格何况蒙山顧渚春白泥赤印走風塵欲知花
乳清泠味須是眠雲跂石人─原─盧仝走筆謝孟諫議
寄新茶─日高丈五睡正濃軍將打門驚周公口云諫議
送書信白絹斜封三道印開緘宛見諫議面手閱月團
三百片聞道新年入山裏蟄蟲驚動春風起天子須嘗
陽羡茶百草不敢先開花仁風暗結珠琲瓃先春抽出
黃金芽摘鮮焙芳旋封裹至精至好且不奢至尊之餘
合王公何事便到山人家柴門反關無俗客紗帽籠頭
自煎喫碧雲引風吹不斷白花浮光凝碗面一碗喉吻
潤兩碗破孤悶三碗搜枯腸惟有文字五千卷四碗發
輕汗平生不平事盡向毛孔散五碗肌骨清六碗通仙
靈七碗喫不得也唯覺兩腋習習清風生─增─温庭筠
西嶺道士茶歌─乳竇濺濺通石脉綠塵愁草春江色澗
花入井水味香山月當人松影直仙翁白扇霜鳥翎拂
壇夜讀黃庭經疎香皓齒有餘味更覺鶴心通杳冥
李郢茶山貢焙歌─使君愛客情無已客在金臺價難比
春風三月貢茶時盡逐紅旌到山裏焙中清曉朱門開
筐箱漸見新芽來陵煙觸露不停采官家赤印連帖催
朝饑暮匐誰興哀喧闐競納不盈掬一時一餉還成堆
蒸之馥之香勝梅研膏架動轟如雷茶成拜表貢天子
萬人争噉春山摧驛騎鞭聲砉流電半夜驅夫誰復見
十日王程路四千到時須及清眀宴吾君可謂納諫君
諫官不諫何由聞九重城裏雖旰食天涯吏役長紛紛
使君憂民慘容色就焙嘗茶坐諸客幾回到口重咨嗟
嫩綠鮮芳出何力山中有酒亦有歌樂營房戶皆仙家
仙家十隊酒百斛金絲宴饌隨經過使君是日憂思多
客亦無言徵綺羅殷勤繞焙復長歎官府例成期如何
吳民吳民莫憔悴使君作相期蘇爾─秦韜玉採茶歌
天柱香芽露香發爛研瑟瑟穿荻篾太守憐才寄野人
山童碾破團團月倚雲便酌泉聲煑獸炭潛然蚌珠吐
看著晴天早日眀鼎中颯颯篩風雨老翠香塵下纔熟
攪時繞筯秋雲綠躭書病酒兩多情坐對閩甌睡先足
洗我胸中幽思清鬼神應愁歌欲成─李咸用謝僧寄
茶─空門少年初地堅摘芳為藥除睡眠匡山茗樹朝陽
偏暖萌如爪拏飛鳶枝枝膏露凝滴圓參差失向兜羅
綿傾筐短甑蒸新鮮白苧眼細勻于研甎排古砌春苔
乾殷勤寄我清眀前金槽無聲飛碧煙赤獸呵冰急鐵
喧林風夕和真珠泉半匙青粉攪潺湲綠雲輕綰湘娥
鬟嘗来縱使重支枕蝴蝶寂寥空掩關─僧皎然飲茶
歌送鄭容─丹丘羽人輕玉食採茶飲之生羽翼名藏仙
府世空知骨化雲宫人不識雪山童子調金鐺楚人茶
經虛得名霜天半夜芳草折爛漫緗華啜久生賞君茶
味祛我疾使人胸中蕩憂慄日上香爐情未畢亂蹋虎
溪雲高歌送君出─宋歐陽修嘗新茶呈聖俞─建安三
千里京師三月嘗新茶人情好先務取勝百物貴早相
矜誇年窮臘盡春欲動蟄雷未起驅龍蛇夜聞擊鼔滿
山谷千人助呌聲喊呀萬木寒癡睡不醒唯有此樹先
萌芽乃知此為最靈物宜其獨得天地之英華終朝採
摘不盈掬通犀銙小圓復窊鄙哉穀雨槍與旗多不足
貴如刈麻建安太守急寄我香篛包裹封題斜泉甘器
潔天色好坐中揀擇客亦嘉新香嫩色如始造不似來
遠從天涯停匙側盞試水路拭目向空看乳花可憐俗
夫把金錠猛火炙背如蝦蟆由來真物有真賞坐逢詩
老頻咨嗟須臾共起索酒飲何異奏雅終淫哇─次韻
再作─吾年向老世味薄所好未衰惟飲茶建溪苦遠雖
不到自少嘗見閩人誇每嗤江浙凡茗草叢生狼籍惟
藏蛇豈如含膏入香作金餅蜿蜒兩龍戱以呀其餘品
第亦竒絶愈小愈精皆露芽泛之白花如粉乳乍見紫
面生光華手持心愛不欲碾有類弄印幾成窊論功可
以療百疾輕身久服勝胡麻我謂斯言頗過矣其實最
能祛睡邪茶官貢餘偶分寄地遠物新來意嘉親烹屢
酌不知厭自謂此樂真無涯未言久食成手顫已覺疾
飢生眼花客遭水厄疲捧碗口吻無異蝕月蟇僮奴傍
視疑復笑嗜好乖僻誠堪嗟更蒙酬句怪可駭兒曹助
噪聲哇哇─䨇井茶─西江水清江石老石上生茶如鳳
爪窮臘不寒春氣早䨇井茅生先百草白毛囊以紅碧
紗十觔茶養一兩芽長安富貴五侯家一啜猶須三日
誇寶雲日注非不精争新棄舊世人情豈知君子有常
德至寶不隨時變易君不見建溪龍鳳團不改舊時香
味色─送龍茶與許道人─潁陽道士青霞客來似浮雲
去無蹟夜朝北斗太清壇不道姓名人不識我有龍團
古蒼璧九龍泉深一百尺憑君汲井試烹之不是人間
香味色─鬭茶歌─年年春自東南來建溪先暖水微開
溪邊竒茗冠天下武夷仙人從古栽新雷昨夜發何處
家家嬉笑穿雲去露芽錯落一番榮綴玉含珠散嘉樹
終朝采掇未盈襜唯求精粹不敢貪研膏焙乳有誰製
方中圭兮圓中蟾北苑將期獻天子林下雄豪先鬭美
鼎磨雲外首山銅瓶攜江上中&KR0893;水黃金碾畔綠塵飛
碧玉甌中翠濤起鬭茶味兮輕醍醐鬭茶香兮薄蘭芷
其間品第胡能欺十目視而十手指勝若登仙不可攀
輸同降將無窮耻吁嗟天産石上英論功不愧階前蓂
衆人之濁我可清千日之醉我可醒屈原試與招魂魄
劉伶却得聞雷霆盧仝敢不歌陸羽須作經森然萬象
中焉知無茶星商山丈人休茹芝首陽先生休采薇長
安酒價減千萬成都藥市無光輝不如仙山一啜好泠
然便欲乘風飛君莫羡花間女郎只鬭草贏得珠璣滿
斗歸─梅堯臣次韻永叔嘗新茶─自從陸羽生人間人
間相學事新茶當時採摘未甚盛或有高士燒竹煑泉
為世誇入山乘露掇嫩嘴林下不畏虎與蛇近年建安
所出勝天下貴賤求呀呀東溪北苑供御餘王家葉家
長白芽造成小餅若帶銙鬭浮鬭色矜夷華味久廻甘
竟日在不比苦硬令舌窊此等莫與北俗道只觧白土
和脂麻歐陽翰林最别識品第高下無欹斜晴眀開軒
碾雪末衆客共賞皆稱嘉建安太守置書角青篛包封
來海涯清眀纔過已到此正是洛陽人寄花兔毛紫盞
自相稱清泉不必求蝦蟇石缾煎湯銀梗打粟粒鋪面
人驚嗟詩腸久飢不禁力一啜入腹鳴咿哇─和次韻
再作─建溪茗株成大樹頗殊楚越所種茶先春喊山搯
白萼亦異鳥嘴蜀客誇烹新鬭硬要咬盞不同飲酒争
畫蛇從揉至碾用盡力只取勝負相笑呀雖傳䨇井與
日注終是品格稱草芽歐陽翰林百事得精妙官職况
已登清華昔得隴西大銅碾碾多歲久深且窊昨日寄
來新臠片包以&KR0034;篛纏以麻唯能䞉啜任腹冷幸免酩
酊冠弁斜人言飲多頭顫挑自欲清醒氣味嘉此病雖
得優醉者醉來顛踣禍莫涯不願清風生兩腋但願對
竹兼對花還思退之在南方嘗說稍稍能啗蟇古之賢
人尚若此我今貧陋休相嗟公不遺舊許頻往何必絲
管喧咬哇─黃庶家童來持䨇井芽數數飲之輙成詩
以示同舍─我疑醇醲千古味寂寞散在山茶枝䨇井名
入天下耳建溪春色無光輝吾鄉茶友若敵國糞土尺
璧珍刀圭嗟予奔走車馬跡塵埃荆棘生喉頤煮雲為
腴不可見青泉綠樹應相嗤長鬚前日千里至百芽包
裹林巖姿開緘春風若滿手喜氣收拾人恐知江南陽
和夜欲試小齋獨與清風期汲得泉甘火亦得混沌不
死詩書肥詩書坐對為主客一啜已見沆&KR1197;醨通宵安
穩睡物外家夢欲遣不肯歸不信試來與君飲洗出正
性還肝脾─蘇軾試院煎茶─蟹眼已過魚眼生颼颼欲
作松風鳴蒙茸出磨細珠落眩轉遶甌飛雪輕銀瓶瀉
湯誇第二未識古人煎水意君不見昔時李生好客手
自煎貴從活火發新泉又不見今時潞公煎茶學西蜀
定州花瓷琢紅玉我今貧病長苦飢分無玉盌捧蛾眉
且學公家作茗飲塼爐石銚行相隨不用撑腸拄腹文
字五千卷但願一甌常及睡足日高時─月兔茶─環非
環玦非玦中有迷離玉兔兒一似佳人帬上月月圓還
缺缺還圓此月一缺圓何年君不見鬭茶公子不忍鬭
小團上有䨇銜綬帶䨇飛鸞─和錢安道寄惠建茶─我
官於南今幾時嘗盡溪茶與山茗胸中似記故人面口
不能言心自省為君細說我未暇試評其略差可聽建
溪所産雖不同一一天與君子性森然可愛不可慢骨
清肉膩和且正雪花雨脚何足道啜過始知真味永縱
復苦硬終可錄汲黯少戇寬饒猛草茶無賴空有名高
者妖邪次頑懭體輕雖復強浮汎性滯偏工嘔酸冷其
間絶品豈不佳張禹縱賢非骨鯁葵花玉&KR1639;不易致道
路幽嶮隔雲嶺誰知使者來自西開緘磊落收百餅嗅
香嚼味本非别透紙自覺光炯炯粃糠團鳳友小龍奴
隸日注臣䨇井收藏愛惜待佳客不敢包裹鑽權倖此
詩有味君勿傳空使時人怒生癭─和蔣䕫寄茶─我生
百事常隨緣四方水陸無不便扁舟渡江適吳越三年
飲食窮芳鮮金虀玉膾飯炊雪海螯江柱初脫泉臨風
飽食甘寢罷一甌花乳浮輕圓自從捨舟入東武沃野
便到桑麻川翦毛胡羊大如馬誰記鹿角腥槃筵厨中
烝粟埋飯罋大杓更取酸生涎柘羅銅碾棄不用脂麻
白土湏盆研故人猶作舊眼看謂我好尚如當年沙谿
北苑強分别水脚一線争誰先清詩兩幅寄千里紫金
百餅費萬錢吟哦烹噍兩竒絶只恐偷乞煩封纏老妻
稚子不知愛一半已入薑鹽煎人生所遇無不可南北
嗜好知誰賢死生禍福久不擇更論甘苦争媸妍知君
窮旅不自釋因詩寄謝聊相鑴─魯直以詩饋䨇井茶
次其韻為謝─江夏無䨇種竒茗汝隂六一誇新書磨成
不敢付僮僕自看雪湯生璣珠列仙之儒瘠不腴只有
病渴同相如眀年我欲東南去畫舫何妨宿太湖─蘇
轍和子瞻煎茶─年來病嬾百不堪未廢飲食求芳甘煎
茶舊法出西蜀水聲火候猶能諳相傳煎茶只煎水茶
性仍存偏有味君不見閩中茶品天下高傾身事茶不
知勞又不見北方茗飲無不有鹽酪椒薑誇滿口我今
倦遊思故鄉不學南方與北方銅鐺得火蚯蚓呌匙脚
旋轉秋螢光何時茅簷歸去炙背讀文字遣兒折取枯
竹女煎湯─陳襄古靈山試茶歌─乳源淺淺交寒石松
花墮粉愁無色眀皇玉女跨神雲鬭翦輕羅縷殘碧我
聞巒山二月春方歸苦霧迷天新雪飛仙鼠潭邊蘭草
齊霧芽吸盡香龍脂轆轤䋲細井花暖香塵散碧瑠璃
椀玉川冰骨照人寒瑟瑟祥風滿眼前紫屏冷落沈水
烟山月堂軒金鴨眠麻姑癡煑丹井泉不識人間有上
仙─原─黃庭堅以䨇井茶送子瞻─人間風日不到處天
上玉堂森寳書想見東坡舊居士揮毫百斛瀉眀珠我
家江南摘雲腴落磑霏霏雪不如為君喚起黃州夢獨
載扁舟向五湖─增─黃庭堅謝送碾賜壑源揀芽─矞雲
從龍小蒼璧元豐至今人未識壑源包貢第一春緗匳
碾香供玉食睿思殿東金井欄甘露薦椀天開顔橋山
事嚴庀百局補衮諸公省中宿中人傳賜夜未央雨露
恩光照宮燭左丞似是李元禮好事風流有涇渭肯憐
天禄校書郎親勅家庭遣分似春風飽識大官羊不慣
腐儒湯餅腸搜攪十年燈火讀令我胸中書傳香已戒
應門老馬走客來問字莫載酒─以小龍團及半挺贈
無咎并詩用前韻為戱─我持玄圭與蒼璧以暗投人渠
不識城南窮巷有佳人不索㯽榔常晏食赤銅茗椀兩
斑斑銀粟翻光解破顔上有龍文下棋局探囊贈君諾
已宿此物已是元豐春先皇聖功調玉燭晁子胸中開
典禮平生自期莘與渭故用澆君磊塊胸莫令鬢毛雪
相似曲几蒲團聽煑湯煎成車聲繞羊腸雞蘇胡麻留
渴羌不應亂我官焙香肥如瓠壺鼻雷吼幸君飲此勿
飲酒─以䨇井茶送孔常父─校經同省並門居無日不
聞公讀書故持茗椀澆舌本要聽六經如貫珠心知韻
勝舌知腴何似寶雲與真如湯餅作魔應午寢慰公渴
夢吞江湖─博士王揚休碾密雲龍同事十三人飲之
戲作─矞雲蒼璧小盤龍貢包新樣出元豐王郎坦腹飯
牀東大官分物來婦翁棘圍深鎖武成宮談天進士雕
虛空鳴鳩欲雨喚雌雄南嶺北嶺宮徵同午窗欲眠視
濛濛喜君開包碾春風注湯官焙香出籠非君灌頂甘
露椀幾為談天乾舌本─荅黃冕仲索煎䨇井并簡揚
休─江夏無䨇乃吾宗同舍頗似王安豐能澆茗椀湔祓
我風袂欲挹浮丘翁吾宗落筆賞幽事秋月下照澄江
空家山鷹爪是小草敢與好賜雲龍同不嫌水厄幸來
辱寒泉湯鼎聽松風夜堂朱墨小燈籠惜無纖纖來捧
椀唯倚新詩可傳本─謝劉景文送團茶─劉侯惠我大
玄璧上有雌雄䨇鳳跡鵝溪水練落春雪粟面一杯增
目力劉侯惠我小玄璧自裁半璧煑瓊糜收藏殘月惜
未碾直待匡衡來說詩綘囊團團餘幾璧因來送我公
莫惜箇中渴羌飽湯餅雞蘇胡麻煑同喫─晁補之次
韻魯直謝李左丞送茶─都城米貴斗論璧長飢茗椀無
從識道和何暇索㯽榔慚愧雲龍羞肉食壑源萬畮不
作欄上春伐鼓驚山顔題封進御官有局夜行初不更
驛宿冰融太液俱未知寒食新苞隨賜燭建安一水去
兩水易較豈如涇與渭左丞分送天上餘我試比方良
有似月團清潤珍豢羊葵花瑣細胃與腸可憐賦罷羣
玉晚寧憶睡餘䨇井香大勝膠西蘇太守茶湯不美誇
薄酒─魯直復以詩送茶云願君飲此勿飲酒次韻─相
茶真似石韞璧至精那可皮膚識溪芽不給萬口湏往
往山毛俱入食雲龍正用餉近班乞與麤官誠靦顔崇
朝一椀坐官局申旦形清不成宿平生樂此臭味同故
人貽我情相燭黃侯發軔日千里天育收駒自汧渭車
聲出鼎細九盤如此佳句誰能似遣試齊民蟹眼湯扶
起醉頭湔腐腸頗類他時玉川子破鼻竹林風送香吾
儕幽事動不朽但讀離騷可無酒─晁冲之陸元鈞宰
寄日注茶─我昔不知風雅頌草木獨遺茶比諷陋哉徐
鉉說茶苦欲與淇園竹同種又疑禹漏稅九州橘柚當
年錯包貢腐儒妄測聖人意遠物勞民亦安用含桃熟
薦當在盤荔子生來枉飛鞚羊葅異好亦何有蚶菜殊
珍要非奉君家季疵真禍首毁論徒勞世仍重争新鬭
試誇擊拂風俗移人可深痛老夫病渴手自煎嗜好悠
悠亦從衆更煩小陸分日注密封細字蠻奴送槍旗却
憶採擷初雪花似是雲溪動更期遺我但敲門玉川無
復周公夢─簡江子之求茶─政和密雲不作團小銙寸
許蒼龍蟠金花絳囊如截玉綠面彷彿松溪寒人間此
品那可得三年聞有終未識老夫于此百不忙飽食但
苦夏日長北窗無風睡不解齒頬苦澀思清涼故人新
除協律郎交游多在白玉堂揀芽鬭銙皆飫嘗幸為傳
聲李太府煩渠折簡買頭綱─楊萬里澹菴坐上觀顯
上人分茶─分茶何似煎茶好煎茶不似分茶巧蒸水老
禪弄泉手隆興元春新玉爪二者相遭兔甌面怪怪竒
竒真善幻紛如擘絮行太空影落寒江能萬變銀瓶首
下仍尻高注湯作字勢嫖姚不須更師屋漏法只問此
瓶當響荅紫微仙人烏角巾喚我起看清風生京塵滿
袖思一洗病眼生花得再眀漢鼎難調要公理策勲茗
椀非公事不如回施與寒儒歸讀茶經傳衲子─謝木
韞之舍人送講筵賜茶─吳綾縫囊染菊水蠻砂塗印題
進字淳熙錫貢新水芽天珍誤落黃茅地故人鸞渚紫
微郎金華講徹花草香宣賜龍焙第一綱殿上走趨眀
月璫御前啜罷三危露滿袖香烟懷璧去歸來拈出兩
蜿蜒雷電晦冥驚破柱北苑龍芽内樣新銅圍銀範鑄
瓊塵九天寶月霏五雲玉龍䨇舞黃金鱗老夫平生愛
煑茗十年燒穿折脚鼎下山汲井得甘冷上山摘芽得
苦梗何曾夢到龍遊窠何曾夢喫龍芽茶故人分送玉
川子春風來自玉皇家鍜圭椎璧調冰水烹龍炰鳳搜
肝髓石花紫笋可衙官赤印白泥牛走爾故人氣味茶
樣清故人風骨茶樣眀開緘不但似見面叩之咳唾金
玉聲麴生勸人墮巾幘睡魔遣我抛書册老夫七椀病
未能一啜猶堪坐秋夕─葛長庚茶歌─柳眼偷看梅花
飛百花頭上東風吹壑源春到不知時霹靂一聲驚曉
枝枝頭未敢展槍旗吐玉綴金先獻竒雀舌含春不解
語只有曉露晨煙知帶露和煙摘歸去蒸來細搗幾千
杵捏作月團三百片火候調勻文與武碾邊飛絮捲玉
塵磨下落珠散金縷首山黃銅鑄小鐺活火新泉自烹
煑蟹眼已沒魚眼浮&KR0146;&KR0146;松聲送風雨定州紅玉琢花
甆瑞雪滿甌浮白乳綠雲入口生香風滿口蘭芷香無
窮兩腋颼颼毛竅通洗盡枯腸萬事空君不見孟諫議
送茶驚起盧仝睡又不見白居易餽茶喚醒禹錫醉陸
羽作茶經曹暉作茶銘文正范公對茶笑紗帽籠頭煎
石銚素虛見雨如丹砂點作滿盞菖蒲花東坡深得煎
水法酒闌往往覓一呷趙州夢裏見南泉愛結焚香㵸
茗緣吾儕烹茶有滋味華池神水先調試丹田一畝自
栽培金翁姹女採歸來天爐地鼎依時節煉作黃芽烹
白雪味如甘露勝醍醐服之頓覺沉疴甦身輕便欲登
天衢不知天上有茶無─元洪希文煑土茶歌─論茶自
古稱壑源品水無出中&KR0893;泉莆中苦茶出土産鄉味自
汲井水煎器新火活清味永且從平地休登仙王侯第
宅鬭絶品揣分不到山翁前臨風一啜心自省此意莫
與他人傳─謝應芳陽羡茶─南山茶樹化刧灰白蛇無
復銜子來頻年雨露飬遺植先春粟粒珠含胎待看茶
焙春烟起篛籠封春貢天子誰能遺我小團月烟火肺
肝令一洗─眀高啓采茶詞─雷過溪山碧雲暖幽叢半
吐槍旗短銀釵女兒相應歌筐中摘得誰最多歸來清
香猶在手高品先將呈太守竹爐新焙未得嘗籠盛販
與湖南商山家不解種禾黍衣食年年在春雨─原─王
世貞試虎丘茶─洪都鶴嶺太麓生北苑鳳團先一鳴虎
丘晚出穀雨候百草鬭品皆為輕慧水不肯甘第二擬
借春芽冠春意陸郎為我手自煎松飇寫出真珠泉君
不見蒙頂空勞薦巴蜀定紅輸却宣甆玉氊根麥粉填
調飢碧紗捧出䨇蛾眉搊筝炙管且未要隱囊筠榻須
相隨最宜纖指就一吸半醉倦讀離騷時─于若瀛龍
井茶─西湖之西開龍井烟霞近接南峰嶺飛流蜜汨寫
幽壑石磴紆曲片雲冷拄杖尋源到上方松枝半落澄
潭静銅瓶試取烹新茶濤起龍團沸穀芽中頂無須憂
獸跡湖州豈懼涸金沙漫道白芽䨇井嫩未必紅泥方
印嘉世人品茶未嘗見但說天池與陽羡豈知新茗煑
新泉團黃分洌浮甌面二槍浪白附三萹一串應輸錢
五萬
─五言律詩─增─唐皇甫冉送陸鴻漸棲霞寺採茶─採茶非
採菉遠遠上層崖布葉春風暖盈筐白日斜舊知山寺
路時宿野人家借問王孫草何時泛椀花─送陸鴻漸
山人採茶─千峰待逋客香茗復叢生採摘知深處烟霞
羡獨行幽期山寺遠野飯石泉清寂寂燃燈夜相思一
磬聲─錢起過長孫宅與郎上人茶會─偶與息心侣忘
歸才子家玄談兼藻思綠茗代榴花岸幘看雲卷含毫
任景斜松喬若逢此不復醉流霞─宋梅堯臣穎公遺
碧霄峰茗─到山春已晚何更有新茶峰頂應多雨天寒
始發芽採時林狖静蒸處石泉嘉持作衣囊祕分來五
柳家─蘇軾怡然以垂雲新茶見餉報以大龍團仍戲
作小詩─妙供來香積珍烹具大官揀芽分雀舌賜茗出
龍團曉日雲菴暖春風浴殿寒聊將試道眼莫作兩般
看─黃庭堅寄新茶與南禪師─筠焙熟香茶能醫病眼
花因甘野夫食聊寄法王家石鉢收雲液銅缾煑露華
一甌資舌本吾欲問三車─曾幾謝人送壑源絶品云
九重所賜也─三伏汗如雨終朝霑我裳誰分金掌露來
作玉溪凉别甑軟炊飯小爐深炷香麯生何等物不與
汝同鄉─述姪餉日注茶─寳銙自不乏山芽安可無子
能來日注吾得具風爐夏木囀黃鳥僧窗行白駒談多
喚坐睡此味政時須陸游北巖採新茶用忘懷錄中
法煎飲─槐火初鑽燧松風自候湯攜籃苔徑遠落爪雪
芽長細啜襟靈爽微吟齒頰香歸時更清絶竹影踏斜
陽─徐照謝徐璣惠茶─建山惟上貢采擷極艱辛不擬
分竒品遥將寄野人角開秋月滿香入井泉新静室無
來客碑黏陸羽真
七言律詩─增─唐白居易謝李六郎中寄新蜀茶─故情周
匝向交親新茗分張及病身紅紙一封書後信綠芽十
片火前春湯添勺水煎魚眼末下刀圭攪麴塵不寄他
人先寄我應緣我是别茶人─李郢酬友人春暮寄枳
花茶─昨日東風吹枳花酒醒春晚一甌茶如雲正護幽
人壍似雪纔分野老家金餅拍成和雨露玉塵煎出照
煙霞相如病渴今全校不羨生臺白頸鴉─薛能謝劉
相公寄天柱茶─兩串春團敵夜光名題天柱印維揚偷
嫌曼倩桃無味搗覺嫦娥藥不香惜恐被分緣利市盡
應難覓為供堂麤官寄與真抛却賴有詩情合得嘗
原─鄭谷峡中嘗茶─簇簇新英摘露光小江園裏火煎嘗
吳僧漫說鴉山好蜀叟休誇鳥嘴香入座半甌輕泛綠
開緘數片淺含黃鹿門病客不歸去酒渴更知春味長
─增─徐夤尚書惠蠟面茶─武夷春暖月初圓採摘新芽
獻地仙飛鵲印成香蠟片啼猿溪走木蘭船金槽和碾
沉香末冰椀輕涵翠縷煙分贈恩深知最異晚鐺宜煑
北山泉─劉兼從弟舍人惠茶─曾求芳茗貢蕪詞果沐
頒霑味甚竒龜背起紋輕炙處雲頭翻液乍烹時老丞
倦悶偏宜矣舊客過從别有之珍重宗親相寄惠水亭
山閣自攜持─宋王禹偁龍鳳茶─樣標龍鳳號題新賜
得還因作近臣烹處豈期商嶺水碾時空想建溪春香
于九畹芳蘭氣圓似三秋皓月輪愛惜不嘗惟恐盡除
將供養白頭親─趙抃次謝許少卿寄卧龍山茶─越芽
遠寄入都時酬唱珍誇互見詩紫玉叢中觀雨脚翠峰
頂上摘雲旗啜多思爽都忘寐吟苦更長了不知想到
眀年公進用卧龍春色自遲遲─歐陽修和梅公儀嘗
建茶─溪山擊鼓助雷驚逗曉靈芽發翠莖摘處兩旗香
可愛貢來䨇鳳品尤精寒侵病骨惟思睡花落春愁未
解酲喜共紫甌吟且酌羨君瀟灑有餘清─梅堯臣和
杜相公謝蔡君謨寄茶─天子歲嘗龍焙茶茶官催摘雨
前芽團香已入中都府鬭品争傳太傅家小石冷泉留
早味紫泥新品泛春華吳中内史才多少從此蓴羹不
足誇─嘗茶和公儀─都藍攜具上都堂碾破雲團北焙
香湯嫩水輕花不散口甘神爽味偏長莫誇李白仙人
掌且作盧仝走筆章亦欲清風生兩腋從教吹去月輪
傍─蔡襄和孫之翰謝寄茶─北苑靈芽天下精要須寒
過入春生故人偏愛雲腴白佳句遥傳玉律清衰病萬
緣皆絶慮甘香一事未忘情封題盡是山家寶晝日虛
堂試品程─和杜相公謝寄茶─破春龍焙走新茶盡是
西溪近社芽纔拆緘封思退傅為留甘旨減藏家鮮眀
香色凝雲液清徹神情敵露華却笑虛名陸鴻漸曾無
賢相作詩誇─蘇軾新茶送簽判程朝奉以饋其母有
詩相謝次韻荅之─縫衣送與溧陽尉舍肉懷歸潁谷封
聞道平反供一笑會須難老待千鍾火前試焙分新銙
雪裏頭綱輟賜龍從此升堂是兄弟一甌林下記相逢
─次韻曹輔寄壑源試焙新芽─仙山靈草濕行雲洗遍
香肌粉未勻眀月來投玉川子清風吹破武林春要知
玉雪心腸好不是膏油首面新戲作小詩君勿笑從來
佳茗似佳人─汲江煎茶─活水還須活火煎自臨釣石
取深清大瓢貯月歸春甕小杓分江入夜缾雪乳已翻
煎處脚松風忽作瀉時聲枯腸未易禁三椀坐聽荒城
長短更─蘇轍次韻李公擇以惠泉荅章子厚新茶─無
錫銅瓶手自持新芽顧渚近相思故人贈荅無千里好
事安排巧一時蟹眼煎成聲未老兔毛傾看色尤宜槍
旗攜到齊西境更試城南金線竒新詩態度靄春雲
肯把篇章枉與人性似好茶常自養交如泉水久彌親
睡濃正想羅聲發食飽尤便粥面勻底處翰林長外補
眀年誰送霅溪春─宋城宰韓秉文惠日鑄茶─君家日
鑄山前住冬後茶芽麥粒麤磨轉春雷飛白雪甌傾錫
水散凝酥谿山去眼塵生面簿領埋頭汗匝膚一啜更
能分幕府定應知我俗人無─次前韻─龍鸞僅比閩團
釅鹽酪應嫌比俗麤採愧吳僧身似腊點須越女手如
酥舌根遺味輕浮齒腋下清風稍襲膚七椀未容留客
試瓶中數問有餘無─王令謝張和仲惠寶雲茶─故人
有意真憐我靈荈封題寄蓽門與療文園消渴病還招
楚客獨醒魂烹來似帶吳雲脚摘處應無穀雨痕果肯
同嘗竹林下寒泉猶有惠山存─秦觀次韻謝李安上
惠茶─故人早歲佩飛霞故遣長鬚致茗芽寒槖遽收諸
品玉午甌初試一團花著書懶復追鴻漸辨水猶能效
易牙從此道山春困少黃書剰校兩三家─朱松答卓
民表送茶─攪雲飛雪一番新誰念幽人尚食陳髣髴三
生玉川子破除千餅建溪春喚回窈窈清都夢洗盡蓬
蓬渴肺塵便欲乘風渡芹水却愁狡獪得君嗔─周必
大次韻王少府送蕉坑茶─昏然午枕困漳濱醒以清風
賴子真初似參禪逢硬語久如味諫得端人王程不趁
清眀宴野老先分浩蕩春敢向柘羅評綠玉待君同碾
試飛塵─胡邦衡生日以詩送北苑八銙日注二瓶─賀
客稱觴集冠霞懸知酒渴正思茶尚書八餅分閩焙主
簿䨇瓶揀越芽妙手合調金鼎鉉清風穩到玉皇家眀
年勅使宣臺餽莫忘幽人賦葉嘉─尚長道見和次韻
鍾山處士映高霞止酒惟親睡起茶遠向溪邊尋活水
閒于竹裏試陽芽一甌休問帝前席七椀且同僧在家
所愧叔孫無五善若為重拜晉君嘉─陸游試茶─蒼爪
初驚鷹脫韝得湯已見玉花浮睡魔何止避三舍歡伯
直知輸一籌日鑄焙香懷舊隱谷簾試水憶西遊銀缾
銅碾俱官樣恨欠纖纖為捧甌─喜得建茶─玉食何由
到草萊重奩初喜坼封開雪霏庾嶺紅絲磑乳泛閩溪
綠地材舌本常留甘盡日鼻端無復鼾如雷故應不負
朋遊意手挈風爐竹下來─效蜀人煎茶戲作長句─午
枕初回夢蝶牀紅絲小磑破旗槍正須山石龍頭鼎一
試風爐蟹眼湯巖電已能開倦眼春雷不許殷枯腸飯
囊酒瓮紛紛是誰賞蒙山紫筍香─楊萬里以六一泉
煑䨇井茶─鷹爪新茶蟹眼湯松風鳴雪兔毫霜細參六
一泉中味故有涪翁句子香日注建溪當近舍落霞秋
水夢還鄉何時歸上滕王閣自看風爐自煑嘗─陳蹇
叔郎中出閩漕别送新茶李聖俞郎中出手分似─頭綱
别樣建溪春小璧蒼龍浪得名細瀉谷簾珠顆露打成
寒食杏花餳鷓鴣椀面雲縈字兔褐甌心雪作泓不待
清風生兩腋清風先向舌端生─方岳趙龍學寄陽羨
茶為汲蜀井對瓊花烹之─三印誰分陽羡茶自煎蜀井
瀹瓊花數間眀月玉川屋兩腋清風銀漢槎團鳳烹來
奴僕等老龍畢竟當行家相思幾夢山隂雪搜攪平生
書五車─釋惠洪與客啜茶戲成─道人要我煑温山似
識相如病裏顔金鼎浪翻螃蟹眼玉甌絞刷鷓鴣斑津
津白乳衝眉上拂拂清風産腋間喚起晴窗春晝夢絶
憐佳味少人攀─元劉秉忠嘗雲芝茶─鐵色皴皮帶老
霜含英咀美入詩腸舌根未得天真味鼻觀先通聖妙
香海上精華難品第江南草木屬尋常待將膚湊浸微
汗毛骨生風六月凉─耶律楚材西域從王君玉乞茶
因其韻七首─積年不啜建溪茶心竅黃塵塞五車碧玉
甌中思雪浪黃金碾畔憶雷芽盧仝七椀詩難得諗老
三甌夢亦賒敢乞君侯分數餅暫教清興繞煙霞厚
意江洪絶品茶先生分出滿輪車雪花灎灎浮金蘂玉
屑紛紛碎白芽破夢一杯非易得搜腸三椀不能賖瓊
甌啜罷酬平昔飽看西山插翠霞高人惠我嶺南茶
爛賞飛花雪沒車玉屑三甌烹嫩蘂青旗一葉碾新芽
頓令衰叟詩魂爽便覺紅塵客夢賖兩腋清風生坐榻
幽歡遠勝泛流霞酒仙飄逸不知茶可笑流涎見麴
車玉杵和雲舂素月金刀帶雨剪黃芽試將綺語求茶
飲特勝春衫把酒賖啜罷神清淡無寐塵囂身世便雲
霞長笑劉伶不識茶胡為買鍤漫隨車蕭蕭暮雨雲
千頃&KR2368;&KR2368;春雷玉一芽建郡深甌吳地遠金山佳水楚
江賖紅爐石鼎烹團月一椀和香吸碧霞枯腸搜盡
數杯茶千卷胸中到幾車湯響松風三昧手雪香雷震
一槍芽滿囊垂賜情何厚萬里攜來路更賖清興無涯
騰八表騎鯨踏破赤城霞啜罷江南一椀茶枯腸歴
歴走雷車黃金小碾飛瓊屑碧玉深甌點雪芽筆陣陳
兵詩思勇睡魔卷甲夢魂賖精神爽逸無餘事卧看殘
陽補斷霞─謝宗可茶筅─此君一節瑩無瑕夜聽松聲
潄玉華萬縷引風歸蟹眼半瓶飛雪起龍牙香凝翠髮
雲生脚溼滿蒼髯浪捲花到手纖毫皆盡力多因不負
玉川家─謝應芳寄題無錫錢仲毅煑茗軒─聚蚊金谷
任葷羶煑茗留人也自賢三百小團陽羡月尋常新汲
惠山泉星飛白石童敲火烟出青林鶴上天午夢覺來
湯欲沸松風吹響竹爐邊─原─眀文徵眀煎茶─嫩湯自
候魚生眼新茗還誇翠展旗穀雨江南佳節近惠山泉
下小船歸山人紗帽籠頭處禪榻風花遶髩飛酒客不
通塵夢醒卧看春日下松扉─增─徐渭某伯子惠虎丘
茗謝之─虎丘春茗妙烘蒸七椀何愁不上升青箬舊封
題穀雨紫砂新礶買宜興却從梅月横三弄細攪松風
灺一燈合向吳儂彤管說好將書上玉壺冰─潘允哲
謝人惠茶─長日燕臺正憶家故人新惠故園茶茸分玉
碾聞蘭氣火煖金鐺見雪花漫道玉川陽羡蘂還如鴻
漸建溪芽泠然一啜煩襟滌欲御天風弄紫霞─陳繼
儒─山中日日試新泉君合前身老玉川石枕月侵蕉葉
夢竹爐風軟落花烟點來直是窺三昧醒後翻能賦百
篇却笑當年醉鄉子一生虛擲杖頭錢
五言排律─增─唐姚合寄楊工部聞毗陵舍弟自罨溪入
茶山─采茶溪路好花影半浮沉畫舸僧同上春山客共
尋芳新生石際幽嫩在山隂色是春光染香驚日色侵
試嘗應酒醒封進定恩深芳貽千里外怡怡太府吟
杜牧題宜興茶山─山實東吳秀茶稱瑞草魁剖符雖俗
吏修貢亦仙才溪盡停蠻棹旗張卓翠苔柳邨穿窈窕
松澗渡喧豗等級雲峰峻寬平洞府開拂天聞笑語特
地見樓臺泉嫩黃金湧牙香紫璧裁拜章期沃日輕騎
疾奔雷舞袖嵐侵潤歌聲谷荅廻磬音藏葉鳥雪豔照
潭梅好是全家到兼為奉詔來樹隂香作帳花逕落成
堆景物殘三月登臨愴一杯重遊難自尅俛首入塵埃
─原─曹鄴故人寄茶─劔外九華英緘題下玉京開時微
月上碾處亂泉聲半夜招僧至孤吟對月烹碧沉霞脚
碎香泛乳花輕六腑睡神去數朝詩思清用餘不敢費
留伴肘書行─薛能蜀州鄭使君寄鳥嘴茶─鳥觜擷渾
芽精靈勝鏌鋣烹嘗方帶酒滋味更無茶拒碾乾聲細
撑封利穎斜銜蘆齊勁實啄木聚菁華鹽損添常誡薑
宜著更誇得來抛道藥攜去就僧家旋覺前甌淺還愁
後信賖千慙故人意此惠敵丹砂─增─宋王禹偁茶園
十二韻─勤王修歲貢晚駕過郊原蔽芾餘千本青葱共
一園芽新撑老葉土軟迸新根舌小侔黃雀毛獰摘綠
猿出蒸香更别入焙火微温採近桐華節生無穀雨痕
緘縢防遠道進獻趁頭番待破華胥夢先經閶闔門汲
泉鳴玉甃開宴壓瑶罇茂育知天意甄收荷主恩沃心
同直諫苦口類嘉言未復金鑾召年年奉至尊─丁謂
北苑茶─北苑龍茶著甘鮮的是珍四方惟數此萬物更
無新纔吐微茫綠初沾少許春散尋縈樹徧急採上山
頻宿葉寒猶在芳芽冷未伸茅茨溪上焙藍籠雨中民
長疾勾萌拆開齊分兩勻帶烟蒸雀舌和露叠龍鱗作
貢勝諸道先嘗祇一人緘封瞻闕下郵傳渡江濱特旨
留丹禁殊恩賜近臣啜將靈藥助用與上尊親投進英
華盡初烹氣味真細香勝却麝淺色過於筠顧渚慙投
木宜都愧積薪年年號供御天産壯甌閩
七言排律─增─宋余靖和伯恭自造新茶─郡庭無事即仙
家野圃栽成紫笋茶疎雨半晴回暖氣輕雷初過得新
芽烘褫精謹松齋静採擷縈迂澗路斜江水薄煎萍髣
髴越甌新試雪交加一槍試焙春尤早三盞搜腸句更
嘉多謝彩箋貽雅貺想資詩筆思無涯
五言絶句─增─唐張籍和韋開州盛山茶嶺─紫芽連白蘂
初向嶺頭生自看家人摘尋常觸露行─白居易山泉
煎茶有懷─坐酌泠泠水看煎瑟瑟塵無由持一盌寄與
愛茶人─宋蘇軾贈包安静先生─皓色生甌面堪稱雪
見羞東坡調詩腹今夜睡應休建茶三十片不審味
如何奉贈包居士僧房戰睡魔─朱子茶坂─攜籯北嶺
西采擷供茗飲一啜夜窗寒跏趺謝衾枕
七言絶句─增─唐錢起與趙莒茶宴─竹下忘言對紫茶全
勝羽客醉流霞塵心洗盡興難盡一樹蟬聲片影斜
盧綸新茶詠寄上西川相公二十三舅大夫二十舅─三
獻蓬萊始一嘗日調金鼎閱芳香貯之玉合寸半餅寄
與阿連題數行─劉禹錫嘗茶─生拍芳叢鷹嘴芽老郎
封寄謫仙家今宵更有湘江月照出霏霏滿盌花─白
居易蕭員外寄新蜀茶─蜀茶寄到但驚新渭水煎來始
覺珍滿甌似乳堪持翫况是春深酒渴人─施肩吾蜀
茗詞─越椀初盛蜀茗新薄雲輕處攪來勻山僧問我將
何比欲道瓊漿却畏嗔─姚合乞新茶─嫩綠微黃碧澗
春采時聞道斷葷辛不將錢買將詩乞借問山翁有幾
人─李羣玉荅友寄新茗─滿火芳香碾麴塵吳甌湘水
綠花新愧君千里分滋味寄與春風酒渴人─陸希聲
茗坡─二月山家穀雨天半坡芳茗露華鮮春酲酒病兼
消渴惜取新芽旋摘煎─成彦雄煎茶─岳寺春深睡起
時虎跑泉畔思遲遲蜀茶倩箇雲僧碾自拾枯松三四
枝─崔道融謝朱韋侍寄貺蜀茶─瑟瑟香塵瑟瑟泉驚
風驟雨起爐烟一甌解却山中醉便覺身輕欲上天
僧靈一與亢居士青山潭飲茶─野泉烟火白雲間坐飲
香茶愛此山巖下維舟不忍去青溪流水暮潺潺─宋
林逋烹北苑茶有懷─石碾輕飛瑟瑟塵乳花烹出建溪
春人間絶品應難識閑對茶經憶故人─歐陽修和原
父揚州時會堂─憶昔嘗修守臣職先春自探兩旗開誰
知白首來辭禁得與金鑾賜一杯─梅堯臣七寶茶─七
物甘香雜蘂茶浮花泛綠亂於霞啜之始覺君恩重休
作尋常一等誇─曾鞏閏正月十一日呂殿丞寄新茶
偏得朝陽借力催千金一銙過溪來曾坑貢後春猶早
海上先嘗第一杯─寄獻新茶─種處地靈偏得日摘時
春早未聞雷京師萬里争先到應得慈親手自開─蹇
磻翁寄新茶二首─龍焙嘗茶第一人最憐溪岸兩旗新
肯分方銙醒衰思應恐慵眠過一春貢時天上䨇龍
去鬭處人間一水争分得餘甘慰憔悴碾嘗終夜骨毛
清─嘗新茶─麥粒收來品絶倫葵花製出樣争新一杯
永日醒䨇眼草木英華信有神─王安石寄茶與和甫
綵絳縫囊海上舟月團蒼潤紫烟浮集英殿裏春風晚
分到并門想麥秋─寄茶與平甫─碧月團團墮九天封
題寄與洛中仙石樓試水宜頻啜金谷看花莫漫煎
黃庭堅戲答荆州王克道烹茶二首─茗椀難加酒椀醇
暫時扶起藉糟人何須忍垢不濯足苦學梁州隂子春
龍焙東風魚眼湯箇中即是白雲鄉更煎䨇井蒼鷹
爪始耐落花春日長─謝公擇舊分賜茶三首─外家新
賜蒼龍璧北焙風烟天上來眀日蓬山破寒月先甘和
夢聽春雷文書滿案惟生睡夢裏鳴鳩喚雨來乞與
降魔大圓鏡真成破柱作驚雷細題葉字包青箬割
取丘郎春信來拚洗一春湯餅睡亦知清夜有蚊雷
以潞公所惠揀芽送公擇次舊韻─慶雲十六升龍樣國
老元年密賜來披拂龍文射牛斗外家英鑒似張雷
奉同公擇作揀芽詠─赤囊歲上䨇龍璧曾見前朝盛事
來想得天香隨御所延春閣道囀輕雷─今歲官茶極
妙難為賞音者戲作兩詩用前韻─雞酥狗蝨難同味懷
取君恩歸去來青蒻湖邊尋顧陸白蓮社裏覓宗雷
乳花翻椀正眉開時若渴羌衝熱來知味者誰心已許
維摩雖默語如雷─奉同六舅尚書詠茶碾煎烹三首
要及新香碾一杯不應傳寶到雲來碎身粉骨方餘味
莫厭聲喧萬壑雷風爐小鼎不須催魚眼長隨蟹眼
來深注寒泉收第一亦防枵腹爆乾雷乳粥瓊糜露
脚回色香味觸映根來睡魔有耳不及掩直拂䋲牀過
疾雷─謝人惠茶─一規蒼玉琢蜿蜒藉有佳人錦叚鮮
莫笑持歸淮海去為君重試大眀泉─晁補之和荅曾
敬之祕書見招能賦堂烹茶─玉泉吟鼎月隳輪姑射風
標兩絶塵只欠何郎窗畔雪戎葵為我作餘春一盌
分來百越春玉溪小暑却宜人紅塵他日同回首能賦
堂中偶坐身─次韻提刑毅甫送茶─炰羔煑餅漸宜秦
愁絶江南一味真健步遠梅安用插鷓鴣金盞有餘春
─孫覿李茂嘉寄茶─蠻珍分到謫仙家斷璧殘璋裹絳
紗擬把金釵候湯眼不將白玉伴脂麻─周必大送陸
務觀赴七閩提舉常平茶事─暮年桑苧毁茶經應為征
行不到閩今有雲孫持使節好因貢焙祀茶人─陸游
同何元立蔡肩吾至東丁院汲泉煑茶─雲芽近自峩眉
得不減紅囊顧渚春旋置風爐清樾下他年竒事屬三
人─飯罷碾茶戲書─江風吹雨暗衡門手碾新茶破睡
昏小餅龍團供玉食今年也到浣花村─試茶─北窗高
卧鼾如雷誰遣香茶挽夢回綠地毫甌雪花乳不妨也
道入閩來─晝卧聞碾茶─小醉初消日未晡幽窗催破
紫雲腴玉川七椀何須爾銅碾聲中睡已無─戴昺嘗
茶─自汲香泉帶落花漫燒石鼎試新茶綠隂天氣閒庭
院卧聽黃蜂報晚衙─徐意一北苑茶詞─官焙春綱入
貢時擔頭獵獵小黃旗甘香不羡嘗陽羨密待天顔喜
可知─金劉著伯堅惠新茶─建溪玉餅號無䨇䨇井為
奴日鑄降忽聽松風翻蟹眼却疑春雪落寒江─馮璧
東坡海南烹茶圖─講筵分賜密雲龍春夢分眀覺亦空
地惡九鑽黎洞火天游兩腋玉川風─眀施漸贈歐道
士賣茶─静守黃庭不煉丹因貧却得一身閑自看火候
蒸茶熟野鹿銜筐送下山─陸容送茶僧─江南風致說
僧家石上清香竹裏茶法藏名僧知更好香烟茶暈滿
袈裟─原─王德操謝人送茶─穀雨年年僧送茶近來無
復及貧家伏龍手製能分餉活火新泉試落霞
御定佩文齋廣羣芳譜卷二十
