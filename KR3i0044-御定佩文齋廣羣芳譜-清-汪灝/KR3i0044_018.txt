欽定四庫全書
御定佩文齋廣羣芳譜卷十六
蔬譜
山藥
原─山藥原名薯蕷(負暄雜錄云山藥本名薯蕷避唐代宗諱改名薯藥宋英宗諱曙改名山)
(藥)一名山藷一名土藷一名玉延(廣雅云玉延署預也吳普云齊楚名玉延)
一名修脆─增─本草─山藥一名藷藇一名山芋一名藷
薯一名兒草江閩人單呼為藷─原─處處有之南京者
最大而美蜀道尤良入藥以懷慶者為佳春間生苗蔓
延莖紫葉青有三尖似白牽牛葉更厚而光澤五六月
開細花成穟淡紅色大類棗花秋生實扵葉間青黃八
月熟落根下外薄皮土黃色狀似雷丸大小不一肉白
色煮食甘滑與根同冬春採根皮亦土黃色薄而有毛
其肉白色者為上青黑者不堪用南中一種生山中者
根細如指極緊實刮磨入湯煮之作塊味更佳食之尤
益人江湖閩中一種根如薑芋而皮紫大者切數片去
皮煎煮食俱美但性冷於北地者彼土人呼為藷入藥
以野生者為勝性甘溫平無毒鎮心神安魂魄止腰痛
治虛羸健脾胃益腎氣止洩痢化痰涎久服耳目聰眀
輕身不老
彙考─增─山海經─景山其草多藷藇升山其草多藷藇
─搜神記─漢時有杜蘭香者自稱南康人氏以建業四
年春數詣張碩碩年十七望見其車在門外婢通言阿
母所生遣授配君可不敬從碩呼女前視可十六七說
事邈然久遠有婢子二人大者萱支小者松支鈿車青
牛上飲食皆備出薯蕷子三枚大如雞子云食此令君
不畏風波辟寒溫碩食二枚欲留一不肯令碩食盡言
本為君作妻情無曠遠以年命未合且小乖太歲東方
卯當還求君─湘中記─永和初有採藥衡山者道迷糧
盡過息巖下見一老公四五年少對執書告之以飢與
其食物如薯蕷指教所去六日至家而不復飢─異苑
薯蕷入藥又復可食野人謂之土藷若欲掘取嘿然而
獲唱名者便不可得人有植者随所種之物而像之也
─清異錄─蜀孟昶月旦必素飱性喜薯藥左右因呼薯
藥為月一盤
集藻─頌─增─梁江淹薯蕷頌─華不可炫葉不足憐微根儻
餌棄劍為仙黃金共夀丹雘争年君謂无妄我驗衡山
賦─原─宋陳與義玉延賦─吾聞陽公之田不懇不耕爰播
盈斗可獲連城資陰陽之淑氣孕天地之至精蜿蜒赤
埴之腴煌扈白虹之英驚山木之潤發冒朝采之餘榮
逮百嘉之澤盡候此玉之豐成王公大人方以不貪為
寳辭秦玉而陋楚珩雖三獻其奚售乃舉贄扵老生老
生囊中之法未試腹内之雷久鳴搴石鼎以自濯搘豕
腹之彭亨春江浩其波濤遠壑颯以松聲俄白雲之漲
谷亂雙眼於晦眀擅人間之三絶色味勝而香清捧杯
盂而笑領映戶牖之新晴斥去懶殘之芋盡棄接輿之
菁收竒勲扵景刻七未落而體輕凌厲八仙掃除三彭
見蓬莱之夷路接閶闔於初程彼徇華之大夫含三生
之宿酲汙以蜂蜜辱以羊羹合嘗逸少之炙同傳孝儀
之鯖嘆超然之至味乃陸沈於聾盲豈能扵我乎遇亦
或卿而或烹起援筆以三叫馳蛇蚓以縱横吾何與大
夫之迷疾蓋以慰此玉之不平也
五言古詩─增─宋司馬光荅昌言求薯蕷苗─冬實散肥壤
春苖動新葉雅意非遺人野情聊自惬何言好事者求
訪来相疊會種十畝餘坐取詩盈箧─陳與義同楊運
幹黃秀才村西買山藥─潦縮田路寬委蛇散腰脚勝日
三枝杖村西買山藥岡巒相吞吐遠水互前却天陰野
水眀歲暮竹籬薄田翁領客意發筐堆磊落玉質緗色
裘用世乃見縛屠門幾許快夜語尋幽約石鼎看雲翻
門前北風惡
七言古詩─增─宋文同子平寄惠希夷陳先生服唐福山
藥方因戲作雜言謝之─蜀江之東山色盡如赭有道人
云此是丹砂伏其下煙雲光潤若洗濯澗谷玲瓏如刻
畫我聞神仙草藥不在凡土生是中當有靈苗異卉之
根莖果然人言所出山芋為第一西南諸郡有者皆虚
名就中唐福衆稱賞肥實甘香天所養有時巖頭倒垂
三尺壯士臂忽然洞口直舉一合仙人掌土人入冬農
事閑千篝萬鍤来此山可憐所鬻不甚貴著價即售曾
不慳往年子瞻為余說言君所部之内此物尤竒絶後
復寄書勸我當餌之滿紙親提華嶽先生訣予因購之
不惜錢依方服餌將二年其功神聖久乃覺牙牢體溢
支節堅自問丹霄幾時上早生兩翅教高颺塵世如帑
不可居待看鴻濛對雲將─元龔璛掘山藥歌─綠薜紫
藤緗色子種玉綿延春透髄晴虹歲晚寒不起託命長
鑱山谷裏小隠牆東塹藥闌劚土政得方槃槃服食相
傳養生訣茂陵劉郎和露啜
五言律詩─增─眀劉崧嘗山藥─誰種山中玉修圓故自勻
野人尋得慣帶雨劚来新味益丹田暖香凝石髄春商
芝亦何事空負白頭人
七言律詩─增─宋王安石次韻奉和蔡樞密南京種山藥
法─區種抛来六七年春風條蔓想宛延難追老圃莓苔
徑空對珍盤玳瑁筵嘉種忽傳河右壤靈苗更長闕西
偏故畦穿劚知何日南望鍾山一慨然─原─黃庭堅山
蕷湯─厨人清曉獻瓊糜正是相如酒渴時能解饑寒勝
湯餅略無風味笑蹲鴟打窗急雨知然鼎亂眼晴雲看
上匙已覺塵生雙井椀濁醪從此不須持─朱子和秀
野山藥─怪来朽壤耀瓊英小劚頃筐可代耕豢豹于人
儘無分蹲鴟從此不須生雪鑱但使身長健石鼎何妨
手自烹欲賦玉延無好語羞論蜂蜜與羊羹
詩散句─增─宋王珪─鳳池春晚綠生煙曾見高枝蔓玉延
常伴兔絲留我箧幾随竹葉泛君筵─唐韓愈─僧還相
訪来山藥煮可掘─宋張舜民─如何山芋輩天下稱朱
魏─唐杜甫─充腸多薯蕷─宋蘇軾─淇上白玉延
詞─增─宋張鎡南柯子─積雪迷松徑圍爐掩竹扉牀頭一
味有蹲鴟軟火深聞香熟已多時自得陶朱法休教
嬾瓉知浪傳黃獨正甘肥紫玉嬰兒盈尺更新竒─又
種玉能延命居山易學仙青青一畝自鉏煙露孕雲蒸
肌骨更凝堅熟染蜂房蜜清添石鼎泉雲香酥膩老
来便煨芋爐深却笑祖師禪
别錄─原─種植─春社日取宿根多毛有白瘤者竹刀截作
二寸長塊先將地開作二尺寬溝深三四尺長短任意
先填亂糞柴一半上實以土將截斷山藥竪埋扵中上
仍以糞土覆與溝平時澆灌之苗生以竹或樹枝架作
楥高三四尺當年可食三四年者根大尤美夏月宜頻
澆最宜肥地每年易人而種宜牛糞麻籸忌人糞─修
治─以布裹手竹刀刮去皮竹篩盛置簷風處不得見日
至夕乾五分侯全乾收或微火烘乾亦可又法去皮
以水浸之糝白礬末少許入水中經宿洗淨則涎自去
芋
原─芋一名土芝一名蹲鴟(史記注云芋頭形類鴟鳥之蹲)一名莒(說文云齊)
(謂芋為莒)─增─說文─大芋實根駭人故謂之芋─廣雅─渠芋
也其葉謂之&KR0008;葃─爾雅翼─芋之大者前漢謂之芋魁
後漢書謂之芋渠─種芋法─吳郡所産大者謂之芋頭
嘉定名之博羅旁生小者謂之芋妳─原─在在有之蜀
漢為最京洛者差圓小葉如荷長而不圓莖微紫乾之
亦中食根白亦有紫者南方之芋子大如斗旁生子甚
多皮上有微毛如鱗次裹之拔之則連茹而起味甘蒸
煮任意濕紙包火煨過熟乘熱噉之則鬆而膩益氣充
饑亦可為羹臛若和皮水煮冷啖堅頑少味最不易消
廣志所載十數種君子芋(大如斗魁)淡(原作談誤)善芋(魁大如瓶少子葉如)
(繖蓋紺色而紫莖其長丈餘易熟長味是芋之最善者)百果芋(魁大子繁畝收百斛)雞子芋
(色黃)車轂芋鉅(一作銀)子芋旁(原作勞誤)巨芋青浥邊芋四種皆
多子可乾腊亦可藏至夏皆種之美者長味芋(味美莖亦可食)
九面芋(大而不美)青芋曹芋(一作素芋)象芋(一作象空芋大而弱使人易饑)皆不
可食又有蔓芋(緣枝生大者如二三升)博士芋(出新鄭蔓生而根如鵝鴨卵)百
子芋(出葉俞縣有魁芋無旁子)─增─酉陽雜俎天芋(生終南山中葉如荷而厚)雀
芋(狀如雀頭置乾地反濕置濕地反乾飛鳥觸之堕走獸遇之僵)─益部方物略記─赤
鸇芋(俗號赤顫頭芋形長而圓但子不繁衍味最美)蠻芋(味亦美其形則圓子繁衍人多蒔之)摶
果芋(品最下摶接也言可接果山中人多食之)─本草─芋種雖多有水旱二
種旱芋山地可種水芋水田蒔之葉皆相似但水芋味
勝莖亦可食芋不開花時或七八月間有開者抽莖生
花黃色旁有一長萼護之如半邊蓮花之狀─原─芋味
平除煩止渴可以療饑可以備荒小兒戒食滯胃氣難
尅化有風疾服風藥者最忌多致殺人備荒論曰蝗之
所至凡草木葉無有遺者獨不食芋桑與水中菱芡宜
廣種之
彙考─原─史記貨殖傳─蜀卓氏之先趙人也秦破趙遷卓
氏曰吾聞岷山之下沃野下有蹲鴟至死不饑乃求遠
遷致之臨卭─漢書翟方進傳─初汝南有鴻隙陂郡以
為饒翟方進為相奏罷之王莽時常枯旱郡中追怨方
進童謠曰壊陂誰翟子威飯我豆食羹芋魁反乎覆陂
當復誰云者兩黃鵠─增─晉書李雄載記─雄尅成都軍
饑甚乃率衆就榖扵郪掘野芋而食之─南史孝義傳
鮮于文宗漁陽人年七歲喪父父以種芋時亡至眀年
芋時對芋嗚咽如此終身─孝經援神契─仲冬日昴星
中收莒芋─原─列仙傳─酒客為梁丞使民益種芋三年
當大饑衆如其言後果大饑梁民得不死─增─汝南先
賢傳─薛直歸先人冡側種稻芋稻以祭祀芋以充饑耽
道說禮玄虛無為袁安除隂平長時年饑民皆菜食
租入不畢安聽使輸芋曰百姓饑困長何得食榖先自
引芋吏皆從之─華陽國志─何随字季業蜀郡郫人也
除安漢令蜀亡去官時巴土饑荒所在無榖送吏行乏
輙取道側民芋随以緜繫其處使足所取直民視芋見
緜相語曰聞何安漢清廉行過從者無糧必能爾耳持
緜追還之終不受因為語曰安漢吏取糧令為之償
原─鄴侯外傳─泌嘗於衡嶽寺讀書嬾殘所謂嬾殘經音
先悽愴而后喜悅必謫堕之人中夜潜往謁焉嬾殘命
坐發火出芋以啖之謂泌曰慎勿多言領取十年宰相
─增─雲仙雜記─李華燒三城絶品炭以龍腦裹芋魁煨
之擊爐曰芋魁遭遇矣─青棠集─張九齡知蕭炅不學
故相調謔一日送芋書稱蹲鴟蕭荅曰損芋拜嘉帷蹲
鴟未至然僕家多怪亦不願見此惡鳥焉九齡以書示
客滿座大笑─物類相感志─今浙東生土芋狀磊磈自
實若天雷頻則多生若耕種欲取不得名之若呼芋字
則逡巡不見矣─玉堂閒話─閤皂山一寺僧甚專力種
芋歲收極多杵之如泥造壍為牆後遇大饑獨此寺四
十餘僧食芋壍以度凶歲─爾雅翼唐開元中蕭嵩奏
請注文選東宫衛佐馮光進解蹲鴟云今之芋子即是
著毛蘿蔔嵩聞大笑─原─影燈記─洛陽人家上元各造
芋郎君食之宜男女─增─澄懷錄─有人收得虞永興與
圓機書一紙翦開字字賣之房村二字得芋千頭─原
閩清上有巖曰盤谷下有橋曰渡仙産竒花異果嘗有
二人入山適一叟後至袖中出芋數枚相啖忽不見但
見木葉盈尺題詩其上曰偶與雲水會不與雲水通雲
散水流後杳然天地空
集藻─贊─增─宋宋祁芋贊─芋種不一鸇芋則貴民儲于田
可用終歲
文賦散句─增─漢東方朔七諫─拔搴玄芝兮列樹芋荷
晉左思吳都賦─徇蹲鴟之沃則以為世濟陽九─蜀都
賦─瓜疇芋區
五言絶句─增─宋朱子芋魁─沃野無凶年正得蹲鴟力區
種萬葉青深煨奉朝食
七言絶句─增─宋韓琦中書東廳山芋─随竹縈回翠蔓延
土藷名異出前編會須霜晚餐珠實可挹浮丘作地仙
─原─蘇軾過子忽出新意以山芋作玉糝羹色香味皆
竒絶天上酥&KR0755;則不可知人間决無此味也─香似龍涎
仍釅白味如牛乳更全清莫將南海金虀膾輕比東坡
玉糝羹─陸游芋─陸生晝臥腹便便歎息何時食萬錢
莫誚蹲鴟少風味賴渠撐拄過凶年
詩散句─增─宋孫覿─蹲鴟勸加餐風味亦可人─原─劉子
翬─曉煩黏玉糝深椀啖糢糊─增─陸游─風爐歙鉢生涯
在且試新寒芋糝羹葑火正紅煨芋美不妨乘炬雪
中歸─梁沈約─綠芋鬱參差─周庾信─白石香新芋
唐王維─巴人訟芋田新秋綠芋肥─岑參─葉葉藏山
徑─原─杜甫─紫收岷嶺芋─增─軒轅彌眀─凍芋強抽萌
─張籍─沙田紫芋肥─薛能─野色生肥芋─宋陸游─美
啜芋魁羹─元李孝光─芋熟騎童分─王逢─新霜芋長
孫─唐張籍─水店晴看芋葉黃─韋莊─木甑朝蒸紫芋
香─宋蘇軾─土人頓頓食藷芋芋魁徑尺誰能盡
陸游─芋肥一本可專車地爐枯葉夜煨芋─元戴帥初
山毛人摘芋紅多─馬臻─飽霜紫芋細凝酥
别錄─增─神仙傳─焦先常食白石以分與人熟煮如芋
種芋法─陶隠居曰生則有毒性滑尤為服餌家之所忌
劉禹錫云十月後曬乾收之冬月食他時月不可食久
食則虛勞無力圖經曰食之過多則有損傷唐本草云
多食動宿冷─原─擇種─十月㨂根圓長尖白者就屋南
簷下掘坑以礱糠鋪底將種放下稻草盖之勿使凍爛
至三月間取出埋肥地待早苗發三四葉於五月間擇
近水肥地移栽其科行與種稻同或用河泥或用灰糞
爛草壅培旱則澆之有草則去之若種旱芋亦宜肥地
─栽種─正二月將耕過地先鋤一徧以新黃土覆盖三
月中擇壬申壬午壬戌辛巳戊申庚子辛卯日將芋芽
向上種候生三四葉高四五寸五月移栽大抵芋畏旱
宜近水軟沙地區深可三尺許行欲寬寬則過風本欲
深深則根大春宜種夏種不生秋宜壅失壅則瘦鋤宜
頻澆宜數霜降宜捩其葉鋤開根邊土上肥泥壅根使
力回於根則愈大而愈肥汜勝之書云區方深各三尺
下實豆萁尺有五寸以糞著萁上如萁厚一區種五本
要勻再以糞土覆之芋成萁爛皆長三尺南方多水芋
北方多旱芋總之地皆宜肥水芋二尺一科畆為科二
千一百六十科收魁若子二斤畆為斤二千三百二十
以備荒救饑已數倍於作田矣種芋之地衆人往来眼
目多見及聞刷鍋聲多不孳生─鋤芋─宜晨露未乾及
雨後耘鋤令根旁虛則芋大子多若日中耘大熱則蔫
以灰糞培則茂水芋不必耘但亦宜肥地七月乃
塘法在芋四角掘土壅根則土暖結子圓大霜後起之
芋荄繁宜剝取淖曬乾煮食味極甘美─製用─芋餺
飥煮熟去皮擂爛以細布紐去查和麪豆粉為&KR0008;捍切
麤細任意初煮二十沸如鐵至百沸軟滑汁食之和鯽
魚鱧魚作臛食良微糝以鹽則煮不糢糊霜後芋
子上芋白擘下以液漿煠過曬乾冬月炒食味勝蒲筍
聞山中人取大芋曝極乾和土築牆經久不壊荒年
取用或去皮搗爛塗壁歲歲加之亦經久不壊苐芋多
惡種無論野生即田園所植亦須擇種厚壅不然有青
色多斑駁者味最劣青芋多毒先以灰汁煮薑亦可次
易水煮熟乃堪食博物志云野芋狀小于家芋有大毒
家芋種之三年不採成稆芋形葉俱相似根並殺人悮
食者土漿及大豆汁糞汁灌之良煮芋汁洗膩衣潔
白如玉─增─東坡雜記─岷山之下凶年以蹲鴟為糧不復
疫癘知此物之宜人也本草謂芋土芝云益氣充饑惠
州富此物然人食者不免瘴吳遠游曰此非芋之罪也
芋當去皮濕紙包煨之火過熟乃噉之則鬆而膩乃能
益氣充饑今惠人皆和皮水煮冷淡堅頑少味其發瘴
固宜丙子除夜前兩日夜饑甚遠遊煨芋兩枚見啖美
甚乃為書此帖蜀中人接花果皆用芋膠合其罅予
少時頗能之嘗與子由戲用苦楝木接李既實不可嚮
口無復李味傳云一薰一蕕十年尚猶有臭非虛語也
芋自是一種不甚堪食名接果─夢溪筆談─處士劉湯
隠居王屋山常于齋中見一大蜂罥于蛛綱蛛縛之為
蜂所螫墜地俄頃蛛鼓腹欲裂徐徐行入草嚙芋梗微
破以瘡就嚙處磨之良久腹漸消輕躁如故自後人有
為蜂螫者挼芋梗傅之則愈
(附錄)香芋
原─香芋形如土豆而味甘美煮熟可下茶─增─種芋法
香芋皮黃肉白莖葉如扁豆而細又有引蔓開花花落
即生名之曰落花生皆嘉定有之
(附錄)甘露子
增─本草─甘露子(以根味而名)一名地蠶(原譜誤作環)一名土蛹一
名草石蠶(皆以根形而名蘇頌云草根之似蠶者亦名石蠶)一名滴露一名地
瓜兒荆湘江淮以南野中有之人亦栽蒔二月生苗長
者近尺方莖對節狹葉有齒並如雞蘇但葉皺有毛四
月開小花成穗一如紫蘇花穗結子如荆芥子其根聯
珠狀如老蠶掘根蒸煮食之味如百合─原─二三月鋤
宜沃土宜沾濕凡種宜于園圃近陰處或樹蔭下疎種
之至秋乃收生熟皆可食又可蜜煎可醬漬可作豉雨
中以灰雜鬆土覆掩根鋤草淨則生繁至冬鋤取一云
葉上露滴地即滋胤是以有滴露之名
集藻─七言古詩─增─宋楊萬里甘露子─甘露子甘露子喚
作地蠶亦良似不食柘葉不食桑何須走入地底藏不
能作繭不上簇如何也蒙賜沐浴呼我果謂之果呼我
䔩謂之䔩唐臨鼂錯莫逢他高陽酒徒咀爾不搖牙
(附錄)土芋
原─本草─土芋一名土豆一名土卵一名黃獨蔓生葉如
豆根圓如卵肉白皮黃可灰汁煮食亦可蒸食解諸藥
毒生研水服吐出惡物
甘藷
原─甘藷一名朱藷一名番藷大者名玉枕藷(稗史類編云嶺外多)
(藷有發深山邃谷而得者重數十斤名玉枕藷)形圓而長本末皆銳肉紫皮白
質理膩潤氣味甘平無毒補虛乏益氣力健脾胃強腎
陰與薯蕷同功久食益人與芋及薯蕷自是各種巨者
如杯如拳亦有大如甌者氣香生時似桂花熟者似薔
薇露撲地傅生一莖蔓延至數十百莖節節生根一畆
種數十石勝種榖二十倍閩廣人以當米穀有謂性冷
者非三二月及七八月俱可種但卵有大小耳卵八九
月始生冬至乃止始生便可食若未須者勿頓掘令居
土中日漸大到冬至須盡掘出不則敗爛徐玄扈云
昔人謂蔓菁有六利柿有七絶予謂甘藷有十二勝收
入多一也色白味甘諸土種中特為夐絶二也益人與
薯蕷同功三也徧地傅生翦莖作種今歲一莖次年便
可種數十畆四也枝葉附地随節生根風雨不能侵損
五也可當米穀凶年不能災六也可充籩實七也可釀
酒八也乾久收藏屑之旋作餅餌勝用餳蜜九也生熟
皆可食十也用地少易於灌溉十一也春夏種初冬收
入枝葉極盛草穢不容但須壅土不用鋤耘不妨農工
十二也─南方草木狀─甘藷盖薯蕷之類或曰芋之類
根葉不如芋皮紫而肉白蒸鬻食之産珠崖之地海中
之人皆不業耕稼惟掘地種甘藷秋熟收之蒸㬠切如
米粒倉圌貯之以充糧糗是名藷糧大抵南人二毛者
百無一二惟海中之人夀百餘歲者由不食五榖食甘
藷故耳─異物志─甘藷出交廣南方民家以二月種十
月收之其根似芋亦有巨魁大者如鵝卵小者如雞鴨
卵剝去紫皮肌肉正白如肪南人當米穀果食灸皆香
美初時甚甜經久得風稍淡─甘藷疏─閩廣藷有二種
一名山藷彼中故有之一名番藷有人自海外得此種
海外人亦禁不令出境此人取藷絞入汲水繩中因得
渡海分種移植遂開閩廣之境兩種莖葉多相類但山
藷植援附樹乃生番藷蔓地生山藷形魁壘番藷形圓
而長其味則番藷甚甘山藷稍劣江南田圩下者不
宜藷若高仰之地平時種藍種豆者易以種藷有數倍
之獲大江以北土更高地更廣即其利百倍不啻矣倘
慮天旱則此種畆收數十石數口之家止種一畆縱災
甚而汲井灌溉一至成熟終歲足食又何不可
集藻─序─原─眀徐玄扈甘藷疏序─方輿之内山陬海澨麗
土之毛足以活人者多矣或隠弗章即章矣近之人習
用之以為澤居之魚鱉山居之麋鹿也遠之人逖聞之
以為踰汶之貉踰淮之橘也坐是兩者弗獲相通焉余
不佞獨持迂論以為能相通者什九不者什一人人務
相通即世可無聚不足民可無道殣或嗤笑之固陋之
心終不能移每聞他方之産可以利濟人者往往欲得
而藝之同志者或不遠千里而致耕穫菑畬時時利頼
其用以此持論頗益堅歲戊申江以南大無麥禾欲以
樹藝佐其急且備異日也有言閩越之利甘藷者客莆
田徐生為予三致其種種之生且蕃略無異彼土庶幾
哉橘踰淮弗為枳矣余不敢以麋鹿自封也欲徧布之
恐不可戶說輙以是疏先焉
别錄─增─物類相感志─手植如手鋤鍬等物植随本物形
狀─原─種植─種藷宜高地沙地起脊尺餘種在脊上遇
旱可汲井澆灌即遇澇年若水退在七月中氣候既不
及藝五榖即可翦藤種藷至於蝗蝻為害草木蕩盡惟
藷根在地薦食不及縱令莖葉皆盡尚能發生若蝗信
到時急令人發土徧壅蝗去之後滋生更易是天災物
害皆不能為之損人家凡有隙地但只數尺仰天見日
便可種得石許此救荒第一義也須歲前深耕以大糞
壅之春分後下種若非沙土先用柴灰或牛馬糞和土
中使土脈散緩與沙土同庶可行根重耕起要極深將
藷根每叚截三四寸長覆土深半寸許每株相去縱七
八尺横二三尺俟蔓生既盛苗長一丈留二尺作老根
餘翦三葉為一段插入土中每栽苗相去一尺大約二
分入土一分在外即又生藷隨長随翦随種随生蔓延
與原種者不異凡栽須順栽倒栽則不生節在土上即
生枝在土下即生卵約各節生根即從其連綴處斷之
令各成根苗每節可得卵三五枚─製用─可生食可蒸
食可煮食可煨食可切米曬乾收作粥飯可曬乾磨粉
作餅餌其粉可作粳子炒煤子食取粉可作丸似珍珠
沙谷米可造酒但忌與醋同用一造粳將糯米水浸
五七日以米酸為度淘淨曬乾搗成細粉看晴天將糯
粉入生水和作團子如杯口大即將藷根拭去皮洗淨
沙石上徐徐磨作漿要極細勿攙水將糯團煮熟撈入
瓶中用木杖盡力攪作糜候冷熱得所大約以可入手
為度將藷漿傾入每糯粉三斗入藷漿一斤攪極勻先
將乾小粉篩平板上次將糜置粉上又著乾粉捍薄曬
半乾切如骰子樣曬極乾收藏用時慢火燒鍋令熱下
二合許慢火炒少刻漸軟漸發成團毬子次下白糖芝
蔴或更加香料炒勻候冷極浮脆每粳二升可炒一斗
芋漿山藥漿亦可作造粉取藷根麤布拭去皮水洗
淨和水磨細入水中淘去浮渣取澄下細粉曬乾同豆
粉灑水作丸與珍珠沙谷米無異造酒藷根不拘多
少寸截斷曬半乾甑炊熟取出揉爛入甑中用酒藥研
細搜和按實中作小坎候漿到看老嫩如法下水用絹
袋濾過或生或煮熟任用其入甑寒暖酒藥分兩下水
升斗或用麯蘗或加藥物悉與米酒同法若造燒酒即
用藷酒入鍋如法滴糟成頭子燒酒或用藷糟造常用
燒酒亦與酒糟造燒酒同─藏種─九月十月間掘藷卵
揀近根先生者勿令損傷用軟草包裹挂通風處陰乾
一法扵八月中揀近根老藤翦七八寸長每七八根
作一小束耕地作畦將藤束栽畦内如栽韭法過月餘
每條下生小卵如蒜頭狀冬月畏寒稍用草盖覆至来
春分種若老條原卵在土中無不壊爛一法霜降前
取近根卵稍堅實者陰乾以軟草各襯另以軟草裹之
置無風和暖不近霜雪不受冰凍處一法霜降前收
取根藤曝令乾於竈下掘窖約深一尺五六寸先下稻
糠三四寸次置種其上更加稻糠三四寸以土盖之
一法七八月取老藤種入木筩或磁瓦器中至霜降前
置草篅中以稻糠襯置向陽近火處至春分後依前法
種─收蔓─枝節已徧地不能容者即為游藤宜翦去之
及掘根時捲去藤蔓俱可飼牛羊猪或曬乾冬月喂皆
能令肥腯─用地─凡藷二三月種者每株用地方二步
有半而卵徧焉每官畆約用藷三十六株四五月種者
地方二步而卵徧焉畆約六十株六月種者方一步有
半而卵徧焉畆約一百六株有竒七月種者地方一步
而卵徧焉畆約二百四十株八月種者地方三尺以内
得卵細小矣畆約九百六十株種之疎密略以此準之
九月畦種生卵如箸如棗擬作種此松江法也北方早
寒宜早一月算又在視天氣寒暖臨時斟酌耳
蘿蔔
原─蘿蔔一名萊菔(菘乃莱名莱菔乃根名後世訛為蘿蔔南人呼為蘿瓝或云性能制麥毒)
(故名来服言来麰之所服也)一名蘆菔一名雹葖(爾雅云葖蘆萉注云萉宜為菔蘆菔)
(蕪菁屬紫花大根俗呼雹葖)一名紫花菘一名溫菘(紫花菘温菘皆南人所呼吳人)
(呼楚菘廣南人呼秦菘廣韵云魯人呼為菈□)一名土酥(農書云北人蘿蔔一種四名春曰破地錐)
(夏曰夏生秋曰蘿蔔冬曰土酥謂其潔白如酥也)一名薺根處處有之北土尤
多其狀有長圓二類根有紅白二色莖高尺餘苗稠則
小随時取食令稀則根肥大葉大者如蕪菁細者如花
芥皆有細柔毛春末抽高薹開小花紫碧色夏初結英
子大如麻子黃赤色圓而微扁生河朔者頗大而江南
安州洪州信陽者尤大有重至五六斤者大抵生沙壤
者脆而甘生瘠地者堅而辣根葉皆可生可熟可葅可
虀可醬可豉可醋可糖可腊可飯乃蔬中之最有益者
氣味辛甘無毒下氣消榖去痰癖止咳𠻳利膈寬中肥
健人令肌膚細白同猪羊肉鯽魚煮食更補益熟者多
食滯膈中成溢飲服地黃何首烏者食之髮白以蘿蔔
多食滲血性相反也
彙考─增─北史張威傳─威遷青州總管頗事産業遣家奴
於人間鬻蘆菔根其奴緣此侵擾百姓─原─清異錄─王
奭善營度子弟不許仕宦每年止種火田玉乳蘿蔔壺
城馬面菘可致千緡─增─談苑─江東居民言種芋三十
畆計省米三十斛種蘿蔔三十畆計益米三十斛─爾
雅翼─昔有婆羅門僧東来見食麥麵者曰此大熱何以
食之及見蘿菔曰賴有此以解之耳自此相傳食麪必
食蘿菔─國老談苑─宼凖年三十餘太宗欲大用尚難
其少準知之遂服地黃兼餌蘆菔以反之未幾髭髮皓
白─原─五色線─王旻好勸人食蘆菔根葉云冬食功多
力甚養生之物也
集藻─傳─原─眀高應經羅伯英傳─先生姓羅名伯英字陽
和上世出蔡仲之後周季國亡蔡之孫子自以王者後
恥臣列國分布天下雖族類蕃蕪然皆隠約原野與農
圃老人結無情之交扵勢利泊如也春秋間齊魯交惡
猶以野無厥族卜其無恃為當時貴重尚如此漢初陳
平欲薦士間楚竟不能致厥族之良惟以惡子弟進故
用其讒卒以亡楚後平掠其功封侯惡子弟卒不顯是
以此族益務韜晦蜀諸葛武侯嘗用其别子蔓青氏督
餉道行伍中既策功當進爵以非其好故弗就也先生
與蔓青同遠祖生而孤特自殖克邁種德學有根本閒
居自負其才曰吾進可以備鼎鼐退可以賁丘園進退
不違乎時吾事畢矣豪貴之家聞先生風聲争設大烹
以享之先生心事潔白啓口皆可咀嚼故貴人不甚相
知平生惟與學士雅好尤篤凡親嗜先生之久者天下
事無不可做晩年所養既久中益充實雖雜處塵土間
物竟莫得而湼自有一種幽人潜德風味上自宫府下
至兒童走卒室婦少女莫不知有先生然欲用之者非
強拔起之不能致終不效毛遂輩沾沾喜自薦也老辣
之性與日俱盛尤以名為累嘆其不得深根固蔕于下
乃學逃名于漆園之徒游心物初委順造化深欲秘本
根以緒餘啟世之不知道者故嘗著論曰天下無道則
言有枝葉所惡于言者為其無用也吾言可無用也與
哉世殆未知吾枝葉之正味矣一夕偶過白水真人舍
坐客有誚之者附耳話言謂先生今日雖無食肉相虀
酸氣吾知免耳先生若罔聞知據爐危坐少焉清談時
出爽氣襲人客不覺前席舉手願與餘瀝以沃渴懷先
生傾倒肺腑粹然一出于正絶無世俗溷濁之味客與
接談者皆嘖嘖不容口如入太古室酌玄酒而啜太羹
恨相知之晚也乃復相顧而嘆曰先生盖有道之士也
清不絶俗淡不累物吾儕久與至人處乃今則知之耳
圖所以易其名者遂私號曰清淡先生云
五言律詩─增─元許有壬蘆菔─性質宜沙地栽培屬夏畦
熟登甘似芋生薦脆如棃老病消凝滯竒功直品題故
園長尺許青葉更堪虀
五言絶句─原─宋黃庭堅蘿菔─密壤深根蔕風霜已飽經
如何純白質近蔕染微青─朱子蘿蔔─紛敷翦翠叢津
潤擢玉本寂寞病文園吟餘得深齦
詩散句─增─宋蘇軾─中有蘆菔根尚含曉露清─原─唐杜
甫─長安冬葅酸且綠金城土酥淨如練─宋蘇軾─秋来
霜雪滿東園蘆菔生兒芥有孫─楊萬里─雪白蘆菔非
蘆菔喫来自是辣底玉─增─僧北磵─安得脆瓊蘆菔子
蘋洲南畔種殘雲─楊萬里─金城土酥玉雪容蘆菔
削冰寒脫齒─方岳─莱菔根鬆鏤冰玉
别錄─原─種植─頭伏下種宜沙地地欲生則無蟲耕地欲
熟則草少治畦長一丈闊四尺每子一升可種二十畦
子陳更佳先用熟糞勻布畦内水飲透次日用大糞拌
子令勻撒畦内細土覆之苗出三四指便可食擇其密
者去之疎則根大尺地只可留三四窠厚壅頻澆其利
自倍月月可種月月可食欲收種于九月十月擇其良
者去鬚帶葉移栽之澆灌以時至春收子可備種蒔鋤
不厭頻忌帶露鋤恐生蟲─增─種樹書─種蘿蔔宜沙壖
地五月犂五六徧六月六日種鋤不厭多稠即少種
原─製用─香蘿蔔白蘿蔔堅實者切小塊晾二日每一斤
鹽一兩醃過布揉去水再晾又揉又晾又揉乾濕得宜
每一斤用白沙糖四兩醋一椀小茴香花椒砂仁陳皮
各一錢搗細拌勻磁礶收貯青瓜丁亦可照此法做
蘿蔔虀蘿蔔切作片萵苣條或嫩蔓菁白菜切大小同
各以鹽醃良久沸湯煠過入新水中次煎酸漿泡之以
椀盖入瓶中浸冷蘿蔔乾以蘿蔔切作骰子大曬乾
收候醃芥菜滷水煮加川椒蒔蘿拌勻曬乾收貯久留
不壊味極美又法切過鹽醃一宿日中曬乾用水
醃蘿蔔蘿蔔削去根鬚洗淨以鹽擦放瓮内五六日下
水時復攪勻一月後可食加以一二鵝棃則香脆若食
不盡者就以滷水煮蘿蔔透控乾入醬或切細條曬乾
收臨食時熱湯泡透炒食聽用─增─齊民要術─蘿蔔菹
法淨洗通體細切長縷束為把大如十張紙卷暫經沸
湯即出多與鹽二升暖湯合把手按之又細縷切暫經
沸湯與橘皮和及暖興則黃壊料理滿奠─原─洞微志
齊州有人病狂云夢中見紅裳少女引入宫殿中其小
姑令歌遂歌云五靈樓閣曉玲瓏天府由来是此中惆
悵悶懷言不盡一丸蘿蔔火吾宫一道士解之云少女
心神小姑脾神火毁也醫經言蘿蔔制麪毒故曰火吾
宫此犯大麥毒也以藥並蘿蔔治果愈─清異錄─鄭居
易計部言其家自先世多留帶莖蘿蔔懸之簷下有至
十餘年者每至夏秋有病痢者煮水服之即止愈久者
愈妙─增─東坡雜記─裕陵傳王荆公偏頭疼方云是禁
中秘方用生蘿蔔汁一蜆殼注鼻中左痛注右右痛注
左或兩鼻皆注亦可雖數十年患皆一注而愈荆公與
僕言之已愈數人矣─原─延夀書─李師逃難入石窟中
賊以煙薰之垂死摸得蘿蔔菜一束嚥其汁獲甦─張
杲醫說─饒民李七病鼻衂甚危醫以蘿蔔自然汁和無
灰酒飲之即止盖血随氣運氣滯則血妄行蘿蔔下氣
故也有人好食豆腐中毒醫治不效偶聞人云其妻
誤以蘿蔔湯入豆腐鍋中遂不成其人遽飲蘿蔔湯遂
愈─范濟略代巡述─中州一代巡病𠻳久不愈甚危徵
醫各府歸德僅一老醫年七十餘病𠻳亦劇府官不得
已以之應命行至一村渴甚叩民家求飲其家以熱水
一盂飲之覺𠻳似少止再求一杯又覺少愈因詢此何
水其人荅曰村野無茶適煮蘿蔔乾遂以奉用醫曰吾
生平最喜食此偶途中用盡敢求少許其家餽以數升
醫食數日𠻳全愈及見代巡病與已同診脈後出一方
因向代巡云藥須醫人自煎恐他人煎不得法藥難取
效及煎時潜以蘿蔔乾加入數日代巡病愈大神其技
給冠帶作興千金遂成富室
(附錄)水蘿蔔
原─形白而細長根葉俱淡脆無辛辣氣可生食亦有大
如臂長七八寸者則土地之異也出山東夀光縣者尤
鬆脆
(附錄)胡蘿蔔
原─有黃赤二種長五六寸宜伏内畦種肥地亦可漫種
大者盈握冬初掘取生熟皆可啖可果可蔬莖高二三
尺有白毛氣如蒿不可生食貧人曬乾冬月亦可拌腐
充饑三伏内治地點種地肥則漫種頻澆則肥大欲收
種者留至次年開碎白花攅簇如傘子如蛇牀子稍長
而有毛褐色又如蒔蘿子元時始自邊塞中来故名甘
辛無毒下氣補中利胸膈安五臟令人健食有益無損
子治久痢一種野胡蘿蔔根細小用亦同金幼孜北征
錄云交河北有沙蘿蔔根長二尺許大者徑寸下支生
小者如筯色黃白氣味辛而微苦氣似胡蘿蔔想亦胡
蘿蔔之類但地利人力之不同耳
别錄─原─製用─胡蘿蔔鮮者切片略煠控乾入葱丁蒔蘿
茴香川椒紅豆研爛並鹽拌勻醃一時食
(附錄)野葡蔔
增─野菜譜─野葡蔔葉似葡蔔故名可熟食
萵苣
原─本草─一名萵菜(墨客揮犀云萵菜自咼國来故名)一名千金菜(清異錄云)
(咼國使者来漢隋人求得菜種酬之甚厚因名千金菜)葉似白苣而尖嫩多皺色
稍青折之有白汁四月抽薹高三四尺剝皮生食味清
脆糟食亦佳江東人鹽曬壓實以備方物謂之苣筍
彙考─增─蓼花洲閒錄─五代時有僧某卓庵道邊藝蔬丏
錢一日晝寢夢一金色龍食所藝萵苣數畦僧寤驚且
曰必有異人至已而見一偉丈夫於所夢之處取萵苣
食之僧視其狀貌凛然遂攝衣延之餽食甚勤頃刻告
去僧屬之曰富貴無相忘因以所夢告且曰公他日得
志願為老僧于此地建一大寺偉丈夫乃藝祖也既即
位求其僧尚存遂命建寺賜名普安
集藻─五言古詩─增─唐杜甫種萵苣并序─既雨已秋堂下
理小畦隔種一兩席許萵苣向二旬矣而苣不甲坼獨
野莧青青傷時君子或晚得微祿轗軻不進因作此詩
陰陽一錯亂驕蹇不復理枯旱於其中炎方慘如燬植
物半蹉跎嘉生將已矣雲雷歘奔命師伯集所使指揮
赤白日澒洞青光起雨聲先已風散足盡西靡山泉落
滄江霹靂猶在耳終朝紆颯沓信宿罷瀟灑堂下可以
畦呼童對經始苣兮蔬之常随事藝其子破塊數席間
荷鋤功易止兩旬不甲坼空惜埋泥滓野莧迷汝来宗
生實於此此輩豈無秋亦蒙寒露委翻然出地速滋蔓
戶庭毁因知邪干正掩抑至沒齒賢良雖得祿守道不
封已壅塞敗蘭芝衆多盛荆杞中園陷蕭艾老圃永為
恥登於白玉盤藉以如霞綺莧也無所施胡顔入筐篚
别錄─增─野䔩品─萵苣菜采取去葉去皮寸切以滚湯泡
之加薑油糖醋拌之─學圃餘疏─萵苣絶盛于京口鹹
食脆美即旋摘烹之亦佳─原─本草─彭乘云萵苣有毒
百蟲不敢近蛇虺觸之則目瞑不見物人中其毒薑汁
解之
御定佩文齋廣羣芳譜卷十六
