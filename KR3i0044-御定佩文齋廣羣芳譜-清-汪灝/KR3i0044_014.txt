欽定四庫全書
御定佩文齋廣羣芳譜卷十二
桑麻譜
苧麻
增─廣雅─苧三稜也─說文─麻草也可以為繩─本草─苧
麻作紵可以績紵故謂之紵凡麻絲之細者為絟麤者
為紵─原─苧績麻也有二種一種紫麻一種白苧出荆
揚閩蜀江浙今中州亦有之皮可績布苗高七八尺葉
如楮葉而無义面或青或紫背白有短毛花青如白楊
而長夏秋間著細穗一朵數千穗白色子熟茶褐色根
黃白而輕虛一科數十莖宿根在土中到春自生不須
栽種荆揚間每歲三刈每畆得麻三十斤少亦不下二
十斤每斤三百文過常麻數倍又有一種山苧頗相似
蠶最惡麻凡麻枲之屬近蠶種則不生戒之─本草─李
時珍曰苧家苧也又有山苧野苧也有紫苧葉面紫白
苧葉面青其背皆白可刮洗煮食味甘美九月收子二
月可種宿根六月生根葉氣味甘寒無毒
彙考─原─詩王風─丘中有麻彼留子嗟─增─齊風─蓺麻如
之何衡從其畝─陳風─東門之池可以漚紵─傳─紵麻屬
─周禮地官─凡宅不毛者有里布─注─謂不植桑麻也欲
令宅植桑麻則無稅賦以勸之不植桑麻之毛者則罰
以二十五家之稅布─左傳─詩曰雖有絲麻無棄菅蒯
─後漢書崔寔傳─寔出為五原太守五原土宜麻枲而
俗不知績織民冬月無衣積細草而臥其中見吏則衣
草而出寔至官斥賣儲偫為作紡績織紝綀縕之具以
教之民得以免寒苦─魏書食貨志─諸麻布之土男夫
及課别給麻田十畆婦人五畆─隋書食貨志─河清三
年每丁給永業二十畆為桑田不宜桑者給麻田─南
史甄法崇傳─法崇孫彬嘗以一束苧就長沙寺庫質錢
後贖苧還扵苧束中得五兩金送還寺庫道人以金半
仰酬往復十餘彬堅然不受因謂曰五月披羊裘而負
薪豈拾遺金者耶─伏暅傳─暅徙新安太守在郡清恪
郡多麻苧家人乃至無以為繩其勵志如此─唐書食
貨志─丁随鄉所出歲輸絹二匹綾絁二丈布加五之─
綿三兩麻三斤非蠶鄉則輸銀十四兩謂之調─越絶
書─麻林山勾踐欲伐吳種麻以為弓絃故曰麻林─墨
子─婦人夙興夜寐紡績織紝多治麻絲葛緒細布縿此
其分事也─荀子─麻葛繭絲鳥獸之羽毛齒革也固有
餘足以衣人矣─淮南子─汾水濛濁而宜麻─風俗通
蓬生麻中不扶自植─廬陵記─成芳隠麥林山剝苧織
布為短襕寬袖之衣著以酤酒自稱隠士衫
集藻─贊─增─晉郭璞麻贊─草皮之良莫貴於麻用無不給
服無不加至物在邇求之好遐
詩散句─原─唐杜甫─青青屋東麻散亂牀上書─增─劉禹
錫─煖分煨芋火眀借緝麻燈─晉謝靈運─折麻心莫展
─宋戴復古─蔽門麻菶菶
别錄─原─苧根味甘刮洗去皮切片浸去惡水煮極熟食
之甜美穉頭中有緜芼之和粉食可救荒─移栽─苧已
盛時宜于周圍掘取新科如法移栽則本科長茂新栽
又多或如代園種竹法于四五年後將根科最盛者間
一畦移栽一畦截根分栽或壓條滋生此畦既盛又掘
彼畦如此更代滋植無窮將欲移栽預選秋耕熟肥地
更用細糞糞過来春移栽地氣動為上時萌芽為中時
苗長為下時周圍離一尺五寸作區移栽擁土畢以水
淹之若夏秋須趁雨後地濕連土扵近地栽亦可苗高
數寸即用大糞和半水澆之最忌豬糞或曰苧月月可
栽但須地濕一云苧根忌見星月堂屋内收藏若露地
須用苫盖使見星月即變野苧─栽根─用刀將根截作
三四指長栽時四圍各離一尺五寸作區每區臥栽二
三根擁土畢方澆水三五日再澆苗高勤鋤旱則澆之
第二年方堪再刈至年久根科盤結不旺掘根分栽若
欲致遠須少帶原土裹以蒲包外用蓆包掩合勿透風
日數百里外亦可活─種子─三四月下種園圃有井及
臨河處俱可沙地為上兩和地次之劚地一二遍作畦
闊半步長四步再劚一遍用杴背浮按稍實再耙平隔
宿用水飲畦眀旦細齒耙浮耬起再耙平随用潤土半
升子一合勻撒一合子可種六七畦撒畢苕箒輕輕掃
合用覆土則不出搭棚三尺高加細箔遮蓋五六月炎
熱時箔上加苫重盖不則曬死未生芽或苗初出不可
澆水用炊箒細灑水於棚上常令濕潤每夜及天陰去
箔以受露氣苗出有草即拔去苗高三指不須用棚如
地稍乾用水輕澆約長三寸擇稍壯地作畦移栽隔宿
飲苗眀旦將空畦澆過帶土撅苗移栽相離四寸頻鋤
三五日一澆二十日後十餘日一澆十月後用牛馬糞
盖厚一尺庶不凍死二月後耙去糞令苗出以後歲歲
如此若北土春月亦不必去糞即以作壅可也凡盖用
糞壤諸雜草穢敝蓆舊薦俱可子種者三四年之後方
堪─刈切忌太早─刈麻─每歲可割三䥥頭次見根旁
小芽高五六分大麻即可割大麻既割小芽便盛即二
次麻若小芽過高大麻不割不惟芽不旺又損大麻大
約五月初割一䥥六月半或七月初割二䥥八月半或
九月初割三䥥諺曰頭苧見秧二苧見糠三苧見霜唯
二䥥長疾麻亦最好割後即以細糞壅之旋用水澆必
以夜或陰天若日下澆則皮有繡㾗─剥麻─刈倒時随
用竹刀或鐡刀從梢分開剝下皮即以刀刮其白瓤其
浮上皴皮自脫得其裏如筋者煮之剝麻春夏和暖時
與常法同若冬月用溫水潤濕易為分劈首苧麤勁堪
為麤布二苧稍柔細惟三苧甚佳堪為細布刮苧之刀
煆鐡為之長三寸許捲成小槽内插短柄兩刃向上以
繩為用仰置手中將所割苧皮横覆刃上以大指就按
刮之苧膚即脫─漚麻─縛作小束搭房上夜露晝曬五
七日自然潔白若值陰雨於屋底風道搭晾經雨即黑
一云績既成纏作纓子扵水盆内浸一宿紡訖用桑柴
灰淋水浸一宿撈出每纑五兩用淨水一盞細石灰拌
勻停一宿至来日擇去石灰却用黍稭灰淋水煮過自
然白軟曬乾再用清水煮一度别用水擺極淨曬乾逗
成纏鋪經織造與常法同一云紡成纑用乾石灰拌和
夏三冬五春秋酌中抖去别用石灰煮熟待冷於清水
中濯淨然後用蘆簾平鋪水面攤纑於上半浸半曬遇
夜收起瀝乾次日如前候纑極白方可織布此池漚之
法須假水浴日曝而成善績者麻皮一斤得績一斤織
布一疋次者斤半又次二斤三斤其布柔韌潔白比常
布價高一二倍又曰漚麻者但如法漚訖方績作纑經
緯成布非先績後漚也亦有用本色績纑者夜露晝曬
數日便績成纑待成布後方練白若如治葛者刈後即
蒸熟剝之不復練矣用此作布更柔而且韌─收種─收
子作種須頭苧者佳九月霜降後收子曬乾以濕沙土
拌勻盛筐内以草盖覆若凍損則不生二苧三苧子皆
不成不堪作種種時以水試之取沈者用
大麻
原─大麻一名火麻一名黃麻一名漢麻雄者名枲麻(爾雅)
(云枲麻疏云麻一名枲)牡麻雌者名苴麻(爾雅云莩麻母疏苴麻之盛子者也一名莩一)
(名麻母)荸麻早春種為春麻晩春種為秋麻莖高五六尺
技葉扶疎葉狭而長狀如益母草葉一枝七葉或九葉
五六月開細黃花成穗随即結實似蘇子而大剝去皮
作麻績之可為布其稭白而有稜細者可為燭心花名
麻勃子之連殼者名麻蕡(爾雅云黂枲實疏云即麻子名也蕡與黂通陶弘景以為)
(麻花蘇恭以為麻子蘇頌謂蕡子花為三物李時珍云麻勃是花麻蕡是實麻仁是實中仁也一名麻藍一名)
(青葛)
彙考─增─書禹貢─岱畎絲枲鉛松怪石─傳─岱山之谷出此
五物皆貢之─疏─枲麻也─詩陳風─不績其麻市也婆娑
箋─績麻者婦人之事也疾其今不為東門之池可以
漚麻─傳─池城池也漚柔也─箋─於池中柔麻使可緝績作
衣服─疏─考工記㡛氏以涗水漚其絲注云漚漸也楚人
曰漚齊人曰涹然則漚是漸漬之名此云漚柔者謂漸
漬使之柔韌也─豳風─八月載績傳─載績絲事畢而麻
事起矣─疏─績緝麻之名八月絲事畢而麻事起故始績
也九月叔苴─疏─苴麻子也禾麻菽麥─大雅─麻麥
幪幪─傳─幪幪然盛茂也─禮記月令─仲秋之月天子食
麻與犬以犬嘗麻先薦寢廟─注─麻始熟也─周禮天官籩
人─朝事之籩其實䵄蕡─注─蕡枲實也鄭司農云熬麥曰
䵄麻曰蕡─疏─注云蕡枲實也者案喪服云苴絰子夏傳
云苴麻之有蕡蕡是麻之子實也又案疏衰裳齊牡麻
絰子夏傳云牡麻者枲麻也則枲麻謂雄麻也若然枲
麻無實而解蕡為枲實者舉其類耳典枲掌布緦縷
紵之麻草之物以待時頒功而授齎─疏─曰掌布緦縷紵
之麻草之物者欲見布緦縷用麻之物紵用草之物布
中可以兼用葛䔛之草為之及獻功受苦功以其賈
楬而藏之以待時頒─注─鄭司農云苦功謂麻功布紵疏
苦功謂麻功為盬麤之功─原─孟子─麻縷絲絮輕重同
則價相若─增─史記周本紀─周后稷名棄棄為兒時屹
如巨人之志其游戲好種樹麻菽麻菽美─隋書孝義
傳─紐回字孝政性至孝父母喪廬於墓側廬前生麻一
株高丈許圍之合拱枝葉鬱茂冬夏恒青時人異之周
武帝表其閭─南史劉峻傳─峻好學寄人廡下自課讀
書常燎麻炬從夕達旦時或昏睡爇其鬚髮及覺復讀
其精力如此─列子─昔人有美戎菽甘枲莖芹萍子者
對鄉豪稱之鄉豪取而嘗之蜇於口糝於腹衆哂而怨
之其人大慚─注─枲胡枲也─原─紀異錄─鄭珏與李愚同
為學士鄭閣下一麻生李曰承旨入相矣霜降成實乃
白麻也是夜制出拜相拜相用白麻─崑山縣志─嘉祐
中崑山海上有一船桅折風飄泊岸船中三十餘人衣
冠如唐人繋紅鞓角帶著短皂衫見人慟哭語言書字
皆不可曉行則相綴如鴈行久之自出一書示人乃唐
天寳中屯羅島首領陪戎副尉又有一書乃上高麗表
亦稱屯羅島皆用漢字盖東夷之臣屬高麗者時贊善
大夫韓正彦為令召其人犒以酒食且使人為治桅教
以起仆之法其人喜各捧首謝而去船中有麻子大如
蓮的土人求種之初歲亦如蓮的次年漸小數年後與
中國麻子無異
集藻─七言絶句─增─宋陸游聞鄰村守麻─樂事新年憶錦
城城南麻市試春行如今老病茅檐底臥聽兒童嚇雀
聲
詩散句─增─梁吴均─麻生滿城頭麻葉落城溝麻莖左右
披溝水東西流
别錄─原─種植─取斑黑麻子種地須耕二徧一畆用子二
升三月種者為上時四月初為中時五月初為下時大
率二尺留一科密則不成鋤須淨荒則少實五榖地近
道處種之六畜不犯豆地種則兩損六月中可於空處
種蔓菁子氾勝之書曰高一尺加蠶矢糞之樹三升無
蠶矢以熟糞糞之天旱以流水澆之樹五升井水須少
曝以殺其寒氣雨澤適時勿澆澆不欲數霜後實成速
斫種宜己亥辛巳壬申庚申戊申及正月三卯日忌寅
未日辛亥日種駱麻地宜肥濕早者四月遲者六月繁
密處芟去則長─刈麻─稈上生白膩時即刈攤宜薄束
宜少漚宜清水生熟要相宜麻一斤可取皮四兩─齊
民要術─凡種麻用白麻子(白麻子為雄麻崔寔曰牡麻青白無實兩頭銳而輕浮)
麻欲得良田不用故墟地薄者糞之(崔寔曰正月糞疇疇麻田也)耕
不厭熟田欲歲易良田一畆用子三升薄田二升夏至
前十日為上時至日為中時至後十日為下時(麥黃種麻麻黃)
(種麥亦良候也)澤多者先漬麻子令芽生待他白背耬耩漫擲
子空曳勞澤少者暫浸即出不待芽生耬頭中下之麻
生數日中常驅雀布葉而鋤勃如灰便刈束欲小縳欲
薄一宿輙翻之穫欲淨漚欲清水生熟合宜汜勝之
書曰種枲太早則剛堅厚皮多節晩則不堅寧失扵早
不失扵晩穫麻之法穗勃勃如灰拔之夏至後二十日
漚枲枲和如絲
檾麻(唐本草作&KR1342;麻)
原─檾麻說文云枲屬從林不從林爾雅翼云檾或作䔛
(種必連頃故謂之䔛)周禮典枲麻草─注─草葛䔛也─增─本草─&KR1342;麻
一名白麻─原─苗高四五尺或六七尺葉似苧而薄種
與麻同法葉圓如盖花黃結子如橡斗而面平中有隔
外各有尖子如大麻子而黑有微毛與黃麻子同時熟
刈作小束池内漚之爛去青皮取其麻片潔白如雪耐
水爛可織為毯被及作汲綆牛索或作牛衣雨衣草覆
等具農家歲歲不可無者實味苦平無毒治痢疾及生
眼翳瘀肉起倒睫拳毛
(附錄)疎麻
增─南越志─疎麻大二圍高數丈四時結實無衰落
彙考─增─丹鉛錄─楚辭采疎麻兮瑶華注以疎麻即麻也
觀南越志所載疎麻則自有此一種木也
葛
原─葛一名黃斤一名鹿藿(鹿食九草此其一種故名)一名雞齊處處
有之江浙尤多有野生有家種春生苗引藤蔓長一二
丈紫色取治可作絺綌其根外紫内白大如臂長者七
八尺葉有三尖如楓葉而長面青背淡七月著花紅紫
色纍纍成穗曬乾可煠食其莢如小黃豆莢有毛子綠
色形扁如鹽梅子核生嚼腥七八月採根味甘辛花實
味甘平皆無毒─增─唐本草─葛根入土五六寸以上者
名葛脰脰者頸也服之令人吐以有微毒也本經葛穀
即是其實也
彙考─增─易困卦困于葛藟─疏─葛藟引蔓纏繞之草─詩
周南─葛之覃兮施于中谷維葉萋萋─傳─覃延也葛所以
為絺綌女功之事煩縟者施移也中谷谷中也萋萋茂
盛貌葛之覃兮施于中谷維葉莫莫是刈是濩為絺
為綌服之無斁─傳─莫莫成就貌濩煮之也精曰絺麤曰
綌斁厭也南有樛木葛藟纍之─傳─南南土也本下曲
曰樛南土之葛藟茂盛─弼風─旄丘之葛兮何誕之節
兮箋─土氣緩則葛生闊節─王風─綿綿葛藟在河之滸
傳─綿綿長不絶之貌水厓曰滸─正義─綿綿然枝葉長而
不絶者乃是葛藟之草所以得然者由其在河之滸得
河之潤故也彼采葛兮一日不見如三月兮─原─唐
風─葛生蒙楚蘞蔓于野─增─周禮地官─掌葛以時征絺
綌之材于山農─疏─所以徵絺綌于山農者以其葛出于
山也─左傳─葛藟猶能庇其本根─註─葛之能藟蔓繁滋
者以本枝廕庥之多─汲冡周書─礫石不可榖樹之葛
─越絶書─葛山者勾踐種葛使越女織治葛布獻于吳
王夫差去縣七里─吳越春秋─吳王得葛布之獻乃復
增越之封賜羽毛之飾几杖諸侯之服越國大悅采葛
之婦傷越王用心之苦乃作苦之詩曰葛不連蔓&KR0034;台
台我君心苦命更之嘗膽不苦甘如飴令我采葛以作
絲女工織兮不敢遲弱于羅兮輕霏霏號絺素兮將獻
之越王悅兮忘罪除吳王歡兮飛尺書增封益地賜羽
竒几杖茵褥諸侯儀羣臣拜舞天顔舒我王何憂不能
移─淮南子─於越生葛絺─輟耕錄─臨海章安鎮有蔡
木匠─夕手持斧斤自外歸由東山殯葬處蔡沈醉寢
棺上夜半天黑忽聞一人高叫棺中云某家女病損症
蓋其後園葛大哥淫之耳却請法師捉鬼我二人同行
一觀何如棺中云我有客至不可去蔡眀日詣某家曰
娘子之疾我能愈之因問屋後曾種葛否曰然乃掘地
得一根甚巨斫之有血煮啖女子病即除
集藻─文散句─原─漢劉向九歎─葛藟纍于桂樹兮鴟鳲集
于木蘭
五言古詩─增─晉樂府前溪歌─黃葛結蒙籠生在洛溪邊
花落逐水去何當順流還還亦不復鮮─原─唐李白黃
葛篇─黃葛生洛溪黃花自綿羃青烟蔓長條繚繞幾百
尺閨人費素手採緝作絺綌縫為絶國衣遠寄日南客
蒼梧大火落暑服莫輕擲此物雖過時是妾手中跡
增─眀張時徹采葛篇─種葛南山下春風吹葛長二月吹
葛綠八月吹葛黃腰䥥逝采掇織作君衣裳經以長相
憶緯以思不忘出入君箧笥長得近輝光層冰布河水
中夜皓凝霜吳羅五文采蜀錦雙鴛鴦君恩當斷絶歎
息摧中腸中腸日以摧葛葉日以衰願留枯根株化作
萱草枝
七言古詩─增─唐鮑溶采葛行春溪幾回葛花黃黃麝引
子山山香蠻女不惜手足損鈎刀一一率利長葛絲茸
茸春雪體深澗擇泉清處洗殷勤十指蠶吐絲當窗嫋
嫋聲高機織成一匹無一兩供進天子五月衣
五言律詩─增─唐戎昱和李尹種葛─弱質人皆棄唯君手
自栽藟含霜後竹香惹臘前梅擬托凌雲勢須憑接引
材綠陰如可惜黃鳥定飛来
七言絶句─原─唐曹唐小遊仙詩─方士飛軒駐碧霞酒香
風冷月初斜不知誰唱春歸曲落盡溪頭白葛花
詩散句─增─魏曹植種葛南山下葛藟自成陰─唐孟郊
葛花零落風─項斯─螢歸葛葉垂─韓&KR0008;─葛花滿把能
消酒─羅鄴─石井晴垂青葛葉
别錄─原─梁書任昉傳─昉素清貧卒後其子西華冬日著
葛帔練裙道逢劉孝標孝標泫然矜之乃著廣絶交論
蓋譏其舊交也─增─南史隠逸傳─吳苞濮陽鄄城人宋
太始中過江聚徒教學冠黃葛巾竹麈尾蔬食二十餘
年─原─葛根端陽午時採破之曬乾入藥解酒毒治消
渴傷寒壯熱敷蟲蛇傷殺百藥毒壓丹石發瘡疹又可
蒸及作粉食甚益人生者堕胎多食傷胃花同小豆
花乾為末酒服飲酒不醉金瘡出血挼葉傅之燒
蔓研水服治卒然喉痺─採葛─夏月葛成嫩而短者留
之一丈上下者連根取謂之頭葛如太長看近根有白
點者不堪用無白點者可截七八尺謂之二葛─練葛
採後即挽成網緊火煮爛熟指甲剝看麻白不黏青即
剝下長流水邊捶洗淨風乾露一二宿尤白安陰處忌
日色紡之以織─洗葛衣─清水揉梅葉洗經夏不脆或
用梅葉搗碎泡湯入磁盆内洗之忌用木器則黑
(附錄)鐵葛
增─本草拾遺─鐵葛生山南峽中葉似枸杞根如葛黑色
味甘温無毒主一切風血氣羸弱令人性健久服治風
緩偏風
木棉花(按斑枝花與木棉同類異種原附錄于後今從本草併合為一其諸家辨論不一具)
(載彙考中以備參考)
增─本草─木棉一名古貝(似木者名古貝或作吉貝乃古字之訛)一名古終
(似草者名古終)梵書謂之啖婆又曰迦羅婆劫李時珍曰木棉
有草木二種交廣木棉樹大如抱其枝似桐葉大如胡
桃葉入秋開花紅如山茶花蘂花片極厚為房甚繁短
側相比結實大如拳實中白棉棉中有子今人謂之斑
枝花訛為攀枝花南史所謂林邑國出古貝花中如鵝
毳吳錄所謂永昌木棉樹高過屋皆指似木之木棉也
江南淮北所種木棉四月下種莖弱如蔓高者四五尺
葉有三尖如楓葉入秋開花黃色如葵花而小亦有紅
紫者結實大如桃中有白棉棉中有子大如梧子亦有
紫棉者八月採謂之綿花南史所謂高昌國有草實如
繭中絲為細纑名曰白疊南越志謂桂州出古終藤結
實如鵝毳皆指似草之木棉也此種出南番宋末始入
江南今徧及江北與中州矣─原─春月以子種稭似木
葉綠似牡丹而小花黃如秋葵而葉單幹不貴高長枝
最喜繁茂結實三稜青皮尖頂纍纍如桃北人呼為花
桃熟則桃裂而絨現其絨如鵝毳用以絮衣甚輕暖子
如珠可以打油油之滓可以糞地秸甚堅堪燒葉堪飼
牛其為利益甚溥種類甚多江花出楚中棉不甚重二
十而得五性強緊北花出畿輔山東柔細中紡織綿稍
輕二十而得四或得五浙花出餘姚中紡織綿最重二
十而得七吳下種大都類此更有數種稍異者一曰黃
蔕穰蔕有黃色如粟米大棉重一曰青核核青細于他
種棉重一曰黑核核亦細純黑色棉重一曰寬大衣核
白而穰浮棉重此四種皆二十而得九黃蔕稍強緊餘
皆柔細中紡織又一種紫花浮細而核大棉輕二十而
得四其布製衣甚朴雅士紳多尚之又有深青色者亦
竒種其傳不廣擇種須用青核等為佳
彙考─增─書禹貢─島夷卉服厥篚織貝─集傳─卉草也葛及
木綿之屬今南夷木棉之精好者亦謂之吉貝海島之
夷以卉服来貢而吉貝之精者則入篚焉─南史高昌
國傳─有草實如繭中絲為細纑名曰白疊取以為帛甚
軟白─林邑國傳─出古貝古貝者樹名也其花成時如
鵝毳抽其緒紡之以作布與紵布不殊亦染成五色織
為斑布─呵羅單國傳─都闍婆洲元嘉七年遣使獻古
貝葉波國古貝等物─丹丹國𫝊─梁中大通二年遣使
奉表獻古貝雜香藥─唐書南蠻傳─婆利以古貝横一
幅繚於腰古貝草也緝其花為布麤曰貝精曰&KR0146;─吳
錄─交阯安定縣有木棉樹高丈實如酒杯口有綿如蠶
之綿也又可作布名曰白緤一名毛布─南越志─桂州
出古終藤結實如鵝毳核如珠治出其核紡如絲綿染
為斑布─南州異物志─木棉吉貝所生熟時如鵝毳細
過絲綿中有核如珠珣用之則治出其核昔用輾軸今
用攬車尤便其為布曰斑布繁縟多巧曰城次麤者曰
文縟又次麤者曰烏驎─諸番雜志─木棉吉貝木所生
占城闍婆諸國皆有之今已為中國珍貨但不自本土
所産不能足用─演繁露─唐環王傳出古貝古貝草也
緝其花為布麤曰貝精曰㲲按今吉貝亦緝花為之而
古吉二字不同豈訛名耶抑兩物也─遯齋閒覽─閩嶺
以南多木棉土人競植之有至數千株者采其花為布
號吉貝布余後因讀南史海南諸國傳言林邑等國出
吉貝木正此種也─泊宅編─閩廣多種木棉紡績為布
名曰吉貝海南蠻人織為巾上出細字雜花卉尤工巧
即古所謂白疊布李琮詩有腥味魚中墨衣成木上綿
之句─原─解醒語─元至元間馬八兒國入貢二十二年
遣使至其國求竒寳得吉貝衣十襲吉貝樹名其花成
時如鵝毳抽其緒紡之以作布亦染成五色織為斑布
─增─丹鉛總錄─唐李商隠詩木棉花發鷓鴣飛又王叡
詩紙錢飛出木棉花南中木棉樹大如抱花紅似山茶
而蘂黃花片極厚非江南所藝者張勃吳錄云交趾安
定縣有木棉樹實如酒杯口有綿可作布按此即今之
斑枝花雲南阿迷州有之嶺南尤多汪廣洋有斑枝花
曲─閩部疏─昔聞長老言廣人種棉花高六七尺有四
五年不易者余初未之信過泉州至同安龍溪間扶搖
道傍狀若榛荆迫而視之即棉花也時方清秋老幹已
著黃花矣然不可呼為木棉木棉花者高樹丹花若茶
吐實蓬蓬吳中所謂攀枝花也楊用修具載丹鉛以為
異曰雲南阿迷州有之聞嶺廣猶多不知惠安志已載
此樹名為攀桂花楊乃曰斑枝花與吳中攀枝花盖三
名一物也─原─梧潯雜佩─吾松以棉布衣被天下而棉
花之来莫詳其始相傳為種出西番元時始入中國按
通鑑梁武帝送木棉皂帳史炤釋文云木棉江南多有
之以春二三月下種既生須一月三薅至秋生黃花結
實及熟時其皮四裂其中綻出如棉土人以鐵鋋碾去
其核取如棉者以竹為小弓長尺四五寸許牽弦以彈
綿令其勻細卷為筒就車紡之自然抽緒如繰絲狀織
以為布按史炤所言即今之綿花無疑矣但今制彈綿
之弓以木為之長六尺餘則與古稍異耳謂起自元時
非也苐史炤以此解木棉亦未為當木棉出交廣其樹
盈抱其實如酒杯其口有綿可作布見張勃吳錄即今
之斑枝花楊用修辨之是矣木綿一名瓊枝其高數
丈樹類梧桐葉類桃而稍大花色深紅類山茶春夏花
開滿樹望之爛然如綴錦花謝結子大如酒杯絮吐于
口茸茸如細毳舊云海南蠻人織為布名曰吉貝今第
以充裀褥取其軟而温未有治以為布者潯梧間亦多
有之但土人未嘗採取随風飄墜而已─農政全書─玄
扈先生曰吉貝之名獨昉扵南史相傳至今不知其義
意是海外方言也小說家所謂木棉其所為布曰城曰
文縟曰烏驎曰斑布曰白㲲白緤曰屈珣者皆此故是
草本而吳錄稱木棉者南中地煖一種後開花結實以
數歲計頗似木芙蓉不若中土之歲一下種也故曰十
餘年不換眀非木本矣吉貝之稱木即禹貢之言卉取
别扵蠶綿耳閩廣不稱木棉者彼中稱攀枝花為木棉
也攀枝花中作裀褥雖柔滑而不韌絶不能牽引豈堪
作布或疑木棉是此謂可為布而其法不傳非也吳錄
所言木棉亦即是吉貝或疑其云樹高丈當是攀枝不
知攀枝高十數丈南方吉貝數年不凋其高丈許亦不
足怪盖南史所謂林邑吉貝吳錄所謂永昌木棉皆指
草本之木棉可為布意即娑羅木然與斑枝花絶不類
又中土所織棉布及西洋布精麤不等絶無光澤而余
見曹溪釋惠能所傳衣曰屈珣布即白㲲布云是西域
木棉心所織者其色澤如蠶絲豈即娑羅籠叚耶抑西
土吉貝尚有他種邪又嘗疑洋布之細非此中吉貝可
作及見榜葛刺吉貝其核絶細綿亦絶軟與中國種大
不類乃知向来所傳亦非其佳者
集藻─序─增─元王禎木棉圖譜序─中國自桑土既蠶之後
惟以繭纊為務殊不知木棉之為用夫木棉産自海南
諸種藝制作之法駸駸北来江淮川蜀既獲其利至南
北混一之後商販于此服被漸廣名曰吉布又曰綿布
其幅疋之制特為長闊茸密輕暖可抵繒帛又為毳服
毯叚足代本物按裴淵廣州記云蠻彝不蠶採木棉為
絮又諸番雜志云木棉吉貝木所生占城闍婆諸國皆
有之今已為中國珍貨但不自本土所産不能足用且
比之蠶桑無採養之勞有必收之效將之枲苧免績緝
之工得禦寒之益可謂不麻而布不繭而絮雖曰南産
言其通用則北方多寒或繭纊不足而裘褐之費此最
省便列製造之具于此廣遠近滋習農務助桑麻之用
華夏兼蠻彝之利將自此始矣─眀王象晉木棉譜序
禹貢島夷卉服厥篚織貝蔡氏謂棉之精好者為吉貝
徐子先吉貝一疏載棉之利最詳興美利前民用仁人
之言夫今棉之利遍宇内且功力視苧葛甚省績苧葛
日以錢計紡綿四日而得一觔信其利遠出麻枲上也
今北土廣樹蓺而昧扵織南土精織紝而寡於蓺若以
北之棉學松之織利當更倍顧棉則方舟而鬻諸南布
則方舟而鬻諸北此子先所為歎也予故撮其旨要俾
務本者得覽焉
賦─
御製木棉賦并序─木棉之為利於人溥矣衣被禦寒實有賴
焉夫既紡以為布復擘以為絖卒歲之謀出之隴畆功不
在五榖下嘗稽之載籍島夷卉服註以為吉貝即其種也
然止以充遠方之貢而未嘗遍植于中土故周禮婦功惟
治蠶枲唐徵庸調但及絲麻至木棉之種後世由外蕃始
入于關陜閩粤今則遠邇貴賤咸資其利而昔人篇什罕
有及之者故為之賦曰攷吉貝之佳種披丘索以窮源道
伽毗而遠来由秦粤而衍蕃倣崖州之紡織製七襄而無
㾗傚宋人之洴澼比八綿而同温先麥秋而播種齊壺棗
而登原宿黃雲于萬蘂堕白雪于千村落秋實于露晞軋
機柚于星昏煖佐耆年之帛陽回寒女之門幸卒歲之可
娛乃民力之普存若應鐘之司律正薄寒之中人月照牛
衣之夜霜侵葛屨之辰家挟千箱之纊路絶百結之鶉曝
茅簷而歌愛日賽田祖而洽比隣謝履絲之靡麗免于貉
之艱辛故夫八口之家九土之氓無沍寒之膚裂罕疾風
之條鳴時和年豐水耨火耕歲落三鍾之棉場登百畆之
秔同彼婦子樂此太平奚羡纂組之巧與夫縞紵之輕慨
風詩之未錄省方問俗將以補豳什而續授衣之經
五言古詩─增─宋謝枋得謝劉純父惠木棉布─嘉樹種木
棉天何厚八閩厥土不宜桑蠶事殊艱辛木棉收千株
八口不憂貧江東易此種亦可致富殷柰何来瘴癘或
者畏蒼旻吾知饒信間蠶月如岐邠兒童皆衣帛豈但
奉老親婦女賤羅綺賣絲買金銀角齒不兼與天道斯
平均所以木棉利不畀江東人避秦衣木葉矧肯羞懸
鶉天下有元德孔融願卜隣綈袍望不及共裘志自仁
贈我以兩端物意皆可珍潔白如雪積麗密過錦純羔
縫不足貴狐腋難擬倫絺纊皆作貢此物不薦陳豈非
神禹意隠匿遺小民詩多草木名箋疏欲諄諄國家無
楚越欲識固無因翦裁為大裘窮冬勝三春
詩散句─原─唐張籍─蜀客南行祭碧雞木棉花發錦江西
─增─宋劉克莊─幾樹半天紅似染居人云是木棉花
楊萬里─却是南中春色别滿城都是木棉花─元方䕫
木棉白茸茸
别錄─原─種植─種花之地以白沙土為上兩和土次之喜
高亢惡下濕拾花畢即剗去秸遍地上糞随深耕之令
陽和之氣掩入土内有力耕三遍随撈平不致風乾如
秋耕二遍正月地氣透或時雨過再耕一遍大約糞多
則先糞而後耕糞少則随種而用糞此其槩也須用熟
糞麻餅亦佳─增─農政全書─花性忌燥燥則濕蒸而桃
易脫落花忌苖並並則直起而無旁枝中下少桃種不
宜晩晩則秋寒早則桃多不成實即成亦不甚大而花
軟無絨玄扈先生曰秋耕為良穫稻後即用人耕又
不宜耙細須大墢岸起令其凝沍来年凍釋土脈細潤
正月初轉耕二月初再轉此二轉必撈盖令細清明前
作畦畛土欲絶細畦欲闊溝欲深既作畦便扵白地上
鋤三四次雨後鋤為良則土細而草除─原─棉田扵清
眀前先下壅或糞或灰或豆餅或生泥多寡量田肥瘠
剉豆餅勿委地仍分定畦畛均布之吾鄉密種者不得
過十餅以上糞不過十石以上懼大肥虛長不實實亦
生蟲若依古法苗間三尺不妨一再倍也有種晚棉用
黃花苕饒草底壅者田擬種棉秋則種草来年刈草壅
稻留草根田中耕轉之若草不甚盛加别壅欲厚壅即
並草掩覆之或種大麥蠶豆等並掩覆之皆草壅法也
草壅之收有倍他壅者惟生泥棉所最急不論何物壅
必須之─擇種─農桑通訣云花種初收者未實近霜者
不生惟中間收者為上老農云棉種必冬月碾取經日
曬燥冬月生意斂藏曬曝不傷萌芽春間生意茁發不
宜大曬總之陳者粃者油者濕蒸者經火焙者皆不堪
作種將種時用水浥濕過半刻淘出其不堪者皆浮出
水面而堅實不損者必沈取而種之苗必茂又一法浸
用雪水能旱鰻魚汁浸過不蛀─下種─種不宜蚤恐春
霜傷苗又不宜晚恐秋霜傷桃大約在清眀榖雨間此
時霜止也種法有三漫撒者用種多更難耘耬耩者易
鋤而用種亦多惟穴種者用種頗少但多費人工法將
耕過熟地仍用犁耕過就扵溝内隔一尺作一穴澆水
一二碗俟水入地下種四五粒熟糞一碗覆土一二指
用脚踏實大約一人持種二人攜糞若漫撒及耬耩者
須用石砘砘實若虛浮則芽不能出出亦易萎─耘苗
鋤棉者一去草穢二令浮土附苗根則根入地深三令
土虛浮根苗得遠行功須極細密鋤必七遍以上又當
在夏至前諺曰鋤花要趁黃梅信鋤頭落地長三寸大
抵苗宜稀鋤宜密此要訣也初頂兩葉止剗去草宜密
留以備傷再鋤宜稍密三鋤則定苗科一穴止留麤旺
者一株斷不可兩株並留並則直起而無旁枝桃少苗
長後有幹麤葉大衆中特壯異者名曰雄花大而不結
實然又不可無間留一二株多則去之地中不可種别
物恐分地力又不宜密種如肥田密種即青酣不實又
易生蟲稀種則能肥肥則實繁而多收亢倉子曰立苗
有行故速長強弱不相害故速大正其行通其中疏為
冷風則有收而多功又云樹肥無使扶疎樹磽不欲專
生而獨居夫苗其弱也欲孤其長也欲相與俱其熟也
欲相與扶扶疎且不可况逼迫耶若數寸一株長枝布
葉株百餘子畆二三百斤豈不力省而利倍哉─打心
苗高七八寸打去衝天心令四旁生枝旁枝半尺以上
亦打去心勿令交枝相揉如此則花多實密葉葉不空
大約打心當在伏中三伏各打一次不宜雨暗恐聾灌
而多空條最宜晴眀庶旺相而生旁枝如有未長大者
又當随時打去不必例拘─增─農政全書─打心視苗遲
早早者大暑前後摘遲者立秋摘秋後勢定勿摘矣摘
亦不復生枝簡别之法老農云一二次鋤去大葉者
此大核少棉種也三鋤後去小葉者此秕不實種也或
實而油浥病種也苐此為雜種言耳若純用墨核等佳
種精擇之自無大核雜種即全去小者─原─拾花─花既
結桃待桃開絨露為熟旋熟旋摘攤放箔上日曝夜露
待子粒既乾方可收貯則絨不浥而子不腐─紡績─花
既曝乾碾去種子彈使熟細便可紡線農桑通訣所載
紡車容三繀若倣其製而效之尤易為力或曰北地風
高細紡不易今肅寧之布幾同松之中品聞其鄉多穿
地窖深數尺作屋其上簷高地二尺許作窗以通日光
人居其中就濕地紡績便得緊細與南土無異若陰雨
蒸濕不妨移就平地而南人寓都下者多朝夕就露下
紡日中陰雨亦紡則安在北地風高不便細紡也─織
布─布之名不一曰城曰文縟曰烏驎曰屈珣曰白㲲白
緤曰貝布斑布總之皆棉布也海南所織上出細字雜
花名吉貝布松布之巧者有折枝團鳳碁局字樣等製
而一切桿彈紡織綜綫挈花法皆始于黃媼其布之麗
密他方莫並焉南中用糊先將棉繀入紝車成紝次入
糊盆度過竹木作架兩端用繂急維竹帚痛刷候乾上
機謂之刷紗南布之佳者皆刷紗也北地則風塵易起
若依肅寧作窖冒以修廊循簷作窗令可開闔以避就
風日於中經刷織紝遇輕陰無風纖塵不起不妨移之
平地成布當不减吳下矣
御定佩文齋廣羣芳譜卷十二
