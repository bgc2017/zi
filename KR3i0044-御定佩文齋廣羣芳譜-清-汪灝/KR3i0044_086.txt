欽定四庫全書
御定佩文齋廣羣芳譜卷八十四
竹譜
竹三
集藻─五言古詩─
御製竹林禪院在潤州城南竹逕數里─一逕入深竹數里来
上方叢生巖磴密枝拂雲烟長華旗出林際芝蓋停三陽
颯颯吹霜風碧葉紛翺翔山齋頗幽寂萬籟含虛光觸物
感余懷歌彼淇澳章
增─齊謝脁秋竹曲─㛹娟綺窗北結根未參差從風既裊
裊映日頗離離欲求棗下吹别有江南枝但能凌白雪
貞心蔭曲池─詠竹─窗前一叢竹青翠獨言竒南條交
北葉新筍雜故枝月光疎已密風来起復垂青扈飛不
礙黃口得相窺但恨從風籜根株長别離─北齊蕭放
詠竹─懷風枝轉弱防露影逾濃既来丹穴鳳還作葛陂
龍─梁元帝賦得竹─嶰谷管新抽淇園節復修作龍還
葛水為馬向并州柯亭臨絶澗桃枝夹細流冠學芙蓉
勢花堪威鳳游卬王若有獻張騫應拜侯─沈約簷前
竹─萌開籜已垂結葉始成枝繁蔭上蓊茸促節下離離
風動露滴&KR0377;月照影參差得生君戶牖不願夹華池
吳均綠竹─嬋娟鄣綺殿繞弱拂春漪何當逢採拾為君
笙與箎─劉孝威詠枯葉竹─枯楊猶更綠臥柳尚還生
勿嫌鳳不至終當待聖明─劉孝先詠竹─竹生空野外
梢雲聳百尋無人賞高節徒自抱貞心恥染湘妃淚羞
入上宫琴誰能製長笛當為吐龍吟虞羲見江邊竹
挺此堅貞性来樹朝夕池秋波潄下趾冬雪封上枝葳
蕤防曉露葱蒨集羈雌含風自颯颯負雪亦猗猗金明
無異狀玉洞良在斯但恨非嶰谷伶倫未見知─江洪
和新浦侯齋前竹─本生出高嶺移賞入庭蹊檀欒拂桂
橑蓊葱傍朱閨夜條風析析曉葉露凄凄籜紫春鶯思
筠綠寒蛩啼不惜凌雲茂遂聽羣雀棲願抽一莖實試
看翔鳳来─陳隂鏗侍宴賦得夹池竹─夹池一叢竹垂
翠不驚寒葉醖宜城酒皮治薛縣冠湘川染别淚衡嶺
拂仙壇欲見葳蕤色當来兔苑看─張正見賦得風生
翠竹裏應教─金風起燕觀翠竹夹梁池翻花疑鳳下颺
水似龍移帶露依深葉飄寒入勁枝聊因萬籟響詎待
伶倫吹─賦得山中翠竹─修竹映巖垂来風異夹池複
澗藏高節重林隠勁枝雲生龍未上花落鳳將移莫言
棲嶰谷伶倫不復吹─賀循賦得夹池修竹─綠竹影參
差葳蕤帶曲池逢秋葉不落經寒色詎移来風韻晚逕
集鳳動春枝所欣高蹈客未待伶倫吹─唐虞世南賦
得臨池竹─葱翠梢雲質垂彩映清池波泛含風影流搖
防露枝龍鱗漾嶰谷鳳翅拂漣漪欲識凌冬性惟有歲
寒知─陳子昂修竹篇─龍種生南嶽孤翠鬱亭亭峰嶺
上崇崒烟雨下微冥夜聞鼯鼠叫晝聒泉壑聲春風正
澹蕩白露已清泠哀響激金奏密色滋玉英歲寒霜雪
苦含彩獨青青豈不厭凝冽羞比春木榮春木有榮歇
此節無凋零始願與金石終古保賢貞不意伶倫子吹
之學鳳鳴遂偶雲和瑟張樂奏天庭妙曲方千變簫韶
亦九成信蒙雕斵美常願事仙靈驅馳翠虬駕伊鬱紫
鸞笙結交嬴臺女吟弄升天行携手登白日遠遊戲赤
城低昂玄鶴舞斷續綵雲生永隨衆仙逝三山遊玉京
─原─李白慈姥竹─野竹攅石生含烟映江島翠色落波
深虚聲帶寒早龍吟曾未聽鳳曲吹應好不學蒲柳凋
貞心常自保─杜甫營屋─我有隂江竹能令朱夏寒隂
通積水内高入浮雲端甚疑鬼物憑不顧翦伐殘東偏
若面勢戶牖永可安愛惜已六載兹晨去千竿蕭蕭見
白日洶洶開奔湍度堂匪華麗養拙異考槃草茅雖薙
葺衰疾方少寬洗然順所適此足代加餐寂無斧斤響
庶遂憩息歡─增─韋應物對新篁─新綠苞初觧嫩氣筍
猶香含露漸舒葉抽叢稍自長清晨止亭下獨愛此幽
篁─戴叔倫竹─卷籜正離披新枝復蒙密翛翛月下聞
褭褭林際出豈獨對芳菲終年色如一─盧綸顔侍御
廳叢篁詠送薛存誠─玉榦百餘莖生君此堂側拂簾寒
雨響擁砌深溪色何事鳳凰雛兹焉理歸翼─李益竹
磎─訪竹越雲崖即林若磎絶寧知修榦下漠漠秋苔潔
清光溢空曲茂色臨水澈採摘愧芳鮮奉君歲暮節
張南史竹─竹價長東南别種殊草木成林處處雲抽筍
年年玉天風起成韻池水涵更綠閒臨庾信園數竿心
自足─柳宗元茅簷下始栽竹─瘴茅葺為宇溽暑恒侵
肌適有重腿疾蒸鬱寧所宜東鄰幸導我樹竹邀凉颸
欣然惬我志荷鍤西巖垂椘壤多怪石墾鑿力已疲江
風忽云暮輿曳還相追蕭瑟過極浦旖旎附幽墀貞根
期永固貽爾寒泉滋夜窗遂不掩羽扇寧復持清泠集
濃露枕簟淒已知網蟲依密葉曉禽棲迥枝豈伊紛囂
閒重以心慮怡嘉爾亭亭質自遠棄幽期不見野蔓草
蓊蔚有華姿諒無凌寒色豈與青山辭─巽公院苦竹
橋─危橋屬幽逕繚繞穿疎林迸籜分苦節輕筠抱虚心
俯瞰涓涓流仰聆蕭蕭吟差池下烟日嘲&KR1116;鳴山禽諒
無要津用棲息有餘隂─原─韓愈題新竹─筍添南階竹
日日成清閟縹節已儲霜黃苞猶揜翠出欄抽五六當
戶羅三四高標陵秋嚴貞色奪春媚稀生巧補林併出
疑争地縦横乍依行爛漫忽無次風枝未飄吹露粉先
含淚何人可携玩清景空瞪視─增─白居易湓浦竹─潯
陽十月天天氣仍溫燠有霜不殺草有風不落木玄冥
氣力薄草木冬猶綠誰肯湓浦頭㢠廻眼看修竹其有顧
盼者持刀斬且束剖劈青琅玕家家蓋牆屋吾聞汾普
間竹少重如玉胡為取輕賤生此西江曲─題小橋前
新竹招客─雁齒小紅橋垂簷低白屋橋前何所有苒苒
新生竹皮開折褐錦節露抽青玉筠翠如可餐粉霜不
忍觸閒吟聲未巳幽翫心難足管領好風烟輕欺凡草
木誰能有月夜伴我林中宿為君傾一杯狂歌竹枝曲
─新栽竹─佐邑意不適閉門秋草生何以娛野性種竹
百餘莖見此溪上色憶得山中情有時公事暇盡日繞
闌行勿言根未固勿言隂未成已覺庭宇内稍稍有餘
清最愛近窗臥秋風枝有聲─東樓竹─瀟灑城東樓繞
樓多修竹森然一萬竿白粉封青玉卷簾睡初覺欹枕
看未足影轉色入樓牀席生浮綠空城絶賓客向夕彌
幽獨樓上夜不歸此君留我宿─竹窗─嘗愛輞川寺竹
窗東北廊一别十餘載見竹未曾㤀今春二月初卜居
在新昌未暇作廐庫且先營一堂開窗不糊紙種竹不
依行意取北簷下窗與竹相當遶屋聲淅淅逼人色蒼
蒼烟通杳靄氣月透玲瓏光是時三伏天天氣熱如湯
獨此竹窗下朝㢠廻觧衣裳輕紗一幅巾小簟六尺牀無
客盡日静有風終夜凉乃知前古人言事頗諳詳清風
北窗卧可以傲羲皇─洗竹─布裘寒擁頸氊履溫承足
獨立冰池前久看洗霜竹先除老且病次去纖而曲翦
葉猶可憐琅玕十餘束青青復籊籊頗異凡草木依然
若有情㢠廻頭語僮僕小者截魚竿大者編茅屋勿作篲
與箕而令糞土辱─原─元稹種竹並序─昔樂天贈予詩
云無波古井水有節秋竹竿予秋来種竹廳下因而有
懷聊書十韻昔公憐我直比之秋竹竿秋来苦相憶種
竹廳前看失地顔色改傷根枝葉殘清風猶淅淅高節
空團團鳴蟬聒暮景跳蛙集幽欄塵土復晝夜梢雲良
獨難丹丘信云遠安得臨仙壇瘴江冬草綠何人驚歲
寒可憐亭亭幹一一青琅玕孤鳳竟不至坐傷時節闌
─增─元稹寺院新竹─寶地琉璃圻紫苞琅玕踴亭亭巧
於削一一大如拱冰碧林外寒峰巒眼前聳槎枒矛戟
合屹仡龍蛇動烟泛翠光流歲餘霜彩重風朝竽籟過
雨夜鬼神恐佳色有鮮妍修莖無擁腫節高迷玉鏃籜
綴疑花捧詎必太山根本自仙壇種誰令植幽壤復此
依閒冗居然霄漢姿坐受藩籬壅噪集勌鴟烏炎昏繁
蠛蠓未遭伶倫聽非安子猷寵威鳳来有時虚心豈無
奉─和東川李相公慈竹十二韻─慈竹不外長密比青
瑶華茅攅有森束玉立無蹉跎纖粉妍膩質細瓊交翠
柯亭亭霄漢近靄靄雨露多冰碧寒夜聳簫韶風晝羅
烟含朧朧影月泛鱗鱗波鸞鳳一以顧燕雀永不過幽
姿媚庭實顥氣凌天涯峻節高轉露貞筠寒更佳托身
仙壇上靈物神所呵時與天籟合日聞陽春歌應憐孤
生者摧折成病疴─鮑溶雲溪竹園翁─硠硠雲溪裏翠
竹和雲生古泉積見深竦竦如刻成椘客臥雲老世間
無姓名因兹千畝業以代䨇牛耕亂林不可留寸莖不
可輕風暖鬭出地仰齊故年莖幽室結白苑密葉羅衆
清照水寒澹蕩對山綠峥嶸蒼翠含古貎秋桂儼白英
相看受天風深夜戞擊聲─姚合垣竹─種竹愛庭際亦
以資翫賞窮秋雨蕭條但見墻垣長宣尼高數仞固應
非土壤─渚上竹─葉葉新春筠下復清淺流微風屢此
来决决復翛翛詩人月下吟月墮吟不休─張仲方賦
得竹箭有筠─東南生綠竹獨美有筠箭枝葉詎曾凋風
霜孰云變偏宜林表秀多向歲寒見碧色乍葱蘢青光
常蒨練皮開鳳彩出節勁龍文現爰此守堅貞含歌屬
時彦─溫庭筠春盡與友人入裴氏林探漁竿─一逕互
紆直茅棘亦已繁晴陽入荒竹曖曖如春園倚杖息憩
倦徘徊戀微暄歷尋嬋娟節翦破蒼筤根地僻修莖孤
林振餘籜翻適心在所好非必尋湘沅─皮日休公齋
詠新竹─笠澤多異竹移之植後楹一架三百本綠沉森
冥冥圓緊珊瑚節釤利翡翠翎儼若青帝仗矗如紫姑
屏槭槭微風度漠漠輕靄生如神語鈞天似樂奏洞庭
一翫九藏冷再聞百□醒有根可以執有&KR1597;可以馨願
稟君子操不敢先凋零─陸龜蒙和襲美公齋詠新竹
别隖破苔蘚嚴城樹軒楹恭聞稟璇璣化質離青冥色
可定雞脛實堪招鳳翎立窺五嶺秀坐對三都屏晴月
窈窕入曙烟霏微生昔者尚借宅况来處賓庭金罍縦
傾倒碧露還鮮醒若非抱苦節何以偶惟馨徐觀穉龍
出更賦錦苞零─李咸用題友生叢竹─菊華寒露濃蘭
愁曉霜重指佞不長生蒲萐今無種安如植叢篁他年
待棲鳳大則化龍騎小可釣璜用留烟伴獨醒㢠廻隂冷
閒夢何妨積雪凌但為清風動乃知子猷心不與常人
共─陳陶題僧院竹─喜遊蛟井寺復見炎州竹杳靄萬
丈間嘯風清獨速江南正霜霰吐秀弄顓頊似瑞驚堅
貞如魔試金粟筍非孝子泣文異湘靈哭金碧誰與隣
蕭森自成族新聞赤帝種子落毛人谷遠祖賜鷦鵬遺
芳遍南陸對烟蘇麻醜夹澗篔簹伏美譽動丹青瓌姿
豔秦蜀因緣鹿苑識想像蛇丘斸幾葉别黃茅何年依
白足龍樹蟄一花砌瑤埽雲屋色静曼仙花名高給孤
獨青葱太子樹灑落觀音目法雨每沾濡玉毫時照燭
離居鸞節變住冷金顔縮豈念葛陂榮幸無祖父辱光
搖水精串影送蓮花軸江鶩日相尋野鶴時寄宿幽香
入茶竈静翠直碁局肯羡垣上蒿自多籬下菊從来道
生一况伴龜藏六棲託詎星㢠廻檀欒已雲矗霞杯𫝊縹
葉羽管吹紫玉久絶釣竿歌聊裁竹枝曲媿生黃金地
千秋為師綠─僧皎然寒竹─裊裊孤生竹獨立山中雪
蒼翠搖勁風嬋娟帶寒月狂風不相似還共凌冬發
宋梅堯臣雨中移竹─荷鍤冒秋霖匆匆移翠竹欲分溪
上隂聊助池邊綠中散林未開子猷心已足青青謝栽
培豈媿凡草木─紫竹─西南産修竹色異東筠綠裁簫
映檀唇引枝宜鳳宿移從幾千里不改生幽谷和平
叔道傍竹野田有修竹叢疎飽扵霜下上乏佳禽左右
雜枯桑豈無行路子行路厭榛荒忽見此翠色徘徊未
能㤀車馬去何疾㢠廻顧隔山岡─和永叔刑部廳看竹
蒼蒼庭中竹事莫歎遲速不同欄下草一歲一㢠廻綠朝
開花照耀暮落風相逐何如飽霜雪冬夏森寒玉誰將
種官舍本合近嚴屋不可一日無瀟灑看未足阮生豈
其愚林中醉醽醁我當明月時移床来此宿─和王景
彛省中詠孤竹愛此孤生竹碧葉琅玕柯結根甘泉裏
豈必泰山阿曾莫學兔絲徒以附女蘿風㢠廻掃庭戶夜
月誰與過─擬水西寺詠隂崖竹─背嶺斷崖下老竹生
扶疎孤根石上引勁節松不如莫言霜雪多終見綠有
餘─蘄竹顋肥節腦瘦蘄水長笛材洛陽袁氏塢此竹
舊移来雪霰飽已久竅星誰為開與君作龍吟吹發江
南梅歐陽修初夏劉氏竹林小飲春榮忽已衰夏葉
換初秀披荒得深蹊掃綠蔭清晝萬竿交已聳千畝蔚
何富驚雷迸狂鞭霧籜舒文繡虚心高自擢勁節晚愈
瘦雖慙桃李妖豈愧松柏後川原湛新霽林麓洗昏霿
猗猗色可餐滴滴翠欲溜况兹夏首月景物得嘉候晚
蝶舞新黃孤禽弄清咮窺深入窗蒙玩密愛林茂依依
帶幽澗隐隐見孤岫林蓀縟堪眠野汲冷可潄鳴琴瀉
山風高瀨發仙奏暑却自蠲渴心閒疑愈疚杯盤雜芬
芳圖籍羅左右怡然㤀簪組釋若出羈廐矧予懷一丘
未得觧黃綬官事偶多閒郊扉須屢叩新篁漸添林晚
筍堪薦豆誰邀接䍦公有酒幸相就─劉敞詠庭前箭
竹─冉冉東南美託根那在兹鳳凰不可待歲月方屢移
非復山林意空餘霜霰姿清風有時至獨與幽人期
原─司馬光題鮮于子駿竹軒─兹軒最灑落歴歴種琅玕
正晝薄雲稀蕭蕭風雨寒翠隂凉晏坐疎韻成清歡錦
籜裁夏扇玉筍供春盤晴蝸潛葉底暝雀投林端幽興
遇物惬高懷隨處安且免一日無何須千畝寬─增─司
馬光種竹齋─吾愛王子猷借宅亦種竹一日不可無瀟
灑常在目雪霜徒自白柯葉不改綠殊勝石季倫珊瑚
滿金谷─種竹─種竹南墻隂竹生皆北嚮苟非陽在北
竹性安可強乃知就陽意草木皆有情園葵最柔弱獨
取傾心名─蘇軾和子由記園中草木─官舍有叢竹結
根問囚廳下為人所徑土密不容釘慇懃戒吏卒插棘
護中庭繞砌忽墳裂走鞭瘦竛竮我常携枕簟来此蔭
寒青日暮不能去臥聽窗風泠─御史臺竹─今日南風
来吹亂庭前竹低昂中音會甲刃紛相觸蕭然風雪意
可折不可辱風霽竹亦回猗猗散青玉故山今何有秋
雨荒籬菊此君知健否歸歸南軒綠─蘇轍賦園中所
有─寒地竹不生雖生常若病斸根種幽砌開葉何已猛
嬋娟冰雪姿散亂風日影繁華見孤淡一個敵千頃令
人憶江上森聳緣岸勁無風籜自飄策策鳴荒逕─和
鮮于子駿益昌官舍竹軒─幽軒離紛華惟有一叢竹纖
梢起餘寒紫筍散輕馥擢幹春雨餘挺節秋霜足不知
歲時改守此娟娟綠上有吟風蟬空腹未嘗食翦伐非
所辭不受塵土辱─次韻子瞻御史臺竹─故園今何有
猶有百竿竹春雷起新萌不放牛羊觸雖無朱欄擁不
見紅塵辱清風時一過交戞響鳴玉淵明避紛紜歸嗔
東籬菊嗟我獨何為棄此北窗綠─養竹─病竹養經年
生筍大如母初番放出林末番任供口欲求五寸圍更
聽三年後蕭疎盡椽桷無復堪作帚吾廬適營葺便可
開戶牖秀色到衣冠清風盪塵垢物生恨失養養至無
不厚斧斤日摧剥隂陽日難救閑居玩草木農圃即師
友養人如養竹舉目皆孝秀─黃庭堅和甫得竹數本
扵周翰喜而作詩和之─初侯一畝宮風雨到卧席前日
築短垣昨日始封植平生歲寒心樂見歲寒色翩翩佳
公子為致一窗碧憶公来相居筮吉龜墨食人言陋如
何我自適其適白眼對俗徒醉帽坐欹側人知愛酒爾
不觧心自得阿堵絶往還此君是賓客清風吹月来驩
甚折齒屐有節似見聖無言諒知默數回長者車猶恨
地未僻隂雨打葉時曲肱自宴息心游萬物初何處尋
轍迹從来修竹林乃是逸民國─秦觀次韻曾存之嘯
竹軒─翩翩曾公子子猷定前身嗜好準疇昔了然不緇
磷寄食平準官植竹當比鄰朝與竹相對暮與竹相親
安可一日無此君真可人─晁補之秋竹─秋風多煩冤
竹是歲寒物朝寒階玲瓏暮寒階䘏勿翻然下一葉未
覺瘦崷崒豈無陳根旁寂寞衆頭屈何時雷填填看爾
射地出─朱子新竹─春雷殷岩際幽草齊發生我種南
窗竹戢戢已抽萌坐獲幽林賞端居無俗情元虞集
高竹臨水上─高竹臨水上幽花在崖隂以彼貞女姿當
此君子心春陽不自媚夕露忽已深湘妃昔鼔瑟悵望
蒼梧岑─傅若金寒竹篇寒竹依澗阿竹生何磊磊滋
息因厚地生成藉玄宰春陽散華景枝葉被光彩及兹
芳歲闌使吾憂心痗遽悲凛節變但恐驚塵凂寒燠既
異宜遲暮復焉悔淇園蔭未息嶰谷音猶在君子夙相
好深懷邈雲海竹性諒靡遷人心懼中改願言卒封植
勿使傷樵采王士熙江上竹蕭蕭江上竹依依徧山
麓晨霞屑眀金夕月擁寒玉梢梢綠鳳翼葉葉青鸞足
深叢疑立壁高節折垂纛荒凉含雨露歴亂同草木不
求筍煑羹不求椽架屋搴條作長笛吹我平調曲─丁
復竹山─離離鳳食幹綿互亘修巒君子懷静儀虚貞媚
蒼寒靈厓發潛穎崇苞閟幽盤筮鄰從蔣詡永結求羊
歡─明楊基湘竹─朝行湘竹下暮宿湘竹中雲情與雨
態萬變俄不同密密深翳日疎疎細含風新梢露裊裊
花節烟濛濛紛如千靈妃從以萬青童幡幢列縹緲環
珮搖丁東来從蔚藍天步入東華宮悵望不可即翩然
若驚鴻夭矯喜而笑低回俯乃恭質堅本外直性潔緣
中空籊爾中弦矢揉之可彤弓冰雪誓不易肯與時汚
隆今朝揭春晴更覺翠色濃戢戢琅玕叢忽見桃花紅
直疑路不遠便與桃源通我欲捐輕舟褰衣入崆峒春
禽迎我啼音響諧孤桐終當聽山雨自號蒼筤翁─李
東陽懷竹─三年不種竹得竹如得玉十日不見竹一日
腸九曲初聞平安報舊葉舒更綠忽聽歡笑聲新筍抽
五六兒童亦觧事知我性無欲平生愛孤澹不厭食無
肉憑將垂老身醫此未盡俗倉皇欲傾倒愁病相縛束
昨夜偶夢之清風灑心目呼童汲泉水日夕勤灌沃
吳寬竹─翛然數君子落落俱長身東家每借看步去不
嫌頻移栽幸許我已自前年春自我得此輩園居豈為
貧但憂積雨霽日暴少精神終然勤灌溉枝葉還如新
因兹悟為學黽勉在斯晨
七言古詩─增─陳張正見賦得階前嫩竹─翠竹梢雲自結
叢輕花嫩筍欲凌空砌曲横枝屢觧籜階前疎葉強来
風欲知抱節成龍處當扵山路葛陂中─唐宋之問綠
竹引─青溪綠潭潭水側修竹嬋娟同一色徒生仙實鳳
不遊老在空山人詎識妙年秉願逃俗紛歸臥嵩丘弄
白雲含情傲睨慰心目何可一日無此君─岑參范公
叢竹歌並序─職方郎中兼侍御史范公乃扵陕西使院
内種竹新製叢竹詩以見示美范公之清致雅操遂為
歌以和之世人見竹不觧愛知君種竹府庭内此君托
根幸得地種来幾時聞已大盛暑翛翛叢色寒閒宵槭
槭葉聲乾能清案牘簾下見宜對琴書窗外看為君成
隂將蔽日迸筍穿階踏還出守節偏凌御史霜虚心願
比郎官筆君莫愛南山松樹枝竹色四時也不移寒天
草木黃落盡猶自青青君始知─原─白居易畫竹歌并
引─協律郎蕭悦善畫竹舉時無倫蕭亦甚自秘重有終
歲求其一竿一枝而不得者知予天與好事忽寫一十
五竿惠然見投予厚其意高其藝無以答貺作歌以報
之凡一百八十六字云植物之中竹難寫古今雖畫無
似者蕭郎下筆獨逼真丹青以来惟一人人畫竹身肥
擁腫蕭畫莖瘦節節竦人畫竹梢死嬴重蕭畫枝活葉
葉動不根而生從意生不筍而成由筆成野塘水邊碕
岸側森森兩叢十五莖嬋娟不失筠粉態蕭索盡得風
烟情舉頭忽見不似畫低耳静聽疑有聲西叢七莖勁
而健省向天竺寺前石上見東叢八莖疎且寒憶曾湘
妃廟裏雨中看幽姿遠思少人别與君相顧空長歎蕭
郎蕭郎老可惜手顫眼昏頭雪色自言便是絶筆時從
今此竹尤難得無名氏斑竹濃綠疎莖繞湘水春風
抽出蛟龍尾色抱霜花粉黛光枝撐蜀錦紅霞起交戞
敲欹無俗聲滿林風曳刀鎗横瘢痕苦雨洗不落猶帶
湘娥淚血腥嫋娜梢頭埽秋月影穿林下凝殘雪我今
慙愧子猷心解愛此君名不滅增─宋梅堯臣乾眀院
碧鮮亭壊衣削髮遠塵垢蛇祖龍孫生屋後不等渭川
千戶侯尺椽片瓦何嘗有方丈東頭一畝餘中軒四面
無窗牖青瓊作枝鈿為葉丹鳳未食蒼鼠走細藤織榻
白晝眠寢濃鼻息如雷吼世間百事不歷心門外寒流
徹溪口蘇軾夀星院寒碧軒清風肅肅搖窗扉窗前
修竹一尺圍紛紛蒼雪落夏簟冉冉綠霧霑人衣日高
山蟬抱葉響人静翠羽穿林飛道人絶粒對寒碧為問
鶴骨何由肥─於潛僧綠筠軒─可使食無肉不可使居
無竹無肉令人瘦無竹令人俗人瘦尚可肥士俗不可
醫傍人笑此言似高還似癡若對此君仍大嚼世間那
有揚州鶴─陸游贈竹十韻─放翁小築湖西偏虚窗曲
檻無炎天人間乃有真富貴繞舍十萬碧玉椽連林娟
娟泫清露高枝裊裊搖蒼烟常憂俗客觸新粉屢戒園
丁傷逸鞭凉生尊斝消午醉聲撼窗扉驚晝眠春殘劚
土得美茁氣壓卿相食萬錢爾来作吏苦墮穽每一夢
到心悽然還家再見却惝怳塵土何地從臞仙囊中幸
藏餐玉法欲屏萬事相周旋更當待月出東嶺坐石泠
泠揮響泉─黃希旦和賈鴻舉移竹─琳房珠館何虚寂
寶砌無塵苔蘚碧仙翁倚檻静吟哦却憶篔簹拂巖石
勁節虚心守歲寒未嘗暫變風霜色移来迢遞不辭勞
深根訝向瑶臺植漸承春意葉青青時惹天香烟羃羃
月籠翠影尚蕭疎露被繁枝纔滴瀝迎風閒夜擬龍吟
結實他年期鳳食非才終約老烟霞此際謬當親採擇
寄言紅紫莫相猜彼此無情蒙化力逢時翦拂任他人
沉去葛陂都咫尺─金孟宗獻題龔平甫森玉軒─古人
借宅亦種竹大是饕竒心未足高齋聞有萬琅玕坐對
懷山飲秋綠官閒勝日無一事尊酒不空仍有肉他時
剥啄叩君門高枕矮床容我宿─元高克恭題管夫人
竹窩圖─雲梢露葉秋聲古萬玉叢深翠蛟舞此君擬結
歲寒盟拄笏相看立烟雨過雨山窗斜映日帶烟霜節
總宜秋凍雷迸出千崖翠勒此高歌傲素侯─馬祖常
息齋風竹圖─往年家住篔簹谷丹鸞之實美如粟玄雲
翻空下深靚昆吾寶刀削秋玉石衣漬錦侵書光風微
粉墮生細香琳館瑶臺九天近夜寒笙磬聲鏘鏘萬斛
蒼烟鬱江雨二妃彈瑟瀟湘浦郫筒蜀酒亦堪沽蟠石
䨇杖令誰取河朔歲晏冰為梁羣木鱗皴臨雪霜遲汝
狂飈莫吹裂截管他年侑帝觴─楊載題墨竹─嶰谷隂
寒石如鐵籜龍僵立露骨節春雷動地萬物活畏汝飛
騰衝石裂攅青聚綠生巖幽海濤引聲風颼颼年年三
伏林下臥白晝憀慄如深秋─吳鎮竹窩─阿香怒鞭籜
龍尾班鱗蝕去痕未洗天風吹作萬琅玕翠壓修林收
不起林深有客棲寒烟玉版已悟禪中禪人間赤日迥
不到著我六月秋泠然青雲欲飛霖雨急佩環聲裏䨇
蛾泣玉簫驚起老龍眠夜深瀟湘半江碧─野竹─野竹
野竹絶可愛枝葉扶疎有真態生平素守遠荆榛走壁
懸厓穿石&KR0008;虚心抱節山之阿清風白月聊婆娑寒梢
千尺將如何渭川淇澳風烟多─王冕息齋䨇竹圖─李
侯畫竹真是竹氣韻不下湖州牧墨波翻倒徂徕山筆
鋒移出篔簹谷千竿萬竿清影遠百丈十丈意自足就
中分取一兩枝别是山隂瀟灑族疎梢颯颯鳳尾顫條
幹隐隐虬龍伏憑軒忽若秋風来坐使旁人脱塵俗我
生愛竹太僻酷十載狂歌問淇澳歸来不得翠琅玕聽
雨冷眠溪上綠而今已斷那時想見景何曾動心目便
欲為君真致之相對空窗慰幽獨─柯博士竹圖─先生
原是丹丘仙迎風一笑春翩翩琅玕滿腹造化足須臾
筆底開渭川我家只在山隂曲修竹森森照谿綠只今
榛莽暗荒烟夢想清風到茅屋今朝看畫心茫茫坐久
忽覺生清凉夜深明月入高堂吹簫喚来䨇鳳凰─華
幼武養竹軒歌為周莊吳逵子道賦─高軒公子良不俗
不種竒花種修竹竒花照眼一時紅修竹虚心萬年綠
春雷擊地新筍生龍角森森那忍觸自鋤暖土厚栽培
手挈銀瓶細澆沃深根埽除螻蟻窟香葉終期鳳凰宿
日使霑濡雨露恩歲寒豈憚冰霜酷猗猗繞戶矗琅玕
含霧連烟比淇澳招搖皓月金𤨏碎勾引清風聲戞玉
炎天展簟卧蒼雪春日聽鶯泛&KR0812;醁可能一日暫相㤀
坐對此君看不足君不見白樂天重言養竹比養賢又
不見東坡詩無竹士俗不可醫君今有竹善培養會看
直拂青雲上─舒頔竹溪書屋圖為黃克文題─清谿谿
上竹無數愛竹移家竹林住階前老竹鏗玉聲秋夜讀
書霑竹露書聲繞屋雜竹聲竹色侵書助書趣竹根個
個長龍孫竹上鸞凰亦来聚有時攜琴倚竹彈兩袖清
隂分竹翠雲梢月幹竹弄影杖竹尋詩過橋去平生性
癖亦愛竹不問主人造竹所君不見一笻投陂忽變化
萬卷蟠胷勝插架─眀宣宗綠竹引─薊門八月霜華濃
何時種竹能成叢鳳城之陽禁苑東琅玕萬樹凌青空
光搖太液波心月高出三山頂上松祥飈拂拂来天上
鳴金戞玉聲玲瓏蓬莱宮中日如年高柯密葉霏雲烟
春陽挺秀百花表秋月争輝仙桂邊九夏繁隂覆靈囿
祥麟瑞鶴相周旋六花凝寒羣卉老清標轉覺生光妍
軒皇昔日初製律截筒来自崑崙谷江心蟠石桃竹枝
斬根剥皮誇紫玉何如蓬莱宮中竹雨露偏多生意足
盤根固節千萬年遠勝猗猗淇水澳上林花木熙青春
靈芝瑞草争芳芬愛此蒼蒼太古色竹邊幾度停遊輪
世云鳳凰食竹實又云鳳凰棲竹枝鳳笙九奏太平曲
鳳兮凰兮今来儀予將拭目而觀之─高啟愛竹軒為
陳維寅賦─匡山老客何清真自繞園屋栽蒼筠年来無
肉雖苦瘦家有萬玉誰言貧一竿護惜不忍翦何以持
釣横江鱗僮来掃葉自可喜客至踏筍長遭嗔軥輈啼
罷結遠夢碧雲忽墮湘南春凉隂翛翛潤琴硯落翠冉
冉沾衣巾詩成時向節下寫醉墨點破烟痕新風来清
嘯與相答若聽金奏怡我神知無顔色媚兒女自古相
愛惟幽人洛陽陌上花易過歌鐘競賞勞車輪何如此
君最耐久歲晚結托同情親亂聲朝送簾外雨疎影夜
拂窗前塵我嘗種此欲免俗即今伐盡惟荆榛故園咫
尺未能去移家幸得為子鄰往来儻許如二仲敲門借
看毋嫌頻─王紱過華叔端草堂寫晴竹於壁上─我愛
君家遠城郭繞簷竹色侵簾幕醉中揮翰寫晴梢湘雲
一翦春隂薄看来頓覺風氣清耳邊恍若聞秋聲嘯歌
到晚不歸去高卧翠隂呼月明─又雨竹─高軒置酒延
夕曛眼前知己無如君枯腸醉後有芒角手揮高節凌
青雲圖成自覺精靈聚素壁俄然儀鳳羽擬得秋深直
造来翦燭連床聽風雨─王佐畫竹─瀟湘綠玉崑崙石
移向高堂之素壁四座凉風帶雪吹半窗疎雨和烟滴
九疑夢斷瑶瑟寒貼雲影落䨇飛鸞霓旌冉冉欲歸去
美人持贈青琅玕也曾拂拭蒼苔色坐弄參差椘天碧
曲終日暮山鳥啼自寫幽情寄相憶─原─王世貞題竹
軒─吾宗雅語世所聞何可一日無此君汝今卜居但種
竹凡草不敢驕相羣籜龍個個迸春雨鳳尾枝枝干碧
雲晨呼阿段汲溪潤洗出瀟湘䨇淚文慎莫學辟疆驅
大令又莫學張鷹逃右軍扁舟但過醫俗士把臂相將
醉夕曛題畫竹野夫策杖村南復村北處處東君恡
消息瞥然縞素一枝横又見琳琅數竿碧一枝春之先
數竿冬之後俯仰天地間與爾成三友衡門掩臥不一
旬淇園太瘦無精神樵青已侵翠鳳尾颶母吹散玉龍
鱗賴得吳鎮及王冕前與二友傳其真虚堂展看僅盈
尺二友居然侍吾側問之不言對以臆眉宇肅肅吐佳
色吾不能學范詹事西遣關中使却寄江南春消芳悴
粉何足論吾不能學家騎曹不可一日無所至植此君
封籬護籜何紛紜二友寓吾簏儼若洛下東西兩頭屋
一頭翦得瀟湘雲一頭小貯羅浮玉鎮也九烟吐吸天
漿腴冕亦磊砢節目非凡夫扶輿清氣合此圖快矣乎
快矣乎此圖此友吾不孤─馮琦題畫竹何人寫此青
琅玕滿堂爽颯生秋寒居然坐我三徑下數莖不動風
珊珊柏溪先生隐扵酒戲拈秃筆大如帚一幅淋漓竹
亦醉醉竹合與先生友矗矗三株狀殊絶迥若蒼虬立
烟雪别有一枝秀且長青鸞整翮從風翔葛陂化龍去
已久至今屏幛生輝光我觀此圖懷耿耿墨花亂落團
圞影素節偏宜君子堂虚中獨立尚書省尚書華省鳳
池隅新長孫枝引鳳雛夔龍禮樂方大備伶倫之管公
所須此君何可一日無
五言律詩─增─唐李嶠竹─高簳椘江濆嬋娟含曙氛白花
搖鳳影青節動龍文葉掃東南日枝梢西北雲誰知湘
水上流淚獨思君─張九齡和黃門盧侍郎詠竹─清切
紫庭垂葳蕤防露枝色無玄月變聲有惠風吹高節人
相重虚心世所知鳳凰佳可食一去一来儀蔣渙奉
和徐侍郎中書叢篠韻─中禁夕沈沈幽篁别作林色連
雞樹近影落鳳池深為重凌霜節能虚應物心年年承
雨露長對紫庭隂─原─杜甫苦竹─青冥亦自守軟弱強
扶持味苦夏蟲避叢卑春鳥疑軒墀曾不重翦伐欲無
辭幸近幽人屋霜根結在兹─嚴鄭公宅同詠竹─綠竹
半含籜新梢纔出牆色侵書帙晚隂過酒樽凉雨洗娟
娟淨風吹細細香但令無剪伐會見拂雲長─增─劉長
卿斑竹岩─蒼梧在何處斑竹自成林點點留殘淚枝枝
寄此心寒山響易滿秋水影偏深欲覓樵人路蒙籠不
可尋─郎士元和王相公題中書叢竹寄上元相公─多
時仙徑裏色並翠琅玕幽意含烟月清隂庇蕙蘭枝繁
宜露重葉老愛天寒竟日䨇鸞止孤吟為一看─李益
竹窗聞風寄苗發司空曙─微風驚暮坐臨牖思悠哉開
門復動竹疑是故人来時滴枝上露稍沾階下苔何當
一入幌為拂綠琴埃─楊巨源池上竹─一叢嬋娟色四
面清冷波氣潤晚烟重光閒秋露多翠筠入疎柳清影
拂圓荷歲晏琅玕實心期有鳳過─元稹新竹─新篁纔
觧籜寒色已青葱冉冉偏凝粉蕭蕭漸引風扶疎多透
日寥落未成叢唯有團團節堅貞大小同─山竹枝─深
院虎溪竹遠公身自栽多慙折君節扶我出山来貴托
安危步難將混俗材還投輞川水從作老龍回─姚合
竹裏徑─微徑嬋娟裏唯同静者知跡深苔長處步狭筍
生時高是連幽樹窮應到曲池紗巾靈夀杖行樂復相
宜─李賀竹─入水文光動抽空綠影春露華生筍徑苔
色拂霜根織可承香汁裁堪釣錦鱗三梁曾入用一節
奉王孫─李德裕竹逕─野竹自成逕繞溪三里餘檀欒
被層阜蕭瑟映清渠日落見林静風行知谷虚田家故
人少誰肯共㷊魚─杜牧栽竹─本因遮日種却似為溪
移歴歴羽林影疎疎烟露姿蕭騷寒雨夜敲戞晚風時
故國何年到塵冠挂一枝─題劉秀才新竹─數莖幽玉
色曉夕翠烟分聲破寒窗夢根穿綠蘚紋漸籠當檻日
欲礙入簾雲不是山隂客何人愛此君─許渾秋日白
沙館對竹─蕭蕭凌雪霜濃翠異三湘疎影月移壁寒聲
風滿堂卷簾秋更早高枕夜偏長忽憶南溪路萬竿今
正凉─方干方著作畫竹─叠葉與高節俱從毫末生流
傳千古譽研鍊十年情向月本無影臨風疑有聲吾家
釣臺畔似此兩三莖─劉得仁昊天觀新栽竹─清風枝
葉上山鳥已棲来根别古溝岸影生秋觀苔遍思諸草
木惟此出塵埃為恨移君晚空庭更擬栽─薛能竹逕
盤逕入依依旋驚幽鳥飛尋多苔色古踏碎籜聲微鞭
節横妨戶枝梢動拂衣前溪聞到處應接釣魚磯─碧
鮮庭春題竹─竹少竹更重碧鮮強更名有闌常凭立無
徑獨穿行夕月隂何亂春風葉盡輕已聞圖畫客兼寫
薛先生─李咸用庭竹─嫩綠與老碧森然庭砌中坐消
三伏景吟起數竿風葉影重還密梢聲遠或通更期春
共看桃映小花紅─杜荀鶴新栽竹─斸破蒼苔色因栽
十數莖窗風從此冷詩思當時清酒入杯中影碁添局
上聲不同桃與李瀟灑伴書生─孫峴賦竹送德林少
尹員外─萬物中瀟灑修篁獨逸羣貞姿曾冒雪高節欲
凌雲細韻風初發濃烟日正曛因題偏惜别不可暫無
君─李中庭竹─偶自山僧院移歸傍砌栽好風終日起
幽鳥有時来篩月牽詩興籠烟伴酒杯南窗睡新起蕭
颯雨聲㢠廻─張蠙新竹─新鞭暗入庭初長兩三莖不是
他山少無如此地生垂梢叢上出柔葉籜間成何用高
唐峡風枝掃月明─王周碧鮮亭─飋飋籠清籟蕭蕭鏁
翠隂向高思盡節從直美虛心㢠砌滋蒼蘚幽窗伴素
琴公餘時引步一徑静中深─薛濤酬人雨後翫竹─南
天春雨時那鑒雪霜姿衆類亦云茂虚心寧自持多留
晉賢醉早伴舜妃悲晚歲君能賞蒼蒼勁節竒─宋王
禹偁對鄰家竹─東隣誰種竹偏稱長官心月上分清影
風来惠好音低枝疑見接迸筍似相尋多謝此君意墻
頭誘我吟─韓琦長安府舍竹徑─北榭層基下森森竹
徑幽枝繁低拂蓋根密僅通流勁節輕環粉狂鞭怒走
虬風霜胡可動松栢乃吾儔梅堯臣縣署叢竹─裊裊
幽亭竹團團自結叢寒生綠罇上影入翠屏中陶柳應
慚弱潘花只競紅方持雪霜操不敢倚春風─翠竹亭
種竹幾千個結亭三四椽遊人多寂静啼鳥亦留連酒
有陶公愛林希阮氏賢我来歸路遠躍馬古城邊─細
竹─森森漢宮竹託本異孤生玉砌緣根迸朱欄與筍平
朝烟生密翠晩影漏斜明應待女媧采參差鳳琯清
司馬光䨇竹詩有引─草木類同而種殊者竹為多杭州
廣巖寺有䨇竹相比而生舉林皆然其尤異者生枯樹
腹中自其頂出森然駢竦樹如龍蛇相縈矯首砑然予
見而賦之䨇幹標孤腹青青凡幾霜龍騰䨇角直鯨噴
兩鬚長詎欲尋支遁安能問辟疆屢来非别意未與此
君忘─蘇軾次韻子由綠筠堂─愛竹能延客求詩剰掛
牆風梢千纛亂月影萬夫長谷鳥驚碁響山蜂識酒香
只應陶靖節會聽北窗凉─蘇軾和孔武仲金陵華蔵
寺此君亭─綠竹不可數孤亭一倍幽色分岩石潤梢出
澗松修雪節寒方見春萌早不抽故山多此物長恨未
歸林─次韻荅人檻竹─猗猗元自直落落不須扶密節
風吹展清隂月共鋪叢長傲霜雪根瘦恥泥塗更種愁
無地應須翦碧蘆─詠竹─湖濱宜草木修竹可三尋㕓
居多野思移種近墻隂及爾迷未醒方予熱正侵無嫌
不逮本地薄肯成林南隣竹正茂門巷不容賓懸印
君當往囊金我患貧翠旌梢亂起犀角筍初勻不惜圖
書賣端来作主人─移竹─墻隂竹蒙密板築念相妨欲
補東園缺欣乘雨後凉三年生筍遍一徑引風長但恐
翁彌老笻枝懶復將─黃庭堅和師厚栽竹─大隐在城
市此君真友生根須辰日斸筍要上番成龍化葛陂去
鳳吹阿閣鳴草荒三徑斷歲晚見交情─朱子次韻擇
之詠竹─竹隖深深處檀欒繞舍青暑風成慘淡寒月助
清泠客去空塵榻詩來拓采櫺此君同一笑午夢頓能
醒─黃希旦詠竹─生涯何所有滿砌植琳琅瘦影碎秋
月健梢横曉霜且從喧鳥雀終待集鸞凰吟遶都㤀却
誰知此興長─元黃庚對竹─門對南鄰竹青青玉萬竿
雖然無地種且得隔籬看露葉晴猶濕風枝夏亦寒但
教休翦伐何用報平安─杜本寄題竹軒─綠竹翛翛處
華軒椘椘深暮留雛鳳宿曉聽蟄龍吟月進窗櫺影雲
移几席隂居然淇澳趣莫使俗塵侵─僧善住盆竹─瓦
缶不多土娟娟枝葉蕃豈知么鳳尾元是古龍孫蒼雪
灑禪榻細香浮酒尊王猷来此見應亦為銷魂─明袁
凱聞張處士竹林甚盛欲觀未能兼簡王一秀才─聞道
南村竹春来接遠坡色侵沽酒旆聲送濯纓歌甚欲敲
門看須憑拄杖過餘隂過西沼應覆右軍鵝─李東陽
竹坡─種竹前坡滿其如秋興何迥含山氣爽低礙夕陽
多有地留冰雪無心鬭綺羅錦衣歸稚子洗耳聽鳴珂
─種竹─種竹幽堂下凉生暑氣微愛長過我屋看綠上
人衣坐久月初出夢回風漸稀一竿如可釣吾欲問漁
磯剰買城中地多應為此君凉生别院雨綠補後溪
雲秋至不改色夢醒時一聞㕓居或未免聊爾洗塵氛
─陳憲章雨中栽竹─心被清虛引非關索竹看檐前纔
數箇淇上已千竿微雨土初覆北風天正寒昆丘有孤
鳳何處啄琅玕─原─申時行竹徑─欲借淇園勝凌霜挺
萬竿月来金影碎風動玉聲寒障暑隂堪息停雲秀可
餐相過惟二仲盡日倚琅玕─于若瀛詠竹─綠筍半含
籜新梢纔作林色連梧井近根入槿籬深雅有凌寒操
能虚應世心拂雲不須待常對小庭隂─戈汕題竹─有
竹見庭好當杯意轉親清聲風間出文影日斜陳檻近
迎根直天空寫葉真知君杜寒暑長伴瘦吟身歲暮
看吾輩蕭疎賴此君横枝馴怪石直節藐寒雲松傲低
為伴梅清豔不羣有時當積雪秉燭倚霄分─王德操
詠竹─幽居思伴侶惟有此君宜蕭颯既同我清空亦可
師吟時聲應和步處影追隨不作人間態炎凉意便移
─增─僧源際偶題竹上─冷翠何冥密幽尋獨坐時扉開
流水過風静到雲遲嬾性知終棄虚心幸自持偶然吟
未稳清響動高枝
御定佩文齋廣羣芳譜卷八十四
