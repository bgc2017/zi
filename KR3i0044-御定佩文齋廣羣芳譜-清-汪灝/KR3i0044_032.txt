欽定四庫全書
御定佩文齋廣羣芳譜卷三十
花譜
荷花二
集藻─四言古詩─增─晉傅玄芙蕖─煌煌芙蕖從風芬葩照
以皎日灌以清波隂結其實陽發其花金房綠葉素株
翠柯
五言古詩─增─漢樂府相和曲江南可採蓮蓮葉何田田
魚戲蓮葉東魚戲蓮葉西魚戲蓮葉南魚戲蓮葉北
晉張華詠荷─荷生綠泉中碧葉齊如規廻蕩流霧珠映
水逐條垂照灼此金塘藻曜君王池不愁世嘗絶但畏
盛明移─陸雲芙蕖─綠房含青實金條懸白璆俯仰隨
風傾煒曄照清流─梁簡文帝採蓮曲晚日照空磯採
蓮承晚暉風起湖難度蓮多摘未稀棹動芙蓉落船移
白鷺飛荷絲傍繞腕菱角遠牽衣─同庾肩吾詠蓮舟
買荷度─採蓮前岸隈舟子屢徘徊荷披衣可識風疎香
不来欲知船度處當看荷葉開─詠芙蓉─圓花一蔕卷
交葉半心開影前光照曜香裏蝶徘徊欣隨玉露點不
逐秋風催─元帝賦得涉江採芙蓉─江風當夜清桂檝
逐流縈初疑京兆劒復似漢冠名荷香𢃄風遠蓮影向
根生葉捲珠難溜花舒紅易傾日暮鳬舟滿歸来度錦
城─昭眀太子詠同心蓮─江南採蓮處照灼本足觀况
等連枝樹俱耀紫莖端同踰並根草雙異獨鳴鸞以茲
代萱草必使愁人歡─沈約詠芙蓉─微風搖紫葉輕露
拂朱房中池所以綠待我汎紅光─詠新荷應詔─勿言
草卉賤幸宅天池中微根纔出浪短榦未搖風寧知寸
心裏蓄紫復含紅─吴均採蓮─錦𢃄雜花鈿羅衣垂綠
川問子今何去出採江南蓮遼西三千里欲寄無因緣
願君早旋反及此荷花鮮─劉孝威採蓮曲─金槳木蘭
船戲採江南蓮蓮香隔浦渡荷葉滿江鮮房垂易入手
柄曲自臨盤露花時濕釧風莖乍拂鈿─劉緩詠江南
可採蓮─春初北岸涸夏月南湖通卷荷舒欲倚芙蓉生
即紅檝小宜廻徑船輕好入叢釵光逐影亂衣香隨逆
風江南少許地年年情不窮─朱超詠同心芙蓉─青山
麗朝景玄峰朗夜光未及清池上紅蕖並出房日分雙
蔕影風合兩花香魚驚畏蓮折龜上礙荷長雲雨留輕
潤草木應嘉祥徒歌涉江曲誰見緝為裳─江洪詠荷
澤陂有微草能花復能實碧葉喜翻風紅英宜照日移
居玉池上託根庶非失如何霜露交應與飛蓬匹─陳
祖孫登詠城塹中荷─白水䴡金扉青荷承日暉葉似環
城盖香亂上橋衣岸高知水落影合見菱稀猶疑涉江
處空望採蓮歸─賦得涉江採芙蓉─浮照滿川漲芙蓉
承落光人来間花影衣度得荷香桂舟輕不定菱歌引
更長采采嗟離别無暇緝為裳─周庾信賦得荷─秋衣
行欲製風蓋漸應欹若有千年蔡須巢但見隨─隋辛
德源芙蓉花─洛神挺凝素文君拂豔紅䴡質徒相比鮮
彩兩難同光臨照波日香隨出岸風涉江良自遠託意
在無窮─原─杜公瞻詠同心芙蓉─灼灼荷花瑞亭亭出
水中一莖孤引綠雙影共分紅色奪歌人臉香亂舞衣
風名蓮自可念况復兩心同─增─宏執恭秋池一株蓮
秋至皆空落凌波獨吐紅託根方得所未肯即從風
殷英童採蓮曲─蕩舟無數伴解䌫自相催汗粉無庸拭
風裙隨意開棹移浮荇亂船進倚荷来藕絲牽作縷蓮
葉捧成杯─唐太宗採芙蓉─結伴戲方塘携手上雕航
船移分細浪風散動浮香遊鶯無定曲驚鳬有亂行蓮
稀釧聲斷水廣棹歌長栖烏還密樹泛流歸建章─鄭
愔採蓮曲─錦䋏沙棠艦羅𢃄石榴裙綠潭采荷芰清江
日稍曛魚鳥争唼喋花葉相芬氲不覺芳洲暮棹歌處
處聞─原─王昌齡越女─越女作桂舟還將桂為楫湖上
水渺漫清江不可涉摘取芙蓉花莫摘芙蓉葉將歸問
夫壻顔色何如妾─李白折荷有贈─涉江翫秋水愛此
紅蕖鮮攀荷弄其珠蕩漾不成圓佳期綵雲裏欲贈隔
遠天相思無由見悵望凉風前─古風─碧荷生幽泉朝
日豔且鮮秋花冐綠水密葉羅青烟秀色空絶世馨香
竟誰傳坐看飛霜滿凋此紅芳年結根未得所願託華
池邊─感興─芙蓉嬌綠波桃李誇白日偶蒙春風榮生
此豔陽質豈無佳人色但恐花不實宛轉龍火飛零落
互相失誰知凌寒松千載長守一─增─李白子夜吴歌
鏡湖三百里菡蓞發荷花五月西施採人看隘若耶回
舟不待月歸去越王家─戎昱採蓮曲─雖聽採蓮曲詎
識採蓮心漾檝愛花遠回船愁浪深烟生極浦色日落
半江隂同侶憐波静看妆墮玉簮─楊衡採蓮─凝鮮霧
渚夕揚豔綠波風魚遊乍散藻露重稍欹紅椘客傷暮
節吴娃泣敗叢促令芳本固寧望雪霜中─李德裕重
臺芙蓉─芙蓉含露時秀色波中溢玉女攏朱裳重重映
皓質晨霞輝丹景片片眀秋月蘭澤多衆芳妍姿不相
匹─白居易東林寺白蓮─東林北塘水湛湛見底清中
生白芙蓉菡蓞三百莖白日發光彩清飇散芳馨洩香
銀嚢破瀉露玉盤傾我慙塵垢眼見此瓊瑶英乃知紅
蓮花虚得清净名夏萼敷未歇秋房結纔成夜深衆僧
寝獨起繞池行欲收一顆子寄向長安城但恐出山去
人間種不生─京兆府新栽蓮汚溝貯濁水水上葉田
田我来一長歎知是東溪蓮下有清泥汚馨香無復全
上有紅塵撲顔色不得鮮物性猶如此人事亦宜然託
根非其所不如遭棄捐昔在溪中日花葉媚清漣今年
不得地顦顇府門前─姚合蓮塘─方塘菡蓞高繁豔相
照耀幽人夜眠起忽疑野中燒曉尋不知休白石岸亦
峭─宋范仲淹渚蓮─武陵誰家子波面雙雙渡空積心
中絲未成機上素似共織女期秋宵苦霜露─梅堯臣
起居退聞宣三舘諸公觀瑞蓮─来朝十二旒將出未央
殿微聞嘉蓮開獨許侍臣見嘉蓮其如何層樓擁霞片
玉輦下天泉日昃不知倦恩魚應亦喜跳沬珠欲濺誰
憐與衆歸博士臣疏賤─蘇軾與王郎昆仲及兒子邁
遶城觀荷─昨夜雨鳴渠曉来風襲月蕭然欲秋意溪水
清可啜環城三十里處處皆佳絶浦蓮浩如海時見舟
一葉此間真避世青蒻低白髮相逢欲相問已逐驚鷗
没─蘇轍盆池白蓮─白蓮生淤泥清濁不相干道人無
室家心迹兩蕭然我住西湖濱蒲蓮若雲屯幽居常閉
戶時聽遊人言色香世所共眼鼻我亦存鄰父閔我獨
遺我數寸根潩水不入園庭有三尺盆兒童汲甘井日
晏泥水温及秋尚百日花葉隨風翻舉目得秀色引息
收清芬此心湛不起六塵空過門誰家白蓮花不受風
霜殘─千葉白蓮─蓮花生淤泥淨色比天女臨池見千
葉謫墮問何故空眀世無匹銀瓶送佛所清泉養芳潔
為我三日住蔫然落寳牀應返梵天去─秦觀荷花─方
塘收雨脚落日半遥岑芙蕖净娟娟䴡服撫翠衾無言
意自遠欲渡秋水深緬懷平生人對此詎可尋弄芳惜
晼晚酒至誰與斟天涯有歸雲聊寄相思心心開獲清
賞芙蕖一何綺美人豔新妆歛𬒮照秋水端如蕩子妻
顧自良家子黃金選燕趙搖落對江沚薄暮風雨来獨
立淚如洗望君君詎知傾宮定誰似─范成大萬州西
山湖亭秋荷─叢薈忽眀眼山腰灔湖光列岫繞雲錦深
林護風香西山即太華玉井餘新芳隔江招岑仙共擘
雙蓮房─楊萬里玉井亭觀荷─蕖仙初出波照日穉猶
怯密排碧羅盖低護紅玉頬館之水精宮環以琉璃堞
珠眀浮盤戲酒漾流杯曄青筆尖欲試綠牋皺還摺老
龜大扵錢辛勤上團葉忽聞人履聲入水一何捷─金
蕭貢古採蓮曲─洋洋長江水渺渺漲平湖田田青茄荷
豔豔紅芙蕖酣酣斜日外冉冉凉風餘蒨蒨誰家子裊
裊二八初兩兩並輕舟笑笑相招呼悠悠波上鴛潑潑
蒲中魚采采不盈手依依欲何如─元龔璛飲府庠荷
花池上又自韓園至鄧覺非家飲觀蓮─清樽如有期初
凉意俱適肯来寂寞濱菡蓞亦浮植陶然轉乘興徑度
一圃碧遥指城南家臨水更展席酒狂易為仙風便香
堪食空宇無能塵物我皆醉色誰言鬢已秋始得痛飲
力願將花上露為洗坐中客─程鉅夫至洪王肯堂治
書見示芙蓉詩次韻─春風歇桃李秋雨深莓苔蕭然公
館間得此竒種栽九天清露零一道紅雲開勾牽綠衣
隊酣宴瑶池杯穠妝月鑑懸麗服霜刀裁瑞蓮湧平地
妙色分五臺暫陪飛仙游偏稱幽人懷終疑閬苑去嘉
會何時諧此日眼雙眀臨風首低徊長當歌離騷招得
花神来─李孝光采蓮曲─采蓮復采蓮蓮生隔江水不
愁無舟楫但愁波浪起─夏日荷亭即事─辟暑何所適
南亭俯中渚鷗鷺了不驚况復凉入髓水華露未晞香
氣紛旖旎美人美無度嬋娟照江水&KR0008;&KR0008;玉雪姿何能
畏袢暑南風從天来入我懷袖裏高氣行青雲且置吾
白羽邇来不飲酒煮藥咽香蕊羣賢政自佳有作動盈
紙但恐清興闌遭此催詩雨─胡天游觀蓮─清池瑩人
心俯見荷葉背南塘非不佳無此青錢蓋沈沈古鏡净
濯濯眀妝對凉風似留人幽賞心獨會天公亦解事一
雨不破塊小呼巫陽雲浣此傾國態高盤捧跳珠錯落
無小大恍疑逢二妃迎笑争解佩低昂巧簸弄明月聚
還碎馮夷不相容轉盻何所在人生總虚幻佇立增嘆
嘅聊將一餉間了我看花債濓翁不我待誰復同此愛
長嘯歸去来餘芳滿襟𢃄─倪瓉池蓮詠─廻翔波間風
的歴葉上露清池結素彩華月映微步雲隂花房歛雨
歇芳氣度欲去拾明璫踟蹰惜遲莫─薛元曦次韻歐
陽檢閱濠池觀荷─行行濠池上亭亭見長荷瓊葩耀初
日碧芰卷輕波深浦曉色亂微雨晚香多方舟時自移
高軒或来過豈無河朔飲那復發商歌商歌一慷慨此
物奈君何─原─明申時行晨起觀荷花─水榭臨文漪晨
曦出暘谷宛彼芙蕖花嫣然媚初旭焕若丹霞敷曄如
錦雲簇穠豔復芬馡可以娱心目須臾日漸中歛華閟
清馥匪乏傾陽姿將無避炎燠舒卷固有時昕晡逓相
續努力愛朝暉寸隂如尺玉
七言古詩─原─唐王勃採蓮曲─採蓮歸綠水芙蓉衣秋風
起浪鳬鴈飛桂棹蘭橈下長浦羅裙玉腕輕搖櫓葉嶼
花潭極望平江謳越吹相思苦相思苦佳期不可駐塞
外征夫猶未還江南採蓮今已暮採蓮花渠今那必盡
娼家官道城南把桑葉何如江上採蓮花蓮花復蓮花
花葉何稠叠翠葉本羞眉花紅強似頬佳人不在茲悵
望别離時牽花憐共蔕折藕愛連絲故情無處所新物
徒華滋不惜西津交珮解還羞北海鴈書遲采蓮歌有
節采蓮夜未歇正逢浩蕩江上風又值徘徊江上月徘
徊蓮浦夜相逢吴姬越女何丰茸共問寒江千里外征
客關山路幾重─李白採蓮曲─若耶溪傍採蓮女笑摘
荷花共人語日照新妆水底明風飄香袂空中舉岸上
誰家遊冶郎三三五五映垂楊紫騮嘶入落花去見此
踟蹰空斷腸─增─韓愈奉酬盧給事雲夫四兄曲江荷
花行見寄并呈上錢七兄閣老張十八助教─曲江千頃
秋波净平鋪紅雲盖眀鏡大眀宮中給事歸走馬来看
立不正遺我明珠九十六寒光映骨睡驪目我今官閒
得婆娑問言何處芙蓉多撐舟昆明度雲錦腳敲兩舷
呌吴歌太白山高三百里負雪嵬嵬插花裏玉山前却
不復来曲江汀瀅水平杯我時相思不覺一回首天門
九扇相當開上界真人足官府豈如散仙鞭笞鸞鳳終
日相追陪─李商隐贈荷花─世間花葉不相倫花入金
盆葉作塵惟有綠荷紅菡蓞卷舒開合任天真此花此
葉長相映翠减紅衰愁殺人─原─温庭筠張静婉采蓮
曲─蘭膏墜髮紅玉春燕釵拖頸抛盤雲城西楊柳向嬌
晚門前溝水波粼粼麒麟公子朝天客珂馬璫璫度春
陌掌中無力舞衣輕剪斷鮫綃破春碧抱月飄烟一尺
腰麝臍龍髓憐嬌嬈秋羅拂水碎光動露重花多香不
銷鸂鶒交交塘水滿綠萍金粟蓮莖短一夜西風送雨
来粉痕零落愁紅淺船頭折藕絲暗牽藕根蓮子相留
連郎心似月月易缺十五十六清光圓─增─温庭筠蓮
浦謠─鳴橈軋軋溪溶溶廢綠平烟吴苑東水清蓮媚兩
相向鏡裏見愁愁更紅白馬金鞭大堤上西江日夕多
風浪荷心有露似驪珠不是真圓亦搖蕩─鮑溶採蓮
曲二首─弄舟朅来南塘水蓮葉映身摘蓮子暑衣鮮净
鴛鴦喜作浪舞花驚不起殷勤護惜纖纖指水菱初熟
多新刺採蓮朅来水無風蓮潭如鏡松如龍夏衫短
袖交斜紅豔歌笑鬭新芙蓉戲魚住聽蓮花東─宋梅
堯臣南軒盆植重臺蓮移種池─彤雲赤霧生綠房朝霞
變蕊朱粉光白玉入泥不滿盎羽蓋裛露明月璫濁水
一石亂鼃黽鑿池五丈如斗方萍根科斗得自在荷芰
眀年出水央─徐積芰荷歌─孔雀團花翡翠鈿青皇抛
盡買花錢渌魚飛膽大如拳琉璃瓦墜紫微天湘妃曲
譜誰可傳彩毫不動斜卷牋我家食客常三千杯盤一
樣青瑤圓麻姑下来尋水仙不見波瀾只見烟昨夜秋
風吹洞房起来先著碧霞裳半含笑面齊鬭妝家家院
落紺為牆不道採花人在傍貪看飛来白紵郎亦有美
人貞且良獨在碧綃幃下藏─秦觀採蓮─若耶溪邊天
氣秋採蓮女兒溪岸頭笑隔荷花共人語烟波渺渺蕩
輕舟數聲水調紅橋晚棹轉舟回笑人遠腸斷誰家游
冶郎盡日踟蹰臨柳岸─林景熙荷珠─霞衣蔥珮来珊
珊水晶之宮綠玉盤誰與馮夷作戲劇貝闕驅入神瓢
翻又疑罷織鮫人泣碧窪融作水銀汁圓或為璧方為
珪寒光滉漾不可拾古来欹器戒覆傾真宰之柄常惡
盈季倫買笑輕百斛金谷轉首迷荆榛紛紛魚目争貴
惜道眼獨懸諸幻息須臾海霽山日高綠雲萬柄净如
拭─元薩都刺芙蓉曲─秋江渺渺芙蓉芳秋江女兒將
斷腸絳袍春淺護雲暖翠袖日暮迎風凉鯉魚吹浪江
波白霜落洞庭飛木葉盪舟何處採蓮人愛惜芙蓉好
顔色─許楨瑞蓮歌─太行山下溪名洹洹溪主人今得
賢石渠分溜入方沼種出萬柄紅白蓮就中一茄發挺
特豔妝雙出雲髻鬈有如二女降潙汭翠裙紅袖相牽
連岐分駭目未信宿里巷傳耳何喧闐波神有為獻嘉
瑞要竝太史書豐年主人謙德不敢有福善自是天行
權亭亭植立萬花表可人適在亭之前日酣欲語轉嬌
婉風動似舞尤輕便一時圖寫溢紈素十日車馬空市
廛昔聞蓂莢曾表異乃因土階與采椽景星鳳鳥豈常
有考信前史真宜傳醴湖蕪塞不復見而今乃濯圭塘
泉禎祥奕葉定不斷藕絲萬縷相纏綿幽人到此自怡
悅膏盲泉石尤難痊要須紀錄入郡乘千年增重吾山
川─于石西湖荷花─我昔扁舟泛湖去回望荷花浩無
數誰家畫舫倚紅妝笑聲迥入花深處笙歌凄咽水雲
寒花色似嫌脂粉汙夜深人静月明中方識荷花有真
趣水天倒浸碧琉璃净質芳姿澹相顧亭亭翠蓋擁羣
仙輕風微顫凌波步酒暈潮紅淺渥唇膚如凝脂腰束
素一捻香骨薄裁冰半破芳心嬌泣露湖光花氣滿衣
襟月落波寒浸香霧恍然人在蘂珠宮便欲移家臨水
住回首落日低黃塵十年不到湖山路花開花落幾秋
風湖上青山自如故─張昱蓮塘曲─青蘋風起柳塘水
波聲夜聒鴛鴦睡一點芳心不自持露荷又作璚珠碎
藕絲織錦香滿機裁成衣裳將遺誰只愁賤妾夢魂短
不恨蕩子歸来遲花間鶗鴂依芳草等閑綠遍邯鄲道
還應憶念蕩舟人滿架芙蓉鏡中老─吾丘衍古採蓮
濕風吹花生冷香馮夷為舞冰絲裳霏霏粉金飄晚塘
浮蘭舟鼓桂楫歌采蓮為君發遲遲歸来弄明月─明
王彛徐兩山寄蓮花─秋風吹皺銀塘水小雨芙蓉不勝
洗誰揀新船折得来不怕綠芒傷玉指烟絲有恨自悠
揚相惹相牽短復長雙頭竝作幽修語一夜露痕黃粉
香我有銀瓶秋水滿君心不似蓮心短綠房結子為君
收種向明年應未晚─原─任思庵荷花─翠盖佳人臨水
立寂寞雨中相對泣温泉洗出玉肌寒檀粉不施香汗
濕一陣風来碧浪翻珍珠零落難收拾
五言律詩─
御製初秋幸西苑觀荷命小船採蓮─命駕臨西苑初秋向晚
天芰荷池沼滿鷗鷺夕陽邊頻使移輕舫時来獻採蓮離
宮闌檻外風動碧翩翩
增─唐李嶠詠荷─新溜滿澄陂圓荷影若規風来香氣遠
日落蓋隂移魚戲排緗葉龜浮見綠池魏朝難接採楚
服但同披─李商隠荷花─都無色可並不柰此香何瑶
席乘凉設金羈落晚過廻衾燈照綺渡襪水沾羅預想
前秋别離居夢櫂歌─温庭筠芙蓉─刺莖澹蕩綠花片
參差紅吴歌秋水冷湘廟夜雲空濃艷香露裏美人清
鏡中南樓未歸客一夕練塘東─李羣玉新荷─田田八
九葉散點綠池初嫩碧纔平水圓隂已蔽魚浮萍遮不
合弱荇繞猶疎半在春波底芳心卷未舒─晚蓮露冷
芳意盡稀疎空碧荷殘香隨暮雨枯蕊墮寒波楚客罷
竒服吴姬停櫂歌涉江無可寄幽恨竟如何─韓偓荷
花─鈿扇相欹綠香嚢獨立紅浸滛因重露狂暴是秋風
逸調無人唱秋塘每夜空何由見周昉移入畫屏中
王貞白宮池産瑞蓮─雨露及萬物嘉祥有瑞蓮香飄雞
樹近榮占鳳池先聖日臨雙麗恩波照並妍願同指佞
草生向帝堯前─原─宋豐稷荷花─桃杏二三月此花泥
滓中人心正畏暑水面獨搖風净刹如金涌嘉賓照幕
紅誰歌采菱曲舟在晚霞東─增─朱子奉酬圭父白蓮
之作─忽傳䕫府句并送遠公蓮翠蓋臨風迥冰花浥露
鮮舞衣清縞袂倒景爛珠躔想像芙蓉闕冥冥絶世緣
─岳珂荷花盛開以病旬餘不至亭上偶成─病襟慵策
杖天鏡恰開奩青盖迷前浦紅妝間曲櫩藻窺知鷺下
萍破識魚潛會看吴公陣官蛙奏曉嚴─林景熙荷錢
盈盈新疉碧難借柳條穿鑄景菰蒲外買鄰鷗鷺邊炎
官初掌柄水國不書年漸長薰風價折筩供酒船─元
劉永之詠荷葉─圓緘初出水規蓋已迎風色迷青鳥度
蔭密戲魚通裁衣偏覺爽酌酒乍如空向曉珠搖蕩時
瀉玉盤中─眀高啓荷葉─楚服新裁得吴筩舊製成圓
應間荇菜密欲翳蓮莖聲中亂雨至陰下一魚行桂棹
還思折江南日暮情─新荷─如盖復如鈿初生雨後天
葉低浮水上莖弱裊風前乍覆遊魚戲難藏宿鷺眠佳
人休便折留蔭採蓮船─楊基荷葉─圓的破蓬包孤莖
上藕梢雨撐栖鷺屋風捲蔭龜巢溪友裁巾幘墟人作
飯包小娃曾已折新月裏湖㘭─陳憲章盆池栽蓮至
秋始花─栽種已後時花發秋將遲雖無女伴采亦有山
蜂知葉稀因地力香遠是天資安得三閭手臨軒賦楚
詞秋露開炎萼非時不遣誇盆中玉井水溪上舂陵
家酒醒凉風發詩成缺月斜願為若耶叟種水作生涯
─原─張祥鳶蓮花─日氣沉山紫荷花照水眀香含風細
細影浸月盈盈妃子華清浴神君洛浦行向人嬌欲語
解語恐傾城申時行蓮花─碧沼渟寒玉紅蕖映綠波
妝凝朝日麗香逐晚風多游戲金鱗出驚飛翠羽過納
凉依水榭還續採蓮歌─增─薛蕙陳真人館中賞荷花
作─别館瀛洲䴡新花菡蓞杳紅衣迷日色翠盖寫波光
雨過金塘濕風生石檻凉客来脩竹下回首見瀟湘
原─馮琦秋蓮─坐對芙蓉沼行歌棠棣吟相依香漠漠獨
立影沉沉人自憐芳豔誰當識苦心秋風漸蕭索結子
已如今
七言律詩─
御製千葉蓮池夜聞雨滴之聲─田田荷蓋雨聲齊樓蕊繽紛
向晚迷樹葉不愁點翠幄秧針豈憶灌青畦密林有意通
宵響茂草無知徧地萋偶爾喜吟今歲好漫將詩句入新
題─千葉蓮─禁苑初秋玉殿凉綠荷經瀨逓清商千英水
面重重艷幾度風前柄柄香宮女移船搖紺葉近臣載筆
詠紅芳定心坐對西山静不管穠纖映夕陽
原─唐李紳重臺蓮─綠荷舒卷凉風曉紅萼開縈紫菂重
雙女漢臯争笑臉二妃湘浦竝愁容自含秋露貞姿潔
不曉春妖豔態穠終恐玉京仙子識却持歸種碧池中
─增─白居易題白蓮─素房含露玉冠鮮紺葉搖風鈿扇
圓本是吳州供進藕今為伊水寄生蓮移根到此三千
里結子經今六七年不獨池中花故舊兼乘舊日採花
船─&KR0694;何闕下芙蓉─一人理國致昇平萬物呈祥助聖
眀天上河從闕下過江南花向殿前生慶雲垂蔭開難
落湛露為珠滿不傾更對樂懸張簨簴歌工欲奏採蓮
聲─原─姚合詠南池嘉蓮─芙蓉池裏葉田田一本雙花
照碧泉濃淡共妍香各散東西分艷蔕相連自知政術
無他異縱是禎祥亦偶然四野人聞知盡喜争来入郭
看嘉蓮─增─温庭筠和太常杜少卿東都脩行里有嘉
蓮─春秋罷注直銅龍舊宅嘉蓮照水紅兩處龜巢清露
裏一時魚躍翠莖東同心表瑞荀池上半面分粧樂鏡
中應為臨川多麗句故持重豔向西風─吴融高侍御
話及皮博士池中白蓮因成一章寄博士兼呈侍御─白
玉花開綠錦池風流御史報人知看来應是雲中墮偷
去須從月下移已被亂蟬催晼晚更驚凉雨動䙰褷習
家秋色堪圖畫只欠山公倒接䍦─雍陶永樂殷堯藩
明府縣池嘉蓮詠─青蘋白石匝蓮塘水裏蓮開𢃄瑞光
露濕紅芳雙朵重風搖綠蔕一枝長同心梔子徒誇豔
合穗嘉禾豈解香不獨豐祥先有應更宜花縣對潘郎
─李建勲重臺蓮─斜倚秋風絶比倫千英和露染難勻
自為祥瑞生南國誰把丹青寄北人眀月幾宵同綠水
牡丹無路出紅塵憐伊不算多時立贏得馨香暗上身
─劉兼蓮塘霽望─新秋菡蓞發紅英向晚風飄滿郡馨
萬叠水紋羅乍展一雙鸂鶒繡初成採蓮女散吴歌關
拾翠人歸楚雨晴遠岸牧童吹短笛蓼花深處信牛行
─宋楊億賦荷花─翠幄飄香映綺襦鈿盤清曉露成珠
休啼為近鮫人室欲笑誰投玉女壺雲氣乍廻巫峽夢
水嬉猶記曲池圖金花却薦何人步枉遣凌波襪縷濡
─錢惟演賦荷花─欲網珊瑚碧浪深横塘斜日𢃄秋隂
漢宮此地留金餅洛浦何人遺錦衾舞學西城回雅態
歌傳南國有餘音韓憑恨魄如長在青骨香銷亦見尋
─韓琦七夕會關亭觀蓮─逃暑娱賓次水西滿塘蓮豔
馥軒墀荷㘭似學傘飛去房曲如將盞倒垂肯把風流
欺儉幕且憑歌調擬吴姬從来拙宦老難巧任過靈光
醉不知─榮歸堂觀蓮戲成─風捲蓮香不斷頭田田荷
影動清流紅苞密障魚鷹坐綠蓋低容水馬遊時折嫩
梢供玉箸更裁圓葉代金甌何如滿艦傾醇酎醉向花
前打拍浮─王安石鍾山西菴白蓮亭─山亭新破一方
苔白帝留花滿四隈野艷輕眀非傅粉秋光清淺不憑
材鄉窮自作幽人伴歲晚誰為静女媒可笑遠公池上
客却因松菊賦歸来─周必大次韻白蓮─汀溝濁水葉
田田又見新栽京府蓮玉井漫傳青壁水雪膚如在射
山前泛紅入幕王家俗種白開池陸子賢不用若耶溪
畔女蘭橈夜採月娟娟─次韻紅白蓮間生─閒花不遣
倚門墻獨挹芙蕖冉冉香艷質施朱窺宋玉冰姿傅粉
試何郎青莖翠蓋原相映縞袂霞裾各自芳聞道金鑾
行豹直炬蓮先已兆嘉祥─范成大州宅堂前荷花─凌
波仙子静中芳也𢃄酣紅學醉妝有意十分開曉露無
情一餉歛斜陽泥根玉雪元無染風葉青葱亦自香想
得石湖花正好接天雲錦畫船凉─楊萬里西府直舍
盆池種蓮─飛空天鏡墮莓苔玉井移蓮旋旋栽坐看一
花隨手長挨開半葉出頭来稍添菱荇相縈𢃄便有龜
魚數往回剰欲繞池三兩匝數聲排馬苦相催西府
寒泉汲十尋深澆淺灑碧森森高花已照紅妝鏡小莟
新抽紫玉簮鈿破尚餘新雨恨繖疎纔作半池隂西湖
瘦得如盆大更伴詩人恐不禁─岳珂新荷出水─貼水
初翻紫玉團忽驚矗立傍闌干瑶池七日来青鳥玉鏡
孤奩舞翠鸞曉露走盤珠顆瑩晚風颺盖雪衣寒從今
十丈開花面太華峰頭更一看─金趙渢盆池荷花─一
泓寒碧甃波光雨後妖紅獨自芳不許纖塵汙秀質政
須清吹發幽香洛神初試凌波襪妃子来從礜石湯休
笑埋盆等兒戲要令引夢水雲鄉─元劉因秋蓮─瘦影
亭亭不自容淡香杳杳欲誰通不堪翠减紅銷際更在
江清月冷中擬欲青房全晚節豈知白露已秋風盛衰
老眼依然在莫放扁舟酒易空─蒲道源覺和尚庵賞
白蓮─冰雪肌膚出淤泥伶俜寒影照漣漪曉風浮冷夢
初醒夜月嬋娟清更宜未要露濃垂别淚先看水滑洗
凝脂陶詩近體驚兒女大笑廬山遠法師─原─薩都刺
三益堂芙蓉─斑簾十二捲輕碧秋水芙蓉隔畫欄綵扇
搖風霞透影錦袍弄月酒生寒湘魂翠袖留江浦仙掌
紅雲濕露盤只恐淮南霜信早綘紗籠燭夜深看─增
宋无觀沈氏盆開雙頭蓮花─一枝傾國又傾城笑竝香
腮百媚生湘浦二妃窺寳鏡星宮雙女下銀泓金波影
儷嬋娟巧玉露心分沆瀣清曾向鴛鴦屏上看野花空
得合歡名─謝宗可藕花風─舞落紅衣起未休水雲鄉
裏正颼颼五更清逼銀塘露六月凉生玉井秋颭浪低
翻霞影亂凌波輕弄錦香浮莫教吹醒鴛鴦夢好送真
人一葉舟─王士熙白蓮─昆吾纖刃刻芳菲玉女新抛
織錦機無質易隨清露滴有情應化素雲飛青腰霜下
蟾房冷皓首天邊鳥使稀最憶齊州舊遊處日斜雙槳
折花歸─胡天游雙頭蓮─一枝瑤柄倚風清兩面紅妝
鬭日眀張孔斷魂埋玉井尹邢妖魄寄金莖雙鸞俯鏡
東西照百子分房向背榮若使此花還解語好將蘭臭
與誰平─陳基白芙蓉─帝子西遊太液池一杯秋露為
君持空令越女羞容貌不與唐昌共本支婭姹最憐無
語處風流全在半開時自移長信宮中去學得班娘淡
畫眉─張雨碧筒飲─採綠誰持作羽觴使君亭上晚尊
凉玉莖沁露心微苦翠盖擎雲手亦香飲水龜藏蓮葉
小吸川鯨恨藕絲長傾壺誤展淋郎袖笑絶耶溪窈窕
娘─明邵亨貞&KR0873;濱見荷花─每愛西湖六月凉水花風
動畫船香碧筒行酒從容醉紅錦遊帷次第張月殿承
恩沾沆瀣星槎流影下陂塘江南秋冷紅衣落獨立西
風舊恨長─李東陽内閣五月蓮花盛開和太子太保
劉公韻二首─十分芳氣襲人清未羡蘭蕤更菊英盡去
穠華還古淡絶無言笑有風情根含瀛海波濤潤色藉
天家雨露榮見說中通能外直此心端合與花盟天
與靈姿絶代清看渠直作水中英雲端别有栽培地江
上空多採掇情總是丹青終屬幻未經題品若為榮他
年自許歸来樂不結陶翁社裏盟─内閣五月蓮花盛
開奉和少傅徐公韻二首─漫道西湖百畝寬新花尚怯
暁波寒内園自合先芳意道眼從来是别觀金掌溢時
清露委水仙多處綠雲攅人間不解真顔色却愛紅妝
舞翠盤兩池風物許平分新賞從来是舊聞空翠欲
沾衣上雨朵紅猶識殿東雲吟餘綵筆詩難就宴出芳
筩酒易醺紅杏碧桃今在否試將消息問東君─原─徐
階次韻張龍湖吏部院中觀蓮─曲徑方池别館東荷開
殊勝昔年紅虚瞻玉井青冥上似覩金蓮紫禁中佳實
豫知深雨露苦心原自耐霜風亭亭獨立烟波冷肯羡
春華在漢宮─沈周並蔕蓮花─耶溪新綠露嬌癡兩面
紅妝倚一枝水月精魂同結願風花情性合相思趙家
阿妹春眠起楊氏諸姨晚浴時今日六郎顦顇盡為渠
還賦斷腸詩─文徵眀秋蓮─九月江南花事休芙蓉宛
轉在中洲美人笑隔盈盈水落日還生渺渺愁露洗玉
盤金殿冷風吹羅𢃄錦城秋相看未用傷遲暮别有池
塘一種幽─陸樹聲芙蕖─芙蕖香靄水雲多覽勝新從
學士過紅艷晴薰霞作錦冰綃寒伴玉為河如翻墮珥
依仙渚若浣眀妝出素波欲采芳華勞遠贈秋風其柰
獨看何祕省仙居别苑東池開新長芰荷紅幽芳渺
渺三湘外疎影亭亭一水中香濕瓊衣迷曉霧塵銷羅
襪起秋風玉堂歸後青藜照競擬金蓮出上宮─黃佐
蓮花─水殿盈盈萬玉妃凌波長是步炎暉迢遥玉井峰
頭見縹緲瑶池月下歸洛浦露繁珠作珮楚臺風急翠
成幃若教解語應愁絶聞道金籠鎻雪衣─張祥鳶蓮
花─梅雨絲絲草閣凉匡牀玄坐漫㷊香四簷綠樹繁隂
合一卷黃庭白晝長細和禽言成樂府寬裁荷葉製衣
裳笑看溪水明於玉新水朝添一尺長─孫慎行芙蓉
一天霞采正流虹出水芙蕖欲吐紅縦是連宵困寒雨
終然危幹獨凌風乾坤尚鬱胚胎裏身世都忘水玉中
慎爾芳馨良自愛晴光早晚總天功─王衡大内蓮花
西山青落影娥池仗外芙蓉入照時薄雨未消初日暈
曉風欲語向人枝六宮香粉流紅膩三殿浮凉湛綠漪
的的夜舒人不見集靈臺畔露華知─張虚庵湖上賞
蓮─湖上峰稠亂晚晴每逢佳處問山名偶因寺好頻停
舫貪為波澄不記觥斜抱連環千嶂合平分雙鏡六橋
横更堪歲晏芙蓉冷水國西風日夜清─姚子雲芙蓉
東山未許謝公閒别墅偏開荷葉灣郭外沙堤新舊築
馬前雲樹有無間歌聞花底遥分韻影識池邊近解顔
濯魄冰壺誰得似擎杯坐聽水潺潺─增─吴孔嘉詠並
頭紅蓮─碧池雙艷吐清風澹蕩平分出露叢姿比漢臯
聯珮錦苞疑合浦兩珠紅同心映日香胎淨並髻凌波
色藴空好待月眀栖翡翠花房偕宿影濛濛─程嘉燧
張卿子湯穉含泛舟看荷花─主客琅玕爛漫同快哉誰
為乞天公低昂霞綺船頭浪狼籍玻璃盌面風蠲暑可
忘吹大小析酲聊復辨雌雄飛花度水来何處折盡西
陂勸酒筒
五言排律─增─唐姚合和李補闕曲江看蓮花─露荷迎曙
發灼灼復田田乍見神應駭頻来眼尚顛光凝珠有蔕
㷔起火無烟粉膩黃絲蘂心重碧玉錢日浮秋轉麗雨
灑曉彌鮮醉艷酣千朵愁紅思一川綠莖扶萼正翠菂
滿房圓淡暈還殊衆繁英得自然高名猶不厭上客去
争先景逸傾芳酒懷濃習綵牋海霞寕有態蜀錦不成
妍客至應消病僧来欲破禪晚多臨水立夜只傍堤眠
金似眀沙渚鐙疑宿浦船風驚叢乍密魚戲影微偏穠
彩燒晴霧殷姿擷碧泉畫工投粉筆宮女棄花鈿鳥戀
驚難起蜂偷困不前繞行香爛漫折贈意纏綿誰記江
南曲風流合管絃─陳至芙蓉出水─菡蓞迎秋吐妖嬈
映水濱劒芒開寳匣峰影寫蒲津下照參差荇高辭苒
弱蘋自當巢翠甲非止戲赬鱗莫以時先後而言色故
新芳香正堪翫誰報涉江人─賈謩芙蓉出水─的皪舒
芳艷紅姿映綠蘋搖風開細浪出沼媚清晨翻影初迎
日流香暗襲人獨披千葉淺不競百花春魚戲參差動
龜游次苐新涉江如可採從此免迷津─宋劉筠荷花
水國開良宴霞天湛晚暉凌波宓妃至盪槳莫愁歸妝
淺休啼臉香清願襲衣即時聞鼓瑟他日問支機繡騎
翩翩過珍禽兩兩飛牢收交甫珮莫遣此心違─再賦
荷花─暮雨過湘渚微凉滿楚宮濺裙無限水障袂幾多
風浪跡嫌萍實塵勞笑菊叢氣清防麝損信密待魚通
游女歌争發騷人思未窮休傳江北意月冷魏池空
楊億荷花─絶岸疎烟合回塘夕照和水仙猶度曲川后
自收波銀漢橋横鵲蘅臯襪濺羅玉杯承露重鈿扇起
風多翠羽芳洲近青絲快騎過石城秋信斷搔首奈愁
何─再賦荷花─舒女清泉滿黃姑别渚通巴天迷峡雨
楚澤映江楓思逐鮫絲亂香愁翠被空灑從瓊蘂露吹
任石尤風怨淚連疎竹私書託過鴻雙魚應共戲休問
葉西東─錢惟演荷花─水闊雨蕭蕭風微影自搖徐嬢
羞半面楚女妬纖腰别恨抛深浦遺香逐畫橈華鐙連
霧夕鈿合映霞朝淚有鮫人見魂須宋玉招凌波終未
渡疑待鵲為橋─丁謂荷花─相倚秋風立蘭言似有無
未饒霜女俊不愛月娥孤力弱烟披素心危露泣珠翦
裁隨楚思幽怨寄吴歈半坼香嚢解微傾醉弁扶涉江
如可採百琲荅輕軀─原─王曄芙蓉─菡蓞初舒艷竒芬
暈碧霄中洲欣邂逅南浦自招搖瑩色涵香霧新袍坼
綘綃娉婷自珍愛穠郁更清超照水臨青鏡偎蘋倚彩
翹駢枝疑貫寵並萼似争嬌綽約霞初映披敷烟正銷
鬚蕤金粉嫩房闖玉冠喬月下仙人氅風前公子袍清
虚雲步濕沉浸瀣津饒濯濯靈脩質盈盈神女標孤貞
無漫蔓雅則絶纖妖喜動文鴛舞光搖錦鯉跳瓊根託
紺潔翠蓋障炎囂静賞聯瑶席芳搴集桂橈姚園多猥
俗陶徑亦蕭條華井分流潤天池引脉遥須移玄圃種
莫向若耶漂木末興幽詫濓溪結冥招懷之思遠道秋
入鬢蕭蕭
御定佩文齋廣羣芳譜卷三十
