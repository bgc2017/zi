欽定四庫全書
御定佩文齋廣羣芳譜卷八十九
卉譜
紅花
原─紅花─一名紅藍一名黃藍(爾雅翼云於春種者花生時但作黃色茸茸然故名)
(黃藍)處處有之花色紅黃葉綠似藍有刺春生苗嫩時亦
可食夏乃有花花下作梂多刺─花出梂上梂中結實白
顆如小豆大其花可染真紅又作臙脂為女人唇妝其
子搗碎煎汁入醋拌蔬食極肥美又可為車脂及燭花
味辛温無毒行男子血脈通女子經水多則行血少則
養血潤燥止痛散腫亦治蠧毒─增─本草─番紅花一名
洎夫藍一名撒法即出西番回回地面及天方國即彼
地紅藍花也元時以入食饌用
彙考─增─南史王洪軌傳─洪軌為青冀二州刺史頗勵清
節先是青州資魚鹽之貨或彊借百姓麥地以種紅花
多與部下交以祈利益洪軌至一皆斷之─宋史地理
志─興元府貢臙脂紅花─中華古今注紅藍花汁凝作
臙脂以燕國所生故曰燕脂塗之作桃紅妝─北邊備
對─焉支山焉支今之燕脂也此山産紅藍可為燕脂也
集藻─書增─晉習鑿齒與燕王書─山下有紅藍足下先知
不北方人採取其花染緋黃挼取其上英鮮者作烟支
婦人採捋用為顔色吾少時再三過見烟支今日始視
紅藍後當足致其種
七言絶句─增─唐李中詠紅花─紅花顔色掩千花任是猩
猩血未加染出輕羅莫相貴古人崇儉戒奢華
别錄─原─船忩夜話─陸曮奉化人以醫術行於時新昌徐
氏為婦病産不遠二百里輿致之及門婦已死但胸堂
間猶微熱陸入視之良久曰此血悶也能捐紅花數十
斤則可以活主人急購如數陸乃為大鍋以煑之候湯
沸遂以三木桶盛湯於中取窗格藉婦人寢其上湯氣
微又復進之有頃婦人指動半日遂蘇蓋以紅花能活
血故也─種植─地欲熟二月雨後種如種麻法根下須
鋤淨勿留草穢五月種晚花春初即留子入五月便種
若待新花取子便晚新花熟取子曝乾收若鬱浥即不
生─收採─花生須日日乘涼採盡旋即碓搗熟水淘布
袋絞去黃汁更搗以酸粟米清泔又綯又絞去汁青蒿
覆一宿曬乾收好勿令浥濕浥濕則色不鮮晚花色更
鮮明耐久不黦勝春種者入藥酒洗用
(附錄)臙脂
增─本草─臙脂一名&KR2916;&KR2800;李時珍曰臙脂有四種一種以
紅藍花汁染胡粉而成乃蘇鶚演義所謂臙脂葉似薊
花似蒲出西方中國謂之紅藍以染粉為婦人面色者
也一種以山臙脂花汁染粉而成乃段公路北戶錄所
謂端州山間有花叢生葉類藍正月開花似蓼土人采
含苞者為臙脂粉亦可染帛如紅藍者也一種以山榴
花汁作成者鄭虔胡本草中載之一種以紫□染綿而
成者謂之胡臙脂李珣南海藥譜載之今南人多用紫
□臙脂俗呼紫梗是也
彙考─增─史記貨殖列傳─巴蜀亦沃野地饒巵薑─注─巵烟
支也紫赤色
茜草
原─茜草一名蒨一名茅蒐一名茹藘(爾雅云茹藘茅蒐注云今之蒨也可)
(以染絳)一名地血一名牛蔓(陸璣詩疏云齊人謂之茜徐州人謂之牛蔓)一名
染緋草一名血見愁一名過山龍一名風車草─增─本
草─一名四補草一名西天王草一名四岳近陽草一名
鐵塔草─原─十二月生苗蔓延數尺方莖中空有筋外
有細刺數寸一節每節五葉葉如烏藥葉而糙澀面青
背綠七八月開花結實如小椒中有細子茜根色紅而
氣溫味微酸而帶鹹色赤入營氣溫行滯味酸入肝鹹
走血手足厥隂血分之藥也專行血活血
彙考─原─詩鄭風─茹藘在阪─史記貨殖列傳─千畆巵茜
其人與千戸侯等─增說文─茅蒐人血所生可以染絳
─述異記─洛陽有支茜園漢官儀云染園出支茜供染
御服是其處也─高要縣志─頂湖山産茜草
别錄─原─修治─凡使用銅刀於槐砧上剉日乾勿犯鉛鐵
器─辨訛─赤柳草根與茜相似但酸澀誤服患内瘴速
服甘草水可解
藍
原─說文─藍染青草也增─爾雅─葴馬藍─注─今大葉冬藍
也─疏─今為澱者是也─爾雅翼─菘藍其汁抨為澱堪染
青蓼藍苗似蓼而味不辛不堪為澱─本草─藍凡五種
蓼藍葉如蓼五六月開花成穗細小淺紅色子亦如蓼
歲可三刈菘藍葉如白菘馬藍葉如苦蕒即郭璞所謂
大葉冬藍俗中所謂板藍者二藍花子並如蓼藍吳藍
長莖如蒿而花白吳人種之木藍長莖如決明高者三
四尺分枝布葉七月開淡紅花結角長寸許纍纍如小
豆角其子亦如馬蹄决明子而微小迥與諸藍不同而
作澱則一也别有甘藍可食─原─大藍葉如萵苣而肥
厚微白似擘藍色小藍莖赤葉綠而小槐藍葉如槐葉
皆可作靛至於秋月煑熟染衣止用小藍
彙考─增─詩小雅─中朝采藍不盈一襜─原─禮記月令─仲
夏之月令民毋艾藍以染─增─荀子─青出之於藍而青
於藍─秦子─常聞作人當如園圃之藍不異衆草染而
後朗─原─漢官儀─&KR0034;園供染綠紋綬小藍曰&KR0034;─增─續
漢書─楊震植藍以供母諸生嘗有助種者輒拔更種以
拒其後─貴州通志─永寧州靛山在慕役司水迴山轉
其中深箐可種藍藍有木藍蓼藍耕久而益有收山箐
之中積數百年之枯葉爛柯刀耕火耨土尚暖寒則不
生歲必異地以植
集藻─賦─散句─增─後漢趙岐藍賦余就醫偃師道經陳留
此境人皆以種藍染紺為業藍田彌望黍稷不植慨其
遺本念末遂作賦曰同丘中之有麻似麥秀之油油
唐李程青出於藍賦─藍蘊嘉色青出其中行採之際詎
盈詩人之襜俯拾之時豈異炎洲之翠
五言律詩─增─唐王季友青出藍─芳藍滋疋帛人力半天
經浸潤加新氣光輝勝本青還同冰出水不共草為螢
翻覆依襟上偏知造化靈─吕温青出藍─物有無窮好
藍青又出青朱研方比德白受始成形袍襲宜從政衿
垂可問經當時不採擷佳色幾飄零
詩散句─增─唐許渾─藍塢寒先燒
别錄原─種植─四民月令─榆莢落時可種藍五月可刈藍
六月可種冬藍大藍大藍宜平地耕熟種之爬勻土
用荻簾蓋之每早用水灑至生苗去簾長四寸移栽熟
肥畦三四莖作一窠行離五寸雨後併力栽勿令地燥
白背即急鋤恐土堅也須鋤五遍日灌之如瘦用清糞
水澆一二次至七月間收刈作靛今南北所種除大
藍小藍槐藍之外又有蓼靛花葉梗莖皆似蓼種法各
土農皆能之種小藍宜於舊年秋及臘月臨種時俱各
耕地一次爬平撒種後横直復爬三四次僅生五葉即
鋤有草再鋤五月收割留根候長再割一次打靛便
民圖纂─夏至前後看葉上有皺紋方可收割每五十斤
用石灰一斤於大缸内水浸次日變黃色去梗用木杷
打轉粉青色變過至紫花色然後去清水成靛─染藍
小藍每擔用水一擔將葉莖細切鍋内煑數百沸去渣
盛汁於缸每熟藍三停用生藍一停摘葉於瓦盆内手
揉三次用熟汁澆挼濾相合以淨缸盛用以染衣或綠
或藍或沙綠沙藍染工俱於生熟藍汁内斟酌割後仍
留藍根七月割候八月開花結子收來春三月種之
(附錄)擘藍
原─擘藍一名芥藍葉色如藍芥屬也南方謂之芥藍葉
可擘食故北方謂之擘藍葉大於菘根大於芥薹苗大
於白芥子大於蔓菁花淡黃色三月花四月實每畆可
收三四石葉可作葅或作乾菜又可作靛染帛勝福青
集藻詩散句─增─宋蘇軾─芥藍如菌蕈腕黃牙頰香
别錄─原─種植─種無時收根者須四五月種少長擘其葉
漸擘根漸大八九月並根葉取之地須熟耕多用糞土
喜虚浮土強者多用灰糞和之疎行則本大而子多每
本約相去一尺即乾枯之後根復生葉或並斸去大根
稍存入土細根來年亦生經數年不壊─製用─苗葉根
心俱堪為蔬四時皆可食子可壓油食根之菜本皆在
土中獨此在土上根剝去皮可煑食或糟藏醬䜴皆可
莖葉用麻油煑食並飲汁能散積痰葉及子能消食積
解麪毒蔬中佳品也
(附錄)鼠尾草
增─爾雅─葝鼠尾─注─可以染皂─疏─本草有白華者有赤華
者又名陵翹─本草─一名山陵翹一名烏草一名水青
所在下濕地有之黔中人采為藥葉如蒿莖端夏生四
五穗穗若車前花有赤白二種
(附錄)狼把草
增─本草─狼把草一名郎耶草生山道旁與秋穗子並可
染皂高三四尺葉作雁齒如鬼針苗方士言此草即鼠
尾草功用亦近之但無的據耳
芭蕉
原─蕉一名甘蕉一名芭苴一名天苴一名綠天一名扇
仙草類也葉青色最長大首尾稍尖菊不落花蕉不落
葉一葉生一葉焦故謂之芭蕉其莖軟重皮相裹外微
青裏白三年以上即著花自心中抽出一莖初生大萼
似倒垂菡蓞有十數層層皆作瓣漸大則花出瓣中極
繁盛大者一圍餘葉長丈許廣一尺至二尺望之如樹
生中土者花苞中積水如蜜名甘露侵晨取食甚香甘
止渴延齡不結實生閩廣者結蕉子凡三種未熟時苦
澀熟時皆甜而脆一種大如指者長六七寸銳似羊角
兩兩相抱剝其皮黃白色味最甘名羊角蕉性凉去熱
一種大如雞卵類牛乳名牛乳蕉味微減一種大如蓮
子長四五寸形正方味最劣建安草木狀云芭樹子房
相連味甘美可蜜藏根堪作脯發時分其勾萌可别植
小者以油簪横穿其根二眼則不長大可作盆景書忩
左右不可無此君此物搗汁治火魚毒甚驗性畏寒冬
間删去葉以柔穰苴之納地窖中勿著霜雪冰凍─增
南方草木狀─甘蕉花大如酒杯形色如芙蓉著莖末百
餘子大各為房相連累甜美根如芋魁大者如車轂實
隨花長每花一闔各有六子先後相次子不俱生花不
俱落子味似葡萄甜而脆亦療饑─格物總論─芭蕉叢
生根出地面兩三莖成一簇大者二三尺圍葉如扇柄
如山芋莖中心抽榦作花盛紅者如火炬謂之紅蕉白
者如蠟色謂之水蕉─桂海虞衡志─芭蕉有數種極大
者凌冬不凋中抽榦長數尺節節有花花褪葉根有實
去皮取肉軟爛如綠柹味極甘冷四季實土人或以飼
小兒云性凉去客熱以梅汁漬曝乾按令扁味甘酸有
微霜名芭蕉乾又名牛子蕉雞蕉子小如牛蕉亦四季
實牙蕉子小如雞蕉尤香嫩甘美秋初實─海槎餘錄
海南芭蕉常年開花結實有二種板蕉大而味淡佛手
蕉小而味甜─原─美人蕉(自東粤來者其花開若蓮而色紅若丹産福建福州府者)
(其花四時皆開深紅照眼經月不謝中心一朵曉生甘露其甜如蜜即常芭蕉亦開黃花至曉瓣中甘露如飴)
(食之止渴産廣西者樹不甚高花瓣尖大紅色如蓮甚美又有一種葉與他蕉同中出紅葉一片亦名美人蕉)
(一種葉瘦類蘆箬花正紅如榴花日拆一兩葉其端一點鮮綠可愛春開至秋盡猶芳亦名美人蕉)膽瓶
蕉(根出土時肥飽狀如膽瓶)朱蕉黃蕉牙蕉(皆花也色葉似芭蕉而微小花如蓮而繁日放)
(一瓣放後即蕤而結子名蕉黃味甘可食霏雪錄云蕉黃如柹味香美勝瓜冬收嚴密春分勾萌一如芭蕉)
鳳尾蕉(一名番蕉能辟火患此蕉産於鐵山如少萎以鐵燒紅穿之即活平常以鐵屑和泥壅之則茂)
(而生子分種易活江西塗州有之)水蕉(白花不結實取其莖以灰練之解散如絲績以為布謂之蕉葛)
(出交趾)
彙考─增─南史隠逸傳─徐伯珍少孤貧學書無紙常以竹
箭箬葉甘蕉及地上學書─唐書南蠻列傳─撲子蠻無
食器以蕉葉藉之─宋史五行志─政和五年五月禁中
芭蕉連理─三輔黃圖─漢武帝元鼎六年破南越起扶
荔宫以植所得竒草異木有甘蕉十二本─晉宫閣名
華林園有芭蕉二株─南方草木狀─水蕉如鹿葱或紫
或黃吳永安中孫休嘗遣使取之花終不可致但圖畫
以進─原─遊名山志─赤巖山水石之間唯有甘蕉林高
者十丈─增─酉陽雜俎─南中紅蕉花時有紅蝙蝠集花
中─原清異錄─南漢貴璫趙純節性唯喜芭蕉凡軒忩
館宇咸種之時稱純節為蕉迷懷素居零陵庵東郊
治芭蕉亘帶幾數萬取葉代紙而書號其所曰綠天庵
曰種紙厥後道州刺史追作綠天銘─增─益部方物略
記─紅蕉於芭蕉蓋自一種葉小其花鮮明可喜蜀人語
染深紅者謂之蕉紅蓋倣其殷麗云─玉堂閑話─天水
之地邇於邊陲土寒不産芭蕉戎帥使人於興元求之
植二本於庭臺間每至入冬即連土掘取之埋藏於地
窟候春暖即再植之庚午辛未之間有童謠曰花開來
裏花謝來裏而又節氣變而不寒冬即和煖夏即毒熱
甚於南中芭蕉於是花開秦人不識遠近士女來看者
填咽衢路尋而蜀人犯我封疆年年一來不失芭蕉開
謝之期─五色線─涅槃經芭蕉故無心何以聞雷而長
如白日摘宜苑石榴宜得石膏糞造化力也─楓忩小
牘─花石綱百卉臻集廣中美人蕉大都不能過霜節唯
鄭皇后宅中鮮茂倍常盆盎溢坐不獨過冬更能作花
─原─星槎覽勝─南番阿魯諸國無米穀唯種芭蕉椰子
取實代糧─增─庚巳編─馮漢字天章居閶門石牌巷口
庭前雜植花木瀟灑可愛夏月薄晩浴罷坐齋中榻上
忽覩一女子綠衣翠裳映窗而立漢叱問之女子歛袂
拜曰兒焦氏也言畢忽然入戶熟視之肌體纖妍舉止
輕逸真絶色也漢驚疑其非人起挽衣相狎女忙迫截
衣而去僅執一裙角以置所臥蓆下明視之乃蕉葉耳
先是漢嘗讀書隣僧庵中移一本植於庭其葉所斷裂
處取所藏者合之不差尺寸─原─學圃餘疏─芭蕉惟福
州美人蕉最可愛歴冬春不凋常吐朱蓮如簇吾地種
之能生然不花無益也又有一種名金蓮寳相不知所
從來葉尖小如美人蕉種之三四歲或七八歲始一花
南都戸部五顯廟各有一株同時作花觀者雲集其花
作黃紅色而瓣大於蓮故以名至有圖之者然予童時
見伯父山園有此種不甚異也此却可種以待開時賞
之若甘露則無種蕉之老者輒生在泉漳間則為蕉實
耳─增─閩部疏─余以盛冬入福州芭蕉葉無凋者廨中
美人蕉纈紅鮮甚比出過延平已入春而蕉葉始放乃
知二百里外蕉無冬葉矣然吳中蕉三月始抽萌視延
津尚遲兩月西湖志─杭州玄妙觀中有蕉花一株以
盛衰卜休咎元時有羽客題葉云午夜君山玩月回西
隣小圃碧蓮開天風香霧蒼華冷名籍因由問汝來白
雪紅鉛立聖胎美金花要十分開好同子往瀛洲看雲
在青霄鶴未來識者以為吕洞賓云
集藻─雜著─增─梁沈約修竹彈甘蕉文─渭川長兼淇園貞
榦臣修竹稽首臣聞芟夷藴崇農夫之善法無使滋蔓
翦惡之良圖未有蠧苗害稼不加窮伐者也切尋蘇臺
前甘蕉一叢宿漸雲露荏苒歲月擢本盈尋垂蔭含丈
階緣寵渥銓衡百卉而予奪乖爽高下在心每叨天功
以為巳力風聞籍聽非復一塗猶謂愛憎異說所以挂
乎嚴網今月某日有臺西階澤蘭萱草到園同訴自稱
雖慚杞梓頗異蒿蓬陽景所臨由來無隔今月某日巫
岫歛雲秦樓開照乾光弘普罔幽不矚而甘蕉攢莖布
影獨見障蔽雖處臺隅遂同幽谷臣謂偏辭難信敢察
以情登攝甘蕉左近杜若江蘺依源辨覆兩草各處異
列同欵既有證據羌非風聞切尋甘蕉出自藥草本無
芬馥之香柯條之任非有松栢後凋之心蓋闕葵藿傾
陽之識憑籍慶會稽絶倫等而得人之譽靡聞稱平之
聲寂寞遂使言樹之草忘憂之用莫施無絶之芳當門
之弊斯在妨賢敗政孰過於此而不除戮憲章安用請
以見事徙根翦葉斥出臺外庶懲彼將來謝此衆屈
贊─增─宋卞敬宗甘蕉贊─扶疎似樹質則非木高舒垂蔭
異秀延矚厥實唯甘味之無足─宋宋祁紅蕉贊─蕉無
中榦花産葉間綠葉外敷絳質凝殷
賦─增─唐韓偓紅芭蕉賦─瞥見紅蕉魂隨魄消陰火與朱
華共映神霞將日脚相燒謝家之麗句難窮多烘繭紙
洛浦之下裳頻换剰染鮫綃鶴頂儘侔雞冠詎擬蘭受
露以殊忝楓經霜而莫比趙合德裙間一點願同白玉
唾壺鄧夫人額上微殷却賴水精如意森森&KR1128;&KR1128;脈脈
亭亭蒨玉之瑳來若指彤雲之翦出如屏鶯舌無端妬
夭桃而未咽猩唇易染嬲浮蟻以難醒在物無雙於情
可溺横波映紅臉之豔含貝發朱唇之色僧虔蜜炬爍
柱棟以難藏潘岳金釭蔽繡幃而不隔大凡人之麗者
必動物物之尤者必移人不言而信其速如神所以月
彩下蠙蛛之水梅酸生鶴嗉之津寧關巧運自合天真
有影先知無聲已認體疎而意密跡遠而情近天穿地
朽幾人語絶色難逢萬古千秋唯我睠紅英不盡
文賦散句─增─楚屈原九歌─𫝊芭兮代舞─梁徐摛冬蕉
卷心賦─拔殘心於孤翠植晩翫於冬餘枝横風而悴色
葉漬雪而傍枯
五言古詩─增─宋謝靈運芭蕉─生分本多端芭蕉知不一
含萼不結核敷華何由實至人善取譬無宰誰能律莫
昵緣合時當視分散日─梁沈約甘蕉抽葉固盈丈擢
本信兼圍流甘揜椰實弱縷冠絺衣唐柳宗元紅蕉
晩英值窮節綠潤含朱光以兹正陽色窈窕凌清霜遠
物世所重旅人心所傷迴暉眺林際戚戚無遺芳姚
合芭蕉屏─芭蕉叢叢生日照參差影數葉大如牆作我
門之屏稍稍聞見稀耳目得安靜杜牧芭蕉─芭蕉為
雨移故向忩前種憐渠點滴聲留得歸鄉夢夢遠莫歸
鄉覺來一翻動─宋狄遵度詠芭蕉─植蕉低簷前雙叢
對含雨葉間求丹心一日視百俯胸中數寸赤不惜為
君吐心盡腹亦空况復霜雪苦非無後凋意柔脆不足
禦─明袁凱詠池上芭蕉亭亭虚心植冉冉繁隂布既
掩猗蘭砌還覆莓苔路卷舒今自知衰榮隨所寓默契
方在兹臨軒挹清醑─顧璘蕉石亭─怪石如筆格上植
蕉葉青蒼然太古色得爾增娉婷欲攜一斗墨葉底書
黃庭拂拭坐盤薄風雨秋冥冥
七言古詩─增─宋楊萬里芭蕉雨─芭蕉得雨便欣然終夜
作聲清更妍細聲巧學蠅觸紙大聲鏗若山落泉三點
五點俱可聽萬籟不生秋夕靜芭蕉自喜人自愁不如
西風收却雨即休─明吴寬芭蕉─老卉呈嬌紅破葉留
故綠正當零落時對此殊不俗我思石田生秋色填滿
腹腹中抑鬱無奈何信手寫之忽盈幅滚滚白露初為
霜苔花冷蝕山骨蒼眼昏錯道逢仙子綠絲步障紅綃
裳
五言律詩─增唐錢起芭蕉─幸有青絲用寧將衆草同心
虚含夕露葉大怯秋風細響安禪後濃隂坐夏中由來
何所喻持以問支公
七言律詩─增─宋蘇轍新種芭蕉─芭蕉移種未多時濯濯
芳莖已數圍畢竟空心何所有欹傾大葉不勝肥蕭騷
暮雨鳴山樂狼籍秋霜脫敝衣堂上幽人觀幻久逢人
指示此身非─明王守仁書庭蕉─檐前蕉葉綠成林長
夏全無暑氣侵但得雨聲連夜靜何妨月色半牀陰新
詩舊葉題將滿老芰疎桐恨轉深莫笑鄭人談訟鹿至
今醒夢兩難尋─張綖詠芭蕉─長葉翩翻綠玉叢植來
况是近梧桐美人閒立秋風裏羈客孤眠夜雨中情逐
舞鸞偏易感事隨夢鹿渺難窮太湖石畔新凉院何處
吹簫月滿空
五言排律─原明徐茂吳─根自蘇臺徙陰生蔣徑幽當空
炎日障倚檻碧雲流未展心如結微舒葉漸抽瑣窗迷
翠黛張幕動青油書借臨池用光分汗簡留流甘掩中
土為綌衣南州只益莓苔潤翻令蕙若憂荷風同委露
梧葉共鳴秋夢境知誰得人生似爾浮漫勞彈事苦終
日傍林丘
七言排律─增─明僧良琦戲題陰凉室階前芭蕉─新種芭
蕉繞石房清陰早見落書牀根霑零露北山潤葉帶濕
雲南澗凉得地初依蒼石瘦抽心欲並綠筠長雨聲夜
響巔厓瀑晴碧朝浮海日光樗櫟自慚全夀命楩楠合
媿託岩廊觀身政憶維摩語草字寧追懷素狂白晝棲
遲吾計拙青霄偃仰汝身強歲寒要使交期在莫畏空
山有雪霜
五言絶句─增─宋路德延芭蕉─一種靈苗異天然體性虚
葉如斜界紙心似倒抽書─曾幾芭蕉─以此葉陰凉代
彼青琅玕但恐本質脆不堪期歲寒─吕本中─夢斷添
惆悵更長轉寂寥如何今夜雨只是滴芭蕉─朱子芭
蕉─芭蕉植秋檻勿云憔悴姿與君障夏日羽扇寧復持
─紅蕉─弱植不自持芳根為誰好雖微九秋榦丹心中
自保─王十朋芭蕉─草木一般雨芭蕉聲獨多主人栽
未足其奈客愁何─金姚孝錫芭蕉─鳳翅搖寒碧虚庭
暑不侵何因有恨事常抱未舒心─明高啓芭蕉─靜繞
綠陰行閒聽雨聲卧還有感秋詩窗前書葉破─題芭
蕉─叢蕉倚孤石綠映閒庭宇客意不驚秋瀟瀟任風雨
─原邊貢庭際何所有有萱復有芋自聞秋雨聲不種
芭蕉樹增─皇甫汸題美人蕉帶雨紅妝濕迎風翠袖
翻欲知心不卷遲暮獨無言
七言絶句增唐李紳紅蕉花─紅蕉花樣炎方識瘴水溪
邊色最深葉滿叢深殷似火不惟燒眼更燒身徐凝
紅蕉紅蕉曾到嶺南看校小芭蕉幾一般差是斜刀翦
紅絹卷來開去葉中安徐寅蕉葉綠綺新裁織女機
擺風搖日影離披只應青帝行春罷閒倚東牆卓翠旗
─錢珝未展芭蕉─冷燭無烟綠蠟乾芳心猶卷怯春寒
一緘書札藏何事會被東風暗拆看─宋韓琦芭蕉─邊
俗稀曾識此科南方地暖北寒多孤芳莫念違天性無
奈深恩愛育何─梅堯臣和行之都官芭蕉詩─看取有
心常不展亦知隨分坼佳葩無端大葉映蓮幕却笑菖
蒲罕見花─賀鑄題芭蕉葉─十畝荒池漲綠萍南風不
見芰荷生隔忩賴有芭蕉葉未負瀟湘夜雨聲王之
道芭蕉─秋風鳴玉雨疎疎嫩綠臨忩半卷舒似是相知
慰牢落朝來看寄一緘書─劉子翬芭蕉─攪碎芳眠挾
雨聲碧叢宜看不宜聽而今一任瀟瀟滴華髮鰥翁一
夜醒─方岳─自是愁人愁不消非干雨裏聽芭蕉芭蕉
易去愁難去移向梧桐轉寂寥─曾雲莊─炎蒸誰解换
清凉扇影搖搖上竹窗凖擬小軒添睡美夢成風雨夜
翻江─明湯顯祖雨蕉─東風吹展半廊青數葉芭蕉未
擬聽記得楚江殘雨夜背燈人語醉初醒─原─俞琬綸
宵來輕雨蕉聲送蕉雨流情情欲凍燕領春風窺幾時
開簾放出天涯夢─增江西女子一葉芭蕉─何處移來
一葉青似同羅扇鬭輕盈今宵風雨重門靜減却瀟湘
幾點聲
詩散句增唐白居易隔窗知夜雨芭蕉先有聲─宋宋
祁─雨凋單蓋側風偃半旗開張耒─翠旍舒曉日綠錦
障西風─楊萬里翠蕉自搖扇白羽得暫閑─元黃潛
芭蕉葉間露風過皆成聲─原─唐何扶─芭蕉半捲西池
雨日暮門前雙白鷗─增─王遒─秋宵睡足芭蕉雨又是
江湖入夢來─宋錢希白─綠章封事緘初啟青鳳求凰
尾四開─張愈─生涯自笑惟書在旋種芭蕉聽雨聲
張栻─退食北窗凉意滿卧聽急雨打芭蕉陸游茅簷
三日瀟瀟雨又展芭蕉數尺陰─僧北澗自是秋懷易
寂寥強將離緒怨芭蕉─唐朱慶餘─隔竹見紅蕉─李
商隱─芭蕉開綠扇─鄭谷─驟雨閙芭蕉─朱慶餘劒路
紅蕉明棧閣皮日休風撦紅蕉仍换葉温庭筠─曉
來微雨蕉花紫─杜苟鶴─風弄紅蕉葉葉聲宋王安
石─芭蕉一枕西風雨黃庭堅更展芭蕉夏學書范
成大─窗外三更蕉葉風陸游乍出芭蕉一寸青金
張藥─芭蕉葉斜卷舒雨元仇遠輕摘蕉花曉露晞
雅琥翠綃卷雨蕉花老
詞─增─宋張鎡菩薩蠻風流不把花為主多情管定烟和
雨瀟灑綠衣裳滿身如許凉文箋如許處似索題新
句莫倚小欄干月明生夜寒李易安采桑子窗前誰
種芭蕉樹隂滿中庭葉葉心心舒卷餘光分外清傷
心枕上三更雨點滴霖霪似唤愁人獨擁寒衾不慣聽
─僧仲殊玉樓春─飛香漠漠簾帷暖一線水沈烟未斷
紅樓西畔小欄干盡日倚闌人已遠黃梅雨又芭蕉
晚鳳尾翠搖雙葉短舊年顔色舊年心留到如今春不
管
别錄─增─夢溪筆談─予家所藏摩詰畫袁安卧雪圖有雪
中芭蕉此乃得心應手意到便成故其理入神迥得天
意─原─製用蕉根有兩種一種黏者為糯蕉可食取作
大片灰汁煑令熟去灰汁又以清水煑易水令灰味盡
取壓乾以鹽醬蕪荑椒乾薑熟油胡椒等雜物研浥一
兩宿出焙乾略搥令軟全類肉味
莎(根即香附子另見藥譜)
增─爾雅─臺夫須疏夫須莎草也薃侯莎其實媞─注─夏
小正曰薃也者莎䔺媞者其實─廣雅─地毛莎䔺也
陸璣草木疏臺草有皮堅細滑緻可為簦笠以禦雨南
山多有爾雅翼莎草可為衣以禦雨今人謂之蓑衣
名曰夫須蓋匹夫所須─本草莎葉如老韭葉而硬光
澤有劒脊稜五六月中抽一莖三稜中空莖端復出數
葉開青花成穗如黍中有細子其根有鬚鬚下結子一
二枚轉相延生子上有細黑毛大者如羊棗而兩頭尖
彙考─增─詩小雅─南山有臺疏─臺可為蓑笠都人士云臺
笠緇撮─周書豆盧寧傳寧善騎射嘗與梁企定遇於
平凉州相與肄射乃於百步懸莎草以射之七發五中
定服其能春明退朝錄─河中府有綠莎廳
集藻─記─增─宋晏殊庭莎記─介清思堂中讌亭之間隙地
其縱十八步其横南八步北十步以人跡之罕踐有莎
生焉守護之卒皆疲癃者芟薙之役勞於夏畦蓋是草
耐水旱樂延蔓雖拔心隕葉弗之絶也余既悅草之蕃
廡而又憫卒之勤瘁思唐人賦詠間多有種莎之說且
兹地宛在崇堞車馬不至弦匏不設柔木佳卉難於豐
茂非是草也無所宜焉於是傍西墉畫修徑布武之外
悉為莎場分命騶人散取增殖凡三日乃備楥之以丹
楯溉之以甘井光風四泛纖塵不驚嗟夫萬彙之多萬
情之廣大含元氣細入無間罔不稟和罔不期適因乘
而晦用其次區别而顯仁措置有規生成有術失之則
斁獲之則康兹一物也從可知矣乃今遂二性之域去
兩傷之患偃藉吟諷無施不諧然而人所好尚世多同
異平津客館尋為馬廏東漢學舍間充園蔬彼經濟所
先而汚隆匪一矧茲近玩庸冀永年是用刊辭琬珉庶
通賢君子知所留意儻與我同好庶幾不翦也
賦─增─唐蕭穎士庭莎賦并序─天寳十載予以史臣推擇
待詔闕下僻直多忤連歲不偶未選叙求參河南府軍
事廳階之下蹊有莎草故參軍宋之問徙於伊川而植
焉結根五紀綿羃庭際廣累萬步高樹十餘間以雜果
隂蔽其上俗吏往來必凌踐之歎其稟山野之姿而托
非其所以就窘迫因而賦曰厭公門之窘束翫纖草於
兹亭奚卑弱之斯極豈雨露之愆靈尚含和以順時隨
春夏之凄清軒房洞啟廣階脩直槐楊蔽虧桃李對植
横層隂之冥密綴繁英之翕赩既高低以異姿亦濃淡
而殊色胥徒牒訴雜沓乎其側遊塵浮煙蒙翳而不息
雖蕭颯以自得亦喧卑而見逼宜夫坐莽浪之野帶江
湖之涘託根山阿搖穎綠水芊綿靃靡連亘乎十數里
何推遷而連會繆產蒔於庭隅憂好尚之傾奪見芟夷
於難除既無心於寵辱又奚議於親疎承斝瀝之甘潤
蔽衣衿之曳婁雖為幸於斯日諒稟性之云殊聞哲王
之布澤迨蕭葦而霑鋪苟一類而失所猶納隍之在予
矧皇穹之播氣陶庶彙於靈樞曷兹卉之攸託慘終年
而莫舒吾將徵宰物之至理聿歸問於玄虚者焉
五言律詩─增─宋宋白庭莎─何事牽憂思空庭對野莎青
青衝野步落日拄笻過色與莓苔近隂藏蟋蟀多間思
舊山下蕭颯徧煙蘿
五言排律─增─唐唐彦謙移莎─移從杜城曲置在小齋東
正是高秋裏仍兼細雨中結根妨迸竹疎蔭託高桐苒
苒齊芳草飄飄笑斷蓬片時留靜者一夜響鳴蛩野露
通宵滴溪煙盡日蒙試才卑庾薤求味笑周菘只此霜
栽好他時贈伯翁
詩散句─增─唐姚合─閉門常不出惟覺長庭莎─孟浩然
炎炎暑退予齋靜階下叢莎有露光秦敏老樹雨陰
渾脫葉綠莎霜後半摧尖─李賀老莎如短鏃─張籍
新雨徑莎肥─白居易─岸莎青靡靡李咸用─莎城綠
當山姚合砌莎留宿露─許渾城帶晩莎綠─皮日
休─破砌頑莎綠─韋莊─庭莎綠不芟宋林逋石莎無
雨瘦─唐李白─青莎白石長江邊張籍閉門秋雨濕
牆莎白居易─青莎臺上起書樓許渾自翦青莎織
雨衣杜荀鶴─門徑綠莎細接溪薛能地濕莎青雨
後天宋張商英細細煙莎徧燒痕
茅
增─爾雅─藗牡茅─注─白茅屬─疏─茅之不實者也白華野
菅─注─菅茅屬─疏─菅似茅而滑澤無毛根下五寸中有白
粉者柔韌宜為索漚乃尤善吴錄地理志桂陽郴縣
有青茅可染布零陵有香茅古貢之縮酒─格物總論
茅叢生荒野間野人刈以覆屋江淮間生者一莖三脊
曰菁茅─本草─白茅根名茹根一名蘭根一名地筋(茅葉)
(如矛故謂之茅其根牽連故謂之茹夏花者為茅秋花者為菅一物而名謂不同)蘇頌曰處處
有之春生芽布地如針俗謂之茅針亦可噉夏生白花
茸茸然至秋而枯其根至潔白六月采李時珍曰茅有
白茅菅茅黃茅香茅芭茅數種葉皆相似白茅短小三
四月開白花成穗結細實其根甚長白軟如筋而有節
味甘俗呼絲茅其根乾之夜視有光故腐則變為螢火
菅茅只生山上似白茅而長入秋抽莖開花成穗如荻
花結實尖黑長分許黏衣刺人其根短硬如細竹根無
節而微甘黃茅似菅茅而莖上開葉根頭有毛根亦短
而細硬無節秋深開花穗如菅可為索綯古名黃菅香
茅一名菁茅一名瓊茅生湖南及江淮間芭茅叢生葉
大如蒲長六七尺有二種即芒也
彙考─增─易泰卦─初九拔茅茹以其彙征吉─注─茅之為物
拔其根而相牽引者也茹相牽引之貌也─大過─初六
藉用白茅无咎─疏─薦藉於物用潔白之茅言以潔素之
道奉事於上也─繋辭─夫茅之為物薄而用可重也
尚書禹貢─包匭菁茅─注─匭匣也菁以為葅茅以藉酒
詩召南─野有死麕白茅包之─豳風─晝爾于茅宵爾索
綯─小雅─白華菅兮白茅束兮─禮記郊特牲─縮酌用
茅明酌也─周禮天官─甸師祭祀供蕭茅─左傳爾貢
包茅不入王祭不共無以縮酒寡人是徵─注茅菁茅也
─史記封禪書─管仲曰古之封禪江淮之間一茅三脊
所以為藉也─晉書藝術傳─單道開徙臨漳昭德寺於
房内造重閣高八九尺於上編菅為禪室常坐其中
南史宋宗室傳─江夏文獻王義恭每有祥瑞輒上賦頌
大明元年有三脊茅生石頭西岸又勸封禪上甚悅
六韜─吕尚坐茅而漁─管子─農趨時就功首戴蒲茅
莊子─小巫見大巫拔茅而棄此其所以終身弗如黃
帝築特室席白茅─尹文子─堯為天子土階三尺茅茨
不翦─拾遺記─宵明國有焦茅高五丈燃之成灰以水
灌之復成茅也謂之靈茅
集藻─賦─增─唐吕巖說靈茅賦─有靈茅之繁育稟堪輿之
粹精間叢薄以孕彩候韶陽之發生與百卉而同氣擅
三脊而異名糅纖條以為族枝連茹以彙征蔓延亭臯
鋪敷原陸白華霜淨翠莖雲沃雜春澗之長松亂寒潭
之明菊不翦彰帝堯之儉緼袍識子騫之服若迺薈蔚
匝地低昂順風或結根於江漢之澳或蓄苗於嶺南之
中挺芳心兮䔿䔿吐脩葉兮叢叢煙霰之所蕩拂昆蟲
之所翳蒙納日月之光照資露雨之霑融東市驗左生
之術南征紀周王之功嘉此物之為用蓋今昔之攸同
至若錫履於齊俾侯於魯頌容衛之所藉實禮儀之攸
覩純束美夫詩人縮酒貢其任土宜有意於遺芳諒無
替於終古茅之為物也賤尚見采於先王士之所貴者
道豈敢昧於文章慕朝宗之涓滴對辭林而抑揚若邦
國之是賴希寄心於棟梁─獨孤授江淮獻三脊茅賦
茅有衆靈名之為盛雖百代以呈質終三脊以居正每
彰封禪之期如受鬼神之命生於古既光七十之君獻
於今更表千里之聖出於淮甸來彼江潭使馳於北星
流於南捧執而有嚴有異緘縢而再四再三及夫覩至
尊呈大國致於金華之上啟於瑤池之側施陳而百瑞
慚容撫翫而千官變色美其出有常地生必舊形非成
野鹿之禮寧假澄酒之馨超常倫而薦闕殊衆品而實
庭理盡三分似叶通三之化體皆一類欲明得一之靈
隠見之時吉蠲中禮獨標珍草之狀悉皆兄弟之體整
齊而玉匣遙傳潔淨而瓊華新啟應盛禮而居首表常
度而為後道未格也雖有采而必無嶽可封焉縱不求
而自有觀王者之得失知禮事之臧否且夫玉帛廣矣
何尚於茅豈不以貴稱三脊重載六爻始彙征於吳楚
終遍藉於陶匏奉上之時且報云亭之兆升中之後因
知天地之交吾皇由是命太史詔宗伯議封山謀勒石
備文物與禮器修玉函與金策使聖功登於九天靈茅
光於三脊使臣稽首稱萬夀以旋役─路蕩拔茅賦披
大易而探賾偉玄言之杳冥惟乾坤之交泰獲品物之
流形惟卦也泰之義廣惟卉也茅之性靈其用也潔身
而白當春也應候而青或茂江國或生楚郊三脊之異
是稱靈茅刺其無禮詩人引之於純束責其不入諸侯
終貢於厥包不然者草則多矣胡著之於繫爻哉故可
比君子喻物類惟人也能同其地人易心則兩苦茅分
族則雙悴當連茹以相依夫何往而不利是則傳其潔
守其貞榮落惟運窮通曷情道或屯蒙滋雨露而育質
時逢振拔與連類而共征確乎莫移以保貞吉用之錫
命既著之夏典將以縮酒又薦於周室異芝蘭之稟性
不用其香等葵藿之有心常思向日歲聿云暮霜風慘
慄願當蕪没之時不棄輕微之質─無名氏徵苞茅賦
猗彼菁茅挺生不雜縮醪醴以致潔與清明而相合荆
人是識將有體其精誠王澤不流遂無聞於賦納故小
白仗義夾輔衰周言念彤弓玄矢實征九伯五侯惟苞
茅之有闕乃伊人之所羞爾貢或愆於先職王祭誠非
於異求有命是遵雖云我疆理無思不服孰云風馬牛
於是戒徒無譁命衆以律顧爾心之有二諒我德之惟
一楚子承擯以請罪夷吾將事而靡失陳師鞠旅見旌
旆之翩翩伏軾致辭想德音之秩秩且曰祭有百籩縮
酒為先類生芻而比潔同有藇以告虔職貢斯已爾則
不共於命馨香罔薦我將謫見於天豈可狃爾車徒恃
乃封守慢上則君臣異等黷兵則齊楚非偶議乎品列
我則齒兄弟之二三揆以疆場我則吞荆蠻之八九是
以來求獻捷豈敢定居如憂連茹而亡禍之大者乃將
任土作貢禮可忽諸於以止戈寰區折衝醆斝侔潔白
於粢醍肅君臣於上下太壇之禮成彼菁菁者茅問罪
之師罔倦悠悠於野然彼率職四方用賓於王信耀德
於千祀豈矜功以一匡異魯隠觀魚以犯憲笑晉文將
狩以亂常曷若返行葦之積德遵方物之舊章美哉無
私之舉也將歴代而彌光
文散句增楚屈原離騷─索藑茅以筵篿兮命靈氛為余
占之蘭芷變而不芬兮荃蕙化而為茅
五言律詩增唐李嶠茅楚甸供王日衡陽入貢年鹿包
青野外䲭嘯綺楹前堯帝成茨罷殷湯祭雨旋方期大
君錫不懼小巫捐
詩散句─增─唐杜甫─荒郊蔓草茅宋林逋茅叢夾舊槎
─唐唐球─風動茅花月滿壇薛逢風茅向暖抽書帶
─宋陸游─茅葉翻翻帶宿雨
别錄─增─南方草木狀─芒茅枯時瘴疫大作交廣皆爾也
土人呼曰黃茅瘴又曰黃芒瘴拾遺記員嶠山之南
有移池國人長三大夀萬歲以茅為衣服皆長裾大袖
因風以昇煙霞若鳥用羽毛也孫堅母妊堅之時夢
一童女負之繞吳閶門外又授以芳茅一莖語曰此吉
祥也必生才雄之子─兼明書禹貢包匭菁茅即三脊
之茅也菁者茅之狀貌菁菁然也三脊之茅諸土不生
故楚人特貢之也孔安國云菁可為葅是謂菁為蔓菁
也且蔓菁常物所在皆生何必須事楚國匣盛而貢之
哉故知孔失之矣─埤雅─茅體柔而理直又潔白故先
王用之以藉亦以縮酒─桐柏山志─玉霄峰在縣北三
十五里産香茅─溪蠻叢笑左傳包茅不入包茅山在
麻陽茅生脊孟康云靈茅揚雄曰璚茅三脊也爾雅謂
藐廣雅謂之茈䓞本草云生楚地三月采隂乾徭人以
社前者為佳名鴉御草
(附錄)盂
增─爾雅─盂狼尾疏草似茅者一名盂一名狼尾今人亦
以覆屋
蓬
增─爾雅─齧彫蓬薦黍蓬疏蓬蒿也草之不理者種類非
一故有齧彫蓬薦黍蓬埤雅其葉散生如蓬末大於
本遇風輒拔而旋
彙考增詩召南彼茁者蓬衛風首如飛蓬禮記内
則─射人以桑弧蓬矢六射天地四方疏蓬是禦亂之草
─儒行─蓬戶甕牖疏─蓬戶謂編蓬為戶宋書禮志上
古聖人見轉蓬始為輪─管子無儀法程式蜚搖而無
所定謂之蜚蓬之問蜚蓬之問明主不聽也─家語蓬
生麻中不扶自直─商子今夫飛蓬飄風而行千里乘
風之勢也─淮南子─見飛蓬轉而知為車說苑秋蓬
惡於根本而美於枝葉秋風一起根且拔矣列仙傳
老萊子蓬蒿為室─東觀漢記栗駭蓬轉因遇際會
三輔决錄張仲蔚與魏景卿俱隠不仕所居蓬蒿至於
没人─拾遺記─條陽山出神蓬如蒿長十丈周初國人
獻之周以為宫柱所謂蒿宫也─步里客談─古人多用
轉蓬竟不知何物外祖林公使遼見蓬花枝葉相屬團
圞在地遇風即轉問之云轉蓬也
賦─增─唐蔣防轉蓬賦─彼茁者蓬其生苯䔿因驚風之動
地遂離根而去本委順而往異愚夫之守株任運則行
叶高人之嘉遯摧弱質絶陳根始遲遲而徐轉俄忽忽
而駿奔體以圓而疾質以弱而存凌寒後凋雖有慙於
松柏近秋俱敗亦無愧於蘭蓀時也玉露為霜金風應
律歎芳菲而難久覩搖落之不一初宛轉以孤翻漸邐
迤而連出度平原而暫見映層皐而還失徘徊未巳同
風葉之辭枝漂蕩不停甚水萍之委質若乃慘澹雲晩
悠揚日短歲云秋矣莖弱者先衰風以動之根危者易
斷徒觀其委地離披縈吹參差既忘懷於近遠寧繫迹
於高卑觸物何情類虚舟而自汎善行無迹於野馬而
相隨豈不以生無固蔕轉有長風象車輪未始有極如
循環莫知所終遊子感而忘歸歎飄居陌上小人見而
懷土憶生在麻中矧夫依物暫停遇風復舉乍飄揚以
歴亂或迴旋而容與青蘋之末不起聊可以躊躇黃埃
之中自飛孰知其處所客有因時結念寓物屬詞觀其
衰兮懼老將至矣觀其轉也嗟行靡不之撫懷抱起心
有之誡驚髩髮增首如之悲儻陽春之可待亦何恨飄
飄於此時
文賦散句─增─漢東方朔七諫─蓬艾親入於床第兮馬蘭
踸踔而日加─桓寬鹽鐵論秋蓬被霜遭風則零落
晉嵇康答難養生論昌容以蓬虆易顔宋鮑昭蕪城
賦─稜稜霜氣䔩䔩風威孤蓬自振驚砂坐飛
五言古詩─增魏曹植雜詩─轉蓬離本根飄颻隨長風何
意回飈舉吹我入雲中高高上無極天路安可窮類此
遊客子捐軀遠從戎毛褐不掩形薇藿常不充去去莫
復道沈憂令人老─晉司馬彪雜詩百草應節生含氣
有深淺秋蓬獨何辜飄颻隨風轉長飈一飛蕩吹我之
四遠搔首望故株邈然無由返
五言絶句增─唐王績入長安詠秋蓬示辛學士─遇坎聊
知止逢風或未歸孤根何處斷輕葉強能飛─辛學士
答王績詠秋蓬見示─託根雖異所飄葉早相依因風若
有便更共入雲飛
詩散句增─唐李賀─西郊寒蓬葉如刺皇天親栽養神驥
─杜甫─孤蓬轉霜根蓬生非無根轉蓬行地遠
青蒿
增─本草─青蒿一名草蒿一名方潰一名菣(音牽去聲爾雅云蒿菣注)
(云今人呼青蒿香中炙啖者為菣孫炎云荆楚之間謂蒿為菣)一名&KR0008;蒿(為其氣息似&KR0008;)一名
香蒿─夢溪筆談─青蒿一類自有二種有黃色者有青
色者謂之青蒿陜西綏銀之間蒿叢中時有一兩窠迥
然青色土人謂之香蒿莖葉與常蒿亦同但常蒿色綠
此蒿色青翠如松檜色至深餘蒿並黃此蒿猶青其氣
芬芳─本草─李時珍曰二月生苗莖麤如指而肥軟莖
葉色並深青其葉微似茵陳面背俱青其根白硬七八
月間開細黃花頗香結實大如麻子中有細子
彙考─增詩小雅─呦呦鹿鳴食野之蒿─後漢書獨行傳
向栩拜趙相到官略不視文書舍中生蒿萊─博物志
周德隆草木茂盛蒿堪為宫柱名曰蒿宫─桂海虞衡
志─大蒿容梧道中久無霜雪處年深滋長大者可作屋
柱小亦中肩輿之扛
集藻─七言絶句─增─明李東陽拔蒿二絶示諸生委巷迴
風多暮塵階前老蒿長刺人呼童荷鍤相料理忽見庭
花放錦新拔去庭蒿庭始寬向來茅塞本無端誰道
人心不如此塞時容易拔時難
詩散句增晉嵇康斥鷃擅蒿林
(附錄)荻蒿
增─爾雅─蕭荻注即蒿─疏─今人所謂荻蒿也或曰牛尾蒿
似白蒿白葉莖麤科生多者數十莖可作燭有香氣故
祭祀以脂爇之為香─本草─李時珍云曰藾曰蕭曰荻
皆老蒿之通名象秋氣肅殺之意
彙考─增─詩鄭風彼采蕭兮一日不見如三秋兮曹風
冽彼小泉浸彼苞蕭─小雅蓼彼蕭斯零露湑兮大
雅─取蕭祭脂─禮記祭義燔燎羶薌見以蕭光以報氣
也
(附錄)馬先蒿
增─本草─馬先蒿一名馬新蒿一名馬矢蒿(蒿氣如馬矢故名馬先乃)
(矢字之訛馬新又馬先之訛也)一名練石草一名爛石草一名虎麻其
葉大如茺蔚花紅白色二月始生七月開花似胡麻花
而紫赤八月生角似小豆角銳而長
(附錄)黃花蒿
增─本草─黃花蒿一名臭蒿一名草蒿與青蒿相似但此
蒿色深帶淡黃氣辛臭不可食
(附錄)角蒿
增─本草─角蒿似白蒿花如瞿麥紅赤可愛子似王不留
行黑色作角長二寸許微彎葉似蛇床青蒿子角似蔓
青青黑而細秋熟
(附錄)茵陳蒿
原─茵陳蒿─(唐本草云此雖蒿類經冬不死更因舊苗而生故名因陳後加蒿字耳按廣雅作因塵)
生泰山及丘陵坡岸上近道亦生不如泰山者佳春初
生苗高三五寸葉似青蒿而緊細背白五月七月采莖
葉隂乾性苦平微寒無毒治風溼寒熱邪氣熱結黃疸
江南所用者莖葉皆似家茵陳而大高三四尺氣極芬
香味甘辛吳中所用乃石香葇也悞作解脾藥服大令
人煩山茵陳二月生苗其莖如艾葉如淡青蒿背白
葉岐緊細而匾整九月開細黃花結實大如艾子亦有
無花實者
集藻─賦散句增宋洪舜俞老圃賦酣糟紫薑之掌沐醯
青陳之絲
詩散句原─明王世貞坐來薜荔時添潤齋罷茵陳尚送
香
别錄原製用蔞蒿菜蔞蒿即茵陳嫩苗以沸湯瀹過浸
於漿水則成虀如以清水或石灰水礬水拔之去其猛
氣曬乾可留製食醃焙乾極香美蔞蒿根醃曬乾或仍
蒸曬皆可
御定佩文齋廣羣芳譜卷八十九
