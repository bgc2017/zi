欽定四庫全書
御定佩文齋廣羣芳譜卷六十六
果譜
蓮(荷花别見花譜)
增─爾雅─荷芙蕖其實蓮─註─謂房也其中菂─註─蓮中子
也菂中薏─註─中心苦─疏─蓮青皮裏白子爲菂菂中有
青爲薏味甚苦菂薂─註─即蓮實─本草─一名藕實一
名澤芝─埤雅花時即有實始而黃黃而青青而綠綠
而黑中肉白内青心二三分為苦薏─原─蓮房成菂菂
在房如蜂子在窠六七月采嫩者生食脆美至秋房枯
收之去黑殼謂之蓮肉黑而沉水者其堅如石謂之石
蓮子其房大者謂之百子蓮味甘平濇無毒交心腎厚
腸胃固精氣強筋骨補虛損利耳目除寒熱治諸血病
熟食良切碎可作粥飯生動氣易脹宜去心
彙考─原─拾遺記─周穆王時西王母來共玉帳高會進崐
流素蓮素蓮者一房百子凌冬而茂─增─宋錄─元嘉十
九年揚州王濬州治後池有兩蓮駢生䨇房分體太
始二年嘉蓮䨇葩並實合跗同莖生豫州鯉湖─豫章
志─豫章雩都縣有瑞蓮池池產異蓮其葉曰䨇捲劍脊
其花曰䨇頭丫髻三萼二十四葉其實曰覆鐘金鋌移
之他處輙類常種俗傳雩山倒影所致─原─酉陽雜俎
歷城北二里有蓮子湖魏袁翻曾在湖醼集參軍張伯
瑜諮公言向為血羹頻不能就公曰取洛水必成也遂
如公語果成時清河王怪而異焉乃諮公未審何義得
爾公曰可思湖目清河笑而然之而實未解坐散語主
簿房叔道曰湖目之事吾實未曉叔道對曰藕能散血
湖目蓮子故令公思清河歎曰人不讀書其猶夜行二
毛之叟不如白面書生─增─酉陽雜俎─相傳橡子落水
為蓮─雲仙雜記─三堂使宅有鉤仙池一種蓮子一歲
再結實子十䨇其花時香兼桃梅萸菊郡人傳分香蓮
不論錢─原─續世說後唐馬郁為祕監時張承業權貴
任事與客宴集陳列珍果客無敢先嘗者郁食之必盡
承業私戒主者他日郁至惟以乾蓮子置前郁知不可
啖鞾中出一鐵槌撾碎食之承業大笑速為易之曰勿
敗吾案─增─楊氏六帖補─僧齊已與塑匠蔡蟠曾于廬
山瀑布見一蓮房房已乾其大如笠─原─花史─陳豐嘗
以青蓮子十枚寄葛勃勃㗖未竟墜一子於盆水中明
晨有並蒂花開于水面大如梅花勃取置几間數日方
謝剖其房各得實五枚如豐來數國初金箔張嘗於
臘月索乾石蓮子亂撒池中頃刻花開滿池香豔可愛
翦紙為舫置水中踏而登焉鼓棹放歌往來花叢俄失
所在
集藻─賦散句─增─漢王逸魯靈光殿賦圜淵方井反植荷
蕖發秀吐榮菡蓞紛敷綠房紫菂窋䆛垂珠
五言古詩─原─宋黃庭堅贑上食蓮有感─蓮實大如指分
甘念母慈共房頭&KR0766;&KR0766;更深兄弟思實中有薏荷拳如
小兒手令我憶諸雛迎門索棃棗蓮心政自苦食苦何
能甘甘飡恐腊毒素食則懷慙蓮生淤泥中不與泥同
調食蓮誰不甘知味良獨少吾家䨇井塘十里秋風香
安得同袍子歸製芙蓉裳─明高啟蓮房聯句與宋璲
張孟兼同作─露冷鏡湖秋(璲)波凉練塘曉盤翻綠雪稠
(兼)錦破朱霞少新苞顆微綻(啓)餘葩莖尚嫋瘦繭綴寒
蠶(璲)尖喙啄青鳥下惟玉龍眠(兼)中有瓊絲裊擎重柄
欲折(啓)含深睛尚窅(璲)孤懸類覆杯(兼)䨇立疑擢表(啓)
初成欣雨滋(兼)漸老怯風掉(啓)多子同根榮(啓)獨婦專
房悄(璲)妝卸失娉婷(啓)歌來逢窈窕(璲)剖心效諫忠(兼)
並頭呈瑞兆(啓)褭蹄密竅剜(璲)魚目微光皎珠珥落盤
多(啓)瑤軫貯囊小(璲)空實外莫辨甘苦中自了剝殘香
滿地采盡香餘沼(啓)雕筵飣戢戢玉蟲攢擾擾送看出
小艇薦喜對清醥(兼)新嘗勝江芡遠覓迷水蓼搴芳想
夏初(啓)感物傷秋杪聊兹發吳詠一覽煙水渺(璲)
七言古詩─增─唐張籍採蓮曲─秋江岸邊蓮子多採蓮女
兒並船歌青房實圓齊戢戢爭前競折漾微波試牽綠
莖下尋藕斷處絲多刺傷手白練束腰袖半卷不插玉
釵妝梳淺船中未滿渡前洲借問誰家家住遠歸時共
待暮潮上自弄芙蓉還蕩槳─鮑溶采蓮曲─弄舟朅來
南塘水蓮葉映身摘蓮子暑衣鮮淨鴛鴦喜作浪舞花
驚不起殷勤護惜纖纖指水菱初熟多新刺
五言律詩─增─宋司馬光蓮房─蓮房前後熟供噉不須齊
肉嫩山蜂子稜深天馬蹄尚憐餘蕊在深映綠荷低脆
美如新採近根猶帶泥
七言律詩─增─金張檝蓮實─水妃擎出紺珠囊玉笋雕槃
喜乍嘗膚白已攙新藕嫩心清猶帶小荷香鬭餘翠鳥
零珍羽飛盡黃蜂露蜜房口腹累人良可笑此身便欲
老江鄉
五言絶句─增─元宋无羅嗊曲─玉井荷花碧中藏偶意深
綠房千萬菂多少可憐心
七言絶句─增─宋黃庭堅鄒松滋寄蓮子湯─新收千百秋
蓮菂剝盡紅衣搗玉霜不假泰同成氣味跳珠椀裏綠
荷香─無名氏蓮實─城中擔上賣蓮房未抵西湖泛野
航旋折荷花剥蓮子露為風味月為香綠玉蜂房白
玉蟬折來帶露復含烟玻瓈盆面冰漿底醉嚼新蓮一
百圓蜂不禁人採蜜忙荷花蕊裏作蜂房不知玉蛹
甘於蜜又被詩人嚼作霜山蜂愁雨損蜂兒葉底安
巢更倒垂只有荷蜂不愁雨蠟房仰臥萬花枝蜂兒
來自宛溪中兩翅雖無已是蟲不是荷花窠裏蜜方成
玉蛹未成蜂─明徐賁折蓮子─落盡紅衣見綠房折來
猶帶水雲香柔絲零落芳心苦未及秋風已斷腸─原
孟淑卿題采蓮美人圖─綠窗蟬静日偏長嬾爇金爐百
和香莫摘池中蓮子看个中多半是空房
詩散句─增─宋黃庭堅─欲煩春筍手聊為剥蓮蓬─唐王
適─湛湛江水見底清荷花蓮子傍江生─宋僧雲隱─刺
分玉蛹堆盤脆嚼破冰丸繞齒凉─晉陸雲─綠房含青
實─唐李正封─池蓮折秋房─白居易─味苦蓮心小
温庭筠─採蓮蓮有子─曹鄴─蓮子房房嫩─宋王琪─蠶
寒冰繭瘦─孫覿蓮房駢百子─唐杜甫─露冷蓮房墜
粉紅─宋蘇軾─半脱蓮房露壓欹
詞─增─金王茂孫點絳唇─折斷烟㾗翠蓬初離鴛鴦浦玉
纖相妒翻被專房悞乍脱青衣猶著輕羅護多情處
芳心一縷都為相思苦─宋晏幾道漁家傲─粉筆丹青
描未得金鍼綵線功難敵誰傍暗叢輕採摘風淅淅船
頭觸散䨇鸂鶒夜雨染成天水質朝陽烘出胭脂色
又落又開人共惜秋風逼盤中已見新蓮菂
别錄─原─種植─種蓮子法八九月取堅黑蓮子瓦上磨尖
頭令皮薄取墐土作熟泥封三指長令蔕頭泥多而重
磨頭泥少而尖種時擲至池中重頭向下自能周正薄
皮在上易生數日即出不磨者卒不可生又一法雞子
一枚開一小孔去青黃將蓮子填滿紙糊孔三四層令
雞抱之候小雞出取放煖處不拘時用天門冬末硫黃
同肥泥或酒罈泥安盆底栽之仍用酒和水澆勿令乾
自然生葉開花如錢可愛蓮子磨薄尖頭浸靛缸中明
年清明取種開青蓮花─製用─酉陽雜俎─石蓮入水必
沉惟煎鹽滷能浮之─本草拾遺─石蓮子居山石間經
百年不壊者人得食之令髮黑不老─食療本草─諸鳥
猿猴取得石蓮子不食藏之石室内人得三百年者食
之永不老又雁食之糞於田野山巖之中不逢隂雨經
久不壊人得之每旦空腹食十枚身輕能登高涉遠
服食不饑石蓮肉蒸熟去心為末煉蜜丸桐子大日服
三十丸此仙家方也─本草衍義─清心寧神用石蓮子
肉於砂盆中擦去赤皮留心同為末入龍腦點湯服之
─本草綱目─蓮之味甘氣温而性濇禀清芳之氣得稼
穡之味乃脾之果也脾者黃宫所以交媾水火會合木
金者也土為元氣之母母氣既和津液相成神乃自生
久視耐老此其權輿也昔人治心腎不交有清心蓮子
飲補心腎益精血有瑞蓮丸皆得此理─清供錄─取嫩
蓮房去蔕又去皮用井新水入灰煮浥一如芭蕉脯法
焙乾以石壓令匾作片收之蓮蘂鬚一名佛座鬚花
開時采取隂乾亦可充果食─增─陸璣詩疏─蓮菂可磨
以為飯如粟也輕身益氣令人強健又可為糜幽州揚
豫取備饑年
藕
增─爾雅─荷芙蕖其本蔤其根藕─註─蔤乃莖下白蒻在泥
中者─陸璣詩疏─幽州謂之光旁為光如牛角─埤雅
其生應月月生一節遇閏輙益一節─本草綱目─蓮藕
荆揚益豫諸處湖澤陂池皆有之以蓮子種者生遲以
藕芽種者最易發其芽穿泥成白蒻即蔤也長者至丈
餘五六月嫩時没水取之可作蔬茹俗呼藕絲菜節生
二莖一為藕荷其葉貼水其下旁行生藕一為芰荷其
葉出水其旁莖生花冬月至春掘藕食之藕白有孔有
絲大者如肱臂長六七尺凡五六節大抵野生及紅花
者蓮多藕劣種植及白花者蓮少藕佳白花藕大而孔
扁生食味甘煮則不美紅花及野藕生食味澀蒸煮則
佳物類相感志云以鹽水供食則不損口同油煠麫米
果食則無渣氣味甘平無毒消食解渴散血生肌蒸食
開胃補五臟實下焦擣浸澄粉服食輕身益年與蜜同
食令人腹臟肥不生蟲亦可休糧
彙考─原─北史羊敦傳─敦為衞將軍廣平太守雅性清儉
屬歲饑家餽未至使人外尋陂澤採藕根食之朝廷以
其清白賜榖一千斛絹一百匹─增─拾遺記─周穆王時
西王母來共玉帳高會進千常碧藕鬱水在磅磄山東
其水小流在大陂之下所謂沉流亦名重泉生碧藕長
千常七尺為常也─洛陽伽藍記光寳寺在西陽門外
園中有一海號咸池葭芙被岸菱荷覆水青松翠竹羅
生其傍京邑士子至於良辰美景來遊此寺雲車接軫
羽蓋成隂或置酒林泉題詩花圃折藕浮瓜以為興適
─原─國史補─蘇州進藕其最上者名曰傷荷藕或云葉
甘為蟲所傷又云欲長其根則故傷其葉近多重臺荷
花花上復生一花藕乃實中亦異也有生花異而其藕
不變者─酉陽雜俎大歷中高郵百姓張存以踏藕為
業嘗於陂中見旱藕梢大如臂遂并力掘之深二丈大
至合抱以不可窮乃斷之中得一劍長二尺色青無刃
存不知寶邑人有知者以十束薪獲焉其藕無絲─增
樹萱錄─有碧衣女子詠詩曰藕隱玲瓏玉─清異錄北
方蓮實狀長少味出藕頗佳然止三孔漢語轉譯其名
曰省事三崔遠家墅在長安城南就中禊池產巨藕
貴重一時相傳為禊寶又曰玉臂龍─續仙傳─羅公遠
謂中使輔仙玉曰主上列月華之藕─集仙錄─花姑女
道士黃靈徹也居石井山有野象中箭來投花姑姑為
拔之其後每齋則銜蓮藕以獻─孫氏談圃─張舜民芸
叟責郴州税郴多碧蓮根大如椀張嘗以墨印於詩稿
上以詫北人─養痾漫筆─孝宗嘗患痢衆醫不效德壽
憂之過宫偶見小藥肆遣中使詢之曰汝能治痢否對
曰專科遂宣之至問得病之由語以食湖蟹多故致此
疾遂令診脈曰此冷痢也其法用新采藕節細研以熱
酒調服如其法杵細酒調數服即愈德夀大喜就以杵
藥金杵臼賜之至今呼為金杵臼嚴防禦家可謂不世
之遇
集藻─啓─增─梁劉孝威謝東宫賚藕啓─色華玉樹味奪瓊
漿根出楊池聞之僮約子為靈散得自莊篇楚后江萍
秦公海棗凡厥水羞莫敢相軰
賦散句─增─漢司馬相如上林賦─咀嚼菱藕─子虚賦─其
卑濕則生蓮藕觚盧
五言古詩─增─宋胡致隆山谷坐上分題賦藕─平生冰雪
姿七星羅心胸豈無有絲毫上裨天子聰而不自薦達
胡為乎泥中沉疴正無賴安得君從容其子亦可憐風
味如乃翁─謝薖食藕─人憐淤泥上出此萬朵蓮須知
淤泥中有藕大如椽本清凝冰雪末豔方嬋娟玲瓏衆
竅通蚴蟉數節連甘寒固不數却暑最所便髯奴來城
市負籠至我前開緘尚帶泥未嚼先垂涎霍霍摩霜刀
霤霤挹水泉切玉墮冷冽已覺沉痾痊芰實鬭角紫鴻
頭剝珠圓秋盤薦此果頓使二物捐念此湼不緇餘品
莫爭妍而能豁憂思令我心歡然奇功更耐老合作飛
行仙
七言古詩─原─唐韓愈古意─太華峯頭玉井蓮開花十丈
藕如船冷比雪霜甘比蜜一片入口沉痾痊我欲求之
不憚遠青壁無路難夤緣安得長梯上摘實下種七澤
根株連─增─宋王安石過食新城藕─他年過食新城藕
枕籍船中載親友今年却到經行處獨坐昏烟對舞柳
甘酸向口無所適牢落盤餐與尊酒冰房玉節漫自好
欲御還休涕垂手曾參官學居常近陽城離别初不久
人間此願兩未能西風落日共回首
五言律詩─增─宋蘇轍踏藕─春湖柳色黃宿藕凍猶僵翻
沼龍蛇動撑船牙角長清泉浴泥滓粲齒碎冰霜莫使
新梢盡炎風翠蓋凉
七言律詩─增─宋劉克莊憶藕─昔過臨平邵伯時小舟就
買藕尤竒如拈玉麈凉䨇手似瀉金莖嚥上池好事染
紅無意思癡人蒸熟減風姿炎州地狹陂塘少渴殺相
如欠藥醫─元周霆震冰盤雪藕─清澈冰盤壓蔗漿酒
酣雪藕近華堂凝寒色映瑤華脆眞白絲連翠袖香金
掌曾聞承玉露瓊臺忽見擣玄霜文園近日眞消渴莫
種蓮根引恨長─明李東陽賜藕─祇向名花看畫圖忽
驚仙骨在泥塗輕同握雪愁先碎細比餐冰聽却無郭
北芳菲懷故里江南風味憶西湖渴塵此夜消應盡未
羨金莖與玉壺─于慎行紀賜鮮藕─芙蓉别殿曉風凉
玉井靈根出水香薦熟方聞開寝廟賜鮮已見布朝堂
冰絲欲斷鮫人縷瓊液疑含閬苑霜憶昨金鰲橋上望
紅衣翠蓋滿銀塘
五言排律─增─唐趙嘏秋日吳中觀貢藕─野艇幾西東清
汵映碧空褰衣來水上捧玉出泥中葉亂田田綠蓮餘
片片紅激波纔入選就日已生風御潔玲瓏膳人懷拔
擢功梯山漫多品不與世流同─原─宋陶弼藕─萬頃金
沙裏誰將玉節栽絲應鮫乞與珠是蚌分來盤貯冰猶
結刀侵雪易摧防風骨外折混沌竅中開月寺僧家鉢
風亭酒客杯胸中秋氣入牙角雨聲回自媿塵泥賤得
蒙樽俎陪與君消酷暑瓜李莫相猜
五言絶句─增─宋楊萬里詠藕─比雪猶繄在無絲可得飄
輕拈愁欲碎未嚼已先消
七言絶句─增─宋楊萬里藕─荷衣芰製雪為容家住雲烟
太華峯外面看來眞璞玉胸中雕出許玲瓏
詩散句─增─唐杜甫─公子調冰水佳人雪藕絲─李賀藕
花凉露濕花缺藕根澀─宋蘇軾─永懷江陽叟種藕春
滿湖─宋祁─自是天姿不汚著水深泥濁奈君何─陶
弼─綠房翠子暗相失紅藕白絲空自纏─宋謝脁─秋藕
折輕絲─隋殷黃─藕絲牽作縷─唐白居易─暖踏泥中
藕─宋范成大─吳藕鏤冰寒─唐來鵬藕穿平地生荷
葉─宋楊萬里─水藕初凝雪一梢
别錄─原─製用─蜜煎藕─初秋取新嫩者淖半熟去皮切條
或片每斤用白梅四兩以沸湯一大碗浸一時撈控乾
以蜜六兩煎去水另取好蜜十兩慢火煎如琥珀色放
冷入罐收之─糖煎藕─每大藕五斤切碎日曬出水氣
沙糖五斤金櫻末一兩蜜一斤同入磁器内泥封閉慢
火煮一伏時待冷開用─製藕粉─取麤藕不限多少淨
洗截斷浸三宿數換水看極潔淨撈出碓中搗碎以新
布絞取汁重搗以汁盡為度又以密布澄去麤惡物如
稠難澄以水攪之看水清即瀉去一如造米粉法─製
藕虀─嫩藕梢隨意切作方塊如骰子大就蟹眼湯内快
手淖上取牽牛花揉汁淹染片時投冷熟水中滌過控
乾以馬芹鹽花泡湯入少醋加蜜作虀澄冷澆供之
煮藕─老藕每節切作兩叚竪鍋中下水一盞鹽少許蓋
燒之以熟為度嫩藕搗碎鹽醋拌勻可以醒酒菉
荳粉調沙糖孔中細紙扎定勿夾佳煮熟用切藕須
斜片則不脱─收藏─好肥白嫩藕埋隂濕地可經久如
新欲致遠以泥裹之則不壊
蔗
原─甘蔗(齊民要術云案書傳或為芉蔗或干蔗或&KR2464;&KR0008;或都蔗所在不同)叢生莖似竹
内實直理有節無枝長者六七尺短者三四尺根下節
密以漸而疎葉如蘆而大聚頂上扶疎四垂八九月收
莖可留至來年春夏王灼糖霜譜云有數種曰杜蔗即
竹蔗綠嫩薄皮味極醇厚專用作霜曰白蔗一名荻蔗
一名芳蔗一名蠟蔗可作糖曰西蔗作霜色淺曰紅蔗
亦名紫蔗即崑崙蔗也止可生啖不堪作糖江東為勝
今江浙閩廣蜀川湖南所生大者圍數寸高丈許又扶
風蔗一丈三節見日即消遇風則折交趾蔗特醇厚木
末無厚薄其味至均圍數寸長丈餘取汁曝之數日成
飴入口即消彼人謂之石蜜多食蔗衂血燒其滓煙入
目則眼暗
彙考─原─晉書文苑傳─顧愷之每食甘蔗恒自尾至本人
或怪之云漸入佳境─增─宋書張暢傳─世祖鎮彭城跖
跋燾南侵至小市門曰魏主致意安北遠來疲乏若有
甘蔗及酒可見分世祖遣人荅曰知行路多乏今付酒
二器甘蔗百挺─原─南史宜都王鏗傳─鏗善射常以堋
的太闊曰終日射侯何難之有乃取甘蔗插地百步射
之十發十中─增─南史范雲傳─永明十年雲使魏魏使
李彪宣命至雲所甚見稱美彪為設甘蔗黃甘粽隨盡
絶益彪笑謂曰范散騎小復儉之一盡不可復得─孝
義傳─庾僧彌母劉好食甘蔗母亡僧彌遂不食焉─唐
書南蠻傳─闍婆有蔗大如脛─神異經─南方有&KR2464;&KR0008;之
林其高百丈圍三尺八寸促節多汁甜如蜜咋嚙其汁
令人潤澤可以節蚘蟲人腹中蚘蟲其狀如蚓此消榖
蟲也多則傷人少則榖不消是甘蔗能減多益少凡蔗
亦然─典論─嘗與奮威將軍鄧展共飲論劍良久謂言
將軍法非也余顧嘗好之又得善術因求與余對時酒
酣耳熱方食芊蔗便以為杖下殿數交三中其臂─原
江表傳─孫亮使黃門以銀椀并蓋就中藏吏取交州所
獻甘蔗餳黃門先恨藏吏以鼠矢投餳中啓言吏不謹
亮呼吏持餳器入問曰此器既蓋無緣有此若矢先在
餳中當濕今矢中燥黃門將有恨於汝耶吏叩頭曰嘗
從某求宫中莞蓆宫席有數不敢與亮曰必是此也覆
問黃門具首服─增─齊民要術─雩都縣土壤肥沃偏宜
甘蔗味及采色餘縣所無一節數寸長郡以獻御─原
清異錄湖南馬氏有雞狗坊卒長能種子母蔗─增─清
異錄丘鵬南出甘蔗啖朝友云黃金顙─談藪─甄龍友
雲卿永嘉人滑稽辨捷為近世之冠樓宣獻自西掖出
守以首春觴客甄預坐席間謂公曰今年春氣一何太
盛公問其故甄曰以果奩甘蔗知之根在公前而末已
至此公為罰掌吏衆訾其猥率─原─野史盧絳中痁疾
疲瘵夢一白衣婦人謂之曰子之疾食蔗即愈詰朝見
鬻蔗者揣囊中無一鏹惟有唐韻一册請易之其人曰
吾負販者將此安用哀君欲之遂貽數挺絳食之旦而
疾愈─糖霜譜─唐大歷間有僧號鄒和尚跨白驢登繖
山結茅以居須鹽米薪菜之屬書寸紙繫錢緡遣驢負
至市人知為鄒也取平値挂物於鞍縱歸一日驢犯山
下黃氏蔗苖黃請償於鄒鄒曰汝未知因蔗糖為霜利
當十倍吾語汝塞責可乎試之果信自此流傳其法至
末年北走通泉縣靈鷲山龕中其徒追及但見一文殊
石像始知為大士化身而白驢者乃獅子也─增─容齋
隨筆─甘蔗只生於南方北人嗜之而不可得魏太武至
彭城遣人求酒及蔗於武陵王郭汾陽在汾上代宗賜
甘蔗二十條子虛賦所云諸柘也─原─羣碎錄─宋神宗
問吕惠卿曰蔗字從庶何也曰凡草木種之俱正生蔗
獨横生蓋庶出也故從庶─增─瀛厓勝覽─瓜哇國有甘
蔗麤大長可二三丈─泉南雜志─甘蔗榦小而長居民
磨以煮糖泛海售商其地為稻利薄蔗利厚往往有改
稻田種蔗者故稻米益乏
集藻─賦─增─魏文帝感物賦并序─南征荆州還過鄉里種
諸蔗於中庭涉夏歷秋先盛後衰悟興廢之無常慨然
永歎乃作斯賦云伊陽春之散節悟乾坤之交靈瞻玄
雲之蓊翳仰沉隂之杳冥降甘雨之豐霈垂長淄之泠
泠掘中堂而為圃植諸蔗於前庭涉炎夏而既盛迄凛
秋而將衰豈在斯之獨然信人物其有之─晉張協都
蔗賦─若乃九秋良期玄酎初出黃華浮觴酣飲累日挫
斯蔗而療渴共潄醴而含蜜清津滋於紫棃流液豐於
朱橘擇蘇妙而不逮何况沙棠與椰實
文賦散句─增─司馬相如子虛賦諸柘巴苴─張衡南都
賦─藷蔗薑䪤─晉左思蜀都賦甘蔗辛薑陽蓲隂敷
梁昭明太子七召─蔗有盈丈之名
七言古詩─原─宋舒亶詠甘蔗─瑤池宴罷王母還九芝飛
入三仙山空餘絳節留人間雲封露洗無時閑節旄落
盡何斕斑野翁提攜出茅菅吳刀戞戞鳴䨇環截斷寒
冰何潺潺相如賦就空上林倦遊渴病長相侵劉伶愛
酒眞荒淫狂來欲倒滄溟深此時一嚼輕千金壚邊何
用文君琴五斗一石安足斟坐想毛髮生青隂蕭瑟甘
滋欲誰讓柤棃橘柚紛殊狀冷氣相射杯盤上顧郎不
見休惆悵佳境到頭還不妄詩成雖愧陽春唱全勝乞
與將軍杖
詩散句─原─晉張載江南都蔗釀液豐沛─唐杜甫茗飲
蔗漿攜所有瓷甖無謝玉為缸春雨餘甘蔗偶然
存蔗芉─增韋應物─薑蔗滂湖田─韓愈初味猶噉蔗
─原─元稹甘蔗消殘醉─增白居易漿甜蔗節調─薛
能─壓春甘蔗冷─宋錢惟演蔗漿銷内熱─原─唐王維
大官還有蔗漿寒─增─韓翃醒酒猶憐甘蔗熟─宋陸
游蔗漿那解破餘酲─金龐鑄蔗蜜漿寒冰皎皎─原
元顧瑛─蔗漿玉椀冰泠泠
别錄─原─種植─榖雨内於沃土横種之節間生苖去其繁
冗至七月取土封壅其根加以糞穢俟長成收取雖常
灌水但俾水勢流滿潤濕則已不宜久蓄─製用─石蜜
即白沙糖凝結作塊如石者輕白如霜者為糖霜堅白
如冰者為冰糖以白糖煎化印成人物之形者為饗糖
以石蜜和牛乳酥酪作成餅塊為乳糖以石蜜和諸色
果融成塊為糖纏糖煎總之皆自甘蔗出也蔗糖以
蜀及嶺南者為勝江東雖有劣於蜀產會稽所作乳糖
視蜀更勝─容齋隨筆─糖霜之名唐以前無所見自古
食蔗者始為蔗漿宋玉招魂所謂胹鼈炮羔有柘漿些
是也其後為蔗餳江表傳孫亮使黃門就中藏吏取交
州所獻甘蔗餳是也後又為石蜜南史郡志云榨甘蔗
汁曝成飴謂之石蜜本草亦云煉糖如乳為石蜜是也
後又為蔗酒唐書赤土國用甘蔗作酒雜以紫瓜根是
也唐太宗遣至摩揭它國取熬糖法即詔揚州上諸蔗
榨瀋如其劑色味愈西域遠甚然只是今之沙糖蔗之
用盡于是不言作霜然則糖霜非古也歷世詩人模竒
寫異亦無一章一句言之惟東坡公過金山寺作詩送
遂寧僧圓寶云涪江與中泠共此一味水冰盤薦琥珀
何似糖霜美黃魯直在戎州作頌荅梓州雍熙長老寄
糖霜云遠寄蔗霜知有味勝於崔子水晶鹽正宗掃地
從誰說我舌猶能及鼻尖則遂寧糖霜見於文字者實
始二公甘蔗所在皆植獨福塘四明番禺廣漢遂寧
有糖冰而遂寧為冠四郡所產甚微而顆碎色淺味薄
纔比遂之最下者亦皆起於近世唐大歷中有鄒和尚
者始來小溪之繖山教民黃氏以造霜之法繖山在縣
北二十里山前後為蔗田者十之四糖霜戶十之三蔗
有四色紅蔗止堪生噉艻蔗可作砂糖西蔗可作霜色
淺不甚貴杜蔗綠嫩味極厚專用作霜凡蔗最困地力
今年為蔗田者明年改種五榖以滋息之霜戶器用曰
蔗削曰蔗鎌曰蔗凳曰蔗碾曰榨斗曰黍甕各有制度
凡霜一甕中品色亦自不同堆叠如假山者為上團枝
次之甕鑑次之小顆塊次之沙脚為下紫為上深琥珀
次之淺黃又次之淺白為下宣和初王黼創應奉司遂
寧常貢外歲别進數千斤牆壁成方寸是時所產益竒
應奉司罷乃不再見遂寧王灼作糖霜譜七篇具載其
說予採取之以廣聞見
蔆
原─蔆(一作䔖又作菱)一名芰(爾雅云蔆蕨攗註云今水中芰禮記疏云蔆芰也屈到嗜芰即菱角)
(者也武陵記云兩角者蔆三角四角者芰本草綱目云其葉支散故字從芰其角稜峭故謂之蔆而俗呼為蔆)
(角楊愼以芰為雞頭者誤也)一名水栗(見風俗通)一名沙角(見本草)一名薢
茩(說文云楚謂之芰秦謂之薢茩)生水澤處處有之落泥中最易生種
陂塘者為家菱葉實俱大野生者小皆三月生蔓延浮
水上葉扁而有尖光面如鏡葉下之莖有股如蝦股一
莖一葉兩兩相差如蝶翅狀五六月開花黃白色實更
肥美有無角者其色嫩青老黑又有皮嫩而紫色者謂
之浮菱食之尤美李時珍曰其實或三角四角兩角無
角家蔆角軟而脆亦有兩角彎卷如弓形者其色有青
有紅有紫嫩時剥食皮脆肉美老則殼黑而硬墜入水
中謂之烏蔆冬月取之風乾為果生熟皆佳野蔆其角
堅直刺人其色嫩青老黑嫩時剥食甘美老則蒸煮食
之野人曝乾刴米為飰為粥為糕為果皆可代糧其莖
亦可暴收和米作飰以救荒歉蓋澤農有利之物也此
物最不治病生食性冷利多食傷臟腑損陽氣痿莖生
燒蟲若過食腹脹㬉服薑酒即消含吳茱萸咽津亦可
李惟熙言蔆芡皆水物芡花開向日菱花開背日(埤雅云其)
(花晝合宵炕隨月轉移猶葵之向日也)故芡㬉而菱寒
彙考─原─周禮天官─加籩之實蔆芡㮚脯蔆芡㮚脯註重
言之者以四物為八簋─國語─屈到嗜芰有疾召宗老
而屬之曰祭我必以芰及祥宗老將薦芰屈建命去之
曰夫子不以私欲干國之典也─增─漢書循吏傳─龔遂
為渤海太守秋冬課收斂益畜果實菱芡─南齊書孝
義傳─會稽人陳氏有三女無男祖父母年八九十老耄
無所知父篤癃病母不安其室值歲饑三女相率於西
湖採菱蓴更日至市貨賣未嘗虧怠鄉里稱為義門多
欲取為婦─原─南史魚弘傳─弘為湘東王鎮西司馬述
職西上道中乏食緣路採菱作菱米飯給所部弘度之
所經人覓一菱不得─列子─杜厲叔事莒敖公自以為
不知己者居海上夏日則食菱芰冬日則食橡栗─洞
冥記─旦露池西有靈池方四百步有浮根菱根出水上
葉沉波下實細薄皮甘香葉半青半黃霜降彌美因名
青冰菱也有玄都翠水水中有菱碧色狀如雞飛名
翔雞菱仙人鳬伯子常游翠水之涯採菱而食之令骨
輕舉身生毛羽也─增─列仙傳─老萊子葅芰為食─拾
遺記─昭帝元始元年穿菱池中有倒生菱莖如亂絲一
花千葉根浮水上實沉泥中名紫菱食之不老─廣志
鉅野大菱大於常菱淮漢之南凶年以芰為蔬─太
康地記─武昌南湖通江夏有水冬則涸於時靡所產植
陶太尉立塘以遏水常自不竭因取瑯琊郡隔湖魚菱
以著湖内菱甚甘美異於他所─續豫章記─王鄰隐西
山頂菱角巾又嘗就人買菱脱頂巾貯之歎曰此巾名
實相副矣─酉陽雜俎─瓜州紅菱今人但言菱芰諸
解草木書亦不分别惟王安貧武陵記言四角三角曰
芰兩角曰菱今蘇州折腰菱多兩脚成式曾于荆州有
僧遺一斗郢城菱三角而無傷可以節莎─廬陵詩註
京師賣五岳宫菱─後山詩話─某守與客行林下曰栢
花十字裂顧客對其倅晩食菱方得對云菱角兩頭尖
皆俗諺全語也─石湖詩註─蜀中無菱至蜀州西湖始
見之─老學庵筆記─芰菱也今人謂卷荷為伎荷伎立
也卷荷出水面亭亭植立故謂之伎荷或作芰非是白
樂天池上早秋詩云荷芰綠參差新秋水滿池乃是言
荷菱二物耳─三柳軒雜識─菱花為水客─楚辭芳草
譜─製芰荷以為衣兮集芙蓉以為裳蓋芰葉雜遝荷葉
博大有為衣之象而芙蓉若可緝者也─白嶽行記─九
月九日由謝村取餘杭道曲溪淺渚被水皆菱角有深
淺紅及慘碧三色舟行掬手可取而不設塍塹僻地淳
俗此亦可見余酒渴思解奴子康素工掠食偶一命之
甚資咀嚼平生恥為不義此其愧心者也─原─杭州志
東坡知杭州募民種菱於西湖收其利以備修隄
集藻─啓─增─梁庾肩吾謝賚菱啓─上林紫水雜薀藻而俱
浮雲夢清池間芙蓉而外發珍踰百味來薦畫盤恩重
千金遂沾菲席凌霜朱橘愧此開顏含露蒲桃慙其不
䬼
論─增─晉孫楚屈建論─加籩之品菱芡存焉楚多陂塘菱
芡所生父自嗜之而抑按宰祝既毁就養無方之禮又
失奉死如生之義奪乎素欲建何忍焉
辨─增─明楊慎菱芰辨─武陵記四角三角曰芰兩角曰菱
其字不一說文作蔆注曰楚謂之芰秦謂之薢茩芰菱
也果也薢茩决明也菜也殊已混淆相如賦外發芙蓉
䔖華則芡實也又相如凡物篇云蔆从遴字作&KR0034;爾雅
蔆蕨攗即决明也爾雅注作决光馬大年嬾眞子錄誤
作英光史繩祖已辨之黃公紹云許慎所注合是菜也
又國語屈到嗜芰蓋决明之菜非水中芰也審矣爾雅
既以水中之芰釋菜說文又以菜釋水中之芰由蔆名
不一所以致惑今按菱今之菱角芰今之鷄頭楚辭緝
芰荷以為衣若是菱葉不可為衣也緣楚人名菱為芰
所以致後世解二物不分又以决明參之愈益淆亂楚
人名菱為芰見爾雅疏得此一解可破前數說之紛紛
矣
文賦散句─增─漢司馬相如上林賦─咀嚼菱藕─魏曹植
九詠─遇遊女于水裔探菱花而結詞─晉左思蜀都賦
綠菱紅蓮─郭璞江賦鱗被菱荷攢布水蓏翹莖瀵蘂
濯欵散裹流光潛映景炎露火
五言古詩─原─梁簡文帝採菱曲─菱花落復含桑女罷新
蠶桂棹浮星艇徘徊蓮葉南─增─劉孝綽詠小兒採菱
採菱非採菉日暮且盈舠踟蹰未敢進畏欲比殘桃
陸罩採菱曲─參差雜荇枝田田競荷密轉葉任香風舒
花影流日戲鳥波中蕩遊魚菱下出不與文王嗜羞持
比萍實─原─江洪和湘東王采菱曲─風生綠葉聚波動
紫莖開含花復含實正待佳人來
七言古詩─原─唐劉禹錫採菱行─白馬湖平秋日光紫菱
如錦綵鴛翔盪舟游女滿中央採菱不顧馬上郎争多
逐勝紛相向時轉蘭橈破輕浪長鬟弱袂動參差釵影
釧文浮蕩漾笑語哇哇顧晩暉蓼花緣岸扣舷歸歸來
共到市橋步野蔓繫船萍滿衣家家竹樓臨廣陌下有
連檣多估客攜觴薦芰夜經過醉踏大隄相應歌屈平
祠下沅江水月照寒波白煙起一曲南音此地聞長安
北望三千里─明王鴻漸題菱科圖─采菱科采菱科小
舟日日臨清波采得菱來餘幾何竟無人唱采菱歌風
流無復越溪女但采菱科救饑餒
五言律詩─原─唐李嶠咏菱─鉅野韶光暮東平春溜通影
搖江浦月香引棹歌風日色翻池上潭花發鏡中五湖
多賞樂千里望難窮─增─宋蘇轍食菱─野沼漲清泉烏
菱不直錢蟹肥螯正滿石破髓方堅節物秋風早樽罍
夜月偏令人思淮上小舫藕如椽
七言律詩─增─宋楊萬里食菱─鷄頭吾弟藕吾兄頭角嶄
然也不争白璧中藏煙水晦紅裳左袒雪花明一生子
木非知己千載靈均是主盟每到炎官張火傘西山未
當聖之清
五言絶句─增─唐錢起江行無題─細竹漁家路晴陽看結
罾喜來邀客坐分與折腰菱─原─宋梅堯臣和資政侍
郎採菱─紫角菱實肥青銅菱葉老孤根未能定不及寒
塘草
七言絶句─原─唐白居易看採菱─菱池如鏡淨無波白點
花稀青角多時唱一聲新水調謾人道是采菱歌─增
宋范成大采菱戶采菱辛苦似天刑刺手朱殷鬼質青
休問揚荷涉江曲只堪聊誦楚詞聽─田園雜興─采菱
辛苦廢犁鉏血指流丹鬼質枯無力買田聊種水近來
湖面亦收租─原─楊萬里食老菱有感─幸自江湖可避
人懷珠韜玉冷無塵何須抵死露頭角荇葉荷花老此
身─菱沼─柄似蟾蜍股樣肥葉如蝴蝶翼相差蟾蜍翹
立蝶飛起便是菱花著子時
詩散句─增─梁江淹相攜及嘉月採菱渡北渚─徐勉─紫
菱亦可採聊以緩愁年─原─費昶─妾家五湖口采菱五
湖側─唐儲光羲─濁水菱葉肥清水菱葉鮮─增─李白
郎聽採菱女一道夜歌歸─杜甫─况資菱芡足庶結茅
茨迴─錢起─渚禽菱芡足不向稻梁争─劉禹錫─豔歌
呈幾曲江畔采新菱─原─宋陶弼─轉葉香隨風舒花影
凌日─梁武帝─江南稚女珠腕繩桂棹容與歌採菱
唐李賀─瀉酒木蘭椒葉蓋病容扶起種菱絲─宋陳堯
佐─堆盤菱熟胭脂角藉藻鱸鮮淡墨鱗─林逋─含機綠
錦翻新葉滿篋青銅瑩古花─陸游─何時却泛耶溪路
臨聽菱歌四面聲─增─唐儲光羲─深潭菱葉疎─王維
菱蔓弱難定─原─杜甫─隔沼連香芰─增─杜甫─水果剝
菱芡採菱寒刺土─韓愈─菱葉故穿萍─孟郊─菱翻
紫角利─柳宗元─朵頤進芰實─張籍─翻芰紫角稠
李益─菱花覆碧渚─李賀─菱科映青罩─白居易─菱風
香散漫─宋司馬光光翻芰葉齊─楊萬里─新菱剥釅
紅─唐萬齊融─垂菱布藻如妝鏡─薛逢日中漸見菱
花舒─韋莊─十畝菱花晩鏡清─曹唐─碧花菱角滿潭
秋─宋王安石─菱角蜻蜓翠蔓深─陸游─深紅菱角密
覆水─元薩都剌─酒渴冰盤破紫菱
詞─原─宋張鎡鵲橋仙─連汀接漵縈蒲帶藻萬鏡香浮光
滿濕煙吹霽木蘭輕照波底紅嬌翠婉玉纖採處銀
籠攜去一曲山長水遠彩鴛䨇慣貼人飛恨南浦離多
夢短
别錄─增─風俗通─殿堂東井形刻為荷菱荷菱皆水物
所以厭火也─埤雅─羣說鏡謂之蔆花以其面平光影
所成如此庾信鏡賦云照壁而蔆華自生是也─爾雅
翼─昔人取菱花六觚之象以為鏡─原─種植─秋間取熟
黑者撒池中來春自生─增─製用物類相感志─菱煮過
以礬湯綽之紅綠如生煮菱要青用石灰水拌過先
洗去灰煮則青
芡
原─芡一名雞頭(古今注云芡雞頭也一名芰方言云北燕謂之䓈青徐淮泗之間謂之芡南楚)
(江湘之間謂之雞頭或謂之烏頭埤雅云其蓬似雞首故曰雞頭)一名雁喙一名雁頭
一名鴻頭(爾雅翼云葉有芒刺兼有觜若雞雁之頭故有諸名)一名雞壅(見莊子)一
名卵蔆(見管子)一名蔿子(本草經註云芡實即今蒍子也圖經云其莖嫩者名蒍亦名䓈)
(菜)一名水硫黃(孫公談圃云芡甘滑可食名為水硫黃詳見東坡雜記)生水澤中
處處有之三月生葉貼水大於荷葉皺文如縠蹙衂如
沸面青背紫俗名雞頭盤莖葉皆有刺莖長丈餘有孔
有絲嫩者剥皮可作蔬茹五六月開紫花結苞外有刺
如蝟花在苞頂如雞喙内有斑駁軟肉裹子纍纍如珠
璣殼内白米狀如魚目薏苡大味甘平濇無毒補中強
志聰耳明目開胃助氣止渴益腎除溼痺腰脊膝痛久
服身輕不飢耐老莖止煩渴除虛熱生熟皆宜根狀如
三稜煮熟如芋可食治心痛氣結病
彙考─增─周禮地官─大司徒以土會之法辨五地之物生
二曰川澤其植物宜膏物─註─玄謂膏當為櫜字之誤也
蓮芡之實有櫜韜─疏蓮芡之實有櫜韜者以其是川澤
所生故知是蓮芡之實皆有外皮櫜韜其實者也─宋
史禮志─太宗景祐三年禮官宗正請每歲夏季月薦果
以芡以菱─莊子─藥也其實堇也桔梗也鷄㢕也豕零
也是時為帝者也何可勝言─注─㢕或作壅司馬云雞&KR0034;
即雞頭也─淮南子─雞頭已瘻─注─瘻頸腫疾雞頭水中
芡─東坡雜記─吳子野云芡實蓋温平爾本不能大益
人然俗謂之水硫黃何也人之食芡也必枚嚙而細嚼
之未有多嘬而亟嚥者也舌頰唇齒終日囁嚅而芡無
五味腴而不膩足以致上池之水故食芡者能使人華
液通流轉相挹注積其力雖過乳石可也
集藻─七言古詩─原─唐無名氏雞頭─湖浪參差叠寒玉水
仙曉轉鉢盤綠淡黃根老栗皺圓染青刺短金罌熟紫
羅小囊光緊蹙一掬眞珠藏蝟腹叢叢引觜傍蓮洲滿
川恐作天雞哭─宋歐陽修初食雞頭有感─六月京師
暑雨多夜夜南風吹芡嘴凝祥池鎖會靈園僕射荒陂
安可擬爭先園客採新苞剖蚌得珠從海底都城百物
貴新鮮厥價難酬與珠比金盤磊落何所薦滑臺潑醅
如玉醴自慚竊食萬錢厨萬口飄浮嗟病齒却思年少
在江湖野艇高歌菱荇裏香新味全手自摘玉潔沙磨
軟還美一瓢固不羡五鼎萬事適情為可喜何時遂買
穎東田歸去結茅臨野水─文同采芡─芡盤圓圓開碧
輪城東濠中如叠鱗漢南父老舊不識日日岸上多少
人駢頭鬅鬆露秋熟綠刺紅鍼割寒玉提籠當筵破紫
苞老蚌一開珠一掬吹臺北下凝祥池圃田東邊僕射
陂如今兩處盡湮没異日此地名應馳物貴新成味尤
美可惜飄零還入水料得明年轉更多一匝清波流珠
子─蘇轍食雞頭─芡葉初生縐如縠南風吹開輪脱轂
紫苞青刺攢蝟毛水面放花波底熟森然赤手初莫近
誰料明珠藏滿腹剖開膏液尚糢糊大盎磨聲風雨速
清泉活火曾未久滿堂坐客分升掬紛然咀噍惟恐遲
勢若羣雛方脱粟東都每憶會靈沼南國陂塘種尤足
東遊塵土未應嫌此物秋來日常食
五言律詩─增─宋陶弼雞頭─三伏池塘沸雞頭美可烹香
囊聯錦破玉指剝珠明葉皺非蓮蓋根甘似竹萌不應
徒適口炎帝亦曾名
七言律詩─增─宋蘇轍食雞頭─風開芡嘴鐵為鬚斧砍沙
磨旋付厨細嚼兼收上池水徐嚥還成滄海珠佳客滿
堂須一斗閑居賴我近平湖多年不到會靈沼氣味宛
然初不殊─原─楊萬里食雞頭─江妃有訣煮眞珠菰飰
牛酥軟不如手擘雞顋金五色盤傾驪頷琲千餘夜光
明月供朝嚼水府靈宫恐夕虛好與藍田飡玉法編歸
辟榖赤松書三危瑞露凍成珠九轉丹砂鍊不如鼻
觀溫芳炊桂歇齒根軟熟剝胎餘半甌鷹爪中秋近一
炷龍涎丈室虚却憶吾廬野塘畔滿山柿葉正堪書
五言絶句─增─宋姜特立芡實─芡實徧方塘明珠截錦囊
風流薰麝氣包裹借荷香
七言絶句─增─宋陸游建州絶無芡頗思之戲作─鄉國雞
頭買早秋綠荷紅縷最風流建州城裏西風冷白棗堆
盤看却愁─原─楊萬里雞頭─龍宫失曉惱江妃也養鳴
雞報早暉要啄稻粱無半粒只教滿頷飽珠璣
詩散句─增─唐溫庭筠─繡頷金鬚盪倒光團圓皺綠雞頭
葉─宋陳堯佐風開黃觜鐵為鬚斧斫砂磨旋出厨
宋祁─磨沙漉水莩殼滑斫桂煮釡風波聲─原─梅堯臣
吳雞鬭罷絳幘碎海蚌捧出眞珠明─王巖叟水晶冷
浸碧玉叢琉璃湧出青毛蝟─鄭清之玉質欲藏如許
脆鐵芒何苦太尖生─增─唐韓愈─平池散芡盤風能
拆芡觜─孟郊─鴻頭排刺芡─原─宋黃庭堅剝芡珠走
盤─增─陸游─芡觜拆秋風─元馬祖常沼綠芡盤鋪
宋黃庭堅千頭剖蚌明珠熟明珠論斗煮雞頭─原
陸游雞頭纍纍如大珠港種雞頭來滿船─明王象
明雞頭新劈驪頷顆
詞─原宋昭順老人浣溪沙─的皪堪為席上珍銀鐺百沸
麝臍熏蕭娘欲餌意中人拈處玉纖籠蚌顆剝時瓊
齒嚼香津仙郎入口即身輕
别錄─原─種植秋間熟時取實之老者以蒲包包之浸水
中三月間撒淺水内待葉浮水面移栽淺水每科離二
尺許先以麻餅或豆餅拌勻河泥種時以蘆記其根十
餘日後每科用河泥三四碗壅之─製用蒸熟烈日中
曝裂取仁亦可舂取粉用新者煮食良連殼一斗防風
四兩煎湯浸用甚軟美經久不壊
葧臍
原─葧臍一名芍一名鳬茈(爾雅云芍鳬茈爾雅翼云名爲鳬茈當是鳬好食之)一
名鳬茨(本草綱目云鳬茈音訛也)一名黑三稜一名地栗(皆形似也日用本草)
(云小者為葧臍大者為地栗)舊名烏芋(以形似芋而色烏也)今皆名葧臍(又鳬茨音)
(訛也)生淺水中其苗三四月出土一莖直上無枝葉狀如
龍鬚色正青肥田生者麤似細葱高二三尺其本白蒻
秋後結根大者如山查栗子臍有聚毛纍纍下生入泥
底野生者黑而小食之多滓種出者皮薄色淡紫肉白
而大軟脆可食─增─本草衍義─皮厚色黑肉硬而白者
謂之豬葧臍皮薄澤色淡紫肉軟而脆者謂之羊葧臍
─原─味甘微寒滑無毒治消渴除胸實熱氣作粉食厚
腸胃療膈氣消宿食黃疸治血痢下血血崩辟蠱毒消
誤吞銅鐵種宜榖雨日
集藻─七言古詩─增─明王鴻漸題野荸薺圖─野荸薺生稻
畦苦薅不盡心力疲造物有意防民饑年來水患絶五
榖爾獨結實何纍纍
五言絶句─增─明吳寬題荸薺畫册─纍纍滿筐盛上帶葑
門土咀嚼味還佳地栗何足數
别錄─增─物類相感志─荸薺煮銅則軟
慈姑
原─慈姑(或作茨菰)一歲根生十二子如慈姑之乳衆子故名
爾雅翼云歲有閏則生十三子一名藉姑一名水萍一
名河鳬茈一名白地栗(根苗似鳬茈故有二名)苗名翦刀草一名
翦搭草一名燕尾草一名槎了草(本草綱目云象葉形也)莖榦似
嫩蒲又似三稜苗甚軟其色深青綠每叢十餘莖内抽
出一兩莖上分枝開小白花四瓣蘂深黃色根大者如
杏小者如栗色白而瑩滑五六七月采葉正二月采根
煮熟味甘甜時人以作果
集藻─七言律詩─增─宋楊東山茨菰花─折來趁得未晨光
清露晞風帶月凉長葉翦刀廉不割小花茉莉淡無香
稀疏略糝瑤臺雪升降常涵翠管漿恰恨山中窮到骨
茨菰也遣入詩囊
詩散句─增─唐元稹─小片慈姑白
别錄─原─種植─慈姑豫於臘月間折取嫩芽種於水田來
年四月盡如種秧法種之離尺許田最宜肥每顆花挺
一枝上開數十朵色香俱無惟根至秋冬取食甚佳
增─製用─本草─嫩莖可煠食取汁可製粉霜雌黃
御定佩文齋廣羣芳譜卷六十六
