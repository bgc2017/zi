欽定四庫全書
御定佩文齋廣羣芳譜卷十九
茶譜
茶二
集藻─表─增─唐柳宗元為武中丞謝賜新茶表─臣某言中
使竇某至奉宣旨賜臣新茶一斤者天睠忽臨時珍俯
及捧戴驚抃以喜以惶臣以無能謬司邦憲大眀首出
得親仰於雲霄渥澤遂行忽先霑於草木况兹靈味成
自遐方照臨而甲拆惟新煦嫗而芬芳可襲調六氣而
成美扶萬夀以效珍豈可賤微膺此殊錫銜恩敢同於
嘗酒滌慮方切於飲冰撫事循涯隕越無地─劉禹錫
代武中丞謝新茶表─臣某言中使某奉宣聖旨賜臣新
茶一斤猥沐深恩再霑殊賜承旨慶抃省躬慚惶伏以
貢自外方珍殊衆品效參藥石芳越椒蘭出自仙厨俯
頒私室義同推食空荷於曲成責在素餐實慙於虛受
─又─臣某言中使竇國晏奉宣聖旨賜臣新茶一斤猥
降王人光臨私室恭承慶賜跪啓緘封伏以方隅入貢
採擷至珍自遠奉來以新為貴捧而觀妙飲以滌煩顧
蘭露而慙芳豈柘漿而齊味既榮凡口倍切丹心─韓
翃為田神玉謝茶表─臣某言中使至伏奉手詔賜臣茶
一千五百串令臣分給將士以下聖慈曲被戴荷無階
臣智謝理戎功慙盪寇前恩未報厚賜仍加念以炎蒸
恤其暴露榮分紫笋寵降朱宫味足蠲邪助其正直香
堪愈病沃以勤勞飲德相歡撫心是荷前朝饗士往典
犒軍皆是循常非關特達顧惟何幸忽被殊私吳主禮
賢方聞置茗晉臣愛客纔有分茶豈如澤被三軍仁加
千乘以欣以忭感戴無階─宋丁謂進新茶表─右件物
産異金沙名非紫筍江邊地暖方呈彼茁之形闕下春
寒已發其甘之味有以少為貴者焉敢韞而藏諸見謂
新茶蓋遵舊例
啓─增─宋楊萬里謝傅尚書惠茶啓─遠餉新茗當自擕大
瓢走汲溪泉束澗底之散薪燃折脚之石鼎烹玉塵啜
香乳以享天上故人之意媿無胸中之書傳但一味攪
破茶園耳
序─增─唐吕温三月三日茶宴序─三月三日上已禊飲之
日也諸子議以茶酌而代焉廼撥花砌愛庭隂清風逐
人日色留興卧借青靄坐攀香枝閒鶯近席而未飛紅
蘂拂衣而不散廼命酌香沫浮素杯殷凝琥珀之色不
令人醉微覺清思雖五雲仙漿無復加也─皮日休茶
中雜詠序─按周禮酒正之職辨四飲之物其三曰漿又
漿人之職供王之六飲水漿醴凉醫酏入於酒府鄭司
農云以水和酒也蓋當時人率以酒醴為飲謂乎六漿
酒之醨者也何得姬公製爾雅云檟苦荼即不擷而飲
之豈聖人之純於用乎亦草木之濟人取舍有時也自
周以降及於國朝茶事竟陵子陸季疵言之詳矣然季
疵以前稱茗飲者必渾以烹之與夫㵸蔬而啜者無異
也季疵始為經三卷由是分其源制其具教其造設其
器命其煑飲之者除痟而去癘雖疾醫之不若也其為
利也於人豈小哉余始得季疵書以為備矣後又獲其
顧渚山記二篇其中多茶事後又太原温從雲武威段
&KR0008;之各補茶事十數節並存於方册茶之事由周至今
竟無纖遺矣昔晉杜育有荈賦季疵有茶歌余缺然於
懷者謂有其具而不形於詩亦季疵之餘恨也遂為十
詠寄天隨子─宋徽宗大觀茶論序─嘗謂首地而倒生
所以供人求者其類不一穀粟之於饑絲枲之於寒雖
庸人孺子皆知常須而日用不以時歲之舒廹而可以
廢興也至若茶之為物擅甌閩之秀氣鍾山川之靈稟
袪襟滌滯致清導和則非庸人孺子可得而知矣沖澹
閒潔韻高致静則非皇遽之時可得而好尚矣本朝之
興歲修建溪之貢龍團鳳餅名冠天下而壑源之品亦
自此而盛延及於今百廢俱舉海内晏然垂拱密勿幸
致無為縉紳之士韋布之流沐浴膏澤薰陶德化以雅
尚相推從事茗飲故近歲以來采擇之精製作之工品
第之勝烹點之妙莫不咸造其極且物之興廢固自有
時然亦係乎時之汙隆時或皇遽人懷勞瘁則向所謂
常湏而日用猶且汲汲營求惟恐不獲飲茶何暇議哉
世既累洽人恬物熙則常須而日用者固久厭飫狼籍
而天下之士勵志清白競為閒暇修索之玩莫不碎玉
鏘金啜英咀華較筐箧之精争鑒裁之别雖下士於此
時不以蓄茶為羞可謂盛世之清尚也嗚呼至治之世
豈惟人得以盡其材而草木之靈者亦得以盡其用矣
偶因暇日研究精微所得之妙後人有不自知為利害
者敘本末列於二十篇號曰茶論─蔡襄進茶錄序─臣
前因奏事伏蒙陛下諭臣先任福建轉運使日所進上
品龍茶最為精好臣退念草木之微首辱陛下知鑒若
處之得地則能盡其材昔陸羽茶經不第建安之品丁
謂茶圖獨論採造之本至於烹試曾未聞有臣輙條數
事簡而易眀勒成二篇名曰茶錄伏惟清閑之晏或賜
觀採臣不勝惶懼榮幸之至謹序─原─歐陽修龍茶錄
後序─茶為物之至精而小團又其精者錄序所謂上品
龍茶者是也蓋自君謨始造而歲貢焉仁宗尤所珍惜
雖輔相之臣未嘗輙賜惟南郊大禮致齋之夕中書樞
密院各四人共賜一餅宫人翦金為龍鳳花草貼其上
兩府八家分割以歸不敢碾試相家藏以為寶時有佳
客出而傳玩爾至嘉祐七年親享眀堂齋夕始人賜一
餅余亦忝預至今蔵之余自以諫官供奉仗内至登二
府二十餘年纔一獲賜因君謨著錄輙附於後庶知小
團自君謨始而可貴如此─增─朱子安東溪試茶錄序─
隄首七閩山川特異峻極廻環勢絶如甌其陽多銀銅
其隂孕鉛鐵厥土赤墳厥植惟茶會建而上羣峰益秀
迎抱相向草木叢條水多黃金茶生其間氣味殊美豈
非山川重複土地秀粹之氣鍾於是而物得以宜歟北
苑西距建安之洄溪二十里而近東至東宮百里而遥
過洄溪踰東宮則僅能成餅耳獨北苑連屬諸山者最
勝北苑前枕溪流北涉數里茶皆氣弇然色濁味尤薄
惡况其遠者乎亦猶橘過淮為枳也近蔡公作茶錄亦
云隔溪諸山雖及時加意製造色味皆重矣今北苑焙
風氣亦殊先春朝隮常雨霽則霧露昏蒸晝午猶寒故
茶宜之茶宜高山之隂而喜日陽之早自北苑鳳山南
直苦竹園頭東南屬張坑頭皆高遠先陽處歲發常早
芽極肥乳非民間所比次出壑源嶺高土沃地茶味甲
於諸焙丁謂亦云鳳山高不百丈無危峰絶崦而岡阜
環抱氣勢柔秀宜乎嘉植靈卉之所發也又以建安茶
品甲於天下疑山川至靈之卉天地始和之氣盡此茶
矣又論石乳出壑嶺斷崖缺石之間蓋草木之仙骨丁
謂之記錄建溪茶事詳備矣至於品載止云北苑壑源
嶺及總記官私諸焙千三百三十六耳近蔡公亦云唯
北苑鳳凰山連屬諸焙所産者味佳故四方以建茶為
目皆曰北苑建人以近山所得故謂之壑源好者亦取
壑源口南諸葉皆云彌珍絶傳致之間識者以色味品
第反以壑源為疑今書所異者從二公紀土地勝絶之
目具疏園隴百名之異香味精粗之别庶知茶於草木
為靈最矣去畝步之間别移其性又以佛嶺葉源沙溪
附見以質二焙之美故曰東溪試茶錄自東宮西溪南
焙北苑皆不足品第今略而不論─黃儒品茶要錄序─
說者常怪陸羽茶經不第建安之品蓋前此茶事未甚
興靈芽真笋往往委翳消腐而人不知惜自國初以來
士大夫沐浴膏澤詠歌升平之日久矣夫身世灑落神
觀沖淡惟兹茗飲為可喜園林亦相與摘英誇異制棬
鬻新而趨時之好故殊異之品始得自出於蓁莽之間
而其名遂冠天下借使陸羽復起閱其金餅味其雲腴
當爽然自失矣因念草木之材一有負瓌偉詭特者未
嘗不遇時而後興况於人乎然士大夫間為珍藏精試
之具非尚雅好真未嘗輙出其好事者又常論其采制
之出入器用之宜否較試之湯火圖於縑素傳玩於時
獨未有補於賞鑒之眀耳蓋園民射利膏油其面色品
味易辨而難詳予因閱收之暇為原采造之得失較試
之低昂次為十說以中其病題曰品茶要錄云─葉清
臣煮茶小品序─夫渭黍汾麻泉源之異稟江橘淮枳土
地之或遷誠物類之有宜亦臭味之相感也若乃擷華
掇秀多識草木之名激濁揚清能辨淄澠之品斯固好
事之嘉尚博識之精鑒自非笑傲塵表逍遥林下樂追
王濛之約不讓陸納之風其孰能與於此乎吳楚山谷
間氣清地靈草木穎挺多孕茶荈為人採拾大率右於
武夷者為白乳甲於吳興者為紫筍産禹穴者以天章
顯茂錢塘者以徑山稀至於桐廬之巖雲衡之麓鴉山
著於吳歙蒙頂傳於岷蜀角立差勝毛舉實繁然而天
賦尤異性靡俗諳苟制非其妙烹失於術雖先雷而籯
未雨而檐蒸焙以圖造作以經而泉不香水不甘㸑之
揚之若淤若滓予少得温氏所著茶說嘗識其水泉之
目有二十焉會西走巴峡經蝦蟇窟憩蕪城汲蜀崗井
東遊故郡經揚子江留丹陽酌觀音泉過無錫㪺慧山
水粉槍牙旗蘇蘭薪桂且鼎且缶以飲以歠莫不㵸氣
滌慮蠲病析酲袪鄙恡之生心招神眀而達觀信乎物
類之宜得臭味之所感幽人之佳尚前賢之精鑒不可
及已噫紫華綠英均一水也皆忘情於庶彙或求伸於
知己不然者叢薄之莽溝瀆之流亦奚以異哉遊鹿故
宮依蓮盛府一命受職再期服勞而虎丘之觱沸松江
之清泚復在在封畛居然挹注是嘗所得於鴻漸之目
二十而七也昔酈元善於水經而未嘗知茶王肅癖於
茗飲而言不及水表是二美吾無愧焉凡泉二十列於
右幅且使盡神方之四兩遂成其功代酒限於七升無
忘真賞云
傳─原─宋蘇軾葉嘉傳─葉嘉閩人也其先處上谷曾祖茂
先養高不仕好游名山至武夷悅之遂家焉嘗曰吾植
功種德不為時採然遺香後世吾子孫必盛於中土當
飲其惠矣茂先葬郝源子孫遂為郝源民至嘉少植節
操或勸之業武曰吾當為天下英武之精一槍一旗豈
吾事哉因而游見陸先生先生竒之為著其行錄傳於
世方漢帝嗜閱經史時建安人為謁者侍上上讀其行
錄而善之曰吾獨不得與此人同時哉曰臣邑人葉嘉
風味恬淡清白可愛頗負其名有濟世之才雖羽知猶
未詳也上驚勅建安太守召嘉給傳遣詣京師郡守始
令採訪嘉所在命齎書示之嘉未就遣使臣督促郡守
曰葉先生方閉門制作研味經史志圖挺立必不屑進
未可促之親至山中為之勸駕始行登車遇相者揖之
曰先生容質異常矯然有龍鳳之姿後當大貴嘉以皂
囊上封事天子見之曰吾久飫卿名但未知其實耳我
其試哉因顧謂侍臣曰視嘉容貌如鐵資質剛勁難以
遽用必槌提頓挫之乃可遂以言恐嘉曰碪斧在前鼎
鑊在後將以烹子子視之如何嘉勃然吐氣曰臣山藪
猥士幸惟陛下採擇至此可以利主雖粉身碎骨臣不
辭也上笑命以名曹處之又加樞要之務焉因誡小黃
門監之有頃報曰嘉之所為猶若粗疎然上曰吾知其
才苐以獨學未經師耳嘉為之屑屑就師頃刻就事已
精熟矣上乃勅御史歐陽高金紫光禄大夫鄭當時甘
泉侯陳平三人與之同事歐陽嫉嘉初進有寵曰吾屬
且為之下矣計欲傾之會天子御延英促召四人歐但
熱中而已當時以足擊嘉而平亦以口侵凌之嘉雖見
侮為之起立顔色不變歐陽悔曰陛下以葉嘉見托吾
輩亦不可忽之也因同見帝陽稱嘉美而隂以輕浮訿
之嘉亦訴於上上為責歐陽憐嘉視其顔色久之曰葉
嘉真清白之士也其氣飄然若浮雲矣遂引而宴之少
選間上鼓舌欣然曰始吾見嘉未甚好也久味之殊令
人愛朕之精魄不覺灑然而醒書曰啓乃心沃朕心嘉
之謂也於是封嘉為鉅合侯位尚書曰尚書朕喉舌之
任也由是寵愛日加朝廷賓客遇會宴享未始不推於
嘉上日引對至於再三後因侍宴苑中上飲踰度嘉輙
苦諫上不悅曰卿司朕喉舌而以苦辭逆我我豈堪哉
遂唾之命左右仆於地嘉正色曰陛下必欲甘辭利口
然後愛耶臣言雖苦久則有效陛下亦嘗試之豈不知
乎上顧左右曰始吾言嘉剛勁難用今果見矣因含容
之然亦以是疎嘉嘉既不得志退去閩中既而曰吾末
如之何也已矣上以不見嘉月餘勞於萬幾神薾思困
頗思嘉因命召至喜甚以手撫嘉曰吾渴見卿久也遂
恩遇如故上方欲以兵革為事而大司農奏計國用不
足上深患之以問嘉嘉為進三策其一曰𣙜天下之利
山海之資一切籍於縣官行之一年財用豐贍上大悅
兵興有功而還上利其財故𣙜法不罷管山海之利自
嘉始也居一年嘉告老上曰鉅合侯其忠可謂盡矣遂
得爵其子又令郡守擇其宗支之良者每歲貢焉嘉子
二人長曰摶有父風襲爵次曰挺抱黃白之術比於摶
其志尤淡泊也嘗散其資拯鄉閭之困人皆德之故鄉
人以春伐鼓大會山中求之以為常贊曰今葉氏散居
天下皆不喜城邑惟樂山居氏於閩中者蓋嘉之苗裔
也天下葉氏雖夥然風味德馨為世所貴皆不及閩閩
之居者又多而郝源之族為甲嘉以布衣遇天子爵徹
侯位八座可謂榮矣然其正色苦諫竭力許國不為身
計蓋有以取之夫先王用於國有節取於民有制至於
山林川澤之利一切與民嘉為策以𣙜之雖救一時之
急非先王之舉也君子譏之或云管山海之利始於鹽
鐵丞孔僅桑弘羊之謀也嘉之策未行於時至唐趙贊
始舉而用之
記─增─宋唐庚鬭茶記─政和二年三月壬戌二三君子相
與鬭茶於寄傲齋予為取龍塘水烹之而第其品以某
為上某次之某閩人其所賫宜尤高而又次之然大較
皆精絶蓋嘗以為天下之物有宜得而不得不宜得而
得之者富貴有力之人或有所不能致而貧賤窮厄流
離遷徙之中或偶然獲焉所謂尺有所短寸有所長良
不虛也唐相李衛公好飲惠山泉置驛傳送不遠數千
里而近世歐陽少師作龍茶錄序稱嘉祐七年親享眀
堂致齋之夕始以小團分賜二府人給一餅不敢碾試
至今藏之時熙寧元年也吾聞茶不問團銙要之貴新
水不問江井要之貴活千里致水真偽固不可知就令
識真已非活水自嘉祐七年壬寅至熙寧元年戊申首
尾七年更閱三朝而賜茶猶在此豈復有茶也哉今吾
提瓶支龍塘無數十步此水宜茶昔人以為不減清遠
峡而海道趨建安不數日可至故每歲新茶不過三月
至矣罪戾之餘上寬不誅得與諸公從容談笑於此汲
泉煑茗取一時之適雖在田野孰與烹數千里之泉澆
七年之賜茗也哉此非我君之力歟夫耕鑿食息終日
蒙福而不知為之者直愚民耳豈我輩謂耶是宜有所
紀述以無忘在上者之澤云─元楊維楨煮茶夢記─鐵
龍道人卧石牀移二更月微眀及紙帳梅影亦及半窗
鶴孤立不鳴命小芸童汲白蓮泉燃槁湘竹授以凌霄
芽為飲供道人乃遊心太虛雍雍凉凉若鴻濛若皇芒
會天地之未生適隂陽之若亡恍兮不知入夢遂坐清
真銀暉之堂堂上香雲簾拂地中著紫桂榻綠璚几看
太初易一集集内悉星斗文煥曄爚熠金流玉錯莫列
爻畫若煙雲日月交麗乎中天歘玉露凉月冷如冰入
齒者易刻因作太虛吟吟曰道無形兮兆無聲妙無心
兮一以貞百象斯融兮太虛以清歌已光飇起林末激
華氛郁郁霏霏絢爛淫豔乃有扈綠衣若仙子者從容
來謁云名淡香小字綠花乃捧太玄杯酌太清神眀之
醴以夀予侑以詞曰心不行神不行無為而萬化清夀
畢紓徐而退復令小玉環侍筆牘遂書歌遺之曰道可
受兮不可傳天無形兮四時以言妙乎天兮天之先天
天之先復何仙移間白雲微消綠衣化煙月反眀予内
間予亦寤矣遂冥神合玄月光尚隱隐於梅花間小芸
呼曰凌霄芽熟矣
賦─增─晉杜育荈賦─靈山維嶽竒産所鍾厥生荈草彌谷
被岡承豐壤之滋潤受甘霖之霄降月惟初秋農功少
休結偶同旅是采是求水則氓方之注挹彼清流器澤
陶簡出自東隅酌之以匏取式公劉惟兹初成沫沈華
浮煥如積雪曄若春敷─唐顧况茶賦─稽天地之不平
兮蘭何為兮早秀菊何為兮遲榮皇天既孕此靈物兮
厚地復糅之而萌惜下國之偏多嗟上林之不志如羅
玳筵展瑶席凝藻思開靈液賜名臣留上客谷鶯囀宮
女嚬泛濃華潄芳津出恒品先衆珍君門九重聖夀萬
春此茶上逹於天子也滋飯蔬之精素攻肉食之羶膩
發當暑之清吟滌通宵之昏寐杏樹桃花之深洞竹林
草堂之古寺乘槎海上來飛錫雲中至此茶下被於幽
人也雅曰不知我者謂我何求可憐翠澗隂中有泉流
舒鐵如金之鼎越泥似玉之甌輕煙細珠靄然浮爽氣
淡淡風雨秋夢裏還錢懷中贈橘雖神祕而焉求─宋
吳淑茶賦─夫其滌煩療渴換骨輕身茶荈之利其功若
神則有渠江薄片西山白露雲垂綠脚香浮碧乳挹此
霜華却兹煩暑清文既傳於杜育精思亦聞於陸羽若
夫擷此臯盧烹兹苦荼桐君之錄尤重仙人之掌難踰
豫章之嘉甘露王肅之貪酪奴待槍旗而採摘對鼎䥶
以吹噓則有療彼斛瘕困兹水厄擢彼隂林得於爛石
先火而造乘雷以摘吳主之憂韋曜先沐殊恩陸納之
待謝安誠彰儉德别有産於玉壘造彼金沙三等為號
五出成花早春之來賓化横紋之出陽坡復聞灉湖含
膏之作龍安騎火之名柏巖兮鶴嶺鳩坑兮鳳亭嘉雀
舌之纖嫩翫蟬翼之輕盈冬芽早秀麥顆先成或重西
園之價或侔團月之形並眀目而益思豈瘠氣而侵精
又有蜀岡牛嶺洪雅烏程碧澗紀號紫筍為稱陟仙厓
而花墜服丹丘而翼生至於飛自獄中煎於竹裏效在
不眠功存悅志或言詩為報或以錢見遺復云葉如梔
子花若薔薇輕飇浮雲之美霜笴竹籜之差唯芳茗之
為用蓋飲食之所資─梅堯臣南有嘉茗賦─南有山原
兮不鑿不營乃産嘉茗兮囂此衆氓土膏脉動兮雷始
發聲萬木之氣未通兮此已吐乎纖萌一之日雀舌露
掇而製之以奉乎王庭二之日烏喙長擷而焙之以備
乎公卿三之日槍旗聳搴而炕之將求乎利嬴四之日
嫩莖茂團而範之來充乎賦征當此時也女廢蠶織男
廢農耕夜不得息晝不得停取之由一葉而至一掬輸
之若百谷之赴巨溟華夷蠻貊固日飲而無厭富貴貧
賤不時啜而不寧所以小民冒險而競鬻孰謂峻法之
與嚴刑嗚呼古者聖人為之絲枲絺綌而民始衣播之
禾麰菽粟而民不饑畜之牛羊犬豕而甘脆不遺調之
辛酸醎苦而五味適宜造之酒醴而讌饗之樹之果蔬
而薦羞之於兹可謂備矣何彼茗無一勝焉而競進於
今之時抑非近世之人體惰不勤飽食粱肉坐以生疾
藉以靈荈而消腑胃之宿陳若然則斯茗也不得不謂
之無益於爾身無功於爾民也哉─原─黃庭堅煎茶賦─
洶洶乎如澗松之發清吹皓皓乎如春空之行白雲賓
主欲眠而同味水茗相投而不渾苦口利病觧膠滌昏
未嘗一日不放箸而策茗椀之勲者也予嘗為嗣直㵸
茗因錄其滌煩破睡之功為之甲乙建谿如割䨇井如
&KR0146;日注如㔢其餘苦則辛螫甘則底滯嘔酸寒胃令人
失睡亦未足與議或曰無甚高論敢問其次涪翁曰味
江之羅山嚴道之蒙頂黔陽之都濡高洙瀘川之納溪
梅嶺夷陵之壓磚臨卬之火井不得已而去於三則六
者亦可以酌兔褐之甌㵸魚眼之鼎者也或者又曰寒
中瘠氣莫甚於茶或濟之鹽勾賊破家滑竅走水又况
雞蘇之與胡麻涪翁於是酌岐雷之醪醴參伊聖之湯
液斮附子如博投以熬葛仙之堊去藙而用鹽去橘而
用薑不奪茗味而佐以草石之良所以固太倉而堅作
彊於是有胡桃松實菴摩鴨脚勃賀蘼蕪水蘇甘蘜既
加臭味亦厚賓客前四後四各用其一少則美多則惡
發揮其精神又益於咀嚼蓋大匠無可棄之材太平非
一士之略厥初貪味雋永速化湯餅乃至中夜不眠耿
耿既作温劑殊可屢歃如以六經濟三尺法雖有除治
與人安樂賓至則煎去則就榻不遊軒后之華胥則化
莊周之蝴蝶
四言古詩─原─眀陳繼儒試茶─綺隂攢蓋靈草試竒竹爐
幽討松火怒飛水交以淡茗戰而肥綠香滿路永日忘
歸
五言古詩─增─唐李白答族姪僧中孚贈玉泉仙人掌茶
并序─余聞荆州玉泉寺近清溪諸山山洞往往有乳窟
窟中多玉泉交流其中有白蝙蝠大如鴉按仙經蝙蝠
一名仙鼠千歲之後體白如雪栖則倒懸蓋飲乳水而
長生也其水邊處處有茗草羅生枝葉如碧玉唯玉泉
真公常采而飲之年八十餘歲顔色如桃花而此茗清
香滑熟異於他者所以能還童振枯扶人夀也余遊金
陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見
遺兼贈詩要余答之遂有此作後有高僧大隐知仙人
掌茶發乎中孚禪子及青蓮居士李白也嘗聞玉泉山
山洞多乳窟仙鼠如白鴉倒懸清溪月茗生此中石玉
泉流不歇根柯灑芳津採服潤肌骨叢老卷綠葉枝枝
相接連曝成仙人掌似拍洪厓肩舉世未見之其名定
誰傳宗英乃禪伯投贈有佳篇清鏡燭無鹽顧慙西子
姸朝坐有餘興長吟播諸天─韋應物喜園中茶生─潔
性不可汚為飲滌塵煩此物信靈味本自出山原聊因
理郡餘率爾植荒園喜隨衆草長得與幽人言─柳宗
元巽上人以竹間自採新茶見贈酬之以詩─芳叢翳湘
竹零露凝清華復見雪山客晨朝掇靈芽蒸煙俯石瀨
咫尺凌丹崖圓方麗竒色圭璧無纖瑕呼兒㸑金鼎餘
馥延幽遐滌慮發真照還原蕩昏邪猶同甘露飯佛事
薰毗耶咄此蓬瀛侶無乃貴流霞─孟郊憑周况先輩
於朝賢乞茶─道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦綠印縫
已霏紅曾向貴人得最將詩叟同幸為乞寄來救此病
劣躬─劉言史與孟郊洛北野泉上煎茶─粉細越筍芽
野煎寒溪濱恐乖靈草性觴事皆手親敲石取鮮火撇
泉避腥鱗熒熒㸑風鐺拾得墜巢薪潔色既爽别浮氲
亦殷勤以兹委曲静求得正味真宛如摘山時自啜指
下春湘瓷泛輕花滌盡昏渴神此遊惬醒趣可以話高
人─白居易睡後茶興憶楊同州─昨晚飲太多嵬峩連
宵醉今朝餐又飽爛漫移時睡睡足摩挲眼眼前無一
事信脚繞池行偶然得幽致婆娑綠隂樹斑駁青苔地
此處置䋲牀傍邊洗茶器白瓷甌甚潔紅爐炭方熾沫
下麴塵香花浮魚眼沸盛來有佳色嚥罷餘芳氣不見
楊慕巢誰人知此味─李羣玉龍山人惠石廩茶─客有
衡岳隱遺予石廪茶自云凌煙露採掇春山芽珪璧相
壓疊積芳莫能加碾成黃金粉輕嫩如松花紅爐㸑霜
枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗─甌拂昏寐襟鬲開煩挐顧渚與方山誰
人留品差持甌默吟詠搖膝空咨嗟─皮日休茶塢─閒
尋堯氏山遂入深深塢種荈已成園栽葭寧計畝石窪
泉似掬巖罅雲如縷好是夏初時白花滿煙雨─茶人─
生於顧渚山老在漫石塢語氣為茶荈衣香是煙霧庭
從&KR2830;子遮果任獳師虜日晚相笑歸腰間佩輕簍─茶
笋─褎然三五寸生必依巖洞寒恐結紅鉛暖疑銷紫汞
圓如玉軸光脆似瓊英凍每為遇之疎南山挂幽夢
茶籝─筤篣曉攜去驀箇山桑塢開時送紫茗負處沾清
露歇把傍雲泉歸將挂煙樹滿此是生涯黃金何足數
─茶舍─陽崖枕白屋幾口嬉嬉活棚上汲紅泉焙前蒸
紫蕨乃翁研茗後中婦拍茶歇相向掩柴扉清香滿山
月─茶竈─南山茶事動竈起巖根傍水煑石髮氣薪然
杉脂香青瓊蒸後凝綠髓炊來光如何重辛苦一一輸
膏粱─茶焙─鑿彼碧巖下恰應深二尺泥易帶雲根燒
難礙石脉初能燥金餅漸見乾瓊液九里共杉林相望
在山側─茶鼎─龍舒有良匠鑄此佳樣成立作菌蠢勢
煎為潺湲聲草堂暮雲隂松窗殘雪眀此時勺複茗野
語知逾清─茶甌─邢客與越人皆能造兹器圓似月魂
堕輕如雲魄起棗花勢旋眼蘋沫香沾齒松下時一看
支公亦如此─煑茶─香泉一合乳煎作連珠沸時看蟹
目濺乍見魚鱗起聲疑松帶雨餑恐煙生翠儻把瀝中
山必無千日醉─陸龜蒙茶塢茗地曲隈回野行多繚
繞向陽就中密背澗差還少遥盤雲髻慢亂簇香篝小
何處好幽期滿巖春露曉─茶人─天賦識靈草自然鍾
野姿閒來北山下似與東風期雨後探芳去雲間幽路
危唯應報春鳥得共斯人知─茶笋─所孕和氣深時抽
玉笤短輕煙漸結華嫩蘂初成管尋來青靄曙欲去紅
雲暖秀色自難逢傾筐不曾滿─茶籝─金刀劈翠筠織
似波紋斜製作自野老攜持伴山娃昨日鬭煙粒今朝
貯綠華争歌調笑曲日暮方還家─茶舍─旋取山上材
架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足─茶竈─無突抱輕
嵐有煙映初旭盈鍋玉泉沸滿甑雲芽熟竒香襲春桂
嫩色凌秋菊煬者若吾徒年年看不足─茶焙─左右𢷬
凝膏朝昏布煙縷方圓隨樣拍次第依層取山謠縱高
下火候還文武見說焙前人時時炙花脯─茶鼎─新泉
氣味良古鐵形狀醜那堪風雪夜更值煙霞友曾過赬
石下又住清溪口且共薦臯盧何勞傾斗酒─茶甌─昔
人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未嘗識─煑茶
閒來松間坐看煑松上雪時於浪花裏併下藍英末傾
餘精爽健忽似氛埃滅不合别觀書但宜窺玉札─宋
梅堯臣答建州沈屯田寄新茶─春芽研白膏夜火焙紫
餅價與黃金齊包開青篛整碾為玉色塵遠及蘆底井
一啜同醉翁思君聊引領─王仲儀寄鬭茶─白乳葉家
春銖兩直錢萬資之石泉味特以陽芽嫩宜言難購多
串片大可寸謬為識别人予生固無恨─答宣城張主
簿遺鴉山茶次其韻─昔觀唐人詩茶韻鴉山嘉鴉銜茶
子生遂同山名鴉重以初槍旗采之穿煙霞江南雖盛
産處處無此茶纖嫩如雀舌煎烹比露芽競收青篛焙
不重漉酒紗顧渚亦頗近蒙頂來以遐䨇井鷹掇爪建
溪春剝葩日鑄弄香美天目猶稻麻吳人與越人各各
相鬭夸傳買費金帛愛貪無夷華甘苦不一致精麤還
有差至珍非貴多為贈勿言些如何煩縣僚忽遺及我
家雪貯䨇砂罌詩琢無玉瑕文字搜怪竒難於抱長蛇
眀珠滿紙上剰畜不為奢玩久手生胝窺久眼生花嘗
聞茗消肉應亦可破瘕飲啜氣覺清賞重歎復嗟歎嗟
既不足吟誦又豈加我今實強為君莫笑我耶─李仲
求寄建溪洪井茶七品云愈少愈佳未知嘗何如耳因
條而答之─忽有西山使始遺七品茶末品無水暈六品
無沉柤五品散雲脚四品浮粟花三品若瓊乳二品罕
所加絶品不可議甘香焉等差一日嘗一甌六腑無昏
邪夜枕不得寐月樹聞嗁鴉憂來唯覺衰可驗唯齒牙
動搖有三四妨咀連左車髮亦足驚竦疎疎點霜華乃
思平生遊但恨江路賒安得一見之煑泉相與誇─呂
晉叔遺新茶─四葉及王游共家原坂嶺歲摘建溪春争
先取晴景大窠有壯液所發必竒穎一朝團焙成價與
黃金逞呂侯得鄉人分贈我已幸其贈幾何多六色十
五餅每餅包青篛紅籤纏素檾屑之雲雪輕啜已神魂
惺會待嘉客來侑談當晝永─蔡襄北苑─蒼山走千里
斗落分兩騎靈泉出地清嘉卉得天味入門脫世氛官
曹真傲吏─茶壠─造化曾無私亦有意所嘉夜雨作春
力朝雲護日車千萬碧玉枝戢戢抽靈芽─採茶─春衫
逐紅旗散入青林下隂崖喜先至新苗漸盈把競攜筠
籠歸更帶山雲瀉─造茶─糜玉寸隂間摶金新範裏規
呈月正圓勢動龍初起出焙香花全争誇火候是─試
茶─兔毫紫甌新蟹眼清泉煑雪凍作成花雲閑未垂蘂
願爾池中波去作人間雨─原─蘇軾種茶─松間旅生茶
已與松俱瘦茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭
春雨後彌旬得連隂似許晚遂茂能忘流轉苦戢戢出
鳥咮未任供臼磨且可資摘嗅千團輸大官百餅衒私
鬭何如此一啜有味出吾囿─增─蘇軾游惠山─敲火發
山泉烹茶避林樾眀窗傾紫盞色味兩竒絶吾生眠食
耳一飽萬想滅頗笑玉川子飢弄三百月豈如山中人
睡起山花發一甌誰與共門外無來轍─問大冶長老
乞桃花茶栽東坡─周詩記苦荼茗飲出近世初緣厭粱
肉假此雪昏滯嗟我五畆園桑麥苦蒙翳不令寸地閒
更乞茶子藝饑寒未知免已作太飽計庶將通有無農
末不相戾春來凍地裂紫笋森已銳牛羊煩呵叱筐筥
未敢睨江南老道人齒髮日夜逝他年雪堂品尚記桃
花裔─寄周安孺茶─大哉天宇内植物知幾族靈品獨
標竒迥超凡草木名從姬旦始漸播桐君錄賦詠誰最
先厥傳惟杜育唐人未知好論著始於陸常李亦清流
當年慕高躅遂使天下士嗜此偶於俗豈但中土珍兼
之異邦鬻鹿門有佳士博覽無不矚邂逅天隨翁篇章
互賡續開園頤山下屏迹松江曲有興即揮毫燦然存
簡牘伊余素寡愛嗜好本不篤粤自少年時低回客京
轂雖非曳裾者庇蔭或華屋頗見綺紈中齒牙厭粱肉
小龍得屢試糞土視珠玉團鳳與葵花碔砆雜魚目貴
人自矜惜捧玩且緘櫝未數日注卑定知䨇井辱於兹
自研討至味識五六自爾入江湖尋僧訪幽獨高人固
多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷
火候謹盈縮不憚頃間勞經時廢藏蓄髹筒淨無染箬
籠勻且複苦畏梅潤侵暖湏人氣燠有如剛耿性不受
纖芥觸又若廉夫心難將微穢凟晴天敞虛府石碾破
輕綠永日遇閒賓乳泉發新馥香濃奪蘭露色嫩欺秋
菊閩俗競傳誇豐腴面如粥自云葉家白頗勝中山醁
好是一杯深午窗春睡足清風擊兩腋去欲凌鴻鵠嗟
我樂何深水經亦屢讀子咤中泠泉次乃康王谷䗫培
頃曾嘗瓶罌走僮僕如今老且懶細事百不欲美惡兩
俱忘誰能強追逐薑鹽拌白土稍稍從吾蜀尚欲外形
體安能徇心腹由來薄滋味日飯止脫粟外慕既已矣
胡為此羇束昨日散幽步偶上天峰麓山圃正春風蒙
茸萬旗簇呼兒為佳客采製聊亦復地僻誰我從包藏
置厨簏何嘗較優劣但喜破睡速况此夏日長人間正
炎毒幽人無一事午飯飽蔬菽困卧北窗風風微動窗
竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴
秦觀茶─茶實嘉木英其香乃天育芳不愧杜蘅清堪揜
椒菊上客集堂葵圓月探奩盝玉鼎注漫流金碾響丈
竹侵尋發美鬯旖旎生乳粟經時不銷歇衣袂帶紛郁
幸蒙巾笥藏苦厭龍蘭續願君斥異類使我全芬馥
茶臼─幽人躭茗飲刳木事𢷬撞巧制合臼形雅音伴柷
椌虛室困亭午松然眀鼎窗呼奴碎圓月搔首聞錚鏦
茶仙賴君得睡魔資爾降所宜玉兔𢷬不必力士扛願
偕黃金碾自比白玉缸彼美制作妙俗物難與䨇─晁
補之次韻蘇翰林五日揚州石塔寺烹茶─唐來木蘭寺
遺跡今未滅僧鐘嘲飰後語出饑客舌今公食方丈玉
茗攄噫噎當今卧江湖不泣逐臣玦中和似此茗受水
不易節輕塵散羅麴亂乳發甌雪佳辰雜蘭艾共弔楚
纍潔老謙三昧手心得非口訣誰知此間妙我欲希超
絶持誇淮北士湯餅供朝啜─孫覿飲修仁茶─煙雲吐
長崖風雨暗古縣竹輿赬兩肩弛擔息微倦茗飲初一
嘗老父有芹獻幽姿絶媚嫵著齒得瞑眩昏昏嗜睡翁
喚起風灑面亦有不平心盡從毛孔散─陸游夜汲井
水煮茶─病起罷觀書袖手清夜永四鄰悄無語燈火正
淒冷山童亦睡熟汲水自煎茗鏘然轆轤聲百尺鳴古
井肺腑凜清寒毛骨亦蘇省歸來月滿廊惜蹋疎梅影
─眀高啓茶軒─摘芳試新泉手滌林下器一榻鬢絲傍
輕煙散遥吹不用醒吟魂幽人自無睡
御定佩文齋廣羣芳譜卷十九
