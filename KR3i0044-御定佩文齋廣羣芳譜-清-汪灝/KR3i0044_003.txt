欽定四庫全書
御定佩文齋廣羣芳譜卷一
天時譜
春
增─禮記鄉飲酒義─東方者春春之為言蠢也産萬物者
聖也─注─蠢動生之貌也聖之為言生也─疏─東方産育萬
物故為春為聖─爾雅─春為青陽─注─氣青而温陽春
為發生─公羊傳─春者何歲之始也─注─春者天地開闢
之端養生之首─管子─東方曰歲星其時曰春其氣曰
風風生木─梁元帝纂要─春曰陽春青春芳春三春九
春風曰陽風春風暄風柔風惠風景曰媚景時曰良時
嘉時芳時辰曰良辰嘉辰芳辰節曰華節芳節嘉節良
節韶節淑節草曰弱草芳草芳卉木曰華木華樹芳樹
陽樹林曰茂林芳林
彙考─原─詩小雅─春日遲遲卉木萋萋倉庚喈喈采繁祁
祁─增─詩正義─周成王太平之時于春時親耕籍田以
勸農桑又祈求社稷使年豐─周禮天官─内宰上春詔
王后帥六宫之人而生穜稑之種而獻之于王─注─先種
後熟曰穜後種先熟曰稑─史記叔孫通傳孝惠帝曾
春出遊離宮叔孫生曰古者有春嘗果方今櫻桃熟可
獻願陛下出因取櫻桃獻宗廟上許之諸果獻由此興
─原─前漢書文帝紀─元年三月詔曰方春和時草木羣
生之物皆有以自樂─增─律歷志─少陽者東方東動也
陽氣動物于時為春春蠢也物蠢生乃動運─後漢書
明帝紀─永平三年春詔曰夫春者歲之始也始得其正
則三時有成有司其勉順時氣勸督農桑─章帝紀─元
和二年詔曰方春生養萬物莩甲宜助萌陽以育時物
─郎覬傳─方春東作布德之元陽氣開發養導萬物
逸周書─禹禁春三月山林不登斧以成草木之長─管
子─日至六十日而陽凍釋七十日而隂凍釋隂凍釋而萟
稷故春事二十五日之内耳─莊子─春雨日時草木怒
生銚鎒于是乎始修草木之到植者過半而不知其然
─尸子─春為忠也東方而春春動也是故鳥獸孕榮華
生萬物遂忠之至也─呂氏春秋─冬至後五旬七日菖
蒲生乃耕菖者百草之先生者也于是始耕─淮南子
春風至則甘雨降生育萬物草木榮華莫見其為者而
功既成矣─春秋繁露─木者春生之性農之本也─原
劉向别錄─鄒衍居燕燕有谷地美而春不生黍稷衍吹
律暖氣乃至草木乃生至今名黍谷─增─焦氏易林─百
草嘉卉萌芽將出昆蟲扶戸陽明所得谷風布氣萬
物出生萌庶長養華葉茂盛─春秋元命苞─春者神明
推移精華結紐─注─神明猶隂陽也相推使物精華結成
紐結要也─春秋文耀鉤─春致其時華實乃榮─洛陽
伽藍記─法雲寺北有臨淮王彧宅彧性愛山林又重賓
客至于春風扇揚花樹如錦晨食南館夜遊後園僚宷
成羣俊民滿席絲桐發響羽觴流行詩賦并陳清言乍
起莫不領其玄奥忘其褊恡焉是以入彧室者謂登仙
也荆州秀才張裴裳常為五言有句云異林花共色别
樹鳥同聲彧以蛟龍錦賜之─史略─北齊盧士深妻崔
氏有才學春日以桃花和雪與兒靧面云取紅花取白
雪與兒洗面作光悦取白雪取紅花與兒洗面作妍華
取雪白取花紅與兒洗面作華容─國史補─曲江大會
先牒教坊請奏上御紫雲樓垂簾觀焉時或擬作樂則
為之移日故曹松詩云追遊若遇三清樂行從應妨一
日春勅下後人置皮袋例以圖障酒器錢絹入其中逢
花即飲故張籍詩云無人不借花園宿到處皆携酒器
行─原─曲江春宴錄─長安貴家遊賞翦百花&KR1149;成獅子
互相送遺獅子有小連環欲送以蜀錦流蘇牽之曰春
光且莫去留與醉人看虞松方春謂握月擔風且留
後日吞花臥酒不可過時─玉麈集─穆宗宫中花開以
重頂帳蒙蔽置惜春御史號曰括春─開元天寳遺事
學士許愼選放曠不拘小節多與親友結宴于花圃中
未嘗具帷幄設坐具使童僕輩聚落花鋪于坐下曰吾
自有花裀何消坐具楊國忠子弟每春至之時求名
花異木植於檻中以板為底以木為輪使牽之自轉所
至之處檻在目前而便即歡賞目之為移春檻長安
貴遊子弟每至春時遊宴供帳于園囿中隨行載以油
幕或遇隂雨以幕覆之盡驩而歸長安侠少每至春
時結朋聯黨各乘矮馬飾以錦韀金絡竝轡于花樹下
往来使僕從執酒皿而隨之遇好囿則駐馬而飲長
安士女春時鬭花戴插以竒花多者為勝皆用千金市
名花植于庭苑中以偹春時之鬭也長安士女遊春
野步遇名花則設席藉草以紅裙逓相插挂以為宴幄
寕王春時于後園中紉紅絲為繩密綴金鈴繫于花
梢之上每有烏鵲翔集則令園吏掣鈴索以驚之盖惜
花之故也─增─六一詩話─梅聖俞嘗與范希文席上賦
河豚詩春洲生荻芽春岸飛楊花河豚當是時貴不數
魚蝦河豚常出於春暮羣游水上食絮而肥南人多與
荻芽為羹云最美─温公詩話─先朝春月多召兩府兩
制三館於後苑賞花釣魚賦詩嘉祐末仁宗復修故事
羣臣和御製詩是日微隂寒韓魏公時為首相詩卒章
云輕雲閣雨迎天仗寒色留春入壽杯二十年前曾侍
宴台司今日喜重陪─東坡集─吳越王妃每歲春必歸
臨安王遺書曰陌上花開可緩緩歸矣吳人用其語為
歌─歲時雜記─一月二氣六候自小寒至榖雨四月八
氣二十四候每候五日以一花之風信應之小寒一候
梅花二候山茶三候水仙大寒一候瑞香二候蘭花三
候山礬立春一候迎春二候櫻桃三候望春雨水一候
菜花二候杏花三候李花驚蟄一候桃花二候棠梨三
候薔薇春分一候海棠二候梨花三候木蘭清明一候
桐花二候麥花三候柳花榖雨一候牡丹二候酴醿三
候楝花楝花竟則立夏─曲洧舊聞─范蜀公居許作長
嘯堂前有荼䕷架春時宴客花落酒杯中飲以大白舉
坐無遺謂之飛英會─東臯雜錄─花信風梅花風最先
楝花風最後凡廿四番以為寒絶後唐人詩云楝花開
後風光好梅子黃時雨意濃徐師川詩云一百五日寒
食雨二十四番花信風又古詩云早禾秧雨初晴後苦
楝花風吹日長─蓬忩續錄─曲江宴唐進士會同年於
此豪客園戸争以名花布道上進士乘馬盛服鮮製推
同年俊少者為探花使白居易詩春風得意馬蹄疾一
日看徧長安花─道山清話─哲宗御講筵手折一柳枝
翫程頤為講官奏曰方春萬物發生之時不可非時毁
折哲宗亟擲于地─漁隐叢話─蔡繁卿守揚州春時作
萬花會用花十餘萬枝─原─遯齋閑覧─河朔春時多大
風飛塵撼木數日一作二三日方止以訪左右對曰不
得是風且無年名曰吹花擘柳風草木百榖皆藉之
增─乾淳歲時記─禁中賞花非一先期後苑及修内司分
任排辦凡諸苑亭榭花木妝點一新錦簾綃幕飛梭繡
毬以至茵褥設放器玩盆窠珍禽異物各務竒麗起自
梅堂賞梅芳春堂賞杏花桃源觀桃粲錦堂金林檎照
妝亭海棠蘭亭修禊至于鍾美堂大花為極盛堂前三
面皆以花石為臺各植名品臺後分植玉蘭繡毬數百
株儼如鏤玉屏堂内左右各列三層雕花彩檻護以彩
色牡丹畫衣間列碾玉水晶金壺及大食玻璃官窑等
瓶各簮竒品如姚魏御衣黃照殿紅之類幾千朵至于
梁棟忩戸間亦以湘筒貯花鱗次簇插何翅萬朵自中
殿妃嬪以至内官賞賜有差下至伶官樂部應奉人等
亦霑恩賜謂之隨花賞至暮春則稽古會瀛堂賞瓊花
静侶亭紫笑淨香亭采蘭挑筍則春事已在綠隂芳草
間矣蔣苑使有小圃不滿二畝而花木匼匝亭榭竒
巧春時悉以所有書畫玩器羅列滿前閙竿花藍之類
悉皆縷絲金玉為之且立標竿射垜及鞦韆梭門闘雞
蹴踘諸戲事以娛遊客衣冠士女至者招邀杯酒往往
禁煙乃已謂之放春─湖山勝槩─豐樂樓舊為衆樂亭
又改聳翠樓政和中改今名淳祐間趙京尹重建宏麗
為湖山冠又甃月池立秋千梭門植花木構數亭春時
遊人繁盛清閒供─春時晨起點梅花湯課奚奴灑掃
護階苔取薔薇露浣手薰玉蕤香讀古赤文綠字書晌
午採筍蕨供胡麻汲泉試新茗午後乘欵叚馬執翦水
鞭携斗酒䨇柑往聽黃鸝日晡坐柳風前裂五色牋集
錦嚢佳句薄暮遶徑灌花─花史─漢武帝嘗以吸花絲
所織錦賜麗娟命作舞衣春暮宴于花下舞時故以䄂
拂落花滿身都著舞態愈媚謂之百花舞宗測春遊
山谷間見竒花異草則繫於𢃄上歸而圖其形狀名聚
芳圖百花𢃄人多效之武陵儒生苖形事園池以接
賓客有野春亭雜植山花五色錯列平湖上有龍湫
山花爛漫不可枚舉近寺茅簷草舍皆繞植桃李春遊
士女輻湊杯盤狼籍無不手撚花枝醉呼潦倒者─西
湖志─杭州壽安坊俗稱官巷宋時謂之花市亦曰花圑
盖汴京壽安山下多花園春時賞宴争華競侈錦簇繡
圍移都後以花市比之故稱壽安坊今兩岸多賣花之
家亦其遺俗也
集藻─賦─
御製春雨賦─神籥絪緼化機和煦元氣上融醲膏下聚首五
行者曰水潤萬物者惟雨于時蒼祗蒞節青鳥司晨餘寒
未歛禁火方新風輕颺以習習雲密布而鱗鱗垂九霄之
嘉澍飛四野之甘津始觸石以吐液旋彌空而散澤初曳
縷以吹絲繼緣霤而滴墀乍密還疎欲斷又續拂宇披檐
挹川注谷既磅礴而淋漓亦瀰漫而滲漉戞綺埓之明璣
流銅池之文縠木欣欣以向榮草萋萋而如沐若夫徂畛
徂隰是蓘是穮塍麥漸秀田禾始苖廣地道之發育資土
脈之沃饒雖霑體而塗足幸渥葉而濡條况乃灌溉神州
濊汪赤縣無遠弗届靡幽不徧灑郊牧而歡呼浃寰瀛而
舞忭慶玉燭之長調喜豐年之屢見夫惟天地之德廣大
無私春生夏長雲行雨施寓栽培于無意普美利于不知
植品物以咸若含細大而莫遺所以觧澤徬徨湛恩深厚
覆被民生惠鮮隴畝興有渰于三陽敷仙霖於千耦世並
享夫豐亨俗咸登於仁壽洋洋乎造物之弘功予一人乎
何有
增─晉夏侯湛春可樂賦─春可樂兮樂東作之良時嘉新
田之啟菜悦中疇之發菑桑冉冉以奮條麥遂遂以揚
秀澤苖翳渚原卉耀阜春可樂兮樂崇陸之可娱登夷
岡以迥眺超矯駕乎山隅綴雜花以為盖集繁蕤以餙
裳散風衣之馥氣納戢懷之潜芳鶯交交以弄音翠翾
翾以輕翔招君子以偕樂携淑人以微行─周庾信春
賦─宜春苑中春已歸披香殿裏作春衣新年鳥聲千種
囀二月楊花滿路飛河陽一縣併是花金谷從来滿園
樹一叢香草足礙人數尺游絲即横路開上林而競入
擁河橋而争度出麗華之金屋下飛燕之蘭宫釵朵多
而訝重髻鬟高而畏風眉將柳而争綠面共桃而競紅
影来池裏花落衫中苔始綠而藏魚麥纔青而覆雉吹
簫弄玉之臺鳴佩凌波之水移戚里而家富入新豐而
酒美石榴聊泛蒲桃醱醅芙蓉玉盎蓮子金杯新芽竹
筍細核楊梅綠珠捧琴至文君送酒来玉管初調鳴絃
暫撫陽春綠水之曲對鳳廻鸞之舞更炙笙簧還移筝
柱月入歌扇花承節鼓協律都尉射雉中郎停車小苑
連騎長楊金鞍始被柘弓新張拂塵看馬埓分朋入射
堂馬是天池之龍種帶乃荆山之玉梁豔錦安天鹿新
綾織鳳皇三日曲水向河津日晚河邊多觧神樹下流
杯客沙頭度水人鏤薄窄衫䄂穿珠帖領巾百丈山頭
日欲斜三晡未醉莫還家池中水影懸勝鏡屋裏衣香
不如花
文賦散句─增─晉𫝊玄陽春賦─乾坤絪緼冲氣穆清幽蟄
蠢動萬物樂生依依楊柳翩翩浮萍桃之夭夭灼灼其
榮繁華曄而燿野煒芬葩而揚英─湛方生懷春賦─麥
芃芃而含秀桑藹藹而敷榮華照灼以爛林葉婀娜以
媚莖─王廙春可樂賦─春可樂兮樂孟月之初陽冰泮
渙以微流土冐橛而觧剛野暄卉以揮綠山蔥蒨以發
蒼─李顒四時賦─平臯眇莽中林蔥青野馬飛澗晨虹
垂旌陽燕南徂隂鴈北征青華皓皓丹秀熒熒─謝萬
春遊賦─青陽司候勾芒御辰陳條灌以摧枯初莖蔚其
曜新羃豐葉而為幄靡翠草而成茵─宋劉義恭感春賦
天晻曖而流寒日隂翳而淪精風淑穆而吹蘭雨濛濛
而洗莖草承澤而擢秀花順氣而飛馨─梁元帝春
賦─洛陽小苑之西長安大道之東苔染池而盡綠桃含
山而併紅露霑枝而重葉網縈花而曳風─隋蕭慤春
賦─落花無限數飛鳥排花度禁苑玉饒風吹花春滿路
─唐王勃春思賦─蜀川風候隔秦川今年節物異常年
霜前柳葉銜霜翠雪裏梅花犯雪妍霜前雪裏知春早
看柳看梅覺春好思萬里之佳期憶三秦之遠道澹蕩
春色悠揚懷抱野何樹而無花水何隄而無草─原─宋
之問春宴韋曲莊序─萬株果樹色雜雲霞千畝竹林氣
含煙霧激樊川而縈碧瀨浸以成波望太乙而鄰少微
森然逼座鋪落花以為藉結垂楊而代幄霽景含日
晩霞五彩而丹青韶光卷雲春臯一色而凝黛─李邕
春賦─楊廻曲沼李雜芳園條煙濃而曳地花錦縟而當
軒─李白春夜宴桃李園序─幽賞未已高談轉清開瓊
筵以坐花飛羽觴而醉月─惜餘春賦─平原萋兮綺色
愛芳草兮如翦惜餘春之將闌每為恨而不淺
五言古詩─
御製春─旭日含新淑春光覆滿屋東皇轉歲華融氣雜山谷
增─晉郭璞春─青陽暢和氣谷風穆以温英茝曄林薈昆
蟲咸啟門高臺臨迅流四座列王孫羽盖停雲隂翠欝
映玉樽─齊謝朓新渚─宛洛佳遨遊春色滿皇州結軫
青郊路㢠瞰蒼江流日華川上動風光草際浮桃李成
蹊徑桑榆蔭道周東都已俶載言歸望綠疇─梁簡文
帝春日年還樂應滿春歸思復生桃含可憐紫柳發斷
腸青落花随燕入遊絲𢃄蝶驚邯鄲歌管地見許欲留
情─晩日後堂─幔隂通碧砌日影度城隅岸柳垂長葉
忩桃落細跗花留蛱蝶粉竹翳蜻蜓珠賞心無與共染
翰獨踟蹰─元帝春日─新鶯隐葉囀新燕向忩飛柳絮
時依酒梅花乍入衣玉珂逐風度金鞍映日暉無令春
色晩獨望行人歸─望春─葉濃知柳密花盡覺梅疎蘭
生未可握蒲小不堪書─江淹當春四韻─雷萌山中草
雲煦江上花流煙漾璇景輕風泛凌霞我有幽蘭念銜
意矚望斜友人殊未還獨慰檐前華─虞羲春郊─光風
轉蕙畮香霧欝蘭津暄遲蝶弄蘤景麗鳥和春樵歌喧
隴暮漁枻亂江晨山中芳杜若依依獨思人─王筠春
遊─叢蘭已飛蝶楊柳未藏鴉物色相煎蕩微步出東家
既同翡翠翼復如桃李花欲以千金笑廻君流水車
鮑泉春日─新燕始新歸新蝶復新飛新花滿新樹新月
麗新暉新光新氣早新望新盈抱新水新綠浮新禽新
聽好新景自新還新葉復新攀新枝雖可結新愁詎觧
顔─蕭瑱春日貽劉孝綽─澗水初流碧山櫻早發紅新
禽争弄響落蕊亂從風拂檐多軟幹映戶悉花叢誰云
相去遠垂柳對高桐─聞人蒨春日─高臺動春色清池
映日華綠葵向光轉翠柳逐風斜林有鳴心鳥園多奪
目花相與咸知節嘆子獨離家─陳徐陵春日─岸烟起
暮色岸水𢃄斜暉徑狭横枝度簾搖驚燕飛落花承步
履流澗寫行衣何殊九枝盖薄暮洞庭歸─周庾信詠
春─逍遙遊桂苑寂絶想桃源狭石分花徑長橋映水門
管聲驚百鳥人衣香一園定知歡未足横琴坐樹根
楊師道春朝閒步─休沐乘閒豫清晨步百林池塘藉芳
草蘭芷襲幽衿霧中分曉日花裏弄春禽野徑香恒滿
山階筍屡侵何須命輕盖桃李自成隂─原─唐李白春
思─燕草如碧絲秦桑低綠枝當君懷歸日是妾斷腸時
春風不相識何事入羅幃─增─張子容春江花月夜─林
花發岸口氣色動江新此夜江中月流光花上春分明
石潭裏宜照浣紗人─王維贈裴十廸─風景日夕佳與
君賦新詩澹然望遠空如意方支頤春風動百草蘭蕙
生我籬曖曖日暖閨田家来致詞欣欣春還臯淡淡水
生陂桃李雖未開荑萼滿芳枝請君理還策敢告將農
時─韓愈感春─偶坐藤樹下暮春下旬間藤隂已可庇
落蕊還漫漫亹亹新葉大瓏瓏晩花乾青天高寥寥兩
蝶飛翻翻時節適當爾懷悲自無端─孟郊長安早春
旭日朱樓光東風不驚塵公子醉未起美人争探春探
春不為桑探春不為麥日日出西園祗望花柳色乃知
田家春不入五侯宅─獨孤及山中春思─獺祭川水大
人家春日長獨謠晝不暮搔首慚年芳靡草知節換含
葩向新陽不嫌三徑深為我生池塘亭午井竈閒雀聲
響空倉花落沒屐齒風動羣木香歸路雲水外天涯杳
茫茫獨卷萬里心深入山鳥行芳景勿相廹春愁未遽
忘─權德輿春日戲題─江春好游衍處處芳菲積綵舫
入花津香車依柳陌綠楊煙褭褭紅蕊鶯寂寂如何愁
思人獨與風光隔─宋曾鞏和張友直城東春日─東流
抱孤城雨洗見春色風吹百草根道路千里碧莫盡溪
漫漫波瀾散無跡遙林缺見山冉冉蒼藹積沙禽有行
蹤文字不可識青松對桃李桃紅李花白紅白勢方競
青青守巖側君意無不諧研談欲俱得賦詩多所陳炳
若觀龜拆城東不待到衆物已歴歴─朱子春日言懷
春至草木變郊園猶掩扉兹晨與心會覧物徧芳菲桃
萼破淺紅時禽悦朝暉泉谷暖方融原田水初肥東作
興庶甿歲功始在兹端居適自慰世事復有期終然心
所向農畝還當歸─元吴師道德興開化道中─春晨氣
澄穆雜卉香滿路百舌鳴高林墟煙淡如霧農夫啟門
出在野各有務行人獨何為憧憧自来去兩崖蒼石
間湍水激清瀉山桃爛紅芳光影連上下春風忽怒起
意乃媚行者飛花撲人来攬之欲盈把─倪瓉春日雲
林齋居─池泉春漲深徑苔夕隂滿諷詠紫霞篇馳情華
陽館晴嵐拂書幌飛花浮茗盌階下松粉黃忩間雲氣
暖石梁蘿蔦垂翳翳行蹤斷非與世相違冥栖久忘返
七言古詩─增─陳賀循庭中有竒樹─三春節物始芳菲遊
絲細草動春暉香風飄舞花間度好鳥和鳴枝上飛臨
池間竹偏增綠依階映雪紛如玉温室庭前竟不言鼓
吹樓中能作曲曾聞遠别舊難思攀折會取贈佳期長
條本自堪為𢃄密葉由来好作幃星稀漢轉月輪明徘
徊夜鵲屡相驚欲識幽人蘭杜徑山忩芳桂復叢生
唐文德后遊春曲─上苑杏花朝日明蘭閨豔妾動春情
井上新花偷面色簷前嫩柳效身輕花中去来看蝶舞
樹上長短聽流鶯林下何湏遠借問出衆風流舊有名
─温庭筠陽春曲─雲母空窗曉煙薄香昏龍氣凝暉閣
霏霏霧雨杏花天簾外春威著羅幕曲闌伏檻金麒麟
沙苑芳郊連翠茵廐馬何能齧芳草路人不敢隨流塵
─惜春詞─百舌問花花不語低回似恨横塘雨蜂争粉
蕊蝶分香不似垂楊惜金縷願君留得長妖韶莫逐東
風還蕩搖秦女含嚬向煙月愁紅𢃄露空迢迢─原─宋
宼準江南春─波渺渺柳依依孤村芳樹遠斜日杏花飛
江南春盡離腸斷蘋滿汀洲人未歸─增─歐陽修春寒
東風吹雲海天黑饑龍凍雲雨不滴嗔雷隐隐愁煙白
宿露無光瑤草寂東皇染花滿春園天為花迷惜春色
呼雲鏁月恐紅蔫幾日春隂養花魄悠悠遠絮縈空擲
愁思織春挽不得高樓去天無幾尺遠岫參差亂屏碧
徐積江南春─今年是處春風早江南地暖春逾好春
風次第入江山先入梅花既芳草芳草春深似有情眞
共江山到洞庭落花流水武陵道湖中有山春更青斜
陽西落一點明少年莫上岳陽城─陸游雨霽出遊─十
日苦雨一日晴拂拭拄杖西村行清溝泠泠流細水好
風習習吹衣輕四鄰蛙聲已閣閣兩岸柳色争青青辛
夷先開半委地海棠獨立方傾城春工遇物初不擇亦
秀燕麥開蕪菁薺花如雪又爛漫百草紅紫那知名小
魚誰取置道側細柳穿頬危將烹欣然買放寄吾意草
莱無地蘇疲氓─元周權春日即事─吴蠶欲老疇未秧
拍隄野水廻横塘淡煙疎樹綠隂薄落花飛絮白日長
寒具油乾過冷節匆匆芳事歸鶗鴂枕書睡足午忩明
雪乳浮浮翻兔褐
五言律詩─
御製春日郊行─春殿晴雲曉鑾輿出禁闈桃花臨紫陌柳色
啓青暉細雨清塵界和風散德威馬嘶馳道遠滿地盡芳
菲─玉泉春曉─郊墅初晴後芳春曙色旋孤巒堆畫障細
穴吐新泉浪静鮮鱗躍風恬紫菂妍怡情看萬象浩浩思
無邊─春日觀花─枝上流鶯蚤千紅萬紫香氣融催景麗
風過逓年芳穠李花猶淺垂楊葉未長澗中春溜發疑是
奏笙簧
增─唐宋之問春日芙蓉園侍宴─芙蓉秦地沼盧橘漢家
園谷轉斜盤徑川廻曲抱源風来花自舞春入鳥能言
侍宴瑤池夕歸途騎吹繁年光竹裏徧春色杏間遙
煙氣籠青閣流文蕩畫橋飛花随蝶舞豔曲伴鶯嬌今
日陪歡豫還疑陟紫霄─原─杜甫春夜喜雨─好雨知時
節當春乃發生随風潜入夜潤物細無聲野徑雲俱黑
江船火獨明曉看紅濕處花重錦官城─增─秦系春日
閒居─一似桃源隐將今過客迷礙冠門柳長驚夢院鶯
啼澆藥泉流細圍碁日影低舉家無外事共愛草萋萋
─王建長安春遊─騎馬傍閑坊新衣著雨香桃花紅粉
醉柳絮白雲狂不覺愁春去何曾得日長牡丹相次發
城裏又湏忙─韋述春日山莊─初歲開韶月田家喜載
陽晚晴搖水態遲景蕩春光浦淨漁舟遠花飛樵路香
自然成野趣都使俗情忘─元稹遣春─失却游花伴因
風浪引將柳堤遥認馬梅徑誤尋香晚景行看謝春心
漸欲狂園林都不到何處枉風光─于良史春山月夜
春山多勝事賞翫夜忘歸掬水月在手弄花香滿衣興
来無遠近欲去惜芳菲南望鳴鐘處樓臺深翠微─李
商隐判春─一桃復一李井上占年芳笑處如臨鏡窺時
不隐牆敢言西子短誰覺宓妃長珠玉終相類同名作
夜光─春宵自遣─地勝遺塵事身閑念歲華晚晴風過
竹深夜月當花石亂知泉咽苔荒任徑斜陶然恃琴酒
忘却在山家─春遊─橋峻斑騅疾川長白鳥高煙輕唯
潤柳風濫欲吹桃徙倚三層閣摩挲七寳刀庾郎年最
少青草妒春袍─李中喜春雨有寄─青春終日雨公子
莫思情任阻西園會且觀南畆耕最憐滋隴麥不恨濕
林鶯父老應相賀豐年兆已成─僧貫休春興─柳暖鶯
多語花明草盡長風流在詩句牽率繞池塘呌切禽名
宇飛狂蝶姓莊時来眞可惜自勉掇蘭芳─原僧皎然
春興─片雨拂檐楹煩襟四座清霏微過麥隴蕭散傍莎
城静愛和花落幽聞入竹聲朝觀趣無限高詠寄閒情
─增─宋梅堯臣和元輿遊春韻─乘閒多野興信馬與君
行碧樹斜通市清流曲抱城山花高下色春鳥短長聲
日暮吾廬近還歌空復情─春隂─濃淡雲無定淒微氣
宇寒鳩鳴桑葉吐村暗杏花殘客子行裘薄春塘野水
寬輕雷欣已發謬作採茶官─李彌遜春日雜韻─幽栖
足春事晴日苦相催屐齒穿沙稳笻鬚礙竹回光風初
轉蕙殘雪欲欺梅自是經過少柴門日日開─眞山民
春遊─春光潑眼明占勝得新亭棠醉風扶起柳眠鶯喚
醒非無杯泛綠安得髩皆青且事日為樂歌聲莫暫停
─元陳樵春日─細雨花隂重輕煙草色勻驚禽長避客
嬌燕却依人絃管紅樓酒跧蹏紫陌塵東風競遊賞因
想上林春─葉顒春日─曉洞雲歸濕青山草木新夭桃
含宿雨嫩柳裊輕塵蝶翅寒猶怯蜂衙晩漸陳香風簇
羅綺已有蹋青人
七言律詩─
御製景山春望─雲霄千尺倚丹丘輦下山河一望收鳳翥中
天連紫闕龍蟠北極壯皇州煙生沆瀣春初麗露濕芙蓉
翠欲流却向閭閻看蔀屋崇高還厪廟堂憂─後苑漫興
佳氣青蔥繞苑牆紅泉紫岫勝雲莊雕欄細草經春滿綺
閣繁花入午香雨露生成随品類鳶魚飛躍自低昂閑亭
久坐渾無事静對琴書覺意長
增─唐張謂春園家宴─南園春色正相宜大婦同行少婦
随竹裏登樓人不見花間覓路鳥先知櫻桃觧結垂簷
子楊柳能低入戸枝山簡醉来歌一曲参差笑煞郢中
兒─包何和程員外春日東郊即事─郎官休浣憐遲日
野老歡娱為有年幾處折花驚蝶夢數家留葉待蠶眠
藤垂委地縈珠實泉迸侵階浸綠錢直到閉關朝謁去
鶯聲不散柳含煙─李紳憶春日曲江宴後許至芙蓉
園─春風上苑開桃李詔許看花入御園香徑草中廻玉
勒鳳凰池畔泛金樽綠絲垂柳遮風暗紅藥低叢拂砌
繁歸繞曲江春景晩未央明月鎖千門─王建春日五
門西望─百官朝下五門西塵起春風過玉堤黃帕蓋鞍
呈過馬紅羅纏頸闘回鷄舘松枝重牆頭出御柳條長
水面齊唯有教坊南草色古苔隂地冷萋萋─楊巨源
─長安春遊─鳳城春報曲江頭上客年年是勝遊日暖雲
─山當廣陌天清絲管在高樓蘢蔥樹色分仙閣縹緲花
香泛御溝桂壁朱門新邸第漢家恩澤問鄼侯─白居
易錢塘湖春行─孤山寺北賈亭西水面初平雲脚低幾
處早鶯争暖樹誰家新燕啄春泥亂花漸欲迷人眼淺
草纔能沒馬蹄最愛湖東行不足綠楊隂裏白沙堤
杭州春望─望海樓明照曙霞護江堤白蹋晴沙潮聲夜
入伍員廟柳色春藏蘇小家紅䄂織綾誇柿蔕青旗沽
酒趁梨花誰開湖寺西南路草綠帬腰一道斜─認春
認得春風先到處西園南面水東頭柳初變後條猶重
花未開前枝已稠暗助醉顔尋綠酒潜添睡興著紅樓
知君未别陽春數直待春深好擬遊─温庭筠春日野
行─日西塘水金堤斜碧草芊芊暗吐芽野岸明媚山芍
藥水田叫噪官蝦蟆鏡中有浪動菱蔓陌上無風飄柳
花何事輕橈向溪客綠萍方好不還家─方干春日─年
去年来似有期日高添睡是春時雖將細雨催蘆筍却
用東風染柳絲重霧已應吞海色輕霜何事挫花枝此
時野客因花醉醉臥花間應不知─宋陳襄春日賞林
亭─把酒春亭覧衆芳水精簾箔逗山光孤松冷落千年
換野槿紛華一日香綠圃煙深迷蛺蝶曲池波暖睡鴛
鴦文園莫惜鸘裘費買取宜城作醉鄉王廷珪春日
山行─緩鞚青絲馬不嘶春山草長静山扉迸林新筍斑
斑出隔水幽禽欵欵飛雨過泉聲鳴嶺背日長花氣撲
人衣雲藏遠岫茶煙起知有僧居在翠微─陸游春日
小園─市塵不到放翁家繞麥穿桑野徑斜夜雨長深三
尺水曉寒留得一分花悶從鄰舍分春瓮閒就僧窗試
露芽自此年光應更好日驅秧馬聽繅車─雨霽春色
粲然喜而有賦─應接年光日漸慵猶能一飲百花空半
霑蝶粉簾櫳雨遠送鶯聲巷陌風千縷麴塵楊柳綠萬
枝猩血海棠紅從来造物陶甄手却在閒人詩句中
朱子和秀野韻─江臯晴日麗芳華翠竹疎疎映白沙路
轉忽逢沽酒客眼明惟見滿園花望中景助詩人趣物
外春歸釋子家向晩却尋芳草徑夕陽流水遶村斜
戴昺春事─春事關心常起早愛看景物試凭欄戲魚池
面微添綠啼鳥枝頭尚𢃄寒斬棘重樊新插柳㪺泉頻
灌自栽蘭年年賸有園林興每恨廬邊地不寬─方岳
春日雜興─高下雲藏野老家縱横水潄竹籬斜勒將春
去許多雨流出山来都是花白首風煙三徑草清時鼓
吹一池蛙身閒不耐閒䨇手洗甑炊香夜作茶南岡
北嶺對忩扉看盡朝嵐與夕霏社後未曾聞燕語雨中
誰不惜花飛山醅約莫幾時熟沙筍輪囷一尺圍莫怨
風光損桃李荼䕷芍藥又芳菲─高翥春日湖上─清波
門外放船時盡日輕寒戀客衣花下笑聲人共語柳邊
檣影燕初飛曉風不定棠梨瘦夜雨相連薺麥肥最憶
故山春正好夜来先遣夢魂歸─真山民春曉雨─破曉
檐花未放乾披衣和夢倚闌干釀成苔暈地猶濕老盡
鶯聲風正寒無客醉敲金鐙響有人睡怯翠衾單牡丹
一夜成消瘦下却珠簾不忍看─元宋无春日野步─翳
日榿隂翠幄遮葑圍高下奕枰斜陂塘幾曲深淺水桃
李一溪紅白花赬尾自跳魚放子綠頭相並鴨眠沙春
郊景物堪圖寫輸與煙樵雨牧家─原─明陸樹聲─一番
風雨釀重隂雲樹蒼茫自遠林徑滿煙蘿圍作障石分
泉路細鳴琴青門插柳關幽思紫陌行春滯賞心最是
桃花争欲放不禁庭院曉寒侵─曹大章─東風綠草到
平臺小檻晴臨曲磵隈月影上洲楊柳亂霧香沾酒杏
花開佳人步郭逢君飲臥病憐春強自來尋勝正當花
度日蕊宮鶯蝶一齊回─于若瀛─不問深紅與淺紅名
園次第暗芳叢乍隨絮逐仍依草忽向西飛又轉東嫩
碧朝添眉自恨流黃夜罷錦成空年年一度開還落始
信隋家剪未工
五言排律增唐王叡春草碧色習習東風扇萋萋草色
新淺深千里碧高下一時春嫩葉舒煙際微香動水濱
金塘明夕照輦路惹芳塵造化功何廣陽和力自均今
當發生日瀝懇祝良辰張嗣初賦得春色滿皇州─何
處年華好皇州淑氣勻朝陽潜應律草木暗迎春柳變
金隄畔蘭抽曲水濱輕黃垂輦道微綠映天津麗景浮
丹闕晴光擁紫宸不知幽遠地今日幾枝新─李商隐
永樂縣所居一草一木無非自栽今春悉已芳茂因書
即事一章─手種悲陳事心期翫物華柳飛彭澤雪桃散
武陵霞枳嫩栖鸞葉桐香待鳳花綬藤縈弱蔓袍草展
新芽學植功雖倍成蹊跡尚賖芳年誰共翫終老邵平
瓜─李郢春日題山家─偶與樵人熟春殘日日来依崗
尋紫蕨挽樹得青梅燕静銜泥起蜂喧抱蕊回嫩茶重
攪綠新酒略吹醅漠漠蠶生紙涓涓水弄苔丁香正堪
結留步小庭隈─鄭谷木向榮─園林青氣動衆木散寒
聲敗葉牆隂在滋條雪後榮欣欣春令早藹藹日華輕
庾嶺梅先覺隋堤柳暗驚山川應物候臯壌起農情祇
待開花日連栖出谷鶯
五言絶句─
御製春夜─玉鑪煙靄盡夜静百花香曙氣浮丹陛春光拂象
牀
增唐張九齡荅靳博士─上苑春先入中園花盡開唯餘
幽徑草尚待日光催張起春情畫閣餘寒在新年舊
燕歸梅花猶𢃄雪未得試春衣─張仲素春遊曲─萬樹
江邊杏新開一夜風滿園深淺色照在綠波中煙柳
飛輕絮風榆落小錢濛濛百花裏羅綺競秋千孟郊
春後雨─昨夜一霎雨天意蘇群物何物最先知虚庭草
爭出王建春意─雖是杏園主一株臨古岐從傷春意
早乞取舊開枝權德輿春日戲題─随風柳絮輕映日
杏花明無奈花深處流鶯三數聲─許渾長安早春─雲
月有歸處故山清洛南秦城一花落春夢滿江潭─宋
陸游春雨─湖上新春柳搖搖欲喚人多情今夜雨先洗
馬蹄塵─楊萬里春日─日落碧簮外人行紅雨中幽人
詩酒裏又是一春風
七言絶句─
御製春日─佳氣山川浃地行物随節候變初晴雪消樹底花
爭發冰泮池頭草欲生─春晴舟中作─野水漫漫野岸長
幾行嫩柳𢃄斜陽不知春色来多少但覺飛花處處香
增─唐岑参山房春事─風恬日暖蕩春光戲蝶遊蜂亂入
房數枝門柳低衣桁一片山花落筆牀─王維遊春詞
經過柳陌與桃溪尋逐春光著處迷鳥度時時衝絮起
花繁滚滚壓枝低韋應物春思─野花如雪繞江城坐
見年芳憶帝京閶闔曉開凝碧樹曾陪鵷鷺聽流鶯
錢起春郊─水透冰渠漸有聲氣融煙霧晚来明東風好
作陽和使逢草逢花報發生─盧綸曲江春望─菖蒲翻
葉柳交枝暗上蓮舟鳥不知更到無花最深處玉樓金
殿影参差─翫春因寄馮衛二補闕戲呈李益掖垣春
色自天来紅藥當階次第開萱草叢叢爾何物等閒穿
破綠莓苔─韓愈曲江春遊寄白二十二舍人─漠漠輕
隂晚自開青天白日映樓臺曲江水滿花千樹有底忙
時不肯来─白居易晩春─晝静簾疎燕語頻䨇䨇闘雀
動階塵柴扉日暮随風掩落盡閒花不見人─元稹與
吴侍郎春遊─蒼龍闕下陪驄馬紫閣峰頭見白雲滿眼
流光随日度今朝花落更紛紛─李賀南園─花枝草蔓
眼中開小白長紅越女腮可憐日暮嫣香落嫁與春風
不用媒─李約江南春─池塘春暖水紋開堤柳垂絲間
野梅江上年年芳意早蓬瀛春色逐潮来─羅鄴春日
題城南韋曲─韋曲城南錦繡堆千金不惜買花栽誰知
豪貴多羈束落盡春紅不見来─韋莊春陌─滿街芳草
卓香車仙子門前白日斜腸斷東風各回首一枝春雪
凍梅花─王周問春─遊絲垂幄雨依依枝上紅香片片
飛把酒問春因底意為誰来後為誰歸─春荅─花枝千
萬趁春開三月闌珊即自回剰向東園種桃李明年依
舊為君来─劉兼春遊─柳成金穗草如茵載酒尋花共
賞春先入醉鄉君莫問十年風景在三秦─宋宼準春
晝偶書─白晝偶成芳草夢起来幽興有新詩風簾不動
黃鸝語坐見庭花日影移─趙抃賞春亭─滂葩浩豓滿
亭隈當席芳樽醉看来始信君恩不私物亂山窮處亦
花開─歐陽修豐樂亭遊春─綠樹交加山鳥啼晴嵐蕩
漾落花飛鳥歌花落太守醉明日酒醒春已歸春雲
澹澹日輝輝草惹行襟絮拂衣行到亭西逢太守籃輿
酩酊插花歸紅樹青山日欲斜長郊草色綠無涯遊
人不管春將老来往亭前蹋落花─王珪宮詞─麗日祥
煙鎖禁林櫻桃初熟杏成隂年年翠輦来遊幸花落春
宫一寸深─王安石春風─春風過柳綠如繅晴日蒸紅
出小桃池暖水香魚沒處一環清浪湧亭臯─秦觀春
日─黃金䔩䔩滿垂楊尚有春寒到畫堂酒力漸消歌扇
怯入簾飛雪𢃄梅香─崔鷃春日村居─春草門前已沒
靴更無人過野人家離離細竹時聞雨淡淡疎簾不隔
花─王鎡叚橋春望─拾翠車間輦路塵山南山北杜鵑
春誰家庭院東風裏吹出桃花不見人金元好問梁
園春─暖入金溝細浪添津橋楊柳綠纖纖賣花聲動天
街遠幾處春風揭繡簾─元薩都刺春日偶成蹋馬歸
来過早春空階已見草如茵東風吹綠青溪柳馬上輕
寒不著人─馬臻春日閒居─茶香庭院一枰棋柳影侵
階日自移因見刺桐花滿樹等閒憶煞故園時─西湖
春日─要囑園丁取折枝紅桃白李紫薔薇石函橋畔人
煙晩挑得春光一擔歸─春日幽居─淺淺春風尚𢃄寒
日斜香篆半燒殘杏花一樹開如錦怕觸啼鶯不倚闌
─釋石屋山居吟滿山筍蕨滿園茶一樹紅花間白花
大抵四時春最好就中尤好是山家
詩散句─增─晉陶潜歡言酌春酒摘我園中蔬─齊謝脁
喧鳥覆春洲雜英滿芳甸─梁沈約─春風搖雜樹葳蕤
綠且丹─蕭子範─春情寄柳色鳥語出梅中─陳張正
見春光落雲葉花影發晴枝─唐王勃─草綠縈春𢃄榆
青綴古錢芳樹搖春晩晴雲入座飛─岑参─竹深喧
暮鳥花缺露春山鶯聲随坐嘯柳色喚行春─原─杜
甫─漢節梅花外春城海水邊夜雨翦春韭新炊間黃
粱野館濃花發春帆細雨来一徑野花落孤村春
水生雲溪花淡淡春郭水泠泠─增─錢起─蘭蕙暖初
吐春鳩鳴欲巢─嚴維─柳塘春水慢花塢夕陽遲─李
嘉祐─野渡花争發春塘水亂流─儲嗣宗─鶴語松上月
花明雪裏春─劉禹錫─花含欲語意草有闘生心─柳
宗元─平野春草綠晩鶯啼遠林─白居易─紅簇交枝杏
春含卷葉荷春樹花珠顆春塘水麴塵─崔塗─忽覺
草木變始知天地春─曹松─御柳舞著水野鶯啼破春
─宋余靖─松溪千蓋雨茶圃一旗春─司馬光─草遶春
街碧花繁夕市紅─毛滂─春渚連天闊春風夾岸香
王安石─冉冉春行暮菲菲物競華─蘇軾行看花柳動
共享無邊春─晁補之─春風入木心皮肌發紅綠─吴
中復─花涵清露曉風卷綠波春─元馬祖常─竹光浮晝
碧花蕊颺春紅─陳樵─春風何處来草木忽已榮─倪
瓉─蘼蕪細雨濕桃李春風寒─馬臻─淑氣浮芳鮮山澤
一時綠─原─馮琦─梅圃懸春月松扉拂澗虹─增─唐王
維─草色全經細雨濕花枝欲動春風寒─李白─長安白
日照春空綠楊結煙垂褭風─杜甫─落花遊絲白日静
鳴鳩乳燕青春深─李賀─朱城報春更漏轉光風催蘭
吹小殿─温庭筠─霏霏霧雨杏花天簾外春威著羅幕
─曹松─半夜笙歌教洗月平明桃李放燒春─司空圖
孤嶼池痕春漲滿小欄花韻午晴初─宋韓琦─草濕漫
鋪留醉席榆寒難掃買春錢─石延年─鶯聲不逐春光
老花影長隨日脚流─王安石─濃綠萬枝紅一點動人
春色不湏多─蘇軾─臥聞百舌呼春風起尋花柳村村
同陋巷關門負朝日小園除雪得春蔬浥浥爐香
初泛夜離離花影欲搖春─陸游─小桃婀娜并芳柔紅
蘭茁芽滿春洲小樓一夜聽春雨深巷明朝賣杏花
新陽蘇醒春前柳輕暖醫治雪後梅春深水暖多
魚婢雨足年豐少麥奴静院春風傳浴鼓畫廊晩雨
濕茶煙─元耶律楚材─花藏徑畔春泉碧雲散林梢晩
照明─郝經─四圍紅錦春風軟滿地綠隂春晝長─許
衡─萬樹春紅羅錦綺一灣晴碧捲玻璃─王惲─花枝入
簾春夢香遊絲翻空清晝長許謙春風生草雉堞青
随處軟茵供小坐─倪瓉─柳絮如煙迷曉浦杏花飛雪
點春波─顧阿瑛─桃花亭亭笑酣春溪邊浣花染溪水
─馬臻─蟄雷夜送催花雨香徑春迷闘草人唐上官
儀─春堤芳草積─杜甫─春風花草香武元衡春風綻
百花─白居易春染柳梢黃─韋莊─杏花春陌馬聲嬌
宋劉筠─杏梁春晩燕沾泥─宋祁─風光駘蕩百花春
─蘇軾─滿地春風掃落花─陸游─春晩江邊草過腰
春近野梅香初動元虞集─山雨欲来春樹暗桃花
吹雨春牽䌫─周權─渚波春綠荻芽新─郭鈺─野徑春
煙匝翠蘿萬絲煙柳鎖春晴─葉顒─隔溪春色兩三
花
詞─增─唐馮延巳三臺令─春色春色依舊青山紫陌日斜
柳暗花蔫醉臥春風少年年少年少行樂直湏及早
王建三臺令─蝴蝶蝴蝶飛上金枝玉葉君前對舞春風
百葉桃花樹紅紅樹紅樹燕語鶯啼日暮─宋毛滂憶
秦娥─夜夜夜了花朝也連忙指點銀瓶索酒嘗明朝
花落知多少莫把殘紅掃愁人一片花飛減却春─洪
适生查子─桃疎蝶惜春柳困鶯銜絮日影過簾旌多少
閒愁緒紅綻武陵溪綠暗章臺路春色似行人無意
花間住─唐和凝春光好蘋葉軟杏花明畫船輕䨇浴
鴛鴦出綠汀棹歌聲春水春風無浪春天半雨半晴
紅粉相随南浦晚幾含情─宋張槃浣溪沙─習習輕風
破海棠鞦韆移影上廽廊晝長蝴蝶為誰忙度柳早
鶯分暖綠過花小蝶𢃄春香滿庭芳草又斜陽─高觀
國菩薩蠻春風吹綠湖邊草春光依舊湖邊道玉勒錦障
泥少年遊冶時煙明花似繡且醉旗亭酒斜日照花
西歸鴉花外啼─程垓菩薩蠻─畫橋泊泊春江綠行人
正在春江曲花潤接平川有人花底眠東風原自好
只怕催花老安得萬垂楊繋教春日長─周密謁金門
芳事晩數點杏鈿香淺惻惻輕寒風翦翦錦屏春夢遠
穉柳拖煙嬌軟花影暗藏深院初試輕衫并畫扇牡
丹紅未展─李之儀好事近─春到雨初晴正在小樓時
節柳眼向人微笑傍闌干堪折暮山濃淡瑣煙霏梅
杏半明滅玉斝莫辭沉醉判歸時斜月─唐歐陽炯清
平樂─春来階砌春雨如絲細春徑滿飄紅杏蔕春燕舞
随風勢春幡細縷春繒春閨一點春燈自是春心撩
亂非關春夢無憑─宋王安國清平樂─留春不住費盡
鶯兒語滿地殘紅宫錦汚昨夜南園風雨小憐初上
琵琶曉来思繞天涯不肯畫堂朱戸春風自在楊花
王安中清平樂─花時微雨未減春分數占取簾疎花密
處把酒聽歌金縷斜風輕度濃香閒情正與春長向
晩紅燈入坐嘗新青杏随觴─盧祖臯西江月─燕掠晴
絲裊裊魚吹水葉𥻘𥻘禁街微雨灑芳塵寒食清明相
近謾著宫羅試暖閒呼社酒酬春晚風簾幕悄無人
二十四番花信─毛滂西江月─煙雨半藏楊柳風花初
著桃花玉人細細酌流霞醉裏將春留下柳外鴛鴦
作伴花邊蝴蝶為家醉翁醉也且由他月在柳橋花下
─周密西江月─波影暖浮玉甃柳隂深鎖金鋪湘桃花
褪燕調雛又是一番春暮碧桂情深鳳怨雲屏夢淺
鶯呼繡忩人倦冷薰爐簾影搖搖亭午─吴潜南柯子
池水凝新碧欄花駐老紅有人獨倚橋東手把一枝楊
柳繫春風鵲伴遊絲堕蜂黏落蕊空秋千庭院小簾
櫳多少閒情閒緒雨聲中楊无咎於中好─墻頭豔杏
花初試繞珍叢細挼紅蕊欲知占盡春明媚悄無意看
桃李持杯準擬花間醉一葉兩葉飛墮晚来旋旋深
無地更聽得東風起毛滂蹋莎行─階影紅遲柳苞黃
徧纖雲弄日隂晴半重簾不捲篆香横小花初破春叢
淺鳳繡猶重鴨爐長暖屛山翠入江南遠醉輕夢短
枕閒欹綠忩窈窕風光轉─元何可視蝶戀花─金井啼
鴉深院曉颺盡東風柳絮吹難了燕子多情相識早杏
梁依舊䨇䨇到一縷沉煙簾幕悄滿眼飛花祗攪人
懷抱十二玉樓春樹杪天涯不斷青青草─宋俞國寳
風入松─一春長費買花錢日日醉湖邊玉驄慣識西湖
路驕嘶過沽酒樓前紅杏香中歌舞綠楊影裏秋千
暖風十里麗人天花壓髩雲偏畫船載得春歸去餘情
付湖水湖煙明日重扶殘醉来尋陌上花鈿─柳永木
蘭花慢─坼桐花爛漫乍疎雨洗清明正豔杏燒林緗桃
繡野芳景如屛傾城盡尋勝賞驟雕鞍紺&KR1707;出郊坰風
暖繁絃脆管萬家競奏新聲盈盈闘草蹋青人豔冶
逓逢迎向路旁往往遺簮墜珥珠翠縱横歡情對佳麗
地任金罍罄竭玉山傾&KR0838;却明朝永日畫堂一枕春酲
─黃機喜遷鶯─平湖百畆種滿湖蓮葉繞堤楊柳冉冉
波光輝輝煙影空翠濕霑襟䄂静惬鄰雞啼午暖逼沙
鷗眠晝西園路更紅塵不斷蝶酣蜂瘦知否堪畫處
野薺蕪菁罥地鋪茵繡桃李隂邊桑麻叢裏斜矗酒帘
誇酒竹寺小依山趾茅店平窺津口春又晚正香風有
客倚闌搔首
别錄─增─汜勝之書─栽樹正月為上時二月為中時三月
為下時然棗鷄口槐兔目桑蝦蟇眼榆負瘤散其餘雜
木鼠耳&KR0034;趄各其時凡種栽并插皆用此等形象─本
草─凡採根物多以春月採者謂春初津潤始萌未衝枝
葉勢力淳濃也春月移栽各樹宜上半月前則茂而
結實移栽松柏槐柳桑柘橙橘各色樹皆可
御定佩文齋廣羣芳譜卷一
