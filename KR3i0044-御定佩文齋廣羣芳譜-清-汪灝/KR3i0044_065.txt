欽定四庫全書
御定佩文齋廣羣芳譜卷六十三
果譜
荔支四
集藻─七言絶句─原─唐杜甫觧悶─憶過瀘戎摘荔支青楓
隠映石逶迤京中舊見無顔色紅顆酸甜只自知翠
瓜碧李沉玉甃赤棃蒲萄寒露成可憐先不異枝蔓此
物娟娟長遠生側生野岸及江蒲不熟丹宫滿玉壺
雲壑布衣駘背死勞生害馬翠眉湏─增─戴叔倫荔支
紅顆珍珠誠可愛白鬚太守亦何癡十年結子知誰在
自向中庭種荔支─白居易荔支樓對酒─荔支新熟雞
冠色燒酒初開琥珀香欲摘一枝傾一盞西樓無客共
誰嘗─原─杜牧華清宫─長安回首繡成堆山頂千門次
第開一騎紅塵妃子笑無人知是荔支来─增─薛能荔
支─顆如松子色如櫻未識蹉跎欲半生歲杪監州曾見
樹時新入座久聞名─原─韓偓荔支三首─遐方不許貢
珍竒密詔惟教進荔支漢武碧桃争比得枉令方朔號
偷兒封開玉籠雞冠澀葉襯金盤鶴頂鮮想得佳人
微啓齒翠釵先取一雙懸巧裁霞片裹神漿崖蜜天
然有異香應是仙人金掌露結成冰入蒨羅囊─增─薛
濤憶荔支─傳聞象郡隔南荒絳實豐肌不可㤀近有青
衣連椘水素漿還得類瓊漿─原─宋王濟宫詞─昨日閩
中進荔支君王親受幸龍池先將並蒂盛金盒蜜賜修
儀盡不知─增─蔡襄七月二十四日食荔支─絳衣仙子
過中元别葉空枝去不還應是天人知憶念再生朱實
慰衰顔─和龐公謝子魚荔支─霜鱗分不登枯肆丹實
全應勝木奴欲效野芹羞薦去敢期佳什墜驪珠─淨
衆院嘗荔支─霞樹珠林暑後新直疑天意别留春京華
百卉争鮮貴誰識芳根著海濱─曾鞏荔支四首─剖見
隋珠醉眼開丹砂緣手落塵埃誰能有力如黃犢摘盡
繁星始下来玉潤冰清不受塵仙衣裁翦絳紗新千
門萬戶誰曾得只有昭陽第一人絳縠囊收白露團
未曾封植向長安昭陽殿裏才聞得已道佳人不奈寒
金釵雙捧玉纖纖星宿光芒動寳奩觧笑詩人誇博
物祗知紅顆味酸甜─韓維謝送妃子園荔支─年年驛
使走紅塵貢入驪宫色尚新妃子園名猶未改一籠丹
實寄閒人─原─蘇軾食荔支─羅浮山下四時春盧橘楊
梅次第新日啖荔支三百顆不辭長作嶺南人─增─蘇
轍毛君惠荔支─荔子生紅無奈遠陳家曬白到猶難雖
無驛騎紅塵起尚得佳人一笑歡─乾荔支─含露迎風
惜不嘗故將赤日損容光紅消白瘦香猶在想見當年
十八娘─黃庭堅謝陳正字送荔支三首─十年棃棗雪
中看想見江城荔子丹贈我甘酸三百顆稍知身作近
南官齋餘睡思生湯餅紅顆分甘惬下茶如夢泊船
甘柘雨芭蕉林裏有人家橄欖灣南遠歸客煩將嘉
果送蓬門紅衣襞積蠻煙潤白曬丁香之子孫─次韻
任道食荔支有感三首─一錢不值程衛尉萬事稱好司
馬公白髮永無懷橘日六年惆悵荔支紅今年荔子
&KR0836;南風莫愁留滯太史公五月臨江鴨頭綠六月連山
柘枝紅舞女荔支&KR0836;雖晚臨江照影自惱公天與蹙
羅装寳髻更挼猩血染殷紅─郭祥正君儀惠莆田陳
紫荔乾即蔡君謨謂之老楊妃者─莆田乾荔老楊妃誰
在開元得見之却憶沉香亭北畔輕紅曾照赭黃衣
荔子二首─暑館風沉睡眼醒荔支新&KR0836;暗香生玉纖為
剥紅綃顆甘露初凝濕水晶枝條相軋碧雲濃襯出
驪珠落照中未說甘香消酷熱且看纖手擘輕紅─范
成大涪陵妃子園─露葉風枝驛騎傳華清天上一嫣然
當時若識陳家紫何處蠻村更有園─新荔支四絶─荔
浦園林瘴霧中戎州沽酒擘輕紅五年食指無占處何
意相逢萬壑東海北天西兩鬢蓬閩山猶欠一枝笻
鄞船荔子如新摘行脚何湏更雪峰甘露凝成一顆
冰露穠冰厚更芳馨夜凉將到星河下擬共嫦娥鬭月
明趠舶飛来不作難紅塵一騎笑長安孫郎皺玉無
消息先破潘郎玳瑁盤─陸游荔子絶句─驛騎星馳亦
快哉筠籠露濕手親開不應相與無平素曾忝戎州刺
史来放翁遊蜀十年回病眼茫茫每嬾開怪底酒邊
光景别方紅江綠一時来─莆陽餉荔子─江驛山程日
夜馳筠籠初拆露猶滋星毬皺玉雖竒品終憶戎州綠
荔支─王十朋食荔支─荔支初熟飣金盤手擘輕紅子
細看風味由来太竒絶不教容易到長安妃子園中
荔子竒莫因名號起猜疑清時入座非尤物一洗煙塵
頼好詩詩史堂前種幾時輕紅曾入少陵詩殊方競
續櫻桃獻萬樹争先爾獨遲─陳紫─端眀品第首推陳
花裏姚黃是等倫郡圃一株稱小紫故家風味自宜珍
─皺玉─莆中皺玉價傾城品第吾何敢妄評只恐此非
真皺玉果然是玉亦虚名─大將軍─荔支名字太紛紛
所見多應不逮聞别有深紅覇羣品郡人呼作大將軍
─玉堂紅─天教尤物産閩中名字深竒自不同顧我素
稱田舍子如何敢㗖玉堂紅─奪先紅─閩中荔子說莆
中闕下竒包又不同正向鈐齋想風味奪先人送奪先
紅─七夕紅─宅堂荔子無名字自我呼為七夕紅記得
去冬初到日家人指樹語衰翁─白蜜─紛紛蜂采百花
歸蜜在枝頭竟不知造物要令甜在後時人莫訝熟何
遲─戎州荔支─錦荔戎州第一竒大如雞子壓枝垂金
刀翦下三千顆對客從容把酒巵錦殼中間玉一團
樹高數丈實難攀瀘戎顆顆甜如蜜䕫梓纍纍味薄酸
─劉克莊荔支─却貢無因送上天漫山如錦但堪憐羅
浮所産真奴隸只為曾逢玉局仙十顆千錢品最真
北人駘背未濡唇若生京洛豪華土買斷丹林肯算緡
輦轂嘗新索價高土人棄擲等弁髦不嗔園客工偷
竊絶喜天工饗老饕─原─李劉題荔支─絳衣搖曳綻冰
肌依約華清出浴時何物鴉兒驅不去前身恐是食酥
兒─增─方岳食荔支─風枝露葉走筠籠玉潤冰寒擘縐
紅自往胸中評史記久聞格調略相同─僧惠洪初至
崖州喫荔支─口腹平生厭事治上林珍果亦嘗之天公
見我流涎甚遣向崖州喫荔支─元楊維楨宫詞─薰風
殿閣日初長南貢新来荔子香西邸阿環方病齒金籠
分賜雪衣娘─張思廉題畫荔支障─知味何人似蔡襄
方紅陳紫與誰嘗七閩塵障南来使腸斷薰風十八娘
─柳應芳荔子曲白玉明肌裹絳囊中含仙露壓璚漿
城南多少青絲籠競取王家十八娘─眀方孝孺謝蜀
王賜荔支─涪州丹荔擅時稱翠篚来庭色尚新獻罷未
曾登玉案先教頒賜與羣臣翠籠擎出殿門東受賜
羣臣喜色同却笑開元恩未廣祇將異味悅深宫─屠
本畯荔支紀興─五月閩天丹荔垂雨餘林日照離離火
山松蕾元先熟萬顆新嘗玉滿匙雲張翠幄子欞星
側出枝間曉露零城裏萬家相問遺筠籠争買淨江瓶
瓊瓤甘露法門開湛目青蓮大士来帝網琉璃相映
澈天台中觀放參回弱歲曾嘗荔子丹一池香水濯
冰丸如今正是朱明日栗玉先堆瑪瑙盤星毬鵲卵
大扵拳鑛玉金鐘品是仙别有桂林將勝畫小姬一見
一嫣然蜜丸牛膽兩豐腴碧玉為神顆顆殊兒女不
知瓤可啖錯疑耳後大秦珠自汲清泉洗荔支吳娃
如意劈臙脂水晶簾下黃香熟錯落瑶光並玉肌結
綠如榛小更幽齒牙蕭爽恣冥搜怪来肌骨清凉甚六
月如從華頂遊幻出龍牙變態竒晚凉雙髻侍兒持
自是拜来新月早非關剖出夜光遲天柱高凌月窟
孤洞中紅艷裊珊瑚飽餐内熱渾忘却已貯冰心在玉
壺尚榦鄉中錦作堆鳳池超出越王臺相如渴病今
應觧不用金莖露一杯絳囊公子綠羅嬌白水真人
絳節朝欲向九仙通尺一倘能雲際坐相邀黑葉人
傳自五羊最憐江綠出莆陽唐家妃子如相見不命涪
州驛騎將可惜生来託瘴鄉瓊姿那得近君王大官
食品多如許只有乾枝逹尚方小君初學煎支法乳
酪宜浮玉椀看旋瀋荔花蜂釀蜜清香不減蔗漿寒
自起開籠㨂荔魁半將白曬半烘焙故鄉朋舊應嘲我
不遣紅塵一騎回─謝杰状元紅─紫金香貯玉玲瓏點
綴薰風上綠叢一種丹蕤三百品路人先看状元紅
勝畫─仙姬月下分靈丹乳竇香凝白雪寒倦入絳帷知
睡去嬌姿絶勝畫中看─中觀─一串摩尼湛錦波玉衣
童子曳緋羅炎光高護空中觀添作祗園勝果多─金
鐘─白水真人鍊絳砂金鐘鑄就落誰家定應飛入棃園
去催出枝頭萬點霞─滿林香─素娥嬌弄淡紅妝半幅
霞綃照海棠夜合口脂勻玉露曉風吹度滿林香─山
支─秋園凉雨洗林空更向青山枝上紅小結丁香隨錦
隊櫻桃擎出大明宫─蜜丸─赤虯山人蜂作房柘衣輕
惹蜜丸香波羅小瓮黃金色長貯仙厨白玉漿─鵲卵
紫姑秋夜臨高臺瀉下金莖露一杯牛渚橋邊遺鵲卵
靈官拾作寳珠廽─蔣奕芳荔支─枝頭裊裊露初乾絳
雪擕来好並看為爱風姿誰得似楊妃沉醉倚闌干
紅塵一騎入華清大内遥聞笑語聲倘賜侍臣消渴病
不湏承露問金莖─鄧原岳荔支曲─鳳凰山下荔支園
擇日開林市子喧一百銅錢分一擔平明奔進合沙門
纔交小暑日頻催一夜驚看錦繡堆早起香風徧城
郭人人都道荔支来紅如鶴頂大如杯奪取頭籌滿
擔回更怕午前日色惡齊將青葉盖頭来荔支高樹
倒垂簷十丈長竿兩刃尖摘下但憑多少喫飽来還有
水晶鹽梢頭狐鼠捷如風夜鷰經過樹樹空高結茅
寮敲竹夹曉来添得照山紅麻繩高弔小筠籠上下
盤旋西復東且喜今年風雨少荔支個個不生蟲千
株傍水各成行不是豪家郭外莊最好五更乘露摘噉
時猶帶露華香金杯㶑灧碧波妍一道霞光照眼鮮
何似婕妤初賜浴玉肌三尺浸寒泉萬樹搖風點翠
苔不妨對客日千枚城中諸品垂垂盡猶有吳航勝畫
来中秋摘盡荔支殘蜜漬鹽醃更曬乾不分側生能
損價可知輸却玉漿寒─陳价夫詠荔支色─千紅萬紫
轉葳蕤絳李朱櫻敢並竒繡嶺宫中含笑日承恩不獨
為冰肌─荔支味─剖却紅香列蚌珠薦来玉液與醍醐
觧酲不用花間露擬物何湏塞上酥─陳薦夫駝蹄─朱
實西来驛路長明駝驕蹴滿蹄霜當時也合馳千里不
獨涪州馬足忙─山中冠─衫争暈綠帔争紅散盡春風
滿六宫自笑朱顔生較晚只應隨分冠山中─金線─細
骨香肌寵幸深華清泉裏玉沉沉絳綃朱袖雖零落一
縷難銷舊釧金─西紫─千株萬樹錦成堆獨自西家衣
紫回寄語東君休用妬紅塵元自蜀中来─綠核─搖曳
微風火滿林驪山一顧主恩深胸中已化萇宏血莫訝
香肌少赤心─皺玉─羽騎參差出驛門空持朱實弔香
魂阿環墜地今千載猶有斑斑玉上痕─一品紅─千載
瀘戎驛騎飛出山猶著薜蘿衣傳呼野服休朝見勅賜
宫中第一緋─玳瑁紅─顆顆明珠貢嶺南還將玳瑁匣
輕函助嬌試插桃花鬢不數平原上客簪─洞中紅─洞
中丹實幾千年愁向長安一騎傳好似紅妝離洞去桃
花溪口戀塵緣─勝江萍─佳名久已動明皇不羡江萍
逐椘王料得一般甘似蜜令渠北面是濃香─鄭鐸新
綠荔支─落花纔見飄空處結子初看出葉時山鳥啄殘
俄委地恍如金谷墜樓姿─乍丹荔支─萬點青螺未染
塵忽看半帶口脂勻羅衣開處肌如雪但少芬香遠襲
人─正熟荔支─朱夏南枝總若霞可憐一顆一丹砂名
園百果都難並火棗交棃未足誇─摘露荔支─園林曉
望火燒空摘下清香滿市風簾隔美人梳洗罷纖纖玉
指擘輕紅─丘惟直詠雙髻─枝頭連理散甘香紅錦囊
包白玉漿貯向冰盤誰得似昭陽姊妹鬭新妝─星毬
離離丹實綴如毬燦爛紅光滿樹頭莫是宣和燈火夕
鰲山懸挂不曾收─百步香─六月閩鄉荔子懸綠雲堆
裏錦雲連幽香一種天然味不數潘妃步步蓮─七夕
紅─遥望雙星爛碧空一年一度鵲橋中誰知淚落凝成
血散作枝頭點點紅─延夀紅─華清一騎走紅塵中使
傳呼笑語頻此物若云延得夀馬嵬山下葬何人─桂
林─綠雲堆裏綴紅綃白玉囊中核子焦只此林間堪賦
隠淮南不待小山招─勝畫─錦雲香露萬枝紅恨不生
逢繡嶺宫莫訝崇龜圖未肖千金誰為賂良工─火山
品質殊生節序同偏誇早熟萬叢中只因一動妖妃笑
又惹驪山烈炬紅─狀元紅─瓊液丹膚白玉肌御筵香
透絳羅衣宫袍首賜何曾綠為染霞光近紫薇─十八
娘─棣萼樓頭風露凉閩娘清曉競紅妝朱唇玉齒桃花
臉徧著天孫雲錦裳─冰團─太液池頭暑漸凉紅塵一
騎日南方寒漿不待嚴冬結滿坐齊看六月霜─綠核
素質生来與衆殊冰肌玉液潤如酥相逢莫訝心無赤
祇恐前身是綠珠─郭天親荔支詞─樹下嘗新帶露濃
美人珠翠間釵紅却恨當年勞傳舍不教移入太真宫
─安國賢詠冰團荔支─纍纍初貯水晶盤一啖争禁齒
頬寒南土由来饒暑氣誰知六月有冰團─董傳策啖
荔支─鐡榦婆娑落子紅方苞剥出水晶籠炎荒正惹長
卿渴却為瓊漿半洗空─張爕荔支詞─長生殿上紫煙
開妃子紅妝映酒杯小部新聲歌未了嶺南飛騎帶香
来─林叔學荔支花─只向閩鄉說荔支荔支花發幾人
知幽香陣陣微風裏苞蘂還分雄與雌─徐&KR0958;江家綠
芳樹離離徧海涯由来香味壓三巴火雲映出玻瓈綠
舊說閩中第一家─葡萄穗─絶艷穠香滿路飛玉膚輕
襯紫羅衣若逢漢代乘槎使不帶凉州馬乳歸─雙髻
千年枝上並頭春斜結香雲縷縷新相倚明妝誰得似
黃陵廟裏兩夫人─真珠─孕出靈胎箇箇圓林中遥見
夜光懸一枝臨水低相向不異鮫人泣月年─十八娘
先朝舊事說閩王公主曾稱十八娘千載芳魂應化碧
佳名猶自記紅香─將軍─林外森森翠幄高軍中不用
醉葡萄只今十里雲如錦疑是當年舊戰袍─釵頭─雙
雙珠顆錦如霞斜插金釵貼鬢鵶一種人間可憐色六
宫羞殺步搖花─粉紅─深紅輕膩壓枝斜貌比桃花更
染霞一自承恩天寳後温泉宫裏洗鉛華─綠羅袍─輕
盈初試越羅新不染人間紫陌塵百萬紅妝争結綺隔
墻遥看綠衣人─勝畫─紫膜紅繒白玉膚争誇絳雪出
仙都生来自有天然色却笑崇龜浪寫圖─白蜜─誰遣
餘香沁齒牙美人纖手剖輕霞天生甘味如萍實不待
遊蜂釀百花─桂林─樹色蕭森比桂叢青枝綠葉自芄
芃月光夜照花如霰疑是天香落鏡中─滿林香─十里
重林錦繡堆更無驛使惹塵埃微風暗度幽香異韓夀
才過賈女来─狀元紅─素質朱顔太絶倫風流先占曲
江春只因賜得宫中錦争看瓊林第一人─星毬─不待
宫娃羯鼓催半空誰滚火星来山禽誤踏雲中墜豈是
三郎蹴踘回─七夕紅─滿樹渾疑大火流尚餘丹實報
新秋繁星遥與雙星映半在佳人乞巧樓─雞引子─曾
食淮南九轉丹幻成仙果赤團團寄言山鳥休輕啄留
取猩紅頂上冠─金鐘─不見蒲牢伏上林紅爐烈火鑄
黃金南風吹入蕭蕭葉如聽鈞天大吕音─江陳─紫說
陳家綠說江佳名千載本無雙於今别有酣紅色鼎足
三分未肯降─天柱─天柱巍巍出半空折来猶自綠成
叢南風吹動枝頭火還似當年戰祝融─大小江綠─風
捲香塵滿路飛絳綃新裼綠羅衣天生麗質誰堪並婉
孌江濱大小妃─宋家香─綠鬢如雲面似霞冰肌何用
鬭鉛華隔墻一道薰風暖吹得餘香過宋家─進貢子
丹荔何年貢七閩宣和中使往来頻玉環只識涪江種
空走驪山一騎塵─延夀紅─九轉丹砂貯絳囊剖開甘
液勝瓊漿由来此物從延夀恨殺唐羌誤漢皇─百步
香─紫翠隂森映夕陽遥看一片錦雲鄉美人羅襪凌波
過踏碎紅塵滿路香─綠紗─苧蘿溪水綠如油浣出輕
紗翠欲流何代美人工翦綵結成佳果綴枝頭─麝囊
紅─纍纍丹實似星懸萬綠隂中赤欲然日午餘芬生鼻
觀不緣林下麝香眠─中秋綠─金風玉露仲秋時碩果
枝頭落較遲明月一輪流翠影青銅高照碧琉璃─松
紅─莫以松枝比荔支翠濤聲裏露臙脂忽看琥珀生連
理不待千年長兔絲─丁香─紅粉佳人獨倚樓雨中丹
實滿枝頭荔香元與丁香異只結團圓不結愁─郎官
紅─甘液濃香似醁醽傳来佳種近楓亭誰將天上郎官
宿散作林中萬點星─紅繡鞋─一片紅香落翠苔美人
林下蹋青回當年若使潘妃見貼地蓮花不敢開─綠
珠─山禽偷取蹋枝翻錯落珍珠綠滿園卧地殘香吹不
起月明如照墜樓魂─洞中紅─烏石山前暮雨凉幾番
風起散餘香洞中六月紅如錦不但桃花誤阮郎─冰
團─六月閩天見鬱蒸忽驚寒氣座間凝水晶盤貯深紅
色白玉壺中映絳冰─何家紅─炎夏深林雨氣收臙脂
片片落梢頭何郎粉向朱衣拭滿面桃花汗欲流─鵲
卵─月明銀漢鵲驚枝風動寒巢欲半欹吹落人間完似
卵冰盤高累不愁危─勝江萍─纍纍枝上火雲燒甘液
真同絳雪消一片紅光如日赤兒童空有椘江謠─綠
核─滿林丹實夏煌煌一道炎風列燧光壯士緋袍都觧
却碧苔齊卧綠沉槍─火山─廽望蒼梧是故鄉紫綃輕
颺麥風凉生来自信紅顔薄強向朱明鬭艷妝─原─王
象晉題荔支─絳袖冰肌畫本難駢肩含笑倚闌干清霜
且莫来相妬聞道佳人不耐寒
詩散句─原─唐杜甫─憶昔南海使奔騰獻荔支内分金
帶赤恩與荔支青─宋蘇軾─荔支幾時熟枝頭花正繁
─增─唐張籍─錦江近西水更綠新雨山頭荔支熟─原
宋程敦厚─綠幄翠籠文縠皺絳囊包就寸珠圓─汪藻
紅錦皺縫包玉液青綃斜翦襯金丸─周必大─白蓮近
揖三千女丹荔遐招十八娘─楊萬里─臨水釅妝新雨
後出墻背向曉風西龍眼初如菉豆肥荔支已似佛
螺兒─增─朱子─水精透膜輕含液絳縠離苞未變香
唐韓翃─山舍荔支繁─薛能─喧雨荔支深─李洞─雨濕
荔支肥─皮日休─紅荔懸纓絡─原─宋黃庭堅─蠻果餐
蕉荔─程敦厚─一色鮮猩血─增─孫覿─丹荔擘輕圓
范成大─綠肥新荔子─元馬祖常─清香荔子懸─原─宋
劉敞南賓佳實傳名久─增─蘇軾─梅雨翛翛荔子然
原─晁冲之─日落雲生荔子紅─增─孫覿─堆盤丹荔照人
光─范成大─荔子天凉未肯紅─湛俞─荔支秋映綺筵
紅─元馬祖常─荔支千顆團團小荔支囊蜜嫣嫣紫
─王逢─荔子凝漿赤露香─虞集─荔子枝頭火齊紅
雅琥火齊然雲荔子香
詞─原─宋李芸子搗練子─紅粉裏絳金裳一巵仙酒艷晨
妝醉温柔别有鄉清暑殿偶風凉雞頭擘破誤君王
泣棃花春夢長─張孝祥浣溪沙─只說閩山錦繡帷忽
從團扇得生枝皺紅衫子映豐肌春線應憐壺漏永
夜深頻見燭花催塵飛一騎憶来時─蘇軾減字木蘭
花─閩溪珍獻過海雲帆来似箭玉座金盤不貢竒葩四
百年輕紅釃白雅稱佳人纖手擘骨瘦肌香恰似當
年十八娘─明徐&KR0958;減字木蘭花─吳航異品賜浴金盆
冰骨冷紫袷羅襦絶色輕盈未易圖忠州白傅枉把
朱顔描竹素沛國崇龜益浪揮毫寫玉肌─又─紅繒如
繭紙上容華應較淺玉液金莖香味從来畫不成梢
頭懸火日啖何妨三百顆十八娘紅始信丹青妬入宫
─宋康與之西江月─名與牡丹聯譜南珍獨比江瑶閩
山入貢冠南朝露葉風枝裊裊香玉滿苞仙液皺紅
圓蹙鮫綃華清宫殿蜀山遥一騎紅塵失笑─歐陽修
浪淘沙─五嶺麥秋殘荔子初丹絳紗囊裏水晶丸可惜
天教生處遠不近長安往事憶開元妃子偏憐一從
魂散馬嵬關只有紅塵無驛使滿眼驪山─黃庭堅浪
淘沙─憶昔謫巴蠻荔子親攀冰肌照映柘枝冠日擘輕
紅三百顆一味甘寒重入鬼門關也似人間一雙和
葉插雲鬟頼得清湘燕玉面同倚闌杆─增─眀謝肇淛
浪淘沙─異品出吳航翠袖紅妝温柔何似白雲鄉縱有
丹青描不就國色天香&KR0877;笑觧羅襠玉骨瓊漿臙脂
無色墨無光祗是紅顔多薄命雨妬風狂─又─金井碧
梧飄殘暑初消桂林中冠兩蕭條獨步此時儂第一質
艷香嬌豐肉核仍焦沁齒甘饒丁香輕吐暗魂消人
倚小樓春不住滿地紅綃─徐熥浪淘沙─高樹錦蒸霞
朱實青華一丸寒玉裹紅紗萬顆纍纍閩海上不數三
巴西域枉乘槎馬乳休誇剖開瓊液碎丹砂異品即
今誰第一猶說江家─又─丹實滿林馣耀日紅酣由来
佳品壓江南漢苑楊梅應避色盧橘香慙沁齒有餘
甘玉液中涵釵頭一朵美人簪記得樂天曾有句映我
緋衫─又─十里錦雲鄉傅粉凝妝紅裙争看綠衣郎黑
葉梢頭朱柿小玳瑁丁香延夀品非常尤勝陳江繡
鞋一種記閩娘風送瑞堂香百步結綠硫黃─又─一品
状元紅金線金鍾麝囊吹散桂林風黃玉紫瓊真勝畫
江綠叢叢雙髻翠雲鬆蘭夀香濃綠珠魂在玉堂東
五嶺三巴無此種獨擅閩中─宋蘇軾南鄉子─天與畫
工知賜得衣裳總是緋每向華堂深處見憐伊兩箇心
腸一片兒自小便相隨綺席歌筵不暫離苦恨人人
分拆破東西怎得成雙似舊時─原─韓元吉醉落魄─霓
裳弄月冰肌不受人間熱分明蜜露枝枝結碧樹珊瑚
容易與君折玉環舊事誰能說迢遥驛路香風徹故
人莫恨東南别不寄梅花千里寄紅雪─增─黃庭堅定
風波─晚歲炎州聞荔支赤英垂墜壓欄枝萬里来逢芳
意歇愁絶滿盤空憶去年時澗草山花光照坐春過
等閒苦李又纍纍辜負寒泉浸紅皺消瘦有人躭病損
香肌─又─凖擬階前摘荔支今年歇盡去年枝莫是春
光厮料理無比譬如痎瘧有休時碧甃朱欄情不淺
何晚来年枝上報纍纍雨後園林坐清影蘇醒紅裳剥
盡看香肌─柳永滿庭芳─青幄高張瓊枝巧綴萬顆香
染紅殷絳羅衣潤疑是火燃山白玉釵頭試篸黃金帶
竒巧工鑚題評處仙家異種分付在人間年年輸帝
里歡呼内監装點金盤况曾得真妃笑臉頻看炎嶺當
時奏曲風流命樂府名傳憑誰道移歸禁苑長使近天
顔─鄭域念奴嬌─素肌瑩淨隔鮫綃貼襯猩紅妝束炎
&KR0987;飛空鎔不透一塊玲瓏冰玉破暑當筵褪衣剥帶凝
露真珠肉中心些予向人何太焦縮應恨舊日楊妃
塵埃走徧南閩和西蜀困入筠籠消黯攪香色精神愁
蹙賴有君謨為傳家譜不棄青黃綠到頭甜口是人都
要圓&KR0836;
别錄─增─種植─夢溪筆談─閩中荔支核有小如丁香者多
肉而甘土人亦能為之取荔支木去其宗根仍火燔令
焦復種之以大石抵其根但令傍根得生其核乃小種
之不復牙─徐&KR0958;荔支譜─荔核入土種者氣薄不蕃雖
蕃不結實間有成樹者經十餘歲稍稍結顆肉酸澀無
味鄉人於清明前後十日内將枝梢刮去外皮一節上
加膩土用棕裹之至秋露枝上生根以細齒鋸從根處
截下植之他所勿令動搖三歲結子纍然矣接枝之
法取種不佳者截去元樹枝莖以利刃微啓小隙將别
枝削鍼插固隙中皮肉相向用樹皮封繫寬緊得所斟
酌裹之凡接枝必待時暄盖欲藉陽和之氣一經接搏
二氣交通則轉惡為美也若近海魚鹽之處斥滷土鹹
其味微酸不佳縱奪接之終不能以彼易此也─鄧慶
寀荔支譜─荔子原無用核種者皆用好枝刮去外皮以
土包裹待生白根如毛再用土覆一過以臘月鋸下至
春遂生新葉他木栽時皆去枝葉獨荔樹要留宿葉承
露若葉去露槁則無生機余嘗六七月鋸荔支蘆新根
方生無不存活最怕日曬必求稍隂凉處時時灌水方
易生葉嘗在水西嶺東黃氏見池塘植山支一顆云係
核種土人言山支皆用核種無有鋸蘆者蘆字之義果
木非核種者稱蘆盖福州方言也─原─護衛─荔支性不
耐寒最難培植纔經繁霜枝葉枯死至春二三月再發
新葉初種五七年深冬覆盖之以護霜霰福州之西三
舍曰水口地少加寒已不可植其花春生&KR0609;&KR0609;然白色
其實多少在風雨時與不時也有間歲生者謂之歇枝
有仍歲生者半生半歇也春花之際傍生新葉其色紅
白六七月時色已變綠此明年開花者也今年實者明
年歇枝也最忌麝香或遇之花實盡落其熟未更採摘
蟲鳥皆不敢近或已取之蝙蝠蜂蟻争来蠧食園家有
名樹旁植四柱小樓夜棲其上以警盗者又破竹五七
尺搖之答答然以逐蝙蝠之類─增─徐&KR0958;荔支譜─荔性
宜熱最畏高寒古樹歴數百年者枝柯詰屈根榦盤旋
其隂可蔽數畝此歲久根深縱霜霰侵壓不過葉悴可
無損於樹當春仍發新葉開花結實至於新種不歴十
數年者樹穉根淺一遇霜霰隨即枯萎眀年不復花實
鄉人有愛其樹者當極寒時樹下以稻草煨火温之寒
氣不侵葉無凋損秋冬之際壅壓其根仍伐去枯條不
令礙樹逢春尤易發生更有歇枝之樹隔一年而實者
蔡譜引列仙傳本草經謂食荔有益於人可以得仙
當盛夏時乘曉入林中帶露摘下浸以冷泉則殼脆肉
寒色香味俱不變嚼之消如絳雪甘如醍醐沁心入脾
蠲渴補髓啖可至數百顆或畏其飽點鹽少許啖之即
消鄉民鬻於市者積擔盈筐離其本枝暑氣侵觸香色
稍減較之就食林中者味亦不逮非必如白傅所云一
日二日三日而後變也鄉人常選鮮紅者於竹林中擇
巨竹鑿開一竅置荔節中仍以竹籜裹泥封固其隙藉
竹生氣滋潤可藏至冬春色香不變若紅鹽火焙曬煎
者俱失其味竟成二物矣─原─製用─本草綱目─福唐歲
貢白曝荔支蜜煎荔支皆為上方珍果白曝湏嘉實乃
堪市貨者多用雜色荔支入鹽梅曝成皮色雖紅味覺
少酸殊失本真─增─廣志─荔支本性堅重可取為阮咸
槽彈棋局─蔡襄荔支譜─紅鹽之法民間以鹽梅滷浸
佛桑花為紅漿投荔支漬之曝乾色紅味甘酸可三四
年不蟲修貢與商人皆便之然絶無正味白曬者正爾
烈日乾之以核堅為止畜之瓮中蜜封百日謂之出汗
去汗耐久不然踰歲壊矣福州舊貢紅鹽蜜漬二種慶
歴初大官問歲進之狀知州事沈邈以道遠不可致減
紅鹽之數而增白曬者兼令漳泉二郡亦均貢焉蜜煎
剥生荔支笮去其漿然後蜜煮之予前知福州用曬及
半乾者為煎色黃白而味美可愛其費荔支減常歲十
之六七然修貢者皆取扵民後之主吏利其多取以責
賂曬煎之法不行矣─徐&KR0958;荔支譜─曬荔支占風日晴
霽時摘下於烈日中朗曬至乾以核實為準風味殊勝
於焙用竹籠箬葉蜜封可致久遠若風雨暴至則肌肉
潰爛反不如焙矣焙荔支擇空屋一所中燔柴數百
斤兩邊用竹䇤各十每䇤盛荔三百斤密圍四壁不令
通氣焙至二日一夜荔遂乾過焙傷火則肉焦苦不堪
食乾者狀元香最佳鄉人多焙桂林金鐘以其實大美
觀尤易於鬻臞仙收乾荔法藏於新磁瓮每鋪一層即
取鹽梅三五箇箬葉裹如粽子狀置其内密封瓮口則
不蛀壞誠意伯劉伯温謂乾荔支變者先於殼上刺十
許孔用蜜水浸之以銀盂盛於湯罐頭上蒸透即肉滿
可食煎荔支荔初熟時乘露連蔕摘下以黃蠟熬勻
封點蔕上勿令脫落盛之罐中將冬蜜煮熟得宜俟蜜
冷浸之蜜過於荔始不洩氣藏至来春開視如鮮取蜜
當以荔支花釀者為第一臞仙謂臨熟時摘入瓮中澆
蜜浸之以油紙封固瓮口勿令滲水投井中雖久不損
荔支漿取荔初&KR0836;者味帶微酸時榨出白漿將蜜勻
煮蜜&KR0836;為度置之磁瓶箬葉封口完固經月漿蜜結成
香膏食之美如醴酪荔肉仍以白蜜緩火熬熟淨磁器
收之最忌近鐡又法取生荔曬至一日頻番令勻去
殼取肉每一斤白蜜一斤半於砂䂪内慢火熬百千沸
又以文武火養一日磁鉢攤於日中曬至蜜濃為度盛
於磁瓶─宋珏荔支譜─嶺南好事作荔支醖頭取荔支
肉榨之入酥酪辛辣以合醬又作簽肉以荔支作椰子
花與酥酪同炒土人大嗜之順昌雪花火酒以荔支
投之浹旬而出濃艷幽沉如西施醉倚玉牀太真温泉
出浴用泥頭封固至隔歲開之滿屋作新荔支香矣
(附錄)隈枝
增─益部方物略記─隈枝生卭州山谷中樹高丈餘枝修
弱花白實似荔支肉黃膚味甘可食大若爵卵
集藻─贊─增─宋宋祁隈枝贊─挺榦既修結蘤兹白戟外澤
中甘可以食
(附錄)錦荔支
原─錦荔支一名癩葡萄元時名紅姑娘即詩所云苦瓜
也出南蕃今閩廣江南皆有之蔓生葉如葡萄有微刺
蔓上有鬚莖葉皆柔七八月開小黃花五瓣如椀形結
瓜有長短二種色青綠&KR0836;則黃紅皮上磥砢架作屏斑
斑如錦紅綠陸離最為可玩瓜味微苦小熟之調以薑
醋可為𬞞清痰火和肉煮食亦佳其中肉赤如血味甘
美春時種秋結實其子形扁如瓜子亦有痱㿔可入藥
彙考─增─元宫殿記─棕毛殿前有野果名紅姑娘外垂絳
囊中&KR0877;赤子如珠甜酸可食盈盈繞砌與翠草同芳亦
自可愛─原─本草─仁宗時陳堯佐母入宫太后賜以錦
荔支遂連皮食之宫人多訕笑夫人對曰往年夢食此
物遂生堯佐後又夢如初遂生堯叟時仁宗尚無皇嗣
於是皇后及宫人相率竟食後舉皇子二人─增─星槎
勝覽─蘇門荅剌國一等瓜皮若荔支未剖時甚臭如爛
蒜剖開如囊味如酥香甜可食疑即錦荔支也
龍眼
原─龍眼一名益智(廣雅云益智龍眼也)一名比目(見吴氏本草)一名圓
眼一名蜜脾一名燕卵一名繡水團一名海珠叢一名
川彈子一名亞荔支一名荔支奴(南方草木狀云荔支過即龍眼熟故謂之)
(荔支奴)─增─本草─一名鮫淚一名木彈─原─閩廣蜀道出
荔支處皆有之樹似荔支高一二丈枝葉微小葉似林
檎凌冬不凋春末夏初開細白花七月實熟大如彈丸
肉薄於荔支白而有漿甘如蜜質味殊絶純甜無酸實
極繁作穗如葡萄每穗五六十顆殼青黃色性畏寒白
露後方可採摘性甘平無毒安志健脾補虚開胃除蠧
毒去三蟲久服輕身不老裨益聰明故又名益智非今
醫家所用之益智子食品以荔支為貴而資益則龍眼
為良盖荔支性熱而龍眼平和也
彙考─增─吴志士爕傳─爕每遣使詣權致異物竒果蕉邪
龍眼之屬無歲不至─三輔黃圖─漢武帝破南越起扶
荔宫以植所得竒草異木龍眼荔支皆百餘本─原─涪
翁雜說─左太冲蜀都賦云旁挺龍目側生荔支龍眼惟
閩中及南越有之太冲自言十年作賦三都所有皆責
土物之貢至於言龍目亦不自知其失也─農政全書
龍眼與荔支齊名味亦甚美登盤俎而充供御稱於魏
文之詔詠於左思之賦豈凡果之可比哉─梧潯雜佩
龍眼自尉陀獻漢高帝始有名見西京雜記左太冲賦
旁挺龍目即此梧潯署中皆有之結實甚繁剖之色瑩
白政如水晶丸核映扵外味亦甘美但微覺草氣風韻
遠遜荔支故謂之荔支奴蘇長公曰閩越人高荔子而
下龍眼吾為平之荔子如食蛑蝤大蟹斫雪流膏一噉
可飽龍眼如食彭越石蟹嚼嚙久之了無所得然酒闌
口爽饜飽之餘則咂啄之味石蟹有時勝蛑蝤也長公
此語足為荔奴觧嘲─增─宋珏荔支譜─側生見重於世
詩賦歌詠連篇累牘獨旁挺寥寥何也豈以色香頓殊
赤若金丸肉似玻瓈核如黑漆補精益髓蠲渴扶飢美
顔色潤肌膚種種功效不可枚舉至於寄遠廣販利反
倍於荔子則龍目何可貶也至若耳食之夫以荔熱傷
人龍目大補反欲昂此輕彼則婢學夫人不覺膝自屈
矣荔支淨盡龍目叢生時則玉露流晨金風扇晚緩
剥飽餐亦非人世所有譬梅花已殘忽有桃杏牡丹初
謝重見芍藥幽蘭乍萎仍生蕙草皆不可無一不能有
二者也─泉南雜志─荔支才已龍眼始行荔支飽味之
餘不堪咀嚼如膏梁子弟居常醲膬一旦家落餔薄糜
便不適口─廣東志─澄海縣七夕酒集多用龍眼謂之
結星
集藻─五言古詩─原─宋蘇軾廉州龍眼質味殊絶可敵荔
支─龍眼與荔支異出同父祖端如柑與橘未易相可否
異哉西海濱琪樹羅元圃纍纍似桃李一一流膏乳坐
疑星隕空又恐珠還浦圖經未嘗說玉食遠莫數獨使
皴皮生弄色映琱俎蠻荒非汝辱幸免妃子汚─增─眀
宋珏秋日歸故園噉龍眼─平昔輕旁挺不堪荔作奴今
知奴有等賢蠢亦多途方回及陶侃自比常奴殊外裹
黃金餙中懷白玉膚劈破皆走盤顆顆夜光珠更憐核
如漆湛湛小兒矑龍目與虎目比喻何其愚但恨荔熟
時主在奴不俱安得共盤敦牀頭捉刀夫際此清秋候
晶晶空滿盂尼父思伯玉使乎復使乎
七言律詩─原─宋劉子翬龍眼─幽姿傍挺綠婆娑啄咂雖
微奈美何香割蜜脾知韻勝價輕魚目為生多左思賦
詠名初出玉局揄揚論豈頗地極海南秋更暑登盤猶
足洗沉痾─明王象晉龍眼─来從炎徼登琱爼滿案芳
馨總莫逾崖蜜縱甘終帶酢江瑶雖美未全瑜騷人賦
就芳名遠漢帝移来貝葉敷較烈側生應不忝何緣喚
作荔支奴何緣喚作荔支奴艷冶豐滋百果無琬液
醇和羞沆瀣金丸的皪賽璣珠好將姑射仙人産供作
瑶池王母需應共荔丹稱伯仲况兼益智策勲殊
七言絶句─原─宋張栻寄龍眼─荔子如今尚典刑秋林圓
實著嘉名雖無赬玉南風面却願筠籠千里行手自
封題寄故人聊將風味付詩情千年尚憶唐羌疏不汚
華清驛騎塵─增─王十朋龍眼─絶品輕紅掃地無紛紛
萬木以龍呼實如益智本非藥未比荔支真是奴
詞─增─宋無名氏浣溪沙─酒拍臙脂顆顆新丹砂燃火葉
精神暑天秋杪錦春生香味已驚櫻實淡絳衣還笑
荔支皴美人偏喜破朱唇
别錄─原─製用─農政全書─白露後採用梅滷浸一宿取出
曬乾用火焙之以核乾硬為度如荔支法收藏之成朵
乾者名龍眼錦
(附錄)山龍眼
原─山龍眼出廣中夏月熟色青肉如龍眼亦龍眼之野
生者也(見桂海虞衡志)─增─閩部䟽─山果中有枝葉略似鳳尾
蕉者曰山龍眼結實纍纍視龍眼小而味酸山僧取以
供佛
(附錄)龍荔
原─龍荔狀如小荔支而肉味似龍眼木之身葉亦似二
果故名三月開小白花與荔支同&KR0836;但可蒸食不可生
噉令人發癎見鬼物出嶺南(見桂海虞衡志)─增─徐氏筆精─交
趾有龍荔實如小荔支元陳剛中使安南詩云龍荔綴
如珠紀其實也謝在杭百粤風土記載廣西荔支如龍
眼豈即交趾之種歟
御定佩文齋廣羣芳譜卷六十三
