欽定四庫全書
御定佩文齋廣羣芳譜卷三十九
花譜
杜鵑
增本草─杜鵑花一名紅躑躅一名山石榴一名映山紅
一名山躑躅處處山谷有之高者四五尺低者一二尺
春生苗葉淺綠色枝少而花繁一枝數萼二月始開花
如羊躑躅而蔕如石榴花有紅者紫者五出者千葉者
小兒食其花味酸無毒─湧幢小品─杜鵑花以二三月
杜鵑鳴時開有二種其一先敷葉後著花者色丹如血
其一先著花後敷葉者色差淡人多結縛為盤盂翔鳳
之狀嘉泰志云近時又謂先敷葉後著花者為石巖以
别之然前人但謂之紅躑躅不知石巖之名起于何時
今江南在在皆稱石巖學圃餘疏花之紅者曰杜鵑
葉細花小色鮮瓣密者曰石巖草花譜杜鵑花出蜀
中者佳謂之川鵑花内十數層色紅甚出四明者花可
二三層色淡─雲南志─杜鵑有五色雙瓣者永昌蒙化
多至二十餘種
彙考─增─續仙傳─鶴林寺在潤州有杜鵑花高丈餘每至
春月爛漫僧相傳云貞元中有僧自天台移栽之其後
有殷七七字文祥周寶舊識之及移鎮浙西營飾其花
院鎻閉時或窺見有二女子共游林下俗傳花神也寶
一日謂七七曰鶴林之花天下竒絶嘗聞能作非時花
今重九將近能開此花以副此日乎七七乃前一日往
鶴林焉中夜女子來謂七七曰妾為上帝所命司此花
今與道者開之然此花不久歸閬苑矣于是女子瞥然
不見及九日爛漫如春寶驚異遊賞累日俄不見其後
兵火焚寺樹失根株信歸閬苑矣─平泉草木記已未
歲得稽山之四時杜鵑─容齋隨筆─物以希見者為珍
不必異種也潤州鶴林寺杜鵑乃今映山紅又名紅躑
躅在江東彌山亘野殆與榛莽相似而鶴林之花至以
為外國僧鉢盂中所移上帝命玉女下司之已踰百年
終歸閬苑是不特土俗罕見雖神仙亦不識也王建宮
詞云大儀前日暖房來囑向昭陽乞藥栽勑賜一窠紅
躑躅謝恩未了奏花開其重如此則宫禁中亦鮮之
三柳軒雜識─杜鵑為仙客─花經杜鵑八品二命躑躅
七品三命─閩部疏─閩中大都氣暖春花皆先時放方
二月下旬已見躑躅─越中雜記五泄多穠花異草紅
白青綠燦爛如錦映山紅有高七八尺者與他山絶異
─草花譜─映山紅若生滿山頂其年豐稔人競採之
黃山志─雲外峯上有杜鵑花繞峯而生
集藻─五言古詩增宋梅堯臣九月十八日山中見杜鵑
花復開─山中泉壑暖幽木寒更華春鳥各噤口遊子未
還家云誰未及還對此重興嗟何必因啼血顔色勝曙
霞
七言古詩─增─唐元稹紫躑躅紫躑躅滅紫櫳裙倚山腹
文君新寡乍歸來羞怨春風不能哭我從相識便相憐
但是花叢不廻目去年春别湘水頭今年夏見青山曲
迢迢遠在青山上山高水闊難容足願為朝日早相暾
願作輕風暗相觸紫躑躅我向通川爾幽獨可憐今夜
宿青山何年却向青山宿山花漸暗月漸明月照空山
滿山綠山空月午夜無人何處知我顔如玉─白居易
山石榴寄元九─山石榴一名山躑躅一名杜鵑花杜鵑
啼時花撲撲九江三月杜鵑來一聲催得一枝開江城
上佐閒無事山下斸得廳前栽爛漫一欄十八樹根株
有數花無數千房萬葉一時新嫩紫殷紅鮮麴塵淚痕
裛損臙脂臉翦刀裁破紅綃巾謫仙初墮愁在世姹女
新嫁嬌泥春日射血珠將滴地風翻燄火欲燒人閒折
兩枝持在手細看不似人間有花中此物是西施芙蓉
芍藥皆嫫母竒芳絶豔别者誰通州遷客元拾遺拾遺
初貶江陵去去時正值青春暮商山秦嶺愁殺人山石
榴花紅夾路題詩報我何所云若云色似石榴裙當時
叢畔唯思我今日欄前只憶君憶君不見坐銷落日西
風起紅紛紛
五言律詩─增─唐孟郊酬鄭毗躑躅詠─不似人手致豈關
地勢偏孤光裊餘翠獨影舞多妍迸火燒閒地紅星墮
遠天忽驚物表物嘉客為留連─方干杜鵑花─未問移
栽日先愁落地時疎中從間葉密處莫燒枝郢客教誰
探胡蜂見自知周廻兩三步常有醉鄉期─成彥雄杜
鵑花─杜鵑花與鳥怨豔兩何賒疑是口中血滴成枝上
花一聲寒食夜數朵野僧家謝豹出不出日遲遲又斜
七言律詩─增─唐白居易喜山石榴花開忠州州裏今日
花廬山山頭去年樹已憐根損斬新栽還喜花開依舊
數赤玉何人少琴軫紅纈誰家合羅袴但知爛漫恣情
開莫怕南賓桃李妬題山石榴花─一叢千朵壓欄干
翦碎紅綃却作團風嫋舞腰香不盡露消妝臉淚新乾
薔薇帶刺攀應懶菡蓞生泥翫亦難爭及此花簷戶下
任人採弄盡人看玉泉寺南三里澗下多深紅躑躅
繁豔殊常感惜題詩以示遊者─玉泉南澗花竒怪不似
花叢似火堆今日多情唯我到每年無故為誰開寧辭
辛苦行三里更與留連飲兩杯猶有一般辜負事不將
歌舞管絃來─李咸用題僧院杜鵑花─若比衆芳應有
在難同上品是中春牡丹為性疎南國朱槿操心不滿
旬留得却緣真達者見來寧作獨醒人鶴林太盛今空
地莫放枝條出四隣─宋真山民杜鵑花─愁鎖巴雲往
事空只將遺恨寄芳叢歸心千古終難白啼血萬山都
是紅枝帶翠烟深夜月魂飛錦水舊東風至今染出懷
鄉恨長掛行人望眼中
七言小律─增─唐白居易題孤山寺山石榴花─山榴花似
結紅巾容豔新妍占斷春色相故關行道地香塵擬觸
坐禪人瞿曇弟子君知否恐是天魔女化身
五言排律─增─唐白居易山石榴花曄曄復煌煌花中無
比方豔夭宜小院條短稱低廊本是山頭物今為砌下
芳千叢相向背萬朵互低昂照灼連朱檻玲瓏映粉墻
風來添意態日出助晶光漸綻燕支萼猶含琴軫房離
披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青
鳥使封作百花王
五言絶句─增─唐曹松寒食日題杜鵑花─一朵復一朵併
開寒食時誰家不禁火總在此花枝
七言絶句─
御製詠杜鵑花賜高士竒─石巖如火本天台秀質丹心日月
催移根禁苑清詩句朱夏山林惜茂才
增─唐李白宣城見杜鵑花蜀國曾聞子規鳥宣城還見
杜鵑花一呌一廻腸一斷三春三月憶三巴─張籍寄
李渤─五度溪頭躑躅紅嵩陽寺裏講時鐘春山處處行
應好一月看花到幾峰白居易戲問山石榴─小樹山
榴近砌栽半含紅萼帶花來爭知司馬夫人妬移到庭
前便不開─杜牧山石榴似火山榴映小山繁中能薄
豔中閒一朵佳人玉釵上祗疑燒却翠雲鬟─雍陶歎
靈鷲寺山石榴─水蝶巖蜂俱不知露桃凝豔數千枝山
深春晩無人賞即是杜鵑催落時─吴融送杜鵑花春
紅始謝又秋紅息國亡來入楚宫應是蜀冤啼不盡更
憑顔色訴西風─韓偓淨興寺杜鵑花─一園紅豔醉坡
陀自地連梢簇蒨羅蜀魄未歸長滴血祗應偏滴此叢
多─宋劉敞杜鵑花─嫩紅輕紫仙姿貴合是山中寂寞
開九陌風塵肯相顧可憐空使下山來─蘇軾趙昌躑
躅─楓林翠壁楚江邊躑躅千層不忍看開卷便知歸客
路劔南樵叟為施丹─楊萬里杜鵑花二首─泣露啼紅
作麽生開時偏值杜鵑聲杜鵑口血能多少恐是征人
滴淚成何須名苑看春風一路山花不負儂日日錦
江呈錦樣清溪倒照映山紅─趙成德白杜鵑花三首
雲樹重重和淚冷故宫遺廟有知音秦吳萬里皆芳草
染到山花恨最深春山未有杜鵑啼花發杜鵑知不
知寄語催歸儘哀怨莫將啼血汚仙姿冰肌玉骨擅
無雙不與山花鬭豔妆欲染啼紅冤杜宇爭如傅粉伴
何郎─楊巽齋杜鵑花─鮮紅滴滴映霞明盡是冤禽血
染成羈客有家歸未得對花無語兩含情─易寓言杜
鵑花─輕翦梢頭薄薄羅子規湔血恨難磨園林莫道香
飛盡嫩綠枝頭不用多─僧北澗杜鵑花─露凝丹臉粲
芳肌不御鉛華亦自竒強學海棠春睡足如何學得未
醒時─元郯韶李雲山畫杜鵑花金井西頭萼綠仙霞
裾風帔影翩翩隴西才子多清思漫把春雲染杜鵑
明張獻翼杜鵑花─花花葉葉正含芳麗景朝朝夜夜長
何事江南春去盡子規聲裏駐年光
詩散句─增─宋張俞─夏園無雜英灼灼山榴開落日杜鵑
苦花仍萎蒼苔─唐韓愈─三月崧少步躑躅紅千層
李白─杜鵑花開春已闌歸向陵陽釣魚晩李紳澗底
紅花奪火然搖風有毒愁行客韓愈前年嶺隅鄉思
發躑躅成山開不算山榴躑躅少意思照耀黃紫徒
為叢─司空圖莫怪行人頻悵望杜鵑不是故鄉花
宋蘇軾─當時只道鶴林仙能遣秋光放杜鵑南漪杜
鵑天下無披香殿上紅氍毺王十朋─造物私我小園
林此花大勝金腰帶徐似道─牧童出捲烏鹽角越女
歸簪謝豹花─陳錦山─一聲杜宇啼春風明朝緋挂千
山叢─吳仲孚─梨花瘦盡東風嬾商略平生到杜鵑
唐白居易─杜鵑花落杜鵑啼晩葉尚開紅躑躅─韋
莊─杜鵑花發鷓鴣啼─宋寇凖─杜鵑啼處花成血─王
安石─躑躅江頭挽醉紅躑躅萬樹紅相圍
詞─增─宋高觀國浪淘沙─啼魄一天涯怨入芳華可憐零
血染烟霞記得西風秋露冷曾凂司花明月滿窗紗
倦客思家故宫春事與愁賒冉冉斷魂招不得翠冷紅
斜─辛棄疾定風波─百紫千紅過了春杜鵑聲苦不堪
聞却解啼教春小住風雨空山招得海棠魂一似蜀
宫當日女無數猩猩血染赭羅巾畢竟花開誰作主記
取大都花屬惜花人
别錄─增─花鏡─杜鵑性最喜隂而惡肥每早以河水澆置
之樹隂之下則葉青翠可觀亦有黃白二色者春鵑亦
有長丈餘者須種以山黃泥澆以羊糞水方茂若用映
山紅接者花不甚佳切忌糞水宜豆汁澆
(附錄)黃杜鵑
增─本草黃杜鵑一名黃躑躅一名老虎花一名驚羊花
一名羊不食草一名玉枝一名羊躑躅一名閙羊花(陶弘)
(景曰羊食其葉躑躅而死故名閙當作惱惱亂也)韓保昇曰小樹高二尺葉似
桃葉花黃似瓜花蘇頌曰所在有之春生苗似鹿葱葉
似紅花莖高三四尺夏開花似凌霄花山石榴輩正黃
色李時珍曰其花五出蕊瓣皆黃氣味皆惡有毒
(附錄)山枇杷
增─李紳文集─駱谷多山枇杷毒能殺人其花明豔與杜
鵑花相似樵者識之
集藻─七言古詩─原唐元稹山枇杷─山枇杷花似牡丹殷
潑血往年乘傳過青山正值山花好時節壓枝凝豔已
全開映葉香苞纔半裂緊摶紅袖欲支頤慢解絳嚢初
破結金線叢飄繁蕊亂珊瑚朵重纖莖折因風旋落裙
片飛帶日斜看目精熱亞水依巖半傾側籠雲隠霧多
愁絶綠珠語盡身欲投漢武眼穿神漸滅穠姿秀色人
皆愛怨媚羞容我偏别說向閒人人不聽曾向樂天時
一說昨來谷口先相問及到山前已消歇左降通州十
日遲又與幽花一年别山枇杷爾託深山何太拙天高
萬里看不精帝在九重聲不徹園中杏樹良人醉陌上
柳枝年少折因爾幽芳喻昔賢磻溪冷坐權門咽
七言律詩─增─唐白居易山枇杷─深山老去惜年華况對
東谿野枇杷火樹風來翻絳燄瓊枝日出曬紅紗回看
桃李都無色映得芙蓉不是花爭奈結根深石底無因
移得到人家
七言絶句─增─唐白居易山枇杷花二首─萬重青嶂蜀門
口一樹紅花山頂頭春盡憶家歸未得低紅如解替君
愁葉如裙色碧綃淺花似芙蓉紅粉輕若使此花兼
解語推囚御史定違程
木槿
原─木槿一名椵一名櫬(白曰椵紅曰櫬)一名日及一名王蒸(爾雅)
(云椵木槿櫬木槿註云别二名也或呼日及亦曰王蒸)一名蕣(本作舜取僅榮一瞬之義)一名
朝菌(見莊子)一名朱槿一名赤槿一名朝開暮落花木如
李高五六尺多岐枝色微白可種可插葉繁密如桑葉
光而厚末尖而有椏齒花小而豔有深紅粉紅白色單
葉千葉之殊五月始開朝開暮落結實輕虚大如指頂
秋深自裂其中子如榆莢馬兜鈴之仁嫩葉可茹作飲
代茶味平滑無毒潤燥活血除濕熱小兒忌弄令病瘧
俗名瘧子花─增─酉陽雜俎─那提槿花紫色兩重葉外
重葉卷心心中抽莖高寸餘葉端分五瓣如蔕瓣中紫
蕊莖上黃葉
彙考─原─詩鄭風─有女同車顔如舜華有女同行顔如
舜英─傳─英猶華也─禮記月令─仲夏之月木槿榮─增
宋書樂志─雨水方降木槿榮─莊子─朝菌不知晦朔─註
朝菌亦名日及─淮南子─莊生貴支離悲木槿─原─抱
朴子─木槿楊柳斷殖之更生倒之亦生横之亦生生之
易者莫過斯木然埋之既淺又未得久乍刻乍剝或搖
或拔雖壅以高壌浸以春澤猶不脱於枯瘁者以其根
荄不固不暇吐其萌芽津液不得遂結其生氣也─增
晉宮閣名─華林園有木槿三株─外國圖君子之國多
木槿之花人民食之去瑯琊三萬里─原─羯鼓錄汝陽
王璡寧王子也姿容妍美秀出藩邸嘗戴砑絹帽打曲
上自摘紅槿花一朵置於帽上笡處二物皆極滑久之
方安遂奏舞山香一曲而花不墜落上大喜笑賜璡金
器一厨因誇曰花奴資質明瑩肌髮光細非人間人必
神仙謫墮也─埤雅─詩曰顔如舜華又曰顔如舜英顔
如舜華則言不可與久也顔如舜英則愈不可與久矣
蓋榮而不實者謂之英─增─爾雅翼─木槿仲夏夜隂而
榮月令取之以為候詩云有女同車顔如舜華舜乃華
之甚茂者又枝葉相當有同車之象─花經─木槿九品
一命─三柳軒雜識─姚氏殘語以木槿為時客今改為
莊客
集藻─序─原─晉潘尼朝菌賦序朝菌者蓋朝華而暮落世
謂之木槿或謂之日及詩人以為舜華莊周以為朝菌
其物向晨而結建明而布見陽而盛終日而殞不亦異
乎何名之多也稽含朝生暮落樹賦序草木春榮秋
悴此樹朝生暮落─增蘇彥舜華詩序─其為花也色甚
鮮麗迎晨而榮日中則衰至夕而零莊周載朝菌不知
晦朔况此朝不及夕者乎苟映采於一朝燿穎於當時
焉識夭夀之所在哉余既翫其葩而歎其榮不終日
成公綏日及賦序日及者華甚鮮茂榮於仲夏訖於孟
秋
頌─增─宋顏延之赤槿頌─日御北至夏德南宣玉蒸榮心
氣動上玄華繅間物受色朱天是謂珍樹含豔丹間
賦─原─晉盧諶朝華賦─覽庭隅之嘉木慕朝華之可玩俯
浸潤之泉壤仰晞影於雲漢─增─羊徽木槿賦有木槿
之初榮藻衆林而間色在青春而資氣逮中夏以呈飾
挹宵露以舒采暉神景而吸赩─夏侯湛朝華賦咨神
樹之修異實積陽之純精蜿潛根以誕節據川壤以擢
莖皎日升而朝華玄景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采
於豐露灼煌煌以煒煒獨崇朝而達暮於是茂樹蒼蒼
纖枝翩翩潛光玉朗綠葉翠鮮─傅咸舜華賦覽中唐
之竒樹稟冲粹之至清應青春而敷櫱逮朱夏而誕英
布夭夭之纖枝發灼灼之殊榮紅葩紫蔕翠葉素莖含
暉吐曜爛若列星朝陽照灼以舒暉逸藻采粲而光明
罄天壌而莫儷何菱華之足榮原─陳江總南越木槿
賦─日及多名蕤賓肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干
越之舜英南中羣草衆花之寶雅什未名騷人失藻雨
來翠潤露歇紅燥疊萼疑擎低莖若倒朝霞映日殊未
妍珊瑚照水定非鮮千葉芙蓉詎相似百枝燈花復羞
然暫欲寄根對滄海大願移華厠綺錢井上桃蟲難可
雜庭中桂蠧豈見憐乃為歌曰啼眉梁冀婦紅妝蕩子
家若持花並笑宜笑不勝花趙女垂金珥燕姬插寶珈
誰知紅槿豔無因寄狹邪徒令萬里道攀折自咨嗟
文散句─增─漢東方朔與公孫弘借車馬書─木槿夕死朝
榮士亦不長貧也─晉傅玄朝華賦序─朝華麗木也
五言古詩─增─唐李白詠槿一首─園花笑芳年池草豔春
色猶不如槿花嬋娟玉階側芬榮何夭促零落在瞬息
豈若瓊樹枝終歲長翕赩─白居易秋槿─風露颯已冷
天色亦黃昏中庭有槿花榮落同一晨秋開已寂寞夕
隕何紛紜正憐少顔色復歎不逡廵感此因念彼懷哉
聊一陳男兒老富貴女子晩㛰姻頭白始得志色衰方
事人後時不獲已安得如青春─元劉詵白木槿─數花
出籬楥耿耿照夜闌月寒客獨起恍若山雪殘天風泠
然來坐久身欲翰夢酌瓊宫漿薦以雕玉盤羣妃霓裳
冷夭姣環青鸞世言朝暮落耐此十日看始知潔白姿
頗勝施朱丹大鈞縱萬物爾本羞蕙蘭同類偶自别亦
復得賞歎勖哉勵貞節相期在歲寒─舒頔白槿花─素
質不自媚開花向秋前澹然超羣芳不與春爭妍涼夜
弄清影縞衣照嬋娟佳人分寂寞零落祗自憐鮮鮮碧
雲樹皎皎萬玉懸朝開暮還落物理乃自然嗤彼擁腫
木徒爾全天年木槿─愛花朝朝開憐花暮即落顔色
雖可人賦質無乃薄亭亭映清池風動亦綽約彷彿芙
蓉花依稀木芍藥炎天衆芳彫而此獨凌鑠慰目聊娱
情蒼松在巖壑明吳寬槿南方徧短籬木槿每當路
北地少為貴翻編短籬護要知一物耳貴賤以地故夏
末蕊纍纍生意含曉露花開亦可觀别種更相妬獨憐
一夕間顔色已非素蕊多固應爾此理真自悟不見萱
草花開落只朝暮
五言律詩─原─唐楊凌詠槿花─羣玉開雙槿丹榮對絳紗
含烟疑出火隔雨怪舒霞向晩爭辭蕊迎朝鬭發花非
關後桃李為欲繼年華─增─羊士諤玩槿花─何乃詩人
興妍詞屬舜華風流感異代窈窕比同車凝豔垂清露
驚秋隔絳紗蟬鳴復蟲思惆悵竹隂斜─李商隱槿花
二首─燕體傷風力雞香積露文殷鮮一相雜啼笑兩難
分月裏寧無姊雲中亦有君三清與仙島何事亦離羣
珠館熏然久玉房梳掃餘燒蘭才作燭襞錦不成書
本以亭亭遠翻嫌脉脉疎廻頭問殘照殘照更空虚
朱槿花蓮後紅何患梅先白莫誇纔飛建章火又落赤
城霞不卷錦步障未登油壁車日西相對罷休澣向天
涯勇多侵露去恨有礙燈還嗅自微微白看成沓沓
殷坐忘疑物外歸去有簾間君問傷春句千詞不可刪
─宋楊億槿花─宿霧初披縠晨霞暫照梁千金輕換笑
七駕未成章塵暗神妃襪衣殘侍史香深情傳寶瑟終
古怨清湘─錢惟演槿花綺霞初結處珠露未晞時寶
樹寧三尺華燈更九枝亭亭方自喜黯黯却成悲欲作
非烟散猶憐反照遲─劉隲槿花虢國妝初罷高唐夢
始廻霓裳猶未解繡被已成堆赤帝宫簾捲華陽洞戶
開神仙有良會清唱在瑶臺─謝翺槿樹─白犬吠行人
西風杵臼新洗香澄宿水曝髮向秋隣野草依溝盡宫
花入帽頻人家小門徑憐爾獨相親
七言律詩─原─宋楊萬里木槿─夾路疎籬錦作堆朝開暮
落復朝開抽苞粔籹輕拖糝近蔕臙脂釅抹顋占破半
年猶道少何曾一日不芳來花中却是渠長命換舊添
新底用催─明陸深白木槿─曾聞鄭女詠同車更愛丰
標澹有華欲傍莓苔横野渡似將鉛粉鬭朝霞品題從
此添高價物色仍煩築短沙漫道春來李能白秋風一
種玉無瑕
五言絶句─增─唐劉庭琦詠木槿樹題武進文明府廳物
情良可見人事不勝悲莫恃朝榮好君看暮落時原
楊凌槿花─綠樹競扶疎紅姿相照灼不學桃李花亂向
春風落─增─崔道融槿花槿花不見夕一日一回新東
風吹桃李須到明年春白居易和微之歎槿花─朝榮
殊可惜暮落實堪嗟若向花中比猶應勝眼花─元劉
詵白木槿─潔比何郎白淨如寶兒憨秋風竹籬逕日暮
道人菴─明張以寧木槿花─朝昏看開落一笑小窗中
别種蟠桃子千年一度紅
七言絶句─增─唐戎昱題槿花─自用金錢買槿栽二年方
始得花開鮮紅未許佳人見蝴蝶爭知早到來紅槿
花─花自深紅葉麴塵不將桃李共爭春今日驚秋自憐
客折來持贈少年人─原─白居易白槿花─秋蕣晩英無
豔色何因栽種在人家使君自别羅敷面爭解回頭愛
白花─李商隱槿花風露凄凄秋景繁可憐榮落任朝
昏未央宫裏三千女但保紅顔莫保恩─宋張俞木槿
朝菌一生迷晦朔靈蓂千歲換春秋如何槿豔無終日
獨倚闌干為爾羞─張登─甲子雖推小雪天刺桐猶綠
槿花然陽和長飬無時歇却是炎州雨露偏─陸壑─野
槿扶疎當縳籬山深不用掩山扉客來踏破松梢月鶴
向主人頭上飛─僧紹隆朱槿朱槿移栽釋梵中老僧
非是愛花紅朝開暮落關何事祗要人知色是空
詩散句─增─宋楊萬里─曉豔欲開孫武陣晩風爭墜綠珠
樓來如急電無因駐去似驚鴻不可收唐楊炯綠琪
千歲樹黃槿四時花─韓偓─插槿作籓籬叢生覆小池
─宋劉筠─紫霧函燈檠彤霞逼綺寮─原─黃庭堅─吾聞
調羹槿異味及枌榆─唐竇鞏籬外涓涓澗水流槿花
半照夕陽愁─宋秦觀槿籬護藥紅遮徑竹筧通泉白
徧邨─增─晉阮籍─木槿耀采華唐上官儀─槿散凌風
縟凌敬日槿落青跗─于鵠─槿籬生白花─原白居
易─蕭條槿花風槿枝無宿花─增─杜牧─槿墮初開豔
─皮日休籬疎從綠槿─宋王安石薄槿臙脂染范
成大槿花紅未落槿心傾穠露─元龔璛─花繞槿籬
秋─唐王維─山中習靜觀朝槿原─白居易─槿花一日
自為榮─增─張籍─紅槿開當宴客亭蟬聲滿樹槿花
疎─金張庭玉─蝴蝶穿花木槿開
别錄─原─扞插─二三月間新芽初發時截作叚長一二尺
如插木芙蓉法即活若欲插籬須一連插去若少住手
便不相接─取用─湖南北多植為籬障花與枝兩用
皮及根甘平滑無毒作飲服令人能睡花作湯飲治
風皮治瘡癬川中者色紅氣厚力優尤效
扶桑
增─本草扶桑一名佛桑一名朱槿一名赤槿一名日及
(東海日出處有扶桑樹此花光豔照日其葉如桑因以比之後人訛為佛桑乃木槿别種故日及諸名亦與之)
(同)─原─高四五尺產南方枝葉婆娑葉深綠色光而厚
微濇如桑花有紅黃白三色紅者尤貴呼為朱槿葉及
花性甘平無毒增稽含草木狀扶桑出南凉郡花深
紅色五出大如蜀葵重敷柔澤有蕊一條長如花葉上
綴金屑日光所爍疑若熖生一叢之上日開數百朵朝
開暮落自五月始至中冬乃歇插樹即活─清漳志佛
桑比朱槿頗耐久蓋二種也─臨漳志花似槿四時常
開婦人簪帶之
集藻─七言律詩─原─宋蔡襄耕園驛佛桑花詩并序明道
中予為漳州軍事判官晩秋嘗至州西耕園驛驛庭有
佛桑數十株開花繁盛念其寒月窮山方自媚好乃作
耕園驛佛桑花詩一首既而乘桴東下又作溪行一首
慶歷七年予使本路明年夏四月自汀來漳復至是驛
花尚仍舊追感昔游因紀前事併載舊篇龕於西壁云
溪館初寒似早春寒花相倚媚行人可憐萬木凋零盡
獨見繁枝爛漫新清豔夜沾雲表露幽香時過轍中塵
名園不肯爭顔色灼灼夭桃野水濱使軺迢遞到天
涯候館遷延感歲華白髮却攀臨砌樹青條猶放過墻
花悲來惟有金城柳醉後曾乘海客槎欲問昔游無處
所晩烟生水日沉沙─明桑悦詠佛桑南無麗卉鬭猩
紅淨土門傳到此中欲供如來嫌色重謂藏宣聖訝枝
同葉深似有慈雲擁蕊坼偏驚慧日烘賞玩何妨三宿
戀只愁燒破太虚空
詩散句─原─宋蔡襄野人家家熖燒紅有扶桑─蘇軾─熖
熖燒空紅佛桑增─楊萬里─佛桑解吐四時豔
别錄增─荔支譜荔支以鹽梅滷浸佛桑花為紅漿漬之曝
乾色紅而甘酸
合驩
原合驩一名合昏一名夜合一名青棠(或作裳)增─本草
合驩一名萌葛一名烏賴樹(金光明經名為尸利灑樹俗呼馬纓花)─原
處處有之枝甚柔弱葉纖密圓而綠似槐而小相對生
至暮而合枝葉互相交結風來輙改不相牽綴五月開
花色如蘸暈線下半白上半肉紅散垂如絲至秋而實
作莢子極薄細花中異品也根側分條藝之子亦可種
主安和五臟利心志令人驩樂于若瀛曰夜合生宛朐
及荆山花俯垂有姿鬚端紫點手拈之即脱才破萼香
氣襲人金陵盆植者無根而花花後不堪留即留亦無
能再花
彙考─增─崔豹古今注─欲蠲人之忿則贈之青棠青棠一
名合懽合懽則忘忿合歡樹之階庭使人不忿稽康
種之舍前─原─晉宫閣名─晉華林園有合歡四株─女
紅餘志─杜羔妻趙氏每端午取夜合花置枕中羔稍不
樂輙取少許入酒令婢送飲便覺歡然─增─槁簡贅筆
閑花野草亦隨時輕重唐人詩中多言夜合石竹如遼
陽春盡無消息夜合花前日又西山花插寶髻石竹繡
羅衣是也至今唐畫宫殿池臺多作二花自然有富貴
氣今人絶不知重矣─花經夜合七品三命─缾花譜
夜合四品六命
集藻─文賦散句─原─晉嵇康養生論─合歡蠲忿萱草忘憂
─宋陸倕刻漏銘合昏暮捲蓂莢朝開
五言古詩─原─晉楊芳合歡詩─南鄰有竒樹乘春挺素華
豐翹被長條綠葉蔽朱柯因風吐徽音芳氣入紫霞我
心羡此木願徙著余家夕得游其下朝得弄其葩爾根
深且固余宅淺且洿移植良無期歎息將如何─宋韓
琦夜合─俗人之愛花重色不重香吾今得真賞似矯時
之常所愛夜合花清芬踰衆芳葉葉自相對開斂隨隂
陽不慙歷草滋獨擅堯階祥得此合歡名憂忿誠可忘
茸茸紅白姿百和從風颺沉水燎庭檻薰陸紛纓裳彌
月固未歇况兹夏景長凡目不我貴馥烈徒自將仲尼
失滅明史遷疑子房以貎不以行舉世同悲傷予欲先
馨德羣豔孰可方直饒妖牡丹須遜花中王─增─元吳
師道合歡木─合歡愛嘉名矧復知昏旦淮土產特多葱
蘢蔭溝岸離離青葉解冉冉紅茸散静和宿露卷動與
微風戀物意豈悦人和樂自堪玩蹇予寡所諧觸事多
忿悁亦擬學稽生植根向庭畔
五言律詩原唐白居易對晩開夜合花贈皇甫郎中─移
晩校一月花遲過半年紅開杪秋日翠合欲昏天白露
滴未死凉風吹更鮮後時誰肯顧惟我與君憐─元稹
夜合─綺樹滿朝陽融融有露光雨多疑濯錦風散似分
妝葉密烟蒙火枝低繡拂墻更憐當暑見留詠日偏長
─增─元稹感小株夜合─纖榦未盈把高條纔過眉不禁
風苦動偏受露先萎不分秋同盡深嗟小便衰傷心落
殘葉猶識合昏期
七言律詩增─元袁桷題玉堂合歡花初開─一樹高花冠
玉堂知時舒卷欲雲翔馬嘶不動游纓聳雉尾初開翠
扇張舊渴未須餐玉屑嘉名端合紀青裳雲窗霧冷文
書靜留取餘清散遠香
五言小律─增─唐李頎題合歡─開花復卷葉豔眼又驚心
蝶遶西枝露風披東榦隂黃衫漂細蕊時拂女郎砧
五言絶句─原─明于若瀛夜合花─一莖兩三花低垂泫朝
露開簾弄幽色時有香風度
七言絶句─增唐白居易東墻夜合樹去秋為風雨所摧
今年花時悵然有感碧荑紅縷今何在風雨飄將去不
回惆悵去年墻下地今春惟有薺花開─原─宋韓琦中
書東廳夜合─合昏枝老拂簷牙紅白開成蘸暈花最是
清香合蠲忿累旬風送入窗紗─增─明李東陽夜合花
二絶─夜合枝頭别有春坐含風露入清晨任他明月能
相照斂盡芳心不向人袂掩芳塵欲避春羞將月夕
換風晨向來花品看應熟不待開時已可人─陸師道
題夜合花夜合花開香滿庭翠枝拂檻玉娉婷詩人賸
有高陽興相對泠然宿酒醒─原─王野─遠遊消息斷天
涯燕子空能到妾家春色不知人獨自庭前開遍合歡
花陳繼儒─梅雨晴時處處蛙尋常家釀不須賒老親
醉後盤餐散瓶裏初開夜合花
詩散句─原唐杜甫─合歡尚知時鴛鴦不獨宿─增宋蘇
軾─可憐夜合花青枝散紅茸─原明申時行隙地不栽
無果樹中庭那有合歡花─王誼碧紗籠裏銀缸影照
見深宫夜合花古詩消忿贈合歡─增─梁沈約─合歡
葉暮卷─宋韓琦合歡香影拂西齋
别錄─增─詩話─心胸填錯取合歡掌大一枝水煑服之故
後山詩云探嚢一試合昏湯─普濟方─髮落不生合歡
木灰二合墻衣五合鉄精一合水萍末二合生油調塗
─百一選方─撲損折骨取合歡皮去粗皮炒黑色四兩
芥菜子炒一兩為末每服二錢温酒卧時服以滓傅之
接骨甚妙─子母秘錄─小兒撮口夜合花枝濃煎汁拭
口中并洗之
(附錄)有情樹
原花史遜頓國有樹晝開夜合名曰夜合亦云有情樹
若各自種則無花
木芙蓉
原─木芙蓉一名木蓮一名華木一名拒霜花一名杹木
一名地芙蓉(本草云此花豔如荷花故有芙蓉木蓮之名八九月始開故名拒霜俗呼為杹皮樹)
(相如賦謂之華木註云皮可為索也)有數種惟大紅千瓣白千瓣半白半
桃紅千瓣醉芙蓉朝白午桃紅晩大紅者佳甚黃色者
種貴難得又有四面花轉觀花紅白相間八九月間次
第開謝深淺敷榮最耐寒而不落不結子總之此花清
姿雅質獨殿衆芳秋江寂寞不怨東風可稱俟命之君
子矣欲染别色以水調靛紙蘸花蕊上仍裹其尖開花
碧色五色皆可染種池塘邊暎水益妍氣味辛平無毒
清肺凉血散熱解毒消腫毒惡瘡排膿止痛有殊效俗
傳葉能爛獺毛
彙考─增平泉草木記─己未歲得會稽之百葉木芙蓉又
得鍾陵之同心木芙蓉─清異錄─錢俶以弟信鎮湖州
後圃芙蓉枝上穿一黃玉玦枝梢交雜不知從何而穿
也信截榦取玦以獻人謂真仙來遊留此以驚世耳
益部方物略記─添色拒霜花生彭漢蜀州花常多葉始
開白色明日稍紅又明日則若桃花然─原─歸田錄石
曼卿去世後其故人有見之者云我今為仙主芙蓉城
欲呼故人共游不諾忿然騎一素驢而去─石林燕語
慶歷中有朝士將曉赴朝見美女三十餘人靚妝麗服
兩兩並馬而行觀文丁度按轡於其後朝士驚曰丁素
儉約何姬之衆耶有一人最後行朝士問曰觀文將宅
眷何往曰非也諸女御迎芙蓉館主耳俄聞丁卒─增
東坡集─九月十日君猷置酒秋香亭有拒霜獨向君猷
開坐客喜笑以為非使君莫可當此故作詩詞以記之
─原─成都記─孟後主於成都城上遍種芙蓉每至秋四
十里如錦繡高下相照因名錦城以花染繒為帳名芙
蓉帳─增─二老堂詩話─唐人裒劉禹錫嘉話云進士陳
標詠黃蜀葵詩云能共牡丹爭幾許得人憎處只緣多
予嘗語客花多固取輕於人何憎嫌之有因論木芙蓉
全似芍藥但患無兩平字易牡丹字欲改此句作得人
輕處只緣多衆以為善且謂移芍藥二字在句首則可
矣予以失全句為疑或云本草芍藥一名餘容因綴一
絶云花如人面映秋波拒傲清霜色更和能共餘容爭
幾許得人輕處只緣多白樂天和錢學士白牡丹詩云
唐昌玉蕊花攀玩衆所爭折來比顔色一樹如瑶瓊彼
因稀見貴此以多為輕固知輕字為勝吳興園林記
端肅和王家後臨顔魯公池依城曲折亂植拒霜號芙
蓉城─見聞後錄─李太白詩云昔作芙蓉花今為斷腸
草按陶弘景仙方注云斷腸草不可食其花美好名芙
蓉─錦里新聞─錦城因錦江之水濯錦而名人又謂蜀
王衍命蜀城遍栽芙蓉花得名亦新─花經芙蓉九品
一命─缾花譜─芙蓉六品四命─蜀都雜抄蜀城謂之
芙蓉城傳自孟氏今城上聞栽有數株兩歲著花予適
閱視見之皆淺紅一色花亦凋瘵殊不若吳中之爛然
數色也─泉南雜志─芙蓉有産於山者余廨後手插一
枝未半載扶疎出墻名曰木芙蓉花最繁盛不下數百
大如甌其色有朝紅暮白者此則惟粉紅一色耳─弇
山園記─蓮池東西可七丈許南北半之長夏醉而臨池
不茗而醒游客每徙倚其地輙詫謂予此何必減王衞
軍芙蓉池也余謝不敢當而會吾鄉有從廢圃下得一
石刻曰芙蓉渚是開元古隸或云范石湖家物因樹之
池右池從南得小溝宛轉與後溪合傍皆紅白木芙蓉
環之蓋亦不偶云─原─學圃餘疏─芙蓉特宜水際種類
不同先後開故當雜植之大紅最貴最先開次淺紅常
種也白最後開有曰三醉者一日間凡三換色亦竒客
言曾見有黃者芙蓉入江西俱成大樹人從樓上觀吾
地如榛荆狀故須三年一斫却─花史─温州江心寺文
丞相祠中有木芙蓉盛開其本高二丈幹圍四尺花幾
萬餘暢茂散漫芙蓉有二種出於水者謂之草芙蓉
出於陸者謂之木芙蓉又名木蓮樂天詩曰水蓮開盡
木蓮開謂此邛州有弄色木芙蓉一日白二日淺紅
三日黃四日深紅比落色紫人號為文官花許智老
為長沙有木芙蓉二株可庇畝餘一日盛開賓客盈溢
坐中有王子懷者言花朵不踰萬數若過之願受罰智
老許之子懷因指所攜妓賈三英胡錦鼎文帔以酬直
智老乃命厮僕羣採凡一萬三千餘朵子懷褫帔納主
人而遁
集藻─頌─增─梁江淹木蓮頌─迸采泉壑騰光淵丘緗麗碧
巘紅豔桂洲山人結侣靈俗共遊時至不採為子淹留
贊─增─宋宋祁添色拒霜花贊─自濃而淡花之常態今顧
反之亦不之怪
五言古詩增唐柳宗元湘岸移木芙蓉植龍興精舍─有
美不自蔽安能守孤根盈盈湘西岸秋至風露繁麗影
别寒水穠芳委前軒芰荷諒難雜反此生高原─巽公
院芙蓉亭─新亭俯朱檻嘉木開芙蓉清香晨風遠縟彩
寒露濃瀟灑出人世低昂多異容嘗聞色空喻造物誰
為工流連秋月晏迢遞來山鐘─原─宋歐陽修拒霜花
芳菲能幾時顔色如自愛鮮鮮弄霜曉裊裊含風態蕙
蘭殞秋香桃李媚春醉時節雖不同盛衰終一致莫笑
黃菊花籬根守憔悴增─司馬光未開木芙蓉─木末采
芙蓉騷人歌所無何言霜花豔不與水芝殊香苞麝臍
結茂葉桐隂敷豈若龜巢類飄零老五湖─蘇軾王伯
敡所藏趙昌芙蓉清飈已拂林積水漸收潦溪邊野芙
蓉花木相媚好坐看池蓮盡獨伴霜菊槁幽姿強一笑
暮景廹摧倒凄凉似貧女嫁晩驚衰早誰寫少年容樵
人劔南老─陳與義拒霜─拒霜花已吐吾宇不凄凉天
地雖肅殺草木有芬芳道人宴坐處侍女古時妝濃露
濕丹臉西風吹綠裳─范成大羔羊齋小池兩涘木芙
蓉盛開有懷故園─洞戶掩秋深畫橋横晩静嫋嫋芙蓉
風池光弄花影懷我白鷗邊錦障繚千頃明湖拍岸平
紅綠染天鏡釣船無畔岸收拾入簿領牆籓束院落寒
窘令人癭─楊萬里山寺觀木芙蓉─初約山寺遊端為
怪竒石那知雲水鄉化作錦繡國入門徑深深過眼秋
寂寂隔竹小亭明稠紅滿疎碧山僧引幽踐絶巘恣往
陟三步綺為障十步霞作壁四圍盡芙蓉山僧所手植
秋英例臞淡此花獨腴澤却憶補外時朝士作祖席是
間萬株梅冷射千崖白舊遊不可尋雪枝半榛棘─金
党懷英西湖芙蓉林飈振危柯野露委荒蔓孤芳為誰
妍一笑聊自獻明妝炫朝麗醉態羞晩困脉脉懷春情
悄悄驚秋怨豈無桃李媒不嫁惜嬋媛悠哉清霜暮共
抱蘭菊恨─元朱德潤題芙蓉花屏─夾城遺芳栽搖落
及千年芙蓉發靚妝絶豔秋江邊臨風拂羅幃紅裳擁
三千素抱拒霜質亭亭赤城仙曾攜一枝去生綃記餘
妍
五言律詩─原─唐韓愈木芙蓉─新開寒露叢遠比水間紅
豔色寧相妬嘉名偶自同採江官渡晩搴木古祠空須
得勤來看無令便逐風─增─宋梅堯臣詠王宗說園黃
木芙蓉─水中兼木末相擬有嘉花玉蕊坼蒸粟金房落
晩霞涉江從楚女采菊聽陶家事與離騷異吾將搴以
誇─陶弼木芙蓉─孤芳託寒木一曉一番新春色不為
主天香勤動人丹楓見流落黃菊坐因循莫訝偏相愛
衰遲似我身─原─明申時行芙蓉沜─羣芳搖落後秋色
在林塘豔態偏臨水幽姿獨拒霜漢臯霞作佩湘曲錦
為裳白首滄江上相看醉夕陽
七言律詩─增─唐劉兼詠木芙蓉─素靈失律詐風流強把
芳菲半載偷是葉葳蕤霜照夜此花爛漫火燒秋謝蓮
色淡爭堪種陶菊香濃亦合羞誰道金風能肅物因何
厚薄不相侔─宋徐鉉題殷舍人宅木芙蓉─憐君庭下
木芙蓉嫋嫋纖枝淡淡紅曉吐芳心零宿露晩搖嬌影
媚清風似含情態悲秋雨暗减馨香借菊叢默飲數杯
應未稱不知歌管與誰同范成大攜家石湖賞拒霜
水上晴雲綵蝀横許多蜂蝶趁船行漁樵引入新花塢
兒女扶登小錦城豔粉發妝朝日麗濕紅浮影晩波清
誰知搖落霜林畔一叚韶光畫不成─原─楊萬里拒霜
花─木蕖何似水芙蕖同個聲名各自都風露商量借膏
沐臙脂深淺入肌膚喚回春色秋光裏饒得紅妝翠蓋
無字曰拒霜渾不惡却愁霜重要人扶─方岳木芙蓉
綠裳丹臉水仙容不謂佳名偶自同一朵方酣初日色
千枝應發去年叢莫驚墜露添新紫更待微霜暈淺紅
却笑牡丹猶淺俗但將濃豔醉春風─增─元蒲道源紅
芙蓉─豐肌弱骨與秋宜宿酒酣來不自持豈為嚴霜成
槁質要憑初日發妍姿燕姬入畫猶嫌陋蜀錦團窠未
足竒獨對芳叢寄幽興子高真是遇仙時─轉觀芙蓉
露凉風冷見温柔誰挽春還九月秋午醉未醒全帶豔
晨妝初罷尚含羞未甘白紵居寒素也著緋衣入品流
若信牡丹南面貴此花應自合封侯─明袁凱浦上木
芙蓉盛開約黃鶴山人共觀─江浦芙蓉色正深青霜點
染更沉沉孤舟向日曾親見短褐於今欲遠尋已擬攜
尊同野客不妨展席對沙禽明年臂痛應全愈移遍東
園野木隂─原─申時行小園看芙蓉─西園試詠鄴中詞
正及朱華冒綠池綽約偏多臨水態逍遥獨抱拒霜姿
吴姬曉鏡臨妝早楚客霞裳集錦遲最愛秋江留晩色
儘教白首醉瓊巵
五言絶句原宋宋祁木芙蓉皓露侵緗蕊尖風獵絳英
繁霜不可拒切弗受空名江南江北樹秋至僅成叢
向晩誰爭豔酡顔淺作紅─增─梅堯臣拒霜木杪芙蓉
花開非紅豔早常畏晩霜寒朱華競衰草─原─石延年
木芙蓉─深淺霜前後應同舊渚紅羣芳坐衰歇聊自舞
秋風─朱子木芙蓉─紅芳曉露濃綠樹秋風冷共喜巧
回春不妨閑弄影─楊萬里木芙蓉染露金風裏宜霜
玉水濱莫嫌開最晩元自不爭春
七言絶句─增─唐李嘉祐秋朝木芙蓉水面芙蓉秋已衰
繁條倒是著花時平明露滴垂紅臉似有朝開暮落悲
─白居易木芙蓉下招客飲─晩凉思飲兩三杯召得江
頭酒客來莫怕秋無伴醉物水蓮花盡木蓮開黃滔
木芙蓉三首─黃鳥啼烟二月朝若教開即牡丹饒天嫌
青帝恩光盛留與秋風雪寂寥却假青腰女翦成綠
羅嚢綻綵霞呈誰憐不及黃花菊只遇陶潛便得名
須到露寒方有態為經霜裛稍無香移根若在秦宫裏
多少佳人泣曉妝─原─宋歐陽修木芙蓉─種處雪消春
始動開時霜落雁初過誰栽金菊叢相近織出新番蜀
錦窠─增─司馬光和秉國芙蓉五章清曉霜華漫自濃
獨憑佳日養殘紅勸君秉燭須勤賞閶闔難禁一夜風
北方稀見誠竒物筆界輕絲指捻紅楚蜀可憐人不
賞牆根屋角數無窮平昔低頭避桃李英華今發歲
云秋盛時已過渾如我醉舞狂歌插滿頭後時獨立
誠難事猶賴階庭有菊叢綽約霜前弄姿態非如羣木
萬林紅但見涉江求水際豈知緣木采霜中微紅未
肯全衰歇正似&KR0755;顔鶴髮翁─原─王安石木芙蓉水邊
無數木芙蓉露染臙脂色未濃正似美人初醉著強擡
青鏡欲妝慵─拒霜花─落盡羣花獨自芳紅英渾欲拒
嚴霜開元天子千秋節戚里人家承露嚢─增─文同芙
蓉─蜀國芙蓉名二色重陽前後始盈枝畫調粉筆分班
處繡引金針閑刺時─原─蘇軾和述古拒霜花千林掃
作一番黃只有芙蓉獨自芳喚作拒霜知未稱細思却
是最宜霜增張耒芙蓉今年古寺摘芙蓉憔悴真成
澤畔翁聊把一枝閒照水明年何處對霜紅─范成大
窗前木芙蓉─辛苦孤花破小寒花心應似客心酸更憑
青女留連得未必愁紅怨綠看─題羔羊齋外木芙蓉
慵妝酣酒夕陽濃洗盡霜痕看綺叢綠地團花紅錦障
不知庭院有西風─陸游拒霜滿庭黃葉舞西風天地
方收肅殺功何事獨蒙青女力牆頭催放數苞紅─原
劉珵木芙蓉─翠幄臨流結絳嚢多情常伴菊花芳誰憐
冷落清秋後能把柔姿獨拒霜劉克莊芙蓉二絶─湖
上秋風起櫂歌萬株映柳更依荷老來不作繁華夢一
樹池邊已覺多池上秋開一兩叢未妨冷淡伴詩翁
而今縱有看花意不愛深紅愛淺紅增─劉圻父木芙
蓉曉妝如玉暮如霞濃淡分秋染此花終日獨酲干底
事晩知爛醉是生涯陳經國木芙蓉紫茸排萼露微
紅不比春花對日烘冷落半秋誰是侣可憐妖豔嫁西
風─原─鄭域木芙蓉妖紅弄色絢池臺不作匆匆一夜
開若遇春時占春榜牡丹未必作花魁增─元虞集木
芙蓉─九月襄王宴渚宫霓旍翠羽度雲中滿汀山雨衣
裳濕宋玉愁多賦未工─宋褧長安驛道中觀芙蓉寄
嘲伯循─玉溪橋畔淡朝霞照景紅妝泫露華說似分司
才御史水邊花勝驛中花─盧琦題錢舜舉木芙蓉─紅
妝初映酒杯酣斜倚西風轉不堪霜後池塘秋欲盡令
人惆悵憶江南─明徐賁雨後慰池上芙蓉─池上新晴
偶獨過芙蓉寂寞照寒波相看莫厭秋情薄若在春風
怨更多─原─謝遷芙蓉─傍水施朱意自真幽棲非是避
芳塵已呼晩菊為兄弟更為秋江作主人─增─吳孔嘉
木芙蓉─半臨秋水照新妝澹靜丰神冷豔裳堪與菊英
稱晩節愛他含雨拒清霜僧文湛題畫芙蓉─江邊誰
種木芙蓉寂寞芳姿照水紅莫怪秋來更多怨年年不
得見春風
詩散句─原─宋歐陽修─湖上野芙蓉含思秋脉脉娟娟如
靜女不肯傍阡陌詩人杳未來幽豔冷難宅─李覯─甚
疑牡丹叢但病皮骨老不宜入水看只可隔水眺─增
唐韓愈四隅芙蓉樹擢豔皆猗猗─原─宋宋祁麴塵輕
抱蕊宫纈巧装叢─梅堯臣─託根地雖卑凌霜花亦茂
─增─文同─何人露秋纈不管著秋霜─許棐─霜樹不知
醜葉與花爭紅─明沈周─秋風吹冷豔晨露濕新妝
原─唐高幨─芙蓉生在秋江上不向東風怨未開─增─宋
宋祁─情知邊地風霜惡不肯將花剩占秋─文同─落晩
自憐窺露沼忍寒誰念倚霜籬─秦觀─芙蓉露濃紅壓
枝幽禽感秋花畔啼─黃庭堅─霜花留得紅妝面酌盡
齋中竹葉瓶客興不辜春竹葉年華全屬拒霜叢
原─韓駒─舊時憶在延真館玉作芙蓉院院明增─楊萬
里亂翦素羅妝一樹略將敗朵點臙脂─徐似道─一帶
拒霜三十里又催簫鼔作秋聲─張俞─待教滿地妖紅
落獨與秋風作主人原戴復古─就中一種芙蓉别只
染鵝黃學道妝─翁卷─芙蓉不分秋蕭索鬭拆繁紅滿
樹頭
詞─增葉夢得卜算子─曉雨洗新妝豔豔驚衰眼不趁東
風取次開待得清霜晩曲港照回流影亂微波淺作
態低昂好自持江闊烟村遠─原─范成大菩薩蠻冰明
玉潤天然色凄凉拚作西風客不肯嫁東風殷勤霜露
中綠窗梳洗晩笑把琉璃盞斜日上妝臺酒紅和困
來─高觀國菩薩蠻─紅雲半壓秋波急豔妝泣露嬌啼
色佳夢入仙城風流石曼卿宫袍呼醉醒休捲西風
錦明日粉香殘六橋烟水寒晏殊少年遊霜華滿樹
蘭凋蕙慘秋豔入芙蓉臙脂嫩臉黃金輕蕊猶自怨春
風前歡往事當歌對酒無限到心中更凭朱檻憶芳
容腸斷一枝紅─增─蘇軾定風波─兩兩輕紅半暈腮依
依獨為使君回若道使君無此意何為雙花不向别人
開但看低昂烟雨裏不已勸君休訴十分杯更問尊
前狂副使來歲花開時節與誰來
别錄─原─種植─十月花謝後截老條長尺許卧置窖内無
風處覆以乾壤及土候來春有萌芽時先以硬棒打洞
入糞及河泥漿水灌滿然後插入上露寸餘遮以爛草
即活當年即花若不先打洞傷其皮即死─製用─皮柔
靱連條風戾之至春漚于池以糾綆索甚能勝水多種
之歲可髠用
御定佩文齋廣羣芳譜卷三十九
