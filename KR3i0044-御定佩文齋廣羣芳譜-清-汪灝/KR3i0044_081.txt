欽定四庫全書
御定佩文齋廣羣芳譜卷七十九
木譜
女貞
原─女貞(楚辭作楨)一名貞木一名蠟樹(本草云凌冬青翠有貞守之操故以貞女)
(状之近時以放蠟蟲故俗呼為蠟樹)處處有之以子種而生最易長樹似
冬青葉厚而柔長面青背淡長者四五寸甚茂盛凌冬
不凋人亦呼為冬青(本草云與冬青同名異物蓋一類二種爾)五月開細花
青白色花甚繁九月實成似牛李子纍纍滿樹生青熟
紫木肌白膩立夏前後取蠟蟲種子褁置枝上半月其
蟲化出延緣枝上造成白蠟民間大獲其利女貞實氣
味苦平無毒補中明目強隂安五臓養精神健腰膝除
百病變白髮久服令人肥健輕身不老葉除風散血消
腫定痛治頭目昏痛諸惡瘡腫
彙考─原─山海經─泰山多貞木─增─典術─女貞木者少隂
之精故冬不落葉─晉宫閣名─華林園女貞一株─荆
州記─宜都有喬木叢生名為女貞─原─琴操─魯有處女
見女貞木而作歌─臨安縣圖經─有木名將軍樹今在
淨土寺西小橋之側乃女貞木也至今茂盛
集藻─頌─原─晉蘇彦女貞頌─昔東阿王作楊柳頌辭義慷
慨旨在其中余今為女貞頌雖事異於往作蓋亦以厲
冶容之風也女貞之樹一名冬生負霜葱翠振柯凌風
故清士欽其質而貞女慕其名或樹之於雲堂或植之
於階庭
贊─增─漢鄭氏婚禮謁文贊─女貞之樹柯葉冬生寒凉守
節險不能傾
文散句─增─漢司馬相如上林賦─豫章女貞
詩散句─增─陳江總─對幌女貞枝─唐李白─萬萬女貞林
詞─增─宋張鎡眼兒媚─山礬風味木犀魂高樹綠堆雲水
光殿側月華樓畔晴雪紛紛何如且向南湖住深映
竹邊門月兒照著風兒吹動香了黃昏
别錄─原辨訛人因女貞冬茂亦呼為冬青不知女貞葉
長子黑冬青葉圓子紅枸骨與女貞亦相似女貞即俗
呼蠟樹者冬青即俗呼凍青樹者枸骨即俗呼猫兒刺
者蓋三樹也─種植─栽女貞略如栽桑法縱横相去一
丈上下則樹大力厚若相去六七尺太逼湏糞壅極肥
歲耕地一再過有草便鋤之令枝條壯盛即蠟多子亦
可種巴蜀擷其子漬淅米水中十餘日搗去膚種之蠟
生則近跗伐去發肄再養蠟養一年停一年採蠟必伐
木無老榦─寄蟲─蟲微時白色大如雞虱作蠟及老則
赤黑色乃結苞於樹枝初若黍米大入春漸長大如雞
頭子紫赤色纍纍抱枝宛若樹之結實蓋蟲將遺卵作
房正如雀壅螵蛸之類俗呼為蠟種亦曰蠟子子内皆
白卵如細蟣一包數百凡寄子皆於夏前三日内從樹
上連枝翦下去餘枝獨留寸許令抱木或三四顆乃至
十餘顆作一簇或單顆亦連枝翦之翦訖用稲榖浸水
半日許漉取水剥下蟲顆浸水中一刻許取起用竹箬
虚包之大者三四顆小者六七顆作一包靭草束之置
潔淨瓮中若隂雨頓瓮中可數日天熱其子多迸出宜
速寄之寄法取箬包翦去角作孔如小豆大仍用草繫
之樹枝間其子多少視枝小大斟酌之枝大如指者可
寄枝太細榦太麤者勿寄寄後數日間鳥來啄箬包攫
取子勤驅之天漸暖蟲漸出包先緣樹上下行若樹根
有草即附草不復上又防蟻食蟲故樹下湏芟刈極淨
次行至葉底棲止更數日復下至枝條嚙皮入咂食其
脂液因作花狀如凝霜取蠟─凡採蠟樹上如凝霜謂
之蠟花湏看花老嫩太嫩不成蠟太老不可剥大約處
暑後剥取謂之蠟滓剥時或就樹或翦枝俱先灑水潤
之則易落次取蠟花投沸湯中融化傾入細嚢漉别鍋
中别鍋亦注沸湯漉盡絞去滓乘熱投入䋲套子則凝
聚成塊碎之文理如白石膏而瑩徹或以麤布蒙甑口
置蠟布上甑内安一器甑下加火蒸化入器中待成塊
取之其滓盛以絹嚢投熱油中則蠟盡油可為燭蠟花
取時不宜盡留待明年又生子過白露則蠟花黏住難
剥蟲白蠟純用作燭勝他燭十倍若以和他油不過百
分之一其燭亦不淋為用頗廣多植無害唐宋以前澆
燭入藥所用白蠟皆蜜蠟此蟲白蠟自元以來人始知
之今則為日用物矣四川湖廣滇南閩嶺吳越東南諸
郡皆有之以川滇衡永産者為勝─息樹─女貞收蠟有
二種有自生者有寄子者自生者初時不知蟲何來忽
遍樹生白花取用煉蠟明年復生蟲子向後恒自傳生
若不曉寄放樹枯則已若觧放者傳寄無窮寄子者取
他樹之子寄此樹之上也其法或連年或停年或就樹
或伐條若樹盛者連年就樹寄之俟有衰頓即斟酌停
年以休其力培壅滋茂仍復寄放即宋氏雜部所謂養
一年停一年者也伐條者取樹栽徑寸以上者種之俟
盛長寄子生蠟即離根三四尺截去枝榦收蠟隨手下
壅冬月再壅明年旁長新枝芽蘖以後恒擇去繁冗令
再直達又明年亦復修理恒加培壅第三年可放蠟子
更三年仍翦去枝如條桑法如是無窮此所謂經三年
停三年者也
冬青
原─冬青一名凍青一名萬年枝女貞别種也樹似枸骨
子而極茂盛身大合抱高丈許木理白細而堅重有文
作象齒笏葉似櫨子樹葉而小又似椿葉微窄而頭頗
圓光潤經霜不凋堪染緋其嫩芽煠熟水浸去苦味淘
淨五味調之可食五月開細白花結子如豆紅色放子
收蠟一如女貞子及木與皮氣味甘苦凉無毒去風補
虛益肌膚江南冬青葉對生枝葉皆如桂但桂葉硬冬
青葉軟稍異豈另一種耶─增─本草─陳藏器曰李邕云
冬青出五臺山似椿子赤如郁李微酸性熱與此小異
當是兩種
彙考─增─宋史五行志─天聖九年十月公井縣冬青木連
理政和三年七月玉華殿萬年枝木連理─原─晉宫
閣名─華林園有萬年樹十四株─常氏日鈔─冬青花關
係水旱其花不落濕地諺云黃梅雨未過冬青花未破
冬青花已開黃梅便不來─委庵叢談─洪武中浙江都
司徐司馬令杭城人家植冬青樹於門數年各街市綠
隂匝地張輿賦詩云比屋冬青樹人皆隐綺羅春風十
年後惟恐綠隂多
集藻─七言古詩─增─宋林景熙冬青花─冬青花花時一日
腸九折隔江風雨清影空五月深山護微雪石根雲氣
龍所藏尋常螻蟻不敢穴移來此種非人間曾識萬年
觴底月蜀魂飛遶百鳥臣夜半一聲山竹裂
五言律詩─增─唐許渾洞靈觀冬青─霜霰不凋色兩株交
石壇未秋紅實淺經夏綠隂寒露重蟬鳴急風多鳥宿
難何如西禁柳晴舞玉闌干
五言排律─增─唐許稷風動萬年枝─瓊樹春偏早光飛處
處宜曉浮三殿日暗度萬年枝婀娜搖仙禁繽翻映玉
池含芳煙乍合拂砌影初移為近韶陽煦皆先衆卉垂
成隂知可待不與衆芳随
七言絶句─增─唐趙嘏宛陵館冬青樹─碧樹如煙覆晩波
清秋欲盡客重過故園亦有如煙樹鴻雁不來風雨多
─宋韓駒冬青樹─離宫見爾近天墀雨露常私養種時
惆悵一枝嵐氣裏無人識是萬年枝─楊萬里冬青─百
子池邊種最竒無人識是萬年枝細花密葉青青子嘗
得披香雨露滋─任恭政冬青─禁路風清飛早鴉官卑
難起紫宸衙了無公事鉤簾坐閒看冬青落細花
詩散句─原─唐杜甫─下有冬青林石上走長根─宋盧多
遜─太液池邊看月時好風吹動萬年枝─元方䕫─老農
歇熱藤隂下一樹冬青落細花─唐抑所─苜蓿齋前萬
年樹最宜蔥蒨雪中看─宋謝朓─風動萬年枝
别錄─增─物類相感志─冬青樹上接梅則開灑墨梅─原
宋徽宗試畫院諸生以萬年枝上太平雀為題無中程
者或密扣中貴曰萬年枝冬青樹也─種植─山居四要
臘月下種次春發芽又次年三月移栽長七尺許可放
蠟蟲
(附錄)水冬青
原─宋氏樹畜部─水冬青葉細利於養蠟子
枸骨
增─本草─一名貓兒刺(此木肌白如狗之骨葉有五刺如貓之形故名又衛矛亦名枸骨與)
(此同名)李時珍曰枸骨樹如女貞肌理甚白葉長二三寸
青翠而厚硬有五刺角四時不凋五月開細白花結實
如女貞及菝&KR0034;子九月熟時緋紅色皮薄味甘核有四
瓣人采其木皮煎膏以黏鳥雀謂之黏䅻
烏臼
原─烏臼一名鵶臼(烏喜食其子因以名之或云其木老則根下黑爛成臼故得此名)樹
高數仞葉似小杏葉而微薄淡綠色可染皂五月開細
花色黃白實如雞頭初青熟黑分三瓣八九月熟咋之
如胡麻子汁味如猪脂壓油燃燈極明南方平澤甚多
根皮味苦微溫有毒治頭風通二便慢火炙令脂汁盡
黃乾後用子凉無毒壓汁梳頭變白為黑炒作湯下水
氣易生易長種之佳者有二曰葡萄臼穗聚子大而穣
厚曰鷹爪臼穗散而殼薄臨安人每田十數畝田畔必
種臼數株其田主歲收臼子便可完糧如是者租輕佃
戶樂種謂之熟田若無此樹於田收糧租額重謂之生
田江浙之人凡高山大道溪邊宅畔無不種亦有全用
熟田種者樹大者或收子二三石忌近魚塘令魚黑且
傷魚
彙考─增─羅逸長青山記─山之麓曰朱村蓋考亭之祖居
也自此倚石嘯歌松風上下遥望木葉著霜如渥丹始
見怪以為紅花久之知為烏桕樹也蓬窗續錄─陸子
淵豫章錄言饒信間桕樹冬初葉落結子放蠟每顆作
十字裂一叢有數顆望之若梅花初綻枝柯詰曲多在
野水亂石間遠近成林真可作畫此與柿樹俱穪美蔭
園圃植之最宜
集藻─詩散句─增─宋陸游─烏桕赤於楓園林九月中─唐
陸龜蒙─行歇每依鵶臼影挑頻時見鼠姑心─元方䕫
烏桕數家村─宋陸游烏桕新添落葉紅烏桕猶爭
夕照紅
别錄─原─製用─採臼子在中冬以熟為候採湏連條剥之
但留指大以上枝其小者總無子亦宜剥去則明年枝
實俱繁盛剥刀長三四寸廣半寸形如却月鉤刃在鈎
内以竹木竿為柄令刃向上剥時向上鑱之不傷枝榦
剥下枝仍充燎㸑㨂取净子曬乾入臼舂落外白穣篩
出蒸熟作餅下榨取油如常法即成白油如蠟以製燭
若穣少不滿一榨即作餅入他油餅中雜榨之榨下盛
油瓶中置一草帚候油出冷定臼油即凝附草帚不雜
他油其篩出黑子石磨麤礲碎簸去殼存下核中仁復
磨或碾細蒸熟榨油如常法即成清油燃燈極明塗髮
變黑又可入漆可造傘凡製燭每白油十斤加白蠟三
錢則不淋蠟多更佳常時肆中賣者白油十斤雜清油
十斤白蠟不過一二錢其燭易淋收子一石可得白油
十斤浙中一畝之宫但有樹數株生平膏油足用不復
市買用油之外其渣仍可壅田可潦㸑可宿火其葉可
染皂其木可刻書及雕造器物且樹久不壊至合抱以
上收子愈多故一種即為子孫數世之利─接博─子種
者湏接之乃可樹如杯口大即可接大至一兩圍亦可
接但樹小低接樹大高接耳接湏春分後數日法與雜
果同聞之山中老圃云臼樹不湏接博但於春間將樹
枝一一捩轉碎其心無傷其膚即生子與接博者同試
之良然若地遠無從取佳貼者宜用此法此法農書未
載農家未聞恐他樹木亦然宜逐一試之
桄榔
增─本草─桄榔一名姑榔木一名麪木一名董㯶一名鐵
木─廣志─木大者四五圍高五六丈拱直無旁枝巔頂
生葉數十似㯶葉其木肌堅斫入數寸得粉赤黃色可
食─南方草木狀─木性如竹紫黑色有文理工人觧之
以製奕枰出九真交趾─臨海異物志─生䍧牱山谷其
木剛作鋘鋤利如鐵中石更利唯中蕉根乃致敗耳
圖經本草─嶺南二廣州郡皆有之其木似栟櫚而堅硬
研其内取麪大者至數石食之不飢其皮至堅韌可以
作綆其子作穗生木端不拘時月采之─海槎餘錄─桄
榔木身直如杉又似㯶櫚椰子檳榔波斯棗古散(古散亦木)
(名可為杖又名虎散)諸樹而稍異有節似大竹樹杪挺出數枝開
花成穗綠色結子如青珠每條不下百顆一樹僅百餘
條團團懸挂若傘其木最重色類花梨而多紋番舶用
代鐵鎗鋒鋩甚利─嶺表錄異─葉下有鬚如麤馬尾廣
人采之以織巾子其鬚尤宜鹽水浸漬即麤脹而韌彼
人以縛海舶不用釘線─榕城随筆─榦似㯶櫚層層向
上特節稀於㯶耳其葉類竹而大其榦中空兩分之可
為閣溜
彙考─增─後漢書夜郎傳─句町縣有桄榔木可以為麪百
姓資之─中南志─梁水興古西平三郡少榖有桄榔木
可以作麪以牛酥酪食之─水經註─盤水又東逕漢興
縣山溪之中多生卭竹桄榔樹樹出麪而土人資以自
給故蜀都賦曰麪有桄榔─北戶錄─洛陽伽藍記云昭
儀寺有酒樹麪木得非桄榔乎其心為炙滋腴極美
東坡集東坡居士謫于儋耳無地可居偃息于桄榔林
中摘葉書銘以記其處─廣東志─連州北六十里曰桄
榔山上多桄榔故名
集藻─七言絶句─增─宋楊萬里題桄榔樹─化工到得巧窮
時東補西移也大竒君看桄榔一窠子竹身杏葉海㯶
枝
詩散句─增─唐張九齡─里樹桄榔出─白居易─麪苦桄榔
製─宋蘇軾─雪粉剖桄榔─唐于鵠─槿籬疎處種桄榔
─宋黃庭堅─日下桄榔羽扇開─孫覿─桄榔葉底秋聲
滿
㯶櫚
原─㯶櫚一名栟櫚(廣雅云栟櫚㯶也)俗作㯶䰕(皮中毛縷如馬之騣䰕故名)
出嶺南西川今江南亦有種之最難長初生葉如白芨
葉長高二三尺則木端數葉大如扇上聳四散岐裂大
者高一二丈葉有大如車輪者其莖三稜稜邊如刺四
時不凋其榦正直無枝近葉莖處有皮裹之每長一層
即為一節榦身赤黑皆筋絡宜為鐘杵亦可旋為器物
其皮有絲毛錯綜如織剥取縷觧可織衣帽褥椅鍾盂
之屬大為時利每歲必兩三剥之否則樹死或不長也
剥之多亦傷樹三月於木端莖中出數黃苞苞中有細
子成列乃花之孕也狀如魚腹孕子謂之㯶魚亦曰㯶
筍漸長出苞則成花穗黃白色結實纍纍大如豆生黃
熟黑甚堅實或云南方此木有兩種一種有皮絲可作
繩一種小而無絲惟葉可作帚鄭樵以為王篲者非也
(按王篲乃落帚之名即地膚子也)
彙考─增─梁書處士傳─張孝秀性通率不愛浮華常冠穀
布巾躡蒲履執栟櫚皮麈尾─唐書南蠻傳─訶陵在南
海中以木為城雖大屋亦覆以栟櫚─原─山海經石脆
之山其木多㯶柟天帝之山上多㯶柟─增─吴錄地
理志─武陵臨沅縣多栟櫚木生山中─晉令─其夷民守
護㯶皮者一身不輸─高士春秋方鎔隐天門山以㯶
櫚葉拂書號曰無塵子月以酒脯祭之─啓顔錄唐崔
行功與敬播相逐播帶櫚木霸刀子行功問播云此是
何木播曰栟櫚木行功曰唯問刀子不問佩人─原─杜
詩註─杜甫因朝廷以李林甫瑣瑣之材代張九齡為相
作㯶櫚拂詩寓意
集藻─頌─原─梁江淹栟櫚頌─異木之生疑竹疑草攅叢石
徑森蓯山道煙岫相珍雲壑共寳不錦不縟何避工巧
賦─增─宋劉敞栟櫚賦─圓方相摩純粹精兮剛徤專直交
神靈兮馮翼正性栟櫚榮兮中立不倚何亭亭兮受命
自天非曲成兮外無附枝匪其旁兮密葉森森劍戟鋩
兮溫潤可親廉而不傷兮雪霜青青不界僵兮夀比南
山邈其無彊兮被髮文身何佯狂兮沐雨櫛風蹇無所
妨兮苦身克已用不失職兮摩頂至踵尚禹墨兮黃中
通理類有德兮屹如承天孔武且力兮懔其無華不尚
色兮表英衆木如繩墨兮播棄蠻夷反自匿兮遯世無
悶曷幽嘿兮明告君子吾將以為則兮
賦散句─增─漢揚雄甘泉賦─攅栟櫚與茇葀兮紛被麗其
亡鄂
五言古詩─原─唐杜甫枯㯶─蜀門多㯶櫚高者十八九其
皮割剥甚雖衆亦易朽徒布如雲葉青青歲寒後交横
集斧斤凋喪先蒲柳傷時苦軍乏一物官盡取嗟爾江
漢人生成復何有有同枯㯶木使我沉歎久死者即已
休生者何自守啾啾黃雀啅側見寒蓬走念爾形影乾
摧殘没藜莠─宋梅堯臣詠宋中道宅㯶櫚─青青㯶櫚
樹散葉如車輪擁籜交紫髯歲剥豈非仁用以覆雕輿
何憚剋厥身今植公侯第愛惜知幾春完之固不長只
與薺本均幸當勅園吏披割見日新是能去窘束始得
物理親─劉攽㯶花─砍破夜义頭取出仙人掌鮫人滿
腹珠&KR0008;魚新出網
七言古詩─原─宋蘇軾㯶筍并引─㯶筍狀如魚剖之得魚
子味如苦筍而加甘芳蜀人以饌佛僧甚貴之而南方
不知也筍生膚毳中蓋花之方孕者正二月間可剥取
過此苦澀不可食矣取之無害于木而宜于飲食法當
蒸熟所施略與筍同蜜煮酢浸可致千里外今以餉殊
長老贈君木魚三百尾中有鵝黃子魚子夜义剖癭欲
分甘籜龍藏頭敢言美願随蔬果得自用勿使山林空
老死問君何事食木魚烹不能鳴固其理
五言律詩─原─宋洪咨䕫㯶櫚─舊脱敗蓑亂新添華節高
肅容春尚静俠氣夏方豪黃孕子魚腹青披孔雀凥豐
撞如可裂雷動景鐘號─明吳寬㯶─櫟社異兹種如何
身類之竒形豈天賦割剥諒非時磥磈還同癭扶疎不
是痿猶能為拂子敢負少陵詩
五言絶句─增─唐徐仲雅詠㯶樹─葉似新蒲綠身如亂錦
纏任君千度剥意氣自衝天
七言絶句─增─宋劉敞㯶櫚─纛影叱挲竿影直雪中霜裏
伴松筠可憐憔悴凌雲色還勝昂藏獨立人─無名氏
秀榦扶疎綵檻新琅玕一束净無塵重苞吐實黃金穗
密葉圍條碧玉輪
詩散句─增─宋宋祁叢撩列蓋端攅旄注旗首曾肇童
童雙㯶櫚蔥蒨兩車蓋─程金紫─孤出亭亭羽蓋高掌
開圓葉臂抽條─唐杜甫─鑿井六乂㯶葉─白居易─栟櫚
葉戰水風凉─原─李羣玉─㯶櫚葉散夜义頭─增─宋陸
游─栟櫚子嫩供香飯
别錄─原─筍及子花苦濇有小毒生食戟人喉主澀腸止
瀉痢皮止鼻衂吐血破癥治腸風赤白痢主金瘡疥
癬生肌止血
(附錄)櫚木
原─櫚木性堅紫赤色似紫檀亦有花紋者謂之花櫚木
可作器皿床几扇骨諸物俗作花梨者非出安南及南
海─增─格古要論─木與降真香相似亦有香其花有鬼
面者可愛花麤而色淡者低
(附錄)海㯶
增─益部方物略記─海㯶大抵㯶類然不皮而榦葉叢於
杪至秋乃實似棟子
彙考─增─老學庵筆記─老杜海㯶詩在左緜所賦今已不
存成都有一株在文明廳東廊前正與制置司簽廳門
相直簽廳乃故錦官閤聞潼川尤多予未見也─原─埤
雅廣要─蜀錦城之南有海㯶焉榦猶龍鱗枝猶鳳尾高
百餘尺相傳繇李唐來閱千稔矣國朝徙其株于金陵
莖葉披萎略無生意勅還蜀植之護以赤欄甃以紋石
其枝仍前峻拔秀薄雲漢若不知其徙也邇者榦古顛
仆命中貴吳從政視之惜其材初未諳他用既而斵為
五十餘琴以進異音清發雖㸑下之桐未可儗也今祕
内帑士之嗜音者恒企慕焉
集藻─贊─增─宋宋祁海㯶贊㯶皆褫皮此獨自榦攅葉于
顛纛首披散秋華而實其値則罕
七言古詩─原─唐杜甫海㯶行─左綿公館清江濆海㯶一
株高入雲龍鱗犀甲相錯落蒼稜白皮十抱文自是衆
木亂紛紛海㯶焉知身出羣移栽北辰不可得時有西
域胡僧識
(附錄)蒲葵
增─南方草木狀─蒲葵似栟櫚而柔薄可為扇笠出龍川
─本草─蒲葵葉與㯶櫚相似許慎說文以為㯶櫚誤也
彙考─增─爾雅翼─晉人稱蒲葵扇扇自柄上攅衆骨如㯶
葉之狀今宣歙衢信間扇是也─西溪叢語─李商隐詩
云何人書破蒲葵扇記看南塘移樹時蒲葵㯶櫚也晉
陽秋謝太傅鄉人有罷中宿縣詣安安問歸資荅曰唯
有五萬蒲葵扇安乃取其中者執之其價數倍又王羲
之見老姥持六角扇賣之因書其扇各五字老姥初有
難色羲之謂曰但云右軍書以求百金姥從之人競買
之乃二事誤用也
黃楊
原─黃楊木理細膩枝榦繁多性堅緻難長歲長一寸閏
月年反縮一寸謂之厄閏(考之爾雅桐茨菰皆厄閏不獨黃楊)葉小而厚
色青微黃取此木必于隂晦夜無一星伐之為枕不裂
─增─本草─黃楊生諸山野中人家多栽插之枝葉攅簇
上聳葉似初生槐葉而青厚不花不實四時不凋其木
堅膩作梳剜印最良
彙考─原─酉陽雜俎─世重黃楊以無火或曰以水試之沉
則無火─增─艮嶽記─增土疊石間留隙穴以栽黃楊曰
黃楊巘
集藻─賦─增─宋歐陽修黃楊樹子賦并序─夷陵山谷間多
黃楊樹子江行過絶險處時時從舟中望見之鬱鬱山
際有可愛之色獨念此樹生窮僻不得依君子封植備
愛賞而樵夫野老又不知甚惜作小賦以歌之若夫漢
武之宫叢生五柞景陽之井對植雙桐高秋羽獵之騎
半夜嚴妝之鐘鳳蓋朝拂銀床暮空固已葳蕤近日的
皪含風婆娑萬戶之側生長深宫之中豈知綠蘚青苔
蒼崖翠壁枝蓊鬱以含霧根屈盤而帶石落落非松亭
亭似柏上臨千仞之盤薄下有驚湍之濆激澗斷無路
林高暝色偏依最險之處獨立無人之跡江已轉而猶
見峰漸回而稍隔嗟乎日薄雲昏煙霏露滴負勁節以
誰賞抱孤心而誰識徒以竇穴風吹隂崖雪積哢山鳥
之嘲&KR1116;裊驚猿之寂歴無遊女兮長攀有行人兮暫息
節既晚而愈茂歲已寒而不易乃知張騫一見湏移海
上之根陸凱如逢堪寄隴頭之客
五言律詩─增─宋朱長文百榦黃楊─寶榦多材美孤根一
氣同春餘花淡薄雪裏葉青蔥蕃衍非人力堅剛禀化
工寸枝裁玉軫可助舜南風─元華幼武黃楊─咫尺黃
楊樹婆娑枝幹重葉深團翡翠根古踞虬龍歲歴風霜
久時霑雨露濃未應逢閏厄堅質比寒松─明吳寬追
和朱樂圃蘇學百榦黃楊─嚴凝霜雪後蕃衍弟兄同帖
莫題青李刀難斷寸蔥厄多逄歲閏材短謝良工桃李
紛如許終看立下風─傅汝舟聖水峻山多古黃楊樹
子為置二珠庵前─閏厄無人見山深攜汝回暮蝉哀不
去秋草喜同來梁棟随明世茅茨合短才千年如礙日
能記野翁栽
詩散句─增─宋曾肇─雖非百尺材歲晩好顔色婆娑兩
佳木生長在岩石─蘇軾─黃楊生石上堅瘦紋如綺
李廌─黃樹性堅正枝葉已剛愿─原─蘇軾─園中草木春
無數只有黃楊厄閏年
樺木
增─爾雅翼─樺木似山桃即今之皮貼弓者又堪為燭取
脂燒辟鬼─本草─樺古作㯸(畫工以皮燒煙熏紙作古畫字故名㯸俗省作樺字)
(也)李時珍曰樺木生遼東及臨洮河州西北諸地其木
色黃有小斑點紅色能收肥膩其皮厚而輕虛軟柔皮
匠家用襯鞾裏及為刀靶之類謂之暖皮以皮卷蠟可
作燭點
彙考─增─魏書禮志─魏先之居幽都也鑿石為祖宗之廟
真君中遣中書侍郎李敞詣石室告祭天地以皇祖先
妣配既祭斬樺木立之以置牲體而還後所立樺木生
長成林其民益神奉之咸謂魏國感靈祗之應也─唐
書回鶻傳─黠戞斯古堅昆國也木有松樺榆柳蒲松高
者仰射不能及顛而樺尤多─大業拾遺記─二年汾州
起汾陽宫宫南外平林率是大樺木高百餘尺行從文
武皆剥取皮覆庵舍
集藻─七言絶句─增─元袁桷戲題樺皮─褐裳新脱玉層層
紅葉朱蕉謝不能擬製小冠韜短髮意行雲水一枝藤
詩散句─增─唐白居易─風燭樺煙香─宋蘇軾送客林中
樺燭香
别錄─增─李肇國史補─唐正旦曉漏以前三司使大金吾
以樺燭擁謂之火城
闌天竹
原─一名大椿一名南天竺(或作東天竺)一名南天燭榦生年
久有高至丈餘者糯者矮而多子粳者高而不結子葉
如竹小銳有刻缺梅雨中開碎白花結實枝頭赤紅如
珊瑚成穗一穗數十子紅鮮可愛且耐霜雪經久不脱
植之庭中又能辟火性好隂而惡濕栽貴得其地秋後
髠其榦留孤根俟春遂長條肄而結子則身低矮子蕃
衍可作盆景供書舍清玩澆用冷茶或臭酒糟水或退
雞鵝翎水最妙壅以鞋底泥則盛
彙考─增─夢溪筆談南燭草木記傳木草所說多端今少
有識者為其作青精飯色黑乃誤用烏臼為之全非也
此木類也又似草類故謂之南草木今人謂之南天燭
者是也南人多植於庭檻之間莖如朔藋有節高三四
尺廬山有盈丈者葉微似棟而小至秋則實赤如丹南
方至多─學圃餘疎─天竹纍纍朱實扶搖綠葉上雪中
視之尤佳人所在種之
集藻─賦─增─梁程詧東天竺賦有序─中大同元年秋河東
柳惲為祕書監詧以散騎為之貳讎校之暇情甚相狎
監署西廡有異草數本綠莖疎節葉膏如翦朱實離離
炳如渥丹惲為詧言西真書號此為東天竺其說曰軒
轅帝鑄鼎南湖百神受職東海少君以是為獻且白帝
云女媧用以鍊石補天試以拂水水為中斷試以御風
風為之息金石水火洞達無閡帝異焉命植於蓬壺之
圃此其遺狀也然不復如向時之騐矣詧怪斯言誕而
不經因竊歎曰物固有弱而剛微而彰當其時也雷轟
而騎翔非其時也穴蟠而泥藏豈特斯草也感而作賦
云彤庭赫兮弘敞入端闈而延顧粤若望直之都旁開
羣玉之府則有芸裛湘素蘭翳軒廡琳琅曳風瓊玫泫
雨誠神明之粤壌乃尤物之所處是何弱植之蔑蒙兮
榦如剖璞之玉葉碎出藍之綠色含朱膏實正秋熟受
中地腴號東天竺蓋女媧補有蒼之缺公孫佩遐升之
籙来自西海植之蓬圃飛廉為之輟御馮夷為之止舞
於斯時也神農未知藥后稷未播榖蓂莢尚晦萐莆猶
伏芝混菌耳苓羣狼毒神禹所未識齊諧所未悉亦既
擢質於神皋之苑獻名於通靈之室矣爾乃芳掩茝若
氣矜篔簹密束霞緻駢羅星光菁茅海鳬不足以侔潔
薝蔔薰陸不足以襲香璀璨於九闈之上而容與乎三
階之旁者也時異事改貌存質昧孰知無用之用而不
為斯世之所采畦並稂莠隰兼蒿艾王田植表則有燔
芿之酷樵豎載歌則有蒸薪之悔文異溝中之斷音乖
㸑下之桐心類飛灰首如飛蓬豈非有意於上林之積
翠而禁籞之摛紅者哉天嘉昌明萬物咸覩姬姜在御
不棄翹楚王鮪登庖旁徵魴鱮曾是散材托兹邃宇卿
雲甘露之所濡白日陽春之所曜天雞晨翔銅枝夜照
儻窮年之若斯敢搶攘於往操願黽勉於鴻私蹠青箱
而就槁
七言絶句─增─宋楊巽齋南天竺─花發朱明雨後天結成
紅顆更輕圓人間熱惱誰醫得止要清香淨業緣
荆
增─廣志─楚荆也牡荆蔓荆也─本草─牡荆一名黃荆一
名小荆(蘇恭日牡荆作樹不為蔓生故稱為牡非無實之謂蔓荆子大牡荆子小故稱小荆)李時
珍曰處處山野多有樵采為薪年久不樵者其樹大如
盌其枝對生一枝五葉或七葉葉如榆葉長而尖有鋸
齒五月杪間開花成穗紅紫色其子大如胡荽子而有
白膜皮裹之有青赤二種青者為荆赤者為楛嫩條
皆可為筥&KR0034;古者貧婦以荆為釵即此二木也
彙考─增─詩周南─翹翹錯薪言刈其楚─王風─揚之水不
流束楚─唐風─綢繆束楚─秦風─交交黃鳥止于楚
禮記學記─夏楚二物收其威也─左傳─伍舉奔鄭將遂
奔晉聲子將如晉遇之於鄭郊班荆相與食而言復故
─史記廉頗傳─廉頗肉袒負荆因賓客至藺相如門謝
罪─漢書郊祀志─告禱泰一以牡荆畫幡日月北斗登
龍─注─牡荆作幡柄也─南史齊武帝紀─上將討戴凱之
大饗士卒是日大熱上各令折荆枝自蔽言未終而有
雲垂蔭正當會所會罷乃散─北史酷吏傳─燕榮嘗按
部道次見叢荆堪為笞箠命取之輙以試人人或自陳
無咎榮曰後有罪當免及後犯細過將撾之人曰前日
被杖許有罪宥之榮曰無過尚爾况有過耶榜捶如舊
─山海經─虖勺之山其下多荆杞─東觀漢記─尹勤治
韓詩事薛漢身牧豕事親至孝無有交游門生荆棘
春秋運斗樞─玉衡星散為荆─孝子傳─古有兄弟忽欲
分異出門見三荆同株接葉連隂歎曰木猶欣聚况我
而殊哉還為雍和─南方草木狀─荆寧浦有三種金荆
可作枕紫荆堪作床白荆堪作履與他處牡荆蔓荆全
異又彼境有牡荆指病自愈節不相當者月暈時刻之
與病人身齊等置床下雖危困亦愈─禮弓矢圖─楚弴
以荆為之然以灼正以荆者凡木心圓荆心方也─文
中子─子赴洛道於沔池主人不授館子有飢色坐荆棘
間讃易不輟也─大業拾遺錄─五年南方置北景林邑
海隂三郡北景在林邑南大海中與海隂接境或云馬
援鑄柱尚存地暑熱多大林木高者數百尋有金荆生
于高山峻阜大者十圍盤屈瘤蹙文如美錦色豔于真
金中夏時有于海際得之工人取用甚精妙貴于沉檀
─登真隐訣註─梁天監三年上將合神仙飲奉勅論荆
曰荆花白多子子麤大歴歴疎生不過三兩莖多不能
圓或𥚹或異或多似竹節葉與餘荆不殊蜂多採牡荆
牡荆汁冷而甜餘荆被燒則煙火氣苦牡荆體慢汁實
煙火不入其中主治心風第一于時遠近尋覓不得猶
用荆葉今之所有者云─朝野僉載─隋帝令朱寬征留
仇國還得金荆瘤數十片木色如真金密緻而文采盤
蹙有如美錦甚香極細可以為枕及案面雖沉檀不能
及
集藻─頌─增─梁江淹金荆頌─江南之山巨嶂連天既抱紫
霞亦潄綘煙金荆佳樹涵雲宅仙姱節詎及幽意誰傳
文散句─增─漢東方朔七諫─荆棘聚而成林宋顔峻几
贊序─今上在彭城賜金荆卧几
詩散句─增─唐杜甫─為歴雲山問無辭荆棘深─晉陸機
三荆歡同株
别錄─增─神仙傳─吳有徐隨居丹徒左慈過隨門下有宿
客車六七乘欺慈云徐公不在慈去客皆見牛在楊樹
杪車轂中皆生荆木長一二丈客懼入報隨隨曰此左
公遣追之客逐慈叩頭謝客還見牛故在地無復荆木
也
(附錄)楛
增─陸璣詩疏─楛其形似荆而赤莖似蓍上黨人織以為
斗筥箱器又屈以為釵故上黨人調曰問婦人欲買赭
不謂竈下自有黃土問買釵不謂山中自有楛
彙考─增─書禹貢─惟箘簵楛─詩大雅─瞻彼旱麓榛楛濟
濟─山海經─上申之山下多榛楛
棘
增─爾雅翼─棘心赤而外有刺有赤白二種其刺亦有直
者鉤者─本草─白棘一名棘刺一名棘鍼一名赤龍爪
花名刺原一名䓆蓂一名馬朐生雍州川谷棘刺花生
道旁冬至後一百二十日采之四月采實韓保昇曰切
韻云棘小棗也田野間有之叢高三二尺花葉莖實俱
似棗也宼宗奭曰白棘乃酸棗未長大時枝上刺也及
至長成其實大其刺亦少故棗取大木棘取小科不必
強分别焉
彙考─增─詩弼風─凱風自南吹彼棘心─魏風─園有棘
唐風─肅肅鴇翼集于苞棘─曹風─鳲鳩在桑其子在棘
─小雅─湛湛露斯在彼杞棘營營青蠅止于棘─周
禮秋官─朝士掌建邦外朝之法左九棘孤卿大夫位焉
羣士在其後右九棘公侯伯子男位焉羣吏在其後─註
樹棘以為位者取其赤心而外刺象以赤心三刺也
左傳─桃弧棘矢以共禦王事─晉書藝術傳─石季龍大
饗羣臣於太武前殿佛圖澄吟曰殿乎殿乎棘子成林
將壞人衣季龍令發殿石下視之有棘生焉─山海經
北嶽之山多枳棘剛木─竹書─文王之妃太姒夢南庭
生棘小子發植梓樹於闕間化為松柏棫柞以告文王
文王幣率羣臣與發並拜吉夢─韓子─燕王好微巧衛
人曰臣能以棘刺之端為母猴王悦之養以五乘之奉
─春秋繁露─美惡之類各以類應故以龍致雨以扇逐
暑軍之所處生以棘楚─白虎通─景風至棘造實─春
秋元命苞─樹棘聽訟其下者願取其赤實也─陳留耆
舊傳魏尚繋詔獄有雀集棘樹上占曰夫棘中心赤外
有刺象我言有棘而赤心之至誠也─水經注─夫子墓
塋方一里在魯城北六里泗水上弟子各以四方竒木
來植故多諸異樹不生棘木㓨草─酉陽雜爼─衛公言
衡山舊無棘彌境草木無有傷者曾彔知江南地本無
棘潤州倉庫或要固牆隙植薔薇枝而已─埤雅─舊云
鵲巢中必有棘蓋棘性暖今人養華之法而春以棘數
枝置華叢上可以辟霜護其華芽也
集藻─文散句─增─漢劉向九歎─折芳枝與瓊華兮樹枳棘
與薪柴藜棘樹于中庭
御定佩文齋廣羣芳譜卷七十九
