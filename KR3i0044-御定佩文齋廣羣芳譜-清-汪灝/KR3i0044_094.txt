欽定四庫全書
御定佩文齋廣羣芳譜卷九十二
卉譜
祝餘
增─山海經─招搖之山有草焉其狀如韭而青花其名曰
祝餘食之不飢─註─或作桂荼
條(二種同名)
增─山海經─符禺之山其草多條狀如葵而赤花黃實如
嬰兒舌食之使人不惑石脆之山其草多條其狀如
韭而白花黑實食之已疥
黃雚
增─山海經─竹山有草焉其名曰黃雚其狀如樗其葉如
麻白花而赤實其狀如赭浴之已疥又可以已胕
蓇蓉
增─山海經─嶓冡之山有草焉其葉如蕙其夲如桔梗黑
華而不實名曰蓇蓉食之使人無子
無條(二種同名)
增─山海經─臯塗之山有草焉其狀如槀苃其葉如葵而
赤背名曰無條可以毒鼠苦山有草焉圓葉而無莖
赤華而不實名曰無條服之不癭
薲草
增─山海經─崑崙之丘有草焉名曰薲草其狀如葵其味
如蔥食之已勞
籜
增─山海經─甘棗之山有草焉葵本而杏葉黃華而莢實
名曰籜可以已瞢
植楮
增─山海經─脱扈之山有草焉其狀如葵葉而赤華莢實
實如㯶莢名曰植楮可以已癙食之不眯
鬼草
增─山海經─牛首之山有草焉名曰鬼草其葉如葵而赤
莖其秀如禾服之不憂
集藻─贊─增─晉郭璞鬼草讚─焉得鬼草是樹是藝服之不
憂樂天遺世如波滚舟任波流滯
榮草
增─山海經─鼓鐙之山有草焉名曰榮草其葉如柳其本
如雞卵食之已風
荀草
增─山海經─青要之山有草焉其狀如葌而方莖黃華赤
實其本如藁本名曰荀草服之美人色
集藻─贊─增─晉郭璞荀草讚─荀草赤實厥狀如菅婦人服
之練色易顔夏姬是豔厥媚三遷
葶甯
增─山海經─熊耳之山有草焉其狀如蘇而赤華名曰葶
甯可以毒魚
薰草
增─山海經─浮山有草焉名曰薰草麻葉而方莖赤華而
黑實臭如蘼蕪佩之可以已癘
風條
增─山海經─休與之山有草焉其狀如蓍赤葉而夲叢生
名曰風條可以為簳
焉酸
增─山海經─鼓鐘之山有草焉方莖而黃華員葉而三成
其名曰焉酸可以為毒
䔄草(二種同名)
增─山海經姑媱之山帝女化為䔄草其葉胥成其華黃
其實如菟丘服之媚於人泰室之山有草焉其狀如
&KR1637;白華黑實澤如蘡薁其名曰䔄草服之不昧
集藻─贊─增─晉郭璞䔄草贊─䔄草黃華實如菟絲君子是
佩人服媚之帝女所化其理難思
嘉榮
增─山海經─半石之山其上有草焉生而秀其高丈餘赤
葉赤華華而不實其名曰嘉榮服之者不霆蛇山其
草多嘉榮
集藻─贊─增─晉郭璞嘉榮贊─霆維天精動心駭目曷以禦
之嘉榮是服所正者神用口腸腹
&KR1938;草
增─山海經─少陘之山有草焉名曰&KR1938;草葉狀如葵而赤
莖白華實如蘡薁食之不愚
集藻─贊─增─晉郭璞&KR1938;草贊─&KR1938;草赤莖實如蘡薁食之益
智忽不自覺殆齊生知功竒於學
梨草
增─山海經─太山有草焉名曰梨其葉狀如荻而赤華可
以已疽
&KR1668;草
增─山海經大騩之山有草焉其狀如蓍而毛青華而白
實其名曰&KR1668;服之不夭可以為腹病
集藻─贊─增─晉郭璞&KR1668;草贊大騩之山爰有苹草青華白
實食之無夭雖不增齡可以窮老
高梁山草
增─山海經─高梁之山有草焉狀如葵而赤華莢實白柎
可以走馬
雞穀
增─山海經─兔牀之山其草多雞榖其本如雞卵其味酸
甘食者利于人嫗山其草多雞穀
苕饒
增─陸璣詩疏─苕苕饒也幽州人謂之翹饒蔓生莖如勞
豆而細葉似蒺藜而青其莖葉綠色可生食如小豆藿
也
彙考─增─詩陳風─卭有旨苕
虉
增─爾雅虉綬─註小草有雜色似綬
彙考─增─詩陳風─卭有旨鷊疏鷊綬草也
莫
增─陸璣詩疏─莫莖大如箸赤節節一葉似柳葉厚而長
有毛刺今人繅以取繭緒其味酢而滑始生可以為羹
又可生食五方通謂之酸迷冀州人謂之乾絳河汾之
間謂之莫
彙考─增─詩魏風彼汾沮洳言采其莫
葍
增─爾雅─葍䔰註大葉白華根如指正白可啖─疏─幽州人
謂之燕䔰其根可著熱灰中溫啖之饑荒之歲可蒸以
禦饑也葍藑茅註─葍華有赤者為藑藑葍一種耳亦
猶蓤苕華黃白異名
彙考─增─詩小雅─我行其野言采其葍
芑
增─陸璣詩疏─芑菜似苦菜也莖青白色摘其葉有白汁
出脆可生食亦可蒸為茹青州人謂之芑西河鴈門芑
尤美
彙考─增─詩小雅─薄言采芑于彼新田于此菑畝─大雅
豐水有芑
藬
增─爾雅─藬牛蘈─註─今江東呼為牛蘈者高尺餘許方莖
葉長而銳有穗穗間有華華紫縹色可淋以為飲
結縷
增─爾雅─𫝊橫目─註─一名結縷俗謂之鼓箏草─前漢書
註─師古曰結縷蔓生著地之處皆生細根如線相結故
名結縷今俗呼鼓箏草者兩幼童對銜之手鼓中央則
聲如箏也
蔖
增─爾雅─蓾蔖─註作履苴草─疏即蒯類也中作履底
搖車
增─爾雅柱夫搖車注─蔓生細葉紫華可食今俗呼曰翹
摇車疏華翹起摇動因名
綿馬
增─爾雅─綿馬羊齒─注─草細葉葉羅生而毛有似羊齒今
江東呼為鴈齒繅者以取繭緒
瓝
增─爾雅─瓝九葉─注今江東有草五葉共叢生一莖俗因
名為五葉即此類也
雞腸草
增─爾雅─蔜&KR2906;&KR1562;注─今蘩&KR1562;也或曰雞腸草─疏本草云蘩
&KR1562;味辛多生下濕坑渠之側人家園庭亦有此草
蕕(一作莤)
增─爾雅莤蔓于注多生水中一名軒于江東呼莤本
草─一名馬唐一名馬飯一名羊麻一名羊粟節節有根
著土如結縷草堪飼馬
彙考─增─左傳─一薰一蕕十年尚猶有臭
䔾車
增─爾雅─䔾車䒗輿─注─䔾車香草─廣志䔾車味辛生彭
城高數尺重葉白花─海藥本草─生海南山谷凡諸樹
蟲蛀者煎此香冷淋之即辟也又辟惡氣薰衣佳
集藻─文賦散句─增─楚屈原離騷─畦留夷與揭車兮漢
司馬相如上林賦─揭車衡蘭
蘮蒘
增─爾雅─蘮蒘竊衣─注─似芹可食子大如麥兩兩相合有
毛著人衣─疏─俗名鬼麥
玉紅草
增─尸子─赤縣洲為崑崙之墟其東則滷水島左右玉紅
之草生焉食其一實醉臥三百歲
留夷
增─楚詞註─留夷文選作蒥荑張揖曰留夷辛夷顔師古
曰留夷香草非辛夷辛夷乃樹耳
集藻─文賦散句─增─楚屈原離騷─畦留夷與揭車兮漢
司馬相如上林賦─雜以留夷
不死草
增─十洲記─祖洲上有不死之草草形如菰苗長三四尺
人已死三日者以草覆之皆當時活也服之令人長生
秦始皇時有鳥如烏狀銜此草來遣使者齎草以問北
郭鬼谷先生云此草是東海祖洲上不死之草生瓊田
中或名為養神芝其葉似菰苗叢生一株可活一人始
皇乃使使者徐福發童男童女入海採之
明莖草
增─東方朔别傳─天漢二年帝升蒼龍館思仙術召諸方
士言遠國遐鄉之事唯朔下席操筆疏曰臣遊北極至
鏡火山日月初不照有龍銜火以照山四極亦有園囿
池苑皆植異草木有明莖草如金燈折為燭照見鬼物
形仙人甯封嘗以此草然為夜照見腹内外有光亦名
洞腹草帝剉此草為蘇以塗明雲之觀夜坐此觀即不
加燭亦名照魅草採以藉足則入水不沉
吉雲草
增─洞冥記東方朔曰臣有吉雲草十種種於九景山東
二千歲一花明年應生臣走請刈之得以秣馬馬終不
飢
神精香草
增─洞冥記波祗國亦名波弋國獻神精香草亦名荃蘼
一名春蕪一根百條其間如竹節柔軟其皮如絲可為
布所謂春蕪布亦名香荃布堅密如紈冰也握一片滿
室皆香婦人帶之彌月芬馥
夢草
增─洞冥記有夢草似蒲色紅晝縮入地夜則出懷其葉
則知夢之吉凶立驗也武帝思李夫人之容不可得朔
乃獻一枝帝懷之夜果夢夫人因改曰懷夢草拾遺
記─背明國有夢草葉如蒲莖如蓍採之以占吉凶萬不
遺一
却睡草
增─洞冥記─有五味草初生味甘花時味酸食之使人不
眠名曰却睡草武帝時末多國獻此草
瑶琨碧草
增─洞冥記─瑶琨去玉門九萬里有碧草如麥割之以釀
酒則味如醇酎飲一合三旬不醒但飲甜水隨飲而醒
地日草
增─洞冥記─武帝末年彌好仙術與東方朔狎暱帝曰朕
所好者不老其可得乎朔曰臣能使少者不老帝曰服
何藥耶朔曰東北有地日之草西南有春生之草帝曰
何以知之朔曰三足烏數下地食此草羲和馭之以手
揜烏目不聽下也食草能不老他鳥獸食此草則美悶
不能動矣帝曰子何以知乎朔曰臣小時掘井陷落地
下數十年無所託寄有人引臣欲往此草中隔紅泉不
得渡其人以一隻屐與臣臣泛紅泉得至此草之處臣
采而食之
鳳葵草
增─洞冥記─有鳳葵草色丹葉長四寸味甘久食令人身
輕肌滑赤松子餌之三歲乘黃蛇入水得黃珠一枚色
如眞金或言是黃蛇之卵
躡空草
增─洞冥記─鳥哀國有掌中芥葉如松子取其子置掌中
吹之而生一吹長一尺至三尺而止然後可移于地上
若不經掌中吹則不生食之能空中孤立足不躡地亦
名躡空草
壽榮草
增─典術─壽榮草出少室金山丘下服之令人不老取葉
服之可通百神
迷迭
增─廣志─迷迭出西域─魏略─迷迭香出大秦國─夲草
其草修榦柔莖細枝弱根繁花結實嚴霜弗凋收采去
枝葉入袋佩之芳香甚烈主去惡氣令人衣香燒之去
鬼
集藻─賦─增─魏文帝迷迭賦─坐中堂以遊觀兮覽芳草之
樹庭重妙葉于纖枝兮揚修榦而結莖承靈露以潤根
兮嘉日月而敷榮隨廻風以搖動兮吐芳氣之穆清薄
西夷之穢俗兮越萬里而來征豈衆卉之足方兮信希
世而特生─曹植迷迭香賦播西都之麗草兮應青春
而凝暉流翠葉于纖柯兮結微根于丹墀信繁華之速
實兮弗見彫于嚴霜方暮秋之幽蘭兮麗崑崙之芝英
既經時而收採兮遂幽殺以增芳去枝葉而特御兮入
綃縠之霧裳附玉體以行止兮順微風而舒光─王粲
迷迭賦─惟遐方之珍草兮産崑崙之極幽受中和之正
氣兮承隂陽之靈休揚豐馨于西裔兮布和種于中州
去原野之側陋兮植高宇之外庭布萋萋之茂葉兮挺
苒苒之柔莖色光潤而采發兮似孔翠之揚精陳琳
迷迭賦─立碧莖之婀娜鋪綵條之蜿蟺下扶疎以布濩
上綺錯而交紛匪荀方之可樂實來儀之麗閑動容飾
而發微穆斐斐以承顔─應㻛迷迭賦─列中堂之嚴宇
跨階序而駢羅建茂莖以竦立擢修榦而承阿燭白日
之炎隂承翠碧之繁柯朝敷條以誕節夕結秀而垂華
振纖枝之翠粲動采葉之莓莓舒芳香之酷烈乘清風
以徘徊
詩散句─增─樂府─氍毹㲮&KR1674;五木香迷迭艾蒳及都梁
龍鬚草
增─夲草─石龍芻一名龍鬚一名龍修一名龍華一名龍
珠一名懸莞一名草續斷一名縉雲草一名方賓一名
西王母簪叢生狀如粽心草及鳬茈苗直上夏月莖端
生小穗花結細實並無枝葉今吳人多栽蒔織席他處
自生者不多
彙考─增─山海經─賈超之山多龍修─注─龍鬚也似莞而細
生山石穴中莖倒垂可為席─崔豹古今注─孫興公問
曰世稱黃帝鍊丹于鑿硯山乃得仙乘龍上天羣臣援
龍鬚鬚墜而生草曰龍鬚有之乎荅曰無也有龍鬚草
一名縉雲草故世人為之妄傳至如今有虎鬚草江東
亦織以為席號曰西王母席可復是西王母乘虎而墮
其鬚也─水經注─自洮嵹南北三百里中地草徧是龍
鬚而無樵柴─福建志─武平縣梁山分十二面寄峻叠
出昔鄉民採茗誤至一巖見龍鬚草蒙幕垂門披而入
見佛像經帙鐘磬幢蓋如新造設後再往遂迷所在
集藻─詩散句─增─唐李白─莫捲龍鬚席從他生網絲
(附錄)龍常草
增─本草─龍常草一名粽心草生河水旁狀如龍芻冬夏
生按爾雅云&KR0034;鼠莞郭璞云纖細似龍鬚可為席蜀中
出好者恐即此龍常也
虹草
增─拾遺記─背明國有草名虹草枝長一丈葉如車輪根
大如轂花似朝虹之色昔齊桓公伐山戎國人獻其種
乃植於庭曰霸者之瑞也
宵明草
增─拾遺記─背明國有宵明草夜視如列燭晝則無光自
消滅也
黃渠草
增─拾遺記─背明國有黃渠草映日如火其堅韌若金食
者焚身不熱
聞遐草
增─拾遺記背明國有聞遐草服者耳聰香如桂莖如蘭
合歡草
增─拾遺記魏明帝時有合歡草狀如蓍一株百莖晝則
衆條扶疎夜則合為一莖萬不遺一謂之神草
濡姦草
增─拾遺記─方丈山有草名濡姦葉色如紺莖色如漆細
軟可縈海人織以為席薦卷之不盈一手舒之則列坐
方國之賓
娑羅草
增─拾遺記─方丈山有娑羅草細大如髮一莖百尋柔軟
香滑羣仙以為龍首之轡
遥香草
增─拾遺記─岱輿山北有遥香草其花如丹光耀入目葉
細長而白如忘憂之草其花葉俱香扇馥數里故名遥
香草其子如薏中實甘香食之累日不飢渴體如草之
香久食延齡萬歲仙人常採食之
莽煌
增─拾遺記─岱輿山有草名莽煌葉圓如荷去之十步炙
人衣則燋刈之為席方冬彌溫以枝相摩則火出矣
芸苗草
增─拾遺記─瀛洲有草名芸苗狀如菖蒲食葉則醉餌根
則醒
芸蓬草
增─拾遺記─員嶠山有草名芸蓬色白如雪一枝二丈夜
視有白光可以為杖
銅鼓草
增─桂海虞衡志─銅鼓草其實如瓜療瘡瘍毒
珊瑚鞭
增─黃山志─珊瑚鞭澗壑中草也叢生葉深綠初秋拔莖
長二三尺徧莖布小花花色殷似珊瑚更紅俗名金線
海棠又名狀元鞭
紅席草
增─南史梁武帝紀─海中浮鵠山去餘姚岸可千餘里上
有女人年三百歲有女官道士四五百人年並出百但
在山學道遣使獻紅席云此草常有紅鳥居下故以為
名觀其圖狀則鸞鳥也
鹹草
增─南史扶桑傳─扶桑東千餘里有女國食鹹草如禽獸
鹹草葉如邪蒿而氣香味鹹
千步香草
增─述異記─南海山出千步香佩之香聞於千步也今海
隅有千步草是其種也葉似杜若而紅碧雜貢籍曰南
郡貢千步香
睡草
增─述異記─桂林有睡草見之則令人睡一名醉草亦呼
嬾婦箴又出南海地記
龍芻
增─述異記─東海島龍川穆天子養八駿處也島中有草
名龍芻馬食之一日千里古語云一株龍芻化為龍駒
蓆具草
增─述異記─蓆具草一名塞路生北方古詩云千里蓆具
草
相思草
增─述異記─秦趙間有相思草狀如石竹而節節相續一
名斷腸草又名愁婦草亦名霜草人呼寮莎
活人草
增─述異記─漢武帝時西方日支國有獻活人草三莖有
人死者將草覆面即活
麝香草
增─述異記─紫述香一名紅蘭香一名金桂香亦名麝香
草出蒼梧桂林上郡界今吳中有麝香草似紅藍而甚
芳香
懸腸草
增─述異記─懸腸草一名思子蔓南中呼為離别草
宮人草
增─述異記─楚中有宮人草狀如金䔲而甚氛氳花色紅
翠
護門草
增─酉陽雜俎─護門草出常山北寘諸門上夜有人過輙
叱之─物類相感志─一名百靈草
集藻─詩散句─增─梁王筠─霜被守宮槐風驚護門草
金光草
增─廣異記─謝元卿至東岳夫人所居有異草葉如芭蕉
花正黃色光可以鑑曰此金光草也食之化形靈元壽
與天齊
集藻─詩散句─增─唐李白─願餐金光草壽與天齊傾
元鹿草
增─道籥─元鹿之草生於名山人跡不到處烹而食之壽
二千歲
鶴子草
增─北戶錄鶴子草蔓花也當夏開南人云是媚草甚神
可比懷子夢芝采之曝乾以代面靨形如飛鶴狀翅羽
嘴距無不畢備亦草之竒者草蔓延春生雙蟲常食其
葉土人收於奩粉間餉之如養蠶諸蟲老不食而蜕為
蝶女子佩之如細鳥皮號為細蝶
醒醉草
增─開元天寳遺事─興慶池南岸有草數叢葉紫而心殷
有一人醉過於草傍不覺失其酒態後有醉者摘草嗅
之卒然醒悟故目為醒醉草
變晝草
增─杜陽雜編─順宗即位拘彌國貢變晝草有類芭蕉可
長三尺而一莖千葉樹之則百步内昏黑如夜始藏於
百寳匣中上見而怒曰背明向暗之物何貴并匣焚之
迎凉草
增─酉陽雜俎─迎凉草碧色簳似苦竹葉細如杉雖若乾
枯而未嘗凋落盛暑挂之窗戶間則凉風自生
集藻─詩散句─增─宋章得象─已持犀避暑更乞草迎凉
左行草
增─酉陽雜俎─左行草使人無情范陽長貢
青草槐
增─酉陽雜俎─龍陽縣裨牛山南有青草槐叢生高尺餘
花若金燈仲夏發花一夲云迄千秋
野狐絲
增─酉陽雜俎─野狐絲庭中草蔓生色白花微紅大如栗
秦人呼為狐絲
望舒草
增─酉陽雜俎─望舒草出扶支國草紅色葉如蓮葉月出
則舒月沒則卷
蜜草
增─酉陽雜俎─北天竺國出蜜草蔓生大葉秋冬不死因
受霜露遂成蜜如塞上蓬鹽─本草交河沙中有草頭
上有毛毛中生蜜名為給㪍羅高昌有草名羊刺其上
生蜜西番撒馬兒罕地有小草葉細如藍秋露凝其上
味甘如蜜
老鵶瓜籬
增─酉陽雜俎─老鵶瓜籬葉如牛蒡而美子熟時色黑狀
如瓜籬
鴨舌草
增─酉陽雜俎─鴨舌草生水中似蓴俗呼為鴨舌草
銅匙草
增─酉陽雜俎─銅匙草生水中葉如翦刀
水耐冬
增─酉陽雜俎─水耐冬經冬在水不死成式於城南村墅
池中有之
天芊
增─酉陽雜俎─天芊生終南山中葉如荷而厚
油點草
增─酉陽雜俎─油點草葉似莙薘每葉上有黑點相對
三賴草
增─酉陽雜俎─三賴草如金色生於高崖老子弩射之魅
藥中最切
金盤草
增─唐王周詩註─金盤草生寧江巫山南陵林木中其根
一年生一節人採而服可觧毒也
集藻─五言古詩─增─唐王周金盤草詩─今春從南陵得草
名金盤金盤有仁性生在林木端根節歲一節食之甘
而酸風俗競採掇俾人防急難巴中蛇虺毒解之如走
丸巨葉展六出軟幹分長竿搖搖綠玉活褭褭香荷寒
世云暑酷月鬱有神物看天之産於此意欲生民安今
之為政者何不反此觀知彼苛且猛愼勿虐而殘一物
苟失所萬金惟可歎莫並蒿與萊豈羨芝及蘭勤渠護
根本栽植富庭欄寄言好生者休說神仙丹
蕪荑
增─五代史─胡嶠自契丹亡歸中國略能道其所見云自
褭潭入大山行十餘日而出過一大林長二三里皆蕪
荑枝葉有芒刺如箭羽其地皆無草
息雞草
增─五代史─胡嶠自契丹亡歸中國略能道其所見云自
上京東行至褭潭水草豐美有息雞草尤美而本大馬
食不過十本而飽
千金草
增─寰宇記─廣州草有大千金小千金守房郎千里㢠廻萬
里憶
金星草
增─益部方物略記─金星草生峩眉青城山葉似萱草其
背有點雙行相偶黃澤類金星人號金星草亦云金釧
草皆以肖似取之今醫家以傅疽創甚良─嘉祐本草
金星草喜生背隂石上淨處及竹箐中少日色處或生
大木下及背隂古瓦屋上初出深綠色葉長一二尺至
深冬背生黃星點子兩兩相對色如金因得金星之名
無花實凌冬不凋其根盤屈如竹根而細折之有筋如
豬馬騣
集藻─贊─增─宋宋祁金星草贊─長葉叢生背點星布高醫
近識傅疽可愈
石長生
增─本草經─石長生一名丹草一名丹沙草花紫色南中
多生石巖下葉似蕨而細如龍鬚黑如光漆高尺餘不
與餘草雜也─益部方物略記─長生草山隂蕨地多有
之修莖茸葉色似檜柏而澤經冬不凋損故號長生
集藻─贊─增─宋宋祁長生草贊─色與柏類苒苒其莖冬不
甚黃故謂長生
集藻─七言律詩─增─宋樓鑰長生草─玻璃擢葉玉蟠根千
里提攜寄海濱雨澤不霑仍自潤土膏無著自長春歲
寒秀色鎮依舊日暖素英能一新我欲餌之求久視恐
君靈已不靈人
(附錄)紅茂草
增─圖經本草─紅茂草一名地沒藥一名長生草生施州
四季枝葉繁故有長生之名
通泉草
增─庚辛玉冊─通泉草一名長生草多生古道丘壟荒蕪
之地葉似地丁中心抽一莖開黃白花如雪又似麥飯
摘下經年不槁根入地至泉故名通泉俗呼禿瘡花
女香
增─奚囊橘柚女香草出繁繢婦女佩之則香聞數里男
子佩之則臭昔海上有丈夫拾得此香嫌其臭棄之有
女子拾去其人跡之香甚欲奪之女子疾走其人逐之
不及乃止故語曰欲知女子強轉臭得成香呂氏春秋
云海上有逐臭之夫疑即此事
鼠麴草
增─本草鼠麴草一名米麴一名鼠耳一名佛耳草一名
無心草一名香茅一名黃蒿一名茸母原野間甚多二
月生苗莖葉柔軟葉長寸許白茸如鼠耳之毛開小黃
花成穗結細子
馬鞭草
增─本草─馬鞭草一名龍牙草一名鳳頸草下地甚多春
月生苗方莖葉似益母對生夏秋開細紫花作穗如車
前穗子如蓬蒿子而細根白而小
(附錄)蛇含
增─本草─蛇含一名蛇銜一名威蛇一名小龍牙一名紫
背龍牙處處有之有兩種並生石上亦生黃土地一莖
五葉或七葉根名女青八月採隂乾又有一種藤生葉
似蘿摩亦名女青
石帆
增─夲草─石帆生海嶼石上草類也無葉高尺許其花離
樓相貫連根如漆色至梢上漸軟作交羅紋人以飾作
珊瑚裝
佛甲草
增─夲草─佛甲草生筠州二月生苗成叢高四五寸脆莖
細葉柔澤如馬齒莧尖長而小夏開黃花經霜則枯人
多栽于石山瓦牆上呼為佛指甲
虎耳草
增─夲草─虎耳草一名石荷葉生隂濕處人亦栽于石上
莖高五六寸有細毛一莖一葉如荷蓋狀人呼為石荷
葉葉大如錢狀似初生小葵葉及虎之耳形夏開小花
淡紅色
離鬲草
增─夲草─離鬲草生人家階庭濕處高三二寸苗葉似幕
罨江東有之北土所無
仙人草
增─本草─仙人草生階庭間高二三寸葉有鴈齒似離鬲
草北地不生
集藻─贊─增─宋謝惠連仙人草贊并序─余之中園有仙人
草焉春穎其苗夏秀其英秋有貞實冬無凋色可謂貫
四時而不改者也既嘉其名而美其質染筆作詠庶以
攄述云園有佳草名曰仙人煜煜煒煒莫莫臻臻穎發
炎暑苗秀和春竒爾靈質乃植中林
宜南草
增─夲草─宜南草生廣南山谷有莢長二尺許内有薄片
似紙大小如蟬翼小男女以緋絹袋盛佩之臂上辟惡
止驚此草生南方故名
仙人掌
增─本草─仙人掌草生合州筠州多于石上貼壁而生如
人掌形故名葉細而長春生至冬猶有四時采之
集藻─賦─增─明黃佐仙人掌賦并序─仙人掌者竒草也多
貼石壁而生惟羅浮黃龍金沙洞有之葉勁而長若齟
齬狀發苞時外類芋魁内攢瓣如翠毬各擎子珠如掌
然青赤轉黃而有重殼剖之厚者在外如小椰可為匕
勺薄者在裏如銀杏衣而裹圓肉煨食之味兼芡栗可
補諸虚久服輕身延年俗呼為千歲子云移植惟宜沙
土粤州書院精舍中庭後圃皆有之子以其竒賦焉其
詞曰有仙人之瑶草惟龍洞之嘉生毓金沙於后土承
日景於朱明植深根而擢穎謝修榦以敷榮展青鸞之
羽葉攢威鳳之毬英爾乃玄覽啓其前圃叢隂映乎松
篁霑騫林之瑞露翕神霄之寳光子珠擎於翠掌青赤
綦乎中黃傲冬雪而奮起迎凱風以翺翔諒抗時而耀
質遥作對乎男貞補桐君之遺錄起葛令之丹經盍朋
簪而萃止盈傾筐以胥慶同服食以霞舉集瑶池而濯
纓
萍蓬草
增─本草萍蓬草一名水粟一名水栗子生南方池澤三
月出水莖大如指葉大如荇花亦黃未開時狀如算袋
其根如藕飢年可以當榖
雞足草
增─五臺山志─山有異草二雞足草瞢□草
知風草
增─一統志知風草廣東出叢生若藤蔓土人視其節以
占一歲風候每一節則一風無節則無風
扁擔草
增─盛京通志─扁擔草似黍葉稍窄有穗有粒多生田中
可以飼馬
嬌草
增─盛京通志─嬌草似香蒲可以飼馬
馬房
增─盛京通志─馬房節節相生無葉可以飼馬
星星草
增─盛京通志─星星草葉如韭有穗星星故名亦可飼馬
黃背草
增─盛京通志黃背草層層有節細葉乾之可代茅結屋
塔子頭
增─盛京通志塔子頭窪地叢生其根能裹土上壅成堆
如塔故名久則根與土糾結堅不可破俗呼塔子頭可
雕琢為木器
水稗草
增─盛京通志─水稗草葉似稗子中多汁故名可飼馬
鳳尾草
增─盛京通志─鳳尾草葉莖如鳳尾故名多生山隂近水
處
稠稉
增─新津縣志─稠稉山有草名稠稉服之可以長生
琉璃草
增─始興縣志─縣南十里曰玲瓏巖有草名琉璃食之可
已風
蝎子草
增─蝎子草塞外多有之高四五尺叢生亂草間其葉最
毒人悞觸之立即紅瘇如蝎子所螫故名馬亦不敢近
之唯駝能食與䕭相類
特勒蘇草
增─特勒蘇草塞外叢生蔥翠挺拔經秋霜則變而為白
取之組織為凉帽光皎異常
恒春草
集藻─五言古詩─增─唐梁鍠方士進恒春草─東吳有靈草
生彼剡溪傍既亂莓苔色仍連菡蓞香掇之稱遠士持
以奉明王北闕顔彌駐南山壽更長金膏徒騁妙石髓
莫矜良倘使沾涓滴還遊不死方
(附錄)烟草
增─食物本草─烟草一名烟酒味辛溫有毒治風寒濕痺
滯氣停痰解山嵐瘴氣多食則火氣薰灼耗血損年閩
産者佳燕次之春種夏花秋日取葉曝乾切葉形如細
髮草頂數葉名曰蓋露
御定佩文齋廣羣芳譜卷九十二
