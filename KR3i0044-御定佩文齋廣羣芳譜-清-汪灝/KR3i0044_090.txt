欽定四庫全書
御定佩文齋廣羣芳譜卷八十八
卉譜
蓍
原─蓍神草也能知吉凶蘇頌云上蔡縣白龜祠旁其生
如蒿作叢高五六尺一本一二十莖至多者五十莖生
便條直秋後有花出於枝端紅紫色形如菊花結實如
艾實增說文蓍蒿屬生千歲三百莖易以為數陸
璣詩疏蓍似籟蕭青色科生論衡蓍草七十年生一
莖神靈之物故生遲也原史記龜策傳云蓍生滿百
莖者其下必有神龜守之其上常有青雲覆之易曰聖
人幽贊於神明而生蓍又曰蓍之德圓而神天子蓍長
九尺諸侯七尺大夫五尺士三尺傳曰天下和平王道
得而蓍莖長丈其叢生滿百莖方今取八十莖已上者
難得人民好用卦者取滿六十莖已上長滿六尺者即
可用博物志云以末大於本為主次蒿次荆皆以月望
浴之然則揲卦無蓍亦可以荆蒿代其實苦酸平無毒
益氣充肌聰耳明目久服不饑輕身前知
彙考─增─易繫辭─探賾索隠鈎深致遠以定天下之吉凶
成天下之亹亹者莫大乎蓍龜─詩曹風冽彼下泉浸
彼苞蓍─左傳─蓍短龜長不如從長史記龜策列傳
能得百莖蓍并得其下龜以卜者百言百當足以決吉
凶─洪範五行傳─蓍之言為耆也百年一本生百莖此
草木之夀亦知吉凶者聖人以問鬼神列仙傳老萊
子蓍艾為蓆─玉女潭記─靈蓍臺臺方三十尺有竒始
築臺而蓍生也
集藻─賦─增─晉傅玄蓍賦─春邁衡德於青陽混百卉而萌
生逮朱夏而修茂曁商秋而堅貞雖離霜而未凋與潛
龜乎通靈於是原極以道握形以度以類萬物之情以
通天下之故豈惟終始於事業乃參天而倚數棄原野
之蕭條升雲階而内御運兹莖於掌握爻象形而星布
信鈎深而致遠實開物而成務─唐康子玉神蓍賦─神
蓍之用兮誠稟靈於自然惟神也適變之義至惟用也
極數之理全鈎深孰云乎筮短藏密彌彰於德圓再三
則蒙捨我而懼凟五十以學由我而樂天揲之而雖隠
必索保之而其靜愈專易之重者胡可比焉原夫質稟
精純叢分薆薱覆青雲以表竒伏元龜而克配佐爾筮
之貞吉觀我生之進退知微知彰而可期何思何慮而
或昧於是命彼筮人擇乎上春韞之而必致其用揲之
而爰動其神感以洗心遂通端策之志執之指掌空嗤
握策之倫禮事其儀易贊其妙探彼幽賾觀其秘要皆
多假爾之能必叶窮神之照將欲觀貞諒無與京乾道
變化而悟神明幽贊而生原始要終思盡性於大衍知
来數往翼明彖於小成非我無以昭效法之道非我無
以稽作易之情於以致百慮於以類萬物象四時四十
九數而有常推三才三百六旬而不拂惟蓍之用惟神
是聽運不窮而或變通其志而遂寧且提攜而成列有
感應而協靈滋而後數布之而可辨生而成象審之而
必形何一卉之時育配十朋之天縱恥紅蘭之見鋤鄙
白茅之藉用則知夫蓍之可貴也庶類安能而共之哉
賦散句─增─齊卞伯玉蓍賦─終風掃於暮節霜露交於杪
秋有萋萋之綠薺方滋繁於中丘
五言古詩─增─梁范筠詠蓍─數竒不可偶性直誰能紆禎
蔡伏靈異祥雲降温腴
(附錄)荓
增─爾雅荓馬帚疏荓草似蓍今俗謂蓍荓可以為掃彗
故一名馬帚
蓂莢
增─帝王世紀─堯時有草莢生庭每月朔生一莢至月半
則生十五莢至十六日後日落一莢至月晦而盡若月
小餘一莢王者以是占歴惟盛德之君應和氣而生以
為堯瑞名曰蓂莢一名歴莢一名瑞草又曰仙茆
彙考增竹書舜即帝位蓂莢生於階白虎通德至地
則蓂莢起日歴得其分度則蓂莢生於階間抱朴
子─軒皇候鳳鳴以調律唐堯觀蓂莢以知月
集藻賦─增─唐程諫蓂莢賦堯階蓂莢兮實稱休禎蓋歴
代而難值至我后而斯呈植之以前墀左墄映之而鏤
檻丹楹激薰風而葉轉迎太陽而心傾日往月來深符
大小之數時和歴應因見天地之情觀乎榮謝以月德
為常卷舒以日數成類隨初吉以增茂暄然自春度旣
朢以漸零翛然如寄體盈虚而方同得道任消息而匪
殊有智金波桂樹遠合象於凋榮炎漢芝房近方慚於
祥瑞彼朱草與萐莆曷於兹而擬議則知聖作物覩物
興由聖聖於赫而克著元亨物效祥而天莫之令然而
蓂之為應也博蓂之為瑞也昭贊睿主則太平在邇測
隂靈則時變不遙初也則日益一日終也則宵盡一宵
弱質浹金莖之露輕姿散玉戶之飈或曰麟在郊而合
圖諜鳳来儀以聽簫韶雖咸見而可貴於列迹而斯超
豈如蒙賁著叢集於厚地焜耀於皇朝吕諲蓂莢賦
聖人法天兮無物不成皇天輔聖兮有貺必呈蓂莢之
嘉瑞爰乃應乎休禎稟神靈以擢質因堯階而得名抽
莖䔿䔿布葉英英二八而落三五而盈隂德自然仰蟾
蜍而知晦太陽常近與葵藿而同傾爾乃丕體其祥博
考其義所以厚上天之德所以表皇王之瑞其國衰也
則植之猶難其國理也則生之孔易惟我后之欽若亦
合符而受賜承榮金殿旁沾三露之滋每奉玉階上蔭
五雲之施豈無萱草以悦其性豈無靈芝以彰其盛芝
擢其秀旣以紛綸於策書萱樹於堂曷能彌縫於明聖
未若蓂莢生於皇朝與夫髦士来應弓招受成於天諒
多聞於國瑞託其得地且有異於山苖竊預談於皇道
庶有望於遷喬
賦散句─增─漢張衡東京賦─蓋蓂莢為難蒔也故曠世而
不覩惟我后能殖之以至和平方將數諸朝階
五言排律─增─唐元稹賦得數蓂─將課司天歴先觀近砌
蓂一旬開應月五日數從星桂滿叢初合蟾虧影漸零
辨時長有素數閏或餘青墜葉推前事新芽察未形堯
年始今歲方欲瑞千齡
詩散句─增─梁庾肩吾蓂枝發早叢─唐宋之問─節晦蓂
全落─蘇頲─七葉仙蓂依月吐
華平(平一作苹)
增─宋書符瑞志─華平其枝正平王者有德則生德剛則
仰德弱則低孝經援神契王者德至於地則華苹感
─白虎通華苹者其枝平王者政令均則生
彙考─增宋書符瑞志─漢章帝元和中華平生郡國
萐莆
增─宋書符瑞志─萐莆一名倚扇狀如蓬大枝葉小根根
如絲轉而成風殺蠅─說文─萐莆瑞草也─白虎通─孝
道至則萐莆生其葉大於門扇不搖自扇於飲食清凉
助供養也
彙考─增─帝王世紀─堯時厨中自生肉脯薄如翣形搖鼓
則生風使食物寒而不臰名曰翣
朱草
增─宋書符瑞志─朱草草之精也世有聖人之德則生
大戴禮─朱草日生一葉至十五日生十五葉十六日一
葉落終而復始禮斗威儀君乘木而王其政升平則
福草生郊福草朱草别名白虎通德至草木朱草生
朱草赤草也可以染絳别尊卑也博物志和氣相
感則生朱草─尚書故實─朱草瑞草也長三尺枝葉皆
赤莖如珊瑚文命咸得俊乂在官則朱草生郊
彙考─增─宋書符瑞志─漢光武建武元年五月京師有赤
草生水涯漢章帝元和中朱草生郡國魏文帝初
朱草生文昌殿側宋文帝元嘉十一年朱草生蜀郡
郫縣王之家─拾遺記─炎帝教民耒耜百穀滋阜朱草
滋於階
集藻賦─增─唐韋模當朱草合朔賦─縣官執大法闡大猷
道惟行遠化必通幽彼朱草以合朔示皇天之降休月
始而生用資乎隂隲月虧而落事契夫冥搜其於作候
靡或不由乃知天罔私親神惟輔德苟明智之有務必
冥報而無忒或産水涯或生巖側布赤葉之蒨練挺朱
柯之翕赩旣周復而莫窮與乾坤而不極誰究其義吾
知其為美一人之化洽俾萬國而澤被由是節候不疑
生榮以時依天聽以叶祉順月魄以呈姿朔告合焉表
皇化之無異草名朱也比丹心兮自持較瑞不慚於蓂
莢稱珍豈讓夫靈芝觀其光彩妍媚文理密緻資亭毒
以榮落洩神祗之奥秘三五之前逐蟾光以潛長二八
之後與桂華而暗墜非權量之能侔將漏刻而齊致其
氣芬芳其色焜煌聖帝攸感靈仙是常何纖芥之微物
遇休明而效祥諒君恩之克播致天意之溥將可以同
覩日月共貫隂陽豈止漬玄醴變金漿而已哉懿夫分
莖灼爍擢穎超遙候朔自呈詎比夫偶陽而動旣朢斯
殞寧同乎見睍曰消幽玄不測神化孔昭自然澤浸有
截化行無外三光並明兩儀交泰於靈草以配歴冠古
今而為大
賦散句─增漢張衡東京賦豐朱草於中庭
屈軼
增博物志─堯時有屈軼草生於庭佞人入朝則屈而指
之一名指佞草
集藻賦─增─唐梁肅指佞草賦聖澤濡煦兮動植斯形相
彼瑞草兮逢時效靈體嘉生於浩氣秉植道於彤庭昔
在堯帝至化惟馨伊屈軼之芳貞協王猷與國經有皇
睿后德動杳冥二氣暢而羣生遂百祥来而萬宇寧矧
夫佞者小人之道直者為國之寶雖糾正於邦憲實發
明於瑞草象恭言偽於是焉去而勿疑葉布莖分何患
乎辨之不早若乃一人當宁超黃越虞百辟来朝日臨
雲趨風力論道伊咎陳謩嘉草在前疇敢以諛故曰物
生於有有生於無感此變化發為禎符不然彼植物之
何知乃同功於帝俞天道不言聖人無心寓形闡教其
用則深禾穎降於周王芝房發於漢后信呈豐兮告慶
并垂美於不朽彼直指以去邪諒於功乎何有我明主
所以超三英之躅彼靈草所以為百瑞之首有由然也
史魚守直宣父惡佞佞直不分邦家靡定惟草所指惟
皇所聽指歸乎一聽戒乎失苟君道之不弘徒倚瑞以
自必重曰曄彼草兮直而指佞聖之瑞兮時之理頌皇
休兮無極已沈封指佞草賦伊嘉卉兮昔生軒庭蓋
歴代而莫觀其狀至我后而方覩其形對右平與左墄
間朱草與彤庭薰風晝灑湛露宵零所以彰吾君之睿
聖所以表吾君之德馨非然何以於昭其異有赫厥靈
根莖竦擢枝葉靜好惡夫佞允叶乎聖心作乎祥特異
於靈草況今勤施五至克奉三無多忠良之士絶讒佞
之夫非斯草之助化何以臻於此乎指佞之為德也廣
指佞之為瑞也深逢聖斯生介一人之景福有佞必指
俾百寮而革心故能殊衆芳之質標羣瑞之首彼獬豸
之觸邪抵罪在法則嚴伊平露之傾葉知方於人何有
孰若我應明聖指邪佞昔者輔德告軒后之功成今也
呈祥贊吾君之理定一名屈軼千載挺出有佞則指孰
云無必豈比夫萐莆空扇於堯厨芝房徒歌於漢室哉
足以彰致理薦嘉祉君子在位我則恭默以傾心佞人
入朝我則無私以直指信可以美芳聲於雅頌垂不朽
於國史鄭轅指佞草賦旒扆肅誠天地降靈藎臣咸
造屈軼生庭翠影如植皇心以寧暑屏寒生感萐莆之
代謝日來月往異蓂莢之飄零舄奕玄造誕生厥草表
忠蹇之不遲懼壬佞之何早宵承湛露密葉如傾晝偃
薰風纖莖若掃猗那且都歌詠難模其生也則一其道
也乃殊育於軒庭其指或有生於聖代其用則無是靈
草之無心以聖人之為心對危行而不侮覿巧言而則
侵榮乎砌隂實為龜為鏡肅我皇度式如玉如金冠卉
之首綿代曠有茅三脊之可封芝九莖而延夀曷若兹
草之盛莫之與並類貂蟬之性潔均獬豸之質勁得詩
人之無邪行孔門之遠佞於鑠屈軼邈乎迥出遇唐復
生應時作實經百王而影戢歴千祀而宥密如執法之
無回奉直道而自必所以野退宵人朝多髦士同魚水
之合契絶螮蝀之莫指封思齊於大夫名可比於君子
謝有香之蘭蓀惡無言之桃李
七言律詩─增─明申時行堯階屈軼應制─聖朝已自登元
愷靈卉還能指佞臣自是乾坤扶正氣儼如殿陛立端
人觸邪似與神羊並就日常依歴草新倘使漢庭長借
爾何須請劔更埋輪
延嘉
增瑞應圖─延嘉王者有德則見王孝道行則延嘉生
紫達
增─瑞應圖─紫達王者仁義行則常見
吉祥草
原─吉祥草叢生不拘水土石上俱可種色長青莖柔葉
青綠色花紫蓓結小紅子然不易開花候雨過分其根
種於隂崖處即活惟得水為佳亦可登盆用以伴孤石
靈芝清雅之甚堪作書忩佳玩或云花開則有赦一云
花開則家有喜慶事人以其名佳多喜種之或云吉祥
草蒼翠若建蘭不藉土而自活涉冬不枯杭人多植瓷
盎置几案間今以土栽有岐枝者非是
集藻─賦─增─元任士林吉祥草賦并序─吉祥草酷似蘭而
疎秀海國有其種率云十歲一花然鮮有見者余過僧
智傳之室見一本紫莖而花莖纔二寸綴花數十似瑞
香而斂小近翫之有香氣傳且謂余曰種且十五年矣
今纔一開感係之餘賦以自廣睠靈姿之幽絶蔓天竺
之化城挺纖疎之竒植負吉祥之嘉名孰化滋於下土
亶見擢於衲僧方其根移露本盆壅春膏擬紫莖之逞
瑞伉蘭蕙於亭臯然而朝培夕漑十有五期春風秋露
日以披滋卒深韜而重發何堅忍而舒遲諒得天之獨
厚不驟悦於時宜候半世之力深迺舒英而揚暉噫嘻
江路微暖野梅漏枝駘蕩未透宫楊綰絲木俟夏而叢
綠葉迎秋而飄飛含英之本麗土之支孰不聽造化之
鼓舞候氣母之推移肯耐靜於寒暑不跂榮於旣萎噫
嘻甯越之學請三十年文公之伯十九載而迍邅彼長
沙之誼乏寧志於初歲玉樓之賀無靜心於早慧一發
泄而輒衰萬不成而敗繼余嘗感人事於河清之期悟
城非於鶴歸之世三竊桃而人未知年屢變海而悵其
東逝蹇美草之感余起余衷之繆計尚深根以需榮儻
來時之未艾諒就木之歎婦又安能訪此花之開閉
菖蒲
原─一名昌陽一名昌歜一名堯韭一名蓀一名水劔草
有數種生於池澤蒲葉肥根高二三尺者泥蒲也名白
菖生於溪澗蒲葉瘦根高二三尺者水蒲也名溪蓀生
於水石之間葉有劔脊瘦根密節高尺餘者石菖蒲也
養以沙石愈翦愈細高四五寸葉茸如韭者亦石菖蒲
也又有根長二三分葉長寸許置之几案用供清賞者
錢蒲也服食入藥石蒲為上餘皆不堪此草新舊相代
冬夏長青羅浮山記言山中菖蒲一寸二十節本草載
石菖蒲一寸九節者良味辛温無毒開心補五臟明耳
目久服可以烏鬚髮輕身延年經曰菖蒲九節仙家所
珍孝經援神契曰菖蒲益聰生石磧者祁寒盛暑凝之
以層冰暴之以烈日衆卉枯瘁方且鬱然叢茂是宜服
之却老若生下濕之地暑則根虚秋則葉萎與蒲柳何
異烏得益人哉種類有虎鬚蒲(燈前置一盆可收燈煙不薰眼泉州者不可多)
(備蘇州者種類極麤蓋菖蒲本性見土則麤見石則細蘇州多植土中但取其易活耳法當於四月初旬收緝)
(幾許不論麤細用竹翦淨翦堅瓦敲屑篩去麤頭淘去細垢密密種實深水蓄之不令見日半月後長成麤葉)
(修去秋初再翦一番斯漸纖細至年深月久盤根錯節無塵埃油膩相染無日色相干則自然稠密自然細短)
(或曰四月十四菖蒲生日修翦根葉無踰此時宜積梅水漸滋養之)又有龍錢蒲(此種盤旋可愛)
(且變化無窮缺水亦活夏初取横雲山沙土揀去大塊以淘淨麤者先盛半盆取其洩水細者蓋面與盆口相)
(平大窠一可分十小窠一可分二三取圓滿而差大者作主餘則視盆大小旋繞明植大率第一迴不過五窠)
(六窠二迴倍一三迴倍二斯齊整可觀經雨後其根大露以沙再壅之只須置隂處朝夕微微灑水自然榮茂)
(不必盛水養之一月後便成美觀一年後盆無餘地二年儘可分植矣藏法與虎鬚蒲略同)此外又
有香苗劔脊金錢牛頂臺蒲皆品之佳者常謂化工造
物種類殊途靡不藉陽春而發育賴地脈以化生乘景
序之推移而榮枯逓變均未足擬卓然自立之君子也
乃若石菖蒲之為物不假日色不資寸土不計春秋愈
久則愈密愈瘠則愈細可以適情可以養性書齋左右
一有此君便覺清趣瀟灑烏可以常品目之哉他如水
蒲雖可供葅香蒲雖可採黃均無當於服食視石蒲不
啻徑庭矣─格物總論菖蒲花水中叢生根長四五尺
多節葉長如劒樣二月結花花黃長二三寸粟穗相似
但小耳
彙考增─周禮天官朝事之豆其實昌本麋臡注昌本昌
蒲根切之四寸為葅左傳王使周公閱來聘饗有昌
歜─注─昌歜昌蒲葅梁書太祖張皇后傳初后嘗於室
内忽見庭前菖蒲生花光彩照灼非世中所有后驚視
謂侍者曰汝見不對曰不見后曰嘗聞見者當富貴因
遽取吞之是月産高祖─原─南齊書五行志永元中御
刀黃文濟家齋前種菖蒲忽生花光影照壁成五彩其
兒見之餘人不見也─吕氏春秋─冬至後五旬七日菖
生菖者百草之先生也於是始耕增吕氏春秋文王
嗜菖蒲葅孔子聞而服之縮頞而食之三年然後勝之
─淮南子─昌羊去蚤虱而来蛉窮─高誘注─昌羊菖蒲
三輔黃圖─漢武帝元鼎六年破南越起扶荔宫以植所
得竒草異木有菖蒲百本─春秋運斗樞玉衡星散為
菖蒲遠雅頌著倡優則玉衡不明菖蒲冠環風俗通
菖蒲放花人得食之長年─原典術堯時天降精於庭
為韭感百隂為菖蒲─神仙傳─漢武上嵩山夜忽見有
仙人長二丈耳出頭巔垂下至肩禮而問之仙人曰吾
九疑之神也聞中岳石上菖蒲一寸九節可以服之長
生故来採耳忽然失神人所在帝顧侍臣曰彼非復學
道服食者必中岳之神以喻朕耳為之採菖蒲服之經
二年帝覺悶不快遂止時從官多服然莫能持久惟王
興聞仙人教武帝服菖蒲乃採服之不息遂得長生
增─抱朴子─菖蒲石上生一寸九節已上紫花者尤善韓
終服之十三年身生毛目視書萬言皆誦之冬袒不寒
─南方草木狀─番禺東有澗生菖蒲皆一寸九節安期
生採服仙去但留玉舄焉─後魏典略─孝文帝南巡至
新野臨潭水而見菖蒲花乃歌曰兩菖蒲新野樂遂為
建兩菖蒲寺以美之番禺雜記─菖蒲澗昔刺史陸胤
之所開也至今重之每旦輒傾州連汲以充日用咸安
中姚成甫嘗採菊澗側遇一丈夫謂成甫曰此澗菖蒲
昔安期生所餌可以忘老於是迴翔俯仰倏然不知所
終蓋仙者焉─高士春秋王徽之以菖蒲映竹曰菖蒲
以九節為貴而此君面目聳然菖蒲正當再拜此君而
此君亦安得不受耶原海墨徽言─僧普寂大好菖蒲
房中種之成仙人鸞鳳獅子之狀─增─清異錄宣春太
守虞杲郡齋植菖蒲五檻次子夢髯翁自號昌九言願
賜保養─牧䜿閒談─元稹贈薛濤詩别後相思隔煙水
菖蒲花發五雲高薛嘗好種菖蒲故有是句─西吳記
吳興德清有沈姓者其宅傍有潭水涯忽産蒲葉長幾
尋仞俗以為異遇重午爭来斬其葉以辟温腊其根以
入藥遂表蒲以為瑞因名潭為瑞蒲潭─繼古叢編─周
益公校正文苑英華序云以堯韭對舜華非一本草注
安知其為菖蒲按梁元帝玄覽賦曰金盤玉豉堯韭舜
華論此也余讀他書亦有用者如顔聚載梁太子賚河
南菜啓則云堯韭未儔姬歜非喻又以堯韭對姬歜矣
固曰堯韭本於本草而不知所以名之之義後見典術
曰聖王之仁功濟天下者堯也天星降精於庭為韭感
百隂為菖蒲焉今菖蒲是也─三柳軒雜識─菖蒲花為
隠客─周顚仙人傳─顚者舊裙腰間藏三寸許菖蒲一
莖謂曰此物何用對曰細嚼飲水腹無痛疾花史趙
隠之母傅氏於山澗中見菖蒲花大如車輪傍有神人
守護戒之勿洩享富貴年四十九忽向子孫說之得疾
而終
集藻傳─原─無名氏昌陽傳─昌陽字子恒一字子仙蜀郡
嚴道人也始祖韭在唐帝廷甚見貴重賜姓堯氏旣而
感百隂貌異常日遂變氏名曰菖蒲遁入山澤間化去
世傳其神為列星厥胤皆以為氏蕃布四方至五世孫
葅始以滋味干周文王文王悦之時置齒可間俾為膳
宰世其官成王時有共豆實為五齊之首者曰本其後
有仕魯者曰歜僖公三十年冬王使宰周公閱来聘公
備物享之歜與席焉其族人有隠居嵩高者漢武聞其
名然不能致也陽龍骨而鳳姿鬚髯戟張秀整拔乎其
萃性疏挺高潔不耀其華歷寒燠有常雖凍虐炎爍之
不少變容色於世味淡然無一嗜所須惟清泉白石而
已平生惟與淇澳先生相敬重每見必交拜謂蘭子江
蘺子有芳韻而無高節雖近處不狎也然自其先得引
年却老方安期韓衆之流常服之至陽益精韓愈為國
子博士以儒鳴猶對諸生稱道之故其名益章徹時憲
宗好神仙聞而召之始至望其風度喟然曰是所謂列
仙之儒居山澤而形容甚臞者與授太保兼奉御大夫
不拜引至别殿詢其方乃臆對皇王仁夀之道累數百
言且謂得其道則不須臣失其道臣雖日供膳無益也
上不能強之罷去穆宗即位徵為給事中尋拜侍讀學
士上嘗丙夜讀書召陽侍側目益明累遷侍中爵上洛
郡公賜第一區擅池島之勝旣貴顯極矣然直容清操
不少渝其初自王封戚里官署私第多致泉石以延之
為席上珍皆曰見昌公使人塵俗自消至有圖其狀而
傳之者其為世所愛重至此久之就封郡以夀終贈太
師諡靖節子始生識農耕之候徵為勸農使其孫曾亦
皆挺挺有祖風焉
頌原─梁江淹菖蒲頌─藥實靈品爰乃輔性除疴衞福蠲
邪養正縹色外妍金光内映草經所珍山圖是詠增
宋僧道潛菖蒲頌─寒溪之濱沙石之竇産此靈苗蔚然
而秀有美君子採持而歸文石相并涵蓄清漪根盤九
節霜雪不槁置之幽齋永以為好
贊─增─宋蘇軾石菖蒲贊并序─本草菖蒲味辛温無毒開
心補五臟通九竅明耳目久服輕身不忘延年益心智
高志不老注云生石磧上槪節者良生下濕地大根者
乃是昌陽不可服韓退之進學解云訾醫師以昌陽引
年欲進其狶苓不知退之即以昌陽為菖蒲耶抑謂其
似是而非不可以引年也凡草木之生石上者必須微
土以附其根如石韋石斛之類雖不待土然去其本處
輒槁死惟石菖蒲並石取之濯去泥土漬以清水置盆
中可數十年不枯雖不甚茂而節葉堅瘦根鬚連絡蒼
然於几案間久而益可喜也其輕身延年之功旣非昌
陽之所能及至於忍寒苦安淡泊與清泉白石為侣不
待泥土而生者亦豈昌陽之所能彷彿哉余遊慈湖山
中得數本以石盆養之置舟中間以文石石英璀璨芬
郁意甚愛焉顧恐陸行不能致也乃以遺九江道士胡
洞微使善視之余復過此將問其安否因為之贊曰清
且泚惟石與水託於一器養非其地瘠而不死夫孰知
其理不如此何以輔五臟而堅髮齒
賦─增─宋張耒石菖蒲賦并序─歲十月冰霜大寒吾庭之
植物無不悴者爰有瓦缶置水斗許間以小石有草鬱
然俯窺其根與石相結絡其生意暢遂顔色茂好若夏
雨解籜之竹春田時澤之苗問其名曰是為石菖蒲也
考諸本草則為養性上藥仙聖之已試者也因賦之云
歲寒風霜水落石潔大木百圍偃仆摧折有草於此寸
根九節曾是莫傷菶然茂悦若處廣深隠奥密而不知
戶牖之外平地尺雪也將糜而餌之私其益於我躬則
不幾於奪也曷若致之吾前儀之以自修兮庶乎此德
之琚玦也─王炎石菖蒲賦并序─予書室中有石菖蒲
一本鬱然暢茂蓋資水石之清幽以遂其性此物醫經
所論可以延年可以成仙第人取而食之蒲喪其生矣
然則為人養生者非蒲之願也因讀北山翁集有石菖
蒲賦一篇三折四復詞旣妙麗而興託高遠乃拾其遺
論而賦之曰老石嶙峋金鐵貞兮浮雲所根氣潛蒸兮
下潄冽泉玉鏘鳴兮蹙節盤屈託以生兮附堅涵潤密
如積兮四時青青不改色兮烈日凝冰無能厄兮潛蓄
幽馨如有德兮后土富媪載品彙兮其秀其英拔類萃
兮虯髯者松負勁氣兮惟竹虛心古君子兮蘭有國香
儕高士兮梅也如玉勝靜女兮得土則繁否則悴兮獨
根於石孰如蒲之精粹兮有荇有藻産漣漪兮可薦可
脩播聲詩兮亦有芙蓉媚芳池兮紅衣素裳美且都兮
下視其本著淤泥兮潔淨不汚孰如蒲之清癯兮来自
澗谷入吾室兮鑿石瀦水保蓊鬱兮零露宵泫珠的皪
兮甘雨時濯緇塵滌兮中心愛之久無斁兮方士者流
言可餐兮養心益髓將引年兮一寸九節可登仙兮帝
經君籙其言然兮予乃獻疑進末議兮彭聃最夀終亦
逝兮喬松飛昇今安在兮屑而餌之蒲何罪兮毁璞雕
刻玉不幸兮枯骨抱易龜隕命兮破為犧樽木失性兮
彼美維蒲吾良朋兮前有韋編後黃庭兮全真育和共
欣榮兮優游卒歲淡然其忘情兮
五言古詩─增─梁江淹採石上菖蒲─瑤琴久蕪没金鏡廢
不看不見空閨裏縱横愁思端緩步遵汀渚揚枻泛春
瀾竇赤煙流綺水綠桂涵丹憑酒意未悦半景方自歎
每為憂見及杜若詎能寬冀採石上草得以駐餘顔赤
鯉倘可乘雲霧不復還─原─唐李白嵩山採菖蒲者─神
仙多古貌雙耳下垂肩嵩嶽逢漢武疑是九疑仙我来
採菖蒲服食可長年言終忽不見滅影入雲煙喻帝竟
莫悟終歸茂陵田─宋蘇軾和子由記園中草木─自我
來關輔南山得再遊山中亦何有草木媚深幽菖蒲人
不識生此亂石溝山高霜雪苦苗葉不得抽下有千歲
根蹙縮如蟠虯長為鬼神守德薄安敢偷─蘇轍夢中
反古菖蒲并引─古詩云石上生菖蒲一寸十二節仙人
勸我食令我好顔色十一月八日四鼓夢中反之作四
韻見一愚公在側借觀示之赩然有愧恨之色石上生
菖蒲一寸十二節仙人勸我食再三不忍折一人得飽
滿餘人皆不悦已矣勿復言人人好顔色─陸游菖蒲
古澗生菖蒲根瘦節蹙密仙人教我服刀七蠲百疾陽
狂華隂市顔朱髮如漆歲久功當成夀與天地畢菖
蒲古上藥結根已千年聞之安期生采服可以仙斯人
非世人兩耳長垂肩松下語未終竦身上青天─增─裘
萬頃菖蒲─匡廬入吾懷十載馳夢魂踵門者何人遺余
以芳蓀歡然得其趣如對五老言幽姿出巖谷常帶冰
雪㾗塵容為一洗兩目不復昏忽思三峽流褰衣涉潺
湲因仍一寸石浸潤九節根人言可扶老歲易須其蕃
兹理良不誣吾將從綺園─元劉詵石菖蒲─盆池有靈
苗石罅忘偪仄微根亂繁絲疎葉散纖碧苔莓封巉巖
沙水明的皪所貴含貞姿終然傲蒼色道人勤養護黃
悴輙翦剔常與貝葉書珍愛同几格豫樟燔青冥風雨
作霹靂小大固爾殊賦分焉得易相期喬松交歲晩堅
九節
七言古詩─原─唐張籍寄菖蒲─石上生菖蒲一寸十二節
仙人勸我食令我頭青面如雪逢人寄君一絳囊書中
不得傳此方君能来作栖霞伴與君同入丹丘鄉宋
陸游菖蒲─鴈山菖蒲崑山石陳叟持来慰幽寂寸根蹙
密九節瘦一拳突兀千金直清泉碧缶相發揮高僧野
人動顔色盆山蒼然日在眼此物一來俱掃迹根盤葉
茂看愈好向来恨不相從早所嗟我亦飽風霜養氣無
功日衰槁增謝枋得菖蒲歌有石竒峭天琢成有草
夭夭冬夏青人言菖蒲非一種上品九節通仙靈異根
不帶塵埃氣孤操愛結泉石盟明窗淨几有宿契花林
草砌無交情夜深不嫌清露重晨光疑有白雲生嫩如
秦時童女登蓬瀛手攜綠玉杖徐行瘦如天台山上聖
賢僧休糧絶粒孤鶴形動如五百義士從田横英氣凜
凜摩青冥清如三千弟子立孔庭回琴點瑟天機鳴堂
前不入紅粉意席上常聽詩書聲怪石篠簜皆充貢此
物舜廟當共登神農多智入本草靈均蔽賢遺騷經幽
人躭翫發仙興方士服餌延修齡綵鸞紫鳳琪花苑青
虯玉麟芙蓉城上界真人好清淨見此靈苗當大驚我
欲攜之朝上帝太清瑤草不敢專芳馨玉皇一笑留香
案賜與有道者長生人間千花萬草儘榮豔未必敢與
此草爭高名
五言律詩─增─唐李德裕芳蓀─楚客重蘭蓀遺芳今未歇
葉抽清淺水花照暄妍節紫豔映渠鮮輕香含露潔離
君若有贈暫與幽人折─宋姜夔菖蒲岳麓溪毛秀湘
濱玉髓香靈苗憐勁直達節著芬芳豈謂盤盂小而忘
臭味長拳山并勺水所至未能量
七言律詩─增─宋蘇軾和子由盆中石菖蒲忽生九花─青
荑秋莢兩須臾神藥人間果有無無鼻何由識薝蔔有
花今始信菖蒲芳心未飽兩蛺蝶寒意知鳴幾蟪蛄記
取明年十二節小兒休更籋霜鬚─蘇轍石盆種菖蒲
忽開八九花或言此花夀祥也遠因生日作頌亦為賦
此─石盆攢石養菖蒲沮洳沙泉韭葉鋪世說花開難值
遇天將夀考報勤劬心中本有長生藥根底暗添無限
鬚更爾屈蟠增瘦硬他年老病要相扶─僧如璧戲乞
石菖蒲─古澗靈苗不易遭寸根拳石著身牢齊如秧稻
刺春水小似神龜負綠毛未與幽人供夀考曾隨遷客
賦離騷阿師垂手入鄽去應許珍竒付我曹
五言絶句─增─宋王十朋石菖蒲─天上玉衡散結根泉石
間要須生九節長為駐紅顔
七言絶句─增─宋秦觀客有遺予以假山石盆池者聞陳
元發有石菖蒲作此詩乞之─瑟瑟風漪心為清更窺&KR0886;
崒眼增明可憐一片江山樣只欠菖蒲十數莖曾幾
石菖蒲─窗明几淨室空虛盡道幽人一事無莫道幽人
無一事汲泉承露養菖蒲朱子寄謝劉彦集菖蒲之
貺二首─君家蘭杜久萋萋近養菖蒲綠未齊乞與幽人
伴岑寂小窗風露日低迷泉清石瘦碧纖長秋露懸
珠炯夜光箇裏無窮閒造化别来誰與共平章謝吳
公濟菖蒲─翠羽紛披一尺長帶煙和雨過書堂知君别
有臞仙種容易難教出洞房方岳次韻菖蒲瓦盆猶
帶澗聲寒亦有詩情几研間抱石小龍鱗甲老夜窗雲
氣故斑斑─吳菊潭一掬寒泉塊石頭兩三莖葉弄輕
柔夢回一霎龍湫雨五月軒窗也帶秋許棐石菖蒲
一碧生涯水石濱緌風細雨瘦精神前身恐是巢由輩
怕著人間半點塵僧如璧乞石菖蒲香綠茸茸一寸
根清泉白石共寒温道人好事能分我留取斕斑舊蘚
㾗─原─明戚龍淵一拳石上起根苗堪與仙家伴寂寥
自恨立身無寸土受人滴水也難消
詩散句─增─宋梅堯臣濺濺澗水底冉冉菖蒲稠菖蒲花
已晩菖蒲茸尚柔靈根采九節試共野僧求逡巡能致
之衰疾無甚憂金張建石泉何清泠中有九節蒲蒲
性本孤潔不受滓穢汚原唐李白爾去掇仙草菖蒲
花紫茸─增─宋蘇軾明年菖蒲根連絡不可解─朱子
澗底采菖蒲顔色永芳鮮原姚思巖根盤龍節瘦葉
聳虎鬚長─增─金黃鎮成杖藜行藥去九節得菖蒲
原宋王曾明朝知是天中節旋刻菖蒲要辟邪增蘇
軾斕斑碎石養菖蒲一勺清泉半石盂陸游今日溪
頭慰心處自尋白石養菖蒲─周王褒菖蒲九重節
唐李嶠菖葉布龍鱗喬知之─菖花多豔姿許景先
菖蒲葉正齊─儲光羲春渚菖蒲登─杜甫碧節吐寒
蒲曹鄴─菖蒲葉葉齊─李白菖蒲猶短出平沙宋
黃庭堅─松根搘鼎煮菖蒲秦觀石上菖蒲三尺長
陸游─絡石菖蒲蒙綠髮元袁桷九節菖蒲泛瓊醑
倪瓚─石上菖蒲開紫茸
别錄─原栽種養盆蒲法─種以清泉潔石壅以積年溝中
瓦末則葉細畏熱手撫摩及酒氣腥味油膩塵垢汚染
若見日及霜雪煙火皆蕤喜雨露遂挾而驕夜息至天
明葉端有綴珠宜作綿捲小杖挹去則葉杪不黃愛滌
根若留以泥土則肥而麤須常易去水滓取清者續以
新水養之久則細短油然蔥蒨水用天雨嚴冬經凍則
根浮萎腐九月移置房中不可缺水十一月宜去水藏
於無風寒密室中常墐其戶遇天日暖少用水澆或以
小缸合之則氣水洋溢足以滋生不然便枯死菖蒲極
畏春風春末始開置無風處穀雨後則無患矣語云春
遲出春分出室且莫見雨夏不惜可翦三次秋水深以
天落水養之冬藏密十月後以缸合密又云添水不換
水添水使其潤澤換水傷其元氣見天不見日見天挹
雨露見日恐麤黃宜翦不宜分頻翦則短細頻分則麤
稀浸根不浸葉浸根則滋生浸葉則潰爛又云春初宜
早除黃葉夏日長宜滿灌漿秋季更宜沾重露冬宜暖
日避風霜又云春分最忌摧花雨夏畏凉漿熱似湯秋
畏水㾗生垢膩嚴冬止畏見風霜養石上蒲法藝花
譜芒種時種以拳石竒峰清漪翠葉蒙茸亦几案間雅
翫也石須上水者為良根宜蓄水而葉不宜近水以木
板刻穴架置寬水瓮中停隂所則葉向上若室内即向
見明處長當更移轉置之武康石浮鬆極易取眼最好
紥根一栽便活然此等石甚賤不足為竒品惟崑山巧
石為上苐新得深赤色者火性未絶不堪栽種必用酸
米泔水浸月餘置庭中日曬雨淋經年後其色純白然
後種之篾片抵實深水盛養一月後便紥根比之武康
諸石者細而且短羊肚石為次其性最鹹往往不能過
冬新得者枯渴亦須浸養期年使其鹹渴盡解然後種
之庶可久耳凡石上菖蒲不可時刻缺水尤宜洗根澆
以雨水勿見風煙夜移見露日出即收如患葉黃壅以
鼠糞或蝙蝠糞用水灑之若欲其直以綿裹筯頭每朝
捋之亦可若種炭上炭必有皮者佳菖蒲梅雨種石
上則盛而細用土則麤製用─五月十二日採根取一
寸九節者銅刀刮去黃黑硬節皮一重以嫩桑枝拌蒸
熟曝乾剉之以備服食若常用只去毛微炒凡使勿
用泥菖夏菖及露根者菖蒲生蠻谷中者尤佳黔蜀
人常將隨行以治卒患冷氣心腹痛取一二寸搥碎同
吳茱萸煎湯飲或嚼一二寸熱湯或酒下妙至夏抽
梗於叢葉中謂之蒲搥黃生其中當欲開時取之歲
時雜記端午以菖蒲或縷或屑泛酒章簡公端午帖子
菖華泛酒堯樽綠菰葉縈絲楚粽香端午刻菖蒲為
小人或葫蘆戴之辟邪
書帶草
原─書帶草叢生葉如韭而更細性柔紉色翠綠鮮妍出
山東淄川縣城北&KR1274;山鄭康成讀書處名康成書帶草
藝之盆中蓬蓬四垂頗堪清賞
集藻賦原唐陸龜蒙書帶草賦彼碧者草云書帶名先
儒旣没後代還生有味非甘莫共三山芝挍無香可媚
難將九畹蘭爭叨詞林畔種在經苑中榮翠影臨波恐
被芙蓉見鄙貞姿傍砌愁為芍藥相輕發葉抽英因天
受性紛稚圭池上之宅拂仲蔚門前之徑不省教施異
術安得返魂未嘗輒入明庭何當指佞幾臨寒日幸到
青春莎蕊未傳於漁父蒲茸竊詠於詩人霜亦曾霑潘
令偏知白薤風常徧起宋生惟道青蘋栽培只倚於賢
鄰搴擷長憂乎稚戲出慚無用舒還有異當琴操發伯
牙山水之情值儒編動鑿齒陽秋之思敢曰求友寧忘
慕義吳娃楫上空羡苔滋魏主帷中惟通蕙氣或乃蘭
榮越徼薰茂周原幽搜莫及興詠徒存此則對仲舉蕭
疎之室處子山搖落之園不識深宫豈是曾為帝女非
侵遠道誰言能憶王孫徒愛其斂疎煙披曉霧弱可攬
結勻能布濩蕭蕭而不計榮枯漠漠而何干好惡金燈
照灼尚驚秦帝之焚粉蝶留連真謂羽陵之蠧爾乃高
推籬菊瑞許階蓂我則惟親志士每聚流螢豈便離蒿
萊於隙地希杜若於遙汀倘遇翰林主人之一顧庶幾
長保歲寒於青青
詩散句─增─唐李白書帶留青草琴堂羃素塵宋蘇軾
庭下已生書帶草使君疑是鄭康成原明王世貞仍
栖故壘學庚桑書帶沿街薜荔牆
鴛鴦草
原─鴛鴦草春葉晩生其穉蘤在葉中兩兩相向如飛鳥
對翔
集藻贊─增宋宋祁鴛鴦草贊翠蘤對生甚似匹鳥逼而
觀之勢若偕矯
五言絶句增唐薛濤鴛鴦草綠英滿香砌兩兩鴛鴦小
但娛春日長不管秋風早
翠雲草
原─翠雲草性喜隂色蒼翠可愛細葉柔莖重重碎蹙儼
若翠鈿其根遇土便生見日則消栽於虎刺芭蕉秋海
棠下極佳
别錄─原─種植─春雨時分其勾萌種於幽厓深谷之間即
活
老少年
原─老少年一名鴈来紅增草花譜鴈来紅以鴈来而
色嬌紅十樣錦有紅紫黃綠四色老少年至秋深脚葉
深紫而頂紅少年老頂黃而葉綠譜云純紅者老少年
─原─紅紫黃綠相兼者名錦西風又名十樣錦又名錦
布衲以長竹扶之可以過牆甚壯秋色
集藻─賦─增─明楊愼鴈来紅賦蜀城之花與玉蟬而同房
漢宫之菊配黃鵠以分裳兹纖莖兮獨異候陽鳥而敷
芳盈盈渥赭奕奕鮮粧承景火旻之下委質金神之鄉
吳臺草長紅心不同時節楚岸楓愁赤葉遠謝煇煌迎
風動彩泫露生光耿夫容兮瀕枉渚雜桂蕊兮侍君堂
殘蝶留連而驚豔胡蜂躑躅而疑香矜隕霜之不殺笑
何草之不黃脱梧楸兮索索銷蘭蕙兮揚揚琅玕摧兮
好樹簫籟響兮長廊柳呈疎兮綺陌荷委蓋兮銀塘矯
兮紅蘤爛然朱芳賞生兮稀有物珍兮非常誤停車之
杜牧詫翦綵之隋皇江淹多才擬抽豪而賦詠班姬含
怨亦却扇而徬徨亂曰春花紅兮杜宇春草碧兮萇弘
兹微生兮秋穎乃借榮於春工根伴兮寒螿名託兮霄
鴻彼游龍兮杕杜亦詩人兮為風採佳名於飾羽聊以
貽夫雕蟲
五言律詩─原─宋楊萬里鴈来紅開了原無鴈看来不是
花若為黃更紫乃借葉為葩藜莧眞何擇雞冠却較差
未應樨菊輩赤脚也容他
七言絶句─增─宋方岳鴈来紅是葉青青花片紅翦裁無
巧似春風誰將葉作花顔色更與春風迥不同秋入
山籬葉正丹老天渾誤作花看不知宋玉今何似鴈欲
来時霜正寒─原─明陸樹聲老少年─何事還丹可駐年
一枝眞作草中仙霜華洗盡朱顔在不學春花巧弄妍
霜葉回紅底是春可中朱草對時新衰遲不為矜顔
色留與羣芳殿後塵疎疎密密綴新紅庭下看来錦
一叢不分芳華易消歇賸將老色借秋風
詩散句原─宋徐似道葉從秋後變色向晩来紅─胡月
山記得去年今日别矮籬花滿鴈来紅
别錄─原─種植─以子種喜肥地正月撒於耨熟肥土上加
毛灰蓋之以防蟻食二月中即生亦要加意培植若亂
撒花臺則蜉蝣傷葉不生矣
芸
原芸葉類豌豆生山野作小叢三月開小白花而繁香
馥甚遠秋間葉上微白如粉江南極多─雜禮圖─芸似
邪蒿香美可食大率香草花過則已縱有葉香者須
採而嗅之方香此草香聞數十步外栽園亭間自春至
秋清香不歇絶可翫簪之可以鬆髮置席下去蚤虱置
書帙中去蠧古人有以名閣者
彙考─增─禮記月令─仲春之月芸始生注芸香草世人種
之中庭─淮南子─芸草可以死復生─洛陽宫殿簿─顯
陽殿前芸香一株徽音殿前芸香二株含英殿前芸香
二株晉宫閣名─太極殿前芸香四畦式乾殿前芸香
八畦─原─杜陽雜編芸香出于闐國其香潔白如玉入
土不朽唐元載造芸暉堂以此為屑塗壁─夢溪筆談
古人藏書辟蠧用芸香謂之芸草即今之七里香也
集藻─賦─增晉傅咸芸香賦攜昵友以逍遙兮覽偉草之
敷英慕君子之弘覆兮超託軀於朱庭俯引澤於丹壤
兮仰吸潤乎泰清繁兹綠蕊茂此翠莖葉芟蓯以纖折
兮枝婀娜以迴榮象春松之含曜兮鬱蓊蔚以蔥青
原─成公綏芸香賦─美芸香之修潔稟隂陽之淑精去原
野之蕪穢植廣厦之前庭莖類秋竹葉象春檉
五言古詩─增─宋梅堯臣書局後叢莽中得芸香一本有
芸如苜蓿生在蓬藋中草盛芸不長馥烈隨微風我来
偶見之乃穉彼蘙蒙上當百雉城南接文昌宫借問此
何地刪修多鉅公天喜書將成不欲有蠧蟲是産兹弱
本蒨爾發荒叢黃花三四穗結實植無窮豈料鳳閣人
偏憐葵葉紅歐陽修和聖俞唐書局後叢莽中得芸
香一本之作用其韻有芸黃其華在彼衆草中清香濯
曉露秀色搖春風幸依華堂隂一顧曾不蒙大雅彼君
子偶来從學宫文章高一世議論伏羣公多識由博學
新篇匪雕蟲唱酬爛衆作光輝發幽叢在物苟有用得
時寧久窮可嗟凡草木糞壤自青紅
(附錄)牛芸草
增爾雅權黃華注今謂牛芸草為黃華華黃葉似&KR0034;蓿
彙考增王氏談錄芸香草也舊說為不食今人皆不識
文丞相自秦亭得其種分遺公歲種之公家庭砌下有
草如苜蓿摘之尤香公曰此乃牛芸爾雅所謂權黃華
者校之香烈於芸食與否皆未可試也
杜若
增─爾雅─杜土鹵─注─杜蘅也─疏─葉似葵形如馬蹏故俗云
馬蹏香─廣雅─楚蘅杜蘅也─博物志─杜若一名土杏
─香譜懷香即杜蘅─本草─一名㺐子薑一名山薑一
名白蓮一名白芩─爾雅翼─杜若苗似山薑花黃赤子
赤色大如棘子中似豆蔲本草葉似薑而有文理莖
葉皆有長毛李時珍曰杜若人無識者今楚地山中時
有之山人亦呼良薑根味辛或以大者為高良薑細者
為杜若
彙考增山海經─天帝之山有草焉狀如葵臭如蘼蕪名
曰杜蘅可以走馬大戴禮蘭氏之根槐氏之苞漸之
滌夫君子不近庶人不服質非不美也所漸者然也注
蘭槐香草名槐又作懷本草云懷即杜蘅也又名蘅薇
香─隋唐嘉話─宋謝脁詩云芳洲多杜若貞觀中醫局
求杜若度支郎乃下坊州令貢州判司報云坊州不出
杜若應由謝朓詩誤太宗聞之大笑判司改雄州司法
度支郎免官
集藻序─增─晉嵇康懷香賦序余以太簇之月登於歷山
之陽仰眺崇岡俯察幽坂及覩懷香生蒙楚之間曾見
斯草植於廣厦之庭或被帝王之囿怪其遐棄遂遷而
樹於中堂華麗則殊采婀娜芳實則可以藏之書又感
其棄本高崖委身階庭似傅說顯殷四叟歸漢故因事
義賦之
頌增梁江淹杜若頌山中杜若嘉爾翠質不竒不俗載
華載實同銜夕露共炯朝日夷陂無二沉冥如一
贊增齊卞敬宗懷香贊有卉惟翠因實制名濛濛綠葉
荏苒弱莖寄芬微風寓秀閒庭懷而芳之為翫於情
賦增齊謝朓杜若賦馮瑤圃而宣游臨水木而延佇柳
含色於遠岸泉鏡流於枉渚蔭綠竹以淹留藉幽蘭而
容與覽兹榮之悦茂蒶為芳於清籞觀夫結根擢色發
曜垂英緣春巒以宣布蔭涼潭而影清景奕奕以四照
枝靡靡而葉傾冒霜蹊以獨蒨當春郊而徑平搴汀洲
以企予懷石泉於幽情嗟中巖之纖草厠金芝於芳叢
夕舒榮於溽露旦發彩於春風承羲陽之光景庶無悲
於轉蓬
文賦散句增楚屈原離騷─雜杜蘅與芳芷九歌采華
衣兮若英采芳洲兮杜若將以遺兮下女被石蘭
兮帶杜蘅折芳馨兮遺所思山中人兮芳杜若飲石
泉兮蔭松柏─宋玉風賦獵蕙草離秦衡漢司馬相
如上林賦─葴持若蓀─子虚賦─蘅蘭芷若劉向九歎
握申椒與杜若兮冠浮雲之峩峩晉何晏景福殿賦
芸若充庭
五言古詩─增─梁沈約詠杜若生在窮絶地豈與世相親
不願逢采擷本欲芳幽人
七言古詩─增─宋劉圻父採杜若欽州五月土如炊滿山
杜若芳菲菲素英綠葉紛可喜勁烈不避炎歊威採之
盈掬薦蔬食臧獲失笑庖人譏君不見屈平夕飱賦秋
菊魂兮無南盍来歸又不見坡公服食得枲耳扣角自
嘆從前非伊子假禄三千石窮比二子猶庶幾餐花嚼
蕊有眞樂一飽何必謀甘肥尚餘升合漬生蜜從他薏
苡生珠璣
詩散句─增─唐白居易洲香杜若抽心短沙暖鴛鴦鋪翅
眠─周庾信─春洲杜若香唐錢起新泉香杜若孟
浩然─風起遙聞杜若香─殷璠─綠水滿溝生杜若─元
錢惟善─春雨和香杜若洲
别錄─增─李時珍曰杜若乃神農上品治足少隂太陽諸
症要藥而世不知用蘇頌曰山薑去皮間風熱可作
煠湯又主暴冷及胃中逆冷霍亂腹痛久服益精明目
輕身令人不忘
蘼蕪(根為芎藭别見藥譜)
增─爾雅─蘄茝蘪蕪─注─香草葉小如萎狀─疏─芎藭苗也一
名蘄茝一名薇蕪一名江蘺─本草─一作蘼蕪蘇恭曰
蘼蕪有二種一種似芹葉一種似蛇牀香氣相似李時
珍曰嫩苗未結根時則為蘼蕪旣結根後乃為芎藭又
海中苔髮亦名江蘺而其實不同
彙考─增─管子─五沃之土生蘼蕪─淮南子─亂人者如蛇
牀之與蘼蕪─廣志─薇蕪香草魏武帝以藏衣中─字
說─茝可以養鼻又可以養體─芳草譜─楚辭江蘺之草
屈原幼時所先採蓋自其初度則固已扈江蘺辟芷矣
張勃云江蘺出臨海縣海水中正青似亂髮楚辭之於
江蘺畦而種之則非水物本草蘼蕪一名江蘺又云被
以江蘺揉以蘼蕪又不應是一物也
集藻贊─增─晉郭璞山海經圖贊─蘼蕪善草亂之蛇牀不
隕其實自别以芳佞人以智巧言如簧
文散句─增─楚屈原離騷─扈江蘺與辟芷兮覽椒蘭其
若兹兮又況揭車與江蘺─九歌─秋蘭兮蘼蕪羅生兮
堂下綠葉兮素華芳菲菲兮襲予─九章─播江蘺與滋
菊兮願春日以為糗芳─漢司馬相如上林賦糅以蘼
蕪雜以留夷─東方朔七諫─江蘺棄於窮巷兮─王褒
九懷─江蘺兮遺捐晉郭璞江賦繁蔚芳蘺
五言古詩─增─宋蘇籀葉葉秋聲中霏霏早英蓛介特有
如松繁華匪慙菊勃蔚襲軒墀薰沾滿衣服情人擢纖
指拾蕊動盈掬蘼蕪見離騷苓藿入譜錄
五言律詩─增─唐趙嘏蘼蕪葉復齊提筐紅葉下度日採
蘼蕪掬翠香盈袖看花憶故夫葉齊誰復見風暖恨偏
孤一被春光累容顔與昔殊
詩散句─增─晉陸機江蘺生幽渚微芳不足宣被蒙風雲
會移居華池邊發藻玉臺下垂影滄浪泉霑潤旣已渥
結根奥且堅古詩上山采蘼蕪下山逢故夫唐李
賀─沙上蘼蕪花秋風已先發─吳融春候侵殘臘江蕪
綠已齊宋曾肇蘼蕪有香葉采采乘清旦孟遲蘼
蕪自是王孫草莫送春香入客衣元張翥─江蘺綠徧
汀洲外擬折芳馨寄所思唐錢起片石隠江蘺
白芷
增本草白芷(一作茝)一名芳香一名澤芬一名苻蘺一名
䖀一名葯(說文云晉謂之䖀齊謂之茝楚謂之蘺又謂之葯)一名筦葉名蒿麻
蘇頌曰所在有之吳地尤多根長尺餘麤細不等白色
枝榦去地五寸以上春生葉相對婆娑紫色闊三指許
花白微黃入伏後結子立秋後苗枯二月八月采以黃
澤者為佳氣味辛温無毒
彙考─增─禮記内則婦或賜之飲食衣服布帛佩帨茝蘭
則受而獻諸舅姑荀子─蘭槐之根是為芷其漸之滫
君子不近庶人不服其質非不美也所漸者然也─注─蘭
槐香草也其根是為芷也陶弘景云離騷所謂蘭茝也
蓋苗名蘭茝根名芷也
集藻─賦增唐陸龜蒙採葯賦有序葯白芷也香草美人
得以比之君子定情屬思聊為賦云日正融冷春歸飾
荒覩一時之流恨撫萬古之遺香問人則不屈不宋說
地則非瀟非湘搴其榮煙攜而動色擢其體雪挺而騰
光諷畔牢愁子雲於焉華皓吟哀時命曼倩由是摧藏
情思矜年慵情畏晩胡繩繫晷以難駐曷車載春而不
返陋君折楊柳須為送行陋君采芙蓉仍勞贈遠豈如
隂晴互出稚豔相迎隈回鳳喜怨盼鴻驚侍笑者青琴
作號顧謂者碧玉為名偷襞積競縈盈目斜波而水怯
髩疊葉而雲爭蘭在口以時聞嬌如連瑣蕙牽心而不
定飄若懸旌契叩難申融怡自許石能潛遁以求偶山
亦浮來而命侣誓不為巖阿竹冉冉孤生誓不為澗底
松亭亭獨處於是欺皓本掩縮蕤房紅者自破蔕縹者
誰披望懷沙之浦詠遺襟之詞煙分而麝墨猶濕綺斷
而龍刀合知只言長信長門年年可恨未必傾城傾國
箇箇生悲臨階躑躅以虚徐當戶薔薇兮綽約蜂咋葉
而先盡鶯踶枝而易落未若北堂公子樹芳草忘憂南
國佳人佩生香辟惡露茁煙冶風條翠謔不知海傍之
期遠不信人間之命薄休為上計掾空尋寶釵聊作侍
中郎且乘金絡别有廬江小吏蜀郡長卿或支離而築
恨或調笑以衷情不同乎稟簪裾而霧悄秉禮義以霜
明鄭交甫則江邊佩解萼綠華則席上詩成彼怡神而
致問皆護節而含貞竦懼趨前雖陳辭而往愬遷延却
立終結抱而難平淚滴堪穿腸迴好繫蟲絲織怨以成
段象酒蠲愁而判劑江僕射之孤燈向壁不少淒迷張
記室之少婦當壚應還細麗景方駘蕩思巳低摧酒疲
於子建為使花困於靈均作媒何庶物之相負痛妍華
而未回莫與心傷瑤圃從驚鶗鴂如防膽怯空屏宜畫
魁堆剰欲追尋徒嗟緬邈杯形連理而終在扇樣合歡
而可學若遇劉公伯雅夢亦沉沉如逢王母少兒晝還
數數
文賦散句─增─楚屈原離騷扈江蘺與辟芷兮畦留夷
與揭車兮雜杜蘅與芳芷旣替余以蕙纕兮又申之
以攬茝九歌沅有芷兮澧有蘭九章─擥大薄之芳
茝兮─宋玉招魂菉蘋齊葉兮白芷生─漢司馬相如
子虚賦─衡蘭芷若王褒九懷芷閭兮葯房奮搖兮衆
芳結榮茝兮逶逝─晉張衡思玄賦珍蕭艾於重笥
兮謂蕙芷之不香
七言絶句─增明僧德祥聞芷─白芷花開繞屋香一時秋
思入江鄉雲多水闊人難見楚竹歌聲動夕陽
詩散句─增─晉嵇康─棄此蓀芷襲彼蕭艾─唐皮日休─艇
子小且兀綠湖蕩白芷─李白─芳馥茝蘭蕤─宋蘇軾
白芷来江南佩芷襲芳蓀─范成大蘋芷迷煙路
茅香
增本草茅香一名嗢尸羅一名香麻蘇頌曰陜西河東
汴東州郡皆有之遼澤州充貢三月生苗似大麥五月
開白花亦有黃花者有結實者有無實者並正月二月
采根五月采花八月采苗宼宗奭曰茅香根如茅但明
潔而長可作浴湯同藁本尤佳仍入印香中合香附子
用
集藻─五言古詩─增─梁簡文帝香茅銅律與鳴琴俱稱類
君子豈若江淮間發葉超衆美珍同自牧歸茅因彙征
起豈獨邁秦蘅芳知蔑沅芷─蕭祇詠香茅─鶗鴂芳不
歇霜繁綠更滋擢本同三脊流芳有四時麤根縮酒易
結解舞蠶遲終當入楚貢豈羨詠陳詩
(附錄)白茅香
增─本草─白茅香生安南如茅根道家用作浴湯李珣曰
廣志云生廣南山谷合諸名香甚竒妙尤勝舶上來者
李時珍曰此乃南海白茅香亦今排香之類非近道之
白茅及北土茅香花也
(附錄)排草
增桂海虞衡志排草出日南狀如白茅香芬烈如麝香
亦用以合香諸草香無及之者本草排草香出交趾
今嶺南亦或蒔之草根也白色狀如細柳根人多偽雜
之能辟臭去邪惡氣
(附錄)瓶香
增─本草─瓶香生南海山谷其狀如瓶燒之辟邪煎湯浴
風瘧甚效
(附錄)耕香
增─本草耕香生烏許國莖生細葉食之調中去臭
御定佩文齋廣羣芳譜卷八十八
