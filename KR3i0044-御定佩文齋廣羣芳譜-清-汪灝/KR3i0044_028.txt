欽定四庫全書
御定佩文齋廣羣芳譜卷二十六
花譜
桃花二
集藻─五言古詩─原─晉陶潛桃花源詩─嬴氏亂天紀賢者
避其世黃綺之商山伊人亦云逝往迹&KR1171;復湮來徑遂
蕪廢相命肄農耕日入從所憩桑竹垂餘蔭菽稷随時
藝春蠶取長絲秋熟靡王税荒路曖交通雞犬互鳴吠
爼豆猶古法衣裳無新製童孺縱行歌斑白歡遊詣草
榮識節和木衰知風厲雖無紀歴誌四時自成歲怡然
有餘樂于何勞智慧竒蹤隠五百一朝敞神界淳薄既
異源旋復還幽蔽借問遊方士焉測塵囂外願言躡輕
風高舉尋吾契─梁簡文帝詠桃─初桃麗新彩照地吐
其芳枝間留紫燕葉底發輕香飛花入露井交幹拂華
堂若映窗前柳端疑紅粉妝─增─沈約詠桃─風來吹葉
動風去畏花傷紅英已照灼况復含日光歌童暗理曲
游女夜縫裳詎减當春淚能斷思人腸─任昉詠池邊
桃─已謝西王苑復揖綏山枝聊逢賞者愛棲趾傍蓮池
開紅春灼灼結實夏離離─隋蕭慤奉和詠龍門桃花
舊聞開露井今見植龍門樹少知非塞花高異小園論
時應未發故欲影歸軒祇言經摘罷猶勝逐風翻─唐
孔紹安應詔詠夭桃─結葉還臨影飛香欲徧空不意餘
花落翻沉露井中─原─李白古風─桃花䦕東園含笑誇
白日偶蒙東風榮生此豔陽質豈無佳人色但恐花不
實宛轉龍火飛零落早相失詎知南山松獨立自蕭瑟
─寄東魯二稚子─吴地桑葉綠吴蠶已三眠我家寄東
魯誰種龜隂田春事已不及江行復茫然南風吹歸心
飛堕酒樓前樓東一株桃枝葉拂青烟此樹我所種别
來向三年桃今與樓齊我行尚未旋嬌女字平陽折花
倚桃邊折花不見我淚下如流泉小兒名伯禽與姊亦
齊肩䨇行桃樹下撫背復誰憐念此失次第肝腸日憂
煎裂素寫遠意因之汶陽川─增─張籍新桃─桃生葉婆
娑枝葉四面多高未出墻顛蒿莧相凌摩植之三年餘
今年初試花秋來未成實其隂良已嘉青蟬不來鳴安
得迅羽過常恐牽絲蟲蒙羃成網羅顧託戲童兒勿折
吾柔柯明年結甘實磊磊充汝家─白居易種桃歌─食
桃種其核一年核生芽二年長枝葉三年桃有花憶昨
五六歲灼灼盛芬華迨兹八九載有减而無加去春已
稀少今春漸無多明年後年後芳意當如何命酒樹下
飲停杯拾餘葩因桃忽自感悲吒成狂歌─宋梅堯臣
通判桃花廳─種桃西庭下有意延東風東風與雨至染
出枝上紅花底有小鳥其字曰桃蟲既於桃得名為桃
言女工剪羅作舞衣奉君歡莫窮舉杯無愧者避世武
陵翁─蘇軾次韻表兄程正輔江行見桃花─曲士賦懷
沙草木傷莽莽德人無荆棘坐失嶺嶠阻我兄瑚璉姿
流落漳江浦净眼見桃花紛紛墮紅雨蕭然振衣裓笑
問散花女我觀解語花粉色如黃土一言破千偈况爾
初不語可憐一轉話他日如何舉故復此微吟聊和嘔
啞櫓江邊閒草木閑客當為主邇來子美瘦正坐作詩
苦袖手焚筆研清篇真漫與願君理北轅六轡去如組
上林桃花開水煖鴻北翥─元劉詵和羅昌逢千葉桃
閏贏首增春朔霽久連望梅殘不留玉桃盛忽成障異
姿奪衆妍姝萼同一狀重緋雜裼襲叠綵迷下上淚明
露借光影堕日分漾紛披競年華翦刻費天匠先生被
花惱書罷時亦訪亭空晝無人山鳥立幽桁横波繞碧
帶老樹入古像同遊無前度得句有孤倡仙源誰與期
微風起衣浪─明仁宗桃園春曉─曙光猶未分芳園露
華炫碧桃千萬樹鮮妍如錦絢隔林鶯語滑兩兩間關
囀掖垣將啟扉漏箭傳聲遠花底候宫車更覺東風軟
─袁凱桃谿─繁花亦何言人至迹愈顯因石自高下綠
源屢回轉鶯啼隂久匝雨霽苔猶淺漁父欲問津烟中
聞雞犬
七言古詩─原─唐王維桃花源行─漁舟逐水愛山春兩岸
桃花夾去津坐看紅樹不知遠行盡青溪不見人山口
潛行始隈隩山開曠望旋平陸遥看一處攅雲樹近入
千家散花竹樵客初傳漢姓名居人未改秦衣服居人
共住武陵源還從物外起田園月明松下房櫳静日出
雲中雞犬喧驚聞俗客争來集競引還家問都邑平明
閭巷掃花開薄暮漁樵乘水入初因避地去人間及至
成仙遂不還峡裏誰知有人事世中遥望空雲山不疑
靈境難聞見塵心未盡思鄉縣出洞無論隔山水辭家
終擬長游衍自謂經過舊不迷安知峰壑今來變當時
只記入山深青溪幾曲到雲林春來遍是桃花水不辨
仙源何處尋─李白寄遠─憶昨東園桃李紅碧枝與君
此時初别離金瓶落井無消息令人行歎復坐思坐思
行歎成楚越春風玉顔畏銷歇碧窗紛紛下落花青樓
寂寂空明月兩不見但相思空留錦字表心素至今緘
愁不忍窺─杜甫風雨看舟前落花戲為新句─江上人
家桃樹枝春寒細雨入疎籬影遭碧水潛勾引風妬紅
花却倒吹吹花困癲旁舟楫水光風力俱相怯赤憎輕
薄遮人懷珍重分明不來接濕久飛遲半欲高縈沙惹
草細于毛蜜蜂蝴蝶生情性偷眼蜻蜓避百勞─韓愈
桃源圖─神仙有無何渺茫桃源之說誠荒唐流水盤廻
山百轉生綃數幅垂中堂武陵太守好事者題緘遠寄
南宫下南宫先生欣得之波濤入筆驅文辭文工畫妙
各臻極異境恍忽移于斯架巖鑿谷開宫室接屋連墻
千萬日嬴顛劉蹶了不聞地圻天分非所恤種桃處處
惟䦕花川源遠近蒸紅霞初來猶自念鄉邑歲久此地
還成家漁舟之子來何所物色相猜更同語大蛇中斷
喪前王羣馬南渡開新主聽終詞絶共凄然自說今經
六百年當時萬事皆眼見不知幾許猶流傳争持酒食
來相饋禮數不同樽爼異月明半宿玉堂空骨冷魂清
無夢寐夜半金雞啁唽鳴火輪飛出客心驚人間有累
不可住依然離别難為情船開棹進一廻顧萬里蒼蒼
烟水暮世俗寧知偽與真至今傳者武陵人─增─元稹
南家桃─南家桃樹深紅色日照露光看不得樹小花狂
風易吹一夜風吹滿墻北離人自有經時别眼前落花
心歎息更待明年花滿枝一年迢遞空相憶─李咸用
緋桃花歌─上帝春官思麗絶夭桃變態求新悦便是花
中傾國容牡丹泫露長門月野樹滴殘鵑呌血曦車碾
下朝霞屑惆悵東風未解狂争教此物芳菲歇─宋歐
陽修四月九日幽谷見緋桃盛開─經年種花滿幽谷花
開不暇把一巵人生此事尚難必况欲功名書鼎彛深
紅淺紫看雖好顔色不耐東風吹緋桃一樹獨後發意
若待我留芳菲清香嫩蕊含不吐日日怪我來何遲無
情草木不解語向我有意偏依依羣芳落盡始爛漫榮
枯不與衆豔隨念花意厚何以報唯有醉倒花東西盛
開比落猶數日清樽尚可三四擕─王安石移桃花示
俞秀老─舍南舍北皆種桃東風一吹數尺高枝柯蔫綿
花爛漫美錦千兩敷亭臯晴溝漲春綠周遭俯視紅影
移漁舠山前邂逅武陵客水際髣髴秦人逃攀條弄芳
畏晼晩已見黍雪盤中毛仙人愛杏令虎守百年終屬
樵蘇手我衰此果復易朽蟲來食根那得久瑶池紺絶
誰見有更植花時且進酒君能酩酊相隨否─元吾丘
衍桃花雨樂府一章寄翼之─秦源春夢陽臺晩風散驚
紅作秋苑閒隂碧樹搖暖雲茸苔羅水香氤氲蝶飛不
&KR0668;烟綿路吴娥怨澀鸞階步參差海羽䨇燕來依微石
舞瀟湘回─明楊基千葉桃花─江花先好還先落一月
芳菲已蕭索掖垣一樹獨䦕遲嫩葉蘢蓯抱香萼朝來
小雨浥輕紅春色千重與萬重點注定知煩曉露剪裁
寧不費春工春來到處尋桃李不道東闌花自美傷心
世事總如花何用勞勞行萬里─憶左掖千葉桃花─穠
李積皓雪繁桃炫朝霞江邊日日見春色盡是尋常兒
女花東闌一樹能傾國千瓣玲瓏誰剪刻半吐疑紅却
勝紅全開似白元非白旁雖淺淡正復穠雅麗稱月閒
宜風隂時晴午各異態嗔喜笑顰無不工嗟我匆匆簿
書急時復微吟對花立白苧猶沾夕露香青鞋不怕蒼
苔&KR0668;而今漂泊楚江濱想像丰儀一愴神惆悵當時看
花客對花還說去年人─寫生碧桃花歌─少年慣作看
花客陌上桃花總相識春風似向此中偏一種花開百
般色只愛深紅更淺紅君家此夲更不同枝上白雲吹
不散階前明月照疑空一縱一横根各别香上斜封愁
欲折畫筵紅燭人半醉忽見此花驚是雪武陵秦人那
得知河陽滿縣徒爾為當時東風千樹錦未比君家璚
樹枝翠禽飛來嗟易見粉蝶棲時難可辨紅妝美女嬌
如花著向花間應掩面花今正開鶯亂啼酒醒拈筆為
君題羡君兄弟如虹蜺豪飲不愁花下迷玉壺清酒金
偏提秦筝琵琶羌管齊走覓橋西舊酒伴莫待風雨花
成泥─王弼戲題窗前小桃─小桃甚小能芬芳乃在主
人廳柱旁忽然見此婉清揚使我廢書典衣裳去年柔
弱風中狂樊姬癡小未解妝綠羅衫袂紅錦襠一笑伴
我窗風凉一春寂寞臥桁楊花氣撲簾聞晝香水飄竹
格小匡床主人乃是江左王小桃小桃弗爾傷坐看明
年廳柱長─原─王世貞─閩中喬木俱成林林家主人饒
隠心時篘竹葉千斛酒來坐桃花萬樹隂澹日輕烟釀
芳暝翠羽黃鸝喚妝醒開處疑蒸紫帽霞澆時欲涸栴
檀井祝君度索三千春有子仍為金母珍漢帝方徵上
林植可容長作武陵人─馮琦─無棣城邊春欲暮臥龍
岡上花如霧年年醉徹武陵烟至今記得桃源路桃源
遍地桃花水翠屏高傍層城起寧可餘姿點綠蕪肯將
浮豔誇穠李始看一徑盤空曲漸入千枝散朝旭滿樹
殘霞爛不收一天香雨飛紅玉白雲深鎖揚子居青山
自愛陶公廬平蕪十里閒看鳥春水一竿不羡魚大隠
何須分出處賞心豈必長林莽桃李濃滋華省隂公門
自是韶華主綏山一顆憶仙家絶勝河陽萬樹花歲歲
願公懸水鏡長將秋實代春華─趙福元─神仙擁出蓬
萊宫羅幃繡幕圍香風雲鬟繞繞梳翡翠頳顔滴滴勻
猩紅千嬌百媚粲相逐爛醉芳春逞芬馥朝陽影裏燦
紅瓊晨霞香中咽寒玉承恩侍宴青帝前錦衣半脱酣
晝眠鶯鶯燕燕扶不起巧呼苦喚殊可憐傍欄無力嬌
欲語花羣本是桃源女幾年流水飯胡麻今在武陵溪
上住
五言律詩─
御製和唐太宗詠桃花即用原韻─苑裏韶華滿春工試綺妝
霞輕籠樹影日暖散林光倚檻千叢錦開簾百和香東風
自駘宕長護萬年芳
增─唐太宗詠桃─禁苑春暉麗花蹊綺樹妝綴條深淺色
點露參差光向日分千笑迎風共一香如何仙嶺側獨
秀隠遥芳─李嶠詠桃─獨有成蹊處穠華發井傍山風
凝笑臉朝露泫啼妝隠士顔應改仙人路漸長還欣上
林苑千歲奉君王─劉長卿晩桃─四月深澗底桃花方
欲然寧知地勢下遂使春風偏此意頗堪惜無言誰為
傳過時君未賞空媚幽林前─温庭筠敷水小桃盛開
敷水小橋東娟娟照露叢所嗟非勝地堪恨是春風二
月豔陽節一枝惆悵紅定知留不住吹落路塵中─李
商隠桃園─竟日小桃園休寒亦未暄坐鶯當酒重送客
出墻繁啼久豔粉薄舞多香雪翻猶憐未圓月先出照
黃昏─宋韓琦百井路山桃─漫嶺夭桃樹無人亦自開
雲霞深隠洞錦繡遠成堆生意驚樵斧芳情謝宴杯莫
迷行客路不似武陵回─明高啟桃花─春色東家出相
窺似有心曲垣遮自短别院閉還深影動疑人折香搖
妬蝶尋好風時解意吹片拂羅襟─原─申時行桃谿─分
得元都種依然玉洞春逶迤成曲徑爛漫及芳辰錦叠
溪邊浪紅銷雨後塵武陵差可擬吾豈避秦人─方九
功─一曲桃園樹平沙十里春落花紅勝錦藉草綠如茵
野興邀詩伴村沽覓酒鄰怕逢漁父問疑是避秦人
陸卿子─一覩傾城貌千山斂夕霏露桃差比豔汀月借
生輝躡磴雲迎襪凌波水濺衣餘芳吹不散常繞渚烟
飛
七言律詩─原─唐杜甫題桃樹─小徑升堂舊不斜五株桃
樹亦從遮高秋總餧貧人實來歲還舒滿眼花簾戶每
宜通乳燕兒童莫信打慈鵶寡妻羣盗非今日天下車
書正一家─增─白居易晩桃花─一樹紅桃亞拂池竹遮
松蔭晩開時非因斜日無由見不是閒人豈得知寒地
生材遺較易貧家飬女嫁常遲春深欲落誰憐惜白侍
郎來折一枝─温庭筠反生桃花發因題─病眼相逢四
壁空夜來山雪破東風未知王母千年熟且共劉郎一
笑同已落又開横晩翠似無如有帶朝紅僧虔蠟炬高
三尺莫惜連宵照露叢─唐彦謙緋桃─短墻荒圃四無
鄰烈火緋桃照地春坐久好風休掩袂夜來細雨已沾
巾敢同俗態期青眼似有微辭動綘唇盡日更無鄉井
念此時何必見秦人─李咸用緋桃花─茫茫天意為誰
留深染夭桃備勝遊未醉已知醒後憶欲開先為落時
愁癡蛾亂撲燈難滅躍鯉傍驚電不收何事梨花空似
雪也稱春色是悠悠─李中詠桃花─祗應紅杏是知音
灼灼偏宜間竹隂幾樹半開金谷曉一溪齊綻武陵深
豔舒百葉時皆重子熟千年事莫尋誰步宋墻明月下
好香和影上衣襟─韋莊詠庭前桃─曾向桃源爛漫遊
也同漁父泛仙舟皆言洞裏千株好未勝庭前一樹幽
帶露似垂湘女淚無言如伴息媯愁五陵公子饒春恨
莫引香風上酒樓─宋梅堯臣和江鄰幾省中賞小桃
年年二月賣花天唯有小桃偏占先初見嫩紅無不喜
終知俗豔幾多妍鄰翁已折郊園裏貴客争誇粉署邊
可惜工夫吟向此會須重醉牡丹前─次韻和王舍人
憶省中小桃寄江學士─淺綻臙脂紫蠟芳深斟吴酎白
瓊觴鳳池人憶去年豔雉省客無今日狂髣髴物華先
上苑依稀歌吹下昭陽平明社雨莫催促應翫移牀欲
近傍─蔡襄過楊樂道宅西桃花盛開─城隈繞舍似山
家舍下新桃已放花無限幽香風正好不勝狂豔日初
斜自憐馬上空愁望誰向樽前與醉誇京國難逢春氣
味莫隨塵事度年華─孔武仲館中桃花─蓬壺深絶鎖
芳菲初出仙桃第一枝天近自應風景别春長莫恨化
工遲相從朱戶人稀到半掩香苞蝶未知想像江南今
盛發亦經頻雨稍離披─陸游連日至梅仙塢及花涇
觀桃花─千載桃源信不通鏡湖西塢擅春風舟行十里
畫屏上身在兩山紅雨中俗事挽人常故故夕陽歸櫂
莫匆匆豪華無復當年樂爛醉狂歌亦足雄桃花塢
近釣魚磯不比劉郎萬里歸水底紅雲迷醉眼樽前絳
雪點春衣病依几杖猶能出老愛風光未忍違天借清
遊每窮日夜深炬火候柴扉─原─張虛菴─笑披初服返
林臯小築精廬牓慕陶已買扁舟浮綠水更依疎柳插
紅桃春風荏苒來三徑歲月侵尋入二毛却笑文章緣
業在篋書重簡課兒曹─增─金王寂桃花─應嗔國色朝
酣酒賜與羽衣如太真道士厭看千樹老令君别換一
城新緗梅拂額更不俗栗玉削肌殊可人想得乞漿尋
舊約春風不似去年春─元楊載碧桃─一枝如玉照芳
春幾度憑闌欲殢人翠被夜寒愁灑淚珠簾月冷怕傷
神劉郎陌上栽仍舊王母池邊賞又新不是梨花飄雪
樹望中淸絶更無倫─曹文晦桃源春曉─數點殘星掛
綠蘿看桃行入舊山阿洞門花霧紅成陣沙麓巖前翠
作渦天外曙光驚鶴夢水邊啼鳥和漁歌劉郎去後無
人到吟倚東風草色多─馬臻桃花─淺碧繁紅又滿枝
化工消息本無機豔滋曉露鶯搖落香漬春泥燕掠歸
金谷園中芳草在玄都觀裏昔人非自從雲隔天台路
劉阮如今夢亦稀─黃可玉碧桃─洗盡嬌紅出翠帷玉
人無語背斜暉綠華前度通仙譜天水何年染素衣宴
罷瑶池春夢斷影寒姑射夜深歸禁烟時節多風雨莫
遣繁英一片飛─明楊基桃花─深深翠竹映嬋娟湘女
梳妝立曉烟流水落花成悵望舞裙歌袖是因緣也無
人折休相妬纔有鶯啼更可憐却憶東闌碧千葉暖風
香雨為誰妍─陳鴻詠紅白桃花─䨇豔如從露井看妝
分濃淡映雕欄玉膚中酒冰綃薄粉面窺人錦帳寒杏
雨並隨窗外度梨雲同入帳中殘膽瓶不是餘香在定
訝珊瑚間木難─原─申時行山中看桃花─萬山廻合似
天台二月桃花已遍䦕映水却疑乘浪煖緣崖故是倚
雲栽亂紅飛雨沾衣袂碎錦分霞入酒杯謾道武陵仙
路遠探竒有客問津來─方廣德─露井花時露未晞紫
文丹萼鬭芳菲佳人南國還嬌豔仙種西池定是非浥
雨别含濃淡態籠烟怯逗淺深暉祇緣瓊貌難為侣獨
傍房陵片玉飛─曹大章─竹徑寥寥空碧苔䨇星忽漫
照高臺唾飛白玉風前落舄度青雲江上來螭尾清班
原帝侍虎頭詞客總仙才相逢莫問年來事惟有桃花
似舊開─增─胡師閔粉紅桃花─温情膩質可憐生浥浥
輕韶入粉勻新暖透肌紅沁玉曉風吹酒淡生春窺墻
有態如含笑對面無言故惱人莫作尋常輕薄看楊家
姊妺是前身
五言排律─增─唐章孝標玄都觀栽桃十韻─驅使鬼神功
攅栽萬樹紅薰香丹鳳闕妝點紫瓊宫寳帳重遮日妖
金遍累空色燃燒藥火影舞步虛風粉撲青牛過枝驚
白鶴冲拜星春錦上服食曉霞中碁局隂長合簫聲秘
不通豔陽迷俗客幽䆳失壺公根柢終盤石桑麻自轉
蓬求師飽靈藥他日訪遼東─薛能桃花─秀氣自天鍾
千年豈易逢開齊全未落繁極欲相重冷濕朝如淡晴
乾午更濃風光新社燕時節舊春鴻籬落欹臨竹亭臺
盡間松亂緣堪羡蟻深入不如蜂有影宜暄煦無言自
冶容洞連非俗世蹊静接仙蹤子熟河應變根盤土已
封西王潛愛惜東朔盗過從醉席眠英好題詩戀景慵
芳菲聊一望何必在臨邛
五言絶句─增─唐李商隐嘲桃─無賴夭桃面明露井東
春風為開了却擬笑春風─原─鄭谷感興─禾黍不陽豔
競栽桃李春翻令力耕者半作賣花人─宋崔鷃─殘夜
迷春曉夭桃怯夜寒何人未妝洗先傍玉欄干─增─蘇
軾和子由岐下桃花─争䦕不待葉密綴欲無條傍沼人
窺鑑驚魚水濺橋─原─王十朋桃花─在處飄紅雨臨窗
照夕陽何時清禁裏一醉伴仙郎─增─明陳道復題桃
花─春光何爛漫桃花發滿谿武陵香萬樹寧不放人題
─楊基壺中二色桃花─素頰映紅腮西園共折來憐渠
竟先落知是最先開─李東陽桃花─種樹乘春雨開花
待曉風一年還一樹随意滿園紅
七言絶句─
御製雨後見桃花─新雨濛濛宜五沃蒸霞始放見錢江初春
錦繡鋪千樹落日微吟坐北窗
增─唐李嶠從宴桃花園詠桃花應制─歲去無言忽憔悴
時來含笑吐氛氲不能擁路迷仙客故欲開蹊待聖君
─趙彦伯從宴桃花園詠桃花應制─紅萼競然春苑曙
丰茸新色御筵開長年願奉西王讌近侍慚無東朔才
─蘇頲從宴桃花園詠桃花應制─桃花灼灼有光輝無
數成蹊點更飛為見芳林含笑待遂同温樹不言歸
李乂侍宴桃花園詠桃花應制─綺萼成蹊遍籞芳紅英
撲地滿庭香莫將秋宴傳王母來比春華夀聖皇─張
說桃園馬上應制─林間豔色驕天馬苑裏穠華伴麗人
願逐南風飛帝席年年含笑舞青春─原─李白山中問
荅─問余何事棲碧山笑而不答心自閒桃花流水杳然
去别有天地非人間─杜甫江畔獨步尋花絶句─黃師
塔前江水東春光嬾困倚微風桃花一簇開無主可愛
深紅愛淺紅─漫興─手種桃李非無主野老墻低還是
家恰似春風相欺得夜來吹折數枝花─蕭八明府寔
處覓桃栽─奉乞桃栽一百根春前為送浣花村河陽縣
裏雖無數濯錦江邊未滿園─增─顧况崦裏桃花─崦裏
桃花逢女冠林間杏葉落仙壇老人方授上清籙夜聽
步虛山月寒─原─劉禹錫竹枝詞─山桃紅花滿上頭蜀
江春水拍山流花紅易衰似郎意水流無限似儂愁
韓愈題百葉桃花─百葉䨇桃晩更紅臨窗映竹見玲瓏
應知侍史歸天上故伴仙郎宿禁中─王建宫詞─樹頭
樹底覓殘紅一片西飛一片東自是桃花貪結子錯教
人恨五更風─增─白居易寄題忠州小樓桃花─再遊巫
峽知何日總是秦人說向誰長憶小樓風月夜紅欄干
外兩三枝─夜惜禁中桃花因懷錢員外─前日歸時花
正紅今夜宿時枝半空坐惜殘芳君不見風吹狼籍月
明中─大林寺桃花─人間四月芳菲盡山寺桃花始盛
開長恨春歸無覓處不知轉入此中來─下邽莊南桃
花─邨南無限桃花發唯我多情獨自來日暮風吹紅滿
地無人解惜為誰開─元稹亞枝紅─平陽池上亞枝紅
悵望山郵是事同還向萬竿深竹裏一枝渾臥碧流中
南家桃樹深紅色日照霞光看不得樹小花狂風易
吹一夜風吹滿墻北─原─元稹劉阮妻─芙蓉脂肉綠雲
鬟罨畫樓臺青黛山千樹桃花萬年藥不知何事憶人
間─白敏中桃花─千朵穠芳倚樹斜一枝枝綴亂雲霞
憑君莫厭臨風看占斷春光是此花─增─杜牧酬王秀
才桃花園見寄─桃滿西園淑景催幾多紅豔淺深開此
花不逐溪流出晉客無因入洞來─原─雍陶過舊宅看
花─山桃野杏兩三栽樹樹繁花去後開今日主人相引
看誰知曾是客移來─來鵬惜花─東風漸急夕陽斜一
樹夭桃數日花為惜紅芳今夜裏不知和月落誰家
增─曹唐題武陵洞五首─此生終使此身閒不是春時且
要還寄語桃花與流水莫辭相送到人間溪口回舟
日已昏却聽鷄犬隔前邨殷勤重與秦人别莫使桃花
閉洞門却恐重來路不通殷勤回首謝春風白雞黃
犬不將去且寄桃花深洞中桃花夾岸香何之花滿
春山水去遲三宿武陵溪上月始知人世有春時渡
水傍山尋絶壁白雲飛處洞天開仙人來往無行迹石
逕春風長綠苔─周朴桃花─桃花春色暖先開明媚誰
人不看來可惜狂風吹落後殷紅片片點莓苔─司空
圖移桃栽─獨臨官路易傷摧從遣春風恣意開禪客笑
移山上看流鶯直到檻前來─鄭谷小桃─和烟和雨遮
敷水映竹映邨連㶚橋撩亂春風耐寒食到頭贏得杏
花嬌─吴融桃花─滿樹如嬌爛漫紅萬枝丹彩灼春融
何當結作千年實將示人間造化工─陸希聲桃花谷
君陽山下足春風滿谷仙桃照水紅何必武陵源上去
澗邊好過落花中─桃蹊─芳草霏霏遍地齊桃花脉脉
自成蹊也知百舌多言語住向春風盡意啼─無名氏
桃花行─源水叢花無數開丹跗紅萼間青梅從今結子
三千歲預喜仙遊後摘來─宋王禹偁看桃花─野桃無
主滿山隈仙客擕樽獨自來盡月馨香留我醉每春顔
色為誰開─原─种放桃花─習習香薰薄薄烟杏遲梅早
不同妍山齋盡日無鶯蝶只與幽人伴醉眠─增─梅堯
臣和鄰幾學士桃花─深殿有春人到稀武陵雖說昧當
時躊躇莫憶人間世恐至塵中悔却遲─歐陽修和江
鄰幾學士桃花─草上紅多枝上稀芳條綠萼憶來時見
桃著子始歸後誰道仙花開落遲─蔡襄後舍緋桃─十
年樹底折香葩蔌蔌浮光弄晩霞只恨無情是風雨直
將紅片入西家─南劍州芋陽舖見臘月桃花─可笑夭
桃耐雪風山家墻外見疎紅為君持酒一相向生意雖
殊寂寞同─建溪桃花─何物山桃不自羞欲乘風力占
溪流仙源明有重來路莫下横枝礙客舟─過南劍州
芋陽舖見桃花─七年相别復相逢墻外千枝依舊紅只
有蒼顔日憔悴奈緣多感泣春風─原─劉敞─小樓西望
那人家出屋香梢幾樹花只恐東風能作惡亂紅如雨
墮窗紗─邵雍二色桃─施朱施粉色俱好傾國傾城豔
不同疑是蕊宫䨇姊妺一時擕手嫁東風─增─石延年
詠小桃─生色深紅綬帶長宫簾寒在井欄香誰家升上
瑶池品先得春風一面妝─范成大次韻周子充正字
館中緋碧兩桃花─碧城香霧赤城霞染出劉郎未見花
憑仗天風扶綘節為招萼綠過羊家─張恭甫正字折
贈館中碧桃因次子充韻─滿枝晴雪照青霞舊識桃源
暈碧花俯仰京塵隔年夢東風猶認故人家─陸游泛
舟觀桃花─花徑二月桃花發霞照波心錦裹山說與東
風直須惜莫吹一片落人間桃源只在鏡湖中影落
清波十里紅自别西川海棠後初將爛醉荅春風種
桃亦解比封君世故紛紛寂不聞九轉金丹應已熟全
家仙去隐紅雲湖南小山花更多不醉將如春色何
釣得鮮鱗堪斫膾任教微雨&KR0668;漁蓑鄰曲一生花裏
活邨翁疑是古遺民初來自被春留住枉道當時為避
秦─楊萬里神堂舖前桃花─北江二月正春寒初見桃
花喜未殘臘月潮州見桃李元來不作好春看─吴儆
雪中桃花─夭桃先已醉春風青女猶争造化工應與騷
人嫌太赤故將鉛粉注深紅粲粲乘鸞萬玉妃肯將
紅豔鬭光輝只應侍宴瑶池罷猶帶天邊醉色歸─原
曾季貍─衣裁緗纈態纖穠猶在瑶池午醉中嫌近清明
時節冷趁渠新火一番紅─趙信菴秋日桃花─匼匝西
園一徑通幾經霜盡野塘空桃花錯認東風暖却與芙
蓉鬭小紅─陳月潭─䨇槳春風欵欵移斜陽平半落芳
池不妨暫向橋邊駐更為桃花了一詩─黃静齋─雨後
桃花作片飛風前柳絮點人衣春歸不用怨風雨無雨
無風春亦歸─蕭冰崖─桃源花發幾番春聞說漁郎此
問津秦帝漫勞方士遣神仙已是避秦人─朱淑真窗
西桃花盛開─盡是劉郎手自栽劉郎去後幾番開東君
有意能相顧蛺蝶無情更不來─增─金高士談二月十
一日見桃花─鳴鳩天色半隂晴竹屋松窗老寸心閉戶
不知春早晚桃花紅淺柳青深─元張弘範碧桃花─應
是玄都觀裏仙為嫌白淡厭紅蔫故栽一種新顔色疑
是飛仙墜翠鈿─王惲小桃─梅粉飄零柳未烟一枝春
色獨當軒今年盻得紅苞拆風雪禁持第幾番─鄭氏
允端桃花─細雨春寒江上時小桃欹樹出疎籬從教一
簇開無主終不留題崔護詩─明陳憲章潘岳愛桃─潘
郎本自愛桃花種向河陽幾萬家世有長官如孟子還
除花地樹桑麻─桃花─雲鎖千峯午未開桃花流水更
天台劉郎莫記歸時路只許劉郎一度來山中兒女
不知秦無賴漁郎最惱人溪上桃花君莫種東風不貸
武陵津─魯鐸桃溪─世路悠悠已倦遊桃溪深處草堂
幽東風自解幽人意不遣飛花逐水流─王弼次韻匏
菴先生共月菴賞桃花二絶句─斜月枝頭照返魂先生
扶醉倚籬門花應欲識蒼然面莫遣風前絳燭昏墻
底芳樽歲合開杖藜歲約為花來醉翁慣作頽然醉先
報東風掃綠苔─王叔承看梅後從太湖出吴江歸爛
溪一路桃花盛開口占紀興─千巖古樹幾浮槎數盡寒
英起暮霞百曲青溪歸亦好五湖春水徧桃花─陶望
齡詠上苑桃花─度索山頭駐彩霞蓬萊宫闕即仙家共
傳西苑千秋實已著東風一樹花─董其昌上苑桃花
二首─宜春苑裏占春多爛漫紅霞發早柯却憶禁林成
徑處雲扶步輦一經過灼灼宫桃&KR0668;露華人間萬樹
失芳葩有時源上随流水盡日天邊自雨花─原─孫慎
行─桃源只在市城邊錦瑟明妝滿畫船莫怪道人回首
處朝來暮去已年年─孫齊之─秋夜佳人歌木蘭瀟湘
幅上水雲寒誰教蕙帳留春色九月桃花鏡裏看─張
公舉─一年春事又成空擁鼻微吟半醉中夾道桃花三
月暮馬蹄無處避殘紅─杜贊─孔雀屏開春夢幽水晶
簾捲篆烟浮深宫盡日渾無事間看桃花落御溝─鄧
志謨─風掃桃花片片飛夜闌不寐倚屏圍聲聲杜宇催
歸去不向郎啼向妾啼─丘陵─芳郊晴日草萋萋千樹
桃花一鳥啼無數落紅隨水去又分春色入城西─徐
臣─不騁嬌姿媚豔陽却來冐雪並寒芳應嫌春色繁華
態故學梅花淺淡妝─張新─綠淺紅深醉眼濃殢人何
處不迷蹤飛時莫浪隨流水自有春濤可化龍─儲氏
夭桃灼灼倚窗前春色繽紛帶紫烟昨夜雨聲來枕上
惜花人聽不曾眠
詩散句─原─宋韓駒─桃花如美人服飾靚以豐徘徊顧香
影似為悦已容數枝有餘妍窈窕禁省中─增─林逋─任
應雨杏情無别最與烟篁分不疎比合並饒皮博士形
相偏屬薛尚書─原─王十朋─欲留王母盤中核兼採秦
人洞裏薪此事渺茫花笑我不如聯賞故園春─陸壑
采藥人歸聞朮氣尋仙路遠夢桃花買來山釀全如水
易解昏昏到日斜─增─唐李白─犬吠水聲中桃花帶雨
濃─原─杜甫─如行武陵暮欲問桃源宿小桃知客意
春盡始開花桃紅客若至定是昔人迷─王昌齡─桃
花四面發桃葉一枝開─儲光羲─江水帶冰綠桃花隨
雨飛─韓愈─川原曉服鮮桃李晨妝靚─王真白─露香
紅玉樹風綻碧蟠桃─增─元張翥─野水碧於草桃花紅
照人─唐獨孤及─欲識桃花最多處前程問取武陵兒
─丁仙芝─桃花昨夜撩亂開當軒發色映樓臺─原─郎
士元─重門深銷無人見惟有碧桃千樹花─增─曹唐─春
風流水還無賴偷放桃花出洞門玉沙瑶草連溪碧
流水桃花滿澗香─羅隠─桃在仙翁舊苑傍暖烟晴靄
撲人香─韋莊─文昌二十四仙曹盡倚紅簷種露桃
原─宋种放─綠萼紅葩曉態新風流如陣戰愁人─增─司
馬光─銅駝陌上桃花紅洛陽無處無春風─原─陶弼─三
月宫桃滿上林一花千萼費春心一花五出尚可飲
何况重重疊疊開─王琪─莫向東風恨開晚鳳城猶有
未歸人─王安石─春風過柳如絲綠晴日蒸桃出小紅
─增─張舜民─十月江南號小春新陽已放一枝新─張
耒─䨇桃栽罷還惆悵憶昨淮陽舊種花─陳與義─自唱
新詩與明月碧桃開盡雨聲中─陸游─久客未歸丹竈
冷碧桃八十一番新─楊萬里─兩岸桃花總無力斜紅
相倚臥春風─元李孝光─雲消新水鴨頭綠沙暖小桃
猩血紅─明徐賁─風遞濃香到水涯幾株桃樹映門斜
─梁簡文帝─桃含可憐紫窗桃落細跗─周庾信─村
桃拂紅粉流水桃花香─王褒─新桃緣徑紅─唐蘇
味道─桃舒春錦芳─趙冬曦─桃紅卷欲舒─原─杜甫─栽
桃爛漫紅紅入桃花嫩─劉長卿─桃花色欲醉─韓
愈─桃枝綴紅糝─杜牧─紅繞緗桃塢─增─李商隠─桃散
武陵霞─宋蘇軾─夭桃弄春色─元馬祖常─蟠桃萼翦
緋─王逢─崇桃紅霧斂─梁劉孝威─桃花水脉引行光
─原─唐李白─岸夾桃花錦浪生─杜甫─點注桃花舒小
紅桃花氣㬉眼自醉不分桃花紅勝錦紅芳落
盡井邊桃─高適─百媚桃花如欲語桃花點地紅斑
斑─白居易─桃花亂落如紅雨翦綃裁錦一重重
增杜牧─一嶺桃花紅錦黦─李商隠─露桃塗頰依苔井
─高駢─博羅山下碧桃春─宋司馬光─桃樹連村一片
紅─邵雍─露桃紅裛暖仍香─王安石─宿雨催紅出小
桃─金張汝霖─小桃無語半含嬌─元白珽─桃花含笑
夕陽中─耶律楚材─倚檻夭桃幾點明─趙孟頫─臨水
紅桃對鏡開─許有壬─紫蕭吹綻碧桃花─張昱─桃花
吹盡雨前紅─倪瓉─兩岸桃花飛接人─明楊基─千葉
紅開並蒂花
詞─
御製前過江浙桃花已放今回鑾至津門復見桃花盛開調
寄點絳唇─再見桃花津門紅映依然好回鑾纔到疑似兩
春報錦纜仙舟星夜眄辰曉情飄渺豔陽時嫋不是垂
楊老
增─宋周紫芝點綘唇─燕子風高小桃枝上花無數亂溪
深處滿地飛紅雨喚得春來又送春歸去渾無緒劉
郎前度空記來時路─原─秦觀點絳唇─醉漾輕舟信流
引到花深處塵緣相悮無計花間住烟水茫茫回首
斜陽暮山無數亂紅如雨不計來時路─增─王洪卜算
子─宿雨漲春流曉日紅千樹幾度尋芳載酒來日與春
相遇弱水與桃源有路從教去不見西湖柳萬絲滿
地飛風絮─劉圻父阮郎歸─長條嫋嫋串紅綃無風時
自搖十分妖豔更媌條殢春情態嬌風影舞霧痕潮
買來和蝶饒故園愁絶楚宫腰相逢恨怎消─原─秦觀
虞美人─碧桃天上栽和露不是凡花數亂山深處水瀠
廻可惜一枝如畫向誰開輕寒細雨情何限不道春
難管為君沉醉一何妨只怕酒醒時候斷人腸─陳與
義虞美人─十年花底承朝露看到江南樹洛陽城裏又
東風未必桃花得似舊時紅臙脂睡起春纔好應恨
人空老心情雖只在吟詩白髮劉郎孤負可憐枝─聶
大年臨江仙─記得武陵門外路雨餘芳草蒙茸杏花深
巷酒旗風紫騮嘶過處隨意數殘紅有約玉人同載
酒夕陽歸路西東舞衫歌扇繡簾櫳昔遊成一夢試問
賣花翁─王道輔蝶戀花─穠豔嬌春春晼晩雨借風饒
學得宫妝淺愛把綠眉都不展無言脉脉情何限花
下當時紅粉面凖擬新年都向花前見争奈武陵人易
散丹青傳得閨中怨─增─賀鑄定風波─墻上夭桃簇簇
紅巧随飛絮入簾櫳自是芳心貪結子翻使惜花人恨
五更風露萼鮮濃妝臉靚相映隔年情事此門中粉
面不知何處在無奈武陵流水卷春空─原─鄭履齋滿
江紅─柳帶榆錢又還是清明寒食正滿園羅綺滿城簫
笛花樹得晴紅欲染遠山過雨青如滴問江南池館有
誰來江南客烏衣巷今猶昔烏衣事今難覓但年年
燕子晩烟斜日抖擻一春塵土債悲凉萬古英䧺迹且
芳樽随分趁芳時休虛擲─增─陶宗儀露華─武陵夜寂
記露影璇空一笑曾識素臉暈鉛巧把黛螺輕羃莫是
歌渡烟江浣却舊家顔色還又訝深宫紺袖唾花猶&KR0668;
問他阿母消息甚落寞梨雲青鳥難覓不比錦紅輕
薄容易狼籍嫩綠護出溪頭誰顧采香仙客春晩也頻
温玉笙是得─王沂孫露華─紺葩乍坼笑爛漫嬌紅不
是春色換了素妝重把青螺輕拂舊歌共渡烟江却占
玉奴標格風霜峭瑶臺種時付與仙骨閑門晝掩凄
惻似淡月梨花重化清魄尚帶唾痕香凝怎忍攀摘嫩
綠漸暖溪隂簌簌粉雲飛出芳豔冷劉郎未應認得
原─黃庭堅水調歌頭─瑶草一何碧春入武陵溪溪上夭
桃無數花上有黃鸝我欲穿花尋路直入白雲深處浩
氣展虹霓祇恐花深處紅露&KR0668;人衣坐白石倚玉枕
拂金徽謫仙何處無人伴我白螺杯我為靈芝仙草不
為朱唇丹臉長嘯亦何為醉舞下山去明月逐人歸
晁端禮水龍吟─嶺梅香雪飄零盡繁杏枝頭猶未小桃
一種夭嬈偏占春工用意微噴丹砂半含朝露粉墻低
倚是誰家小女嬌癡怨别空凝睇東風裏好是佳人
半醉近横波一枝争媚玄都觀裏武陵溪上空隨流水
悵恨如紅雨風不定五更天氣念當年門裏如今陌上
灑離人淚─增─馮取洽摸魚兒─歎劉郎那回輕别霏霏
三落紅雨玄都觀裏應遺恨一扶淡烟殘縷愁望處想
霧暗雲深忘却來時路新花舊主把刻羽流商裁紅翦
翠山徑日將暮空枝上時有幽禽對語聲聲如問來
否人生行樂須閒健衰老念誰免此吾所與在溪上深
深錦繡花千塢何時定去但對酒思君呼兒為我頻唱
小桃句
别錄─增─左傳─其出之也桃弧棘矢以除其災─疏─服虔云
桃所以逃凶也─前漢書溝洫志注─師古曰桃方華時
即有雨水川谷冰泮衆流猥集波瀾盛長故謂之桃花
水耳─唐書方技傳─明崇儼以竒技自名高宗召見甚
悦試為窟室使官人奏樂其中召崇儼問何祥耶為我
止之崇儼書桃木為二符剚室上樂即止曰向見怪龍
怖而止─原─戰國策─孟嘗君將入秦蘇秦往見孟嘗君
曰人事者吾已知之所未聞者鬼事耳秦曰臣之來固
且以鬼事見君矣臣來過淄水上有土偶人焉與桃梗
相與語桃梗謂土偶人曰子西岸之土也埏子以為人
至歲八月降雨下淄水至則子殘矣土偶人曰不然吾
西岸之土殘則復西岸耳子東園之桃梗也刻削子以
為人降雨下淄水至流子而去則子漂漂者將如何今
秦四塞之國譬如虎口而君入之則臣不知君所如矣
孟嘗君乃止─莊子─插桃枝于戶連灰其下童子入而
不畏而鬼畏之是鬼智不如童子也─淮南畢萬術─孤
桃枝之劵令雞夜鳴─註─取孤桃南北行枝長三尺折以
為劵塗以三歲䧺雞血安棲下則雞夜鳴─典術─桃之
精生在鬼門以制百鬼故今作桃梗人著門以厭邪
增─漢官儀─二千石綬青地桃花縹三彩─原─風俗通─按
黃帝書上古之時有神荼鬱壘昆弟二人性能執鬼度
索山上桃樹下簡閱百鬼妄禍害則縛以葦索執以食
虎於是縣官常以臘除夕飾桃人垂葦索畫虎於門皆
追效前事以衛凶也─神仙傳─高丘公服桃膠而得仙
─抱朴子─桃膠用桑木灰漬過服之愈百病久服體有
光能絶榖─侯鯖錄─桃茢以除不祥今人以桃枝灑地
辟惡─神農本草經─服桃花三樹盡則面如桃花─太
清方─三月三日採桃花酒浸服之除百病好顔色一云
桃李花服之可却老─酉陽雜爼─安期生以醉墨灑石
上皆成桃花─增─物類相感志─桃花飯做飯了以梅紅
紙盛之&KR0668;後去紙和勻則紅白相間─畫史─徐熙大小
折枝吾家亦有士人家往往見之翎毛之倫非雅玩故
不錄桃一大枝謂之滿堂春色在余家─原─東坡志林
世人見古德有見桃花悟道者争頌桃花便將桃花作
飯五十年轉没交涉正如張長史見擔夫與公主争路
而得草書之氣欲學長史書日就擔夫求之豈可得哉
─增─紀談錄─陶淵明所記桃花源人謂桃花觀即是其
處不知公盖寓言也─話腴─桃杏䨇仁者必殺人其花
本五出有六出必䨇仁而殺人矣反常故也─彦周詩
話─荆公桃花詩云晴溝漲春綠周遭俯視紅影移魚舠
皆觀其影也其後云攀條弄芳畏晼晩已見黍雪盤中
毛事見家語─齊東野語─天台營妓嚴蕊字幼芳色藝
冠一時唐與正守台日酒邊嘗命賦紅白桃花即成如
夢令云道是梨花不是道是杏花不是白白與紅紅别
是東風情味曾記曾記人在武陵微醉與正賞之䨇縑
─全唐詩話─沈存中云唐人以詩主人物故雖小詩莫
不極工而後已所謂旬鍜月鍊者信非虛言小說崔護
題城南詩其始云去年今日此門中人面桃花相映紅
人面不知何處去桃花依舊笑春風後以其意未全語
未工改第三句曰人面祗今何處去至今所傳有此兩
本惟本事詩作祗今何處在唐人詩大都如此雖有兩
今字不恤也取語意為主耳後人以其有兩今字故多
行前篇─夢書─桃為守禦辟不祥夢見桃者守禦官
紙箋譜─楊炎在中書後閣用桃花紙糊窗─原─青州雜
記─桃花有一種盛開時垂絲一二尺者採之煉以松脂
纏織成履甚輕─金門歲節錄─洛陽人家寒食食桃花
粥─增─郎瑛顔洞記普安進山四十里有玲瓏石樹二
株一則綠幹紅花之桃一則青幹白花之李非若繪畫
於壁者也─原─花史─天寳時宫中下紅雨如桃花太真
用染衣裙蔡君謨水晶枕中有桃一枝宛如新折
會寧桃花山土石赤似桃花桃花洞産硃砂四季洞
門若桃花色─家塾事親三月三日取桃花隂乾為末
收至七月七日取烏雞血和塗面光白潤色如玉三
月三日取桃葉搗取汁七升以醋一升同煎至五六分
服之蟲俱下根亦可收東向桃枝於五月五日正午
東向斫成三寸木人著衣帶中能補心虛健忘令人耳
目聰明又云戊子日取東引者二寸枕之兼用尤妙
(附錄)夾竹桃
原─夾竹桃花五瓣長筒瓣微尖淡紅嬌豔類桃花葉狹
長類竹故名夾竹桃自春及秋逐旋繼開嫵媚堪賞何
無咎云温台有叢生者一本至二百餘幹晨起掃落花
盈斗最為竒品─學圃餘疏─夾竹桃與五色佛桑俱是
嶺南北來貨夾竹桃花不甚佳而堪久藏佛桑即謹護
必無存者
集藻─五言古詩─增─宋李覯弋陽縣學北堂見夾竹桃花
有感而書─暖碧覆晴殷依依近水欄異類偶相合勁節
何能安同時盡妖豔無地容檀欒移根既不可潔心誠
為難外貌任春色中心期歲寒正聲尚可聽誰是伶倫
官
五言律詩─原─明王世懋詠夾竹桃─名花踰嶺至婀娜自
成隂不分芳春色猶餘晩歲心絳分疎翠小青入嫩紅
深本識仙源種無妨共入林何來武陵色移植向深
閨葉不迎秋墮花仍入夏齊菲菲能拂石冉冉更成蹊
尚挾風霜氣流鶯未敢棲寂寞誰相問清齋隔市囂
忽遺芳樹至應識雅情高布葉疎疑竹分花嫩似桃野
人看不厭常此對村醪
别錄─原─種植─性喜肥宜肥土盆栽肥水澆之則茂又惡
&KR0668;而畏寒九月初宜置向陽處十月入窖忌見霜雪冬
天亦不宜太燥和暖時微以水潤之但不可多恐凍來
年三月出窖五六月時可配白茉莉婦人簮髻嬌裊可
挹四月中以大竹管分兩瓣合嫩枝實以肥泥朝夕
灌水一月後便生白根兩月後即可翦下另栽初時用
竹幇扶恐搖動一二月後新根紥土便不須用此物極
易變化
(附錄)金絲桃
原─金絲桃花如桃而心有黃鬚鋪散花外若金絲然以
根下劈開分種易活─增─金絲桃南中多有之塞外遍
地叢生六七月花開尤為絢爛花五瓣如桃而長色鵝
黃心微綠莖起處一苞有綠盤盤出五花開則五花俱
開如黃金然
御定佩文齋廣羣芳譜卷二十六
