欽定四庫全書
御定佩文齋廣羣芳譜卷七十四
木譜
榆
原─榆一名零(本草云榆莢飄零故曰零榆一)一名藲荎(爾雅云藲莖註云今之刺榆)
有數十種今人不能别惟知莢榆白榆刺榆榔榆數種
而已莢榆白榆皆大榆也有赤白二種白者名枌(爾雅云榆)
(白枌說文云楩山枌榆也)木甚高大未葉時枝上先生瘤纍纍成串
及開則為榆莢生青熟白形圓如小錢故又名榆錢甚
薄中仁有殼榆莢開後方生葉似山茱萸葉而長尖&KR1359;
潤澤─增─本草─大榆二月生莢榔榆八月生莢
彙考─增─詩唐風─山有樞隰有榆─原─禮記内則─堇荁枌
榆兔薧滫瀡以滑之─漢書郊祀志─高祖禱豐枌榆社
注─枌白榆也以此樹為社神因立名也─增─漢書循吏
傳─龔遂為渤海大守勸民務農桑令口種一樹榆─魏
志鄭渾傳─渾為山陽魏郡太守以郡下百姓苦乏材木
乃課樹榆為籬並益樹五果榆皆成藩五果豐實─宋
書符瑞志─晉孝武帝太元十一年四月壬申琅邪費有
榆木異根連理相去四尺九寸─魏書昭帝紀─帝曾中
蠱嘔吐之地仍生榆木參合陂土無榆樹故世人異之
至今傳記─太祖紀─建國三十四年生太祖於參合陂
北明年有榆生於埋胞之坎後遂成林─南史劉善明
傳─善明除海陵太守郡境邊海無樹木善明課人種榆
檟雜果遂獲其利─原─唐書陽城傳─城隱中條山歲飢
屏跡不過隣里屑榆為粥講論不輟─管子─五沃之土
其榆條長─莊子─鵲上高城之垝而巢於高榆之巔城
壊巢折凌風而起故君子之居世也得時則蟻行失時
則鵲起─鄒子─春取榆柳之火─韓詩外傳─楚莊王將
伐晉令曰敢諫者死孫叔敖諫曰臣園中有榆榆上有
蟬方奮翼悲鳴飲清露不知螳螂之在其後也─增─新
論─劉子駿信方士虛言謂神仙可學余見其庭下大榆
樹久老剝折指謂曰彼樹無情然猶枯蠧人雖欲愛養
何能使之不衰─春秋元命苞─三月榆莢落─晉宫閣
名─華林園榆十九株─博物志─啖榆則眠不欲覺─荆
州圖記─鄭縣東百步里名伍伯村有白榆連理樹異根
合條高四丈餘土民奉為社─原─鄴中記─襄國鄴路千
里之中夾道種榆盛暑之月人行其下─增─水經注─大
河在金城北門東流有梁泉注之出縣之南山按耆舊
言梁暉字始娥漢大將軍梁冀後冀誅入羌後其祖父
為羌所推為渠帥而居此城土荒民亂暉將移居抱罕
出頓此山為羣羌圍廹無水暉以所執榆鞭竪地以青
羊祈山神泉湧出榆木成林諸次水東逕榆林塞世
又謂之榆林山即漢書所謂榆谿舊塞者也自谿西去
悉榆林之藪矣緣歷沙陵届龜兹縣西出故謂廣長榆
也王恢云樹榆為塞謂此矣─酉陽雜俎─盧縣東有金
榆山昔朗法師令子弟至此採榆莢詣瑕丘市易皆化
為金錢─幽明錄─虞晩家有皂莢樹有神隔路有大榆
樹古傳曰是雌雄─原─清異錄─金鄉路上一老榆往來
者就樹下易草屨例以其舊懸而去時人指為鞾鞋樹
─增─爾雅翼─秦漢故塞其地皆榆榆北方之木也─修
眞錄─昔有女僊喜食衆草日夜恒不卧一日食一樹葉
酣卧不欲覺殊愉快因名其樹曰愉後人改以從木即
今榆樹也後女僊繞宫種之時與族雪道君會於下使
金童講鏐虹寶典─原─農桑通訣─昔豐沛歲饑以榆皮
作屑煑食之民賴以濟
集藻─文散句─增─魏應璩與龐惠恭書─頻見所上利民之
術植濟南之榆栽漢中之漆
五言古詩─原─宋蘇軾御史臺榆─我行汴隄上厭見榆隂
綠千株不盈畝斬伐同一束及居幽囚中亦復見此木
蠧皮溜秋雨病葉埋牆曲誰言霜雪苦生意殊未足坐
待春風至飛英覆空屋─增─明吳寬榆─始我種三榆近
在亭之左西日待隱蔽隂成客能坐七年長漸高密葉
已交鎖生錢聞可食貧者當果蓏其一忽憔悴嚙腹緣
蟻蜾持斧欲伐之材未中船舵藤蔓方附麗不伐亦自
可古人無棄物守圃常用跛
七言古詩─增─唐僧皎然寓興─天上生白榆白榆直上連
天根高枝不知幾萬丈世人仰望徒攀援誰能上天採
其子種向人間笑桃李因問老仙求種法老仙嗤我愚
不荅始知此道終無成還如瞽夫學長生
七言絶句─增─宋孔平仲榆錢─鏤雪裁綃箇箇圓日斜風
定穩如穿憑誰細與東君說買住青春費幾錢
詩散句─增─唐韓愈─狂風簸枯榆狼籍九衢内─宋蘇軾
可惜凌雲條化作樵夫束─原─張耒─修柯遇雲日老枿
千虹霓─增─唐韓愈─榆葉祗能隨柳好等閒撩亂走空
園─李賀─榆莢相催不知數沈郎青錢夾城路─雍陶
寂寞春風花落盡滿庭榆莢似秋天─曹唐─欲將心就
仙郎說借問榆花早晩秋─薛能─此日郊亭心乍喜敗
榆芳景似還家─明李氏玉英─柴扉寂寞瑣殘春滿地
榆錢不療貧─周庾信─興雲榆莢雨─唐張籍─榆葉暗
飄蕭─原─白居易─錢穿短貫榆─增─白居易─晴薰榆莢
黑─薛能─榆莢奔風徤─韋莊─絲錢榆貫重─原─唐白
居易─榆葉抛錢柳展眉隔牆榆葉散青錢─曹唐─北
斗西風吹白榆─薛逢─報秋榆葉落征衣─金麻九疇
村村榆火碧煙新
别錄─增─典術─北方種榆九根宜蠶桑田穀好─夢書─榆
火君德至也夢採榆葉受恩賜也夢居樹得貴官也夢
其葉滋茂福禄存也─原─種植─榆莢落時收取作畦種
之令與草俱長不必去草明年正月附地割除覆以草
放火燒之一歲中可長八九尺不燒則長遲一根數條
者止留麤大條直者一株餘悉去之三年後正月移栽
早則易曲三年内若採葉戕心則不長宜更燒之則依
前茂盛附枝切勿剝性喜肥種宜糞陳屋草亦佳種非
叢林則易曲如白土薄地不宜榖者取一方純種榆則
易長種榆田畔防鳥雀損榖諸榆性皆扇地其下五榖
不植樹影所及東西北三面榖皆不生宜於近北牆處
種之─增─汜勝之書─種木無期因地為時三月榆莢雨
時高地強土可種木─濟民要術─種榆法歲歲科簡剝
治之功指柴雇人十束雇一人無業之人爭來就作賣
柴之利已自無貲况諸器物其利十倍砍後復生不勞
耕種所謂一勞永逸能種一頃歲收千疋惟須一人守
護指揮處分既無牛耕種子人功之費不慮水旱風蟲
之災比之榖田勞逸萬倍男女初生各與小樹二十株
比至嫁娶悉任車轂一樹三具一具値絹三疋成絹一
百八十疋聘財資遣麤得充事─原─取用─三年春莢可
賣五年堪作椽十年後可作器用十五年後可作車轂
嫩葉煠浸淘淨可食榆錢可羹又可蒸糕餌收至
冬可釀酒瀹過曬乾搗羅為末鹽水調勻日中曝曬可
作醬即榆仁醬也榆皮去上皺澀乾枯者取嫩白皮
剉乾磨粉可作粥備荒採其白皮為麫水調合香劑黏
滑勝膠漆榆皮濕搗如糊黏瓦石極有力汴洛以石為
碓嘴用此膠之
槐
原─槐虛星之精也(見春秋說題辭)一名櫰有數種有守宫槐一
名紫槐似槐榦弱花紫晝合夜開(爾雅翼謂之合昏槐)有白槐似
柟而葉差小有櫰槐葉大而黑其葉細而色青綠者直
謂之槐功用大略相等木有極高大者材實重可作器
物有青黃白黑數色黑者為猪屎槐材不堪用四五月
開黃花未開時狀如米粒採取曝乾炒過煎水染黃甚
鮮其青槐花無色不堪用七八月結實作莢如連珠中
有黑子以子多者為好淮南子云槐之生也季春五日
而兔目十日而鼠耳更旬而始規二旬而葉成味苦平
無毒久服明目益氣烏鬚固齒催生─增─神農本草經
槐實生河南平澤可作神燭
彙考─原─周禮秋官─朝士掌建邦外朝之法面三槐三公
位焉州長衆庶在其後─註─槐之言懷也懷來人於此欲
與之謀─增─爾雅─槐棘醜喬─疏─醜類也喬高也槐棘之
類枝皆翹竦─晉書殷仲文傳─仲文因月朔與衆至大
司馬府府中有老槐樹顧之良久而歎曰此樹婆娑無
復生意─李玄盛傳─河右不生楸槐柏漆張駿之世取
於秦隴而植之終於皆死而酒泉宫之西北隅有槐樹
生焉玄盛著槐樹賦以寄情蓋歎僻陋遐方立功非所
也─苻堅載記─堅頗留心儒學王猛整齊風俗政理稱
舉學校漸興關隴清晏百姓豐樂自長安至於諸州皆
夾路樹槐柳百姓歌之曰長安大街夾樹楊槐下走朱
輪上有鸞棲英彥雲集誨我萌黎─周書韋孝寬傳─孝
寬為雍州刺史先是路側一里置一土堠經雨頽毁每
須修之自孝寬臨州乃勒部内當堠處植槐樹代之既
免修復行旅又得庇蔭周文後見怪問知之曰豈得一
州獨爾當令天下同之於是令諸州夾道一里種一樹
十里種三樹百里種五樹焉─隋書高熲傳─熲每坐朝
堂北槐樹下以聽事其樹不依行列有司將伐之上特
命勿去以示後人其見重如此─孝義傳─紐回子士雄
少質直孝友其庭前有一槐樹先甚鬱茂及士雄居喪
樹遂枯服闋還宅復榮高祖聞之下詔褒揚─唐書吳
凑傳─凑為京兆尹街樾稀殘有司蒔榆其空凑曰榆非
人所蔭玩悉易以槐及槐成而凑已亡行人指樹懷之
─朱朴傳─與朴皆相者孫偓字龍光始家第堂柱生槐
枝朞而茂既而偓秉政封樂安縣侯─宋史五行志─政
和四年澤州台州槐木連理─山海經─首山其木多槐
條谷之山其木多槐桐─尚書逸篇─北社惟槐─太公
金匱─武王問太公曰天下神來甚衆恐有試者何以待
之太公請樹槐於王門内有益者入無益者距之─穆
天子傳─天子遂驅升於弇山乃紀丌跡於弇山之石而
樹之槐眉曰西王母之山─管子─五沃之土宜槐─晏
子春秋─齊景公有所愛槐令吏守之令曰犯槐者刑傷
槐者死有醉而傷槐者且加刑焉其女告晏子曰妾聞
明君不為禽獸傷人民不為草木傷禽獸不為野草傷
禾苗今君以樹木之故罪妾父恐鄰國謂君愛樹而賤
人也晏子入言之公令罷守槐之役廢傷槐之法出犯
槐之囚─莊子─隂陽錯行則天地大絯於是乎有雷有
霆水中有火乃焚大槐─註─言隂陽氣鬱則雷霆奪擊水
中起火而焚大槐槐者東方之木老而生火在人身則
謂龍雷之火難以直折是已─鄒子─秋取槐檀之火
原─淮南子─老槐生火─增─淮南子─夫天之所覆地之所
載六合所包隂陽所煦雨露所濡道德所扶此皆生一
父母而閱一和也是故槐榆與橘柚合而為兄弟─三
輔黃圖─元始四年起明堂辟雍為博士舍三十區為會
市但列槐樹數百行諸生朔望會此市各持其郡所出
物及經書相與賈買雍容揖讓議論槐下侃侃誾誾
甘泉谷北岸有槐樹今謂玉樹根榦盤峙三二百年木
也楊震關輔古語云耆老相傳咸以謂此樹即揚雄甘
泉賦所謂玉樹青葱也─春秋元命苞─樹槐聽訟其下
註─槐之言歸也情見歸實也─魏德論─武帝執政日白
雀集於庭槐─西京雜記─上林苑槐六百四十株守宫
槐十株─抱扑子─槐子服之補腦令人髮不白而長生
─汝南先賢傳─新蔡鄭敬字次都為郡功曹都尉高懿
廳事前有槐樹白露類甘露者懿問掾屬皆言是甘露
敬獨曰明府政未能致甘露但樹汁耳─原─顏氏家訓
庾肩吾常服槐實年七十餘目看細字鬚髮猶黑─天
玄生物簿─老槐生丹─增─洛陽伽藍記─永寧寺四門外
樹以青槐亘以綠水京邑行人多庇其下─劉賓客嘉
話錄─賈嘉隱年七歲以神童召見時長孫無忌徐司空
勣於朝堂立語徐戲之曰吾所倚何樹嘉隱曰松樹徐
曰此槐也何言松嘉隱云以公配木何得非松長孫復
問吾所倚何樹曰槐樹公曰汝不能復矯對耶嘉隱曰
何煩矯對但取其鬼木耳─國史補─貞元中度支欲砍
取兩京道中槐樹造車更栽小樹先符牒渭南縣尉張
造造批其牒曰近奉文牒令伐官槐若欲造車豈無良
木恭惟此樹其來久遠東西列植南北成行輝映秦中
光臨關外不惟用資行者抑亦曾蔭學徒拔本塞源雖
有一時之利深根固蒂須存百代之規况神堯入關先
駐此樹玄宗幸嶽見立豐碑山川宛然原野未改且召
伯所憩尚自保全先皇舊遊寧宜翦伐思人愛樹詩有
薄言運斧操斤情所未忍付司具狀牃上度支使仍具
奏聞遂罷造尋入臺─酉陽雜俎─夏州惟一郵有槐樹
數株監州或要葉行牒求之相國李石河中永樂里
有宅庭槐一本抽三枝直過堂前屋脊一枝不及相國
同堂兄弟三人曰石曰程皆登第宰執唯福一人歷七
鎮使相而已京西持國寺前有槐樹數株金監買一
株令所使巧工解之及入内迴工言木無他異金大嗟
惋令膠之曰此不堪矣但使爾知予工也乃别理解之
每片一天王塔戟成就上都渾瑊宅戟門内一小槐
樹有穴大如錢每夜月霽後有蚓如巨臂長二尺餘白
頸紅斑領數百條如索緣樹枝條及曉悉入穴或時衆
鳴往往成曲─異聞錄─淳于棼家廣陵郡宅南有大古
槐枝榦條密棼與羣豪大飲其下貞元七年因沉醉致
疾二友扶之歸卧夢二使曰槐安國王奉邀棼隨二使
指古槐驅入穴中題曰大槐安國入見王妻以次女瑤
芳號金枝公主有羣女曰華陽姑青溪姑上仙子下仙
子輩皆侍從命守南柯郡棼至郡二十餘年使者送出
穴遂寤斜日未隱於西垣餘尊尚湛於東牖夢中倏忽
若度一世矣因與客尋槐下穴洞然明朗可容一榻有
二大蟻素翼朱首長可二寸乃槐安王又窮一穴直上
南枝即南柯郡也─原─盧氏雜說─裴晉公度在相位日
有人寄槐癭一枚欲削為枕時郎中庾威世稱博物召
請别之庾捧玩良久白曰此槐癭是雌樹生者恐不堪
用裴曰郎中甲子多少庾曰某與令公同是甲辰生公
笑曰郎中便是雌甲辰─中朝故事─天街兩畔多槐俗
號為槐街─增─傳載─白居易云忠州荔枝一株槐一株
自忠之南更無槐自忠之北更無荔枝─南部新書─都
堂南門道東古槐垂隂至廣或夜聞絲竹之音則省中
有入相者俗謂音聲樹─青箱雜記─晉陽都城北角有
槐木一日三榮三悴─名臣言行錄─王晉公祐事太祖
知制誥以魏州節度使符彦卿事坐貶華州祐赴貶時
親朋送于都門外謂公曰意公作王溥官職矣以太祖
遣使魏州之日許以宰相之職也祐笑曰祐不做皃子
二郎必做二郎者文正公也祐素知其必貴因手植三
槐於庭曰吾子孫必有為三公者已而果然天下謂之
三槐王氏─筆錄─熙寧中吳仲庶知成都一日文明廳
前大槐枝葉皆出煙色青白如焚香至暮方止木如故
歷訪儒士莫知其說惟楊損之云隂符經稱火生於木
禍發必克疑將有將士作難而不成者後月餘果有告
戍卒議亂者皆獲─玉堂閒話─長安城有孫家宅居之
數世堂室甚古其堂前一柱忽生槐枝孫氏初猶障閉
之不欲人見朞年之後漸漸滋茂以至柱身通體變易
壊其屋上衝秘藏不及衣冠士庶之來觀者車馬填咽
不久偓處巖廊居節制人以為應三槐之朕亦甚異也
其孫愇備言之─幕府燕閒錄─吕蒙正方應舉僦舍建
隆觀緣事入洛鎻室而去自冬涉春方回啓戶視之床
前槐枝叢生高二三尺蒙茸合抱是年登科十年作相
─五色線─審雨堂古槐中蟻穴也盧汾常叩樹有一女
子衣青衣出引汾入見廳堂危豁有堂題曰審雨堂云
─全唐詩話─翁承贊乾寧進士也唐語云槐花黃舉子
忙承贊有詩曰雨中&KR1149;點望中黃勾引蟬聲送夕陽憶
得當年隨計吏馬蹄終日為君忙─嵩遊記─少林寺秦
封槐風摧二十年矣今寺東一槐亦可數百年黠僧往
往謬指以誇遊人─泰山記─延禧殿唐槐一株中空而
半枯
集藻─銘─增─宋蘇軾三槐堂銘─嗚呼休哉魏公之業與槐
俱萌封植之勤必世乃成既相眞宗四方砥平歸視其
家槐隂滿庭吾儕小人朝不及夕相時射利皇䘏厥德
庶幾僥倖不種而獲不有君子其何能國王城之東晉
公所廬鬱鬱三槐惟德之符嗚呼休哉─明李東陽槐
軒銘并序─太子太保吏部尚書四明屠公於堂之南軒
新闢北戶戶外抵堂堂之隙僅足容武有一槐適生其
間緣戶而起其高出屋上可二三丈則布為繁柯覆為
重隂方暑盛時南枝透徹清入几格不知赤日之當午
也公顧而樂之若恨相見之晩者乃名其軒曰槐軒賦
以著志侍郎鄆城佀公姑蘇吳公皆和之出以示諸卿
大夫和者因益衆屠公則以銘屬予予昔奉使南都禮
部尚書金谿徐公時以學士掌翰林院事指所植三槐
謂予曰此樹既枯而復茂意院中有當大用如宋王晉
公所徵者屬予隸晉軒二大字扁於&KR0925;際故公是時屬
予而屠公見屬者亦以此也惟王氏以忠信仁厚饗功
名富貴之盛其祥在物蓋一家之兆也然猶足以被文
字傳久遠今兹槐所托顯於官署天下人材所萃集之
地其於氣運殆將有徵焉以此例彼宜亦有不得不傳
者也且一物之微而顯晦出處繫於時者如此屠公感
物用世觸類而取之則凡魁梧博大之材樸茂敦實之
器固將掄簡甄拔以為國家天下用彼山林草澤抱德
而隱處者亦豈肯遺遠棄置使之有不遇之歎哉由是
觀之則公之名望勲業當不為一家兆也從而為之銘
銘曰昔聞其三今見其一彼槐何知倏異今昔昔在相
門今在公署彼槐何心實同出處唯天生材氣運使然
家運以百國運則千惟曹有銓若藪若淵彼材攸居視
厥陶甄材具小大槐其大者若作棟梁此物誰舍或蔽
若捐或顯若庸時哉時哉實維其逢公軒則嘉我銘弗
工公名之傳與軒無窮
頌─增─晉摯虞連理槐頌─東宫正德之内承華之外槐樹
二枝連理而生二榦一心以蕃本根
賦─增─魏文帝槐賦有序─文昌殿中槐樹盛暑之時余數
遊其下美而賦之王粲直登賢門小閣外亦有槐樹乃
就使賦焉有大邦之美樹惟令質之可佳托靈根于豐
壤被日月之光華周長廊而開趾夾通門而駢羅承文
昌之邃宇望迎風之曲阿修榦紛其璀錯綠葉萋而重
隂上幽藹而雲覆下莖立而擢心伊暮春之既替即首
夏之初期鴻雁遊而送節凱風翔而迎時天清和而溫
潤氣恬淡以安治違隆暑而適體誰謂此之不怡─曹
植槐賦─羡良木之華麗爰獲貴於至尊憑文昌之華殿
森列峙乎端門觀朱榱以振條據文陛而結根暢沈隂
以溥覆以明后之垂恩在季春以初茂踐朱夏而乃繁
覆陽精之炎景散流耀以增鮮─王粲槐賦─惟中唐之
竒樹稟天然之淑姿超疇畝而登殖作階庭之華暉形
禕禕以條暢色采采而鮮明豐茂葉之幽藹履中夏而
敷榮既立本於殿省植根柢其弘深鳥願棲而投翼人
望庇而披襟─晉摯虞槐賦─覽坤元之產植莫兹槐之
為貴爰表庭而樹門膺論道而正位爾乃觀其誕狀察
其攸居豐融湛䨴蓊鬱扶疎上拂華宇下臨修渠湊以
夷徑帶以通衢樂䨇遊之黃鵠嘉别摯之王雎春棲教
農之鳥夏憩霮哺之烏若夫龍升南陸火集正陽恢兹
鬱陶静暑無方鼓柯命風振葉致凉開明過于八闥兮
重隂踰乎九房─庾儵大槐賦有序─余去許都將歸洛
京舍於嵩岳之下而植斯樹焉遂作賦曰有殊世之竒
樹生中岳之重阿承蒼昊之純氣吸后土之柔嘉若夫
赤松王喬馮夷之倫逍遙茂蔭濯纓其濱望輕霞而增
舉垂高暢之清塵若其含眞抱朴曠世所希降夏后之
卑室作唐虞之茅茨潔昭儉以矯奢成三王之懿資故
能著英聲於來世超羣侣而垂暉仰瞻重榦俯察其隂
逸葉横被流枝蕭森下覆靈沼上蔽高岑孤鵠徘徊寡
鶴悲吟清風時至惻愴傷心將騁軌以輕運安久留而
涕淫
五言古詩─增─魏繁欽槐樹詩─嘉樹吐翠葉列在䨇闕涯
旖旎隨風動柔色紛陸離─唐白居易庭槐─南方饒竹
樹唯有青槐稀十種七八死縱活亦支離何此郡庭下
一株獨華滋蒙蒙碧煙葉嫋嫋黃花枝我家渭水上此
樹蔭前墀忽向天涯見憶在故園時人生有情感遇物
牽所思樹木猶復爾况見舊親知─宋歐陽修寄生槐
檜為凌雲材槐實凡木賤奈何柔脆質累此孤高榦龍
鱗老蒼蒼鼠耳光燦燦因緣初莫原感吒徒自歎偷生
由附託得勢争葱蒨方其榮盛時曾莫見眞贋欲知窮
悴節宜試以霜霰萌芽起微蘖辨别乖先見翦除初非
難長養遂成患雖然根性殊常恐枝葉亂惟應植者深
幸不習而變含容因有害勦絶須明斷惟當慎斤斧去
惡無傷善─王安石與平甫同賦槐─冰雪泊楚岸萬株
同飄零春風都城居初見葉青青歲行如車輪蔭翳忽
滿庭秋子今在眼何時動江舲─蘇軾御史臺槐─憶我
初來時草木向衰歇高槐雖經秋晩蟬猶抱葉淹留未
云幾離離見疎莢棲鴉寒不去哀呌飢啄雪破巢帶空
枝疎影挂殘月豈無兩翅羽伴我此愁絶─明吳寬槐
東園憶初購糞壤頻掃除牆下古槐樹憔悴色不舒况
遭衆攀折高枝且無餘愛護至今日濃隂接吾廬數步
已仰視偉哉鉅人如非藉此蔭芘誰結幽亭居立為衆
木長奴僕檉與榆
七言古詩─增─宋韓維奉同原甫槐隂行─天門觀闕䨇凌
霞下有馳道開平沙高槐左右覆朱梐綠隂翠氣相蒙
遮朝回亘雲下寶騎遊散掣電奔香車我慚太學官况
冷旦暮出此驅疲騧清風吹凉南就局炎日轉景東還
家昏然百事不知省空復春葉零秋華─元迺賢孔林
瑞槐歌并序─先聖墓林古槐一章枝榦偃蹇膚理若鐫
刻篆籕龍鳳細如絲髮雖善畫者莫能狀其竒巧襲封
衍聖公愈加培植見者咸加敬愛因以紀瑞云闕里隂
隂槐樹古百尺長柯挾風雨密葉蟠空擁翠雲深根貫
石流瓊乳蒼皮皴蝕紋異常天成篆籕分毫芒游絲縈
錯科斗亂雲氣飛動龍鸞翔嬴秦書焚士坑僇幾歎遺
經藏壁屋千年聖道復昭明喜見文章出嘉木神明元
胄嗣上公雨露滋沐深培封清隂如水石壇靜彈琴樹
底歌薰風─明李東陽成國公家槐樹歌─東平王家足
喬木中有老槐寒更綠拔地能穿千丈雲盤空却蔭三
重屋憶昔二王初種時高門駟馬相追隨五朝恩露簪
纓重四世威聲草木知世間植物因人瑞培植根深乃
天意向月長留宿鳳巢排霜故作蟠虯勢舞袖飛花遶
北堂屯隂列戟森成行壁窗雨過看秋霽紗帽風低坐
晩凉古來匠石匪廊廟堂中絲竹應同調馮氏空傳大
樹名王公豈待三槐兆木天老朽舊通家樹猶如此我
堪嗟願公人好樹亦好長共河山閱歲華
五言律詩─增─唐李嶠槐─暮律移寒火春宫長舊栽葉生
馳道側花落鳳庭隈烈士懷忠觸鴻儒訪業來何當赤
墀下疎榦擬三台─宋朱長文公堂槐─五紀栽培後三
春長育中靈根蟠故國密葉蔭儒宫患與盤斤遠歌宜
魯藻同先儒垂意厚期此出三公─明吳寬追和朱樂
圃蘇學公堂槐─密葉連街上孤根寄學中名揚蘇子記
隂覆魯侯宫既久今何在惟喬自不同曾沾時雨化多
幸遇朱公
七言律詩─增─唐羅鄴槐花─行宫門外陌銅駝兩畔分栽
此最多欲到清秋近時節爭開金蕊向關河層樓寄恨
飄珠箔駿馬憐香撼玉珂愁殺江湖隨計者年年為爾
剰奔波─吳融岐下寓居見槐花落因寄從事─纔開便
落不勝黃覆著庭莎襯夕陽只共蟬催䨇鬢老可知人
已十年忙曉窗須為吟秋興夜枕應教夢帝鄉蜀國馬
卿看從獵肯將閒事入凄凉─宋梅堯臣宫槐─漢家宫
殿蔭長槐嫩色葱葱不染埃天仗龍旂穿影去鈎陳豹
尾拂枝來青蟲掛後蜂銜子素月生時桂並栽我意方
同杜工部冷淘唯喜葉新開─張耒䨇槐晩秀三月一
日初見新葉─東皇無處著繁華亦復分張到我家他日
老蒼悲敗枿今晨嫩綠出新芽禿翁承弁纖纖髮村婦
縈鬟草草花桃李蹊中人跡絶綠隂門巷正藏鴉─明
馬弓陳槐─古本凌空百尺過根盤如石鐵為柯濃隂不
碍金蓮座虛籟猶傳玉樹謌倦客解衣頻徙倚老禪卓
錫定摩挲雲門寺裏梁朝柏身上苔痕想更多
五言絶句─原─唐王維宫槐陌─仄徑蔭宫槐幽隂多綠苔
譍門但迎掃畏有山僧來─裴迪宫槐陌─門前宫槐陌
是向欹湖道秋來山雨多落葉無人掃─增─宋蘇軾槐
采擷殊未厭忽然已成隂蟬鳴看不見鶴立赴還深
楊萬里槐─隂作官街綠花開舉子黃公家有三樹猶帶
鳳池香─明李東陽庭槐─去年長比人今歲高過屋好
雨東南來依稀滿庭綠
七言絶句─增─唐鄭谷槐花─毿毿金蘂撲晴空舉子魂驚
落照中今日老郎猶有恨昔年相謔十秋風─宋范成
大夏日田園雜興─槐葉初勻日氣凉葱葱鼠耳翠成䨇
三公只得三株看閒客清隂滿北窗─元鄭氏允端庭
槐─風轉庭槐拂檻開綠隂如染淨無埃婦人不作功名
夢閑看南柯蟻往來
詩散句─增─唐李濤─落日長安道秋槐滿地花─杜甫─青
青高槐葉采掇付中厨─白居易─槐花滿田地僅絶人
行跡薄暮宅門前槐花深一寸─韓愈─泥雨城東路
夏槐作雲屯─宋梅堯臣─古縣太行下老槐三四株
吳儆─僧房因石室蟻穴夢槐安─唐韓愈─樂游下曯無
遠近綠槐萍合不可芟─宋司馬光─當時秋天落宫槐
今此婆娑皆合抱─梅堯臣─六月御溝馳道間青槐花
上夏雲山─蘇軾─庭槐似識天顏喜舞破清隂作兩龍
─金高士談─數樹高槐散乳鴉時於缺處見黃花─宋
謝莊─秋槐響寒音─梁劉孝綽─青槐秋葉疎─周庾信
學市舊槐疎細火落空槐─唐崔日知─霧披槐市靄
─李嶠─槐煙乘曉散─凌敬─宫槐散綠穗─王維─槐隂
清夏首─孟浩然─庭槐寒影疎─白居易─煙槐凝綠姿
滿地槐花秋─韓愈─槐密鶩長蔭─孟郊─高槐結浮
隂─朱慶餘─雨餘槐穟重─顧非熊─寒色老槐稀─鄭
谷─高槐蘂半黃─宋陸游─槐晩纖纖綠─元袁桷─槐明
金瑣碎─魏無名氏─青槐夾道多塵埃─唐韓愈─夾道
疎槐出老根─朱慶餘─綠槐花墮御溝邊─羅鄴─古道
槐花滿樹開─韋莊─臨路槐花七月初─宋蘇軾─風動
槐龍舞交翠細細槐花暖欲零─黃庭堅─槐催舉子
看黃花─陸游─日長風舞一庭槐─吳儆─綠槐庭院鎖
薰風─金蔡珪─槐幄隂隂一畝凉─麻九疇─槐花滿地
黃金冷
别錄─原─種植─收熟槐子曬乾夏至前以水浸生芽和麻
子撒當年即與麻齊刈麻留槐别竪木以繩攔定來年
復種麻其上守宫槐春月從根側分小本移種─製用
初生嫩芽煠熟水泡去苦味可薑醋拌食曬乾亦可作
飲代茶以槐子和穄黍種畦中至冬放火燒過明年
取苖食如取枸杞苖法入土深割上糞澆遍遍如此至
秋末常取芽食又且無蟲若根大即劚去併以利鍬鋤
深剗遍便上糞待春初雨過種之取一寸槐芽數斤
水煮如泥去滓入鹽一升煮乾炒黑空心擦牙白而固
終身無齒患庾肩吾服槐實法十月上巳日取子去
一子及五子者餘納黑牛膽中百日後空心服初一日
一粒以後日增一粒至十六日後日減一粒
檀
原─檀善木也其字從亶亶者善也有黃白二種江淮河
朔山中皆有葉如槐皮青而澤肌細而膩體重而堅狀
與梓榆莢蒾相似材可為車輻及斧鎚諸柯臘月分根
傍小枝種江南有一種木至夏不生葉忽然葉開當
有大水農人候之以占水旱號為水檀又有一種葉如
檀高五六尺生高原四月開花正紫亦名檀樹其根如
葛
彙考─增─詩鄭風─無折我樹檀─魏風─坎坎伐檀兮寘之
河之干兮─漢書註─孟康曰攙檀檀别名索隱曰皇覽
云孔子墓後有攙檀樹也─唐書南蠻傳─單單在振州
東南多羅磨之西木多白檀─山海經─鳥危之山其隂
多檀楮讙山其木多檀─淮南子─十月官司馬其樹
檀─論衡─楓桐之樹生而速長故其皮肌不能堅剛樹
檀以五月生葉後彼春榮之木其材強勁車以為軸
長樂縣志─天王寺唐建初有檀木泝江湖而上牧童取
之夜中發光里人林錡夢其木謂我北方毗沙門天王
遂捨宅為寺
别錄─原─製用─皮和榆皮為粉食可救荒斷食
(附錄)紫檀
增─古今註─紫栴木出扶南色紫亦謂之紫檀─格古要
論─出交趾廣西湖廣性堅新者色紅舊者色紫有蟹瓜
紋新者以水濕浸之色能染物
集藻─詩散句─增─宋歐陽修─紫檀皮軟禦春寒
(附錄)檕蒾
增─陸璣詩疏─檕迷一名挈橀爾雅作榽橀(爾雅云魄榽橀註云魄大)
(木細葉似檀今河東多有之齊人諺曰上山所檀榽橀先殫鄭註按此俗呼朴樹其木如檀子大如梧桐子而)
(黃)─本草─一名莢迷一名羿先蘇恭曰莢蒾葉似木槿
及榆作小樹其子如疏溲兩兩相對而色赤所在山谷
有之陳藏器曰生北土山林中皮堪為索
(附錄)駮馬
增─陸璣詩疏─駮馬梓榆也其樹皮青白駮犖遙視似駮
馬故謂之駮馬─崔豹古今註─六駮山中有木葉似豫
章皮多癬駮─爾雅翼─今之檀木皮正青而澤與莢蒾
及此木相似
─彙考─增─詩秦風─隰有六駁
御定佩文齋廣羣芳譜卷七十四
