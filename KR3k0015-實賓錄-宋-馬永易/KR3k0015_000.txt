提要
實賓錄十四卷類書類
(臣)等謹案實賓錄十四卷宋馬永易撰永易
字明叟揚州人徽宗時嘗官池州石埭尉其
事迹無可考見惟文獻通考宋史藝文志載
所著有唐職林元和朋黨錄夀春雜志諸書
盖亦博洽之士也是書見于晁公武讀書志
者稱異號錄二十卷而陳振孫書錄解題則
題作實賓錄謂永易所撰蜀人句龍材校正
文彪增廣凡本書三十卷後集三十卷宋史
藝文志又分實賓錄異號錄各三十卷皆題
永易所撰諸家紀載頗舛錯不合今以其說
互相參証疑陳氏所稱本書乃永易原撰本
名異號錄陳氏所稱後集即文彪所續始取
名為實賓之義併本書改題今名宋志盖誤
分為兩書而晁公武所見則為未經增廣之
本故尚題為異號錄也自元以來其書久佚
陶宗儀收入說郛者僅寥寥數條近浙江所
進范氏天一閣藏本亦即從說郛鈔出一字
不殊今從永樂大典蒐輯共得六百餘條皆
說郛之所未載惟原帙既湮其體例巳無可
考即永易原本與文彪所增亦錯雜不可復
辨謹褒輯編綴芟除重複訂正舛訛各以類
相從釐為一十四卷仍從書錄解題統標曰
實賓錄以存宋時傳本之舊其書皆取古人
殊名别號以廣見聞領異標新頗資採掇至
於搜羅既廣偶涉舛訛如沈傳師之推為顔
子乃比擬之空言劉長卿之五言長城乃品
題之泛論皆非標目不應闌入其間又如吉
茂言侍中執虎子語本詼諧白居易賦新豐
折臂翁詞由徵實凡此之類尤與稱謂無關
一槩濫收殊失别擇是則嗜異貪多為千古
著書之通病不獨永易為然固不以累其全
書矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
