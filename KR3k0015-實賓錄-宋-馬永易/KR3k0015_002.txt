實賓錄卷二宋馬永易撰
任孔子
後漢任丘少好學隠於山連辟不就時人號曰任孔子
杜孔子
杜育童孺竒才博學能文心解性達無所不綜一時以
為武陽杜孔子
關西孔子(二則)
劉孝標辨命論云近世有沛國劉瓛弟珽並一時之秀
士也瓛則關西孔子通涉六經循循善誘服膺儒行濟
濟有辭致見者竒之其後才名益著
唐蕭德言博涉經史尤精左氏春秋太宗以為著作郎
弘文館學士以老請致仕太宗不許又遺書曰濟南伏
生重見於兹日關西孔子故顯於當今(按關西孔子之號始於後漢楊)
(震附記)
江東孔子
陳顧野王吳人也博識洽聞多所著述時人號曰江東
孔子
仲尼不死顔回復生
後漢孔融與禰衡更相贊揚衡謂融曰仲尼不死融答
曰顔回復生
推為顔子
唐沈傳師材行有餘工書有楷法貞元末進士擢第權
德輿知貢舉門生七十人推傳師為顔子
宗曾子
南齊宗元卿有志行早孤為祖母所養祖母病元卿在
遠輙心痛大病則大痛小病則小痛鄉里崇事之號宗
曾子
今世曾子
齊劉瓛有至性祖母病疽經年手持膏藥漬指為爛母
孔氏甚嚴明謂親戚曰阿稱便是今世曾子稱瓛小名
也
蔡曾子
齊有蔡曇智至性孝友鄉里號蔡曾子廬江何伯輿兄
弟號為何展禽並為沈顗所重
海東曾子
唐百濟王義慈事親孝與兄弟友時號海東曾子
顔冉仲弓
後漢趙戢遇三輔亂客荆州時禰衡來遊渭北言朝士
及南見戢曰所謂劔則干將莫耶木則椅桐梓漆人則
顔冉仲弓
召虎
魏張遼破孫權合肥之圍先登䧟陣幾獲權後遼朝洛
陽宫文帝引遼會建始殿親問破吳狀帝嘆息顧左右
曰此亦古之召虎也為起第舍
管鮑
梁趙儼初避亂荆州與龔繁欽通財為一家時人號為
管鮑
仲父(二則)
秦范睢相昭王王謂平原君曰昔文王得吕尚以為太
公齊桓得管夷吾以為仲父今范君亦寡人之仲父也
晉王導任丞相元帝委仗情好日密朝野傾心號仲父
寗武子
晉衛瓘性正靜有名理以明識清允稱魏末為中書郎
時權臣專政瓘優游其間無所親疎甚為傅嘏所重謂
之寗武子
晏平仲(二則)
晉庾冰心有儉操嘗曰吾晏平仲也及卒無絹為衾又
室無妾媵家無私積世以此稱之
五代吳越曹師魯為鎮東軍都押衙師魯短小多智武
肅王曰今之晏嬰也人號為曹嬰
今董狐
唐吳兢在長安景龍間任史事時辭事多不實兢叙事
簡核號良史初與劉子玄撰定武后實錄叙張昌宗誘
張說誣證魏元忠事頗言說已然可頼宋璟等激勵苦
切故轉禍為忠不然皇嗣且殆後說為相讀之心不善
知兢所為從容謬謂曰劉生書魏齊公事不少假借奈
何兢曰子玄已亡不可受誣地下兢實書之其草故在
聞者歎其直說屢以情蘄改辭曰徇公之情何名實錄
卒不改世謂今董狐云
吳氏季子
後漢吳祐父恢為南海太守祐年十二歲隨從到官恢
欲殺青簡以寫經書祐諫曰昔馬援以薏苡興謗王陽
以衣囊徼名嫌疑之間誠先賢所慎恢乃止撫其首曰
吳氏世不乏季子矣
寗越
晉王安期作東海郡吏錄一犯夜人王問何處來云從
師家授書還不覺日晚王曰鞭撻寗越以立威名恐非
政化之本使吏送令歸家
尾生
鄒陽上書吳王曰蘇秦不信於天下為燕尾生注云尾
生古之信士秦說齊還燕十城又令厚葬以弊齊終死
為燕也
扁鵲
六國時扁鵲姓秦名越人善醫以其與黃帝時扁鵲相
類故號扁鵲
許由東隣
唐田游巖隠箕山居許由祠旁自號許由東隣頻詔不
起(按田游巖唐高宗時人隠箕山此書誤作田巖游箕山今改正)
勾踐
晉孫恩據會稽乃曰天下無復事矣當與諸君朝服而
至建康及劉牢之臨江又曰我不失作勾踐牢之已濟
江又曰孤不羞走乃入海
樊噲
魏許褚容貎雄毅勇力絶人漢末聚少年及宗族數千
家共堅壁以禦寇偽與賊和以牛與賊易食賊來取牛
牛輙奔還褚乃出陳前一手逆曳牛尾行百餘步賊衆
驚遂不敢取牛而走皆畏憚之俄以衆歸太祖太祖見
而壯之曰此吾樊噲也拜都尉引入宿衛諸從禇俠客
皆以為虎士
相如
唐盧照鄰博學善屬文初授鄧王府典籖王甚愛重嘗
曰此即寡人之相如也
陳遵
東海王越以劉輿為長史越既總錄尚書以輿為上佐
賓客滿庭文案盈几遠近書記日有數千終日不倦或
以夜繼之時人服其能比之陳遵
我家東阿
南齊隨郡王子隆武帝子也性和美有文才娶王儉女
武帝以子隆能屬文謂儉曰我家東阿也
王粲(四則)
晉符融聰明辨慧下筆成章至於談玄論道謝安無以
出之耳聞則誦過目不忘時人擬之王粲
宋謝方明命何長瑜教其子惠連讀書謝靈運謂方明
曰阿連才悟如此而尊作常兒遇之何三長瑜今之仲
宣而飴以下客之食尊既不能禮賢宜以長瑜見還遂
載而去
北齊邢邵嘗與裴伯茂並於北海王所舍宿歇相與賦
詩數十首皆在主人奴處旦日奴行諸人求詩不得邵
皆為之誦奴還得本不誤一字諸人方之王粲
唐蘇晉數歲知為文作八卦論吏部侍郎房潁叔秘書監
王紹宗歎曰後來之王粲也
我家任城
齊長沙威王晃少有武力為高帝所愛從駕以馬矟刺
道邊枯樹上令數人引之銀纏皆卷矟不出乃令晃復
馳馬拔之應手便去每遠州獻駿馬上輙令晃調試之
帝常曰此我家任城也
梁廬陵王續膂力絶人馳射遊獵發便命中高祖常曰
此吾家任城
卿之士龍
梁大同中驟雨殿前有雜色寳珠梁武有喜色虞寄因
上瑞雨頌梁武謂其兄荔曰此頌清拔卿之士龍也
荀奉倩袁曜卿
晉王濛美姿容嘗覽鏡自照稱其父訥字曰王文開生
如此兒邪居貧帽敗自入市買之嫗悦其貌遺以新帽
時人以為達與沛國劉惔齊名友善惔嘗稱濛性至通
而自然有節濛每云劉君知我勝我自知晉書云時人
以劉惔方荀奉倩濛比袁曜卿凡稱風流者舉劉惔為
宗焉
陶彭澤
唐元德秀天與慈孝官不違親貞不絶俗隠陸渾山晦
迹琴酒寓興於文時謂之陶彭澤而清潔過之
似袁粲
梁王筠清淨好學沈約見筠以為似外祖袁粲謂僕射
張稷曰王郎非惟額類袁公風韻都欲相似
小褚公
齊何戢為吏部尚書美容儀動止與褚彦回相慕時人
號為小褚公
曹鄭
齊劉瓛字子珪篤志好學儒業冠於當時都下士子貴
族莫不下席受業當世推其大儒以比古之曹鄭性謙
率不以高名自居住在檀橋瓦屋數間上皆穿漏學徒
莫敢指斥呼為青溪
鮑謝
唐元稹以詩名元和間宰相令狐楚一代文宗雅知稹
之辭學謂曰嘗覽足下製作所恨不多遲遲久矣請見
其所有以豁其懷稹因獻其文楚深稱賞以為今代之
鮑謝也
陳白舍人
五代江南陳濬尚書自言其父在鄉里好為詩里人謂
之陳白舍人比之白樂天也
可方桓靈
晉武帝嘗南郊祀畢問劉毅曰卿以朕方漢何帝也對
曰可方桓靈帝曰吾雖不及古人方之桓靈其已甚乎
對曰桓靈賣官錢入官庫陛下賣官錢入私門以此言
之殆不如也帝曰桓靈之世不聞此言今有直臣故不
同也
樗里子
樗里子名疾秦惠王之弟也其室在昭王廟西渭南隂
鄉樗里故俗謂之樗里子
汝南子
後漢戴憑汝南平輿人能學京氏易為侍中數進見問
得失帝謂憑曰侍中當正補國政勿有隠情憑對曰陛
下嚴帝曰朕何用嚴憑曰伏見前太尉西曹掾蔣遵清
亮忠孝學通古今陛下納膚受之愬遂致禁錮世以為
嚴帝怒曰汝南子欲黨乎憑出自繫廷尉有詔勑出尋
𠡠解遵禁錮
東臯子
唐王績絳州龍門人性簡放遊北山東臯葛巾躬畊每
著書自號東臯子
東巖子
唐李白上安州裴長史書曰昔與逸人東巖子隠於岷
山之陽白巢居數年不迹城市養竒禽千計呼皆就掌
取食了無驚猜太守聞而異之詣廬親覩因舉二人以
有道並不起此則自養高志忘機不屈之迹也
猗玗子
唐元結少居商餘山天下兵興逃亂入猗玗洞始稱猗
玗子
竟陵子
唐陸羽復州竟陵人隠於江湖稱竟陵子
梁丘子
唐白履忠浚儀人貫知文史高尚不仕居古大梁城號
梁丘子
丘園子
五代蜀程賁隠居西蜀自號丘園子立身介潔言動必
循禮則尤嗜酒復喜藏書簡册鉛槧未嘗離手
鬼谷先生
鬼谷先生姓王名誗晉平公時隠居鬼谷注徐廣曰潁
川陽城有鬼谷因以為號蘇秦張儀從之學縱横二子
欲馳騖於諸侯之國以知詐相傾奪不可化以至道蘇
秦張儀學成别去先生以履一隻化為犬以引二子即
日到秦先生凝神守一樸而不露年數百歲後不知所
之
龍丘先生
後漢任延為會稽太守吳有龍丘萇者隠居不仕志不
降辱掾吏白請召之延曰龍丘先生躬德履義有原憲
伯夷之節都尉灑掃其門猶懼辱焉召之不可遣功曹
奉謁修書記致醫藥吏使相望於道
楚丘先生
翟普林楚丘人也事親以孝聞州郡辟皆不就躬耕色
養鄉閭號為楚丘先生
中岳先生
北齊鄭述祖為兖州刺史初述祖父道昭為兖州於鄭
城南小山起亭刻石為記述祖時年九歲及為刺史往
尋舊迹得一破石有銘曰中岳先生鄭道昭之白雲堂
述祖對之嗚咽悲動羣僚
羅浮先生
唐軒轅集謂之羅浮先生已數百歲而顔色不老立於
牀上而垂髮至地
九華先生
五代南唐宋齊丘為洪州節度不得志上表乞罷鎮歸
九華舊隠嗣主知其詐一表即許賜號九華先生青陽
公食本縣租税齊丘治大第於青陽服御將吏皆如王
公而忿鬱尤甚未幾復為洪州節度
東野先生
五代楚徐仲雅馬希範命為學士希範創會春園及嘉
宴堂仲雅作詩以紀之詞調清越當世士流無不傳誦
性簡傲好嘲噱遇事輙無所畏避嘗退處郊園自號東
野先生
棘下生
鄭志曰張逸問張贊曰我先師棘下生何時人鄭玄答
云齊田氏善學者所會處也齊人稱之棘下生無常人
也
濟南伏生
後漢伏湛九世祖勝字子賤所謂濟南伏生者也
杜田生
前漢田何字子莊齊人自孔子授易傳至何及秦焚書
以易為卜筮之書獨不禁何傳之不絶漢興與齊諸田
徙杜陵故號曰杜田生
東海蕭生
漢蕭望之東海蘭陵人宣帝時京師雨雹望之上疏陳
災異之說宣帝自在民間聞望之名曰此東海蕭生邪
下少府問狀無有所諱對奏拜為謁者
九江祝生
漢鹽鐵贊曰九江祝生奮史魚之節發憤懣譏公卿介
然直而不撓可謂不畏強禦矣
蘇門生
晉阮籍少時常遊蘇門山有隠者莫知姓名有竹實數
斛臼杵而已籍從之與談太古無為之道及論五帝三
王之義蘇門生出山蕭然曾不經聽籍乃對之長嘯清
韻響亮蘇門生逌爾而笑籍既嘯蘇門生亦嘯若鸞鳳
之音焉(按晉書阮籍傳籍嘗於蘇門山遇孫登與商略終古及棲神道氣之術登皆不應籍因長嘯而)
(退至半嶺聞有聲若鸞鳳之音響乎巖谷乃登之嘯也與此小異)
江東生
唐羅隠詩名當世仕吳越為司勲郎中梁祖以諫議大
夫召之不行自號江東生
西方公
宋廬陵王禕文帝第八子也文帝諸子禕尤凡劣兄弟
並蚩鄙之明帝詔建安王休仁曰既不比數西方公汝
便為諸王之長時禕在西故謂之西方公
清鄉公
隋樊叔略為上開府儀同三司清鄉公汴州刺史號為
明决有巧思營建東都宫室制度皆叔略所定百姓為
之語曰智無窮清鄉公
贊皇公
唐李栖筠初封贊皇縣子栖筠喜奬善而樂人攻已短
為天下士歸重不敢有所斥稱贊皇公云
樂和李公
唐李景讓性方毅有守清素寡欲門無雜賓元和後大
臣有德望者以居里顯景讓宅東都樂和里世稱清德
者號樂和李公
江上丈人
江上丈人者伍員自楚將奔吳至江欲渡無船而楚購
員甚急丈人刺小船方將漁員從而請渡焉丈人以船
渡員甚德之問其名族不告解千金之劔獻之不受員
至為相求丈人不得每食必祭之祝曰名不可得聞形
不可得見者其惟江上丈人乎
河上公
河上公者莫知其姓字明老子之術結草為菴於河上
註老子章句以授漢文帝故世人號曰河上公又曰河
上丈人
安丘丈人
漢安丘望之字仲都長陵人少治老子經恬靜不求進
宦時號安丘丈人成帝聞欲見之望之辭不肯見為巫
醫於人間後漢耿弇學老子於安丘丈人
吳中高士
晉謝敷會稽人高尚不仕初月犯少微少微一名處士
星占者以隠士當之譙國戴逵有美才人或憂之俄而
敷死會稽人士以嘲吳人云吳中高士便是求死不得
死
凉州高士
晉西凉張駿遣參軍王隲聘於劉曜曜謂之曰貴州心
欲追蹤竇融和好卿能保之乎隲曰不能曜侍中徐邈
曰君來和同而謂之不能何也隲曰齊桓貫澤之盟憂
心兢兢諸侯不召自至葵丘之會驕而矜誕叛者九國
教化常如今日可也若政教陵遲尚不能察邇郡之變
况鄙州乎曜顧謂左右曰此凉州高士也禮而遣之
青巖男子
唐元稹與史館韓愈論甄濟曰甄生於天寳末盖青巖
一男子爾及亂則延頸承刃分死不回不以不顯而廢忠
不以不誅而從亂參合古今之士盖萬一焉欲執事者
編此義烈以永於來世
關東男子
唐白居易以書示元稹曰僕自思關東一男子爾除讀
書屬文外其他瞢然無知乃至書畫棋博可以接人之
歡者一無通曉
嵩山逸人
唐李白題嵩山逸人元丹丘山居詩序曰元公近遊嵩
山故交深情出處無間嵓信頻及許為主人欣然適會
本意當冀長往不返欲便舉家就之兼書共遊因有此
贈其略曰故人契嵩潁高義炳丹雘滅迹遺紛囂終言
本峯壑自矜林湍好不羨朝市樂偶與真意并頓覺世
情薄爾能弄芳桂吾已採蘭若拙妻好乘鸞嬌女愛飛
鶴提携訪神仙從鍊全生藥
縉雲隠者
唐李陽冰題阮客舊居詩云阮客身何在仙雲洞口横
人間不到處今日此中行阮客不見其名氏盖縉雲之
隠者也
鹿門隠士
唐皮日休為鹿門隠士書六十篇其序曰醉士隠於鹿
門不醉則遊不遊則息息於道思其所未至息於文慚
其所未周故復草隠士書焉
皂江漁翁
五代後蜀蜀州隠者張丘召之不至賜錢十萬丘博學
能吟詩數百篇號皂江漁翁集
甫里先生
唐陸龜蒙少高放通六經大義舉進士一不中居松江
甫里往從張博遊不喜與流俗交雖造門不肯見不乘
馬升舟設蓬席賫束書茶竈筆床釣具往來時謂江湖
散人散人者散誕之人也心散意散形散神散既無羈
限為時之怪遂為散人歌或號天隨子甫里先生後以
高士召不至
丹崖翁
唐元結為丹崖翁宅銘序曰零陵隴下三十里得丹崖
翁宅有唐節督者為隴水令去官家於崖下自稱丹崖
翁湘水之異者翁湘中得道之逸者愛其水石為之作
銘其略曰丹崖數岸為其四墉竹幽石皚飛泉戸中怪
石澄淵硱硱石巔何得石巔翁獨醉眠吾欲與翁東西
茅宇飲啄終老翁亦悦許
荆臺隠士
後唐荆南節度使高從誨禮賢士委任梁震以兄事後
梁震固請退不能留乃為築室於土洲震披鶴氅自稱
荆臺隠士每詣府則跨黃牛至廳事
有莘媵臣渭濱賤老
魏李康運命論伊尹有莘之媵臣也而阿衡於商太公
渭濱之賤老也而尚父於周
南山四皓淮陽一老
前漢應曜隠於淮陽山中與四皓俱徵曜獨不至時人
語曰南山四皓不如淮陽一老後漢應劭八代祖也
潯陽三隠
宋周續之隠於廬山與劉遺民陶淵明皆不應辟命謂
之潯陽三隠武帝鎮彭城遣使迎之禮賜甚厚每曰真
高士也
荆楚仙人
宋龔祈辭不應辟命風姿端雅容止可觀中書郎范述
見之嘆曰此荆楚仙人也
冀州名士
魏許允世為冠族與清河王經俱稱冀州名士裴潛少
弟徽諸子皆為名士而楷才望最高(按裴潜一段與上詞義不連屬當是)
(原本别為一則而大典誤合為一者)
江南望士
晉顧榮初為齊王大司馬主簿昏酣不綜府事以情告
友人長樂馮熊熊謂長史葛旟曰府大事煩非酒客之
政旟曰榮江南望士且居職日淺不宜輕易代之熊曰
可轉為中書侍郎旟然之白王以為中書侍郎在職不
復飲酒人或問曰何前醉而後醒耶榮懼罪乃復更飲
西州逸士
晉左思為三都賦徵士皇甫謐為之序陳留衛瓘又為
思賦作解略曰余觀三都之賦言不苟華必經典要品
物殊類禀之圖籍辭義瓌瑋良可貴也有晉徵士皇甫
謐西州之逸士躭籍樂道高尚其志覽斯文而慷慨為
之序
齊國高士
魯仲連齊人也好竒偉俶儻之策畫而不肯仕宦任職
好持高節魏將軍新垣衍曰魯連先生齊國之高士也
齊以仲連說下聊城欲爵之魯連逃隠於海上曰吾與
富貴而詘於人寧貧賤而輕世肆志焉
荆山居士
梁陸法和以道術佐梁元帝帝以為都督郢州刺史法
和不仕自稱居士北齊以為荆州刺史詣闕通名但曰
荆山居士三年間再為太尉世猶謂之居士
東山居士
陳虞寄字次安時陳寳應據有關中潛有逆謀寄每舉
逆順之理微以諷諫寳應輙引說他事以拒之寄知寳
應不可諫慮及已乃為居士服以拒絶之常居東山寺
稱東山居士
東宫居士
五代蜀任知玄以太傅致仕琴酒自娛常駕三輪車凡
城中園林宫寺幽景之所日夕遊覽烏巾鶴氅逍遥曠
達自號東宫居士
西州智士
漢任文公巴郡閬中人明曉天官風角秘要以占術馳
名後以兵寇隠於子公山公孫述時蜀武擔石折文公
曰噫西州智士死我乃當之自是嘗會聚子孫設酒食
後三月果卒故益部為之語曰任文公智無雙
南嶽太師
後漢卷縣人雖汜訞言稱神坐伏誅後其弟子李廣等
宣言汜神化不死以誑惑百姓聚衆起兵自稱南嶽太
師為馬援所破
關東大豪
後漢戴遵字子高平帝時為侍御史王莽簒位稱疾鄉
里家富好洽施尚俠氣食客嘗三四百人時為之語曰
關東大豪戴子高
南土之秀
晉王導佐元帝上言顧榮賀循紀瞻周玘皆南土之秀
願盡優禮則天下安矣帝納焉
江左之秀
晉羅含桓宣武温辟為州别駕以廨舍諠擾於城西池
小洲上立茅屋伐木為牀織葦為席而居布衣蔬食晏
如也桓温常與寮屬宴會含後至温問衆坐曰此士何
如人時有答曰可謂荆楚之材温曰此自江左之秀豈
惟荆楚而已
吳中之秀
晉王忱字元達弱冠知名與王恭王珣俱流譽一時嘗
造其舅范寗與張玄相遇寗使與玄語玄正坐歛衽待
其有發忱卒不與言玄失望便去寗讓忱曰張玄吳中
之秀何不與說忱笑曰張祖希欲相識自可見詣寗謂
曰卿風流俊望真後來之秀忱曰不有此舅焉有此甥
既而寗使報玄玄束帶造之始為賓主
李摩雲
五代梁李罕之項城人為人驍勇力兼數人少學讀書
不成去為僧以其無頼所往皆不容乃乞食酸棗市中
人皆不與罕之擲器於地裂其衣又去為盜之澤州日
以兵鈔懷孟間啖人為食居民避亂屯聚摩雲山羣賊
攻之不下罕之悉攻殺之立栅其上時人號曰李摩雲
是時晉方徇地山東頗倚罕之為扞蔽
