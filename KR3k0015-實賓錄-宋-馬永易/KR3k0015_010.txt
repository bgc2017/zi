實賓錄卷十宋馬永易撰
負局先生
負局先生不知何許人語似燕代人循吳市中衒磨鏡
取一文輙問主人得無疾苦否若有輙出紫色丸藥與
之莫不愈
荷蓧丈人
荷蓧丈人隱人也見周室衰諸侯政亂遂乃隱身不仕
老人以杖荷蓧器而行自匿姓名故曰荷蓧丈人
賣藥翁
賣藥翁莫知其姓名人或詰之曰此真姓名也有自童
稚見之迨乎暮齒顔貌不改嘗提一大葫蘆賣藥人以
疾苦求藥得錢不得錢悉與之無不神效或戲問之有
大還丹賣否曰有一粒厥直千緡人皆笑之以為風狂
後於長安賣藥其葫蘆已空只餘一丸大者而安掌
中曰百年賣藥凡億兆人無一人買者深可哀哉深可
哀哉今當自喫藥方入口足下五色雲生騰空而去也
端箭師
唐修文學士馬吉甫眇一目郎中張元一目為端箭師
擣蒜老
後唐安重覇任京兆尹先是蔡雝之間令長設酒食私
丐於部民者俗謂之擣蒜及重覇之鎮長安亦為之故
秦人目重覇為𢷬蒜老
&KR3618;醋漢
唐郎中張鴻子視望傷目郎中張元一目為&KR3618;醋漢
短智漢
唐則天禁屠殺吏人艱於蔬菜婁師德為御史大夫因
使至陜厨人進肉師德曰勑禁屠殺何為有此厨人曰
豺咬殺羊遂有之師德曰大解事豺食之又進鱠復問
厨人復云豺咬殺魚師德云短智漢何不道是獺咬殺
魚厨人即云是獺師德亦為薦之
長生人
晉末孫恩據會稽山號征東將軍號其黨曰長生人
赤松公
赤松公不知其名姓服麋角丸彭祖弟子得仙者也
白石生
白石生彭祖之時已三千餘歲斷穀入山常煑白石為
糧就白石居故時人號曰白石生今為東方左仙卿
蕭四繖
南齊長沙威王晃高帝第四子也少有武力為帝所愛
初沈攸之事起晃多從武容赫奕都街時人為之語曰
煥煥蕭四繖武帝幸鍾山晃從駕以馬槊刺道傍枯蘖
上令左右數人引之銀纏皆卷聚而槊不出晃復馳馬
拔之應手便去
武一谷
五代漢武行德初樵采為業而氣雄力壯一谷之薪可
以盡負鄉里謂之武一谷後仕高祖為節度使云
潘𨫼脚
潘環事晉為宿州刺史有牙將微過環紿言笞之牙校
托一尼致𨫼脚銀兩鋌求贖怒曰𨫼本幾脚曰三脚環
曰今兩能為𨫼乎尼笑為足其數時人目為潘𨫼脚
丁滅門
五代丁從貴為常州刺史苛刑暴名謂之丁滅門後為
吳越武肅王所戮
欒公社
漢欒布為燕相稱曰窮困不能辱身非人也富貴不能
快意非賢也於是常有德厚報之有怨必以法滅之燕
齊之間皆為立社號曰欒公社(按立社誤作立廟欒公下缺社字今據漢書改)
(補)
葉君祠
後漢王喬顯宗世為葉令喬有神仙術後天下玉棺於
堂前吏民推排終不搖動喬曰天帝召我耶乃沐浴服
飾寢棺中蓋便立覆葬於城東土自成墳其夕縣中牛
皆流汗喘乏而人無知者百姓乃為立廟號葉君祠
鄭公風
會稽記曰射的山南有白鶴為仙人取箭漢太尉鄭弘
嘗採薪得一遺箭頃之有人覓箭見弘還之問弘曰何
所欲弘識其神人也曰常患若耶溪載薪為難願旦南
風暮北風後果然故若耶溪風至今猶然呼為鄭公風
鄭君池
唐張龍公為宣城令嘗體冷且濕夫人石氏異而詢之
公曰吾龍也蓼人鄭祥遠亦龍也據吾池自謂鄭君池
吾屢與戰未勝明日取决可令吾子挾弓矢射之
李公騎
元魏李瑒随蕭寳夤西征為統軍瑒德洽鄉里招募
雄勇其樂從者數百騎瑒傾家振恤故其下每有戰功
軍中號曰李公騎
孝子石
蜀僰道縣江水有孝子石昔縣人有隗叔通性至孝為
母汲江膂水天為出平石至江膂中今猶謂之孝子石
其孝感有如此云
白帝倉
後漢公孫述據成都自立為天子號成家色尚白又謂
五德之運黃承赤而白繼黃金據西方為白德而代王
氏得其正序成都郭外有秦時舊倉述改名白帝倉
云
王鐵槍
五代梁王彦章為人驍勇能跣足履棘行百步持一
鐵槍騎而馳突奮疾如飛而他人莫能舉也軍中號王
鐵槍
文大劔
五代蜀王宗阮本姓文名武堅毅沉厚好賓客善撫士
卒能用闊劔軍中號為文大劔云
潘大劔
五代楚將軍潘璋持二十斤劔出入軍陣中謂之潘
大劔狀偉善食啖嘗率兵救韶州嶺南兵聞璋至開城
一面以避其鋒後為連州刺史
張神劔
五代吳張融始為羣盜以善劔號張神劔
寳劔(二則)
後漢周乘字子居陳仲舉嘗歎曰若周子居者真治
國之器譬之寳劔則世之干將
宋臨川王義慶幼為武帝所知曰此我豐城寳劔也
水鏡
蜀司馬德操年少龐德公十歲兄事之世謂為水鏡
鐵條
唐王重榮始為河中牙將兩逐其將破黃巢有功時號
為鐵條言其剛也
陳鐵
五代南唐陳誨生期月足勁能履父母異之小字阿鐵
為人勇敢足膂力為都禆將累有戰功至節度使軍中
壯之呼為陳鐵
來嚼鐵
唐來瑱略知尚名節崖然有大志安禄山反拜潁川太
守賊攻潁川方積粟多瑱完埤自如手射賊皆應弦仆
賊使降將畢思琛招之瑱不應前後俘殺甚衆賊懼目
為來嚼鐵
四軍紫
唐貞元末有郎中四人自行軍司馬賜紫而登郎署省
中謔為四軍紫
一條葛
五代葛從周有殊功鎮青州人語曰山東一條葛無事
莫撩撥
萬頃波
宋王惠與謝靈運嘗得交言靈運辨博辭義鋒起惠
時然後言時荀伯子在坐退而告人曰靈運固自蕭散
直上王郎有如萬頃波焉
烟燻地木
唐殿中侍御史王旭短而黑左拾遺魏光乘目為烟燻
地木
中霜榖束
唐則天革命貝州舉人趙廓眇小起家監察御史時人
謂之臺穢李昭德詈之為中霜榖束
卞田居傅蠶室
齊卞彬為車騎記室性好飲酒以瓠壺瓢杓杬皮為肴
着帛冠十二年不改易以大瓠為火籠什物諸多詭異
自稱卞田居婦為傅蠶室
談天衍雕龍奭炙轂過髠
齊鄒衍為書十餘萬言其語閎大不經騶奭亦頗采衍
之術以紀文淳于髠久與處時有得善言故齊人頌曰
談天衍雕龍奭炙轂過髠注云劉向别錄曰過字作輠
輠者車之盛膏器也炙之雖盡如脂膏之有深潤也
腰鼓兄弟
南齊沈冲涉獵文義永明四年為五兵尚書與兄淡深
名譽有優劣世號為腰鼓兄弟並歴御史中丞兄弟三
人皆為司直後並歴侍中冲位五兵尚書
青精先生
青精先生年千歲色如童子步日過五百里能終歲不
食亦能一日九食
鹿皮公
鹿皮公淄川人少為府小史才巧舉手成器岑山上有
神泉人不能到小史白府君請木工斤斧三十人作轉
輪造縣閣意思橫生數十日梯道成上其嶺作祠屋留
止其旁食芝草飲神泉七十餘年淄水未出時下呼宗
族得六十餘人命上山半水出盡漂一郡沒者萬計小
史辭遣宗室令下山著鹿皮升閣而去
七松處士
唐鄭薰性友愛而端勁再知禮部舉引寒畯士類多之
既老號所居為隠巖蒔松于庭號七松處士
菰蘆中偉人
南唐查文徽歙州休寕人好學善談兵任俠尚義初以
策干李主與語竒之謂宋齊邱曰菰蘆中偉人也命事
知諤於潤州知諤有玉杯直百萬行酒至文徽前墮地
而毁衆皆駭愕文徽容色如故
凌霄花
唐馮慈明為李密所拘逼授偽官慈明知天命有歸勸
密密怒囚之數月食藳薦而死神龍中勑旌其門為忠
臣令大標其題見之者莫不歎美崔明號為凌霄花亦
士林之美稱也
杞梓(四則)
晉袁宏三國名臣贊曰赫赫三雄並回乾軸競取杞梓
争收松竹鳳不及棲龍不暇伏
晉二陸制曰陸機陸雲寔荆衡之杞梓挺珪璋於秀實
馳英華於早年
梁庾城沉静有名鄕曲文帝為郢州辟為主簿歎其美
材曰荆南杞梓其在兹乎
後周唐瑾柳敏論曰瑾敏挺杞梓之材
瓊厨金穴
郭况光武皇后弟也累金數億家童四百餘人里語曰
洛陽多錢郭氏室夜月晝星富無匹其寵者皆以玉器
盛食故東京謂郭氏瓊厨金穴
錦繡堆
唐謝延皓大順中以詞賦得名與徐寅不相上下時號
錦繡堆
藍田生玉
吳諸葛恪瑾長子也少有才名發藻岐嶷辨論應機孫
權見而竒之謂瑾曰藍田生玉真不虚也
珠玉在旁
北齊劉禕五子並有志行璿璣聰敏機悟美姿儀皆為
其舅北海王昕所愛曰可謂珠玉在旁覺我形穢
南金(五則)
晉薛兼與紀瞻閔鴻顧榮賀循齊名號為五雋初入
洛司空張華見而竒之曰皆南金也又贊曰顧紀賀薛
並南金東箭委質覇朝望重搢紳宦成名立
晉顧榮上言中宗曰陸士光貞正清貴金玉其質甘季
思忠欵盡誠膽幹殊决殷慶元質略有明規文武可施用
榮族兄公讓明亮守節困不易操會稽楊彦明謝行言
皆服膺儒教足為公望賀生沉潜青雲之士陶恭兄弟
才幹雖少寔事極佳凡此諸人皆南金也書奏皆納之
晉顧衆虞潭贊曰顧寔南金虞惟東箭
梁張率寬雅能屬文與同郡陸厥幼相友狎嘗同載詣
左衛將軍沈約遇任昉在焉約謂昉曰此二子後進才
秀皆南金也卿可識之由此為昉友矣
陳虞世基博學高才兼善草隸陳中書令孔奐見而
嘆曰南金之貴屬斯人
桂林一枝崑山片玉
晉郄詵字廣基博學多才瓌瑋倜儻泰始中詔天下
舉賢良直言之士詵應選為第一武帝於東堂會送問
詵曰卿自以為何如詵對曰臣舉賢良對策為天下第
一猶桂林之一枝崑山之片玉帝笑侍中奏免詵官帝
曰吾與之戲耳
荒莱特苗鹵田善秀
晉楊方字公回好學有異才初為郡鈴下威儀公事之
暇輙讀五經鄕邑未之知内史諸葛恢見而竒之嘗遣
方為文薦郡功曹主簿虞預稱美之送以示賀循循報
書曰世衰道喪人物凋弊每聞一介之徒有向道之志
冀之願之如方者乃荒莱之特苖鹵田之善秀資質已
良但沾染未足耳移植豐壤必成嘉榖
瑶林植庭雪羽馴廡
唐崔祐甫為穆氏四子講塾記曰利州刺史穆寧正直
登朝嚴明作牧有四子曰贊質賡賞聳秀之資若瑶
林植庭雪羽馴廡
軒冕龍門膏粱宗匠
晉范寗篤學多通時以浮虚相扇儒雅日替寗以為其
源始於王弼何晏二人之罪深於桀紂乃著論曰或曰
平叔神懷超絶輔嗣妙思通微振千載之頽綱落周孔
之塵網斯蓋軒冕之龍門膏粱之宗匠夫子以為罪過
桀紂何哉答曰王何蔑棄典文不遵禮度遊辭浮說波
蕩後生桀紂暴虐止足以滅身覆國豈能回百姓之視
聽哉
金閨衆彦蘭臺羣英
江文通别賦云金閨之衆彦蘭臺之羣英注金閨金馬
門也公孫弘等待詔於此傅韶班固等為蘭臺令史
文章司命人物權衡
唐李白上韓荆州朝宗書曰君侯制作侔神明德行動
天地筆參造化學究天人幸願開張心顔不以長揖見
拒必若接之以高宴縱之以清談請日試萬言倚馬可
待今天下以君侯為文章之司命人物之權衡一經品
題便作佳士而今君侯何惜階前盈尺之地不使白揚
眉吐氣激昂清霄也
達禮之宗儒林之亞
梁任昉王文憲集序曰賀生達禮之宗蔡公儒林之亞
注云賀循博覧羣書尤明三禮為江東儒宗蔡謨以
儒雅稱
决定嫌疑視表見裏
北齊宋世軌幼自修整好法律遷廷尉少卿有能名時
大理正蘇珍之以才幹名寺中語曰决定嫌疑蘇珍之
視表見裏宋世軌
國珍
柳公權嘗於佛寺看朱審畫山水手題壁詩曰朱審偏
能視夕嵐洞邊深墨寫秋潭與君一顧西牆畫從此看
山不向南此句衆歌詠後公權為李聰夏州掌記因奏
事穆宗召對曰我於佛寺見卿筆劄思見卿久矣宣出
充侍書學士非時宰所樂進擬左金吾衛兵曹充職御
筆改右少諫中外朝臣皆呼為國珍
國楨
元宗登封泰山劉晏始八歲獻頌行在帝竒其幼命宰
相張說試之說曰國楨也即授太子正字
家寶
唐李貽孫為歐陽詹文集序曰歐陽君生於閩之里幼
為童孩時即不與衆童親狎行止多自處年十歲許每
見山濱江畔有少景可探心獨娛之常執一軸忘歸於
其間逮風月清暉或暮而尚留宵不能釋不自知所由
蓋其性之所多也未甚識文字隨人而問章句忽有一
言契於心移日自得長吟高嘯不知其止也父母不識
其志嘗謂里人曰此男子未知其旨何如要恐不為汨
沒之餓氓也未知吉邪凶邪鄕人有覽事多而熟於聞
見者皆賀之曰若此子家寶也柰何慮之邪
楷模(三則)
後漢盧植通古今楷模後學曹操稱之曰名著海内學
為儒宗士之楷模國之楨幹也
北齊邢邵字子才史臣曰子才少有盛名鼔動京洛文
宗少府獨秀當年舉必任真情無文飾智略疎通罕見
其人足為一代之楷模也
隋李德林為吏部郎陸昇嘗命其子與德林周旋誡
之曰汝每事宜師此人為楷模
冠冕
隋柳願言為晉王諮議參軍招才學之士諸葛穎虞世
南等以充學士而願言為之冠冕王以師友處之
天下楷模
漢李膺字元禮時郭林宗等更相褒重學中語曰天下
楷模李元禮
海内冠冕(二則)
梁王暕七葉重光海内冠冕
梁任昉為王儉集云晉中興以來六代名德為海内冠
冕
遺愛(二則)
晉袁宏三國名臣贊曰孔明盤桓待時而動遐想管樂
遠明風流治國以禮民無怨聲刑罰不濫役有餘力雖
古之遺愛何以加兹
梁任昉為王儉集序曰沒世遺愛古之益友(按遺愛始孔子稱子)
(產語見左傳附記於此)
當時談宗
晉阮修好易老善清言王衍當時談宗自以論易略盡
然有所未了研之終莫悟每云不知比後當見能通者
否衍族子敦謂衍曰阮子可與言衍曰吾亦聞之但未
知其亹亹之處定何如爾及與修談言寡而旨暢衍乃
嘆服焉
後來領袖(二則)
何昌㝢少而清靜獨立不羣王儉謂之曰後來領袖方
幹於朝者其在於卿乎答曰不意明公謬頋不重
梁任昉為蕭揚州薦王暕表曰竊見秘書郎王暕神氣
清茂允迪中和叔寶理遣之談彦輔名教之樂故以暉
暎先達領袖後進
後生準的
梁公休源舉秀才太尉徐孝嗣見其策深喜之謂同座
曰董仲舒華令思何以尚此可謂後生準的也
後進之冠
後漢陳遵少與張竦伯崧俱為京兆史竦博學通達以
廉儉自守而遵放縦不拘操行雖異然相親友哀帝之
末俱著名字為後進之冠並入公府
舊德老成
晉何曾進位太傅曾以年老屢乞遜位詔曰太傅明爽
高亮執心洪毅可謂舊德老成國之宗臣也
人物宗主
李神俊名挺隴西人少仕京洛以才學器調著名鄭伯
猷曰舅舅是人物宗主
奬鑑人倫
後漢郭泰字林宗舉有道不就善人倫鑒范滂稱泰
隱不違親貞不絶俗其卒也同志者共刻石立碑蔡邕
為其文既而謂涿郡盧植曰吾為碑銘多矣皆有慙德
惟有道無愧色爾史贊曰郭有道奬鑒人倫
為世吏表
魏薛悌為魏郡太守及尚書令並悉忠練事為世吏表
言談林藪
晉裴頠樂廣嘗與之清言欲以理服之而頠辭論豐博
廣笑而不言時人謂頠為言談之林藪
大丈夫格
吳潘濬陸凱業胤評曰潘濬公清割斷陸凱忠壯質直
皆節槩梗梗有大丈夫格業胤身潔事濟著稱南士可
謂良牧矣
小者佳
晉王獻之嘗與兄徽之操之俱詣謝安二兄多言俗事
獻之寒温而已既出客問王氏兄弟優劣安曰小者佳
客問其故安曰吉人之辭寡以其少言故知之(按世說註中興)
(書云徽之羲之第五子又王氏譜云操之羲之第六子此書云羲之與兄徽之操之詣謝安羲當是獻字之誤)
(今改正附辨)
保家主(三則)
襄公二十七年鄭七子賦詩印叚賦蟋蟀趙孟曰善哉
保家之主也吾有望矣注云蟋蟀曰無已太康職思其
居好樂無荒良士瞿瞿言能戒懼
魏韋誕字仲將孔融稱之曰仲將懿性貞實文敏篤誠
保家之主也
晉曹志魏陳思王植之孽子也少好學以才行稱夷簡
有大度兼善騎植曰此保家主也立以為嗣
