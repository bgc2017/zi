實賓錄卷六宋馬永易撰
神父(三則)
漢鮑德修志節有名稱累官為南陽太守時歲多荒灾
唯南陽豐穰吏人悦愛號曰神父
漢宋登少𫝊歐陽尚書教授數千人為汝隂令政為明
能號稱神父
陳弇為蘄長時一州旱蝗弇請雨即大降蝗即出境一
縣遍熟號曰神父
慈父(二則)
後魏宗室孚為冀州刺史勸課農桑境内稱為慈父
李哲任相州安陽縣令政術有方百姓號稱慈父
賈父(二則)
後漢賈琮為交趾太守叛民蕩定百姓以安巷路為歌
曰賈父來晚使我先反今見清平吏不敢飯
後漢賈彪為新息長小民困貧多不養子彪嚴為其制
與殺人同罪數年間養子者千數僉曰賈父所生長男
名為賈子生女名為賈女
杜父
晉杜預守荆州修召信臣遺跡激用滍淯諸水以浸原
田萬餘頃分疆刊石使有定分公私同利衆庶頼之號
曰杜父
柳父
柳鎮少樂閒静不慕榮貴天監中自司州遊上元愛其
風景于鐘山之西買地結茅開泉種植隠操如耕父其
左右居民皆呼為柳父
巢父
巢父堯時隠人嘗山居不營世利年老以樹為巢而寢
其上故時人號為巢父晉王康倨招隠詩曰昔在太平
時亦有巢居子或言即許由也
家公家父
顔之推家訓云昔侯霸之子孫稱其祖父曰家公陳思
王稱其父曰家父母為家母潘尼稱其祖曰家祖古人
之所行今人之所笑也今南北風俗言其祖及二親無
云家者田里猥人方有此言之推北齊人逮今幾七百
年稱家祖者復紛紛皆是名家望族亦所不免家父之
稱俗軰亦多有之但家公家母之名少耳山簡謂年幾
三十不為家公所知盖指其父非祖也
賀兄
唐陸象先賀知章族姑子也象先嘗謂人曰賀兄言論
調態可謂風流之士吾與子弟離闊都不思人一日不
見賀兄則鄙恡生矣
二兄(二則)
唐高力士事玄宗最親寵肅宗在東宫以兄事力士呼
為二兄
唐叚成式與張希復善繼鄭符復夢遊精舍共徵高力
士事力士呼二兄(柯)呼阿翁(繼)呼將軍(柯)
寧哥
唐寧王憲睿宗長子睿宗將建東宫以憲嫡長而玄宗
時為楚王有大功故久不定憲固辭乃立楚王為皇太
子玄宗友悌古無有者至呼憲為寧哥云
邠哥
唐邠王守禮章懷太子之子也每與諸王内讌方積隂
累日守禮知其欲晴愆陽涉旬守禮曰即雨果連雨岐
王等奏之曰邠哥有術守禮曰臣無術也則天時以章
懷遷謫臣幽閉宫中十餘年每歲被𠡠杖數頓瘢㾗甚
厚欲雨臣背上即沉悶欲晴則輕健臣以此知之非有
術也涕泗沾襟玄宗亦憫然
竒兒
後唐莊宗克用長子也初克用破孟方立於邢州還軍
上黨置酒三垂崗伶人奏百年歌至於衰老之際聲甚
悲坐上皆悽愴克用慨然捋鬚指而笑曰吾行老矣此
竒兒也後二十年其能代我戰于此乎莊宗年十一從
克用破王行瑜遣獻捷于京師昭宗異其狀貌賜以鸂
䳵巵翡翠盤而撫其背曰兒有竒表無忘予家克用卒
梁夾城兵聞晉有大喪因頗懈莊宗欲乘怠擊之乃出
兵趨上黨行至三垂崗嘆曰此先王置酒處集攻夾城
破之梁軍大敗凱旋告廟
禄兒
唐明皇每座及宴會必令安禄山坐於御側以金鷄障
隔之太真又以為子上亦呼為禄兒
癡兒
五代馬嗣孫為相不通世務時右散騎常侍孔昭序建
言常侍班當在僕射前嗣孫責御史臺檢到臺言故事
無所見據今南北班位常侍在前嗣孫即判狀施行崔
居檢揚言於朝孔昭序觧語是朝廷無解語人也且僕
射司長百僚中丞大夫就班修敬而常侍在南宫六卿
下況僕射乎昭序癡兒豈識事體朝士聞居檢言流議
稍息
買聲兒
後魏李謐神士賦歌曰周孔重儒教莊老貴無為二途
雖如異一是買聲兒
乳臭兒(二則)
吳越杜建徽位宰相其孫昭達為内都監使盛治第宅
建徽曰乳臭兒不諳事其能久乎後昭達果以罪誅
唐莊宗命魏王繼岌伐蜀滅之以孟知祥節度西川莊
宗館知祥於宫中酒酣謂知祥曰吾輩老矣繼岌乳臭
兒今年代父破賊慰喜外復增悲爾
小兒王
陳釋智凱江表揚都人年幼童丱雅重嘲謔引羣小兒
數百人同戲街衢以為自得陳氏臺省門無衛禁凱乃
率其戲侣在太極殿前號令而過朝宰江總等顧其約
束銓叙駐步迎之相視笑曰此小兒王也
聖童
傅長通年十七禮易貫洞三十萬言兼通春秋鄉里號
曰聖童
神童(五則)
魏胡康年十五以異才見送又陳損益求試劇縣詔特
引見衆論翕然號為神童(原註劉劭傳裴松之云魏朝不聞有胡康疑是孟康)
魏任嘏幼以至性見稱年十四始學疑不再問三年中
誦五經皆究其義兼包羣言無不總覽於是學者號之
神童(原註海錄碎事魏任嘏先世皆早成人時語曰蔣氏翁任氏童)
晉杜育幼便岐嶷號曰神童(原註文士傳杜育童孺竒才博學能著文章心解性)
(達無所不綜一時稱為武陽杜孔子)
晉封孚與弟懿總角知名時人謂之關東神童
唐楊收七歲善屬文所賦輙就時號神童里人多造門
觀賦詩至壓敗其藩收嘲之曰爾非羸角者何用觸吾
藩由是觀者益竒之(按此條原書脱時號神童四字今據唐書補正附神童類下)
才童
朱斆字叔陽年十三誦書說詩號曰才童(原註語林高僧傳云朱斆)
(年十二能讀書詠詩時號曰才童)
孝友童子
唐陳饒奴年十二歲親併亡窶弱居喪又歲饑或教其
分弟妺可全性命饒奴流涕身丐訴相全養刺史李復
異之給資儲表其門曰孝友童子
神仙童子
唐元嘉少聰俊左手畫圓右手畫方口誦經史目數羣
羊兼成四十字詩一時而就足書五言一絶六事齊舉
時號神仙童子
童子學士
梁宋懷少有天材好學不倦鄉里號稱童子學士
將種
晉武帝與胡貴嬪芳摴蒲爭矢遂傷上指帝怒曰此固
將種也芳曰北伐公孫西拒諸葛非將種而何帝甚有
慚色
李老
唐中宗朝御史大夫裴談妻悍妬談畏之如嚴君時韋
庶人頗襲武后之風中宗漸畏之内宴牙唱廻波詞有
優人詞曰廻波爾時栲栳怕婦也是大好外邊祗是裴
談裏面無過李老韋后意色自得以束帛賜之
賀老
唐禪月鑒題李太白詩集云賀老成異物顛狂誰敢和
寧知江邊墳不是猶醉卧(按太白詩東山無賀老却棹酒船廻則稱賀知章為賀老)
(實始於李白詩)
王老
唐陳通方閩縣人貞元十年顧少連下進士及第年二
十五第四人年少名高輕薄自負與王璠同年王時年
五十六通方薄其成事後時因期集拊王背曰王老王
老奉贈一第言其日暮途遠及第同贈官也王曰擬應
三篇通方又曰王老一之謂甚其可再乎王心每貯之
通方尋值家艱還歸王果累捷高科官漸逹矣通方入
關王已丞郎判鹽鐵通方窮悴寡助不知王素銜其言
投之求救同年李虛中時為副使通方亦有詩扣之求
為汲引云應念路旁憔悴翼昔年喬木幸同遷王不得
已署之江西院官赴職未及其所又改為浙東院僅及
半程又改為南陵院嗣是往復數四困躓日甚退省其
咎謂甥姪曰吾偶戲謔不知王生乃為深憾尋值王真
拜禮分懸絶追謝無地悵望病終
長樂老
五代馮道為宰相視喪君亡國未嘗屑意是時天下大
亂戎狄交侵生民之命急于倒掛道方自號為長樂老
著書數百言陳已更事四姓及契丹所得階勲官爵
宗室遺老
漢劉向方成帝時上無繼嗣政由王氏出災異寖甚向
雅竒陳湯智謀與相親友獨謂湯曰災異如此而外家
日盛其漸必危劉氏吾幸同姓為宗室遺老歷事三主
吾而不言誰當言者遂上封事極諫
旱母
梁宗室蕭推歷淮南晉陵吳郡太守所臨必赤地大旱
人呼為旱母
暗燭底覓虱老母
唐舍人齊處冲好暝目視左拾遺魏光乘目為暗燭底
覓虱老母
蕭娘吕姥
梁韋叡拒魏軍於淮北魏人畏之言曰不畏蕭娘與吕
姥但畏合肥有韋虎蕭娘謂臨江王宏吕姥謂吕僧珍
韋虎謂韋叡也
李阿婆王伯母曹新婦
唐中書令李敬玄為元帥討吐蕃至樹敦城聞劉尚書
沒蕃著鞾不得狼狽而走時將軍王果副總管曹懷舜
等驚退遺却麥飯首尾千里地上尺餘時軍中謠曰洮
河李阿婆鄯州王伯母見賊不能鬭總由曹新婦
陳姥
隋末杜伏威兵起煬帝遣右禦衛將軍陳稜以精兵討
之稜不敢戰伏威遺以婦人之服書稱陳姥
國婆
五代梁太祖微時嘗傭力徐州蕭縣人劉崇家及即位
召崇為商州刺史崇之母撫梁祖有恩梁祖號為國婆
田舍翁
五代南唐馮延巳好論兵事嘗笑其主昇戢兵以為齷
齪無大略曰田舍翁安能成大事
多田翁
唐盧從愿為刑部尚書充考校使升退詳確御史中丞
宇文融方用事將以括田戶功為上下考從愿不許融
恨之乃密白從愿盛植産占良田數百頃帝自此薄之
目為多田翁後欲用為相屢矣卒以是止
吳老翁
北齊神武語杜弼曰江東有一人吳老翁蕭衍專事衣
冠禮樂中原士大夫望之以為正朔所在
千歲翁
秦安期先生阜鄉人受老子於河上丈人常賣藥海邊
老而不仕時人謂之千歲翁
周郎(二則)
吳周瑜少精意於音樂雖三爵之後其有闕誤瑜必知
之知之必顧故時人謠曰曲有誤周郎顧
梁周弘正年十歲通老子周易十五召補國子生仍于
國學講易諸生傳習其義以季春入學孟冬應舉有司
以日淺不許博士劉洽曰周郎講經豈候策試
沈郎
吳沈友弱冠博學華歆行風俗見而異之因呼沈郎可
登車語乎友曰先生銜命將以裨補先王之教整齊風
俗而輕脱威儀猶負薪救火無乃更崇其熾乎
苻郎
晉苻堅年七歲嘗戲於路徐統遇之執其手曰苻郎此
官之御街小兒敢戲於此不畏司隸縛耶堅曰司隸縛
罪人不縛我小兒戲也
顧郎
梁顧恊少清介有志操初為廷尉正冬服單薄寺卿蔡
法度欲解𥜗與之憚其清嚴不敢發口謂人曰我願解
身上襦與顧郎顧郎難衣食者竟不敢以遺之
陸郎蕭郎
唐陸象先為洛陽尉蕭嵩未仕人不之異夏榮者善相
云陸郎十年内位極人臣然不及蕭郎一門盡貴(按新唐書)
(蕭嵩傳嵩娶會稽賀晦女與吳都陸象先為僚壻夏榮貴者善相云陸郎十年内位極人臣然不及蕭郎一門盡)
(官位高而有夀據此則蕭郎為蕭嵩非蕭瑀瑀初唐時人與象先時代甚遠今改正)
石郎
五代晉高祖皇后後唐明宗女也廢帝立疑高祖必反
公主自太原入朝千春節辭歸留之不得廢帝醉語公
主曰爾歸何速欲與石郎叛邪既醒悔之後以反聞羣
臣請帝親征帝心憂懼常惡言高祖事每戒人曰爾毋
說石郎事令人心膽墮地
王四郎
唐王處士者洛陽尉王琚之孽姪四郎也幼隨母他適
琚赴調入京過天津橋四郎布衣草履形貌山野琚初
不之識四郎曰叔今赴選姪有少物奉獻即出金五兩
色如雞冠曰此不與常金等可訪金市張蓬子付之當
領二百千某比居王屋小有洞今將家往峨眉山琚往
訪之則已行矣金市果有蓬子出金示之驚喜曰此道
者王四郎所化金也且無定價因如其數酬之
王郎子
唐王仙客者建中中朝臣劉震之甥初仙客父亡與母
劉同歸外氏震有女曰無雙小仙客數歲皆幼稚戲弄
相狎震之妻常戲呼仙客為王郎子云
烏衣諸郎
宋王僧虔仕為御史中丞甲族由来多不居憲臺王氏
分枝居烏衣者官位微减僧虔為此官乃曰此是烏衣
諸郎坐處我亦可試為爾
孝孫
原慤者不知何許人祖年老父母厭患之意欲棄之慤
年十五泣涕苦諫父母不從乃作輿舁棄之慤乃隨收
輿歸父謂之曰爾焉用此凶具慤乃荅曰後父老不能
更作得是以取之耳父感悟愧懼乃載祖歸侍養克己
自責更成純孝慤為孝孫
四友
宋謝靈運與族弟惠連何長瑜荀雍羊璿之以文章賞
會共為山澤游時人謂之四友
忘年友
五代後蜀趙崇祚以門第為列卿而儉素好士大理少
卿劉暠國子司業王昭圖年德俱長時號宿儒崇友之
為忘年友
小友
唐李泌方幼張九齡尤所奬愛常引至卧内九齡與嚴
挺之蕭誠善挺之惡誠佞勸九齡謝絶之九齡忽獨念
曰嚴大苦勁然蕭軟美可喜方命左右召蕭泌在旁率
爾曰公起布衣以直道至宰相而喜軟美者乎九齡改
容謝之因呼小友
良友
晉周顗初王敦舉兵劉隗勸帝盡除諸王氏司空導率
羣從詣闕請罪值顗將入導呼顗謂曰伯仁以百口累
卿顗直入不顧既見帝言導忠誠申救甚至帝納其言
敦欲誅顗問導導無言後科檢中書政事見顗表救己
殷勤欵至導執表流涕悲不自勝告諸子曰吾雖不殺
伯仁伯仁由我以死幽明之中負此良友
死友(二則)
後漢范式字巨卿受業太學時諸生長沙陳平子亦同
在學與式未相見而平子被病將亡謂其妻曰吾聞山
陽范巨卿烈士也可以託死吾沒後但以屍埋巨卿戶
前乃裂素為言以遺巨卿既終妻從其言式覩書見瘞
愴然感之哭為死友於是護平妻子身送喪於臨湘
魏初有白玠謗毁太祖太祖怒甚侍中和洽陳玠素行
有本求案實其事罷朝太祖令曰今言事者白玠不但
謗吾也乃復為崔琰觖望此損君臣恩義妄為死友怨
歎不可忍也
陳君友皓
後漢鍾皓以篤行稱陳寔年不及皓皓引與為友贊曰
陳君友皓云
古人交
吳潁川周昭著書稱諸葛瑾步丞相隲嚴衛尉畯三君
昔以布衣俱相友善卒無虧損豈非古人交哉
君子之交(二則)
宋柳世隆幼孤挺然自立不與衆同當時名士張緒王
延之相從推慕以為君子之交
齊孔稚珪早立名譽當時名士陸慧曉謝瀹張融何點
相與為君子之交
館客
後魏後主雖溺於羣小而頗好詠詩因畫屏風勑蕭放
等錄古賢烈士及近代輕艷諸詩以充圖畫帝珍重之
後復追蕭慤顔之推間入撰錄猶依霸朝謂之館客
談客
唐蕭穎士聰俊過人富詞學有名於時賈曾席豫韋述
張垍皆引為談客
風月主人
偽蜀歐陽彬為嘉州刺史喜曰青山綠水中為二千石
作詩飲酒為風月主人豈不佳哉
一鳴先輩
五代妓萊兒指趙光逢為一鳴先輩
負心門生
唐宦者楊復恭定策立昭宗以諸子為州刺史又養子
六百人監諸道軍天下威勢舉歸其門凶肆益甚帝命
誅之復恭出奔被殺李茂貞劾復恭自謂隋諸孤以恭
帝禪唐故名復恭兄子守亮為興元節度使復恭與守
亮書曰承天門者隋家舊業也兒但積粟訓兵何進奉
為吾披荆榛立太子既得位乃廢定策國老奈負心門
生何門生謂天子也其不臣類此
不利秀才
唐夏侯孜未遇伶俜風塵所跨蹇驢無故墜井及朝士
之門或逆旅舍常多齟齬時人號曰不利秀才後登將
相
五老牓
唐劉象攻律詩頗苦僻天復中年六十餘與曹松王希
羽柯崇鄭希顔同年進士及第松希羽年七十餘崇希
顔年逾耳順時號五老牓象止于右拾遺年七十九
武舉牓
五代蜀王先主起自利閬親騎軍皆拳勇之士四百人
分為十團皆執紫旗此徒各有曹號顧夐者將之亦嘗
典郡多雜談謔造武舉牓曰大順二年兵部侍郎李咤
咤下進士及第三十三人狀元張大劔馬癩子第二魏
憨第三姜癩子第四張打胷第五張少劔第六青蒿羹
第七云
