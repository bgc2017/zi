實賓錄卷三宋馬永易撰
七姓(二則)
魯襄公十一年晉悼公會諸侯盟載書曰凡我同盟毋
藴年毋壅利毋保姦毋留慝救災患恤禍亂同心以奬
王室或間兹命司慎司盟名山名川羣神羣祀先王先
公七姓十二國之祖明神殛之俾失其民墜命亡氏踣
其國家注云七姓晉衛魯鄭曹滕姬姓邾小邾曹姓宋
子姓齊姜姓莒巳姓杞姒姓薛任姓十三國言十二誤
矣
唐太宗嘗以山東尚閥閱後雖衰子孫猶世望嫁娶必
多取貲故人謂之賣昏乃詔高士廉等摘其譜牒為氏
族志又詔後魏隴西李寳太原王瓊滎陽鄭温范陽盧
子遷盧澤盧輔清河崔宗伯崔元孫前燕博陵崔懿晉
趙郡李楷凡七姓十家不得自為婚
四姓五姓
唐柳芳論姓氏曰今流俗獨以崔盧李鄭為四姓加太
原王氏號五姓蓋不經也文之弊至扵尚官官之弊至
扵尚姓姓之弊至扵尚詐
四族二臣
陸機連珠曰披雲看霄則天文清澄風觀水則川流平
是以四族放而唐劭二臣誅而楚寧註四族四凶也左
傳楚郤宛之難國言未巳子常殺費無極與鄢將師盡
滅其族以悅扵國扵是謗言乃止
三族
魯僖公七年鄭伯使太子華聽命扵會言扵齊侯曰洩
氏孔氏子人氏三族實違君命君若去之以為成我以
鄭為内臣君亦無所不利焉
萬石秦氏
秦襲任潁川太守與羣從同時為二千石者五人故
三輔號曰萬石秦氏
萬石張家
唐張文瓘拜侍中四子潛為魏州刺史沛同州刺史洽
衛尉卿涉殿中監父子皆至三品時謂萬石張家
三相張家
唐張嘉貞相玄宗延賞相德宗弘靖相憲宗先第在
東都思順里盛麗甲當時歴五世無所增葺時號三相
張家
三戟崔家
唐崔琳伯仲羣從多至大官每燕集組印相輝華轂滿
門設一榻以置象笏猶重疊其上軒裳之盛無與其比
私第在東都並列棨戟當時號為三戟崔家
孝義劉家
唐劉審禮當襲父爵遜其弟不聽見父執必感泗滂沱
事繼母尤謹與弟延景為師友得祿多資之而妻子執
寒苦晏如也再從皆同居合二百口内外無間言子易
從又以孝聞時號為孝義劉家
法名家
後漢吳雄少時家貧喪母營人所不封土者擇葬其中
喪事趣辨不問時日醫巫皆言當滅族而雄不顧及子
訢孫恭三世廷尉為法名家
真書盧家
唐盧詹尚書任吏部押官告楷署其名字體遒麗時
人謂之真書盧家
孝行張氏
宋張楚母疾命在屬纊楚祈禱苦至燒指自誓精
誠感悟疾時得愈詔榜門曰孝行張氏之閭
孝張里
唐白居易為河州刺史張擇神道碑曰張為著姓尚矣
自漢太傅良侍中肱晉司空華丞相嘉以降勲賢軒
冕歴代不乏肱避地渡江始居扵吳故其子孫稱吳郡
人嘉以孝弟聞扵郡故其所居號孝張里
闕下林家
唐林攅莆田人貞元初為福唐尉親亡自埏甓作塜廬
其右有白烏來甘露䧏觀察李若遣官騐實會露晞里
人失色攅哭曰露禍我耶俄而露復降烏亦回翔詔作
二闕扵母墓前又表其閭蠲徭役時號闕下林家
鈒鏤王家
後魏太原王氏四姓得之為美故呼為鈒鏤王家(謹案李肇)
(國史補云四姓惟鄭氏不離滎陽有岡頭盧澤㡳李土門崔皆為鼎甲太原王氏亦四姓之匹而世呼為鈒鏤)
(王家喻銀質而金餙也據此則四姓乃鄭盧李崔附識扵此)
書樓張家
五代周張昭遠好學積書萬卷以樓載之號書樓張家
龍舌張氏
唐開元中南陽張嵩都護北庭或告黑河有龍宜祀之
嵩乃偹牲牢令左右挾弓矢侍其側祀扵河上俄有巨
龍長百尺伸其舌數尺方將就食發矢射之中其脅而
死封其首具表以聞上壯其勇詔斷舌函以賜嵩因賜
號為龍舌張氏
不語楊家
五代吳楊行密其先弘農人後家扵合肥世有一子病
瘖鄕里號為不語楊家
世修降表李家
五代蜀李昊仕前蜀為翰林學士仕後蜀位宰相前蜀
王衍降扵莊宗昊草其表後蜀孟昶之降其表亦昊所
為蜀人憤之有潛題其門者云世修降表李家見者哂
之
修行諸楊
唐濠州錄事參軍楊遺直四子發假收嚴取四時義皆
舉進士第發收仍位顯列號修行諸楊與靖恭諸楊同
盛(案北夢瑣言楊收父名惟直非遺直宮蘭谿縣主簿非濠州錄事參軍號曰修竹楊家非修行諸楊今俱)
(仍其舊而附錄以備考)
靖恭諸楊
唐祭酒楊寧四子汝士虞卿漢公魯士並知名扵時汝
士少苦學善屬文至老手不釋卷終扵刑部尚書開成
初汝士為劔南東川節度使時族弟嗣復鎮西蜀對節
制閫以篇詠往來時人榮之初虞卿與汝士同為省郎
並嘗知制誥而虞卿資望居先乃求判南曹以避之士
林多其相讓兄弟敦睦時稱盛閥號靖恭諸楊
二王(六則)
後漢王丹資性方潔王良在位恭儉而宣秉亦甘䟽薄
鄭均恭儉節整贊曰宣鄭二王奉身清方云
晉羊祜正慤無私疾惡推仁從甥王衍嘗詣祜陳事辭
甚俊辨祜不然之衍拂衣起步闡之役祜以軍法將斬
王戎故戎衍並憾之每言論多毁祜時人為之語曰二
王當國羊公無德
王子猷子敬曾俱坐一室上忽火發子猷遽走避不遑
取屐子敬神色恬然徐喚左右扶憑而出不異平常以
此定二王神宇注子猷徽之子敬獻之皆羲之子也
宋王延之少靜默宋德既衰齊高帝輔政朝野之情人
懷彼此延之時為僕射與尚書令王僧虔中立無所去
就時人語曰二王居平不送不迎高帝以此害之
齊張融善草書常自美其能帝謂之曰卿書殊有骨力
但恨無二王法耳答曰非恨臣無二王法亦恨二王無
臣法
梁王銓美風儀學業不及弟錫而孝行齊焉時人謂銓
錫二王可謂玉昆金友
三王(三則)
江夏安樂縣有三王城漢末王匡王鳳王常所屯故謂
之三王城
唐韓愈為修滕王閣記曰愈少時即聞江南多登臨之
美而滕王閣為第一有瑰瑋絶特之稱及得三王所為
序賦記等壯其文詞益欲往一觀而讀之以忘吾憂繋
官扵朝願莫之遂今為記竊喜載名其上辭列三王之
次有榮耀焉注云王勃作游閣序王緒作賦今中丞王
公為從事日作修閣記中丞謂王仲舒云
唐王珣方翼之子也與兄璵弟瑨皆以文學稱時號為
三王
二鍾
晉鍾會是荀濟北從舅二人情好不恊荀有寳劔可直
百萬常在母鍾夫人處會善書學荀手跡作書與荀母
取劔仍竊去不還荀知是鍾書而無由得思所以報之
後鍾兄弟以千萬起一宅始成甚精麗未得移住荀極
善畫乃潛往畫鍾堂門作太傅形狀衣冠狀貎如平生
二鍾入門大感慟宅遂空廢注云太傅名繇二鍾謂繇
二子毓會云
二曹
後魏彭城王勰初為侍中又除中書監後以南征復命
為中軍大將軍加鼓吹一部勰以寵授頻煩乃面陳曰
臣聞兼親疎而兩並異同而進此既成文扵昔臣願頌
之扵後陳思求而不允臣不請而得豈但今古云殊遇
異否泰帝大笑執勰手曰二曹才名相忌吾與汝道德
相親緣此而言無慙前列(原註曹元首六代論云兼親疎而兩用參同異而並進)
二陳
晉文帝與二陳共車過喚鍾會同載故駛車委去比出
已遠既至因嘲之曰與人期行何以遲遲望卿遥遥不
至會因答曰矯然懿實何必同羣帝復問臯陶何如人
會答曰上不及堯舜下不逮周孔亦一時懿士注云二
陳蹇與泰也會父名繇故以遥遥戲之蹇父矯宣帝懿
泰父羣祖實故以此酬之
二陸三張
晉張載弟恊有才齊名亢才藻不逮二昆亦有屬綴時
人謂載恊亢陸機雲曰二陸三張史臣曰二陸入洛三
張減價考覈其文非徒語也
三張(二則)
後漢順帝時張陵客遊蜀土斂租稅米謀為亂階時被
蛇吞其後陵孫張魯行其祖術後扵漢中自稱師君禍
亂方起為曹公所滅又中平元年鉅鹿張角自稱黃天
部師有三十六將皆着黃巾衆至十萬何進將兵滅之
珠林號為三張
唐崔祐甫為洪州都督張休遺愛碑曰昔張穉珪牧洪
州甚得人譽張九齡繼之逮府君又有裕焉故邦人有
三張之目
二解
晉孫旂㓗靜少自修立舉察孝廉累遷黃門侍郎出為
荆州刺史名位與二觧相亞時解系與弟結並清身㓗
己甚得時譽皆仕黃門刺史云
三陸(二則)
南齊陸惠曉三子僚任倕並有美名時人謂之三陸
唐陸扆與宗人希聲威文才重德名冠一時朝中號三
陸
東海三何
梁何思澄與宗人遜及子朗俱擅文名時人語曰東海
三何子朗最多思澄聞之曰此言誤耳如其不然故當
歸遜思澄意謂宜在已也子朗早有才思常為敗家賦
擬莊周馬捶其文甚工世人語曰人中爽爽有子朗(按梁)
(書子朗嘗為敗家賦擬莊周馬捶此書誤作敗冢賦擬其周馬搖今改正)
二傅
齊丘仲孚字公信遷山隂令居職甚有聲譽百姓謠曰
二傅沈劉不如一丘前世傅琰父子沈憲劉玄眀相繼
宰山隂並有政績言仲孚皆過之
三李
後魏高允作徵士頌趙郡李詵令孫李靈武符李遐仲
熙三人頌曰趙實名區世多竒士山岳所鍾挺生三李
矯矯清風抑抑容止初九而潛望雲而起詵尹西都靈
惟作傅載訓皇宫載理雲霧熙雖中夭迹階郎署餘塵
可挹終亦顯著
二黃
黃穆字伯開博學為山陽太守有德政致甘露白兔神
爵白鳩之瑞弟英字仲開為武陵太守貪穢無行武陵
人諺曰天有冬夏人有二黃言不同也
兩邢二魏
後魏魏季景清苦自立博學有文才弱冠有名京師時
邢子明稱有才學殆與子才相侔季景與收相亞洛中
號兩邢二魏
二李三楊
唐李德裕李宗閔楊虞卿弟漢公汝士傳讃曰漢誅鈎
黨魏破疽嚢何鄧之後二李三楊偷權報怨任國存亡
書兹覆轍敢告巖廊
三楊
唐楊虞卿當李宗閔牛僧孺輔政累遷給事中虞卿佞
柔善諧謔權倖倚為姦利歲舉選者皆走門下書第注
員無不得所欲升沉在牙頰間當時有蘇景徹張元夫
而虞卿兄弟汝士漢公為人所奔向故語曰欲趨舉場
先問蘇張蘇張猶可三楊殺我
三周
梁周弘正善玄理為世所宗弟弘遜性簡素博學多通
幼弟弘直方雅敦厚氣調高扵次昆或問三周孰賢人
曰若蜂腰矣(按南史周弘正弟弘讓弘直此書弘讓作弘遜似有所避忌而易之者未詳其說姑)
(仍原文而附識扵此)
二武
唐武元衡武孺衡史臣曰二武爽技精才為時羽儀
三羅
唐羅虬詞藻富贍與宗人隠鄴齊名咸通乾符中時號
三羅
二馮
馮宿弟定皆有文學舉進士時人比之漢朝二馮君史
臣曰三高並秀扵一時二馮爭趨扵千里咸以摛英掞
藻華國揚名
八裴八王
裴徽字文秀第三子楷字叔則楷弟綽字季舒楷子瓉
字國寳楷孫欽子邈字景初瓉子遐字叔道徽第二子
康字仲豫楷孫季子頠字逸民王祥字休徵族子戎字
濬沖戎從弟衍字夷甫衍弟澄字平子戎子綏字萬子
衍子玄字眉子覽孫導字茂弘覽孫基子敦字處仲謂
之河東八裴琅邪八王
前賈後張
唐張仁愿檢校洛州長史會多盗仁愿一切捕殺胔積
府門畿甸震懾無敢犯先是賈敦頥嘗為長史有政績
時人為之語曰洛有前賈後張敵京兆二王
大荀小荀
晉荀晞代王敦為青州以嚴刻立功日加斬戮流血成
川人不堪命號曰屠伯後晞出屯無鹽以弟純領青州
刑殺更甚扵晞百姓號小荀酷扵大荀
大崔生小崔生
後魏崔亮與族兄光依隴西李冲冲見亮甚竒之以為
館舍謂其兄子産曰大崔生寬和篤雅汝宜友之小崔
生峭整清激汝宜敬之二人終將大至
大鄭君小鄭君
後魏鄭述祖為兖州刺史時有一人入市盗布歸其父
怒曰爾負吾君執之以歸首因特原之自是境内無盗
先是述祖父道昭亦嘗為兖州刺史至是百姓歌曰大
鄭君小鄭君相去五十載風教猶尚存
老杜小杜
唐杜甫杜牧皆以詩聞扵時世以甫為老杜牧為小杜
云
大令小令
王珉代王獻之為中書令二人素齊名世謂獻之為大
令珉為小令(原註晉陽秋云王大令王小令獻之珉四從兄弟也)
大樞小樞
偽蜀潘𡵻累遷宣徽南院使内樞密使出為黔南節度
而從弟峭代掌樞機自黔召還值元膺亂復為内樞密
使兄弟同掌機衡號為大樞小樞
大二小二
後魏崔長謙與兄休第二子仲文同年而月長其家謂
之大二小二
二仲
漢求仲羊仲不知何許人皆治車為業挫廉逃名蔣元
卿之去兖州還杜陵荆棘塞門舍中有三徑不出唯二
人從之游時人謂之二仲
五伯
後漢鄧彪字智伯南陽新野人與同郡宗武伯翟敬伯
陳綏伯張弟伯同志好齊名南陽號五伯
二玄
晉謝玄為會稽内史時吳興太守張玄之亦以文學顯
與玄同年之郡而玄之名亞於玄時人稱為南北二玄
論者美之
二超
齊檀超高平金鄉人少文學弛誕任氣嗜酒好談詠自
比晉郗超言高平有二超又謂人曰猶覺我為優也
三長
郭篤字長信與從舅扶風郡王宏字長文平陶字長材
相善並知名海内號太原有三長焉
二衡
唐武元衡洎從弟儒衡贊曰后族崢嶸平一辭榮高風
襲慶鍾在二衡
八慈二方
後漢陳寔六子紀諶最賢紀字元方諶字季方齊德同
行父子並著高名荀淑贊曰太丘道廣模我彛倫曾是
淵軌薄夫以惇慶基既啟有蔚潁濱二方承則八慈繼
塵
大小王東陽
梁王承為東陽太守性簡貴有風格右衛朱异當朝用
事每休暇車馬填門有魏郡申英者門寒才俊好危言
高論以忤權右指异門曰此中輻凑皆為利往能不至
者惟大小王東陽耳小東陽即承弟幼也
韓李二文公
唐韓愈謚曰文而李翺始從愈為文章辭致渾厚見推
當時故有司亦謚曰文史臣曰韓李二文公扵陵遲之
末遑遑仁義有志扵持世範欲以人文化成而道未果
也
杜衛二氏
晉衛顗及子瓘皆善草書至杜預三世善草書時人以
衛瓘父子比之謂之杜衛二氏焉
韋氏三宗
唐韋貫之傳史臣曰韋氏三宗世多才俊純纁忠懿為
時元龜三宗謂貫之及祖夐并嗣立云
方王
梁柳澄字文深少有大意通老易官黃門侍郎與瑯琊
王峻齊名俱為中庶子時人號為方王
太阿
晉潘安仁楊荆州誄曰周頼尚父殷憑太阿註云太阿
阿衡謂伊尹也
孝泌
齊江泌性行仁義衣敝蝨多綿裹置壁上恐蝨饑死乃
復置衣中數日間終身無復蝨母墓為野火所燒依新
宫災三日哭淚盡繼之以血與族人泌同名世謂泌為
孝泌以别之
