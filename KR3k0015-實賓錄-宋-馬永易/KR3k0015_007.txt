實賓錄卷七宋馬永易撰
蒼頭公
宋沈慶之任建威將軍每患頭風好着狐皮帽羣蠻畏
之號曰蒼頭公
尖頭奴
後魏古㢸事太祖為尚書令帝獵於河西詔以肥馬給
騎人㢸命給弱者太武大怒曰尖頭奴敢裁量朕也朕
還先斬此奴屬官懼誅㢸曰吾為臣事君使田獵不過
盤遊其罪小也不備不虞其罪大也今北狄孔熾南虜
未滅故選肥馬備軍資為不虞之遠慮苟使國家有利
寧避死乎帝聞而嘆曰有臣如此國之寳也賜衣一襲
馬二疋鹿十頭
大頭仙人
中印渡在贍波國西南山石澗中有阿修羅窟有人因
遊山修道遇此窟入其中見有修羅宫殿如類天宫園
林之異不可盡述修羅因告曰汝能久住此否答曰欲
還修羅因施一桃食訖告曰汝宜急出恐汝身大窟不
能容言訖走出身忽增長其頭纔出身大孔塞遂不盡
出自爾已來年向數百餘唯有大頭如三石甕人見共
語具說此緣時人遂號大頭仙人
白面少年
晉庾翼卒于荆州翼臨終表以後任委息爰之于時論
者並以諸庾世在西藩人情所歸宜依翼所請以安物
情何充曰不然荆楚國之西門得賢則中原可定勢弱
則社稷同憂豈可以白面少年猥當此任哉桓温英略
過人有文武識度西夏之任無出温者議者又曰庾爰
之肯避温乎如令阻兵恥懼不淺充曰温力能制之諸
君勿憂乃使温西爰之果不敢爭(按世說小庾臨終自表以子園客為代註)
(園客爰之小字也字仲真翼第二子陶侃别傳亦曰庾翼表其子爰之代為荆州此書爰之訛作愛之今改正)
羞面見人
齊司徒褚淵入朝以腰扇障日劉祥從側過曰作如此
舉止羞面見人扇障何益
一丈黑
唐楊守亮宦者楊復恭之養子長七尺姿色如鐵時人
目云南山一丈黑
柴黑
五代吳柴再用沈毅有斷面色如鐵人望而畏之曰柴
黑驍勇善騎仕吳有戰功
黃頷小兒
北齊崔㥄有文學偉貌以簡貴自居神武葬後㥄竊言
黃頷小兒堪當任重文襄知之絶㥄朝謁㥄要拜道左
文襄發怒曰黃頷何足拜也後以其勲舊捨之㥄進謁
奉謝文襄復怒曰我雖無堪忝當大任被卿以為黃頷
小兒金石可消此言難滅
白眉
蜀馬良字季常襄陽人兄弟五人並有才名鄉里為之
語曰馬氏五常白眉最良良眉中有白毛故以稱之
朱深眼
五代南唐朱令贇大將朱業之從子少隨業征伐初為
小校拳捷善射軍中號為朱深眼以軍功累為神衛軍
都虞候
眇目老翁
魏左慈於天柱山石室中得丸丹金經能變化萬状後
入東吳吳有徐墮者亦道術之士居丹徒慈過之墮門
下有宿客車牛六七乘欺慈言徐公不在慈知宿客誑
已便即去宿客見牛在楊樹杪行適上樹則不知所在
下樹即復牛在樹上又車轂皆生荆棘長一二尺斫之
不斷推之不動也宿客大懼即報徐公說有一眇目老
翁吾欺之言公不在及去車牛如此徐曰此左慈也汝
曹那得欺之諸客分布逐慈叩頭謝之慈意觧即遣去
此人還見車牛如故
大鼻(二則)
晉王諶司徒渾弟也少有識度身長七尺八寸龍顙大
鼻少言語初有隠德人莫知之兄弟宗族皆以為癡其
父昶獨異焉
五代後唐劉景嚴昂藏巨鼻時人目之為大鼻歴四鎮
官至使相云
齇王
後魏王惠龍晉尚書僕射愉之孫也崔浩弟恬聞惠龍
王氏子以女妻之浩既婚姻及見惠龍曰信王家兒也
王氏世齇鼻江東謂之齇王惠龍鼻漸大浩曰真貴種
矣
天口
齊田駢好談論言不可窮盡其口如天時人號曰天口
神口
後魏祖瑩有才學尚書令王肅曾於省中詠悲平城詩
云悲平城驅馬入雲中隂山常晦雪荒松無罷風彭城
王勰甚嘆其美欲使肅更詠乃失語云可更為誦悲彭
城詩肅因戲勰云何意呼平城為彭城勰有慚色瑩在
坐即云悲彭城王公自未見肅云可為誦之瑩應聲曰
悲彭城楚歌四面起屍積石梁亭血流睢陽裏肅甚嗟
賞之勰亦大悦退謂瑩曰卿定是神口今日若不得卿
幾為吳子所屈
虎口(三則)
莊子云孔子既見盗跖謂柳下季曰疾走料虎頭編虎
鬚幾不免虎口哉
漢司馬遷報任安書曰李陵提步卒不滿五千深踐戎
馬之地足歴王庭垂餌虎口横挑強胡仰億萬之師與
單于連戰十有餘日所殺過當虜救死扶傷不給
後漢光烈隂皇后世祖詔曰吾微賤之時娶於隂氏因
將兵征伐遂各别離幸得安全俱脱虎口
補唇先生
五代方千為人缺唇嘗應舉有司議以于雖有才而缺
唇奏不第後歸鑑湖十餘年遇醫者補之年已老矣遂
不復出時號補唇先生
白鬚公
後魏崔伯謙為南鉅鹿太守導以禮遜豪族皆改心整
肅事無巨細必自親覽在縣有貧弱未理者皆曰我自
有白鬚公不慮不决在都七年獄無停囚
髭王
周靈王泄心簡王子也生而有髭謂之髭王
長頸王
毗騫國去扶南八千里傳其王身長丈二頭長三尺自
古不死莫知其年
癭揚
後漢光武時真定王劉揚造作䜟記云赤九之後癭揚
為主揚病癭欲以惑衆與綿曼賊交通謀未發耿純誘
殺之
麞頭鼠目
唐李揆字端卿初苖晉卿數薦元載揆輕載地寒謂晉
卿曰龍鳳姿士不見用麞頭鼠目子乃求官耶載聞銜
之及秉政揆流落十六年載誅始拜禮部尚書
心狠面狠
晉宣子將以知瑶為後知果曰不如霄也宣子曰霄也
狠對曰霄之狠在面瑶之狠在心心狠敗國面狠不害
肚中鑄劍
李林甫常以甘言如蜜朝中相謂曰李公雖面有笑容
而肚中鑄劍也人日憎怨異口同音
楊大肚
北齊文宣帝雖以楊愔為宰輔使進厠籌以其體肥呼
為楊大肚
辣手
陳彭年方咸平中更科場體式結怨士人時謂之辣手
新豐折臂翁
唐天寳徵兵討雲南戶有三丁點一丁新豐縣有人年
二十四當赴兵役夜以大石鎚折臂遂免行時楊國忠
為相重搆閣羅鳳之難後募人討之前後發二十餘萬
衆去無返者又捉人連枷赴役天下怨哭民不聊生故
祿山得乘人心而盗天下元和初折臂翁猶存白樂天
因歌之云新豐老翁八十八頭鬢眉鬚皆似雪玄孫扶
向店前行左臂憑肩右臂折問翁臂折來幾年兼問致
折何因緣翁云貫屬新豐縣生逢聖代無征戰慣聽梨
園歌管聲不識旗槍與弓箭無何天寳大徵兵戸有三
丁點一丁點得驅將何處去五月萬里雲南行聞道雲
南有瀘水椒花落時瘴烟起大軍徒涉水如湯未過十
人二三死村南村北哭聲哀兒别爺娘夫别妻皆云前
後征蠻者千萬人行無一回是時翁年二十四兵部牒
中有名字夜深不敢使人知偷將大石鎚折臂張弓簸
旗俱不堪從兹始免征雲南骨碎筋傷非不苦且圖㨂
退歸鄉土此臂折來六十年一肢雖廢一身全至今風
雨隂寒夜直到天明痛不眠痛不眠終不悔且喜老身今
獨在不然當時瀘水頭身死魂飛骨不收應作雲南望鄉
客萬人塜上哭呦呦(原註雲南有萬人塜即鮮于仲通李宓曾覆軍之所也)老人言
君聽取君不聞開元宰相宋開府不賞邊功防黷武(原註)
(開元初突厥數寇邊時天武軍牙將郝雲岑出使因引特勒回鶻部落斬突厥默啜獻首于闕下自謂有不世)
(之功時宋璟為相以天子年少好武恐徼功者生心痛抑其黨逾年始授郎將雲岑遂慟哭嘔血而死也)又
不聞天寳宰相楊國忠欲求恩幸立邊功邊功未立生
人怨請問新豐折臂翁
跛足先生
五代江南朱弼世籍為儒精究三傳旁貫數經為國子
助教知廬山學弼性嚴重動執禮法言語應答皆適經
術曉析詳明無所滯泥然短一足時諺謂之跛足先生
有脚陽春
唐宋璟檢校貝州刺史歴杭相二州遷洛州長史楚兖
冀魏幽雍睦廣所至有惠政時號有脚陽春
木人石心
晉夏統會稽人隠居不仕後以母病詣洛市藥會三日
上已洛中王公以下並至浮橋士女駢填車服燭路統
時在曝藥諸貴人車乘來者如雲統不之顧太尉賈充
就船與語其應如響充欲耀以文武鹵簿覬其來觀遂
命建朱旗舉幡校分羽騎為隊軍伍肅然須臾鼓吹亂
作胡笳長鳴車乘紛錯縱横馳道又使妓女服袿襡胠
金翠繞其船三匝統顔色如故若無所聞充等各散曰
此吳兒是木人石心也
玉而冠者
唐崔澹河中節度使璵之子也舉止秀峙時謂玉而冠
者
徐嗔
五代吳徐温佐楊氏政舉大綱民皆安堵性儉約剛毅
寡言望之凛然可畏雖大將莫敢仰視時人謂之徐嗔
柳顛
後魏柳遠性豪放無拘檢好弹琴耽酒每出行反家人
或問消息答云無所聞縱聞亦不解時號柳顛
蕭啞
南齊宗室蕭坦之肥黑無鬚語聲嘶時人號蕭啞剛狠
專執羣小畏而憎之
鄧渴
唐弘道元年以中書舍人鄧元挺為尚書吏部侍郎元
挺無藻鑑之目又患消渴人因號曰鄧渴
郭尖
後魏郭景尚祚子也涉歴書傳曉星歷占候為太尉從
事中郎公強當世善事權寵號曰郭尖位至中書侍郎
王獨坐
漢王閎遷冀州刺史乘傳到州彈治貪濁性廉克不發
私書不交豪族時號王獨坐
鮑不閙
五代吳越鮑君福餘姚人少羈貧性淳厚有膽勇餘姚
有井面闊丈餘横以䨇梁深不可測君福每醉必寢其
上及從軍以驍果聞累從征討有功能馬上輪䨇劔望
之若飛電沈默少語軍中謂之鮑不鬧
畢不管
唐畢紹顔諴之子也為諫議大夫中書舍人遷江南尹
居官無政時號畢不管時盗四起乃詐病乞免朝廷亦
不能加罪
王惹閙
五代南唐王建封為信州節度使同平章事建封不識
大體求中書政事嗣主曰卿乃使相安可亂常僣於台
輔汝無惹閙自是人皆號為王惹閙
張百會
唐有儒士博覽古今時人呼為張百會一日來謁洛京
南院和尚師曰莫是張百會麽曰不敢師以手空畫一
畫會麽曰不會師曰一尚不會什麽處得百會來
崔四入
唐崔胤凡四拜宰相權震天下世號為崔四入
温八吟
唐温庭筠敏於為文未嘗起草燈燭下籠袖憑几每賦
一韻一吟而已故場中號為温八吟
張萬言
唐張涉初依國學為諸生講說稍遷國子博士亦能為
文常詣有司日試萬言時呼張萬言
三不開
五代唐馬裔孫純儒性多凝滯遽登相位堂判有援據
二字中書百職素未嘗諳練臨事多不能决但書名而
已又少見賓客時人號為三不開謂其不開口論議不
開印行事不開門延士大夫也
三不肯
魏劉類歴位宰守苛慝尤甚以善修人事不廢於世為
弘農太守吏民患之舊俗民謗官長者有三不肯謂遷
免與死者也至是人題其門曰劉府君三不肯類雖聞
之猶不能自改
三不辜
楚郤宛直而和國人說之費無極比而惡之令尹子常
賄而信䜛無極譖郤宛焉盡滅郤氏之族黨殺陽令終
與其弟完及他與晉陳及其子弟沈尹戍言於子常曰
仁者殺人以掩謗猶弗為今吾子殺人以興謗而弗圖
不亦異乎今殺三不辜以興大謗幾及子矣註云三不
辜謂郤氏陽氏晉陳氏
萬事休
五代荆南高保勉季興之幼子也季興鍾愛尤深季興
或因事盛怒左右不敢竊視唯保勉一見則其怒自解
故荆人目之萬事休
安穏朝
唐楊德裔拜御史中丞性遲澹嘗因朝會舞舉袖舒回
發聲遲緩久而不輟列侍相顧忍笑不禁西臺舍人杜
範固號為安穏朝
三短
後魏李諧使梁諧既見及出梁武目送之謂左右曰朕
今日遇勍敵卿軰常言北間都無人物此等何處來諧
為人短小六指因癭而舉頥因跛而緩步因蹇而徐言
人言李諧善用三短
三反
劉實謂王肅方於事上而好下佞已此一反也性嗜榮
貴而不求苟合此二反也恡惜財物而治身不穢此三
反也
三癖翁
唐湖州崔郎中以三癖詩寄劉禹錫自言癖於詩與琴
酒其辭逸而高禹錫以詩答之曰視事畫屏中自稱三
癖翁
詩癖
梁簡文帝雅好賦詩其自序云七歲有詩癖長而不倦
馬癖(二則)
晉王濟字武子善解馬性又甚愛之常乘一馬著連乾
鄣泥前有水終不肯渡濟曰此必是惜鄣泥使人解去
便渡杜預謂濟有馬癖
唐老杜騘馬行云鄧公馬癖人共知初得花騘大宛種
謂李鄧公云
錢癖
晉和嶠家産豐富擬於王者然性至吝以是獲譏於世
杜預謂嶠有錢癖
睡王
五代契丹主迷律年少好遊戲畋獵不親國事每夜酣
飲逹旦乃寐日中方起國人謂之睡王
睡相
偽蜀徐光溥事孟昶至中書侍郎平章事昶好度僧而
光溥以為無益遇事便發毋昭裔李昊嫉之後有議論
但熟睡而已時號睡相
歇後鄭五
唐鄭綮每以詩謠託諷中人有誦之天子前者昭宗意
其有所藴未盡因有司上班簿遂署其側曰鄭綮可禮
部侍郎同中書門下平章事綮本善詩其語多似刺時
故使落調世號鄭五歇後體俄聞制下宗戚詣慶搔首
曰歇後鄭五作宰相事可知矣
囁嚅翁
唐李補闕林宗杜殿中牧與白公輦下較文具言元白
詩體舛雜而為清苦者見嗤因兹有恨白為河南尹李
為河陽令道上相遇尹乃乘馬令則肩輿似乖趨事之
禮常謂樂天為囁嚅翁聞者笑之樂天之名稍減矣白
尹曰李君吾之猘子也其鋒不可當(按舊唐書竇鞏傳白居易以鞏不能)
(持論亦目為囁嚅翁)
