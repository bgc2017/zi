嘉祐雜誌小說家𩔖一(雜事之屬)
提要
(臣)等謹案嘉祐雜誌一卷宋江休復撰休復
字隣幾開封陳留人舉進士充集賢校理謫
監蔡州税後復官歴刑部郎中脩起居注卒
於官事蹟具宋史文苑傳休復有文集二十
卷今佚不傳惟此書存文獻通考及宋史藝
文志皆作三卷而稗海唐宋叢書皆不分卷
明胡應麟筆叢云江隣幾雜志宋人極推之
今不傳略見說郛然說郛所載止十頁而稗
海唐宋叢書與此抄本皆三倍于說郛應麟
殆偶未見也歐陽脩作休復墓誌云休復歿
于嘉祐五年而是書屢紀己亥冬秋之事即
休復未歿之前一年年月亦皆相應惟書中
記其奉使事宋史本傳與墓誌皆不載又刻
本皆題云臨川江休復而史與墓誌皆云陳
留人頗為舛異蓋休復奉使雄州未嘗出境
不過館伴之常事故墓誌本傳皆不書而刻
本標題又後人所妄加爾其書皆記雜事故
宋志列之小說家姚寬西溪叢語摘其象膽
隨四時一條誤以酉陽雜俎為山海經朱翌
猗覺寮雜記摘其壓角一條誤以丞相為直
閣以坐於榻為立於褥是誠偶誤然休復所
與交游率皆勝流耳濡目染具有端緒究非
委巷俗談可比也乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
