易象圖說外篇卷下
元張理撰
右周天歷象氣節之圖
革之象曰澤中有火革君子以治歷明時四時變化
革之大者治歷數者推日月星辰之遷易以明四時
之序而於澤中有火言之何也說卦離為火為日兌
為澤為水而邵子經世書以兌為月離為星(星者日之餘也)
由是言之則離兌二卦有日月星三辰之象焉故彖
曰水火相息水為月火為日日月相推而明生焉水
為寒火為暑寒暑相推而歲成焉夫懸象著明莫大
乎日月天垂象而聖人象之觀周歲日月之行所會
為辰辰十有二(前代之歷更革不一今據授時歷孟春之月日月會于玄枵仲春會于陬)
(訾季春會于降婁孟夏會于大梁仲夏會于實沈季夏會于鶉首孟秋會于鶉火仲秋會于鶉尾季秋會)
(于夀星孟冬會于大火仲冬會于析木季冬會于星紀凡十有二辰案月令孟春之月日在營室斗建在)
(寅故寅與亥合仲春之月日在降婁斗建在卯故卯與戌合餘月次第推之今日月行度旣有差移建辰)
(不復相合而欲依古候氣造律或者有所不侔矣)所次為舍舍二十有八(東方)
(蒼龍七宿角亢氐房心尾箕北方玄武七宿斗牛女虚危室壁西方白虎七宿奎婁胃昴畢觜參南方朱)
(鳥七宿井鬼柳星張翼軫是為二十八宿)所歴為度度三百六十有五度
四分度之一(天本無度因日之行而有度其二十八宿宿度多寡之不同又以日行有淺深)
(東方七宿凡七十五度北方七宿凡九十八度西方七宿凡八十度南方七宿凡百一十二度合之為三)
(百六十五度)由是敘之為四時正之為八節建之為十二
月分之為二十四氣定之為七十二候期之為三百
六十五日四分日之一而一歲周矣夫易者範圍天
地之化而不過者也易有四象以應四時(少陽為春太陽為夏)
(少隂為秋太隂為冬)易有八卦以應八節(立春為艮春分為震立夏為巽夏至為離)
(立秋為坤秋分為兌立冬為乾冬至為坎八卦以應八節)卦有十二辟以應十二
辰(復十一月臨十二月泰正月大壯二月夬三月乾四月姤五月遯六月否七月觀八月剥九月坤十)
(月為十二辟卦)八卦二十四爻以應二十四氣辟卦七十二
爻以應七十二候反易之卦二十有八以應二十八
舍六十四卦三百八十四爻當期之日以應周天三
百六十五度是故履端於始表正於中歸餘於終合
氣朔虚盈而閏生焉
傳曰日月運行一寒一暑洪範曰日月之行則有冬
有夏冬至日行北陸而寒夏至日行南陸而暑春行
西陸秋行東陸而晝夜平溫凉均是故馮相氏冬夏
致日春秋致月以辨四時之叙致日之法樹八尺之
杙於地四維四中引八繩以正之夏至景長一尺五
寸而日極長冬至景長一丈三尺而日極短極長極
短之間相距一丈一尺五寸冬至後日漸長至春分
則景減五尺七寸半而晝夜等又減至夏至而景正
一尺五寸夏至後日漸短至秋分則景比夏至而長
五尺七寸半而晝夜平又長至冬至而仍得一丈三
尺其晷為如度而歲美人和晷不如度者歲惡人偽
晷進則水晷退則旱進尺二寸則月食退尺二寸則
日食日行出黃道外則晷長長則隂勝故水日行入
黃道内則晷短短則陽勝故旱進尺二寸則月食者
月以十二為數以勢言之宜為月食退尺二寸則為
日食者日之數備於十晷進為盈退為縮故為日食
致月之法案天文志月有九行黑道二出黃道北赤
道二出黃道南白道二出黃道西青道二出黃道東
赤青出陽道白黑出隂道月失節度行出陽道則旱
風出隂道則雨雲九行者通黃道而數之也夏時月
在黃道南謂之赤道進入黃道北謂之黑道春時月
行黃道東謂之青道進入黃道西謂之白道冬時月
行黃道北謂之黑道進入黃道南謂之赤道秋時月
行黃道西謂之白道進入黃道東謂之青道此皆不
得其正故曰出陽道則旱出隂道則雨若行黃道則
是其正也鄭康成云春分日在婁秋分日在角而月
弦於牽牛東井亦以其景知氣至不通卦驗云夫八
卦氣驗常不在望以入月八日(上弦)不盡八日(下弦)候諸
卦氣隂氣得正而平以此而言則致月景亦用此日
矣謂如春分日在婁則月上弦於東井下弦於牽牛
秋分日在角上弦於牽牛下弦於東井蓋春分婁星
昏在酉秋分角星昏在酉以是推之而月令中星皆
可知矣今春分日在壁秋分日在軫則月弦於參井
箕斗之間為不同者歲差然也(案授時歷冬至日在箕八度出辰初一刻)
(入申正三刻小寒日在斗十四度出辰初初入申正四大寒日在女初度出卯正四入酉初初立春日在)
(虚五度出夘正三入酉初一雨水日在危十度出夘正二入酉初二驚蟄日在室十一度出卯正一入酉)
(初三春分日在壁八度出卯初四入酉正初清明日在奎十四度出夘初三入酉正一榖雨日在婁十度)
(出夘初二入酉正二立夏日在胃十二度出夘初一入酉正四小滿日在畢一度出寅正四入戌初初芒)
(種日在畢十五度出寅正三入戌初初夏至日在井三度出寅正三入戌初一小暑日在井十八度出寅)
(正四入戌初初大暑日在柳初度出夘初初入酉正四立秋日在星一度出夘初一入酉正三處署日在)
(張九度出夘初二入酉正二白露日在翼七度出夘初三入酉正一秋分日在軫一度出夘初四入酉正)
(初寒露日在軫十七度出卯正一入酉初三霜降日在亢二度出卯正二入酉初二立冬日在氐七度出)
(夘正三入酉初一小雪日在心初度出辰初初入申正四大雪日在尾十度出辰初一入申正三此晝夜)
(長短刻數也)天地之氣周流六合日往則月來寒往則暑
來前圖圓方二象中建八卦八卦左右相錯(一順一逆)隂
陽相推(一往一來)陽為晝為溫為熱隂為夜為凉為寒晝
夜相感而萬物生寒暑相代而四時成是故五日謂
之候三候謂之氣六氣謂之時四時謂之歲一歲二
十四氣故八卦二十四爻爻直一氣下體八卦為貞
上體八卦為悔其爻初與四為應二與五為應三與
上為應冬至始於復之初九䷗(震下坤上)一陽動於重
隂之下隂盛而陽微以前後十分約之一陽而九隂
(以前後各二氣併看之始冬至則兼小雪大雪小寒大寒併本位凡五氣共十爻約之餘氣)故夜
長晝短天氣至是而極寒六二六三爻應皆隂小寒
大寒隂沍重極而春氣應立春始於賁之初九䷕
(離下艮上)以前後十分約之三陽而七隂故氣漸溫六二
九三雨水驚蟄春分中於節之初九䷻(兌下坎上)隂陽
均齊以前後十分約之五陽而五隂天氣至是而和
煦晝夜平分九二六三清明穀雨積溫生熱而夏氣
應立夏起於小畜之初九䷈(乾下巽上)以前後十分約
之七陽而三隂氣候向暑九二九三小滿芒種天氣
盛熱夏至至於姤之初六䷫(巽下乾上)一隂生於重陽
之下陽多隂少以前後十分約之一隂而九陽故晝
長夜短天氣至是而大熱九二九三爻應皆剛小暑
大暑熱盛鬱變而秋氣應立秋起於困之初六䷮
(坎下兌上)以前後十分約之三隂而七陽天氣漸凉九二
六三處暑白露秋分中於旅之初六䷷(艮下離上)剛柔
中分以前後十分約之五隂而五陽天氣至是而清
凉晝夜平均六二九三寒露霜降清極為寒而冬氣
應立冬起於豫之初六䷏(坤下震上)以前後十分約之
七隂而三陽天氣向寒六二六三小雪大雪隂氣盛
極而一陽復生於下如環無端周而復始由是八卦
相盪一貞而八悔八八六十四卦圜轉周流而天度
畢矣(六十四卦圓圖見内篇)
案復姤節旅賁小畜困豫在八卦宫變皆為一世之
卦復姤當二至乾坤以初爻變也節旅當二分坎離
以初爻變也賁當立春艮以初爻變也小畜當立夏
巽以初爻變也困當立秋兌以初爻變也豫當立冬
震以初爻變也二至二分以乾坤坎離變者四正不
易之卦也四立以艮巽兌震變者四隅反易之卦也
又易中惟此八卦初四隂陽相應而二五三六爻皆
不應是以歲有二十四氣而節僅止於八也
右地方萬里封建之圖
比之象曰地上有水比先王以建萬國親諸侯王者
疆理天下封建邦國以藩衞王室親諸侯所以比天
下也夏殷之制蓋不可考矣今因周禮辨方正位體
國經野之文而圖次王畿千里鄉遂都鄙甸稍縣疆
之制而諸侯分封大小侯甸男采衞要夷鎮藩九服
遠近因以併見焉疏太平之世土廣萬里中國七千
中平之世通夷狄七千中國五千衰末之世通夷狄
五千中國三千故孟子謂海内之地方千里者九公
侯地方百里伯七十里子男五十里分土三等蓋夏
殷之制而周初因之至周公相成王斥大九州增封
有功諸公之地方五百里諸侯之地方四百里諸伯
之地方三百里諸子之地方二百里諸男之地不能
百里而附於諸侯者為附庸王制云州建二百一十
國八州千六百八十國則大較言之耳
周禮大司徒以土圭之法測土深正日景以求地中日
南則景短多暑日北則景長多寒日東則景夕多風日
西則景朝多隂日至之景尺有五寸謂之地中天地之
所合也四時之所交也風雨之所會也隂陽之所和也
然則百物阜安乃建王國焉
右言度地中建王國之制土圭以玉為之長一尺五
寸測土深度日景長短之深也昔周公度土中於潁
川陽城立八尺之表以夏至之日晝刻半表北得景
長一尺五寸與土圭等求得地中以為中表中表南
千里又置一表為南表夏至晝刻半表北景長一尺
四寸不及一寸為景短其地多暑中表北又置一表
為北表夏至晝刻半表北景長一尺六寸過一寸為景
長其地多寒中表東千里又置一表為東表其地近
日夏至晝漏半已得夕景故多風中表西千里又置
一表其地遠日夏至晝漏半始得朝景故多隂如是
則寒暑隂風偏而不和惟陽城土中隂陽風雨和會
為得中也日景於地千里而差一寸者案三光考靈
耀云四游升降於三萬里之中日至之景尺有五寸
為地中則是半三萬里而萬五千里與土圭等是千
里而差一寸也算法亦然
匠人建國水地以縣置𣙗以縣視以景識日出之景與
日入之景晝參諸日中之景夜考之極星以正朝夕營
國方九里旁三門國中九經九緯經涂九軌左祖右社
面朝後市市朝一夫
右言建國正位之法水地以縣者於建國之處四角
立柱而懸之以水準平其地之高下也置𣙗以縣視
其景者𣙗臬也古字通立八尺之臬於地中於臬之
四角四中縣八引而垂之其引皆附於柱則柱正矣
然後於日出日入之時視柱之景而識其端則東西
正矣又晝參日中之景夜考之極星則南北亦正而
朝夕正矣此辨方之法也方里而井九井則九里之
地南北之道為經東西之道為緯九經而九緯之則
四旁各三門凡十二門以通十二子經緯之涂皆容
九軌軌轍廣也乘車六尺六寸兩傍各加七寸凡八
尺是為徹廣九軌積七十二尺則此涂廣十二步也
門有三涂男子由左女子由右車從中央左祖右社
在中門之左右宗廟是陽故在左社稷是隂故在右
三朝皆是君臣治政之處陽故在前三市皆是競利
行刑之處隂故在後市朝一夫百畝之地此正位之
法也
載師掌任土之法以廛里任中國之地以場圃任園地
以宅田士田賈田任近郊之地以宫田牛田賞田牧田
任遠郊之地以公邑之田任甸地以家邑之田任稍地
以小都之田任縣地以大都之田任畺地
右言畿内鄉遂都鄙之制王畿之内地方千里中置
國城四面至畺各五百里百里為一節五十里為近
郊百里之内為遠郊郊地四同中置六鄉七萬五千
家其餘地以任九等之田(郊地四同周有萬井三萬家四同當有十二萬家今)
(以七萬五千家為六鄉其餘則四萬五千家任九等之田)遠郊之外為甸甸地十
二同中置六遂七萬五千家其餘地以任公邑之田
田有溝洫遂人掌之(甸地十二同當有三十六萬家今以七萬五千家為六遂其餘)
(則二十八萬五千家任公邑之田)甸外為稍稍地二十同以任家邑
之田稍外為縣縣地二十八同以任小都之田縣外
為畺畺地三十六同以任大都之田田有井牧小司
徒經之司馬法曰王國百里為郊二百里為州三百
里為野四百里為縣五百里為都
大司徒掌建邦之土地與人民之數辨其邦國都鄙令
五家為比使之相保五比為閭使之相受四閭為族使
之相葬五族為黨使之相救五黨為州使之相賙五州
為鄉使之相賓
凡造都鄙制其地域而封溝之以其室數制之不易之
地家百畝一易之地家二百畝再易之地家三百畝
都鄙王子弟公卿大夫之采地也其制三等公在大
都采地方百里卿在小都采地方五十里大夫在家
邑采地方二十五里親王子弟與公同次疏者與卿
同次更疏者與大夫同
小司徒乃會萬民之卒伍而用之五人為伍五伍為兩
四兩為卒五卒為旅五旅為師五師為軍以起軍旅以
作田役以比追胥以令貢賦
六軍之士出自六鄉六鄉之内有比閭族黨州鄉五
家為比凡起徒役無過家一人故五人為伍五比為閭
閭二十五家故二十五人為兩四閭為族族百家故
百人為卒五族為黨黨五百家故五百人為旅五黨
為州州二千五百家故二千五百人為師五州為鄉
鄉萬二千五百家故萬二千五百人為軍也以起軍
旅謂征伐也以作田役謂田獵役作也以比追胥追
謂逐寇胥謂伺捕盗賊以令貢賦貢謂九穀山澤之
材賦謂出車徒給繇役也
遂人掌邦之野以土地之圖經田野造縣鄙形體之法
五家為鄰五鄰為里四里為酇五酇為鄙五鄙為縣五
縣為遂皆有地域溝樹之使各掌其政令刑禁以歲時
稽其人民而授之田野簡其兵器教之稼穡
野謂甸稍縣都之野案大司徒云比閭族黨州師即
此名鄰里酇鄙縣遂也故鄭註遂之軍法如六鄉鄉
之田制如六遂亦謂其相通也
辨其野之土上地中地下地以頒田里上地夫一廛田
百畝菜五十畝餘夫亦如之中地夫一廛田百畝菜百
畝餘夫亦如之下地夫一廛田百畝菜二百畝餘夫亦
如之
上地夫一廛田百畝菜五十畝據大司徒不易之地
家百畝無菜田五十畝蓋菜者休不耕之地也一易
之地家二百畝則耕者百畝休不耕者百畝休一年
而後耕故謂之一易再易之地家三百畝則耕者百
畝休不耕者二百畝休二年而復耕故謂之再易上
地則無休不耕者故也
右萬夫之地地方三十三里少半里此圖一方當百
夫百夫有洫一行當千夫千夫有澮九澮而川周其
外若以百夫之圖觀之則一方為一夫夫間有遂(以洫)
(作遂觀之)一行為十夫十夫有溝(以澮為溝觀之)亦九溝而達于
洫(以川為洫觀之)其溝澮廣深鄭註與井田相準但井田法
溝澮稀少而此溝洫法溝澮稠多此川廣深當亦倍
澮與自然之川異彼則百里之間一大川耳
凡治野夫間有遂遂上有徑十夫有溝溝上有畛百夫
有洫洫上有涂千夫有澮澮上有道萬夫有川川上有
路以達于畿
十夫二鄰之田百夫一酇之田千夫二鄙之田萬夫
四縣之田遂溝洫澮皆所以通水於川也徑畛涂道
路皆所以通車徒於國都也徑容牛馬畛容大車涂
容乘車一軌道容二軌路容三軌萬夫者方三十三
里少半里九萬夫而方一同以南畝圖之則遂縱溝
横洫縱澮横九澮四川周其外焉
師之象曰地中有水師君子以容民畜衆夫水不外
乎地兵不外乎農畜衆養民之道必都鄙有章閭井
有伍田有封洫孟子謂仁政必自經界始故因地中
有水之象兼考周官之說而圖敘井田之法以附大
易之義云
右地方十里為田一成若以為一同百里之地觀之
則以邑作甸以丘作縣以甸作都以溝為澮以洫為
川也案匠人為溝洫耜廣五寸二耜為耦一耦之伐
廣尺深尺謂之&KR0850;田首倍之廣二尺深二尺謂之遂
九夫為井井間廣四尺深四尺謂之溝方十里為成
成間廣八尺深八尺謂之洫方百里為同同閭廣二
尋深二仞謂之澮
&KR0850;縱遂横溝縱洫横澮縱自然之川横
小司徒乃經土地而井牧其田野九夫為井四井為邑
四邑為丘四丘為甸四甸為縣四縣為都以任地事而
令貢賦凡稅斂之事
此謂造都鄙采地制井田異於鄉遂衍沃之地為井
隰皋之地為牧(九夫為牧率二牧而當一井)地方一里畫為九區
區各百畝一夫受百畝是九夫為井四井為邑邑方
二里四邑為丘丘方四里四丘為甸甸方八里四旁
加一里則十里為一成積百井九百夫其中六十四
井五百七十六夫出田稅旁三十六井三百二十四
夫治洫四成為縣(經作四甸據一成之中而言此通四旁而以甸為成)縣方二
十里四縣為都都方四十里四都方八十里旁加十
里乃得方百里為一同積萬井九萬夫其中六千四
百井五萬六千七百夫出田稅三千六百井三萬二
千四百夫治澮井田之法備於一同今止於都者采
地食者皆四之一其制三等百里之國凡四都一都
稅入於王五十里之國凡四縣一縣稅入於王二十
五里之國凡四甸一甸稅入於王也司馬法田六尺
為步步百為畝畝百為夫夫三為屋屋三為井井十
為通(據一成之内一里一截縱横各十截為一行一行十井為一通)通三十家通為
匹馬士一人徒二人(通冇九十夫言三十家者宫室涂巷三分去唯有六十夫而地)
(有不易一易再易之異通率三夫受六夫之地則六十夫地當止有三十家使出馬一匹士一人徒二人)
通十為成成方十里百井三百家革車一乘士十人
徒二十人成十為終終千井三千家革車十乘士百
人徒二百人終十為同同方百里萬井三萬家革車
百乘士千人徒二千人同十為封封十萬井井三十
萬家革車千乘士萬人徒二萬人封十為畿畿方千
里百萬井三百萬家革車萬乘士十萬人徒二十萬
人魯頌公車千乘公徒三萬兼士而言也
易象圖說外篇卷下
