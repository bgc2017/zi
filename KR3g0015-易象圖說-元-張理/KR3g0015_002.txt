右太極生兩儀之象(易本无乾坤止有此一)
太極判而氣之輕清者上浮為天氣之重濁者下凝
為地聖人仰觀俯察受河圖則而畫卦則天以畫
&KR0320;則地□以畫&KR0306;名&KR0320;曰竒為陽名&KR0306;曰偶為隂此
上竒下偶者天地之定位中□者天地氣交四象八
卦萬物化生之本樂記所謂一動一靜者天地之間
也周子曰太極動而生陽動極而靜靜而生隂靜極
復動一動一靜互為其根分隂分陽兩儀立焉
右兩儀生四象之象(易本無八卦止有此乾坤)
朱子曰陽儀生竒為太陽生偶為少隂隂儀生竒為
少陽生偶為太隂舊圖四象平布生生不息今圖陽
儀下生一竒一偶為隂陽隂儀上生一竒一偶為剛
柔四象圜轉循環不窮剛交於隂隂交於剛陽交於
柔柔交於陽上下左右相交而萬物生焉周子曰陽
變隂合而生水火木金土五氣順布四時行焉傳曰
立天之道曰隂與陽立地之道曰柔與剛此之謂也
右兩儀生四象隂儀上生一竒為少陽少陽者隂中
之陽東方陽氣生物於時為春春蠢也物蠢生乃能
運動故中規在天為風在地為木上為歲星在德為
元元者善之長也在體為筋在藏為肝通於目在志
為怒其聲呼其色蒼其味酸其音角其畜雞其穀麥
其數三(木之生數)
陽儀下生一竒為太陽太陽者陽中之陽南方陽氣
養物於時為夏夏假也物假大乃宣平故中衡在天
為熱在地為火上為熒惑星在德為亨亨者嘉之會
也在體為脉在藏為心通於舌在志為喜其聲笑其
色赤其味苦其音徵其畜羊其穀黍其數七(火之成數)
陽儀下生一偶為少隂少隂者陽中之隂西方隂氣
歛物於時為秋秋□也物揫歛乃能成熟故中矩在
天為燥在地為金上為太白星在德為利利者義之
和也在體為皮毛在藏為肺通於鼻在志為憂其聲
哭其色白其味辛其音商其畜馬其穀稻其數四(金之)
(生數)
隂儀上生一偶為太隂太隂者隂中之隂北方隂氣
藏物於時為冬冬終也物終藏乃可稱故中權在天
為寒在地為水上為辰星在德為貞貞者事之榦也
在體為骨在藏為腎通於耳在志為恐其聲呻其色
黑其味鹹其音羽其畜彘其穀豆其數六(水之成數)
中央者隂陽之中四方之内經緯交通乃能端直故
中繩於時為四季在天為濕在地為土上為鎮星在
德為誠(周子曰元亨誠之通利貞誠之復)在體為肉在藏為脾通於
口在志為思其聲歌其色黃其味甘其音宫其畜牛
其穀稷其數五(土之生數)
右四象生八卦之象(易本无六十四卦止有此八卦)
古者包犧氏之王天下也仰則觀象于天俯則觀法于
地觀鳥獸之文與地之宜近取諸身遠取諸物于是始
作八卦以通神明之德以類萬物之情(與地之間一本有天字)
右言聖人作卦之由
易有太極是生兩儀兩儀生四象四象生八卦八卦定
吉凶吉凶生大業
右言聖人畫卦之旨
右四象陽下交於柔柔上交於陽而成乾坤(天地定位)艮
兌(山澤通氣)剛上交於隂隂下交於剛而成震㢲(雷風相薄)坎
離(水火不相射)天秉陽垂日星(離為日兌為星)在天者仰而反觀
故乾兌離震天之四象自上而下生地秉隂竅山川
(艮為山坎為川)在地者俯而順察故坤艮坎㢲地之四象自
下而上生八卦相錯上者交左下者交右則乾南坤
北離東坎西而先天八卦圓圖之象著矣震艮互觀
反震為艮反艮為震則乾坤艮㢲居隅坎離震兌居
中而後天八卦方圖之象著矣由是動靜相資先後
互體圓方變用而天地造化之義不可勝既矣邵子
曰乾坤為大父母(見四象圖)復姤為小父母(見八卦圖)夫易根
於乾坤而生於姤復蓋剛交柔而為復柔交剛而為
姤自兹而無窮矣
又曰八卦之象不易者四(乾坤坎離)反易者二(震反為艮兌反為㢲)
以六變而成八也
右本前四象生八卦圖陽儀上者交於左隂儀下者
交於右而成此圖康節先生云坤北乾南離東坎西
震東北兌東南㢲西南艮西北者指此而言其中
者太極也□者二儀也前象竒偶定上下之位由天
地四象八卦總之而會于中所謂歛之不盈一握萬
殊而一本也此圖隂陽列左右之門由動靜四時八
方推之而達于外所謂放之則彌六合一本而萬殊
也
湯誥曰惟皇上帝降衷于下民若有恒性劉子曰民
受天地之中以生孔子曰天地之性人為貴子思子
曰天命之謂性中也性也天之所以與我者稽之生
成圖則見天地四象八卦萬物皆備於我程子所謂
天然自有之中孟子所謂萬物皆備於我曾子所謂
忠夫子所謂一其理不外乎是矣先天圖由一而二
由二而四由四而八推而至于百千萬億之無窮先
儒所謂心為太極具衆理而應萬事孟子所謂強恕
而行曾子所謂恕夫子所謂貫其道亦不外乎是矣
學者於此虚心以玩之反身而體之實見是理實得
是道默而成之則道德性命之藴禮樂刑政之原舉
不越乎此矣
右本前四象生八卦圖中四卦反觀之則為震兌坎
離旁四卦正觀之則為乾坤艮㢲故此象坎離震兌
居四方之正乾坤艮㢲居四隅之偏稽之河圖一六
居北為水而坎當之坎者水也二七居南為火而離
當之離者火也三八居東為木而震當之震為雷動
於春也四九居西為金而兌當之兌為澤□於秋也
乾為寒為冰位於西北附兌而為金㢲為揚為風位
於東南附震而為木五十居中為土而坤地艮山分
隸之坤隂也故稽類而退居西南艮陽也亦稽類而
奠居東北此後天八卦方位之所由定也是故協之
天時騐之地利稽之人事而四氣運行之序可知矣
說卦曰艮者萬物之所成終而所成始也物不可以
無主故帝出乎震震東方也日之所出也主器者莫
若長子長子用事而長女配之故次之以㢲有宗子
世婦之象家齊而後國治由家以及國故次之以離
離也者明也聖人南面而聽天下大明中天之象也
日中則昃故次之以坤坤者順也致役乎坤休工之
義也故次之以兌兌西方也日之所入也嚮晦入宴
息故曰說言乎兌又次之以乾乾陽也西北隂方也
隂陽相薄故曰戰乎乾次之以坎坎者水也正北方
之卦夜半之時幽隂之象故曰勞乎坎勞然後有成
故曰成言乎艮而次之以艮終焉
右本前四象生八卦圖而左右四卦易位乾離坎坤
居中頭目心腹之象震艮㢲兌居左右手足股肱之
象希夷先生以為形類合蓋人者天地之合氣也惟
皇降衷若有恒性故凡言道學者皆原於此雜卦云
乾剛坤柔離上坎下兌見㢲伏震起艮止稽此而言
參同契云乾坤者易之門戶衆卦之父母坎離匡郭
運轂正軸牝牡四卦以為槖籥亦為有得於此今故
表而傳焉
右六十四卦循環之圖
說卦曰天地定位山澤通氣雷風相薄水火不相射八
卦相錯數往者順知來者逆是故易逆數也
右明先天六十四卦圓圖之象天地定位乾南坤北
天尊乎上地卑乎下山澤通氣山鎮西北澤注東南
雷風相薄雷出東北風盛西南水火不相射離降而
東(大明日生於東)坎升而西(小明月生於西)此以内象言主乎靜而
鎮位者也八卦相錯錯者交而互之一左一右之謂
乾互㢲而㢲互乾坎互兌而兌互坎離互艮而艮互
離坤互震而震互坤(乾兌離震陽儀之卦本在左方今互居右方隂儀之上坤艮坎)
(㢲隂儀之卦本在右方今互居左方陽儀之上由是剛柔相摩八卦相盪而變化無窮焉申說詳見下文)
此以外象言主乎動而趨時者也圜轉推盪而成六
十四卦環周於八方亦如二十八宿分布於十二辰
是故右行而數之則乾兌離震坤艮坎㢲八卦由内
若外如環之無端也數往者順往謂已往過後之卦
順者順其八卦之叙如自今日而追數前日自冬至
而數回立冬秋分則自坤而艮而坎而巽乾皆順其
叙而數之也知來者逆來謂方來在前之卦逆者逆
其八卦之叙如自今日而逆計來日自冬至而數向
立春春分則自坤而震而離而兑乾皆逆其叙而知
之也然凡易之數皆由逆而推生爻自下而上數卦
自右而左故曰易逆數也
按此圖以先天圖一仰一覆下體八卦靜而守位上
體八卦動而右轉由是剛柔相摩八卦相盪一貞
而八悔八八六十四卦左右相交震宫八卦震交
於坤起於復次震次噬嗑次隨无妄益屯至頤
而得貞悔反對之象(震下艮上二象反對)離宫八卦離交於
艮起於賁次明夷次豐次離革同人家人至既濟
而得隂陽交中之卦(離下坎上三陽三隂晝夜平分)兑宫八卦兑
交於坎起於節次損次臨次歸妹睽兑履至中孚
而得貞悔反對之象(兑下㢲上二象反對)乾宫八卦乾交於
㢲起於小畜次需次大畜次泰大壯大有夬至乾
而得六陽純體之卦極焉此圖之左方也㢲宫八
卦㢲交於乾起於姤次㢲次井次蠱升恒鼎至大
過而得貞悔反對之象(㢲下兌上二象反對)坎宫八卦坎交
於兌起於困次訟次渙次坎蒙師解至未濟而得
剛柔中分之卦(坎下離上三剛三柔晝夜平均)艮宫八卦艮交於
離起於旅次咸次遯次漸蹇艮謙至小過而得貞
悔反對之象(艮下震上二象反對)坤宫八卦坤交於震起於
豫次晉次萃次否觀比剥至坤而得六隂純體之
卦周焉此圖之右方也環而觀之則乾坤泰否坎
離既未隨蠱漸歸妹頤大過中孚小過凡一十六
卦交易反對三位相間累累若貫珠若網在綱有
條而不紊察其自然之妙非人力之所能為也是
故以一歲之節論之震始交坤一陽生冬至之卦
變坤為復是以乾起於復之初九而盡於午中㢲
始消乾一隂生夏至之卦變乾為姤是以坤起於
姤之初六盡於子中乾坤定上下之位冬至變坤
隂多多寒晝極短而夜極長夏至變乾陽多多熱
晝極長而夜極短冬夏二至隂陽合也乾坤交中
而為坎離坎離交而為既未既未交南北兩間之
中春分變既濟而為節是以坎起於節之九二而
盡於酉中秋分變未濟而為旅是以離起於旅之
六二而盡於夘中三陽三隂温涼適宜晝夜平等
春秋二分隂陽離也立春變頤而為賁頤卦二陽
外而四隂内立夏變中孚而為小畜中孚四陽外
而二隂内此春夏陽在外而隂在内聖人春夏養
陽之時立秋變大過而為困大過二隂外而四陽
内立冬變小過而為豫小過四隂外而二陽内此
秋冬陽在内而隂在外聖人秋冬養隂之時是則
一歲周天之節備于圖而邵子所謂春夏秋冬晝
夜長短由乎此者也又以一月之度推之則重坤
之時乃晦朔之間以次而生明小過之震(反對二震)三
日昏時出庚之西也大過之兌(反對二兌)八日上弦在
丁之南也至十五則乾體就望而盛滿出於東方
甲地以漸而生魄中孚之㢲(反對二㢲)十八日平明見
辛之西也頤卦之艮(反對二艮)二十三日下弦直丙之
南也此一月太隂之行度備于圖而邵子所謂晦
朔弦望行度盈縮由乎此者也至若艮東北之卦
萬物之所成終所成始故冬至之卦盡於艮(山雷頤卦)
而立春之節起於艮(山火賁卦)自然之數也故曰易與
天地凖
邵子曰圖雖無文吾終日言而未嘗離乎是蓋天地
萬物之理盡在其中矣
朱子曰先天圖今以一歲之運言之若大而古今十
二萬九千六百年亦只是這圈子小而一日十二時
亦只是這圈子都從復上推起去
傳曰天尊地卑乾坤定矣卑高以陳貴賤位矣動靜有
常剛柔斷矣方以類聚物以羣分吉凶生矣在天成象
在地成形變化見矣是故剛柔相摩八卦相盪鼔之以
雷霆潤之以風雨日月運行一寒一暑乾道成男坤道
成女
右上繫首章蓋發明先天六十四卦圓圖之義天尊
地卑乾坤定矣天清而居上地濁而居下上尊而下
卑乾坤之位以之而定也卑高以陳貴賤位矣陽尊
而隂卑君尊而臣卑各陳其位貴賤之等以之而分
也動靜有常剛柔斷矣外動而内靜陽動而隂靜各
守其常剛柔之義以之而判也上者親乎天下者親
乎地乾兌離震之卦類聚於東南坤艮坎㢲之卦類
聚於西北而八卦之物亦皆隨卦而羣分如馬牛羊
豕各自為羣方以類聚物以羣分也(合沙鄭氏曰動物屬陽植物屬)
(隂動者不能植偏於陽也植者不能動偏於隂也隂陽之物以是而羣分唯人為能動而植植而動所以)
(得隂陽之全固能靈於物也乾為陽之陽為飛走之羣艮坎震為陽之隂為蟲魚之羣坤為隂之隂為土)
(石之羣㢲離兌為隂之陽為草木之羣)隂陽剛柔善惡聚分而吉凶生
矣吉凶者失得之象也雨𤾉燠寒風五者來備各以
其敘吉之象也一極備凶一極無凶之象也事物之
有得失而休咎徵吉凶生亦猶是也在天成象日月
星辰也在地成形水火木金也象見於天形成於地
而變化之跡著矣剛柔相摩一七三九為剛二六四
八為柔摩研摩也知摩之研轉相摩而成八卦也八
卦相盪盪摇動也以水滌器盪轉而摇動之謂乾坤
坎離震艮㢲兌相盪而成六十四卦也鼓之以雷霆
震艮之象也潤之以風雨㢲兌之象也日月運行坎
離之象也一寒一暑日行南去極遠而寒日行北去
極近而暑此變化之成象者也乾道成男坤道成女
此變化之成形者也按圖而觀思過半矣
右六十四卦因重之圖
說卦曰雷以動之風以散之雨以潤之日以晅之艮以
止之兌以說之乾以君之坤以藏之
右明先天六十四卦方圖之象邵子曰圖皆從中起
今按雷以動之風以散之正居此圖中央及四維之
中雨以潤之日以晅之則坎次㢲離次震艮以止之
兌以說之則艮次坎兌次離乾以君之坤以藏之則
乾次兌坤次艮皆由乎中而達乎外是故左右上下
縱横相因六十四卦方位所由定矣東南陽方而乾
居之乾四月之卦也故位乎已西北隂方而坤居之
坤十月之卦也故位乎亥泰正月之卦而位乎寅否
七月之卦而位乎申此寅申己亥四隅之位也冬至
子中一陽生而復卦直之復十一月之卦也夏至午
中一隂生而姤卦直之姤五月之卦也春分夘中而
大壯應二月之卦也秋分酉中而觀卦應八月之卦
也此子午夘酉四正之位也辰戌丑未之月卦偏居
而附於四隅臨(十二月卦)與泰伍故後天丑寅納艮而位
乎東北夬(三月卦)與乾親故後天辰巳納㢲而位乎東
南遯(六月卦)與否近故後天未申納坤而位乎西南剥
(九月卦)與坤隣故後天戌亥納乾而位乎西北以應地
之方也又若以乾上坤下觀之則八卦為經而五十
六卦左右為緯傳所謂天地設位而易行乎其中者
也若以否上泰下觀之則八卦成列而五十六卦上
下相交傳所謂乾坤成列而易立乎其中者也周維
二十八卦上應天之二十八宿自乾至大畜凡七卦
上應東方蒼龍七宿角起於乾則辰當亢金龍而夘
當房日兔自泰至謙凡七卦應北方玄武七宿丑當
牛金牛而子當虚日鼠自坤至萃凡七卦應西方白
虎七宿戌當婁金狗而酉當夘日雞自否至履凡七
卦應南方朱鳥七宿未當鬼金羊而午當星日馬故
曰在天成象在地成形而賁之彖曰觀乎天文以察
時變觀乎人文以化成天下者也
周易參同契曰朔旦為䷗復陽氣始通出入無間
立表微剛黃鍾建子兆乃滋彰播施柔暖藜蒸得常
䷒臨爐施條開路正光光耀浸進日以益長丑之
大吕結正低昂仰以成䷊泰剛柔並隆隂陽交接
小往大來輻湊於寅運而趨時漸歴䷶大壯俠列
夘門榆莢墮落還歸本根刑德相負晝夜始分䷪
夬隂以退陽升而前洗濯羽翮振索宿塵䷀乾健
盛明廣被四隣陽終於已終而相干䷫姤始紀緒
履霜最先井底寒泉午為𬎼賓賓服於隂隂為主人
䷠遯去世位收歛其精懷德竢時棲遲昧冥䷋
否閉不通萌者不生隂伸陽詘没陽姓名䷓觀其
耀景察仲秋情任蓄微稚老枯復榮薺麥牙蘖同冐
以生䷖剥爛支體消滅其形化氣既竭亡失至神
道窮則反歸乎䷁坤元恒順地理承天布宣玄幽
遠眇隔閡相連應度育種隂陽之原寥廓恍惚莫知其
端先迷失軌後為主君無平不陂道之自然變易更盛
消息相因終坤始復如循連環帝王承御千秋常存
邵子大易吟曰天地定位否泰反類山澤通氣損咸
見義雷風相薄恒益起意水火相射既濟未濟四象
相交成十六事八卦相重為六十四朱子謂此釋方
圖兩交股底卦東南角乾便對西北角坤(舊作東南角坤便對)
(西北角乾)天地定位也西南角否對東北角泰否泰反類
也不知怎生恁地巧新安程氏直方曰邵子云先天
學心法也圖皆從中起萬化萬事生於心也曰皆者
兼方圓圖而言也天地定位圓圖從中起也雷動風
散方圖從中起也圓者動以定位為本方者靜以動
散為用動而無動靜而無靜固先天之心法與
傳曰八卦成列象在其中矣因而重之爻在其中矣剛
柔相推變在其中矣繫辭焉而命之動在其中矣吉凶
悔吝生乎動者也
右下繫首節蓋發明先天六十四卦方圖之義八卦
成列者乾兌離震㢲坎艮坤成行列也此自上而數
向下自左而數向右也若自中而數向外則震離兌
乾㢲坎艮坤亦成列也以至横斜曲直左右前後莫
不皆然而天地水火雷風山澤之象在其中矣因而
重之者八卦之上各加八卦分隂分陽迭用柔剛而
初二三四五上之六爻在其中矣剛柔相推者剛生
於復之初九自一而二三四五以次推上而至於乾
之六柔生於姤之初六自一而二三四五以次推下
而至於坤之六則卦爻之變在其中矣聖人因卦爻
之變繫之以吉凶悔吝之辭則舉天下之動在其中
矣
易象圖說内篇卷中
右六十四卦變通之圖
傳曰剛柔者立本者也變通者趨時者也吉凶者貞勝
者也天地之道貞觀者也日月之道貞明者也天下之
動貞夫一者也
右傳蓋發明後天六十四卦變通之義剛柔者變通
之本體變通者剛柔之時用以圖推之乾剛坤柔位
乎上下乃不易之定體故曰剛柔者立本者也坤初
爻柔變而趨於剛為復為臨為泰為大壯為夬進之
極而為乾自冬而夏也乾初爻剛化而趨於柔為姤
為遯為否為觀為剥退之極而為坤自夏而冬也故
曰變通者趨時者也故夫乾坤以初爻變而一隂一
陽之卦各六皆自復姤而推之二爻變而二隂二陽
之卦各十有五皆自臨遯而推之三爻變而三隂三
陽之卦各二十皆自泰否而推之四爻變而四隂四
陽之卦各十有五皆自大壯觀而推之五爻變而五
隂五陽之卦各六皆自夬剥而推之縱横上下反復
相推無所不可在識其通變則無所拘泥而無不通
傳所謂變動不居周流六虚上下無常剛柔相易不
可為典要惟變所適然陽主進自復而左升隂主退
自姤而右降泰否則隂陽中分自寅至申皆晝也而
乾實冒之自酉至丑皆夜也而坤實承之故上繫言
變化者進退之象也剛柔者晝夜之象也或剛或柔
有失有得而吉凶之理常相勝也乾上坤下定體不
易天地之道貞觀者也離南坎北日麗乎晝月顯乎
夜日月之道貞明者也天下之動其變無窮順理則
吉逆理則凶則其所正而常者有恒以一之是亦一
理而已矣
按朱子謂參同契以乾坤為鼎器坎離為藥物餘六
十卦為火候今以此圖推之蓋以人身形合之天地
隂陽者也乾為首而居上坤為腹而居下離為心坎
為腎心火也腎水也故離上而坎下陽起於復自左
而升由人之督脈(陽脈也)起自尻循脊背而上走於首
隂起於姤自右而降由人之任脈(隂脈也)至自咽循膺
胷而下起於腹也上二十卦法天天者陽之輕清故
皆四陽五陽之卦下二十卦法地地者隂之重濁故
皆四隂五隂之卦中二十卦象人人者天地之德隂
陽之交故皆三隂三陽之卦亦如人之經脈手足各
有三隂三陽也又人上部法天中部法人下部法地
亦其義也由是言之則參同之義不誣矣若夫恒卦
居中則書所謂若有恒性傳所謂恒以一德孟子所
謂恒心而恒之彖曰日月得天而能久照四時變化
而能久成聖人久於其道而天下化成觀其所恒而
天地萬物之情可見矣
右六十四卦致用之圖
說卦曰帝出乎震齊乎㢲相見乎離致役乎坤說言平
兌戰乎乾勞乎坎成言乎艮
右明後天六十四卦用圖之象其卦位所由定朱
子蓋嘗致疑以為然且當闕之不必強通而後儒
以卦爻交易五行次序為說者不過因其見在之
位以意附會臆度非有所根據也今按河圖象數
變合復推先天卦位及世俗所傳卜筮諸書更為
之圖而繹其說曰乾起於西北者天傾西北之義
也(闕)乾既位
西北則坤當位東南以地不滿東南故㢲長女代
居其位㢲亦先天兌之反也是以坤退居西南三
爻皆變而之乾乾三爻皆變而之坤互相反對而
乾坤之位縱矣離火炎上而居南坎水潤下而居
北坎三爻皆變而之離離三爻皆變而之坎亦互
相反對而坎離之位縱矣艮反先天震而位乎東
北㢲反先天兌而位乎東南艮三爻皆變而之
兌反而觀之則為㢲㢲三爻皆變而之震反而
觀之則為艮亦互相反對而艮㢲之位縱矣電
激而雷故震居正東先天離位(離火炎上故以上爻變震)三
爻皆變而之㢲反而觀之則為兌水瀦為澤故
兌居正西先天坎位(坎水潤下故以下爻變兌)三爻皆變而
之艮反而觀之則為震故震兌左右相反對而
其位横矣邵子曰震兌横而六卦縱易之用也
至哉言乎惟其如此故今時所傳卜筮宫卦亦
乾坤相反坎離相反震兌相反艮㢲相反乾宫
之姤自坤而反觀之則為夬乾之遯反坤之大
壯乾之否反坤之泰乾之觀反坤之臨乾之剥
反坤之復也坎宫之節自離而反觀之則為渙
坎之屯反離之蒙坎之既濟反離之未濟坎之
革反離之鼎坎之豐反離之旅也艮宫之賁自
㢲而反觀之則為噬嗑艮之大畜反㢲之无妄
艮之損反㢲之益艮之睽反㢲之家人艮之履
反㢲之小畜也震宫之豫自兌而反觀之則為
謙震之解反兌之蹇震之恒反兌之咸震之升
反兌之萃震之井反兌之困也其遊魂歸魂二
卦謂其不在八宫正變之列以本宫第五爻變
而得外體之卦内三爻皆變則為遊魂曰遊者
自内而之外也第五爻變而内三爻不變則為
歸魂曰歸者自外而反内也周旋左右升降上
下王者之禮法盡於是矣
明蓍策
傳曰大衍之數五十其用四十有九
朱子曰大衍之數蓋取河圖中宫天
□乘地十而得之以五乘十以十乘
五而亦皆得五十焉至用以筮則又
止用四十有九皆出於理勢之自然
非人之智力所能損益也
右蓍四十九策縚作一束法太極全體之象其數之
所以然蓋總八卦生爻之實也陽儀之畫七(儀一畫象二畫)
(卦四畫)隂儀之畫七(儀一畫象二畫卦四畫)因而七之七七而四
十有九傳曰蓍之德圓而神圓者其數竒以七圓聚
而簇之則有自然之圓矣卦之德方以知方者其數
偶以八方比而疊之則有自然之方矣神者妙用不
測知者變通不拘蓍陽卦隂蓍動卦靜大易之體用
至矣
右手分一傳曰分而為二以象兩卦一以象三
兩者天地也三者人也掛者懸置也
韻會曰置而不用是也舊說掛於小
指次指間故訓再扐而後掛不通而
以為明第二變不可不掛一字之訓
左手分一不明而有不勝其支離矣
右蓍四十有九策分而為二以象兩儀而掛置一策
於中以象人左右策四十有八蓋總卦爻之實也八
卦經畫二十有四重之則為四十有八又每卦各八
變其爻亦四十有八也其揲法先以左手取左半之
策握之而以右手取右半一策掛置于中而不復動
以象人居天地之中其隂陽寒暑晝夜變化一聽于
天而無與焉一雖無與而常與四十有八者並用參
為三才者也次以右手四揲左手之策而歸其竒或
一或二或三或四於小指次指之間謂之扐象三年
一閏又以右手取右半之策餘一取三餘三取一餘
二取六餘四取四歸於次指中指之間謂之再扐象
五年再閏而後掛者謂總所歸二竒置於掛一之所
如掛一法韻會曰合而置之是也其歸竒之數不四
則八(無所謂不五則九)得四為竒(一箇四也)得八為偶(兩箇四也)於是
復合過揲之策或四十四或四十分揲歸掛如前法
為第二變又合所餘過揲之策或四十或三十六或
三十二分揲歸掛亦如前法為第三變三變之後然
然視其所掛之策得三竒為老陽三偶為老隂兩偶
一竒以竒為主為少陽兩竒一偶以偶為主為少隂
每三變而成一爻十有八變而成一卦一卦可變而
為六十四卦而四千九十六卦在其中矣
傳曰揲之以四以象四時歸竒於扐
以象閏五歲再閏故再扐而後掛此
圖四揲之餘左餘一則右餘三左餘
三則右餘一則兩儀歸竒之陽數也
左餘二則右取餘六左餘四則右亦
餘四兩儀歸竒之隂數也
朱子曰竒之象圓圓者徑一而圍三陽用其全老陽
三竒三三為九過揲之數亦四九三十有六偶之象
方方者徑一而圍四隂用其半老隂三偶三二為六
過揲之數亦四六二十有四少陽一竒二偶一竒三
二偶二積一三二二為七過揲之數亦四七二十有
八少隂一偶二竒一偶二二竒三積一二二三為八
過揲之數亦四八三十有二此蓍數卦畫自然之妙
也
右每三變而成一爻三變皆得竒有類於乾其畫為
□識其以陽變隂也三變皆得偶有類於坤其畫為
□識其以隂變陽也三變得兩竒一偶以偶為主即
其偶之在初在二在三有類於㢲離兌其畫為&KR0306;而
不變三變得兩偶一竒以竒為主即其竒之在初在
二在三有類於震坎艮其畫為&KR0320;而不變凡有是八
體亦八卦之象也(為&KR0320;者二十四體為&KR0306;者亦二十四體為□者八體為□者八體共)
(六十有四圖說如後)
右兩偶一竒以竒為主為少陽艮坎震之策凡二十
有四以三變方得竒為艮之策八再變得竒為坎之
策八初變得竒為震之策八歸扐得二十策過揲得
二十八策以四約之歸扐得五(五个五)過揲得七(七箇四)
為陽之正而不變
右兩竒一偶以偶為主為少隂㢲離兌之策凡二十
有四以初變即得偶為㢲之策八再變得偶為離之
策八三變得偶為兌之策八歸扐得十六策過揲得
三十二策以四約之歸扐得四(四箇四)過揲得八(八箇八)
為隂之正而不變
右三變皆竒為老陽乾之策者八歸扐得十二策過
揲得三十六策以四約之歸扐得三(三箇四)過揲得九
(九箇四)九者陽之極變而為隂易以變為占凡陽爻之
變者通謂之九
右三變皆偶為老隂坤之策者八歸扐得二十四策
過揲亦得二十四策以四約之歸扐得六(六箇四)過揲
亦得六(六箇四)六者隂之極變而為陽易以變為占凡
隂爻之變者通謂之六
右八卦之體各八合而為六十四卦之象焉其揲法
從程子張子云再變三變不掛而得之蓋初變既掛
一以象人置而不用後二變乃蒙上不復掛者為是
也揲左不揲右從唐張轅莊綽二家蓋天動地靜陽
變隂合地承天而行於義為當左餘一而右承之以
三餘三而承之以一者成其為竒之陽也左餘二而
右承之以六餘四而承之以四者成其為偶之隂也隂
陽太少均齊平正若如近世三變皆掛左右並揲之法
則為老陽者十二少隂二十八少陽二十老隂四參
差多寡不齊如前一變掛後二變不掛而亦左右並
揲之法則為太陽者二十七少隂二十七少陽九太
隂一雖皆六十有四然太隂之體極少蓋有終歲揲
蓍而不得遇純坤之變乾者矣明變之士幸研幾焉
考變占
乾之策二百一十有六坤之策百四
十有四凡三百有六十當期之日二
篇之策萬有一千五百二十當萬物
之數也是故四營而成易十有八變
而成卦八卦而小成引而伸之觸類
而長之天下之能事畢矣
乾之策以老陽之數三十六乘以六爻之數則為二
百一十有六坤之策以老隂之數二十四乘以六爻
之數則為百四十有四合之凡三百有六十當期之
日者周十二月為一期以朔言之則三百五十有四
日以氣言之則三百六十五日四分日之一舉氣盈
朔虚之中數言之故曰三百有六十也然少陽之策
二十有八積乾六爻之策則百六十有八少隂之策
三十有二積坤六爻之策則百九十有二合之亦三
百有六十而大傳不言者以易用九六而不用七八
也二篇者上下經六十四卦也陽爻百九十二以老
陽三十六乘之積六千九百十有二隂爻百九十二
以老隂二十四乘之積四千六百有八合之則為萬
有一千五百二十當萬物之數然以少陽二十八乘
陽爻百九十二積五千三百七十有六少隂三十二
乘隂爻百九十二積六千一百四十有四合之亦萬
有一千五百二十是知少隂少陽之數隠於老隂老
陽之中七九皆為陽而竒六八皆為隂而偶此乾坤
九六之旨如是也
乾卦用九見羣龍无首吉坤卦用六利永貞
右明六十四卦九六變占之通例朱子曰凡卦六爻
皆不變則占本卦彖辭而以内卦為貞外卦為悔案
左氏傳孔成子筮立衛公子元遇屯䷂(震下坎上)曰利
建侯秦伯伐晉筮之遇蠱䷑(㢲下艮上)曰蠱之貞風也
其悔山也此卦六爻不變占本卦彖辭卦象之例也
一爻變則以本卦變爻辭占晉畢萬遇屯䷂(震下坎上)
之比䷇(坤下坎上)初爻九也蔡墨遇乾䷀(乾下乾上)之同
人䷌(離下乾上)二爻九也晉文公遇大有(乾下離上)之睽☲
☱(兌下離上)三爻九也陳敬仲遇觀□(坤下㢲上)之否䷋
(坤下乾上)四爻六也南蒯遇坤□(坤上坤下)之比䷇(坤下坎上)
五爻六也晉獻公遇歸妹□(兌上震下)之睽䷥(兌下離上)
上爻六也此一爻變占本卦爻辭之例也
二爻變則以本卦二變爻辭占仍以上爻為主傳無
例
二爻變則占本卦及之卦彖辭而以本卦為貞之卦
為悔公子重耳筮得國遇貞屯□(震下坎上)悔豫䷏
(坤下震上)皆八蓋初五爻得九四爻得六凡三爻變二爻
三爻上爻在兩卦皆八而司空季子占之曰皆利建
侯此三爻變例也又變在前十卦主貞後十卦主悔
見啓蒙六十四卦變圖
四爻變則以之卦二不變爻占仍以下爻為主傳無
例
五爻變則以之卦不變爻占穆姜往東宫筮過艮之八
□(艮下艮上)史曰是謂艮之隨䷐(震下兌上)蓋初四五三
爻得六三上爻得九凡五爻皆變惟二爻得八不變
法宜用隨卦六二係小子失丈夫為占而史乃妄引
隨之彖辭以為對非也
六爻變惟乾坤占二用餘卦占之卦彖辭蔡墨曰乾
之坤曰見羣龍无首吉此其例也於是一卦可變六
十四卦而四千九十六卦在其中矣引而伸之觸類
而長之天下之能事畢矣
易象圖說内篇卷下
