重修革象新書天文算法類一(推步之屬)
提要
(臣)等謹案重修革象新書二卷明王禕刪定
元趙氏本也禕有大事記續編已著錄是書
併趙氏原本五卷為二卷前有禕自序稱原
書涉于蕪冗鄙陋反若昧其指意之所在因
為之纂次削其支離證其訛舛釐其次第挈
其要領云云今以原書相校其所潤色者頗
多刊除者亦復不少然于改定之處不加論
辨使觀者莫能尋其增損之迹以救其得失
之由又其中舛謬之處亦未能芟除淨盡特
其字句之蕪累一經修飭斐然可觀抑亦善
于點竄者矣平心而論原本詞雖稍沓而詳
贍可考改本文雖頗略而簡徑易明各有所
長未容偏廢故今仿新舊唐書之例並著于
錄焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
革象新書原序
革象新書者趙緣督先生之所著也先生鄱陽人隠遁
自晦不知其名若字或曰名敬字子恭或曰友欽其名
弗能詳也故世因其自號稱之為緣督先生先生宋宗
室之子習天官遁甲鈐式諸書欲以事功自奮一日坐
芝山酒肆中逢丈夫脩眉方瞳索酒酣飲先生異而即
之相與談玄者頗久且曰汝来何遲也於是出囊中九
還七返丹書遺之臨别先生問其姓名曰我扶風石得
之也得之盖世傳杏林仙人云先生自是視世事若漠
然不經意間往東海上獨居十年註周易數萬言時人
無有知者唯傅文懿公立極獨畏敬之以為發前人所
未言先生復即棄去乘青騾從以小蒼頭往来衢婺山
水間人不見其有所齎旅中之費未嘗有乏絶竟不知
為何術倦游而休泊然坐忘遂葬於衢之龍游鷄鳴山
原有朱暉德明者龍游人也久從先生游得其星歷之
學因獲受是書而暉亦以占天名家暉既沒其門人同
里章濬深懼泯滅無傳亟正其舛訛刻於文梓而来徵
濓為之序濓聞天官之說歴代所步必微有弗同盖欲
隨時考驗以合於天運而已自唐涉宋其法寖精至元
為尤密耶律文正王楚材以金大明歷後天乃損節氣
之分減周天之秒去交終之率治月轉之餘以至兩曜
五行後先出沒皆有以研窮之而正其失且以西域與
中國地里相去之遠立為里差以增損之名曰西征庚
午元歷可謂無遺憾者矣已而許文正公衡王文肅公
恂太史令郭公守敬復與南北日官陳鼎臣鄧元麟等
徧參歴代歷法重測日月星辰消息運行之變酌取中
數以為歷本即所定授時歷歷經歷議二書猶存可考
證弗誣也君子謂當世所推步者皆二三大儒會其精
神博其見聞備其儀像而後能造其精微今先生值天
書有禁之時又獨處大江之南且無所謂觀天之器其
所著書往往與諸公脗合而無間者雖絶倫之識有以
致之誠以人心之理本同固皆相符而無南北之異也
抑余聞西域遠在萬里之外元既取其國有扎瑪尔丹
者獻萬年歷其測候之法但用十二宫而分為三百六
十度至於二十八宿次舍之說皆若所不聞及推日月
之薄蝕頗與中國合者亦以理之同故也嗚呼四海内
外凡圓顱方趾之民其心皆同其理皆不殊也豈特占
天之事為獨然哉先生之易已亡於兵燼所著兵家書
暨神僊方技之言亦不存其所存者僅止此而已當與
歷經並行無疑濓故特序先生之事於篇首使讀者知
先生之學通乎天人庶幾相與謹其傳焉金華宋濓序
革象新書原序
革象司天之書也鄱陽趙緣督先生所纂先生名友某
字子恭其先於宋有屬籍其學長於律法算數而天官
星家之術尤精讀其書可見也其書有推步立成等篇
皆載占驗之例而革象者則天地日月五星四時之故
歷象之制俱在焉然其為言涉於蕪冗鄙陋反若昧其
旨意之所在予因為之纂次削其支離證其譌舛釐其
次等挈其要領於是辭益簡而旨加明矣夫司天之學
儒者之所宜務而世顧恒置之弗講何哉有志於斯者
即是書求之精微之奥從可得而知也金華王禕序
