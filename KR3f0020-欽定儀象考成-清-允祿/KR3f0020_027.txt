欽定儀象考成卷二十七
天漢經緯度表一
黃道北天漢度
天漢黃赤經緯度表
晉書天文志云天漢起東方經箕尾之間謂之漢津乃
分為二道其南經傳說魚天籥天弁河鼓其北經龜貫
箕下次絡南斗魁左旗至天津下而合南道乃西南行
又分夾瓠瓜絡人星杵造父螣蛇王良附路閣道北端
大陵天船卷舌而南行絡五車經北河之南入東井水
位而東南行絡南河闕邱天狗天記天稷至七星南而
没明史天文志云近年浮海之人至赤道以南見雲漢
過天狗之墟抵天社海石之南踰南船帶海山貫十字
架蜜蜂傍馬腹經南門絡三角龜杵而屬扵尾宿是為帶
天一周靈臺儀象志天漢經緯度分列黃道南北赤道南
北四表與明史合但不按宮次或分二界或分三界或分
四界逐度列表其分合曲折之處尚有未詳今亦分黃赤
南北四表而各按宮次分南界北界南之北界北之南界
各列四層其分合既為明晰至其曲折之處經緯或有
不同又扵每度之間細分列表按數圖之庶合懸象云
欽定儀象考成卷二十七
