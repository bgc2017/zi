欽定儀象考成卷首下
御製璣衡撫辰儀說卷下
用法
算法
御製璣衡撫辰儀說卷下之一
用法
測太陽時刻
測日出入時刻及晝夜永短
測太陽赤道緯度
測午正太陽高弧
測太陽赤道經度
測月星赤道經緯度
測恒星求時刻
測月五星求時刻
測月星當中及偏度
測月星出入地平時刻
測南北真線
測北極高度
測黃赤距度
測黃白距度
測太陽時刻
法以四遊圈東西推轉窺衡南北低昂令太陽從衡孔
透光圓正或用薰黑玻璃置於下端衡孔視上端圓孔
十字線正當太陽中心則窺衡與太陽參直乃視四遊
圈下周指時度表臨於天常赤道之某時刻分即太陽
時刻也若二分前後日影為赤道所礙則用窺衡上面
立表測之(常時不為赤道所礙亦用此表為便)若午正及卯酉前後日影
為子午圈及龍柱所礙則用窺衡上面平行立表測之
以四遊窺衡對凖太陽令上端表圓孔十字線影從下
端表圓孔正中透出上端表直線影從下端表直縫正
中透出(測時刻止用經度可止取直線影若測緯度則必取圓孔十字線影)視指時度表
所指即得太陽時刻若指時度表為子午圈所礙則易
用借弧指時度表次用平行立表測定日影視借弧指
時度表所指時刻加一小時即得太陽時刻盖借弧之
長當遊旋赤道之十五度當天常赤道之一小時又借
表在四遊圈之西所指時刻在本時前故加一小時即
為本時刻分也
測日出入時刻及晝夜永短
法於太陽出入地平時按前法測得太陽出入時刻乃
計距午正前後若干刻分倍之即得晝刻計距子正前
後若干刻分倍之即得夜刻
測太陽赤道緯度
法如前測凖太陽視窺衡下端指緯度表所指四遊圈
右面距赤道度分即得太陽赤道緯度表指赤道北太
陽緯度為在赤道南表指赤道南太陽緯度為在赤道
北盖窺管以圓心為樞上端所窺在赤道北下端所指
必在赤道南上端所窺在赤道南下端所指必在赤道
北也
測午正太陽高弧
法於午正時測得太陽赤道緯度在赤道北與赤道高
五十度五分相加在赤道南與赤道高五十度五分相
減即午正太陽高弧也
測太陽赤道經度
法用恒星作距測之取所知近午正前後一恒星(午正前後)
(取其蒙氣少易得確凖也)以其赤道經度之對衝用綰經度表於遊
旋赤道綰定四遊圈(凡以儀器測星其上當星處為星之正位其下當人目處則星之對)
(冲故以星經度之對冲於遊旋赤道綰定四遊圈)又任設一時用綰時度表於
其時刻之對衝綰定天常赤道(天常環面乃日影所照之時其對冲則太陽所)
(臨之正位故於設時之對冲綰之如設丑正初刻則綰於未正初刻即太陽臨於丑正之位也)乃將四
遊圈帶定遊旋赤道用窺衡測凖距星隨之左旋候至
所設時刻(或鐘表或漏壺須得確凖)視綰時度表對於遊旋赤道之
某宫度分即太陽赤道經度也(環面時刻之對冲即太陽所臨之正位故其所)
(對遊旋赤道之宫度即太陽經度)
又法先以恒星作距測金星次以金星作距測太陽如
金星晨見則於太陽未出之前取在金星西之一恒星
作距以其赤道經度用平行線測經度表於遊旋赤道
安定(三測皆係經度若距星之經度用對冲則測得之經度又須加減半周故距星不用對冲所測亦即)
(得本度也)令一人用此平行線表窺定距星隨之左旋一人
用四遊窺衡測金星兩人同時測定乃視四遊圈指時
度表所指遊旋赤道之宫度分即金星赤道經度次以
金星赤道經度用平行線測經度表於遊旋赤道安定
令一人窺定金星隨之左旋一人於太陽始出時用四
遊窺衡測太陽乃視四遊圈指時度表所指遊旋赤道
之宫度分即得太陽赤道經度若金星夕見則於太陽
將入時任於某宫初度安定平行線測經度表令一人
窺定金星又令一人用四遊窺衡測太陽視太陽距金
星若干度記定俟太陽既入後取金星東之一恒星作
距按前法測得金星赤道經度内減太陽距金星之度
(星在東日在西故減)即得太陽赤道經度也(太陽光大惟月及金星可以兩見然月有)
(視差不如用金星為凖也)
測月星赤道經緯度
法於昏後曉前任設一時以本日太陽赤道經度與次
日太陽赤道經度比例得本時太陽赤道經度(七政時憲書所)
(列乃子正之度子正後七政皆有行分故以本日子正之度分與次日子正之度分相減餘為一日十二時所)
(行之分與設時距子正之時分為比例得設時距子正之行分加於本日子正之度分得本時之度分)用
綰時度表於遊旋赤道綰定又以所設時刻之對冲於
天常赤道綰定候至所設時刻用四遊窺衡測月星乃
視指時度表所指遊旋赤道宫度加半周(環面時刻之對冲即為太)
(陽之正位環面之宮度却為月星之對冲故加半周)即得所測月星赤道經度隨
察指緯度表所指四遊圈距赤道南北度分即得所測
月星赤道緯度也(緯之南北與前測太陽緯度法同)
又法用恒星作距測之以距星之赤道經度用平行線
測經度表於遊旋赤道安定令一人用此平行線表窺
定距星隨之左旋一人用四遊窺衡測月星兩人同時
測定乃視指時度表所指遊旋赤道之度分即所測月
星之赤道經度隨察指緯度表所指四遊圈之度分即
得所測月星之赤道緯度也
測恒星求時刻
法先以恒星赤道經度用綰經度表於遊旋赤道綰定
四遊圈次約計測時為某時依前法比例得本時太陽
赤道經度(太陽每日行一度於時為四分每一時行五分於時為二十秒故約計測量之時比例得)
(其時赤道經度即可用以測時刻也)用綰時度表綰定遊旋赤道將四遊
圈帶遊旋赤道推轉用窺衡測定恒星乃視綰時度表
對於天常赤道之某時刻分加六時即太陽時刻也(天常)
(赤道之時刻乃日影對照之時故加六時始為太陽所臨之時刻也)
測月五星求時刻
法以本時太陽赤道經度用綰時度表綰定遊旋赤道
以月五星本時赤道經度之對冲用綰經度表於遊旋
赤道綰定四遊圈將四遊圈帶遊旋赤道推轉用窺衡
測定月星乃視綰時度表對於天常赤道之某時刻分
加六時即得太陽時刻若太陽近子正前後綰時度表
為子午圈所礙則向東或西借三十度綰定測之視所
對時刻加減一時(向東借則加向西借則減)即得太陽時刻若月五
星近赤道或近午正前後為諸圈所礙則用窺管上面
立表及平行立表測之與前測太陽時刻法同
測月星當中及偏度
法以四遊窺衡隨時測月或星視指時度表當天常赤
道之某時刻分記之(近午正則易用借弧指時度表加一小時)午正為當中
無偏度午正前為偏東午正後為偏西乃以距午時分
變赤道度每一時為三十度每一小時為十五度每一
分為十五分每一秒為十五秒共之為所偏度凡推月
星當中及偏度者用此法測之則離合可辨凡有求時
刻者用此法測定則時刻可推也
測月星出入地平時刻
法以本日子正月五星赤道經度或恒星經度之對冲
用綰經度表於遊旋赤道綰定四遊圈又以本日子正
太陽經度用綰時度表綰定遊旋赤道爰以四遊窺衡
於月星出入地平時測之視綰時度表當天常赤道之
某時刻分加六時為本日月星出入時刻之通數復計
測時距本日子正後若干時刻比例得太陽行分變時
(每一度為四分每十五分為一分每十五秒為一秒)為太陽時差比例得月五星
行分變時為月五星時差(恒星則無行分亦無時差)乃於前所測月
星出入時刻之通數減太陽時差加月五星時差即得
月星出入地平時刻盖日與月星測時皆用子正經度
而子正後太陽有右旋之行分則時刻必差而早月五
星亦有右旋之行分則時刻必差而遲(時刻左旋七政皆右旋太陽有)
(右旋之行分則測時太陽之經度必在所測時刻之前故差而早月五星有右旋之行分則測時月星之方位)
(必在所測時刻之後故差而遲)故減太陽時差加月五星時差(若五星逆行則)
(時差亦減)方為月星出入地平真時此與前測月星求時刻
法同理設時可以預知故先求本時經度而後測月星
出入難以懸定故先測而後加減時差其理相通其用
尤便也
測南北真線
法於太陽出地平時測其距午東赤道度又於太陽入
地平時測其距午西赤道度(測得太陽出入地平距午正前後若干時分變赤道)
(度即得距午正東西赤道度)兩距午度相等則子午圈之向即南北
真線若日出距午東之度多日入距午西之度少則子
午圈之午正偏西若日出距午東之度少日入距午西
之度多則子午圈之午正偏東(此言午正乃子午圈之正南)以兩測
之距午度相減折半即所偏之赤道經度(若求地平偏度則用三角)
(法推之見算法第八則)依所偏之度作線即南北真線也
又法於冬至後測織女第一星昏刻此星當酉正之位
以四遊圈安於酉正測其去極度若干(九十度内減赤道緯度餘即去)
(極度)旦刻此星當卯正之位以四遊圈安於卯正測其去
極度若干(織女星在赤道丑宫七度赤道北三十八度半冬至後半月内昏旦可以兩見故專取此)
(星測之)兩去極度相等則子午圈之向即南北真線若卯
正位測得去極度多酉正位測得去極度少則東遠西
近即子午圈之北極偏西若卯正位測得去極度少酉
正位測得去極度多則東近西遠即子午圈之北極偏
東以兩測之去極度相減折半即所偏之赤道緯度(若求)
(地平偏度則用三角法推之見算法第十五則)依所偏之度作線即南北真線
也盖南北真線自北極過天頂平分赤道之地平上半
周是為午正故向南測者以午正為凖向北測者以北
極為凖太陽隨天左旋其出地入地距午必相等若其
不等必儀之午正偏也恒星繞地左旋其在東在西去
極必相等若其不等必儀之北極偏也依其偏度正之
則南北真線得矣又按渾儀經緯與天同象測太陽亦
可用緯度測恒星亦可用經度然不及右二法之簡明
推測精熟法理自見今不具悉也
測北極高度
法於冬至前後以四遊圈安於正北測天權星(即北斗第四星)
昏刻此星在北極之下測其去極度若干旦刻此星在
北極之上測其去極度若干(天權星今在赤道辰宫初度赤道北五十八度冬至)
(前後半月内昏旦可以兩見故專取此星測之)兩去極度相等則儀之北極高
度與天合若在上之去極度少在下之去極度多則儀
之北極差高若在上之去極度多在下之去極度少則
儀之北極差下以兩測之去極度相減折半即所差之
地平緯度於儀之北極高度加減之(差高則減差下則加)即天之
北極高度也盖天之北極無星故取大星之環繞北極
上下者測之星之去極有定度則上下兩測之去極必
等若其不等則儀之高下差也依其差度加減之則在
天之北極高度得矣又按舊法用地平緯儀測鉤陳大
星以其在北極上下兩高度相加折半得北極高度取
其距地高無蒙氣也今用渾儀測之則鉤陳大星為儀
樞所礙須用借弧故取用天權星測其去極之較以備
一例若以所測在北極上之去極度與所設北極高度
相加以所測在北極下之去極度與所設北極高度相
減得兩地平高度相加折半得北極高度與用鉤陳大
星之理同
測黃赤大距
法於冬至日午正初刻測太陽在赤道南若干度分夏
至日午正初刻測太陽在赤道北若干度分若冬至夏
至皆在午正初刻則所測日距赤道南北之緯度即黃
赤大距度若冬至夏至不正當午正則又用前測太陽
赤道經度法測得太陽距冬夏至前後若干度分用有
太陽赤道經緯度求黃赤交角之法(見算法第四則)求得黃赤
交角即黃赤大距度也盖黃道與赤道斜交春秋分時
太陽正當赤道春分後秋分前太陽在赤道北夏至而
極北秋分後春分前太陽在赤道南冬至而極南故致
日者必於冬夏二至今用弧線三角形法測得逐日之
距緯皆可以推大距然春秋分前後黃道斜而緯差大
以推大距其理𨼆而難知冬夏至前後黃道横而緯差
微以推大距其象顯而易見故冬夏致日古今之通義
也
測黃白距限(距限即大距因大距又有大小故名距限以别之見數象考成後編)
法於春分日上弦秋分日下弦月距交九十度時測得
月距赤道北若干度分春分日下弦秋分日上弦月距
交九十度時測得月距赤道南若干度分與黃赤大距
相減餘為黃白二道最大之距限又於冬至日望月距
交九十度時測得月距赤道北若干度分夏至日望月
距交九十度時測得月距赤道南若干度分與黃赤大
距相減餘為黃白二道最小之距限盖白道與黃道斜
交月距交九十度則距黃道最遠故測黃白大距必於
月距交九十度時然黃白大距與黃道成直角黃赤大
距與赤道成直角惟冬夏二至黃道經圈與赤道經圈
合為一線故測黃白大距又必於月當冬夏二至時(上編)
(專取月當夏至為其距地高也若以對待而言則兼用冬夏至)夫月距交九十度而又
當冬夏二至則兩交必在春秋二分當是時而值兩弦
則日必在春秋分而適當兩交值朔望則日必在冬夏
至而距交九十度上編之法謂兩弦時交角大(交角之度即大)
(距度)朔望時交角小後編之法謂日在兩交時交角大日
距交九十度時交角小極二說之異致至此而得其合
故測黃白大距必於春秋分兩弦冬夏至望日(朔日不見月故)
(惟用望日)月距交九十度時測之春分之日上弦秋分之日
下弦而月距交九十度是月當夏至而日在兩交也春
分之日下弦秋分之日上弦而月距交九十度是月當
冬至而日在兩交也以兩弦與日在兩交而論皆交角
大冬至之日望而月距交九十度是月當夏至而日距
交九十度也夏至之日望而月距交九十度是月當冬
至而日距交九十度也以朔望與日距交九十度而論
皆交角小各測其距赤道度與黃赤大距相減則最大
最小之黃白距限皆得矣按月行出黃道南為陽歷為
正交(今為中交)入黃道北為陰歷為中交(今為正交)夏至在陰歷
冬至在陽歷則月距赤道校黃道為遠故於所測距赤
道度内減黃赤大距餘為黃白大距夏至在陽歷冬至
在陰歷則月距赤道校黃道為近故於黃赤大距内減
所測距赤道度餘為黃白大距又按古法黃白大距不
逾六度弦望無殊故曰春秋致月今法交角有大小故
又必兼於冬夏至測之也
又法推得月離黃道冬夏至時預於前數刻或以太陽
作距用綰時度表綰定時刻或以恒星作距用平行線
測經度表對定距星皆以四遊圈指時度表對冬夏至
宫度安定候月行至二至線上乃以窺衡測月距赤道
南北緯度若干與黃赤大距相減餘為月距黃道南北
緯度以正交宫度與冬夏至宫度相減餘為月距正交
黃道經度用有太陽赤道經緯度求黃赤交角之法(見算)
(法第四則)求得交角度分即黃白距限盖月之緯度與黃道
成直角其三角形之比例則黃道如赤道白道如黃道
黃緯如赤緯黃白交角即如黃赤交角黃白大距即如
黃赤大距也前法於分至弦望測月緯度乃測黃白大
距正法然其時不易得此法於月離冬夏至時凡見月
即可測參之弦望與日距交之遠近則交角有大小之
故亦可得而稽矣
御製璣衡撫辰儀說下之二
算法
有太陽赤道緯度求午正高弧
有太陽視高弧求午正晷影
有太陽赤道緯度求赤道經度
有太陽赤道經緯度求黃赤大距
有太陽赤道緯度求黃道經度
有太陽赤道緯度求出入地平及晝夜時刻
有太陽赤道緯度求昏旦時刻
有太陽赤道緯度求太陽出入地平偏度(二題)
有時刻有太陽赤道緯度求地平經緯度
有節氣有太陽午正高弧求交節氣時刻
有日月星赤道經度求月星當中時刻
有日月星赤道經度有時刻求月星當中及偏度
有日月星赤道經緯度求月星出入地平時刻
有月星赤道經緯度求黃道經緯度
有月星距午赤道度有赤道緯度求地平經緯度
有二星赤道經緯度求二星斜距度
有日月五星視高度求實高度
設如北極出地三十九度五十五分午正初刻測得
太陽距赤道北十五度求高弧幾何
如圖甲為天頂甲乙丙丁
為子午圈乙丙為地平丁
為北極戊己為赤道丁丙
為北極出地三十九度五
十五分戊乙為赤道高五
十度五分庚為太陽庚戊
為太陽距赤道北十五度
庚乙為太陽高弧太陽正
當午正赤經與高弧合則
以庚戊距緯與戊乙赤道
高度相加得庚乙六十五
度五分為午正太陽高度
若太陽距赤道南則以距
緯與赤道高度相減即午
正太陽高度也
設如測得午正太陽高弧四十度中表高八尺求影
長幾何
法以半徑一千萬為一率
午正太陽高弧四十度之
餘切一千一百九十一萬
七千五百三十六為二率
表高八尺為三率求得四
率九尺五寸三分四釐零
二絲八忽八微為所求之
影長也如圖甲乙為中表
之高丙為太陽丁為中影
心甲丁乙角為午正太陽
高度乙丁為影長則以丁
戊半徑與太陽高弧餘切
戊已之比同於甲乙表高
與乙丁影長之比也
設如春分後測得太陽距赤道北十五度黃赤交角
二十三度二十九分求赤道經度幾何
如圖甲乙丙丁為赤道甲
戊丙己為黃道相交於甲
丙甲為春分丙為秋分戊
為夏至己為冬至庚為北
極辛為南極庚戊乙辛己
丁為過二極二至經圈乙
至戊丁至己俱二十三度
二十九分為黃赤大距即
甲丙黃赤二道相交之角
壬為太陽甲壬為太陽距
春分後黃道經度自庚辛
南北二極過太陽壬作庚
壬癸辛赤極經圈交赤道
於癸癸點為太陽所當赤
道宫度甲癸為太陽距春
分後赤道經度壬癸為太
陽距赤道北十五度法用
甲壬癸正弧三角形有甲
角黃赤交角有癸直角有
壬癸距緯求甲癸赤道度
以甲角二十三度二十九
分之乙子正切四百三十
四萬四千六百六十六為
一率乙丑半徑一千萬為
二率壬癸距緯十五度之
癸寅正切二百六十七萬
九千四百九十二為三率
求得四率六百一十六萬
七千三百一十四為甲癸
弧之正弦癸卯檢表得三
十八度四分四十秒即甲
癸太陽距春分後赤道經
度與甲丁春分距冬至三
宫相加得四宫八度四分
四十秒即太陽赤道宫度
也
設如春分後測得太陽距赤道北十五度距春分後
赤道經度三十八度四分四十秒求黃赤大距度
幾何
如圖甲為春分甲角為黃
赤交角當戊乙黃赤大距
壬為太陽壬癸為太陽距
赤道北十五度甲癸為太
陽距春分後赤道經度三
十八度四分四十秒用甲
壬癸正弧三角形以甲癸
赤道三十八度四分四十
秒之癸卯正弦六百一十
六萬七千三百一十四為
一率壬癸距緯十五度之
寅癸正切二百六十七萬
九千四百九十二為二率
乙丑半徑一千萬為三率
求得四率四百三十四萬
六千六百六十六為甲角
之正切乙子檢表得二十
三度二十九分即甲角黃
赤大距度也
設如春分後測得太陽距赤道北十五度黃赤交角
二十三度二十九分求黃道經度幾何
如圖甲為春分甲角為黃
赤交角二十三度二十九
分壬為太陽甲壬為太陽
距春分後黃道經度壬癸
為距赤道北十五度用甲
壬癸正弧三角形有甲角
黃赤交角有癸直角有壬
癸距緯求甲壬黃道度以
甲角二十三度二十九分
之戊辰正弦三百九十八
萬四千八百二十三為一
率戊丑半徑一千萬為二
率壬癸距緯十五度之壬
巳正弦二百五十八萬八
千一百九十為三率求得
四率六百四十九萬五千
一百一十九為甲壬弧之
正弦壬午檢表得四十度
三十分十七秒即甲壬太
陽距春分後黃道經度與
甲已春分距冬至三宫相
加得四宫十度三十分十
七秒即太陽黃道宫度也
設如北極出地三十九度五十五分測得太陽距赤
道北十五度求出入地平及晝夜時刻
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分戊己
為赤道戊乙為赤道高五
十度零五分庚為太陽庚
辛為太陽距赤道北十五
度壬為卯正酉正之位辛
壬為日出入在卯前酉後
赤道度用庚辛壬正弧三
角形有辛直角有壬角赤
道高度有庚辛邊求辛壬
邊以壬角五十度五分之
正切一千一百九十五萬
二千七百九十九為一率
半徑一千萬為二率庚辛
十五度之正切二百六十
七萬九千四百九十二為
三率求得四率二百二十
四萬一千七百二十八為
辛壬弧之正弦檢表得十
二度五十七分十五秒即
辛壬弧為日出入在卯前
酉後赤道度變時得三刻
六分四十九秒為卯前酉
後分以減卯正得日出卯
初初刻八分十一秒以加
酉正得日入酉正三刻六
分四十九秒復倍卯前酉
後分得六刻十三分三十
八秒與四十八刻相加得
五十四刻十三分三十八
秒為晝刻與四十八刻相
減得四十一刻一分二十
二秒為夜刻也又法求己
辛日出入距子正前後赤
道度用丁丙庚正弧三角
形有丙直角有丁丙北極
出地度有丁庚日距北極
度求丁角以丁庚七十五
度之正切三千七百三十
二萬零五百零八為一率
丁丙三十九度五十五分
之正切八百三十六萬六
千二百四十二為二率半
徑一千萬為三率求得四
率二百二十四萬一千七
百二十八為丁角之餘弦
檢表得七十七度二分四
十五秒即辛已弧為日出
入距子正前後赤道度變
時得五小時零八分十一
秒為日出入距子正前後
分自子正起算為卯初初
刻八分十一秒即日出時
刻與二十四小時相減得
酉正三刻六分四十九秒
為日入時刻復倍日出入
距子正前後分得四十一
刻一分二十二秒為夜刻
與九十六刻相減餘五十
四刻十三分三十八秒為
晝刻也
設如北極出地三十九度五十五分測得太陽距赤
道北十五度求昏旦時刻
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分甲丁
為北極距天頂五十度五
分戊己為赤道庚為太陽
庚辛為太陽距赤道北十
五度丁庚為太陽距北極
七十五度壬癸為太陽隨
天西轉之赤道距等圈庚
子為昏旦曚影限十八度
甲庚為太陽距天頂一百
零八度丑寅為地平下曚
影距等圈辛點為太陽所
當昏旦時刻戊辛為太陽
距午正前後赤道度用甲
庚丁斜弧三角形有甲丁
邊北極距天頂有丁庚邊
日距北極有甲庚邊日距
天頂求丁角距午赤道度
以夾丁角之丁庚邊七十
五度與甲丁邊五十度五
分相加得一百二十五度
五分為總弧其餘弦五百
七十四萬七千六百七十
二又以甲丁丁庚二邊相
減餘二十四度五十五分
為較弧其餘弦九百零六
萬九千二百一十五兩餘
弦相加(總弧較弧一過象限一不過象限則)
(兩餘弦相加若兩弧俱不過象限或俱過象限則兩)
(餘弦相減)得一千四百八十一
萬六千八百八十七折半
得七百四十萬零八千四
百四十四為中數為一率
以對丁角之甲庚邊一百
零八度之大矢一千三百
零九萬零一百七十(餘弦與半)
(徑相加得大矢)與較弧二十四度
五十五分之正矢(餘弦與半徑相)
(減得正矢)九百三十萬零七百
八十五相減餘一千二百
一十五萬九千三百八十
五為矢較為二率半徑一
千萬為三率求得四率一
千六百四十一萬二千八
百七十三為丁角之大矢
(凡矢過於半徑者為大矢其角即為鈍角)内減
半徑一千萬餘六百四十
一萬二千八百七十三為
丁角之餘弦檢表得五十
度六分四十四秒與半周
相減餘一百二十九度五
十三分十六秒為丁角度
即旦刻太陽距午前昏刻
太陽距午後赤道度變時
得八小時二刻九分三十
三秒與午正十二小時相
減得寅初一刻五分二十
七秒即旦刻與午正十二
小時相加得戌正二刻九
分三十三秒即昏刻也如
圖丁庚與丁甲相加得甲
癸為總弧(丁庚丁癸丁壬三弧同為癸壬)
(距等圈所截故其度相等)其正弦為癸
卯餘弦為卯辰丁庚與丁
甲相減餘甲壬為較弧其
正弦為壬己餘弦為己辰
以卯辰與己辰兩餘弦相
加得巳卯折半得己午與
未申等為中數又對丁角
之甲庚邊與甲丑甲寅等
其正弦為丑酉或寅酉餘
弦為酉辰大矢為甲酉以
甲酉與甲壬較弧之正矢
甲已相減餘己酉與戌庚
等為矢較遂成壬庚戌與
壬申未同式兩勾股形故
未申與戌庚之比必同於
壬申與壬庚之比也又戊
辰為半徑壬申為距等圈
之半徑壬庚與戊辛兩叚
同為丁庚辛赤道經圈之
所分則壬申與壬庚之比
原同於戊辰與戊辛之比
是以中數未申與矢較戌
庚之比即同於半徑戊辰
與丁角大矢戊辛之比也
既得戊辛大矢内減戊辰
半徑餘辛辰即丁外角餘
弦檢表得丁外角所當辛
巳弧之度復與半周相減
即得丁角所當戊辛弧之
度也
設如北極出地三十九度五十五分太陽出地平時
測得距赤道北十五度求地平偏度幾何
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分戊己
為赤道庚為太陽庚辛為
太陽距赤道北十五度壬
為卯正庚壬為日出地平
偏度用庚辛壬正弧三角
形有辛直角有壬角赤道
高度有庚辛邊求庚壬邊
以壬角五十度五分之正
弦七百六十六萬九千七
百八十五為一率半徑一
千萬為二率庚辛十五度
之正弦二百五十八萬八
千一百九十為三率求得
四率三百三十七萬四千
五百二十七為庚壬弧之
正弦檢表得十九度四十
三分十八秒為庚壬弧度
即太陽出地平時正東偏
北之度也
設如北極出地三十九度五十五分太陽入地平時
測得距赤道南十五度求地平偏度幾何
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分戊己
為赤道庚為太陽庚辛為
太陽距赤道南十五度壬
為酉正庚壬為日入地平
偏度用辛庚壬正弧三角
形有辛直角有壬角赤道
高度有庚辛邊求庚壬邊
以壬角五十度五分之正
弦七百六十六萬九千七
百八十五為一率半徑一
千萬為二率庚辛十五度
之正弦二百五十八萬八
千一百九十為三率求得
四率三百三十七萬四千
五百二十七為庚壬弧之
正弦檢表得十九度四十
三分十八秒為庚壬弧度
即太陽入地平時正西偏
南之度也
設如北極出地三十九度五十五分己正初刻測得
太陽距赤道北十五度求地平經緯度各幾何
如圖甲為天頂甲乙丙丁
為子午圈乙丙為地平丁
為北極戊己為赤道丁丙
為北極出地三十九度五
十五分甲丁為北極距天
頂五十度五分庚為太陽
庚辛為太陽距赤道北十
五度丁庚為太陽距北極
七十五度辛為己正初刻
戊辛為太陽距午東赤道
度三十度即丁角甲庚為
太陽距天頂庚壬為太陽
高弧即地平緯度乙壬為
太陽正南偏東地平經度
即甲角之外角用甲丁庚
斜弧三角形有丁角距午
東赤道度有甲丁北極距
天頂有丁庚太陽距北極
求甲庚邊及甲角度乃自
太陽庚點作庚癸垂弧於
形外補成丁庚癸甲庚癸
兩正弧三角形先用丁庚
癸形以半徑一千萬為一
率丁角三十度之餘弦八
百六十六萬零二百五十
四為二率丁庚七十五度
之正切三千七百三十二
萬零五百零八為三率求
得四率三千二百三十二
萬零五百零八為丁癸弧
之正切檢表得七十二度
四十八分二十八秒即丁
癸弧内減甲丁五十度五
分餘二十二度四十三分
二十八秒即甲癸弧又以
半徑一千萬為一率丁角
三十度之正切五百七十
七萬三千五百零三為二
率丁癸七十二度四十八
分二十八秒之正弦九百
五十五萬三千一百八十
四為三率求得四率五百
五十一萬五千五百三十
四為庚癸弧之正切次用
甲庚癸形以甲癸二十二
度四十三分二十八秒之
正弦三百八十六萬二千
九百九十六為一率前所
得庚癸弧之正切五百五
十一萬五千五百三十四
為二率半徑一千萬為三
率求得四率一千四百二
十七萬七千八百六十六
為甲角之正切檢表得五
十四度五十九分三十五
秒為甲角度即太陽正南
偏東地平經度又以甲角
五十四度五十九分三十
五秒之餘弦五百七十三
萬六千七百五十六為一
率半徑一千萬為二率甲
癸二十二度四十三分二
十八秒之正切四百一十
八萬八千一百零四為三
率求得四率七百三十萬
零四百七十四為甲庚弧
之正切檢表得三十六度
七分五十二秒為甲庚弧
即太陽距天頂之度與甲
壬象限九十度相減餘庚
壬五十三度五十二分八
秒為太陽高弧即地平緯
度也
又法自太陽庚點至卯正
癸點作庚癸弧成庚辛癸
庚壬癸兩正弧三角形算
之先用庚辛癸形以辛癸
距卯正後赤道度六十度
之正弦八百六十六萬零
二百五十四為一率庚辛
太陽距赤道北十五度之
正切二百六十七萬九千
四百九十二為二率半徑
一千萬為三率求得四率
三百零九萬四千零一十
一為庚癸辛角之正切檢
表得十七度十一分三十
二秒即庚癸辛角與辛癸
壬角五十度五分相加得
六十七度十六分三十二
秒即庚癸壬角又以庚癸
辛角十七度十一分三十
二秒之餘弦九百五十五
萬三千一百八十四為一
率半徑一千萬為二率辛
癸六十度之正切一千七
百三十二萬零五百零八
為三率求得四率一千八
百一十三萬零六百一十
三為庚癸弧之正切檢表
得六十一度七分一十五
秒為庚癸弧度次用庚壬
癸形以半徑一千萬為一
率庚癸壬角六十七度十
六分三十二秒之餘弦三
百八十六萬二千九百九
十六為二率前所得庚癸
弧之正切一千八百一十
三萬零六百一十三為三
率求得四率七百萬零三
千八百四十九為壬癸弧
之正切檢表得三十五度
零二十五秒即壬癸弧度
與乙癸象限相減餘乙壬
五十四度五十九分三十
五秒即太陽正南偏東地
平經度又以半徑一千萬
為一率庚癸壬角六十七
度十六分三十二秒之正
弦九百二十二萬三千七
百三十三為二率庚癸弧
六十一度七分十五秒之
正弦八百七十五萬六千
四百零一為三率求得四
率八百零七萬六千六百
七十為庚壬弧之正弦檢
表得五十三度五十二分
七秒為庚壬太陽高弧即
地平緯度也
又法用總較法算之以半
徑一千萬為一率丁角三
十度之正矢(餘弦與半徑相減得正矢)
一百三十三萬九千七百
四十六為二率以夾丁角
之甲丁邊五十度五分與
丁庚邊七十五度相加得
一百二十五度五分為總
弧其餘弦五百七十四萬
七千六百七十二又以甲
丁丁庚兩邊相減餘二十
四度五十五分為較弧其
餘弦九百零六萬九千二
百一十五兩餘弦相加(總弧)
(過象限較弧不過象限故兩餘弦相加)得一
千四百八十一萬六千八
百八十七折半得七百四
十萬八千四百四十四為
中數為三率求得四率九
十九萬二千五百四十三
為矢較與較弧二十四度
五十五分之正矢九十三
萬零七百八十五相加得
一百九十二萬三千三百
二十八為甲庚對邊之正
矢與半徑一千萬相減餘
八百零七萬六千六百七
十二為甲庚弧之餘弦檢
表得三十六度七分五十
三秒為甲庚太陽距天頂
度與甲壬象限相減餘五
十三度五十二分七秒為
庚壬太陽高弧即地平緯
度也如圖戊癸為半徑戊
辛為丁角之正矢甲丁與
丁庚相加得甲子為總弧
(丁庚丁子丁寅三弧同為子寅距等圈所截故其度)
(相等)其正弦為子丑餘弦為
癸丑甲丁與丁庚相減得
甲寅為較弧其正弦為寅
卯餘弦為癸卯兩餘弦相
加得卯丑折半得卯辰與
巳午等為中數又對丁角
之甲庚邊與甲未等其正
弦為未申餘弦為申癸正
矢為甲申以甲申與甲寅
較弧之正矢甲卯相減餘
卯申與酉庚等為矢較遂
成寅午巳寅庚酉同式兩
勾股形而寅午與寅庚之
比同於已午與酉庚之比
又寅午為子寅距等圈之
半徑寅庚與戊辛兩叚同
為丁庚辛過赤極經圈之
所分則寅午與寅庚之比
原同於戊癸與戊辛之比
是以半徑戊癸與丁角正
矢戊辛之比即同於中數
巳午與酉庚之比而酉庚
與卯申矢較等既得卯申
矢較與甲寅較弧之正矢
甲卯相加得甲申即為甲
庚弧之正矢與甲癸半徑
相減餘癸申為甲庚弧之
餘弦檢表得甲庚弧之度
與甲壬象限相減餘庚壬
弧即太陽高弧之度也次
求甲角則以甲庚弧三十
六度七分五十三秒之正
弦五百八十九萬六千三
百八十九為一率丁庚弧
七十五度之正弦九百六
十五萬九千二百五十八
為二率丁角三十度之正
弦五百萬為三率求得四
率八百一十九萬零八百
二十五為甲外角之正弦
檢表得五十四度五十九
分三十五秒為甲外角度
即太陽正南偏東之地平
經度也
設如北極出地三十九度五十五分春分日測得午
正太陽高五十度求春分時刻
法先以午正太陽視高五
十度減蒙氣差五十秒加
地半徑差六秒得午正太
陽實高四十九度五十九
分十六秒與赤道高五十
度五分相減餘五分四十
四秒為太陽距赤道南之
緯度即知春分在午正東
春分時刻在午正後也如
圖甲為天頂甲乙丙丁為
子午圈乙丙為地平丁為
北極丁丙為北極出地三
十九度五十五分戊已為
赤道戊乙為赤道高五十
度五分庚為太陽庚乙為
午正太陽實高四十九度
五十九分十六秒庚戊為
太陽距赤道南五分四十
四秒爰用庚戊辛正弧三
角形有戊直角有辛角黃
赤交角有庚戊距緯求庚
辛太陽距春分黃道度以
辛角二十三度二十九分
之正弦三百九十八萬四
千八百二十三為一率半
徑一千萬為二率庚戊五
分四十四秒之正弦一萬
六千六百七十七為三率
求得四率四萬一千八百
五十一為庚辛弧之正弦
檢表得十四分二十三秒
十五微為太陽距春分黃
道度乃以一日之日平行
五十九分八秒二十微為
一率(二分時太陽之實行與平行相近故即用)
(平行為一率若他節氣須用本日之實行為一率)
周日一千四百四十分為
二率太陽距春分黃道度
十四分二十三秒十五微
為三率求得四率三百五
十分十九秒四十微以六
十分收之得五時五十分
十九秒四十微為春分距
午正後之時刻即酉初三
刻五分十九秒四十微也
設如太陽赤道經度為戌官十五度木星赤道經度
為午宫初度求木星當中之時刻(月恒星同)
如圖甲為天頂甲乙丙丁
為子午圈乙丙為地平丁
為北極戊已為赤道庚辛
為黃道戊點為木星所當
赤道之午宫初度亦即正
午赤道經度壬為太陽當
赤道之癸為戌宫十五度
則於正午戊點赤道經度
午宫初度内減癸點太陽
赤道經度戌宫十五度餘
戊癸三宫十五度為太陽
距午西赤道度變時得七
小時自午正初刻起算得
戌初初刻即木星當中之
時刻也
設如亥初初刻測得太陽赤道經度為戌宫十五度
太陰赤道經度為巳宫初度求太陰當中及偏度
(五星恒星同)
如圖甲為天頂甲乙丙丁
為子午圈乙丙為地平丁
為北極戊已為赤道庚辛
為黃道壬為太陽當赤道
之癸為戌宫十五度戊為
正午之位癸為亥初初刻
距正午九小時變赤道度
得戊癸太陽距午西赤道
度四宫十五度與癸點太
陽赤道經度戌宫十五度
相加得巳宫初度為正午
戊點赤道經度與太陰赤
道經度相合即為亥初初
刻太陰當中如太陰赤道
經度大於正午赤道經度
為偏東小於正午赤道經
度為偏西也
設如北極出地三十九度五十五分本日子正初刻
太陽赤道經度為戌宫十五度太陰赤道經度為
申宫初度距赤道北十八度至次日子正初刻太
陽赤道經度為戌宫十六度太陰赤道經度為申
宫十三度求太陰入地平時刻(太陰出地倣此五星恒星並同)
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分戊已
為赤道戊乙為赤道高五
十度五分庚辛為黃道本
日子正初刻太陽在壬當
赤道之癸為戌宫十五度
太陰在子當赤道之丑為
申宫初度丑癸為太陰距
太陽四十五度子丑為太
陰距赤道北十八度寅為
酉正之位丑寅為太陰入
地在酉正後赤道度用子
丑寅正弧三角形有丑直
角有寅角有子丑邊求丑
寅邊以寅角五十度五分
之正切一千一百九十五
萬二千七百九十九為一
率半徑一千萬為二率子
丑十八度之正切三百二
十四萬九千一百九十七
為三率求得四率二百七
十一萬八千三百五十七
為丑寅弧之正弦檢表得
十五度四十六分二十五
秒為丑寅太陰入地在酉
正後赤道度與丑癸太陰
距太陽四十五度相加得
寅癸六十度四十六分二
十五秒為太陽距酉正後
赤道度變時得四小時三
分六秒加酉正十八小時
得二十二小時三分六秒
為本日太陰入地時刻之
通數復以本日次日子正
初刻太陽赤道經度相減
得一度為一日之日行度
以通數距子正後之時分
為比例得太陽行分為五
十五分八秒變時得三分
四十一秒為太陽時差以
本日次日子正初刻太陰
赤道經度相減得十三度
為一日之月行度以通數
距子正後之時分為比例
得太陰行分為十一度五
十六分四十一秒變時得
四十七分四十七秒為太
陰時差乃於本日太陰入
地時刻之通數二十二小
時三分六秒内減太陽時
差三分四十一秒加太陰
時差四十七分四十七秒
得二十二小時四十七分
十二秒自子正後計之為
亥正三刻二分十二秒即
太陰入地平之時刻也盖
太陰入地時刻之通數乃
以本日子正初刻之赤道
經度立算然太陰入地在
子正後太陽太陰俱有右
旋之行分太陽右旋則其
赤經已過癸點之東時刻
必差而早太陰右旋則其
赤經亦過丑點之東及隨
天西轉以至入地時刻必
差而遲且太陽行分少太
陰行分多是太陽當癸點
之時太陰尚在地平上逮
太陰入地太陽赤經必又
在癸點之西故於通數内
減太陽時差加太陰時差
方為太陰入地之時刻也
設如黃赤大距二十三度二十九分測得大角星赤
道經度卯宫一度七分二十六秒赤道緯北二十
度三十分四十二秒求黃道經緯度幾何(月五星同)
如圖甲為赤極乙為黃極
甲乙為黃赤二極相距二
十三度二十九分丙為大
角星丁戊為赤道已庚為
黃道辛點為赤道經度卯
宫一度七分二十六秒丁
辛為距冬至前赤道經度
五十八度五十二分三十
四秒即甲角丙辛為赤道
緯北二十度三十分四十
二秒甲丙為星距赤極六
十九度二十九分十八秒
壬點為黃道經度己壬為
距冬至前黃道經度即乙
角之外角丙壬為黃道北
緯度乙丙為星距黃極度
用甲乙丙斜弧三角形有
甲角及甲乙甲丙二邊求
乙角及乙丙邊先求乙角
自大角星丙點作丙癸垂
弧於形外補成甲丙癸乙
丙癸兩正弧三角形先用
甲丙癸形以半徑一千萬
為一率甲角五十八度五
十二分三十四秒之餘弦
五百一十六萬八千九百
零三為二率甲丙六十九
度二十九分十八秒之正
切二千六百七十二萬九
千六百一十六為三率求
得四率一千三百八十一
萬六千二百七十九為甲
癸弧之正切檢表得五十
四度六分十三秒為甲癸
弧内減甲乙弧二十三度
二十九分餘三十度三十
七分十三秒為乙癸弧又
以半徑一千萬為一率甲
角五十八度五十二分三
十四秒之正切一千六百
五十六萬一千五百七十
三為二率甲癸五十四度
六分十三秒之正弦八百
一十萬零七百八十六為
三率求得四率一千三百
四十一萬六千一百七十
六為丙癸弧之正切次用
乙丙癸形以乙癸弧三十
度三十七分十三秒之正
弦五百零九萬三千四百
六十為一率前所得丙癸
弧之正切一千三百四十
一萬六千一百七十六為
二率半徑一千萬為三率
求得四率二千六百三十
四萬零五為乙角之正切
檢表得六十九度十二分
三十九秒為乙外角度即
己壬距冬至前黃道經度
與十二宫相減餘九宫二
十度四十七分二十一秒
即壬點黃道經度也次求
乙丙邊以乙角六十九度
十二分三十九秒之餘弦
三百五十四萬九千三百
零二為一率半徑一千萬
為二率乙癸三十度三十
七分十三秒之正切五百
九十一萬八千七百六十
二為三率求得四率一千
六百六十七萬五千八百
四十八為乙丙弧之正切
檢表得五十九度三分一
秒為乙丙星距黃極度與
乙壬象限九十度相減餘
三十度五十六分五十九
秒即丙壬星距黃道北緯
度也
又法先求乙丙邊自黃極
乙作乙癸垂弧於形内分
為甲乙癸丙乙癸兩正弧
三角形先用甲乙癸形以
半徑一千萬為一率甲角
五十八度五十二分三十
四秒之餘弦五百一十六
萬八千九百零三為二率
甲乙二十三度二十九分
之正切四百三十四萬四
千六百六十六為三率求
得四率二百二十四萬五
千七百一十六為甲癸弧
之正切檢表得十二度三
十九分二十五秒為甲癸
弧度與甲丙弧六十九度
二十九分十八秒相減餘
五十六度四十九分五十
三秒為丙癸弧又以甲癸
十二度三十九分二十五
秒之餘弦九百七十五萬
六千九百九十四為一率
半徑一千萬為二率甲乙
二十三度二十九分之餘
弦九百一十七萬一千七
百六十為三率求得四率
九百四十萬零一百九十
為乙癸弧之餘弦次用丙
乙癸形以半徑一千萬為
一率丙癸弧五十六度四
十九分五十三秒之餘弦
五百四十七萬一千零四
十七為二率前所得乙癸
弧之餘弦九百四十萬零
一百九十為三率求得四
率五百一十四萬二千八
百八十八為乙丙弧之餘
弦檢表得五十九度三分
為乙丙星距黃極度與乙
壬象限九十度相減餘三
十度五十七分即丙壬星
距黃道北緯度也次求甲
乙丙角則以乙丙弧五十
九度三分一秒之正弦八
百五十七萬六千一百八
十九為一率甲丙弧六十
九度二十九分十八秒之
正弦九百三十六萬六千
零九為二率甲角五十八
度五十二分三十四秒之
正弦八百五十六萬零五
百一十為三率求得四率
九百三十四萬八千八百
九十三為乙外角之正弦
檢表得六十九度十二分
三十七秒為乙外角度與
全周相減餘二百九十度
四十七分二十三秒為辰
宫二十度四十七分二十
三秒即大角星黃道經度
也
設如北極出地三十九度五十五分測得大角星距
午東三十度距赤道北二十度三十分四十二秒
求地平經緯度各幾何(月五星同)
如圖甲為天頂甲乙丙丁
為子午圈乙丙為地平丁
為北極丁丙為北極出地
三十九度五十五分甲丁
為北極距天頂五十度五
分戊巳為赤道庚為大角
星庚辛為星距赤道北二
十度三十分四十二秒丁
庚為星距赤極六十九度
二十九分十八秒戊辛為
星距午東三十度即丁角
甲庚為星距天頂庚壬為
高弧即地平緯度乙壬為
大角星正南偏東地平經
度即甲角之外角用甲丁
庚斜弧三角形有丁角有
甲丁邊有丁庚邊求甲庚
邊及甲角乃自大角星庚
點作庚癸垂弧於形外補
成丁庚癸甲庚癸兩正弧
三角形先用丁庚癸形以
半徑一千萬為一率丁角
三十度之餘弦八百六十
六萬零二百五十四為二
率丁庚六十九度二十九
分十八秒之正切二千六
百七十二萬九千六百一
十六為三率求得四率二
千三百一十四萬八千五
百二十六為丁癸弧之正
切檢表得六十六度三十
八分十秒為丁癸弧内減
甲丁五十度五分餘十六
度三十三分十秒為甲癸
弧又以半徑一千萬為一
率丁角三十度之正切五
百七十七萬三千五百零
三為二率丁癸六十六度
三十八分十秒之正弦九
百一十八萬零四十七為
三率求得四率五百三十
萬零一百零三為庚癸弧
之正切次用甲庚癸形以
甲癸弧十六度三十三分
十秒之正弦二百八十四
萬八千九百八十五為一
率前所得庚癸弧之正切
五百三十萬零一百零三
為二率半徑一千萬為三
率求得四率一千八百六
十萬三千四百七十八為
癸甲庚角之正切檢表得
六十一度四十四分二十
六秒為癸甲庚角即大角
星正南偏東地平經度又
以甲角六十一度四十四
分二十六秒之餘弦四百
七十三萬四千六百四十
九為一率半徑一千萬為
二率甲癸十六度三十三
分十秒之正切二百九十
七萬二千一百五十八為
三率求得四率六百二十
七萬七千四百六十二為
甲庚弧之正切檢表得三
十二度七分六秒為甲庚
弧即星距天頂度與甲壬
九十度相減餘庚壬五十
七度五十二分五十四秒
即大角星地平緯度也
設如土星赤道經度未宫初度赤道北緯度二十四
度木星赤道經度酉宫十五度赤道北緯度十六
度求二星斜距度幾何
如圖甲為赤極乙丙為赤
道丁為土星乙點為土星
所當赤道經度未宫初度
丁乙為距赤道北二十四
度甲丁為土星距赤極六
十六度戊為木星巳點為
木星所當赤道經度酉宫
十五度戊已為距赤道北
十六度甲戊為木星距赤
極七十四度乙已為二星
相距赤道經度四十五度
即甲角自丁戊二點作丁
戊庚腰圍大圈則丁戊為
二星斜距弧用甲丁戊斜
弧三角形有甲角二星相
距赤道經度有甲丁邊土
星距赤極有甲戊邊木星
距赤極求丁戊二星斜距
度乃自丁點作丁辛垂弧
於形内分為甲辛丁戊辛
丁兩正弧三角形先用甲
辛丁形以辛直角正弦即
半徑一千萬為一率甲角
四十五度之餘弦七百零
七萬一千零六十八為二
率甲丁六十六度之正切
二千二百四十六萬零三
百六十八為三率求得四
率一千五百八十八萬一
千八百七十九為甲辛弧
之正切檢表得五十七度
四十八分十三秒為甲辛
弧度與甲戊七十四度相
減餘十六度十一分四十
七秒為戊辛弧又以甲辛
五十七度四十八分十三
秒之餘弦五百三十二萬
八千二百三十為一率半
徑一千萬為二率甲丁六
十六度之餘弦四百零六
萬七千三百六十六為三
率求得四率七百六十三
萬三千六百一十六為丁
辛弧之餘弦次用戊辛丁
形以半徑一千萬為一率
戊辛十六度十一分四十
七秒之餘弦九百六十萬
零三千一百一十二為二
率前所得丁辛弧之餘弦
七百六十三萬三千六百
一十六為三率求得四率
七百三十三萬零六百四
十七為丁戊弧之餘弦檢
表得四十二度五十一分
二十二秒為丁戊弧度即
土木二星斜距之度也
又法用總較法算之以半
徑一千萬為一率甲角四
十五度之正矢二百九十
二萬八千九百三十二為
二率以甲戊邊七十四度
與甲丁邊六十六度相加
得一百四十度為總弧其
餘弦七百六十六萬零四
百四十四又以甲丁甲戊
兩邊相減餘八度為較弧
其餘弦九百九十萬二千
六百八十兩餘弦相加(總弧)
(較弧一過象限一不過象限故相加)得一千
七百五十六萬三千一百
二十四折半得八百七十
八萬一千五百六十二為
中數為三率求得四率二
百五十七萬二千零六十
為矢較與較弧八度之正
矢九萬七千三百二十相
加得二百六十六萬九千
三百八十為丁戊弧之正
矢與半徑一千萬相減餘
七百三十三萬零六百二
十為丁戊弧之餘弦檢表
得四十二度五十一分二
十三秒為丁戊弧即土木
二星斜距度也如圖乙辛
為半徑乙已為甲角之正
矢甲戊與甲丁相加得丁
壬為總弧(甲戊甲壬甲子同為壬子距等)
(圈所截故其度相等)其正弦為壬癸
餘弦為癸辛甲戊與甲丁
相減餘丁子為較弧其正
弦為子丑餘弦為丑辛兩
餘弦相加得丑癸折半得
丑寅與卯辰等為中數又
對甲角之丁戊邊與丁巳
等其正弦為巳午餘弦為
午辛正矢為丁午以丁午
與丁子較弧之正矢丁丑
相減餘丑午與未戊等為
矢較遂成子卯辰與子未
戊同式兩勾股形而子辰
與子戊之比同於卯辰與
未戊之比又子辰為距等
圈之半徑子戊與乙巳兩
叚同為甲戊已赤道經圈
之所分則子辰與子戊之
比原同於乙辛與乙已之
比是以半徑乙辛與甲角
正矢乙已之比即同於中
數卯辰與矢較未戊之比
也既得矢較未戊與丁子
較弧之正矢丁丑相加得
丁午即丁戊弧之正矢與
丁辛半徑相減餘午辛為
丁戊弧之餘弦檢表得丁
戊弧之度即土木二星斜
距之度也
設如測得太陽午正視高度四十度求實高度幾何
如圖甲為天頂甲乙丙為
子午圈丁為地心戊為地
面已庚為地平已乙與庚
丙為太陽在地平上最大
之地半徑差十秒與丁戊
地半徑等(巳乙與庚丙弧線甚小可作直)
(線算故謂與丁戊地半徑等)戊辛為地
周蒙氣之厚六千零九十
五(丁戊地半徑設為一千萬戊辛為六千零九十)
(五)壬為太陽視高點壬戊
巳角為午正太陽視高度
四十度癸為太陽實高點
癸丁乙角為午正太陽實
高度戊子壬為視線常直
而高戊子癸為光線常折
而下壬子癸角為本時蒙
氣差角戊癸為太陽距地
面丁癸為太陽距地心戊
癸丁角為本時地半徑差
角先求蒙氣差自地心丁
過子點作丁丑蒙氣之割
線則壬子丑角為視線與
割線所成之角癸子丑角
為光線與割線所成之角
其兩角之較即壬子癸蒙
氣差之角也先用丁戊子
直線三角形有丁戊子角
之外角(即太陽視距天頂度)有丁戊
邊(即地半徑一千萬)有丁子邊(地半)
(徑加蒙氣之厚)求丁子戊角以丁
子一千萬零六千零九十
五為一率丁戊一千萬為
二率丁戊子角之外角五
十度之正弦七百六十六
萬零四百四十四為三率
求得四率七百六十五萬
五千七百七十八為丁子
戊角之正弦檢表得四十
九度五十七分三十秒為
丁子戊角度與壬子丑角
等即視線與割線所成之
角乃以視線角之正弦定
率一千萬為一率光線角
之正弦定率一千萬零二
千八百四十一為二率前
所得之壬子丑角(即丁子戊角)
正弦七百六十五萬五千
七百七十八為三率求得
四率七百六十五萬七千
九百五十三為癸子丑角
之正弦檢表得四十九度
五十八分四十秒為癸子
丑角度即光線與割線所
成之角與壬子丑角度相
減餘一分十秒為壬子癸
角度即蒙氣差角之度也
(壬子癸角乃子點之角人自地面戊點視之則壬戊)
(癸角始為蒙氣差角然所差甚微故即以壬子癸角)
(為壬戊癸角也)與壬戊已角視高
度相減餘三十九度五十
八分五十秒為癸戊已角
即無蒙氣差之視高度次
求地半徑差將戊癸線引
長至子作丁子垂線即癸
角地半徑差之度用丁戊
子直角三角形有丁戊邊
有子直角有戊角求丁子
邊以半徑一千萬為一率
戊角五十度一分十秒之
正弦七百六十六萬二千
六百二十六為二率丁戊
十秒為三率求得四率八
秒為丁子即癸角地半徑
差之度與癸戊已角三十
九度五十八分五十秒相
加得三十九度五十八分
五十八秒為癸丁乙角度
即午正太陽實高度也
欽定儀象考成卷首下
欽定儀象考成卷二
恒星黃道經緯度表一
黃道星紀宫(赤道度附)
恒星黃赤經緯度表
恒星布列周天古有去極入宿度數入宿即經度也去
極即緯度也然黃道度與赤道度不同歲差亦異蓋黃
道以黃極為樞赤道以赤極為樞兩道兩極各相距二
十三度半故星在兩極之間者黃道屬未宫赤道則屬
丑宫星在兩道之間者黃道屬緯南赤道則屬緯北此
黃赤不同之極致也恒星循黃道東行每年五十一秒
緯度終古不改而經度之差有常赤道與黃道斜交分
至前後南北遠近其差不等兩極之間在黃道為差而
東在赤道為差而西兩交之際黃道南者差而入赤道
北黃道北者差而出赤道南此歲差不同之極致也今
以乾隆九年甲子恒星黃赤經緯度依黃道次序列恒
星黃道經緯度表而以赤道經緯附之依赤道次序列
恒星赤道經緯度表而以黃道經緯附之各將赤道歲
差列於其下黃道以便推算赤道以便測量歷象之用
於斯備矣
欽定儀象考成卷二
