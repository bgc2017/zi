提要
愛日齋叢抄雜家類二(雜考之屬)
(臣)等謹案愛日齋叢抄五卷散見永樂大典
者共一百四十三條俱不題撰人姓氏考諸家
書目亦多未著錄惟陶宗儀說郛第十七卷
内載有此書二十二條題為宋葉某所撰而
不著其名以永樂大典本參校相合者十二
條其說郛有而永樂大典脱去者十條取以
參補實得一百五十三條雖原書卷目已佚
而裒輯排訂尚可考見大略觀其論先儒從
祀一條有咸淳年號知為宋末人所作也書
中大指主於辨析名物稽考典故凡前人說
部如趙德麟王直方蔡絛朱翌洪邁葉夢得
陸游周必大龔頤正何薳趙彦衛諸家之書
無不博引繁稱證核同異其體例與張淏雲
谷雜記葉大慶考古質疑彷彿相近特其文
筆拖沓頗傷冗蔓又援引多而斷制少往往
惝怳無歸不能盡出於精粹然徵摭既富中
間訂訛正舛可採者亦多如辨印書之起於
唐末準作准之不始於宋銅人之有四鑄罘
罳之有二義婦人拜跪之變禮百官乘轎之
初制以至兩黃裳三白石之類於考證經史
頗有裨益其論詩諸條尤抉摘深微時能得
古人之意與胡仔魏慶之諸說足以互相發
明固有未可盡廢者謹掇拾編次釐為五卷
間有節錄故事而不及論斷者蓋永樂大典
原本脱佚今無可參考亦姑仍其舊錄之焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
