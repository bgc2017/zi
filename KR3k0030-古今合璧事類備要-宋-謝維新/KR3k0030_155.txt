古今合璧事類備要續集卷五
宋謝維新撰
家世門
世家
歴代源流(何謂世家蓋取其仕宦世不乏人虞夏曰世賞書賞延於世商曰世勞世選爾勞周)
(曰世禄世禄之家又孟子仕者世禄以諸侯則世其國以卿大夫則世其家三代而上則然也秦不足道)
(兩漢以來或以襲封或以保任或以世科越魏晉以至于我國朝班班史冊亦莫不然者矣)
事類世賞(丨延于丨書舜典)世勞(古我先王暨乃祖乃父胥及逸勤予敢動用非罰丨選爾)
(丨予不掩爾善兹予大享于先王爾祖其從與享之)世禄(丨丨之家鮮克由禮又仕者世禄孟子)封
魯(丨丨公以為周公也周公拜前魯公拜後生以養周公死以為周公主公羊傳)命君牙(穆王丨丨)
(丨為周大司徒王若曰惟乃祖乃父世篤忠貞服勞王家厥有成績紀于太常書)為司徒(緇衣美武)
(公也父子並丨周丨丨善於其職詩)代軍尉(祁奚辭軍尉薦其子丨之丨無秕政國語)仍叔子
(天王使仍叔之子來朝丨丨之丨者何天子之大夫也其稱仍叔之子何譏父老子代從政也公羊桓五)田
嬰女子(丨丨有賤妾子名文乘間問其父嬰曰孫之子為何曰為玄孫玄孫之子為何曰不能知也君)
(用事相齊至今三王矣齊不加廣而君私家冨累萬金門下不見一賢者文聞將門必有將相門必有相今君)
(後宫蹈綺縠而士不得短褐僕妾餘粱之肉而士不厭糟糠公家之事曰損文切怪)萬石君(石奮)
(長子建次甲次乙次慶皆以馴行孝謹官至二千石景帝曰石君及四子皆二千石人臣尊寵舉集其門號奮)
(為丨丨丨漢書)三司隸(鮑宣字子都與子永孫昱俱為司隸皆乘驄馬京師歌曰鮑氏驄丨入丨丨再)
(入公)十世大夫(汲黯之先有寵於古之衞國至黯丨丨世為卿丨丨本傳)七世内侍(霍光)
(以約髮内侍起於階闥之間確然秉志誼形於主受襁褓之託擁昭立宣雖周公阿衡何以加然光不學無術)
(闇於大理死財三年宗族誅夷哀哉金日磾夷狄亡國羈虜漢庭而又以篤敬寤主忠信自著勒功上將𫝊國)
(後嗣世名忠孝丨丨丨丨何其盛也漢霍光金日磾贊)父子師傅(漢疏廣為太子太𫝊子受為少傅每)
(朝太傅在前少傅在後)父子御史(杜延年字幼公周之子也為御史大夫延年居父官府不敢當)
(舊位坐卧皆易其處)父子通侯(蘇武曰武丨丨居列將爵丨丨兄弟親近)侍中十人(前張)
(安世子孫相繼自宣元以來為丨丨丨常侍者凡丨丨)朱輪十人(楊憚家全盛時乘丨丨丨丨)
貂蟬盈幄(劉向疏曰今王氏一姓乘朱輪華轂者二十三人青紫丨丨充丨丨内魚鱗左右)車
馬累世(東京楊氏袁氏累世宰相為漢名族然袁氏車馬衣服極為奢僣能守家風為世所貴不及楊)
(氏也華嶠書)鄧氏寵貴(丨丨累世丨丨凡侯者二十九人太尉二十大將軍以下十三人東京莫)
(盛於此鄧禹傳)耿氏興盛(丨丨自中興後訖建安末大將軍二人將軍九人卿十三人列侯十九人)
(中郎將刺史二千石數百人與漢興衰)父子交代(漢公孫賀自太僕卿遷丞相其子敬聲代父為)
(太僕卿)子孫典法(陳咸孫躬躬子寵寵子忠皆典漢法)家世掌法(郭躬字仲孫為廷尉)
(丨丨丨丨務在寬平)四世太尉(楊震至彪丨丨丨丨德業相繼與袁氏俱為東京名族本𫝊)三
葉侍中(馮魴曹褒父子並丨丨丨丨)七人廷尉(後漢郭文弘子孫丨丨為丨丨)汝南
袁安(丨丨丨丨為司徒子敞為司空孫湯為太尉湯子逢為司空逢弟隗為司徒)太丘陳寔
(丨丨長丨丨寔子鴻臚紀紀子司空羣羣子僕射泰四世仕於漢魏二朝並有重名而其德漸漸小減時人語)
(曰太丘四世公慙卿卿慙長博物志)四世鄉郡(晉會稽孔愉子安國愉孫靖靖二子山士靈符四世)
(五人為本郡太守)三世益州(汝南周訪訪子撫撫子楚丨丨丨丨)五世吏部(宋何尚之)
(子偃偃子戢戢子昌㝢昌㝢子敬容丨丨為丨丨)四世吏部(謝莊莊子朏朏子瀹瀹子覽覽孫温)
(丨丨五人為丨丨)諸傅縣譜(南齊傅琰字季珪父僧祐為山隂令琰又為之山隂東土大縣難為)
(官長僧祐在縣有稱尤明察父子並著偉績江左鮮有世云丨丨有治丨丨子孫相𫝊不以示人)八葉
宰相(梁蕭氏興江左實有功在民厥終無大惡以寖微而亡故餘祉及其後裔自瑀逮遘凡丨丨丨丨名)
(德相望與唐盛衰世家之盛古未有也唐八蕭贊)三人卿相(温大雅與弟彦博大有皆知名薛道)
(衡見之嘆曰丨丨者皆丨丨材也高祖兵興引為大將軍府記室參軍主文檄帝受禪遷黃門侍郎而彦博亦)
(為中書侍中對管華近帝謂曰我起晉陽為卿一門)三人學士(正觀中顔師古相峙勤禮丨丨皆為)
(弘文館丨丨)一門三相(張嘉貞事見後注)一門羣從(崔義玄子神基為相弟神慶子)
(琳等皆至大官羣從數十人)三世僕射(高士睿遷尚書右僕射三世此官世榮其貴晉謝安安子)
(琰琰子琨丨丨丨丨)四世司空(袁明遠祖滂為漢司徒自滂至明凡十二世其間位司徒司空者四)
(世本𫝊)三世典選(劉珍甫子祥道祥道子齊賢丨丨丨丨韋挺子待賈待賈子萬石陸元方子景)
(融並同典選)三世制誥(李德林至百藥安期丨丨掌丨丨)三戟崔家(崔儼諫議大夫)
(其羣從數十自興寧里謁大明宫冠蓋騶哄相望琳與弟太子詹事珪光禄卿瑶具列棨戟世號丨丨丨丨)
萬石張家(張潜官至魏州刺史沛同列刺史洽衞尉卿涉殿中監父子兄弟五人皆至三品官謂之)
(丨丨丨丨唐書)三相張家(張嘉貞元宗時以中書侍郎同平章事子延賞德宗朝復平章孫弘靖元)
(和中又平章時號丨丨丨丨)鳳閣王家(王從易昆仲三人開元中皆鳳閣舍人號丨丨丨丨)父
子列戟(德宗正元四年詔以太尉中書令西平郡王李晟長子愿銀青光禄大夫太子賓客賜勲上柱)
(國與晟門並列戟)父子同朝(韓弘子公武從弘入朝為右金吾將軍弘出河中弘弟充徙宣武乃)
(曰二父居重鎮我以孺子又當執金吾職乎固辭改右驍衞大將軍)父子隔坐(吳亮為尚書令子隲)
(為中書令每朝會詔以御屏風丨其丨)父子侍郎(唐崔挹為禮部侍郎子湜遷兵部侍郎父子同)
(為南省副)父子節度(近世勲將尤貴盛者無如李郭然汾陽西平猶不得丨丨並為丨丨而弘正父)
(子俱擁節旄同日拜命元稹田弘正墓碑)父子中書(蘇瓌子頲遷給事中拜中書舍人時瓌同中書)
(門下三品父子同在禁筦朝廷榮之為王珉父洽永和為中書令至珉復居之時人以奕世令望)父子
史官(劉子玄貺父子修史)父子宰相(前漢韋賢子元成賢平當子晏唐劉祥道子齊樂彦)
(瑋子思晦道蘇瓌子頲瓌貞季廣子元綋)(陸元方子象先崔竇德玄子令狐楚子綯鉉子沈)
(杜審言子讓能約戴胄子至德珣徐商子彦相李崔慎由子胤韋仁承慶嗣立鄭瑜子覃朗吉父)
(子德裕韓本朝吕許公夷簡子公著魏公琦子儀忠彦)父子執政(丨丨秉政國初至靖康元年凡)
(十二家王惠獻化基參政子安簡舉正參政吕文靖夷簡宰相子惠穆公弼樞密使正獻公著宰相石元懿熙)
(載樞密使子文定中立參政陳給事恕門下侍郎莊敏縝宰相范文正仲淹參政子忠宣純仁參政純禮尚書)
(右丞曹武惠彬樞密使子武穆瑋樞密副使蔡丞相確子懋尚書左丞蔡太師京宰相子攸樞密曾宣靖公亮)
(子孝寬樞密王侍郎博文同知樞密院子忠簡璹樞密使吕文靖之老也以司徒監修國史兼繹經潤史使每)
(有軍國大事與中書門下樞密院同議以聞正獻之老也復以司空同平章事曾令綽之為簽書宣靖猶康寧)
(遂就養東府士林尤以二家為盛事余度却埽篇)父子翰長(吕文靖公蒙正子公弼公著公亮公)
(孺俱為翰長並青瑣集)祖孫宰相(曾魯公公亮孫欽道迭為宰相)祖孫執政(吕正獻孫)
(舜徒季申)(韓儀公孫似夫和梁莊肅孫才甫靖冨文忠孫錢文僖元孫處王文獻孫康張師黯)
(孫簡翼忠張章簡孫元量孫張榮僖曾孫文蔣穎叔曾子禮)叔姪宰相(吕文穆蒙正姪文靖)
(夷簡詳見叔姪門注)叔姪執政(胡文恭從子修簡子林文簡從子彦振史簽樞從文惠章文)
(憲從孫質夫子厚)兄弟宰相(韓康公弟莊敏)兄弟執政(吕鎮南弟正惠陳文忠弟文)
(惠獻)(任康懿弟安惠韓獻肅弟莊敏)(吳正肅弟正憲王文公弟和甫)(吕惠穆弟正蔡儋州弟元)
(度文鄧子能弟文簡弟洪文惠弟安宇文仲理宗慤)三世執政(韓魏公子儀曾孫似夫曾)
(魯公子孝寬孫欽道)四世執政(吕許公從父文穆子惠穆正獻曾孫舜徒)父子兄弟翰
苑(錢文僖公記父子入院一家李文正昌武兄弟入院三家二竇可象望之二李文靖相州二錢希白師聖)
(以為極盛矣其後父子入院者又四家錢希白子飛梁仲素莊肅蘇儀甫子容洪忠宣景伯景盧景嚴兄弟入)
(院者又九家二陳文惠康肅二宋元憲景文二吳正肅正憲二韓康公持國二蘇文忠文定二曾文昭文肅二)
(蔡元長元度二宇文仲玨仲通三洪然洪氏父子兄弟入翰苑者四人古今所未有也)
詩集門閥(丨丨冠雲霄杜詩)家聲(丨丨蓋六合同上)門闌(地甲丨丨大元微之)兄
弟(君家丨丨真連璧門十朱輪家萬石坡詩)藉舊業(金張丨丨丨七葉珥漢貂左太沖)作世
家(唐朝韓老誇張籍定有雲孫丨丨丨山谷)
名家
歴代源流(君子疾没世而名不稱焉名者古人所不廢也昔高陽氏才子八人齊聖廣淵明允篤)
(誠天下之民謂之八愷高辛氏亦才子八人忠肅恭懿宣慈惠和天下之民謂之八元此十六族者世濟)
(其美不隕其名非古名家乎其後有夏后氏有扈氏有男氏斟尋氏彤城氏褒氏費氏杞氏繒氏辛氏宣)
(氏斟氏戈氏則夏之名家也有殷氏來氏宋氏空桐氏稚氏北殷氏目夷氏則殷之名家也管蔡郕霍魯)
(衞毛𥅆郜雍曹滕畢原鄷郇文之昭也䢴晉應韓武之穆也凡蔣邢茅祭胙周公之胤也其他如魯三桓)
(齊高國宋華向衞孫寗鄭七穆晉欒范則周之名家也秦不足道又其後前漢如金張後漢如袁楊三國)
(如顧陸江左如王謝徐庾輩至唐三崔二李燕郡裴范陽盧滎陽鄭太原王大率皆為名家雖其間彊宗)
(巨族不止此然此乃名之尤著也五代人物類無足觀惟我宋五星聚奎首開文明名公鉅卿項皆相望)
(文章事業在人耳目登諸國史未易枚數也非天地清明之會國家風氣之開我祖宗三百餘年之㴠養)
(詎至於是哉)
事類九宗(冀丨丨五正左)三家(丨丨者以雍徹注三家謂仲孫叔孫季孫語八佾)四彊
家(羊舌丨族皆丨丨也注四族銅鞮伯華叔魚叔虎兄弟四人左傳)四公子(繇是列國公子魏有)
(信陵趙有平原齊有孟嘗楚有春申皆藉王公之勢競為游俠鷄鳴狗盜無不賓禮皆以取重諸侯顯名天下)
(搤擥而游談者以四豪為稱首史)世稱醇厚(石奮丨以醇厚為行奮四子皆以孝謹位至二千石)
(故景帝召見其父號曰萬石君萬石君過宫闕門必下車步趍見路馬必式之子孫冠者在側雖燕居必冠申)
(申如也童僕誾誾如也唯謹上或賜食於家必稽首俯伏食如在上前其報喪哀戚其子孫遵教亦如之以教)
(謹聞乎郡國荀悦漢紀)世名忠孝(金敞為光禄大夫中郎敞以丨丨丨丨太后詔留漢書)東
京楊氏(楊氏自震至彪四世太尉德業相繼與袁氏俱為東京名族華嶠書曰丨丨丨丨袁氏累世宰)
(相為漢名族獨著然袁氏車馬衣服極為奢僣能守家風為世所貴不及楊氏也)大丘陳氏(丨丨)
(長丨寔子鴻臚紀紀子司空羣羣子僕射泰四世於漢魏二朝並有重名博物志)學為儒宗(劉長)
(卿妻者同郡桓五更鸞之女也長卿卒妻遠嫌疑乃豫刑其耳自誓曰昔我先君五更丨丨丨丨尊為帝師五)
(更以來歴代不替男以忠孝顯女以貞順稱)世推長者(吳諸顧陸舊族長者世有高位檄吳文)
累葉忠節(房玄齡曰袁家丨丨丨丨是吾所尚汝宜師之本𫝊)一門孝友(博陵崔倕緦麻)
(親三世同㸑貞元以來言家法者以倕為首倕生六子一登輔相五任大寮太常卿邠太府卿鄷外臺尚書郎)
(郾廷尉卿郇執金吾鄯左僕射平章事鄲又郾五知貢舉得七百四十人邠昆仲自始仕至貴達亦同居光德)
(里丨宅宣宗聞之歎曰崔鄯家丨丨丨可為士族師法矣鄯構小齋于别寢御筆題以賜號曰德星堂合京兆)
(民因崔氏舊里立德星社)
詩集尺五天(爾家最近魁三象時論同歸丨丨丨注南韋杜去天尺五杜贈韋善詩)
世德
歴代源流(古之盛德必百世祀是故論堯舜禹之興者無不本諸黃帝氏蓋言其德之所由始)
(也由是而論商則必本於契之世論周則必本於稷之世下至秦漢魏晉以及于我國朝其積德皆有所)
(從來非一朝一夕之故也然於其命臣也亦然臯陶則曰邁種德盤庚則曰汝有積德周人之詩亦曰世)
(德作求其後春秋秦漢以下不言隂德則言清德又否則言遺德或以遺直稱或以遺愛著代亦不乏此)
(其世德之源流不可不講也)
事類百世(明德必丨丨祀)五世(君子之澤丨丨而斬小人之澤丨丨而斬孟)七世(丨丨)
(之廟可以觀德書)數世(豐水有芑武王豈不仕丨丨之仕也記)八世(齊懿氏卜妻敬仲云云五)
(世其昌丨丨之後莫之與京左)十世(謀而鮮過惠訓不倦者叔向有焉將丨丨宥之以勸能者左)令
聞(丨丨長世國語)景鍾(晉悼公使令狐文子魏犨之孫顆之子頡也佐新軍曰昔克潞之役秦來圖敗)
(晉功魏顆以其身郤退秦師于輔氏親止杜回其勲銘于丨丨至于今不忘國語)甘棠(秦伯問於士鞅)
(曰晉大夫其誰先亡對曰其欒氏乎曰以其汰乎曰然欒黶汰虐己甚猶可以免其在盈乎秦伯曰何故曰武)
(子之德在人如周人之思召公焉愛其丨丨况其子乎黶死盈之善未能及人武子之施没矣而黶之怨實彰)
(將是乎在左)流光(天子七廟諸侯五大夫三士二故德厚者丨丨德薄者流卑是以貴始德之本也始)
(封必為祖注德厚者位尊道隆者爵重故天子遠及七廟諸侯五大夫三士祭祖而已穀梁)餘福(流光)
(丨丨也漢注書)舊廬(疏廣歸鄉里日令共具設酒食請族人故舊賓客與相娛樂數問其家金餘尚有幾)
(所趣賣以共具居歲餘廣子孫切謂其昆弟老人廣所愛信者曰子外幾及君時頗立産業基址今日飲食費)
(且盡宜從丈人所勸說君買田宅老人即以閒暇對為廣言此計廣曰吾豈老誖不念子孫哉顧自有丨田丨)
(令子孫勤力其中足以供衣食與凡人齊今復增益之以為嬴餘但教子孫怠惰耳賢而多財則損其志愚而)
(多財則益其過且夫富者衆之怨也吾既無以教化子孫不欲益其過而生怨於是族人悅服漢本𫝊)高
門(見後集大理卿門)號通德(孔融深敬於玄屣履造門告高密縣為玄特立一鄉云云公者仁德)
(之正號不必三事大夫今鄭君鄉宜曰鄭公鄉昔東海于公僅有一節猶或戒鄉人侈其門閭矧迺鄭公之德)
(而無駟牲之路可廣闢門衢令容高車丨為丨丨門後鄭玄傳)號不鬭(伏湛伏生之後世𫝊經學清靜)
(無競後東州丨為伏丨丨本𫝊)稱清白(見後集太守門)世掌法(郭躬家丨丨丨務寬平起自佐)
(史小大之獄必察焉云云法家之能慶延于世盖由此也後本𫝊)世清德(楊彪累世丨丨四葉重光)
子孫卿相(虞詡字升卿祖父經為獄吏案法平允務存寬恕每冬月上其狀恒流涕隨之嘗曰東海)
(于公高為里門其子定國卒至丞相吾決獄雖不及于公其庶幾乎丨丨何必不為九丨邪故字詡曰升卿)
子孫冨貴(漢何比干有老姥年可八十餘求避雨雨甚而衣不濕比干延入侍之乃曰君先出自后)
(稷佐堯至晉有隂功今天賜之策如簡長九寸以授之曰丨丨能佩者丨丨言訖不見)當有興者
(陸元方素清慎再執政每進退羣臣后必先訪問外祕莫知臨終取奏藁焚之曰吾隂德在人後丨丨丨丨諸)
(子皆美才而象先景倩景融知名本𫝊)皆若爾孝(崔澹曾祖母長孫春秋高無齒祖母唐事姑孝)
(每旦乳姑一日病召長幼言吾無以報婦願後子孫丨丨丨丨世謂崔氏昌大有所本云同上)徐卿二
子歌(君不見丨丨丨丨生絶竒感應吉夢相追隨孔子釋氏親抱送並是天上麒麟兒大兒九齡色清徹)
(秋水為神玉為骨小兒五歲氣食牛滿堂賓客皆迴頭吾知徐公百不憂積善衮衮生公侯丈夫生兒有如此)
(二雛者名位豈肯卑微休)
世勲
事類賜盟(昔周公太公股肱周室夾輔成王成王勞之而丨之丨曰世世子孫無相害也載在盟府)
(太師職之桓公是以紏合諸侯而謀其不叶彌縫其闕而匡救其災昭舊職也及君即位孝公諸侯之望曰其)
(率桓之功左僖公二十六)纉服(君牙惟乃祖乃父世篤忠貞服勞王家厥有成績紀于太常云云今命爾)
(予翼作股肱心膂丨乃舊丨無忝祖考書)勲族(郭曜性沈靜貌魁傑父子儀專征伐曜留治家中子儀薨)
(盧杞秉政忌丨丨德宗稍聞之詔曰尚父有大勲力保乂王家嘗誓山河琢金石許宥十世前日其家市田宅)
(而無賴者妄論奪之自今有司無得受)勲業(馬璘少孤流蕩無業年二十讀漢馬援𫝊至丈夫當死邊)
(野以馬革裹屍而歸慨然曰使吾祖丨丨墜于地乎)平泚蔡(李晟字良器洮州人世以武力仕朱泚亂)
(德宗狩梁州乃詔晟進尚書左僕射同平章事使平賊大破降之拜司徒兼中書令有十五子其聞者愿憲愬)
(聽愬字元直有籌略善騎射以蔭補憲宗朝討吳元濟以愬為節度及平蔡有詔進左僕射東道節度使封沛)
(國公)平蜀蔡(高崇文貞元中從韓全義鎮長武城治軍有聲累官金吾將軍憲宗朝平劉闢有功進西)
(川節度使南平郡王刻石紀功于鹿頭山卒配享憲宗廟子承簡以父功除嘉王傅裴度征蔡奉署牙將蔡)
(平拜溵州刺史)
世科
歴代源流(科目始於漢至于隋唐而始備然隋唐之科目與漢魏以來不同今之論科目者當)
(自隋唐始今攷隋唐以來科目有曰明經今之經學者是也有曰進士今之詞賦者是也有曰賢良方正)
(茂才異等有曰博學宏詞今亦未之有改也然世科有祖孫聯第者有父子聯第又有祖父以來下及於)
(子孫而聯第者若此者豈不榮家國見稱當世流芳於後代也哉)
事類思彦子琬(韓丨丨舉下筆成章志烈秋霜科擢第丨丨舉茂材擢第又舉文藝優長賢良)
(方正連中並拜監察御史唐本傳)欽緒子沇(蔣丨丨工文辭擢進士第丨丨舉孝廉)蘇瓌
子頲(丨丨字昌容擢進士第丨丨字廷碩弱敏悟一覽至千言輙覆誦第進士舉賢良方正異等馬載曰)
(古稱一日千里蘇生是也)崇敬子登(歸崇敬治禮家學多識容典擢明經天寶中舉博通墳典科對)
(策第一有詔舉才可宰百里者復策高等授左拾遺丨丨貞元初策賢良為右拾遺)狐楚子綯(令丨)
(丨德棻之裔五歲能為辭章逮冠貢進士丨丨復舉進士白敏中言綯有宰相器)貫之子澳(韋丨)
(丨名純及進士第擢賢良方正異等子澳亦第進士)韋綬子温(丨丨舉孝廉又貢進士擢明經德宗)
(時為翰林學士丨丨方七歲日誦書數千言十一舉兩經及第父愕然疑假權謁進召而試諸庭文就無留思)
(喜曰兒無愧矣入為監察御史)裴守眞子(丨丨丨舉進士六科連中子餘中明經)薛存誠
子(丨丨丨中進士第丨廷老亦第進士讜正有父風)
祖孫聯第仁傑孫(狄丨丨舉明經第丨兼謨又及進士第剛正有祖風)見素後(韋丨)
(丨及進士第其丨韋維對策高第)挺之孫(嚴丨丨舉進士并擢制科丨綬又擢進士第)孔戣
孫(丨丨孔子二十八世孫擢進士第丨緯又第進士)餘慶孫(鄭丨丨擢進士第丨從讜亦第進士)
(尤知名)僧孺孫(牛丨丨工属文第進士元和初以賢良方正對策第一丨徽亦舉進士)
祖父子孫聯第崔融子孫(丨丨擢八科高第曾孫從講學不廢擢進士第從之子慎)
(由聰警強記資端厚有父風采由進士第擢賢良方正異等)思謙子孫(韋丨丨名仁約及進士第)
(丨承慶又擢進士第弟嗣立與承慶異母亦第進士嗣立丨弘景亦擢進士第)公綽子孫(柳丨丨属)
(文典正不讀非聖書舉賢良方正直言極諫丨仲郢舉進士第牛僧孺辟武昌幕府有父風矩僧孺嘆曰非積)
(習名教安及此邪丨泚又以明經補祕書正字由書判拔萃累拜御史大夫)吕氏父子(本朝吕蒙)
(正字聖功河南人太平興國二年舉進士太宗始臨軒親試擢冠甲科姪夷簡字坦夫及進士第夷簡子公著)
(字晦叔以恩補奉禮郎中進士第)司馬父子(丨丨光字君實陜州夏縣人初以丨任為將作監主簿舉)
(進士甲科丨康字公休復舉明經中第)父子狀元(張去華子師德安德裕子守亮梁顥子固)祖
孫制科(錢易父藻子彦遠明逸)洪巖父子(洪忠宣公皓字光弼其先徽州人唐末避亂徙)
(樂平之丨丨遂為饒州人政和五年登進士第終敷文閣直學士三子邁遵适遵字景岩紹興十二年冠詞科)
(賜進士出身終知樞密院事适字景伯中紹興八年詞科終右僕射兼樞使邁亦中詞科)衞國父子
(丨丨史公告字直翁四明人登乚丑進士第隆興元年年正月拜右僕射兼樞密使五月除知紹興不拜淳熙五)
(復右僕射子彌遠後登科繼相)
古今合璧事類備要續集卷五
