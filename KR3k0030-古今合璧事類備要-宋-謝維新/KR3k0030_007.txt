古今合璧事類備要前集卷七
宋謝維新撰
地理門
水
事類隂精(水者純丨之丨隂氣盛則洋溢後五行志)冬氣(水主冬丨丨藏藏氣失故常寒後五)
(行志鄭康成注)筋脈(水者地之血氣如丨丨之流通也管子水地篇)包幕(水者天地之丨丨五行之始焉)
(春秋元命包)浮天(天下之多者水焉丨丨載地高下無不至萬物無不潤郭氏元中記)通海(禹之行水)
(一東一北行之無礙也水避礙則丨於丨楊君子篇沔彼流水朝宗于海詩)生雨(水液而丨雲丨油凝)
(而為甘泉晉王彪之賦)為露(天下之物莫柔弱於水然而大不可極深不可測上天則為雨露下地則)
(為潤澤淮原道訓)負舟(水之積也不厚則丨大丨也無力覆杯水於坳堂之上則芥為之舟置杯焉則)
(膠水淺而舟大也莊逍遥遊篇)成淵(積水丨丨蛟龍生焉荀勸學)作鹹(一曰水水曰潤下潤下丨)
(丨疏水性本甘久浸其地變而為鹵鹵味乃鹹)懷珠(水丨丨而川媚陸士衡賦)中準(水静則明燭鬚)
(眉平丨丨大匠取法焉莊天道)静鑑(人不鑑於流波而鑑於静水者以静能清也列清神)一勺(今夫)
(水丨丨之多及其不測黿鼉蛟龍魚鼈生焉貨財殖焉記中庸)盈科(流水之為物也不丨丨不行又原泉)
(混混不舍晝夜丨丨而後進放乎四海有本者如是孟子)折東(夫水其萬丨也必丨荀宥坐篇)在北
(坎者水也正北方之卦也易說卦坎丨丨方為冬為水前五行志)上下(水性無分于東西無分于丨丨)
(乎人性之善也猶水之就下也孟告子上)東西(性猶湍水也決之東方則東流決之西方則西流孟)
(告子)方員(凢水其丨折者有玉其丨折者有珠清者有黃金出淮南子)清濁(土地各以類生人丨)
(水音小丨水音大湍水人輕遲水人重同上)四瀆(丨丨江河淮濟何以視諸侯能蕩滌垢濁焉能通百)
(川于海焉能蕩出雲雨焉為德美甚故視諸侯也劉向說苑瀆之為言獨也不因餘水獨能赴海者也許敬宗)
(云)八水(關内丨丨一涇二渭三滻四㶚五潦六鎬七灃八潏)一陽(洪範疏十一月冬至日南極陽)
(來而隂往冬水也以丨丨生為水數書)五行(漢李尋對曰丨丨以水為本其星元武婺女天地所紀隂)
(陽所生水曰凖平尚書洪範丨丨一曰水漢書)水名(水中可居者曰洲小洲曰渚小渚曰沚凡水邊皆曰)
(垂曰涯曰畔曰干曰磧曰濱涯上平坦曰漘重涯曰岸岸上地曰滸曲涯曰澳一曰隈水草交曰湄水邊土人)
(所止曰澨水曲曰汭水北曰陽水南曰隂水出山石間曰潾音吝山夾水曰澗水注川曰溪水注溪曰谷水通)
(谷曰壑石絶水曰梁築土遏水曰塘又曰堤曰防大防曰墳水所鍾曰澤廣澤曰衍澤曲曰臯澤障曰陂凙無)
(水有草木曰藪水流通曰川深水曰潭急水曰流砂石上曰瀨亦曰湍曰灘水别流曰𣲖大水有小口别通曰)
(浦風吹水涌曰波亦曰浪大波曰濤小波曰淪平波曰瀾直波曰徑水朝夕而至曰潮風行水成紋曰漣水波)
(如錦文曰漪水行曰涉逆流而上曰泝洄順流而下曰泝流亦曰㳂流絶流而渡曰亂以衣涉水曰厲繇膝以)
(下曰揭繇膝以上曰涉渡水處曰津潜行水中曰泳見說文釋名爾雅)水神(丨丨曰天吴人面八首八)
(足亦曰河伯波之神曰陽侯晉陽國溺水因為大海之神能為大波濤之神曰靈胥吴相伍子胥也見徐堅初)
(學記及博物志山海經中極之淵深二百仞惟冰夷都焉冰夷人面而乘龍穆天子傳云天子西征至于楊緬)
(之山河伯無夷之所都蓋冰夷無夷即馮夷也淮南子又作馮遲抱朴子釋思篇曰馮夷以八月上庚日渡河)
(溺死天帝署為河伯昔夏禹觀河見長人魚身曰吾河精豈河伯耶山海經)河精(鯀治水九載無績自)
(沉羽淵化為元魚號為丨丨拾遺記)沙&KR0558;(春秋莊公十八年有&KR0558;疏謂含沙射人影江南山谿中)
(有射工蟲長二三寸口中有弩形氣射人影不治則殺人博物志)河伯娶婦(西門豹為鄴令鄴三)
(老廷掾歲歛百姓錢為丨丨丨丨巫行視小家女好者聘取為治新衣粉飾之如嫁女床席令女居其上浮之)
(河中行數十里乃没以故人家多持女遠逃俗語即不為丨丨丨丨水没溺人民云豹至其時往會豹呼河伯)
(婦視之曰是女子不好煩大巫嫗為入報河伯更求好女送之使吏卒抱大巫嫗投河中有頃曰巫嫗何久也)
(弟子趨之復以弟子一人投河中凡三投弟子豹曰巫嫗弟子是女子不能白事煩三老入白之復投三老河中良)
(久豹欲復使廷掾與豪長者一人趨之皆叩頭且破額血流豹曰然河伯留客之久皆罷去歸矣鄴吏民大驚恐自)
(此不復敢言為丨丨丨丨史記)真君斬蛟(許真君名遜字敬之汝南人後於豫章遇一少年容儀修整自)
(稱慎郎許君與之語知非人類指顧之間少年去君謂門人曰適來年少乃是蛟蜃之精吾念江西累為洪水)
(所害若非剪滅恐致逃遁蜃精知真君識之潛于龍沙洲化為黃牛真君謂弟子施大玉曰彼精妖化為黃牛我今)
(化其身為黑牛仍以手巾掛膊將以認之汝見牛奔闘當以劍截彼真君乃化身而去俄頃見黑牛奔趁黃牛而來)
(玉以劍揮黃牛中其左股因投入城西井中從此井徑歸潭洲却化為人先是蜃精化為美少年以珍寳財貨數萬獲娶)
(潭州刺史賈至女至是真君求見賈使君謂曰聞君有貴壻慎郎乃蛟蜃老魅焉敢遁形蜃精復變本形為吏所殺真)
(君晉太康間于洪州西山舉家四十二口拔宅上昇而去惟有石函藥臼各一與其所御錦帳復自雲中堕于)
(故宅鄉人因即其地置遊帷觀云太平廣記)深州水影(大歷末丨丨束鹿縣中有丨丨長七八尺)
(遥望見人馬往來如在水中及至前則不見水五行志)湘中水石(丨水至清雖深五六丈見底了)
(了然其石子如樗蒲大五色鮮明白砂如霜雪湘中記)亳州聖水(丨丨浮屠詭言有水可愈疾號)
(曰丨丨李德裕傳)省中秘水(唐秘書丨丨水最佳故名丨丨茶錄)君子觀水(夫子觀于)
(東流之水子貢問曰君子所見大水必觀焉何也孔子對曰以其不息夫水似乎德其流也則卑下倨邑必修)
(其理此似義浩浩乎無屈盡之期此似道流行赴百仞之嵠而不懼此似勇至量必平此似共盛而不求溉此)
(似正綽約微達此似察發源必東此似志以出以入萬語物就以化此似善化也水之德若此故君子必觀焉家)
智者樂水(夫水者緣理而行不遺似有理者重而之下似有智者蹈深不凝似有勇者障防而清似)
(知命者歷險致遠似有德者天地以生萬物以成國家以寧萬事以平丨丨所以丨於丨水韓詩外傳)大
禹平水(當堯之時水逆行汎濫于中國蛇龍居之民無所定下者為巢上者為營窟書曰浲水儆予浲)
(水者洪水也使禹治之禹掘地而注之海驅龍蛇而放之菹水由地中行江淮河漢是也滕文公下)女媧
止水(丨丨積蘆灰以丨大丨淮南子)左慈禁水(丨丨能丨丨水為之逆流一二丈禁水著)
(庭中大寒不冰抱朴子)德裕辨水(李德裕作相有奉使京口者令其取金山下揚子江中泠水各)
(置一壺其人忘之至石城方汲一甌歸獻之李飲之曰此頗似建康石城下水其人謝過不敢隠中朝故事)
朱倉飲水(丨丨少受學扵蜀郡食豆屑丨丨諷諫周業怜其貧給米肉倉終不受華陽國志)趙
軌酌水(丨丨為隋齊州别駕入朝父老送者曰公清如水請丨一杯丨奉餞軌受飲之北後周本傳)
屏前置水(龐參為漢陽太守郡人任棠者参先候之棠不與言但以水一盂薤一本置屏前参思其)
(微旨曰水欲吾清薤欲吾擊強宗本傳)座右止水(孔若思歷庫部郎中常曰仕宦至郎中足矣丨)
(丨置丨丨一石明自足意北史)燃犀照水(晉温嶠過牛渚磯深不可測世云下多怪物遂丨丨而丨)
(之湏臾見丨族覆火竒形異狀嶠於是夜夢人謂曰與君幽明道别何意相照也)投馬祭水(漢王)
(尊為東郡太守河水盈溢泛浸瓠子金堤尊丨白丨以丨丨劾水神河伯尊執珪璧使巫祝以身瑱金隄本傳)
滄浪孺子(有孺子歌曰丨丨之水清兮可以濯我纓丨丨之水濁兮可以濯我足孔子曰小子聽之)
(清斯濯纓濁斯濯足自取之也孟子)湘潭漁父(屈原既放游於江潭行吟澤畔漁父見而問曰子非)
(三閭大夫與何故至斯屈原曰舉世皆濁我獨清衆人皆醉我獨醒漁父曰聖人不凝滯於物而能與世推移)
(世人皆濁何不淈其泥而揚其波衆人皆醉何不餔其糟而歠其醨屈原曰吾聞之新沐者必彈冠新浴者必)
(振衣安能以身之察察受物之汶汶者乎寧赴湘流葬于魚腹安能以皓皓之白而蒙世俗之塵埃乎漁父莞)
(爾而笑鼓枻而去遂不復言屈原漁父歌)弱水沉羽(弱水既西柳子厚謂西海之山有水散渙無力)
(不能負一羽投之委靡墊溺及底而後止史)漳水染脚(漳州界有水號烏脚溪涉者足皆如墨數)
(十里間水皆不可飲飲則病瘴行人皆載水自随梅龍烏圖儀官州縣時㳂牒至漳州素多病預憂瘴癘為害至)
(脚溪使數人肩荷之以物蒙身恐為毒水所霑驚愓過甚睢盱矍鑠忽堕水中至于没頂乃出之舉軆黑如崑)
(崙自謂必死然自此宿病盡除頓覺康健無復昔之羸瘵又不知何也筆談)觀灔澦賦(天下之至)
(信者惟水而已江河之大與海之深而可以意揣惟其不自為形而因物以賦形是故千變萬化而有必然之)
(理掀騰勃怒萬夫不敢前宛然聽命惟人之所使予泊舟乎瞿唐之口而觀乎灔澦之崔嵬然後知其所以開)
(峽而不去者固有以也蜀江遠來兮浩漫漫之平沙行千里而未嘗齟齬兮其意驕逞而不可摧忽峽口之逼)
(窄也納萬頃于一杯方其未知其峽也而戰乎丨丨之下喧豗震掉盡力以與石闘勃乎若萬騎之西來忽孤)
(城之當道鈎援臨衝畢至於其下兮城堅而不可取矢盡劍折兮迤邐循城而東去于是滔滔汩汨相與入峽)
(安行而不敢怒嗟夫物固有以安而生變兮亦有用危而求安得吾說而推之兮亦足以知物理之固然東坡)
登黃樓賦(熙寧十年秋七月河決澶淵東流入鉅野北溢于濟南溢于泗八月水及彭城子瞻適為)
(郡守水未至使民具畚鍤蓄土石積芻茭窒隙穴以為水備故水至而民不恐九月水及城下子瞻衣弊履屨)
(廬于城上調急夫發禁旅以從事令民無得却避以身率之與城存亡故水大至而民不潰水既去即城之東)
(門為大樓堊以黃土曰土實勝水徐人相勸成之轍方從事于宋將丨丨丨弔水之遺迹乃作黃樓之丨曰在)
(漢元光河決瓠子騰蹙鉅野衍溢淮泗梁楚受害二十餘歲下者為汙澤上者為沮洳民為魚鼈郡縣無所天)
(子封祀太山倘徉東方哀民之無辜流死不蔵使公卿負薪以塞宣房瓠子之歌至今傷之嗟惟此邦俯仰千)
(載河東傾而南洩蹈漢世之遺害包原隰而為一窺吾墉之摧敗舞魚龍于隍壑閱帆檣于睥睨試蟻穴之不)
(救分閭閻之横潰幸冬日之既廹水泉縮以自退棲流枿于喬木遺枮蚌于水裔蘇子由文)
詩集菰蒲際天(丨丨丨丨青無邊只堪蓮蕩不堪田中有一溪元不遠摺作三百六十灣政如)
(綠錦地衣上玉龍盤屈于其間前船未轉後船隔前灣已望得到不得及致前灣到得時只與後灣纔咫尺朝來)
(度數百縈問知德清猶半程老夫乍喜櫂夫悶管有到時君莫問楊廷秀過霅州)舳艫蔽川(斗門)
(貯净練懸板淙鳴雷黃沙斷岸轉白屋飛簷開是間袤丈許丨丨丨丨來千里擁孤隧萬馬盤一杯篙尾亂若)
(雨檣竿束如堆摧摧勢排軋洶洶聲喧豗偪側復偪側誰肯少徘徊傳呼津吏至弊蓋凌高埃囁嚅議譏征呌)
(怒不可裁吾觀舟中子一一皆可哀大為聲利駈小者饑寒催古今共來往所得随飛灰我乃畸於人胡為乎)
(來哉范至能長安閘)巴童蕩槳(嘉陵江色何所似石黛碧玉相因依正憐石破浪花出更復春從沙)
(際歸丨丨丨丨欹側過水鷄銜魚來去飛閬州勝事可腸斷閬州城南天下稀杜甫閬水歌)閘官聚
船(春雨未多河未漲丨丨惜水如金樣丨丨久住下河灣等待船齊不教放忽然三板两板開驚雷丨聲飛)
(雪堆衆船過水水不去船底怒濤跳出來下河半篙水欲滿上旱兩平勢差緩一行二十四樓船相随過閘如)
(魚貫楊廷秀過犇牛閘)野渡横舟(絶憐幽草澗邊生上有黃鸝深樹鳴春潮帶雨晚來急野渡無)
(人舟自横韋應物西澗詩)岷山泛杯(朝宗漢水接陽臺唅呀填坑吼作雷莫見九江平穏去還從三)
(峽嶮巇來南經夢澤寬浮日西出丨丨劣丨丨直水至滄溟涵貯盡深沉不動浸昭回李羣玉潯陽觀)
江
事類三江(揚州三江既入震澤底定書禹貢職方氏東南曰揚州其川丨丨疏丨丨者東行至揚州)
(入彭蠡復分為三道而入海故掦州有丨丨也周禮)九江(荆州丨丨孔殷疏江于此州界分為九道書禹)
(貢潯陽記丨丨一曰烏白江二蚌江三烏江四嘉靡江五畎江六源江七廩江八提江九菌江)三目(三江)
(既入震澤底定岷江為大江至九江為中江至東陵為北江盖一源而丨丨)九𣲖(總括漠泗兼包淮湘)
(并吞沅澧汲引沮漳源三分於崌崍流丨丨乎潯陽郭璞江賦)發源(惟岷山之𨗳江初丨丨于濫觴極泓)
(量之海運状滔天以淼芒同上)作濤(呼吸萬里吐納靈潮激逸勢以前驅乃鼓怒而丨丨同上)鬱素
(雲沉四岫風蕩中州馳波丨丨駭浪浮天謝眺楚江賦)濫觴(江水始出岷山其源可以濫觴及其至于)
(江津不舫楫不避風不可以涉家語)絶岸(巴東之峽夏后䟽鑿丨丨萬丈璧立霞駮郭璞賦)峻湍
(長波浹淉丨丨崔嵬盤渦谷轉凌濤山頽陽侯砐硪以岸起洪濤涴演而雲迴同上)解佩江(昔鄭交甫)
(遇二女解佩之處今府西大堤襄人呼為丨丨丨圖經)黃金浦(江水東至長沙下攜縣又東之有岸)
(有城陵山山有故城東接徵落山江之南畔名黃金瀨瀨東有丨丨丨水經)峨嵋玉壘(丨丨為泉)
(陽之揭丨丨為東别之標注江别名郭賦)曾澤靈湖(丨丨之府丨丨之淵澄澹汪洸瀇滉囦泫同)
(上)舳艫相屬(宇宙澄寂八風不翔舟子于是搦棹涉人于是檥榜丨丨丨丨萬里連檣泝洄㳂流)
(或漁或商同上)瑰竒所宅(川流之所歸奏雲霧之所蒸液珍怪之所化産丨丨丨丨窟丨同上)江
中出珍(江貢也所出珍物可獻貢也風俗通)江水出火(吳楊渭十二年冬十月濬東塘之楊)
(林丨丨丨丨可以燃物九國志)黃龍負舟(禹南省方濟乎江丨丨丨丨舟中之人失色無主禹仰視)
(天而嘆曰吾受命于天竭力以養民死命也余何憂于龍焉龍俛耳曳尾而逝吕氏春秋)萍實觸舟
(楚昭王渡江冇物大如斗圓而赤直觸王舟舟人取之王大怪使之魯問孔子孔子曰此丨丨也可剖而食之)
(吉祥惟覇者能獲之使反王遽食之甚美家語)過二妃祠(秦始王南遊浮江至湘山祠逢大風幾不)
(得渡問博士湘君何神對曰堯女舜之妻而葬此始皇大怒使刑徒三千人伐湘山樹赭其山史舜二妃陞湘)
(因為湘夫人)立二娥碑(曹娥上虞人父盱迎江神泝濤為水溺娥年十四投江而死縣長度尚憐)
(而葬之命邯郸子作碑蔡邕來觀題云黃絹幼婦外孫虀臼後人為立廟饒娥父醉漁風浪起不能舟遂溺)
(死娥聞父死走哭水上氣盡伏死明日黿魚鼉蛟浮死萬數鄉人葬娥鄱水西柳子厚作碑)廟祭子
胥(夫差立子胥以忠蹇見亡遂賜死浮尸于江夫差悔焉與羣臣于江設祭置壇國人因立為廟)書弔
屈原(漢揚雄作丨摭離騷丨文投諸江中以丨丨)布囊塞江(吴步隲表云魏人圖東向多作丨丨)
(欲盛沙丨丨孫權曰此江與開闢俱生寕可以沙囊塞若不如孤言當以牛千頭為君作主人也權下詔曰吕)
(岱諸葛恪道步隲說北人欲以布囊盛上塞江每讀此表令人失笑此江自天地以來寧可塞乎)鐵鎖
横江(晉太康元年二月王濬唐彬擊破丹陽監盛紀吴人于江磧要害處並以丨丨丨截之又作鐵錐長)
(大餘暗置江中以逆拒舟艦濬作大筏數十方百餘步縳草為人被甲持仗令善水者以篾先行遇鐵錐輙着)
(筏而去又作大炬長十餘丈大數十圍灌以麻油在船前遇鎖然炬燒之湏臾融液斷絶船無所礙遂克西陵)
(吴都督孫歆懼與江陵督伍廷書曰北來諸軍乃飛渡也通鑑)觀兵臨江(吴孫權黃武四年魏文帝)
(臨江丨丨有渡江之志帝見波濤洶湧嘆曰固天所以限南北也遂歸三國志)投鞭斷江(秦苻堅會)
(羣臣議圖晉太子左衛率石越曰彼據長江之險未可伐也堅曰今以吾之衆丨丨于江足丨其流何險之足)
(恃乎通鑑)志在王室(張柬之代楊元琰為荆州共乘艫江中私語外家革命元琰悲涕慷慨丨丨丨丨)
(柬之執政引琰為羽林將軍謂曰江上之言君毋忘之)誓清中原(晉祖逖為奮威將軍及渡江中)
(流擊楫而丨曰不丨丨丨而復濟者有如大江)義方誓江(唐王丨丨坐與張亮善貶吉安丞道南海)
(舟師持酒脯祈福義方酌水丨曰有如忠獲戾孝見尤四維廓氛十里安流神之聽之無作神羞既祭天雲開)
(露人壯其誠)子胥渡江(伍胥奔吴追者在後至江江上有一漁父乘船知伍胥之急乃渡之胥既)
(渡解劍直百金與父父曰楚國之法得伍胥者爵執珪豈徒百金劍耶不受)羡之沉書(殷丨丨還)
(豫章貴遊多憑致書羡之至板橋投書于江曰丨者自沉浮者自浮殷洪喬不作致書郵蕭方等春秋)陶
侃投局(丨丨語人曰大禹聖人乃惜寸隂至於衆人當惜分隂参优或以戲廢事者取其博局投于江)
(晉火)元帝中興(晉丨丨時童謠云五馬争渡江一馬化為龍是歲五王獲濟而元帝登大位同上)
項羽不渡(漢兵追項羽羽遂引東欲渡烏江烏江亭長艤船待謂羽曰江東雖小地方千里衆數十)
(萬亦足王也願王急渡羽笑曰縱江東父老憐而王我我何面目見之哉史)跛男貴人(唐袁天綱)
(字客師嘗渡江抵舟而還或問故曰船中人鼻下氣皆黑不可以濟俄有一男子跛而負就舟客師曰貴人在吾)
(可以濟江中風起幾覆丨丨子婁師德也)吴兒木人(賈充令夏統歌小海唱統以足扣舷引聲清激)
(風起晝暝衆皆恐懼充令妓女盛服金翠繞其舷傳三匝統若無聞充曰此丨丨丨丨石心也晉隠逸)陳公
神護(丨堯咨泊舟三山磯有老叟曰来日午後有大風舟行必覆宜慎之來日天晴萬里無片雲舟人請)
(解繂公曰更待之同行舟皆離岸公託以事日午天色帖然俄黑雲起于天末大風暴至折木飛沙怒濤若山)
(同行舟多沉溺丨驚嘆又見前叟曰某實非人乃江之遊奕將也以公他日當位宰相固當奉告公曰何以報)
(德叟曰吾本不求報貴人所至龍丨理當衛丨願得金光明經一部公許之至京以金光明經三部遣人詣三)
(山磷投之夢前叟曰本祗期一公賜以三今連升數秩再拜而去翰府名談)蘇公孝感(丨丞相頌)
(知婺州泝桐江水暴迅舟横欲覆魏國太夫人在舟中幾溺矣公哀號赴水救之忽自正太夫人甫出及岸舟)
(乃覆衆以為誠丨所丨行状)惠公讀書(吕丨丨端使高麗遇風濤檣折舟人大恐公怡然丨丨若)
(在齋閣時)伊川安坐(丨丨貶涪舟渡漢江中流船幾覆舟中之人皆號哭伊川獨正襟丨丨如常已)
(而及岸同舟有父老問曰當船危時君獨無怖色何也伊川曰心存誠敬耳老父曰心存誠敬固善不若無心)
(伊川欲與之言老父徑去不顧)
詩集無冬春(眷言訪舟客兹川信可珍洞澈随深淺皎鏡丨丨丨千仞寫高樹百丈見遊鱗滄浪)
(有時濁清濟涸無津豈若乘斯去俯暎石磷磷紛吾隔囂滓寧可濯衣巾願以潺湲水霑君纓上塵沈約渡新)
(安江)時風雨(灔澦既没孤根深西來水多愁太隂江天漢漢鳥飛去風雨丨時龍一吟舟人漁子歌回)
(首估客湖商淚滿襟寄語舟航惡年少休翻塩井横黃金杜甫灔澦)浦沸雷(江路一悠哉滔滔九派來)
(遠潭昏似霧前丨丨成丨鱗介多潜育漁商幾泝洄風搖蜀柹下日照楚萍開近潄湓城曲斜吹蠡澤隈鍚龜)
(猶入貢浮獸罷為灰津吏揮橈疾郵僮整傳催歸心詎可問為視落潮迴蘇味道九江口)海生日(宿帆)
(震澤口曉渡松江濆棹發魚龍氣舟衝鴻鴈羣寒潮頓覺滿暗浦稍將分氣赤丨丨丨光青湖起雲水鄉盡天)
(險嘆息為吴君謀士伏劍死君今悲所聞宋之問夜渡松江)浪塞江津(洪波濤丨丨丨丨處處邅)
(迴事事迍世上方為失途客江頭又作阻風人魚蝦遇雨腥盈鼻蚊蚋和烟癢病身老大光隂能幾日等閑白)
(日坐經旬白居易臼口阻風)波鳴石磧(伏節遵嚴會揚䑤泝急流征塗非白馬水勢類黃牛跳丨)
(丨丨丨濺沬擁沙洲岸廹山如轉灘長船却浮緣崖須斷挽挂璧屢移鈎還憶青絲騎東方來上頭薛道衡入)
(彬江)晚渡歸州(冪冪晴江没曉煙暮雲歸簇忽相連青山流水出天外丨丨丨丨下日邊杏萼春深)
(翻淺纈柳花風暖聚晴綿無錢買得冮頭樹輸與漁人繫釣船王令)夕陽釣船(溶溶漾漾白鷗飛綠)
(淨春深好染衣南去北來人自老丨丨長送丨丨歸杜收漢江)月浦練花(日夕三江望靈潮萬里迴)
(霞津銀浪動丨丨丨丨間湍似黃牛去濤從白馬來英靈已傑出誰識卿雲才李嶠)江楓漁火(月落)
(烏啼霜滿天江楓漁火對愁眠姑蘇城外寒山寺夜半鐘聲到客船張繼)滿川紅雨(一路翠煙)
(垂柳驛丨丨丨丨落花村雲随釣艇歸漁浦潮送沙鷗入店門王元之)數點青山(二年為吏向江)
(濱重到江頭照病身滿眼碧波輸匹馬一簔烟雨屬漁人随船曉日孤輪白入座青山丨丨春張翰精靈應笑)
(我綠裾依舊染紅塵同上)耒陽江墓(按元槙作杜甫墓誌謂甫扁舟下荆楚竟以寓卒旅殯岳陽其)
(後遷祔偃師唐史氏乃仍小說牛炙白酒大醉一夕卒之語信哉史氏之誣也今春偶客丨丨路悽惨去尋丨)
(上丨招手借問牧牛兒牧兒指我祠堂處一堆空土烟蕪裏空使詩人悲嘆起怨聲千古寄西風寒骨一夜沉)
(秋水當時處處多白酒牛炙如今家家有飲酒食肉今如此何故常人無飽死捉月走入千尺波忠諫便沉汩)
(羅底固知天意有所存三賢所歸同一水過客留詩千百人千古醜聲竟誰洗明時好古疾惡人應以我意知)
(終始韓愈題子美墓)采石謫仙(丨丨月下訪丨丨夜披錦袍坐釣船醉中愛月江底懸以手弄月身)
(翻然不應暴落饑蛟涎便當騎鯨上青天青山冇冡人謾傳却來人間知幾年在昔孰識汾陽王納官貰死義)
(難忘今觀郭裔竒俊郎眉目真似工文章死生往復猶康莊樹穴探環知姓羊梅聖俞作采石月贈郭功甫)
河
事類遐源(咨靈川之丨丨兮于崑崙之神丘行積石之重險兮披山麓之溢浮應瑒靈河賦)靈
府(崑崙三層號曰天柱實惟河源水之丨丨郭璞爾雅圖贊)瀆宗(河者四丨之丨穆天子傳中國川原)
(以百數莫著于四瀆而河為宗前地理志)水伯(黃河者丨之上應天河孝經援神契)崑崙(河水出丨)
(丨東北隅貫渤海入禹所𨗳積石山淮南子河之上流由洪濟梁西南二千里水益狹春可涉秋夏乃勝舟其)
(南三百里三山中高而四下曰紫山古所謂丨丨者也唐吐蕃傳)積石(禹𨗳河自丨丨歷龍門至大邳)
(以河所從來者高水湍[泳-永+旱]難以行平地數為敗乃厮一渠以引其河載之高地播為九河史河渠書)三河
(河南曰豫州其川榮洛河東曰兖州其川河泲河内曰冀州其川漳周禮職方氏)九河(河自冀之大陸)
(北流入兖分為九道故兖州所以首言丨丨既道即爾雅所謂一曰徒駭二太史三馬頰四覆釡五胡蘇六簡)
(七絜八鉤盤九鬲津是也書注)三門(禹鑿砥柱以通河水為丨丨水經)九折(河丨丨注于海而流)
(不絶者崑崙之輸也淮南子禹為民剔河道為九岐同上)兩源(河有丨丨一出葱領一出于闐漢書)千
里(自常山至于南河千里而近自東河至于東海丨丨而遙自東河至于西河丨丨而近自西河至于流沙)
(丨丨而遙王制)九里(河潤丨丨漢郭伋傳)一杭(誰謂河廣丨葦丨之誰謂河廣曾不容刀毛詩)冒
石門(積石之山其下有石門河水冒以西南山海經)包砥柱(砥柱山名河水包山而過其山見水)
(中若柱水經)桃花水(河决而丨丨丨洋溢注三月水漲名前溝洫志)竹箭流(慎子曰河下龍)
(門流駛丨丨駟馬追之不及)魚鱗屋(丨丨丨兮龍堂紫貝闕兮珠宫注言河伯所居以紫貝作闕楚)
(詞)龍淵宫(見後河决濮陽注)河水五色(帝王將起河水先清清變白白變赤赤變黑黑)
(變黃各三日也易乾鑿度)休氣四塞(武王沉璧而榮光塞河丨丨丨丨光即五色尚書中侯)千
年一清(河丨丨丨丨聖王之大瑞運遺記黃河清聖人出命論)千里一曲(河出崑崙丨丨)
(丨丨九曲入海河圖)三日不流(梁山崩壅遏河丨丨丨丨晉君召伯宗而問焉伯宗來遇輦者問焉)
(輦者曰君親素縞帥羣臣而哭之既而祠焉斯流矣伯宗至君問之伯宗如其言而河流左傳)四日而
變(乾元二年七月嵐州合河關河三十里清如井水丨丨丨丨唐史)巨靈擘山(華山首陽本一)
(山河神丨丨丨開以通河流述征記)河伯喜水(秋水時至百川灌河涇流之大兩涘涯渚之間不辨)
(牛馬丨丨自丨將以為天下之美盡在己莊秋水篇)神魚舞河(宣帝詔東濟大河天氣清靜丨)
(丨丨丨漢紀)偃鼠飲河(丨丨丨丨不過滿腹莊逍遥遊)黃龍負圖(黃帝夢見兩龍授圖)
(乃齋往河&KR0982;而求之有大魚泝流而上魚泛白圖帝跪䠠而受之河圖舜與諸侯觀洛河有丨丨丨丨出置帝前)
(音制入水去也運斗樞黃龍既負圖置舜前以白玉為檢黃金為繩昊天符璽也河圖河出馬圖禮運)白
魚躍舟(武王渡河中流丨丨丨入于王丨中本紀)暴虎馮河(不敢丨丨不敢丨詩小旻丨丨)
(丨丨死而無悔者吾不與也論語)負石沉河(申屠狄言非其時將投于河崔喜聞而止之曰聖人)
(仁人之父母也今以濡足之故不救溺人可乎申屠狄曰昔桀殺龍逢比干而亡天下吴殺子胥陳殺洩冶而)
(滅其國非無聖知不用故也遂丨丨而丨于丨韓詩外傳)河潰金堤(漢文帝時丨决酸棗丨丨丨東)
(郡大興卒塞之史河渠書)河決濮陽(漢武帝時丨水丨丨丨發卒救決河起龍淵宫本紀)水工
開河(齊人延年上書請令丨丨丨大丨上嶺出之胡中東注之海關東無水災北邊無匃奴憂上壮之武)
(帝紀)將軍塞河(武帝元光中河決瓠子於是天子臨河沉白馬玉璧令羣臣自丨丨以下皆負薪填)
(河而取淇園之竹以為揵天子既臨河悼功之不成乃作瓠子之歌卒丨瓠子築宫其上名宣房宫而道河北)
(行漢史)淇園取竹(見上)隋堤植柳(煬帝自板渚引河達于淮海謂之御河河畔築御堤)
(以植柳隋地理志)禹决江河(古者龍門未開吕梁未發出門大溢逆流名曰洪水丨乃丨丨丨為)
(彭蠡之障所活者萬八千國乃禹之功)魏寳山河(吴起為魏西河守武侯浮西河而下中流顧謂)
(起曰美哉山河之固丨國之丨也起曰在德不在險昔三苖氏左洞庭右彭蠡德義不修禹滅之夏桀之居左)
(河濟右泰華伊闕在其南羊腸在其北修政不仁湯放之紂之國左孟門右太行尚丨在其北大丨經其南修)
(政不德武王殺之由此觀之在德不在險君若不修德舟中之人盡為敵國也武侯曰善)文公投
璧(晉文公入及河子犯以璧授公子曰臣之罪甚多請由此亡公子曰所不與舅氏同心者有如白水投其)
(璧於河左僖二十四年)子朝沉珪(王丨丨以成周之寳珪沉于河津人得之河上自浮出水將賣)
(之則為石穆天子傳)窮至河源(張騫使大夏窮河源惡覩所謂崑崙者乎本傳)投畀河流
(唐哀帝天祐二年獨孤損裴樞崔遠並罷政事柳璨李振譛于朱全忠再貶樞損遠為隴瓊白三州司戶全忠)
(聚樞等及朝士貶官者三十餘人於白馬驛一夕殺之投屍于河初李振屢舉不中第故深疾搢紳之士言于)
(全忠曰此輩常自謂清流宜投之黃河使為濁流全忠笑而從之)著大河賦(覧百川之弘壮兮莫)
(美扵黃河潜崑崙之峻極兮出積石之嵳峩登龍門而波南遊兮拂華隂與曲阿陵砥柱而激湍兮踰汭洛而揚)
(軆委蛇於后土兮配靈漢於穹蒼貫中夏之畿甸兮經朔狄之遐荒歷二周之北境兮流三晉之南鄉秦自西)
(而啟壌兮濟據東而畫疆殷徒涉而永固衛遷濟而遂強趙决流而却魏嬴引溝而滅梁思先哲之攸歎何水)
(德之難量晉成公綏)作箜篌引(箜篌引者朝鮮津卒霍里子高妻麗玉所作也高晨起刺船而櫂有)
(一白首狂夫被髮提壺亂河流而渡其妻随而止之不及遂堕河水死于是援箜篌而鼔之作公無渡河之曲)
(聲甚悽愴曲終自投河而死霍里子高還以其聲語其妻麗玉麗玉傷之乃引箜篌而寫其聲聞者莫不墮淚)
(飲泣焉麗玉以其曲傳隣女麗容名曰箜篌引)
詩集塞宣房(瓠子决兮將柰何浩浩洋洋兮閭殫為河為我謂河伯兮何不仁宣房丨兮萬福來)
(武帝瓠子歌)開崑崙(誰丨丨丨源流出混沌河積雨飛作風驚龍噴為波湘瑟颼飀弦越賓嗚咽歌)
(有恨不可洗虚此來經過孟郊泛黃河)來馬頰(源出崑崙中長波接漢空桃花來馬頰竹箭入龍宫)
(流水千年變榮光五色通若披蘭葉檢還沐上皇風李嶠)下龍門(鴻流𨗳積石驚浪丨丨丨仙槎不辨)
(處沉璧想猶存劉孝孫)高祖誓功(莫把阿膠向此傾此中天意固難明觧通銀漢應湏曲纔出崑)
(崙便不清丨丨丨丨衣帶小仙人占斗客槎輕三千年後知誰在何必勞君報太平羅隠黃河)秦王驅
鬼(當時天子是閑遊今日行人特地愁柳色縱饒粧故國水聲何忍到揚州乾坤有意終難會黎庶無情豈)
(自由應笑丨丨用心錯謾丨神丨海東頭羅隠汴河詩)公無渡河(黃河西來决崑崙咆哮萬里觸)
(龍門波滔天堯咨嗟大禹理百川兒啼不窺家殺湍湮洪水九州始桑麻其害乃去茫然風沙被髮之臾狂而)
(癡清晨徑流欲奚為旁人不惜妻止之丨丨丨丨苦渡之虎可搏河難馮公果溺死流海湄有長鯨白齒若雪)
(山公乎公乎掛骨於其間箜篌所悲竟不還李白)
淮
事類三洲(鼔鐘伐鼛淮有丨丨毛詩)泗川(青州其川淮泗禹貢)𨗳桐栢(丨淮丨丨丨同)
(上)會沂泗(東丨于丨丨東入于海同上)出南陽(淮水丨丨丨桐栢山其源初出湧出復潜)
(流水經)圍揚州(淮圍也丨繞丨丨北界東至海釋名)貢蠙珠(淮夷蠙珠暨魚禹貢)出兵
賦(唐第五琦曰兵賦之所出以江淮為淵)橘為枳(丨踰淮而北丨丨周禮)雀為蜃(丨入)
(于淮丨丨國語)堰漲如雷(梁武帝天監十二年用魏降人王足計欲以淮水灌夀陽乃假太子右衛)
(康絢節督卒二十萬作浮山丨于鍾離而淮流湍駛漂疾將合復潰或曰淮有蛟龍喜乘風雨壊岸其性惡鐵)
(絢以為然乃引東西冶鐵器數千萬斤益以薪石沈之猶踰年乃合堰袤九里水逆淮而上所蒙被甚廣魏人)
(患之果徙夀陽戍頓八公山餘民分就岡隴未幾淮暴丨堰壊奔于海有聲丨丨水之怪祅蔽流而下死者數)
(十萬人秦少遊浮山賦序)檣建成林(從王師以南征兮浮淮水而遐逝背渦浦之曲流兮望馬丘之)
(高澨泛洪櫓于中潮兮飛輕舟于濱濟建衆檣以成林兮譬無山之樹藝迅風興濤征鼓若雷旌旄翳日飛雲)
(天廻若鷹飄逸遞相競軼凌驚波以高鶩馳駭浪而赴質如舟徒之巧極美榜人之閑疾後漢王粲浮淮賦)
獲無支祁(禹治水三至桐柏山丨淮渦水神名曰丨丨丨形猶獼猴力踰九象人不可視乃命庚辰)
(制之是時木魅水靈山妖水怪奔號叢繞幾以千數庚辰持戟逐去遂鎻于龜山之足淮水乃安唐永泰初楚)
(州有漁人夜釣于龜山之下其鈎為物所制因沉水視之見大鐵鎖繞山足一獸形如青猿兀若昏醉涎沬腥)
(穢不可近古嶽瀆經)封長源王(五代楊溥二年正月丨淮瀆丨丨丨)泗水發谼(吕周任丨)
(州大丨汜山泐桐柏丨丨歕湧下注淮濆唐文粹)汴水入鬭(中和三年丨丨丨于淮水丨壊船數)
(艘唐五行志)大禹排注(當堯之時水逆行㲹濫于中國禹䟽九河排淮泗而注之江孟子)召
公平淮(宣王命丨丨丨丨毛詩)雪夜渡淮(唐裴度丨丨丨丨檎吴元濟唐書)戍夜
踰淮(賊將李圓焚淮口辛讜曰事亟矣獨出可以求援乃與楊文播李行實丨丨丨丨坎岸登馳三十里)
(至洪澤見戍將郭厚本告急厚本許出兵忠義傳)舠艫度淮(唐杜祐為徐州節度使張建封卒軍)
(亂立其子愔請于朝帝不許詔祐節度淮泗討定之祐具丨丨遣將丨丨)鐵鎖絶流(咸通中龐)
(勛反圍城淮南節度使令狐綯遣牙將李湘屯淮口與郭厚本合為所敗于是援絶泗州刺史杜慆乃以丨丨)
(丨淮流梯衝乘城)
詩集青於藍(淮之水淮之水春風吹春風洗丨丨丨綠染指魚不來鷗不起㶑㶑灔灔天盡頭秪)
(見孤帆不見舟殘陽欲落未落處盡是人間今古愁可柰何可奈何莫使騷人聞棹歌我曹盡是浩歌客笑聲)
(酒面春風和徐仲車淮之水)青如苔(長淮之水丨丨丨行人但覺心眼開湘江豈無水魚腹忠魂埋)
(但見愁雲結雨猿聲哀浙江豈無水鴟革漂胥骸但見潮頭怒氣如山來孤臣詞客到江上何以寬心懷長淮)
(之水繞楚流先生家住淮上頭黃金萬斛浴明月碧玉一片含清秋酒花人面歌一曲淮上百物無閑愁馬子)
(才長淮謠)淮上遇風(一棹危于葉傍觀欲損神他年在平地無忽險中人范文正丨丨丨丨詩雖弄)
(翰戲語卒然而作其濟險加澤未嘗忘)舟中遇風(聖宋非狂楚清淮異汨羅平生仗忠信今日任)
(風波舟楫顛危甚黿鼉出没多斜陽幸無事沽酒聽漁歌唐子方謫官渡淮丨丨丨丨欲覆舟而作)
濟
事類出河(濟濟也言源丨丨北濟河而南也釋名)𨗳沇(丨丨水東流為濟入于河溢為滎注)
(泉源為沇流去為濟禹貢唐帝問許敬宗曰書稱浮于濟漯今濟與源斷不相屬何故而然敬宗曰夏禹丨丨)
(水東流為濟入于河今自源至温而入河水自北洑地過河而南出為滎乂洑而西至曹濮散出于地合而東)
(汶水自南入之所謂溢為滎東出于陶丘北又東會于汶也)達河(浮于濟漯丨于丨注濟漯兩水名因)
(水入水曰達禹貢)注海(江出岷山河出崑崙濟出王屋潁出少室漢出嶓冡分流外馳丨于東丨所行)
(則異所歸則一淮地形訓)出温縣(沂水東丨丨丨此名濟水水經)過成臯(濟水入河與河並流)
(丨丨丨溢出為滎水同上)泉源清(惟神丨丨丨㓗浸彼遐遠播通四氣作紀一方玄冬肇節聿修典物)
(通典祭大濟文)淵波湛(乾光資耀坤載播液惟瀆暢靈協輝隂辟庶象馮和升䧏芳瀝藴神包化比王)
(宣績温方涌瑞沇源導濟引流通滄實侔四體作潤岱坰含雲吐醴丨丨丨湛川風瀰瀰瞻洪津而懷德乘長)
(波而欽智汎龍儀之郁穆璨玉軒而浮被沉璋璧之明物冀性絜以歸寄後魏文帝祭濟瀆文)於水獨
尊(唐帝問許敬宗曰天下洪流巨谷不載祀典濟甚細而在四瀆何哉對曰瀆之言獨也不因餘水獨能赴)
(海者也且天有五星運而為四時地有五岳流而為四瀆人有五事用而為四支五陽數也四隂數也有竒偶)
(隂陽焉濟潜流屢絶状雖細微獨而尊也)與河同靈(今盡濟水之力載數石之舟廣不能横深不能)
(浮而曰丨丨丨丨等秩唐李甘瀆問)濟瀆宜麥(出淮南子)鸜鵒不踰(丨丨丨丨濟周禮)
洛
亊類繹耀(洛之為言繹也言水丨繹光丨也春秋說題辭)流柔(洛字或作雒初漢火行忌水故)
(洛去水而加佳魏為土行土水之母水得土而流土得水而柔故去佳加水魚豢典略)導熊耳(丨洛)
(自丨丨東北會于澗瀍又東北入于河禹貢)出獵山(洛丨丨丨淮地形訓)入成臯(洛水出洛)
(西山東北注河丨丨丨之西山海經)改永昌(則天臨朝武承嗣為欵洛水石導使為帝遣雍人唐同泰)
(獻之丨號洛水曰丨丨水)洛宜禾(丨水輕利而丨丨淮南子)洛出書(丨丨丨聖人則之易系辭)
(至德之運洛出圖書淮南子)玄龜圖(丨丨洛書者天符也王者有德至川泉則洛出丨書宋書天乃)
(錫禹洪範九疇彛倫攸叙孔安國注疇類也天與禹洛出書神龜負文而出列于背有數至于九禹遂因而)
(第之以成九類尚書)青鯉書(黃帝游洛水有鯉魚長三丈身青無鱗赤文成字河圖黃帝時大霧三日)
(帝游洛水之上見大魚殺二牲以醮之天乃甚雨七日魚流而得圖書帝王紀)鳳銜圖(黃帝生扵玄扈)
(洛水之上有丨凰集丨丨置帝前圖以黃金為匣南宋書)鷄銜珠(昭靈后名含始遊于洛地有玉丨丨)
(丨刻曰吞此者王含始吞之而生漢高祖帝王世紀)赤光起(堯沉璧于洛丨丨丨有靈龜負書出)
(尚書中侯)青雲浮(武王沉璧而熒光塞河丨丨丨洛同上)變五色(帝德盛之應洛水先温九)
(日乃寒五色玄黃六帖)合四水(伊洛瀍澗四水合流書注)二水鬭(周靈王時榖洛丨丨丨將)
(毁王宫王乃壅之後王室大亂國語)三川震(幽王時丨丨皆丨伯陽甫曰周將亡矣三川涇渭洛史記)
宓妃為神(丨丨宓犧氏之女溺洛水曹植作洛神賦曰其形也翩若驚鴻婉若游龍髣髴兮若輕雲)
(之蔽月飄颻兮若流風之廻雪忽然縱體以遊以嬉左倚采旄右蔭桂旗攘皓腕于神滸兮採湍瀨之玄芝衆)
(靈雜遝命儔嘯侣或窺清流或翔神渚從南湘之二妃擕漢濱之游女軆迅飛鳬飄忽若神凌波微步羅襪生)
(塵云云)王子得仙(丨丨晉好吹笙作鳳鳴常遊伊洛遂丨丨神仙傳)成蕩獲瑞(湯時)
(有神牽白狼銜鈎入殷朝者乃東觀沉璧于洛獲黃魚黑玉之瑞于是始受命稱王帝王世紀)周公
告卜(召公既相宅丨丨往營成周使來丨丨作洛誥曰我又卜瀍水東澗水西亦惟洛食書)林
宗泛舟(李膺與郭丨丨丨丨于洛水之上望之者以為仙舟本傳)王濟解褉(丨丨丨丨于洛)
(史)適之修防(元宗患洛水暴耗徭力詔李丨丨以禁錢作三大防曰上陽積翠月陂自是水不能)
(患)昭德繕橋(洛有二橋司農韋機徙其一直長夏門民利之其一橋廢省巨萬計然洛水歲淙齧)
(繕者告勞李昭德始累石代柱水不能怒自是無患)
詩集驅馬(脉脉廣川流丨丨歷長洲鵲飛山月繞蟬噪野風秋上官儀詩高宗時天下無事儀獨持)
(國柄常凌晨赴朝巡洛水堤步月緩轡詠詩音韻清亮望之若仙)持竿(丨丨洛水側孤坐屢窮辰韓愈)
青壇(綠綺因河檢丨丨俯洛濱蘇味道)碧簟(清洛水光鋪丨丨上陽宫葉剪紅綃劉禹錫)拂
水(别袖丨洛丨征車轉崤陵韓愈)插波(水花翻照樹隄蘭倒丨丨唐太宗臨洛請)
渭
事類𨗳鳥鼠(丨渭自丨丨同穴東會于灃又東會于涇又東入于河禹貢)浸雍州(雍州)
(其浸渭洛周禮)象天河(秦都咸陽渭水貫都以丨丨丨浮橋南渡以法牽牛三輔記)通寺井
(景公寺前街中舊有巨井俗呼為八角井元和初有公主夏中過百姓方汲令從婢以銀稜椀就井承水悮墜)
(椀經月餘出于渭河酉陽雜俎)女星浴水(漢武帝時蜀張寬為侍中從祀甘泉至渭橋有女子浴于)
(渭水乳長七尺上怪其異遣問之女曰帝後第七車知我所來時寬在第七車對曰天星主祭祀者齋戒不潔)
(則女人星見陳夀益部耆舊傳)黑龍飲水(昔有丨丨從南山出丨渭丨其行道為龍首山三秦記)
馬化為龍(明皇帝在位靈昌郡得異馬於河其狀龍鱗虺尾拳毛環目肉鬛居帝閑二十年遇禍亂)
(帝西幸丨至咸陽西入渭水丨丨丨游泳去不知所終柳宗元龍馬贊)蛙大如鼎(神龍中渭水有)
(丨丨丨丨里人聚觀數日而失唐志)太公垂釣(丨丨丨丨于渭周西伯將獵卜曰所獲非龍非螭非)
(熊非羆所獲覇王之輔於是西伯獵杲遇太公於渭之陽與語大悦史記)文王造舟(文定厥祥親迎)
(于渭丨丨在渭丨丨為梁毛詩)西京行祀(秦漢都丨丨渭雖不在祀典以其近咸陽故得比大川之)
(祀宋書)阿房漲膩(杜牧丨丨宫賦渭流丨丨棄脂水也文粹)抱馬以逸(安祿山反王師)
(敗績僕固懷恩至渭水無舟丨丨鬛丨丨)犯蹕者罸(張釋之為廷尉漢文帝出中渭橋有一人從橋)
(下走出乘輿馬驚使捕屬廷尉奏此人犯蹕罰金)
詩集渭源(丨丨奔鳥穴輕潤起客亭淺淺滿磵響蕩蕩竟川鳴潘生稱運石馮子聽波聲斜去臨天)
(半横來對始平合流應不雜方知性本清後周宇文道至渭源)
涇
事類合流(涇渭丨丨三百里清濁不雜三秦記涇以渭濁湜湜其沚毛詩)富流(其地勢也帶涇)
(渭之丨丨唐文粹李庾西都賦)秦水(丨有丨掎汨泥淖撓混沙礫乃合清渭自彰穢跡故名曰濁涇柳愚)
(溪對)涇舟(淠彼丨丨烝徒楫之注淠舟行貌涇水之中舟行者乃衆徒船人以楫櫂之毛詩)鄭渠
(韓聞秦之好興利欲罷之無令東伐乃使水工鄭國間說秦鑿丨涇自中山西控瓠口為渠溉田通鑑)白
渠(漢武時趙中大夫白公奏穿渠引涇水溉田名丨丨人得其饒歌曰田于何所池陽谷口鄭國在前白渠)
(起後舉鍤為雲決渠為雨涇水一石其泥數斗且溉且糞長我禾黍衣食京師億萬之口)秦皇沉馬
(秦二世夢虎囓其左驂卜曰涇水為祟二世祀之沉四白馬于涇水水經)漢室立祠(涇渭雖不在祀)
(典近咸陽皆比大川之祀漢書)秦毒涇水(晉侯伐秦丨人丨丨上流師人多死)漢壅涇流
(漢武河平四年長陵臨涇岸頽丨丨丨)
詩集隴阪(𨗳源經丨丨屬汭貫嬴都下瀨波常急廻圻溜亦紆毒流秦卒斃泥糞漢田腴獨有迷津)
(客懷歸輕暮途徐珩)涇川(丨丨三百里若耶羞見之上有琴高水下有陵陽祠李白送族弟)
漢
事類沱潛(丨丨既道書禹貢)漢廣(丨丨德化所及也文王美化行乎江漢之域漢之廣矣不)
(可泳思漢有游女不可求思毛詩)楚望(江漢睢漳丨之丨也左傳)朝宗(江漢丨丨于海禹貢)東
流(嶓冢𨗳漾丨丨為漢又東為滄浪之水注衆源為漾水流為漢水同上)南紀(滔滔江漢丨國之丨)
(毛詩)盧鈞築堤(丨丨會昌中洪水害㐮陽拜鈞為山南東道節度使丨丨六十步以障漢)東之
遏湍(張東之授㐮州刺史會漢水漲囓城郭東之因壘為隄以丨丨怒)昭侯沉玉(蔡昭侯為)
(两佩與两裘以如楚獻一佩一裘于昭王子常欲之三如年不與蔡侯歸及漢執玉而沉曰余所濟漢而南者有)
(大川左傳)漢女解珮(昔鄭交甫過漢臯遇二女妖服珮兩珠交甫與之言曰願請子之珮二女解珮)
(與交甫懷之而去十步探之則亡矣回顧二女亦不見韓詩傳)責漢水辭(春秋齊桓公合諸侯之師)
(盟于召陵責楚之包茅不入問昭王南征而不復楚使屈完對曰貢之不入寡君之罪也昭王南征之不復君)
(其問諸水濱按昭王南征至漢舟人膠其舟王遂溺死夫山林川澤天子祀之必有其神楚人膠其船而禍其)
(君神不能福神之罪也余過漢見其波濤滉瀁而責其水其辭曰漢之廣兮風波四起雖有風波不如蹄涔之)
(水蹄涔之水不為下國而傾天子漢之深兮其隄莫量不如行潦之汪行潦之汪不為下國而溺天王漢之美)
(者曰魴吾雖饑不食其魴恐汚吾之饑腸李善夷)
詩集霞光(東海既渳渳南紀信滔滔水激沉碑岸波駭弄珠臯含星暎淺石浮盖下奔濤溜闊丨丨)
(近川長曉氣高檣烏轉輕翼戲馬落風毛客星既多緒長歌且代勞李百勞)鴨綠(遥看漢水丨頭丨恰)
(似葡萄初潑醅李白襄陽歌)殊流(漢水既丨丨楚山亦此分李白擬古)歸舟(眼前今古意江漢一)
(歸舟杜甫懷㶚上遊)
沔
事類入渭(西傾因桓是來浮于潛逾于沔丨于丨亂于河注漢上曰沔越沔而北丨丨書禹貢)朝
海(沔水沔彼流水丨宗于丨毛詩)斬蛟沔水(沔水隈潭極深先有蛟為害鄧遐為襄陽太守拔劍)
(入水蛟繞其足遐自揮劍截蛟數叚流血水丹蛟患遂息盛弘之荆州記)沉碑沔水(沔水東經萬山)
(下有潭昔杜元凱好名作兩碑述已功一碑在峴山一碑沉此潭中曰千載之後何知不深谷為陵水經)
詩集連銅柱(正解柴桑䌫仍看蜀道行檣烏相背發塞鴈一行鳴南紀丨丨丨西江接錦城憑將)
(百錢卜飄泊問君平杜甫送弟入蜀)
古今合璧事𩔖備要前集卷七
