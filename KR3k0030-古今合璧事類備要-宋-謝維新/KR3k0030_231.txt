古今合璧事類備要别集卷二十五
宋謝維新撰
花部
芍藥花
格物藂話(芍藥牡丹之亞也百花之中其名最古本草注一名將離廣雅曰黑挛夷芍藥也詩)
(鄭國風又有贈以芍藥之句其後謝公直中書省白太傅為主客郎中知制誥皆有詩爰自天后以來牡)
(丹始盛而芍藥之艷衰矣花譜總别四十二種今閱其花皆六出至春三月時粗者先發佳者後開叢高)
(二尺許廣亦盈手豐碩艷麗悦目可珍至其色則世傳以黃者為貴餘皆下品也君子謂此花獨産於廣)
(陵者為得風土之正亦猶牡丹之品洛陽之外無傳焉雖四方之人非不市種以歸然往往離其土性大)
(率一歲而小變三歲而大變及其末也與凡花盖無以異然則芍藥之美益得以專於楊州者或者誠有)
(所未諭云)
事類金帶圍(芍藥花名天下者洛陽牡丹廣陵芍藥尔紅葉而黃腰號丨丨丨而無種有時而出)
(則城中當有宰相韓魏守廣陵日一出四枝公嘗選客具樂以賞之是時王岐公以高科為倅王荆公以名士)
(為属皆在選尚闕其一而莫有當者數日不决而花已盛公命戒客而私自念今日有客而不問何人召使當)
(之及暮南水門陳太傳來早使召之乃秀公也明日酒半折花欹以插之其後四公皆為相后山叢話)玉
盤盂(東武舊俗每歲四月大會於南禪資福兩寺芍藥供佛而今歲最盛凡七十餘朵皆重跗累萼繁麗)
(豐碩中有白花正圓如覆盂其下十餘葉承之如盤姿格獨出於七十朵之上因易名曰丨丨丨東坡詩序)
腰金紫(四枝正紫重跗累萼中有金蘂繞之號丨丨丨東軒茟錄)萬花會(東坡云揚州芍藥為)
(天下冠蔡繁卿為守始作萬花會用花十餘萬枝既殘諸園吏並緣為奸民大病之余始至問民疾苦以此為)
(首遂罷之萬花本洛陽故事亦必為民害也會當有罷之者錢惟演為留守始置驛貢洛花識者鄙之曰此宫)
(妾愛君之意也漁隠叢話)孔常父芍藥序(揚州芍藥名於天下與洛陽牡丹俱貴於時四方之)
(人盡皆齎携金帛市種以歸者多矣吾見其一歲而小變三歲而大變卒與常花無異由此芍藥之美益專於)
(揚州焉大抵粗者先開佳者後發高至尺餘廣亦盈手其色以黃為最貴所葉乃其下者鄭詩引芍)
(藥以具而後說者曰香草也司馬長卿子虛賦曰芍藥之和御之說者曰芍藥根又辟毒氣)
(也謝省中詩曰紅藥當階翻說者曰草州者皆與今所謂芍藥者合但未有專言楊)(其義)
(以模寫風物自喜如盧人杜牧張闕之徒皆居也余有一語及闕是花品未有若今日之盛)
(官三十有三種乃暇嘗裁而定之盖可紀者具列其名從而釋之)劉貢父芍藥
譜(天下名花洛陽牡丹廣陵芍藥為相侔埒禹貢記揚州草夭木喬聖人之言然未有效其夭喬也廣陵芍)
(藥有自他方移來種之者經歲則盛至有十倍其初而勝廣陵所出遠甚地氣所宜信其為夭乎然則醫書本)
(草所載藥物方土所出山川原野氣力不同或相倍蓰十百如此花矣不可不察也然芍藥之盛四五)
(十里之間為然外是則薄劣不及洛陽牡丹於歲變更日新而芍藥自以種傳獨得)
(節)(泙)(溉以時亦不能全盛又有風雨暄寒間有至十四五年得一見者其)(闕闕)
(開不能成天時參地利人力)(品此天地一物不與凡品同待其然後出意其造物亦曰珍)
(惜之耳芍藥始開時可留七八日自廣陵至姑蘇北入射陽未至通州海上西止滁和州數百里間人人厭觀)
(矣廣陵到京師千五百里駿馬疾足可六七日至也上不以耳目之玩勤遠人而富商大賈逐利纖嗇不顧又)
(無好事有力者招致之故芍藥不得至京師而洛陽牡丹獨擅其名其移根此方者二年以往則不及初年自)
(是歲加劣矣故北人之見芍藥者皆其下者也然種芍藥為生者猶得厚價重利云熙寧六年攽罷海陵至廣)
(陵時正四月花時會友人傳欽之孫莘老偕行相與歴覽人家園圃及佛舍所種凡三萬餘株芍藥媺好及雖)
(好而不至者盡是矣扶風馬玿府大尹給事公子也博物好竒為予道芍藥本末及取廣陵人所第名品示予)
(予按唐氏藩鎮之盛掦府號為第一萬商千賈珍貨之所叢集百氏小說尚多記之而莫有言芍藥之美者非)
(天地生物無粗於古而特隆於今也殆時所好尚不齊而古人未必能知正色耳白樂天詩言牡丹取叢大花)
(朵繁者為佳此最洛人所卑下者古人之不知芍藥者何疑然當時無記錄故後世莫知其詳今此復無傳說)
(使後世今猶不足恨或人情好尚更變浸浸日遠則名品竒花遂將泯默無傳來者莫知有此不亦惜哉故因)
(次序為譜凡三十一種皆使畫工圖寫之以示未嘗見者使知之其嘗見者固以吾言為信矣彭成劉攽記)
(冠羣芳大旋心冠子深紅寳粧成髻子色微紫)(賽羣芳小旋心冠子盡天工青心紅冠子)
(曉粧新白襭子積嬌紅紅楼子)(點粧紅紅襭子冠疊香英紫楼子醉西施大軟條子色淡紅)
(道粧成黃楼子紅探香瓊青心玉版冠子白冠子素粧殘初開粉即漸白試梅粧)
(淺粧勻粉紅冠子醉嬌紅深紅冠子擬香英紫蕊紫冠子妬嬌紅紅寳相冠子縷金囊金綿冠子)
(怨春紅硬條冠子妬鵝黃黃絲頭葉蘸金香金蕊紫草葉試穠緋多葉宿妝殷紫高多取次粧淡紅多葉)
(聚香絲紫綠頭一簇紅絲紅絲頭會三英三頭紫萼)(效殷妝小矮多葉合歡芳雙頭並蒂)
(擬繡韉鞍子兩邊垂下銀含稜銀緣)
王觀芍藥譜序(余嘗論天下之物悉受天地之氣以生其小大短長辛酸甘苦與夫顔色之異)
(計非人力之可容致巧於其間也今洛陽之牡丹維揚之芍藥受天地之氣以生而小大淺深一隨人力之工)
(拙而移其天地所生之性故竒容異色間出於人間以人而盗天地之工而成之良可怪也然而天地之間事)
(物紛紜出乎其前不得而曉者此其一也洛陽風土之詳已見於歐公之記此不復論維揚大抵土壌肥膩於)
(草木為宜禹貢曰厥草惟夭是也居人以治花相尚方九月十月時悉出其根滌以甘泉然後剥削老硬病腐)
(之處揉調沙糞以培之易其故土凡花大約三年或二年一分不分則舊根老硬而侵食新芽故花不成就分)
(之數則小而不舒不分與分之太數皆花之病也花顔色之深淺與葉蕊之繁盛皆出於培壅剥削之力花既)
(萎落亟剪去其子屈盤枝條使不離散脉理不上行而皆歸於根明年新花繁而色潤雜花根窠多不能致遠)
(惟芍藥及時取根盡取本土貯以竹席之器雖數千里之遠一人可負數百本而不勞至於他州則壅以沙糞)
(雖不及維揚之盛而顔色亦非他州所有者比也亦有踰年即變而不成者此亦繫土地之宜而人力之至不)
(至也花品舊傳龍興寺山子羅漢觀音彌陀之四院冠於此州其後民間稍稍厚賂以丐其本培壅事治遂過)
(於龍興之四院今則有朱氏之園最為冠絶南北二園所種幾於五六萬株意其自古種花之盛未之有也朱)
(氏當其花之盛開飾亭宇以待來遊者逾月不絶而朱氏未嘗厭也揚之人與西洛不異無貴賤皆喜戴花故)
(開明橋之間方春之月拂旦有花市焉州宅舊有芍藥廳在都廳之後聚一州絶品於其中不下龍興朱氏之)
(盛往歲郡將召移新守未至監護不密悉為人盗去易以凡品自是芍藥廳徒有其名爾今芍藥有三十四品)
(舊譜只取三十一種如緋單葉白單葉紅單葉不入名品之内其花皆六出維揚之人甚賤之余自熙寧八年)
(季冬守官江都所見與夫所聞莫不詳熟又得八品焉非平日三十一品之比此皆世之所難得今悉列于左)
(舊譜三十一品分上中下七等此前人所定今更不易新收八品)
(御衣黃黃色淺而葉疎如黃楼子冠子黃楼子五七層間以金線袁黃)(髻子)
(峽石黃冠子黃金線冠子金鮑黃冠子色𩔖瑠黃楊花冠子心葉紅間以線)
(胡纈紅色深淺相雜黽池紅並萼或三顔)
王觀芍藥後論(或謂有唐若張祐杜牧盧仝崔涯章孝標李嵘王播皆一時名士而工於詩者)
(也或遊觀於此不為不久而略無一言一句以及芍藥意其古未有之始盛於今未為通論也海棠之盛莫盛)
(於西蜀而杜子美詩名又重於張祐諸公在蜀日久其詩數千篇而未嘗及海棠張祐軰詩之不及芍藥不足)
(疑也)
詩集當階翻(紅藥丨丨丨謝元暉)傍砌看(丨丨丨紅藥杜甫)妍華麗(凡卉與時)
(謝丨丨丨兹辰欹紅醉濃露窈窕留餘春孤賞薄日暮暄風動搖頻夜窗藹芳氣幽臥如相親願致溱洧贈悠)
(悠南國人柳宗元)殷勤開(芍藥誰謂壻人人不敢來唯應待詩老日日丨丨丨孟郊)花欲老
(今日階前紅芍藥幾丨丨丨幾花新開時不欲此色相落後始知如幻身空門此去幾多地欲把殘花問上人)
(白居易)花長在(芍藥花開出舊欄春杉掩淚再來看主人不在丨丨丨更勝青松守歲寒錢起)翠
莖綠葉(丨丨丨丨天力與此恩不属黃鍾家韓退之)碧股黃絲(罷草紫泥詔起吟紅藥詩)
(詞頭封送後花口拆開時坐對鈎簾久行觀步履遟兩三叢爛漫十二葉參差背日房微歛當階朵旋欹釵莖)
(抽丨丨粉蕊撲丨丨動盪情無限低斜力不支周回看未足比諭語難為勾漏丹砂裹僬僥火㷔旗彤雲䞉根)
(蔕綘幘欠纓緌况有晴風動仍兼宿露垂疑香熏罨畫似淚着臙脂有意留連我無言怨思誰應愁明日落如)
(恨隔年期菡蓞泥連萼玫瑰刺繞枝等量無勝者唯眼與心知白樂天)仙禁微芳(丨丨生紅藥丨)
(丨不自持幸因清絶地還遇艷陽時張九齡)浩態狂香(丨丨丨丨昔未逢紅燈粲粲綠盤龍覺來)
(獨坐匆驚恐身在仙官第幾重韓昌黎)旋心弱體(廣陵芍藥真竒詫名與洛花相上下洛花年來)
(品格卑所在随人趁高價接頭着處聘新妍輕去本根無顧籍不論姚花與魏花只供俗眼陪妖姹廣陵之花)
(品絶高得地不移歸造化丨丨丨丨不勝枝寳髻欹斜猶墮馬韓忠献公)仙姿美態(含露丨丨近玉)
(堂翻階丨丨醉紅粧對花未免須酣舞到底昌黎是楚狂卲康節紅芍藥)夭桃未可(艷艷錦不如夭)
(丨丨丨丨晴霞畏欲散晚日愁將墮結根本為誰賞心期在我元稹)牡丹近侍(阿姨天上舞霓裳姊)
(妹庭前剪雪霜要與丨丨為丨丨鉛華不御學梅粧康節)兩寺寳瓔珞(雜花狼藉占春餘芍藥開)
(時掃地無丨丨粧成丨丨丨一枝爭看玉盤盂佳名會作新翻曲絶品難尋舊畫圖從此定知年榖熟姑仙親)
(見雪肌膚坡)一朵玉盤盂(旁招近侍自江都兩歲何曾見國姝看盡滿欄紅芍藥只消丨丨丨)
(丨丨水精淡白非真色珠碧空明得似無欲比此花無可比且云冰骨玉肌膚楊誠齋)
樂府佳名千種(人間花老天涯春去揚州别是風光紅葉五株丨丨丨丨天然浩態狂香尊貴)
(御衣黃未便教西洛獨占花王困倚東風漢宫誰敢闘新粧年年高會維揚看家誇絶艷人詫竒芳結蕊當)
(屏聮葩就幄紅遮綠遶華堂花面映交相更秉蕳觀洧幽意難忘罷酒風亭夢魂驚恐在仙鄊望海湖晁無)
(咎)國色千金(洛下根株江南㘽種天香丨丨丨丨重花邊三閣建康春風前十里楊州夢油璧)
(輕車青絲短鞚看花日日催賓從而今何許定王城一枝且為鄰翁送踏莎行張于湖)
古今合璧事類備要别集卷二十五
