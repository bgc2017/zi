古今合璧事類備要前集卷四十八
宋謝維新撰
釋教門
禪法
事類見性(禪者定慧之通稱明心達理之趨也達麽觀此上機緣繁紊乃曰不立文字者恐其執文滯相也直指人)
(心乃丨丨成佛者明其頓了無生也要覧)因心(無有可捨是達本原無空可住是知空本在百法而無得周萬物而不殆)
(則知法本不生丨丨起見見無可取法則常如有證於此得無漏不盡漏度有為非無為者其曹溪乎文粹)清淨(自白)
(馬東來而人知象教佛衣始傳而人知心法味真實即丨丨以觀空存想好者怖感神而遷善厚於求者植因以覬福罹於苦)
(者證業以消冤隂助教化摠持人天所謂生成之外别有陶冶刑政不及曲為調柔其方可言其旨不可得而言也劉禹鍚記)
神妙(以五藴九識十八界皆空猶鏡之明也雖萬物畢呈而光性無累心之虚也雖三際不住而覺觀湛然得此者即凢)
(成聖不然則一塵瞥起六入膠固循環回伏於生死之中風濤火輪迷妄不息心本清淨而無境也非遣境以會心非去垢以)
(取淨丨丨獨立而與物俱能悟斯者不為習氣生死幻藴之所累也文粹權德輿文)解脱(以寂照妙用攝羣品流注生滅)
(觀四維上下不見法不見身不見心乃至心離名字身等空界法同夢幻無得無證然後謂之丨丨文粹獨孤及文)真如
(馬師云丨丨有變易豈不聞善知識者能回三毒為三聚淨戒回六賊為六神通回煩惱作菩提回無明作大智若丨丨無變)
(易是外道也傳燈錄)宗教(宗鏡錄融會丨丨之言曰不離筌蹄而求解脱不執文字而迷本空依教則華嚴即示一心廣)
(大之文依宗則達麽直顯衆生心性之旨則知與禪體一而名二圭峯曰經是佛語禪是佛意諸佛心口必不相違陳了翁記)
心法(古禪師云三界惟心萬法惟識又云世間所冇法一切惟心造一切因果世界微塵因心成體又云法不孤起伏竟)
(方生乂云心從境起境逐心生又云心生則種種法生心滅則種種法滅又云心如攻畫佛能畫諸世界本語錄)聲塵
(佛語阿難聲銷無響汝說無聞若實無聞聞性已滅同於枯大鐘聲更擊汝云何知知有知無自是丨丨或無或有豈彼聞性)
(為汝有無聞實云無誰知無者楞嚴經)法喜(慧海日迷徇六根者號為六師心外求佛名為外道有物可施不名福田)
(生心不受供養墮三惡道汝若能謗於佛者是不着佛求毁於法者是不着法求不入衆數者是不着僧求終不得滅度者智)
(用現前着有如是解者便得丨丨禪悦之食諸方廣語)三句法門(益州無住禪師嘗務宴寂杜鴻漸問無憶無念)
(莫妄丨丨丨丨是一是三曰無憶名戒無念名定無妄名慧一心不生具戒定慧非一非三也自心澄停識浪水清影見悟無)
(全體寂滅傳燈錄)一味禪學(有僧辭歸宗云往諸方學五味禪歸宗云我這裏有丨丨丨為甚不丨僧云如何是)
(一味禪宗便打廣語)常定大定(智隍禪師庵居二十年元策禪師知其所得未真往問曰汝在此作麽隍日入定策)
(曰汝入定有心邪無心邪若有心一切蠢動皆應得走若無心一切草木亦皆得定隍曰我入定時不見有無之心策曰既不)
(見有無之心即是丨丨何有出入若有出入則非丨丨傳燈錄)大乘小乘(禪有淺深階級殊等謂帶異計欣上厭下)
(而脩者是外道禪正信因果亦以欣厭而脩者是凢夫禪悟我空偏真之理而脩者是小乘禪悟我法二空所顯真理而脩者)
(是大乘禪若頓悟自心本來清淨元無煩惱無漏智性本自具足此心即佛依此而脩者是最上乘禪亦名如來清淨禪宗密)
(禪傳燈錄)無住無生(智隍問六祖以何為禪定玄策曰我師云妙湛員寂體用如如五隂本空六塵非有不出不入)
(不定不亂禪性丨丨離住禪寂禪性丨丨離生禪想心如空虚亦無空虚之量出傳燈錄)不生不滅(杜鴻漸問無住)
(禪師云何丨丨云何丨丨如何得解脱師曰見境心不起名丨丨不生即丨丨既無生滅即不被前塵所縛當處解脱也同上)
大乘見解(唐中宗遣内侍薛簡迎六祖能師簡問曰人不以智慧照破煩惱憑何出離祖曰若以智慧照破煩惱便)
(為二乘小兒羊鹿等機上智大根悉不如是簡曰如何是丨丨丨丨曰明與無明其性無二無二之性即是實性處凢愚而不)
(減在聖賢而不增住喧煩而不亂居禪定而不寂不斷不常不來不去性相如如常住不遷名之曰道傳燈錄)如來如
見(大通和尚謂智常曰汝之本性猶如虚空返觀自性了無一物可知是名真知無有青黃長短但見本源清淨覺體員明)
(即名見性成佛亦名極樂世界亦名丨丨丨丨同上)究竟淨名(講維摩經問曰菩薩各入不二法門維摩默然是究)
(竟否師曰諸菩薩各說入不二法門以言顯於無言文殊以無言顯於無言維摩不以言不以無言默然但會淨名兩字便得)
(淨者本體也名者迹用也從本體起迹用從迹用歸本體體用不二本迹非殊若識淨名兩字假號更說什麽竟究與不竟究)
(傳燈錄)悟解邪見(有一種人得少省悟只認得昭昭靈靈以為極則既無正見人我轉高不復決擇邪正一向事)
(筆硯廣學多知答對則機鋒迅捷語句尖新說禪則義理聮環文詞綺美行捧下喝祖佛不存横談豎抺誰敢當鋒說教則五)
(性三乘教果行果論理則人天天趣凢聖超然論空則法本不有空亦非存說漸則作四諦緣生之觀成四果緣覺之乘或發)
(心於十信之前或成佛於三祇劫後論頓則悟而成佛不勞修證說圓則衆生本來是佛神通智用皆齊芥納湏彌毛吞巨海)
(若論大用則無邊刹境攝在一毫之端十世古今不出刹那之際展無為之化開方便之門謂之海印三昧亦名普現色身此)
(人所說如此若無道眼争知不實昭昭靈靈徒自勞耳古禪師語錄)無漏智果(天竺婆修盤頭陀一食坐禪不卧六)
(時禮佛清淨無欲二十祖闍夜多欲度之問其徒曰此頭陀能脩梵行可得成佛耶曰我師精進何不可夜多曰汝師與道遠)
(矣設若苦行歷於塵劫皆虚妄之本也其徒作色曰尊者藴何德行而譏我師夜多曰我不求道亦不顛倒我不禮佛亦不輕)
(慢我不長坐亦不懈怠我不一食亦不雜食心無所希名之曰道婆修便於言下知歸發丨丨丨丨傳燈錄)不斷續
相(僧那禪師謂門人曰祖師心印非專苦行若唯務苦行不明本心則如黑月夜履嶮如欲明本心當審諦推測遇聲遇色)
(未起覺觀時心何所之是無邪是有邪既不墮有無處所則心珠獨明常照世間而無一塵間隔丨見丨丨之丨傳燈錄)無
情說法(洞山良价禪師初問潙山曰頃聞忠國師有丨丨丨丨良价未究其旨潙山曰這裏亦有只是難得其人此去)
(有雲岩道人若能撥草瞻風必為子之所重洞山到雲岩問丨丨丨丨什麽人得聞曰無情說法無情得聞傳燈錄)住心
觀静(志誠禪師自神秀處往曹溪六祖曰汝師若何示衆對曰常丨丨丨丨長坐不卧六祖曰是病非禪於理何益聽吾)
(偈曰生來坐不卧死去卧不坐元是臭骨頭何為立功過同上)即心是佛(馬祖既住上藍每示衆云丨丨丨丨僧問)
(為甚麽即心是佛祖云止小兒啼僧云啼止後如何祖云非心非佛同上)非心非佛(有僧問大挴和尚見馬祖得个)
(甚麽便住此山大梅曰馬祖向我道即心是佛僧曰馬祖近日佛法大别大梅曰作麽生别僧云近日又道丨丨丨丨大梅曰)
(這老漢惑亂人未有了日任汝丨丨丨丨我只管即心是佛其僧回舉似馬祖馬祖謂大衆曰梅子熟也傳燈錄)即心
即佛(伏牛山自在禪師至長安謁忠國師國師問自何來曰自江西來國師曰馬大師以何示衆對曰丨丨丨丨國師曰)
(是什麽語話此外有甚麽言語對曰非心非佛或云不是心不是佛不是物國師曰此猶較些子傳燈錄)心不是佛
(馬祖初示衆曰即心即佛祖既寂滅束寺如會禪師患門人以即心即佛之語誦憶不已且謂佛於何住而云即心心如畫師)
(而云即佛遂示衆曰丨丨丨丨智不是道劒去遠矣爾方刻舟時號東寺為禪窟傳燈錄)自心佛法(北宗神秀禪師)
(有偈曰一切佛法自心本有若去外求捨父逃走傳燈錄)自心三寶(慧海禪師觀察丨丨一體丨丨僧問云是何一)
(體三寶師曰心是佛佛是法佛法無二和合為僧即是一體三寶諸方廣語)身與空等(嵩山元圭禪師習毗尼無)
(解一日岳神謁師曰我能生死人師曰吾本不生汝焉能死吾視丨丨丨丨視吾與汝等汝能壊空與汝乎神遂稽首受戒傳)
(燈錄)身如雲影(北齊惠思禪師攝心坐夏尋有瘴起四肢緩弱不能行步自念曰病從業生業由心起心源無起外)
(境何來病業與丨都丨丨丨如是觀已顛倒想滅病安如故即便起行傳燈錄)真實道場(惠忠禪師有安心偈曰人)
(法雙淨善惡相忘直心丨丨菩提丨丨)菩提日月(卧輪禪師偈云卧輪有伎倆能斷百思想對境心不起丨丨丨)
(丨長六祖曰此偈未明心地因作偈曰慧能沒伎倆不斷百思想對境心數起菩提作麽長)唱誰家曲(首山省念)
(禪師有僧問師丨丨丨丨宗風嗣阿誰師曰少室岩前親掌視僧曰更請洪音和一聲師曰如今要得大家知)往選佛
場(丹霞天然禪師初習儒將應舉道遇一禪客問仁者何往日選官去禪客曰選官何如選佛曰選佛當往何所曰江西馬)
(太師出世此選佛場也師往見馬祖乃令參南嶽石頭傳燈錄)翠竹黃花(迷人不知此身無象應物現形遂喚青青)
(翠竹摠是法身鬱鬱黃花無非般若黃花若是般若般若即同無情翠竹若是法身法身即同草木如此之言寕堪齒錄傳燈)
(錄)寒灰死火(古禪師曰無心即是道若得無心輪回未斷但學休心如癡如愚似胞胎中出來第一莫記一个字)
(在心一向如丨丨丨丨枯木石頭又似一个無孔鐵椎始得莫學佛法但自休心利根者畫時解脱鈍根者三五年幾十年得)
(一悟古師語錄)禪版蒲團(龍牙禪師問翠微如何是祖師意翠微曰與我過丨丨來師遂過禪版翠微接得便打又)
(問臨濟如何是祖師意臨濟曰與我過丨丨來師過蒲團臨濟接得蒲團便打傳燈錄)合盤埦子(石室善道和尚)
(見杏山僧衆相隨善道潜往碓米杏山曰貧道難消曰無心埦子盛將來無縫合盤合將去說什麽難消同上)喫百頓
棒(洛浦在夾山做典座三年丨丨丨丨洛浦後來大悟云斬新日月特地乾坤傳燈錄)雕兩行字(百丈恒和尚有)
(時上堂衆纔集云喫茶去便下座有時上堂衆纔集云珍重便下坐有時上堂衆纔集云歇便下座衆人罔測百丈作一頌頌)
(此下轉語云百丈有三訣喫茶珍重歇直下便承當敢保君未徹古禪師云據他三度上堂恰似个好人後作此頌恰如面上)
(丨丨丨丨老僧與汝注出百丈有三訣賊身已露喫茶珍重歇賍物出來直下便承當敢保君未徹抱賍斷事也住薦福寺古)
(禪師語錄)好箇佛殿(古靈行脚回受業師遣執役一日澡浴命靈去垢靈乃撫背曰丨丨丨丨而佛不靈其師回視)
(之靈曰佛雖不靈且能放光師曰汝行脚遇何人發言異常靈曰蒙百丈和尚指个歇處今欲報慈德爾乃舉唱門風曰靈光)
(獨耀迥脱塵根體露真常不拘文字心惟無染本自圓成但離妄緣即如如佛其師於言下頓悟傳燈錄)有箇斧子
(石頭和尚希迁初參青原行思大師師令持書與南岳讓和尚曰汝達書速回吾丨丨丨丨與汝住山希遷至彼未呈書便回)
(見青原云信亦不通書亦不達發時蒙和尚許斧子今便請師垂一足遷禮拜往住石頭同上)來見大聖(文殊問無)
(着離甚處无着云南方殊云南方佛法如何多少無着云或三百或五百無着問此間住持如何文殊云凢聖同居龍蛇混雜)
(无着云多少文殊曰前三三後三三傳燈錄无着童子云適來大聖道前三三後三三是多少師代曰九九八十一佛印語錄)
去禮文殊(杜順問一僧汝云什麽處僧云去五臺山又問去五臺山作什麽僧云丨丨丨丨順曰文殊不在五臺山)
(僧罔測再問在什麽處順以頌答曰游子漫波波尋山禮上坡文殊只這是何用覓彌陀傳燈錄)日影透忩(有老)
(宿見丨丨丨丨因問百丈惟政師曰為復忩就日耶日就忩耶師曰長老房内冇客歸去好古禪師語錄)寺風揚幡
(六祖初寓法性丨丨丨丨有二僧對論一云幡動一云風動六祖曰風幡非動動自心耳傳燈錄)蜂子投忩(古靈)
(禪師行脚丨參受業師問曰汝離吾在外得何事業曰並無事業其師一日忩下看經有丨丨丨丨求出靈曰世間如此闊不)
(肯出鑽他故紙云云出傳燈錄)泥牛入海(洞山問龍山和尚見什麽道理便住此山師云我見兩箇丨丨鬭丨丨直)
(至如今無消息傳燈錄)潙山牛牯(大安和尚曰安在丨丨三十年看一頭水牯牛若落路入草便牽出若犯人苗)
(稼即鞭韃調服既久受人言語如今變作箇露地白牛常在面前終日露回回地赶亦不去也傳燈錄)屋忩獮猴
(仰山問洪恩禪師如何得見性師曰譬如丨有六丨内有一丨丨東邊呼山山應如是六忩俱呼俱應傳燈錄)蚊眼蟭
窠(洪恩又曰譬如蟭螟蟲在蚊子眼睫上作窠出傳燈錄)龜毛兔角(僧問義中禪師曰如何是西來意師曰丨)
(丨拂子丨丨柱杖大德將藏在什麽處僧曰丨丨丨丨盖有是)作野狐精(六祖云汝但善惡都莫思量自然得入趙)
(州云汝若不語十年後佛也不奈你何若記一个元字脚在心永劫作丨丨丨古禪師語錄)是獅子兒(馬祖問一)
(講僧莫丨丨丨丨否僧云不敢作嘘嘘聲僧云此是佛法師云是什麽法僧云獅子出窟法師乃默然僧云此亦是法師云是)
(什麽法僧云獅子在窟法師云不出不入是什麽法僧無對師云遮鈍根何師傳燈錄)騎驢不下(參禪有二病一)
(是騎驢覓驢二是丨丨丨肯丨識得驢了却不肯下此一病更是難醫若解下方喚作无事道人廣語)牧牛無縦
(牧牛序云昔吾佛垂滅命弟子曰善守汝心譬若丨丨丨令丨逸犯人苗稼予嘗畫為五牛其一體純白喻真性无染其二首)
(漸黑喻迷真起妄其三體純黑喻業垢嬰纏其四首漸白喻背妄歸真其五又純白喻復本還源其理直而簡異乎舊人十二)
(年牛之說又佛印了充作牧牛圖序云教中以正位乎白牛為極宗門則不然未復黑牛而無繫絆超然獨往乃大乘菩薩反)
(本還源乃作四牛一調伏二回頭三變白四還源又歸宗牧牛圖序最後云嶺上人牛俱不見空留篛笠與蓑衣)無住
聞鴉(益州丨丨禪師嘗務晏寂于時庭樹鴉鳴杜鴻漸問師聞否曰丨丨去又問師聞否曰聞公曰鴉去无聲何公言聞)
(曰聞無有聞非關聞性本來不生何曾有滅有聲之時是聲塵自生無聲塵自滅而此聞性不隨聲生不隨聲滅悟此聞性即)
(免聲塵之所縛傳燈錄)藥山弄獅(丨丨問雲岩聞汝解丨丨乎是否曰是弄得幾出岩曰弄得六出藥山曰我亦)
(弄得一出岩後到潙山潙山問長老在丨丨丨丨乎是否雲岩曰是長弄麽還有置時雲岩曰要弄即弄要置即置同上)雪
峯趯毬(丨丨和尚丨三个木丨有時見僧來趯出一个有時趯出兩个見玄沙來三个一時趯出玄沙撒開兩手作仰)
(倒勢雪峯曰汝在彼用一个用三个曰三即一一即三當時以此雪峯便休古禪師曰此是雪峯不立名題覿体受用古禪師)
(語錄)石鞏架箭(丨丨和尚常張弓丨丨以待學者義忠禪師詣之石鞏曰看箭師乃披襟當之石鞏曰三十年張弓)
(架箭只射得半个漢傳燈錄)居士吸江(襄陽龐丨丨參馬祖云不可與萬法為侣是什麽人祖云待汝一口盡西)
(江水即向汝道有女靈照不嫁亦悟傳燈錄)禪師磨鏡(祖姓馬名道一得法於南岳讓禪師讓禪師得法於六祖)
(讓一日在馬祖庵前磨磚祖問要作甚麽讓云欲得成鏡祖云磨磚豈得成鏡讓曰磨磚既不成鏡坐禪豈得作佛耶如牛駕)
(車不行打車是打牛即是若學坐禪禪非坐悟若學作佛佛无定相於无住法不應取捨馬祖聞之如飲醍醐因此大悟同上)
石頭點眼(長髭禪師往曹溪禮祖塔回參石頭云嶺南一尊功德成就也未師曰成就久矣只欠點眼丨丨曰莫要)
(丨丨磨師曰便請石頭乃翹一足師禮拜石頭曰汝見什麽便禮拜師曰某甲所見如洪爐上一點雪傳燈錄)迦葉微
笑(釋迦佛手拈起一花丨丨見之丨丨世尊遂付以正法眼藏梵音迦葉此云飲光)天龍一指(有僧過丨丨豎)
(丨丨示之僧大悟後示寂曰吾得丨丨丨丨頭禪一生用不盡傳燈錄)藥山一笑(丨丨和尚參石頭得法住藥山)
(嘗一夜登山徑行忽雲開見月大笑一聲應灃陽九十里居民聞之盡謂在東家也出傳燈錄)水源一踏(丨丨和尚)
(問馬祖大師如何是祖師西來意馬大師攔胷丨丨倒水源從地起來忽然大省云萬象森羅百千妙義只向一毫端上便識)
(根源體性同上)德山一拄(丨丨宣鑒禪師尋常遇僧到多以竹杖打臨濟聞之遣使者來參教令若打汝但接取拄)
(杖當心丨丨侍者如言接得拄杖與一拄德山便歸方丈臨濟曰從來疑這漢同上)馬祖一喝(百丈恒禪師參馬祖)
(祖指拂子百丈云即此用離此用祖曰若有不問汝汝作麽道百丈取拂子豎起祖曰只這个别有百丈掛拂子退身立祖便)
(喝百丈忽然大省後常云我被馬大師一喝直得三日耳聾傳燈錄)曹溪一句(法達念法華經已及三千部禮祖不)
(投地六祖曰心迷法華轉心悟轉法華誦久不明已與義作仇家無念念即正無念念成邪有無俱不計長御白牛車如所有)
(珍財盡属於汝由汝受用更不作父想亦不作子想亦無用想是名持法華經法達喜作偈贊曰經誦三千部丨丨丨丨亡未)
(明出世旨寧歇累生狂傳燈錄)徐州麥飯(古禪師曰近來行脚人皆說丨丨丨丨鎮州大蘿蔔頭以為千足萬足殊)
(不知止是止啼之義此衲僧分上謂之雜毒藥若得真趣快須吐却古禪師語錄)趙州布衫(趙州東院亦曰觀音)
(院從諗禪師住云言滿天下時謂丨丨門風皆悚然信向有僧問萬法歸一歸何所師曰老僧在青州作得一領丨丨重七斤)
(半古禅臨語錄)老婆心切(臨濟義玄禪師初在黃蘖隨衆參侍時第一坐勉令問話師乃問如祖師西來的的意黃)
(蘖便打如是三問三遭打遂告辭第一坐云早承激勸問話惟蒙和尚賜棒所恨愚魯且往諸方行脚去上座遂告黃蘖云義)
(玄雖是後生却甚奇特來辭時願和尚更垂提誘來日師辭黃蘖黃蘖指往大愚大愚曰什麽處來曰黃蘖來愚曰黃蘖有何)
(言教曰義玄問西來的的意和尚便打三問三被打但不知過在什麽處愚曰黃蘖恁麽老婆為汝得微困猶不見過在師於)
(是大悟云佛法也無多子愚乃搊師衣領云適來向我道不會而今又道無多予是多少來師向愚脅下打一拳愚托開曰汝)
(師黃蘖非干我事師却返黃蘖黃蘖問曰汝回大速生師云只為丨丨丨丨黃蘖云這大愚老漢待兒見與打一頓師曰說什)
(麽待見即今便打遂披黃蘖一掌黃蘖吟吟大笑傳燈錄)趙州眼明(凌行婆問浮杯和尚云盡力道不得底句還分)
(付阿誰和尚云浮杯無剰語婆云某甲不恁麽道師問婆婆斂手哭云蒼天中間更有冤苦師無語婆云語不知偏正理不識)
(倒斜為人即禍生也後有僧舉似與南泉南泉云善哉浮杯被老婆摧折婆後聞南泉恁麽語笑云王老師猶少機關在有禪)
(客問婆怎生南泉猶少機關婆乃哭云可悲可痛僧罔測婆云伎死禪和如麻如粟後禪客舉似與趙州趙州云我若見這臭)
(老婆問教口啞却僧云未審和尚怎生問他趙州以捧打云似這伎死漢不打待幾時連打數下婆聞云趙州自合喫婆手裏)
(棒後僧又舉似與趙州趙州哭云可悲可痛婆聞趙州此語合掌歎云丨丨丨放光丨明照天下後趙州教僧問婆怎生是趙)
(州眼婆乃豎起拳頭趙州聞乃作一頌送婆云當機直面提直面當機疾報你凌行婆哭聲何得失婆以頌答云哭聲師已曉)
(已曉復誰知當時甚麽喝幾喪目前機傳燈錄)布毛侍者(道林禪師有侍者辭去師曰何往曰往諸方學佛去師曰)
(若是佛法此中亦有少許於身上拈起布吹之其人遂悟時謂丨丨丨丨傳燈錄)紙衣道者(丨丨丨丨到曹山曹)
(山便問作麽生是紙衣下事對云一毬掛體萬法皆如曹山云作麽生是紙衣下用紙衣進前唱一聲喏便立脱去良久紙衣)
(却回來問曹山云如何靈覺不托胎時如何曹山云不得妙紙衣云如何是妙曹山云不徣借紙衣禮謝畢便歸僧堂坐脱去)
(出傳燈錄)在家菩薩(鳥窠禪師謂會通禪師曰汝若了淨智妙圓體自虚寂即真出家何假外相若為丨丨丨丨則)
(當戒施俱修如謝靈運之流可也坡詩注)廣顙屠兒(丨丨丨丨在湼槃會上放下屠刀立便成佛果徑山書)
佛
事類浮屠(丨丨佛也佛者漢言覺也將以覺悟羣生也袁宏漢書)妙相(青蓮丨丨釋氏六帖)白毫(紫金)
(之象丨丨之光六帖)金獸(青蓮承趺丨丨捧持藻井花鬟葱籠四垂劉禹錫記)佛身(十住論云丨丨七處平滿謂以)
(兩手兩肩兩足及額又佛地經曰佛表裏八處平滿三峯滿齊如等色好初學記)佛心(唐宣宗問弘辨禪師何為丨丨)
(對曰佛者西方之語華言覺謂人有智慧覺照為心心者佛之别名有萬千異號其體惟一心外無佛佛外無心同上)經
法(如來滅後後五百歲而摩騰竺法蘭以丨來而華人始聞其言後五百歲而達麽以法來而華人始傳其心文粹劉禹鍚)
(曺溪碑)佛化(丨之心以空丨執智化也以福利化欲仁化也以緣業化妄術化也以地獄化愚劫化也故中下之人聞)
(其說利而畏之所謂救溺以手救火以水其於生人亦幸矣文粹)佛無諸相(唐則天建佛寺監疏察御史張廷珪上)
(曰佛者以覺知為義因心而成不可以諸相見故經云若以色見我以聲音求我是人行邪道不能見如來以明如來之果不)
(可外求也盖有住於相而行布施非最上第二之法何以言之經云若人滿三千大千世界七寶以用布施其法甚多若人於)
(此經中讀誦四句偈等為人演說其福勝彼如佛所說陛下窮四海之財以為塔像所獲福不愈於匹夫末學切為陛下小之)
(經云菩薩作福不應貪着盖有為之法不足高也唯陛下思菩薩之行為利益一切衆生應如是布施則所謂不住色布施與)
(不住聲香味觸法布施故其福德經行般若波羅上下虚空不可思量何為動於外相則天從之職官分紀)佛有七
能(嵩神謂元珪曰我神通亞佛師曰汝神通十句五能五不能佛則十句七能三不能神悚然曰可得聞乎師曰汝能捩上)
(帝東天行而西七耀乎曰不能曰汝能奪地祇融五岳而結四海乎曰不能曰是謂五不能佛能空一切相成萬法智而不能)
(即滅空業佛能度無量有情而不能盡衆生界佛能知羣有性而窮億劫事而不能化導無緣是為三不能也空業亦不牢久)
(無緣亦謂無期衆生界本無增減傳燈錄)三十二相(佛九十日在忉利天為世說法時優填王思佛請目連大)
(神通攝匠人俾雕佛像只雕得丨丨丨丨為什麽梵音相雕不得南泉王老師云傳燈錄)八十種好(佛者有大神力)
(身紫金色三十二相丨丨丨丨六通清徹前知無窮却睹無極菩薩本紀)西方聖人(太宰嚭問孔子曰夫子聖人歟)
(對曰丘博識強記非聖人也又問三王聖人歟對曰三王善用智勇聖非丘所知又問五帝聖人歟對曰五帝善用仁信聖非)
(丘所知又問三皇聖人歟對曰三皇善用時聖非丘所知太宰大駭曰然則孰為聖人乎夫子動容有問曰丘聞西方有大聖)
(人者不治而不亂不言而自信不化而自化蕩蕩乎人無能名焉列子)淨梵太子(佛小名天中天初為丨丨王丨)
(丨一日抱出謁天神廟石為神神像即禮太子是王曰我子於天神中更為尊勝宜名天中天要覧)釋迦生世(周昭)
(王二十四年丨丨佛丨刹利王家放大智光明照十方丨界湧金蓮花自然捧掇足分手指天地作獅子吼聲年十九欲出家)
(號天人師住世四十九年將金縷僧迦黎衣傳衣與一祖摩訶迦葉自一祖迦葉傳至三十二祖弘忍景德傳燈錄晉宋周隋)
(等十餘家書並云佛生周莊王七年魯莊公七年癸巳歲四月八日常星不見至匡王五年七十九歲死於枸尸那城雙林木)
(下葬於回鹿山阿舍經)阿育造塔(錢鏐曰釋迦真身舍利塔見於明州鄞縣阿育王所造八萬四千印此震旦得)
(十九之印也太宗命取舍利禁中度問寶寺地造浮屠十一級以藏舍利上謂近臣曰我曩世嘗親佛坐但未通宿命不能了)
(了見之矣談苑)佛初出家(佛初為太子年十四出遊柬城門天帝化為病兒乃回車又出南門天帝化為老人復愍)
(生壯不久又出西門天帝化為死人復念人有三苦又出北門天帝化為沙門太子曰善哉唯是為快乃念道清淨不欲在家)
(居)佛入中國(漢驃騎將軍霍去病出隴西過焉耆山得休屠王祭天金人顔師古曰今佛像是其遺法也初帝聞)
(西城有神其名曰佛因遣蔡愔等之天竺求其道得其書及沙門以來其書以虚无為宗貴慈悲不殺以為人死不滅復受形)
(生時所行善惡皆有報應故所貴修鍊精神以至為佛善為弘闊勝大之言以勸誘愚俗精於其道號曰沙門於是中國始傳)
(其術圖其形像而王公貴鑑人獨楚王英最先好之通)漢迎佛像(後漢孝明帝永平二年偶夢金人巍巍丈六飛至殿)
(庭光明炳耀問群臣通事舍人傳毅對曰臣聞西域有得道者其名曰佛陛下所見得無是乎帝遣博士王遵等十八人同往)
(西域求迎佛法至月支國遇迦葉摩騰竺法蘭一梵僧帶白㲲書釋迦像四十二章經白馬䭾之邀至洛陽此中土有三寳之)
(始也大藏一覧)魏作佛像(魏作永寧寺有金像高丈八尺者一如中人者十玉像二為九層浮屠掘地築基下及黃)
(泉浮屠高九十丈上刹復高十丈每夜静鈴鐸聲十里梁紀)募造佛像(唐武后欲造大像使天下僧尼日出一錢)
(以助其功通監)諫迎佛骨(唐韓愈遷刑部侍郎憲宗遣使者往鳳翔迎佛骨上迎入禁中三日乃送佛祠王公大人)
(奔走諷唄至為夷法灼體膚委珍貝騰踏於路愈聞惡之乃上表諫唐史)梁武溺佛(丨丨帝晩丨信丨道凡三捨身)
(日止一食膳無鮮腴唯豆羹糲飯而已身衣布衣侯景之亂以所求不供憂憤寢疾崩干淨居殿本紀)後主信佛
(李丨丨酷丨浮屠朝退與后頂僧伽帽衣袈裟誦丨書拜跪頓顙至為瘤贅親為桑門削作厠簡子試之腮頰少有澁滯者再)
(為治之其手不扠學佛握印而行僧犯姦有司具牘還俗後主令禮佛三百拜免刑王師尅池州令僧俗兵十念救苦觀世音)
(菩薩江南野錄)晩事浮屠(白居易暮節惑浮屠尤甚至經月不食葷及致仕與香山僧如滿結香火社每肩輿往來)
(白衣鳩杖自稱香山居士本傳)演繹佛教(宣宗嘗曰裴林真儒者然嗜浮屠法居常不御酒肉講求其說演繹數萬)
(言當世嘲薄之而所好不衰唐本傳)斧碎佛牙(五代時有僧遊西域得佛牙以獻明宗以示大臣趙鳳言世傳佛水)
(火不能傷請驗其真偽因以斧斫之應手而碎方是時宫中施物已及數千因鳳碎之乃止趙鳳傳)詔毁佛像(後魏)
(太后七年丨諸州縣沙門丨丨丨至文帝興安元年始復佛法後周武帝建德三年毁經像沙門道士並令還俗至静帝大像)
(二年始復佛道二教唐武宗會昌三年大毁佛寺令僧尼為民至宣宗太中元年始復佛寺學林五代周世宗即位之明年中)
(國乏錢乃悉丨丨二寺銅丨丨以鑄錢嘗曰吾聞佛說身世為妄以利人為急使其真身尚在猶欲割截況此銅像豈其所惜)
(哉由是羣臣皆不敢言五代史)論佛骨表(佛者夷狄之一法耳上古天下太平百姓安樂夀考此時中國未有佛也)
(漢明帝時始有佛法明帝在位纔十八年耳其後亂亡相繼運祚不長宋齊梁陳元魏以下事佛漸謹年代尤促惟梁武帝在)
(位四十九年前後三度捨身施佛宗廟之祭不用牲牢盡日一食止於菜果其後竟為侯景所逼餓死臺城國亦尋滅事佛求)
(福反更得禍由此觀之佛不足信事亦可知矣夫佛本夷狄之人與中國言語不通衣服殊製口不言先王之法言身不服先)
(王之法服不知君臣之義父子之情假如其身至今尚在奉其國命來朝京師陛下容而接之不過宣政一見禮賓一設賜衣)
(一襲衛而出境不令惑衆也況其身死已久枯朽之骨凶穢之餘豈宜令入宫禁孔子曰敬鬼神而遠之古之諸侯行弔於其)
(國尚令巫祝先以桃栵袚除不祥然後進弔今無故取朽穢之物親臨觀之巫祝不先桃栵不用羣臣不言其非御史不舉其)
(失臣實恥之乞以此骨付有司投諸水火永絶根本斷天下之疑絶後代之惑使天下之人知大聖人之所作為出於尋常萬)
(萬也豈不盛哉豈不快哉佛如有靈能作禍福凡有殃咎宜加臣身上天監臨臣不怨悔昌黎文)記大悲閣(大悲)
(者觀世音之變也觀世音由聞而覺始於聞而能無所聞始於無所聞而能無所不聞能無所聞雖無身可也能無所不能雖)
(千萬億身可也而況於手與目乎雖然非無身无以舉千萬億身之衆非千萬億身無以示無身之至故散而為千萬億身聚)
(而為八萬四千母陀羅臂八萬四千清淨寶目其道一爾昔吾嘗勸於此吾頭髮不可勝數而身毛孔亦不可勝數牽一髮而)
(頭為之動拔一毛而身為之變然則髮皆吾頭而毛皆吾身也彼皆吾頭而不能為吾頭之用彼皆吾身而不能具身之智則)
(物有以亂之矣吾將使世人左手運斤而右手執削目數飛鴻而耳節鳴鼓首肯旁人而足識梯級雖有智者有所不暇矣而)
(況千手異執而千目各視乎及吾宴坐寂然心念凝默湛然如大明鏡人鬼鳥獸雜陳乎吾前色聲香味交搆乎吾體心雖不)
(起而物無不接必有道邪千手之出千目之運雖未可得見而理則具矣彼佛菩薩亦然雖一身不成二佛而一佛能遍河沙)
(諸國非有他也觸而不亂至而能應理有必至而何獨疑於大悲乎頌之曰吾觀世間人兩目兩手臂物至不能應狂惑失其)
(措其有欲應者顛倒作思慮思慮作真實無異無手目菩薩千手目與一手目同物至心亦至曾不作思慮隨其所當應無不)
(得其當引弓挾白羽劍盾諸械器經卷及香花盂水青楊枝珊瑚大寶炬白拂朱藤杖所遇無不執所執無有疑緣何得無疑)
(以我無心故若猶有心者千手當千心一人而千心内自相攫攘何暇能應物千手無一心手之得其處稽首大悲尊願度一)
(切衆皆證無心法皆具千手目東坡文)
詩集畫像(西方真人誰所見衣被七寶從雙狻當時修道頗辛苦柏生兩肘烏巢肩初如濛濛隠山玉漸如濯濯出)
(水蓮道成一旦就空滅奔會四海悲人天翔禽哀響動林谷獸鬼躑躅淚迸泉龐眉深目彼誰子遶林彈指性自圓隠如寒月)
(墮清晝空有孤光留故躔春遊古寺拂塵壁遺象久此霾香煙畫師不復罵名姓皆云道子口所傳縦横固已蔑孫鄧有如巨)
(鰐吞小鮮來詩所誇孰與此安得携掛其傍觀東坡)感興(西方論緣業卑卑喻羣愚流傳世代久梯接凌空虚顧盼指心)
(性名言超有無捷徑一以開靡然世争趍號空不踐實躓彼榛棘途誰哉繼三聖為我焚其書晦菴)釋迦舍利銘
(如來法身無有邊化為丈六示人天偉哉有形斯有年紫金光聚飛為煙惟有堅固百億千輪王阿育願力堅役使空界鬼與)
(仙分置衆刹奠山川棺槨十襲閟精圜神光晝夜發層巔誰其取此智且權佛身普現衆目前昏者坐受遠近遷冥行黑月墮)
(坎泉分身來化會有緣流轉至此誰使然并包齊魯窮海壖獷悍柔淑冥愚賢願持此福逮我先生生世世離垢纏東坡)天
堂地獄偈(釋迦生中國設教如周孔周孔生西方設教如釋迦丨丨無則已有則君子登丨丨無則已有則小人入)
(李丹)
祖師
事類初祖達麽(達麽南天竺國人得般若多羅傳正法眼藏曰當往震旦設大法樂師遂泛重溟凡三周寒暑)
(達于南海實梁普通八年也梁武帝詔至今陵問曰朕造寺寫經不可勝紀有何功德師曰並無功德此但小果有漏之因如)
(影隨形雖有非實師知不契潜回江北止于嵩山少林寺面壁九年人莫之測時魏氏律師流支三藏每與師議論是非蜂起)
(競有害心數加毒藥至第六度以緣化既畢傳法得人遂不復究端坐而逝傳燈錄)傳汝心印(達麽至少林寺面壁)
(九年不立文字以袈裟授慧可曰昔如來以正法眼藏付迦葉展轉至我我今付汝内傳心印以契澄心外傳袈裟以定宗旨)
(汝受此衣用以表明其法無碍至吾滅後二百年衣止不傳聽吾偈口吾本來兹土傳法救迷情一花開五葉結果自然成慧)
(可即二祖同上)得吾骨髓(達麽將滅命門人各言所得道副曰如我所見不執文字不離文字而為道用師曰汝得)
(吾皮尼摠持曰我今一見更不再見師曰汝得吾肉道育曰四大本空五隂非有而我所見無一法可得師曰汝得吾骨最後)
(慧可禮拜依位而立師曰汝得吾髓同上)二祖慧可(慧可初名神光既事達麽即與改名嘗夜大雪侍立不動念曰)
(昔人求道敲骨取髓刺血濟飢布髮掩泥投崖飼虎古尚如此我又何人遲明積雪過膝曰願和尚開甘露門廣度羣品遂潛)
(取利刀斷左臂于前師知是法器告之曰昔如來以正法眼藏付迦葉以至我我今付汝慧可初宴坐香山八載有神人曰將)
(欲受果何滯此耶翊日頭痛如刺其師欲治之空中曰此乃換骨非常痛也其師視頂其骨如五峯秀出同上)外息諸
緣(二祖初時將平生所悟舉似達麽麽皆云是知見不是道汝但丨丨丨丨内心無喘心如牆壁可以入道注云八萬法門)
(百千三昧十方世界萬象森羅皆是外緣内心無喘謂念不起也二祖從此皆息萬緣心如枯木忽然大省同上)往酬
宿累(二祖既傳衣法博求法嗣至北齊得僧璨密付衣法云吾亦有宿累今將酬之即往鄴都及筦城縣隨宜說法有辨)
(和法師興謗於邑宰翟仲侃仲侃加師以非法師怡然委順同上)三祖璨師(璨北齊人年踰四十設禮而問二祖)
(曰弟子身纏風恙請和尚懴罪師曰將罪來與汝懴璨曰不見罪了不可得師曰我與汝無罪竟謂曰是心是佛是心是法佛)
(法無二僧寶亦然璨曰今日始知罪性不在内不在外不在中間如其心然二祖即為剃頭髮告曰達麽以正法藏眼密付於)
(吾吾今付汝璨既受度隠于舒州皖公山後得道信乃付衣法合掌而終同上)四祖道信(道信蘄州廣濟縣人年十)
(四禮三祖曰願和尚慈悲乞與解脱法門師曰誰縛汝曰無人縛師曰何更求解脱乎信於言下大悟後於吉州受戒師乃付)
(衣法信既嗣祖風脇不至席者六十年却返蘄州住破頭山唐太宗赴赴京師前後三返以疾辭第四度命使曰如不赴即受)
(首來使至山諭師乃引頭就刃使異之以狀聞師先已付法傳衣與弘忍至高宗時坐逝初四祖一日告衆曰吾遊廬山登絶)
(頂望破頭山見紫氣如盖下有白氣横分六道汝等會否忍曰莫是和尚化後横出一枝傳法否祖曰善果得法嗣化於破頭)
(山同上)五祖弘忍(弘忍蘄州黃梅人四祖一日往黃梅路逢一小兒骨相奇秀祖曰子何姓答曰姓即有不是常)
(姓祖曰何姓答曰佛姓師曰汝無姓耶答曰姓空祖默識其法器至其家乞令出家以至付法傳衣後得盧能嗣法復經四載)
(坐逝建塔於黃梅之東山同上)六祖惠能(丨丨丨丨姓盧廣南人初尋師至韶州尼無盡藏讀涅槃經偈即為解說)
(尼因問字師曰字即不識義即請問尼曰字尚不識安能會義師曰諸佛妙理非關文字同上)菩提心鏡(能聞)
(五祖在黃梅乃入黃梅任役五祖欲求法嗣令寺僧各述偈上坐神秀偈曰身是丨丨樹丨如明丨臺時時勤拂拭莫遣有塵)
(埃能時為行者在碓坊杵臼之間聞之乃曰美則美矣了則未了夜請同侣書一偈于秀偈傍曰丨丨本非樹丨丨亦非臺本)
(來無一物何假拂塵埃五祖聞之來觀心契法嗣遂定同上)衣鉢法寶(能既題頌五祖乃夜召盧行者告曰佛以)
(無上微妙祕密圓明真實正法眼藏付迦葉尊者輾轉至達麽以至於吾今以法寶及所傳袈裟付於汝有偈曰有情來下種)
(因地果還生無情既無種無性亦無生遂與丨丨丨丨地州使君問五祖曰會中有五百僧不付衣鉢為甚却付與行者五祖)
(曰會中雖有五百人四百九十九人會佛法唯有盧行者一人不會佛法他則悟道謂之過量人方傳得衣鉢古禪師語錄)
舉衣不動(能曉得衣鉢即夜走南奔嶺外有明上座即率十人躡迹追至大庾嶺能見明上座奔至乃擲衣鉢於石)
(上曰此衣信可争耶任君將去明舉之不動踟蹰悚慄乃曰我乃來求法非為衣也願行者開示於我六祖曰不思善不思惡)
(正恁麽時那个是明上座本來面目明大悟遍體流汗泣禮而去傳燈錄)潛刃無傷(六祖得法住曹溪神秀亦襲五)
(祖居荆州有南北宗之號徒侣競起愛憎忌能師傳衣為天下所聞有張行昌受嘱潛懷刃入六祖室將欲加害六祖預知其)
(事置金十兩於方丈行昌揮刀者三都無所損祖曰正劍不邪邪劍不正只負汝金不負汝命行昌驚仆久乃蘇求哀祖遂與)
(金令去同上)七祖行思(行思禪師姓劉本安城人往參曹溪六祖欲傳與法謂曰從上衣法雙行衣以表信法乃)
(印心吾受衣以來遭此多難況乎後代争趍必多衣即留鎮山門汝當以法分化一方無令斷絶思既得法乃住青原同上)
伏䭾密多(九祖丨丨丨丨有長者攜一子來曰此子處胎六十歲因號難生傳燈錄)馬鳴大士(十二祖丨)
(丨丨丨忽見女子說偈曰稽首長老尊當受如來記今於此地上宣通第一義師曰將有魔來即一金龍震動山嶽師儼然於)
(坐魔事隨滅遂復本形曰我名迦毗魔羅化巨海極為小事師曰汝化性海得否曰吾未嘗知師云山河大地俱來剃度師乃)
(付法同上)迦毗摩羅(十三祖丨丨丨丨入山逢大蟒盤繞師身師授三歸依蟒化為素服老人曰我昔為比丘有初)
(學數來請益我煩於應答起嗔恨想命終墮為蟒身住是石窟千載適聞戒法故來謝耳又曰北有大樹蔭覆五百大龍樹王)
(名龍樹為龍衆施法尊者即與度脱同上)婆脩盤頭(二十一祖丨丨丨丨其母初夢吞明暗二珠而孕有一羅漢曰)
(汝當生二子一即祖師二即芻尼昔如來在雪山脩道芻尼巢於頂上佛既成道芻尼受報為那提國王佛記云汝後與聖同)
(脱今無爽矣芻尼野鵲子)師子比丘(二十四祖丨丨丨丨有長者引一子見師曰此子當生便拳左手今既長)
(矣終未能舒願聞宿因師即以手接曰還我珠來童子遽開手奉珠師曰吾前為僧有童子婆舍吾付西海齋受襯珠付之今)
(見還矣遂為去嗣傳燈錄)
古今合璧事類備要前集卷四十八
