古今合璧事類備要前集卷二十四
宋謝維新撰
親屬門
祖父母
事類鼻祖(丨丨始祖也獸之初生謂之鼻人之初生謂之首梁益謂丨為丨或謂之丨丨楊子雲方)
(言)家祖(潘尼稱祖曰丨丨顔氏家訓)王父母(逮事父母則諱丨丨丨不逮事父母則不諱丨)
(丨丨曲禮)大父行(鄭當時知友皆丨丨丨)預知為將(賈逵自為兒戲弄常設部伍祖父習)
(異之曰汝大必為將魏志)預憂及亂(晉何曹侍武帝宴退告其子道曰國家應天受命創業垂統吾)
(每侍宴未嘗聞經國遠圖唯說平生常事非貽厥孫謀之兆也後嗣其殆乎此吾子孫之憂汝等猶可沒指孫)
(曰此輩必遭亂亡及遵之子綏死兄嵩哭之曰吾祖其殆聖乎)留硯與孫(晉范喬年二歲時祖馨臨)
(終抚喬首曰恨不見汝成人因以所用硯與之至五歲祖母以告喬喬執硯涕泣)畫像於壁(魏曹)
(休祖父嘗為吳郡太守休後至吳郡太守含見壁上祖父丨丨乃下榻涕泣)祖父命名(鄭玄之子)
(益恩赴黃巾之難隕身有遺腹子玄以其手文似己名之曰小同後鄭玄傳)祖母命名(李百藥為)
(童兒時多疾病丨丨趙氏故以百藥為名)念祖母病(齊宗元卿早孤為祖母所養祖母病元卿在遠)
(輒心痛大病則大痛小病則小痛以此為常鄉里號宗曾子)侍祖母病(晉李密字令伯父早亡母)
(改醮祖母劉撫養密後徵為太子洗馬以祖母年老無人丨養乃上表陳情臣以險釁夙遭閔凶生孩六月慈)
(父見背行年四歲舅奪母志丨丨劉愍臣孤弱躬親撫養零丁孤苦至于成立外無朞功強近之親内無應門)
(五尺之僮煢煢孑立形影相吊臣無祖母無以至今日祖母無臣無以終餘年母孫二人更相為命是以區區不能)
(至遠臣密今年四十有四祖母劉年九十有六是臣盡節於陛下之日長報劉之日短也烏鳥私情願乞終養)
(庶劉僥倖保卒餘年臣生當隕首死當結草臣不勝犬馬怖惧之情表)得芹歸獻(劉殷祖母王氏)
(盛冬思芹而不言殷知之時年九歲乃於澤中慟哭忽有芹生於地丨斛餘至丨生乃盡)煮藥侍奉
(劉審禮少喪母為祖母元所養隋末大亂道不通審禮尚少自鄉里負祖母度江轉側避地及天下平西入長)
(安元每疾必親丨丨嘗而進元曰兒孝通幽顯吾一顧念間病輒間)
父母孝養同
事類尊親(父丨而不親母丨而不尊表記)愛惡(父母丨之喜而不忘父母丨之惧而無怨記)
嚴君(家人有丨丨焉父母之謂也家人)遺體(身者父母之丨丨可不敬乎祭義)不逆(父母)
(有過諫而丨丨記)不忘(一舉足而丨敢丨父母一出言而丨敢丨父母可謂孝矣同上)不怨(事父)
(母幾諫見志不從又敬不違勞而丨丨里仁)以養(故親生之膝下丨丨父母孝經)全歸(父母全而)
(生之子丨而丨之記)不毁(身體髮膚受之父母丨敢丨傷孝經)喜懼(父母之年不可不知也一則以)
(丨一則以丨語為政)揚顯(立身行道丨名於後世以丨父母孝經)皆有(父母之心人丨丨之孟)
俱存(君子有三樂而王天下不與存馬父母丨丨兄弟無故一樂也盡心)生養(父能丨之不能養之)
(母能丨之不能教誨之荀禮論)劬勞(蓼莪孝子不得終養爾蓼蓼者莪匪莪伊蒿哀哀父母生我丨丨詩)
怙恃(無父何丨無母何丨出則銜恤入則廢至同上)長育(父兮生我母兮鞠我拊我畜我丨我丨我)
(顧我復我出入腹我欲報之德昊天罔極蓼莪)幹蠱(初六丨父之丨九二丨母之丨易蠱)竭力(事父)
(母能丨其力語)陟岵(丨丨孝子行役思念父母也丨彼丨兮瞻望父兮陟彼屺兮瞻望母兮詩魏風)循
陔(南陔孝子相戒以養也丨彼南丨言採其蘭眷戀庭闈心不遑安束晳補詩)不遠遊(父母在丨)
(丨丨遊必有方語)不顧養(世俗所謂不孝者五惰其四支丨丨父母之丨一不孝也博奕好飲酒丨)
(丨父母之丨二不孝也好貨財私妻子丨丨父母之勇丨三不孝也從耳目之欲以為父母戮四不孝也好)
(鬭狠以危父母五不孝也孟離婁)菽水盡歡(子路曰傷哉貧也生無以為養死無以為禮子曰啜丨)
(飲丨丨其丨斯之謂孝禮)風木思養(孔子出行聞有哭聲甚悲至則臯魚也被褐擁劒哭於路左孔)
(子下車而問其故對曰吾少好學周流天下而吾親死遊一失也高尚其志不事庸君而晚無成二失也少失交)
(寡於親友而老無所託三失也夫樹欲靜而風不止子欲養而親不待往而不可返者年也逝而不可追者親)
(也吾於是辭矣立哭而死於是孔子之門人歸養親者一十二人韓詩外傳)三釡養親(曾子曰吾)
(及親仕三釜而心樂後三千鍾而不洎吾心悲莊子曾子曰往而不可還者親也故孝欲養而親不待是故椎牛)
(而葬不如雞豚之逮親存也初吾為吏禄不及釡尚欣欣而喜者非以為多也樂其逮親也既沒之後吾嘗南)
(遊於楚得尊官焉堂高九尺傳嘗百乘然猶北向而涕泣者非為賤也悲不逮吾親也故家貧親老不擇官而)
(仕韓詩外傳)百里負米(子路曰家貧親老不擇禄而仕昔者由也為親丨丨丨丨親沒南游於楚)
(從車百乘累茵而坐列鼎而食願負米百里豈可得乎木欲静而風不停子欲養而親不逮枯魚銜索幾何不)
(蠧二親之壽忽如過隙悲哉家語)帝舜大孝(岳曰瞽子父頑母嚚象傲克諧以孝堯典大孝終身)
(慕父母五十而慕者予於大舜見之矣孟)武王達孝(孔子曰丨丨周公其丨丨矣乎夫孝者善繼人)
(之志善述人之事者也)閔不間言(孔子曰孝哉丨子騫人丨丨於其父母昆弟之丨語)曾能
養志(孟子曰曾子養曾晢必有酒肉將徹必請所與問有餘必曰有曾晢死曾元養曾子必有酒肉將徹)
(不請所與問有餘曰亡矣將以復進也此所謂養口體者也若曾子則可謂養志也事親若曾子者可也)曾
子受箠(丨丨嘗冇為不中曾晢怒援木擊之曾子有頃乃蘇退鼔瑟而歌孔子聞之告門人曰參來勿)
(内也背舜事瞽叟索而使之未嘗不在側索而殺之未嘗可得而小箠則受大箠則走今參也委身待暴怒以)
(陷父不義不孝孰大乎說苑)伯瑜泣杖(韓丨丨有過其母笞之泣母曰他日未嘗泣今何泣對曰)
(他日得笞常痛今母之力不能痛是以泣也同上)仁傑望雲(唐狄仁傑授并州司法參軍親在河)
(陽丨丨登太山反顧見白雲孤飛謂左右曰吾親舍其下顧丨久之丨移乃去本傳)王陽畏坂(王尊)
(遷益州刺史先是丨丨為益州至卭崍九折坂歎曰奉先人遺體奈何數乘此險後以疾去及尊至此問吏曰)
(此非王陽所丨道耶吏曰是尊叱其馭曰驅之世以王陽為孝子王尊為忠臣)老萊戲綵(丨丨子者)
(養二親行年七十嬰兒自娱著五色米衣嘗取漿上堂跌仆因卧地為小兒啼或弄烏鳥於親側列女傳)黃
香扇枕(丨丨躬執勤苦盡心供養暑則丨床丨寒即以身温席)關中曾子(唐賈會有高節)
(里中號一龍親死負土成墳廬其左手蒔松柏號丨丨丨丨)張氏曾子(後張霸年數歲而知孝遜)
(出入飲食自然合禮人號張曾子)讀詩廢講(顧歡隱天台山開館聚徒早孤丨丨哀哀父母輒丨)
(書慟泣由是受學者廢蓼莪篇不復講南史)誦詩慨歎(後周磐養母嘗丨丨至汝墳未章丨然而)
(丨乃解韋帶就孝廉之舉及母歿公府三辟遂不應本傳)休沐謁親(石慶為内史建老白首萬石君)
(尚無恙每五日洗沐歸謁親入子舍竊問侍者取親中裙厠牏身自澣洒以為常)奉檄養親(毛義)
(家貧以孝行稱府檄以為郡守義以手丨丨而入喜動顔色張奉薄之後義母亡遂不仕奉歎曰往日之喜乃)
(為親也)捨養入京(歐陽詹閩人也父母老矣丨朝夕之丨以來京師其心將必有得而歸為父母)
(榮也雖其父母之心亦皆然詹在側雖無離憂其志不樂也詹在京師雖冇離憂其志樂也若詹者所謂以)
(志養志者歟韓文)辭學歸養(陽城為國子司業引諸生告之曰學者所以學為忠與孝也諸生有)
(久不歸省親者乎明日謁城歸養者二十輩有三年不歸侍者斥之)秦人誶語(丨丨借父耰鉏慮有)
(德色母取箕帚立而丨丨賈誼策)鄠人剔股(鄠有以孝為旌門者乃本其自於丨丨曰彼自丨丨)
(以奉母疾瘳大夫以聞其令尹令尹以聞其上上俾聚土以旌門使勿輸賦欲為後勸鄠大夫常曰他邑有是)
(人乎愈曰母疾則於烹粉藥石以為是未聞毁傷支體以為養在教未聞有如此者苟不傷於義則聖賢當先)
(衆而為之也是不幸因而且致死則毁傷滅絶之罪有歸矣其為不孝得無甚乎韓文)作相親存
(唐宰相二親存者唯元振一人李邕撰邪元振行狀國朝宰相最少者帷王溥罷相時父母皆在人以為榮今)
(富丞相入中書時年五十二太夫人在堂康強後三年太夫人薨有司議贈䘏典云無見任宰相丁憂例是歲)
(三月春宴百司已其前一夕有旨富弼母喪在殯特罷宴此亦世未有歸田錄)侍養不仕(包孝肅公)
(拯始及第以親老丨丨丨丨宦且十年人稱其孝言行錄)及貴思養(范文正公為參政時告諸子曰)
(吾貧時與汝母養吾親汝母躬執爨而吾親甘旨未嘗充也今而得厚禄欲以養親親不在矣汝母亦已蚤世)
(吾所恨者忍令若曹享富貴之樂於是俸賜常均於族人并置義田宅云)刲股和藥(張密學奎性篤)
(孝為御史時母病乃齋戒丨丨肉丨丨進之遂愈行狀)刲股進糜(雷孝子者名天錫年十一父疾)
(甚天錫從母奩中竊鬚刀剔股縷切寘糜中以進父飲下咽輒甦病良已范石湖作傳)
詩集壽酒(詔許辭中禁慈顔赴北堂聖朝新孝理祖席倍恩光内帛擎偏重宫衣著更香淮隂清夜)
(驛京口渡江航春隔雞人畫秋期燕子凉賜書誇父老丨丨樂城隍看畫曾饑渴追蹤恨淼范虎頭金粟影神)
(妙獨難忘甫昔時於許生處乞瓦棺寺維摩啚樣杜甫送許拾遺歸覲省)板輿(連持使節歴專城獨)
(賀崔侯最慶榮烏府一抛霜簡去朱輪四從丨丨行發時正許沙鷗送到日方兼竹馬迎惟慮郡齋賓友少一)
(杯春酒共誰傾白居易送崔使君侍親赴任)
父子(父子相反父子齊名)(子能承父父子並仕)(子過於父父子繼美)(父子連禍假父假子)
事類天性(父子之道丨丨也孝經)家道(父父子子兄兄弟弟夫夫婦婦而丨丨正正家而天)
(下定矣家人)孝慈(為人子止於丨為人父止於丨大學)作述(父丨之子丨之中庸)幹蠱(丨父)
(之丨有子考无咎易蠱卦)肯堂(若考作室厥子乃弗丨丨矧肯構厥父菑厥子乃弗肯播矧肯獲書)問
安(文王為世子朝于王季日三雞初鳴而至寢門丨内竪曰丨否何如内竪曰安文王喜日中又至亦如之)
(及暮又至其有不安内竪以告文王文王色憂文王有疾武王不說冠帶而養文王一飯武王亦一飯文王再飯武王亦)
(再飯記)養志(前父母類)橋梓(伯禽與康叔見周公三見三笞之二子乃問商子商子曰南山之陽)
(有木名丨南山之隂有木名丨何不往觀之二子往見丨木高而仰丨木實而俯還告商子商子曰丨者父道)
(丨者子道也世說)楂棃(張敷小名丨父劭小名丨宋文帝嘗戲之曰丨何如丨敷曰梨是百果之宗楂)
(何敢比也碎事)父不教子(古者易子而教之丨子之間丨責善責善則離離則不祥莫大馬孟离婁)
(上)父不傳子(輪扁日臣也斵輪得之於手應之於心臣不能以喻臣之子臣之子亦不能受之於)
(臣天運)烹子遺羹(文王長子曰伯邑考紂&KR0034;以為羹以賜文王曰聖人不食其子羹文王得而食)
(之紂曰誰謂西伯聖者與食其羹而不知世紀樂羊為魏將而攻中山中山之君丨其丨而丨之丨樂羊坐於)
(幕下而啜之盡一杯文侯謂褚師贊曰樂羊以我故而食其子之肉答曰烹其子而食之且誰不食樂羊罷中)
(山文侯賞其功而疑其心韓非子)殺翁分羹(項羽聞成臯破亦軍廣武與漢相守楚軍食少項王)
(患之乃為高俎置太公其上告漢王曰今不急下吾烹太公漢王曰吾與若俱北面受命懷王約為兄弟吾翁)
(即若翁必欲烹而翁幸分我一杯羹項王怒欲殺之項伯曰且為天下者不顧家雖殺之無益也漢史子雖至)
(親西伯食其肉不然則死於羑里也父雖至尊沛公索其羹不然則臣於項籍也文粹馮用之權論)證父
攘羊(葉公問孔子曰吾黨有直躬者其父攘羊而子丨之孔子曰吾黨之直者異於是父為子隱子為父)
(隱直在其中矣語)譏父銅臭(崔烈嘗問其子鈞曰吾居三公於議者何如鈞曰大人少有英稱歴)
(位卿守論者不謂當為三公而今登其位天下失望烈曰何為然也鈞曰論者嫌其銅臭烈怒舉杖擊之鈞狼)
(狽而走烈罵曰死卒父檛而走豈孝乎鈞曰舜之事父也小杖受大杖走此恐陷父於不義非不孝也烈慙而讓官)
諫父飲酒(曹參代蕭何為相國日夜飲酒子窋為中大夫惠帝怪之令窋言曰無以請事何以憂天)
(下窋洗沐歸具言參怒之乃笞二百口趣入侍天下事非汝所當言漢史)諫父寫書(後漢吳祐父恢)
(為南海太守祐年十二隨父到官恢欲殺青簡竹以寫書祐諫曰今大人踰越五嶺遠在海濱其俗誠陋舊多)
(珍怪上為國家所疑下為威權所望此書若成即載之兼兩昔馬援以薏苡興謗王陽以衣囊徼名嫌疑之間)
(先賢所慎恢奇之乃撫其首曰吳氏世不乏季子矣)不書官紙(阮孝緒十餘歲隨父為相州行事丨)
(丨丨丨以成親之清白)善呼幕賓(柳公綽居外藩其子每入境郡邑未嘗知既至每出入常於戟)
(門外下馬呼幕賓為文皆許納拜未嘗笑語欵密)炊飯延客(陳太丘有子元方季方有客詣太丘)
(談鋒甚敵太丘令二子丨丨丨丨二子委甑竊聽客語飯落釡成麋而進客去太丘責之二子言其故且誦客)
(語無遺太丘曰但麋自可何必飯商芸小說)散財施親(郄愔好聚斂積錢數十萬嘗開庫任其子)
(超所取超性好施一日中散與親故都盡)出入隨侍(陳太丘詣荀朗陵貧儉無僕役乃使元方將車)
(季方持杖從後長文尚少載著車中既至荀使叔慈應門慈明行酒餘六龍下食文若亦小坐著膝前于時太)
(史奏五百里内賢人聚世說)交游推重(唐郄士美好學善記覽父友顔真卿蕭穎士輩嘗與討論)
(經傳應對如流既而相謂曰吾曹冀日當交二郄之間矣本傳)朔望歸省(唐王起子龜性高簡無貴)
(胄氣以光福第賓客多更住永達里林木窮僻構半隠亭以自適侍父河中廬中條山丨丨一丨丨州人號為)
(郎君谷)歲節上壽(張酺為太尉父在田里每有遷職輒一詣京師適會丨丨公卿詣酺府奉酒丨)
(丨極歡人皆慶羡之)閨門整肅(魏司馬朗父防丨丨自守諸子雖冠成人不命進則不敢進不命坐)
(則不敢坐不指所問不敢言父子之間丨丨如此)車馬就養(陸賈為大中大夫吕太后欲王諸吕)
(賈自度不能爭之廼病免以好畤田地善往家焉有五男乃出所使越槖中裝賣千金分其子子二百金令為)
(生産賈常乘安丨駟丨從歌鼓瑟侍者十人寳劒直百金謂其子曰與汝約過汝汝給人馬酒食極歡而更所)
(死家得寳劒車騎侍從者一歲中往來遇它客率不過再過數擊鮮無久溷汝為也)責子不賢(王述)
(蒙顯授義之恥為之下遣使詣朝廷求分會稽為越州行人失辭大為時貴所笑既而内懷愧歎謂諸子曰吾)
(不作懷祖而位遇懸邈當由汝等不及坦之故耶)責子貴重(宋顔延之子竣貴重延之謂曰平生)
(不喜見惡人今不幸見汝)不私其子(姚崇二子在洛通賓客饋遺憑舊請托魏知古歸悉以聞他日)
(帝召崇曰卿子才乎皆安在崇揣知帝意曰臣二子分司東都為人多欲而寡謀是必以事干魏知古帝始以)
(崇私其子微言動之及聞乃大喜問安從得之對曰知古臣所薦也臣子必謂見德而請之帝於是愛崇而薄)
(知古欲斥之崇曰臣子無狀撓陛下法而逐知古外必謂陛下私臣)取決於子(令孤綯為相每朝廷)
(大事一丨丨丨丨滈如元載之伯和李吉甫之德裕滈頗招權受賄言事者攻其短綯為其子訟冤)晚歲
識父(霍去病父仲孺以縣吏給事平陽侯家與侯侍者衛少兒私通生去病仲孺吏畢歸家娶婦生子不)
(相聞久之去病為驃騎將軍擊匈奴道出河東至平陽傳舍遣迎仲孺趍入拜謁將軍迎拜因跪曰去病不早)
(自知為大人之遺體也仲孺扶服叩頭曰臣得託命將軍此天力也去病大買田宅奴婢而去)道間得
父(吕向之生父岌客遠方不還後有傳父猶在者訪索累年不獲它日自朝還丨見一老人物色丨之果父)
(也下馬抱父足號慟行人為流涕)忍傷父名(田叔為魯相卒魯人以百金祠少子仁不受曰無以)
(百金傷父名)拜讀父書(吳顧愷每得父書常掃洒几筵舒書於上拜跪讀之每句應諾閱畢再拜)
(若父有疾耗之問則臨書垂泣語聲哽咽六帖)求顯父名(甄逢常以父不得在國史而逢與元稹善)
(稹移書於史館修撰韓愈愈答逢得能行身幸於方州大臣以標目其先人事載之天下耳目徹之天子追爵)
(其父第四品赫然驚人違與其父俱當得書矣由是父子俱顯名)羞掩父德(袁宏遷桓温記室後)
(為東征賦末列稱過江諸名德而獨不載桓彝温知之復游青山飲歸命宏同載問宏云聞君作東征賦多稱)
(先賢何故不及家君宏曰尊君稱謂非下官敢專既不遑啓不敢請之耳温曰君欲為何辭宏即答曰風鑒散)
(朗或搜或引身雖可亡道不可殞宣城之節信義為先温泫然而止宏賦又不及陶侃侃子胡奴嘗於曲室抽)
(刃問宏曰家公勲跡如此君賦日何相忽宏窘急答曰我已盛述尊公何乃言无因曰功以濟時職思靜亂長)
(沙之勲為史所贊胡奴乃止)哀父不出(韋陟以父不得不歿與斌杜門不出八年親友更相敦晚)
(乃強調洛陽令宋璟見陟曰盛德遺範盡在是矣)傷父被刑(吳郡陸襄父閑被刑襄終身布衣蔬)
(飯雖姜菜有切割皆不忍食居家惟以搯摘供厨江陵姚于篤母以燒死終身不忍噉炙豫章熊康父以醉而)
(為奴所殺終身不復嘗酒然禮緣人情恩由義斷親以噎死亦不可絶食也顔氏家訓)舁輿傳代
(原榖者不知何許人祖年老父母厭患之意欲弃之穀年十五涕泣苦諫父母不從乃作輿舁弃之糓乃隨收)
(輿歸父謂之曰爾焉用此凶具曰糓乃後父老不能更作得是以收之耳父感悟愧惧乃載祖歸侍養尅巳自)
(責更成純孝糓為純孫孝子傳見太平御覽)
父子相反善惡不同(犂牛之子騂且角雖欲勿用山川其舍諸注父雖惡不害子善語)
賢否不類(堯之子丹朱不肖舜之子商均亦不肖以瞽叟為父而有舜孟子)父子相夷
(公孫丑曰君子不教子何也孟子曰勢不行也教者必以正以正不行繼之以怒繼之以怒則反夷矣夫子教)
(我以正夫子未出於正則是丨丨丨丨也丨丨丨丨則惡矣)父子責善(公都子曰匡章通國皆稱)
(不孝焉夫子與之遊又從而禮貌之敢問何也孟子曰夫章子子父責善而不相遇也責善朋友之道也丨丨)
(丨丨賊恩之大者夫章子豈不欲有夫妻子母之屬哉為得罪於父不得近出妻屏子終身不養焉其設心以)
(為不若是是則罪之大者是則章子巳矣離婁下)不從父請(唐崔湜為兵部侍郎父挹性貪數為)
(人請托以干湜湜多丨丨由是丨子相失)素違父命(前漢有俍子者家貲萬金自小不從父語臨亡)
(欲葬山上恐兒不從倒言葬我著渚下石磧上俍子曰一我由來不奉教令當從此一語盡散家財積土繞之成)
(洲長數百步元康中始為水所壊太平御覽)
子能承父(詳見役有子門)綽有父風(柳仲郢牛僧孺辟武昌幕府有父風矩僧孺歎曰非)
(積習名教安及此耶本傳崔謹由有父風采士李昭德彊幹有父風鄭裔淖峭立有父風蕭穎子有亮)
(直有父風)能為吾賦(歐陽公為鳴蟬賦他兒皆一視而過獨小子柴守之不去公曰此兒必丨丨丨)
(此丨因以予之歐集)
子過於父從仲舉遊(薛勤仕郡為功曹陳仲舉年十五為父齎書詣勤勤顧而察之明日)
(造焉仲舉父出迓勤勤曰足下有不凡子吾來侯之不從卿也言議盡日汝南先賢傳)共阿戎談
(阮籍素與王渾為友渾子戎字濬仲年十五少籍二十歲而籍與之交籍每遇渾俄頃輒去過視戎良久然後)
(出謂渾曰濬仲清爽非卿倫也共卿言不如丨丨丨丨)老蚌雙珠(韋康元將弟誔仲將孔融與其)
(父書曰前日元將來淵才亮茂雅度弘毅偉世之器也昨日仲將來文敏篤誠保家之主也不意雙珠近出老)
(蚌後漢)雞羣野鶴(嵇紹始入洛或謂王戎曰昨於稠人中始見嵇紹昂昂然如野鶴之在丨丨戎)
(曰君復未見其父耳父則中散嵇叔夜也)撞破煙樓(王魏郎雜箴云家人有嚴君焉井竈之謂也是)
(以父喻井竈東坡答陳季常云在定日作松醪賦一首今寫岢擇等庶以發後生妙思著鞭一躍當丨丨丨丨)
(也)
父子齊名(互見世家)趙氏二日(趙衰冬日之日趙盾夏日之日冬日可愛夏日可畏左傳)
陳氏三君(陳元方弟諶季方與父寔齊德同行號三君)父子之美(石奮石建丨丨丨丨)
(也無是父無是子無是子無是父楊子)父子俱清(胡質仕魏為荆州刺史子威自京師省父留十)
(數日告歸父賜縑一匹曰吾俸祿之餘也及威為徐州刺史武帝問卿清孰如父對曰臣父清畏人知臣清畏)
(人不知)得父一絶(宋之問父令文富文辭且工書有力絶人世謂之三絶都下有牛善觸人莫敢)
(攖令文直往拔取角折其頸殺之後之問以文章起弟之悌以驍勇聞之愻精草隸世謂皆丨丨之丨丨)與
父齊名(王羲之有子七人其知名者五人曰玄之凝之徽之操之獻之孟郊詩曰羲之生五子羲之又)
(有之書羲之善書子獻之亦能書謝安問獻之君何如君家君答曰固當不同晉書)父子驍勇
(連奚震驍勇走及奔馬周文曰非此父不生此子北史)父子勲名(國朝韓忠憲億子獻肅綘門下)
(侍郎維尚書右僕射縝韓忠獻琦子門下侍郎忠彦范文正仲俺子忠宣純仁並以勲業著曹武惠彬子武)
(穆寳臣並高武烈瓊子穆武繼勲以武功著)父子文章(蘇洵嘉祐間與其二子軾轍至京師歐陽)
(修得洵書二十篇大愛其文辭以賈誼劉向不能過也以其書献諸朝其二子同舉進士又同登制科一日丨)
(丨隱然名動京師而蘇氏丨丨遂擅天下)
父子並仕(互見世家)同在禁筦(蘇瓌子頲遷給事中拜中書舍人時瓌同中書門下三品)
(父子丨丨丨丨朝廷榮之唐書)對管華近(温大雅遷黃門侍郎而彦博亦為中書侍郎丨丨丨丨帝)
(常從容謂曰我起晉陽為卿一門耳)父子學士(蔣乂丨丨為丨丨儒者榮之)父子侍郎
(唐崔挹子湜景龍二年遷兵部侍郎而挹為禮部侍郎)父子同拜(李宗閔進中書舍人父䎖為華)
(州刺史丨丨丨丨世以為寵)父子討賊(吳元濟叛皇帝君曰韓弘汝以卒萬二千屬而子公武往)
(討之曰弘汝其以節度都統討軍平淮碑)門生出迎(楊嗣復父於陵嗣復領貢舉時於陵自洛入朝)
(乃率丨丨丨丨置酒第中於陵坐堂上嗣復與諸生坐兩序世以為美六帖)參軍在遠(王方變為)
(相時子為眉州司士丨丨武后曰君在相位何子之遠對曰廬陵陛下愛子今尚在遠臣之子庸敢相近)公
庭展敬(楊玄感與父素俱為柱國朝會則齊列隋文帝命玄感降一等謝曰不意陛下寵臣之甚許以)
(丨丨丨私丨隋史)屏風隔坐(吳紀亮為尚書令子隲為中書令每朝會詔以御丨丨丨丨)為
父增秩(孫逖遷中書舍人父嘉之且八十猶為令逖求降外官增父秩帝嘉納拜嘉之宋州司馬聽致)
(仕)請息補外(源乾曜進侍中建言大臣子並求京職俊乂率任外官非平施之道臣三息俱任京)
(師丨二丨丨丨以示自近始詔可乃以子河南參軍弼為綘州司功太祝潔為鄭尉)諸子侍立(竇儀)
(尚書本燕人性嚴重家法整肅尚書每對客坐即二侍郎三起居四參政五補闕皆侍立)三子列侍
(陳省華蜀人堯叟堯佐堯咨皆進士及第而伯仲為天下第一晚年其燕國夫人馮氏俱康寧堯叟知樞密院)
(次子直史館少子知制誥每對客丨丨丨丨客不自安省華曰學士列侍常也士大大以為榮澠水燕談)朝
服侍立(王溥拜相年三十二其父祚累遷防禦使每見客溥常丨丨丨丨客不安求去祚曰學生勞賢)
(者起避耶歸田錄)朝班在前(吳正肅公育在二府太保公以列卿奉朝請父子在廷士大夫以為)
(榮而公踧踖不安自言子班父前非所以示人以法顧不敢以人子私亂朝廷之制願得罷去不聽)父子
同命(王荆公及子雱同修經義經成加荆公左僕射雱龍圖閣直學士同日受命元綘賀詩曰陳前輿服)
(同桓傅拜後金珠有魯公東軒筆錄)父子主法(荆公置條例司用程伯淳為屬一日盛暑荆公與伯)
(淳對語公子雱囚首跣足㩦婦人冠以出問荆公曰所言何事荆公曰新法數為人沮方與程君議雱箕踞以)
(坐大言曰梟韓琦富弼之首於市則新法行矣荆公遽曰皃誤矣伯淳正色曰方與參政論國事子弟不可預)
(姑退雱不樂去伯淳自此與公不合)
父子繼美(互見世家)魯公拜後(見世家類)西平有子(李晟傳帝狩梁州晟泣曰)
(國家多難乘輿播遷見危死節自吾之分乃自東渭橋以精騎萬人破賊朱泚率殘卒萬人西走餘黨悉降帝)
(曰天生晟為社稷萬人豈獨朕哉乃拜晟行營副元帥徙王西平郡子愬字元直以蔭補憲宗討吳元濟以愬)
(為節度會大雨雪行七千里夜半至懸弧城雪甚城旁皆鵝鶩池愬今擊之以亂軍聲愬入城擒吳元濟柳)
(子厚平淮雅曰惟丨丨丨丨惟我有臣)俱至宰相(漢韋賢字長孺子玄成字少翁丨以明經丨丨丨)
繼為宰相(蘇廷碩與宋璟同當國璟嘗曰吾與蘇氏父子同為宰相僕射長厚自是國器獻可替否)
(事至即斷公不顧私則今丞相過之竇至德父子丨丨丨丨世詫其榮)代為太僕(漢公孫賀自太)
(僕卿遷丞相其子敬聲丨丨丨丨卿)代為刺史(韋康將丨父端丨荆州丨丨父老止傳舍康入舍時)
(人榮之)代為衞卿(魏辛眦為衞尉卿子敞亦為衞尉卿)繼為太守(劉馥為楊州太守恩)
(化大行子靜為廬江守詔曰卿父昔為彼郡可謂克負荷也)繼掌誥命(明皇幸蜀傳位賈至譔冊)
(進藁上曰昔先天誥命乃父為之今兹辭命乃爾為之兩朝盛典出卿家父子可謂繼美矣至頓首流涕)代
有文辭(謝鳳子超宗有文辭作殷淑妃誄帝大嗟賞謝莊曰超宗殊有鳳毛宋書)坐卧易處
(漢杜延年為御史大夫以居父官不敢當父舊位丨丨皆丨其丨)文書著姓(世祖令鮑昱封降戎)
(檄問有所怪否昱曰通官丨丨不丨丨怪司隸下著姓世祖曰吾欲令天下知忠臣子復為司隸也)手植
三槐(王晉公祐太祖朝為知制誥使魏州太祖曰使還與卿王溥官職時王溥為相使還帝怒安置華州)
(七年不召初祐赴貶時親朋送祐竊意公作王溥官職矣祐笑曰某不做兒子二郎必做二郎者文正公旦也)
(祜丨丨丨丨于庭曰吾子孫必有為三公者已而果然天下謂之三槐王氏邵氏錄)人比八龍(國朝)
(韓億忠獻公八子曰綱綜綘繹緯縝維&KR1210;多為聞人詩注綘縝皆為宰相維為門下侍郎丨以丨荀氏丨丨黃)
父子同戮父子伏誅(漢周紓字文通為沛郡守為人酷虐後坐事丨丨皆丨丨)父子
連罪(漢公孫賀為丞相子敬聲為太僕卿敬聲有罪賀請捕朱安世以贖子罪安世曰丞相禍及宗矣)
子代父死(史石奢相楚行縣有殺人者追之乃其父也縱其父還而自拘曰殺父立政非孝也廢法)
(縱罪非忠也臣當死乃自刎而死)
假父假子秦室假父(秦太后與嫪毒通始皇惡之車裂假父以徇史)魏宫假子
(丨太祖納何晏收養丨中服飾擬太子文帝憎之謂之丨丨魏略)納其母子(秦朗父為張飛所殺)
(魏太祖丨丨丨而愛朗謂人曰豈有愛假丨如孤者)合為父子(世道衰人倫壞而親疎之理反其常)
(干戈起於骨肉異類丨丨丨丨開平顯德五十年間天下五代而實八姓其三出於丐養蓋其大者取天下其)
(次立功名位將相豈非因時之隙以利合而相資者耶五代史義兒傳)
詩集郎罷囝(囝哀閩也囝生閩方閩吏得之乃絶其陽為臧為獲致金滿屋為髠為鉗如視)
(草木天道無知我罹其毒神道無知彼受其福丨丨别丨吾悔生汝及汝既生人勸不舉不從人言果獲是苦)
(囝别郎罷心摧血下隔地絶天及至黃泉不得在郎罷前顧况斑衣兒啼真自樂從師學道也不惡伹得新年)
(勝舊年即如常在郎罷前黃山谷送秦少游從東坡學)名父子(代北有稾鷹生子毛盡赤渥洼騏驥)
(兒尤異是龍脊李舟丨丨丨清峻流輩伯人間好妙年不必須白晢十五富文史十八足賓客十九受校書二)
(十聲輝赫衆中每一見使我潜動魄自恐二男兒辛勤養無益乾元元年春萬姓始安宅舟也衣綵衣告我欲)
(遠適倚門固有望歛袵就行役南登吟白華已見楚山碧杜送李校書)生有種(鳳雛驥子丨丨丨毛)
(骨往往傳諸郎坡汗血固應丨丨丨同上)生何用(殺翁分我一杯羹龍種由來事杳冥何用生兒作劉)
(季暮年無骨葬昭陵何正平高帝詩)相公才子(鄭生涵始以長安尉選為校理人皆曰是宰相子能)
(恭儉守教訓好古義施於文辭者如是而在選公卿大夫家選之子弟其勸耳矣今生始進士獲重語於天下)
(而慊慊若不足真能守其家法矣其在門下者可進賀也來告來寧朝夕侍側東都士大夫不得見其面於其)
(行日分司郎吏與留守之從事竊載酒殽席定鼎門外盛賓客以餞之既醉各為詩五韻且屬愈為序丨丨倦)
(台鼎分政新邑洛丨丨富文華校讎天祿閣壽觴嘉節過歸騎春衫薄鳥哢正交加楊花共紛洎交親誰不羨)
(去去翔寥廓韓愈送鄭校理)甘棠子孫(廖齊父爽直嘗為永州刺史齊後遊零陵於民間見父題)
(壁感而成詩曰下馬連聲叩竹門主人何事感遺恩回頭泣向兒童道重見丨丨舊丨丨青瑣後集)辭學
省親(餘杭洪浩熙寧間遊太學十年不歸父已七十寄浩詩曰太學何蕃久不歸十年甘旨誤庭闌休辭)
(客路三千遠湏念人生七十稀腰下雖無蘇子印篋中幸有老萊衣歸期定約春前後免使高堂賦式微浩得)
(詩南歸因而去者十有三馬詩史)入蜀迎父(番陽張吉父介方娠時父去客東西川不還張君自)
(為兒時與尚書彭器資同學作詩云應是子規啼不到致令我父未歸家聞者怜之既長走蜀父初無還意乃)
(還省母復至涪關往返者三其父遂以熙寧十年二月至自蜀鄉人迎謁歎息器資贈以詩略云河可以竭山)
(可徙我翁不歸行不已三往三復翁歸止翁行尚壯今老矣兒昔未生今壯齒郭功父詩略曰父昔離家子方)
(孕子得其父今壯年胡弗歸兮死敢請慰我慈母心懸懸三往三復又十載孝子執鞭方言還復齋謾錄)
古今合璧事類備要前集卷二十四
