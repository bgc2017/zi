古今合璧事類備要前集卷二十五
宋謝維新撰
親屬門
母子
事類聖善(母氏劬勞母氏丨丨詩凱風)壽母(魯侯燕喜令妻丨丨魯頌)諼堂(焉得諼草)
(言樹之背注丨草令人忌憂背北丨也疏堂者房室所居之地總謂之堂房半以北為北堂房半以南為南堂)
(衞風今人用萱堂字)慈庭(慈母有敗子李斯書今人謂母為丨丨)靡依(丨丨匪母詩陟岵)何
恃(無母丨丨蓼莪)搤臂子歸(曾參出薪于野客至其家母即以左手丨右丨臂痛參即馳至問母)
(曰臂何故痛母曰今者客至搤吾臂呼子耳論衡)噬指子至(蔡順少孤事母孝嘗出求薪有客卒)
(至母望順不至乃丨其丨順即心動棄薪即歸跪間其故母曰有急客來吾噬指以悟汝耳)斷機教
子(見教子類)倚門望子(王孫賈事閔王王出走失王之處其母曰汝朝出而晚來則吾丨丨而丨)
(女暮出而不歸則吾倚閭而望女今事王王出女不知處尚何歸賈入市曰淖齒亂齊國殺閔王欲與我誅者)
(祖右市人從者四百人遂誅淖齒)伏劒語使(漢王擊項籍王陵以兵屬漢籍取陵母置軍中陵使)
(至則東鄉坐陵母欲以招陵陵母私送使者曰願為老妾語陵善事漢王漢王長者母以老妾故持二心妾以死)
(送使者遂丨丨而死項王怒烹陵母卒從漢王定天下)截髮待賓(范逵嘗過陶侃家侃時無以待)
(賓母謂侃曰汝但留客吾自為計乃丨丨為雙髻賣易酒肴極豐從者亦過望逵至京師稱述侃侃遂知名本)
(傳)交友升堂(後漢范式與張卲為友式曰後將還拜親卲白母為酒饌以待之至期式果到升堂)
(拜母)生徒受業(晉韋逞母宋氏父世儒學盧壺奏就家立宣講堂置生徒百二十人隔紗幔受業號文)
(君侍婢十人)能識貴人(潘孟陽母劉晏之女周末坐綠衣少年何人曰補闕杜黃裳夫人曰此人)
(全别必是貴人南部新書)令舉孝子(晉吳隱之字處默居喪過禮與韓康伯母隣康伯母聞隱之哭)
(謂其子曰汝舉銓衡當舉此人及康伯為吏部尚書遂舉隱之階清級)問子平反(雋不疑為京兆)
(尹每行縣錄囚徒還其母問不疑多為所平反母喜笑為飲食言語或亡所出母怒為不食故不疑為吏嚴而)
(不酷)聽子處決(鄭善果母崔賢明曉政治嘗坐閣内聽善果處決或當理則悅冇不可則引至床下)
(責愧之)責子煩苛(嚴延年治河南酷刑號屠伯母數責延年云我不意當老見壯子被刑戮也行)
(矣去汝東歸掃墓地耳遂歸後歲餘果弃市東海莫不賢智其母延年兄弟五人皆至大官母號萬石嚴姬)
厭子放肆(嚴武鎮蜀頗放肆及卒母哭曰今而後吾知免為官婢矣)助子為政(漢崔寔母)
(劉氏博覽書傳寔為五原太守有能政母助也)戒子舉兵(秦末天下兵起陳嬰亦起衆母曰自吾為)
(汝家婦長見貧賤卒富貴不祥不如以兵屬人事成少受其利)勸子起事(桓彦範誅二張也初將起)
(事告其母母曰忠孝不並立義先國家可也唐書)勉子就獄(范滂字孟𫝊桓帝時以鈎黨禁錮靈)
(帝大誅黨人詔下急捕滂聞之自詣獄縣令郭揖解印綬欲與俱亡滂曰滂死則禍塞其母就與之訣滂曰仲)
(博孝敬足以供養惟大人割不忍之恩母曰汝今得與李杜齊名死亦何恨既有令名復求壽考可得兼乎滂)
(受教再拜辭母曰吾欲使汝為惡則惡不可為使汝為善則我不為惡行路聞之為流涕考死詔獄年三十三)
慮子吟詩(李賀母探囊中見所書詩多即怒曰是兒欲嘔出心乃已耳)期子成學(杜淙)
(牧溰陽宏詞李宣古數陪燕飲戲謔侮慢杜不能容使辱之長林公主出而捄之云尚書不念諸子學文遣易)
(衣而赴中坐長林公為詩冀彌縫也宣古詩云紅燈初上月輸高照見堂前萬朵桃觱栗夜深抛耍令舞來挼)
(去使人勞杜公賞之後二子裔休儒休皆登第人曰非母賢不能成子雲溪友議)知子必貴(南史)
(王敬則母為女巫常謂人曰敬則生時胞衣紫色應得鳴鼔角人笑曰汝子得為人吹角可矣及長而兩腋下)
(生乳各長數寸夢騎五色獅子後果然)憂子驟顯(潘孟陽初為侍郎年未四十其母謂曰以爾之)
(才而位丞郎使吾憂之)喜子陰德(孫叔敖為小兒出遊見兩頭蛇殺而埋之歸泣白母曰兒聞兩)
(頭蛇見者必死恐後人見乃埋之母曰爾行陰德必有陽報德勝不祥又除百禍汝無憂矣叔敖後為楚相新)
(序雜事)忿子曠禮(文伯之喪敬姜據其床而不哭曰吾有斯子也吾以為賢人也及其死也朋友)
(諸臣未有出涕者而内人皆行哭失聲斯子也必多曠於禮矣記)索刀破腹(朱廢帝子業性凶悖)
(其母疾篤召之帝曰病人多鬼那可往其母怒謂侍臣將刀來破我腹那得生此寧馨兒南史後傳)拔刀
逐賊(僕固懷恩父子平史朝義舉河朔若拾遣護回紇歸國過太原為辛雲京所拒閉關不犒軍大怒頓)
(軍汾州遣子瑒攻雲京偏將焦暉等斬瑒首獻閼下懷恩聞以告母母曰我戒汝勿反國家訓汝不淺今衆變)
(禍且及我提刀逐之曰吾為國殺此賊取其心以令軍中懷恩走以部曲三百走靈州詔輦其母歸京師贊曰)
(其母丨丨丨丨烈婦人哉本傳)食羹請遺(鄭莊公寘姜氏于城潁而誓之曰不及黃泉無相見也既)
(而悔之穎考叔為潁谷封人聞之有獻於公公賜之食食舍肉公問之對曰小人有母皆嘗小人之丨矣未嘗)
(君之丨丨以丨之公曰爾有母遺繄我獨無穎考叔曰何謂也公語之故且告之悔對曰若掘地及泉隧而相)
(見其誰曰不然公從之公入而賦大隧之中其樂也融融姜出而賦大隧之外其樂也洩洩遂為母子如初君)
(子曰潁考叔純孝也愛其母施及莊公隠元年)飲酒嘗吐(蔡順字召仲有至孝之心少喪父奉養母)
(甘口之物不敢先嘗母至婚家因丨丨變吐順恐中毒乃丨其丨先賢傳)汲泉得魚(後姜詩事母至)
(孝母好飲江水嗜魚鱠舍側忽湧泉味如江水每日一汲輒獲雙魚北魏陸政性篤孝母吳人好食魚北土)
(魚少政求之苦難後宅側忽泉出而有魚得以供膳時人謂孝魚泉)搖竹生筍(孟宗母嗜筍冬筍未)
(生宗入竹林哀嘆丨丨而筍出)投魚遺母(杜孝巴郡人也少失父與母居以至孝稱後在成都母喜)
(食生魚孝於蜀截大竹筒盛魚二頭塞之以草呪曰我母必得此因投中流婦出見筒横來觸岸異而取視有)
(二魚含笑曰此我夫所寄也熟而進之聞者嘆駭蕭廣濟孝子傳)作鮓寄母(孟仁為監魚池司馬)
(自結網捕魚丨丨丨丨母還之曰汝為魚官以鮓寄母非避嫌疑也吳錄陶侃母湛氏侃少為縣吏嘗監魚池)
(以魚鮓遺母母封鮓責之曰爾以官物遺我不能益我乃增吾憂耳)分椹奉母(後漢蔡順當王莽末)
(大荒順拾椹以異器盛之赤眉賊見而問之順曰黑者奉母白者自食賊知其孝乃遺米肉故之)懷橘
遺母(吳陸績年七歲謁見袁術登筵丨丨拜而墜地術問其故曰將以丨丨術甚奇之吳志)蒲萄
歸母(陳叔達為納言嘗賜食得丨丨不舉高祖問之對曰臣母病渴嘗求不能致願丨奉之帝曰卿有丨)
(遺乎因賜之本傳)瓜菓進母(滕曇恭年五歲母患熱病思食寒瓜土俗不産曇恭歴訪而不得俄)
(遇一桑門曰我有雙瓜分一相遺舉室驚異南史本傳殷憚生而謹愿七歲喪父哀號毁悴不為戲弄得丨丨)
(可啖之物懷持丨丨未嘗先食孝子傳羅威字德仁八歲喪父事母至孝耕耘為業勤身苦體以奉供養其菓)
(珍味隨時進前也先賢傳)珍饌供母(茅容字季偉郭林宗見之請寓宿旦日容殺雞為饌林宗以為)
(為己設既而供其母自以草蔬與客同飯林宗拜之曰卿賢乎哉因勸學以成德)板輿奉母(潘岳)
(閑居賦云太夫人在堂有羸老之疾尚何能違膝下色養而屑屑從斗筲之役乎於是覽止足之分庶浮雲之志)
(築室種木逍遥自得池沿足以漁釣春税足以代耕灌園鬻蔬供朝夕之膳牧羊酤酪俟伏臘之資凜秋暑退)
(熙春寒往微雨新晴六合清朗太夫人乃御丨丨升輕軒遠覽王畿近周家園席長筵列孫子柳垂隂車結軌)
(或宴于林或禊于汜昆弟班白兒童稚齒稱萬壽以獻觴或一懼而一喜夀觴舉慈顔和浮杯樂飲絲竹駢羅)
(頓足起舞抗音高歌人生安樂孰知其他)持節侍母(晉汝南王亮母伏太妃常有小疾祓於洛水亮)
(兄弟三人侍從並丨丨鼔吹震耀洛濱武帝登凌雲臺望見曰伏妃可謂富貴矣)擁笏安母(唐曹)
(成王臯為刺史遭誣在冶念其母太妃老將驚而戚出則囚服就辯入則丨丨垂魚退之曹王碑)為母
導輿(崔邠拜太常卿故事太常始視事大閱四部樂都人縱觀邠自第去帽親導母輿公卿見者皆避道)
(都人榮之)為母執轡(五代張遂清為淄州刺史迎其母及郊遂親丨丨丨丨行數十里州人以為榮)
迴候起居(唐趙隱輔政它宰相及百官皆詣第升堂慶母懿宗誕曰宴慈恩寺隱侍母以安輿臨觀)
(宰相率百官拜恩於庭丨班丨夫人丨丨縉紳以為榮職官分紀)迎還京師(陸贄為中書舍人母)
(韋氏在江東帝遣中人丨丨丨丨)奉母從軍(王緒劉行全南走初以糧少故兼道馳約軍中曰以)
(老孺從者斬王潮與弟審邽審知丨丨以行緒切責潮曰吾聞軍行有法無不法之軍對曰人皆有母不聞無)
(母之人緒怒欲斬其母三子同辭對曰事母猶事將軍也殺其母焉用其子緒殺之)迎母遇賊(遼西)
(太守趙苞到官遣使丨丨及妻子為賊所劫質載以擊郡苞悲號謂母曰欲以微禄奉養不圖為母作禍昔為)
(母子今為王臣義不得顧私恩遂與賊戰母妻皆被害苞葬訖曰殺母全義非孝也嘔血而死)經亂失
母(杜羔有至性其父河北一尉而卒母非嫡丨丨不知所之會堂兄兼為澤潞判官嘗鞫獄於私第有老婦)
(辨對見兼出入切語人曰此少年狀類吾夫訊之故羔母也自此迎侍而歸又往訪先人之墓邑中故老已盡)
(不知所在館於佛寺日夜悲泣忽視屋柱煤煙之下見數行字拂而視之乃父遺跡云我子孫若求吾墓當於)
(某村家問之羔哭而往梁冇老父年八十餘指其丘壠因得歸葬羔官至工部尚書致仕李肇國史東坡嘗書)
(此事遺朱康叔云)被執存母(曹操執陳宫謂曰奈卿老母何曰宫聞以孝治天下者不害人之親)
(老母存否在明公不在官也操曰奈卿妻子何曰宫聞宫施仁政於天下者不絶人之祀妻子存否在明公不在)
(也)母老被謫(劉禹錫出為播州刺史詔下御史中丞裴度為言播極遠猿猱所宅禹錫母八十餘不)
(能往當與其子訣恐傷陛下孝治志乃易連州詳見交友門柳子厚墓)母老出使(狄仁傑為并州參軍)
(同府鄭崇質丨丨疾當使絶域仁傑曰君可貽親萬里憂乎詣長史藺仁基請代行時仁基與司馬李孝廉不)
(平相語曰吾等可少愧矣相待如初)取決於母(華原令盧摐以公事譙賁邑人齊令詵宦人也銜之結)
(摐罪張鎰案驗摐當免官有司承風以死論鎰不直之乃白其母曰今理摐摐免死而鎰坐貶默則負官貶則)
(為太夫人憂敢問所安母曰兒無累於道吾所安也遂執正其罪摐得流鎰貶撫州司戶)問計於母
(王義方拜御史且疾當世附麗匪人以期朝廷内決劾奏意必得罪丨丨丨丨母曰昔王母伏劒成陵之誼汝)
(能盡忠吾願之死不恨)母病下淚(南史蕭叡明丨丨風積年叡明晝夜祈禱時寒叡明丨丨為之)
(冰如筯額上叩頭血亦冰不溜後其母遂安孝義集)母疾輒病(唐張志寬嘗詣縣忽稱丨丨求急歸)
(令問狀答曰母有疾志寬丨丨今疑妄繫於獄馳驗如言本傳)失母心亂(徐庶母為曹公所得庶謂)
(劉備曰本欲為明公效愚疑今丨老丨方寸亂矣請從此别遂詣曹公)亡母指痛(梁藏盾冇至性)
(嘗隨父宿直庭尉府母劉夜暴亡盾左手中指忽痛不得寢及旦宅信報凶問)刻木為養(丁蘭少喪)
(母不及養乃丨丨丨親形事之若生隣人張叔妻從蘭妻有所借蘭妻跪拜木人木人不悅不以借之叔醉罵)
(木人以杖敲其頭蘭歸奮殺張叔郡縣嘉其孝遂上之圖形於靈臺孫盛逸士傳)見像輙拜(金日)
(磾母死武帝詔圖其形於甘泉宫日磾養馬苑中每率馬過丨遺丨丨丨)白鳥集墓(林攅母亡作塚)
(屋其右有丨丨來甘露降觀察使李若初遣官屬驗實會露晞攅哭曰天所降露禍我耶俄而露復集烏亦回)
(翔詔作二闕於母墓前又表其閭時號闕下林家木傳)隣里輟社(魏王修年七歲母社日死修每)
(至社日悲慟丨丨為之丨丨)捫瘡輒哭(寇萊公少時不修小節頗愛飛鷹走犬太夫人性嚴每不)
(勝怒舉秤槌投之中足流血由是折節從學及貴母已亡每丨其丨痕丨丨記聞)憂疾不寐(司馬)
(池嘗奏名禮部將入試殿庭一日心動不能寐曰吾母素多疾能無恙否及至内門徘徊不能入蓋母亡為友)
(人所匿也因語其友止告以聞有疾池遂號慟而歸)詔問其母(張齊賢拜中書門下平章事母孫氏)
(年八十餘封晉國太夫人太宗歎其母福夀多賜手詔存問搢紳滎之)文祭其母(李觀以著作郎)
(知臨江軍清江縣時歐陽文忠公扶護太夫人喪歸廬陵船過清江太守謂公為文以祭之太守以簡率為訝)
(觀曰無深訝也既而公擊節賞之其文曰昔孟軻亞聖母之教也今有子如軻雖死何憾尚享)乞郡夫
人(趙康靖公槩會郊祀當進階封且任一子京官乞以曰母封母郡太君宰相謂公曰方為學士擬封不久矣公)
(八十二朝夕不可期願及今以為榮許之後遂以為例)賜湯沐邑(官誥院敕郡夫人使金花羅紙)
(七張錦縹袋丨以丨丨丨乃奉親之榮也春明退朝錄)
詩集剪髻(家貧無供給客位但箕箒俄頃羞頗珍寂寥人散後入怪鬢髮空吁嗟為之久自陳丨丨)
(鬟市易充沽酒上云天下亂宜與英俊厚秦王時在坐真氣驚戶牖及乎正觀初尚書踐台斗杜甫送王砅砅)
(音例王珪之後此詩稱珪母之賢)縫衣(慈母手中線遊子身上衣臨行密密縫意恐遲遲歸誰言寸草)
(心報得三春暉孟郊遊子吟)萱草堂(丨丨集丨階遊子行天涯慈親倚堂門不見萱草花同上)綵
衣春(衞幕銜恩重潘輿送喜頻濟時瞻上將錫號戴慈親富貴當如此尊榮邁等倫郡依封土舊國與大)
(名新紫誥鸞回紙紫誥紫錦之誥也鸞謂紙上之字有回鸞之勢也清朝燕賀人遠傳冬筍味更覺丨丨丨奕)
(葉班姑史芬芳孟母鄰義方兼有訓詞翰兩如神委曲承顔體騫飛報主身可憐忠與孝雙美畫麒麟杜甫賀)
(衞伯玉母加國太夫人)萬里親(淚墨灑為書將寄丨丨丨書去魂亦去兀然空一身孟郊歸信吟)
白髮親(門無萬金聘家有丨丨丨歐公)堂上慈(庶云留汝車慰我丨丨丨荆公)詩賀得
母(朱壽昌少不知母所在刺血寫經求之五十年後得大之蜀中東坡賀之以詩云嗟君七歲知念母憐君壯)
(心愈苦羨君臨老得相逢喜極無言淚如雨烹龍為炙玉為酒鶴髮初生千萬夀金花詔書錦作囊白藤肩輿)
(廉蹙繡感君離合傷我心此事今無古或聞長陵朅來見大娣仲孺豈意逄將軍開皇苦桃空記面建中天子)
(終不見西河太守誰復譏潁谷封人羞自薦彼集)詩諷歸侍(王稚川調官京師母老留鼎州久不)
(歸侍嘗閱貴人歌舞有詩云畫堂玉佩萦雲響不及桃源欸乃歌黃山谷和韻諷之云慈母每占鳥鵲喜家人)
(應賦扊扅歌可謂盡朋友責善之義山谷至孝奉母安康君至為親滌溺器未嘗頃刻不供子職)
繼母(伯叔母慈母)(所生母保母)(庶母出母)(乳母)
事類如母(繼母丨丨故孝子不敢殊也儀禮)配父(傳云繼母同母也當以丨丨之尊居母之)
(位齊杖之制皆如親母柳文)曾子不取(丨丨出妻終身丨丨其子元請焉曾子曰高宗以後妻殺)
(孝已尹吉甫以後妻放伯奇吾上不及高宗中不及吉甫庸非其免於非乎家語)孝已見逐(殷王)
(中宗之子曰丨丨事親一夜五起中宗用後妻言逐之)大舜浚井(舜父瞽叟盲舜母死瞽叟更娶)
(妻而生象象傲瞽叟愛後妻子常欲殺舜史記父母使舜完廩捐階瞽叟焚廩使浚井出從而揜之象曰謨盖)
(都君咸我績孟萬章)伯奇踐霜(丨丨尹吉甫之子吉甫惑於後妻虐伯奇無衣無履而使丨丨挽車)
(伯奇順父之令不敢有辭韓愈著履霜操謂尹吉甫子無罪為後母譛而逐自傷作云父兮兒寒母兮兒饑)
(兒罪當苔逐兒何為兒在中野以宿以處四無人聲誰與兒語兒寒何衣兒飢何食兒行於野履霜以跡母生)
(衆兒有母憐之獨無母憐兒寧不悲)蘆花代絮(閔子騫為後母所苦冬月以丨丨衣之以丨丨父知)
(之欲出後母子騫曰母在一子單母去三子寒遂止孝子傳)蒲麻紵衣(晉王延後母以丨丨與延)
(丨丨姑問之不言夏扇枕席冬以身温母愛魚求不得杖之流血延叩凌而哭忽有一魚長五尺出水上延以)
(進母食之積日不盡於是撫之如已子)假蜂進讒(尹吉甫子伯奇事後母至孝母取蜂去毒繫於)
(衣上伯奇前欲去之母便大呼曰伯奇牽我吉甫見疑伯奇自死列女傳)敝衣出譛(崔衍父倫繼母)
(李不慈倫使吐蕃歸李丨丨以見問故曰衍不吾給倫怒召衍將祖而鞭之衍涕泣無所陳倫弟敖趍白衍所)
(廩舉送夫人所尚何云倫悟由是譛無入)逐子出外(薛包字孟常後母憎包分出之包日夜號泣逐)
(不能去被打不得已廬於舍外旦入而洒掃父怒又逐之乃廬於里門晨夜不廢歲餘父母慙而還之後六)
(年服喪過乎哀戚)訟子於公(安重榮拜成德軍節度有夫婦丨其丨不孝重榮拔劒授其父使自)
(殺之父泣曰不忍也其母從旁詬罵奪其劒而逐之問之乃繼母也重榮叱其母出從後射殺之五代史)織
屨給子(翟方進年十二三失父辭後母至京師母憐其幼隨至長安丨丨以丨方進後十餘年至宰相)
(母尚在)調藥飲子(程文矩妻穆姜有二男而前妻冇四子以母非所生憎毁日積而穆姜撫字益)
(隆衣食皆兼倍所生文矩卒或謂母曰四子不孝何不分母曰方以義導之使善及前妻子興遇病困母親調)
(藥餌恩情篤密久乃瘳謂三弟曰繼母慈仁我曹過深矣遂將三弟詣南鄭獄陳母之德狀已之過乞就刑縣)
(言於郡郡表異其母蠲徭遣四子許以脩革)出妻自養(見後出妻類蒸棃叱狗下注)埋子
終孝(郭道事繼母至孝家貧産子憂不能字謂其妻曰傷慈以終孝吾無恨也遂葬之襄子野志略)奉
事甚謹(柳公綽事後母薛謹甚雖姻屬不知非薛所生)奉事至孝(後漢胡廣年八十心力克)
(壯為太傅繼母在堂朝夕省膳傍無几杖言不稱老母卒居喪盡禮三年)被毒逾謹(後漢馮衍子豹)
(年十二後母惡之因夜行毒而豹敬事逾謹)遭誣不怨(閻纘後母誣纘盜父時金訟於有司被清)
(議所棄十年無怨色孝謹不怠母意解乃移中正復品)天寒卧冰(王祥性至孝繼母朱氏不慈數)
(譛之由是失愛於父其母嘗欲得生魚時天寒冰凍祥解衣將剖冰求之冰忽自解雙鯉躍出又思黃雀炙有)
(數鳥飛入幕中庭有丹奈母令守之風雨抱樹而泣)井涸禱泉(唐宋思禮事繼母孝會大旱丨丨母)
(羸疾非泉水不通口思禮憂且丨忽有丨出諸庭味甘寒日不乏汲)託疾勸母(楊厚字仲植母與前)
(妻子搏不相安厚年九歲思令和親乃丨丨不言不食母知其旨懼然後改意恩養加篤)流涕諫母
(王祥弟覽母朱氏遇祥無道覽數歲見祥被撻輙丨丨抱持及長每丨丨少止祥漸有時&KR0034;朱深疾欲酖&KR1444;覽)
(知取酒祥亦爭之不與朱遽翻之後每食覽必嘗之朱意乃止)母多偏愛(凡庸之性後夫多寵前夫之)
(孤後妻又虐前妻之子非惟婦人懷嫉妬之情丈夫有沉惑之僻亦事勢使之然也前夫之孤不敢與我子爭)
(家提擕鞠養積習生愛故寵之前妻之子每居已生之上宦學昏嫁莫不為防焉故虐之異姓寵則父母被怨)
(繼親虐則兄弟為讎家有此者皆門戶之禍也顔氏家訓)終不再娶(吉甫賢父也伯竒孝子也以賢)
(父御孝子合得終於天性而後妻間之伯竒遂放曾參婦死謂其子曰吾不及吉甫汝不及伯竒王駿喪妻亦)
(謂人曰我不及曾參子不如華元並終身不娶此等足以為誡其後假繼慘虐孤遺離間骨肉傷心腸斷者何)
(可勝數謹之哉謹之哉同上)
伯叔母世母叔母(父之兄妻為丨丨父之弟妻為丨丨爾雅)孝事伯母(羊祜年十)
(五而孤事伯母蔡氏以孝聞三十國春秋)幼依叔母(宋謝瞻幼孤叔母撫育有恩同於至親)伯
母授經(薛播早孤丨丨林通經史善屬文丨丨諸子及播兄弟)叔母勸學(晉皇甫謐字士)
(安年二十不好學游蕩得瓜果與叔母任氏曰三牲之養無慰我心昔孟母三徙終身篤學對之流涕謐乃感)
(激帶經而農)
所生母尋訪得母(司農少卿朱壽昌方在襁褓而所生母被出及長仕於四方孜孜丨丨不)
(逮治平中官至正郎矣或傳其母嫁為關中民妻壽昌即棄官入關中丨丨於陜州士大夫嘉其孝節多以歌)
(詩美之蘇子瞻為作詩序且譏激世人之不養者李定見其序大惋恨東軒筆錄詩見前母子類後)不肯
持服(蔡延慶所生母已亡不為服久矣聞李定不服所生母為臺所評乃乞追服則知蠏匡蟬緌不獨成)
(人之弟也是時有朱壽昌其所生母三歲拾去長大刺血寫經誓畢生尋訪凡五十年乃得之奉養三年而亡)
(壽昌至毁馬善人惡人相去乃爾遠耶東坡志林)
庶母不以為姒(聲伯之母不聘穆姜曰吾丨丨妾丨丨也左傳)雖賤必貴(姑布子卿)
(見無恤曰此真將軍也簡子曰此母賤翟婢也子卿日天之所授丨丨丨丨史)屈節為妾(周顗母李)
(氏字絡秀顗父為安東將軍求絡秀為妾父兄不許絡秀曰門戶殄瘁何惜一女子遂與之生顗及嵩謨嘗曰)
(我丨丨丨汝家丨)加禮延賓(陶侃母湛氏初侃父母聘為妄生侃陶氏貧賤母紡績資之番陽孝)
(廉范逵㝢宿於侃時大雪湛氏乃徹所卧新薦自剉女給其馬又密截髻供饌逵歎曰非此母不生此子列)進
饌於客(裴秀母賤嫡母宣氏不之禮秀叔父徽有盛名賓客甚衆秀年十餘歲有詣徽者出則過秀宣)
(氏使其母丨丨丨丨見者皆起秀母曰微賤如此應為小兒故也宣氏知之乃止時人為之語曰後進領袖有)
(裴秀)致酒於客(崔道固為宋諸王參軍被遣青州募人長史以下並詣道固道諸兄等逼其所生自)
(丨丨炙丨丨前道固驚起謂人曰家無人力老親自執劬勞諸客皆知其兄所作咸拜其母母謂道固曰我賤)
(不足以報貴汝宜答拜諸客皆歎美道固母子而賤其諸兄南史)母即姑婢(阮孚之丨丨丨丨也)
(詳見婢妾類)巳無外家(王符傳安定俗鄙庶孽而符無外家為鄉人所賤隱居著書以譏當世得)
(失又欲章顯其名故號潜夫論)
乳母乳母犯事(漢武帝丨丨嘗於外丨丨帝欲申憲乳母求救東方朔朔曰此非脣舌所爭耳)
(必望濟者將去時但當屢顧帝慎勿言此或可萬一冀耳乳母繼至朔亦侍側因謂曰汝癡耳帝豈復憶汝乳)
(哺時恩耶帝雖材雄心忍亦深有情戀乃悽然愍之即免罪韓晉公淅西觀察有乳母通求外事公欲殺之)
(密求顧况管救况詣公問之公曰天下皆知某守禮法乳母先犯之况曰公幼時早起夜卧即要乳母今為侯)
(伯乳母焉用哉誠宜殺也公遽捨之史遺)乳母被殺(見妬婦類注)韓氏乳母(乳母李氏)
(徐州人號正真為韓氏家乳其兒愈愈生未再周月孤失怙恃李氏憐不忍棄去視保益謹遂老韓氏及見其)
(所乳兒愈舉進土第歴佐汴徐州入朝為御史國子博士尚書都官員外郎河南令娶婦生二男五女時節受)
(慶賀愈輒率婦孫列拜進夀年六十四病卒卒三日葬河南縣十五里愈率婦孫視窆封且刻其語于石納諸)
(墓為銘矣墓銘)蘇氏乳母(趙郡蘇軾子瞻之乳母任氏名採蓮蜀之眉山人父遂母李氏事先夫人)
(三十有五年工巧勤儉至老不衰乳亡姊八娘與軾養視軾之子邁迨過皆有恩勞從軾官於杭密徐湖謫于)
(黃元豐三年八月壬寅卒于黃之臨臯亭享年七十有二十月壬午葬于黃之東阜黃南縣之北銘曰生有以)
(養之不必其子也死有以葬之不必其里也我祭其從與享之其魂氣無所不之也墓志銘)
慈母保母以貴父命(慈母如母傳曰妾之無子者妾子之無母者父命妾曰女以為子命)
(子曰女以為母若是則生養之終其身如母死則喪之三年如母貴父之命也喪服)皆居子室(異為孺子室於)
(宫中擇於諸母與可者必求其寬裕慈惠温良恭敬而内寡言者使為子師其次為慈母其次為保母丨丨丨丨)
(則)為慈母服(昔者魯昭公少喪其母有慈母良及其死也欲喪之有司以聞曰古之慈母無服今)
(君為之服是逆古典公不忍為之練冠自昭公始也)銘保母墓(先夫人之妾楊氏名金蟬眉山人年)
(三十始隸蘇氏頽然順善也為弟轍子由保母年六十八熙寧十年六月己丑卒葬於徐州屬纊不亂子由官)
(於宋載其柩殯於開元寺後八年軾自黃遷汝過宋葬之於宋東南三里廣夀院之西實元豐八年二月壬子)
(也銘曰百世之後陵谷易位知其為蘇子之保母尚勿毁也東坡)
出母出母無服(為父後者為丨丨丨丨云不敢以私喪廢宗祀之禮禮)出母不喪
(子上之母死而不喪門人問諸子思曰昔者子之先君子喪丨丨乎子思曰為伋也妻者是為白也母不為伋)
(也妻者是不為白也母故孔氏之不喪出母自子思始也)莫慰母心(凱風美孝子也衛之淫風流行)
(雖有七子之母猶不能安其室故美七子能盡其孝道以慰其母心詩曰凱風自南吹彼棘薪有子七人丨丨)
(丨丨)不增母思(吳駱統字公緒母改適為華歆小妻統時八歲遂與親客歸會稽其母送之拜辭上)
(車面西不顧母泣於後御者曰夫人猶泣統曰丨欲丨丨丨乃不顧也)
古今合璧事類備要前集卷二十五
