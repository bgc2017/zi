古今合璧事類備要别集卷二十六
宋謝維新撰
花卉門
桃花
格物叢話(花品以少者為貴多者為賤世傳廣陵瓊花京口玉蘂洛陽牡丹皆以少見貴至如)
(桃花何處獨無之不擇地而蕃不待培壅而滋茂漫山填谷容易成林樵童牧子厭觀熟翫何若是之多)
(歟遂使世人鄙賤目為凡品花中之不幸未有甚於此者也然司花之巧不如此而止也令有數品或黃)
(或碧或絳色垂絲者閃爍者龍鱗者餅子者牡丹者水蜜者千葉者凡中求異不可勝數好事者亦必為)
(之刮目)
事類紫紋(漢武帝上林苑有緗桃丨丨桃金城桃霜桃西京雜記)巨核(漢明帝常山獻丨桃)
(丨其桃霜下花至暑方熟使植園林同前)成蹊(李將軍恂恂如鄙人口不能出辭及死之日天下知與不)
(知皆為泣涕彼其中心誠信於士大夫諺曰桃花不言下自丨丨此言雖小可以喻大李廣傳)滿縣(潘岳)
(為河陽令㘽桃李號河陽丨丨花)與兒靧面(北齊盧士琛妻崔氏有才學春日以桃花和雪丨丨)
(丨丨云取白雪與兒洗面作光悅取紅花與兒洗面作妍華)與妃銷恨(明皇時禁苑中有千葉桃)
(盛開帝丨丨日夕宴花下帝日不獨萱草忘憂此花亦能丨丨開元遺事)與妃助嬌(明皇御苑千葉)
(桃帝折一枝插於妃子寳冠曰此花亦能助嬌態同上)花相映紅(清明日崔護獨遊都城南得居)
(人庄叩門求飲有女子開門以盂水至及來歲清明護往則門已扄鎻題曰去年今日此門中人面桃丨丨丨)
(丨人面不知何處去桃花依舊笑春風後日復往聞哭聲一老父曰子非崔護耶吾女比見桃花詩句絶食而)
(卒崔亦感動大呼曰某在此女遂復生麗情集)花盛如霞(劉禹錫元和十四年自朗州召至京師贈)
(看花諸君子云紫陌紅塵拂面來無人不道看花回玄都觀裏桃千樹盡是劉郎去後㘽後再遊元都觀絶句)
(併序云余正元二十一年為屯田員外郎來時此觀猶未有花是歲出牧連州貶湖州司馬居十一年召至京)
(師人人皆言有道士手植仙桃滿觀丨丨丨紅丨遂有前篇以誌一時之事旋又出牧今有有四年復為主客)
(郎中重遊元都蕩然無復一株惟兔葵燕麥動搖春風耳因再題二十八字以俟後遊時太和二年三月也詩)
(云百畝中庭半是苔桃花淨盡菜花開種桃道士歸何處前度劉郎今復來文集)花爛如錦(石曼)
(卿通判海州以山嶺高峻人路不通略無花卉點綴照映使人以泥裹桃仁抛擲於山嶺上一二歲間丨發滿)
(山丨丨丨綉談圃)陶潜桃源記(晉太元中武陵人魚為業溪行忘路之遠近忽逢桃花林夾岸)
(數百步中無雜木芳華鮮美落英繽紛漁人甚異之復前行欲窮其林林盡水源便得一山山有小口彷彿若)
(有光便捨舟從口入初極狹纔通人復行數十步豁然開敞土地平曠屋舍儼然有良田美池桑竹之属阡陌)
(交通雞犬相聞其中往來種作男女衣着悉如外人黃髮垂髫並怡然自樂見漁人乃大驚問所從來具答云)
(便要還家為設酒殺雞作食村中聞有此人咸來問訊自云先世避秦時亂率妻子邑人來絶境不復出焉遂)
(與外人間隔問今是何世乃不知有漢及魏晉此人一一為具言所聞皆歎惋餘人各復延至其家皆出酒食)
(停數日辭去此中人語云不足為外人道也既出得其船便扶向路處處誌之及郡下詣太守說如此太守即)
(遣人随其往尋問所誌遂迷不復得路南陽劉子驥高尚士也聞之欣然親往未果尋病終後遂無問津者)
江淹山桃頌(惟園有桃惟山有叢丹葩擎露紫葉繞風引霧如電映煙成虹伊春之秀乃華之宗)
皮日休桃花賦(余嘗慕宋廣平之為相貞姿勁質剛態毅狀疑其鐡腸與石心不觧吐婉媚辭)
(然覩其文而有梅花賦清便富艷得南朝徐庾體殊不類其為人也後蘇相公味道得而稱之廣平之名遂振)
(嗚呼夫廣平之才未為是賦則蘇公果暇知其人哉將廣平困於窮阨於躓能強為是也耶日休於文尚矣狀)
(花卉體風物非有所諷輙抑而不發因感廣平之作復為桃花賦其辭曰伊祁氏之作春也有艷外之艷華中)
(之華衆水不得融為桃花厥花伊何其實美多臺隸衆芳緣飾陽和開破嫰萼壓低柔柯其色則不淡不深若)
(素練輕茜玉顔半酡若夫美景妍時春含曉滋密如不榦繁若無枝娩娩婉婉夭夭怡怡或俛者若想或閉者)
(如癡或向者如步或倚者如疲或温馨而可薰或婑媠而莫持或幽柔而旁午或撦治而倒披或翹矣如望或)
(凝然若思或嫚媟以作態或窈窕而騁姿日將明兮似喜天將慘兮若悲近榆錢兮粧翠靨映楊柳兮顰愁眉)
(輕紅拖裳動則䙚香宛若鄭䄂初見吳王夜景皎潔閧然秀發又若嫦娥欲奔明月蝶散蜂寂當閨脉脉又若)
(褒姒未聞裂帛或開故斂豔豔春曙又若息媯含情不語或臨金塘或交綺井又若西子浣沙見影玉露厭浥)
(妖紅墜濕又若驪姬將譛而泣或在水濱或臨江浦又若神女見鄭交甫或臨廣筵或當高會又若韓娥將歌)
(歛態微動輕風婆娑煖紅又若飛燕舞于掌中半霑斜吹或動或止又若文姬將賦而思丰茸旖旎互交逓倚)
(又若麗華侍燕初醉狂風猛雨一陣紅去又若王嬙初隨戎虜滿地春色階前砌側又若戚姬死於鞠域花品)
(之中此花最異以衆為繁以多見鄙自是物情非關春意若氏族之斥素流品秩之卑寒士他目則目他耳則)
(耳或以昵而稱珍或以疎而見貴或有實而花乖或有花而實悴其花可以暢君之心目其實可以充君之口)
(腹匪乎兹花他則碌碌我欲修花品以此花為第一懼俗情之横議我曰不然為之則已我目吾目我耳吾耳)
(妍蚩於口取舍断於志豈於草木之獨然信為國兮如此)王介甫桃源行(望夷宫中鹿為馬秦)
(人半死長城下避世不獨商山翁亦有桃源種桃者一來種桃不計春采花食實枝為薪兒孫生長與世隔知)
(有父子無君臣漁郎放舟迷遠近花間忽見驚相問世上空知古有秦山中豈料今為晉聞道長安吹戰塵春)
(風回首一霑巾重華一去寕復得天下紛紛經幾人)韓退之桃源圖行(見前集神仙門)
詩集紅嫩(丨入桃花丨杜)紅黦(嶺桃丨錦丨杜牧)發紅萼(山桃丨丨丨謝靈運)綴
紅糝(桃枝丨丨丨韓文公)想舊蹊(桃隂丨丨丨杜甫)迷舊路(桃源丨丨丨劉長卿)豔
陽節(丨丨桃李丨杜甫)豔陽質(偶蒙春風榮生此丨丨丨李白)新作花(五桃丨丨丨王)
(維)始開花(小桃知客意春盡丨丨丨杜甫)花欲醉(桃丨色丨丨劉長卿)花依舊(花在)
(舞樓空年來丨丨紅許渾)葉婆娑(桃生丨丨丨枝葉四向多張籍)花輕薄(丨丨桃花逐水流杜)
(甫)㳙㳙叢(敷水小橋東丨丨照露丨温飛卿)短短花(丨丨桃丨臨水岸杜甫)錦重
重(剪綃裁丨一丨丨白樂天)紅斑斑(桃花點地丨丨丨高適)華陽觀裏(丨丨丨丨仙桃)
(發白樂天)濯錦江邊(江陽縣裏雖無數丨丨丨丨未滿園杜甫)黃師塔前(丨丨丨丨江水)
(東春光懶困傍微風桃花一簇開無主可愛深紅映淺紅杜甫)百葉雙桃(丨丨丨丨晚更紅臨忩映)
(竹見玲瓏應知侍史歸天上故伴仙郎宿禁中韓昌黎)一樹夭桃(東風漸急夕陽斜丨丨丨丨數)
(日華為惜紅芳今夜裏不知和月落誰家來鵠)飛花交榦(初桃麗新彩照地吐其芳枝間留紫燕葉)
(底發輕香丨丨入露井丨丨拂華堂若映忩前柳端疑紅粉粧梁簡文帝)間梅遮柳(暖觸衣襟漠漠)
(香丨丨丨丨不勝芳數枝豔拂文君酒半里紅欹宋玉墻羅隠)紅葩曉態(綠萼丨丨丨丨新風流如)
(陣戰愁人种明逸)千萼春心(三月宫桃滿上林一花丨丨費丨丨陶弼)笑伴仙郎(在處)
(飄紅雨臨忩照夕陽何時清禁裏一丨丨丨丨王梅谿)醉伴幽人(習習香薰薄薄煙杏遟梅早不)
(同妍山齋盡日無鶯蝶只與幽人伴醉眠种明逸)鶴林神女(上苑夭桃自作行劉郎去後幾回芳)
(厭從年少追新賞閒對宫花識舊香欲贈佳人非泛洧好紉幽佩與沉湘丨丨丨丨無消息為問何由返帝鄉)
(東坡)蘂宫姊妺(施朱施粉色俱好傾國傾城豔不同疑是丨丨雙丨丨一時俱肯嫁東風邵康節)
盡日馨香(野桃無主滿山隈遷客携樽獨自來丨丨丨丨留我醉每春顔色為誰開王元之)此
事渺茫(欲留王母盤中核兼采秦人洞裏薪丨丨丨丨花笑我不如聮賞故園春王梅谿)
樂府武陵溪(瑶草一何碧春入丨丨丨溪上桃花無數花上有黃鸝我欲穿花尋路直入白雲深)
(處浩氣展虹霓秪恐花深處紅露濕人衣我坐白石欹玉枕拂金徽謫仙何處無人伴我白螺杯為靈芝草)
(不為朱唇丹臉長嘯亦何為醉舞下山去明月逐人歸水調歌頭黃山谷)元都觀(嶺梅香雪飄零)
(盡繁杏枝頭猶未小桃一種妖嬈偏占春工用意微噴丹砂半含朝露粉墻低倚是誰家了女嬌癡怨别空凝)
(睇東風裏上好是佳人半醉近横波一枝爭媚丨丨丨裏武陵溪空隨流水惆悵如紅雨風不定五更天氣)
(念當年門裏如今陌上洒離人淚水龍吟晁次膺)一枝如畫(碧桃天上栽和露不是凡花數亂山)
(深處水萦逥可惜丨丨丨丨向誰開怕輕寒細雨情何限不道春難管為君沉醉亦何妨只酒醒時候断人)
(腸虞美人秦少游)亂紅如雨(醉漾輕舟信流引到花深處塵緣相誤無計花間住煙水茫茫回)
(首斜陽暮山無數丨丨丨丨不記來時路點綘唇前人)
李花
格物叢話(桃李不先不後同時並開世之善評花者言桃則必言李是此花之可愛不遜於桃)
(也然桃之為花妖嬈爛漫獨可以晝而觀而李之淡泊纖穠香雅潔密兼可以夜而盼有非桃之所可得)
(而埒者好事君子每至月夜清爽愛其雪色弥望芳塵襲人輙拚勝賞真一竒也然品類之中今有一種)
(俗號林檎或者以其味之甘而能來衆禽因名之曰來禽花不減於李故亦附見此耳)
事類成蹊(見前桃花下)滿縣(同上注)引綠裳(天寳中處士崔元徽東洛有宅元徽)
(入嵩山採木茯苓回宅中蒿萊滿院時春夜風月清爽忽有白衣丨丨丨者曰姓陽一曰陶氏乃命坐月下色)
(皆殊絶滿座芳香襲人遺事)宜綠鬢(蕭瑀陳士達於龍昌寺看李花相與論李有九標謂香雅細淡)
(潔密宜月夜丨丨丨宜泛酒無異色皆實事承平舊纂)釀換骨醪(憲宗以鳳李花丨丨丨丨賜裴)
(度敘聞錄)作飛仙狀(沅陵伍貫家李花開一夜奴婢遥見花丨數團如丨丨丨上天去花上露倏作)
(雨數千點花則亡矣樞要錄)同詠李花(元微之白樂天兩不相下一日丨丨丨丨微之先成曰葦)
(綃開萬朵樂天乃服盖葦綃白而輕一時所尚高隐外書)惟見李花(桃李歲歲同時並開而退之詩)
(有花不見桃丨丨丨之句殊不可觧因晚登碧落堂望隔江桃李桃皆暗而李獨明乃悟其妙盖玄晝縞夜云)
(誠齋詩序)
詩集與桃隣(當知露井側復丨夭丨丨隋江揔)盤根植(丨丨丨瀛渚交榦横倚天舒華)
(光四海卷葉映三川唐太宗)明無月夜(自丨丨丨丨強笑欲風天李商隐)作連天花
(平旦入西園梨花數株若矜夸旁有一株李顔色慘慘似含嗟問之不肯道所以獨遶百匝至日斜忽憶前時)
(經此樹正見芳意初萌芽柰何趁酒不省錄不見玉枝攅霜葩泫然為汝下雨淚無由返旆羲和車東風來吹)
(不觧顔蒼茫夜氣生相遮冰盤夏薦碧實脆斥去不御慙其花當春天地争奢華洛陽園苑尤紛拏誰將平地)
(萬堆雪剪刻丨此丨丨丨日光赤色照未好明月暫入都交加夜領張徹投盧仝乘雲共至玉皇家長姬香御)
(四羅列縞裙練帨無等差静濯明粧有所奉頋我未肯置齒牙清寒瑩骨肝膽醒一生思慮無由邪昌黎)春
餘知幾(昨日摘花初見桃今日摘花還見李晴風冷日苦相催丨物所丨丨有丨中年多病壮心衰對)
(酒思歸未及歸不及墻根花與草春來無處不芳菲歐陽集)火急來看(山莊又報李花穠丨丨丨)
(丨細雨中除却断腸千樹雪别無春恨訴春風楊誠齋)玉樹環堵(嘉李繁相倚園林淡泊春齊紈)
(剪衣薄吳紵下機新色與晴光亂香和露氣勻望中皆丨丨丨丨不為貧司馬公)白花倒燭(江陵)
(城西二月尾花不見桃惟見李風揉雨練雪羞比波濤翻空音無涘君知此處花何似丨丨丨丨天夜明羣雞)
(驚鳴人夜起金烏海底初飛來朱輝散射青霞開迷亂入眼看不得照耀萬樹繁如堆念昔少年着游燕對花)
(豈曾辭酒杯自從流落幽感集欲去未到先思回秪今四十已如此後日更老誰論哉力携一樽獨就醉不忍)
(虚擲委黃埃昌黎)
來禽花燈泛(鏡調嬌面粉丨丨高籠纈元稹)風舞(直疑丨起丨飛去替雲行鄭谷)秋花
(丨丨冬更開夏實冬還結物理信難常人意自為孽梅聖俞)露葩(積蠧全無葉疎叢有悴莖偶來庭樹)
(下重看丨丨榮前人)自種(東坡先生未歸時丨丨來禽與青李五年不踏江頭路夢逐東風泛蘋芷東坡)
誰徙(粲粲來禽已着花芳根丨丨向天涯好尋青李相遮映風味應同逸少家)不受折(來禽花高)
(丨丨丨滿意清明好時節人問風日不貸春昨暮臙脂今日雪舍東蕪菁滿眼黃胡蝶飛去專斜陽妍媸都無)
(十日事付與梧桐一夜凉陳簡齋)
樂府碎雲薄(丨丨丨向碧玉枝綴萬萼如將汞粉勻開疑使栢麝薰却雪魄未應若况天賦嬌姿)
(仍綽約當暄風煖日佳處戲蝶遊蜂看着重重綉帟珠箔障穠豔霏霏異香漠漠見說徐妃當年嫁了信任)
(玉鈿零落無言自啼露蕭索夜深侍月上闌干角廣寒宫要與嫦娥素粧一夜相學尉遟杯慢万俟雅言)
古今合璧事類備要别集卷二十六
