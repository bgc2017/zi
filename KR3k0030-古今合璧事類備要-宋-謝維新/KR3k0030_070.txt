古今合璧事類備要後集卷一
宋謝維新撰
君道門
聖學
古今源流(書載若稽古帝堯若稽古帝舜若稽古大禹說者謂堯舜禹雖聖人而猶不自聖每)
(事必順考乎古此即帝王所學之源也荀子載堯學於君疇舜學於務成昭禹學於西王國湯學於成子)
(伯此即帝王所學之人也孟子謂湯之於伊尹學焉而後臣之書載高宗舊學於甘盤史稱文王為紂囚)
(於羑里而演易書稱武王訪箕子而作洪範此亦帝王所學之實也成王下帝王一等而詩人所頌則曰)
(學有緝熙於光明佛時仔肩蓋自二帝三王以來未有不以學為本秦人每事必師古始甚至焚書坑儒)
(亦焉知學之為何事哉漢高以馬上得天下且曰安事詩書至於文帝旁求儒雅以闌大猷遂廣遊學之)
(路論語孟子孝經爾雅皆置博士武帝始表章六經罷黜百家宣帝始詔諸儒於石渠以講經成帝始會)
(諸儒於白虎以修先帝之故事光武中興息馬論道數引郎將講論經理夜分乃寐史稱世祖經學政事)
(以此也明帝為太子受書於亘榮及即位躬臨辟雍行養三老五更乞言之禮肅宗亦詔諸儒於東觀以)
(修石渠白虎故事魏晉南北之際往往以游戲翰墨雕琢文辭為學則人主為學可知矣唐有天下其可)
(稱者三宗以太宗之在東宫招置十八學士更直訪問即位之後所謂仁義既效皆其學問之助也元宗)
(厲精之初常覽史籍而馬懷素褚無量等勸講禁中逮其後也無逸之圖代以山水憲宗留意墳典每覽)
(前代興亡得失之書皆三復其言又集前代事迹書於屏風及其末也佛骨之臣逐于鳳翔其他如代宗)
(之好學彊記通乎易象文宗之閑暇觀書沮於士良其學益可知矣惟我朝列聖無一君不學亦無一日)
(不好學太祖讀書至舜典則嘆近代憲網之密讀史至釋之定國事則責御史以不冤不特是也以儒臣)
(理財以士人理獄勸武臣以讀書令宰相以讀書朱文公所謂太祖不為言語文字之學而方寸之地直)
(與堯舜合是也太宗繼之故置崇文院以收天下之圖書三聖授受如出一道故在真宗置侍講學士以)
(楊徽之夏候嶠呂文仲為之或召崔頤正至後苑講大禹謀即太宗之講學也自時厥後此意愈傳而愈)
(博以仁宗之講學孫奭每講必悚然而聽丁度王洙等必數刻乃罷賈昌朝誦說則多所質問既取無逸)
(孝經以至左右又取國風譏刺之事以為覽戒至若元祐諸君子之勸聖學如呂公著之陳十事始於畏)
(天終於無逸而復取論語尚書孝經切於治道百篇以進范祖禹上帝學八篇仁皇訓典三百一十七篇)
(又復進觀文覽古圖三朝訓監圖不特是也以司馬光上稽古錄以蘇頌采唐故事以蘇軾進陸贄奏議)
(程頤三劄一疏猶拳拳於講讀之官蓋無非所以為帝學之禆益也高宗中興萬幾之暇專意經術親書)
(石經命儒臣紬繹其說祁寒隆暑略無倦色又作損齊置經史古書於其中以為燕坐之所且為之記此)
(我高宗之典學也孝宗六月即位随御經筵宵衣旰食皇皇汲汲聲色苑囿弗遊弗親此即我孝宗之典)
(學也寧王以三十一年之恭儉培千萬世之深仁厚澤方其封為嘉王而在東宫之日講官如陳傅良黃)
(龜年之流聞皆正言行皆正道無非所以為聖學之助皇上繼志述事經筵進讀露門勸講退朝之後日)
(講有常度撤章之餘歲講有常經即此一道其所以上按帝王之統下貽子孫之謀無非自聖學之相為)
(授受也)
事類兢兢(堯丨丨日行其道董仲舒策)汲汲(堯舜禹湯文武丨丨楊子)就將(日丨月丨)
(詩)乾惕(君子終日丨乾夕丨若厲易)緝熙(學有丨丨于光明詩)高明(曾子曰尊其所聞則)
(高明行其所知則光大董策)聚辯(乾九三學以丨之問以丨之君德也易)彊勉(丨丨學問則聞)
(見博而知益知董策)多聞(說曰王人求丨丨時惟建事書)時敏(惟學遜志務丨丨念終始典於學同)
(上)表章(漢武丨丨六經)講論(漢宣帝詔丨丨五經同異)夕說(唐金華朝丨丨書)乙覽
(唐太宗乙夜觀書故謂之丨丨)勸講(見前源流注)論思(侍從日月獻納朝夕丨丨)聽雅頌
(天子燕處則丨丨丨之音記)書盤銘(湯丨於丨丨曰苟日新日日新又日新同上)師悉諸
(炎帝丨丨丨)師大橈(黃帝丨丨丨並史記)畫八卦(伏羲始丨丨丨造書契以代結繩之政由)
(是文籍生焉書序)有四叔(少昊丨丨丨)師伯夷(顓帝丨曰丨丨)師伯招(帝嚳丨曰)
(丨丨)取諸人(大舜善與人同樂丨丨丨以為善孟子)惜寸隂(禹丨丨丨晉陶侃傳)師太
公(武王丨丨丨尚父尚父曰敬勝怠者亡怠勝敬者滅義勝敬者從欲勝義者凶聞之退而為銘書于席几)
(觴豆)講老子(齊高祖好丨丨丨百官戎服以聽)藏孝經(唐元宗詔天下家丨丨丨)讀周
禮(唐太宗曰朕夜丨丨丨其聖作也謂魏證曰朕思之不井田不封建不肉刑而欲行周公之道不可得也)
論詩雅(唐文宗坐延英丨丨正否鄭覃曰孔子所刪三百篇是也其非丨正者烏足為天子道哉)問
學廣成(黃帝丨丨丨丨列子)受學綠圖(顓帝丨丨丨丨史記)師子州支(堯丨曰丨)
(丨丨)師曰許由(舜丨丨丨丨)惟精惟一(人心惟危道心惟微丨丨丨丨允執厥中書)
制心制事(以義丨丨以禮丨丨同上)能自得師(丨丨丨丨者王同上)學為王事
(丨之丨丨者丨其已久矣楊子)溥博淵泉(丨丨如天丨丨如淵中庸)修齊治平(正心誠意)
(致知格物丨身丨家丨國丨天下大學)進德修業(乾九三君子丨丨丨丨易)前言往行
(大蓄君子多識丨丨丨丨以蓄其德同上)禮園書圃(修容乎丨丨翺翔乎丨丨相如游獵賦)廣
厦細㫋(丨丨之中丨丨之上明師居前勸講在後上論唐虞之際下及殷周之盛漢王吉上疏)過
祠孔子(漢高祖丨魯以太牢丨丨丨寳訓)刺作王制(漢文帝使博士諸生丨六經中丨丨)
(丨同上)奏十二篇(漢陸賈時時前說稱詩書帝謂賈曰試為我著秦所以失吾所以得及古今成)
(敗賈凡丨丨丨丨丨每奏一篇帝未嘗不稱善)游六藝圃(丨于丨丨之丨馳騖乎仁義之塗覽觀春)
(秋之林相如遊獵賦)大學之要(漢武帝策董仲舒欲聞丨丨丨丨至論之極)尚書樸學
(兒寬見上語經學上曰吾始以丨丨為丨丨弗好及聞寬說乃從受一篇漢書)在乎如意(高明光大)
(不在乎他丨丨丨之丨而已董策)求善無厭(以天子學問至於芻蕘者丨丨丨丨也賈山至言)
銳情經術(唐太宗丨丨丨丨引内學士更直討論古今)書籍自娛(本朝太祖喜觀書雖)
(在軍中手不釋卷視朝之暇每以丨丨丨丨帝學)觀書為樂(太宗尚儒術聽之暇丨丨丨丨每至)
(夜分手不釋卷事略)講說質問(真宗幼尚文雅專以講學屬辭為樂及即位每召諸王府侍講邢昺)
(及國子監直講孫奭更侍丨丨丨丨經義同上)保邦治民(真宗景德四年上謂王旦曰經史之文有)
(國之龜鑑丨丨丨丨之要盡在是矣寳訓)炎暑不輟(仁宗天聖四年上謂輔臣曰比以大暑罷講讀)
(適已召孫奭等說書王旦曰陛下萬幾之下留意經術雖丨丨丨丨長編)風雨不易(神宗元豐八年)
(史臣曰上聰明英睿聖學高遠言必據經深造道德之藴而詳於度數每論經史多出人意表間日一御經筵)
(邇英講讀丨丨丨丨禁中觀書或至夜分)圖書自娛(景德二年幸龍圖閣閱太宗御書又觀諸閣圖)
(書下設六閣經典閣史傅閣予書閣文集閣天文閣圖書閣上曰朕退朝之暇無所用心即此丨丨以丨丨耳)
(帝學)廢興鑒戒(太宗謂宋琪曰朕性喜讀書開卷有益每見前代丨丨以為丨丨寶訓)善惡
鑒戒(真宗景德四年上手札王欽若曰編修君臣事迹朕於此書匪獨資於披覽亦乃區别丨丨垂之後)
(世俾君臣父子有所丨丨長編)且善評文(仁宗天聖七年上謂王曾曰兩漢書文辭温雅唐書終不)
(及也曾退相謂曰上閱經史見前代述作之體丨丨丨之自昔好丨之主未嘗留意及此)獨喜觀書
(哲宗王巖叟言陛下閒燕之中足以留意經史上曰並無所好惟是觀書耳又高宗紹興三年上曰朕退朝無)
(所嗜好丨丨丨丨)事畢御經筵(英宗嘗諭侍臣曰凡學之道戒在中止故視丨丨不俟進食即)
(丨丨丨)每夜讀尚書(高宗紹興十二年謂宰相曰居常禁中丨丨丨丨丨早朝退閱章疏夜讀)
(尚書率二鼔罷並同上)治道宜施行(高宗紹興十一年上曰有帝王之學有士大夫之學朕在)
(宫中無一日廢學然但推究前古丨丨有丨丨今者要丨丨耳會要)善惡以為戒(孝宗淳熙六年)
(上曰朕於幾務之外只好讀書觀前古之興衰考當時之得失善者從之不善者以為戒聖政)讀書知
而罕行(孝宗淳熙十三年上曰自古人主讀書少有知道知之亦少能行之且如與人不求備檢身若)
(不及二句人君豈不知自是不能行聖政)伊川始終條理(丨丨曰丨條理者智之事也丨丨丨)
(者聖之事也此學之始終也)明道記誦博識(明道以丨丨丨丨為玩物喪志)横渠立
心立極(丨丨曰為天地丨丨為生民丨丨為去聖繼絶學為萬世開太平)伊川經筵第
一劄(自古人君守成而致盛治者莫如周成王成王之所以成德由周公之輔養昔者周公輔成王幼而)
(習之所見必正事所聞必正言左右前後皆正人故習與智長化與心成今士大夫家善教子弟者亦必延名)
(德端方之士與之居處使之薰染成性故曰少成若天性習慣如自然伏以皇帝陛下春秋之富雖睿聖之資)
(得於天禀而輔養之道不可不至所謂輔養之道非謂告詔以言過而後諫也在㴠養薰陶而已大率一日之)
(中接賢士大夫之時多親寺入宫女之時少則自然氣質變化德器成就臣欲乞朝廷慎選賢德之士以待勸)
(講講讀既罷常留二人直日夜則一人直宿以備訪問皇帝讀習之暇游息之間時於内殿召見從容宴語不)
(獨漸摩道義至於人情物態稼穡艱難積久自然通逹比之常在深宫之中為益豈不甚大切聞間日一開經)
(筵講讀數行羣官列侍儼然而退情意略不相接如此而責輔養之功不亦難乎今主上冲幼太皇太后慈愛)
(亦未敢便乞頻出但時見講官久則自然接熟大扺與近習處久熟則生䙝慢與賢士大夫處久熟則生愛敬)
(此所以養成聖德為宗社生靈之福天下之事無急於此)張商英勸聖學劄(仰惟陛下聖性)
(靜而淵廣大而明靜淵則道也廣大而明則天也道無為而生天地天無為而成變化在舜為欽明文思在禹)
(為濬哲文明在禹為不自滿假在湯為聖敬日躋在文王為純亦不已在武王為無競維烈)晦庵垂
拱殿奏劄(願陛下清間之燕博訪真儒考之於經騐之於史以會之於心以應當世無窮之變以致)
(於臣下之忠邪計慮之得失不待燭照數計而可否黑白判然矣蓋人主之學當以明理為先是理既明則凡)
(所當為而必為所不當為而必止者莫非循天之理而非有意必固我之私也)
詩集講唐虞(不知官高卑玉帶懸金魚問客之所為巍冠丨丨丨韓愈示兒詩)
聖製
古今源流(書稱伏羲畫八卦造書契由是文籍生焉此其聖人制作之始也繼是而降舜有作)
(歌乃歌之辭又有南風之歌太康昆弟有五子之歌湯之盤銘文王之重易武王之洪範與夫几席觴豆)
(之銘此其帝王述作之旨也秦漢以來漢高祖有擊筑之歌武帝有白麟寳鼎天馬瓠子芝房赤鴈與夫)
(西極天馬之歌郊祀之歌秋風之辭皆以人主之尊自擅其能文之名也自是而降若漢靈帝自造王羲)
(篇魏武帝自作兵書十數萬言文帝之著漢文帝論宋簡文之賦詩而號宫體陳後主之制五言詩隋煬)
(帝之工於詩唐太宗之作宫體詩又作帝範十二篇以賜太子又制訓戒六篇以示諸王又著金鑑述以)
(示侍臣又作賜馬周蕭瑀詩元宗御製孝經序文宗與柳公權聯句宣宗出金鑑書往往人主皆以著述)
(為能五代文章陋矣惟我國朝聖制雖工無往不出於正以太祖有華山日出詩又自親贊孔顔太宗覆)
(試進士有詩戒諭官吏有辭真宗作瑞雪詩作文武七條其他軫田夫吟念農歌自戒箴祥瑞論勤政論)
(對照詩憫農歌稼穡倍登詩瑞雪詩此特其細爾最是為君難為臣不易論元良箴與夫正說十篇欹器)
(戒酒二論真可與二典三謨相表裏自時厥後家法相承制作愈善在仁宗則有御製神武袐略序御撰)
(洪範政監審樂要記風角集占不特是也又親製觀文監古圖記又御邇英出危竿諭又賜御製邊臣攻)
(守圖神宗嗣位之初司馬光首進資治通鑑既為之名又為之序厥後慨西方之多難憤北兵之未平於)
(是詔賜王韶御製攻守圖行軍環珠總要神武袐略風角集占既製景福内庫詩及其積羨又揭以詩蓋)
(車攻復古之雅不是過也高宗中興既親書御製中和堂詩賜張浚又親製文宣王及七十二子贊又作)
(損齋記孝宗祗遹燕謀其見於聖製若用人論若春賦若新春喜晴詩若原道辨若高宗聖政序皆其卓)
(卓可紀者爾皇上宣二祖之重光襲四宗之緝熙在嘉熙中則御製敬天十二圖在淳祐初則御製十三)
(聖賢贊既製訓廉恤刑二詔復製中庸大學二贊至於歲在乙夘復為國本以製資善堂記貽厥孫謀以)
(燕翼子下悼齊梁陳隋之君與臣下角其麗美者蓋萬萬不侔云)
事類文思(聰明丨丨書)文明(濬哲丨丨同上)化成(觀乎人文以丨丨天下易)為章
(倬彼雲漢丨丨于天詩)追琢(丨丨其章同上)經緯(丨天丨地曰文左傳)煥有(堯丨乎其丨文)
(章語)渾灝(虞夏之書丨渾爾商書丨灝爾周書噩噩爾楊子)聖謨(丨丨洋洋嘉言孔彰書)王
言(丨丨惟作命同上)炳丹青(聖人之言丨若丨丨楊子)餙萬物(正元中上方向文章昭回)
(之光下丨丨丨柳文)煥馬可述(武帝號令文章丨丨丨丨漢史)細書成文(光武一札十行)
(丨丨丨丨)相如視草(武帝每為文常使丨丨丨丨)諸生待制(靈帝引諸生能為文賦者)
(並待制鴻都門下同上)安不忘危(大風丨丨丨丨其霸心之所存乎文中子)有頌無規
(唐文宗與柳公權聯句云人皆苦炎熱我愛夏日長薰風自南來殿閣生微涼東坡以為丨丨而丨丨)奎
主文章(唐史天文志)五星聚奎(本朝乾德五年丨丨如連珠丨降婁之次降婁即丨星也)
山下有火賁(賁卦丨丨丨丨丨易)風行水上渙(渙卦丨丨丨丨丨易)父子刻
意於文(梁武帝丨丨丨丨丨丨學乃至隂陽卜筮騎射聲律草隸圍棋無不精妙)不欲人出
己右(隋煬帝善於文丨丨丨丨丨丨薛道衡被誣而死則曰復能作空梁落燕泥否王胄之誅則曰復能)
(作庭草無人随意綠否又曰設令朕與士大夫高選亦當為天子)止齋崆峒之碑(崆峒之碑)
(漫滅脫漏十不存六後世猶想陶唐氏之遺風陳止齋文)歧陽石鼓之歌(丨丨丨丨丨丨寂寥)
(簡短至不可考後世或以為周宣王之作同上)唐吕温人文化成論(夫一二相生大鈞播)
(物百化交錯六氣節宣或隂闔而陽開或天經而地紀有聖作則實為人文若乃夫以剛克妻以柔立父慈而)
(教子孝而箴此室家之文也君以仁使臣臣以義事君予違汝弼獻可替否此朝廷之文也三公論道六卿分)
(職九流異趣百揆同歸此官司之文也寬則人慢糾之以猛猛則人殘施之以寬寬以濟猛猛以濟寬此刑政)
(之文也樂勝則流遏之以禮禮勝則離和之以樂與時消息因俗變通此教化之文也文者蓋言錯綜庶績藻)
(繪人情於成文焉以致其理然則人文化成之義其在茲乎必以旗常冕服為人文則秦漢魏晉聲明文物理)
(縟五帝儀繁三王可曰煥乎其有文章矣何衰亂之多也必以章句翰墨為人文則陳後主隋煬帝雍容綺靡)
(洋溢簡編可謂文思安安矣何滅亡之速也)
詩集蘭葉捧天詞(賜釡同榮拜摐金宴宰司菊花吹御酒丨丨丨丨丨張悦奉和御製命宴)
(都堂應制詩)
聖翰
古今源流(自伏羲造書契而文籍生先秦以來止有竹簡之書傳稱包羲獲景龍之瑞作龍書)
(神農因嘉禾八穗作穗書黃帝史蒼頡變古文寫鳥跡為文字作鳥跡篆及少昊取古文作鸞鳳之書顓)
(帝作科斗之書曰科斗篆帝堯因靈龜有圖作龜書文王時赤雀銜書丹鳥入室作鳥書然此皆不見於)
(經而雜出於緯書未必可盡信也蓋自秦蒙恬造筆漢蔡倫造紙東海以來人主始從事於翰墨之工如)
(光武以手迹賜方國皆一札十行細書成文章帝好杜廣草書因名章草魏文帝以素書所著典論及詩)
(賦餉孫權又以紙寫一通與張昭自時厥後如宋孝武與臣下爭草書有臣無第一陛下無第二之美唐)
(太宗始以飛白賜羣臣又以飛白書賜馬周又賜李靜詔書數凾高宗繼之常為飛白賜侍臣戴至德郝)
(處俊李敬元崔知悌等元宗開元二十四年西還次陜嘉盧奐之美政揭題贊於廳事德宗洒翰金鑾厲)
(辭鉛槧文雅中興夐高前代憲宗親洒仙毫鸞鳳搴翔烟雲舒卷此皆翰墨之可稱者也唯柳公權對穆)
(宗之問則曰心正則筆正當時則知其有筆諫之規五代不足道我朝列聖之興大扺以飛白為重未嘗)
(輕賜臣下蓋自十四聖之授受三百年之積累其見之於喬木故家之寶藏名臣大手筆之稱贊蓋將等)
(日月之光輝星斗之璀燦者也)
事類心畫(言心聲也書丨丨也楊子)天常(丨丨為帝王之筆舌同上)肆筆(聖人矢口而成)
(言丨丨而成書同上)竹簡(更以丨丨寫書之書)丹青(奎主文章蒼頡效象神龜曜書丨丨垂萌孝經)
(援神契)屈曲(奎星丨丨相鈎似文章之畫同上注)鳳翥龍蟠(丨丨丨丨勢如斜而反直王羲)
(之傳)烟霏霧結(丨丨丨丨鳳翥龍蟠心慕手追此人而已唐太宗王羲之書贊)盡善盡美
(丨丨丨丨其惟王逸少乎同上)不類□蝌(辭嚴義密讀難曉字體丨丨丨與丨韓愈石鼓歌)書
八字賜(太祖命李符知京西轉運丨李符到處如朕親行丨丨丨之)飛白四字(太宗丨丨)
(丨丨廣盛尺示吕端以下曰昔唐太宗以丨丨賜羣臣劉洎登御榻爭取今觀卿等與古何異)自得其
趣(太宗出御書扇賜近臣謂宋琪曰朕聽政之外未嘗晝寢讀書寫字丨丨丨丨)必極精妙(真宗)
(祥符五年内出太宗御書法帖示輔臣曰太宗嗜學實由天縱屬思授翰丨丨丨丨王旦曰以文章化人成俗)
(者自太宗治也自五代以來筆札無體鍾王之法幾乎絶矣太宗在南宫留意翰墨斷行片簡得之於外則爭)
(求之寶為楷法自是學者書體立變聖教所至)草書經史(太宗嘗丨丨丨丨三十紙刻石模印詣名)
(山藏之或丘園養素好古博雅之士亦賜之)草書孝經(真宗出飛白書賜宰相淳化三年李至言)
(願以上丨丨千文勒石上曰無可取丨丨百行之本朕當自書勒於碑隂)秘閣二字(丨丨成李至乞)
(賜新額真宗乃飛白丨丨賜之長編)書廻鑾詩(本朝真宗幸澶淵有御製親丨丨丨丨)真草
三體(淳化二年蘇易簡願以所賜時刻石上復為丨丨行丨丨書其詩同上)賜十二字(真宗)
(天禧中上在東宫丨張士遜丨丨丨曰寅亮天地弼予一人又曰日新其德蘇軾為之贊)書十三軸
(仁宗慶歷四年上於邇英閣出御丨丨丨丨凡三十五事曰朕觀書之暇取臣僚上言及進對事日可施於治)
(者書以分賜王度曾公亮王洙等因請釋其義上許之)書博學字(皇祐元年張錫講書禁中飛白)
(丨丨丨丨賜之)書文儒字(學士張方平上奏上異之丨丨丨二丨以賜並同上)書唐人詩
(哲宗御丨丨丨丨賜范祖禹等各一首)書勞績幅(真宗淳化五年上書二幅曰公務刑政惠愛臨)
(民奉法除姦方可書為勞績)書二臣名(真宗淳化四年飛白丨向敏中張永姓付宰相曰此丨人)
(丨丨也朕將用之)醉書四民(仁宗飛白書四民安樂之字題其傍曰化成殿丨丨邵雍釋之曰帝)
(雖酒所嬪御在列尚不忘丨丨焉故自帝王以來天獨以仁諡之也)書二幅賜(真宗丨丨丨勞績又)
(别書二十餘幅丨尹玘等)御草賜臣(真宗淳化五年出丨丨書飛白丨近臣曰學書當澄神靜慮興)
(在筆端朕於聽政之暇以此自娛耳)宸翰有法(仁宗丨丨邁逸筆勢丨丨飛白書尤為精妙命工模)
(刻以賜宰輔)飛而不白(太宗丨丨丨丨羲之白而不飛同上)亦如好書(范祖禹在元祐)
(中哲宗嘗賜御書唐詩公上疏陳謝且曰願篤志學問丨丨丨丨益進道德皆若游藝)書無逸圖
(高宗紹興五言丨丨丨為丨設於講殿之壁)書車攻詩(趙鼎謝御丨丨丨丨詩曰陛下游戲翰墨)
(之間亦不忘恢復)書賜州學(紹興五年上曰朕無事惟靜坐觀書所得甚多時上所寫六經與論)
(孟之丨皆畢因刊石于國子監仍頒墨本丨諸路丨丨)寫於座右(高宗建炎二年上親丨旅熬大)
(有大蓄二卦與孟子之言丨丨丨素屏宰執黃潜善曰陛下於書取謹德昭德之義於易取有賢養賢之道蓋)
(正心誠意以齊家治國者在德立政造士以致君澤民者在賢與孟軻之格言皆今日急務固知心術之妙不)
(以字書為工也中興小歷)書戒勵詔(高宗紹興二十九年御丨丨驕惰丨廉節丨於尚書省立石以)
(墨本頒之于中外)謝賜御書(建炎二年宰臣丨丨丨丨資治通鑑第四册上因曰朕退朝省覽四)
(方奏章外游意翰墨不以為勞)寫子儀傳(四年丨郭丨丨丨呼諸將示之)寫充國傳(六年)
(上曰昨在會稽嘗丨趙丨丨丨以賜諸將)書羊祜傳(七年秦檜乞以御丨丨丨丨刊石頒諸宰執大)
(將侍從從之並同上)親札宸翰(范沖上高宗陛下書法之妙願因勤政之餘丨丨丨丨丨以無逸一)
(篇分為二圖設於殿壁)靜坐觀書(見前書賜州學注)書秋山詩(孝宗曰朕無他嗜好)
(或得暇惟丨字為娛因取郭熙丨丨平遠丨以賜焉)詩賜大臣(寧宗嘉定十四年宸翰書車攻烝民)
(南山有臺緇衣丨丨丨丨)御書文賦(皇上寶慶初丨丨丨丨以賜天下)御書西銘(皇上)
(紹定初丨丨丨以賜大臣)四十八事(今上紹定御書丨丨丨丨)飛白賜宰相(真宗出丨)
(丨書丨丨丨曰朕讀書外常留意真草飛白不猶愈於遊畋聲色乎)手詔頒郡縣(高宗紹興二年)
(詔以恤刑丨丨刻石丨諸丨丨奉使魏良臣言北人得親筆恤刑書墨本曰恤民如此民心安得不歸)書
玉堂之廬(真宗淳化三年飛白丨丨丨丨丨四字召蘇易簡付之)書明良之閣(孝宗)
(御丨丨丨慶會丨丨字賜史浩)御書賜殿師(孝宗丨丨丨丨丨以下曰朕惟將帥之弊每在蔽功)
(而忌能尊已而自任)御書賜下臣(寧宗嘉泰初丨丨尚書說命毛詩天保周易泰卦唐七德舞以)
(丨丨丨)書儒行中庸(高宗紹興五年上將親丨丨丨丨賜進士高閩言儒行出於漢儒雜記上)
(乃賜中庸)書真草孝經(高宗紹興九年秦檜乞以御丨丨丨丨丨刻之金石傳示後世)書白
鹿洞規書考亭書院書嶽麓書院書潭州明倫
堂書中庸大學贊(已上並今上淳佑後聖翰)蘇東坡仁宗飛白
書記(問世之治亂必觀其人問人之賢不肖必以世考之孟子曰誦其詩讀其書不知其人可乎是以論)
(其世也合抱之木不生於千仞之丘千金之子不出於三家之市臣嘗逮事仁宗皇帝雖愚不足以測知聖德)
(之盛至獨私竊覽四十餘年之間左右前後之人其大者固以光明雋偉深厚䧺傑不可窺較而其小者猶能)
(敦朴愷悌靖恭持重號稱長者當是之時天人和同上下驩心才智不用而道德有餘功業難名而福禄無窮)
(升遐以來十有二年若臣若子罔有内外下至深山窮谷老婦稚子外薄四海裔夷君長見當時之人聞當時)
(之事未有不流涕稽首者也此豈獨上之澤歟凡在廷者與有力焉太子少傅安簡王公諱舉正臣不及見其)
(人矣而識其為人其流風遺俗可得而稱者以世考之也熙寧六年冬以事至姑蘇其子誨出慶歷中所賜公)
(端敏字二飛白筆一以示臣且請臣記之將刻石而傅諸世臣官在太常職在太史於法得書且以為抱烏號)
(之弓不若藏此筆保曲阜之履不若傅此書考追蠡以論音聲不若推點畫以究觀其所用之意存昌&KR2228;以追)
(嗜好不若因褒貶以想見其所與之人或藏於名山或流於四方凡見此者皆當聳然而作如望旄頭之塵而)
(聽屬車之音相與勉為忠厚而耻為浮薄或由此也夫)歐陽修仁廟飛白記(治平四年)
(夏五月予將赴亳假道于汝隂因得閱書於子履之室西雲章爛然煇映日月為之正冠肅容再拜而後敢仰)
(視蓋仁宗皇帝之御飛白也曰此寶文閣之所藏也胡為於子之室乎子履曰曩者天子宴從臣於羣玉而賜)
(以飛白余幸得與賜焉余窮於世久矣少不悦於時人流離竄斥十有餘年而得不老死於江湖之上者蓋以)
(遭時清明天子嚮學樂育天下之材而不遺一介之賤使得與羣賢並遊於儒學之館而天下無事歲時豐登)
(民物安樂天子優游清閒不邇聲色方與羣臣從容於翰墨之娛而余於斯時叨獲此賜非惟一介之臣之榮)
(遇亦朝廷一時之盛事也子其為我志之余曰仁宗之德澤㴠濡於萬物者四十餘年雖田夫野老之無知猶)
(能悲歌思慕於壠畆之間而况儒臣學士得望清光蒙恩寵登金門而上玉堂者乎於是相與泫然流涕而書)
(之夫玉韞石而珠藏淵其光氣常見於外也故山輝如白虹水變而五色者至寳之所在也今賜書之藏于子)
(室也吾知將有望氣者言榮光起而屬天者必賜書之所在也)
詩集飛文下玉除(伏馹馳天闕丨丨丨丨丨奎成蒼頡字龍受伏羲書功業升平外文章妙)
(絶初形聲秦隸拙點畫蔡邕疎軸動星辰轉筆停風雨餘珍藏傳萬世安敢比瓊琚鄭澥謝賜飛白書)
聖夀
古今源流(聖夀之說古無有也觀諸韓愈佛骨表之所紀如稱黃帝在位百年年一百十歲少)
(昊在位八十年年一百歲顓頊在位七十九年年九十八歲帝嚳在位七十年年一百五歲帝堯在位九)
(十八年年一百十一歲帝舜及禹年皆百歲其後殷唐亦年百歲特不過紀其在位之數與夫終身之年)
(而已至若書之所述中宗在位七十五年武丁在位五十九年祖甲在位三十三年周穆王在位百年記)
(禮所載文王年九十七歲武王年九十三歲亦未嘗侈言其年夀所極唯自秦漢以來君德日非享國日)
(淺而後臣下始託夀考之說以祈頌之故在西漢惟武帝在位五十四年在六代惟梁武帝在位四十九)
(年在唐惟明皇在位四十五年惟我國朝號稱極盛仁祖在位四十二年高宗在位三十六年較之漢唐)
(以下人主其氣數之促者蓋萬萬不侔聖子神孫蓋將億萬斯年與天地相為無窮豈止如今日之所觀)
(者哉)
事類平格(天夀丨丨書)昌熾(俾爾丨而丨俾爾夀而臧詩閣宫)耆艾(俾爾丨而丨夀)
(胥與試同上)期頤(百年曰丨記)黃耉(綏我眉夀丨丨無疆詩)南山(如丨丨之夀同上)
有永(降年丨丨書)維祺(夀考丨丨記)無疆(萬夀丨丨)無期(萬夀丨丨同上)夀考
(周王夀考遐不作人)眉夀(為此春酒以介丨丨)萬年(於丨斯丨受天之祐)萬夀(作召公孝天子)
(丨丨明明天子令聞不已並同上)大德(丨丨必得其夀記)景福(君子萬年介爾丨丨詩)五
福(九丨丨一曰夀書)九齡(夢帝與我丨丨記)岡陵(三夀作朋如岡如陵詩)箕翼(國安)
(磐石夀於丨丨荀子富國篇)觀華(堯丨乎丨華封人曰噫諸祝聖使人夀堯曰辭封人曰夀人之所欲)
(也汝獨不欲何耶堯曰夀則多辱多辱非所以養德也莊天地篇)登嵩(朕親丨崇丨御史乘屬在廟旁)
(吏卒咸聞呼萬歲者三前漢武帝記詔)仁夀(堯舜行德民丨丨董策又敺一世之民躋之仁夀之域則)
(夀何以不若高宗前王吉傳)長生(黃帝問於廣成子曰敢問治身奈何而可以長久廣成子曰必靜必)
(清毋勞汝形毋搖汝精乃可以丨丨故我修千二百歲矣莊在宥篇)銅狄(薊子訓與一老翁共摩挲丨丨)
(曰適見鑄此今已五百年矣)金鑑(張九齡上千秋丨丨錄)降桃種(漢武帝故事西王母丨出)
(丨自啖二枚五枚與帝帝留核與種母曰三千年結子非下土所丨之物)獻椒花(晉劉溱元日丨丨丨)
(頌聖容暎之永萬於夀)稱萬歲(七德舞初成觀者皆踴躍諸將上夀丨丨丨唐禮樂志)復二
舞(五代崔税丨文武丨丨王公上夀天子舉爵)四百甲子(左襄三十年晉悼夫人食輿人之城)
(杞者綘縣人或年長矣無子而往與於食有與疑年使之年曰臣不知紀年臣生之歲正月甲子朔丨丨有四)
(十五丨丨矣左)八千春秋(上古有大椿者以丨丨歲為丨八千歲為丨莊逍遥篇)奉玉巵
夀(漢高祖丨丨丨為太上皇丨又三事大僚百司府願持玉玉巵上千萬夀杜牧請上夀表)持玉杯
夀(新垣平使人丨丨丨上書闕下獻之上曰闕下有寳玉器以示之果有獻玉杯刻曰人主延丨郊祀志)
再拜上夀(帝車封泰山還登明堂倪寬上夀曰癸亥宗祀日宣重光上元甲子肅雝永享見象日昭)
(報隆符應臣寘奉觴丨丨丨千萬歲丨制曰敬舉君之觴倪寬傳)置酒上夀(正觀四年突厥頡利)
(可汗至長安上御順天樓盛陳文物引見上皇聞擒頡利嘆曰吾付託得人復何憂哉公卿等輙丨丨為丨皇)
(丨通鑑太宗紀)舉萬年觴(陛下丨丨丨之丨薦勲祖廟班超傳)慶千秋節(張九齡初丨丨)
(丨丨公卿並獻寶鑑九齡上事鑑十章以伸諷喻)奉觴上夀(漢明帝公卿百官以帝威德懷遠祥)
(物顓應乃集朝堂丨丨丨丨)舉觴上夀(唐憲宗齊魯初平宴百僚裴度丨丨曰陛下神武獨斷寇)
(逆削平願與九州四海之人同丨千萬歲丨)縷蹄為夀(劉從諫張谷納邯鄲人李嚴女為侍人號)
(新聲曰自有澤潞未聞以一丨一丨丨天子丨)舞蹈三稱(唐皇帝即御座侍中進當御座前北面跪)
(奏稱臣某言請延請王公等升又侍中稱制曰可光禄卿退詣階間跪奏稱臣某言請賜羣臣上夀侍中稱曰)
(可光禄卿退升詣酒尊所西向立上公詣酒尊所北面尚食酌酒一爵授上公上公爵受進前北面授殿中監)
(殿中監受爵封至御前上公退北面跪稱臣某等稽首言元正首祚冬至則云天正長至臣某等不勝大慶謹)
(奏上千秋萬歲夀再拜在位者皆再拜侍中前承制退稱敬舉公等之觴在位者又再拜殿中監舉爵奉進皇)
(帝酒在位者皆丨丨丨丨萬歲皇帝舉酒訖授爵於坫)垂拱萬年(休證自至夀考無疆雍容丨丨)
(永永丨丨漢王褒頌)與天齊夀(天錫皇帝丨丨丨丨登茲太平無怠永久億載萬年為民父母韓愈)
(元和聖德詩)獻夀于庭(仁宗天聖初冬至上率百官朝章憲太后丨丨丨丨)行禮宫中
(高宗紹興十九年正旦太后七十上丨慶夀丨于丨丨)奏損主威(仁宗天聖七年元旦上率百官)
(上皇太后夀於會慶殿乃御太安殿受朝秘閣校理范仲淹丨與百同列丨丨丨)推恩有差(高宗)
(紹興二十九年正旦以太后八十上謂慈寧宫行慶夀禮依建隆故事許百官稱賀應百官及舉人父母年八)
(十已上者丨丨丨丨)行慶夀禮(孝宗淳熙二年十二月以太上皇來年聖夀七十預於立春日詣德)
(夀宫丨丨丨丨)郄昂老人星賦(端北辰以正家望南極之窮夫玄鳥司分蒼龍御歷節春秋而)
(隠見當丙丁而的皪且遺光以表慶亦應祉而純錫故經曰其國泰其皇明天垂象物與禎其座也一符帝者)
(之一位其義也夀契烝哉之夀名)楊烱老人星賦(赫赫宗周皇天降休麗哉神聖皇天降命)
(河出圖兮五雲集天垂象兮三光暎南極之庭老人之星煜煜爚爚煌煌熒熒秋分之旦見乎丙春分之夕入)
(于丁配神山之呼萬歲符水德之兆千齡稽元命之攸述按星經之所紀見則化平主昌明則天下多士三公)
(輔弼庶官文武獻仙夀兮祝堯奏昌言兮拜禹穆穆神皇受天之祥貞明也者日月重光貞觀也者天地為常)
(若夫大虹流渚金天當宁大電繞樞軒轅受圖殷旭則黃星見楚雷煥則紫氣臨吳青方半月東井連珠辰極)
(之齊七政秦陛之平六符雖前皇之盛德又何以加於此乎聖上招列仙擇羣賢日慎一日玄之又玄臣烱仙)
(頌皇家萬年)張仲素山呼萬歲賦(惟漢武之肇祀聞嘉言之孔彰告盈數以不忒鬱希)
(聲之載揚于時五輅既臻千官畢會望嶄巖之絶壁升縹緲之華蓋排羽衛於山前刻金石於天外惟天祚各)
(得一而盈惟岳降神聲至三而大是時也百神受軄萬靈獻功福穰穰於宇内聲隱隱於封中憑乎物陋石言)
(之不臧錫自天歡夢歎之尚少掩龜格與鳳降軼神光與慶雲獨得乎數千百祀何悲於七十二君)
集詩瑶池(丨丨供夀酒銀漢灑宸章代推仙祚遠春共聖恩長鳳扆臨花煖龍爐旁日香遥知千萬)
(歲天意奉君王楊巨源奉獻聖夀無疆詩)舞階(千秋即有感丨丨御書酒杜詩)一萬歲(山呼丨丨)
(丨直下九重城盧綸皇帝聖恩詩)億萬春(聖夀宜過丨丨丨杜)
聖節
古今源流(誕節之名古無有也惟詩紀契之生則以天命元鳥推其時說者曰元鳥乙鳥也謂)
(春分乙鳥至之日也然商祖元王凡其所謂長發其祥者亦特追美之辭抑未嘗曰如是而為誕聖之節)
(也維史稱光武之生出自長沙亦不過紀其源述光武之生赤光照室佳氣鬱葱亦不過侈其瑞初未嘗)
(名之以誕聖之節也籍曰兒寬奉觴上夀亦不過盡臣子報效之義初未聞立為誕聖之節而為稱觴之)
(禮也惟自唐明皇以八月五日生始以是日為千秋節故張衍上大衍歷序有開元十六年八月端午赤)
(光照室之夜宋璟千秋節表周有月惟仲秋日在端午之句則誕聖節之名蓋昉於此是以我宋受命上)
(聖迭生我藝祖則以後唐天成二年丁亥二月十六日生列聖而下凡其紀聖之生有其日而其誕聖之)
(節有其名是蓋因其生聖之日而立其誕節之名也)
事類繞樞(黃帝母曰附寶見大電光丨北斗丨星感之而孕二十四月帝王世紀)貫月(高陽)
(姬姓母曰景僕為昌意正妃謂之女樞金天氏之末瑶光之星丨丨如虹感女樞幽房之宫生顓帝同上)赤
龍(堯毋觀河有丨丨腌然隂風感而有孕生堯於丹陵)玄鳥(天命玄鳥降而生商詩)生商(見上)
(注)生民(厥初丨丨時維姜嫄)星精(成湯感狼丨之丨又感黑龍而成金樓子)瑶光(見上貫月)
(下注)赫靈(以丨厥丨上帝不寧居然生子)發祥(濬哲維商長丨其丨並同上)姚墟(鼓瞍妻曰)
(握登見大虹意感而生舜於丨丨帝王世紀)華渚(河圖云大星如虹下流丨丨女節感而生少昊初學)
(記)流星(修已見丨丨貫昴又吞神珠已而生大禹帝王世紀)乙日(主癸妃内扶都見白氣貫月意)
(感以丨丨生湯故字帝乙同上)王者興(五百年必有丨丨丨孟子)聖人出(或問五百歲而丨丨)
(丨有諸曰堯舜禹君臣也而並文武周公父子也而處楊子)見交龍(漢高祖母媪嘗息大澤之陂夢)
(與神遇是時雷電晦冥父太公往則丨丨丨於上已而有娠遂生高祖)見玉鷄(漢高母池浴丨丨丨)
(銜赤珠石名玉英吞之有孕生高祖)日入懷(漢武帝母王聖后夢丨丨丨遂生武帝)龍盤棟
(漢景帝坐崇文閣上有丹霞起赤丨丨丨使王夫人居之改曰猗蘭殿旬日景帝夢神女捧日以授王夫人吞)
(之十四月而生武帝)赤光照室(光武生丨丨丨丨影如五麟七鳳望氣者見舂陵城郭曰佳哉鬱鬱)
(葱葱)神光明室(咸寧二年生於洛陽有丨丨之異盡丨一丨晉元帝紀)雲氣如車(文帝)
(生時有丨丨青色而員丨丨蓋當其上魏本紀)虹光照室(後唐太祖在姙十三月生時丨丨丨丨白)
(氣充庭)異香經宿(太祖宣祖之次子後唐天成二年丁亥二月十六日生於洛陽大内夾馬營是)
(時有神光滿室照耀人影丨丨馥郁丨丨不散)赤光滿室(英宗天聖十年生於宣平坊丨丨丨丨咸)
(見黃龍往來室中)五星連珠(乾德五年三月丨丨如丨丨聚於奎當魯分從鎮星辰見東方占曰)
(有德受慶大人奄有四方子孫蕃昌明年真宗皇帝降生)田錫獻詩(太宗雍熙四年上誕節丨丨丨)
(祝夀丨)百官錫宴(高宗紹興十三年五月天申節丨丨上夀丨丨皆如平時)生亦丁亥
(太祖云生以丁亥高宗之丨丨以丨丨)丁未年生(高宗之中興歲在丨丨孝宗皇帝實生於是丨)
(之十月一歲之中一聖人出一聖人丨)奏無逸篇(高宗紹興十六年天申節宫觀張浚丨丨丨丨)
詣德夀宫(孝宗隆興元年上皇天申節率羣臣丨丨丨丨上夀自是歲如之)靈符寶歷
(軒帝生於夀丘發繞樞之異夏禹誕於石紐流貫昴之祥莫不炳煥丨丨延長丨丨諒惟聖德允協昌符陛下)
(禀天地之英挺龍鳳之表請以二月十六日為長春節建隆元年正月宰臣等請立長春節表)乾元大
明(丨丨發祥萬物資始以聖繼聖謂之丨丨願合二義之稱用表無疆之慶請以十月七日為乾明節太平)
(興國二年五月宰臣等請立乾明節表)離德融輝(玉瑶誕祥式契貫星之兆璿樞紀歷爰標出震)
(之期陛下清寧毓粹聰哲凝華候回炎律氣應薰風協丨丨之丨丨仰榮河之啟瑞請以四月十四日為乾元)
(節播芳蕤於甲令式耀多儀介純嘏於鴻靈彌昌寶筭宰臣丁謂等請立乾元節表)青煒動陸(赤制)
(告圖肇承題序丨丨丨丨俯協誕期卿等緣華封之素祝建聖夀之嘉名批答允立夀聖節)甲觀襲
祥(誕聖題期表靈源之濬發揆時紀節昭皇德之開光當正陽統月之辰乃丨丨丨丨之日慶由運會道與)
(天同請以四月十日為同天節宰臣等請立同天節表)夢日儲祥(丨丨丨丨預席有開之慶奉符)
(踐作適丁利見之期謹以十二月八日為龍興節宰臣等立興龍節表)赤斷錫符(丨丨丨丨獲成)
(洪緒冬成肅物用紀誕辰卿等對楊甲觀之祥願上興龍之號既以申盛禮於兩宫亦以同歡心於萬國同上)
(批答)瑞集樞星(詩紀生民易稱出震時惟陽月丨丨丨丨肇開震夙之祥永御光華之旦離明繼照)
(敷同四海之懽天德出寧請祝萬年之夀請以十月十三為天寧節宰臣章惇等天寧節表)紫微垣
一小星(藝祖居潛日與趙普遊長安逢陳希夷召飲普足痺俾坐席左陳怒曰丨丨丨丨丨丨輙據上)
(次可乎斥之使居席右)靈芝四十二葉(仁宗誕降郭后榻下生丨丨丨丨丨丨後仁宗享國)
(四十二年其瑞應云)張彙千秋鏡賦(伊惟仲秋日在端午我皇帝出震蘭殿誕膺紫微祥光夜)
(合佳氣晨飛禮容之盛六葉交暎乃啟新節獻金鏡刑於四海加于百姓)吳芾天申節表(華渚)
(呈祥預紀有開之慶薰風從律式逢載夙之辰)吳芾會慶節表(祐格高穹方啟明昌之運)
(慶鍾良月聿逢震夙之期)張于湖代賀天申節表(凡此無為而保治蓋將守靜以延年)
錢起千秋節勤政樓下觀舞馬賦(惟大唐之握乾符聲諧六律化廣三無能)
(使乘黃服卑龍馬負圖歲八月也一聖之生千秋之首舉天慶丹陵之會率土獻闕夀上乃御層降臨九)
(有張葛天氏之樂醉陶唐氏之酒感百獸之來儀即入駿之孔阜於是陳金石儼簪裾廣場天近綵仗晴初有)
(騢有驈有驔有魚雲聚日下花明露餘帝曰司候舞我騏馵須臾金鼓奏玉管傅忽兮龍踞)
詩集電轉虹垂(惟此休祥地相傅慶育時繞樞飛丨丨流渚彩丨丨鬱鬱餘佳氣緜緜嗣慶基)
(九龍曾洒濯三聖共扶持蔣之竒奉陪穆父尚書仲至侍郎德和吏部至啟聖院詩)日角龍顔(景烟)
(滿殿曉香清丨丨丨丨五色明五季積成天下亂千年方有聖人生重開混沌立萬象獨斬蚩尤銷五兵願作)
(周公清廟頌神孫世世告升平鄭&KR0008;伏謁太神御殿詩)赤光照夜(五德生王者千齡啟聖人丨丨)
(來丨丨黃雲上覆辰張說奉和千秋節宴應制詩)
古今合璧事類備要後集卷一
