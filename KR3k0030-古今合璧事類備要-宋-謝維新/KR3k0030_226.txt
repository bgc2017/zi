古今合璧事類備要别集卷二十
宋謝維新撰
苑囿門
苑囿
宫室舉要(苑有垣曰囿天子百里公侯八十里伯七十里子男五十里此尊卑大小殊也然古)
(者之創苑囿也必於東方蓋東方乃物所生之地所以飬萬物不特飬物亦未嘗不與民同也故芻蕘者)
(雉兔者皆所不禁至後世窮奢而極欲快要𦕈之望縱逸游之樂惟知為己之奉豈誠在東之義民有冐)
(禁而入刑僇輙加焉是其於郊關之内有機有穽而視蠢爾之氓曾草木鳥獸之不如嗚呼古之為苑囿)
(也民惟恐其不大後世之為苑囿也民惟恐其不小君子亦安得不太息於斯)
事類在東(苑囿所以在東方者謂飬萬物東方物所生也白虎通)有垣(苑丨丨曰囿說文)
植木築土(丨丨為苑丨丨為囿說文)遭藪值林(丨丨為圃丨丨為苑注言林藪非一所在)
(皆為苑囿左太冲吳都賦)
苑禁山(雍氏丨丨為苑令禽獸自得其性禮)因野(丨原丨以作苑班固東都賦)藴薪蒸
(苑丨也言丨所丨積也風俗通)獵禽獸(天子秋冬射丨苑中取丨丨漢舊儀注)三六所(太僕)
(牧師諸苑丨丨丨分布北邊西邊以郎為苑監官奴婢三萬人飬馬三十萬匹飬鳥獸者通名為苑故謂牧馬)
(處為苑漢儀注)三百里(漢上林苑即秦之舊也武帝建元三年開東南至藍田宜春鼎湖御宿昆吾旁)
(南山而西至長楊五柞北繞黃山瀕渭水而東周袤丨丨丨離宫七十所皆容千乘萬騎三輔黃圖)長洲
苑(修治上林圈守禽獸不如丨丨之丨注服曰吳苑孟曰以江水洲為苑也韋昭曰丨丨在吳東前枚乘說)
(吳王書)甘泉苑(丨丨丨武帝置緣山谷行至雲陽三百八十一里西入扶風凡周回五百四十里苑)
(中起宫殿臺閣百餘所有仙人觀石闕觀封巒觀鳷鵲觀御宿苑在長安城南三輔黃圖)立思賢(孝文)
(帝為太子丨丨丨苑以招賓客苑中有堂皇六所三輔黃圖)獵廣成(後漢靈帝光和五年校丨丨丨)
(苑後漢紀)游兔園(歲將暮時既昏寒風積愁雲繁梁王不悦丨於丨丨注兔園苑名謝惠連雪賦)張
圍獵(霍雲當朝請數稱病私出多從賓客丨丨丨黃山苑漢書)數軍實(丨丨丨乎桂林之苑注吳)
(有桂枝苑在建鄴東北里注左太冲吳都賦併劉淵林)鴻德靈昆(後漢威帝延熹元年置丨丨苑漢記)
(又後漢有丨丨畢土丨丨廣成諸苑徐堅初學記)鹿子平樂(晉有丨丨丨丨桑梓諸苑徐堅初學)
(記)戱九尾狐(苑丨丨丨之丨注元命包云天命文王以九尾禽禽狐也張景陽十命)獲三
白鼠(後魏永興三年於北苑丨白鼠剖之腹中丨子盡丨)至尊屠肉(齊東昏以閱武堂為芳樂)
(苑窮竒極䴡苑中立店肆潘妃為市令自為市吏錄事將鬪者就妃罰之百姓歌曰閱武堂種楊柳丨丨丨丨潘)
(妃酤酒)夫人市寵(隋煬帝大業元年五月築西苑周三百里其内為海周十餘里為方丈蓬莱瀛)
(洲諸山高出水百餘尺臺觀宫殿羅絡山上向背如神海北有龍鱗渠縈紆注海内緣渠十六院門皆臨渠每)
(院以四品夫人主之堂殿樓觀窮極華麗宫樹秋冬彫落則剪綵為花葉綴於枝條色渝則易以新者常如陽)
(春沼内亦剪綵為荷芰菱芡乘輿遊幸則去冰而布之十六院競以殽羞精麗相高求丨恩丨上好以月夜從)
(宫女數千騎遊西苑作清夜遊曲於馬上奏之隋紀)
囿域禽(囿者築墻為界域故云丨丨獸詩靈臺疏)禁獸(囿人掌囿游之獸丨收百丨禮地官)麟
臻(二帝三王沼池苑囿林麓藪澤財足以奉郊廟御賓客充庖厨而已不奪百姓膏腴糓土桑柘之地故丨)
(丨其囿前楊雄傳)鹿伏(王在靈囿麀丨攸丨麀鹿濯濯白鳥鶴鶴詩靈臺)原圃(鄭有丨丨左僖)
(三十三年)具囿(秦有丨丨同上)築鹿(成公十八年秋丨丨囿書不時也左)射鴻(衛獻公丨丨於)
(囿左傳)取蒍圃(惠王即位丨丨國之丨以為囿注圃園囿苑也左莊十九)蕩公舟(齊侯與蔡)
(姬乘舟於囿丨丨丨注蕩搖也囿苑也蓋漁池在苑中左僖三)棄田以園(堯舜既没聖人之道衰暴)
(君代作壊公室以為汚池民無所安息丨丨丨為丨囿使民不得衣食邪說暴行又作園囿汚池沛澤多而禽)
(獸至孟滕文公下)為阱於國(齊宣王問曰文王之囿方七十里有諸孟子對曰於傳有之曰若是)
(其大乎曰民猶以為小也曰寡人之囿方四十里民猶以為大何也曰文王之囿方七十里芻蕘者往焉雉兔)
(者往焉與民同之民以為小不亦宜乎臣始至於境問國之大禁然後敢入臣聞郊關之内有囿方四十里殺)
(其麋鹿者如殺人之罪則是方四十里丨丨丨丨中民以為大不亦宜乎孟子梁惠王上)騶虞麋鹿
(囿丨丨之珍羣藪丨丨之怪獸前司馬相如封禪書)麒麟神爵(眩丨丨之囿幸丨丨之林前揚雄校)
(獵賦)為獸所傷(漢廣陵王胥有勇力常於别囿學格熊後遂能空手摶之莫不絶脰後丨丨丨丨䧟)
(腦而死三輔黃圖)東方朔諫起上林(臣聞謙遜靜慤天表之應應之以福驕溢靡麗天表)
(之應應之以異今陛下累郎臺恐其不高也弋獵之處恐其不廣也如天不為變則三輔之地盡可以為苑何)
(必盩厔鄂杜乎奢侈越制天為之變上林雖小臣尚以為大也夫南山天下之阻也南有江淮北有河渭厥壤)
(肥饒此所謂天下陸海之地貧者得以人給家足無饑寒之憂故豐鎬之間號為土膏其賈畝一金今規以為)
(苑絶陂池水澤之利而取民膏腴之地上乏國家之用下奪農桑之業棄成功就敗事損耗五榖其不可一也)
(且盛荆棘之林而長飬麋鹿廣狐兔之苑大虎狼之墟又壊人家墓發人室廬令幼弱懷土而思耆老泣涕而)
(悲其不可二也斥而囿之垣而囿之騎馳東西車騖南北又有深溝大渠夫一日之樂不足以危無隄之輿其)
(不可三也故務苑囿之大不恤農時非所以強國富人也臣願陳泰階六符以觀天變不可不省)司馬
卿賦獵上林(亡是公听然而笑曰楚則失矣而齊亦未為得也夫使諸侯納貢者非為財幣所以)
(述職也封疆畫界者非為守禦所以禁滛也今齊列為東藩而外私肅慎捐國踰限越海而田其於義固未可)
(也且夫二君之論不務明君臣之義正諸侯之禮徒事爭游戲之樂苑囿之大欲以奢侈相勝荒滛相越此不)
(可以揚名發譽而適足以貶君自損也且夫齊楚之事又焉足道乎君未覩夫巨麗也獨不聞天子之上林乎)
(左蒼梧右西極丹水更其南紫淵徑其北終始灞滻出入涇渭鄷鎬潦潏紆餘委蛇經營乎其内蕩蕩乎八川)
(分流相背而異態東西南北馳騖往来出乎椒丘之闕行乎洲淤之浦經乎桂林之中過乎泱漭之壄汩乎混)
(流順阿而下赴隘陿之口觸穹石激堆埼沸乎暴怒洶涌澎湃滭沸滵汨偪側泌瀄横流逆折轉騰潎冽滂濞)
(沆溉穹隆雲橈宛潬膠盭踰波趍浥莅莅下瀨批巖衝擁奔揚滯沛臨坻注壑瀺灂霣墜沈沈隠隠砰磅訇礚)
(潏潏淈淈湁潗鼎沸馳波跳沬汨濦漂疾悠遠長淮寂漻無聲肆乎永歸然後灝溔潢漾安翔徐回翯乎滈滈)
(東注太湖衍溢陂池於是乎蛟龍赤螭䱎䲛漸離鰅鰫鰬魠禺禺魼鰨揵鰭掉尾振鱗奮翼潜處乎深巖魚鱉)
(讙聲萬物衆夥明月珠子的皪江靡蜀石黃碝水玉磊砢磷磷爛爛采色澔汗叢積乎其中鴻鷫鵠鴇駕鵝屬)
(玉交精旋目煩鶩庸渠箴疵鵁盧羣浮其上沈滛泛濫隨風澹淡與波搖蕩掩薄水渚唼喋菁藻咀嚼菱藕於)
(是乎崇山矗矗巃嵸崔巍深林巨木嶄巖㟥嵳九峻嶻嶭南山峩峩巖陁巘錡嶊崣崛﨑振溪通谷蹇産溝瀆)
(谽呀豁閕阜陵别隝歲磈㟪廆邱虛堀礨𨼆轔鬱㠥登降施陂池貏豸沇溶滛鬻散渙夷陸亭臯千里靡不被)
(築掩以綠蕙被以江籬糅以蘼蕪雜以留夷布結縷攅戾莎揭車蘅蘭槀本射干茈薑蘘荷葴撜若蓀鮮支黃)
(礫蔣苧青薠布濩閎澤延蔓太原離靡廣衍應風披靡吐芳揚烈郁郁菲菲衆香發越肹蠁布寫䁆涖咇茀於)
(是乎周覧泛觀縝紛軋芴芒芒恍忽視之無端察之無聞日出東沼入乎西陂其南則隆冬生長涌水躍波其)
(獸則㺎旄貘㹈沱牛麈麋赤首圜題窮竒象犀其北則盛夏含凍裂地涉冰揭河其獸則麒麟甪端騊駼槖駞)
(蛩蛩驒騱駃騠驢贏於是乎離宫别館彌山跨谷高廊四注重坐曲閣華榱璧璫輦道纚屬步櫩周流長途中)
(宿夷峻築堂累臺增成巖窔洞房俯杳𦕈而無見仰攀橑而捫天奔星更於閨闥宛虹扡於楯軒青龍蚴蟉於)
(東廂象輿婉蟬於西清靈圄燕於間館偓佺之倫暴於南榮醴泉涌於清室通川過於中庭盤石振崖嶔巖倚)
(傾嵯峨㠎嶫刻削崢嶸玫瑰碧琳珊瑚叢生瑉玉旁唐玢豳文鱗赤瑕駁犖雜函其間晁采琬琰和氏出焉於)
(是乎盧橘夏熟黃甘橙榛枇杷橪柿楟柰厚朴梬棗楊梅櫻桃蒲陶隠夫薁棣荅遝離羅乎後宫列於北園䝯)
(丘陵下平原楊翠葉杌紫莖發紅花垂朱榮煌煌扈扈照曜鉅野沙棠櫟櫧華楓枰櫨留落胥邪仁頻并閭欃)
(檀木蘭豫章女貞長千仞大連抱夸條直暢實葉葰楙攅立叢倚連卷欐佹崔錯發骪坑衡閜砢垂條扶疎落)
(英幡纚紛溶箾蔘猗狔從風瀏莅卉歙蓋象金石之聲管籥之音偨池茈虒旋還乎後宫雜襲絫輯被山緣谷)
(循坂下隰視之無端究之無窮玃飛&KR0008;蛭蜩蠼猱獑胡豰蛫棲息乎其間長嘯哀鳴翩幡互經夭蟜枝格偃蹇)
(杪顛踰絶梁騰殊榛揵垂條掉希間牢落陸離爛漫遠遷若此者數百千處娛游往来宫宿館舍庖厨不徒後)
(宫不移百官備具云云)揚子雲羽獵賦序(孝成帝時羽獵雄從以為昔在二帝三王宫館)
(臺榭沼池苑囿林麓藪澤財足以奉郊廟御賓客充庖厨而已不奪百姓膏腴縠土桑柘之地女有餘布男有)
(餘粟國家殷富上下交足故甘露零其庭醴泉流其唐鳳凰巢其樹黃龍遊其沼麒麟臻其囿神爵棲其林昔)
(者禹任益虞而上下和草木茂成湯好田而天下用足文王囿百里民以為尚小齊宣王囿四十里民以為泰)
(大裕民之與奪民也武帝廣開上林東南至宜春鼎湖御宿昆吾旁南山西至長楊五柞北繞黃山濱渭而東)
(周袤數百里穿昆明池象滇河營建章鳳闕神明馺娑漸臺太液象海水周流方丈瀛洲蓬莱遊觀侈靡窮妙)
(極麗雖頗割其三垂以贍齊民然至羽獵甲車戎馬器械儲偫禁籞所營尚泰奢麗誇詡非堯舜成湯文王三)
(驅之意也又恐後世復修前好不折中以泉臺故聊因校獵賦以風之其辭曰或稱羲農豈或帝王之彌文哉)
(論者云否各亦並時而得宜奚必同條而共貫則泰山之封焉得七十而有二儀是以創業垂統者俱不見其)
(奥遐邇五三孰知其是非乃作頌曰)
詩集苑遊上苑(明朝丨丨丨火急報春知花須連夜發莫待曉風吹)下南苑(憶昔霓旌)
(丨丨丨苑中萬物生顔色杜)梨花落(曲水飄香去不歸丨丨丨盡成秋苑李賀)芰荷香(長洲)
(丨丨丨注長洲苑名杜)
囿惠風蕩(丨丨丨繁囿謝叔源)散紅桃(虛囿丨丨丨)
古今合璧事類備要别集卷二十
