古今合璧事類備要續集卷十四
宋謝維新撰
類姓門
雲邳琊徵音
古今姓纂(雲之姓有三其見於祝融之後封於羅號妘子見於國語又云作䢵者是也其見於)
(春秋之晉大夫有所謂芸質其見於西漢有所謂云敞字幼孺者是也又見於河南後魏書官氏志宥連)
(氏改為雲氏者是也要之妘云雲下皆從云四姓相通在春秋則從女而為云或從草而為云在漢則單)
(出而為云在北朝則從雲而為云其實一也今自大河以北如雲中人多此姓故罕見於江南今特叙四)
(姓相通以為之類)
事類縉雲(丨丨氏左又雲姓乃丨丨氏之後)雲師(少昊氏以雲紀故為丨丨而雲名同上)
志節(前漢云敞字幼孺平陵人師事吳章及王莽斬章禁錮弟子不得仕官門人盡更名它師敞時為大)
(司徒掾自劾吳章弟子收章葬之京師稱焉將軍王舜高其丨丨比之欒布薦為中郎諫大夫)器仗(雲定)
(興善製丨丨在隋擢少府丞累遷屯衞大將軍北史)
蘇武功羽音
古今姓纂(顓頊祝融之後陸終生昆吾封蘇鄴西蘇城是也蘇忿生為周司寇居河内也扶風)
(武功漢蘇建自河内徙扶風平陵)
事類敬獄(立政周公若曰太史司寇蘇公式丨爾由丨以長我王國書忿生為武王司寇封蘇)佩
印(蘇秦東周雒陽人說六國合從丨六國相丨史記)膚使(張騫蘇武之奉使也執節沒身不屈王命)
(雖古之丨丨其猶劣諸楊子)杖節(蘇武字子卿不降匈奴齧雪咽旃丨漢丨牧羊在匈奴凡十九歲及)
(還拜為典屬國)圖形(蘇武甘露元年上思股肱之美乃丨畫其丨於麒麟閣)游擊(前蘇建杜陵人)
(以校尉從衞青有功為平陵侯後為丨丨將軍出朔方為右將軍出定襄)按事(後漢蘇章字孺文為冀州)
(刺史故人為清河太守行部按其姦贓為設酒肴章曰今夕蘇孺文與故人飲者私恩也明日冀州刺史丨丨)
(者公法也遂舉正其罪州境畏肅詳見刺史門)有人譽(蘇淑字仲和除樂陵内史在郡綏撫甚丨丨丨)
(歷滎陽中山二郡太守清心愛下為吏人所思稱為良二千石北史)典機密(蘇綽字令綽累世二千石)
(綽有王佐才對周文指陳帝王之道周文不覺膝之前席曰綽真竒士即拜行臺左丞參丨丨丨)舉三
秀(蘇亮字景順綽從兄亮與弟湛皆著名西土一家丨丨丨才同上)稱所舉(隋蘇夔字伯尼威之)
(子博覽群言尤以鍾律自命隋詔天下舉達禮樂源者晉王昭舉䕫帝曰惟此一人丨吾丨丨)戎服獻
功(唐蘇烈字定方冀州人正觀初從李靖襲頡利於磧口討高麗拜右屯衞將軍擢定方伊麗道行軍大緫)
(管縛賀魯以還由是脩亭障列蹊隧定疆畛唐之州縣極四海矣高宗臨軒定方丨丨奉賀魯以丨策丨拜邢)
(國公)侍宴進言(蘇世長京兆人丨丨披香殿酒酣進曰此煬帝作邪帝曰卿好諫似直然詐也此殿)
(我所營乃詭云煬帝邪對曰臣但見傾宫鹿臺非受命聖人所為者今乃即隋之宫加雕飾焉欲易其亂得乎)
(帝咨重其言)以文翰顯(蘇味道趙州人九歲能屬辭與李嶠丨丨丨丨時號蘇李)練臺閣
事(蘇味道裴居道倩味道作章攬筆而具閑徹清密當時盛𫝊丨丨丨故丨善占對)一攬千言
(唐蘇頲字廷碩瓌之子弱敏悟丨丨至丨丨輒覆誦第進士武后封嵩高舉賢良方正異等為載曰古稱一日)
(千里蘇生是己)號大手筆(蘇頲與張說以文章顯稱望略等故時丨燕許丨丨丨帝愛其文曰卿所)
(為文章朕當留中李德裕著論曰近世詔誥惟頲叙事外自為文章云)思若湧泉(蘇頲玄宗平内)
(難書詔填委獨頲在太極後閤口所占授功狀百緒輕重無所差李嶠曰舍人丨丨丨丨吾所不及)何愧
前人(時李乂掌書命帝曰前世李嶠蘇味道文擅當時號蘇李及朕得頲與乂丨丨丨丨)制誥給
食(蘇頲起為工部侍郎辭不拜帝問宰相有自工部侍郎得中書侍郎乎對曰陛下用賢何資之計乃詔以)
(頲為中書侍郎頲頓首謝明日加知丨丨事制誥給食自頲始)召見延英(蘇弁字元容良嗣從)
(孫擢進士累倉部郎中判度支案裴延齡死帝丨弁丨丨丨賜紫衣金魚副知度支事位郎中上度攴有副自)
(弁始)聽事公坐(蘇珦雍州人調鄠尉時李美琰為長史多訟珦裁决明辨自是无訴者美琰異之顧)
(丨丨曰此丨丨也)後來王粲(蘇晉珦之子數歲知為文作八卦論房穎叔王紹宗歎曰丨丨之丨)
(丨也)不敢燒尾(蘇瓌字昌容雍州人拜尚書右僕射同中書門下三品進封許國公時大臣初拜官)
(獻食天子名曰燒尾瓌獨不進臣誠不稱職丨丨丨丨進左僕射以上並唐事)翰林美事(皇朝蘇易)
(簡字大簡梓州銅山人為翰林學士淳化中充承旨易簡多振舉翰林故事太宗為飛白書院額曰玉堂及以)
(詩賜之太宗曰此永為丨丨中一丨丨易簡曰自有翰林未有如今日之榮也)欹器進戒(太宗又草)
(書宋玉大言賦賜易簡易簡因擬賦以獻一日易簡當禁直以水試丨丨太宗曰聞卿所玩非欹器耶易簡曰)
(然乃進曰日中則妟月滿則虧器盈則覆物盛則衰願陛下持盈守成固萬世之基業天下幸甚)行草
墨寳(蘇舜卿字子美易簡之孫耆之子長於古文歌詩丨丨士大夫收之以為丨丨)作亭自適
(蘇舜欽數上書言朝廷之事范仲淹薦其才得集賢校理監進奏院用故紙祠神會賓客為御史所紏坐除名)
(舜欽既廢居蘇州買水石丨滄浪丨以丨丨)眉山老蘇(蘇洵字明允眉州丨丨人屢舉進士賢良)
(不中至和嘉祐間與其二子軾轍至京師歐陽修得洵書二十篇大愛其文辭以為賈誼劉向不過也以其書)
(獻諸朝名動京師蘇氏文章遂擅天下一時學者以其父子俱知名號為丨丨)在藩聞軾名(蘇軾)
(字子瞻神宗因丨丨丨丨丨欲以唐故事召入翰林宰相韓琦曰蘇軾之才遠大之器也天下之士莫不畏慕)
(降伏皆欲其進用然不若朝廷培養之而後用也)金蓮送歸院(蘇軾嘗鏁宿禁中中使宣召入)
(對便殿宣仁曰先帝每誦卿文章必嘆曰竒材竒材但未及進用卿上仙耳命坐賜茶徹御前丨丨燭丨丨丨)
潘榮陽羽音
古今姓纂(周文王後畢公之子季孫食采於潘因氏焉)
事類掌環列(楚穆王立以其為太公之室與潘崇使為大師且丨丨丨之尹)蹲甲射(潘黨)
(與養由基丨丨而丨徹七札焉以示楚王曰君有二臣如此何憂於戰左)號為竒童(晉潘岳字士安)
(鄉邑丨丨丨丨)籍田閑居(潘岳作丨丨賦仕官不達乃作丨丨賦)如江濯錦(潘岳思緒)
(雲騫辭鋒景煥岳藻丨丨丨美丨而增絢)御輿乘軒(潘岳太夫人丨版丨丨輕丨遠覽王畿近周家)
(園)一代談宗(潘京字世長樂廣與之共談曰君天才過人恨不學耳若學必為丨丨丨丨以上並)
(晉事)茂松清泉(唐潘師正居逍遥谷高宗幸東都召見問所湏對曰丨丨丨丨臣所須也既不乏矣)
(帝尊異之詔即其廬作崇唐觀)殫費飲游(潘孟陽憲宗立詔孟陽馳驛江淮加塩鐵轉運孟陽從者)
(數百人所至會賓客留連倡樂譽望大損其後左司鄭敬宣慰江淮帝誡曰朕宫中用尺寸物皆有籍唯賑民)
(無所計卿是行毋若潘孟陽丨財丨酣丨丨山寺而已)詩多犯杜(本朝潘大臨字邠老江西人專)
(學山谷為詩謝無逸嘗以書問有新詩否荅曰秋來景物件件是佳句恨為俗氣蔽翳昨日得句云滿城風雨)
(近重陽忽催租人至遂敗人意止一句奉寄王直方云邠老丨丨丨老丨為之不已老杜亦難為存活老杜復)
(生則須與潘十厮炒)
葛河南商音
古今姓纂(風俗通葛天氏之胤子孫氏焉夏時葛伯嬴姓國也亦為葛氏河南官氏志賀葛氏)
(改為葛氏)
事類慷慨過人(後漢葛龔字元甫和帝時以善文記知名丨丨壯烈勇力丨丨)博聞深
洽(晉葛洪字稚川以儒學知名究覽典籍尤好神仙導養之法從祖玄學道得仙號曰葛仙翁洪聞交趾出)
(丹求為勾漏令丨丨丨丨江左絶倫自號抱朴子因以名書後尸解得仙而去)
奚譙國商音
古今姓纂(夏車正奚仲之後)
事類作誥(湯歸自夏至于大坰仲虺丨丨仲虺臣名奚仲之後書)為相(奚仲居薛丨湯左丨)
(左)仲兄(奚牧重厚有智謀魏道武寵遇之稱曰丨丨北史)賢臣(唐奚陟病危帝遣醫療視敇曰)
(陟丨丨為我善治之)文辭清麗(奚陟字尹卿京兆人少篤志通羣書大歷末擢進士丨丨丨丨)
(科授洪文館校書郎)砥礪名節(奚陟少自丨丨著丨丨嘗薦權德輿為起居舍人知制誥)使表
自副(崔河圖丨吐蕃丨陟丨丨)水詔勞問(崔河圖江南淮西大丨丨陟丨丨所至人人便)
(安)
范高平宫音
古今姓纂(帝堯劉累之後在周為唐杜氏周宣王滅杜杜伯之子隰叔奔晉為士師曾孫士會)
(食采於范遂為范氏魏有范座項羽謀臣范增居巢人)
事類世禄(穆叔如晉范宣子逆之問焉曰古之人死而不朽何謂也匄之祖自虞以上為陶)
(唐氏在商為豕韋氏在周為唐杜氏晉主夏盟為范氏其是之謂乎穆叔曰以豹所聞此之謂丨丨非不朽也)
(左)祈福(晉范文子反自鄢陵使其祝宗丨死曰君驕侈而克敵難將作矣使我速死無及於難范氏之)
(丨也)家事治(子木問於趙孟曰范武子之德如何對曰夫子之丨丨丨言於晉國无隐情)諸侯
選(韓起之下魏舒范鞅皆丨丨丨也)綈袍故人(范雎字叔魏人事須賈使齊襄王賜金及牛酒)
(湏賈知之以告相魏齊齊笞擊雎折脅摺齒雎佯死得出入秦說昭王後拜相須賈使秦雎聞之敝衣微行之)
(邸見賈賈驚曰范叔固无恙乎留與坐飲食乃取一丨丨賜之雎歸取大車駟馬為賈御入秦相府賈待門下)
(良久問門下曰范叔不出何也門下曰乃吾相君也賈大驚肉袒膝行謝罪曰不意君能自致青雲之上雎曰)
(汝所以得无死者以綈&KR0008;戀戀有丨丨之意故釋公)扁舟江河(范蠡師事計然蠡用於越既雪會稽)
(之恥乃乘丨丨浮於丨丨變名易姓適齊為鴟夷子皮之陶為朱公乃治産積居與時逐十九年之中三致千)
(金再分散與貧交疏昆弟故言冨者皆稱陶朱公)贓汙解去(後漢范滂字孟博汝南人少厲清節)
(為州里所服冀州飢荒以為清詔使按察之及至州境守令丨丨望風丨丨詳見刺史門)甑塵釡魚
(范冉或作丹字史雲好違時絶俗為激詭之行為萊蕪長後辟太尉府以狷急不能從俗常佩韋於朝閭里歌)
(曰丨中生丨范史雲丨中生丨范萊蕪)人士並化(晉范宣字宣子十歲能誦詩書常以講誦為業)
(皆聞風宗仰自遠而至諷讀之聲有若齊魯曰是江州丨丨丨好經學丨其風也)郡稱神明(范雲)
(字彦龍善屬文下筆輒成為始興内史郡多盜賊雲撫以恩德商賈露宿丨中丨為丨丨南史)居廉讓
間(范柏年初見宋明帝言次及廣州貪泉因問御史復有此水不荅曰梁州惟有文川武鄕廉泉讓水又問)
(鄉宅在何處曰臣所丨丨丨之丨帝嗟其善答因見知)將命著名(范縝字子真齊永明中簡才學)
(之士以為行人使魏縝丨丨丨丨鄰國)夢筆善屬文(皇朝范質字文素大名宗城人母張氏丨)
(人授五色丨而質生九歲丨丨丨)愛文𫝊衣鉢(范質初和凝知貢舉丨質所試丨自以中試在)
(第十三故亦以處質其後質官及封國皆與凝同當時謂之丨丨丨)廉節無與比(范質太宗嘗言)
(近世輔弼循規矩惜名器持丨丨丨丨質丨者但欠世宗一死為可惜爾)入蜀得偉人(范鎮字景)
(仁成都華陽人薛奎守蜀還朝或問奎丨丨所得曰丨一丨丨當以文學名於世謂鎮也)奏名居第
一(范鎮舉進士禮部丨丨丨丨故事殿廷唱第過三人則禮部第一人者必越次抗聲自陳因擢置上第鎮)
(不肯自言至第七十九人乃出拜退就列無一言廷中皆異之)先天下而憂(范仲淹字希文唐相)
(履冰之後其先邠州人後徙蘇州少有大志於富貴貧賤毁譽歡戚一不動其心而慨然有志於天下嘗自誦)
(曰士當丨丨丨之憂丨丨後天下之樂而樂此其志也)負將相器業(范仲淹少作金在鎔賦云)
(如令區别妍媸願為軒鑑若使削平禍亂請就干將則自丨丨丨丨丨文武全材槩可見矣)西賊驚
破膽(范仲淹有威名軍中為之語曰軍中有一范丨丨聞之丨丨丨)修通鑑十五年(范祖)
(禹字淳父司馬光辟同編丨資治丨丨凡丨丨丨書成光上章稱薦曰臣誠不及也)進唐鑑十二
卷(范祖禹丨丨丨丨丨丨)居田自號石湖(范成大平江人孝宗淳熙中入參大政晩丨丨)
(里丨丨丨丨居士有田園雜興詩六十首皆自書之)
彭隴西宫音
古今姓纂(大彭為商諸侯以國為姓蓋陸終第三子彭祖即大彭也)
事類威重(前漢彭宣字子佩淮陽人治易張禹薦其經明有丨丨可任政事入為右扶風遷御史大)
(夫封長平侯)義士(後漢彭修字子陽會稽人也父為盗所劫脩年十五拔佩刀持盜帥曰父辱子死盜)
(曰此童子丨丨也辭謝而去)恬退之士(皇朝彭乘字利建益州華陽人舉進士與同年生登相國)
(寺閣顧望鄕關皆有從官之樂乘獨悵然曰親老矣安敢捨晨昏之奉以圖一身之榮乎翌日奏乞侍養以歸)
(其後脩注闕中書擬人乘在選中仁宗曰彭乘丨丨丨丨也遂用之)進士第一(彭汝礪字器資饒州)
(鄱陽人少嗜學舉丨丨為禮部丨丨)諫諍敢言(彭汝礪擢太子中允監察御史裏行首陳十事多人)
(所難言者陛辭復言今不患無將順之臣患无丨丨之臣不患无敢為之臣患無丨丨之臣神宗察其忠慰諭)
(久之)
郎中山商音
古今姓纂(魯懿公孫費伯城郎因居之子孫氏焉)
事類研精占象(後郎顗字雅光父宗學京氏易能望氣占候吉凶顗少𫝊父業兼明經典畫丨)
(丨義夜丨丨度順帝時拜章論災異丨)寫書風流(郎基字世業清慎无所營求嘗語人云任官之)
(所木枕亦不須作况重於此乎唯頗令人寫書潘子義遺之書云在官丨丨亦是丨丨罪過)郎家二
賢(唐郎餘令鄭州人擢進士第授霍王府參軍從父知年亦為王友元軌曰丨丨丨丨皆入府不意培塿而)
(松柏為林也)
魯扶風羽音
古今姓纂(周公子伯禽封魯至頃公三十四代九百餘年為楚所滅子孫以國為氏)
事類齊國高士(魯仲連齊人新垣衍曰吾聞魯仲連先生丨丨之丨丨也又曰吾乃今日知先)
(生為天下之士也)逃隐海上(魯仲連燕將保守聊城田單攻之不下魯連乃為書約之矢以射城)
(中遺燕將書云云燕將乃自殺齊欲爵魯連魯連丨丨於丨丨曰吾與冨貴而咄於人寧貧賤而輕世肆志焉)
中牟三異(後魯恭字仲康扶風人拜丨丨令專以德化為理)通經名儒(魯不字叔陵兼)
(丨五丨為世丨丨時關東號曰五經復興魯叔陵)論帝王略(吳魯肅字子敬少有壯節好為竒計)
(一見孫權便說拒曹公而丨丨丨之丨雖在軍陣手不釋卷)著錢神論(晉魯褒字元道好學多聞)
(以貧素自立傷時貪鄙丨丨丨丨以刺)欺君臣之罪(皇朝魯宗道字貫之亳州人遷左諭德真)
(宗一日遣中使召之久從酒家還使者曰即上訝來遲其將何詞以對宗道曰第實言之中使曰然則當得罪)
(宗道曰飲酒人之常情丨丨丨子丨大丨也真宗果問使者具如宗道之言真宗問何故私至酒家宗道曰有)
(故人自鄕里來臣家貧乏杯鎜故就酒家觴之也真宗喜其无隐自是有大用之意拜右諫議大夫參知政事)
(遷禮部侍郎)有古循吏風(魯有開字元翰本清州壽光人也從父宗道仁宗朝參知政事始居)
(亳知確山縣獨治一大姓能撼邑事者縣遂无事興廢陂溉民田數十頃飛蝗不入境富弼謂開丨丨丨丨丨)
(薦之)
韋京兆羽音
古今姓纂(出自顓帝大彭之後夏封於豕韋苗裔以國為氏家彭城)
事類帝師(前韋賢字長孺魯國鄒人篤志於學通禮尚書以詩教授號稱鄒魯大儒徵為博士給事)
(中進授昭帝詩宣帝以先丨丨甚見尊重)封侯(韋賢為丞相丨扶陽丨為相五歲罷歸賜第一區丞相致)
(仕自賢始)死陣(韋粲字長倩戰死於侯景簡文流涕曰社稷所寄唯有韋公如何不幸先丨行丨南史)
教子(韋元成復以明經至丞相諺曰遺子黃金滿籝不如丨丨一經)冠族(韋閬字友觀世為三輔丨)
(丨少有器望北史)連璧(韋叔裕字孝寬除浙陽郡守時獨孤信為新野郡守政術俱美吏人號為丨丨)
移鎮(韋孝寬丨丨玉璧齊神武攻之欲令其降孝寬報云孝寬關西男子必不為降將軍也)植路
槐(韋孝寬為雍州刺史勒部内於路側植槐樹行旅得庇廕周文於是令諸州夾道皆種樹)稱孝行
(韋師字公穎讀孝經捨書而嘆曰名教之極其在兹乎州里丨其丨丨)動山嶽(唐韋思謙名仁約鄂)
(州人擢監察御史常曰御史出使不能丨搖丨丨震慴州縣為不任職皇甫公義引為倉曹參軍謂曰公非池)
(中物屈公為池中物以重吾府)賜裘馬(韋挺京兆人貞觀初王珪數薦之拜御史大夫上討遼東曰卿)
(為朕圖之帝親解貂裘及中廐馬賜之即詔河北列州皆取挺節度)當敢言(韋思謙禇遂良市地不如)
(直思謙劾之曰吾狷直觸機輒𤼵何暇恤身乎文夫丨丨丨地要須明目張膽以報天子焉能碌碌保妻子邪)
當特立(韋思謙進御史大夫性謇諤顔色莊重不可犯見王公未嘗屈禮或譏之答曰耳目官固丨丨)
(丨鵰鶚鷹鸇豈衆禽之偶柰何屈以狎之耶自思謙後至郎中者數人世號郎官家)三列宿(韋湊字彦)
(宗京兆人祖叔諧貞觀中為庫部郎中與弟吏部郎中叔謙兄主爵郎中季武同省時號丨丨丨)真宰
相(韋安石時三張及武三思寵横安石數折辱之陸元方告人曰韋公丨丨丨)才當大用(韋安)
(石京兆人雍州長史蘇良嗣器之謂曰大丨丨丨丨徒勞州縣可乎薦擢并州司馬有善政)兄弟郎
省(韋虚心字元逸維之子也弟虚舟為刑部侍郎初維為郎蒔柳于庭及虚心丨丨居丨丨對之輒歛容)
父子宰相(韋嗣立代承慶為鳳閣舍人承慶亦代為天官侍郎及知政事丨丨並為丨丨世罕其比)
兄弟舍人(韋嗣立與承慶異母第進士承慶解鳳閣舍人武后召嗣立謂曰爾父嘗稱二子忠孝比)
(兄稱職如父言今使卿丨丨自相代即拜鳳閣丨丨)請先典州(韋嗣立長安中州縣非人李嶠曰今)
(朝廷重内輕外每除牧守皆訴不行請選臺閣賢者分典大州后曰誰為朕行嗣立丨丨行以示羣臣由是楊)
(再思等十八人悉補外)縣為刻頌(韋維字文紀進士對策高第徙内江令教民耕桑丨丨丨丨)
戶部二妙(韋維遷戶部郎中與宋之問稱丨丨丨丨)詔對第一(韋濟開元初調鄄城令或)
(言吏部選縣令非其人既衆謝有丨問所以安人者丨凢百人惟濟丨丨)外家之寳(韋述弘機曾孫)
(家厨書二千卷為兒時誦憶略徧元行冲異之試與語前世事熟複詳諦如指掌然屬文受紙輒就行冲曰丨)
(丨丨丨也)兄弟杞梓(弟逌迪學業亞述與逌對為學士與迪並為禮官搢紳高之時趙冬曦兄弟亦)
(有名張說謂人曰韋趙丨丨人之丨丨)撰唐春秋(韋述舉進士考功郎宋之問曰童子何業述曰)
(性嗜書所丨丨丨丨三十篇恨未畢它唯命之問曰本求茂才乃得遷固遂上第)撰開元譜(韋述)
(為譜學見柳冲所撰姓族系錄每私寫懷之還舍於百氏源𣲖為詳更丨丨丨丨二十篇)奏東封記
(張說薦為直學士從封泰山丨丨丨丨有詔褒美)詔脩六典(丨丨丨丨)譙陳之流(韋述)
(初令狐德棻吳兢等撰武德以來國史皆不能成述因二家參以後事遂分紀𫝊又為例一篇文約事詳蕭穎)
(士以為丨周丨壽丨丨)抱史藏山(韋述典圖書四十年任史官二十年澹榮利為人純厚當世宗)
(之安禄山亂述獨丨國丨丨南丨)製碑褒賜(韋臯字城武京之人貞元初代張延嘗為劒南西川)
(節度使招徠雲南破吐蕃進封南康郡王帝丨紀功丨丨丨之)刻石著名(韋臯始李白為蜀道難萹)
(以斥嚴武陸暢更為蜀道易以美臯焉臯沒蜀人德之見其像必拜凡丨丨丨臯丨皆鑱其文尊諱之)盛
德遺範(韋陟字安卿與弟斌俱秀敏異常童十歲授温王府東閣祭酒風格方整善文辭書有楷法一)
(時知名士皆與游開元中居喪杜門不出八年調洛陽令宋璟歎曰丨丨丨丨盡在是矣)書五雲體
(韋陟常以五采牋為書記使侍妾主之陟唯署名自謂所丨陟字若五朵雲時人慕之號邭公丨丨丨)口
辯鋒生(韋渠牟京兆人德宗誕日詔佛老並對質問大趣渠牟有丨丨答問丨丨帝聽之意動是歲中)
(至諫議大夫抵延英大臣率漏下二三刻渠牟每奏輒五六刻乃罷)廷争不奪(韋處厚字德載京兆)
(人姿狀如甚懦者居家亦循易至丨丨嶷然丨可回丨百僚畏惕未嘗及以私)呈身御史(韋澳字子)
(斐十年不肯調高元裕欲薦之諷澳謁已澳曰然恐无丨丨丨丨)漕名廣運(韋堅京兆人運江淮)
(租賦所在置吏督察以佐國廩玄宗咨其才鑿潭以丨丨曰丨丨)銓除肅整(韋弘景嗣立孫遷吏)
(部侍郎銓綜平序貴幸憚其嚴不敢恩以私拜尚書左丞駁正吏丨所丨六十餘官郎吏丨然望風脩丨)議
籩豆禮(韋縚開元時遷太常唐興禮文雖具然制度繆缺不倫縚丨加丨丨之丨)畫孔子像
(韋弘机京兆人顯慶中為檀州刺史以邊人陋僻不知文儒貴乃修學宫丨丨丨七十二子漢晉名儒丨自為)
(贊勸生徒由是大化)襭袍待遇(韋綬貫之兄為翰林學士帝嘗幸其院妃從之時大寒綬方寢以妃)
(蜀丨丨覆而去其丨丨如此)詩清絶唱(韋應物少以三衛郎事元宗豪縱不羈元宗崩始折節務)
(讀書然余觀其人為性高潔鮮食寡欲所居掃地焚香而坐與豪縱者不類其丨丨深妙麗雖唐詩人之盛亦)
(少其比又韋應物詩獨憐幽草澗邊生上有黃鸝深樹鳴春潮帶雨晩來急野渡無人舟自横詩家選之以為)
(應物丨丨)將為松菊主(韋表微字子明授監察御史裏行不樂曰爵禄譬滋味也人皆欲之吾年)
(五十冐游少年間取一班一級不見其味丨丨丨丨丨人)居曰大隐洞(韋夏卿晩歲歸署其丨丨)
(丨丨丨)
昌汝南商音
古今姓纂(風俗通云黃帝子昌意之後)
事類輔國軍師(昌義之烏江人少有武幹梁武帝用為丨丨將軍每戰必克大破魏軍進號丨)
(丨將軍)
馬扶風羽音
古今姓纂(嬴姓伯益之後趙王子趙奢封馬服君子孫氏焉奢孫興趙滅徙咸陽)
事類聚米山谷(後漢馬援字文淵扶風人少有大志光武征隗嚻援丨丨為丨丨指畫形勢)
薏苡見譛(丨丨丨丨)馬革褁屍(拜伏波將軍自請擊匈奴曰男兒要當死於邊野以丨丨)
(丨丨還葬耳)視鳶墮水(在交趾仰丨飛丨跕跕丨丨中)立銅柱界(丨丨丨為漢丨)矍
鑠是翁(丨丨哉丨丨)為將相器(馬援子客卿幼岐嶷六歲能應接諸公專對賓客援甚竒)
(之以丨丨丨丨)白眉最良(後馬良字季常兄弟五人並有才名諺曰馬氏五常丨丨丨丨)戰于
街亭(馬良弟謖字幼常丨丨丨丨)生徒女樂(馬融字季長扶風人養諸生常有千數常坐高)
(堂施絳紗帳前授生徒後列丨丨)明伏波裔(馬緫遷安南都護廉清不撓建二銅柱於漢故處以)
(丨丨丨之丨)伏犀貫腦(唐袁天綱曰馬周丨丨丨丨背若有負貴驗也)命酒獨酌(唐馬)
(周字賓王博州人入關留客汴舍新豐逆旅主人不之顧周丨丨一斗八升悠然丨丨衆異之至長安舍中郎)
(將常何家何武人不涉學周為條二十餘事皆當世所切太宗怪問何何曰此非臣所能家客馬周教臣言之)
(帝即召之與語帝悅拜監察御史)草茅素官(馬周贊曰由一介丨丨言天下事明習憲章若丨丨)
(于朝以明佐聖君宰不膠漆而固)冲霄假翼(馬周遷中書令帝嘗以飛白書賜周曰鸞鳳丨丨必)
(丨羽丨股肱之寄要在忠力)圖像凌煙(馬燧與李晟皆丨丨丨丨)學兵戰策(馬燧)
(字洵美汝州人姿度魁傑與諸兄學輟策歎曰方天下有事丈夫當以功濟四海渠老一儒哉更丨丨書丨丨)
(沈勇有筭)賜銘勒石(馬燧河中平遷侍中還太原帝丨宸扆台衡二丨以言君臣相成之美丨丨起)
(義堂帝榜其額以寵之)功遷郡王(馬燧田悅反圍邢州詔燧與李抱真等合軍救之燧凡百餘返)
(士皆决死悅大敗以丨丨右僕射李納李惟岳合兵救悅悅裒散兵二萬壁洹水燧縱兵擊之悅敗走進北平)
(丨丨)為政愛民(本朝馬默字處厚單州武城人後蘇軾起知登州父老迎於路曰公丨丨丨丨得如)
(馬使君乎軾異之)
苗東陽羽音
古今姓纂(風俗通楚大夫伯棼之後子賁皇奔晉晉人與之苗因命氏焉漢有長水校尉苗浦)
(王莽時有苗沂)
事類皆諸侯選(韓起之下趙成祁午張骼苗賁皇丨丨之丨也)比漢湖廣(唐苗)
(晉卿字元輔潞州人秉政七年小心謹畏練達事體百官簿最一省无遺議者丨丨丨丨)定羌寧居
(皇朝苗授字受之上黨人王韶之復鎮洮也授以兵從韶為先鋒破香子城拔河州賊退圍香子以迎歸師乃)
(以五百騎屬授賜號丨丨丨又城香子號丨丨砦)
鳳邵陽宫音
古今姓纂(據左氏稱顓頊氏以鳥名師故官有鳳鳥字而鳳姓恐後人因官為氏故曰鳳)
事類(闕)
花東邱宫音
古今姓纂(唐有倉部員外郎花季睦)
事類(闕)
方河南商音
古今姓纂(周大夫方叔之後風俗通云方雷氏之後)
事類元老壯猶(蠢爾蠻荆大邦為讐方叔丨丨克丨其丨詩經註方叔周卿士也受命而為將)
(也)顯允征伐(丨丨方叔丨丨玁狁蠻荆來威同上)鑑湖漁釣(唐方千隐居丨丨任情丨)
(丨有詩文一編葛常之常稱其野渡波搖月空城雨翳鍾之句)謹言諫議(莆田諸方唐末一名琡者)
(來於光州之固始一名□者元居白杜塘之西一名逹者五代問為泉州長史因家於方山及游洋鎮琡之下)
(則有丨丨嘗為丨丨大夫)俸半抄書(方崧卿字季申亦莆田居人物志謂其平時接物和氣三十年)
(安分有守始終所得請丨丨為丨丨之費)
古今合璧事類備要續集卷十四
