古今合璧事類備要外集卷十六
宋謝維新撰
音樂門
簫
音樂旨歸(簫編竹為之大者二十四管無底小者十六管有底長二尺其形參差以象鳳翼然)
(又有長尺二寸者有長尺四寸者或又有長尺圍寸者併漆之)
事類仲吕(簫丨丨之氣風俗通)夏至(簫丨丨樂丨丨火用事其數七鄭注易通卦驗)肅肅
(簫肅也言其聲丨丨然釋名)喤喤(見後先祖聽注)樂師均(仲夏之月丨丨丨簫管參差之音記)
君子聽(丨丨丨簫管之聲則思畜聚之臣)折柳曲(短簫有丨楊丨之丨白帖)編竹為
(簫丨丨丨之長尺五寸五經義又丨小丨管丨之詩疏)大謂言(丨簫丨之丨小者謂之筊李巡曰大)
(簫聲大者言言也小者聲揚而小故言筊筊小也)大謂簥(丨管丨之丨李巡曰聲高大故曰簥簥高)
(也)尺二寸(頌簫長丨丨丨)尺四寸(雅簫長丨丨丨白氏文帖)伏羲作(丨丨丨簫十六)
(管通禮義纂)女蝸造(事始)舜作簫(丨丨丨其形參差以象鳳翼風俗通)舜造簫(簫竹)
(之屬十六管長二尺丨所丨者也隋志)細器備(簫韶九成鳳凰來儀注韶舜樂名言簫見丨丨之丨)
(書)先祖聽(周頌有瞽詩云云既備乃奏簫管備舉喤喤厥聲肅雝和鳴丨丨是丨詩)見越王
(客有以吹籟丨丨丨者上下宫商和而越王不喜或謂之野者而王乃悅之亦有如此者要在聽之而已吕氏)
(春秋)教弄玉(蕭史善吹簫能致孔雀白鶴秦穆公女弄玉亦好簫遂妻之乃丨丨丨作鳳鳴而作鳳臺)
(一旦夫妻皆隨鳳去時為作鳳女祠時有遺音列仙傳)吹簫乞食(伍子胥鼓腹丨丨丨丨於吳中)
(史記)吹簫給喪(周勃丨丨以丨丨事本傳)未聞人籟(莊子謂南郭子綦曰汝聞天籟而未)
(聞地籟汝聞地籟而丨丨丨丨注人籟簫也莊)陌上有音(薊子訓少嘗仕郡人莫知其道三百餘年)
(顔色不老及死殯之宿昔棺鞠然作雷霆音光照宅宇見棺蓋飛於中庭棺中無復有人但餘履耳須臾間丨)
(丨丨人馬簫鼔之丨葛洪神仙傳)元帝度曲(丨丨吹簫自丨丨被歌聲分刌節度極幼妙本贊)
靈帝能吹(丨丨丨丨簫謝承後漢書)得赤玉簫(凉州胡安盜晉文王張駿墓見駿貌如生)
(丨丨丨丨紫玉笛三十國春秋)王褒洞簫賦(原夫簫幹之所生兮于江南之丘墟洞條暢而罕節)
(兮標敷紛以扶疎徒觀其旁山側兮則嶇嶔巋﨑倚巇迤㠧誠可悲乎其不安也彌望儻莽聮延曠盪又足樂)
(乎其敞閑也託身軀於后土兮經萬歲而不遷吸至精之滋熙兮凜蒼色之潤堅感隂陽之變化兮附性命乎)
(皇天翔風蕭蕭而逕其末兮迴江流川而溉其山揚素波而揮連珠兮聲礚礚而澍淵朝露清泠而隕其側兮)
(玉液浸潤而承其根孤雌寡鶴娛優乎其下兮春禽羣嬉翺翔乎其顛秋蜩不食抱樸而長吟兮玄猨悲嘯搜)
(索乎其間處幽𨼆而奥屏兮密漠泊以&KR2911;猭惟詳察其素體兮宜清淨而弗喧幸得諡為洞簫兮蒙聖王之渥)
(恩可謂惠而不費兮因天性之自然於是般匠施巧夔襄准法帶以象牙掍其會合鎪鏤離灑絳脣錯雜鄰菌)
(繚糾羅鱗捷獵膠緻理比挹抐㩎㩶於是乃使夫性昧之宕冥生不覩天地之體勢闇於白黑之貌形憤伊鬱)
(而酷&KR0008;愍眸子之喪精寡所舒其思慮兮專發憤乎音聲故吻吮值夫宫商兮和紛離其匹溢形旖旎以順吹)
(兮瞋㖤㗅以紆鬱氣旁迕以飛射兮馳散渙以逫律趣從容其勿述兮騖含遝以詭譎或渾混而潺湲兮獵若)
(枚折或漫衍而絡繹兮沛焉競溢惏慄密率掩以絶滅㘊霵曄踕跳然復出若乃徐聽其曲度兮廉察其賦歌)
(啾咇節而將吟兮行鍖銋以和囉風鴻洞而不絶兮優嬈嬈以婆娑翩綿連以牢落兮漂乍棄而為他要復遮)
(其蹊徑兮與謳謠乎相和故聽其巨音則周流氾濫并包吐含若慈父之畜子也其妙聲則清靜厭㥷順叙卑)
(達若孝子之事父也科條譬類誠應義理澎濞慷慨一何壯士優柔温潤又似君子故其武聲則若雷霆輘輷)
(佚豫以沸㥜其仁聲則若凱風紛披容與而施惠或雜遝以聚歛兮或拔摋以奮棄悲愴怳以惻惐兮時恬淡)
(以綏肆被淋灑其靡靡兮時橫潰以陽遂哀悁悁之可懷兮良醰醰而有味故貪饕者聽之而廉隅兮狼戾者)
(聞之而不懟剛毅強&KR1373;反仁恩兮嘽唌逸豫戒其失鍾期牙曠悵然而愕立兮杞梁之妻不能為其氣師襄嚴)
(春不敢竄其巧兮浸淫叔子遠其類嚚頑朱均暢復慧兮桀跖鬻博儡以頓顇吹參差而入道德兮故永御而)
(可貴時奏狡弄則彷徨翺翔或留而不行或行而不留愺恅瀾漫亡耦失儔薄索合沓罔象相求故知音者樂)
(而悲之不知音者怪而偉之故為悲聲則莫不愴然累欷撆涕抆淚其奏歡娛則莫不憚漫衍凱阿那腲腇者)
(已是以蟋蟀蚸蠖跂行喘息螻蟻蝘蜓蠅蠅翊翊遷延徙迤魚噉雞睨垂喙䖤轉瞪普忘食况感隂陽之和而)
(化風俗之倫哉亂曰狀若捷武超騰踰曳迅漂巧兮又似流波泡溲汎&KR2027;趨巇道兮哮呻呟喚躋躓連絶淈殄)
(沌兮攪搜㶅捎逍遥踊躍若壞頽兮優游流離躊躇稽詣亦足耽兮頽唐遂往長辭遠逝漂不還兮賴蒙聖化)
(從容中道樂不淫兮條暢洞達中節操兮終詩卒曲尚餘音兮唫氣遺響聫緜漂撇生微風兮連延駱驛變無)
(窮兮)東坡赤壁賦(客有吹洞簫者倚歌而和之其聲嗚嗚然如怨如慕如泣如訴餘音嫋嫋不絶)
(如縷舞幽壑之潛蛟泣孤舟之嫠婦)
詩集混笙箎(危聲合歌鼔絶弄丨丨丨劉孝儀)間笙篁(喧然名都會吹簫丨丨丨)嬴
女善(始知丨丨丨吹簫)鸞鳳友(丨丨丨吹簫並杜甫)悲且清(簫管丨丨丨潘岳)
樂府成聲(寶扇輕圓淺畫繒象床平穏細穿籐飛蠅不到避壺冰翠枕面凉頻憶睡玉簫手汙錯)
古今合璧事類備要外集卷十六
