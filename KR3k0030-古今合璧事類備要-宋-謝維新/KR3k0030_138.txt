古今合璧事類備要後集卷六十九
宋謝維新撰
監司門
經略使
歴代沿革(唐貞觀二年邊州别置經略使此蓋使名之起唐百官志節度兼度支營田招討經)
(略使則有副使判官各一人職官分紀儀鳳二年以黑齒常之為河源軍經略大使今職略永淳元年婁)
(師德為河源軍經略副使通鑑至德三年賀蘭進明除嶺南五府經略兼節度使建中元年除元琇節度)
(始不帶五府經略唐會要國朝不常置咸平五年始以右僕射張齊賢為邠寧環慶涇原路經略使判汾)
(州諸路軍馬並受節度又以鄧州觀察使錢若水為并代經略使判并州自後不除人寶元中夏人入寇)
(始命陜西沿邊大將皆兼經略皇祐間儂智高擾邊詔知廣桂州並帶經略安撫使自後西南二邊常帶)
(經略所以重師權而服羌夷也聖朝職略國朝會要其經略安撫各以直秘閣以上充掌一路兵民之事)
(皆帥其屬而聽其獄訟頒其禁令定其賞罰稽其錢榖甲械出納之名籍而行以法若事難專决即具可)
(否禀奏即干机速邊防及士卒抵罪則聽以便宜裁斷帥臣任河東陜西嶺南路職任綏御戎夷則為經)
(略安撫使續會要四朝志南渡之初依舊制廣南東路帶主管經略安撫司公事西路帶經略安撫使紹)
(興五年令襄陽守臣湖北帥帶經略安撫使中書門下省言湖北帥司已移還荆南舊治與襄陽府事體)
(頗同詔王庶許依襄陽例帶經略安撫中興會要後罷而二廣如故)
事類仁恕(戴叔倫為容管經略使綏徠夷落威名流聞其治清明丨丨多方略故所至稱最德宗嘗)
(賦中和節詩遣使者寵賜唐職林)威聲(唐裴行立為安南經略使丨丨風行)教德(唐元結為容管)
(經略使自諭蠻豪綏定八州民樂其丨立石頌丨)文武(唐高宗以婁師德為經略副使曰卿有丨丨材)
(勿辭也)管嶺外(唐涼公房為涼州經略丨丨丨十三州之地税節賦詩公私有貶食不立資遺以班)
(親舊為友為義)平嶺表(唐王宗肱大歴中為容管經略使丨丨丨夷獠代宗遣使慰勞加金紫光祿大)
(夫職林)計度上考(置經略使以丨丨為丨丨集事為中考修造為下考唐百官志)太史書
功(見後注)德政敷施(元和十二年御史中丞裴公來蒞兹邦都督二十七州諸軍州事盜息姦)
(革丨丨丨丨邕年化成柳子厚桂州賀家洲亭記)商賈饒益(徐申字維降為邕管經略使黃洞納)
(質供賦不敢桀外蕃歲以珠&KR0008;瑁香文犀浮海至申於常賦外未嘗賸索丨丨丨丨唐職林)寇攘順
化(張公師為安南經略使自為吏習於海邦去之則夷獠稱亂復至則丨丨丨丨及受命專征牧人盡區處)
(之方制國備形體之法道阻而備百貨地偏而具五榖儲峙委積師旅無庚癸之呼繕完板榦控帶兼戊巳之)
(位皆用周禮率由漢儀易野之守險逾丘陵而萬世無虞竒珍良貨溢于王府殊俗異類盈于藁街優詔累旌)
(其忠良太史嗣書其功烈唐職林)夷落綏徠(見前仁恕注)輕財愛士(唐劉雍為隴右)
(經略使丨丨丨丨得人之死力)優詔旌忠(見上寇攘順化注)摘山市駿(在昔元豐留神)
(武備丨丨丨丨具著利條乃設牧司悉遵成憲初寮除李昌孺制)摘山充廏(必能為吾講丨丨之)
(利得丨丨之良龍溪除起宗制)恩被異域(本朝余襄公帥二廣首尾幾十年以丨信丨于丨丨如交)
(趾大理特磨南詔之國皆可以頤指氣使言行錄)德著夷夏(范文正公帥邠延涇慶四都恩丨丨)
(聞丨丨聳服熟戶番部率稱曰龍圖老子至于元昊亦以此呼之澠水燕談)龍圖之呼(見上注)
韓范之謠(范仲淹與韓琦協謀必欲外復靈夏横山之地邊上謠曰軍中有一韓西賊聞之心膽寒)
(軍中有一范西賊聞之驚破膽元昊大懼遂稱臣名臣𫝊)築青簡城(范文正公為環慶路經略安撫)
(招討使於延州丨丨丨丨墾營田復永平廢寨熟羌歸業數萬戶於慶州城大順以據要害奪賊地而耕之又)
(城細腰胡盧於是明珠城藏大族皆去賊為中國用言行錄)自為長城(范仲淹知慶州兼經略招)
(討使未幾賊兵三萬叩城淹麾兵血戰賊奔而北久之种世衡不利於定州以仲淹晝夜為領兵援初關人心)
(搖動及見仲淹耀兵號令嚴明威震戎落人心遂安相賀曰邊上丨有龍圖公丨丨丨吾屬何憂)弛禁
通輸(劉徽猷子羽字彦脩宣撫司移軍閬州吳玠戍河池王彦戍金州二鎮皆飢而興元帥過為守備閉)
(關塞褒斜二鎮病之公乃承制拜公利路經略兼知興元府公至之日盡丨其丨民飢丨商丨粟二鎮乃安言)
(行錄)買馬利病(張敬夫經略安撫廣南西路朝廷丨丨横山歲久弊積邊氓告病而馬不時至公究)
(丨丨得六十餘條皆有以窮其根穴而事為之防由是諸蠻感悦爭以善馬來歲額率常先期以辦朱晦菴集)
移檄交趾(余襄公靖字安道嘉祐五年交趾宼邕州殺五巡檢驛召公以為廣西體量安撫使公至)
(則丨丨丨丨召其臣費嘉祐詰責之嘉祐惶恐對曰種落犯邊罪當死願留取首惡以獻即械送五人送斂州)
(斬于界上言行錄)移文諭虜(唐質肅公介知太原府河東經略使至則首戒邊將毋生事初代州)
(岢嵐軍虜數擾邊公遣兵撤其境上堡柵又丨丨丨以利害嚴守以待之遂不復敢動)元昊欽畏
(鄭戩字天休為陜西經略安撫招討使廵邊至鎮戎軍趣蓮花堡丨丨方擁兵近塞謂其下曰我已遣人使稱)
(臣朝廷何為復用此公護諸將其丨丨如此東都事略)蠻酋叩謝(李浩公字德遠為廣南西路帥)
(有入對論擇帥事者上孝宗欣然顧之曰如廣西朕已得人矣李浩也公至鎮勤於民事郡舊有靈渠通漕運)
(溉田甚廣歲頗湮塞公命疏治之民賴其利邕管所領羈縻安平州丨丨恃險凶横聚兵謀為邊患公遣單使)
(開心見誠諭以禍福即日丨頭丨過焚撤木柵受約束曾李貍撰李殿撰浩行狀)州兵補闕籍
(南軒先生張栻經略安撫廣南西路所統州二十有五遼夐荒殘故多盜賊徼外蠻夷間亦入塞為暴而州兵)
(皆脆弱慵惰乂乏糧食死亡輒不補公為之簡閱丨丨汰冗丨丨丨諸州黥卒伉健者以為效用合親兵摧鋒)
(等軍日習而月按之視諸州有不足於糧賜若戈甲之費者更許漕司鹽木羡錢以佐之𫝊令溪洞酋豪諭弭)
(盜睦鄰毋得輒相讐殺生事而它所以立恩信謹關防亦無不備於是境内肅清方外柔服莫府無南鄉之慮)
(矣晦菴文)築城據要害(見上築青澗城注)至鎮勤民事(見上蠻酋叩謝注)處
置歸經略(予為鄜延經略使日新一廳謂之五司廳延州正廳乃都督廳治延州事五司廳治鄜州)
(路軍事如唐之使忠五司者經略安撫總管節度觀察處置五使今節度之職多歸總管司觀察歸安撫司丨)
(丨丨丨丨司其節度觀察兩案并支掌惟判官今皆治州事而已經略安司司不置佐官以帥權不可不專都)
(總管副總管鈐轄都監司三書而不皆受經略使節制沈括筆談)祖於瓊林苑(咸平四年兵部)
(尚書張齊賢充涇原儀渭邠寧環慶鄜延州保安鎮戎渭遠軍安撫經略使知制誥梁顥副之帝以邊將玩寇)
(朔方糧道艱阻故命齊賢等使焉即命𤼵日馳騎而往仍命宣徽南院使周瑩丨丨丨丨丨)廣西已
得人(見上蠻酋叩謝注)歸裝無南物(李殿撰浩為廣南西路帥奉法循己律己甚嚴自闕)
(右丨丨丨丨丨)歸不載南物(余靖公襄知廣州唐之番舶裝船舊皆取税公奏罷之以徠遠商又)
(請立法戒當任官吏不得市南藥及公北丨丨丨丨丨)王荆公桂州新城記(儂智高反)
(南方出入十有三州而十有二州之守吏或死或不死而無一人能守其州者豈其材皆不足歟蓋夫城郭之)
(不設兵甲之不戒雖有智勇猶不能勝一日之變也天子於是遂推選上大夫所論以為能者付之經略而令)
(尚書工部侍郎余公當廣西焉寇平之明年蠻越接和乃占城桂州以至和二年八月始作而以二年之六月)
(成夫其為役亦大矣蓋公之信於民也久而費之欲以衛其財勞之欲以休其力以故為是有大費與大勞而)
(人莫或以為勤也故文王之起也有四夷之難則城于朔方而以南仲宣王之起也有諸侯之患則城于東方)
(而以仲山甫此二臣之德惙於其君於其為國之本末與其所先後可謂知之矣慮之以悄悄之勞而發之以)
(赫赫之名乘之以翼翼之勤而續之以明明之功蓋其君臣如此而守衛之有其具也今余公亦以文武之材)
(當明天子承平日久於補弊立廢之時鎮撫一方脩扞其民其勤於今與周之南仲仲山甫蓋等矣是宜有記)
(也)
詩集將壇(上丨丨場拜南荒羽檄招遠人來百越元老事三朝霧繞龍川暗山連象郡遥劉長卿送)
(徐大夫赴廣州詩)兵符(牙旆從城展丨丨到府開蠻聲吟夜市海色潤朝臺張籍送鄭權尚書出鎮南)
(海詩)文星(斧鉞下青冥樓船過洞庭北風隨爽氣南斗避丨丨杜甫送李大夫赴廣州詩)名賢(廟堂)
(選世將范氏真丨丨仁風被宿麥綠浪搖秦川東坡送范仲濟經略詩)軍府盛(番禺丨丨丨欲說暫)
(停杯蓋海旌旗出連天觀間開韓愈送鄭尚書赴南海詩)門旗出(嶺頭分界堠一半屬湘南水驛丨丨)
(丨山蠻洞主參王建送嚴大夫詩)龍戶馬人(衙時丨丨集上日丨丨來風靜鶢鶋去官廉蚌蛤迴)
(貨通獅子國樂奏越王臺事事皆殊異無嫌出大才韓愈送靳尚書赴南海詩)腦鋪牙堆(戊頭龍丨)
(丨關口象丨丨物設薰鑪出蠻辭晚節開市喧山賊破金賤海船來白㲲家家織紅蕉處處栽已將身報國莫)
(起望鄕臺王建送鄭權尚書南海詩)翠羽黃柑(蒼蒼森八桂兹地在湘南江作青羅帶山如碧玉篸)
(戶多輸丨丨家自種丨丨遠勝登仙遠飛鸞不假驂韓愈送桂州嚴大夫詩)翠浪玉虹(握刀將帥)
(迎牙纛龍尾名臣進寶奎虎頭移鎮赴溶溪解辨戎蠻貢象犀丨丨丨丨餘昨夢碧篸羅帶入新題鳳池雞拊)
(公栖處早箇雲飛不要梯楊誠齋送張子智移師入桂詩)二十四州民(丨丨丨丨丨樂否莫教一)
(物怨窮途張孝祥詩)紅旗壓南荒(丨丨照海丨丨丨徵入中臺作侍郎韓退之贈刑部馬侍郎詩)
安撫使(武臣門都總管同併與前制置宣撫通用)
歴代沿革(梁武帝普通五年魏以酈道元為大使慰撫六鎮大使始此隋文帝開皇九年詔遣)
(柱國韋洸安撫嶺外乂仁夀四年以楊素為并州道行軍總管河北道安撫大使並通鑑唐貞觀初遣大)
(使十三人巡省天下諸州水旱則有廵察安撫存撫之名節度使兼之則有副使天授二年𤼵十道存撫)
(使職官分紀聖歴中狄仁傑為河北道安撫德宗正元又置副使今職略聖朝舊不常置自咸平二年以)
(翰林學士王欽若為西川安撫使知制誥梁顥為陜西安撫使安撫使之名始此其後景德三年始置河)
(北沿邊安撫使以雄州守臣為之而陜西沿邊諸州亦有安撫使慶歴二年詔置湖南安撫司八年詔置)
(河北四路安撫以韓琦王拱辰賈昌朝等充諸路使皇祐四年詔廣桂二州帶經略安撫使熙寧五年罷)
(諸路經略安撫司崇寧二年置河南安撫使宣和二年置輔郡内穎昌府帶京西安撫使宣和三年臣僚)
(言睦賊猖獗乞以杭越知州府本路安撫鎮撫一方詔杭越州江寧府守臣並帶安撫使詔洪州守臣可)
(依江寧府安撫使凡諸路安撫逐州知州兼以直秘閣以上充掌總護諸將統制軍旅察治姦宄以肅清)
(一道凡兵民之政皆掌焉帥其屬而聽其獄訟頒其禁令定其賞罰稽其錢榖甲械出納之名籍其行以)
(法若事難專决則具可否稟奏即干機速邊防及士卒抵罪則聽以便宜裁斷係邊任則綏御夷狄撫寧)
(疆圉若甲兵屯戍芻粟餽運則視其緩急盈虚而移用之掌凡戰守之事並會要續會要建炎元年李綱)
(請沿河沿淮沿江置安撫使兼馬步軍都總管以文臣充二年令將兵處知州帶管内安撫使後省四年)
(置鎮撫使罷逐路安撫使後罷鎮撫使置安撫使如故時諸路又有安撫大使自兩浙西路劉光世始二)
(品以上為帥即為安撫大使中興會要)
事類岳伯(内有百揆四丨外有州牧侯丨書)藩侯(詩)方伯(千里之外設丨丨記)藩
岳(陸宣公韓洸制)岳政(出咨丨丨入填邦紀唐大詔令蘇頲太子哀冊)帥長(以文昌為丨丨白集)
(詳見參議門)垣翰(代荷寵榮謬居丨丨李師道詔)尹正(丨丨大都皇甫湜荆南判官壁記)節度
(丨丨羣州同上)服威愛(程務挺以左衛大將軍為單于道安撫大使禦突厥務挺善綏士丨其丨丨突)
(厥憚不敢盜邊唐會要)許便宜(唐馬儉為并州道安撫大使丨以丨丨令薄懷思貲産賜儉職林)
方州大臣(丨丨丨丨韓文公答元侍御詩)五州伯長(同上贈張童子序)以鈇鉞
鎮(大夫烏公丨丨丨丨河陽之三月韓文公送温造序)有弓矢權(當藩垣屏翰之任丨丨丨鈇鉞)
(之丨韓送俱文珍序)建麾作牧(受瑞析珪丨丨丨丨文選燕昭王碑)來帥作儀(丨丨熊羆)
(四方丨丨韓文河中府連理木頌)叛黨禽夷(裴行儉字守約儀鳳二年詔行儉為安撫大食使俘)
(至京師將吏為刻石碎葉城紀功帝勞曰行儉提孤軍深入萬里兵不血刃丨丨丨丨可謂文武兼備矣職林)
脅從曲赦(狄仁傑字懷英突厥入趙定摽掠遁去拜仁傑河北安撫大使時民多丨丨於賊仁傑願)
(丨丨河北一切不問詔可同上)大旆高牙(丨丨丨丨任雄節制楊億代表)襲衣金帶(咸平)
(四年張齊賢充涇原儀渭邠寧環慶鄜延州保安鎮戎清遠軍安撫經略使賜丨丨丨丨白金有差命中使祖)
(於瓊林苑)皆有遺愛(韓魏公所歴諸大鎮丨丨丨丨人人畫像事之獨魏人立生祠為塑像歲時瞻)
(慕比狄梁公戎狄尤畏公名凡使契丹及來使者必問韓侍中安否言行錄)一本至誠(許汾知鄧)
(州兼荆南西路安撫使政尚寬厚務為勸戒而人盡其情庭無留訟蓋丨丨於誠信故人愛服之在鎮四年一)
(路獄空者八十縣鄰路飢流詔公賑濟活二萬六千九百有竒去之日百姓遮道拜泣比之召父杜母而立祠)
(于堂許龍圖行狀)全活饑人(韓魏忠獻王琦益利路人饑為體量安撫使公至則蠲租減税以募)
(人入粟招募壯者刺以為廂禁軍檄劒門關民流移欲東者勿禁丨丨丨丨一百九十餘萬蜀人曰使者之來)
(更生我也同上)察訪邊民(范雍充陜西緣邊州軍體量安撫使詔所至丨丨丨丨利害及體量官吏)
(能否會要)大修戰陣(宋若水撰劉肅公珙諡議公鎮江陵條上兵少財匱之狀除去詭名虚籍之弊)
(丨丨部伍丨丨之法且謂襄陽兵戍久屯不歸為不便則立番休之制軍情大悦)重嚴兵法(程明)
(道撰彭思永行狀云河朔謀帥以公鎮高陽時狃於承平治兵者鮮明紀律公為帥方丨丨正犯者頗以丨丨)
(從事驕兵大戢)𤼵倉廩賑貧(韓康國獻肅公絳字子華江淮兩浙歲飢以公體量安撫江夏東西)
(二路到部則丨丨丨丨丨乏問百姓疾苦)蠲租税募粟(見上全活飢人注)宜宣德知
朕意(咸平三年以翰林學士王欽若為并州道安撫大使知制誥梁顥為陜西路安撫使所使錄問繫囚)
(真宗諭之曰朕觀省風俗尤難其人數日思之無易卿等各丨丨丨使丨丨勤恤丨會要)願再來慰
斯民(張忠定公燾外和内剛臨事有仁者之勇在蜀四年尤著惠愛百姓皆畫像以事後帥李璆贊云公)
(昔在蜀千載一人公今在蜀千百其身丨公丨丨以丨丨丨蓋實錄也周益公集)經賦願如舊
額(許汾知揚州公言異時帥臣於丨丨之外增上供九萬四千餘斛而民不堪丨丨丨丨從之文定公許將)
(公之父也嘗以學士帥維揚年四十五及公之至年職皆同搢紳榮之張守撰許龍圖汾墓誌)弭盜並
用三策(宰執奏福建安撫葉夢得措畫丨丨之事上曰盜之竊𤼵多緣守令非人掊克所致宜令帥司)
(條具凡有害於民者除之自此公或招或捕或誘之相戕三策並用莫濬撰葉夢得行狀)百姓畫像
以事(見上願再來慰斯民注)諸鎮畫像立祠(見上皆有遺愛注)諭木斗以
威德(熊本神宗朝詔本安撫䕫路營佛埧破賊黨與焚蕩聚落丨丨丨丨丨丨氣索以溱州地歸建南平)
(軍東都事略)錄諸將之功狀(劉忠肅公珙巨寇李金奮起為亂以公為荆湖南路安撫使公)
(入境賊衆以數萬公檄鄰道謹斥候守隘塞亟奏請下荆襄𤼵卒又遺書制置使沈介請毋須報而亟遣介為)
(遣兵官軍日盛而賊勢日衰於是賊徒執李金以降酋黨盡戮既乃丨丨丨丨丨丨列上不以一毫有所私上)
(嘉嘆再三璽書褒美朱晦菴撰行狀)無安帥節之樂(丨丨丨丨丨丨猶待衮衣之歸韓琦判襄)
(州制丁未錄)猶待衮衣之還(見上)薦諸將二十餘人(王文忠公堯臣元吴)
(反以公為陜西體量安撫使視四路山川險易還言某路宜益兵若干某路賊所不到某路宜急為備至於丨)
(丨丨其可用者丨丨丨丨後皆為名將言行錄)活飢民二萬六千(見上一本至誠注)張
說論總管功狀(行師之處勝風送旗合戰之時興雲翊陳)柳子厚武岡銘序
(元和七年黔巫東鄙蠻獠雜擾賊脅守帥時潭部戎帥御史中丞柳公綽練立將校提卒五百屯於武岡不震)
(不騫如山如林告天子威命明白信順亂人大恐視公之師如百萬視公之令如風雲)
詩集相國(南代旋師太華東天書夜到冊元功將軍舊壓三司貴丨丨新兼五等崇韓愈聞晉公自)
(蔡州入覲詩)將壇(印綬歸台室旌旗别丨丨同上李十八夜次襄城詩)碧油(天下無雙士淮南第)
(一州文章老元帥節鉞古諸侯路稳歸黃閣功成建丨丨風雲生鷁首蛟蜃怯龍頭楊次公贈馮楊詩)金
符(玉塞微驕子丨丨命老臣三軍張武旆萬乘餞行輪猛氣凌玄朔崇恩降紫宸投醪還約士辭第本忘身)
(露下鷹初擊風高鴈欲賓方銷塞北祲還靜漠南塵李嶠和送朔方大總管詩)漢中郎(破虜功成百戰)
(場天書新拜丨丨丨映門旌旆春風起對客絃歌白日長釋清江贈淮西賈兵馬使詩)紫髯將(當年)
(丨丨丨他日黑頭公不異金吾寵兼齊玉帳雄韓翊送李中丞赴商州詩)擁鼔鐸(聲名動朝闕光寵耀)
(京洛旁午降絲綸中堅丨丨丨江淮永清晏宇宙重開拓印從負鼎假門為對堙鑿再入更深嚴又逢彌蹇諤)
(賓筵盡狐趙舞騎多衛霍帶垂蒼玉佩轡盛黃金絡五門氣爭呼六奇心運度韓愈呈王中丞盧院長詩)講
德蜀人思(授鉞辭金殿承恩戀玉墀登壇漢主用丨丨丨丨丨岑參送嚴黃門再鎮蜀川詩)一
射聊城笴(西方猶宿師論將不及我苟無深入計緩帶我亦可我欲歌枤杜楊柳方婀娜邊風事首)
(虜所得蓋么麽願為魯連客丨丨丨丨丨東坡送薛穎叔帥熙河詩)元侯文章翁(今為大帥府千)
(里來赴愬丨丨丨丨丨更以吏能著銜詔出棃嶺方為遠人慕旌旗滿流水冠蓋束門駐荆公送元厚之帥福)
(州詩)廊廟多西帥(近來丨丨丨丨丨出相誰言只在東楊誠齋送丘宗卿帥蜀詩)王立高
歌起(分閫救世用賢豪趙公丨丨丨丨丨杜甫詩)花潭照碧油(欽水丨丨丨丨丨西清學)
(士奮鼇頭隨身琴鶴如清獻治蜀功名更蜀侯楊誠齋餞趙子直出帥益州詩)江西百萬戶(夢入)
(飛雲捲雨簾袖卻築巖作霖手滕王閣上唐阿舒春生秋殺震江湖吏部未見張尚書春生儘有秋殺無丨丨)
(十州丨丨丨父非姓召母非杜同上餞洪帥張伯子移鎮京口詩)西蜀百萬兵(丨丨宣威丨丨)
(丨會須號令自精明同上送丘宗卿帥蜀詩)聊喜得方回(京兆從教思廣漢會稽丨丨丨丨丨)
(東坡餞錢穆父守越詩)駐節即吟詩(畫船簫鼓出都時萬里驚鷗去不追却望塵沙應丨丨會)
(逢山水丨丨丨王荆公送福建張比部)武牢鎖天關(上將秉神略至兵無血威寒劒奪衆景夜)
(星失長輝丨丨丨丨丨河橋紐地機東坡上河陽季大夫詩)名城得真將(威聲又數中興年却)
(敵行當一天聫聞道丨丨丨丨丨故應驚羽落空弦追鋒歸去雄三衛授鉞重來定十連東坡送温州詩)
參議官(餘並參前督參通用)
歴代沿革(唐置藩鎮皆有參謀至行軍亦有之關預軍中機密張建封署溫造說劉濟使納忠)
(於朝本朝建炎四年詔兩浙西路安撫大使許置參謀參議各一員紹興四年詔沿江三大使司亦許置)
(參謀參議官五年詔江東西路湖南浙西安撫大使許置參議安撫使許置參議其參謀參議請給依本)
(路提舉茶鹽支破中興會要)
事類參幕(實丨戎丨俾倅中權常集)賓介(藉丨丨以參謀猷白居易裝敝制)佐戎(授韓)
(厥丨丨之職常集)介僎(將柱後惠文之冠委以謀謨丨丨之重晏類要權集)畫幕(參丨丨常軍謀)
(膺使檄六帖)上賓(任為從事禮以丨丨同上)倅戎旃(請丨丨丨常集)倅中權參戎
幕(見上)介戎車(丨于丨丨服我清憲並同上)魯連飛書(丨丨丨丨燕將得而自殺)陳
琳草檄(丨丨丨丨魏祖讀以愈風並白六帖)參佐戲談(陶侃為督諸丨丨丨丨廢事侃責之)
(曰君子當攝其威儀何有亂頭飬望自謂安達耶)參謀置勝(丨丨幕府丨丨樽俎六帖)望重
仲宣(從軍則丨丨丨丨王粲)才高元瑀(佐幕則丨丨丨丨瑀字元瑜同上)登牀不
冠(嚴武鎮成都奏杜甫為參謀甫放恣常醉丨武丨瞪目視武曰嚴挺之乃有此兒武不為忤結廬浣花里)
(武過之甫有時丨丨其傲誕如此)載筆乘軺(丨丨丨丨乃作參謀出入朔方陪佐戎車柳子厚作)
(侍御史柳公墓誌)命為上介(西川曰益部以文昌為帥長俾鎮撫焉丨審規丨卜丨俾左右焉文)
(昌賢而審規輩才以才佐賢蜀必理矣而三署郎加命服以遣之其於張大光榮與四方征鎮之賓寮不作矣)
(苟佐吾相以善政聞吾寧久遺汝於諸侯乎白集制)以自參貳(元翼殿我漢南求賢乞能丨丨丨丨)
(今以命洪苟致吾元翼於羊杜間别有陟明之典白集張洪制)羈制諸蠻(劉文節公光祖時趙忠定)
(帥蜀請公參謀議以自助時同幕皆一時選相與上下議論知無不言丨丨丨丨弭耳妥伏其他建明甚衆成)
(都之政遂為天下最真西山撰墓誌)斥去小人(向子忞字宣卿朱丞相勝非以督府討李成於江西)
(屈公參議有一縣令以不廉被訟方求薦書入幕中公具以姦贓白丞相俱丨丨因論君子丨丨不可使混雜)
(以亂政丞相皆納用之劉岑撰墓誌)
詩集檄筆(今君行得所勢若脱韝鷹丨丨無與讓幕謀識其膺收績開史牒翰飛逐溟鵬韓愈送侯)
(參謀)妙選(恭惟同自出丨丨異高標入幕知孫楚披襟得鄭僑丈人藉門地閥閱冠雲霄藻翰惟牽率湖)
(山合動搖杜甫贈盧珙參謀詩)騁中衢(騄驥本天馬柔非伏櫪駒長嘶起涼風倏怱凌九區望君垂翦)
(拂猶可丨丨丨李白贈崔諮議詩)威邊鄙(漢郡接胡廷幽并對烽壘旃旌按部曲文武惟卿士薛公)
(善籌畫李朔丨丨丨中冀分兩河長城各萬里籍馬黃花塞蒐兵白狼水勝敵在安人為君汗青史張說送李)
(侍郎迴秀薛長史季昶詩)一章諭檄明(志士感恩起變衣非變性親賓改舊觀童僕生親敬坐作)
(羣書吟行為孤劒詠淒淒天地寬澟澟軍馬令驛塵時一飛物色極四靜王師既不戰廟畫在無競王璨有所)
(依元瑜初應命丨丨丨丨丨百萬心氣定孟郊送韓愈從軍詩)聲名動冠劒(丨丨丨丨丨久合参)
(朝寀何意幕中客新違江上宰高材用雖晚大器終有待三公識者多薦拔可立待劉原父贈梅聖俞詩)更
逐李輕車(還聞李司馬丨丨丨丨丨王維送宇文赴河西充行軍司馬詩)莫信筆堪耕
(編簡塵封闊戈鋋雪照營男兒須聽用丨丨丨丨丨盧淪送李校書赴京川幕詩)從戎舊主人
(家襲韋平身業文素風清白至今貧南宫通籍新郎吏西候丨丨丨丨丨劉禹錫送員外赴邠寧使番詩)仁
民兼愛物(尚書八座貴大使十州雄欲得瘡痍瘥先憐杼軸空丨丨丨丨丨時雨及春風徐伉贈安)
(撫李𤼵詩)
機宜
歴代沿革(國朝安撫使司其屬有勾當公事管勾機宜文宗准備差使哲宗正史志建炎初安)
(撫大使許置主管機宜文字主管書寫本司機宜文字各一員紹興四年詔帥府書寫機宜文事除係事)
(干機密合書寫外其餘文字並不得簽書俸給京官依通判選人依簽判中興會要)
事類密謀(張忠獻公宣撫都督諸軍事奏以栻書寫機宜文字是時年甫三十内贊丨丨外參庶務)
(夙夜澟澟直以君父之責為己憂晦菴文)幕畫(雍容丨丨初寮除劉伯夀涇原機宜制)問邊事
(趙卨郭逵帥延安辟掌機宜文字上知其才召見丨丨丨除集賢校理還延安哲宗實錄)平戎策(王韶)
(字子純上丨丨丨神宗奇之以為秦鳳路經略司機宜文字時青唐俞龍珂族大難制韶親帥數騎直抵其帳)
(且留宿以示不疑龍珂遂率其屬十二萬口來附於是青唐渭源諸侯俱納地周環二千里賞韶直集賢院東)
(都事略)占對詳明(王安禮字和甫唐介帥太原辟機宜文字後帥呂公弼薦于朝謂堪大任代還)
(召見丨丨丨丨神宗勞問甚久哲宗實錄)部分方略(劉子羽字彦修父忠顯帥真定復辟以從女真)
(入寇圍城數匝父子相與死守丨丨丨丨多公之謀虜不能拔而去名聞河朔間除直秘閣南軒集)築堡
控衝(楚建中管勾鄜延經略司機宜時元昊納欵建中數白主帥請備之乃命建中丨安定黑水等八丨)
(以丨東路之丨元昊犯邊以鄜延有備不敢入哲宗實錄)募民為兵(劉忠顯韐帥越辟其子子羽主)
(管機宜方臘反佐忠顯丨丨丨丨卒全其城晦菴集)此必疆至(熙寧三年韓琦判大名府奏乞不散)
(青苗上閱其奏曰丨丨丨丨之文也時至為大名府安撫司機宜神宗實錄)不負韓公(李清臣字)
(拜直韓絳宣撫陜西即奏掌機密文字就遷太子中允檢正中書公事絳貶清臣曰我丨丨丨丨者因求還所)
(遷秩補外丁未錄)外任幕府(丨丨丨丨初寮除姚守和制)權制兵機(任有事要丨丨)
(丨丨白六帖)再召除檢討(趙君錫韓琦守大名辟主管機密文字改大理評事丨任丨丨丨丨)
未幾除史館(韓維字持國富弼安撫辟掌機宜文字丨丨丨丨丨檢討哲宗實錄)
詩集韓侯冰玉人(丨丨丨丨丨不可塵土雜云云子材宜用世談者為鳴鋏矧今名主人氣)
(力足呼㪉推賢為時輔勢若朽易拉會當薦還朝立子在閶闔王荆公送韓持國從富并州註富弼安撫河東)
(辟維管勾機宜文字)
帥幹(經幹同)
歴代沿革(祖宗朝安撫使司屬有勾當公事高宗即位避御嫌名改為幹辦公事官五員其俸)
(給京朝官依通判選人依簽判支破紹興四年江東西湖南浙西安撫大使許置幹辦公事四員中興會)
(要)
事類畫策(張忠簡公闡字大猷參政席益帥湖南辟公幹辦公事洞庭羣盜熾張公丨丨造戰櫂訓)
(水軍賊勢以衰諸司交薦平闕集)直言(向櫛字節之調廣西經略司幹辦公事桂帥李浩與公有舊事)
(無小大必丨丨不隠李浩欲於近城為營田從事皆承意取逃戶絶産籍入之務多其數以合浩意公曰桂環)
(城皆山土田瘠少今所籍者多涸源嶢崅徒勞人工無益也其後卒如公言廢之楊誠齋撰向櫛行狀)
帥屬(經屬同)
歴代沿革(唐趙璟審官議六藩府官屬曰諸使辟署務得才以重府望能否已試則引而置之)
(朝俾無久滯)
事類秪事(受命辟六丨丨戎府白帖)交辟(同上)慷慨(孫昭遠字顯叔佐河東經略司)
(幕府陜西方用師夏人乃窺河東帥司奉朝命聚師令王舜臣將之虜知有備去它路朝廷謂不當擅追舜臣)
(兵入塞并劾主議者公請獨坐其遇事如此詹定菴撰孫昭遠墓誌)有用(湯思退為相時武舉第一人趙)
(應熊擬授江東帥司屬官上曰應熊丨丨之才觀其所試皆有可采公曰應熊初入仕且如此處之養其資望)
(上曰善言行錄)置幕下(李之儀字端叔善屬文工於尺牘蘇嘗謂得發遣三昧軾帥定武辟丨丨丨東)
(都事略)辟為屬(游師雄字景升趙卨帥延安丨丨丨久之除宗正寺簿同上)載筆運籌
(丨丨旌旄丨丨帷幄六帖)求賢辟士(盛府丨丨戎書丨丨同上)議攻守策(元昊反夏竦為)
(經略招討使辟尹洙為經略判官上意必欲誅元昊詔遣近臣督戰韓琦時為招討副使與洙詣闕丨丨丨之)
(策分紀)納降上疏(趙卨字公才夏人不庭郭逵宣撫陜西帥延安卨皆在幕府种諤擅丨綏州丨)
(羌數萬朝廷病其生事議誅諤卨丨丨云云東都事略)不出他門(王巖叟字彦霖韓琦留守北京)
(辟巖叟為屬韓絳代琦欲留巖叟巖叟謝曰巖叟魏公之客丨願丨丨丨也士君子稱之同上)同游嵩
山(謝希深歐陽永叔官洛陽時丨丨丨丨歸暮抵龍門香山雪作留守錢文僖公遣吏以廚𫝊歌妓至且勞)
(之曰山行良勞當少留龍門賞雪府事簡無遂歸也餞遇諸公之厚類此邵氏聞見錄)韓愈送石
洪處士赴河陽幕序(河陽軍節度御史大夫烏公為節度之三月求士於從事之賢者有)
(薦石先生者公曰先生何如曰先生居嵩邙瀍榖之間冬一裘夏一葛食朝夕飯一盂蔬一盤人與之錢則辭)
(請與出遊未嘗以事辭勸之仕不應坐一室左右圖書與之語道理辨古今事當否論人高下事後當成敗若)
(河決下流而東注若駟馬駕輕車就熟路而王良造父為之先後也若燭照數計而龜卜也大夫曰先生有以)
(自老無求於人其肯為某來邪從事曰大夫文武忠孝求士為國不私於家方今宼聚於垣師環其疆農不耕)
(收財粟殫亡吾所處地歸輸之塗治法征謀宜有所出先生仁且勇若以義請而彊委重焉其何說之辭於是)
(譔書詞具馬幣卜日以授使者求先生之廬而請焉先生不告於妻子不謀於朋友冠帶出見客拜受書禮於)
(門内宵則沐浴戒行事載書冊問道所由告行於常所來往晨則畢至張上東門外酒三行且起有執爵而言)
(者曰大夫真能以義取人先生真能以道自任決去就為先生别又酌而祝曰凡去就出處何常惟義之歸遂)
(以為先生夀又酌而祝曰使大夫恒無變其初無務富其家而飢其師無甘受佞人而外敬正士無味於詔言)
(惟先生是聽以能有成功保天子之寵命又祝曰使先生無圖利於大夫而私便其身圖先生起拜祝辭曰敢)
(不敬蚤夜以求從祝規於是東都之人士咸知大夫與先生果能相與以有成也遂各為歌詩六韻退愈為之)
(序云)韓愈送溫造處士赴河陽幕序(伯樂一過冀北之野而馬羣遂空夫冀北)
(馬多天下伯樂雖善知馬安能空其羣邪解之者曰吾所謂空非無馬也無良馬也伯樂知馬遇其良輒取之)
(羣無留良馬苟無良雖謂無馬不為虚語矣東都固士大夫之冀北也恃才能深藏而不市者洛之北涯曰石)
(生其南涯曰温生大夫烏公以鈇鉞鎮河陽之三月以石生為才以禮為羅羅而致之幕下未數月也以温生)
(為才於是以石生為媒以禮為羅又羅而置之幕下東都雖信多才士朝取一人焉拔其尤暮取一人焉拔其)
(尤自居守河南尹以及百司之執事與吾輩二縣之大夫政有所不通事有所可疑奚所諮而處焉士大夫之)
(去位而巷處者誰與嬉遊小子後生於何考德而問業焉搢紳之東西行過是都者無所禮於其廬若是而稱)
(曰大夫烏公一鎮河陽而東都處士之廬無人焉豈不可也夫南面而聽天下其所托重而恃力者惟相與將)
(耳相為天子得人於朝廷將為天子得文武於幕下求内外無治不可得也愈縻於兹不能自引去資二生以)
(待老今皆為有力者奪之其何能無介然於懷邪主既至拜公於軍門其為吾以前所稱為天下賀以後所稱)
(為吾致私怨於盡取也留守相公首為四韻詩歌其事愈因推其意而序之)
詩集油幕(從軍古云樂談笑青丨丨燈明夜觀棋月暗秋城柝韓文公秋郾城夜會李正封詩)壯
懷(風雲入丨丨泉石别幽耳同上送石處士赴河陽幕詩)戰西羌(君隨幕府丨丨丨夜渡冰河斫)
(雲壘飛塵漲天箭洒甲臨對妻孥真夢耳東坡送沈達赴廣南幕詩)赴軍門(年少才多求自展將身萬)
(里丨丨丨張籍送侯判官赴廣州從事詩)滯幕蓮(君家酥酪弟兄賢督府從軍丨丨丨宋厓寄武昌胡)
(從事詩)飛書走檄(安西幕府多才雄喧喧惟道三數公繡衣貂裘明積雪丨丨丨丨如飄風朝辭)
(明主出紫塞銀鞍送别金城宫天外飛霜下葱海火旗雲馬生光彩北塞塵清計日歸漢家章綬遥相待李白)
(送程劉二侍御赴安西幕府詩)科第功勲(荆州勝事舊家聞幕下今朝又得君才子何須守丨丨男)
(兒終久要丨丨姚合送陳肜之江陵從事詩)思齊十萬軍(暫佐元戎美丨丨丨丨丨劉德仁夜)
(訪獨孤從事詩)
古今合璧事類備要後集卷六十九
