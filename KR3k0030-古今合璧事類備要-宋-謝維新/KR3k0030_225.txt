古今合璧事類偹要别集卷十九
宋謝維新撰
宫室門
亭臺
宫室舉要(按劉熙釋名亭者停也言道路所舍人之所停集也臺者持也言其築土堅高能自)
(勝持也古人之名物莫不各有義存焉况亭臺乎後人創此以為暇日遊宴登臨之所未必皆能求古人)
(之意惟適其適焉而已)
事類里亭(五丨一短丨十里一長亭)街亭(洛陽二十街一丨十二丨二城門一亭漢職典)泗
上(漢高祖及壯試吏為丨丨亭長本紀)蕪蔞(光武至薊會王子接起兵薊中以應王郎城内擾亂秀促)
(駕而出不敢入城邑舍食道傍至丨丨亭時天寒烈馮異上豆粥後漢馮異傳)柯亭(蔡邕宿丨丨屋以柯)
(為椽邕盻曰良竹也取以為笛音聲獨絶白帖)蘭亭(永和九年歲在癸丑暮春之初會于會稽山隂之丨)
(丨脩禊事也此地有崇山峻嶺茂林脩竹又有清流急湍映帶左右王羲之記)采霞(天寳時詔兩神策治)
(曲江昆明作丨丨亭詔公卿得列舍堤上孔帖)沈香(唐元宗一日坐丨丨亭子意有所感欲得李白為樂)
(章召入而白已醉左右以水頮面稍解授筆成文婉麗精切唐白傳)芙蓉(丨丨亭在永州龍興寺多木丨)
(丨故名柳宗元有詩柳文巽公院五詠)賞心(唐楊州有丨丨亭今不復見孔帖)精思(唐李德裕)
(所居安邑里第有丨丨亭每計大事則處其中本傳)勞勞(丨丨亭在江寧縣南十五里古送别之所一名)
(臨滄觀李白丨丨亭歌注題)休休(司空圖本居中條山王官谷有先人田遂隠不出作亭觀素室悉圖)
(唐興節士文人名亭曰丨丨作文以見志曰休美也既休而美具故量才一宜休揣分二宜休耄而聵三宜休)
(又少也墮長也率老也迂三者非濟時用則又宜休因自目為耐辱居士其言詭激不常以免當時禍災云唐)
(本傳)鈞臺(夏啟有丨丨之享注啟禹子河南陽翟縣南有丨丨陂盖啟享諸侯於此左昭四年)靈臺
(丨丨民始附也云云經始丨丨經之營之庶民攻之不日成之詩)瑶臺(商紂作丨丨殫百姓之財通鑑)
(外紀)鹿臺(紂造丨丨為瓊室玉門其大三里高千尺七年乃成厚賦斂以實丨丨之錢同上)新臺
(丨丨刺衛宣公也納伋之妻作丨丨于河上而要之詩)觀臺(春王正月辛亥朔日南至公既視朔遂登)
(丨丨以望而書注丨丨臺上搆屋可以遠觀者也左僖五年)築郎(丨臺于丨注刺奢且非土功之時左)
(莊三十年)築薛(丨臺于丨注薛魯地)築秦(丨臺于丨注東平范縣西北有秦亭並同上)蛇出
(文十六年有蛇自泉宫出入于國如先若之數秋八月辛未聲姜薨毁泉臺注魯公以為蛇妖所出而聲姜薨)
(故壊之左)鳳集(蕭史與弄玉吹簫於臺上感丨丨弄玉秦穆公女也白帖)九層(晉靈公造丨丨臺三)
(年不成人力困敝出令敢諫者斬荀息進曰臣能累十二棋子加九夘於上公曰危哉息曰不危公造臺三年)
(不成男不耕女不纖亦甚危矣公遵止事見說苑)五仞(楚莊王築丨丨之臺同上)三休(楚王誇客)
(以章華之臺登之丨丨乃至其上白帖)彈人(晉靈公不君厚斂以彫墻從臺上丨丨而觀其辟丸也左)
(宣二年)妨農(宋皇國父為平公築臺丨於丨取子罕請俟農功之畢築者謳曰澤門之晢實興我役邑)
(中之黔實慰我心子罕聞之執朴抶其不勉者曰吾儕小人皆有闔廬以避燥涇寒暑今君為一臺而不速成)
(何以為役君子謂子罕能分謗左襄十七年)章華(楚靈王為丨丨之臺與伍舉登焉曰臺美矣夫對曰)
(先君莊王為匏居之臺高不過望國氛大不過容燕豆人不廢時務官不易朝常今君為此臺人罷財盡數年)
(而成諸侯莫至若君謂此美楚其殆矣乂曰先王之臺榭也榭不過講軍實臺不過望氛祥故榭度於大卒之)
(居臺度於臨觀之高𢋫磽之地於是乎為之四時之隙於是乎成之國語楚子成丨丨之臺願與諸侯落之左)
姑蘇(吳王夫差破越越敗乃進西施請退軍歸越吳王許之吳王既得西施甚寵之為築丨丨臺高三百)
(丈遊宴其上伍子胥諫曰臣恐丨丨臺不久為麋鹿之遊吳王不聽)置千金(燕昭王丨丨丨於臺上以)
(延天下士謂之黃金臺白帖)計百金(漢文帝欲起露臺召匠丨之直丨丨曰百金中人十家之産何)
(以臺為本贊)望思臺(上憐太子無辜乃為歸来丨丨之丨於湖天下聞而悉之注太子死於湖通鑑)
(武帝紀)通靈臺(鈎弋夫人從至甘泉而卒尸香聞十餘里葬雲陽武帝思之起丨丨丨於甘泉宫有)
(一青鳥集臺上往来至宣帝時乃不至王褒雲陽記)相如琴臺(在成都府華陽縣市橋西寰宇記在)
(浣花溪云海安寺南今為金花寺城南非其舊成都志)子陵釣臺(在嚴州嚴光披羊裘釣澤中今)
(釣臺見存多名賢留題)狀西白虎(曲陽侯王根作漸臺丨丨丨丨白帖)相風銅烏(長安)
(宫南有靈臺高十五仞上有丨丨丨丨遇風乃動郭延生述征記)鬪雞走狗(漢長樂宫有丨丨臺)
(丨丨臺)望鵠眺蟾(未央宫有丨丨臺丨丨臺並三輔黃圖)創文昌臺(李昭德武后營)
(神都昭德規丨丨丨丨標置華壯孔帖)築望仙臺(柳仲郢武宗延方士丨丨丨丨累諫諄切同上)
蜚觀聮屬(長寧宫主廢永昌縣主丐其治為府以地瀕洛築障之崇臺丨丨相丨丨孔六帖)野
服蕭散(裴度治第東都集賢里作别墅其燠館凉臺號緣野堂激波其下度丨丨丨丨本傳)懷古
莫測(杜甫少與李白齊名嘗從白及高適遇汴州酒酣登吹臺慷慨丨丨人丨丨也孔帖)屬酒為
别(李軌敗歎曰人心去矣天亡我乎携妻子上玉女臺丨丨丨丨安修仁執送之)島上凝霞(唐大)
(宗中日本國王子来朝云本國之東三萬里有集真島丨丨有丨丨臺臺上有手譚池池中有玉棋子不由制)
(度自然黑白分明杜陽編)道旁獻雉(唐明宗入汴莊宗與元行欽登丨丨冡置酒相顧江野人丨丨)
(問其冡名曰愁臺因罷酒去五代史)賈至秋興亭記(在陽而舒在隂而惨性之常也履險而慄)
(涉易而秦情之變也觀揖讓而退臨交戰而競目之感也聞韶濩而和聆鄭衛而靡耳之動也夫其舒則洽惨)
(則悴慄則止泰則通退則无咎競則有悔和則安樂靡則憂危性情耳目優劣若此故君子慎居處謹視聽焉)
(今沔州刺史賈載吾家之良也理馮州未朞月而政和於訟堂之西因高傋宇不出庭戶在雲霄矣却負大别)
(之固附視滄海之浸閱吳蜀樓舡之殷鍳荆衛藪澤之大亦有旨哉性得情適耳虛目開且處動則倦理倦莫)
(若靜處靜則明惟明以理動窮則變變則通通則久今沔州靈府恬而神用爽政以是和觀其前戶後牖順開)
(闢之義簡也上棟下宇無雕琢之飾儉也簡近於智儉近於仁仁智居之何陋之有况乎當發生之晨則攅秀)
(木於高砌見鶯其鳴矣處臺榭之月則納清風於洞戶見暑之徂矣在搖落之時則俯顥氣於軒檻見火之流)
(矣值嚴凝之節則棲同雲於扃闥見雪之紛矣政成訟清體安心逸而詩人之興常在常時之興秋興最高因)
(以命亭焉予自巴丘徵赴宣室歇鞍棠樹之側解帶竹林之下加其俛仰美其動息乃命進牘抽毫志之)李
白勞勞亭詩(天下傷心處勞勞送客亭春風知别苦不遣柳條青)李白姑熟亭序
(通驛公館南有水亭焉四薨翬飛巉絶浦嶼蓋有前攝今河東薛公棟而宇之今宰隴西李公明化開物成務)
(又横其梁而閣之畫鳴閒琴夕酌清月蓋為接輶軒祖遠客之佳境也製置既久莫知何名司馬武公長材博)
(古獨映方外因據胡牀岸幘嘯咏而謂前長史李公及諸公曰此亭跨姑熟之水可稱謂姑熟亭焉嘉名勝㮣)
(自我作也且夫曹官紱冕者大賢處之若遊青山臥白雲逍遥偃傲何適不可小才居之窘而自拘悄若桎梏)
(則清風朗月河英岳秀皆為棄物安得稱焉所以司馬南隣當文章之旗鼔翰林客卿揮辭鋒以戰勝名教樂)
(地無非得俊之場也千載一時言詩紀志)李白西候亭頌(惟十有四載皇帝以歲之驕陽秋五)
(不稔乃慎擇明牧恤南方凋枯伊四月孟夏自淮隂遷我天水趙公作藩于宛陵祗明命也惟公代秉天憲作)
(程南臺洪柯大本聿生懿德宜乎哉横風霜之秀氣欎王霸之竒略初以鐡冠白筆佐我燕京威雄振肅虜不)
(敢視而後鳴琴二邦天下取則起草三省朝端有聲天子識面宰衡動聽殷南山之雷剖赤縣之劇強項不屈)
(三州所居大化咸列碑頌至於是邦也酌古以訓俗宣風以布和平心理人兵鎮唯靜盡一千里時無莠言退)
(公之暇清眺原隰以此郡東塹巨海西襟長江咽三吳扼五嶺輶軒錯出無旬時而息焉出自西郭蒼然古道)
(道寡列樹行無清隂至有疾雷破山狂颷震壑炎景爍野秋霖灌途馬逼惻於谷口人周章於山頂亭候靡設)
(逢迎闕如自唐有天下作牧百數因循齷齪罔恢永圖及公来思大革前弊實相此土陟降觀之壯其廻崗龍)
(盤沓嶺波起勝勢交至可以有作方農之隙廓如是營遂鏟崖堙卑駈石剪棘削汚壤階高隅以門以墻乃棟)
(乃宇儉則不陋麗而不奢森沈閈閎燥溼有庇若鳬之勇如鵬斯騫縈流鏡轉涵映池底納遠海之餘清瀉蓮)
(峯之積翠信一方雄勝之郊五馬踟蹰之地也長史齊公光艾人倫之儀表司馬武公幼成衣冠之髦彦錄事)
(参軍吳鎮宣城令崔欽令德之後良材閒生縱風教之樂地出人倫之高格卓絶映古清明存躬僉謀僝功不)
(日而就搃是役也伊二公之力歟過客沈吟以稱嘆邦人聚舞以相賀僉曰我趙公之亭也羣寮献議請因謠)
(頌以名之則必與謝公此亭同不朽矣白以為謝公德不及後世亭不留要衝無勿拜之言鮮登高之賦方之)
(今日我則過矣敢謁耆老而作頌曰張耽耽高亭趙公所營如鼇背突兀於太清如鵬翼開而欲行趙公之)
(宇千載有覩必恭必敬爰遊爰處瞻而思之罔敢大語趙公来翔有禮有章煌煌鏘鏘如文翁之堂清風洋洋)
(永世不忘)韓愈燕喜亭記(太原王弘中在連州與學佛人景常元慧游異日從二人者行於其)
(居之後丘荒之間上高而望得異處焉斬茅而嘉樹列發石而清泉激輦糞壤燔椔翳却立而視之出者突然)
(成丘䧟者呀然成谷窪者為池而缺者為洞若有鬼神異物隂来相之自是弘中與二人者晨往而夕忘歸焉)
(乃立屋以避風雨寒暑既成愈請名之其丘曰竢德之丘蔽於古而顯於今有竢之道也其石谷曰謙受之谷)
(瀑曰振鷺之瀑谷言德瀑言容也其土谷曰黃金之谷瀑曰秩秩之瀑谷言容瀑言德也洞曰寒居之洞志其)
(入時也池曰君子之池虛以鍾其美盈以出其惡也泉之源曰天澤之泉出高而施下也合而名之以屋曰燕)
(喜之亭取詩所謂魯侯燕喜者頌也於是州民之老聞而相與觀焉曰吾州之山水名天下然而無與燕喜者)
(比經營於其側者相接也而莫直其地凡天作而地藏之以遺其人乎弘中自吏部郎貶秩而来次其道途所)
(經自藍田入商洛涉淅湍臨漢水井峴首以望方城出荆門下岷江過洞庭上湘水行衡山之下繇郴踰嶺蝯)
(狖所家魚龍所宫極幽遐瑰詭之觀宜其於山水飫聞而厭見也今其意乃若不足傳曰智者樂水仁者樂山)
(弘中之德與其所好可謂協矣智以謀之仁以居之吾知其去是而羽儀於天朝也不遠矣遂刻石以記)柳
宗元茅亭記(冬十月作新亭于焉退山之陽因高丘之阻以面勢無薄櫨節梲之華不斵椽不剪)
(茨不列墻以白雲為藩籬碧山為屏風昭其儉也是山崒然起於蒼莽之中馳奔雲矗亘數十百里尾蟠荒陬)
(首注大溪諸山来朝勢若星拱蒼翠詭狀綺綰繡錯蓋天鍾秀於是不限於遐裔也然以壤接荒服俗參夷徼)
(周王之馬跡不至謝公之屐齒不及巖徑蕭條登探者以為嘆歲在辛卯我仲兄以方牧之命試于是邦夫其)
(德及故信孚信孚故人和人和故政多暇由是嘗徘徊此山以寄勝槩廼塈廼塗作我攸宇於是不崇朝而木)
(工告成每風止雨收煙霞澄鮮輒角巾鹿裘率昆弟友生冠者五六人步山極而登焉於是手揮絲桐目送還)
(雲西山爽氣在我襟袖以極萬類攬不盈掌夫美不自美因人而彰蘭亭也不遭右軍則清湍修竹蕪没於空)
(山矣是亭也僻介閩嶺佳境罕到不書所作使盛跡鬱堙是貽林澗之媿故志之)柳宗元東亭
記(出州南譙門左行二十六步有棄地在道南南值江西際垂楊傳置東曰東館其内草木猥奥有崖谷傾)
(亞缺圮豕得以為囿蛇得以為藪人莫能居至是始命披刜蠲䟽樹以竹箭松檉桂檜柏杉易為堂亭峭為杠)
(梁下上徊翔前出兩翼馮空拒江江化為湖衆山横環嶛闊瀴灣當邑居之劇而忘乎人間斯亦竒矣乃取館)
(之北宇右闢之以為夕室取傳置之東宇左闢之以為朝室又北闢之以為隂室作屋於北墉下以為陽室作)
(斯亭於中以為中室朝室以夕居之夕室以朝居之中室日中而居之隂室以違温風焉陽室以違凄風焉若)
(無寒暑也則朝夕復其號既成作石于中室書以告後之人庶勿壊元和十二年九月某日柳宗元記)歐
陽脩豐樂亭記(脩既治滁之明年夏始飲滁水而甘問諸滁人得於州南百步之近其上則豐)
(山聳然而特立下則幽谷窈然而深藏中有清泉滃然而仰出俯仰左右顧而樂之於是疏泉鑿石闢地以為)
(亭而與滁人往遊其間滁於五代干戈之際用武之地也昔太祖皇帝嘗以舟師破李景兵十五萬於清流山)
(下生擒其將皇甫睴姚鳳於滁東門之外遂以平滁修常考其山川按其圖記升高以望清流之關欲求暉鳳)
(就擒之所而故老皆無在者蓋天下之平久矣自唐失其政海内分裂豪傑並起而爭所在為敵國何可勝數)
(及宋受命聖人出而四海一向之憑恃險阻剗削消磨百年之間漠然徙見山高而水清欲問其事則遺老盡)
(矣今滁介於江淮之間舟車商賈四方賓客之所不至民生不見外事而安於畎畝衣食以樂生送死而孰知)
(上之功德休飬生息涵煦百年之深也脩之来此樂其地僻而事簡又愛其俗之安閒既得斯泉於山谷之間)
(乃日與滁人仰而望山俯而聽泉掇幽芳而蔭喬木風霜冰雪刻露清秀四時之景無不可愛人幸其民樂其)
(歲物之豐成而喜與予遊也因為本其山川道其風俗之美使民知所以安其豐年之樂者幸生無事之時也)
(夫宣上恩德以與民共樂刺史之事也遂書以名其亭)歐陽脩醉翁亭記(環滁皆山也其)
(西南諸峯林壑尤美望之蔚然而深秀者瑯琊也山行六七里漸聞水聲潺潺而瀉出于两峯之間者釀泉也)
(峯回路轉有亭翼然臨于泉上者醉翁亭也作亭者誰山之僧曰智仙也名之者誰太守自謂也太守與客来)
(飲于此飲少輒醉而年又最高故自號曰醉翁也醉翁之意不在酒在乎山水之間也山水之樂得之心而寓)
(之酒也若夫日出而林霏聞雲歸而巖穴暝晦明變化者山間之朝暮也野芳發而幽香佳木秀而繁隂風霜)
(高㓗水落而石出者山間之四時也朝而往暮而歸四時之景不同而樂亦無窮也至于負者歌于塗行者休)
(于樹前者呼後者應傴僂提擕往来而不絶者滁人遊也臨谿而漁谿深而魚肥釀泉為酒泉香而酒冽山殽)
(野蔌雜然而前陳者太守宴也宴酣之樂非絲非竹射者中弈者勝觥籌交錯起坐而諠譯者衆賓歡也蒼顔)
(白髮頽乎其間者太守醉也已而夕陽在山人影散亂太守歸而賓客從也樹林隂翳鳴聲上下遊人去而禽)
(鳥樂也然而禽鳥知山林之樂而不知人之樂人知從太守遊而樂而不知太守之樂其樂也醉能同其樂醒)
(能述其文者太守也太守謂誰廬陵歐陽脩也)曾子固醒心亭記(滁州之西南泉水之涯歐)
(陽公作亭曰豊樂自為記以見其名之意既又直豊樂之東築亭曰醒心而望以見夫群山之相環雲煙之相)
(滋曠野之無窮草木衆而泉石嘉使目新乎其所覩耳新乎其所聞則其心洒然而醒更欲久而忘歸也故即)
(其所以然而為名取韓子退之北湖之詩云噫其可謂善取樂於山泉之間而名之以見其實又善者已雖然)
(公之樂吾能言之吾君優游而無為於上吾民給足而無憾於下天下之學者皆為材且良夷狄鳥獸草木之)
(生者皆得其宜公樂也一山之隅一泉之旁豈公樂哉乃公之所以寄意於此也若公之賢韓子殁數百年而)
(始有之今同遊之賓客尚未知公之難遇也後百千年有慕公之為人而覧公之迹思欲見之有不可及之嘆)
(然後知公之難遇也則凡同游於此者其可不喜且幸歟而鞏也又得以文辭託名於公文之次其又不喜且)
(幸歟)程伯淳顔樂亭銘(天之生民是為物則非學非師孰覺孰識聖賢之分古難其明有孔)
(之遇有顔之生聖以道化賢以學行萬世心目破昏為醒周爰闕里惟顔舊止巷汚於榛井堙而圯鄉閭蚩蚩)
(弗視弗履有卓其誰師門之嗣追古念今有惻其心良賈善諭發帑出金巷治以闢井渫而深清泉澤物佳木)
(成隂載基載落亭曰顔樂昔人有心予忖予度千載之上顔惟孔學百世之下顔居孔作盛德彌光風流日長)
(道之無疆古今所常水不忍廢地不忍荒嗚呼正學其何可忘)楊廷秀山月亭記(予昨日偶)
(出山間入州府友人王信臣迓予於中路約予過其家觀所謂山月亭者日已旴未遑也詰朝夙興出永豐門)
(西走九曲謁親舊皆寂寂門未啟則反而南謁信臣門啟矣予入坐賓階有傾信臣攬衣猝猝而出是時風雨)
(昏昏濘淖没膝予語信臣曰今日遂有遺恨鄉也山月亭不遠五十里見我於圖畫之中今也尺有咫乃隔我)
(於風雨之外信臣曰先生毋恨則前行導予徑其家繞出屋後折而左度修廡陟穹巘有亭若在天半掀然孤)
(巉者山月也予且喜且喟曰尚有遺恨已識王仲祖未見杜弘冶所謂雲端臺者焉在信臣指前簷三十許武)
(石欄屹起階齒層出者曰此是已雨小霽欣然登焉直下百尺壁立如削闤闠數萬家如在井底下視膽悼遐)
(矚神曠乃知此亭面勢宅一城高絶之地無可與侔其前峭秀而䆳蔚者青原也其左突出而翼截者東山也)
(其右首下而凥高者拜相山也其下横厲而皎空者白鷺江水也周覧未至驚風歘起林木呌呼大波怒跳翻)
(倒城市前山皆動諸峯相角清寒入骨不可復立亟歸亭上予蓋喜且喟曰尚有遺恨今夕無月紹熙四年月)
(日誠齋野客楊某記)曾子固擬峴臺記(尚書司門員外郎晉國裴君治撫之二年因城之東)
(隅作臺以遊而命之曰擬峴臺謂其山谿之形擬乎峴山也數與其属與州之寄客者遊而問獨求記於予初)
(州之東其城因大丘其隍因大谿其隅因客土以出谿上其外連山高陵野林荒墟遠近高下壯大閎廓怪竒)
(可喜之觀環撫之東南者可坐而見也然而兩隳潦毁蓋藏棄委於榛襲茀草之間未有即而愛之者也君得)
(之而喜增甓與土易其破缺去榛與草發其亢爽繚以横檻覆以高甍因而為臺以脱埃氛絶煩囂出雲氣而)
(臨大風然後谿之平沙漫流微風遠響與夫浪波洶湧破山拔木之奔放至於高桅勁艣沙禽水獸下上而浮)
(沈者皆出乎履舄之下山之蒼顔秀壁巔崖拔出挾光景而薄星辰至於平岡長陸虎豹踞而龍蛇走與夫荒)
(蹊聚落樹隂晻曖遊人行旅隱見而繼續者皆出乎袵席之内若夫雲煙開斂日光出没四時朝莫雨暘明晦)
(變化之不同則雖覧之不厭而雖有智者亦不能窮其狀也或飲者淋漓歌者激烈或靚觀微步旁皇徙倚則)
(得於耳目與得之於心者雖所寓之樂有殊而亦各適其適也撫非通道故貴人冨賈之遊不至多良田故水)
(旱螟&KR0008;之菑少其民樂於耕桑以自足故牛馬之牧於山谷者不收五榖之積於郊野者不垣而晏然不知枹)
(鼔之驚發召之役也君既因其土俗而治以簡静故得以休其暇日而寓其樂於此州人士女樂其安且治而)
(又得遊觀之美亦將同其樂也故予為之記其成也)吕祖謙撰釣臺記(由東陽江而下逕新)
(定郡五十里得嚴陵瀨蓋東漢嚴先生遯世不屈耕釣於富春山後人因以名其瀨也孫吳折富春為桐廬是)
(瀨亦来属焉顧野王輿地志曰桐廬縣南有嚴子陵漁釣處石上平可坐十人名為釣壇即今紀之釣臺也獨)
(兩臺對峙野王所不紀蓋亦觕言之耳明道二年范文正公自右司諫守是邦始築屋祠先生而為之記瀨之)
(旁白雲源乃唐詩人方處士故廬文正公之遊釣臺也嘗絶江訪其遺跡以其象寘祠之左文正公没郡人思)
(之遂侑食於右坐焉歲祀浸遠此意弗嗣淳熙五年侍郎蕭公出鎮道祠下慨然曰國家稽用唐武德舊典姓)
(是州為嚴則先生之祠乃名教之首頽圯若是可乎顧急於民瘼未暇也居二年政成化洽以餘錢新之時抱)
(病廢臥旁郡公以書見諉記其成固辭不可乃復於公曰方王氏移國以光武之大志先生之高氣相與共學)
(夫豈區區呻吟呫嗶之末哉漢官威儀既復薄海内外臣子之責皆塞矣亦何必奮臂其間哉没身丘壑固先)
(生之素尚也帝睠焉有懷俾以形旁求於天下得非在廷諸臣奉令承教之不給未有當帝意者耶三聘而至)
(車駕即日幸其館勉其相助為理所以處先生不薄矣匪徒屈萬乘之重為故人之光寵也先生雖以巢由自)
(命視一世若不足以浼之觀與侯覇尺牘劆切之意見於言外豈於帝惓惓未能忘邪浩然而歸使人主有終)
(身瞻望不及之嘆施及後世賓友耆俊遂為家法士之聞風興起者堅節正操見危授命項背相望其有益人)
(之國與朝夕献納雲臺之下者未知其孰多孰少也枝必類本響必報聲使先生微有名於傲世立名一再傳)
(之後且將為西晉之清虛矣而東京之俗久而益勵名檢之外綜理幹略亦往往高出後世沂其流而尋其源)
(則建武之高節孰可訾邪至於節義之弊變為亢激特上無建用皇極之君均調消息之爾非造端者之過也)
(後先生千年文正公來主斯地祀典始舉曠百世而相感者固自不常遇耶今公作牧復大葺祠宇以續前人)
(之緒繼自今以往泝江下上者欵門而心開升堂而容肅披清風濯寒泉哦山高水長之詩政足樂也則公豈)
(專為一邦勸哉祠之前則羊裘軒其東則客星閣招隐堂岸立表以識路繚山作亭以待憩或革或因面勢位)
(置各有思致皆受成於公以非大指所存故不詳列主其役者司戶参軍吳桂)蘇子瞻九成臺
銘(自秦并天下滅禮樂韶之不作蓋千三百二十有三年其器存其人亡則韶既已隐矣而况於人器兩亡)
(而不傳雖然韶則亡矣而有不亡者存蓋常與日月寒暑晦冥風雨並行乎天地之間世無南郭子綦則耳未)
(嘗聞地籟也而况得聞天籟使耳聞天籟則凡有形有聲者皆吾羽旄干戚筦磬匏絃嘗試與子登夫韶石之)
(上舜峯之下望蒼梧之渺莽九嶷之聯緜覧觀山川之吞吐草木之俯仰鳥獸之鳴號衆竅之呼吸往来唱和)
(非有度數而均節自成者非韶之大全乎)蘇子瞻凌虚臺記(臺因南山之下宜若起居飲食)
(與山接也四方之山莫高於終南而都邑之最麗者莫近於扶風以至近求最高其勢必得而太守之居未嘗)
(知有山焉雖非事之所以損益而物理有不當然者此凌虛之所為築也方其未築也太守陳公杖履逍遥於)
(其下見山之出於林木之上者纍纍如人之旅行於墻外而見其髻也曰是必有異使工鑿其前為方池以其)
(上築臺出於屋之簷而止然後人之至於其上者恍然不如臺之高而以為山之踊躍奮迅而出也公曰是宜)
(名凌虛以告其從事蘇軾而求為之記軾復於公曰物之廢興成毀不可得而知也昔者荒草野田霜露之所)
(蒙翳狐虺之所竄伏方是時豈知有凌虛臺耶廢興成毁相尋於無窮則臺之復為荒草野田皆不可知也嘗)
(試與公登臺而望其東則秦穆公之祈年槖泉也其南則漢武之長楊五柞而其北則隋之仁夀唐之九成計)
(其一時之盛宏傑詭麗堅固而不可動者豈特百倍於臺而已哉然而數世之後欲求其彷彿而破瓦頽垣無)
(復存者既已化為禾黍荆棘丘墟隴畒矣而况於此臺歟夫臺猶不足恃而况於人事之得喪忽往而忽来者)
(歟而或者欲以誇世而自足則過矣蓋世有足恃者而不在乎臺之存亡也既已言於公退而為之記陳希)
(亮字公弼天資剛正人也嘉祐中知鳳翔府事東坡初擢制科僉書判官事吏呼蘇賢良公弼怒曰府判官何)
(賢良也杖其吏不顧或謁入不得見又為中元節不過廳罰銅八斤東坡作府齋醮禱祈請小文公弼必塗改)
(至為公作凌虛臺記末云人事得喪數語公弼覧之笑曰吾視蘇明允猶子也某猶孫子也平日故不以辭色)
(假之者以其年少暴得大名懼夫滿而不勝也乃不吾樂耶不易一字亟命刻之石聞見後)
詩集尋花到(元戎小隊出郊坰問柳丨丨丨野亭杜)接葉製(丨丨丨茅亭杜高柟)到
芰荷(亭深丨丨丨杜)帶蒹葭(亭古丨丨丨杜)入翠微(華亭丨丨丨杜)俯朱檻(新亭)
(丨丨丨佳木間芙蓉柳芙蓉亭)野望時(坦腹江亭暖長吟丨丨丨杜)人知處(自有丨丨丨那)
(無步往蹤莫教安四壁面面看芙蓉韓渚亭)臨池好(丨丨丨驛亭杜)戀月留(丨丨丨虛亭韓)
隨高下(臺亭丨丨丨敞豁當清川杜)迥嵳峩(臺亭林表丨丨丨賈島)倚檻看(江郭)
(帶林巒津亭丨丨丨水風蒲葉戰沙雨鷺絲寒晩木初彫柳秋叢欲敗蘭哀猿自相呌鄉淚好無端盧拱)盡
日坐(東亭丨丨丨誰伴寂寥身綠樹為佳客紅蕉當美人笑言雖不接情肰似相親若不悠悠想如何度)
(晩春白居易詩)黃鶯久住(好是春風湖上亭柳條藤蔓繫離情丨丨丨丨渾相識欲别頻啼四五聲)
(戎昱)朱門深鎻(丨丨丨丨春池滿岸落薔薇水浸莎畢竟林塘誰是主主人来少客来多白居易)
折波分瀨(激水自山椒丨丨丨淺丨廻環疑古篆詰曲如縈帶寧愬羽觴遲唯貪親友會欲知中聖)
(處皎月臨松盖李德裕流杯亭)涼月照窗(舉目縱然非我有思量似在故山時鶴盤遠勢投孤嶼蟬)
(曳殘聲過别枝丨丨丨丨欹枕倦澄泉遶石泛觴遲青雲未得平行去夢到江頭身在兹方干)新篁添
夏影(子美寄我滄浪吟邀我共作滄浪篇滄浪有景不可到使我東望心悠然荒灣野水氣象古高林翠)
(阜相回環丨丨抽笋丨丨丨老枿亂發爭春妍水禽閒暇事高格山鳥日夕相啾喧不知此地幾興廢仰視喬)
(木皆蒼煙堪嗟人迹到不遠雖有来路曾無緣窮竒極怪誰似子搜索幽隐探神仙初尋一逕入蒙密豁見異)
(境無窮邊風高月白最宜夜一片瑩淨鋪瓊田清光不辨水與月伹見空碧涵漪漣清風明月本無價可惜祗)
(賣四萬錢又疑此境天乞與壯士憔悴天應憐鴟夷古亦有獨往江湖波濤渺翻天﨑嶇世路欲脫去反似身)
(試蛟龍淵豈如扁舟任飄瓦紅蕖綠浪搖醉眠丈夫身在豈長棄新詩美酒聊窮年雖然不許俗客到莫惜佳)
(句人間傳歐陽永叔滄浪亭詩)曉日浮波影(水遶山堂竹映橋偶来塵意已潜銷最憐丨丨丨丨)
(丨滿壁煌煌玉電搖劉彦冲)臺指中天(層臺丨丨丨謝)面層陂(高臺丨丨丨杜)引細
風(春臺丨丨丨杜)惟種竹(古淡亭臺丨丨丨古詩)先得月(近水樓臺丨丨丨古詩)鳳
凰遊(鳳凰臺上丨丨丨鳳去臺荒江自流李白)禾黍繁(臺欣丨丨丨李白登金陵冶城)白鳥
飛(瘦藤挂破風煙上乞與遊人眼豁開不知眼界闊多少丨丨丨尺青天回山谷題大雲寺觀臺)爽鳩
樂(寂寞番君後光華帝子来千年餘故國萬事只空臺日月東西見湖山表裏開從知丨丨丨莫作雍門哀)
(朱元晦登定王臺)
古今合璧事類偹要别集卷十九
