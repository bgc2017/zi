古今合璧事類備要後集卷三十四
宋謝維新撰
九卿門
大理卿(少卿評事)(大理正寺丞)(司直寺簿)
歴代㳂革(大理古官也舜命臯陶作士正五刑孔安國曰理官也周官為司寇晉文公使李離)
(為理韓詩外𫝊曰謂察理刑獄也秦置廷尉掌刑辟有正左右監漢因之景帝更名大理武帝復為廷尉)
(宣帝置左右廷尉平哀帝復為大理取天官貴人之牢曰大理之義王莽改曰作士後漢復為廷尉郡國)
(讞疑皆處當以報魏復為大理復改廷尉以世宗為之而郭氏尤盛郭躬為廷尉家世掌法務在寬平乃條諸)
(重文可從輕者四十一事悉令皆施行躬奏讞法科多所生全梁為秋卿加卿字曰廷尉北齊復為大理卿隋)
(為大理寺唐因之卿一人少卿二人龍朔二年改為詳刑寺咸亨復武后光宅元年改為司刑寺神龍復卿一)
(人掌鞫獄定刑决諸疑讞國朝大理寺以朝官一員或二員判寺官一員兼少卿事建隆二年以工部尚書竇)
(儀判寺事會要故事臺省長官兼判公事得言判某官事如晉朝尚書左丞崔祝兼判太常卿事是也若止言)
(寺事則其屬丞正竝可行之竇儀兼判太常寺又兼判大理寺事皆新例也凡獄訟之事隨官司决劾不復聽)
(訊但掌斷天下奏獄送審刑院詳訖同書以上於朝熙寧九年神宗謂國初廢大理獄非是以問孫洙洙對合)
(旨於是下詔以京師官寺凡有獄皆繫開封府司錄司及左右軍巡三院囚逮猥多難於隔訊又暑多瘦死因)
(緣留滯動涉歲時稽參故事宜屬理官可復置大理獄天下奏案刑部審刑院詳斷置卿一少卿二丞四)
(始命崔台符知卿事廳周輔楊汲為少卿各舉丞及檢法官四朝志官制行左斷刑右治獄各五案左廳)
(斷刑曰詳刑詳讞宣黃分簿奏表右廳治獄曰左推右推寺案知雜檢治元祐間因鮮于侁所請廢大理)
(獄職略後復卿掌折獄詳刑鞠獄之事凡職務分左右天下奏劾命官將校及大辟囚以下以疑請讞者)
(隸左斷刑則司直評事詳斷丞議之正審之若在京百司事當推治或特旨委勘及係官之物應追究者)
(隸右治獄則丞專推鞠蓋少卿分領其事而卿總焉四朝志建炎三年併省寺監而大理如故省卿而斷)
(刑治獄少卿各一員中興會要)
事類作士(帝曰臯陶汝丨丨五刑有服五服三就五流有宅五宅三居書舜典)明刑(帝曰臯陶)
(惟玆臣庶罔或干于正汝作士丨于五丨以弼五教大禹謨)司刑(古曰丨丨)廷尉(秦曰丨丨並六)
(帖)棘署(聽獄於丨木之丨白帖又記王制凡聽五刑之訟成獄辭史氏以獄成告於王王聽之正獄成)
(告於大司寇大司寇聽之棘木之下注正周卿師之屬竹刑丨丨三尺)高門(于定國父于公其門閭壞)
(父老方與共治于公曰可丨大其丨令容駟馬高車我治獄多陰德子孫必有興者至定國為丞相于公為郡)
(曹決獄稱平漢書又丹盛吉為廷尉性多哀矜每至冬罪囚當斷夜省刑獄其妻執燭垂淚視事二十年天下)
(稱其有恩無冤虞預會稽典錄)九則(崔德政箴邈矣臯陶翊唐作士設為犴狴丨丨允理如石之平如淵)
(之清三槐九棘以質以聽理臣司律敢告執獄後漢)二絶(宋世軌為廷尉蘇軫之為正寺中語曰決定嫌)
(疑蘇軫之視表見裏蘇世軌人以為丨丨北史)北寺(唐陳子昂以大理寺為丨丨詳見評事類)大棘
(大理曰丨丨鄭氏談綺)雲司(榮加天寵職察丨丨陳子昂集為司刑袁卿讓官表)星法(天文錄平)
(星主廷平王平天下之獄事若今廷尉之象故星讚曰平丨執丨正於綱紀職官分紀)無虐刑(文子)
(曰臯陶為大理天下丨丨丨職官分紀)思仁恕(季羔為衞士師刖人之足俄而衞亂季羔逃刖者守)
(門謂羔有缺有竇有室乃入焉既罷羔問曰吾親刖子之足而子逃我何也刖者曰曩者君理人以法令先君)
(後臣欲臣之免臣知之臨當論刑君愀然不樂見於顔色臣又知之君豈私臣哉孔子聞之曰善哉為吏其用)
(法一丨丨丨則樹德加嚴則樹怨公以行之其子羔乎孔子家語)天下平(張釋之為廷尉文帝出有)
(人從渭橋下走乘輿馬驚釋之奏其犯蹕當罰金上怒釋之曰廷尉丨丨之丨也今一傾而天下用法皆為之)
(輕重後有盗高帝坐前玉環帝欲族之釋之奏當棄市上怒釋之釋之免冠謝文帝與太后言迺許前漢書又)
(張釋之為廷尉周亞夫見釋之持議平乃結為親友由此天下稱之並同上)民不冤(于定國為廷尉)
(其決獄平法務在哀鰥寡加謹審之心朝廷稱之曰張釋之為廷尉天下無冤民于定國為廷尉丨自以丨丨)
(後漢書)奏讞掾(倪寬以儒謂不習事會有疑奏寬為言其意椽吏因使寬為奏讀之皆服以白廷尉)
(張湯大驚以寬為丨丨丨以古法誼決疑獄並同上)決疑事(張文瓘為卿至官旬日丨遣丨丨四百條)
(人無怨言唐本𫝊)三尺法(杜周不循丨丨丨)三尺律(漢朱𫝊遷廷尉決疑當讞召見正監)
(典法掾吏謂曰廷尉治郡斷獄以來且二十年亦獨耳剽日久丨丨丨令人事出其中)務寬條(郭躬)
(為廷尉家世掌法丨在丨平乃丨諸重文可從輕者四十一事奏之多所生全東漢本傳)附輕典
(陳寵代躬為廷尉每丨丨丨務從寬恕濟活者衆讚曰陳郭主刑人頼其平同上)皆面決(孔坦遷廷)
(尉卿獄多囚繫坦到官躬執辭狀口辯曲直每臺司錄獄無所顧問丨丨丨當時之事初學記)不曲筆
(游肇為廷尉卿動存名教持法以平斷獄務於仁恕齊宣武帝常敕肇有所降恕執而丨從曰陛下自能恕之)
(豈足令臣丨丨齊書)參臯吕(晉潘岳揚荆州誄曰帷此大理國之憲章聽丨丨丨稱侔于張初學記)
比于張(唐徐有功曰身為大理人命所懸不能順旨詭辭以求苟安時人丨漢丨丨)掌折獄
(大理丨丨丨詳刑鞠獄之事同上)舜命臯陶(丨丨丨丨刑惟明允六帖)漢尊定國(丨丨)
(丨丨道在寬仁同上)近世名卿(或問丨丨丨丨曰若張廷尉之平楊子)天下第一(漢文)
(帝聞河南守吳公治平為天丨丨丨丨召以為廷尉漢書)刑罰大省(漢文帝選釋之為廷尉罪疑者)
(予民是以丨丨丨丨刑錯之風同上)舞文巧詆(張湯為廷尉為人多詐丨丨丨丨)釋之結
韈(王生善黃老嘗召居廷中公卿盡會立王生曰吾韈解顧謂丨丨為我丨丨釋之前跪而進之或讓王生)
(獨柰何廷辱張廷尉王生曰廷尉方為天下名臣吾故聊使結韈以重之前漢)翟公署門(漢下邳翟)
(公為廷尉賓客填門及廢門可設雀羅後復為廷尉客欲往丨丨大丨其丨曰一富一貴乃知交情一貴一賤)
(交情乃見)十失一存(漢宣帝路溫舒為廷尉吏上言秦有丨丨其丨尚丨治獄之吏是也)一恩
萬怨(范堅為廷尉奏主典吏邵廣盗官印依律棄市廣息雲宗二人自没為官奴婢以贖父尚書議可堅)
(駁之曰此為施丨丨於今開丨丨於後顯宗從之正廣刑並前漢)不發私書(董初遷廷尉卿持法)
(清正閉門丨丨丨丨同上)安得毁法(高柔為廷尉時獵法甚峻宜陽典農劉龜於禁内射兔其功曹)
(張京言之帝以龜付獄柔曰廷尉天下平也丨丨以至尊而丨丨乎魏志)漢用平充(丨丨丨丨任先)
(張釋六帖)魏推明察(丨丨丨丨選在鍾繇同上)代非法家(後漢楊賜遷廷尉歎曰三后成)
(功惟殷於民而咎繇不與蓋宏之也遂以丨丨丨丨固辭本𫝊)不樂法家(元澹遷大理卿丨丨丨丨)
(因謝所居官六帖)寬恕見稱(王殷為大理務在丨丨與鍾繇以治獄見稱魏志)清正有
識(臧榮緒𫝊咸寧詔劉頌貞固丨丨丨丨鑒其以頌守廷尉卿晉書)奉法持正(鄭善栗為卿丨)
(丨丨丨風績顯於公卿)持法明審(范說為卿丨丨丨丨並職林)不回不僻(天降五刑)
(惟夏之績亂兹平人丨丨丨丨楊雄廷尉箴)保長棄短(正觀八年上謂大理卿竇誕曰法官卿為)
(之長也朕以至公臨天下法之所行無捨親昵卿當丨所丨丨所丨無阿朕意以虧憲典唐本𫝊)一朝
決竟(司馬岐為陳留相梁郡有囚數年不決請移獄於岐囚至詰之皆不敢詐匿丨丨丨丨遂起為廷尉)
多所平正(孔坦遷廷尉丨丨丨丨當法合人情時勢要以愛憎為斷坦竟不行王隠晉書)主好
寬急(劉德威為大理卿太宗嘗問德威曰近來刑網稍密其過安在德威奏言誠在主上不由臣下人丨)
(丨丨則寬好丨則急律云失入減三等失出減五等今則反是無辜失出則便獲大罪非有教使之然畏罪之)
(所致耳分紀)國法刻寬(唐臨累遷大理卿高宗嘗錄囚臨占對無不盡帝喜曰為丨之要在用丨)
(丨則人殘丨則失有罪惟是折中以稱朕意唐史)曲盡人情(隋楊汪守大理卿帝將親省囚徒其)
(時計囚二百餘人汪通宵究審朝而奏丨丨丨丨帝甚嘉之)參處法意(戴胃為大理卿犯顔據正)
(丨丨丨丨隨類指摘一無遺慮)官尊九寺(六帖)任重三章(並同上)得賢之盛
(國朝已來有劉德威張文瓘唐臨為大理丨丨丨丨人到於今稱之白集撰李同制)守法之司(大和)
(四年大理卿崔杞奏大理寺即陛下丨丨丨丨設官之重不可搖動若朝示而暮改同罪而異刑則人何所措)
(其手足哉續通典)五聽三慮(以丨丨察其情氣色視聲詞以丨丨盡其理明謹以讞疑獄哀矜以)
(去冤獄公平以鞠庶獄六典)庶獄羣司(矧古士官為今理寺典於丨丨紏是丨丨牋表類)牆
面充位(項廷尉丨丨而丨兹丨風俗通)廷尉之任(南豐擬制丨丨丨丨職略)有張釋
之風(強禹為北曹吏斷法執平明帝以其達法理丨丨丨丨丨起拜廷尉謝承後漢書)張釋之
復見(晉王彪之遷廷尉時揚州刺史殷浩劾永嘉守謝毅付廷尉彪之執法不受治遂發詔人云丨丨丨)
(以來丨丨斯事允吳雄字季高順帝時為廷尉以明律斷獄平訴孫恭吳季高以法名家)視事二
十年(盛吉拜廷尉丨丨丨丨丨天下稱其有恩無冤會稽典錄)廷尉四十年(國初劇可久大)
(理卿性況毅方已在丨丨丨丨丨用法平允以仁恕稱分紀)恐為官屬所誣(漢朱博丨丨丨)
(丨丨丨乃以意覆獄白六帖)更以衣食遺之(唐張道原拜大理卿何稠得罪籍其家屬賜羣)
(臣道原曰禍福何常丨資丨丨丨丨丨孔六帖)贓錢不受(向敏中判大理寺時没入祖吉丨丨分賜)
(法吏敏中引鍾離意委珠事獨丨丨國史)刑統增詳(竇儀判大理寺奉詔重定丨丨援引律疏勑格)
(參酌重輕丨為三十卷尤為丨備太祖嘉之太祖實錄)表賀不奏(李浩大理奏結獄上顧輔臣曰)
(棘寺當得剛正如李浩者為之已而卿闕上曰無易李某遂除大理卿故事寺獄空上丨丨公獨丨丨言行錄)
張泌奏事不苟容(至道中張泌判大理寺會鞠陳廷山謀叛獄具李潤之大理正斷廷山謀)
(叛當絞中書刑房吏李文方用事潤之附會之泌掌廷尉不預議法又不見案櫝上疏言其事上召宰相吕蒙)
(正責讓蒙正稱文方所定為允泌因言曰臣祗能盡心於陛下不能苟容於文方以曲筆爾分紀)晉卿
鞠獄無觀望(苖丨丨字伯修為卿元豐大理兼丨丨事多上所付晉卿獨持平覈實丨所丨丨人)
(不以為冤職略)韓鎡烏巢大理寺獄戸賦(皇帝恩霑庶類道格玄功化覃於萬國之)
(間苛慝不作烏巢於圜扉之内囹圄知空足驗時清可知刑措蒼鷹莫鷙寧懷獄吏之憂疎網無加豈有虞人)
(之懼定國徒美於詳明何施善政治長不罹於縲紲豈見銜冤)
詩集名不朽(上卿才大丨丨丨早朝至尊暮求友高適宴大理寺卿)有陰功(憐君獨守)
(廷尉法知君決卿丨丨丨東坡送蔡冠卿)
大理少卿
歴代㳂革(後魏置少卿北齊及隋因之唐置二人六典國朝以朝官一員兼少卿事神宗置)
(大理獄少卿二員以蹇周輔楊汲為之分左斷刑右治獄四朝志建炎中興省大理卿而少卿二員如故)
(中興會要)
事類感天(隋趙綽為少卿時刑侍辛亶嘗衣緋裩上以為厭蠱將斬之綽曰據罪不當死上怒將斬)
(之對曰執法一心不可惜死上入良久乃釋之賜物三百段又上禁惡錢有二人在市以惡錢易者上令斬之)
(綽曰此人當杖上曰撼大水不動者當退對曰臣冀丨丨心何論動水上乃止隋書)登仙(倪若水字子泉)
(開元初班景倩自揚州採訪使入為少卿過州若水餞於郊顧左右曰班公是行若丨丨吾恨不得為騶未幾)
(入為戶部唐書)論獄(唐戴胄丨刑丨事皆無冤濫隨方指摘言如涌泉)定律(職林韓瑗武德初為)
(大理少卿受詔掌丨丨令瑗言於高祖曰官吏至公自當奉法高祖然之於是採定開皇律並唐書)正人
(唐太宗謂侍臣曰大理之職人命所懸當妙選丨丨用心存法無過戴胄者乃以為少卿唐新語)亞列
(屈居丨丨未副羣情韓愈胡公神道碑)諫射(唐孫伏伽為少卿帝數出馳射伏伽諫之夲𫝊)冒牒
(唐戴胄為大理少卿犯顔據正數矣參處法意至析秋毫隨類指摘言若湧泉帝益重之時有託資蔭丨丨取)
(調者詔許自首不首罪當死俄有詐得者獄具胄以法當流帝曰朕詔不首者死而今當流是示天下不以信)
(卿賣獄耶胄曰法者布大信於民言乃一時喜怒所發陛下以一朝忿將殺之既知不可而責於法此忍小忿)
(存大信也若阿忿違信臣為陛下惜之帝大感悟)守公(唐徐有功轉司刑少卿皇甫文備誣有功縱逆)
(黨久之文備坐事下獄有功出之或曰彼嘗䧟公於死今生之何也對曰爾所言者私忿我所守者公法不可)
(以私害公)崇簡(唐韓仲良為大理少卿律令請丨寬丨白六帖)付有司(源師煬帝時為大理少卿)
(帝出顯仁宫敇衞士不得輒離所守有一主師私令衞士出外帝付大理師據律當徒帝令斬之師奏曰此人)
(罪誠難恕若陛下初便殺之自可不關文墨既丨丨丨則義歸常典或更有此犯將何以加之隋史)薦宰
相(張柬之傳武后下詔求人仁傑曰臣嘗薦張柬之未用也后曰遷之矣曰臣丨丨丨而為司馬非用之乃)
(授司刑少卿唐書)執論守正(崔昪兄元暐位宰相先是酷吏誣籍數百家元暐開陳其枉宋璟劾)
(張昌宗不軌事元暐頗助璟及有司正張昌宗罪而元暐弟昪為司刑少卿丨丨大辟兄弟丨丨)論情
免死(唐戴胄遷大理少卿時吏部尚書長孫無忌不解佩刀入東上閤門封德彝議以監門校尉不覺罪)
(當死無忌罰銅二百斤胄駁曰若丨其誤則為丨一也而生死頓殊敢以同請上嘉之竟丨校尉丨)司刑
平反(通鑑徐有功為少卿時周興來俊臣等羅織天下衣冠近族者數千百家有功丨丨丨丨者不可勝)
(紀時人方于定國並唐書)號為明習(仁宗時陳大素權大理少卿又判大理寺丨丨丨丨法令)獨
持平實(元豐間大理承内降公事上下皆曰是詔獄也意必𫝊置少卿韓晉卿丨丨丨覈丨無所觀望)
(上知其才凡獄難明及事係權貴悉以委之長編)參典之官(丨丨丨丨南豐擬制)貳正之
選(同上除韓晉卿)議刑近厚(少卿王衣多稱長者上謂宰執曰衣以淳朴治獄既要人情又不可)
(慘刻張守曰衣雖法科丨丨頗丨丨言行錄)持法明恕(吕頤浩為相上謂宰執曰昨日大理少卿)
(元衮面奏朕戒以丨丨丨丨頥浩曰惟明克允乃用刑所先也乃詔今後臣僚所請若祖宗法意并新書有所)
(增損令刑部參酌申省同上)柳子厚先友記(鄭利用餘慶從父兄也真長者由大理少卿為)
(御史中丞後由中丞為大理卿)
詩集佐棘(丨丨竟誰同因思證聖中事雖亡復報理合有陰功)
大理正
歴代沿革(禮記王制成獄辭史以獄成告于正正聽之注史司寇也正鄉師之屬秦置廷尉正一人漢廷)
(尉正監及平謂之廷尉三官秩千石梁服獬豸冠銅印墨綬唐龍朔改為詳刑大夫光宅中為司刑正後)
(復故掌議獄正科條凡丞斷罪有不當者則以法正紀之唐百官志掌參議刑辟詳正科條之事見職官分)
(又國朝神宗復置大理獄後置寺正元豐五年刑部奏乞分評事司直與正為斷司丞與長貳為議司凡)
(斷案先上正看詳當否論難改正然後過議司覆議續會要建炎併省斷刑治獄寺正各置一員中興會)
(要)
事類稱平(宣帝聞黃霸持法平易為正數決獄廷中漢本𫝊)應正(正志愔為大理正奏言法)
(令者人之隄防不立則人無所禁切見大理官員多不奉法以縱罪為寬恕以守文為苛刻遂上丨丨論以見)
(志唐書)秀望(晉顧榮以南土丨丨累遷廷尉正)寺臺(蘇瓊為廷尉正時畢義雲為御史中丞以)
(猛暴任職理官忌憚莫敢有違瓊推察務在得情雪者甚衆丨異丨按始自於瓊北史)活千數(漢張)
(湯持法深而何比干務仁恕數與湯争所丨者丨丨妻何氏家𫝊云天陰雨比干夢貴客車騎滿門覺以語)
(語未已有老姥謂比干曰公有陰德今天錫君策因出懷中符策狀如簡長九寸凡九百九十枚以授比干子)
(孫佩佩綬者當如此自汝陰徙平陵代為名族分紀)宥所疑(司馬芝遷大理正有盗官絹置都厠上者)
(吏疑女工收以付獄芝曰刑罪之失失在苛暴今贓物先得而後訊其辭若不勝掠必致誣服誣服之情不可)
(以折獄且簡而易從大人之化也不失有罪庸世之治耳今丨丨丨以隆易從之義不亦可乎太祖從其議魏)
(志)明律令(陳琳橋玄奏琳丨丨丨召拜廷尉正)正科條(見沿革注)決定嫌疑(北史)
(宋世軌為廷尉少卿蘇軫之為正寺中語曰丨丨丨丨蘇軫之視表見裏宋世軌人以為二絶)參議
刑獄(大理正掌丨丨丨丨詳正科條之事凡六丞斷罪有不當以法正之六典)南臺持書(視丨)
(丨丨丨以為晉制通典)詳正科條(大理正掌參議丨丨丨丨之事唐志)參聽棘言(許公)
(集除制鷞鳩作士雖丨聯丨丨之丨晏類要)往正寺事(初寮制爾其明習刑書丨丨丨丨職林)
持法平允(范旻質之子也判大理正事丨丨丨丨太宗實錄)議獄平允(孔承恭遷大理)
(正丨丨丨丨權判大理少卿同上)惟明克允(初寮除葉預制議刑典獄丨丨丨丨往正寺事職林)
參贊為重(南豐除林純制正於理官丨丨丨丨)
詩集活獄(古風真往哲雅道濫朝聞丨丨威豪右銷時賴典墳釋無可大理正任章和江淹擬古章)
垂印(丨銀棘庭丨持斧柏臺綱范咸送大理正攝御史詩)
司直
歴代㳂革(後魏永安三年高穆奏置司直十人位在正監上不署曹事唯覆理御史檢劾事六)
(典注分紀唐置六人掌承制出使推覆若寺有疑獄則參議之國朝熙寧中置大理獄至元豐五年始)
(命程嗣先四人為司直續會要建炎三年詔斷刑司直兼治獄司直其治獄司直罷中興會要)
事類魚書(司直凡承制而出先請丨丨以往六帖)連署(司直凡大理斷獄皆丨丨)馳傳
決獄(王祚為司直丨丨丨丨所至仁平唐書)進列理官(丨丨丨丨初寮除鍾邦彦制)
詩集盡春秋(清絶聞詩語疏通豈法流傳家有衣鉢斷獄丨丨丨東坡和許朝奉詩)青袍
故(不恥丨丨丨尤宜白髮新李嘉祐送韋司直西行詩)非冗官(驊騮事天子辛苦在道路司直丨丨)
(丨荒山甚無趣杜甫送高司直尋封閬州詩)
大理評事
歴代㳂革(漢宣帝地節三年初於廷尉置左右評員四人後漢光武省右評惟有左評以掌平)
(決詔獄冠法冠魏晉以來無左右而直謂之廷尉評隋置大理評事六典注唐貞觀二十二年褚遂良議)
(重法官奏置評事十員掌出使推覆後加為十二員通典國朝熙寧置大理獄至元豐五年始命張仲)
(穎等十二人為評事同上隆興二年詔大理評事以八員為額)
事類高潔(馬宫行能丨丨遷廷尉平前漢書)務平(漢宣帝詔曰吏用法巧文滋深其為置廷)
(平其丨丨之於是選用于定國黃霸等同上)十事(何攀上便宜丨丨除廷尉平晉史)三緊(拾遺)
(上緊評事出緊赤尉坐緊出緊者以其銜思按覆彈射不法也故皆號丨丨官大理刑獄之司自卿已下每)
(以明詳法理者為之吏部參注拾遺評事皆以才望清官標格孤秀者署之俗號為丨丨官)評獄(預參)
(丨於詔丨唐子子昂為陳舍人讓官表)入臺(唐姚正操云自余以評事丨丨後相繼不絶韓琬以為不)
(然自則天好法刑曹望居九寺之首以此評事多丨丨迄今為雅例)評刑(丨丨北寺鷞鳩之政無聞陳子)
(昂集為陳舍人讓官表)無冤民(漢公孫洪舉何比干為廷尉右平獄丨丨丨號曰何公三輔決錄)
無詿誤(唐敬昭道為評事時沂州反者詿誤四百餘人昭道反覆詰對執政丨以奪丨丨者悉免唐新)
(語)使河南(王敬由為評事奉丨丨丨叱咤風生到廣陵訪裴諶諶曰評公使車留此一宿得無驚郡)
(將乎廣記)使南海(見下注)佐法之評(丨丨卿丨丨胡文恭行張希甫制)參議之
讞(俾參議讞初寮集行王怡制)擢任持平(丨丨丨丨胡文恭行崔公孺制)對司理法
(丨丨丨丨之平同上行王鎡制)進丞棘路(用丨丨於丨丨陳可叔制)治讞竹刑(往丨丨於)
(丨丨同上)平亭所疑(秋官覆天下之獄而其屬能丨丨其丨丨王歧公行刑部詳覆官制)刑讞
是評(胡文恭行馬琮制)參詳讞之聯(俾丨丨丨丨丨同上行陳知德制)寵法卿
之屬(特丨丨丨丨丨俾參詔獄之評同上行趙真卿制)韓愈崔評事墓銘(君諱翰博)
(陵安平人通儒書江南人士多從之遊汝州刺史吳郡陸夜源引為防禦判官表授試大理評事貞元十五年)
(終於家銘曰朝之言嘻嘻夕之言怡怡偕入而出乘馬而馳一日不見而死吁其可悲)柳文裴評
事墓誌(穆曰起居郎生均州刺史均州與其弟大理裴伯言更為刑部郎用文吏名於朝善杜禮書長)
(子曰某射進士策進大理評事當伐蔡及鄆汴常為軍首贊佐有勞元和十四年終於河南銘曰世守不遷秀)
(於士卿不利有司爰客於梁梁委其躬乃相戎政宫臣理屬宫臣太子舍人理屬大理評事仍受國命南蔡北)
(曹五載首兵柔剛輔理平視太平馬牛既寧告養于京棧車草草我來周道載飢載勞神奪其孝形經于洛魂)
(其焉如)
詩集近要(廷評丨丨津杜甫送王評事詩)登朝(勿嫌法官未丨丨猶勝赤尉長趨尹韓愈送崔)
(立之詩)不讀律(評事丨丨丨博士不尋章張鷟車載斗量詩)青雲姿(佇聞明主用豈負丨)
(丨丨岑參送顔評事)初銜命(棘寺丨丨丨梅仙已誤身劉喜卿夜宴評事拜命詩)
大理寺丞
歴代㳂革(晉武帝咸寧中因曹志上書請廷尉置丞隋改為勾檢官唐置丞六人掌分判寺事)
(正刑之輕重國朝神宗復置大理獄丞四員命卿始少舉官元豐五年命莫君陳等九人為大理寺丞)
(自朝廷差官也續會要舊制斷刑寺丞六員建炎三年减三員治獄寺丞减二員中興會要)
事類必生(杜景佺徐有功為司刑丞與來俊臣侯思止同理獄人稱之曰遇徐杜丨丨遇來侯必死)
(唐書)無死(唐胡元禮遷少卿嘗出一死囚元禮判殺之曰元禮不離刑曹此人無活法李日知報曰日知)
(不離刑曹此人丨丨法竟以兩狀申日知果直御史臺記)無冤(唐狄仁傑為大理丞周歲斷獄一萬七千)
(人丨丨訴者時武衛大將軍權善才坐誤斫昭陵柏樹仁傑奏罪當免職高宗令誅之仁傑曰陛下必用變法)
(請從今日為始臣不敢奉制殺善才陷陛下於不道帝意解善才因而免罪舊史)無濫(李日知遷司刑)
(丞時用法嚴急日知獨寬平丨冤丨者唐書)敬謹(前為廷尉察獄評刑頗聞丨丨白集行薛元堂制)
通敏(眷兹廷尉惟良𡭗丨丨有稱宜丞寺事初寮制)參領(丨丨寺事續會要)進丞(丨丨讞寺)
(胡文恭行郭恭制)進法局(丨丞丨丨胡文恭行徐仲寮制)擢京局(丨丞丨丨典治刑獄胡文)
(恭行昌湜制)知卿才(天聖中大理寺丞石延年上書陳十策乞選練兵級言西夏必叛朝廷不)
(以為然及元昊反上思其言召見乞奉使河東籍兵回稱旨上曰丨丨丨久矣)宜用士(紹興二十六年)
(上曰理寺丨參丨丨於是何涇楊邦弼除理丞)上大寳箴(張藴古丨丨丨丨除丞唐書)解善
才罪(注見前)佳丞法卿(丨丨丨丨胡文恭行張子諒制)參丞理官(丨丨丨丨胡文)
(恭張靖制)進丞卿讞(丨丨丨丨胡文恭行晏詹制)往贊廷理(丨丨丨丨公是行符穆之)
(制)治讞之丞(丨丨丨丨胡文恭行尹立制)司刑之典(擢任藩卿之丞參丨丨讞丨丨)
(胡文恭行毛淮藩制)法卿貴丞(丨丨丨丨公是行楊鈞制)往丞于理(丨丨丨丨胡文恭行)
(擢忠惠制)用除棘路(丨丨丨丨之丞往治竹刑之讞胡文恭王尹制)往治竹刑(司進丞於)
(棘路丨丨讞於丨丨胡文恭行程簡制)
事類法曹椽(棲棲丨丨丨何以獨卑陬生平企仁義所學皆孔周早知大理官不列三台儔何况)
(親犴獄敲搒𤼵奸偷懸知失事勢恐自罹罝罘韓愈赴江陵道中呈李孫三學士詩)
寺簿
歴代㳂革(晉初置廷尉主簿六典後齊九寺各有主簿隋百官志唐置二人掌印省署抄目勾)
(檢稽失唐百官志國朝復元豐正名初除二員建炎三年省後中興會要)
事類原情引經(陳希點為太學博士遷大理寺簿人為之憤然公忻然就職素不讀律而丨丨)
(丨丨法家自以為不及樓攻媿集)持節勞來(薛季宣為大理主簿是歲江湖大軍流民往往北渡)
(江邊吏復奏淮民多欵塞者遣公行淮西收以實邊公丨丨丨丨耄稚滿車下公使事有緒道進官二等除大)
(理正吕東萊集)
詩集多少年(法吏丨丨丨磨淬出角圭將舉汝愆尤以為已階梯韓愈賀歸呈同官集)
古今合璧事類備要後集卷三十四
