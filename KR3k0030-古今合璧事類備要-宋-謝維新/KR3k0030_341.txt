古今合璧事類備要外集卷四十一
宋謝維新撰
香附香爐
香品舉要(香最多品類出交廣崖州及海南諸國然秦漢以前未聞惟稱蘭惠椒桂而已至漢)
(武時外尚書郎奏事者始有含雞舌香其他皆未聞迨晉武時外國貢異香始此及隋除夜火山燒沉香)
(甲煎不計數海南諸品畢至矣唐眀皇君臣多有用沉檀腦麝為亭閣何多也周顯德間昆明國又獻薔)
(薇水矣昔所未有今皆有焉然香一也或出於草或出於木或花或實或節或葉或皮或液或又假人力)
(煎和而成有供焚者有可佩者又有充入藥者至龍涎麝臍又取之於龍採之於麝者矣好事者試相與)
(評之)
事類遠聞(凡香之屬皆從香丨丨曰馨美者曰□音使氣曰馦說文)有飶(丨丨其香邦家之光)
(詩載芟)始升(其香丨丨生民)香市(南方有丨丨乃商人交易處述異記)香戸(南海郡有採丨)
(丨同上)香界(因香所生以為丨丨楞嚴經)香篆(近世尚竒者鏤木以為之範丨塵為丨文準十)
(二辰分百刻凡燃一晝一夜或燃於飲席或佛像前香譜)香珠(以雜香𢷬之丸如梧桐子大青䋲穿之謂)
(之丨丨燃之香徹天二洞珠囊)薰香(莊公束縳管仲以子齊使齊使受之而退比至三舋三浴之注以香)
(塗身曰舋亦或為丨齊語)燒香(宋景公丨異丨於臺上有野人被草負笈扣門而進是為子韋世司天部)
(洪芻香譜)進香(漢雍仲子丨南海丨物拜涪陽尉人謂之香尉速異記)懷香(漢尚書郎丨丨握蘭)
(含雞舌香官儀)合香(金日䃅入侍欲衣服香潔變胡虜氣自丨一丨武帝果悅之洪芻香譜)含香
(漢桓帝時侍中刁存年耆口臭上出雞舌香使丨之自疑有過賜毒歸舍辭訣欲就便宜賴僚友求視其藥更)
(為含食意遂解又見前)竊香(韓夀賈充會諸吏聞夀有異香之氣是外國所貢者一著人歴月不歇賈)
(計武帝所賜惟已及陳騫家餘無此疑夀與女通乃取左右婢考問即以狀言充袐之以女妻夀)禁熏
香(魏武令云天下初定吾便丨家内不得丨丨)愛熏香(劉季和性丨香常如厠還輒過香爐上主)
(簿張坦曰人名公作俗人不虛也季和曰荀令君至人家坐席三日香比我如何坦曰醜婦效顰見者必走公)
(欲遁走邪季和大笑襄陽記)佩紫囊(謝玄少時好丨丨羅香丨叔父安患之而不欲傷其意因戲賭)
(而焚之於是遂止)焚數車(唐太宗與蕭后宫中觀燈問孰為隋主曰彼亡國之君陛下開基之主奢)
(儉不同爾帝曰隋主何如后曰每除夜殿前諸位設大山數十每一山焚沉香數車沃以甲煎熖起數丈香數)
(十里一夜用沈香二百餘車甲煎二百餘石房中不燃膏火縣寳珠一百二十照之太宗口刺其奢心服其盛)
(續世說)沉香亭(唐開元中有丨丨丨李又唐敬宗時波斯進丨丨丨子材拾遺漢諫曰丨丨為丨)
(何異瑤臺瓊室)檀香亭(宣州觀察使揚牧造丨丨丨子初成命賓樂之)沉香閣(楊國忠嘗用丨)
(丨為丨檀香為欄檻以麝香乳香篩土和為泥飾閣璧每於春時木芍藥盛開之際聚賓於此閣上賞花焉禁)
(中丨丨之丨殆不侔此壯麗也天寳遺事)檀香閣(同上)瑶英㗖香(元載寵姬薛丨丨母趙娟)
(幼以香丨英故肌肉悉香杜陽編)鄭姬薰香(唐丨注赴河中丨妾百餘盡丨麝香氣數里逆於人)
(鼻是歲自京兆至河中所過瓜盡一蒂不獲)水沉香氣(香嚴童子白佛言我諸比丘燒水沉香香)
(氣寂然來入鼻中本非空非煙非火去無所著來無所從由是意銷發明無漏得阿羅漢)帳中香法
(江南李士丨丨丨丨以鵝梨蒸沉香用之洪駒父)異香成穗(二十二祖摩拏羅至西印土焚香而)
(月氏國王忽覩異香成穗傳燈錄)焚香返魂(司天主簿徐肇遇蘇氏子德竒者自言善為返魂香)
(手持香爐懷中取一帖白檀香末撮於爐中煙氣裊裊直上甚於龍腦德竒微吟曰東海徐肇欲見先靈願此)
(香煙用為引導盡見其父母曾高德竒曰但死經八十年已上則不可返矣洪芻香譜)洒衣以香
(周顯德五年昆眀國獻薔薇水十五瓶云得自西域以丨丨衣敝而香不滅)以服罩香(梅學士詢)
(性喜焚香其在官所每晨起將視事必焚香兩爐丨公丨丨之撮其袖以出坐定撒開郁然滿空濃丨時人謂)
(之梅香歸香)
香爐被中香爐(長安巧工丁緩者作丨丨丨丨為機環轉之運四周又作九層慱山香爐鏤以)
(竒禽怪獸皆自然能動西京雜記)帳角香爐(石季龍冬月為複帳四角安純金銀鑿鏤香爐鄴中)
(記)吳泰筮卦(吳郡丨丨能丨會稽盧氏失慱山香爐使泰筮之泰曰此物質重為金其象實山有)
(樹非林有孔非泉闔閭晨興見發青煙此香爐也語其處求即得集異記)宗超行道(丨丨嘗露壇丨)
(丨奩中香盡自然滿溢爐中無自出火燈)五方香床(隋煬帝觀文殿前兩廂為堂各十二間堂中每)
(間十二寳厨前設五方香床綴貼金玉珠翠每駕至則宫中擎香爐在輦前行)宋范曄香序(麝本)
(多忌過分必害沉實易和盈斤無傷零藿慘虐詹唐粘濕廿松蘇合安息鬱金榛多和羅之屬並被於外國無)
(取於中土又棗膏昏蒙甲馢淺俗非惟無助於馨烈乃當弭增於尤疾也此序所言悉以比類朝士麝本多)
(忌比庾憬之棗膏昏蒙比羊玄保甲馢淺俗比徐湛之甘松蘇合比惠休道人沈實易和盖自比也)葉庭
珪香譜(乳香一名薰陸香出大食之南數千里其樹類松以斤斫樹脂溢於外結而成香聚而成塊上)
(品為㨂香圓大如指頭今俗所謂滴乳次曰瓶乳言收時置于瓶中又次曰乳塌盖香而雜之以沙石者也又)
(次曰黑榻盖香之黑色者也又次曰水濕塌盖香在舟中為水所浸漬而氣變色敗者也其雜品而碎者曰斫)
(削簸揚為塵者曰纏末腦子出渤泥三佛齊亦有之乃深山窮谷中經千年老杉樹其枝幹不曾損動者若)
(損動則氣泄無腦矣其土人解作板叚隨其板傍横裂而成縫有腦出於縫中劈而取之其大者成片俗謂之)
(梅花腦其次謂之速腦速腦之中其次者謂之米腦沈香其木類椿櫸多節取之先斷其木根積年皮幹俱)
(朽心與節不壞者香也細枝緊而實為青桂香黑而沉水者為沉香半浮沉者為雞骨香最麤者為箋香類證)
(本草沉香所出非一真臘為上古城次之渤泥為下然就真臘而較之則又有三品綠洋為上三濼次之渤囉)
(間為下而香之大㮣生結者為上熟脫者次之堅黑者為上黃香次之狀如犀角者謂之犀角沉如燕口者謂)
(之燕口沉如附子者謂之附子沉如梭者謂之梭沉文横而堅緻者謂之隔沉生沉香蓬萊香出海南山西其)
(初連木則狀如粟棘房土人謂之刺香刀刳木而出其香則堅緻而光澤士大夫謂之蓬萊香同上蕃沉出於)
(渤泥三佛齊醫家多用之亦謂之藥沉同上箋香乃沉香之次者香有三等曰沉曰箋曰黃熟沉箋皆有二)
(品曰熟結曰生結熟結者樹自爛而得生結者伐仆得之又久爛脫而剔取之黃熟有三品曰夾箋其破者為)
(散沉香之良者也瓊崖生取者為角沉宜薰衣木枯朽乃得者為黃熟可入藥談苑及倦游錄一木四香根)
(曰旃檀節曰沉香花曰雞舌膠曰薰陸酉陽雜爼生熟速香伐樹去木而取香者謂之生速樹仆於地木腐而)
(香浮者謂之熟速檀香出於三佛齊國皮木而色黃者謂之黃檀皮腐而色紫者謂之紫檀恐其氣泄則以)
(紙封之黃熟香皮堅而中腐者其形如桶故謂之黃熟桶其夾箋而色黑者其氣尤勝鷓鴣班體薄而易)
(燼其厚而沉水者差久暫香乃熟速之次者但脫者謂之熟速而木之半存者謂之暫香降真香氣勁而)
(遠能辟邪氣篤耨香出真臘國亦樹之脂也樹如松杉之類而香藏之皮樹老而自然流溢者色白而透眀)
(故其香雖盛暑不融土人既取之矣夏月以火環其樹而炙之令其脂液再溢至冬沍寒因其凝而復取之故)
(其香冬凝而夏融土人盛之以瓠瓢至暑月則鑚其瓢而周為之孔藏之米中欲其隂凉而氣通以泄其汗故)
(得不融舟人易之以瓷器不若瓢也香之氣清遠而長雜於樹皮則黑而黑為下矣香之性易融而暑月之融)
(多滲於瓢故斷瓢而藏之亦得其典刑今所謂葫蘆瓢是也麝香木出古城國樹老而仆埋於地而腐外黑)
(而内黃赤者其氣類於麝龍涎出大食國其龍多蟠於洋中之大石卧而吐涎衆魚聚而&KR0008;之土人見則没)
(而取焉然龍涎無香其氣近於臊白者如百藥而膩理黑者亞之如五靈脂而光澤能發衆香故人常用之以)
(和香焉薔薇水大食國花露也今則採茉莉取其液以代焉然其水多偽雜試之當用琉璃瓶盛之翻搖數)
(四其泡周上下者為真安息香出三佛齊國其香乃樹之脂也其形色類胡桃攘而不宜於燒然能發衆香)
(故人取之以和香焉亞濕香出占城國其香非自然乃土人以十種香搗和而成體亞而濕氣和而長爇之)
(勝於他香塗肌拂手香皆出占城國土人以腦麝諸香搗和而成或以塗肌或以拂手其香經數宿不散)
(金顔香正出大食真臘國其香乃樹之脂色黃而氣勁工於臘聚衆香今之為龍涎軟香佩帶者多用之蘇)
(合香油亦出大食國氣味大抵類篤耨雞舌香一名丁子香以其形似丁子香也即丁香之大者今謂丁香)
(母是也日華子云治口氣生結香産高竇等州山民見香木曲幹斜枝以刀所成坎經年得雨水漬復鋸取)
(之刮去白木其香結為班點亦名鷓鴣班倦游錄螺甲雲南者如掌青黃色取靨燒灰合香者多用之本草)
(修申香方取大甲香如崑崙耳者酒煮蜜熬入諸香中用又納世西國似艾盖柳皮上蘚衣合和諸香燒之)
(其煙團聚清白可愛本草)程泰之香說(秦漢以前二廣未通中國中國無今沉腦等香也宗廟&KR2130;)
(蕭灌獻尚鬱食品貴椒至荀卿氏方言椒蘭漢雖已得南粤其尚臭之極者椒房郎官以雞舌奏事而已較之)
(沉腦其等級之甚下不類也惟西京雜記載長安巧工丁緩作被下香爐頗疑已有令香然劉向銘博山罏亦止曰)
(中有蘭錡青火朱煙玉臺新詠說博山文亦曰朱火然其中青煙颺其間香風難久居空令惠草殘二文所賦)
(皆焚蘭蕙而非沉腦是漢雖通南越亦未見越香也漢武内傳載西王母降爇嬰香等品多名異然疑後人為之)
(漢武奉仙窮極宫室帷帳器用之麗漢史備記不遺若曾剏有古來未有一香安得不記演繁露)
香爐漢劉向香爐銘(嘉此正氣嶄岩若山上貫泰華承以銅盤中有蘭筒朱大青煙)梁
元帝香爐銘(蘇合氤氲非烟若雲時濃更薄乍聚還分火微難盡風長易聞孰云道力慈悲所薰)
詩集香事(輪困丨丨已郁郁著書畫誰能入吾室脫汝世俗械黃魯直)香癖(賈俠懷六韜家)
(有十二戰天寳喜文事如我有丨丨)香光(公虚采蘋宫行樂在小寢丨丨當發聞色敗不可稔)香炷
(險心游萬仞躁欲生五兵隠几丨一丨靈臺湛空眀)烟霏(畫食鳥窺臺宴坐日過砌俗氛无因來丨丨作)
(輿衛以上並山谷報賈天錫惠寳薰)火力(琢瓷作鼎碧於水削銀為葉輕如紙不武丨丨均閉閣下簾風)
(不起詩人自炷古龍涎但令有香不見烟素馨欲開抺利折底處龍涎和檀沉平生飽食山林味不奈此香殊)
(斌媚呼兒急取蒸木犀却作書生真富貴楊廷秀)蔚宗傳(林花飛片片香歸啣泥燕閉閣和春風還)
(尋丨丨丨山谷)安樂窩(丨丨丨中一炷香凌晨焚意豈尋常禍如許免人須謟福若待求天可量且異)
(緇黃徼廟貌又殊兒女裛衣裳非啚聞道至於此金玉誰家不滿堂卲堯夫)薰知見(衣篝麗紈綺有)
(待乃芬芳當念真富貴自丨丨丨香山谷)真富貴(見前)鷓鴣班(百鍊香螺沉博水薰近出江南)
(一檖黃雲繞几深祥想對同參螺甲割崑崙耳香材屑丨丨丨欲雨鳴鳩日永下帷睡鴨春閑我讀蔚宗香傳)
(文章不减二班誤以甲為淺俗却知麝要防閑)驪龍沫(瘴海丨丨供素丨蠻村花露挹清滋微參鼻觀)
(猶疑似全在爐烟未發時劉子翬還老寄龍涎香)結縹渺(旃檀婆律海外芬西山老臍栢斫薰香螺)
(脫靨來相羣能丨丨丨風中雲)散氤氲(一燈如雲起微焚何時渡盡此篆紋繚繞无窮合復分緜緜浮)
(空丨丨丨云云東坡特此夀卯君注東坡於子由生日送檀香觀音像并香印篆盖)一穟黃雲(見前)
(鷓鴣班注)四兩元參(丨丨丨丨三兩松麝香丰分蜜和同丸如彈子金爐爇還似花心噴曉風香譜)
香爐雕文(四坐且莫喧願聽歌一言請說銅香爐崔嵬東南山上枝似松栢下根据銅盤丨丨各異)
(類離婁自相連誰能為此器公輸與魯班朱火然其中青煙颺其間順風入君懷四坐莫不歡香風難久居空)
(令蕙草殘古樂府)含薰(參差鬱佳麗合沓紛可憐蔽虧千種樹出没萬重山上鏤秦王子駕鶴乘紫烟)
(下刻蟠龍勢矯首半銜連傍為伊水麗芝盖出巖間後有漢游女拾翠弄餘妍榮色何雜揉縟繡更相鮮麏麚)
(或騰倚林薄杳芊眠掩筆如不發丨丨火肯燃風生玉階樹露湛曲池蓮寒蛩飛客室秋雲没曉煙齊劉繪)
孤煙(石密化螺甲榠樝煮水沉博山丨丨起對此作森森山谷)太清(雉尾映鞭聲金爐拂丨丨班近)
(聞香早歸來學得成山谷)睡鴨(床帳夜氣馥衣桁晩煙凝瓦溝鳴急雪丨丨照華燈山谷又見前)蟠
龍(見前含薰未肯然注)
古今合璧事類備要外集卷四十一
