古今合璧事類備要前集卷十五
宋謝維新撰
節序門
元旦附元會
事類首祚(王羲之月儀書曰日往月来元正丨丨太蔟告辰微陽始布罄无不宜和神養素)端
月(玉燭寳典云元正丨丨)三朔(正月上日注朔日也書夏以半明為朔殷以鷄鳴為朔周以夜半為)
(朔故云丨丨書大傳)三朝(正月一日為歲之朝月之朝日之朝漢孔光傳注)三元(正月一日為元)
(日亦云丨丨歲之元時之元月之元玉燭寶典)三微(白虎通謂之丨丨月言陽氣始施萬物始動微而未)
(著)天臘(正月一日為丨丨五帝校定生人神氣時限長短益添年命其日宜求禱子孕祭祀先亡昇達)
(玄祖)天節(正月一日天中節會之辰獻壽之日並出道書)决八風(漢魏占候正月旦丨丨丨風從)
(南来大旱西南小旱西方有兵西北豆成北方中歲東北為上歲東方大水東南疾疫歲惡八風常與其對課)
(多勝少久勝亟疾勝徐漢天文志)養五臟(正月元日五薰鍊形注五辛所以丨丨丨氣風土記)傳
生酒(唐長安風俗每至元日已後逓飲酒相邀迎號丨丨丨法苑珠林)却邪丸(梁武每歲旦賜)
(羣臣歲旦酒辟惡散丨丨丨或本作却鬼雜爼)膠牙餳(元日食丨丨丨取膠固之義荆楚歲時記)粉
荔枝(金門歲節曰洛陽人家正旦造絲雞蠟燕丨丨丨)上辛盤(正旦楚人上五辛盤松栢頌椒)
(花酒周處風土記)獻椒頌(晉劉臻妻陳氏元日獻椒花頌云璇穹周迴三朝肇建青陽散輝澄景載)
(煥美哉靈葩爰採爰獻聖容皎皎永壽於萬出晉書)折松枝(歲首丨丨丨男七女二以為藥飲之董勛)
(答問)服桃湯(元日丨丨丨進敷丁散蓋桃者五行之精厭邪氣制百鬼)進椒栢酒(正月一日)
(是謂正日潔祀祖禰進酒降神畢乃室家尊卑大小以次列于先祖之前子婦曾孫各上椒酒於家長崔寔月)
(令元日丨丨丨丨椒是玉衡星精服之令人身輕能走柏是仙藥進酒次第以年少者為先歲時記)飲屠
蘇酒(昔有人居草庵之中每歲除夕遺里閭藥一貼令囊浸井中至元日取水置于酒樽名曰屠蘇酒合)
(家飲之不瘟疫歲華紀麗丨丨丨丨所以祓瘟禳惡其法必自幼飲何也董勛曰少者得歲故先酒賀之老者)
(失歲故後與酒韻語陽秋)畫雞帖戶(正月一日丨丨丨丨上懸葦索於其上插符於旁百鬼畏之歲)
(時記舊時歲朔常設葦茭桃梗磔雞于宫及百寺門以禳惡氣沈約宋書)獻鳩放生(邯鄲之民以正)
(月旦丨丨於簡子簡子大悦厚賞之客問其故簡子曰正旦丨丨示有恩也列子滎陽南原上有厄井父老云)
(漢高祖曾避項羽於此井為雙鳩所救故漢朝每正旦輙放雙鳩始於此廣記)爆竹驚鬼(西方深山)
(中有人長尺餘犯人則病寒熱名曰山臊人以竹著火中熚烞有聲而山臊驚憚神異經爆竹燃草起於庭燎)
(歲時記)桃符畫神(東海度朔山有大桃樹蟠屈三千里其卑枝向東北曰鬼門萬鬼出入也有二)
(神一曰神荼一曰鬱壘主閱領衆鬼之出入者執以飼虎於是黃帝法而象之因立桃板於門戶上畫神荼鬱)
(壘以禦凶鬼此則桃板之制也盖其起自黃帝故今世畫神像於板上猶於其下書左神荼右鬱壘兄弟二人)
(生能執鬼於度朔山桃樹下簡閱百鬼之无道者縳以葦索執以飼虎張平子東都賦云守以鬱壘神荼副焉)
(風俗通蘇秦說孟嘗君曰土偶人語桃梗梗者更也曰今子東國之木桃削子為人假以丹彩用子以當門戶)
(之厲戰國策造桃板著戶謂之仙木百鬼所畏六帖注)祝除貧鬼(高陽氏子好衣弊食糜正月晦)
(日巷死世作糜棄破衣是日丨於巷曰丨丨丨韓文公送窮文亦于正月乙丑晦主人使奴星結柳作車縛草)
(為船載糗與糧三揖窮鬼而告之唐四時寶鑑)繫令如願(有商人過清湖見清湖君君問所須有人)
(教云但乞如願君許之果得一婢如願即其名也商有所求悉能致之後因正旦如願晚起商人撻之走入糞)
(壌中不見今人正旦以細繩丨偶人投糞掃中云丨丨丨歲時記)鍾馗事迹(今人歲首畫丨丨辟)
(邪俗傳起於唐明皇時皇祐中穿地得碑乃宋宗慤母墓誌載其妹名鍾馗又北史堯諠本名鍾葵字辟邪又)
(有于勁者亦字鍾馗以世數攷之諠又居前則知不特起於宋也遯齋閑覽開元中明皇講武驪山翠華還宫)
(不悦因痁疾作晝夢一小鬼衣絳犢鼻跣一足復一足腰懸一履搢一筠扇盗太真繡香囊及上玉笛繞殿弃)
(戲上前上叱問之小鬼奏曰臣乃虚耗也上曰未聞虛耗之名小鬼奏曰虛者望空虚中盗人物如戲耗即耗)
(人家喜事成憂上怒欲呼武士俄見一大鬼頂破帽衣藍袍繫角帶靸朝靴徑捉小鬼先刳其日然後孹而啖)
(之上問大者曰爾何人也乃奏云臣終南山進士鍾馗也因武德中應舉不捷羞歸故里觸殿階而死是時奉)
(旨賜綠袍以葬之感恩發誓與我王除天下虛耗妖孽之事言訖夢覺痁疾頓瘳乃詔畫工吳道子曰試與朕)
(如夢圖之道子奉旨恍若有覩立筆成圖進呈上視久之撫几曰是卿與朕同夢爾賜以百金唐逸史)鍾
馗繪像(昔吳道子所畫一丨丨衣藍衫鞹一足眇一目腰一笏巾裹而蓬髮垂鬢左手捉一鬼以右手)
(第二指捥鬼眼睛筆蹟遒勁實有唐之神妙有得之者以獻偽蜀主甚愛重之常懸於内寢一日召黃筌令看)
(之筌一見稱其精妙謝恩訖昶謂曰此鍾馗若拇指搯鬼眼睛則更有力試為我改之筌曰乃吳道子所畫錘)
(馗一身之力氣色眼貌俱在第二指不在拇指所以不敢輙改筌今别畫雖不及古人一身之力意思併在拇)
(指昶賞筌之能賜以綵段彩器野人閑話)
元會元日始會(漢高帝七年長樂宮成制羣臣朝賀儀武帝改用夏正亦在建寅之朔則元日)
(慶賀始於高祖也通典)正旦不朝(丨月丨百官朝賀光祿勲劉嘉廷尉趙世各辭病丨能丨高陽)
(奏不敬請廷尉治嘉罪河南尹治世罪漢儀)酌白獸尊(魏武帝用漢儀元日百官上壽設白獸尊)
(於殿廷能獻直言者則發此尊飲酒案禮白獸尊乃北齊之遺式也上施白獸盖後代所為示忌憚也)賜
綠醽酒(咸康五年十二月丙子正旦會百僚丨丨丨丨人一升晉起居注)噀酒滅火(詳見)
(雨門)說經奪席(漢光武正旦命羣臣丨丨不通者丨丨戴馮乃獨坐三十餘席東觀紀)明燎
充庭(梁元會於丨庭設丨文物丨丨郡國皆受詔侍中讀五條詔令隋禮儀志)設燈會殿(漢儀)
(有正會禮正旦夜漏未盡七刻鐘鳴受賀公侯以下執贄来庭二千石以上升殿稱萬壽然後作樂宴享魏文)
(帝都鄴正會文昌殿用漢儀又設百華燈晉氏受命武帝更定元會儀晉禮志)百官夀酒(夜漏未盡)
(七刻謂之辰賀晝漏上三刻丨丨奉丨丨謂之晝會晉禮志)宰相火城(元日冬至立仗百官皆備)
(珂傘列燭有至五六百炬謂之火城有堂火城丨丨丨丨將至則衆火皆撲滅以避宰相國史補)
詩集明日春(堆盤紅縷細茵陳巧與椒花雨鬭新竹馬異時寕信老土牛丨丨莫辭丨出東坡)
元旦早(丨丨家僮催丨起但搔白髮惜殘眠未將栢子簪新歲且與梅花叙隔年甥姪拜多身老矣親)
(朋来少屋蕭然人生智力難求處只有稱觴阿母前潜夫)銘柏酒(正朝辟惡酒新年長命杯柏葉隨銘)
(至椒花逐頌未庾信)換桃符(爆竹聲中一歲除春風送暖入屠蘇千門萬戶曈曈日總把新桃換舊符)
(出王介甫)剪銀幡(蕭索東風雨鬢華年年幡勝丨宮花愁聞塞曲吹蘆管喜見春盤得蓼芽東坡朝回)
(兩袖天香滿頭上丨丨笑阿咸仝上董勛問禮俗正月一日造華勝相遺夢華錄元日賜銀幡)圖金燕
(聊開柏葉酒試奠五辛盤金薄圖神燕朱泥却鬼九庾肩吾)飲屠蘇(不覺老將春共至更悲擕手幾)
(人全還丹寂寞羞明鏡手把屠蘇譲少年闕名自知年幾偏應少先把屠蘇不讓春倘更數年逢此日還應)
(惆悵羡他人裴夷直戴星先捧祝堯觴鏡裏堪驚雨鬢霜好是燈前偷失笑屠蘇應不得先嘗成文幹纔)
(酌屠蘇定年齒坐中皆笑鬢毛斑方干老去怕看新歷日退歸擬學舊桃符煙花已作青春意霜雪偏尋舊客)
(鬚但把窮愁博長健不辭最後丨丨丨東坡)酌藍尾(歲盞復推藍尾酒春盤先勸膠牙餳)年
入手(莫嗟一日日催人且喜一年丨丨丨白樂天)景呈新(年光悲擲舊丨色喜丨丨庾亮)祈
令終(踐元辰延顯融獻羽觴丨丨丨晉元勖)保富貴(富貴祝来何所遂聰明鞭得轉無機唐元)
(稹)早朝(係元會千官車馬游龍来晝漏始上閶闔開峩峩左右昇龍進昨夜雪飛銀作堆殿前冠劒魚)
(鱗立東風入仗旗脚迴黃鐘一奏寳扇掩玳簾捲起香霧排鳴弰未盡霹靂響翠輦已退黃金階聖人端冕御)
(法座大樂旅作聲和諧羣公抃蹈丹墀下尚書奏瑞四夷懷乘輿却入更衣閤通天絳袍陞玉榻百拜稱觴萬)
(歲聞兩廊賜食簪裾匝曲傳大定舞綴疎波旋煙斂飭宮車衛官解嚴多士退日光停午氣象舒梅聖俞帝宮)
(通夕燎天門拂曙開瑞雲生寳鼎榮光上露臺華山不老葉宜城萬壽杯遥見飛鳬下懸知葉縣来隋蕭慤萬)
(戟凌霜布森森瑞氣間垂衣當曉日上壽對南山濟濟延多士蹮蹮舞百蠻小臣無事諫空愧伴鳴環盧綸)
觀朝(元日爭朝闕奔流若會溟路塵和薄霧騎火接低星門響雙魚鑰車喧百子鈴冕旒當翠殿幢戟滿)
(彤庭積歲方編瑞乘春即省刑太官陳禹玉司歷貢堯蓂壽酒三聲退簫韶九奏停太陽開物象霈澤及生靈)
(南陌高山碧東方遠氣青自憐揚子賤歸草太玄經司空曙欲曙九衢人更多千條香燭照星河今朝始見金)
(吾貴車馬縱横避玉珂釋靈澈)朝廻(天仗宵嚴建羽旄春雲送色曉雞號金鑪香動螭頭暗玉佩聲来雉)
(尾高戎服上趨承北極儒冠列侍映東曹太平時節身難遇郎署何須歎二毛韓愈鳴佩隨鵷鷺登階見冕旒)
(無能禆聖代何事别滄洲閒夜貧還醉浮名老漸羞鳳城春欲晚郎吏一同遊盧綸葦桃猶在戶椒栢已稱觴)
(歲美風先應丨丨日漸長東坡星河猶在整朝衣遠望天門再拜歸杜牧之)
立春
事類條風至(立春丨丨丨注曰條達萬物之風通卦驗)農祥正(丨丨晨丨注曰丨丨房星)
(也晨丨謂晨見南方立春之日也國語)迎東郊(先立春三日太史謁之天子曰某日立春盛德在木)
(天子乃親帥三公九卿諸侯大夫以丨春於丨丨月令)禮蒼帝(以青圭禮東方注丨東方以立春謂)
(丨精之丨禮春官)立青幡(後漢立春之日丨丨丨禮儀志)服蒼玉(天子衣青衣丨丨丨月令)
候竹管(取宜陽金門竹為管河内葭草為灰以候陽氣玉泉記以葭莩灰實律之端氣至則灰飛續漢)
(書)舞雲翹(立春之日迎春於東郊車旗服飾皆青歌青陽丨丨丨之舞後漢祭祀志)出綵花
(唐景龍四年正月八日立春上令侍臣迎春内丨丨丨樹人賜一枝令學士賦詩景龍記)賜幡勝(唐制)
(立春賜三省官綵勝各有差文昌雜錄立春日自郎官御史寺監長貳以上皆丨春丨丨以羅為之宰執親王)
(近臣皆丨金銀丨丨入賀訖戴歸私第夢華錄)剪春幡(立春之日士夫之家丨綵為小幡謂之丨丨或)
(懸於家人之頭或綴於花枝之下又錄剪為春蝶春錢春勝以為戲文昌雜)薦春菜(東晉李鄂立春日命)
(以蘆菔芹芽為菜盤相饋貺摭遺唐立春日春餅生菜號春盤四時寳鑑齊民月今立春日食生菜取迎新之)
(意安定郡王立春作五辛盤以黃柑釀酒謂洞庭春色夢華錄)出土牛(月令季冬之月丨丨丨以送寒)
(氣出猶作也丑為牛牛可牽止送猶畢也季冬丨丨丨以示農耕之早晚删定月令季冬之月立土牛六頭於)
(國都郡縣城外丑地以送寒氣後漢禮儀志立春前五日並造土牛耕夫犂具於大門之外是日黎明有司為)
(壇以祭先農官吏各具綵仗環擊牛者三所以示勸耕之意夢華錄)鞭春牛(立春前一日開封府進春)
(牛入禁中丨春開封祥符雨縣置丨丨於府前至日絶早府僚打春府前百姓皆賣小春牛夢華錄)刻龍
銜書(北朝媍人立春日進春書以青綌為幟刻龍像銜之或為蝦蟇酉陽雜俎)芒兒上廳(太平)
(興國二年冬縣司以春牛呈知府就午門外安排薦以香燈酒果其芒兒塐之頗精同判王洗馬晦伯慮有損)
(闕移寘廳上知府程給事見之謂同判曰某雖不才忝為刺史且丨丨者耕墾之人不應丨丨將来恐村夫輩)
(或有不揆耳至甲午果有順賊之變成都記)
詩集除夕春(猶殘一夜臘併見兩年春物以終為始人從故得新迎陽朝剪綵守歲夜傾銀恩賜)
(隨嘉節無功祗自塵王安石)元旦春(新春與新歲時候不相先未肯欺殘臘何曾占舊年綴條花剪)
(綵插戶柳生煙獨坐空山裏唯驚節物遷梅堯臣)薦春盤(餅如繭紙不可風菜如縹茸劣可縫韭芽)
(捲黃苣舒紫蘆菔削冰寒脱齒卧沙壓玉割紅香部署五珍訪詩腸野人未見新歴日忽得春盤還太息新年)
(五十奈老何霜鬢看鏡幾許多麴生嗔人不解事且為春盤作春醉楊廷秀春日春盤細生菜忽憶兩京梅發)
(時盤出高門行白玉菜傳纖手送青絲杜甫不恨凄凉侵晚景猶能語笑向春盤銀杯酒色家家綠篛笠煙波)
(處處寬一片梅花無復在却嫌新暖換餘寒陸游漸覺東風料峭寒青蒿黃韭試春盤東坡白髮欹簪羞綵勝)
(黃耆煮粥丨丨丨同上辛盤得青韭臘酒是黃相同上)剪春勝(仙家日月本長闕送臘迎春亦偶然)
(翠管銀鈎傳故事金花綵勝作新年東坡久狎漁樵作往還晚風宮殿夢催班鄰娃似輿春爭道酥滴花枝綵)
(剪幡山谷縷銀錯落翻斜月剪綵繽紛舞慶霄東坡)吟春詩(春日一杯酒便丨丨日丨木梢寒未覺地)
(脉暖先知鳥轉星沉後山分雪薄時寕無剪花手贈與最芳枝曹松玉燭傳嘉節陽和應此辰土牛呈歲稔綵)
(燕表年新臘盡星回次寒餘月建寅梅花將柳色偏思越鄉人同上青帝東来日馭遲暖煙輕逐曉風吹罽袍)
(公子樽前覺錦帳佳人夢裏知雪圃乍開紅菜甲綵幡新剪綠楊絲殷勤為作宜春曲題向花牋貼繡楣韋莊)
供春帖(立春日帖宜春字于門王沂公皇帝閣立春帖子云北陸凝隂盡千門淑氣新年年金殿裏寶)
(字貼宜春荆楚歲時記翰林書待詔請春詞以立春日剪貼于禁中門帳皇帝閣六篇其一曰漠然天造與時)
(新根著浮流一氣均萬物不須雕刻巧正如恭已布深仁皇后閣五篇其一曰春衣不用蕙蘭熏領緣無煩刺)
(繡紋曾在蠶宮親織就方知縷縷盡辛勤夫人閣四篇其一曰聖主終朝親萬機燕居專事養希夷千門永晝)
(春岑寂不用車前插竹枝温公日錄温成皇后初薨會立春進帖子是時歐陽修王瑀同在翰苑以其虚閣故)
(不進俄有旨令進王瑀遽口占一首云昔聞海上有仙山煙鎖樓臺日月閑花下玉容長不老只應春色勝人)
(間歐公歎其美麗隱居詩話立春日悉剪綵為燕以戴之王沂公春帖子云綵燕迎春入鬢飛輕寒未放縷金)
(衣歐陽公云共喜釵頭燕已来鄭毅夫云漢殿鬭簪雙綵燕併知春色上釵頭荆楚歲時記立春日百僚皆賜)
(幡勝周美成春帖子云鸞輅青旂殿閣寬祠官奠璧下春壇曉開魚鑰朝衣集綵勝飄揚百辟冠夢華錄)
人日
事類縷金(一日為雞二日為狗三日為猪四日為羊五日為牛六日為馬七日為人八日為穀以相)
(遺改舊從新之意也董勛問禮俗)剪綵(人日丨丨為人或縷金薄為之以貼屏風亦戴之頭鬢荆楚記)
人勝(劉臻妻陳氏進見儀人日上丨丨於人歲時記)菜羹(人日採七種丨作丨同上)食餅於
庭(人日煎餅謂之熏天食於庭中述征記)貼人於帳(古人以正旦畫雞於門七日丨丨丨丨杜)
(公瞻注歲時記云餘日不刻牛羊狗猪馬之象而二日獨施人雞此則未喻予以意度之正旦畫雞于門謹始)
(也七日丨丨丨丨重人云藝苑雌黃)宋女粧梅(武帝女壽陽公主人日卧于含章簷下梅花落額上)
(成五出之花後人效之為梅花粧)晉人戴勝(人日造華勝相遺起於丨代見賈充李夫丨典戒云)
(像瑞圖金勝之形又像西王母丨丨也杜詩注)方朔晴占(人日歲後七日是其日晴所生之物育隂)
(則灾東方朔占書)鄭公朝謁(鄭公嘗出行以正月七日謁見太宗勞之曰今日卿至可謂人日劉)
(餗傳)登望仙樓(正月七日宋主丨丨丨丨會羣臣文老集于城下令皆飲一爵文武千人拜賀上壽)
(壽陽記)御清輝閣(正月七日上丨丨丨丨令學士賦詩景龍記)銘安仁峯(魏東平王)
(會為安仁峯銘曰正月七日厥日惟人策我良駟陟彼安仁述征記)登剡西寺(李充正月七日丨丨)
(丨丨賦詩)
詩集立春(朝来煑菜往鞭牛已覺江邊雪意休習習東風收雨脚暄暄曉日綻雲頭尊前未放梅花)
(老鬢上先看柳帶柔及取春花時一醉莫教沈瘦更清秋侯彭老人日兼春日長懷復短懷遥知雙綵勝併作)
(一金釵出陸龜蒙)喜春(年来日日風光好今日風光好更新獨獻菜羹憐應節遍傳金勝丨逢人煙添)
(柳色看猶淺鳥踏梅花落已頻東閣此時聞一曲翻令和者不勝丨戴叔倫和李相公)隂寒(元日到人)
(日未有不丨時冰雪應難至春丨花較遲雲隨白水落風震紫山悲篷鬢稀疎久無勞比素絲)雨暗
(小丨丨人日春愁連上元水生杋菜渚煙濕落梅村晚市人歸盡孤舟鶴踏翻猶堪慰寂寞漁父亂黃昏東坡)
寄友(人日題詩寄草堂遥憐故人思故鄉柳條弄色不忍見梅花滿枝堪斷腸身在遠藩無所預心懷百)
(憂復千慮今日人日空相憶明年此日知何處一卧東山三十春豈知書劒與風塵龍鍾還忝二千石愧爾東)
(南西北人高適寄杜二)逢人(自怪扶持七十身歸来又見故鄉春今朝人日丨丨喜不料偷生作老人)
(司空國)天時新(人日傷心極丨丨觸囙丨殘梅詩興晚細革夢魂春唐庚)水波凍(初正候纔)
(兆涉七氣已弄靄靄野浮陽暉暉丨丨丨盤蔬冬春雜尊酒清濁共韓愈登高)人共得(此日此時丨丨)
(丨一談一笑俗相看罇前栢葉休隨酒勝裏金花巧耐寒佩劒衝星聊暫拔匣琴流水自須彈早春重引江湖)
(興直道無憂行路難杜甫)晨最靈(三陽偏勝節七日最靈晨李嶠)麗年輝(廣殿丨丨丨上林起)
(春色風生拂彫輦雲迴浮綺翼隋陽休之登高侍宴)傳荆俗(縷金作勝丨丨丨剪綵為人起晉風唐李)
(商隠詩)
元宵
事類傳柑(上元夜貴戚例有黃柑相遺謂之丨丨)插柳(今州里風俗望日祭門先以楊柳枝)
(丨門隨楊丨枝所指仍以酒脯飲食及豆粥插箸而祭之荆楚歲時記正月十五作膏粥以祠門戶玉燭寳典)
祀太一(樂書漢家丨丨丨以昏時祠到明史記)弛金吾(執金吾杖掌宫外戒非常水火之事)
(曉暝傳呼以禁夜行唯正月十五夜勅許金吾弛禁前後各一日謂之放夜漢志)百枝燈(韓國夫人)
(置丨丨丨樹上元夜燃之開元遺事)千炬燭(楊國忠子弟上元夜各有丨丨丨圍同上)火蛾兒
(正月十五日造丨丨丨開元遺事)芋郎君(洛陽人家上元以影燈多者為上其相勝之辭曰千影萬)
(影又各家造丨丨丨食之宜男女又各送雞肉酒用六木缾貯之於親知門前留地而去影燈記)造麵
蠒(都下上元日丨丨丨以宫位帖字置其中以高下相勝為戲笑開元遺事)撒荔枝(正月十五夜玄)
(宗於常春殿張臨光宴白鷺轉花黃龍吐水金鳬銀燕浮光洞攅星閣皆燈也奏月分光曲又丨閩江錦丨丨)
(千萬顆令宮人爭拾多看賞以紅圈帔綠暈衫影燈記)禁角觝(隋柳或見都邑百姓每至正月十五)
(日作角觝戲上奏曰京邑爰及外州每以正月望夜充階塞陌鳴鼔聒天燎炬照地人帶獸面男為女服竭資)
(破産競此一時請並禁斷上可其奏北史)許遊燈(唐朝正月十五夜許三夜夜行其寺觀街巷燈明若)
(畫山棚高百餘尺神龍以後復加嚴飭士女無不夜遊車馬塞路有足不躡地浮行數十步者雍洛靈異小錄)
登高賜宴(隋文帝時元胄為右衛大將軍嘗正月十五日帝與近臣登高時元胄下直馳詔召之及)
(見謂曰公與外人丨丨未若就朕也丨丨極歡)觀燈作樂(玄宗初年望夜御勤政樓丨丨丨丨唐書)
踏歌三日(唐睿宗先天二年正月十五十六夜於京安福門外作燈輪高二十丈衣以錦綺飾以金)
(銀燃五萬盞燈竪之如花樹宫女千數衣羅綺曳錦繡耀珠翠施香粉妙簡長安芳年少女婦千餘人衣服花)
(釵媚子亦稱是於燈輪下丨丨丨丨歡樂之極未始有之僉載輦下記云上御安福門觀燈令朝士能為文者)
(踏歌聲調入雲)酺宴經月(先天二年正月望胡僧婆陀請夜開門燃百千燈睿宗御延喜門觀樂凡)
(經四日又追作先天元年大餔睿宗御安福門樓觀百司丨丨以夜繼晝丨月餘日舊唐書)駕橋廣
陵(開元十八年正月望日帝謂葉天師曰四方之盛此夕何處極麗對曰天下無踰於廣陵帝曰何術以觀)
(之師曰可俄而虹橋起於殿前師奏橋成但無回顧於是帝步而上太真及高力士黃幡綽樂官數人從行俄)
(頃已到廣陵寺觀陳設之盛燈火之光照灼其殿士女華麗皆仰望曰仙人現於五色雲中帝大悦師曰請勅)
(伶官奏霓裳羽衣一曲後數日廣陵果奏云幽怪錄)觀燈凉府(開元初正月望夜玄宗移伏上陽宮)
(以丨丨焉結搆綵樓三十餘間金翠珠玉間厠其内樓高百五十尺微風所觸鏘然成韻以燈為龍螭豹騰擲)
(之状葉法善曰影燈之盛固無比矣然西丨丨今夕之燈亦亞於此玄宗欲一往曰此易耳令玄宗閉目已在)
(霄漢俄而及地旣覩影燈連亘數十里玄宗乃回玄宗於凉州以鏤鐵如意質酒翌日命中使驗之非謬廣記)
李謩番曲(明皇幸上陽宫夜新番一曲明夕正月十五日潛遊忽聞酒樓上有笛奏前夕所番曲密)
(捕笛者詰之自云其夕於天津橋上翫月聞宫中奏曲愛其聲遂以瓜畫譜記之即長安少年李謩也連昌詞)
(注)禰衡試鼓(丨丨字正平被魏武帝謫為鼓吏正月半丨丨衡即援桴作漁陽摻淵淵有金石之)
(聲出本傳)公主墮馬(開元十載上元日楊家五宅夜遊與廣寕公主騎從爭西門市楊氏奴鞭公主)
(衣丨丨丨丨駙馬程昌裔扶主因及數撾主泣奏上令决殺楊家奴昌裔停官於是楊氏轉横楊氏外傳)小
兒遇賊(神宗朝王㐮敏韶在京師會元夕張燈家人皆步出將帷觀焉幼子寀第十三方能言珠帽彩)
(服馮肩以從至宣德門上方御樓薌雲綵鰲簫吹雷動士女仰視喧擁闐咽轉盼己夫所在騶御皆恇擾不知)
(所為家人不復至帷次狼狽歸未敢白請捕㐮敏訝其反之亟問知其為南陔寀自號曰他子當遂訪若吾十)
(三必能自歸怡然不復求咸叵測居旬日内出犢車至第有中大人下宣旨抱南陔以出諸車家人驚喜迎拜)
(天語旣宣問南陔以所之乃知是夕姦人利其服裝自㐮敏第中已竊跡其後旣負而趨南陔覺負己者之異)
(亟納珠帽于懷適内家車數乘將入東華南陔過之攀幰呼焉中大人悦其娟秀抱置之膝翌早擁至上閣以)
(為宜男之祥上問以誰氏竦然對曰兒乃韶之幼子也具道所以上顧以瞻對不凡且歎其早慧曰是有子矣)
(令暫留欽聖鞠視密詔開封捕賊旣獲盡戮之乃命載以歸且以具獄示㐮敏賜壓驚金犀錢果直鉅萬其機)
(警見於幼年者已如此岳珂桯史)燈夕宴臣(至道元年燈夕太宗御樓時李文正昉以司空致仕)
(於家上亟以安輿召至賜坐敷對明爽精力康勁上親酌御樽飲之選殽核之精者賜焉謂近侍曰昉可謂善)
(人君子也事朕兩入中書未嘗有傷人害物之事宜其今日所享因賜詩焉)元宵破賊(狄青宣撫)
(廣西時儂智高守崑崙關青至賓州值上元大張燈燭首夜享將佐次夜宴從軍官一鼓青稱疾輒起令孫元)
(規暫主席數使人勞座客至曉各未敢退忽有馳報是夜三鼔青已奪崑崙矣筆談)結燈山綵(元宵)
(大内前自歲前冬至後開封府絞縛山棚立木正對宣德樓遊人已集御街兩廊下至正月七日金使朝辭燈)
(山上綵金璧相射錦繡交輝面北悉結綵山山上皆畫神仙故事横列山門各有綵結金書大牌中曰都門道)
(左右曰禁衛之門上有大牌曰宣和與民同樂綵山左右以綵結佛像跨獅子開轆轤絞水上燈山尖高處用)
(木櫃貯之逐時放下如瀑布狀又於左右門上各以草縛成戲龍之狀用青幕遮草龍上密置燈燭數萬盞望)
(之蜿然如雙龍飛走東京記)用城庫油(元祐間蔡太師以待制守永興上元隂雨連三日不得出)
(遊十七日雨止欲再張燈兩夕而吏謂長安大府常歲張燈所丨膏油至多皆預為備今已盡臨時營之决不)
(能辦蔡固欲之或曰唯備丨丨貯丨甚多然法不可妄動亟命取用之已而為轉運使所劾時吕汲公為相見)
(之曰帥臣妄用油數千斤何足加罪乎寢其奏不下却掃編)燃燈故事(上元丨丨或云以漢祠太)
(乙自昏至晝丨丨梁簡文帝有列燈陳後主有光璧殿遥詠山燈詩唐明皇先天中東都設燈文宗開成中以)
(燈迎太后則是唐以前歲不常設太宗時三元不禁夜上元御乾元門中元下元御東華門而上元游觀獨盛)
(春明退朝錄)張燈定日(上元張燈太平御覽所載史記樂書曰漢家祀太一以昏時祠到明今人)
(正月望日夜游觀燈是其遺事而今史記無此文唐韋述兩京新記曰正月十五夜敕金吾弛禁前後各一日)
(以看燈本朝京師增為五夜俗言錢忠懿納土進錢買兩夜如前史所謂買宴之比初用十二十三夜至崇寧)
(初以兩日皆國忌遂展至十七十八夜予按國史乾德五年正月詔以朝廷無事區宇乂安令開封府更增十)
(七十八兩夕然則俗云因錢氏及崇寕之展日皆非也太平興國五年十月下元京城始張燈如上元之夕至)
(淳化元年六月始罷中元下元張燈容齋隨筆)天官定籍(正月十五日上元九炁天官主錄百司上)
(詣天闕進呈世人罪福之籍上元十天靈官神仙兵馬與上聖高真妙行真人下降人間考定罪福上元中元)
(皆大慶之月也長齋誦度人經則福及上世身得神仙並道書)舍利放光(摩喝陁國正月十五日僧)
(徒俗衆雲集觀佛丨丨丨丨雨花西域記如来闍維訖收舍利龕置金牀上天人散花奏樂繞城步步燃燈十)
(二里湼槃經)祭蠶室神(吳縣王成夜見一人立宅東南角謂成曰此地是君蠶室我即地神明日)
(月半君宜作白粥泛膏於上以祭我必當令君蠶百倍言訖失所在成如其言年年得蠶也歲時記)迎紫
姑仙(世有紫姑神古来相傳是人妾為大媍所嫉正月十五日感激而死故世人以其日作其形夜於厠)
(間或猪欄邊捉之祝曰子胥不在其壻名曹姑歸去即其大媍小姑可出戲捉者覺重則是神来可占衆事集)
(異苑)
詩集傳柑(侍史丨丨玉帝傍人間草木盡天漿寄與維摩三十顆不知簷蔔是餘香老病行穿萬)
(馬羣九衢人散月紛紛歸来一點殘燈在猶有丨丨遺細君燈花結盡吾猶夢香篆消時汝欲歸回首凄凉)
(十年事丨丨歸遺滿朝衣並東坡)卜蠒(去年上元客三衢衡雨看燈強作娛今年上元家裏住村落無)
(燈惟有雨隔溪叢祠稍簫鼓不知還有遊人否兒女炊玉作蠒絲中藏吉語默有祈小兒祝身取官早小女只)
(求蠶事好先生平生笑兒癡逢場亦復作兒嬉不願著脚金華殿不願增巢上林苑只哦少陵七字詩但得長)
(年飽喫飯心知蠒卜未必然醉中得丨喜欲癲楊廷秀上元夜里俗粉米為丨絲書吉語置其中以占一歲之)
(禍福謂之蠒卜)燈市(吴臺今古繁華地偏愛元宵燈影戲春前臘後未好晴已向街頭作丨丨疊玉千絲)
(似鬼工剪羅萬眼人力窮兩品爭先最先出不待三五迎東風兒郎種麥荷鋤倦偷閑也向城中看酒壚博塞)
(雜歌呼夜夜長如正月半災傷不及什之三歲寒民氣如春酣儂家亦幸荒年少始覺城中燈市好范至能)
星樓(連甍珠閣迷仙閬幾處丨丨接絳河寳馬縱横浮市照香塵撩亂夾春和宋貫之)佛火(神燈)
(丨丨百輪張刻像圖形七寳裝影裏如開金口說空中似散玉毫光崔液)蓮燈(午夜朦朧淡月黃夢回猶)
(有暗塵香縱横滿地霜槐影寂寞丨丨半在亡東坡)玉芙蓉(丨作丨丨院院明博山香度小崢嶸莫言)
(水北人稀到也有盤姍勃窣行韓子蒼)金蓮子(天碧銀河欲下来月華如水浸樓臺誰將萬斛丨丨)
(丨撒向皇都午夜開)一天星(秦樓十二玉梯横紫府千門夜不扄疑是東君弄春色綵雲移下丨丨丨)
(詩話)千門月(九陌連燈影丨丨徧丨華傾城出馬騎匝路轉香車爛漫惟愁曉周流不問家更聞清管)
(發處處落梅花郭利正)羅綺塵(十萬人家玉燭光門門開處見紅粧歌鐘喧夜銅壺永丨丨滿階丨)
(土香星宿列從天上出蓮花不向水中芳張蕭遠)燈火市(春風米海上明月在江頭丨丨家家丨笙)
(歌處處樓樂天)車馬塵(薄晚嘯遊人丨丨亂驅丨月光三五夜燈熖一重春長孫貞隱)歌舞路
(星回河漢月將微露洒煙飄燈漸稀猶惜路傍歌舞處踟蹰相顧不能歸崔掖)守燈輪(三五月華新遨)
(遊逐上春芳宵殊未極隨意丨丨丨陳子昂)回步輦(月上九門開星河繞露臺君方枕中夢我亦化)
(人来光動星毬縋香餘步輦回相從穿萬馬衰病若為陪東坡)御爐香(淡月疎星繞建章仙風吹下丨)
(丨丨侍臣鵠立通明殿一朵紅雲捧玉皇出東坡侍飲)韶音奏(赭黃傘下望龍章不斷惟聞蠟炬香)
(一片韶音歸複道重瞳左右列英皇秦少游次前韻)火樹星橋(丨丨銀花合丨丨鐵鎖開暗塵隨馬)
(去明月遂人来遊妓皆禮李行歌盡落梅金吾不禁夜玉漏莫相催蘇味道)香車寶輦(月色燈光)
(滿帝都丨丨丨丨隘通衢身閑不覩中興盛羞逐鄉人賽紫姑李人止)鳳輦鰲山(雪消華月滿仙)
(臺萬燭當樓寶扇開雙丨雲中扶丨下六丨海上駕丨来鎬京春酒霑周宴汾水秋風陋漢才一曲昇平人盡)
(樂君王又進紫霞杯是夕以高麗進樂又進一杯元豐中元夕御樓觀燈有御製詩時王禹玉蔡持正為左右)
(相持正扣禹玉云應制上元詩如何使故事禹玉曰鰲山鳳輦外不可使章子厚為黃門侍郎笑曰此誰不知)
(後兩日登對上獨賞禹玉此詩)龍燈鶴燄(魚龍曼衍六街呈金鎖通宵啓玉京冉冉遊塵生輦道遲)
(遲春箭入歌聲寶坊月皎丨丨淡紫館風微丨丨平宴罷南端天欲曉回瞻河漢尚盈盈夏英公應制)端
門魏闕(丨丨丨丨欎崢嶸燈火城中輦路平不待上林鶯百囀教坊先已進新聲少游)曲巷横
街(馬頭乘興尚推先丨丨丨丨一一穿盡道滿城無國艷不知朱戶鎖嬋娟王荆公)城市春風
(夜来人散殘更月曉陌猶存舊車轍彩燈丨丨已丨丨寒木人家猶臘雪張文潜)人間和氣(高列)
(千峯寳炬森端門方喜翠華臨宸遊不為三元夜樂事還同萬衆心天上清光留此夕丨丨丨丨閣春隂要知)
(盡慶華封祝四十餘年惠愛深蔡君謨仁宗正月十四日御樓遣中使傳宣從官曰朕非好遊觀與民同樂耳)
見月聞燈(玉漏銅壺且莫催鐵關金鎖徹明開誰家丨丨能閑坐何處丨丨不看来崔掖)賣薪
買酒(薄雪初銷野未耕丨丨丨丨看昇平吾君勤儉倡優拙自是豐年歌笑聲東坡)吳中二燈
(龍綜繅冰蠒魚文鏤玉英雨絲風外縐雲網日邊明疊暈重重見分光面面呈不深閑裏趣爭識箇中情范至)
(能詠瑠璃毬弱骨千絲結輕毬萬錦裝綵雲籠月魄寶氣繞星芒檀點紅嬌小梅粧粉細香等閑三夕看消費)
(一年忙前人詠萬眼羅)吳鄉衆樂(斗野豐年屢吳臺樂事并酒壚先疊鼓歲後即旗亭先擊鼓不)
(已亦迎節意燈市蚤投瓊臘月即有燈市珍竒者數人醵買之相與呼盧彩□者得燈價喜膏油賤祥占雨雪)
(晴篔簹仙子洞坊巷以連枝竹縛洞門多處十數重菡蓞化人城蓮花燈最多檣炬疑龍見舟人接竹桅檣之)
(表置一燈望之如星橋星訝鵲成橋川小家厖獨踞犬燈高閈鹿雙撑鹿燈屏展輝雲母瑠璃屏風簾垂晃水)
(精琉璃簾萬忩花眼密萬眼燈以碎羅紅白相間砌成多至萬眼千隙玉虹明琉璃毬燈每一隙映成一花簷)
(蔔丹房掛梔子燈葡萄絲蔓縈蔔萄燈方縑繙史册生綃糊大力燈圖畫文册故事圓魄綴門衡月燈擲燭騰)
(空穩小衮燈時擲空中推毬衮地輕大衮燈映光魚隱見琉璃壺瓶貯水養魚燈映之轉影騎縱横馬騎燈輕)
(薄行歌過顛狂社舞呈民間皆鼓樂謂之社火村田簔笠野村田樂街市管絃清街市細樂里巷分題句每里)
(門作長燈題好句其上官曹别扁名官府名額多以絹或琉璃映燈旱船遥似泛夾道陸行為競渡之樂謂之)
(划旱船水儡近如生水戲照心燈鉗赭裝牢戸獄燈嘲嗤繪樂棚山棚多畫一時可嘲誚之人堵觀瑶席隘喝)
(道綺叢爭禁鑰通三鼓歸鞭任五更桑蠶春繭勸春蠒自臘月即入食次所以為蠶事之兆花蝶夜蛾迎大白)
(蛾花無貴賤悉戴之亦以迎春物也鳬子描丹闕並畫鴨子相餽遺鵝毛剪雪英剪鵝毛為雪花與夜蛾戴)
(寳糖珍粔籹䭔拍吳中謂之寶糖䭔特為至美烏膩美飴餳烏膩糖即白糖俗言能去烏膩燃粉團欒意糰子)
(熬稃腷膊聲炒糯米以卜俗名字婁北人號糯米花筵篿巫志怪香火婢輸誠俗謂正月百草靈故掃葦針箕)
(之屬皆卜馬多婢子之筆為之箒卜拖裙驗弊帚繋裙以卜名掃箒姑箕詩落筆驚即古紫姑今謂之大仙俗)
(名筲箕姑微如針屬尾以針卜伺其尾相屬為兆俗名針姑賤及葦分莖葦莖分合為卜名葦姑末俗難訶止)
(佳辰且放行此時紛僕馬有客靜柴荆幸甚歸長鋏居然照短檠生涯唯病骨節物尚鄉情掎摭成俳體咨詢)
(逮里甿誰修吳地志聊以助譏評范至能)端門萬枝燈(前年侍玉輦丨丨丨丨丨璧月掛罘憲珠)
(星綴觚稜去年中山府老病亦宵興牙旗穿夜市鐵馬響春冰今年江海上雲房寄山僧亦復舉膏火林間見)
(層層散策桄榔林林疎月鬅鬙使君置酒罷簫鼓轉松陵狂生来索酒一舉輙數升浩歌出門去我亦歸瞢騰)
(東坡)太倉一粒粟(富家一椀燈丨丨丨丨丨貧家一椀燈父子相聚哭風流太守知不知惟恨笙)
(歌無妙曲陳季慈)紗籠(丨丨擎燭逢門入銅葉燒香見客遊東坡)火樹(九枝丨丨連金狄萬里霜)
(輪上璧璫錢惟演雲車龍闕下丨丨鳳樓前顧况)樓臺(多少丨丨好風月樂聲香氣更無空石曼卿)
院落(笙歌歸丨丨燈火下樓臺)風香(天醉笙歌外丨丨羅綺餘曼卿)月滿(雲歸萬年樹丨丨九)
(重城楊徽之)秉燭(况遇新春夜何妨丨丨行温庭筠)遺釵(寶釵驟馬多遺落依舊明朝在路傍)
(張蕭遠)看燈(新正圓月夜九里丨丨時韋蟾)穿市(期人未到情如海丨丨歸来月滿軒坡詩)
古今合璧事類備要前集卷十五
