古今合璧事類備要後集卷二十九
宋謝維新撰
六部門
禮部(尚書祠部)(侍郎舉郎中員外郎知貢附)
歴代㳂革(漢成帝置尚書五人其四曰客曹主外國夷狄事光武分六曹吏部曹兼掌齋祀事)
(然則夷狄齋祀皆今禮部職也魏尚書有祠部曹及晉江左有祠部尚書掌廟祧之禮後周置春官卿又)
(有禮部後改禮部為宗伯又春官之屬有典命後改典命為大司禮俄改大司禮復為禮部謂之禮部大)
(夫至隋置禮部尚書唐因之龍朔中改為司禮太常伯光宅中為春官尚書六典通典職林本朝禮部)
(判部事二人以两制及帶職朝官以上充凡禮儀之事悉歸於太常禮院而貢舉之政領於知貢舉本曹)
(但掌制科舉人補奏太廟社齋郎室長掌座都省集議百官謝賀章表諸州申舉祥瑞出納内外牌印之)
(事而兼領貢院焉續會要元豊改制職掌如舊凡禮樂有所損益小事則同太常寺大事則集侍從或百)
(官議定以聞若有事於南北郊明堂耤田禘祫太廟薦享景靈宫酌獻陵園及行朝貢慶賀宴樂之禮則)
(承詔舉其儀物職官志前期戒有司辨具即上册寳及封册禮命亦如之凡天下選士具注於籍至三歲)
(貢舉考騐無冐濫乃聽預試凡大禮生辰后妃親王以下所推之恩公主下嫁宗室冠昏喪葬之制及賜)
(旌節章服冠帔旌表孝行之法例皆主行之大祥瑞則朔參官詣閣門表賀餘於歲終條奏其屬有三曰)
(祠部禮典醫政道釋祠廟之事隸焉曰主客蕃國朝貢及國信禮物之事隸焉曰膳部牲酒膳羞宴設給)
(賜之事隸焉尚書主禮樂祭享貢舉之政令而侍郎為之貳郎中員外即參領之續會要神宗正史職官)
(志時雖正名尚書猶未除人職略元祐六年以梁燾為禮部尚書編年備要建炎三年詔鴻臚寺光禄寺)
(併歸禮部中興會要)
事類秩宗(舜曰咨四岳有能典朕三禮僉曰伯夷帝曰俞咨伯汝作丨丨尚書)容臺(式商容之)
(閭索隠引鄭玄云商家禮樂之官知禮容所以禮署稱丨丨史記)春官(三曰丨丨其屬六一掌邦禮周)
(禮天官又唐光宅中改禮部為丨丨神龍中復故六典)宗伯(乃立春官丨丨使帥其屬而掌邦禮以佐)
(王和邦國春官又大宗伯之職掌建邦之天神人鬼地示之禮以佐王保邦國同上)管二曹(後魏孝文)
(留宋弁兼祠部尚書攝七兵事曰國之大事在祀與戎故令卿丨攝丨丨北史)授二職(唐高宗謂裴行)
(儉曰卿文武兼資故丨卿以丨丨即日拜禮部尚書兼檢校右衛大將軍)有四屬(禮部尚書侍郎掌天)
(下禮儀祭享貢舉之政令其屬有四一曰禮部二曰祠部三曰膳部四曰主客凡中外百官之事皆質正焉唐)
(職官志)以報讜言(唐陳叔逹初建成元吉疾害太宗隂行譖毁高祖惑其言將有貶責叔逹固諫)
(乃止太宗時拜禮部尚書勞之曰武德間公有讜言故以報卿)召入决事(睿宗朝薛稷為禮部尚書)
(以翊贊功每丨丨宫中與丨丨恩絶羣臣)筮得鼎卦(李綱字文紀仕隋官不進丨之丨丨丨筮人曰)
(君當為卿輔待易乃如志至唐終禮部尚書並唐書)藝如襪線(偽蜀韓昭仕為禮部尚書琴棋書筭)
(射法悉皆涉獵李台瑕曰韓八座仕丨丨拆丨丨無一條長北夢𤨏言)禮樂之司(居丨丨丨丨必)
(資明備白六帖)祀郊之典(典朕三禮大舜委於姜夷分敕六卿成王任於彤伯建兹歲首實曰春官)
(敦叙九族之親欽若五常之教丨天丨地丨丨舉其宏綱朝日夕月之儀撮其機要張鷟集)議功臣
配饗(豊稷為禮部尚書哲宗升祔丨丨丨丨丨稷以為當用司馬光吕公著或者謂二人得罪於哲宗廟)
(或不可用稷曰止論其有功於時爾如唐五王配享中宗豈非得罪於中宗者哉通略)言高麗市
書(高麗貢使請買書籍朝廷以故事盡許之禮部尚書蘇軾言漢東王求諸子太史公書猶不許今可與乎)
(詔曾經買者許依例同上)却西蕃貢馬(元祐西蕃有貢駿馬汗血者事下禮部軾時為宗伯判其)
(狀云朝廷方却走馬正復汗血亦何所用事遂寝蘇東坡三馬贊序)并為宗伯之任(昔舜命伯)
(夷典禮后䕫典樂至周丨丨丨丨丨丨今禮部尚書盖其任也南豊擬制)上應文昌之位(擢登)
(宗伯之曹丨丨丨丨丨丨晏類要牋表類)春官是用授汝(丨丨古卿丨丨丨丨東坡)秩宗
其選則高(典禮之於有司非人莫濟丨丨之於省戶丨丨丨丨晏類要)晦庵與汪尚
書書(自頃拆號日望登庸尚此留滯不省所謂海内有識之士盖以莫不為明公遲之而熹之愚獨有為)
(明公喜者盖以省闈之取舍觀之則疑明公於天下之義理尚有當講求者而喜其猶有此閒暇之時也自道)
(學不明之久為士者狃於偷薄浮華之習而詐欺巧偽之姦作焉上之人知厭之雖然欲遂變而復於古一以)
(經行迪之則古道未勝而舊習之姦已紛然出於其間而不可制世之人本樂縱恣而悼繩檢於是乘其隙而)
(力攻之以為古道不可復行因以遂其自恣苟簡之計俗聞已薄為法者又從其薄之日甚一日歲深一歲而)
(古道真若不可行矣云云蘇氏貢舉之議正如此至甚詆東州二先生為矯誕無實不可施諸政事之間則其)
(悖理傷化抑又甚焉而省闈盗用此文者两人明公皆推而寘之衆人之上是明公之意盖不以其說為非也)
(云云况於一人坐廟堂之上而以宰相行之其害又當何如哉明公前者駁正張綱之謚深詆王氏之失識者)
(韙之而今日之取舍乃如此死者有知得無為綱所笑不審明公亦嘗悔之否乎云云則願深考聖賢所𫝊之)
(道非孔子子思孟程之書不列於前晨夜覧觀窮其旨趣而反諸身以求天理之所在既以自正其心而推之)
(以正君心又推而見於言語政事之間以正天下之心則明公之功名德業且將與三代王佐比隆而近世所)
(謂名相者其規模盖不足道况蘇氏浮靡機變之術又其每下者哉)
詩集踐台斗(及乎貞觀初尚書丨丨丨注以王珪拜禮部尚書後以侍郎執政杜甫送王評事)
禮部侍郎
歴代㳂革(隋煬帝初置禮部侍郎唐因之龍朔中為司禮少常伯掌策試貢舉及齋郎弘崇國)
(子生等事舊制考功員外郎典貢舉開元中李昴為進士李權所詆朝議以考功位輕不足以臨多士次)
(年遂以禮部侍郎掌焉六典通典唐職林我本朝官制因革見前禮部尚書門元豊正名五年四月二十)
(四日除戶部侍郎謝景温為禮部侍郎自此始正除尚書闕職略又續會要)
事類小宗伯(丨丨丨之職掌建國之神位周禮又禮部侍郎周之春官丨丨丨也六典)少常
伯(唐龍朔中改為司禮丨丨丨咸亨復舊六典并官制)好稱人長(唐柳璟字德輝為禮部侍郎為)
(人寬信丨接士丨丨之丨遊其門者他日皆顯於世)不阿權近(唐王凝為禮部侍郎丨丨丨丨)重
於宰相(韋純為禮部侍郎取士抑浮華先行實嘗從容奏曰禮部侍郎丨丨丨丨帝曰侍郎是宰相除)
(安得重曰然為陛下柬宰相者得无重乎帝美其言唐書)終是員吏(賀知章遷禮部侍郎兼授學士)
(一日併謝宰臣源侍中謂張說曰賀公今日一時加二榮命然二者孰為美說曰侍郎自皇朝已來為衣冠之)
(華選雖然丨丨具丨之丨學士者懷先王之道為搢紳軌儀藴揚班之詞彩兼游夏之文學始可處之旡愧同)
(上)美聲盈路(韋陟為禮部侍郎曩者主司取與皆以一場之善登其科目陟先知其所長然後依)
(常式考覆片善无遺丨丨丨丨本𫝊)喧訴盈庭(惠文太子薨詔禮部選挽郎侍郎賀知章取捨非允)
(為門蔭子弟丨丨丨丨知章於是以梯登墻首出决事時人咸咄之舊唐書)父子南省(崔挹子湜)
(先是湜為兵部侍郎挹為禮部侍郎丨丨同為丨丨副貳有唐以來未有此事)兄弟禮部(唐崔氏丨)
(丨六人邠郾鄆凡為丨丨五吏部再並唐書)宣宗題堂(崔氏居光德里搆便齋丨丨曰鄆一門孝)
(友可為士族法因丨曰德星丨後京兆民即其里為德星社同上)常衮入相(丨丨自禮部侍郎丨)
(丨時潘炎為舍人引麻因戲之曰留取破麻鞋著及衮視事不浹旬果拜南部新書)舍人引麻(見上)
(常衮入相注)貢士賦柳(唐吕謂字君載遷禮部侍郎始中書省有古柳建中末枮死德宗自梁復)
(還復榮茂人以為瑞柳謂令丨丨丨之帝聞不以為善一云上聞而嘉之唐書)裁鍳尤長(唐韋陟字)
(殷卿為禮部侍郎於丨丨丨丨本𫝊)裁鍳精實(稱秩元祀春官舊職舉秀興廉國朝兼領非文儒碩)
(茂丨丨丨丨重於一時者不在此也職類唐制)儀曹典禮(禮闈丨丨丨郊祀之丨獻賢能之書今小)
(宗伯實兼二事非直清公正者不足以處之白集韋賁之授禮部侍郎制)宗伯掌禮(貳丨丨之丨丨)
(典諸侯之貢士職類唐制)典禮考文(可使丨丨以和神人可使丨丨以第俊秀白集韋貫之制)和
神舉秀(豈惟神人之和兼舉孝秀之目職類唐制)直言時政(國朝劉正夫字德初除禮部侍)
(郎彗見詔求丨丨正夫條奏丨丨十餘事大略重名器輕賦歛戢于戈節賜予選人材惜民力鍳祖宗成憲謹)
(持盈守成之道徽宗嘉納之東都事略)抗聲和議(禮部侍郎曾開知婺州先是秦檜語和議曰此)
(事大係安危開於坐中抗聲曰丞相今日不當說安危止合論存亡爾檜矍然驚其言遂命出守中興係年錄)
乞定樂章(洪适權禮部侍郎上初講郊祀公丨進胙德壽宫及改丨丨丨人謂禮與時得之周益公)
(集)張守正人(中丞丨丨謚文靖除禮部侍郎力辭不拜上命吕頥浩召至政事堂諭以丨丨不宜)
(輕去朝廷守乃受命)廣問老成(紹興間吕丨丨為禮部侍郎上謂大臣曰廣問丨丨不沽激往時薦)
(之者多並係年錄)羽翼為朕(張魏公復除知興元府已登舟除禮部侍郎召對便殿上慰勞宣諭)
(曰朕將有為正欲一飛冲天而無丨丨者卿丨丨留意當專任用朱晦庵集)文柄屬公(程尚書大)
(昌公權禮部侍郎一時丨丨舉丨丨楊大法撰行狀)秩亞春官(南豊擬制)韓愈除崔羣
制(見前戶部侍郎類)
禮部郎中(附員外郎)
歴代㳂革(魏晉宋齊梁陳後魏北齊有儀曹郎掌吉凶禮制皆禮部郎中之職也隋禮部曹置)
(侍郎一人焬帝除侍字文改儀曹唐因之稱郎中龍朔二年改司禮大夫六典注本朝官制見尚書門)
(元豊正名初除劉贄王子韶職略大朝會則上書奏藩國貢物凡慶賀若謝則郎中員外郎分撰表文四)
(朝志建炎三年詔禮部郎官一員兼主客)
事類下大夫(禮部郎中周春官丨丨丨之職也六典)眞儀曹(孔易為齊尚書儀曹郎屢)
(箴闕禮多見信納上謂王儉曰孔易丨所謂丨丨也南史齊書)解朝儀(梁武帝問徐勉求一有學藝丨)
(丨丨者為尚書儀曹郎勉曰孔休源識見清通詳練故事帝即日除儀曹郎每建議訪問前事休源即以所誦)
(記隨機斷决曾无凝滯吏部任昉常謂之孔獨誦梁書)委大儀(劉杳博綜羣書為儀曹郎僕射徐勉)
(以臺閣大儀專委杳焉同上)南宫舍人(舊說禮部郎中掌省中文翰謂之丨丨丨丨唐職林)司
禮大夫(龍朔改丨丨丨丨咸亨復舊掌禮樂學校儀式制度衣冠符印表䟽冊命祥瑞鋪設喪葬贈賻)
(及宮人等通典注)辭章自名(唐薛稷字嗣道為禮部郎中以丨丨丨丨)論議無屈(李翺)
(為禮部郎中性峭鯁丨丨丨所丨見宰相李逄吉面斥其過失並唐書)奏議詳雅(在禮部丨丨丨)
(丨省中服其能韓文王宏中墓碑)掌五禮儀(掌佐尚書侍郎舉其儀制而辨其名數丨凢丨丨之)
(丨二百五十有二六典)賜筆禮闈(丨丨丨丨進席天臺之屬張賈制)裁書南閣(唐大)
(詔令常衮制)儀曹實藉(丨丨之任丨丨文雄郎吏之選必資時秀唐制)仙闥咸推(容臺)
(是則丨丨丨丨彭景直制)謂名表郎(國朝禮部元豊官制行丨之丨丨丨官別有印曰名表郎印石)
(林燕語)湏知制誥(百日内丨丨丨丨故王元之與宋給事詩湏知百日掌絲綸春明退朝錄)止
尊號表(劉敞字原父氏子將親大祫于太廟丞相欲加上尊號公以禮部兼領名表丞相請撰表公說)
(止之遂上䟽章凡四天子得公奏曰我意本謂當如此遂斷章表不受公於是忤時相言行錄)撰賜衣
表(舊大朝會等慶賀及春秋謝賜衣請上聽政之類宰相率百官奉表皆禮部郎官之職大觀以後朝廷慶)
(賀事多非常例郎官不能得其意蔡京乃命中書舍人雜為之既又不欲有所去取於是間參取首尾或摘其)
(一二聯次比成之當時謂之集句表禮部所丨惟春秋两謝丨丨丨而已石林燕語)非他曹比(神宗)
(與宰執議更官制至禮部郎中曰此南宫舍人丨丨丨丨可除劉摯王鞏聞見錄)多此途出(爼豆)
(之議著為典常牋奏之文𫝊為口實秩清任重時儒所貴不次之用丨丨丨丨曲阜行上官均制)士林
高選(南宫舍人丨丨丨丨同上)儀曹郎選(丨丨丨丨參訂禮文兼職牋奏非富儒學未易處也)
(曲阜除鄧忠臣制)宗伯之屬(太微之星郎位甚近丨丨丨丨禮為司清公是謝表)春官之
屬(晏公類要職類)
員外郎清廟之器(唐李珏為殿中侍御史宰相韋處厚曰丨丨丨丨豈擊摶才乎除禮部員)
(外郎)名德之首(崔澹舉止秀峙謂玉而冠者為禮部員外郎當時士夫以流品相尚推丨丨者為丨)
(丨並唐書)文章稱首(劉禹錫柳文序子厚以丨丨丨丨入為尚曹禮部員外郎)文章卓偉
(柳子厚丨丨丨丨精緻唐職林)納印圖祥(員外郎廳有大石諸州府丨發卜皆於石上碎之又丨寫)
(丨瑞亦員外郎所掌令狐楚詩曰移石幾回敲廢印開箱何處送新圖唐舊說)受制撰儀(唐韋叔夏)
(授禮部員外郎則天將享明堂丨丨與當時大儒丨定丨注衆咸推服之唐書)十年方轉(劉禹錫為)
(禮部員外郎方與日者從容叚文昌入謁既去日者謂禹錫曰員外湏待丨丨之後此客入相丨丨正曹郎耳)
(自是禹鍚失意連受外官十餘年文昌入相方除禹錫禮部郎中錄累記)少年超取(僕年二十三甚)
(丨丨丨丨裏行得禮部員外郎超取顯美柳宗元與蕭俛書)清妙儀曹(官有秩丨而選丨者其丨)
(丨員外郎之謂乎白集行張元夫制)翔集禁陛(怒飛青冥丨丨丨丨由兹去者十八九焉同上)講
議制度(國朝禮部郎中員外郎凡丨丨丨丨損益儀物則審覆有司所上之狀以次諮决而質於尚書)
(省續會要)分撰表文(大朝會則上書奏藩國貢物凡慶賀若謝則郎中員外郎丨丨丨丨四朝志)
不草金牋(吳懋晉陵人為禮部員外郎金立張邦昌法當郎草牋奏公度不可拒將引䋲自裁有幸)
(非常者儳曰僕請為之由是獲免而王時雍用事坐政事堂公𤼵憤罵時雍曰反賊吾不能擊汝如叚秀實邪)
(時雍面頸𤼵赤不能對公因以疾求罷不聽遂稱疾篤於家中興係年錄注汪藻撰墓誌)稱誦名表
(汪大猷字仲嘉除禮部員外郎南宫名表一出士林丨丨之楼攻媿集)論明堂合祭(王居正字)
(剛中紹興元年除禮部員外郎上將祀丨丨有司疑於嚴父之文議不時定公立議請丨丨天地奉太祖太宗)
(配詔禮部議是撫州守臣言甘露降圖以聞公請郤其圖勿泊臺臣繼劾守奪其州吕東萊文集)言海
瀆祭典(李文簡公燾正除禮部員外郎中興祭典未備丘鎮海瀆先農先蠶風雨雷師九祠以酒脯代)
(牲牢雨晹失節郡國水灾殆以此詔復舊周平園集)
詩集轉中儀(仙步徐徐整羽衣小儀澄澹丨丨丨樺飄紅燼趨朝路蘭縱清香宿省時彩筆煙霞)
(供不足綸闈鸞鳳訝來遲自怜孤宦誰相念禱祝空吟一首詩鄭谷寄同年禮部趙郎中)敲廢印(見員)
(外郎事類納印圖祥注)掌絲綸(見事類湏知制誥注)及脩綆(惟此禮部公東坡也寒泉甃舊)
(井滳此久羸瓶召還丨丨丨山谷)
祠部郎中(附員外郎)
歴代㳂革(東晉而下逮於北齊皆有祠部郎後周春官府有典祠中大夫隋有祠部郎唐改為)
(郎中龍朔中改為司禋大夫後復故唐職林本朝皆祠部判司事一人以无職事朝官充凡祠祀享祭)
(隸太常禮院而天文刻漏歸於司天監夲司但掌祠祭畫日休假令受諸州僧尼道士女官童行之籍給)
(剃度受戒文牒而已元豊改制郎中員外郎始實行本司事續會要初除趙令鑠職略參掌天下典祀國)
(忌廟諱凡本司所治之事月奏祠祭畫日及休假令節即神祠封爵號則覆太常所定以上尚書省應宫)
(觀寺院僧道置籍書其名額歲較醫官功過而賞罰之神宗正史職官志建炎三年詔祠部郎官一員兼)
(膳部郎中)
事類言明堂(徐邈為祠部上言南北郊及丨丨丨宗廟毁建言皆有證魏志)立太廟(晉改)
(丨丨丨摯虞為祠部郎職其事職類)應禮樂(許允之字之竒才丨丨丨擢為祠部郎同上)酌故
實(後魏裴修兼祠部曹每有疑議修撰斟丨咸有丨丨北史)損禮儀(周捨博學精義理梁武帝召拜)
(祠部郎丨益丨丨多自捨出梁書)有史才(謝沈為祠部郎丨丨丨職略)傳禮學(賀德基世)
(丨丨丨三世為祠部郎南史)呼為冰廳(祠部丨丨丨去聲丨言其清且冷也因話錄)不博
都門(唐省中語後行祠屯丨丨中行丨丨同上)執奏僧道(陳古靈先生㐮字述古判尚書祠部)
(時譯經僧法護遺表度十僧趙㮣奏列子廟三年度道士㐮皆丨丨不行神宗實錄)祠曹所領(祭以)
(事神人道之極也丨丨丨丨體莫重焉南豊除趙令鑠制)
員外郎當官正色(唐崔沔為祠部員外郎為人舒緩訥於造次丨丨丨丨未嘗撓沮本𫝊)
好賢樂善(執事丨丨丨丨孜孜以薦進良士明白是非為己任方今天下一人而已韓退之與祠部)
(陸員外薦士書)祠典清選(富弼子紹庭除祠部員外郎制云惟爾先正相予祖宗爾少長義方習以)
(成性詩不云乎惟其有之是以似之朕亦何愛典祠之清選而命汝陟焉以勸夫孝於親者往其欽哉東都事)
(略)不阿秦檜(胡寕文定之子遷祠部員外郎與秦檜議論不合時熺為樞密檜問兒子近除如何)
(寕曰外議以為必不襲蔡京之迹也檜怒以言章罷紹興正論)喜擢少藴(葉夢得字少藴為祠部員)
(外郎召對上喜因問在祠部幾時對行及二年上曰如是久乎朕即當不次擢卿後數日遂果丨丨丨長編)
論宗廟薦新(趙彦若遷祠部員外郎先是丨丨丨丨丨仲秋用茭萌不經易以蒲白彦若曰蒲春)
(始生可食秋則過時不可以薦乃據引經傳改從春薦國史)韓愈與祠部陸員外書
(執事好賢樂善孜孜以薦進良士明白是非為己任方今天下一人而已愈之獲幸於左右其足迹接於門墻)
(之間陞乎堂而望乎室者亦將一年于今矣念慮所及輙欲不自疑外竭其愚而道其志况在執事之所孜孜)
(為己任者得不少助而張之乎誠不自識其言之可采與否其事則小人之事君子盡心之道也天下之事不)
(可遽數又執事之志或有待而為未敢一一言也今但言其最近而切者爾執事之與司貢士者相知誠深矣)
(彼之所望於執事執事之所以待乎彼者可謂至而无間疑矣彼之職在乎得人執事之志在乎進賢如得其)
(人而授之所謂两得其求順乎其必從也執事之知人其亦博矣夫子之言曰舉爾所知然則愈之知者亦可)
(言已文章之尤者有侯喜者侯雲長者喜之家在開元中衣冠而朝者兄弟五六人及喜之父仕不逹棄官而)
(歸喜率兄弟操耒耜而耕於野地薄而賦多不足以養其親則以其耕之暇讀書而為文以干於有位者而取)
(正焉喜之文章學西京而為也舉進士十五六年矣雲長之文執事所自知其為人淳重方實可任以事其文)
(與喜相上下有劉述古者其文長於為詩文麗而思深當今舉於禮部者其詩无與為比而又工於應主司之)
(試其為人温良誠信无邪佞詐妄之心強志而婉容和平而有立其趨事静以敏著美名而負屈稱者其日已)
(久矣有韋羣玉京兆之從子其文有可取者其進而未止者也其為人賢而有才志剛而氣和樂於薦賢為善)
(其在家无子弟之過居京兆之側遇事輙爭不從其令而從其義求子弟之賢而能業其家者羣玉是也凡此)
(四子皆可以當執事首薦而極論者主司疑焉則以辨之問焉則以告之未知焉則殷勤而語之期乎有成而)
(後止可也有沈杞者張苰者尉遲汾者李紳者張後餘者李翊者或文或行皆出羣之才也凡此數子與之足)
(以收人望得士實主司疑焉則與觧之問焉則以對之廣求焉則以告之可也往者陸相公司貢士考文章甚)
(詳愈時亦幸在得中而未知陸之得人也其後一二年所與及第者皆赫然有聲原其所以亦申梁補闕肅王)
(郎中礎佐之梁舉八人无有失者其餘則王皆與謀焉陸相之考文章甚詳也待梁與王如此不疑也梁與王)
(舉人如此之當也至今以為美談自後主司不能信人人亦无足信者故蔑之无聞今執事之與司貢士者有)
(相信之資謀行之道惜乎其不可失也方今在朝廷者多以遊燕娛樂為事獨執事渺然高舉有深思長慮為)
(國家樹根本之道宜乎小子之以此言聞於左右也)
詩集懷祗(仰承宗廟丨丨虔晉祠部嵇含臺中宴會)隨詔(又丨急丨朝天去陳後山送鄭祠部)
知貢舉
歴代㳂革(唐初貢舉省試主之考功開元間考功員外郎李昂為舉人詆訶帝以員外郎望輕)
(遂移貢舉於禮部以侍郎主之禮部選士自此始由是與吏部侍郎同其貢士有姻舊悉試考功謂之别)
(頭後齊抗為相奏罷之唐職林本朝禮部貢院以畢朝官一員主判若遣官知貢舉即主判官罷舉事)
(復别差官主判會要)
事類貢部(唐王起字舉之前後四典丨丨精鍳徇公所選皆當代詞藝之士有名於時人皆賞其公)
(也本𫝊)禮闈(賈餗為中書舍人大和四年權禮部貢舉五年牓出後正拜禮部侍郎凡典丨丨三歲所)
(選士七十五人後多至公卿位職官分紀)抑浮華(唐高郢為禮部侍郎應進士舉者多務明遊馳逐聲)
(名郢性剛正尤疾其風凡掌貢部三歲進幽獨丨丨丨冗濫之風翕然一變)進眞實(唐衛次公知禮)
(部貢舉斥浮華丨丨丨不為時力所搖)先行實(韋賢之為禮部侍郎凡二年所選士夫抑浮華丨丨)
(丨由是趨競者稍息並同上)擢孤進(高鍇為禮部侍郎掌貢部選擢雖多頗得實才抑豪華丨丨丨)
(至今稱誦之)取名士(唐李宗閔字損之典貢舉所丨多知丨丨若唐冲薛庠袁都等世謂之玉筍並)
(見本傳)擢名士(唐崔郾轉禮部侍郎凡两歲貢士平心閱試所丨者无非丨丨為輔名卿者十人職)
(官分紀)考覆並合(唐文宗時禮部侍郎魏扶奏曰臣今歲放三十三人其封彦卿崔瑑鄭延等三)
(人實有詞藝為時所稱皆以其父兄見居要地不敢令中選詔令翰林學士承旨韋琮等重丨丨勑曰彦卿等)
(所試文字丨丨程度可放及第唐會要)考覈無遺(唐韋陟為禮部侍郎陟好援後軰尤鍳于文雖)
(詞人後生靡不諳練曩者主司取予皆以一埸之善登其秩目不盡其方陟先責舊文丨丨片善丨丨美聲盈)
(路本𫝊)相繼公相(權德輿身不由科第掌貢舉三年門生丨丨為丨丨因話錄)相躡逹
官(權德輿考試士踵丨丨為宰相丨丨韓文權德輿神道碑)十年掌貢(崔湜弱冠登科丨丨丨丨)
(舉翰林盛事)三年知舉(見上相繼公相注)分两都試(奚至為禮部侍郎是歲至以歲)
(歉舉人赴省者少奏請丨丨丨丨從之两都試舉人自至始也唐選舉志)奏覆夜試(唐竇正固遷禮)
(部尚書知貢舉舊制進士夜試以三燭為限長慶二年改令晝試正固以短晷難成文不盡意丨丨丨丨擇士)
(平允時論稱之唐書)父子知舉(丨丨丨丨三家高鍇子相于邵子允躬崔郾子瑶唯崔氏相去只二)
(十年南部新書)兄弟雙與(張楚金年二十七與兄越石同舉所司以丨丨不可两收將罷越石楚金)
(進曰以順則越石長以才則楚金不如請俱退李勣時在中書難曰國家貢舉本求才行何妨兄弟遂俱進士)
(擢第唐書)高湜抵帽(唐丨丨字澄之為禮部侍郎時士多由權要干請湜不能裁既而丨丨于地曰)
(吾决以至公取之得譴固吾分分紀)韋陟剖璞(凡執文章權衡以揣量多士披沙剖璞由我而顯者)
(落落然居多推是風鍳移于大治則範鎔之内無非祥金劉禹錫為韋陟神道碑)稱好脚跡(李逄)
(吉知貢舉膀未放而入相禮部王尚書播代放牓及第人就中書見座主時丨丨丨丨門生南部新書)謂
𫝊衣鉢(范質年二十舉進士是時翰林學士和凝權知貢舉凝平生以宰輔自期登第之歲姓名在十)
(三及司貢部覧質文卷知非常人也泊放牓亦以質為第十三人埸屋間丨之丨丨丨言若禪宗之相付授也)
(其後凝既登庸不十年間質亦大拜焉故當時詩曰登庸衣鉢亦相𫝊五代史)吾得二俊(國朝陳晉)
(公恕字仲言領春官以王沂公為舉首歲中拔劉子儀於常選自云丨丨丨丨名世才也言行錄)放出
一頭(蘇文忠公軾字子瞻歐陽文忠公考試禮部進士梅聖俞時與其事得公論刑賞以示文忠文忠驚)
(喜疑門下曾子固所為乃第二復以春秋對義居第一以書謝諸公文忠見之以書語聖俞曰老夫當避此人)
(丨丨丨丨地)三典春闈(真宗朝趙安仁丨丨丨丨選士平允)兩知貢舉(太宗朝賈黃中)
(丨丨丨丨並同上)两制宗匠(慶歴二年富弼上言南省主文者四五人皆丨丨丨丨會要)一
時文柄(程大昌權禮部侍郎丨丨丨丨舉屬公其成就人才不可計凡今老師宿儒多公門生也楊大)
(法撰行狀)愛惜士類(洪文安公遵字景嚴知禮部貢舉邏卒挾内侍王允脩勢侵辱士人公引蘇軾)
(奏故事以聞一士賦擅埸又有對策剴切皆傍犯召諱公為取旨許降等奏名前二人林光朝樓鑰也其丨丨)
(丨丨如此言行錄)變復文體(歐陽文忠公脩權知貢舉時進士以詭異相高文體大壞公所取率)
(以詞義近古為貴比以嶮怪知名者黜去殆盡牓出怨謗紛然久之乃服然文章自是變而復古同上)往
司貢部(慶歴二年詔曰國家申命邇臣丨丨丨丨仁宗實錄)遂領宗師(丨丨丨丨之任并為)
(儒者之榮東坡)知舉差四員(元祐六年丨丨丨丨丨詔從范百禄之請也)
詩集冬烘(主司頭惱太丨丨詩話唐人下第嘲主司)春永(萬蟻戰酣丨晝丨古詩)鎻閉
試院(梧桐葉落井亭隂丨丨朱門丨丨深嘗是昔作年辛苦地不將今日負初心唐人知貢舉有)謾說
戰場(李才叔為東坡客東坡知貢舉才叔下第東坡作詩贈之云平生丨丨古丨丨過眼空迷日五色李)
(直方詩話)
古今合璧事類備要後集卷二十九
