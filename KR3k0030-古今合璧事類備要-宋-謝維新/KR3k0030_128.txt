古今合璧事類備要後集卷五十九
宋謝維新撰
宫觀門
總宫觀
歴代㳂革(聖朝設祠禄之官以佚老優賢祖宗時員數絶少官制舊典云祖宗待臣以禮雖年)
(及掛冠未嘗直令致仕皆以宫觀處之假以祿耳熙寧以後乃增焉是時方經理時政患疲老不任事者)
(廢職欲悉罷之乃使任宫觀以食其禄時相王安石亦欲以此處異議者遂詔宫觀毌限員並差知州人)
(以三十月為任四朝志)
事類琳宫(式建丨丨太中祥符除向敏中制)真館(天聖中除王曾兼玉清昭應宫使總祠丨)
(丨又初寮除劉緯制養恬丨丨又牋表退安丨丨之游)靖館(總司丨丨夏英公賜王曾昭)真廷
(總使丨丨乾興除王曾兼會虚觀制)祠庭(丨丨置使實近闕門荆公答富鄭公詔)琳房(總丨丨之)
(職胡文恭行劉永叔制)真宫(領秩丨丨曲阜行劉奉世制)神館(暫安丨丨之游本朝牋表)假
以禄(祖宗待臣以禮雖年及掛冠未嘗直令致仕皆以宫觀處之丨丨丨耳官制舊典)毋過員
(元豐元年李承之言近年以來内外宫觀約百餘員無纖芥職事虚費廩食不下數萬緡乞今後在京宫觀丨)
(得丨十五丨諸路倍之所貴勤勞官守之人有以區别不虚費國用會要)浮丘之袂(間館珍臺獨揖)
(丨丨丨丨本朝牋表)香火之因(修丨丨丨丨久退安於散地)洒掃真祠(丨丨丨丨拜賜)
(散人之號並同上)朱文公語(聖朝設祠禄之官以佚老優賢舊員數絶少皆大官帶之真是主管)
(本宫本觀御容之屬其他多只是監當差遣自王介甫更新法慮天下士大夫議論不合一切彈擊罷黜又恐)
(駭物論於是創為宫觀祠禄以待新法異議之人然亦難得惟監司郡守以上眷禮優渥者方得之自郡守以)
(下則盡送郡中與監當差遣後來漸輕今則愈輕皆可得之矣)
詩集因緣(魚書曾替代香火有丨丨劉夢得詩)老病(莫欺丨丨未歸身玉局他年第幾人東坡)
(送戴蒙玉局觀詩)
在京宫觀
歴代㳂革(國朝舊制以宰相執政充使或丞郎學士以上充副使兩省或五品以上為判官内)
(侍官或諸司使副政和改武臣官制以使為大夫以副使為郎為都監又有提舉提點主管官其戚里近)
(屬及前宰執留京師者多除宫觀以示優禮之意四朝志紹興二十一年在京宫觀依在外宫祠以三十)
(箇月為任中興會要又紹興五年詔任在京宫觀請給人從前宰執依見任減十分之二閣學士已上依)
(六曹侍郎直學士已上依中書舍人太中大夫已上依左右司郎中任樞密都承旨閣學士已上依六曹)
(尚書直學士已上依六曹侍郎大中大夫已上依中書舍人)
事類優禮(見沿革注)請給(依見任減十分之二餘見㳂革注)
宫觀使
歴代㳂革(唐天寶七載以給事中楊釗充九成宫使宫使之名自此始南部新書國朝祥符中)
(始真宗建玉清昭應宫王魏公旦為首相始命充使宫觀置使自此始然每為宰相兼職天聖元年吕夷)
(簡為相時朝廷崇奉之意稍緩因讀罷使名石林燕語明道中錢惟演以使相為景靈宮使治平中武康)
(節度李端愿為醴泉觀使使相節度領内祠自此始也春明退朝錄後又有集禧使治平四年富弼以觀)
(文殿大學士充有太一宫使元祐六年馮京以彰德軍節度使充有同醴泉觀使元祐八年尚書右丞梁)
(燾以疾求能詔與在京宮使宰相以為故事非宰相不除使遂致同醴泉觀使燾以資政殿學士充按元)
(祐六年馮京已除中太一使夀非事始有佑神觀使大觀元年尚書右僕射趙挺之充使續會要徽宗建)
(玉清萬夀宫乃命宰執兼使副用真廟故事也近以前宰執奉朝請者領在京宫觀使而在外舊相共除)
(提舉宫觀非祖宗優待宰相之體靖康以來猶未釐正蓋朝廷未暇講也官制舊典)
事類景靈(祥符七年宰臣向敏中為丨丨宫使)會靈(九年參政丅謂充丨丨觀使)祥源
(天禧五年樞副錢惟演為丨丨觀使並同上)近闕(祠庭置使實丨丨門荆公集答富弼語)總使
真延(丨丨丨丨王曾制)總祠真館(同上)
提舉宫觀
歴代㳂革(國朝天聖七年王清宫災遂罷使而景靈會靈祥源三宫觀以學士舍人管勾李若)
(谷罷參政為資政殿大學士提舉會靈觀自是學士待制知制詔皆得為提舉晏元獻以舊相提舉萬夀)
(觀武臣李端愿止得管勾祥源觀今朝官亦云提舉非故事也退朝錄及石林燕語)
太乙宫
歴代㳂革(漢武帝祠太乙于甘泉時有祠名而無其宫也)
事類節度充(本朝元祐六年馮京以彰德軍丨丨使丨太乙宫使)端明兼(范鎮字景仁哲)
(宗即位拜丨丨殿學士提舉中太乙宫丨侍讀詔曰西伯善養二老來歸漢室卑詞四臣入侍為我強起無或)
(憚勤公遂辭不起改提舉崇福宫)
醴泉觀
歴代㳂革(國朝元豐元年皇城司劉永夀為提點六年時君卿以皇城司為提舉元祐八年尚)
(書右丞梁燾以疾求罷詔與在京宫使宰相以為故事非宰相不除使遂置同醴泉觀使大觀三年姚雄)
(以右金吾衛上將軍充使續會要)
集禧觀
歴代㳂革(國朝治平四年富弼以觀文殿大學士充集禧觀使)
萬壽觀
歴代㳂革(國朝天聖七年晏元獻公以舊相提舉萬夀觀)
事類刺史提點(國朝元豐元年左藏庫使昌州丨丨曹誌為丨丨)待制提舉(元豐)
(八年龍圖閣丨丨兼侍讀趙彦若為丨丨續會要)同寅協力(政和八年詔神霄玉清府寶總萬天)
(監臨下土比詔四方改營宫宇以迎神貺更頼輔弼大臣丨丨丨丨七月二日旨太師魯國公蔡京少師太宰)
(鄭居中少保少宰余深檢校太保領樞密院事童貫並兼充神霄玉清萬夀宫使知樞密院事鄧洵武門下侍)
(郎薛昂中書侍郎白時中尚書左丞王黼宣和殿大學士蔡攸並兼充副使)
佑神觀
歴代㳂革(國朝大觀六年尚書右僕射兼中書侍郎趙挺之除觀文殿大學士充使續會要)
在外宫觀嶽祠
歴代㳂革(國朝宫觀皆俟力請而後授侍從而上任宫觀者絶少若因責降改作主管方且差)
(焉熙寧中王安石相異已者方直除宫觀大抵宮觀非自陳而朝廷特差者如降黜之例四朝志二年詔)
(杭州洞霄宫亳州明道宫華州雲臺觀建州武夷觀台州崇道觀成都府玉局觀建昌軍仙都觀江州太)
(平觀洪州王隆觀五嶽廟並依嵩山崇福宫舒州靈仙觀置管勾或提舉提點官四年詔宫觀岳廟留官)
(一員餘聽如分司致仕例從便居住六年詔卿監職司以上提舉餘官管勾當者又詔年六十以上者乃)
(聽差毋過兩任兼用執政恩例者通不得過三任四朝志後蔡京用事增廣職任崇寧三年添宫觀十政)
(和三年添宫觀三十名見續會要多不錄選人亦許乞岳廟宣和王黼用事外開新邊以熙寧法革之一)
(切不恤士夫於是失禄矣舊典)
事類琳宫(式建丨丨見前總宫觀類)祠庭(丨丨置使)真廷(總使丨丨)真館(總祠丨丨)
(並同上)請閑局(熙寧六年以莊宅使帶御器械知鎮戎軍張璛為騏驥使提點鳳翔府太平宫璛有)
(戰功以病丨退故以丨丨處之)總琳房(見前總宫觀類)養真恬館(同上)領秩真宫
(闕)總司靖館(並見上注)董正治官(政和二年六月復宫觀縣丞詔在熙寧中先帝)
(丨丨丨丨嘗詔宫觀置員縣置丞屬實在乎是所有宫觀縣丞並依大觀三年四月以前指揮)
詩集犯天顔(張忠簡公闡奉祠禄陛辭上曰卿姑暫還秋凉復召卿公既退詩云公請丨丨丨今)
(朝出漢關渾如倦飛鳥日暮傍巢還周益公集)是地仙(楊誠齋祠禄秩滿感恩詩全家廪禄皆天賜晩)
(歲祠宫丨丨丨匹似分司轉轉散也無拜表及寒温)他年第幾人(東坡詩見總宮觀類)
古今合璧事類備要後集卷五十九
