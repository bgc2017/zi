古今合璧事類備要續集卷四十五
宋謝維新撰
事為門
行旅
事理發揮(在途曰旅孟子曰天下之旅皆悦而願出於其途此行旅之謂也然吾不知其所以)
(若是然者將以為己乎抑以為人乎將以為利乎抑以為義乎窮不失義則得己分之宜達不離道則亦)
(不失斯民之望此孟子之所以語句踐以遊者也一或反是則瑣瑣之旅取災之道也焚次之旅雖正亦)
(厲也以居則不得其所安以行則無所容於人憧憧往來朋從爾思祗自困耳)
事類寄旅(旅瑣瑣注瑣細小也最處下極丨丨不得所安而為厮賤之役所取致災旅卦)即次
(旅丨丨懷其資得僮僕貞同上)無所容(旅而丨丨丨故受之以巽巽者入也序卦)得所入(旅而)
(無所容以巽則丨丨丨也上文注)迷途莫問(黃帝將見大隗於具茨之山方明為御昌㝢驂乘張)
(若謵朋前馬昆閽滑稽後車至於襄城之野七聖皆丨無所問丨䟽大隗至人也莊子)思人滋深(子不)
(聞夫越之流人乎去國數日見其所知而喜去國旬月見所嘗見於國中者而喜及期年也見似人而喜矣不)
(亦去人滋久丨丨丨丨乎夫逃虚空者藜藿拄乎鼪鼯之徑踉位其空聞人足音跫然而喜矣况乎有昆弟親)
(戚謦欬於其側者乎莊子)重趼不息(士成綺見老子百舍丨丨胝而丨敢丨莊天道)傾蓋而
語(孔子之郯遭程子於途丨丨丨丨終日甚相親顧謂子路曰取束帛以贈先生家語)裹糧而行
(昔者公劉好貨詩云乃積乃倉乃丨餱丨于槖于囊思戢用光弓矢斯張干戈戚揚爰方啓行故居者有積倉)
(行者有裹糧也然後可以爰方啓行孟子)夜衣而行(師尚父就國道宿行遲逆旅之人曰吾聞時難)
(得而易失客寢處安殆非就封者也太公聞之丨丨丨丨至國萊侯來伐與之爭營丘史記)貸錢為
資(蘇秦之燕丨百丨丨丨及得富貴以百金償之徧報諸所嘗見德者其從者有一人獨未得報乃前自言)
(蘇秦曰我非忘子子之與我至燕再三欲去我易水之上方是時我困故望子深是以後子子今亦得矣本𫝊)
餽金為贐(陳臻問孟子曰前日於齊丨兼丨一百而不受於宋餽七十鎰而受於薛餽五十鎰而受)
(云云孟子曰皆是也當在宋也予將有遠行行者必以贐辭曰餽贐予何為不受孟子)躡蹻擔簦
(虞卿丨丨丨丨說趙王注簦笠有柄者)負笈追師(蘇秦丨丨丨丨千里)思歸不忘(漢書)
(韓王信報柴將軍曰僕之丨丨如痿人丨丨起盲者不忘視勢不可耳)微行不内(漢武帝嘗至柏)
(谷夜投亭宿亭長不内乃宿於逆旅逆旅翁謂上曰汝長大多力當勤稼穡何忽帶劔羣聚夜行動衆此不欲)
(為盜則淫耳上默然不應因乞漿飲翁曰吾止有溺無漿也有頃還内上使人覘之見翁方要少年十餘人皆)
(持弓矢刀劒令主人嫗出安過客嫗歸謂其翁曰吾觀此丈夫乃非常人也且亦有備不可圖也不如因禮之)
(其夫曰此易與耳鳴鼓會衆討此羣盜何憂不尅嫗曰且安之令其眠乃可圖也翁從之時上從者十餘人既)
(聞其謀皆懼勸上夜去上曰去必致禍不如且止以安之有頃嫗出謂上曰諸公子不聞主人翁言乎此翁好)
(飲酒狂悖不足計也今日具令公子安眠無他嫗因還内時天寒嫗酌酒多與其夫諸少年皆醉嫗出謝客殺)
(雞作食平明上去是日還宫乃召逆旅夫妻見之賜嫗金十斤其夫為羽林郎自是懲戒希復微行漢武故事)
棄繻入關(終軍事見後集奉使門注)隨牒遠方(康衡曰但以無階朝廷故丨丨在丨丨注)
(謂隨補選之常牒不被超擢也)宿處輒掃(郭林宗每行宿逆旅輒躬灑掃及明去後人至見之曰此)
(必郭有道昨丨丨也)古冢寄宿(陸雲嘗行逗宿故人家夜暗迷路莫知所從忽見草中有火光於是)
(趨之至一家便寄宿見一少年美風姿共談老子辭致深遠向曉辭去行十里至故人家云此數里中無人居)
(却尋昨宿處王弼冢雲本無玄學自此談老殊進本𫝊)窮途即哭(阮籍率意獨駕不由徑路車跡)
(所窮輒慟哭而返)雇直甚少(平陵士孫奮富聞京師性儉恡嘗宿客舍丨錢丨丨丨主人曰君惜)
(錢如此欲作士孫景卿耶三輔决錄)斗酒獨酌(馬周留客汴為浚儀令崔賢所辱遂感激而西舍新)
(豐逆旅主人不之顧周命酒一斗八升悠然獨酌衆異之)寄食於人(杜甫少貧不自振客吳越齊趙)
(間云云嘗丨丨丨丨本𫝊)蘇老泉送石昌言北使序(昌言舉進士時吾數歲未學也)
(憶與羣兒戲先君側昌言從旁取棗栗噉我家相近又以親戚故甚狎昌言舉進士日有名余後漸長亦稍知)
(讀書學句讀對聲律未成而廢昌言聞吾廢學雖不言察其意甚恨後十餘年昌言及第第四人守官四方不)
(相聞吾日壯大乃能感悔摧折復學又數年遊京師見昌言長安相與勞苦如平生歡出文數十首昌言甚喜)
(稱吾晚學無師雖曰無文中心自慚及聞昌言說乃頗自喜今十餘年及來京師而昌言官兩制乃為天子出)
(使萬里外彊悍不屈之虜建大旆從騎數百送車千乘出都門意氣愾然自思為兒時見昌言先府君旁安知)
(其至此富貴不足怪吾於昌言獨有感也大丈夫生不為將為使折衝口舌之間足矣往年彭任從富公還為)
(我言曰既出境宿驛亭聞介馬數萬騎馳過劔槊相磨終夜有聲從者怛然失色及明視道上馬跡尚心掉不)
(能禁凡虜所以誇耀中國者多此類也中國之人不測也或至於震懼失辭以為夷狄笑烏乎何不思甚也昔)
(奉春君使冒頓士馬皆伏不見是以有平城之役今之匈奴吾知其無能為也孟子曰說大人則藐之况於夷)
(狄請以此為贈)馬子才贈蓋邦式子長遊(予友蓋邦式嘗為予言司馬子長之文章)
(有竒偉氣竊有志於斯文也子其為說以贈我予謂子長之文章不在書學者每以書求之則終身不知其竒)
(予有史記一部在天下名山大川壯麗可怪之處將與子周遊而歴覽之庶幾可以知此文矣子長生平喜遊)
(方少年自負之時足跡不肯一日休非直為景物役也將以盡天下大觀以助吾氣然後吐而為書則其平生)
(所嘗遊者皆在焉南浮長淮泝大江見狂瀾驚波隂風怒號逆走而横擊故其文奔放而浩漫望雲夢洞庭之)
(陂彭蠡之瀦混太虛呼吸萬壑而不見界量故其文停蓄而淵深見九疑之芊緜巫山之嵳峩陽臺朝雲蒼梧)
(暮煙態度無定靡熳綽約春粧如濃秋飾如薄故其文妍媚而蔚紆泛沅渡湘弔大夫之魂悼妃子之恨竹上)
(猶有斑斑而不知魚腹之骨尚無恙者乎故其文感憤而傷激北過大梁之墟觀楚漢之戰場想見項羽之喑)
(嗚高帝之慢罵龍跳虎躍千兵萬馬大弓長戟俱遊而齊呼故其文雄勇猛健使人心悸而膽栗世家龍門念)
(神禹之鬼功西使巴蜀跨劔閣之鳥道上有摩雲之崖不見斧鑿之痕故其文嶄絶峻拔而不可攀躋講業齊)
(魯之都覩夫子之遺風鄉射鄒嶧彷徨乎汶陽洙泗之上故其文典重温雅有似乎正人君子之容貌况天地)
(之間萬物之變可驚可愕可以娛心使人憂使人悲者子長盡取而為文章是以變化出没如萬象供四時而)
(無窮今於其書而觀之豈不信矣予謂欲學子長之為文先學其遊可也不知學遊以采竒而欲操筆弄墨紉)
(綴腐熟者乃其常常耳昔公孫氏善舞劔而學書者得之乃入於神庖丁氏善操刀而養生者得之乃極其妙)
(事固有殊類而相感者其意同故也今天下之絶蹤詭觀何以異於昔子果能為我遊者乎吾欲觀子矣醉把)
(杯酒可以吞江南吳越之清風拂劔長嘯可以吸燕趙秦隴之勁氣然後歸而治文著書子畏子長乎子長畏)
(子乎不然斷編敗冊朝吟而暮誦之吾不知所得矣)
詩集行重行(丨行丨丨行古詩)山更山(藁砧今何在丨上丨安丨何時大刀頭破鏡飛)
(上天古詩)萬里眼(相看丨丨丨一别五飛螢杜)百年身(長為萬里客有愧丨丨丨杜)殘
杯冷炙(丨丨與丨丨到處潛悲辛杜)殘茶冷酒(旋闕鄴朝鞭手凍枯鬢羅遊九城陌)
(肥馬香車欺殺客暮宿五侯門丨丨丨丨愁殺人李白)思鄉萬里(簾幕瀟瀟竹院深客懷孤寂伴)
(燈吟無端一夜空階兩滴破丨丨丨丨心張復之秋兩)别家三日(年少髭鬚雪欲侵丨丨丨丨幾)
(般心朝隨賈客憂風色夜逐漁翁宿葦林秋水鷺飛紅蓼晩暮山猿呌白雲深重陽酒熟茱萸紫却向江頭倚)
(棹吟杜荀鶴舟行)千里萬里(十年五年岐路中丨丨丨丨西復東疋馬愁衝晩村雪孤舟悶阻春)
(江風達士由來知道在昔賢何必笑途窮閒烹蘆笋炊菰米會向漁鄉作醉翁鄭谷)千村萬落(水自)
(潺湲日自斜盡無雞犬有鳴鴉丨丨丨丨如寒食不見人煙空見花韓偓尤溪道中)晨起動征鐸
(丨丨丨丨丨客行悲故鄉雞聲茅店月人跡板橋霜槲葉落山路枳花明驛牆因思杜陵夢鳬雁滿迴塘温庭)
(筠早行)晩憩下肩&KR1053;(早起上肩&KR1053;一杯平旦醉丨丨丨丨丨一覺殘春睡身不經營物心不思)
(量事但恐綺與紈只如吾氣味白居易途中)家是去年絶(一望一蒼然蕭騷起暮天遠山横落)
(日歸鳥度平川丨丨丨丨丨月當今夜圓漁翁似相伴徹曉葦叢邊杜荀鶴秋江晩泊)書動經年
絶(水流花謝兩無情送盡東風過楚城蝴蝶夢中家萬里杜鵑枝上月三更故園丨丨丨丨丨華髮春惟兩)
(鬢生自是不歸歸便得五湖煙景有誰爭崔塗)歸期未有期(君問丨丨丨丨丨巴山夜雨漲秋池)
(何當共剪西忩燭却話巴山夜雨時李義山)長程復短程(終日丨丨丨丨丨一山行盡一山青)
(路傍君子莫相笑天上曰來有客星羅鄴行次)并州是故鄉(客舍并州三十霜歸心日夜憶咸陽)
(無端更渡桑乾水却望丨丨丨丨丨賈島渡桑乾)春色負歸期(花開只恐看來遲及到愁如未)
(看時家在楚鄉身在蜀一年丨丨丨丨丨羅鄴看花)疲馬囓殘芻(寒林殘日欲棲烏壁裏青燈乍)
(有無小雨愔愔人假寐卧聽丨丨丨丨丨晁端友宿濟州西門外旅舘)匹馬愁衝雪(見前注)
林烏反哺兒(從師學道魚千里蓋世功名黍一炊日日倚門人不見看盡丨丨丨丨丨黃山谷𣢾)
(乃歌)歸夢常苦短(三更丨丨丨丨丨一寸客心無奈多慈母每占烏鵲喜家人應賦扊扅歌黃山)
(谷)生計竟何如(北去南來無定居此生丨丨丨丨丨酷憐一覺平明睡長被雞聲惡破除羅隱)
(早發)遠客歸去來(八月更漏長愁人起常早閉門寂無事滿地生秋草昨宵西窗夢先入荆南道)
(丨丨丨丨丨在家貧亦好戎昱長安秋夕)離家歸未得(湘東行人長歎息十年丨丨丨丨丨弊裘)
(羸馬苦難行僮僕盡饑少筋力君不見牀頭黃金盡壯士無顔色龍蟠泥中未有雲不能生彼昇天翼張籍行)
(路難)客興謂巳旦(丨丨丨丨丨出視見落月瘦馬入荒陂霜花重如雪海風吹萬里兩耳凍幾脱)
(歲晏已苦寒近北尤凜冽况當清曉行遡此原野闊笠飛帶繞頭指強不得結農家煙火微炙手粗可熱豈能)
(迃我留而就苟且活仰頭視四宇夜氣亦漸豁苦心待正晝白日想不缺孔文仲早行)遠遊何所
至(舉坐且停酒聽我歌遠遊丨丨丨丨丨咫尺視九州九州何茫茫環海以為疆上有孤鳳翔下有神駒驤)
(孰能不憚遠為我遊其方為子陳尊酒擊鋏歌慨慷送子臨大路寒日為無光悲風來遠壑執手空徊徨問子)
(何所之行矣戒關梁世路百險艱出門始憂傷東征憂暘谷西遊畏羊腸南轅犯癘毒北駕風裂裳願子馳堅)
(車躐險摧其剛峩峩既不支瑣瑣誰能當朝登南極道莫宿臨太行睥睨即萬里超忽凌八荒無為蹩躠者終)
(日守空堂朱元晦遠遊十九歲作)夢破欲啓行(中秋夜宿辟邪市詰朝早起曉星已上日欲出)
(而月未落光景萬變蓋天下竒觀也作羲和謠以紀之羲和丨丨丨丨丨紫金畢逋啼一聲聲從天上落人)
(世千村萬落雞爭鳴素娥西征未歸去簸弄銀盤浣風露一丸玉彈東飛來打落桂林雪毛兔誰將紅錦幕半)
(天赤光絳氣貫山川須臾却駕丹砂轂推上寒空輾蒼玉詩翁已行十里強羲和早起道無雙楊廷秀羲和謠)
古今合璧事類備要續集卷四十五
