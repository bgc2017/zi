陳氏香譜卷三
宋陳敬撰
凝和諸香
韓魏公濃梅香(又名返魂梅)
黑角沉半兩丁香一分鬱金半分(小麥麩炒令赤色)
臘茶末一錢麝香一字定粉一米粒(即韶粉是)
白蜜一盞
右各為末麝先細研取臘茶之半湯點澄清調麝次
入沉香次入丁香次入鬱金次入餘茶及定粉共研
細乃入蜜使稀稠得宜收沙瓶噐中窨月餘取燒久
則益佳燒時以雲母石或銀葉襯之
黃太史䟦云余與洪上座同宿潭之碧湘門外舟中
衡嶽花光仲仁寄墨梅二枝扣船而至聚觀扵燈下
余曰祗欠香耳洪笑發谷董嚢取一炷焚之如嫩寒
清曉行孤山籬落間怪而問其所得云自東坡得扵
韓忠獻家知余有香癖而不相授豈小鞭其後之意
乎洪駒父集古今香方自謂無以過此以其名意未
顯易之為返魂梅云香譜補遺所載與前稍異今
併錄之
臘沉一兩龍腦半錢麝香半錢定粉二錢
鬱金半兩胯茶末二錢鵝梨二枚白蜜二兩
右先將梨去皮用薑擦子上擦碎細紐汁與蜜同熬
過在一淨盞内調定粉臘茶鬱金香末次入沉香腦
麝和為一塊油紙裹入甆盒内地窨半月取出如欲
遺人圓如芡實金箔為衣十丸作貼
嵩州副宫李元老笑梅香
沉香檀香白荳蔲仁香附子肉桂龍腦
麝香金顔香各一錢白芨二錢馬牙硝二字
茘枝皮半錢
右先入金顔香扵乳鉢内細研次入牙硝及腦麝研
細餘藥别入杵臼内搗羅為末同前藥再入乳鉢内
研滴水和劑印作餅子隂乾用或小印雕乾元亨利
貞字印之佳
笑梅香
榅桲二个檀香半兩沉香三錢金顔香四錢
麝香二錢半
右將榅桲割開頂子以小刀子剔去穰并子將沉檀
為極細末入扵内將元割下頂子盖著以麻縷繫定
用生麫一塊裹榅桲在内慢火灰燒黃熟為度去麫
不用取榅桲研為膏别將麝香金顔研極細入膏内
相和研勻以木雕香花子印脫隂乾燒
笑梅香
沉香烏梅肉芎藭甘松各一兩檀香半兩
右為末入腦麝少許蜜和甆盒旋取焚之
笑梅香
棧香丁香甘松零陵香各二錢(共為粗末)朴硝四
兩龍腦麝香各半錢
右研勻次入腦麝朴硝生蜜搜和甆盒封窨半月
笑梅香
丁香百粒茴香一兩檀香甘松零陵香
麝香各二錢
右細末蜜和成劑分爇之
肖梅香
韶腦四兩丁香皮四兩白檀二錢桐炭六兩
麝香一錢
右先搗丁檀炭為末次入腦麝熟蜜拌勻杵三五百
下封窨半月取出爇之别一方加沉香一兩
勝梅香
歌曰丁香一分真檀半(降真白檀)松炭篩羅一兩灰熟蜜和
勻入龍腦東風吹綻嶺頭梅
鄙梅香
沉香一兩丁香檀香麝香各二錢浮萍草
右為末以浮萍草取汁加少蜜和捻餅燒之
梅林香
沉香檀香各一兩丁香枝杖樟腦各三兩
麝香一錢
右除腦麝别噐細研將三味懷乾為末用煆過炭硬
末二十兩與香末和勻白蜜四十兩重湯煑去浮蠟
放冷旋入杵臼搗輭隂乾以銀葉襯燒之
浃梅香
丁香百粒茴香一捻檀香甘松零陵香各二
兩腦麝少許
右細末煉蜜作劑爇之
笑蘭香
白檀香丁香棧香玄參各一兩甘松半兩
黃熟香二兩麝香一分
右除麝香别研外餘六味同搗為末煉蜜搜拌成膏
爇窨如常法
笑蘭香
沉香檀香白梅肉各一兩丁香八錢木香七
錢牙硝半兩研丁香皮(去粗皮二錢)麝香少許白
芨末
右為細末白芨煑糊和勻入範子印花隂乾燒之
李元老笑蘭香
揀丁香(味辛)木香(如雞骨)沉香(刮淨去軟白)檀香脂(膩)
肉桂(味辛)回紇香附子各一錢(如無以白荳蔲代之以上六味同末)麝
香片白腦子各半錢南硼砂二錢(先入乳鉢内研細次入腦麝同)
(研)
右煉蜜和勻更入馬勃二錢許搜拌成劑新油單紙
封裹入磁盒窨一百日取出旋丸如豌豆状捻之漬
酒名洞庭春(每酒一斤入香一丸化開筍葉密封春三日夏秋一日冬七日可飲味甚清美)
靖老笑蘭香
零陵香藿香甘松各七錢半當歸一條荳蔲
一箇麝半錢㯽榔一个木香丁香各半兩
香附子白芷各二錢半
右為細末煉蜜和搜入臼杵百下貯甆盒地坑埋窨
一月作餅燒如常法
笑蘭香
歌曰零藿丁檀沉木一六錢藳本麝差輕合和時用松
花蜜爇處無烟分外清
肖蘭香
紫檀五兩(白尤妙剉作小片煉白蜜一斤加少湯浸一宿取出銀器内炒微烟出)麝香
乳香各一錢烰炭一兩
右先將麝香入乳鉢研細次用好臘茶一錢沸湯點
澄清將脚與麝同研候勻以諸香相和入杵臼令得
所如乾少加浸檀蜜水拌勻入新器中以紙封十數
重地窨窞月餘可爇
肖蘭香
零陵香藿香甘松各七錢母丁香官桂白
芷木香香附子各二錢玄參三兩沉香麝
香各少許(别研)
右煉蜜和勻捻作餅子燒之
勝肖蘭香
沉香拇指大檀香拇指大丁香一分丁香皮三
兩茴香三錢甲香二十片製過樟腦半兩麝
香半錢煤末五兩白蜜半斤
右為末煉蜜和勻入甆器内封窨旋丸爇之
勝蘭香
歌曰甲香一分煑三番二兩烏沉三兩檀水麝一錢龍
腦半異香清婉勝芳蘭
秀蘭香
歌曰沉藿零陵俱半兩丁香一分麝三錢細搗蜜和為
餅爇秀蘭香似禁中𫝊
蘭蕊香
棧香檀香各三錢乳香一錢丁香三十粒麝
香半錢
右細末以蒸鵝梨汁和為餅子窨乾如常法
蘭遠香
沉香速香黃連甘松各一兩丁香皮紫藤
香各半兩
右為細末以蘇合油作餅爇之
吴彦莊木犀香
沉香一兩半檀香二錢半丁香五十粒(各為末)金
顔香三錢(别研不用亦可)麝香少許(入建茶清研極細)腦子少許
(續入同研)木犀花五盞(已開未離披者吹入腦麝同研如泥)
右以少許薄麫糊入所研三物中同前四物和劑範
為小餅窨乾如常法爇之
智月木犀香
白檀一兩(臘茶浸煼)木香金顔黑篤耨蘇合油
麝香白芨末各一錢
右為細末用皂兒膠鞭和入臼杵千下以花印脫之
依法窨燒之
木犀香
降真香一兩(剉屑)檀香二錢(别為末作)臘茶半胯(碎)
右以紗嚢盛降真置磁器内用去核鳳棲梨或鵝梨
汁浸降真及茶候軟透去茶不用拌檀末窨乾
木犀香
採木犀未開者以生蜜拌勻不可蜜多實捺入甆器中
地坑埋窨愈久愈奇取出扵乳鉢内研勻成餅子油單
裹收逐旋取燒採花時不得犯手剪取為妙
木犀香
日未出時乘露采巖桂花含蕊開及三四分者不拘多
少煉蜜候冷拌和以温潤為度緊築入有油甆罐中以
蠟紙密封罐口掘地坑深三尺許窨一月或二十日用
銀葉襯燒之花大開即無香
木犀香
五更初以竹箸取巖桂花未開蕊者不拘多少先扵瓶
底入檀香少許方以花蕊入瓶候滿加梅花腦子糝花
上皂紗幕瓶口置空所日收夜露四五次少用生熟蜜
相半澆瓶中蠟紙封窨爇如常法
木犀香
沉香檀香各半兩茅香一兩
右為末以半開木犀花十二兩擇去蒂研成膏搜作
劑入石臼杵千百下脫花樣當風處隂乾爇之
桂花香
冬青樹子桂花香(即木犀)
右以冬青樹子絞汁與桂花同蒸隂乾爐内爇之
桂枝香
沉香降真各䒭分
右劈碎碎以水浸香上一指蒸乾為末蜜劑焚
杏花香
附子沉紫檀香棧香降真香各十兩甲香
(製)薰陸香篤耨香塌乳香各五兩丁香木
香各二兩麝半兩腦二錢
右為末入薔薇水勻和作餅子以琉璃瓶貯之地窨
一月爇之有杏花韻度
杏花香
甘松芎藭各半兩麝香少許
右為末煉蜜和勻丸如彈子大置爐中旖旎可愛每
迎風燒之尤妙
吳顧道侍郎花
白檀五兩(細剉以蜜二兩熱湯化開浸香三宿取出扵銀盤中紫色入杉木夫炭内炒同搗為末)
麝香一錢(另研)臘茶一錢(湯點澄清用稠脚)
右同拌令勻以白蜜八兩搜和入乳鉢槌碎數百貯
甆噐仍鎔蠟固縫地窨月餘可爇矣久則佳若合多
可扵臼中搗之
百花香
甘松(去土)棧香(剉碎如米)沉香(臘茶末同煑半日)玄參(筋脈少者洗淨)
(槌碎炒焦)各一兩檀香半兩(剉如荳以鵝梨二个取汁浸銀噐内盛蒸三五次以汁盡)
(為度)丁香(臘茶半錢同煑半日)麝香(另研)縮砂仁肉荳蔲各
一錢龍腦半錢(研)
右為細末羅勻以生蜜搜和搗百卅杵捻作餅子入
磁盒封窨如常法爇
百花香
歌曰三兩甘松(别本作一兩)一分芎(别本作半兩)麝香少許蜜和
同丸如彈子爐中爇一似百花迎曉風
野花香
沉香檀香丁香丁香皮紫藤香(懷乾)各半兩
麝香二錢樟腦少許杉木炭八兩(研)
右以蜜一斤重湯煉過先研腦麝和勻入香搜蜜作
劑杵數百磁盒地窨旋取捻餅子燒之
野花香
棧香檀香降真香各一錢舶上丁皮三分龍
腦一錢麝香半字炭末半兩
右為細末入炭末拌勻以煉蜜和劑捻作餅子地窨
燒之如要烟聚入製過甲香一字即不散
野花香
棧香檀香降真香各三兩丁香皮一兩韶腦
二錢麝香一字
右除腦麝别研外餘搗羅為末入腦麝拌勻杉木炭
三兩燒存性為末煉蜜和劑入臼杵三五百下甆噐
内收貯旋取分爇之
野花香
大黃一兩丁香沉香玄參白檀寒水石各
五錢
右為末以梨汁和作餅子燒
後庭花香
檀香棧香楓乳香各一兩龍腦二錢白芨末
右為細末以白芨作餬和勻脫花樣窨燒如常法
洪駒父茘支香
茘支殼(不拘多少)麝香一个
右以酒同浸二宿封盖飯上蒸之以為度臼中燥之
搗末每十兩重加入真麝香一字蜜和作丸爇如常
法
茘支香
沉香檀香白荳蔲仁西香附子肉桂金顔
香各一錢馬牙硝龍腦麝香各半錢白芨
新茘支皮各二錢
右先將金顔香於乳鉢内細研次入牙硝入腦麝别
研諸香為末入金顔研勻滴水和劑脫花爇
柏子香
柏子實不計多少(帶青色未破未開者)
右以沸湯綽過細切以酒浸密封七日取出隂乾爇
之
酴醿香
歌曰三兩玄參一兩松一枝楦子蜜和同少加真麝并
龍腦一架酴醿落晚風
黃亞夫野梅香
降真香四兩臘茶一胯
右以茶為末入井花水一椀與香同煑水乾為度節
去臘茶碾降真為細末加龍腦半錢和勻白蜜鍊令
過熟搜作劑丸如雞頭大或散燒
江梅香
零陵香藿香丁香各半兩(懷乾)茴香半錢龍腦
少許麝香少許(乳鉢内研以建茶湯和洗之)
右為末鍊蜜和勻捻餅子以銀葉襯燒之
江梅香
歌曰百粒丁香一撒茴麝香少許可堪裁更加五味零
陵葉百斛濃熏江上梅
蠟梅香
沉香檀香各三錢丁香六錢龍腦半錢麝香
一錢
右為細末生蜜和劑爇之
雪中春信
沉香一兩白檀丁香木香各半兩甘松藿
香零陵香各七錢半回鶻香附子白芷當歸
官桂麝香各三錢檳榔荳蔲各一枚
右為末煉蜜和餅如棋子大或脫花樣燒如常法
雪中春信
香附子四兩鬱金二兩檀香一兩(建茶煑)麝香少
許樟腦一錢(石灰製)羊胫炭四兩
右為末煉蜜和勻焚窨如常法
雪中春信
檀香半兩棧香丁香皮樟腦各一兩二錢麝
香一錢杉木炭二兩
右為末煉蜜和勻焚窨如常法
春消息
丁香零陵香甘松各半兩茴香麝香各一分
右為粗末蜜和得劑以磁盒貯之地坑内窨半月
春消息
丁香百粒茴香半合沉香檀香零陵香藿
香各半兩
右為末入腦麝少許和窨同前兼可佩帶
春消息
甘松一兩零陵香檀香各半兩丁香百顆茴
香一撮腦麝各少許
和窨並如前法
洪駒父百步香(又名萬斛香)
沉香一兩半棧香檀香(以蜜酒湯少許别炒極乾)製甲香各
半兩(别末)零陵葉(同研篩羅過)龍腦麝香各三分
右和勻熟蜜和劑窨爇如常法
百里香
茘支皮千顆(須閩中来用鹽梅者)甘松棧香各三兩檀香
(蜜拌炒黃色)製甲香各半兩麝香一錢(别研)
右細末煉蜜和令稀稠得所盛以不津噐坎埋之半
月取出爇之再投少許蜜捻作餅子亦可此盖裁損
聞思香也
黃太史四香
沉檀為主每沉二兩半檀一兩斫小博骰取榠查液漬
之液過指許三日乃煑瀝其液温水沐之紫檀為屑取
小龍茗末一錢沃湯和之漬晬時包以濡竹紙數熏炰
之螺甲半兩弱磨去齟齬以胡麻膏熬之色正黃則以
蜜湯遽洗之無膏氣乃已青木香末以意和四物稍入
婆律膏及麝二物惟少以棗肉合之作模如龍涎香状
日暵之
意可
海南沉水香三兩得火不作柴桂烟氣者麝香檀一兩
切焙衡山亦有之宛不及海南来者木香四錢極新者
不焙玄參半兩剉煼炙甘草末二兩焰硝末一錢甲香
一錢浮油煎令黃色以蜜洗去油復以湯洗去蜜如前
治法而末之婆律膏及麝各三錢别研香成旋入以上
皆末之用白蜜六兩熬去沫取五兩和香末勻置甆盒
如常法
山谷道人得之扵東溪老東溪老得自歷陽公多方
初不知其所自始名宜愛或曰此江南宫中香有美
人字曰宜甚愛此香故名宜愛不知其在中主後主
時耶香殊不凡故易名意可使衆業力無度量之意
鼻孔繞二十五有求覓增上必以此香為可何沉酒
欵玄參茗熬紫檀鼻端已霈然平直是得無生意者
觀此香莫處處穿透亦必為可耳
深静
海南沉香二兩羊胫炭四兩沉水剉如小博骰入白蜜
五兩水解其膠重湯慢火煑半日許浴以温水同炭杵
為末馬尾篩下之以煑蜜為劑窨四十九日出之入婆
律膏三錢麝一錢以安息香一分和作餅子亦得以甆
盒貯之
荆州歐陽元老為余處此香而以一斤許贈别无老
者其從師也能受匠石之斤其為吏也不剉庖丁之
仞天下可人也此香恬澹寂寞非世所尚時時下帷
一炷如見其人
小宗
海南沉水香一分剉棧香半兩剉紫檀三分半生用銀
石噐妙令紫色三物皆令如鋸屑蘇合油二錢製甲香
一錢末之麝一錢半研玄參半錢末之鵝梨二枚取汁
青棗二十枚水二盌煑取小半盞同梨汁浸沉棧檀煑
一伏時緩火取令乾和入四物煉蜜令小冷搜和得所
入甆盒窨一日
南陽宗少文嘉遯江湖之間援琴作金石弄遠山皆
與之應聲其文獻足以配古人孫茂深亦有祖風當
時貴人欲與之游不可得乃使陸探微畫其像挂壁
間觀之茂深惟喜閉閤焚香遂作此饋之時謂少文
太宗茂深小宗故名小宗香(大宗小宗南史有傳)
藍成叔知府韻勝香
沉香檀香麝香各一錢白梅肉(焙乾秤)丁香皮
各半錢揀丁香五粒木香一字朴硝半兩(别研)
右為細末與别研二味入乳鉢拌勻密噐收每用薄
銀葉如龍涎法燒之少歇即是硝融隔火氣以水勻
澆之即復氣通氤氲矣乃鄭康道御帶傳於藍藍嘗
括於歌曰沉檀為末各一錢丁皮梅肉減其半揀丁五
粒木一字半兩朴硝柏麝拌此香韻勝以為名銀葉
燒之火宜緩蘇韜光云每五科用丁皮梅肉各三錢
麝香半錢重餘皆同且云以水滴之一炷可留三日
元御帶清觀香
沉香四兩金顔香(别研)石芝檀香各二錢半(末)
龍涎二錢麝香一錢半
右用井花水和勻䃮石䃮細脫花爇之
脫浴香
香附子(蜜浸三日慢火焙乾)零陵香(酒浸一宿慢火焙乾)各半兩橙皮
(焙乾)楝花(㬠乾)榠查核茘支殼各一兩
右並精細揀擇為末加龍腦少許煉蜜拌勻入甆盒
封窨十餘日取燒
文英香
甘松藿香茅香白芷麝檀香零陵香
丁香皮玄參降真香各二兩白檀香半兩
右為末煉蜜半斤少入朴硝和香爇之
心清香
沉檀各一指大母丁香一分丁香皮三錢樟腦
一兩麝香少許無縫炭四兩
右同為末拌勻重湯煑蜜去浮泡和劑甆噐守窨
瓊心香
棧香半兩檀香一分(臘茶清煑)丁香三十粒麝香半
錢黃丹一分
右為末煉蜜和膏爇之又一方用龍腦少許
大真香
沉香一兩半白檀一兩(細剉白蜜半盞相和蒸乾)棧香二兩
甲香一兩(製)腦麝各一錢(研入)
右為細末和勻重湯煑蜜為膏作餅子窨一月燒
大洞真香
乳香白檀棧香丁皮沉香各一兩甘松半
兩零陵香
右細末煉蜜和膏爇之
天真香
沉香三兩(剉)丁香(新好)麝香木(剉炒)各一兩玄參(洗切)
(微炒香)生龍腦各半兩(别研)麝香三錢(另研)甘草末二
錢焰硝少許甲香一分(製過)
右為末與腦麝和勻用白蜜六兩煉去泡沫入焰硝
及香末丸如雞頭大爇之熏衣最妙
玉蕊香(一名百花香)
白檀丁香棧香玄參各一兩甘松半兩(淨)
黃熟香二兩麝一分
煉蜜為膏和窨如常法
玉蕊香
玄參半斤(銀噐内煑乾再炒令微烟出)甘松四兩白檀二兩(剉)
右為末真麝香乳香各二錢研入煉蜜丸芡子大
玉蕊香
白檀四兩丁香皮八錢韶腦四錢安息香一錢
桐木夫炭四錢腦麝少許
右為末煉蜜劑油紙裹甆器貯之入窨半月
廬陵香
紫檀七十二銖(即三兩屑之蒸一兩半)棧香十二銖(半兩)沉香
六銖(一分)麝香三銖(一錢字)蘇合香五銖(二錢二分不用亦可)
甲香二銖半(一錢製)玄參末一銖半(半錢)
右用沙梨十枚切片研絞取汁青州棗二十枚水二盌
濃煎汁浸紫檀一夕微火煑滴入煉蜜及焰硝各半
兩與諸香研和窨一月爇之
康漕紫瑞香
白檀一兩(錯末)羊胫骨炭半秤(搗羅)
右用蜜九兩甆噐重湯煑熟先將炭煤與蜜搜勻次
入檀末更用麝香半錢或一錢别噐研細以好酒化
開洒入前件藥劑入甆罐封窨一月旋取爇之久窨
尤佳
靈犀香
雞舌香八錢甘松三錢靈靈香各一兩半
右為末蜜煉和劑窨燒如常法
仙萸香
甘菊蕊(乾)檀香靈靈香白芷各一兩腦麝各
少許(乳鉢研)
右為末以梨汁和劑作餅子晒乾
降仙香
檀香末四兩(蜜少許和為膏)玄參甘松各二兩川靈靈一
兩麝少許
右為末以檀香膏子和之如常法窨爇
可人香
歌曰丁香一分沉檀半腦麝二錢中半良二兩烏香杉
炭是蜜丸爇處可人香
禁中非烟
歌曰腦麝沉檀俱半兩丁香一分桂三錢蜜丸和細為
團餅得自宣和禁闥𫝊
禁中非烟
沉香半兩白檀四兩(劈作十塊胯茶浸少時)丁香降真
鬱金甲香各二兩(製)
右為細末入麝少許以白芨末滴水和捻餅窨爇
復古東闌雲頭香
占臘沉香十兩金顔香拂手香各二兩蕃梔子
(别研)石芝各一兩梅花腦一兩半龍涎麝香各
一兩製甲香半兩
右為末薔薇水和勻如無以淡水和之亦可用䃮石
䃮之脫花如常法爇
崔賢妃瑤英香
沉香四兩金顔香二兩半拂手香麝香石芝
各半兩
右為細末上石和䃮捻餅子排銀盞或盤内盛夏烈
日㬠乾以新軟刷子出其光貯於錫盒内如常法爇
之
元若虚捴管瑤英勝
龍涎一兩大食梔子二兩沉香十兩(上等)梅花腦
七錢麝香當門子半兩
右先將沉香細剉䃮令極細方用薔薇水浸一宿次
日再上䃮三五次别用石䃮龍腦等四味極細方與
沉香相合和勻再上石䃮一次如水多用紙滲令乾
濕得所
韓鈐轄正德香
上等沉香十兩梅花片腦蕃梔子各一兩龍涎
石芝金顔香麝香肉各半兩
右用薔薇水和令乾濕得所上䃮石細䃮脫花爇之
或作數珠佩帶
滁州公庫天花香
玄參四兩甘松二兩檀香一兩麝香半錢
右除麝香别研外餘三味細剉如米粒許白蜜六兩
拌勻貯甆罐内久窨乃佳
玉春新料香
沉香五兩棧香紫檀各二兩半米腦一兩梅
花腦二錢半麝香七錢半木香丁香各一錢半
金顔香一兩半石脂半兩(好)白芨二兩半胯茶
一胯半
右為細末次入腦麝研勻皂兒仁半斤濃煎膏硬和
杵千下脫花隂乾刷光甆噐收貯如常法爇之
辛押陁羅亞悉香
沉香兜婁香各五兩檀香甲香各二兩(製)丁
香大石芎降真各半兩鑒臨(别研未詳或異名)米腦
白麝香各二錢安息香三錢
右為細末以薔薇水蘇合油和劑作丸或餅爇之
金龜香燈
香皮每以烰炭研為細末篩過用黃丹少許和使白芨
研細米湯調膠烰炭末勿令太濕香心茅香藿香零陵
香三賴子柏香印香白膠香用水如法煑去松烟性漉
上待乾成惟碾不成餅已上香等分挫為末和令停獨
白膠香中半亦研為末以白芨為末水調和捻作一指
大如橄㰖形以烰炭為皮如裹饅頭入龜印却用針穿
自龜口插從龜尾出脫去龜印將香龜尾捻合焙乾燒時
從尾起自然吐烟扵頭燈明而且香每以油燈心或油
紙撚火點之
金龜延夀香
定粉半錢黃丹一錢烰炭一兩並為末
右研和薄糊調成劑雕兩片龜兒印脫裹别香在龜
腹内以布針從口穿到腹香烟出從龜口内燒灰冷
龜色如金
瑞龍香
沉香一兩占城麝檀占城沉香各三錢迦蘭木
龍腦各二錢大食梔子花龍涎各一錢檀香
篤耨各半錢大食水五滴薔薇水不拘多少
右為極細末拌和令勻扵淨石上䃮如泥入模脫
華蓋香
腦麝各一錢香附子(去毛)白芷甘松零陵香葉
茅香檀香沉香各半兩松蒳草荳蔲各一
兩(去殼)酸棗肉(以肥紅小者濕生者尤妙)
右為細末鍊蜜用棗水煑成膏汁搜和令勻水臼搗
之以不粘為度丸如雞頭實燒之
寳林香
黃熟香白檀香棧香甘松(去毛)藿香葉荷葉
紫背浮萍各一兩茅香半斤(去毛酒浸以蜜拌炒令黃色)
右為末煉蜜和勻丸如皂子大無風處燒之
𫐠筵香
龍腦一分乳香半錢荷葉浮萍旱蓬風松
水衣松蒳各半兩
右為細末煉蜜和勻丸如彈子大慢火燒之從主人
位以淨水一盞引烟入水盞内巡筵旋轉香烟接了
水盞其香終而方斷以上三方亦名三寳殊薰
寳金香
沉檀各一兩乳香(别研)紫礦金顔(别研)安息香(别研)
甲香各一錢麝香半兩(别研)石芝(淨)白荳蔲各
二錢川芎木香各半錢龍腦(别研三錢)排香四錢
右為粗末拌勻煉蜜和劑捻作餅金箔為衣用如常
法
雲盖香
艾葉艾蒳荷葉扁柏葉各等分
右燒存性為末煉蜜和别香作劑用如常法芬芳襲
人
佩熏諸香
篤耨佩香
沉香末一斤金顔末十兩大食梔子花龍涎各
一兩龍腦五錢
右為細末薔薇水徐徐和之得所臼杵極細脫範子
用如常法
梅蕊香
丁香甘松藿香葉白芷各半兩牡丹皮一錢
零陵香一兩半舶上茴香一錢
同㕮咀貯絹袋佩之
荀令十里香
丁香半兩強檀香甘松零陵香各一兩生腦
少許茴香半錢弱(略炒)
右為末薄紙貼紗囊盛佩之其茴香生則不香過炒
則焦氣多則藥氣少則不類花香須逐旋斟酌添使
旖旎
洗衣香
牡丹一兩甘松一錢
右為末每洗衣最後澤水入一錢香著衣上經月不
歇
假薔薇面花
甘松檀香零陵香丁香各一兩藿香葉黃
丹白芷香墨茴香各一錢腦麝為衣
右為細末以熟蜜和拌稀稠得所隨意脫花用如常
法
玉華醒醉香
採牡丹蕊與荼䕷花清酒拌挹潤得所當風隂一宿杵
細捻作餅子窨乾以龍腦為衣置枕間芬芳襲人可以
醒醉
衣香
零陵香一斤甘松檀香各十兩丁香皮辛夷
各半茴香六分
右搗粗末入龍腦少許貯囊佩之香氣着衣汗浥愈
馥
薔薇衣香
茅香零陵香丁香皮各一兩(剉碎微炒)白芷細辛
白檀各半兩茴香一分
右同為粗末可爇可佩
牡丹衣香
丁香牡丹皮甘松各一兩(同為末)龍腦(别研)麝香
各一錢(别研)
右同和以花葉紙貼佩之或用新絹袋貼著肉香如
牡丹
芙蕖香
丁香檀香甘松各一兩零陵香牡丹皮各半
兩茴香一分
右為末入麝香少許研勻薄紙貼之用新帕子裹出
入着肉其香如新開蓮花臨時更入茶末龍腦各少
許不可火焙汗浥愈香
御愛梅花衣香
零陵葉四兩藿香葉檀香各二兩甘松三兩(洗淨)
(去土乾秤)白梅霜(搗碎羅淨秤)沉香各一兩丁香(搗)米
腦各半兩麝一錢半(别研)
以上諸香並須日乾不可見火除腦麝梅霜外一處
同為粗末次入腦麝梅霜拌勻入絹袋佩之此乃内
侍韓憲所𫝊
梅花衣香
零陵香甘松白檀茴香各半兩(微炒)丁香一分
木香一錢
右同為粗末入腦麝少許貯嚢中
梅萼衣香
丁香二錢零陵香檀香各一錢舶上茴香木
香各半錢甘松白芷各一錢半腦麝各少許
右同剉候梅花盛開晴明無風雨扵黃昏前擇未開
含蕊者以紅線繫定至清晨日未出時連梅蒂摘下
將前藥同拌隂乾以紙衣貯紗嚢佩之䭲馜可愛
蓮蕊衣香
蓮花蕊一錢(乾研)零陵香半兩甘松四錢藿香
檀香丁香各三錢茴香白梅肉各一分龍腦
少許
右為末入龍腦研勻薄紙貼紗嚢貯之
濃梅衣香
藿香葉早春茶芽各二錢丁香十枚茴香半字
甘松白芷零陵香各三錢
右同剉貯絹袋佩之
裛衣香
丁香(别研)鬱金各十兩零陵香六兩藿香白芷
各四兩蘇合香甘松杜蘅各三兩麝香少許
右為末盛袋佩之
裛衣香
零陵香一斤丁香蘇合香各半斤甘松三兩
鬱金龍腦各二兩麝香半兩
右並須精好者若一味惡即損許香同搗如麻豆以
夾絹袋貯之
貴人絶汗香
丁香一兩(為粗末)川椒六十粒
右以二味相和絹袋盛而佩之辟絶汗氣
内苑蕊心衣香
藿香益智仁白芷蜘蛛香各半兩檀香丁
香木香各一錢
右同搗粗末裹置衣笥中
勝蘭衣香
零陵香茅香藿香各二錢獨活大黃各一錢
甘松錢半牡丹皮白芷丁皮桂皮各半錢
以上用水淨洗乾再用酒略噴盌盛蒸少時用三賴
子二錢豆腐漿蒸以盞盖定檀一錢細剉合和令勻
入麝香少許
香爨
零陵香茅香藿香甘松松子(搥碎)茴香三
賴子(豆腐同蒸過)檀香木香白芷土白芷肉桂
丁香丁皮牡丹皮沉香各等分麝香少許
右用好酒噴過日晒乾以剪刀切碎碾為生料篩羅
粗末瓦罈收頓
輭香
丁香(加木香少許同炒)心子紅(若作黑色不用)沉香各一兩白
檀金顔黃蠟三賴子各二兩龍腦半兩(三錢亦可)
蘇合油不拘多少生油少許白膠香半斤(灰水於沙)
(鍋内煑候浮上晷掠入涼水搦塊再用皂角水三四盞以香色白為度秤二兩入香用)
右先將蠟於定磁噐内溶開次下白膠香次生油次
蘇合油攪勻取盌置地候大温入衆香每一兩作一
丸更加烏篤耨一兩尤妙如造黑色者不用心子紅
入香墨二兩燒紅為末和劑如前法可懷可佩可置
扇柄把握
輭香
篤耨香檀香末麝香各半兩金顔香五兩(牙子香為)
(末)蘇合油三兩銀硃一兩龍腦三錢
右為細末用甆噐或銀噐扵沸湯鍋内頓放逐旋傾
入蘇合油攪和停勻為度取出瀉入水中隨意作劑
輭香
沉香十兩金顔香棧香各二兩丁香一兩乳
香半兩龍腦一兩半麝香三兩
右為細末以蘇合油和納磁噐内重湯煑半日以稀
稠得中為度以臼杵成劑
輭香
沉香(為細末)金顔香各半斤(細末)蘇合油四兩龍腦
一錢(細研)
右先以沉香末和蘇合油仍以冷水和成團却搦去
水入金顔香龍腦又以水和成團再搦去水入臼用
杵三五千下時時搦去水以水盡杵成團有光色為
度如欲鞭更加金顔香如欲輭加蘇合油
輭香
上等沉香末五兩金顔香二兩半龍腦一兩
右為末入蘇合油六兩半用綿濾過取淨油和香旋
旋看稀稠得所入油如欲黑色加百草霜少許
輭香
沉香檀香棧香各三兩亞息香梅花龍腦
甲香(製)松子仁各半兩金顔香龍涎麝各一
錢篤耨油(隨分)杉木炭(以黑為度)
右除腦麝松仁篤耨外餘皆取極細末以篤耨油與
諸香和勻為劑
廣州吳家輭香
金顔香半斤(研細)蘇合油二兩沉香一兩(末)腦麝
各一錢(别研)黃蠟二錢芝麻油一錢(臘月者經年尤佳)
右將油蠟同銷鎔放令微温和金顔沉末令勻次入
腦麝與蘇合油同搜仍扵淨石版上以木槌擊數百
下如常法用之
翟仲仁運使輭香
金顔香半兩蘇合油三錢腦麝各一匙烏梅肉
二錢半(焙乾)
右先以金顔腦麝烏梅肉為細末後以蘇合油相合
和臨時相度鞭輭得所欲色紅加銀硃二錢半欲色
黑加皂兒灰三錢存性
寳梵院主輭香
沉香二兩金顔香半斤(細末)龍腦四錢麝香二錢
蘇合油二兩半黃蠟一兩半
右細末蘇合與蠟重湯鎔和搗諸香入腦子更杵千
餘下
輭香
金顔香半斤(極好者貯銀噐用湯煑花細布紐淨研)蘇合油四兩龍
腦一錢(研細)麝香半錢(研細)心紅不計多少(色紅為度)
右先將金顔香搦去水銀石銚内化開次入蘇合油
麝香拌勻續入龍腦心紅移銚去火攪勻取出作團
如常法
輭香
黃蠟半斤(溶成汁濾淨却以淨銅銚内下紫草煎令紅濾去草滓)檀香(就舖買細屑碾)
(令細篩過二兩)金顔三兩(揀去雜物取淨秤别研細作一處)滴乳香三兩
(揀明塊者用茅香煎水煑過令浮成片如膏須冷水中取出待水乾入乳鉢内細研如粘鉢則入煆過醋焠来)
(底赭石二錢同研則不粘矣)沉香半兩(要極細末)蘇合油二兩(如結合時)
(先以生蘿蔔擦了乳鉢則不粘無則代之)生麝香三錢(淨鉢内以茶清滴研細却以其)
(餘香拌起一處)銀硃隨意加入(以紅為度)
右以蠟入噐大盌内坐重湯中溶成汁入蘇合油
和成了停勻却入衆香以柳棒極勻即香成矣欲輭
用松子仁三兩揉汁於内雖大雪亦輭
輭香
檀香一兩(白梅煑剉碎為末)沉香半兩丁香三錢蘇合
油半兩金顔香二兩(蒸如無揀好楓滴乳香一兩酒煑過代之)銀硃隨
意
右諸香皆不見火為細末打和扵甑上蒸碾成為香
加腦麝亦可先將金顔碾為細末去滓
輭香
金顔香蘇合油各三兩篤耨油一兩二錢龍腦
四錢麝香一錢銀硃四兩
右先將金顔碾為細末去滓用蘇合油坐熱入黃蠟
一兩坐化逐旋入金顔香坐過了腦麝篤耨油銀硃
打和以輭筍籜包縳收黃則加蒲黃二兩綠則入綠
二兩黑則入墨一二兩紫則入紫草各量多少加入
以勻為度
熏衣香
茅香四兩(細剉酒洗微蒸)零陵香甘松各半兩白檀二
錢(錯末)丁香二錢白乾三个(焙乾取末)
右同為粗末入米腦少許薄紙貼佩之
蜀主熏御衣香
丁香棧香沉香檀香麝香各一兩甲香三
兩(製)
右為末煉蜜放冷令勻入窨月餘用如前見第一卷
南陽宫主熏衣香
蜘蛛香一兩香白芷零陵香縮砂仁各半兩
丁香麝香當歸荳蔲各一分
熏衣香
沉香四兩棧香三兩檀香一兩半龍腦牙硝
甲香各半兩(灰水洗過浸一宿次用新水洗過復以蜜水去黃製用)麝香一
錢
右除麝腦别研外同粗末煉蜜半斤和勻候冷入龍
麝
新料熏衣香
沉香一兩棧香七錢檀香半錢牙硝一錢甲
香一錢(製如前)荳蔲一錢米腦一錢麝香半錢
右先將沉檀棧為粗末次入麝拌勻次入甲香並牙
硝銀硃一字再拌煉蜜和勻上糝腦子用如常法
千金月令熏衣香
沉香丁香皮各二兩鬱金二兩(細切)蘇合香詹
糖香各一兩(同蘇合和作餅)小甲香四兩半(以新牛糞汁二升水三升和煑)
(三分去二取出以淨水淘刮去上肉焙乾又以清酒二升蜜半合和煑令酒盡以物攪候乾以水洗去蜜暴乾)
(另為末)
右將諸香末和勻燒熏如常法
熏衣梅花香
甘松舶上茴香木香龍腦各一兩丁香半兩
麝香一錢
右件搗合粗末如常法燒熏
熏衣芬積香
沉香二十五兩(剉)棧香(剉)檀香(剉臘茶清炒黃)甲香(製法)
(如前)杉木烰炭各二十兩零陵葉藿香葉丁香
牙硝各十兩米腦三兩(研)梅花龍腦二兩(研)
麝香五兩(研)蜜十斤煉和香
熏衣衙香
生沉香(剉)棧香各六兩(剉)檀香(剉臘茶清炒)生牙硝
各十二兩生龍腦(研)麝香各九兩(研)甲香六兩
(炭灰煑二日洗淨再加酒蜜同煑乾)白蜜(比香斤加倍用煉熟)
右為末研入腦麝以蜜搜和令勻燒熏如常法
熏衣笑蘭香
藿苓甘芷木茴丁茅賴芎黃和桂心檀麝牡皮加減用
酒噴日晒絳嚢盛零以蘇合油揉勻松茅酒洗三賴米
泔浸大黃蜜蒸麝香逐裹脿入熏衣加䕬蠶常帶加白
梅肉
塗傅諸香
傅身香粉
荚粉(别研)青木香麻黃根附子(炮)甘松藿香
零陵香各等分
右除荚粉外同搗羅為細末以生絹夹帶盛之浴罷
傅身上
拂手香
白檀香三兩(滋潤者剉末用蜜三錢化湯一盞許炒令水盡稍覺浥濕焙乾杵羅細末)米
腦一兩(研)阿膠一片
右將阿膠化湯打糊入香末搜拌勻扵木臼中搗三
五日捻作餅子或脫花窨乾穿穴線懸扵胷間
梅真香
零陵葉甘松白檀丁香白梅末各半兩腦
麝少許
右為細末糝衣傅身皆可用之
香髮木犀油
凌晨摘木犀花半開者揀去莖蒂令淨高量一斗取清
麻油一斤輕手拌勻捺甆噐中厚以油紙密封罐口坐
扵釜内以重湯煑一餉久取出安頓穏燥處十日後傾
出以手沘其清液收之最要封閉最密久而愈香如此
油勻入黃蠟為面脂馨香也
香餅
凡燒香用餅子須先燒令通赤置香爐内俟有黃衣生
方徐徐以灰覆之仍手試火氣緊慢
香餅
輭炭三斤(末)蜀葵花或葉一斤半
右同搗令粘勻作劑如乾更入薄麫糊少許彈子大
捻作餅晒乾貯磁噐内燒旋取用如無葵則炭末中
拌入紅花滓同搗以薄糊和之亦可
香餅
堅硬羊胫炭三斤(末)黃丹定粉針沙牙硝各
五兩棗一升(煑爛去皮核)
右同搗拌勻以棗膏和劑隨意捻作餅子
香餅
木炭三斤(末)定粉黃丹各二錢
右拌勻糯米為糊和成入鐡臼内細杵以圈子脫作
餅晒乾用之
香餅
用櫟炭和柏葉葵菜橡實為之純用櫟炭則焦熟而易
碎石餅太酷不用
耐久香餅
鞕炭末五兩胡粉黃丹各一兩
右同搗細末煑糯米膠和勻捻餅子晒乾每用燒令
赤炷香經久或以針沙代胡粉煑棗代粳米膠
長生香餅
黃丹四兩乾蜀葵花(燒灰)乾茄根各二兩(燒灰)棗半
斤(去核)
右為細末以棗肉研作膏同和勻捻作餅子窨晒乾
置爐而火耐久不熄
終日香餅
羊胫炭一斤(末)黃丹定粉各一分針沙少許(研勻)
右煑棗肉杵膏拌勻捻作餅子窨二日便扵日中晒
乾如燒香畢水中蘸滅可再用
丁晉公文房七寳香餅
青州棗一斤(和核用)木炭二升(末)黃丹半兩鐵屑
二兩(造針處有)定粉細墨各一兩丁香二十粒
右同搗為膏如乾時再加棗以模子脫作餅如錢許
每一餅可經晝夜
内府香餅
木炭末一斤黃丹定粉各三兩針砂三兩棗
半升
右同末蒸棗肉杵作餅晒乾每一板可度終日
賈清泉香餅
羊胫炭一斤(末)定粉黃丹各四兩
右用糯米粥或棗肉和作餅晒乾用常法茄&KR0034;燒夹
存性棗肉同杵捻餅晒乾用之
香煤
近来焚香取火非竈下即蹈爐中者以之供神佛格祖
先其不潔多矣故用煤以扶接火餅
香煤
乾竹筒乾柳枝(燒黑灰各二兩)鉛粉三錢黃丹三兩
焰硝二錢
右同為末每用匕許以燈爇於上焚香
香煤
茄葉不計多少(燒灰存性取麵四兩)定粉三十黃丹二十
海金沙二十
右同末拌勻置爐灰上紙點可終日
香煤
竹夫炭柳木炭各四兩黃丹粉各二錢海
金沙一錢(研)
右同為末拌勻捻作餅入爐以燈點着燒香
香煤
枯茄樹燒成炭於瓶内候冷為末每一兩入鉛粉二錢
黃丹二錢半拌和装灰中
香煤
焰硝黃丹杉木炭各等分為末糝爐中以紙撚點
日禪師香煤
杉木夫炭四兩竹夫炭鞕羊脛炭各二兩黃丹
海金沙各半兩
右同為末拌勻每用二錢置爐中紙燈點燒候透紅
以冷灰薄覆
閻資欽香煤
柏葉多採之摘去枝梗淨洗日中曝乾剉碎不用墳墓
間者入淨罐内以塩泥固濟炭火煆之存性細研每用
一二錢置香爐灰上以紙燈點候勻編焚香時時添之
可以終日(或燒柏子存性作火尤妙)
香灰
細葉杉木枝燒灰用火一二塊養之經宿羅過装爐
每秋間採松鬚曝乾燒灰用養香餅未化石灰槌碎
羅過鍋内炒令候冷又研又羅為之作香爐灰潔白
可愛日夜常以火一塊養之仍須用盖若塵埃則黑矣
礦灰六分爐灰四錢和勻大火養灰爇性香蒲燒灰
爐装如雪紙灰石灰木灰各等分以米湯和同煆過
勿令偏頭青朱紅黑煤土黃各等分雜扵紙中装爐
名錦灰紙灰炒通紅羅過或稻穅燒灰皆可用乾
松花燒灰装香爐最潔茄灰亦可蔵火火久不熄
蜀葵枯時燒灰装爐大能養火
香品噐
香爐
香爐不拘銀銅鐵錫石各取其便用其形或作狻猊獬
豸鳬鴨之類計其人之當作頭貴穿窿可泄火氣置竅
不用大都使香氣回薄則能耐久
香盛
盛即盒也其所用之物與爐等以不生澁枯燥者皆可
仍不用生銅銅易腥漬
香盤
用深中者以沸湯瀉中令其氣蓊鬱然後置爐其上使
香易著物
香匙
平灰置火則必用圓者分香抄末則必用銳者
香筯
和香取香摠宜用筯
香壺
或范金或埏為之用盛匕筯
香甖
窨香用之深中而掩上
陳氏香譜卷三
