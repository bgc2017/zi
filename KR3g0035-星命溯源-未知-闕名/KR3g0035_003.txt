星命溯源卷三
通玄玄妙經解(鄭希誠注釋)
排列出類
五曜連珠二星合璧戴天履地出乾入㢲文武兩班君
臣慶會天地開明山澤通氣衆星朝北羣曜拱南居
三隔三守一空一水火既濟風雷鼓舞縱關横關關
拱闔拱首尾隂陽居四正火羅計孛守四維
分布得經
申宫水土相會月遶崑崙火歸坤地
酉宫金星助月月到金牛月升滄海
戍宫土日合照火居婁宿日遇白羊
亥宫日金水木金木乘旺金居衛分火孛驚天太乙
朝天木計逢魚
子宫水土朝北水清寳瓶土好齊瓶
丑宫乙炁騎牛水愛逢金孛星朝斗土熒相會土好
太常
寅宫木計同寅木羅會舍
夘宫太陽照&KR0693;火明天市日出扶桑
辰宫金木逢龍水潤金明土羅相會金號太常水入
鄭國木號角道
已宫會水會蛇日水乘旺水臨雙女日月朝北
午宫水陽相會日帝居陽太隂朝北水名榮顯
未宫月掛柳梢金星助月太乙抱蟾木入秦州木孛
同秦孛金相助金躔鬼宿星聚東井火號文昌
朝拱輔夾
向日曰朝三合曰拱身命主及諸強宫輔弼日月之
前後曰輔日月夾身命主及諸強宫曰夾
背對關迎
衆星背躔曰背兩宫對照曰對對生者吉對尅者凶
星辰在三合宫曰關照在後隔宫隔宿曰送在前曰
迎
強弱敗旺
主星居官禄或福德田宅七強之宫曰強居五弱曰
弱居子午夘酉沐浴曰敗居子午夘酉四旺曰旺又
曰樂旺經曰日躔婁八至十三為正旺次旺胃一至
七月正旺胃七至十一次旺至十三木正旺井二十九三
十以至鬼三柳三樂于寅亥火正旺斗十八至牛初
樂奎土正旺亢四至七樂危金正旺室七至十三樂
胃水正旺子樂參月躔已見日金則樂日在己見金
則樂羅正旺軫十二至十五次旺心昴樂箕計旺尾
婁樂參昴旺室樂尾箕孛旺軫箕樂參危樂酉日喜
神辰遇七強樂旺則吉遇弱敗則貧敗
明晦升沉
晝日明而月晦夜日晦而月明忌守命而或為主日
在六陽位為過未則晦月在六隂位為明過丑則晦
日木土晝明月金火羅夜明反是皆為晦
日在東喜寅卯辰時生月在西喜酉戌亥時生皆曰
升守命輔會得用則吉日在西則為沉日月夘時生
人主夭惟在戌則為合地非謂沉也
登殿入廟
七政各有殿各有正廟偏廟惟主星及命坐此名曰
登殿入廟最喜日月同向乃吾近君必取高貴經云
日正廟奎八至十三度月正廟婁八至十三度次廟
畢九至畢一度木正廟角度火正廟心二至房三度
次廟房四至心初度土正廟斗十五至二十一度金
正廟亢五至九度水正廟翊八至十三度次廟星炁
正廟奎十一至十五次廟觜牛孛正廟井十九至二
十一次廟柳初至六度羅正廟星三度至五度計正
廟軫十三至十六度次廟壁四至七度
躔泄居嗔
經云居垣而泄氣如土躔金木躔火水躔木火躔土
之類如水逢木星木逢火星亦為泄論經云木打寳
瓶水漂白羊此類皆名嗔也
木在子怕逢金丑上泉枯牛壑嗔斗喜牛寅上金騎
人馬嗔見火孛憂入水土走人馬斷躔計尾十四夘
上金乘火位又怕逢水斷躔日月氐五氐辰上火入
金鄉先嗔木至木觸金龍却嫌見火斷躔木亢二亢
九孛角五已上水孛逢楚土埋雙女孛羅交戰午上
金居日分火遇金計臨獅子孛騎獅子金火同周未
上斷躔水流巨蟹井二十五酉上火焼牛角忌木嗔
於胃六胃四畢三木到大梁斷躔羅畢三炁胃二十
五昴二日月畢七戌上金忌白羊奎七婁二水乘火
位又怕金逢斷躔奎七胃二孛奎十七胃一亥上木
計火金斷躔奎十七胃二孛奎十七胃乙亥上木計
火金斷躔羅壁七計屋十壁一土走雙女故曰居嗔
失時得令
春土夏金秋木冬火日火羅月夜土計木皆不得時
及冬水孛寒冷不宜與月同躔背火羅者貧如正二
太陽三四隂五六直符是火星七八水星九十木十
一十二忌金利此皆是直符若同殺難守命度或守
夾身度主夭得令者如春木夏火秋金冬水日陽夜
隂日木土夜火羅俱喜為恩星生度
逢生反刑
居受生度或曰長生宫或恩宫與母星共宫或共度
或對生亦宜並度此生我之星最喜合官星滿用或
為科禄文魁等主星必貴反刑者如金與木反之類
金躔奎木躔婁不得升殿如水火未濟亦然或日金
主與刑星共宫度及對向亦然
用殺疾貴
命主是官禄科名為滿用星輔日入格而此星又是
刃雄的劫符喪等殺必帶微疾而貴若不滿用者主
天又主非命而亡經曰身命坐殺殺木為榮宜騐之
尅殺全驚
尅殺者如坐命金度見火而火尅金六辛六甲生人
而火又為羊刃或併地殺則全驚畏者矣所云尅殺
非我尅殺也尅於殺也
官科禄順
官禄科名主客天元禄主三者乃貴之原若得一星
守命順行向我或生我或為身命之主滿用輔陽於
命或關加對官者主貴
分出奴黨
炁孛羅計乃五星之奴不宜與身主度主及命主共
經度此則小人犯主之象若得四餘皆獨立不雜於
七政之間則美矣
截轉用星
官科禄三宿最為要用不喜背命背陽漏行于背宫
則不能貴若得羅計前後欄截則不漏矣又主貴斷
也
讐閘根折
尅我者為讐星忌隔斷與主同行如命坐翊火為主
火躔亢水孛乃我之讎星躔于軫角而命火為其閘
斷如木根被伐而折也夭喪必矣若火星躔遠在四
宫及生旺之地不足慮也
令助身明
火羅本惡若夜生人喜近太隂而反得令能助身主
之輝逢金水夾輔引從者亦然得此者主聰明富貴
經曰夜生月而火羅侍衛者是也
四吉夾輔
天經地緯禄勲天福謂之四吉星只重二星夾命夾身
不宜斗柄指破
五耗皆臨
天地耗大小耗及十干所化之耗併沓於命於身必
主貧苦流耗與原耗併於限者必遭盗賊加流刃則
遭官破經曰耗居二四必傷財未審騐否
陽宅稽本
經曰陽乃父居強旺及有吉星夾輔引從則崇父之
基如坐命酉太陽又為田宅之主如日升殿左右金
水夾之則可稽其父業豊厚尊貴若命宫主引太陽
居閑極並入弱宫父業必薄
雄彗鋤名
天雄地雌二星忌對衝官禄及孛衝官守官守命或
夾或隔官禄科名之星必主鋤名削利
七政並旺
日月五星各得其所富貴之原也如日午月未水居
巳申金居辰酉火居夘戌木居寅亥土居子丑是也
四主咸屯
身主命主度主夀元主四主於内為惡曜所夾所傷
而或居䧟弱失經必主貧夭
彼此弱強
如尅我之讐星既強盛而我衰弱全賴母子二星以
援在本宫及對關加合以生以救故曰炁木太盛土
計俱傷不有一火旺於離明恐福高而身不能享者
正此謂也
前後凶寧
讐難之星為凶恩貴之星為寧若得守命守身有凶
有寧須分前後以辨之凶星在前背我在後曰向我
背則不害向則必凶寧星在前曰背我在後曰向我
背則不貴向則必榮
參差星性
七政四餘各有不同木主文而繁大主暴而往土主
厚而遲愚金主剛而寡愛水主快而不定日配父加
主星同主貴吉星引從則父貴經曰照命守身形容
圓滿性温和重言語迥異常人自幼不偏若孛會主
勞瘵在官宫主貴在福宫一身安閑在五宫獨行只
一男兩星兩男三星三男月配母吉星引從則母賢
婦人守月度無要星混雜則有貌男人值月守命喜
與木德同行好容儀主文章藝術心慈無毒居官利
官若無官有夀火乃子曜分晝夜面微黃眉疎言
快氣豪面上小下大宜武職若晝生惡肌膚眼大損
妻損財經營宰割之輩土主安静為主守命主心
地寬厚利陽宫晝生鼻大寡言多怪硬直有膽順行
入廟榮貴金星主潔净好容貌目秀眉疎面色紅
白身不長聲響亮善音律多滛多技若照命臨身有
武將之象又為妻星遇火羅則傷妻遇水合格有俊
秀文章水星主文聰明智巧性情不定亦主温柔
可方可圓在樂宫利官若為吏亦利炁守命主性
慈善言語分明坦易無妬善謹守少病有夀好佛老
若近身星或主孤寡孛守命主言粗膽大有謀為
多奸詐在未亥子主富大旺主尅子羅守命性格
高傲膽大不耐是非無妬心喜日生在陽宫樂旺地
在隂宫主煎熬但男以金為妻宿而羅乃火餘能傷
金若此星旺恐傷妻計守命性勇面如火膽大多
奸吝喜居己戌忌夜坐在太隂宫則怒與他宫不同
不一元辰
論星以本為主坐生年支干所属貴賤吉凶星辰各
有不同如甲生人值大既是禄又是刃乙生人日乃
文昌天厨惟卯時生者必富貴丙戌生人日是刃父
早喪見木取貴丁生人以月為刃已生人月是身又
是刃又作禄用戊生人土為禄主又是科名庚生人
水為禄元金為刃星辛生人專以火為刃壬生人值
計本惡而為禄癸生人值羅本惡亦為禄皆主有貴
權爵榮
住明匪賤
明者高明之地如夘上謂之明堂午上謂之軒轅戌
上謂之武庫身命主星值此乃高明之地也不可作
下賤命論若貴人禄馬文昌斗杓八殺卦氣所臨之
宫而命主身主值此亦為明宫也
親駕須臣
歲殿歲駕宫惟身命主居之此上又喜太陽臨之與
我相親如君臣輔會於昭陽之象豈非為我之榮若
升殿入廟居垣皆宜滿用輔會關係於命則貴
身空害卸
太陽好静宜空喜獨行或在六甲空宮則殺神不害
經曰太陽萬里明又曰月居閑極始為祥如坐命刃
旺逢空不畏
官旺禄羸
坐命天禄貴人唐符國印文昌卦炁斗杓八煞注受
生旺等宫只宜納音生旺則貴
避蛇踐虎
行限凶送凶迎始脱刃的宫又值雄劍在前者死
值雪加冰
行限見原讎煞星本可畏又值流年讎煞併沓必死
煞垣益損
然星不起本垣者或在命宫損序已在三宫損序四
宫損親五宫損子七宫損妻而後非為我讐反為我
益又以煞居垣者見日月傷父母見妻子傷妻子之
類皆以星為重而有益我之星又不以此論
宿沓嶇平
衆曜沓為一宫或沓一度而有相生相尅者故曰嶇
平不一如月見火羅逢望則食逢晝則嶇逢夜生而
未望者反能一助其光輝如火孛在亥則交戰此論
星畓之多者亦宜詳考
掌督善惡
經曰凶星掌善惡是非富貴主遲吉曜作凶神敗亡
更速如火羅計孛乃凶星也或生我或化為福禄居
善宫未可便以凶宿論之而蚤歲富貴者亦有之炁
木金水乃善星也或尅我或化為刑囚居惡宫反以
凶論故曰非凶之凶凶莫救也非吉之吉吉莫量也
互換重輕
經曰以輕易重富而貴貴而夀以重易輕苖不秀秀
不實皆互換也琹堂有内外臺移東就西如主命居
田入財財入命官入命命入官福守入命命守入福
皆主富貴所謂以輕易重也又曰閑極主入命宫命
居間極總成空命入八殺須蚤發八殺入命患難脱
身命主入奴僕縱坐吉星也勞碌奴僕若也入命來
切忌小人相反覆所謂以重易輕也已上互換之說
身命兼論為是
母子側向
生我者母星也我生者子星也母星觧讐子星禦讐
只冥近向於我或通關對合左右相顧則吉經曰母
顧子子顧母福夀榮昌正謂此也或以月為母水為
子者非子母之謂也向者向我性命也側者側面背
行反去不顧之謂也
體用屈伸
命主曰體限主曰用經曰命弱限強如槁苗之得雨
命強限弱如逆水之上灘
順逆衰旺
五星自北而西而南而東曰順行順則面向於前反
是則逆逆則面反向後皆看身命之所在以辨諸星
向背拱夾之宜與不宜不可槩以順者為帶臨官帝
旺之位皆謂之旺凢衰病死絶胎墓之位皆謂之衰
身命星及得用之星坐臨其位亦因之衰旺之名湏
是升殿居垣方不以衰旺論也
掩蝕衝制
羅計闌截即掩也日月遇朔望則食凢正朔之時刻
忌生四月度雖無惡曜相關亦不祥若日月前後三
日度内引從夾輔及三方對宫有吉星扶助者反主
富貴不可槩以蝕論為不祥也對宫有尅星曰衝如
木在丑金在未正對之類尅本命及身度之星曰制
如金為命羅火制之月為身土計傷之之類若讐害
之星得此衝制反吉
分會引從
羅計截諸星兩路如文東武西之類曰分諸星聚一
宫一度如十一曜會聚身命官福田財有生無尅曰
會在前曰引引宜度遠如日月引從之類在後曰從
從宜度近如金水引從宜水前金後之類
漏截守岐
羅計攔截於身命宫之前後為截吉星因是而皆行
於三宫六宫則漏而無力矣故曰漏則身命所住之
位為守十二宫交界之地為岐凡身命坐度宜深不
宜坐两岐如命坐禄馬貴人地位之中又得吉星拱
夾真大貴人也如坐两岐多是隸卒之軰否則必是
偏生庶出𢃄遷移禄馬乃過房出祖奔走勞碌人也
若見有貴人坐两岐者必時刻不定切宜詳䆒
日月著明
經曰尊莫尊於日月盖日月者隂陽之精氣諸星之
領䄂晝生從日夜生從月必是日月分明吉星引從
方是真格乃富貴之原也如日逢羅木氣臨獅子月
逢計天乙趕月及諸殺星侵犯日月及日月居晦位
皆非吉論雖或富貴亦不遠大故曰貴人之命看日
月日月分明是貴人玉衡經曰晝生從日喜居六陽
之宫夜生從月利見六陰之地果老云晝生日而金
水從陽夜誕月而火羅侍衛合而參之可見日月不
惟得地得時為明而又必以得引得從為明也七五
賦云左右二殺月居中仍看三日宫玉衡經云三日
逢刑總月地不能為福由是推之可見日月在命不
惟本日本宫無殺星混雜為明而又以日之前後三
度以月之經行四十度之前後無妨礙者為明也且
日為君為父月為后為母身命官福近陽者貴日月
夾身命夾官祿及陰陽拱命者皆得貴近君若有凶
殺及四餘間於其間如君側之有䜛人雖貴不久雖
久亦不顯矣玉衡經云背太陽於父有憾背太隂於
母有虧故身命二主向陽則得父力月明近命則有
好母反是則不得於親必早年棄背若日月雖向命
而又有凶殺犯之或晝月夜日或寒月孤陽父母雖
好終是相失與反背者同
福官清健
經曰美莫美於福官盖福星高則平生有財有福而
百事皆集無福則瓦觧矣官星清則為官有名有譽
而一身尊顯否則碌碌無成二星只要入命歸垣近
陽得令升殿入廟無凶殺衝制方為發福入仕好命
故曰文星不若福星高又曰格局高強不過官祿朝
陽斯言盡之矣
身命為元
命主即坐命處二十八宿之所屬是也身主即月也
及太陰所躔之度亦是也故星家有命度主身度主
之辨不可徒以命宫之主為命主而月之所次之度
主亦不可舍也果云身命得位福祿難量左右多情
功名有准又曰宫主州也命主縣也莫不自縣而州
愚常謂宫主猶人家也度主猶家之主也一宫之内
大率有三等星度猶一家之中子父兄弟不同坐度
之星猶家主一人獨掌家務則凡家人親友隨一人
之好惡為親疎故度主是木則以水為恩以土為仇
以金為殺若度主不是本則又有别樣好惡譬之家
人之中人殊則情亦殊若只以一宫之主泛論禍福
必無切驗故知諸家論宫主而不論度主者皆不若
果老之說為親切體要也愚斷以果老書為經以諸
家為緯以度主為先以宫主為次知所先後則近道
矣身主諸家皆指為要緊而果老月兼身命及身度
之主並用尤為關鍵故傷身劫盗果老極忌而對宫
水映蟾光者必有異常之兆推此身主身度主豈可
泛論
歌曰世人未識星家理不務心傳務口耳生時坐
度作虚名只把命宫星作主陰陽經緯何縱横俗眼
無由見終始諸宫皆可論宫辰命元切以度為主此
是先生玄妙機須得高賢方說與
又歌曰夀夭榮枯惟看月張畢危心命尤切半夜
之前喜獨行禄貴斗杓添皎㓗雖是無光得位宜落
木寒蟾非令節不關惡殺夀萱庭眼目光明雙鬢雪
縱横木孛漏關明尤是星家稱卓絶
拱夾不起
拱三方相向也夾命宫左右相輔也不起星躔本度
也如火為命而火星即躔於命垣火度是也拱夾之
星如日月福官經緯財田為吉又不宜餘星混之混
則拱夾不專反無力矣若凶殺拱夾者其禍尤速原
星不起非獨命元凢福官財田皆喜守照本宫本度
又十干化曜福祿印貴權蔭之星夾拱者亦吉若暗
耗刑囚拱夾亦凶
釣起飛來
對照拱照關照皆為釣起原守本宫本垣為之飛起
吉釣則吉凶飛則凶此法惟流年星辰之為應
拱衝直撞
星盤南北為直撞東西為横衝以相對相衝言之對
吉則吉對凶則凶主流年流星為是身命官福財田
妻子亦宜驗其對照休咎何如
卦禄斗併
卦氣曰卦禄宫曰禄斗杓曰斗此三者或併為一宫
或併為一星或禄主居斗杓或斗杓指禄勲或禄入
卦宫或卦入禄宮皆有係身命者主貴
星命溯源卷三
