星命溯源卷四
鄭希誠觀星要訣
余在江湖二十餘年訪求訣命之士甚多考藝多無
實學與果老所傳大不侔矣其中間有可取條目及
彷彿格局不曾該載凡例者今續附于后以俟參用
焉
一排命先求星歷端正太隂晨昏起度不差若差之毫
釐繆以千里取三方對照生尅帶貴帶殺若何夜生人
重身度主要緊
一觀命局面在乎變通假如四火為命或失經於水得
木氣為援吉若水孛又高於木氣展轉互相生亦可取
用飛廉守照遇星制伏則不為害諸星沉退一星滿用
大貴
一先看命度帶殺限度重併遇生星即死如庚戌八月
生人安命室火木為劫土為浮沉火為劍鋒三十二歲
行斗木水中死
一日干弱老年加殺必死且如丙丁日干年月時庚辛
加酉運或庚辛年必死甲乙日干庚辛月時夾雖未老
見庚辛必死(此條論三命法)
一官禄星宜守照身命若化禄魁天地人三元大貴
一恩主随身為富貴格假如坐四土火為恩與月同行
又是夜生得令得時更遇生旺諸吉扶之為一二三品
之貴如庚辰四月亥時女土泊命火炁月在畢行氐限
輒登侍郎尚書最怕土退行縱有吉星為援亦終不吉
一飛廉守命主夭湏看格局高強有救有援命亦可延
如丙子正月生人命泊尾孛守照土在命為援亦不為
忌又如室火安命正月水為廉守照若值太陽或木土
同宫反吉不為害若坐劫的刃行弱限必凶格局高不
怕
一八煞朝天假如戌亥安命金火獨守照得令得時為
上格如泊命柳二三度及翊亢泊命者金火土兼為八
煞主獨去占天門得所為上格
一命坐刃不宜金守照加火羅愈惡夀不延長木命人
不得其死逢空稍輕
一流刃併天雄遇木炁為煞最重命坐四土或坐四月
度者或原月與木氣同躔行限值刃炁有災家口不寧
限雖不遇太隂逐月行宫遇此刃炁决主刑杖或墜跌
之災丙辰刃氣在張行限見之多災流太隂遇之同日
受杖八十予命在女炁月同度在亥丙辰年壬辰月戊
寅日太隂值流炁流木又在角小限并刃值月宫符大
限在氐值病符原炁三方切照氐八度忽高樓跌下死
一日不知人事炁月在刃值月宫又難子息
一月煞飛廉最要看假如我命八月月煞在亥太歲
填實本嫌炁月同躔室度所喜炁生身度火與彼有情
作事儘有方便未免亦有險撞
一看命不拘晝夜須看太隂落在何度有無夾拱吉凶
與命相參取用又看本生日干化曜金木水火土加在
月上與别曜有無尅制假如我命甲子日干甲巳土太
隂即屬土不宜月炁同躔主有疾炁為財福又日生人
稍輕行四月度主脾胃疾炁氣若帶殺瘧疾經年不愈
脫限外方可
一縊死必犯闌干殺有甲戌生人柳土泊命土起亢羅
守照一生發用五十七限脫鋒入劫自縊死又甲寅生
人寅時軫水立命月起官禄參水四度十八歲入張為
生員縊死以亢參度數是欄干故也又如乙夘生人壁
水立命日月夾水中道士官卑至六十二行夘末將入
刃縊死何也蓋宫大怒畢七原欄干煞起畢七與孛同
道命水又是廉劫主不宜夾拱亦主縊死不獨看欄干
但諸殺併沓夀元根基淺薄亦主横死
一月帶刃不宜與火羅同躔主目有疾若在已上主耳
聾火羅帶殺險火命人稍輕行井度與煞金同纏在翊
或在别宫火逼緊亦主刑死且如己未生人二月九月
又是未申宫泊命月是煞主最嫌與刑金同步若得令
先榮後刑又有丁丑二月生人金月在子火在午亥宫
泊命金為兄弟帶煞行煞限被弟持刃殺死
一寒月要隨陽日月同躔又是四月泊命更官福財田
又好為上格
一看官魁星要緊名利人根基既好更官魁在命或在
官福在八煞獨行得令作顯官如甲壬生人炁月為官
魁乙生人水日是也
官魁例(前為官後為魁)
甲命(炁月)乙(水日)丙(羅羅)丁(計計)戊(孛火)
己(火金)庚(金水)辛(木孛)壬(月炁)癸(土木)
一五星帶天雄羊刃近太陽主目疾四日泊命愈驗日
守照亦然若日帶孤廉刃守照或遇殺星輔夾俱主夭
一用星或命或官本弱得援星親切得所者為上
一命坐孤劫有孤劫星守照者有命帶孤劫者不可一
概論大抵身命帶從坐煞孤劫逄生必害六親各有輕
重得失之分
一命坐四金度圡對照金勢強假使金木同度或躔木
宿者既尅為財主一生有財及至行限與金木同度决
然不利因財致禍刑煞重併者者尤甚
一看命度帶然與不帶煞起在何宫度與三方有無相
戰方論吉凶假使金為命度又是廉刃等煞或與火羅
衝戰或與太隂同道決主重疾若帶孤刃亦主孤乏若
帶煞升殿居垣更加三元會此皆是顯達上格餘皆倣
此
一八煞煞宫刃雄併或身命坐臨此宫或煞星臨照此
宫皆主重疾八煞主守照得所主權貴
一八字中諸劫刃併在年時上主疾否則天若諸吉貴
禄注受斗杓符印在年日時上大吉貴如甲辰甲子甲
申九月十一月注受禄馬生旺在寅寅時最好
一火帶帶刃鋒行限遇之或太歲加臨主血毒灾金帶
鋒刃主喘肺中有疾
一命坐刃鋒逢空加福官國印得力貴格
一天元星最要緊或守命得令相資或是身命主聰明
加生旺貴禄為竒主貴
一行限見夫妻星又吉曜得令主有喜行度交送見之
有吉有凶生我者吉尅我者凶如井木行室火為脫氣
凶
一同年月日時之命出處不同何也想太隂交宫過度
淺深先後有八刻之分假如前四刻月在心五度論太
隂行事後四刻月到尾初論火取用各有不同况夜生
人乃身度主為要因往推來可騐
一三元最宜照官禄若安命在奎婁更天元星得令得
地會官福必中進士狀元
一身命坐空怕刃對照主夭行限見凶星難過坐命對
生時又遇殺守照夀不長
一四金泊命主起煞宫盖煞氣太重命不久長若福禄
身好發用只宜引陽貴
一冬令金水嚴凝若守照或是命度乃孤乏之人也遇
太陽不妨
一飛廉守照夀不延如庚辰命八月寅時張度泊命廉
火守照日有辛巳戊午之不同一為進士侍郎始終得
所一為監生至五旬方除州判過三載死在途又如庚
辰三月未時星日泊命火羅為廉與日同度父夀未限
貴又有三月寅時命坐室孛守火羅夾陽行房日度有
夭者有夀者六十甲子中皆類此觀命者不可執一經
泥一途當權通變化固微妙而難測也吾想夫午宫安
命者火官為福為天地元總是太陰之力又如彭布政
命己未正月亥時角木泊命孛守角木貴格若曰火命
人如何不怕孛孛又是廉劫主只因五星高強反吉論
孛生命木故也
一計羅截斷論跳出一星又嫌五殘守照經書甚有理
但中間多有五殘守照而富貴者如白布政己亥四月
二十九日子時危十二度泊命計羅辰戌滿一炁在斗
木到大梁月孛胃土同躔諸星皆不可取年少登高科
得名為御史副使布政人品異常吾想月為天元祿主
身度主起高故也又如己亥七月卯時柳上泊命炁滿
關日月五星拱夾早妨父母出外無根發迹此格可准
又有六月午時氐土安命五星日月南離趨拱此是貴
格又如己亥八月十四日午時寅尾安命炁在斗月在
危脱氐土身亡吾想月帶刃推不宜與火己亥對衝加
金羅三方對照謂三方四正俱是煞故也
一太乙抱鬼之說鄭先生曾論有秋殘夜半不可孤居
之論吾觀貴命多有月孛同行或前或後或沉或晦亦
在辰戌丑宫者不妨此又不可一槩而取
一婦人命最難看有坐臨官馬者有坐咸池守照者身
星清吉亦無它事雖發用一生多病若煞宫安身命終
帶妨尅
一女土泊命木守照不妨行限好即發用財福尅命之
故
一看太隂要緊李侍郎己巳十二月十四日亥時程副
使十三日亥時俱翌火度泊命監生舉人出身諸星無
異止是月躔畢度者一生為風憲官五十八致仕富貴
極厚七十一死月躔井一者一生為部官五十九病六
十死又如乙夘八月辛丑日申時金月在辰又有己亥
日申時者二命俱坐虚日孛守照諸星一般太隂與木
日在巳者早中進士御史侍郎尚書五子三子貴夀至
六十發背死月在辰者為賢良保起居京官八品行房
日氐土死其年四十四子不貴想日月為身命木為福
財俱起入八煞故也
一看八字要緊如時遇禄馬生旺貴人或坐時籍之勲
皆好甲辰坐寅時尤妙
一諸星拱西北惟一月順而當陽宫度俱強亦為大格
行限弱則不能吉如壬申四月亥時在斗泊命壬戌日
者月坐官禄坐殿官至一二品乙丑日者月坐福德官至
四品三品俱六十二行入午限死太陽酉孤立癸酉流
年羊刃在命俱死于官得唐符卦氣在午結果甚美又
加壬申正月巳時胃土泊命計羅己亥一孛滿用月與日
在亥者登進士官至三品一子月在八煞者為生員無
子三十五入刃病亡重在太隂不可不察
一論拱北格如黃少卿甲戌年正月二十七日夘時生
水木日守命在室度五十六限氏土死在途此火水之
騐也又有同年月時二十八日生者作二月節注受在
亥更妙月金同度在子格局拱北何以為守藝下賤人
命也重在日之干支可見丁夘戊辰之有異不可執五
星便斷貴賤若不精八字者須熟知人出處先人事有
准方斷後吉凶庶可
一火羅攻破日鼠者太陽得所大羅不得令或水土生
人不忌
一婦人丁巳正月申時生羊刃地雌在命孛為鋒廉會
羅炁守夾井木命木又躔亢劒殺坐奴囚刑左右拱夾
何以取用殊不知羅孛乃為我用星計為官魁夫主朝
天太貴一品夫人造化壽八十之上八字有天月二德
故也
一玄武引駕水在日前又值吉神化三元最妙太歲兼
之為上格四水泊命者取之在午未辰己夘上愈妙更
要太陽得地有光
一朱雀朝天或捧御單行得令為上格化三元最妙假
如戌亥安命火守化為三元或木又為三元三元宫度
相資為上格也
一昴日安命刃火與日同躔木凶若逢夜生秋冬不妨
更得金水相扶亦主貴有壽
一主命俱坐空亡名死窟加刃拱禍偏烈太歲實之死
於非命
一日月引領諸星拱朝帝闕及文武兩班天地開明大
貴格人世不多見
一八字新舊相同者貴賤可擬只五星不同行限休咎
出處有異
一宫主尅度輕八殺不宜尅命官福主受尅限遇之不
吉格局好雖不妨結果終不善
一土計羅帶天雄羊刃夜生與月共度必有破相之疾
太陽帶之亦然
一丁酉十月丑時已翊泊命金守照月與火同度在軫
十二三必是瞽者金能音樂月帶刃殺最不宜火逼故
也
一身命入八煞得令得時諸吉扶之貴格如丁夘生五
月午時軫十度泊命羅計截斷寅申一金漏出在酉本
美争奈火助煞土尅命水在鬼月帶刃同木坐禄旺見
水得子妨妻三十五行井木净身為内使刃尾劫首見
計不好總論一金得力故也假如戌亥子立命八煞守
照更遇吉神大貴
一諸星皆晦惟一福專權又化為催官或為三元又值
禄旺之地不以晝夜為忌此是大格局雖有官禄從陽
若在弱宫與命相戰皆不取用與身命相資者貴
一犯三刑勾絞如夘刑子是子上泊命者八字日支又
是子日者四旬外行夘限犯刑而死又如丑刑戌身命
主起在戌上又日支是戌再行煞地必犯刑死若日干
不相干犯行煞限或獄中死或生毒死守星善善死犯
者終非是吉人
一身命坐劒廉刃鋒無星壓者若星得局主發用貴顯
限遇諸殺井沓重者亦主死于非命也行煞地或見凶
星火羅計孛發惡瘡死又如坐有吉星限遇煞交併亦
主横死有壬申生人七月夘時星日泊命水輔陽在午
唐符卦氣在局中年保為訓導癸酉流年六十二歲限
交室火見計六月被同僚打死檢屍此是羊刃與木對
照于命申反刑亥加勾絞亡神貫索在亥炁月在丑羅
土在己酉諸煞交攻故也
一安命立身坐實占高強且如六辛生人酉上泊命遇
丁酉日最佳若身命福禄星好一二品格戌為刃處安
命遇戌亥日凶命坐日支為第一坐年月時者次之又
如金生在已遇己巳日又是巳上安命文星旺官高假
如木旺在夘又遇夘日更安命在夘大貴之格
一八字有合天月二德命度身好大貴格或時帶天月
二德假如巳生人寅戌為天月二德日月時有寅戌又
相合為竒
一八字天亡先論日干支要緊假如乙酉日便不宜庚
辰時謂羊刃交合故也
一四月泊命月起失經土計或羅孛帶殺夾拱夭亡金
水雖好若帶重煞交拱亦不久長大扺太隂只宜獨居
夜深火金與月助光相宜帶天元中舉與孛同躔妨母
若有坐位已不妨寒月不可同居
一孛隨大後行大限忌之若四火安命或火命人生壽
不長火旺尤可隔二三度主夭十六度外有援亦不妨
一四木安命木土同度得躔又得生旺財帛擁進更財
福二官有吉星扶為上格
一四木安命水去輔日引駕更得吉曜相扶太歲兼之
為貴格
一四土安命宜火得令獨居守照或去近土為上格再
不宜近羅謂逢生不宜重見若火太燥為下格
一四日泊命不宜木炁與日同躔日生人主夭若火羅
日同躔只不益尊親於已不妨惟四日不怕飛廉火
一帶華盖主聰明宦官帶華盖者多
一妻坐遷移昭重婚之婦遷移主亦不宜守照
一身命坐孤劫無吉星輔者結果欠好縱有福禄星享
用到㡳不得力或死在外方不見妻子面煞宜空福禄
吉星不宜空
一看命格最要緊中間星辰有吉有凶且如火羅計孛
守辰戌丑未或月坐煞得地先貴後刑
一命坐旺地行庫限不吉或死亡或剥官有援不妨
一壬癸生人土為羊刃又為血支血忌若四水或月度
安命土計尅度主血光灾如是五六月為飛廉必主夭
又曰金命生人見土不甚凶
一坐天狗主無子如癸酉五月未時命坐角丁酉日者
木月同度在室有子無官戊戌日者月躔壁水有官無
子予想身度主朝天月為天狗得水光彩所以無子有
官又有坐天狗者加火孛不吉照命限必然無子若得
吉星者又當有子不可執一論之天狗在男女宫主受
尅亦難子息
一命坐處對生時時又帶煞主夭難養
一太歲填實惡星或在命限主灾犯者死
一兩岐斷躔處立命天否則貧乏坐處不得安稳故也
假如乙夘九月十四日戌亥時生人胃十一十四五度
泊命殊不知戌亥時胃炁盡矣又入昴初管事最忌火
羅為鋒若太陽坐煞或犯火羅此命十三先尅父十四
後尅母交限斷躔故也二十八宿交界處有盈有虧須
考究推斷
一共命貧富壽夭不同吾觀時有八刻刻内有卒風暴
雨隂晴晦朔是一箇時中有變兩三樣天氣更有日月
循行交宫過度明晦不一雖曰共時其刻有不同天時
人身相合未免争差有彷彿者時刻相去不遠出處
大不同者初未交界故也
一經云官禄宫主忌限天雄有戊辰生人正月酉時張
七度安命土守照月傷女土金日在危謂犯天雄如何
行酉限官至三品入魁二品六十五升兵部尚書七十
致仕盖木命人不畏土故也貌主黑
一經云四月坐命惟土計可怕有辛夘生人十月十五
戌時畢十三度坐命土月同躔在夘二十六中進士
四十六二三品盡是水日在邜謂玄武引駕夜生人用
身度昴日為主故也然土為八煞遷移退行與月有情
母子先零丁被凶人劫去後顯復性與母同居
一男女宫見太隂并金水先得女子羅計在五宫主執
拗性情多有尅害如逢木土太陽主先生男如夜值之
恐難存養
一孛在前月在後謂太乙抱鬼亥戌丑宫在下弦既晦
之時名曰抱死鬼有乙酉生人九月三十日辰時尾初
立命金水守照月角八亢初謂抱死鬼月又在亢八父
早亡母賢夀至四十一行張限為御史四十八四品行
至柳土三品其說何如蓋水日馬官魁金水月孛俱旺
樂孛為禄主故也術者不可不察
一水氣相生夾命或帶官祿為上格
一羅近太陽父凶殊不知又有夀考者謂首星捧日夜
生者吉盖夜日無光喜火羅故也
一經云八煞宫兼閑極身命所臨皆不取楊監生甲辰
三月戌時亢金坐命土資亢大守照為天池人三亢有
學四十四脫鬼金死在途無子件件無成况金為廉鋒
夜土木愈凶又甲辰七月巳時亢坐命土資亢木在角
金拱日貧乏之人也如殿駕馬者不可泥此論
一對宫星為大耗見之主服耗如我命女度土見日大
耗加官如李廉使命土見日升三品死六人
一身命起死敗地行衰限破家行限見敗星或天地耗
又對宫大耗皆耗財
一火羅計孛中居子午與四餘並論
一殺星坐命不喜殺星來生他主夭如甲辰生人亢度
立命金帶劔鋒或飛廉最不宜土來亢上蓋其為白虎
的殺若身吉主貴若火羅孛犯身主賤四十五行鬼金
煞則死
一命度帶劫刅廉的耗符殺併重又遇生星其勢愈惡
行殺限夭亡如癸未五六月生人女土安命者是也
一四水安命遇金帶長生貴禄守照或生水大吉愈老
愈徤如癸酉生人金帶鋒廉守照雖生貴水亦夭
一官命二宫會注受斗杓卦殿生旺木吉然本原受虧
名利虚花百無一成看楊知縣戊戌命便知不吉主夭
子不成人
一水為孤劫計為雄刃夾日主胎中妨父刃雌與太隂
合着度上即妨母
一八字忌惡日生經云倉庫化作塵無格者凶時亦然
吾觀大富貴命多有十惡日生者此不可准
一三竒格主者貴曾觀不富不貴命亦有甲戌庚子丙
丁者意日時上起者准
一官星最怕天雄如孫尚書戌辰生張立命土守照金
日月在子天雄不忌
一行限遇忌星當亡若限主忌曜居旺樂廟止是病再
延四年或一二年如癸亥生人命在心水土在劫尾七
十一病幾死又踰十四行昴度方死其類是也
一流年星如井木安命木入亢婁火帶煞入命宜謹身
節欲
一土躔牛居垣而泄氣木躔斗入廟而退行得失相半
一奴入官宫煞臨命主人事虚花
一木土同度入子限便有耗服
一行限在子流木氣在甲或羅火照虚凶不吉
一婁金行斗木非傷人則妨職
一星對照如金在畢九度行限尾九度其年應尅害若
奎木安命其年不安如壁水安行生我吉
一日月蝕時生子主夭或瞽遇天神威怒雷震風烈之
時生子大不利到老有非常之禍
一月兼身命若起在孤劫廉刃縱有生旺扶助亦主夭
折
一刃劫首尾交界兩岐立命主夭夜土日火守照謂五
殘星非貧則天
一合劫局最妙縱度主失經也不妨福禄逢空遇吉神
止半力惟貴禄要合凶神不宜合
一命度主或身主為天元若守照或起得所為文學科
名造化
一甲子甲辰甲申生人丙寅時庚寅庚午庚戌生見壬
申時主大貴顯
一四金泊命與水守照金助水力乏則不能剋木為財
行四木度不利餘倣此
一看命令星最要緊如冬令金水守照孤貧與身同躔
亦然
一孛隨火後最重若在前隔三四度亦夭出十度之外
有援不妨
一八字一旬内合六條戌辰與癸酉合年與月合甲戌
己邜合丙戌辛邜合戊戌癸邜合甲辰己酉合丙辰辛
邜合年與月合日與時合時合為上年合次之謂之君
臣慶會格主大貴
一八字日時帶天月德如三月壬九月丙運行丙壬有
官者升遷無官封贈殁後亦然若格不好雖天月德也
夭凶
一諸星背行亦有𨼆匿而不知顯者如己亥生人四月
子時危十二度命坐計羅辰戌截炁在斗諸曜皆西没
之地孛隨月後俱傷於胃木又大梁行限似不可取此
人二十五中進士御史三十四五副使布政四十四五
侍郎尚書蓋身命月為天元與孛在胃正旺之地火金
為官魁前後引從此大格也五十七行氐度死
一四火度命水孛逢生對照火本弱水強難遇但金月
火不盡明主晦
一四水度命忌土孛對照又看帶煞輕重如何惟官魁
喜照命限兼身命不宜羅土帶煞相親也
一如命躔四木度甲乙生人又属木納音又木純作木
論春令晝生尤妙餘倣此
一羅計躔日度太陽飛入神煞或在隂宫父早亡如犯
月度天隂飛入惡煞或在陽宫母早喪羅怕頭忌帶刃
孛怕尾忌帶浮沉劫耗的炁怕冲忌掌飛廉計怕怒忌
為刃雄依此倣之
一日為父月為母務要光明主父母富貴不宜陽刃雄
雌之位亦不宜四餘掩蝕主父母傷殘
一身命躔隂度者主次胎生又晝用日躔夜用月躔陽
度者一三五七九隂度者二四六八十是也宫身度三
主俱躔陽度者主富貴謂之三陽開泰格男純陽女純
隂為妙
一日月會貴人之地無凶星破者為上日月夾貴乃以
尊貴斷之
一日月拱斗為上格人命罕逢之
一日月拱夾太歲大吉夾歲殿亦吉
一日月拱夾大小耗宫必貧賤有始無終之人
一日月拱夾天雄地雌再加惡煞得志似虎添翼草䖝
出脚若守命得用主有威權
一日月拱夾的煞主其人一生無後身若飄萍
一日月拱夾陽刃宜武職刃在命又喜日月拱夾大權
武貴驚人之要勢士人不祥女命主産亡
一晝生火勝於木不忌水字同道夜則水勝於火不宜
見水再行水度必夭折
一命居兩岐者非過房出祖必自移根換葉
一行運限者切忌元流二冲尤怕流行尅戰爵禄之人
要冲禄馬遷官進職事必有動
一運限在神煞之宫尅戰之鄉最怕刑冲壓逼如庚子
生人運限在巳太歲在亥謂之冲運限在邜太歲在子
謂之刑運限到辰太歲在巳謂之壓運限到巳太歲在
辰謂之逼若見此數再見忌宿定主災殃
星命溯源卷四
