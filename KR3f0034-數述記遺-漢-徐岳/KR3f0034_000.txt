提要
數術記遺天文算法類二(算書之屬)
(臣)等謹按數術記遺一卷舊題漢徐岳撰北
周甄鸞注岳東萊人晉書律歷志所稱吳中
書令闞澤受劉洪乾象法於東萊徐岳者是
也隋書經籍志具列岳及甄鸞所撰九章算
經七曜術算等目而獨無此書之名至唐藝
文志始著於錄書中稱於泰山見劉會稽博
識多聞徧於術數余因受業時問曰數有窮
乎會稽曰吾曾游天目山中見有隱者云云
大抵言其傳授之神秘然案後漢志註引袁
山松書曰劉洪泰山蒙陰人延熹中以校尉
應太史徵拜郎中後為會稽東部都尉徵還
未至領丹陽太守卒官是洪官會稽後未嘗
家居不得言於泰山見之且洪在會稽乃官
都尉其為太守實在丹陽而注以為官會稽
太守錯互殊甚又舊本皆題漢徐岳撰據晉
書所載岳當魏黃初中與太史丞韓詡論難
日月食五事則岳已仕於魏不得繫之於漢
考古尤為疎謬至中列黃帝三等數及積算
太一算之類皆絶無義藴其天門金虎等語
乃道家詭誕之說甚為隱僻不經注所言算
式數位按之正文多不相蒙殆非一手所撰
唐代選舉之制算學九章五曺之外兼習此
書此必當時購求古算好事者因依托為之
而嫁名於岳耳然流傳既久學者或以古本
為疑故仍錄存之而詳斥其偽以祛後人之
惑焉
海島算經天文算法類二(算書之屬)
(臣)等謹案海島算經一卷晉劉徽撰唐李淳
風等奉詔注據劉徽序九章算術有云徽尋
九數有重差之名凡望極高測絶深而兼知
其遠者必用重差輒造重差并為注解以究
古人之意綴于句股之下度高者重表測深
者累矩孤離者三望離而又旁求者四望據
此則徽之書本名重差初無海島之目亦但
附于句股之下不别為書故隋志九章算術
增為十卷下云劉徽撰蓋以九章九卷合此
而十也而隋志唐志又皆有劉徽九章重差
圖一卷蓋其書亦另本單行故别著于錄一
書兩出至唐志兼列劉向九章重差一卷則
徽之重差既自為卷因遂訛劉徽為劉向而
一書三出耳今詳為攷證定為劉徽之書至
海島之名雖古無所見不過後人因卷首以
海島立表設問而改斯名然唐選舉志稱算
學生九章海島共限習三年試九章三條海
島一條則改題海島自唐初已然矣其書世
無傳本惟散見永樂大典中今裒而輯之仍
為一卷篇帙無多而古法具在因宜與九章
算術同為表章以見算數家源流之所自焉
乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
