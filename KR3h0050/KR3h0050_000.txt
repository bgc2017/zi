書法雅言藝術類一(書畫之屬)
提要
(臣)等謹案書法雅言一卷明項穆撰王穉登
所作穆小𫝊稱其初名德枝郡大夫徐公易
為純後乃更名穆字德純號曰貞元亦號曰
無邪子秀水項元汴之子也元汴鑒藏書畫
甲于一時至今論真迹者尚以墨林印記别
真偽穆承其家學耳濡目染故于書法特工
因抒其心得作為是書凡十七篇曰書統曰
古今曰辨體曰形質曰品格曰資學曰規矩
曰常變曰正竒曰中和曰老少曰神化曰心
相曰取舍曰功序曰器用曰知識大旨以晉
人為宗而排蘇軾米芾書為稜角怒張倪瓉
書為寒儉軾芾加以工力可至古人瓉則終
不可到雖持論稍為過高而終身一藝研究
至深烟楮之外實多獨契衡以取法乎上之
義未始非書家之圭臬也乾隆四十二年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書法雅言原序
余故善項子京以其家多法書名墨居恒一過展鑒時
長君德純每從傍下隻語賞刺居然能書家也余笑謂
子京曰此郎異日故當勝尊及余竄走疆外十餘年始
歸德純輒已自負能書又未幾而人稱德純能書若一
口也余始進而語之曰以君名地慧才視取榮泰猶掇
之耳奈何早自割棄以一藝自掩不見右軍以書掩生
平為後來惜乎德純曰假令作素王優孟與命争不可
知孰若為墨卿優孟與藝争可必得也且右軍一時所
稱立節則卞忠貞相業則王茂弘再寧淪鼎則陶長沙
而已然三人者固不若右軍以書故在人人吻間不掩
右軍孰大於是其辨達類如此大都德純書於晉唐諸
名家罔不該會苐心慕手追者逸少即稍稍降格亦不
減歐虞禇李故其于蘭亭聖教必日摹一紙以自程督
雖猛熱沍寒不暫休頓嘗謂人曰比來静坐如聞泥丸
中有呼右軍者此猶昔人夢見伯英亦神會之一驗也
因著書法雅言一卷上下千載品第周贍進乎技矣至
若放斥蘇米詆落元鎮更定筆陣數語乃頃近書家不
敢道者又自以為倘使此終葆祕後有元常其人必當
搥胷嘔血别生仲將之釁遂乞余叙而𫝊之余亦便為
䑛筆庶以合語子京者之右劵繡水沈思孝序
