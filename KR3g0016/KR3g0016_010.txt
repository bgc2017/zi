三易洞璣卷十
明黃道周撰
雜圖經上
隂六之始有龍戰野陽九之終或喪其馬龍生於漦上
藏以龜驪戎是求其禍不違馬何騑騑發於幽北抗縱
天下至於南極隂陽往来八尺之端云何不思曰不可
知紫蓍九尺得於申國赤鳥啣尾其數十一菑數贏四
是謂隂六坤始比物其何以樂曰易之道有憂以樂有
樂以憂憂樂臨觀誰與誰求寪舍之年在坤之萃招摇
是直禍發不退後七百三十歲招摇再直亦有居攝其
亂廼邁故易之道四其體數三其用數加損十五以為
進退乾坤紀災三更比端不寧方来五更比端而六國
為灰故易以參伍逓交而别災歲屯初交而為比比上
交者為觀屯觀之間誰知其原智者樂之以厲愚者憂
之以痊桓王十三年歲在甲戌為坤之剝九與上交龍
德不終玄黃以凶天王與鄭戰於繻葛戰則不可廼集
於矢覇主不起是無天子貫魚誰服果碩欲落王鄭相
從廼為列國故剥者君子之所憂也剝順則復逆復順
則剝逆逆而從之不十五年交質遺禽與禍相尋丙子
盟向之民廼遷於郟郟井也改邑以井人則與王土則
與人以侯人戕其共主賊則不取而背成之討廼敝廼
漏己卯伐虢以解於鄭即不解於鄭廼解於詹父解於
鄭則已緩解於詹父則已急甲申求車求車革也革者
變也天子不革命諸侯不變禮禮革以荒是有大喪廼
至於六年不克葬於是丁亥莊王三年王殺黑肩王子
克奔燕在坤之離離之錯履天子受之離之突如諸侯
受之故天子内也諸侯外也天子静也諸侯動也動而
吉則以吉動而凶則以凶錯履不敬突如其来死亡云
憂誰為其災魯桓有喪而莫之敢哀癸卯坤之中孚始
命曲沃曲沃廼大是不在災歲丙午在坤之遯王室始
亂燕衛伐周子頽以君明年在泰王處於櫟故泰者否
也否者君子之戹遯者小人之智也以天子不能其寵
弟侵牟以瑕三年播遷廼反其家故家人道之至誠也
周文公之聖而有蔡叔之命以為周誡施於春秋隠桓
廼窮盖四百餘年子儀子頽樂禍再奸而䘚以是衰故
隠桓以為之始朝帶以為之終比德則治比亂則凶晉
鄭初承亦以是興戎天地所會雲雷之治也以順承之
立於旡妄其唯魯季㕛乎季㕛立君則不遂酖叔則彊
志而亦以旡妄克長其世落姑之盟在是歲也明年辛
酉閔公冄弑廼哭慶父以正僖位在比之益旡首而有
它益者下之所利上之所不利也比終而臨繼之臨之
初年太子鄭會諸侯於首止臨之咸利者也其五年庚
午宰孔會於葵丘為臨之震於是小白則亦且倦矣王
室多故戎狄僣侮夷吾從之而無遠猷壬申救戎於王
門大畜之道小白則未之敢受也憂之旡咎則取焉耳
丁丑戍周在臨之隨明年在剝齊執魯僖公小白廼物
乙酉在臨之否天王出居於鄭避子帶也比之在泰羣
隂翺翔上下滅陽臨之在否二陽皚皚猶不得理故否
泰者反類也玄黃反類天地之所畏也以四世之迫不
五十年桓則有克莊則有頽惠則有帶寵子耦嫡而循
其轍以夷吾則亦不誡而内外觀害謂是隂陽之憲安
受之則悖於是重耳為政又五年天王狩於河陽圭瓉
始降犧象已出於義則小過於類則未失是在己丑重
耳既衰秦晉廼争癸卯襄王廼喪毛伯求金去求車之
歲亦八十年矣於是晉卿主盟實代諸侯是在臨之訟
臨之為訟貞悔皆變而二三無過為是君贊而柄以與
臣天水雖違未沴其隣又明年乙巳欲缺會侯人於承
筐為臨之旅臨之為旅貞悔皆變而五獨無過為是靜
以我而動以與楚厥貉不害則焚巢無與是魯獲長狄
僑如之歲也故内外者易之所專治也於周不足則取
之魯於魯不足廼取之強臣覇主於以觀象察侯則備
矣壬子魯殺子視子惡在魯則多難則王室則無故王
室既以柄與諸侯而私詠其棠棣魯則以柄與諸子而
日討其陵谷故臨之蹇魯獨自蹇者也蹇来於家人至
於節而已矣比之家人夫猶有家人焉故子頽之禍冄
尋而未巳乙卯魯廼輟郊楚人觀兵江漢之流中原是
瀠是在臨之困臨則且過矣困則未為禍也戊辰宣榭
火於是廼禍矣自宣榭以来於是百九十一年坤授之
比比授之臨天道著行在西北維隂八之會將反其始
地德猶故廼復從治故為水以與母為木以與子君子
觀於天道則與治小人觀於天道則與亂不知其故則
唯利是貫王子札王孫蘇毛召之倫是也故師者虞也
比者憂也臨無與觀無求也君子於樂曰不敢樂於憂
不曰敢不憂進退存亡於何是求魯成公之元年王師
敗績於徐吾是歲辛未屯乘於比為雲雷之次會其先
乙丑比乘於屯戎伐凡伯於楚丘於是兩軌交難日起
夷方則建強力是使辛巳王訟鄇田丙戌晉執行父是
在屯之隨渙屯之隨渙未為過也屯之兩過是則過也
癸巳屯之小過王愬和戎而王叔貳於晉戊戌屯之大
過王人圜土而晉大夫為之理堂序區區祝則不舉而
巫抱其主戊午在屯之節王殺佞夫子瑕出奔是災歲
也晉執行父於是三十二年矣比臨之軌周難三作儋
括懣嘻景王曷樂夫子瑕則未出戶庭也佞夫亦何出
門庭之有禍患之來動葭以灰不拯其馬不違其火夫
既已知矣人謂吾靈不轢何陳廼累其君而傷其親戊
辰穎俘還京是旡妄也无妄之四可貞旡咎詹桓伯有
焉无妄之上有眚旡利晉閻嘉有焉旡妄之三繫牛以
災甘大夫襄有焉辛未輿人殺原伯劉縶殺甘公及諸
餘子是在屯之蒙蒙之見金劉獻公有焉甘原以亡單
劉載荒將及王宫故隂陽之禍有雜也有見也隠者多
敗見者不失故惠襄以屢出靈景以佹失君子於雜則
持之以禮見則裁之以義故治或可起亂或可止震軌
之初年晉止魯侯其先庚辰糴茷是仍於是宗國奉其
君臣壤土將圮拱木先萎誰為支子而薄其禰丁丑在
震之屯毛得攘殺毛伯過於是王室始騷明年洊震天
下大訛辛巳在震之萃王猛不終廼亂廼嗟一年三王
誰知其家壬午天王居於狄泉在震之謙天子則以謙
諸侯則以孫震之噬嗑雷電交至南宫極當之南宫極
震死又以甘氏煽其嚚子子曰善不積不足以成名惡
不積不足以滅身小人以小善為無益而弗為也小惡
為無傷而弗去也故惡積而不可掩罪大而不可解王
子朝之黨之謂矣甲申公孫於齊孫㢲也王入之為兌
公出之為㢲乙酉震次於隨隨時也春齊伐鄆三月公
處鄆謂之出門冬晉克鞏十二月天王入於莊宫是享
於西山故震者天子之治也匕鬯宗廟之器也天子以
震諸侯以㢲或震而失或震而不失自下上者謂之剝
自上下者謂之復丙戌剝膚廼敗於公徒公賓於齊方
於大夫故天子失七則居於諸侯諸侯失七則服於天
子晉為諸侯而聽天子之訟遠於宗國非義也故震之
與晉天子所直齊晉與魯所不得用也晉嘗兩受之洛
邑踐土是也於是而三矣三而蕃錫匱於天子故晉者
明夷之反也王室以晝魯以夜王室以傷魯以誅井者
乾侯之事也在於鄆則不得在乾侯在乾侯則不得在
於鄆齕繘嬴瓶内外無人故王室之禍叛於鄻者無成
魯邑之禍潰於鄆者有名壬辰在震之睽鬼豕張弧季
孫以孤大陸之焚於位者殂故易之杓義是不一指動
者為主震之二上以為睽主遇主於巷叔孫成子范獻
子有焉張弧說弧季孫意如榮駕鵝有焉見惡人无咎
子家子有焉曳輿掣牛宋仲幾有焉夫何其雜也其臣
方令君不得正焉也癸巳以否作雉門兩觀是為非制
丁酉小過天王居於姑蕕明年廼入於王宫於是天王
四薦驚矣黑肩之亂不遷厥居温氾狄泉則與禍期儋
翩之來鳥遺其音雖曰勿憂猶傷厥心故多故者日中
之事也鼓缶者日昃之愾也戊戌在震之豐單劉敗尹
氏於窮谷己亥在震之離子言舍爵廼喪寶王故欲觀
天道則於豐離之間矣豐外蔀而日以中離外明而日
以昃外蔀之豐不䘏右肱明殫之離突如其来故孚過
坎離天道之表戎也聖人為治仰視天道以别進退因
日未入知慝所在故為需則可以進為漸則可以退需
不可以進漸不可以退勞成必敗聖人敬成三邑廼來
不貪其功不罹其災雖墮彼都彼人則懷故遵渚者周
公之事漸逵者仲尼之志也魯定公之十年辛丑齊人
來歸鄆讙龜隂之田又明年癸卯叔孫氏墮郈季孫仲
孫墮費在震之需漸於是去周公六百八年矣天下之
治不可以遫效也需漸之而不得志則命也於是三年
仲尼廼退故自大過而下不序矣周公之進以益之乾
仲尼之退以震之坤姤夬之間或長或消孰窮其元故
憂樂者隂陽之大候也師比夬姤為隂陽關或啟或扄
憂樂以分小人勝君子以道君子勝小人不以文恒則
不討何所亡郕則不墮何所存麟何為来世誰與君故
易之為道有始也有中也有終也坤乾始終憂樂是從
比師姤夬衡分其中正者以正亂者以亂貞雜相加孰
知其斷夫欲觀其消長盛衰則坤乾始終上下而已矣
四軌始終餘十有三貞雜消息餘十有七自獲麟而後
又十三年魯始為夷君臣皆贊又四年在師衆立悼公
三晉廼亂立侯胥亡故易之為道文王執權姬旦持衡
仲尼規圓左氏畫方羣龍潛飛孰分其疆智者從之其
道孔明揆彼春秋植於中央
(右圖原本春秋與易終始易本天方割四之圓春秋本地圓割四之方南贏比縮終始軌歷貞卦始乾而)
(盡於坤中加孚過以為四表雜卦始坤而盡於乾中分乾坤以為兩際加四表者前後各二千一百七十)
(六春秋退乾而加屯屯與比交故雜卦始比而貞體在屯分兩際者前後各二千四十八卦春秋分坤而)
(乘比比與屯合故貞始乾中終於坤雜始坤中終於乾也今圖文皆不始於坤乾獨舉比始者以雜卦專)
(義比師姤夬在乾坤兩端憂樂消長為經緯之大義故退坤與比猶貞緯之退乾而與屯也易九戹曰初)
(入元百六百六者隂六百為陽之誤也六八四十八初八元四十八春秋初元距大戌入周周室東遷四)
(十八年戊午元始也上元四千合三百七十四為前後通歷又除四十八為隂六三百七十四為陽九九)
(數不合故合兩戹以為四百八十倍起之九百六十以為陽九隂六也聖人沒而微言絶不知春秋六軌)
(四百八十有六易八軌五百一十有二加易一軌上及幽宣之間加春秋三九下暨漢秦之際春秋用其)
(隂易用其陽九六相合耳隂九陽九之後有隂七陽七各七百二十有隂五陽五各六百有隂三陽三各)
(四百八十凡四千六百一十七歲經歲四千六百八災歲五十七傳為孔氏之言是皆誤也今以易春秋)
(推之春秋六軌災分有九易軌表始六寸四分以表始乘災分五十七歲六分春秋六軌四百八十有六)
(以九乘之得六分災歲之一易九軌五百七十六去其災歲五百一十九皆盡春秋漢興之會也隂陽九)
(六遡於初元上自甲子至於戊午九元凢四千三百七十四年所退災分五十有四餘三分有六故自桓)
(王元年雜卦以始與貞卦參行其實貞雜與春秋偕始坤乾兩元皆自戊午惠隠之間以為初度也歷斷)
(於仲尼上下古今四千三百七十四歲每歲縮九一元而與歲會九元而縮九歲之歷六九五十有四凢)
(得七百二十九者五十有四得四百八十六者八十有一謂之九六入元之限春秋戊午歲正月甲寅冬)
(至不在蔀首辛酉歲正月己巳朔旦冬至下距僖公十六年丁丑正月戊申朔旦冬至上距宣王三十二)
(年乙巳歲正月庚寅朔旦冬至各七十六歲是在隠公桓王周魯兩元之間聖表所立三才之統會也自)
(是而下二十七章秦綂以絶四稽其會以盡勝國所不可知者唐虞夏殷耳漢志殷世三十一王六百二)
(十九歲夏世十七王四百三十二歲竹書自湯至受二十九王四百九十六年自禹至桀十七王四百三)
(十二年夏歷不殊而殷譜懸絶徐皇亦有差異雜書廼云商二十八世六百四十四年夏十七世四百五)
(十八年五帝三皇亦為臆譜猶之囈夢也今自周歷以前不復取譜斷自剪商而下以春秋量揆羲軒之)
(際猶在勝國之間矣譜牒盡於共和共和而上莫孝貞緯上取宣王要以史記魯世家為本而竹書佐之)
(自桓王元年前百二十八年為歷王七年魯真公嚊之九年中分兩際為乾坤之交宣王戊午魯孝公稱)
(之廿四年則貞緯之乾際也貞緯以平王四十九年幽王十一年并為六十上下二年當屯比之始與蔀)
(首元春俱合用為軌始以下俱本史記魯公伯禽四十六年考公酋四年焬公熙六年幽公宰十四年魏)
(公㵒五十年歷公擢三十七年獻公具三十二年真公濞十四年武公敖九年懿公戲九年伯御十一年)
(孝公稱二十七年惠公弗湟四十六年春秋以前凢三百二十一年漢志世家本於史記廼稱伯禽至春)
(秋三百八十六年凢記焬公六年為六十年獻公三十二為五十年武公九年為二年遂差六十五年兩)
(家譜牒不知孰真然而大史世業矣汲家竹書所記周歷與魯譜相符但以成王元年為丁酉武王克殷)
(為辛卯前後各差三年今以春秋易歷與史記世家挍之襄王八年丁丑正月戊甲朔日南至上距武王)
(戊子四百九年惠王廿二年丙寅正月辛亥朔日南至上距武王戊子三百九十八年兩蔀之中酌其真)
(者以四分約步皆得武王戊子歲正月十二日甲寅冬至以授時所定魯僖公五年辛亥日十四刻較之)
(得武王戊子歲正月十三日未末冬至經朔十一日三千一百七十三分三十九秒至餘十八日二千一)
(百三十二分五十四秒是月癸卯日五十九刻餘分合朔前月十九日壬辰發師翌日廼朝步自周於征)
(伐商凢用師皆在弦望月旁死覇定在望後生覇定在望前猶晦為明死朔為明生義之甚著者也世儒)
(推朔先天以壬辰為朔二日朔後二日尚未生明胡云死魄乎癸巳伐商至正月十六廼渡孟津孟津去)
(周尤百里二十六日而逹於是月方正朔日辰皆在大鼋十二日冬至會於列國之上月在天駟會朝甲)
(子前癸亥夕其夜可陳未畢而雨如在朔後二日則夜不可陳矣癸亥之先四日庚申始在商郊申為子)
(之上宫先月壬辰為發師之日會朝甲子為清明之期五位三所於是迸合而申長辰子故夷則上宫長)
(之曰羽緯書言亡殷者紂黑期火戊申為子期戊從癸化也是歲距惠王甘二年丙寅三百九十八歲歲)
(星一次百四十四分每歲一遷輙逾一分為百四十五分凢一百四十四歲而逾一百四十五次計自惠)
(王丙寅距武王戊子上下三次惠王丙寅歲在大火則武王戊子歲在鶉火也凢譜牒雖亡歷法可通自)
(史記世家而外班氏應無别據顓頊七家疎密雖差不過數日斷無乖馳至六十五歲之理要在春秋尚)
(書上下相檢武王克商周公營洛成王顧命三者不失時日則周歷可正矣周公營洛在成王七年庚子)
(春正月甲辰朔二月乙未王自周至於豐三月戊申太保至洛卜宅庚戌攻位於洛汭乙卯公至洛戊午)
(郊社冬十月戊辰冊周公後竹書與逸周書皆可稽合辛未成王三十八年春二月戊申朔癸亥哉生魄)
(王不豫甲子王廼洮作顧命十八日乙丑王崩太子釗立竹書作三十七年癸酉皆不得時日漢志及諸)
(書作三十年壬戌皆上逾一軌至六十九歲唯史記獨合斷以甲午為成王元年去克商六載也魯禽父)
(四十六年薨在康王十一年壬午諸書皆誤損成王之年上足克商故以成王三十年並克商為三十七)
(年以成王元年始封下足康王十六年為禽父之歷自是諸公薨立間殊王年脩短不復可證矣竹書昭)
(王即位十九年世本即位五十一年竹書孝王即位九年世本即位十五年夷王即位八年為十六年厲)
(王并共和二十六年為五十一年凢增六十一年世譜之多增周年猶班志之加咸魯表非有的據唯約)
(年分取合其章蔀運世而已班志猶取時日印之歷法世譜徒存干甲臆其空年仲尼以乾知坤作自謂)
(旡妄如三綂經世模索上古非乾坤知作之義也共和而下仲尼所存衆喙俱息春秋纔畢數年之間又)
(復乖異魯哀公二十七年癸酉秋八月甲戌公如公孫有陘氏因孫於邾廼遂如越丘明以是為春秋之)
(終四軌二百五十六年為參易之兩與圓圖相輔又推孔義壬戌終始至魯悼公寧元年亦盡四軌之年)
(句踐既䘚哀公不復悼公始得正位在定王之四年丙子知趙始怨謂哀公之歿在是年也悼公三十七)
(年䘚合其始立之歲為四十年始於癸酉終於壬子哀公始於甲辰終於丙子凢適越後四歲廼歿皇甫)
(云哀公元甲辰終庚午悼公元辛未終庚戌誤也春秋緯義所始於桓王元者下推漢唐上沂殷周比履)
(之際應餘八年文武代終考旋之會不加貞卦則日履及否盡其上爻也故貞雜兩緯不加四卦者周始)
(於否泰中於乾坤漢始於隨蠱中於剝復至坎離而盡並無贏縮乾元與春秋俱始貞卦為經獨加雜緯)
(者秦交於隨蠱漢交於兩濟至孚過而加冄行一軌春秋與屯元各有盈縮要以無盈縮者為體有盈縮)
(者為用上下參觀可以微至也古歷塵殽斷無尋理春秋下際燦然可知上際唯有周年文武受命為春)
(秋之本故自共和而上至於克商詳略於前能得文武之年而後春秋上下隂陽災歲可步而論也)
雜圖緯上
(右緯以貞卦加雜卦上除四卦順數隠公至桓王下除四卦逆數順帝至明宗為乾坤前後距屯未齊之)
(終始中次三十二以春秋之軌分之前後四軌各餘十八上自庚申獲麟至魯立悼公下自熙寧甲寅至)
(元祐辛未為春秋四軌之餘分也其實皆順數隠公元年至桓王元年壬戌為第二際屯之始熙寧三年)
(至熙寧七年為第廿九際兌之始也卦際俱衣貞序上經自左而右下經自右而左唯雜緯師北姤夬分)
(輔南北不如圖經之用倚數耳圖經倚數起北者三十二際而至坤三十三際而至師師北觀臨蒙屯艮)
(震益損為二千四十八之終始夬與坤處上為剛之决柔姤與乾處下為柔之遇剛前後各加三十二卦)
(則乾坤中際正分全軌之中矣古緯皆以六十四為實分行三十二為法今皆以六十四為法則分行三)
(十二為實其䆒一也春秋軌法隠公初年戊午上距宣王廿四年丁酉為一軌上下二十七軌而與初元)
(分歷進退三九與恒歷比度故軌法進退皆以九為實三為法易軌法桓王元年壬戌上距宣王四十五)
(戊午為一軌上下三十四軌而與初元分歷進退二八與恒歷比度故軌法進退皆以八為實二為法兩)
(軌積差十一以當閏分元之始者以春秋三九加易之二八分元之終者以易二分加春秋之三九而天)
(道進退俱可見也獲麟而下十有八年乙丑周敬王崩辛未魯哀公自越歸衛輙出奔越丁丑魯侯沒明)
(年河絶於扈是前之三六元至順而下十有八年元綂二年甲戊正月朔雨血於注明年至元元年冬太)
(白歲星皆晝見至正元年辛巳十月以後太白皆晝見六年丙戌山東大震諸盗廼起據閘河絶運道甚)
(廼竊太廟神主而亂扵是始是為後之三六三六與二九一也但至順而下在易正軌不為餘差故逆行)
(數之紹聖元年上四年辛未值獲麟之會又上十七年安石再相甲寅立手實法之歲與春秋終始耳如)
(以乾坤中際分之則貞卦自隠公元年入乾九三至泰定二年入坤六四雜卦自隠公元年入坤六四至)
(泰定二年入坤六二不煩推步依序求之可坐致也)
三易洞璣卷十
