三易洞璣卷一
明黃道周撰
宓圖經上
易有太極極不可道道則入於象故象者道易而之賾
極者道易而之默舉賾反默迺通於極極而後復窮天
下之賾故易三乘十有八變營成之卦二十六萬二千
一百四十有四象數之差二百九十有六天動於外卦
周於内象矅之行經於其中日夕相摧易以之生故易
者易也易變而不可執聖人屢出分變各適夫欲觀其
不變則貞乎象矣象繫兩極著乎河漢漢沒於箕尾殷
於觜首日月發乎龍尾則河漢平於虎首乾精始孽媾
陽於雌斗魁紀星化流迺來故復箕也坤尾也箕一在
復天道之所從始也尾炁垂地與漢俱沒至於箕而復
矣故謂之復復德之本也復繼之以頥頥猶箕也箕適
於斗斗者屯也承箕而行之小施而未光故謂之屯屯
在漢津量於斗杓杓前為建建者建也故屯則可以建
矣君子慎口以安其身盤桓以保其光維食維農以敦
有人先嗇而後榮先昧而後明若是則可以經綸矣屯
繼之以益益猶斗也益動而巽施生旡方聖人損己以
益天下審時以為物紐則始於此益而後震震猶未可
以動也奮作焉耳於時則雉已呴矣震而繼之噬嗑噬
嗑者斗之所翕舌也君子食人則思其毒動物則慮其
害故頒祿而勅之法法合也法具而治隨焉隨牛也德
之善隨者則具於牛矣先王觀益而作耒耜蓋取之建
觀噬嗑而作市盖取之津弁觀隨而服牛任重致遠盖
取之列國天田故隨者牛也女則猶之隨也丈夫子也
小子女也向晦入息旡妄所以自舉也行牛繫災邑不
憂妄行有𤯝命不祐故君子齋戒神明其德天祐而物
與則其維女政乎明夷者女之試藥也日入矣而慝不
息離瑜與居危非與趨幽哭迺俱故君子用晦以正其
志致餙以辨其治賁者餙也餙者陽選之極也君子餙
陽德以飭隂患謹闇而謝耗至於禄命則俛俛以為天
治之耳故虚闕者行之所以僂也既濟者涉之所反顧
也虚危之界哲人所勤慮也適墓者知哀騎極者知凜
度梁者知戒以禱祝則過以憂恤則不敗故危者家人
之道也豐屋蔀家非家人之道也持危莫若明憂盛則
不傾離之滂沱出涕興嗟故以保家故雷電者所以為
雨憂戚者所以為處也革之為義勝以武則治以文同
人之義辨於外則類於内虎豹羽林致以文鈇鑕壁壘
治以内故内治之離至於同人而止矣同人而臨直於
西方八月之中鈇鉞錝錝覆於離宫是五帝之駕螣蛇
之所馭也璧損也壁不可損而損之天子敬其下臣損
聖而益賢報圭以璋則莫之違也故璧者損也奎者節
也圭璧之崇不及土功故文著於外庭而信格於昆蟲
中孚信也歸妹歸也輦轂之間姊尚其君以上則疑於
信以下則疑於順婁有兩更而姊娣疑生故為異以得
同為暌以得情溝瀆以平鬼豕不興將卒以和市獄以
寧故君子之於獄市則慎矣慎而說說以使民從上而
輕難履者君子所以使民從上而輕難也傳舍之下霣
尸如丘虎落所蕃百草不旉君子敬其賓次審其葆旅
厚積而施下故天下受爪牙之福無武人之禍非神武
而能如此乎故治者運也亂者積也亂生於多積福生
於知戒積義則多惠積利則多稗泰者稗也復隍之尸
胃所載也大畜廪也牙角之戢畜不敗也昴者需也飲
食所聚則讒邪生焉小畜苑也牧産之間可小畜不可
大聚也蓋自小畜而望雲雨則在西郊矣晉進而畜止
豫動而需處日月之道隂陽之序也大壯節也大有囿
也古之大臣位極則身遜權重則纓落壯直於天高短
耳而長噣趾角過動則五德不屬故壯以剛而處節有
以柔而處囿五車之府賢貴所休以讓貴則民多義以
讓賢則民多夀古之懸象者不知治所在則視之車囿
其富不勾其高不倨故苑囿廪廥積於内八榖五兵順
於外魚旟告徵旗斿不戒故謂之大有大有則可以夬
矣夬者畢之終也觜者夬之凶也夬之為道則己剛觜
之為言則己龐夫揚庭之道至於言而龐矣大哉天道
之著明則其維參乎參者阿柄之所出也虎視而龍德
故謂之參姤者參之始衰也於是隂生矣章漢西發水
德且壯故謂之大過大過禍也傷鉞禍井兩者君子之
所慎也君子觀於隂陽盛滿之交則大過其慎始矣大
過慎之至也鼎者萬物之所食也恒浚井者也巽繘也
井兩河之間也井歷六位至於五而復焉故謂之井君
子以貴而食德則問其器無位而食德則問其地鼎以
溉而享於王侯井以渫而汲於天子夫其自舉之也君
子養人不窮於人下人而慎其身雖在卑奥亦有王道
焉井道既衰遠外而近内鬼食其覆蠱慝迺作故巽與
蠱者先王所正女德也无妄閑之明夷傷之男女之交
也巽之防其互也庚者所以砭巽也蠱之防其傍也甲
者所以去蠱也巽道之升載柔以明南風之薰集於文
昌故至於升而内德之被盛矣聖人之治始於酒食以
享以祀以假有廟嚚者以之訟洄者以之困故鳥注之
義君子遠之遠内以慎身遠旨以慎口故以服則敬以
言則信夫困之有二義也酒食一也赤紱二也二者古
人所以命爵也君子受爵進益恭小人受爵飫益多是
皆有江河之懼焉後世聖人作則必有疑於受命之事
者矣未濟者河漢之涯也河漢始䧏下於天稷循於南
極君子有功不以倖其成有賞不以吝於國賞不疑重
罪不疑輕雷雨作解而百甲以生故以告於明堂而信
享於宗廟而敬故渙者天子之正治也渙而後坎受之
坎者天下之明準也古者天子教其胄子則與士齒從
官虎賁皆立之師故常陳之前謂之蒙執法之前謂之
師遯者贄御幸謁之事也咸者鳥帑之肆也咸之為道
不利遠者以近則和以遠則訛夫出其言善則千里應
之寂思致虚天下可呼夫何遠之有君子在名位其猶
之旅次乎公卿之前脂牽所都成之則為德留之則為
禍已過則過矣小過逐軫者也承旅而為之帑中孚逐
奎者也承節而為之隸夫以好爵寵遇為可以弋取者
魚鳥之致也魚鳥之致雖狎而不親君子一揖而退三
讓而進故厚於共報而薄於獨競乎道之衢進賢以居
衎衎盤盤樂且有儀是漸之羽儀也羽儀者公輔之器
蹇蹇者王臣之事也艮入亢而知止遺物而外身鞠躬
而行不為杓人故兩乙之前得道者其維謙乎謙德之
柄也其上為氐氐者七曜之柄也氐服而亢心外下人
而内以上人者隂凝於下氣結於上是之謂否德否德
必反故車軾者謙德之中著也車騎者馳驟之務也君
子觀德於其所萃觀亂亦於所萃要於衆志筮吉而出
晝殷於三接夜休於兩咸故䗬鼓息而大樂存也故晝
者所為晉也夜者非所為豫也觀者心也萬物之所著
也是東西行則天下目熒故聖人不動而敬不言而信
靜正吾身以鏡天下端居無為命之日神觀之與比神
宫之間也聖人澡身神明其德外不以損貌内不以貶
志則可以率内祀成親比之務矣故剥者婦寺之居魚
貫宫寵聖人所不去也坤者冰霜之府聖人之所懼也
君子式其床簀灑其獄市故善德而不迷合化而不死
貫索市樓女床之間君子則慎以處之矣君子觀象而
知化觀化而知序觀著以知微觀微以知著名星二百
九十有六其數一千四百六十有一微星之概萬一千
五百二十箕以命始尾以命尾精炁所屬而爻象以治
仁者以之仁智者以之智性以之盡命以之至夫欲觀
於動靜之原反精致微窮理郤思原於無為則舍極何
之矣微乎希矣非復爻象文說之所能繫矣
(右圖稱宓圖者即先天圖也宓前有易大約本於天度以為卦數名字之立則自羲皇而始歴烈山軒轅)
(其義迺備今獨稱宓圖者尊始也說卦自神妙而下六章皆闡宓圖之義然其序次不傳義難意起今起)
(其本皆出於元象八宫之卦與星辰相次歴代因之互有差池至於周孔迺統兼諸聖立為運例宓為先)
(天則周為中天孔為後天本天則一而三統難分故還以宓文孔為主以雜餘暢其義凡宓圖三乘初乘)
(八八六十有四次乘六十四得四千九十六次乘四千九十六得二十六萬二千一百四十四如今揲蓍)
(每一爻必得一卦偶八而竒四過揲得九者皆乾過揲得六者皆坤過揲得七者有震坎艮過揲得八者)
(有巽離兑六爻通十八變三六十八故自六十四三乘之得二十六萬二千一百四十四此探賾之自然)
(不可一毫損益也以十八變分為十八爻泛度得十為百八十兩極分距中爻三四為黃赤進退之爻極)
(體不動不在象度之限聖人所以致虛役使羣動也以十八爻分隂陽陽者得一三五七九隂者得二四)
(六八實數得九分於十八爻隂陽相乘三陽之數一十五三隂之數十二一陽之數十三一隂之數十四)
(以三爻相乘乾得一百二十五坤得六十四震坎艮得八十巽離兑得一百以六爻相乘乾得一萬五千)
(六百二十五坤得四千九十六陽子得六千四百隂子得一萬隂陽相交者皆得八千咸統其數為五十)
(三萬一千四百四十一中分二十六萬五千七百二十有半與三乘易會而餘三千五百七十六半為爻)
(與數會之差以六十年分之每歲之歴四千三百八十三積辰二十六萬二千九百八十與易統數會而)
(餘二千七百四十半為數與度會之差兩差之餘以十乘之各當日周月周之數以六十年分之每歲之)
(餘易不及天十三辰九十三分三十抄每辰以刻均之八百三十三分三十三抄以十二乘之約就萬分)
(十二辰為一日餘一辰九分三釐三毫得一千五百八十六分八十三抄三十三系為半交差之數合之)
(得二萬三千一百七十三分六十六秒六十六系為一月交差之數會於三乘餘三千五百七十六半以)
(十約之為三百五十七度六千四百分為一歲之正交以一歲正交之數合一月交差之數納於天周過)
(易之分八百三十有六内絀五分七釐六毫為隂陽二歴交食之初分故陽食入交五十七刻九十五分)
(九十二秒已下日月皆食隂食入交一日十五刻九十一分八十四秒已下月食日不食是為日月食數)
(之始故以二十六萬五千七百二十半為日月交食之全限當二十六日五刻三十分四十秒而餘三百)
(八十四者為易之初體以十三辰九分三釐三毫三系為日月交差之半限當一日十五刻九十一分八)
(十四秒而餘五秒七塵六忽者為易之初幾以三千五百七十六半為日之正交當三百五十七度六四)
(者為易之日歴以二千七百四十半為月之正交當二十七日二千一百二十二分二十四秒而餘一十)
(九辰二十七分者為易之月閏閏食相差本於日行六十年中不及五分七釐六毫者為易之差法五者)
(相覆以求於數日月屈伸而易道生焉故易生而有象象生而有數象數難明理道易說自有易以來與)
(歴歴俱始軒轅顓頊堯舜之所共治纖悉奥窈皆備於伸尼而言者既難習之不察相率逃虚歸於訓詁)
(而已自堯典以前冬至日軌皆在虚危羲炎之時日宜在危中度今斷以易復始箕者天道著明視於雲)
(漢尾在雲漢之隂箕在雲漢之陽尾去極一百二十七度下距南極五十四度天道轉轂於是已極故謂)
(之尾箕去極一百二十一度下距南極六十度天道東行於是復始故謂之箕古人命象以為物始取精)
(天鳥火星虚義先於易非復羲炎之所創說故取象則箕自為箕尾自為尾取義則尾自為終箕自為始)
(也坤集於尾謂之龍尾乾集於觜謂之虎首繇是以推八卦三乘終始本象淵源遠矣日月積差生於乾)
(元合數與象象簡而數滋象一而數二易之追天三百一十四歲而合天之追數九十五歲而合象數相)
(追七十三歲而合其間贏縮各不能整為星移斗差之數總其&KR1664;歸不過二十六萬五千七百二十半以)
(倍究之為五十三萬一千四百四十一進退相追以歲命日而紀蔀可廢也古法立元遠不可詰七精散)
(屬既無盤始之理差分密移又無膠刻之法今雖知隨測立元而不知日月實於何始範圍何以不過徒)
(使宫分襲其虚名轉差沿其空數雖稱明作之不知故略舉其大數與象相貫次於緯中)
宓圖緯上
(右緯三百八十四爻分直三百六十度餘五度四分一分納於二十四爻中每氣納虚各二千一百八十)
(七即歲咸之數四千三百七十四中分之半也以十二乘歲咸之全以二十四乘歲咸之半也得五日四)
(分一為一歲之餘黃赤道度加减不齊要其總數納於虚中至三百八十四爻而周三百六十五度四分)
(之一每爻不及一度萬分之四百九十進退十分以為贏縮約得九千五百一十一半以為每爻之常分)
(散其常分納於虚積以盡歲餘取要簡便其歸一也納虚積分不盡四十八即為贏縮進退之常分以十)
(乘之積於常度即為章歲通於卦變即為週歴卦變每卦四千九十六積卦二十六萬二千一百四十四)
(與半數相差三千五百七十六半即為日度之差皆與星曜相直以為卦序星矅各數晉隋上下多寡亦)
(殊今定為名星二百九十六星數一千四百六十一詩與春秋三乘之數也星名取象皆自戰國不能邃)
(古然要古有其書時遷其說如鳥火星虚龍尾虎首天黿天駟皆古今仍貫不變其名司空郎將羽林虎)
(賁造父王良傅說軒轅或先後同名因襲其號騎陣壁壘羅堰北落長沙東甌列國庫樓或彼此易號同)
(存其占不得謂周泰之時異於羲軒之歲也唯周時春秋定中十月為營室之候離宫蓋屋墳墓土功俱)
(集其下今差兩月時乖其義耳然自周時秋成農隙適與定合因星以命事非因事以命星也今放易序)
(最顯灼者斗舌天黿問謂之頥兩旗間謂噬嗑牛謂之隨女謂之无咎危非謂之明夷杵臼謂之家人虚)
(梁謂之豐離宫謂之離雷電霹靂豐離之東謂之革革之九五在於帝座同人九五在於天皇臨在勾陳)
(損在於壁天之河在於泰天廪在於大畜䜛在於需天苑在小畜天高在於大壯五車在於大有参旗在)
(於夬参伐在於乾軍市在於妬老人在於大過巽在於巽井在於井鬼在於蠱柳在於升内平之謂解明)
(堂之謂渙虎賁之謂蒙帝子之謂師進賢之謂漸杓首之謂蹇右攝之謂艮左攝之謂謙月在於需日在)
(於晉天王在於豫女床在於剥皆名義燦然次第可尋歴代因之互有變易至於姬孔而後大定猶大傳)
(所稱五帝相承作十二卦各有繇始更革上下杵臼弓矢墳墓棟宇耒耜舟楫關市漁畋文契衣服皆有)
(仰觀通變不倦以定其義别其位序非感十二卦始作十二事察十二辰只定十二卦也羲軒所定謂之)
(體歴古不變始孔所定謂之運積世而遷體經五萬九千四十九歲周而復始運經四千三百七十四歲)
(周而復始皆本星象考騐人事積久而定不敢自為穿鑿維四象四方距極遠近别須實考今只據宋中)
(興志為本參之甘石隋唐以得其高下而細分秒忽猶在所略蓋爻通直度星有兼分膺距首尾間不甚)
(遠也黃赤道加減俱依授時參之七歴日法還歸四分損益象數要於自然可以上質羲軒下俟億世故)
(復著其易簡略例於端使後有作者可以依象定數不為歴家諸術所亂)
歲法四千三百八十三(加象十三餘九分三釐三三毫減數四十五餘六分七釐五)
周法二十六萬二千九百八十(加象八百三十六十半減數二千七百四)
大象四千三百六十九六釐六毫六絲六忽
大數四千四百二十八六分七釐五毫
易差五十九餘六分八毫三絲四忽
象周二十六萬二千一百四十四
數周五十三萬一千四百四十一(半周二十六萬五千七百二十半)
天差三千五百七十六半
倍差七千一百五十三
天差二千七百四十半(加交一十九餘二十二分強)
倍差五千四百八十一
朔法二十九日五十三刻五分九十三秒
交法二十七日二十一刻二十二分二十四秒
交差二日三十一刻八十三分六十九秒
半交一日一十五刻九十一分八十四秒半(加虚四分九十九)
象虚一日一十五刻八十六分八十三秒三十三微
周食一日六日五刻三十分四十秒
日法萬
辰法八百三十三分三十三秒三十微
數會七百二十九象會二百九十六(數會七十三四象會三百十)
數限九象限六
中淮五萬九千四十九終歲五十三萬千四百四十一
三易洞璣卷一
