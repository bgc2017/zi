三易洞璣卷十六
明黃道周撰
貞圖經下
夫道至於象數而備矣考耀甄異則必於其餘始乎餘
始生曜霸曜霸生祲積祲積治末以司過惡神物考績
則終其服故大象餘始是生熒或大數餘始是生歲德
象數相交伸絀其端是生鎮星大象餘始二百七十強
七乘以八十而去五積故四十二周而縮五歷二歲之
絀五百五十強四兩去象餘為五百二十熒或乘之以
正周度贏縮舉五七十九歲而餘始更畢大數餘始五
十有四其倍一百有八乘以八十而置兩積再反其一
以得七歷一歷之餘六百四十有八兩去象餘為六百
二十歲德乘之以正周度贏縮舉七八十三歲而餘始
更畢象數相距不及六十再舉象餘為七十強三乘以
六十而縮其一故兩周而舉一歷一歷之積四千四百
餘十兩去象餘為周數中會鎮德乘之以正周度贏縮
舉一五十九歲而餘始更畢故兩駕相次以繫辰白辰
白相次以繫熒鎮歲凖其中為日月命故歲者數也辰
白熒鎮象也五曜之生皆於象餘象餘數始相為標本
標本四交而日月以分四曜交差則鎮為之君故古之
天子舉正於歲考德於鎮而稽祥於或兩駕上下以命
辰白禮樂飾之而百世上下可指而示也故仁者政之
質也信者政之核也禮者政之色也仁有強弱信有近
遠禮有疾遫精氣相繫或著或伏以正天下惠而報之
違者報以禍惠者報以福殷周之堠可積而望也周德
之興閼逢涒灘受其長律歲德在於天廟鎮星在於鶉
尾熒或之行在於河北其煇射於河内婁胃昴畢為河
涯涘火德焚之災近而小七年而起三年而弭不過一
紀柳星翼軫為漢涯涘首尾歲鎮禮樂所繫視其日次
以正四服歲行七舍至於婺女鎮行五舍在列國之下
天津是建以為周輔故七歲而禮樂作十五歲而刑戮
幾措是周室之盛也木德又興在於角亢鎮星長於實
沈水土之脉食於中央火伯帥師以匡東方參角夾之
晉鄭焉依去其初盛二百八十七歲天數相追六八之
合兩而參之為文德之始會五其兩合而星步始退故
周者木火之嬗興也火嬗鶉首入井迺退退於弧狼秦
實受之土德所都在於實沈秦去其舍而娵訾是號於
時歲德亦在鶉尾淫於軫角厥舍不主迺絶其理棄仁
與信而桀德是事一木一火蓋十五年而閏德再世故
鎮者正也歲者遂也正德不正遂德不遂火遠於日以
失其界暴道之尚則驟奮而敗古之聖人觀於玉衡三
統之端五德與稽履順思信賢德以為藝專以致其道
順以率其次尊主而貴客主不貿客客不貿賊歲隂主
也歲陽客也鎮者主也火者客也旅客不逆迺敬寅日
故天子之威敬則天下致其命天子之威殫則天下殫
病故星曜之道無逆其有不競則為逆命近主者以退
遠主者以進近主者晨進而夕退遠主者遠退而近進
近主而不退則近臣無尊遠主而不進則遠臣無親無
親則不足以亡無尊則不足以存君子有為近臣遺榮
而存其光為遠臣遺家而亡其身為卿相諸侯之義也
天子之進退存亡視於諸侯諸侯之進退存亡視於天
子五曜垂鵠以為之正故三正之始日德不在而諸侯
于命有道之所忌也漢始受命歲在鶉尾火在娵訾鎮
在壽星退與歲值二月甲午日在降婁五緯相直在乾
巽際其先四歲會於實沈秦嬰銜璽歲在參觜不及於
井火木已強土德已柔柔積趣右強積趣左率於本數
升降以為道君子慮始以别分至五緯之復端而善敗
以幾故漢土德也土德之復六十更始戊戌陽月軫角
始交平道之間兩乙所要漢人用之以富其消凡七歲
有四月而東政以竟神宫司柄仰首於尾樹其嬃女以
衡天子又十五歲而井德始汲王得大横以命石起蓋
四十八歲又在降婁土與日摶鎮星晨疾射於軫角而
東南有反七國俱起故鎮者主國之所治也三七之界
土德之終始也天子之命制於天諸侯之命制於天子
膚敏者謙輕豫怠者留處謙輕之賞賞以地豫怠之討
討以地故鎮德九百六十日一次而遷天子三年而班
瑞於羣后故鎮者岳牧之表歲者象魏之憲也日步而
右地步而左伸絀之中東西易居井鬼執柄授於星柳
斗牛司中以承女虚故鎮以命主視日以移主歲以命
世視日以移世三辰之差七千一百三十八歲而歲與
鎮會故鎮三十周而贏一歲歲二十一周而絀二歲熒
或分中以監其間帝鉞之所劃界也君子為禮以正諸
侯為信以正天地為仁以俟來世永德永年則易自治
之君子有所不事也四七之會有始有亂順者應以全
(闕)者應以半土德之又興鎮在昴畢乙酉季夏六月己
未日與熒或會於鶉火歲星發於壽星十二歲而火又
退於軫角凡三十四歲而土退於參井是皆所謂順軌
也天子以禮治天下則必以禮治其家禮越其家則有
惑志雖在順軌不順於治漢德既廢為易下際二百四
十一年歲星在於星紀日在元枵土還於鬼熒或在於
娵訾七星四司以為鬼中故世窮於井主窮於星危非
再中五十七歲而天下大膻故易四際每千八十參而
兩之益以三九二至四立歲鎮所策以據其進退也典
午而後又百四十六載歲星在於奎婁日在鶉火土還
於觜觜鬼日德之已薄也其君用之六世五十九歲再
復於觜而天下大匱又後二百九年歲還於壽星土循
於東井火在鶉火日在鶉首各率其行南訛是平日月
兩駕并於軌道皆在南服故文事之盛極於南武事之
殷極於北又後三百四十二歲鎮在於女中歲在於星
中熒或在於東井日界箕斗四七末倚而揆中以為道
東南游墟西北不交故亂終於東南而禍始於西北故
聖人之於天道若土之含氣天道之於聖人若水之别
味也乾巽交行天道積強坤艮交行天道積柔日德不
居不都其鄉拂德委柔其末必亡亡末之數不在於三
七則在於二九聖人體道以總羣后以日月為道不以
星為好惡五德積差孰仇孰親或好之以亡或惡之以
存召好去惡因仇與親夫非聖人則寇媾爭隣故聖人
者易軌以為御日月以為駕土以為軫歲以為軾疾速
遲久以服羣后以齊天下夫欲觀於四方之善敗終始
疑徵則五緯焉間取之矣聖人之道體神而藏形遺象
而取精通定薄射以知其經夫既知於中積之數位卦
之序災祲消息之紀而後五緯伏逆可步而取也典午
乙酉兩經將分上下乾離各四十有七離咸之交一千
八十去其六八黃離之吉長其二七突如以凶火戰之
堠也火戰於奎壁始戰迺退辰星宿於氐房昏見於西
方東西始兵交於洛中前後十三年天下為戎乙酉而
後百四十五歲夘酉交終八十有七去其六十而得一
交疾憊之厲以畜大事土戰之堠也土戰於觜參順軌
而節短辰星宿於鬼柳與觜分直不遠小人臣妾迺賊
率三十餘歲而閹寺逆子縱於南北庚申而後百七十
二歲蹇解初交三十有一始正中色天下迺息水土相
合皆在於奎壁木在軫角以茂其敵二十四載而孽子
復逆又十四載而天下為一天下之盛衰鑴於損益故
天下之盛衰禍亂所興使天言之則閟使易言之則備
矣易之為言有不言而言者七焉以貎日月繫象緯中
交之别以生治亂存乎四際以道王霸正夷夏征嬗之
故以别正變存乎八表以正繼世論綂系興衰之間以
理絶續存乎六界以明災祲著禍難徵近御遠使帝王
知備之存乎災限以定危疑證屈伸或貞或喜使臣子
知懼之存乎交數以闡年&KR0008;勒世代一成命使權力不
敢覬明智有所歸存乎一軌以揲皇人紀王后消息脩
短配於日月存乎兩駕易以是七者服於天地天地繡
繪焉衣被聖人故聖人莫之能違也庚申而降七精反
始四百有八合於洛食二千一百三十有八乾坤再交
未濟之終三九所歸益四有半而乾龍始見去其三九
及四有半躍飛相次草木亦蕃萬物亦變故聖人之於
天地則無異體也天地困於災限以授聖人聖人去其
沴數以復天地以道相蘇而萬物不敝戊申正月四日
丁亥歲在南斗三月逆行次於牛首鎮在析木四月逆
行以趣天王此二者天道之至著也熒或之在娵訾叶
於辰星以濟以輔此二者聖人之所不懼也聖人之繼
其道不恃道之足以取新恃道之足以去故壬午六月
望後己巳歲在大火十月迺至於析木鎮在星紀皆順
其軌熒或之行在於鶉火金水從之或進或復不失其
數天下之禮度也聖人之行不得禮度雖有智義不服
天下天下之太室有二一在娵訾一在鶉火而有道者
皆祀之天下之所以敬命也故乾坤者天地之環首也
乾距中交二千一百三十有八益以七九之半間而退
之躍淵而還潜坤距中交二千一百七十有三益以七
九之半間而退之利地而飛大兩者天地之極中也兩
者上下餘數各五去其五分九圭之璋上治二千百九
十一年下治二千百九十一年乾坤反交則亢戰異俲
又四十七歲盡坤之上六逆而治之坤下履霜屯前泣
血是二者聖人之所懼也故易逆數也上逆而下順晝
逆而夜順春秋晷半一往一反豎者立首而偃者反本
自是以往又七百歲而夬姤剝復各相為命自上元而
降二十七代帝苗裔之盛未有盛於黃帝者也黃帝之
子著姓者十六人身服仁義負五德俎豆天下者八姓
八十有七君疏屬上下膺五位應圖籙者十六姓一百
有五君遠近内外名號自擅尊其遠裔合於疏屬者凡
五百七十六君是天地之譜牒帝上帝之所自繫也故
天子命子以為天子膚髮爪甲受之於天頂踵完具庶
姓而上則莫之敢慢也天子而為君子則必明於五德
之務共其天憲施於象闕敬授人事晨夕無懈天子為
大人則必明於七政之本欖樞於心以别人倫以馭諸
侯禮樂政刑行若星辰動若風雷天子而為聖人則必
明於治亂之故興衰之紀知喪無喪知敗無敗範圍曲
成時雨時霜不用淫威以除禍殃故古之天子自黃帝
而上炎宓以前莫之或敶也要其本於坤乾迨於夬姤
七百二十九歲而上帝王之數位德之次則亦猶是矣
故象者道之霸也數者道之魂也霸死而魂生象窮而
數出精極而神通性盡而命合君子修此四者故行之
百世而帝王不怪言之百世而鬼神無害持之一身不
逢其災古之聖人有棄卜筮而知吉凶釋占玩而知禍
敗行之若尸言之若機告之壇壝鬼神無謀則必繇此
也夫
(右圖以五緯行度生於象數之餘始非象餘數始能生五緯迺象數自然緯度遲速與之相會也鎮星三)
(百七十八日九分十六秒行星十二度八十四分九十一秒約一日平行三分三秒計五十九年五十七)
(合而二周天原本象數相距之差五十冇九餘六分八毫三絲四忽以六十乘之為距差三千五百七)
(十六半加象餘積差八百三十六為四千四百一十二故歷六十年而退一年餘二十九每合積差七十)
(有七微弱每周積差二千二百有六此即鎮星五十九歲二周五十七合之數遲留逆伏在六十歲之内)
(者也熒或七百七十九日九十二分行星四百一十四度六十七分六十五秒約一日平行五十三分一)
(十八秒計七十九年三十七合而四十二周天原本象餘自四千九十六外餘二百七十八與數會以七)
(十九乘之為二萬一千九百六十二積差五歲小餘四十七故進四十二周而得三十七合合七十四會)
(而得七十九年贏絀虛實各得五年凡熒或兩歲之内絀四十四日微弱三十七合之差每得五百九十)
(四微弱損象餘以倍日合退日度以積象餘此即熒或七十九歲四十二周七十四合之數遲留逆伏在)
(八十歲之内者也歲星三百九十八日餘八十八分行星三十三度六十三分七十五秒約一日平行八)
(分四十五秒至八十三年七十六合而七周天原本數始自四千三百二十外餘五十四與數會以八十)
(四乘之得四千五百三十六退一百有八為四千四百二十八再退五十四為四千三百七十四兩進一)
(反共得三歲則七周八十四年之内得退差一歲凡十二年所餘六百四十八内退二十八為五十二日)
(微弱為歲歷象餘之差每周之差六百二十五每合之差五十七餘三此即歲星八十三歲七周七十六)
(合之數遲留逆伏在八十四歲之内者也五緯遲速積度相追各以本數求其自合然其贏縮在四千九)
(十六之外三百三十二之内晨夕差池其歸一也數無差移而象有消息故每數就皆加象餘以為進退)
(鎮星自五十九六分外加十三餘九分三釐三毫三絲熒或自五百五十四内减二十七八分六釐六毫)
(六絲歲星自六百四十八内減二十七餘八分六釐六毫六絲皆就象餘倍為贏縮即月交日食始差之)
(數時日歲月可相倣也鎮以二十九外贏為周而倣月歲以十二内縮為周而倣日熒或以兩數外贏而)
(倣星三者為象數相御之本太白五百八十四日而順逆二合八年之中合日者五近順極於三九遠逆)
(極於五九辰星一百一十六日而退合於日四十六年之中合日者一百四十五近遲極於三六遠遲極)
(於四六咸先後導日與兩軌上下故為太白以察日軌為辰星以察兩駕觀其先後進退順逆以别治亂)
(脩短之紀五緯一也歲鎮熒或繫於象數之餘太白辰星繫於軌駕之内故貞圖中經皆言軌駕不及辰)
(白以辰白附日而行軌駕難步而辰白易察也自春秋以來災祥之候皆言歲星不及熒鎮漢後稍以福)
(與鎮以災與熒然熒或之行兩歲一周句已守逆皆其常度不應正緯與彗孛同觀北齊隋唐始言喜忌)
(觀其好惡以為恩仇流僻之差甚於日者以理揆之金水導日疾舒非遠熒或之行不過兩月已逾一宫)
(皆與軌駕前後不足定其好惡唯歲鎮行遲與象數相守順逆差池配於德運故貞圖詳言歲鎮略於熒)
(或也古歷五緯不復可稽略存載籍隋唐而下迺備約其大者五星聚三漢高乙未五月宋建隆丁夘三)
(月淳熙丙午八月宋二百十九年間迺有兩聚不應周漢各爾差池其四星之聚有晉太元甲午十月金)
(土火水合於氐義熙丁未二月火土金水合於奎婁義熙癸丑三月木火土金合於東井三星之聚有漢)
(文帝後元己夘四月水木火在東井景帝元年七月金水火在於張成帝河平癸巳土木火在輿鬼晉永)
(康元年土木金聚於昴畢永嘉六年火木金聚於牛女大元十七年木火上聚於亢氐近不過二三十年)
(遠不過二百年求其差數可以彙次也古人有五緯積差相御之法然皆以為災沴之候故不立長歷今)
(攷日差率六十歲而差一分鎮星九十一歲而退半度凡二千一百九十餘年而退一十二度復反其常)
(歲星三百六十五年而進十度凡二千二百九十餘年而進六十度復反其常積差進退各分六限鎮星)
(之退二度歲星之進十度與地周之移六度雖有差池而與日分同積在四千三百八十三之内但鎮以)
(差遲而退歲以差疾而進進退六限各有加分耳今攷周武王壬午戊子克商之歲遠近難齊唯甲申歲)
(距惠王丙寅及今戊辰上下較之得十一月甲申朔初九日壬辰旁死魄上弦後夕月在車騎騎官氐房)
(之間是日癸巳日在牛三四度列國之上天津之下至十九日壬寅丑四刻冬至日在女五六度辰星伏)
(於尾箕之間歲星在於天廟鎮星在於鶉尾火宿在於天畢故曰日在斗柄星在天黿月在天駟日月星)
(辰皆在北維五位三所之所繇直也凡星辰行差近自一年遠自一周及一元上下皆有疾平遲三差一)
(元之端如距日之始一元之末如遠日之終距日近者進而常疾每三限已盡六限之度漸遲而平平留)
(而退退而常遲至三限復盡六限之度漸疾而合與一元俱始極疾極遲皆在兩元之端上下乾坤距具)
(歲合常差一倍故武王甲申至漢祖入關之歲八百五十二年分為二十三度之差疾行以倍得四十六)
(度以歲星常行八十三年推之餘二十二年平行宜在胃中疾歷過四十六度遂在參井之會也鎮星常)
(行五十九年凡二十四周餘二十六年平行宜在柳中以九限退之合退四五度逆行在井廿餘度間也)
(自是復三百餘年進退之行各歸平歷故河平二年甲午十月距武王甲申一千三十一年其年十月下)
(旬鎮星在東井轘轅南端歲星在其西北尺許熒或在其西北二尺許鎮星貫輿鬼歲星次之熒或又次)
(之十一月上旬歲次熒或西去鎮星亦去西北遂行以法推之歲星當進二十八度有餘疾行以倍得差)
(五十七度自十二大周外餘三十五年疾行就平在井鬼之間歲星當退十一度有餘疾行以倍得差二)
(十二度有餘自十七大周外餘二十八年退行加疾應在柳鬼之間蓋鎮星自合伏而後疾行八十日四)
(十分可得八度六十五分有竒餘一百八日餘只行三分之一故距元之前常疾疾則不待三限已盡六)
(限之度矣故因歲鎮之行以為歲鎮之限改六立七每限三百十三歲星步之至四限而疾歷皆盡餘三)
(限自遲而逆倍差六十七度二十七分為歲星之差數改六立五每限四百三十八鎮星步之至二限有)
(半而疾歷皆盡餘二限有半自遲而逆實差一十二度八十四分為鎮星之差數唯熒或不與積元分差)
(河平二年十月在東井十一月在鬼柳之間是其候也凡分中元上下在牛女鬼柳之衝帝王命歷以為)
(進退周旋四七每值限交順逆遲疾禍敗所興智者察之不可不審也漢時占候多差繇史書闊略然亦)
(後人推步不得其法如漢文帝後元二年己夘四月乙巳木星初在胃中不得遽在東井以三限疾歷稽)
(之後元己夘距武王甲申八百九十六年正疾甚限在胃昴之端亦不得在東井景帝元年木星應在鶉)
(尾亦不在東井淺儒俚書以水木相溷非漢紀之文也自漢而後晉太元甲午義熙丁未癸丑皆得其度)
(無復足疑者兩德之行既定然後可測日月之軌相熒或辰白前後高下遲疾順逆遠近之數篇中言七)
(服之察治亂不及兩德三輔有七限五限分交之差其道皆在交數再見十七卷中)
貞圖緯下
歲限歲星(遲疾差二)鎮星(遲疾差一)熒或消息限
(右緯只舉卦運之年冬至三纏之始與消長起候未盡七精還元之數也七精還元以鎮星為本與火木)
(參會自千歲九百四十歲七百九歲相積而上至五十三萬一千七百四十一而還數皆盡贏縮始均要)
(其託始皆有應舍八方燦繫非必珠聯迺為數端也貞圖言歲鎮之差七千一百三十八即以象差之合)
(去其十五得歲星之周八十有六鎮星之周一百二十一相距一歲為贏縮之差又倍為一萬四千二百)
(七十六與象差相會而歲鎮熒或贏縮各均唯消息之限以理氣潜行截然在四千三百二十之内象限)
(六九歲限七九不與五緯相逐耳故五緯循歲有贏縮而無消長一元循象有消長而無贏縮唯在歲節)
(之限鎮星四周而絀其四熒或三周而絀其三歲星三周而進其九辰星五周而退其十太白三十與象)
(偕行大消以三小消以五大息以三小息以五上下十九自十而上象消以三則太歲餘六自九以下鎮)
(絀以四則太歲之餘十三自十而上象消三五則太歲之餘五五自九而下熒絀以三則太歲之餘十二)
(六七相涵三五之中故仲尼所定以為物憲五緯七元表裏之道也今定周平王元年辛未十一月冬至)
(歲星在角鎮星在參無足復疑唯以漢乙未較之歲星退二宫引以疾歷則符節炳然耳左氏唯伶州鳩)
(所陳證據不謬其餘皆不盡核而理有可稽魯僖公五年歲在太梁踰於實沈晉重耳奔翟之歲也後十)
(九年秦納重耳歲陽在甲申參為申分故董因因以辰出以參入辰大辰也大辰為夘夘為大火董因之)
(言皆指歲陽不指歲星重耳自蒲奔翟歲陽在丁夘不在丙寅歲在實沈而適東井出避晉亂秦卒立之)
(今昔錯言而意義可辨想董史遺言而左氏殊錄也魯襄公二十八年歲在鶉尾禆竈曰歲棄其次而旅)
(於明年之次以害鳥帑周楚惡之言害鳥帑則不宜云淫元枵言淫元枵則不宜云惡周楚今雙言之似)
(為對化合占則皆謬也而鳥帑不謬他如越得歲而吳伐之吳越同在星紀吳辰而越已龍蛇之國不問)
(斗牛亦指歲陽非指歲星蓋柱下既衰天官不治左氏雜採諸家疑克殷歲在戊子以戊子歷推春秋歲)
(合而上下四百餘歲亘然懸殊故上參壬午日不在斗杓下參戊子月不在天駟揆以甲申疾歷從歲而)
(上下五緯可按而辨也古歷簡質而歲名獨艱所以守次而難動今干支易序而書畫遂訛雖有歲名不)
(復可詰周書以朔朓為哉生明上弦為旁死魄而後人猶誤指死魄即為生明轘轅以閼逢為甲彊圉為)
(丁攝提格為寅赤奮若為丑而漢人猶欲改丁丑以為甲寅又何怪於乙未七月無五星入井之文丁亥)
(春秋有三豕渡河之異乎辛未四十七年為春秋限春秋三十四年為消息限辛夘莊王七年夏紀侯大)
(去其國歲交於參井鎮中於虛危在蒙之六三易以為取女不順戊寅中限齊桓公小白卒壬子春魯文)
(公興卒秦康公罃卒夏齊弑其君商人冬莒弑其君庶其魯襄仲殺子惡子視歲交於璧奎鎮中於房心)
(在訟之九四春秋之所不治易亦無譏己亥中限魯作三軍癸酉春吳公子僚弑吳子夷昧五月丁巳朔)
(日食歲交於箕斗鎮中於星張在比之上六易以為无首之凶其凶在外國庚申中限西狩獲麟甲午楚)
(滅蔡歲交於軫角鎮交於璧奎在否之六三易以為包羞包羞无凶其耻在内國辛巳中限三晉伐楚韓)
(景侯虔卒趙烈侯藉卒乙夘秦敗韓魏之師於洛隂歲交於參井鎮交於箕斗在大有之九四春秋所不)
(及治易亦無譏壬寅中限秦取鄢楚城廣陵丙子秦伐齊拔九城韓魏會秦王於西周歲交於璧奎鎮交)
(於軫角在豫之上六易以為冥豫不長癸亥秦遷太后於雍楚殺春申君丁酉楚圍漢於滎陽冬)
(外黃歲德鎮星皆進而交於鶉火在觀之四未失五緯之行則於是可度也故易五十)
(中交四八六八而消其一置四十七以先八十一為百二十八三分易象四分置之為天方之始五周其)
(數内外規圓去其窕分自天方三變而後徑數絀二以為終始大率天方五百一十二極增七十六為五)
(百八十八極減四十九為四百六十三折衷其數為五百四十五以五緯本數五百五十進退求之為帝)
(王命歷終始之運五緯之年既不可減八索之象又不可增度其贏縮在五百五十之端餘分絀二以八)
(乘之與歲相逐積分迺著不可以歲月測耳今推易規餘四十七年為九道之街會自首尾前後皆然坤)
(乾兩交各交四十七咸恒兩交各交五十二繇四十七而交於五十二者九十有九為坎離之末限如漢)
(建安十八年春復禹貢九州夏五月曹操自為魏公加九錫是歲秋歲星熒&KR0034;太白俱入太微又五十二)
(歲為晉泰始元年晉取魏之天下不取於漢得為正綂故與漢為始亂又五十二歲為東晉建武元年上)
(距辛未一千八十六歲自坎離而咸恒入於下經繇四十七而交於五十四者一百有一為艮震之中限)
(如唐大中十三年内侍立鄆王漼中尉殺王歸長又四十七歲為天祐三年明年為梁開平元年又五十)
(四歲為宋建隆元年上距辛未一千六百七十四梁起羣盗得祚甚促趙分其中與諸寇攘共為始亂四)
(際上下二千一百三十七歲五緯逓終酌益六十三年酌損十七年再舉上下四十七年而乾坤兩元為)
(大始亂以五緯承之而帝王日德常在辰白之間唯有鎮德以日配地為黃離之統諸稱五運生勝有金)
(水火木者咸屬誣謬矣貞圖雖亦言五運而義取日軌以歲輔鎮推演之法散著諸篇)
三易洞璣卷十六
