三易洞璣卷十四
明黃道周撰
貞圖經上
聖人之道其在明兩乎明兩故不息不息故一易有隂
陽陽節多隂隂節多陽何也上下之等也陽一君而二
民隂一民而二君二民則主君二君則主民君唱之道
治於上民唱之道治於下夫為此道者其主治乎一君
之唱三十有六其應七十有二其民從之九十有六一
君之唱二十有八其應五十有六其民從之百二十有
八一民之唱二十有四其應四十有八其君從之百四
十有四一民之唱三十有二其應六十有四其君從之
百一十有二四應同凖與天地比以别上下以命左右
親上者與乾親下者與坤上下規衡以為物倫九六七
八四者天地之律度也天地升降而律度合作九六施
化則七八無事君相以陽政妃嬪以隂事祖禰所託各
以其子男女分德而治亂異致故乾之始屯坤之始需
則必有取之也南政之多民北政之多主天地之始序
也天限數五地限數五五限六際與律度比而帝王相
命以年以世夬姤升萃四者分治以界上下以絡天地
剥之在東北无妄之在東南大畜之在西南復之在西
北夬姤升萃之所為輔也聖人之智足以齊天地而不
敢以天地齊其繩轡故易十八變而左右殊貫要其不
變則天地為岸故道有天地則有男女有男女則有夫
婦有夫婦則有父子有父子則有君臣有君臣則有上
下有上下則律度有所錯律别上下度辨前後柔者體
強強施以柔上尚左也下尚右也兩者萬物之守也萬
物之守在於律度天地之守在於日月智者不以過力
者不以奪震在於上右則巽在於下左艮在於上左則
兌在於下右宗廟之序子婦之道也王適天下升自阼
階侯見庶子則各以賓禮故兊立於西階三揖而後上
震立於東階三譲而降位卿大夫士介儐之義也故為
易者正其邦國是立宫廟使其母弟官子大夫中婦咸
有卑志修習告戒不出其位剝復距乾三十五度威氣
始定耀光迺見是天子之治也剝與晉交而治東南天
子之上公總綏而治天子之位復與明夷交而治西南
諸侯之元士總綏而治諸侯之位治有殊等權不兩寄
諸侯受其慝天子受其美美以受終慝以治始同人大
有距坤十五度威氣已定光曜畢見是妃諸侯之治也
无妄與遯交而治西北天子之大夫總綏而治諸侯之
位大畜與大壯交而治東北諸侯之元士總綏而治大
夫之位崇效卑法晷大於表故沫以遠而賁晷以近而
小坎行以宣離行以幽北燠南滄以情相求故天子事
天則於南郊明水以出事地則於北郊明火以納朝日
於既夕月於未所以正志踐隂陽之義也二濟既交寒
暑以中下易上嚴冰炎以從故火伏於下則水結於上
壯者春之始遯者秋之終咸者春之終恒者秋之始也
春秋始終冬夏以交盈縮距差坎離之端故易者六以
為次九以為體體以時舉次以月設祠禴嘗烝各循其
經此神鬼所以居享禮樂由之无弊也小過者二分之
衷也春分之衷不及濟交先疾之端會於小過秋分之
衷踰於濟交後遲之端會於小過小過距濟四日有八
一象之間倍日以差過於先者謂之既過於後者謂之
未故過者君子之大戒也君子進退倣於日月揆義而
動率禮而發動於不得已違人不怨援天不矢如此則
於有過亦鮮矣故過有大小運有隆替大終則小始小
終則大置大為禍之終小為禍之始君子居大以避禍
之終小人居小以乘小之始故易道反復有變與不變
否泰者乾坤之衰兩濟者坎離之衰也體積有隆薄禍
敗不同致龐德而輕變則敗不可救亂不可治故有聖
人席世而坐非有大壊不變禮樂禮樂變於上賦令變
於下天下多過而過迺為禍夫有不變而亦為禍者物
窮則更制器窮則更適若臣父子夫婦昆弟爪髮不易
而玉步軌物則亦更盡矣故坎陷也離亂也坎不一君
離不一相天地受終萬物鏦鏦咸家人兩者是也咸有
女禍戒於亂終家人有禍戒於亂始牝牡代駕而緌屨
無事故為夬以决咸而有餘為遯以報家而已篤故困
者所為咸砭妄者所為家毒也酒紱之授而徽纆之設
菑畬之置而藥餌之服然至於體變百八十年不見女
𤯝而厲臣強國亦萃且亂者天地之威已斷而聖賢之
智更患也故屯者剛柔之交始需者剛柔之交終也剛
柔難生乾坤易居君子以致其敬小人以致其懼敬而
見以致其業懼而隠以致其法故勿往者重往之也利
涉者待涉之也君子德修於身衆附於下不趣利不犯
難天地將奠突然興焉天地將亂突然出焉與衆共治
不與衆共亂若此則必有處之矣故禮者君子所以觀
政樂者君子所以觀德也禮由地出樂由天作天作以
律地作以度律度不失上下迺得故道有上下燥濕器
有損益前後能者受之以救不能者救之以受古之聖
人所拔屯出蒙涉需去訟則必由此也故君者由律也
民者由度也君治視以德民治視以政政德不序而上
下無藝有百年之歷無百年之治有數十年之運無數
十年之紀三代末造則坐此廢矣故古者之為律度九
以規之六以矩之參兩定之五以御之以知禍敗以修
救事以率鬼神以從君民使天下共敬焉非樂為是幽
治也夏道陽軌三十有四隂軌一十有六參而伍之四
百有八上下精游二十有四陽節之前合於夾鍾之上
宫隂節之後交於坎離之分道三十六載而衰四百一
十二載而絶夏籥之籥夏時之時其或可知也殷道陽
軌四十有一隂軌三十有四參而伍之四百九十二上
下精游或十或四陽節之前合於黃鍾之下宫隂節之
後交於隨蠱之分道三十六載而衰四百九十六載而
絶坤乾之誼大濩之澤其或可知也故古之聖人以其
可知者舉而由之與君以其不可知者舉而由之與民
衆人之去天下若行者去其戶宇聖人之去天下若鬼
神之去其聲色自帝庖犧而下扶來雲門六莖大淵章
韶之間則必有取之矣故損者因也益者因也因益者
無損因損者無益損益之道定於前而損益之法因於
後自乾始以來至於虞夏之交三千一百十二年損益
之道則亦已備矣文王周公仲尼此三聖人者善為損
益而至於弗損益之道者也故損益者非人之所能為
也古之聖人知道所在與之上下與之前後讓者以讓
序者以序取者以取去者以去使自遇之故膠有不爭
角鏃有不爭竹元黃易狀民守其肉故民者可與以不
知不可與以疑君子可與以疑不可與以不知至知不
疑投金無私夏之軌無韋顧昆吾周之軌無楚齊秦日
月序功閏軌不爭然且羣雄相顧以傾以戈以兵十君
一民自稱寡人故以道祛亂則莫若義以道開治則莫
若智智者所以正辨義者所以就貫正辨所以不爭就
貫所以止亂也故夏之歷四百一十有二殷之歷四百
九十六周之歷八百五十二梟民桀主之所不與也周
之命秦二百九十六年而合合二百十年而分分二百
四十年而合合而後别兩災歲而霸主出焉故周主也
秦僕也秦有歷則周不以秦為治周以秦為治則秦不
别周而帝周道六十有九後際之贏一十有二兩其後
贏而赤帝與合分周東西兩參其際共八百五十有四
而秦不與故秦者贏也贏者災也災歲之積至於兩極
南北之端八際加一而秦合用之雖自為朔而中氣不
直故以序闕其德以探失其策是秋氣之將厲也知道
者必知天地之序伏留贏縮之紀以御小人以御君子
故君子進於道小人進於法道者帝王之龜筴帝王者
天地之蓍草也天地端几布人其中揲之扐之總之掛
之或前或後或左或右負貴與靈而誰與為手故攬圖
者體道之别式也圖象不設天地無式得其式而後總
其義得其策而後總其意不得其策而起其義不得其
式而起其意譬諸小人其暴客之晝過市乎聖人之為
治使衆不冀其利故市天下於天下而行者不跂夫苟
知其遠已則蹢者望闕而止矣兩極之分二千一百八
十有七中交之中一千八十八際合分五百四十而鬼
神所治六歲十分強七故參兩之會或縮或贏差率六
歲七分五十天地變化鬼神所行其治也故五者參兩
之前軌十者參兩之後際也前後相并先兩而後參參
兩錯綜伍居其央九列分行以興以亡智者不得延力
者不得攘夫有道之所延則亦其命不以其命道何以
定故夏與周同道而周不與夏同命周者日比之極夏
者陽滿之令也滿陽瀉隂或兩或參極長之晷八尺一
寸泛影所射五寸而強有四分極短之晷尺四寸有八
分泛影所沒五寸而弱有四分帝子用之以量天下天
下將勤聖人不盈天下將嫁聖人不射聖人者謹其律
度審眎上下歛德用極而已矣故益者極盛之始損者
極衰之始在於中古上之千四百餘載下之七百餘載
矣而後世應之猶為蹇以患朝為解以偷夕故升鼎萃
革姤井夬困聖賢之大戒也鼎以養賢升於天革以養
戎萃於人鼎以兄而讓其弟革以弟而僇兄革以父而
戕於子鼎以子而讓臣升以帝而訪於賓萃以國而載
於婦人姤放若君又因以放其君夬殺其子又因以殺
孺子姤放其君不敢别立君夬放其婦又因以别立婦
彼皆所謂膺命者也而因之殊性則革者不順故升與
姤交權以變其經姤與乾交亂以變其成乾與夬交疆
臣變寇賊夬與萃交男子變婦人萃與坤交夷主變貞
命坤與升交中主變聖人故天地之道九六相命參伍
以聽因革損益聖人所正命也正命則知變知變則制
義中人不觀變不改過聖人不觀變不創義六際之變
以為八會乾與坎會霸攘王咸與過會邪攘正濟與遯
會僕攘主離與坤會世無主坤與離會世反正壯與濟
會帝授令過與恒會王相併坎與乾會王不競故天地
之命非聖人則莫之舉正也聖人之正天地如天地之
自正因其上下以為損益益之不敢損損之不敢益特
為命辭焉以播其命或亂或治或庸或聖在於際會使
知勉焉則亦有定也故曰天人者貞勝者也天地一周
四千八百六十年凢過六際而得一會八周而復益一
而與始會六環而終餘九百九十九而天地大究故九
者萬物之餙歸也六之與八天地所靜制也六以制義
八以立矩九以規之九六相取而一百有八天地得其
仁鬼神得其智聖人取九以定其位神物取七以定其
器四五合置則九為之紀故聖人之為九德不蹈災會
以免於難四正四間八交之象則莫之有取也是其選
德近於聖人意亦其會上下百世則有秉德者出者乎
巽不如兌而聖人取巽者巽者夏禹之道也夫文王則
猶行禹之道也故易有其德有其鑑有其戒以德則履
為最上以鑑則恒為最下而聖人兼取之離位去時以
道獨行故人定世有其道道定世有其符道定符不傳
符定道不言夫道而可以言傳則刑政而已乎政盛於
養賢而刑極於去佞政盛於金玉而刑極於虎豹刑政
相佐以治天下故井以汲渫解其惻困以劓刖解其毒
鼎以金玉致其餙革以虎豹致其服神人備致迺致禮
樂享祀者神致之大義婚戚者人致之終始也萃用大
牲升不用大牲萃用大牲或以謂之禴升不用大牲或
以受其福姤有杞瓜无魚而不憂夬有莧陸牽羊而若
留天下之道至於四者而止矣夫有知道者以四者分
别天地則亦至矣故度者仁之實也律者智之決也律
度不失仁智迺決有夬姤而辨剝復有升萃而辨无妄
大畜八者既辨迺解衆族為仁必依其族為義必依其
族辨祥察災上下迺諧天地者上下之表男女君臣者
天地之表也宜於男女則宜於君臣宜於天地故為男
子帥於父為女子帥於母帥於母者食於父帥於父者
食於母兄弟從前夫婦從年宗廟别序庭著垂縣率此
道也具有禍患則命真定之也夫不知道之遠近盛衰
消息之故則觀之禮樂因革治亂燦然具矣道有變化
器無變化夫有知變化而不變化之道其知神之所為
者乎
(右圖與雜圖相凖有衡有倚有環衡者平之陽在於上則隂在於下倚者交之陽交於左則隂交於右圜)
(者旋之左右上下序還其端是先衡圖者隂陽之序上下之等也仲尼稱天一地二天九地十易喻極奥)
(以為古今卜年卜世之凖三極八表六際四會因之而生近凖一歲遠凖一元歲辰相追消息六日四分)
(之一乾上則坤下乾南則坤北南濕則北燥濕上則燥下雲龍從南風虎從北山雷從上風澤從下故大)
(過在上中孚在下屯蒙在上履小畜在下水火風雲燥濕龍虎之義也易自上元至周半王辛未元年四)
(千三百二十七年下餘四十七年上損七年為春秋元年與大牙十月交會之始千古倣之以為消息盈)
(虚進退存亡之凖數運則坤而訟而履本隂於下有治有亂數世則乾而屯而師本陽於上有贏有乏兩)
(者分行以察百世世有治亂主有贏乏智者觀其象序思過半矣圖言四正四間八交之義已詳其大要)
(本於軌候八十有一自上元以來推其入軌交數多寡以為治限每王者受命則居消息之中數其前後)
(八十限内或一交再交值九值六以災歲去之軌八十有一候七十有二災五十有四三者相差當息者)
(命始當消者命終命始者數前命終者數後數前者景長數後者節促如秦始皇十年甲子前限四百八)
(十六歲除四百三十二餘歲五十四益以二九為七十二在秦皇二十七年分天下為三十六郡命河為)
(德水鑄金於咸陽之歲也是歲始入九八為元隂之會其先一年庚辰秦自命為皇帝除謚法以主數世)
(是在終候舒前而促後以參兩除之參一為三兩三為六參六十八是秦二世一十八年強主暴廢之候)
(也漢高帝元年己亥前限五百二十二除四百八十六外餘歲三十六再除四百三十二外餘歲九十以)
(八九除之餘歲十八各以參兩除之陽節之盡四百三十有二隂節之盡二百十六古今之中會也推而)
(上之武王甲申前限四千四十除三千九百六十九外餘歲七十一再除四百三十二外餘歲八陽前隂)
(後前八則後二十有八各以參兩除之陽節之盡八百五十有二隂節之盡三百三十有六故周室之衰)
(在魯隠公元年己未距武王甲申三百三十六年王使宰喧歸惠公仲子之賵春秋始作治隂節也周歷)
(之盡在秦王政二十年甲戌燕劫秦王不克秦遂大伐燕距武王甲甲八百四十年燕亡而後周盡周衰)
(而後魯興周召俱廢而後姬贏分命又十二年秦臘嘉平大索二十日乙酉之歲為八百五十二年後十)
(二年而漢興閏位十三載猶在周歷陽節之界故春秋之道貴君而役臣其所命國雖有天下不在正歷)
(本天憲也漢歷中斷在新室一年己巳又後六年甲戌為天鳳元年距漢高己亥二百一十六漢歷終廢)
(在季漢建興九年丞相亮出軍祁山敗司馬於鹵城殺張郃於青封在是歲也又三十三年漢始為晉魏)
(之不得為漢猶秦之不得為周也秦餘十四渙餘三十三合四十七凢命歷前後皆四十七或合或分為)
(天人&KR0008;顧之候晉距前限九百八十七除九百七十二外餘十五再除九百三十六餘五十一前餘五十)
(一則後餘廿一然五十一已入災限猶秦皇庚辰在七十一退其二九以足上元當五十有三隂節後促)
(其數僅得二晉室乙酉在五十一退其二九以足上元當三十有三其數僅得三蓋上元隂軌原餘五十)
(四雖在消限其實自存隂軌六節原加六十三雖在長限其實自去故以後追前足成七十有三小分餘)
(五中分三十六歲六月有竒故餘一者成二餘三者成四以參兩除之陽節之盡百七十有八隂節之盡)
(四十有七故晉室之敗在永嘉五年辛未其先始敗在惠帝永平元年辛亥辛亥入交二十有七辛未入)
(限四十有七皆在隂節四九之末晉歷之盡在元熙元年己未至魏延和元年壬申而中原之統垂盡至)
(魏太平三年壬午而南北分歷故南北分歷各百七十有七而太原兵起天下迺一劉宋之簒在義熙十)
(四年戊午前軌餘六再除三十六外又餘六隂陽兩節其餘各六以參兩除之各得七十二歲而劉宋僅)
(得六十二者猶典午之歷距於中元去戊午而數己未故十五者僅得十四得六者僅得五也周隋之交)
(蜂蟻俱辟盡為北國周建德二年癸巳距春秋中元一千二百九十六隂陽兩軌各齊其歷然上元隂節)
(尚餘五千四去其兩節為四九中交餘二十有六為隋開皇元年其先二年周大象元年己亥周主贇傳)
(位於太子闡周德已衰隋禪將作陽節先盡隂節次之故兩軌齊者參兩其六隂節短者參兩其兩隋唐)
(之間三十有六是其候也唐興兩節皆當交中武德元年戊寅距中元餘四十有五貞觀元年距中元餘)
(五十有四以五十四合上元所餘為百有八而災限兩盡除七十二餘三十六前限皆盈合舉下節故軌)
(後二十有七以參兩除之三百二十有四起唐貞觀元年丁亥至劉漢乾祐三年庚戌冬十一月漢主殺)
(史弘肇楊邠王章郭威遂反弒漢主承祐十二月郭威出擊遼即位於檀州在是歲也是時南唐猶自為)
(統上舉武德之九年下舉顯德之六載前後所餘合十八年為三百四十有二而趙宋迺作建隆元年庚)
(申前軌餘六十有三後軌餘十八隂節交中合行後段已交則行後未交則行前隂後則陽前陽前則隂)
(後秦晉未及四九故行後漢唐已及四九故行前贏縮相視災德兩准以為長短故宋陽軌行後得十八)
(隂軌行前得九以參兩除之陽節之盡二百一十六隂節之衰一百有八宋孝宗乾道七年春三月金葬)
(欽宗于鞏洛之原又六年丙申陽節垂盡又六年天下始禁偽學距宋興二百二十年神宗熙寧八年夏)
(五月荆楊兩土八月庚寅朔日蝕秋七月太白晝見彗星出割河東畀契丹在是歲也距宋興一百十六)
(年其先八年始召王安石越次入對冬以王韶經略秦鳳而隂節始衰參兩之法或正或互視其隂節交)
(竒則舉參交耦則舉兩參兩之反率餘三分之一劉宋楊隋皆在九限而先時未交九六方雜故依其陽)
(節以為短晷隂節之視陽節為長短猶陽節之視隂節為前後交法之視九六為淺深猶除法之視竒耦)
(為正反也宋行陽軌後節十八先參後兩又迺參之其數三百二十四陽節迺盡在元至正甲申故宋太)
(后謝氏殂于燕之歲也行隂軌前節一九先參後兩又迺參之其數一百六十二在宣和四年春三月金)
(襲遼遼主出走耶律淳稱帝夏童貫敗于白溝冬敗於燕山在是歲也又四年而天子遂如青城凢視兩)
(軌相其前後前法參兩則後法用伍隂陽相凖當軌之餘以命閏國如晉前十五後六十五先兩後參以)
(命閏國得三百九十以四九去之為三百五十四總得乘除相嬗之歷如宋後十八前六十三先兩後參)
(以命閏國得三百七十二以四九加之為四百有八總得洪濛復闢之歷如漢前三十五後四十五先兩)
(後參以命閏國得二百七十以四九去之為二百三十四總得新魏再餘之歷如唐後十八前五十三先)
(兩後參以命閏國為三百五十四總得五代逓主之歷隂陽損益概可知也周漢而下聞禮知政聞樂知)
(德莫復能違唯自周而前夏殷唐虞不復可考貞圖亦備言之者貞圖以甲申為武王元年而立筭起自)
(壬午凢漢儒去古未遠所稱十一年觀兵十三年克商雖無信徵必有傳據克商在甲申則觀兵在壬午)
(猶漢高之歷始己亥而受命常稱乙未也諸緯書年無實紀周前七歷亦無定稽唯以法推甲申歲陽軌)
(前餘七十有一則壬午歲陽軌六十有九兩軌積歷相去不殊而夏殷損益因之遂遠殷距上元四千四)
(十歲而與周交除殷歷五百一十六得三千五百二十四以陽軌除之三千四百八十三外餘四十一前)
(軌四十一則後軌四十以除軌除之三千四百五十六外餘七十隂節從後陽節從前參兩之數四百九)
(十二竹書所云殷歷四百九十六是也夏距上元三千五百二十四而與殷交除夏歷四百一十二餘三)
(千一百一十二以陽軌除之三千七十八外餘三十四前軌三十四則後軌四十七以隂軌除之三千九)
(十六外餘十六隂節從後陽節從前參兩之數四百有八竹書所云四百三十二是也古書四五一九二)
(三之文最為易淆以法揆之前後轉差不過二三十歲斷無背馳百年之理唯隂節交中迺用下段其餘)
(陽節皆從前軌所云從前從後自舉隂節四九内言之不為支說也)
貞圖緯上
(右緯自周室東遷距春秋四十七年為乾坤中分之本與前貞雜圖異者貞雜圖皆始屯與己未俱起則)
(前餘四十八年益以幽王十一年為五十九歲先一年己未宣王崩距後六十歲是仲尼所嘆東周也南)
(政除乾六十年凢二千一百二十七年而盡於坤除三十六年為隂陽節候之本則入坤六二至上六而)
(龍戰開天闢於重坤為天地左旋之終始北政除坤始需則亢悔戰疑皆得二千一百二十七内三十六)
(為陽節之用叶於隂律内二十七為月軌之用叶於陽節故以六六節隂三九節陽隂陽之端二千九十)
(而聖神受命帝王以出也春秋以南政數君北政數運先除六十後除三十六凢九十六四分易體之一)
(為天方割一之始循環四際各交十三有五餘分不及十一合而為兩中於乾坤當月一交歲十三交月)
(凡兩食與日相直乾坤為朔兩濟為望積餘所推而朔望互居故世之有治亂猶日月之有薄蝕也日月)
(薄蝕不及二十有七率差五十四分以分起歲以歲起日為災歲九六之終故南政自乾而咸五百四十)
(歲繫於三皇北政自坤而遯五百四十歲繫於五霸南政自咸而過五百四十歲繫於五帝北政自遯而)
(濟五百四十歲繫於七制也西南東北各千八十歲皇帝之朋在於西南霸制之朋在於東北西北東南)
(亦各千八十歲王者之朋在於西北世主之朋在於東南西南之朋主坎與頥咸剥晉臨為輔東北之朋)
(主離大過遯无妄家人噬嗑為輔西北之朋主大過離大畜大壯賁睽為輔東南之朋頥坎為主復恒觀)
(明夷為輔主輔貞專則世運以清主輔重多則世運以爭大爭者大小爭者小西北爭大東北爭小東北)
(八代有十六主西北七代有十四主東南有兩代四主朋多則喪輔輔多則喪主三人則或迷一人則得)
(朋西南自屯至渙十六卦皆一君兩民專命為治聖賢所會帝王相繼西南東北繫於卦次不關地也卦)
(次周餘四分五十有四每十三半或合或分當一食會離其類者異姓爭搆未離其類者一姓更替以代)
(凖運南北煇射而得主數故南政以乾射坤以蒙射訟以比射履以否射大有上下相較凡二百四十三)
(年十有三主北政以坤射乾以需射屯以小畜射師以同人射泰上下相較凡二百四十三年十有三主)
(東西孚濟過節渙各十二主以是推之運世主代略可知也南政左旋北政右旋皆自周宣王己未為始)
(明年庚申為幽王元年仲尼舍幽王之庚申用隠公之己未明為周衰以政與魯去乾坤而就屯需也算)
(法除之則整卦就紀實去得五十四年於宣王己未限下六歲為幽王乙丑再入乾坤是在十月之交朔)
(食辛卯之歲也故詩際十月即春秋之初限春秋初限即尚書之氾歷以尚書之汜歷起詩經之末際以)
(春秋之初際因尚書之汜歷而帝王經緯日月交食昭然可陳也幽王五年甲子距上元四千三百二十)
(年不用為上元所以明災限九六之本間用為中元所以致干支九八之會兩者相差即宣王己未不得)
(正始故仲尼兩舍以用隠元今用平王辛未元年者特以東遷之始整除得四十七中揆兩過下揆重乾)
(革除之際皆得本數在赤道二至蓍數兩掛之中耳陽節中分四十有五分隂節中分三十六與卦次相)
(參以别世代命律召吕而損益之事備矣)
三易洞璣卷十四
