三易洞璣卷三
明黃道周撰
宓圖經下
五德無定繫五繫無定運五運無定化五化無定質天
以健而著動地以靜而微息微息之動歲不及度六十
四分之一故地運六十有四歲而日至改度天運二萬
三千四百二十有四歲而日月更始進退伸絀五百七
十有六六九交際而物開聖出故象以靜著六十有四
度以動繫九十有六六九損益而天地竟十復反於一
故天地之數常十有一積差之䆒四百五十伸絀相乘
二十六萬二千九百四十有四而象度交畢故一歲日
餘始於四分終於五分之一五四之間四十有五在於
軌中以為中率故天從右也地從左也火麗於天水麗
於地火以右著水以左次五物之精皆繫於天其魄皆
著於地地六十四歲而逾天一度六十一歲而更爻之
直故地不轉轂則無以見易轉積相命七八乘餘而日
與歲并故易九變倍以十八天地七精之所分治也爻
變以參治之以兩度其周數以為分次初地上天月日
五星别居其中地與月處下而多潛鎮與天處上而多
亢月與水處二而多譽日與火處四而多懼金與日處
三而多凶歲與鎮處五而多功六者璣衡之等也天六
十有一度當地三千九百有四歲以六命之而星日相
浹天地之位也天地之分各萬一千五百二十餘百九
十二當乾坤之界六府相次以順其事聖人繼作則萬
世永賴水火金木土榖各以其敘從地與歲故箕治以
水終之於亢角治以木終之於張星治以火終之於井
參治以土終之於婁婁治以榖終之於危虚治以金終
之於斗斗終而箕始斗坤而箕復故易逆數也天數始
一地數始十箕之有十地數所命始也故斗二十有五
而箕一以始一十更端黃地赤天一與九從天而左&KR1169;
十與二從地而右旋左右更命而天地交政故坤與頥
交而尾更於斗晉與隨交而氐更於牛謙與賁交而亢
更於虚艮與濟交而角更於危六十四爻左右更命而
六十一度治弗隨之矣故天下之治弗可以逆數也箕
參者兩極之至中也姤復遯臨天地之中際也始生於
中中承於終三際互分以德自命故觀德察命而聖賢
庸妹損益隆替舉可知也箕斗之間陽節以微冰堅於
上膚剥於下坤復相次直於斗柄距箕三尺而天下底
定故自箕逆數距斗六尺至於魁間坤與剥際天黿(闕)
中而仁者出世其後二十餘歲日月五星會於降婁文
明之治也故坤者天下之至順也其得天下也不威其
失之也日匱利西南不利東北之云者強敵之肆也剥
者雜也王霸之雜也以統則甚盛以術則甚漏扶筐在
上女史為候輦道前後各三十六年中間二百九十六
載正北方女慝之治也比者弊也天下之憂弊也運無
寧歲國無寧家彊梁薦爭犬豕摩牙蓋盡六爻之年而
據名號者十有八家故陽者羣隂所共取寶者雄力所
競舉也孤陽據實隂力争道天下易暴剥以隂當位禍
食於内比以陽當位禍食於外寵利之尚芒射之害也
觀者進退之間也觀得其輔剥不窮於上敗不喪其主
雖有兩姓不失鍾鼓豫者虞也王熄則霸著九鼎已蝕
帝子再出侯王數建師武是力蓋自坤而豫五卦二十
九度強半損益上下一千九百二十歲贏縮之數三十
有二乘以十二舉其贏數而天道始究自晉而艮五卦
二十九度強半損益上下則亦猶是矣晉與隨交出於
天津王者中衰蒼帝之柄授於素聖津道前後各三十
六年中間二百九十六載正東土衰王之治也萃與无
妄交宿於婺女蒼帝始出本於女德後五十六載日月
五星會於大辰水德始衰玄鳥降妖繇是而上否交明
夷元帝司命本於金德君臣義替蒙垢不讓而帝德始
降故否者帝王之分際也帝王之命祖於天誕以應地
會玄白異尚或以母貴或以子貴各授其類志與子者
金德而元珪志與母者黑龜而白馬謙者金德之復興
也易之初上或廢或興其德盛者躓而復起其德薄者
蹶而遂已謙交於賁文命所紀雖有哭泣不霣其祀艮
者天地之季會也艮與既濟交於戍會柱直於上綱直
於下其先四度二百五十六歲其後五十六度三千五
百八十四歲而六分天地之會故日之始於虚不自虚
始也虚危元枵不為日紀也杵臼之前以禪以受帝王
之初候也斗杓之前以戰以復天地之更作也爻六十
四行度六十四氣之交散分其一為六十有一履度以
命配命以德故為度以命禮為德以命樂禮樂之興德
度是宗聖智不違之為義不言而成之為信危而不疑
之為定萬世從之之為靜伸屈進退之為正故六會之
分折為十二天地伸屈與月相逐四分之會九百六十
三五而贏三五而絀其絀以四十贏以四十中於三百
二十度差以八五差而得四十舉中而留過中而疾故
疾於二百八十而遲於三百六十日月之準天地之序
也故亥之下宫自疾而留而遲則其上宫自遲而留而
疾子亥之分直於斗杓入箕八度左右相命艮兊未既
濟四者六會之交限也故欲觀於百世之治成敗之數
則艮既濟之端其前準矣艮交於既濟在復之隂故為
復之隂以治姤之陽兊交於未濟在姤之陽故為姤之
陽以治復之隂艮交於未濟在遯之陽故為遯之陽以
治臨之隂兊交於既濟在臨之隂故為臨之隂以治遯
之陽故自箕八度而下循復以乾萬一千七百十二年
治亂之景反照可悉也故乾者天下之至健也機杼之
窮變為井鉞絲之所為亂鉞之所為斷也夬者決也隂
陽之決也井瀆之決狼弧為候婦寺之禍於是始艾自
乾以來七百三十餘年揚廷始厲閹宦廼汰故去小人
之難也内瀦不漾則決澤不道六爻之内興廢必再或
數易宗皆造於宵人比於昏寺剥夬相距萬有一千五
百二十歲僅廼決之憂世聖人或未見之矣故決小人
之難也剥之反夬正南方五侯之道也大有元亨亦弧
矢之制也有之反比蔵富於天下故天下不以位為利
夫天下之亂則必在於高據衆薾而上尊衆枯而上腴
衆外比之而隂以為市者乎大有之上順信而尚賢正
闕丘五侯之治也壯者進也畜者止也壯在兩河胡越
之為事畜在薪爟享祀之為理自乾而小畜五卦二十
九度強半伸縮之數與坤豫等一千九百五十二歲隂
陽之撰備矣需之反晉大畜之反萃泰之反否履之反
謙兊之反艮五者皆淳治之世也帝王之治一尊一親
一文一質一貴寒冽一貴世戚一貴郡國一貴邦族一
易一嚴一競一柔嚴治上喬易治下樛各千九百餘年
及其窮厭而後廼變故變道之易而變勢之難也道餙
人以天故能者動其應勢餙愚以聖故貴者怙其命動
應者以爻怙命者以象爻以世數象以代積故五德六
府贏絀之殊積也皆準於十一以為之損益雖聖人莫
之能易也箕参之合赤道二十一度凡十有一以盡箕
度餘四十四分之十而天地終始故五德六府無有終
始其有終始則爻象之務聖人之事也大地之周一十
三萬二千九百五十六里聖人所治不過十一分之一
水以之流木以之平火以之興金以之成榖以之登再
倍周數而天道以盡觀德所集而地與之合火發於東
方木生於西北土榖金水榮於冀洛故自中國規際方
圓勾髀萬二千百餘里之外聖人不復稱治之矣聖人
之所不治與日月同制日月之晷南過丈有六尺則晝
短絀十之四北不及尺有五寸則晝永贏十之六晝永
贏十之六則女傷魄無以成男晝短絀十之四則男傷
魂無以成女男女所成日月之申乾北行二百一十有
六坤南行一百四十有四取地之徑四分其一聖人治
之與日同制晝夜以宜寒暑以序以制刑賞以和男女
男女不慝而天地無事大地東行與日中逢人集艮端
坤連離交表中之差七度強三二千六百七十里故晷
表之移二千六百七十里則卯酉交分距於二日之外
矣聖人之治使夏不過乾冬不過坤日月交差不過二
萬三千一百八十餘分爻象之究不過二十六萬五千
七百二十有半因而倍之四分地周而造化之體命二
儀之心魄出沒顯幽舉可測也故天以動閱地者若騁
地以靜閱天者無竟靜見百世聖人之性動見一度中
人之命中人有聖人之性聖人有中人之命體地命天
微息淵然不見其旋久而復還謂之長年
(右圖以地動微息原日纏之差以日差交象證天行之運萬物盛衰皆本於地地道回還皆著於水地道)
(既靜則水應常停水既不停則地明自轉古緯雖有左旋右轉之文歴圖只指順數逆數之事不知空中)
(無一梗物渾體既成無一礙法如四七九曜日常如馳而九&KR0008;八垓頑如積塊無論動靜悖違亦且旦夕)
(霣壊渾蓋兩法義不相通言渾則地轉天中言蓋則水停地内以渾轉蓋似有水車之儀以蓋納渾實蹈)
(枘鑿之疵近世諸家俱明渾體而斗差諸法只立天分當繇易繫地著不動之文不悟川上逝者如斯之)
(難也軀骸纖豎不及大地之微塵踵指貼根亦猶水空之魚鳥而蔽於咫尺疑其顛踣猶行舟者眩於徒)
(岸下瀨者安於馮几不復知馬頭之不動鷁首之臨懸也凡地通兩極規䡒精貫日環其中東西無際以)
(表揆之陽城天中猶在日北衡陽影直廼當夏仲約人頂際南當赤道一萬三千二百九十餘里為三十)
(六度天中地平距日正等折分其中六千六百四十餘里南炎北涼在十分六四之内凡日萬分晝夜通)
(度冬至日經一百四十四得坤策在十分之四夏至日經二百一十六得乾策在十分之六皆在南北六)
(千六百四十餘里之内過此南北有晝短逾十之三夜永逾十之七晝夜反照短永逾十者矣聖人所治)
(中華南北約萬二千里以天一度當地三十六十里分之大地之周一十三萬二千九百五十六里中華)
(南北近當十一分之一遠當十分之一也日在天中之南則地在天中之北故云人集艮端坤連離裏而)
(人狃所聞謂地在東南不思而已地既迎日而行與夘酉直人居赤道之北與紫極税故人以極為性以)
(日為命日當夘酉則晝夜常均人雖倚北而日道正直冬至出辰入申則去遠而寒生夏至出寅沒戌則)
(去近而暑極理甚淺明不勞奥悟也列宿七曜既皆右旋則大地規輪漸牽而右積歲成差日移地面故)
(虞書以前日在虚十逾六十四歲則地移虚九日以子限而别歲差地以夘限而别日纏子邜同移而分)
(至各測常見天度退就日纏其實日纏因於地面故日追天一日不及一度積而成退者歴之所以見端)
(地追天六十四歲始及一度積而成進者易之所以分爻也進則從左退則從右左則自一而十為日之)
(成歲右則自九而一為地之追天故復而後頥自箕一至箕十一賁而後既濟自虚一至於虚九為日之)
(左行而順艮謙之交於濟賁自虚九至虚一坤復之交於頥復自箕十至箕一為地之右行而逆繫辭所)
(言逆數天一地二天九地十六十四爻差一度蓋指是也舊法致差本宋大明歴與授時相較以強弱相)
(減於四分一中内外各出七十五秒為一分五十秒即一刻五十分積為差數今以内分與日贏自四分)
(之一絀自五分之一於三百六十五日二十分至二十五分上别無餘秒以外分與地上不及天下不及)
(日於六十四年中為六十四分萬分之度每歲日行一百五十六分二十五秒積二萬三千四百二十四)
(歲而周三百六十六度減其四分度之三得四十八歲為二萬三千三百七十六歲以箕赤道十一度乘)
(之凢十一周二十五萬七千一百三十六餘數五千八百四十四而及於天之全分以四乘五千八百四)
(四為二萬三千三百七十六所謂四分之一也以乾坤之策倍之為二萬三千四十則全度之餘三百八)
(十四得全爻者六十有一故以六十一為爻則爻週之歲二萬三千四百二十四為去策則存爻以六十)
(四為度則度週之數二萬三千三百七十六為去策則存限上下相距各四十八故四十八度之間為日)
(月之所上下凡象每過不及天八百三十六三百十四週而與象始相合得歲一萬八千八百四十盈歴)
(二十六萬二千五百有四以一朞除之即為象始之歴凡數每週過天二千七百四十半九十六週而與)
(數始相合得歲五千七百六十盈歴二十六萬五千八十八以九日除之即為數始之歴故象窮於四數)
(窮於九以四千九百四百九十究象數之餘此兩者天道所取衷也凡易與天終始九六還於一四易爻)
(三百八十四以四分之為九十六以六分之為六十四以九因六十四以六因九十六皆得五百七十六)
(以四因五百七十六為二千三百四以十因二千三百四為二萬三千四十十即一也以一週之歴因三)
(百八十四為二萬三千四十以天週之度除之則為日月交限三百三十六故日月進退四十八交限三)
(百三十六晷中五百七十六月交分二千七百四十半内絀十九日差分二萬三千一百八十四外贏百)
(九十以二十六萬為中以十一週為限内外伸絀食閏所以終始也六十歲以二十六萬二千九百八十)
(絀其三十六為五分之一故歲贏四分之一至五日二十五分歲絀五分之一至五日二十分然不據為)
(贏絀者以地行之度去其天分歲各一百五十有六贏行一百八十二絀行一百三十六上下九歲以五)
(十五七十三損益各得六十四也六分度週得三千九百有四歲分為六府之直加一拆除當恒歲之數)
(六分贏縮當一月之候度歲參差繇是而生自乾象而下歲差置法或八十二年或六十六年或五十五)
(年進退不等以星求之漢元和二年日在斗二十五晉太元九年在斗十五誤為斗十七宋元嘉七年在)
(斗十四梁大同十年在斗十二隋開皇十八年猶在斗十二唐開元十二年在斗九度元至元十七年在)
(箕十度各有五十餘年及七十餘年之差授時增減大明歴定為六十七年亦未知度數之有贏縮猶月)
(之遲遲疾上應星緯下當易爻陽饒隂乏在九六之際也羲軒上下歴譜懸荒劉班徐皇所記各别諸家)
(僉載原本易傳宓羲神農黃帝以為三皇少昊顓頊帝嚳堯舜以為五帝自三皇以前七十餘代空存名)
(氏以世本數之自宓羲至黃帝凡二十五世三皇在位各百餘年較其世次雖無各萬八千歲之誕亦當)
(不啻數百歲之歴矣五帝相承三百八十八年堯時日在虚九則少昊時日在危六後世習聞故說但稱)
(虚危元枵為顓頊之墟其實辰次數移與易終始自堯舜而前至於歴始日還箕十交於斗杓逆數五十)
(四卦三百有四度當得一萬九千四百餘歲也史稱三皇各萬八十歲訛始於此少昊距宓羲不知歲數)
(度其日當在大梁大梁為子則降婁為丑實沈為亥實沈為子則大梁為丑鶉首為亥鶉首為子則實沈)
(為丑鶉火為亥天道數易各二萬三千三百七十六歲復還其始以其餘歲而進一度過十一週以四乘)
(之凡四十五周一百五萬一千九百二十歲而天易齊軌五德六府以次相授古稱五德不言六府者土)
(榖一也五德次其度九際辨其爻度横而爻縱爻十八變環為三十六以九分之下二變為地地地行一)
(百五十六分二萬三千三百七十六歲一週天又二變為月二十七日三十一刻一週天又二變辰星三)
(百六十五日二十二刻一週天中二變為太白三百六十五日二十三刻一週天又二變為日三百六十)
(五日二十三刻一週天又二變熒惑一年三百三十日九十三刻一週天上二變為歲星十一年三百一)
(十三日七十刻一週天又二變鎮星二十九年一百五十五日三十五刻一週天又二變為列宿與地同)
(分又四十五週一百五萬一千九百二十歲而一大週十八再還而九際六爻統分一也古星備云歲星)
(一日行十二分度之一故十二歲而週天熒或日行三十三分度之一故三十三歲而週天鎮星日行三)
(十八分度之一故二十八歲而週天太白日行八分度之一故八歲而週天辰星日行一度故一歲而週)
(天是則歲宜在鎮之下熒宜在鎮之前比今殊疎矣五星體質自有輕重不因高下以為疾徐然在爻次)
(不得不以遠近為分故約六爻遠近以應遲速而地月水當初二金日火當三四歲鎮宿當五上其位易)
(辨咎譽功凶可得而分也五德統運自風木姜火軒轅土少昊金顓頊水俱見蒨文帝嚳堯舜禹湯因之)
(亦符往意周秦而下始復逆行以勝為令歴祚永短大略觀於卦德損益卦度今以堯典星虚及周歴八)
(首度之則堯初虚九至女五度相距十五度得九百六十餘年汲冡紀年夏歴壬子至壬戌四百三十一)
(一殷歴紀年癸亥至戊寅四百九十六年通九百二十七年以堯舜禪受間四十年足之則帝摯時在士)
(榖之交矣春秋元年己未距乾分之度當三百二十年在於牛女之交而周道始衰素王命綂至於秦末)
(牛斗之交七度半四百八十六年又三十六年入斗二十五度為漢歴之始自漢至宋皆在斗二十五度)
(之内元當箕之十度距漢一千五百七十八年而斗漢再闢以日纏狹度計黃赤之分當損一度有餘故)
(不及千六百年而至元辛巳已在箕之九度故黃赤損益義可相通卦歲運差理不復易也凡計唐典以)
(盡元歴五十四度得三千四百五十六年而日虚九度終於箕之九度此其左騐也日躔黃道與赤道表)
(裏古今改憲則差法殊分度其相距餘一非遠而地行之卦二至先後出入赤道淮星配蓍不復差也)
宓圖緯下
日差(天行自左而右三百八十四卦)地行(歲周自右而左七百六十八卦)
(右緯日差地行各自為經緯日差生於地行而日周於地有三百八十四爻爻自為經各成六卦積横成)
(員亦三百八十四卦地揆於日只四十八度度自為緯各得六爻比縱成員有七百六十八卦天一而地)
(二也故日因於天一南一北為二十四氣地因於日一降一升為四十八度天周之卦只三百八十地行)
(之卦得七百六十八天皆得一地皆得二也圖經起例皆謂箕斗交於坤中箕七為復初度箕一尾十八)
(為復頥之交緯坤上六仍尾十八頥初九亦尾十八者天左地右皆宗於復斗杓之前為復終始自箕一)
(為一則復初為初御頥而左行自箕十一為一則復上為初御頥而右轉故地行之緯皆以坤直頥交絡)
(於復從復逆數則頥與坤左右互起也緯書七精反元皆在斗前說本於此然彼本漢歴日在斗前非通)
(天地之朔也箕十一度為天地十一度皆在斗前每復二萬三千三百七十六歲以十一乘之餘五千八)
(百四十四以四因之為一復之數故四十五復而天地七精皆在斗前凡一百五萬一千九百二十歲洛)
(書之本也六爻生變數有多少各依其方日行一度者卦各五萬七千七十分從天而旋為三百六十五)
(萬二千五百分軌進一度者歲各一百五十六分二釐五毫從地而旋為二千八百一步凡其生變乾坤)
(六爻不過一卦既未濟不過二卦坎離震艮巽兌不過三卦節渙隨蠱漸歸妹井困豐旅噬嗑賁各十二)
(卦餘各六卦德有盛衰象有違合萬物治弗之所繇也也授時測二至出入南北各不及二十四度為二)
(十三度九十分強其實南北率為四十八度又測黃赤盈縮極差有二度三十分八十五秒其實黃赤之)
(差生於地道遠近仰望正偏以易揆天則黃赤皆合離於宿度遠近一也易六爻升降於四十八度之内)
(各視天體所視之星不因赤道以為中際故尾心之下無餘初畢昴之顛無餘上危虚張柳位不當中咎)
(譽功凶非徒日舍也以四十八度分爻各得八度上下太狹引為六十度至九十度則上當極際引為百)
(八十則五當極中今據地行迎日前後二至為二五之中則爻當十二度初尚出入尚二十四度合為七)
(十二度應經緯之卦也地月水金日火歲鎮宿分為九際歴家又有四餘紫氣為木之餘平行一日得三)
(分五十七秒歲行十三度五分四秒六不毫強比月之閏加行二度一十七分五十秒七十六毫強約二)
(十八歲凡萬二百二十七日有竒而一週天月孛為水之餘平行一日得十一分五十九秒并於月行加)
(日二度十一分四十秒半約八歲十月凡三千二百三十二日弱而一週天炁孛皆從日月順行為天之)
(隠象羅㬋為火之餘計都為土之餘日平行五分三十七秒即歴交之首尾凡月一交終二十七日二十)
(一分二十二秒二十四毫而週三百六十三度七十九分三十四秒餘一度四十六分三十秒即為羅計)
(逆行之度凡十八歲七月得六千七百六十三日有竒而一週天羅計皆從日月逆行為地之隂表故炁)
(孛從天羅計從地天從左而地從右故明生於左蝕生於右也羅計之行九十三年而五週天凡一千二)
(百五十八週而與地發於箕始炁以佐閏二十八歲十閏紫炁一週凡八百三十五週而與月發於箕始)
(孛以佐月六十二年而七週天凡二千六百四十週而與月發於箕始週數多者其直爻近週數少者其)
(直爻遠繇是以推歲星八十三歲而七週天凡一千九百七十一週而與日發於箕始熒惑七十九歲而)
(四十二週天凢一萬二千四百二十二週而與日發於箕始鎮星五十九歲而二週天凡七百九十二週)
(而與日發於箕始太白八年一大週天凡二千九百二十二週而與日發於箕始辰星四十六年一大週)
(天凡四百有八週而與日發於箕始不因週數以為遠近所繇金水皆一歲週積久廼盡火木鎮遲速遠)
(近自分高下以為爻坎也因爻所直以三十六分其週數則得其所直之數因日所纏以三十六分其週)
(數則得其所直之度以十一週四分之一乘之而象數合步會於易元故察羅計以知蝕分定地行以知)
(差度則不用虚增歲差虚損歲餘古今循環其致一也)
三易洞璣卷三
