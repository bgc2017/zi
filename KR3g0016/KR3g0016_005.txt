三易洞璣卷五
明黃道周撰
文圖經中
天動示象示象者候九人動示息示息者候六候九以
倍候六以參滋數相歸宅虚以知故欲聰以知則莫若
靜虚靜虚者所以夙治棄惡於天下也人之病生於臟
腑天之病生於象氣藏幽布微杳冥莫知握之以數而
化迺可治故數者齊也象息之所握齊也象有六爻爻
有三變息有三候候有六代不測其候焉知厥象立權
稱衡是為夜行故日十二辰而爻象反復一辰之息二
千一百九十強一一日之息而當六朞之歴故息當辰
也爻當歲也息有三隧脈有四營營息相候益損每復
約其長短贏絀疾徐而性命可别矣故息者易之微始
也息始於黃鐘之上宫兩而參之五十有二合於夾鐘
之上宫故萬物之息皆息於子而達於卯卯者日精之
臟五德所視以為伸屈也辰星視日前絀十六後贏十
六遅疾之會二十有一息數視之以為至減泡清腸繫
焉大白視日晨絀二十四夕贏二十四遅疾之會三十
強餘息數視之以為次減氣海溷腸繫焉填星視日辰
夕贏絀九十有六退疾之候一百二十九息數視之以
為次加脾與胃繫焉歲星視日辰夕百有八退疾之候
一百三十二息數視之以為又加肝與膽繫焉熒或視
日晨夕百三十有二退疾之候一百四十六息數視之
以為至加心包絡三焦繫焉此五視者腑臟所應以為
呼吸也心繫以日腎繫以月日月循環五德所依肺上
覆之以囿元氣竅二十四以先諸路故肺心腎三者不
與五德同務三極之總也肺之左盖道胃與脾清腸之
氣出於腎右其間稷稷微濇以遫盛於隂夜衰於陽晝
肺之右盖道胃與肝濁腸之氣出於腎左其間皞皞疏
越以敷盛於陽晝衰於隂夜肺之中盖道胃膽腎膻胞
之氣出於準中其間籧籧别滙而濩衰於卯酉盛於子
午故肺者八表之通道也肺上於咽門以施兊端精物
之交暨於上天嘘而取之肺布於賁門以都膻中神物
之交暨於岳瀆坐而取之肺持於會門以服胞中鬼物
之交暨於層淵噏而取之故氣平則心平氣衰則心衰
氣固則水滋氣耗則水涸故心以候氣氣以候心膽以
候氣氣以候腎日以命月月以檢日氣持其盖函物之
所以不寫也故乾者所以為盖也盖者所以為函也任
者所以為督也督者所以為任也帶在季脇函盖之間
斷韏如純謂之坤維蹻所繫達於衝門故任督衝帶兩
維兩蹻八脈者爻象之經首也尾箕而下杵臼之北發
於會隂謂之潛龍三泉而上天關之端謂之承漿交於
上九上九齗交至於𩕄會任督迺代參首而下復反於
箕尾長強尾骶任督再交故乾者任督之準維蹻之所
循起也離為隂蹻下發於照海中達隂交上至於缺盆
自左而右坎為陽蹻下發于甲脈中達陽關上至於曲
垣自右而左兩維所衝季脇之中散於氣尸鬱於不容
凡尺有八寸四周其度而與身等數故易七尺有二寸
脈絡所會四百三十有二一辰之周十有八交二日而
盡脈絡之會故乾十二爻終始戊巳天道繩於上冥泉
準於下任督始交在兩隧之中亥子之律端也别隧而
左屯蒙受之終始庚辛交於需訟在會隂長強之間故
左與右交右與左交乾居其中而息數獨殷十有八交
二千一百九十餘息之所取衷也需訟之隧出於壬癸
其左師比師比之隧出於甲乙其右小畜與履小畜履
之隧出於丙丁丙丁甲乙之交在中極腰俞之下自是
而維蹻衝帶正别所交舉可推也陽椎三七督穴三九
隂膺二六任穴三八隂陽相倚成爻其間故爻者交也
衝維不交則髃蹻解渙髃蹻解渙則乾坤之道息矣故
交者人倫之紀也交而後邪生焉邪而後交治之泰與
同人交於中極之間陽關之下弁與肆互戊治於前庚
治於後謙與隨交於關元之下陽關之間咸與建互壬
治於前甲治於後臨與噬嗑交於石門之間陽關之上
鞬與旗互丙治於前戊治於後剥與旡妄交與氣海命
門之間咸與桴互庚治於前壬治於後頥與大過交於
隂交懸樞之下維蹻始直首腹耳目手口足股之所相
為柎也故頥大過中孚小過八者天地之矩矱也頥與
大過甲丙既交而坎離受之坎戊則離庚離戊則坎庚
辛巳從之交於神闕之下懸樞之上萬物之要道也故
氐者七緯之柄羅堰而上星漢之津梁也女氐懸平在
帝后之中兩垣所俠謂之神關二八以停上於廉泉瘂
門而下積尸天隂戊巳庚辛之所均也咸發於攝提之
下遯動於匏瓜之外脊中而南交於水分水分而上是
為三脘包於建里晉家人蹇損夬萃困革之所會也震
漸而上至艮歸妹膂脇既平衝維迺乘筋束之南達於
巨闕鳩尾中庭膻中玉堂北出至陽是為坤維故自坤
上下九寸五分復於正交倚而取之帶脈之中經也帶
行者以衝衝行者以帶衝帶相維任督以平故自坤而
南尺有八寸神庭之交則亦猶是矣乾下七寸懸垂於
頥兊端之陽直於腦戶其上為復交於大畜素膠之陽
直於強間故自乾下而上乾上而下六寸四分復與大
畜无妄及剥四者隂陽之宫庭也君子觀復以畜德觀
剥以去妄深息而㳙舍興雲著於晝聞雷著於夜故其
疴疾不作動靜無罅六節五制勝負之紀君子與百姓
同患而不與百姓同病也小人之病診於脈君子之病
診於息息復不移若與天稽至希以微迺與化齊易之
周甲二十五萬九千二百絀於天度三千七百八十以
十約之三百七十有八故一日之息下於天圓三百七
十有八消息十三準於天方三百六十強五故六日之
息贏辰之數二千一百九十強一七日而復地之制也
地制以六天候以五人節以三三以衡五六以御三故
五運化於上六氣平於下其勝不過其負不衂澹漸相
報不與物搏故五運有所不制六氣有所不詰心治則
氣治水治火治肺之左盖發於右寸右盖發於左寸
上以候上中以候中下以候下下中之間持以候膽上
中之間不持以候心故心有在於坎有在於離左制以
土右制以金土勞以思金專以悲主客數撓子母迺離
故客不能為賊主迺為賊其陽不治則其隂治之陽治
以隂隂治以陽隨陽而蠱隂隨甲而蠱乙甲乙反復故
隨以六乙治於晝蠱以六甲治於夜革庚而鼎辛鼎戊
而革已巽戊而兊已兊庚而巽辛治巽者以庚治革者
以已故隂陽之道左右相治彼此互取精物之義也左
尺而下右尺而上坎離再濟大陵之水交於亢池右寸
而下左關而上坎離再濟大陵之水交於積尸四者精
物之所為生死也大陵之隂至於天津亢池之陽至於
鬼目二尺有一寸艮脊為主包絡隔膜肝膽脾胃大小
腸治之三八在於廣明則七繫於大衝四九在於廣明
則三繫於大衝天津之陽至於亢池鬼目之隂至於陵
尸尺有五寸頂凥為主心肺咽門腎膀胱闌門治之二
七在於前陽則九繫於後隂一六在於前隂則一究於
後陽二八四六衝維所射五十之衡環居其中天之五
垣所正厥事也故腑臟所縈不有恒絡隂陽所會不有
恒舍其有恒舍則循厥次五日而候七日而復隂左而
上陽右而下肺有三盖胃有三門腎有三焦舌有三本
息有三隧短極於十長極於千四百六十有一中於五
十及百二十餘一至人持之無為無思平心以虚息迺
以徐心平息徐天下袪袪不息不思天下迺治何以持
之雲雷水火雲在於天雷在於淵兩濟之下敬視兩過
兩濟不過迺治天下
(右圖依周易為序乾坤立於四正餘皆以次平分三部歛前圖八際之律為中圖三部之息天人迺合周)
(易之序於是可見也自岐黃以來皆言漏下十刻氣一千一百二十五息自寅至未六千七百五十息為)
(陽自申至丑六千七百五十息為隂晝夜計一萬三千五百息人身榮衛一十六丈二尺呼行三寸吸行)
(三寸一息之間脈行六寸漏下一刻呼吸一千三百五息脈行八丈一尺二刻而周一時呼吸一千一百)
(二十五息脈六十七丈五尺四時有餘晝夜一萬三千五百息脈行八百一十丈凡五十周於身為五十)
(營此獨不然者以氣有緩急遲疾人有長短隆薄呼吸之數平命於心心燥則息疾心緩則息舒呼吸之)
(氣出三入一不分三寸之候營脈之動吸一呼三可定平人之息今以漏晷實測之每晷移辰二千一百)
(九十一息有餘二辰而得四千三百八十三息一日晝夜凡得二萬六千二百九十八息以十乘之為六)
(十歲歴之實兩候十日之積每辰動脈八千七百六十六營一日晝夜凡動十萬五千一百九十二營以)
(五乘之為六十歲歴之實一候五日之積故氣動以一脈動以倍一息之脈動有四營一辰之氣分為六)
(候候有三變自左而中而右六候之息十有八變一日而七十二候二百一十六變人身任督兩蹻隂陽)
(之分七丈三尺五分句股倚徑因而三之二十一丈九尺一寸五分準易之體七十有二圍而三之二百)
(十六不及天分三十一五一日之餘三百七十有八約以天方去其十二七五凡六日而又餘滿二千一)
(百九十一為七十三周故日七日來復天以六為節地以五為制六節者本支五制者本干支有風熱濕)
(暑燥寒千有水火土金水故運五而氣六候五而復六也内經以地支十二對待為六氣五千相從為五)
(運五運有主運客運六氣有主氣客氣主氣紀歲歲半以前司天主之歲半以後司泉主之司天在上三)
(年而降遷於司泉司泉在下三年而升遷於司天客氣紀步子午君火少隂司天燥金為客太隂濕土步)
(於天左厥隂風木步於天右太陽寒水步於地左少陽相火步於地右至卯酉而遷寅申相火少陽司天)
(風水為客太隂濕土步於天右陽明燥金步於天左少隂君火步於地左太陽寒水步於地右至己亥而)
(遷正對相化對勝有復正勝不負一年分間故亦謂之間氣主運職令五行之序從其所生一木二火三)
(土四金五木各七十二日有竒以次相位客運職化五行之□從其所化甲巳為土乙庚為金丙辛為水)
(丁壬為水戊癸為火亦七十二日有竒間歲而遷五陽之年客運有過先天十三五隂之年客運不及後)
(天十三平氣之年干支比齊交於大寒故亦謂之齊天氣運之行各有主客制化之甪則主氣而運客其)
(約以子午為少隂君火丑未為太隂濕土寅申為少陽相火卯酉為陽明燥金辰戌為太陽寒水己亥為)
(厥隂風水乘於五化其氣生運曰順克運曰刑運生氣者小逆相得則微運克氣者不和不相得則甚故)
(曰土運之歲上見陽明木運之歲上見少隂少隂金運之歲上見陽明木運之歲上見厥隂水運之歲上)
(見太陽天之與會是曰天符之會為天符承歲為歲直三合為治為太乙天符之會大過之運得司地之)
(之氣為同天符不及之運得司地之氣為同歲會運同四孟為支德之符世之言隂陽者皆本於此今亦)
(不同者以五臟六腑雖分隂陽而五運六氣實無所專治臟腑之精應於星物運氣之精貫於營衛上下)
(同流日十二周逢生則得逢衰則射視於我主不視於客肺以九而處上腎以一而處下肝以三而處左)
(交於右脾以七而處右交於中胃以五而四治左乘衝氣達於肺之左管為少隂金右乘衝氣達於肺之)
(右管為少隂火左引維氣達於肺之左下為厥隂木右引維氣達於肺之右下為太隂水太隂之水合於)
(胃系厥陰之水合於脾系少隂之火合於肝系少隂之金合於腎系以上皆為隂而心統之都於膻中是)
(為書象繋於背鬲包絡以二七而處上胞膀胱以一六而處下小腸闌門以三八處左而交於前大腸氣)
(海以四九處右而交於後胃以十而四治前引三七以交於腎之左左引二八以交於腎之前上引九一)
(以交於腎之右右引四六以交於腎之下以下皆為陽而膽統之都於胞中是為圖象繫於腹故隂有五)
(臟臟有五系上隂之君心懸於肺故肺與心别自為系陽有四腑腑有四房下陽之君膽懸於肝故膽獨)
(為一系以上五隂虚胃以與心以下四陽實胃以與膽其合則十其别則九合為二十别為十八故十八)
(者三六之會腑臟變化之紀也分其十八上持人迎上持氣口自關而上謂之肺自關而下謂之腎關中)
(謂之胃肺胃之間謂之心胃腎之間謂之膽左胃之位可以候肝肺胃之位可以候脾包小腸之候見於)
(左肺南大腸之候見於右肺胞闌門之候見於左腎膀胱氣海之候見於右腎四系之候皆繋於心故易)
(之道不可以一取也自有内經以來五臟六腑註為不刊而三焦一腑訛云三處心包鬲絡又混一膜肝)
(出脾右而以為左命同於腎而别兩方疑滯燦然又以兩蹻孤竹二絡脾脈自係大經義雖可尋理殊無)
(取盖此書出於春秋之時遺文雖存而黃岐去遠運氣之學錯於隂陽仲尼未刪無所據証唯其間氣紀)
(步主氣紀歲與易序同歸信其近古耳岐黃在堯典之前二百許歲與竹書較之軒轅百年顓頊七十八)
(年帝嚳六十三年帝摯九年共二百五十年斗差四度堯典日在虚九度軒轅時當在危三四度戊癸經)
(于虚危而稱伏羲大始天元冊文云丹天之氣經於牛女戊分黅天之氣經于心尾已分蒼天之氣經于)
(危室柳鬼素天之氣經于亢氐昴畢元天之氣經于張翼婁得其時子癸在於牛女甲巳在於心尾則當)
(春秋時非羲軒時無疑也古書多所假託未嘗實測以伎孤行故久而愈隠惟氣運司於天官歲有考驗)
(與道出入今攷易序乾直於戊巳為冬至子分六氣之始戊與癸合為乾之上際已與甲合為乾之下際)
(上下十二爻以五乘之為周甲之辰以七十二乘之為周歲之歴一日十二辰一卦之直十二日一氣五)
(卦五卦之直六十日六氣而周一歲之歴五歲而周五卦之運乾始於戊子終於己亥乾乘坤位以授於)
(屯屯始於庚子終於辛亥屯蒙反對屯為天之左間則蒙為地之左間蒙承水德以授於需需始於壬子)
(終於癸亥需訟反對需為天之右間則訟為地之右間訟承大德以授於師師始於甲子終於乙亥師比)
(反對師為天之左間則比為地之左間比承金德以授於小畜小畜始於丙子終於丁亥小畜履反對小)
(畜為天之右間則履為地之右間履承木德復生戊子以授於泰自是左右分行各以戊庚壬甲丙為天)
(之間次癸乙丁巳辛為地之間次乾之下際與屯之上際為更革之端故屯以庚而兼甲乾以己而兼壬)
(六氣之周三十六卦其合七十有二令者司天合者司地每氣之合各七十二以化氣主客命其上下則)
(運氣之義一也唯内經主客以克步六易序主客以生步五耳一卦之直十二日以十二乘七十二為八)
(百六十四日為主氣間氣之終五運所乘四千三百二十日而歲步迺備故一氣之運有七十二卦六氣)
(之步有七十二日以干乘之得兩歲之日為化氣之合日以支乘之得兩歲之辰為化氣之合辰以干支)
(合乘得周甲之歲為化氣之會歲主客勝負可得而齊也勝負相乘化與不化存乎呼吸呼吸出膻中與)
(營氣别隧營氣出中腑與衞氣别隧然營氣所行上達於宗氣宗氣之動下運衞氣營衞順逆宗氣得而)
(治之其往復長短權量寸尺非呼吸不可得而别也手之寸上謂之八迎寸下謂之氣口氣口脈口也亦)
(謂寸口寸口主中人迎主外兩者之氣與呼吸相應人之呼吸自結喉而下廉泉而外上一寸謂之人迎)
(下一寸謂之氣口氣口氣舍也引手屈之至於喉下上為人迎下為氣舍與之相應故謂之名氣脈所會)
(皆在於寸故為寸口亦謂脈口内經言人迎一盛病在足少陽一盛而躁病在手少陽人迎二盛病在足)
(太陽二盛而躁病在手太陽人迎三盛病在足陽明三盛而躁病在手陽明人迎四倍且大且數名日覆)
(陽覆陽為外格死不治脈口一盛病在足厥隂一盛而躁在手心主脈口二盛病在足少隂二盛而躁在)
(手少隂脈口三盛病在足太隂三盛而躁在手太隂脈口四盛且大且數名曰溢隂溢隂為内關死不治)
(盛者加也凡氣呼吸脈皆倍之一息四動一盛而五再盛而六三盛而七再倍而覆加盛之數皆視腑臟)
(斤兩尺度以為其候腑臟皆生於火火在於上故躁皆視上脾以化物膽生於水亦為燥火火鬱則呼宣)
(之火萌則吸清之呼吸三隧與三焦相導三焦失位則三隧不應内經曰北政之歲少隂在泉則寸口不)
(應厥隂在泉則右不應大隂在泉則左不應南政之歲少隂司天則寸口不應厥隂司天則右不應太隂)
(司天則左不應諸失位者脈不應於下則息不應於上凡諸不應皆生於心君火失位則相火從之視日)
(所感以留其客客迺為賊上下不得歲辰所會其病迺劇故心平則氣平心正則氣正氣平者諸盛不見)
(於手氣正者諸邪不入於臟靜室獨居視其嘘吸長短出入或應或否或剥或復原本序易則天人之義)
(居然見矣)
文圖緯中
卦氣直甲(正化對化)紀歲紀步(左行從母右行從子)歲合歲隂
(右緯以五運六氣乘七十二卦别臟腑之治與内經亦不同者内經以風熱濕暑燥寒為序三氣遞為上)
(下少隂熱火在於上則陽明燥金在於下太隂濕土在於上則太陽寒水在於下少陽相火在於上則厥)
(隂風木在於下六氣對反以為見胗之候其原别於周易南為離令坤巽間之北為乾令兊坎間之兊交)
(於震之下爻以為相火承坤之治又交於艮之上爻以為相火承乾之治故兊處乾坤之間體有兩變兼)
(治震艮為手足之標手之三隂從藏走手手之三陽從手走頭足之三陽從頭走足足之三隂從兄走腹)
(故乾坤為手足之頭腹坎離為手足之耳目巽在股間為會隂之始兊在兊端為任督之交故以兊居少)
(陽之位上取火於艮寅下取火於大心承乾坤之治通坎離之氣也今不然者以隂陽腑臟上下各六特)
(心包三焦兩家之火游行不定分於子午乘於卯酉寄居於乙丙辛庚之間内經不著其說舉一藏二以)
(俟解者故水木土金各行一氣而火獨居二明五行之各有二氣而火於人身獨周四隅貫於五際也故)
(戊巳為五德之中火土所居南政以戊取癸熱火秉權則北政以癸取戊寒水秉權心與膀胱遞為主客)
(離坎治之左行丁壬為木則壬丁為金肝與大腸遞為主客巽乾治之丙辛為火則辛丙為木小腸與腎)
(遞為主客震兊治之震兊所治為大地之首尾兼有五運以宣六氣故震之下爻為丙辛小腸相火臨於)
(明水震之中爻為戊巳三焦游火臨於心包震之上爻為乙庚膽雷木臨於肺良金故左行者乙庚為木)
(膽受命於肺而稱化金右行者庚乙為金肺授權於膽亦當化木以兊金不化故但為金左行丁壬為木)
(肝制命於大腸而稱化木右行壬丁為金大腸受命於肝亦當化木以乾金不化故但為金左行者丙辛)
(為火小腸輸液於腎而稱化水右行者辛丙為水腎傳精於小腸亦當化火以少隂兊水不化故但為水)
(内經以明水為相火之位盖辛庚之間有心包之火乙丙之間有三焦之火少陽相火既潛於東方則厥)
(隂游火自乘於兊位遺東西而舉上下故言少隂在上則陽明在下風木在上則相火在下濕土在上則)
(寒水在下以兊水而通震火故言寒水初運風木二運燥火三運濕土四運相火五運燥金六運也其實)
(有燥金則有良金有寒水則有明水有風木則有雷木有熱火則有游火有濕土則有燥土寒水與明水)
(交於西北燥金與良金交於正西君火與相火交於東南風木與雷木交於正東脾以燥土自艮御坤胃)
(以濕土自坤御艮為紫宫之門戶故六氣灌輸間步左右不可易也三焦心包亦為戊巳以其游行不用)
(紀歲故常在兩坤之中而合於水木之際然乾始於西北陽明燥金為左間後丙而主戊則厥隂游火當)
(用紀歲故西北之始乾紀於心包壬丁為左間庚乙為右間正南之中乾紀於君火甲巳為左間丁壬為)
(右間坤之始於西南太隂左而厥隂右則君火紀歲中於正東乙庚右而丙辛左則三焦紀歲戊巳所直)
(間於四街上下所行各循其路也周易上經三十六歲以乾直子午坤直夘酉内經用之為子午之歲上)
(見少隂下見陽明陽明燥金則卯酉也上經坎離四卦以象上下坤維之間左右東西三十六卦為少隂)
(明水少陽相火大隂良金少陽旉木厥隂游火少陽游火平行之道路内經舉其上下以例東西易包舉)
(之䋲於任督以例八脈兩蹻之脈發於坎離終始於頥大過衝帶之脈交於兩濟環於小過中孚乾在任)
(督以通諸脈呼吸三息主間屢遷而皆與乾會故明於陽隂之道路而後二篇之上下可得而識也已得)
(其上下迺别其左右左右隂陽俞穴皆殊氣運亦别約以爻象為主視其化勝以别主客乾戊之運上見)
(戊巳下見子丑金火始革火土再合在於初二潜見之會上見庚辛下見寅卯金水始流火金再革在於)
(三四惕躍之會上見壬癸下見辰巳金水始達火金再克飛戰之會屯為庚運太白司化子丑之爻上見)
(金水下見火土盤桓屯邅寅卯之爻上見木火下見火金或吝或明辰巳之爻上見土金下見水木或凶)
(或泣故氣運者衰世之論也權化者季主之務也當否殊方應違異致要以君相内外察其順逆别其邪)
(正省歲省月不失時日與運上下故曰天符執法歲直布令太乙主貴邪中行令者病中執法者殆中主)
(貴人者死亦各其義也春秋元年己未運德火戊歲德土已三合為治太乙天符之會其年戊癸代辛丙)
(為治少隂君火司天太陽寒水司泉其十一年己巳土德始變天刑歲直其二百四十二年庚申木德始)
(究天刑歲直其先甲午火德再作衰於金土寒水在下金勝風木司於右間其明年劉卷會諸侯於召陵)
(是則吳遂入郢之歲也又十二年乙巳天刑再直至於丙辰是為歲會邪中貴人吳越齊楚皆當之是越)
(敗吳㩦李及齊人殺陽生之歲也於是庚申春秋迺終又九年魯朝於越又三十六年夏六月朔食火德)
(迺究土德受之故五德相繼各七十二年其合各一百四十有四一卦之直各十二年一德之運各十二)
(卦其元各七十二歲别其上下左右道路而天地之疴可胗而復也凡胗天地視歲星所在以别隂陽歲)
(陽在左則歲隂在右歲移一舍每舍為為一百四十四分每舍而贏一分凡一百四十四年而行一百四)
(十五舍故易七十二卦分為隂陽得一百四十四歲一為歲直餘為左右間一百四十四歲而復則百四)
(十五卦矣古法以一千七百二十八年而踰十二舍為一大周復反乾坤之始四千三百二十歲而踰四)
(千三百六十加二十三歲而滿周天之辰與日始會世歷推歲星三百九十八日八十八分伏見一週行)
(星三十三度六十三分七十五秒以歲交之餘當星合之度本日追歲無復夐别雖復乘以十一除以八)
(十三距古歲次常後二宫非復聖人所用揆隂測陽之故今以大象歲餘十三辰九分三釐三毫三絲并)
(太數歲餘四十五辰六分七釐五毫合為五十九辰六分八毫四絲拆為二十九辰八分四毫二絲九一)
(百四十五周而滿歲分之常次四千三百二十三辰加以兩歲之餘而滿象數之定分四千三百八十二)
(辰六分八毫四絲故一百四十六歲而歲移一宫春秋襄公二十八年丙辰歲在星紀漸於元枵又二千)
(一百六十一年星在析木是其候也歲星之候既明而後五緯天泉刑德福害可以間起也)
三易洞璣卷五
