欽定四庫全書
太平惠民和劑局方卷二
宋陳師文等撰
治傷寒
人參敗毒散治傷寒時氣頭痛項強壯熱惡寒身體煩
疼及寒壅欬嗽鼻聲重風痰頭痛嘔噦寒熱並治之
人參(去蘆洗焙)茯苓(去皮)甘草
前胡(去苖洗焙)芎藭羌活(去蘆)
獨活(去苖)桔梗柴胡(去苖洗焙)
枳殼(水浸去穰剉麩炒黃色各等分)
右為細末每服二錢水一盞生薑薄荷各少許煎七
分去滓溫服不拘時寒多則熱服熱多則溫服
小柴胡湯治傷寒温熱病身熱惡風頸項強急胸滿脇
痛嘔噦煩渴寒熱往來身面皆黃小便不利大便秘澁
或過經未解或潮熱不除及瘥後勞復發熱疼痛婦人
傷風頭痛煩熱經血適斷寒熱如瘧發作有時及産後
傷風頭痛煩熱並宜服之
柴胡(去蘆半斤)黃芩人參(去蘆)
甘草(炙各三兩)半夏(湯洗七次焙乾二兩半)
右為麄末每服三大錢水盞半生薑一片棗一箇擘
破同煎七分去滓稍熱服不拘時小兒分作二服更
量大小加減
林檎散治傷寒及時行疫癘頭痛項強壯熱惡寒腰背
四肢拘急煩疼面赤咽乾嘔逆煩渴
山梔子(去皮)麻黃(去節)乾葛
川大黃蒼术(去皮)肉桂(去麄皮)
石膏(各一兩半)木通當歸(去蘆洗)
甘草(炙)瞿麥川芎
前胡(去蘆各一兩)藿香葉川烏頭(炮裂去皮劑各半兩)
右為麄末每服二錢水一盞入林檎糝十數斤新者
亦得煎七分稍熱服不拘時相次再服衣被蓋汗出
為度
柴胡石膏散治時行瘟疫壯熱惡風頭痛體疼鼻塞咽
乾心胸煩滿寒熱往來痰實欬嗽涕唾稠粘
桑白皮黃芩(各三十七兩半)升麻(二十五兩)
石膏前胡(去苗)赤芍藥
乾葛柴胡(去苗各五十兩)荆芥穗(去土三十七兩)
右為麄末每服二錢水一盞生薑三片淡䜴十粒煎
七分去滓稍熱服小兒分作一服量大小加減不拘
時候
麻黃湯治傷寒頭痛發熱惡風骨節痛喘滿無汗
麻黃(去節二兩)杏仁(七兩去皮尖炒過研如膏)
肉桂(去麄皮三兩)甘草(炙一兩)
右為麄散入杏仁膏令勻每服三錢水一盞半煎八
分去滓溫服汗出為度若病自汗者不可服不拘時
小青龍湯治傷寒表不解心下有水氣乾嘔發熱欬嗽
微喘又治溢飲身體疼重及欬逆倚息不得安卧或因
形寒飲冷内傷肺經咳嗽喘急嘔吐涎沫並宜服之
麻黃(去根節)芍藥細辛(去葉)
乾薑(炮)甘草(剉炒)肉桂(去麄皮各三兩)
五味子(二十粒)半夏(湯洗净二兩半)
右為麄散入半夏令勻每服三錢水一盞半煎至一
盞去滓食後溫服
聖散子治傷寒時行疫癘風溫濕溫一切不問隂陽两
感表裏未辨或外熱内寒或外寒内熱頭項腰背拘急
疼痛發熱惡寒肢節疼重嘔逆喘欬鼻塞身重及食飲
生冷傷在胃脘胸膈滿悶腹脇脹痛心下結痞手足逆
冷腸鳴泄瀉水榖不消時自汗出小便不利並宜服之
草豆蔲(去皮十個)石菖蒲高良薑
猪苓(去皮)蒼术茯苓(去黑皮)
芍藥獨活(去蘆)附子(炮去皮臍)
麻黃(去根節)厚朴(去麄皮薑汁炙)藁本(去土)
枳殼(去穰麩炒)柴胡(去蘆)澤瀉
防風(去蘆)藿香(去土及大枝梗)吳茱萸(湯洗七次)
半夏(湯洗七次薑汁製)吳白术(各半兩)
甘草(炙剉二兩)細辛(半兩)
右為麄散每服四錢水盞半煎取一盞去滓熱服不
拘時取遍身微汗即愈時氣不和空服飲之辟邪疫
五積散調中順氣除風冷化痰飲治脾胃宿冷腹脇脹
痛胸膈停痰嘔逆惡心或外感風寒内傷生冷心腹痞
悶頭目昏痛肩背拘急肢體怠惰寒熱往來飲食不進
及婦人血氣不調心腹撮痛經候不勻或閉不通並宜
服之
陳橘皮(去白)枳殼(去穰麩炒)麻黃(去根節各六兩)
白芍藥川芎當歸(去蘆洗)
甘草(炙剉)茯苓(去皮)半夏(湯洗七次)
肉桂(去麄皮)白芷(各五兩)厚朴(去麄皮)
亁薑(炮各四兩)桔梗(去蘆各十二兩)蒼术(淨洗去皮二十四兩)
右除肉桂枳殼外别為麄木外一十三味同為麄末
慢火炒令色轉攤冷次入肉桂枳殼末令勻每服三
錢水一盞半生薑三片煎一中盞去滓稍熱服如冷
氣奔衝心脇臍腹脹滿刺痛反胃嘔吐泄痢清榖及
痃癖癥瘕膀胱小腸氣痛即入煨生薑三片鹽少許
同煎如傷寒時疫頭痛體疼惡風發熱項背強痛入
葱白三寸豉七粒同煎若但覺惡寒或身不甚熱肢
體拘急或手足厥冷即入炒茱萸七粒鹽少許同煎
如寒熱不調欬嗽喘滿入棗煎婦人産難入醋一合
同煎並不拘時候
升麻葛根湯治大人小兒時氣瘟疫頭痛發熱肢體煩
疼及瘡疹已發及未發疑貳之間並宜服之
升麻葛根白芍藥
甘草(炙各十兩)
右為麄末每服三錢水一盞半煎取一中盞去滓稍
熱服不拘時候日二三服以病身清凉為度小兒量
歲數加減與服
葛根解肌湯治傷寒瘟病時行寒疫頭痛項強發熱惡
寒肢體拘急骨節煩疼腰脊強痛胸膈煩悶
葛根(四兩)麻黃(去根節三兩)黃芩
芍藥甘草(炙各二兩)肉桂(去麄皮一兩)
右為麄末每服三錢水一盞半棗子一枚煎至八分
去滓稍熱服不拘時候取汗出為度
金沸草散治風化痰除頭目昏痛頸項強急往來寒熱
肢體煩疼胸膈滿悶痰涎不利欬嗽喘滿涕唾稠粘及
治時行寒疫壯熱惡風
荆芥穗(四兩)前胡(去蘆)麻黃(去根節)
旋覆花(各二兩)甘草(剉炒)半夏(湯洗七次薑汁浸)
赤芍藥(各一兩)
右為麄末每服三錢水一盞半生薑三片棗一枚同
煎八分去滓溫服不拘時有寒邪則汗出如風盛則
解利
大柴胡湯治傷寒十餘日邪氣結在裏寒熱往來大便
秘澁腹滿脹痛譫語心中痞硬飲食不下或不大便五
六日繞臍刺痛時發煩躁及汗後如瘧日晚發熱兼臟
腑實脉有力者可服之
柴胡(去蘆半斤)黃芩赤芍藥(各三兩)
大黃(二兩)半夏(湯洗七次切作片子焙乾二兩半)
枳實(去穰麩炒半兩)
右為麄末入半夏令勻每服三錢水一盞半生薑五
片棗一枚煎至一中盞去滓溫服食後臨卧此藥治
傷寒内熱裏實若身體疼痛是表證未解不可服之
术附湯治風濕相搏身體煩疼不能轉側不嘔不渴大
便堅硬小便自利及風虛頭目眩重甚者不知食味
白术(四兩)附子(炮去皮臍細切一兩半)
甘草(剉炒二兩)
右為麄末入附子令勻每服三錢水一盞半生薑五
片棗一枚同煎一盞去滓溫服食前此藥暖肌補
中助陽氣止自汗
防己黃耆湯治風濕相搏客在皮膚一身盡重四肢少
力關節煩疼時自汗出洒淅惡風不欲去衣及治風冷
客搏腰脚浮腫上輕下重不能屈伸
防己(四兩)黃耆(五兩)甘草(炙二兩)
白术(三兩)
右為麄末每服三錢水一盞半生薑三片棗一箇煎
至一盞稍熱服不拘時蓋覆溫卧令微汗瘥
薑附湯治傷寒已經轉下又曾發汗内外俱虛邪氣未
解表證不見身無大熱晝日煩躁不得眠睡夜即安静
不嘔不渴脉候沉微者宜服之又治暴中風冷久積痰
水心腹冷痛霍亂轉筋一切虛寒並皆治之
亁薑(為麄末一兩)附子(生去皮臍細切一枚)
右合勻每服三錢水一盞半煎至一盞去滓溫服食
前
竹葉石膏湯治傷寒時氣表裏俱虛遍身發熱心胸煩
悶或得汗已解内無津液虚羸少氣胸中煩滿氣逆欲
吐及諸虛煩熱與傷寒相似但不惡寒身不疼頭不痛
脉不緊數即不可汗下宜服此藥
石膏(一斤)半夏(湯洗七次三兩半)
甘草(炙二兩)人參(去蘆一兩)麥門冬(去心五兩半)
右為麄末入半夏令勻每服三錢水二盞入青竹葉
生薑各五六片煎至一盞半去滓入粳米百餘粒再
煎米熟去米溫服不拘時
五苓散治傷寒溫熱病表裏未解頭痛發熱口燥咽乾
煩渴飲水或水入即吐或小便不利及汗出表解煩渴
不止又治霍亂吐利躁渴引飲
澤瀉(二十五兩)猪苓(去皮)赤茯苓(去皮)
白术(去蘆各十五兩)肉桂(去麄皮十兩)
右為細末每服二錢熱湯調下不拘時服訖多飲熱
湯有汗出即愈又治瘀熱在裏身發黃疸濃煎茵
陳蒿湯下食前服疸病發渴及中暑引飲亦可用水
調服小兒加白术末少許如發虚熱加綿黃耆人參
末少許
四逆湯治傷寒自利不渴嘔噦不止或吐利俱發小便
或澁或利或汗出過多脉微欲絶腹痛脹滿手足逆冷
及一切虛寒厥冷並宜服之凡傷寒有此證候皆由陽
氣虛裏有寒雖更覺頭痛體疼發熱惡寒四肢拘急表
證悉具者未可攻表先宜服此藥助陽救裏
甘草(炙二兩)乾薑(兩半)附子(生去皮臍半兩)
右以甘草乾薑為麄末入附子令勻每服三錢水一
盞半煎至一中盞去滓溫服不拘時常服消暑氣分
水榖
大順散治冐暑伏熱引飲過多脾胃受濕水榖不分清
濁相干隂陽氣逆霍亂嘔吐臟腑不調
甘草(三十斤剉寸長)乾薑杏仁(去皮尖)
肉桂(去麄皮各四斤)
右先將甘草用白砂炒及八分黃熟次入乾薑同炒
令薑裂次入杏仁又同炒候杏仁不作聲為度用篩
隔淨後入肉桂一處搗羅為散每服二錢水一中盞
煎七分去滓溫服如煩躁井花水調下不拘時沸湯
點亦得
白虎湯治傷寒大汗出後表證已解心胸大煩渴表裏
俱熱時時惡風大渴舌上乾躁而煩欲飲水數升者宜
服之又治夏月中暑毒汗出惡寒身熱而渴
石膏(二十五斤洗研)知母(一百五十兩)甘草(爁七十五兩)
右為細末每服三錢水一盞半入硬米三十餘粒煎
至一盞去滓溫服小兒量力與之或加人參少許同
煎亦得食後服此藥立夏後立秋前可服春月及立
秋後并亡血虛家並不可服
香薷圓治大人小兒傷暑伏熱躁渴瞀悶頭目昏眩胸
膈煩滿嘔噦惡心口苦舌乾肢體困倦不思飲食或發
霍亂吐利轉筋並宜服之
乾木瓜紫蘇(去麄根)香薷(去土各一兩)
白茯神(去木)藿香葉檀香(剉)
甘草(剉炙)丁香(各半兩)
右為細末煉蜜和勻圓每一兩作三十圓每服一圓
至二圓細嚼溫湯下或新汲水化下小兒半圓不拘
時
香薷散治臟腑冷熱不調飲食不節或食腥膾生冷過
度或起居不節或露卧濕地或當風取凉而風冷之氣
歸於三焦傳於脾胃得冷不能消化水穀致令真邪相
干腸胃虛弱飲食變亂於腸胃之間便致吐利心腹疼
痛霍亂氣逆有心痛而先吐者有腹痛而先利者有吐
利俱發者有發熱頭痛體疼而復吐利虛煩者或但吐
利心腹刺痛者或轉筋拘急疼痛或但嘔而無物出或
四肢逆冷而脉欲絶或煩悶昏塞而欲死者此藥悉能
治
香薷(去土一斤)白扁豆厚朴(去麄皮薑汁塗炙令黃各半斤)
右麄末每服三錢水一盞酒一分同煎七分去滓水
中沉冷連喫二服立效不拘時活人書方不用白
扁豆加黃連四两剉生薑汁同研勻炒黃色名黃連
香薷散
枇杷葉散治冐暑伏熱引飲過多脾胃傷冷飲食不化
胸膈痞悶嘔噦惡心頭目昏眩口乾煩渴肢體困倦全
不思食或隂陽不和致成霍亂吐利轉筋煩躁引飲
麥門冬(湯洗去心)白茅根木瓜
甘草(炙各一兩)枇杷葉(去毛淨炙)陳橘皮(去白)
丁香(各半兩)香薷(三分)厚朴(去麄皮薑汁炙四兩)
右為細末每服二錢水一盞生薑二片煎七分去滓
溫服溫水調亦得如煩躁用新汲水調下不拘時小
兒三歲已下可服半錢更量大小加減
僧伽應夢人參散治傷寒體熱頭痛風壅痰嗽咯血等
疾
人參白芷乾薑
桔梗青皮(去穰)白术(各等分)
右為細末每服二錢水一盞薑二片棗二箇煎七分
通口服如傷寒入淡䜴同煎熱進神效不拘時
香蘇散治四時瘟疫傷寒
陳皮(二兩)香附子(炒去毛)紫蘇葉(各四兩)
甘草(炙兩)一
右為麄末每服三錢水一盞煎七分去滓熱服不拘
時日三服若作細末只服二錢入鹽點服(嘗有白髮老人授此
方與一富人家其家合施當大疫城中病者皆愈其後疫鬼問富人富人以實告鬼曰此老教三人矣稽
顙而退)
大已寒圓治傷寒積冷臟腑虛弱心腹㽲痛脇肋脹滿
泄瀉腸鳴自利自汗米穀不化陽氣暴衰隂氣獨勝手
足厥冷傷寒隂盛神昏脉短四肢怠惰並宜服之
高良薑乾薑(炮各六斤)肉桂(去麄皮)
蓽撥(各四斤)
右為末水煑麵糊圓如梧桐子大每二十圓米飲下
食前
太陽丹治頭疼傷寒感風氣積偏正夾腦一切頭痛每
服一粒薄荷茶嚼下風壅痰盛咽膈不利亦宜服之
川烏(大者炮去皮臍)川芎白芷
甘草(炙各一斤)石膏(二斤别研細)腦子(二兩)
右為細末蜜同麵糊為圓每兩作一十八粒硃砂為
衣
和解散治四時傷寒頭痛增寒壯熱煩躁自汗欬嗽吐
痢
蒼术(去皮一斤)藁本桔梗
甘草(各半斤)厚朴(去皮薑汁炙)陳皮(去白各四兩)
右為麄末每服三錢水一盞半生薑三片棗二枚煎
七分不拘時熱服
正氣散治傷寒隂症憎寒惡風正氣逐冷胸膈噎塞脇
肋膨脹心下堅痞吐利嘔逆酸水欬逆怠惰嗜卧不思
飲食
白术陳皮藿香(去根各一兩)
甘草(炒七錢)半夏厚朴(同半夏各三兩為末生薑四兩研細
同為餅子微炒)
右為細末每服二錢生薑三片棗一枚水一盞煎七
分食前稍熱服又治久患瘧疾膈氣心痛日進三服
常服順氣寬中辟除瘟疫
十華散治丈夫五勞七傷渾身疼痛四肢拘急腰膝無
力脾元氣虚不思飲食霍亂吐瀉四肢冷麻兼解二毒
傷寒療脚氣流注腫痛行步不得及虛勞等疾並治之
五加皮陳皮(去白)乾薑(炮)
甘草(爁各十六兩)大川烏(三兩)附子(六兩炮)
桔梗(炒)肉桂(去麄皮)綿黃耆(去蘆炒)
蒼术(去皮)羌活(各八兩八錢)
右為細末每服二錢水一盞薑二片棗一枚煎六分
不拘時熱鹽酒調服亦得
剉散治男子婦人五勞七傷感冷冐寒氣弱體虛多倦
少力常服壯筋骨肢體輕健進食
天仙藤荆芥穗前胡(生薑製炒)
乾葛青蒿子(炒)桑白皮(炒)
麻黃(去根節)桔梗香附子(炒)
陳橘皮柴胡蒼术(炒各十斤)
白芍藥茴香(炒)秦芁
半夏(為麄末薑汁製)川羌活黃耆
藁本川芎(各二斤半)白芷(炒)
厚朴(去皮薑製)甘草(炒)肉桂(去麄皮各五斤)
右為麄末每服三大錢水一盞半入生薑烏梅棗煎
至七分去滓溫服併两滓作一服煎
桂苓圓大解暑毒
肉桂(去麄皮不見火)茯苓(去皮各等分)
右為細末煉蜜為圓每两作八圓每服一圓用新汲
水或熟水嚼下化下亦得
消暑圓治傷暑發熱頭熱
半夏(醋五升煑乾)茯苓(去皮)甘草(生用各半斤)
右為細末以生薑汁作薄糊為圓如梧桐子大每服
五十粒水下易簡方云此藥合時須用好醋煎煑
半夏薑汁作糊無見生水臻至修合用之神效中暑
為患藥下即甦傷暑發熱頭疼用之尤驗夏月常服
止渴利便雖多飲水亦不為患應是暑藥皆不及此
若痰飲停節並用薑湯嚥下入夏之後不可闕此
辰砂五苓散治傷寒表裏未解頭痛發熱心胸鬱悶唇
口乾焦神思昏沉狂言譫語如見鬼神及瘴瘧煩悶不
省者
木猪苓(去黑皮)白术(洗去蘆)澤瀉(洗剉)
赤茯苓(去皮)辰砂(研各十二兩)肉桂(去皮八兩)
右為細末每服二錢沸湯點服不拘時如中暑發渴
小便赤澁用新汲水調下小兒五心煩熱焦躁多哭
咬牙上攛欲為驚狀每服半錢溫熟水調下
消風百解散治四時傷寒頭疼項強壯熱惡寒身體煩
疼四肢倦怠行步喘乏及塞壅咳嗽鼻塞聲重涕唾稠
黏痰涎壅盛氣急滿悶並宜服之
荆芥陳皮(洗去白)白芷
蒼术麻黃(去節各四兩)甘草(炙二兩)
右為末每服二大錢水一大盞薑三片烏梅一箇同
煎七分不拘時溫服或用茶酒調下仍欲發散風邪
入連鬚葱白三寸同煎
人參順氣散治丈夫婦人風虛氣弱榮衛不和肢節疼
痛身體沉重頭目旋暈肩背拘急手足冷麻半身不遂
口眼喎斜痰涎不利言語蹇澀或脾胃不和心腹刺痛
胸膈痞滿倦怠少力霍亂轉筋吐瀉不止胎前産後並宜
服之
川芎(去蘆)白术(去蘆)麻黃(去節)
厚朴(去麄皮薑汁製)苦梗(去蘆)陳皮(去白)
甘草(炙)白芷(各四兩)乾薑
人參(各一兩)乾葛(去麄皮三兩半)
右為末每服二錢水一盞薑三片棗一枚薄荷嫰葉
煎八分不拘時傷風感冷頭疼腰重咳嗽鼻塞加葱
白煎服
保真湯治四時傷寒不問隂陽二證纔覺疾作急服立
效
川芎藁本(去蘆各四兩)甘草(炒二兩)
蒼术(剉麩炒十六兩)
右㕮咀為麄末每服三錢水一盞半生薑三片同
煎七分去滓熱服不拘時神效不可具述
解暑三白散治冐暑伏熱引飲過多隂陽氣逆霍亂嘔
吐小便不利臟腑不調惡心頭暈並皆治之
白茯苓白术澤瀉(各等分)
右㕮咀每服半兩重水一盞薑五片燈心十莖煎八
分去滓服不拘時
縮脾飲解伏熱除煩渴消暑毒止吐利霍亂之後服熱
藥太多致煩躁者並宜服之
白扁豆(去皮炒)乾葛(剉各二兩)草果(煨去皮)
烏梅肉縮砂(仁)甘草(炙各四兩)
右㕮咀每服四錢水一大碗煎八分去滓以水沉冷
服以解煩或欲熱欲溫任意服代熟水飲極妙
柴胡升麻湯治時行瘟疫壯熱惡風頭痛體疼鼻塞咽
乾心胸煩滿寒熱往來痰盛咳嗽涕唾稠黏
桑白皮黃芩(去皮各六兩半)升麻(五兩)
荆芥(去梗七兩半)赤芍藥前胡(去蘆)
柴胡(去蘆)石膏(煅)乾葛(各十兩)
右㕮咀每服三大錢水一盞半生薑三片䜴十餘粒
同煎一盞去滓稍熱服不拘時小兒更量大小加減
人參養胃湯治外感風寒内傷生冷增寒壯熱頭目昏
疼肢體拘急不問風寒二證及内外之殊均可治療先
用厚被蓋睡連進此數服以薄粥湯之類佐之令四肢
微汗濈然俟汗乾則徐徐去被謹避外風自然解散若
元有汗亦須溫潤以和解之或有餘熱以參蘇飲欵欵
調之或尚頭疼則濃煎生薑葱白湯下聖餅子三證既
除不必服藥但節其飲食適其寒溫自然平治大抵感
冐古人不敢輕發汗者止由麻黃能開凑理用或不能
得宜則導泄真氣因而致虛變生他證此藥乃平和之
劑上能溫中解表而已不致妄擾也兼能辟山嵐瘴氣
四時瘟疫常服尤佳
厚朴(去麄皮薑汁製)蒼术(米泔浸一宿炒)半夏(洗七次各一兩)
藿香(葉洗去土)草果(煨)茯苓(去黑皮)
人參(去蘆各半兩)甘草(炙二錢半)橘紅(七錢半)
右為㕮咀每服四錢水一盞半薑七片烏梅一箇煎
至七分去滓熱服兼治飲食傷脾發為咳瘧或脾胃
中脘虛寒嘔逆惡心皆可化之或發寒瘧寒疫及惡
寒者並加附子名十味不換金散
參蘇飲治感冐發熱頭疼或因痰飲凝結兼以為熱並
宜服之若因感冐發熱亦如服養胃湯法以被蓋卧連
進數服微汗即愈尚有餘熱更宜徐徐服之自然平治
因痰飲發熱但連日頻進此藥以熱退為期不可預止
雖有前胡乾葛但能解肌耳既有枳殼橘紅輩自能寬
中快膈不致傷脾兼大治中脘痞滿嘔逆惡心開胃進
食無以踰此毋以性凉為疑一切發熱皆能取效不必
拘其所因也小兒室女亦宜服之
陳皮(去白)枳殼(去穰麩炒)桔梗(去蘆)
甘草(炙)木香(各半兩)半夏
紫蘇(用葉)乾葛(洗)前胡(去苗)
人參(去蘆)茯苓(去皮各三分)
右㕮咀每服四錢水一盞半薑七片棗一箇煎六分
去滓微熱服不拘時易簡方不用木香只十味
神术散治四時瘟疫頭痛項強發熱增寒身體疼痛及
傷風鼻塞聲重咳嗽頭昏並治之
藁本(去土)羌活(去蘆)細辛(去土葉)
香白芷川芎甘草(炙各一兩)
蒼术(五兩)
右為細末每服三錢水一盞生薑三片葱白三寸煎
七分溫服不拘時如覺傷風鼻塞用葱茶調下
對金飲子治諸疾無不愈者常服固元陽益氣健脾進
食和胃祛痰自然榮衛調暢寒暑不侵療四時傷寒極
有效
陳皮(去白炒黃半斤)蒼术(米泔浸去皮)厚朴(去麄皮薑汁炙)
甘草(炙各二兩)
右為麄末每服三錢空心水一盞薑二片如茶法煎
取八分滓再煎兩度服瘟疫時氣二毒傷寒頭痛壯
熱加連鬚葱白五莖䜴三十粒同煎服數劑汗出得
安如未得汗以稀粥投之厚蓋衣服取汗立愈五勞
七傷脚手心熱煩燥不安肢節酸疼加柴胡去蘆同
煎痰嗽發瘧加薑製半夏煎本藏氣痛加茴香煎水
氣腫滿加桑白皮煎婦人赤白帶下加黃耆煎酒傷
加丁香食傷加高良薑四時泄瀉加肉豆蔲風疾加
荆芥穗腿膝冷疼加牛膝渾身拘急及虛壅加地骨
皮腿痺加兔絲子白痢加吳茱萸赤痢加黃連頭風
加藁本霍亂轉筋加楠木皮已上助使止加一銖此
藥不問老少胎前産後五勞七傷六極八邪耳鳴眼
昏夢泄盗汙四肢沉重腿膝酸疼婦人宫藏久冷月
水不調若能每日空心一服即出顏容豐肌體調三
焦壯筋骨祛冷氣快心胸神效莫述
劫勞散治五勞七傷四時傷寒山嵐瘴瘧時行疫癘心
神煩悶口苦舌乾增寒壯熱頭疼鼻塞腰脚酸倦背脊
強急渾身疼痛
當歸(七兩三錢半)香附子(炒去毛)蒼术(浸焙)
甘草(爁各三兩六錢)荆芥(去梗)前胡(各二兩七錢)
肉桂(去麄皮)橘紅(各一兩三錢)川芎(二兩二錢半)
苦梗(去蘆七兩二錢)天仙藤(兩半)地骨皮(二錢半)
麻黃(去根節)白芷(各四錢半)石膏(九錢)
右為細末每服二錢水一盞烏梅半箇入鹽同煎如
要出汗加葱白薑同煎連三服溫鹽酒調熱鹽湯亦
得
人參輕骨散解利四時傷寒頭痛壯熱項背拘急骨節
煩疼增寒惡風肢體困倦大便不調小便赤澀嘔逆煩
渴或傷風感寒頭痛體熱鼻塞聲重咳嗽痰涎及山嵐
瘴氣時行疫癘潮熱往來及療五勞七傷中脘氣滯心
腹痞悶停痰嘔逆冷氣奔衝攻注刺痛及婦人血氣撮
痛經候不調
貝母(去心)茯苓(焙白者)半夏(煑各一兩)
人參白术(焙)白芷(不見火)
陳皮(去白)赤芍藥秦芁(去蘆二兩)
桔梗(去蘆)厚朴(去皮薑汁製)甘草(爁各四兩)
麻黃(去根節)柴胡(去蘆各三兩)枳殼(去穰炒二兩半)
當歸(去蘆焙)川芎肉桂(去皮)
乾薑(炮各一兩半)蒼术(六兩浸一宿)
右為末每服三錢水一盞生薑三片同煎至七分稍
熱服身體倦怠加烏梅一箇咳嗽加棗二枚同煎不
拘時服
葱白散解四時傷寒頭痛壯熱筋背拘急骨節煩疼增
寒惡風肢體困倦大便不調小便赤澀嘔逆煩渴不思
飲食又治傷風感寒頭痛體熱鼻塞聲重咳嗽痰涎及
山嵐瘴氣時行疫癘並皆治之
川芎蒼术(米泔浸)白术(各二兩)
麻黃(去根節三兩)甘草(爁)石膏(煅)
乾葛(各一兩)
右為末每二錢水一盞薑三片葱白二寸煎七分熱
服不拘時如要出汗併煎三服被蓋出汗為度
桂枝湯治太陽中風陽浮而隂弱陽浮者熱自發隂弱
者汗自出嗇嗇惡寒洒洒惡風翕翕發熱鼻塞乾嘔
甘草(一兩)桂枝(去皮)芍藥(各三兩)
右為麄末每服二錢水一盞生薑三片棗三枚擘破
同煎取七分去滓溫服不拘時惟春初可行自春末
及夏至已前可加黃芩半兩夏至後加知母半兩石
膏二兩或升麻半兩若病人素虛寒者不用加減無
汗休服
黃龍圓治丈夫婦人伏暑發熱作渴嘔吐惡心及年深
暑毒不瘥者
黃連(去鬚三十二兩)好酒(五升)
右黃連以酒煑乾為度研為細末用麫水煑糊溲和
為圓如梧桐子大每服三十圓熟水吞下又療傷酒
過多藏毒下血大便泄瀉用米飲吞下食前進一日
两服
不換金正氣散治四時傷寒瘴疫時氣頭疼壯熱腰背
拘急五勞七傷山嵐瘴氣寒熱往來五膈氣噎咳嗽涎
行步喘乏或霍亂吐瀉藏腑虛寒下痢赤白並宜服之
厚朴(去皮薑製)藿香(去枝土)陳皮(去白)
半夏(煑)蒼术(米泔浸)甘草(爁各等分)
右為剉散每三錢水盞半薑三片棗二枚煎八分去
滓食前稍熱服忌生冷油膩毒物若四方人不伏水
土宜服之常服能辟嵐氣調和脾胃美飲食
川芎茶調散治丈夫婦人諸風上攻頭目昏重偏正頭
疼鼻塞聲重傷風壯熱肢體煩疼肌肉蠕動膈熱痰盛
婦人血風攻注太陽穴疼但是感風氣悉皆治之
白芷甘草(爁)羌活(各一兩)
荆芥(去梗)川芎(各四兩)細辛(去蘆一兩)
防風(兩半)薄荷(葉不見火八兩)
右為細末每服二錢食後茶清調下常服清頭目
滲濕湯治寒濕所傷身重腰冷如坐水中小便或澁或
出大便溏泄皆因坐卧濕處或因雨露所襲或因汗出
衣貪冷濕久久得之腰下重疼两脚疼痛腿膝或腫或
不腫小便利反不渴悉能主之
蒼术甘草(炙)白术(各一兩)
茯苓(去皮)乾薑(炮各一兩)橘紅
丁香(各一分)
右㕮咀每服四錢水一盞半棗一枚薑三片煎七分
食前溫服
冰黃散治冐暑伏熱頭目昏暈嘔吐瀉痢口乾煩渴背
寒垢面
生薑(切碎搜麫日乾)寒食麫(各一斤)赤茯苓(去皮)
甘草(生用各四兩)
右為細末每服二錢新汲水或冷熟水調下不拘時
候
神仙百解散治傷寒遍身疼痛百節拘急頭目昏痛肢
體勞倦壯熱增寒神志不爽感冐瘟疫瘴氣常服辟瘟
疫治勞倦
山茵陳柴胡(去蘆)前胡(生薑汁製炒)
升麻白芍藥防風(去苗)
蒼术(米泔浸剉炒)白术藿香葉
藁本(去苖)半夏(薑汁製)羌活
獨活人參(去蘆)甘草(炙)
乾葛(各一兩)
立春已後不加減立夏已後一料加
赤茯苓當歸(各半兩)柴胡(八分)
立秋已後減柴胡一分不用當歸茯苓只加
麻黃(去節半兩)肉桂(去麄皮)乾薑(炮各一分)
立冬已後並無加減一方無當歸有黃芩(去蘆半兩)
右為細末每服三錢水一盞半薑三片棗二枚煎一
盞熱服不計時併進二服如要表散加葱白三寸淡
豉三十粒同煎服以衣被蓋覆汗出而愈
八解散治四時傷寒頭痛壯熱感風多汗及療勞傷過
度骨節酸疼飲食無味四肢疼倦行步喘乏面色痿黃
怠惰少力咳嗽寒熱羸弱自汗胸膈不寬嘔逆惡心
人參(去蘆)陳皮(去白)半夏(湯洗七次)
甘草(炙)藿香(去土)白术
茯苓(各一兩)厚朴(二兩薑汁製)
右為細末每服二錢水一盞生三片棗一枚葱白三
寸同煎七分温服不拘時
白术散治傷寒氣脉不和增寒壯熱鼻塞腦悶涕唾稠
粘痰嗽壅滯或冐涉風濕增寒發熱骨節疼痛或中暑
嘔吐眩暈及大病後將理失宜食復勞復病證如初又
治五勞七傷氣虛頭眩精神恍惚睡卧不寧肢體倦怠
潮熱盗汗脾胃虛損面色痿黃飲食不美口吐酸水藏
腑滑泄腹内虛鳴反胃吐逆心腹絞痛久瘧久痢及膈
氣咽塞上氣喘促坐卧不安或飲食所傷胸膈痞悶腹
脇膨脹婦人胎前產後血氣不和霍亂吐瀉氣厥不省
人事常服辟四時不正之氣及山嵐瘴疫神效不可具
述
白术(四兩)乾薑(炮二兩)山藥
桔梗陳皮(去白)茯苓(去皮)
甘草白芷青皮(去白)
香附子(各三兩)
右為末每服二錢水一盞薑三片棗一枚木瓜乾一
片紫蘇三葉煎七分食前服若吐瀉入白梅煎喘入
桑白皮杏仁煎傷寒勞復入薄荷膈氣入木通三寸
麝香少許中暑嘔逆入香薷產前產後血氣不和入
霍香煎氣厥入鹽湯調下
三拗湯治感冐風邪鼻塞聲重語音不出或傷風傷冷
頭痛目眩四肢拘倦欬嗽多痰胸滿氣短
麻黃(不去節)杏仁(不去皮尖)甘草(生用各等分)
右為麄末每服五錢水一盞半薑五片同煎至一盞
去滓通口服以衣被蓋覆睡取微汗為度
荆芥散治傷寒頭疼鼻塞流涕聲重咽乾胸膈滿悶頭
痛如破者
天南星草烏頭荆芥穗(各半兩)
石膏(一兩)
右為細末每服二錢陳茶末一錢生薑自然汁少許
薄荷三葉水二盞同煎八分通口服
來蘇散解利四時瘟疫傷寒身體壯熱頭痛增寒項背
拘急渾身疼痛煩渴悶亂大小便澁嗜卧少力不思飲
食及諸氣疾五勞七傷山嵐瘴瘧寒熱往來並皆治之
荆芥穗肉桂(不見火)桔梗
防風五加皮(各一兩)柴胡(去蘆)
甘草乾薑(各二兩)陳橘皮
麻黃(去節各一兩半)芍藥(半兩)黃耆(一分蜜浸炙)
右為細末每服二錢水一盞薑三片同煎八分熱服
不拘時常服和順三焦辟瘴氣進飲食
十神湯治時令不正瘟疫妄行此藥不問隂陽两感或
風寒濕痺皆可服之
陳橘皮(去白)麻黃(去根節)川芎
甘草(炙)香附子(去毛)紫蘇(去麄梗)
白芷升麻赤芍藥(各四兩)
乾葛(十四兩)
右為細末每服三大錢水一盞半生薑五片煎七分
去滓熱服不拘時如發熱頭痛加連鬚葱白三莖如
中滿氣實加枳殼數片同煎及產婦嬰兒老人皆可
服如傷寒不分表裏以此導引經絡不致變動功效
非淺
霍香正氣散治傷寒頭疼增寒壯熱上喘欬嗽五勞七
傷八般風痰五般膈氣心腹冷痛反胃嘔惡氣瀉霍亂
藏腑虛鳴山嵐瘴瘧遍身虛腫婦人產前產後血氣刺
痛小兒疳傷並皆治之
大腹皮茯苓(去皮)白芷
紫蘇(各一兩)陳橘皮苦梗
白术厚朴(去麄皮薑汁製)半夏麯
甘草(炙各二兩)藿香(去土三兩)
右為細末每服二錢水一盞薑三片棗一枚煎七分
熱服如要出汗衣被蓋再煎併服
香薷湯寬中和氣調榮衛治飲食不節饑飽失時或冷
物過多或硬物壅駐或食畢便睡或驚憂恚怒或勞役
動氣便欲飲食致令脾胃不和胸膈痞滯内感風冷外
受寒邪增寒壯熱身體疼痛肢節倦怠霍亂嘔吐脾疼
飜胃中酒不醒四時傷寒頭痛併進三服得汗即愈常
服益脾胃散宿痰停飲能進食辟風寒暑濕霧露之氣
香薷(去土)甘草(炙半兩)白扁豆(炒)
厚朴(去皮薑製)茯神(各一兩)
右為末每服二錢沸湯入鹽點服不拘時候
水浸丹治伏暑傷冷冷熱不調霍亂吐利口乾煩渴
巴豆(大者二十五箇去皮膜研細取盡油如粉)黃丹(炒研羅過取一兩一分)
右同研勻用黃蠟鎔作汁别為圓如梧桐子大每服
五圓以水浸少頃别以新汲水吞下不拘時候
太平惠民和劑局方卷二
