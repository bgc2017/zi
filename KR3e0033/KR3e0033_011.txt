欽定四庫全書
太平惠民和劑局方指南總論卷上
宋陳師文等撰
論處方法
夫處方療疾當先診知病源察其盈虛而行補瀉辨土
地寒暑觀男女盛衰深明草石甘辛細委君臣冷熱
或正經自病或外邪自病所傷或在隂在陽或在表
在裏須當審其形候各異虚實不同尋彼邪由知病
所起表實則瀉表裏實則瀉裏在陽則治陽在隂則
治隂以五臓所係之藥於四時所用之宜加減得中
利汗無誤則病無不差矣若不洞明損益率自胸襟
畏忌不分反惡同用或病在表而却瀉裏病在裏而
却宣表在隂則瀉陽在陽則瀉隂不能曉了自昧端
由病既不瘳遂傷患者深可戒也故為醫者必須澄
心用意窮幽造微審疾狀之淺深明藥性之緊緩製
方有據與病相扶要妙之端其在于此凡療諸病當
先以湯蕩除五臓六腑開通諸脉理順隂陽令中破
邪潤澤枯朽悦人皮膚益人氣力能淨萬物故用湯
也若四肢病久風冷發動次當用散散能逐邪風氣
濕痺表裡移走居無常處散當平之次當用丸丸藥
者能逐風冷破積聚消諸癥堅進美飲食調和榮衛
能参合而行之者可謂上工故曰醫者意也大抵養
命之藥則多君養性之藥則多臣療病之藥則多使
審而用之則百不失一矣
夫療寒以熱藥療熱以寒藥飲食不消以吐下藥鬼疰
蠱毒以蠱毒藥癰腫瘡瘤以瘡瘤藥風濕以風濕藥
各隨其宜雷公云藥有三品病有三階藥有甘苦輕
重不同病有新久寒濕亦異夫重熱膩醋鹽藥石并
飲食等於風病為治餘病非對輕冷甘苦澀藥草石
飲食等於熱病為治餘病非對輕熱辛苦淡藥飲食
等於冷病為治餘病非對其大綱略顯其源流其餘
覩其病狀可知臨事制宜當識斯要矣
論合和法
凡合和湯藥務在精專甄别新陳辨明州土修製合度
分兩無差用得其宜病無不愈若真假非數類冷熱
相乖草石昧其甘辛炮炙失其體性篩羅麄惡分劑
差殊雖有療病之名永無必愈之效是以醫者必須
慇懃注意再四留心不得委以他人令其修合非但
多少不等兼以失本方意搗和之後妍醜難明衆口
嘗之衆鼻齅之精氣一切都盡而將療病固難得效
此盖是合和之盈虛不得咎醫方之淺拙宜加審察
又古方藥味多以銖兩及用水皆言升數年代綿歴
漫遠傳寫轉見乖訛或分兩少而水數多或水數少
而分兩多輕重不等器量全異若不别其精粗何以
明其取捨今則加減合度分兩得中削舊方之參差
合今時之行用其方中凡言分者即二錢半為一分
也凡言兩者即四分為一兩也凡言斤者即十六兩
為一斤也凡言等分者非分兩之分即諸藥之斤兩
多少皆同為等分也凡煑湯云用水大盞者約一升
也一中盞者約五合也一小中者約三合也務從簡
易庶免參差俾修合煎調臨病濟急不更冗繁易為
曉了也凡草有根莖枝葉皮骨花實諸蟲有毛翅皮
甲頭足尾骨之屬有須炮炙生熟有定一如其法順
方者福逆方則殃或須肉去皮或須皮去肉或須根
莖或須花實依方揀練事褫理削極令淨潔然後秤
足分兩勿得參差藥有相生相殺氣力有強有弱君
臣相使若不廣通諸經則不知有好有惡或醫自以
意加減不依方分兩使諸藥石強弱相欺入人腹中
不能治病更相攻擊草石相反使人迷亂力甚刀劍
若調和得意雖未能去病猶得安和五臓於病無所
增劇也
凡煮湯當以井花水極令淨潔其水數多少不得參差
常令文火小沸令藥味出煮之調和必須用意然則
利湯欲生少水而多取補湯欲熟多水而少取用新
布絞之服湯寧小熱即易消下若冷即令人嘔逆云
分再服三服者要令勢力相及并視人之強弱病之
輕重為進退增減之不必悉依方說也
凡搗羅丸藥用重密絹令細扵蜜中和則易熟若羅草
藥為散以輕細絹扵酒中調服則不泥其石藥亦用
細絹羅然後研理數百過視色理和同為佳也
凡湯酒中用諸石藥皆細𢷬羅之粟米亦可以葛篩令
調並新綿裹内湯酒中同煎凡合丸散藥先細切曝
燥乃搗之有各搗者有合搗者並隨方所言其潤澤
藥如天門冬乾地黃之類並細切曝獨𢷬令偏碎更
出細擘曝乾若逢隂雨亦以微火烘之既燥小停冷
乃𢷬之
凡濕藥燥皆大耗當先增分兩須得屑乃秤之為正其
湯酒中不須如此也
凡漬藥酒皆須細剉用生絹盛之乃入酒密封隨寒暑
日數俟其濃烈便可漉出不必待服至酒盡也滓可
曝燥微搗更漬飲之亦可為散服
凡合膏藥初以酒或醋漬令淹浹不用多汁密覆勿洩
從今旦至明旦亦有止一宿者微火煎之令三上三
下以洩其熱勢令藥味得出上之使帀帀沸乃下之
使沸静良久乃止寧欲其小生其中有薤白者以兩
頭微焦黃為度有白芷附子者亦令小黃色也猪肪
皆勿令經水臘月者彌佳絞膏以新布絞之若是可
服之膏膏查亦可酒煮飲之可摩之膏膏查則宜以
傅病上此盖欲兼盡其藥力故也膏中用雄黃朱砂
麝香乳香鉛丹之輩皆别研如粉候膏畢乃可投中
以物疾攪至扵凝強勿使沉聚在下不調有水銀胡
粉者扵膏中研令極細
凡修鍊神仙延年丸散皆須先淨其室燒香洒掃勿令
浪語當使童子搗之務令細熟杵數可至千萬過以
多為佳勿令婦女小兒喪孝産婦及痼疾六根不具
之人及六畜見之皆不效也其逐急諸小湯藥則不
在此例
論服餌法
夫藥有君臣佐使人有強弱虚實服餌之法輕重不同
少長殊途強羸各異或宜補宜瀉或可湯可丸加減
不失其宜藥病相投必愈若病在胷膈以上者先食
而後服藥病在心腹以下者先服藥而后食病在四
肢血脉者宜空腹而在旦病在骨髄者宜飽滿而在
夜凡藥勢與食氣不欲相逢食氣消即進藥藥氣散
而進食如此消息即得五臟安和非但藥性之多方
其節適早晩復須調理今所云先食後食蓋此義也
凡服湯欲得稍熱服之則易消下若冷則嘔吐不下若
太熱則傷人咽喉務在用意湯必須澄清若濁則令
人心悶不解中間相去如步行十里久即再服若太
促者前湯未消後湯乘衝必當吐逆仍問病者腹中
藥消散否乃更進服
凡服丸藥補者皆如梧桐子大以二十丸為始從一服
漸加至四十丸為限過多亦損人云一日再服者欲
得引日多時不闕藥力漸積薰蒸五臟彌久為佳不
須頓服為善縱餌名藥獲益甚少也
凡服浸酒藥欲得使酒氣相接無得斷絶斷絶則不得
藥力多少皆隨性飲之以知為度不可令大醉至吐
大損人也
凡服毒藥治病先起如黍粟病去而止不去倍之不去
十之取去為度令藥中單行一兩種有毒之藥只如
巴豆甘遂之輩不可令至盡劑爾如經所說一味一
毒服一丸如細麻二味一毒服二丸如大麻三味一
毒服三丸如胡豆四味一毒服四丸如小豆五味一
毒服五丸如大豆六味一毒服六丸如梧桐子以數
為丸而毒中又有輕重只如狼毒鈎吻豈同附子芫
花之輩耶凡此之輩皆須量用也
凡餌湯藥後其粥食肉菜皆須大熱大熱則易消與藥
相宜若生則難消復損藥力仍須少食菜扵藥為佳
亦少進鹽醋乃善亦不得苦心用力及於喜怒是以
療病用藥力為首若在食治將息得力大半於藥所
以病者務在將息攝養之至可以長生豈止愈病而
已哉
論用藥法
夫濟時之道莫大於醫去疾之功無先於藥人居五行
四氣病生暑濕風寒藥分三品七情性有温平冷熱
凡於行用不得差殊庶欲立方便須憑據療之合理
病無不痊若自昧新陳莫分真偽用之偏僻使之稀
疎著以别名求於竒異未諳體性妄說功能率自胷
襟深為造次是以醫不三世不服其藥斯言信有之
矣豈不深思者哉又不得用土地所無貴價難市珠
珍諸寳希罕所聞縦富貴而無處搜求設貧下而寡
財不及或於遠邦求藥或則確執古方不能變通稽
於致辦病既深矣藥何療焉繇是醫者必須捨短從
長去繁就簡卷舒自有盈縮隨機斟酌其宜增減允
當察病輕重用藥精微則可謂上工矣
凡藥有君臣佐使以相宣攝合和宜用一君二臣三佐
五使又可一君三臣九佐使也又有隂陽配合(掌禹錫等
按蜀本註云凡天地萬物皆有隂陽大小各有色類尋䆒其理並有法象故毛羽之類皆生於陽而屬扵
隂鱗介之類皆生于隂而屬于陽所以空青法木故色青而主肝丹砂法火故色赤而主心雲母法金故
色白而主肺雌黃法土故色黃而主脾磁石法水故色黑而主腎餘皆以此推之例可知也)
子母兄弟(掌禹錫等按蜀本註云若榆皮為母厚朴為子之類是也)根莖花實草
木骨肉又有單行者有相須者有相使者有相畏者
有相惡者有相反者有相殺者凡此七情合和之時留
意示之當用相須相使者良勿用相惡相反者若有
毒者宜制可用相畏相殺者不爾勿合用也(掌禹錫等謹按
蜀本註云凡三百六十五種有單行者七十一種有相須者十二種相使者九十種相畏者七十八種相
惡者六十種相反者十八種相殺者三十六種凡此七情合和視之)
又有酸鹽甘苦辛五味又有寒熱温涼四氣又有有
毒無毒隂乾暴乾採造時月生熟土地所出真偽新
陳並各有法也
凡採藥時月皆是建寅歲首則從漢太初後所記也其
根物多以二月八月採者謂春初津潤始萌未衝枝
葉勢力淳濃故也至秋枝葉乾枯津潤歸流扵下今
即事驗之春寧宜早秋寧宜晚華實莖葉乃各隨其
成熟爾歲月亦有早晏不必都依本文也
凡本草說隂乾者謂就六甲隂中乾之又依遁甲法甲
子旬隂中在癸酉以藥著酉地也實謂不必然正是
不露日暴於隂影處乾之爾所以亦有云暴乾故也
(今按本草採藥隂乾者皆多惡至如鹿茸經霜稱隂乾皆悉爛合壊今火乾易得且良草木根苖隂之皆
惡九月已前採者悉宜日乾十月已後採者隂乾乃好)若幸可而用益當為善
論三品藥畏惡相反
尋萬物之性皆有離合虎嘯風生龍吟雲起磁石引針
琥珀拾芥漆得蟹而散麻得漆而湧桂得葱而軟樹
得桂而枯戎鹽累卵獺胆分杯其氣爽有相關感多
如此類其理不可得而思之至於諸藥尤能遽為利
害先聖既明有所說何可不詳而避之時人為方皆
多漏略若舊方已有此病亦應改除假如兩種相當
就其輕重擇而除之傷寒赤散吾常不用藜蘆斷下
黃連丸亦去其乾薑而施之無不效何忽強以相憎苟
令共事乎相反為害深於相惡相惡者謂彼雖惡我
我無忿心猶如牛黃惡龍骨而龍骨得牛黃更良此
有以制伏故也相反者則彼我交讐必不宜合今畫
家用雌黃胡粉相近便自黯妬粉得黃即黑黃得粉
亦變此盖相反之證也藥理既昧所以不效人多輕
之今按方處治必恐卒難尋䆒本草更復抄出其事
在此覽略看之易可知驗而本經有直云茱萸門冬
者無以辨山吳天麥之異咸宜各題其條人有亂誤
處譬如海蛤之與鮀甲畏惡正同又有諸芝使署預
署預復使紫芝計無應如此不知何者是非亦且併
記當更廣驗正之又神農本經相使正各一種兼以
藥對參之乃有兩三於事亦無嫌其有云相得共療
其病者既非防避之禁不復疏出
上藥一百二十種為君主養命以應天無毒多服久服
不傷人欲輕身益氣不老延年者其上品藥性亦皆
能遣疾但其勢大和厚不為倉卒之效然而歲月常
服必獲大益病既愈矣命亦兼申天道仁育故云應
天一百二十種者當謂寅夘辰已之月法萬物生榮
時也
中藥一百二十種為臣主養性以應人無毒有毒斟酌
其宜欲遏病補虚羸者其中品藥性療病之辭漸深
輕身之說稍薄於服之者祛患當速而延齡為緩人
懷性情故云應人一百二十種者當謂午未申酉之
月法萬物成熟時也
下藥一百二十五種為佐使主治病以應地多毒不可
久服欲除寒熱邪氣破積聚愈疾者其下品藥性專
主攻擊毒烈之氣傾損中和不可常服疾愈即止地
體收殺故云應地一百二十五種者當謂戌亥子丑
之月法萬物枯壯時也兼以閏之盈數加之神農本
經三品合三百六十五種法三百六十五度一度應
一日以成一歲也今所舉其綱目以明藥之品數其
本草中唐之所附名醫嘗用加添之藥不在此例也
論服藥食忌
有朮勿食桃李及雀肉胡荽大蒜青鮓等物
有藜蘆勿食狸肉有巴豆勿食蘆笋羹及野猪肉
有黃連桔梗勿食猪肉有半夏菖蒲勿食飴糖及羊肉
有地黃勿食蕪荑有細辛勿食生菜
有天門冬勿食鯉魚有甘草勿食菘菜及海藻
有牡丹勿食生胡荽有商陸勿食犬肉
有常山勿食生葱生菜有空青朱砂勿食生血物
有茯苓勿食醋物有鱉甲勿食莧菜
服藥不可多食生胡荽及蒜雜生菜又不可食諸滑物
果實等又不可食肥猪犬肉油膩肥羹魚膾腥臊物
服藥通忌見死尸及産婦淹穢事
論炮炙三品藥石類例
玉石部丹砂雄黃雌黃(凡使先打碎研細水飛過灰椀攤紙上乾枯入藥用如别有煅
煉各依本方)石鍾乳(凡使先依法煮候日數足入水研細不滲方可入藥服食)白礬(凡使
用先將光明者于鐵銚子内或刀上火中煅過者方研細入藥用如生用者各依本方)赤石脂
白石脂(凡使須於炭火中煅過赤取出放冷研細水飛過方入藥用如緩急則研令極細不飛亦
得)硫黃(凡使先細研水飛過方入藥用如别有煅煉各依本方)陽起石(凡使先以炭火
燒通赤好酒内淬七遍如只依好酒煮半日亦得並研細水飛過方入藥用)磁石(凡使先以炭火
燒通赤釂醋内淬九遍搗碎羅過細研水飛方入藥用如入湯劑即杵水淘去赤汁使)黑鉛(凡使
先以鐡銚炭火鎔開取出瀉于新瓦上濾去渣脚如此一兩番取淨鉛秤用如或結砂子各依本方煅煉)
黃丹(凡使先炒令色變研令極細再羅過方入藥用)硝石(凡使先研令極細以甆瓶子盛扵炭
火中煅令通赤方入藥用如緩急只炒過研細使亦得)食鹽(凡使先須炒過研細方入藥用)石
灰(凡使須用風化為末者佳先以醋浸一宿漉出候乾用火煅令腥穢氣盡候冷研細方入藥用如别
有煅煉各依本方)伏龍肝(即竈中對釡臍下土也凡使先火燒赤研細水飛方入藥用如急用
只燒過研使亦得)百草霜(村莊者良凡使須研令極細再羅過方入藥用)滑石(凡使先以
刀刮下以牡丹皮同煮一伏時取出用東流水研飛過日中晒乾方入藥用如急用只細研亦得)禹
餘糧紫石英石膏寒水石代赭石石燕(凡使用並火煅醋淬七遍
搗研水飛令極細方入藥用)太隂玄精石(凡使用搗碎細研水飛過晒乾方入藥用)白
堊(即白甘土也凡使每修事一兩用鹽一分投于斗水中用銅器中煮十餘沸然後用此沸了水飛過
方入藥用免結澀人腸也)自然銅(凡使用火燒令通赤以醋淬九遍細研羅過用)花蘂石(
凡使先以大火煅過如緩急不煅亦得)
草部菖蒲(用石上生節密者佳凡使須剉碎微炒用或只焙乾亦得)菊花(凡使須去枝梗焙乾
方入藥用)人參(凡使先去蘆頭剉焙乾秤方入藥用不去蘆令人吐慎之)天門冬麥門
冬(凡使先以湯微潤抽去心焙乾秤用)甘草(用大者凡使先破開火上微炙黃赤色方入藥用如
稍多只爁炒亦得或生用亦依本方)熟地黃(凡使須淨洗過以酒浸一日夜漉出蒸三兩次焙乾
方入藥用如急用只以酒洒蒸過使不蒸亦得不若酒浸蒸過為佳生乾者只生用不用酒蒸)蒼朮
(凡使先以米泔浸春五夏三秋七冬十逐日換水日足刮去皮焙乾方入藥用如緩急不浸亦得但稍燥
爾)兔絲子(凡使先以水洗澄汰去沙土了却以好酒浸一晝夜漉出蒸過乘熱杵為粗末焙乾
然后入藥同搗搗之不盡者更以酒浸經三五日乃出更晒微乾搗之須臾悉盡熱即易碎)川牛
膝(凡使先洗去蘆頭剉碎以酒浸一日夜焙乾方用如急切用酒浸蒸過便使不蒸亦得)柴胡
前胡等(凡使先去蘆頭洗剉乾方入藥用)白朮獨活羌活等(凡使須剉焙乾
方入藥用)車前子(凡使須微炒燥方入藥用如只焙乾亦可用)木香(凡使不見火須細剉
日乾用如為細末薄切微火焙乾使亦不妨然不若晒乾之為妙也)山藥川芎等(凡使須剉
碎焙乾用)薏苡仁(凡使須以糯米同焙乾用)遠志(凡使先須去心焙乾方入藥用如不去心
令人煩悶更能以甘草湯浸一宿漉出焙乾用尤妙)龍膽草(凡使先去蘆剉碎用甘草浸一宿漉
出曝乾用如緩急不浸亦得)澤瀉(凡使用酒浸一宿漉出焙乾用不浸亦得或有炮製各依本方)
石斛(凡使先洗去根土用酒浸一宿漉出蒸過曝乾方入藥用如急用不蒸亦得如别有炮製各依
本方)巴戟天(凡使先去心以酒浸一晝夜剉焙乾使如急用不浸亦得)黃連(凡使先淨去鬚
剉碎用蜜拌慢火炒乾方入藥用)蒺䔧子(凡使須淨㨂擇蒸一伏時晒乾于木臼中舂令刺盡
用酒拌蒸再取出曝乾用)黃耆(凡使先須擘開塗蜜炭火上炙微赤色却薄切焙乾秤方入藥用)
肉蓯蓉(凡使先須以温湯洗刮去土粗鱗皮切碎以酒浸一日夜漉出焙乾使如緩急要用即酒
浸煮過研如膏或焙乾使亦得)防風(凡使先須去蘆及义頭义尾者洗剉焙乾方入藥用义頭者令
人發狂义尾者令人發痼疾切宜慎之)蒲黃(即是蒲上黃花須仔細認勿誤用松黃凡使須用隔
三重紙焙令色黃蒸半日却焙令乾用之妙破血消腫即生使補血止血即炒用之)續斷(凡使先剉
碎用酒浸一伏時漉出焙乾方入藥用如急用不浸亦得)細辛(凡使先去土并苖焙乾方入藥用)
五味子(凡使先須净㨂去枝梗方用如入湯劑搥碎使之)蛇牀子(凡使先須慢火微炒
過方入藥用)山茵陳(凡使先須去根土細剉焙乾方入藥用勿令犯火)王不留行
(凡使須先渾蒸一伏時却下漿水浸一宿至明日漉出焙乾方入藥用)乾薑(凡使先須炮令裂方
可入藥用)苦參(凡使不拘多少先須用濃糯米汁浸一宿漉出蒸一伏時却細切焙乾用之為妙)
當歸(凡使先須去塵并蘆頭尖硬處一分已来用酒浸一宿漉出焙乾方用或微炒用各依本方若
要補血即使頭一節若要止痛破血即用尾若一時用不如不使服食無效也)麻黃(凡使先去根節
寸剉令理通别煮十數沸掠出其沫却取出碎剉逼焙乾用不盡去之令人煩悶如急用只去根節亦得)
木通(凡使先須剉去節方入藥用)芍藥(凡使須剉碎焙乾方入藥用)瞿麥(凡使只用
蘂殼不用莖葉若一時使即令人氣咽及小便不禁)仙靈脾(凡使用羊脂拌炒過候羊脂盡為度
每修事一斤用羊脂四兩)黃芩(凡使先須剉碎微火炒過方可入藥用)狗脊(凡使先以猛火
燎去毛令淨以酒浸一宿蒸過焙乾用如緩急不須酒浸亦得)紫苑(凡使先須淨洗去土微炒過方
入藥用)石葦(凡使先以粗布拭去黃毛用羊脂炒乾方入藥用如緩急微炙過使亦得)萆薢
(凡使先須淨洗以酒浸一日夜焙乾使為妙如緩急不在此限)白薇(凡使先須去苖用糯米泔浸一
宿漉出蒸過用)艾葉(凡使先去枝梗杵成茸以稀糯米粥拌勻焙乾用或慢火炒使恐難搗)牛
蒡子(凡使要淨揀勿令有雜别子然後用酒拌蒸一伏時取出焙乾别搗如粉方可入藥用)天
麻(凡使先以紙包浸濕於熟灰中煨熟取出以酒浸一宿却焙乾入藥用)阿魏(凡使先于淨鉢
中研如粉子却于熱酒器上裛過任入藥用)高良薑(凡使先剉碎以麻油少許拌勻炒過用)
百部草(凡使用竹刀劈開去心酒浸一宿漉出細剉焙乾用)茴香(凡使用舶上者淘洗令淨
却以酒浸一宿漉出曝乾炒過用如緩急只炒過用亦可)牡丹皮(凡使須淨揀酒拌蒸細剉曝乾
方入藥用)京三稜蓬莪朮(凡使先以醋煮剉碎焙乾用或只焙灰中炮熟用亦可)補
骨脂(性本太燥毒熱凡使酒浸一宿漉出却用東流水浸三日夜再蒸過曝乾入藥用妙如緩急只
以鹽同炒令香去鹽用亦得)縮砂(凡使先和皮慢火炒令熱透去皮取仁入藥用)附子天
雄等(凡使先炮裂令熟去皮臍焙乾方入藥用)烏頭(凡使先炮裂令熟去皮臍方入藥用或隂
製以東流水浸七日夜去皮臍尖切片焙乾用亦得)肉豆蔻(凡使先以麵裹于塘灰中炮以麵熟
為度去麵剉焙乾用)半夏(凡使先以沸湯浸候温洗去&KR0632;如此七遍方用如入湯劑切片完用或尚
戟入咽喉可杵為末以生薑䓁分搗研和為劑淹一劑宿捏作餅子焙乾使如更杵為末再以薑和劑淹
之焙乾尤佳此用合湯妙)大黃(凡使或蒸過用或塘灰中炮熟用若取猛利即生焙乾用)旋覆
花(一名金沸草凡使須蒸過入藥用緩急不蒸亦可)常山(凡使剉碎酒浸一晝夜蒸過方入藥
用)天南星白附子(凡使于熱灰中炮裂方入藥用或别有製度各依本方)馬兜
鈴(凡使須微炙過方入藥用)骨碎補(凡使用刀刮去上黃皮毛令盡細剉用酒拌蒸一日取出
晒乾用緩急只焙乾不蒸亦可)葫蘆巴(凡使微炒過入藥用)使君子(凡使先於熱灰中和
皮炮却去皮取仁焙乾入藥用)桔梗大戟延胡索葶藶子牽牛子等
(並微炒過方入藥用)川芎白芷(並剉碎焙乾方入藥用)
木部肉桂(凡使不見火先去粗皮令見心中有味處剉方入藥用如婦人姙娠藥中仍微炒用為佳)
茯苓猪苓(凡使須先去黑皮剉碎焙乾用)茯神(凡使先去粗皮并中心所枹木剉碎焙乾
入藥用)酸棗仁(凡使先以慢火炒令七分香熟方研破用)黃蘗(凡使先去粗皮蜜塗炙方
入藥用)乾漆(凡使須搗碎炒熟入藥用不爾損人腸胃)蔓荆子(凡使用酒浸蒸一伏時取
出焙乾用)杜仲(凡使先去上粗皮令淨以生薑汁塗炙令香熟令無絲為度或只剉碎以薑汁拌炒
令絲絶亦可)沉香檀香(凡使先别剉碎搗羅為細末方入藥用)桑白皮(凡使先剉
碎微炒過方入藥用)吳茱萸(凡使先以沸湯浸洗七次焙乾微炒過方入藥用若治外病不入口
者不洗亦得)㯽榔(凡使須存坐端正堅實者先以刀刮去底細切勿經火恐無力效若熟使不如
不用)梔子(凡使先去皮鬚子用甘草水浸一宿漉出焙乾入藥用)枳實枳殼(凡使要陳
者先以湯浸磨去穣焙乾以麺炒焦候香熟為度)厚朴(凡使須刮去粗皮令見去心以生薑汁炙
三次取令香熟為度或只剉碎使薑汁炒亦可)山茱萸(凡使先須搗碎焙乾用或只和核使亦可)
大腹皮(凡使先須以酒洗再以大豆汁洗過剉碎焙乾方可用)巴豆(凡使先去殼并心膜
爛搗以紙裹壓去油取霜入藥用又一法去殼心膜了以水煮五度換水各煮一沸研不爾令人悶)蜀
椒(凡使先去枝梗并目及閉口者微炒過隔紙鋪在地上以盞盖令出汗方入藥用)皂角(凡使
要揀肥長大不蛀者削去皮絃并子塗酥炙令焦黃方入藥用)訶黎勒(凡使先于煻灰中炮去核
取肉酒浸蒸一伏時取出焙乾方入藥用)楝實(凡使先以酒浸潤待上皮軟剥去虛皮焙乾以麩炒
入木臼内杵為細末羅過去核方入藥用)蕪荑(凡使先須微炒過方可用)龍腦麒麟竭
乳香松脂等(凡使並須别研令極細方可入藥用)
獸部龍骨(凡使要粘舌者先以酒浸一宿焙乾細搗羅研如粉了以水飛過三度日中晒乾用之緩
急只以酒煮焙乾用亦得他有炮製各依本方)麝香牛黃(凡使先用别研令細然後入藥用之)
阿膠及諸膠(凡使須搗碎炒使沸燥如珠子方可入藥用)鹿茸(凡使用茄茸連頂骨
者先燎去毛令淨約三寸已来截斷酒浸一日慢火炙令脆方用或用酥塗炙各依本方炮製)虎骨
(凡使先斫開取出内中髓却塗酒及酥等反覆炙令黃赤色方用)膃肭臍(凡使先用酒浸慢火
反覆炙令熟方入藥用)
禽魚蟲部夜明砂(即伏翼屎也凡使須微炒過方入藥用)白蜜(凡使先以火煎掠去
沫令色微黃則經久不壊掠之多少随蜜粗精)牡蠣(凡使用火煅令通赤候冷細研如粉方可用)
真珠(凡使要取新淨未曾傷破及鑚透者扵臼中搗令細絹羅重里篩過更研一二萬下了任用之)
桑螵蛸(凡使先用炙過或蒸過亦得)鱉甲龜甲(凡使須用醋浸三日去裙慢火中反
覆炙令黃赤色為度如急用只蘸醋炙候黃色便可用)露蜂房(凡使先炙過方可用或炒亦得)
蟬蛻(凡使先去嘴足湯浸潤洗去泥土却曝乾微炒過任用之)白殭蠶(凡使要白色條直者
先去絲嘴微炒過方用或有只生用者各依本方)原蠶蛾(凡使去翅足微炒過方入藥用蠶沙
亦用炒)蝦䗫(凡使先以酥塗或酒浸慢火中反覆炙令焦黃為度或燒灰存性用他有炮製各依
本方)蛇蛻(凡使先須炙過方可用或燒成灰入藥用各依本方炮製)烏蛇白花蛇(凡使
先以酒浸五日夜慢火上反覆炙令黃色乾燥去皮骨取肉入藥用)地龍(凡使先搓去土微炒過方
用)蜈蚣(凡使先要炙過方可入藥用)斑貓(凡使先去足翼用糯米同炒熟方可入藥用生
即吐瀉人)天漿子(凡使須微炒過用之)蜣蜋(凡使先去頭翅足炙過用之)五靈脂
(凡使先以酒研飛鍊淘去沙石晒乾方入藥用)
果菜部草豆蔻(凡使須去皮取仁焙乾用或只和皮煨灰中炮熟去皮用亦得)陳皮青
皮(凡使先以湯浸磨去穣曝乾麸炒入藥用或急用只焙乾亦得)烏梅(凡使先洗搥去核取肉微
炒過用之)木瓜(凡使先去穣并硬子剉碎焙乾用之)杏仁桃仁(凡使先以湯浸去皮尖及
雙仁者控乾用麺炒令黃赤色為度)胡桃(凡使去殼以湯浸去皮却研入藥用之)韭子(凡使
先須微炒過用之亦有生用者)胡麻(即黑油麻也凡使先炒過用或九蒸九曝用亦得)黑豆
赤小豆大豆黃卷麥蘖神麯白扁豆菉豆等(凡使並用炒過
方入藥用)凡有修合依法炮製分兩無虧勝也
太平惠民和劑局方總論卷上
