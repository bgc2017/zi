欽定四庫全書
太平惠民和劑局方指南總論卷中
宋陳師文等撰
論中風證候
中風總論夫風為天地浩蕩之氣正順則能生長萬物
偏邪則傷害品類人或中邪固鮮有不致斃者故入
藏則難愈如其經絡空虚而中傷者為半身不遂手
脚癱瘓涎潮昏塞口眼喎斜肌膚不仁痺瘁攣僻随
其藏氣所為不同或左或右邪氣反緩正氣反急正
氣引邪喎僻不遂盖風性緊暴善行數變其中人也
卒其眩人也暈激人涎浮昏人神亂故推為百病長
聖人先此以示教太醫編集所以首論中風也
論諸風之由夫中風者皆因隂陽不調藏府氣偏榮衛
失度血氣錯亂喜怒過傷飲食無度嗜慾恣情致扵
經道或虚或塞體虚而腠理不密風邪之氣中於人
也其狀奄忽不省人事涎潮昏塞舌強不能言者可
先與通關散搐鼻次服至寳丹此藥性涼稍壯人可
與氣虛及年高人不可與服只與後藥卒中風筋急
頭眩者可與七寳丹中風半身不遂口眼喎斜筋攣
骨痛者可與小續命湯追風應痛丸中風邪氣入藏
狂言恍惚與排風湯中風手足癱瘓多與青州白丸
子中風項背拘強牙關緊急者可與三五七散中風
手足戰掉腰脚緩弱可與活絡丹七寳丹年高脚弱
者可與黃耆丸
論諸風氣中此病多生於驕貴之人因事激挫忿怒而
不得宣泄逆氣上行忽然仆倒昏迷不省人事牙關
緊急手足拘攣其狀與中風無異但口内無涎聲此
證只是中氣不可妄投取涎發汗等藥反生他病但
可與七氣湯分解其氣散其壅結其氣自止七氣湯
連進效速更可與蘇合香丸
論中風半身不遂皆因風邪中於經絡氣血遲行機關
縦緩故手足不遂口眼喎斜可與七寳丹偏風語言
蹇澀可與小續命湯偏風走注疼痛身體麻木可與
活絡丹偏風恍惚不定可與排風湯偏風痰涎盛者
可與青州白丸子拘急脚弱口噤者可與龍虎丹癱
瘓手足不遂可與透冰丹偏風筋脉攣急可與驅風
丸乳香起痛散乳香丸七寳丹
論諸風骨節疼痛皆因風氣入於筋絡及骨節疼痛或
攻注脚手痛或拘攣伸屈不得者可與乳香趁痛散
追風應痛丸活絡丹乳香丸沒藥丸太嶽活血丹皆
可服宜先與五香散淋渫次用活血丹塗之
論風濕證候皆因腠理虛風與寒濕氣傷之每遇夜間
或三四更以来腰背倦痛轉側不得或身體倦痛者
為有寒濕也與小續命湯大便秘小便多身疼痛者
可與朮附湯若骨節煩疼者可與乳香趁痛散或身
體麻木足脛弱者可與追風應痛丸黃耆丸腰痛甚
者可與青娥丸
論諸風大便不通皆因風邪熱滯腸胃津液乾燥秘澀
可與麻仁丸三和散不通即與皂角丸如通即止之
不可久服如氣虛及老人不可與皂角丸只與麻仁
丸三和散四物湯加去白青皮等分同煎秘甚者可
與神功丸不可與虚老人服
論諸風小便不通皆因小腸積熱膀胱壅滯不利可與
導赤丸雞蘇丸三黃丸三和散秘甚者與神功丸五
苓散
論風濕脚氣候皆因風濕毒氣入於脚膝之間其狀或
赤腫或冷痛或麻木不仁或脚軟而緩或增寒壯熱
作渴筋脉拘急可與俞山人降氣湯排風湯小續命
湯小降氣湯痛者與石楠丸追風應痛丸乳香趁痛
散脚軟不能行者與黃耆丸木瓜丸小便秘澀與導
赤丸五淋散三和散大便秘者與麻仁丸秘甚者與
神功丸衝心悶者與三和散搶腰痛者可與大烏沉
湯不以輕重皆用五香散淋渫若脚腫生瘡者透冰
丹
論諸風頭目昏眩皆因痰壅上盛可與青州白丸子頭
目昏眩多痰者可與辰砂化痰丸痰盛昏眩可與半
夏丸天南星丸心肺有熱與龍腦芎犀丸痰盛項強
急與金沸草散痰多膈熱者可與川芎丸心胷不利
中苦舌乾可與透冰丹羌活丸防風丸痰甚心忪悸
者可與牛黃清心丸痰盛渴嘔者可與天南星丸
論諸風瘙痒瘾疹皆因血氣不順面如蟲行瞤動血氣
凝滯者可與排風湯胡麻散消風散四生丸甚者多
服皂角煎丸何首烏散
論諸風頭痛目暈皆因風虚氣上攻頭目可與太陽丹
白龍丸茶調散川芎丸太陽穴痛與急風散塗痛處
眼昏頭痛者可與消風散追風散痰熱頭痛者可與
防風丸年高虛弱人風寒入腦頭痛發眩者與朮附
湯羌活丸三五七散偏正頭風兩太陽穴及眉稜骨
痛牽引兩眼昏暗者可與遇山散服
論諸風熱上攻面生熱瘡者可與驅風丸龍虎丹排風
湯胡麻散何首烏散羌活丸川芎丸白龍丸芎犀丸
或如蟲行可與追風散
論諸風恍惚驚悸皆因體虚受風邪心氣不足入於心
經者與定志丸降心丹平補鎮心丹辰砂妙香散熱
者牛黃清心丸
論諸風挫枕轉筋皆因氣虚項筋轉側不得筋絡不順
疼痛與通關散消風散大三五七散或追風散痰涎
盛與白丸子
論諸風痰逆嘔吐諸風初發時痰逆嘔吐者可與温中
化痰丸橘皮半夏湯藿香湯半夏散嘔吐者立止可
常服
論諸風脚膝緩弱皆因風虛氣血衰弱行止無力可與
黃耆丸木瓜丸俞山人降氣湯不赤不腫而痛者可
與洗風散淋沃洗之
論破傷風證皆因打撲傷破風入發腫者可與土圓散
生薑自然汁調藥貼患處内損者與太嶽活血丹血
不止者與花蘂石散
論纏喉風證皆因積熱痰涎上攻咽喉口開不得水漿
不下與碧雪竹管子吹入喉中甚者與雄黃解毒丸
玉屑無憂散
論傷寒證候
傷寒總論活人書傷寒正名有一十六條外傷寒傷風
傷寒見風傷風見寒風濕中濕風温濕温温毒中暍
熱病温病痙病温瘧晩發疫癘外證一十六條外有
六證相似中暑傷痰食積虛勞瘴瘧脚氣與傷寒相
似而寔非傷寒此證人不曉皆言即傷寒也若不仔
細分辨證候虛實用藥則誤人性命在反掌之間不
可不知也
論傷寒得病之由凡傷寒初得病便不進飲食發熱一
向不止頭痛或渾身痛或自汗惡風憎寒壯熱者乃
是傷風傷寒證也便須問病得幾日有汗無汗惡風
不惡風或渴或不渴或嘔逆或不嘔逆小便通或不
通得幾日須用子細審問方可用藥傷寒一證與雜
病不同若不對證妄投藥餌罪犯非輕誤人多矣
論傷寒傷風證候凡傷風者皆因脱衣感冒被風吹霎
着則洒然骨寒毛起惡風自汗者乃是傷風證也凡
風吹則體自寒惡風無汗者是傷寒證也
論傷寒表證傷寒初得病一二日頭痛身體痛惡寒或
微喘者體虚及老人可與五積散聖散子此二藥病
多日及不惡風者不可服并夏秋之間亦不可輕服
緣中暑似傷寒若中暑人誤服此二藥如抱薪投火
其害非輕切宜審實子細用藥少壯者夏秋宜用金
沸草湯来蘇散人參輕骨散葱白散和觧散神禾散
之類可服也初得病一二日頭痛發熱身體痛惡
寒無汗者可與葱白散八觧散金沸草散人參輕骨
散初得病一二日或三日自汗頭痛惡風或嘔者
可與升麻葛根湯敗毒散香蘇散葱白散人參輕骨
散和觧散神朮散之類皆可用若發汗後汗已退了
可與和氣藥嘉禾散正氣散
論傷寒裏證病人四五日至六七日不惡風寒及發熱
煩渴嘔逆手掌中及腋下微有汗出大便不通小便
赤得三四日腹中滿微喘狂言詀語者切不可妄投
熱藥只可與小柴胡湯一貼先進一服如人行十餘
里未通候半日久可又進一服以大便通出燥糞則
愈此裏證也煩渴者與五苓散或手足冷吐瀉不可
與小柴胡湯只服參苓白朮散四君子湯之屬如調
理通後恐虛老人須用平補藥可與嘉禾散四君子
湯參苓白朮散
論解和證候傷寒傷風往来寒熱胷脇間痛乾嘔及大
便秘者可用小柴胡湯一貼病重者并服半貼方效
或言渴者或小便澀兼服五苓散傷風四五日身
發熱惡寒項強而手足温及大便不通者多用小柴
胡湯敗毒散秦芁鱉甲散之類婦人傷寒三五日
至七八日月經當行或經水纔去作寒熱忽然詀語
如見鬼神狀日可夜甚此乃熱入血室也用四物湯
等分加柴胡煎服如不退用小柴胡湯兼入生地黃
槌碎煎傷寒嘔逆發熱兼參苓白朮散和解散輩乃
和解證也
論傷寒陽證傷寒陽證面赤作熱發渴至五七日不止
或服熱藥過多發強煩躁或瀉赤汁膿血者可服三
黃丸四順飲洗心散或大便秘結與小柴胡湯之類
論傷寒隂證傷寒二三日五七日身體疼痛不可轉側
自汗四肢厥冷瀉而不渴或吐逆泄瀉臍腹痛或有
咽喉痛者可與理中丸理中湯四肢冷甚腹痛氣急
者與薑附湯多加甘草煎及附子理中丸併服更重
者用法鍊黑錫丹金液丹二氣丹之類随輕重而用
之瀉止四肢暖有寒熱却用五積散聖散子十華散
之類微汗則解不然則毒氣再復便難治也
論傷寒隂陽二證有隂厥有陽厥最宜子細審問傷寒
陽證熱氣深則反厥若只認四肢厥冷便投熱藥此
害人性命在頃刻間發藥者極用仔細審問如是自
疑寧不發藥教他更請醫者看視不可亂發藥也
論傷寒隂厥證若初得病四肢厥冷身上起粟大便不
調或瀉或嘔此寒厥也可與理中丸理中湯之類
論傷寒陽厥證若初得病身便熱頭痛大便不通至六
七日渴甚狂言揭衣被不定叠脚手厥冷此乃熱極
而發厥冷必竟少時又却温熱切不可便投熱藥且
與小柴胡湯之類
昔有國醫孫用和一法探之須仔細察審外證方可
用藥凡傷寒四肢厥冷當察問病之因若證不明未
辨隂陽者且與四味理中丸加甘草再和勻作四順
理中丸服探之若是隂厥則服藥了形静不熱定叠
當漸加前件理中湯等若是服四順理中丸了如煩
躁不定叠煩渴狂言自揭衣被者此是陽厥不可投
熱藥當用前件小柴胡湯之類
論傷寒潮熱傷寒五七日至十日已上早晨稍惺惺至
申酉前後發熱不惡寒微有汗大便不通三二日或
詀語而渴者與小柴胡湯三五服重者五七服以大
便微利熱須退有渴者可與五苓散猶有煩躁及熱
未退者宜加七寳洗心散或與秦芁鱉甲散調理也
論傷寒頭痛傷寒雖退而頭痛不止者諸陽所聚熱毒
氣上攻頭痛不止者可與龍腦芎犀丸太陽丹白龍
丸川芎丸之類
論傷寒發渴傷寒至五七日渴甚或發熱不惡寒大便
如常小便赤是胃中虚燥可與五苓散甚者與竹葉
湯發熱渴者與柴胡湯仍加瓜蔞煎
論傷寒嘔逆傷寒嘔逆有三證胃中有寒而嘔逆者可
與參苓白朮散五苓散四君子湯胃中亦有熱或發
渴口乾或小便赤澀與小柴胡湯或五苓散其小柴
胡湯極止熱嘔或少氣吐逆者用竹葉湯立效
論傷寒吐逆傷寒吐逆者胃寒吐而身涼或服涼藥太
多而不渴大便如常或自利或吐蚘蟲者此胃中寒
也可與人參丁香散參苓白朮散四君子湯理中丸
人參丸嘉禾散
論傷寒發喘傷寒喘急者皆因風寒邪乘於肺經氣上
盛發喘麻黃湯華蓋散欵冬花散人參潤肺丸養肺
丸或潤金散欵肺散皆可服也
論傷寒咳嗽傷寒咳嗽者由寒邪乘虚入於肺經或飲
水過多停飲咳嗽微喘發熱而渴或不渴或寒熱脇
下痛者可與小青龍湯二三服如脇下痛甚者必有
停飲於小青龍湯内加醋炒芫花少許同煎不可多
用多則瀉人如發寒熱咳嗽未盡更進小柴胡湯每
服加五味子二十粒同煎或與秦芁鱉甲散
論傷寒吐血發衂傷寒五七日發鼻衂或吐血者熱盛
氣壅則衂血或吐血切不可妄投熱藥可與雞蘇丸
薄荷煎煎茅根湯或茅花汁令送下甚者可與三黃
丸如渴兼服五苓散清心散加真蒲黃煎服
論傷寒咽喉疼痛傷寒咽喉痛皆因内熱氣秘陽毒上
升薰則咽喉痛痰盛者可與如聖湯甚者可與四順
飲犀角飲洗心散皆可服之
論傷寒腹痛傷寒有熱腹痛者三四日大便不通遶臍
腹痛或發熱不惡寒或渴者此胃中有燥糞故發
痛也切不可用熱藥且如正氣散理中湯及諸推積
性熱藥皆不可用悞人性命只可與小柴胡湯加芍
藥少許同煎一二服如未效可至三四服取大便通
為度傷寒腹痛有寒證因服冷藥太多大便自利
腹中痛手足冷者可與理中丸甚者與附子理中丸
理中湯未效用薑附湯多加甘草煎用諸熱藥即止
氣虚及老人傷寒後腹痛大便如常者無熱只是
腹痛者可與黃耆建中湯多服取效
論傷寒大小便秘傷寒大便秘者可與麻仁丸未通者
與神功丸三黃丸有熱者與四順清涼飲後以參苓
白朮散嘉禾散補之小便秘結者與五苓散導赤丸
五淋散皆可與之
論傷寒後自汗傷寒後自汗者可服牡蠣散止汗散兼
嘉禾散黃耆建中湯加人參煎服又人參當歸散加
小麥煎服
論傷寒後自利傷寒後腹痛大便自利手足冷者可與
理中丸之類見腹痛條内
論傷寒後黃疸傷寒眼睛及遍身發黃疸小便不利或
頭上汗出者可與五苓散以山茵陳山梔子各少許
剉碎二錢煎湯調多服效
論傷寒後腹滿傷寒後腹滿者不思飲食或食後不消
化腹脇脹滿者可與勻氣散沉香降氣湯蓬煎丸思
食丸參苓白朮散甚者與青木香丸兼嘉禾散四君
子湯木香分氣丸木香散木香流氣飲看虚實用之
論傷寒後患痢傷寒後患痢多是熱症或下純膿或下
純血與黃連阿膠丸駐車丸血多者與地榆散胃風
湯兼服之
論傷寒中濕證傷寒一身盡痛轉側不得骨節煩疼小
便不利大便反快額上微汗此中濕氣也可多服五
苓散利小便次用朮附湯兼服之
論傷寒調理傷寒本無補法不可用太温藥補之若補
甚則再發熱但可用微温藥調理只可與參耆白术
散虚弱老人用嘉禾散之類調理
論傷暑證候夏月傷暑亦云伏暑謂其人從熱中来便
從涼處坐卧不知被外涼冷之氣閉暑熱氣伏在腠
理中不能發泄故曰伏暑其證自汗惡寒或背惡寒
而渴或面垢如未洗面人或板齒燥當門二齒乾是
伏暑也嘔逆而渴者及卧不及席者是傷暑也可與
五苓散桂枝丸大順散香薷散如發熱甚者可與香
薷散竹葉湯枇杷葉散小柴胡湯冷服立效
論傷暑吐瀉中暑嘔吐發熱悶亂或霍亂吐瀉可與消
暑丸五苓散桂苓丸香薷散之類
論停痰證候有痰在胸膈之間亦能增寒壯熱惡風自
汗咽喉不利只是頭不痛身體不疼者可與金沸草
散消飲丸辰砂化痰丸倍朮丸之類皆可服
論傷食證候病有頭痛發熱惡寒或腹病吐逆身體不
痛只是四肢倦怠其證非傷寒止此是傷食在腸胃
之間可與感應丸獨聖丸蓬煎丸嘉禾散思食丸諸
傷食藥皆可服氣虚老人可服五積散吞下青木香
丸順氣散之類
論瘴瘧證候
論寒熱瘴瘧證凡瘴瘧病雖是時行之疾然老少虛實
受病有淺深大率不同有發熱不寒渾身似火頭痛
煩渴詀語者有發寒不熱嘿嘿昏倦四肢厥冷臍腹
疼痛有外寒内熱有外熱内寒有寒熱相半有啞不
能言者有吐有瀉有吐瀉俱作當隨症用藥若只言
瘴病一槩治之萬一不能取效也
若發時熱多寒少或内熱外寒但熱不寒渾身如火
頭痛煩渴心胸躁悶詀語亂言大小便秘澀發作無
時者可與小柴胡湯敗毒散升麻葛根湯来蘇散葱
白散神朮散煩渴者與五苓散竹葉湯詀語心
悶者與五苓散入辰砂細研和勻冷熟水調服兼服
與大至寳丹及小兒金箔丸兩三丸作一服頭痛
者與太陽丹白龍丸茶調散之類
或熱少寒多或内寒外熱或寒熱相半或骨節疼痠
臍腹作痛者可與不換金正氣散人參輕骨散正氣
散聖散子五積散香蘇散建中散草果飲嘉禾散或
来蘇散之類
或不熱只是寒或吐或瀉或吐瀉俱作四肢厥冷汗
出如雨嘿嘿昏倦者可與朮附湯四柱散嘉禾散或
鹿茸丸二薑丸十華散若服前藥吐瀉不止四肢厥
冷汗出如雨小便頻數者與參苓白朮散吞来蘇丹
三十丸至五十丸甚者薑附湯合和五苓散同煎服
渴者與參苓白朮散此一證二廣及漳州界上多
有之餘處無此症發藥須用子細審問的實不可輕
用悞人性命切記不可輕發熱藥
若發作有時或連日或隔日或三五日一發發則寒
多熱少或但熱不寒者於未發前先與小柴胡湯敗
毒散之類至發日却服露天飲或聖飲子勝金丸
嘔逆有痰涎者常山飲消暑丸之類其效如神
若熱少寒多或只寒不熱或寒熱相半者扵未發前
可多與不換金正氣散建中湯正氣散平胃散和脾
散嘉禾散之類至發日五更初却服常山飲草果飲
發久者尅效餅靈瘧丹老者及怯弱者不可服自宜
斟酌
孕婦患瘧疾難為用藥但只可與草果飲兼用平胃
散入鹽少許用温酒調服
瘴瘧瘥後喫粥或爛飲更當調和脾胃可與黃耆建
中湯四君子湯嘉禾散參苓白朮散曹脾散&KR0946;脾散
建脾湯平胃散和氣散思食丸大小養脾丸切忌生
冷酒果房色洗浴半月
傷寒十勸
一傷寒頭疼又身熱便是陽症不可服熱藥
傷寒傳三隂三陽共六經内太隂病頭不疼身不熱
少隂病有反發熱而無頭疼厥隂病有頭疼而無發
熱即是陽證若醫者妄投熱藥决致死亡
一傷寒當直攻毒氣不可補益
邪氣在經絡中若隨症攻之三四日痊安醫者必謂
生須正氣却行補益使毒氣流熾必多致殺人
一傷寒不思飲食不可服温脾胃藥
傷寒不思飲食自是常事終無餓死之理如理中丸
之類不可輕服若陽病服之致熱氣增重或至不救
一傷寒腹痛亦有熱症不可輕服温暖藥
難經云痛為實故仲景論腹滿時痛之證有曰痛甚
者加大黃夫痛甚而反加大黃意可見也惟身冷厥
逆而腹痛者是隂證須消息每見醫家多緣腹痛便
投熱藥而殺人
一傷寒自利當看隂陽證不可例服補及止瀉藥
自利惟身不熱手足温者屬太隂身冷四逆者屬少
隂厥隂外其餘身熱下利皆是陽證當隨證依仲景
法治之每見醫者多緣下利便投暖藥及止瀉藥而
殺人
一傷寒胸脇痛及腹滿不可妄用艾灸
常見村落間有此證無藥便用艾灸多致毒氣隨火
而盛膨脹發喘以死不知胸脇痛自屬少陽腹脹滿
自屬太隂此外惟隂證可灸
一傷寒手足厥冷當看隂陽不可一例作隂證
治有陽厥有隂厥醫者稍能分辨陽厥而投熱藥殺
人速於用刃盖陽病不至扵極熱不能發厥仲景所
謂熱深則厥深是也熱深而更與熱藥寧有復活之
理但看初得病而身熱至三四日後熱氣已深大便
秘小便赤或詀語昏憒及别有熱證而反發厥者必
是陽厥也宜急用承氣湯下之若初得病身不熱大
便不秘自引衣蓋身或下利或小便數不見熱證而
厥逆者即是隂厥也方可用四逆散湯之類二厥所
以使人疑者緣其脉皆沉然陽厥脉沉而弱又陽厥
脉時復指爪却温隂厥常冷此為可别
一傷寒病已在裏即不可用藥發汗
傷寒病須看表裏如發熱惡寒則是在表正宜發汗
如不惡寒反惡熱即是裏證若醫者一例發汗則所
出之汗不是邪氣皆是真氣邪氣未除而真氣先涸
死者多矣又有半在表半在裏之證及無表裏之證
不惟皆不可下仍不可汗當隨證治而消息之
一傷寒飲水為欲愈不可令病人恣飲過度
病人大渴當與之水以消熱氣故仲景以飲水為欲
愈人見如此說遂令病者縦飲因而為嘔為喘為欬
逆為下利為腫為悸為水結為小便不利者多矣且
如病人欲飲一椀只可與半椀飲之常令不足為善
矣
一傷寒病初瘥不可過度飽及辛勞動或食羊肉行房
事與食諸骨汁及飲酒
病方愈脾胃尚弱食而過飽不能消化病即再来謂
之食復病方愈血氣尚虚勞動太早病即再来謂之
勞復又傷寒食羊肉行房事者並死食諸骨汁飲酒
者再病
太平惠民和劑局方總論卷中
