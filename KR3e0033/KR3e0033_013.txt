欽定四庫全書
太平惠民和劑局方指南總論卷下
宋陳師文等撰
論諸氣證候附脾胃積聚
論一切氣證皆由憂戚中或盛怒中動傷真氣致隂陽
不和結氣於胸膈之間壅滯不快飲食不下遂成膈
噎之疾可與勻氣散五膈寬中散膈氣散沉香降氣
湯分氣紫蘇飲七氣湯嘉禾散丁香煮散分心氣散
小降氣湯之類
論氣虚腫滿氣虚腫滿者因脾氣停滯脾經受濕氣不
流行致頭面虚浮四肢腫滿腹肚膨脹如鼔上喘氣
急者可與茯苓散五苓散三和散分氣紫蘇飲木香
分氣丸俞山人降氣湯小降氣湯蘇子降氣湯曹脾
散嘉禾散喘甚者可與潤金散欵肺散大便秘
者與三和散小便不通五苓散
論乾濕脚氣脚氣有數種痛不可忍者謂之寒煩悶發
渴者謂之熱腫而重者謂之濕用隨證治之不可一
概論也濕腫者可與黃耆中湯小續命湯風濕者
可與朮附湯熱而發渴者可與紫雪湯衝心悶者
可與三和散麻仁圓降氣湯搶腰痛者可與大烏
沉湯
論小腸氣疾小腸氣膀胱奔豚疝氣等疾皆因腎氣虚
弱膀胱久冷風濕乘之傷於腎經氣滯不散小腹刺
痛腎經偏弔未可驟服補藥先用䟽導發散可與蘇
子降氣湯五苓散蟠葱散鹽煎散川楝散大沉香丸
茴香丸仍炒茴香燒鹽細嚼熱酒送下或五香散正
元散蓽澄茄散之類小便不通者與雞舌香散或
五苓散加痛稍退只用平胃散送下茴香丸調理
論癥積氣塊癥積氣塊皆因氣虚及寒氣熱氣怒氣恚
氣喜氣憂氣愁氣内結積聚堅牢如杯心腹絞痛不
能飲食用藥漸漸消磨不能宣利可與七氣湯丁香
丸青木香丸木香推氣丸挨氣丸蓬煎丸積氣不
散腹脇膨脹可與積氣丸三稜煎丸心下堅硬結
塊衝心可與温白丸脹滿不思食者與養脾丸消
食丸嘉禾散四君子湯
論脾胃諸疾久病脾泄腸滑不禁日夜無度虛羸者可
與平胃散空心送下茴香湯兼服訶梨勒丸丁香豆
蔻散服諸藥不效者可多與人參豆蔻散有驗
更有一種大便如故只是每日早晨水瀉一兩行日
間都無事可服金鎖正元丹瀉止即住服
論心脾疼證婦人心脾疼及血氣刺疼者可與蓬煎丸
拈痛丸性熱不可輕用如得見沉寒痼冷端的方可
用之蟠葱散雞舌香散鹽煎散如意丸皆可選用
若痛連腰背或小腸氣刺痛及虚弱老人宜大沉香
丸兩丸作一服立效丈夫熱酒下婦人醋湯下如不
喫酒薑湯下更可與和氣散調和脾胃
論脾痛嘔逆脾胃痛甚嘔逆不納食者或如喘急者可
與七氣湯加吐者與人參藿香湯瀉者與大沉香
丸人參豆蔻散建中湯忽暴心痛者與蘇合香丸
撞氣沉香丸
論心脾腹痛心脾腹痛多有積或有寒積者可與温白
丸或保安丸虚老人不可多服此二藥只與木香推
氣丸或感應丸小獨聖丸理痛丸洗消去積次與正
氣散嘉禾散曹脾散人參煮散蓽澄茄散蟠葱散鹽
煎散雞舌香散抓脾散建中散有寒者與大沉香
丸兩丸作一服次與蓬煎圓温中良薑丸丁香煮散
四柱散
論胷膈不快胸膈不快氣滯者可與沉香降氣湯烏沉
湯青木香丸七氣湯和氣散或人參丸紅丸子小理
中丸撞氣沉香丸丁沉丸順氣散三稜散如意丸蓬
煎丸若煩悶甚大便秘者與青木香丸脾痛者
可與蓬煎丸之類
論脾虚翻胃脾虚翻胃不納食及湯藥不下者可與膈
氣散人參木香散苓白朮散五膈寬中散噫氣
吞酸脾痛者可與如意丸思食丸之類
論宿患心腹痛有積塊氣塊癥癖日久發歇不常者不
可取轉宜漸次消磨可與感應丸温白丸挨積丸蓬
煎丸小理中丸少喫數丸常服漸漸消磨更與和脾
散嘉禾散參苓白朮散四君子湯思食丸建脾湯建
中散平胃散之類助其脾胃久而能去其根若痛
有休止或往来上下胷中憒悶時吐冷沫中脘不快
嘔逆惡心者恐是蟲痛可與集效丸或九痛丸其九
痛丸有利性不可多服若卒然心腹暴痛膨急不
得息往来攻衝悶絶惡心者恐是疰忤鬼氣可與蘇
合香丸若虚弱藏寒人可將蘇合香圓捏作餅子用
火熨斗盖之將藥餅安熨斗上&KR1020;令藥極熱以去其
腦子性依法服之若痛而不休胷膈塞悶嘔吐不
定粥藥不下者可與順氣散送下青木香圓如無順
氣散五積散送下亦得及九痛丸三稜散大沉香圓
論腹脹心膨腹脹者若因傷寒或寒熱瘴瘧或瀉痢大
病之後只是喫食後便腹脹心膨不美飲食噫醋吞
酸縦食些少亦覺膨脹者切不可用消食尅化之藥
若用藥動下轉加困重去生便遠也但可與正氣散
嘉禾散參苓白朮散四君子湯曹脾散人參煮散大
小養脾丸蓽澄茄散思食丸蓬煎丸如意圓瀉者與
人參豆蔻散丁香散但得氣壯自能飲食加倍膨脹
自愈
論痰飲咳嗽
論痰飲證候諸痰飲不化留滯胷脘令頭目昏眩嘔惡
不快腹中漉漉有聲可與消飲丸倍朮丸五苓散
有寒者與理中丸青州白圓子俞山人降氣湯中
酒渴及停飲嘔逆惡心者及頭痛或飲酒過多臂痛
連腰痛不思飲食與新法半夏湯消飲丸倍朮丸辰
砂化痰丸生氣湯快氣湯半夏丸天南星丸大養脾
丸橘皮半夏湯小降氣湯
論欬嗽喘急大抵咳嗽皆從肺出醫家細論發藥大略
有三有因寒者有風者有熱者風寒則從外至熱則
從内起風寒則諸經自受其邪熱則諸經腑臓或薰
乘而為病風則散之寒則温之熱則調之瀉是瀉肺
經非瀉腑臓也當用葶藶桑白皮之類是也因風者
遇風則嗽甚因寒者值寒則寒嗽劇因熱者遇熱則
嗽即發更有一驗甚的但問遇夜飲酒時夜間如何
若喫酒後𠻳甚則有熱也喫酒了嗽減則有寒也涎
青白者有寒稠黃者有熱隨證發藥
凡感風寒暴嗽咳唾稠粘胸膈不利可與金沸草散
半夏丸欵花膏華蓋散五嗽丸潤肺丸欵肺丸青金
丸小兒潤肺散欵冬花散論寒嗽及復冷嗽或吐
青痰遇夜嗽甚者可與細辛五味子湯養中湯五嗽
丸俞山人降氣湯人參藿香湯胡椒理中丸温肺細
辛湯鍾乳補肺湯消飲丸倍术丸丁香半夏丸分心
氣飲參苓白朮散惡風有寒者與小青龍丸兼服
欵肺散人參欵花膏論熱嗽胸膈不快氣壅上盛
臉赤口苦舌乾者可與金沸草散大阿膠圓人參養
肺丸清心飲子人參欵花膏半夏丸華蓋散人參潤
肺丸風痰上膈壅熱咽乾及吐血者可與辰砂化
痰丸大阿膠丸蠟煎散人參養肺丸金沸草散青州
白圓子川芎丸雞蘇丸久病嗽及虚老人宜與温
肺丸人參補肺湯丁香半夏丸人參藿香湯化痰圓
寒熱相交秋冬之間多有此證可與欵冬花散半
夏丸華盖散人參欵花膏人參潤肺丸小兒潤肺散
青金丸潤金散一貼作兩服老人尤宜服喘急氣
促睡卧不得者與定喘湯瑞應丸蠟煎散降氣湯欵
花散潤金散人參養肺圓華盖散之類唾膿血者
與欵冬花散九仙散
論諸虛證候附痼冷
論諸虚不足皆因腎氣虚&KR0629;下元積冷腰背疼痛肢體
倦怠面色無光精神不爽唇口乾燥眼暗耳鳴小便
滑數夜多異夢盗汗失精不思飲食日漸羸弱可與
兔絲子丸安腎丸八味丸無比山藥丸黃耆建中湯
茴香丸脾胃虚弱者兼服壯胃藥虚損甚者可
與麝香鹿茸丸沉香鹿茸丸法煉黑錫丹金鎖正元
丹張走馬玉霜丸正元散沉香鼈甲散椒附丸四柱
散下虚洞泄者四柱散正元散丁香豆蔻散治
心氣不足神思恍惚言語錯亂驚悸不定夜多異
夢可與定志丸降氣丹鎮心丸人參黃耆散妙香散
烏沉湯參苓白术散治小便白濁夢泄遺精可與
平補鎮心丹降心丹威喜丸定志丸冷&KR0629;虚損甚
者精冷&KR0632;不固者與金鎖正元丹腰痛者與青娥
圓甚者與神應丸黃耆丸乳香丸活絡丹安腎丸追
風應痛丸如耳鳴者黃耆丸立效虚勞發熱至午
後熱甚者空心服安腎丸八味丸山藥丸沉香鼈甲
散參苓白朮散嘉禾散食後服人參當歸散若嗽涎
黃或有血者臨卧服人參養肺丸因虚勞用力太
過吐血不止者與秘傳降氣湯或與小降氣湯多加
人參煎服狀發熱甚者與逍遥散骨中熱者與
人參黃耆散虚弱老人可與黃耆建中湯常服
虚汗盗汗心怯氣短者可與牡蠣散止汗散黃耆建
中湯大山藥丸人參當歸散加小麥煎服自汗不
止者朮附湯正元散心熱盗汗可與辰砂妙香散
論沉寒痼冷皆因元氣虚損下冷上盛致水火不交隂
陽失序手足厥冷及傷寒隂證霍亂轉筋下痢久瀉
脉候沉微者與黑錫丹来復丹金液丹附子理中圓
金鎖正元丹四神丹
論積熱證候附咽喉口齒眼目
論積熱咽喉痛上焦壅熱心經煩渴顋頷結核者可與
玉屑無憂散牛黃涼膈丸消毒犀角飲四順飲解毒
丸積熱三黃丸口舌生瘡可與碧雪龍腦飲玉屑
無憂散甘露飲硼砂丸咽喉腫痛嚥物有碍者可
與如聖湯八正散四順飲龍腦飲甘露飲洗心散牛
黃涼膈丸犀角飲薄荷煎石龍散積熱小便不利
者可與導赤丸五淋散大便不通服清心飲三黃
丸洗心散
論喉閉喉風證自其風邪客於喉間氣欝而熱則壅遏
而為咽疼自其熱氣生於肺胃風毒藴隆則腫結而
為喉痺其證若懸癰生於上腭雖不關於咽喉所以
暴腫者抑亦熱氣使然也咽喉懸癰關要所係病不
急療皆能殺人也
喉閉纏喉風者可與解毒丸洗心散玉屑無憂散碧
雪甚者解毒雄黃丸
論齒牙疼痛牙齒疼痛其證不一有熱痛者滿口齒浮
因上膈有熱而痛者有虚痛者皆因腎經虚&KR0629;虚熱
之氣上攻而痛有風蟲牙痛者須用子細詳證方可
服藥齒齦浮腫口内氣熱滿口齒浮而動此熱證也
可與四順飲甘露飲洗心散龍腦飲清心飲子八正
散次煎升麻葛根湯灌嗽吐去兼喫些小不妨腎
經虚&KR0629;虚熱之氣上攻齒痛及老弱人齒痛者可與
黃耆丸安腎丸鹿茸丸八味丸次用赴筵散擦之以
升麻葛根湯灌漱風疰牙齒疼痛後生壯實者可
與細辛散赴筵散揩擦去風吐出痰良久以升麻葛
根湯灌漱即吐次與黑神丸乳香丸白龍丸飲酒
齒痛者以井水洗漱或百藥煎泡湯冷含嚥或縮砂
嚼𫝊通用
論眼目諸證候眼目昏暗視物不明不腫不痛不赤亦
無翳膜此内障證候也或見黑花或有冷淚者是脾
腎俱虚不可便服涼藥只可與明眼地黃圓菊睛丸
駐景圓還睛丸錦鳩丸决明圓尋常肝有風熱眼
痒澀昏暗有淚視物不見只可與菩薩散决明散還
睛圓撥雲散菊花散蜜蒙花散腎風眼痒四生散秦
皮散湯泡散紫金膏洗春雪膏點外障翳膜侵睛
努肉久病者空心可與駐景丸菊睛丸食後服决明
丸撥雲散菩蕯散蜜蒙花散秘傳羊肝丸點剥膜膏
良久用紫金膏洗或春雪膏暴赤眼昏澀疼痛羞
明下熱淚不可點亦不可洗只可與還睛丸洗心散
洗肝散八正散甘露飲菩蕯散撥雲散睛痛不可
忍者與羌活散還睛丸兩丸只作一服立止并治頭
痛風神效眼眥赤爛視物不明昏暗有淚者肝有
風也可與菩薩散撥雲散洗肝散菊花散蜜蒙花散
决明散次用紫金膏洗春雪膏點
論諸血熱妄行凡吐血衂血不止昏眩目黃者可與龍
腦雞蘇丸薄荷煎四物湯加荆芥煎
論瀉痢證候
論瀉疾證候暴瀉水瀉此二證秋夏間多有之皆因飲
食所傷及食生冷之物暴瀉不住須用仔細詢問若
噫氣吞酸乾嘔氣臭者此是傷食也可先與感應丸
一二服次與理中丸人參豆蔻散守中金圓来復丹
温胃丸已上藥性皆温甚者與附子理中丸理中圓
四柱散已寒丸温中良薑丸二薑丸火輪散朝真丹
正元散金液丹二氣丹已上藥性皆熱丁香豆蔻散
微熱澀固須用子細審實無傷食者不可與感應丸
便用止瀉藥吐瀉有腹痛者可與服木香推氣丸
沉香丸丁香丸感應丸久病虚弱年高及氣弱人
藏府泄瀉久不止者可與人參豆蔻散厚腸膏參苓
白朮散不換金正氣散四君子湯之類
論霍亂吐瀉證霍亂吐瀉有冷熱二證寒多不渴者可
與理中丸薑附湯来復丹霍亂吐瀉有熱煩躁而
渴者可服香薷散五苓散嘉禾散參苓白朮散四君
子湯霍亂吐瀉後調理脾胃可與參苓白朮散嘉
禾散五苓散四君子湯調氣散之類渴者與參苓白
朮散止之多服尤佳出冷汗手足軟者加金液丹
二氣丹朝真丹未效者灸氣海若吐瀉定熱藥皆止
只用温藥理脾
論痢疾證候皆因飲食失節動傷脾胃水榖相拌運化
失宜留而不利冷熱相搏遂成痢疾冷氣相搏其色
白熱氣相搏其色赤治之法皆用温藥調和脾胃次
隨證治之大抵人說談須用子細詢問有裏急後重
者腹痛者或不痛者頻頻登厠一日三五次或五七
次無物者又說大便不通既裏急後重臍腹痛不止
不問老少孕婦皆是痢也非無物出不識此證只言
大便不通可子細辨之病人登厠攙有一兩點物或
赤或白或如魚腦者此皆痢證也凡利下赤白或純
膿或鶩溏若先臍腹振痛遇痛即利下下後痛止者
此為積痢可與木香挫氣丸感應丸各進兩三服次
隨痢顔色治之下利赤白可與駐車丸黃連阿膠
丸厚腸丸胃風湯下利白多赤少者與厚腸丸駐
車丸人參豆蔲散下利白少赤多與黃連阿膠丸萬
金丸金屑丸下利純赤或鮮血者可與服黃連阿
膠丸地榆散萬金飲加麥門冬子煎純血痢須是審
問子細若下鮮血者是有熱遇下痢時微覺後重者
是有熱也下痢純白&KR0632;泄者此是冷證可與丁香
豆蔻散阿棃勒丸駐車丸若下瘀血或紫黑色者
此是虚冷之甚遇痢下時微滑當與駐車丸厚腸丸
丁香豆蔻散痢下赤白連綿日久愈而復發腹中
時痛諸藥不瘥者可與木香推氣丸不二丸駐車丸
厚腸丸感應丸下痢日夜頻併虚&KR0632;者可與丁香
豆蔻散四柱散相兼服更有一種脾毒下血與熱
毒痢一般證候但不心煩口不乾渴不喜冷餘者相
似可與王氏傳濟方内敗毒散以槐花枯礬二味為
末烏梅煎服若只下利臍腹不撮痛乃無積滯不須
先服感應圓
論腸風痔漏證腸風下血臟毒下血或秘有熱者可與
三黃圓黃連阿膠丸濃煎木香湯吞下有熱者與
雞蘇丸腸風黑散金屑丹萬應丸四物湯加荆芥并
防風煎諸痔發作與釣腸丸未破者驅毒散更
用猪胆汁塗之
論癰疽諸證附瘡癬
論癰疽發背諸赤腫毒不問四肢手足頭面初發便可
與漏蘆湯三仙散托裏散保安膏乳香内消膏導赤
丸四順飲通氣散癰疽發大便大通可與麻仁丸
三黃圓壯實者與神功圓須用通利三五行方得
毒氣退也已破者膿血出不快者可與三仙散漏
蘆湯托裏散保安膏乳香内消膏貼之瘡口久不
合者可與桃仁散麒麟散
論惡瘡疥癬一切無名惡瘡漏瘡臁瘡冷瘡久年不愈
者可與桃仁散麒麟散保安膏貼之風毒熱瘡一
名腎臟瘡風汁膿胞濕爛浸淫者可與何首烏散四
生丸胡麻散四順飲大便秘者與皂角煎圓桃仁
散以&KR0632;肌散傅之遍身生瘡密痒或生瘾疹者先
服通大便藥可與皂角煎圓神功丸麻仁丸何首烏
散四順飲四生丸消風散胡麻散滑肌散黃耆圓白
龍丸瘡乾痛者與玉龍摩風膏湯火燒成瘡者
與(闕)散疥疽頑癬與摩風膏白龍丸滑肌散清
心丸
論婦人諸疾
論婦人諸疾皆因月經不調或前或後或多或少或淋
瀝不止或閉塞不通肢體倦怠困乏少力飲食無味
常服補者可與四物湯熟乾地黃丸内補當歸丸琥
珀丸當歸建中湯沉香鼈甲散活血丹澤蘭丸益隂
丹血海冷&KR0629;者可與暖宫丸茴香丸大聖散小白
薇丸黑錫丹麝香鹿茸丸内補當歸丸經血過多
淋瀝不止者與膠艾湯温經湯小白薇丸烏金散益
隂丹澤蘭圓内補當歸丸熟乾地黃圓赤白帶下
服諸藥不瘥者可服澤蘭丸兼服平補鎮心丹速效
大聖散温經湯澤蘭散小白薇丸紫石英丸白帶
不止腹常冷痛者可與暖宫丸麝香鹿茸丸法煉黑
錫丹茴香丸威喜丸澤蘭丸正元散来復丹𢃄下
五色者可與益隂丹滋血湯伏龍肝散崩漏下血
過多頭目昏眩舉頭欲倒者可與芎藭湯膠艾湯烏
金散琥珀丸暖宫丸大聖散内補當歸丸崩中敗
血連日不止與滋血湯血氣虚&KR0629;久冷崩漏下赤
白五色不定或如䜴汁可與温經湯伏龍肝散四物
湯月經不通及室女月脉不行者可與蒲黃散逍
遥散大聖散異神散琥珀澤蘭煎通真圓活血丹四
物湯地黃丸血氣勞胸膈不利經脉澀四肢煩痛
心悸者可與人參荆芥散熟乾地黃丸逍遥散血
風氣虚頭旋及産前産后頭旋者可與保生丸四物
湯膠艾湯虚勞發熱及寒熱俱發者可與黃耆鼈
甲散逍遥散地黃丸澤蘭丸荆芥散嘉禾散參苓白
术散熱未退者與人參當歸散極妙氣壯者可
與逍遥散痰嗽或有血者臨卧服人參養脾丸
氣壯年少女人骨中作熱者可與熟乾地黃丸食前
服食後服人參黃耆散疝瘕隂中疼痛或頭風入
腦寒痺筋攣血閉無子漏下赤白者可與熟乾地黃
丸鍾乳澤蘭丸牡丹煎丸婦人無子或諸虚上熱
下冷百病皆生者可與小白薇丸禹餘糧丸陽起石
丸先有寒冷心腹刺痛或腫或寒下痢不止及少
氣者可與吳茱萸湯活血湯血風攻疰五心煩熱
遍身瘙痒或生瘾疹或發赤腫可與人參荆芥散人
參當歸消風散四物湯加荆芥煎逍遥散甚者可與
服皂角煎丸血氣凝滯者可服青木香丸䟽通開
導
論産前藥忌産前所忌損動胎氣藥物儒醫周鼎集為
歌曰
蚖斑水蛭地膽蟲烏頭附子及天雄
躑躅野葛螻蛄類烏啄側子與䖟蟲
牛黃水銀并巴豆大戟蛇蛻及蜈蚣
牛膝藜蘆加薏苡金石錫粉對雌雄
牙朴芒硝牡丹煎蜥蜴飛生更螰蟲
代赭蚱蟬胡腦麝芫花薇蘅草三稜
槐子牽牛并皂角桃子蠐螬和茅根
欓根硇砂與乾漆亭長溲流岡草中
瞿麥茼茹蟹爪甲蝟皮鬼箭赤頭紅
馬刀石蠶衣魚等半夏南星通草同
乾薑蒜雞及鴨子驢馬兔肉不須供
切忌婦人産前用此時直記在心胷
論産前諸疾姙娠三兩月日心中煩憒頭目眩重顛倒
不安嘔吐煩悶此惡阻病只可與人參丁香散半夏
茯苓湯茯苓丸小七香丸藥丁香姙娠下血胎動
不安名曰漏胎可與安胎飲四物湯膠艾湯保生丸
琥珀丸澤蘭丸臨産月常服滑胎飲散安胎飲保
生丸産難或横或逆或二三日不産者及胎死腹
中或胞衣不下可與花蘂石散或用保安膏一貼作
一服丸如梧桐子大温酒吞下如未下冄服産婦
生理不順横生逆生者可與服兔髄丸産兒已出
但胞衣不下臍腹堅脹急痛者可與服牛膝湯
論産後諸疾皆因新産去血過多津液燥少隂陽俱
虚藏府怯弱切不可發汗及轉積令吐瀉亦不可服
太燥熱藥補之只可用温和藥漸次加減調理不可
取目前之急亂投湯藥反生他疾罪福非輕切宜戒
之新産血氣俱虚不可太補恐增寒熱當令惡露去
盡為佳可與黑神散大聖散澤蘭散蒲黃散産後
去血過多昏迷運悶精神錯亂皆因去血過多氣血
無所主可與芎藭湯大聖散飯飲調下不效者與花
蘂石散保安膏産婦常用聞醋炭氣為佳産後
忽然發熱渾身拘急者可與四物湯兼用人參當歸
散逍遥散産後腹中塊上下作痛者皆由惡露未
盡新血與敗血相搏可與黑神散蒲黃散依依煎兼
與蓬煎丸琥珀丸産後惡露方下忽然斷絶寒熱
往来晝静暮劇語言狂亂如見鬼神狀此因熱入血
室可與琥珀丸四物湯淨加柴胡一錢重煎服如不
退者用小柴胡湯加生地黃三兩莖搥碎同煎服
産後去血多津液少隂陽皆虚凡有傷寒時氣之疾
雖當發汗者切不可太過但可與輕骨散五積散敗
毒散神朮散和觧散大聖散之類産後六七日忽
然臍腹作痛皆因呼吸之間冷氣乘虚而入可與當
歸建中湯理中丸道真元温經湯大沉香丸鹽煎散
不退者與服平胃散吞下茴香丸産後腹痛甚者
可與花蘂石散太岳活血丹産後煩渴欲飲冷者
皆因去血過多隂氣衰少客陽乘之當助其内可與
四物湯每服加烏梅兩個同煎渴不止與五苓散熟
湯調服産後驚風狂言亂語如對鬼神精神不定
者可與龍虎丹三丸作一服研好硃砂温酒調下兼
服琥珀丸産後血風頻增昏沉不醒身如針刺髮
隨梳落或偏身虚腫者可與龍虎丹三丸作一服用
當歸煎酒嚼下如瘙痒者兼服人參荆芥散産後
乳汁不行者不可服諸行血藥致生他病只可服滋
養血氣藥自然血脉旺盛乳汁自調可與四物湯熟
乾地黃丸白薇丸内補當歸丸益隂丹大順散澤蘭
散之類産後大便不通或秘濇者緣内無津液腸
胃乾燥切不可用猛烈藥下之恐生他疾可與四物
湯加青皮去白每服入半錢拌勻同煎服更不通者
可與麻仁丸三和散産後轉胞小便不通者可與
八味丸産後吹乳急宜治之不爾結成膿血可與
太岳活血丹及食後服消毒犀角飲以手按患處緩
緩揉之次用三仙散抹患處乳頭上不可搽藥恐小
兒食乳誤喫其藥極麻&KR0008;服前藥未效可與服透冰
散又方若夏秋只用芙蓉葉搗研細入新井水調稀
得塗所患處乳頭周圍亦不得塗藥
論小兒諸疾
論小兒急驚證急驚者皆因風邪干於心渾身壯熱上
膈壅滯心神不定忽然驚搐渾身拘急筋脉抽掣者
有此候須先問曾瀉不曾瀉曾吐不吐如不吐瀉忽
然發熱手足抽搐目睛上視面赤口乾此急驚證也
可與天麻防風丸蛇頭丸蝎梢散牛黃膏睡驚丸至
寳丹金箔鎮心丸感風傷寒作熱氣急痰涎咳嗽
或日間發搐此乃夾驚證也當先發表可與人參羌
活散惺惺散少出汗如驚未退更服天麻防風丸
墜痰傷食發急驚者其證作熱面赤煩渴亦當先發
表可與惺惺散人參羌活散次服紫霜丸挨積丸感
應丸消散積氣次服前件防風丸之類
論小兒慢驚證慢驚者皆因乳哺不調或食粘膩藏府
壅滯及積熱為風邪所傳入於藏府乍冷乍熱心神
不定脾胃感冷時或嘔逆身體温壯手足不定睡中
強亂頭目乍赤乍黃此乃慢驚或吐瀉俱作忽然發
驚而手足不甚抽搐時瘈瘲及睡中露睛唇白手足
冷口中氣亦冷切不可與急驚藥誤人多矣但可與
金液丹四粒青州白丸子三粒同研以粥飲灌之如
稍惺惺減金液丹加白丸子更與粥飲服理中湯益
黃散參苓白朮散乳食後可與鎮心至寳丹或與金
箔丸兼服令乳母忌生冷動風毒物亦令乳母服理
中圓嘉禾散之類
論小兒胎驚證胎驚風者因乳母觸冐寒暑邪氣傷入
於胎中生兒之後洗浴當風冷觸扵臍邪氣不除變
成胎驚之候百日之内頻頻煩躁啼哭無時目睛上
視睡中搐搦或身冷頭面赤糞如青黃水者可與保
生散每服一字薄荷乳汁調下更用琥珀丸調理乳
母更用服和氣藥調理
論小兒諸疳證諸疳腹肚脹滿小便白濁糞下酸臭此
是疳證可與五疳保童丸紫霜丸蘆薈丸六神丹
口疳可與甘露飲清涼飲玉屑無憂散口疳暴赤
爛齒縫血出齦肉臭爛者名走馬疳可與五福化毒
丹用生地黃汁調使雞翼毛刷所患處小兒腹中
有塊癖結硬面黃唇白肌瘦腹大寒熱往来如瘧或
作潮熱者可與紫霜丸挨積丸進食丸開胃丸以意
用之每夜少服微挨次服參苓白朮散益黃散調理
緣小兒腸胃怯弱只可漸漸消磨不可大段瀉下
論小兒吐瀉證吐乳瀉青者是傷冷也可與益黃散異
功散參苓白朮散挨積圓小香連丸駐車丸可通服
吐乳瀉黃者是傷熱也或小便赤澀者可與五苓
散香薷散參苓白朮散之類可通服泄瀉糞白或
酸臭米穀不化者是傷食也可與感應丸挨積丸異
功散之類泄瀉作渴肚脹小便白濁者是疳瀉證
可與紫霜丸五疳保童丸六神丹蘆薈丸參苓白朮
散之類久瀉不止煩渴引飲食不絶者可與參苓
白朮散嘉禾散正氣散吐不止可與丁香散及羌
活膏之類吐瀉不止或發驚搐甚者可與回陽丹
金液丹研碎米飲調灌之
論小兒痢疾證赤白痢或泄瀉者可與小駐車圓益黃
散胃風湯香連丸久不止者每遇欲下痢先須腹
痛次下痢痢了其腹痛漸止者恐有冷積先服感應
丸挨積丸磨積丸紫霜丸次與前件痢藥或渴者兼
服參苓白朮散人參散不能飲食者先與異功散助
脾次服治痢藥血痢者可與地榆散次服黃連阿
膠丸胃風湯小香連丸久不止者有積欲下痢時
胸腹痛次下痢可與感應圓磨積丸紫霜丸之類次
服前件下痢藥
論小兒變蒸證變蒸作熱或汗出咳嗽或吐逆不欲食
或眼睛上視上唇有白珠子起乃變蒸候也不可作
傷寒治之但與四君子湯參苓白术散之類或熱
盛可與紫霜丸少許切不可多服
論小兒諸疾證顋項結核或赤眼瘡癤者可與消毒犀
角飲清心飲五福化毒丹甚者與服四順清涼飲微
下之或腫硬用保安膏貼之
論小兒傷寒證傷寒疑二其證渾身壯熱咳嗽乍涼乍
熱又似瘡疹又似傷寒又似傷風疑二之間只可與
惺惺散升麻葛根湯小柴胡湯人參羌活散解表發
散切不可與下利藥傷寒傷風其證渾身發熱口
中氣熱頭痛鼻塞或鼻流清涕可與惺惺散升麻葛
根湯人參羌活散
論小兒咳嗽證痰涎壅塞咳嗽者可與人參半夏丸潤
肺丸辰砂化痰丸天麻防風丸喘急喉中作水雞
聲者可與人參定肺湯辰砂半夏丸傷風咳嗽可
與惺惺散發散風痰次服潤肺散細辛五味子湯人
參補肺湯之類主之
論小兒寒瘧證瘧疾寒熱往来連日發或兩日或三日
一次發小兒三四歲已上者可與感應圓三兩服去
傷積次服不換金正氣散草果飲如喫乳小兒只令
乳母服前件瘧藥更有小兒潮熱似瘧非瘧不可用
瘧藥治之
論小兒疹痘證小兒患澹疹其證乍熱乍涼呵欠煩悶
咳嗽噴嚏耳鼻冷及脚冷但只惡熱不惡風渾身熱
甚者或發搐或不搐一向發熱者此乃痘疹證也可
與升麻葛根湯惺惺散消毒犀角飲已瀉者不可
與他藥只服惺惺散
論小兒瘡癬證渾身疥癆疽温妳癬頭瘡等疾可與清
心飲消毒飲化毒丹通用之次用葱鹽湯洗拭乾以
無比散摻之
論小兒雀目證雀目日間都無事遇夜不見物者是雀
目也可時常與五福化毒丹臨卧用粟米飲調下
太平惠民和劑局方總論卷下
