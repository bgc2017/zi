八面鋒卷二
宋陳傅良撰
以勢處事以術輔勢
水利屯田勸農用兵治體
處天下之事不可以不因其勢輔天下之勢不可以不
用其術漢文帝之治尚寬文帝之勢也至於殺使者而
必誅差首虜而必治盜環欲致之族犯蹕欲棄之市此
又輔寬之術也漢宣帝之治尚嚴宣帝之勢也至於務
行寬大之詔酷惡為賢之責黃霸以寬而見擢延年以
嚴而見誅此又輔嚴之術也居文帝之時而為宣帝之
嚴居宣帝之時而為文帝之寬是之謂不審勢有文帝
之寬而不輔之以宣帝之嚴有宣帝之嚴而不濟之以
文帝之寬是之謂不得術
昔晁錯言兵事於文帝之時其說曰山林積石草木所
在此步兵之地車騎十不當一土山丘陵曼衍相屬此
車騎之地步兵十不當一平陵相遠仰高臨下此弓弩
之地也短兵百不當一兩陳相近可前可後此長戟之
地也劔楯三不當一是說也用兵之勢也又曰兵不全
利與空手同甲不堅密與袒裼同射不能中與無矢同
中不能入與無鏃同是說也輔勢之術也用兵而不察
其勢固不足以取勝察勢而不輔之以其術則亦有敗
而已豈惟用兵凢天下之事莫不盡然今之屯田不可
行於内地而可行於遠地今之勸農不必責於江淛而
當責於兩淮勢也屯田既行於遠地勸農既責於兩淮
而又當得牧民禦衆之才以盡其規畫措置之方術也
蓋自江而南井邑相望所謂閒田曠土蓋無幾也是田
有所不可屯農有所不必勸又將何施焉施之既得其
勢而行之又不可以無術具其室廬治其錢鎛假貸其
糧食免寬其租賦授之以種殖之法率之以勸課之政
以如是之術濟如是之勢則砂礫之場化為膏腴荆棘
之叢變為桑麻可指日而俟也不然徒講其政不察其
勢是猶於步兵之地而用車騎於弓弩之地而用長戟
徒察其勢而不得其術是猶士卒之不服習器械之不
精利農之實效終無時而可見也昔韓延夀守馮翊不
勸農龔遂守渤海則勸農若延夀龔遂可謂審其勢者
也勸課農桑出入阡陌教令種殖至使賣劔買牛賣刀
買犢若遂則又可謂得其術者也至於大江以北黃茅
白葦薈蔚盈目蒼烟白露瀰滿百里不於此而屯田不
於此而勸農
不以小利傷國大體
鬻爵度牒楮幣青苖贖罪
為大者不屑於其細而事之非甚迫者君子不枉已以
從之也今夫千金之家雖其甚欲必不屑為販負之所
為詩禮之儒雖其甚窶終不敢鬻先世之圖籍何者所
傷者大也是以計天下者當不顧區區之小利而深防
乎廉隅之際可也昔鼂錯說漢文帝令募天下入粟縣
官得以拜爵得以免罪夫上之獲利以佐國也下之脱
禍以省刑也一舉而二利從至便也而識者每不可曰
長惡而傷死也儒者之論大抵迂闊而不切時變然使
稍知體者觀之慮其終稽其弊則寧不食而死無寧貿
貿然以自蹙也今天下所可慮者循一切而忘大體也
滛湎者先王所禁今反勸焉賤榖粟之養盛醪醴之設
白晝大都之中列倡優具幄帟耀市人而招之曰吾酒
爾吾色爾此甚可愧也負乘者聖人所戒今反誘焉閭
巷之子儈賈俠商輕剽以射什一之利輩流所不齒國
家捐告身而委之曰吾官爾吾禄爾此甚可惜也問其
然曰利之也豈惟是哉度牒數萬以髠天下錢榖之人
耳滋異端耗生齒不恤也楮數寸以勸無有歲月之智
耳長妄偽濫桎梏不顧也夫伐冰之家不與民争利而
詭遇以獲禽一藝者之所羞為至於朝廷獨安為之既
務其細而忘其大則以其不知體也神宗熙寧間執政
以河朔災傷國用不足乞今歲親郊兩府不賜金帛司
馬温公與李覺王珪王安石同對温公言救災節用宜
自貴近始可聽兩府辭賜安石曰常衮辭賜饌時議以
為衮自知不能當辭位而不當辭禄且國用不足非當
今急務也王珪進曰救災節用宜自貴近始司馬光言
是也然所費無幾恐傷國體王安石言亦是惟明主裁
擇上曰朕意與光同温公語曰臣非謂今日得兩府郊
賞能富國也欲陛下以此為裁省之始耳且陛下強裁
省之則失體今臣以河北災傷自求省郊賚從其所請
以成其美何傷體之有
裵匪舒奏馬苑之利劉仁軌以非嘉名而止之
唐宇文融括客戶事凡得客戶田八十餘萬歲入數百
萬緡其利非不厚矣而楊瑒以為不可張說常引大體
廷争(事見宇文融傳)
蕭望之傳載張敞上書令有罪者入榖以備邊望之不
可云云事竟罷
使人之畏不若使愧
抑奔競戒貪吏
使人有所畏不若使人有所愧蓋有所愧則不忍欺而
有所畏則不敢欺人之情迫於畏而不敢欺者不得已
也得已則復自若也且法令以格其前刑罰以督其後
此人君之所可畏也然法令有時而窮刑罰有時而不
及天下於其所窮所不及之處要當保其無窮邪故夫
人君所恃以革天下者惟曰愧其心可也閭巷少年終
日袒裼而奮呼過衣冠揖遜之君子則未有不逡廵而
卻退獵夫之勇彎弧挾矢以馳騁於山林過浮屠老子
之宫則斂袵肅容而委蛇於其側孰謂士大夫風俗之
弊而獨無愧之之術乎今天下之所甚病者在於士夫
之奔競而官吏之貪墨也吾以謂奔競不必抑要先於
奬恬退貪墨不必懲要先於崇廉恥夫仁義之性著在
人心末流之弊生於人欲彼方冒昧乎利達之塗顛冥
乎富貴之境而吾惟恬退之是奬廉恥之是崇追巢許
於上古追夷齊於中古則端静之餘聲峻潔之末觀皆
足以激頽風而警流俗豈必日抑之懲之而後可革乎
入遜畔遜路之境而虞芮之争以息聞餓于首陽之風
而頑夫之貪以廉名義之足以愧人心也如此古之治
天下者有使其人不忍欺有不敢欺而又有不能欺若
漢之文帝是不忍欺者也武帝不敢欺者也宣帝不能
欺者也然不忍者出於其誠而不敢欺者與夫不能欺
者特其威與察而已威與察之用有時而窮則不欺之
心亦與之為有窮誠之用無時而盡則不欺之心亦與
之為無盡吾觀文帝天資長者允恭淵默見於躬行之
際不明不德形於詔旨之辭其所以尚忠厚崇名義者
如護元氣如保赤子卒能激流俗而起愧心吏不深刻
俗不告訐自愛重而惡犯法務寬厚而恥過失廉平醇
謹之吏彬彬然盛於當時非其至誠不息不忍欺之明
效大驗歟若夫武宣則不然殺戮非不慘明察非不
至然宫闈之嚴或者逆節猶露宗廟之敬或者包藏禍
心此非臣子之所忍為而為之况其他乎威有所不至
察有所不及彼其欺者未嘗不自若也嗚呼武帝刑政
滿天下而不能禁惡逆於廟堂之上文帝至誠在方寸
而朴厚忠實之風形見於一時之久治天下者亦何貴
夫斯人之不敢欺與不能欺耶
敦俗論曰漢之文帝承秦之餘舊染猶在文帝一以君
子長者待之鎮之以淵默示之以敦朴行之以質木重
厚之人此其久也昔之告訐無行與誶語無親者人人
自重恥言人過失漢之治蕩然與泰和同風乃知書可
焚儒可坑是古者可禁而為民生厚者不銷鑠也
為治勿使人窺其迹
寬嚴抑彊扶弱
人君之治天下使人愛之畏之而其術不窮要必有不
測之恩威行乎其間可也夫為人主而使人可名以恩
可指以威愛之或不畏畏之或不愛則其術窮其術窮
則治亦窮亦知夫天乎雨露以為恩而有不測之雷霆
雷霆以為威而有不測之雨露使夫雷霆者日轟轟焉
以求夫潛伏廢墜者而擊之則人不之畏矣使夫雨露
者日瀼瀼焉以求夫生殖繁息者而澤之則人不之德
矣惟其術之不測此天下所以鼔舞安於造化而不自
知也為人主者其威雷霆其恩雨露皆出於不測之間
則人之視之者若可愛又若可畏其道神矣其道神則
其治更出於無窮是故不必多殺之為嚴殺一人亦嚴
也不必斗授疋賜之為惠而政令辭色皆惠也賢哉漢
之文宣光武肅宗也文帝肅宗天資仁柔者也宣帝光
武天資剛明者也惟其出於天資故人皆得以指其偏
者而後定可以指定則可窺矣而四君者不可窺也薄
昭文帝舅也竇憲肅宗椒房之懿也當時薄太后惟一
弟且素號長者而憲亦著功西域二人之於周禮議賢
議能皆在所優容者昭殺一漢使文帝遽命羣臣往哭之
必寘之死憲一奪沁園肅宗遽以胡雛腐鼠目之雖僅
以免死而隂馬諸族皆已屏氣股慄壯哉仁者之勇乎
天下其孰敢以文帝肅宗為一於仁柔也哉寬大詔則
下之廷尉平則立之是天下固不敢以宣帝為一於刑
名也勅馮異以安集語諸母以直柔天下亦不敢以光
武為一於剛斷也夫如是則其恩也其威也特平定也
天下不知其所以為恩為威則怠者勸懦者立姦者懷
遠者服嗚呼四君之治所以獨優於七制者其以此歟
若乃元帝之優游不斷卒衰孝宣之業顯宗苛察為明
而親以杖撞郎此皆一於剛柔誠不足與之埒也
方歲之成春乾坤之晏温動殖之寧止豈不可樂哉而
一坐談笑未竟之間或失色於迅雷之驟驚慘者舒伏
者奮句者逹天地造化之政令發於頃刻而遍於四海
莫敢或玩而為之者變而聳聳而齊之也
處利害外則所言公
薦舉任子奔競
抱甕而知輕重者必在甕外望室而知高下者必在室
外處當世而知當世之利害必在利害之外也夫天下
利害不難知也人能心平而氣定高不為名所眩下不
為利所怵者類能言之至其自處於名利之間則公議
迫於私情國謀奪於身計而利害之實亂矣且天下之利
害與一己之利害孰大孰細孰輕孰重而一為名利所
動則知有一己之利害而不知有天下之利害言用兵
者但知成功之為貪而不知勝負之有係於國也言財
榖者但知多積之為夸而不知聚斂之有害於民也苟
求便於一己而不暇恤其當否之如何此士大夫之為
通患而古今之所同然也昔鄒忌之貌不如徐公之美
問於其妻曰徐公何能及公也已而問其妾曰徐公何
能及公也已而問其客曰徐君不若公之美也旣見徐
公熟視以為不及窺鑑而自視則誠不如乃曰妻之美
我者愛我也妾之美我者畏我也客之美我者有求於
我也士大夫之言利害得無類是乎
六太息之書不出於漢廷之諸老而陳于雒陽之年少
三十字之獻不見於唐室之公卿而見於晉州之男子
(晉州男子見元載傳)
昔石勒嘗使人讀漢書聞酈食其勸立六國後驚曰此
法當失何遂得天下及聞留侯諫乃曰賴有此耳夫以
漢高之智豈不及石勒哉高祖處利害之中故其智昏
石勒處利害之外故其智明也
八面鋒卷二
