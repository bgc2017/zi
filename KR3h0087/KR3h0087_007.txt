重修宣和博古圖卷七
尊二(罍附共二十三器)
周
尊(一十五器)
乙舉尊(銘二字)
犧尊一
犧尊二
象尊
鳬尊
瓠尊
䕫龍尊
饕餮大尊
饕餮壺尊
三獸饕餮尊
饕餮尊
著尊一
著尊二
壺尊一
壺尊二
罍(八器)
犧首罍一
犧首罍二
犧首罍三
犧首罍四
素犧罍
象首罍
麟鳳百乳罍
饕餮罍
右高一尺一寸二分深八寸口徑七寸二分腹徑二寸
三分容二升重四斤三兩銘二字此器銘曰乙舉按王
安石字說舉字从手从與以手致而與人之意獻酬之
義也記禮者言杜蕢洗而揚觶以飲晉平公而公曰毋
廢斯爵至于今謂之杜舉然則觶亦謂之舉寔基於此
昔蔡出龜而謂之蔡冀出馬而謂之驥琴張謂其善琴
巫咸謂其善巫皆相因而得名也是知舉之為器其義
亦爾
前一器通蓋高七寸七分耳高二寸闊九分深三寸四
分口徑一寸九分通長一尺一寸七分闊五寸容四升
共重七斤四兩以口為流四足無銘
後一器通蓋高九寸四分耳高二寸二分闊一寸深三
寸五分口俓二寸通長一尺二寸闊五寸二分容三升
三合共重七斤二兩以口為流四足無銘
右二器按周官有司尊彝之職而犧尊乃其一取其犧
牲享食之義又以示其性順而德重以興稼穡助民功
致民力以出作入息而服畎畆之事而已后稷教民稼
穡種蓺五穀而人民育文武之功所自起周人於此蓋
貴其本也魏太和間得尊於青州其制樣正與此類王
肅注禮以犧象二尊並全牛象之形而鑿背為尊則其
說蓋有自來也漢儒之說以謂犧讀如㜑娑之義而刻
鳳皇之象其形婆娑然方是時其器秘於潛壤未之或
見則曲從臆斷而遷就其義以今觀之蓋可笑矣
右通蓋高九寸八分耳高一寸五分闊九分深四寸五
分口徑二寸二分通長一尺二寸七分闊三寸八分容
三升三合共重四斤四足有提梁無銘象之為物感雷
而文生是尊取形於象以明乎夏德而已夏者假也萬
物之所由而化也方時天氣下降地氣上騰文明盛大
而物趨於侈靡此象尊所由設也周禮司尊彝云春祠
夏禴其再獻用兩象尊者其是歟又況象南越大獸也
以鼻致用而不以口先王於是以見遠夷來賓昭德之
致與夫養口體者異矣然則用之於祭祀豈徒然哉今
全作象形而闊背為尊禮記曰犧象周尊也鄭氏則曰
以象骨飾尊阮氏則曰以畫象飾尊殊不合古此作象
形而出於冶鑄則鄭阮之謬槩可考矣其所以然者三
代之器遭秦滅學之後禮樂掃地而盡後之學者知有
其名而莫知其器於是為臆說以實之以疑傳疑自為
一家之論牢不可破安知太平日久文物畢出乃得是
器以證其謬耶
右高七寸四分深四寸八分口徑一寸八分腹徑長五
寸九分首尾積長一尺九分容一升九合重三斤九兩
有流有鋬闕蓋無銘按周官六尊有犧有象皆取其形
似而鳧不與焉則知鳧尊者古人用於宴飲之間非宗
廟祭祀之器蓋鳧習水而假以況則閑於禮者也故詩
人以鳧鷖歌太平言君子之有禮酒所以為禮而飲酒
者雖始乎治常䘚乎亂則閑於禮而不繼以淫者固亦
鮮矣此鳧尊之象寓意甚深宜為宴飲之戒云
右高六寸三分深六寸口徑一寸腹徑二寸二分容六
合重一斤上有兩鼻無銘是器以口為流置之則可立
若尊形焉然旁設兩鼻所以安提梁亦可挈之以行也
且飾以雲雷之文復以示其戒焉其在上古匏器而酌
水所以尚質後世則之於是乎有瓠尊焉此其遺法耳
右高六寸八分深五寸口俓一尺八分腹徑一尺一分
容一斗七合重一十一斤有半無銘是器比諸尊為最
小者而足與腹及頸間皆作䕫龍狀間以雷紋於兩旁
又飾以連珠周之脰足對峙有方竅不識為何用它器
皆無此蓋莫可考也
右高二尺三寸深一尺八寸一分口徑一尺九寸八分
腹徑一尺二寸九分足徑一尺一寸二分容七斗四升
有半重四十七斤無銘純緣皆素腹足飾以饕餮間之
雷紋攷古大尊以陶瓦成形猶登之用瓦也登變製以
銅而見於世者時有焉尊或如之今是尊特大而其質
則銅固宜為大尊大以名其體而不言所飾之物蓋若
壺尊著尊之類異乎名之犧象者矣
右高九寸深七寸四分口徑五寸二分腹徑八寸二分
容八升三合重六斤十有二兩無銘尊作壺形蓋上尊
曰彝中尊曰卣下尊曰壺是器必下尊也其脰飾饕餮
腹著風雲不獨示其有節止而又明其施澤之及時也
右高九寸八分深七寸七分口徑六寸八分腹徑一尺
二寸一分容二斗二升重十有五斤無銘其形如瓿而
小異脰上有鼻作饕餮狀周身悉被饕餮之飾與雷紋
相間錯土花漬染銅色蒼翠如瑟瑟紋鏤華好觀其製
作之妙非周莫能至也
右高八寸深六寸六分口徑五寸八分腹徑七寸容七
升二合重三斤十有一兩無銘是器純緣與足皆無文
飾特三面狀以饕餮且若鼎若爵若斝若甗若瓿之類
莫不有饕餮之形皆所以示其戒故至於尊亦然也
前一器高一尺六分深一尺三分口徑五寸腹徑九寸
八分容一斗七升四合重十斤十有三兩無銘
後一器高一尺四分深一尺二分口徑五寸腹徑九寸
八分容一斗七升四合重八斤十有五兩無銘
右按明堂位商尊曰著釋者以謂著地而無足此二器
脰作䕫龍蟠屈之勢腹著雲雷回旋之狀而底著地無
足誠所謂著尊者也然著為商尊宜其質素無文而此
器著飾如是者何也蓋周人於朝獻亦嘗用兩著尊則
是尊也豈非周因商器而益之以文者乎孔子所謂周
因於商禮所損益可知者於此亦可推矣然成周之時
其禮樂庶事襲用四代之制亦不止用商一代之器而
已
前一器高一尺二寸八分深一尺一分口徑七寸八分
腹徑一尺一寸一分容二斗二升三合重十一斤十有
四兩無銘
後一器高一尺深八寸二分口徑六寸一分腹徑九寸
一分容一斗二升八合重七斤十兩無銘
右二器肩腹並設雲雷之飾以禮圖所載考之比犧象
而有脰比著尊而有足謂之泰尊則此非瓦也謂之山
尊則此無山文然其形制類壺而與禮圖壺尊相肖豈
其為壺尊耶周禮曰秋嘗冬烝其饋獻用兩壺尊則此
其是歟然議禮者故不可按圖而求合於古要之必有
所自焉亦未可忽也
第一器高一尺四寸深一尺二寸三分口徑六寸四分
腹徑一尺五寸容二斗八升六合重十有五斤四兩一
鼻兩耳無銘
第二器高一尺二寸九分深一尺二寸口徑五寸五分
腹徑一尺二分容一斗三升二合重九斤有半一鼻兩
耳連環無銘
第三器高八寸九分深七寸三分口徑三寸八分腹徑
七寸六分容六升一合重四斤十有一兩一鼻兩耳連
環無銘
第四器通蓋高一尺二寸七分深九寸八分口徑三寸
九分腹徑八寸一分容一斗三升五合共重一十斤二
兩一鼻兩耳連環無銘
右四器皆以犧首為耳為鼻而製作又復相類故皆以
犧首名之然其不同者特高下致飾色澤環耳之類夐
非一手之製前三器腹著饕餮下作垂花蟲鏤隱起間
錯雲雷後一器色赤無紋要之皆周物也故合之於一
律焉
右高八寸四分深七寸一分口徑三寸六分腹徑六寸
五分容六升二合重四斤十有三兩兩耳連環無銘攷
犧之字至漢鄭玄釋犧為莎又或作獻戲其字不同其
為義一也後世用莎之語遂飾以鳳皇婆娑之狀曾不
知止以犧為飾耳因其字畫形聲舛訛故器亦失其制
度攷是器耳鼻皆以犧為飾狀若牛首大槩與周犧首
罍相類但兩耳連環為小異也
右高二尺四寸五分深二尺四分口徑七寸六分腹徑
一尺六寸八分足徑一尺一寸五分容一石二斗七升
重五十四斤有半無銘是器罍也佐尊之器肩脰間作
兩象首貫以連環腹飾圜花足之上又為一象首且象
南越獸齒感雷而文生以象禮之文飾之於罍者蓋周
官六尊中有象尊用於春祠夏禴再獻之際則副象尊
者宜其有罍正一類器耳
右高二尺二寸七分深一尺七寸五分口徑一尺五寸
九分腹徑二尺三寸足徑一尺七寸三分容二石一斗
七升重一百三十八斤無銘是器致飾不一通體與足
作方斜雷紋中著以乳其稜四起而上立四鳳中間又
為四獸各頂一角屹然而起疑其為麟蓋麟鳳王者之
嘉致於彝器每每有之其麟鳳之間復以䕫龍相間器
大精工無如此者及禮圖之陋乃以謂罍畫山形之象
以取夫雷出於此其為臆說明矣
右高九寸六分深七寸六分口徑八寸三分腹徑一尺
一寸一分容二斗二升四合重九斤四兩無銘罍於酒
器中所容最多故釋器者云受一斛此器所容但五分
之一豈罍之一類者亦自有等差小大耶又詩云金罍
蓋未必以黃金為之以五金皆金耳此罍在諸器中特
為精緻高古可以垂法後世於是詔禮官其製作為之
楷式以薦之天地宗廟使三代之典炳然還醇見於今
日亦稽古之效也
重修宣和博古圖卷七
