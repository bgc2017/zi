重修宣和博古圖卷九
總說
卣一(一十五器)
商
持刀祖乙卣(銘一十四字)
執戈父癸卣(銘六字)
言卣(銘六字)
田卣(銘二字)
世毋辛卣(銘五字)
卦象卣(銘二字)
祖辛卣(銘七字)
立戈卣(銘作立戈形)
兕卣(銘二字)
執爵父丁卣(銘三字)
寳卣一(銘四字)
寳卣二(銘八字)
瞿祖丁卣(銘一十二字)
兄癸卣(銘五十字)
冊卣(銘二字)
總說
卣之為器中尊也夏商之世揔謂之彜至周則鬱鬯之
尊獨謂之卣盖周官尊彜皆有司所以辨其用與其實
所謂六彜者雞鳥斝黃蜼虎也六尊者獻象著壺泰山
也而祫祭則合諸神而祭之者也故用五齊三酒通鬱
鬯各二尊而尊之數合十有八禘祭則禘祖之所自出
者也故用四齊三酒闕二尊而尊之數合十有六是則
通於鬱鬯二尊者其所以為卣也何以言之成王寧周
公之功而錫之以秬鬯二卣平王命文侯之德而錫之
以秬鬯一卣皆實以鬱鬯知其為卣明矣盖秬者取其
一稃二米和氣所生鬯則取芬香條達而和暢發於外
卣之所以為中者惟其備天地中和之氣非有事於形
器之末而已凡所以錫有功賞有德是亦使其強不過
中怠不鞭後不失夫至中之道故爾然彝也尊也卣也
皆盛酒之器用有所宜則名有所不同賈公彦以謂上
尊曰彜中尊曰卣下尊曰壺爾雅亦曰卣中尊也故取
其中中也者天下之大本以其德足以成天地而配之
者也故卣所以實之鬱鬯者義在兹歟
右通盖高一尺二寸四分深七寸五分口徑長四寸八
分闊三寸六分腹徑長八寸六分闊七寸二分容六升
九合共重九斤十有二兩兩耳有提梁盖與器銘共十
四字曰祖乙者河亶甲之子也孫象形而手執刀蓋孫
又疑其為子字子盖商姓也先王之事親於耤則必秉
耒於牲則必執系於羞嚌則執鸞刀於入舞則執干戚
凡扵祭饗未嘗不竭力從事以職其勞則卣之持刀不
亦宜乎禮記云袒而割烹義取於此觀其字畫竒古形
制瓌異可以為諸卣之冠
右通盖高一尺一寸六分深七寸五分口徑長四寸四
分闊三寸二分腹徑長七寸三分闊五寸六分容六升
三合共重十有五斤六兩兩耳有提梁盖與器銘共六
字父癸者商天乙父主癸也上作人形手執一戈按諸
銘&KR0833;多為戈状或立之或横之至此乃執焉蓋戈所以
戒其過苟念於須臾而忽於持久謹扵憂勤而失於懈
怠則戈之戒將忘矣非特戈也盖有所謂執鸞刀有所
謂執一金敦黍或曰執玉或曰執爵皆因其事而有執
焉觀其器悉以鳳鳥為飾而鳳之為物因時而隠顯覽
德輝而下者也器以藏禮而取飾扵是非禮文之盛曷
以稱此昔周官掌六彝有以鳥彝為名者鄭玄所謂刻
而畫之為鳳皇之形其法盖取扵此然後世但知歸美
於周而不知商實有以肈之也
右通盖高九寸八分深六寸二分口徑長四寸闊三寸
三分腹徑長七寸闊六寸三分容四升二合共重七斤
十有一兩兩耳有提梁盖與器銘共六字其篆畫不少
異惟中一字與銘意皆未可詳此器制作純厚而不雕
巧銘復簡略規模與商夔龍卣相類定一時物也
右通盖高八寸深四寸九分口徑長四寸一分闊二寸
九分腹徑長七寸闊五寸一分容三升五合共重五斤
九兩兩耳盖與器銘共一字飾以雲雷夔龍之形紋鏤
華巧切近人意其銘曰田耳間連環以為提梁而今乃
殘缺不見其完亦可惜也且田者粢盛之所自出而卣
之為器中尊也詩書所謂秬鬯者正一稃二米之謂焉
銘田者豈非追本而為言耶
右通蓋高九寸七分深六寸五分口徑長四寸一分闊
三寸腹徑長七寸闊四寸三分容五升七合共重八斤
六兩兩耳有提梁盖與器銘共五字器上一字作三乂
按說文世字從三十故以此為世字以世為銘者盖欲
世世𫝊之子孫不絶而已且三乂又意其為五字從二
一而交之象陰陽交午之義天數窮扵九地數中於六
九六之數為十五而天地之數備三乂者十五也古之
聖人極其數遂定天下之象故以之制器而天地之數
寓焉是則制字之妙未易以一理推也且&KR0605;為商號而
曰毋辛即商史所謂&KR0605;毋者是也盖古人命辭或上或
下其變易類多如此
右通盖高一尺四分深六寸口徑長二寸八分闊三寸
腹徑長五寸七分闊四寸八分容三升六合共重六斤
十有四兩兩耳有提梁盖與器銘共二字作卦象觀古
人畫卦竒以象乎陽耦以配乎陰一奇一耦而陰陽之
道全一虛一實而消息之理備然易始八卦而文王重
之為六十四卦夏曰連山商曰歸藏周曰易是卦也上
下爻皆陽有乾之象中二爻皆陰有坤之象虚其中亦
取象於器所謂黃流在中者義或在焉雖不見扵書惟
漢楊雄作太玄八十一首以擬易曰方州部家今爭首
一方三州三部一家與此卣卦象正同雄扵漢最號博
聞殆玄之所自而作耶
右高九寸三分深七寸五分口徑長四寸五分闊三寸
三分腹徑長八寸闊七寸一分容六升九合重十有三
兩兩耳闕盖有提梁銘七字曰祖&KR0605;作彝尊又象人形
右執木左執戟按商十四代君曰祖&KR0605;盖祖乙之子沃
甲之兄祖丁之父也其象人形而執木執戟者殆是其
武舞也木當是朱干戟當是兵舞昔舜之時舞干羽于
兩階以格有苗則五帝之前其武舞亦所不廢武王之
樂曰大武而舞如之則三王之後其用以濟時者又所
不敢忘武也豈商之時獨不然耶攷商有天下至祖乙
而政復興祖&KR0605;繼之而善述其事則干以自衞戟以攘
敵者扵祖辛有之也宜銘是器以旌之又嘗求其用舞
之由固有文舞有武舞凡山川之祀社稷之祀四方之
祀與其持盈守文之君皆以羽旄之舞而文舞是也若
以武得天下故扵是有干舞焉武舞是也祖辛之迹不
見扵書傳而特有此武舞固可以類求矣
右通盖高九寸二分深六寸二分口徑長四寸五分闊
三寸八分腹徑長七寸五分闊六寸容五升三合共重
八斤六兩兩耳有提梁銘作立戈形書稱四人綦弁執
戈又曰兊之戈在東房則戈扵五兵為利器王安石字
書戈從一不得已而用欲一而已以是銘其器盖亦示
戒之義按商有立戈鼎有立戈父甲鼎與此意同是器
通體兩面状饕餮間以雷紋提梁為乕首盖皆示其防
閑之理
右通盖高一尺三寸深六寸四分口徑長三寸八分闊
三寸五分腹徑長七寸闊六寸五分容五升七合共重
一十斤十有二兩兩耳有提梁盖與器銘共二字作兕
形語云虎兕出於柙則兕非馴獸有害扵人者故昔人
用以為罰爵曰稱彼兕觥是也觥既曰兕則宜卣亦有
兕是器提梁之兩端亦象兕首而通體作饕餮狀豈不
有所示其戒耶商尚質扵是銘諸器者或以其形此所
以與周器異耳
右高八寸四分深七寸七分口徑長三寸七分闊二寸
七分腹徑長五寸六分闊三寸五分容三升六合重四
斤十有三兩兩耳闕盖有提梁銘三字上象手執爵形
考□之状口引如流下列三足有爵之象㫄畫以□說
文謂□手也按禮記曰孝子如執玉如奉盈洞洞屬屬
然如弗勝如將失之則以手附爵者盖見扵如將失之
之意非盡其欽而欽者孰能臻此商之君以丁為號者
六曰父丁則未詳其何丁也
前一器高五寸深四寸五分口徑長三寸八分腹徑長
六寸四分容三升四合重三斤十有三兩兩耳闕盖有
提梁銘四字
後一器通盖高六寸八分深四寸八分口徑長三寸六
分闊二寸七分腹徑長六寸八分闊五寸五分容一升
九合共重二斤十有二兩兩耳闕提梁盖與器銘共八
字
右二器皆卣也不書作者之名而揔謂之尊彝一無蓋
一闕提梁然製作渾厚而飾以牛形牛之為物能興民
功致民力出作入息而服畎畆之事先王扵器用之間
所寓自有理致周司尊彜春祠夏禴所用獻尊以牛為
飾其原盖出扵此
右通盖高六寸四分深四寸四分口徑長三寸一分闊
二寸三分腹徑長四寸八分闊三寸五分容一升五合
共重二斤十兩兩耳闕提梁盖與器銘共十二字曰瞿
者質諸經傳無所見而商有瞿父鼎亦作兩目相並正
與此卣同實一時之制曰祖丁者商十四世君祖&KR0605;之
子也中為犧形下為兩冊皆取象於物而書畫未分至
周官司尊彜有曰犧尊者飾以犧牛盖所因者商之遺
意耳畫以兩册所以為冊命也亦猶康王命畢公而曰
冊畢制器尚象其義如此
右通盖高七寸三分深五寸三分口徑二寸一分腹徑
四寸容一升六合共重二斤十有二兩兩耳有提梁盖
與器銘共五十字曰丁子王者按商無謚號皆以天之
十日配之王則三代之同稱也兄癸者則兄弟相承之
辭故祀其先王或稱祖丁卣之類或稱父若招父丁爵
之類或稱兄若此卣之類又曰惟王九祀者爾雅云唐
虞曰載夏曰歲商曰祀周曰年其言祀則知此卣之出
扵商也其末曰世昌者蘄世世昌盛有如此銘也他器
有曰子子孫孫萬年無疆之類也著以鬲形者古人扵
酒器多以此為飾故尊也爵也皆作此状蓋欲如鬲之
炊氣上下交通而已
右通盖高六寸五分深三寸六分口徑長二寸三分闊
一寸八分腹徑長四寸四分闊三寸二分容一升共重
二斤五兩兩耳有提梁盖與器銘共二字曰冊且卣所
以承君之錫然後享扵祖廟之器故必言冊以紀君之
命商之辭略故一言而足是器頂中作爵柱以為舉持
之具又以綯紐為提梁而其乏與蓋皆著飛鳳相嚮之
状盖之㫄又作山形間以蟬紋純緣外則以獸首為鼻
之飾以夔龍左右環之盖商器多此類也
重修宣和博古圖卷九
