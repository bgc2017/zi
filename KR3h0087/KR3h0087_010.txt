重修宣和博古圖卷十
卣二(一十八器)
商(一十五器)
父丙卣(銘一十二字)
父已卣(銘三字)
父辛卣(銘八字)
執匕父丁卣(銘六字)
持干父癸卣(銘三字)
婦庚卣(銘七字)
父舉卣(銘三字)
史卣(銘一字)
持刀父已卣(銘一十四字)
母乙卣(銘二十二字)
冀父辛卣(銘一十四字)
祖庚卣盖(銘三字)
夔龍卣一
夔龍卣二
夔龍卣三
周(三器)
淮父卣(銘八十二字)
單癸卣銘(五十八字)
樂司徒卣(銘二十二字)
右通盖高一尺三分深六寸三分口徑長三寸九分闊
三寸二分腹徑長七寸八分闊六寸二分容六升三合
共重一十一斤十有二兩兩耳有提梁盖與器銘共一
十二字曰父丙禾孫其上又為弓形并手執二矢飾以
弓矢者意其平日之所嗜好而子孫之所以享祖考者
當以是求之也然禾字全作禾穟之形亦固有義夫卣
所盛者祼也為之祼者其秬鬯也秬有一稃二米禀冲
氣最盛故昔人用以為鬯而享神亦示其誠之不可虛
拘也銘禾於卣義固有在耳
右高七寸三分深六寸五分口徑長三寸六分闊三寸
腹徑長七寸四分闊五寸八分容五升有半重六斤十
有二兩兩耳闕盖有提梁銘三字曰父已上有立戈形
按商之十世君曰雍已此曰父已則是其子銘其父之
祀器也考雍巳之子是為小甲是器當小甲之世為之
作立戈形亦以嗜好求其神也盖古之尚象未有不及
是者故於是有立戈爵有立戈甗有立戈癸尊有立戈
父癸卣盖與此意同也其製作質古真商物也但特亡
其盖耳
右通盖高一尺深七寸五分口俓長三寸五分闊二寸
六分腹俓長六寸七分闊五寸四分容四升九合共重
七斤五兩兩耳有提梁盖與器銘共八字象三矢之形
而以一格立之曰貝父辛按書文侯之命以言平王錫
晉文侯也曰用賚爾秬鬯一卣繼之以彤弓一彤矢百
盧弓一盧矢百則卣之銘三矢者得不紀君惠耶一生
二二生三三生萬物則三者總數耳又詩言菁菁者莪
此育材之詩也而曰既見君子錫我百朋而釋者謂古
者貨貝五貝為朋則人君之錫臣下亦有及於貝者書
言大貝在西房盖國之所寳也以貝銘之卣間是亦象
矢之義也父辛則指其人而已
右通盖高九寸四分深六寸七分口徑長四寸四分闊
三寸二分腹徑長七寸七分闊五寸九分容五升九合
共重七斤有半兩耳有提梁盖與器銘共六字曰父丁
又作手執七形於其上祭祀之義以養為主而七所以
示其養也於禮見之夫雍人掌割烹之事也而曰概鼎
七爼于雍爨則七所以載鼎實耳又廩人掌米入之藏
也而曰概匕與敦于廪爨則亦以七黍稷焉詩曰有饛
簋餐有捄棘七則敦與簋皆盛黍稷器其為用於食明
矣然則匕於飲食無所不用宜以養為主也卣之為器
豈非以養為先哉
右高七寸八分深六寸七分口俓長四寸五分闊三寸
三分腹徑長七寸六分闊五寸九分闕蓋有提梁容六
升三合重八斤四兩銘曰父癸而上為人形兩手各持
干按周官司干掌舞器祭祀舞者既陳則授舞器既舞
則受之賓饗亦如之然則祭於廟用於賓設於饗禮莫
不皆有干舞焉蓋干武舞也有是功斯有是舞以稱之
非是則君子不取然古者舞有文武若羽舞皇舞文舞
也千舞人舞武舞也詩曰左手執籥右手秉翟又曰值
其鷺羽皆指文舞而言之禮曰朱干玉戚以舞大武詩
曰萬舞有奕皆指武舞而言之於是有王者興以武得
天下則其廟樂皆有武舞是器商物而卣乃薦秬鬯之
器實用於宗廟然其銘曰父癸則明為子以奉其父者
在商之時號報癸者惟成湯之父故今所藏彝器凡商
物銘癸者皆歸之報癸然則用舞於癸廟亦宜以其子
之所有而薦之湯以武得天下其所舞者朱干玉戚也
故於器以干銘之然其銘象人形兩手各執干而不以
玉戚兼之者亦取夫干以自衛不事乎兵之道歟且黃
帝堯舜以至三王其所謂文武之樂莫不有之故有樂
則舞從焉是以舞文者若黃帝之雲門堯之大咸舜之
大韶夏之大夏是也舞武者若湯之大濩武王之大武
是也然而舜用大韶之文舞而亦有所謂舞干者方時
有苗為之孽則不可無武備耳要之以德為主也且頃
所藏彝器其銘有持刀父已有立戈父甲又有所謂持
戟父已而獨無持干者夫干以自衛有征無戰非若戈
戟也書云帝乃誕敷文德舞干羽于兩階則帝者之盛
德成功其在兹歟其在兹歟
王黼曰商持干父癸卣今所傳商器有持戈持刀
持戟獨無持干者干以自衛與舞干同義敷文德
之器也大抵上古彝器凡持五兵者皆著伐功云
右高七寸二分深五寸九分口徑長三寸七分闊三寸
腹徑長七寸七分闊五寸九分容五升四合重六斤十
有二兩兩耳闕蓋有提梁銘七字其一字泯滅不可考
餘曰子孫婦甲庚丁夫彝器多以子孫銘之以其承祖
考之祀者有在於是若乃中饋之職從其夫以相祀事
此又婦之於姑舅禮所不廢蓋以人道而事神則宗廟
致欽之義婦宜預焉詩言君婦莫莫為豆孔庶是也關
睢之美后妃采蘩之詠夫人采蘋之語大夫妻莫不皆
以供祭祀為先耳然古者婦之預祭惟宗廟則從至於
外祀則莫從也故必言子孫婦以别其宗廟之祀歟曰
甲庚丁者祭之日也夫外事用剛日内事用柔日宗廟
之祀當用柔日而此兼甲庚何哉蓋春秋言辛巳有事
于太廟壬午繹則宗廟正祭必用柔日而至於繹祭則
無害其用剛日也天有十日地有十二辰日辰未嘗不
相配而言如辛巳壬午之類是矣且此獨言日而不言
辰者以言日則辰從之昔人言簡而意足故其銘如此
右通蓋高九寸五分深六寸一分口徑長三寸六分闊
二寸六分腹徑長七寸九分闊五寸四分容五升二合
共重六斤有半兩耳有提梁銘三字曰辛父舉按周有
天下立二王後乃封紂子武庚于宋以續商祀武庚被
誅又命微子啓代商後俾得用天子禮樂故凡器用服
飾一遵商制詩所謂亦白其馬以商尚白而不從周之
尚赤也然則宗廟祭祀其亦遵商明矣自微子至于僖
公舉實為八世則其得用商禮可知是卣商卣也曰父
舉則是為僖公舉也
右高七寸一分深六寸一分口徑長四寸一分闊三寸
腹徑長七寸三分闊五寸四分容五升二合重五斤兩
耳闕提梁銘一字曰史者史言其官有以史為氏族者
因官而受氏焉今有爵銘三字曰史父辛字畫相類則
知史名其官是卣狀饕餮而環以連珠文縟典雅真商
物也
右通盖高六寸八分深四寸三分口徑長四寸闊三寸
一分腹徑長六寸闊四寸九分容二升八合共重三斤
十有三兩兩耳有提梁蓋與器銘共一十四字父己者
商君也子字象形而右手持刀按商祖乙卣亦作此象
蓋欲示孝子親職其勞以明割牲之義詩云執其鸞刀
以啓其毛取其血膋凡以是也
右通蓋高八寸六分深五寸六分口徑長三寸八分闊
三寸腹徑長七寸一分闊四寸二分容三升五合共重
五斤一兩兩耳有提梁蓋與器銘共二十二字曰丙寅
王錫者以甲子推之商建國始於庚戌歴十七年而有
丙寅正在仲壬即位之二年也其曰王錫則王之錫賚
功臣之器如周公文侯之卣亦王之所錫也故記禮者
以謂賜圭瓉然後為鬯則知此器非臣下之所專有又
曰作母乙彝者如詩言文母同意考商周之時立子生
商者有娀也故長發之禘及之厥初生民者姜嫄也故
雝之禘及之是皆率親之義耳盖知是卣乃王錫臣工
以追享其母氏歟以夫家廟未嘗無合食者也
右通蓋高六寸三分深四寸二分口徑長三寸九分闊
二寸九分腹徑長五寸五分闊四寸容二升三合共重
四斤有半兩耳有提梁蓋與器銘共一十四字冀者國
名也昔人受封於此則後世食采於所封之地復以為
氏焉父辛商號也曰旅彝者昔人嘗謂有田一成有衆
一旅則旅舉其衆也考諸款識甗曰旅甗敦曰旅敦匜
曰旅匜簋曰旅簋義率如此其後作亞形者又以象其
藏主石室之制蓋宗廟之器也
右高四寸二分長五寸九分闊四寸七分重二斤六兩
銘曰祖庚史且商二十五代之君曰祖庚實為武丁氏
之子是器銘曰祖庚史則祖庚時史之卣也人臣之享
家廟非君錫彝器則不可專有故以祖庚史銘之盖之
銘如此則其器亦當有是銘此特失其器耳按周宰辟
父敦蓋與器之銘各七十五字周&KR0783;敦蓋與器之銘各
一百七字略無少異獨周仲駒敦蓋與器銘雖同而器
銘則可以順讀蓋銘則反是以此少異耳異時兹器一
出其器與蓋銘亦必相合焉
前一器通蓋高七寸六分深五寸一分口徑長三寸四
分闊二寸七分腹徑長五寸五分闊三寸九分容二升
六合共重四斤九兩兩耳有提梁無銘
次一器通蓋高一尺二分深六寸六分口徑長四寸五
分闊三寸七分腹徑長六寸五分闊四寸九分容五升
一合共重九斤十有五兩兩耳有提梁無銘
後一器高五寸八分深四寸四分口徑長五寸二分闊
三寸二分腹徑長七寸二分闊四寸四分容三升四合
重四斤六兩兩耳闕蓋闕提梁無銘
右三器俱飾以夔龍前二器有稜若觚後一器形如瓠
三闕其蓋與提梁然皆卣也但形制不同商之文物視
周猶為尚質故其設飾取象特簡古耳
右通蓋高六寸八分深四寸四分口徑長三寸九分闊
二寸九分腹徑長五寸八分闊四寸七分容二升三合
共重五斤一兩兩耳有提梁蓋與器銘共八十二字其
曰穆從師淮父戍于古者穆與淮父索諸經傳悉無所
見戍則如詩言遣戍役之戍謂穆從淮父以戍役于古
也按曲禮生曰父曰母死曰考曰妣則此曰文考者盖
後世追享之器耳夫卣非燕饗之器惟祀宗廟之神則
用之其所盛則秬鬯也且君錫臣以秬鬯之祼其始則
盛於卣其終則祼於彝所以求神於隂者曰日乙者舉
其日之吉也亦猶大夫始鼎曰日已寳鼎文考尊曰日
癸尊彝之類舉日之吉者所以嚴其事也
右通蓋高五寸八分深四寸口徑長三寸六分闊二寸
七分腹徑長六寸五分闊四寸三分容二升一合共重
三斤二兩兩耳闕提梁蓋與器銘共五十八字曰夙夕
饗爾宗則是饗禮所用之卣宗者如禮記所言大宗小
宗之類非諸侯之傳姓者也是器乃單作父癸卣然先
曰饗爾宗則癸於單族蓋是其宗耳初河南岸圯張燾
者得十數物而此卣是其一復有數器雖形制不同皆
有單景字疑皆一時物如所謂單從彝單從舟單從鼎
單從盉者是也獨單父乙鼎單字頗異又文皆少於癸
卣豈詳於此則略於彼其互相備耶
右高九寸深八寸九分口徑長三寸八分闊三寸三分
腹徑長七寸五分闊六寸容七升八合重五斤有半銘
二十有二字周官有天地四時之職是為六卿惟大司
徒實掌地事曰樂大司徒則樂者姓氏也宋戴公四世
之孫有曰樂莒而後世子孫因以為氏又曰司徒子象
之子洪作旅卣蓋言司徒之孫作是器也按王安石字
說衆曰旅則知旅卣者非一器也蓋旅進旅退非一之
狀猶編鐘編磬之類是矣是器比它卣而復有鼻且著
地無足當是旅卣之别耳
重修宣和博古圖卷十
