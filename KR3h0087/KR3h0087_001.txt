重修宣和博古圖卷一
鼎鼒總說
鼎一(二十六器)
商
父乙鼎(銘三十字)
瞿父鼎(銘二字)
子鼎(銘一字)
庚鼎(銘一字)
癸鼎(銘一字)
乙毛鼎(銘二字)
召夫鼎(銘八字)
亞虎父丁鼎(銘四字)
冊命鼎(銘一十一字)
父巳鼎(銘三字)
持刀父巳鼎(銘三字)
父癸鼎一(銘四字)
父癸鼎二(銘三字)
蠆鼎(銘一字)
秉仲鼎(銘四字)
素腹寳鼎(銘五字)
若癸鼎(銘八字)
象形饕餮鼎(銘二字)
魚鼎(銘三字)
伯申鼎(銘五字)
立戈鼎(銘一字)
立戈父甲鼎(銘三字)
横戈父癸鼎(銘四字)
綦鼎(銘二字)
象形鼎(銘一字)
公非鼎(銘一字)
總說
周易六十四卦莫不有象而獨於鼎言象者聖人蓋有
以見天下之賾而擬諸形容象其物宜是故謂之象至
于近取諸身遠取諸物仰以觀於天俯以察於地擬而
象之百物咸備以通神明之德以類萬物之情故圜以
象乎陽方以象乎陰三足以象三公四足以象四輔黃
耳以象才之中金鉉以象才之斷象饕餮以戒其貪象
蜼形以寓其智作雲雷以象澤物之功著夔龍以象不
測之變至於牛鼎羊鼎豕鼎又各取其象而飾焉則鼎
之為器衆體具矣不特以木巽火得養人之象而已故
聖人惟以鼎為象然鼎大者謂之鼐圜弇上謂之鼒附
耳外謂之釴曰崇曰貫則名其國也曰讒曰刑則著其
事也曰牢曰陪則設之異也曰神曰寳則重之極也士
以鐵大夫以銅諸侯以白金天子以黃金飾之辨也天
子九諸侯七大夫五士三數之别也牛羊豕魚腊腸胃
膚鮮魚鮮腊用之殊也然歴代之鼎形制不一有腹著
饕餮而間以雷紋者父乙鼎父癸鼎之類是也有鍊色
如金著飾簡美者辛鼎癸鼎之類是也有緣飾旋花竒
古可愛者象形鼎横戈父癸鼎之類是也有密布花雲
或作雲雷迅疾之狀者晉姜鼎雲雷鼎之類是也有隱
起饕餮間以夔龍或作細乳者亞虎父丁鼎文王鼎王
伯鼎之類是也或如孟鼎之侈口中鼎之無文伯碩史
頙鼎之至大金銀錯鼒之絶小或自方如簠或分底如
鬲或設蓋如敦有大小不同而制作一體有款識雖異
而形制不殊或造於一時或沿於異代按而求之若辨
黑白大抵古人用意皆有規模豈特為觀美哉若乃款
識名氏雖曰夏商從高陽之質以名為號配以十干而
加之以父然齊有丁公乙公癸公幽公之弟曰乙齊悼
之子曰壬則十干之配未必皆夏商也周大夫有嘉父
宋大夫有孔父齊頃之臣有丑父召公之後有父乙則
加之以父未必皆夏商也至於形之圜者如父癸季㜏
形之方者如文王單景其銘迺曰作尊彝作從彝何也
蓋先王之時作竒技竒器者罪不容誅用器不中度者
不鬻於市戒在於作為淫巧以法度為繩約要使其器
可尊其度可法而後已是以沈子作盉而銘曰寳尊孟
金父作㪟而銘曰尊㪟父己作彝而銘曰尊彝虢叔作
鬲而銘曰尊鬲則於鼎曰尊者為其器可尊耳非六尊
之尊也鴈婦作鬲而銘之曰彝父辛作卣而銘亦曰彝
伯所作者舟也鬲也甗也皆以彝銘之單所作者舟也
彝也盉也亦皆以彝銘之則於鼎曰彝者為其度可法
耳非六彝之彝也故左丘明外傳稱法度之器曰彝器
邢昺疏爾雅亦謂彝為法則尊彝者禮器之總名猶戈
矛劍戟其用不同而總謂之兵匏土革木其音不一而
總謂之樂爾然則器非尊彝而以尊彝為銘者又不可
不辨也夫牛首之鑄泗水之亡雖不復見然歴代所寳
為時而出者莫知其極惟考覈制作參稽字畫推原而
審訂之則物象之多名氏所疑與夫無款識者將大判
於今日矣
右高七寸耳高一寸二分闊一寸四分深三寸口徑五
寸六分腹徑六寸容二升六合重三斤十兩三足銘三
十字按友史者太史也曰友者如成王稱太史友之類
所以尊之也古者太史順時覛土蓋農官耳說文曰房
星為辰田候也今曰辰見則農當舉趾故命以北田四
品所以授民時也昔者貨貝而寳龜曰錫賴貝者說文
以賴為贏言錫貝之多也此商人作之以享父乙於寢
廟而言乃及此者蓋寢廟宗廟也書曰用命賞于祖在
宗廟之中作冊以錫有功是亦賞于祖之意乙之號其
在商也有天乙有祖乙有小乙有武乙而惟太丁之子
止曰乙且此言父乙蓋不知其為何乙也
右高五寸二分耳高一寸闊一寸二分深三寸二分口
徑五寸腹徑五寸二分容二升二合重二斤十有四兩
三足銘二字曰瞿父商器以父銘者多矣瞿則莫詳其
為誰然瞿作兩目與商瞿祖丁卣之兩目相似固未易
以名氏考也是器耳足純素無紋純緣之外作雷紋饕
餮歴年滋多如碧玉色宜為商器也
右高四寸六分耳高一寸闊一寸一分深二寸八分口
徑三寸八分腹徑五寸二分容一升二合重一斤十有
二兩三足銘一字曰子一說商子姓故凡商之彝器其
以子銘之者為多一說銘之子者以傳子子孫孫之義
是器字畫簡古必周以前物三面為饕餮狀足作垂花
而古色凝綠在商器中稍加文蓋其盛時物也
高五寸六分耳高一寸闊一寸二分深三寸五分口徑
五寸三分腹徑五寸八分容二升四合重二斤十有三
兩三足銘一字
高七寸八分耳高一寸闊一寸八分深四寸九分口徑
七寸六分腹徑八寸二分容八升重九斤十有二兩三
足銘一字
右二器其一以庚名之許慎云庚者秋時萬物庚庚有
實故其字作垂實之象焉其一則為癸而癸之字今從
四屮此癸則一屮三包蓋癸與丑相次物至是有紐結
而未通達之象蓋萬物之出也草昧而已草者至㢲而
齊昧者至離而明癸正北方而冬也故一屮河圖洛書
三代傳寳而夏商為近故書畫之法未分至篆法既立
乃本其意而四屮焉自漢揚雄許慎博羣書窮訓詁而
智不及知無此鼎則造書之精義奥旨孰得而窺之銅
色燦然若金紋作龍虎班固詩曰洛修貢兮川效珍吐
金景兮歊浮雲寳鼎現兮色紛縕煥其炳兮被龍文今
眼角鬛尾龍事略具象物之法雅而不迫蓋如此然商
有盤庚祖庚祿父庚此鼎之作不知何庚也癸則湯之
父主癸也按陶隱居刀劍錄云夏孔甲采牛首山鐵鑄
一劍銘曰甲則一字之銘通乎夏商要非周物也
右高五寸五分耳高一寸二分闊一寸三分深三寸六
分口徑五寸二分腹徑五寸五分容二升二合重三斤
七兩三足銘二字曰毛者言薦饗之物凡澗谿沼沚之
毛蘋蘩藴藻之菜蓋亦無所不用故昔人謂五蔬不熟
曰饉則蔬於飲食間所不可後是鼎蓋芼羹之用於是
以毛目之曰乙者商之有天乙祖乙小乙武乙太丁之
子乙今銘乙則太丁之子然腹有蟬紋脰飾饕餮間之
雲雷亦以貪者懲也然則昔人遠取諸物良有旨哉
右高五寸九分耳高一寸二分闊一寸深三寸二分口
徑長五寸一分闊三寸九分腹徑長五寸闊三寸八分
容二升三合重四斤十有二兩四足銘八字内一字不
可辨召夫於經傳無所考商冊命鼎亦著此銘殆一時
所作然校其款識無室字而作亞形内著召夫是亦廟
器也
右高六寸四分耳高一寸二分闊一寸二分深三寸三
分口徑長五寸五分闊四寸一分腹徑長五寸六分闊
四寸二分容二升有半重五斤九兩四足銘四字亞形
内著虎象凡如此者皆為亞室而亞室者廟室也廟之
有室如左氏所謂宗祏而杜預以謂宗廟中藏主石室
者是也父丁商號也飾之虎所以取其義如司尊彝用
虎彝以為追享之器蓋亦見其義之至耳商以此銘鼎
至周監二代而損益之以致詳辯故獨有取於彝云
右高七寸耳高一寸五分闊一寸三分深三寸二分口
徑長五寸一分闊三寸八分腹徑長五寸二分闊四寸
九分容二升三合重四斤一兩四足銘一十一字昔周
穆王命畢公而曰作冊畢則冊命者為冊書以命之也
亞形内召夫二字而繼之以室則為廟器也抑又明矣
右高五寸七分耳高一寸一分闊一寸三分深三寸口
徑五寸腹徑五寸二分容二升二合重三斤一兩三足
銘三字一字作禾形二字曰父己後世傳習之謬而以
斝彝畫禾稼其上雖一時俗學之陋固亦有自來矣父
己商已也今所收父己彝而一字持戟形大抵商器類
取諸物以為形似蓋書法未備而篆籀未分也是器耳
足純素三面為饕餮而間之雷紋文鏤與父己彝近似
之其一代物也
右高五寸一分耳高一寸二分闊一寸四分深三寸三
分口徑五寸腹徑五寸五分容二升五合重二斤六兩
三足銘三字按三代之間惟商為尊神凡於祭祀必致
其盡故於鼎間作子象以持刀非特鼎也尊之與卣悉
著此焉蓋供子職者不如是不足以見其竭力從事之
意是以先王之事親於羞嚌則執鸞刀入舞則執干戚
至於耤田則秉耒焉必躬必親每每如此又况尊神之
世乎迹其商世曰父己者雍已也凡鼎彝用享其父則
必識以其子繼雍已者乃其弟太戊則所謂子果誰耶
豈非繼其後者乃為之子耶
高五寸五分耳高一寸三分闊一寸五分深三寸四分
口徑四寸四分腹俓四寸八分容一升九合重二斤三
兩三足銘四字
高五寸九分耳高一寸四分闊一寸五分深三寸四分
口徑四寸八分腹徑五寸六分容二升三合重五斤十
有二兩銘三字
右二器皆曰父癸第一器曰孫旁作兕形昔人嘗取兕
角以為觥曰兕觥郭璞有山海圖贊曰皮充武備角助
文德古人取於兕者如此又皆作持弓狀蓋九射之禮
必寓之以射而弧矢者男子之事鼎之設飾豈無意乎
苐二器作立戈狀蓋商有所謂父癸尊者作立戈有所
謂父癸鼎者作横戈有所謂父癸卣者作執戈器之畫
戈為所取小之義此類銘戈形出一時之制也
右高九寸六分耳高二寸闊一寸六分深六寸三分口
徑八寸六分腹徑八寸七分容一斗四升一合重十有
四斤二兩三足銘一字作蠆形考其蠆字取其形象至
後世小篆亦作□而注謂象形則□為古蠆字無疑
蓋姬周而上銘識簡古如魚敦饕餮鼎皆商器也悉取
物以為篆今蠆亦如之蠆雖微物而善毒人亦君子之
所思患而豫防之故其銘之鼎宜焉又蠆疑為人名若
周恭王十三年鄭獻公蠆立又如公孫蠆之類則鼎之
識殆亦商人之名也
右高六寸一分耳高一寸闊一寸二分深三寸六分口
徑五寸三分腹徑五寸六分容二升六合重四斤有半
三足銘四字按王安石字說秉作□从又从禾此上一
字作□以象禾□以為又乃秉字也秉仲者索諸書傳
訖無可考以其器之精鍊渾厚知為商物耳
右高五寸三分耳高一寸闊一寸二分深三寸三分口
徑四寸九分腹徑五寸三分容二升有半重三斤九兩
三足銘五字上一字未詳四字曰作尊寳彝此制度乃
鼎而謂之彝蓋商器類以彝銘之蓋彝以言其法非六
彝之謂彝是器耳為綯狀腹足無紋渾厚純質斷商器
也
右高五寸八分耳高一寸一分闊一寸三分深三寸二
分口徑四寸九分腹徑五寸二分容二升二合重三斤
二兩三足銘八字於亞形中上作一若字銘其作器之
人也旁作旗旆之勢于左旌其位也又作兩手互執物
狀于右以著薦獻之象而且昭其獲助也四隅作癸丁
甲乙雜然陳布紀其日也中作父字明子職也蓋九旗
名物皆以於於太常則至尊有之至於諸侯則建旂軍
吏則建旗孤卿則建旜中大夫則建旟下大夫則建旐
道車則建旞斿車則建旌而士預焉故旗旆所以旌其
位者如此古之制字於與作□以兩手交相舉明非一
力也經曰四海之内各以其職來祭夫聖人之德又何
以加於孝乎詩亦云駿奔走在廟不顯不承無射於人
斯則得多助者所以為孝也故兩手互執物所以著薦
獻之象而昭其獲助者如此天有十日地有十二辰各
以其類而為配合在商言其略故凡彝器止言其日若
商㪟言己丁與此鼎言癸丁甲乙者止以十日也在周
言其詳故凡彝器復兼言其辰若周尊言丁丑周彝言
己酉者又兼其辰也昔者内事用柔日所以順其陰之
入外事用剛日所以順其陽之出婚姻内祭皆内事故
用柔日師田外祭皆外事故用剛日然則是器言甲者
剛日也言癸丁乙者柔日也此所謂紀其日歟今所藏
器有言祖有言父有言兄下以享於上也有言子有言
孫子孫之所自致也此又所謂言父者所以明子職歟
然其形制比商器復加文縟三足皆作饕餮氣韻頗古
真商盛時器也
右高五寸七分耳高一寸七分闊一寸五分深三寸四
分口徑五寸五分腹徑五寸四分容二升三合重三斤
九兩三足銘一字按此鼎款識純古髣髴饕餮之形後
人觀象立名故取為號至周監二代文物大備凡為鼎
者悉以此為飾遂使吕氏春秋獨謂周鼎著饕餮而不
知其原實啓於古也按春秋宣公三年王孫滿對楚子
問鼎之語曰昔夏之方有德也遠方圖物貢金九牧鑄
鼎象物故民入川澤山林不逢不若魑魅魍魎莫能逢
之則商之為法亦基於夏而已周實繼商故亦有之耳
昔人即器以寓意即意以見禮即禮以示戒者如此
右高五寸五分耳高一寸闊一寸四分深三寸三分口
徑五寸二分腹徑五寸容二升三合重三斤一十兩銘
三字月魚基且古者祭祀之名不一祭天於圜丘祭地
於方澤祭日於王宫祭月於夜明祭星於幽禜各以其
類求之則於薦獻之物豈非亦以其時耶故周有月星
尊日星甗者是各以其類而為之器是鼎銘以月繼之
以魚者豈祭祀之器既以其類又求其類於物爾如詩
所謂季冬薦魚春獻鮪者以其時為薦獻也基者無所
經見惟說文以為薦物之兀蓋象形也
右高五寸四分耳高一寸闊一寸三分深三寸二分口
徑五寸腹徑五寸七分容三升重三斤二兩三足銘五
字曰伯申者於傳無見蓋不可得而考矣然是器有可
得而論者凡鼎彝之屬莫不有文或飾以雷篆雲紋或
錯以夔龍蟠螭之類而此獨通體純素製作樸古意商
尚質其商人之為乎
高五寸五分耳高一寸二分闊一寸深三寸七分口徑
四寸八分腹徑五寸容二升四合重二斤十有四兩三
足銘一字
高六寸六分耳高一寸四分闊一寸二分深三寸口徑
四寸九分腹徑五寸七分容二升四合重四斤七兩三
足銘三字
禹後之戈氏也蓋商人作器多著此象故於爵有立戈
爵於甗有立戈甗於尊則有立戈癸尊於卣則有執戈
父癸卣然則飾以戈者皆商物也王安石字說謂戈戟
者刺之兵至於用戈為取小矣其取為小故當節飲食
其用在刺故必戒有害雖然戈所以敵物而勝之故我
之字从戈者敵物之我也非有勝物之智則不能敵物
非有立我之智則至於失我古人託意兹亦深矣雖然
議者謂春秋間徐子會齊侯其所賂之鼎有曰甲父者
遂指父甲以為甲父是大不然夫杜氏以甲父為古國
名故高平昌邑之東南有亭亦曰甲父亭若乃父甲則
商子孫追享其父者故加父於上以顯尊神之意儻以
為甲父則是以國名變商號矣遷就傅會之說不可不
察也
右高六寸六分耳高一寸三分闊一寸四分深四寸四
分口徑五寸九分腹徑六寸七分容四升七合重四斤
六兩三足銘三字純外隱起雲雷狀按父乙商也而周
有召公尊其銘亦曰父乙此豈周器乎曰不然召公尊
者周王用以襃大召公之子孫而乙者其名也父者所
以尊稱之也如康王命畢公而曰父師平王命文侯而
曰父義和蓋示有所尊耳豈此所謂父乙者哉况周人
作銘文字已備此鼎近質而字畫竒古非商器而何曰
綦者按列禦宼嘗言綦衞之箭而音釋者以綦為其且
援史記綦國之竹為證則綦國名也歴考商書雖不聞
有國之為綦者然歸亳之際諸侯所會者至於三千安
知其無綦耶大抵為史者非因事以見之則亦不能備
載矣
右高六寸九分耳高一寸六分闊一寸五分深四寸一
分口俓五寸八分腹徑六寸四分容四升重三斤六兩
三足銘一字製作精純與商辛鼎無異凡鼎之銘有曰
尊鼎有曰尊彝而此獨以□為誌者考諸鼎字於雍公
緘鼎作□於大夫始鼎作□於得鼎作□字畫變易無
常而漢鼎又作□其下體頗與此近深意其為鼎字且
鼎字上以二一而□之下从析木一陰一陽之謂道鼎
者器也而道寓焉一則成象一則效法故以二一以木
㢲火烹餁也故从析木此鼎其文雖異而下皆左右戾
有析木之意深得古書之體著此銘者古人所以正名
也以易考之革去故鼎取新又見其新新不窮之義
右高五寸八分耳高一寸五分闊一寸三分深三寸口
徑五寸腹徑五寸六分容二升二合重二斤十有五兩
三足銘一字曰□非者蓋作器人之名氏也其形制則
類立戈父甲鼎實惟商器按史記有非子為周孝王主
馬者其去商遠甚為不侔惟公劉五世孫公非者考其
時正與祖甲相近則當為公非矣
重修宣和博古圖卷一
