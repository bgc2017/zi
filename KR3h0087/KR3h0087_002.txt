重修宣和博古圖卷二
鼎二(一十八器)
周
文王鼎(銘七字)
晉姜鼎(銘一百二十一字)
伯碩父鼎(銘五十字)
史頙鼎(銘四十三字)
王伯鼎(銘五字)
季㜏鼎(銘四十九字)
中鼎(銘四字)
南宫中鼎一(銘五十七字)
南宫中鼎二(銘三十九字)
南宫中鼎三(銘三十九字)
穆公鼎(銘二百三字)
象鼎(銘一字)
父已鼎(銘二十八字)
言肇鼎(銘一十字)
雝公緘鼎(銘四十一字)
&KR1163;鼎(銘二字)
單父乙鼎(銘五字)
益鼎(銘四字)
右高八寸九分耳高二寸三分闊二寸深五寸八分口
俓長六寸一分闊四寸三分腹俓長六寸三分闊四寸
五分容三升有半重一十二斤三兩四足銘七字按鹵
字許慎說文云以西省象鹽形鹵即魯字也古尚書魯
作&KR2590;古之文字形聲假借如鄦作許咎作臯繆作穆之
類是也尊說文云酒器也以酋廾以奉之今尊傍加□
乃阜字以阜者蓋取高大之意彝說文云宗廟常器也
从糸糸綦也廾持米器中實也王聲也今彝其首作□
者乃王也其左作點者象米形也右作□者糸也下作
□者廾也魯公者周公也文王者周文王也按史記魯
世家云武王徧封功臣同姓戚者封周公旦於少昊之
墟曲阜是為魯公周公不就封留佐武王今考其銘識
文畫尚類于商則知周公之時去商未遠故篆體未有
變省以是推之則此為周公作祭文王之器無疑其制
足象蜼形上為鼻下為尾高而且長其兩耳亦鏤蜼文
蜼之為物爾雅以為禺屬昂鼻而長尾尾有兩岐遇雨
則以尾塞其鼻蓋取其有智袞冕繡宗彝之章而以虎
蜼亦此義也其身四周隱起獸面蓋饕餮之象也古者
鑄鼎象物以知神姦鼎設此象蓋示飲食之戒銘曰尊
彝者舉禮器之總名而已是鼎也仲忽於元祐間進之
竒古可愛足以冠周器腐儒挾持異端輒稱墟墓之物
以請罪焉方當紹述先烈作新大政故用堲遏朋邪以
彰寳器俾一時純正不沮於朝異代神竒復顯於世豈
不快哉
右高一尺三寸耳高一寸二分闊二寸深七寸七分口
俓一尺四寸七分腹俓一尺五寸容四斗一升重七十
七斤二兩三足銘一百二十有一字晉姜齊侯宗女姜
氏以其妻晉文侯故曰晉姜觀其始言君晉邦取其寡
小君之稱以正其名中敘文侯威貫通洪征綏湯原以
顯已之有助迨其末也又言保其孫子三壽是利則三
壽者與詩人言三壽作朋同意蓋晉姜觀其始特保我
子孫而外之三卿亦冀壽考也款識條理有周書誓誥
之辭而又字畫妙絶可以為一時之冠
右高一尺六寸九分耳高四寸四分闊四寸八分深九
寸九分口俓一尺六寸八分腹俓一尺七寸九分容九
斗五合重一百二十斤八兩三足銘五十字耳足皆素
純緣之外飾以蟠夔腹間比以鱗紋銘曰惟六年八月
初吉已者以年繋月以月繋日也曰子史伯碩父者伯
碩父雖不見於經傳然周有太史内史之官謂之子史
則稱於父曰子舉其官曰史而伯碩父則又其名也曰
追孝于朕皇考釐仲王母乳母者用昭孝享于其考妣
也釐諡也而曰釐仲者蓋古人以字為諡因以為族則
仲疑其族也若王母乳母則追孝皇考而并及之其曰
綰綽則祝以優裕之辭耳
右高一尺四寸六分耳高三寸九分闊四寸三分深九
寸五分口俓一尺五寸腹俓一尺五寸六分容六斗二
升三合重七十六斤三足銘四十三字耳足純素純緣
之下以雷紋為飾曰史頙者雖不見於經傳蓋史則言
其官頙則疑其名是器與前伯碩父鼎言其考妣諡號
大率相類然所異者此鼎差小特不紀其歲月雖辭有
詳略器有大小不害其為同實一時之物也
右高五寸三分耳高一寸二分闊一寸四分深三寸口
俓長四寸七分闊三寸四分腹俓長五寸闊三寸六分
容一升六合重三斤四兩四足銘五字按史傳有曰史
伯者著其姓也有曰鄭伯者舉其國也有曰僖伯者稱
其諡也今此伯謂之王以為諡則王不可為諡以為國
則王未嘗名國以為姓則三代之間未見王姓而顯者
惟武王初定商以九鼎寳玉封諸侯而書序克商之後
亦曰分寳玉於伯叔之國然則王伯者疑其為王之伯
父也曰寳齍者考諸周禮雖有掌玉齍之官然形制訖
無所考以其方而四足與諸方鼎悉類故附於鼎云
右高五寸五分耳高一寸闊一寸二分深三寸五分口
俓五寸五分腹俓五寸八分容三升重三斤二兩三足
銘四十九字昔康王命作冊畢曰分居里成周郊則成
周者西周也麓說文以為守山林吏又曰林屬於山為
麓則徙於楚麓者謂其山之林麓蓋如書言大麓之類
王欲徙楚先命小臣夌往見以相其居王至于居也復
遣錫貝錫馬及兩所以賞之曰季㜏者說文㜏通作妘
以謂祝融之後姓也富辰嘗舉叔妘而韋昭亦以妘為
妘姓之女則㜏乃其妃也曰季者又特言其序耳詩所
謂彼美孟姜仲氏任只有齊季女皆指其序也
右高九寸三分耳高二寸一分闊二寸二分深六寸一
分口俓八寸七分腹俓九寸五分容一斗五升重九斤
四兩三足銘四字曰中作寳鼎純素不加文鏤與父已
中獻南宫中鼎皆出一手特南宫中鼎銘文僅百字其
略曰王命中先相南國則知是器皆中一時之制也銅
色沁暈如碧玉製作典古在周器中最為純厚者焉
高八寸五分耳高一寸八分闊一寸七分深五寸四分
口俓長七寸二分闊五寸四分腹俓長七寸一分闊五
寸三分容七升五合重一十斤四足銘五十七字
高八寸四分耳高一寸九分闊一寸八分深五寸三分
口俓長六寸闊五寸二分腹俓長五寸九分闊五寸一
分容五升五合重八斤四兩四足銘三十九字
高八寸四分耳高一寸九分闊一寸五分深五寸四分
口俓長六寸闊五寸二分腹俓長六寸闊五寸容五升
有半重一十斤四足銘三十九字
右三器以南宫為氏者在周有之如書所謂南宫括南
宫毛是也中則其名耳然名氏同而款識或異曰作乃
采者蓋采事也命以立事則因為此鼎而勒之銘也其
曰伐虎方之年者虎方猶鬼方也虎為西方之獸是必
因西征而昭其功以銘之也三鼎形模大略相類至其
銘文間有不可知者則闕疑以待博識
右高一尺二寸二分耳高三寸一分闊三寸五分深七
寸七分口俓一尺二寸五分腹俓一尺三寸五分容三
斗六升重五十斤三足銘二百三字湮滅不可辨者五
十九字是鼎得於華陰迺秦故地曰不顯走者詩言有
周不顯王安石釋之云不顯者乃所以甚言其顯也走
者如太史公以謂牛馬走則走乃自卑之稱皇祖穆公
者考秦世次先武公次成公而穆公又其次今銘復先
穆公次言成公後言武公者質諸經傳莫不有意義昔
商之禘祀自上而推之下尊尊之義故長發之詩曰有
娀方將又曰玄王桓撥相土烈烈而終之以實維阿衡
實左右商王此先言有娀以及卨至於相土成湯而下
然後及於阿衡也周之禘祀自下而推之上親親之義
故雝之詩曰既右烈考亦右文母蓋自烈考以上逮于
文母也自上及下則原其始而知王業之所由興自下
及上則舉其近而昭王業之所以成當時各有所主而
此鼎之文世次亦有所法也其餘以歴歲既久類多缺
泯無從悉考姑就其可以意得者如此
右高九寸三分耳高三寸闊三寸二分深五寸口俓一
尺一寸七分腹俓一尺五分容一斗九升重二十八斤
三足銘一字作象形周禮司尊彝春祠春禴其再獻用
兩象尊而是器則鼎也且易六十四卦皆象也而於鼎
獨言象蓋鼎之為卦䷢上離下㢲以木㢲火有鼎之
體此畫象形其亦準易而著之耶是器腹飾交夔兩耳
外作連珠紋純緣不加蟲鏤有商之遺制焉
右高一尺五寸六分耳高三寸二分闊三寸八分深九
寸八分口俓一尺二寸一分腹俓一尺三寸四分容四
斗九升重五十三斤有半三足銘二十八字其末云作
父已寳而已見於商之帝號蓋商以十干名至周則有
乙公得於已則未之見焉是器獸足素耳純緣之外作
螭紋而雷紋間之文鏤皆周制也
右高五寸耳高一寸二分闊一寸四分深三寸三分口
俓六寸一分腹俓六寸四分容三升二合重三斤十有
三兩三足銘一十字曰言肇作尊鼎而周有司徒言曰
肇則言其始也言始作此鼎製作與周鼎頗小異然足
短而㜑娑其腹耳足純素純緣外有蛟螭之飾華巧雖
乏而漢鼎所不能逮也
右高八寸九分耳高二寸三分闊一寸九分深六寸口
俓一尺三分腹俓一尺五分容一斗七升八合重一十
八斤有半三足銘四十一字曰惟十有四月者古器多
有是文疑嗣王居憂雖踰年未改元故以月數也昔歐
陽脩謂雍公不知為何人而曰十四月亦未有定論又
疑其惟十有四者書其年月既死霸記其日也觀其腹
出雲氣足著饕餮制甚古而韻不凡非周室無以作此
右高二寸四分耳高一寸闊八分深二寸一分口俓三
寸一分腹俓三寸七分容七合重一斤三兩三足銘二
字按&KR1163;於經傳無所見獨於&KR2700;&KR1163;鼎有銘曰&KR1163;用孝享
于朕皇考按其文乃曰惟王二十三年九月王在宗周
蓋周有成周有宗周則知&KR1163;者周之時也而曰女者謂
&KR1163;女也
右高六寸八分耳高一寸二分闊一寸深四寸一分口
俓長五寸七分闊四寸四分腹俓長五寸六分闊四寸
三分容三升有半重六斤十有二兩四足銘五字昔叔
向嘗謂單靖公曰吾聞一姓不再興今周其興乎其有
單子也又曰單子朝夕不忘成王之德以佐王室則單
者周之族而為周之卿士者也曰旗者穆公旗也而此
鼎銘乃曰父乙蓋乙非獨為商之號如齊有乙公周之
彝亦曰父乙則乙者豈冏父祖之名乎
右高五寸耳高一寸闊一寸一分有半深三寸口俓四
寸九分腹俓五寸四分容二升四合重二斤十有四兩
三足銘四字曰益作寳鼎曰益者春秋文公六年有梁
氏益昭公六年復有文公益未知孰是蓋作鼎彝必有
大勲德而後有之梁氏文公正其人耳
重修宣和博古圖卷二
