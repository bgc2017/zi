重修宣和博古圖卷三
鼎三(二十器)
周
叔液鼎(銘二十三字)
單從鼎(銘五字)
舉鼎(銘一字)
威君鼎(銘七字)
鮮鼎(銘一字)
伯&KR2375;父鼎(銘一十八字)
節鼎(銘一字)
仲偁父鼎(銘三十五字)
太叔鼎(銘四字)
齊莽史鼎(銘一十九字)
乙公鼎(銘一十一字)
㜏氏鼎(銘一十三字)
寏父鼎(銘八字)
尨生鼎(銘一十六字)
絲駒父鼎(銘九字)
豐鼎(銘六字)
師秦宫鼎(銘四十七字)
子父舉鼎(銘三字)
&KR1163;鼎盖(銘六字)
宋夫人鼎盖(銘八字)
右高六寸四分耳高一寸六分闊一寸四分深四寸口
徑六寸二分腹徑七寸一分容五升重六斤四兩三足
銘二十三字曰叔液考諸前代叔液之名不見於經傳
惟語記周之八士則有叔夜焉豈其族歟是器耳作雷
形純緣飾以立螭足作蹄狀形制篆鏤皆周制也
右高四寸七分耳高一寸三分闊一寸三分深二寸三
分口俓長四寸五分闊三寸三分腹徑長四寸一分闊
三寸容一升一合重二斤十有四兩四足銘五字曰單
冏作從彝周有單子歴世不絶有襄公頃公靖公獻公
穆公凡數世特冏者不見諸經傳是器鼎也而曰彝蓋
彝言其常曰從則如品之有從亦有所謂陪鼎者是也
此鼎兩耳方而四足上飾獸面腹上有䨇鳳形間以雷
紋鳳之隱顯與夫雷之動作皆以其時著之紋飾豈徒
為哉
右高八寸九分耳高二寸一分闊二寸四分深五寸七
分口徑七寸九分腹徑九寸容一斗一升三合重十有
三斤二兩三足銘一字曰舉器之銘舉者非特是鼎若
父癸尊而銘之曰中舉李公麟得古爵於壽陽而銘之
曰已舉王价得古爵於洛而銘之曰丁舉其有見於銘
者如此若杜蕢洗而揚觶以飲平公因謂之杜舉則又
見於獻酬之制此銘一字曰舉義有在於是歟觀其製
作耳足與腹皆純素不設文鏤而三面有饕餮狀間之
雷紋銘與商器皆近似而文過之周初器也
右高六寸八分耳高二寸四分闊二寸二分深五寸九
分口徑七寸八分腹徑八寸六分容一升五合重八斤
有半三足銘七字曰威㲽君光之飼鼎者威&KR4306;君考諸
經傳無所見然飼鼎者質之鼎彝有曰餗鼎取易覆公
餗之義有曰饙鼎以為滫飯之器此曰飼者蓋飼糧也
王安石以謂行食為糧是鼎得非用之於行食耶腹間
作蟠虬耳飾以雲紋足皆狀獸字畫與許子鐘切類乃
周末之物但闕其盖耳
右高一尺四寸九分耳高四寸二分闊四寸八分深一
尺一寸口徑一尺六寸腹徑一尺七寸五分容七升三
合重五十八斤三足銘狀一魚形按詩言誰能烹魚溉
之釜鬵與夫混元所謂治大國若烹小鮮蓋烹鮮之術
止於嚴水火之齊無所用力是鼎煮烹餁奉薦享則烹
鮮有職於此故因其魚形而以鮮名之且商之鼎彝多
取象於物此鼎周器款識簡古不加紋鏤為一魚形豈
周因於商禮去商未遠餘風猶存耶不然何以純素如
此
右高六寸二分耳高一寸九分闊二寸深四寸一分口
徑八寸腹徑七寸八分容六升一合重六斤有半三足
銘十有八字曰晉司徒伯&KR2375;父按晉以僖侯諱司徒故
廢司徒為中軍稽之周歴晉僖侯之元年實周共和之
二年推而下之至周平王之四十八年魯隱公始居攝
蓋百有餘年矣孔丘作春秋斷自魯隱始則前乎此列
國雖有名卿大夫往往無復考按是以伯&KR2375;父之名不
見於經傳此鼎以獸飾足腹間著以蟠螭兩耳純緣皆
素鬱有古風殆成康時物也
右高六寸六分耳高一寸五分闊一寸八分深四寸三
分口徑六寸三分腹徑六寸六分容四升七合重六斤
十有二兩三足銘一字曰節未詳其為誰疑其名也是
鼎耳足純素純緣之下起六觚稜為三獸面以蟠夔雷
紋為飾腹間又作垂花中著以蟬紋蟲鏤精巧其色瑟
瑟實晩周精工所制也
右高八寸二分耳高二寸一分闊二寸三分深五寸五
分口徑五寸五分容一斗二升重十有二斤三足銘三
十五字夫天下有道禮樂自天子出故凡彝器名物非
下可得而專若召虎之平淮夷宣王用以昭有功則於
是釐爾圭瓚秬鬯一卣伯臯及仲偁父有伐南淮之勲
則賜作寳鼎乃其宜也曰伯仲則又言其昆弟也詩曰
伯氏吹壎指昆弟耳昆弟皆知移孝以事其君於是有
南淮之烈豈周室之作人其盛有見於斯耶其銘諸蓋
所以昭之也
右高三寸九分耳高一寸闊八分深二寸二分口徑三
寸四分腹徑四寸四分容一升重一斤十有三兩三足
銘四字按春秋隱公元年書鄭伯克段于鄢蓋鄭伯者
鄭莊公也莊公弟有曰共叔段者嘗請京使居之因謂
之曰京城太叔則太叔者莊公之弟耳太叔彊跋遂繕
甲兵以襲鄭而公伐京焉太叔入于鄢公又伐鄢故春
秋書其惡以為昆弟之戒而詩人有曰太叔于田以刺
其多才而好勇者是也然則是器乃太叔居京而作之
耳其為周器可知
右高六寸八分耳高一寸八分闊二寸深四寸六分口
徑七寸八分腹徑七寸九分容七升重八斤四兩三足
銘一十九字曰齊莽史喜則古者太史順時[瓜見]土是為
農官曰莽則薙氏掌殺草春始生而萌之夏日至而夷
之秋繩而芟之冬日至而耜之故知莽為史之職也喜
疑其為名若詩所謂田畯至喜則畯亦立農之官喜或
以為田畯至喜之喜商父乙鼎曰辰見北田作冊友史
亦史以田言之故知為莽史明矣是器耳緣著雲雷之
紋足作蹄狀文鏤增華實周器也
右高一尺耳高二寸闊二寸二分深六寸九分口徑一
尺一寸一分腹徑一尺一寸三分容二斗有半重一十
九斤十兩三足銘一十一字按史記齊世家太公卒百
有餘年乃有乙公得立則所謂乙公者太公之後而君
於齊者也觀其器蝕缺成痕蓋非周初上齊之品其亦
不純於古矣
右高九寸三分耳高二寸闊一寸八分深六寸有半口
徑一尺五分腹徑一尺容一斗六升四合重一十二斤
十有四兩三足銘一十三字按許慎㜏通作妘祝融之
後姓也富辰有曰叔妘而韋昭以妘為妘姓之女今&KR2700;
伯雖於傳無見蓋亦祝融後姓而叔妘之族歟□冊也
許慎謂象其札一長一短中有二編之形符命也諸侯
受命於王者故尊鼎之間類多作此
右高六寸三分耳高一寸六分闊一寸七分深四寸一
分口徑七寸六分腹徑七寸七分容五升有半重六斤
三兩三足銘八字師寏父於經傳無所見惟周有簠盖
銘曰姬寏母而此曰師寏父豈非作簠者寏之母而作
鼎者寏之父耶姬言其姓師舉其官耳姞姓也左氏外
傳有曰伯姞義母作匜有曰仲姞而此曰季姞殆其族
耶謂之尊鼎與魯公作文王鼎而曰尊彝同意
右高六寸九分耳高二寸闊一寸五分深四寸九分口
徑八寸六分腹徑八寸五分容八升七合重九斤三足
銘十六字按左傳后羿有臣曰尨圉鄭有大夫曰公子
尨此鼎雖古而款識曰年已非有夏之制則尨不可為
尨圉殆所謂公子尨耶謂之生亦猶韐敦曰屈生之類
是歟
右高六寸九分耳高一寸八分闊二寸深四寸六分口
徑八寸一分腹徑七寸九分容六升七合重五斤十有
五兩三足銘九字曰絲駒父作旅鼎永寳用絲字頗漫
滅未詳曰駒父則今所藏敦有仲駒父作仲姜敦左傳
則有駒伯為郤克軍佐駒其姓也有公子駒奔衞則駒
其名也此曰駒父其同駒伯為姓耶曰旅鼎則燕禮所
謂士旅食左傳所謂庭實旅百之旅也通體純素而商
之簡古猶存特銘款加詳知周物也
右高三寸二分耳高八分闊八分深一寸九分口徑長
三寸二分闊二寸七分腹徑長三寸九分闊三寸三分
容七合重一斤二兩四足銘六字曰豐用作玖䵼彝豐
名也凡彝器不可得而專有必賜於君然後敢製焉謹
君命而銘之故於是書其名是器如簋比它器為特小
然銘文典古三代物也
右高一尺耳高二寸五分闊二寸六分深七寸二分口
徑一尺八分腹徑一尺容二斗重十有七斤銘四十七
字磨滅不可考者十有二字曰惟五月既望者猶書胐
望生明生魄以紀時紀日也其曰師秦宫則師秦之宫
以名其人猶師&KR0146;師毁也王格于享廟而有錫焉則錫
命而賞于祖也臣受命于君則當有以對揚之詩曰對
揚王休書曰對揚天子之休命此言敢對揚天子丕顯
休蓋亦如是矣然後可以作鼎保用而祝之以萬年為
詞云
右高九寸四分耳高一寸八分闊一寸九分深四寸一
分口徑七寸二分腹徑六寸五分容四升六合重六斤
十有二兩三足銘三字是器耳與腹皆素純緣之外以
䕫龍雷篆間飾足亦作夔狀比他鼎形制為特高銘曰
子父按古者父為大夫子為士則葬以大夫祭以士父
為士子為大夫則葬以士祭以大夫是祭父皆從其子
而鼎者祭所用之器又以銘表著其祖考之美故祭統
曰鼎有銘自名者也是鼎也銘雖無文而特以子父識
之其下又為舉字蓋取其以手致而與人之意則知用
之於父盡力以致享而不敢虚美其先者也
右高一寸八分深一寸四分三圜環各徑圜一寸重二
斤十有三兩銘六字曰宋公欒之餗鼎且春秋帝乙之
後微子為宋公都商丘大辰之墟自微子至景公蓋三
十六年獲麟之歲景公者名欒是所以為宋公欒也作
餗鼎者食器也易曰鼎折足覆公餗則銘以餗亦以為
飲食之節而已今所藏一鼎銘曰王命&KR2700;&KR1163;一鼎曰&KR1163;
女皆一時物也然二器皆名之周蓋微子得用先王禮
樂於周為客是宋也而謂之周
右高一寸九分口徑六寸八分重二斤七兩銘八字曰
宋君夫人之餗釪鼎古者邦君之妻君稱之曰夫人夫
人自稱曰小童邦人稱之曰君夫人此言宋君夫人者
邦人稱之也餗鼎實也猶易鼎卦之言公餗也惜乎不
得其全考諸款識有曰宋公欒之餗鼎者而此謂之宋
君夫人其字畫又切相類殆同時所造也
重修宣和博古圖卷三
