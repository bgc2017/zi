重修宣和博古圖卷二十一
匜二(七器)
周(五器)
弡伯匜(銘一十三字)
季姬匜(銘四字)
徧地雷紋匜
䕫匜
牛足匜
漢(二器)
注水匜(銘二十二字)
螭匜
匜盤(二器)
周
楚姬匜盤(銘一十七字)
魯正叔匜盤(銘一十八字)
洗(六器)
周(三器)
七星洗
負龜洗
龜魚洗
漢(三器)
陽嘉洗(銘六字)
蟠䕫洗
雙魚洗
盆(一器)
漢
獸耳盆
鋗(一器)
漢
梁山鋗(銘一十五字)
杅(二器)
周(一器)
季姜杅(銘一十七字)
漢
挈杅
右高四寸三分深二寸八分口徑長八寸闊四寸五分
容二升一合重二斤十有四兩有流有鋬四足銘十有
三字曰弡伯者恐其姓與諡也然有弡仲作寳簠則又
知弡之一族爾此稱伯彼稱仲昆季之序也
右高五寸一分深二寸七分口徑長七寸三分闊四寸
一分容一升五合重二斤三兩有流有鋬四足銘四字
昔晉文公重耳母曰季姬齊悼公娶季康子之妹亦曰
季姬而文公母乃翟狐氏女太史公嘗以狐季姬稱之
則此曰季姬者必有一於斯焉是匜盥器也易謂盥而
不薦則潔以致誠而已奉祭祀者夫人之職此以季姬
自銘蓋其職歟
右高四寸五分深二寸六分口徑長五寸闊三寸容八
合重一斤十有二兩有流有鋬闕盖圈足無銘是器通
作䕫状色如精金但下有翅足其首背在盖而亡之其
體間復作雷紋間以小夔考其制度非周不能為也
右通盖高六寸深二寸八分口徑長四寸八分闊二寸
三分重二斤四兩有流有鋬無銘是器通體飾以夔紋
盖亦如之製作華藻大槩與周祖戊匜形制相近但闕
其銘耳
右高四寸三分深二寸九分口徑長九寸四分闊五寸
容三升四合重三斤九兩有流有鋬四足無銘是器以
牛首為鋬易曰坤為牛牛地類故其足斥以地之數偶
而不奇馬天類故其足圜以天之形圜而不方今其足
牛也斥而偶方而不圜乃知莫不有法象耳匜盥潔之
器將以達其誠是亦若郊牛繭栗以將其誠而已
右高一寸二分深一寸一分口徑三寸容三合重五兩
有流銘二十二字曰始建國元年正月癸酉朔日制按
漢新室當孺子嬰初始元年戊辰十二月改為建國此
言元年正月則當是明年己巳歲制此器也此器形制
如盂而淺且其旁復出一流與匜略不相類迨見其識
文乃知匜也然所容三合其器特小恐几格間所用者
耳
右高四寸三分深二寸四分口俓長八寸闊四寸九分
容二升重二斤八兩有流有鋬四足無銘鋬飾以獸而
有首足鱗爪如龍廼螭也匜盥手之器而所飾如此意
亦有寓焉盖螭為少仁多威之獸未審厥意果何在也
右高四寸五分深一寸八分口俓一尺四寸三分耳高
二寸二分闊二寸八分容一斗重十七斤有半三足銘
十有七字曰齊侯作楚姬寳盤先是得楚姬匜其銘曰
齊侯作楚姬寳匜今復見其盤正一時物也故名之曰
匜盤焉按齊與楚從親在齊涽王之時所謂齊侯則涽
王也周室之末諸侯自王久矣銘其器以侯稱之尚知
止乎禮義彝器法度所自出故其銘如此
右高二寸一分深一寸五分口徑一尺(闕)耳高二寸
闊二寸八分足徑九寸五分容(闕)升三合重一十斤十
兩銘十有八字曰魯正叔作按魯周公所封自伯禽之
國而蕃衍始大為天下顯諸侯且號禮義之邦者以周
公之聖風化所本餘膏賸馥澤後世而不竭焉其世葉
與周相為盛衰至戰國時而仲叔季之氏族遂分其國
然所謂正叔雖不見於經傳必魯之公族也
右高五寸深四寸三分口徑一尺一寸容一斗四升六
合重四斤六兩三足無銘洗所以貯水也是器隠起七
星兩兩三三參差相比幾至千百燦然可數夫水之於
五行於方為北斗之於天於位亦為北故詩曰維北有
斗然則飾以七星以方求之耳又况水氣之在天為雲
水象之在天為漢而斗實運於其間曰且有挹酌之形
則又以類得之矣古者之設洗亦嘗祖天地之左海故
洗當東榮水在洗東其設洗猶然矧夫設飾之義可無
意歟是器致飾稠疊特為縝細非他洗可比良足寳者
右高六寸深三寸一分口俓一尺四寸足徑五寸九分
容八升二合重七斤有半無銘洗中環以三魚而中作
一大龜負一小龜於上昔者河出圖龍載之洛出書龜
載之以河出於天而龍天類也洛出於地而龜地屬也
且介蟲三百六十龜為之長是謂四靈昔人以斷吉凶
别是非莫不本於此故於是飾之洗而法象焉盖取其
負圖之状此易所謂天生神物聖人則之故伏羲氏體
之而畫八卦也因其所飾而寓以微意乃尚象之義兹
三代之器宜其法如此
右高五寸一分深三寸一分口徑一尺四寸足徑六寸
三分容九升二合重七斤無銘中飾一龜而三魚環之
龜於鱗屬為之首故魚從之且器環以三魚者從之之
象也洗貯水之器言其類故有取於龜魚焉是器復有
足而足間復有三竅可以為繚絡之地此尤異於它器
也
右高四寸一分深四寸口徑八寸八分容六升三合重
一斤兩耳銘六字曰陽嘉四年朔令按孝順帝即位之
十年改年紀曰陽嘉凡四年兹器曰陽嘉四年蓋謹其
所造之歲也曰朔者朔月也曰令者時令也字之右状
魚之形字之左復作鷺以鷺習水而捕魚其猶習於禮
而得民之譬也洗盥手之器於此以奉祭祀交神人非
苟然者謹其歲時且象而規之蓋不能無微意耳
右高三寸四分深三寸二分口徑一尺四分容八升有
半重三斤六兩兩耳無銘兩漢去古未遠而製作之間
尚有三代典刑故方之後世為有法是器以蟠夔為耳
而雷紋相錯考諸鼎彝莫不飾此而漢得以宗之於是
自漢而下無傳焉然則求三代之遺法當於漢得之耳
右高三寸四分深三寸三分口徑七寸八分容四升有
半重二斤三兩無銘其器類陽嘉洗然中飾以二魚筆
畫不繁縟而簡古真漢物也且魚與水相須之物於是
洗皆旌以魚又漢之姜詩嘗有雙鯉之祥當時頗高其
行得非用為雅製耶昔人於動作間無所不致其義豈
特於此見之
右高四寸一分深三寸四分口徑七寸五分足徑四寸
四分兩獸面鼻串圜環環徑各一寸二分容五升重一
斤十有一兩無銘是器純素無紋特自然之色青碧相
間非智巧所能到者
右高四寸二分深四寸一分口徑七寸四分腹徑七寸
六分容六升重二斤十有三兩有銘在其脣曰梁山銅
二斗鋗重十斤元康元年造外復有一扶字按漢孝宣
帝即位之十年乃改元康而是器蓋元康元年造也其
扶字乃號耳如好畤鼎之用山字是也梁山銅者紀其
貢金之地梁山於漢初為孝王之封梁山依山鼓鑄為
國之富故在孝王時有罍尊直千金戒後世寳之則梁
山之銅有自來矣其後梁之子孫分其國為五則在孝
宣時亦不替貢金之職耳
右高六寸二分深六寸口徑一尺一寸九分兩耳各長
二寸二分各闊二寸容一斗五升重九斤十有二兩銘
十有七字曰伯索史作季姜寳盂其萬年子子孫孫永
用夫季姜之稱於書傳多指婦人言之如詩所謂孟姜
是也彼曰孟姜而此曰季姜者乃其序耳伯索史作季
姜盂則知為季姜而作也是器圜而銳其底非執不能
定也宜古人於此寓意焉
右高四寸六分深四寸五分口徑五寸九分兩耳連提
鋬容六升重一斤十有二兩無銘是器形如罌純素無
紋連貫以提梁便於將挈也然與商周之器制度不類
宜列於漢
重修宣和博古圖卷二十一
