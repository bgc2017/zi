歷體略卷上
明王英明撰
天體地形
大圜者上天下地之總名也水附地以成一球凝
奠居中天為大圜包其外有氣以充實其間在
天則有度數在地則有經緯以地合天而太陽
節氣與五星凌犯及各方之交食可得而推矣
周天之度縱横皆三百六十五度有竒北極為天樞與南極相距
一百八十二度半強(古曰天行健又曰天左旋繇其旋與健則知南北必有其極矣極者非星乃天體永久不)
(移二點周天所以為環動之樞也一極出地必一極入地其出入之度惟均所謂極星者蓋指其最切近於極之一星以命耳)赤
道帶天體之紘距兩極各九十一度少強(二極相距正中之界謂之赤道平分天體為南)
(北南者為外為陽北者為内為隂)黃道斜絡於赤道(黃道者太陽所行之軌蹟也斜絡赤道南北各二十三度)
(半太陽歷竟則成一歲而二十四節氣由此而成矣詳見後文)冬至日躔黃道距北極一百一十
五度有竒在赤道外二十三度太強夏至日躔黃道距北極六十
七度有竒在赤道内二十三度太強春秋二正日(即大統歷晝夜五十刻是)日
躔距兩極各九十一度少強乃黃赤道相交之處也(黃赤道交處即是春秋分)
黃道冬至自箕宿三度起歷南斗之杓天籥南斗之魁建星天
雞以及牛宿羅堰十二國之秦代壘壁虚梁雲雨霹靂又前過
天囷天廪天隂昴之月星畢之附耳天街天高諸王天
關觜參之司怪遂至井鉞天罇五諸侯積薪鬼中積尸
酒旗軒轅右角暨御女左角太微西垣之靈臺上相乃
至進賢平道亢氐西咸鉤鈐鍵閉罰星東咸星宿中星
天江而復于箕為一周是為太陽所經然非古今一定
者日躔漸漸退移則所經之星亦從而異所謂歲差也
赤道分周天之列舍而黃道則識太陽之經行二道度
分之不齊者斜正廣狹勢使然耳地在寰宇之中常靜
不動與天相較政若稊米之於喬岳其形渾圓即突者
為邱陵凹者為谿谷仍無損其萬分之一易謂天圓而
地方者指其德也人處地球以天頂而分有東西南北
亦界為三百六十餘度以期合於天行東西謂之經南
北謂之緯求經度者於赤道上測之求緯度者於子午
線測之隨方用儀測極出地每南北行二百五十里則
差一度東西離三十度則差一時所謂里差也
二曜
日與月為隂陽之宗而日尤為君天之得以為
天歲之得以成歲者日而已矣不得其軌度欲
以步歷何道之從而可
日者太陽之精循黃道右行三百六十五日有竒而周
天黃道起箕斗間北距赤道二十三度九十分迤邐東
北至壁一度入赤道北又東北至參十度則南距赤道
亦二十三度九十分遂折而東南至軫初度出赤道南
又東南旋於尾箕周而復始長三百六十五度二十五
分六十四秒其與赤道交也自南入北曰内道口自北
入南曰外道口二交之口隨歲差左移日行於此冬至
居析木津躔箕小寒躔斗大寒躔牛立春躔虚雨水躔
危驚蟄躔室春分躔壁清明躔奎穀雨躔婁立夏躔胃
小滿躔昴芒種躔畢夏至躔參小暑大暑俱躔井立秋
躔柳處暑躔張白露秋分俱躔翼寒露躔軫霜降躔角
立冬躔氐小雪躔房大雪躔尾而二十四氣備矣冬至
後九日入星紀之次大寒後十日入玄枵之次雨水後
六日入娵訾之次春分後九日入降婁之次榖雨後十
日入大梁之次小滿後十一日入實沉之次夏至後十
日入鶉尾之次大暑後九日入鶉火之次處暑後十日
入鶉首之次秋分後十三日入夀星之星霜降後十四
日入大火之次小雪後十二日入析木之次而十二過
宫備矣冬至前後日行一度零百分度之五有餘曰盈
段其前其後各十有八日日損一分有竒春秋分日行
一度無盈縮夏至前後日行百分度之九十五不足曰
縮段其前其後各十有八日益一分有竒約一歲間截
盈補縮日得一度歲行黃道三百六十五度二十四分
二十五秒不及周天一分五十秒是曰歲差約六十六
年八箇月而差一度(歲差有二故一太陽從某宫次度分行天周而復於元度不及其數)
(也二太陽會列宿天之某星行天周而復與元星會其星每歲有本行又當加其本行以定歲斯二者推步家)
(所謂歲實周歲歲差也)月者太隂之精循白道右行白道半出黃
道外半入黃道内相距遠者六度二分兩環相交如
赤道之於黃道也其相交處自内出外(自北而南也)曰陽歷
口世謂羅㬋(亦名龍頭)自外入内(自南而北也)曰隂歷口世謂計
都(亦名龍尾)羅計日行黃道上每十有八日五十八分五十
二秒九十四微五而移一度月行一交移一度四十六
分四十一秒八十微四(羅㬋即白道之正交乃月道自南遡北以交於黃道之處而羅)
(㬋正對之處即計都矣月孛者是月所行極高極遠之處月離於是其行極遲其體見小孛云者指其交轉兩)
(行相悖之義也日者之流以羅計月孛等處皆指為星謂其所躔宿度各有吉凶因以推人禄命夫周天諸道)
(諸點皆人所設以其便於揆算其行度也以人所虚設之名即謂能為吉為凶宇内顧有是理歟若月道交孛)
(有吉有凶何彼土木火諸星交孛獨不然也至於紫炁一曜或謂生於閏餘或謂土木相會或謂古人以是紀)
(直年宿而天上實無是星其為不經不待辨晰而自明矣)羅居午計居子則月道出
黃道東古謂青道羅居子計居午則月道出黃道西古
謂白道羅居酉計居卯則月道出黃道南古謂朱道羅
居卯計居酉則月道出黃道北古謂黑道各分内外是
曰八道並黃道為九道實惟一道也月行十八年而遍
九道所謂春行青道夏行朱道秋行白道冬行黑道者
妄也月行二十有七日五十五刻四十六分八十八秒
而疾遲一周又行一日九十七刻有竒共二十有九日
五十三刻五分九十三秒而與日會則為合朔其遲
疾一周也名轉終折半為轉中之日其轉終前後月行
疾日十有四度七十一分五十四秒轉中前後月行遲
日十有二度四分六十二秒終中之間月行平日十
有三度三十六分八十七秒半每一轉終行三百六十
八度三十七分五秒五十八微七五折半為轉中之
度所在名曰孛月行最遲處也(合朔以後月夕西見遲疾不一或有差至三日)
(者其因有三一因月視行度若視行為疾段則疾見遲段則遲見一因黃道升降有斜有正正必疾見斜必遲)
(見一因白道在緯南緯北凡在隂歷疾見陽歷遲見也三因之外又有極出地之不同以及朦朧分與炁差諸)
(異所以遲疾恒不能齊也)月行二十七日二十一刻二十二分二十
四秒為交終折半為交中之日每一交終行三百六十
三度七十九分三十三秒一十九微六一折半為交中
之度其交終前六度一十五分三十四秒曰正交交中
後六度一十五分三十四秒曰中交正交近羅㬋中交
近計都月離(去聲)其度而與日遇則日食與日對則月
食也(日月行二十九日有竒東西同度月視行在於黃道近交人適視為同經同緯則人目與月日相參)
(直月魄正隔日光於人目是為日食非日失其光月魄掩之耳太隂距太陽一百八十度而正與之衝月行近)
(於兩交地球居日月東西之中體影間隔則日光不能照射於月人目視之若月失其光是為月食非月失其)
(光也地影隔之耳然必日月及於正交或中交為同度則食餘則不能食也)
五緯(漢律歷志曰三辰合於三統五星合於五行則歲填辰太白熒惑其本名也直作木金水)
(火土者非)
五曜之各一天也伏見順逆皆有常軌不得其
軌而妄言事應誣天甚矣紀軌度而襲舊舛如
謂歲星以攝提格之歲居丑單閼之歲居子者
寧無誤後人哉
木曰歲星其行約有十二年一周天法夕伏合伏各一
十六日八十六刻各行三度八十六分晨出東方疾遲
共一百一十二日行十有七度八十四分畱二十四日
晨退夕退各四十六日五十八刻各退四度八十八分
一十二秒半復畱二十四日遲疾共一百一十二日行
一十七度八十四分則又夕伏而伏見一周其行以卯
年居夘宫建夘月與氐房心夜半見東方辰年居寅宫
建辰月與尾箕夜半見東方已年居丑宫建己月與斗
牛夜半見東方午年居子宫建午月與女虚夜半見東
方未年居亥宫建未月與室壁夜半見東方申年居戌
宫建申月與奎婁夜半見東方酉年居酉宫建酉月與
胃昴夜半見東方戌年居申宫亥年居未宫子年居午
宫丑年居巳宫寅年居辰宫各以其年之月與其宫之
宿夜半見東方凡五星之行嬴縮與日同
火曰熒惑其行約二歲一周天法夕伏合伏各六十九
日各行五十度晨出東方疾遲共二百八十有四日行
一百六十六度畱八日晨退夕退各二十八日九十六
刻四十五分各退八度六十五分六十七秒半復畱八
日遲疾共二百八十有四日行一百六十六度而又夕
伏為一周其疾也日一度有半
土曰鎮星約二十九歲一周天法夕伏合伏各二十日
四十刻各行二度四十分晨出東方疾遲共八十六日
行七度六十五分留三十日晨夕退各五十二日六十
四刻五十八分各退三度六十二分五十四秒半復畱
三十日遲疾共八十六日行七度六十五分而又夕伏
為一周或名地候
金曰太白其行先後太陽歲一周天法晨伏合伏各三
十有九日各行四十九度五十分夕出西方疾遲共二
百三十一日行二百五十度五十分畱五日夕退一十
日九十五刻一十三分退三度六十九分八十七秒夕
退伏六日退四度三十五分其合退伏如夕退伏其晨
退如夕退復畱五日遲疾共二百三十一日行二百五
十度五十分而又晨伏其行也晨先日出東謂之啟明
夕後日入西謂之長庚以辰申為界晨見於巳位夕見
於未位為晝見過午位為經天為失行或謂金為長庚
水為啟明非也
水曰辰星其行亦先後太陽歲一周天法晨伏合伏各
一十七日七十五刻各行三十四度二十五分夕出西
方疾遲共二十七日行三十一度五十分畱二日夕退
伏合退伏各一十一日一十八刻八十分各退七度八
十一分二十秒晨留二日遲疾共二十七日行三十一
度五十分而又晨伏一周焉(土木火金水五曜名為緯星者謂其較於恒星則無)
(日不有近南近北之行也凡五星在歲行極遠之所必合於太陽其行為順而疾厥體見小凡在歲行極近之)
(所其行為逆而疾厥體見大若土木火三星行逆則衝太陽金水二星行逆必夕伏而合行順必晨伏而合其)
(各星之順行而轉逆逆行而轉順之兩界中為留留者非星不行乃際於極遲行之所也留段前後或順或逆)
(皆有遲行其實五星之光與日相較政猶螢光之於庭燎其光本不滅人苐莫覩耳按小大諸星各有距太)
(陽若干度分以為見伏之限此限度新舊二法各異如太陽在降婁宫初度或歲星在十五度即謂為見限然)
(未必也諸星有緯南緯北之分黃道有正斜升降之勢各宫不同何能泥此以定公法今崇禎歷書各星見伏)
(之限惟以地平為主緣地平障蔽日光能使星為見與不見耳今夫日之下於地平也其光漸淡所謂晨昏此)
(晨昏光之久暫四時各各不等即冥漠矣而星見時刻又自不等所以太陽由黃道而下於地平或有十度或)
(十五度甚至有三十餘度為限者總之星在黃道南必多數度若在北必少數度故統論其見伏之因凡四一)
(以太陽下於地平一以星在緯之南北一以極出地高一以黃道升降斜正凡此數者諸星伏見之大端也如)
(謂太陽距某數即可以定伏見恐未然耳存以俟訂)按歷有四餘躔度或曰孛
生於月遲紫生於月閏然係占候運命家言與授時無
關故黜之而羅㬋計都前太隂内己見此不重著(四餘說見)
(前篇)
辰次
十二辰度數古今不同如漢律歷志春秋分野
月令章句通志天文略諸書各異蓋未嘗實測
而承譌襲舛者也今一依授時之度紀之
大火起氐一度一十一分六十四秒太於辰在卯
析木起尾三度一十五分四十六秒少於辰在寅
星紀起斗四度九分二十七秒太於辰在丑
玄枵起女二度一十三分九秒少於辰在子
娵訾起危十二度二十六分一十二秒太於辰在亥
降婁起奎一度五十九分九十四秒少於辰在戌
大梁起胃三度六十三分七十五秒太於辰在酉
實沉起畢七度一十七分五十七秒少於辰在申
鶉首起井九度六分三十八秒太於辰在未
鶉火起柳四度二十秒少於辰在午
鶉尾起張十四度八十四分一秒太於辰在巳
夀星起軫九度二十七分八十三秒少於辰在辰
右十二辰分界從赤道剖之乃占候家遂配以郡國
分野夫十二次盡乎天矣華夏郡國亦盡乎地耶多
見其為坐井也
刻漏極度
日出為晝日入為夜一周共為百刻以十二辰
分之每辰八刻零三分刻之一晝短則夜長夜
短則晝長無問南北在所皆同春秋二分日之
出入正當赤道晝夜適等各五十刻自春分以
及夏至日入赤道内去北極近夜短而晝長自
秋分以及冬至日出赤道外去北極遠晝短而
夜長自地中揆之長不過六十刻短不過四十
刻地中以南其長有不足六十刻者短有過四
十刻者地中以北其長有過六十刻者短有不
足四十刻者蓋此地中乃中國之中非天地之
中而中國在赤道之北故也晝夜長短禀之極
星高低而極星高低又係地方之距極遠近兹
列至元二十七所所測於左
東極高麗西至滇地南踰朱崖北盡鐵勒
大都北極出地四十度太強夏至晷影長二尺三寸四
分日出寅正二刻入戌初二刻晝六十二刻夜三十八
刻冬至日出辰初二刻入申正二刻晝三十八刻夜六
十二刻(即今順天府)
東平北極出地三十五度太
益都北極出地三十七度少
登州北極出地三十八度少
高麗北極出地三十八度少
西京北極出地四十度少
太原北極出地三十八度少
興元北極出地三十三度半強(即今漢中府)
西凉州北極出地四十度強(即今甘肅)
西安府北極出地三十四度半強
成都北極出地三十一度半強
大名北極出地三十六度
南京北極出地三十四度太強
河南陽城北極出地三十四度太弱(在今禹州西)
平陽北極出地三十五度少夏至影長一尺五寸
揚州北極出地三十三度
鄂州北極出地三十一度半(即今武昌府)
雷州北極出地二十度太
瓊州北極出地一十九度太
吉州北極出地二十六度半
北京北極出地四十二度強
上都北極出地四十三度少
南海北極出地一十五度夏至景在表南長一尺一寸
六分日出卯初二刻入酉正二刻晝五十四刻夜四十
六刻冬至日出卯正二刻入酉初二刻晝四十六刻夜
五十四刻
衡嶽北極出地二十五度夏至日在表端無景晝五十
六刻夜四十四刻冬至晝夜反是
嶽臺北極出地三十五度夏至晷影長一尺四寸八分
日出寅正三刻入戌初初刻晝六十刻夜四十刻冬至
日出辰初初刻入申正三刻晝四十刻夜六十刻
和林北極出地四十五度夏至晷影長三尺二寸四分
晝六十四刻夜三十六刻冬至晝夜反是
鐵勒北極出地五十五度夏至晷影長五尺一分晝七
十刻夜三十刻冬至反是
北海北極出地六十五度夏至晷影長六尺七寸八分
日出丑正初刻入亥初三刻晝八十二刻夜一十八刻
冬至日出已初三刻入未正初刻晝一十八刻夜八十
二刻
洪武間金陵測得夏至日出寅正四刻入戌初初刻晝
五十九刻夜四十一刻冬至日出辰初初刻入申正四
刻晝四十一刻夜五十九刻
天體地形雜說
歷以步天然地勢移則天度隨而異如前各所
北極高低是巳迂儒襲誤有謂天形圜而地形
方者有謂東不可為西上不可為下者有謂冬
夏非日之往來乃地之游動者悠謬若此無怪
乎北極出地一之以三十六度而不知隨在為
高卑也兹輯古聖賢格言以詔羣蒙嗚呼豈細
故也與哉將造化性命之微關焉通此者謂之
逹天
昔者單居離問於曾子曰天圜而地方者信有之乎曾
子曰離而聞之云乎單居離曰弟子不察此以敢問也
曾子曰天之所生上首地之所生下首上首之謂圜下
首之謂方如謂天圜而地方則是四角之不相揜也且
來吾語汝參嘗聞之夫子曰天道曰圜地道曰方
黃帝素問曰立於子而面午立於午而面子至於自夘
望酉自酉望夘皆曰北面立於夘而負酉立於酉而負
夘至於自午望南自子望北皆曰北面(自子望北皆曰北面言北方之)
(北尚有北也不愈証地之圓乎)
周髀曰春分日之夜分以至秋分日之夜分日内近極
極下常有光秋分日之夜分以至春分日之夜分日外
遠極極下常無光故春秋分之夜分日所照適至極隂
陽之分等也冬至夏至者日道發斂之所生晝夜長短
之所極也趙君卿註天至高地至卑非合也人目所窮
而見其合也北辰正居天之中央人所謂東西南北者
非有常處各以日出之處為東日中為南日入為西日
没為北北辰之下從春分至秋分六月見日從秋分至
春分六月不見日見日為晝不見日為夜一歲之周北
辰之下一晝一夜也我之所在北辰之南非天地之中
也我之夘酉非天地之夘酉也日陽從冬至始月隂從
夏至始往來之端也
又曰北極之下為天地之中其地最高滂沱四隤而下
三光隱映以為晝夜天體亦然故日運行處在極北北
方日中南方夜半在極東東方日中西方夜半在極南
南方日中北方夜半在極西西方日中東方夜半晝夜
易處南晨而北昏四時相反南暑而北寒也北極左右
夏有不釋之冰此陽微隂彰晝夜分歲物朝生而暮穫
中衡左右冬有不死之草此陽彰隂微故萬物不死五
穀一歲再熟
沈括曰舊謂中國於地為東南當偏西北望極星置極
不當正北又謂天常傾西北極星不得居中夫以中國
觀之天當北倚可也謂極星偏西則不然所謂東西南
北者何從而得豈非以日之所出者為東日之所入者
為西乎古人測天自浚儀至安南纔六千里而北極差
十五度漸北不已庸詎知極星之不直人上也又北而
背負極星其理可推矣臣始讀黃帝素問所論南面北
面之語不喻其理久而思之乃悟其常以天中為北而
對之者皆為南也南北取諸天中以極星中天耳素問
真善言天者今南北纔五百里則北極輒差一度太強
而東西南北數千里間日分之時候之日未嘗不出於
夘半而入於酉半固知天樞既中則日之所出者定為
東日之所入者定為西天樞常為北無疑矣此殆放乎
四海而同者何從知中國為東南也彼徒見中國東南
皆際海而爲是說也其亦井蛙之見矣
内經曰帝曰地之為下否乎岐伯曰地爲人之下太虚
之中也曰何憑乎曰大氣舉之也(太虚之中即是太虚之下圓物之重在乎)
(中心則中即最下之處)
晉束晳云人之視天旁方與上方等旁視則天體存於
側故日出時視日大也(按日初出有水土之氣浮於地上故其影大至高度則水土之)
(氣清故其形小)日無大小而所存者有伸厭厭而形小伸而形
大此人目力之殊日無遠近也是故置器廣庭則函牛
之鼎如釡堂崇十仞則八尺之人猶短蓋其理耳
姜岌云渾天之體圜周之徑詳之於天度騐之於晷影
而知大小之異由人目也參伐初出在旁則其間疎在
上則其間密以渾儀測之度則均也旁之與上無或殊
也
宋天台車若水曰天地本黑也以日而光本寒也以日
而煖日入則復黑日遠則復寒矣
周髀云冬至晝極短日之出入炤三不覆九夏至晝極
長日之出入炤九不覆三炤三者巳午未也不覆三者
亥子丑也此正北海北極出地六十五度之晝夜刻也
毉家五運起於月初各節氣是也六氣起於月中各中
氣是也晝夜漏刻古歷有用百二十者不須發斂即得
加時西歷六十分為度即此法之折半也
古辰次及星宿與今不同按國語云辰角見而雨畢天
根見而水涸木見而草木節解駟見而隕霜火見而清
風戒寒則亢為天根非氐矣
考工記云龍旂九斿以象大火也則尾為大火非房心
矣又云熊旂六斿以象伐也則連卷言之而無左右肩
足矣龜蛇四斿以象營室也則合東壁言之為一宿矣
史記天官書有參罰而無觜有建星而無斗有狼弧而
無井鬼作角亢氐房心尾箕建牛女虛危室壁奎婁胃
畱濁參罰狼弧注張星翼軫則二十八舍古今不同
北齊顔之推在修文令曹有山東學士與關中太史競
歷凡十餘人紛紜累歲内史牒付儀官平之之推曰大
抵諸臣所爭四分并減分兩家耳歷象之要可以晷影
測之今騐其分至薄蝕則四分疎而減分密疎者稱政
令有寬猛運行致盈縮非算之失也密者則云七政有
遲速以術求之預知其度無災祥也疏則藏奸而不信
密似任數而違經且儀官所知不能精於訟者以淺測
深安有肯服舉曹咸以為然有一禮官強欲考覈朝夕
聚議背春涉冬怨誚滋生乃𧹞然而退
歷體略卷上
