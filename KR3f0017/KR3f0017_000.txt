歷體略天文算法類一(推步之屬)
提要
(臣)等謹案歷體略三卷明王英明撰英明字
子晦開州人萬歷丙午舉人是編成于萬歷
壬子上卷六篇曰天體地形曰二曜曰五緯
曰辰次曰刻漏極度曰雜說中卷三篇曰極
宫曰象位曰天漢下卷則續見歐羅巴書撮
其體要曰天體地度曰度理之差曰緯曜曰
經宿曰黃道宫界曰赤道緯纏曰氣候刻漏
凡七篇又附論日月交食一篇然其上中兩
卷所講中法亦皆與西法相合盖是時徐光
啟新法算書雖尚未出而利瑪竇先至中國
業有傳其說者故英明隂用之耳所論皆天
文之梗槩不及後来梅文鼎薛鳳祚諸人兼
備測量推步之法然學天文者必先知象緯
之文與運行之故而後能因其度數究其精
微是書說雖淺近固初學從入之門徑也卷
首冠以五圖據翁漢麐序英明原著書而不
著圖此本順治丙戌英明之子懩官江南督
糧道時以原本重刊屬漢麐所補今考書中
步天歌第一章下有附註稱步天歌無善本
兹從先生訂正庶鮮魚魯之訛云云核其文
義亦漢麐之語則是書盖經漢麐重訂非其
原本矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歷體略序
澶淵王公來旬江南仁明廉斷所為造命吾民者指不
勝屈於是方千里内歡聲載途惟公覆幬是德而不知
公之以實惠勤民者乃其先夫子之以實學詒訓也先
夫子才識淵博於歷律兵屯河防水衡之事无弗沉究
卓然為世大儒少登高科朝野並擬以公輔之望而絶
意公車閉關修道四方名碩戶屨恒滿每相勖以今日
操觚家類晉清談學者當務為有用故闡發經旨參決
性命而外即捃摭先代故實及時局窽要答問之下手
演成帙幾至充棟雖遭兵火猶有存者今公不忍私其
家珍將次第就鋟首先歷體一書而以補圖屬小子小
子則烏知歷而敢冒昧哉雖然事類續貂情同附驥且
辱公有命夫何敢辭勉竭愚鈍折衷今昔衡量分寸比
擬方圓凡夫位置之高下疎密度數之廣狹經緯惟恐
少戾于乾象以忝是書而鄙衷則實有未慊者北辰高
下三十五六度其位在北而圖則不能不移置于中央
一不合也天體半在地下旋繞无定而圖則不能不平
列為靜局二不合也天度皆斜分而圖以直行三不合
也自北極而分者至南極而合故赤道以南度漸就狹
而圖則四垂反張四不合也此無他天體渾圓四方上
下旋還无端今以尺幅改為平圓則是蓋天而非渾天
其體有萬萬不相肖者始悟王夫子著書而不著圖非
闕略也圖不可著故以不著著之今第使讀是書者知
垣何以三野何以九宿何以二十八則一覽可盡庶无
茫茫於仰睇已耳敢謂是圖真足補是書哉惟公推其
家學惠教小子使得預於管窺斯為頂佩又寧特供輸
一事共有衆歌覆幬已也東吳翁漢麐敬識
歷體略序
昔箕子以神禹叙倫之道授周武王而五紀實終於歷
數歷者帝王經世之洪範吾儒用世之大業也何云體
即天體是兩極廿八宿天體也七曜十二次天體也爲
物不貳地體亦天體也歷之象之授時急焉何占候家
課以事應令堯舜欽若之典為梓慎禆竈軰借資耶末
流之弊日官挾國禁以為重矣愚世受尚書於歷象為
本業恒怪不習者相諱為不可知曹諉為不切務即號
為能名理大儒於此多作夢中語也爰取實測定度暨
古今格言節略成編為兒子治經之助而諸凡語涉不
經者一切斥去之經緯兼舉大體昭然其為用則璣衡
靈憲之法也乘除推步之數也錯行代明無非至理具
在别著中兹不詳若繁星之號為秦漢以來依託者悉
仍舊貫何則名天者即廿八宿亦假也書既畢總秘之
帳中不敢示人萬歷壬子古澶王英明書
歷體圖
日月五星列宿運動各各相反便知所麗之天原非
一重先儒曰天左旋日月五星右旋則知左旋者在諸
星天之外是以有第九重天也九重之說向固有之
自天學諸儒由西海航入中國發明其義更爾精詳
其為性命之學更在九重之上號曰靜天所謂造化
之原萬物之本也談天者請于斯更進一籌焉
日輪恒躔黃道一道不出入于南北界非如月五星之出
入于十二度内也其上下四時各有定度不稍前後也黃
道周天三百六十度分為四分每分九十度為四象限又
一象限分六分每分十五度為一節氣共二十四節氣而歲
成焉歷所繇定也
日蝕非日失其光乃月體掩之也日天在月天之上朔時
月輪正過日輪之下東西同經南北同緯故掩其光非
如俗所傳有異物以食之也
地懸于六合中央如雞卵黃在白内故日繇西炤地地必
有景射東照東必有景射西夫日輪恒在黃道上若遇
望日而月輪亦在黃道上與日正對望則地球障隔在
日月之間月輪必入地景之内太陽不能照之故失光而
食也漸出地景之外太陽能照之乃漸復得原光矣
