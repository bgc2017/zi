禽經譜錄類三(草木禽魚之屬)
提要
臣等謹案禽經一卷舊本題師曠撰晉張華
註漢隋唐諸志及宋崇文總目皆不著錄其
引用自陸佃埤雅始其稱師曠亦自佃始其
稱張華註則見於左圭百川學海所刻考書
中鷓鴣一條稱晉安曰懷南江右曰逐隠春
秋時安有是地名其偽不待辨張華晉人而
註引顧野王瑞應圖任昉述異記乃及見梁
代之書則註之偽亦不待辨然其中又有偽
中之偽考王楙野客叢書載埤雅諸書所引
而楙時之本無之者如鶴以怨望鴟以貪顧
雞以睨視鴨以怒視雀以猜懼燕以狂䀪鶯
以喜囀烏以悲啼鳶以饑鳴鶴以潔淚梟以
凶呌鴟以愁嘯鵝飛則蜮沈鵙鳴則蚓結鸛
俯鳴則隂仰鳴則晴陸生之鳥咮多銳而善
啄水生之鳥咮多圓而善唼短脚者則伏長
脚者多立凡數十條是楙所見者非北宋之
本又楙書中辨鶯遷一條引禽經鶯鳴嚶嚶
辨杜詩白鷗没浩蕩一條引禽經鳬善没鷗
善浮辨葉夢得詞睡起啼鶯語一條引禽經
啼鶯解語流鶯不解語今本又無之馬驌繹
史全錄此書而别取埤雅爾雅翼所引今本
不載者附錄於末謂之古禽經今考所載楙
已稱禽經無其文者凡三條其餘尚有青鳳
謂之鶡赤鳳謂之鶉黃鳳謂之肅紫鳳謂之
鷟鶴愛隂而惡陽鴈愛陽而惡隂鶴老則聲
下而不能高近而不能尞旅旋目其名䴉方
目其名&KR3145;交目其名鳽鳥之小而鷙者皆曰
隼大而鷙者皆曰鳩烏鳴啞啞鸞鳴噰噰鳳
鳴喈喈凰鳴啾啾雉鳴嘒嘒雞鳴咿咿鸎鳴
嚶嚶鵲鳴唶唶鴨鳴呷呷鵠鳴哠哠鵙鳴嗅
嗅郤近翠者皆步却近蒲者能擲朱鳶不攫
肉朱鷺不吞鯹摯好風&KR0008;好雨鷞好霜鷺好
露陸鳥曰棲水鳥曰宿獨鳥曰止衆鳥曰集
鵝見異類差翅鳴雞見同類拊翼鳴鵻上無
尋鷚上無常雉上有文鷃上有赤暮鳩鳴即
小雨朝鳶鳴則大風鸇鸇之信不如鷹周周
之智不如鴻淘河在岸則魚没沸河在岸則
魚涌雕以周之鷲以就之鷹以膺之鶻以搰
之隼以伊之鴻雁愛力遇風迅舉孔雀愛毛
遇雨高止雁曰翁雞曰&KR0034;鶉曰䳸鷹不擊伏
鶻不擊姙一鳥曰佳二鳥曰雔三鳥曰朋四
鳥曰乘五鳥曰&KR0146;六鳥曰鶂七鳥曰䲧八鳥
曰鸞九鳥曰鳩十鳥曰&KR1860;拙者莫如鳩巧者
莫如鶻鵲見蛇則噪而賁孔見蛇則宛而躍
山禽之味多短水禽之味多長山禽之尾多
修水禽之尾多促衡為雀虛為燕火為鷮亢
為鶴鸛生三子一為鶴鳩生三子一為鶚鷹
好峙隼好翔鳬好没鷗好浮乾車斷舌則坐
歌孔雀拍尾則立舞人勝之也鸞入夜而歌
鳳入朝而舞天勝之也霜傳強枝鳥以武生
者少雪封枯原鳥以文死者多雀交不一雉
交不再冠鳥性勇帶鳥性仁纓鳥性樂鴺鳥
不登山鶮鳥不踏土諸條其中有兩條為楙
所摘引餘亦不云無其文則今所見者又非
楙所見之本矣觀雕以周之諸語全類字說
疑即傳王氏學者所偽故陸佃取之此本為
左圭百川學海所載則其偽當在南宋之末
流傳已數百年文士往往引用姑存備考固
亦無不可也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
