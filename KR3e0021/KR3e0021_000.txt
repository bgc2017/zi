夀親養老新書醫家類
提要
(臣)等謹案夀親養老新書四卷第一卷為宋
陳直撰夲名養老奉親書第二卷以後則元
大德中泰寧鄒鉉所續增與直書合為一編
更題今名直於元豐時為泰州興化令文獻
通考載有直所著奉親養老書一卷而此夲
則題曰養老奉親書其文互異然此夲為至
正中浙江刊夲猶據舊帙翻雕不應標題有
誤盖通考傳寫倒置也鉉號冰壑又號敬直
老人書中稱其曾祖曰南谷叔祖曰樸菴以
福建通志考之南谷為宋參知政事應龍樸
菴為宋江西提刑應博皆有名於時據周應
紫序稱為總管鄒君又稱其官中都時則鉉
亦曾登仕版者特通志不載其行履不可詳
考矣直書自飲食調治至簡妙老人備急方
分為十五篇二百三十三條節宣之法甚備
明高濓作尊生八牋其四時調攝牋所錄諸
藥品大抵夲於是書鉉所續者前一卷為古
今嘉言善行七十二事後兩卷則凡寢興噐
服及饘粥藥石之宜更為賅具而附以婦人
小兒良治諸方凡二百五十六條其中如祝
夀詩詞連篇載入不免失於冗雜又叙述閒
適之趣往往詞意纖仄採掇瑣碎明季清言
小品實亦濫觴於此然徵引方藥類多竒秘
於高年頥養之法不無小補固為人子者所
宜究心也乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
壽親養老新書原序
壽親養老之事著於諸儒記禮之書備矣然自後世觀
之則猶有未備焉者何也二帝三王之世風氣渾淪人
生其間性質醇厚故能平血氣於未定方剛之際全筋
力於欲衰將老之時人子之愛其親因其康彊加以奉
養為之安其寢處時其旨甘娛其耳目心志即可使之
燕佚怡愉全生而益壽則禮經所載謂之備可矣後世
太樸日漓真元日散七情為沴六氣乘之壯或夭傷老
宜尫弱孝子慈孫服勤左右寢膳調娛之外尤不能不
唯疾之憂而求之禮經則不過曰痛癢抑搔而已若秦
越人過雒之所為醫曾未見之省錄顧得謂之備歟孝
哉陳令尹迺能輯是書於千數百年之後而特詳於醫
藥治療之方凡為四時調攝食治備急合二百三十有
三焉斯亦備矣吾樵卿先哲太師文靖鄒公之曾孫敬
直翁鉉推老老親親之念紬繹是書有年猶恨其說之
未備也則又廣集前修嘉言懿行竒事異聞與夫藥石
膳羞器服之宜於佚老者釐為三卷而方論所述愈益
精詳是書始大備吾聞喬木故家壽基世積翁之高祖
叔祖二母夫人皆年過九十備極榮養今翁亦希年矣
桂子蘭孫盈庭戲綵青山流水竹色花香鳩杖鸚杯蒼
顔玄鬢見者謂不老地行仙蓋是書驗於公家久矣兹
復不私其驗繡諸梓而公之且拳拳𨗳夫人以自飬之
說夫能知自飬之飬而後能安享子孫之飬此吾於續
書重歎翁用心之仁也仁者必壽繇是八十而師九十
而相百歲而定律令百世而與&KR1460;謀衍而為商大夫之
八百曾元而下家慶一堂是書之驗將千歲之日至而
未止也詩曰永錫爾類又曰永錫難老請為翁三誦之
時大德丁未中元樵西麓危徹孫序
堂上慈親八十餘階前兒輩戲相呼旨甘取足隨豐儉
此樂人間更有無康節翁詩先人怡軒居士奉八十有
三之母大書屏間時應紫方垂髫也既壯挾册從宜春
通守鄒愛山宦游愛山愛其母施及塾賓所至令應紫
侍七袠之母以行咸淳庚午寓上杭縣齋汀守劉審軒
刊吕東萊辨志錄應紫與寓目焉中間二則載春夏奉
親事注云養老奉親書於是方知此書之名越二載壬
申至宜春徧求於袁吉文獻故家咸無焉自後司馬倦
遊意謂此書不可復得矣閱三十有餘載大德己巳春
總管冰壑鄒君緘其書眡余余手之不釋如獲隨珠和
璧之寳口之不置如聆虞韶商頀之音已不勝其欣喜
未幾復以其續編來示命名壽親養老新書其嘉言懿
行雅事竒方前書所未有者燦然畢備又何如其喜也
君自吾杉遷樵南重作文靖公故宅樓居高明賸有園
池亭館之勝經史圖書琴棋觴詠款親友於玉壺中諸
郎諸孫珠聯玉立善能承順其志怡悦其心允謂人間
至樂湖山院落雲月為家四時佳興自有癡樂堂樵南
小隠二記新書鋟梓抑使世之養老奉親者同有此樂
焉錫類之仁遠矣應紫雖不獲再遂寸草春暉之志而
亦不忘於老萊斑衣之思君昔官中都時曾遇異人授
以怡神養性之旨故續書多述老人之所以自養者應
紫之志喜蓋充然有得於斯鵬鷃同遊亦惟曰各安其
分云爾是年冬至節日同郡泰寧玉牎黃應紫德夫敬
書
余家藏舊有養老奉親書其言老人食治之方醫藥之
法攝養之道靡所不載余倣之以奉吾母范陽郡太夫
人李氏食飲起居咸得其宜壽高八旬而甚康健則此
書有益於人子大矣然歲月既深卷舒之久字畫糢糊
編簡脱落懼後之覽者不得其說思獲善本書而新之
以貽後人求之數載弗果得每鬱鬱以為欠事至正辛
巳夏五余叨承朝命備員浙東憲使訪諸婺郡庠教授
李子貞得壽親養老書覩其篇帙節目比余舊本尤加
詳備昔之鬱鬱者一旦豁然矣因自念曰與其得之難
孰若𫝊之廣遂命工鋟梓於學宫庶天下後世皆得觀
覽以盡事親之道云至正壬午中秋范陽張士弘載拜
書
