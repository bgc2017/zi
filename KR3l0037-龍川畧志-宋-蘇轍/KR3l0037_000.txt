







　　欽定四庫全書　　　　　子部十二

　　龍川畧志　　　　　　　小説家𩔖一(雜事之屬)

　　提要

　　(臣)等謹案龍川畧志十卷别志二卷宋蘇轍
撰轍有詩傳已著錄案晁公武讀書志載龍
川畧志六卷别志四卷稱轍元符二年夏居
循州杜門閉目追維平昔使其子逺書之於
紙凡四十事其秋復紀四十七事此本龍川

畧志作十卷别志作二卷畧志凡三十九事
較晁公武所紀少一事别志則四十八事較
晁公武所紀又多一事蓋商維濬刻本離析
卷帙已非其舊又誤竄畧志中一事入别志
中並轍序所稱十卷之文亦濬所追改也畧
志惟首尾兩卷紀襍事十四條餘二十五條
皆論朝政蓋是非彼我之見至謫居時猶不
忘也然惟記衆議之異同而不似王安石曾

布諸日錄動輙歸怨於君父此轍之所以為
轍歟别志所述多耆舊之餘聞朱子生平以
程子之故追修洛蜀之舊怨極不滿於二蘇
而所作名臣言行錄引轍此志㡬及其半則
其説信而有徵亦可以見矣乾隆四十六年
十月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀










　　龍川畧志引

　　予自筠徙雷自雷徙循二年之間水陸幾萬里老㓜百
數十指衣食僅自致也平生家無尤物有書數百卷盡
付之他人既之龍川雖僧廬道室公皆不許入裒槖中
之餘五十千以易民居大小十間𥙷苴弊漏粗芘風雨
北垣有隙地可以毓蔬有井可以灌乃與子逺荷鉏其
間既數月韭葱葵芥得雨坌出可菹可芼蕭然無所復
事矣然此郡人物衰少無可晤語者有黄氏老官學家

也有書不能讀時假其一二將以寓目然老衰昏眩亦
莫能乆讀乃杜門閉目追思平昔恍然如記所夢雖十
得一二而或詳或畧盖亦無足記也逺執筆在傍使書
之於紙凡四十事十卷命之龍川畧志





