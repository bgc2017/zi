







　　欽定四庫全書

　　龍川畧志卷七

　　宋　蘇轍　撰

　　議修河決

　　元豐中河决大吳先帝知不可復還故道因導之北
流水性已順惟河道未深隄防未立歲有决溢之患本
非深患也元祐初朝廷未能究悉河事文潞公為太師
平章事為重臣㣲仲安厚卿從而和之始謂河行西流

入泊泛乆必游淺異日或從北界北入海則河朔無以
禦敵故三人力主回河之計諸公皆莫能奪吕晦叔時
為中書相予為舍人謂晦叔曰聞方欲回河公自視勇
智孰與先帝勢力隆重能鼓舞天下孰與先帝晦
叔曰何敢擬也曰河决而北自先帝不能回而諸公欲
回之是自謂勇智勢力過先帝也且河决自元豐導
之北流亦自元豐是非得失今日無所預諸公不因其
舊而條其未備乃欲取而回之其為力也難而為責也

重矣晦叔唯唯曰當與諸公籌之然自是回河之議紛
然而起予自為户部而論之至於中司章凡十餘年上
中間晦叔為司空病愈予間見之不復言河事晦叔自
言曰河事終當與諸公講之尚可上也未幾公病不起
竟莫之救予為中司日最後言河上三事其一乞存東
岸請豐口其二乞存西岸披灘水出去處其三乞除去
西岸激水鋸牙朝廷以付河北監司及為尚書右丞河
北監司從二事惟鋸牙不可去予於殿廬中謂㣲仲鋸

牙終當如何㣲仲曰若無鋸牙水則不東水若不東北
流必有患予曰分水雖善其如北京百萬生靈每歲夏
秋常如决溺之憂河且分水東入故道見今故道雖中
間通流兩邉游合者多矣分水之利亦自不復能乆莘
老曰今歲歲開撩正為此矣予曰淤却一丈開得三尺
何益於漲水過後盡力修完北流隄防今能勝任漲水
徹去鋸牙免北京甚急之患此實利也莘老曰河北監
司皆不知此言為之奈何予曰外官觀望故爾何以言

之張䆳明雖言鋸牙常存而乞大修北京簽横隄所費
不訾則凖備鋸牙激水之患耳㣲仲曰河事至大難以
臆㫁予曰彼此皆非目前見則湏以公議言之也及至
上前二相皆以分水為便某且奏上件語太皇太
后曰右丞只要更商量爾轍曰朝廷若欲慎重乞候漲
水過見得故道轉更淤髙即併力修完北隄然後徹去
鋸牙如此由且稍便既至都堂二相令批聖㫖並依
都水監所定予謂堂史適已奏知乞候漲水過則别行

相度莘老大不悦㣲仲知不直意稍緩明日改批不得
添展而已至八年正月中進呈臺官言河事十章李之
純董敦逸黄慶基乞回河東流揚畏乞差官相度又都水
吳安持乞於北流作土堰門定河流以免淤填時㣲仲
在告子容以下皆言商量未定轍奏曰河事至大議論
久不決須至具奏本末昔先帝自河決導之北流已
得水性隄防未立每歲必溢此本黄河常事只為數年
朝廷要回河故王孝先吳安持等横生河事昔者北京

已南黄河西岸有闕村等三斗門遇河水泛溢即用開
此三門分水北行於無人之地至北京北却入合天河
故北京生聚無大危急只自建議回河先塞此三門築
西隄又作鋸牙馬頭約水向東直過北京之上故連年
告急東流既乆故今之東流遂多於往歲見今大臣力
主分流之説然分流有利有害何者每秋水泛漲分入
兩流一時之間稍免決溢此分水之利也河水重濁緩
則生淤既分為二不得不緩故今日北流淤塞此分水

之害也然將来漲水之後河流向東向北盖未可知臣
等昨於都堂問吳安持亦言去年河水自東今年安知
河水不自北太皇太后笑曰水官尚如此言他人又
安敢保轍又奏臣今但欲徐觀夏秋河勢所向水若東
流不塞自當淤㫁水若北流則北河如舊自可容納似
此占穩而行方是朝廷處置若要行嶮徼倖萬一成功
此則水官之意臣不敢從乞令安持等結罪保明河流
所向及土堰既成有無填塞河道致將来之患然後遣

使按行具可否利害太皇太后笑曰若令結罪須道
執政恐持他他水官由不能保河之東北時暫遣使又
安能知且可重别商量轍曰臣廹於異同之論故乞遣
官出自聖㫁只朝廷商量亦可太皇太后曰縱令結罪
事敗然後施行何𥙷於事臣曰誠如聖㫖昔條六塔河
責李仲昌狀其後敗事隨加責降此昔富弼等之失今
不足復用時㣲仲在告二月方出予具述上件所奏㣲
仲口雖不伏而意甚屈即日軟堰且令具功料申朝廷

更行相度予曰如此終未得了當然亦且可初八日予
在式假不預進呈三省得㫖批云依都水監所奏候下
手日具功料取指揮予謂非商量本意即入劄子論其
不可至十二日入對奏曰臣近論河事今日吕大防不
入不敢進呈然自去年十一月後来至今百日間耳水
官凡四次妄造事揺撼朝廷容臣一一敷奏第一次安
持十一月出行河先有狀乞一靣措置河事臣記得舊
有朝㫖馬頭不得増損知安持意在添進馬頭即商量

行下除兩河門外許一靣措置安持姦意既不行第二
次乞於東流北添進五七埽緷臣又知安持意欲得此
指揮恩而多進埽緷約今北流入東即商量指揮今轉
運司進埽緷不得過所乞數安持姦意復露第三次即
乞留河門百五十步臣又知安持意在回河改進兩馬
頭之名為留河門以欺朝廷即又商量不行其言安持
知説又用第四次即乞作軟堰大抵安持四次擘畫只
是一箇回河意度朝廷必以其言為是前来三次因何

不行至今不見患害未後一次顯是不消行遣兼臣已
令中書工房問水官兩事其一勘㑹北流元祐二年河
門元濶幾里水靣濶幾里逐年開排直至去年只濶三
百二十歩有何縁故其二勘㑹東流河門見今濶幾歩
每年漲水東出水靣南北濶幾里南靣有無隄岸北京
順水隄不没者幾尺今来北流若果淤㫁將来漲水東
行係合併北流多少分數有無包畜不盡今来理合候
取到上件二事方可予奪若不候此文字即便施行實

太草草太皇太后皆以為然二十四日同㣲仲等進
呈㣲仲曰蘇轍所議何事今来軟堰已不可作别無可
施行蘇轍曰軟堰本自不可作然臣本論水官百日之
間四次妄造事端動揺朝聼若今依舊供職病根不去
今後凖前妄作萬一朝廷照管不到行其所言河朔生
靈𬒳害不小蘇轍所乞差官按實是非明示賞罰此言
極當乞依此施行大抵安持小人不可信用㣲仲曰水
官弄泥弄水别用好人不得所以且用安持轍曰水稍

落不能東行却射西岸打破張包吕外地勢卑下勢猛
惡見與東流皆通行河難遥度恐湏令逐司共議乃得
其實上曰此事不小當使衆人議之方施行二十八
日奏事罷上特宣諭曰黄河利害非小事也可遣兩
制以上二人按行相度堯夫等皆曰河上夫役將起方
議遣官恐稽留役事轍曰臣去年嘗乞遣官按視得
太皇太后以謂水官乆在河上由不能保河之東西今
聚驟遣人恐亦難决上曰此非細事但使議論得實

雖遲一年又何損堯夫等唯唯退差中書舍人吕希純
殿中侍御史井亮来往二人歸極以北流為便方施行
劉仲馮援舊例乞宻院預河議仲馮本文潞公吳卿門
下士也所言紛然吕井之議遂格而轍以罪出其後六
年間河遂復故道而元符元年秋河又東決浸陽榖河
勢要不改舊而人事不可知耳明年河遂北流











　　龍川畧志卷七

