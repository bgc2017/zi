







　　欽定四庫全書

　　龍川畧志卷三

　　宋　蘇轍　撰

　　與王介甫論青苖鹽法鑄錢利害

　　熈寧三年予自蜀至京師上書言事神宗皇帝即日
召見延和殿授制置三司條例司檢詳文字時參政王
介甫副樞陳暘叔同管條制事二公皆未嘗知予者乆
之介甫召予與吕惠卿張端㑹今私第出一卷書曰此

青苖法也君三人閲之有疑以告得詳議之無為他人
所稱也予知此書惠卿所為其言多害事者即疏其尤
甚以示惠卿惠卿面頸皆赤歸即改之予間謁介甫介
甫問予可否予曰以錢貸民使出息二分本以援救民
之困非為利也然出納之際吏縁為姦雖重法不可禁
錢入民手雖良民不免非理之費及其納錢雖富家不
免如違限則鞭箠必用自此恐州縣事不勝繁矣唐劉
晏掌國用未嘗有所假貸有尤其靳者晏曰民僥得錢

非國之福吏以法責督非民之利使吾雖未嘗假貸而
四方豐㓙貴賤知之不逾時有賤必糴有貴必糶故自
掌利柄以来四方無甚貴甚賤之病又何必貸也晏之
所言則漢常平之法矣今此法見在而患不脩舉公誠
有意於民舉而行之劉晏之功可立俟也介甫曰君言
甚長當徐議而行之此後有異論幸相告勿相外也自
此逾月不言青苖法㑹河北轉運判官王廣亷召議事
閲條例司所撰諸法皆知其難行而廣亷常言乞出度

牒數十道鬻而依闗中漕司行青苖事春利秋以侔利
與惠卿所造畧相似即請之以出施河北而青苖法遂
行於四方予在條例司王介甫問南鹽利害對曰舊説
有三而已其一立鹽綱賞格使官鹽少拌和則私鹽難
行其二減官價使私販少利其三增沿江廵檢使私販
知所畏若三説並用則鹽利宜稍增然利之所在欲絶
私販恐理難也介甫曰不然但法不峻耳對曰今私鹽
法至死非不峻也而終不可止將何法以加之介甫曰

不然一村百家俱販私鹽而敗者止一二其餘必曰此
不善販安有敗此所以販不止也若五家敗則其餘少
懼矣十家敗則其餘必戢矣若二十家至三十家敗則
不敢販矣人知必敗何故不止此古人所謂鑠金百鎰
盗跖不掇也對曰如此誠不販矣但恐二三十家坐鹽
而敗則起為他變矣一日復問鑄錢對曰唐開通錢最
善今難及矣天禧天聖以前錢猶好非今日之比故盗
鑄難行然是時官鑄大率無利盖錢法本以均通有無

而不為利也舊一日鑄八九百耳今歲務多以求利今
一日千三四百矣熈寜初止此間後又增二千矣錢日
濫惡故盗鑄日多今但稍復舊法漸止矣介甫曰何必
鑄錢古人以銅為噐皿精而能乆善於瓷漆今河東銅
器其價極髙若官勾鑄錢而鑄器其利比錢甚厚對曰
自古所以禁鑄銅為器皿者為害錢法也今若不禁銅
器則人爭壊錢為器矣介甫曰鑄錢不如鑄器之利又
安以錢為對曰人私鑄銅器則官銅器亦將不售介甫

曰是不難勒工名可也不對而退其後銅器行而錢法
壊

　　論𣙜河朔鹽利害

　　張端與予同在條例司暘叔門下士也深非介甫論事
時對予深言予曰君如此意將何事曰河朔財賦常患
窘急然鹽獨未𣙜今𣙜之利不貲矣予曰予頃在河朔
聞鹽本末稍詳河朔地鹻民刮鹻煎鹽不買而足用周
世宗常𣙜海鹽共得三十萬緡民無使者多法極苦之

藝祖征河東還父老進狀乞隨兩税納錢三千萬緡
而罷𣙜法藝祖許焉今兩税外食鹽錢是已是時民
於澶州河亶橋作感聖恩道埸父老至今能道之仁
宗朝王君貺為三司使復議𣙜法未定君貺去職張安
道繼之具本末以奏且曰河朔歲有河隄國信之勞比
之諸道為苦恐不宜復𣙜鹽以困之仁宗驚曰朕不
知也奈何重困河朔生靈卿為朕撰數句語朕將親批
出使河朔人知此意即批奏牘後曰朕恐河朔軍民斗

食貴鹽所請宜不行時賈魏公昌朝留守北京聖語至
即刻石於府圍騎山樓癭木亭上及賈公由并守魏而
提刑薛向宻奏乞行𣙜法託以他事入朝廷議之賈公
具知其計及其還置酒邀之中食同至騎山癭木亭相
對酒五行無他語向顧見石刻知事已露遂不復議𣙜
事魏人以此深徳賈公君奈何復言此論曰我初聞疑
此不意君知之詳也即不敢措口然元豐間竟聴議

　　議遣八使搜訪遺利


　　陳暘叔雖與介甫共事而意本異所唱不深和之也既
召謝卿材侯叔獻陳知儉王廣亷王子韶程顥盧秉王
汝翼等八人欲遣之四方搜訪遺利中外傳笑知所遣
必生事以迎合朝廷然莫敢言者予見暘叔暘叔逆問
曰君獨来見何也對曰有疑欲問公耳近日召八人者
欲遣往諸路不審心既知利害所在事有名件而使往
按實之耶其亦未知利害所在謾遣出外總捕諸事也
暘叔曰君意謂如何對曰昔嘉祐未遣使寛恤諸路事

無所措行者各務生事既還奏例多難行為天下笑今
何以異此暘叔曰吾昔奉勑㸔詳寛恤等事如范堯夫
軰所請皆中理對曰今所遣如堯夫者有幾暘叔又曰
所遣果賢將不肯行君無深憂對曰公誠知遣使不便
而恃遣者之不行何如暘叔召予及惠卿語於宻院曰
上即位之初命天下監司具本路利害以聞至今未上
今當遣使宜得以議可以一劄子乞催行之惠卿覺非
其黨中意不樂謾具草無益也然介甫竟不得暘叔胷

中事及朝廷將命相以譲暘叔暘叔既得位不復肯行
條例事三人遂相失天下謂暘叔為簽相






　　龍川畧志卷三

