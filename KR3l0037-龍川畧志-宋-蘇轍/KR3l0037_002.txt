







　　欽定四庫全書

　　龍川畧志卷二

　　宋　蘇轍　撰

　　醫術論三焦

　　彭山有隱者通古醫術與世諸醫所用法不同人莫之
知單驤從之學盡得其術遂以醫名於世治平中予與
驤遇廣都論古今術同異驤既言其畧復歎曰古人論
五臟六腑其説有謬者而相承不察今欲以告人人誰

信者古説左腎其府膀胱右腎命門其府三焦丈夫以
藏精女子以繫包以理主之三焦當如膀胱有形質可
見而王叔和言三焦有臟無形不亦大謬乎盖三焦有
形如膀胱故可以藏有所繫若其無形尚何以藏繫哉
且其所以謂之三焦者何也三焦分布人體中有上中
下之異方人心湛寂慾念不起則精氣散在三焦榮華
百骸及其慾念一起心火熾然翕撮三焦精氣入命門
之府輸寫而去故號此府為三焦耳世承叔和之謬而

不悟可為長太息也予甚異其説後為齊州從事有一
舉子徐遁者石守道之婿也少嘗學醫於衛州聞髙敏
之遺説療病有精思予為道驤之言遁喜曰齊嘗大饑
羣匄相臠割而食有一人皮肉盡而骨脉全者遁以學
醫故往觀其五臟見右腎下有脂膜如手大者正與膀
胱相對有二白脉自其中出夾脊而上貫腦意此即導
引家所謂夾脊䨥闗者而不悟脂膜如手大者之為三
焦也單君之言與所見懸合可以正古人之謬矣


　　王江善養生

　　丏者王江居宛丘喜飲酒醉卧塗潦中不以自苦嘗大
雪或以雪埋之其氣勃然雪輙融液遊於宛丘常髽角
戴花小兒羣聚捽罵之江嬉笑自若往往販鬻餅餌晩
不能售輙呼與共食入田舍父老招之食飲醉飽即睡
婦女在側江不以自疑人亦信其無他也以此陳人敬
愛之至畫其像事以香火劉述古為西京漕至陳欲見
江方入城江當道大罵劉亦不知其江也俾州撻之明

日召江愧謝江笑曰罵運使受杖分也亦不謝士大夫
知其異百計欲問其術輙佯醉極口罵終莫能問者熈
寜中予為陳學教授屢以酒邀之飲不甚多曰年老氣
衰不能劇飲如往日矣大肉硬餅亦皆不食每欲㗖輙
中止而嚥若喉中時有流水者然畏其罵不敢問也一
日言及養生事江咈然欲罵予曰予以畏罵乆無所問
今日語適然耳非欲盗法也且吾欲學道開卷求之雖
不盡得亦過半矣顧方溺世故妻孥滿目前雖使吕公

来其如我何而况爾耶江笑曰君言是也予因曰吾决
不問子術姑吿我昔本何人縁何學道而已江曰我本
考城人少亦娶妻家不事生業妻父屢譴我至加毆箠
一日閉門不納我傍待其門者累日忽發憤棄之而逰
少嘗舉學究能誦周易試之不遺一字乆之太守陳述
古招劔州李昊使作符禁昊為人大言多誕欲見江江
即逃去遂不知所在

　　趙生挾術而又知道


　　髙安丏者趙生敝衣蓬髪未嘗洗洛好飲酒醉輒毆罵
其市人雖有好事者時常與語生亦慢罵斥其過惡故
髙安之人皆謂之狂人不敢近也然其與人遇雖未相
識皆能道其宿疾與其平生善惡以此或曰此誠有道
者耶元豐三年予謫居髙安時見之於途亦畏其狂不
敢問是歲歲暮生来見予予詰之曰生未嘗求人而謂
我何也生曰吾意欲見而既而曰吾知君好道而不得
要陽不降隂不昇故肉多而浮面赤而瘡吾將教君椀

水以灌溉子而經旬諸疾可去經歲不怠雖度世可也
予用其説信然惟怠不能乆故不能極其妙生嘗約予
㑹宿既而不至予問其故曰吾將與君出逰度君不能
出也否或傷神故不敢予曰生故逰何所曰吾嘗至太
山下所見與世説地同耳君若見此去當不願仕矣予
曰何故生曰彼多僧與官吏僧逾分吏曰物故耳予曰
生能至彼彼亦知相敬乎生曰不然吾則見彼彼不見
吾也不如鬼耳鬼入人家鬼能見人而人不見鬼也自

歎曰此亦邪術非正法也君能自奉使氣與性俱全則
出入之際不學而能然後為正也予曰奉氣從生説可
矣至於奉性奈何生不荅一日遽問曰君亦嘗夢乎曰
然亦嘗夢先公乎曰然方其夢也亦有存没曰不之知
乎曰是不可常也生笑曰嘗問我奉性今有夢見之異
則性不全矣予不答然異其言自此知生非特挾術亦知
道者也生兩目皆不視物不能明然時能脱白見瞳子
碧色自臍以上骨如龜敲息已下骨如鋒刃兩骨相值

其間不合如指自言生於甲寅今一百二十七年矣家
本代州名吉事五臺僧不終棄之逰四方少年無行所
為多不法與楊州蔣君俱學蔣惡之以藥毒其目遂翳
然生亦非蔣不循禮槁死無為也是時予見子瞻謫居
黄州求書而往一見喜其樂易留半歲不去及子瞻北
歸從之與興國知軍楊繪見而留之生喜禽鳥六畜嘗
以一物自隨寢食與之同居興國畜駿為騾所傷而死
繪具棺葬之元祐元年予與子瞻皆召還京師蜀僧法

震来見曰震泝江將謁公黄州至雲安酒家見一丏者
曰吾姓趙頃在黄州識蘇公為我謝之予驚問其狀良
是時知興國軍朱彦慱在坐歸吿其父發其葬空無所
有惟一杖及兩脛在予聞有道者惡人知之多以惡言
穢行自晦然亦不能自揜故徳順時見於外予觀趙鄙
拙忿隘非專自晦者也然其言時有合於道盖於道無
所見則術不能神術雖已至而道未全盡雖能乆亦未
可以語古之真人也古書尸假之下者留脚一骨生豈

假者耶







　　龍川畧志卷二

