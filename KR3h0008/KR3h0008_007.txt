法書要錄卷七唐張彦遠撰
張懷瓘書斷上(并序)
昔庖犧氏畫卦以立象軒轅氏造字以設教至於堯舜
之世則煥乎有文章其後盛于商周備夫秦漢固夫所
由遠矣文章之為用必假乎書書之為徵期合乎道故
能發揮文者莫近乎書若乃思賢哲于千載覽陳迹于
縑簡謀猷在覿作事粲然言察深衷使百代無隠斯可
尚也及夫身處一方含情萬里標拔志氣黼藻精靈披
封覩迹欣如會面又可樂也爾其初之微也盖因象以
曈曨眇不知其變化範圍無體應會無方考沖漠以立
形齊萬殊而一貫合冥契吸至精資運動於風神頤浩
然於潤色爾其終之彰也流芳液於筆端忽飛騰而光
赫或體殊而勢接若䨇樹之交葉或區分而氣運似兩
井之通泉庥蔭相扶津澤潜應離而不絶曳獨蠒之絲
卓爾孤標竦危峰之石龍騰鳳翥若飛若驚電烻㸌[穫-禾+火]
離披爛漫翕如雲布曳若星流朱熖綠烟乍合乍散飄
風驟雨雷怒霆激呼吁可駭也信足以張皇當世軌範
後人矣至若磔髦竦骨裨短截長有似夫忠臣抗直補
過匡主之節也矩折規轉却密就疎有似夫孝子承順
慎終思遠之心也耀質含章或柔或剛有似夫哲人行
藏知進知退之行也固其發迹多端觸變成態或分鋒
各讓或合勢交侵亦猶五常之與五行雖相尅而相生
亦相反而相成豈物類之能象賢實則微妙而難名詩
云鐘鼓欽欽鼓瑟鼓琴笙磬同音是之謂也使夫觀者
玩迹探情循由察變運思無已不知其然瓌寶盈矚坐
啓東山之府明珠曜掌頓傾南海之資雖彼迹已緘而
遺情未盡心存目想欲罷不能非夫妙之至者何以及
此且其學者察彼規模采其玄妙技由心付暗以目成
或筆下始思困於鈍滯或不思而製敗於脱略心不能
授之於手手不能受之於心雖自己而可求終杳茫而
無獲又可怪矣及乎意與靈通筆與冥運神將化合變
出無方雖龍伯挈鼇之勇不能量其力雄圖應籙之帝
不能抑其高幽思入于毫間逸氣彌於宇内鬼出神入
追虚捕微則非言象筌蹄所能存亡也夫幼童而守一
藝白首而後能言固不可恃才曜識以為率爾可知也
且知之不易得之有難千有餘年數人而已昔之評者
或以今不逮古質於醜妍推察疵瑕妄增羽翼自我相
物求諸合已悉為鑒不圓通也亦由蒼黃者唱首冥昧
者唱聲風議混然罕詳孰是及兼論文字始祖各執異
端臆說蜂飛竟無稽古盖眩如也懷瓘質蔽愚蒙識非
通敏承先人之遺訓或紀錄萬一輙欲芟夷浮議揚㩁
古今拔狐疑之根解紛挐之結考窮乖謬敢無隠於昔
賢探索幽微庶不欺於玄匠爰自黃帝史籀蒼頡迄於
皇明黃門侍郎盧藏用凡三千二百餘年書有十體源
流學有三品優劣今敘其源流之異著十贊一論較其
優劣之差為神妙能三品人為一𫝊亦有随事附者通
為一評究其臧否分成上中下三卷名曰書斷其目錄
如此庶儒流君子知小學亦務焉
卷上
古文大篆籀文小篆
八分隸書章書行書
飛白草書作書九人
附者四人讚十首論一首
卷中
三品總目優劣神品十二人
𫝊附九人妙品三十九人
卷下
能品三十五人𫝊附二十九人
凡一百七十四人評一首
古文
案古文者黃帝史蒼頡所造也頡首四目通於神明仰
觀奎星圓曲之勢俯察龜文鳥跡之象博采衆美合而
為字是曰古文孝經援神契云奎主文章蒼頡倣象是
也夫文字者總而為言包意以名事也分而為義則文
者祖父字者子孫得之自然備其文理象形之屬則謂
之文因而滋蔓母子相生形聲會意之屬則謂之字字
者言孳乳寖多也題之竹帛謂之書書者如也舒也著
也記也著明萬事記往知來名言諸無宰制羣有何幽
不貫何往不經實可謂事簡而應博豈人力哉易曰上
古結繩以治後世聖人易之以書契夫至德之道化其
性於未然之前結繩之教懲其罪於已然之後故大道
衰而有書利害萌而有契契為信不足書為言立徵書
契者決斷萬事也凡文書相約束皆曰契契亦誓也諸
侯約信曰誓故春秋傳曰王叔氏不能舉其契是知契
者書其信誓之言而盟之濫觴君臣之大約也亦謂刻
木剖而分之君執其左臣執其右即昔之銅竹虎使今
之銅魚並契之遺象也皇甫謐曰黃帝史蒼頡造文字
記言行策藏之名曰書契故知黃帝導其源堯舜揚其
波是有虞夏商周之書神化典謨垂範萬世及周公相
成王申明禮樂以加朝祭服色尊卑之節又造爾雅宣
尼卜商增益潤色釋言暢物略盡訓詁及秦用小篆焚
燒先典古文絶矣漢文帝時秦博士伏勝獻古文尚書
時又有魏文侯樂人竇公年二百八十歲獻古文樂書
一篇以今文考之乃周官之大司樂章也及武帝時魯
恭王壊孔子宅壁内石函中得孝經尚書等經宣帝時
河内女子壊老子屋得古文二篇晉咸寧五年汲郡人
不凖盗發魏安釐王冢得册書千餘萬言或寫春秋經
傳易經論語夏書周書瑣語大歷梁邱藏穆天子傳及
魏史至安釐王二十年其書随世變易已成數體其周
書論楚事者最妙於是古文備矣甄酆刪定舊文制為
六書一曰古文即此也以壁中書為正周幽王時又有
省古文者今汲冢書中多有是也滕公冢内得石銘人
無識者惟叔孫通云此古文科斗書也科斗者即上古
之别名也(衛恒古文贊云黃帝之史沮誦蒼頡眺彼鳥跡始作書契紀綱萬事垂法立制觀其措筆)
(綴墨用心精專中正循撿矩折規旋其曲如弓其直如絃矯然特出若龍騰於川淼爾下隤若雨墜于天信黃)
(唐之遺跡為六蓺之範先篆籀盖其子孫隸草乃其曾玄)蒼頡即古文之祖也
贊曰邈邈蒼公軒轅之始創製文字代彼繩理粲若星
辰鬱為綱紀千齡萬類如掌斯視生人盛德莫斯之美
神章靈篇自兹而起
大篆
案大篆者周宣王太史史籀所作也或云柱下史始變
古文或同或異謂之為篆篆者𫝊也𫝊其物理施之無
窮甄酆定六書三曰篆書八體書法一曰大篆又漢書
蓺文志云史籀十五篇並此也以史官製之用以教授
謂之史書凡九千字秦趙高善篆教始皇少子胡亥書
又漢文帝王遵嚴延年並工史書是也秦焚書惟易與
史篇得全吕氏春秋云蒼頡造大篆非也若蒼頡造大
篆則置古文何地所謂籀篆盖其子孫是也(蔡邕大篆讚云體有)
(大篆巧妙入神或象龜文或比龍鱗紆體放尾長翅短身延頸負翼狀似凌雲)史籀即大篆之
祖也
贊曰古文玄胤太史神書千類萬象或龍或魚何詞不
錄何物不儲懌思通理從心所如如彼江海大波洪濤
如彼音樂干戚羽旄
籀文
案籀文者周太史史籀之所作也與古文大篆小異後
人以名稱書謂之籀文七略曰史籀者周時史官教學
童書也與孔氏壁中古文異體甄酆定六書二曰奇字
是也其跡有石鼓文存焉盖諷宣王畋獵之所作今在
陳倉李斯小篆兼采其意史籀即籀文之祖也
贊曰體象卓然殊今異古落落珠玉飄飄纓組蒼頡之
嗣小篆之祖以名稱書遺跡石鼓
小篆
案小篆者秦始皇丞相李斯所作也增損大篆異同籀
文謂之小篆亦曰秦篆始皇二十年始并六國斯時為
廷尉乃奏罷不合秦文者於是天下行之畫如鐵石字
若飛動作楷隸之祖為不易之法其銘題鐘鼎及作符
印至今用焉則離之六二黃離元吉得中道也斯雖草
創遂造其極矣(蔡邕小篆贊云龜文叙列擳比龍鱗隤若黍稷之垂穎藴若蟲蛇之棼緼若絶)
(若連似露緣絲垂下端遠而望之象鴻鵠群遊絡繹遷延研桑不能數其詰曲離婁不能覩其隙閒般垂揖讓)
(而辭巧籀誦拱手而韜翰摛華豔於紈素為六蓺之範先也)李斯即小篆之祖也
贊曰李君創法神慮精微鐵為肢體虬作驂騑江海淼
漫山嶽巍巍長風萬里鸞鳳于飛
八分
案八分者秦羽人上谷王次仲所作也王愔云次仲始
以古書方廣少波勢建初中以隸草作楷法字方八分
言有模楷又蕭子良云靈帝時王次仲飾隸為八分二
家俱言後漢而兩帝不同且靈帝之前工八分者非一
而云方廣殊非隸書既言古書豈得稱隸若驗方廣則
篆籀有之變古為方不知其謂也案序仙記云王次仲
上谷人少有異志少年入學屢有靈奇年未弱冠變蒼
頡書為今隸書始皇時官務煩多得次仲文簡略赴急
疾之用甚喜遣使召之三徵不至始皇大怒制檻車送
之於道化為大鳥出在檻外翻然長引至於西山落二
翮於山上今為大翮小翮山山上立祠水旱祈焉又魏
土地記云沮陽縣城東北六十里有大翮小翮山又楊
固北都賦云王次仲匿術於秦皇落䨇翮而冲天案數
家之言明次仲是秦人既變蒼頡書即非效程邈隸也
案蔡邕勸學篇上谷王次仲初變古形是也始皇之世
出其數書小篆古形猶存其半八分已减小篆之半隸
又减八分之半然可云子似父不可云父似子故知隸
不能生八分矣本謂之楷書楷者法也式也模也孔子
曰今世行之後世以為楷式或云後漢亦有王次仲為
上谷太守非上谷人又楷隸初制大範幾同故後人惑
之學者務之盖其歲深漸若八字分散又名之為八分
時人用寫篇章或寫法令亦謂之章程書故梁鵠云鍾
繇善章程書是也夫人才智有所偏工取其長而捨其
短諺曰韓詩鄭易挂着壁且二王八分即挂壁之類唯
蔡伯喈乃造其極焉王次仲即八分之祖也
贊曰仙客遺範靈姿秀出奮研揚波金相玉質龍騰虎
踞兮勢非一交戟横戈兮氣雄逸楷之為妙兮備華實
隸書
案隸書者秦下邽人程邈所造也邈字元岑始為衙縣
獄吏得罪始皇幽繫雲陽獄中覃思十年益大小篆方
圓而為隸書三千字奏之始皇善之用為御史以奏事
繁多篆字難成乃用隸字以為隸人佐書故名隸書蔡
邕聖皇篇云程邈删古立隸文甄酆六書其四曰佐書
是也秦造隸書以赴急速為官司刑獄用之餘尚用小
篆焉漢亦因循至和帝時賈魴撰滂喜篇以蒼頡為上
篇訓纂為中篇滂喜為下篇所謂三蒼也皆用隸字寫
之隸法由兹而廣酈道元水經曰臨淄人發古冢得銅
棺前版外隠起為字言齊太公六世孫胡公之棺也惟
三字是古餘同今隸書證知隸字出古非始於秦時若
爾則隸法當先於大篆矣案胡公者齊哀公之弟靖胡
公也五世六公計一百餘年當周穆王時也又二百餘
歲至宣王之朝大篆出矣又五百餘載至始皇之世小
篆出焉不應隸書而效小篆然程邈所造書籍共𫝊酈
道元之說未可憑也案八分則小篆之捷隸亦八分之
捷漢陳遵字孟公京兆杜陵人哀帝之世為河南太守
善隸書與人尺牘主皆藏之以為榮此其創開隸書之
善也爾後鍾元常王逸少各造其極焉(蔡邕隸書勢曰鳥跡之變乃惟)
(佐隸蠲彼繁文崇兹簡易修短相副異體同勢煥若星陳鬱若雲布纖波濃點錯落其間若鍾簴設張庭燎飛)
(煙似崇臺重宇層雲冠山遠而望之若飛龍在天近而察之心亂目眩成公綏隸書勢曰蟲篆既繁草藁近偽)
(適之中庸莫尚於隸)程邈即隸書之祖也
贊曰隸合文質程君是先乃備風雅如聆管絃長毫秋
勁素體霜妍摧鋒劍折落點星懸乍發紅焰旋凝紫煙
金芝瓊草萬世方傳
章草
案章草者漢黃門令史游所作也衛恒李誕並云漢初
而有草法不知其誰蕭子良云章草者漢齊相杜操始
變藁法非也王愔云漢元帝時史游作急就章解散隸
體麤書之漢俗簡堕漸以行之是也此乃存字之梗槩
損隸之規矩縱任奔逸赴俗急就因草創之義謂之草
書惟君長告令臣下則可後漢北海敬王劉穆善草書
光武器之明帝為太子尤見親幸甚愛其法及穆臨病
明帝令為草書尺牘十餘首此其創開草書之善也至
建初中杜度善草見稱於章帝上貴其迹詔使草書上
事魏文帝亦令劉廣通草書上事盖因章奏後世謂之
章草惟張伯英造其極焉韋誕云杜氏傑有骨力而字
畫微瘦惟劉氏之法書體甚濃結字工巧時有不及張
芝喜而學焉轉精其巧可謂草聖超然絶後獨步無䨇
(崔瑗草書勢云書契之興始自頡皇寫彼鳥跡以定文章章草之法盖又簡略應時諭指周旋卒廹兼功并用)
(愛日省力絶險之變豈必古式觀其法象俯仰有儀方不中矩圓不副規抑左揚右望之若崎鸞企鳥峙志意)
(飛移狡獸暴駭將奔未馳狀似連珠絶而不離畜怒怫鬱放逸生奇螣蛇赴穴頭没尾垂機要微妙臨時從宜)
懷瓘案章草之書字字區别張芝變為今草如其流速
拔茅其茹上下牽連或借上字之下而為下字之上奇
形離合數意兼包若懸猿飲澗之象鉤鎻連環之狀神
化自若變態不窮呼史游草為章因張伯英草而謂也
亦猶篆周宣王時作及有秦篆分别而有大小之名魏
晉之時名流君子一槩呼為草惟知音者乃能辨焉章
草即隸書之捷草亦章草之捷也案杜度在史游後一
百餘年即解散隸體明是史游創焉史游即章草之祖
也
贊曰史游製草始務急就婉若廽鸞攖如舞袖遲廻縑
簡勢欲飛透敷華垂實尺牘尤奇并功惜日學者為宜
行書
案行書者後漢潁川劉德昇所作也即正書之小偽務
從簡易相間流行故謂之行書王愔云晉世以來工書
者多以行書著名昔鍾元常善行狎書是也爾後王羲
之獻之並造其極焉獻之常白父云古之章草未能宏
逸頓異真體合窮偽略之理極草縱之致不若藁行之
間於往法固殊也大人宜改體觀其騰煙煬火則迴禄
喪精覆海傾河則玄冥失馭天假其魄非學之功若逸
氣縱横則羲謝於獻若簮裾禮樂則獻不繼羲雖諸家
之法悉殊而子敬最為遒拔夫古今人民狀貌各異此
皆自然妙有萬物莫比惟書之不同可庶幾也故得之
者先禀於天然次資於功用而善學者乃學之於造化
異類而求之固不取乎似本而各挺之自然(王珉行書狀云邈乎)
(嵩岱之峻極爛若列宿之麗天緯字挺特奇書秀出揚波騁藝餘好宏逸虎踞鳳峙龍伸蠖屈資胡氏之壯傑)
(兼鍾公之精密總二妙之所長盡要蔑乎文質詳覽字體究尋筆跡粲乎偉乎如圭如璧宛若盤螭之仰勢翼)
(若翔鸞之舒翮或乃放手飛筆雨下風馳綺靡婉娩縱横流離)劉德昇即行書之祖也
贊曰非草非真發揮柔翰星劍光芒雲虹照爛鸞鶴嬋
娟風行雨散劉子濫觴鍾胡彌漫
飛白
案飛白者後漢左中郎將蔡邕所作也王隠王愔並云
飛白變楷製也本是宫殿題署勢既徑丈字宜輕微不
滿名為飛白王僧虔云飛白八分之輕者雖有此說不
言起由按漢靈帝熹平年詔蔡邕作聖皇篇篇成詣鴻
都門上時方修飾鴻都門伯喈待詔門下見役人以堊
帚成字心有悦焉歸而為飛白之書漢末魏初並以題
署宫閣其體有二創法於八分窮微於小篆自非蔡公
設妙豈能詣此可謂勝寄冥通縹眇神仙之事也張芝
草書得易簡流速之極蔡邕飛白得華豔飄蕩之極字
之逸越不復過此二途邇後羲之獻之並造其極其為
狀也輪囷蕭索則虞頌以嘉氣非雲離會飄流則曹風
以麻衣似雪盡能窮其神妙也衛恒祖述飛白而造散
隸之書開張隸體微露其白拘束於飛白蕭洒於隸書
處其季孟之間也(劉彦祖飛白贊云蒼頡觀鳥悟迹興文名繁類殊有革有因世絶常妙索)
(草鍾真爰有飛白貌豔藝珍若乃較㭊毫芒纖微和惠素翰冰鮮蘭墨電製直凖箭飛屈擬蠖勢)梁武
帝謂蕭子雲言頃見王獻之書白而不飛卿書飛而不
白可斟酌為之令得其衷子雲乃以篆文為之雅合帝
意既括鏇而羽則遠而益深雖創法於八分實窮微於
小篆其後歐陽詢得之蔡伯喈即飛白之祖也
贊曰妙哉飛白祖自八分有美君子潤色斯文絲縈箭
激電繞雪雰淺如流霧濃若屯雲舉衆仙之奕奕舞群
鶴之紛紛誰其覃思於戲蔡君
草書
案草書者後漢徵士張伯英之所造也梁武帝草書狀
曰蔡邕云昔秦之時諸侯爭長簡檄相𫝊望烽走驛以
篆隸之難不能救速遂作赴急之書盖今草書是也余
疑不然創制之始其間者鮮且此書之約略既是蒼黃
之世何粗魯而能識之又云杜氏之變隸亦由程氏之
改篆其先出自杜氏以張為祖以衛為父索為伯叔二
王為兄弟薄為庶息羊為僕隸者懷瓘以為諸侯爭長
之日則小篆及楷隸未生何但於草蔡公不宜至此誠
恐後誣案杜度漢章帝時人元帝朝史游已作草又評
羊薄等未曰知書也歐陽詢與楊駙馬書章草千文批
後云張芝草聖皇象八絶並是章草西晉悉然迨乎東
晉王逸少與從弟洽變章草為今草韻媚宛轉大行於
世章草幾將絶矣懷瓘案右軍之前能今草者不可勝
數諸君之說一何孟浪欲杜衆口亦猶躡履滅跡扣鐘
銷音也又王愔云藁書者若草非草草行之際者非也
案藁亦草也因草呼藁正如真正書寫而又塗改亦謂
之草藁豈必草行之際謂之草者盖取諸渾沌天造草
昧之意也文而為本法此也故孔子曰裨諶草創之是
也楚懷王使屈原造憲令草藁未成上官氏見欲奪之
又董仲舒欲言災異草藁未上主父偃竊而奏之並是
也如淳曰所作起草為藁姚察曰草猶麤也麤書為本
曰藁盖草書之文祖出於此草書之先因於起草自杜
度妙於章草崔瑗崔寔父子繼能羅暉趙襲亦法此藝
襲與張芝相善芝自云上比崔杜不足下方羅趙有餘
然伯英學崔杜之法温故知新因而變之以成今草轉
精其妙字之體勢一筆而成偶有不連而血脉不斷及
其連者氣候通而隔行唯王子敬明其深指故行首之
字往往繼前行之末世稱一筆書者起自張伯英即此
也實亦約文該思應指宣言列缺施鞭飛廉縱轡也伯
英雖始草創遂造其極(索靖草書狀云聖皇御世随時之宜蒼頡既工書契是為損之)
(草隸以崇簡易草書之狀也宛若銀鉤飄若驚鸞舒翼未發若舉復安於是多才之英篤藝之彦役心精微躭)
(思文憲守道兼權觸類生變離㭊八體靡形不判騁辭放手雨行冰散高音翰厲溢越流漫著絶藝於紈素垂)
(百代之殊觀)張伯英即草書之祖也
贊曰草法簡略省繁錄微譯言宣事如矢應機霆不暇
發電不及飛徵士已没道愈光輝明神在享其靈有歇
斯藝漫流終古無絶
論曰夫卦象所以隂隲其理文字所以宣載其能卦則
渾天地之窈冥祕鬼神之變化文能以發揮其道幽贊
其功是知卦象者文字之祖萬物之根衆學分鑣馳騖
不息或安其所習毁所不見終以自蔽也固須原心反
本無漫學焉今欲稽其濫觴不可遵諸子之非弃聖人
之是先賢說文字所起與八卦同作又云八卦非伏羲
自重夫易者太古之書夫子之文章可得而聞也彌綸
乎天地錯綜乎四時究極人神盛德大業也子曰學以
聚之問以辨之盖欲討論根源悉其枝派自仲尼没而
微言絶諸儒之說是或不經左邱明恥之愧無獨斷之
明以釋天下之惑孔安國云宓羲造書契代結繩非也
厥初生人君道尚矣應而不求為而不恃執大象也迨
乎伏羲氏作始定人道辨乎臣子伏而化之結繩而治
故孔子曰三皇伯世叶神無文洛乙糺命頡字胥合又
班固云庖犧繼天而王為百王先並是也易曰庖犧氏
之王天下也作結繩而為網罟以畋以漁盖取諸離離
者麗也日月麗乎天百榖草木麗乎地重明以麗乎正
乃化成天下離也者明也萬物皆相見南方之卦也聖
人南面而聽天下向明而理盖取諸此也庖犧神農氏
没軒轅氏作始造圖書禮樂度數甲子律歷自開闢之
事皆先聖傳流於口黃帝已後紀錄言之無幾故春秋
國語唯發明五帝太史公敘黃帝顓頊以下事孔子撰
書始自堯舜尚年月闕然詩人所述起乎虞氏其可知
也巢燧之時淳一無教故言上古昔者俱是伏羲神農
之時言後世聖人者即黃帝堯舜之際易曰上古結繩
以理後世聖人易之以書契此猶太陽一照衆星没矣
史記及漢書皆云文王重八卦為六十四卦又帝王世
紀及孫盛等以為神農夏禹重之並非也夫八卦雖理
象已備尚隠神功引而伸之始通變吉凶成其妙用觸
類而長天下之能事畢矣故易曰聖人立象以盡意設
卦以盡情八卦成列象在其中矣因而重之爻在其中
矣剛柔相推變在其中矣伏羲自重之驗也又曰昔者
聖人之作易也觀變於隂陽而立卦發揮於剛柔而生
爻是以立天之道曰隂與陽立地之道曰柔與剛立人
之道曰仁與義兼三才而兩之故易六畫而成卦六位
而成章又伏羲自重之驗也若以後世聖人易之以書
契謂伏羲即昔者聖人之作易也謂誰矣則知伏羲自
重八卦不造書契煥乎可明不至疑惑也又曰河出圖
洛出書聖人則之孔安國云河圖八卦是洛之九疇馬
融王肅姚信等並云得河圖而作易禮含文嘉曰伏羲
則龜書乃作八卦並乘流而逝不討其源滋誤後生深
可歎息去聖久矣百家衆言自古非一正史之書不經
宣尼筆削則未可全是况儒者臆說耶悠悠萬載是非
㸦起一犬吠形百犬吠聲一人措虚百人傳實按龍圖
出河龜書出洛今或云法龍圖而作卦或云則龜書而
畫之假欲遵之何者為是案左傳庖犠氏有龍瑞以龍
紀官非得八卦八卦若先列於河圖又文王等重之則
伏羲何功於易也又夫子不言因圖而畫卦自黃帝堯
舜及周公攝政時皆得圖書河以通乾出天包雒以流
川吐地符是知有聖人膺運則河洛出圖書何必八卦
九疇九疇者天始錫禹而黃帝已獲洛書易曰著龜神
物聖人則之然伏羲豈則蓍龜而作易言聖人者通謂
後世易經三古不獨指伏羲也夫蓍龜者或悔吝有憂
虞之象或得失有吉凶之徵或否泰有隂陽之辭或剛
柔有變通之理若河圖洛書者或天地彝倫之法或帝
王興亡之數或山川品物之制或治化合神之符故聖
人則之而已孔子曰河不出圖洛不出書吾已矣夫是
也故知文字之作確乎權輿十體相沿㸦明創革萬事
皆始自微漸至于昭著春秋則寒暑之濫觴爻畫則文
字之兆朕其十體内或先有萌牙今取其昭彰者為始
祖夫道之將興自然玄應前聖後聖合矩同規雖千萬
年至理斯會天或垂範或授聖哲必然而出不在考其
甲之與乙耶案道家相傳則有天皇地皇人皇之書各
數百言其文猶在像如符印而不傳其音指審爾則八
卦未為雲孫矣况古文乎且戎狄異音各貌會於文字
其指不殊禽獸之情悉應若是觀其趣向不遠於人其
有知方來辨音節非智能而及復何所學哉則知凡庶
之流有如草木鳥獸之類或藴文章又霹靂之下乃時
有字或錫貺之瑞往往銘題以古書考之皆可識也夫
豈學之於人乎又詳釋典或沙劫已前或他方怪俗云
為事况與即意無殊是知天之妙道施於萬類一也但
所感有淺深耳豈必在乎羲軒周孔捋釋老之教乎况
論篆籀捋草隸之後先乎縷而分之則如彼總而言之
其若此也
法書要錄卷七
