法書要錄卷八唐張彦遠撰
張懷瓘書斷中
我唐四聖高祖神堯皇帝太宗文武聖皇帝高宗天皇
大聖皇帝鴻猷大業列乎冊書多才能事俯同人境翰
墨之妙資以神功開草隸之規模變張王之今古盡善
盡美無得而稱今天子神武聰明制同造化筆精墨妙
思極天人或頌德銘勛函耀金石或恩崇惠縟載錫侯
王赫矣光華懸諸日月然猶進而不已惟奥惟玄非區
區小臣所敢揚述
神品二十五人
大篆一人
史籀
籀文一人
史籀
小篆一人
李斯
八分一人
蔡邕
隸書三人
鍾繇王羲之王獻之
行書四人
王羲之鍾繇王獻之
張芝
章草八人
張芝杜度崔瑗
索靖衛瓘王羲之
王獻之皇象
飛白三人
蔡邕王羲之王獻之
草書三人
張芝王羲之王獻之
妙品九十八人
古文四人
杜林衛密邯鄲淳
衛恒
大篆四人
李斯趙高蔡邕
邯鄲淳
小篆五人
曹喜蔡邕邯鄲淳
崔瑗衛瓘
八分九人
張昶皇象邯鄲淳
韋誕鍾繇師宜官
梁鵠索靖王羲之
隸書二十五人
張芝鍾會蔡邕
邯鄲淳衛瓘韋誕
荀輿謝安羊欣
王洽王珉薄紹之
蕭子雲宋文帝衛夫人
胡昭曹喜謝靈運
王僧虔孔琳之陸柬之
褚遂良虞世南釋智永
歐陽詢
行書十六人
劉德昇衛瓘王珉
謝安王僧虔胡昭
鍾會孔琳之虞世南
阮硏王洽羊欣
薄紹之歐陽詢陸柬之
褚遂良
章草八人
張昶鍾會韋誕
衛恒郗愔張華
魏武帝釋智永
飛白五人
蕭子雲張弘韋誕
歐陽詢王廙
草書二十二人
索靖衛瓘嵇康
張昶鍾繇羊欣
薄紹之鍾會衛恒
荀輿桓玄謝安
孔琳之王珉王洽
謝靈運張融阮硏
王僧虔歐陽詢虞世南
釋智永
能品一百七人
古文四人
張敞衛覬衛瓘
韋昶
大篆五人
胡昭嚴延年韋昶
班固歐陽詢
小篆十二人
衛覬班固皇象
張弘許慎韋誕
傅玄蕭子雲劉紹
張弘范曄歐陽詢
八分三人
毛弘左伯王獻之
隸書二十三人
衛恒張昶王廙
庾翼郗愔王濛
衛覬張彭祖阮硏
陶弘景王修王褒
王恬李式傅玄
楊肇王承烈庾肩吾
薛稷孫過庭高正臣
釋智果盧藏用
行書十八人
宋文帝司馬攸釋智永
蕭子雲蕭思話齊高帝
陶弘景漢王元昌王導
王承烈孫過庭高正臣
裴行儉王知敬王修
盧藏用薛稷釋智果
章草十五人
羅暉趙襲徐幹
庾翼張超王濛
衛覬崔寔蕭子雲
杜預陸柬之歐陽詢
王承烈王知敬裴行儉
飛白一人
劉紹
草書二十五人
王導何曾楊肇
郗愔庾翼司馬攸
李式宋文帝蕭子雲
陸柬之宋令文齊高帝
謝朓庾肩吾蕭思話
范曄孫過庭梁武帝
王知敬裴行儉釋智果
盧藏用高正臣王廙
王愔
右包羅古今不越三品工拙倫次迨至數百且妙之企
神非徒步驟能之仰妙又甚規随每一書之中優劣為
次一品之内復有兼并至如神品則李斯杜度崔瑗皇
象衛瓘索靖各惟得其一史籀蔡邕鍾繇得其二張芝
得其三逸少子敬竝各得其五考多之類少妙之况神
又上下差降昭然可悉也他皆倣此後所傳則當品之
内時代次之或有紀名而不評迹者盖古有其傳今絶
其書麤為斟酌列於品第但備其本傳無别商㩁然十
書之外乃有龜蛇麟虎雲龍蟲鳥之書既非世要悉所
不取也
神品
周史籀宣王時為史官善書師模蒼頡古文夫蒼頡者
獨藴聖心啟冥演幽稽諸天意功侔造化德被生靈可
與三光齊懸四序終始何敢抑居品列始籀以為聖跡
湮滅失其真夲今所傳者纔髣髴而已故損益而廣之
或同或異謂之為篆亦曰史書加之銛利鉤殺自然機
發信為篆文之權輿非至精孰能與於此窮物合數變
類相召因而以化成天下也故其稱謂無方亦難得而
備舉今妙跡雖絶于世考其遺法肅若神明故可特居
神品又作籀文其狀邪正體則石鼓文存焉乃開闔古
文暢其戚銳但折直勁迅有如鏤鐡而端姿旁逸又婉
潤焉若取於詩人則雅頌之作也亦所謂楷隸曾高字
書淵藪使放小學者漁獵其中籀大篆籀文入神
秦李斯楚上蔡人少從荀卿學帝王術西入秦位至丞
相胡亥立趙高譖之要斬夷三族斯妙大篆始省改之
以為小篆著蒼頡七篇雖帝王質文世有損益終以文
代質漸就澆漓則三皇結繩五帝畫象三王肉刑斯可
況也古文可為上古大篆為中古小篆為下古三古為
實草隸為華妙極於華者羲獻精窮於實者籀斯始皇
以和氏之璧琢而為璽令斯書其文今泰山嶧山秦望
等碑竝其遺迹亦謂傳國之偉寳百代之法式斯小篆
入神大篆入妙也
後漢杜度字伯度京兆杜陵人御史大夫延年曾孫章
帝時為齊相善章草雖史游始草書傳不紀其能又絶
其迹創其神妙其唯杜公韋誕云杜氏傑有骨力而字
畫微瘦崔氏法之書體甚濃結字工巧時有不及張芝
喜而學焉轉精其巧可謂草聖超前絶後獨步無䨇張
芝自謂上比崔杜不足下方羅趙有餘誠則尊師之辭
亦其心肺間語伯英損益伯度章草亦猶逸少增减元
常真書雖潤色精於斷割意則美矣至若高深之意質
素之風俱不及其師也然各為今古之獨步蕭子良云
夲名操為魏武帝諱改為度非也案蔡邕勸學篇云齊
相杜度美守名篇漢中郎不應預為武帝諱也
崔瑗字子玉安平人曾祖蒙父駰子玉官至濟北相文
章盖世善章草師於杜度點畫之間莫不調暢伯英祖
述之其骨力精熟過之也索靖乃越制特立風神凛然
其雄勇過之也以此有謝於張索(一夲云師於杜度媚趣過之點畫精微神)
(變無礙利金百鍊美玉天姿可謂冰寒於水也)袁昂云如危峰阻日孤松一枝
王隐謂之草賢晉平苻堅得摹子玉書王子敬云張伯
英極似之其遺跡絶少又妙小篆今有張平子碑以順
帝漢安二年䘚年六十六子玉章草入神小篆入妙
張芝字伯英燉煌人父奐為太常徙居弘農華隂伯英
名臣之子幼而高操勤學好古經明行修朝廷以有道
徵不就故時稱張有道實避世潔白之士也好書凡家
之衣帛皆書而後練尤善章草書出諸杜度崔瑗云龍
驤豹變青出於藍又剏為今草天縱尤異率意超曠無
惜是非若清澗長源流而無限縈迴崕谷任於造化至
於蛟龍駭獸奔騰拏攫之勢心手随變窈冥而不知其
所如是謂達節也已精熟神妙冠絶古今則百世不易
之法式不可以智識不可以勤求若達士遊乎沉默之
鄉鸞鳳翔乎大荒之野韋仲將謂之草聖豈徒言哉遺
迹絶少故褚遂良云鍾繇張芝之迹不盈片素韋誕云
崔氏之肉張氏之骨其章草金人銘可謂精熟至極其
草書急就章字皆一筆而成合於自然可謂變化至極
羊欣云張芝皇象鍾繇索靖時並號書聖然張勁骨豐
肌德冠諸賢之首斯為當矣其行書則二王之亞也又
善隸書以獻帝初平中卒伯英章草草行入神隸書入
妙
蔡邕字伯喈陳留圉人父稜徐州刺史有清行諡直定
伯喈官至左中郎將封高陽侯儀容奇偉篤孝博學能
畫又善音律明天文數術災變卒見問無不對工書絶
世尤得八分之精微體法百變窮靈盡妙獨步今古又
創造飛白妙有絶倫動合神功真異能之士也董卓用
天下名士而邕一日七遷光照榮顯顧寵彰著王允誅
卓收伯喈付廷尉以獻帝初平三年死於獄中年六十
一搢紳諸儒莫不流涕伯喈八分飛白入神大篆小篆
隸書入妙女琰甚賢明亦工書
魏鍾繇字元常潁川長社人祖皓至德高世父迪黨錮
不仕元常才思通敏舉孝廉尚書郎累遷尚書僕射東
武亭侯魏國建遷相國明帝即位遷太傅繇善書師曹
喜蔡邕劉德昇真書絶世剛柔備焉點畫之間多有異
趣可謂幽深無際古雅有餘秦漢以来一人而已雖古
之善政遺愛結于人心未足多也尚德哉若人其行書
則羲之獻之之亞草書則衛索之下八分則有魏受禪
碑稱此為最太和四年薨八十矣元常隸行入神八分
入妙
吳皇象字休明廣陵江都人也官至侍中工章草師於
杜度先是有張子並於時有陳良輔並稱能書然陳恨
瘦張恨峻休明斟酌其間甚得其妙與嚴武等稱八絶
世謂沉着痛快抱朴云書聖者皇象懷瓘以為右軍隸
書以一形而衆相萬字皆别休明章草雖相衆而形一
萬字皆同各造其極則實而不朴文而不華其寫春秋
最為絶妙八分雄才逸力乃相亞於蔡邕而妖冶不逮
通議傷於多肉矣休明章草入神八分入妙小篆入能
晉衛瓘字伯玉河東安邑人父覬魏侍郎瓘弱冠仕魏
為尚書郎入晉為尚書令善諸書引索靖為尚書郎號
一臺二妙時議放手流便過索而法則不如之嘗云我
得伯英之筋恒得其骨靖得其肉伯玉采張芝法取父
書參之遂至神妙天姿特秀若鴻雁奮六翮飄飄乎清
風之上率情運用不以為難後為侍中司空楚王瑋矯
詔害之元康元年䘚年七十二章草入神小篆隸行草入
妙
索靖字幼安燉煌龍勒人張伯英之隸孫父湛北地太
守幼安善章草書出於韋誕峻險過之有若山形中裂
水勢懸流雪嶺孤松冰河危石其堅勁則古今不逮或
云楷法則過於衛瓘然窮兵極勢揚威耀武觀其雄勇
欲陵於張何但於衛王隐云靖草書絶世學者如雲是
知趣者皆然勸不用賞時人云精熟至極索不及張妙
有餘姿張不及索蕭子良云其形甚異又善八分韋鍾
之亞毌丘興碑是其遺跡也太安二年䘚年六十贈太
常章草入神草入妙
王羲之字逸少瑯琊臨沂人祖正尚書郎父曠淮南太
守逸少骨鯁高爽不顧常流與王承王沉為王氏三少
起家祕書郎累遷右軍將軍會稽内史初度浙江便有
終焉之志昇平五年䘚年五十九贈金紫光禄大夫加
常侍尤善書草隸八分飛白章行備精諸體自成一家
法千變萬化得之神功自非造化發靈豈能登峰造極
然割析張公之草而濃纖折衷乃愧其精熟損益鍾君
之隸雖運用增華而古雅不逮至硏精體勢則無所不
工亦猶鐘鼔云乎雅頌得所觀夫開襟應務若養由之
術百發百中飛名盖世獨映將來其後風靡雲從世所
不易可謂冥通合聖者也隸行草書章草飛白俱入神
八分入妙妻郗氏甚工書有七子獻之最知名元之凝
之徽之操之竝工草隸凝之妻謝道韞有才華亦善書
甚為舅所重
獻之字子敬逸少第七子累遷中書令卒初娶郗曇女
離婚後尚新安愍公主無子唯一女後立為安僖皇后
后亦善書以后父追贈侍中特進光禄大夫太宰尤善
草隸幼學于父次習于張後改變制度别創其法率爾
私心冥合天矩觀其逸志莫之與京至於行草興合如
孤峰四絶迥出天外其峭峻不可量也爾其雄武神縦
靈姿秀出臧武仲之智卞莊子之勇或大鵬摶風長鯨
噴浪懸崕墜石驚電遺光察其所由則意逸乎筆未見
其止盖欲奪龍蛇之飛動掩鍾張之神氣惜其陽秋尚
富縦逸不羈天骨未全有時而瑣人有求書罕能得者
雖權貴所逼了不介懷偶其興會則觸遇造筆皆發於
衷不從于外亦由或默或語即銅鞮伯華之行也初謝
安請為長史太康中新起太極殿安欲使子敬題榜以
為萬世寳而難言之乃說韋仲將題凌雲臺事子敬知
其指乃正色曰仲將魏之大臣寕有此事使其若此知
魏德之不長安遂不之逼子敬五六歲時學書右軍潛
於後掣其筆不脱乃歎曰此兒當有大名遂書樂毅論
與之學竟能極小真書可謂窮微入聖筋骨緊密不減
於父如大則尤直而少態豈可同年唯行草之間逸氣
過也及論諸體多劣于右軍總而言之季孟差耳子敬
隸行草章草飛白五體俱入神八分入能或謂小王為
小令非也子敬為中書令太康十一年䘚於官年四十
三族弟珉代居之至十三年而䘚年三十八時謂子敬
為大令珉為小令
妙品
秦胡毋敬本櫟陽獄吏為太史令博識古今文字亦與
程邈李斯省改大篆著博學篇七章覃思舊章博采衆
訓時趙高為中車府令善史書教始皇少子胡亥書及
獄律法令亥私幸之作爰歴篇六章漢興總合為蒼頡
篇
後漢杜林字北山扶風茂陵人涼州刺史鄴之子位至
司空尤工古文過於鄴也故世言小學由杜公嘗於西
河得漆書古文尚書一卷寳玩不已每困厄自以為不
能濟於亂世常抱經嘆曰古文之學將絶於此初衛密
方造林未見則暗然而服及會面林以漆書示密曰常
以此道將絶何意東海衛君復能傳之是道不墜於地
矣子曰德不孤必有鄰豈虛也哉光武建平中卒靈帝
時劉陶刪定古文今文尚書號中文尚書以北山本為
正陶亦工古文是謂就有道而正焉
衛密字次仲東海人官至給事中修古學善属文作尚
書訓指師於杜林後之學者古文皆祖杜林衛密也
曹喜字仲則扶風平陵人明帝建初中為祕書郎篆隸
之工收名天下蔡邕云扶風曹喜建初稱善衛恒云喜
善篆小異於李斯邯鄲淳師焉略究其妙韋誕師淳而
不及也善懸針垂露之法後世行之仲則小篆隸書入
妙雖賀彥先沉潛乃青雲之士也
劉德昇字君嗣潁川人桓靈之時以造行書擅名雖以
草創亦豐硏美風流婉約獨步當時胡昭鍾繇並師其
法世謂鍾繇行押書是也而胡書體肥鍾書體瘦亦各
有君嗣之美
師宜官南陽人靈帝好書徵天下工書於鴻都門至數
百人八分稱宜官為最大則一字徑丈小乃方寸千言
甚矜其能性嗜酒或時空至酒家書其壁以售之觀者
雲集酤酒多售則鏟去之後為袁術將命鉅鹿耿球碑
術所立是宜官書也
梁鵠字孟皇安定烏氏人少好書受法於師宜官以善
八分知名舉孝廉為郎靈帝重之亦在鴻都門下遷幽
州刺史魏武甚爱其書常懸帳中又以釘壁以為勝宜
官也時邯鄲淳亦得次仲法淳宜為小字鵠宜為大字
不如鵠之用筆盡勢也
張昶字文舒伯英季弟為黃門侍郎尤善章草家風不
墜奕葉清華書類伯英時人謂之亞聖至如筋骨天姿
實所未逮若華實兼美可以繼之衛恒云姜孟穎梁孔
達田彥和及韋仲將之徒皆張之弟子各有名於世並
不及文舒又極工八分況之蔡公長幼差耳華岳廟前
一碑建安十年刊也祠堂碑昶造並書後鍾繇鎮關中
題此碑後云漢故給事黃門侍郎華隂張府君諱昶字
文舒造此文又題碑頭云時司隸挍尉侍中東武亭侯
潁川鍾繇字元常書又善隸以建安十一年卒文舒章
草入妙隸入能
魏武帝姓曹氏諱操字孟德沛國譙人尤工章草雄逸
絶倫年六十六薨張華云漢安平崔瑗子寔弘農張芝
弟昶竝善書而魏武亞焉子植字子建亦工書
邯鄲淳字子淑潁川人志行清潔才學通敏初為臨淄
王傅累遷給事中書則八體悉工師於曹喜尤精古文
大篆八分隸書自杜林衛密以來古文冺絶由淳復著
衛恒云魏初傳古文者出於邯鄲淳蔡邕采斯喜之法
為古今雜形然精密閑理不如淳也梁鵠云淳得次仲
法韋誕師淳而不及也袁昂云應規入矩方圓乃成張
華云邯鄲淳善隸書子淑古文小篆八分隸書並入妙
胡昭字孔明潁川人少而博學不槩榮利有夷皓之節
甚能史書真行又妙衛恒云昭與鍾繇並師於劉德昇
俱善草行而胡肥鍾瘦書牘之迹也動見模楷羊欣云
胡昭得其骨索靖得其肉韋誕得其筋張華云胡昭善
隸書茂先與荀勗共整理記籍立書博士置弟子教習
以鍾胡為法嘉平二年公車徵會䘚年八十九孔明隸
行入妙大篆入能
韋誕字仲將京兆人太僕端之子官至侍中服膺於張
芝兼邯鄲淳之法諸書並善尤精題署明帝時凌雲臺
初成令誕題榜高下異好宜就加點正因致危懼頭鬢
皆白既以下戒子孫無為大字楷法袁昂云仲將書如
龍拏虎踞劔拔弩張張華云京兆韋誕子熊潁川鍾繇
子會並善隸書初青龍中洛陽許鄴三都宫觀始成詔
令仲將大為題署以為永制給御茟墨皆不任用因曰
蔡邕自矜能書兼斯喜之法非流紈體素不妄下筆夫
工欲善其事必先利其噐若用張芝筆左伯紙及臣墨
兼此三具又得臣手然後可以建徑丈之勢方寸千言
然真迹之妙亞乎索靖也嘉平五年䘚年七十五八分
隸章飛白入妙小篆入能兄康字元將亦工書子熊字
少季亦善書時人云名父之子不有二事世所美焉
嵇康字叔夜譙國銍人官至中散大夫奇才不羣身長
七尺八寸而土木形骸不自藻飾未嘗見其疾聲朱顔
人以為龍章鳳姿天質自然恬静寡欲學不師受博覧
該通以為君子無私心不惜乎是非而行不違乎道叔
夜善書妙於草製觀其體勢得之自然意不在乎筆墨
若高逸之士雖在布衣有傲然之色故知臨不測之水
使人神清登萬仞之巖自然意遠鍾會譖康就刑年四
十四太學生三千人請為師不許
鍾會字士季元常少子官至司徒咸熙元年衛瓘誅之
年四十書有父風稍備筋骨美兼行草尤工隸書遂逸
致飄然有凌雲之志亦所謂劔則干將莫耶焉會嘗詐
為荀勖書就勗母鍾夫人取寳劒會兄弟以千萬造宅
未移居勗乃潛畫元常形像會兄弟入見便大感慟勗
畫亦會之類也會隸行草章草入妙
吳處士張弘字敬禮吳郡人篤學不仕恒着烏巾時號
張烏巾并善篆隸其飛白妙絶當時飄若雲遊激如驚
電飛仙舞鶴之態有類焉自作飛白序勢備說其美也
歐陽詢曰飛白張烏巾冠世其後逸少子敬亦稱妙絶
敬禮飛白入妙小篆入能
晉張華字茂先范陽人父平後漢漁陽太守茂先官至
司空壯武公博涉羣書盈萬餘卷高才達識天文數術
無所不精善章草書體勢尤古度德比義嵇叔夜之倫
也
衛恒字巨山瓘之仲子官至黃門侍郎瓘嘗云我得伯
英之筋恒得其骨巨山善古文得汲冡古文論楚事者
最妙恒嘗玩之作四體書勢并造散隸書元康中楚王
瑋害之年四十古文章草草書入妙隸入能弟宣善篆
及草名亞父兄宣弟庭亦工書子仲寳叔寳俱有書名
四世家風不墜也
衛夫人名鑠字茂猗廷尉展之女弟恒之從女汝隂太
守李矩之妻也隸書猶善規矩鍾公云碎玉壺之冰爛
瑶臺之月婉然芳樹穆若清風右軍少常師之永和五
年䘚年七十八子充為中書郎亦工書先有扶風馬夫
人大司農皇甫規之妻也有才學工隸書夫人寡董卓
聘以為妻夫人不屈卓殺之
王廙字世將瑯琊臨沂人祖覧父正尚書郎導從父之
弟也官至平南將軍荆州刺史侍中逸少之叔父工於
草隸飛白祖述張衛遺法自過江右軍之前世將書與
荀勗畫為明帝師其飛白志氣極古垂雕鶚之翅羽類
旌旗之卷舒時人云王廙飛白右軍之亞永昌元年䘚
年四十七世將飛白入妙隸入能
郗愔字方回高平金鄉人父鍳太尉草書卓絶古而且
勁方回官至司空善衆書雖齊名庾翼不可同年其法
遵於魏氏尤長於章草纖能得中意態無窮筋骨亦勝
王僧虔云郗愔章草亞於右軍太元六年䘚年七十二
方回章草入妙草隸入能妻傅氏善書子超字景興小
字嘉賓亦善書
王洽字敬和導第四子理識明敏拜駙馬都尉累遷中
書令書兼諸法於草尤工落簡揮毫有郢匠乘風之勢
雖卓然孤秀未至運用無方而右軍云弟書遂不減吾
飾之過也昇平三年䘚年四十四敬和隸行草入妙妻
荀氏亦善書
謝安字安石陳郡陽夏人十八徵著作郎辭疾寓居會
稽與王逸少許詢桑門支遁等遊處十年累遷尚書僕
射太元十年䘚贈太傅諡文靖公年六十六人皆比之
王導謂文雅過之學草正於右軍右軍云卿是解書者
然知解書者尤難安石尤善行書亦猶衛洗馬風流名
士海内所瞻王僧虔云謝安得入能書品錄也安石隸
行草入妙兄尚字仁祖弟萬字萬石竝工書
王珉字季琰洽之少子官至中書令工隸及行草金劒
霜斷崎嶔歴落時謂小王之亞也自導至珉三世善書
時人方之杜衛二氏嘗書四疋素自朝操筆至暮便竟
首尾如一又無誤字子敬戲云弟書如騎騾駸駸欲度
驊騮前斯可謂弓善矢良兵利馬疾突圍破的難與争
鋒隸行入妙妻汪氏善書兄珣亦善書
桓玄者温之子為義興太守簒晉伏誅嘗慕小王善於
草法譬之於馬則肉翅已就蘭筋初生畜怒而馳日可
千里洸洸赳赳實亦武哉非王之武臣即世之刺客列
缺吐火共工觸山尤剛健倜儻夫水火之性各有所長
火能外光不能内照水能内照不能外光若色五行之
性則可謂通矣嘗與顧愷之論書至夜不倦愷之字長
康善書小名虎頭時人號為三絶癡書畫也(彦遠案長康三絶者)
(才絶畫絶癡絶書非癡數也)
宋文帝姓劉諱義隆彭城人武帝第三子善隸書次及
行草規模大令自謂不减於師雖庶幾德音引領長望
尚遼遠矣然才位發揮亦可謂倬彼雲漢為章于天時
論以為天然勝羊欣工夫恨少是亦天然可尚道心唯
微探索幽遠若泠泠水行有巖石間真聲帝隸書入妙
行草入能
羊欣字敬元泰山南城人官至中散大夫義興太守師
資大令時亦衆矣非無雲塵之遠若親承妙旨入於室
者唯獨此公亦猶顔回與夫子有步驟之近摵若嚴霜
之林婉似流風之雪驚禽走獸絡繹飛馳亦可謂王之
藎臣朝之元老沈約云敬元尤善於隸書子敬之後可
以獨步時人云買王得羊不失所望今大令書中風神
怯者往往是羊也元嘉十九年䘚年七十三敬元隸行
草入妙時有邱道護親師於子敬殊劣於羊欣謝綜亦
善書不重敬元亦惮之云力少媚好又有義興康昕與
南州惠式道人俱學二王轉以已書貨之世人或謬寳
此迹亦或謂為羊歐陽通云式道人右軍之甥與王無
别
薄紹之字敬叔丹陽人官至給事中善書憲章小王風
格秀異若干將出匣光芒射人魏武臨戎縱横制敵其
行草倜儻時越羊欣若用力取之則真正懸隔敬叔隸
行草入妙
謝靈運會稽人祖玄父煥靈運官至祕書監侍中康樂
侯模憲小王真草俱美石藴千年之色松低百尺之柯
雖不逮師歙風吐雲簸蕩川岳其亦庶幾虞和云靈運
子敬之甥故能書特多王法王僧虔云子敬上表多在
中書雜事中靈運竊寫易其真本相與不疑元嘉初帝
就索始進親聞文皇說此元嘉十年年四十九以罪棄
廣州市隸草入妙
孔琳之字彥琳會稽山隂人父廞彥琳官至祠部尚書
善草行師於小王稍露筋骨飛流懸勢則吕梁之水焉
時稱曰羊真孔草又以縦快比於桓玄王僧虔云孔琳
之放縱快利筆迹流便二王已後略無其比但工夫少
太自任故當劣於羊欣斯言俞矣景平元年䘚年五十
五行草入妙妻謝氏亦善書
齊王僧虔瑯琊臨沂人曾祖洽父曇首官至司空善書
宋文帝見其書素扇嘆曰非唯迹逾子敬方當器雅過
之後孝武欲擅書名僧虔不敢顯跡大明之世常用拙
筆書以此見容虞龢云僧虔尋得書術雖不及古不减
郄家所制然述小王尤尚古宜有豐厚淳朴稍乏妍華
若溪澗含冰岡巒被雪雖甚清肅而寡於風味子曰質
勝文則野是之謂乎永明三年䘚僧虔隸行入妙草入
能(一本云隸行草入妙)子慈亦善隸書謝超宗嘗問慈曰卿書何
當及虔公慈曰我之不得仰及猶雞之不及鳳時人以
為名荅
張融字思光吳郡人祖禕父暢思光官至司徒左長史
博涉經史早標孝行書兼諸體於草尤工而時有稽古
之風寬博有餘嚴峻不足可謂有文德而無武功然齊
梁之際殆無以過或有鑑不至深見其有古風多誤寳
之以為張伯英書也而搨夲大行于世
梁蕭子雲字景喬晉陵人父嶷景喬官至侍中少善草
行小篆諸體兼備而剏造小篆飛白意趣飄然點畫之
際若有騫舉妍妙至極難與比肩但少乏古風抑居妙
品故歐陽詢云張烏巾冠世其後逸少子敬又稱絶妙
爾飛而不白蕭子雲輕濃得中蟬翼掩素游霧崩雲可
得而語其真草少師子敬晩學元常及其暮年筋骨亦
備名盖當世舉朝效之其肥鈍無力者悉非也今之謬
賞十室九焉梁武帝擢與二王並迹則若牝雞仰於鸞
鳳子貢賢於仲尼雖絶唱於彼朝未曰陽春白雪以太
清三年䘚景喬隸書飛白入妙小篆行草章草入能子
特字世達亦善書位至太子舍人先景喬卒
阮研字文幾陳留人官至交州刺史善書其行草出於
大王甚精熟若飛泉交注奔競不息時稱蕭陶等各得
右軍一體而此公筋力最優比之於勇則被堅執銳所
向無前喻之於談則緩頰朵頤離堅合異有李信王離
之攻伐無子貢魯連之變通其隸則習於鍾公風神稍
怯庾肩吾云阮居今觀古窺衆妙之門雖師王祖鍾終
成别搆一法矣然遲速之對可方於陸柬之則意此公
性急亦猶枚臯文章敏疾長卿製作淹遲各一時之妙
也行草入妙隸書入能
陳永興寺僧智永會稽人師遠祖逸少歴記專精攝齊
升堂真草唯命夷途良轡大海安波微尚有道之風半
得右軍之肉兼能諸體於草最優氣調下於歐虞精熟
過於羊薄智永章草草書入妙隸入能兄智楷亦工草
丁現亦善隸書時人云丁真楷草
皇朝歐陽詢長沙汨羅人官至銀青光禄大夫率更令
八體盡能筆力勁險篆體尤精高麗愛其書遣使請焉
神堯嘆曰不意詢之書名遠播夷狄彼觀其迹固謂其
形魁梧耶飛白冠絶峻於古人有龍蛇戰鬭之象雲霧
輕濃之勢風旋電激掀舉若神真行之書雖於大令亦
别成一體森森焉若武庫矛戟風神嚴於智永潤色寡
於虞世南其草書迭蕩流通視之二王可為動色然驚
竒跳駿不避危險傷於清雅之致自羊薄以後略無勍
敵唯永公特以訓兵精練議欲旗鼔相當歐以猛銳長
驅永乃閉壁固守以貞觀十五年䘚年八十五飛白隸
行草入妙大小篆章草入能子通亦善書瘦怯於父薛
純陀亦效詢草傷於肥鈍乃通之亞也
虞世南字伯施會稽餘姚人祖儉梁始興王諮議父荔
陳太子中庶子世南受業於吳郡顧野王門下讀書十
年國朝拜銀青光禄大夫祕書監永興公太宗詔曰世
南一人有出世之才遂兼五絶一曰忠讜二曰友悌三
曰博文四曰詞藻五曰書翰有一於此足為名臣而世
南兼之其書得大令之宏規含五方之正色姿榮秀出
智勇在焉秀嶺危峰處處間起行草之際尤所偏工及
其暮齒加以遒逸臭味羊薄不亦宜乎是則東南之美
會稽之竹箭也貞觀十二年䘚年八十一伯施隸行書
入妙然歐之與虞可謂智均力敵亦猶韓盧之追東郭
㕙也論其衆體則虞所不逮歐若猛將深入時或不利
虞若行人妙選罕有失辭虞則内含剛柔歐則外露筋
骨君子藏器以虞為優族子纂書有叔父體則而風骨
不繼楊師道上官儀劉伯莊竝立師法虞公過於纂矣
張志遜又纂之亞也
褚遂良河南陽翟人父亮銀青光禄大夫太常卿遂良
官至尚書左僕射河南公博學通識有王佐才忠讜之
臣也善書少則服膺虞監長則祖述右軍真書甚得其
媚趣若瑶臺青鏁窅映春林美人嬋娟不任羅綺增華
綽約歐虞謝之其行草之間即居二公之後顯慶四年
䘚年六十四遂良隸行入妙亦嘗師授史陵然史有古
直傷於疎瘦也
陸柬之吳郡人官至朝散大夫太子司議郎虞世南之
甥少學舅氏臨寫所合亦猶張翼換羲之表奏蔡邕為
平子後身而晩習二王尤尚其古中年之迹猶有怯懦
總章已後乃備筋骨殊矜質朴恥夫綺靡故欲暴露疵
同乎馬不齊髦人不櫛沐雖為時所鄙回也不愚拙於
自媒有若通人君子尤善運筆或至興會則窮理極趣
矣調雖古澀亦猶文王嗜昌蒲葅孔子蹙頞而嘗之三
年乃得其味一覧未窮沉研始精然工於效倣劣於獨
斷以此為少也隸行入妙章草書入能(一本云隸行草章草並入能)
法書要錄卷八
