法書要錄卷四唐張彦遠撰
顔師古注急就章(不錄)
張懷瓘書估
張懷瓘二王等書錄
張懷瓘書議
張懷瓘文字論
張懷瓘六體書論(不錄)
唐朝敘書錄
韋述敘書錄
盧元卿法書錄
唐張懷瓘書估
有好事公子頻紆雅顧問及自古名書頗為定其差等
曰可謂知書矣夫丹素異好愛惡罕同若鑒不圓通則
各守封執是以世議紛糅何不製其品格豁彼疑心哉
且公子貴斯道也感之乃為其估貴賤既辨優劣了然
因取世人易解遂以王羲之為標凖如大王草書字直
一百五字乃敵一行行書三行行書敵一行真正偏帖
則爾至如樂毅黃庭太師箴畫贊累表告誓等但得成
篇即為國寶不可計以字數或千或萬惟鑒别之精麤
也他皆倣此近日有鍾尚書紹京亦為好事不惜大費
破産求書計用數百萬錢惟市得右軍行書五紙不能
致真書一字崔張之跡固乃寂寥矣惟天府之内僅有
存焉如小王書所貴合作者若藁行之間有興合者則
逸氣盖世千古獨立家尊纔可為其弟子爾子敬年十
五六時常白逸少云古之章草未能宏逸頗異諸體今
窮偽略之理極草縱之致不若藁行之間於往法固殊
大人宜改體逸少笑而不荅及其業成之後神用獨超
天姿特秀流便簡易志在驚奇峻險高深起自此子然
時有敗累不顧疵瑕故减於右軍行書之價可謂子為
神俊父得靈和父子真行固為百代之楷法然文質相
㳂立其三估貴賤殊品置其五等三估者篆籀為上估
鍾張為中估羲獻為下估上估但有其象盖無其蹟中
估乃曠世奇蹟可貴可重有購求者宜懸之千金或時
不尚書薰蕕同器假如委諸衢路猶可字償千金其杜
度崔瑗可與伯英價等然志乃尤古力亦微大惟妍媚
不逮於張芝衛瓘可與張為弟索靖則雄逸過之且如
右軍真書妙極又人間切須是以價齊中估古遠稀世
非無降差崔張玉也逸少金也大賈則貴其玉小商乃
重其金膚淺之人多任其耳但以王書為最真草一槩
略無差殊豈悟右軍之書自有十等
黃帝史周宣史鍾繇
張芝王羲之崔瑗
衛瓘索靖王獻之
以上九人第一等
蔡邕張昶荀勖
皇象韋誕鍾會
度德比義並崔張之亞也可微劣右軍行書
之價以上六人第二等
曹喜邯鄲淳羅暉
趙襲崔湜劉德昇
師宜官梁鵠胡昭
荀爽張彭祖張宏
傅元魏武帝曹植
吳孫皓孫權應璩
徐幹張昭嵇康
何曾衛覬杜預
楊肇樂廣劉恢
司馬攸衛恒衛夫人
衛玠李式王敦
郗鑒郗愔韋昶
桓元王翼王𨗳
王洽王珉謝安
庾翼等
或奇材見拔或絶世難求並庶幾右軍草書
之價以上四十三人第三等
張嘉庾亮郗超
王珣戴若思衛瓘
僧惠式王修張翼
戴安道王元之王凝之
王徽之王操之孫興公
王允之宋文帝宋孝武
康昕王僧虔謝靈運
羊欣薄紹之孔琳之
蕭思話張永蕭子良
齊高帝蕭子雲等
互有得失時見高深絶長續短智永力勁可
敵右軍草書三分之一以上二十九人第四
等
張越張融陶弘景
阮研毛喜僧智永
虞世南歐陽詢褚遂良等
可敵右軍草書四分之一以上九人第五等
以上率皆估其甚合者其不會意數倍相懸大凡雖則
同科物稀則貴今妍古雅漸次陵夷自漢及今降殺百
等貴遠賤近淳漓之謂也凡九十六人列之如右五等
之外盖多賢哲聲聞雖美功業未遒空有望於屠龍竟
難成於畫虎不入流品深慮遺材天寶十三載正月十
八日
唐張懷瓘二王等書錄
夫翰墨之美多以身後騰聲二王之書當世見貴獻之
嘗與簡文帝十紙題最後云下官此書甚合作願聊存
之此書為桓玄所寶玄愛重二王不能釋手乃選縑素
及紙書正行之尤美者各為一帙常置左右及南奔雖
甚狼狽猶以自随將敗並投于江晉代裝書真草渾雜
背紙皺起范曅裝治微為小勝宋孝武又使徐爰治護
十紙為一卷明帝科簡舊祕并遣使三吳鳩集散逸詔
虞和巢尚之徐希秀孫奉伯等更加編次咸以二丈為
度二王縑素書珊瑚軸二帙二十四卷紙書金軸二帙
二十四卷又紙書玳瑁軸五帙五十卷並金題玉躞織
成帶又扇書二卷又紙書飛白章草二帙十五卷並旃
檀軸又紙書戲字一帙十二卷並書之冠冕也自此以
下别有二品書凡五十二帙五百二十卷並旃檀軸其
新購獲者為六帙一百二十卷既經喪亂多所遺失齊
高帝朝書府古跡惟有十二帙以示王僧虔仍更就求
能者之迹僧虔以帙中所無者得張芝索靖衛伯儒吳
大皇帝景帝歸命侯王𨗳王洽王珉張翼桓玄等十卷
其與帙中所同者王恬王珣王凝之王徽之王允之並
奏入祕閤梁武帝尤好圖書搜訪天下大有所獲以舊
裝堅強字有損壊天監中勑朱异徐僧權唐懷允姚懷
珍沈熾文㭊而裝之更加題撿二王書大凡七十八帙
七百六十七卷並珊瑚軸織成帶金題玉躞侯景簒逆
藏在書府平侯景後王僧辯搜括並送江陵承聖末魏
師襲荆州城陷元帝將降其夜乃聚古今圖書十四萬
卷并大小二王遺迹遣後閤舍人高善寶焚之吳越寶
劍並將斫柱乃嘆曰蕭世誠遂至於此文武之道今夜
窮乎歷代祕寶並為煨燼矣周將于謹普六茹忠等捃
拾遺逸凡四千卷將歸長安大業末煬帝幸江都祕府
圖書多將從行中道船没大半淪棄其間得存所餘無
幾弑逆之後並歸宇文化及至聊城為竇建德所破並
皆亡失留東都者後入王世充世充平始歸天府貞觀
十三年勑購求右軍書並貴價酬之四方妙蹟靡不畢
至勑起居郎褚遂良挍書郎王知敬等於玄武門西長
波門外科簡内出右軍書相共參挍令典儀王行真裝
之梁朝舊裝紙見存者但裁剪而已右軍書大凡二千
二百九十紙裝為十三帙一百二十八卷真書五十紙
一帙八紙随本長短為度行書二百四十紙四帙四十
卷四尺為度草書二千紙八帙八十卷以一丈二尺為
度並金縷雜寶裝軸織成帙其書每縫皆用小印印之
其文曰貞觀大令書不之購也天府之内僅有存焉古
之名書歷代帝王莫不珍貴齊宋已前大有散失及梁
武帝鳩集所獲尚不可勝數並珊瑚軸織成帙金題玉
躞二王書大凡一萬五千紙元帝狂悖焚燒將盡文皇
帝盡價購求天下畢至大王真書惟得五十紙行書二
百四十紙草書二千紙並以金寶裝飾今天府所有真
書不滿十紙行書數十紙草書數百紙共有二百一十
八卷張芝一卷張昶一卷並旃檀軸錦褾而已既所不
尚散在人間或有進獻多堆於翰林雜書中玉石混居
薰蕕同器然書惟不易不以寶之則工棄之則拙豈徒
書也人亦如之用舍行藏言行之間不可玷缺亦猶蘭
桂雖在幽隠不以無人知而不芳也往在翰林中見古
鐘二枚高二尺圍尺餘上有古文三百許字記夏禹功
績字皆紫磨金鈿光彩射人似大篆而神彩驚人非其
時不敢聞奏然棄於泥土中久與瓦礫同也然濫吹之
事其來久矣且如張翼及僧惠式效右軍時人不能辯
近有釋智永臨寫草帖幾欲亂真至如宋朝多學大令
其康昕王僧虔薄紹之羊欣等亦欲混其臰味是以二
王書中多為偽迹好事所蓄尤宜精審儻所寶同乎燕
石翻為有識所嗤也乾元三年五月日
唐張懷瓘書議
昔仲尼修書始自堯舜堯舜王天下煥乎有文章文章
發揮書道尚矣夏殷之世能者挺生秦漢之間諸體間
出玄猷冥運妙用天資追虚捕微鬼神不容其潜匿而
通微應變言象不測其存亡奇寶盈乎東山明珠溢乎
南海其道有貴而稱聖其迹有祕而莫𫝊理不可盡之
於詞妙不可窮之於筆非夫通玄逹微何可至於此乎
乃不朽之盛事故敘而論之夫草木各務生氣不自埋
没况禽獸乎况人倫乎猛獸鷙鳥神彩各異書道法此
其古文篆籀時罕行用者皆闕而不議議者真正藁草
之間或麟鳳一毛龜龍片甲亦無所不錄其有名迹俱
顯者一十九人列之於後
崔瑗張芝張昶
鍾繇鍾會韋誕
皇象嵇康衛瓘
衛夫人索靖謝安
王導王敦王廙
王洽王珉王羲之
王獻之
然則千百年間得其妙者不越此數十人各能聲飛萬
里榮擢百代雖逸少筆跡遒潤獨擅一家之美天質自
然風神盖代且其道微而味薄固常人莫之能學其理
隠而意深固天下寡於知音昔為評者數家既無文詞
則何以立說何為取象其勢彷彿其形似知其門而未
知其奧是以言論不能辨明夫於其道不通出其言不
斷加之詞寡典要理乏研精不述賢哲之殊能况有邱
明之新意悠悠之說不足動人夫翰墨及文章至妙者
皆有深意以見其志覽之即令了然若與面會則有智
昏菽麥混白黑於胷襟若心悟精微圖古今於掌握玄
妙之意出於物類之表幽深之理伏於杳冥之間豈常
情之所能言世智之所能測非有獨聞之聽獨見之明
不可議無聲之音無形之相夫誦聖人之語不如親聞
其言評先賢之書必不能盡其深意有千年明鏡可以
照之不疲琉璃屏風可以洞徹無礙今雖錄其品格豈
獨稱其材能皆先其天性後其習學縱異形奇體輙以
情理一貫終不出於洪荒之外必不離於工拙之間然
智則無涯法固不定且以風神骨氣者居上妍美功用
者居下
真書
逸少第一元常第二世將第三
子敬第四士季第五文靜第六
茂宏第七
行書
逸少第一子敬第二元常第三
伯英第四伯玉第五季琰第六
敬和第七茂宏第八安石第九
章書
子玉第一伯英第二幼安第三
伯玉第四逸少第五士季第六
子敬第七休明第八
草書伯英創立規範得物象之形均造化之理然其法
太古質不剖斷以此為少也有椎輪草意之妙後學得
漁獵其中宜為第一
草書
伯英第一叔夜第二子敬第三
處仲第四世將第五仲將第六
士季第七逸少第八
或問曰此品之中諸子豈能悉過於逸少荅曰人之材
能各有長短諸子於草各有性識精魄超然神彩射人
逸少則格律非高功夫又少雖圓豐妍美乃乏神氣無
戈戟銛銳可畏無物象生動可奇是以劣於諸子得重
名者以真行故也舉世莫之能曉悉以為真草一槩若
所見與諸子雷同則何煩有論今製品格以代權衡於
物無情不饒不損惟以理伏頗能面質冀合規於玄匠
殊不顧於聾俗夫聾俗無眼有耳但聞是逸少必闇然
懸伏何必須見見與不見一也雖自謂高鑒旁觀如三
載嬰兒豈敢斟量鼎之輕重哉伯牙子期不易相遇造
章甫者當售衣冠之士本不為於越人也然草與真有
異真則字終意亦終草則行盡勢未盡或煙收霧合或
電激星流以風骨為體以變化為用有類雲霞聚散觸
遇成形龍虎威神飛動增勢巖谷相傾於峻險山水各
務於高深囊括萬殊裁成一相或寄以騁縱横之志或
託以散鬱結之懷雖至貴不能抑其高雖妙筭不能量
其力是以無為而用同自然之功物類其形得造化之
理皆不知其然也可以心契不可以言宣觀之者似入
廟見神如窺谷無底俯猛獸之牙爪逼利劍之鋒芒肅
然危然方知草之微妙也子敬年十五六時嘗白其父
云古之章草未能宏逸今窮偽略之理極草縱之致不
若藁行之間於往法固殊大人宜改體且法既不定事
貴變通然古法亦局而執子敬才高識遠行草之外更
開一門夫行書非草非真離方遁圓在乎季孟之間兼
真者謂之真行帶草者謂之行草子敬之法非草非行
流便於行草又處其中間無藉因循寧拘制則挺然秀
出務於簡易情馳神縱超逸優游臨事制宜從意適便
有若風行雨散潤色開花筆法體勢之中最為風流者
也逸少秉真行之要子敬執行草之權父之靈和子之
神俊皆古今之獨絶也世人雖不能甄别但聞二王莫
不心醉是知德不可偽立名不可虚成然荆山之下玉
石參差或價賤同於瓦礫或價貴重於連城其八分即
二王之右也子敬殁後羊薄嗣之宋齊之間此體彌尚
謝靈運尤為秀傑近者虞世南亦工此法或君長告令
公務殷繁可以應機可以赴速或四海尺牘千里相聞
迹乃含情言惟敘事披封不覺欣然獨笑雖則不面其
若面焉妙用玄通鄰于神化然此論雖不足搜索至真
之理亦可謂張皇墨妙之門但能精求自可意得思之
不已神將告之理與道通必然靈應有志小學豈不勉
歟古之名手但能其事不能言其意今僕雖不能其事
而輙言其意諸子亦有所不足或少運動及險峻或少
波勢及縱逸學者宜自損益也異能殊美莫不備矣然
道合者千載比肩若死而有知豈無神交者也逸少草
有女郎材無丈夫氣不足貴也賢人君子非愚於此而
智於彼知與不知用與不用也書道亦爾雖賤於此或
貴於彼鑒與不鑒也智能雖定賞遇在時也嵇叔夜身
長七尺六寸美音聲偉容色雖土木形體而龍章鳳姿
天質自然加以孝友温恭吾慕其為人常有其草寫絶
交書一紙非常寶惜有人與吾兩紙王右軍書不易近
於李造處見全書了然知公平生志氣若與面焉後有
逹志者覽此論當亦悉心矣夫知人者智自知者明論
人才能先文而後墨羲獻等十九人皆兼文墨乾元元
年四月日張懷瓘述
唐張懷瓘文字論
論曰文字者總而為言若分而為義則文者祖父字者
子孫察其物形得其文理故謂之曰文母子相生孳乳
寖多因名之為字題於竹帛則目之曰書文也者其道
煥焉日月星辰天之文也五嶽四瀆地之文也城闕朝
儀人之文也字之與書理亦歸一因文為用相須而成
名言諸無宰制羣有何幽不貫何遠不經可謂事簡而
應博範圍宇宙分别川原高下之可居土壤沃瘠之可
殖是以大荒籍矣紀綱人倫顯明君父尊嚴而愛敬盡
禮長幼班列而上下有序是以大道行焉闡典墳之大
猷成國家之盛業者莫近乎書其後能者加之以玄妙
故有翰墨之道光焉世之賢逹莫不珍貴時有吏部蘇
侍郎晉兵部王員外翰俱朝端英秀詞場雄伯謂僕曰
文章雖久遊心翰墨近甚留意若此妙事古來少有知
者今擬討論之欲造書賦兼與公作書斷後序王僧虔
雖有賦王儉製其序殊不足動人如陸平原文賦實為
名作若不造其極境無由伏後世人心若不知書之深
意與文若為差别雖窮其精微麤知其梗槩公試為薄
言之僕荅曰深識書者惟觀神彩不見字形若精意玄
鑒則物無遺照何有不通王曰幸以木石言之僕曰文
則數言乃成其意書則一字已見其心可謂簡易之道
欲知其妙初觀莫測久視彌珍雖書已緘藏而心追目
極情猶眷眷者是為妙矣然雖考其法意所由從心者
為上從眼者為下先其草創立體後其因循著名雖功
用多而有聲終性情少而無象同乎糟粕其味可知不
由靈臺必乏神氣其形顇者其心不長狀貌顯而易明
風神隠而難辨有若賢才君子立行立言言則可知行
不可見自非冥心玄照閉目深視則識不盡矣可以心
契非可言宣别經旬月後見乃有愧色云書道亦大玄
妙翰與蘇侍郎初並輕忽之以為賦不足言者今始知
其極難下語不比於文賦書道尤廣雖沉思多日言不
盡意竟不能成僕謂之曰員外用心尚疎在萬事皆有
細微之理而况乎書凡展臂曰尋倍尋曰常人間無不
盡解若智者出乎尋常之外入乎幽隠之間追虚捕微
探奇掇妙人縱思之則盡不能解用心精麤之異有過
於是心若不有異照口必不能異言况有異能之事乎
請以此理推之後見蘇云近與王員外相見知不足賦
也說云引喻少語不能盡會通之識更共觀張所商㩁
先賢書處有見所品藻優劣二人平章遂能觸類比興
意且無限言之無涯古昔已來未之有也若其為賦應
不足難蘇且說之因謂僕曰看公於書道無所不通自
運筆固合窮於精妙何為與鍾王頓爾遼闊公且自評
書至何境界與誰等倫僕荅曰天地無全功萬物無全
用妙理何可備該常歎書不盡言僕雖知之於言古人
得之於書且知者博於聞見或能知得者非假以天資
必不能得是以知之與得又書之比言俱有雲塵之懸
所令自評敢違雅意夫鍾王真行一今一古各有自然
天骨猶千里之跡邈不可追今之自量可以比於虞褚
而已其草諸賢未盡之得惟張有道創意物象近於自
然又精熟絶倫是其長也其書勢不斷絶上下鈎連雖
能如鐵並集若不能區别二家尊幼混雜百年撿探可
知是其短也夫人識在賢明用在斷割不分涇渭餘何
足云僕今所制不師古法探文墨之妙有索萬物之元
精以筋骨立形以神情潤色雖跡在塵壤而志出雲霄
靈變無常務於飛動或若擒虎豹有彊梁拏攫之形執
蛟螭見蚴蟉盤旋之勢探彼意象如此規模忽若電飛
或疑星墜氣勢生乎流便精魄出於鋒芒如觀之欲其
駭目驚心肅然凛然殊可畏也數百年内方擬獨步其
間自評若斯僕未審如何也蘇笑曰令公自評何乃自
飾文雖矜耀理亦兼通達人不已私盛德亦微損其後
僕賦成往呈之遇褚思光萬希莊包融並會衆讀賦訖
多有賞激蘇謂三子曰晉及王員外俱造書賦歴旬不
成今此觀之固非思慮所際也萬謂僕曰文與書被公
與陸機已把斷也世應無敢為賦者蘇曰此事必然也
包曰知音省文章所貴言得失其何為競悦耳而諛面
也已賦雖能豈得盡善無今而乏古論書道則妍華有
餘考賦體則風雅不足纔可共梁已來並轡未得將宋
已上齊驅此議何如褚曰誠如所評賦非不能然於張
當分之中乃小小者耳其書斷三卷實為妙絶猶蓬山
滄海吐納風雲禽獸魚龍于何不有見者莫不心醉後
學得漁獵其中實不朽之盛事
唐朝敘書錄
貞觀六年正月八日命整理御府古今工書鍾王等真
蹟得一千五百一十卷至十年太宗嘗謂侍中魏徵曰
虞世南死後無人可與論書徵曰褚遂良下筆遒勁甚
得王逸少之體太宗即日召令侍書嘗以金帛購求王
羲之書蹟天下爭齎古書詣闕以獻當時莫能辨其真
偽遂良備論所出一無舛誤
十四年四月二十二日太宗自為真草書屏風以示羣
臣筆力遒勁為一時之絶(初購求人間書凡真行二百九十紙裝為七十卷草二千)
(紙裝為八十卷每聽覽之暇得臨翫之)嘗謂朝臣曰書學小道初非急務
時或留心猶勝棄日凡諸藝業未有學而不得者也病
在心力懈怠不能專精耳朕少時為公子頻遭陣敵義
旗之始乃平寇亂執金鼓必自指揮觀其陣即知其強
弱每取吾弱對其強以吾強對其弱敵犯吾弱追奔不
踰百數十步吾擊其弱必突過其陣自背而反擊之無
不大潰多用此制勝思得其理深也今吾臨古人之書
殊不學其形勢唯在求其骨力及得其骨力而形勢自
生耳然吾之所為皆先作意是以果能成也(初置弘文館選貴臣)
(子弟有性識者為學士内出書命之令學又人同有善書者追徵入舘十數年間海内從風矣)至十八
年二月十七日召三品已上賜宴於玄武門太宗操筆
作飛白書衆臣乘酒就太宗手中競取散騎常侍劉洎
登御牀引手然後得之其不得者咸稱洎登御牀罪當
死請以付法太宗笑曰昔聞婕妤辭輦今見常侍登牀
龍朔二年四月上自為書與遼東諸將謂許敬宗曰許
圉師常自愛書可於朝堂開示圉師見甚驚喜私謂朝
官曰圉師見古跡多矣魏晉以後唯稱二王然逸少多
力而少妍子敬多妍而少力今觀聖跡兼絶二王鳳翥
鸞廻實古今書聖也
神功元年五月上謂鳳閣侍郎王方慶曰卿家多書合
有右軍遺跡方慶奏曰臣十代再從伯祖羲之書先有
四十餘紙貞觀十二年太祖購求先臣並以進訖惟有
一卷見在今進臣十一代祖導十代祖洽九代祖珣八
代祖曇七代祖僧綽六代祖仲寶五代祖騫高祖規曾
祖褒并九代三從伯祖晉中書令獻之已下二十八人
書共十卷並進上御武成殿示羣臣仍令中書舍人崔
融為寶章集以敘其事復以集賜方慶當時舉朝以為
榮也
唐韋述敘書錄
開元十六年五月内出二王真跡及張芝張昶等真跡
總一百五十卷付集賢院令集字搨進尋且依文搨兩
本進内分賜諸王後屬車駕入都却進真本竟不果進
自太宗貞觀中搜訪王右軍等真跡出御府金帛重為
購賞由是人間古本紛然畢進帝令魏少師虞永興褚
河南等定其真偽右軍之跡凡得真行二百九十紙裝
為七十卷草書二千紙裝為八十卷小王及張芝等亦
各随多少勒為卷帙以貞觀字為印印縫及卷之首尾
其草跡又令河南真書小字帖紙影之其古本亦有是
梁隋官本者梁則滿騫徐僧權沈熾文朱异隋則江總
姚察等署記其後太宗又令魏褚等卷下更署名記其
後蘭亭一時相𫝊云將入昭陵玄宫長安神龍之際太
平安樂公主奏借出外搨寫樂毅論因此遂失所在開
元五年勑陸元悌魏哲劉懷信等撿校換褾分一卷為
兩卷總見在有八十卷餘並墜失元悌等又削去前代
名賢押署之跡惟以己之名氏代焉上自書開元二字
為印以印記之右軍書凡一百三十卷小王二十八卷
張芝張昶書各一卷右軍真行書唯有黃庭告誓等四
卷存焉蕭令尋奏滑州人家藏右軍扇上真書宣示及
小王行書白騎遂等二卷勑命滑州給驛齎書本赴京
其書扇有貞觀舊褾織成題字奉進上書本留内賜絹
一百疋以遣之竟亦不問得書所由
唐盧元卿法書錄
晉平南將軍荆州刺史瑯琊王廙字世將書一卷
沈熾文滿騫徐僧權
貞觀十三年十二月十九日起居郎臣褚遂良
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書右僕射申國公臣士廉
特進鄭國公臣徵
吏部尚書公(逆人侯君集名初同署犯法後揩名尚書字已不似有而暗)
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫戶部尚書莒國公臣唐儉
光禄大夫禮部尚書河間郡王臣李孝恭
刑部尚書彭城縣開國公臣劉德威
兼太常卿扶陽縣開國男臣韋挺
少府監安昌縣開國男臣馮長命
銀青光禄大夫行尚書左丞濟南縣開國男臣康
皎
齊高帝姓蕭氏諱道成字紹伯書一卷
開元五年十一月五日陪戎副尉臣張善慶裝
文林郎直祕書省臣王知逸監
宣義郎行左司禦率府錄事參軍臣劉懷信監
宣德郎行左驍衛倉曹參軍臣陸元悌監
承議郎行右金吾衛長史臣魏哲監
右散騎常侍崇文館學士上柱國舒國公臣褚無
量
祕書監侍讀昭文館學士上柱國常山縣開國公
臣馬懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事
監修國史上柱國許國公臣蘇頲
銀青光禄大夫守吏部尚書兼侍中監修國史上
柱國廣平郡開國公臣宋璟
右按工部侍郎韋公云貞觀中搜訪王右軍等真跡出
御府金帛重為購賞人間古本紛然畢集太宗令魏少
師虞永興褚河南等定其真偽右軍之跡凡得真行二
百九十紙裝為七十卷草書二千紙裝為八十卷小王
張芝等亦合少多勒為卷帙以貞觀字為印印縫及卷
之首尾其草跡又令河南真書小字帖紙影之其古本
亦有是梁隋官本者梁則滿騫徐僧權沈熾文朱异隋
則江總姚察等署記太宗又令魏褚等卷下更署名記
開元五年勑陸元悌魏哲劉懷信等撿挍換褾分一卷
為兩卷總見在有八十卷餘並墜失元悌等又割去前
代名賢押署以已名氏代焉上自書開元二字為印記
之王右軍書凡一百三十卷小王二十八卷張芝張昶
書一卷徐會稽云太宗大購圖書内庫有鍾繇張芝張
昶王羲之父子書四百卷及漢魏晉宋齊梁雜跡三百
卷貞觀十三年十二月裝成部帙以貞觀字印縫命起
居郎褚遂良排署元卿見建中已後翰林中雜跡用翰
林印印縫茹蘭芳等署名又云貞元十一年正月於都
官郎中竇臮興化宅見王廙書鍾會書各一卷武都公
李造押名又兩卷並古錦褾玉軸每卷十餘人書内一
卷開皇十八年押署有内史薛道衡署名前後所見貞
觀十三年及開元五年書法跋尾題署人名或人數不
同今具如前(建中二年正月二十一日知書樓直官臣劉逸江賀遂奇等撿挍副使掖庭令臣茹)
(蘭芳副使内寺伯臣宋遊瓌是雜迹卷上錄元和三年四月五日)
晉右將軍會稽内史贈金紫光禄大夫瑯琊王羲之
字逸少書一卷四帖
貞觀十四年三月二十三日臣蔡撝裝
特進尚書右僕射上柱國申國公臣士廉
特進鄭國公臣徵
逆人侯君集(犯法後揩印)
中書令駙馬都尉安德郡開國公臣楊師道
右屯衛將軍上柱國通川縣開國男臣姜行本
起居郎臣褚遂良
開府儀同三司尚書左僕射太子少師上柱國梁
國公臣玄齡
右前件卷是官庫目錄第三十共四帖都一百六十一
字玳瑁軸古錦褾有貞觀印字及李氏印謹具跋尾如
前元和三年四月六日盧元卿記
法書要錄卷四
