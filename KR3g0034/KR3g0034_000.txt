提要
玉照定真經一卷術數類五(命書相書之屬)
(臣)等謹案玉照定真經一卷舊本題晉郭璞
撰張顒註考晉書璞傳不言璞有此書隋志
唐志宋志以及諸家書目皆不著錄惟葉盛
菉竹堂書目載有此書一冊亦不著撰人盖
晚出依託之本張顒亦不知何許人勘驗書
中多涉江南方言疑書與注文均出自張顒
一人之手而假名於璞以行術家影附往往
如此不足辨也其書世罕傳本僅元明人星
命書偶一引之今檢永樂大典所載首尾備
具猶為完帙雖文句不甚雅馴而大旨頗簡
潔明晰猶有珞琭子及李虚中命書遺意所
言吉凶應驗切近中理亦多有可採如論年
儀月儀六害三竒三交四象之類尤多所闡
發惟推及外親女婿以曲說穿鑿不免牽強
附會耳盖舊本相𫝊要有所受究非後來杜
撰者所能及故錄而存之備星命家之一種
焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
