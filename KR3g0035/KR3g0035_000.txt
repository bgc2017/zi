星命溯源術數類五(命書相書之屬)
提要
(臣)等謹案星命溯源五卷不著編輯者名氏
第一卷為通元遺書雜錄唐張果之說凡三
篇第二卷為果憕問答稱明李憕遇張果所
口授凡四篇第三卷為元妙經觧稱張果撰
元鄭希誠註第四卷為觀星要訣第五卷為
觀星心傳口訣補遺均不云誰作詳其題詞
似要訣為鄭希誠編補遺又術士掇拾增希
誠所未備也考明皇雜錄載果多神怪之迹
不言其知禄命獨是編以五星推命之學依
托于果術者遂以果老五星自名一家考韓
愈作李虚中墓誌稱其推命尚止用年月日
不用時則開元天寳之間且無八字似不應
有五星然王充論衡稱天施氣而衆星布精
天所施氣而衆星之氣在其中矣人禀氣而
生含氣而長得貴則貴得賤則賤貴或秩有
高下富或貲有多少皆星位尊卑大小之所
授也是漢末巳以星位言禄命又韓愈三星
行云我生之辰月宿南斗牛奮其角箕張其
口杜牧自作墓誌銘曰余生于角星昴畢于
角為第八宫曰病厄宫亦曰八殺宫土星在
焉火星繼木星王楊晞曰木在張于角為第
十一福德宫木為福德大君子救其旁無虞
也余曰自湖守不週歲遷舍人木還福于角
足矣土火還死于角宜哉是唐時實以五星
宫度推休咎其托名于果亦有所因爾希誠
自署其官曰主簿其籍曰瑞安其號曰滄洲
始末未詳憕自稱中都人其遇果在嘉靖二
年九月尤怪妄不足辨總之術家務神其說
而已然世所傳五星之書以此為鼻祖别有
所謂果老星宗者蓋因此本而廣之其後又
有天官五星術與此頗異據理而論化氣當
從天官正氣當從果老二家之術可互參其
論星度乘除生尅及兼取值年神煞亦未可
盡廢也乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
