星命溯源卷五
類次鄭氏諸家觀星心傳口訣補遺
論五星相生
火宜獨居生星不宜重見如木生更不宜見炁木喜相
生須要得時如秋木落陷水孛同生則木浮矣限行煞
地加浮沉主水厄水計同居如是煞行限遇之亦然如
根本高固不可例論土星火羅夾生根本雖固失之太
驟若守命主其貎非疾似疾加煞則疾顯揚惟金星喜
土計夾生根本亦固但發遲遇生旺則高水星宜金生
但秀而欠實凡金水皆秀星不若火土木羅之盛也
論五星相尅
羅火尅金最凶加重煞則相殘盖飛廉陽刃為重也金
不宜為飛廉陽刃羅火不宜為天雄地猬木不宜金尅
若金為飛廉陽刃最凶他煞稍輕水不宜土尅強遏則
水不順流加計則水遏矣或主氣滯婦人主月水不通
火忌水尅加孛則凶土忌木尅加炁則重主疾限遇之
主病難瘳或瘧疾加煞則經年不愈吉星喜相會或官
福同宫或田財同宫不宜奴星與遷移主相會
論五星守命
木主慈清修近文加水則文章顯世安於巳或未或奎
為最金性剛烈主燥不藏事得所則好義遇水則淫孛
次之見炁孤梗水星多智巧無善星三方對照則性流
無定遇孛則泛濫矣遇土同躔如水命人及坐命於水
則沉晦如土為奴原無生旺禄貴宫而為大小耗天地
耗併則為潜偷之人終身沉滯無能為土主厚重得
局守信如在己雖破局或土命則星照本家或長生禄
貴加臨皆作好論如壬寅壬申是也火羅助之其性不
甚嚮快貌亦不揚土與計同宫其人執拗自是窒塞不
通火得局好禮化耗則虚花使用主耗財若不得
地則弄巧成拙加煞急燥主常生瘡痍或至於癩而夀
不遠日喜金水同宫則人材好貌或能言日忌與羅
同守命非足疾則目疾日遇孛前後皆不吉但後重於
前亦主有疾或瞽或主傷親火猶甚但火主上孛或上
或下月喜望夜或上下弦宜金火助之孛在後則好
在前則不好月遇計則主目疾月與土同居亦與火日
同論凡日宜晝不宜夜炁木亦然如木命木在午為
青龍奉御如日生人坐四日度見於擁蔽日光則不吉
凡紫炁守命皆主生鬚躔水土者多金度者少經云若
太陰被火羅或金羅孛計夾又看太陰所生如何若坐
星失次經乃謂身無主位貧賤夭折假如丁未生人太
陰是刃主太陰在已火逼緊主瞽一目如太陰在寅只
主目爛如三方對照爛後亦瞽夜火好禮晝土持重
矮肥木主慈愛人必清秀金性剛不藏事遇火則滛亂
妻宫加然則妻滛水木清秀如會文星或己亥學堂或
奎井亥宫皆為文章之士夜火奎壁火命亦然金水伶
俐三方咸池咸池或遇金孛主風流奴主高則為樂人
水土守命晦甚晝火坐命夜土切照亦然晝火暴怒
夜土頑愚田財主尅命禄貴主生旺加臨主富惟官禄
主不喜尅命則招官事三符會限或亡神禍事連綿限
弱當受刑遷移主衝主徒流若限在前然在後亦有此
患遷移尅破田財度主破家蕩産天馬地驛會木孛一
生惹事招非天耗地耗切忌財鄉身命二主怕逢奴元
福禄會則美天經地緯拱身拱命皆為上格只不宜居
斗杓居官官不起亦貴命也飛廉陽刃忌見羅計非雷
傷則當虎噬
論煞星守命
刃併天雄劫加地猬守星善則險處獲財限路危則亡
生喪魄飛廉陽刃忌見羅計官符病符月符不宜重見
見則有囹圄之患天耗地耗切忌財鄉官祿宫主忌見
天雄天馬地驛會木孛一生惹是招非大小耗併盗劫
辱身劫刃地猬遇妻星揚鞭再醮天雄白虎入官宫多
招横禍天雄在命性必雄官元不宜尅命謂之官鬼羊
刃在命性必横劫煞在命性必孤陽刃在命必有疾加
天雄必破相炁羅相會亦主孤遷移主尅命主遷居或
加煞限遇重則徒流輕則遠行如尅破田産度主弱主
破家我去生他主晦限亦然為其泄氣故也奴僕主不
宜守命主勞碌凡用星皆不宜見奴元金火不宜同途羅
孛次之婦人金火守命則淫限遇則凶為其相戰水孛泛
濫日月目之象亦親之象計羅近之則目有疾刃極重
天雄地雌劫煞飛廉次之父母忌之亦然生煞皆不宜重
見或生地坐命不宜行旺限老人遇之則死否則衰
若乙亥人又是正月此水孛為劫主又是飛廉或五月
十月是耗主况又亥火命人為煞太重不可為吉論婦
人則主夭甲戌人亦然蓋邜為刃亦夭男子忌之尤重
如壬午癸未生人得孛在邜貴旺同臨此人必發五
曜連珠或七政四餘不雜為貴但不宜背命五星聚天
門命坐其間大貴亦不宜餘炁間之雖五曜連珠四餘
七政不雜亦欲得所宜向東南不宜西北雖居離明不
宜命背背命亦無甚貴如坐命在邜七政在南趨從必
貴位至八座凡觀星勢皆宜諸星拱命不宜背命格高
命高主富貴雖居暗地不可作下論或亥上安命惟己
亥有星其餘皆無星亦貴大抵已上住命又不如亥上
為妙
論七政躔次喜忌
太陽為父在強宫金水引從與吉星會主父富貴在命
宫則吉在財帛則父有財在兄弟則父失利在田宅則
父富在男女則父平安得子力在奴僕則父勞碌或為
奴在妻妾則主有好妻在疾厄父有疾在遷移則父出
外為商在宫禄則父有名加吉星方可在福德祖父有
福在相貌則父平平有貎已上宫分太陽加臨金水
拱夾得用日生則父大吉喜金水相見大妙土計亦可
火入垣則可犯陽則不可忌木炁掩光羅主刻剝夜生
人則輕故曰日從陽則吉太陽無輔名曰孤陽男子不
得祖業女子外家必零落臨生之時父不在家見養金
水在宫及夾拱者吉三方拱得吉星方可太陽如作煞
主單行三方四正無衝激則作吉如太陽既是煞又會
煞引從作黨極凶
凡太陽忌煞夾若在一邊則好日月皆論中氣次以月
為母如上下弦是煞則作煞論日月非中氣則看田宅
宫
太隂為母入強宫得經得所與吉星相會則母有力失
經失所與凶星相會則尅母入命宫吉入財帛宫主有
財入兄弟宫有情吉入田宅宫則主母有田宅入男女
主先女後男吉入奴僕主勞碌起家必庶母生不然末
胎入妻室主因親得妻入疾厄主有權有疾母灾多病
入遷移則平平主過房出祖入官禄則貴盛入福德則
生平有福入相貎則母貌美坐咸池則母滛主有外心
煞併凶忌見土計最凶火羅稍凶夜生猶可金木水相
隨則吉夜生人最佳月上中旬生者有力下旬生者無力
凡男女命太隂皆愛清貴及落在吉宫者妙
論木星喜春令宜見水孛生之寅亥二宫吉未宫亦吉
巳申二宫受生吉為人清秀慈善考之凡木在卯宫多
利忌見金火秋冬皆失令加諸煞則凶與太陽交會吉
必尅父戌卯二宫脱氣平平見土計子丑二宫怒見炁
則餘奴主反孤
論火星喜見木炁相生又不喜重見從陰則吉犯陽則
凶夏令吉春令少吉獨行有權卯戌二宫吉申巳宫樂
寅宫吉巳宫躔軫則受制躔翊為朱雀乘風夜生反吉
有光明忌見水孛凶冬令不吉加羅火凶日生忌犯陽
夜生則可躔辰酉為火入金鄉則早抛兄弟子丑二宫
泄氣見金則怒
論土星喜火羅相生亦不宜重見重見火羅則太驟一
發反見禍子丑二宫吉夘戌二宫吉辰戌丑未月得令
從太陽少吉日生反吉忌見木氣相尅加計則凶忌與
太陽相見入寅申巳亥宫凶辰酉宫脱氣未宫曰三丘
煞見水則怒
論金星喜土計生之從陽則吉從陰亦吉秋得令喜辰
酉宫吉未宫亦吉子丑宫受生見火羅凶午戌夘三宫
凶又金乘火位其人少失尊親已申宫脱氣平平見孛
用之則為花酒之客夏令無力寅亥上及見木炁則怒
矣
論水星喜金星相生入已申吉冬令吉從日月吉未子
宫吉亥宫朝天稍吉土計凶見孛則餘奴犯主加煞非
夭則刑丑宫少凶夘戌上怒見陽不妨寅宫脱氣
四餘躔次喜忌
論炁星主慈善出家好道坐命及三方對衝見之必孤
妻子難為行限及三方對照見之此限必慈善要出家
出此又改矣犯太陰為人晦滯近太陽則掩光遇劍鋒
恐受傷如對照先雖有妻老年亦孤居子丑則怒居寅
亥為奴犯主位不吉居夘戌則有生成之意居辰酉則
衰居巳申受生吉居午凶加煞尅命度大凶
論孛星此星居命詭怪萬端權謀不變有尅剝無禮制
居子少吉居丑凶加煞尅命度大凶居亥朝天少吉居
寅吉尾火上凶居戌凶主流落奎度反吉辰酉平平巳
申為奴犯主位居未少吉居午大凶女人當頭尅夫害
子孤淫是非隨太隂在未曰抱蟾單行生度吉剥雜尅
度凶
論羅星此星守命為人性躁暴居子午曰中分吉居己
申受制小吉居子丑為生本宫坐命遇之為餘氣生命
忌尅牛金凶敗夜生得用辰酉宮則怒凶居未主尅剥
生灾多官事居邜戌為奴犯主位立命於此不吉行限
遇惡星相生則為富不仁相尅則凶會金加飛廉則犯
干戈及暴死會劍鋒非惡死則傷殘矣
論計星居丑躔斗名曰朝斗必貴只宜獨行居子為頑
土須用木炁制之方可或相衝照或三方相制亦可入
寅遇金則吉入亥平平邜戌獨行吉辰酉吉巳申則怒
未上凶午上平吉會劍鋒必傷殘及惡血死
續論七政四餘分布宜忌及入格真偽
一太陽照妻宫孤立者皆主夫妻年紀不等否則妨尅
重婚
一太隂正照妻宫皆主妻妾無貌不然亦非正禮而婚
緣太隂有盈虧之不常也
一太乙抱蟾常人見孛與月同行便謂之太乙抱蟾非
也須是上弦及望前既望下弦在未上見之及生於戌
亥子丑夜生者方合此格如非其地又非其時名為抱
死鬼却不能為福矣
一木羅會舍必在寅上為吉蓋木喜羅樂之地二星相
得為會舍在他宫則亂格不足為吉
一火炁為職權在寅夘為大吉蓋火廟於夘生於寅寅
為炁之垣夘為炁之旺地二星相得故為職權不以晝
夜為拘其他福必减半
一木孛為符印在未為得局盖木升殿於未孛入廟於
未二星得所方吉他宫其福减半
一火羅孛計乃四凶曜化凶化吉並宜獨行則主重權
一土星為災至緩主病淹滯難瘥使人晦懶作事有頭
無尾或出一月其病方發
一紫氣為灾比星尤緩
一金星不要坐羊刃的劫煞之上蓋金主殺遇煞則煞
氣輝騰故為煞至重
一計羅截斷之格不宜太陽跳出犯此名為孤君遠遁
君主無輔極為不美蓋太陽乃君象只欲五曜輔佐吉
星拱夾方為吉論若孤立於外主人一生奔波不得人
力雖我附人人多遠之
一羅計截斷半天星此格有吉有凶或截在左行限在
右或截在右行限在左名曰反背為限度不與諸星會
遇故也又有升沉之不同或日生而諸曜當天截在邜
辰巳午未申位而有星行限却從酉戌灾子丑寅位而
無星者為不得體或夜生人截斷諸星在酉戌亥子丑
寅位行限又從邜辰巳午未申位無星之地皆為升沉
不同並不合格此格當專論一星跳出在外者何如
或為福星禄星財星命主或官星權星貴星爵星夀星
夜火夜月晝木晝土皆為得格主人必有富貴福夀如
跳出一星或是刑囚暗耗或奴僕主羊刃主劫煞主的
煞主晝生而有漏出或火漏出或夜生而日裏星辰漏
出者皆不合格主人貧苦勞碌處世無成皆不可為吉
論
一太隂逐月隨日而化金木水火土太隂屬水則不喜
土月同躔如太隂屬木則不喜金月同躔餘可例推犯
之皆帶疾妨尅如更在空亡亡神劫煞空亡之鄉者决主
其人亂說是非言語不定
一令星在太陽之前名為旺進若是命主在前為持進
名曰令星拱日又曰令星當衡皆主權貴若命主及令
星在太陽之後者名曰後進其福减半
一諸星並行有前有後凡煞星則欲其前行主星則欲
其後至且如水火同行水尅火為煞水在火前則為不
尅火在水前則煞逼身最為大害不可不審經云煞前
主後當膺藩輔之權煞後主前必有徒流之患此之謂
也
一諸星會聚有吉會在凶會吉會者如命主身主度主
官魁福禄化貴權印蔭則為吉會雖是火羅計孛若作
吉亦為吉會若為羊刃劫煞及化刑囚暗耗皆為凶會
主禍
一諸星並要分行善惡不可混雜故善者專為吉惡者
專為凶經曰善惡不宜雜處吉凶要在分行此之謂也
人命中或見福禄單行為吉若福刑相會禄耗並行吉
星凶星皆主利名有成有敗處世無成
一五星退行有退而有力者有退而無力者且如火金
二星同行金在前火在後而退此煞星不敢進前以尅
金是謂退而有力若金星退遇火順行反尅金星是謂
退而無力余可例推
一五星退行有退而升殿入垣逄生皆為有情反作吉
論或退而坐煞逢煞及入惡弱之宫皆為無情决作凶
論
一退星為禍為福尤甚蓋行遲故也經云星躔退度善
惡分外有情看命者審之
一諸星在命皆為所属既能為吉亦能為凶其論已載
玄妙集中細看極有靈驗
論十二宫守照活變看法
一十二宫分皆要詳看先看其宫後看其主凡宫為祖
𧺫星為巳且如田宅宫忌破空亡劫煞守之若𧺫星居
高無祖業自創成若宫好主𧺫不好雖有田宅而不能
受用革故鼎新方可又看其生旺如何定其加减若五
星本壞將餘氣代用者主屋宅不新亦不甚高廣如妻
主壞以四餘代用者主無正妻或重婚為子主壞者或
非親子又看其主主𧺫遠近何如如加祿貴生旺則吉
推此可例餘宫
一十二宫中主星雖有定位然亦本主考之則釣𧺫飛
來滿盤活潑潑的底昧者弗思捨本生而拘於星曜乃
尋日月之夾拱福祿之貼照官魁之引從金水之秀麗
木炁之慈善凡如此類便以為吉纔見金寅火酉木子
土巳水戌及金乘火位火入金鄉木到大梁晝火夜土
之類例排為凶殊不知一宫之星自有六七等議論隨
其所躔斟酌重輕品藻淺深生成尅制有無窮妙用豈
可以一言盡一途拘哉蓋觀星者遇一命在目便是一
公案在前必用明斷如快刀破竹無纖毫礙滯若胷中
無有真見言無定力則言凶而慮其吉言吉而疑其凶
糊塗不决皂白不分或有所學未至妄以敢斷自許至
於隨指隨錯禍福無憑也必心𫝊有源識見無差議論
如影響之答一時言之而不自覺方可為善斷也
一五星隨宫用之則隨人盤論之亦如前法逐宫論之
不可造次又看其得令則有力失令則無力又忌斷躔
失躔與四餘相會加諸煞大凶亦可隨然而論之又推
三方對衝相援則吉尅則大凶
一凡論命之法先看立命何宫何度以宫為輕度主為
重最怕外星來尅命者為忌或宫主尅度者為輕或加
吉星反有名利之許又看三方對衝生尅者亦如此論
宫主失躔生平减力度主失次者祖業難招若限強有
力者主發財故曰命弱限強如枯苗之得雨此之謂也
一凡看五星之法須是排定太陽以生時加在太陽度
上則知安命在何宫方為端的須是以度主為要宫主
次之蓋宫主者州郡也度主者縣令也由縣而州縣為
切近二主俱要逢生旺得時為妙凡身主切於命主度
主切於宫主夜生人重身度主日生人重命度主經云
身好命不好有福無夀命好身不好有夀無福
一看命須是四正為緊或日月照四正或金木照四正
福德照四正及用星居四正之位皆是貴顯受用之人
又有火羅計孛守四強及化得好者皆為合格若是刑
囚暗耗等星居於四正宫中而逢刑傷尅制之星皆主
破敗
一看命弱暗之星則要其居䧟弱其明顯得用之星則
欲其居高強
一看命不要星辰十分顯見如禄居禄位福守福宫金
水夾日守命皆大顯名曰敷露不能大富大貴
一看命務要求其主星命度命主身度身主須看強弱
以論禍福不必主星一一高強一一得地經云一星得
用終為顯貴吉人又云使一星背而莫救其非縱羣曜
吉而莫能為福又云一星加臨如此命永為吉慶譬如
五七品官員在任必員員識面其中有一員得力則侍
從州郡莫不刮目觀星當以理明推其次苐
一看命好星辰俱善柔亦不能為大事業又要一凶
星以助其權大凡吉星多凶星少則從吉論凶多吉
少則從凶論貴人之命非權不能以治世
一貴人之命多是䧟弱有不可觀者其中有一星得用
坐煞得時及官禄有釣起吉星暗加其位者皆貴不然
旁有吉星交照官宫及有吉星照八煞之宫皆貴
一看諸星皆如看命之法亦看三合及正照方斷吉凶
凡觀命先看命宫釣起飛來次看横衝直撞吉凶何如
若田宅吉安享父業終身無灾官禄吉僕馬昌盛榮貴
多財妻妾吉倡隨偕老昆仲和睦此乃五福全備之人
倘此三位值凶星照破縱富貴亦不能安享經云四
直之中最要相生而為妙正謂此也蓋官宫與財帛奴
僕同一局也田宅與相貎疾厄同一局也妻妾兄弟福
德同一局也
一看命須是看時令為緊春木夏火秋金冬水四季
土星須看旺相休囚死絶為要
一看得命皆善日月明㓗方為吉論蓋天地以日月為
主若日月明净方為貴顯經云貴人日月要分明日月
不明非貴人也
一論命之法先起五寅元遁點至命宫看是何干支論
經緯二星要緊再點至官禄是何干支次看天地人元
禄主再看吉星分布局面相生相尅何如又看諸煞方
布列之仔細詳推吉凶可判
一論父母妻子皆用五寅元遁去凡命度主起輔在強
吉之宫必富貴官祿主起輔陽者必主貴凡人亦宜近
貴見官先生云凡歷頭諸凶曜自是人欠審
一凡諸星入垣尅度者合大格局必貴遇限不好與諸
煞併此處大凶凡吉星陷退者减力一半煞會陰陽者
煞化為吉不妨大體只有灾火羅計孛只宜獨行若交
會大凶隨宫忌之或相生得用有力為富不仁對衝三
方四正或相遇主尅父母氣守命三方對照者必孤為
僧為道相得者吉尅入者凶或行限之必好善出家遇
此後限如舊
論五命(守命附)
一看立身立命何處宫度晝生人看命度主夜生人看
身度主如上弦望前望後及下弦生者看命度為緊亦
如命度之法
一立命既定更看晝生人夜生人晝生人不要火金月
孛羅照命夜生人不要土木日氣照命名曰五殘星皆
主貧賤不然則多憂少樂生平成敗碌碌到老
一晝生人則要太陽坐夘辰巳午未上方應朝陽向明
之格如晝生而太陽坐申酉戌亥子丑之地皆非合格
夜生則要太陰照命行限亦要火羅月孛當限方為得
體
一命坐祿坐貴坐庫長生駕殿夾貴人祿馬樞及蔭旺
斗標卦氣之鄉皆主富貴否則亦主衣食豐足
潭湛囦先生專取貴人祿馬只取用不同故官福星守
命大吉卦氣印符生旺斗標祿馬難得兼全經云坐命
會三星必主貴顯難得如此連鮮有合此格者
一命主度主𧺫坐的殺劫殺羊刃主其人有害父母骨
肉不全出祖破祖過房自立方免
一命劫殺的殺羊刃暴敗空亡死絶三煞飛廉殺者皆
主其人性不好心險行怪狼暴不仁衣食勞碌一事無
成
一命坐空亡及主星𧺫坐空或桃花帶馬者而又有炁
孛金水照之皆主其人慷慨風流歌唱花月女人值之
决主為娼
一十干坐命且如六甲生人不要立命在金度上名曰
鬼尅皆主勞碌不安只喜坐在生旺財帛宿之上坐水
度名曰坐父母之上土度名曰坐財帛之上坐火度名
脫局當以意恭詳得時得令為好其餘十干當效此推
之
凡守命要生星大妙如癸未八月初一日未時生斗上
安命孛守以五虎遁從寅上遁起丑宫得乙孛是天元
祿主大妙若是殺星專權終是不吉如壬申命五月二
十午時生巳上坐命土守二煞又是官福二星木丑火
酉三方經緯平生灑落只是性燥計水日在申四十五
見水計暴亡平生殺數人
一小兒命五月二十四子時戌上安命月守命金在午土
在寅三方皆是殺飛廉羊刃四歲瘟亡信乎殺之驗也
夏仁七官連命四象俱全格丙戌二月夘宫坐命火午
金酉土子共四千租白巖吴玉川丙戌二月子命坐
女火土夾羅計截半天萬石租又如六丙六巳生人安
命在申丙用金為正魁木為文魁官星己用金為文魁
木為官魁星
如六癸六庚生人安命在丑木為文魁金為官魁庚用
木為正魁金為官星故詩曰丙巳相逢癸與庚隂陽磨
竭兩宫亨官魁金木升晨殿白屋還應出監卿正謂此
也六戌生人安命在午金為官在酉火為魁在邜六
巳生人命在未金為魁在辰火為官在戌六癸生人命
在已木為魁在寅水為官在申合此最竒庚申人安
命在未坐玉堂火為官在午水為文魁在申入局拱命
如己未生人命坐申上玉堂木為官主在未金為魁主
在酉亦同如甲辰甲戌生人用太隂為文魁忌孛癸邜
癸酉生人用太隂為正魁忌火(盖甲辰甲戌納音屬火孛尅火故忌之癸邜癸)
(酉納音屬金火尅金故忌之)亥乃此辰垣廟之地天關也如六乙生
人安命在未月孛為禄主守命太隂入於邜崇勲之宫
獨亥位無星此縱漏關也
如太隂在未命與孛在卯此横漏關也生於夜者極清
貴若乙巳乙亥生人不取以其衝破天關故也
又格身命在未木在卯縱漏關也身命在夘木在未横
漏關也盖亥宫無星漏一木起来用事亦是一說此二
星卯木二宫往来俱為得地所為合貴格也
日從陽夜從隂如日生人寅午戌申子辰坐命以日土
木水用事夜生安命巳酉丑亥卯未以月金火用事為
福最厚若日從隂夜從陽則為背乃隂錯陽差為福最
緩經曰三方若背其人空貴無官
一安命煞前主後如已酉生安命在子木為煞星在亥
居命之前土為命主居煞之後一前一後各得其地遇
者冨貴可知餘倣此或命限之主釣起值煞星居前不
能反尅者不以凶斷
愚意此說未穏凡已生人子宫安命者以木為財福
星果老以財福尅命為吉五星經亦云若還有用不為
凶權重凛威風二經皆不以木為忌此處獨言凶者恐
亦未究財福尅命之說歟聊述鄙見以候知者
一人命多有生時不定以子為亥以亥為子以初為末
以末為初則坐度不同星辰轉動故曰言禍福不凖須
是加减定其灾祥受生受尅方能言其吉凶經云一不
可拘二須敢斷以禍福不應未可據言休咎必然之理
大抵村落之人無譙樓更鼓又有晦冥風雨氣候不齊
難以定時又有溺愛而明者聞人說此時為凶彼時為
吉便以吉者為主故禍福不應推命者當意消詳詳之
不可以誤傳誤自壞術法可也
一夾命要日月夾命福祿夾命官魁夾命印貴夾命三
合拱之者亦然皆主富貴或命度主身度主起坐别處
而夾拱之者但無剥雜皆是大貴
一劫殺的殺亡神羊刃之宫或吉星夾其上者其凶暴
不可勝言致死於非命
論財帛
財帛一宫人生受用之大端也或福祿照財帛日月照
財帛四財互垣身命二主臨財及財帛星又逢生旺得
時得令皆是有財之人既有財則可以養妻育子求功
名用奴僕若財主失經囚耗暗刑照財此是無受用之
人若財帛不好亦未可遽言其貧又看田宅宫如何
論兄弟
兄弟之宫與福德妻妾會為一局兄弟之分與吾本
同一氣果老云命居閑極兄弟有争釁之風蓋人
與兄弟須是各安其分可也若命入兄弟我旺則尅
彼彼怒則仇我故果老有争釁之論閑星入命者
亦然惟田財官福入其宫者主兄弟豪富空亡的破
入此主兄弟貧賤孤寡居之則孤雁獨行官符居之
必逞訟刃雄居之則帶疾馬星入則兄弟東西咸池入
則酒色迷戀又看宫主如何
論田宅
田宅之位人生受用之源或田宅主星不起或有福德
照臨田宅日月照身命主坐田宅亦作有財帛名望之人
既有田宅則妻子功名皆自此出又一婦人田宅宫如
刑囚暗耗坐其宫者并有要殺在上皆主破敗外家冷
落兄弟無情大抵婦人最重田宅財帛二宫
論男女
水宫一數火宫二數木三金四土五加吉星則足其數
加凶星刑尅者必孤三方對衝稍輕若本宫及三方對
宫相得者皆吉或尅或不尅皆隨星論之
一男女宫坐禄馬貴人長生及有吉星照者皆主得貴子
及孝順賢能之子更加有吉星三方對照者子宫必好
如子坐劒殺的殺死絶之宫及無吉星照者皆不得好
子併作無子斷一男女宫有羅計孛火刑囚暗耗者
皆主其人多子婦人一年一産及老皆不得力如鷄抱
鴨相似不然忤逆之男多出在外雖有若無一夜生
太陽獨照男女宫而無星以輔之者主無子晝生而見
獨月亦然惟有夜生水輔日在男女宫者反主有子
以其孤陽不生孤隂不成故有此論又看其主星要緊
只喜恩生男女主在強宫實地自然有子若有殺害空
亡則减半力假如日生人太陰守男女宫男女主又飛起
在弱宫或化直難星或落空亡多主無子夜生人太陰
守之又看其男女星飛在強弱宫分輕重論如主星飛在
強實之位則主損頭胎終還有子先女後生男之類如
主星有落空強之地則主多生多尅如白虎六害華盖
臨之流年旬中又空則可知其必無子也如男子主星
及男女宫暫為流旬所空則只此十年無子過旬又計
生子不可執一如男女主是我命之煞守陽刃煞六害
奴僕白虎之宫則多生不肖之子如主星守天月二德貴人
及諸強宫與恩星守則帛或男女主為恩星者多生德力賢
貴之子而無疑矣男女數見首條如星坐實強宫各添一數
論奴僕
一身坐奴僕有吉有凶貴人之格多是身人主入奴僕
而貴者亦有入奴僕而賤者如奴僕宫主原是六馬貴
人長生帝旺駕殿祿勲之地皆不可以奴僕論皆為國
出力大貴之命如奴僕宫原是的殺羊刃亡神飛廉死
絶暴敗之鄉而身命主又陷其上此是奔走服役奔波
無成之人方以奴僕言之一奴僕不獨轄人貴賤勞逸
亦主僕馬侍從本星坐於強旺之地更加吉星出之必
主僕馬豐盛若主星弱奴星強反被奴僕欺害果老云
主弱奴強奴僕有侵凌之患大扺以身命高強為上也
論夫妻
一妻宫是禄貴長生帝旺之地皆主好妻及美貌多能
如妻宫是死絶的殺劫殺暴敗皆不得好妻更會孤寡
惡宿必主無妻術家所云鼓盆星五行絶位是也會喪
弔二符計都必尅妻如妻星是殺星坐強坐實或殿駕
或守田宅守財帛者主妻多做大規模欺凌夫主也
古人以日為夫妻但年月日時多一干者為犯重婚故
有兩甲兩妻之說五星專以妻妾宫主星看其空實弱
強生尅之理以明之如是第宫主落空亡居弱地有的
殺六害白虎加其宫分及臨其主所守之地者必多尅
害如妻星化直難坐咸池的殺同宫必多産厄而亡如
妻星是太隂坐未或在午或入兄弟宫多主因親致親
或姨兄弟為之或妻星单坐華盖及陽刃我命宫坐白
虎者則多與妻不和隔角之類如妻星落陷若得餘氣
有力必有小妻偕老又如妻星坐咸池與兄弟主奴
僕主同宫又有的殺驛馬夾之者則主其妻與外人及
奴僕通情者極驗不可不信婦人尅夫亦以兄弟宫
主星依次條斷之萬不失一
論疾厄
八煞之宫非特主人疾厄亦主人一生操權若權星印
星福星禄星居之皆主其人有重權虚實經云身命入
八煞官禄少年湏早發若還八殺入命来疾病纏身那
可脫
一看帶疾先看命度身度受尅否又起煞坐煞與不坐
煞更看疾厄宫主有何星坐其上如八宫有火羅計
孛刑囚暗耗諸凶併會其上者皆主重疾如疾厄宫無
生而三方對照有凶星交照者皆主帶疾
論遷移
一遊行坐驛馬主人過房出祖坐長生馬者有四方
之志遊行遇吉星出入見貴扶持會惡煞浮沉則飄
蕩亡歸也或小限入遷移者亦主動
論官禄
一官禄不要煞星尅其宫名曰官鬼如官禄在亥却不
宜金星入内亦不宜三合四正宫值之皆主其人徤訟
不然遭官破家亦主其人無官食禄之分諸宫皆倣此
看官禄宫不宜財星生旺守照及犯天雄羊刃惡星主
人貪財壞名亦不喜官星尅命經云官禄尅命以名立
身以名喪身更不喜十宫逢羅主人粗豪徤訟
論福德
一看命須先看福德為要蓋人生處世以福為最有福
則以立妻子立名利致富貴福德既虧前數者未見其
可得也福宫者人生之主若福禄居福身主命主入福
又有日月照福德權貴蔭印諸星照福金水夾月居福
皆是有福之人為人性必端厚量必寬洪仁慈處世無
尅薄之患亦主有夀可以定人之性情每試累騐若同
土計生福德者其人必寡言語性沉重若福德有刑囚
耗星居其上者其人必是尅薄之徒兇狼之輩大寬小
急不仁不義之流心多奸偽言不忠信詭譎欺詐之徒
奸謀機巧之輩未見其為有福如福德無好星又看三
方對照有何星照之如三合對照守照俱無未便言其
吉凶更看財帛何如以消詳之
一福德官禄二宫最要吉星臨照之如日月居官福福
禄居官福水日金月各居官福行限遇之皆發福如福
禄二宫無星守照或釣起有吉星暗加其上者亦吉又
看三合對照之宫以斷休咎未嘗官福二宫無吉星照
臨是為富貴之人如官福二宫原本無宫主又恐釣起
對照又無星辰一生虚花無成可知凡看命以福德
田宅財帛三宫為重若俱無吉星便不可以為福只是
尋常碌碌命斷之
論相貌
金星獨行相貌清秀温潤木星瘦長清爽水星眼目俊
火星日生則面紫黑夜生則紅白土星肥白長大夜生
則矮黑孛星則額角骨露日生長大好顔色夜生顴骨
露而細小羅㬋頭額闊大骨格粗多鬍鬚計長大面骨
粗露夜則身小而眼露炁星好相貌多髭太隂温潤肥
白夜黑小太陽日生黑色赤夜生清白爽氣凡看相貌
如命裏有星須看先入者斷之若命與相貌皆有星亦
依術斷之及三合對照推之主星起會刑囚暗煞主破
相暗疾不然雕花刺文之軰
論女命
女命以對宫夫星為主看夫星起在何宫得位得所或
吉星坐之或從陽三方對照加吉星者必嫁好夫可隨人
盤逐宫推看入官禄得地主有貴夫人福德主夫有福
入財帛主夫有財入兄弟主見棄相嫌恐與兄弟有情
入田宅主夫有業入男女主有子息入奴僕主勞碌喜
為庖厨或與僕通入七宫或因親而成入疾厄主夫有
疾入遷移主夫遠出離祖入相貌主夫有貌入命宫與
吉星加臨得用相生冨貴雙全又看得經失經如何或
加煞或加四餘逐宫推看恐三方對照吉凶如何不可
槩論須看坐命度主宫主起在何方皆一細推十二宫
宫主星有用與否
一女命必看身主如何女人最要身清吉不可駁雜金
水相從太隂則吉逄惡星則凶又看人盤得所不可執
論逐宫推之則可忌三方血刃加沓計羅照命或沓在
刃宫或守照必主血氣疾亡大忌飛刃逄交破
凡丁已生人太隂以作刃主論逢飛廉大凶次看福主
如何福主失經入弱宫必無福入強宫得所生平有福
一婦人命坐驛馬又帶水孛照命照身或在五弱之宫
主其人滛奔其與男子同斷
一婦人不宜太陽坐命照命加以身強皆主欺夫奪權
性急有男子之志
一娼妓之命必犯桃花計孛金孛水孛福德必不好夫
星必陷夫宫必駁雜相貌宫必好男女宫必傷犯惡星
一凡婦人天馬地驛守命者滛
一婦人忌四餘主旺皆主重婚月孛當頭伶俐太過尅
夫害子猶有醜聲多滛下賤若命坐咸池者必滛行限
遇之滛而凶土孛滛穢金炁無擇水火滛而刑火土孤
孀或男女星陷而得地又當生貴子而有好稱呼也
星命溯源卷五
