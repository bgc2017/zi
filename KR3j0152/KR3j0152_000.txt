蟫精雋雜家類三(雜說之屬)
提要
(臣)等謹案蟫精雋十六卷明徐伯齡撰伯齡
字延之自署曰古剡盖嵊縣人書中十二巷
之末有籜冠生傳一篇即張錫為伯齡作者
又曰生杭人也豈嵊其祖籍歟傳稱其嘗集
籜為冠嘯歌自得若不與於人世者雖博學
能文善書工琴熟律而不肯以技自試則亦
山林放曠之士考張錫為天順壬午舉人官
山西山隂縣教諭則伯齡為天順中人故所
記有成化癸巳癸夘事明末杬州别有一徐
伯齡崇禎庚辰舉人官永夀縣教諭名姓偶
同非一人也是書雜採舊文亦兼出已說凡
二百六十一條大抵文評詩話居十之九論
雜事者不及十之一其體例略似孟棨夲事
詩其多錄全篇又略似劉壎隐居通議其中
猥瑣之談或近於小說而遺文舊事他書所
不載者亦頗賴以有傳其論周德清中原音
韻一條尤為明確千頃堂書目作二十卷此
夲僅十六卷前後無序跋亦無目錄不能知
其完缺其中多闕字闕句又所錄詩文往往
但存其標題而其文皆作空行盖繕錄者圖
省工力因而漏落今于有可考者補之無可
考者則亦姑闕焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
