蟫精雋卷七
明徐伯齡撰
辯水仙
宋楊廷秀萬里題千葉水仙花自序云世以水仙為金
盞銀臺蓋单葉者其中真有一酒盞深黃而金色至千
葉水仙其中花片揉雜密締一片之中下輕黃而上淡
白如深一截者與酒杯之狀殊不相似而千葉者乃真
水仙云詩云燕葉葱根兩不差金蕤風味獨清嘉薄揉
肪玉圍金鈿淺染鵝黃剰素紗臺盞元非千葉種平容
要是小蓮花向來山谷相看日知是他家當自家
夀光先生傅
任松卿夀光先生傳夀光先生名鑑者西蜀人父同嘗
輸作尚方其母范氏夢明月入懷同曰此奇徵也吾為
爾成之後遇祝融氏盧中得煉養術神光滿室彌月不
散果生鑑鑑生未有識察會負局仙人從代來見鑑奇
曰此不迎不將應物而不藏者乎命以金膏塗頂玉水
洗胷鑑遂光明善照人之妍醜皆愛鑑鑑亦不少假借
毫髮無隠對之者衣冠必肅武帝初待詔建章宫帝將
御冕而朝羣臣召鑑侍帝改容臨之賜錦裀玉匣進為
玉臺郎時方置大長秋以鑑賜貴人陳氏氏自得鑑益
自修飾容儀絶國遂冊陳氏為皇后皇后受冊已謝曰
妾待罪後宫不能自媚陛下以鑑賜妾妾膏沐必對鑑
今妾以色承恩鑑之力也乞封鑑如儀乃封鑑容成侯
賜錦裀如故后立十餘年挾婦人媚道覺女子楚服棄
市相連者三百餘人賜冊皇后上璽綬罷退長門宫鑑
懼毁求容平陽主家謳者衛子夫善鑑帝祓霸上還過
主家所侍良家女皆不悅獨悅子夫得幸軒中入為皇
后后不引鑑不敢侍上上知鑑能飾后容出入不疑加
賜五龍五縵后立三十八年與戾太子擅發兵誅江充
朝廷大怒執金吾劉散奉冊收皇后璽綬后自殺帝乃
制詔御史容成侯鑑克明喜飾置(闕)物後宫賴之然
二后實危朕而鑑不察反飾置之雖好色必惡心朕幾
中焉夫能察人之形而不能察人之情能飾人之容而
不能飾人之心容成侯何以自明遂廢棄民間晚號夀
光先生太史公曰古公亶父周之初也鑑豈其裔歟胷
中不正眸子眊焉鑑豈不善察者飾置之過帝甘心焉
以貌取人罪鑑誤矣松卿名士林字宗實鄞江奉化人
生宋理宗寳祐癸丑殁元武宗至大己酉以文名兩浙
間為趙子昂鄧善之諸公所知嘗授生徒於杭開元宫
云
幕士評詞
予過南蘭陵於友人處獲見王灼碧窗漫志中載東坡
玉堂有幕士善謳因問我詞比柳詞如何對曰柳郎中
詞只好十七八女孩兒執紅牙板唱楊柳岸曉風殘月
學士詞須關西大漢執鐵板唱大江東去公大笑(闕)
禁釀
元羅志仁禁釀詞名木蘭花慢云漢家糜粟詔將不
醉飽生靈便收拾銀罌當壚人去春歇旗亭淵明權停
秫徧人間暫學屈原醒天子宜呼李白婦人却笑劉伶
提壺盧更有誰聽愛酒已無星想難變春江蔔
萄釀綠空想芳馨温存鸕鷀鸚鵡且茶甌談對晚山
青但皓秋風魚夢賜酺依窵波冥鐵崖亦有詩云
三月皇都酒禁酤山禽空自喚提壺煙生陸羽新茶
竈塵滿黃公舊酒壚月下不須攜妓飲花前何必倩
人扶滿朝多少賢卿相盡學醒醒楚大夫命意相同
云
楊眉菴詩
眉菴先生楊孟載基洪武初任山西按察使為吳
下詩宗與太史高季迪啓潯陽張來儀羽記室徐
幼文賁皆齊名時稱高楊張徐語極纖麗其詠春
水春草二詩尤膾炙人口春水詩云溶溶漾漾欲
平橋知是巴江雪盡消紅雨落花來滚滚綠煙芳
草去迢迢沅湘已没鷗邊渡湓浦新添鷺外潮向
晚漁郎走相報大家齊上木蘭橈春草云嫩綠柔
藍遠更濃春來無處不茸茸六朝舊恨斜陽裏南
浦新愁細雨中近水欲迷歌扇綠隔花遥襯舞裙
紅平川十里歸人晚無數牛羊一篴風又有句云
柳花嫩如鵝破殼蘚痕斑似鹿辭胎又云尚短柳
如初折後已殘梅似半開時其精妙工緻奪化工
之功大率多此類也其詩餘尤工云
盜犬賦
費襄梁溪漫志宋滕逹道未遇時與諸生講學於僧
舍主僧出諸生夜盜其犬而烹之事聞有司欲治其
罪滕公為丏免守素聞其能賦因諭之曰能為盜犬
賦則將釋之滕即口占其辭惟僧不淨犬也宜偷徹
藍宫之夜吠充絳帳之晨羞既欲思於實腹遂乃設
於空喉餅餌引來猶掉續貂之尾索綯牽去難回顧
兔之眸守大笑即置不問
遺山妹
元遺山好問之妹為女冠文而艷張平章當揆欲娶
之使人囑遺山遺山辭以可否在妺妺以為可則可張
喜自往訪覘其所向至則適自手補天花板輟而迎
之張詢近日新作應聲答曰補天手段暫施張不許
纖塵落畫堂寄語過簾雙燕子移巢别處覓雕梁
張竦然而出
三惡圖
張光弼號一笑居士元江浙省員外後居苗帥楊旺扎勒
帳下有時名嘗見其題劉耀卿畫三惡圖詩云石門激
浪雪無迹松下瀑流雷有聲百折狂瀾雖是險人心方
寸最難平雄渾有味集中不載因為錄之
邵菴屏上對
道園虞邵菴先生集未達時魯齊許文正公衡延置家
塾而先生落魄不羇日出遊公每至塾諸生輙曰先生
出矣公患苦之常宛轉為先生言已而如故一日題對
句於先生卧屏間云日日嬉遊知虞公之不可諫蓋用
孟子全語扺暮先生回已被酒大醉視屏間對即拔筆
書於右云朝朝絮䀨何許子之不憚煩似若天造地設
何其捷切如是耶
重疊金
舊見唐人一詞行雲流水一句含情深妙昔虞邵菴示
人作詩法以打起流鶯兒莫教枝上啼啼時驚妾夢不得
到遼西予於此詞亦然詞云薔薇帶露珍珠顆美人折
向庭前過含笑問檀郎花強妾貌強檀郎若相惱番道
花枝好一向發嬌嗔碎揉花打人蓋菩薩蠻也一名重
疊金
中原音韻
北樂府用字皆北音與沈休文所傳四聲韻不同盖地
居土中為陰陽之所和會五方之雑億兆之廣擇其通
者曰中原正語取四海適中天下同聲而無滯者也其
音有平上去三聲而無入聲其入聲字皆附派入三聲
之内燕山卓從之作中州韻為志亦勤矣惜其所收不
能什百四方未解之音使後學莫知適從至如秉持之
秉克巳之克肉食之肉皆不見錄未得為成書也若夫
瓊林雅韻則其收尤駁雜以南音謬戾可憎詞人病之
元高安周挺齋德清復作中原正韻較前為勝然其間
猶有未能盡善者試有一二言之至若握雨携雲之握
詞中多用如握手握霧拏雲掌握一握握筭之類韻既
不收音從曷得今之謳者往往無定音伍或音襖又有
音鳥買切者至如曹大家之家音姑漢雋明釋何為稱
不敢收而遂棄之況三聲既定又言聊以廣其押韻為
作詞而設然呼吸言語之間還有入聲之别嗚呼既定
中天下之音何方語市言之可證也今京師之人呼客
讀如怯以往為網而反以遺忘之忘為旺寧能從之乎
既又譏時人呼龐涓為龐堅淵明為烟明非矣而未免
懸絶為昡絹帛之絹為建其能盡變之乎蓋以理推則
天下之音無適不可耳徒以耳目為異同胡能得四方
之正乎今南人呼府縣之縣為眩健羨之羨為旋(去聲)月
桂之桂為寄季孟之季為巨指揮之揮為吁亦可以言
語呼吸為證耶歡娛之娛六書即古唐虞字今與提撕
(音嘶)騂(音星)色字咸誤於世久矣而德清乃謂從旁讀亦無
害而又譏騂字之謬噫均之以偏旁之讀何獨騂乃異
於娛撕哉是可笑也驚嚇之嚇不收齊微與黑字同音
而入皆來作蟹刁槊之槊不收戈禾而與蕭豪叶作炒
城郭之郭不收戈韻而亦從豪作稿則棺槨之槨讀為
棺稿可乎然又凡例不縝考據未盡乃從而文之云字
有不可施於詞之韻脚不能盡收毋譏其不備蓋雖其
字不可施之押韻其不可施於詞語中乎既入詞語寧
可不知其讀作何音歟又是書既成陰陽有字固然矣
墨本乃以一字乂有陰陽之分既而自亦難掩復設飾
詞謂云友朋索之難郤已寫數十本散之江湖當時慮
為圖利之徒盜刊非我有也故以此混之此言豈公天
下之心歟是其矛盾可見矣沈約為吳興語言固無俟
語而已德清乃欲為人轉其喉舌換其齒牙其抑難乎
爾焉惟其選定四十詞中有精粹者予故重為錄出二
十五章併外附撥不斷一章共二十六章以備賞音者
鑑之云
挺齋妙選
仙吕寄生草長醉後方何礙不醒時有甚思糟醃了
兩箇功名字醅渰了千古興亡事麴埋了萬丈虹霓志
不達時皆笑屈原非但知音盡說陶潜是雙鴈兒
洞賓出聖超凡本有神仙一抹絛九陽巾君是真人
一半兒自將楊柳品題人笑撚花枝比較春輸與海
棠三四分再偷勻一半兒臙脂一半粉金盞兒據
胡床對瀟湘黃鶴送酒仙人唱主人無量何妨若捲簾
邀皓月勝開宴出紅粧但一樽留墨客是兩處夢黃糧
中吕迎仙客雕簷紅日低畫棟彩雲飛十二玉闌
天外倚望中原思故國感慨傷悲一片鄉心碎謁金
門早霞晚霞粧點廬山畫仙翁何處煉丹砂一縷白
雲下客去齋餘人來茶罷嘆浮生指落花楚家漢家做
了漁樵話普天樂浙江秋吳山夜愁隨潮去恨與
山疊鴻鴈來芙蓉謝冷雨青燈讀書舍怕離别又早離
别今宵醉也明朝去也留戀些些喜春來閒花醖釀
蜂兒密細雨調和燕子泥綠&KR1624;蝶夢覺來遲誰喚起簾
外曉鶯啼滿庭芳知音到此舞雩點也修禊羲之
海棠春已無多事雨洗臙脂誰感慨蘭亭古紙自沉吟
桃扇新詞急管催銀字哀絃玉指忙過賞花時十二
月堯民歌自别後遥山隠隠更那堪遠水粼粼見楊
柳飛綿衮衮對桃花醉臉醺醺透内閣香風陣陣掩重
門暮雨紛紛怕黃昏忽地又黃昏不銷魂怎地不銷
魂新啼㾗壓舊啼㾗斷腸人憶斷腸人今春香瘦幾分
縷帶寬三寸四邊靜今宵歡慶軟弱鶯鶯可曾慣
經欵欵輕輕燈下交鴛頸端詳看可憎好殺無乾淨
醉高歌十年燕市歌聲幾點吳霜鬢影西風吹老鱸
魚興晚節霜榆暮景南吕四塊玉買笑金纏頭錦
得遇知音可人心怕逢狂客天心沁紐死鶴劈碎琴不
害磣正宫醉太平人皆嫌命窘誰不見錢親水晶
丸入麫糊盆纔粘拈便衮文章糊了盛錢囤門庭改做
迷魂陣清廉貶入睡餛飩葫蘆提倒穏塞鴻秋腕
冰消鬆却黃金釧粉脂殘淡了芙蓉面紫霜毫蘸濕端
溪硯斷腸詞寫在桃花扇風輕柳絮天月冷梨花院恨
鴛鴦不鎖黃金殿商調山坡羊雲鬆螺髻香濕鴛
鴦被掩春閨一覺傷春睡柳花飛小瓊姬一片聲雪下
呈祥瑞把團圓夢兒生喚起誰不做美呸却是你梧
葉兒别離易相見難何處鎖雕鞍春將去人未還這
其間央及殺愁眉淚眼越調天淨沙枯藤老樹昏
鴉小橋流水人家古道西風瘦馬夕陽西下斷腸人在
天涯恁闌人花陣輸贏隨幔生桃扇炎凉逐世情
雙郎空藏瓶小卿一塊冰塞兒令烟艇閒雨蓑乾
漁翁醉醒江上還啼鳥關關流水潺潺樂似富春山數
聲柔艣江灣一鈎香餌波寒回頭觀兔魄夫憶放魚竿
看流下蓼花灘雙調落梅風金刀利錦鯉肥更那
堪玉蔥纖細若得醋來風韻美試嘗著這生滋味凌
波仙一聲梧桐一聲秋一點芭蕉一點愁三更歸夢
三更後落燈花碁未收嘆新豐逆旅淹留枕上十年事
江南二老憂都到心頭慶東原參旗動斗柄那為
多情受用些兒箇殿前歡醉歸來入門下馬笑盈
腮笙歌接至朱簾外夜宴重開十年前一秀才黃虀菜
打熬做文章伯江湖氣槩風月襟懷賣花聲細研
片腦梅花粉新剥真珠荳蔲仁依方修合鳳團春醉魂
清爽舌尖香嫩這孩兒那些風韻其撥不斷另附於
後云
女婦能詩
春渚記聞建安暨氏女子十歲能詩人令賦野花詩云
多情樵牧頻簪髻無主蜂鶯任宿房觀者雖加驚賞而
知其後不保貞素竟更數夫流落而終與毘陵女子詠
破錢相同破錢詩云半輪明月揜塵埃依稀猶帶開元
字想得清光未破時買盡人間不平事又有詠文君詩
云當時曾笑卓文君豈信絲桐解誤身今日未彈心已
亂此身元自不由人詩話謂雖有才致非女子所宜又
南宫縣君錢氏詩云士悲秋色女懷春此語由來未是
真倘若有情相眷戀四時天氣總愁人意亦相同云
天香引
輟耕錄載道園虞邵菴伯生先生於揭曼碩學士奚斯
家賦三謁草廬圖天香引隔字一押韻以為至難且稱
先生之才為不可及暇日遊湖上登孤山和靖祠復於
粉牆上得一闋亦其體也其詞云至當時林氏山祠驛
使何之取次南枝飄潰臙脂蕉斯故紙抑死荒絲志寒
澀雄雌鷺翅參差母子鸕鷀撚此吟鬚彈指歌詩勸爾
金巵何事嗟咨後友人復以一闋來竟不用他字疉韻
而成尤出竒外一等詞云護吾廬綠樹扶疎竹塢獨居
舉目須臾鷺宿芙渠烏居古木鳬浴菰蒲夫語婦壺沽
綠醑主呼奴釜煮鱸魚俗務俱無布素粗服書屋讀
書蔬圃鋤蔬中原正音綠讀如盧竹如主獨音都吾
切目如慕宿音思主切木如暮浴如裕俗音須如切屋
音五故切讀與獨同醁與綠音同蓋盡以一屋二沃收
入魚模相叶故也惜不知作者名字此詞在雙調即
古夾鍾商本名折桂令又名蟾宫曲詞人多命名天
香引云
荆公字謎
雞肋編載王荆公安石作字謎云兄弟四人兩人大(音墮)
一人立地三人坐家中更有一兩口便是凶年也好過
蓋儉字也又云親兄弟日日昌堂兄弟木目相親兄弟
火火炎堂兄弟金今鈐又云掘地去土添水成池又云
寒則重重疊疉熱則四散分流兄弟四人下縣三人入
州在村裏只在村裏在市頭只在市頭蓋言點也又婦
字謎左七右七横山倒出又云一人姓任名忍販金與
錦將過潼關時方禁金與錦不得過關關吏遮之任懇
求欲入吏云法重難從但君自入關而貨不得進乃書
報云任忍入金錦禁急又錢氏私記荆公舉酒令字謎
云四口盡皆方十字在中央若做田字商不是杜家郎
蓋圖字也
王劉互譏
王銍默記云劉貢父攽與王介甫安石最為故舊荆公
嘗戲拆貢父名曰劉攽不直一分文貢父復戲拆荆公
名曰失女便成宕無宀(音綿)真是妬下交亂真如上交誤
當宁荆公大慙而心銜之
蟫精雋卷七
