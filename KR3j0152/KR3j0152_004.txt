蟫精雋卷四
明徐伯齡撰
織屨
韓非子云魯人身善織屨妻善織縞而欲徙於越或謂
之曰子必窮矣魯人曰何也曰屨為履之也而越人跣
行縞為冠之也而越人被髮以子之所長游於不用之
國欲使無窮其可得乎予謂此與屠龍技成而無所用
齊王好竽而抱琴於王者之門者何以異
黃河詩
唐羅昭諫隠黃河詩云莫把阿膠向此傾此中天意固
難明解通銀漢應須曲纔出崑崙便不清高祖誓功衣
帶小仙人占斗客槎輕三千年後知誰在何必勞君報
太平良有所譏而云然乎其頸聮金鍼集以為失之大
怒其辭躁云
桑寄生傳
(闕)
惜哉國初江陰孫大
雅作之所著集藥名而為之也
和龍洲詞
詩詞餘話云沈景高吳興烏程人亦佳子弟也流落不
遇於世人亦不知其能詞一日見其嘗和劉龍洲指甲
詞纖麗可愛乃與定交其詞云新脫魚鱗平分鵝管愛
勒眉彎記掐恨香蕉愁悰細說畫情嫩竹怨曲新飜族
撲梅英妝鬟低歛珠領重交猶道寒嬌無奈笑輕拈杏
蔕淺揭湘班宫碁也學偷彈時綰就同心羞自看解傳
杯頻賭藏&KR0848;羅袖歸期重數刻印闌干暗解綃裳倦彈
瑶琴餧蕊鶯兒繡閣間風流處露雞頭新剥消遣郎閒
調即沁春園也
元賢詩餘
元賢作南詞極韞藉往往過宋之作者如許魯齋衡書
懷滿江紅云親友留連都盡道歸程匆逼還可慮干戈
搖蕩路途艱厄萬事豈容忙裏做一安惟向閑中得便
相將妻子抱琴書青山側行與止吾能識成與敗誰
能測但粗衣淡飯小&KR1624;容膝桑梓安排投老地詩書准
備傳家策使蘇張重起論縱横心難易中齋鄧光薦
秋感唐多令云雨過水明霞潮回岸帶沙葉聲寒飛透
窗紗堪恨西風吹世換更吹我落天涯寂寞古豪華烏衣
日又斜况興亡燕入誰家惟有南來無數雁和明月宿
蘆花杜善夫恨别太常引云碧厨冰簟午風凉都是
好風光獨自守空牀淚滴了千行萬行别時情意去時
約剛道不思量不是不思量說著後教人話長詹天
遊閨情阮郎歸云斜河一道界相思好秋都上眉鸞牋
象管寫心啼搦愁題做詩添别恨卜歡期燈花紅幾
時看看月上小&KR1624;兒夜香今夜遲滕玉霄賓七夕玉
漏遲云問誰乞巧誰知巧處成煩惱天上佳期底事别
多歡少雨露雲晴半晌又早被西風吹曉愁未了星河
隔斷銀河深杳可笑兒女浮名似爪果絲縈繞百拙
無能贏得自家華皓我笑嫦娥解事但歲歲孤眠空老
歸去好江上綠波烟草司馬九臯重九最高樓云登
高懶且平地過重陽風雨又何妨問牛山悲淚又何苦
龍山佳會又何狂笑淵明歸去有何忙也休說玉堂
金馬樂也休說竹籬茆舍惡花與酒一般香西風莫放
秋容老時時留待客倘徉便百年渾是醉幾千場曹
通甫詠白蓮木蘭花慢云杏香花帶露暎曉色淡秋塘
恨太華峯高廬山社遠身世相妨誰知半溪烟景且乘
閒華髮照滄浪羞殺風標公子一生何恨清香仙家
搖曳水雲鄉高顛郤濃妝看脈脈盈盈何消解語已斷
人腸呼童更須沽酒待夜凉和月捲荷觴明日醒來信
筆新聲付與秋娘曾棣横舟詠簾下鎖&KR1624;寒云綉額
雲横銀鈎月小綠楊庭院疎明滿幅永晝未忺高捲愛
空紋巧韻曲波弄晴日色花陰轉任篩金影碎輕敲簷
玉礙雙飛燕凝見窗留篆影六曲雕闌翠深綘淺香
風暗度不隔嬌鬆鶯囀似無情重霧下垂嫩桃想像添
笑臉望瑶階窣地雙鴛注盼金蓮遠顔子俞留客清
平樂云留君且住且待晴時去夜深水鶴雲間語明日
棠梨花雨樽前不盡餘情都上鳴絃細聲二十四番
風後綠陰芳草長亭楊樵雲影題滿庭芳云只道空
烟又疑流水依依却是行雲了然相對又是夢紛紜半
面春風圖畫黃金在難鑄昭君溪橋斷梅花晴雪端的
三分真真難喚醒三年抽藕織得榴裙甚徘徊窺鏡
交翼鸞文一片飛花來去并刀快剪取晴紋無情處分
明眉眼強半帶春醺真所謂黃絹幼婦外孫虀臼也
詠事痛快
鮮于困學鈎玄云劉雲震祭酒題明皇擊鼓圖詩宫殿
蕭森蔭碧梧杖頭白雨趁花奴迅雷飛下漁陽鼓一曲
霓裳救得無又高齋漫錄載李恭山節汾州人也賦楊
妃菊云命萎嵬坡萬馬泥驚魂飛上傲霜枝西風落日
束籬下薄倖三郎知未知成化癸巳歲予北遊苕城見
慈谿王柏源淮題張良進履圖云雷震金椎博浪沙膽
酸空動祖龍牙只兜一隻青絲履踏轉乾坤與漢家詩
皆議論激烈明白痛快非捕風繫影者之可語柏源時
年六十餘矣
奇句不全
嘗讀桃源手紀南昌士人周伯仁及之和人春雪詩有
聮云照天不夜梨花月落地無聲柳絮風惜無全首後
又見胡嶠飲茶詩一聮云霑牙舊姓餘甘氏破睡當封
不夜侯奇哉全篇惜不得而見也不特此也古詩如水
向石邊流出冷風從花底過來香呌月杜鵑喉舌冷宿
花蝴蝶夢魂香拂石坐來衫袖冷踏花歸去馬蹄香皆
無全首然皆奇句也
黃雀鮓
宋楊廷秀萬里因李聖俞求黃雀鮓法作詩遺之云江
夏無雙小道士一丘一壑長避世裁雲縫霧作羽衣蘆
花柳綿當裘袂身騎鴻鵠太液池脚踏金蟇攀桂枝渴
飲南陽菊潭水饑啄藍田粟玉枝今年天田秋大熟紫
皇遣刈神倉榖一雙鳬舄墜雲羅夜隨弋人卧茅屋賣
身不直程將軍却與彭越俱策勲解衣戱入玉壺底壺
中别是一乾坤水晶鹽山兩歧麥身在椒蘭衆香國玉
條脫下澡凝脂金叵羅中酌瓊液半生學仙不學禪刳
心洗髓糟牀邊諸公俎豆驚四筵猶得留侯借箸前昔
為飛仙今酒仙更入太史滑稽篇
吕城懷古
予鄉先正存齋瞿宗吉先生吕城懷古詩云周郎早世
魯侯終江左經營藉阿蒙納欵何須通漢賊藏機可惜
害關公驅馳中土雖無策保障全吳亦有功破屋三間
遺像在夕陽飛鳥紙錢風感慨深矣先生名佑字宗吉
生值元末兵燹間流離四明岌亂姑蘇明春秋經尤嗜
著述尋以仁和山長歴宜陽臨安二縣既而相藩藩屏
有過先生以輔導失職坐事繫錦衣獄尋竄保安為民
太師英國張公輔起以教讀家塾晚回錢塘以疾終所
著有通鑑集覽鑴誤香臺集剪燈新話樂府遺音歸田
詩話興觀詩順承稿存齋遺稿詠物詩屏山佳趣樂全
稿餘清曲譜保安新錄保安雜錄等集一見存其目喪
亂以來所失亡者往往人為惜之如剪燈錄采芹稿春
秋貫珠春秋捷音正葩掇英誠意齋稿管見摘編鼔吹
續音風木遺音存齋類編天機雲錦遊藝錄大藏搜竒
學海遺珠等集兹不可復得也一子讀先生香臺集惜
其引據竒僻而無釋之者後學病焉菊莊乃命予宜為
之註承命三閱月而書始成是以益仰先生博雅之才
為不可量也夫先生於流離顛沛喪亂之餘晚值多故
之秋而其著述不衰學問益富視彼飽食終日無所用
心者有愧多矣
王翰林詞
翰林王先生名洪字希範號毅齋錢塘人永樂中由郡
庠生以春秋領薦登進士第時年十八任行人陞吏科
給事中遂為翰林檢討修永樂大典為副總裁陞修撰
又歴侍講三以大比典文衡遷禮部儀制主事卒時年
四十二其疾也得賜藥物其卒也又得賜棺給舟載歸
江右素稱文獻邦而諸老前輩咸謙遜折節下之凡卷
帙苟無先生之作猶無作然其見推重也如此鄉人四
川别駕英季珍琚嘗曰先生非特一鄉之先逹士誠大
江以南之人物可謂天下士矣祭酒胡公若思儼誌其
墓曰希範之學月開日益渟滀深博其為文章務湔滌
刮劘以期至於古人而遽止於斯悲夫先生故居北郭
之外夾城巷嘗詠作卜算子八章其夾城夜月云孤月
泛澄江露下高林靜期著佳人夜不來坐轉霜梧影
吹徹紫鸞簫寳篆煙銷鼎桂子飛香下廣寒銀漢秋波
冷其斗門春漲云驚雪噴高崖雷響青天曉剛道吳
胥駕海來勢壓滄溟小兩岸是漁舟撩亂飛春鳥誰
信神魚去不留五色祥雲繞其半道春虹云宿雨漲
春流曉日紅千樹幾度尋芳載酒來自與東風遇
弱水與桃源有路從教去不見西湖柳萬絲滿地飛春
絮其西山晚翠云斜日照疎簾雨歇青山暮白鳥鳴
邊一半開杏藹和煙度樓上見平湖影隔青林霧吹
斷鸞簫興未闌月照芙蓉露其花圃啼鶯云旭日照
芳林鶯囀春風早一片紅雲暗不開無奈春聲攪乘
興且閒遊莫待韶華老随意飛紅點綠苔休著家童掃
其皋亭積雪云積玉映空青蓬島人間近珠樹瑶花
滿眼開縹緲仙臺影便欲跨青鸞直上三山頂鶴氅
披雲看下方月白銀河冷其江橋暮雨云淅瀝帶秋
煙兩岸蒹葭響何處漁舟暝未還隔浦聞清唱繚亂
下枯槎一夜苕溪漲天目應添翠幾重明日看晴嶂
其白蕩煙村云綠竹遶清流草舍人家遠幾處牛羊晚
下來煙外聞鷄犬禾稼滿秋原路向桑麻轉簫鼓從教
樂社神歲歲常相見又端午日文皇賜觀擊毬射柳
羣臣應制獻詩先生詩云令節昭天序嘉時樂聖躬花
開金闕下駕出綵雲中内侍珠花帽將軍虎韔弓衮衣
明日月旗影動蛟龍帝子來三殿皇孫出九重錦衣
千隊擁金甲萬人從整暇威容盛驍騰意氣雄騎攢雲
遶足杖擊電飛空宛若華星度輝然瑞靄籠喜聲聞率
土壯氣入高穹縹緲青絲鞚葳蕤碧柳叢鳴梢馳忽遇飛
鏃中偏工選藝新收將論勲舊拜公應弦能剪白錫錦
遂分紅賈勇呈竒戲爭先騁銳鋒懽呼紛躍距跳盪若
擒戎襢裼摧雙虎櫜鞬得兩熊豈惟昭國典足以壯軍
容已洽文明德寧忘武戰功睿觀天意悅榮錫聖恩濃
寳帳臨瑶圃瓊筵對玉峯鳳鳴文囿樹樂奏舜琴風玉
燭乾坤泰金穰歲序豐願將天地夀三祝效華封江右
好事者以其文與永豐曾學士棨文集並刻以傳號曾
王二學士文集云
蟫精雋卷四
