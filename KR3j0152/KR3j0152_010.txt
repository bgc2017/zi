蟫精雋卷十
明徐伯齡撰
鍾狂客
廣東鍾狂客名禧甚有詩名能書淮安督理漕運總兵
官平江伯陳公既取歸幕下成化壬寅嘗過杭友人招
遊西湖寄之詩鍾和曰湖光山色景宜秋君不來招也
去遊已辦蜀川千丈錦為誰今日盡纏頭萬頃西湖水
貼天芙蓉楊柳亂秋烟湖邊為問山多少每箇峰頭住
一年信乎狂客也
子夜歌
稿簡贅筆云吳中俗言俚曲有云消棃應郎心上冷甘
蔗應郎身上甜又云羅裙十二摺小妻也是妾遂採為
子夜歌二章云消棃得能冷甘蔗得能甜總應郎心上
為儂素比縑桃根復桃葉羅裙十二褶阿郎自歡儂小
妻也是妾
秋扇賦
鳥盡弓藏人情之常在秋日之故扇亦棄置之所當昔
者春叢謝妍祝融司權赫曦炎炎如燔如煎如火之燎
原燭龍飛天棲鶻喘息乎危巢潛魚噞喁乎深淵客有
御渠渠夏屋登楚楚芳筵者莫不流汗漿於四體坐炊
甑乎一㕓御輕綃於挾纊啖嘉羞兮吞氊也於是舉爾
於笥篋之中置爾於懷袖之前一揮而清風徐來再揮
則煩襟以蠲向之酷虐之暑若奔流之赴壑激矢離弦
變燠室如清虚之府暍人擬逍遥之仙當是時也爾盡
心於所事亦職分之當然雖輔覇之管仲忠君之鬻拳
恐未可並駕而齊肩也孰知璇璣不停節換辰更火老
金生天高氣清忽凉雲冥冥玉露霄零蟋蟀入于牀下
寒泉號乎林坰時聞庭柯槭槭發為商聲必若鷺羽同
乎雪白齊紈比夫月明徒障西風之汚塵撲天街之流
螢矣惜乎屈高材而小用是倒施而逆行夫用舍之眹
兆不于此乎焉徵爾乃知幾若神奉身而去以安以寧
積厚勞而不伐負豐功而不矜於斯時也可謂退之以
禮允宜保其令名雖封留之子房思蓴之季鷹亦未能
蹈華武而挹芳馨也嗟夫天開地闢有人有物為造化
者賦予不一或始通終塞或先難後獲鮮不欣欣於得
戚戚於失求其合乎中庸尠什一於千百何斯扇之獨
臧匪炎凉之能惑善随時而卷舒寧悔尤其窮阨世之
人有如此夫吾所以服其明德予内弟鶴窗馬浩闌之
作也蓋亦自况焉
禽言
禽言自梅宛陵聖俞朱文公元晦梁隆吉之後無出其
右者及觀楊鐵崖廉夫有提葫蘆一首語雖謔浪俊快
使人聳動其詞云提壺提壺沽酒何處沽烏程與若下
美酒高無價小姑典金釵勸郎醉即罷君不見城中官
長葫蘆提十日九日醉如泥規諷有味
詩善諷
南宋時驛路有白塔橋印賣朝京里程圖士大夫往臨
安必買以披閱有人題於壁曰白塔橋邊賣地經長亭
短驛甚分明如何只說臨安路不數中原有幾程又寳
慶丙戌袁樵尹京於西湖三賢堂賣酒有人題壁曰和
靖東坡白樂天三人秋菊薦寒泉而今滿面皆塵土却
與袁樵趁酒錢又項羽廟在杭近郡三衢十八里外樟
戴市市人失火延及廟有人作詩云嬴秦久矣酷斯民
羽入關中又一秦父老莫嗟遺廟燬咸陽三月是何人
雖皆不識作者為何人而調笑暢快可謂善戲謔兮者
矣
詠豆腐
嘗聞故友許廷暉暹為予言得人作豆腐詩深於詠物
工巧極致詩云傳得淮南術最嘉分明水底煉精華二
輪磨上流真液百沸湯中滚雪花瓦缶盛來雲有影金
刀細切玉無瑕要知滋味誰能識都屬禪家與道家
也秃
六書實小學之一端古人自幼灑掃應對進退之節之
餘即習之尤不止乎書法一事云爾則凡吉凶軍賓嘉
之禮與夫雲咸韶夏濩武之樂五射五御九數之事莫
不次第而為之今之白首窮經猶不能諳六書一事是
何今人之不如古耶不特今也自秦以隸書變古篆書
法漸壊至於羲獻大壊而六書湮矣夫以許慎且鑿空
臆談餘又豈足言耶試舉一二言之許慎說文也字篆
文也象形女子隂也又秃字古人有見病秃者從禾中
出又秃人頭瘡若禾黍然故今製字從禾從几陋哉斯
言蓋也長尾蟲蟻頭似口圓身像腹曳足像尾即今之
蛇固象形也禾音稽篆文禾反禾也木朻屈而不能上
伸也人秃者髮亦不能上舒故製字從禾從几几即古
人字蓋會意也紛紛千古無能探其理者六書本義號
稱書法正宗猶不能知况其他乎甚矣探討之難也
盧生傳
近見友人持盧生傳以示蓋集海錯名而為之是可以
嫓美桑寄生者矣向見陳子矜傳乃集三百十一篇詩
名而作者是知古今文人遊戲其命意略同云傳曰盧
生名鱠字伯魚吳人也禀性鯁介少習書兼精龜疇河
洛之數以文章舉進士不第遂棄蝌斗業學擁劍讀太
史公范蠡兵法曰熟此則取蘇秦黃金印易事耳厄於
貧惟枯淡菜羹蔬食而已有水母憐之每飯生生進前
謝曰吾必重報母水母怒曰阿老婆牙齒衰落暮景龍
鍾特哀君而食詎望報乎觀子不凡異日必蛟龍得雲
雨終非池中物也明年歲飢海若盗起有劉黑獺者聚
惡少數千剽掠人財貝珠寳又有烏郎者亦聚徒甚衆
皆黑畫其面以相識别號曰烏賊常乘小魚蜃出沒海
島鮫室之民甚苦之後與黑獺圑合推黑獺為首聚益
盛朝廷遣江䖴往捕之久不下盧生素善江䖴幕下士
車螯因螯而求見焉䖴亦素聞鱠名倒履出迎炮鱉鱠
鯉具禮待之曰小子見識如井底蛙今海若之盗久不
下望先生見教焉鱠曰烏賊跳梁猶釜魚幕燕勢必不
久觀其出沒如鬼如蜮不易擒獲苟非以計誘之徒鷸
蚌相持悠悠歲月無益也不若斂沿海師旅之衆詐回
師多匿戰艦圑魚浦中彼見吾去則如大壑縱鱗必洋
洋而來足下將水虎之兵就海水圑合邀其歸路不過
十日當悉取賊輩屍諸枯魚之肆願足下無以江淮白
面書生之言而忽之䖴然其計喜曰虜在吾目中矣即
辟鱠為清江使者翌日命沿江屯駐盡徹爨班師黑獺
聞之果悉衆來捨舟於鰕蟇陵下上岸縱兵大掠䖴命
偏將劉鯤出其不意率赤鱓三千與之接戰勝負未分
麾向所伏戰艦棹犀手卒鼓譟而前鼉鼓震天地射工
注矢如雨賊遂大敗車螯盧鱠各乘海鰌船䖴乘黃龍
大艘斷其歸路賊衆望潮挐舟弗及溺死甚衆生擒一
人銷金抹額黃顙黑面繫以郭索擁至帳前乃賊魁烏
郎也而黑獺亦中矢石首碎而斃餘悉解散既而鯨鯢
授首衆皆讙呼捷書聞朝廷嘉其功特封江䖴鮭陽侯
兩河屯駐兵馬賜紫金魚帶車螯與盧鱠等深管鮑交
乃自托願從琴高生乘鯉為赤松之遊悉推功於鱠鱠
得賜文字出身掌通印子一顆遂貴顯焉但不知作者
為誰氏云
名婢
談藪朱謙之云婢名難得馴雅者常欲命庖者曰家常
隨宜爨者曰淅玉擁篲者曰無塵更衣者曰抱衾予喜
其甚新
詩贈營妓
紫薇雜記張文潛初官通許喜營妓劉淑女為作詩曰
可是相逢意便深為郎巧笑不須金門前一尺春風髻
窗外三更夜雨衾别燕從教燈見淚夜船惟有月知心
東西芳草皆相似欲望高樓何處尋未說蝤蠐如素頸
固應新月學蛾眉引成密約因言笑認得真情是别離
樽酒且傾濃琥珀淚痕更著薄臙脂北城月落烏啼夜
更是孤舟腸斷時前詩頸聫後詩腹聫予以為韓致堯
渥吳子華融香奩不是過也
郭胐賦
遯齋閒覽宋郭朏有才學而輕脫夜出為醉人所誣太
守詰問朏笑曰張公喫酒李公醉者胐是也太守令作
張公喫酒李公醉賦胐云事有不可測人當防未然何
張公之飲也乃有李公之醉焉清河丈人方肆杯盤之
樂隴西公子俄遭酩酊之愆守笑而釋之
蒲菴詩
釋來復見心國初之高僧仕至僧錄司左覺義工詩文
太史宋景濂序其集盛稱道之姑舉其詩若題一夢老
人云高卧蓬莱最上峯希夷獨許往來同三生風月形
骸外百歲乾坤寤寐中槐樹雨涼秋袂薄棃花雲煖夜
牀空黑甜自是平生願不管東窗曙色紅又題詩巢云
雅頌千篇插架齊高情渾似浣花溪鳳銜錦字朝還禁
鶴怪文光夜不棲擷采香芸除舊蠧補添紅葉認新題
自從剛後淳風變厭聽喧啾百鳥啼又題卧雪齋云雪
滿空山歲月遷冷齋獨卧廣文氊身依太素無塵地夢
入通明不夜天碧碗茶香清瀹乳紅爐木火暖生烟諸
兒幸免號寒訴枉駕何須郡守憐先生卧雪懶謀身不
汗青時只任貧簾捲空明孤榻曉窗含虚白一窩春梅
花帳外寒聲急竹葉罇前歲事新曾憶朝回鳷鵲近水
晶光動玉龍鱗又若偶興絶句云黃金堆屋只嫌貧飲
食何人厭八珍欲把長繩繫西日乾坤誰是百年人崑
崙懸水走黃河吼地流來萬丈波若此人心應更險笑
中無奈暗操戈皆體詠精切引事詳實非直嘲吟風月
而已宣時方袍之士哉
詠玉簪花
宴罷瑶池阿母家飛瓊扶上紫香車玉簮墜地無人拾
化作東南第一花古人題玉簮花詩也後人無能繼踵
者載之詩法權輿而不識其名氏惜哉
東曹琴笙詩
常之武進令蕩隂胡君文博溥先君門弟子也以成化
戊戌進士第擢居是任常為古浙西與杭不遠嘗書來
招予欲一見予自天順庚辰與文博别京師後久音問
遼絶戊戌冬予再北行時君已登第予因偶患瘡瘍竟
不能物色遂勿獲見故至是欣然而往既而再往實成
化乙巳歲也相見歡如平生因留廨中館寓凡五閱月
因得會思南太守義興東樓邵公文敬珪邵以戶曹正
郎陞是職丁内艱還公素以詩名文翰妙一時詩與民
部郎沃隂卞公華伯榮齊名而書法則與南安守華亭
張先生汝弼相上下一會間偕予傾蓋握手談笑終日
忘倦公尤善奕獨步吴下聞予善匏嘗夜酌為鼔三奏
喜不自已右春坊諭德治齋陸廉伯簡晉陵大族也亦
以憂制還而妙奕事與公為敵手故所會必偕集因席
間為聯句云鳳匏雲外一聲竒(陸)彷彿仙韶聽轉疑調
雜清商淒更惋(邵)泉流冰潤澀還遲月中遺唱媧皇遠
(陸)江上幽情二女婺門掩碧桃何處所(邵)高懷深夜偶
相宜(陸)既又予將南還飲錢于陸宫諭鳴東書院於是
東樓及致政江西經憲周君克容廣常郡庠友龔忠夫
飲酣樂甚仍請以鳳匏一奏於是諸君更為聯句以紀
其勝云擁爐清夜炙銀簧(邵)仙律和鳴學鳳凰(周)應節
低昂吾欲舞(陸)倚歌調笑客成狂(龔)重華一去空思往
(陸)周雅無傳孰補亡(邵)老大忽逢王子晉(周)緱山回首
月蒼蒼(龔)於是東樓書之宫諭復出孤桐命鼓予為作
猗蘭操東樓相顧錯諤曰何其妙耶遂贈予以詩云坐
圍香炷石堂寒未覺純音爨後殘飛燕舞衣翻玉腕老
鮫珠淚滴冰盤雲生桂嶺兼春瘴風入涇原撓夕湍有
客思歸成悵惘關山月白路漫漫末句就以伸别意也
宫諭乃以經憲送行詩韻為作聽琴詩以贈焉一曲清
商思不堪泠然如對古人談春明綵鳳初辭穴夜冷遊
魚更出潭塵壁無絃惟種柳芳林有客誤攜柑臨岐欲
問將歸意安得微風日自南詩既新竒字復各遒勁筆
勢飛動至今寳之東樓前為民部郎時嘗號東曹云
蘭陵紀行
予以甲辰歲為南蘭陵之遊幾三月比因匆匆未暇會
南都文士而且寓錫山近一月明年乙巳文博大尹以
書来招者再不獲已再往焉寓廨館凡五月蘭陵搢紳
碩儒咸得接武經憲周君克容贈以詩云襟度飄然物
外情行蹤到處飲香酩一牀流水伯牙操滿耳清風子
晉笙文字纂修人盡服古今成敗論皆傾可憐當道諸
卿相不把封章薦賈生旣而返旆經憲首為詩以送之
云塵機鞅掌我何堪喜對徐卿一笑談蹤跡半生三竺
寺品題多付百花潭脂香出釜椒燔膾春色盈缸酒釀
柑明日攜書歸舊隠孤山佳處勝終南宫諭陸冶齋廉
伯送以詩云年少才情萬事堪倒傾三峽此䧺談寒雲
孤鶴猶空谷秋水長虬卧石潭行色遠迷吳苑樹華燈
歸試武陵柑春風更赴西湖約重聽吹笙鷲嶺南老儒
朱懋易昱次韻以送云誰謂嵇康七不堪喜逢樂廣共
高談玉笙有譜鳳鳴閣寳劍騰光龍在潭書罷不須懷
晉帖飲餘常得破霜柑西湖回首經時别知有清文在
斗南皆一時名手筆也
蜘蛛寓利
復齋漫錄翟嗣宗尉臨安頗為監司所窘遂於臨淮館
驛題蜘蛛詩云織絲來往疾如梭長愛騰空作網羅害
物身心雖甚小漫天綱紀亦無多林間宿鳥應嫌汝簾
下飛蟲最怕他莫學螳螂捕蟬勇須知黃雀奈君何林
子中時為發運使過而見之召而誚責且戒毋為浮薄
選女
宣德間有制令有司選民間良家女以充掖庭瞿存齋
先生宗吉見里人送女上道為賦詩曰太平天子御
華夷天擁祥雲地産芝已喜玉關歸馬足更妝金屋貯
蛾眉幸因蠧簡收芸草不為羊車薦竹枝臨别新鄰莫
惆悵從來生女作門楣
合甫融
海外諸國并西域産有一藥名合甫融中國又名鴉片
狀若沒藥而深黃柔韌若牛膠焉味辛大熱有毒主興
助陽事壯精益元氣方士房中御女之術多用之又能
治遠年久痢虚損元氣者往往服不三數分多服能發
人疔腫癰疽惡瘡并一應熱疾而其性酷烈甚於硫黃
丹砂熱燥猛於蘇合油附子自仙靈脾𤨏陽陽起石丁
香鹿茸龍骨兔絲而下功皆不及也成化癸夘嘗令中
貴出海南閩浙川陜近西域諸處收買之其價與黃金
等
蟫精雋卷十
