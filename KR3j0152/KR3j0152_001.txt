蟫精雋卷一
明徐伯齡撰
永樂大典
皇明太宗文皇帝命儒臣姚廣孝王洪胡廣胡儼陳濟
等率羣儒作永樂大典書成凡二萬二千九百三十七
卷勒為一萬一千九十五本藏之秘閣其經進表文云
伏以皇明之治大一統車書昭聲教之隆聖人之道貫
百王制作備典章之盛丕顯太平之鴻業永為經世之宏
規臣聞泰運肇開人文乃著卦爻始畫書契遂興故羲
禹開天河洛闡圖書之瑞成康致治豐鎬宣雅頌之音
道具載於聖經事實關於氣運恭惟皇帝陛下聰明睿
知神聖武文受天命而主百神坐明堂而朝萬國九疇
時序庶績咸熙治定功成禮明樂備爰懋昭於聖學遂
大播於綸音是以堯舜之道載諸典謨文武之政布在
方策前聖遠而微言隠諸子出而衆議興簡編浩山海
之繁經制異質文之尚欲觀會通而行典禮必合古今
而集大成勅遣使臣博採四方之籍禮招儒彦廣紬中
祕之儲事跡務在於周詳義例必令其明白於是上自
古初暨於昭代考索累朝之逸典蒐羅百氏之遺言名
山所藏金匱所紀人間之所未覩海内之所罕聞莫不
具其實而陳其辭參於萬而會於一旁通庶彙弘著三
才該貫幽微并包宇宙允發揮於既往用啓迪於方來
聚衆寶於府庫之中珪璜有敘覩萬物於日月之下品
類咸彰於以立政而經邦於以開物而成務巍乎冠古
超今之作煥乎經天緯地之文討論仰稟於聖謨裁定
恪遵於宸斷嘉名載錫睿藻薦頒雲漢昭回並拜九重
之賜龍光輝燭允為多士之榮仰聖教於中天開大明
於萬世昔石渠論事徒矜議奏之能冊府成書未悉彛
章之懿惟兹大訓實邁前聞臣等學本庸疎才非通敏
沗預編摩之任叨蒙眷遇之恩屢閱歲時僅成卷帙敢
上塵於觀覽期俯賜於矜容經綸大經建立大本尚資
稽古之功博厚配地高明配天永贊崇文之治謹繕寫
成永樂大典二萬二千八百七十七卷凡例并目錄六
十卷裝成一萬一千九十五冊隨表上進以聞無任瞻
天仰聖激切屏營之至予過蘭陵常人朱昱𢡟易氏為
予誦云
丙午南都策
成化丙午歲南都鄉試有司先期禮聘儒紳主考者右
春坊右庶子仁和江公諧左春坊左諭德休寧程公敏
政二公素有文章學問聲著一時而且俱發軔翰林院
故是科得人居多小錄既成文刻尤精夐出各鄉書上
而自論策已下皆有急於時務非一時泛泛之問者其
第五策問云一代之興必(闕)
著於篇以助有司之守冊府典勲庸者其言方
漢留侯謂誠意伯劉公基比唐鄂公謂開(闕)
從起帝鄉則寧(闕)貴為帝甥則岐陽(闕)
收方氏則東甌(闕)縛明昇則穎(闕)
伏節浙東則越國公(闕)泗國公耿
(闕)死忠江漢則虢國(闕)梁國
(闕)弭變則武定侯(闕)詐諜則蘄(闕)
兄弟封公乃郢(闕)并宋(闕)兄
弟封侯(闕)乃江陰(闕)暨弟(闕)也其亦有所謂而
云然耶
句曲墓碑
嘉禾姚侍御緩成化間以左遷遂託疾歸田里晚喜黃
老金丹之道因自號上清仙吏作句曲外史張伯雨墓
碑云嗚呼此句曲外史貞居先生張公墓也南屏之右
西湖之陽梁題玉鈎澗渡靈石路披篠樹隖帶烟霞石
室藏書碑文紀事其形雖逝其神則存翰墨在人文章
垂世儼然生氣之張皇謦欬無聲周旋滅影穆若太虚
而示寂開士精舍久無繼續之賢句曲貞居全乏訪求
之彦遂使墓門荒翳兆趾崩奔松栢摧為薪莫設時樵
之禁身世是何物曾罹夜客之侵痛兹劍躍雷津慨爾
研離玉匣既往何咎將來可圖曠世而默契予心尚友
而景行前哲爰合佳士聿來詞人即冢土以增崇求體
魄之綏靜其灌其樹于以植夫美材有紀有堂於以開
夫幽隧不有伐石將安載辭是欲喚起令威再返遼東
之白鶴招還曼倩同瞻雲外之青鸞第恐紫極高棲罔
由下邁自謂黃中密邇端冀旁臨先作傳以述夫始終
翠珉是託復贅銘以紀夫歲月彤管庸書銘曰於厥張
公天雨伯雨是名是字蚤曰貞居晚曰外史厥號不一
幻仙亦爾文章闖古鑿鑿齒齒書法俊逸不邕以止樂
道忘我人莫之訾相靈石磵爰葬於此有峯而岌有水
而駛喬喬者林盈盈者芷夐絶風麈攸驅虎兕以巖為
扃以雲為址朝烟夕霏紆青委紫時遠世異毋怪頽圮
聿增修之屬後來士於厥張公克具衆美周&KR1451;之學洞
究玄旨獨立羽化匪忽馬死光華曷居天漢之涘誦予
銘者式味妙理考嗣教人其不興起薦溪之毛挹齊之
醴公恒賁斯以陟降只
集覽謬誤
慈湖王幼學作通鑑綱目集覽板行久矣其間謬誤不
勝我國初先正瞿存齋宗吉毘陵陳氏濟各著書有鐫
誤正誤以砭其失事始考正而其間遺脫尚多至如壬
寅晉太康三年以張華都督幽州軍事分註馮紞曰會
之反頗由太祖集覽鍾會三國魏太祖時與鄧艾滅蜀
後謀反伏誅按鍾會魏陳留王奐景元四年與鄧艾伐
蜀蜀後主禪降因謀作亂伏誅距魏太祖甚遠紞意蓋
謂晉王昭寵遇會太厚故耳昭以武帝受禪尊為文帝
廟號太祖今不之思鑿空胡說謬誤若此二公復略之
止此一事則尚未勝鐫正也嘗欲為正誤補遺數卷竟
以無暇而止
老鐵遺文
會稽鐵崖先生楊維禎廉夫以文章雄一代事載其古
樂府并文集行狀墓銘正統辨諸文備矣予復得其遺
文數篇私為錄之其琴鬻云(闕)
其狂夫對云(闕)
其捕虎者對云(闕)
其獒對
盾云晉趙盾專國二十年靈公知禍及屢欲殺之宫甲
謀露公嗾獒囓盾盾右提彌明摶獒盾笑曰爾獒不如
吾獒也多矣獒怒曰此吾主君之欲殺汝也汝養齧主
者幾獒而有大於彌明之獒者穿也使吾得食汝則主
君不厄桃園君不用吾於汝逆公子雍之時而用於今
日吾知其禍於桃園也必矣吾死不失忠嗟汝獒之遺
臭於董狐也奈何
彭郎詞
鐵崖先生廬山瀑布謠自序云甲申秋八月十六夜予
夢與酸齋仙客遊廬山各賦詩酸齋賦彭郎詞予賦瀑
布謠蓋鐵崖雄材偉作豪放一時故欲神其事而云然
耳彭郎詞云鄱之湖兮雲水杳萬頃晴波淨如掃相逢
漁子問二姑大姑不如小姑好小姑昨夜巧粧束新月
半㾗玉梳小彭郎欲娶無良媒飛回廬山尋五老五老
頹然不肯起彭郎怒踢香爐倒彭郎彭郎歸去來陶令
門前烟樹曉後人不知而選詩者遂以為貫公之作將
謂誠有是嗚呼所謂癡人前不可說夢也
雪詞寓刺
宋賈似道當國日陳藏一作雪詞譏之云没巴没臂霎
時間做出漫天漫地不論高低并上下平白都教一例
鼓弄滕神招邀巽二一任張威勢識他不破今只道是
祥瑞却是鵝鴨池邊三更半夜誤了吳元濟東郭先
生都不管關上門兒穏睡一夜東風三竿暖日萬事隨
流水東皇笑道山河原是我的(去聲)蓋念奴嬌詞也一名
百字令張仲宗以東坡赤壁詞後語因名酹江月云
彈范蠡文
有人作彈范蠡文云匿怨友人左丘明恥之非其鬼祭
聖經是誅今有竊高人之名處衆惡之所有識之士莫
不共憤無知之魂豈當久居可不雪讐恥於千載之前
正禮義於萬世之下吳江三高即越之范蠡晉張季鷹
唐陸魯望也考之世代相去甚遠揆之名節乃大不同
切見范蠡越則謀臣吳為敵國以利誘太宰嚭而脫彼
勾踐以利誘公孫雄而滅我夫差既遂厥謀反疑其主
鄙君如烏喙累大夫種以伏誅目已曰鴟夷載西子
而潛遁且古之隠者自稱草野易稱高尚不事王侯如
蠡者致産累數千萬而變姓名於齊陶轉位逐什一利
而詭蹤跡於江海語其高節則未可謂之智術則有餘
假扁舟五湖之名居笠澤三高之首况當無邊勝地之
上著此不共戴天之讐其視菰菜蓴羹敝屣名爵筆牀
茶竈短棹江湖者豈容與之並駕臨風鈎簾對雪耶載
觀往證歴訪邇吟九江王之廟郴陽紹興劉頷謂放弑
之賊而毁其廟伍子胥之祀荆楚南軒張公以讐隙之
人而平其祠事正相符言不容逭可笑吳癡忘越憾却
誇范蠡作三高劉清軒見譏良何深十年家國無窮恨
只合江邊祀子胥黃東浦貽誚尤不淺得罪名勝難亞
清高所合禠其祀於祠堂沈其居於濁水别議高尚於
季鷹魯望者充其祀庶幾笠澤之高風益澟松江之夜
月增明不惟公論可以大伸抑且風教實非小補話腴
評云此文雖近乎刻亦有大議論存焉剪燈新話龍堂
靈會錄本此
漢武論
林少穎漢武帝論曰武帝好長生不死之術聚方士於
京師由是禱祠之俗興以成巫蠱之禍陽邑朱昌二公
主俱以此誅而皇后太子亦皆不免其始也欲求長生
不死之術而不可得徒使敗亡之禍横及骨肉可笑也
又東坡手澤云漢武帝諱巫蠱疾之如仇讐蓋夫婦父
子君臣之間嗷嗷然不聊生矣然史記語封禪書云丁
夫人洛陽虞初等以方祠詛匈奴大宛已且為巫蠱之
魁何以責其下此最可笑
榮質鑑銘
古鍾鼎彛敦盤盂巵鬲其欵識文多古鳥迹蝌蚪書法
簡古人多不能識獨唐瑩質鑑背銘篆文明易蓋唐物
故也其詞亦平易銘云鍊形神冶瑩質良工如珠出匣
似月停空當眉寫翠對臉傳紅光含晉殿影照秦宫鐫
書玉篆永鏤青銅凡四十字
蟫精雋卷一
