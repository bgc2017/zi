蟫精雋卷六
明徐伯齡撰
温公詞
司馬温公製錦堂春詞極纖麗予得梁溪漫志而讀之
殊不似公作者豈公精華發見不得而揜詞筆夐出韞藉
之外然含蓄感慨一唱三嘆所謂樂而不淫哀而不傷者
歟詞云紅日遲遲虚廊轉影槐隂迤邐西斜綵筆工夫難
狀晚景煙霞蝶尚不知春去漫遶幽砌尋花奈猛風過
後縱有殘紅飛向誰家始知青鬢無價嘆飄零官路
荏苒年華今日笙歌發裏特地咨嗟席上青衫濕透
筭感舊何止琵琶怎不教人易老多少離愁散在天涯
陶九成像贊
鐵崖贊陶九成畫像云信若納而信孚乎衆人機若杜而
勇奪乎三軍經之明也傳未傳於汲冢之秘翰之古也補
未補於石鼓之文人徒知其放者有以納高風於羲皇
之上又孰知其成者可以致來儀於有虞氏之君者耶
東坡捷切
宋劉貢父攽觴客子瞻有事欲先起劉調之曰幸早裏
且從容蓋以杏棗李三果貫從容一藥坡曰奈這事須
當歸柰蔗柿亦三果貫當歸一藥其捷切如此
陽臺柳
文潞公知成都喜行樂有飛語至京師御史何郯字聖徒
蜀人告歸上遣察之李少遇謂公曰無足慮因迎謁聖徒
於漢川同郡會有妓善舞聖徒喜之問其姓曰楊聖徒曰
所謂陽臺柳者少遇取妓帕題詩曰南國佳人號細腰東
臺御史惜妖嬈從今喚作陽臺柳舞盡東風萬萬條命其
妓歌之數日聖徒至成都頗嚴重潞公彦博一日宴聖徒
迎其妓雜府妓中歌其詞以酌聖徒聖徒每為之醉事
與陶穀使江南事相類詳見邵氏聞見錄
漢唐番將
予觀漢武臨終欲以金日磾輔政而日磾辭以臣本降人而
朝廷托以重柄則使四方輕朝廷以為無人諒哉其忠誠也唐
契苾何力為薛萬鈞兄弟所誣太宗怒欲除萬鈞兄弟名且
以萬鈞勲爵賜何力何力辭以用蕃將而黜功臣且使四方輕
朝廷斯二人者雖異世而同心其忠誠耿乎日星至今猶生氣
凛凛也孰謂降將無仁心耶故知世未嘗無好人也噫
謝公墩
王荆公安石謝公墩詩我名公字(闕)
尚隨公當時有言公在
朝廷則爭新法居林下則與謝公爭墩詩話載之詳矣
然其製則自唐人夫戍蕭關妾在吳西風吹妾妾憂夫
一行書寄千行淚寒到君邊衣到無句法來山谷亦有
鮑老當場笑郭郎(闕)
范周詩豪
宋遺佚范周字無外文正公希文姪孫贊善純古之子
負才不羈工詩詞無意榮逹安貧自樂未嘗屈折於
人所賦詩甚多時出傑句如詠懷云一瓢有道泰山重
五鼎不義鴻毛輕其氣㮣硉兀類如此
江東謠
平陳記先是江東謠多唱王獻之桃葉歌及大軍迎於
六合鎮其水名桃葉果乘陳舡而渡竟符不用楫之䜟
楊妹子
南村陶九成宗儀書史會要楊氏宋寧宗皇后妹時稱
楊妹子書法類寧宗馬遠畫多其所題往往詩意關涉
情思人或譏之
蓬萊女官
徐清諱靜之蓬萊女官也卜西里王氏詩作謝體書效
山谷妍妙可喜陳后山詩云蓬萊仙子補天手筆妙詩
清萬世功肯效黃家元祐脚信知人厄匪天窮
稼軒二妾
田田錢錢辛稼軒幼安二妾也皆因其姓而名之俱善
筆札嘗代稼軒修尺牘瞿存齋曰向在鄉庠日見畫蛺
蝶小畫題曰付楊妹子梁教諭教中謂為楊皇后妹然
無他左驗竟不能為之著筆後在大梁藩府見真書千
文一卷題曰吳皇后仇百戸復初謂宋高宗后然亦别
無實跡終亦不敢為加跋語也今見宗儀此集始有以
得其實云已上凡三條
洪内翰妾
宋洪内翰邁有妾名翠翹善墨竹自題曰翠翹戲筆字
畫婉眉程大昌題詩云戲作風枝斜再惱玉堂夢
清平樂
豹隠紀談載有妓趨庭陳狀石次仲因作清平樂詞云
醉紅宿翠髻嚲烏雲墜管是夜來不得睡那便今朝早
起春風滿搦腰肢階前小立多時恰恨一番風雨想應
濕透鞵兒流麗可愛
鐵崖祭文
楊鐵崖廉夫送釋鎮靜菴住倪峯有云雨花臺上碧雲
合清唳亭前白鶴歸靜菴首肯曰老䥫十四言大勝山
門一疏既而靜菴死公往弔祭之舉舊詩案誄曰天寒
白鶴歸今其何往日暮碧雲合招之或來尚饗又祭沙
湖金母文終篇曰白(闕)
如生定楚語也
六更
瞿存齋歸田詩話載汪水雲詩敘亡宋事云亂傳籌殺
六更之句初疑六更之說後見豹隠紀談載楊誠齋萬
里詩天上歸來有六更乃知宋内帳樓五更絶梆鼓變
作謂之蝦蟇更禁門方開百官隨入所謂六更者也外
方謂之攅點云
韓彦洪傳
蛻巖張仲舉先生作韓彦洪傳(闕)
然財人心果可死乎此亦蛻巖先生之作也周
月西傳事同王弼故不錄云
擬老饕賦
蘇文忠公有老饕賦近有某為擬老饕賦雖近俳諧亦
有所刺云賦曰齒刺唇搖心煎腹熬常眼落於鐺銚每
動情於厨庖晨之興也掃半椀之豆粥飡數甑之雪糕
時方凜也盪三百之卯酒圖一朝之醄醄方投箸而捫
腹一噯腐而心嘈嗟夫物理豈消兮幻體有漏人情可
却兮賓席難逃海味之去酒也而實於小器非肉之不
飽也而尤便(平聲)於大蟹蟹團臍而巨殼魚帶子而多醪
遇若人於春臺饗東家之大豪蓋新舊宜於合和而生熟
異於烹庖飲福者則必覆盞歠醢者亦嘗哺糟每嘗遍
於市食終莫及於家殽切緣孟嘗之門多喜不速之客
大扺劉伶之宴悉尊洪量之豪易索得於需豐物可足
於蠐螬故先生之願遊者綺席深不戀乎綈袍利觜尖
頭兮深鄉䣊之吉凶尋香逐氣兮裒醵金以遊遨既盍
簮而發笑何淨盤而見嘲先生嘲笑而尋起東厮而上
苑右見章淵稿簡贅筆云
詩關風教
華亭張東海汝弼先生善草書由成化丙戌進士歴官
郎署晚任江西南安守嘗有詠宋史二詩云女中堯舜
豈虚名惜也垂簾月晝明後世春秋誰秉筆應將斧鉞
示儀刑真史鉞也又云一枝薛荔二千銀買得中原萬
里塵縱有龍鱗與風雨不知艮嶽屬何人有黍離之悲
又梅嶺聞鷓鴣云曉行梅嶺鷓鴣啼草樹荒凉路欲迷
莫道哥哥行不得馬蹄南北又東西有一唱三嘆之餘
意時有妖人王臣以左道媚中貴得授錦衣千戸以採
藥為名請以中貴偕出川廣直隸兩浙等處買辦民不
堪命而藩臬巡鎮大臣皆不敢誰何有司承迎奔命不
暇尤且百般掯索科歛財物及回為各巡鎮守令交章
飛劾而科道併彈於是憲皇天威震怒斬首傳詣其所
歴地方梟示嗚呼其惡報之著耶東海初至南安適聞
其事作詩曰過嶺囊箱下瀨船丁夫晝夜少安眠薄田
蕩盡猶輸税惡客時來横索錢窮髮東南皆赤子舉頭
西北是青天不才無計甦民困食禄乘軒自赧然凡此
皆有關風教
聶東軒
景泰間臨川聶東軒大年分教吾杭仁和邑庠書法為
當時獨步而詩尤工人得片紙隻字不啻聮珠合璧嘗
作湖上送友人詩云秦人鞭石揮雷斧日車飜動扶桑
樹至今海眼塞不盡留與遊人載歌舞冷泉一派東南
奔雲影倒侵玻璃盆魚鱗蚌鷸粲可數菱芡蒲荷奚足
論吳儂甘向吳中老相逢只說西湖好二八紅粧陌上
花春風競鬭湖邊草太平官府不索錢壚頭酒徒多醉
眠輕舟短棹唱歌去紅鯉吹花銀浪圓薄宦錢唐凡兩
度玉驄慣識西湖路綠酒從來不用賖黃鸝也解留人
住青衫白髮興悠悠無限詩情付水漚却憶長公多感
慨未容白傅擅風流送君湖南歌此曲楊柳飛花春酒
熟他時何處最相思湖上年年春草綠他作率稱是
瑇瑁
宋范石湖成大桂海虞衡志瑇瑁形似龜黿背甲十三
片黑白班文相錯鱗差以成一背其邊裙襴缺齧如鋸
齒無足而有四鬛前兩鬛長狀如檝後兩鬛極短其上
皆有鱗甲以四檝棹水而行海人養以鹽水飼以小鮮
俗傳甲子庚申日輙不食謂之瑇瑁齋日其說甚俚
蟫精雋卷六
