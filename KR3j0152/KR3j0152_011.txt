蟫精雋卷之十一
明徐伯齡撰
戴石屏詩
歸田詩話載戴石屏春水渡傍渡夕陽山外山之竒對
而不錄其全章今考其詩云世事渾如夢人生不等間
利名雙轉轂今古一凭闌春水渡傍渡夕陽山外山吟
邊思小范共把此詩看
荷葉遮頭
廣異記有神降於鄭浲(音珙)家吟詩曰忽然湖上片雲飛
不覺舟中雨濕衣折得蓮花渾忘却空將荷葉盖頭歸
國初北平孟昉天偉作瞿塘竹枝詞本此句法来詩云
歸州女兒採桑歸荷葉遮頭雨濕衣不怕灘頭石路滑
竹籃在背走如飛
蒲劍詩
元黃清老蒲劍詩極工於摹寫終於規諷近世謝宗可
工於詠物此篇迨不多譲也其詩云三尺亭亭古太阿
舞風斫盡一川波長橋有影蛟龍懼流水無情日夜磨
兩岸帶煙生殺氣五更彈雨和漁歌秋来只恐西風惡
剉却鋒芒恨轉多眞絶唱也亭亭一本作稜稜亦通
傅延年傳
傅延年南陽酈縣人也隠居甘谷飲谷中水以得夀與
里人朱萸苟杞相往来二人者出處頗同氣味相類然
延年得中央正氣賦性高㓗素傳攝生之術老而彌芳
萸杞自以爲弗及也因更以夀客尊稱之不能視同儕
輩其始祖說由天星之精降生相殷高宗顯名于世延
年以神明之後更其字曰日精不欲出仕與凡俗争榮
含英育秀藴德弗耀將以安其晚節焉素見知於三閭
大夫屈原彭澤令陶潛相與爲忘形交原不飲酒或相
對夕飱而已潛棄官家居日與之遊宴東籬之下望南
山而有悠然之趣遇酒輒引滿共酌浮沉觴斝中樂而
忘返延年旣與潛親昵而萸杞二人不得與焉乃共議
訕之謂其華而不實蠟貎梔容其中枵然無有也延年
弗之辨獨與潛及十八公者盤桓于三徑以終老焉其
子孫分散别其姓爲黃氏有名香者以孝行稱支𣲖最
爲蕃衍或更别爲白氏惟居香山者以詩得名然不及
黃之族爲盛也至宋石湖范成大爲求其宗姓族屬修
之爲譜以傳於世前譜凡三十五種後譜凡二十九種
序文以君子稱許之謂使夫人者有爲於當年醫國庇
民於君子之道誠有臭味哉今新城袁安乃以墨寫其
形狀并其宗族加以品題而播揚之揮洒奮迅得之神
妙淡而不厭繁而不冗羣居而不倚特立而不雜見者
稱爲霜下傑非虛譽也德安萬從書来遊冀北得而裝
潢成卷加珍護焉予方退老圃處於寂寞荒凉之域慕
延年之操將欲學之而未能也遂輯而爲傳云贊曰延
年可謂善處静而能持守者矣當春榮夏茂之時在羣
植中韜默無競及天氣肅殺衆皆摧敗零落不能自保
獨挺挺於霜威之下親之而馨香可薰也接之而容色
可挹也芝蘭不足以喻其品也松栢不足以喻其操也
仍更善與人交號爲耐久乃反見訕於同類謂其華而
不實然延年至今得稱為君子或譜焉以表其族或繪
焉以肖其像猶凛凛然有生氣也如萸杞輩不過與榛
莽同歸于朽腐而已無根之言何足據爲是非得失哉
瞿存齋宗吉先生作畫中菊譜傳也當與山農梅先生
傳頡頑並駕焉
文公捷對
王鞏甲申雜記云丁晉公謂嘗忌楊文公億文公一日
詣晉公旣拜而髯拂地晉公戲曰内翰拜時鬚拂地起
視其仰塵曰相公出處幕漫天時人稱其敏捷而有理
繡芙蓉
幼嘗見前輩言元妓女繡芙蓉才藻穎敏能詩工樂府
嘗於席上持杯勸鐵崖先生廉夫先生風流豪縱暮年
改號鐵笛因戲執其手出對句云芙蓉掌上金盤露即
應聲荅曰玳瑁筵前鐵笛風座間爲之絶倒其敏贍如
此
東海辨韻
張東海汝弼作詩韻辨云韻書始於江左弊於因襲雖
有覺者力莫能正我朝始刊定洪武正韻一洗千載之
陋誠萬世之幸也惟詩家猶泥唐韻曰凡古詩之流可
用正韻近體律詩惟用唐韻問其所以則曰律詩自唐
始故也苟依正韻則曰落韻特遵今之制耳樂其寬耳
試扣以唐韻東冬青清之屬何以異元痕麻&KR1839;之屬何
以同則曰自有五聲七音輕清重濁於其間也噫是皆
因襲而不察淺陋而無見口耳相承臆度妄語殊不知
江左製韻正坐不知七音之當辯直據一方之所習故
失正韻之本原也何輕清重濁之分耶借曰唐詩用唐
韻則騷詞用楚韻古選用漢韻耶唐韻襲類譜而作固
梁韻也何唐詩而用梁韻耶唐韻至宋已加通併非唐
之舊則宋韻矣又何唐詩而用宋韻耶正韻惟取諧叶
固寬矣唐韻之聱牙者亦得而押豈窄耶且作者何計
寬窄也謂遵今之制者非苟同也據天下之公闢江左
之偏也觀學士宋景濓所序慎重精密之至凡詩皆合
用正韻且不待辨矣猶慮詩家習觀隂氏韻府羣玉又
以正韻訂之則凡詩之不宜用唐韻又可識矣何淺陋
者之因襲未復於正又唱傳妄說使高明者亦不
得由於正也或曰李杜蘇黃諸家皆用唐韻人不之病
盖唐宋之世病在韻作者勿病也况雖在唐宋不依唐
韻者亦多矣泥者不知惟取諧協則附會其說曰漏㡳
韻曰出入韻猶韻書上平下平不知由編帙重大而分
乃曰音有上齶下齶之異也上平始於東終於山不知
偶分及此乃曰日出於東沒於山之義也淺陋類此不
足一笑泥者反以爲正韻病矣寧足笑乎或曰朱子訂
詩書之序破千載之陋使唐韻當易無一言之及也曰
宋以賦取士通併唐韻朱子不當制作之任其容變乎
使朱子生於今日尚泥唐韻乎必不然也高明者自當
有見又云弼作此辯久矣質問於大方家亦屢矣未蒙
鄙駁以爲何如故附錄於冊以求天下歸一之公論云
夏正夫
雲間夏正夫寅參浙江政事時嘗題韓子昌黎藍關圖
詩云枯骨安知犬與豶元和天子把香薰八千里路投
荒裔三百年唐見此君誰掃藍關深處雪天開衡嶽頂
頭雲吾家長物無餘事惟有昌黎舊篋文又題東坡所
書金剛經宋欽宗御寳收藏者云東坡晚歲悦西方宦
海頽然鬢髮蒼已遁機鋒輸玉帶又賠精力寫金剛殘
碑認脚真元祐祕寳傷心是靖康得與山隂同逸駕也
應微意托空王成化丁未冬予北遊古障程山會吳興
沈醉間彦祥所云
子昂畫竹
吳興丘大祐吉嘗題趙松雪子昂所畫竹其結句云留
得一枝苕水上冷烟凉月怨啼鵑含蓄悽惋有風人餘
意所謂怨而不怒者也又嘗詠水磨詩云重叠青山擁
髻鴉何人琢玉磨烟霞春泉濯濯三江瀉天鼓逢逢萬
鬼撾石竅鑿空含玉粒冰輪碾縫落瑶花不知崔亮當
年事便是蒼生有幾家尤俊爽可羡盖水磨水碓事始
於崔亮故云
讀大學
宋慈谿黃東發氏讀大學註朱子補格物章下云大學
自二程先生更定至晦菴章句益精矣獨所謂傳之四
章自聽訟吾猶人以下釋本末云下有闕文傳之五章
釋致知云上有闕文於是工夫次第大備之間猶有文
字闕失未滿之恨也辛酉歲見董丞相槐行實載此章
謂經本無闕文此特錯簡之釐正未盡者耳首章明德
新民至善三句綱領之下即繼以欲明明德以下條目
八事之詳此經也自知止而后有定至則近道矣接此
謂知本子曰聽訟吾猶人也至知之至也止正係釋致
知格物不待别補今錯在首章三句之下耳又傳十章
彼爲善之疑有闕文盖彼指小人者言之善之謂利爲
有益善其說而行之也文意似亦自全其說是矣此足
有功朱子所謂藥之鍼砭也歟
菊莊詩
菊莊劉隱君泰字士亨詩詞爲一時絶唱往往多膾炙
而備諸體求得之者不啻獲南金趙璧嘗詠東坡赤壁
圖云黃州遷客氣如虹夜放扁舟弔兩雄東下火攻吳
卒銳北來水戰魏師空白沙折戟荒凉外綠酒芳樽感
慨中爛醉不知天地老江流終古浩無窮有少陵氣象
又晚春漫興云單羅初試怯春風金鴨香銷翠被空江
燕低翻三寸黑海棠微褪一分紅酒因睡淺酲難解詩
爲愁多句未工暗日漸長兒女懶鞦韆間在曲闌東自
言當與楊眉菴孟載頡頏題芍藥云綠隂庭院已非春
紅藥翻階露朵新綽約嬌&KR1086;誰得似天風吹下衛夫人
可與李義山商隱並駕其詠黃菊云芳叢燁燁殿秋光
嬌倚西風學道妝一自義熙人採後冷烟疎雨幾重陽
有嘅古傷今之意其秋葵云葵華曄曄照秋林誰把紅
芳暗傅金白露不凋風不剪也知中有向陽心有林下
憂國之意墨菊云自是中黃第一花鴈來時節傲霜華
如何秋色無人管移入龍香道士家盖自况也
丁雪坡
丁文煥名焴吾杭人號雪坡幼以舉子業入郡庠豪邁
不屈忤東道謫爲掾胥歴事太師英國張公輔帳下後
以年勞授直隸蘇州司倉能詩善書有聲於時蘇守楊
君貢甚愛之復以不畏強禦爲楊君所累而退嘗有詠
釘靴詩爲人所膾炙因以得名其頸聯云行過落花香
齧齒步回芳草軟埋頭惜忘其全首又有輓太平張公
軏詩云大將星沉墜柳營貔貅百萬盡吞聲總戎不見
旗常影扈蹕無聞鎧甲鳴麟閣畫圖遺像貎龍章金劵
著功名昔年翠幕勞青頋哀訃驚聞淚滿纓至成化中
卒於家
沈眉軒
天順間冬暮大雪初霽菊莊先生賦雪餘漫興絶句十
章一時詩壇賡倡動盈卷帙名公搢紳題跋序引亦一
卷旣鏤諸梓時予最爲晚進亦得附名先覺爲後序以
識諸末俄而眉軒先生沈彦博解組歸往過菊莊見其
集遍閱至見予序心甚不懌以爲後生小子亦置諸列
彼何人斯耶菊莊一日與偕來顧予予性便懶散眉軒
以師道自任而予略不知執弟子禮尤厭之旣而數以
竒僻致問不揣僭妄隨事敷荅出謂菊莊曰是子可教
也旣而返爲忘年交先生名約錢塘人以邑庠生初爲
靖安司訓改爲福清掌教平生以詩名聞湖海間嘗以
詩寄菊莊云驊驑躡青雲文豹隱玄霧出處固有殊逹
人安所寓念子富詩書久抱經濟具陸沉閭里間悠悠
尚韋素春風湖上吟夜月松隂步幽懷頗相同無由展
良晤浩歌伐木章引脰徒延佇相期各努力慎勿歎遲
暮明廷正需賢行看簉鵷鷺
薛濤始末
唐蜀妓薛濤字洪度章淵稿簡贅筆云本長安良家子
父鄭因官寓蜀濤八九歲知聲律其父一日坐亭中指
井梧示之曰庭除一古桐聳幹入雲中令濤續之應聲
曰枝迎南北鳥葉送往來風父愀然久之父卒母孀居
韋臯鎮蜀召令侍酒賦詩因入樂藉暮年屏居浣花溪
著女冠服有詩五百首清異錄又云蜀多文婦亦風土
所致元微之素聞薛濤名因奉使見焉微之矜持筆硯
濤走筆作四友贊其略曰磨潤腹先生之腹濡藏鋒都
尉之頭引書媒而黯黯入(闕)畝以休休微之驚服予惟
四友贊雖出清異而知之者尠又傳缺其載故爲錄之
海紅花
世傳海紅花人人能道之而莫知爲何物因讀菊莊詩
始知即山茶花也詩云小院猶寒未暖時海紅花發晝
遲遲半深半淺東風裏好似徐熙帶雪枝盖古詩有云
淺爲玉茗深都滕大曰山茶小海紅先生之博於斯見
矣
詠貓識譏
天順間菊莊先生嘗題詩於南屏净慈寺有云虎熟不
驚團社客鷗閒常送過湖僧時按察使泰和曾蒙簡過
飲笑謂僚宷曰是乃譏我輩也先生又嘗詠貓有絶句
云口角風來薄苛香綠隂庭院醉斜陽向人只作猙獰
勢不管黃昏鼠輩彺嗚呼身居司牧寄有民社民之疾
痛漠然無聞徒醉醲飽鮮豢飬國家廪祿觀此寧不愧
於心乎韓子昌黎圬者王承福傳云食焉而怠其事必
有天殃司其責者曷不勉諸母見譏於伐檀君子也
清溪博雅
陸昂字元偁杭之錢塘人號清溪聰明博雅性嗜吟咏
幼與予偕從遊菊莊先生之門而尤書淫傳癖同門者
率罕及之作詩每每逼真菊莊嘗作宫詞云自捲珠簾
放燕歸六宫春盡亂紅飛從來豔色多傾國願得君王
寵幸稀凡作宫詞皆寫幽怨之情而清溪乃終致規諷
之正其合思無邪之旨耶同門葉南屏文甫宋文康公
時十一世孫也詩禮故舊亦嗜詩清溪嘗稱誦之謂得
菊莊之授信然又題梅花絶句云春到南枝與北枝花
開的皪照寒漪何人似我相憐意不把東風玉笛吹何
其温厚如此耶嘗謂予曰唐人詩有不期而暗合者如
李求古叢臺詩許用晦凌歊臺詩句法詩意押韻無一
不同而却無人知之因嘗錄出以自識其博識竒奥又
若此而平時聞諸師友及考諸典籍新竒隱奥凡得若
干纂爲吟窗涉趣錄又所著詩詞有窺豹錄若干卷云
鶴窗醖藉
予内弟馬浩闌名洪號鶴窗杭之仁和人善詩詞極工
巧嘗題予姻家東溟許先生程遠弟應和松竹雙清扇
景詞云剪蒿萊曾將䨇翠親栽旋添成園林佳勝依稀
嶰谷徂徠鳳飛過文章燦爛蛟騰攫鱗甲毰毸剷節題
詩收花釀酒鬚霑香粉䄂粘苔無人識棟梁之具管籥
之才蔭亭臺儘多風月清無半點塵埃竿期截六鰲
連舉巢堪托孤鶴時來色瑩琅玕脂凝琥珀他門折與
庭槐蕭郎去畢宏已老誰富寫生才君看取歲寒三友
只欠梅開盖多麗調也東溟以爲可繼躅康伯可信然
又題梅作江城引云雪晴閒見瘦笻扶過西湖訪林逋
湖上天寒草樹盡凋枯忽見瓊葩光照眼仙梅腮玉肥
膚夜空雲静月輪孤巧相摹海濤圖時聽枝頭啁哳
翠禽呼縱有明珠三百琲知似得此花無清氣逸發瑩
無塵想又題東溟小景昭君怨云遠路危峯斜照瘦馬
塵衣風帽此去向蕭關向長安便坐紫薇花底只是
黃粱夢裏三徑易生苔早歸來言有盡而意無窮方是
作者之詞予與鶴窗清溪偕出菊莊之門而鶴窗能大
肆力於學問旣得詩律之正復臻詩餘之妙人以與清
溪齊名云予以二子詩詞豪邁俊快若孫武竒兵左右
翼出鋒不可攖已論之於葉南屏奎春機獨露卷跋又
王天碧澄號雪村詩尤清麗有羹藜集云
六憶詩
元酸齋貫學士雲石有蘭房六謔詩題曰柳眉星眼檀
口酥乳纖指香鈎香鈎謂足也其意本東坡六憶詩來
而酸齋則太淫麗矣坡詩其憶行云屏障腰肢出洞房
宫花窣地領中長羅裙遮地雙鴛小只有金蓮步步香
憶書云纖玉參差象管輕蜀牋小砑碧窗明袖紗密映
嗔郎看學寫鴛鴦字未成憶飲云綠蟻頻斟不厭多帕
羅輕軟襯金荷從教弄酒春衫涴别有風流上眼波憶
歌云一串紅牙碎玉敲碧雲無力駐春宵也知唱到關
情處緩按餘聲眼色招憶眠云泥嬌成困日初長暫卸
紗裙小簟凉漠漠帳烟籠午枕粉肌生汗白蓮香憶妝
云宫樣梳兒翠縷犀釵梁冰玉刻蛟螭妝成要點雙心
字不管蕭郎只畫眉其風流醖籍曲盡閨人之情態一
何至是耶又嘗見有詠乳卜算子亦豔麗可愛詞云遠
看似摶酥近覷如堆玉閒把金訶窗下鬆新剥雞頭肉
且是軟溶溶那更香馥馥若不開懷與我些學箇孩兒
哭惜不存作者名氏云
空緘
雋永士人郭暉因寄安問誤封一白紙去細君得之乃
寄一絶云碧紗窗下啓緘封一紙從頭徹底空應是仙
郎懷别恨憶人全在不言中
蟫精雋卷十一
