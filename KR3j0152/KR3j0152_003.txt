蟫精雋卷三
明徐伯齡撰
梅花先生傳
先生名花字魁(闕)
乃會稽山農王
元章之作也山農名冕前元人能寫梅書法詩畫為一
時三絶我國初召至京師謁見高皇問有何新作對以
有題畫梅絶句云獵獵北風吹倒人乾坤無處不沙塵
尋常凍死梅根下始信江南别有春稱旨得賜放還其
題所畫梅絶句百篇有云今日開門見好山鍊詩壇下
列仙班看來都是梅花樹箇箇春風玉珮環又云我家
洗硯池邊樹箇箇花開淡墨痕不要人誇好顔色只留
清氣滿乾坤其胷中是何抱負
山村評詩
先民仇山村先生名遠字仁近前元人嘗自題其詩尾
云近世習唐詩者以不用事為第一格少陵無一字無
來處衆人固不識也若不用事云者正以文不讀書之
過耳暇日與里人盛元仁言之予元仁俱以筆墨受兩
山先生知予之心元仁之心先生之心同矣元仁歸十
錦將束書渡淮輙錄小卷贈行以寄君思若元仁小好
詩錄以教我以寄予思明月天淮千里對面嵇不孤矣
兩山謂莫兩山也瞿存齋謂其語有激而云然然亦切
中寡學而輙談比興之病者其懷古詩云吹却青燈夜
不眠滿襟懷古恨綿綿江東曾試桓司馬滄海難追魯
仲連吳岫月明吟木客漢宫露冷泣銅仙何時一酌桃
源酒醉倒春風數百年意與安得中山千日酒酩然直
到太平時同一軌度又兵間有歌舞者云邊塵未定苦
無謀年少金多絶不憂野戰尚酣紅帕首塗歌猶醉錦
纏頭蛾貪銀燭那知死月戀金罇不照愁亦欲避秦高
隠去桃花源上覓漁舟慨亂傷時其值季世而然是斯
文之不幸也
落花詩
宋莒公兄弟皆以高名擢用宋仁廟時文章多人未有
比者少年時作落花詩為時膾炙莒公詩云一夜東風
拂苑牆歸來無處剰凄凉漢臯珮冷臨江失金谷樓危
到地香淚臉補痕勞獺髓舞臺收影費鸞腸南朝樂府
休賡曲桃葉桃根盡可傷景文詩云墜素翻紅各自傷
青樓烟雨忍相忘欲飛更作回風舞已落猶成半面粧
滄海客歸珠迸淚章臺人去骨凝香可憐無意傳雙蝶
盡把芳心與蜜房又余襄公一首元方回評云三四殊
不減二宋亦似崑體余襄公靖蓋直臣名士詩當加敬
詩云小園斜日照殘芳千里傷春意未忘金谷已虚新
步障馬嵬徒見舊香囊鶯來似結啼鸞怨蝶散應知夢
雨狂清爽又成經歲别却歌團扇寄迴腸
山谷詞
乙巳歲予再往南蘭陵思南守永定郡東曹為予言嘗
觀宋黃太史山谷墨迹曾見一詞甚有餘味而其聲調
則唐張玄真西塞山前漁歌也字既遒勁而格律沖澹
予因錄之其詞云偶然垂餌得長鱏魚大船輕力不任
随遠近共浮沉萬事從輕不要深
獨孤性妬
史稱隋文帝獨孤后性妬後宫罕得進御尉遲迥女孫
没入宫得幸於上后陰殺之帝大怒單騎入山谷間行
二十餘里高熲楊素追及扣馬苦諫還宫熲夫人卒帝
欲為娶熲辭年老納室非所願後熲愛妾生男后不悅
譖熲於帝陛下尚欲信高熲耶始陛下欲為熲娶而熲
面欺今其詐見矣帝由是疎熲太子勇昭訓雲氏有寵
生儼裕筠及諸姬子數人而與妃元氏不相得后稱不
平遣人伺求勇過不惟於已有妬亦且妬其子妾而又
妬於熲所謂併他人家亦妬也殊不可曉哉
王元之詩
嘗讀陸務觀老學菴筆記王元之詩云兩株紅杏映籬
斜妝點香山副使家何事春風容不得和鶯吹折數枝
花語雖極工然大風折樹而鶯猶不去於理未通予以
為不然是詩有所為而言鶯巧言如簧之小人而君子
不幸與之同黜讀者不可以詞害意也
詞貴圓滑
國初有詞人俞行之作窗外折花美人影詞名霜天角
甚圓滑作詞之法無出於此其詞云影窗紗是誰來折
花折則從他知他折向誰家簷前枝最佳折時高折
些寄語插花人道須插向鬢邊斜又有一詞詠芭蕉名
卜算子亦圓滑溜亮國初詞人王叔明之所作也詞
云舞袖怯西風翠扇羞荒草滿貯相思向此中斜剪雲
牋小心裏又藏心心事何時了今夜應知一葉秋添
得愁多少
函首和戎
宋韓侂胄既敗朝議函其首以奉金人講和然終無益
也當時有詩云自古和戎有大權未聞函首可安邊生
靈肝腦空塗地祖父冤讐不戴天晁錯已誅終叛漢於
期雖死竟亡燕廟堂自謂萬全策却恐防邊未必然事
詳草窗周密齊東野語
詩有所本
宋劉潛夫詩云身屬嫖姚性命輕君看一螘尚貪生無
因喚起談兵者來此橋邊聽哭聲蓋本東坡諫用兵疏
之語云
大腹兒
張思廉名憲會稽人楊鐵崖之高弟也當國初時甚有
文名詞藻高古博洽所居玉笥山下故號玉笥生所著
名玉笥集詩皆詠史篇篇膾炙人口先正瞿存齋嘗稱
道其縛虎行之美矣暇日菊莊劉隠君為予道其大腹
兒寫禄山事痛快詳盡其詞云麀巫夜禱軋犖山淫
光下燭窮廬寒柳城健兒不敢睡四野惡聲啼狗犴猪
龍怒磔老梟腹鱗甲粗疎頭角秃婪酣大肚三百觔偷
得真龍半分福范陽氊帳妖潛形平盧寶刀遲發硎金
雞口吐東北赦青騾蹄作西南聲鳳凰春池金鏡破獬
廌霜臺胡眼大東風野鹿嚼楊花白日妖狐登御座華
清玉甃湯作泉洗兒果撒黃金錢并刀剪綵十大幅錦
綳壓碎宫娥肩象牀夜冷嬰兒哭猪龍㧓破金訶玉香
齦不痛荔枝漿雄心已飽雞頭肉長安天奪密口臣銅
頭鬼鼔漁陽塵赤心一夜變胡腹二十四郡俱無人潼
關夜漏雞聲早馬嵬坡下冰山倒劍門西寄杜鵑巢練
帶玉環埋翠草嘉山土門勒戰功猪兒帳下屠猪龍旄
頭星落大腹破机上鸞刀一尺紅其詩大抵皆此類
比紅詩跋
唐羅虬詞藻富贍與宗人隠鄴齊名乾通乾符中時號
三羅虬自庚子亂後去從鄜州季孝恭籍中有杜紅兒
善歌嘗為副戎屬意副戎聘隣道虬請紅兒歌而贈采
孝恭以副戎所盼不令受之虬怒拂衣而起詰旦手刃
紅兒既而思之乃作絶句百篇以追其冤號比紅盛行
於時有詩云漢皇曾識許(闕)
擬將心地(闕)
予惟
虬詠比紅事無可取其間句亦多有觸忌者然詩調則
佳句也紅雖一娼不足惜然生乎亂世為遊客所戕貎
美命薄不幸也可矜矣使居承平時託得其正此作固
無也然得附名於詞文之間千古以傳又不為不幸也
東坡曠達
瑞桂堂資暇錄云東坡自謫海南歸人有問其遷謫艱
苦者坡答曰此乃相中所招少時入京師有相者云一
雙學士眼半箇配軍頭異日文章雖當知名然有遷徙
不測之禍今日悉符其語又讀遯齋閒覽東坡自海南
還過潤州州牧故人也出郊迓之因問海南風土人情
如何坡云風土極善人情不惡某初離昌化時有十數
父老皆攜酒饌直至舟次相送執手泣涕而别且曰内
翰相别後不知甚時再得來相見其曠達如此
金象警夜
牛僧孺幽怪錄載云唐寶應元年岑順於陜州吕氏内
宅夜聞金鼔聲有介人報曰金象將夜警也寐見鐵騎
長數寸進曰天馬斜飛度三疆上將横行擊四方輜車
直至無迴翔六甲次第不乖行乃有一馬斜去三尺止
又一步卒横出一尺後車進已而於見處掘之即古塜
也前有金象局列馬鋪枰其辭與勢正今世所為者其
辭蓋行象之法也高古簡潔較今象譜之詞相去霄壤
矣
鱉相公
東坡云予飲少輒醉卧則鼻鼾如雷傍舍為厭而已不
知也一日因醉卧有魚頭鬼身者自海中來告予廣利
王來請端明予被褐草履黃冠而去亦不知身步入水
中但聞風雷聲暴如觸石意亦知在深水處有頃豁然
明白其所謂水晶宫殿相照耀也其上則有驪白夜光
文犀尺璧南金火齊眩目不可仰視而琥珀珊瑚又不
知多少廣利少間冠劍而出從者二青衣予對以海上
逐客重煩邀命廣利且歡且笑頃南溟夫人亦造焉自
知不在人間也少間出素鮫綃丈餘命予題詩予乃賦
之曰天地雖虚廓淮海為最大聖主主祀事位尊河瀆
拜祝融為異號恍惚聚百怪三氣變流光萬里風雨快
畫旗搖紅纛赤虬噴滂湃家近玉皇樓形光照無界若
得明月珠可償逐客債寫竟進廣利諸仙咸稱妙獨廣
利旁一冠簪水族謂之鱉相公進言蘇軾不避忌諱祝
融字犯王諱王大怒余進而笑曰到處被相公厮壊瞿
存齋剪燈新話水宫慶會錄蓋本諸此
世語
世語中有切母成音若今所謂綺談市語者人自不覺
習久而不以為異耳南北黑圭由此而生如㪍籃蓋即
盤字切音勃平便盤㪍籃本篾盤也巢為窟陀孔為窟
籠敗曰憊懶錮曰骨露壺曰鶻蘆今作葫蘆反失其真
團曰突圞今作團圞是疊牀上之牀也角曰砣落精曰
唧零之類甚多
蒙衫
蒙衫即古之毳衣蒙謂之毛細軟貌詩所謂狐裘蒙茸
今俗作氁其實即是毛衫毛譌為蒙蒙轉而為氁也
楊柳枝
唐張祐折楊柳枝詞云莫折宫前楊柳枝玄宗曾向笛
中吹傷心日暮烟霞起無限春愁生黛眉予每讀輒為
之心醉惜不能起承吉於地下矣
水族加恩
吳越功德判官毛朦多雅戱以地産魚鰕海物四方所
無因造水族加恩簿品敘精奇獨步
王江殊封玉柱仙君(江珧)
章丘大都督美中侯滄浪顯封靈淵國上相無比
王(章舉)
中郎將白中隠封合珍大元帥豐甘上柱國(車螯)
殊形中尉兼靈甘尹淡然子封天味大將軍遠䑃
王(蚶子)
玉德公季遐封青鮹内相美吉郡王(鰕魁)
多黃尉權行尺一令南寵封黃城監遠珍侯(江蟹)
專盤處士甲藏用封圓珍巨美功臣甘黃州甲仗
大使(蝤蛑)
咸宜伯解藴中封糟丘常侍(鼉)
解微子封内黃少相(彭蜞)
合州刺使仲肩封含津令慤成君紫暉將軍甘鬆
左右丞試甘圓内使(蛤)
紅文生盧清臣加封橙虀錄事守昭賢使者(鱸魚)
珍曹必用郎中時美中充諸衙效死軍使持節雅
州諸軍事(鰣魚)
白圭大夫封骨鯁卿(鱭魚)
甘鼎封醉舌公(黿)
捲甲尚書甲折公封金丸丞相肋君(鼈)
長尾先生封典醬大夫仙衣使者(鱟)
元鎮封新美舍人(石首)
和羹長朱子房封懷竒令史(石决明)
甘盤校尉封噀黑將軍(烏賊)
元介卿加通幽博士(龜)
借眼公封同體合用功臣左右衛駕海將軍(水母)
李藏珍封圓輝隠士(珠母)
班稀授點花使者(瑇瑁)
房叔化封豪山太守藥藏監固濟官(牡蠣)
屈通封曲沃郎梵響參軍攝玉塔舍人(梵螺)
阮用光封檢校大輝光充宜光掌書記(大貝)
羅幼文封馬衣丞(海蚆)
田青授具體郎(田螺)
申潔授濟饞都護行水樂令(鼃)
江伯夷授宋珍都尉南海詹事(鱁鮧)
屯江小尉授追風使試揚波太守(江豚)
錦袍氏授蘇腸御史仙盤遊奕使(鱖)
李本授跨仙君子世美公(鯉)
鮮魚美授波使銀絲省饜德郎(鯽)
楚鮮授傾淮别駕(白魚)
縮項仙人授槎頭御史(鯿)
食寵侯授添厨太監(鱘鰉)
單長福授泥盆掾(䱇)
黃薦授三德尉兼春榮小供奉(河豚)
新飱氏授輔庖生(鰒)
蓋頑授表堅郎(蜆)
嘗謂陶九成輟畊錄載陶穀清異錄藥品異名人争以
為竒然此篇亦出清異而輟畊不錄故錄之尤可愛也
突厥七位
五音二閏為七位十二律旋相為宫隔八生子而成八
十四調古人言之詳矣然五音十二律雖遐方異域俱
不能出乎六德之外突厥中七位雖其方言與中國不
同而其次第音節亦未始或殊也其宮曰蟠陀力華徵
曰雞識華商曰沙識華羽曰沙獵華角曰般瞻華少宫
曰俟利&KR1869;華少徵曰沙俟加濫華夷人訓俟多作其恐
俟利&KR1869;華當讀如其
蟫精雋卷三
