針灸問對卷下
眀汪機撰
或曰病有宜灸者有不宜灸者可得聞歟
曰大抵不可刺者宜灸之一則沉寒痼冷二則無脉知
陽絶也三則腹皮急而陽䧟也舍此三者餘皆不可灸
盖恐致逆也
針經云䧟則灸之天地間無他惟隂與陽二氣而已陽
在外在上隂在内在下今言䧟下者陽氣下䧟入隂血
之中是隂反居其上而覆其陽脉証俱見寒在外者則
灸之(夫病有邪氣䧟下者有正氣䧟下者邪氣䧟下者是經虛氣少邪入故曰感虚乃䧟下也故諸邪䧟)
(下在經者宜灸之正氣䧟下宜藥升之如補中益氣之類)
經曰北方之人宜灸&KR0778;也為冬寒大旺伏陽在内皆宜
灸之以至理論則腎主臓藏陽氣在内冬三月主閉藏
是也若太過則病固宜灸&KR0778;此陽明䧟入隂水之中是
也
難經云熱病在内取會之氣穴為陽䧟入隂中取陽氣
通天之竅穴以火引火而導之此宜灸也若將有病者
一槩而灸之豈不悞哉仲景云微數之脉慎不可灸
因火為邪則為煩逆追虚逐實血散脉中火氣雖微内
攻有力焦骨傷筋血難復也又云脉浮宜以汗解用火
灸之邪無從出因火而盛病從腰以下必重而痺名
火逆也脉浮熱甚而灸之此為實實因火而動必咽燥
唾血又云身之穴三百六十有五其三十穴灸之有害
七十九穴刺之為灾并中髓也經之所見邪之所在
脉沉者邪氣在内脉浮者邪氣在表世醫只知脉之說
不知病證之禁忌若表見寒証身汗出身常清數慄而
寒不渴欲覆厚衣常惡寒手足厥皮膚乾枯其脉必沉
細而遲但有一二証皆宜灸之陽氣下䧟故也若身熱
惡熱時見躁作或面赤面黃嗌乾咽乾口乾舌上黃赤
時渴咽嗌痛皆熱在外也但有一二証皆不宜灸其脉
必浮數或但數亦不可灸灸之灾患立生若有鼻不聞
香臭鼻流清涕眼臉時癢或欠或啑惡寒其脉必沉是
脉證相應也或輕手得弦緊者是隂伏其陽也雖面赤
亦宜灸不可拘于面赤也(機)按素難諸書皆言陽氣䧟
下者脉沉遲也脉證俱見寒在外者冬月隂寒大旺陽
明䧟入隂水之中者並宜灸之設脉浮者陽氣散於肌
表者皆不宜灸丹溪亦曰夏月陽氣盡浮于表今醫灼
艾多在夏月寧不犯火逆之戒乎或者因火而生熱脹
發黃腰痺咽燥唾血者往往有之尚不知為火逆所致
寧甘心於命運所遭悲夫經曰春夏養陽以火養陽安
有是理論而至是雖愚亦當有知者焉
或曰𠻳病多灸肺俞風門何如
曰肺主氣屬金行秋之令喜清而惡熱受火所制為華
盖居四藏之端飲食入胃熱氣上蒸兼之六部有傷痰
火俱作發而為欬為𠻳其痰多者顯是脾之濕濁隨火
上升為𠻳其痰少者肺火抑欝不得宣通為欬欬形屬
火痰形属濕風門肺俞二穴明堂銅人皆云治𠻳今人
見有痰而𠻳無痰而欬一槩於三伏中灸之不計壯數
二穴切近華盖而欬與𠻳本因火乘其金兹復加以艾
火燔灼金欲不傷得乎况三伏者火旺金衰故謂之伏
平時且不可灸而况於三伏乎夫治𠻳當看痰與火孰
急無痰者火旺金衰十死七八瀉火補金間或可生痰
多者濕盛也降火下痰其𠻳自愈縱灸肺俞風門不過
三壯五壯瀉其熱氣而已固不宜多灸三伏之中更不
宜灸也
或曰頭目之疾灸之何如
曰手之三陽從手至頭足之三陽從頭走足督脉自尾
閭抵脊上頭至人中頭者手足三陽與督脉所會之地
故冬月之寒頭無所畏美酒之飲面為之赤是皆諸陽
所致也今有頭風頭暈中風發致眼目耳鼻等疾輒於
頭部諸穴多灼艾炷是猶抱薪救火安能濟耶當看病
在氣分血分分類施治庶得其宜縱使應灸亦不過三
壯五壯以瀉熱氣而已眼目疼痛多由血熱豈宜妄灸
助熱以傷其血哉
或曰人言無病而灸以防生病何如
曰人之有病如國之有盜須用兵誅其兵出于不得已
也針灸治病亦不得已而用之人言無病而灸如破船
添釘又言若要安膏肓三里不要乾此世俗之通論予
獨以為不然夫一穴受灸則一處肌肉為之堅硬果如
船之有釘血氣到此則澁滯不能行矣昔有病跛者邪
在足少陽分自外踝以上循經灸者數穴一醫為針臨
泣將欲接氣過其病所纔至灸瘢止而不行始知灸火
之壞人經絡也或有急證欲通其氣則無及矣邪客經
絡為其所苦灸之不得已也無病而灸何益於事
或曰膏肓治百病而諸家取穴之法不同何歟
曰高下各去髀骨一側指許是穴不可失之狹狹則内
犯大筋不可失之闊闊則外犯髀骨必須大筋之外髀
骨之内空處按之覺與前胸乳間膈膜相應乃是真穴
舊傳取两乳間量則分作八寸以比横寸之則量之于
背盖人有生而背突者背常闊而胸常狹胸突者胷常
闊而背常狹安能保其無過與不及焉又有兒時偏卧
一邊以致背有邊闊邊狹者亦不可以邊之闊狹為拘
但當隨其一邊闊狹相去髀骨一側指許為正也人之
項有二大筋夾脊而下两筋外空為第二行穴俞穴俞
外又有二大筋大筋外空為第三行穴俞膏肓係在三
行魄戶之下神堂之上若點穴不出髀骨一側指許則
傷筋骨非真穴也世人又有四肋三間之說揣按自大
&KR0008;至三節之下四節之上准望於三四椎間定穴指為
四肋三間用之不疑瘦人椎骨分暁用之可也肥人揣
按實難又以指節寸量開三寸取穴背高而狹者全不
合四肋三間之說矣嘗是灸一骨立之人用側指許法
點之方大悟四肋三間之妙盖人之髀骨微有少曲髀
骨下廉上廉四肋之内自有三間膏肓正在四肋三間
之中即非脊骨三四椎之間也世人多灸之者盖膏肓
神明所居或為邪干則脂膏銷鑠肓膜瘦薄灸之而病
或安者以三焦主氣為諸陽之府氣病則陽虚而隂不
得相附膏肓在三焦部分氣之所聚而行於諸陽宜其
王於氣病也若治血病吾未見其可者晉侯夢二豎子
在膏肓間非秦緩不能灸也以陽氣將絶邪得專之故
也
或曰古謂癰疽始發灸之可使輕淺何謂也
丹溪曰用火以暢達拔引欝毒此從治之意惟頭為諸
陽所聚艾炷宜小而少若身上痛則灸至不痛不痛須
灸至痛有因灸而死者盖虚甚孤隂將絶其脉必浮數
而大且鼓精神必短而昏無以抵當火氣宜其危也
或曰灸之不發何如
羅氏曰覃公四十九歲病臍腹冷疼完榖不化足胕寒
逆精神困弱脉沈細微灸氣海三里陽輔三日後以葱
熨灸瘡皆不發復灸數壯亦不發十日後全不作膿瘡
乾而愈針書曰凡用針氣不至不效灸之亦不發大抵
血氣空虚不能作膿失其所養故也加以不慎邪氣加
之病必不退或曰覃公所養無不如意何謂失其所養
曰君言所養口體者也此論所養性命者也覃公壮年
得志務快其心血氣空虚以致此耳
或曰灸有補瀉乎
經曰以火補者無吹其火須自滅也以火瀉者疾吹其
火傳其艾須其火滅也虞氏曰灸法不問虚實寒熱悉
令灸之亦有補寫乎曰虚者灸之使火氣以助元氣也
實者灸之使實邪隨火氣而發散也寒者灸之使其氣
復温也熱者灸之引欝熱之氣外發火就燥之義也
或曰周身經絡及穴俞相去分寸經穴起止十二經
納支干等條古有歌括亦可讀否
曰經脉者所以能决死生處百病調虚實不可不通先
賢以歌括之欲人易記誦耳安可不讀歌曰手太隂
肺中焦生下絡大腸出賁門上膈屬肺從肺系系横出
腋臑中行肘臂寸口上魚際大指内側爪甲根支絡還
從腕後出接次指屬陽明經陽明之脉手大腸次指
内側起商陽循指上廉出合谷两筋岐骨循臂肪入肘
外廉循臑外肩端前廉柱骨傍從肩下入缺盆内絡肺
下膈屬大腸支從缺盆直上頸斜貫頰前下齒當環出
人中交左右上夾鼻孔注迎香胃足陽明交鼻起下
循鼻外上入齒環出俠口繞承漿頥從大迎頰車裏耳
前髮際至額顱支下人迎缺盆底下膈入胃絡脾宫直
者缺盆下乳内一支幽門循腹裏下行直合氣衝中遂
由髀關抵膝臏䯒跗中指内關同一支下膝注三里前
出中指外間通一支别走足跗指大指之端經盡矣
太隂脾起足大指上循内側白肉際核骨之後内踝前
上臑循&KR0008;經膝裏股内前廉入腹中屬脾絡胃與膈通
俠嚨連舌散舌下支絡從胃注心宫
手少隂脉起心中下膈直與小腸通支者還從心系走
直上咽嚨繫目瞳直者上肺出腋下臑後肘内少海從
臂内後廉抵掌後兊骨之端注少衝手太陽經小腸
脉小指之端起少澤循手外側出踝中循臂骨出肘内
側上循臑外出後廉直過肩解繞肩甲交經下入缺盆
内向腋絡心循咽嗌下膈抵胃屬小腸一支缺盆貫頸
頰至目兊皆却入耳復從耳前仍上頰抵鼻升至目内
眥斜絡于顴别絡接足經太陽膀胱脉目内眥上起
額尖支者巔上至耳角直者從巔腦後懸絡腦還出别
下項仍循肩膊俠脊邊抵腰膂腎膀胱内一支下與後
隂連貫臀斜入委中穴一支膞内左右别貫髀俠脊過
髀樞臀内後廉膕中合下貫踹内外踝後京骨之下指
外側足經腎脉屬少隂小指針趣湧泉心然谷之下
内踝後别入跟中腨内侵出膕内廉上股内貫脊屬腎
膀胱臨直者屬腎貫肝膈入肺循喉舌本尋支者從肺
絡心内仍至胸中部分深手厥隂心主起胸屬包下
膈三焦宫支者循胸出脇下脇下連腋三寸同仍上抵
腋循臑内太隂少隂兩經中指透中衝支者别小指次
指絡相通手經少陽三焦脉起自小指次指端兩指
岐骨手腕表上出臂外兩骨間肘後臑外循肩上少陽
之後交别傳下入缺盆膻中分散絡心膈鬲裏穿支者
膻中缺盆上上項耳後耳角旋屈下至頥仍注頰一支
出耳入耳前却從上關交後頰至目内眥乃盡焉足
脉少陽膽之經始從兩目銳眥生抵頭循角下耳後腦
空風池次第行手少陽前至肩上交少陽右上缺盆支
者耳後貫耳内出走耳前銳眥循一支銳眥大迎下合
手少陽抵項根下加頰車缺盆合入胸貫膈絡肝經屬
膽仍從胸裡過下入氣街毛際縈横入髀厭環跳内直
者缺盆下腋膺過季脇下髀厭内出膝外廉是陽陵外
輔絶骨踝前過足跗小指次指分二支别從大指去三
毛之際接肝經厥隂足脉肝所終大指之端毛際
叢足跗上廉太衝分踝前一寸入中封上踝交出太
隂後循膕内廉隂股充環遶隂器抵少腹侠胃屬肝絡
膽逢上貫膈裏布脇肋俠喉頏顙目繫同脉上巔會督
脉出支者還生目系中下絡頰裏環唇内支者便從膈
肺起
十五絡脉歌(經之横支交接他經者)
歌曰人身絡脉一十五我今逐一從頭舉手太隂絡為列
缺手少隂絡即通里手厥隂絡為内關手太陽絡支正是手陽
明絡偏歴當手少陽絡外關位足太陽絡號飛陽足陽
明絡豐隆記足少陽絡為光明足太隂絡公孫寄足少
隂絡名大鍾足厥隂絡蠡溝配陽督之絡號長強隂任
之絡為屏翳脾之大絡為大包十五絡名君須記
周身經穴相去分寸歌
肺經
太隂肺兮出中府雲門之下一寸所雲門氣戶傍二寸
人迎之下二骨數天府腋下三寸求俠白肘上五寸頭
尺澤肘中約紋是孔最脘上七寸收列缺側腕寸有半
經渠寸口䧟中勘太淵掌後横紋端魚際節後散脉間
少商大指内側尋一十一穴憑君筭
手陽明經屬大腸食指内側號商陽本節前取二間定
本節後取三間間岐骨陷中尋合谷陽谿腕中上側屬
腕後三寸偏歴當五寸半中温溜場下廉上廉下一寸
上廉里下一寸建三里曲池三寸下屈肘紋頭曲池&KR0008;
肘髎大骨外廉詳五里肘上三寸量臂臑五里上四寸
肩髃肩端兩骨央巨骨肩端义骨内天鼎缺盆之上藏
扶突曲頰下一寸禾髎五分水溝疆鼻下孔傍五分内
左右二穴皆迎香(二十穴)
胃經
胃之經兮足陽明頭維本神寸五尋下關耳前動脉是
頰車耳下五分真承泣目下七分取四白目下一寸扃
巨髎孔傍八分定地倉夾吻四分平大迎曲頷前一寸
人迎結傍五寸濱水突在頸大筋前下直氣舍上人迎
氣舍迎下夾天突缺盆横骨陷中親氣戶俞府傍二寸
直乳六寸又四分庫房屋翳膺忩近乳中正對乳中心
乳根之穴出乳下五穴各一寸六真不容夾幽門寸五
承滿梁門關門有太乙挨排滑肉門各分一寸穴可全
天樞安在夾臍傍外陵樞下一寸當大巨二寸水道五
歸來七寸是其鄉氣衝曲骨傍三寸來下鼠上脉中央髀關
兔後六寸置伏兔市上三寸量陰市膝上三寸許梁邱二
寸是其場膝臏骭下尋犢鼻膝眼四穴乃兩傍膝下三寸
三里位里下三寸上廉地條口上廉下一寸條口二寸下
廉是豐隆下廉外一寸踝上八寸分明記衝陽陷上二寸
放陷谷内庭後寸半内庭次指外間容厲兊大指次指上
脾經
大指内側隱白位大都節後陷中值太白内側核骨下
公孫節後一寸與商邱有穴屬經金踝下微前陷中寄
内踝三寸三陰交漏谷六寸踝上是膝下五寸為地機
陰陵内側膝輔次血海分明膝臏上内廉肉際三寸據
箕門血海上六寸筋間動脉須審議衝陽五寸大横下
三寸三分府舍治腹結横下寸三分大横夾臍須可記
腹哀半寸去日月直與食竇相連比食竇天谿及胸卿
周榮各一寸六置大包淵液下三寸此經足太陰脾地
少陰心經
少陰心起極泉宫腋下筋間動脉從青靈肘節上三寸少海
肘節後内容靈道掌後一寸半通里腕後一寸鍾隂郄五分取
動脉神門掌後横紋中少府節後勞宫值小指内側是少衝
小腸經
手小指端名少澤前谷外側節前索節後陷中尋後谿腕骨
腕前骨下測腕中骨下陽谷討腕上一寸名養老支正腕後量
五寸小海肘端五分好肩真胛下兩骨解臑俞大骨之下考天
宗骨下有陷中秉風髎後皆有空曲垣肩中曲胛售外俞大
椎一寸從肩中二寸大椎旁天窗胛下動脉詳天容耳下曲
胛後顴髎面頰銳骨量聽宫耳珠大如菽手太陽穴終此鄉
腎經
湧泉屈足踡指取腎經起處此穴始然谷踝後大骨下
踝後跟上太谿舉谿下五分尋大鍾水泉谿下一寸許
照海踝下隂蹻生踝上二寸復溜停溜前筋骨取交信
亦曰踝上二寸行築賓六寸腨分别隂谷膝内看輔骨
横骨曲如偃月形大赫氣穴四滿竭中注肓俞正夾臍
五寸分作六穴隙商曲石關隂都接通谷幽門一寸列
幽門寸半夾巨闕步廊神封靈虚謁神藏彧中入俞府
各一寸六不差疊欲知俞府在何方璇璣之傍二寸量
膀胱經
足太陽兮膀胱經目眥内角始睛明攅竹眉頭陷中是
此穴禁灸宜用鍼曲差二穴神庭畔五處挨排夾上星
承光五處後寸半通天絡却亦相停玉枕横夾於腦戶
尺寸當准銅人形天柱項後髮際治大筋外廉䧟中是
除脊量開有寸分第一大杼二風門肺俞三椎厥隂四心
俞五椎骨下論督俞膈俞相等級第六第七次第列第八
椎下穴無有肝俞數之椎當九十椎膽俞脾十一十二椎下
胃俞述三焦腎俞氣海俞十三十四十五椎大腸關元并
小腸十六十七十八椎要知膀胱俞何在十九椎下去尋
求中膂内俞廿節側白環俞當強一強上髎次髎中與下
一空之中容一髎四髎四空憑眼看夾脊一寸腰胯間五
穴五寸至會陽尾骨旁開二寸方背部三行起附分第
二椎下此穴始三寸半是夾脊量若還除脊三寸當魄
戶第三椎下覓第五椎下索神堂膏肓四肋三間取(一說)
(三椎下四椎五椎上一說四椎下五分三三分)曲髀骨下側指許第六噫嘻端
可守膈關第七魂門九陽剛意舍并胃倉十椎十一二
相參肓門椎數當十三至室十四椎邊傍除下十五六
七八胞肓十九合參詳秩邊二十椎節下扶承臋下横
紋疆殷門承下六寸見浮郄委陽上一寸委陽却並殷
門鄉膕中外廉兩筋許委中膝膕約紋裏此下二寸合
陽主承筋腨腸中央論承山腨下兩分尖外踝七寸上
飛陽附陽踝上三寸量金門踝下軟骨上申脉邱墟前
後安崑崙踝後跟骨逢僕參跟骨後䧟中申脉踝上容爪
甲京骨外側大骨壓束骨本節後䧟容通谷本節前䧟
向至隂小指爪甲角一百三十三穴窮
心包絡經
厥隂心包何所得乳後一寸天池索天泉腋下二寸求
曲澤肘紋尋動脉郄紋去腕五寸通間使腕後三寸逢
内關去腕纔二寸大陵掌後兩筋中勞宫掌内屈指取
中指之末取中衝
三焦經
關衝名指外側邊小指次指間液門中渚次指本節後
陽池表腕有穴存腕上二寸外關絡支溝腕後三寸著
會宗四寸空中求消詳一寸無令錯肘後五寸臂大脉
此是三陽絡所宅四瀆肘外並三陽天井肘上一寸側
肘上二寸清泠淵消爍臂外肘分索臑會去肩三寸中
肩&KR1038;肩端臑上通天髎盆上毖骨際天牖傍頸後天容
翳風耳後尖角䧟瘈脉耳後鷄足逢顱顖耳後青絡脉
角孫耳郭開口空絲竹眉後䧟中看禾&KR1038;耳前兊髮叢
耳門耳前當耳缺此是手少陽經穴
膽經
瞳子&KR1038;起目眥銳耳前䧟中尋聽會上關耳前開口空
懸釐顳顬下廉際懸顱正在曲角端頷厭顳顬上廉看
曲髮掩耳正尖上率谷入髮寸半安本神入髮際四分
穴在耳上率谷前曲差之前一寸半陽白眉上一寸判
臨泣有穴當目上直入髮際五分望目牎正營各一寸
承靈營後五寸放天衝耳上三寸居浮白入髮一寸儲
竅隂枕下動有空完骨入髮四寸餘腦空正夾玉枕骨
風池腦後髮際袪肩井骨前寸半衎淵液腋下三寸按
輒筋平前却一寸日月期門一寸半直下五分細求之
京門監骨腰中看帶脉季肋寸八分五樞直下三寸算
維道章下五寸三居&KR1038;八寸三分參脇堂脇下看二肋
環跳髀樞宛宛探兩手著腿風市謀膝上五寸中瀆搜
陽關陵泉上三寸隂陵膝下二寸求陽交外踝斜七寸
正上七寸尋外坵光明外踝上五寸陽輔踝上四寸收
踝上三寸名絶骨坵墟踝前䧟中留臨泣俠谿後寸半
五會谿後一寸侔俠谿小次岐骨内竅隂小指次指休
大敦拇指三毛聚行間骨尖動脉注節後有絡連五
會大衝節後二寸遇中封内踝前一寸貼著大筋後䧟
見蠡溝踝上五寸候上直中都下伏溜中都上取隂陵
泉折中下取内踝尖膝關犢鼻下二寸曲泉絞頭兩筋
兼隂包四寸膝臏上内廉筋間穴可僉五里氣衝下三
寸向内半寸隂股瞻隂廉穴在羊矢下氣衝相去二寸
&KR0008;羊矢氣衝傍一寸股内横紋有核見章門臍上二寸
量横取六寸季肋端期門乳根外寸半直下半寸二肋詳
齗交唇内齗縫鄉兊端正在唇上&KR0008;水溝鼻下溝内
索素&KR1038;宜向鼻端詳頭形北高面南下先以前後髮
際量分為一尺有二寸髮上五分神庭場庭上五分上
星位顖會星上一寸強上至前頂一寸半旋毛百會居
中央神聰百會四面取各取一寸穴之方後頂強間腦
戶三相去寸半共一般後髮五分定啞門門上五分風
府停大椎在上下尾骶分為二十一椎也椎是骨接高
處真䧟中無骨穴可尋上之七椎用法折每節一寸四
分列總計七椎數之的九寸八分分七節折量自有靈
樞經請君詳看骨度篇大椎第一節上安二椎陶道身
柱三神道靈臺至陽穴第五六七椎下列筋縮第九椎
下住脊中接脊十一二懸樞命門十三四陽關十六椎
下次二十一椎腰俞擠更有長強居尾骶十四椎節與
臍平中之七節端可詳此下乃為下七節竒分俱在下
椎截
任脉俞穴
會隂正在兩隂間曲骨臍下毛際安中極臍下四寸取
石門二寸關元三氣海臍下一寸半隂交臍下一寸放
分明臍中號神闕水分臍上一寸列下脘建里中上腕
各各一寸為君說巨闕上脘一寸半鳩尾敝骨五分斷
中庭膻中寸六分膻中兩乳中間存玉堂紫宫及華盖
相去各一寸六分華蓋璣下一寸量璇璣突下一寸當
天突結下宛宛内廉泉頥下骨尖傍承漿唇前頥稜下
任脉俞穴終此章
或曰諸穴相去尺寸針灸家多屈男左女右中指中
節兩横紋尖為一寸折量周身之穴果合經歟否歟
曰天有三百六十五度人身孔穴上應天度亦有三百
六十五穴穴俞相去遠近而以中指中節横紋為寸不
思人有身長指短者有指長身短者以此為准寧無誤
耶靈樞骨度言人之周身孔穴各有定寸如頭之大骨
圍二尺六寸髮所覆者顱至項一尺二寸前髮際至百
會五寸後髮際至百會七寸頭形北高南下顯然不同
折量令人散髮分歸左右用篦自前髮際量至後髮際
不拘頭之大小折作一尺二寸則穴穴各有攸當髮際
不明取眉心直上量至大椎穴上折作一尺八寸也今
取百會穴者云在頂上旋毛中而旋有正有偏又取前
後髮際及兩耳尖上折中殊不思五寸七寸多寡不同
豈能以此為准則哉髮已下至頥長一尺耳後當完骨
廣九寸耳前當耳門廣一尺三寸兩顴之間相去七寸
兩髀之間廣六寸半足長一尺二寸廣四寸半胸圍四
尺五寸腰圍四尺二寸結喉下至缺盆中長四寸缺盆
下至&KR1075;&KR1711;長九寸&KR1075;&KR1711;下至天樞長八寸天樞下至横
骨長六寸半横骨上廉下至内輔上廉長一尺八寸内
輔上廉下至下廉長三寸半内輔下廉下至内踝長一
尺三寸内踝下至地長三寸膝膕下至跗屬長一尺六
寸跗屬下至地長三寸角已下至柱骨長一尺行腋中
不見者長四寸腋下至季脇長一尺二寸季脇下至髀
樞長六寸髀樞下至膝中長一尺九寸膝下至外踝長
一尺六寸外踝下至京骨長三寸京骨下至地長一寸
背部大椎至尾骶共二十一節折作三尺每節得一寸
四分竒分俱剰在下七節也横寸約取背中脊骨作一
寸横開腹部兩乳之間折為八寸横寸准此心蔽骨下
至臍中七寸無蔽骨取心岐骨下至臍中作七寸直寸
准此臍下用直寸量之手部中指末至本節四寸半本
節至腕四寸腕至肘一尺二寸半肘至肩一尺七寸可
見俗以中指中節為一寸者誤矣此所謂同身寸也無
問湯之七尺文王九尺曹交九尺四寸肥瘦侏儒俱准
靈樞所定尺寸折量孔穴不惟同身二字明白無疑而
古今固可以同之也柰何時人厭繁喜簡不讀靈樞徒
使患者無辜而受炮烙之苦忍哉
經穴起止歌
手肺少商中府起大腸商陽迎香主足胃厲兑頭維三
脾部隠白大包黍膀胱睛明至隂位腎經湧泉俞府住
心包中衝天池隨三焦關衝耳門推膽家竅隂瞳子&KR1038;
肝經大敦期門紹手心少衝極泉來小腸少澤聽宫罷
十二經穴始終歌學者銘于肺腑照
十二經納支干歌
肺寅大卯胃辰宫脾巳心午小未中申膀酉腎心包戍
亥三子膽丑肝通此是經脉流注序君當記取在心胸
甲膽乙肝丙小腸丁心戊胃己脾鄉庚屬大腸辛屬肺
壬屬膀胱癸腎藏三焦亦向壬中寄包絡同歸入癸方
天心十一穴歌
三里内庭穴曲池合谷接環跳與陽陵通里并列缺委
中配承山下至崑崙穴合担用法担合截用法截此法
人不知金鎻通關節(機)按他家又添大衝作十二穴
去陽陵加陽輔截者截穴用一穴也担者兩穴或手與
足二穴或兩手兩足各一穴也(一說右手提引謂之担左手推按謂之截担則)
(氣來截則氣去所解無定見者法不經見故諸家各以己意而釋之也)
經脉交會八穴歌
公孫衝脉胃心胸内關隂維下緫同臨泣膽經連帶脉
陽維目銳外關逢後谿督脉内眥頸申脉陽蹻絡亦通
列缺肺任行肺系隂蹻照海隔喉嚨
八會歌(熱病在内者各隨其所屬而取之會也)
八脉始終連八會府會太倉中脘内臟會季肋是章門
骨杼血膈(骨會大杼血會膈俞)都在背氣會三焦在膻中筋會陽
陵居膝外髓會絶骨脉大淵(脉會太淵)學者當知其所在
十二經見証歌
肺經多氣而少血是動(因氣動也)則病喘與欬肺脹膨膨缺
盆痛兩手交瞀為臂厥所生病者(不因氣動)為氣𠻳喘渴煩
心胸滿結臑臂之内前廉痛小便頻數掌中熱氣虛肩
背痛而寒氣盛亦疼風汗出欠伸少氣不足息遺失無
度溺變别大腸氣盛血亦盛是動頰腫并齒病所生病
者為鼻衂目痛口乾喉痺候大指次指用為難肩前臑
外痛相參
胃經多氣復多血是動欠伸面顔黑凄凄惡寒畏見人
忽聞木音心震慴登高而歌棄衣走甚則腹脹氣賁響
凡此諸疾骭厥竭所生病者狂瘧說濕温汗出鼻血
流口喎唇胗喉痺結膝臏疼痛腹脹兼氣膺伏兔䯒外
廉足跗中指俱痛徹有餘消谷溺黃色不足身前寒振
慄胃房脹滿不消食氣盛身前熱似蒸此是胃經之病
真脾經氣盛而血衰是動其病氣所為食入即吐胃脘
痛更兼身體痛難移腹脹善噫舌本強得食與氣怏然
衰所生病者舌腫痛體重不食亦如之煩心心下仍急
痛泄水溏瘕寒瘧隨不卧強立股膝腫疽發身黃大指
痿心經多氣少血宫是動心脾痛難任渴欲飲水咽
亁燥所生脇痛目如金脇臂之内後廉痛掌中有熱向
經尋小腸氣少還多血是動則病痛咽嗌頷下腫兮
不可顧肩似拔兮臑似折所生病主肩臑痛耳聾目黃
腫腮頰肘臂之外後廉痛部分尤當細分别膀胱血
多氣猶少是動頭疼不可當項似拔兮腰似折脾強痛
徹脊中央膕如結兮腨如裂是為踝厥筋乃傷所主瘧
痔小指癈頭顖頂痛目色黃腰尻膕脚疼連背淚流鼻
衂及癲狂腎經多氣而少血是動病饑不欲食喘𠻳
唾血喉中鳴坐而欲起面如垢目視昏>昏>氣不足心懸
如饑常惕惕所生病者為舌亁口熱咽痛氣賁逼股内
後廉并脊疼心腸頰痛疸而澼痿厥嗜卧體怠惰足下
熱痛皆腎厥心包少氣原多血是動則病手心熱肘
臂攣急腋下腫甚則胸脇支滿結心中澹澹或大動喜
笑目黃面赤色所生病者為煩心心痛掌中熱之疾
三焦少血還多氣是動耳鳴喉腫痺所生病者汗自出
耳後痛兼目銳眥肩臑肘臂外眥疼小指次指亦如廢
膽經多氣而少血是動口苦善太息心脇疼痛難轉
移面塵足熱體無釋所生頭痛連銳眥缺盆腫痛并兩
腋馬刀挾癭生兩旁汗出振寒㾬瘧疾胸脇髀膝至跗
骨絶骨踝痛及諸節肝經血多氣少方是動腰疼俛
仰難男疝女人少腹腫面塵脱色及咽亁所生病者為
胸滿嘔吐洞泄小便難或時遺溺并狐疝臨症還須仔
細看(機按經言十二經是動及所生諸病虛則補之實則寫之熱則疾之寒則留之䧟下則灸之不盛不)
(虚以經取之盛者寸口大三倍於人迎虛者寸口反小于人迎也茲集切脉觀色數條於前繼集諸經病症數)
(條于後盖欲學者備舉兼盡庶不䧟於一偏免致殺人于無知無識隂譴之報或可以少逭也)
十二經井滎俞經合歌
少商魚際與大淵經渠尺澤肺相連商陽二三間合谷
陽谿曲池大腸原少衝少府屬於心神門靈道少海尋
少澤前谷後谿腕陽谷小海小腸經大敦行間太衝看
中封曲泉屬于肝竅隂俠谿臨泣膽坵墟陽輔陽陵泉
隠白大都太白脾商坵隂陵切要知湧泉然谷太谿穴
復溜隂谷腎之經厲兊内庭䧟谷胃衝陽解谿三里隨
至隂通谷束京骨崑崙委中是膀胱中衝勞宫心包絡
大陵間使曲澤傳關衝液門中渚穴陽池支溝天井源
此是三焦經穴俞號白流注五行全
禁針穴歌
禁針穴道要先明腦戶顖會及神庭絡却玉枕角孫穴
顱顖承泣隨承靈神道靈臺膻中忌水分神闕并會隂
横骨氣衝手五里箕門承筋并青靈更加臂上三陽絡
二十二穴不可針孕婦不宜針合谷三隂交内亦同倫
石門針灸應須忌女子終身無姙娠外有雲門并鳩尾
缺盆客主人莫深肩井針時令悶倒三里急補命還平
禁灸穴歌
禁灸之穴四十五承光啞門并風府天柱素&KR1038;臨泣上
睛明攅竹迎香數禾&KR1038;顴&KR1038;絲竹空頭維下關與脊中
肩貞心俞白環俞天牖人迎共乳中周榮淵液并鳩尾
腹哀少商魚際同經渠天府中衝位陽關陽池地五會
隠白漏谷隂陵泉條口犢鼻併隂市伏兔髀關及委中
殷門申脉承扶忌
重解虚則補之四句
機按難經所解義猶未悉且舉心言之經文虚實字指
虚邪實邪言非心之虚實也假如從心之後來者為虚
邪虚邪傷心當補然心之後肝肝為心之母也從心之
前來者為實邪實邪傷心當瀉然心之前脾脾為心之
子也舉此以例從心所勝來者為微邪微邪金也微邪
傷心亦當補從心所不勝來者為賊邪賊邪水也賊邪
傷心亦當瀉可見肝肺同一虚邪而當補脾腎同一實
邪而當瀉至于心之正邪火也心病于火乃本經自病
既非他經之虚邪來傷亦非他經之實邪來襲是以不
須補瀉他經只就本經之虚實以補寫也故曰不虚不
實以經取之不虚不實亦指虚邪實邪言如此分解其
義方盡可將此連前後數篇觀之則可見矣
針灸問對卷下
