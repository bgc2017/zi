步里客談卷下宋陳長方撰
盡心一篇真法言也此孟子晩年言語比之公孫丑等
篇無復剛烈之氣
伯夷歌云神農虞夏忽然没兮我安適歸矣陳古刺今
用意涵蓄此太史公文筆非伯夷意也
韓師德曰史記書韓信之語曰吾悔不用蒯通之計乃
為兒女子所詐兒女子指蕭何吕雉也班固略其語曰
悔不用蒯通之言死於兒女手殊失本指水上軍鬭入
班固刪去亦非也
司馬遷作武帝紀實錄方士神仙事無一字譏刺使讀
者不覺思其事則武帝之愚甚也(案此條載說郛本今增入)
漢武亦善用人末年用金霍及東方朔枚臯司馬相如
之徒處之皆得其地但中年宰相皆不擇人
太史公有俠氣故於趙奢穰苴儀秦刺客等作傳更得
手以未嘗窺聖賢門戸故五帝三王孔子孟子傳記雖
補綴事迹亦未盡善(案此下二條俱據說郛本增入)
西漢末文章與文景武帝時小異然文物之盛也無如
武帝時將氣有盛衰耶抑由人主所好耶
美新不𩔖子雲文字畏死仕莽不敢去後人遂以此汙
之君子惡居下流
范蔚宗黃憲傳最佳憲初無事迹蔚宗直以語言模寫
叔度形容體段使後人見之此最妙處其他傳即馮衍
馬援勝蓋得二人文字照映便覺此傳不同以此知班
固前書之不可及者亦得太史公司馬相如賈誼董仲
舒晁錯劉向諸人文字作底草爾
五代史於楊凝式不立傳載其歴梁唐晉漢周以疾致
仕又不明其本心凝式諫父涉言大人為唐宰相而以
傳國璽與人則其心可見又不仕五代而託心疾其人
賢其節高可知矣余嘗謂自晦與草木共盡者五代不
為無人史不得其自者固可歎若凝式本末昭晰史復
不書執筆者何其與善之狹也
陳師錫伯修作五代史序文詞平平初蘇子瞻以讓曾
子固曰歐陽門生中子固先進也子固答曰子瞻不作
吾何人哉二公相推未决陳奮筆為之
古人作詩斷句輒旁入他意最為警策如老杜云雞蟲
得失無了時注目寒江倚江閣是也黃魯直作水仙花
詩亦用此體云坐對真成花被惱出門一笑大江横至
陳無已云李杜齊名吾豈敢晩風無樹不鳴蟬則直不
𩔖矣
章叔度憲云每下一俗間言語無一字無來處此陳無
已黃魯直作詩法也
阿房宫賦只是篇末說秦及六國處佳若丁頭粟粒等
語俳優不如
余嘗疑三器論非退之文章又疑下邳侯傳是後人擬
作退之傳毛穎以文滑稽耳正如伶人作戱初出一諢
語滿場皆笑此語蓋再出耶毛穎傳贊賞不酬勞以老
見疏秦真少恩哉甚似太史公筆勢董晉行狀書迴紇
李懷光二事似左氏文字通解非退之文字之乎者也
下皆未當其誣退之多矣
秦少游云退之元和聖德詩與平淮西碑如出兩手余
以歲月攷之蓋相去十二年也然以平淮西碑方鄆州
谿堂詩則又如他人所作也
羅池廟碑古本以涉有新船為步有新船春與猿吟兮
秋與鶴飛作秋鶴與飛歐陽永叔以步有新船是而秋
鶴與飛為不然說者以是為歐韓文字之分蓋篤論也
余嘗以三言評子厚文章曰其大體似紀渻子養鬭鷄
在中朝時方虚驕而恃氣永州以後猶聽影響柳州以
後望之似木鷄矣
柳子厚先友記廼用孔子七十弟子傳體若真符及雅
則以盤誥詩人之文為祖矣
東坡辨黃樓賦非代於子由此所謂欲蓋而彰之也卻
掃編徐州黃樓東坡所作而子由為之賦東坡自書
韓退之畫記東坡以為甲乙帳而秦少游乃效之作五
百羅漢記人心之不同如此喻子才道王侍郎剛中語
云文字使人擊節賞歎不如使人肅然生敬(案此條據說郛本增)
(入)
張文潛見富鄭公神道碑至論趙濟處曰公文固奇欲
加一字可否遂改云及英宗神宗之世公老矣功在史
官德在生民北敵西戎視公進退以為中國輕重而一
趙濟敢搖之一字固文字關紐也
余頃見嘉祐一詔罷茶鹽法讀之數十過不能去手每
歎息以為真主言既而觀歐陽文忠集乃歐筆也歐文
溫潤尤宜綸誥之詞其言有私藏盗販實繁有徒嚴刑
重誅情所不忍是於江湖外數千里設陷穽而陷吾民
也
東坡志林云嘗欲倣盤谷序作一文字竟不能成態度
如風雲變滅水波成文直因勢而然必欲執一時之迹
以明定體乃欲繫風捕影也
余嘗問王子世云蘇氏為縱横之學如何曰有之時案
上有莊子廟記云只此記中謂莊子於孔氏陽擠而隂
助之此語亦縱横家流也
自古稱齊名甚多其實未必然如姚宋則宋之守正非
姚比也韓柳元白四人出處邪正不同人言劉白而劉
之詩文亦勝白公至如近代歐梅蘇黃而子瞻文章去
黃遠甚黃之詩律蘇亦不逮也
内外二制以潤色王言布告天下為職一字重輕皆繫
國體喜則升之九天怒則擠之九地此為何理要須褒
貶之間示有懲戒如駱賓王詆武后讀之但笑至一抔
之土未乾六尺之孤安在處乃曰宰相安得失此人武
氏猶知此况天下有識之士乎
江淮春夏之交多雨其俗謂之梅雨也蓋夏至前後各
半月或疑西北不然余謂東南澤國春夏天地氣交水
氣上騰遂多雨於理有之
或謂月受日之光至望則光滿非也日月内涵隂陽月
之隂有時而消長陽亦隨之故光有圓缺至望則月之
光自滿適與日望非受日之光
沈存中云世多指脾為黃庭非也黃庭有名而無形冲
炁也虚而無方物者也又云腎有左右所以為坎離坎
離交而滋五蔵如乾坤之生六子余謂知脾非黃庭而
謂坎離為兩腎何異於紾兄之臂而曰姑徐徐也
承平時茶酒班殿侍繫四五重顔色褁肚先是京師以
竹盛五色線拽之為戱謂之變線又以殿侍所繫褁肚
似之故亦謂之變線今不復繫如許褁肚但有義𢃄數
條耳(楊宜之侍郎云其前母吕氏舅有為之者)
古人多用轉蓬竟不知何物外祖林公使遼見蓬花枝
葉相屬團欒在地遇風即轉問之云轉蓬也
