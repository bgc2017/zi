步里客談卷上宋陳長方撰
太祖皇帝出兵平江南李煜遣其臣徐鉉來以口舌勝
趙普屢言擇館伴及又請乃中批差三班院下名使臣
以往鉉反覆問之其人聲喏言不識字而已鉉無如之
何也
富文忠公少日有詬之者如不聞或問之曰恐罵他人
曰斥公名曰富某曰天下安知無同姓名者(案此條載說郛本今)
(增入)
范文正帥西方時相恐其成功入政府欲塞其門故授
以邠州觀察使再三以月俸優厚及遣中使宣諭文正
力辭以伐其謀竟得請以罷未幾坐擅答李元昊書議
加極法降知耀州
范忠宣公言江民表作小官時便作取宰相時事舜居
歴山及得天下若固有之者養於素也
魏泰託梅聖俞之名作書號碧雲騢以詆當世巨公如
范文正亦不免其曰范公欲附堂吏范仲之故名仲淹
意欲結之為兄弟余於石氏士繇家見之
卲康節先天學自李挺之穆伯長相授墓志中云推其
源流遠有端緒其實自陳希夷來嘗云天下聰明過人
唯程伯淳正叔其次則章惇邢恕可傳此學程先生問
幾年可成曰二十年先生曰某兄弟無此等閑工夫章
邢聞康節語遂來康節視之曰章子厚邢和叔心術不
正挾此將何所不為終不與之故先天之學不傳嘗為
章子厚筮一卦說平生不差一字
熙寧戊申卲堯夫聞杜鵑啼不樂或問之曰將有人起
東南為相以文教亂天下此禍非六十年不已未幾王
介甫召自江寧介甫所建明經術法令至建炎戊申方
熄
徐翼之云見一老堂吏言司馬文正在朝堂處置常程
事宜有尋常處忽發一事便令人心服
外祖林卿云翰林學士趙彦若司馬文正上客也人未
嘗見其私謁請問者有事公言之平日隨衆進退而已
政和間范文甫建議於廬州湖州取周鼎遂持節過宋
解后劉器之請教劉曰君富文忠外孫程正叔門人使
某何所措詞
田腴承伯云作官從人奏辟非但賓主便有君臣之義
不宜輕也
初筮仕者求教於劉待制安世曰清明和緩又問何以
言緩曰何事不是忙壊却此言固足教初學然學者知
道則緩急先後皆不失節矣
劉道原恕嘗面折王介甫故子瞻送之詩云孔融不肯
讓曹操汲黯本自輕張湯此語蓋詆介甫也
吕惠卿附王介甫甚固司馬公言利合必離後果發介
甫手簡云無使上知蘇子瞻改鑄顔淵之語曰吾聞覿
君子者問彫人不問彫木曰人可彫歟曰吕惠卿彫王
安石
邢和叔遇人即訓誨時人目曰邢訓
吕正獻初喜邢恕聞恕到京訪之旅邸中
王伯虎炳之自編修官得帖職章子厚徧問堂中諸人
云誰主張吕正獻曰伯虎於例得實上恩也章遂默然
元祐中東坡行吕吉甫責詞叙神考初用而中棄之曰
先皇帝求賢如不及從善若轉圜始以帝堯之聰姑試
伯鯀終焉孔子之聖不信宰予又曰喜則摩足以相歡
怒則反目以相視既而語人云三十年作劊子今日方
剮得一箇有肉漢
元祐間顧子敦臨為夕郎封駮任情吕汲公大防謀之
於吕正獻吕曰遷臨耶躁進者效之責臨耶畏懦者將
不敢方今治河之議未决宜遣相河因此賞罰皆非由
封駮也
陳瑩中答楊中立書云乃欲毁此白麻哭殿庭某謂白
麻王言也不可毁天子之庭非哭所也(案此原本分為二條而上半段)
(語重當係一條今併)
蔡京為翰林承旨陳瑩中已言治亂之分在京用否蔡
君濟元康問之曰京小人也尤好交結宦者用京與宦
者得志天下何以不亂靖康初貶京分司與瑩中贈諫
議大夫命齊下(案此條又見孫榖祥野老記聞記聞序云先人舊在陳唯室先生講席及見諸)
(所從游如和靖尹先生之流有野老記聞數篇姑錄梗概或原係客談中語也)
崇寧間立元祐姦黨碑於宣和殿蔡京書立於諸長吏
廳事未幾星變一夕大雷雨碎宣和殿碑石遂併諸州
者去之人心不以為然而天應之天人無間如此體究
可以知道
宣和殿所立元祐姦黨碑以司馬溫公為首
元祐黨籍固多真儒賢士然蔡京以勢利傾奪錮之鉤
黨者亦多矣未必皆君子也余嘗題其後云等是名丹
籍誰知品目多蚖龍同在肆玉石共沉河摧折人材盡
消磨歲月過厲階生已甚龜鍳莫蹉跎(已甚謂吕汲公行事也)
游公定夫其子性剛名之以損且曰損君子以懲忿窒
慾先賢事事可法
孫中丞多内寵夫人以為病縱其尤者犯上孫不能堪
去之用此遂數人俱去孫不之悟
靖康初金為城下之盟而去唐欽叟少宰引唐自明皇
而後屢失而復興者以人主在外可以號召四方力救
京師宜舉景德故事下詔出臨洛京以令天下或能大
振王略不然亦可還據秦雍以圖興復翌日何㮚入對
引蘇内翰志林以謂周之失計未有如東遷之甚其議
遂格
