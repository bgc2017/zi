提要
益古演段三卷天文算法類二(算書之屬)
(臣)等謹案益古演段三卷元李冶撰據至元
壬午硯堅序稱冶測圓海鏡既巳刻梓其親
舊省掾李師徵復命其弟師珪請冶是編刊
行是書在測圓海鏡之後矣其曰益古演段
者盖當時某氏算書(案冶序但稱近世有某是冶已不知作者名氏)
以方圓周徑冪積和較相求定為諸法名益
古集冶以為其藴猶匿而未發因為之移補
條目釐定圖式演為六十四題以闡明奥義
故踵其原名其中有草有條段有圖有義草
即古立天元一法條段即方田少廣等法圖
則繪其加減開方之理義則隨圖解之盖測
圓海鏡以立天元一法為根此書即設為問
答為初學明是法之意也所列諸法文皆淺
顯盖此法雖為諸法之根然神明變化不可
端倪學者驟欲通之茫無門徑之可入惟因
方圓冪積以明之其理猶屬易見故冶于方
圓相求各題下皆以此法步之為草俾學者
得以易入自序稱今之為算者未必有劉李
之工而褊心跼見不肯曉然示人惟務隱互
錯糅故為溟涬黯黮惟恐學者得窺其彷彿
云云可以見其著書之旨矣至其條段圖義
觸類雜陳則又以必習于諸法而後可以通
此法故取以互相發也其書世無𫝊本顧應
祥唐順之等見測圓海鏡而不解立天元一
法遂謂祕其機以為竒則明之中葉業已散
佚今檢永樂大典尚載有全編特錄存之俾
復見于世以為筭家之圭臬永樂大典所載
不分卷數硯堅序稱三卷今約略篇頁仍釐
為三卷其𫝊寫訛謬者各以本法推之咸為
校正焉乾隆四十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
益古演段序
算數之學其來尚矣率自九章支分派委劉徽李淳風
又為之註後之學者咸祖其法敬齋先生天資明敏世
間書凡所經見靡不洞究至於薄物細故亦不遺焉近
代有移補方圓自成一家號益古集者大小七十問(按書)
(中六十四問)先生一寓目見其用心之勤惜其秘而未盡剖
露繙圖式繹條段可移則移之可補則補之祥(按祥字有脱誤)
(應作說之詳)非若溟涬黯黮之不可曉析之明非若淺近觕
俗之無足觀釐為三卷目曰益古演段頗曉十百披而
覽之辟如登坦途前無滯礙旁蹊曲徑自可縱横而通
嘉惠後來為視隠互雜糅惟恐人窺其彷彿者相去大
有逕庭矣先生又盡攄已見輯為測圓海鏡一編二百
問(按今本一百七十問)同出一原緻密纖悉備而不繁參考互見
真學者之指南也海鏡既命工刻梓省掾李師徵其親
舊也囑弟師珪請是編刊而行之將與衆共推善及人
良可尚也已數學在六藝為未求之人最為切要邇來
精其能者殊鮮自非先生學有餘力誠能搜剔軒轅隸
首之奥有不暇矣雖然是特大烹之一臠耳若夫先生
胷中渾涵停蓄測之愈深挹之不窮時發於翰墨昭不
可揜者則大全集在當嗣此出願肅袵以觀至元壬午
仲秋二十六日鄖城硯堅序
自序
術數雖居六藝之末而施之人事則最為切務故古之
博雅君子馬鄭之流未有不研精於此者也其撰著成
書者無慮百家然皆以九章為祖而劉徽李淳風又加
註釋而此道益明今之為算者未必有劉李之工而褊
心跼見不肯曉然示人惟務隠互錯糅故為溟涬黯黮
惟恐學者得闚其彷彿也不然則又以淺近觕俗無足
觀者致使軒轅隸首之術三五錯綜之妙盡墮於市井
沾沾之兒及夫荒村下里蚩蚩之民殊可憫悼近世有
某者以方圓移補成編號益古集真可與劉李相頡頏
予猶恨其閉匿而不盡發遂再為移補條段細繙圖式
使粗知十百者便得入室啗其文顧不快哉客有訂愚
曰子所述果能盡軒隸之秘乎愚應之曰吾所述雖不
敢追配作者誠令後生軰優而柔之則安知軒隸之秘
不於是乎始客退因書以為自序時大元己未夏六月
二十有四日欒城李冶序
