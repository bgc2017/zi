提要
少儀外𫝊二卷儒家類
(臣)等謹案少儀外𫝊二卷宋吕祖謙撰祖謙
有古周易已著錄是書末有雲谷胡巖起跋
及其弟祖儉後序丹陽譚元猷嘗刻之於學
宫歲久散佚久無刊本故朱彝尊經義考注
曰未見此本載永樂大典中尚端末完整無
所訛缺今仍釐為二卷以還其舊其書為訓
課幼學而設故取禮記少儀為名然中間襍
引前哲之懿行嘉言兼及扵立身行已應世
居官之道所該繁富不專主扵灑掃進退之
末節故命之曰外𫝊猶韓嬰引事說詩自題
曰外𫝊云爾吕本中舊有童蒙訓皆自為誥
誡之語此書則採輯舊文體例近朱子小學
小學盛行於世童蒙訓亦有刊本而此本淹
没不彰盖書之𫝊不𫝊亦有幸不幸焉未可
以是定優劣也永樂大典别載辨志錄二卷
亦題吕祖謙撰其文全與此同盖一書二名
編纂者不出一手因而兩收今附著于此不
復重錄其文亦不復别存其目焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
