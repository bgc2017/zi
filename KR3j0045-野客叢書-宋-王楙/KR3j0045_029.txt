野客叢書卷二十九
宋王楙撰
後宫嬪御
古者天子一后三夫人九嬪二十七世婦八十一女御自世婦以
下不過備後宫侍御給使之役而已豈必皆在寵幸之數
毛詩正義謂百二十人排次當夕各有定期半月周徧
此說似拘其說引内則妾雖老年未滿五十必與五日之御
五日不御則怨曠故諸侯之制五日一御九女姪娣兩兩而御
則三日次兩媵則四日次夫人專夜則五日也天子則自九嬪
以下九九而御卑者宜先尊者宜後御女八十一人當九夕世
婦二十七人當三夕九嬪九人當一夕三夫人當一夕十五夕而
徧自望後反之以御女八十一人而言九御知當九夕以數
凖之故九嬪以下皆九人當一夕也夫人自然當一夕是
十五日一徧三十日再徧與望數相期當以九人當一夕
半月之間百二十人俱徧後半月復然周而復始其說如
此不知其果然乎今貴公子多畜姬媵倚重於區區
之藥石伐真氣而助彊陽非徒無益反以速禍雖明
理君子如韓退之有所不免情慾之不可制如此故
士大夫以粉白黛綠喪身殞命何可勝數前覆後繼
曾不知悟射工狐狸工於迷人正自不能不爾嗚呼
安得廣成子之術告之哉
檄楚相文
張儀相秦為文檄楚相曰始吾從若飲我不盜而璧若
笞我若善守汝國我顧且盜而城此段文連五句用
我汝意其回互若此甚與子胥謂夫差我令而父霸
等數語同
石頭石城西塞
有兩石頭一在豫章一在金陵在金陵者所謂鍾山龍
蟠石頭虎踞王處仲蘇峻之所據之地也在豫章者
即韓退之次石頭驛詩是也晉殷洪喬為豫章太守
去都之日得書百函次石頭悉投之水中吳曾漫錄
謂傳言去都而不言次豫章疑投其書於金陵之石
頭爾非豫章也然而豫章有投書渚者後人意之耳
有兩石城一在金陵一在竟陵在金陵者即左思所
謂戎車次於石城者也在竟陵者即莫愁所居之城
也而周美成詞乃以金陵石城為莫愁事用無乃誤
乎有兩西塞一在霅川一在武昌案唐書張志和傳
謂顔真卿為湖州刺史志和來謁真卿以舟敝漏請更
之志和曰願浮家泛宅往來苕霅間又志和詞中有
霅谿灣裏釣魚翁之句明此知志和之西塞正在霅
川而在武昌乃曹武成王用師之城洪内翰作西塞
漁社圖亦嘗辨此而漫錄乃謂志和西塞在武昌所
見亦誤矣
五言詩
晉唐以來文人類多以五言詩起於李陵或者又引毛
詩五言之句謂李陵五言出於三百篇之詩僕謂是
則然矣往往李陵之詩首尾徹章皆以五言前此未
有攷耳僕觀徐陵玉臺新詠有枚乘雜詩九章皆五
言徹章此正明為五言詩者在李陵之前若是則豈
可謂五言詩起於李陵乎林少穎先生所類觀瀾集
收枚乘詩數章題曰古詩注謂不知時代又失姓氏
但云古詩林先生未見玉臺新詠故耳
鶡冠子
三山老人語錄云性命生死之說自秦後賈誼獨窺其
奥其為長沙傅賦鵬自廣言千變萬化未始有極忽
然為人何足控摶化為異物又何足患小智自私賤
彼貴我達人大觀物無不可真人恬漠獨與道息釋
智遺形超然自喪乘流則逝得坻則止其生兮若浮
其死兮若休泛乎若不繋之舟此語自漢以來皆不
能出其右漢文帝朝惟賈誼穎然獨出論性命盡天
地後世無以加也僕謂誼此等語皆出於鶡冠子案
袁淑真隠傳鶡冠子楚人隠居深山以鶡為冠號鶡
冠子著書言道家事馮諼事之顯於趙劉向亦載其
事前漢藝文志有鶡冠子一篇今所行四卷十五篇
如所謂中流失船一壺千金貴賤無常物使之然皆
出於是韓退之獨非其書以為好事者偽為是本反
用鵬賦以文飾之非誼之有取於此也晚進小生不
敢妄據此書書此以俟識者
武王鏡銘
唐太宗曰朕以銅為鑑可以正衣冠以人為鑑可以知
得失此正周武王之意案武王鏡銘曰以鏡自照者
見形容以人自照者知吉凶非出於此乎
用張家故事
張子野晚年多愛姬東坡有詩曰詩人老去鶯鶯在公
子歸來燕燕忙正均用張家故事也案唐有張君瑞
遇崔氏女於蒲崔小名鶯鶯元稹與李紳語其事作
鶯鶯歌漢童謠曰燕燕尾涏涏張公子時相見又曰
張祜妾名燕燕其事蹟與夫對偶精切如此鶯鶯對
燕燕已見於杜牧之詩曰綠樹鶯鶯語平沙燕燕飛
前輩用者皆有所祖魯直作蘇翰林出游詩曰人間
化鶴三千歲海上看羊十九年皆用本家故事而不
失之偏枯可以為法也僕嘗有一詞為張儀真夀曰
三傑後福夀兩無涯食乳相君功未既嫵眉京兆眷
方兹富貴莫推辭門兩戟却棹一綸絲蓴菜秋風鱸
鱠美桃花春水鱖魚肥笑傲霅溪湄
杜詩用玉盤二字
吳曾漫錄曰梁沈約詠梨詩摧折非所恡但令入玉盤
梁簡文朱櫻詩已麗金釵瓜兼美玉盤橘故子美詩
竹裏行厨洗玉盤僕謂前後賦果蓏用玉盤字何可
勝數不獨此三人而已如江淹楊梅頌云為我羽翼
委君玉盤梁武帝詩玉盤著朱李金桮盛白酒梁簡
文橘詩無假存雕飾玉盤予自嘗徐摛橘詩愧以無
雕飾徒然登玉盤謝惠連橘賦受以玉盤登君子堂
吳均橘賦金衣之果亦委體於玉盤王維櫻桃詩中
使頻傾赤玉盤似此甚多不可縷舉漫錄謂子美用
此二字起於沈約非也
挽河洗兵
吳曾漫錄曰杜詩有洗兵馬末云安得壯士挽天河淨
洗甲兵長不用案說苑武王伐紂風霽而乘以大雨
散宜生諫曰此非妖與王曰非也天洗兵也僕觀梁
簡文詩洗兵逢驟雨送陣出黃雲裴行儉碑曰洗兵
諾真之水刷馬艸心之山此皆有洗兵之語所謂挽
天河語子美之前罕聞張說詩貫索挽河流
一頓
漫錄曰食可以言頓世說羅友曰欲乞一頓食僕謂頓
字豈惟食可用如前漢書一頓而成是言事也唐書
打汝一頓是言杖也晉書一時頓有兩玉人是言人
也宋明帝王忱嗜酒時以大飲為上頓是言飲也豈
獨食哉續釋常談引世說以證一頓二字出處不知
二字已見前漢書矣
陳平祖人故智
陳平祖人故智如說漢王曰大王誠能出捐數萬斤金
行反間間其君臣疑其心破楚必矣此意出於尉繚
子尉繚子說秦王曰願大王母愛財物賂其羣臣以
亂其謀不過二三萬金即諸侯可盡矣又如當諸吕
用事之時日飲醇酒戲婦人此意出於信陵君信陵
君自知毁廢乃謝病不朝與賓客為長夜之飲飲醇
酒多近婦女日夜為樂平之二策無乃祖此乎石林
謂飲醇酒戲婦人以遠世故蓋自陳平以來用此策
失記信陵君之事乎
俗語有所自
吳曾漫錄曰江西俚俗罵人曰客作兒案陳從易寄荔
枝與盛參政詩橄攬為下輩枇杷客作兒僕謂斥受
雇者為客作已見於南北朝觀袁翻謂人曰邢家小
兒為人客作章表此語自古而然因知俗語皆有所
自近龔養正作續釋常談二十卷僕病其未廣更欲
續之未果姑疏大略於兹樓羅見南史噤門見晉書
主故見東漢人力見北史承受見後漢證左見前漢
相僕見吳書直日見禮記注門客見南北史察子見
唐書駔儈見前漢求食見左傳措大見唐書高手醫
見晉書小家子無狀子見前漢浮浪人見隋書茶博
士見語林酒家兒見欒布傳廚下兒見吳書家常使
令見衞子夫傳快活三郎見開元傳信錄掉書袋見
南唐書同年友見劉禹錫集注齋襯錢年月日子入
粗入細看人眉睫見南北史近市無價見曾子巧詐
寧拙誠見說苑十指有長短痛惜皆相似見曹植詩
賣漿值天涼見姜子牙語近朱赤近墨黑見傅玄太
子箴積財千萬不如薄藝隨身教兒嬰孩教婦初來
見顔氏家訓生為人所咀嚼死為人所懽快見左雄
語舉頭三尺有神明見徐鉉語龍生龍鳳生鳳見丹
霞語對牛彈琴作死馬醫冷灰豆爆皆見禪錄似此
等語不可枚舉今鄙俗語謂不在被中眠安知被無
邊而盧仝詩曰不予衾之眠信予衾之穿謂一日不
作一日不食而趙世家曰一日不作百日不食謂讓
一寸饒一尺則曹氏令曰讓禮一寸得禮一尺謂三
世仕宦方解著衣喫飯而曹氏令曰三世長者知被
服五世長者知飲食又如謂一雞死一雞鳴此語亦
有自也觀前漢郅都傳曰亡一姬復一姬疑是此意
譌一姬為一雞耳
白鷗波浩蕩
漫錄曰東坡謂杜詩白鷗波浩蕩萬里誰能馴波乃没
字謂出沒於浩蕩間耳漫錄謂予觀鮑照詩有翻浪
揚白鷗李頎詩有滄波雙白鷗二公言白鷗而繼以
波浪此又何邪僕謂善為詩者但形容渾涵氣象初
不露圭角玩味白鷗波浩蕩之語有以見滄浪不盡
之意且滄浪之中見一白鷗其浩蕩之意可想又何
待言其出沒邪改此一字反覺意局更與識者參之
或者又引鷗好沒為證僕案禽經鳬好沒鷗好浮
東坡賞花詩
漫錄曰東坡賞花詩曰仙花不用剪刀裁國色朝酣夘
酒來太守問花花不語為誰零落為誰開南部新書
記嚴惲詩春光冉冉歸何處更向花前把一桮盡日
問花花不語為誰零落為誰開東坡全用此兩句僕
謂用前人一聯足以已意古人蓋有此體觀宋子侯
董嬌嬈詩曰洛陽城東路桃李生路旁花花自相對
葉葉自相當而曹植豔歌曲曰出自薊北門遥望湖
池桑枝枝自相值葉葉自相當但易枝值二字而已
意則一也唐人詩多有此體如昌黎詩舉世盡從愁
裏老誰人肻向死前休而杜荀鶴則改一字曰誰人
肻向死前閒是也
棠隂蠻榼
頌人惠愛用棠隂事本召伯蔽芾甘棠之義據詩無隂
字然用棠隂字久矣如謝莊策文棠隂虛館梁簡文
詩棠隂君詎鄰是也又有一棠隂事見沈約碑曰痛
棠隂之不留注落棠山日入之地今人類知棠隂為
甘棠之隂而落棠山事鮮有知者白樂天詩有兩小
蠻事如楊柳小蠻腰即公侍姬也如曰小花蠻榼二
三升曰還攜小蠻去試覓老劉看此小蠻乃酒榼名
耳
功參微管
語有不當文理而承襲用之不以為異者如宋氏詔曰
謝元勲參微管陳蕭沇表曰功深微禹是也取微管
仲吾其被髮微禹吾其魚之謂而曰勲參微管功深
微禹似不當文理前此潘安仁詩嘗曰豈敢陋微管
謝玄暉詩微管寄明牧後此如劉義康傳臣以頑昧
獨獻微管傅亮碑道亞黃中功參微管似此用微管
甚多任彦昇彈文曰惟此庸固理絶言提取毛詩言
提其耳之義謂言提歇後語陳梁書中亦有是語
不磷不緇
論語磨而不磷涅而不緇今讀磷字多作去聲讀緇字
多作平聲而古來文人以磷字為平聲如摯虞傅咸
以至李杜元白之流皆然緇字作去聲協見沈約高
士贊今禮部押韻緇字只平聲一音蓋當時未分四
聲故爾論語久要不忘平生之言要字合作去聲讀
故高適詩憶昔相逢論久要哂君與我輕常調曾文
清公詩久要不忘吾輩事交情自昔幾人全皆作去
聲用而張孟押韻作平聲收謬矣又如君子道長稱
物平施長字施字竝合作仄聲讀而傅咸韓退之詩
梁氏詔竝作平聲用天子萬乘諸經音訓皆作去聲
而傅咸高祖贊作平聲恊此類難一二記
續釋常談
龔養正著續釋常談僕恨其&KR0679;羅未至推究未廣蓋嘗
以耳目所及拾其遺者疏大略於前矣所謂推究未
廣者亦匪一端姑摘其顯然者言之如家貧親老則
引新序閭丘卬之語不知子路曾子蓋嘗有是言如
痛入骨髓則引吳王濞鄒陽之語不知越句踐晉文
公夫人樊於期韓信亦有是語如親家公則引五代
史不知己見於北史淚闌干則引談藪魏元景不知
己見於吳越春秋人倫鑒則引南史不知己見於後
漢書所謂驕子所謂太公所謂博徒竝引後漢書不
知皆見於史記所謂姑夫引五代史不知己見於禮
記所謂姊夫引元氏集不知己見於三國志所謂市
買引魏略不知己見於田蚡傳所謂待罪引韓延夀
匡衡不知己見於季布所謂一通引獨斷不知己見
於仲長統所謂某甲引三國志不知己見於左傳注所
謂郎君引世說不知己見於後漢書焦仲卿詞此類
不一雖然天下之書豈能徧睹持尺寸之綆而欲窮
萬丈之泉多笑其不知量也
養鷹化鳳
陳登謂吕布曰登見曹公言待將軍譬如養虎當飽以
肉不飽則將噬人公曰不如卿言譬如養鷹饑則為
用飽則颺去權翼拾其說指慕容垂謂苻堅曰垂猶
鷹也饑則附人飽則颺去皇甫嵩謂董卓曰昔與公
為鴻鵠不意今日變為鳳凰范雲拾其說謂江祐曰
昔與將軍俱為黃鵠今將軍化為鳳凰
唐突
漫錄曰律有唐突之罪按馬融長笛賦犇遯碭突注徒
郎切以唐為碭李白赤壁歌鯨鯢唐突留餘跡劉禹
錫鏡詩瓦礫來唐突此唐突字魏曹子建牛鬭詩行
彼土山頭歘起相搪突見太平廣記僕謂碭搪唐三
字不同皆一意爾東漢陳羣曰蕪菁唐突人蔘在諸
人之先正用此唐字若引曹子建詩用搪突字則魏
志子建謂韓宣豈應唐突列侯又用此唐字矣晉人
無鹽唐突西施之語乃用漢人之意豈但見於唐人
劉李二公而已漢碑有乘虛唐突之語孔融傳有唐
突宫掖
青谿一曲製一弄
琴書曰蔡邕嘉平初入青谿訪鬼谷先生所居有五曲
一曲制一弄有游仙曲綠水曲馬融甚異之文類俗
說曰郗僧施青谿中泛舟一曲處輒作一篇詩謝益
夀見其詩而嘆曰青谿之曲復何盡
前輩與叔手帖
漫錄曰晏元獻與兄手帖曰殊再拜莊客至知大事禮
畢云云此外希順變不備殊再拜十一哥十一㛮僕
家有富鄭公一帖正與晏元獻一同前後皆云弼再
拜幾叔幾嬸乃知前輩以再拜二字施於尊長不肯
輕用而今人或用此二字則以為輕已雖平交亦不
敢況兄與叔乎
集靈宫
漫錄曰文忠公集古錄謂武帝集靈宫他書皆不見惟
見西嶽華山碑桓君山賦序云余少時從孝成帝出
祠甘泉河東見郊先置華隂集靈宫在華山下武帝
所立欲以懷集仙者僕觀三輔黃圖有集靈宫集仙
宫俱在華隂縣界豈得謂他書皆不載惟見華山碑
漫錄引桓君山序見亦未廣也
野客叢書卷二十九
