野客叢書卷十七
宋王楙撰
賀知章上昇
賀知章傳云天寳初請為道士還鄉里詔許之賜鏡湖
剡川一曲既行帝賦詩皇太子百官餞送僕尋考會
稽集得明皇所為送賀老歸越之序與詩及朝士自
李適以下三十七人餞别之作是時正天寳三載正
月五日也青門祖帳冠盖如雲雖漢二疏無以加此
觀者如堵甚以為寵傳又謂卒年八十六僕觀徐鉉
序中謂有彭汭者於會稽郡之延夀院泥中得一石
乃許鼎所撰通和祖先生碑其間載賀監知章得攝
生之妙不死負笈賣藥如韓康伯近於台州上昇徧
於人聽元和己亥先生遇之云云此碑正元和間所
作相去未遠也不知何以言此然觀李白憶賀監詩
有云昔好桮中物今為松下塵又云人亡餘故宅空
有荷花生如白所云則是知章實死矣唐人好竒華
山女子事諸公誇詡不一使知章有上昇之事亦侈
大而言之不應隱沒而不傳也疑徐鉉所序之妄此
事正如江南野錄載陳陶不死而曹松方干之徒皆
有哭陶詩之類也虛實不可深信如此
藥名詩
西清詩話云藥名詩起自陳亞非也東漢已有離合體
至唐始著藥名之號如張籍答鄱陽客詩云江臯歲
暮相逢地黃葉霜前半夏枝子夜吟詩向松桂心中
萬事豈君知是也僕謂此說亦未深考不知此體已
著於六朝非起於唐也當時如王融梁簡文元帝庾
肩吾沈約竟陵王皆有至唐而是體盛行如盧受采
權張皮陸之徒多有之吴曾漫錄謂藥名詩庾肩吾
沈約亦各有一者非始於唐所見亦未廣也本朝如
錢穆父黃山谷之輩亦多此作
鳥名詩
葉天經謂退之喚起窗全曙催歸日未西喚起催歸二
鳥名鳥名詩起此僕考之其體亦自六朝觀梁元帝
嘗有是作退之非祖此乎當時為雜體詩至不一也
梁元帝所作為多不但鳥名也如獸名歌曲名龜兆
名鍼穴名將軍名宫殿名屋名車名船名樹名草名
率皆有作鳥名詩如云晨鳧移去舸飛燕動歸橈獸
名詩如云水涉黃牛浦山過白馬津歌曲名詩如云
啼烏怨别鶴曙鳥憶還家龜兆詩如云土膏春氣生
倡女協春情此類甚多
昏字
世謂昏字合從民今有從氏者避太宗諱故爾僕觀唐
三藏聖教序正太宗所作褚遂良書其間重昏之夜
則從民初未嘗改民以從氏也謂避諱之說謬矣盖
俗書則然又觀温彦博墓志貞觀間歐陽詢書其後
言民部尚書唐檢云云當太宗時正字且不諱而况
所謂偏旁乎又有以見太宗不諱之德
善學柳下惠
姚合詩曰相府旌旗天下尊汴水如今不復渾孟郊詩
曰自公領兹部山水無滓泥又曰君生霅水清君沒
霅水渾此等語皆祖老杜公來雪山重公去雪山輕
之意樂天詩曰安得萬里裘盡裹周四垠又曰我有
大裘長萬丈與君都盖洛陽人此又祖老杜安得廣
厦千萬間大庇寒士俱歡顔之意樂天可謂善學柳
下惠者
後世珠少
說者謂古者金多後世金少疑復歸山澤耳僕謂不然
寳物之豐耗係時之氣數此殆造化之妙有不容深
致詰者後世之少者非特金也如珠亦然古者動以
斗斛計項羽遺張良二斗孫權遺宗預一斛今人相
遺有二斗一斛者乎盧琳四王啟事曰張方劫帝西
遷輦真珠百餘斛今内府之儲又不知有百斛否金
猶有鎔鑄銷折之患珠則無所蠧耗雖南渡以前亦
不聞甚多不知安往此固難以理詰之者也以三分
之吴猶以一斛與人則當時珠多不言可知
過與不及
前輩有論盧懷慎身為宰相而妻子常至饑寒恐無是
理僕謂懷慎賢相固未可知然世間不可謂無此等
人僕因觀北史厙伏連為開府儀同三司其家富厚
妻病嘗以百錢買藥每恨之家口百餘盛夏人料食
米二升不給鹽菜常有饑色至死惟著敝褌而别藏
積絹至二萬匹而不動觀此一事固知世人往往有
過不及鮮有得中道者既有伏連之徒富厚而不忍
一錢用者又有劉毅之徒家無儋石而一擲輸百萬
者為大官而妻子常饑寒前此王晏裴子野祖鴻皆
然
用管蘇事
范鎮碑云韜律大理綜臯陶甫侯之風又云膺姿管蘇
靖共衛上洪氏謂盖法家者流也范史云律謝臯蘇
注以蘇忿生此云管蘇謂夷吾與忿生也此說似是
矣僕又觀州輔碑云昔管蘇之尹楚以直見疎劉梁
傳曰管蘇以憎忤取進此亦用管蘇事考新序楚共
王有疾告諸大夫曰管蘇犯我以義違我以禮云云
用此事亦未可知不然何以有靖共衛上之語
漢碑疑字
孫叔敖碑云視事一紀趙氏謂漢時令有在官一紀不
遷者洪氏謂前碑言臨縣一載此云一紀盖以一紀
為一年耳僕觀漢人文字罕有以一紀為一年用者
疑此祀字耳借紀為祀祀與紀字亦相似也毛詩終
南何有有紀有堂注紀音祀可證也又楊司隸碑云
高祖受命興於漢中道由子午出散入秦建定厥位
以漢詆焉歐公謂詆字未詳洪氏謂詆音抵不釋其
義僕疑此借用氏字耳非抵字也盖詆字言從氏非
從氐然漢碑多以氏為&KR2601;既加以女安知其不加以
言邪漢書妖字寫作訞以言易女可據也謂漢氏猶
言虞氏夏氏耳又成陽臺碑云五運精還漢受濡期
歐公謂莫曉漢受濡期之義僕謂濡猶言延也言漢
家受基業延長爾史晨饗孔廟碑亦云大漢延期彌歴
萬億是亦此意前輩學問甚非後世小生所敢望其
萬分一然亦間有一時見不到處兹三者管見如此
又未知是否姑著於兹以俟博聞君子
潘安仁言遁逃字
前漢書賈生傳云九國之師遁巡而不敢進師古注遁
巡謂疑出而郄退也遁音千旬反流俗書本巡字誤
作逃讀者因為遁逃之義潘安仁西征賦曰遁逃以
奔竄誤矣僕謂師古是未深考耳史記之文曰九國
之師逡巡遁逃而不敢進又曰月氏遁逃而常怨匈
奴曰豫讓遁逃山中遁逃二字馬遷屢用之矣前漢
匈奴傳戎狄遁逃竄伏陳湯傳單于遁逃遠舍其義
正與史記一同遁逃字又見於班固之筆矣不可謂
安仁之誤也推而上之如荀卿管仲推而下之如張
說王維之徒皆有是語又不特見於班固之書而已
杜子美詩曰近聞犬戎遠遁逃曰漢隂槎頭遠遁逃
而注詩者謂遁逃之語出於蕭望之傳又誤矣
崖蜜
東坡橄㰖詩曰待得微甘回齒頰已輸崖蜜十分甜冷
齋夜話謂事見鬼谷子崖蜜櫻桃也漫叟漁隱諸公
引本草石崖間蠭蜜為證僕謂坡詩為橄㰖而作疑
以櫻桃對言世謂棗與橄㰖爭曰待爾回味我已甜
了正用此意蠭蜜則非其類也固自有言蠭蜜處如
張衡七辯云沙餳石蜜乃其等類閩王遺高祖石蜜
十斛此亦一石蜜也僕嘗考之石蜜有數種本草謂
崖石間蠭蜜為石蜜必有所謂乳餳為石蜜者廣志
謂蔗汁為石蜜其不一如此崖石一義又安知古人
不以櫻桃為石蜜乎觀魏文帝詔曰南方有龍眼荔
枝不比西園蒲萄石蜜以龍眼荔枝相對而言此正
櫻桃耳豈餳蜜之謂邪坡詩所言當以此為證
原道中語
韓退之原道有曰道與德為虚位或者往往病之謂退
之此語似入於佛老僕謂不然退之之意盖有所自
其殆祖後漢徐幹中論乎幹有虚道一篇亦曰人之
為德其猶虚器與器虚則物注滿則止焉故君子常
虚其心而受之退之所謂虚位即幹所謂虚器也言
雖異而意則一
一抔土事
駱賓王代李敬業檄斥武后云一抔之土未乾六尺之
孤安在一抔字正用前漢書張釋之所謂盗長陵一
抔土事據注步侯切乃裒字今人不曉者讀為杯盞
之杯僕觀歐陽行周集有或掬一杯土焉或翦一枝
材焉劉禹錫詩血汚城西一杯土歐陽詢藝文類聚
於杯門編入長陵一抔土事是知明以抔字為杯盞
字用矣僕又考之古詞中有以酒杯字作抔土字押
者如隴西行是也因知古人嘗以此二字通用
羅珦事
胡氏雜記云紹興間淮人有得唐碑一段乃羅珦為夀
州日所立者考新唐書羅珦傳但嘗為廬州刺史不
聞為夀州疑别一人僕得權文公所著羅珦墓志考
之珦嘗刺廬夀二州自夀以治行第一就加御史中
丞入為司農卿京兆尹今唐書但言自廬州再遷京
尹亦不聞中丞司農之除其疎鹵如此珦表表循吏
所紀尚且如此况其他乎故僕每觀人文集與夫碑
刻所以深致意於稽考者正以此也又如碑言珦為
廬日強家占田而窶人無告鄉校廢落而冗吏猥多
病者舍醫事淫祀公皆去其弊而傳但言珦為廬日
民間病者舍醫禱淫祀下令止之可謂舍其大而言
其細者又考合肥志亦曰珦為廬江七年遷夀陽
北固懷古詩
李德裕北固懷古詩曰自有此山川於今幾太守近世
二千石畢公宣化厚丞相量納川平陽氣衝斗三賢
若時雨所至躋仁夀注畢構政事為開元第一丞相
陸象先平陽齊澣三賢皆為此郡僕考之傳獨象先
不聞為潤州此恐史之佚耳畢構中宗景龍初為潤
州政有惠愛景龍末召為御史大夫謂政事為景龍
間第一可也
木易非姓楊字
今人稱姓楊人為木易案楊氏姓文左從木右從昜非
從易周易之易乃從日月此昜亦陽字耳今人書鄱
陽有省文為番昜者盖知此意僕觀真誥其間有為
姓楊人作離合書曰偃息盛木玩執周書其意謂周
書為易木加易即楊字也乃知以木易為楊姓其誤
久矣不知左右之字文皆非
束脩
吳曾漫錄曰論語自行束脩以上吾未嘗無誨焉前輩
多以束脩為束脯余按後漢馬援杜詩延篤傳注皆
謂年十五束𢃄脩飾之意乃知以束脩為束脯者非
是僕謂後漢傳注出於唐人之說未可以為據觀鹽
鐵論桑弘羊曰臣結髮束脩得宿衛此正明騐漢人
之語以束脩為束帶脩飾矣且在馬援諸人之先可
無疑者然又觀北史劉焯不行束脩未嘗有所教誨
此又可以騐程門諸先生之說要之二說皆通不可
謂束脩為束脯非也唐六典國子生初入置束帛者
束脩之禮通典州學生束脩之禮注束帛一篚一匹
脯一案五脡學生皆服青衿
語益精明
韋蘇州詩曰西施且一笑衆女安得妍而白樂天詩曰
迴眸一笑百媚生六宮粉黛無顔色杜子美詩曰須
臾九重真龍出一洗萬古凡馬空而東坡頌曰奮鬛
長鳴萬馬皆瘖等一意耳其後用之益精明僕嘗用
是語為一聯云六宫無色迴眸笑萬馬皆瘖奮鬛鳴
吳曾漫錄謂樂天迴眸一笑百媚生盖祖李白清平
詞一笑皆生百媚之語僕謂李白之語又有所自觀
江總迴身轉佩百媚生插花照鏡千嬌出意又出此
二李詩
雪浪齋日記謂六一居士詩人烟寒橘柚秋色老梧桐
豈不似少陵僕觀是聯乃李太白登宣城北樓詩非
六一也石林詩話謂開簾風動竹疑是故人來與徘
徊花上月空度可憐宵此兩聯雖小說實佳句僕謂
上聯在李君虞集中此即古詞風吹窗簾動疑是所
歡來之意梁費昶亦曰簾動意君來柳惲曰颯颯秋
桂響非君起夜來麗情集曰待月西廂下迎風戸半
開拂牆花影動疑是玉人來齊謝朓懷故人詩離居
方歲月故人不在兹清風動簾夜明月照窗時皆一
意也又花月徘徊之語亦出於古詞意
福不盈眦
隱居詩話曰詩戒蹈襲古人意亦有襲而愈工魏人章
奏曰福不盈眦禍將溢世韓退之則曰歡華不滿眼
咎責塞兩儀僕謂福不盈眦禍溢於世乃班固答賓
戲見西漢敘傳袁術議稱尊號嘗引以為言此語非
出於魏人之口鮑照河清頌曰物不盈眦美溢金石
古人名詩
石林詩話曰荆公詩莫嫌柳渾青終恨李太白以古人
姓名藏句中或謂前無此體自公始見余讀權德輿
集見其一篇知德輿有此體僕謂此體其源流亦出
於六朝至唐而著不但德輿也如皮日休陸龜蒙等
皆有此作
一句中對偶
容齋續筆曰唐人詩文或於一句中自成對偶謂之當
句對盖起於楚詞蕙蒸蘭藉桂酒椒漿桂棹蘭枻散
冰積雪自齊梁以來江文通庾子山諸人亦如此僕
謂此體亦出於三百篇之詩不但楚詞也如玄衮赤
舄鈎膺鏤鍚朱英綠縢二矛重弓之類是焉
作文受謝
續筆曰作文受謝自晉宋以來有之至唐始盛李邕尤
長碑碣天下多齎金帛求其文僕謂此亦未之考耳
作文受謝非起於晉宋乞米受金為人作傳不足道
也觀陳皇后失寵於漢武帝别在長門宫聞司馬相
如天下工為文奉黃金百斤為文君取酒相如因為
文以悟主上皇后復得幸此風西漢已然孫登相如
賦曰長門得賜金
周孔醒醉
後漢周澤為太常清修時人為之語曰一歲三百六十
日三百五十九日齋一日不齋醉如泥南史孔顗明
曉政事判决無壅衆為之說曰孔公一月二十九日
醉勝他二十九日醒一則一年一日醉一醉如此不
曉事一則一月一日醒一醒如此辦事二事正相反
人性不同如此僕嘗效程子山作酒牓其間一聯云
一月二十有九日笑人世之太狂百年三萬六千場
容我生之長醉
銀甕酒庫
都下有銀甕酒庫或問何謂僕考瑞應圖王者宴不及
醉則銀甕呈祥盖取此意真州郡齋舊有酒名謂之
花露人亦莫曉僕讀姚合詩味輕花上露色似洞中
泉得非取此乎又太真妃宿酒初消吸花露以潤肺
見開元遺事
野客叢書卷十七
