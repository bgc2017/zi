野客叢書雜家類二(雜考之屬)
提要
(臣)等謹案野客叢書三十卷附野老記聞一
卷宋王楙撰楙字勉夫長洲人養母不仕惟
杜門著述當時稱為講書君是書皆考證典
籍異同前有慶元元年自序又有嘉泰二年
自記一條稱此書自慶元改元以來凡三筆
矣繼觀他書間有暗合不免有所竄易云云
盖刻意自成一家之言故書中頗譏洪邁容
齋隨筆不免蹈襲然如和嶠千丈松一條周
顗阿奴火攻一條皆黃朝英緗素雜記之說
灰釘一條自云後見藝苑雌黃亦引此辨與
余暗合盖刪除尚有未盡也其間引據既繁
亦不免小有疎舛如毆陽修詩本義謂毛萇
以前無以騶虞為獸者楙引六韜以駁之趙
岐孟子題詞謂孟子無字楙引孔叢子以駁
之顔師古漢書註謂玉樹在甘泉而楙引漢
武故事以駁之傅奕請正佛法表謂佛漢明
帝時入中國楙引劉向列仙傳序以駁之杜
甫詩筆架沾忩雨句本咏實景而楙改沾為
占引開元天寳遺事以証之不知是皆晩出
偽書不足為據也庾信哀江南賦晉鄭靡依
魯衛不睦句本反用左傳語而楙為非其本
義黃庭堅詩註引烏孫公主琵琶事本出傅
元琵琶賦序其石崇王明君詞乃因烏孫公
主之例想其亦必如是而楙轉據明君事以
駁烏孫公主事秦觀詞杜鵑聲裏斜陽暮楙
辨暮字不誤是矣復謂當作斜陽曙以避英
宗廟諱而改夫斜陽豈可云曙耶張祐寧王
之詩自屬追詠而楙以為目擊又以與祐詩
年代不符則造為祐身歴十一朝年一百二
十餘歲之說然則李商隱有九成宫詩夀更
永矣他如茅盈見史記秦本紀注而楙沿梁
孫文韜碑以為漢人譏其以廟諱為名非鶡
冠子者柳宗元而楙云韓愈作盤中詩者蘇
伯玉妻而楙以為傅元(案楙盖據陳玉父玉臺新咏誤本然嚴羽)
(滄浪詩話載玉臺新詠原本甚明)買石得雲饒句本姚合武
功縣詩而楙以為王建餘糧棲畆本淮南子
語而楙以為始于左思以準作准始於吕忱
字林(案字林已佚此條見郭忠恕佩觽所引)而泛舉唐碑皆千
慮一失不必曲為之諱其餘則多考辨精核
位置於夢溪筆談緗素雜記容齋隨筆之間
無愧色也末附野老紀聞一卷乃楙父所作
不著名字惟據楙題詞知為陳長方之弟子
所記多元祐諸人遺事而解孟子既入其苙
尚沿晁氏客語之說蓋楙曾祖伯虎及與黃
庭堅游庭堅和炳之玉版牋詩所謂王侯鬚
若緣坡竹者是也(案此事見書中髯奴條下)楙父承家世
餘聞故所言如是耳至以其父之書附已書
之末盖沿山谷集後附伐檀集例於義均乖
然伐檀集為後人所附非庭堅之意故分析
著錄以正其名此書為楙所自附非可諉過
於他人故仍其舊第以著其失亦春秋褒貶
各探其本志之義也書本三十卷見於自序
陳繼儒秘笈所刻僅十二卷凡其精核之處
多遭刪削今仍以原本著錄而繼儒謬本則
不復存目附糾其失于此焉乾隆四十四年
正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
野客叢書小序
僕間以管見隨意而書積數年間卷袠俱滿旅寓高沙
始命筆吏不暇詮次總而錄之為三十卷目之曰野客
叢書井鼃拘墟稽考不無疏鹵議論不無狂僭君子謂
其野客則然不以為辠也皇宋慶元改元三月戊申日
下稷長洲王楙書於不欺堂之西偏
此書自慶元改元以來凡三筆矣繼觀他書間有暗
合不免為之竄易轉烏為舄吏筆舛譌以竢訂正續
有數卷見别錄云嘉泰二年十月初五日楙再書於
儀真郡齋之平易堂
