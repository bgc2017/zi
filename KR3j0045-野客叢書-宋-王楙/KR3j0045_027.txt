野客叢書卷二十七
宋王楙撰
姓名同者
漢刻中有鄭子真殘碑毁裂不容深考或者往往疑為
谷口鄭子真以僕考之鄭子真見於所載者有二一
即谷口者一鄭玄之孫見真誥谷口者係哀平之世
鄭玄之孫計其時在三國而此碑乃靈帝熹平四年
相去俱遠乃知又别一人是所見三鄭子真也想不
止此僕因觀史傳閒集古人姓名同者至二百餘人
後見益多不暇一一筆錄只如公孫弘有三人張禹
有四人其他如南宫适伏子賤朱買臣孔安國張長
公揚雄龔遂之徒亦不止一人後周自有兩宇文貴
前漢自有兩貢禹唐有兩李光進俱為將有兩裴巽
俱尚主古有兩羿俱善射類說謂凡有三王喬以僕
觀之亦不止此然古人姓名豈能括盡不過隨所見
言之耳崇文總目謂有同姓名錄一卷名賢姓字相
同錄二卷闕考隋志同姓名錄一卷乃梁元帝撰
東陽沈隠侯
今人言沈約則曰東陽僕考約為東陽太守非其未年
官位齊隆昌初約以吏部郎出為東陽太守明帝即
位徵為五兵尚書遷國子祭酒永元初復為司徒左
長史進號征虜將軍南清河太守梁武帝受禪為尚
書僕射遷右僕射遷侍中右光禄大夫領太子詹事
遷尚書令改左僕射領中書令領太子少傅轉左光
禄大夫約自東陽太守之後其履歴如是之深亦既
居相位矣豈可但言東陽邪又約諡隠侯為其有懷
不實故曰隠隠者貶詞非佳語也今烏戍西寺土地
祠牌曰東陽沈隠侯祠似未為允又詩詞有沈腰清
&KR1728;之語僕又考之約之言曰老病百日數旬革帶常
移孔以手握臂計月小半分於傳文初無腰&KR1728;之語
詞盖述其意爾僕觀王約戲沈昭略曰汝是沈昭略
何以&KR1728;而狂此郤有沈&KR1728;二字
江革忠孝
蒙求江革忠孝王覽友弟諸家注盡引後漢江革且後
漢江革是江巨孝非忠孝也僕讀南史梁時亦有一
江革年十六喪母以孝聞後為魏人所執詞色莊正
不少屈服而歸梁明帝曰今日始見蘇武之節此正
兼忠孝二事
漢賜金晉賜布帛
漢賞賜多用黃金晉賞賜多用絹布往往各因其時之
所有而用之漢初以黃金四萬斤與陳平間楚其用
如此所積可知梁孝王臨死府庫尚有黃金四十餘
萬斤吳國懸賞斬大將者黃金五十斤以次賞金各
有差等王國尚爾天府有不待言者治郡有聲則增
秩賜金復有功臣不時之賞費用浩瀚不聞告乏數
千斤之賜甚多不可勝舉如黃霸嚴訢尹翁歸等動
與百斤周勃賜五千斤霍光前後所賜至七千斤至
王莽末省中黃金尚積六十萬斤董卓郿隖亦不可
勝數是知當時黃金多也晉時賞賜絹布絹百匹在
所不論阮瞻千匹温嶠庾亮荀崧楊珧等皆至五千
匹周復唐彬琅琊王伷等皆六千匹王渾杜預等皆
八千匹賈充前後至九千匹王濬張華何攀等皆至
萬匹王導前後近二萬匹桓温前後近三十萬匹蘇
峻之亂臺省煨燼時尚有布二十萬匹絹數萬匹又
可驗晉布帛之多也
退之淮西碑
唐史與世說皆謂退之淮西碑多歸裴度功李愬妻唐
安公主不平訴之於帝謂愈文不實遂斲其碑更命
段文昌為之而丁用晦芝田錄則曰元和中有老卒
推倒淮西碑帝怒命縛來殺之囚至曰碑中只言裴
度功不述李愬力微臣是以不平命放罪敕段文昌
别撰羅隠石烈士說亦曰石烈士名孝忠猛悍多力
嘗為李愬前驅一旦熟視裴碑大恚怒因作力推去
其碑僅傾欹者再三吏執之詣前孝忠云云上因得
淮西平賊之本末命段學士更為之二說皆謂因老
卒推碑與前說不同又讀李商隠淮西碑詩曰碑高
三丈字如手負以靈鼇蟠以螭句竒語重喻者少讒
之天子言其私長繩百尺拽碑倒麤砂大石相磨治
觀商隠所說又非關老卒推仆碑石乃為當時之人
讒言所入天子自使人拽倒别刻文昌之作諸說不
同竝著於此
古人諺語
古人諺語見於書史者甚多姑著大略於此曰獸惡其
網民惡其上曰衆心成城衆口鑠金曰從善如登從
惡如崩曰狐裘蒙茸一國三公曰家有千金坐不垂
堂曰耕當問奴織當問婢曰一日縱敵數世之患曰
欲人勿知莫若勿為曰一朝不朝其間受刀曰當出
不出間不容髮曰當斷不斷反受其亂曰一人左朝
百人一帶曰一日不書百事荒蕪曰畏首畏尾身其
餘幾曰天與不取反受其咎曰白頭如新傾盖如故
曰皮之不存毛將安傅曰千人所指無病自死曰怒
其室作色其父曰官無中人不如歸田曰力田不如
逢年善仕不如遇合曰相馬失之&KR1728;相士失之貧曰雖
有親父安知其不為虎雖有親兄安知其不為狼曰
生男如狼惟恐其尫生女如鼠惟恐其虎曰彀弩射
市薄命先死此類不可勝舉今人有薄命先穿之說
知此語久矣
唐宰相視事
唐宰相上事日用隔品致敬坐受御史中丞吏部侍郎
以下庭拜之禮自陳夷行始奏罷之按文宗時王涯
為僕射當時御史中丞宇文鼎恥為之屈奏僕射視
事四品以上官不宜拜涯建言與其廢禮不如避位
以存舊典帝詔尚書省雜議李固言受册官始上無
不答拜而僕射亦受冊禮不得獨異雖相承為故事
然人情難安豈可不改帝不能決竟用舊儀武宗時
陳夷行為左僕射乃奏僕射視事受四品官拜無著令
比自左右丞吏部侍郎御史中丞皆為僕射下拜階
下謂之隔品致敬準禮皇太子見上臺羣官先拜而
後答拜以無二上故也僕射與四品官竝列朝廷不
容獨優左右僕射位次三公三公上日答拜而僕射
受之非是望敕有司約三公上儀著令詔可至是始
定夫以左右丞吏部侍郎御史中丞列拜階下而僕
射巍然坐受於堂上不幾於甚乎僕嘗考之唐初未
嘗有是禮自明皇尊崇張說乃始習為故事初非舊
典說初行此時人亦驚異之或徵所從來說引聖歷
間李日及豆盧欽望同日拜相用此儀其言如此初
無據也
漢朝臣見三公禮
或者謂唐朝臣見三公禮則聞之矣漢世朝臣見三公
禮班史不載是以後世無聞焉僕謂漢世朝臣見三
公禮竝拜至丞郎見八坐皆持版揖事見漢儀及漢
舊儀是以衛青為大將軍或謂汲黯大將軍尊重不
可不拜黯謂大將軍有揖客反不重邪陳蕃為光禄
勲范滂為主事以公儀詣蕃執版入閣至坐蕃下奪
滂版滂投版振衣而起郭泰責蕃曰以階級言之滂
宜有敬以類數推之至閣宜省敬止在門漢世三公
之禮與百僚絶席如此之異至入坐之禮則殺矣此
有以見其大略沈約宋書亦嘗引以為言
唐階官之制
唐制服色不視職事官而視階官之品至朝散大夫方
換五品服色衣銀緋封贈蔭子未至朝散雖職事官
高未許易服色封贈之制雖宰相只許封一代其封
二代非特恩不可光禄大夫許門設棨戟吏三十考
轉銀青此其大略也僕觀白樂天為中書舍人知制
誥元簡為京兆尹官皆六品尚猶著綠其詩所謂鳳
閣舍人京兆尹白頭猶未脱青衫南宫啓請無多日
朝散何時復入銜劉夢得賀給事加五品詩曰入舍
郎官換綠衣元微之作武儒衡陞朝散大夫制曰今
由是級則服色驟加誠足貴矣樂天授朝散大夫制
曰蔭子封妻豈惟腰白金而已權德輿罷相為檢校
尚書興元節度使改葬其父因表納檢校尚書請回
贈祖官不許納官特贈祖倕禮部郎中吕温代鄭相
公謝戟十二枝表曰吏考三十始秩銀青戰勲十二
乃號柱國
省中畫壁
魯直言唐省中皆青壁畫雪僕因考之漢省中皆粉壁
畫古列士列女見漢官典職而沈約宋志亦曰郎官
奏事明光殿殿以胡粉畫古列賢列士唐翰苑粉壁
畫海中曲龍山憲宗臨幸中使懼而塗之是後皆畫
松鶴見李德裕詩畫壁看飛鶴注祕閣廊壁薛稷畫
鶴見鄭谷詩淺井寒蕪入廻廊疊蘚侵因看薛稷鶴
共起五湖心畫斷云畢宏大歷二年為給事中畫松
石於左省廳壁集賢注記云集賢院南壁畫隂鏗詩
圖北壁畫叢竹雙鶴四庫當門畫夫子坐於玄帳左
右諸弟子執經問道東觀記謂靈帝詔蔡邕畫赤泉
侯五代將相於省唐錄謂文宗自撰集尚書君臣事
蹟命畫於太液亭省禁畫壁見於所載班班若此應
劭謂畫堂畫九子母疑有所據
醉翁亭記
歐公作滁州醉翁亭記自首至尾多用也字人謂此體
剏見歐公前此未聞僕謂前軰為文必有所祖又觀
錢公輔作越州井儀堂記亦是此體如其末云問其
辦之歲月則嘉祐五年二月十七日也問其作之主
人則太守刁公景純也問其常所往來而共樂者通
判沈君興宗也誰其文之晉陵錢公輔也其機杼甚
與歐記同此體盖出於周易雜卦一篇
嵇康幽憤詩
石林詩話曰嵇康幽憤詩昔慙柳下今愧孫登盖志鍾
會之事僕謂鍾會所以害康者因吕安兄訟弟之故
觀其集有與吕長悌絶交一書甚詳其間曰阿都開
悟每喜足下有此弟足下許吾不擊都以子父六人
為誓吾乃感足下重言慰解都都遂釋然何意足下
包藏禍心密表擊都今都獲罪吾為負之吾之負都
由足下之負吾也蓋康嘗為安致解於其兄兄紿其
和密致其罪康悔因為是書與其兄絶交遂牽連入
獄幽憤之詩正志其事所以繼有内負宿心外恧良
朋之語魏氏春秋謂吕巽誣其弟安不孝安引康為
證康義不負心保明其事鍾會勸大將軍因此除之
而晉史亦曰康與吕安友善安為兄所枉訴以事繫
獄詞相證引遂復收康康謹言行一旦縲紲乃作幽
憤詩盖孫登嘗謂康曰子才多識寡難免於今之世
此所以有愧孫之語樂天雜感詩曰吕安兄不道都
市殺嵇康
應璩百一詩
石林詩話曰梁鍾嶸論淵明出於應璩應璩詩不多見
惟文選載其百一詩一篇所謂下流不可處君子慎
厥初與陶詩不類五臣注引文章錄云曹爽多違法
應璩作詩以刺在位若百分有補於一者淵明正以
脱略世故超然物外區區在位者何足以概其心哉
僕讀雜體詩集應璩百一詩凡有五首不止一篇所
謂百一云者又不止文章錄一說凡有數說張方賢
楚國先賢傳曰應休璉作百一詩譏切時事徧以示
在位者咸皆怪㦍何晏獨無怪也李充翰林論曰應
休璉作五言詩百數十篇有詩人之旨孫盛晉陽秋
曰應璩作詩百三十篇言時事頗有補益七志曰應
璩謂之新詩以百言為一篇謂之百一詩樂府廣題
曰百者數之終一者數之始士有百行終始如一故
云百一應璩為曹爽大將軍長史前後為詩百餘篇
以諷爽揉以習俗之言傅會其意名曰百一爽卒不
悟以及於禍百一詩序曰時謂曹爽曰公今聞周公
巍巍之稱安知百慮有一失乎文章錄曰曹爽多違
法璩為是詩以諷焉意者以為百分有一補於時政
唐藝文志應璩有百一詩八卷鍾嶸謂應璩詩祖魏
文善指事得激刺之旨
白樂天詩紀歲時
白樂天詩多紀歲時每歲必紀其氣血之如何與夫一
時之事後人能以其詩次第而考之則樂天平生大
略可睹亦可謂詩史者焉僕不暇詳摘其語姑摭其
略如曰未年三十生白髮不展愁眉欲三十三十生
二毛三十為近臣又過三十二憶昔初年三十二忽
年三十四年已三紀餘我年三十六元和二年三十
七行年三十九四十如今欠一年四十有女名金鸞
衰病四十身四十官七品四十己如此四十心如七
十人年來四十一病鬢愁心四十三面&KR1728;頭斑四十
四髮鬢蒼蒼四十五衰顔江城四十六四十六時三
月盡鬢髮蒼蒼四十七應悟前非四十九四十九年
身老日五十蹉跎得掌綸吾年五十加朝散五十江
城守白髮平頭五十人長慶二年五十一五旬已過
不為夭前歲花前五十二五十二人頭似霜明年半
百又加三今年花前五十五猶去懸車十五載每思
兒戲五十六今年五十六蘇杭兩州五十七只欠三
年未六旬半百年過六年時身為三品五十八我初
五十八五十八翁方有後欲年六十始歸來天明平
頭六十人六十衰翁兒女悲不準儗身年六十六旬
猶健天亦憐冉冉老去過六十位踰三品過六旬已
過潘安三十年來歲年登六十二六十二三人六十
三翁頭雪白六十四年明日催行年六十四七十我
今欠五歲無喜無憂六十六相看七十欠三年六十
八衰翁今日行年將七十今年登七秩已開第八秩
悠悠七十春外翁七十孫三歲七十我年幸過之吾
今已年七十一眼昏鬚白七十一七十三人難再到
七十三翁旦暮身七十過三更較希七十四年身夀
及七十五考本傳白公年七十五薨自三十至七十
五往往必見於詩又有去時十二三之句及數行鄉
淚一封書則題曰年十五時作王昭君詞則題曰年
十七時作少年已多病則題曰年十八時作我年二
十君三十又紀其少年之所作如此僕觀白公年十
八時謂少年已多病此身豈堪老然安彊夀考至於
七十有五而後不禄既有姬侍不能無耗蝕氣血故
夀夭雖係所稟然方寸泰然不汲汲於榮利是亦養
夀一端今士大夫精耗於内而神騖於外所以罕終
天年觀白公之詩率多寬適有以驗其夀云
景帝殺周亞夫
容齋續筆曰景帝非殺卿大夫者獨至於周亞夫而忍
為之何哉竊嘗原其說亞夫屯細柳天子勞軍至不
得入既入不得驅馳介胄之士不拜以軍禮見謂乘
輿制於將帥豈人臣之禮哉則其傲睨帝尊故賜食
不設箸有不平之氣鞅鞅非少主臣見於詞色之間
以是殞命其可惜也僕謂此說不然景帝忌刻少恩
潁濱先生嘗言之矣其殘忍所及非特一亞夫而已
釋之以劾奏之恨斥死鄧通以吮癰之怨餓死鼂錯
為國遠慮而誅死此猶未也臨江王榮以母失愛使
酷吏殺之吳王世子以博爭道提博局殺之梁王縱
之驕復致於憂死其於君臣父子兄弟之際肆其殘
忍者往往而是安可謂景帝非好殺者獨忍於亞夫
哉且天子勞軍細柳至不得入既入不得驅馳介胄
之士不拜正亞夫好處所以見治軍嚴整如此豈易
得哉是以文帝改容禮敬勞軍而去謂亞夫豈得而
犯以霸上棘門為兒戲其意可見異時以緩急真可
將兵屬景帝文帝正以此得之景帝即位隨用以平
七國之難則亞夫軍容整肅其效立見僕嘗謂使為
將者人人如亞夫之治兵則兵何患乎不精敵何患
乎不克然則景帝之殺亞夫者正自其殘忍之性殺
臣下不以為怪雖如亞夫之挺挺亦所不免豈亞夫
有以致之邪前軰謂人主殺人不可使之手滑信哉
退之琴詩
退之聽琴詩曰昵昵兒女語恩怨相爾汝劃然變軒昂
勇士赴敵場此意出於阮瑀筝賦不疾不徐遲速合
度君子之衢也慷慨磊落卓礫盤紆壯士之節也阮
瑀此意又出於王襃洞簫賦襃曰澎濞沆瀣一何壯
士優柔温潤又似君子
野客叢書卷二十七
