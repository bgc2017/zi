野客叢書卷十
宋王楙撰
宣帝待霍氏
陳右史君舉論宣帝在民間知霍光驕恣日久以其親
握天子璽而帝之未欲决去是以陽厚之以權而隂
伺其間不約以禮而汰其慾以盈其罪此正與鄭莊
公以京敝段之意同僕謂不然霍光何負於已而至
是哉以是心而待舊恩恐宣帝不應如此之薄僕觀
平日所以待遇光者無所不用其誠逮其死也所以
送終所以存䘏其後莫不備至亦足以見宣帝拳拳
於光也顯等見權不出已出怨望之言僭侈恣横凡
百不臣之狀視前有加帝明知之而或往往請治帝
一切寘而不問但不過奪其權而已且楊韓趙蓋四
君子稍有過累帝戮之不䘏今霍氏禍稔惡盈帝豈
不能治之哉顧獨隠忍不發者是盖念大將軍夙恩
之故觀其詔曰廼者雲等謀為大逆朕以大將軍故
抑而不誅冀其自新今禹等云云朕甚悼之兹正見
宣帝之本心使顯等稍自悛改則霍氏富貴將來未
艾奈何悖逆之節愈益彰露而不容掩匿苟不明正
典刑天下其謂帝何其勢不得不誅耳是則帝誅霍
氏大出於不得已豈復設穽以陷之哉斯言過矣
佛入中國
傅奕韓退之皆言佛自後漢明帝時始入中國此盖論
其顯然者僕謂佛法之入中國其來久矣觀魏略西
戎傳曰昔漢哀元夀元年博士景慮受大月氏王使
伊存口傳浮屠經又觀劉向列仙傳序曰得仙者百
四十六人其七十四人已在佛經則知漢成哀間已
有佛經矣觀漢武故事昆邪王殺休屠王以其衆降
得金人之神上置之甘泉宫金人皆長丈餘其祭不
用牛羊惟燒香禮拜上使依其國俗又元狩三年穿
昆明池底得黑灰帝問東方朔朔曰可問西域道人
又知佛法自武帝時已入中國矣今人惟知佛法入
中國自明帝始不知自武帝始也薛正己記仲尼師
老𥅆師竺乾審是則佛入中國又不始於武帝
周侍郎詞意
苕溪漁隠謂周侍郎詞浮萍破處簷花簾影顛倒簷花
二字用杜少陵燈前細雨簷花落全與出處意不相
合又趙次公注杜少陵詩引劉邈簷花初照日之語
僕謂二說皆考究未至少陵簷花落三字元有所自
丘遲詩曰共取落簷花何遜詩曰燕子戲還飛簷花
落枕前少陵用此語爾趙次公但見劉邈有此二字
引以證杜詩漁隠但見杜詩有此二字引以證周詞
不知劉邈之先已有簷花落三字矣李白詩簷花落
酒中李暇亦有簷花照月鶯對棲之語不但老杜也
詳味周用簷花二字於理無礙漁隠謂與少陵出處
不合殆膠於所見乎大抵詞人用事圓轉不在深泥
出處其紐合之工出於一時自然之趣又如周詞午
妝粉指印窗眼曲理長眉翠淺問知社日停鍼線探
新燕寳釵落枕春夢遠簾影參差滿院非工於詞詎
至是或謂眉間為窗眼謂以粉指印眉心耳此說非
無據然直作窗牖之眼亦似意遠盖婦人妝罷以餘
粉指印於窗牖之眼自有閒雅之態僕嘗至一菴舍
見窗壁間粉指無限詰其所以乃其主人嘗擕諸姬
抵此因思周詞意恐或然社日停鍼線張文昌句
生子錫賚
世說載晉元帝生子普賜羣臣殷羡謝曰皇子誕育普
天同慶臣無勲焉猥蒙頒賚帝笑曰此事豈可使卿
有勲邪後南唐時宫中嘗賜洗兒果有近臣謝表云
猥蒙寵數深愧無功此正用世說事而李後主亦曰
此事如何著卿有功故東坡洗兒詞謂深愧無功此
事如何著得儂又用南唐史中語僕又觀北史有一
事亦相類秦孝王妃生男隋文帝大喜頒賜羣官有
差李文博曰今王妃生男於羣臣何事乃妄受賞此
事亦然但其言差隠耳
晉帖
閣下法帖十卷淳化中所集其中多弔喪問疾國子祭
酒李涪所撰刊誤云短啟出於晉宋兵革之際時國
禁書疏非弔喪問疾不得輒行尺牘故羲之書首云
死罪是違令也僕觀書牘首云死罪自漢魏以來已
多如此不但晉羲之也恐非冒禁之故孔融繁欽陳
琳諸人書牋皆先言死罪然後云云晉宋以來如阮
嗣宗謝玄暉任彦昇之徒亦然僕又觀墨客揮犀謂
法帖中多弔喪問疾者盖唐帝好晉人墨蹟舍弔喪
問疾之書悉入内府後歸昭陵無有存者惟弔喪問
疾者以不祥故多在人間二說不同
漢碑引經語
漢人專門之學各習其師所傳經書不無異同然當時
亦有假借用字所以與今人不同因觀漢碑中引經
書語疏大略於此靈臺碑曰德被四表張公碑曰元
亨利正蔣君碑曰遵五屏四劉脩碑曰動乎儉中鬼
神富謙鄉黨遜遜如也祝睦碑曰鄉黨逡逡朝廷便
便孔彪碑曰無偏無黨遵王之素費氏碑曰導齊以
禮有恥且格王君廟碑曰庶績咸喜張表碑曰畔桓
利貞范式碑曰徽柔懿恭明允篤恕薛君碑曰永矢
不愃嚴發碑曰鐫堅仰高此類甚多費鳳碑有曰泥
而不滓洪氏謂此涅而不淄非假借則傳異也僕觀
史記屈原傳有曰皭然泥而不滓劉勰辨騷則曰皭
然涅而不緇知此語尚矣洪氏不引此夫豈未之考
乎東漢如熊君碑隗囂傳亦皆有是語不特費鳳碑
也
萱堂桑梓
今人稱母為北堂萱盖祖毛詩伯兮詩焉得蘐草言樹
之背按注蘐草令人忘憂背北堂也其意謂君子為
王前驅過時不反家人思念之切安得蘐草種於北
堂以忘其憂盖北堂幽隂之地可以種萱初未嘗言
母也不知何以遂相承為母事借謂北堂居幽隂之
地則凡婦人皆可以言北堂矣何獨母哉傳注之學
失先王三百篇之旨似此甚多正與以鄉里為桑梓
之謬同詩意謂桑梓人頼其用猶不敢殘毁寓恭敬
之意而况父子相與非直桑梓而已非謂桑梓為鄉
里也然自東漢以來乃以桑梓為鄉里用矣
韓信之幸
韓信始伐魏既整師而問酈生魏得毋用周叔為大將
乎曰栢直也信曰豎子耳遂進擊魏益為疑兵陳船
於臨晉而伏兵於夏陽以木罌渡軍而襲安邑虜魏
王豹則周叔者信之素畏者也其才必在信上使魏
用之為將則信將望風而服尚安能行木罌渡軍之
計乎惟魏不用周叔為將故韓信得以僥倖以遂破
魏之功也信繼伐趙廣武君者請竒兵以間道絶糧
道勸成安君深溝高壘勿與韓信張耳戰且謂不出
十日兩將之頭可致麾下其料敵如是之審决非為
嘗試之謀也使成安君聽其計則信耳之頭將未可
保當是之時信盖岌岌乎歛兵旁次覘其計之用與
否也有報成安君不用詐謀竒計而廣武君之說不
行信於是欣然大喜方敢引兵而下委蛇曲折得使
輕騎入趙壁立漢幟以亂其軍斬成安君於泜水上
是信破趙之功又僥倖於再勝矣信始歸漢平此二
國最為功大而皆幸人之不然豈非天邪其後以之
取燕以之拔齊勢如破竹皆迎刃而解者又悉資於
降虜廣武君之策觀信解廣武君縛東向坐而師事
之悉心歸問以進取之計則知廣武君料敵制勝之
謀高出世表大足以服信之心如此然則周叔之不
用於魏廣武君之策不行於趙而反行於信此信之
所以戰勝攻取為漢家之人傑也與
名字相沿
前軰有云前漢有酈食其審食其名字相沿不知何義
僕謂此必慕其為人如司馬相如慕藺相如之為人
故亦名相如且名食其者不獨酈審二公也前有司
馬食其見戰國策後有趙食其見西漢想酈生軰慕
司馬食其為人故名食其其後趙食其亦必如此人
知食其之名自酈審始不知酈審前已有此名者又
如前漢有金日磾後漢有馬日磾而晉又有段匹磾
魏有于栗磾者
太上皇名
懶真子云漢初去古未遠風俗質略故太上皇無名母
媪無姓然唐宰相表叙劉氏所出云太公名煓字執
嘉生四子伯仲邦交邦即漢高帝也高帝之父漢史
不載其名唐史乃載之此事亦可大笑僕謂太上皇
名已先見後漢章帝紀注中不但唐書也章紀注謂
名煓一名執嘉與唐書所說微異而不注所自僕考
之盖出於皇甫謐帝王世紀中不特此也如惠帝張
后文帝薄后以至薄父之徒皆有名字而史記漢書
本傳初未嘗聞也且太上皇之名母媪之姓不見漢
書者史氏不載耳馬永卿謂風俗質略上皇無名母
媪無姓此說失矣
文王之囿
後漢楊賜傳樂松曰昔文王之囿百里人以為小齊宣
五里人以為大章懷太子注孟子齊宣王問曰文王
之囿方七十里寡人之囿方四十里此云百里五里
與孟子不同僕觀世說舉樂松之語云齊五十里乃
知非五里也當時史文於五字下脱一十字盖七十
里近於百里四十里近於五十里樂松舉其大綱耳
揚雄亦曰文王之囿百里齊宣王之囿四十里是亦
以文王之囿為百里文王之囿豈真百里邪章懷太
子不深考耳
晉元帝
隨筆云秦始皇乃吕氏之子楚幽王乃黃氏之子所謂
嬴芉之先當不歆非類僕考晉元帝乃牛氏子非司
馬氏也然西晉當懷愍之際國祚絶矣得元帝興於
江左顧以續二百來年祚司馬氏相傳才五十餘年
耳而牛氏相傳乃至一百四十餘年雖司馬之廟不
歆非類然賴以延其國祚此天假牛氏之胎以祐晉
室决非偶然也所以當時有牛馬之䜟云
青州從事
徐彭年家範其子問人稱酒為青州從事謂何曰湘山
野錄云昔青州從事善造酒故云僕考世說與此說
不同桓公有主簿善别酒好者謂青州從事惡者謂
平原督郵盖青州有齊郡平原有鬲縣言好酒下臍
而惡在膈上住也從事美官而督郵賤職故取以為
喻
橋玄佚事
後漢書云玄舉孝廉補洛陽左尉時梁不疑云云棄官
還鄉里後四遷為齊相考蔡邕碑云舉孝廉除郎中
雒陽左尉云云解印綬去辟司徒舉高第補侍御史
以詔書考司隸校尉趙祈事廷尉郭貞私與公書公
封書以聞辟大將軍梁公幕府羌戎匪茹震驚隴漢
西府舉公拜凉州刺史不動干戈揮鞭而定西域又
値饉荒諸郡饑餒公開倉廩以救之主者以舊典宜
先請公曰若先請民已死矣廩訖奏之詔嘉有汲黯
憂民之心遷齊相皆傳所不載又傳謂光和六年卒
碑謂光和七年五月薨
夜雨對牀
人多以夜雨對牀為兄弟事用如東坡與子由詩引此
盖祖韋蘇州示元真元常詩寧知風雨夜復此對牀
眠之句也然韋又有詩贈令狐士曹曰秋簷滴滴對
牀寝山路迢迢聯騎行則是當時對牀夜雨不特兄
弟為然於朋友亦然異時白樂天招張司業詩云能
來同宿者聽雨對牀眠此善用韋意不膠於兄弟也
僕又觀鄭谷訪元秀上人詩曰且共高僧對榻眠思
圓昉上人詩曰每思聞静話雨夜對禪牀施於僧亦
不為無自然則聽雨對牀不止一事今人但知為兄
弟事而莫知其他盖此詩因東坡拈出故爾樂天非
不拈出别章之意然已灰埃矣大抵人之文章不論
是否得當代名賢提拂雖輕亦重不然雖重亦輕韋
詩固佳重以東坡引以為用此其所以顯然著在耳
目為兄弟故事
員貢二書
員半千上書曰臣家貲不滿千錢有田三十畆粟五十
石聞陛下封神岳舉豪英故鬻錢走京師云云此正
祖貢禹之意貢禹上書嘗曰臣禹年老貧窮家貲不
滿萬錢妻子糠豆不贍裋褐不完有田百三十畆陛
下過意徵臣臣賣田百畝以供車馬二書之意一同是
皆有是實而為是言非矯情飾詞也後世讀之純
實之風可想而今人求外補只干譽以為異嗚呼率
天下為偽之風甚多此特其一耳
千里蓴羹
晉書載陸機造王武子武子置羊酪指示陸曰卿吳中
何以敵此陸曰千里蓴羹末下鹽豉或者謂千里末
下皆地名蓴䜴所出之地而世說載此語則曰千里
蓴羹但未下鹽豉耳觀此語似非地名東坡詩曰每
憐蓴菜下鹽豉又曰未肯將鹽下蓴菜坡意正協世
說然杜子美詩曰我思岷下芋君思千里蓴張鉅山
詩曰一出脩門道重嘗末下蓴觀二公所云是又以
千里末下為地名矣前軰諸公之見不同如此僕親
見湖人陳和之言千里地名在建康境上其地所產
蓴菜甚佳計末下亦必地名緗素雜記漁隠叢話皆
引世說之言以謂末下當云未下而漁隠謂千里者
湖名且引酉陽雜爼酒食而亦有千里之蓴僕謂末
下少見出處千里蓴言者甚多如南北史載沈文季
謂崔祖思曰千里蓴羹非關魯衛梁太子啓曰吳愧
千里之蓴蜀慙七菜之賦吳均移曰千里蓴羹萬丈
名膾千里之蓴其見稱如此
明妃琵琶事
傅玄琵琶賦序曰故老言漢送烏孫公主嫁昆彌念其
行道思慕使知音者於馬上奏之石崇明君詞亦曰
匈奴請婚於漢元帝以後宫良家子配焉昔公主嫁
烏孫令琵琶馬上作樂以慰其道路之思其送明君
亦必爾也則知彈琵琶者乃從行之人非行者自彈
也今人畫明妃出塞圖作馬上愁容自彈琵琶而賦
詞者又述其自鼓琵琶之意矣魯直竹枝詞注引傅
玄序以謂馬上奏琵琶乃烏孫公主事以為明妃用
盖承前人誤僕謂黃注是不考石崇明君詞故耳
漢田畆價
東方朔曰豐鎬之間號為土膏其價畆一金杜篤曰厥
土之膏畆價一金費鳳碑曰祖業良田畆值一金按
漢金一斤為錢十千是知漢田每畆十千與今大率
相似僕觀三十年前有司留意徵理所在多為良田
大家争售至倍其直而邇年以來有司狃於姑息所
在習頑為風舉向來膏腴之土損半直以求售往往
莫敢鄉邇世態為之一變甚可歎也
石凍春
東坡云唐人名酒多以春名退之詩勤買抛青春國史
補注滎陽土窟春富平石凍春劒南燒春子美詩雲
安麴米春僕觀鄭谷贈富平宰詩曰易博連宵醉千
缸石凍春知富平石凍春信矣觀白樂天杭州詩有
青旗沽酒趁梨花之句注其俗釀酒趁梨花時熟號
為梨花春是又有梨花春之名李白詩甕中百斛金
陵春劉夢得詩鸚鵡杯中若下春
竝食天厨
今歲首門神有書曰口食天倉觀顧長康所畫清夜游
西園圖梁朝諸王跋尾有云圖上若干人竝食天厨
知此語舊矣
野客叢書卷十
