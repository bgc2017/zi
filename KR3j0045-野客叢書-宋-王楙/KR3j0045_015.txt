野客叢書卷十五
宋王楙撰
富公奉使語
漫錄曰東坡撰富鄭公神道碑載公奉使語曰北朝與
中國通好則人主專其利而臣下無所獲若用兵則
利歸臣下而人主任其旤故北朝諸臣爭勸用兵者
此皆其身謀非國計也予按唐鄭元璹謂頡利曰漢
與突厥風俗各異漢得突厥既不能臣突厥得漢復
何所用且抄掠皆入將士在可汗一無所得不如和
好國家必有重賚幣帛皆入可汗坐受利益頡利納
其言乃知鄭公之言出於元璹僕謂東坡固嘗言之
矣鄭公此言正祖嚴安論徇西南夷之議漫錄未之
聞耶自嚴安為是說後三國志陸抗亦嘗用此意諫
吳主矣時師旅仍動百姓疲敝抗疏曰諸將徇名窮
兵黷武動費萬計士卒彫瘁寇不為衰我已大病矣
今爭帝王之資昧十百之利此人臣之姦便非國家
之良策也元璹又祖其意晉顧雍所言亦是此意非
特抗也
逍遥谿愚谿
王建逍遥谿亭詩曰逍遥公在此徘徊帝改谿名起石
臺車馬到春常借問子孫因選暫歸來稀疎野竹人
移折零落蕉花雨打開無主青山何所直賣供官稅
不如灰劉禹錫傷愚谿詩序曰柳子厚歿三年有僧
來告曰愚谿無復曩時矣悲不自勝遂為七言以寄
恨曰草聖數行留壊壁木奴千樹屬鄰家惟見里門
通德牓殘陽寂寞出樵車僕觀二詩深有感焉當逍
遥公隆盛之日太官載酒奉常抱樂鑾輿翟褘增賁
泉谷見誇於諸公者不一韋公去此才數世耳向者
逍遥之地至於賣供官稅不如灰當子厚無恙之日
所游愚谿皆一時名士而子厚物故未久乃至殘陽
寂寞出樵車是何墮廢一至於此觀此二事重使人
惻然前人基緒後人鮮克保持雖欲委曲為計有不
可得李衛公平泉山居戒子孫曰鬻平泉者非吾子
孫也以平泉一樹一石與人者非佳士也諄戒非不
切至然平泉怪石名品幾為洛陽大族有力者取去
嗚呼兹豈告戒所及哉
握髮等事
今言吐哺握髮必歸之周公如李瀚蒙求所載是也不
知先此大禹盖嘗一饋而十起一沐而三握髮矣事
見淮南子今言持竿誦經不知雨之流麥必稱高鳳
不知先此朱買臣盖嘗孜孜修學不覺雨之漂粟矣
事見鄒子前漢書載韓信微時從漂母乞食不知先
此伍子胥微時盖嘗從擊綿女子乞食矣事見吳越
春秋此三事皆在前世罕傳焉
古人名字隱而不彰者
孟子題辭曰孟姓也子者男子之通稱也名軻字則未
聞也前漢志顔師古注曰聖證論云軻字子車而此
志無字只曰孟子未詳其所得僕謂孟子之字見於
孔叢子夫豈未之見耶因知古人名字隱而不彰者
何可勝數往往見於傳注碑刻雜說姑表一二出之
楚狂接輿姓陸名通伯樂姓孫名陽許由字仲武竝
見莊子釋文伯夷姓墨名智字公逹叔齊名允字公
信夷齊乃諡也見論語注臯陶字庭堅見左傳孔安
國字子國見孔叢子漢高祖父太公名煓字執嘉見
皇甫謐帝王世紀高祖兄仲名喜曹參字敬伯漢申
公名培見史記逄蒙之弟名鴻超楊朱之弟名布見
列子鄭子真名樸叔孫通名何見楚漢春秋項伯名
纏字伯見漢書注楊王孫名貴見西京雜記陳仲子
字子終見高士傳商山四皓園公姓園名秉字宣明
見陳留志夏黃公姓崔名廓字少通見崔氏譜箕子
名餘胥見司馬彪注易牙名垂字易牙見孔穎逹左
氏疏伏生名勝字子賤叔敖名饒字叔敖竝見碑彭
祖姓籛名鏗見姓苑籛音剪見論語竊比老彭疏胡
如村乃作牋字用千姓編亦然非也
行狀不宣等語
漫錄謂文選楊脩答臨淄侯牋末曰造次不能宣備書
尾用不宣語起此僕觀漢高祖初定天下諸侯王上
疏云云末云大王功德著於後世不宣昧死再拜此
正不宣語之所從出也又謂自唐以來為墓志必先
有行狀盖南朝以來已有行狀如梁江淹之作是也
僕觀吳志周條等甄别行狀上疏云云此行狀之名
所由始也
設法
今用女倡賣酒名曰設法或者謂漢晉未聞僕謂此即
卓文君當壚之意晉人阮氏醉卧酒壚婦人側司馬
道子於園内為酒壚列肆使姬人酤鬻酒肴是矣
賤庶出之子
自古賤庶出之子王符無外家為鄉人所賤孝武曰崔
道固如此豈可以偏庶侮之顔氏家訓曰江左不諱
庶孽河北鄙於側出江左喪室之後多以妾媵主家
事河北必須重娶至於三四母至唐而此風猶存觀
禇遂良請千牛不論嫡庶表曰永嘉以來王塗不競
在於河北風俗乖亂嫡待庶如奴妻遇妾若婢降及
隋代斯流遂遠獨孤后禁庶子不得近侍聖朝深革
前弊人以才進不論嫡庶於今二紀今日薦千牛舍
人仍此為制禮所未安觀此可以見漢晉以來重嫡
而輕庶矣竊又考之趙簡子使姑布子卿相諸子至
毋䘏曰此真將軍矣簡子曰此其母賤翟婢也對曰
天之所授雖賤必貴於是以毋䘏為世子知此意自
古而然
泰夫人
漢碑有書太夫人為泰夫人或者以為異僕謂漢人多
書太為泰如前漢書泰平泰一泰甚之類是也范&KR0929;
避家諱故後漢書皆書泰為太如郭泰鄭泰為郭太
鄭太是也漢碑所以書泰夫人近有好用古字者書
是非為氏飛而或者笑之僕謂此固好竒不可謂無
所本古人書字率多借用盖嘗考之漢書以頒示字
書視看字如視其節儉是也荀子以視看字書是否
字如是其庭可摶瓦是也漢志以是否字書氏族字
如至玄孫氏為莊王是也書非字為飛者如漢碑所
謂飛陶唐其若是乎此氏飛字之所據也
螟蛉
今呼非所生之子為螟蛉觀南史宋明帝負螟之慶言
廢帝非所生也北史胡叟養子字螟蛉又觀董仲舒
斷甲無子養非所生引詩螟蛉有子蜾蠃負之之義
知此說尚矣
禁中起居注
葛洪引漢禁中起居注驗董仲舒所撰李少君家錄云
知漢起居注在宫為女史之職自魏晉以來起居注
皆近侍之人所錄不復女職矣今考隋書經籍志自
漢獻帝以來至隋開皇間所謂起居注凡有四十四
部隋志謂晉時得汲冡書有穆天子傳體制與今起
居注正同盖周時内史所記王命之副也周官内史
掌王之命遂書其副而藏之是其職也又謂禁中起
居注零落不可復知觀葛洪所引則知尚存於晉至
隋始亡
唐時揚州通州
唐時揚州為盛通州為惡當時有揚一益二之語十里
珠簾二十四橋風月其氣象可知張祜詩曰十里長
街市井連月明橋上有神仙人生只合揚州死禪智
山光好墓田王建詩曰夜市千燈照碧雲高樓紅袖
客紛紛如今不是承平日猶自笙歌徹曉聞徐凝詩
曰天下三分明月夜二分明月在揚州其盛如此通
州不然白樂天詩曰通州海内恓惶地司馬人間冗
長官元微之詩曰折君災難是通州又曰黃泉便是
通州郡其不美如此一謂神仙一謂黃泉相去霄壤
矣
千秋一日九遷
文選任彦昇表曰雖千秋一日九遷荀爽十旬遠至李
善注曰東觀漢記謂車丞相自高寢郎一月九遷為
丞相日當為月字之誤也僕謂李善注此未為盡善
考漢書高寢郎田千秋訟太子冤武帝立拜為大鴻
臚師古注立拜者立見而即拜之言不移時也謂千
秋因此一言頃刻之間自高寢郎超遷九次至大鴻
臚非謂一日之間九次遷除也謂之一日正不為失
李善誤認此意乃以一月九遷為丞相又按漢書千
秋為大鴻臚數月代劉屈氂為丞相封富民侯漢史
謂千秋特以一言寤意旬月取宰相封侯世未嘗有
盖以此也則知千秋為相封侯乃在鴻臚數月之後
所謂旬月者十月也豈一月九遷為丞相哉善盖引
東觀記之謬耳
蕭何留守
漫錄曰留守字案漢外戚傳戚夫人從上之關東吕后
常留守高承事物紀原乃言留守始唐非也僕謂漢
高祖出征留蕭何守關中此正留守本意後之所謂
留守者正祖此爾吕后婦人豈所當據其後如鼂錯
請居守光武以寇恂守河内晉惠帝幸長安荀藩在
洛陽留臺承制隋煬帝幸遼東命樊子盖東都留守
似此不一高承事物紀原謂留守起於唐何其太鹵
莽耶推而上之則又出於石祁子守之意後觀史記
越世家吳王北會諸侯於黃池惟太子留守知此意
又遠矣
歸去來辭語
漫錄曰淵明歸去來辭云臨清流而賦詩盖用嵇康琴
賦中語僕謂淵明胸次度越一世其文章率意而成
不應規倣前人之語其間意到處不無與古人暗合
非有意用其語也儻如漫錄所言則風飄飄而吹衣
出於曹孟德泉涓涓而始流出於潘安仁此類不一
何獨用嵇康之語哉
人生何須
南史張緒謂柳世隆曰觀君舉措當以清名遺子孫答
曰一身之外亦復何須子孫不才將為爭府如其才
也不如一經裴昭明歴郡清勤不事儲畜常謂人曰
一身之外復何須乎子孫不才我聚彼散若能自立
不如一經二說出於齊勉
衙牙二字
漫錄曰孔氏雜說牙者旗也太守出則有門旗遺法也
後遂以牙為衙或以舍廨為衙唐韻曰衙府也是亦
譌耳案語林近代通謂府廷為公衙字本作牙譌為
衙大司馬掌武備猛獸以牙為衛故軍前大旗謂之
牙旗南史侯景集行列門外謂之牙門以次引進牙
門始見於此續釋常談又引北史宋世良在郡牙門
虚寂為牙門所自僕謂皆未也牙門已見後漢觀鄒
義到公孫瓚營拔其牙門三國魏文帝置牙門將晉
陸機襲父爵為牙門將案後漢汪真人水鏡經凡軍
出立牙必令堅完若折將軍不利是以古兵法擇吉
日祭牙後漢滕輔晉袁宏顧愷之宋王誕皆有祭牙
文吳胡綜有大牙賦皆謂武備之意而牙衙之說信
矣謂譌牙為衙恐未必然疑牙衙二字古者通用不
然宋世良牙門虛寂北齊書何以書衙
奏記禮重
兩漢博文謂前書鄭朋奏記於蕭望之奏記自朋始也
僕觀隸釋秦漢以來有此奏記僕不暇遠考在前漢
時丙吉奏記霍光李尋奏記翟方進非特鄭朋而已
考丙吉在鄭朋之前不可謂自朋始也奏記之體在
東漢之時其禮甚重觀孔子廟碑魯相奏記司徒司
空府首具年月日魯相某等叩頭死罪敢言云云中
又云叩頭死罪謹案某人云末云某皇恐叩頭死罪
上司空府凡一記三用叩頭死罪而其間連言叩頭
連言死罪宛類表章之體第不稱臣耳有以見當時
上下官守甚嚴
致仕官禄
石林謂東漢鄭均致仕章帝賜尚書禄終身時號白衣
尚書則知漢致仕無禄也唐制亦然時亦有特給者
僕謂漢唐致仕者亦皆有禄據通典謂漢制凡吏二
千石以上年老致仕者三分故禄以一與之終其身
不可謂漢致仕無禄也又觀唐令諸職事官年七十
五品以上致仕者各給半禄又致仕官建中五年敕
所請半禄料從敕出日於本貫及寄居處州府支給
雌霓
沈約製郊居賦其間曰駕雌霓之連蜷泛大江之悠永
出示王筠筠讀雌霓為雌鶂約喜謂曰霓字惟恐人
讀作平聲司馬温公謂非霓字不可讀為平聲也盖
約賦協側聲故爾僕考之雌霓二字東方朔七諫中
已嘗用之矣張衡七辯亦曰建雌霓以為旗
曾子之書
曩時國學出高明光大在加意論而一時士子說光大
之意此董仲舒引曾子之語不知曾子之書乃高明
廣大非光大也加之至而已非加之意也此雖據仲
舒之所舉要以曾子之書為正仲舒又謂積善在身
猶長日加益而不自知也曾子則曰與君子游如長
日加益而不自知也曾子又曰與其奢也寧儉與其
倨也寧拘曰巧言令色雖少行而篤難於仁矣此語
與今論語微異又如所謂蓬生麻中不扶自直所謂
良賈深藏若虚所謂與君子游如入芝蘭之室久而
不聞則與之化矣與小人游如入鮑魚之肆久而不
聞則與之化矣皆見曾子之書諸書所引盖本於此
臺笠緇撮
毛詩臺笠緇撮傳謂臺所以禦暑笠所以禦雨緇撮緇
布冠也鄭箋謂臺夫須也以臺皮為笠緇布為冠故
謝玄暉詩曰臺笠聚東菑注臺禦日笠禦雨是以為
二事盖本毛之說麴信陵詩曰臺笠冒山雨渚田耕
荇花以臺笠對渚田是以為一事盖祖鄭之說二詩
皆有據依考孔穎達正義臺可為笠則一也傳分之
者笠本禦暑而良耜曰其笠伊糾因可禦雨故傳分
之以充二事則知毛之見如此
不可為己甚
君子之治小人不可為己甚擊之不已其報必酷僕因
觀北史神龜之間張仲瑀銓削選格排抑武人不使
預清品一時武人攘袂扼腕至無所泄其憤於是羽
林武賁幾千人至尚書省詬罵直造仲瑀之第屠滅
其家羣小悉投火中及得尸體不復辨識惟以髻中
小釵為驗其受禍如此之毒事勢相激乃至於此為
可傷也莊子謂刻核太過則不肖之心應之今人徒
知銳於攻擊逞一時之快而識者固深懼之
酒分聖賢
皇甫嵩作醉鄕日月有曰凡酒以色清味重而甜者為
聖色濁如金而味醇且苦者為賢色黑而酸醨者為
愚以家醪糯觴醉人者為君子以家醪黍觴醉人者
為中庸以巷醪麥觴醉人者為小人其說雖不同然
以酒分聖賢者其意祖魏人廋語所謂清者為聖濁
者為賢之說然又考之魏人之說又有所自鄒陽賦
曰清者為酒濁者為醨清者聖明濁者頑騃僕嘗評
之酒之清者為聖可也若與濁者為賢何哉當為頑
愚魏人廋語與夫醉鄉日月其說有疵不若鄒陽之
語為善也魏略以白酒為賢
野客叢書卷十五
