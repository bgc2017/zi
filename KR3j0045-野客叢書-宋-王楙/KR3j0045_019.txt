野客叢書卷十九
宋王楙撰
詩䜟
王直方詩話舉東坡少游後山數詩以為詩䜟漁隱以
為不然謂人之得失生喪自有定數烏有所謂詩䜟
云者其不逹理如此僕謂此說亦失之偏詩䜟之說
不可謂無之但不可謂詩詩皆有䜟也其應也往往
出於一時之作事之與言適然相會豈可以為常哉
漁隠舉東坡詩之不應者為證可笑其愚大抵吉凶
禍福之來必有先兆固有託於夢寐影響之間而詩
者吾之心聲也事物變態皆能寫就而况昧昧休咎
之徵安知其不形見於此哉但泥於詩䜟則不可
詩句相近
唐人詩句不一固有採取前人之意亦有偶然暗合者
如李白詩河陽花作縣秋浦玉為人武元衡詩河陽
縣裏玉人閒姚合詩文字當酒桮賈島詩燈下南華
卷袪愁當酒桮許渾詩百年便作千年計李後主詩
人生不滿百剛作千年畫柳子厚詩欸乃一聲山水
綠張文昌詩離琴一聲罷山水有餘輝姚合詩買石
得花饒王建詩買石得雲饒王維詩珥筆趨丹陛儲
光羲詩珥筆趨文陛杜牧之詩乞酒緩愁腸武元衡
詩歌酒換離愁劉瑗詩侍兒能勸酒貴客解彈琴王
無功詩老妻能勸酒少子解彈琴杜子美詩試吟青
玉案莫弄紫羅囊劉夢得詩學堂青玉案綵服紫羅
囊孟東野詩種稲耕白水負薪斫青山許渾詩雨中
耕白水雲外斸青山此類甚多
白蛾蔽日
漢紀白蛾蔽日師古注蛾蠶蛾音五河反僕謂蛾古蟻
字經史間多讀蛾為蟻如禮記蛾子時術之是也蕭
何傳發縱指示注子用反發縱謂解縱而放之僕謂
縱即蹤字漢碑率以縱為蹤如郭魯二碑曰有山甫
之縱比縱豹產是也李德裕亦曰酇侯指縱對諸葛
心化以内展指縱對外施武力益可騐矣
賤子具陳
杜子美上韋左丞詩曰丈人試靜聽賤子請具陳甫昔
少年日早充觀國賓云云此詩正用鮑照東武吟意
照曰主人且勿喧賤子歌一言僕本寒鄉士出身蒙
漢恩云云前此應休璉詩嘗曰避席跪自陳賤子實
空虚而與杜同時如王維亦曰賤子跪自陳可為帳
下否古詩嘗曰四坐且莫喧願聽歌一言
杜詩合古意
阮籍詩昔年十四五志尚好詩書杜詩往昔十四五出
游翰墨場鮑照詩昔如韝上鷹今如檻中猿杜詩昔
如水上鱗今如罝中兔庾信詩細□纏鐘格圓花釘
鼔牀杜詩繡段装簷額金花帖鼔腰鮑照詩北風驅
鴈天雨霜杜詩驅馬天雨雪沈約詩山櫻花欲燃杜詩
山青花欲燃杜詩合古人之意往往若此注所不聞
又如子美鷹詩側目似愁胡王原叔但引隋魏彦深
賦為言不知狀似愁胡乃晉孫楚鷹賦中語耳杜詩
速令相就飲一斗人多引鮑照且願得志數相就以
證相就二字有所自不知相就飲三字見庾信詩野
人相就飲至如杜詩巡簷索共梅花笑梅花笑三字
見隋煬帝詩市橋官柳細官柳二字見晉陶侃傳前
輩謂老杜詩無兩字無來歴山谷亦云老杜詩退之
文無一字無來處信哉
司字作去聲
容齋隨筆云白樂天好以司字作入聲讀如云四十著
緋軍司馬男兒官職未蹉跎一為軍司馬三見歲重
陽是也又以相字作入聲如云為問長安月誰教不
相離是也相字下自注云思必切以十字作平聲讀
如云在郡六十日入山十二回綠漲東西南北水紅
欄三百九十橋是也以琵字作入聲讀如云四絃不
似琵琶聲是也武元衡亦有句云惟有白鬚張司馬
不言名利尚相從僕謂二詩司字非入聲乃去聲耳
觀白詩無注廣韻入聲不收集韻去聲伺字韻收曰
司主也僕觀西漢敘傳與夫文選司字作伺字協疑
此詩亦以司為伺如琵字相字洪謂作入聲此說是
已白詩多犯鄙俗語又如枇杷之枇蒲萄之蒲亦協
入聲如請召之請協平聲諒闇之闇協去聲似此之
類甚多其詩句有曰况對東谿野枇杷燭淚粘盤絫
蒲萄燕姬酌蒲萄是協入聲者也又曰當時綺季不
請錢商宗諒闇中是協平聲去聲者也僕又考之不
特白詩為然唐人之詩多有如是者如張祜曰生摘
枇杷酸曰宫樓一曲琵琶聲姚合曰每月請錢共客
分張文昌曰錦江樓下三江流是皆隨其律而用之
白用杜句
杜詩甲第紛紛厭粱肉廣文先生飯不足白詩靖節先
生尊長空廣文先生飯不足杜詩眼前無俗物多病
也身輕白詩眼前無俗物身外即僧居杜詩酒債尋
常行處有人生七十古來稀白詩舊語相傳聊自慰
世間七十古來稀
征有二義
征有二義有征行有征伐文字中有以東征西征為名
者不可不審如曹植東征賦崔駰徐幹西征賦班固
傅毅北征頌此皆述征伐之征非征行之謂也如袁
宏班昭東征賦潘安仁西征賦張纘南征賦班彪北
征賦此正述征行之征非征伐之征也今人或不契
勘總以為一義失矣
古樂府名
唐子西曰古樂府命題皆有主意後人用樂府為題者
當代其人而措辭如公無渡河須作妻止其夫之詞
太白輩或失之僕謂後人之作失古詞之意甚多不
止此也如漢鐃歌十八曲中有朱鷺艾如張巫山高
等詞後之作者往往失其本意朱鷺者據樂志建鼓
殷所作棲鷺於其上取其聲揚或曰鷺鼓精也或曰
詩曰振振鷺鷺于飛鼔咽咽古之君子悲周之衰頌
聲息飾鼔以存鷺雖所說不一然鷺則鷺鷥之鷺至
宋何承天作朱路曲乃謂路車之路失其意矣又如
巫山高詞解題曰古詞言江淮水深無梁可度臨水
遠望思歸而已至齊王融之徒巫山高詞乃雜以陽
臺神女之事無復故意艾如張艾與刈同如訓而古
詞之意謂刈而張羅至陳蘇子卿詞則曰張機蓬艾
側是以艾為蓬艾之艾矣此類不一
李杜詩意
杜子美詩子規夜啼山竹裂武元衡詩子規夜啼江樹
白李賀詩雄雞一聲天下白温飛卿詩碧樹一聲天
下曉按古詩雞鳴歌汝南晨雞登壇喚月沒星稀天
下旦子美詩孔子盗跖俱塵埃杜牧詩堯舜周孔皆
為灰又南史和士開云自古帝王盡為灰土堯舜桀
紂竟復何異
靈運得句
石林詩話云謝靈運詩池塘生春草園柳變鳴禽此語
之工正在於無心猝然與景相遇備以成章不假繩
削故非常情之所能到僕謂靈運製登池樓詩而於
西堂致思竟日不就忽夢惠連得此句遂足其詩是
非登樓時倉卒對景而就者謂猝然與景相遇備以
成章殆恐未然盖古人之詩非如今人牽強輳合要
得之自然如思不到則不肻成章故此語因夢得之
自然所以為貴
顔延年五君詠
潘子真詩話曰顔延年阮始平詩曰屢薦不入官一麾
乃出守盖謂山濤三薦咸為吏部郎武帝不能用荀
勖一麾之則左遷始平太守僕謂延年賦此盖有為
也徐羡之不悦延年出為始安太守謝晦謂延年曰
昔荀勖忌阮咸斥為始平郡今卿為始安可謂二始
延年後復為劉湛出為永嘉太守怨憤之甚故有是
作向注但云延年疎曠劉湛出為永嘉太守而不及
其他是未深知其意耳又如作阮步兵詩則延年正
以領步兵好酒見黜於時與阮同也其詠五君意皆
有在
展江亭語
西清詩話曰許昌西湖展江亭就宋元憲留題有鑿開
魚鳥忘情地展盡江湖極目天之句皆曠古未有然
本於五代馬殷據潭州時建明月圃徐仲雅詩鑿開
青帝春風圃移下姮娥夜月樓僕謂又不止此觀唐
沈彬望廬山詩壓低吴楚遥涵水約破雲霞獨倚天前
此盖有是意皮日休潺谿洞詩亦曰敲碎一輪月鎔
銷半段天
著鞭聒耳
前輩馬詩用著鞭二字多引劉琨傳祖生先吾著鞭事
如山谷詩眼明見此玉花驄徑思著鞭隨詩翁而任
淵所注是也僕謂此大綱言著鞭耳非為馬設前此
二字盖嘗有為馬而言者按三國志蜀何祗謂楊洪
曰故吏馬不敢駛但明府未著鞭耳世人局於所見
推究不廣類如此又如前輩鼃詩用聒耳鳴事人多引
梁武陵王坐池亭鼃鳴聒耳王曰殊廢絲竹之聽或
又引齊孔德璋事以為在梁之前僕謂皆未也按周
禮蟈氏掌去鼃黽注為聒人耳其事祖此談藪以孔
稚珪事為陸稚珪續釋常談引此以證聒人耳之所自
非也
李習之為鄭州
貢父詩話曰唐文人李習之不能詩鄭州掘石刻有鄭
州刺史李翺詩云云此别一李翺非習之唐書習之
傳不記為鄭州王深甫謂習之集乃收此詩為不可
曉漁隠亦謂習之未嘗為鄭州刺史僕謂諸公不深
考耳為鄭州者即習之也習之為鄭州事史略而不
載其履歴之詳具見僧錄中曰翺貞元十四年登第
校書郎三遷至京兆府轉國子博士史館脩撰權職
方員外郎授考功員外郎兼史職出為朗州刺史太
和初入為諫議大夫尋以本官知制誥拜中書舍人
以謬舉栢耆左遷少府少監俄出為鄭州刺史五年
為桂州刺史御史中丞充桂管防禦使七年授潭州
刺史湖南觀察使八年徵為刑部侍郎九年轉戶部
侍郎檢校戶部尚書襄州刺史山南東道節度使會
昌中卒其詳如此傳但云始調校書郎元和初為國
子博士史館修撰再遷考功員外郎除朗州刺史召
為禮部郎中出為廬州刺史入為諫議大夫知制誥
改中書舍人坐栢耆事左遷少府少監後遷桂管湖
南觀察使山南東道節度使卒以傳視僧錄疎略甚
多其間亦有不同處習之為鄭州日正在為桂州前
而史不載貢父遂以為别一人因知傳文之誤人多
矣
此陛下家事
唐高宗欲廢王后立武昭儀當時大臣禇遂良長孫無
忌之屬皆以死爭帝問李勣勣獨曰此陛下家事何
必更問外人帝意遂决其後明皇因武惠妃之譛欲
廢太子瑛等當時如張九齡之屬固爭以為不可獨
林甫謂此陛下家事一語而决遂基唐室之禍人謂
林甫此語絶似李勣是皆以陛下家事為辭不肻力
爭遂成禍基僕因考之李勣此語又有所自觀後周
宇文護欲廢閔帝以問羣臣有曰此公之家事敢不
唯命遂廢閔立明帝李勣之言非出於此乎又推而
上之魏文帝遣使賜甄后璽書以問周宣周宣答曰
此自陛下家事後周之語又出於曹魏
化鶴二事
化鶴二事相類續搜神記云遼東城門有華表桂忽一
白鶴飛集言曰有鳥有鳥丁令威去家千載今來
歸城郭皆是人民非何不學仙冢纍纍又神仙傳云
蘇仙公桂陽人昇雲而去後有白鶴來止郡城樓上
人或彈之鶴以爪書曰城郭是人民非三百甲子一
來歸吾是蘇君彈我何為洞仙傳謂仙公即蘇耽也
是以魯直次韻蘇翰林公出游詩曰人間化鶴三千
歲海上看羊十九年正均用蘇家故事也
顛倒用事
李湜撰東林寺舍利塔碑曰龐統以才高位下遂滯題
輿陳蕃以德峻名沉初膺展驥按展驥是龐統事題
輿是陳蕃事而倒用如此得非誤乎其碑盖開元十
八年建也
韓退之文章
唐之文章至韓退之而大備無可疵者後之學者於是
取則其體固不一也一篇之中有始並言兩事而終
只以一事結者有以一意起而終以兩意者如為人
求薦書曰某聞木在山馬在肆匠石過之而不盼伯
樂遇之而不顧然後知其非棟梁之材超逸之足也
以某在公宇下非一日又辱居姻婭之後是生於匠
石之園長於伯樂之廐也是以木馬兩事並起也然
終之曰昔人有鬻馬不售於市者知伯樂之善相也
從而求之伯樂一顧價增三倍某與其事相類故終
始言之耳是棄木而說馬也又如送孟東野序云大
凡物不得其平則鳴然又言其在唐虞咎陶禹善鳴
者而假之鳴伊尹鳴殷周公鳴周周衰孔子之徒鳴
之屈原鳴楚李斯鳴秦又曰天將和其聲而使鳴國
家之盛邪抑將窮餓其身思愁其心腸而使自鳴其
不幸耶是則鳴者盖有出於自然者矣豈可謂專不
得其平邪是又以一意起而兩意終者如此
拗句格
禁臠云魯直有換字對句法如曰只今滿坐且尊酒後
夜此堂空月明曰田中雖問不納履坐下適來何處
蠅前此未有人作此體自魯直變之苕谿漁隱曰此
體出老杜如寵光葸葉與多碧點綴桃花舒小紅者
是也今俗語謂之拗句格僕謂此體非出於老杜與
杜同時如王摩詰亦多是句如云雨中草色綠堪染
水上桃花紅欲燃曰勸君更盡一桮酒西出陽關無
故人疑亦久矣張說詩曰山接夏空險臺留春日遲
此亦拗句格也
避高祖諱
或者讀晉潘尼舉孔子言一言而喪國者漢避高祖諱
至此猶存僕謂承襲如此非避諱也且左傳引周書
之文曰大國畏其力小國懷其德引周詩曰克長克
君王此大國當是之時高祖之諱未行也而易邦以
國者是出於偶然非有深意然固有避諱處如漢書
引堯親九族以和萬國曰善人為國百年可以勝殘
去殺王嘉曰無教逸欲有國蔡邕石經凡邦字易國
字如此之處可以言避諱矣何則彼皆漢人也非漢
人則不可謂避諱矣
以鳥對僧
賈島詩曰鳥宿池邊樹僧敲月下門或者謂句則佳也
以鳥對僧無乃甚乎僕觀島詩又曰聲齊雛鳥語畫
卷老僧真曰寄宿山中鳥相尋海畔僧薛能詩曰槎
松配石山僧坐蘂杏含春谷鳥啼杜荀鶴詩曰沙鳥
多翹足巖僧半露肩姚合詩曰露寒僧出梵林靜鳥
巢枝曰幽藥禪僧護高窗宿鳥窺曰夜鐘催鳥絶積
雪阻僧期陸龜蒙詩曰烟徑水涯多好鳥竹牀蒲椅
但高僧司空曙詩曰講席舊逢山鳥至梵經初向竺
僧求唐人以鳥對僧多如此豈特島然僕又考之不
但對鳥也又有對以蟲對以禽對以猿對以鶴對以
鹿對以犬者得非嘲戲之乎又有時聞啄木鳥疑是
扣門僧出東坡佛印語錄
野客叢書卷十九
