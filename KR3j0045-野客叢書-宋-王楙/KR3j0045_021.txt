野客叢書卷二十一
宋王楙撰
方言序
漢書揚雄傳孝成帝時客有薦雄文似相如者上方郊
祀甘泉召雄待詔承明之庭正月奏甘泉賦僕考方
言雄答劉歆書曰雄始草文先作縣邸銘王佴頌階
闥銘及成都城四堣銘蜀人有楊莊者為郎誦之於
成帝成帝好之以為似相如遂以此得外見乃知客
者楊莊薦雄文者縣邸銘等以為似相如者帝驁之
語非客所薦之詞又方言序云雄為郎一歲作繡補
靈節龍骨之銘詩三章及天下上計孝廉雄問異語
紀十五卷積二十七年漢成帝時劉子駿與雄書從
取方言僕以歆雄二書與傳考之取方言乃哀帝非
帝驁也不然歆書何以稱帝驁諡何以言先君云云
雄書何以及太玄經邪
一丁字
今文人多用不識一丁字祖唐書挽兩石弓不如識一
丁字出處僕考之乃个字非丁字按續世說書此个
字蓋个與丁相似傳寫誤焉後又觀張翠微考異亦
謂个字乃知世說之言為信僕又觀蜀志南史皆有
所識不過十字之語史通謂王平所識僅通十字恐
是十字亦未可知十與丁字又相似其文益有據也
此與淮南子言宋景公熒惑徙三舍之謬同史記謂
三度
詩家用明光事
杜子美詩曰不遠明光殿致於丹青地洙注曰明光殿
霍去病借以避暑修可注曰漢殿名元后傳成都侯
借以避暑是已東坡詩曰何人先入明光宫又曰老
死不入明光宫趙注皆曰武帝太初四年所起乃成
都侯商所借以避暑者也僕嘗考之漢有兩明光宫
一明光殿按三輔黃圖一明光宫屬北宫一明光宫
屬甘泉宫屬北宫者正成都侯商避暑之所屬甘泉
宫者乃武帝所造以求仙者所謂明光殿自在桂宫
三者元不相干今觀諸家之注往往認為一處顛倒
錯亂莫知其非甚而至有以避暑事為去病用事甚
疎鹵極可笑僕又考漢紀太初四年起明光宫師古
注曰成都侯避暑借明光宫蓋謂此師古之注已有
此謬
車作居音
佩觿曰牛車之車尺遮反本無居音喪予之予弋汝反
本無余音其變古如此韋昭亦曰車字從漢始有居
音僕觀經書中凡言予處皆音上聲知佩觿之說為
當則是漢以前文字凡言車者盡合作尺遮反凡言
予者盡合作弋汝反可也然觀戰國策馮驩歌曰長
鋏歸來乎食無魚出無車說苑載淳于髠禳田之詞
曰蟹堁者宜禾洿邪者滿車傳之後世洋洋有餘視
此語似與居音相協又觀毛詩其殽維何炰鱉鮮魚
其贈維何乘馬路車周易見豕負塗載鬼一車先張
之弧後說之弧則知車作居音其來已古非始於漢
也
字文增減
古之隂影字用景字如周禮以土圭測景之類是也自
葛洪撰字苑始加彡為隂影字古之戰陣字用陳字
如靈公問陳之類是也至王羲之小學章獨阜旁作
車為戰陣字而今魏漢間書或書影字陣字後人改
之耳非當時之本文也春秋漢東之國隨為大其後
楊堅建國見周齊不遑寧處故去辵文只作隋今歐
陽詢九成宫碑書作隨者推本當時之意爾古之疉
字用三日合作疊新莽以三日太盛改從三田今東
漢碑疉字仍舊有三日者古之對字丵下從口據說
文謂漢文帝以口多非實改從土然觀大夫始鼎銘
則知對字從土者舊矣古之罪字自下從辛秦始皇
以字形似皇字遂改從网從非古之劭字從刀南朝
宋太子名劭而惡字文為召刀遂改刀為力漢人洛
字書雒蓋漢火行忌水故去水而用佳至魏以土行
土水之母故去佳仍用水紙字或書作紙蓋古者以
縑帛而書故從糸後蔡倫剉故布𢷬作紙故其字從
巾
蘭荼二種
世言春蘭秋蘭各有異芬不知秋蘭之香尤甚於春蘭
也蘭有二種邵伯温曰細葉者春花花少闊葉者秋
花花多離騷紉秋蘭以為佩又曰秋蘭兮青青綠葉
兮紫莖今沅澧間所生在春則黃在秋則紫然春黃
不若秋紫之芬郁也世謂古之荼即今之茶不知荼
有數種非一端也詩曰誰謂荼苦其甘如薺者乃苦
菜之荼如今苦苣之類周禮掌荼毛詩有女如荼者
乃苕荼之荼也正萑葦之屬惟荼檟之荼乃今之茶
也世但知蘭荼而莫辨故辨之
魯直漁父詞
徐師川云張志和漁父詞曰青蒻笠綠蓑衣斜風細雨
不須歸顧況漁父詞曰新婦磯邊月明女兒浦口潮
平故魯直取張顧二詞合為浣谿沙曰新婦磯邊眉
黛愁女兒浦口眼波秋驚魚錯認月沉鈎青蒻笠前
無限事綠蓑衣底一時休斜陽細雨轉船頭東坡曰
魯直此詞清新婉麗其最得意處以山光水色贊玉
肌花貌真得漁父家風然才出新婦磯便入女兒浦
此漁父無乃太闊浪乎僕觀權德輿詩亦曰新婦磯
頭雲半斂女兒灘畔月初明新婦磯對女兒浦唐人
不止顧況
望雲懷鄉
狄仁傑登太行山見白雲孤飛謂左右曰吾親舍其下
瞻悵久之此正與北史元樹之意同元樹奔南每見
嵩山雲未嘗不引領歔欷又梁瑄不歸弟兄每見東
南白雲立望慘然久之杜子美詩曰每望東南雲用
此意也
鸞栖枳棘
今有人作縣尉啟誤用鸞栖枳棘事或者笑之其人聞
之慙無以自解曰簿尉一事耳僕謂尉用簿事固非
是然古者亦有如是用者未可深非之彼以簿尉一
事自解則失之矣苟如是何取乎用事僕觀劉長卿
送任少府任淮南詩曰惜君滯南楚枳棘徒栖鳳是
分明以簿事為尉用也不但尉也張說送廣武令岑
義序曰河洛東門俯栖鸞於製邑又以栖鸞事為縣
令事用也出於一時之率然未可知豈可以為證邪
粃繆皮傅
今考校格式有文理紕繆不考注全無義理即為紕繆
按此二字見禮記大傳五者一物紕繆考禮部韻紕
篇夷切繒壞也僕又觀後漢盧植傳曰周禮諸經發
起粃繆注粃粟不成諭義之乖僻也是亦一說今人
言所得膚淺為皮膚按揚雄方言曰秦晉言非其事
謂之皮傅謂不深得其情核皮膚淺近強相傅會也
故張衡集云後人皮傅無所容簒
杜詩言荔枝
杜詩側生野岸及江浦不熟丹宫與玉壺雲壑布衣台
背老勞生重寫翠眉須歐本作勞人害馬或者又引
西漢害馬出處以證二字所自僕謂此二字初非為
荔枝之故杜詩之意自有所據按漢和帝時南海獻
荔枝十里一置五里一候奔騰險阻死者繼路唐羌
上書曰交州獻荔枝生鮮致之驛馬晝夜傳送至有
遭虎狼之害頓仆死亡不絶道路杜詩勞人害馬正
述此耳其意因傷時事故引此故實為言非虚語也
子美自傷以有用之才見棄丘壑終老不用果物奪
於愛姬之嗜欲及時致之雖勞人害馬有所不䘏時
政如此為可傷也杜詩之意如此題曰解悶信有以
夫杜又有詩曰憶昔南州使奔騰獻荔枝百馬死山
谷到今耆舊悲舉此以驗勞人害馬之說為不誣矣
或者乃曲為之說謂勞人重寫翠眉須作鬚眉之鬚
鑿甚矣僕又考之貢荔枝自趙王佗始生致荔枝其
弊非始和帝蓋起於武帝之時觀三輔黃圖謂漢武
帝破南粤起荔枝宫荔枝自交趾連年移植於庭無
一生者後遂不復蒔其實則歲貢焉郵傳者疲敝於
道極為生民之患至後漢安帝時始罷其貢
蕭華傳
唐書蕭華傳曰上元初以中書侍郎同中書門下平章
事李輔國用事求宰相華拒之輔國怨會肅宗大漸
矯詔罷華為禮部尚書引元載以代方代宗諒闇載
助輔國貶華為峽州司馬卒其言如此僕考劉長卿
祭蕭華文曰龍潛少海公佐儲闈朝有巨姦動履危
機十年調護不處嫌疑國移大盜公隱虜圍忍受拘
逼誓酬恩私果翻賊黨來赴京師天地載開君臣相
逢獨持一心翊戴兩宫明略戡難丹誠徇公輔國佞
幸敢亂朝經潛申讜言請奪禁兵謀泄隙開反為所
傾倉卒之際播遷無名東出昭丘南浮洞庭寄身滄
江汎若浮萍水國生疾炎州促齡讀劉祭文則知華
嘗佐儲宫調護甚至嘗陷虜圍全節而歸華之去國
史但謂輔國用事求宰相華拒之以此致怨不知華
嘗建言於朝奪輔國兵柄謀之不密反為所傾如此
史又謂貶華為峽州司馬卒而祭文謂江州刺史且
曰水國生疾炎州促齡疑華出為江州刺史在任得
疾繼貶南方而卒皆傳所不聞也
温庭筠
唐書載温庭筠才思神速多為人作文大中末試有司
廉視尤謹庭筠私占授者已八人執政鄙之授方城
尉僕觀其集有開成五年抱疾不赴鄉計書懷百韻
寄殿院徐侍御察院陳李二侍御蘇端公韋少府兼
呈袁郊苖紳李逸一詩其間有云賦分知前定寒心
畏厚誣昔皆言爾志今亦畏吾徒有氣干牛斗無人
辨轆轤積毁方銷骨微瑕懼掩瑜蛇矛猶轉戰魚服
自囚拘欲就欺人事何能逭鬼誅是時先大中末幾
二十年其不平之氣見於詩者已如此則知云云不
但在大中之末又考東觀奏記有責授庭筠隨州隨
縣一詞乃裴坦之作
董仲舒公孫弘
前漢董仲舒傳云武帝即位舉賢良文學之士前後百
數仲舒以賢良對策焉公孫弘傳曰武帝初即位招
賢良文學之士是時弘年六十以賢良徵為博士使
匈奴不合意免歸元光五年復徵賢良文學菑川國
復推弘弘至太常上策武帝紀則曰建元元年詔丞
相等舉賢良自是五年之後改元光元年復詔舉賢
良董仲舒公孫弘於是出焉據傳所言則公孫弘復
舉賢良在元光五年據紀所言則元光元年公孫弘
董仲舒出焉二說不同如此僕嘗考之武帝即位以來
凡兩開賢良之科一在建元元年一在元光元年而
元光五年但詔徵吏民明當世務者不聞有賢良之
舉且仲舒之舉本傳雖不明載歲時然以武帝即位
之言推之合是建元元年紀謂元光元年與公孫弘
出焉者史氏失於併書耳考弘之出正係此時仲舒
之出又在此五年之先弘傳謂武帝初即位弘年六
十以賢良徵年八十薨考之帝紀薨於元狩二年自
元狩二年推而上之至武帝即位初年恰二十年以
是言之弘於元光元年再舉賢良明甚而本傳謂五
年亦誤也又況元光元年賢良制正係弘所對者而
仲舒所對有及於春秋謂一為元之說益知仲舒之
出在建元元年可無疑者史記西京雜記亦皆言元
光五年弘舉賢良失矣石林燕語亦然第未深考耳
張良有後
隨筆論張良無後謂有二事其一勸沛公因懈而擊秦
軍既解而追項羽此事甚於殺降宜其無後僕謂不
然良既仕漢則盡忠於漢奚暇他恤哉觀其借箸前
籌從容弭七國之爭通四老人談笑定儲君之位其
功德為如何高帝亦曰吾所以有天下者三傑而運
籌決勝得子房之力則是基四百年之漢子房之功
為不薄矣豈得以無後報哉僕因考之後漢司空皓
晉司空華唐宰相嘉貞延賞弘靖九齡皆良之後也
蕃衍盛大如此安得謂之無後哉後漢張皓傳曰六
世祖良僕考世系皓正良九世孫非六世也良生不
疑不疑生典典生默默生金金生千秋千秋生暠暠
生睦睦生嗣嗣生皓自不疑以下數至皓恰九世吳
郡圖經亦曰良七世孫睦後漢為蜀郡太守始居吳
郡張氏皆其後白樂天作張公碑曰良後睦避地渡
江始居於吳其子孫稱吳郡人然則吳郡之張正良
之後爾隨筆之說正與劉夢得謂張曲江無後之意
同案曲江之後初亦未嘗絶也
食酒
漢書載于定國食酒數石不亂僕甚疑之固雖漢斛小
安有一人飲至數石之理後觀筆談亦言其妄正與
鄙見同不復辯矣所未辯者其注乎如淳曰食酒猶
言喜酒也師古曰食酒謂能多飲酒費盡其酒猶云
食言今流俗書本輒改食字作飲字失其真也僕觀
論語沽酒市脯不食此言食酒雖因脯而并言然酒
之言食亦不可謂無所祖矣如淳言喜酒固已無謂
師古又引食言之食可笑其迂也古人下字率多借
用初不似今之拘如以食物與人謂之餉然後義安
而漢書謂閩王餉荃葛且荃葛非食物豈可以言餉
乎蓋古人通以餉為遺耳如此等字甚多且沽酒市
脯不食此言如繫辭潤之以風雨左傳牛馬皆百匹
玉藻大夫不得造車馬是皆因其一而并言其一此
古人省言之體不可不知也
麻胡
今人呼麻胡來以怖小兒其說甚多朝野僉載云偽趙
石虎以麻將軍秋帥師秋胡人暴戾好殺國人畏之
有兒啼母輒恐之曰麻胡來啼聲即絶又大業拾遺
云煬帝將去江都令將軍麻祜濬阪祜虐用其民百
姓惴慄呼麻祜來以恐小兒轉祜為胡又南史載劉
胡本名坳胡以其面坳黑以胡為名至今畏小兒啼
語曰劉胡來啼輒止又會稽錄載會稽有鬼號麻胡
好食小兒腦遂以恐小兒四事不同未知孰是緗素
雜記止得二事
傅說刑人
西齋詩話曰孫僅傅巖詩曰刑人一旦起幽深功業煌
煌照古今謂當時有胥靡修築巖道而傅說在困
約中代之以假其貲是為胥靡傭資也僕謂此說是
矣然謬用者不獨一孫僅而已自荀卿以來蓋已失之
矣荀子曰鄉也胥靡之人俄而授天下之大器是指傅
說也賈誼鵩賦亦曰禍兮福所倚福兮禍所伏斯游
遂就兮卒被五刑傅說胥靡兮乃相武丁張晏注曰
傅說被刑築於傅巖武丁以為相師古注不辯其非
但曰胥靡相隨之刑是皆以傅說為刑人矣且傅巖
之作豈特孫僅之誤前此如吕温作傅巖銘亦嘗曰
脫刑人之衣而被公衮之服又曰說始胥靡武丁即
祚蓋已如此言矣
誤以翟公為方進
隋李元操詩曰聽琴旋蔡子張羅避翟公是矣唐翁綬
詩曰君看西漢翟丞相鳳沼朝辭暮爵羅是誤以翟
公為翟方進矣人皆以門設爵羅惟翟公一出處不
知前此嘗有是語鬻子曰禹一饋而七起曰吾恐四
海之士留於道路也是以四海之士皆至禹當朝門
可設爵羅
野客叢書卷二十一
