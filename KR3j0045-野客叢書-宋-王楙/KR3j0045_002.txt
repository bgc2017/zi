野客叢書卷二
宋王楙撰
楊興妄作
前漢楊興無傳見於他傳者班班可考觀其為人傾險
反覆不安分守姑摭出為小人妄作之戒匡衡傳曰
史高以外屬領尚書事蕭望之為副高與望之有隙
長安令楊興說高曰將軍以親戚輔政貴重無二然
衆庶論議令問休譽不專在將軍者彼誠有所間也
富貴在身而列士不譽是有狐白之裘而反衣之也
平原文學匡衡材智有餘經學絶倫但以無階朝廷
故隨牒遠方將軍誠召置幕府學士翕然歸仁以此
顯示衆庶名流於世高然其言辟衡為議曹吏薦衡
於上為郎中遷給事中劉向傳曰恭顯疾周堪用事
而上内重堪患衆口浸潤無所取信時長安令楊興
以材能幸常稱譽堪上欲以為助乃問興曰朝臣齗
齗不可光禄勲何邪興謂上疑堪因順指曰堪非獨
不可於朝廷自州里亦不可臣見衆人聞堪前與劉
更生等謀毁骨肉以為當誅故臣前言堪不可誅者
為國恩也上曰此何罪而誅興曰可賜爵勿令與事
此最策之得也上於是疑之賈捐之傳曰石顯用事
捐之數短顯以故不得官而長安令楊興新以材能
得幸捐之欲得召見謂興曰京兆尹缺使我得見言
君蘭京兆尹可立得興曰縣官嘗言興瘉薛大夫君
房勝充宗遠甚捐之復短石顯興曰顯鼎貴上信用
之今欲進第從我計即得入矣捐之即與興共為薦
顯奏曰竊見石顯本山東名族有禮義之家持正六
年未嘗有過宜賜爵關内侯引其兄弟以為諸曹又
薦興曰竊見長安令興事父母有曾子之孝事師有
顔閔之材榮名聞於四方為長安令吏民敬嚮道路
皆稱其能觀其下筆屬文則董仲舒進談則東方生
置之爭臣則汲直用之介胄則冠軍侯施之治民則
趙廣漢抱公絶私則尹翁歸興兼此六人而有之守
道堅固執義不回臨大節而不可奪國之良臣也可
試守京兆尹石顯聞知白之上乃下興捐之獄捐之
棄市興髠鉗為城旦夫興以一令之微而冐昧如此
略無忌憚當是之時不特興也如華陰守丞上封事
薦朱雲可為御史大夫是亦以郡丞而薦兩府之重
當時小臣何不安分如此蓋值元帝威權不振之際
此曹敢肆其妄觀黃霸為丞相薦史高可太尉宣帝
大怒至使尚書責問謂侍中高朕所自親君何越職
而舉免冠謝罪數日乃決且宰相薦賢職也宣帝尚
且責其越職况下寮乎使此曹當宣帝之時無所容
其妄矣
持國秉
漢書史記周亞夫傳並曰許負相之曰君後三歲而侯
侯八歲為將相持國秉注秉並作彼命切呼為柄字
三劉無注是以柄字為無疑矣管子曰治國不失秉
諸公之見想亦以此然僕又觀史記蔡澤傳澤從唐
舉相曰吾聞先生相李兌曰百日之内持國秉政有
之乎因疑亞夫傳持國秉下脱一政字秉只合作上
聲呼蓋此二事甚相同而持國秉又皆得於相者之
口恐是此意考前漢書諸言秉字處未嘗更有作柄
字用者
誣罔難明
人以誣罔見加安可置而不辯直不疑買金償郎陳重
買絝償郎二事首尾甚同固不失為厚德要非中道
幸而見獲吾誣遂明苟或不獲吾何安而受此誣哉
事惟其實而已吾果有是實受是名則可吾既無是
實冐是名可乎哉此猶可也萬一誣我以殺人將何
以處一取物之誣殺人之誣所積也僕觀陳直二公
之誣因思天下之人蒙曖昧之冤者何可勝數訥者
不能辯廉者不肯辯仁者不忍辯善者不容辯脱有
一辯者又未必見察誣又未必伸獨奈何哉
龔張對上無隱
前漢尚有純實氣象雖小人有時乎不敢自欺龔遂入
朝王生曰天子即問何以治渤海君不可有所陳宜
曰皆聖主之德非小臣之力也遂至上前如王生對
上曰君安得長者之言而稱之遂曰臣非知此乃議
曹教臣也兒寬為廷尉湯作奏即時得可異時湯見
上曰前奏非俗吏所及誰為之者湯以寬對不掠人
之美以自耀龔遂可也湯或為之則知當時人物猶
為近古
楊惲有外祖風
司馬遷遭腐刑後為中書令尊寵任職其故人任安予
書責以古人推賢進士之義遷報書情詞幽深委蛇
遜避使人讀之為之傷惻可以想象其當時亡聊之
况蓋抑鬱之氣隨筆發露初非矯為故爾厥後其甥
楊惲以口語坐廢其友人孫會宗與書戒以大臣廢
退闔門惶懼之意惲報書委曲敷叙其怏怏不平之
氣宛然有外祖風致蓋其平日讀外祖太史公記故
發於詞旨不期而然雖人之筆力高下本於其材然
師友淵源未有不因漸染而成之者梁江淹獄中一
書情詞悽惋亦放遷作惜筆力不能及之
未渠央
今人詩句多用未渠央事往往不究來處渠字作平聲
用按庭燎詩夜未央注云夜未渠央渠其據切當呼
遽只此一音謂夜未遽盡也古樂府王融三婦豔詩
曰丈人且安坐調絃未遽央又長安狹斜行曰丈夫
且徐徐調絃未渠央淵明詩曰壽考豈渠央魯直詩
曰木穿石槃未渠透並合呼遽史記尉佗曰使我居
中國何渠不若漢班史作何遽不若漢益可騐也
當時佚事
事有存於當時史傳没其實而不聞者何可勝數如高
祖時趙堯舉春李舜舉夏兒湯舉秋貢禹舉冬此事
不因魏相檢舉祖宗故事而行何自而知此一條正
在高皇帝所述詔書天子所服第八篇而前七篇所
載者又不知何事史記所載禇先生曰田仁刺舉三
河河南河内太守皆杜周子弟河東太守石丞相子
孫仁刺三河皆下吏誅死今前漢杜周傳但言兩子
夾河為郡守治皆殘酷不言所終而石丞相子孫又
不載所謂河東太守者後漢梁統䟽曰哀平繼體即
位日淺聽斷尚寡丞相王嘉輕為穿鑿虧除先帝舊
約定律數年之後百有餘事或不便於理或不厭民
心謹擇其先害於治體者傅奏於左今王嘉傳及刑
法志並無其事晉段灼疏曰帝驁委政舅家使權勢
外移帝幸禹家拜禹牀下問天災事禹低卬五侯之
間苟取容媚是以朱雲抗節求尚方劒以戒其餘今
朱雲傳但云張禹以師傅位特進甚尊重雲上書請
尚方劒斬佞臣一人張禹而不言其所以司馬温公
作通鑑却連是文正合段灼之言舉此數端益知自
古以來善惡之實漏網於史策間多矣天子所服一
條又見於漢雜事乃知五時衣始於此
卑之無甚高論
今人以卑之無甚高論之語郤所說之卑者甚失當時
之意按張釋之傳釋之朝畢因前言便宜事文帝曰
卑之無甚高論令今可行也於是釋之言秦漢間事
秦所以失漢所以興者文帝稱善所謂卑之無甚高
論者文帝懼釋之陳五帝三王上古久遠之事無益
於時故令陳今可行之說釋之遂言秦漢之事文帝
所以稱善則卑之無甚高論自是兩句今人作一句
讀之所以失當時之意也
天亡秦兆
班固作前漢書所以寓勸戒意深矣僕觀其作列傳七
十卷而以陳勝為傳首蓋次其時之先後故爾然作
勝傳未言其他首曰勝少時嘗與人傭耕輟耕而歎
曰苟富貴無相忘傭者笑而應曰若為傭耕何富貴
也勝太息曰嗟乎燕雀安知鴻鵠之志哉固首載此
語有以見天亡秦之兆其已久矣次作項籍傳又言
秦始皇東游會稽梁與籍觀籍曰彼可取而代也匹
夫而敢為此語益以騐天亡秦之兆果不可遏然後
知高祖之起所以應天順人者也
次公何義
筆談云景祐中審刑院斷獄有使臣何次公具獄主判
官方進呈上忽曰此人名次公何義主判官不能對
是時龐莊敏公為殿中丞審刑院詳議官從長官上
殿乃越次對曰臣嘗讀前漢書黃霸字次公蓋以霸
次王也此人名慕黃霸之為人上頷之僕謂龐證既
迂其說無義不若曰臣讀漢書蓋寬饒字次公魏丞
相所謂次公醒而狂者是也寬饒為人公廉鯁直無
所回避此人必慕寬饒之為人此說為得且前漢書
所載四次公又有張次公桓次公者奚獨霸哉莊敏
想倉卒之間偶記得黃霸字次公故以為對耳僕考
漢人字次公之意為其兄弟間居其次者如云仲卿
次君耳龐謂霸次王鑿矣玉壺清話載此事謂梁適
吳曾漫錄載此不辨所以但謂非適云云
楚王好細腰
傳曰楚王好細腰宫中多餓死荀子乃曰楚王好細腰
故朝有餓人墨子又曰楚王好細腰國多餓人淮南
子亦曰靈王好細腰民有殺食而自饑也人君好細
腰不過宫人豈欲朝臣與國人皆細腰乎天下之事
訛謬之遠大率如此豈獨一細腰事乎
經書因誤
經書間亦有流傳之誤因遷就為本文者甚多如禮記
引君牙之詞曰夏暑雨小民惟曰怨資冬祁寒小民
亦惟曰怨註謂資讀為至齊梁之語聲之誤也夏日
暑雨小民怨天至冬祁寒小民又怨天案今君牙之
文曰夏暑雨小民惟曰怨咨冬祁寒小民亦惟曰怨
咨其本文如此惟禮記中誤寫咨為資而下文又脱
一咨字遂曲為之說以全其文義如此又如中庸曰
素隱行怪漢志則曰索隱行怪此如書序八卦謂之
八索徐邈以為八素蓋索與素字文相近故耳
稱漢年數
祭遵死范升上疏曰斯大漢厚下安人之德所以累世
十餘歴載數百杜篤論都賦曰創業於高祖嗣傳於
孝惠祚缺於孝平傳世十一歴歲三百然漢家至此
纔二百餘年耳或謂數百或謂三百無乃過乎大抵
文人紀年多不甚契勘又如唐儒學啖助傳贊云孔
子殁數千年考孔子至是時實未滿千五百年也
事有見於他傳
班史事有本傳不載而見於他傳者帝驁時立趙飛燕
為皇后怒劉輔直諫囚之掖庭左將軍辛慶忌等上
書救輔遂得减死朱雲請尚方劒斬張禹上怒將殺
之慶忌免冠解印綬叩頭殿下曰此臣素著狂直敢
以死爭叩頭流血上意乃解此二事慶忌本傳不載
而見劉輔朱雲傳武帝時兒寬有重罪繫按道侯韓
說諫曰前吾丘壽王死陛下至今惜之今殺寬後將
復大恨矣上感其言遂貰寬復用之此事兒寬傳不
載而見劉向傳破羌將軍武賢在軍中與中郎將卬
宴語卬道車騎將軍張安世始嘗不快於上欲誅之
卬家將軍以為安世本持槖簪筆事孝武帝數十年
見謂忠謹宜全度之安世用是得免此事安世傳不
載而見趙充國傳
官名沿革輕重不同
漢大將軍甚重宣帝中興霍光功居第一為大將軍麒
麟畫像不敢書名而張安世韓增之徒則曰車騎將
軍衛將軍示莫敢抗也其重如此唐至德間官爵虚
濫至以大將軍告身易一醉又何其輕也漢侍中雖
比二千石其職甚微分掌乘輿服物下至持䙝器虎
子之屬武帝以孔安國為侍中以其儒者特聽掌御
坐唾壺當時榮之故舊儀謂侍中為執虎子至唐遂
以為宰相之任又如僕射本秦主射之官至唐亦以
為宰相之號其輕重不等如此
何敞引陳平語
何敞曰陳平生於征戰之世猶知宰相之分云外鎮四
夷内撫諸侯使卿大夫各得其宜按陳平傳宰相者
上佐天子理陰陽順四時下遂萬物之宜外鎮撫四
夷諸侯内親附百姓使卿大夫各得任其職也敞以
四夷為外諸侯為内而不知平以四夷諸侯皆為外
而以親附百姓為内也此蓋一時引用不審細故耳
殷浩失望
士大夫之名節要其終而後信區區於一時僕未敢以
為必然者殷浩少有盛名三府交辟不就二庾請以
為屬不從屛居墓所且幾十年時人擬之管葛王濛
謝尚當代偉人亦伺其出處以卜江左興廢因相與
省之知浩有確然之志既反相謂曰深源不起當如
蒼生何其望重如此庾翼貽書勉為時起浩固辭褚
裒力薦於簡文徵為揚州刺史浩又上疏遜謝簡文
答書力挽之浩復辭避自三月至七月稽命如是之
久不得已然後勉強受之可見殷浩當時不肯出仕
而士大夫屬望於浩如此之切雖商之伊尹周之吕
望殆不過此浩之出也竊意必能康濟四海以慰中
外之望然經略中原疎而無術與桓温不恊且所用
非人卒底桑山之衂浩之出不惟一事無立而喪師
辱國殆有甚焉朝野於是大失所望削爵貶竄固其
宜也而咄咄書空不能自遣又可笑者浩在貶所其
甥告歸灑然起貧賤親戚離之感至於揮淚何遽至
此後桓温遺書示以引用之意斯言未必非戲耳浩
一聞其說欣然許之答書慮有乖謬以忤其意開閉
數十竟逹空函臨事顛錯如此可笑其胷中可知且
喧寂聚散人之常態何必苦為悲戚讎人見招未必
美意正以示辱而丼心從之其無耻如此尤可鄙也
且殷浩一殷浩耳向也諸公翕然引用堅執不起今
也一聞桓温之言便欣然相從向也志節甚厲爵禄
不動今也貶所失侣遂至悲泣何其無特操邪是蓋
浩平日區區矯飾者至此而敗矣人惟誠實不可破
苟或矯偽未有不敗者僕嘗論之向使殷浩始終不
起竟守此志則天下後世將抱不足之恨浩之為浩
遂指以為夷齊四皓之倫高名偉德照耀史冊與日
月爭光可也彼安導輩豈能望其髣髴哉及是一出
一敗塗地而浩之為浩乃始得其真在向之期望者
皆可指為笑端於是知士大夫之名節要其終而後
定而始之區區皆得以欺人僕深有感於殷浩之事
且笑晉人幾為殷浩所欺故極論之
晉惠問蝦蟆聲
晉惠帝時政出羣下貨賂公行勢位之家以勢陵物風
俗至不美也王沉於是作釋時論魯襃於是作錢神
論杜嵩於是作任子春秋固皆疾時之敝而為是言
以僕觀之恐亦不能無私意嵩略傳不得而考也襃
為貧沉為時豪所抑故爾使襃富於財而沉得志二
者之論恐未必作史氏知之故於惠帝紀末特表三
子疾時之作且繼之曰帝在華林園聞蝦蟆聲謂左
右曰此鳴者為官乎為私乎無亦密寓其譏之之意
與觀漢唐黨人言事者不為不當然互相摩軋適為
亂階又不知所言者為官乎為私乎
率邇逖聽
史記司馬相如封禪書曰率邇者踵武逖聽者風聲漢
書作聽逖漢書嚴安書曰合從連衡馳車轂擊而史
記作擊轂二處各具本意所注其承襲也久矣所謂
率邇逖聽馳車轂擊之語其亦楚辭吉日時良句法
與江總表逖聽前事沈約啓逖聽所未書
野客叢書卷二
