野客叢書卷二十四
宋王楙撰
歐陽公詞意
歐陽公曰池外輕雷池上雨雨聲滴碎荷聲云云末曰
水晶雙枕旁有墮釵横此詞甚膾炙人口舊說謂歐
公為郡幕日因郡宴與一官妓荏苒郡守得知令妓
求歐詞以逸過公遂賦此詞僕觀此詞正祖李商隠
偶題詩云小亭閒眠微醉消石榴海柏枝相交水紋
簟上琥珀枕旁有墮釵雙翠翹又池外輕雷亦用商
隠芙蓉塘外有輕雷之語好風微動簾旌用唐花間
集中語歐詞又曰欄干敲遍不應人分明窗下聞裁
剪此語見韓偓香匳集
二花睡足
楊妃外傳載明皇登沉香亭召太真時太真卯酒醉未
醒侍兒扶而至明皇曰是豈妃子醉邪海棠睡未足
耳故東坡海棠詩曰只恐夜深花睡去高燒銀燭照
紅妝用此事也僕又觀李賀詩西施曉夢綃帳寒香
鬟墮髻半沉檀轆轤咿啞轉鳴玉驚起芙蓉睡新足
以芙蓉睡足事為西施用亦佳唐詩亦有一枝嬌卧
醉芙蓉之語
五言協律
杜牧之詩曰几席延堯舜軒墀立禹湯一千年際會三
萬里農桑又曰四百年炎漢三十代宗周曰二三里
遺堵八九所高丘孟郊詩曰見說祝融峯擎天勢似
騰藏千尋布水出十八高僧唐詩多有此體雖若齟
齬其實協律不但七言為然元微之詩曰庾公樓悵
望巴子國生涯賈島詩曰一千尋樹直三十六峯寒
赤令與中丞分道
韓退之論京尹不臺参書曰赤令尚與中丞分道而行
何況京尹元微之論亦曰京令得與御史丞分進道
路以其捕逐之意也或者往往疑之謂唐赤令如此
之重僕謂此盖沿習晉宋典故觀沈約宋書文帝時
有司奏舊科御史中丞專道而揚州刺史丹陽尹建
康令並是京輦土地之主或檢校非違或赴救水火
事應神速不宜稽駐赤令分道又北史元志為洛陽
令與御史中尉李彪爭路彪言御史中尉辟承華盖
安有洛陽令與臣抗衡志言神鄉縣主豈有俯同衆
官趨辟中尉孝文曰洛陽我之豐沛自應分路揚鑣
自今而後可分路而行及出志與彪折尺量道各取
其半唐盖循此制耳僕因考之中丞自魏晉以來其
權愈重與司隸分督百寮自皇太子以下無所不糾
專督行馬内司隸專督行馬外至梁猶然皇太子在
宫門行馬内違法皆得糾之後魏改為中尉督司百
寮其出入千步清道與皇太子分路王公百辟咸使
畏避其餘百寮下馬弛車止路旁其違緩者以棒棒
之其隆重如此乃至俯與赤令分道而行
以鄙俗語入詩中用
唐人有以俗字入詩中用者如張祜詩銀注紫衣擎許
渾詩橘邊沽酒半壜空元微之詩櫓窡動搖妨客夢
杜子美詩遮莫鄰雞下五更權德輿詩遮莫雪霜撩
亂下杜荀鶴詩子細尋思底模樣曰帝鄉吾土一般
般曰萬般無染耳邊風張祜詩歸來不把一文錢曰
酒引嬌娃活牡丹戴叔倫詩秋風裏許杏花開杏樹
旁邊醉客來王建詩楊柳宫前忽地春曰萬事風吹
過耳輪曰朝回不向諸餘處曰若教更解諸餘語曰
新晴草色暖温暾白樂天詩池水暖温暾此類甚多
旁邊二字見徐陵雜曲
杜詩言沈宋
學林新編曰子美懷鄭監李賓客詩曰鄭李光時論文
章竝我先隂何尚清省沈宋歘聮翩盖謂隂鏗何遜
沈約宋玉也四人皆能詩文為時所稱者僕謂沈宋
非沈約宋玉乃沈佺期宋之問也佺期之問聮名當
時見文藝傳司空圖曰國初上好文章雅風特盛沈
宋始興之後傑出江寧宏思於李杜極矣元稹論李
杜亦曰上該曹劉下薄沈宋宋玉在曹劉之先若謂
宋玉不應言下薄
間平等語
事有承襲用之不以為異者如宗室用間平二字之類
是也河間東平漢家二王封號間平難以拆用間猶
言中耳今言間平似無義理然用此二字其來舊矣
僕觀北史論齊文襄諸子雖有謝間平徐陵啟有間
平就國之語又人之雙名有不可拆言者如金日磾
之類是也東漢費鳳碑有司馬慕藺相周庾信銘有
年消張辟詩有無復申包之語
借對
借對自古有之如王襃碑年逾艾服任隆台衮江總作
陸尚書誄鴈行攸序龍作間才沈約墓志以彼天爵
鬱為人龍之類是也對偶中有關兩字者如梁元論
曰雖坐三槐不妨家有三徑雖接五侯不妨門垂五
柳之類是也
阿房宫賦
杜牧之阿房宫賦曰明星熒熒開妝鏡也綠雲擾擾梳
曉鬟也渭流漲膩棄脂水也煙斜霧横焚椒蘭也雷
霆乍驚宫車過也轆轆遠聽杳不知其所之也楊敬
之華山賦曰見若咫尺田千畆矣見若環堵城千雉
矣見若杯水池百里矣見若蟻垤臺九層矣醯雞往
來周東西矣蠛蠓紛紛秦速亡矣蠭窠聮聮起阿房
矣俄而復然立建章矣小星奕奕焚咸陽矣纍纍繭
栗祖龍藏矣二文同一機杍也或者讀阿房宫賦至
歌臺暖響春光融融舞袖冷殿風雨凄凄一宫之間
而氣候不齊擊節歎賞以謂善形容廣大如此僕謂
牧之此意盖體魏卞許蘭昌宫賦曰其隂則望舒涼
室羲和温房隆冬御絺盛夏重裘一宇之深䆳致寒
暑於隂陽非出於此乎
蝶粉蠭黃
草堂詩餘載張仲宗滿江紅詞蝶粉蠭黃都褪却注蝶
粉蠭黃唐人宫妝僕觀李商隠詩有曰何處拂胸資
蝶粉幾時塗額藉蠭黃知詩餘所注為不妄唐花間
集郤無此語或者謂蝶交則粉落蠭交則黃落
用事相等
魯直詩矲矮金壺肯持送挼莎殘鞠更傳桮注詩者但
知挼莎字見曲禮不澤手注至矲矮則引玉篇注曰
矲短也矮不長也不知此二字見春官附音注下謂
矲雉上皮買反下苦買反方言桂林之間謂人短為
矲雉雉正作矮字呼也前軰用事貴出處相等傳注
中用事必以傳注中對此如荆公詩一水護田將綠
繞兩山排闥送青來護田排闥皆西漢語也謝邁詩
亦曰挼挲蕉葉展新綠從便桃花舒小紅
以物性喻人
喻人作事有狐疑猶豫等語皆以物性言之狐多疑慮
故曰狐疑猶恐人害己每豫上樹故曰猶豫謂人解
事曰能無人同共曰獨能與獨亦獸也據說文能熊
之類獸中稱賢獨如虎行止無侣以至謂狙獪狡猾
之類皆是也又造次謂之率然按雜爼常山有巨蛇
首尾尤大或觸之中首則尾至中尾則首至中腰則
首尾俱至名曰率然孫子兵法所謂率然者此也然
皆喻其一端惟狼之喻尤多言其恣食則曰狼餐言
其恣取則曰狼貪言其威顧則曰狼顧言其亂走則
曰狼竄言其陸梁則曰狼扈言其專愎則曰狼狠言
其不恤則曰狼戾言其不檢則曰狼籍言其乖謬則
曰狼狽
東坡水調
淮東將領王智夫言嘗見東坡親染所製水調詞其間
謂羽扇綸巾談笑處檣櫓灰飛煙滅知後人譌為強
虜僕考周瑜傳黃盖燒曹公船時風猛悉延燒岸上
營落煙熖漲天知檣櫓為信然
薦疏稱字與年
孔融上表薦禰衡曰竊見處士平原禰衡年二十四字
正平淑質貞亮英才卓躒應瞻上疏薦韋泓曰伏見
議郎韋泓年三十八字元量純心清沖才識備濟蕭
揚州薦士表曰竊見袐書丞琅琊臣王暕年三十一
字思晦七葉重光海内冠冕古之薦人皆言幾歲及
稱其字今之薦章罕有此體豈當時以其字素著故
邪此體至唐猶在觀令狐楚薦齊孝若亦曰竊見前
進士高陽齊孝若字考叔年二十四云云范雲讓封
侯表曰晉安郡候官令東海王僧孺年三十五理尚
棲約思致恬淡此稱年而不稱字而唐韋處厚薦皇
甫湜崔顥薦樊衡亦用此體乃知唐人撰述皆有所
祖
無恙無他
今人言無恙無他按說文古人草居患他相問無他乎
音徒何反徐鉉注云今俗作蛇食遮反如魯直詩於
坡字韻協歲晚喜無他之句是也又風俗通曰恙毒
蟲也喜傷人古人草居露宿故相問必曰無恙此意
與無他同東方朔神異經謂北方大荒中有獸食人
咋人則病名曰㺊嘗近村落入人室皆患之黃帝殺
之由是北方得無憂病謂之無恙神異經謂毒獸與
前說不同
楊妃竊笛
容齋續筆曰明皇兄弟五王至天寳初已無存者楊太
真以三載方入宫而元稹連昌宫詞云百官隊仗避
岐薛楊氏諸姨車鬭風笑之也僕考唐史申王以開
元十二年薨岐王以十四年薨薛王以二十二年薨
寧王邠王以二十九年薨而楊妃以二十四年入宫
號太真遂專房宴是時申岐薛三王雖已死而寧邠
二王尚存是以張祜目擊其事繫之樂章有曰日映
宫城霧半開太真簾下畏人猜黃翻綽指向西樹不
信寧哥回馬來又曰虢國潛行韓國隨宜春深院映
花枝金輿遠幸無人見偷把邠王小管吹盖紀其實
也惟容齋認楊妃為天寳三年方入宫所以有是失
不知天寳初太真進冊貴妃非入宫時也集中謂虢
國竊邠王管而百斛明珠乃謂妃子竊寧王笛此說
不同
張祜經涉十一朝
百斛明珠載楊妃竊笛張祜詩云云劇談錄載唐武宗
才人孟氏卒張祜詩云云一述明皇時事一述武宗
時事二事經涉八九十年其懸絶如此張祜唐書無
傳有文集十卷不著本末其粗見於松陵集顔萱序
中曰過祜丹陽故居已易他主祜有四男一女男曰
椿兒桂兒椅兒杞兒三己物故惟杞為遺孕與女尚
存故姬崔氏霜鬢黃冠杖策迎門與之話舊歴然可
聽琴書圖籍今屬他人横塘之西有田數百畆力既
貧窶十年不耕歲賦萬錢求免無所陸龜蒙亦序曰
祜元和中作宫體小詩辭曲艷發及老大稍窺建安
風格或薦之天子書奏不下受辟於諸侯府性狷介
不容物輙自劾去居曲阿性嗜水石悉力致之不蓄
善田利産為身後計死未二十年而故姬遺孕凍
餒不暇觀二公所序可以見祜平生大略矣按松陵
集時事在咸通間龜蒙所謂死未二十年之語推之
祜死於宣宗大中之初年是祜經涉十一朝也計死
時且百二十歲其夀如此之長是未可深詰也祜嘗
有詩曰椿兒遶樹春園裏桂子尋花夜月中又詩曰
一身扶杖二兒隨桂苑叢談惟知祜有此二子不知
又有所謂椅兒杞兒者併表而出之
東坡卜算子
山谷曰東坡在黃州所作卜算子云云詞意高妙非喫
煙火食人語吳曾亦曰東坡謫居黃州作卜算子云
云其屬意王氏女也讀者不能解張文潛繼貶黃州
訪潘邠老得其詳嘗題詩以志其事僕謂二說如此
無可疑者然嘗見臨江人王說夢得謂此詞東坡在
惠州白鶴觀所作非黃州也惠有温都監女頗有色
年十六不肯嫁人聞東坡至喜謂人曰此吾婿也每夜
聞坡諷詠則徘徊窗外坡覺而推窗則其女踰牆而
去坡從而物色之温具言其然坡曰吾當呼王郎與
子為婣未幾坡過海此議不諧其女遂卒葬於沙灘
之側坡回惠日女已死矣悵然為賦此詞坡盖借鴻
為喻非真言鴻也揀盡寒枝不肯棲者謂少擇偶不
嫁寂寞沙洲冷者指其葬所也說之言如此其說得
之廣人蒲仲通未知是否姑志於此以俟詢訪漁隠
謂鴻鴈未嘗棲宿樹枝惟在田葦間揀盡寒枝不肯
棲此語亦病僕謂人讀書不多不可妄議前軰詩句
觀隋李元操鳴鴈行曰夕宿寒枝上朝飛空井旁坡
語豈無自邪
在人賢識其大
論語在人賢者識其大者又曰多見而識之識字無音
今人多讀如正字如近時上庠出賢者識文武之大
賦題其與選者皆作入聲押不知乃志字僕觀劉歆
傳蔡邕石經皆曰在人賢者志其大者溝洫志多見
而志之是讀識為志也論語亡之命矣夫亡訓死而
楚王嚻曰蔑之命矣夫蔑訓無是以死亡字為有無
字讀矣論語因不失其親南史王元規曰姻不失親
古人所重豈得輙㛰非類張說之碑亦曰姻不失親
官復其舊是以相因字為婚姻字用矣論語風乎舞
雩詠而歸後漢仲長統曰諷於舞雩之下詠歸高堂
之上是以風字為諷字用矣論語遠佞人李繪曰近
追飛鳥遠事佞人是以遠離字為遠近字呼矣周易君
子道長長字傅咸韓退之等詩竝作平聲協是以生
長字作長短字呼矣毛詩唱予和女和字本去聲讀
鮑照高唱好相和作平聲押
古人句法
禮記曲禮問國君之富數地以對問大夫之富曰有宰
食力問士之富以車數對問庶人之富數畜以對其
間數車以對獨轉其語曰以車數對此古人錯綜文
體左傳曰我之不共魯故之以曰是昆吾稔之日也
侈故之以倒用文勢如此下語此與匈奴傳必我也
為漢患者同一句法
葺輯
左傳叔孫所館雖一日必葺其牆屋世言脩葺祖此語
也又前漢朱雲折檻上曰因而葺之注葺與集同補
合之也僕考周禮葺屋参分注七入反劉音集知葺
輯一意
大小言作
晉梁間多戲為大小言詩賦郭茂倩雜體詩集謂此體
祖宋玉而許彦周謂樂府記大小言作不書始於宋
玉豈誤耶僕謂此體其源流出於莊列鯤鵬蟭螟之
說非始宋玉也禮記曰語小天下莫能破語大天下
莫能載屈原遠游曰其小無内其大無限
飢食榆皮
乙夘春歉甚淮人至剥榆皮以塞飢腸所至榆林彌望
皆白或者咨嗟謂不知何以如此僕讀前漢天文志
河平元年旱傷麥民食榆皮淮南萬畢術亦曰八月
剝榆令人不飢知古者嘗以此為弭飢之具是以庾
信謝賚米啓曰剝榆皮於秋塞掘蠻鼠於寒山掘鼠
事見蘇武臧洪等傳
烏龍黃耳
今諺有喚狗作烏龍語按摉神記張然續仙傳韋善俊
家有犬名烏龍呼犬有自也陸機黃耳傳書事前軰
有謂黃耳非犬恐家僮姓名僕考本傳與夫述異記
知其為黃犬甚明崔豹古今注曰犬一名黃耳二者
名犬舊矣
楊白花
今市井人言快樂則有唱楊白花之說其事見北史時
有楊華者本名白花容貌瓌偉胡太后逼幸之華懼
禍及改名華遯去胡后追思不已為作楊白花歌使
宫人晝夜連臂蹋歌之聲甚悽惻柳子厚有楊白花
詩此正與漢宫人歌赤鳳來曲相似見趙后外傳
野客叢書卷二十四
