物理小識雜家類三(雜說之屬)
提要
(臣)等謹案物理小識十二卷明方以智撰其
子中通中德中發中履編錄以智字密之自
號浮山愚者桐城人崇禎庚辰進士官翰林
院檢討淹通羣籍嘗撰通雅一書於名物訓
詁攷證最詳此書又通雅之緒餘掇拾以成
編者也首為總論中分十五門大旨本博物
志物類相感志諸書而衍之但張華贊寧所
撰但言尅制生化之性而此則推闡其所以
然雖所錄不免冗雜未必一一盡確其所辨
論亦不免時有附會而細大兼收固亦可資
博識而利民用鶡冠子曰中流失船一壺千
金韓愈曰牛溲馬勃敗鼔之皮兼收並蓄待
用無遺則識小之言亦未可盡廢矣乾隆四
十一年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
物理小識自序
盈天地間皆物也人受其中以生生寓于身身寓于世
所見所用無非事也事一物也聖人制器利用以安其
生因表理以治其心器固物也心一物也深而言性命
性命一物也通觀天地天地一物也推而至于不可知
轉以可知者攝之以費知隱重元一實是物物神神之
深幾也寂感之藴深究其所自來是曰通幾物有其故
實考究之大而元會小而草木螽蠕類其性情徵其好
惡推其常變是曰質測質測即藏通幾者也有竟掃質
測而冒舉通幾以顯其宥密之神者其流遺物誰是合
外内貫一多而神明者乎萬歷年間遠西學入詳于質
測而拙于言通幾然智士推之彼之質測猶未備也儒
者守宰理而已聖人通神明類萬物藏之于易呼吸圖
策端幾至精歷律醫占皆可引觸學者幾能硏極之乎
智何人斯敢曰通知顧自小而好此因虛舟師物理所
隨聞隨决隨時錄之以俟後日之會通云耳且曰自娛
歲在昭昜汁洽日至箕三浮山愚者記
物理小識總論
野同錄曰子夏之言生數曾子之言幽明律以庸言不
類鑿乎要其理有不可誣者(子夏曰天一地二人三三三而九九九八十一一主)
(日日數十故人十月而生八九七十二偶以成竒竒主辰辰十有二辰主月月主馬故馬十二月而生七九六)
(十三三主斗斗主狗故狗三月而生六九五十四四主時時主豕故豕四月而生五九四十五五主音音主猨)
(故猨五月而生四九三十六六主律律主鹿故鹿六月而生三九二十七七主星星主虎故虎七月而生二九)
(十八八主風風主虫故虫八月而化餘則各從其類矣魚鳥卵生生于陰而屬于陽魚遊于水鳥飛于雲故冬)
(雀入大水為蛤也蠺食而不飲蟬飲而不食蜉蝣不飲不食介鱗夏食冬蟄齕食者八竅而卵生咀嚼者九竅)
(而胎生四足屬無羽翼戴角者無上齒無角者膏無前齒有羽者脂無後齒從其類也晝生者類父夜生者類)
(母故至陰主牝至陽主牡孔子曰吾聞之老耼此命之性也又曰商聞山書東西為緯南北為經山為積德川)
(為積刑丘陵為牡谿谷為牝蜯蛤龜珠與月盛虛是故食水者善遊而能寒食土者無心而不息食木者多力)
(而咈戾食草者善走而愚食桑者有絲而蛾食肉者勇敢而悍食榖者智慧而巧食气者神明而壽此乾坤之)
(美也孔子對魯哀公曰分于道之謂命形于一之謂性化于陰陽象形而發之謂生化窮數盡之謂死故命者)
(性之始也死者生之終也有始其必有終矣此性之命也曾子曰天之所生上首地之所生下首上首之謂圓)
(下首之謂方方曰幽圓曰明明者吐气者也故外景幽者含气者也故内景火木外景金水内景吐气者施含)
(气者化是以陽施而隂化也陰陽之气各止其所則静偏則風俱則雷交則電亂則霧和則雨陽气勝則散為)
(兩露陰气勝則凝為霜雪陽之專气為雹陰之專气為霰毛羽之虫陽气之所生介鱗之虫陰氣之所生惟人)
(為倮受天地之中以生也倮與羽毛鱗介同東方之夷九種種有十類南蠻北狄西戎稱之亦三百六十而聖)
(人為之長)伏羲讀俯仰遠近之書故其範圍如此气行于天
曰五運産于地曰五材七曜列星其精在天其散在地
故為山為川為鱗羽毛介草木之物聲色臭味别其端
幾黃帝論人亦以五五約之正謂獨性各别而公性則
一陰陽和平中道為貴若生有所乎萌成有所乎歸誠
無所逃于始終相反乎無端也邵子言變化感應而歸
之于道(暑寒畫夜交而天之變盡之矣雨風露雷交而地之化盡之矣日月星辰水火土石天地之體)
(也暑變物之性寒變物之情畫變物之形夜變物之體性情形體交而動植之感盡之矣雨化物之走風化物)
(之飛露化物之草雷化物之木走飛草木交而動植之應盡之矣本一气也生則為陽成則為陰有一此有二)
(有二此有四有三此冇六有四此有八八者四而已六者三而已二者一而已始天分地而萬物而道不分也)
(終則萬物歸地地歸天天歸道)虛舟子曰道無在無不在也天有日月
歲時地有山川草木人有五官八骸其至虛者即至實
者也天地一物也心一物也惟心能通天地萬物知其
原即盡其性矣董子曰天地之間若虛而實故性命之
理必以象數為徵未形則無可言一形則上道下器分
而合者也莊子言虛無然歸于極物而止則曰以有形
者象無形者而定矣聖人與民折中日用使之中節而
已其格致研極之精微皆具于易誰固達而知乎襲言
常理者拘膠闒茸千萬譨譨不肯研幾究為生死鬼神
魭斷矞宇者所刦而懾徒跲躓耳其造迷解閉偏高釣
竒塞通為術而困人從之嚼破黃葉悟何道乎兩末一
往之說時為藥耳空藥對治狗物之病而妙藥更消執
空之病折中適得事所當事乃不為逃雨所累而遂贅
守此樹前之核不復學問彭蒙田駢是虛生浪死之人
牛也不為生死所惑并不為超生死之談所惑言動象
占見其物宜俯仰遠近極事通變此學而不厭者真絶
學也本末源流知則善于綂御舍物則理亦無所得矣
又何格哉病于言物者好竒之士好言耳目之所不及
附會其說甚則構虛駭人其拘謹者斤斤耳目之前外
此則斷然不信其蔽均也宗一曰學有專門未可執此
以廢彼也人生而耳之目之至平常矣卒而問之有竒
于此身者乎有竒于天地間者乎倮而九竅言語老少
無不同者無一同者星辰何以明雷風何以作動何以
飛走植何以榮枯噫怪極矣潜草曰聖人官天地府萬
物推歷律定制度興禮樂以前民用化至咸若皆物理
也其常也即其變也變未有極乎變極自反乎惟神而
明之者知之天道自東而西星歷自西而東地之陽气
自南而北陰气自北而南人推移其中而變有不變者
存焉不知差别之常變而執常者則周公之儀禮有不
可以治世神農之本草有依之足殺人者矣鄧潜谷曰
區宇之内土壤少殊物生隨異而况分中外限山海其
恢詭俶怪之變胡可勝紀古所無者何知今非創産今
狎見者烏知後之不變滅乎宓山子曰因地而變者因
時而變者有之其常有而名變者則古今殊稱無博學
者會通之耳天裂孛隕息壤水鬭气形光聲無逃質理
智每因邵蔡為嚆矢徵河洛之通符借遠西為郯子申
禹周之矩積古人神明間出不惜䘺漏而且言之自護
則不必言矣常統常變灼然不惑治教之綱明倫協蓺
各安生理隨分自盡中和易簡學者勿欺而已通神明
之德類萬物之情易簡知險阻險阻皆易簡易豈欺人
者哉或質測或通幾不相壊也(方中通曰虛舟子者王化卿先生諱宣在先高)
(祖明善先生門四十不娶學悟河洛以授老父者也曾著物理所宗一者吳觀我先生諱應賓萬歷丙戌第五)
(其學宗一圓三又號三一老人即老父之外祖也野同者先曾祖廷尉君静公諱大鎮中萬&KR0851;己丑因天啟璫)
(禍筮得同人于野自號野同有錄數十卷潜草者先祖中丞潛夫公諱孔炤中萬歷丙辰五經皆有述獨精于)
(易以象數徵理詳其時論晚徑十五年自號潛老夫其隨筆稿曰潜草)
石塘子曰炎黃之所言山海之所稱豈無附會要當存
證以推其理不必拘拘其名與事也子産知臺駘黃熊
仲尼知玉羊萍實(玉羊見高似孫緯略引韓詩外傳與羵羊事異)陳章知胡充
折齒知鵠嗉中人(齊桓公得折齒三尺陳章曰此秦胡充齒也桓公得鳴鵠殺之嗉中有人)
(長三寸三分陳章曰名李子敖見博物志)東方朔知騶牙畢方藻廉怪哉巨
靈(騶牙即騶吾畢方詳見鬼部藻廉一作兼怪哉即磊塊巨靈即東都短人見御覽陳章以短人名李子敖)
(劉查言張仲師長尺二寸此皆造名)晏嬰知盤庚伊尹(盤庚長九尺餘大下小上伊尹大上)
(小下赤色而髯與公孫僑知游浮為共工之卿化為朱熊三神俱見夢中出汲冢璅語今此與陳章二事並見)
(御覽形體門)介葛盧知牛生犧公冶長知鳥言覆粟管輅知雀
言東鄰殺夫張華知蛇化雉洛鐘鳴武庫火海鳬毛龍
鮓胡僧知昆明刦灰荀勖知勞薪苻朗知黑白肉郭璞
知驢鼠(大如水牛灰色本傳)齊徐之才知瘤骨(作刀柄見御覽)諸葛恪知
桑熟老龜(又知奚囊事異苑載桑呼龜為元緒)雷煥知枯木照妖(續齊諧記)陸
敬叔知彭侯(搜神記載吳先主時敬叔伐大樟有血得物如狗白澤圖曰水之精名彭侯)樂
藹知積油為灰(見元龜)杰公知蛇鶴二珠知高安國鹽知
天竺國鏡知扶桑繭絲(並見四公子傳)唐玄宗知龍皮扇江陵
書生知息壤伊祁元解知龍虎玉(見廣記唐德宗時異人曰圓者龍玉方者)
(虎玉也)邪律楚材知角端凡此猶以僻異見竒若至理在
耳目前人不之察往往而是也先儒曰陽交于陰而生
蹄角之類剛交于柔而生根荄之類陰交于陽而生羽
翼之類柔交于剛而生枝幹之類天地交錯飛走草木
互變因偶明竒且槩舉耳(綂竒偶者大一也而止顯竒偶二者易舉二藏一邵舉四)
(藏五其提小衍可知)草伏之獸虎豹毛如草之莖羽棲之鳥鷹鸇
羽如木之葉飛之類喜風而敏于飛上走之類喜土而
利于走下木者星之子故果實象星禽虫之卵果榖類
也榖之類多子虫之類亦然蠺之類今歲蛾而子來歲
則子而蠺蕪菁之類今歲根而苖來歲則苖而實鷹鵰
之類食生而雞鳬之類不專食生虎豹之類食生而貓
犬之類食生又食榖走睫上接下飛睫下接上類使然
也(鸚母之睫上下齊合)木枝葉陰也華實陽也枝葉軟而莖幹堅
剛柔之等也陸中之物水中必具各有陰陽寒熱之性
焉大較陸為陽中之陰水為陰中之陽水之族陰為主
陽次之陸之類陽為主隂次之陸多走水多飛者其交
也是故巨于陸者必細于水巨于水者必細于陸飛之
走雞鳬是也走之飛龍馬是也在水而鱗鬛飛之類也
龜獺走之類也水之花鹽硝是也水之木珊瑚是也風
類水類小大相反在水者不暝在風者瞑故水族出水
則死風類入水則死然則出入之者龜蟹鵝鳬之類是
也動物自首生植物自根生自首生命在首自根生命
在根有一日之物有一月之物有一時之物有一歲之
物有十歲之物至于百千萬歲皆有之天地是已天地
亦物也動者體横植者體縱人宜横而反縱者也飛者
有翅走者有趾人兩手翅也兩足趾也飛者食木走者
食草人皆兼之而又食飛走也體必交而後生故陽與
剛交而生心肺陽與柔交而生肝膽柔與隂交而生腎
膀胱剛與柔交而生脾胃天以气為質以神為神地以
質為質以气為神人兼萬物而為萬物之靈者神也禽
獸之聲以其類各得其一聲而不能通通之者人也人
可謂天地之所貴矣而不自知其所以貴稍有聰明欲
捷取之以自恣莫肯一盡心焉安望其通而知乎上古
聖人備物致用煉金揉木取火耕土建宫室造衣服分
干支明歲月立書契紀制度使物各得其宜而至化行
焉後世聖人知民生之嗜慾日繁乃明六經重道德以
為教千萬世食其利而不能奉其教奉其教而不能明
其心追惟上古不知何所學問而能物物如此今日文
教明備而窮理見性之家反不能詳一物者言及古者
備物致用物物而宜之之理則又笑以為迂闊無益是
可笑耳卑者自便高者自尊或舍物以言理或托空以
愚物學術日裂物習日變弁髦禮樂滅棄圖書其有不
壊其心者但闇與道合而已偶得物理之一端則委之
于術數者流安得聖人復起非體天地之撰類萬物之
情烏能知其故哉易曰神而明之存乎其人姑識其小
者以為考究之士談藪消閒云爾不敢構虛以罔也(方中)
(通曰石塘子者萊州司理白安石先生諱瑜得阮堅之先生之學世居石塘老父少從學者也)
藥性總論曰天地生萬物者五气五气定位則五味生
气者天也溫熱者天之陽寒凉者天之陰陽則升陰則
降味者地也辛甘者地之陽酸苦鹹者地之陰陽則浮
陰則沉其香臭腥臊羶與平淡澁滑毒則附气味以為
厚薄者也气堅則壯故苦可養气脈耎則和故鹹可養
脈骨收則強故酸可養骨筋散則不攣故辛可養筋肉
緩則不壅故甘可養肉辛散也其行之也横甘緩也其
行上苦瀉也其行下酸收也其行縮鹹軟也其行舒故
有使气者有使味者有气味俱使者有先後使者明者
知其産觀其色得其气味而性可識也不識其性又安
所講君臣炮製乎人身有上中下藥身亦有上中下應
之如當歸柴胡防風黃芩之類是也有因其相畏而制
伏使之者如牛黃惡龍骨而龍骨得牛黃更良黃蓍畏
防風而黃蓍得防風其功愈大之類是也有相反者雌
黃胡粉畫家黯妬甘草甘遂術家用以動唇之類是也
沈括續談曰仙靈脾本草用葉南人郤用根赤箭本草
用根今人反用苖如此未知性果同否如古人遠志用
根則其苗謂之小草澤漆之根乃是大戟馬兜鈴之根
乃是獨行其主療各别不同而言其根苖蓋有不可通
者如巴豆能通利惟其殼能止之甜瓜蒂能嘔吐惟其
肉能解之坐拏能懵人食其心則醒棟根皮瀉人枝皮
則吐人邕州所貢藍藥即藍蛇之首能殺人藍蛇之尾
能解藥鳥獸之肉皆補血而其毛角鱗鬛皆能破血鷹
鸇食鳥獸之肉雖筋骨皆化而獨不能化毛其類甚多
性理相反而悉是一物者如此乳石最忌葠术而五石
散用葠术酸莫如醋又益以棖二酸相濟宜甚醋而反
甘蟹柿嘗食之而二物相遇則嘔如酒如漆有受之者
有畏之者素問曰陽明在天則花實戕氣少陽在泉則
金石失理如此之論采掇者固未嘗恤也繆希雍曰藥
以氣味性而差别焉同一苦寒也黃芩燥天冬潤蘆薈
能消黃檗能補黃蓮止瀉大黃下通柴胡苦寒而升龍
膽草苦寒而降同一鹹也澤瀉則瀉蓯蓉則補海藻昆
布則消而軟堅馬莖鹿茸則補而生齒同一酸也硫黃
味酸而熱空青味酸而寒甘合辛而發散為陽甘合酸
而收斂為陰參蓍陽也甘溫以除大熱地黃五味陰也
甘酸以斂陰精蛇性上竄而引藥蟬蛻外脫而退翳蝱
飲血而用以治血鼠善穿而用以治漏因其性而用也
弩牙速産杵糠下咽因以使也萍不沉水可以勝濕獨
活不搖風可以治風因其勝也麻木榖而治風豆水榖
而治水气相同則相求也牛土畜其乳可以止渴疾豕
水畜其心可以鎮恍惚气相克則相制也熊肉振羸兔
肝明視以气有餘而能補不足也鯉之治水鶩之利水
气相感以意相使也蜜成於蜂蜜溫而蜂寒油生於麻
麻溫而油寒同質而異性也宓山愚者曰自唐宋以天
子力收天下圖上者令名醫史官編之宜乎詳備然萬
&KR0851;中李瀕湖本其父言聞之學輙改正其十五六而後
此又有繆仲淳之簡李士材之摭甚矣物理差别之難
窮也粳米全甘而反著其苦山查甘酸而或未之載牽
牛嚼之辛烈泄气而止言其苦寒粉霜再經火煅而謂
之無毒牡荆之見鬼蘘荷之呼名果其然乎動稱延年
輕身殆豔稱之耳因而嘆曰兩間皆藥也皆物也皆理
也陰陽气味生克制化物無不具而或以地異或以時
變惟人亦然或彼效而此忌或先利而後害然其差别
亦不出岐伯之五五二十五也如此亦易簡矣偶隨所
見可以旁徵故書之以俟後考崇禎辛巳浮山愚者方
以智識(方中通曰先曾祖廷尉野同公命老父之名曰蓍圓而神卦方以智藏密同患變易不易故老)
(父别稱宓山氏浮山有此藏軒故稱浮山愚者此篇乃庚辰釋褐曼寓所記者也後又發明運氣經臟脈理病)
(症藥性醫方六種之常變别具成書此不及詳)
神鬼變化總論曰于令升云千歲之雉入海為蜃百歲
之雀入海為蛤千歲龜黿能與人語千歲之狐起為美
女千歲之蛇斷而復續百年之鼠而能相卜數之至也
春分鷹變鳩秋分鳩變鷹時之化也腐草為螢朽葦為蛬
稻為魚麥為蝶無知化有知而氣易也鶴為麞蛬為蝦
不失其血氣而形性變也潜草曰或因乎腐或因乎濕
氣所蒸鬱久而自變異類之感駁襍之气嘗因緣觸亦
因心想獸生人人生獸相交相化不足矜駭徐偃王出
于&KR1335;卵秦孝公漢靈帝晉愍帝時馬生人竇武同産為
蛇枹罕令嚴根妓産一龍一鵝一女魯牛哀化虎食兄
鯀化黃能如意化倉狗宣騫母與黃母皆化黿管公明
曰大蛇&KR1335;筆者老書佐烏與燕鬭者老鈴下是所稱五
酉老則為怪者也歴陽紀元載客食龜而成龜瘕陳畱
阮士瑀傷虺而雙虺成于鼻中飲水疑蟲遂成蟲病畫
馬凝神忽然成馬非觸非想更何因耶至于男化女女
化男且兼二體史嘗記之藏經言受胎有七種扇搋(男根)
(天生不滿者犍去勢則曰留拏)半釋迦博义(兼男女體)扇提羅諸種皆淫气
偏气所鍾也生擊鬭半變螺䈥鼓角麥盡之矣有生必
有死而言之則畏有明必有幽而言之則怪盧充生子
以鬼胡母班乞父於神賈雍斷頭而能言崔興宗以喉
受飲食再生之女哭殉魏后伏棺之婢嫁人生子人鬼
之間死生之變何所而不有乎蔣濟託死兒于士孫阿
羊祜取金環于李氏劉聰聞死為王而喜韓擒虎知為
閻羅而自足希夷有南菴之目東坡有再來之徵栽松
寄宿于浣衣圓觀三生即圓澤近代此類殊復比比猶
草枝木實種之復萌人能豁然無礙自不為死生所累
意有所之則因之附託亦其理也為妖為孽每有憑依
石可以言木可以狀心正气定者可以倘然于其間蕭
㻠能徙憤王之神黃周南卒勝呪語之鼠嵇叔夜不與
魑魅争光郭元振書久戍長征之句公沙穆山中之夜
呼王忳郵亭之怨女亦何嫌馬阮瞻劉蘭蕭惠開正自
以气盡而受弄于鬼物耳以是知異苑錄異搜神稽神
諸書所載本末不必確而容有其理以唯心識觀皆影
響矣浮山愚者曰心之所至即理之所至擊鼓置枹而
&KR2107;&KR2107;然不已况所以為鼓者哉信一在二中之理一不
壊二亦不壊則交輪之幾一然俱然者也孔子言知幽
明之故鬼神之情狀而岐伯曰道無鬼神獨往獨來蓋
謂無入不自得謂之不落禍福鬼神無如我何非曰無
鬼神也與民同患即是至密以死治生藥劑更靈易言
吉凶範表嚮威因二以濟正以民之信理不如其信利
害也學不悟此說有說無皆惑至誠之道豈思慮之所
可及哉(方中通曰生死鬼神疑城也惟易以心神無方物則定準而通知之西乾惟心惟識非以此決)
(外道有無矯亂而指其故乎其權在我可不惑矣此篇因前人之言而斷之蓋老父蒼梧冰舍所書寄回龍眠)
(者也)
潛草曰言義理言經濟言文章言律&KR0851;言性命言物理
各各專科然物理在一切中而易以象數端幾格通之
即性命生死鬼神祗一大物理也舍心無物舍物無心
其冒耳苟不明兩間實際則物既惑我而析物掃物者
又惑我何能不惡賾動而彌綸條理耶物格而隨物佑神
知至而以知還物尚何言哉又何不可就物言物哉
