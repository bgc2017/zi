物理小識卷六明方以智撰
飲食類
酒麯麵百斤菉豆斗二升杏仁十二兩夏擷辣蓼枝
葉煎汁以溲前三味置箱壓實每片以稻稈護縣乾醒
晝㬥夜露足七日收臘乃傳酵北京内府麯則有紅蔲
藿香白芷艸果仁杏仁竹葉白蓮以辣蓼蒼耳菉豆汁
苴餅又雪香麯以糯粉五斤麵六斤和勻計一升布苴
壓實為餅至臘釀時糯一石麴一餅貯潘瀾百二十斤
米友石家法麵和成甄置酓二七㬥之為麯初不用藥
凡釀米五斗水四斗半麯二斤半
釀重酘曰酎浮蟻曰酵凡醖傷熱則酸傷冷則甜東
風至而酒湛溢故賚臘醅煮酒少沸不得過也畢萬曰
新蒲漬酒味厚以高粱莖煮酒色紅以青枳煮酒气香
色碧或以竹葉臘入酒煮之諸糓諸藥皆可入釀以藥
浸酒不如以藥入麯紫藤角仁熬香入酒則不敗不必
砒甕也韶粉入酒去酸或以火灰或入炒赤豆或鎔鉛
傾入酒中虚舟曰酒中置茄子柴灰則酒到夜成水凡
酒中火焰以青布拂之滅(暄曰冬釀酒難熟以麥蒿浸温鋪覆缸内酒母立至)
叩甕辨酒聲清而長者佳重而短者酒苦不響者酒
必壊
燒酒元時始創其法名阿爾竒稻黍襍糧等皆可燒
先煮熟鋪地候冷和麯盖之對晝則發熱炙手攤之取
入壜中泥封其口或三朝或七日乃蒸而取其气水其
三日者麯藥迅也七日者君臣藥也或以麥芽如糖法
但不下水襍記曰醋入火酒味如常酒不復酸飲膳正
要云葡萄燒酒出哈斯呼者最烈哲伯勒島蒲萄酒可
度八十年(燒酒畏鹽鹽化燒酒為水雷暄曰紙蘸燒酒肰之火去而濕存可徵升雨降之理)
香酒法作格縣繋茉莉扵甕口離酒一指許紙封之
旬日香徹矣暹羅以香薰壜如漆而貯酒
賽葡萄驤黑豆去皮磨碎扵銀器水煮加數烏梅少
許明礬熬冷色黑濾潔調以酒蜜而盛瓶中蜜封一宿
飲
藥釀一分燒酒二分窨苧袋盛藥浸之或煮三炷香
肰不若藥和麯釀之玅也秘法羊藿地黃山羊血五加
入卵伏如法合麵麯釀以燒酒拍水煮窨三年玅甚藥
隨宜增
紅麯石半白粳飯分十五處入麯母三斤揉勻以帛
密覆熱即攤開覺温急堆起又密覆次朝日中又作三
堆過一時分作五堆再一時合作一堆又過一時分十
五堆稍温又作一堆如此數次第三日用大桶盛新汲
水以竹籮盛麯作五六分蘸濕完又作一堆如前法第
四日如前又蘸若麴半沈半浮再依前法作之又蘸若
盡浮則成矣曝乾收之其米過心者謂之生黃入酒及
鮓醢中鮮紅可愛一曰造紅麴用秔米煮熟爛飯煎赤
靈芝艸汁溲為團中穿一穴上下擷辣蓼葉覆藉三五
日如未紅再煎芝艸汁常灌之常浴之仍以蓼覆以紅
為度晒乾收七八月可造麴母即赤芝辣蓼遏飰積多
次之精者此方近世乃出向來瑞金造紅麯福州古田
最紅其麯母出沙縣李昌谷詩酒滴珍珠紅夏彦剛曰
江南人造紅麯酒則古有之矣(中通曰紅麯母法蒸白粘米飯一斗倍上麯拌)
(勻如造酒法下甕冬七日春秋五日夏三日如酒熟為度入盆中擂如稠糊每粳米一斗止用此母二升此一)
(料母可造紅麵石半)
&KR0008;油酒釀脚十斤加麯八兩川椒二兩閉之數月其
浮者即為油(中悳曰宋其武年伯云以礶蒙紗入糟壜中從春過夏取出在礶中者即為糟油凡)
(酒腳十斤加酒麯二斤馮道濟曰以竹作篘置糟壜下其在篘下者為油亦須冬收過夏乃取)
蒸露法銅鍋平底牆高三寸離底一寸作隔花鑚之
使通气外以錫作餾盖盖之其狀如盔其頂圩使盛冷
水其邊為通槽而以一咮流出其餾露也作竈以磚二
層上鑿孔以安銅鍋其深寸鍋底置砂砂在磚之上薪
火在磚之下其花置隔上故下不用水而花露自出凡
薔薇茉莉柚花皆可蒸取之收入磁瓶蠟封而日中暴
之乾其三之一露乃不壊服一切藥欲取精液皆可以
是蒸之近法以磚上砌臼置沙石厚一二寸鋪花其上
而以錫盔盖之但以鹽泥泥其外縫陳則梁曰以重湯
蒸錫甑取露更无焦气(中履曰錫甑頂作中低滴露甑中石子上置一礶接之驗頂上)
(冷水煖則起盖取中其花露盡矣須白石圓徑五分者鋪底熱則易之)
餳以一斗糯蒸飯以十二兩乾麥芽舂成麵和之如
拍酒式飯上之水可厚三寸造此者扵釜中竈用温火
後漸加煖盖之上更以綿絮壓之凡二閱時而化化則
榨之其糟不用專取水煎之以竹片攪之攪不可歇其
成糖也竈火宜細取糖就熱牽之則白一曰臨熱以荸
薺末洒之則香脆一曰芝蔴花末糝之佳于司直曰内
府窩絲上料細牽次煉琥珀糖加芨汁滴水成珠為度
造白糖法煮甘蔗汁以石灰少許投調成赤沙糖再
以竹器盛白土以赤糖淋下鍋煉成白沙糖劈鴨卵攪
之使渣滓上浮老學菴曰聞茂德言中國无沙糖唐太
宗時外國貢至問之甘蔗汁煎用其法遂精茂德乃宋
勅局勘定官佘郡人
糖霜唐大歴間鄒和尚在蜀遂寧繖山始傳此法今
盛扵閩廣智聞佘賡之座師曰雙清糖霜為上瀵尾為
下十月濾蔗其汁乃凝入釡煮定以銳底瓦罌穴其下
而盛之置大𤬪中俟穴下滴而上以鮮黃土作餅盖之
下滴久乃盡其上之滓扵是極白是為雙清次清屢滴
盖除而餘者近黑則所謂瀵尾造皮糖者甕置竹片熬
糖入之反甕使滴餘乾扵竹上者為皮糖神隠曰糖霜
和燈心收則不潤
洗麵筋法麵十斤鹽兩半半温水和之俟其發起挼
之挏之牽開有筋則入水洗之可得半成餘滓澄為小
粉无鹽則无筋矣市以麩為之入肥皂則不成
飯入樸硝在内則自各粒而不相粘陳飯再蒸不揭
盖過夜暑亦不□馮應京曰生莧菜鋪飰上經宿不□
辟糓王禎農書云晉惠帝永寧二年黃門侍郎劉景
先奏臣遇太白山隠民𫝊濟饑方用大黑豆五斗淘淨
三蒸之去皮以大麻子三斗浸一宿亦三蒸之口開取
仁各𢷬為末作團如拳入甑再蒸戍蒸寅出正午暴乾
末而服飽不得食一切物第一頓七日不饑四頓則永
不饑也口渴即研大麻子湯飲之若欲更食用葵子三
合研煎冷服取下藥如金色任食諸物類方用黑豆五
斗大麻子三升蒸晒如前但加糯米三升作粥和餅甑
蒸一宿乾末之用紅棗五斗煮膏和塊再蒸服之渴飲
黑芝蔴水左慈法用大豆粒細者手挼令光暖徹豆内
先日不食以冷水頓服之黃山谷法用黑豆貫衆各一
升煮熟去貫衆晒乾每日空心啖五七粒食百艸枝葉
皆有味肘後方取白茅根晒乾搗末水服枕中記茯苓
辟糓服三年使鬼神葛洪言五萬日能立亡日中无影
果肰乎松脂茯苓辟糓方即松梅丸愚者家傳方以牛
乳製茯苓可漸辟糓嵩高記用酒浸茯苓和蜜服梁勅
給陶隠居茯苓白蜜即此意也(暄曰西山歐陽倣服食秘法七方與吞中餌地)
(肥俱可救荒)
嚥津辟榖澥上三珠曰舌柱上齶攪上下齒取津液
嚥之一晝夜嚥三四百或頻呷一二匙水水能止饑但
不可多多則肚疼又不可飲白湯白湯令人饑又勿食
鹽醋物令人少津液久之欲食須先薄粥而後飯以腸
約勿頓飽也最上伏气(暄曰伏气須學龜息能答厭會若入咽以津盖之如是致滿亦)
(可辟糓)
夌餻鄴中記清明杏酪薑粥俟凝冷裁之曰夌餻通
攷并州作乾粥今以凍汁加料切塊曰寒酪
食松柏葉法杏仁甘艸各一斤核桃仁小茴香貫衆
白茯苓薄荷各四兩桔梗二兩為末每噙一撮遇諸艸
木葉皆可食又如意艸與小榆葉照成紋者最滑可合
食松柏葉(有土甘草方莖葉似梔子而尖冬亦青嚼之似馬金囊甘草味而滑末後梢澁酒麯采之)
(亦可合食松柏葉馬金囊出滇中即馬㯽榔或云如意艸可吞細磁)
行路不饑渴法芝蔴紅棗糯米正等為末蜜丸水下
可一日飽其不渴方用甘草薄荷烏梅乾葛鹽白梅各
一兩何首烏三兩白茯苓四兩為末煉蜜丸之(暄曰閩中脚夫)
(末水柳葉止渴)
青䭀采南天燭葉蒸糯米暴之如此九次斗縮為升
本用補人又可出路(中履曰即青精飯)
糟茄入石綠切開不黑糟宜黃道日蒂用線勒去
女麯餈建昌呼女麯為艾采葉舂米作餈按女麯是
茸母居家必用曰三日取鼠麴草汁和粉作龍舌䉽即
鼠耳草也
消麵餅洪林曰王承宣搗蘿蔔汁溲麵作餅甚易消
化
三黃糟三伏中糯米一斗罨作黃子以一斗用酒藥
造成白酒漿以一斗炊作耎飯合此三者拌勻入甕泥
箬密封日晒至秋冬用或和在醬内
三和菜淡醋一分酒一分水一分鹽甘草調和之煎
滚乘熱下菜與薑絲橘皮絲各少許白芷一二片摻菜
上重湯頓勿令開至熟
水菜京口箭簳白一科數十斤墮地碎者畦起即洗
而風半月乾之乃以炒鹽川椒細切薑(或加蒔蘿小茴)入腦心
就以菜秒自捃之入甕内甕空十分之六以沸水冷而
浸之閉之春夏取啖如水晶每水菜十斤炒鹽四兩神
隠方醃菜入甘草淹三日倒翻其菜去其鹵水仍忌生
水倒後還灌鹵水七日又倒之
十香瓜䜴浸豆一夕煮熟俟温和麵遏生黃衣暴乾
收貯四季可作䜴也杏仁熟煮去皮再浸七日瓜取略
苦者水淬榨乾作丁加官桂良薑薑絲陳皮蘹香川椒
紫蘇薄荷酒釀倍之同豆麵黃封甕中以豆□即爛為
度其桂椒良薑陳皮皆末之
包瓜墨瓜從近蒂剜盖去瓤覆滴餘水乃以十香料
和麵筋腐乾如粟而仍盖之縳定投醬𤬪一月可取瓜
中物食之甚玅此法起于泰州
茶茗載神農食經古荼即茶(漢志荼陵音茶詳通雅)韓翃謝茶
啟云吳主置茗晉人分茶晏子三茗自古以肰惟桑苧
以製顯耳宓山約之曰種以多子稍長即迻(大即難迻)灌汁
遠沁山宜西南以受露多也采宜糓雨前後羅&KR1321;立夏
開園(中德曰兩前芽嫩摘以指甲勿傷老節夏不如春或秋一摘俗盡下其老葉以明年再生也樹老則)
(燒之其根自發宜糠與焦土種惡停水)製有三法摘葉䝿晴候其發香熱
鍋𢷬青使人旁扇傾出煩挼再焙至三而燥一法沸湯
微燖㫰乾綿紙藉而焙之一法蒸葉㫰乾再以火焙收
䝿錫缾或箬藉或沙甕礬黏入炭箬封固倒庋閣上承
以新甎以溼蒸自上而下也紙木香藥食檗諸气近則
受染慎之哉(中通曰箬能隔濕下路方磚奠沙沙下鋪箬乃不上潮故竹絲編箬盛茶外黏封不)
(受烟而近竈閣之不壊甕泑亦生潤故用沙甕以礬礜黏其外最玅)是處産茶焙製斯異
名茶皆炒&KR1321;以蒸焙趙長白茶史載事耳龍團鳳餅紫
茸驚芽何為乎松蘿去尖與柄與筋畏其先焦也炒薪
宜枝不用幹葉文火武催急翻半熟為度生則黑矣旁
扇祛熱乃免黃褐掀出磁盤尤須急扇乃重揉之再以
文炒或三乃乾帶潤覆之則气罨鬱更一焙焉待冷上
霜優劣定於始鐺清濁係乎末火確矣馮可賓曰白巖
烏瞻青東顧渚篠浦皆&KR1321;而羅氏居小秦王廟後洞山
向陽蒸以葉之老嫩定蒸之遲速皮梗碎色帶赤其候
也太熟失鮮茶焙歲修别茶熏乾焙簾勿用新竹烟炭
剔去上搖大扇火气旋轉乃勻耳(中履曰林确亝梅川種茶亦製&KR1321;片北源)
(藏溪法六安貢尖近亦能用諸法大&KR1321;微燖後泡令先洗葉炒之香亦相似)山泉上江水中
井下山足泉重扵頂砂冽扵石永叔曰張又新載劉伯
芻七等陸羽語李季卿二十種多反茶經辨南零特怪
其又新附之耶王禹偁贊谷簾湯中能稱三疊茶經忌
湍瀑此非瀑邪其收潭邪甕置溪石紗覆承露梅雨投
伏龍肝變則火洗可也芷園日記曰天水都好須器中
久俟其色變蟲去色香味始玅山泉留亦變也湯最忌
烟紅炭瓦鐺急扇勿停小砂壺數具時分三投(冬下投春中投)
(夏上投)何計銀銚龔春邪蘇廙十六湯文瀾俊語也李南
金用背二涉三為合量羅鶴林欲扵松風澗水後迻缾
去火而瀹之羅廩曰湯老矣去火何救哉愚者曰上池
水以淡為甘山泉重冽宜多一沸沸之與止代錯无窮
各取當機耳色白香冲味恬而滑絶非草气不較花芳
此最上乘雲林香花收茶(清閟集曰早取將開蕊入茶封之烘乾取茶入瓶)久
夫綃紙苴花納茶潤藉紙裛(或瓶收花香去花貯茶)皆第二義也
許次抒葉清臣邢士襄聞龍張源諸公箋錄各圖快語
洒濯玄味須遇其人自非眠雲潄石何暇領此哉姚士
麟曰關中油酥點飲永順烹以草果番人膜拜迎茶此
茶馬御史所以設也(馬眼光照人全身齒少毛附掌粘者无病上馬給茶百二十斤中七)
(十下五十商每芽引三錢葉引二錢闌出者死漢中野茶長簍曰篦上馬給茶十五篦常馬不過六篦)吳
麟長曰南楚熏曝成茶且襍樹葉出塞即香盖地寒則
草香發羶酪賴此去病故䝿之苦䔲出廣蒙頂乃苔也
普雨茶蒸之成團狗西番市之最能化物與六安同修
江出欒茶治頭風乃石楠葉也
襍飲稠禪師以五色飲獻隋帝以滂藤為綠飲今按
冬采柏枝綫架懸甕中紙封其上隂乾取出泡湯正碧
龍腦薄荷葉泡水則香而白大麥炒而泡之為黃飲玟
瑰花蜜留泡之為紅飲杜寳拾遺錄夀禪師精醫作五
香飲沈檀丁與澤蘭甘松也
沈香熟水燒淨瓦微紅置一片沈香以瓶覆定約香
气盡速注沸湯扵瓶中密封陶九成云削沈香小釘刺
林禽中湯泡之佳丁香五粒竹葉七片亦可泡神隠曰
橘葉樟葉皆可隂乾紙囊縣之用時火炙使沸湯沃之
封其口良久飲之
醍醐酥酪抱螺牛湩貯甕立十字木鑚兩人對牽發
其精液在面者杓之復墊其濃者煎撇去焦沫遂凝為
酥其清而少凝者曰醍醐惟雞卵及壺蘆可貯不漏有
苴白餹為餅者有作乳線者或少加羊脂烘和蜜滴旋
水中曰泡螺皆寒月造切萊菔一二片去其羶
豆腐朱子詩種豆豆苗稀力竭心已腐早知淮南術
安坐獲泉布盖本草言豆腐為淮南王劉安所作者也
黃豆斗加菉豆升磨調油滓瀝煮後點石膏者玅入萊
菔一二片即不成腐漿合鹽醋入釡化紅水豆油衣揭
乾者先浸泔水後熱之爛(中履曰陳者以秫粉或麥芽屑染而煮爛黴則不爛揭而)
(捲之曰豆腐燭)
加色腐仙人草取汁入米則成綠豆腐延平人好食
之薜荔果臝名石蓮蓬取汁加胭脂則成紅豆腐橡斗
栗磨之定粉則成黃豆腐蕨粉為黑腐蒟蒻磨汁為褐
腐其作罌粟腐則與芝蔴腐同法研細絹濾去壳入湯
中如豆腐漿下鍋入菉豆粉攪成丸粟二分豆粉一分
染色任意
紅腐乳細豆腐少壓切塊煮過攤置無風處覆之生
黃綠毛長寸許以竹挺簽入透心為度乃拭去毛以飛
鹽及茴香時蘿川椒陳皮層層淹之甕口餘三分以紅
麯上酒濃底浸百日用(暄曰耎腐為之可以不毛又法壓乾鹽淹略晒一二日浸半年)
(開用可以不毛)
筍供林洪曰霍如菴以方片筍和白米煮因舉濟顛
曰拖油盤裡煿黃金和米鐺中煮白玉肰參玉版禪正
在獨味謂之傍林鮮文與可守臨川正煨筍午飯忽得
坡詩想見清貧饞太守渭川千畝在胸中不覺噴飯滿
案山亝供曰沃土種竹土發十拆即鉏出之勿見風以
布封還拭之蒸熟最佳煮久湯積為油入少鹽炭煏之
其味獨全山隂筍鮝是其類也天目廬山拳筍乃小黃
竹筍也南岳𢷬筍而乾之亦勝閩之沙筍(中通曰杭州筍大如桶墜)
(地即碎用竹刀切廬山筍青而瘦南岳筍黑而肥有汁故𢷬之為餅中履曰筍譜甌越䈄&KR2221;筍七八月生縉雲)
(南多䇘筍七月生至十月味稍苦芭竹筍九月生雪竹筍五月生方竹筍八月生大抵浙閩以南四時有筍鬻)
(筍有出汗法遠行乃不壞先平列立尖以黃土覆之潯湯潑之一夕出汗乃取入簍最畏糯米糖酸之類香櫞)
(柑橘皆然)
筍油浙煮筍作筍鮝武火一日文火養一夜後采之
筍皆入此中煮積之即筍油宜興亦有之此如南京之
老汁也凡熟牲家積多年之計子孫分家以此為貴得
此少分煮菜則夏月不臭又有取椿油法
雪蒸餅薄切塗蜜或以油炙之鋪紙上散火气或以
油焠芋粉以糖霜養之楊誠齋曰削成瓊葉片嚼作雪
花聲千層曰蓑衣薄者曰不托北謂之&KR0008;&KR0008;白下高座
寺薄餅乃熟湯和而烙不黃者以漚蘭卷之
蛋鴨蛋以碙砂畫花及寫字候乾以頭髮灰汁洗之
則黃直透内老學菴筆記齊民要術有鹹杬子法以杬
皮漬鴨卵今吳人用虎杖根漬之猶古遺法智按池州
出變蛋以五種樹灰鹽之大約以蕎麥殼灰則黃白襍
揉加爐炭石灰則綠而堅韌(中悳曰牛膽寫畫鴨卵乾後煮熟皆青文望曰灰鹽)
(鴨卵則黃居中以金棡根煮雞卵白皆紅中通曰今人作花蛋者黃蠟火化以筆蘸畫之乃入醋浸則有蠟處)
(其色即變煮之成花乾暄曰刻蛋以生漆和樟腦畫之而醯之)
爛物法枳實烹鮮骨耎薄荷不腥蜜塗郭索煮之則
青柿蒂同煮亦青醉見燈沙宜置皂角或醋或蒜或用
茱萸一粒置蠏厴中經年不沙杏仁糜羊胡桃去臊銅
器煮則男損陽女暴下酒灌封燒可也荷花蒂煮肉精
者浮肥者沉急性熟鵝白梅瀹雞竈取瓦一片同煮老
物皆爛神隠曰羊滚湯下盖定慢火獐鹿冷水下不盖
鵝用櫻桃葉數片陸游家世舊聞曰楚公陸佃農師北
使攜貔歸為隙灮所射輒死性能糜肉燕山錄曰以䶉
煮鼈以蚊煮犬省力易熟俗詮曰舊籬篾入鍋熟物或
楮實同煮封口易爛今庖用沙仁以益脾也其驛遞官
廚有秘方則乾蛆末也凡大小&KR1566;最爛物而蛆又其化
者其曰沆瀣漿乃以甘蔗蘿蔔切塊煮爛者也至于鐵
烙鵝掌艾灸鼈腹何乃為腴口計而暴殄若是乎古人
遇物理則記之耳切忌侈靡為飲食之人
火體薦勿見水以醋洗鹽壓五日縣風中瘞竈灰中
若三伏中如前揉壓三日每斤加鹽五錢石灰湯冷洗
之浥以香油烈日燥之熏以竹枝烟不生蟲此瀫水法
(中德曰夏月内與鮝魚炰乾留不壊且鮝不招蜈蚣中履曰煮臘物投紅炭淬之則不籨)
芙蓉肺取整者以水入管中洗之一肺用水二石則
白亦不必用藕洗也(中通曰舊法以藕汁同血煮則白)
省柴法南京以三蘆炊一頓飯馮道濟言四兩柴可
熟以上閉气而竈中四圍以溼草鞋立之細柴燒釜臍
也蒸物用少水堅閉自爛其悶飯洗米一盌水二盌則
不必撇湯但遏火而自乾矣
炒白菓白菓用粗糠炒即易熟而不焦
用椒法會菜將成擂胡椒洒之即辣若盖其釜則雖
多不辣
用芥陳芥子入細辛少許醋與蜜同研則極辣
脱栗皮煮銀杏栗子用油紙&KR0008;在内則皮自脱破栗
臍灰燒不爆或曰眉上埒之
菱煮過以礬湯綽之紅綠如生煮菱要青用石灰水
拌過先洗去灰煮則青(舒州李惟熙曰芡花向日菱花背日故寒肰乾菱米正平不寒)
(也)
杏仁蘿蔔梗煮杏仁无苦味(北京以巴旦杏仁作酪)
煮麵煮麵令湯清北方用花鹻南方用糖醋撮切麵
堅靭者以雞卵白或以菉豆粉
煮芋宜冬月食灰煮之則蘇草置釜底奠芋盖悶亦
佳
菉豆煮菉豆揭盖則綠其煮而堅者雄豆也豆將熟
時逐日摘之老則急裂墮地不與别豆同
黑豆荷花梗煮黑豆豆易糜賣豆者用此法(中履曰清晨吞)
(生黑豆者用馬料豆)
乾山藥法大山中者堅細味香沙上種者不如也刮
皮以厚紙褁掛扵風中最良又置焙籠中鋪茅數寸以
微火烘之作湯點如新
炒落花生法生則瀉人焦則不堪須以紙苴水浸肰
後入釜炒之則内熟而不焦其香如松子
藏鮮果法入新瓷襍薄荷鹽礬水浸以油紙同木盖
竹箬堅羃其口置清冷泉内雖久如新必立夏時置井
中至立冬時置地間每斤果鹽一兩明礬六錢水用滿
又曰六月六日儲水浸諸鮮果不壊(用木桶閉氣亦可鮮果忌風)
收栗梨收栗不蛀以栗蒲燒灰淋汁澆二宿出之候
乾置盆中用沙覆之收梨以草覆之令出汗乃入桶中
最畏風惟青皮梨稍不畏風或曰梨以數顆插一顆上
不損
收雞頭晒乾入瓶紙蒙而埋之地中雞頭一斗用防
風四兩換水浸之陳彦和曰果以防風水浸之經月不
壊
藏柑以盆盛用乾潮沙盖之土瓜同法一曰宜菉豆
同收
收湘橘用煮湯錫瓶收之經年不壊神隠曰橘以薄
竹刀就其柄處微勒一匝則味不枯久留橘枯可刺多
眼以蜜水浸之則鮮
藏胡桃不可焙焙則油其兩合處有縫掌拍之可碎
生薑生薑社前收无筋製薑用蟬蜕則无筋以梅與
薑相間作餹則梅不酸薑不辣
收茄以爐灰藏之可至四五月若煮過石壓先暴瓦
熱而列茄略乾則永藏至正二月和物調食味如新又
可作糖乾
醋社醋七醋皆以麵麯和之浸熱而酸神仙醋則以
火逼連攪成者米醋内入炒鹽則不生白衣孕媍造醋
必苦山查棗子皆可作醋最養人愚者于醬醋悟變化
之理焉(中通曰米醋結盖取出以鹽淹之可治發背陳景昭曰蒸糯飯熱入壜中上半糊飯四圍而中)
(空之汲冷水浸二七乃以柳枝攪至三七即成白醋再鍋熬之即成紅醋伏天最佳四季皆可)
醬煮豆和麵覆楮生毛暴燥曰醬黃與瓜菜同入甕
而泥之以暴三伏開時味玅瓜不可鹽晒入醬但拭淨
以石灰水浸之取同醬黃香料入甕豆醬取油餘仍充
醬諺曰伏水宜醬臘水宜酒小蕪荑醖醬山榆仁也能
殺蟲又曰伏中合醬麯不生蟲日未出汲水下醬不引
蠅子清明柳條止醬醋潮溢醬内生蟲以馬鞭草碎切
入之或川椒百部蟲即死雷不覆醬食之腹鳴月上下
弦觸醬醬壊以熟水下醬味香以生水下醬則雨點不
妨(中通曰大抵水少則不酸黃子攤薄則不發熱且色黃若厚則黑爛矣下缸後遇隂雨小棓撑起缸盖以)
(出其气炒鹽停冷摻其面天晴一二日便翻轉令白頻翻令勻且出熱气)
蝦米閩出龍蝦大次則對蝦海豐土蝦肉黑如小兒
臂俱宜酒醋烹之則香靖江小蝦色白最香竟可乾食
清波襍志曰淮甸蝦米用席褁入京皆枯黑无味以便
溺浸一宿水洗去則紅潤如新
冥果用銅青煮之則色綠永嘉雕梅謂之梅籃先浸
石灰後用銅器瀹之乃以蜜暴收之礬水濯青梅及鹽
滷梅醬淹桂花不變色梅滷可醃梔子花萱草花牽牛
花林檎藕冬瓜葫蘆更入紫蘇葉玅凡蜜惟夏蜜甘煎
果覺酸當換蜜收藏者以細辛放頂上
狀元紅用青梅合玫瑰花則愈紅
酵饅頭醅麵俟老烈用之或用糯醅冬置煁側或入
生酒玅别以鹻發者遜之饅開首者曰槖駞臍吳下呼
為□膪(音腦詐)言熟食之肥也長曰繭斜曰桃
解梅酸牙梅與韶粉同食或與梅葉同食則牙不酸
又胡桃亦可解齼啖藕亦解
蓴荇類葉如馬踶有缺者蓴也李長蘅曰袁石公盛
稱湘湖蓴羹不知湘湖无蓴皆從西湖采云又謂非湘
湖水浸不佳不知蓴初摘時必浸之經宿乃愈肥不必
湘湖也肰西湖人无知者蓴莖如珊瑚而細又如鹿角
菜其凍如冰如白膠附枝清液冷冷欲滴香粒滑柔如
魚髓蟹脂而清輕遠勝
醒酒方飲酒欲不醉者服硼砂末其飲葛湯葛丸者
效遲廣人以葛粉為丸充西國米千金方七夕日采石
菖蒲末服之飲酒不醉大醉者以冷水浸髮即解(暄日中酒)
(毒煎黑豆搗生螺汁末蓽澄茄葛花俱可解)
治蠱毒黃氏日抄云李夀侍郎為雷州推官鞫獄得
治桃生毒方云毒在胸則服升麻吐之在腹服鬱金下
之虚舟曰嘗白礬末不澁而覺其甘食黑豆不腥乃中
金蠶蠱毒也即濃煎石榴皮根飲立吐出一蟲李晦之
曰冷水飲白礬牙茶解中毒又曰宜用蝟皮(中履曰刺蝟能制金)
(蠶蠱蠱暄曰廣西雲貴以元旦及二月二三月三計月造蠱有五種皆以馬兜鈴三兩每煎一兩空心服不)
(吐再服)
韭汁生取汁能通竅化物可除痞積胸痰韭性不寒
又不壊人但生汁辣耳
辨蕈毒以燈心草和蕈煮或以銀簪淬之燈心與簪
色黑即有毒
晒取瓜子法楊梅核西瓜子拌柿漆渣晒乾皆自開
西瓜子以麵糊粘版上日爆之自肰裂(中履曰汴梁瓜子大金井闌干)
(江西者小)
解松子油法松子仁油壊者攤竹紙上焙之如新凡
仁類皆用此法
水沫溪水中沫取起令乾為末入湯中即冷而不沸
食之則轉失气(暄曰以此沫調水令人飲之則瀉不止多服甘草乃觧)
解荔熱食荔多而醉者以殼浸水飲之則解粤人或
以苦瓜或以蜜以鹽
解傷茶飲茶多而腹脹者以醋解之或以薑䜴
炙不溢油法凡炙肉末芝蔴花置肉上油不脱溢入
火中
鴿丸物理所曰膾鴿為丸入湯皆浮食其一則皆沉
不浮
形鹽淮南煎鹽黑淮北晒鹽白解池風鹽白而堅浙
鹽白而淡古有形鹽者飛鹽也以水煮鹽而乾之則白
用鹽鹽能留物者殺物也冬食鹽湯即吐作醬須攪
之恐定則沉耳煎鹽盆中能煮飯不攪動則不鹹也凡
物易敗者得鹽不敗不敗者得鹽則敗鹽物惡其鹹可
以糟解之
飲食通理袪疑曰酒醋涎弦身壬論曰酒醋遇弦而
生涎糟醬遇潮而作湧糟初汎曰浮蟻亦曰浮蛆汎必
風所起方甕酒澄清應日者旦東午南晡西夜北也
雷氏炮炙論云敝箄淡鹵注云常使舊甑中箄能淡鹽
味肺煮蟹不紅橙合醬不酸榧子乳香能軟甘
蔗瓜得白梅爛栗得橄欖香棗與粟草收猪脂
炒榧子其皮自脱燈心靡紅鰍煎血入酒糟不出
水胡桃煮臭肉不臭筍橘觸酒糟及糯米皆潰爛
切蘿蔔片覆米糖糖液蘿蔔片亦乾地栗與柑蔗
同食其柤自耎李以朴樹葉搗蒸烘乾蓮子晒乾
无蛀
飲食禁忌鼠淚誤食得黃疾通身如蠟羊之毒在駁
其名橘栗羊者為甚凡物之久者勿食井水沸勿食酒
漿无影者勿飲五石散即寒食散謂服金石食熱物則
兩熱相激也石發者金石毒發也晉裴秀服寒食散當
飲熱酒而飲冷酒薨何邪千金方曰一切冷食惟酒須
温肰則裴秀傳謂當飲熱酒亦非孫思邈曰七月勿食
生蜜令人暴下其青赤酸者食之心煩不可與生葱蒿
苣同食令人利食蜜飽後食鮓令人暴亡不知仲殊與
東坡終日相對食蜜漬豆腐麵筋何以處之往見有人
以蜜物下飯者余且不能以蜜下茶矣盖體有惡濕惡
燥之别嵇叔夜曰葷辛害目蒜為尤甚葱白忌與蜜同
食大蒜金錢花損眼人服蒼术丸又啖蒜者其目即昏
槿為瘧子花小兒忌弄之芎藭久服令人暴死而道州
永州以作茶果洪邁曰食黃顙魚後飲荆芥湯即死黃
鮝忌與蕎麥同食令人失音桃忌同鼈食畷畊曰食河
豚忌荆芥而贊寧曰河豚與荆芥同煮三五次換水則
无毒此不相反邪鳥自死目不閉鴨目白鳥四距卵有
八字竝殺人成式曰鼈腹下有毛腹下有五字十字者
不可食白馬鞍下肉食之傷五臟馬夜眼五月以後
食之殺人獸岐尾鹿斑如豹羊心有竅犬懸踶肉悉
害人鷓鴣肉不可同筍食魚二目不同連鱗白鬐
腹下舟字竝殺人苽兩鼻兩蒂食之殺人簷水滴菜有
毒堇黃花及赤芥殺人三月不可食陳葅黍穰人醉卧
之汗出眉髮盡落娠媍食乾薑令胎内消十月食霜菜
令人面无光
稻稻以午時華夜露自莖而上入苞中則含之而成
實種以百數約則秥梗秫秫即糯也清明浸晒種則同
肰蒔耘之後有鐋抓法又不用牛則吳下泥沃也南海
田乘桴播刈與湖退之圩漫撒同法高州一歲三種赤
道之下兩度春秋則榖草隨之北遠日地有五穀不生
者矣粟亦有秥穤往謂宋真宗向占城求早穀種故曰
秥阮一閱詩話載唐人有紅蓮早稻之句則唐有矣香
稻亦古有非自外來也吳下香粳七月熟南京南鄉銀
條米亦香而香稻置襍稻倉倉中皆香是秈香也種須
肥耨而結實少于常米故民不種也江右粒短下江粒
長晚米長腰遏黃曰冬舂冬舂不生蟲食之易化八月
熟曰觀音秈菊花新愛日黃桃花米有油潤紅曰紅蓮
心其燥者蝦須紅烏稻壳黑米皮紅也不可勝記
麥麥入土百四十日秀秀後六十日成盖歴四時兼
寒熱之性也大麥有須小麥光孟夏麥秋至麥以此時
而秋成也與麻互為候麥黃種麻麻黃種麥北麥凍枯
而復發故云南麥不可多食北人非麵不飽今治瘧忌
麵然北人不忌亦无妨稻百日而麥倍之天熱則易成
也稻米作飰埋乃化蟲而麥得温即為蛾以陽鬱易發
也
米荳雷州思霛島有米荳枝葉如柳花如烏荳一種
之後數年收實
菉豆收須逐日揀之割則生者多待齊熟則落土矣
藏種暴乾以石灰藏之方不黑生蟲(亦有齊割一種)
番豆一名落花生土露子二三月種之一畦不過數
子行枝如甕菜虎耳藤横枝取土壓之藤上開花花絲
落土成實冬後掘土取之殼有紋豆黃白色炒熟甘香
似松子味孫愐曰䜶&KR2941;番豆也郭林曰生啖有油亦致
下泄
瓜南瓜不結扵其根去地七尺刀穿入磁片則結實
冬瓜蔓扵日午苕帚打之實多摘下冬瓜見日影則芽
觸苕帚風則爛猫踏之則沙切食所餘糝灰不壊又去
瓤納新菊花封其口久留如新肰必依所生之上下置
之視其灣弓貼肉者為母留其子種之此瓜俟其皮上
白霜乃美非經霜也葉十去八瓜生後以土安之則大
甜瓜未熟插鮝魚刺蒂上經宿便熟瓜傍煮漆瓜死瓠
燒穰亦死種諸瓜種以布包之下浸以水上覆以灰晝
近日夜置温所方甲而種
西瓜性惡香忌麝深畦遠離而種一糞之間五日灌
水凡二水而一糞河南子大江西子小建昌有紅瓤瓜
西昌有枕頭瓜黃瓜胡瓜也有綠色白色竹七開其根
跗納以大麥則瓜生久而大黃瓜出土根上開花生瓜
有斑白長短種熟瓜有青有斑有稜有圓有長有金色
銀色造架與依則結體圓絲瓜宜背陽向隂或謂之紡
線
結瓠法根以竹根分之實多瓢結時剖藤跗插巴豆
二三日後瓢柔可紐隨去巴豆瓢復鮮活又以筆蘸芥
辣界瓢其界處永不長如刻成肰欲空其瓤開瓠頂納
巴豆水蝕去之段成式曰牛踐苗則子苦生壺盧時盆
水照之則結者圓虔州山以種苦瓠為業其子亦充果
食如西瓜子(中通曰今以牛糞澆瓠及葫蘆皆苦不可食驢馬豕糞皆宜)
大葫蘆法方五尺種四本每兩近處竹刮其半交合
泥封俟其活除去一穗復取此兩大本相併如前法則
一斗之種變為一石老長柄葫蘆合萆麻子煮乘軟結
其柄乾之如生成(神隠曰坑填油麻菉豆葉及爛草一重糞土一重草)
蔬法治沃壤必三糞鉏之播子宜昧爽易扵勾萌子
須陳久不癩種于乾壤而方灌水墨娥錄曰用桐油脚
入糞内一順攪均澆菜根横蟲不生或以山砒蒼葉末
散之(中履曰以油菜子之外皮作灰淹土即不生蟲)
白菜七月種者冬菜九月杵淺坑種四月收子榨油
名油菜冬以雞鵝糞或芝蔴稭覆根則春盛摘其薹心
食之枝遂旁發結子繁衍西江不摘薹以不糞也其曰
羊角菜似白菜而葉捲性柔四時宜種榨油較多霜蕤
甚適口春薹最肥其曰黃矮菜似白菜而短蓮花白菜
似黃矮而色白性柔葉密九月播子十月迻種寒心菜
似蓮花菜而葉又密又有夏白頭菜冬白頭菜京口箭
簳白最肥大宜蔬而子小又夏種之名夏菁菜北地黃
芽菜則黃矮也瓢兒菜似夏菁菜色微黃菘菜莖闊白
葉端青碎蹙而密埤雅曰以其凌冬如松故名菘也在
北為蔓青有根在南為菘為菁无根芥菜有大葉碎葉
晚早青紫之别三月收子為芥醬需堪榨油其子白色
曰白芥菜一頭旁發數頭者曰百頭芥菜似芥而色藍
者曰芥藍菜其曰冬夏&KR0034;菜則莙薘也
蔊菜林洪曰朱子飲後以蔊莖供嚴灘石上生之盱
亦有之公所供盖建陽種有蔊詩可攷山谷言孫崿以
沙卧蔊食其苗云其味辛辣張程曰好生高山泉源石
上與石菖一類李東璧謂為田園小草非也
菠薐從頗陵國來一畦中開花者不結實結實者不
開花種時須砑開其子浸脹過月朔乃生北人呼齒根
菜謂其赤根也
萊菔紫菘帶露鋤則生蟲其重栽者留其心苗去其
大葉反覆萊菔去其細根入土壅之别發新窠結子收
之再種即大白下紅皮金谿大如斗固原有一車載兩
枚者(中通曰切大梨去心如甕以萊菔子實之以梨頂盖之埋土候梨乾或爛取出萊子種之則如梨圓)
(且有梨味)
頃刻菜法久夫曰用新雞首生子從頂中小竅之去
黃白納菜子紙封極固與雞伏四十九日一雞伏不足
以他雞足數取溼地種播之須臾菜出凡種瓜瓠皆如
此一法三伏中晒瓜菜子須襍麻莖内心播之頃刻即
出晒一年長一寸晒過三年即長三寸若五七年即長
五七寸
茄刺茄根入硫以泥培之則結實大其開花時摘葉
擲路上以灰圍之則結子加倍交廣茄皆成樹白下有
水茄白色
薑賈思勰齊民要術曰種薑宜白沙地少與糞和熟
耕如麻地縱横七遍尤善三月種之先種耬耩尋壟下
薑一尺一科令上土厚三寸數鋤之六月作葦屋覆之
九月掘出置屋中愚按種薑亦時時發瘟瘟則連畦皆
壊盖秋熱則壊薑增棚貯水可解窖薑亦宜挑沙養之
窖中土濕則爛薑葉曰冬葉交廣以苞物特久
韭種韭碗覆土落子内蟠封五歲當再分翦不用日
中
菌栭羊肚磨菰天花猴頭雲南雞堫皆菌菰類也高
脚繖頭或紅黃白背開細縫者皆可椒瀹之其背光者
朝菌有夜光者煮不熟者湯照人无影者殺人以夏秋
間毒蠱行吐涎生也異苑言交趾有菌其葉塗人舉體
菌生隨即腐爛食之即笑不止松葉解之外紀諳厄利
亞有草名榝而多泥人食之輒笑死凡木耳曰栭春生
者薄夏生者厚馮應京曰爛木及葉埋肥地常澆米泔
即生愚訊山野人冬至斷大木砍之日澆淅水至春生
蕈圓樹楮榆為上椐柳亦可雪凍則愈出雷時生曰雷
蕈閩中以斧驚之亦雷意也(中德曰德外舅孫魯山言宣大外邊榆肉最脆榆上)
(之癭也中通曰斷木細斫爛草蒙而泔淋之乃生蕈埋糯桿草覆泔淋則生蘑菰孝陵松菌至美得椒无畏中)
(履曰菌栭濕蒸性滑陳之能治㿃榆肉出口外龍門所一帶今燕京價至三十兩一斤)
種山藥喜沙土鬆地莖長則架之子曰零餘種之亦
生薯有襍也神隠曰宜牛糞忌人糞草木狀曰甘儲即
薯也以手足槌土則如其狀(中履曰薯或呼&KR0034;如手足跡山中自生堅細圓長則)
(名山藥)
蒟蒻蒟蒻似天南星一幹圍十一葉但南星葉平蒟
蒻葉翹耳其露治惡气即鬼芋也(升菴以為蒟醬非)其曰蒟蒻
知遁種以石壓猶之商陸知言耳大根外生小卵气通
走也冬取瓶盛灰水順手磨之不得言言則麻煮成豆
腐一枚可作一鍋
薺高濓藾品正二月有窩螺薺即地英菜取薺菜花
莖作挑燈杖可辟蟲蛾謂之護生草清明日日未出時
取之薺有小大其莖有毛者菥冥皆以冬至生苗
薇蕨沈仕林下清錄曰猿啼之地多蕨每一聲遽生
萬莖南越志高潘州有千歲蕨拄杖朱子以薇為迷陽
項氏家訓曰薇大巢菜也廣義以薇為藜少夫曰薇蕨
一種言其初生微也藏器曰夷齊食蕨而夭爾雅垂水
薇吕覽曰菜有雲夢之豆其水蕨乎
苜蓿非藜馮時可云藜即苜蓿非也因羅願以為鶴
頂草而誤耳苜蓿二月生苗可蔬一年三刈莖似灰藋
一枝三葉葉似决明而小如指頂綠色碧艷入夏秋開
細黃花結小莢圓扁旋轉有刺老則黑色内米如稷可
飰藜乃灰藋葉紅心者灰多老可為杖是鶴頂草也雷
公謂之金鎖天庚辛玉册以鶴頂草製硫伏汞及雌黃
砒時珍分為二條其實古語藜藿亦可通稱藜或為萊
古云本一山海經秦山荻藜可葅此即秦荻藜也
金絲菜萬允康曰武昌縣寒溪寺側生金絲菜似黃
蓮頭而不苦澀他處无有
野菜地踏菜佛耳菜盤棋菜苧頭鼓釘(即蒲公英)鳳山莖
山慈姑苗馬蘭頭紅蘭頭百合根甘菊頭蜀葵蕊芸臺
白芷防風芽菝葜金銀花架菜葉梨頭草蘋藻莕根藕
稍菱莖水馬齒潞州蔟菜天台孟菜金陵阿藍菜白花
菜其類頗多王西樓菜譜詳矣木苗則椿檀樺棟槐椶
魚松花之類花如木筆荷花百合蕉露澤瀉花之類凡
苦者沸水膽之更浸之再加芼和可也山中貧士富矣
哉陳士業曰西山洪井羅漢壇有羅漢菜方莖枝頭雙
葉味似豆葉又有龍菜圓莖葉似菊而無椏
衣服類
錦絲類宋錦厚如錢今蜀錦比之嘉興倣之有織金
鎖金閃色装彩費著蜀錦譜有八搭暈六搭暈錦大窠
馬盤毬錦雙窠雲雁錦輟耕錄載姜牙方拱疊勝樓臺
樗蒲錦西洋有獨幅闊錦被圓嶠山冰蠶錦不畏水火
辰沅洞錦黎人錦則絨挑布也香山詩紅袖織綾誇柿
蒂柿蒂其紋也機房巧作有刻絲搊織翦絨鞏線納紋
其名質孫者為五色團花乃元服今校尉服也其緞綾
紬絹綿紬紗羅則常行也胡州縐紗曰核桃縠南京縐
紗不縐杭因有縐秋羅縐綿紬各處有土紬而青萊椒
繭為最遇油不染河南粗絲桐城紬可歛尸耐久交趾
絹生用宜暑南京冰紗即古冰素方空縠吹也東陽紅
雲紗出漳州東陽人名也羊羢褐以蘭州姑姑羢為上
其羊甚大亦取槖駝羢汚油自脱次曰褐尖劉客生曰
蘭州一師姑積年為之色白可受紅花百斤今皆倣者
瑣服出哈烈國鳥毳為之一作梭服廣東碾絹為之亦
起雲叵羅撒哈刺則羢毛厚織之氆氌㲩&KR1674;類也火浣
石羢則炎洲火鼠毛為之或鎖鎖木不灰草為之
棉花布類古惟枲布老者衣帛鄧?谷曰元入中國
非也禹貢已著卉服梁武用木棉帳唐有木棉詩陶九
成記烏泥涇始盛耳廣有木棉高樹即斑枝花之大者
外域所謂吉貝也吉終為白㲲布今洋來者闊白而有
厚薄二種有彌牟絞布甚狹彼中編作耎狀棉花有白
紫藍三色紫者煖而耐久嘉靖時新安孝子方勵齋創
製紫飛花布雲間乃後倣者因有兼絲納文常州有東
門闊金齒有桐花布
葛苧布荃葛蕉竹布皆出閩廣葛則各處有之廣葛
闊金壇葛細偽者以絲祁陽陽春桐葛洗不變色苧則
福生有細如絹者
識葛法挼布聲響水濕明亮者真梅葉洗蕉葛衣不
脆(暄曰濕之亦響會昌雙絲者或以蕉以紵以麻兼最難别識湏退開視之雙線皆葛而嫩為上)
裝核法以絹作裌木綿核之先漿以杏仁則綿不食
絹布衣裝綿伏中无綿珠秋冬則有綿花置燈心少許
即无珠于湖有槌絲綿如羢氊者可作通裁以杭絮表
之
漳州紗余賡之師云懷素是福州薛懷南所織自出
匠心以鐵柱分綜故雙映生雲若瑣服則安海所倣西
洋以六霞緞質石砑起雲者也東陽紅紗染法它處不
及
花機簆率千二百齒度經過&KR0008;齒有兼縷紗經三千
二百縷綾經五千六百縷古八十縷為升今之綢殆六
十升也(嘉湖出口出水乾絲為經則任從提挈不憂斷接)機長丈六起花樓掘
地藏足中托衢盤(用千八百竹條)提花坐樓以的杠卷絲用兩
疉助木尖插簆兩頭疊助者羅空在耎綜衮頭兩扇結
綜一耎一堅紗亦在衮頭制定也織綾綢則去此兩扇
而用桄綜八扇兩手交織曰縐紗兩梭輕一梭重曰秋
羅先染絲織者緞屯絹也綾絹以浮輕見花紗羅以糾
緯見花綾絹一梭一提紗羅來梭提往梭不提其獨織
者浪梅小花視素羅加桄二扇(潞油小雲温州方錦皆獨織者)倭緞則
斮綿夾藏經面織過刮成黑灮者也(白下倣倭緞先緯鐵絲而後刮之)
蜀錦刻絲與通身盤龍盤枝則截梭鬭合節節換法矣
機杼之巧殆天工乎治絲提緒入星丁乃由送絲簽以
登大車調絲用絡篤過竹鈎為活頭焉緯絡紡車既籰
有溜眼掌扇輕耙印架乃扱于簆中(此非織簆)玅于交竹一
度肰後過&KR0008;&KR0008;用小粉(麵筋洗下)其染紗者用明膠刷之曰
清膠紗偽重綢分兩者或糖或粉絲貴吳絲日本皆市
此川楚閩廣齊豫各有繭
蠟靴用黃蠟四兩以二兩粘瀝青入蠟均用
貂帽猫踏其毛則拳結不開其邊壊者翦去分許燒
酒噴烙鐵趕之長如故貂有紫者玄者(以穎長而尖者佳吹之見皮)
紅物紅易漬敗又畏風日惟毛染者及加猩血者不
畏名苑曰麈尾拂氊不蠧置茜帛中紅色不黯麈駞鹿
也
染紅河水浸紅花次日囊盛洗去黃水又温洗之又
以豆萁灰淋水洗之乃泡烏梅湯點(槌烏梅與乾紅花等分)帛藉
黃檗而染紅或炒槐花入蘇木藉(白下號喬紅)蘭羢洋布可
受斤金之&KR0008;紅入夜發光福建胭脂亦重受紅花者肇
慶山崦小花叢生含苞可作胭脂(葉似藍花似蓼)鄭虔曰山榴
花作胭脂茜草染紫又有樹茜終葵子汁如胭脂江北
曰架菜子(後退色)紫&KR0008;血竭為胡胭脂&KR0008;出蟻壊血竭其
樹脂也(中通曰凡紅色花皆可取汁作胭脂但有深淺如鳳仙染甲之類杭州夜色紅用重受胭脂碧)
(用碧蟬藍胭脂以硃砂大青皆重不可作夜色蘇木蠧亦可作紫&KR0008;朱虬菴曰廣西太平府有紅草可染紅)
襍染黃槐青靛綠則合之紫則青紅合淺色則視輕
重加減之若椒褐茶褐荆茄色有兼櫨黃者墨水者皂
礬五倍子易毁布帛今不用矣梔子染黃久而色脱不
如槐花或用櫨蘗紅莧菜煮生麻布則色白如苧荷葉
煮布為褐色布作荷香櫸柳皮可染黑(不獨布也沙尾鬉帽黃者白者)
(以櫸葉同煮即黑一作柜)凡梣楓樺烏桕檗楊桐皆可染染必加礬
不則入汙泥而黑矣入泥者其布易壊染布而乾之再
入泥則不壊布茜紅以烏梅湯退紅以石灰水退後茜
不失銖兩虚舟曰鴿糞煮黃絹色變白或以雞糞煮白
之&KR1538;糧藤似山藥結實如小瓜以之染葛作汗衫則不
近膚而爽本草赭魁鵝抱之類乎今或以椑漆染麻衫
最爽汗
各種汚衣洗法綠礬百藥煎汚衣烏梅湯洗槐花汚
衣酸梅湯洗楊梅蘇木汚衣硫黃烟熏肰後洗之染漆
以香油洗更以蘿蔔煩潤之酒醋醬汚衣藕洗之酒汚
衣井水澆洗日晒無痕糞汚衣埋土内一時取出水洗
蚊蠅糞汚衣燈心蘸水擦之(暄曰黃泥汚衣生薑汁挼以水擺之又如嘗洗各種)
(衣亦有法彩色衣牛膠水浸半日温湯洗皂衣濃煎梔子湯洗白衣菖蒲末&KR2898;水擺之又法蘿蔔汁洗皂角不)
(及洗蕉葛清水揉梅葉汁洗泡湯亦可羅絹衣皂莢温湯洗垢淨復過别器另湯浸又洗其摺浸不揉反覆拍)
(洗帶水搭竿上候水滴乾乃展攤與洗葛同法)
洗䙝衣法入狼毒藜蘆川烏汁蟣虱不復生(中通曰入松子)
(二三粒漿衣則不作汗穢气)
洗衣黴用老梅葉摩挲洗之黴即落凡萊菔湯西瓜
汁大蒜汁枇杷核洗皆去漿
洗衣上黑法用杏仁半夏生白果搗爛挼之或專搗
半夏水挼一洗即去又法稠牛膠塗汚處乾後揭膠黑
亦去又法以泠飰搗爛推之或嚼酸棗洗又法畫&KR0146;字
符扵杯水上以此盪之則黑去又法以气呵透以水洗
之(暄曰包飯挼捏飯出黑即出矣)
去衣垢膩法用莙薘灰或萊菔荳稭灰洗之芋汁洗
膩衣如玉
洗衣上油法鋪炭灰滑石熨去或蘿蔔湯洗或麵塗
紙托乾後揭去氊褐衣煎猪蹄爪湯熱濯青紵絲用慈
孝竹茹揩去之其起油末用龍骨兩半滑石一兩海螵
蛸白墡土各二兩糝汚處紙隔熨之油汚舊跡復用油
潤汚處熨之一曰炒石灰三升將油汚處入灰内探洗
即脱一曰嚼蘿蔔吐汚處煩撋之水濯無痕又黑油煮
酒洗香油水膠洗凡油衣油紙浥香油即爛(中通曰以人溺洗油)
(衣油去無迹)
洗真紫衣油汚法燒紅炭泡汁乘熱擺去不經手為
宜
洗衣上血法煎小便滚气薰衣一宿來日洗或蘿蔔
擦或紙蘸水擦或泠水濯皆無迹一法含水與筯從筯
落扵血處挼洗之
衣發白點茶褐衣段發白點烏梅煎濃湯筆蘸塗發
處還原色
夏月衣蒸以冬瓜汁浸洗
洗舊紅纓法醬酓少時洗之雪水洗則淨醋洗則紅
染用酸醬水毛段皆肰(中通曰用皂角洗去垢復紅)
紙被舊毛起將破用黃蜀葵梗五七根槌碎水浸其
涎而刷之則如新嫌紙被作聲則以芝麻萁烟熏之
洗笠法笠子油汚或汗透者以烏頭煎濃湯洗之(中通)
(曰得勒蘇草帽若黃用硫黃熏之即白)
氊衣擦生芋耐久不蛀氊垢温水真醋洗皮氊襖帽
皆不可晒晒反生蟲惟宜風吹(暄曰毛衣及氊以猪蹄爪煎湯熱洗亦可)
洗漆巾炒糯米黑濃煎汁塗巾如新
洗頭巾用沸湯入鹽擺洗則垢自落一云以熱麵湯
擺洗亦玅
鞋鞵中著樟腦去脚气用椒末去風則不痛泠以茯
苓貫衆天仙子狼毒草烏頭白礬五靈脂等分煮新布
鞵晒乾冬不透風寒夏涼不漏水
裘襖集塵灰粘楊花生蛀若有虱反裘置霜露中虱
絶凡裘近土壁久則毛落(中通曰宜收新甕中青布包紙封之張家口夏收諸皮以)
(乾沙置矼一層皮一層沙壓之)
褐貯木器中蛀生(中履曰黃蒿曝乾捲收不蛀凡毛褐氊皮皆畏杉木)
洗絲以木槿葉不棼練用稻槀灰煮胰陳宿浣之(烏梅)
(不及)
單衣過寒暑法五靈脂半夏天仙子草鴉各一兩用
水七升入布袍煮之輕輕慢火煎熬至盡日中暴燥雪
後穿此單衣如十斤綿此名焦光過冬衣一法加貫衆
狼毒白礬其王仲都暑衣法則龍涎石乳塗青布也酷
日中行熱不透裡自嚥冰梅緩步可以无汗(中履曰乾早榖苗三)
(伏暴之捶柔以鋪鞵㡳則冬煖不必向火農家以早榖草鋪牀以冬自發熱也北騎靴沓狗皮行纏不用纏指)
(使指常自動轉則气行不凍)
氊羢陜西平涼畜羊一年兩翦之先梳下羢其粗毛
以桿氊春毛氊作襏襫雨不入以有力也南方加絮故
不可勝雨滇氊雨衣亦佳其猵牛羢則出西寧小西天
者秦邊畜牧為生羊自環角外衛以却狼其猵牛成羣
行人備紅衣擲之羣牛争此紅衣則行人過去矣
拔羢一蓑衣羊一矞芀羊内毳絀耎曰山羊以别于
綿羊也山羊羢有二搊羢梳下也拔羢手捋也
皮類貂鼠輕温有銀鼠青鼠紫鼠天鼠皮狐腋有玄
白二色猞猁孫即土豹也狼皮至煖羊羔猶透風也虎
豹熊鹿貃&KR0008;可為韉褥今更有天馬皮此皆陸産者也
海獺皮有警則毛毅腽肭皮取煖海鼠皮催生凡風潮
時則毛起此取諸水産者也擴皮塗硝火熏皂皮入杏
仁色更光黑虚舟子曰麂皮禦蝎不及水獺狼皮著體
警亦毛毅黑狗皮褥壁蝨不越劉昌縣笥瑣談四川貢
獸皮有石虎者似猫而小正類貃文所謂鼨鼠劉客生
曰關外狐毛見底青黑内地吹開即見白色
絲綿結繭時炭火烘曰出口乾絲登車火照之曰出
水乾是為上繭繅絲其漬漏者鍋底綿及繭壳外浮絲
曰絲筐用稻草灰煮過傾入清盆取綿凡湖綿以六七
寸口者為美其闊者哆而剪之偽者以蛤粉入之作綿
紬者以鉛錘墜搓成&KR0008;
紡車一鐡一木轉圓相背則棉花出其子矣絃彈碎
而版赶為條乃置車輪蹋之以鐵錠插芒梗紡絲則縷
積矣有紡雙縷者有一手勾三縷者省用天車者松江
徽池台州九江皆能之
物理小識卷六
