物理小識卷三明方以智撰
人身類
鼻祖朱隠老曰人寐則目不用次耳不用鼻息則晝
夜寤寐不息者也浮山愚者曰始生鼻與命門為小環
漸長而成任督之環故鼻獨直而有二孔自為代錯也
十二經十五絡三隧八奇總應呼吸如草木之根葉時
時上下歸塘崑頂貫輸環輪而無一息或間者也平旦
寸口百脈會焉習莫察矣聖人以亥巳之晝夜知子午
之晝夜而與百姓同用夘酉之晝夜帝出乎震吾得夏
時誰並悟乎息者消息休息自心生死之幾也心息相
依以入深深通晝夜而知則遊即太息也黃石齋先生
疑萬三千五百息與易策不合老父十五年得之蓋九
洛之度符也六十四日大周者也槩也中有盈虛
三隧任督旋者宗气也隂行脈者榮也陽行分肉之
際者衛也一呼行三寸吸如之五為常六為閏行陽周
諸腑行隂周諸臟各二十五度與五十度周脈相合而
會於寅行八百十丈循環無息者也馬蒔謂呼三吸一
八會之气會於膻中行于上焦謂之宗气榮言運也由
中焦生太隂主内衛言維也由下焦生太陽主外呼出
心肺吸入腎肝總言之也(中通曰言出气海有出無入而口受飲食胃气亦長者也)
(鼻吸上腦而胷中應之三隧之脈自應之記此以問神明者)
二路上下通止二路前則通于臟而藏精後則通于
腑而輸泄口二竅前曰喉肺管也會厭司開以言司閉
以食肺下連心心系腎肝肺此五藏滿而不實者也後
曰咽食管也胃脘為賁門入胃從幽門循小腸闌門接
大腸及直腸出魄門此六腑實而不滿者也小腸泌别
清濁闌門旁為膀胱達前隂上管其下管即腎系也愚
者曰口二竅上有鼻孔下二竅前後溲而前復有二竅
也精屬腎而曰五臟藏精臟不洩而獨腎泄蓋小心焦
火泄之也故曰口之合臟腑者脾胃也味養气而言吐
納也宗䈥之合臟腑者腎精小心焦火藏用者也目之
合臟腑者神于明也色通内外而心直受之幾也耳之
合臟腑者神于暗也聲通内外而心旁受之幾也口出
耳入言以風力鼻獨識氣上腦為近也脣以表脾而四
肢合肝皮毛合肺骨則腎主之矣臟與臟交者心肺以
在上也腑與腑合者胃大小腸在中傳受也臟腑相合
者肝膽脾胃之司左右也腎與膀胱則形不相通而氣
相屬者也此不可以不知(中德曰膀胱無上竅似緜紙之透汞焉有下竅而聽气之)
(收放經曰气化則能出矣故肺气無病則闌門泌别依時中腹曰鼻之于目山澤通气口之于耳雷風相薄)
三部九候兩額動脈太陽所行以候頭角气上部天
也兩頰動脈鼻孔兩旁近巨髎陽明所行以候口齒上
部地也耳前動脈陷中少陽所行以候耳目之氣上部
人也手太陽經渠以候肺中部天也手陽明大腸合骨
以候胷中之气中部地也手少隂神門以候心中部人
也毛際外羊矢下寸半陷中五里分卧取以候肝下部
天也太谿以候腎下部地也魚腹上直五里下箕門分
沉取以候脾跗上衝陽之分穴以候胃下部人也三而
三之合則為九九分九野為九藏神藏五形藏四也内
經順三才以表舉其實人皆在中
十二動脈太淵在寸手太隂肺也陽谿在手合骨上
手陽明大腸也衝陽在跗足陽明胃也衝門在腹下前
股溝縫足太隂脾也隂郗在神門内手少隂心也天窗
在喉旁手太陽小腸也委中在膕宛足太陽膀胱也太
谿在踝裏旁足少隂腎也勞宫在掌心手厥隂心包絡
也和髎在耳與目之間手少陽三焦也縣鐘在外廉踝
之上足少陽膽也太衝在足大指上趺足厥隂肝也此
以十二經循環言兩太隂肺脾兩陽明大腸胃是濕土
燥金相代錯以化用也子隨母居土旺金盛故太隂為
臟位與陽明隔而氣相合為腑也兩少隂心腎兩太陽
小腸膀胱是君火寒水代錯以化用也火從水化水隨
腎至故少隂為臟位與太陽隔而氣相合為腑也兩厥
隂心包肝兩少陽三焦膽是風水相火代錯以化用也
相火寄于肝腎膽者肝之腑心包者腎之配故厥隂為
臟位與少陽隔而氣相合為腑也一少陽二陽明三太
陽一厥隂二少隂三太隂故少陽與厥隂陽明與少隂
太陽與太隂相衝合也少陽中見厥隂合矣陽明與太
隂合太陽與少隂合則峙合也陽明中見太隂言病生
于溼土也厥隂中見少陽言病乃相火為之是從中也
心腎小腸膀胱水火互根各隨見證而治是從本從標
也少陽之病直治相火太隂之病直治溼土是從本也
風從火斷則汗之燥與溼兼則下之燥通大腑溼利小
水皆下也肝膽三包心小皆火脾胃腎肺大腸皆溼十
二經有約幾焉張璣診手而復診趺陽太谿正謂三陽
以胃為主三隂以腎為主也(中履曰手足十二經循環六气表裏别詳一圖是老)
(父獨悟者也)
内經尺寸脈尺外以候腎尺裏以候腹中附上左外
以候肝内以候鬲右外以候胃内以候脾上附上右外
以候肺内以候胷中左外以候心内以候膻中前以候
前後以候後上竟上者胷喉中事也下竟下者少腹腰
股膝脛足中事也微論曰外以候陽内以候隂腎肝胃
肺心皆近背之陽故從外取腹鬲脾胸與膻中皆近腹
之隂故從内取也大小腸皆在下焦腹中故候之尺裏
樞要亦以左尺主小腸膀胱前隂之病右尺主大腸後
隂之病今脈訣乃以大小腸候之上部限右尺候三焦
謬矣然愚者又有說
六表裏脈法尺寸六表裏出于難經故王叔和專于
人迎寸口分三部九候倘經所謂引而伸之可千可萬
者乎寸難曰假令心脈急甚者肝邪于心也心脈微急者
膽邪于小腸也豈非岐伯從其位越人脈經從其絡互
徵巧取亦何悖焉
八奇經九道法二維主一身之表裏以乾坤言也陽
由外踝上行衛分隂由内踝上行榮分二蹻起跟中主
一身左右之隂陽以東西言也足少隂太陽之别脈分
内外踝會目内眥者也督循背任循腹衝夾臍以南北
言也皆起于會隂而三焦命門與督任衝相通帶脈横
束腰以六合言也起季脇足厥隂章門穴足少隂當十
四椎屬帶陽維病寒熱隂維病心痛陽蹻之病隂緩陽
急隂蹻之病陽緩隂急督病脊強而厥任病結疝瘕聚
衝病逆氣裏急帶病腹滿腰寒傷寒傳以足經連奇經
也李瀕湖以九道診尺寸其理微矣(李士材曰足六經已盡周身上下之)
(脈絡而手經已在其内)
左右分司之徵内經曰人迎者胃脈也龐安常因此
辨人迎在喉天窗上然夾喉分左右何礙於兩手之分
左右乎舊曰气口候内傷以五藏之气必因胃气而升
肺也人迎候外感以肝屬風木外邪迎虛而入也先祖
廷尉公曰岐伯云肝生于左肺藏于右肺太隂統气肝
厥隂統血也智按肝在前稍低而葉偏左肺在後最高
而葉偏右人之元氣以火運資胃氣升肝入肺而降旋
轉一身晝夜五十營肺朝百脈平旦會于寸口止此太
淵肺气耳因气知血因浮沉上下知隂陽也臟之隂皆
行手足之面腑之陽皆行手足之背脈在手足則左為
陽右為隂一陽膽三焦二陽大腸胃三陽小腸膀胱腑
屬人迎一隂包絡肝二隂心腎三隂脾肺臟屬气口故
曰浮應皮毛者腑也沉應肌肉者臟也而心肺在上亦
以浮應肝腎在下亦以沉應六脈皆和緩者脾胃也是
謂平脈此豈可泥滑訣乎仲景曰寸以候气尺以候血
槩幾尤簡(人迎气口謂關前非寸前外感于風内傷于食耳)
命門中闑而腎分左右虞天民辨命門象門之中闑
何得分左為腎右為命門虞說是也然分左右配六表
裏亦出難經豈無故乎愚者曰天曜何故必旋乎旋則
左升而右降矣岐伯曰上下有位左右有紀或南面視
或北面視要之東升西降則一圜也腎本水而起與火
俱其降也火歸于焦謂之腎則言真水謂之命門則專
指真火也人身左為氣右為血兩寸口左人迎右气口
皆于不可分中而以幾析之在人會通詎容泥執
膽最旋動内經曰十一臟取決于膽膽汁三合附肝
滋養而與腎通故恐傷膽而即傷腎也氣無有不旋轉
者而膽之旋動尤速故墨家取猪膽化膠醫取熊膽通
積真臘國王欲資以為勇則誤矣指甲為肝血之餘足
以驗膽之大小心定則膽定以理勝之此一幾也(五臟不泄)
(而腎泄腑泄而膽不泄)
心用小心蘭臺秘典曰膻中臣使之官喜樂出焉合
為十二臟則配手厥隂之經不在膻中乎靈樞之敘經
脈雖有包絡而無膻中然其曰動則喜笑不休正與喜
樂出焉之句相合夫喜笑屬火之司則知其與心應也
獨膻中稱臣使者對君之名也愚者曰膻中者心主之
宫城也又曰心包絡又曰小心此與命門相火同别安
在岐伯曰鬲肓之中上有父母七節之旁中有小心楊
上善註太素曰背脊二十一節從下數第七節兩腎夾
焉父母气海也靈樞言十二原以心包絡大陵穴為心
之原明真心不受邪故知手心主代君火也縣珠言刺
大陵曰瀉相火小心之原也心不言俞是一徵也虛舟
子曰心不用而用小心為主知之乎膻中气海胷穴第
五正對心臟而稍前出耳故曰气以火運君以相用焦
起于下而衛行三段也由是決之三隧會于肺旦而周
流無端臟腑加心包應三焦為十二是兼三而兩之也
中五而交之也四其三而六爻表半焉兩端一貫猶不
徵信耶(中通曰無形火寄心為君若滿空光藏命運焦為相若油焰也)
運气藏府同一交幾五六為中數參兩倂為五參兩
乘為六奇顯于偶故五運旋六气而歴干支則十二約
為六故六十而周蓋有天之運气焉有地之運气焉有
人之運气焉各有常變參而決之仲淳直以為謬則未
詳其通理矣五運篇云風寒在下燥熱在上溼气在中
火遊行其間寒暑六入故令虛而化生也可悟火溼兩
者足統一切而五行尊火動靜歸風大气舉之水土持
載身心亦如是也腎水而真火出焉心火而真液生焉
人身以陽气為主故曰真陽統隂陽貞夫一者用相代
錯約為五六參兩之幾誰能慧然獨悟哉
亢制經曰亢則害承乃制王履曰造化不能無亢亦
不能無制五臟更相平也不平則所不平勝之五志相
攝以情平情貴知其故因而自平矣不恒其德則所勝
來復政恒其理則所勝同化程子常舉之精神皆气也
精足乃气足而神足若言統理則神運精气道歸靜正
享其中節妄動固病距閉亦病調御之法可不知乎
血養䈥連之故主制羣徵曰人身溼熱而已熱恒消
溼無以資養則膚焦而身燬矣故血者資養之料也血
以行脈脈有總曰絡絡從肝出者二一上一下各漸分
小脈至細微凡内而臟腑外而膚肉無不貫串莫定其
數脈之狀似機其順者因血勢而利𨗳之斜者留血毋
退横者送血使進也脈之力又能存血不令敗壞血合
于痰乃克順流合于膽乃免凝凍合于體性之气乃啓
厥竅𨗳之通無閉塞也從心出者亦有二大絡一上一
下分細周身悉與肝絡同所不同者彼行血存血此專
導引熱勢及生養气之路耳心以呼吸進新气退舊气
直合周身脈與之應少閒不應輒生寒熱諸症醫者必
從三部躍動之勢揣知病源蓋以此也腦散動覺之气
厥用在筋第腦距身遠不及引筋以達百肢復得頸節
膂髓連腦為一因徧及焉腦之皮分内外層内柔而外
堅既以保存身气又以肇始諸筋筋自腦出者六偶獨
一偶踰頸至胸下垂胃口之前餘悉存頂内導气于五
官或令之動或令之覺又從膂髓出筋三十偶各有細
脈旁分無膚不及其與膚接處稍變似膚始緣以引气
入膚充滿周身無弗達矣筋之體瓤其裏皮其表類于
腦以為腦與周身連結之要約即心與肝所發之脈絡
亦肖其體因以傳本體之情于周身蓋心腦與肝三者
體有定限必藉筋脈之勢乃克與身相維相貫以殫厥
職不則七尺之軀彼三者何由榮之衛之使生養動覺
各效靈哉愚者曰此論以肝心腦筋立論是靈素所未
發故存以備引觸
論骨肉之概銅人骨度以各人中指一節為寸兩乳
間九寸半可驗然曰此衆人之骨度則出格者有矣主
制羣徵曰首骨自額連于腦其數八上額之骨十有二
下則渾骨一焉齒三十有二膂三十有四胸之上有刀
骨焉分為三肋之骨二十有四起于膂上十四環至胸
前直接刀骨所以護存心肺也下十較短不合其前所
以寬脾胃之居也指之骨大指二餘各三手與足各二
十有奇諸骨各有本向或縱入如釘或斜迎如鋸或合
筍如匵或環扼如攢種種不一總期體之固動之順而
已論肉其數六百界有奇其形長短寬狹厚薄圜匾圭
角渾異其勢各上下相併或順或斜或横或異此皆各
有本用而順本身多異之動是其總向也凡各骨之向
約有四十各肉約有十悉數之則數萬也以身之高言
之六倍者廣十倍者厚比于肘四倍比于二足六倍比
以手大指七十二倍連餘四指比之其倍也二十有四
而舒兩肘比之縱與横適等矣面之長連四指三量之
下頦至鼻孔一鼻與額各一額至頂連四指二量之盡
矣其廣也連四指四量之鼻左右至眼之角各一又至
兩耳亦各一耳弓上于眉下于脣其相去也適相等身
以内若骨腸筋脈及肉界其長短厚薄疎密堅柔無弗
稱者(中通曰骨之節度經絡血脈之節度皆具律歷之幾有支有别有交有會若比例而條列之當有以)
(資神解者)
身内三貴之論熱以為生血以為養氣以為動覺其
在身内心肝腦為貴而餘待命焉血所由成必賴食化
食先歴齒刀次歴胃釡而粗細悉歸大絡矣細者可以
升至肝腦成血粗者為滓于此之際存細分粗者脾包
收諸物害身之苦者膽吸藏未化者腎脾也膽也腎也
雖皆成血之器然不如肝獨變結之更生體性之氣故
肝貴也心則成内熱與生養之气腦生細微動覺之气
故並貴也或問三貴之生气如何曰肝以竅體内收半
變之糧漸從本力全變為血而血之精分更變為血露
所謂體性之气也此气最細能通百脈啓百竅引血周
行遍體又本血一分由大絡入心先入右竅次移左竅
漸至細微半變為露所謂生養之气也是气能引細血
周身以存原熱又此露一二分從大絡升入腦中又變
而愈細愈精以為動覺之气乃令五官四體動覺得其
分矣浮山愚者曰人之智愚係腦之清濁古語云沐則
心復心復則圖反以此推之蓋其有故太素脈法亦以
清濁定人靈蠢而貴賤兼以骨應之
身中類表古聖人之物物也類之而已靈樞經曰赤
色小理者心小粗理心大(五藏以色分)無&KR1075;&KR1711;者心高&KR1075;&KR1711;
小短舉者心下&KR1075;&KR1711;長者心下堅&KR1075;&KR1711;弱小以薄者心
脆&KR1075;&KR1711;直下不舉者心端正倚一方者偏傾也反膺陷
喉者肺高合腋張脇者肺下好肩背者肺堅廣胷反骹
者肝高合脇兔骹者肝下揭脣者脾高脣下縱者脾下
高耳者腎高肺應皮皮厚者大腸厚心應脈小腸應之
脾應肉肉䐃堅大者胃厚肝應爪爪厚色黃者膽厚色
黑多紋者膽結也腎應骨密理厚皮者三焦膀胱厚皮
急無毫毛者三焦膀胱急聞之師曰形者精气之所為
也其槩如此然神寓于形神足以變其形故曰善自為
道者無為形役形之所然皆心之所有故欲味者胃緩
而舌縱也不欲食者胃滿塞而舌痺也欲色者腎气隆
也老而好色衰者腎微也善怒者肝邪也敢事而横作
者膽衡也難開以言者心内隠於肺中也易恐以言者
心下而外出也操守不一無守司者心偏傾也狂者陽
邪盛也少而狂老而衰者陽衰也責此之由皆五臟之
過矣然則我何為乎誰為主乎气之淫者隂盛夢涉大
水陽盛夢火燔焫隂陽俱盛則夢爭殺毁傷上盛夢飛
下盛夢墮甚飢夢取甚飽夢予肝气盛夢怒肺气盛夢
哭心气盛則夢善笑恐畏脾气盛則夢歌樂體重不舉
脈气盛則夢要脊兩解不屬短蟲多則夢聚衆長蟲多
則夢相擊若邪气客于心則夢見邱山烟火客于肺則
夢飛揚見金鐵之奇物客于肝則夢山林樹木客于脾
則夢見邱陵大澤壞屋風雨客于脈則夢臨淵没居水
中客于膀胱則夢遊行客于胃則夢飲食客于大腸則
夢田野客于小腸則夢聚邑衝衢客于膽則夢鬭訟自
刳客于隂器則夢接内客于項則夢斬首客于脛則夢
行走而不能前及居深池&KR1038;苑中客于股肱則夢禮節
拜起客于胞膸則夢洩便以至事之所習皆然然則至
人無夢果土凷耶抑所謂夢寤一如者乎王符夢列論
則為占而言也
調火陳霽春曰哀哉人也火焚而死今以兩木相摩
久之得温久之得火七情相摩甚於兩木陽火熾然獨
用五行金始被傷無以子水木欺金弱往而害土齊荆
相攻宋乃舉曹造攻在火受兵在金二者為難震於其
鄰失母不滋害稜於子受制自困飛旤於土載地之物
水土為常土為元母水為之祖土之常制居中以養水
之常制居底潤化二者大气大气既弊五行將息火害
已遍初及其敵既其反覆適敗所託奸臣滅國恒自亡
矣夫五惡同事得和乃處内得其和外得其平和平理
成生乃留止和所以失皆責其過或過于外或過于内
過于外者六气之入與其飲食入之不精先投所家木類
入肝金類合肺一經受之傳於餘經間傳傳生七傳傳
克傳生之類母得毒味以養其子傳克之類譬如虎被
毒鏃怒而拔木盗賊已發引連怨家傳生者輕傳克者
重過内之事獨於七情與其思慮大喜者心系緩弛心
緩弛則气解散气解散則心自傷大怒者血騰溢血騰
溢則气拱急气拱急則肝自傷大憂者志趣下志趣下
則气閉塞气閉塞則肺自傷大恐者神失處神失處則
气掉動气掉動則腎自傷多思者引系急則气來聚气
來聚則心脾自傷五者之來思為無已撮緣外象取景
為實以故為經轉而測變喜怒憂懼思皆與謀多智之
物常以思害而閉距無思又成艮限之害蘇子曰思之
於人微而無間也怵惕思慮者神傷神傷則恐懼流淫
而不正因悲哀動中者則竭絶而失生喜樂者神潬散
而不藏愁憂者气閉塞而不行盛怒者迷惑而不治恐
懼者傷憚而不收數者之來皆害和平與内與外朋來
狎至此生道所以危人者非物之類也物之生天地之
有也人者已之有也心者君主之官神明出焉故立其
君主生道從矣是故謹其門戶要其出入迎其所可卻
其不可利害居先情欲居後而條理其中寂歴不亂心
治者身治矣心治者國治矣國治治生所託者也身治
治其托者也此養生之要道黃帝之所以百年居世去
而上神也(中通曰人身水不勝火一說也通謂骨肉血脈皆水也而陽火運之非水多火少耶蓋少)
(火能勝多水也飲食生精血即以生气可悟隂陽互根隂奉陽而養陽者也中履曰舊云理水性火水静火)
(動履謂性彌水火理綸動靜當以中旁條逹知極知節論之兆兗曰君火在上相火巽乎水而上行是既濟)
(也火偏燥則尅水水竭而火無所與藏反以自害矣)
火與元气說繆中淳曰水為隂精火為陽气隂陽和
平少火生气則諸病不作矣不善攝養隂虧水涸則火
偏勝隂不足則陽必凑之是謂陽盛隂虛亦曰壯火食
气是知火與气一也仙經謂藥即火火即藥譬水本寒
流過極則凝而不流為層冰矣解則復常非二物也蓋
平則為水火既濟當斯時也火即真陽之元气矣及其
偏也則即陽气而為火也始與元气不兩立而乖否矣
其論陽常有餘隂常不足則丹溪之說也陽生隂則東
垣之說也合而觀之性命之理亦可以見(中通曰有形之火水所克)
(也無形之火乃水所生)
水火反因人身尤切或問水火反因可得詳乎宓山
愚者曰冷熱其本情也乾溼其所就也水内景火外景
水有體火無體火用之而多水用之而少皆相反也實
相因也乾與熱為火乾與溼為土溼與冷為水溼與熱
為气言其蒸也火燒冷水而熱久之復冷是隂無去來
以陽之去來為去來矣气動皆火气凝皆水凝積而流
動不停運其交藏何在豈非土與空之為用乎火空則
發水附土行然空中之气皆水土中之蒸皆火也剔而
言之五星具矣而日月為真水火心肝脾肺腎配五行
而運行五臟六腑間者何物乎(中通曰趙氏恐人泥心火腎水不求其故已也)
(故曰有無形之水火行隂陽各二十五度而根原于先天太極之真也然彼又詎知五行本二而二即一耶)
又進而言之兩間惟太陽為火而月五星皆屬水人身
骨肉血脈皆水惟陽火運之則煖煖气去則死矣然五
志皆火惟一腎水水常不能勝火何也蓋火之一分足
敵水之十分豈可以平半為稱乎又進而言之精气皆
水也神火也又進而言之神不離精气惟剔而知之斯
貫而理之精無人神無我致中和者享之矣(陳希夷曰坎乾水也)
(气也泉也兌坤水也形也雨澤也潤萬物者蓋气之液也仲秋水始涸仲冬水泉動不可悟真水乎命門小心)
(為三焦周身之主非真火乎人生之緣水火一處不可推乎)
隂陽互根而析徵負隂抱陽而背陽腹隂上陽下陰
而腎陽心陰況手足各三陰陽乎醫言气陽血陰而气
中有陰陽心火腎水而腎中有水火丹溪謂隂常不足
正謂陰精非泛指陰血也張璣曰寸以候气尺以候血
蓋陰精主血也气從上而旋故寸候之太淵肺部气統
气血更何疑乎診視者不可泥一說之陰陽尤不可執
冒總一句而不攷細差别以互徵之也六淫湊襲可以
寒熱藥攻之真元致病即以水火之真調之然不求其
屬投之不入先天水火同宫火以水為主水以火為原
故取之陰者火中求水其精不竭取之陽者水中尋火
其明不熄經曰諸寒之而熱者取之陰諸熱之而寒者
取之陽所謂求其屬也王太僕註曰寒之不寒是無水
也熱之不熱是無火也無水者壯水之主以鎮陽光無
火者益水之原以消陰翳(六味八味丸可推)細分陰陽為五而
五各有五約以水火言陽火日隂火燈木火以坎水滋
養故火不外見金中火如鑛山發光土中火則蒸收生
物如硫礜其專結也水中火則海火夜光類也陽水為
泉陰水為澤木揉汁水金石生潤汞其一類皆土中出
也龍火行雨非火中水乎人身肝火内熾鬱悶煩躁須
以辛涼發達之寒藥熱藥皆不可也命門火衰腎中寒
甚龍火無藏身之位遊于上而不歸故有上焦煩熱欬
𠻳喉病等症引之歸原可也而治陰虛火衰者乃執黃
柏知母以寒之乎(咽喉如曲突火炎若以水自上灌下曲突立爆烈矣惟竈床下以盆水映)
(之上炎即熄此上病療下之驗)燈宜膏油養之入寒水則滅矣惟六气
暑熱可以寒涼解之如河間所論若爐中之火乃炭土
無焰之火得木則烟見溼則壞須以炭培之實以溫保
之人身脾土中火以甘溫養而自退矣金火為肺火毛
孔如針刺巔頂如火炎者此肺金氣虛也經曰東方木
實因西方金虛也補北方水即已瀉南方火此則通治
五行之火矣人之飲食入胃命門之火蒸腐水糓其气
熏肺肺通百脈水精四布上達皮毛為汗為涕為唾為
津下濡膀胱為便為液而血亦水也以隨相火行故其
色紅周而復始此所謂火生水也骨中之髓則如鑛中
汞木中膏脂則如足下有湧泉穴肩上有肩井穴此暗
水潜行之道也其所以晝夜不息者以一元之乾氣耳
經曰紀于水火餘氣可知(中通曰趙氏謂脾胃中氣為後天以東垣補中益氣湯主)
(之以腎命水火為先天以仲景六味八味主之太西以腦心肝立論腦與精一原也以大道言之精气皆後天)
(也神先天也而理在其中矣心藏身身藏心天無先後誰悟此乎)
血氣自靈人肉自靈不專恃心矣故觸之即覺有故
先跳皆靈之在膚者夫牛羊被殺其角以耳就之湒湒
有聲死黿猶嚙縣其肉無人而縱見人即縮殺鰐而縣
其首其齒自生豈有使之者乎畱書曰本於骨肉緣起
心性性止气之事气但肉之事物之相啖者肉气亦相
制精粗同理曾窮之否影之於形翳光而如其餘者也
鍼灸以取神工或以起疾含沙而射短狐或以中人是
則去身之物尚亦關身也耶(中通曰人物得天之靈氣以生既生則靈氣充貫體)
(中心固靈毛膚血肉無往不靈心特為靈氣之主耳故過思則髮必開大恐則毛必豎父子之血自相合瞽人)
(之鼻可辨金他如屠案豕肉移時而肉尚驚斷尾守宫身去而尾尚躍可見一切皆心者皆此靈氣也)
人身營魄變化人身小天地四大升降生息無刻有
停無論臟腑之傳送停泄與風雨露雷相應即皮膜之
間一小筋皆有為而生飲食所納初化為膏餳再化為
精液皆藉真火甄鎔最粗則後降火必求妃妃乃在水
陰實則坎離交陰虛則陽燄騰如天地之火非藉水土
壅合以利民生則横&KR1405;飇發不可禦矣至于我之靈臺
包括縣㝢記憶今古安寘此者果在何處質而稽之有
生之後資腦髓以藏受也髓清者聰明易記而易忘若
印板之摹字髓濁者愚鈍難記亦難忘若堅石之鑴文
人身命根奚託任督之脈玄牝之門與天地同天地内
外莫載莫破宰人身者膚骨内外無歉無贏而究竟莫
測其何象也謂之真宰
毛髮鄭厚曰髮屬心火也故上生鬚屬腎水也故下
生眉屬肝木也故側生貴人勞心故少髮癩者風感落
木故先秃眉張仲景知王粲眉落是也蠡海集曰三魂
七魄者洛書三居東七居西東為木主藏魂肝也西為
金主藏魄肺也目居上上者動天氣運于上也口居下
下者動地氣運于下也人之毛乃血之餘三陽之毛皆
顯于首太陽之毛髮也少陽之毛眉也陽明之毛鬚也
太陽居上少气多血少陽居中少血故眉自幼即有而
不能長陽明居下多气多血故既壯始有而亦能長以
是知緣血然也媍人無鬚者蓋衝脈並陽明行月事以
時去使陽明之血不能充所以鬚不生也宦者傷其厭
隂之絡耗其陽明之血元不足也三隂之毛皆潜于體
太隂指毛也少陰腋毛也皆少气多血故不能盛厥隂
陰毛也厥陰少气多血而獨能盛然三陰之毛幼皆無
既壯而後生葉世傑草木子云精之榮以鬚气之榮以
眉血之榮以髮
魄結雉經繩主顛狂宋羅點聞見錄云凡自雉經之
地下必有如麩炭者日深一日速掘之則禍止此蓋如
虎死眼光為白石也
髮用生人髮緯車上則迷亂不知所適若掛果樹上
鳥不敢食其實人棄髮合雞子黃煎則化為水可療小
兒驚熱熱瘡又鼻衂甚燒髮末吹内鼻中則止人誤吞
髮繞喉自拔髮燒之水服二銖凡棄髮宜入膏藥
洗垢法蒸浴發散最捷然陽弱之人傷氣内經曰烟
垢落賊風入深此一理也臍以下宜椒浴足宜夜浴最
養人面則日盥爽神指甲内垢以白梅與皂角洗之漆
在身手洗不去以油洗之桐油黏手稻草末擦之
緩筋法古云書楙緩筋木瓜能治腳氣楙木瓜也今
俗人見足麻則一草貼眉上凡人身上結筋以木&KR1000;三
擊之自散(中履曰一心試法久而筋舒然心定則气血和此理不可忽也)
忍溺法伽㑲糖結末作膏貼會隂穴則溺不出川椒
紅與芐丸服久則溺少川椒口白目如漆光不光者閉
氣復生别症吉刺重酎以紅花芐胡桃入麴釀者醫溲
數效
白肌法安福衚衕畜小唱白席其黑者以糟浸之葛
洪曰女菀三分鉛丹一分為末醋漿服一刀圭日三服
三日大便黑十八日面如漆二十一日全白年三十後
不可服名醫錄宋醫治任氏女效老則無益矣聖濟總
錄冬&KR1000;竹刀去皮酒和水熬膏夜塗面自白其&KR1000;練亦
去䵟&KR0845;斗門方用白殭蠶黑丑末為澡豆又李核仁和
雞子白塗面去䵟古采桃杏花合香盥靧取其意耳因
有上已收桃花七夕收雞血塗面之說(中德曰晨摩掌熱以摩面有光)
(彩驗)
射影炙影柯古曰寳歷中有王山人取人本命張燈
相人影知休咎不欲照水照井及浴盆中古人避影亦
為此蠼螋短狐蹋影蠱皆中人影為害近有人善炙人
影治病者愚者按南史張邵傳後徐文伯祖秋夫為芻
人以鍼鬼又有薛伯宗徙癰疽為氣封之徙置柳樹上
異苑載王僕以水澆枯樹而鄭鮮之女攣遂愈近日鍼
炙人影者乃先以指藏毒藥向人痛處按之然後炙影
則人膚上痛耳
包絡三焦手中指陰陽也痘疹中指先冷十一藏用
此包焦也心系五臟則包絡五臟矣三焦絡外關胃脘
闌魄可分三段通身膜絡亦分三段決瀆為近膀射泄
因命火
隂陽仰伏楮氏曰男面重女背重溺死驗之走獸溺
死伏仰亦然
骨節中有涎人骨節中有涎所以轉動滑利中風則
涎上潮咽喉裏響以藥壓下俾歸骨節可也若吐其涎
時間快意枯人手足縱活亦為廢人小兒驚風亦不可
吐涎
驗傷法皇甫牧玉匣記李處厚言驗傷以糟或灰湯
薄之都無傷跡若以新赤油繖日中覆之以水沃尸其
跡必見無骸尸于舊停處布熱灰作人形祀而散生豆
其上有傷處豆自爆
留屍法李預服玉其尸暑中不殠黃金塞竅亦不腐
灌澒更效或以茶灂澒納鼻亦可暑中不殠漢書言汙
辱吕雉尸以水銀斂也孛露國有一拔爾撒摩樹脂塗
尸千年不朽確辨錄曰有徒以坐脱販其師者䃩合婆
律也乾澒納鼻而耨香熏為肉身者也寡欲恬澹气盡
而逝心不係戀煖從頂脱尸為遺蜕久之自乾小乘專
致常然豈足怪乎骨剛者不壞志凝精結有成塊燒不
壞者此舍利子之所由來也物理所曰童男髮根可黏
起舍利乳香久留能生舍利
驗姙物類志曰將斧潜于姙牀下斫之必生男試將
斧于雌雞欲卵時可驗也舊有佩雄黃精衣冠照井之
說此亦與胎教同其意耳無意中呼姙者回頭過戶限
視其左右以知男女孕婦食桑椹復食雞鴨蛋子横生
食薑子六指在孕恒聞鷹鷂聲生子不畏雷未亝曰隂
經方動而交則子生髮白肝枯俗名社公皆气之不純
焉耳經曰隂摶陽别謂之有子按尺内也以左右辨男
女醫曰心脈動如豆大肝脈滑而兩尺甚者姙也命門
旺為男胚心動肝滑而兩尺弱者别病也
世傳老人子無影南史張元始及朝野僉載曹大年
邴吉以此斷之唐張鷟耳目記柳州曹泰八十五生子
曰曾日中無影曾年七十方卒張孟奇言今不驗則遂
有帷薄之疑又言腎囊下筋謂之影智以為甚言其精
衰耳老人亦有強於後生者或曰一歲中其影彷彿及
長血气自旺則與人同
气感黎久曰有處女孕者其家訊掠百至而卒無明
驗也或神交气交或精交女國照井而孕亦气交之理
乎外紀韃而靼西有女國曰亞瑪作搦俗惟春月容男
子一至其地生男輒殺之
鼻息定時鼻中气陽時在左隂時在右亥子之交兩
鼻俱通道家所謂玉洞雙開是也胚惟鼻祖命門為環
自心生死之籥詳前
兒不啼不語兒生墮地不啼擊木瓢迫猫令叫即啼
兒語遲取鵙所蹋枝鞭兒即語(中通曰俗稱不啼兒為悶寂生旁人呼其父名)
(父應兒即啼)
止小兒夜啼法井口邊草安小兒卧薦下止夜啼又
按異術云截竹七節者一段以紙書小兒八字封其中
勿令人知置小兒卧處則兒不啼聖惠方云縣鏡于牀
足則止
止兒驚法拔劍倚戶兒不夜驚懸軒轅鏡則無氛魘
兒啼占相兒經曰初生聲連延相屬者壽聲絶而揚
急者不壽啼聲散與深者不成人
尸忌雜俎曰忌狗見屍令有重喪又云送亡者不齎
鏡奩蓋
救溺人法華佗肘後方云以灰覆溺人首上灰溼復
易之自活又方褁石灰納糓道中水自出
父子合血父子滴血則合南史孫法宗滴血尋父尸
蕭綜發東昏冢刺血滴骨又殺已子試之乃奔北魏相
思螺郎居子石燕且相就而況父子一气血不相就乎
綜止知滴骨之法而不知水中合血之法故多殺一子
專房十年篤者滴血亦合
大驚離魂恐傷脤而心神走也熊魚山直言拜廷杖
時愚省之西庫中問當時作何狀云身在空中下視一
人受杖故小兒驚則失神俗諱五月人蜕若上屋見影
魂當去古有祝由科丹砂作符填心正謂人心有不自
知不自由者藉諸呪力加持皆此故也
生物貴真陽龍川别志張安道攜醫入五局觀見一
道人曰元氣重十六兩漸老而耗因出藥二丸且以一
試之納汞一兩于銚盞蓋之札札有聲以松脂三投紫
燄而藥成少夫曰是煉硫鉛所成老宜補陽而已仇池
記晉武時人墜洛洞見龜服日光倣之不饑後得出今
種用日暴火養而頃刻開花則藥作銀卵而火養之其
為用也明矣
人異向稱穿胷飛首大人小人神異經言北海人長
二千里殆如稱修羅乎若王莽時巨無霸則見漢書者
也山海經小人國有犂&KR1751;之尸神異經言鵠國人七寸
嘗畏鵠吞西北荒人長一尺異苑載張仲師長尺二寸
東方朔知巨靈之類是也王世懋二酉委譚言徐方伯
時在甘州張大參在涼州破土得小棺二三尺啟視須
鬢老人多紗帽紅袍者衆喧然遂止以祭文掩之二君
皆目擊可信人也存而不論寧獨六合外哉馬觀曰占
城國有女人目無瞳夜寢飛頭食人家小兒則飛首之
說可類推也外紀言一種鬚眉畢具特手指相連如鳬
爪又喝蘭達地曾于海中獲一女人與食亦食亦肻為
人役使但不能言其一身有肉皮下垂至地如衣袍服
者(中通曰至于雌雄異類有情無情之變則綱目人傀一篇悉矣自顯而言皆氣蒸之所造而化也自微而)
(言皆意識之所造而化也聖人知其故而明其理以化之意識習氣用歸中正一切物理皆不足以驚之此所)
(以動賾而易簡也)
積想出神破色心論曰實無而成智證傳言晝夜念
須曼那等便夢與之從事因悟一切諸法皆如是也專
气致柔久亦有出神事不可不一看破(中通曰心體本無也隨習專而)
(成聖人知之一見永不再見惟與萬世泯于當務而已中履曰心官正用曰思徇相曰想學以濟思即以泯)
(想)
人生通理語曰北人包頭南人束腰(泉漳人赤足著屐而包頭)冬
則肚暖夏則肚泠聾者語闞啞者多笑甚驚無唾甚愧
脱頤縱樂神耗太恐精流手甲自傷忌水與露以齒齩
物其瘡毒深頭垢搔燒卻蜈以解毒也拔鬢叩齒勝鬼
以壯神也然毒以元气静正而自解神以不可知而更
壯醫悟此乎潛草曰強弱本乎父母仁智擴于教學頤
養因乎窮通色脈關乎憂喜日度既分温冷山川亦别
粗秀气化之淖天稟人習皆然舉所不知則駭直告其
故反疑人者天地之心精義入神利用安身其最切也
醫貫三才人子須知易徵節度此身為要
參同契魏伯陽以易衍真丹正理玄施黃包匡廓轂
輻紀綱鄞鄂律歷應符龍虎兩弦流戊就已兌坤得朋
享其乾元伏逆化機本冒如斯者也陳抱一發揮一堅
密身名曰金丹築基煉已緣熟本忘彼黃冶容成竊以
炫媚耳朱子曾註之宓山愚者曰兩折三番之火候泯
中用二之交輪坎離濟化大道固然一鏤丸一革囊大
小皆符者也聖人與民當務而已守尸鬼窟大乘呵之
漢志老莊道家神仙方技也(胡映日曰朱子卦變合列一圖襍卦參同無不妙叶)
(仙旛老莊飬生旛仙曷&KR0988;焉)
物理小識卷三
