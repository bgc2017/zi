物理小識卷十明方以智撰
鳥獸類
鵝以一歲再伏者為種三雌三雄雄宜少雌宜老八
月生卵可菢五六月生卵熱不堪菢則拔去其兩翅十
二翮以停之鵝母頭欲小口齕有小珠滿五者生卵多
滿三者為次鵝不食蟲諺曰鵝齋
鴨宜六雌一雄春卵四月出者良端午不放栖只乾
食不與水則日日生卵禽惟鴨不能菢子養湖鴨者砌
土池置千卵而以粟火温其外時至則出或以稻伏養
者取其卵聽之而别雌雄畱其雌者然此小鴨賣與人
養多死彼自有藥解其火毒(中德曰高雲客言琉球雞飛上木而無鵝鴨)
雞霜降時尾之者良母雞下卵時逐月内雜飼麻子
永不肯菢常生卵忌柳柴烟能損目有病灌以清油傳
瘟磨鐵漿染米與食水眼以白礬傅之養雞無雄取其
卵蘸童便就釜底染煤而育凡雞鵝鴨伏卵慮有擊聲
卵毈故雷震必以鐵置其巢埤雅曰伏卵忌磨鵝惡絞
車聲凡初生必饑之過三晝夜乃鷇之不則内閉烏骨
雞舌黑者骨黑則肉黑泰和低腳者補外紀墨是可國
有雞大於鵝吻上有鼻可伸縮如象馬挐莫大巴是黑
人國產雞皆黑老雄雞胸中有物如道人祼身跪而反
接雞首塗鸕鷀血即伏不能起雞生三日即能自食雞
伏二十日乃碎啄而出出三日乃能行卵留二三月即
伏不出矣少夫曰雞兩眼旁通可以治耳愚者少見術
家釘雞眼於柱少頃拔之無血雞走如故蓋雞兩眼止
隔一膜也(中德曰雞子開小竅去黃白入露水糊以油紙日中晒之離地三四尺中履曰小雞為羣)
(雞踏欲死者急取水盆覆之以筯敲其底自活)
鴿糓食飼以硝水能取食漚之積其餘再飼易伏卵
凡病取古墻中螺朽殼并續隨子銀杏𢷬為丸狗糞中
米鴿食則死鴿交獨雌乘雄歲十二生(白蟻惡鴿與竹雞聲)
雉雉聞雷而雊常與蛇交其子在地遇雪則深入為
蛟蜃爾雅所列以色分之其飛高不過丈故城以雉度
以文故士用為贄性毅故武士飾之然藏頭而不能藏
尾外紀既末臘之雉有重十五六斤者
翡翠漢書越王獻武帝翠鳥五十雙即翡翠也顧玠
曰翡翠生於黎之茂林晴霽日始出愚見廣州七夕以
翠艇遊此鳥隨處有之廣南多也
鶴鶴聞降真香則降其糞能化石有白者灰色者夜
以一足立而睡儲泳曰道士用活雄鳩血書符殺命助
靈以召鶴雀取紫降真香茶煮出油而焚之鶴即至移
門廣牘曰鶴脛脆易折折者截青竹三四寸手劈兩片
掘白頸蚯蚓數條鋪管中夾而縛定仍取數條與啖之
候飯頃即如故
孔雀雜爼曰孔雀聞雷而孕今按孔雀出南海羣飛
數為偶雌者尾短無金碧雄者生三年有小尾五年成
大尾三四月後復凋自喜其尾雨不能高飛人往擒之
養久見人彩衣聞絃歌張翅而舞見人穿釘靴持雨傘
遂啄之煮食味似鵝解百藥毒有與蛇匹生者一曰都
護取尾者將刀急斷之彼若回顧金翠無彩矣其首血
能鴆人尾作帚可收冰片見墨莊漫錄
鸛鸛有長水石巢中養魚或曰取礬繞卵助燥術家
取之又能禹步轉石覓蛇今按鸛巢無礬或礬地鸛取
之耳蔣八公曰鸛仰鳴晴俯鳴陰其巢高下驗風
壓油鳥蓋州鳥名壓油肥則自投番舶壓油皮骨僅
存投之水即活
雁霜前白雁食稻飽飛不起易為人得李豫亨推篷
寤語曰雁肥而歸故借蘆以助風力塞北風高則無事
此故投蘆於雁門關非避網也
燕燕初銜泥必四堆横一草胸斑者胡燕不多呢喃
巢作小口胸赤者越燕好鳴其巢門向上舊說燕畏烟
火戊日不歸貞白曰胡燕作窠長能容二尺絹者令人
家富若窠北向尾屈白者是數百歲燕仙經謂肉芝食
之延年此不可信周益公見吉江蟄燕文崑山治橋土
中皆燕朱翼引郗鑒為兖州掘野鼠蟄燕食之
燕窩王麟洲曰燕窩菜海燕所築銜之以飛倦則置
海面浮之久復銜飛吹泊山澳人乃得之陳懋仁曰金
絲燕育子時羣飛近沙啄蠶螺食蠶螺背有兩肋堅潔
而白食之可補虛損已勞痢故燕食之肉化而肋不化
并津液嘔出結為小窩附石上劉薦叔曰燕兩生雛者
不能還則冬蟄海邊有人云海生沙筋如石花菜之類
親見燕銜作窠麟洲無功其誤聽與姚有僕曰燕窩能
止小便數本草未載
制燕法軒縣艾作人硃書鳳凰在此五幡一挂中棟
四挂前後架則燕不來巢或以蛇血書方勺曰畫上二
條曰驚燕燕見紙條則飛去(中履曰燕不巢椿棟又燒烟即去)
鷓鴣鷓鴣獨居一邱林有他雀來必鬭人以鷓鴣囮
誘鬭而取之鷓鴣一名鶐(音述)多對啼南越志云其名自
號杜薄州一曰鈎輈格磔鶐肉解金毒中鶐毒以薑解
之以鶐食半夏也
鶡旦十月毛落而寒號忍凍冬聚柏實食之又自食
其遺遺而復食故其矢為五靈脂此東壁所未詳者
火老鴉山啄木鳥頭上有赤毛野人呼為火老鴉能
食火炭王元之詩云淮南啄木大如鴉頂似仙鶴堆丹
砂或見其&KR1335;火向家則必有災尋常間物自有異性豈
必劉郁所言富浪之食火雞而後訝之耶
白鷁雌雄相視則孕雄鳴上風則孕古稱鵁鶄以目
交屬玉雎鳩類也然鹿湖人有見鵁鶄交者
亞既刺鳥利未亞有鳥曰亞既刺乃百鳥之王夀最
長生子令視日不瞬者乃畱之受人之德亦報人
養鸕鷀法鸕鷀六月畏寒養之者以絮裹之餵以胡
椒秋冬乃放之入水取魚其菢子在夏強者能啄大魚
之睛隨其浮游而數鸕鷀制之以上
能言鳥鸚鵡秦吉了倒挂鳥鳳一類也鸚小有五色
吉了大惡烟倒挂鳥食香烟而復吐之能言者聲似耳
孫愐韻哵哵即鸜鵒俗呼八哥白露日取而閉甕中竟
夕屆天中小修其舌如是者三妙解人語晉司空桓豁
鎮荆州有此鳥聽琵琶學座客言多肖雝鼻者納頭甕
中遂爾酷似
牛耕牛眼去角近眼欲大眼中有白脈貫瞳頸稍長
大後腳股闊並快毛欲短密疎長則不耐寒齒牙欲白
耳角欲近角欲得細身欲得粗尾稍長大無帶抱喉及
臨耳者並吉俗呼旋謂之箭四箭六箭相對者佳面短
毛赤登尾稍亂毛轉並主命夭凡母牛毛白乳紅孳子
多乳疎黑無子謂之飄沙其生子時子卧面相向吉相
背子疎一夜便糞三次一年生一子一夜一次三年生
一子寗戚相牛經禇榮陽法皆後作也酉陽云毛少骨
多有力溺射箭者良牛也眼下旋毛曰淚滴齒齦有緣
招官災兩角間有亂毛妨主耳後旋毛招盜賊牛畏熱
又畏寒草雜豆飼肥潤耳溼冬以牛衣則無病也草脹
以醋灌之硝亦可或從後探去其毒若瀉痢煎敗毒散
或解毒湯飲之吉水瀟瀧之水南水北其牛不穿鼻而
耕金谿之遠都亦然土人相傳羅隠授記則附會也牛
生有重踶三日内割其外皮則後來行不畏石生四齒
時教以耒耜視其角根細則老矣漳州云牛為雷擊死
者其皮鞔鼔海舶用之見龍雲起則擂之龍則不近山
西黃牛大於水牛一牛牽一乘大車水牛胎十二月而
生黃牛胎十月馬初生人以青布拭之即能行子牛生
其母自舐之即能行牛無空胎一年一生
羊臘月孳者良牡羔三日即綸絲結痿其外腎以草
雜糯豆則易肥春夏早放早收收遲遇午熱汗出有龍
塵入膚即生疥癩秋冬遲放若食早露水草口生瘡又
鼻生膿或腹瀉則表減而墳首也棧宜高乾久在泥中
則生繭踶作癩羊好鹽鹽啖之則綿毛四月翦之不熱
八月再翦之令長氄過冬凡疥癩炒蕎麥子為黑灰和
白礬硫黃末油調先刮癩而擦之愈羊夾踶火燔鐵篦
而熬羖羊脂勻土烙之勿令入水次日即愈羊為火畜
功主青盲北羊為勝埤雅曰羊性前逆王延德高昌行
記羊尾重三斤大尾羊即麢羊細毛薄皮西番以作紙
杭州以作燈王麟洲曰黑羊皮能療杖瘡閩中盛產羊
獨汀不產羊羊食仙茅舉體皆脂外紀際刺產異羊羢
細無比雨中衣之略不沾濡
種羊法吳萊有西域種羊皮畫褥歌劉郁出使西域
記言以羊臍種聞雷生臍驚以木聲臍乃斷至秋可食
臍内復有種名瓏種羊北戶錄亦言大秦有地生羊臍
與地連但走馬擊鼔以驚絶之吳策淵穎集言以脛骨
種可信物理猶今以火灰伏鴨卵飯合稗暴掩土而種
蟲飼雞也東山紀言有四角六角九尾羊麢羊即山海
經之羬費信星槎勝覽云阿丹國羚羊自胸生尾垂九
塊名九尾羊即挂樹蹙節之麢羊也有遺瞿稼軒年伯
者如指大有十六節耳就之有聲
豕相傳畱長儒相彘法短項無柔毛者良一廂有三
牙者難留稚豚不長搗麻子二升鹽半之煮和糠飼之
立肥豕必豶牢止宜二三育多則胎殰矣熱病斷其尾
尖刺其耳血流啖生萊菔朴硝驅浴於水愈疥癩用豆
油滓百草霜擦之復飼百草霜愈遼東白蹢為奇廣則
大抵花白
馬馬援鑄銅馬式李伯樂馬經黃直馬法皆後作也
三十二相訣曰眼似垂鈴鮮紫色滿空凸出不驚然白
縷貫瞳行五百斑如撒豆不同看面顱倒擊如鎌背鼻
如金盞可藏拳口又須深牙齒遠舌如垂劍色如蓮口
無黑靨須長命脣如垂箱蓋一般食槽寬闊腮無肉咽
要平分筋要闌耳如楊葉刀批竹燕骨高兮髀不堅入
肉分弓彎左右龍會高兮上古傳項長如鳳須彎曲鬃
毛茸細要如綿鬐長膊闊槍風小臆高胸闊脚前寬膝
要高兮圓似掬骨細筋粗節要攢踶要圓實須卓立身
中充闊要平安筋骨彎弓須緊密排安肉厚穏金鞍三
峰壓壓湏藏骨卧如猿落重如山鵝鼻曲直須停穏尾
似流星散不連膏筋大小須勻壯下節攢筋緊一錢羊
髭有距如雞距能急奔走日行千其旋毛訣曰頂旋號
騰蛇不利長當知後旋曰喪門前膁曰挾屍黑色耳全
白從來號孝頭的盧如入口有福亦須休背旋鞍貼下
駝屍之說真眼下毛生旋遥看是淚痕檐耳駝鬃項雖
然毛病殊若然兼抱尾有實不如無董逌曰漢武見汗
血馬血從前膊小孔中出今畫汗血出於革毛張戡作
番馬缺耳裂鼻蓋謂鼻不裂則氣盛衝肺耳不缺則風
摶不聞音也韓幹攷時日面方位然後定形骨毛色豈
無謂乎凡馬胎十二月而生其夀約三十年畏暑不畏
寒棧中以□豆雜貫衆秣之病宜洗澡不宜日曬駒生
時以亁土塵遍染其體而揉捻之能馴而不蹄嚙以銀
簪分界其鬃則兩開韓鄂云係猴則馬不疥元志曰每
月上寅以鹽啖之則馬無病凡驢以鳴聲數多者強耳
似翦踶似鍾尾似刷一連三滚者有力也忽里謨斯國
有福禄似驢而花文即儀禮所謂閭也騾耐走不多病
病則難治生騾同馬法段成式曰驘不孳乳愚者按阨
入多國騾能傳種說文騾驢父馬母駃騠馬父驢母馲
&KR2466;驢父牛母漢匈奴傳所謂奇畜也凡馬騾皆畏騎者
足夾之當胸箕心之傍搥之則彼痛颭養驢馬者令後
足低於前足使其箕心漸大亦一法也箕心大者力足
自不踹邊撲路凡眼泡上有小窩窩有直筋横筋則強
凡生跛而醫愈者其足之筋必起小珠如豆大以此為
驗老馬食地黃為駒食鼠糞腹脹食雞糞生骨眼飲猿
溺辟瘟其嚙人者以殭蠶塗其喙馬尾後抽轡破者以
蛇蛻燒灰香油調敷或乾摻之破脊以臭溝泥塗之愈
馬駒生布灰作圈駒止圈中謂之新灰拘駒驢馬駒隨
母則知月中月末月初生者在母前月後生者在母後
萬畢曰螢火裹皮置土中馬見之鳴叫不敢行贊寧說
海馬骨在地則馬不肯行吳人呼疾速為飛風唐制風
印右髆飛印左髆正監尚乘局尾側印三花
犬焚艾烟熏其鼻長則捕鼠食竹茹則啞食木鼈則
死廬山紀事曰以苧麻烏頭和豚肉使狗食之則瘖雜
五行志曰白犬虎文畜之至萬石黑犬白耳主富貴黑
犬白前兩足宜子孫白犬黃頭黃犬白尾或白前兩足
皆吉𤨏碎錄曰黑犬能辟伏屍舌青斑者識盜賊無故
掘坑者有災獵犬瘦而長爾雅所謂長喙獫短喙猲獢
也大者曰獒今西洋多有來者狗生七日乃開眼能行
諺曰春臭夏蠅秋靈冬蠢小犬吠不止滴香油鼻中沈
周雜記云狗肝色如泥土臭味亦然故人夜行土上則
肝气動蓋相感也孟詵曰狗膽和通草桂為丸服令人
隠形魏志華佗以狗膽治劉勳女膝瘡出蟲若蛇故人
傳曰白赤犬膽為能辟邪晉元永昌二年訛言蟲病得
白犬膽可救是也楮記室曰至治元年玉案山產小赤
犬羣吠遍野諳厄利亞犬猛一犬可殺一虎遇獅亦不
避也哥而西加產犬能戰一犬可當一騎(暄曰犬以溺記路回嗅而)
(知之)
猫旦暮目睛圓午歛如綫鼻端常冷夏至一日煖病
則磨烏藥灌之生蚤𢷬桃葉觸之黑色者於暗中逆捋
其尾則火見獅子猫灸猪肝與食令毛耏潤凡猫口腭
有浪九浪者能捕鼠提其耳而四足攢者良以長則懶
也亦捕蛙及魚猫若銜物吹耳即放其自番來者有金
眼銀眼有一金一銀者食薄荷則醉一產一子則棄之
一產三四皆雄皆雌不可畜香山隩客有小狗如猴能
捕鼠即蒙頌也本草以蒙頌為蛇非猫食甘草則死乳
子時子病乳少及為屬虎者見皆食其子小猫叫不止
末陳皮塗鼻上凡狗秋生者佳猫春生者佳雌無雄則
求種於牛麯左藏一曰荒年雌猫求雄不得則以斗盛
猫禱於竈前牛糞堆撲三下則胎往不信今果然(暄曰於叫)
(春時按水中三度即胎)
狼狼多籍草草穢亂曰狼籍狼腸直故邊塞以狼矢
為烟鳴則後竅皆沸狼畏圓人解帶作圈狼輙去淮南
曰狼皮在戶羊不敢出羅願曰狗是豺之舅見狗則跪
亦各有所制也
制獅法束晢發蒙記獅子畏鈎戟外紀言利未亞多
獅畏雄雞車輪之聲
制獺法張鷟曰逋川界内養獺插雉尾於獺穴前獺
即不敢出獺肝十二葉應月其皮不著塵垢故貴之
犀似牛而踶腳似象爾雅云兕似牛犀似豕蓋有大
小也水犀皮有珠甲山犀無之其㹀曰沙犀即兕也毛
犀即氂牛昨夢錄曰西夏竹牛角長可偽犀曹昭曰無
粟紋愚按即今所謂交趾大角多黃者也東壁謂郭璞
犀三角一在鼻者為訛傳今按實有鼻角所謂胡帽角
即鼻端骨也甚小全黃而鬉眼甚奘入藥不用止貴黑
尖互詳器用
象吳華視聽抄言鄭文振云象畏烟人以長竿接炬
禦之目惡蠅蚋有日色則不出南方以木鞋置錐覆草
而穽之西海河渚有悉唐水如膏色黑惟牛角盛之不
漏人塗於樹象拂之則不去崑崙奴塗身則乘象而歸
梁翔法師云西域呼象為伽那浮水俯仰合交孕子五
歲乃生鼻肉甚脆鼻端有似爪形者得之可以拾針力
勝磁石其牙以鹽煮之自耎能制怪周禮貫榆是也雲
南人家養象負重潮州象牙小而紅馬挐莫大巴國象
至大其牙有重二百斤者田世臣言象膽有三其二膽
在足其一不在足徐鉉張萱之說可以合徵
虎虎畏尖不越籬虎畏日與梟同畏火愛毛也不棲
高林畏枝上雀糞爛其毛也離山必一吼啞魯有飛虎
長尾奮翅虎來其氣不可當蟲鳥皆伏也虎盜犬彘去
急舂空碓數十聲有以磚塞竈門者有以木覆篩掩碓
口虎即齒酸得犬彘不能食今野人有怒傌奪虎气者
虎置銜物而去蓋虎饑則難犯飽則易制行人張蓋而
虎不犯者蓋虎疑也又有設襁膠布制虎法(中悳曰屈木而藏械)
(發之曰襁膠布虎踏則躁而困樵暄曰虎聞人呵喝聲則伏匿不動守虎侍張及深山採行旅過者恒用此)
(法其食物也依月食首尾中餘以柴掩之)
猿狖猿能以手相接縋厓而下有長尾其臂通與猴
異其云蜼即狖(音又)也狖即猶也蜼今音誄仰鼻長尾雨
則縣於樹而以尾塞鼻蓋一類而分者暖姝由筆曰南
豐有小猿如拳愚在良籌砦見之查與亝言粤東見石
猿如拳舊言猴小猿大不可執也猿有鬚前二足長猴
無鬚前二足與後二足齊
槖駝燉煌西渡流沙雖無水時時有伏流駝知水脈
則不行以足踣地必得泉其曰明駝者以卧地腹不帖
地也塞外有熱風甚毒駞知之則以口入沙拘夷國去
燉煌三萬里其國有駱駝溺金銀鐵器盛之皆漏惟瓠
葉盛之不漏最化物
風生獸抱朴子曰風母似貂青色生南海之火林中
鐵鎚其首乃死其口向風即活十洲云以石菖蒲根塞
鼻乃死一名平猴柯古所云狤&KR2077;即風生獸也范成大
曰風貍如黃猿食蜘蛛拳曲如蝟遇風則飛行空中其
溺及乳醫大風疾效(物類志作猦如獺髓水中生火噴酒即滅物類志作&KR0008;淮南子蝔知)
(雨至物類志作&KR0008;皆訛)
兔物類志曰兔營穴必背邱相通若以馬韉有潤汗
者塞口須臾自出可伺而取之虛舟子曰深山焚月經
帕則兔至後山談叢曰中秋無月則兔不孕蚌不胎蕎
麥不實世兔皆雌惟月兔雄故望月而孕後山謂月中
真有兔乎陰類相感乃其理耳木蘭詩有雄雌兔二語
可瞭然矣兔吐子籠月下則失主物簿云兔環轉腦隠
形其臆異乎宋久夫曰兔有畜者牝牡合十八日即育
跳兔沈括所言塞外跳兔蹷鼠即蛩蛩距虛也金幼
孜北征記言跳兔身兔足鼠前短後長行則跳躍尾長
鼠古諺云鼠中有王凡鼠食亡人目睛則為王劉敬叔
亦云釋道安親至鼠王國鼠大如狗其曰鼠母長三尺
馬踶牛尾如猴有乳此乃異物志之嬾媍獸也貞白載
鼠王大如牛蘇頌以鼴出滄州及胡如牛金樓子云晉
寧大鼠謂之偃牛晉書言宣城出隠鼠如牛驢踶梁書
言倭有山鼠如牛其殆爾雅之鼴山海經倚帝山之獸
乎交趾出飛紅鼠背腹深紅惟肉翼淺黑多伏紅蕉捕
者獲一必得二南中皆佩以為媚藥智按嵇段諸公或
言此為紅蝙蝠或曰紅蝶皆在紅蕉上即一物也范成
大曰粤西香鼠小如指石鼠叀食山豆根(中德曰鼠春夏生子三月)
(則三鼠四月則四五月則五)
制鼠法五行書曰亭部地上土塗屋角鼠不食蠶塗
倉鼠不食榖七夕籠九鼠重土深築之或以荷葉梗牛
蒡子塞穴鼠去道書言寅辰日塞其祝厭乎墨子取黑
犬血塗蟹三月三夜半燒之羣鼠畢集廣義又云黑狗
血和蟹燒諸鼠悉去必有一訛虛舟子曰焚黃鼠糞鼠
畢來儲泳言狼糞黑犬皮與藥燒可引鼠又曰燒鱟而
鼠來(中德曰取大雄鼠割其勢放之滿屋自咬鼠死又養一松鼠彼亦不容羣鼠中通曰桃頭椿皮絲瓜)
(藤棟青葉等分乾末入信一錢燒之鼠自去中履曰用安息蟹黃松鼠等分為末於夜静時焚燒之其鼠若來)
(不得打殺以物盛放土中不復還矣)
麒麟異獸王阮霧靈曰辟邪天禄蓋天鹿也南陽宗
資墓前石天禄有鱗殆即麒麟乎馬觀曰阿丹國產麒
麟前足高九尺餘後足六尺餘項長頭昂虛舟子曰牛
感龍而生麟外紀印弟亞有獸如牛而大如象少低全
身皮甲如鯊皮銃箭不入其骨肉皮角牙踶糞俱藥也
名為罷達蓋麟之類乎罷達喜殺象與馬居水中可數
十日印弟亞即五印度也又有獨角獸能人語解蛇毒
蓋角端也或以為白澤贊寧亦曰銀州出獨步獸如獅
身黃一角有意气麒麟角端仁獸也又有教獸亦仁獸
也形如狐赤白色尾大有君臣父子之别見獸必教之
曉號峰上
鹿麋山鹿陽澤麋陰惟牡有角鹿黃而斑麋色青黑
肉踶下有二竅為夜目其角丫少淮南曰孕女見麋而
子四目也鹿喜食龜與九種草又喜食紙居則環角外
向卧則口朝尾閭以通督脈其曰鹿戴玉而角斑謂其
六十年懷璚於角下也故淡寮稱斑龍焉存中言骨易
長無如鹿角則茸不如角力矣其云陽角補隂陰角補
陽而東坡又言鹿補陽麋補隂當何從乎(中通曰新殺鹿血新梭布)
(兜之不染中履曰麀鹿濯濯好浴浮水故亦食萍本草不必笑陸佃也)
茶首宛委餘編曰茶首音蔡茂神鹿兩頭出永昌郡
其矢可敷瘡毒按博物志作荼&KR0034;機一作蔡余義本草
作蔡苜機聲形互訛耳洱記曰兩頭者似也土人呼為
義希取其糞也雜爼引為邪希
豪猪向謂脊有箭今見田夫守芋而得之彼觸之即
放箭再觸之三觸之而彼气竭矣遂圍擊之芋味麻人
惟彼食之他獸不食也虎亦畏其刺
香貍香貍外腎&KR0034;類也即蒙化府之香髦其陰則一
而囊有四子利未亞有貍似麝臍後有肉囊香滿其中
即病向石上剔出之始安香如蘇合油而黑其貴次於
龍涎
龍蝨漳州人傳中秋前三日海口飛墮龍蝨餘日絶
無食之除面䵟活血少隨老父福寧見之後在姚有僕
署中云自濠鏡來則它處亦出此何漳獨異也蓋是甲
虫大如指頂甲下有翅熏乾油潤去甲翅啖似火魚之
變味漳之異此亦猶廣之食河䖝殆他處不取耳
物理小識卷十
