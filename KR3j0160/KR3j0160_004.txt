物理小識卷四明方以智撰
醫要類
槩幾岐伯曰奇恒之府運气五六周甲實二(燥溼)而一
也臟腑經略槩應十二恒也互根亢承之變奇也脾為
後天本腎為先天本而腎具真水火也交濟則火即元
气矣三部十二動脈分診也寸口巧診也八奇寄診也
李士材闢王叔和而遵内經潛老夫曰兩端代錯而悟
在其中矣(内經上下應難經六表裏蓋關不動而腎命大小腸有互幾焉胎交手之圓圖可徵)一
气而周三隧(宗气榮衛)行二道者也(嗌有兩管二隂出道)四診(望聞問切)而
八切(浮沉遲數滑澁虛實而二十四脈可推也)内外寒熱虛實辨尤要矣(人迎)
(喉旁胃脈气口兩手肺脈也亦可分徵兩手人迎气口論内外則止是外感于風故肝木見症而人迎盛内傷)
(于食故脾胃見症而气口盛寸關尺共九分關前一分仍是肝脾之首耳且論感則不拘六表裏矣如傷寒論)
(胸腹小腹即内經上候上下候下之診也如論胃脈則六脈之和平皆胃也豈定執右關論胃哉對治易曉從)
(治難明況隔二三乎)天時有變地有異候人稟殊而養又殊寧可
執哉要當深究三才之故類應通幾互格物則而歴症
以徵常變乃中節也(運气經絡脈理病症藥性醫方各有常變明其理歴症多自能會通)
(易簡)若一言而終不過調水火順元气耳
中風冬至起坎候八方風從鄉來者長養不則名為
虛賊風害萬物虛者多從背俞中而有中臟中府中血
脈之分其以火以虛以濕以寒以暑以气以食以惡而
中者類中風也凡中風昏倒口抉不開以牙皂半夏細
辛末吹鼻取嚏無嚏則死切辨者閉與脱如牙關緊閉
兩手握固是閉症也(蘇合丸三生飲開之)若口開心絶手撒脾絶
眼合肝絶遺尿腎絶聲如鼾肺絶吐沫直視髮直摇頭
上攛面赤汗出皆脱症也(大灌理中湯及炙臍下或救十一)中臟者滯
九竅脣緩二便閉不能言耳聾鼻塞目瞀其中府者肢
節廢脈浮惡風拘急不仁外有六經形證中血脈者半
表裏但見口眼喎斜半身作痛唯當養血順气(大秦艽湯羌活)
(愈風湯和之)兼證則隨察之
厥常病隂厥益火之原陽厥壯水之主與傷寒異(傷寒)
(陽厥用推陳致新隂厥用附子理中冰炭殊途)陽衰隂湊五指至膝皆寒曰寒
厥(宜六物附子湯)陰衰陽湊令人足下熱甚則循三隂而上逆
曰熱厥(宜六味地黃丸)怒火起肝令血菀於上曰薄厥(宜蒲黃湯)煩
勞擾陽火炎水乾至夏益亢孤陽厥逆如煎曰煎厥(人參)
(固本丸)五尸之气亂人陰陽暴厥如死曰尸厥(宜流气飲蘇合丸)
寒痰迷悶四肢逆冷曰痰厥(宜薑附湯)胃寒吐蚘曰蚘厥(宜烏)
(梅丸理巾湯)中風身温而痰涎多中气身冷而涎亦少總曰
气厥(宜順气散)醉飽感傷著惱食填厥逆宜探吐之經曰上
部有脈下部無脈法當吐又有气暴逆者气復自愈丹
溪治内虛而仆者炙气海而愈(人生命門胞系在臍故丹田气海與腎脈相通)
傷寒仲景書殘矣得陶節菴六書吳綬藴要而明當
分兩門傷寒由皮毛入臟腑初雖惡寒發熱而終為熱
症其人必素有火者中寒直入臟府始終惡寒並無發
熱等症其人必無火者一則發表攻裏一則温中散寒
甚判然也讀傷寒書而不讀東垣書則内傷不明讀東
垣書而不讀丹溪書則陰虛不明讀丹溪書而不讀薛
立齋書則真陰真陽不明補天要論其得源矣温病不
惡寒而渴乃火鬱也虞天民曰傳經傷寒是鬱病岐伯
所謂寒气外凝内鬱轉而為熱汗之則愈是也六鬱用
越鞠丸要當用逍遥散陶五法曰發散解肌和解攻裡
救裏醫宗曰汗吐下温清補類傷寒者或痰(發熱自汗胸滿但頭)
(不痛項不強)或食積(發熱頭痛但身不痛气口緊盛)或虛煩(煩躁發熱但身與頭不痛不惡)
(寒不浮緊)或腳气(足受寒溼頭痛身熱肢節痛便閉嘔逆但腳痛或腫滿或枯細)或内癰(脈浮)
(數若有痛處飲食如常畜膿也胸痛而欬咽乾不渴濁唾腥臭肺癰也小腹重按之痛便數如淋汗出惡寒身)
(皮甲錯腹皮腫急脈滑而數腸癰也胃脘痛手不可近胃脈細人迎盛者胃脘癰也立齋曰癰疽亦與内科同)
(理)其傷風者脈浮緩(發熱鼻塞有汗惡風若素有痰熱而風邪外來則風乘火勢火借風)
(威互相鼔煽也實則汗散虛則固其衛气兼解風邪其治風火之法辛涼外發甘苦内和勿與苦寒)
霍亂内經分溼熱風暑虛實其症忽心腹痛吐泄甚
者轉筋以陽明養宗筋屬胃與大腸吐下亡液故攣縮
也大抵陰陽反戾故以陰陽水飲之浸之(或陳稷湯吐瀉不止可飲)
(米醋)乾霍亂不吐瀉名攪腸沙以土鬱致火擾不可過攻
過熱過寒古方鹽熬童便降火行血也轉筋厥逆當細
察色脈隨經標本施治
火六府迻熱于臟煎熬不已感變熱症最難治也陽
明積熱内爍謂之實熱宜疏利之七情鬱發一臟受傷
則有偏勝之火傳克不行宜虛補其母實瀉其子以勝
復之又有勞役致損真隂隂虛火動宜滋陰以降火其
胃虛過食生冷抑遏陽气於脾謂之火鬱每己午時肌
熱燎如瘧狀宜升陽散火火有隂陽日燈爐龍之異若
五志過極之火驚動血者火起心怒動起肝憂動起肺
思動起脾勞動起腎河間暑火立論欲與仲景傷寒對
講非通論種種也潜草曰百病皆火養生者火兩腎間
動气為元气本而胃中气續之運動即火也勿縱慾以
竭火亦勿服寒以滅火隂平陽秘少火生气此當深參
血外感六气俱使人血溢不獨火也寒气致病者寒
傷榮也果寒鬱血須散之不必滋陰降火之藥向分咳
血𠻳血出肺咯血唾血出腎腎實統之腎脈入肺循喉
挾舌本其支從肺出絡心注胸中夫痰汗血皆水也血
從痰出乃腎水挾相火炎上也寒藥多死溲溺可救然
久用亦損胃須六味湯真隂失守虛陽上泛吐血須八
味湯内傷暴吐急用獨參金匱方用柏葉黑薑艾馬通
煮之不可類推乎衂血出經衂行清道吐血出胃吐行
濁道犀角地黃治衂也無犀角代以升麻此為陽明鬱
火也(衂亦有隂虛火衰者其血必點滴不成流也似症者火不歸元而𠻳喘面紅吐痰血者以八味地黃)
(冷飲之辨訣曰實熱舌胎焦甚則黑假熱有胎必滑渴而不能飲水飲亦少而吐出面赤而嬌隂虛者大小便)
(俱利吐痰必多傷寒者大小便閉也隂虛發熱有似承气症似白虎症須加減八味冷飲之翌日畏寒脈脱乃)
(補其陽若大失血後大發熱須獨參湯辯訣曰陰虛面必赤其渴者腎枮引救也雖渴而舌滑脈數而尺無力)
(或尺洪數而按之必不鼔也若問其服過涼藥則脈亦有力而鼓指矣)
痰人鏡經錢氏解曰痰或咯或𠻳皆從胃出而前管
主气實無别臟津液相通東垣論五臟脾胃以气相通
也飲從外入因脾虛不能運化積于胃中流于腸内動
則漉漉或散於四肢小便不通而成腫滿更有吐酸襍
色者肝木作酸而各臟之邪乘之當健脾清溼利水豈
與痰同治乎潜艸曰吐出塊者胃咯則肺也肺葉細眼
噏气火鬱生痰于細眼内則難出故气管中咯耳王節
齋曰痰之本水也原於腎痰之動濕也主於脾張仲景
曰气虛有痰用腎气丸補而逐之吳茭山諸症辯疑曰
八味丸治痰之本也三陳湯治寒溼痰者停飲之症本
亦在腎(空心服八味九壓以美膳自不泥膈也唯辨痰重濁白沫者為有火其無火者純是清水當以)
(八味丸治其原復以四六君子補脾以制水于脾虛者既補中理中又能以六味八味制水以益母其庶幾乎)
(孔八桂曰一剪梅以治標然大虛則不受鳳膏脊髓滋陰最神胡小范曰虛者進气為妙)
咳𠻳咳有聲𠻳有痰五臟六腑皆有咳約言外感自
肺傳諸臟内傷自諸臟傳肺外入宜辛散内發宜清潤
槩也隨病標本以治之咳主治肺實重脾而尤重腎仁
齋曰肺出气也腎納气也肺為气之主腎為气之本(節齋)
(曰損肺腎真隂者不可服參茋恐陽旺而隂消也自此以黃檗知母為靈丹而終不救矣蓋先當以六味之類)
(補真隂使水升火降隨即以參耆救肺以補腎之母使金水相生則病易愈矣)
喘實喘者寸沉實宜瀉肺虛喘者先覺呼吸短气兩
脇脹滿左尺大而虛宜補腎若寸沉而緊此外感也有
六脈俱伏者鬱也宜發散病機曰諸痿喘嘔皆屬於上
指有餘也東垣辯之謂有不足之症蓋火之有餘水之
不足也(暄曰火被寒鬱則痰生于肺竅迫而气促故喘)
眼耳口喉目具五臟實則肝竅而以腎為主耳則腎
竅也心竅本在舌以舌無孔竅因寄于耳齒則腎主骨
也上下齦屬陽明上痛喜寒惡熱取胃下痛喜熱惡寒
取大腸袒動皆腎也喉嚨舌本則足少隂之絡也標皆
治火本則補水以配火
消渴上消者心移熱於肺中消者内虛胃熱下消腎
也三消皆以治腎為急婁全善云肺病本於腎虛虛則
心寡于畏妄行凌肺而移寒與之故肺病消仲景治渴
而小便反多用八味補腎救肺(不能食而渴者末傳中滿亦寒涼藥所致也能)
(食而渴者必腦疽背癰此膏粱之病也一等渴飲旋吐吐復求飲此隂盛格陽仲景以白通湯加人尿猪胆汁)
(熱煎而冷探之)
瘇痮目窠卧蠶足痙瘇而腹大按之隨手起者水也
膚脹&KR2107;&KR2107;不堅身盡腫皮厚按之窅然不起者气也然
气亦有隨手起水亦有窅然不起者但當辨皮厚色蒼
一身盡腫或自上而下者多屬气若皮薄色澤腫有分
界或自下而上者多屬水其鼔脹與膚脹同唯腹筋起
耳膚脹屬肺鼓脹屬脾其曰蠱脹則血或蟲也(腸覃者瘜内也)
(石瘕者客于子門也石水者多隂少陽少腹腫其脈沉也)五臟六腑皆致腫脹然脾
主運行肺主气化腎主五液不能外此陽症實熱隂症
虛寒先脹内後腫外者實先腫外後脹裡者虛小便赤
大便結者實小便清大便溏者虛滑數有力為實弦浮
微細為虛色紅气粗為實色悴聲短為虛凡實症邪至
必暴每成於數日間虛症積累有漸每成於經月後虛
主益脾兼補命火女先水脹而後經斷者气分也先經
斷而後水脹者血分也先喘而後脹者治在肺先脹而
後喘者治在脾單腹脹而四肢不腫者難愈(舊說螻蛄腰以後通)
(利腰以前斂澁若加麪煮甘遂則頭消頭足消足也劉河間王璆皆塗甘遂而服甘草或酒服黑豆末或露過)
(浮萍薏苡餅酒服之皆治水腫也若有毒結須用白馬溺化見陶潛續記凡腫忌鹽陸丽京曰亦有驟腫而虛)
(者忌以麝蒜熏臍)
膈關噎膈者食到咽膈即出老年有之翻胃者食倍
常而半日即吐關格者粒米不欲食喜飲茶飲即吐大
小便秘丹溪潤血未盡也經曰三陽結謂之膈蓋腎病
而火煎熱結也王太僕曰食入即出是無水也食久反
出是無火也褚侍中曰上病療下以六味料大劑煎引
久服可挽十二東垣曰上焦吐者從气中焦吐者從積
下焦從寒(關格宜回陽反本湯愈後用八味丸肝火嘔酸水用茱連細呷愈後以六味丸調理)
治噎方天竺黃紅桂花葛根槐樹上木耳藕節陳皮
雲夢縣茶各一錢以麥燒酒一大盌入新磁砙内重湯
煮三炷香取出埋土内一夜退火气温飲半杯隨思飲
食餘藥作一日後服完此得之熊伯甘者狗寳主化鴷
咮硫銀權殺蟲墜下耳
瀉閉經曰腎主大小便又曰腎司開闔則大&KR1566;之瀉
與閉皆腎責也東垣脾胃論精未詳大瘕腎泄也命門
衰脾虛寒十全送四神丸褚氏曰精已耗而復竭之則
大小道牽痛(腎虛後重數至圊而不能便必莖中痛或欲小便而大便反欲去而痛也)治法
曰淡滲曰升提曰清涼曰疏利曰甘緩曰酸收曰燥脾
曰温腎曰固澁臨症隨宜而已(丽京曰腎虛者補中湯忌升柴脾弱者八味丸)
(地黃宜減思傷脾者尤宜養心大抵脾胃弱宜四君子有痰六君子寒則理中湯中气下陷宜補中益气湯脾)
(不能化宜八味丸)
小溲通閉大泄小閉與水停心下宜五苓分利若气
迫閉塞不升降者宜升麻提之(渴而小便不利此屬上焦气分用清金之藥如)
(生脈散其肺虛者用補中益气湯如不渴而小便不利此屬下焦血分須滋腎丸)經曰膀胱不
約為遺溺仲景曰下焦不歸則遺溲(不禁者宜兔絲丸鹿茸散)
夢遺治主腎肝立齋發明丹溪所未發專用六味治
夢遺或脾胃不足加補中湯提之有用心過度兼歸脾
湯命門火衰則金瑣正元丹(一等腎不虛而肝經濕熱者莖中痛或痒或腫或挺)
(白物隨溺此筋疝也用龍膽瀉肝湯)
遺精洗法天明忍溲預熱米泔水或椒湯坐其上熏
之乃洗腹及腰極暢气通欲溺便溺其中如此即不痛
一二日洗之不間自愈此方亦可治腹疾
飲食傷有寒熱傷有自倍傷壯者亂食不傷過時不
饑弱者微犯即傷矣膏粱藜藿自不同治寧可以平胃
枳實常飡乎脾胃化物實由真水火而火盛則燥水盛
則溼乃生諸病制其偏而使之平是也補以配之不必
尅削東垣法妙矣要當求水火之本經曰下焦虛乏中
焦否滿欲治其虛則中滿愈甚欲消其否則下焦愈乏
庸醫難措矣參一兩加升麻一錢一服即愈此内經之
妙用也(黃存庵曰肝胃為關最重六脈和皆胃气而肝為心腎關不和則肝木乘脾故宜平肝潛草曰)
(心火生胃戊土命門火生脾已土胃弱宜歸脾湯養心脾衰宜八味)
暑熱症脈盛暑病脈虛東垣分動静言之乘凉食生
冷因暑傷暑為静得之用大順散日中勞役為動得之
用蒼术白虎若元气不足宜清暑益气湯補中湯為當
彼無事飲香薷是招暑也預防者孫真人生脈散夏令
最宜張鳳逵曰傷寒感冬嚴寒温病感春輕寒暑病則
專感夏熱乂況天時地气相乘哉嶺表暑症初起身耎
後乃發熱或嘔或泄或結不可汗下惟宜六和湯(薷朴扁豆)
(木瓜藿香杏仁半夏赤茯甘草弱者加參)
溼雨霧溼气先中榮衛水泥之溼則傷肌肉筋骨血
脈飲食之溼傷脾胃而脾土所化之溼不從外入陽為
濕熱陰為寒溼其症發熱惡寒身重自汗筋骨疼痛小
便澁大便溏腰痛跗腫肉如泥按之不起故在上者微
汗之羌活勝溼湯在下者利小水五苓散大法曰溼淫
所勝助風以平之下者舉之故用升陽風藥即瘥又有
脚气類傷寒發熱惡寒必脚脛間腫痛俱從溼治(隂脚气脛)
(處腫而不紅陽脚气腫而紅)溼熱發黃從鬱治凡溼熱不鬱則不黃
禁用茵陳五苓當用逍遙散
瘴气客气勝復要與地气相變蒸疫者天气也癘者
地气也五嶺以表皆然惟桂林稍和下陽朔平樂則酷
矣以智流離此方且五六年山峭水惡冬暖而春寒秋
熱烈于夏二三月至夏至前溼不可言衣席寘之俄頃
黴見濡潤陰靄沁過枋梲又四時陰雨則暴寒日出則
燥烈瘴從水起與山嵐合黃茆蒸鬱為霧為雨溽熏中
人故候多與暑症類而貌傷寒也瘴气從口鼻入凝聚
胸膈腸胃間熱毒多為病結故類暑症而又與暑别或
觸熱暴寒或水或濕或飲食勞傷怫鬱而發夏發者多
以當此方濕蒸也若司天乘克行亦如秋冬寒斂瘴又
此方之和候也此气中人為熱毒陰藏者不甚感平時
飱泄者不感感者頭痛發熱或痛而不熱或先寒後熱
或先熱後寒有自汗者有忽戰手足冷隨發熱者有忽
熱極暈昏者其初骨乏體軟或無汗微汗煩渴胸否小
溲少大溲溏或嘔又溲若惡寒則洒然毛聳口開此暑
症也頭痛發熱口渴泄瀉目赤咳𠻳此疫症也若是瘴
气本症切脈非弱而散即數而緊關脈必弦心燥口乾
胸滿少食食即惡心舌白或紅目黃或赤小大便澁或
閉晨熱起至午大熱夜半熱稍退而思食次日復然或
一二日即讝語熱時脈八九至熱退又五六至間有六
脈盡無蓋熱傷气則脈散熱毒甚則八九至脈為熱毒
所伏則或有或無俱是常事不足驚也傷寒有一日一
症瘴非誤服藥八九日惟一症多發夏秋與傷寒霄壤
治之惟清上熱解内毒順气通利而已最忌發汗炙火
服蘇合丸蓋傷風傷寒初在皮膚利於發散瘴毒積胸
膈腸胃間何能發散且暑無日不汗何可過發醫誤汗
之胸滿气促熱益甚而汗不休津液乾涸藏府焦枯便
閉腹膨隨用大黃下之而大黃與瘴症不相宜元气益
損溲後愈難汗弱益劇復用熱補則狂躁不止立致敗
亡亡時必目赤唇裂腸脹如鼔萬一得存必潮熱綿延
飲食不進醫又目以痰火治久亦骨立而畢其八九至
後或散或無醫驚以為陰投以桂附即不可救豈不哀
哉受毒者内有結毒燥悶气促大便不通客居感者大
半如此通便熱退而愈土著素啖檳榔有病不可大下
痰裹積於胸脇遂成痰痞天涼則伏暑熱則見非方書
之痞塊也此外專受瘴溼者水腫自利宓山愚者曰審
地气以察天气可也張鳳逵以蒼术炒梔隨症加減當
下者熊膽雄黃各三釐解毒散用多年溺坑磚洗淨火
煅醋淬七次細末之每用三錢涼水澄去滓加蜜調服
之若六一散夏月可服多服則損元滑石須用牡丹皮
湯飛過為佳桂林庫有方書版稼軒年伯印之見寄具
載此方之功(中履曰己丑老父在平樂山中記此瞿年祖式耜為桂林留守相公)
瘧日發瘧間發痎總名痁暑熱留皮膚内腸胃外頭
背肩肢募原府閒經隧界分有舍遇秋而風入或浴因
水气與衛气居旋行相薄腠開邪入則併於陰外無气
故先寒慄不列少陽形症者以太陽開陽明闔而少陽
樞也隂气逆極復出於陽陽實外熱陰虛内熱則喘而
渴極則隂陽俱衰衛气相離故病得休其早晏以風府
循膂日下一節二十二日入脊其气上行九日出缺盆
故日益早其邪中異所則風無常府痎之間日邪内薄
於募原也深則間數日矣(客于六府有時相失列藏證者非真臟也乃藏募之气化)
(證也)温瘧先熱後寒寒瘧先寒後熱癉瘧但熱牝瘧但寒
婁子柔繆仲淳謂總起于風暑盧子繇取凖繩二方(升麻)
(柴胡葛根羌活防風甘草一用石膏知母粳米桃仁紅花猪苓鯪鯉甲)今合而隨症消息
其露藥者散暑也内經惟列刺法岐伯言四時皆有瘧
秋瘧應時者也春夏冬之瘧病形多異耳陸丽京曰瘧
故不一亦未可執風與暑陰氏曰初瘧寒熱往來少陽
症小柴胡為主寒多者加桂枝癉瘧但熱白虎加桂枝牝
瘧但寒蜀漆散主之弦數者多熱弦遲者多寒弦小緊
者可下弦遲者可温弦緊者可發汗及鍼灸弦促者風
痰發也以飲食消息止之(青皮飲治秋瘧有鬱痰艸果飲前方不應當以補中益气)
(湯倍柴胡加半夏生薑立齊方用參一兩煨薑五錢其腎真陰虛者寒如冰熱如烙惟面赤如脂渴欲飲水者)
(以六味地黃加柴芍桂荎截以常山熟製&KR0693;吐臍貼麝硃皆實者可受也或加首烏鼈甲牛膝良薑)
㿃下經名腸癖(即痢也)局方與復庵例行辛熱河間與
丹溪專用苦寒即仲淳必用白虎亦非也謂夏秋因暑
溼蒸熱鬱固也彼因熱求涼過吞生冷者多矣壯而傷
於天者鬱熱居多弱而傷於人者隂寒為甚細詳虛實
則寒熱愈明矣脹滿惡食急痛懼按者實也煩渴引飲
喜冷畏熱者熱也脈強而實數而滑者實熱也外此皆
虛寒矣但以渴為實熱乎瀉下亡液則津涸上渴更當
以喜熱喜冷分之以腹痛為實熱乎痢傷腸胃膿血剥
膚故痛更當以痛之緩急按之可否藏之陰陽腹之脹
不脹脈有力無力分之以小便赤短為實熱乎水從痢
去溲必不長液以陰亡溺因色變更當以便之熱不熱
液之涸不涸色之澤不澤分之以裏急後重為實熱乎
气陷則倉廩不藏陰亡則門戶不閉更當以病之新久
質之強弱脈之盛衰分之痢而瀉腎傳脾輕瀉而痢脾
傳腎重腎為胃關開竅二陰故久痢必損腎若命火衰
必用桂附救脾母復真元食乃進也
治神為上内經曰慧然獨悟冥冥治神五藏五志猶
五行之相生克也心喜甚則狂散以腎之恐勝之太恐
則傷腎以脾之悲思轉之思甚則殗以肝之怒發之太
怒則激以肺之憂斂之太憂則失神以心之喜起之宋
文摯怒以登床而齊王痊丹溪以一怒一喜愈女病皆
此理也神藏心心不受病亦不受治惟恬淡以養之
偏勝則變素問曰五味入胃各歸其所喜故久而增
气物化之常也气增而久則偏勝致傷夭之由也故曰
用毒藥者衰其半而止藥不必盡劑也黃連苦參久服
反熱當歸蓯蓉單服反泄人身以陽為主固不可無事
服寒涼即峻補燥烈亦勿久服視宜互制可耳況以根
情火馳之體求服食以縱欲噫末世變症豈盡藥之咎
哉
气熏法鼻受天气以養陽口受地味以養陰無形相
感惟气通之熏熨外治所從來矣(唐許胤宗初仕陳遇柳太后病風口噤乃)
(造黃茋防風湯置床下其夕得語陸曮遇産婦病死胸尚熱以紅花沸湯熏而甦廬州王守道風噤王克明熾)
(炭燒地洒以藥蒸之而甦)靈樞以蜀椒乾薑桂心淳酒漬絮置馬矢
煴中五日暴乾再漬盡汁以巾炙而熨寒痺三十遍而
止凡刺熨之此其例也偏枯以蠶沙袋蒸鬱喎斜焚皂
角以逐外邪熏乳香以潤血脈内痔以紅藤龜甲烟熏
而飲之比天膏能治百病燒鐵淬醋以醒噤口之痢焚
返魂香以驅一時之疫或點眼或貼臍或下𨗳或塗足
心或按摩非至理乎(中通曰口瘡舌刺足心塗三建或塗蒜塗&KR0034;麻為吸下也康樂山居)
(賦曰三建異名而同出川烏建上附子建中天雄建下)
形治气治神治在藥之先而妙循經絡形治莫妙于
按摩循其上下經絡井俞以木為員卵鍼内外轉而按
放蓋與鍼同法也气治在乎運轉以呼吸為槖籥或放
气以出邪或閉气以專注通關熟行其效甚捷久行積
騐其病亦輕神治者放下而已内經五气護身亦用先
想蓋心之所在气即注之視病所由宜升宜降或作水
觀火觀皆借意以默運心息相依循五十營周流旋元
坎離交濟此固然之符也(暄曰五禽之戲形治也竹弓放沙小兒推拏俗有通者吐)
(納抽添气治也熏蒸亦其遺意林龍江以噓呵呬吹呼順時却疾然散气服气數調當知胎踵閉气伏气以和)
(定者生生之門也神治則静坐凝神視病何起屬何臟腑循經絡而運散之寒思火燥思水先對治徐從治足)
(以起死但須專一耳秘法按患者之脈存神注彼身中如治已病久久效矣人苦不信心即不能一气何由調)
(故吾師只曰放下放德曰轉河車注丹田閉气伏气不悟下反有成病者)
固濟法十六錠金最要存陰蹻扼莖如忍&KR1566;久則止
遺
升提降散須視其體人知降散宜慎不知升提亦宜
慎也東垣補中益气湯用柴胡提左升麻提右固妙蓋
為脾胃中气不足而肝腎有餘者設也若腎虛者不任
升提而火因上騰則别感而成上下横決之埶矣(陸丽京言)
(之甚晰)
丹汁神隠云丹砂一斤石胆二兩硝石四兩以小口
磁罐漆固其口埋地七七日出視成水味苦可食若未
化再埋用竹筒盛之亦可取曾青水亦同丹砂不用石
胆而用澒二兩
伏藥卵凡藥以銀為卵小蓋開合納藥而漆閉之置
衆雞卵中令雞伏之足七七數(或歴數雞)其行气益人甚靈
或日暴之温火養百日亦可要以雌伏感化為妙臞仙
曰别養雞雌雄白者得其卵扣出黃白取丹砂研和入
之蠟封其口還令白雞同子菢之雛出藥成和以蜜服
或以雄黃同雞子和而封固微火三日夜皆此意也
感症視小&KR1566;證治凖繩曰感寒熱專論小便當下之
症小便必黃短若清長是寒且直腸内必有溏自通矣
潛草曰有泄久為寒而小便亦黃者決無小便清長而
為内熱者
鍼灸槩鍼經曰粗守形上守神粗守關上守機機不
離空不可挂髮呿吟至微秋毫在目手如握虎鍼耀而
勻波隴不起(温晴淖液忌月廓空)迎之(針頭朝源逆之為瀉)隨之(針頭從流順之為補)
以意和之畢矣纔針(頭大末銳)員針(如卵揩摩分間)鍉針(如黍按脈)鋒針
(三隅)鈹針(如劍取膿)員利針(如釐取暴)毫針(蚊䖟喙)長針(取遠痺)大針(挺員)
(寫水)官針九也輸刺(藏腧)遠道刺(病上取下刺府腧)經刺(結絡經分)絡刺
(小絡)分刺(分肉)大寫刺(鈹膿)毛刺(浮痺)巨刺(左取右右取左)焠刺(燔)九刺
也偶刺(如雙刺背與心)報刺(刺痛無常)恢刺(恢筋急)齊刺(直一傍二)揚刺(正一)
(旁四)直刺(引皮)輸刺(直入直出)短刺(骨痺)浮刺(傍入浮之)隂刺(寒厥)傍刺(直一)
(旁一)贊刺(出血)十二節也又有半刺豹文刺關刺合骨刺與
輸為五(王九達曰井榮輸經合二十七气行在五腧)繆刺左右繆也(巨刺經繆刺絡)
正統時徐鳳述竇漢卿曰刺陽斜卧刺隂正立口藏比
火手循捫機下貴遲急傷血出貴緩急傷气三才(皮天肉人)
(骨地)八法(燒天火化天涼隂中陽陽中隂子午進气留气抽添又有飛經走气)皆神定气隨
而候運也禁針二十二穴禁灸四十五穴大氐針泄气
故熇熇漉漉忌之灸補而弱難養火因窮其故而徵幾
焉醫可昧乎(公孫衝脾内關隂維心包臨泣帶胆外關陽維三焦後谿督小腸申脈陽蹻胱照海)
(隂蹻腎列缺任肺此八脈統也越人維會起厥李氏巨闕解頭肩井曲池甄權申臂縣鐘環跳華陀救躄秋夫)
(腰俞針鬼王纂交俞出妖肝俞命門開瞽少陽交别醫聾皆其類也今有子午針瓊瑤針)
外科起類寒熱而脈浮數有痛症可辨也陳若虛正
宗悉矣先發内托輕者可消發背須用參與鯪甲蟾酥
若止藉羌活則空耗元氣而毒不散也最忌寒涼誤則
難捄疔痛牽心必有紅絲須截絲路針疔者蟾酥作米
入之外封以膏隔日必且發裂後可拔其疔根也疽有
忌鐵者(水疔忌水火疔忌火)塗藥忌冰片(片惟用治喉痺)癰則可白蠟而
熨化之加蠟加熨其效甚神灸以艾蒜引毒出也劉宗
厚曰瘡成漏者浸附子切大片艾灸之(仍服内托之劑隔日再灸附子)
(則肌肉長矣丹溪别秘以硫麪蒜作餅而艾灸之初起服梅花點舌丹或仙苗散)
痘胎毒也有終身不出者神痘法丸痘汁納鼻呼吸
即中矣(或取衣被久傳二三十人即有一惡須易新九痘出不善以火焠而遏之)發必中指
冷以包焦也指視三關要以脈驗(孩可一指)清江聶久吾(尚恒)
悉矣毒惟放出最忌寒涼(柴胡茯苓俱不可用解毒間用黃連而必不可黃芩)秘
法鳳胎丹妙托胎毒(伏卯將雛者)氣虛以雞血虛以鵝(灌漿浴水)
(楊湯或焙白水牛耳中蝨或云此蝨先三服之即不出痘)一菴曰初生抉兒口中血
塊(啼則入腹)煎臍燒末每一分辰砂半之乳塗兒口越日遍
身粟粟然徐結一皮而終身不出痘矣神哉非瑣瑣蒲
萄所及也小兒蒸變唇泡耳泠為徵不必服藥
面部庭者首面闕上(眉心以上)咽喉闕中肺下極(目間山根)心
直下(相家年壽)肝肝左膽下者(凖頭面王明堂)脾方上(鼻隨)胃中央(迎香)
(外顴骨下)大腸挾大腸(頰上)腎(附脊故應兩頰)當腎者臍面王以上(兩顴)
(内)小腸面王以下(人中)膀胱子處顴肩也顴後臂臂下手
目内眥上(闕下兩旁)膺乳挾繩而上(頰外曰繩)背循牙車以下股
中央(兩牙車中)膝膝下脛脛下足巨分(口旁大紋)股裏巨屈(頰下曲骨)
膝臏(青黑痛黃赤熱白寒要在庭闕明堂蕃蔽壁基喜潤澤惡滯晦色脈生王乘襲其常也醫當詳内經)
(而會通之乃可用針與藥)
進气病大虛者進气可復銀管入孔使隂人呵之勿
吸也尋常腰眼諸處可隔幅呵妙于火膏但勿當臍
轉輪眼曰命門與七節命門司開闔也藏系心包必
心主動而焦火乃發也目垂簾則神向内矣觀而嚥消
心也妙在放下耳注神丹元會隂不即不離則熏蒸上
泝自轉其灌輸之輪矣宗气一輪榮一輪衛一輪維蹻
交成斜輪帶為平輪衝為胸腹中上下之輪皆槖籥于
呼吸而旋焉心和气平則諸輪自轉如走馬燈得火也
張紫陽曰八奇脈屬隂神可以陽气衝開而陰蹻為先
坎督任衝要知西南坤地(尾閭前膀胱後小腸下靈龜上)逐日所生气
根產鉛處也河車積熏依周忍提兹為籥耳悟真曰得
之亦捐知其故乎
畜病
猫病灌烏藥水為人踏灌蘇木湯
雞病灌真麻油
狗病調平胃散或用巴豆卒死用葵根塞鼻可汗膿
癩用百部塗蟲蠅咬用麻油塗
猪病割尾尖去血疫則蘿匐葉食之耳皮納巴豆即
瀉瀉止去豆
羊病夾蹄火燒鐵篦將羖羊脂烙上勿令入水疥癩
用藜蘆根湯洗之仍以末塗或用鍋底墨及鹽桐油勻
塗之中水先以水洗眼及鼻次用鹽湯注鼻内
牛病肩爛緜絮灰𫝊漏蹄以紫草猪脂鐵篦烙之傷
熱用胡麻葉汁灌癩用杜衡藜蘆末塗疫熱葛竹葉蒼
术蕉汁灌之或加大黃鼻頭無汗加麻黃口出血加蒲
黃脹用燕子屎噎用皂角末吹鼻身生蟲搗當歸浸醋
塗之
馬病馬急黃黑汗取舊靴頭皮浸汁灌不效用大黃
當歸鹽水灌之或鍼破馬尾尖出血胞轉腸結以硝灌
之或用細辛防風芍藥鹽水灌後用芒硝鬱金大青酒
油灌之或以小兒尿和水灌之或搗蒜内小便孔中蟲
嗓者醬清灌鼻重者葶藶子桑白皮大棗湯灌脊瘡黃
丹敷忌風破脊尿泥塗傷水燒人髮熏兩鼻或用川草
烏白芷胡椒皂角吹鼻疥用皂莢米泔洗樗根麻油塗
或巴豆膩粉麻油塗啌喘大麻子飼
鴿病用古壁螺殼續隨子銀杏搗為丸飼之
鶴病宜用蛇鼠及大麥煮熟飼之
龜病宜用蚯蚓蛇及飯喂之
鹿病宜用鹽拌料豆喂之常以料豆艸喂之亦佳
猿病蘿匐喂之
醫南禽發風鸚䳇八哥白鷳錦雞孔雀之類或發風
不食上有一肉味圓如荳大以針挑破之則立愈右尾
尖上即所謂壺也鸚䳇縣烟處體癢自啄飼以陳皮水
孔雀病飼以鐵水凡鳥疾飼以麻油子
物理小識卷四
