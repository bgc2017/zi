新刊新語序
漢班固論列劉向父子所校書為藝文志又
即歆所奏七略中序六藝為九種首之以儒
家者流稱其出於司徒之官游文於六經之
中留意扵仁義之際宗師仲尼以重其言雖
未必盡然要亦有近似者矣書凢五十三家
而陸賈新語十二篇實存焉予讀其書信固
之知言又嘆司馬遷之雄於文也遷傳賈拜
大中大夫時時前說稱詩書高帝罵之曰乃
公居馬上得之安事詩書賈曰馬上得之寧
可以馬上治乎湯武逆取而以順守之文武
並用長久之術也昔者吴王夫差智伯極武
而亡秦任刑法不變卒滅趙氏鄕使秦以并
天下行仁義法先聖陛下安得而有之帝有
慙色謂賈曰試為我著秦所以失天下吾所
以得之者及古成敗之國賈凢著十二篇今
其書不下數千言而其要旨不越遷數言扵
是乎知遷之雄於文序事覈而眀可指也然
遷尚豪狹喜縦横而稱其固辨士固稍知重
儒術既列其書扵儒又贊其身名俱榮為優
扵&KR1073;婁建通軰賈亦有以自致之哉故知人
不可以無所見有所見必不能掩矣先儒議
其逆取順守之說及秦雖行仁義不可及者
秦漢辨士豈足及此要之亦為高帝既定天
下而言之耳其書亦不復見此論豈遷以已
見文餙其說而致然歟若其两使南粤調和
平勃以平諸吕自為大有功於漢其識見議
論非惟椎埋屠狗之軰所不及而一時射利
賈友採芝綿蕞之徒亦豈可企哉其書所論
亦正且多崇儉尚静䓁語似亦有啓文景蕭
曺之治者但無叚落條理如先儒所論賈誼
之失自是當時急於論事動人主聽不暇精
擇渾融觀遷謂其每奏一篇帝輒稱善其稱
新語又出於他人可見其随時論奏非若後
世之著述次苐成一家言也其所分篇目則
固所稱向輒條其篇目撮其旨意奏之者必
非其所自定然其言既與遷傳合而篇次至
于今不訛且雄偉粗壮漢中葉以来所不及
其為真本無疑秦漢之書傳至于今無訛妄
如此者良亦鮮哉方今承平既久文章熾興
有識者或病其過於細而弱也故往往搜秦
漢之佚書而梓之然辨鍳未精以偽為真則
害道壊教亦有之矣予竊病焉適過桐鄕訪
宗合族而得其令莆陽李君梓是書見眎予
素聞李君學博意誠履樸守謙而敏扵政事
今觀是益可見其見之明而擇之精也樂書
諸其首君名廷梧字仲陽以已未進士来已
二年此又仕優而學之一端云
皇明弘治壬戌歲日長至翰林
國史脩撰儒林郎華亭錢福序
