江村銷夏錄藝術類一(書畫之屬)
提要
(臣)等謹案江村銷夏錄三卷
國朝高士竒撰士竒有春秋地名考略已著錄
是編乃其於罷歸平湖之日以所見法書名
畫攷其源流記其絹素長短廣狹後人題跋
圖記一一誌載彙為一書體例頗與鐵網珊
瑚清河書畫舫相似惟間加評定之語又以
己所作題跋一㮣附入稍有不同然所錄皆
以親見為定則視二家為詳審矣錄中書畫
卞永譽式古堂彙考已並載無遺蓋即從士
竒此本錄入其鑑賞之精為收藏家所取重
亦槩可見也所記自晉王羲之及明人文沈
諸家皆具惟董其昌舊跡悉不登載其凡例
云董文敏書畫另為一卷此本無之殆當時
未及刊行歟乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
江村銷夏錄原序
雲霞之變幻嵐之光水之色四時之繁花好鳥有之不
適於用造物者亦不以是供世用而無之則天地與四
時若受其黮闇顧是數者俗之人莫之好也惟夫曠達
之士之有以樂乎此者則私之以為耳目之娛方數者
之接於吾也取焉而不窮玩焉而不厭而吾未嘗有也
及其歘然而斂飄然而逝而吾未嘗無是謂以無有為
有以無有為有則數者皆足以悦吾而不為吾累書畫
之於人亦然而固者或執之以為有則陋已彼烏知夫
天下之物凡聚者之必散耶又烏知夫聚者未始非失
而散者未始非得耶又烏知聚者之未常得而散者之
未常失耶詹事江邨先生曠達者也先生以殊才遭逢
聖天子不世之遇槖筆入儤
禁庭備
顧問十有餘年一旦乞身而退優游北墅潄清泉枕白
石跡與樵夫田叟狎而欣然樂之暇日取所見法書名
畫攷其源流詮次其甲乙如干卷題曰江村銷夏錄而
其自序以謂世人竭貲力以事收畜與決性命以饕富
貴縱嗜慾以戕生者何異覽此者當作雲烟過眼觀嗟
乎先生之言盖幾於道矣其視功名富貴古今智勇之
所爭史冊之所傳鍾鼎旂常之所烜耀亦苐如雲霞嵐
光水色四時花鳥之忽有忽無於天壤之間而無所蔕
芥而况書畫之區區者與書来屬予序予不辭而序之
盖深有慕乎先生之為人也商丘宋犖撰
長夏掩關澄懷默坐取古人書畫時一展觀恬然終日
間有挟卷軸就余辨真贋者偶遇佳蹟必詳記其位置
行墨長短闊隘題跋圖章藉以自適然寧慎無濫三年
餘僅得三卷名曰江邨銷夏錄歐陽公所云晚知書畫
真有益也曩在
大内伏見晉唐宋神品不啻天球弘璧惜未記其尺寸
錄其跋尾而海内諸家之所收藏則又不能一一目覩
今姑略之其所錄者皆余親經品第足資鑑賞者也近
代鐵網珊瑚清河書畫舫二編亦載世間名筆而多未
精詳恐尚有傳聞之病世人嗜好法書名畫至竭資力
以事收蓄與決性命以饕富貴縱嗜欲以戕生者何異
覽此者當作煙雲過眼觀康熙癸酉夏六月江邨高士
竒識
自詹事之書出稍損益之不可雖有大駔鉅狡伎將安
施哉詹事曩在
内廷久
御府圖書資以鑒賞者歴歴猶能記憶而不著於錄或
疑不言温樹之義然宋之米友仁元之柯敬仲皆嘗奉
詔旨題書畫每言之不敢詳此詹事第於退居之暇先
以江邨所見錄之書成於康熙三十有二年六月故以
銷夏名編予以是年九月作序印行之頃實藉以為負
暄之助焉秀水朱彝尊序
凡例
一海内名蹟收藏家甚夥未寓目者不敢妄載凡經
評閱隨見隨錄編次不以時代亦未敢輕為甲乙
一晉唐以来書畫所存名蹟無幾其有鐵網珊瑚清
河書畫舫諸書所已載者偶以得見仍為登錄非
與之重複也
一古来書畫名家前人俱已識其爵里兹錄不贅
一前人所書古文辭已見刻本者槩不錄惟記其欵
識跋語而已其中與世本異同者則詳錄以備攷
訂
一是錄以標目尺度評語為主本文欵識為第二故
下一字題跋又下一字至於圖記不能摹入但用
楷字加圈以别之其間文字損蝕難辨者亦著方
圈不敢謬為增益
一錄中間有一二為向日所藏同人題語後附小詩
或為人作跋者今仍存之
一明代名家不啻數十而文沈唐仇諸君為尤著然
贗本實多後人難辨今遇真蹟必為存錄
一董文敏公書畫為近代第一所見真蹟甚多另為
一卷
