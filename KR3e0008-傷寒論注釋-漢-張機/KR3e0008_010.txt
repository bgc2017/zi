刻傷寒論序
新安篁南江瓘撰
序曰毉自軒岐之學不傳惟素難二書又多舛
缺遺文奥旨代寡玄參末學昧於原本任疑用
獨而經乃樊亂逮後漢張長沙氏始因素問熱
論廣伊尹湯液肆爲論說發其疑義而經復一
明旣而撰次於王叔和註釋於成無巳厥後龐
朱韓許之流因亦互有開發提綱揭要無越乎
吐汗下温四法而已盖一證一方萬選萬中廻
生起死千載合符陶隱居稱爲群方之祖孫真
人嘆其特有神功豈無徵哉然方土異宜古今
殊運隂陽虚實之交錯其候至微發汗吐下之
相反其禍至速兼以庸工固滯迷誤弗省致微
痾成膏肓之變沉痼絶蘇起之望有由然矣大
都此書條貫雖明詞旨雅奥時俗難入具眼幾
何故毉門罕讀鬻者莫售矧張經王傳又往往
反覆後先魯魚相雜板本漫缺好古者致憾于
斯嗟乎脉訣出而脉經隱百問行而傷寒論乖
譬之俗儒專誦時文而昧經傳其失均也汪子
希說氏以慱雅名家慨俗學之惛迷愍烝民之
夭札出其家藏善本視汪處敬氏三復讐校乃
命入梓而問序於余余故以多病好毉而未能
也然躭味仲景之論有年矣輙援古炤今遡其
流委于卷後且以嘉二子之有功於長沙也學
者誠能潜精斯籍討其指歸斯可以凌駕前賢
仁壽當代矣
嘉靖乙巳之吉
