註解傷寒論卷第六
漢張仲景著晉王叔和撰次
宋成無已註明汪濟川校正
辨太隂脉證并治第十
太隂之爲病腹滿而吐食不下自利益甚時腹自
痛若下之必胷下結鞕
太隂爲病陽邪傳裏也太隂之脉布胃中邪氣
壅而爲腹滿上不得降者嘔吐而食不下下不
得升者自利益甚時腹自痛隂塞在内而爲腹
痛者則爲常痛此陽邪干裏雖痛而亦不常痛
但時時腹自痛也若下之則隂邪留於胷下爲
結鞕經曰病發於隂而反下之因作痞
太隂中風四肢煩疼陽微隂澁而長者爲欲愈
太隂脾也主營四末太隂中風四肢煩疼者風
滛末疾也表邪少則微裏向和則澁而長長者
陽也隂病見陽脉則生以隂得陽則解故云欲
愈
太隂病欲解時從亥至丑上
脾爲隂土王於丑亥子向陽故云解時
太隂病脉浮者可發汗宜桂枝湯
經曰浮爲在表沉爲在裏太隂病脉浮者邪在
經也故當汗散之
自利不渴者屬太隂以其藏有寒故也當温之宜
服四逆軰
自利而渴者屬少隂爲寒在下焦目利不渴者
屬太隂爲寒在中焦與四逆等湯以温其藏
傷寒脉浮而緩手足自温者繋在太隂太隂當發
身黃若小便自利者不能發黃至七八日雖暴煩
下利日十餘行必自止以脾家實腐穢當去故也
太隂病至七八日大便鞕者爲太隂入府傳於
陽明也今至七八日暴煩下利十餘行者脾家
實腐穢去也下利煩燥者死此以脾氣和逐邪
下泄故雖暴煩下利日十餘行而利必自止
本太陽病醫反下之因而腹滿時痛者屬太隂也
桂枝加芍藥湯主之
表邪未罷醫下之邪因乘虚傳於太隂裏氣不
和故腹滿時痛與桂枝湯以解表加芍藥以和
裏
太實痛者桂枝加大黃湯主之
大實大滿自可除下之故加大黃以下大實
太隂爲病脉弱其人續自便利設當行大黃芍藥
者宜减之以其人胃氣弱易動故也
腹滿痛者太隂病也脉弱其人續自便利則邪
雖在裏未成大實欲與大黃芍藥攻滿痛者宜
少與之以胃氣尚弱易爲動利也
辨少隂病脉證并治第十一
少隂之爲病脉微細但欲寐也
少隂爲病脉微細爲邪氣傳裏深也衞氣行於
陽則寤行於隂則寐邪傳少隂則氣行於隂而
不行於陽故但欲寐
少隂病欲吐不吐心煩但欲寐五六日自利而渴
者屬少隂也虚故引水自救若小便色白者少隂
病形悉具小便白者以下焦虚有寒不能制水故
令色白也
欲吐不吐心煩者表邪傳裏也若腹滿痛則屬
太隂此但欲寐則知屬少隂五六日邪傳少隂
之時自利不渴者寒在中焦屬太隂此自利而
渴爲寒在下焦屬少隂腎虚水燥渴欲引水自
救下焦虚寒不能制水小便色白也經曰下利
欲飲水者以有熱故也此下利雖渴然以小便
色白明非裏熱不可不察
病人脉隂陽俱緊反汗出者亡陽也此屬少隂法
當咽痛而復吐利
脉隂陽俱緊爲少隂傷寒法當無汗反汗出者
陽虚不固也故云亡陽以無陽隂獨是屬少隂
内經曰邪客少隂之絡令人嗌痛不可内食少
隂寒甚是當咽痛而復吐利
少隂病欬而下利讝語者被火氣劫故也小便必
難以強責少隂汗也
欬而下利裏寒而亡津液也反以火劫強責少
隂汗者津液内竭加火氣煩之故讝語小便難
也
少隂病脉細沉數病爲在裏不可發汗
少隂病始得之反發熱脉沉者爲邪在經可與
麻黃附子細辛湯發汗此少隂病脉細沉數爲
病在裏故不可發汗
少隂病脉微不可發汗亡陽故也陽已虚尺脉弱
濇者復不可下之
脉微爲亡陽表虚不可發汗脉弱濇爲亡陽裏
虚復不可下
少隂病脉緊至七八日自下利脉暴微手足反温
脉緊反去者爲欲解也雖煩下利必自愈
少隂病脉緊者寒甚也至七八日傳經盡欲解
之時自下利脉暴微者寒氣得泄也若隂寒勝
正陽虚而泄者則手足厥而脉緊不去今手足
反温脉緊反去知陽氣復寒氣去故爲欲解下
利煩燥者逆此正勝邪微雖煩下利必自止
少隂病下利若利自止惡寒而踡卧手足温者可
治
少隂病下利惡寒踡卧寒極而隂勝也利自止
手足温者裏和陽氣得復故爲可治
少隂病惡寒而踡時自煩欲去衣被者可治
惡寒而踡隂寒甚也時時自煩欲去衣被爲陽
氣得復故云可治
少隂中風脉陽微隂浮者爲欲愈
少隂中風陽脉當浮而陽脉微者表邪緩也隂
脉當沉而隂脉浮者裏氣和也陽中有隂隂中
有陽隂陽調和故爲欲愈
少隂病欲解時從子至寅上
陽生於子子爲一陽丑爲二陽寅爲三陽少隂
解於此者隂得陽則解也
少隂病吐利手足不逆冷反發熱者不死脉不至
者灸少隂七壯
經曰少隂病吐利躁煩四逆者死吐利手足不
厥冷者則陽氣不衰雖反發熱不死脉不至者
吐利暴虚也灸少隂七壯以通其脉
少隂病八九日一身手足盡熱者以熱在膀胱必
便血也
膀胱太陽也少隂太陽爲表裏少隂病至八九
日寒邪變熱復傳太陽太陽爲諸陽主氣熱在
太陽故一身手足盡熱太陽經多血少氣爲熱
所乘則血散下行必便血也
少隂病但厥無汗而強發之必動其血未知從何
道出或從口鼻或從目出是名下厥上竭爲難治
但厥無汗熱行於裏也而強發汗虚其經絡熱
乘經虚迫血妄行從虚而出或從口鼻或從目
出諸厥者皆屬於下但厥爲下厥血亡於上爲
上竭傷氣損血邪甚正虚故爲難治
少隂病惡寒身踡而利手足逆冷者不治
針經曰多熱者易已多寒者難已此内外寒極
純隂無陽故云不治
少隂病吐利燥煩四逆者死
吐利者寒甚於裏四逆者寒甚於表躁煩則陽
氣欲絶是知死矣
少隂病下利止而頭眩時時自冒者死
下利止則水榖竭眩冒則陽氣脫故死
少隂病四逆惡寒而身踡脉不至不煩而躁者死
四逆惡寒而身踡則寒甚脉不至則真氣絶煩
熱也躁亂也若憤躁之躁從煩至躁爲熱來有
漸則猶可不煩而躁是氣欲脫而爭也譬猶燈
將滅而暴明其能久乎
少隂病六七日息高者死
腎爲生氣之源呼吸之門少隂病六七日不愈
而息高者生氣斷絶也
少隂病脉微細沉但欲卧汗出不煩自欲吐至五
六日自利復煩躁不得卧寐者死
隂氣方盛至五六日傳經盡陽氣得復則愈反
更自利煩燥不得卧寐則正氣弱陽不能復病
勝藏故死
少隂病始得之反發熱脉沉者麻黃附子細辛湯
主之
少隂病當無熱惡寒反發熱者邪在表也雖脉
沉以始得則邪氣未深亦當温劑發汗以散之
麻黃附子細辛湯方
麻黃(二两去節甘熱)細辛(二两辛熱)附子(一枚炮去皮破八片辛熱)
内經曰寒滛於内治以甘熱佐以苦辛以辛潤
之麻黃之甘以解少隂之寒細辛附子之辛以
温少隂之經
右三味以水一斗先煑麻黃减二升去上沫内藥
煑取三升去滓温服一升日三服
少隂病得之二三日麻黃附子甘草湯微發汗以
二三日無裏證故微發汗也
二三日邪未深也旣無吐利厥逆諸裏證則可
與麻黃附子甘草湯微汗以散之
麻黃附子甘草湯方
麻黃(二兩去節)甘草(二两炙)附子(一枚炮去皮)
麻黃甘草之甘以散表寒附子之辛以温寒氣
右三味以水七升先煑麻黃一兩沸去上沫内諸
藥煑取三升去滓温服一升日三服
少隂病得之二三日以上心中煩不得卧黃連阿
膠湯主之
脉經曰風傷陽寒傷隂少隂受病則得之於寒
二三日已上寒極變熱之時熱煩於内心中煩
不得卧也與黃連阿膠湯扶隂散熱
黃連阿膠湯方
黃連(四两苦寒)黃芩(一两苦寒)芍藥(二两酸平)
鷄子黃(二枚甘温)阿膠(三两甘温)
陽有餘以苦除之黃芩黃連之苦以除熱隂不
足以甘𥙷之鷄黃阿膠之甘以𥙷血酸收也泄
也芍藥之酸收隂氣而泄邪熱
右五味以水五升先煑三物取二升去滓内膠烊
盡小冷内鷄子黃攪令相得温服七合日三服
少隂病得之一二日口中和其背惡寒者當灸之
附子湯主之
少隂客熱則口燥舌乾而渴口中和者不苦不
燥是無熱也背爲陽背惡寒者陽氣弱隂氣勝
也經曰無熱惡寒者發於隂也灸之助陽消隂
與附子湯温經散寒
附子湯方
附子(二枚破八片去皮辛熱)茯苓(三两甘平)人參(二两甘温)
白术(四两甘温)芍藥(三两酸平)
辛以散之附子之辛以散寒甘以緩之茯苓人
參白术之甘以𥙷陽酸以收之芍藥之酸以扶
隂所以然者偏隂偏陽則爲病火欲實水當平
之不欲偏勝也
右五味以水八升煑取三升去滓温服一升日三
服
少隂病身體痛手足寒骨節痛脉沉者附子湯主
之
少隂腎水而主骨節身體疼痛支冷脉沉者寒
成於隂也身疼骨痛若脉浮手足熱則可發汗
此手足寒脉沉故當與附子湯温經
少隂病下利便膿血者桃花湯主之
陽病下利便膿血者恊熱也少隂病下利便膿
血者下焦不約而裏寒也與桃花湯固下散寒
桃花湯方
赤石脂(一斤一半全用一半篩末甘温)乾薑(一兩辛熱)
粳米(一升甘平)
濇可去脫赤石脂之濇以固腸胃辛以散之乾薑
之辛以散裏寒粳米之甘以補正氣
右三味以水七升煑米令熟去滓温服七合内赤
石脂末方寸匕日三服若一服愈餘勿服
少隂病二三日至四五日腹滿小便不利下利不
止便膿血者桃花湯主之
二三日以至四五日寒邪入裏深也腹痛者裏寒
也小便不利者水榖不别也下利不止便膿血
者腸胃虚弱下焦不固也與桃花湯固腸止利
也
少隂病下痢便膿血者可刺
下焦血氣留聚腐化則爲膿血刺之以利下焦
宣通血氣
少隂病吐利手足厥冷煩躁欲死者吳茱萸湯主
之
吐利手足厥冷則隂寒氣甚煩躁欲死者陽氣
内爭與吳茱萸湯助陽散寒
少隂病下痢咽痛胷滿心煩者猪膚湯主之
少隂之脉從腎上貫肝膈入肺中則循喉嚨其
支别者從肺出絡心注胷中邪自陽經傳於少
隂隂虚客熱下利咽痛胷滿心煩也與猪膚湯
調隂散熱
猪膚湯方
猪膚(一斤甘寒)
猪水畜也其氣先入腎少隂客熱是以猪膚解
之加白蜜以潤燥除煩白粉以益氣斷利
右一味以水一斗煑取五升去滓加白蜜一升白
粉五合熬香和相得温分六服
少隂病二三日咽痛者可與甘草湯不差者與桔
梗湯
陽邪傳於少隂邪熱爲咽痛服甘草湯則差若
寒熱相搏爲咽痛者服甘草湯若不差與桔梗
湯以和少隂之氣
甘草湯方
甘草(二两)
右一味以水三升煑取一升半去滓温服七合日
二服
桔梗湯方
桔梗(一两辛甘微温)甘草(二兩甘平)
桔梗辛温以散寒甘草味丼平以除熱甘梗相
合以調寒熱
右二味以水三升煑取一升去滓分温再服
少隂病咽中傷生瘡不能語言聲不出者苦酒湯
主之
熱傷於絡則經絡乾燥使咽中傷生瘡不能言
語聲不出者與苦酒湯以解絡熱愈咽瘡
苦酒湯方
半夏(洗破如棗核大十四枚辛温)
鷄子(一枚去黃内上苦酒著鷄子殼中甘微寒)
辛以散之半夏之辛以發聲音甘以緩之鷄子
之甘以緩咽痛酸以收之苦酒之酸以歛咽瘡
右二味内半夏著苦酒中以鷄子殼置刀鐶中安
火上令三沸去滓少少含嚥之不差更作三劑
少隂病咽中痛半夏散及湯主之
甘草湯主少隂客熱咽痛桔梗湯主少隂寒熱
相搏咽痛半夏散及湯主少隂客寒咽痛也
半夏散及湯方
半夏(洗辛温)桂枝(去皮辛熱)甘草(炙甘平以上各等分)
内經曰寒滛所勝平以辛熱佐以甘苦半夏桂
枝之辛以散經寒甘草之甘以緩正氣
已上三味各别搗篩已合治之白飲和服方寸匕
日三服若不能散服者以水一升煎七沸内散兩
方寸匕更煎三沸下火令小冷少少嚥之
少隂病下利白通湯主之
少隂主水少隂客寒不能制水故自利也白通
湯温裏散寒
白通湯方
葱白(四莖辛温)乾薑(一兩辛熱)附子(一枚生用去皮破八片辛熱)
内經曰腎苦燥急食辛以潤之葱白之辛以通
陽氣薑附之辛以散隂寒
右三味以水三升煑取一升去滓分温再服
少隂病下利脉微者與白通湯利不止厥逆無脉
乾嘔煩者白通加猪膽汁湯主之服湯脉暴出者
死微續者生
少隂病下利脉微爲寒極隂勝與白通湯復陽
散寒服湯利不止厥逆無脉乾嘔煩者寒氣大
甚内爲格拒陽氣逆亂也與白通湯加猪膽汁
湯以和之内經曰逆而從之從而逆之又曰逆
者正治從者反治此之謂也服湯脉暴出者正
氣因發泄而脫也故死脉微續者陽氣漸復也
故生
白通加猪膽汁方
葱白(四莖)乾薑(一两)附子(一枚生去皮破八片)
人尿(五合醎寒)猪膽汁(一合苦寒)
内經曰若調寒熱之逆冷熱必行則熱物冷服
下嗌之後冷體旣消熱性便發由是病氣隨愈
嘔&KR0938;皆除情且不違而致大益此和人尿猪膽
汁鹹苦寒物於白通湯熱劑中要其氣相從則
可以去格拒之寒也
巳上三味以水三升煑取一升去滓内膽汁人尿
和令相得分温再服若無膽亦可用
少隂病二三日不巳至四五日腹痛小便不利四
肢沉重疼痛自下利者此爲有水氣其人或欬或
小便利或下利或嘔者真武湯主之
少隂病二三日則邪氣猶淺至四五日邪氣巳
深腎主水腎病不能制水水飲停爲水氣腹痛
者寒濕内甚也四肢沉重疼痛寒濕外甚也小
便不利自下利者濕勝而水榖不別也内經曰
濕勝則濡泄與真武湯益陽氣散寒濕
真武湯方
茯苓(三兩甘平)芍藥(三两酸平)生薑(三兩切辛温)
白术(二两甘温)附子(一枚炮去皮破八片辛熱)
脾惡濕甘先入脾茯苓白术之甘以益脾逐水
寒淫所勝平以辛熱濕滛所勝佐以酸平附子
芍藥生薑之酸辛以温經散濕
右五味以水八升煑取三升去滓温服七合日三
服後加减法
若欬者加五味半升細辛乾薑各一兩
氣逆欬者五味予之酸以收逆氣水寒相摶則
欬細辛乾薑之辛以散水寒
若小便利者去茯苓
小便利則無伏水故去茯苓
若下利者去芍藥加乾薑二兩
芍藥之酸泄氣乾薑之辛散寒
若嘔者去附子加生薑足前成半斤
氣逆則嘔附子𥙷氣生薑散氣千金曰嘔家多
服生薑此爲嘔家聖藥
少隂病下利清榖裏寒外熱手足厥逆脉微欲絶
身反不惡寒其人面赤色或腹痛或乾嘔或咽痛
或利止脉不出者通脉四逆湯主之
下利清榖手足厥逆脉微欲絶爲裏寒身熱不
惡寒面色赤爲外熱此隂甚於内格陽於外不
相通也與通脉四逆湯散隂通陽
通脉四逆湯方
甘草(二兩炙)附子(大者一枚生用去皮破八片)
乾薑(三兩強人可四兩)
右三味以水三升煑取一升二合去滓分温再服
其脉即出者愈
面色赤者加葱九莖
葱味辛以通陽氣
腹中痛者去葱加芍藥二兩
芍藥之酸通寒利腹中痛爲氣不通也
嘔者加生薑二兩
辛以散之嘔爲氣不散也
咽痛者去芍藥加桔梗一兩
咽中如結加桔梗則能散之
利止脉不出者去桔梗加人參二兩
利止脉不出者亡血也加人參以𥙷之經曰脉
微而利亡血也四逆加人參湯主之脉病皆與
方相應者乃可服之
少隂病四逆其人或欬或悸或小便不利或腹中
痛或泄利下重者四逆散主之
四逆者四肢不温也傷寒邪在三陽則手足必
熱傳到太隂手足自温至少隂則邪熱漸深故
四肢逆而不温也及至厥隂則手足厥冷是又
甚於逆四逆散以散傳隂之熱也
四逆散方
甘草(炙甘平)枳實(破水漬炙乾苦寒)
柴胡(苦寒)芍藥(酸微寒)
内經曰熱滛於内佐以甘苦以酸收之以苦發
之枳實甘草之甘苦以泄裏熱芍藥之酸以收隂
氣柴胡之苦以發表熱
右四味各拾分搗篩白飲和服方寸匕日三服
欬者加五味子乾薑各伍分并主下痢
肺寒氣逆則欬五味子之酸收逆氣乾薑之辛
散肺寒并主下痢者肺與大腸爲表裏上欬下
痢治則頗同
悸者加桂枝伍分
悸者氣虚而不能通行心下築築然悸動也桂
猶圭也引導陽氣若熱以使
小便不利者加茯苓伍分
茯苓味甘而淡用以滲泄
腹中痛者加附子一枚炮令拆
裏虚遇邪則痛加附子以𥙷虚
泄利下重者先以水五升煑薤白三升煑取三升
去滓以散三方寸匕内湯中煑取一升半分温再
服
泄利下重者下焦氣滯也加薤白以泄氣滯
少隂病下利六七日欬而嘔渴心煩不得眠者猪
苓湯主之
下利不渴者裏寒也經曰自利不渴者属太隂
以其藏寒故也此下利嘔渴知非裏寒心煩
不得眠知恊熱也與猪苓湯滲泄小便分別水
榖經曰復不止當利其小便此之謂歟
少隂病得之二三日口燥咽乾者急下之宜大承
氣湯
傷寒傳經五六日邪傳少隂則口燥舌乾而渴
爲邪漸深也今少隂病得之二三日邪氣未深
入之時便作口燥咽乾者是邪熱巳甚腎水乾
也急與大承氣湯下之以全腎也
少隂病自利清水色純青心下必痛口乾燥者急
下之宜大承氣湯
少隂腎水也青肝色也自利色青爲肝邪乘腎
難經曰從前來者爲實邪以腎藴實邪必心下
痛口乾燥也與大承氣湯以下實邪
少隂病六七日腹脹不大便者急下之宜大承氣
湯
此少隂入府也六七日少隂之邪入府之時陽
明内熱壅甚腹滿不大便也陽明病土勝腎水
則乾急與大承氣湯下之以救腎水
少隂病脉沉者急温之宜四逆湯
旣吐且利小便復利而大汗出下利清榖内寒
外熱脉微欲絶者不云急温此少隂病脉沉而
云急温者彼雖寒甚然而證已形見於外治之
則有成法此初頭脉沉未有形證不知邪氣所
之將發何病是急與四逆湯温之
少隂病飲食入口則吐心中温温欲吐復不能吐
始得之手足寒脉弦遲者此胷中實不可下也當
吐之若膈上有寒飲乾嘔者不可吐也急温之宜
四逆湯
傷寒表邪傳裏至於少隂少隂之脉從肺出絡
心注胷中邪旣留於胷中而不散者飲食入口
則吐心中温温欲吐陽受氣於胷中邪旣留於
胷中則陽氣不得宣發於外是以始得之手足
寒脉弦遲此是胷中實不可下而當吐其膈上
有寒飲亦使人心中温温而手足寒吐則物出
嘔則物不出吐與嘔别焉胷中實則吐而物出
若膈上有寒飲則但乾嘔而不吐也此不可吐
可與四逆湯以温其膈
少隂病下利脉微澁嘔而汗出必數更衣反少者
當温其上灸之
脉微爲亡陽澁爲亡血下利嘔而汗出亡陽亡
血也津液不足裏有虚寒必數更衣反少者温
其上以助其陽也灸之以消其隂
辨厥隂病脉證并治第十二
厥隂之爲病消渴氣上撞心心中疼熱飢而不欲
食食則吐蚘下之利不止
邪傳厥隂則熱已深也邪自太陽傳至太隂則
腹滿而嗌乾未成渴也邪至少隂者口燥舌乾
而渴未成消也至厥隂成消渴者熱甚能消水
故也飲水多而小便少者謂之消渴木生於火
肝氣通心厥隂客熱氣上撞心心中疼熱傷寒
六七日厥隂受病之時爲傳經盡則當入府胃
虚客熱飢不欲食蚘在胃中無食則動聞食嗅
而出得食吐蚘此熱在厥隂經也若便下之虚
其胃氣厥隂木邪相乘必吐下不止
厥隂中風脉微浮爲欲愈不浮爲未愈
經曰隂病見陽脉而生浮者陽也厥隂中風脉
微浮爲邪氣還表向汗之時故云欲愈
厥隂病欲解時從寅至卯上
厥隂木也王於卯丑寅向王故爲解時
厥隂病渴欲飲水者少少與之愈
邪至厥隂爲傳經盡欲汗之時渴欲得水者少
少與之胃氣得潤則愈
諸四逆厥者不可下之虚家亦然
四逆者四肢不温也厥者手足冷也皆陽氣少
而隂氣多故不可下虚家亦然下之是爲重虚
金匱玉凾曰虚者十𥙷勿一瀉之
傷寒先厥後發熱而利者必自止見厥復利
隂氣勝則厥逆而利陽氣復則發熱利必自止
見厥則隂氣還勝而復利也
傷寒始發熱六日厥反九日而利凡厥利者當不
能食今反能食者恐爲除中食以索餅不發熱者
知胃氣尚在必愈恐暴熱來出而復去也後三日
脉之其熱續在者期之旦日夜半愈所以然者本
發熱六日厥反九日復發熱三日并前六日亦爲
九日與厥相應故期之旦日夜半愈後三日脉之
而脉數其熱不罷者此爲熱氣有餘必發癰膿也
始發熱邪在表也至六日邪傳厥隂隂氣勝者
作厥而利厥反九日隂寒氣多當不能食而反
能食者恐爲除中除去也中胃氣也言邪氣大
甚除去胃氣胃欲引食自救故暴能食此欲勝
也食以索餅試之若胃氣絶得麫則必發熱若
不發熱者胃氣尚在也恐是寒極變熱因暴熱
來而復去使之能食非除中也金匱要略曰病
人素不能食而反暴思之必發熱後三日脉之
其熱續在者陽氣勝也期之旦日夜半愈若
旦日不愈後三日脉數而熱不罷者爲熱氣有
餘必發癰膿經曰數脉不時則生惡瘡
傷寒脉遲六七日而反與黃芩湯徹其熱脉遲爲
寒今與黃芩湯復除其熱腹中應冷當不能食今
反能食此名除中必死
傷寒脉遲六七日爲寒氣已深反與黃芩湯寒
藥兩寒相搏腹中當冷冷不消榖則不能食反
能食者除中也四時皆以胃氣爲本胃氣已絶
故云必死
傷寒先厥後發熱下利必自止而反汗出咽中痛
者其喉爲痺發熱無汗而利必自止若不止必便
膿血便膿血者其喉不痺
傷寒先厥而利隂寒氣勝也寒極變熱後發熱
下利必自止而反汗出咽中痛其喉爲痺者熱
氣上行也發熱無汗而利必自止利不止必便
膿血者熱氣下行也熱氣下而不上其喉亦不
痺也
傷寒一二日至四五日而厥者必發熱前熱者後
必厥厥深者熱亦深厥微者熱亦微厥應下之而
反發汗者必口傷爛赤
前厥後發熱者寒極生熱也前熱後厥者陽氣
内䧟也厥深熱深厥微熱微隨陽氣䧟之深淺
也熱之伏深必須下去之反發汗者引熱上行
必口傷爛赤内經曰火氣内發上爲口糜
傷寒病厥五日熱亦五日設六日當復厥不厥者
自愈厥終不過五日以熱五日故知自愈
隂勝則厥陽勝則熱先厥五日爲隂勝至六日
陽復勝熱亦五日後復厥者隂復勝若不厥爲
陽全勝故自愈經曰發熱四日厥反三日復熱
四日厥少熱多其病爲愈
凡厥者隂陽氣不相順接便爲厥厥者手足逆冷
是也
手之三隂三陽相接於手十指足之三隂三陽
相接於足十指陽氣内䧟陽不與隂相順接故
手足爲之厥冷也
復寒脉微而厥至七八日膚冷其人躁無暫安時
者此爲藏厥非爲蚘厥也蚘厥者其人當吐蚘令
病者静而復時煩此爲藏寒蚘上入膈故煩須臾
復止得食而嘔又煩者蚘聞食臭出其人當自吐
蚘蚘厥者烏梅圓主之又主久利方
藏厥者死陽氣絶也蚘厥雖厥而煩吐蚘巳則
静不若藏厥而躁無暫安時也病人藏寒胃虚
蚘動上膈聞食臭出因而吐蚘與烏梅圓温藏
安蟲
烏梅圓方
烏梅(三百箇味酸温)細辛(六两辛熱)乾薑(十两辛熱)
黃連(一斤苦寒)當歸(四两辛温)附子(六两炮辛熱)
蜀椒(四两去子辛熱)桂枝(六两辛熱)人參(六兩甘温)
黃蘗(六两苦寒)
肺主氣肺欲收急食酸以收之烏梅之酸以收
肺氣脾欲緩急食甘以緩之人參之甘以緩脾
氣寒滛於内以辛潤之以苦堅之當歸桂椒細
辛之辛以潤内寒寒滛所勝平以辛熱薑附之
辛熱以勝寒蚘得甘則動得苦則安黃連黃蘗
之苦以安蚘
右十味異搗篩合治之以苦酒漬烏梅一宿去核
蒸之五升米下飯熟擣成埿和藥令相得内臼中
與蜜杵二千下員如梧梧子大先食飲服十圓日
三服稍加至二十圓禁生冷滑物臭食等
傷寒熱少厥微指頭寒默默不欲食煩躁數日小
便利色白者此熱除也欲得食其病爲愈若厥而
嘔胷脇煩滿者其後必便血
指頭寒者是厥微熱少也默默不欲食煩躁者
邪熱初傳裏也數日之後小便色白裏熱去欲
得食爲胃氣巳和其病爲愈厥隂之脉挾胃貫
膈市脇肋厥而嘔胷脇煩滿者傳邪之熱甚於
裏也厥隂肝主血後數日熱不去又不得外泄
迫血下行必致便血
病者手足厥冷言我不結胸小腹滿按之痛者此
冷結在膀胱關元也
手足厥不結胷者無熱也小腹滿按之痛下焦
冷結也
傷寒發熱四日厥反三日復熱四日厥少熱多其
病當愈四日至七日熱不除者其後必便膿血
先熱後厥者陽氣邪傳裏也發熱爲邪氣在表
至四日後厥者傳之隂也後三日復傳陽經則
復熱厥少則邪微熱多爲陽勝其病爲愈至七
日傳經盡熱除則愈熱不除者爲熱氣有餘内
搏厥隂之血其後必大便膿血
傷寒厥四日熱反三日復厥五日其病爲進寒多
熱少陽氣退故爲進也
傷寒隂勝者先厥至四日邪傳裏重隂必陽却
熱三日七日傳經盡當愈若不愈而復厥者傳
作再經至四日則當復熱若不復熱至五日厥
不除者隂勝於陽其病進也
傷寒六七日脉微手足厥冷煩燥灸厥隂厥不還
者死
傷寒六七日則正氣當復邪氣當罷脉浮身熱
爲欲解若反脉微而厥則隂勝陽也煩燥者陽
虚而爭也灸厥隂以復其陽厥不還則陽氣巳
絶不能復正而死
傷寒發熱下利厥逆躁不得卧者死
傷寒發熱邪在表也下利厥逆陽氣虚也躁不
得卧者病勝藏也故死
傷寒發熱下利至甚厥不止者死
金匱要略曰六府氣絶於外者手足寒五藏氣
絶於内者利下不禁傷寒發熱爲邪氣獨甚下
利至甚厥不止爲府藏氣絶故死
傷寒六七日不利便發熱而利其人汗出不止者
死有隂無陽故也
傷寒至七日爲邪正爭之時正勝則生邪勝則
死始不下利而暴忽發熱下利汗出不止者邪
氣勝正陽氣脫也故死
傷寒五六日不結胷腹濡脉虚復厥者不可下此
爲亡血下之死
傷寒五六日邪氣當作裏實之時若不結胷而
腹濡者裏無熱也脉虚者亡血也復厥者陽氣
少也不可下下之爲重虚故死金匱玉凾曰虚
者重瀉真氣乃絶
發熱而厥七日下利者爲難治
發熱而厥邪傳裏也至七日傳經盡則正氣勝
邪當汗出而解反下利則邪氣勝裏氣虚則爲
難治
傷寒脉促手足厥逆者可灸之
脉促則爲陽虚不相續厥逆則爲陽虚不相接
灸之以助陽氣
傷寒脉滑而厥者裏有熱也白虎湯主之
滑爲陽厥氣内䧟是裏熱也與白虎湯以散裏
熱也
手足厥寒脉細欲絶者當歸四逆湯主之
手足厥寒者陽氣外虚不温四末脉細欲絶者
隂血内弱脉行不利與當歸四逆湯助陽生隂
也
當歸四逆湯方
當歸(三两辛温)桂枝(三两辛熱)芍藥(三两酸寒)
細辛(三两辛熱)大棗(二十五箇甘温)甘草(二两炙甘平)
通草(二两甘平)
内經曰脉者血之府也諸血者皆属心通脉者
必先𥙷心益血苦先入心當歸之苦以助心血
心苦緩急食酸以收之芍藥之酸以收心氣肝苦
急急食甘以緩之大棗甘草通草之甘以緩隂血
右㭍味以水八升煑取三升去滓温服一升日三
服
若其人内有久寒者宜當歸四逆加吳茱萸生薑
湯主之
茱萸辛温以散久寒生薑辛温以行陽氣
大汗出熱不去内拘急四肢疼又下利厥逆而惡
寒者四逆湯主之
大汗出則熱當去熱反不去者亡陽也内拘急
下利者寒甚於裏四肢疼厥逆而惡寒者寒甚
於表與四逆湯復陽散寒
大汗若大下利而厥冷者四逆湯主之
大汗若大下利内外雖殊其亡津液損陽氣則
一也陽虚隂勝故生厥逆與四逆湯固陽退隂
病人手足厥冷脉乍緊者邪結在胷中心中滿而
煩飢不能食者病在胷中當須吐之宜瓜蔕散
手足厥冷者邪氣内䧟也脉緊牢者爲實邪氣
入府則脉沉今脉乍緊知邪結在胷中爲實故
心下滿而煩胃中無邪則喜飢以病在胷中雖
飢而不能食與瓜蔕散以吐胷中之邪
傷寒厥而心下悸者宜先治水當服茯苓甘草湯
却治其厥不爾水漬入胃必作利也
金匱要略曰水停心下甚者則悸厥雖寒勝然
以心下悸爲水飲内甚先與茯苓甘草湯治其
水而後治其厥若先治厥則水飲浸漬入胃必
作下利
傷寒六七日大下後寸脉沉而遲手足厥逆下部
脉不至咽喉不利唾膿血泄利不止者爲難治麻
黃升麻湯主之
傷寒六七日邪傳厥隂之時大下之後下焦氣
虚陽氣内䧟寸脉遲而手足厥逆下部脉不至
厥隂之脉貫膈上注肺循喉嚨在厥隂隨經射
肺因亡津液遂成肺痿咽喉不利而唾膿血也
金匱要略曰肺痿之病從何得之被快藥下利
重亡津液故得之若泄利不止者爲裏氣大虚
故云難治與麻黃升麻湯以調肝肺之氣
麻黃升麻湯方
麻黃(二两半去節甘温)升麻(一两一分甘平)當歸(一两一分辛温)
知母(苦寒)黃芩(苦寒)萎蕤(甘平各十八銖)
石膏(碎綿褁甘寒)白术(甘温)乾薑(辛熱)
芍藥(酸平)天門冬(去心甘平)桂枝(辛熱)
茯苓(甘平)甘草(炙甘平各六銖)
玉凾曰大熱之氣寒以取之甚熱之氣以汗發
之麻黃升麻之甘以發浮熱正氣虚者以辛潤
之當歸桂薑之辛以散寒上熱者以苦泄之知
毋黃芩之苦凉心去熱津液少者以甘潤之茯
苓白术之甘緩脾生津肺燥氣熱以酸收之以
甘緩之芍藥之酸以歛逆氣萎蕤門冬石膏甘
草之甘潤肺除熱
右十四味以水一斗先煑麻黃一兩沸去上沬内
諸藥煑取三升去滓分温三服相去如炊三斗米
頃令盡汗出愈
傷寒四五日腹中痛若轉氣下趣少腹者此欲自
利也
傷寒四五日邪氣傳裏之時腹中痛轉氣下趣
少腹者裏虚遇寒寒氣下行欲作自利也
傷寒本自寒下醫復吐下之寒格更逆吐下若食
入口即吐乾薑黃連黃芩人參湯主之
傷寒邪自傳表爲本自寒下醫反吐下損傷正
氣寒氣内爲格拒經曰格則吐逆食入口即吐
謂之寒格更復吐下則重虚而死是更逆吐下
與乾薑黃連黃芩人參湯以通寒格
乾薑黃連黃芩人參湯方
乾薑(辛熱)黃連(苦寒)
黃芩(苦寒)人參(甘温各三两)
辛以散之甘以緩之乾薑人參之甘辛以𥙷正
氣苦以泄之黃連黃芩之苦以通寒格
右四味以水六升煑取二升去滓分温再服
下利有微熱而渴脉弱者今自愈
下利隂寒之疾反大熱者逆有微熱而渴裏氣
方温也經曰諸弱發熱脉弱者陽氣得復也今
必自愈
下利脉數有微熱汗出今自愈設復緊爲未解
下利隂病也脉數陽脉也隂病見陽脉者生微
熱汗出陽氣得通也利必自愈諸緊爲寒設復
脉緊隂氣猶勝故云未解
下利手足厥冷無脉者灸之不温若脉不還反微
喘者死
下利手足厥逆無脉者隂氣獨勝陽氣大虚也
灸之陽氣復手足温而脉還爲欲愈若手足不
温脉不還者陽已絶也反微喘者陽氣脫也
少隂負趺陽者爲順也
少隂腎水趺陽脾土下利爲腎邪干脾水不勝
土則爲微邪故爲順也
下利寸脉反浮數尺中自濇者必清膿血
下利者脉當沉而遲反浮數者裏有熱也濇爲
無血尺中自濇者腸胃血散也隨利下必便膿
血清與圊通脉經曰清者厠也
下利清榖不可攻表汗出必脹滿
下利者脾胃虚也胃爲津液之主發汗亡津液
則胃氣愈虚必脹滿
下利脉沉弦者下重也脉大者爲未止脉微弱數
者爲欲自止雖發熱不死
沉爲在裏弦爲拘急裏氣不足是主下重大則
病進此利未止脉微弱數者邪氣微而陽氣復
爲欲自止雖發熱止由陽勝非大逆也
下利脉沉而遲其人面少赤身有微熱下利清榖
者必鬱冒汗出而解病人必微厥所以然者其面
戴陽下虚故也
下利清榖脉沉而遲裏有寒也面少赤身有微
熱表未解也病人微厥針經曰下虚則厥表邪
欲解臨汗之時以裏先虚必鬱冒然後汗出而
解也
下利脉數而渴者今自愈設不差必清濃血以有
熱故也
經曰脉數不解而下不止必恊熱便膿血也
下利後脉絶手足厥冷晬時脉還手足温者生脉
不還者死
下利後脉絶手足厥冷者無陽也晬時周時也
周時厥愈脉出爲陽氣復則生若手足不温脉
不還者爲陽氣絶則死
傷寒下利日十餘行脉反實者死
下利者裏虚也脉當微弱反實者病勝藏也故
死難經曰脉不應病病不應脉是爲死病
下利清榖裏寒外熱汗出而厥者通脉四逆湯主
之
下利清榖爲裏寒身熱不解爲外熱汗出陽氣
通行於外則未當厥其汗出而厥者陽氣大虚
也與通脉四逆湯以固陽氣
熱利下重者白頭翁湯主之
利則津液少熱則傷氣氣虚下利致後重也與
白頭翁湯散熱厚腸
白頭翁湯方
白頭翁(二兩苦寒)黃栢(苦寒)
黃連(苦寒)秦皮(苦寒各三两)
内經曰腎欲堅急食苦以堅之利則下焦虚是
以純苦之劑堅之
右四味以水七升煑取二升去滓温服一升不愈
更服一升
下利腹脹滿身體疼痛者先温其裏乃攻其表温
裏四逆湯攻表桂枝湯
下利腹滿者裏有虚寒先與四逆湯温裏身疼
痛爲表未解利止裏和與桂枝湯攻表
下利欲飲水者以有熱故也白頭翁湯主之
自利不渴爲藏寒與四逆以温藏下利飲水爲
有熱與白頭翁湯以凉中
下利讝語者有燥屎也宜小承氣湯
經曰實則讝語有燥屎爲胃實下利爲腸虚與
小承氣湯以下燥屎
下利後更煩按之心下濡者爲虚煩也宜梔子豉
湯
下利後不煩爲欲解若更煩而心下堅者恐爲
谷煩此煩而心下濡者是邪熱乘虚客於胷中
爲虚煩也與梔子豉湯吐之則愈
嘔家有癰膿者不可治嘔膿盡自愈
胃脘有癰則嘔而吐膿不可治嘔得膿盡嘔亦
自愈
嘔而脉弱小便復利身有微熱見厥者難治四逆
湯主之
嘔而脉弱爲邪氣傳裏嘔則氣上逆而小便當
不利小便復利者裏虚也身有微熱見厥者隂
勝陽也爲難治與四逆湯温裏助陽
乾嘔吐涎沫頭痛者吳茱萸湯主之
乾嘔吐涎沫者裏寒也頭痛者寒氣上攻也與
吳茱萸湯温裏散寒
嘔而發熱者小柴胡湯主之
經曰嘔而發熱者柴胡證具
傷寒大吐大下之極虚復極汗出者以其人外氣
怫鬱復與之水以發其汗因得&KR0938;所以然者胃中
寒冷故也
大吐大下胃氣極虚復極發汗又亡陽氣外邪
怫鬱於表則身熱醫與之水以發其汗胃虚得
水虚寒相搏成&KR0938;也
傷寒&KR0938;而腹滿視其前後知何部不利利之則愈
&KR0938;而腹滿氣上而不下也視其前後部有不利
者即利之以降其氣前部小便也後部大便也
釋音
踡(音拳不伸也)憤(扶粉切懣也)
惡濕(上烏路切耻也憎也)撞(宅江切擊也)
註解傷寒論卷第六
