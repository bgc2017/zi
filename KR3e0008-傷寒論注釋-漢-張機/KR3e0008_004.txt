註解傷寒論卷第四
漢張仲景著晉王叔和撰次
宋成無巳註明汪濟川校正
辨太陽脉證并治下第七
問曰病有結胸有藏結其狀何如荅曰按之痛寸
脉浮關脉沉名曰結胸也何謂藏結荅曰如結胸
狀飲食如故時時下利寸脉浮關脉小細沉緊名
曰藏結舌上白胎滑者難治
結胸者邪結在胸藏結者邪結在藏二者皆下
後邪氣乘虚入裏所致下後邪氣入裏與陽相
結者爲結胸以陽受氣於胸中故爾與隂
相結者爲藏結以隂受之則入五藏故爾氣宜
通而塞故痛邪結陽分則隂氣不得上通邪結
隂分則陽氣不得下通是二者皆心下鞕痛寸
脉浮關脉沉知邪結在陽也寸脉浮關脉小細
沉緊知邪結在隂也隂結而陽不結雖心下結
痛飲食亦自如故隂氣乘腸虚而下故時時自
下利隂得陽則解藏結得熱證多則易治舌上
白胎滑者邪氣結胸中亦寒故云難治
藏結無陽證不往來寒熱其人反靜舌上胎滑者
不可攻也
藏結於法當下無陽證爲表無熱不往來寒熱
爲半表半裏無熱其人反靜爲裏無熱經曰舌
上如胎者以丹田有熱胸中有寒以表裏皆寒
故不可攻
病發於陽而反下之熱入因作結胸病發於隂而
反下之因作痞所以成結胸者以下之太早故也
發熱惡寒者發於陽也而反下之則表中陽邪
入裏結於胸中爲結胸無熱惡寒者發於隂也
而反下之表中隂邪入裏結於心下爲痞
結胸者項亦強如柔痓狀下之則和宜大䧟胸丸
方
結胸病項強者爲邪結胸中胸膈結滿心下緊
實但能仰而不能俛是項強亦如柔痓之狀也
與大䧟胸丸下結泄滿
大䧟胸丸方
大黃(半斤味苦寒)葶&KR0995;(半升熬味苦寒)
芒硝(半升味鹹寒)杏人(半升去皮尖熬黑味苦丼温)
大黃芒硝之苦鹹所以下熱葶藶杏人之苦丼
所以泄滿丼遂取其直逹白蜜取其潤利皆以
下泄滿實物也
右四味搗篩二味內杏人芒硝合研如脂和散取
如彈丸一枚别搗丼遂末壹錢匕白蜜二合水二
升煑取一升温頓服之一宿乃下如不下更服取
下爲效禁如藥法
結胸證其脉浮大者不可下下之則死
結胸爲邪結胸中属上焦之分得寸脉浮關脉
沉者爲在裏則可下若脉浮大心下雖結是在
表者猶多未全結也下之重虚邪氣復結則難
可制故云下之則死
結胸證悉具煩燥者亦死
結胸證悉具邪結巳深也煩燥者正氣散亂也
邪氣勝正病者必死
太陽病脉浮而動數浮則爲風數則爲熱動則爲
痛數則爲虚頭痛發熱微盗汗出而反惡寒者表
未解也醫反下之動數變遲膈内拒痛胃中空虚
客氣動膈短氣躁煩心中懊憹陽氣内䧟心下因
鞕則爲結胸大䧟胸湯主之若不結胸但頭汗出
餘無汗劑頸而還小便不利身必發黃也
動數皆陽脉也當責邪在表睡而汗出者謂之
盗汗爲邪氣在半表半裏則不惡寒此頭痛發
熱微盗汗出反惡寒者表未解也當發其汗醫
反下之虚其胃氣表邪乘虚則䧟邪在表則見
陽脉邪在裏則見隂脉邪氣内䧟動數之脉所
以變遲而浮脉獨不變者以邪結胸中上焦陽
結脉不得而沉也客氣者外邪乘胃中空虚入
裏結於胸膈膈中拒痛者客氣動膈也金匱要
略曰短氣不足以息者實也短氣燥煩心中懊
憹皆邪熱爲實陽氣内䧟氣不得通於膈壅於
心下爲鞕滿而痛成結胸也與大䧟胸湯以下
結熱若胃中空虚陽氣内䧟不結於胸膈下入
於胃中者遍身汗出則爲熱越不能發黃若但
頭汗出身無汗劑頸而還小便不利者熱不得
越必發黃也
大䧟胸湯方
大黃(六兩去皮苦寒)芒硝(一升鹹寒)丼遂(一錢苦寒)
大黃謂之將軍以苦蕩滌芒硝一名硝石以其
鹹能䎡鞕夫間有丼遂以通水也丼遂若夫間
之遂其氣可以直逹透結䧟胸三物爲允
右三味以水六升先煑大黃取二升去滓内芒消
煑一兩沸内丼遂末温服一升得快利止後服
傷寒六七日結胸熱實脉沉而緊心下痛按之石
鞕者大䧟胸湯主之
病在表而下之熱入因作結胷此不云下後而
云傷寒六七日則是傳裏之實熱也沉爲在裏
緊爲裏實以心下痛按之實鞕是以爲結胸與
大䧟胸湯以下結熱
傷寒十餘日熱結在裏復往來寒熱者與大柴胡
湯但結胸無大熱者此爲水結在胸脇也但頭微
汗出者大䧟胸湯主之
傷寒十餘日熱結在裏是可下之證復往來寒
熱爲正邪分爭未全歛結與大柴胡湯下之但
結胸無大熱者非熱結也是水飲結於胸脇謂
之水結胷周身汗出者是水飲外散則愈若但
頭微汗出餘處無汗是水飲不得外泄停畜而
不行也與大䧟胸湯以逐其水
太陽病重發汗而復下之不大便五六日舌上燥
而渴日晡所小有潮熱從心下至少腹鞕滿而痛
不可近者大䧟胸湯主之
重發汗而復下之則内外重亡津液而邪熱内
結致不大便五六日舌上燥而渴也日晡潮熱
者属胃此日晡小有潮熱非但在胃從心下至
少腹鞕滿而痛不可近者是一腹之中上下邪
氣俱甚也與大䧟胸湯以下其邪
小結胸病正在心下按之則痛脉浮滑者小䧟胸
湯主之
心下鞕痛手不可近者結胸也正在心下按之
則痛是熱氣猶淺謂之小結胸結胸脉沉緊或
寸浮關沉今脉浮滑知熱未深結與小䧟胸湯
以除胸膈上結熱也
小䧟胸湯方
黃連(一兩苦寒)半夏(半升洗辛温)括蔞實(大者一箇味苦寒)
苦以泄之辛以散之黃連括蔞實苦寒以泄熱
半夏之辛以散結
右三味以水六升先煑括蔞取三升去滓内諸藥
煑取二升去滓分温三服
太陽病二三日不能卧但欲起心下必結脉微弱
者此本有寒分也反下之若利止必作結胸未止
者四日復下之此作恊熱利也
太陽病二三日邪在表也不能卧但欲起心下
必結者以心下結滿卧則氣壅而愈甚故不能
卧而但欲起也心下結滿有水分有寒分有氣
分今脉微弱知本有寒分醫見心下結而反下
之則太陽表邪乘虚入裏利止則邪氣留結爲
結胸利不止至次日復如前下利不止者是邪
熱下攻腸胃爲挾熱利也
太陽病下之其脉促不結胸者此爲欲解也脉浮
者必結胸也脉緊者必咽痛脉弦者必兩脇拘急
脉細數者頭痛未止脉沉緊者必欲嘔脉沉滑者
恊熱利脉浮滑者必下血
此太陽病下之後邪氣傳變其脉促者爲陽盛
下後脉促爲陽勝隂也故不作結胸爲欲解下
後脉浮爲上焦陽邪結而爲結胸也經曰結胸
者寸脉浮關脉沉下後脉緊則太陽之邪傳於
少隂經曰脉緊者属少隂内經曰邪客於少隂
之絡令人咽痛不可内食所以脉緊者必咽痛
脉弦則太陽之邪傳於少陽經曰尺寸俱弦者
少陽受病也其脉循脇絡於耳所以脉弦者必
兩脇拘急下後邪氣傳裏則頭痛當止脉細數
爲邪未傳裏而傷氣也細爲氣少數爲在表故
頭痛未止脉沉緊則太陽之邪傳於陽明爲裏
實也沉爲在裏緊爲裏實陽明裏實故必欲嘔
脉滑則太陽之邪傳於腸胃以滑爲隂氣有餘
知邪氣入裏干於下焦也沉爲血勝氣虚是爲
恊熱利浮爲氣勝血虚是知必下血經曰不宜
下而便攻之諸變不可勝數此之謂也
病在陽應以汗解之反以冷水潠之若灌之其熱
被却不得去彌更益煩肉上粟起意欲飲水反不
渴者服文蛤散若不差者與五苓散寒實結胸無
熱證者與三物小䧟胸湯白散亦可服
病在陽爲邪在表也法當汗出而解反以冷水
潠之灌洗熱被寒水外不得出則反攻其裏彌
更益煩肉上粟起者水寒之氣客於皮膚也意
欲飲水者裏有熱也反不渴者寒在表也與文
蛤散以散表中水寒之氣若不差是水熱相搏
欲傳於裏與五苓散發汗以和之始熱在表因
水寒制之不得外泄內攻於裏結於胸膈心下
鞕痛本是水寒伏熱爲實故謂之寒實結胸無
熱證者外無熱而熱悉收歛於裏也與小䧟胸
湯以下逐之白散下熱故亦可攻
文蛤散方
文蛤(五兩味鹹寒)
鹹走腎邪可以勝水氣
右一味爲散以沸湯和一錢匕服湯用五合
白散方
桔梗(三分味辛苦微温)芭豆(一分去皮心熬黑研如脂平温)
貝母(三分味辛苦平)
辛散而苦泄桔梗貝母之苦辛用以下氣芭豆
之辛用以散實
右件三味爲末内芭豆更於臼中杵之以白飲和
服強人半錢羸者减之病在膈上必吐在膈下必
利不利進熱粥一杯利過不止進冷粥一杯身熱
皮粟不解欲引衣自覆者若水以潠之洗之益令
熱却不得出當汗而不汗則煩假令汗出已腹中
痛與芍藥三兩如上法
太陽與少陽併病頭項強痛或眩冐時如結胸心
下痞鞕者當刺大椎第一間肺俞肝俞慎不可發
汗發汗則讝語脉弦五六日讝語不止當刺期門
太陽之脉絡頭下頃頭項強痛者太陽表病也
少陽之脉循胸絡脇如結胸心下痞鞕者少陽
裏病也太陽少陽相併爲病不純在表故頭項
不但強痛而或眩冐亦未全入裏故時如結胸
心下痞鞕此邪在半表半裏之間也刺大椎第
一間肺俞以瀉太陽之邪刺肝俞以瀉少陽之
邪邪在表則可發汗邪在半表半裏則不可發
汗發汗則亡津液損動胃氣少陽之邪因干於
胃土爲木刑必發讝語脉弦至五六日傳經盡
邪熱去而讝語當止若復不止爲少陽邪熱甚
也刺期門以瀉肝膽之氣
婦人中風發熱惡寒經水適來得之七八日熱除
而脉遲身凉胸脇下滿如結胸狀讝語者此爲熱
入血室也當刺期門隨其實而瀉之
中風發熱惡寒表病也若經水不來表邪傳裏
則入府而不入血室也因經水適來血室空虚
至七八日邪氣傳裏之時更不入府乘虚而入
於血室熱除脉遲身凉者邪氣内䧟而表證罷
也胸脇下滿如結胸狀讝語者熱入血室而裏
實期門者肝之募肝主血刺期門者瀉血室之
熱審看何經氣實更隨其實而瀉之
婦人中風七八日續得寒熱發作有時經水適斷
者此爲熱入血室其血必結故使如&KR1211;狀發作有
時小柴胡湯主之
中風七八日邪氣傳裏之時本無寒熱而續得
寒熱經水適斷者此爲表邪乘血室虚入於血
室與血相搏而血結不行經水所以斷也血氣
與邪分爭致寒熱如&KR1211;而發作有時與小柴胡
湯以解傳經之邪
婦人傷寒發熱經水適來晝日明了暮則讝語如
見鬼狀者此爲熱入血室無犯胃氣及上二焦必
自愈
傷寒發熱者寒已成熱也經水適來則血室虚
空邪熱乘虚入於血室若晝日讝語爲邪客於
府而陽爭也此晝日明了暮則讝語如見鬼狀
是邪不入府入於血室而隂爭也陽盛讝語則
宜下此熱入血室不可與下藥犯其胃氣熱入
血室血結實熱者與小柴胡湯散邪發汗此雖
熱入血室而不留結不可與發汗藥犯其上焦
熱入血室胸脇滿如結胸狀者可刺期門此雖
熱入血室而無滿結不可刺期門犯其中焦必
自愈者以經行則熱隨血去血下也已則邪熱
悉除而愈矣所爲發汗爲犯上焦者發汗則動
衛氣衛氣出上焦故也刺期門爲犯中焦者刺
期門則動榮氣榮氣出中焦故也脉經曰無犯
胃氣及上二焦必自愈豈謂藥不謂針耶
傷寒六七日發熱微惡寒支節煩疼微嘔心下支
結外證未去者柴胡加桂枝湯主之
傷寒六七日邪當傳裏之時支散也嘔而心下
結者裏證也法當攻裏發熱微惡寒支節煩疼
爲外證未去不可攻裏與柴胡桂枝湯以和解
之
傷寒五六日巳發汗而復下之胸脇滿微結小便
不利渴而不嘔但頭汗出往來寒熱心煩者此爲
未解也柴胡桂枝乾薑湯主之
傷寒五六日巳經汗下之後則邪當解今胸脇
滿微結小便不利渴而不嘔但頭汗出往來寒
熱心煩者即邪氣猶在半表半裏之間爲未解
也胷脇滿微結寒熱心煩者邪在半表半裏之
間也小便不利而渴者汗下後亡津液内燥也
若熱消津液令小便不利而渴者其人必嘔今
渴而不嘔知非裏熱也傷寒汗出則和今但頭
汗出而餘處無汗者津液不足而陽虚於上也
與柴胡桂枝乾薑湯以解表裏之邪復津液而
助陽也
柴胡桂枝乾薑湯方
柴胡(半斤苦平)桂枝(三兩去皮味辛熱)乾薑(三兩辛熱)
括蔞根(四兩苦寒)黃芩(三兩苦寒)牡蠣(三兩熬醎寒)
丼草(二兩炙味丼平)
内經曰熱淫於内以苦發之柴胡黃芩之苦以
解傳表之邪辛丼發散爲陽桂枝丼草之辛丼
以散在表之邪鹹以䎡之牡蠣之鹹以消胸脇
之滿辛以潤之乾薑之辛以固陽虚之汗津液
不足而爲渴苦以堅之括蔞之苦以生津液
右七味以水一斗二升煑取六升去滓再煎取三
升温服一升日三服初服微煩復服汗出便愈
傷寒五六日頭汗出微惡寒手足冷心下滿口不
欲食大便鞕脉細者此爲陽微結必有表復有裏
也脉沉亦在裏也汗出爲陽微假令純隂結不得
復有外證悉入在裏此爲半在裏半在外也脉雖
沉緊不得爲少隂病所以然者隂不得有汗今頭
汗出故知非少隂也可與小柴胡湯設不了了者
得屎而解
傷寒五六日邪當傳裏之時頭汗出微惡寒者
表仍未解也手足冷心下滿口不欲食大便鞕
脉細者邪結於裏也大便鞕爲陽結此邪熱雖
傳於裏然以外帶表邪則熱結猶淺故曰陽微
結脉沉雖爲在裏若純隂結則更無頭汗惡寒
之表證諸隂脉皆至頸胸中而還不上循頭今
頭汗出知非少隂也與小柴胡湯以除半表半
裏之邪服湯已外證罷而不了了者爲裏熱未
除與湯取其微利則愈故云得屎而解
傷寒五六日嘔而發熱者柴胡湯證具而以他藥
下之柴胡證仍在者復與柴胡湯此雖已下之不
爲逆必蒸蒸而振却發熱汗出而解若心下滿而
鞕痛者此爲結胸也大䧟胸湯主之但滿而不痛
者此爲痞柴胡不中與之宜半夏瀉心湯
傷寒五六日邪在半表半裏之時嘔而發熱邪
在半表半裏之證是爲柴胡證具以他藥下之
柴胡證不罷者不爲逆却與柴胡湯則愈若下
後邪氣傳裏者邪在半表半裏則隂陽俱有邪
至於下後邪氣傳裏亦有隂陽之異若下後陽
邪傳裏者則結於胸中爲結胸以胸中爲陽受
氣之分與大䧟胸湯以下其結隂邪傳裏者則
留於心下爲痞以心下爲隂受氣之分與半夏
瀉心湯以通其痞經曰病發於陽而反下之熱
入因作結胸病發於隂而反下之因作痞此
之謂也
半夏瀉心湯方
半夏(半升洗辛平)黃芩(苦寒)乾薑(辛熱)
人參(已上各三兩丼温)黃連(一兩苦寒)大棗(十二枚擘温丼)
丼草(三兩炙丼平)
辛入肺而散氣半夏之辛以散結氣苦入心而
泄熱黃芩黃連之苦以瀉痞熱脾欲緩急食丼
以緩之人參丼草大棗之丼以緩之
右七味以水一斗煑取六升去滓再煑取三升温
服一升日三服
太陽少陽併病而反下之成結胸心下鞕下利不
止水漿不下其人心煩
太陽少陽併病爲邪氣在半表半裏也而反下
之二經之邪乘虚而入太陽表邪入裏結於胸
中爲結胸心下鞕少陽裏邪乘虚下干腸胃遂
利不止若邪結隂分則飲食如故而爲藏結此
爲陽邪内結故水漿不下而心煩
脉浮而緊而復下之緊反入裏則作痞按之自濡
但氣痞耳
浮而緊浮爲傷陽緊爲傷隂當發其汗而反下
之若浮入裏爲陽邪入裏則作結胸浮不入裏
而緊入裏者隂邪入裏則作痞
太陽中風下利嘔逆表解者乃可攻之其人漐漐
汗出發作有時頭痛心下痞鞕滿引脇下痛乾嘔
短氣汗出不惡寒者此表解裏未和也十棗湯主
之
下利嘔逆裏受邪也邪在裏者可下亦須待表
解者乃可攻之其人漐漐汗出發作有時不惡
寒者表已解也頭痛心下痞鞕滿引脇下痛乾
嘔短氣者邪熱内畜而有伏飲是裏未和也與
十棗湯下熱逐飲
十棗湯方
芫花(熬味辛苦)丼遂(苦寒)
大戟(苦寒)大棗(十枚擘丼温)
辛以散之芫花之辛以散飲苦以泄之丼遂大
戟之苦以泄水水者腎所主也丼者脾之味也
大棗之丼者益土而勝水
右上三味等分各别搗爲散以水一升半先煑大
棗肥者十枚取八合去滓内藥末強人服一錢匕
羸人服半錢温服之平旦服若下少病不除者明
日更服加半錢得快下利後糜粥自養
太陽病醫發汗遂發熱惡寒因復下之心下痞表
裏俱虚隂陽氣並竭無陽則隂獨復加燒針因胸
煩面色青黃膚瞤者難治今色微黃手足温者易
愈
太陽病因發汗遂發熱惡寒者外虚陽氣邪復
不除也因復下之又虚其裏表中虚邪内䧟傳
於心下爲痞發汗表虚爲竭陽下之裏虚爲竭
隂表證罷爲無陽裏有痞爲隂獨又加燒針虚
不勝火火氣内攻致胸煩也傷寒之病以陽爲
主其人面色青膚肉瞤動者陽氣大虚故云難
治若面色微黃手足温者即陽氣得復故云易
愈
心下痞按之濡其脉關上浮者大黃黃連瀉心湯
主之
心下鞕按之痛關脉沉者實熱也心下痞按之
濡其脉關上浮者虚熱也大黃黃連湯以導其
虚熱
大黃黃連瀉心湯方
大黃(二兩味苦寒)黃連(一兩味苦寒)
内經曰火熱受邪心病生焉苦入心寒除熱大
黃黃連之苦寒以導瀉心下之虚熱但以麻沸
湯漬服者取其氣薄而泄虚熱
右二味以麻沸湯二升漬之湏臾絞去滓分温再
服
心下痞而復惡寒汗出者附子瀉心湯主之
心下痞者虚熱内伏也惡寒汗出者陽氣外虚
也與瀉心湯攻痞加附子以固陽
本以下之故心下痞與瀉心湯痞不解其人渴而
口燥煩小便不利者五苓散主之
本因下後成痞當與瀉心湯除之若服之痞不
解其人渴而口燥煩小便不利者爲水飲内畜
津液不行非熱痞也與五苓散發汗散水則愈
一方忍之一日乃愈者不飲水者外水不入所停
之水得行而痞亦愈也
傷寒汗出解之後胃中不和心下痞鞕乾噫食臭
脇下有水氣腹中雷鳴下利者生薑瀉心湯主之
胃爲津液之主陽氣之根大汗出後外亡津液
胃中空虚客氣上逆心下痞鞕金匱要略曰中
焦氣未和不能消榖故令噫乾噫食臭者胃虚
而不殺榖也脇下有水氣腹中雷鳴土弱不能
勝水也與瀉心湯以攻痞加生薑以益胃
傷寒中風醫反下之其人下利日數十行榖不化
腹中雷鳴心下痞鞕而滿乾嘔心煩不得安醫見
心下痞謂病不盡復下之其痞益甚此非結熱但
以胃中虚客氣上逆故使鞕也丼草瀉心湯主之
傷寒中風是傷寒或中風也邪氣在表醫反下
之虚其腸胃而氣内䧟也下利日數十行榖不
化腹中雷鳴者下後裏虚胃弱也心下痞鞕乾
嘔心煩不得安者胃中空虚客氣上逆也與瀉
心湯以攻表加丼草以𥙷虚前以汗後胃虚是
外傷陽氣故加生薑此以下後胃虚是内損隂
氣故加丼草
傷寒服湯藥下利不止心下痞鞕服瀉心湯巳復
以他藥下之利不止醫以理中與之利益甚理中
者理中焦此利在下焦赤石脂禹餘粮湯主之復
利不止者當利其小便
傷寒服湯藥下後利不止而心下痞鞕者氣虚
而客氣上逆也與瀉心湯攻之則痞已醫復以
他藥下之又虚其裏致利不止也理中丸脾胃
虚寒下利者服之愈此以下焦虚故與之其利
益甚聖濟經曰滑則氣脫欲其收也如開腸洞
泄便溺遺失澁劑所以收之此利由下焦不約
與赤石脂禹餘粮湯以澁洞泄下焦主分清濁
下利者水榖不分也若服澁劑而利不止當利
小便以分其氣
赤石脂禹餘粮湯方
赤石脂(一斤碎味丼温)禹餘粮(一斤碎味丼平)
本草云澁可去脫石脂之澁以收歛之重可去
怯餘粮之重以鎮固
已上二味以水六升煑取二升去滓三服
傷寒吐下後發汗虚煩脉甚微八九日心下痞鞕
脇下痛氣上衝咽喉眩冒經脉動惕者久而成痿
傷寒吐下後發汗則表裏之氣俱虚虚煩脉甚
微爲正氣内虚邪氣獨在至七八日正氣當復
邪氣當罷而心下痞脇下痛氣上衝咽喉眩冐
者正氣内虚而不復邪氣留結而不去經脉動
惕者經絡之氣虚極久則熱氣還經必成痿弱
傷寒發汗若吐若下解後心下痞鞕噫氣不除者
旋復代赭石湯主之
大邪雖解以曾發汗吐下胃氣弱而未和虚氣
上逆故心下痞鞕噫氣不除與旋復代赭石湯
降虚氣而和胃
旋復代赭石湯方
旋復花(三兩味醎温)人參(二兩味丼温)生薑(五兩切味辛温)
半夏(半升洗味辛温)代赭石(一兩味苦寒)
大棗(十二枚擘丼温)丼草(三兩炙味丼平)
鞕則氣堅鹹味可以䎡之旋復之鹹以䎡痞鞕
虚則氣浮重劑可以鎮之代赭石之重以鎮虚
逆辛者散也生薑半夏之辛以散虚痞丼者緩
也人參丼草大棗之丼以𥙷胃弱
右件七味以水一斗煑取六升去滓再煎取三升
温服一升日三服
下後不可更行桂枝湯若汗出而喘無大熱者可
與麻黃杏子丼草石膏湯
前第三卷十六證云發汗後不可更行桂枝湯
汗出而喘無大熱者爲與此證治法同汗下雖
殊旣不當損正氣則一邪氣所傳旣同遂用一
法治之經所謂若發汗若下若吐後是矣
太陽病外證未除而數下之遂恊熱而利利下不
止心下痞鞕表裏不解者桂枝人參湯主之
外證未除而數下之爲重虚其裏邪熱乘虚而
入裏虚恊熱遂利不止而心下痞若表解而下
利心下痞者可與瀉心湯若不下利表不解而
心下痞者可先解表而後攻痞以表裏不解故
與桂枝人參湯和裏解表
桂枝人參湯方
桂枝(四兩去皮味辛熱)丼草(四兩炙味丼平)白术(三兩味丼平)
人參(三兩味丼温)乾薑(三兩味辛熱)
表未解者辛以散之裏不足者丼以緩之此以
裏氣大虚表裏不解故加桂枝丼草於理中湯
也
右伍味以水九升先煑四味取五升内桂更煑取
三升温服一升日再夜一服
傷寒大下後復發汗心下痞惡寒者表未解也不
可攻痞當先解表表解乃可攻痞解表宜桂枝湯
攻痞宜大黃黃連瀉心湯
大下後復發汗則表裏之邪當悉巳此心下爲
痞惡寒者表裏之邪俱不解也因表不解而下
之爲心下痞先與桂枝湯解表表解乃與大黃
黃連瀉心湯攻痞内經曰從外之内而盛於内
者先治其外而後調其内
傷寒發熱汗出不解心中痞鞕嘔吐而下利者大
柴胡湯主之
傷寒發熱寒已成熱也汗出不解表和而裏病
也吐利心腹濡䎡爲裏虚嘔吐而下利心腹痞
鞕者是裏實也與大柴胡湯以下裏熱
病如桂枝證頭不痛項不強寸脉微浮胸中痞鞕
氣上衝咽喉不得息者此爲胸有寒也當吐之宜
瓜蔕散
病如桂枝證爲發熱汗出惡風言邪在表也頭
痛項強爲桂枝湯證具若頭不痛項不強則邪
不在表而傳裏也浮爲在表沉爲在裏今寸脉
微浮則邪不在表亦不在裏而在胸中也胸中
與表相應故知邪在胸中者猶如桂枝證而寸
脉微浮也以胸中痞鞕上衝咽喉不得息知寒
邪客於胸中而不在表也千金曰氣浮上部填塞
心胸胸中滿者吐之則愈與瓜蔕散以吐胸中
之邪
瓜蔕散方
瓜蔕(一分熬黃味苦寒)赤小豆(一分味酸温)
其高者越之越以瓜蔕豆豉之苦在上者湧之湧
以赤小豆之酸内經曰酸苦湧泄爲隂
右二味各别搗篩爲散已合治之取一錢匕以香
豉一合用熱湯七合煑作稀糜去滓取汁和散温
頓服之不吐者少少加得快吐乃止諸亡血虚家
不可與瓜蔕散
病脇下素有痞連在臍傍痛引少腹入隂筋者此
名藏結死
素有宿昔之積結於脇下爲痞今因傷寒邪氣
入裏與宿積相助使藏之眞氣結而不通致連
在臍傍痛引少腹入隂筋而死
傷寒病若吐若下後七八日不解熱結在裏表裏
俱熱時時惡風大渴舌上乾燥而煩欲飲水數升
者白虎加人參湯主之
若吐若下後七八日則當解復不解而熱結在
裏表熱者身熱也裏熱者内熱也本因吐下後
邪氣乘虚内䧟爲結熱若無表熱而純爲裏熱
則邪熱結而爲實此以表熱未罷時時惡風若
邪氣純在表則惡風無時若邪氣純在裏則更不
惡風以時時惡風知表裏俱有熱也邪熱結而
爲實者則無大渴邪熱散漫則渴今雖熱結在
裏表裏俱熱未爲結實邪氣散漫熏烝焦膈故
大渴舌上乾燥而煩欲飲水數升與白虎加人
參湯散熱生津
傷寒無大熱口燥渴心煩背微惡寒者白虎加人
參湯主之
無大熱者爲身無大熱也口燥渴心煩者當作
陽明病然以背微惡寒爲表未全罷所以属大
陽也背爲陽背惡寒口中和者少隂病也當與
附子湯今口燥而渴背雖惡寒此裏熱也則惡寒
亦不至甚故云微惡寒與白虎湯和表散熱加
人參止渴生津
傷寒脉浮發熱無汗其表不解者不可與白虎湯
渴欲飲水無表證者白虎加人參湯主之
傷寒脉浮發熱無汗其表不解不渴者宜麻黃
湯渴者宜五苓散非白虎所宜大渴欲水無表
證者乃可與白虎加人參湯以散裏熱臨病之
工大宜精别
太陽少陽併病心下鞕頸項強而眩者當刺大椎
肺俞肝俞慎勿下之
心下痞鞕而眩者少陽也頸項強者太陽也刺
大椎肺俞以瀉太陽之邪以太陽脉下項俠脊
故爾肝俞以瀉少陽之邪以膽爲肝之府故爾
太陽爲在表少陽爲在裏即是半表半裏證前
第五證云不可發汗發汗則讝語是發汗攻太
陽之邪少陽之邪益甚干胃必發讝語此云慎
勿下之攻少陽之邪太陽之邪乘虚入裏必作
結胸經曰太陽少陽併病而反下之成結胸
太陽與少陽合病自下利者與黃芩湯若嘔者黃
芩加半夏生薑湯主之
太陽陽明合病自下利爲在表當與葛根湯發
汗陽明少陽合病自下利爲在裏可與承氣湯
下之此太陽少陽合病自下利爲在半表半裏
非汗下所宜故與黃芩湯以和解半表半裏之
邪嘔者胃氣逆也故加半夏生薑以散逆氣
黃芩湯方
黃芩(三兩味苦寒)丼草(二兩炙味丼平)
芍藥(二兩味酸平)大棗(十二枚擘味丼温)
虚而不實者苦以堅之酸以收之黃芩芍藥之
苦酸以堅歛腸胃之氣弱而不足者丼以𥙷之
丼草大棗之丼以𥙷固腸胃之弱
右四味以水一斗煑取三升去滓温服一升日再
夜一服若嘔者加半夏半升生薑三兩
傷寒胸中有熱胃中有邪氣腹中痛欲嘔吐者黃
連湯主之
濕家下後舌上如胎者以丹田有熱胸中有寒
是邪氣入裏而爲下熱上寒也此傷寒邪氣傳
裏而爲下寒上熱也胃中有邪氣使隂陽不交
隂不得升而獨治於下爲下寒腹中痛陽不得
降而獨治於上爲胸中熱欲嘔吐與黃連湯升
降隂陽之氣
黃連湯方
黃連(味苦寒)丼草(炙味丼平)乾薑(味辛熱)
桂枝(去皮味辛熱各三兩)人參(二兩味丼温)半夏(半升洗味辛温)
大棗(十二枚擘味丼温)
上熱者泄之以苦黃連之苦以降陽下寒者散
之以辛桂薑半夏之辛以升隂脾欲緩急食丼
以緩之人參丼草大棗之丼以益胃
右七味以水一斗煑取六升去滓温服一升日三
服夜二服
傷寒八九日風濕相搏身體疼煩不能自轉側不
嘔不渴脉浮虚而濇者桂枝附子湯主之
傷寒與中風家至七八日再經之時則邪氣多
在裏身必不苦疼痛今日數多復身體疼煩不
能自轉側者風濕相搏也煩者風也身疼不能
自轉側者濕也經曰風則浮虚脉經曰脉來濇
者爲病寒濕也不嘔不渴裏無邪也脉得浮虚
而濇身有疼煩知風濕但在經也與桂枝附子
湯以散表中風濕
若其人大便鞕小便自利者去桂枝加白术湯主
之
桂發汗走津液此小便利大便鞕爲津液不足
去桂加术
桂枝附子湯方
桂枝(四兩去皮味辛熱)附子(三枚炮去皮破八片辛熱)
生薑(三兩切辛温)丼草(二兩炙味丼温)大棗(十二枚擘味丼温)
風在表者散以桂枝丼草之辛丼濕在經者逐
以附子之辛熱薑棗辛丼行榮衛通津液以和
表也
右五味以水六升煑取二升去滓分温三服
風濕相搏骨節煩疼掣痛不得屈伸近之則痛劇
汗出短氣小便不利惡風不欲去衣或身微腫者
丼草附子湯主之
風則傷衛濕流關節風濕相搏兩邪亂經故骨
節疼煩掣痛不得屈伸近之則痛劇也風勝則
衛氣不固汗出短氣惡風不欲去衣爲風在表
濕勝則水氣不行小便不利或身微腫爲濕外
薄也與甘草附子湯散濕固衛氣
丼草附子湯方
丼草(二兩炙味丼平)附子(二枚炮去皮破味辛熱)
白术(二兩味丼温)桂枝(四兩去皮味辛熱)
桂枝丼草之辛丼發散風邪而固衛附子白术
之辛丼解濕氣而温經
右四味以水六升煑取三升去滓温服一升日三
服初服得微汗則解能食汗出復煩者服五合恐
一升多者宜服六七合爲妙
傷寒脉浮滑此表有熱裏有寒白虎湯主之
浮爲在表滑爲在裏表有熱外有熱也裏有寒
有邪氣傳裏也以邪未入府故止言寒如瓜蔕
散證云胸上有寒者是矣與白虎湯以解内外
之邪
白虎湯方
知母(六兩味苦寒)石膏(一斤碎味丼寒)
丼草(二兩丼平)粳米(六合味丼平)
内經曰熱淫所勝佐以苦丼知母石膏之苦丼
以散熱熱則傷氣丼以緩之丼草粳米之丼以
益氣
右四味以水一斗煑米熟湯成去滓温服一升日
三服
傷寒脉結代心動悸炙丼草湯主之
結代之脉動而中出能自還者名曰結不能自
還者名曰代由血氣虚衰不能相續也心中悸
動知眞氣内虚也與炙丼草湯益虚𥙷血氣而
復脉
炙丼草湯方
丼草(四兩炙味丼平)生薑(三兩切味辛温)桂枝(三兩去皮味辛熱)
人參(二兩味丼温)生地黃(一斤味丼寒)阿膠(二兩味温丼)
麥門冬(半升去心味丼平)麻子人(半升味丼平)
大棗(十二枚擘味丼温)
𥙷可以去弱人參丼草大棗之丼以𥙷不足之
氣桂枝生薑之辛以益正氣聖濟經曰津耗散
爲枯五藏痿弱榮衛涸流温劑所以潤之麻人
阿膠麥門冬地黃之丼潤經益血復脉通心也
右九味以清酒七升水八升先煑八味取三升去
滓内膠烊消盡温服一升日三服一名復脉湯
脉按之來緩而時一止復來者名曰結又脉來動
而中止更來小數中有還者反動名曰結隂也脉
來動而中止不能自還因而復動名曰代隂也得
此脉者必難治
結代之脉一爲邪氣留結一爲眞氣虚衰脉來
動而中止若能自還更來小數止是邪氣留結
名曰結隂若動而中止不能自還因其呼吸隂
陽相引復動者是眞氣衰極名曰代隂爲難治
之脉經曰脉結者生代者死此之謂也
釋音
俛(音免俯也)瞤(水倫切目動也)匱(求位切匣也)
痿(於危切痺病也)䎡(音軟柔也)椎(音槌)
掣(昌列切)涸(乎各切竭也)烊(音羊)
註解傷寒論卷第四
