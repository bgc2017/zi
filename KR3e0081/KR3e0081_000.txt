瀕湖脉學醫家類
提要
(臣)等謹案瀕湖脉學一卷明李時珍撰宋人
剽竊王叔和脉經改為脉訣其書之鄙謬人
人知之然未能一一駁正也至元戴啟宗作
刊誤字剖句析與之辨難而後其偽妄始明
啟宗書之精核亦人人知之然但斥&KR0915;本之
非尚未能詳立一法明其何以是也時珍乃
撮舉其父言聞四診發明著為此書以正脉
訣之失其法分浮沉遲數滑濇虚實長短洪
微緊緩芤弦革牢濡弱散細伏動促結代二
十七種毫釐之别精核無遺又附載宋崔嘉
彦四言詩一首及諸家考証脉訣之說以互
相發明與所作竒經八脉考皆附本草綱目
之後可謂既能博考又能精研者矣自是以
來脉訣遂廢其廓清醫學之功亦不在戴啟
宗下也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
瀕湖脉學
明李時珍撰
時珍曰宋有俗子杜撰脉訣鄙陋紕繆醫學習誦以
為權輿逮臻頒白脉理竟昧戴同父常刊其誤先考
月池翁著四診發明八卷皆精詣奥室淺學未能窺
造珍因撮粹擷華僣撰此書以便習讀為脉指南世
之醫病兩家咸以脉為首務不知脉乃四診之末謂
之巧者爾上士欲會其全非備四診不可明嘉靖甲
子上元日謹書于瀕湖薖所
浮(陽)
浮脉舉之有餘按之不足(脉經)如微風吹鳥背上毛厭厭
聶聶(輕汎貌)如循榆莢(素問)如水漂木(崔氏)如捻蔥葉(黎氏)
(浮脉法天有輕清在上之象在卦為乾在時為秋在人為肺又謂之毛太過則中堅旁虚如循雞羽病在)
(外也不及則氣來毛微病在中也浮脉訣言尋之如太過乃浮兼洪緊之象非脉也)
體状詩浮脉惟從肉上行如循榆莢似毛輕三秋得令
知無恙久病逢之卻可驚
相類詩浮如木在水中浮浮大中空乃是芤拍拍而浮
是洪脉來時雖盛去悠悠浮脉輕平似捻蔥虚來遲
大豁然空浮而柔細方為濡散似楊花無定蹤
(浮而有力為洪浮而無力為芤)(浮而遲大為虚浮而柔細為濡)(虚甚為散)
主病詩浮脉為陽表病居遲風數熱緊寒拘浮而有力
多風熱無力而浮是血虚寸浮頭痛眩生風或有風
痰聚在胸關上土衰兼木旺尺中溲便不流通
(浮脉主表浮散風熱)(有力表實浮緊風寒)(無力表虚浮緩風濕)(浮遲中風浮虚傷暑)
(浮芤失血浮散勞極)(浮洪虚熱)
沉(隂)
沉脉重手按至筋骨乃得(脉經)如綿裹砂内剛外柔(楊氏)如
石投水必極其底
(沉脉法地有淵泉在下之象在卦為坎在時為冬在人為腎又謂之石亦曰營太過則如彈石按之益堅)
(病在外也不及則氣來虚微去如數者病在中也各脉訣言緩度三關状如爛綿者非也沉有緩數及)
(部之沉爛綿乃弱脉非沉也)
體状詩水行潤下脉來沉筋骨之間耎滑勻女子寸兮
男子尺四時如此號為平
相類詩沉幫筋骨自調勻伏則推筋着骨尋沉細如綿
真弱脉絃長實大是牢形(沉行筋間牢大有力)(伏行骨上弱細無力)
主病詩沉潜水畜隂經病數熱遲寒滑有痰無力而沉
虚與氣沉而有力積并寒寸沉痰鬱水停胸關主中
寒痛不通尺部濁遺并泄痢腎虚腰及下元痌
(沉脉主裏又主水畜)(有力裏實沉遲痼冷)(無力裏虚沉數内熱)(沉則為氣沉滑痰食)
(沉濇氣鬱沉緊冷痛)(沉弱寒熱沉牢冷積)(沉緩寒濕)
遲(隂)
遲脉一息三至去來極慢(脉經)
(遲為陽不勝隂故脉來不及見脉訣言重手乃得是有沉無浮一息三至甚為易而曰隠隠曰状且難)
(是濇脉矣其謬可知)
體狀詩遲來一息至惟三陽不勝隂氣血寒但把浮沉
分表裏消隂須益火之原
相類詩脉來三至號為遲小駃于遲作緩持遲細而難
知是濇浮而遲大以虚推(三至為遲有有力為緩遲無力為濇止為絃甚)
(為敗慢浮大而耎為虚緩黎氏曰遲小而實緩大而遲為隂盛陽衰為衞盛營弱宜别之)
主病詩遲司臟病或多痰沉痼癥瘕子細看有力而遲
為冷痛遲而無力定虚寒寸遲必是上焦寒關主中
寒痛不堪尺是腎虚腰脚重溲便不禁疝牽丸
(遲脉主臟浮遲表寒)(有力冷痛沉遲裏寒)(無力虚寒)
數(陽)
數脉一息六至(脉經)脉流薄疾(素問)
(數為隂不勝陽故脉來太過七浮沉遲數脉之綱領素問脉經皆為正脉脉訣立表八裏而遺數脉止)
(謌于心臟其妄甚矣)
體状詩數脉息間常六至隂微陽盛必狂煩浮沉表裏
分虚實惟有兒童作吉看
相類詩數比平人多一至緊來如數似彈繩數而時止
名為促數見關中動脉形(數而弦急為緊數而有止為促)(流利為滑數甚為極)
(數見關中為動)
主病詩數脉為陽熱可知只將君相火來醫實宜凉瀉
虚温補肺病秋深却畏之寸數咽喉口舌瘡吐紅欬
嗽肺生瘍當關胃火并肝火尺屬滋隂降火湯
(數脉主腑沉數裏熱)(有力實火肺無力虚火肺浮數表熱氣口數實癰數虚痿)
滑(陽中隂)
滑脈往來前郤流利展轉替替然如珠之應指(脉經)漉漉
如欲脫(滑為隂氣有餘故脉來流利如水脉者血之府也血盛則脉滑故腎脉宜之氣盛則脉濇故肺)
(脉宜之不脉訣云按之即伏三關如珠不進不退是分浮滑沉滑尺寸之滑也今正之)
體状相類詩滑脉如珠替替然往来流利郤還前莫將
滑數為同類數脉惟看至數間(滑則如珠數則六至)
主病詩滑脉為陽元氣衰痰生百病食生灾上為吐逆
下畜血女脉調時定有胎寸滑膈痰生嘔吐吞酸舌
強或欬嗽當關宿食肝脾熱渴痢&KR1155;淋看尺部
(滑主痰飲滑短宿食)(浮滑風痰滑沉滑食痰臍滑數痰火經脉訣言關胃寒尺滑似水與脉)
(言關滑胃熱尺滑血畜婦人經病之旨相反其謬如此)
濇(隂)
濇脉細而遲往來難短且散或一止復來(脉經)參伍不調
(素問)如輕刀刮竹(脉訣)如雨沾沙(通真子)如病蠶食葉
(濇為陽氣有餘氣盛則血少故脉來蹇滯而肺宜之脉訣言指下尋之似有舉之全無與脉經所云絶不)
(相干)
體状詩細遲短濇往來難散止依稀應指間如雨沾沙
容易散病蠶食葉慢而艱
相類詩參伍不調名曰濇輕刀刮竹短而難微似秒芒
微耎甚浮沉不别有無間
(細遲短散時一止曰濇濡極細而耎重按若絶曰微浮而柔細曰沉而柔細曰弱)
主病詩濇緣血少或傷精反胃亡陽汗雨淋寒濕入營
為血痺女人非孕即無經寸濇心虚痛對胸胃虚脇
脹察關中尺為精血俱傷候腸結溲淋或下紅
(濇主血少精傷之病女人有孕為胎病無孕為敗血杜光庭云濇脉獨見尺中形同代為死脉)
虚(隂)
虚脉遲大而耎按之無力隠指豁豁然空(脉經)
(崔紫虚云形大力薄其虚可知楊脉訣言尋之不足舉之有餘止言浮脉不見虚状仁齋言状似柳絮)
(散漫而遲滑氏言散大而耎皆是散脉非虚也)
體状相類詩舉之遲大按之鬆脉状無涯類谷空莫把
芤虚為一例芤來浮大似慈葱
(虚脉浮大而遲按之無力浮芤脉浮大按之中空芤為無血虚為血虚散二脉見浮脉)
主病詩脈虚身熱為傷暑自汗怔忡驚悸多發熱隂虚
須早治養營益氣莫蹉跎血不榮心寸口虚關中腹
脹食難舒骨蒸痿痺傷精血郤在神門兩部居
(經曰血虚脉虚曰氣來虚微為不及病在内日久病脉虚者死)
實(陽)
實脉浮沉皆得脉大而長微弦應指愊愊然(脈經)
(愊愊堅實貌脉脉訣言如繩應指來乃緊非實脉也)
體状詩浮沉皆得大而長應指無虚愊愊強熱藴三焦
成壮火通腸發汗始安康
相類詩實脉浮沉有力強緊如彈索轉無常須知牢脉
幫筋骨實大微弦更帶長
(浮沉有力為實而絃急彈人為緊沉而實大微絃長為牢)
主病詩實脉為陽火鬱成發狂譫語吐頻頻或為陽毒
或傷食大便不通或氣疼寸實應知面熱風咽疼舌
強氣填胸當關脾熱中宮滿尺實腰腸痛不通
(經曰血實脉實曰脉實者水榖為病曰氣來實強是謂太過脉訣言尺實小便不禁與脉經尺實小腹)
(痛小便難之說何反潔古不知其謬訣為虚寒藥用薑附愈誤矣)
長(陽)
長脉不大不小迢迢自若(朱氏)如循長竿末梢為平如引
繩如循長竿為病(素問)
(長有三部之長一部之長在時為春在人為肝心脉長神強氣壮腎脉長蒂固根深經曰長則氣治皆言)
(平脉也)
體状相類詩過于本位脉名長絃則非然但滿張絃脉
與長争較遠良工反度自能量(實牢絃緊皆兼長脉)
主病詩長脉迢迢大小勻反常為病似牽繩若非陽毒
癲癎病即是陽明熱勢深(長主有餘之病)
短(隂)
短脉不及本位(脉訣)應指而迴不能滿部(脉經)
(戴同父云短脉只見尺寸若關中見短上不通寸下不通尺是隂陽絶脉必死矣故關不診短黎居士)
(云長短未有定體諸脉舉按之時過於本位者為長不及本位者為短長脉属肝宜于春短脉属肺宜)
(于秋但診肝肺長短自見)
體状相類詩兩頭縮縮名為短濇短遲遲細且難短濇
而浮秋喜見三春為賊有邪干(濇微動結皆兼短脉)
主病詩短脉惟于尺寸尋短而滑數酒傷神浮為血澀
沉為痞寸主頭疼尺腹疼(經曰短則氣病短主不及之病)
洪(陽)
洪脉指下極大(脉經)來盛去衰(素問)來大去長(通真子)
(洪脉在卦為離在時為夏在人為心素問謂之大亦曰鉤滑氏曰來盛去衰如鉤之曲上而復下應血脉)
(來去之象象萬物敷布下垂之状季詹炎舉言如環珠者非脉訣云季夏宜之秋季冬發汗通腸俱非)
(洪脉所宜盖謬也)
體状詩脉來洪盛去還衰滿指滔滔應夏時若在春秋
冬月分升陽散火莫狐疑
相類詩洪脉來時拍拍然去衰來盛似波瀾欲知實脉
參差處舉按絃長愊愊堅(洪而有力為實實而無力為洪)
主病詩脉洪陽盛血應虚相火炎炎熱病居脹滿胃翻
須早治隂虚洩痢可愁如寸洪心火上焦炎肺脉洪
時金不堪肝火胃虚關内察腎虚隂火尺中看
(洪主陽盛隂虚之病洩痢失血久嗽者忌之經曰形瘦脉大多氣者死日脉大則病進)
微(隂)
微脉極細而耎按之如欲絶若有若無(脉經)細而稍長
(戴氏血素問謂之小氣微則脉微)
體状相類詩微脉輕微瞥瞥乎按之欲絶有如無微為
陽弱細隂弱細比于微略較粗
(輕診即見重按如欲絶者微也上往来如綿而常有者細也仲景曰脉瞥瞥如羹肥者陽氣微縈縈)
(如蠶絲細者隂氣衰長病得之死卒病得之生)
主病詩氣血微兮脉亦微惡寒發熱汗淋漓男為勞極
諸虚候女作崩中帶下醫寸微氣促或心驚關脉微
時脹滿形尺部見之精血弱惡寒消癉痛呻吟
(微主久虚血弱之病陽微惡寒隂微發熱脉訣云崩中日久為白帶漏下多時骨肉枯)
緊(陽)
緊脉來往有力左右彈人手(素問)如轉索無常(仲景)數如切
繩(脉經)如紉箄線(丹溪)
(緊乃熱為寒束之脉故急數如此要有神氣素問謂之急脉訣言寥寥入尺來崔氏言如線皆非緊状)
(或以浮緊為弦沉緊為牢亦近似耳)
體状詩舉如轉索切如繩脉象因之得緊名總是寒邪
來作寇内為腹痛外身疼相類詩(見絃實)
主病詩緊為諸痛主于寒喘欬風癎吐冷痰浮緊表寒
須發越緊沉温散自然安寸緊人迎氣口分當關心
腹痛沉沉尺中有緊為隂冷定是奔豚與疝疼
(諸緊為寒為痛人迎緊盛傷于寒氣口緊盛傷于食尺緊痛居其腹沉乃疾在其腹中惡浮緊欬嗽沉)
(緊皆主死)
緩(隂)
緩脉去來小駛于遲(脉經)一息四至(戴氏)如絲在經不卷其
軸應指和緩往來甚勻(張太素)如初春楊柳舞風之象(楊玄)
(操)如微風輕颭柳梢(滑伯仁)
(緩脉在卦為坤在時為四季在人為脾陽寸隂尺上下同等浮大而耎無有徧勝者平脉也若非其時即)
(為有病緩而和勻不浮不沉不疾不徐不微不弱者即為胃氣故杜光庭云欲知死期何以取古賢推定)
(五般土陽土須知不遇隂隂土遇隂當細數詳玉函經)
體状詩緩脈阿阿四至通柳梢裊裊颭輕風欲從脉裏
求神氣只在從容和緩中相類詩(見遲脉)
主病詩緩脉營衰衞有餘或風或濕或脾虚上為項強
下痿痺分别浮沉大小區寸緩風邪項背拘關為風
眩胃家虚神門濡泄或風秘或是蹣跚足力迂
(浮緩為風緩濇脾虚)(沉緩為濕緩弱氣虚)(緩大風虚主緩細濕痺反脉訣言緩脾熱口臭)
(胃齒痛夢鬼之病出自杜撰與緩無關)
芤(陽中隂)
芤脉浮大而耎按之中央空兩邊實(脉經)中空外實状如
慈蔥(芤慈葱也素問無芤名劉三點云芤脉何似絶類慈蔥指下成窟有邊無中戴同父云營行脉中脉)
(以血為形芤脉中空脱血之象也訣脉經云三部脉芤長病得之生卒病得之死脉言兩頭有中間)
(無是脉斷截矣又言主淋瀝氣入小腸與失血之候相反誤世不小)
體状詩芤形浮大耎如蔥按之旁有中央空火犯陽經
血上溢熱侵隂絡下流紅
相類詩中空旁實乃為芤浮大而遲虚脉呼芤更帶絃
名曰革血亡芤革血虚虚
主病詩寸芤積血在于胸關内逄芤腸胃癰尺部見之
多下血赤淋紅痢漏崩中
絃(陽中隂)
絃脉端直以長(素問)如張弓絃(脉經)按之不移綽綽如按琴
瑟絃(巢氏)状若筝絃(脉訣)從中直過挺然指下(刊誤)
(絃脉在卦為震在時為春在人為肝輕虚以滑者平實滑如循長竿者病勁急如新張弓絃者死池氏曰)
(絃緊而數勁為太過絃緊而細為不及戴同父曰絃而耎其病輕絃而硬其病重脉訣言時時帶數又)
(言脉緊状繩牽皆非絃象今削之)
體状詩絃脉迢迢端直長肝經木王土應傷怒氣滿胸
常欲呌翳蒙瞳子淚淋浪
相類詩絃來端直似絲絃緊則如繩左右彈緊言其力
絃言象牢脉絃長沉伏間(又見長脉)
主病詩絃應東方肝膽經飲痰寒熱瘧纏身浮沉遲數
須分别大小單雙有重輕寸絃頭痛膈多痰寒熱癥
瘕察左關關右胃寒心腹痛尺中隂疝脚拘攣
(絃為木盛之病浮絃支飲外溢多沉絃懸飲内痛瘧脉自絃絃數多熱絃遲寒絃大主虚)
(絃細拘急若陽絃頭痛來隂絃腹痛治單絃飲癖雙絃寒痼不食者木克土必難)
革(隂)
革脉絃而芤(仲景)如按鼓皮(丹溪)
(仲景曰絃則為寒芤則為虚虚寒相博此名曰革男子亡血失精婦人半産漏下脉經曰三部脉革長病)
(得之死卒病得之生時珍曰此即芤絃二脉相合故均主失血之候諸家脉書皆以為牢脉故或有革無)
(牢有牢無革混淆不辨不知革浮牢沉革虚牢實形證皆異也又按甲乙經曰渾渾革革至如涌泉病)
(進而危弊弊綽綽其去如絃絶者死謂脉来渾濁革變急如涌泉出而不反也王貺以為溢脉與此不同)
體状主病詩革脉形如按鼓皮芤絃相合脉寒虚女人
半産并崩漏男子營虚或夢遺相類詩(見芤牢)
牢(隂中陽)
牢脉似沉似伏實大而長微絃(脉經)
(扁鵲曰牢而長者肝也仲景曰寒則牢堅有牢固之象沈氏曰似沉似伏牢之位也實大絃長牢之體也)
(脉訣不言形状但云尋之則無按之則有云脉入皮膚辨息難又以牢為死脉皆孟浪謬誤)
體状相類詩絃長實大脉牢堅牢位常居沉伏間革脉
芤絃自浮起革虚牢實要詳看
主病詩寒則牢堅裏有餘腹心寒痛木乘脾疝&KR1155;癥瘕
何愁也失血隂虚郤忌之
(牢主寒實之病木實則為痛扁鵲云耎為虚牢為實失血者脉宜沉細反浮大而牢者死虚病見實脉也)
(脉訣言骨間疼痛氣居于表池氏以為腎傳于脾皆謬妄不經)
濡(隂)卽耎字
濡脉極耎而浮細如帛在水中輕手相得按之無有(脉經)
如水上浮漚
(帛浮水中重手按之隨手而沒之象也脉訣言按之似有舉還無是微脉非濡)
體状詩濡形浮細按須輕水面浮綿力不禁病後産中
猶有藥平人若見是無根
相類詩浮而柔細知為濡沈細而柔作弱持微則浮微
如欲絶細來沉細近于微
(浮細如綿曰濡極細如絶曰微)(沉細如綿曰弱曰浮而沉而極細不斷細)
主病詩濡為亡血隂虚病髓海丹田暗已虧汗雨夜來
蒸入骨血山崩倒濕侵脾寸濡陽微自汗多關中其
奈氣虚何尺傷精血虚寒甚温補真隂可起疴
(濡主血虚之病又為傷濕)
弱(隂)
弱脉極耎而沉細按之乃得舉手無有(脉經)
(弱乃濡之沉者脉訣言輕手乃得黎氏譬如浮漚皆是濡脉非弱也素問曰脉弱以滑是有胃氣脉弱)
(以濇是謂久病病後老弱見之順平人少年見之逆)
體状詩弱來無力按之柔柔細而沉不見浮陽陷人隂
精血弱白頭猶可少年愁相類詩(見濡脉)
主病詩弱脉隂虚陽氣衰惡寒發熱骨筋萎多驚多汗
精神减益氣調營急早醫寸弱陽虚病可知關為胃
弱與脾衰欲求陽陷隂虚病須把神門兩部推
(弱主氣虚之病仲景曰陽陷入隂故惡寒發熱又云弱主筋沉主骨陽浮隂弱血虚筋急柳氏曰氣虚則)
(脉弱寸弱陽虚尺弱隂虚關弱胃虚)
散(隂)
散脉大而散有表無裏(脉經)渙漫不收(崔氏)無統紀無拘束
至數不齊或來多去少或去多來少渙散不收如楊花
散漫之象(柳氏)
(戴同父曰心脉浮大而散肺脉短濇而散平脉也心脉耎散怔忡肺脉耎散汗出肝脉耎散溢飲脾脉耎)
(散胻腫病脉也腎脉耎散諸病脉代散死脉也難經曰散脉獨見則危柳氏曰散為氣血俱虚根本脱離)
(之脉産婦得之生孕婦得之墮)
體状詩散似楊花散漫飛去來無定至難齊産為生兆
胎為墮久病逢之不必醫
相類詩散脉無拘散漫然濡來浮細水中綿浮而遲大
為虚脉芤脉中空有兩邊
主病詩左寸怔忡右寸汗溢飲左關應耎散右關耎散
胻腫胕散居兩尺魂應斷
細(隂)
細脉小于微而常有細直而耎若絲線之應指(脉經)
(素問謂之小王啓言如莠蓬状其柔細也背脉訣言往来極微是微反大于細矣與經相)
體状詩細來纍纍細如絲應指沉沉無絶期春夏少年
俱不利秋冬老弱郤相宜相類詩(見微濡)
主病詩細脉縈縈血氣衰諸虚勞損七情乖若非濕氣
侵腰腎即是傷精汗洩來寸細應知嘔吐頻入關腹
脹胃虚形尺逢定是丹田冷洩痢遺精號脱隂
(脉經曰細為血少氣衰有此證則順否則逆故吐衂得沉細者生憂勞過度者脉亦細)
伏(隂)
伏脉重按着骨指下裁動(脉經)脉行筋下(刊誤)
(脉訣言尋之似有定息全無殊為舛謬)
體状詩伏脉推筋着骨尋指間裁動隠然深傷寒欲汗
陽將解厥逆臍疼證屬隂相類詩(見沉脉)
主病詩伏為霍亂吐頻頻腹痛多緣宿食停畜飲老痰
成積聚散寒温裏莫因循食鬱胸中雙寸伏欲吐不
吐常兀兀當關腹痛困沉沉關後疝疼還破腹
(傷寒一手脉伏曰單伏兩手脉伏曰雙伏不可以陽證見隂為診乃火邪内鬱不得發越陽極似隂故脉)
(伏必有大汗而解正如久旱將雨六合隂晦雨後庶物皆蘇之義又有夾隂傷寒先有伏隂在内外復感)
(寒隂盛陽衰四脉厥逆六脉沉伏須投薑附及炙關元脉乃復出也若太溪衝陽皆無脉者必死脉訣)
(言徐徐發汗潔古以附子細辛麻黃湯主之皆非也劉元賓曰㐲脉不可發汗)
動(陽)
動乃數脉見于關上下無頭尾如豆大厥厥動搖
(仲景曰隂陽相搏名曰動陽動則汗出隂動則發熱形冷惡寒此三焦傷也成無巳曰隂陽相搏則虚者)
(動故陽虚則陽動隂虚則隂動龐安常曰關前三分為陽後三分為隂關位半隂半陽故動隨虚見脉)
(訣言尋之似有舉之還無不離其處不往不来三關沉沉含糊謬妄殊非動脉詹氏言其形鼔動如鉤如)
(毛者尤謬)
體状詩動脉搖搖數在關無頭無尾豆形團其原本是
隂陽搏虚者搖兮勝者安
主病詩動脉專司痛與驚汗因陽動熱因隂或為洩痢
拘攣病男子亡精女子崩
(仲景曰動則為痛為驚素問曰隂虛陽搏謂之崩又曰婦人手少隂脉動甚者妊子也)
促(陽)
促脉來去數時一止復來(脉經)如蹶之趣徐疾不常(黎氏)
(脉經但言數而止為促脉訣乃云并居寸口不言時止者謬矣數止為促緩止為結何獨寸口哉)
體状詩促脉數而時一止此為陽極欲亡隂三焦鬱火
炎炎盛進必無生退可生相類詩(見代脉)
主病詩促脉惟將火病醫其因有五細推之時時喘欬
皆痰積或發狂斑與毒疽
(促主陽盛之病一促結之因皆有氣血痰飲食五者之别有留滯則脉必見止也)
結(隂)
結脉往來緩時一止復來(脉經)
(脉訣言或來或去聚而却還與結無關仲景有纍纍如循長竿曰隂結藹藹如車盖曰陽結脉經又有如)
(麻子動搖旋引旋收聚散不常者曰結主死此三脉名同實異也)
體状詩結脉緩而時一止獨隂偏盛欲亡陽浮為氣滯
沉為積汗下分明在主張相類詩(見代脉)
主病詩結脉皆因氣血凝老痰結滯苦沉吟内生積聚
外癰腫疝瘕(假)為殃病屬隂
(結主隂盛之病越人曰結甚則積甚結微則氣微浮結外有痛積伏結内有積聚)
代(隂)
代脉動而中止不能自還因而復動(仲景)脉至還入尺良
久方來(吳氏)
(脉一息五至肺心脾肝腎五臟之氣皆足五十動而一息合大衍之數謂之平脉反此則止乃見焉腎氣)
(不能至則四十動一止肝氣不能至則三十動一止盖一臟之氣衰而他臟之氣代至也經曰代則氣衰)
(滑伯仁曰若無病羸瘦脉代者危脉也有病而氣血乍損氣不能續者祗為病脉傷寒心悸脉代者復脉)
(湯主之妊娠脉代者其胎百日代之生死不可不辨)
體状詩動而中止不能還復動因而作代看病者得之
猶可療平人郤與夀相關
相類詩數而時止名為促緩止須將結脉呼止不能回
方是代結生代死自殊塗
(促結之止無常數或二動三動一止即來代脉之止有常數必依數而止還入尺中良久方來也)
主病詩代脉元因臟氣衰腹疼洩痢下元虧或為吐瀉
中宫病女子懷胎三月兮(脉經曰代散者死生洩及便膿血)
五十不止身無病數内有止皆知定四十一止一臟絶
四年之後多亡命三十一止即三年二十一止二年應
十動一止一年殂更觀氣色兼形證
兩動一止三四日三四動止應六七五六一止七八朝
次第推之自無失
(戴同父曰脉必滿五十動出自難經而脉訣五臟謌皆以四十五動為凖乖于經旨柳東楊曰古以動)
(數候脉是喫緊語須候五十動乃知五臟缺失今人指到腕臂即云見了夫五十動豈彈指間事耶故學)
(者當診脉問證聽聲觀色斯備四診而無失)
四言舉要(宋南康紫虚隠君崔嘉彦希範著明蘄州月池子李言聞子郁删補)
脉乃血派氣血之先血之隧道氣息應焉
其象法地血之府也心之合也皮之部也
資始于腎資生于胃陽中之隂本乎營衞
營者隂血衞者陽氣營行脉中衞行脉外
脉不自行隨氣而至氣動脉應隂陽之誼
氣如槖籥血如波瀾血脉氣息上下循環
十二經中皆有動脉惟手太隂寸口取决
此經屬肺上系吭嗌脉之大會息之出入
一呼一吸四至為息日夜一萬三千五百
一呼一吸脉行六寸日夜八百十丈為凖
初持脉時令仰其掌掌後高骨是謂關上
關前為陽關後為隂陽寸隂尺先後推尋
心肝居左肺脾居右腎與命門居兩尺部
魂魄榖神皆見寸口左主司官右主司府
左大順男右大順女本(缺)扶命男左女右
關前一分人命之主左為人迎右為氣口
神門決斷兩在關後人無二脉病死不愈
男女脉同惟尺則異陽弱隂盛反此病至
脉有七診曰浮中沉上下左右消息求尋
又有九候舉按輕重三部浮沉各候五動
寸候胸上關候膈下尺候于臍下至跟踝
左脉候左右脉候右病隨所在不病者否
浮為心肺沉為腎肝脾胃中州浮沉之間
心脉之浮浮大而散肺脉之浮浮濇而短
肝脉之沉沉而絃長腎脉之沉沉實而濡
脾胃屬土脉宜和緩命為相火左寸同斷
春絃夏洪秋毛冬石四季和緩是謂平脉
太過實強病生于外不及虚微病生于内
春得秋脉死在金日五臟准此推之不失
四時百病胃氣為本脉貴有神不可不審
調停自氣呼吸定息四至五至平和之則
三至為遲遲則為冷六至為數數即熱證
轉遲轉冷轉數轉熱遲數既明浮沉當别
浮沉遲數辨内外因外因于天内因于人
天有隂陽風雨晦冥人喜怒憂思悲恐驚
外因之浮則為表證沉裏遲隂數則陽盛
内因之浮虚風所為沉氣遲冷數熱何疑
浮數表熱沉數裏熱浮遲表虚沉遲冷結
表裏隂陽風氣冷熱辨内外因脉證參别
脉理浩繁總括于四既得提綱引申觸類
浮脉法天輕手可得汎汎在上如水漂木
有力洪大來盛去悠無力虚大遲而且柔
虚甚則散渙漫不收有邊無中其名曰芤
浮小為濡綿浮水面濡甚則微不任尋按
沉脉法地近于筋骨深深在下沉極為伏
有力為牢實大絃長牢甚則實愊愊而強
無力為弱柔小如綿弱甚則細如蛛絲然
遲脉屬隂一息三至小駃于遲緩不及四
二損一敗病不可治兩息奪精脉已無氣
浮大虚散或見芤革浮小濡微沉小細弱
遲細為濇往來極難易散一止止而復還
結則來緩止而復來代則來緩止不能回
數脉屬陽六至一息七疾八極九至為脫
浮大者洪沉大牢實往來流利是謂之滑
有力為緊彈如轉索數見寸口有止為促
數見關中動脉可候厥厥動搖状如小豆
長則氣治過于本位長而端直絃脉應指
短則氣病不能滿部不見于關惟尺寸候
一脉一形各有主病數脉相兼則見諸證
浮脉主表裏必不足有力風熱無力血弱
浮遲風虚浮數風熱浮緊風寒浮緩風濕
浮虚傷暑浮芤失血浮洪虚火浮微勞極
浮濡隂虚浮散虚劇浮絃痰食浮滑痰熱
沉脉主裏主寒主積有力痰食無力氣鬱
沉遲虚寒沉數熱伏沉緊冷痛沉緩水畜
沉牢痼冷沉實熱極沉弱隂虚沉細痺濕
沉絃飲痛沉滑宿食沉伏吐利隂毒聚積
遲脉主臟陽氣伏潛有力為痛無力虚寒
數脉主腑主吐主狂有力為熱無力為瘡
滑脉主痰或傷于食下為畜血上為吐逆
濇脉少血或中寒濕反胃結腸自汗厥逆
絃脉主飲病屬膽肝絃數多熱絃遲多寒
浮絃支飲沉絃懸痛陽絃頭痛隂絃腹痛
緊脉主寒又主諸痛浮緊表寒沉緊裏痛
長脉氣平短脉氣病細則氣少大則病進
浮長風癎沉短宿食血虚脉虚氣實脉實
洪脉為熱其隂則虚細脉為濕其血則虚
緩大者風緩細者濕緩濇血少緩滑内熱
濡小隂虚弱小陽竭陽竭惡寒隂虚發熱
陽微惡寒隂微發熱男微虚損女微瀉血
陽動汗出隂動發熱為痛與驚崩中失血
虛寒相搏其名為革男子失精女子失血
陽盛則促肺癰陽毒隂盛則結疝瘕積鬱
代則氣衰或泄膿血傷寒心悸女胎三月
脉之主病有宜不宜隂陽順逆凶吉可推
中風浮緩急實則忌浮滑中痰沉遲中氣
尸厥沉滑卒不知人入臟身冷入腑身温
風傷于衞浮緩有汗寒傷于營浮緊無汗
暑傷于氣脉虚身熱濕傷于血脉緩細濇
傷寒熱病脉喜浮洪沉微濇小證反必凶
汗後脉静身凉則安汗後脉躁熱甚必難
陽病見隂病必危殆隂病見陽雖困無害
上不至關隂氣已絶下不至關陽氣已竭
代脉止歇臟絶傾危散脉無根形損難醫
飲食内傷氣口急滑勞倦内傷脾脉大弱
欲知是氣下手脉沉沉極則伏濇弱久深
大鬱多沉滑痰緊食氣濇血芤數火細濕
滑主多痰絃主留飲熱則滑數寒則絃緊
浮滑兼風沉滑兼氣食傷短疾濕留濡細
瘧脉自絃絃數者熱絃遲者寒代散者折
洩瀉下痢沉小滑弱實大浮洪發熱則惡
嘔吐反胃浮滑者昌絃數緊濇結腸者亡
霍亂之候脉代勿訝厥逆遲微是則可怕
欬嗽多浮聚肺關胃沉緊小危浮濡易治
喘急息肩浮滑者順沉濇肢寒散脉逆證
病熱有火洪數可醫沉微無火無根者危
骨蒸發熱脉數而虚熱而濇小必殞其軀
勞極諸虚浮耎微弱土敗雙絃火炎急數
諸病失血脉必見芤緩小可喜數大可憂
瘀血内畜却宜牢大沉小濇微反成其害
遺精白濁微濇而弱火盛隂虚芤濡洪數
三消之脉浮大者生細小微濇形脱可驚
小便淋閟鼻頭色黃濇小無血數大何妨
大便燥結須分氣血陽數而實隂遲而濇
癲乃重隂狂乃重陽浮洪吉兆沉急凶殃
癎脉宜虚實急者惡浮陽沉隂滑痰數熱
喉痺之脉數熱遲寒纏喉走馬微伏則難
諸風眩運有火有痰左濇死血右大虚看
頭痛多絃浮風緊寒熱洪濕細緩滑厥痰
氣虚絃耎血虚微濇腎厥絃堅真痛短濇
心腹之痛其類有九細遲從吉浮大延久
疝氣絃急積聚在裏牢急者生弱積者死
腰痛之脉多沉而絃兼浮者風兼緊者寒
絃滑痰飲濡細腎著大乃腎虚沉實閃肭
脚氣有四遲寒數熱浮滑者風濡細者濕
痿病肺虚脉多微緩或濇或緊或細或濡
風寒濕氣合而為痺浮濇而緊三脉乃備
五疽實熱脉必洪數濇微屬虚切忌發渴
脉得諸沉責其有水浮氣與風沉石或裏
沉數為陽沉遲為隂浮大出厄虚小可驚
脹滿脉絃土制于木濕熱數洪隂寒遲弱
浮為虚滿緊則中實浮大可治虚小危極
五臟為積六腑為聚實強者生沉細者死
中惡腹脹緊細者生脉若浮大邪氣已深
癰疽浮數惡寒發熱若有痛處癰疽所發
脉數發熱而痛者傷不數不熱不疼隂瘡
未潰癰疽不怕洪大已潰癰疽洪大可怕
肺癰已成寸數而實肺痿之形數而無力
肺癰色白脉宜短濇不宜浮大唾糊嘔血
腸癰實熱滑數可知數而不熱關脉芤虚
微濇而緊未膿當下緊數膿成切不可下
婦人之脉以血為本血旺易胎氣旺難孕
少隂動甚謂之有子尺脉滑利妊娠可喜
滑疾不散胎必三月但疾不散五月可别
左疾為男右疾為女女腹如箕男腹如斧
欲産之脉其至離經水下乃産未下勿驚
新産之脉緩滑為吉實大絃牢有證則逆
小兒之脉七至為平更察色證與虎口文
竒經八脉其診又别直上直下浮則為督
牢則為衝緊則任脉寸左右彈陽蹻可决
尺左右彈隂蹻可别關左右彈帶脉當訣
尺外斜上至寸隂維尺内斜上至寸陽維
督脉為病脊強癲癎任脉為病七疝瘕堅
衝脉為病逆氣裏急帶主帶下臍痛精失
陽維寒熱目眩僵仆隂維心痛胸脇刺築
陽蹻為病陽緩隂急隂蹻為病隂緩陽急
癲癎瘛瘲寒熱恍惚八脉脉證各有所屬
平人無脉移于外絡兄位弟乘陽蹊列缺
病脉既明吉凶當别經脉之外又有真脉
肝絶之脉循刀責責心絶之脉轉豆躁疾
脾則雀啄如屋之漏如水之流如杯之覆
肺絶如毛無根蕭索麻子動搖浮波之合
腎脉將絶至如省客來如彈石去如解索
命脉將絶鰕游魚翔至如涌泉絶在膀胱
真脉既形胃已無氣參察色證斷之以臆
附脉訣攷證
脉訣非叔和書
晦庵朱子曰古人察脉非一道今世惟守寸關尺之法
所謂關者多不明獨俗傳脉訣詞最鄙淺非叔和本書
乃能直指高骨為關然世之高醫以其書贋遂委棄而
羞言之(䟦郭長陽書)
東陽柳(貫)曰王叔和撰脉經十卷為醫家一經今脉訣
熟在人口直謂叔和所作不知叔和西晉時尚未有歌
括此乃宋之中世人偽托以便習肄爾朱子取其高骨
為關之說不知其正出脉經也
廬陵謝(縉翁)曰今稱叔和脉訣不知起于何時宋熙寕
初校正脉經尚未有此陳孔碩始言脉訣出而脉經隠
則脉訣乃熙寧以後人作耳惟陳無擇三因方言高陽
生剽竊作歌訣劉元賓從而和之其說似深知脉經者
而又自著七表八裏九道之名則陳氏亦未嘗詳讀脉
經矣
河東王(世相)曰診候之法不易精也軒岐微藴越人叔
和撰難經脉經猶未盡泄其奥五代高陽生著脉訣假
叔和之名語多牴牾辭語鄙俚又被俗學妄註世醫家
傳戶誦茫然無所下手不過藉此求食而已於診視何
益哉
雲間錢(慱)曰晉太醫令王叔和著脉經其言可守而不
可變及托叔和脉訣行而醫經之理遂微盖叔和為世
所信重故假其名而得行耳然醫道之日淺未必不由
此而誤之也
七表八裏九道之非
金陵戴(起宗)曰脉不可以表裏定名也軒岐越人叔和
皆不言表裏脉訣竊叔和之名而立七表八裏九道為
世大惑脉之變化從隂陽生但可以隂陽對待而言各
從其類豈可以一浮二芤為定序而分七八九之名乎
大抵因浮而見者皆為表因沉而見者皆為裏何拘于
七八九哉廬山劉立之以浮沉遲數為綱以教學者雖
似捷徑然必慱學反約然後能入脉妙若以此自足亦
畫矣
攖寧滑(夀)曰脉之隂陽表裏以對待而為名象也高陽
生之七表八裏九道盖鑿鑿也求脉之明為脉之晦
謝氏曰脉經論脉二十四種初無表裏九道之目其言
芤脉云中央空兩邊實云芤則為隂而脉訣以芤為七
表屬陽云中間有兩頭無仲景脉法云浮大數動滑為
陽沉濇弱弦微為隂而脉訣以動為隂以弦為陽似此
背誤頗多則脉訣非叔和書可推矣
草廬吳(澄)曰俗誤以脉訣為脉經而王氏脉經知者或
鮮脉書往往混牢革為一夫牢為寒實革為虚寒安可
混乎脉之浮沉虚實緊緩數遲滑濇長短之相反匹配
自不容易况有難辨如洪散俱大而洪有力微細俱小
而微無力芤類浮而邊有中無伏類沉而邊無中有若
豆粒而搖搖不定者動也若鼓皮而如如不動者革也
俱對待也又有促結代皆有止之脉促疾結緩故可為
對代則無對總之凡二十七脉不止于七表八裏九道
二十四脉也(詳文集)
瀕湖李時珍曰脉經論脉止有二十四種無長短二脉
脉訣歌脉亦有二十四種增長短而去數散皆非也素
難仲景論脉祗别隂陽初無定數如素問之鼔摶喘横
仲景之惵平榮章綱損縱横逆順之類是也后世脉之
精微失傳無所依凖因立名而為之歸著耳今之學者
按圖索驥猶若望洋而况舉其全旨乎此草廬公說猶
得要領也
男女脉位
齊褚(澄)曰男子陽順自下生上故右尺為受命之根萬
物從土而出故右關為脾生右寸肺肺生左尺腎腎生
左關肝肝生左寸心女子隂逆自上生下故左寸為受
命之根萬物從土而出故左關為脾生左尺肺肺生右
寸腎腎生右關肝肝生右尺心(詳褚氏遺書)
華谷儲(泳)曰脉訣以女人尺脉盛弱與男子相反為背
看夫男女形體絶異隂陽殊塗男生而覆女生而仰男
則左旋女則右轉男主施女主受男之至命在腎處臟
腑之極下女之至命在乳處臟腑之極上形氣既異脉
行于形氣之間豈略不少異耶此褚氏之說為有理也
(詳祛疑說)
戴(起宗)曰脉訣因男子左腎右命女子左命右腎之别
遂言反此背看而諸家以尺脉盛弱解之褚氏又以女
人心肺診于尺倒裝五臟其謬又甚不知男女形氣精
血雖異而十二經脉所行始終五臟之定位則一也安
可以女人脉位為反耶
丹溪朱(震亨)曰昔軒轅使伶倫截嶰谷之竹作黃鍾律
管以候天地之節氣使岐伯取氣口作脉法以候人之
動氣故黃鍾之數九分氣口之數亦九分律管具而寸
之數始形故脉之動也陽得九分隂得一寸吻合于黃
鍾天不足西北陽南而隂北故男子寸盛而尺弱肖乎
天也地不滿東南陽北而隂南故女子尺盛而寸弱肖
乎地也黃鍾者氣之先兆故能測天地之節候氣口者
脉之要會故能知人命之死生世之俗醫誦高陽生之
妄作欲以治病其不殺人也幾希
龍丘葉氏曰脉者天地之元性故男女尺寸盛弱肖乎
天地越人以為男生于寅女生于申三陽從天生三隂
從地長謬之甚也獨丹溪惟本律法混合天人而闢之
使千載之誤一旦昭然豈不韙哉
臟腑部位
紹興王(宗正)曰診脉之法當從心肺俱浮肝腎俱沉脾
在中州之說王叔和獨守寸關尺分部位以測五臟六
腑之脉者非也
慈溪趙(繼宗)曰脉訣言左心小腸肝膽腎右肺大腸脾
胃命者非也心肺居上為陽為浮肝腎居下為隂為沉
脾居中州半隂半陽半浮半沉當以左寸為心右寸為
肺左尺為肝右尺為腎兩關為脾關者隂陽之界限前
取陽三分後取隂三分所謂土居金木水火之中寄王
于四時不獨右關為脾也肝既為隂豈宜在半隂半陽
半浮半沉之左關耶命門即是腎不宜以右尺為診(詳儒)
(醫精要)
吳草廬曰醫者于寸關尺輙名之曰此心脉此肺脉此
肝脉此脾脉此腎脉者非也五臟六腑凡十二經兩手
寸關尺者手太隂肺經之一脉也分其部位以候他臓
之氣耳脉行始于肺終于肝而復會于肺肺為氣所出
之門戶故名曰氣口而為脉之大會以占一身焉(詳文集)
李時珍曰兩手六部皆肺之經脉也特取此以候五臓
六腑之氣耳非五臟六腑所居之處也凡診察皆以肺
心脾肝腎各候一動五十動不止者五臟皆足内有一
止則知一臟之脉不至據此推之則以肺經一脉候五
臟六腑之氣者可心解矣褚儲趙氏不知脉隨五臟之
氣行于經隧之間欲以男女臟腑顛倒部位執泥不通
戴同父言褚氏倒装五臟丹溪别男女尺寸草廬明三
部皆肺三說皆有真見學者所當宗師若夫趙氏所云
盖本于宋人王宗正難經圖解豈知脉分兩手出于素
問脉要精微論而越人推明關脉及一脉十變于難經
非始于叔和也若如其說則一脉十變何從推之可謂
鑿而狂矣命門即腎之說乃越人之誤也予嘗著命
門攷命門三焦客難二說凡二千餘言云
瀕湖脉學
