大統歷志卷七
宣城梅文鼎撰
日食通軌(按軌者法也算月食者以此為通行必用之法也)
錄各有食之朔下算
經朔全分盈縮歷全分盈縮差全分
遲疾歷全分遲疾限數遲疾差全分
加減差全分定朔全分交泛全分
按有食之朔即所推其朔交汎日入食限者也故其
下所有數如經朔等皆全錄之以為算日食用也蓋
數以倚數參伍相求此所錄皆母數原定朔時俱已
推定更不必復算只全錄取用也月食倣此
推定入遲疾歷法
置所推或遲歷或疾歷全分以本日下加減差加者加
之減者減之得為定入遲疾歷分也
按原所推遲疾歷是經朔下者今以加減差加減之
則是定朔下遲疾歷也
推定入遲疾歷限數法
置所推定入遲疾歷全分依朔下限數法推之得為定
入遲疾限數也
按定朔遲疾歷既不同經朔則其入轉限數亦異其
月行遲疾行度之數亦異故復定之
推定限行度法
視所推定入遲疾限與太陰立成相同限下遲疾行度
遲用遲行度疾用疾行度内減去日行分八分二十秒
(按此於度下二位減)而得為定限行度也
按定限行度者即定朔所入限月行遲疾之數也内
減去八分二十秒者月行一限日行八百二十分於
度下分即八分二十秒也蓋日月並行於天皆自西
而東其立成遲疾行度月所行於天之數此所推定
限行度乃月行所過於日之數假如一限月行一度
而日已行八分二十秒則月之合日而過只有九十
一分八十秒也
推日出入半晝分法
視有食之朔下是盈初盈末者大餘若干用立成内冬
至後相同積日下日出入半晝分全錄之是縮初縮末
者大餘若干用立成内夏至後相同積日下日出入半
晝分全錄之
按日出入者所以定帶食也以全晝之分半之為半
晝分所以定午也只用經朔盈縮歷不加減者所差
半日而極無甚差數也據此則日出入立成當亦如
盈縮立成法皆始於二至順逆推之今立成只是順
求故其圖為二也若如盈初縮末縮初盈末法則以
二圖為四圖
推歲前冬至天正赤道宿次度分法
置歲差一分五十秒(定二子)為實以所距積年減一算(十定)
(一百定二)為法乘之(言十定一)得數(定有四子為度)以度率十度相減餘
為赤道箕宿度分也
按歲差者日行黃道之度所每歲遷徙不常者也堯
時冬至在虚一度至元冬至在箕十度漸差而西也
歲差一分五十秒者凡六十六年有八月而差一度
也原至元冬至在箕十度至今所求年又差幾度故
以距算乘歲差而得所差之數以減其宿十度便知
退在箕宿幾度也歲差之度自東而西其數為退故
用減也
推歲前冬至天正黃道宿次度分法
置所推赤道度分内減去黃道立成相同積度下第三
格積度全餘分(有十定三子有分定二子十秒定一子)為實以下同度下
第四格度率為法除之(不去子只不滿法去一子)得數(定有三子為十分二子為)
(單分一子為十秒於十分前一位加積度)萬位前加入同度第一格積度得
為天正黃道箕宿度分也
按赤道之勢平黃道較赤道其勢有斜有平當其斜
則宿度多於赤道當其平則宿度少於赤道故赤道
終古不變而黃道宿度每歲不同要之以二至平二
分斜則無不同也所積赤道度即箕宿度乃逆推今
冬至所距箕宿初度之數也於是以第三格積度減
之便知此所距箕宿度已滿黃道有幾度也其減不
盡者以第四格度率除之便知此未滿於黃道一度
者在黃道為幾十幾分也於是加入第一格積度便
知今冬至距箕初度之黃道凡有幾度幾十幾分也
第三格積度至後赤道也第一格積度至後黃道也
凡至後赤道積幾度幾十幾分於黃道為幾度整數
也第二格度率至後黃道也第四格度率至後赤道
也凡至後赤道率一度零幾分於黃道為一度整數
蓋至前後黃道平故其數少於赤道如此也原法以
黃道度率乘減餘然後以赤道度率除之今黃道率
是一度乘過仍是本位故不用乘只用除也惟其不
用乘故除亦不去子只不滿法去一子也
黃道立成
按此圖原有九十一度以二至二分為端蓋二分之
黃道與赤道相交故其度斜徑而每度之數加多於
赤道二至之黃道與赤道相遠故其度平直而每度
之數加少於赤道此所存十度乃至後者故其黃道
之率皆少於赤道也只用十度者因箕宿只十度故
也此算家等按暫時省力之法蓋至後黃赤道率與
至前則同此圖原是順推今則用之逆溯其理同其
數同也
推交常度法
置有交食之交汎全分(十日定五子單日定四子空日定三子空千定二子空百定一)
(子空十不定子)以月平行一十三度三六八七五(定一)為法乘之
(言十定一乘過定有四子為單度五子為十度六子為百度)即得所推交常度分也
按交常度者以常數言之合朔去交凡有若干度也
推交定度法
置所推交常度全分盈加縮減其朔下盈縮差度分得
為交定度分也如遇交常度數少不及減縮差者加交
終度三百六十三度七九三四一九減之餘為交定度
分也遇滿交終度去之
按交定度者太陽所在距黃道白道相交之數凡幾
也以太陽為主故只用盈縮差加減之而得也月食
求闇虚即日所衝是亦以日為主也如遇交常度數
少不及減縮差者是以常數言之雖已在交後計日
行盈縮則仍在交前故加入交終度減之即仍作交
前算也愚意交定度當以定朔入盈縮歷求之盈
縮差分以加減交常度於理較親也存之以質高明
推日食在正交中交度
視所推交定度全分如在七度已下三百四十二度已
上者為食在正交也如在一百七十五度已上二百
二度已下者為食在中交也
按正交者月自陰歷入陽歷交之始也中交者月自
陽歷復入陰歷交之中也交終之度於此始即於此
終故為正交也交終之度於此適半故為中交也七
度已下三百四十二度已上者正交食限陽歷距交
初七度陰歷距交終二十一度而止也一百七十五
度者陽歷距交中亦七度而止為食限二百二分
者陰歷距交中亦二十一度而止為食限也(詳見日月食限)
(條)
推中前中後分法
視定朔小餘如在半日周五千分已下者就置五千分
内減去定朔小餘而餘為中前分也如在半日周已上
者就於定朔小餘内減去半日周餘為中後分也
按中前是以午逆推前所距分也故以小餘減半日
周中後是以午順求後所距分也故以半日周減小餘
順數逆推皆自午正起算也
推時差分法
置半日周内減去所推或中前或中後分餘(千定三百定二)為
實復以中前或中後(千三百二定之)為法乘之(言十定一)得數又以
九十六分(去三子按九十六分宜去一子今去三子者經所謂退二位也)為法除之
(不滿法去一子除過定有二子為百分一子為十分)得為時差分也中前為減
差中後為加差
按時差分者食甚之時刻有進退於定朔者也蓋經
朔本有一定之期既以月遲疾日盈縮加減之為定
朔矣而猶有差者則以合朔加時有中前中後之不
同者何也大約日在外月在内故能掩之人又在月
内故見其掩而有食當其正相當一度謂之食甚如
其合朔午正則以人當月以月當日相當繩直故無
所差在午前以至於邜則漸差而早假如定朔夘正
一刻日月合在一度是日月合朔本等時刻也人自
地上觀之則不待其月之至於此度也當其夘初初
刻月未及日一度時已見其合於日是差而早六刻
有竒也若在午後以至於酉則漸差而遲假如定朔
酉正一刻日月合在一度是日月合朔本等時刻也
人自地上觀之則月雖已至此度尚未見其合也直
至戌初一刻月行過於日將一度時始見其合於日
是差而遲六刻有竒也其自夘而辰而已所差漸少
至午正則復於無差也其自午而未而申積差以漸
而多至酉則差而極於六刻有竒也蓋天體至圓其
行至健運乎四虚地在其中為氣所團結而不散若
卵之有黃夫卵既圓矣黃安得獨方故地之方者其
德其體則不必正方如碁局也夫日月並附天行而
月在日下當其合時去日尚不知有幾許人自地上
左右窺之與天心所見不同故日月平合在夘酉皆
不能見所見食甚日稍在下月稍在上斜弦所當差
近一度在月平行為六百餘分惟午則自下仰觀所
見正當繩直與在左右旁視者異故無差也昔人常
云人能凌倒景以瞰日月則晦月之表光應如望吾
亦云使人能逐景而行與日相偕則舉頭所見常如
在午又使地如琉璃光人居其最中央旋而觀日八
面皆平時差之法可以不設矣是其所差不問盈縮
遲疾而只在本日之加時故曰時差
推食甚定分法
視時差分如是中前分推得者置定朔小餘内減去時
差分餘為食甚定分也如是中後分推得者置定朔小
餘内加入時差分共得為食甚定分也滿日周去之至
入盈縮度再加之
按食甚食而甚也食甚分是自虧至復之中日月正
相當於一度之時刻也中前減小餘者差而早也中
後加小餘者差而遲也若夜刻不算者恐無滿日周
去之之理末二句疑有誤
推距午定分法
置所推中前或中後分内加入時差分共得為距午定
分也
按定距午定分是食甚時刻距午正之數也食甚以
時差加減距午則不減只加者蓋食甚原是順推故
有加減距午分則一自午順推一自午逆溯總是差
而漸遠於午正故也
推食甚入盈縮定度法
置前推或盈歷或縮歷初末全分加入定朔大餘及食
甚定分内減去經朔全分餘為食甚入盈縮歷定度分
也
按原推盈縮歴是經朔下者故以定朔大餘及食甚
分加之減去經朔全分如以經朔大小餘加減作食
甚大小餘故即得食甚所入盈縮歷數也
推食甚入盈縮差度法
置所推食甚盈歷或縮歷全分減去大餘依朔下盈縮
差法推入得食甚入盈縮差度分也如遇末限亦用反
減半歲周之數數止秒
按食甚盈縮歷既異經朔則其所積盈縮之差亦不
同故復求也
推食甚入盈縮歷行定度法
置食甚入盈縮歷全分以萬為度内盈加縮減其所推
食甚入盈縮差得為食甚入盈縮歷行定度分也(末限不用)
(數止秒)
按凡盈歷若干日即是常數日行距冬至宿之度數
也凡縮歷若干日即是常數日行距夏至宿之度數
也以其差加減之即得所推食甚日躔距二至宿之
度數也凡用末限者所以紀其差是逆從二至推至
二分其差整齊易知也今不用末限者所以積其度
是順從冬至數至夏至從夏至數至冬至也
推南北泛差度法
視所推食甚入盈縮歷行定度如在周天象限九十一
度三一四三七五已下者為初限也如在已上者置半
歲周内減去行定度餘為末限也或得初限或得末限
俱自相乘之(初末限有十度上下各定三子單度各定二子言十加定一子)得數以一
千八百七十度(去三子)為法除之(不滿法去一子除過定有四子為度三子為十)
(分按上下各定二子則四子矣故四子為度)復置四度四十六分(按四度四十六分者)
(即周天象限自乘復以一千八百七十度除之者)内減去得數條為南北汎差
度分也
推南北定差度法
置所推南北泛差全分(度定四子十分定三)以所推距午定分(千定)
(三子百定二子)為法乘之(言十定一)得數復以其所錄半晝分(去三子)
為法除之(不滿法去一子除過定有四子為度三子為十分也)仍置泛差減去得
數餘為南北定差也若遇泛差數少不及減者反減之
而得也又視其盈縮歷及所推正交中交限度如是盈
初縮末者食在正交為減差中交為加差也如是縮初
盈末者食在正交為加差中交為減差也若遇反減汎
差者應加作減應減作加不可忽略也
按南北差者古人所謂氣差也易之曰南北所以著
其差之理也蓋日行盈初縮末限則在赤道南其遠
於赤道也至二十三度九十分日行縮初盈末限則
在赤道北其遠於赤道也亦二十三度九十分日之
行天在月之上而高故月道與黃道相交之度有此
差數以南北而殊也假如盈初縮末限一日空日間
日行赤道外極南去人極遠去地益近日道所高於
月道之中間人皆以旁觀之易得而見故月道之出
黃道而南也較常期(所謂常期皆主春秋分日道而言即所定中國正交度中交度)
(也)早四度有竒其入黃道而北也較常期遲四度有
竒由是以漸而至於盈初縮末八十八日行天漸滿
一象限之時黃道之在赤道南者去赤道以漸而近
去地之數以漸而遠其日高月下相去之數人所從
旁見者以漸而少故其所差四度有竒以漸而殺也
又如縮初盈末限一日空日間日行赤道内極北去
人益近去地益遠日道所高於月道之中間人仰面
視之難得而見故月道之出黃道南而為正交也較
常期遲四度有竒其入黃道北而為中交也較常期
早四度有竒由是以漸而至於縮初盈末九十三日
行天漸滿一象限之時黃道之在赤道北者去赤道
以漸而近去地之數亦以漸而近其日高月下相懸
之數人所從旁見者又以漸而多故其所差四度有
竒亦以漸而殺也四度四十六分者據其極差者言
也以得數減之便是今所有差也然此皆據午地而
言故以距午分乘之以半晝分除之便知今距午之
地應分得差數凡幾許而今已距午幾許則此所有
之差已不可用故以減原得汎差而知其尚餘幾許
之差為定差也蓋於天則冬至夏至之黃道為南北
於地則加時在正子午為南北今泛差之數近二至
則多近二分則少是以天之南北而差定差之數近
午正則多近日出沒時刻則少是以加時之南北而
差也故曰南北差月自黃道北出黃道南謂之正交
即經所謂交前陰歷交後陽歷也月自黃道南入黃
道北謂之中交即經所謂交後陰歷交前陽歷也
其南北泛差不及減反減者此帶食出入方有之何
也此必是食甚定分在日入分已上或曰出分已下
則其距午定分多於半晝分故乘除後得數亦多於
泛差也不則以多除以少乘其數且不能與泛差相
等況能多於泛差也愚故斷其為帶食也泛差數少
不及減是距午定分已過於半晝是在夜刻故反筭
其距子之數夫距子與距午其盈縮南北遠近并旁
觀仰視之理正相反故加者減之減者加之以為定
差也
推東西泛差度法
置所推食甚入盈縮歷行定度就為初限也去減半歲
周餘為末限也以初末二限互相乘之(百度定四子十度定三子言十)
(定一是也)得數復以一千八百七十度(去三子)為法除之(不滿法去)
(一子除過定有四子為度三子為十分)即得所推東西泛差也
推東西定差度法
置所推東西泛差全分(度定四子千定三子)以所推距午定分(千定)
(三子百定二子)為法乘之(言十定一)得數以二千五百度(去三子)為法
除之(不滿法去一子除過定有四子為度三子為十分)視所推如在東西泛差
以下者就為東西定差度分也如在已上者倍其泛差
内減去得數餘為東西定差度分也又視其盈縮歷
及中前中後分與正交中交限度若是盈歷中前縮歷
中後者正交為減差中交為加差也若是盈歷中後縮
歷中前者正交為加差中交為減差也
按東西差即古所謂刻差也易其名曰東西者其差
只在東西也於天則近二分之黃道為東西於地則
近夘酉之時刻為東西蓋日行在二至前後其勢平
直日行在二分前後則其黃道與赤道縱横交加其
勢斜徑當其斜徑加時又當夘酉則有差也假如春
分日在盈歷九十餘度其黃道之交於赤道自南而
北勢甚斜徑若加時中前則是赤道倚而黃道横也
加時中後則是赤道倚而黃道縱也又如秋分日在
縮歷九十餘度其黃道之交於赤道自北而南勢甚
斜徑若加時中前則是赤道倚而黃道縱與盈歷中
後同也加時中後則是赤道倚而黃道横與盈歷中
前同也黃道縱立於邜酉月道之出入亦從而縱正
面視之繩直相當其日内月外相去之中間人所見
者少意與南北差縮初盈末正在人頂者同也故月
道之出黃道南而為正交也較常期遲四度有竒其
入黃道北而為中交也較常期早四度有竒此盈歷
中後縮歷中前皆於正交以差加中交以差減也黃
道横偃於夘酉月道之出入亦從而横人在赤道之
北斜而望之其日内月外相去之中間皆得而見意
與南北差盈初縮末横偃南上漸近於地者同也故
月道之出黃道南而為正交也較常期早四度有竒
其入黃道北而為中交也較常期遲四度有竒此盈
歷中前縮歷中後皆於正交以差減中交以差加也
若盈縮歷當二分加時又在夘酉則其差之極四度
有竒迨至二分前後黃道之斜徑以漸而平故其差
亦以漸而少由是而至於二至黃道之斜徑依平而
差亦復於平故曰二至無刻差也若加時不在夘酉
則雖二分之黃道其差却與他氣不殊蓋其斜徑之
勢亦以漸而平故也假如二分加時辰巳之間其定
差則正與四立泛差等漸而至於午中則其差亦漸
而復於平是其所差只在東西故曰東西差凡東西
泛差近二分多是以天之東西而差也其定差以加
時夘酉而多是以地之東西而差也以距午分乘之
者距夘酉之數也以二千五百除之者日周四分之
一乃夘酉距午之數也蓋此所謂泛差乃距午二千
五百分時所有之差也乘除後得數若多於泛差是
食甚距午分其數亦多於日周四分之一其加時乃
在夘前酉後也夘前酉後之差於正夘酉者其數正
與夘後酉前等故倍泛差減得數即為定差也凡差
於南北者復於東西差於東西者復於南北并二差
加減數總無過四度四十六分以是為交度進退之
極也蓋原所謂正交中交限各損陰歷六度餘為陽
歷者乃是據中國地勢所差於南戴赤道之下者言
人在赤道之北故所見黃道交處皆差而近北六度
餘此常數也若黃道在冬至横於南上去人益遠故
其交處差而北者又四度餘而極是共差十度餘矣
若黃道在夏至去人反近正在中國人頂故其交處
原差而北者乃復而南亦四度餘而極是只差一度
餘矣此南北差之理據午上言也若移而至日出入
時則其横於南上者已斜縱於夘酉其正當人頂者
巳横斜於夘酉所見差度以漸而平如常數故南北
差近午多近日出沒則少也若黃道在春分而加時
夘黃道在秋分而加時酉其勢皆横偃於東西而與
地相依故其交處益差而北又四度餘而極是亦共
差十度餘矣若黃道在春分而加時酉黃道在秋分
而加時夘其勢皆縱立於東西而與人相當故其交
處原差而北者亦皆復而南四度餘而極是亦只差
一度餘矣此東西泛差之理據夘酉而言也若移而
至午則其横偃於夘酉者反斜縱於午上其縱立於
夘酉者反横斜於午上所見差度自以漸而平如常
數故東西差近夘酉多近午則少也假使人能正當
赤道之下則兩極平見相望子午赤道平分界平夘
酉則凡正交只在交終中交只在交中其氣刻之差
減正交加中交者則差而北其加正交減中交者則
差而南當亦各四度有竒也今中國地勢則正在赤
道之北故所見赤道皆斜倚於人之南其所見正交
中交度常數亦皆因其赤道之斜倚者而斷惟其黃
道交在四五之宿加時在巽坤之維則黃道之勢正
自斜倚適如赤道之理而南北東西之差皆少與常
數相依若黃道横則其勢視赤道加偃故正交中交
之度益差而北若黃道縱則其勢視赤道反直幾有
類於南戴日下之赤道故正交中交之度雖曰復差
而南其實乃復於無差也凡縮初盈末而加時午盈
歷而加時中後縮歷而加時中前皆黃道縱之類也
其縮初盈末當午雖横在天心然東西視之則亦縱
也凡盈初縮末而加時午盈歷而加時中前縮歷而
加時中後皆黃道横之類也其冬夏至黃道當日出
入其二分黃道當子皆黃道斜倚之類也
推日食在正交中交定限度
視所推日食在正交中交限度如食在正交者置正交
度三百五十七度六十四分在中交者置中交度一百
八十八度五分俱以所推南北東西定差是加者加
之減者減之即為所推正交中交定限度分也
按正交本在交終三百六十三度七十九分今曰三
百五十七度六十四分者於陰歷本數内損六度餘
為陽歷也中交本在交中一百八十一度八十九分
今曰一百八十八度五分者於陽歷本數外增六
度餘侵入陰歷也蓋黃道之於月道如大圓輪包小
圓輪月在日内人又在月内而稍北日月交其南人
自北斜而望之其月日相去中間獨得而見故其交
處皆差而北也惟其交處差而近北故其交而南也
早六度其交而北也遲六度此據中國地勢言在授
時立法當只是據大都北極高度斷之也若迤而漸
南至於戴日之下所差當以漸而復其本度若迤而
漸北以至於戴極之下所差當不知更有幾許也
又按此正交中交度增損六度者只是地勢使然巳
為常數其因時而差者又有南北東西二差於是復
以加之減之而後乃今所推正交中交之度可得而
定而後乃今交前交後陰陽歷可得而定矣
推日食入陰陽歷去交前交後度法
視所推交定度若在正交定限度已下者就於定限度
内減去交定度餘為陰歷交前度也若在正交定限度
已上者於交定度内減去正交定限度餘為陽歷交後
度也又視其交定度若在中交定限度已下者就於定
限度内減去交定度餘為陽歷交前度也若在中交定
限度已上者於交定度内減去中交定限度餘為陰歷
交後度也
按若交定度在七度已下者數雖在正交定限度下
而實則為陽歷交後度也法當置交定度加入交終
度復減去正交定限度餘為陽歷交後度也(勿菴補)
按凡交定度在正交後中交前者陽歷也其在正交
前中交後者陰歷也若以東西南北差定之而正交
度有加中交度有減者是陽歷變為陰歷也其正交
度有減中交度有加者是陰歷變為陽歷也正交陽
變陰中交陰變陽是交後變為交前也正交陰變陽
中交陽變陰是交前變為中後也故必以所推正交
中交定限度為則與交定度相較而得合朔日躔距
交前後的數也凡以交定度去減正交中交定限度
者為交前是逆從交處數來也其於交定度内減去
正交中交定限度者為交後是順從交處數去也
又按交定度在七度已下食在正交也若以減正交
定限度其所餘者當在三百五十度内外為陰歷交
前度也勿菴曰非也若然則凡正交七度已下者永
不入食限不必布筭矣況所謂陰陽歷者自正交中
交而斷(正交後為陽中交後為陰)所謂交前後者皆附近正交中
交前後而斷(正交後為陽歷交後正交前為陰歷交前中交後為陰歷交後中交前為陽歷)
(交前)通交度分為陰陽歷陰陽歷又各分前後安得有
陰歷交前度乃多至三百五十餘度者乎此必無之
理亦必不可通之數然則何以通之曰有法焉凡交
定度在七度已下是其數不特在正交度下并在中
交度下也然而又與中交數遠并亦不得減中交為
交前也夫在中交數下是陽歷非陰歷也不在交前
是交後也夫陽歷交後度法當置交定度内減去正
交定限度而此交定度數少不及減故必加入交終
度而後可以減之也加入交終度減之則陽歷交後
之度復其本位也則凡距交七度已下者皆得入陽
食之限也然則歷經何以不云通軌何以闕載也曰
是偶爾之遺也或姑略之以俟人之變通也或傳之
久而失其真所謂史有闕文也夫夏五傳疑三豕徵
信各行其是而已為其恐誤後學也故訂之然而古
人不作吾亦安所取正乎可為長歎
推日食分秒法
視日食入陰陽歷交前交後度是陰者置陰食限八度
是陽者置陽食限六度皆減去陰歷或陽歷交前交後
度餘(度定四十定三)為實各以其定法是陰者置八十分陽者
置六十分去為法約之(不滿法去一子所定有二子為單分一子為十秒)即得
所推日食分秒也如陰陽食限不及減交前交後度者
皆為不食也
按陰食限八度者陰歷距交八度内有食也陽食限
六度者陽歷距交六度内有食也凡合朔若正當交
度其食十分漸離其處食亦漸少假如陽歷距交一
度二十分則於食十分内減二分只食八分也又如
陰歷距交二度四十分則於食十分内減三分只食
七分也故合置陰陽食限以距交前後度減之即是
於食十分内減去若干分秒也其減不盡者則正是
今所推合食之數故各以定法除之而得也凡陰陽
定法皆十分其食限之一也如食限不及減為不食
者是距交前後之度多於陰陽食限其去交甚遠不
能相掩斷為不食也
推日食定用分法
置日食分二十分内減去推得日食分秒餘(十分定三單分定二)
為實即以日食分秒(單分定二)為法乘之(言十定一所定有六子為百分五子)
(為十分)即為所推開方積也立天元一於單微之下依平
方法開之得為開方數(有十定一)復以五千七百四十分(定五)
為法乘開方數(言十定一)得數又以所推定限行度(去四子空度去)
(三子)為法除之(不滿法去一子所定有二子為百分一子為十分)即為所推定用
分也
按定用分者日食虧初復末中距食甚所定用之時
刻也凡日食若干分則其所經歷凡有若干刻食分
深者歷時久以月所行之白道長也食分淺者歷時
暫以月所行之白道短也今所求開方之數即自虧
至甚或自甚至復月行白道之率也
月食只十分今用二十分者何也日月各徑十分其
半徑五分凡兩圓相切則兩半徑聯為一直線正得
十分為兩心之距以此兩心之距為半徑從太陽心
為心運規作大圓其外周各距日之邊五分為日月
相切時太陰心所到之界其大圓全徑正得二十分
也
以日食分秒相減相乘何也此句股術中弦較求股
法也依前所論初虧時兩圓相切其兩心之距十分
此大圓之半徑常為勾股之弦食甚時兩心之距如
勾而太陰心侵入大圓邊之數如勾弦較自虧至甚
太陰心所行白道如股而太陰心侵入大圓邊之數
與食分正同蓋月邊掩日一分則月心亦移進一分
也故即以日食分秒為勾弦較與大圓全徑二十分
相減其餘即為勾弦和和較相乘為開方積即股實
也其開方數即股亦即自虧至甚月心所行之白道
矣其自食甚至復光理同
五千七百四十分乘者何也先求日食分秒及勾股
開方等率皆就日體分為十分其實日體不滿一度
大約為十之七耳五千七百四十者七因八百二十
也月行一限得八百二十分其十之七則五百七十
四分矣故以五百七十四分乘開方數為實以定限
行度除之為定用分之時刻也
一率定限行度(為本限月行遲疾之定率)
二率五百七十四分(為十分八百二十而用其七)
三率開方數(即自虧至甚或自甚至復月所行白道)
四率定用分(即自虧至甚甚至復月行所歷之時刻)
初虧時兩心之距為弦即大圓二十分平徑食甚
時兩心之距為勾食甚時月心侵入圓界三分為
句弦較自虧至甚月心所行白道為股甚至復亦仝
此以月在陽歷日食三分為例餘可倣推
(五千宜定三子會定五子者因此所謂分)
(乃度下二位分故加定二子也立大元一)
(子单微之下者如一子於實之微下一位)
(也所以然者前所推數皆止于秒秒以下)
(所弃者尚多故此於開積加之以凑平方)
(整齊也月食倣此)
推初虧復圓分法
置所推食甚定分内減去定用分為初虧分不及減加
日周(一萬)減之復置食甚定分加入定用分為復圓分滿
日周去之時刻依合朔法推之
按食甚者食之甚食之中也日月正相當於一度也
初虧者虧之初食之始也月始進而掩日也復圓者
復於圓食之終也月已掩日而退畢也凡言分者皆
時刻也蓋初虧在食甚前幾刻故減小餘復圓在食
甚後幾刻故加小餘初虧距食甚時刻正與食甚距
復圓數等故皆以定用分加減之也月食倣此
又按據加日周減滿日周去二語定用分當不止此
數也
推日食起復方位法
視所推日食入陰陽歷如是陽歷者初起西南甚於正
南復圓於東南也如是陰歷者初起西北甚於正北復
圓於東北也若食在八分已上者無論陰陽歷皆初起
正西復圓於正東也
按日食起復方位主日體言之即人所見日之上下
左右也以午位言則左為東右為西上為北下為南
也日食入陰陽歷者主月道言之月在日道南為陽
歷月在日道北為陰歷也如是陽歷食是月在日南
掩而過故食起西南甚於正南復於東南也如是陰
歷食是月在日北掩而過故食起西北甚於正北復
於東北也其食在八分已上者是月與日相當一度
正相掩而過故食起正西復於正東其食甚時正相
掩覆而無南北不言可知也凡日月行天並自西而
東日速月遲其有食也皆日先在東月自西追而及
之既相及矣則又行而過於日出於日東故日食虧
初皆在西復末皆在東也又按歷經云此所定起
復方位皆自午地言之其餘處則更當臨時消息也
推帶食分法
視朔下盈縮歷與太陽立成同日之日出入分如在初
虧分已上食甚分(按食甚當作復圓)已下為帶食之分也若是
食在晨刻者置日出分昏刻者置日入分皆與食甚分
相減餘為帶食差也置帶食差(百定六十定五)以所推日食分
秒(十定五單定四)為法乘之(言十定一)得數以所推定用分(百去六子)為
法除之(不滿法去一子所定有五子為十分四子為單分三子為十秒)得數去減所推
日食分秒餘上下四處皆為帶食也已見未見之分也
按帶食分者日出入時所見食分進退之數也假如
日出分在初虧分已上是初虧在日未出前但見食
甚不見虧初也日入分在初虧分已上是食甚在日
入後但見虧初不見食甚也又如日出分在復圓分
已下是食甚在日未出前不見食甚但見復末也日
入分在復圓分已下是復圓在日入後不見復末但
見食甚也見食甚不見虧初是食在未出已有若干
尚有見食若干帶之而出甚食為進也見初虧不見
食甚是食在未入見有若干尚有不見食若干帶之
而入其食亦為進也不見食甚但見復末是食在未
出前已復若干尚有見復光若干帶之而出其食為
退也不見復末但見食甚是食在未入前見復若干
尚有未復光若干帶之而入其食亦為退也凡此日
出入所帶進退分秒何以知之則視其帶食而出為
晨刻者置日出分其帶食而入為昏刻者置日入分
皆以食甚分與之相減而得帶食之差也假如日出
分在初虧分以上其食甚分又在日出分已上則以
日出分減其食甚分其減不盡者則是日出已後距
食甚之時刻也若日入分在初虧分已上其食甚分又
在日入分已上則以日入分減其食甚分其減不盡
者則是日入已後距食甚之時刻也又如日出分在
復圓分已下其食甚分又在日出分已下則於日出
分内減去食甚分其減不盡者則是日出以前距食
甚之時刻也若日入分在復圓分已下其食甚分又
在日入分已下則於日入分内減去食甚分其減不
盡者則是日入已前距食甚之時刻也凡此帶食差
分用乘日食分秒又以定用分除之便知日出入時
所距食甚時刻在定用分全數内占得幾許即知日
出入時所帶食分於日食分秒全數内占得幾許也
以得數減食分所餘分秒即是日出入前距虧初已
過食分或日出入後距復末未見食分也上下兩處
者得數與減餘兩處之數也見未見之分即已復未
復已食未食如後二條所列也
推日有𢃄食例
置日出入分内減去食甚分謂之已復光未復光將所
推帶食分錄於前
晨(日未出已復光若干日已出見復光若干)昏(日未入見復光若干日已入未復光若干)
置食甚分内減去日出入分謂之見食不見食將所推
帶食分錄於後
晨(日未出已食若干日已出見食若干)昏(日未入見食若干干日已入不見食若)
按置日出入分内減去食甚分者其日出入分皆在
復圓分已下也故謂之已復光未復光假如日食甚
五分在日出入前其帶食三分以之相減尚餘二分
若在晨刻是日未出前已復光三分日已出後見復
光二分也若在昏刻是日未入前見復光三分日已
入後未復光二分也此二端帶食分皆是已復光數
故錄於前也其以帶食分減之而餘者則是未復光
數故錄於𢃄食之後也置食甚分内減去日出入分
者其日出入分皆在初虧分已上也故謂之見食不
見食假如日食甚五分在日出入後其𢃄食三分以
之相減尚餘二分若在晨刻是日未出前已食二分
日已出後見食三分也若在昏刻是日未入前見食
二分日已食後不見食三分也此二端帶食分皆是
未食數故錄於後也其以帶食分減之而餘者則是
已食數故錄於𢃄食之前也月食倣此但以日之昏
為月之晨以日之晨為月之昏蓋日出於晨入於昏
月出於昏入於晨也其餘皆同
推黃道定積度法
置所推食甚入盈縮歷行定度如是盈歷者内加入天
正黃道箕宿度共得為黃道定積度也如是縮歷者内
加入半歲周及天正箕宿黃道度共得為黃道定積度
也
按黃道定積度者逆計食甚日躔度距天正冬至日
躔宿度積數也盈歷加入天正黃道箕度者是逆從
天正冬至所躔宿初度積筭起也縮歷復加半歲周
者縮歷本數是以夏至度起筭今加入半歲周又加
入天正箕宿度是變而加盈歷亦以天正冬至箕宿
初度起筭也所得定積度即是今所躔宿度與箕宿
初度相距遠近之數也
推食甚日躔黃道宿次度法
置所推黃道定積度無論盈縮歷皆以黃道各宿次積
度鈐挨及減之餘為食甚日躔黃道某宿次度分也
按所推黃道定積度無問盈縮皆是今食甚躔度前
距箕宿初度之積數也然尚未知其為黃道何宿度
也故以黃道各宿積度鈐取其相挨及者減之其減
去者是今積度内已滿其宿之度日躔已過此宿斷
為前宿也其不及減而餘者則是前宿筭外所餘度
分也是日躔正在此宿中未過故其積度亦未滿當
即以所減筭外之度分斷為食甚日躔某宿幾度幾
分也假如食甚定積十度則以箕宿積度九度五九
減之餘度四十一分為箕宿筭外餘數斷為食甚
日躔黃道斗宿初度四十一分也餘倣此
按黃道積度鈐皆自箕初度積至其宿垜積之數也
假如日躔斗二十三度四七加入箕宿九度五九則
已共積得三十三度六也又如日躔牛六度九十
分加入斗二十三度四七又加入箕九度五九共積
得三十九度九六也餘倣此
又按凡言鈐者皆豫將所筭之數并其已前之數朵
積而成以便臨筭取用意同立成也雖然黃道不可
以立鈐筭者當知黃道度之所由生則可以斷其是
非矣蓋黃道積度生於其宿黃道度各宿黃道度皆
生於赤道赤道三百六十五度二五七五而其各宿
度數不同者則以二至二分所躔不同也黃道近二
至則其度視赤道損而少黃道近二分則其度視赤
道益而多蓋赤道平分天腹適當二極之中所紀之
度故終古而不易黃道不然其冬至則近南極在赤
道外二十三度九十分其夏至則近北極在赤道内
亦二十三度九十分其自南而北自赤道外而入於
其内也則交於春分之宿其自北而南自赤道内而
出於其外也則交於秋分之宿交則斜所占分數多
此處占多則二至之黃道所占數少理勢然也黃道
之損益既係於分至分至既以歲而差黃道積度是
必每歲不同古人則既言之矣此所載者猶據授時
歷經所測黃道之度乃至元辛巳一年之數也上考
下求數十年間則皆有所不合況距今三百八十餘
筭積差尤多安得海制此鈐以盡古今之無窮乎今
仍以授時歷經黃赤道差法求得天啟辛酉年黃道
積度如左
依授時歷經求得天啟辛酉年黃道積度
天正冬至赤道箕宿四度九
赤道四象積度
右夏至後一象之度
已上度鈐俱據辛酉歲差所在步定俟歲差移一度
時再改步之又按歷經有增周天加歲差法因前所
推俱依通軌故仍之
大統歷志卷七
