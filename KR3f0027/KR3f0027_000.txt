大統歷志天文算法類二(推步之屬)
提要
(臣)等謹案大統歷志八卷
國朝梅文鼎撰初元郭守敬作授時歷其法較
古為密明初所頒大統歷即用其舊法歲久
漸差知歷者恒有異議至崇禎間徐光啟推
衍西法分局測騐疎舛益明欽天監正戈豐
年無以復爭乃諉其過於守敬孫承澤作春
明夢餘錄又力辨守敬為歷中之聖惜不能
盡用其法聚訟迄無定論康熙丙午開局纂
修明史史官以文鼎精於算數就詢明歷得
失之源流文鼎因即大統舊法詳為推衍注
釋輯為此編以持其平分原書為法原立成
推步三部法原之目七曰勾股測量曰弧矢
割圓曰黃赤道差曰黃赤道内外曰白道交
周曰日月五星平立定三差曰里差漏刻立
成之目四曰太陽盈縮曰太隂遲疾曰晝夜
刻分曰五星盈縮推步之目六曰氣朔曰日
躔曰月離曰中星曰交食曰五星法源所以
取數立成所以作數推步所以紀法皆剖析
分明具有條理盖文鼎於象緯運行實能究
極其所以然與疇人子弟沿世業而守成法
者所見固不同也歷算之家測未來者當以
新法推已往者則當各求以本法知其所以
疎而後可以得其密知其所以舛而後可以
得其真知其所以漸差而後可以窮其至變
則是書雖明郭氏之法亦測天者前事之師
矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
