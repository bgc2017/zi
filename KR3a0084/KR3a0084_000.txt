困知記儒家類
提要
(臣)等謹案困知記二卷續錄二卷附錄一卷
明羅欽順撰欽順字允升號整菴泰和人弘
治癸丑一甲第三人及第官至南京吏部尚
書贈太子太保諡文莊事蹟具明史儒林𫝊
欽順潛心理學深有得於性命理氣之微旨
晚年乃述為是編以發明之前記成於嘉靖
戊子凡一百五十六章續記成於嘉靖辛夘
凡一百一十三章附錄一卷皆與人論學之
書凡六首欽順自稱初官京師與一老僧論
佛漫舉禪語為答意其必有所得為之精思
達旦恍然而悟既而官南雍取聖賢之書潛
玩久之漸覺就實始知所見者乃此心虚靈
之妙而非性之理自此研磨體認積數十年
始確有以自信蓋其學本真積力久而後得
之故專以躬行實踐為務而斥王守仁良知
之非嘗與守仁書講辨甚至此書摘發理奥
明白直捷於後學實有啓迪之功其痛闢佛
教反覆抉摘因人之所明而牖之尤為詳盡
剴切高攀龍嘗稱自唐以來排斥佛氏未有
若是之明且悉者洵有禆於正學矣乾隆四
十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
困知記序
余才微而質魯志復凡近早嘗從事章句不過爲利祿
謀爾年幾四十始慨然有志於道雖已晩然自謂苟能
粗見大意亦庶幾無負此生而官守拘牽加之多病工
夫難得專一間嘗若有所見矣旣旬月或踰時又疑而
未定如此者蓋二十餘年其於鑚研體䆒之功亦可謂
盡心焉耳矣近年以來乃爲有以自信所以自信者何
蓋此理之在心目間由本而之末萬象紛紜而不亂自
末而歸本一眞湛寂而無餘惟其無餘是以至約乃知
聖經所謂道心惟微者其本體誠如是也故人心道心
之辨明然後大本可得而立大本誠立醻酢固當沛然
是之謂易簡而天下之理得山林暮景獨學無朋雖自
信則爾非有異同之論何由䆒極其歸趣乎每遇病體
稍適有所尋繹輙書而記之少或數十言多或數百言
旣無倫序且乏文采間有常談俗語亦不復刊削蓋初
非有意於爲文也積久成帙置之座間時一披閱以求
其所未至同志之士有過我者則出而講之不有益於
彼未必無益於我也雖然書不云乎非知之艱行之惟
艱三復斯言愧懼交集記分爲上下两卷通百有五十
六章名以困知著其實爾嘉靖七年歲次戊子十有一
月己亥朔日南至泰和羅欽順序
