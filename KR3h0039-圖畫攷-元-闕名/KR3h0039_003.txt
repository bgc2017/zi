圖畫攷卷之三
紀藝
佛道
北齊曹仲達者本曹國人最推工畫梵像是為
曹吳(謂唐吴道子也)吴之筆其勢圜轉而衣服飄舉曹
之筆其體稠疊而衣服緊窄故後輩曰吴帶當
風曹衣出水又按蜀僧仁顯廣畫新集言曹曰
昔笁乾康僧會者初入吴設像行道時曹不興
見西國佛畫儀範寫之故天下盛傳曹也又云
吴者𧺫扵宋之吳暕之作故號吴也且謝赫云
不興之跡代不復見惟秘閣一龍頭而已觀其
風骨擅名不虚吳暕之說聲微蹟曖世不復傳
至如仲達見北齊之朝距唐不遠道子顯開元
之後繪像仍存証近代之師承合當時之體範
况唐室以上未立曹吳豈顯釋寡要之談亂愛
賓不刊之論推時驗迹無愧斯言也(雕塑鑄像亦本曹吳)
人物
見聞志云畫人物者必分貴賤氣貌朝代衣冠
釋門則有善巧方便之顔道像必具脩真度世
之範帝皇當崇上聖天日之表外夷應得慕華
欽順之情儒賢即見忠信禮義之風武士固多
勇悍英烈之貌隱逸俄識肥遁高世之節貴戚
盖尚紛華侈靡之容帝釋須明威福嚴重之儀
鬼神乃作醜䰩馳趡之狀士女宜賦秀色婑媠
之態田家自有醇甿朴野之真恭驁愉惨又在
其間矣畫衣紋林石用筆全類扵書畫衣紋有
重大而條暢者有縝細而勁健者勾綽縱掣理
無妄下以狀高側深斜卷摺飄舉之勢
宣和譜云周昉婦女多為豐厚態度意穠態遠
又云李伯時工人物能分别狀貌使人望而知
其廊館臺閣山林草野閭閻臧獲臺輿皂隸至
扵動作態度屈伸俯仰小大美惡與夫東西南
北人才分點畫尊卑貴賤咸有區别非若世俗
畫工渾為一律貴賤姸醜止以肥紅瘦黑分之
大抵以立意為先緣&KR0918;次之也
傳真(即子儀寫婿真事)
能寫正面容者惟牟谷
衣冠自古衣冠之制荐有變更指事繪形必
分時代衮冕法服三禮備存物狀實繁難可得
而載也漢魏以前始戴幅巾晉宋之世方用羃
䍦後周以三尺皂絹向後幞髮名折上巾通謂
之幞頭武帝裁成四脚隋朝惟貴臣服進德至
則天朝以絲葛為幞頭巾子以賜百官開元間
始易以羅又别賜供奉官及内官員郎宫樣巾
子至唐末方用漆紗裹之乃今幞頭也三代之
際皆衣襕衫秦始皇時以紫緋綠袍為三等品
服庶人以白國語云袍者朝也古公卿上服也
至周武帝時下加襴唐高宗朝給五品以上隨
身魚又敕品官紫服金玉帶深淺緋服並金帶
深淺綠服並銀帶庶人服黃銅鐵帶一品以下
文官帶手巾筭袋刀子礪石武官亦然睿宗朝
制武官五品以上帶七事跕蹀(佩刀刀子磨石契苾真&KR0938;厥針)
(筒大石袋也)開元初復罷之晉處士馮翼衣布大袖
周緣以皂下加襴前繫二長帶随唐朝野服之
謂之馮翼之衣今呼為直裰(禮記孔子衣逢掖之衣)又梁
志有袴褶以從戎事三代以前人皆跣足三代
以後始服木屐伊尹以草為之名曰履秦時用
絲革靴本胡服趙靈王好之制有司衣袍者宜
穿皂靴唐代宗令宫人侍左右者穿紅錦靿靴
凡在經營所冥詳辨
米芾云蜀范瓊畫梁武帝白冠衣褐晉尚白宋
齊梁陳習見不同各以所尚色皆白帽顧愷之
畫維摩猶白首周木德冕皆尚青仲尼曰吾殷
人也生于宋故服章甫之冠此殷制殷水德故
尚玄玄端章甫皆黑色也封二王後各行其正
朔服其文物也漢火德用赤幘舜土德尚黃故
服黃冠宜觸類而長之乃不凡
唐人軟裹盖禮樂闕則士習賤服以不違俗為
美余初惑之耆舊言唐初士子皆頂鹿皮冠弁
遺制也更無頭巾掠子必帶篦所以裹帽則必
用篦子約髮入幞頭巾子中其後有絲絹作掠
子掠𧺫髮頂帽出入不敢使尊者見又其後方
用紫羅為無頂頭巾謂之額子猶不敢習庶人
頭巾其後舉人始以紫紗羅為長頂頭巾稍作
幅巾逍遥巾額子則為不敬衣用裹肚勒帛則
為是近又以半臂軍服披甲上不帶者謂之背
子以為重禮無則為無禮不知今之士服大帶
拖紳乃為禮不帶左袵皆夷服漢制從者巾與
殷母追同今頭巾若不作頂而四帶兩小者在
髮而差大者垂則此制也徐州之民去巾下必
有鹿楮皮冠此古俗所著良足美也又唐初畫
舉人必鹿皮冠縫掖大袖黃衣短至膝長白裳
也蕭翼御史至越見辯才云著黃衣大袖如山
東舉子用證未軟裹曰襴也李太白像鹿皮冠
大袖黃袍服亦奇制也
宫室
張彦遠云吳道子畫植柱構梁不假界筆直尺
郭若虚云畫屋木者折筭無虧筆畫勻壯深遠
透空一去百斜如隋唐五代以前洎郭忠恕王
士元之流畫樓閣多見四角其斗栱逐鋪作為
之向背分明不失繩墨今之畫者多用直尺一
就界畫分成斗栱筆跡繁雜無壯麗閒雅之意
又云設或有未識漢殿吴殿梁柱斗栱义手替
木熟柱駞峯方莖額道抱間昂頭琥珀枋龜頭
虎坐飛簷撲水膞風化廢垂魚惹草當鈎曲脊
之類憑何以畫屋木也畫者尚未能精究況觀
者乎
