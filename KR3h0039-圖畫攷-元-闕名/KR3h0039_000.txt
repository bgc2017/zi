進圖畫攷序
臣聞古者伏羲氏之王天下也則河圖以畫八
卦羲皇蒼頡觀鳥迹物象以成字而圖書出焉
而二者同體未分也其後畫衣冠以懸魏闕使
民不犯畫山龍華䖝藻米扵衣使民知上下之
衣冠畫魑魅怪物鑄之鼎而識之使民入山林
不逢不若三歲一遣使者巡行四方以同其書
之文而圖之始分各備其制矣此皆聖帝明王
治天下大經大法而不可忽也至若圖形以求
腎則殷之高宗也圖功臣扵雲臺麒麟凌烟之
閣則漢之光宣唐之太宗也籀斯之篆程蔡之
隸以及鍾王等書皆精造極詣之妙而時君功
德所頼以傳之萬世而不磨者也太宗英明文
武扵是事者猶所注意而其臣之能又皆足以
附記自見故唐世書畫之至今稱焉雖曰一藝
之微其實至道之所寓君臣之間又相假此以
存勸戒故君賜以周公負成王之圖而寄屬輔
之意明臣進君以心正筆正之說而端本清源
之義著古今所傳為用斯大不可誣也欽惟
聖朝道邁千古藝文盛作高出漢唐特設博士
以鑒書畫而謬庸龐雜之說無所容其間
萬機之暇游神餋性以贊緝熙之學而成無為
之化蓋有取扵斯也臣不揣愚陋昔備藝文生
嘗著法書攷今復博采傳記芟緐摭要撰為圖
畫攷一通凡七卷繕寫装潢謹上進聞(臣)不勝
惶懼激切屏營之至(臣)盛熙明謹序
圖畫攷目錄
卷之一
叙古
述原
興廢
規鑒
圖名
師傳
卷之二
工用
筆法
氣韻
設色
模搨
卷之三
紀藝
佛道
人物
傳真
宫室
卷之四
紀藝
山水
卷之五
紀藝
竹木
花鳥
蔬果
龍魚
畜獸
卷之六
名譜
上古
中古
近古
卷之七
鑒藏
辨謬
品價
印記
裝禙
藏玩
