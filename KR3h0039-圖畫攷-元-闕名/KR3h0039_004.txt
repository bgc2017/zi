圖畫攷卷之四
紀藝
山水(附樹石)
張彦遠云魏晉以降名跡在人間者皆見之矣
其畫山水則群峰之勢若鈿飾犀&KR0808;或水不容
泛或人大扵山率皆附以樹石映帶其地列植
之狀則若伸臂布指詳古人之意&KR0825;在顯其所
長而不守於俗變也唐初二閻擅美匠學楊展
精意宫觀漸變所附尚猶狀石則務於雕透如
冰澌斧刃繪樹則刷脉鏤葉多栖梧菀柳功倍
愈拙不勝其色吳道玄者天付勁毫幼抱神奥
往往於佛寺畫壁縱以怪石崩灘若可捫酌又
於蜀道寫貎山水由是山水之變始扵吴成於
二李樹石之狀玅於韋鶠窮於張通通能用紫
毫秃鋒以掌摸色中遺巧&KR0918;外若渾成又若王
右丞之重深楊僕射之奇贍朱審之濃秀王宰
之巧密劉商之取象其餘作者非一皆不過之
若後有侯莫陳厦沙門道芬精緻稠沓皆一時
之秀也
郭若虚云林木有樛枝挺榦屈節皴皮紐裂多
端分敷萬狀作怒龍驚虺之勢聳凌雲翳日之
姿宜須崖岸豐隆方稱&KR0777;根老壯也畫山石者
多作礬頭亦為陵面落筆便見堅重之性皴淡
則生窊凸之形每留素以成雲或借地而為雪
其破墨之功尤為難也
米元章云李成山水秀潤不凡松木勁挺枝葉
欝然有隂荆楚小木無冗筆不作龍蛇鬼神之
狀今世所收大圖猶如顔柳書藥牌形貌似爾
無自然皆凡俗林木怒張松榦枯瘦多節小木
如柴無生意成身為光祿丞子孫皆顯宦非凡
工所比
董源平淡天真多唐無此品在畢宏上近世神
品格高無與比也峯巒出没雲霧顯晦不装巧
趣皆得天真嵐色欝蒼枝榦勁挺咸有生意溪
橋漁浦洲渚掩映一片江南景也
關仝人物俗石木出扵畢宏有枝無榦
張友正家收古柏一株枝枝如龍蛇糾結甚異
石亦皺澀不凡題爲韋侯所作
江南陳常以飛白筆作樹石有清逸意
董源峯頂不工絶澗危徑幽扃多真意
荆浩善爲雲中山頂四面峻厚
訣云畫山水貴乎石光而潤水淡而明泉石分
乎高下山水辨乎遠近野逕縈紆雲烟出没千
里江山盡歸木不竹木則貴勢傲烟霞氣凌霜
雪怪節林列而直幹森空虬枝蟠屈倒纏龜蛇
偃蓋低欹
畢宏作松石落筆縱横皆變易前法不為物滯
枝得生意為多蓋畫家謂畫松當如夜义臂鸛
鵲啄而深拗淺凸又所以為石焉而宏一切變
通
郭熙云春山澹冶而如笑夏山蒼翠而如滴秋
山明淨而如粧冬山惨淡而如睡大山堂堂為
衆山之主長松亭亭為衆木之表
又論曰於幽處使可居於平處使可行天造地
設處使可驚嶄絶奇險處使可畏此真善畫者
也
