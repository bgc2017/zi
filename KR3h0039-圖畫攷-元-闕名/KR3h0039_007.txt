圖畫攷卷之七
鑒藏
辨謬
名畫記云論衣服人物車輿土風年代各異南
北有殊觀畫之宜&KR0965;乎詳審只如吴道子畫仲
由便戴木劍閻令公畫昭君已著幃帽殊不知
木劍創扵晉代幃帽興扵唐朝舉此凡例亦畫
之一病也且如幅巾傳扵漢魏羃䍦𧺫自齊隋
幞頭始扵周朝(折上巾軍旅所服即令幞頭也用全幅皂向後幞髮俗謂之幞)
(頭武帝建德年間方裁為四脚也)巾子創扵武德胡服靴衫豈
可輙施於古像衣冠組綬不宜長用扵今人芒
屩非塞北所宜牛車豈嶺南所有詳辨古今之
物商較土風之宜指事繪形可驗時代其或生
長南方不見北朝人物習熟塞北不議江南山
川遊處江東不知京洛之盛此則非繪畫之病
詳辨南北之妙跡古今之名蹤然後可以識畫
品價
張彦遠云夫失扵自然而後神失扵神而後妙
失扵妙而後精精之為病也恐有缺大而成謹
細自然者為上品之上神者為上品之古妙者
為上品之下精者為中品之上謹而細者為中
品之下今立此五等以包六法以貫衆妙其間
詮量可有數百等孰能周盡非夫神邁識高情
逸心慧者豈可議乎畫云
徧觀諸畫惟顧生畫古賢得其妙理對之令人
終日不倦凝神遐想妙合自然物我兩忘離形
去智身固可使如槁木心固可使如死灰不亦
臻於妙理哉所謂畫之道也
又云昔張懷瓘作書估論曰書畫道殊不可渾
詰書即約字以言價畫則無涯以定名況漢魏
三國名蹤已絶扵代今人貴耳賤目罕能詳鑒
若傳授不昧其物猶存則爲國家之重寳晉之
顧宋之陸梁之張首尾完全爲希世珍皆不可
論價如其偶獲方寸便可椷持比之書價則顧
陸可同鍾張僧繇可同逸少書則逡巡可成畫
非歲月可就所以書多扵畫自古而然今分爲
三古以定貴賤以漢魏三國為上古則趙𡵨劉
褎蔡邕張衡(巳上後漢人)曹髦楊修桓範徐邈(魏)曹
不興(吴)諸葛亮(蜀)之流是也以晉宋為中古則
明帝荀勖衛恊王廙顧愷之謝稚嵇康戴逵陸
探微顧寳光袁倩顧景秀之流是也以齊梁北
齊後魏陳周為下古則姚曇度謝赫劉瑱毛惠
遠(齊)元帝袁昂張僧繇江僧寳(梁)楊子華田僧
亮劉殺鬼曹仲達(北齊)蔣少游楊乞德(後魏)顧野王
(陳)馮提伽(後周)之流是也隋及唐初為近代之價
則董伯仁展子虔孫尚子鄭法士楊契丹陳善
見隋張孝師范長壽尉遅乙僧王知慎閻立德
立本之流是也(巳上唐)上古質略徒有其名畫之
蹤跡不可具見中古姸質相參世之所重如顧
陸之跡人間切要下古評量料簡稍易辨觧跡
涉今時之人所悦其間有中古可齊上古顧陸
是也下古可齊中古僧繇子華是也近代之價
可齊下古董展楊鄭是也唐畫可齊中古則尉
遅乙僧吴道子閻立本是也若詮量次第有數
百等今且舉世俗之所知而言凡人間藏蓄必
當有顧陸張吴著名卷軸方可言有圖畫若書
之九經三史顧陸張吴為正經楊鄭董展為三
史其諸雜迹為百家(吴質近可為正經)必也手揣卷軸
口定貴賤不惜泉貨要藏篋笥則董伯仁展子
虔鄭法士楊子華孫尚子閻立本吴道玄屏風
一片值金二萬次者售一萬五千(自隋巳前多畫屏風未知)
(有畫幛故以屏風為準也)其楊契丹田僧亮鄭法輪乙僧閻
立德一扇值金一萬且舉俗間諳悉者推此而
言可見流品夫中品藝人有合作之時可齊上
品藝人上品藝人當未遒之日偶落中品惟下
品雖有合作不得厠扵上品在博通之人臨時
鑒其姸醜如張顛以善草得名楷隸未必為人
所寳余曾見小楷樂毅論虞褚之流韋鶠以畫
馬得名人物未必為人所貴余見畫人物顧陸
可儔夫大畫與細畫用筆有殊臻其妙者有數
體如王右軍書自有數體及諸行草各繇臨時
構思淺深耳此須廣見博論不可以槩而取昔
裴孝源都不知畫妄定品第大不足觀但好之
則貴扵金玉不好則賤扵瓦礫要之在人豈可
言價
印記
古者御府圖畫晉宋至周皆未行印記惟列當
時鑒知人押著自唐以來内府及諸家皆有印
記(詳載圖書攷第八卷)南唐李後主雅好圖書精扵賞鑒
有印篆曰内殿圖書内合同印建業文房之寳
内司文印集賢殿書院印集賢御書印(此印多用墨)
或親題畫人名姓或有押字
米芾家上品書畫用姓名字印審定真跡字印
神品字印平生真賞印米芾秘篋印寳晉書印
米姓翰墨印鑒定法書之印米姓秘玩之印玉
印六枚辛夘米芾之印米芾氏印米芾印米芾
元章印米芾氏以上六印白字有此印印者皆
絶品玉印惟著扵書帖其他字印杖雖參用於
上品自畫古賢惟用玉印近代書多有宣和七
印明七印皆經内府收往往售者作偽不可為
信
装背
名畫記云自晉代以前装背不佳宋時范曄始
能装背武帝時徐爰明帝時虞龢巢尚之徐希
秀孫奉伯編次圖畫装背為妙梁武帝命朱异
徐僧權唐懷充姚懷珍沈熾文等又加裝護國
朝太宗皇帝使典儀王行真等装禠𧺫居郎禇
遂良校書郎王知敬等監領凡圖書本是首尾
完全著名之物不&KR0965;輙議改移之限若要錯綜
次第或三紙五紙三扇五扇又上中下等相揉
雜本無銓次者必宜與好處為首下者次之中
者最後凡人觀畫必銳扵開卷懈怠將半次遇
中品不覺留連以至卷終此虞龢論装書畫之
例扵理甚暢凡煮糊必去筯稀緩得所攪之不
停自然調熟入少細硏薰陸香末永去蠹而牢
固或入少蠟要在密潤侯隂陽之氣以調適秋
為上時春為中時夏為下時暑濕之時不可用
勿以熟紙背必皺𧺫宜用白滑漫薄大幅生紙
縫先避人面及要節處若縫縫相當則強急卷
舒有損要令參差其縫則氣力均平太硬則強
急太薄則失力絹素綵色不可搗理紙上白畫
可以砧石妥貼之宜造一太平桉漆板朱界制
其曲直古畫必有積年塵垢須用皂莢清水數
宿漬之平案扞去塵垢畫復鮮明色亦不落補
綴擡策油絹襯之直其邊際密其隟縫端其經
緯就其形制拾其遺脱厚薄均調潤潔平穩然
後乃以鏤沈檀爲軸首或裹鼊束金爲飾白檀
身為上香潔去虫小軸白玉為上水精為次琥
珀為下大軸杉木漆頭輕圓最妙前代多用雜
寳為飾易為剝壊故貞觀開元中内府圖書一
例為白檀身紫檀首紫羅褾織成帶古之異錦
具李章武所集錦譜
文彦博以古畫背作匣意在寳惜然貼絹背著
綳損愈疾今人屏風一二年即裂斷書畫以時
卷舒近人手頻自不壊歲久不開凡古畫不脱
不須背
藏玩
張彦遠云夫金出扵山珠産扵泉取之不匕為
天下用圖畫歲久耗散將盡名人藝士不復更
生可不惜哉夫人不善寳玩者動見勞辱卷舒
失所者操揉便損不解装褫者随手弃捐遂使
真跡漸少不亦痛乎非好事者不可妄傳書畫
近火燭不可觀當風日正飡飲唾涕不洗手並
不可觀昔桓玄愛重圖畫每示賓客客有非好
事者正飡寒具(油麵餅也)以手捉畫畫大點汚玄惋
惜移時自後每出法書輙令洗手人家要置一
平安床褥拂拭舒展觀之大卷軸宜造架觀則
懸之凡書畫時時舒展即免蠧濕
