圖畫攷卷之二
工用
筆法
名畫記云顧愷之之跡緊劲聯綿循環超忽調
格逸易風趨電疾意存筆先畫盡意在所以全
神氣也晉張芝草書一筆而成氣脉通連隔行
不斷惟王子敬深明其旨故謂之一筆書其後
陸探微亦作一筆畫連綿不斷精利潤媚新奇
妙絶名高宋代時無等倫張僧繇默曳斫拂依
衛夫人茟陣圖一點一畫别是一巧鈎戟利劍
森森然吳道玄古今獨步前不見顧陸後不見
來者授筆法扵張旭故知書畫用筆同矣張號
書顛吴為畫聖神假天造英靈不窮衆皆密扵
盼際我則離披其點畫衆皆謹於象佀我則脱
落其凡俗彎弧挺刃植柱構梁不假界筆直尺
虬鬚雲鬢數尺飛動毛根出肉力健有餘當有
口訣人莫得知數仞之畫或自臂𧺫或從足先
巨壯詭怪膚脉連結過於僧繇矣
吴曹筆法見佛道内
顧陸之神不可見其盼際所謂筆迹周密也張
吴妙筆纔一二像已應焉離披點畫時見缺落
此雖筆不周而意周也若知畫有疎密二體方
可議畫
見聞志云凡畫氣韻本乎遊心神采生於用筆
用筆之難斷可識矣陸探微能一筆畫者乃是
自始及終筆有朝揖連綿相屬氣脉不斷所以
意存筆先筆周意内畫盡意在像應神全夫内
自足然後神閒意定神閒意定則思不竭而筆
不困也昔宋元君將畫圖衆史皆至受揖而立
紙筆和墨外者半有一史後至者儃儃然不趨
受揖不立因之舍公使人視之則解衣&KR0777;礴
君曰可矣是真畫者也又畫有三病皆繫扵用
筆一曰版二曰刻三曰結版者腕弱筆癡全虧
取與物状平褊不能圜渾也刻者運筆中疑心
手相戾勾畫之際妄生圭角也結者欲行不行
當散不散似物凝碍不能流暢也(大抵氣韻高茟畫壯財愈)
(玩愈姸其或格凡毫懦初觀縱可采久之還復意怠矣)
米元章云王防字元規家二天王皆吳之入神
畫行筆磊落揮霍如蓴菜條圓潤折算方圓凹
凸装色如新
又云江南周文矩士女面一如昉衣紋作戰筆
此蓋布文也周昉筆秀潤勻細
郭熙云筆跡不渾成謂之疎疎則無真意墨色
不滋潤謂之枯枯則無生意
氣韻
謝赫云畫有六法一曰氣韻生動云云詳見前
張彦遠云古之畫或遺其形似而尚其骨氣以
形似之外求其畫此難可與俗人道也今之畫
縱得其形佀而氣韻不生以氣韻求其畫則形
似在其間矣上古之畫跡簡意淡而雅正顧陸
之流是也近代之畫煥爛而求備今人之畫錯
亂而無旨衆工之迹是也夫象物必在扵形佀
形似須全其骨氣骨氣形似皆本扵立意而歸
乎用筆故工畫者多善書然則古之嬪擘纖而
胷束古之馬喙尖而腹細古之臺閣竦峙古之
服&KR0918;容曳故古畫非獨變態有奇意也抑亦物
象殊也至扵臺閣樹石車輿噐物無生動之可
擬無氣韻之可侔直要位置向背而已顧愷之
曰畫人最難次山水次狗馬其臺閣一定器耳
差易為也斯言得之至扵鬼神人物有生動之
可狀須神韻而後全若氣韻不周空陳形似筆
力未遒空善賦彩謂非妙也故韓子曰狗馬難
鬼神易狗馬乃凡俗所見鬼神乃詭怪之狀斯
言得之至扵經營位置則畫之總要自顧陸以
降畫跡鮮存難悉詳之唯觀吳道玄之跡可謂
六法俱全萬象畢盡神人假手窮極造化所以
氣韻雄壯幾不容扵縑素筆跡磊落遂恣意扵
牆壁其細畫又甚稠密此神異也
設色
名畫記云夫隂陽陶烝萬象錯布玄化無言神
工獨運草木敷榮不待丹碌之采雲雪飃颺不
待鉛粉而白山不待空青而翠鳳不待五色而
綷是故運墨而五色具謂之得意意在五色則
物象乖矣夫畫物特忌形貌采章歴歴俱足甚
謹甚細而外露巧密所以不患不巧而患扵巧
既知其巧亦何必巧此非不巧也若不識其巧
是真不巧也
夫工欲善其事必先利其器齊紈吳綀冰素霧
綃精潤密緻機杼之妙也武陵水井之丹磨嵳
之沙越嶲之空青蔚之曾青武昌之扁青(上品石綠)
蜀郡之鉛華(黃丹)南海之蟻&KR1133;(赤膠也造粉胭脂)吴中之
鰾膠東阿之牛膠(采章之用也)漆姑汁練煎並為重
采欝而用之(古畫並用漆姑汁若煉煎謂之欝色扵綠色上重用之)
模搨
顧愷之有模搨妙法宣紙用法䗶之以備摹搨
好畫古者模法十得七八不失神采筆蹤亦有
御府搨本謂之官搨唐内庫翰林集賢秘閣搨
寫不輟承平之際此道甚行有非常好本搨得
之者所宜寳之既可希其真蹤又得留為証驗
傳搨模寫乃畫家末事然今人麁善寫見得其
