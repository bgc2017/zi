黃帝素問靈樞經卷之三
〇經脉第十
雷公問於黃帝曰禁脉之言凡刺之理經脉
爲始營其所行制其度量内次五藏外别六
府願盡聞其道黃帝曰人始生先成精精成
而腦髓生骨爲榦脉爲營筋爲剛肉爲牆皮
膚堅而毛髮長榖入于胃脉道以通血氣乃
行雷公曰願卒聞經脉之始生黃帝曰經脉
者所以能决死生處百病調虛實不可不通
肺手太隂之脉起于中焦下絡大腸還循
胃口上膈屬肺從肺系横出腋下下循臑内
行少隂心主之前下肘中循臂内上骨下廉
入寸口上魚循魚際出大指之端其支者從
腕後直出次指内廉出其端是動則病肺脹
滿膨膨而喘欬缺盆中痛甚則交兩手而瞀
此爲臂厥是主肺所生病者欬上氣喘渴煩
心胷滿臑臂内前廉痛厥掌中熱氣盛有餘
則肩背痛風寒汗出中風小便數而欠氣虛
則肩背痛寒少氣不足以息溺色變為此諸
病盛則寫之虛則補之熱則疾之寒則留之
䧟下則灸之不盛不虛以經取之盛者寸口
大三倍于人迎虛者則寸口反小于人迎也
大腸手陽明之脉起于大指次指之端循
指上廉出合谷兩骨之間上入兩筋之中循
臂上廉入肘外廉上臑外前廉上肩出髃骨
之前廉上出于柱骨之會上下入缺盆絡肺
下膈屬大腸其支者從缺盆上頸貫頰入下
齒中還出挾口交人中左之右右之左上挾
鼻孔是動則病齒痛頸腫是主津液所生病
者目黃口乾鼽衂喉痺肩前臑痛大指次指
痛不用氣有餘則當脉所過者熱腫虛則寒
慄不復爲此諸病盛則寫之虛則補之熱則
疾之寒則留之䧟下則灸之不盛不虛以經
取之盛者人迎大三倍于寸口虛者人迎反
小於寸口也胃足陽明之脉起於鼻之交
頞中旁納(約字一本作)太陽之脉下循鼻外入上
齒中還出挾口環脣下交承漿却循頥後下
廉出大迎循頰車上耳前過客主人循髮際
至額顱其支者從大迎前下人迎循喉嚨入
缺盆下膈屬胃絡脾其直者從缺盆下乳内
廉下挾臍入氣街中其支者起于胃口下循
腹裏下至氣街中而合以下髀關抵伏兔下
膝臏中下循脛外廉下足跗入中指内間其
支者下廉三寸而别下入中指外間其支者
别跗上入大指間出其端是動則病洒洒振
寒善呻數欠顔黑病至則惡人與火聞木聲
則愓然而驚心欲動獨閉戸塞牖而處甚則
欲上高而歌棄衣而走賁響腹脹是為骭厥
是主血所生病者狂瘧温淫汗出鼽衂口喎
脣胗頸腫喉痺大腹水腫膝臏腫痛循膺乳
氣街股伏兔骭外廉足跗上皆痛中指不用
氣盛則身以前皆熱其有餘于胃則消榖善
饑溺色黃氣不足則身以前皆寒慄胃中寒
則脹滿爲此諸病盛則寫之虛則補之熱則
疾之寒則留之䧟下則灸之不盛不虛以經
取之盛者人迎大三倍于寸口虛者人迎反
小于寸口也脾足太隂之脉起于大指之
端循指内側白肉際過核骨後上内踝前廉
上踹内循脛骨後交出厥隂之前上膝股内
前廉入腹屬脾絡胃上膈挾咽連舌本散舌
下其支者復從胃别上膈注心中是動則病
舌本強食則嘔胃脘痛腹脹善噫得後與氣
則快然如衰身體皆重是主脾所生病者舌
本痛體不能動摇食不下煩心心下急痛溏
瘕泄水閉黃疸不能臥強立股膝内腫厥足
大指不用爲此諸病盛則寫之虛則補之熱
則疾之寒則留之䧟下則灸之不盛不虛以
經取之盛者寸口大三倍于人迎虛者寸口
反小于人迎心手少隂之脉起于心中出
屬心系下膈絡小腸其支者從心系上挾咽
繫目系其直者復從心系却上肺下出腋下
下循臑内後廉行太隂心主之後下肘内循
臂内後廉抵掌後脱骨之端入掌内後廉循
小指之内出其端是動則病嗌乾心痛渴而
欲飲是爲臂厥是主心所生病者目黃脇痛
臑臂内後廉痛厥掌中熱痛爲此諸病盛則
寫之虛則補之熱則疾之寒則留之䧟下則
灸之不盛不虛以經取之盛者寸口大再倍
於人迎虛者寸口反小于人迎也小腸手
太陽之脉起于小指之端循手外側上腕出
踝中直上循臂骨下廉出肘内側兩筋之間
上循臑外後廉出肩解繞肩胛交肩上入缺
盆絡心循咽下膈抵胃屬小腸其支者從缺
盆循頸上頰至目銳眥却入耳中其支者别
頰上䪼抵鼻至目内眥斜絡于顴是動則病
嗌痛頷腫不可以顧肩似拔臑似折是主液
所生病者耳聾目黃頰腫頸頷肩臑肘臂外
後廉痛爲此諸病盛則寫之虛則補之熱則
疾之寒則留之䧟下則灸之不盛不虛以經
取之盛者人迎大再倍于寸口虛者人迎反
小于寸口也膀胱足太陽之脉起于目内
眥上額交巔其支者從巔至耳上循其直者
從巔入絡腦還出别下項循肩髆内挾脊抵
腰中入循膂絡腎屬膀胱其支者從腰中下
挾脊貫臀入膕中其支者從髆内左右别下
貫胛挾脊内過髀樞循髀外從後廉下合膕
中以下貫踹内出外踝之後循京骨至小指
外側是動則病衝頭痛目似脫項如拔脊痛
腰似折髀不可以曲膕如結踹如裂是爲踝
厥是主筋所生病者痔瘧狂癲疾頭𩕄項痛
目黃淚出&KR0864;衂項背腰尻膕踹脚皆痛小指
不用為此諸病盛則寫之虛則補之熱則疾
之寒則留之䧟下則灸之不盛不虛以經取
之盛者人迎大再倍于寸口虛者人迎反小
于寸口也腎足少隂之脉起于小指之下
邪走足心出于然谷之下循内踝之後别入
跟中以上踹内出膕内廉上股内後廉貫脊
屬腎絡膀胱其直者從腎上貫肝膈入肺中
循喉嚨挾舌本其支者從肺出絡心注胷中
是動則病饑不欲食面如漆柴欬唾則有血
喝喝而喘坐而欲起目&KR0617;&KR0617;如無所見心如
懸若饑狀氣不足則善恐心愓愓如人將捕
之是爲骨厥是主腎所生病者口熱舌乾咽
腫上氣嗌乾及痛煩心心痛黃疽腸澼脊股
内後廉痛痿厥嗜臥足下熱而痛爲此諸病
盛則寫之虛則補之熱則疾之寒則留之䧟
下則灸之不盛不虛以經取之灸則強食生
肉緩帶披髮大杖重履而步盛者寸口大再
倍于人迎虛者寸口反小于人迎也心主
手厥隂心包絡之脉起于胷中出屬心包絡
下膈歷絡三膲其支者循胷出脇下腋三寸
上抵腋下循臑内行太隂少隂之間入肘中
下臂行兩筋之間入掌中循中指出其端其
支者别掌中循小指次指出其端是動則病
手心熱臂肘攣急腋腫甚則胷脇支滿心中
憺憺火動面赤目黃喜笑不休是主脉所生
病者煩心心痛掌中熱爲此諸病盛則寫之
虛則補之熱則疾之寒則留之䧟下則灸之
不盛不虛以經取之盛者寸口大一倍于人
迎虛者寸口反小于人迎也三焦手少陽
之脉起于小指次指之端上出兩指之間循
手表腕出臂外兩骨之間上貫肘循臑外上
肩而交出足少陽之後入缺盆布膻中散落
心包下膈循屬三焦其支者從膻中上出缺
盆上項繫耳後直上出耳上角以屈下頰至
䪼其支者從耳後入耳中出走耳前過客主
人前交頰至目銳眥是動則病耳聾渾渾焞
焞嗌腫喉痺是主氣所生病者汗出目銳眥
痛頰痛耳後肩臑肘臂外皆痛小指次指不
用爲此諸病盛則寫之虛則補之熱則疾之
寒則留之䧟下則灸之不盛不虛以經取之
盛者人迎大一倍于寸口虛者人迎反小于
寸口也膽足少陽之脉起于目銳眥上抵
頭角下耳後循頸行手少陽之前至肩上却
交出手少陽之後入缺盆其支者從耳後入
耳中出走耳前至目銳眥後其支者别銃眥
下大迎合于手少陽抵于䪼下加頰車下頸
合缺盆以下胷中貫膈絡肝屬膽循脇裏出
氣街繞毛際横入髀厭中其直者從缺盆下
腋循胷過季脇下合髀厭中以下循髀陽出
膝外廉下外輔骨之前直下抵絶骨之端下
出外踝之前循足跗上入小指次指之間其
支者别跗上入大指之間循大指歧骨内出
其端還貫爪甲出三毛是動則病口苦善太
息心脇痛不能轉側甚則面微有塵體無膏
澤足外反熱是爲陽厥是主骨所生病者頭
痛頷痛目銳眥痛缺盆中腫痛腋下腫馬刁
俠癭汗出振寒瘧胷脇肋髀膝外至脛絶骨
外髁前及諸節皆痛小指次指不用爲此諸
病盛則寫之虛則補之熱則疾之寒則留之
䧟下則灸之不盛不虛以經取之盛者人迎
大一倍于寸口虛者人迎反小于寸口也
肝足厥隂之脉起于大指叢毛之際上循足
跗上廉去内踝一寸上踝八寸交出太隂之
後上膕内廉循股隂入毛中過隂器抵小腹
挾胃屬肝絡膽上貫膈布脇肋循喉嚨之後
上入頏顙連目系上出額與督脉會于巔其
支者從目系下頰裏環脣内其支者復從肝
别貫膈上注肺是動則病腰痛不可以俛仰
丈夫㿉疝婦人少腹腫甚則嗌乾面塵脱色
是肝所生病者胷滿嘔逆飱泄狐疝遺溺閉
癃為此諸病盛則寫之虛則補之熱則疾之
寒則留之䧟下則灸之不盛不虛以經取之
盛者寸口大一倍于人迎虛者寸口反小于
人迎也手太隂氣絶則皮毛焦太隂者行
氣温于皮毛者也故氣不榮則皮毛焦皮毛
焦則津液去皮節津液去皮節者則爪枯毛
折毛折者則毛先死丙篤丁死火勝金也
手少隂氣絶則脉不通脉不通則血不流血
不流則髦色不澤故其面黑如漆柴者血先
死壬篤癸死水勝火也足太隂氣絶者則
脉不榮肌肉脣舌者肌肉之本也脉不榮則
肌肉軟肌肉軟則舌萎人中滿人中滿則脣
反脣反者肉先死甲篤乙死木勝土也足
少隂氣絶則骨枯少隂者冬脉也伏行而濡
骨髓者也故骨不濡則肉不能著也骨肉不
相親則肉軟却肉軟却故齒長而垢髮無澤
髮無澤者骨先死戊篤已死土勝水也足
厥隂氣絶則筋絶厥隂者肝脉也肝者筋之
合也筋者聚于隂氣而脉絡于舌本也故脉
弗榮則筋急筋急則引舌與卵故脣青舌卷
卵縮則筋先死庚篤辛死金勝木也五隂氣
俱絶則目系轉轉則目運目運者爲志先死
志先死則遠一日半死矣六陽氣絶則隂與
陽相離離則腠理發泄絶汗乃出故旦占夕
死夕占旦死經脉十二者伏行分肉之間深
而不見其常見者足太隂過于外踝之上無
所隠故也諸脉之浮而常見者皆絡脉也六
經絡手陽明少陽之大絡起于五指間上合
肘中飲酒者衛氣先行皮膚先充絡脉絡脉
先盛故衛氣已平營氣乃滿而經脉大盛脉
之卒然動者皆邪氣居之留于本末不動則
熱不堅則䧟且空不與衆同是以知其何脉
之動也雷公曰何以知經脉之與絡脉異也
黃帝曰經脉者常不可見也其虛實也以氣
口知之脉之見者皆絡脉也雷公曰細子無
以明其然也黃帝曰諸絡脉皆不能經大節
之間必行絶道而出入復合于皮中其會皆
見于外故諸刺絡脉者必刺其結上甚血者
雖無結急取之以寫其邪而出其血留之發
爲痺也凡診絡脉脉色青則寒且痛赤則有
熱胃中寒手魚之絡多青矣胃中有熱魚際
絡赤其㬥黑者留久痺也其有赤有黑有青
者寒熱氣也其青短者少氣也凡刺寒熱者
皆多血絡必間日而一取之血盡而止乃調
其虛實其小而短者少氣甚者寫之則悶悶
甚則仆不得言悶則急坐之也手太隂之
别名曰列缺起于腕上分間並太隂之經直
入掌中散入于魚際其病實則手銳掌熱虛
則欠㰦小便遺數取之去腕半寸别走陽明
也手少隂之别名曰通里去腕一寸半别
而上行循經入于心中繫舌本屬目系其實
則支膈虛則不能言取之掌後一寸别走太
陽也手心主之别名曰内關去腕二寸出于
兩筋之間循經以上繫于心包絡心系實則
心痛虛則爲頭強取之兩筋間也手太陽
之别名曰支正上腕五寸内注少隂其别者
上走肘絡肩髃實則節㢮肘廢虛則生肬小
者如指痂疥取之所别也手陽明之别名
曰偏歷去腕三寸别入太隂其别者上循臂
乘肩髃上曲頰偏齒其别者入耳合于宗脉
實則齲聾虛則齒寒痺隔取之所别也手
少陽之别名曰外關去腕二寸外遶臂注胷
中合心主病實則肘攣虛則不收取之所别
也足太陽之别名曰飛陽去踝七寸别走
少隂實則鼽窒頭背痛虛則&KR0864;衂取之所别
也足少陽之别名曰光明去踝五寸别走
厥隂下絡足跗實則厥虛則痿躄坐不能起
取之所别也足陽明之别名曰豐隆去踝
八寸别走太隂其别者循脛骨外廉上絡頭
項合諸經之氣下絡喉嗌其病氣逆則喉痺
瘁瘖實則狂巔虛則足不收脛枯取之所别
也足太隂之别名曰公孫去本節之後一
寸别走陽明其别者入絡腸胃厥氣上逆則
霍亂實則腸中切痛虛則鼓脹取之所别也
足少隂之别名曰大鍾當踝後繞跟别走
太陽其别者并經上走于心包下外貫腰脊
其病氣逆則煩悶實則閉癃虛則腰痛取之
所别者也足厥隂之别名曰蠡溝去内踝
五寸别走少陽其别者徑脛上睪結于莖其
病氣逆則睪腫卒疝實則挺長虛則㬥癢取
之所别也住脉之别名曰尾翳下鳩尾散
于腹實則腹皮痛虛則癢搔取之所别也
督脉之别名曰長強挾膂上項散頭上下當
肩胛左右别走太陽入貫膂實則脊強虛則
頭重高摇之挾脊之有過者取之所别也
脾之大絡名曰大包出淵腋下三寸布胷脇
實則身盡痛虛則百節盡皆縱此脉若羅絡
之血者皆取之脾之大絡脉也凡此十五絡
者實則必見虛則必下視之不見求之上下
人經不同絡脉異所别也
瞀(務音)䪼(切之劣)髀(箄音)骭(旱音)憺憺(淡音)邪(同與斜)焞
焞(切土渾)肬(由音)
〇經别第十一
黃帝問于歧伯曰余聞人之合于天道也内
有五藏以應五音五色五時五味五位也外
有六府以應六律六律建隂陽諸經而合之
十二月十二辰十二節十二經水十二時十
二經脉者此五藏六府之所以應天道夫十
二經脉者人之所以生病之所以成人之所
以治病之所以起學之所始工之所止也麤
之所易上之所難也請問其離合出入奈何
歧伯稽首再拜曰明乎哉問也此麤之所過
上之所息也請卒言之足太陽之正别入于
膕中其一道下尻五寸别入于肛屬于膀胱
散之腎循膂當心入散直者從膂上出于項
復屬于太陽此爲一經也足少隂之正至
膕中别走太陽而合上至腎當十四顀出屬
帶脉直者繫舌本復出于項合于太陽此爲
一合成以諸隂之别皆爲正也足少陽之
正繞髀入毛際合于厥隂别者入季脇之間
循胷裏屬膽散之上肝貫心以上挾咽出頥
頷中散于面繫目系合少陽于外眥也足
厥隂之正别跗上上至毛際合于少陽與别
俱行此爲一合也足陽明之正上至髀入
于腹裏屬胃散之脾上通于心上循咽出于
口上頞䪼還繫目系合于陽明也足太隂
之正上至髀合于陽明與别俱行上結于咽
貫舌中此爲三合也手太陽之正指地别
于肩解入腋走心繫小腸也手少隂之正
别入于淵腋兩筋之間屬于心上走喉嚨出
于面合目内眥此爲四合也手少陽之正
指天别于巔入缺盆下走三焦散于胷中也
手心主之正别下淵腋三寸入胷中别屬
三焦出循喉嚨出耳後合少陽完骨之下此
爲五合也手陽明之正從手循膺乳别于
肩髃入柱骨下走大腸屬于肺上循喉嚨出
缺盆合于陽明也手太隂之正别入淵腋
少隂之前入走肺散之太陽上出缺盆循喉
嚨復合陽明此六合也
尻(切枯毛)肛(切胡公)頥頷(下戸感切上以之切)
〇經水第十二
黃帝問于歧伯曰經脉十二者外合于十二
經水而内屬于五藏六府夫十二經水者其
有大小深淺廣狹遠近各不固五藏六府之
高下小大受榖之多少亦不等相應奈何夫
經水者受水而行之五藏者合神氣魂魄而
藏之六府者受榖而行之受氣而揚之經脉
者受血而營之合而以治奈何刺之深淺灸
之壯數可得聞乎歧伯荅曰善哉問也天至
高不可度地至廣不可量此之謂也且夫人
生于天地之間六合之内此天之高地之廣
也非人力之所能度量而至也若夫八尺之
士皮肉在此外可度量切循而得之其死可
解剖而視之其藏之堅脆府之大小榖之多
少脉之長短血之清濁氣之多少十二經之
多血少氣與其少血多氣與其皆多血氣與
其皆少血氣皆有大數其治以鍼艾各調其
經氣固其常有合乎黃帝曰余聞之快于耳
不解于心願卒聞之歧伯荅曰此人之所以
參天地而應隂陽也不可不察
足太陽外合清水内屬膀胱而通水道焉
足少陽外合于渭水内屬于膽
足陽明外合于海水内屬于胃
足太隂外合于湖水内屬于脾
足少隂外合于汝水内屬于腎
足厥隂外合于澠水内屬于肝
手太陽外合淮水内屬小腸而水道出焉
手少陽外合于漯水内屬于三焦
手陽明外合于江水内屬于大腸
手太隂外合于河水内屬于肺
手少隂外合于濟水内屬于心
手心主外合于漳水内屬于心包
凡此五藏六府十二經水者外有源泉而内
有所禀此皆内外相貫如環無端人經亦然
故天爲陽地爲隂腰以上爲天腰以下爲地
故海以北者爲隂湖以北者爲隂中之隂漳
以南者爲陽河以北至漳者爲陽中之隂漯
以南至江者爲陽中之太陽此一隅之隂陽
也所以人與天地相參也黃帝曰夫經水之
應經脉也其遠近淺深水血之多少各不同
合而以刺之奈何歧伯荅曰足陽明五藏六
府之海也其脉大血多氣盛熱壯刺此者不
深弗散不留不寫也足陽明刺深六分留十
呼足太陽深五分留七呼足少陽深四分留
五呼足太隂深三分留四呼足少隂深二分
留三呼足厥隂深一分留二呼手之隂陽其
受氣之道近其氣之來疾其刺深者皆無過
二分其留皆無過一呼其少長大小肥瘦以
心撩之命曰法天之常灸之亦然灸而過此
者得惡火則骨枯脉濇刺而過此者則脫氣
黃帝曰夫經脉之小大血之多少膚之厚薄
肉之堅脆及膕之大小可爲量度乎歧伯荅
曰其可爲度量者取其中度也不甚脱肉而
血氣不衰也若夫度之人痟瘦而形肉脱者
惡可以度量刺乎審切循捫按視其寒温盛
衰而調之是謂因適而爲之眞也
澠(切彌善)漯(切通合)以心撩之(意料之一本作以)
黃帝素問靈樞經卷之三
