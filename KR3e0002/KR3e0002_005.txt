黃帝素問靈樞經卷之五
五邪第二十
邪在肺則病皮膚痛寒熱上氣喘汗出欬動
肩背取之膺中外腧背三節五藏(顴又五節一本作五)
之傍以手疾按之快然乃刺之取之缺盆中
以越之邪在肝則兩脇中痛寒中惡血在内
行善掣節時脚腫取之行間以引脇下補三
里以温胃中取血脉以散惡血取耳間青脉
以去其掣邪左脾胃則病肌肉痛陽氣有餘
隂氣不足則熱中善饑陽氣不足隂氣有餘
則寒中腸鳴腹痛隂陽俱有餘若俱不足則
有寒有熱皆調于三里邪在腎則病骨痛隂
痺隂痺者按之而不得腹脹腰痛大便難肩
背頸項痛時眩取之湧泉崑崙視有血者盡
取之邪在心則病心痛喜悲時眩仆視有餘
不足而調之其輸也顀(音椎)
寒熱病第二十一
皮寒熱者不可附席毛髮焦鼻槁腊不得汗
取三陽之絡以補手太隂肌寒熱者肌痛毛
髮焦而脣槁腊不得汗取三陽于下以去其
血者補足太隂以出其汗骨寒熱者病無所
安汗注不休齒未槁取其少隂于隂股之絡
齒已槁死不治骨厥亦然骨痺舉節不用而
痛汗注煩心取三隂(三陽一本作)之經補之身有
所傷血出多及中風寒若有所墮墜四支懈
惰不收名曰體惰取其小腹臍下三結交三
結交者陽明大隂也臍下三寸關元也厥痺
者厥氣上及腹取隂陽之絡視主病也寫陽
補隂經也頸側之動脉人迎人迎足陽明也
在嬰筋之前嬰筋之後手陽明也名曰扶突
次脉足少陽脉也名曰天牖次脉足太陽也
名曰天柱腋下動脉臂太隂也名曰天府陽
迎頭痛胷滿不得息取之人迎㬥瘖氣鞕取
扶突與舌本出血㬥聾氣蒙耳目不明取天
牖㬥攣癎眩足不任身取天柱㬥癉内逆肝
肺相搏血溢鼻口取天府此為天牖五部臂
陽明有入頄徧齒者名曰大迎下齒齲取之
臂惡寒補之不惡寒寫之足太陽有入頄徧
齒者名曰角孫上齒齲取之在鼻與頄前方
病之時其脉盛盛則寫之虛則補之一曰取
之出鼻外足陽明有挾鼻入于面者名曰懸
顱屬口對入繫目本視有過者取之損有餘
益不足反者益其足太陽有通項入于腦者
正屬目本名曰眼系頭目苦痛取之在項中
兩筋間入腦乃别隂蹻陽蹻隂陽相交陽入
隂隂出陽交于目銳眥陽氣盛則瞋目隂氣
盛則瞑目熱厥取足太隂少陽皆留之寒厥
取足陽明少隂于足皆留之舌縱涎下煩悗
取足少隂振寒洒洒鼓頷不得汗出腹脹煩
悗取手太隂刺虚者刺其去也刺實者刺其
來也春取絡脉夏取分腠秋取氣口冬取經
輸凡此四時各以時為齊絡脉治皮膚分腠
治肌肉氣口治筋脉經輸治骨髓五藏身有
五部伏兔一腓二腓者腨也眥三五藏之腧
四項五此五部有癰疽者死病始手臂者先
取手陽明太隂而汗出病始頭首者先取項
太陽而汗出病始足脛者先取足陽明而汗
出臂太隂可汗出足陽明可汗出故取隂而
汗出甚者止之于陽取陽而汗出甚者止之
於隂凡刺之害中而不去則精泄不中而去
則致氣精泄則病甚而恇致氣則生為癰疽
也槁腊(亦切下思)齲(齒蠧也丘禹切)頄(面頰也逵仇二音)悗
(悶音)腓(音肥)
癲狂第二十二
目眥外決于面者爲銳眥在内近鼻者爲内
眥上爲外眥下爲内眥癲疾始生先不樂頭
重痛視舉目赤甚作極已而煩心候之于顔
取手太陽陽明太隂血變而止癲疾始作而
引口啼呼喘悸者候之手陽明太陽左強者
攻其右右強者攻其左血變而止癲疾始作
先反僵因而脊痛候之足太陽陽明太隂手
太陽血變而止治癲疾者常與之居祭其所
當取之處病至視之有過者寫之置其血于
瓠壺之中至其發時血獨動矣不動灸窮骨
二十壯窮骨者骶骨也骨癲疾者顑齒諸腧
分肉皆滿而骨居汗出煩悗嘔多沃沫氣下
泄不治筋癲疾者身倦攣急大刺項大經之
大抒脉嘔多沃沫氣下泄不治脉癲疾者暴
仆四肢之脉皆脹而縱脉滿盡刺之出血不
滿灸之挾項太陽灸帶脉于腰相去三寸諸
分肉本輸嘔多沃沫氣下泄不治癲疾者疾
發如狂者死不治狂始生先自悲也喜忘苦
怒善恐者得之憂饑治之取手太隂陽明血
變而止及取足太隂陽明狂始發少臥不饑
自高賢也自辯智也自尊貴也善罵詈日夜
不休治之取手陽明太陽太隂舌下少隂視
之盛者皆取之不盛釋之也狂言驚善笑好
歌樂妄行不休者得之大恐治之取手陽明
太陽太隂狂目妄見耳妄聞善呼者少氣之
所生也治之取手太陽太隂陽明足太隂頭
兩顑狂者多食善見鬼神善笑而不發于外
者得之有所大喜治之取足太隂太陽陽明
後取手太隂太陽陽明狂而新發未應如此
者先取曲泉左右動脉及盛者見血有頃已
不已以法取之灸骨骶二十壯風逆㬥四肢
腫身漯漯唏然時寒饑則煩飽則善變取手
大隂表裏足少隂陽明之經肉凊取滎骨凊
取井經也厥逆為病也足㬥凊胷若將裂腸
若將以刀切之煩而不能食脉大小皆濇煖
取足少隂凊取足陽明凊則補之温則寫之
厥逆腹脹滿腸鳴胷滿不得息取之下胷二
脇欬而動手者與背腧以手按之立快者是
也内閉不得溲刺足少隂太陽與骶上以長
鍼氣逆則取其太隂陽明厥隂甚取少隂陽
明動者之經也少氣身漯漯也言吸吸也骨
痠體重懈惰不能動補足少隂短氣息短不
屬動作氣索補足少隂去血絡也
倦攣(權上音)顑(黃起行口感切面)唏(笑也許几切)
熱病第二十三
偏枯身偏不用而痛言不變志不亂病在分
腠之間巨鍼取之益其不足損其有餘乃可
復也痱之為病也身無痛者四肢不收智亂
不甚其言微知可治甚則不能言不可治也
病先起于陽後入于隂者先取其陽後取其
隂浮而取之熱病三日而氣口靜人迎躁者
取之諸陽五十九刺以寫其熱而出其汗實
其隂以補其不足者身熱甚隂陽皆靜者勿
刺也其可刺者急取之不汗出則泄所謂勿
刺者有死徵也熱病七日八日脉口動喘而
短(作弦一本)者急刺之汗且自出淺刺手大指間
熱病七日八日脉微小病者溲血口中乾一
日半而死脉代者一日死熱病已得汗出而
脉尚躁喘且復熱勿刺膚喘甚者死熱病七
日八日脉不躁躁不散數後三日中有汗三
日不汗四日死未曾汗者勿腠刺之熱病先
膚痛窒鼻充面取之皮以第一鍼五十九苛
軫鼻索皮于肺不得索之火火者心也熱病
先身濇倚而熱煩悗亁脣口嗌取之皮以第
一鍼五十九膚脹口乾寒汗出索脉于心不
得索之水水者䁂也熱病嗌亁多飲善驚臥
不能起取之膚肉以第六鍼五十九目眥青
索肉于脾不得索之木木者肝也熱病面青
腦痛手足躁取之筋間以第四鍼于四逆筋
躄目浸索筋于肝不得索之金金者肺也熱
病數驚瘈瘲而狂取之脉以第四鍼急寫有
餘者癲疾毛髮去索血于心不得索之水水
者腎也熱病身重骨痛耳聾而好瞑取之骨
以第四鍼五十九刺骨病不食齧齒耳青索
骨于腎不得索之土土者脾也熱病不知所
痛耳聾不能自收口乾陽熱甚隂頗有寒者
熱在髓死不可治熱病頭痛顳顬目&KR2740;脉痛
善衂厥熱病也取之以第三鍼視有餘不足
寒熱痔熱病體重腸中熱取之以第四鍼於
其腧及下諸指間索氣于胃胳得氣也熱病
挾臍急痛胷脇滿取之湧泉與隂陵泉取以
第四鍼鍼嗌裏熱病而汗且出及脉順可汗
者取之魚際大淵大都大白寫之則熱去補
之則汗出汗出大甚取内踝上横脉以止之
熱病已得汗而脉尚躁盛此隂脉之極也死
其得汗而脉靜者生熱病者脉尚盛躁而不
得汗者此陽脉之極也死脉盛躁得汗靜者
生熱病不可刺者有九一曰汗不出大顴發
赤噦者死二曰泄而腹滿甚者死三曰目不
明熱不已者死四曰老人嬰兒熱而腹滿者
死五曰汗不出嘔下血者死六曰舌本爛熱
不已者死七曰欬而衂汗不出出不至足者
死八曰髓熱者死九曰熱而痙者死腰折瘈
瘲齒噤齘也凡此九者不可刺也所謂五十
九刺者兩手外内側各三凡十二痏五指間
各一凡八痏足亦如是頭入髮一寸傍三分
各三凡六痏更入髮三寸邊五凡十痏耳前
後口下者各一項中一凡六痏巔上一𩕄會
一髮際一廉泉一風池二天柱二氣滿胷中
喘息取足太隂大指之端去爪甲如薤葉寒
則留之熱則疾之氣下乃止心疝㬥痛取足
太隂厥隂盡刺去其血絡喉痺舌卷口中乾
煩心心痛臂内廉痛不可及頭取手小指次
指爪甲下去端如韭葉目中赤痛從内眥始
取之隂蹻風痙身反折先取足太陽及膕中
及血絡出血中有寒取三里癃取之隂蹻及
三毛上及血絡出血男子如蠱女子如怚身
體腰脊如解不欲飲食先取湧泉見血視跗
上盛者盡見血也
痱(音肥)痙(切巨井)噤(切巨禁)齘(音介)
厥病第二十四
厥頭痛面若腫起而煩心取之足陽明太隂
厥頭痛頭脉痛心悲善泣視頭動脉反盛者
刺盡去血後調足厥隂厥頭痛貞貞頭重而
痛寫頭上五行行五先取手少隂後取足少
隂厥頭痛意善忘按之不得取頭面左右動
脉後取足太隂厥頭痛項先痛腰脊為應先
取天柱後取足太陽厥頭痛頭痛甚耳前後
脉湧有熱(有動脉一本云)寫出其血後取足少陽眞
頭痛頭痛甚腦盡痛手足寒至節死不治頭
痛不可取于腧者有所擊堕惡血在于内若
肉傷痛未已則可刺不可遠取也頭痛不可
刺者大痺為惡日作者可令少愈不可已頭
半寒痛先取手少陽陽明後取足少陽陽明
厥心痛與背相控善瘈如從後觸其心傴僂
者腎心痛也先取京骨崑崙發狂不已取然
谷厥心痛腹脹胷滿心尤痛甚胃心痛也取
之大都大白厥心痛痛如以錐鍼刺其心心
痛甚者脾心痛也取之然谷大谿厥心痛色
蒼蒼如死狀終日不得太息肝心痛也取之
行間大衝厥心痛卧若徒居心痛間動作痛
益甚色不變肺心痛也取之魚際大淵眞心
痛手足凊至節心痛甚旦發夕死夕發旦死
心痛不可刺者中有盛聚不可取于腧腸中
有蟲瘕及蛟蛕皆不可取以小鍼心腸痛憹
作痛腫聚往來上下行痛有休止腹熱喜渴
涎出者是蛟蛕也以手聚按而堅持之無令
得移以大鍼刺之久持之蟲不動乃出鍼也
㤣腹憹痛形中上者耳聾無聞取耳中耳鳴
取耳前動脉耳痛不可刺者耳中有膿若有
乾耵聹耳無聞也耳聾取手小指次指爪甲
上與肉交者先取手後取足耳鳴取手中指
爪甲上左取右右取左先取手後取足足髀
不可舉側而取之在樞合中以員利鍼大鍼
不可刺病注下血取曲泉風痺淫濼病不可
已者足如履冰時如入湯中股脛淫濼煩心
頭痛時嘔時悗眩已汗出久則目眩悲以喜
恐短氣不樂不出三年死也
貞貞(切都耕)儂(切乃老)㤣(音烹)耵聹(耳中垢也上都領切)
(頂切下乃)
病本第二十五
先病而後逆者治其本先逆而後病者治其
本先寒而後生病者治其本先病而後生寒
者治其本先熱而後生病者治其本先泄而
後生他病者治其本必且調之乃治其他病
先病而後中滿者治其標先病後泄者治其
本先中滿而後煩心者治其本有客氣有同
氣大小便不利治其標大小便利治其本病
發而有餘本而標之先治其本後治其標病
發而不足標而本之先治其標後治其本謹
詳察間甚以意調之間者并行甚為獨行先
小大便不利而後生他病者治其本也
雜病第二十六
厥挾脊而痛者至頂頭沈沈然目&KR0617;&KR0617;然腰
脊強取足太陽膕中血絡厥胷滿面腫脣漯
漯然㬥言難甚則不能言取足陽明厥氣走
喉而不能言手足凊大便不利取足少隂厥
而腹嚮嚮然多寒氣腹中穀穀便溲難取足
太隂嗌乾口中熱如膠取足少隂膝中痛取
犢鼻以員利鍼發而間之鍼大如氂刺膝無
疑喉痺不能言取足陽明能言取手陽明瘧
不渴間日而作取足陽明渴而日作取手陽
明齒痛不惡清飲取足陽明惡清飲取手陽
明聾而不痛者取足少陽聾而痛者取手陽
明衂而不止衃血流取足太陽衃血取手太
陽不已刺宛骨下不已刺膕中出血腰痛痛
上寒取足太陽陽明痛上熱取足厥隂不可
以俛仰取足少陽中熱而喘取足少隂膕中
血絡喜怒而不欲食言益小刺足太隂怒而
多言刺足少陽顑痛刺手陽明與顑之盛脉
出血項痛不可俛仰刺足太陽不可以顧刺
手太陽也小腹滿大上走胃至心淅淅身時
寒熱小便不利取足厥隂腹滿大便不利腹
大亦上走胷嗌喘息喝喝然取足少隂腹滿
食不化腹嚮嚮然不能大便取足太隂心痛
引腰脊欲嘔取足少隂心痛腹脹嗇嗇然大
便不利取足太隂心痛引背不得息刺足少
隂不已取手少陽心痛引小腹滿上下無常
處便溲難刺足厥隂心痛但短氣不足以息
刺手太隂心痛當九節剌之按已刺按之立
已不已上下求之得之立已顑痛刺足陽明
曲周動脉見血立已不已按人迎于經立已
氣逆上刺膺中陷者與下胷動脉腹痛刺臍
左右動脉已刺按之立已不已刺氣街已刺
按之立已痿厥爲四末束悗乃疾解之日二
不仁者十日而知無休病已止歲以草刺鼻
嚏嚏而已無息而疾迎引之立已大驚之亦
可已
嚮(音響)穀(音斛)
周痺第二十七
黃帝問于歧伯曰周痺之在身也上下移徙
隨脉其上下左右相應間不容空願聞此痛
在血脉之中邪將在分肉之間乎何以致是
其痛之移也間不及下鍼其慉痛之時不及
定治而痛已止矣何道使然願聞其故歧伯
答曰此衆痺也非周痺也黃帝曰願聞衆痺
歧伯對曰此各在其處更發更止更居更起
以右應左以左應右非能周也更發更休也
黃帝曰善刺之奈何歧伯對曰刺此者痛雖
已止必刺其處勿令復起帝曰善願聞周痺
何如歧伯對曰周痺者在于血脉之中隨脉
以上隨脉以下不能左右各當其所黃帝曰
刺之奈何歧伯對曰痛從上下者先刺其下
以過(下同一作遏)之後刺其上以脫之痛從下上
者先刺其上以過之後刺其下以脫之黃帝
曰善此痛安生何因而有名歧伯對曰風寒
濕氣客于外分肉之間廹切而爲沫沫得寒
則聚聚則排分肉而分裂也分裂則痛痛則
神歸之神歸之則熱熱則痛解痛解則厥厥
則他痺發發則如是帝曰善余已得其意矣
此内不在藏而外未發于皮獨居分肉之間
眞氣不能周故命曰周痺故刺痺者必先切
循其下之六經視其虛實及大絡之血結而
不通及虛而脉陷空者而調之熨而通之其
瘛堅轉引而行之黃帝曰善余已得其意矣
亦得其事也九者經巽之理十二經脉隂陽
之病也慉(切許六)
口問第二十八
黃帝閒居辟左右而問于歧伯曰余已聞九
鍼之經論隂陽逆順六經已畢願得口問歧
伯避席再拜曰善乎哉問也此先師之所口
傳也黃帝曰願聞口傳歧伯答曰夫百病之
始生也皆生于風雨寒暑隂陽喜怒飲食居
處大驚卒恐則血氣分離隂陽破敗經絡厥
絶脉道不通隂陽相逆衛氣稽留經脉虛空
血氣不次乃失其常論不在經者請道其方
黃帝曰人之欠者何氣使然歧伯答曰衞氣
晝日行于陽夜半則行于隂隂者主夜夜者
臥陽者主上隂者主下故隂氣積于下陽氣
未盡陽引而上隂引而下隂陽相引故數欠
陽氣盡隂氣盛則目瞑隂氣盡而陽氣盛則
寤矣寫足少隂補足太陽黃帝曰人之噦者
何氣使然歧伯曰榖入于胃胃氣上注于肺
今有故寒氣與新谷氣俱還入于胃新故相
亂眞邪相攻氣并相逆復出于胃故為噦補
手太隂寫足少隂黃帝曰人之唏者何氣使
然歧伯曰此隂氣盛而陽氣虛隂氣疾而陽
氣徐隂氣盛而陽氣絶故為唏補足太陽寫
足少隂黃帝曰人之振寒者何氣使然歧伯
曰寒氣客于皮膚隂氣盛陽氣虛故為振寒
寒慄補諸陽黃帝曰人之噫者何氣使然歧
伯曰寒氣客于胃厥逆從下上散復出于胃
故為噫補足太隂陽明一曰補眉本也黃帝
曰人之嚏者何氣使然歧伯曰陽氣和利滿
于心出于鼻故為嚏補足太陽榮眉本一曰
眉上也黃帝曰人之嚲者何氣使然歧伯曰
胃不實則諸脉虛諸脉虛則筋脉懈惰筋脉
懈惰則行隂用力氣不能復故為嚲因其所
在補分肉間黃帝曰人之哀而泣涕出者何
氣使然歧伯曰心者五藏六府之主也目者
宗脉之所聚也上液之道也口鼻者氣之門
戶也故悲哀愁憂則心動心動則五藏六府
皆摇摇則宗脉感宗脉感則液道開液道開
故泣涕出焉液者所以灌精濡空竅者也故
上液之道開則泣泣不止則液竭液竭則精
不灌精不灌則目無所見矣故命曰奪精補
天柱經俠頸黃帝曰人之太息者何氣使然
歧伯曰憂思則心系急心系急則氣道約約
則不利故太息以伸出之補手少隂心主足
少陽留之也黃帝曰人之涎下者何氣使然
歧伯曰飲食者皆入于胃胃中有熱則蟲動
蟲動則胃緩胃緩則廉泉開故涎下補足少
隂黃帝曰人之耳中鳴者何氣使然歧伯曰
耳者宗脉之所聚也故胃中空則宗脉虛虛
則下溜脉有所竭者故耳鳴補客主人手大
指爪甲上與肉交者也黃帝曰人之自齧舌
者何氣使然此厥逆走上脉氣輩至也少隂
氣至則齧舌少陽氣至則齧頰陽明氣至則
齧脣矣視主病者則補之凡此十二邪者皆
竒邪之走空竅者也故邪之所在皆為不足
故上氣不足腦為之不滿耳為之苦鳴頭為
之苦傾目為之眩中氣不足溲便為之變腸
為之苦鳴下氣不足則乃為痿厥心悗補足
外踝下留之黃帝曰治之奈何歧伯曰腎主
為欠取足少隂肺主為噦取手太隂足少隂
唏者隂與陽絶故補足太陽寫足少隂振寒
者補諸陽噫者補足太隂陽明嚏者補足太
陽眉本嚲因其所在補分肉間泣出補天柱
經俠頸俠頸者頭中分也太息補手少隂心
主足少陽留之涎下補足少隂耳鳴補客主
人手大指爪甲上與肉交者自齧舌視主病
者則補之目眩頭傾補足外踝下留之痿厥
心悗刺足大指間上二寸留之一曰足外踝
下留之
黃帝素問靈樞經卷之五
