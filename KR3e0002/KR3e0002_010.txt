黃帝素問靈樞經卷之十
五音五味第六十五
右徵與少徵調右手太陽上
左商與左徵調左手陽明上
少徵與大宫調左手陽明上
右角與大角調右足少陽下
大徵與少徵調左手太陽上
衆羽與少羽調右足太陽下
少商與右商調右手太陽下
桎羽與衆羽調右足太陽下
少宫與大宫調右足陽明下
判角與少角調右足少陽下
&KR0898;商與上商調右足陽明下
&KR0898;商與上角調左足太陽下
上徵與右徵同穀麥畜羊果杏
手少陽藏心色赤味苦時夏
上羽與大羽同穀大豆畜彘果栗
足少隂藏腎色黑味鹹時冬
上宫與大宫同穀稷畜牛果棗
足太隂藏脾色黃味甘時季夏
上商與右商同穀黍畜雞果桃
手太隂藏肺色白味辛時秋
上角與大角同穀麻畜犬果李
足厥隂藏肝色青味酸時春
大宫與上角同右足陽明上
左角與大角同左足陽明上
少羽與大羽同右足大陽下
左商與右商同左手陽明上
加宫與大宫同左足少陽上
質判與大宫同左手太陽下
判角與大角同左足少陽下
大羽與大角同右足太陽上
大角與大宫同右足少陽上
右徵少徵質徵上徵判徵
右角&KR0898;角上角大角判角
右商少商&KR0898;商上商左商
少宫上宫大宫加宫左角宫
衆羽桎羽上羽大羽少羽
黃帝曰婦人無鬚者無血氣乎歧伯曰衝脉
任脉皆起於胞中上循背裏為經絡之海其
浮而外者循腹右上行會於咽喉别而絡脣
口血氣盛則充膚熱肉血獨盛則澹㵕皮膚
生毫毛今婦人之生有餘於氣不足於血以
其數脱血也衝任之脉不榮口脣故鬚不生
焉黃帝曰士人有傷於隂隂氣絶而不起隂
不用然其鬚不去其故何也宦者獨去何也
願聞其故歧伯曰宦者去其宗筋傷其衝脉
血寫不復皮膚内結脣口不營故鬚不生黃
帝曰其有天宦者未嘗被傷不脱於血然其
鬚不生其故何也歧伯曰此天之所不足也
其任衝不盛宗筋不成有氣無血脣口不榮
故鬚不生黃帝曰善乎哉聖人之通萬物也
若日月之光影音聲鼓響聞其聲而知其形
其非夫子孰能明萬物之精是故聖人視其
顔色黃赤者多熱氣青白者少熱氣黑色者
多血少氣美眉者太陽多血通髯極鬚者少
陽多血美鬚者陽明多血此其時然也夫人
之常數太陽常多血少氣少陽常多氣少血
陽明常多血多氣厥隂常多氣少血少隂常
多血少氣太隂常多血少氣此天之常數也
百病始生第六十六
黃帝問于歧伯曰夫百病之始生也皆生於
風雨寒暑清濕喜怒喜怒不節則傷藏風雨
則傷上清濕則傷下三部之氣所傷異類願
聞其會歧伯曰三部之氣各不同或起於隂
或起於陽請言其方喜怒不節則傷藏藏傷
則病起於隂也清濕襲虚則病起於下風雨
襲虚則病起於上是謂三部至於其淫泆不
可勝數黃帝曰余固不能數故問先師願卒
聞其道歧伯曰風雨寒熱不得虚邪不能獨
傷人卒然逢疾風㬥雨而不病者盖無虚故
邪不能獨傷人此必因虚邪之風與其身形
兩虚相得乃客其形兩實相逢衆人肉堅其
中於虚邪也因於天時與其身形參以虚實
大病乃成氣有定舍因處為名上下中外分
為三員是故虚邪之中人也始於皮膚皮膚
緩則腠理開開則邪從毛髮入入則抵深深
則毛髮立毛髮立則淅然故皮膚痛留而不
去則傳舍於絡脉在絡之時痛於肌肉其痛
之時息大經乃代留而不去傳舍於經在經
之時洒淅喜驚留而不去傳舍於輸在輸之
時六經不通四肢則肢節痛腰脊乃強留而
不去傳舍於伏衝之脉在伏衝之時體重身
痛留而不去傳舍於腸胃在腸胃之時賁嚮
腹脹多寒則腸鳴飱泄食不化多熱則溏出
麋留而不去傳舍於腸胃之外募原之間留
著於脉稽留而不去息而成積或著孫脉或
著絡脉或著經脉或著輸脉或著於伏衝之
脉或著於膂筋或著於腸胃之募原上連於
緩筋邪氣淫泆不可勝論黃帝曰願盡聞其
所由然歧伯曰其著孫絡之脉而成積者其
積往來上下臂手孫絡之居也浮而緩不能
句積而止之故往來移行腸胃之間水湊滲
注灌濯濯有音有寒則䐜䐜滿雷引故時切
痛其著於陽明之經則挾臍而居飽食則益
大饑則益小其著於緩筋也似陽明之積飽
食則痛饑則安其著於腸胃之募原也痛而
外連於緩筋飽食則安饑則痛其著於伏衝
之脉者揣之應手而動發手則熱氣下於兩
股如湯沃之狀其著於膂筋在腸後者饑則
積見飽則積不見按之不得其著於輸之脉
者閉塞不通津液不下孔竅乾壅此邪氣之
從外入内從上下也黃帝曰積之始生至其
已成奈何歧伯曰積之始生得寒乃生厥乃
成積也黃帝曰其成積奈何歧伯曰厥氣生
足悗悗生脛寒脛寒則血脉凝濇血脉凝濇
則寒氣上入於腸胃入於腸胃則䐜脹䐜脹
則腸外之汁沫迫聚不得散日以成積卒然
多食飲則腸滿起居不節用力過度則絡脉
傷陽絡傷則血外溢血外溢則衂血隂絡傷
則血内溢血内溢則後血腸胃之絡傷則血
溢於腸外腸外有寒汁沫與血相摶則并合
凝聚不得散而積成矣卒然外中於寒若内
傷於憂怒則氣上逆氣上逆則六輸不通温
氣不行凝血藴裏而不散津液濇滲著而不
去而積皆成矣黃帝曰其生於隂者奈何歧
伯曰憂思傷心重寒傷肺忿怒傷肝醉以入
房汗出當風傷脾用力過度若入房汗出浴
則傷腎此内外三部之所生病者也黃帝曰
善治之奈何歧伯荅曰察其所痛以知其應
有餘不足當補則補當寫則寫毋逆天時是
謂至治泆(亦音)
行鍼第六十七
黃帝問于歧伯曰余聞九鍼於夫子而行之
於百姓百姓之血氣各不同形或神動而氣
先鍼行或氣與鍼相逢或鍼巳出氣獨行或
數刺乃知或發鍼而氣逆或數刺病益劇凡
此六者各不同形願聞其方歧伯曰重陽之
人其神易動其氣易往也黃帝曰何謂重陽
之人歧伯曰重陽之人熇熇高高言語善疾
舉足善高心肺之蔵氣有餘陽氣滑盛而揚
故神動而氣先行黃帝曰重陽之人而神不
先行者何也歧伯曰此人頗有隂者也黃帝
曰何以知其頗有隂也歧伯曰多陽者多喜
多隂者多怒數怒者易解故曰頗有隂其隂
陽之離合難故其神不能先行也黃帝曰其
氣與鍼相逢奈何歧伯曰隂陽和調而血氣
淖澤滑利故鍼入而氣出疾而相逢也黃帝
曰鍼已出而氣獨行者何氣使然歧伯曰其
隂氣多而陽氣少隂氣沉而陽氣浮者内蔵
故鍼已出氣乃隨其後故獨行也黃帝曰數
刺乃知何氣使然歧伯曰此人之多隂而少
陽其氣沉而氣往難故數刺乃知也黃帝曰
鍼入而氣逆者何氣使然歧伯曰其氣逆與
其數刺病益甚者非隂陽之氣浮沉之勢也
此皆麤之所敗上之所失其形氣無過焉
上膈第六十八
黃帝曰氣爲上膈者食飲入而還出余已知
之矣蟲爲下膈下膈者食晬時乃出余未得
其意願卒聞之歧伯曰喜怒不適食飲不節
寒温不時則寒汁流於腸中流於腸中則蟲
寒蟲寒則積聚守於下管則腸胃充郭衛氣
不營邪氣居之人食則蟲上食蟲上食則下
管虛下管虚則邪氣勝之積聚以留留則癰
成癰成則下管約其癰在管内者即而痛深
其癰在外者則癰外而痛浮癰上皮熱黃帝
曰刺之奈何歧伯曰微按其癰視氣所行先
淺刺其傍稍内益深還而刺之毋過三行察
其沉浮以為深淺已刺必熨令熱入中日使
熱内邪氣益衰大癰乃潰伍以參禁以除其
内恬憺無為乃能行氣後以鹹苦化穀乃下
矣潰(會音)
憂恚無言第六十九
黃帝問於少師曰人之卒然憂恚而言無音
者何道之塞何氣出行使音不彰願聞其方
少師荅曰咽喉者水穀之道也喉嚨者氣之
所以上下者也會厭者音聲之戶也口脣者
音聲之扇也舌者音聲之機也懸雍垂者音
聲之關也頏顙者分氣之所泄也横骨者神
氣所使主發舌者也故人之鼻洞涕出不收
者頏顙不開分氣失也是故厭小而疾薄則
發氣疾其開闔利其出氣易其厭大而厚則
開闔難其氣出遲故重言也人卒然無音者
寒氣客于厭則厭不能發發不能下至其開
闔不致故無音黃帝曰刺之奈何歧伯曰足
之少隂上繫於舌絡於横骨終於會厭兩寫
其血脉濁氣乃辟會厭之脉上絡任脉取之
天突其厭乃發也
寒熱第七十
黃帝問于歧伯曰寒熱瘰癧在於頸腋者皆
何氣使生歧伯曰此皆鼠瘻寒熱之毒氣也
留於脉而不去者也黃帝曰去之奈何歧伯
曰鼠瘻之本皆在於藏其末上出於頸腋之
間其浮於脉中而未内著於肌肉而外為膿
血者易去也黃帝曰去之奈何歧伯曰請從
其本引其末可使衰去而絶其寒熱審按其
道以予之徐往徐來以去之其小如麥者一
刺知三刺而已黃帝曰決其生死奈何歧伯
曰反其目視之其中有赤脉上下貫瞳子見
一脉一歲死見一脉半一歲半死見二脉二
歲死見二脉半二歲半死見三脉三歲而死
見赤脉不下貫瞳子可治也
邪客第七十一
黃帝問于伯高曰夫邪氣之客人也或令人
目不瞑不臥出者何氣使然伯高曰五穀入
于胃也其糟粕津液宗氣分為三隧故宗氣
積于胸中出于喉嚨以貫心脉而行呼吸焉
營氣者泌其津液注之於脉化以為血以榮
四末内注五藏六府以應刻數焉衛氣者出
其悍氣之慓疾而先行於四末分肉皮膚之
間而不休者也晝日行於陽夜行於隂常從
足少隂之分間行於五藏六府今厥氣客於
五藏六府則衛氣獨衛其外行於陽不得入
於隂行於陽則陽氣盛陽氣盛則陽蹻陷不
得入於隂隂虚故目不瞑黃帝曰善治之奈
何伯高曰補其不足寫其有餘調其虚實以
通其道而去其邪飲以半夏湯一劑隂陽已
通其臥立至黃帝曰善此所謂決瀆壅塞經
絡大通隂陽和得者也願聞其方伯高曰其
湯方以流水千里以外者八升揚之萬遍取
其清五升煑之炊以葦薪火沸置秫米一升
治半夏五合徐炊令竭為一升半去其滓飲
汁一小杯日三稍益以知為度故其病新發
者覆杯則卧汗出則已矣久者三飲而已也
黃帝問於伯高曰願聞人之肢節以應天地
奈何伯高荅曰天圓地方人頭圓足方以應
之天有日月人有兩目地有九州人有九竅
天有風雨人有喜怒天有雷電人有音聲天
有四時人有四肢天有五音人有五藏天有
六律人有六府天有冬夏人有寒熱天有十
日人有手十指辰有十二人有足十指莖垂
以應之女子不足二節以抱人形天有隂陽
人有夫妻歲有三百六十五日人有三百六
十節地有高山人有肩膝地有深谷人有腋
膕地有十二經水人有十二經脉地有泉脉
人有衛氣地有草蓂人有毫毛天有晝夜人
有卧起天有列星人有牙齒地有小山人有
小節地有山石人有高骨地有林木人有募
筋地有聚邑人有㬷肉歲有十二月人有十
二節地有四時不生草人有無子此人與天
地相應者也黃帝問于歧伯曰余願聞持鍼
之數内鍼之理縱舍之意扞皮開腠理奈何
脉之屈折出入之處焉至而出焉至而止焉
至而徐焉至而疾焉至而入六府之輸於身
者余願盡聞少序别離之處離而入隂别而
入陽此何道而從行願盡聞其方歧伯曰帝
之所問鍼道乖矣黃帝曰願卒聞之歧伯曰
手太隂之脉出於大指之端内屈循白肉際
至本節之後大淵留以澹外屈上於本節下
内屈與隂諸絡會於魚際數脉并注其氣滑
利伏行壅骨之下外屈出於寸口而行上至
於肘内廉入於大筋之下内屈上行臑隂入
腋下内屈走肺此順行逆數之屈折也心主
之脉出於中指之端内屈循中指内廉以上
留於掌中伏行兩骨之間外屈出兩筋之間
骨肉之際其氣滑利上二寸外屈出行兩筋
之間上至肘内廉入於小筋之下留兩骨之
會上入於胸中内絡於心脉黃帝曰手少隂
之脉獨無腧何也歧伯曰少隂心脉也心者
五藏六府之大主也精神之所舍也其藏堅
固邪弗能容也容之則心傷心傷則神去神
去則死矣故諸邪之在於心者皆在於心之
包絡包絡者心主之脉也故獨無腧焉黃帝
曰少隂獨無腧者不病乎歧伯曰其外經病
而藏不病故獨取其經於掌後銳骨之端其
餘脉出入屈折其行之徐疾皆如手少隂心
主之脉行也故本腧者皆因其氣之虚實疾
徐以取之是謂因衝而寫因衰而補如是者
邪氣得去真氣堅固是謂因天之序黃帝曰
持鍼縱舍奈何歧伯曰必先明知十二經脉
之本末皮膚之寒熱脉之盛衰滑濇其脉滑
而盛者病日進虚而細者久以持大以濇者
為痛痺隂陽如一者病難治其本末尚熱者
病尚在其熱以衰者其病亦去矣持其尺察
其肉之堅脆小大滑濇寒温燥濕因視目之
五色以知五藏而決死生視其血脉察其色
以知其寒熱痛痺黃帝曰持鍼縱舍余未得
其意也歧伯曰持鍼之道欲端以正安以静
先知虚實而行疾徐左手執骨右手循之無
與肉果寫欲端以正補必閉膚輔鍼導氣邪
得淫泆真氣得居黃帝曰扞皮開腠理奈何
歧伯曰因其分肉左别其膚微内而徐端之
適神不散邪氣得去黃帝問於歧伯曰人有
八虚各何以候歧伯荅曰以候五藏黃帝曰
候之奈何歧伯曰肺心有邪其氣留於兩肘
肝有邪其氣流于兩腋脾有邪其氣留于兩
髀腎有邪其氣留于兩膕凡此八虚者皆機
關之室真氣之所過血絡之所遊邪氣惡血
固不得住留住留則傷筋絡骨節機關不得
屈伸故痀攣也
泌(切兵媚)扞(切苦旱)痀(拘音)
通天第七十二
黃帝問于少師曰余嘗聞人有隂陽何謂隂
人何謂陽人少師曰天地之間六合之内不
離於五人亦應之非徒一隂一陽而已也而
略言耳口弗能徧明也黃帝曰願略聞其意
有賢人聖人心能備而行之乎少師曰蓋有
太隂之人少隂之人太陽之人少陽之人隂
陽和平之人凡五人者其態不同其筋骨氣
血各不等黃帝曰其不等者可得聞乎少師
曰太隂之人貪而不仁下齊湛湛好内而惡
出心和而不發不務於時動而後之此太隂
之人也少隂之人小貪而賊心見人有亡
常若有得好傷好害見人有榮乃反愠怒心
疾而無恩此少隂之人也太陽之人居處
于于好言大事無能而虚說志發於四野舉
措不顧是非為事如常自用事雖敗而常無
悔此太陽之人也少陽之人諟諦好自貴
有小小官則高自宜好為外交而不内附此
少陽之人也隂陽和平之人居處安静無
為懼懼無為欣欣婉然從物或與不争與時
變化尊則謙謙譚而不治是謂至治古之善
用鍼艾者視人五態乃治之盛者寫之虚者
補之黃帝曰治人之五態奈何少師曰太隂
之人多隂而無陽其隂血濁其衛氣濇隂陽
不和緩筋而厚皮不之疾寫不能移之少
隂之人多隂少陽小胃而大腸六府不調其
陽明脉小而太陽脉大必審調之其血易脱
其氣易敗也太陽之人多陽而少隂必謹
調之無脱其隂而寫其陽陽重脱者易狂隂
陽皆脱者㬥死不知人也少陽之人多陽
少隂經小而絡大血在中而氣外實隂而虚
陽獨寫其絡脉則強氣脱而疾中氣不足病
不起也隂陽和平之人其隂陽之氣和血
脉調謹診其隂陽視其邪正安容儀審有餘
不足盛則寫之虚則補之不盛不虚以經取
之此所以調隂陽别五態之人者也黃帝曰
夫五態之人者相與毋故卒然新會未知其
行也何以别之少師荅曰衆人之屬不如五
態之人者故五五二十五人而五態之人不
與焉五態之人尤不合於衆者也黃帝曰别
五態之人奈何少師曰太隂之人其狀黮黮
然黑色念然下意臨臨然長大膕然未僂此
太隂之人也少隂之人其狀清然竊然固
以隂賊立而躁嶮行而似伏此少隂之人也
太陽之人其狀軒軒儲儲反身折膕此太
陽之人也少陽之人其狀立則好仰行則
好摇其兩臂兩肘則常出於背此少陽之人
也隂陽和平之人其狀委委然隨隨然顒
顒然愉愉然䁢䁢然豆豆然衆人皆曰君子
此隂陽和平之人也
諟(切上紙)黮(切直稔)䁢(切辭緣)
黃帝素問靈樞經卷之十
