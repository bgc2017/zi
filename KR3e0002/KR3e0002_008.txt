黃帝素問靈樞經卷之八
禁服第四十八
雷公問于黃帝曰細子得受業通于九鍼六
十篇旦暮勤服之近者編絶久者簡垢然尚
諷誦弗置未盡解於意矣外揣言渾束為一
未知所謂也夫大則無外小則無内大小無
極高下無度束之奈何士之才力或有厚薄
智慮𥚹淺不能博大深奥自強于學若細子
細子恐其散于後世絶于子孫敢問約之奈
何黃帝曰善乎哉問也此先師之所禁坐私
傳之也割臂㰱血之盟也子若欲得之何不
齋乎雷公再拜而起曰請聞命于是也乃齋
宿三日而請曰敢問今日正陽細子願以受
盟黃帝乃與俱入齋室割臂歃血黃帝親祝
曰今日正陽歃血傳方有敢背此言者反受
其殃雷公再拜曰細子受之黃帝乃左握其
手右授之書曰愼之愼之吾為子言之凡刺
之理經脉為始營其所行知其度量内刺五
藏外刺六府審察衛氣為百病母調其虚實
虚實乃止寫其血絡血盡不殆矣雷公曰此
皆細子之所以通未知其所約也黃帝曰夫
約方者猶約囊也囊滿而弗約則輸泄方成
弗約則神與弗俱雷公曰願為下材者勿滿
而約之黃帝曰未滿而知約之以為工不可
以為天下師雷公曰願聞為工黃帝曰寸口
主中人迎主外兩者相應俱往俱來若引繩
大小齊等春夏人迎微大秋冬寸口微大如
是者名曰平人人迎大一倍于寸口病在足
少陽一倍而躁在手少陽人迎二倍病在足
太陽二倍而躁病在手太陽人迎三倍病在
足陽明三倍而躁病在手陽明盛則為熱虚
則為寒緊則為痛痺代則乍甚乍間盛則寫
之虚則補之緊痛則取之分肉代則取血絡
且飲藥陷下則灸之不盛不虚以經取之名
曰經刺人迎四倍者且大且數名曰溢陽溢
陽為外格死不治必審按其本末察其寒熱
以驗其藏府之病寸口大干人迎一倍病在
足厥隂一倍而躁在手心主寸口二倍病在
足少隂二倍而躁在手少隂寸口三倍病在
足太隂三倍而躁在手太隂盛則脹滿寒中
食不化虚則熱中出縻少氣溺色變緊則痛
痺代則乍痛乍止盛則寫之虚則補之緊則
先刺而後灸之代則取血絡而後調之陷下
則徒灸之陷下者脉血結于中中有著血血
寒故宜灸之不盛不虚以經取之寸口四倍
者名曰内關内關者且大且數死不治必審
察其本末之寒温以驗其藏府之病通其營
輸乃可傳于大數大數曰盛則徒寫之虚則
徒補之緊則灸刺且飲藥陷下則徒灸之不
盛不虚以經取之所謂經治者飲藥亦曰灸
刺脉急則引脉大以弱則欲安静用力無勞
也歃(切楚洽)
五色第四十九
雷公問于黃帝曰五色獨決于明堂乎小子
未知其所謂也黃帝曰明堂者鼻也闕者眉
間也庭者顔也蕃者頰側也蔽者耳門也其
間欲方大去之十步皆見于外如是者壽必
中百歲雷公曰五官之辨奈何黃帝曰明堂
骨高以起平以直五藏次于中央六府挾其
兩側首面上于闕庭王宫在于下極五藏安
于胷中真色以致病色不見明堂潤澤以情
五官惡得無辨乎雷公曰其不辨者可得聞
乎黃帝曰五色之見也各出其色部部骨陷
者必不免于病矣其色部乘襲者雖病甚不
死矣雷公曰官五色奈何黃帝曰青黑為痛
黃赤為熱白為寒是謂五官雷公曰病之益
甚與其方衰如何黃帝曰外内皆在焉切其
脉口滑小緊以沉者病益甚在中人迎氣大
緊以浮者其病益甚在外其脉口浮滑者病
日進人迎沉而滑者病日損其脉口滑以沉
者病日進在内其人迎脉滑盛以浮者其病
日進在外脉之浮沉及人迎與寸口氣小大
等者病難已病之在藏沉而大者易已小爲
逆病在府浮而大者其病易已人迎盛堅者
傷於寒氣口盛堅者傷於食雷公曰以色言
病之間甚奈何黃帝曰其色麤以明沉大者
爲甚其色上行者病益甚其色下行如雲徹
散者病方以五色各有藏部有外部有内部
也色從外部走内部者其病從外走内其色
從内走外者其病從内走外病生於内者先
治其隂後治其陽反者益甚其病生於陽者
先治其外後治其内反者益甚其脉滑大以
代而長者病從外來目有所見志有所惡此
陽氣之并也可變而已雷公曰小子聞風者
百病之始也厥逆者寒濕之起也别之奈何
黃帝曰常候闕中薄澤為風冲濁為痺在地
為厥此其常也各以其色言其病雷公曰人
不病卒死何以知之黃帝曰大氣入于藏府
者不病而卒死矣雷公曰病小愈而卒死者
何以知之黃帝曰赤色出兩顴大如母指者
病雖小愈必卒死黑色出於庭大如母指必
不病而卒死雷公再拜曰善哉其死有期乎
黃帝曰察色以言其時雷公曰善乎願卒聞
之黃帝曰庭者首面也闕上者咽喉也闕中
者肺也下極者心也直下者肝也肝左者膽
也下者脾也方上者胃也中央者大腸也挾
大腸者腎也當腎者臍也面王以上者小腸
也面王以下者膀胱子處也顴者肩也顴後
者臂也臂下者手也目内眥上者膺乳也挾
繩而上者背也循牙車以下者股也中央者
膝也膝以下者脛也當脛以下者足也巨分
者股裏也巨屈者膝臏也此五藏六府肢節
之部也各有部分有部分用隂和陽用陽和
隂當明部分萬舉萬當能别左右是謂大道
男女異位故曰隂陽審察澤夭謂之良工沉
濁為内浮澤為外黃赤為風青黑為痛白為
寒黃而膏潤為膿亦甚者為血痛甚為攣寒
甚為皮不仁五色各見其部察其浮沉以知
淺深察其澤夭以觀成敗察其散搏以知遠
近視色上下以知病處積神于心以知往今
故相氣不微不知是非屬意勿去乃知新故
色明不麤沉大為甚不明不澤其病不甚其
色散駒駒然未有聚其病散而氣痛聚未成
也腎乘心心先病腎為應色皆如是男子色
在于面王為小腹痛下為卵痛其圜直為莖
痛高為本下為首狐疝㿉隂之屬也女子在
于面王為膀胱子處之病散為痛搏為聚方
員左右各如其色形其隨而下至胝為淫有
潤如膏狀為㬥食不潔左為左右為右其色
有邪聚散而不端面色所指者也色者青黑
赤白黃皆端滿有别鄉别鄉赤者其色亦大
如榆莢在面王為不日其色上銳首空上向
下銳下向在左右如法以五色命藏青為肝
赤為心白為肺黃為脾黑為腎肝合筋心合
脉肺合脾脾合肉腎合骨也
論勇第五十
黃帝問于少俞曰有人于此並行並立其年
之長少等也衣之厚薄均也卒然遇烈風㬥
雨或病或不病或皆病或皆不病其故何也
少俞曰帝問何急黃帝曰願盡聞之少俞曰
春青風夏陽風秋凉風冬寒風凡此四時之
風者其所病各不同形黃帝曰四時之風病
人如何少俞曰黃色薄皮弱肉者不勝春之
虚風白色薄皮弱肉者不勝夏之虚風青色
薄皮弱肉不勝秋之虚風赤色薄皮弱肉不
勝冬之虚風也黃帝曰黑色不病乎少俞曰
黑色而皮厚肉堅固不傷于四時之風其皮
薄而肉不堅色不一者長夏至而有虚風者
病矣其皮厚而肌肉堅者長夏至而有虚風
不病矣其皮厚而肌肉堅者必重感于寒外
内皆然乃病黃帝曰善黃帝曰夫人之忍痛
與不忍痛者非勇怯之分也夫勇士之不忍
痛者見難則前見痛則止夫怯士之忍痛者
聞難則恐遇痛不動夫勇士之忍痛者見難
不恐遇痛不動夫怯士之不忍痛者見難與
痛目轉面盻恐不能言失氣驚顔色變化乍
死乍生余見其然也不知其何由願聞其故
少俞曰夫忍痛與不忍痛者皮膚之薄厚肌
肉之堅脆緩急之分也非勇怯之謂也黃帝
曰願聞勇怯之所由然少俞曰勇士者目深
以固長衡直揚三焦理横其心端直其肝大
以堅其膽滿以傍怒則氣盛而胷張肝舉而
膽横眥裂而目揚毛起而面蒼此勇士之由
然者也黃帝曰願聞怯士之所由然少俞曰
怯士者目大而不減隂陽相失其焦理縱&KR1075;
&KR1711;短而小肝系緩其膽不滿而縱腸胃挺脇
下空雖方大怒氣不能滿其胷肝肺雖舉氣
衰復下故不能久怒此怯士之所由然者也
黃帝曰怯士之得酒怒不避勇士者何藏使
然少俞曰酒者水穀之精熟穀之液也其氣
慓悍其入于胃中則胃脹氣上逆滿于胷中
肝浮膽横當是之時固比于勇士氣衰則悔
與勇士同類不知避之名曰酒悖也
胃挺(便切下古)
背腧第五十一
黃帝問于歧伯曰願聞五藏之腧出于背者
歧伯曰胷中大腧在杼骨之端肺腧在三焦
之間心腧在五焦之間膈腧在七焦之間肝
腧在九焦之間脾腧在十一焦之間腎腧在
十四焦之間背挾脊相去三寸所則欲得而
驗之按其處應在中而痛解乃其腧也灸之
則可刺之則不可氣盛則寫之虚則補之以
火補者毋吹其火須自滅也以火寫者疾吹
其火傳其艾須其火滅也
衛氣第五十二
黃帝曰五藏者所以藏精神魂魄者也六府
者所以受水穀而行化物者也其氣内干五
藏而外絡肢節其浮氣之不循經者為衛氣
其精氣之行于經者為營氣隂陽相隨外内
相貫如環之無端亭亭淳淳乎孰能窮之然
其分别隂陽皆有標本虚實所離之處能别
隂陽十二經者知病之所生候虚實之所在
者能得病之高下知六府之氣街者能知解
結契紹于門戶能知虚石之堅軟者知補寫
之所在能知六經標本者可以無惑于天下
歧伯曰博哉聖帝之論臣請盡意悉言之足
太陽之本在跟以上五寸中標在兩絡命門
命門者目也足少陽之本在竅隂之間標在
窗籠之前窗籠者耳也足少隂之本在内踝
下上三寸中標在背腧與舌下兩脉也足厥
隂之本在行間上五寸所標在背腧也足陽
明之本在厲兊標在人迎頰挾頏顙也足太
隂之本在中封前上四寸之中標在背腧與
舌本也手太陽之本在外踝之後標在命門
之上一寸也手少陽之本在小指次指之間
上二寸標在耳後上角下外眥也手陽明之
本在肘骨中上至别陽標在顔下合鉗上也
手太隂之本在寸口之中標在腋内動也手
少隂之本在銳骨之端標在背腧也手心主
之本在掌後兩筋之間二寸中標在腋下下
三寸也凡候此者下虚則厥下盛則熱上虚
則眩上盛則熱痛故石者絶而止之虚者引
而起之請言氣街胷氣有街腹氣有街頭氣
有街脛氣有街故氣在頭者止之于腦氣在
胷者止之膺與背腧氣在腹者止之背腧與
衝脉干臍左右之動脉者氣在脛者止之于
氣街與承山踝上以下取此者用毫鍼必先
按而在久應于手乃刺而予之所治者頭痛
眩仆腹痛中滿㬥脹及有新積痛可移者易
已也積不痛難已也
鉗(音鈐)
論痛第五十三
黃帝問于少俞曰筋骨之強弱肌肉之堅脆
皮膚之厚薄腠理之疎密各不同其于鍼石
火焫之痛何如腸胃之厚薄堅脆亦不等其
於毒藥何如願盡聞之少俞曰人之骨強筋
弱肉緩皮膚厚者耐痛其于鍼石之痛火焫
亦然黃帝曰其耐火焫者何以知之少俞荅
曰加以黑色而美骨者耐火焫黃帝曰其不
耐鍼石之痛者何以知之少俞曰堅肉薄皮
者不耐鍼石之痛于火焫亦然黃帝曰人之
病或同時而傷或易已或難已其故何如少
俞曰同時而傷其身多熱者易已多寒者難
已黃帝曰人之勝毒何以知之少俞曰胃厚
色黑大骨及肥者皆勝毒故骨瘦而薄胃者
皆不勝毒也
天年第五十四
黃帝問于歧伯曰願聞人之始生何氣築為
基何立而為楯何失而死何得而生歧伯曰
以母為基以父為楯失神者死得神者生也
黃帝曰何者為神歧伯曰血氣已和榮衛已
通五藏已成神氣舍心魂魄畢具乃成為人
黃帝曰人之壽夭各不同或夭夀或卒死或
病久願聞其道歧伯曰五藏堅固血脉和調
肌肉解利皮膚緻密營衛之行不失其常呼
吸微徐氣以度行六府化穀津液布揚各如
其常故能長久黃帝曰人之壽百歲而死何
以致之歧伯曰使道隧以長基牆高以方通
調營衛三部三里起骨高肉滿百歲乃得終
黃帝曰其氣之盛衰以至其死可得聞乎歧
伯曰人生十歲五藏始定血氣已通其氣在
下故好走二十歲血氣始盛肌肉方長故好
趨三十歲五藏大定肌肉堅固血脉盛滿故
好步四十歲五藏六府十二經脉皆大盛以
平定腠理始疎榮華頽落髮頗斑白平盛不
摇故好坐五十歲肝氣始衰肝葉始薄膽汁
始滅目始不明六十歲心氣始衰苦憂悲血
氣懈惰故好臥七十歲脾氣虚皮膚枯八十
歲肺氣衰魄離故言善悮九十歲腎氣焦四
藏經脉空虚百歲五藏皆虚神氣皆去形骸
獨居而終矣黃帝曰其不能終壽而死者何
如歧伯曰其五藏皆不堅使道不長空外以
張喘息㬥疾又卑基牆薄脉少血其肉不石
數中風寒血氣虚脉不通真邪相攻亂而相
引故中壽而盡也
逆順第五十五
黃帝問于伯高曰余聞氣有逆順脉有盛衰
刺有大約可得聞乎伯高曰氣之逆順者所
以應天地隂陽四時五行也脉之盛衰者所
以候血氣之虚實有餘不足刺之大約者必
明知病之可刺與其未可刺與其已不可刺
也黃帝曰候之奈何伯高曰兵法曰無迎逢
逢之氣無擊堂堂之陣刺法曰無刺熇熇之
熱無刺漉漉之汗無刺渾渾之脉無刺病與
脉相逆者黃帝曰候其可刺奈何伯高曰上
工刺其未生者也其次刺其未盛者也其次
刺其已衰者也下工刺其方襲者也與其形
之盛者也與其病之與脉相逆者也故曰方
其盛也勿敢毁傷刺其已衰事必大昌故曰
上工治未病不治已病此之謂也
逢(切蒲蒙)熇(切呼木)
五味第五十六
黃帝曰願聞穀氣有五味其入五藏分别奈
何伯高曰胃者五藏六府之海也水穀皆入
于胃五藏六府皆稟氣于胃五味各走其所
喜穀味酸先走肝穀味苦先走心穀味甘先
走脾穀味辛先走肺穀味鹹先走腎穀氣津
液已行營衛大通乃化糟粕以次傳下黃帝
曰營衛之行奈何伯高曰穀始入于胃其精
微者先出于胃之兩焦以溉五藏别出兩行
營衛之道其大氣之摶而不行者積于胷中
命曰氣海出于肺循喉咽故呼則出吸則入
天地之精氣其大數常出三入一故穀不入
半日則氣衰一日則氣少矣黃帝曰穀之五
味可得聞乎伯高曰請盡言之五穀秔米甘
麻酸大豆鹹麥苦黃黍辛五果棗甘李酸栗
鹹杏苦桃辛五畜牛甘犬酸猪鹹羊苦雞辛
五菜葵甘韭酸藿鹹薤苦葱辛五色黃色宜
甘青色宜酸黑色宜鹹赤色宜苦白色宜辛
凡此五者各有所宜五宜所言五色者脾病
者宜食秔米飯牛肉棗葵心病者宜食麥羊
肉杏薤腎病者宜食大豆黃卷猪肉栗藿肝
病者宜食麻犬肉李韭肺病者宜食黃黍雞
肉桃葱五禁肝病禁辛心病禁鹹脾病禁酸
腎病禁甘肺病禁苦肝色青宜食甘秔米飯
牛肉棗葵皆甘心色赤宜食酸犬肉麻李韭
皆酸脾色黃宜食鹹大豆豕肉栗藿皆鹹肺
色白宜食苦麥羊肉杏薤皆苦腎色黑宜食
辛黃黍雞肉桃葱皆辛
黃帝素問靈樞經卷之八
