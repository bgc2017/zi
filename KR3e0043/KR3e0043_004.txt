濟生方卷六宋嚴用和編
血氣
論曰内經云百病皆生於氣經有所謂七氣有所謂九
氣喜怒憂思悲恐驚者七氣也七情之外益之以寒熱
二證而為九氣也氣之為病男子婦人皆有之惟婦人
血氣為患尤甚蓋人身血隨氣行氣一壅滯則血與氣
併或月事不調心腹作痛或月事將行預先作痛或月
事已行淋瀝不斷心腹作痛或連腰脇或引背膂上下
攻刺吐逆不食甚則手足搐搦狀類驚癎或作寒熱或
為癥瘕肌肉消瘦非特不能受孕久而不治轉而為瘵
疾者多矣
延胡索湯治婦人室女七情傷感遂使血與氣併心
腹作痛或連腰脇或引背膂上下攻刺甚作搐搦經候
不調但是一切血氣疼痛並可服之
當歸(去蘆酒浸剉炒)延胡索(炒去皮)蒲黃(炒)赤芍藥
官桂(不見火各半兩)片子薑黃(洗)乳香没藥木
香(不見火各三錢)甘草(炙二錢半)
右㕮咀每服四錢水一盞半生薑七片煎至七分去
滓食前温服吐逆加半夏橘紅各半兩
琥珀散治婦人室女月水凝滯脇肋脹刺臍腹㽲痛
不可忍及惡露不下血上攻心迷悶不省應有血氣腹
痛並皆治之
牡丹皮(去木)赤芍藥蓬莪术(剉)荆三稜(剉)
劉寄奴(去梗)熟地黃(酒浸蒸)延胡索(炒去皮)當歸
(去蘆酒浸)烏藥官桂(不見火各一兩)
右前五味用烏豆一升生薑半斤切片米醋四升同
煮豆爛為度焙乾入後五味同為細末每服二錢空
心食前温酒調服
三神丸治婦女血氣相搏腹中刺痛痛引心端經行
澀少或經事不調以致疼痛
橘紅(二兩)延胡索(去皮醋煑一兩)當歸(去蘆酒浸剉略炒一兩)
右為細末酒煑米糊為丸如桐子大每服七十丸加
至一百丸空心艾湯下米飲亦得
抑氣散治婦人氣盛于血變生諸證頭暈膈滿皆可
服之
香附子(炒净四兩)茯神(去木一兩)橘紅(二兩)甘草(炙一兩)
右為末每服二錢食前用沸湯調服
帶下
論曰巢氏病源論婦人有三十六疾所論三十六疾者
七癥八瘕九痛十二帶下是也然所謂十二帶下者亦
不顯其證狀今人所患惟赤白二帶而已推其所自勞
傷過度衝任虚損風冷據於胞絡此病所由生也且婦
人平居之時血欲常多氣欲常少方謂主氣有原百疾
不生儻或氣倍於血氣倍生寒血不化赤遂成白帶氣
平血少血少生熱血不化紅遂成赤帶寒熱交併則赤
白俱下有室女或虚損而有此疾者皆令孕育不成以
致絶嗣凡有是證速宜治之久而不治令人面色䵟&KR0845;
肌肉瘦瘠腹脇脹滿攻刺疼痛甚至足脛枯細多苦逆
冷尫羸不能食矣診其脉右手尺脉浮浮為陽陽絶者
無子苦足冷帶下也
白堊丸治婦人白帶久而不止面生䵟&KR0845;遶臍疼痛
腰膝冷痛日漸虛困産後白帶並宜服之
白堊(火煆)禹餘粮(煆醋淬七次)鼈甲(醋炙)烏賊骨(醋炙)
當歸(去蘆酒浸)鵲巢灰乾薑(炮)紫石英(火煆醋淬七次)
附子(炮去皮臍)金毛狗春(燎去毛)芎窮(各一兩)艾葉
灰(半兩)鹿茸(燎去毛切片醋炙一兩)
右為細末醋煑米糊為丸如桐子大每服七十丸空
心温酒米飲任下
白斂圓治室女衝任虚寒帶下純白
鹿茸(醋蒸焙二兩)白斂金毛狗脊(燎去毛各一兩)
右為細末用艾煎醋汁打糯米糊為丸如桐子大每
服五十丸空心温酒下
當歸煎治婦人室女赤白不止腹内疼痛四肢煩疼
不欲飲食日漸羸瘦
當歸(去蘆酒浸)赤芍藥牡蠣(火煆取分)熟地黃(酒蒸焙)
阿膠(剉蛤粉炒成珠子)白芍藥續斷(酒浸各一兩)地榆
(半兩)
右為細末醋糊為丸如桐子大每服五十丸空心米
飲下
卷栢丸治婦人室女腹臓冷熱相攻心腹絞痛腰痛
腿痛赤白帶下面色痿黃四肢羸乏
黃耆(去蘆蜜水炙)熟地黃(洗各一兩半)卷栢(醋炙)赤石
脂(煆醋淬七次)鹿茸(醋炙)白石脂芎藭代赭石
(煆醋淬七次)艾葉(醋炒)桑寄生鼈甲(醋炙)當歸(去蘆)
(酒洗微炒)地榆(各一兩)木香(不見火)龍骨(各半兩)乾
薑(炮二分)
右為末醋煑糯米糊為丸如桐子大每服七十丸空
心食前米飲下
血瘕
論曰腹中之病經書所載有積有聚有癖有疝有癥有
瘕蓋積者五藏所積其痛不離其部聚者六腑所聚其
痛無有常處癖者病據兩脇之傍疝者弦急而多痛癥
者徵也有塊可驗瘕者假也假物成形其結聚浮假推
移乃動此無他皆由飲食不節寒温不調氣血勞傷臓
腑虚弱受于風冷與氣血相結而成也惟婦人血瘕為
病異於丈夫其所以異者非獨關於飲食不節而已多
因産後勞動太早喜怒不調臓虚受寒或月水往來取
凉過度惡血不散遇寒搏則凝皆能成血瘕也病作之
時令人心脇攻刺少腹痛重或腰背互相引而痛久而
不消令人黃瘦羸弱遂致絶産診其脉弦急大者生虚
小弱者死不治
三稜煎丸治婦人室女血瘕月經不通臍下堅結大
如杯升而不治必成血蠱
京三稜蓬术(各二兩)芫花(半兩)青皮(去瓤净一兩半)
右剉如豆大用好醋一升煑乾焙為細末醋糊為丸
如桐子大每服五十丸食前用淡醋湯下
琥珀丸治婦人血瘕腹中有塊攻刺小腹痛重或腰
背相引而痛久而不治黃瘦羸乏
琥珀(别研)白芍藥川烏(炮去皮)川牛膝(去蘆酒浸)
鼈甲(醋炙)蓬莪茂(炮)當歸(去蘆酒浸)厚朴(薑製炒各一兩)
木香(不見火)澤蘭葉官桂(不見火各半兩)麝香(别研半錢)
右為細末酒糊為丸如桐子大每服七十丸空心温
酒米飲任下
通經丸治室女月經不通臍下堅結大如杯發則寒
熱往來此名血瘕
當歸(去蘆酒浸一錢半)蓬术(炮)桂心(不見火)青皮(去白)
大黃(炮)乾薑(炮)桃仁(去皮尖炒)乾漆(炒令烟盡)紅
花川椒(去目及閉口者微炒放地上密蓋出汗各一錢)
右十味為末將一半用醋煑熬成膏一半入雞子清
同擣勻丸如桐子大每服二十丸空心淡醋湯下
六合湯治婦室經事不行腹中結塊疼痛腰痛腿痛
當歸(去蘆酒浸)白芍藥官桂(去皮)熟地黃川芎
蓬术(炮各等分)
右㕮咀每服四錢水一盞煎至七分去滓温空心服
崩漏
論曰崩漏之疾本乎一證輕者謂之漏下甚者謂之崩
中且婦人平居經脉調適衝任二脉互相滋養隂陽二
氣不相偏勝則月事以時下儻若將理失宜喜怒不節
疲極過度大傷於肝蓋肝為血之府庫喜怒勞役一或
傷之肝不能藏血于宫宫不能傳血于海所以崩中漏
下漏下者淋瀝不斷是也崩中者忽然暴下乃漏證之
甚者其狀或如豚肝或成五色與血俱下又或如泔涕
如爛瓜汁又或如豆羹汁如藍靛色至有黑如乾血相
雜亦有純下瘀血此皆衝任虚損喜怒勞役之過致傷
于肝而然也久久不止面黃肌瘦虚煩口乾臍腹冷痛
吐逆不食四肢虚困甚則為脹為腫診其脉寸口脉弦
而大弦則為减大則為芤減則為寒芤則為虚虚寒相
摶其脉為革主半産漏下又尺寸脉虛者漏血漏血脉
浮者不可治治之之法調養衝任鎮注血海血海温和
歸于有用内養百脉外為月事自無崩中漏下之患矣
又論曰崩漏之疾本乎一證然有輕重之别焉輕者為
之漏下漏下者淋瀝不斷是也重者謂之崩中忽然暴
下下而過多真隂走耗遂致頭暈眼花氣乏怔忡身體
羸瘦飲食減少腹内冷痛四肢無力驚惕恐怖此其證
也前方論治有對證服之而作效者亦有試之而罔功
者非藥之不應乃由衝任極虛血海極寒故爾蓋血暖
則流暢外為月事内灌百脉今既虛極而又寒極血寒
則凝而不運是以崩中不已狀如豚肝或下五色或與
血俱下或如泔涕或如豆羹汁或如藍靛色或純下瘀
血此血寒之極所致若謂血熱致崩而用凉藥誤矣每
用歲丹作效始進三五粒而未愈再進十粒猶未愈服
至四五十粒差愈服至百粒方能作效此歲丹之力也
然歲丹之性全恃火力如水寒成冰血寒成塊血得温
則流散四肢冰得日則烘消成水血凝得丹而流暢火
之力也大抵醫者意也以意醫之所以作效儻或疑而
未敢輕用先進陽起石丸服之二日未效却進歲丹庶
無可疑矣又有室女二七天癸當至亦有當至而未至
者近十八九左右方行者有卒然暴下亦有淋瀝不止
有若崩漏者却又不宜服前二藥也惟當以四物湯加
香附子煎血色鮮而不止者挾熱也宜去熟地黃加生
地黃煎臨病之際又在乎審處之
鎮宫丸治婦人崩漏不止或下五色或赤白不定或
如豆汁或狀若豚肝或下瘀血臍腹脹痛頭暈眼花久
久不止令人黃瘦口乾胸煩不食
代赭石(火煆醋淬七次)紫石英(火煆醋淬七次)禹餘粮(火煆醋淬)
(七次)香附子(醋炙各二兩)陽起石(煆紅細研)芎藭鹿
茸(燎去毛醋蒸焙)茯神(去木)阿膠(剉蛤粉炒成珠子)蒲黃(炒)
當歸(去蘆酒浸各一兩)血竭(别研半兩)
右為細末用艾煎醋汁打糯米和丸如桐子大每服
七十丸空心米飲下
十灰丸治崩中下血不止
綿灰黃絹灰艾葉灰馬尾灰藕節灰
蓮蓬灰油髮灰赤松皮灰㯶櫚灰蒲黃
灰
右等分為細末用醋煑糯米糊為丸如桐子大每服
七十丸加至一百丸空心米飲下
栢子仁湯治婦人憂思過度勞傷心經心主于血心
虚不能維持諸經之血亦能致崩中下血之患
當歸(去蘆酒炒)芎藭茯神(去木)小草阿膠(剉蛤粉炒)
(成珠子)鹿茸(燎去毛酒蒸焙)栢子仁(炒各一兩)香附子(炒去)
(毛二兩)川續斷(酒浸一兩半)甘草
右㕮咀每服四錢水一盞半薑五片煎至七分去滓
空心食前温服
陽起石丸治衝任不交虚寒之極崩中不止變生他
證
陽起石(火煆紅别研令極細二兩)鹿茸(去毛醋炙一兩)
右為細末醋煎艾汁打糯米糊為丸如桐子大每服
百丸空心食前米飲下
加减四物湯治室女二七天癸至亦有當時未至而
後至者有卒然暴下淋瀝不止有若崩漏者失血過多
變生諸證悉宜服之
川當歸(去蘆酒潤切焙一兩)川芎(一兩)熟地黃(洗净一兩)白
芍藥(一兩)香附子(炒去毛一兩半)
右㕮咀每服四錢水一盞半生薑五片煎至七分去
滓食前温服如血色鮮而不止者去熟地黃加生地
黃煎
搐搦
論曰婦人室女有生平無病者一旦忽感手足搐搦之
證痰涎壅塞精神昏憒不省人事醫者往往便作癎證
治之非也蓋婦女以肝氣為主肝乃血之府庫肝既受
病經候愆期或多或少或閉斷不通肝宫堙塞隨其虚
實而生病焉婦人多由血虛七情感而生風女子血實
七情感而生熱邪乘四末是以卒然手足搐搦狀類癎
證也治療之法先宜多進蘇合香丸温酒化服以快其
氣俟其甦醒亟用調經之法塞者通之通者調之虛者
與之實者取之婦人宜服白薇丸女子宜服澤蘭丸多
服以病退為期也
白薇丸
白薇紫石英(火煆醋淬七次)琥珀(别研)白芍藥桂
心(不見火)川續斷(酒浸)防風(去蘆)山茱萸(取肉)當
歸(去蘆酒浸)栢子仁(炒)川烏(炮去皮尖)牡丹皮(去木各一)
(兩)木香(不見火半兩)麝香(別研半錢)
右為細末生薑自然汁打米糊為丸如桐子大每服
七十丸空心食前温酒米飲任下
澤蘭丸
當歸(去蘆酒浸)澤蘭葉琥珀(别研)羚羊角(鎊别研)
防風(去蘆)牡丹皮(去木各一兩)麝香(别研半錢)安息香
(酒煑去淨砂石半錢)生地黃赤芍藥(各兩半)鐵粉(半兩)橘
紅(五錢)
右為細末煉蜜為丸如桐子大每服七十丸空心食
前温酒米飲任下
