濟生方卷一宋嚴用和編
製方
論曰一隂一陽之謂道偏隂偏陽之謂疾夫人一身不
外乎隂陽氣血相與流通焉耳如隂陽得其平則疾不
生隂陽偏勝則為痼冷積熱之患矣所謂痼冷者隂毒沈
痼而不解也積熱者陽毒藴積而不散也故隂偏勝則
偏而為痼冷陽偏勝則偏而為積熱古賢云偏勝則有
偏害偏害則為偏絶不可不察也大扺真陽既弱胃氣
不温復啖生冷冰雪以益其寒隂沍於内陽不能勝遂
致嘔吐涎沫畏冷憎寒手足厥逆飲食不化大腑洞泄
小便頻數此皆隂偏勝而為痼冷之證也其或隂血既
衰三焦已燥復餌酒炙丹石以助其熱陽熾於内隂不
能制遂致口苦咽乾涎稠目澁膈熱口瘡心煩喜冷大
便閉結小便赤淋此皆陽偏勝而為積熱之證也施治
之法冷者熱之熱者冷之痼者解之積者散之使隂陽
各得其平則二者無偏勝之患矣
補益
論曰夫人稟中和之氣以生常能保守真元何患乎有
病焉不善衛生者思慮役其智嗜慾亂其真榮衛一虛
因兹積微成損積損成衰及其病也既不能御氣以全
身又不能餌藥以延夀聖人有言曰治未病不治已病
治未亂不治已亂夫病已成而後藥亂已成而後治不
亦晚乎凡人有虛損之病及早為之補益庶有延齡之
望後方所載藥性平補柔而不僭專而不雜間有藥用
羣隊必使剛柔相濟佐使合宜可以取效前賢之書有
單服附子之戒者正慮其腎惡燥也既欲用一剛劑專
而易效須當用一柔劑以制其剛庶幾剛柔相濟不特
取效之速亦可使無後患後方所載參附沈附茸附耆
附是矣若陽虛隂極之證當用薑附三建諸丹之類或
升或沈為之佐使欲其剛多於柔不致太僭庶免炎上
之患用藥在乎稳重故也
補真丸凡不進飲食以脾胃之藥治之多不效者亦
有謂焉人之有生不善攝養房勞過度真陽衰虛坎火
不温不能上蒸脾土沖和失布中州不運是致飲食不
進胸膈痞塞或不食而脹滿或已食而不消大腑溏泄
此皆真火衰虛不能蒸藴脾土而然古人云補腎不如
補脾余謂補脾不如補腎腎氣若壯丹田火經上蒸脾
土脾土温和中焦自治膈開能食矣
葫蘆巴(炒)附子(炮去皮臍)陽起石(煅)川烏(炮去皮)兔絲子
(淘淨酒蒸)沈香(不見火别研)肉豆蔲(麪裹煨)肉蓯蓉(酒浸焙)五味
子(各半兩)鹿茸(去毛酒蒸焙)鍾乳粉(各一兩)
右為細末用羊腰子兩對治如食法葱椒酒煮爛入
少酒杵和為丸如桐子大每服七十丸空心食前米
飲鹽湯任下
胃丹硃砂稟太隂之精不經火煅以丁附等脾葯隂
煉成丹平補不僣善治真陽衰虛心火怯弱不養脾土
沖和失布中州虛寒飲食不進胸膈痞塞或不食而脹
滿或已食而不消痰逆惡心翻胃吐食臓氣虛寒米糓
不化心腹絞痛泄利不止一切脾胃諸疾不問男子婦
人皆可服之
硃砂(大塊不夾石者五十兩)新羅人參肉豆蔲(麪裹煨)縮砂
仁蓽澄茄白豆蔲仁紅豆高良薑(剉炒)附
子(炮去皮臍)白术厚朴(薑汁炒)丁香(不見火)藿香葉五
味子乾薑(炮去土)胡椒益智仁麥門冬(去心)草
菓仁橘紅(各四兩)
右將人參等二十味各如法修製剉如豆大用白沙
蜜五斤將藥一半同蜜拌勻入銀鍋内以夾生絹袋
盛貯硃砂懸宕鍋内以桑柴火重湯煮四日四夜換
蜜五斤又入前藥一半和勻再煮三日三夜取沙淘
淨焙乾入乳鉢用玉槌研直候十分細米粽為丸如
菉豆大隂乾每服十粒加至十五粒空心食前用人
參湯下棗湯亦得如或嘔吐用淡薑湯下忌食豬羊
血
生胃丹治脾胃不足痰多嘔逆不思飲食此藥以南
星粟米黃土為主蓋南星醒脾粟米養胃黃土取其以
土養土性味和平為進食化痰之要劑真良方也
虛損
論曰醫經所說諸虛百損難經所有五損不過因虛而
致損也素問云恬淡虛無真氣從之精神内守病安從
來人能法道清淨精神内持痾疾不起乃知固養之道
也
黃耆飲子治諸虛勞氣四肢倦怠骨節痠疼潮熱乏
力自汗怔忡日漸黃瘦胷膈痞塞不思飲食欬𠻳痰多
甚則唾血
黃耆(蜜炙一兩半)當歸(去蘆酒浸)紫菀(洗去鬚)石斛(去根)地骨皮
(去木)人參桑白皮附子(炮去皮臍)鹿茸(酒蒸)款冬花(各一)
(兩)半夏(湯泡七次)甘草(炙各半兩)
右㕮咀每服四錢水一盞半生薑七片棗一枚煎至
七分去滓温服不拘時此藥温補榮衛枯燥者不宜
進唾血不止者加阿膠蒲黃各半兩
玉蘭丸治諸虛不足膀胱腎經痼敗隂陽不交致生
多病水欲升而沃心火欲降而温腎如是則坎離既濟
隂陽協和火不炎而神自清水不滲而精自固久服閉
精補益永無膏淋白濁遺精之患神效非一難以具述
辰砂(一兩)鹿茸(二兩作片酥炙)當歸(酒浸焙)附子(七錢重者四箇生去皮臍)
(各切下頂剜空心中安辰砂在内以前頂子蓋定用線扎)木瓜(大者二箇去皮瓤切開頂入辰)
(砂附子四箇在内以木瓜原頂子蓋之線扎定蒸爛訖取出附子切作片焙乾為末辰砂細研水飛)
(木瓜研如膏宣瓜為妙)栢子仁(炒别研)沈香(别研)巴戟(去心)黃茋(去蘆)
(蜜炙)肉蓯容(酒浸)茯神(去木)川牛膝(去蘆酒浸)石斛(去根酒浸各一兩)
杜仲(去粗皮酒浸)兔絲子(水淘淨酒浸焙别研)五味子(各一兩半)遠志
(去心炒二兩)
右為細末用木瓜膏杵和入少酒糊為丸如桐子大
每服七十丸空心米飲温酒鹽湯任下
黃犬肉丸治真精衰憊臍腹冷痛小便頻數頭暈耳
鳴足脛酸冷步履無力腰背拘痛水穀不消飲食無味
肌肉瘦悴遺泄失精
磁石(三兩煅水飛)川烏(炮去皮尖)附子(炮去皮臍)桑寄生鹿茸
(燎去毛酒蒸)麋茸(同上製)仙茅(酒浸)肉蓯蓉(酒浸切焙)川巴戟(去心)
胡蘆巴(炒各二兩)沈香(别研)青鹽(别研)陽起石(煅研極細)龍骨(生用)
虎脛骨(酥炙)覆盆子(酒浸各一兩)
右為細末用黃犬肉二斤以酒葱茴香煮爛杵和為
丸如桐子大每服七十丸空心鹽酒鹽湯任下
大建中湯治諸虛不足小腹急痛脇肋䐜脹骨肉痠
痛短氣喘咄痰多欬嗽潮熱多汗心下驚悸腰背強痛
多卧少氣
黃茋(去蘆)附子(炮去皮臍)鹿茸(酒蒸)地骨皮(去木)續斷石斛
(去根)人參川芎當歸(去蘆酒浸)白芍藥小草(各一兩)
甘草(炙半兩)
右㕮咀每服四錢水一盞半生薑五片煎至七分去
滓温服不拘時候欬嗽者加款冬花欬血者加阿膠
便精遺泄者加龍骨怔忡者加茯神
芡實丸治思慮傷心疲勞傷腎心腎不交精元不固
面少顏色驚悸健忘夢寐不安小便赤澀遺精白濁足
脛痠疼耳聾目昏口乾脚弱
芡實(蒸去殼)蓮花鬚(各二兩)茯神(去木)山茱萸(取肉)龍骨
五味子枸杞子熟地黃(酒蒸焙)韭子(炒)肉蓯蓉
(酒浸)川牛膝(去蘆酒浸焙)紫石英(煅七次各一兩)
右為細末酒煮山藥糊為丸如桐子大每服七十丸
空心鹽酒鹽湯任下
白丸治元氣虛寒精滑不禁大腑溏泄手足厥冷
陽起石(煅研令極細)鍾乳粉(各等分)
右為細末酒煮附子末糊為丸如桐子大每服五十
丸空心米飲下
黑丸治精血耗竭面色黧黑耳聾目昏口乾多渴腰
痛脚弱小便白濁上燥下寒不受峻補
鹿茸(酒蒸)當歸(去蘆酒浸)
右等分為細末煮烏梅膏為丸如桐子大每服五十
丸空心米飲下
陽起石丸治腎藏虛損陽氣全乏
陽起石(煅)韭子(炒)肉蓯蓉(酒浸)青鹽(别研)鹿茸(酒蒸)鍾乳
粉兔絲子(水淘淨酒蒸焙别研)沈香(别研不見火)原蠶蛾(酒浸)山
茱萸(取肉各半兩)桑螵蛸(酒浸)山藥(剉炒各半兩)
右為細末酒糊為丸如桐子大每服七十丸空心鹽
酒鹽湯任下
十補丸治腎臓虛弱面色黧黑足冷足腫耳鳴耳聾
肢體羸瘦足膝軟弱小便不利腰脊疼痛但是腎虛之
證皆可服之
附子(炮去皮臍)五味子(各二兩)山茱萸(取肉)山藥(剉炒)牡丹皮
(去木)鹿茸(去毛酒蒸)熟地黃(酒蒸)肉桂(去皮不見火)白茯苓(去皮)澤
瀉(各一兩)
右為細末煉蜜為丸如桐子大每服七十丸空心鹽
酒鹽湯任下
鹿茸丸治腎虛少氣腹脹腰痛小腹急痛手足逆冷
飲食減少面色黧黑百節疼痛日漸無力
川牛膝(去蘆酒浸)鹿茸(去毛酒蒸)五味子(各二兩)石斛(去根)兔絲
子(淘淨酒浸)棘刺杜仲(去皮剉炒)川巴戟(去心)山藥(剉炒)陽起
石(煅)附子(炮去皮臍各一兩)沈香(别研半兩)川練子(取肉炒)磁石
(煅)官桂(不見火)澤瀉(各一兩)
右為細末酒糊為丸如桐子大每服七十丸空心鹽
酒鹽湯任下
助陽丹治腎氣虛損四肢少力面色痿黃臍腹冷痛
牡蠣(燒)川小椒(炒各二兩)硫黃(一兩)
右為細末酒糊丸如桐子大每服十五丸食前好酒
下久服明目暖五臓健陽事去冷病
沈香丸治脾胃虛弱食久不化胷膈痞滿腹脇膨脹
噫醋吞酸惡心嘔逆四肢倦怠心腹疼痛飲食減少泄
瀉無度大能補養脾胃助氣消穀若稟受怯弱飲食易
傷最宜服之
沈香木香青橘皮(去白)草豆蔲仁縮砂仁
川椒(炒出汗)肉桂(去粗皮)白豆蔲仁(各一兩)白术陳橘
皮(去白)乾薑(炮)高良薑(切炒)香附子(炒)小麥糵(炒)半夏
(薑製各二兩)京三稜(炮香熟切)蓬莪茂(炮香熟切)厚朴(去皮生薑汁炒)吳
茱萸(湯洗各四兩)
右為細末用神麴末一斤生薑汁作糊為丸如桐子
大每服五十丸生薑湯下不拘時候
蓽澄茄丸治脾胃虛弱胷膈不快不進飲食
蓽澄茄(不拘多少)
右為細末薑汁打神麴末煮糊為丸如桐子大每服
七十丸食後淡薑湯下
茯神湯治膽氣虛冷頭痛目眩心神恐畏不能獨處
胷中滿悶
茯神(去木)酸棗仁(炒去殼)黃耆(去蘆)白芍葯五味子
栢子仁(炒各一兩)桂心(不見火)熟地黃(洗)人參甘草(炙各)
(半兩)
右㕮咀每服四錢水一盞半薑五片煎至七分去滓
温服不拘時候
酸棗仁丸治膽氣實熱不得睡神思不安
茯神(去木)酸棗仁(炒去殼)遠志仁(去心炒)栢子仁(炒别研)防
風(去蘆各一兩)生地黃(洗)枳殼(去瓤各半兩)青竹茹(二錢半)
右為細末煉蜜為丸如桐子大每服七十丸不拘時
候熟水下
五勞六極
論曰醫經載五勞六極之證非傳尸骨蒸之比多由不
能衛生始於過用逆於隂陽傷於榮衛遂成五勞六極
之病焉盖勞力謀慮成肝勞應乎筋極曲運神機成心
勞應乎脈極意外過思成脾勞應乎肉極預事而憂成
肺勞應乎氣極矜持志節成腎勞應乎骨極此五勞應
乎五極者也然精極者五臓六腑之氣衰形體皆極眼
視無明齒焦髮落體重耳聾行履不正邪氣逆於六腑
厥於五臓故成精極大抵勞極之脈多弦治療之法隨
其虛實冷熱而調之精極者當補其精也素問所謂形
不足者温之以氣精不足者補之以味各分門類大略
如此臨病之際又當詳審
黃芩湯治心勞實熱口瘡心煩腹滿小便不利
澤瀉梔子仁黃芩麥門冬(去心)木通生乾
地黃黃連(去鬚)甘草(炙各等分)
右㕮咀每服四錢水一盞半薑五片煎至八分去滓
温服不拘時候
遠志飲子治心勞虛寒驚悸恍惚多忘不安夢寐驚
魘
遠志(去心甘草煮乾)茯神(去木)桂心(不見火)人參酸棗仁(炒去)
(殼)黃耆(去蘆)當歸(去蘆酒浸各一兩)甘草(炙半兩)
右㕮咀每服四錢水一盞半薑五片煎至七分去滓
温服不拘時候
小甘露飲治脾勞實熱身體眼目悉黃舌乾咽喉痛
黃芩升麻茵蔯梔子仁桔梗(去蘆剉炒)生地
黃(洗)石斛(去根)甘草(炙各等分)
右㕮咀每服四錢水一盞半薑五片煎至八分去滓
温服不拘時候
白术飲治脾勞虛寒嘔吐不食腹痛泄瀉胷滿喜噫
多臥少起情思不樂腸鳴體倦
白术人參草菓仁乾薑(炮)厚朴(薑製炒)肉豆
蔲(麪裹煨)橘皮(去白)木香(不見火)麥糵(炒各一兩)甘草(炙半兩)
右㕮咀每服四錢水一盞半薑五片棗一枚煎至七
分去滓食前温服
鱉甲地黃湯治熱勞手足煩心怔悸婦人血室有乾
血身體羸瘠飲食不為肌肉
柴胡(去蘆)當歸(去蘆酒浸)麥門冬(去心)鱉甲(醋炙)石斛(去根)白术
熟地黃(酒浸焙)茯苓(去皮)秦芁(去蘆各一兩)人參肉桂(不見)
(火)甘草(炙各半兩)
右㕮咀每服四錢水一盞半生薑五片烏梅少許煎
至七分去滓温服不拘時候此藥專治熱勞其性差
寒脾胃強者方可服餌虛甚而多汗者不宜服
羊腎丸治腎勞虛寒面腫垢黑腰脊痛不能久立屈
伸不利夢寐驚悸上氣小腹急痛引腰脊四肢苦寒小
便白濁
熟地黃(酒蒸焙)杜仲(去皮剉炒斷絲)石斛(去根)兔絲子(淘淨酒浸焙乾)
(别研)黃老耆(去蘆)川續斷(酒浸)桂心(不見火)磁石(煅醋淬)川牛膝
(去蘆酒浸)沈香(别研)五加皮(洗)山藥(剉炒各一兩)
右為細末雄羊腎兩對以葱椒酒煮爛再入少酒和
藥為丸如桐子大每服七十丸空心鹽湯下
羊腎湯治腎勞虛損面黑耳聾腰脚疼痛小便滑數
磁石(一兩𢷬碎水淘去赤汗)肉蓯蓉(一兩酒浸刮去皺皮炙乾)白茯苓(半兩)
桂心(半兩)石菖蒲(半兩)五味子(半兩)附子(半兩炮去皮臍)當歸(半兩)
芎藭(半兩)石斛(半兩去根剉)桑螵蛸(半兩微炒)杜仲(半兩去皮炙令微黃)
(剉)熟乾地黃(一兩)
右𢷬篩為散每服用羊腎一對切去脂膜以水一大
盞半煎至一盞去腎下藥末半兩入生薑半分煎至
五分去滓空心温服晩食前再服
茯苓散治腎勞虛損羸乏欬逆氣短四肢煩疼耳鳴
骨間熱小便赤色腰脊疼痛無力
白茯苓(一兩)人參(一兩去蘆頭)白芍藥(一兩半)甘草(一兩炙微赤剉)
羚羊角屑(半兩)防風(一兩去蘆)黃耆(一兩剉)桂心(半兩)芎藭(一兩)
麥門冬(一兩去心)地骨皮(三分)磁石(一兩半擣碎水淘去赤汗)當歸(一兩)
牛膝(一兩去苗)五味子(一兩)
右𢷬篩為散每服四錢以水一中盞煎至六分去滓
空心及晚食前温服
羊腎湯治腎勞虛寒面腫垢黑腰脊痛不能久立屈
伸不利夢魂驚悸上氣小腹裏急痛引腰脊四肢苦寒
小便或白濁
人參(一兩去蘆)白芍藥(一兩)麥門冬(一兩半去心)熟乾地黃(一兩)
當歸(一兩)芎藭(一兩)杜仲(一兩去皮炙令黃剉)遠志(一兩去心)白茯苓
(一兩)石斛(一兩去根剉)五味子(一兩)黃耆(半兩剉)桂心(一兩)續斷
(一兩)磁石(三兩𢷬碎水淘去赤汗)
右𢷬為散每服用羊腎一對去脂膜以水一大盞半
煎至一盞去腎下藥末五錢入生薑半分棗三枚煎
至五分去滓空心及晚食前服
巴戟丸治勞腰脚酸疼肢節苦痛目暗&KR1129;&KR1129;心中恍
惚夜臥多夢覺則口乾食不得味恒多不樂常有恚怒
心腹脹滿四肢痺疼多吐酸水小腹冷痛尿有餘瀝大
便不利悉皆主之久服延年不老萬病除愈
巴戟(一兩)天門冬(一兩半去心)五味子(三分)肉蓯蓉(一兩酒浸刮去)
(皺皮炙乾)栢子仁(三分)牛膝(三分去苗)兔絲子(一兩酒浸一宿焙乾别𢷬為末)
遠志(三分去心)石斛(三分去根剉)薯蕷(三分)防風(三分去蘆)白茯苓
(三分)人參(三分去蘆)熟乾地黃(一兩)覆盆子(三分)石龍芮(三分)&KR1181;
薢(三分)五加皮(三分)天雄(一兩炮去皮臍)續斷(三分)石南(三分)杜仲
(三分去皮炙令微黃剉)沈香(一兩)蛇床子(三分)
右𢷬為末煉蜜杵和丸如桐子大空心及晚食前以
温酒下三十丸忌生冷油膩鯉魚
地黃煎丸治腎臓虛損添精補髓益氣養神駐顔調
血脈令人輕健
生地黃(五十斤㨂擇好者洗淨𢷬取汁)無灰酒(三斗已上二味内於鍋中慢火熬成)
(膏入後藥)肉蓯蓉(三兩酒浸一宿刮去皺皮炙乾)枸杞子巴戟(二兩)鹿
茸(二兩去毛塗酥炙令微黃)薯蕷山茱萸五味子茯神
續斷補骨脂(微炒)遠志(去心)蛇床子附子(炮去皮臍)石
斛(去根剉)覆盆子黃耆(剉)芎藭木香桂心
牛膝(去苗)兔絲子(酒浸一宿焙乾别𢷬為末)人參(去蘆)沈香(各一兩半)
右𢷬為末入前煎用木臼𢷬五七百杵丸如桐子大
每日空心及晚食前酒下四十丸
磁石丸治腎虛勞損臥多盗汗小便餘瀝隂濕痿弱
名勞極
磁石(一兩燒醋淬七遍細研水飛)五味子(一兩)鹿茸(一兩去毛塗酥炙令黃)
兔絲子(一兩酒浸一宿焙乾别𢷬為末)蛇床子(一兩)車前子(一兩)白茯
苓(一兩)桂心(一兩)黃耆(一兩剉)肉蓯蓉(一兩酒浸一宿刮去皺皮炙乾)防
風(一兩去蘆)山茱萸(一兩)陽起石(一兩細研水飛過)附子(一兩炮去皮臍)
熟乾地黃(一兩)
右𢷬為末煉蜜和丸如桐子大每服空心温酒下三
十丸漸加至四十丸晚食前再服
兔絲子丸治腎虛勞損腰疼少力補益駐顔
兔絲子(三兩酒浸三日曝乾别擣)車前子(二兩)鹿茸(二兩去毛塗酥炙令微黃)
肉蓯蓉(二兩酒浸一宿刮去皺皮炙乾)桂心(二兩)杜仲(三兩去皮炙令黃剉)熟
乾地黃(五兩)附子(二兩炮去皮臍)牛膝(二兩去苗)
右𢷬為末煉蜜和丸如桐子大每服空心及晚食前
温酒下三十丸
加減腎氣丸治勞傷腎經腎水不足心火自炎口舌
焦乾多渴而利精神恍惚面赤心煩腰痛脚弱肢體羸
瘦不能起止
山茱萸(取肉)白茯苓(去皮)牡丹皮(去木)熟地黃(酒蒸)五味子
澤瀉鹿角(鎊)山藥(剉炒各一兩)沈香(不見火)官桂(不見火各)
(半兩)
右為細末煉蜜和丸如桐子大每服七十丸鹽湯米
飲任下弱甚者加附子一兩兼進黃耆湯
黃耆湯(方缺)
腽肭臍丸治五勞七傷真陽衰憊臍腹冷痛肢體酸
疼腰背拘急脚膝緩弱面色黧黑肌肉消瘦目眩耳鳴
口苦舌乾飲食無味腹中虛鳴脇下刺痛心常惨慽夜
多異夢晝少精神小便滑數大腑溏泄時有遺瀝陽事
不舉但是風虛痼冷皆宜服之
腽肭臍(一對酒蒸熟打和後藥)天雄(炮去皮)附子(炮去皮臍)川烏(炮去)
(皮尖)陽起石(煅)鍾乳粉(各二兩)獨體硃砂(研極細)人参
沈香(不見火别研)鹿茸(酒蒸各一兩)
右為細末用腽肭臍膏入少酒臼内杵和為丸如桐
子大每服七十丸空心鹽酒鹽湯任下
勞瘵(方缺)
論曰夫勞瘵一證為人之大患凡受此病者傳變不一
積年染疰甚至滅門可勝嘆哉大抵合而言之曰傳屍
别而言之曰骨蒸淹滯復連屍疰勞疰蠱疰毒疰熱疰
冷疰食疰鬼疰是也夫疰者注也自上注下病源無異
是之謂疰又其變則有二十二種或三十六種或九十
九種又有所謂五屍者曰蜚屍遁屍寒屍喪屍屍注是
也其名不同傳變尤不一感此疾而獲安者十無一二
也大抵五臓所傳皆令人憎寒發熱其證各異有如傳
之於肝則面白目枯口苦自汗心煩驚怪傳之於心則
面黑鼻乾口瘡喜忘大便或秘或泄傳之於脾則面青
唇黃舌強喉哽吐涎體瘦飲食無味傳之於肺則面赤
鼻白痰吐咯血喘嗽毛枯傳之於腎則面黃耳枯胷滿
胻痛白濁遺瀝
