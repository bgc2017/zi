濟生方卷三宋嚴用和編
風(論缺)
羌附湯治風濕相搏身體疼煩掣痛不可屈伸或身
微腫不仁
羌活(去蘆)附子(炮去皮臍)白术甘草(炙)
右等分㕮咀每服四錢水一盞半生薑五片煎至七
分去滓温服不拘時候
寒(方缺)
論曰素問云冬三月是謂閉藏水冰地拆無擾乎陽早
卧晚起必待日光此去寒就温之意也不善調攝觸冒
之者卒然眩暈口噤失音四肢彊直或洒洒惡寒或翕
翕發熱面赤多汗大抵中寒脉必遲緊挾風則脉浮眩
暈不仁兼濕則脉濡腫滿疼痛治之之法切不可妄下
妄吐惟當温散之
暑
論曰夫中暑所以脉虚者蓋熱傷氣而不傷形也且暑
者在天為熱在地為火在人臟為心是以暑氣傷心令
人身熱頭痛狀類傷寒但背寒面垢此為異耳甚則昏
倒不知人手足微冷煩渴口燥或吐或瀉或喘或滿此
皆暑氣之所為也大抵中暑悶亂切不可便與冷水及
卧冷濕地得冷則死唯温養用布衣蘸熱湯熨臍中及
氣海或掬熱土圈臍心乃更溺之候漸甦醒以米湯徐
徐灌之然後隨證調治近來江浙之間中暑多有搐搦
不省人事者屢見之矣醫經所載胗其脉浮而虛蓋浮
則為風虛則為暑此中暑而又傷風故有是證俗命名
謂之暑風若作驚癎治之多致不救倉卒之際宜以温
熱水化蘇合香丸灌之候其稍甦却以黃連香薷散加
羌活煎服作效者多矣
二氣丹治伏暑傷冷二氣交錯中脘痞悶或頭痛惡
心並皆治之
硝石硫黃(各等分)
右為末於銀石器内文武火上炒令鵝黃色再研細
用糯米糊為丸如梧子大每服四十丸新汲水下不
拘時候
地仙散治傷寒後伏暑後煩熱不安及虛勞煩熱
地骨皮(去木二兩)防風(去蘆一兩)甘草(炙半兩)
右㕮咀每服四錢水一盞半生薑五片煎至八分去
滓温服不拘時候産後虛煩載産後雜治門中
霍亂
論曰人生禀命以五臟為主應乎五行本於五味素問
云陰之所生本在五味過食尚乃有傷何况飽食㹠膾
復餐乳酪海陸百品無所不噉眠卧冷席多飲寒漿胃
中諸食結而不消陰陽二氣壅而反戾揮霍之間變成
吐利此名霍亂輕者脚多轉筋甚者遍體轉筋夏月伏
暑亦令人吐利傷寒亦令人吐利當察其由施以治法
大抵霍亂脉來浮洪者可治脉來微而遲氣少不語者
不可治古今論定更無疑矣
通脉四逆湯治霍亂多寒肉冷脉絶
吳茱萸(炒二兩)附子(炮去皮臍一兩)桂心(去皮不見火)
細辛(洗去葉土)白芍藥通草
甘草(炙半兩各)當歸(去蘆三錢)
右㕮咀每服四錢水一盞酒半盞生薑七片棗一枚
煎至七分去滓温服不拘時候
薑附湯(方缺)
香薷飲(方缺)
麥門冬湯治藿亂已愈煩熱不解多渴小便不利
麥門冬(去心)橘皮(去白)半夏(湯泡七次)
白茯苓(去皮)白术(各一兩)人參
甘草(炙半兩各)小麥(半合)
右㕮咀每服四錢水一盞半生薑五片烏梅少許煎
至八分去滓温服不拘時候
濕
論曰活人書云風雨襲虚山澤蒸氣令人中濕濕流關
節身體煩痛其脉沉緩為中濕大抵中濕變證萬端挾
風者為煩熱為流走為拘急兼寒者為痛為浮腫與風
寒二氣合則為痺皆由中濕而後挾以異氣而然也治
濕之法不可大發汗慎不可以火攻之唯當利其小便
醫經所謂治濕不利小便非其治也
撫芎湯治濕流關節臂疼手重不可俛仰或自汗頭
眩痰逆
撫芎白术橘紅(各一兩)甘草(炙半兩)
右㕮咀每服四錢水一盞半薑七片煎至八分去滓
温服不拘時候
滲濕湯治坐卧濕地或為雨露所襲身重脚弱關節
重疼發熱惡寒或多汗惡風或腿膝浮腫或小便不利
大腑溏泄
白术(二兩)人參(半兩)乾薑(炮)白芍藥
附子(炮去皮臍)白茯苓(去皮)桂枝(不見火)甘草(炙各半兩)
右㕮咀每服四錢水一盞半生薑五片大棗一枚煎
至八分去滓温服不拘時候
痺
論曰風寒濕三氣雜至合而為痺皆因體虛腠理空疎
受風寒濕氣而成痺也大率痺病總而言之凡有五種
筋痺脉痺皮痺骨痺肌痺是也筋痺之為病應乎肝其
狀夜卧則驚飲食多小便數脉痺之為病應乎心其狀
血脉不流令人痿黃心下鼓氣卒然逆喘不通嗌乾喜
噫肌痺之為病應乎脾其狀四肢懈怠發欬嘔吐皮痺
之為病應乎肺其狀皮膚無所知覺氣奔喘滿骨痺之
為病應乎腎其狀骨重不可舉不遂而痛喜脹診其脉
大而濇為痺脉來急者亦為痺脉濇而緊者亦為痺又
有風血痺陰邪入於血經故也外有支飲亦令人痺當
隨證施治
黃茋酒治風濕痺身體頑麻皮膚慘癢筋脉攣急
言語謇澀手足不遂時覺不仁
黃耆(去蘆)防風(去蘆)官桂(不見火)石斛(去根)
虎骨(酥炙)當歸(去蘆)白芍藥木香(不見火)
雲母粉茵芋葉仙靈脾天麻
萆薢甘草川續斷(各一兩)
右剉如麻豆大以生絹袋盛以好酒一斗浸之春五
日夏三日秋七日冬十日每服一盞温服之不拘時
候常令酒氣相續為佳
茯苓湯治支飲手足麻痺多睡眩冒
半夏(湯泡七次)赤茯苓(去皮)橘紅(各一兩)
枳實(去瓤麩炒)桔梗(去蘆)甘草(炙各半兩)
右㕮咀每服四錢水一盞半薑七片煎至七分去滓
温服不拘時候
蠲痺湯治身體煩疼項背拘急或痛或重舉動艱難
及手足冷痺腰腿沉重筋脉無力
當歸(去蘆酒浸)赤芍藥片子薑黃
黃耆(去蘆)羌活(各一兩半)甘草(炙半兩)
右㕮咀每服四錢水一盞半生薑五片棗一枚煎至八
分去滓温服不拘時候
疝
論曰巢氏云疝者痛也皆榮衛虚弱飲食寒温不調致
風冷邪氣乘虚入於腹中遂成諸疝發則腹疼痛痛或
繞臍或逆上搶心引心皆痛甚則手足厥冷自汗嘔逆
或大小便秘難大抵諸疝之脉脉當弦緊蓋弦者寒也
緊者痛也疝有七證厥疝癥疝寒疝氣疝盤疝附疝狼
疝是也何以言之厥疝則心痛足冷食已則吐癥疝腹
中氣乍滿氣積如臂寒疝因寒飲食卒然脇下腹中痛
氣疝腹中乍滿乍减而痛盤疝腹中痛引臍傍附疝腹
痛連臍下有積聚其為病也或左或右脇下有如覆杯
或臍上下如臂或腹大如盤令人羸瘦少氣洒淅寒熱
嗜卧飲食不為肌膚或腹滿嘔泄或遇寒則痛其脉厥
而緊浮而牢皆積聚之脉也但牢彊急者生虚弱者不
可治
延附湯治七疝心腹冷痛腸鳴氣走身寒自汗大腑
閉
延胡索(炒去皮)附子(炮去皮臍各一兩)木香(不見火半兩)
右㕮咀每服四錢水一盞半生薑七片煎至七分去
滓温服不拘時候
金鈴子散治七疝寒注下焦小腹引外腎疼痛大便
多閉
川練子(去皮核取肉一兩用巴豆七枚去殼同炒令黃色去巴豆)
右為細末每服二錢空心食前熱鹽酒調服
狼毒丸治七疝久而不愈發作無時臍腹堅硬疼痛
狼毒(剉炒一兩)芫花(醋炒)川烏(炮去皮尖各一兩)椒紅(炒)
乾漆(炒烟盡)鱉甲(醋煑)三稜洛葯(各半兩)
乾薑(炮半兩)全蝎(去毒九枚)
右為細末醋糊為丸如桐子大每服四十丸空心薑
湯温酒任下
又方鹽半斤炒極熱以故帛包熨痛處
聚香飲子治七情所傷遂成七疝心腹脹痛引腰脇
連背不可俯仰
檀香木香乳香沉香
丁香(並不見火)藿香葉(各一兩)延胡索(炒去皮)川烏(炮去皮尖)
片子薑黃(炒)桔梗(去蘆剉炒)桂心(不見火)甘草(炙各半兩)
右㕮咀每服四錢水一盞半生薑七片棗一枚煎至
七分去滓温服不拘時候
益智仁湯治疝痛連小腹攣搐呌呼不已診其脉沉
緊是腎經有積冷所致
益智仁乾薑(炮)甘草(炙)茴香(炒各三錢)
烏頭(炮去皮)生薑(各半兩)青皮(去白二錢)
右㕮咀每服四錢水二盞入鹽少許煎至七分去滓
空心食前温服
陰㿗
論曰夫陰㿗之證有四種一曰腸㿗二曰氣㿗三曰卵
脹四曰水㿗是也聖惠云腎氣虚風冷所侵流入于腎
不能宣散而然也三因云陰㿗屬肝係宗筋胃陽明養
之考之衆論俱為至當多由不自衛生房室過度久蓄
憂思恐怒之氣或坐卧冷濕處或勞役無節皆能致之
病則卵核腫脹偏有大小或堅硬如石或臍腹絞痛甚
則膚囊腫脹多成瘡毒輕則時出黃水甚者成癰潰爛
大抵卵脹腸㿗皆不易治氣㿗水㿗炙而易愈也又有
小兒有生以來便如此者乃宿疾也四㿗治法橘核丸
用之屢驗漫錄於後
橘核丸治四種㿗病卵核腫脹偏有大小或硬堅如
石或引臍腹絞痛甚則膚囊腫脹或成瘡毒輕則時出
黃水甚則成癰潰爛
橘核(炒)海藻(洗)昆布(洗)海帶(洗)
川練子(去肉炒)桃仁(麩炒各一兩)厚朴(去皮薑汁炒)木通
枳實(麸炒)延胡索(炒去皮)桂心(不見火)木香(不見火各半兩)
右為細末酒糊為丸如桐子大每服七十丸空心鹽
酒鹽湯任下虛寒甚者加炮川烏一兩堅脹久不消
者加碙砂二錢醋煑旋入永類鈐方多海帶
疸
論曰古方論有黃疸有疸病命名不同其實一也詳觀
他書黃有三十六種疸有五種三十六種黃者聖惠方
載之備矣其脉自沉此由脾胃有熱汗出入水浴水入
汗空中故汗黃也黃疸之狀食已即飢身體面目爪甲
齒牙及小便悉黃欲安卧或身體多赤多青皆見者必
發寒熱此由酒食過度臟腑熱極水榖相并積於脾冐
復為風濕所搏結滯不𣪚熱氣鬱蒸所為也大抵發於
陰部其人必嘔發于陽部必振寒而發熱榖疸之狀食
畢即頭眩心中沸鬱不安而發黃此由大饑大食胃氣
衝蒸所致也酒疸之狀身目發黃心中懊痛足脛滿小
便黃面發赤斑此因酒食多進胃内生熱因大醉當風
食水所致也女疸之狀身目皆黃發熱惡寒小腹滿急
小便不利此由大勞大熱不能保攝房後入水所致也
其間多愒而腹脹者其病難療又有時氣傷風傷寒伏
暑亦令人發黃五疸口淡怔忡耳鳴脚弱微寒發熱小
便白濁當作虛證治不可妄投凉劑愈傷血氣臨病之
際不可不辨明也
葛根湯治酒疸
葛根(二兩)枳實(去瓤麸炒)梔子仁豉(各一兩)甘草(炙半兩)
右㕮咀每服四錢水一盞半煎至八分去滓温服不
拘時候
蠱(方缺)
論曰經書所載蠱毒有數種閩中山間人造作之以蟲
蛇之類用器皿盛貯聽其互相食啖有一物獨存者則
謂之蠱取其毒於酒食中能禍於人其中毒也令人心
腹絞痛如有物咬吐下血皆如爛肉若不即治蝕人五
臟即死然此病有緩有急急者倉卒十數日便死緩者
延引歲月周遊腹内氣力羸憊骨節沉重發即心痛煩
燥而病人所食之物亦變化為蠱漸侵食腑臟則死矣
死則病流注染著傍人遂成蠱注治療之法不可作他
病治之切須審細凡中蠱嚼生黑豆不腥白礬味甘皆
中毒也
脚氣
論曰千金言脚氣皆由感風毒所致又經云地之寒暑
風濕皆作蒸氣足常履之遂成脚氣然古來無脚氣之
說黃帝時名為厥兩漢之間名曰緩風宋齊之後謂之
脚氣其名雖不同其實一也以此觀之寒暑風濕皆能
致此非特風毒而已矣脚氣之病初得不覺因他病乃
始發動或奄然大悶經三兩日方乃覺之先從脚起或
緩弱疼痺或行起忽倒或兩脛腫滿或足膝枯細或心
中忪悸或小腹不仁或舉體轉筋或見食吐逆惡聞食
氣或胸滿急或遍體痠痛此其候之不同也大抵寒中
三陽所患必冷暑中三陰所患必熱誠哉斯言若論其
脉浮而弦者起于風濡而弱者起于濕洪而數者起于
熱遲而濇者起于寒風者汗而愈濕者温而愈熱者下
而愈寒者熨而愈凡得脚氣速宜鍼灸之唯用湯淋洗
者醫之大禁也觀夫脚氣皆由腎虛而生然婦人亦有
病脚氣者必因血海既虚宿懷嗔恚復感悲傷遂成斯
疾兼今婦人病此者甚衆則知婦人以血海虚而得之
與男腎虚類矣治婦人之法與男子用藥固無異但兼
以治憂恚藥無不效也且補瀉之法當順四時春秋二
時宜急補瀉夏月疾盛專須汗利入冬已後須量人之
盛衰微加滋補不然則氣日衰必使年年遇蒸熱而作
理之必然也治法大概無越于斯又當于四時之中謹
加調攝不得久坐久立冷濕之地暑月亦不當露坐濕
處能慎于此依法隨證治之無不瘥矣
又論曰夫脚氣之病昔人命名不一今人謂之脚氣男
子得之受病于腎婦人得之受病于血海寒暑風濕嗔
恚悲傷皆能致此脚氣之候有輕有重有乾有濕有陰
有陽有虚有實治療之法脚氣雖曰壅疾無補法惟當
瀉之理固然也愚者之見亦可補之當順四時之序而
補瀉之春夏宜汗利秋冬乘疾小歇微加滋補不然則
血日衰必使年年遇蒸熱而疾作也外此更宜針之灸
之若用湯淋洗者醫之大禁也與後方隨證參考用之
無不瘥者也
大腹皮散治諸證脚氣腫滿小便不利
大腹皮(三兩)紫蘇子(微炒)㯽榔荆芥穗
烏藥橘紅紫蘇葉(各一兩)蘿蔔子(炒半兩)
沉香(不見火)桑白皮(炙)乾宣木瓜(去瓤二兩半)
枳殼(去瓤麩炒各一兩半)
右㕮咀每服四錢水一盞半薑五片煎至八分去滓
温服不拘時候
加减㯽榔湯治一切脚氣名曰壅疾貴乎疎通春夏
宜服之
檳榔陳皮(去白)紫蘇葉(各一兩)甘草(炙半兩)
右㕮咀每服半兩水一盞半生薑五片煎至八分去
滓温服不拘時候如脚痛不已者加宣木瓜五加皮
煎婦人脚痛加當歸煎室女脚痛多是肝血盈實宜
加赤芍葯煎師尼寡婦亦宜服之中滿不食者加枳
實煎痰逆或嘔者加半夏煎小便不利加木通煎轉
筋者加吳茱萸煎脚痛大便不通者用此湯下青木
香丸如更不通加大黃煎脚腫而痛者加大腹皮木
瓜煎足痛而熱者加地骨皮煎
檳榔湯治一切脚痛順風防壅
檳榔香附子(去毛)陳皮(去白)紫蘇葉
木瓜(去瓤)五加皮甘草(炙各一兩)
右㕮咀每服四錢水一盞半生薑五片煎至八分去滓
温服婦人脚氣多由血虚加當歸半兩室女脚痛多
由血實加赤芍葯一兩半如大便祕結虚弱者加枳
實壯盛者加大黃並不拘時候
神烏丸治遠年近日乾濕脚氣
川烏(炮去皮臍切片炒令變色)虎脛骨(酥炙)海桐皮
川萆薢(各一兩)川牛膝(去蘆酒浸)肉蓯蓉(酒浸各一兩半)
金毛狗脊(燎去毛半兩)
右為細末用木瓜膏為丸如桐子大每服七十丸空
心食前温酒下
造木瓜膏法先用好艾葉以鹽水灑濕蒸炊久再灑
再蒸凡三次用宣木瓜一箇生去皮瓤切下蓋作甕子
填艾葉在内却用蓋子合定再蒸極軟去艾葉不用只
將木瓜細研為膏
加减地仙丹治風冷邪濕留滯下焦足膝拘攣腫滿
疼痛不能步履
地龍(炒去土)五靈脂(去石)烏藥白膠香(别研)
椒紅(炒去汗)威靈仙木瓜(去瓤)赤小豆(炒)
黑豆(炒去皮)天仙藤川烏(炮去皮)五加皮
蒼术(泔水浸去黑皮炒)木鱉子(去殼油)
右等分為細末酒糊為丸如桐子大每服七十丸空
心用鹽酒鹽湯下
加味四斤丸治肝腎俱虚精血不足足膝痠弱步履
無力如受風寒濕氣以致脚痛脚弱者最宜服之
虎脛骨(酥炙二兩)天蔴宣木瓜(去皮瓤一箇蒸)川烏(炮去皮各一兩)
肉蓯蓉(酒潤焙)没藥(别研)乳香(别研各半兩)川牛膝(洗去蘆酒潤一兩半)
右為細末入木瓜膏杵和入少酒糊為丸如桐子大
每服七十丸空心食前温酒鹽湯任下
