濟生方卷八宋嚴用和編
丁瘡(附熱瘡)
論曰諸瘡莫急於丁瘡有魚眼丁多發於足非神手不
能治也大凡治丁瘡先以披頭針當頭刺之直至患者
知痛處纔引針而出血隨之流則以蟾酥追毒丹納針
孔中仍以紙撚送下使近痛處其上封以乳香膏四膀
腫處敷以烏龍膏或有赤暈敷以解毒散並如前法三
兩日瘡潰拔去仍覆以乳香膏膿盡生肌並如前法
嵇云有絲瘡證乃丁瘡之類醫若不識便無治法害人
最速其瘡生手足間有黃泡其中或紫黑色即有一條
紅絲迤邐向上而生若至心腹則使昏亂不救其紅絲
或有生三兩條者治法以針横截紅絲所至之處刺之
止使血出以膏藥傅之更不復發動即愈矣此證得於
喜怒不節血氣逆行而生内翰洪舜俞以惡瘡生齶上
久不能治嵇云此名内疳瘡初發如蓮花痔根蔕小而
下垂反大治法以勾刀决斷其根燒鐡器令七八赤烙
之以止血次以雄黃輕粉粉霜香白芷白斂為散敷其
上令病人側卧以槐枝作枕支其牙頰間毋使口合一
兩時許瘡瘢定令病者自便治日得膿便可漸愈若此
證久不治即四邊肉漸成死肌法用槐枝枕支病者牙
毋使得合以小鎌去其惡肉令盡即撒生肌散上仍用
乳香膏護之自非飲食時且令病者側卧支其牙頰毋
使口合則津液不衝動瘡藥三日後肌肉漸生纔可令
病人自便無所礙矣洪内翰云此證緣醫家不識則無
治法以至不救良可惜也此證得之作勞氣血虛憊所
至治驗
嵇云治魚眼丁之法先以鍼刺之若痛則瘡根已走矣
用療漏瘡之法以榆皮隨俞穴所往探之榆所不及之
處則針破引榆皮而出再自針穴尋之若鍼破處病人
自痛血出則是活肌肉矣即于鍼瘡納蟾酥丹覆以乳
香膏再於瘡鍼孔中納蟾酥丹三二粒仍覆以乳香
二黃散治丁腫
雄黃雌黃(各等分)
右為末先用鍼刺四圍及中心醋和塗之
蟾酥丹
蟾酥(一枚)
右為末以白麵和黃丹丸如麥顆狀鍼破患處以一
粒内之神妙
灸法治丁腫灸掌後横紋五指男左女右七壯即瘥
已用得效丁腫灸法雖多然此一法甚驗出於意表也
考嵇治法金大定間有遇異人傳狗寳丹丸得之者以
獻偽主其後嵇事偽朝以外科奉御療將士金瘡有功
金主以金帛賜焉嵇治瘡凡癰疽丁漏惡瘡皆先以狗
寳丸為第一義先投狗寳丸半時次投熱葱粥以助之
厚被蓋覆病者使汗出周浹則毒勢隨汗而解若汗不
出則不可療矣汗罷則瘡之陷者必起散者必聚次以
烏龍膏傅其腫若腫之外有赤暈者則以解毒散傅之
凡傅藥必先自外向裏塗之看正瘡大小凡正瘡之上
並不許加分毫藥每日隨證服五香連翹湯十竒散菉
豆粉等藥大率以狗寳丸為先以烏龍膏解毒散次之
而服餌之藥則隨脉氣隂陽虚實而用之空心必服加
减八味丸以助元氣俟瘡潰以針决去敗膿訖然後以
乳香膏傅正瘡之上若尚有未盡膿則於膏藥當中直
翦一路以通膿水膿欲盡以生肌散敷瘡口仍以乳香
膏覆之更不須翦破膏藥乳香膏一日一換俟瘡口欲
合即便不加膏藥矣烏龍膏之功在於消腫解毒散之
功在於收暈即不用解毒散而烏龍膏直俟瘡潰敗膿
出盡然後已此其大略也癰疽之證甚惡多陷下透骨
者服狗寳丸瘡四邊必起依前法用烏龍膏解毒散訖
須用針刀開瘡孔其内已潰爛不復知痛乃納追毒丹
於孔中以速其潰既潰後割去死肌洗以豬蹄湯敷以
生肌散覆以乳香膏又傅之善角散以醋熬為糊貼之
惡肉退去好肉漸生即用搜膿散翠霞散之類袵之若
瘡中毒氣未盡慎勿早斂忌早上生肌之藥縱復平復
必再發其間調理次第臨時制宜將護須慎之
狗寳丸專治癰疽發背附骨疽諸般惡瘡
狗寳(一兩生用癩狗腹中得之)蟾酥(二錢)乳香(别研)没藥(别研)
雄黃&KR1288;砂輕粉麝香鉛白霜
粉霜(别研各一錢)金頭蜈蚣(七箇頭尾脚足炙黃色研如泥)
烏金石(即石灰袁州萍鄉縣有之二錢重)
鯉魚膽(七箇乾者用之去皮臘月者尤佳)
狗膽(一箇乾者用之去皮黑狗者臘月者好)頭胎孩兒乳(一合)
黃蠟(三錢)
右先將頭胎兒乳黃蠟放在銚内文武火化開用前
藥末和成劑放在甆器内要用旋丸如麻子大兩丸
如病大三丸用白丁香七箇直者為妙以新汲水化
開送下狗寳丸腰以下病食前服腰以上病食後服
如人行三里用熱葱白粥投之即以衣被蓋定汗出
為度已後只喫瓜虀白粥常服十竒散留頭四邊以
烏龍膏貼之
追毒丹治疽瘡黑陷者先用狗寳丸治次以烏龍膏
收腫散毒去赤暈乃用針刀開瘡納追毒丹使之潰然
後去敗肉排膿隨證治之癰疽丁瘡附骨疽並皆治之
巴豆(七粒去皮心不去油研如泥)白丁香(一錢)雄黃
黃丹(各二錢)輕粉(一錢)加蟾酥尤神速
右件研和加白麵三錢滴水為丸如麥狀針破瘡納
之上覆以乳香追出膿血毒物漏瘡四壁死肌不去
不可治亦以此法追毒去死肌乃養肉斯愈矣疾小
者用一粒大者加粒數用之
解毒散去熱腫取赤暈
寒水石(二兩)龍骨(半兩)黃連(去鬚)黃蘖(各一兩)
輕粉(一錢)
右為細末和雞子清調以雞羽掃瘡上若是熱瘡加
黃丹半兩
烏龍膏治一切腫毒癰疽收赤暈
木鱉子(去殼)半夏(各一兩)小粉(四兩)草烏(半兩)
右於鐡銚内慢火炒令焦為細末出火毒再碾細以
冷水調敷一日一換
紅膏藥治軟癰及惡瘡風濕所搏渾身疼痛
瀝青白膠香(各二錢)黃蠟
右於銚内煎化量用麻油三錢許煎濾於水盆中揉
成劑收之每用於水内捻作餅子隨瘡大小貼之上
傅以紙此藥加當歸一兩於内煎令黃色濾去滓於
水盆内取出藥揉成劑再加乳香末二錢和為乳香
膏尤佳其加青黛者即名清金膏其加黃丹者即名
紫金膏皆貨藥者誑人之術其功用一而已矣
生肌散
寒水石(二錢)黃丹(半錢)龍骨(七錢)輕粉(一錢)
右為細末乾傅上貼以乳香膏
竹茹膏治黃泡熱瘡
真麻油(二兩)青木香(二兩)青竹茹(一小團)
杏仁(二七粒去皮尖)
右藥入麻油内慢火煎令杏仁黃色去滓入松脂研
半兩熬成膏每用少許擦瘡上
治頭瘡及諸熱瘡
先用醋少許和水净洗去痂再用溫水洗裛乾後用
百草霜細研入膩粉少許生油調塗立愈
肺癰
論曰夫肺癰者由風寒之氣内舍於肺其氣結聚所成
也蓋肺為五藏之華蓋其位象天候於皮毛氣之所主
將理失宜勞傷氣血風寒得以乘之蓋寒則生熱風極
亦生熱壅積不散遂成肺癰矣肺癰之狀寸口脉數而
實欬而胷内滿隠隠痛兩胠腫滿咽乾口燥煩悶多渴
時出濁唾腥臭久久吐膿狀如粳米粥者難治有膿而
嘔者不可治嘔膿而止者自愈凡病肺癰脉來短濇者
順浮大者死其色當白而多赤者亦死
桔梗湯治肺癰心胷氣壅欬嗽膿血心神煩悶咽乾
多渴兩脚腫滿小便赤黃大便多澀
桔梗(去蘆)貝母(去心膜)當歸(去蘆酒浸)&KR0797;&KR0803;子
枳殼(去瓤麩炒)薏苡仁(炒)桑白皮(蜜水炙)
防已(各一兩)甘草節(生用)杏仁(去皮尖麩炒)
百合(蒸各半兩)黃耆(去蘆一兩半)
右㕮咀每服四錢水一盞半生薑五片煎至八分去
滓溫服不拘時候若大便秘者加大黃小便秘者加
木通
痔
論曰痔凡有五即牡痔牝痔腸痔脉痔血痔是也素問
云困而飽食筋脉横解腸澼為痔多由飲食不節醉飽
無時恣食肥膩久坐濕地情慾耽著久忍大便遂使隂
陽不和關格壅塞風熱下衝乃成五痔肛門生妒或左
或右或内或外或狀如鼠嬭或形似櫻桃或膿或血或
痒或痛或軟或硬或臖或腫久而不治則成漏矣治之
之法切不可妄用毒藥亦不可輕易割取多致淹滯惟
用稳重湯劑徐徐取效不可不知
黃耆丸治五痔出血疼痛
榼藤子(煨用肉半兩)川續斷(酒浸)黃耆(去蘆)貫衆
附子(炮去皮臍)黃礬(别研)刺蝟皮(燒灰)當歸(去蘆酒浸)
阿膠(蛤粉炒各一兩)麝香(别研一字)
右為細末米糊為丸如桐子大每服七十丸空心米
飲下氣壯多熱之人不宜服此
斷紅丸治陽虛臓腑久而腸風痔疾下血不止或所
下太多面色萎黃日漸羸瘦
側栢葉(微炒黃)川續斷(酒浸)鹿茸(燎去毛酒煮)
附子(炮去皮臍)黃耆(去蘆)阿膠(剉蛤粉炒成珠子)
當歸(去蘆酒浸各一兩)白礬(枯半兩)
右為細末醋煮米糊為丸如桐子大每服七十丸空
心食前米飲下
蝸牛膏敷痔有效
蝸牛(一枚)麝香(三分)
右用小砂合子盛蝸牛以麝香糝之次早取汁塗痔
處
枯礬散治五痔痒多痛少或膿或脹或漏血不止
白礬(枯半錢)腦子(一字别研)
右為末先用魚腥草煎湯放溫洗痔次用藥少許糝
患處
蝟皮丸治五種痔漏
豬左足懸蹄(燒灰存性)蝟皮(一枚燒灰存性)
黃牛角腮(燒灰存性)貫衆槐角子(炒)雷丸
雞冠花槐花(炒)油髮灰黃耆(去蘆)
香白芷當歸(去蘆酒浸)枳殼(去瓤生用)玄參
黃連(去鬚)防風(去蘆)鼈甲(醋煮各半兩)麝香(别研半錢)
右為細末米糊為丸如桐子大每服七十丸加至一
百丸空心米飲下年高虛弱寒濕痔疾不宜服之
瘻
嵇云澄江治一婦人漏瘡此婦人先於小腹下成一漏
瘡久又於背脊腰下成一瘡嵇以榆枝自背探之乃直
逹於腹前之漏瘡乃兩用追毒丹乳香膏烏龍膏而愈
嵇云癰之根脚淺而闊儻治之遲則有潰爛肌肉之患
若久而不合則多為漏瘡治癰已具於前
嵇云漏瘡當探其深淺渠在北地時有一人害漏瘡於
脇間嵇以榆皮細枝刮去皮取線以綿裹其尖以線牢
繫之以榆皮探瘡中之穴乃自脇而逹於腰在皮膚之
間遂於病者腰間以針决破用追毒丹三粒納於瘡中
三日即潰而脇間之漏遂止其膿悉自腰間針孔中出
膿盡生肌散愈其服狗寳丸敷烏龍膏乳香膏生肌散
並如前法
疥
論曰夫疥瘡之為病雖若不害人然亦至難忍矣素問
云諸痛痒瘡皆屬於心多由心氣鬱滯或飲食不節毒
蘊於腸胃發見於皮膚古方有所謂馬疥水疥乾疥濕
疥種類不一生於手足乃至遍體或痛或臖或腫或皮
肉隠嶙或&KR0946;之凸起或㾦㿔或膿水浸滛治之内則當
理心血祛散風熱外則加以敷洗理無不愈
當歸引子治心血凝滯内蘊風熱發見皮膚遍身瘡
疥或腫或痒或膿水浸滛或發赤疹㾦㿔
當歸(去蘆)白芍藥川芎(各一兩)生地黃(洗)
白蒺藜(炒去尖)防風(去蘆)荆芥穗(各一兩)
何首烏黃耆(去蘆)甘草(炙各半兩)
右㕮咀每服四錢水一盞半薑五片煎至八分去滓
溫服不拘時候
神異膏治一切瘡疥
全蝎(七箇去毒)皂角(一錢剉碎)巴豆(七箇去殼)蛇床末(三錢)
麻油(一兩)黃蠟(半兩)輕粉(半字)雄黃(别研三錢)
右先用皂角全蝎巴豆煎油變色去了三味入黃蠟
化開取出冷處入雄黃蛇床末輕粉和勻成膏先用
苦參湯溫洗以藥擦瘡疥上
苦參湯
苦參蛇床子白礬荆芥穗(各等分)
右四味煎湯放溫洗
癬
論曰夫癬之為病種状不同古方有所謂乾癬風癬苔
癬之類[病-丙+(穩-禾)]疹如錢漸漸滋蔓或痒或痛或圓或斜其中
生蟲搔之有汁此有風濕毒氣與血相摶凝滯而為此
疾也
胡粉散治一切癬神效
胡粉(一分)砒(半分)硫黃(别研一分)班貓(一枚)麝香(少許)
蝎稍(七枚)雄黃(别研一分)大草烏(一箇生用)
右為細末先用羊蹄根蘸醋擦動次用藥少許擦患
處
癭瘤
論曰夫癭瘤者多由喜怒不節憂思過度而成斯疾焉
大抵人之氣血循環一身常欲無滯留之患調攝失宜
氣凝血滯為癭為瘤癭者多結於頸項之間瘤者隨氣
凝結於皮肉之中忽然腫起狀如梅李子久則滋長醫
經所謂癭有五種瘤有六證五癭者石癭肉癭筋癭血
癭氣癭是也六瘤者骨瘤脂瘤膿瘤血瘤石瘤肉瘤是
也治療之法五癭不可决破破則膿血崩潰多致夭枉
六瘤者脂瘤可破去脂粉則愈外五證亦不可輕易决
潰慎之慎之
破結散治石癭氣癭筋癭血癭肉癭等證
海藻(洗)龍膽海蛤通草昆布(洗)
礬石(枯)松蘿(各三分)麥麴(四分)半夏(二分湯泡七次)
貝母(去心二分)
右為細末酒服方寸匕日三忌甘草鯽魚豬肉五辛
菜諸雜等物
昆布丸治一切癭瘤不問久新
昆布(洗)海藻(洗)小麥(各一兩好醋煮乾)
右為細末煉蜜為丸如杏核大每服一丸食後噙嚥
瘰&KR1031;
論曰夫瘰&KR1031;之病即九漏是也古方所載名狀不一難
以詳述及其生也多結於項腋之間累累大小無定發
作寒熱膿水潰漏肺主蚍蜉漏心主蠐螬漏膽主浮蛆
漏腎主瘰&KR1031;漏小腸主轉脉漏原其所自多因寒暑不
調飲食乖節遂致血氣壅結而成
皂子丸治瘰&KR1031;滿項不破及結核腫痛者
好皂角子(一升)玄參連翹仁(各一兩)
右用水五升砂鍋内慢火煎水盡為度每服揀取好
皂角子軟者三粒食後臨卧時細嚼津下硬者搗爛
蜜和如榛子大含化半月必差忌酒麫熱毒物
三聖丸治瘰&KR1031;
丁香(五十箇)斑貓(十箇)麝香(一錢别研)
右為細末用鹽䜴五十粒湯浸研如泥和前藥令勻
丸如菉豆大每服五七丸食前溫酒下日三服如至
五七日外覺小便淋瀝是藥之效便加服或便下如
青筋膜之狀是病之根也忌濕麫魚肉一切動風物
連翹丸治瘰&KR1031;結核破或未破者
薄荷(新者二觔裂取汁)好皂角(一挺水浸去皮裂取汁已上二味同於銀石器)
(内熬成膏)青皮(一兩)連翹(半兩)陳皮(一兩不去白)
皂角子(慢火炮去皮取皂子仁搗羅為末一兩半)黑牽牛(一兩半半生半炒)
右五味為末用前膏子為丸如桐子大每服三十丸
煎連翹湯下食後十日見效
金瘡
奪命散治金瘡打損及從高墜下木石所壓内損瘀
血心腹疼痛大小便不通氣絶欲死
紅蛭(用石灰慢火炒令焦黃色半兩)大黃(二兩)黑牽牛(二兩)
右各為細末每服三錢用熱酒調下如人行四五里
再用熱酒調牽牛末二錢催之須臟腑轉下惡血成
塊或成片惡血盡即愈
