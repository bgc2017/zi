三因極一病証方論卷十一
宋陳言撰
脹滿叙論
内經有鼓脹太素作榖脹治法雖詳而不論其所因原
其脹滿之端皆胃與大腸一陽明為二太隂之表大抵
隂為之主陽為之正或臟氣不平勝尅相乘相感相應
致隂陽失序遂有此証假如怒傷肝肝尅脾脾氣不正
必脹於胃名曰勝尅或怒乘肺肺氣不傳必脹於大腸
名曰乘尅憂思聚結本臟氣鬱或實或虚推其感涉表
裏言之皆内所因或冒寒暑風濕随其經絡傳致陽明
致脹滿者屬外所因飲食飢飽生冷甜膩聚結不散或
作痞塊膨脹滿悶屬不内外因當知脹滿該涉三因須
以人迎氣口分其内外脉息虚實審其温利詳而調之
無失機要不爾則為心腹痼疾坐受困踣不可不謹
脹滿証治
論云五積久而必心腹脹滿且五積以五臟氣不平肝
為肥氣心為伏梁肺為息賁脾為痞氣腎為奔豚皆聚
結痞塊随所生所成之日分推而䆒之皆喜怒憂思乘
尅勝尅相應相感如斯等類從五積法治之可也但内
所因不待成積即為脹滿亦當随其臟氣而平治之所
謂虚實補瀉太過不及依經調治
大半夏湯治肝氣不平勝尅於脾脾鬱不行結聚涎
沫閉於臟氣腑氣不舒胃則脹滿其脉弦遲故知中
虛胃冷脹滿服此可下氣進食
半夏肉桂(各五錢)附子人参炙草厚朴(薑汁)
(炒)當歸茯苓枳殼(各三錢麩炒)川椒(八十粒炒出汗去合口者)
每服四錢薑五片棗三枚煎服
千金温胃湯治憂思聚結脾肺氣凝陽不能正大腸
與胃氣不平脹滿衝咳食不得下脉虚而緊濇
附子當歸厚朴(生用)人参橘皮白芍炙
草(各一兩)乾薑川椒(三分炒去汗并去合口者)每服四錢煎服
附子粳米湯治憂怒相乘神志不守思慮兼并擾亂
臟氣不主傳導使諸陽不舒反順為逆中寒氣脹腸
鳴切痛胸脇逆滿嘔吐不食
附子粳米(各三錢)半夏炙草(一錢)乾薑(一分千金方無此)
右剉散每服四錢棗三枚煎温服
七物厚朴湯治腹滿發熱以陽并隂則陽實而隂虚
陽盛生外熱隂虚生内熱脉必浮數浮則為虛數則
為熱隂虚不能宣導飲食如故致脹滿者為熱脹
厚朴(一兩炒汁拌)炙草大黃(各三分)枳實(五錢麩炒)肉桂(一分)
右為剉散每服四錢薑七片棗三枚嘔者加半夏一
分利者去大黃寒多加薑十片
麝香綿灰散治腹虚脹滿朝緩暮急服諸藥不痊惡
風不能宣泄膨悶鼓脹
寒蠶綿(五錢燒灰)麝香(五分)研細令勻每服一錢濃煎薄
荷湯下酒服尤佳不以時一法有乾漆炒青烟出
量虚實用之虚者不可用
温中湯治虚人老人飲啖生冷多致腹脹心下痞滿
有妨飲食或刺痛泄利氣痞滯悶
厚朴甘草生薑清州棗(各等分)
右上二味搗令得所方入生薑再杵令勻取出同棗
焙令浥浥微燥却入鍋内慢火炒至紫色再焙乾為
細末每服一錢生薑少許點湯空心服以知為度氣
味殊異兼能愈疾又易修合
料簡
上件諸方如内因與不内外因皆可選用若外因傷風
傷寒傳致陽明經腹脹可以大承氣杏子湯等各見本
門濕脹术附湯加苓桂暑脹黃龍丸皆良藥也更有脚
氣肢滿脾氣横泄及石水婦人腸覃血膨或单腹脹之
証治之各見本門學者當詳審而治無致混濫失其機
要也
霍亂叙論
霍亂之病為卒病之最者以人起居無時揮霍之間便
至變亂悶絶不救甚為可畏臨深履危不足以喻有生
之流不可不逹其旨趣蓋其病因涉於内外不内外三
種具偹而讀傷寒論者見有本是霍亂今是傷寒之說
便謂霍亂是傷寒殊不知因傷寒致霍亂只是外因一
証耳况風水濕皆有此証殊不知喜怒思憂飲食飢飽
皆能致霍亂之証故不得不偹論
霍亂諸証
霍亂者心腹卒痛嘔吐下利增寒發熱頭痛眩暈先心
痛則先吐先腹痛則先下心腹俱痛吐利並作甚則轉
筋入腹則斃惡証之速無越於此蓋隂陽反戾清濁相
干陽氣暴升隂氣頓墜隂陽痞隔上下奔逸扶救不先
治之唯宜温煖更詳别三因随内外以調之不爾則坐
視困踣也
霍亂外因証治
諸惡風惡寒有汗無汗重着煩毒皆外所因蓋傷風則
惡風有汗傷寒則惡寒無汗冐濕則重着傷暑則熱煩
此雖常論揮霍之間倉卒之際不辨遂致錯悞亂經反
常為害不淺豈止本為霍亂今是傷寒而已哉當随外
所因治之乃可
理中湯治吐下脹滿食不消心腹痛
人参炮薑白术甘草(炙各三兩)
右為剉散每服四錢水一盞煎七分去滓食前服如
作散每服方寸匕酒調下服亦可若轉筋加石膏
三兩(煅)若臍上築者腎氣動也去术加肉桂四兩腎
惡燥故去术恐作奔豚故加桂吐多者去术加生薑
三兩不多者復用术悸者加茯苓二兩渴欲得
水加术合前成四兩半腹滿者去术加附子服藥
後食頃食粥一杯微自温覆勿令揭衣被噦則加
丁香吐利止身體痛不利者審其原因以和觧之如
初因傷風用桂枝之類所謂治有本也
外因料簡
凡外所因必自經絡傳入臟腑須以脉証推其所因随
經調之則盡善矣假如太隂經傷寒當用四逆湯少隂
經當用附子麻黃細辛湯厥隂經當用理中湯若在太
陽經還用麻黃湯陽明經葛根湯少陽經柴胡湯風暑
濕亦然風則桂枝湯暑則香茹飲五苓散濕則苓术湯
渗濕湯皆可於諸門随証檢用不復繁引
霍亂内因証治
大喜傷心則氣散大怒傷肝則氣激憂傷肺則氣聚思
傷脾則氣結恐傷腎則氣却驚傷胆則氣亂臟氣概鬱
結聚涎飲痞隔不通遂致滿悶随其勝復必作吐利當
從内所因治之
七氣湯治喜怒憂思悲恐驚驚氣鬱發致五臟互相
刑尅陽氣反戾揮霍之間變亂不測吐利交作寒熱
眩暈痞滿咽塞
半夏(五兩)厚朴肉桂(各三兩)茯苓白芍(各四兩)蘇葉
橘皮(各一兩)人参(一兩)加生薑煎服
胃氣丸治憂思過度脾肺氣閉結聚涎飲留滯腸胃
氣鬱於隂凝陽於寒隂陽反戾吐痢交作四肢厥冷
頭目眩暈或復發熱兼治老人胃寒大便反秘姙娠
惡阻全不納食
硫黃不拘多少以猪臟縛兩頭以米泔酒童便
各一碗煮乾取出剖臟取洗净穢氣乾稱十兩
半夏(五兩)茯苓人参(各一兩)石膏(一分)為末生薑汁蒸
餅糊為丸空心米湯入少許薑汁下五十丸
真珠散治喜怒不常憂思兼并致臟氣鬱結留積涎
飲胸腹滿悶或腹㽲痛增寒發熱吐痢交作
附子(一生一炮去皮臍)半夏(一兩五錢)滑石煉成鍾乳(各五錢)
辰砂(三錢)
為末每服二錢薑七片藿香三葉蜜半匙煎七分食
前冷服小便不利加木香茅根煎
不内外因証治
諸飽食膾炙恣飱乳酪水陸珍品脯醢雜肴快飲寒漿
耽縱情慾不以胃為五臟海困脾氣以運行胃既䐜脹
脾臟停凝臟氣不行必致鬱發遂成吐痢當從不内外
因治之
紅丸子治脾胃虚冷飲食不節宿食留飲聚癖腸胃
或因氣不調衝冒寒濕忽作霍亂吐痢并作心腹絞
痛腸胃纏刺疲倦不勝
蓬术三稜(各二兩並醋煮)胡椒(一兩)青皮(三兩炒)阿魏(一分)
右為末醋化阿魏入陳米粉為糊丸礬紅為衣煎生
薑甘草湯下
胡椒湯治霍亂吐痢極妙
胡椒菉豆(共三七粒)為末米瓜湯調下
訶子散治霍亂吐痢一服取效
訶子(煨)炙草厚朴(薑汁炒)炮薑草米(炒去皮)陳皮
良薑(炒)茯苓神麯麥芽(各等分炒)
為末每服二錢候發刺痛不可忍時煎七分入鹽服
如速則點鹽
霍亂凡例
轉筋者以陽明養宗筋屬胃與大腸今暴下暴吐津液
䪺亡外傷四氣内積七情飲食甜膩攻閉諸脉枯削於
宗筋宗筋失養必致攣縮甚則卵縮舌卷為難治
木瓜湯治霍亂不吐不下轉筋入腹則悶絶
木瓜吳茱萸茴香(各一分)炙草(一錢)
為剉散每服四錢薑三片紫蘇十葉煎七分
煩渴者以隂陽反戾清濁相干水與榖併小便秘塞既
走津液腎必枯燥引水自救煩渴必矣
茯苓澤瀉湯治霍亂後煩渴欲飲水
茯苓(八兩)澤瀉(四兩)炙草(二兩)桂心(二兩)白术
為剉散每服四錢薑三片煎七分一法有小麥五
兩
水浸丹治伏暑傷冷冷熱不調霍亂吐痢口乾煩渴
黃丹(一兩炒)巴豆(二十五粒去皮心)同黃蠟鎔作汁和為丸
桐子大每服五丸水浸少頃别以新汲水下
乾霍亂者忽然心腹䐜脹滿絞刺痛蠱毒煩冤欲吐不
吐欲利不利狀若神靈所附頃刻之間便致悶絶亦涉
三因或臟虚或腸胃素實故吐痢不行
鹽湯治霍亂及蠱毒宿食不消積冷心腹煩滿鬼氣
極醎鹽湯三升熱飲一升刺口令吐宿食使不吐更
服吐訖復飲三吐乃止此法大勝諸治俗人以田舍
淺近鄙而不用守死而已凡有此病即先用之
嘔吐叙論
嘔吐雖本於胃然所因亦多端故有寒熱飲食血氣之
不同皆使人嘔吐據論云寒氣上者憂氣在下二氣並
爭便出不入此亦一塗未為盡論且如氣内因則有七
積不同寒涉外因則六滛分異皆作嘔逆但鬱於胃則
嘔豈拘於憂氣而已况有宿食清不消中滿溢出五飲
聚結随氣翻吐痼冷積熱及瘀血凝閉更有三焦漏氣
走哺吐利泄血皆有此証不可不詳辨也
寒吐証治
病者胃中寒心下淡淡四肢厥冷食即嘔吐名曰寒嘔
或因傷食過多致傷胃氣或因病曾經汗下致胃氣虚
冷之所為也
四逆湯治寒嘔脉弱小便復利身有微熱見厥者難
治
炙草(二錢)乾薑(三分)附子(六錢)
生硫黃丸治同前
硫黃不拘多少以柳木鎚研細生薑蒸餅糊為
丸米湯下五十丸
靈液丹治胃中虚寒聚積痰飲食飲不化噫醋吞酸
大便反堅心胸脹滿惡聞食氣婦人姙娠惡阻嘔吐
不納食者
硫黃附子(各一兩去皮臍切如菉豆大)菉豆(四兩用水一碗同附子煑焙乾)
右為末生薑汁煑糊為丸米湯下五十丸
熱嘔証治
病者胃中挟熱煩躁聚結涎沫食入即吐名曰熱嘔或
因胃熱伏暑及傷寒伏熱不解濕疸之類皆熱之所為
也
小柴胡湯治熱嘔
柴胡半夏黃芩人参甘草加薑棗煎
服
治法曰病者嘗發汗令陽微膈氣虚脉乃數數為客
熱不能消榖胃中虚冷故吐當作寒嘔治之不可用
小柴胡湯
痰嘔証治
病者素盛今瘦水走腸間瀝瀝有聲食入即嘔食與飲
並出名曰痰嘔或因氣鬱涎結於胃口或因酒食甜冷
聚飲之所為也
大半夏湯治心氣不行鬱生涎飲聚結不散心下痞
鞕腸中漉漉有聲食入即吐
半夏(二兩)人参(三錢)
分四服水三盞蜜三錢和水揚令勻入藥煎至六分
一法有生薑七片
治法曰嘔家先渴今反不渴以心下有支飲故也治
屬飲家支飲
茯苓澤瀉湯治同前
茯苓澤瀉炙草桂心白术加生薑煎
服
食嘔証治
病者胸腹脹悶四肢厥冷惡聞食臭入則嘔朝食暮吐
暮食朝吐名曰食嘔此由飲食傷脾宿食不化之所為
也
大養胃湯治飲食傷脾宿榖不化朝食暮吐暮食朝
吐上氣復熱四肢冷痺三焦不調反胃虚寒氣在下
憂氣在上二氣並争但出不入嘔不得食
厚朴生薑(各二兩)肥棗(三兩三味同炒)白术山藥(炒)人
参川芎橘皮當歸五味藿香甘草
枇杷葉(刷去毛蜜炙)黃茋(各一兩)
右為剉散每服四錢薑三片棗一枚煎七分或為細
末米湯調下
治中湯治中寒飲食不化吞酸哯啘食則膨脝脹滿
嘔逆
人参白术炮薑炙草青皮陳皮
若大便秘入大黃棋子大兩枚煎服
血嘔証治
病者心下滿食入即嘔血随食出名曰血嘔此由瘀蓄
冷血聚積胃口之所為也
茯苓湯治憂怒兼并氣攻血溢停留胃脘喉間血腥
嘔吐食飲及娠姙中脘宿冷冷血侵脾惡聞食氣病
名惡阻
半夏(三兩)茯苓熟地(各一兩八錢)橘皮細辛人参
芍藥川芎桔梗甘草旋覆花(各一兩二錢)
右剉散每服四錢薑七片若客熱煩渴口瘡者去
橘皮細辛加前胡知母腹冷下痢者去地黃入肉
桂炒胃中虚熱大便秘小便澁去地黃加大黃一
兩八錢黃芩六錢
當歸湯治三焦虚損或上下發泄吐唾血皆從三焦
起或因熱損發或因酒發悉主之
當歸炮薑熟地黃柏小薊羚羊角
阿膠(三錢炒)白术白芍(各五錢)黃芩甘草(各一兩)
右為剉散每服三錢加竹茹一塊如指大煎八分去
滓入伏龍肝三錢髮灰五分蒲黃五分煎六分服
氣嘔証治
病者心膈脹滿氣逆於胸間食入即嘔嘔盡却快名曰
氣嘔胃者足陽明合榮於足今随氣上逆結於胃口故
生嘔病也
茱萸人参湯治氣嘔胸滿不納食嘔吐涎沫頭疼
吳茱萸(五兩)人参加生薑五片棗三枚煎七分不
以時每服四錢
藿香湯治心中虚滿飲食不入時嘔吐惙惙短氣或
大病將理不復胃氣無以自養日漸羸弱
藿香人参肉桂桔梗木香白术(各五錢)
茯苓半夏(一兩薑製)枇杷葉(十片去毛)
每服五錢入炒薑絲一分煎服
漏氣証治
病者身背皆熱肘臂攣痛其氣不續膈間厭悶食入則
先吐而後下名曰漏氣此因上焦傷風開其腠理上焦
之氣慓悍滑疾
麥門冬湯治上焦伏熱腹滿不欲食食入胃未定汗
出身背皆熱或食先吐而後下名曰漏氣
麥冬生蘆根竹茹白术(各五兩)炙草(二兩)茯苓
(二兩)人参橘皮為散每服四錢薑五片陳米一
撮煎服
走哺証治
病者下焦實熱大小便不通氣逆不續嘔逆不禁名曰
走哺此下焦氣起於胃下口别入回腸注於膀胱並於
胃傳糟粕而下大腸今大小便不通故知下焦實熱之
所為也
人参湯治下焦伏熱氣逆不續大小便不通嘔吐不
禁名曰走哺
人参萎蕤黃芩知母茯苓(各三錢)白术
橘皮蘆根山梔(各五錢)石膏(一兩煅)
為散每服四錢薑五片煎服
厚朴湯治乾嘔逆而不吐熱少冷多好吐白沫清涎
噫氣反酸此由上焦閉塞
厚朴茯苓川芎白术玄参吳茱萸(各五)
(錢)桔梗附子人参橘皮(各三錢)
為散每服四錢薑五片煎
三物猪苓湯治嘔吐病在膈上思水者是欲觧也
猪苓白术茯苓各等分為末調服方寸匕
凡例
凡先嘔却渴者此為欲觧却嘔者為水停心下此屬飲
家又傷寒差後餘熱在胃嘔者依傷寒後證治之若脚
弱脾疼而嘔者此脚氣内攻宜急氣門治之更有婦人
懷孕惡阻嘔吐亦各從其門類或中毒而嘔以毒藥觧
之酒家嘔吐當以解醒藥觧之其如三焦漏氣走哺嘔
吐則上見嘔門泄利則見下利門各從其類也然嘔不
得輕用利藥惟腹滿則視其前後何部不利利之愈
噦逆論証
噦者咳逆也古方謂之噦凡吐利後多作噦大率胃實
即噫胃虚則噦此由胃中虚膈上熱每一噦至八九聲
相連收氣不回至於驚人者若傷寒久病後噦逆聲連
經所謂壊病者是也楊上善釋云津洩者如鹽器之津
洩於外脉絶者如琴絃之絶葉落者如槁木之狀推此
三者衰微之徵以比噦故知是病深之候也亦有噦而
心下悸堅痞眩悸者以膈間有痰水所為其他病則各
有治法
噦治法
橘皮竹茹湯治咳逆噦嘔胃中虚冷每一噦至八九
聲相連收氣不回至於驚人者
橘皮(二兩)人参(一兩)炙草(五錢)
每服四錢加竹茹一團薑五片棗一枚多服效
羌活散止咳逆
羌活附子茴香(各五錢)木香炮薑丁香(各一)
(兩)
右為末每服二錢煎七分點鹽少許煎數沸空心服
丁香散治咳逆噎汗
丁香柿蒂(各一錢)炙草良薑(各五分)
為末用熱湯點下二錢不時服
醋噫証治
夫中脘有飲則嘈有宿食則酸食後噫醋吞酸皆宿食
證俗謂嚥酸是也
麯术丸治中脘有宿食留飲酸蟄心痛嘔吐清水噯
宿腐氣者
神麯(三兩炒)蒼术(米泔浸三宿晒乾炒一兩半)
右為末生薑另煑神麯糊為丸湯下三五十丸
五百丸治宿食留飲聚於中脘噫醋吞酸心腹疼痛
并療中虚積聚及臟虚飡泄赤白痢下
丁香巴豆(去皮油)砂仁胡椒烏梅(去仁)
右各一百個蒸餅糊為丸如菉豆大熟水下五七丸
日二次
&KR2996;氣叙論
夫&KR2996;飪之邪從口入者宿食也蓋五味入口所以滋養
五臟得之則生不得則死傷之則反為生害所以宿食
為雜病之先若五臟不平食不輸化血凝氣滯羣証蜂
起皆宿食所為也治之當量其臟腑虛實淺深為治養
生方戒不得用巴豆令服青木香丸如有食癖非巴豆
不克所謂擾乎可擾亦無擾木香丸用牽牛牽牛最瀉
人腎不特不能消食積而又害於元精識者知之其病
頭痛惡風憎寒心腹脹滿下利不欲食吞酸噫醋宿腐
氣若胃實熱食反留滯其脉數而滑宜下之則愈若脾
虛其脉浮大按之反濇尺中亦微濇宜温藥消導
&KR2996;氣治法
如神木香丸治&KR2996;氣聚結癥瘕胸脇悶痛或吐清水
食後噫作生熟氣腹脹泄瀉及四肢浮腫
木香硇砂(滴淋控乾)蓬术(醋煮)半夏乾漆胡椒(各五)
(錢)砂仁桂心青皮(各三錢)附子三稜(各一兩醋煮)
炮薑
右為末蜜丸桐子大生薑橘皮湯下
感應丸治虚中積冷氣弱有傷不能傳化心下堅滿
兩脇膨脹心腹疼痛噫宿腐氣及霍亂吐瀉或復遲
澁久痢赤白膿血相兼米穀不消久病形羸面黃口
淡不能食
肉果炮薑百草霜(各二兩)木香(一兩五錢)三稜蓽
澄茄(各一兩)巴豆(一百粒去油)杏仁(一百粒去皮尖)黃蠟(四兩)油(一兩)
丁香(一兩)
右除巴豆杏仁外並為細末次下巴杏和勻先將油
蠟令鎔化頃在藥内入臼中杵千餘下旋丸如菉豆
大滚水下三五丸食後臨卧服小兒如黍米大三丸
泄瀉叙論
方書所載瀉痢與經中所謂洞泄飱泄溏泄溢泄濡泄
水榖注下其實一也乃所因有内外不内外差殊耳經
云寒甚為泄春傷風夏飱泄論云濕熱之氣久客腸胃
滑而利下皆外所因喜則散怒則激憂則聚驚則動臟
氣隔絶精神奪散必致溏泄皆内所因其如飲食生冷
勞逸所傷此不内外因以此類推随証主治則不失其
病源也
虛寒泄瀉治法
桂香丸治臟腑虛為風濕寒所搏冷滑注下不禁老
人虚人危篤累效
附子肉果茯苓(各一兩)肉桂炮薑木香(各五)
(錢)丁香為末神麯丸如桐子大米湯下五十丸
香朴丸治腸胃虛冷泄瀉注下無度脾虛氣閉不進
飲食
厚朴(五兩薑汁炒)白术茴香陳皮(各三兩)訶子赤
石脂(各一兩五錢煅)右為末神麯糊丸桐子大米湯下五
十丸常服煖脾胃
健脾丸治虛勞羸瘦身重胃冷飲食不消洩瀉不止
或作滯下久變五色穢臭
赤石脂鍾乳粉(各一兩五錢)乾薑(炮)蓯蓉石斛(酒浸)
五味桂心澤瀉桑寄生遠志人参
栢子仁當歸酸石榴皮龍骨天雄牡
蠣白頭翁炙草(各一兩)
右為末蜜丸桐子大米湯下三十丸
豆䓻分氣湯治臟腑虛寒泄瀉瘦極及婦人産後洞
瀉危篤者
藿香葉草䓻仁青皮(各四兩)炙草丁香(各五錢)
肉果(十兩煨)烏梅(五十個去仁)右剉散每服四錢糯米一
撮煎七分服
羊肉扶羸丸治脾胃不和飲食不進臟腑虛滑老人
虛人宜服之
精羊肉(一斤微斷血脉焙乾取末四兩)白薑(一兩炮)川椒(去目炒出汗)肉
果(各一兩)木香附子神麯(炒各五錢)
右為末煑粟米飲為丸如桐子大米湯下五十丸
川椒丸治臟虛洩瀉無度
川連烏梅肉當歸川椒(炒出汗)桂心炮薑
(各等分)
右為末糊丸桐子大米湯下三五十丸
實熱洩瀉治法
小承氣湯治下利譫語者有燥屎故也
大黃(一兩)厚朴(五錢)枳實(一錢)夫洩瀉却用大黃者乃通
因通用也非大實熱勿輕用之
冷熱洩瀉治法
博濟香薑散治久患脾泄瀉
生薑(四兩)黃連(一兩)剉如豆大一處炒令薑盡赤去薑
研黃連為細末臘茶調下二錢或將薑為末米飲調
下治白痢亦效
健脾丸治五泄或青白五色雜下休作無時
烏頭(炮去皮尖三分)厚朴(薑汁炒)炙草乾薑(炮各一分)
止瀉如神丸
川烏(四兩米泔浸軟去皮切片用鹽四兩炒黃去鹽不用)半夏蒼术(各半斤米)
(泔浸)
右為末薑汁糊丸米湯下五十丸
戊巳丸治脾胃受濕泄痢不止米穀不化小兒疳痢
並宜服之
黃連吳茱萸白芍各等分同炒為末米糊
丸桐子大米湯下三十丸
補脾散治脾泄不止食積不消癥&KR1742;塊結臟毒下痢
腹痛腸鳴
麥芽(三兩炒)神麯(三兩炒)茴香(炒)草果(麵裹煨熟)厚朴(薑汁炒)
炮薑陳皮(各一兩)木香(生用)炙草(各五錢)
右為末脾泄瀉訶子湯入鹽調下二錢脾虛腸鳴氣
不和瀉不止炒薑酒調下常服鹽湯點空心食前服
料簡
凡治洩瀉須先理中焦如理中湯丸是也次即分利水
榖如五苓散是也治中不效然後斷下即用禹餘糧赤
石脂等是也玉機真藏論云五虚死謂脉細皮寒少氣
前後泄利飲食不入得此必死其有生者漿粥入胃泄
注止則活也金匱云六腑氣絶於外者手足寒上氣脚
縮五臟氣絶於内者下利不禁甚者手足不仁脉沉弦
者為下重脉大者為未止泄利手足不温無脉炙之不
温脉不還微喘者死有微熱而渴自汗脉或微弦數弱
法並當自愈或脉沉遲而面少赤身微熱鬱冐汗出而
解必微厥所以然者以其面戴陽下虚故也泄利後腹
脹滿身體疼痛者先温其裏宜四逆湯後攻其表宜桂
枝湯以上金匱節文雖於三因不甚分明其脉不可不
究既用四逆治傷寒不妨用桂枝加附子治傷風术附
加桂治濕五苓散治暑皆可類推又古方泄利與滯下
共為一門千金又以宿食不消在熱痢門門類混濫後
學難明不可不甄别也
三因極一病証方論卷十一
