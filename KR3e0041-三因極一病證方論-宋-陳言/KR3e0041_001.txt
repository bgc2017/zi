三因極一病証方論卷一
宋陳言撰
脉經序
學醫之道須知五科七事五科者脉病証治及其所因
七事者所因中復分為三博約之說於斯見矣醫學者
脉為醫門之先雖流注一身其理甚微妙廣大配天地
變化合陰陽六氣緯虛五行麗地無不揆度是以聖人
示教有精微氣象之論後賢述作為太素難經之文仲
景類集於前叔和詮次於後非不昭著六朝有高陽生
者剽竊作歌訣劉元賓從而解之遂使雪曲應稀巴歌
和衆經文溺於覆没正道翳於詖辭良可歎息今乃料
簡要義别白討論分人迎氣口以辨内外因列表裏九
道以叙傷感病証六經不昧五臓昭然識病推因如指
諸掌類眀條備文略義詳倘能留神則思過半矣
學診例
凡欲診脉先調自氣壓取病人脉息以候其遲數過與
不及所謂以我醫彼智與神會則莫之敢違
凡診脉須先識脉息兩字脉者血也息者氣也脉不息
動為氣使然所為長則氣治短則氣病也
凡診須識人迎氣口以辨内外因其不與人迎氣口相
應為不内外因所謂關前一分人命之主
凡診先識五臓六腑本脉然後方識病脉歲主害臓氣
候逆傳陰陽有時與脉為期此之謂也
凡診須認識二十四字名狀與關前一分相符推識証
狀與病者相應使無差忒庶可治療
總論脉式
經云診法常以平旦陰氣未動陽氣未散飲食未進經
脉未盛絡脉調勻血氣未亂乃可診有過之脉或有作
為當停寧食頃俟定乃診師亦如之
釋曰停寧俟定即不可拘於平旦况倉卒病生豈待
平旦學者知之
經云切脉動静而視精明察五色觀五臓有餘不足六
腑強弱形之盛衰可以參決死生之分
釋曰切脉動静者以脉之潮會必歸於寸口三部診
之左關前一分為人迎以候六淫為外所因右關前
一分為氣口以候七情為内所因推其所自用背經
常為不内外因三因雖分猶乃未備是以前哲類分
二十四字所謂七表八裏九道七表者浮芤滑實弦
緊洪八裏者微沉緩濇遲伏濡弱九道者細數動虛
促結代革散雖名狀不同証候差别皆以人迎氣口
一分而推之與三部相應而說証故脉贊曰關前一
分人命之主左為人迎右為氣口神門斷決而在關
後而漢論亦曰人迎緊盛傷於寒以此推明若人迎
浮盛則傷風虛弱沉細為暑濕皆外所因喜則散怒
則激憂濇思結悲緊恐沉驚動皆内所因看與何部
相應即知何經何臓受病方乃不失病機也其如診
按表裏名義情狀姑如後說但經所述謂脉者血之
府也長則氣治短則氣病數則煩心大則病進文藻
雖雅義理難尋動静之辭有博有約博則二十四字
不濫絲毫約則浮沉遲數總括紀綱辭理粲然故知
浮為風為虛沉為濕為實遲為寒為冷數為熱為燥
風濕寒熱屬於外虛實冷燥屬於内内外既明三因
須别學者宜詳覽不可憚煩也
經中所謂視精明者蓋五臓精明聚於目精全則目
明神定則視審審視不瞭則精明敗矣直視上視眩
瞑眊瞑皆可兼脉而論病狀也
所謂察五色者乃氣之華也赤欲如帛裹朱不欲如
赭白欲如鵝羽不欲如鹽青欲如蒼玉之澤不欲如
藍黃欲如羅裹雄黃不欲如黃土黑欲如重漆色不
欲如地蒼五色精微象見矣其夀不久也
所謂觀五臓有餘不足候之五聲者臓之音中之守
也中盛則氣勝中衰則氣弱故聲如室中言者是氣
之澁也言微終日乃復言者是氣之奪也譫妄不避
善惡神明之亂也鄭聲言語不相續陰陽失守也故
曰得守者生失守者死是也
所謂六腑強弱以候形之盛衰頭者精明之府頭傾
視深精神奪矣背者胸中之府背曲肩隨府將壊矣
腰者腎之府轉摇不能腎將&KR0629;矣膝者筋之府屈伸
不能筋將&KR0629;矣骨者髓之府行則振掉骨將&KR0629;矣倉
廩不蔵者腸胃不固也水泉不止者膀胱不蔵也得
強者生失強者死此等証狀醫者要明在脉難明惟
証易辨是故聖智垂論備教學者宜兼明之不可忽
也
三部分位
三部從魚際至高骨得一寸名曰寸口從寸口至尺名
曰尺澤故曰尺中寸後尺前名曰關陽出陰入以關為
界又云陰得尺内一寸陽得寸内九分從寸口入六分
為關分從關分又入六分為尺分故三部共得一寸九
分
六經所屬
心部在左手寸口屬手少陰經與小腸手太陽經合
肝部在左手關上屬足厥陰經與膽足少陽經合
腎部在左手尺中屬足少陰經與膀胱足太陽經合
肺部在右手寸口屬手太陰經與大腸手陽明經合
脾部在右手關上屬足太陰經與胃足陽明經合
右腎在右手尺中屬手厥陰心包經與三焦手少陽經
合
手少陰之脉起於心中屬心系下膈絡小腸其支者從
心系上挾咽系目其直者復從心系却上肺出腋下下
循臑内後廉行太陰心主之後入肘内廉循臂内後廉
抵掌後銳骨之端入掌内廉循小指之内出其端
手太陽之脉起於小指之端循手外側上腕出踝中直
上循臂骨下廉出肘内側兩筋之間上循臑外廉出肩
繞肩髀交肩上入缺盆絡心循咽下膈抵胃属小腸其
支别者從缺盆循頸上頰至目銳眥部入耳中其支者
别循頰上䪼抵鼻至目内眥
足厥陰之脉起於大指聚毛之上循足跗上廉去内踝
一寸上踝三寸交出太隂之後上骨内廉循股入隂毛中
環隂器抵小腹挾胃屬肝絡膽上貫膈布脇肋循喉嚨
之後上入頏顙連目系上出額與督脉會於巔其支者
從目系下頰裏環唇内其支者復從肝别貫膈上注肺
足少陽膽之脉起於目銳眥上抵頭循角下耳後循頸
行手少陽之脉前至肩上却交出手少陽之後入缺盆
其支别者從耳後入耳中出走耳前至目銳眥後其支
者别目銳眥下大迎合手少陽抵於䪼下交頰車下頸
合缺盆下胸中貫膈絡肝屬膽循脇裏出氣街繞毛際
横入髀厭中其直者從缺盆下腋循胸過季脇下合髀
厭中以下循髀外出膝外廉下外輔骨之前直下抵絶
骨之端下出外踝之前循足跗上入小指次指之間其支
者從跗上入大指循岐骨内出其端還貫入爪甲出三毛
足少隂之脉起於足小指之下斜趨足心出然谷之下
循内踝之後别入跟中上踹内出膕内廉上股内後廉
貫脊屬腎絡膀胱其直者從腎上貫膈入肺中循喉嚨
挾舌本其支者從肺出絡心注胸中
足太陽之脉起於目内眥上額交巔上其支别者從巔
至耳上角其直行者從巔入絡腦還出别下項循肩膊
内挾脊抵腰中入循膂絡腎属膀胱其支别者從腰中
下貫臀入膕中其支别從膊内左右别下貫脾挾脊内
過髀樞循髀外後廉下合膕中以下貫踹内出外踝之
後循京骨至小指外側端
手太陰之脉起於中焦下絡大腸還循胃口上膈屬肺
從肺系橫出腋下循臑内行少陰心主之前下肘中循
臂内上骨下廉入寸口上魚際循魚際出大指之端其
支者從腕後直出次指内廉出其端
手陽明之脉起於大指次指之端循指上廉出合谷兩
骨之間上入兩筋之中循臂上廉入肘外廉循臑内前
廉上肩出髃骨之前廉上出柱骨之會於大椎下入缺
盆絡肺下膈屬大腸其支别者從缺盆上頸貫頰下入
齒縫中還出俠口交人中左之右右之左上挾鼻孔
足太陰之脉起於大指之端循指内側白肉際過竅骨
後上内踝前廉上踹内循䯒骨後交出厥陰之前上循
膝股内前廉入腹屬脾絡胃上膈俠咽連舌本散舌下
其支别者復從胃别上膈注心中
足陽明之脉起於鼻交額中旁約太陽之脉下循鼻外
入上齒中還出俠口環唇下交承漿却循頥後下廉出
大迎行頰車上耳前過客主人循髮際至頭顱其支别
者從大迎前下人迎循喉嚨入缺盆下膈屬胃絡脾其
直行者從缺盆下乳内廉下俠臍入氣街中其支者起
胃口下循腹裡下至氣街中而合以下髀關抵伏兔下
入膝臏中下循䯒外廉下足跗入中指内間其支者下
膝三寸而别以下入中指外間其支者别跗上入大指間
出其端
手厥陰之脉起於胸中出屬心包下膈歷絡三焦其支
者循胸出脇下腋三寸上抵腋下下循臑内行太陰少
陰之間入肘内下臂行兩筋之間入掌中循中指出其
端其支别者從掌中循小指次指出其端
手少陽之脉起於小指次指之端上出兩指之間循手
表腕出臂外兩骨之間上貫肘循臑外上肩交出足少
陽之後入缺盆交膻中散絡心胞下膈屬三焦其支者
從膻中上出缺盆上項俠耳後直上出耳上角以屈下
頰至䪼其支者從耳後入耳中却出至目銳眥
五臓所屬
左寸外以候心内以候膻中右寸外以候肺内以候
胸中左關外以候肝内以候膈中右關外以候脾
内以候胃脘左尺外以候腎内以候腹中右尺外
以候心内以候腰
釋曰五臓六腑十二經絡候之無踰三部要之前布
六經乃候淫邪外入自經絡而及於臓後說六臓乃
情意内鬱自臓腑出而應於經内外所因顯然明白
學診之道當自此始外因雖自經絡而入必及於臟
須識五臟部位内因欎滿於中必應於經亦須據經
說証不可偏局故經云上竟上胸喉中事也下竟下
腰足中事也不可不通
五臓本脉體
人之脉者乃血之隧道也非氣使則不能行故血為脉
氣為息脉息之名自是而分呼吸者氣之槖籥動應者
血之波瀾其經以身寸度之計十六丈二尺一呼脉再
動一吸脉亦再動呼吸定息脉五動閏以太息則六動
一動一寸故一息脉行六寸十息六尺百息六丈二百
息十二丈七十息四丈二尺計二百七十息漏水下二
刻盡十六丈二尺營周一身百刻之中得五十營故曰
脉行陽二十五度行陰二十五度也息者以呼吸定之
一日計一萬三千五百息呼吸進退既遲於脉故八息
三分三毫三釐方得一寸八十三息三分三毫行一尺
八百三十三息三分行一丈八千三百三十三息行十
丈餘六丈二尺計五千一百六十七息通計一萬三千
五百息方行盡十六丈二尺經絡氣周於一身一日一
夜大會於風府者是也脉屬隂隂行速猶太陰一月一
周天息屬陽陽行遲猶太陽一歲一周天如是則應天
常度故春肝脉弦細而長夏心脉浮大而洪長夏脾脉
軟大而緩秋肺脉浮濇而短冬腎脉沉濡而滑各以其
時而候旺相休囚脉息無太過不及之患故曰平人平
人常氣禀於胃必以胃氣為本取其資成也合五臓氣
三分微似弦洪緩濇沉則為平脉若真臓脉見則不佳
矣廣如後說
六經本脉體
六經所以分手足陰陽者以足為本手為標如是厥陰
風木肝與足少陽相火膽為表裏同在一處足太陰濕
土脾與足陽明燥金胃足少陰相火腎足太陽寒水膀
胱皆相附近至於手三陽三陰相去頗遠蓋足陰陽本
乎地奠方有常手隂陽法乎天變化無定足為常度手
為揆度體常盡變故為竒度竒常揆度其道一也足厥
隂肝脉在左關上弦細而長足少陰腎脉在左尺中沉
濡而滑足太陰脾脉在右關上沉軟而緩足少陽膽經
脉在左關上弦大而浮足陽明胃脉在右關上浮長而
濇足太陽膀胱脉在左尺中洪滑而長手厥陰心主包
絡在右尺中沉弦而數手少陰心脉在左寸口洪微而
實手太隂肺脉在右寸口濇短而浮手少陽三焦脉在
右尺中洪散而急手陽明大腸脉在右寸口浮短而滑
手太陽小腸脉在左寸口洪大而緊此手足隂陽六經
脉體及其消息盈虛而化理不滯運動密移與天地參
同彼春之暖為夏之暑彼秋之忿為冬之怒四變之動
脉與之應者乃氣候之至脉也故要論云厥陰之至其
脉弦(一云沉短而數)少陰之至其脉鈎(一云緊細而微)太陰之至其脉
沉(一云緊大而長)少陽之至大而浮(一云乍疎乍數乍短乍長)陽明之至短
而濇(一云浮大而短)太陽之至大而長本脉至脉雖識體狀又
須推尋六氣交變南政北政司天在泉少隂之脉應與
不應如要論所詮乙庚丙辛丁壬戊癸金木水火四運
者皆曰北政少隂在泉故寸不應甲巳土運德流四政
辟如巡狩而居南面此之謂南政少隂在泉故寸亦不
應若北政厥隂在泉則右不應太隂在泉則左不應若
南政厥隂司天則右不應太隂司天則左不應諸不應
者及其診則見矣此乃常度合不應而反應是謂太過
應而不應是謂不及皆為外淫所因所以欲知少陰應
否者以君火為萬物資始不可不知此且以一歲而論
之若細推尋當以日論精微之道不可不知若歲主臓
害自當揆度平治不能反隅則不復也
五臟傳變病脉
右手關前一分為氣口者以候臓氣鬱發與胃氣兼并
過與不及乘尅傳變也以内氣鬱發食氣入胃淫精於
脉自胃口出故候於氣口以五臓皆禀氣於胃胃者五
臟之本臟氣不能自致於手太隂必因胃氣而生邪氣
勝胃氣衰故病甚胃氣絶真臓脉獨見則死
如春肝脉弦多胃少曰肝病但弦無胃氣曰死若其乘
尅春雖有胃氣而有濇脉見則秋必病濇甚則今病
夏心脉洪多胃少曰心病但洪無胃氣曰死如乘尅見
微沉則秋病沉甚則今病
秋肺脉濇多胃少曰肺病但濇無胃氣曰死秋見洪脉
為夏病洪甚則今病
冬腎脉沉多胃少曰腎病但沉無胃氣曰死冬見濡為
長夏病濡甚為今病
夏脾脉濡多胃少曰脾病但濡無胃氣曰死長夏見弦
脉為春病弦甚為今病
又如春肝脉合弦細而長太過則實強令人善怒忽忽
弦冐而癲疾不及則虛微令人胸痛引背兩脇胠滿
夏心脉合洪而微實太過則來去皆盛令人身熱膚痛
為浸滛不及則來不盛去反盛令人煩心上咳唾下氣
泄
秋肺脉合浮而短濇太過則中堅傍虛令人逆氣背痛
愠愠然不及則毛而微令人呼吸少氣上咯血下喘聲
冬腎脉合沉而緊實太過則如彈石令人解㑊脊脉痛
少氣不欲言不及則其去如數令人心懸如饑眇中清
脊中痛小腹滿小便變
長夏脾脉當沉而濡長太過則如水之流令人四肢不
舉不及則如烏之啄令人九竅不通名曰重強太過不
及脉之大要迫近而微不可失機
又人之五臓配木火土金水以養魂神意魄志生怒喜
憂思恐故因怒而魂門弛張木氣奮激肺金乘之脉必
弦濇因喜則神廷融泄火氣赫羲腎水乘之脉必沉散
因思則意舍不寧土氣凝結肝木乘之脉必弦弱因憂
則魄戶不閉金氣聚濇心火乘之脉必洪短因恐則志
室不遂水氣旋却脾土乘之脉必沉緩此蓋五情動不
以正侮所不勝既不能慕德反能勝而乘之侮反受邪
此之謂也其病有五五五二十五變若其能所傳受尅
流變又當詳而論之故曰五臓受氣於其能生傳之於
其所勝氣舍於其所生死於其所不勝如肝受氣於心
傳於脾氣舍於腎至肺而死心受氣於脾傳於肺氣舍
於肝至腎而死脾受氣於肺傳於腎氣舍於心至肝而
死肺受氣於腎傳於肝氣舍於脾至心而死腎受氣於
肝傳於心氣舍於肺至脾而死則知肝死於肺候於秋
庚篤辛死餘皆倣此又如甲乙主寅卯丙丁主已午庚
辛主申酉壬癸主亥子戊巳主辰戍丑未一日一夜五
分則可以占死者之蚤暮此病之次也然卒發者不必
治於傳或其傳化不以次不以次入者憂恐怒喜思令
不得以其次故令人有大病矣此五臓傳變之大要學
者宜留神焉
六經中傷病脉
左手關前一分為人迎者以候寒暑燥濕風熱中傷於
人其邪咸自絡而入以迎納之故曰人迎前哲方論謂
太陽為諸陽主氣凡感外邪例自太陽始此考尋經意
似若不然風喜傷肝寒則傷腎暑則傷心包濕則傷脾
熱則傷心燥則傷肺以暑熱一氣燥濕同源故不别論
以類推之風當自太陽始濕當自陽明入暑當自三焦
入寒則自太陽入故經曰陰為之主陽與之正别與陽
者知病從來此之謂也足太陽傷寒生左手尺中與人
迎皆浮緊而盛浮者足太陽脉也緊者傷寒脉也盛者
病進也其証頭項強腰脊痛無汗惡寒不惡風足陽明
傷濕右手關上與人迎皆濇細而長濇者足陽明脉也
細者傷濕脉也長者病襲也其証關節疼痛重痺而弱
小便澁秘大便飱泄足少陽傷風左手關上與人迎皆
弦浮而散弦者足少陽脉也浮者傷風脉也散者病進
也其証身熱惡風自汗項強筋緩手少陽傷暑右手尺
中與人迎皆洪數而虛洪者手少陽脉也虛者傷暑也
數者病增也其証身熱惡寒頭痛狀如傷寒煩渴足太
陽傷濕右手關上與人迎皆濡細而沉濡者足太隂脉
也細者濕脉也沉者病着也其証身重脚弱關節煩疼
冷痺脹滿足少陰傷寒左尺中與人迎皆沉緊而數沉
者足少陰脉也緊者寒脉也數者病傳也其証口燥舌
乾而渴背惡寒反發熱倦怠足厥陰傷風左關上與人
迎皆弦弱而急弦者厥陰脉也弱者風脉也急者病變
也其証自汗惡風而倦小腹急痛手厥隂心包傷暑在
右尺中與人迎弱而緩沉者心包脉也弱者傷暑也緩
者病倦也其証往來寒熱状如痰瘧煩渴眩暈背寒面
垢此乃分布六經感傷外邪除燥熱外叙此四氣以為
宗兆若其傳變自當依六經别論所傷隨經說証對証
施治或燥熱傷心肺亦當依經推明理例調治如四氣
兼并六經交錯亦當隨其脉証審處明白或先或後或
合或并在經在絡入表入裏四時之動脉與之應氣候
以時自與脉期微妙在脉不可不察察之有紀從陰陽
始始之有經從陰陽生此之謂也
五用乖違病脉
察脉必以人迎氣口分内外所因者乃學診之要道也
所以脉讃云關前一分人命之主然既有三因固不可
不盡詳而考之於理自偹且如疲極筋力盡神度量飲
食饑飽呌呼走氣房室勞逸及金瘡痿折虎狼毒蟲鬼
疰客忤畏壓溺等外非六淫内非七情内外不收必屬
不内不外雖漢論曰人迎緊盛傷於寒氣口緊盛傷於
食殊不知飲食入胃能助發宿藴其所以應於氣口者
正由七情鬱發因食助見本非宿食能應氣口且如宿
食脉有浮大而微濇者有數而滑實者(在隂則濇在陽則滑)宿食
不化脉則沉緊宿食成瘕脉則沉重此等名証皆曰傷
胃何關於氣口耶其如疲極筋力其脉弦數而實筋痛
則動皆傷肝也凝思則滑神耗則散皆傷心也絃誦耗
氣脉濡而弱呌呼走氣脉散而急皆傷肺也房勞失精
兩尺浮散男子遺精女人半産弦大而革皆傷腎也右
件明文氣口何與况臓寒蛔厥脉自微浮及為緊滑胃
虛不食其脉必緩亦有微濡五飲停伏浮細而滑久蓄
積聚沉細而軟形虛自汗脉皆微濡揮霍變亂脉皆沉
伏跌仆墜下脉皆細滑踒折傷損瘀血在内疝瘕癥癖
五内作痛脉皆弦緊中寒癥結脉則遲濇五積六聚食
飲痰氣伏留不散隧道節滯脉皆促結三消熱中尺中
洪大顛狂神亂關上洪疾氣實脉沉血實脉滑氣血相
搏脉亦沉實婦人姙娠脉則和滑遁尸尸疰脉沉而上
不至寸或三部緊急鬼祟附着脉兩手乍大乍小乍長
乍短陽邪來見脉則浮洪陰邪來見脉則浮緊鬼疰客
忤三部皆滑洪大嫋嫋沉沉澤澤但與証不相符者皆
五尸鬼邪遁疰之所為也如診得此等脉証雖與人迎
氣口相應亦當分類推尋三因交結四季料簡所謂單
内單外不内不外亦内亦外亦不内外脉理微妙藝能
難精學然後知不足教然後知困此之謂也然形與脉
兆&KR1357;於數義未有不學而能者亦未有學而不成者學
者宜留心焉又如忽見異像驚惑眩亂脉多失序急症
卒中五臓閉絶脉不往來辟如堕溺脉不可察與夫金
瘡踒折頓失血氣脉亦無凖學者當看外証不可拘脉
脉偶名狀
浮者按之不足舉之有餘與人迎相應則風寒在經與
氣口相應則榮血虛損
沉者按之有餘舉之不足與人迎相應則寒伏陰經與
氣口相應則(闕)
遲者應動緩極按之盡牢與人迎相應則寒濕凝遲與
氣口相應則虛冷沉積
數者來去急促與息數至與人迎相應則風燥熱煩與
氣口相應則陰虛陽盛
虛者遲大而軟按之豁然與人迎相應則經絡傷暑與
氣口相應則榮衞走本
實者按舉有力不疾不遲與人迎相應則風寒貫經與
氣口相應則血氣壅脉
緩者浮大而軟去來微遲與人迎相應則風熱入臓與
氣口相應則怒極傷筋
緊者動轉無常如紉單線與人迎相應則經絡傷寒與
氣口相應則臓内作痛
洪者來之至大去之且長與人迎相應則寒壅諸陽與
氣口相應則氣攻百脉
細者指下尋之往來如線與人迎相應則諸經中濕與
氣口相應則五臓凝涎
滑者往來流利有如貫珠與人迎相應則風痰潮溢與
氣口相應則涎飲凝滯
濇者三五不調如雨沾沙與人迎相應則風濕寒痹與
氣口相應則津汗血枯
弦者端緊徑急如張弓弦與人迎相應則風走注痛與
氣口相應則積飲溢疼
弱者按之欲絶輕軟無力與人迎相應則風濕緩縱與
氣口相應則筋絶弛痿
結者往來遲緩時止更來與人迎相應則陰散陽生與
氣口相應則精阻百節
促者往來急數時止復來與人迎相應則痰壅陽經與
氣口相應則積留胃府
芤者中空傍實如按慈葱與人迎相應則邪壅吐衂與
氣口相應則血熱妄行
微者極細而軟似有若無與人迎相應則風暑自汗與
氣口相應則陽微脱泄
動者在關如豆厥厥動搖與人迎相應則寒疼冷痛與
氣口相應則心驚膽寒
伏者沉隐不出着骨乃得與人迎相應則寒濕痼閉與
氣口相應則凝思滯神
長者往來流利出於三關與人迎相應則微邪自愈與
氣口相應則臓氣平治
短者按舉似數不及本位與人迎相應則邪閉經絡與
氣口相應則積遏臓氣
濡者按之不見輕手乃得與人迎相應則寒濕散漫與
氣口相應則飱泄緩弱
革者沉伏實大如按鼓皮與人迎相應則中風着濕與
氣口相應則半産脱精
散者有陽無陰按之滿指與人迎相應則滛邪脱泄與
氣口相應則精血敗絶
代者臓絶中止餘蔵代動無論内外所因得此必死
七表病脉
浮為在表為風(應人迎)為氣(應氣口)為熱為痛為嘔為脹為
痞為喘為厥為内結為滿不食浮大為鼻塞浮緩
為不仁浮大而長為風眩癲疾浮滑疾為宿食
浮大而濇為宿滯氣浮短為肺傷諸氣浮滑為飲
為走刺浮細而滑為傷飲浮滑疾緊為百合病
浮數大便堅小便數浮緊為淋為癃閉
芤為脱血寸芤為吐血微芤為衂血關芤為大便出血
尺芤為下焦虛小便出血
滑為吐為滿為欬為熱為伏痰為宿食為蓄血為經閉
為鬼疰為氣血俱實滑數為結熱滑實為胃熱
和滑為姙娠滑而大小不勻必吐為病進為泄痢
滑而浮大小腹痛滑而弱則陰中痛肛門疼
實為熱為嘔為痛為氣塞為喘欬為大便不通實緊
為陰不勝陽為胃寒為腰痛
弦為寒為痛為瘧為飲為水氣為中虛為厥逆為拘急
為寒癖弦緊為惡寒為疝瘕為癖為瘀血雙弦脇
急痛弦而鈎為脇下刺痛弦長為積隨上下左右
應之
緊為寒為痛為欬為喘為滿浮緊為肺有水氣緊
急為遁尸緊數為寒熱緊滑為蛔動為宿食為吐
逆
洪為滿為痛為熱為内煩洪實為顛洪大為祟
洪緊為&KR1012;疽為喘急亦為脹洪浮為陽邪來見
八裏病脉
微為虛為弱為衂為嘔為泄為亡汗為拘急微弱為
少氣為中寒
沉為在裏為實為水為寒為喘為癥瘕沉弱為寒
熱沉細為少氣臂不能舉沉緊為懸飲沉滑
為風水為下重沉緊為上熱下寒沉重而直前者
為瘀血沉重而中散為寒食成瘕沉重不至寸徘
徊欲絶者為遁尸沉重為傷暑發熱沉遲為痼冷
緩為在下為風為寒為瘧為痺為疼為不仁為氣不足
為眩暈緩而滑為熱中緩而遲為虛寒相搏食冷
則咽痛
濇為少血為亡汗為氣不足為逆冷為下痢為心痛
濇而緊為痺為寒濕
遲為寒為痛遲而濇為癥瘕咽酸
伏為霍亂為疝瘕為水氣為溏泄為停痰為宿食為諸
氣上衝為惡膿貫肌
濡為虛為痺為自汗為氣虛弱為下重濡而弱為内
熱外冷自汗為小便難
弱而虛為風熱為自汗
九道病脉
細為氣血俱虛為病在内為積為傷濕為寒為後泄為
神勞為憂傷過度為腹滿細而滑為僵仆為發熱為
嘔吐細而緊為癥瘕積聚為刺痛
數為熱為虛為吐為痛為煩渴為煩滿
動為痛為驚為泄為攣為恐
虛為寒為虛為脚氣為食不消化為傷暑
促經文並無
釋曰其促有五一曰氣二曰血三曰飲四曰食五曰
痰但臓熱則脉數以氣血痰飲留滯不行則止促促
非惡脉也
結為痰為虛為血為積為氣
釋曰氣寒脉緩則為結數則為促雖緩數不同紿亦
當促脉分别可也
散脉經文並無
釋曰六府氣絶於外者則手足寒上氣五藏氣絶於内
者則下利不禁甚者不仁其脉皆散散則不聚病亦
危矣
革為滿為急為虛寒相搏婦人半産漏下
釋曰革者革也固結不移之狀三部應之皆危脉也
代者一蔵絶代蔵代至
釋曰代真死脉不分三部隨應皆是如前所列皆本
聖經學者當熟讀令心開眼明識取體狀然後交絡
互識所謂六經流注五蔵相傳各以部位推尋使了
然不昧其如隨病分門諸脉証状尤當參對審詳之
如是精誠方可為醫者之萬分不爾則旁倚聖教欺
罔賢良為含靈之巨賊幸宜勉之
三因極一病証方論卷一
