三因極一病証方論卷十四
宋陳言撰
水腫叙論
夫腎主元氣天一之水生焉肺主冲化地四之金屬焉
元氣乃水中之火所以太陽合少隂主精髄以滋血冲
化乃地中之金所以太隂合陽明主肌肉以養氣今腎
虚則火虧致陽水凝滯肺滿則泛溢使陽水沈潛沈潛則氣
閉凝滯則血淖經絡不通上為喘急下為腫滿故經曰
腎為少隂肺為太隂其本在腎其末在肺皆至隂以積
水也所以能聚水而生病者蓋以腎為胃關關鍵不利
樞機不轉水乃不行渗透經絡皮膚浮腫諸經不同廣
如經說治法曰平治權衡者察脉之浮沉也去菀陳莝
者疏滌腸胃也開鬼門潔净府者發汗利小便也原其
所因則冐風寒暑濕屬外喜怒憂思屬内飲食勞逸背
於常經屬不内外皆致此治之當究其所因及諸禁忌
而為治也
水腫証治脉例
古方水腫証候以短氣不得卧為心水兩脇疼痛為肝
水大便鴨溏為肺水四肢苦重為脾水足痛足冷為腎
水口苦咽乾為胆水乍虚乍實為大腸水腹急肢瘦為
膀胱水小便秘澁為胃水小腹急滿為小腸水各随其
經絡分其内外審其脉証而甄别之然此十水謂之正
水外有風水皮水石水黃汗以義攷之風合歸肝皮合
歸肺黃汗歸脾石合歸腎雖名理不踰奈証候少異古
方偹列不可不辨但風水脉浮必惡風皮亦浮按不沒
指石水脉浮不惡風腹滿不喘黃汗脉沉遲發熱多涎
久而不愈必致&KR1012;膿正水寸口脉浮而遲浮則熱遲則
潛熱潛相搏名曰沉趺陽脉浮而數浮則熱數則止熱
止相搏名曰伏沉伏相搏名曰水沉則絡脉虚伏則小
便難虚難相搏水走皮膚即為正水此金匱節文所以
用寸口趺陽二脉者蓋水氣不在一經也大抵脉浮滯
數即是虚寒潛止於其間久必沉伏沉伏則陽虚隂實
為水必矣要知水脉必沉論曰脉出者死與病不相應
也唇黑則傷肝缺盆平則傷心臍突則傷脾足平則傷
腎背平則傷肺凡此五傷决不可療也治法曰腰以上
腫宜發汗腰以下腫宜利小便學者當知之
復元丹治水腫夫心腎真火能生脾肺真土今真火
氣虧不能滋養真土故土不能制水水液妄行三焦
不瀉氣脉閉塞樞機不通喘息奔急水氣盈溢渗透
經絡皮膚滿溢足脛尤甚兩目下腫腿股間冷口苦
舌乾心腹堅脹不得正卧卧則咳𠻳小便不通夢中
虚驚不能安卧
附子(二兩)木香茴香川椒獨活厚朴白
术陳皮吳茱萸肉桂(各二兩)澤瀉(一兩半)肉果
梹榔(各五錢)
右為末糊丸桐子大紫蘇湯下無時此藥世傳屢驗
未嘗示人其間君臣佐使與造化同妙服者自知要
當屏去諸藥一日三服先此旋利如傾次乃腫消喘
止蓋藥能助真火以養真土運動樞機安平必矣法
當禁慾并絶鹽半年乃不再作
當歸散治同前
當歸木香赤茯苓肉桂梹榔赤芍
丹皮陳皮木通白术(各等分)
右為末脚膝頭面腫大小便不通每服二錢水一盞
紫蘇葉二葉淡木瓜一片如指大同煎八分温服日
三服如已愈早晩二服覺氣下或小便快是效臟寒
去梹榔臍突加大腹皮猪苓各一兩忌烏雞肉鹽酸
海味
正陽丹治水腫
宣木瓜(四兩瀝者一個剉童便酒各三升煑爛絞汁)人参大豆(煑去皮乾)
(十兩)附子(五錢)銀硃(二錢)右為末入銀硃研勻以木瓜
膏研勻丸如桐子大米湯下送五十丸
消腫丸治水腫喘滿小便不利
滑石木通白术黑丑茯苓陳皮茯
神通脱木(各一分)丁香木香(各半分)瞿麥(一分)
右為末酒糊丸桐子大燈心麥冬湯下三十丸
消腫散治水氣浮腫喘不得卧煩熱煩躁煩渴大小
便不利
大黃(蜜蒸)黑支甘草乾葛陳皮麻黃川
芎馬牙硝各等分為末蜜調下二錢
棗仁散治水氣浮腫無問新久老少悉可服惟禁鹽
必效
棗仁赤茯苓甘草肉桂各等分
右為末米飲調下
禹餘粮丸治十種水氣凡脚膝腫上氣喘急小便不
利但是水氣悉皆主之
蛇含石大者三兩以新鉄銚盛入一秤炭火中
燒蛇黃與銚子一般通紅用鉗取銚子出傾蛇黃入
酸醋二升中候冷取出蛇黃研極細
禹餘粮(三兩)針砂(五兩)水淘淨乾更以銚子炒乾禹粮
一處用米醋二升就銚子煑醋乾為度入一秤炭燒
通紅傾藥净磚上候冷研無聲則止
以三物為主其次量人虚實入下項藥治水多是
取轉惟此方三物既非大戟甘遂芫花之比又下項
扶持故虚老人可服
羌活木香茯苓川芎牛膝白䓻仁
茴香蓬术三稜肉桂炮薑青皮白
蒺藜附子當歸各五錢酒浸一宿
右為細末拌極勻以神麯和藥杵極細煮糊為丸桐
子大食前温酒下三十丸至五十丸惟忌鹽雖毫末
不得入口若無以為味即水病去後且以醋少許調
和食不能忌鹽物後必復發欲病去切須忌鹽但試
服藥即於小便内旋去不動臟腑病去日日三服兼
以温和補藥助之真神方也
第一退水丸能化氣退腫水去菀陳莝利濕通小便
蓬术三稜肉桂青皮益智(各五錢)巴豆(二兩)
(去皮油)
右為末麵糊丸桐子大用黃梔十個劈破荆芥黑丑
酸醬草各少許煎湯下三十丸
第二退水餅服前藥未效即服此方
甘遂大戟各等分為末入麵打水調為餅如
棋子大漫火煨熟五更淡薑湯嚼下一餅
第三大腹子散取轉後調正胃氣進飲食
大腹子(炒)肉桂茴香陳皮(各五錢)
右為末每服二錢米飲調下
桃紅散治正水脹急大小便不利上逆欲死
甘遂(五錢半生半炒)坯(十文另研)
右為末研勻每用一分以白麵四兩水調入藥搜和
切作棋子以白水煮浮更不得使鹽料物只淡食候
大小便利去六七分却用後藥調補
平胃散
附子白术(各一兩)丁香(五錢)
為末和勻每服二錢薑七片棗三枚煎七分日三五
服若脚未退腫可灸三隂交及風門穴腫退必矣
大丸治遍身腫滿及痰氣食積傷寒感風脾氣横泄
羌活白术(各五錢)陳皮木通黃茋桑皮(各三)
(分)木香(一分)黑丑(十個半生半炒)
右為末蜜丸彈子大治風痰散腹脇壅滯清頭目濃
煎薑湯下取食傷止赤白痢煎棗湯下小便不利燈
心湯下傷寒葱茶下如未快以稀粥投之用熱茶湯
下亦可須七日後方可服已得瀉急欲止之投冷白
粥即自止婦人産前並宜服之服此藥須住他藥三
日及不得吃生冷葷腥滋味一日只吃軟飯淡粥次
日早進
千金散
藿香炙草炮薑神麯茯苓(各一兩)人参
肉桂陳皮厚朴(薑汁炒各二兩)
為末薑三片鹽一捻每服二錢
葶藶大丸治腫滿腹大四肢枯瘦小便澁濁
甜葶藶薺菜根各等分為末蜜丸彈子大每
服一丸陳皮湯嚼下一丸至三丸小便清數夕腹當
依舊
料簡
病有風水皮水石水黃汗皆與正水同其治自别
大豆湯治風水通身腫骨節疼惡風自汗眼合不得
短氣欲絶其脉浮
大豆杏仁麻黃防風防己猪苓(各四兩)
澤瀉黃茋烏頭(各三兩)半夏茯苓白术(各五)
(兩)甘遂炙草(各二兩)
右㕮咀每服五錢水二盞酒半盞薑七片煎七分以
大小便利腫消則停藥未利加生大戟六兩葶藶三
兩隔紙炒香無不快利甘遂甘草似不當用用之却
效非人情所可測也
五皮散治皮水四肢頭面悉腫按之沒指不惡風其
腹如鼓不喘不渴脉亦浮
大腹皮桑白皮茯苓皮生薑皮陳皮
每服四錢煎入木香汁少許則效
澤漆湯治石水腹腫四肢腫不喘其脉沉
澤漆(五兩)桑皮(六兩炙)射干(泔浸)黃芩茯苓白术(各四)
(兩)防己澤瀉(各二兩)
右㕮咀每服五錢水三盞烏豆一合煎七分日三服
黃汗依五疸法治之用黃茋酒
黃茋(五兩)芍藥(三兩)肉桂(二兩)
每服四錢苦酒三合水一盞半煎七分服
料簡
病有水腫相類者曰膚脹鼓脹腸覃石瘕脾氣横泄五
種治法亦復不同除鼓脹見腫滿門石瘕見婦人門今
具膚脹及脾氣横泄於後
附子菉豆湯治寒客皮膚殼殼然而堅腹大身腫按
之陷而不起色不變病名膚脹一劑未快再服
附子(一个大約重八錢去皮臍破開兩半)菉豆(二兩)
右以生薑一兩水二碗煎至一碗絞去滓分三服空
心温服次日將前附子破作四片再用菉豆一兩薑
一兩如前煎服第三次將附子作八片如前
無礙丸治脾氣横泄四肢浮腫心腹脹滿喘不得卧
蓬术三稜(各一兩)大腹皮(二兩)木香梹榔(一分生)
右為末炒麥芽粉糊丸桐子大薑湯下二十丸
茯苓分氣飲治脾胃不和胸膈噎塞腹脹脇疼痛氣
促喘急心下脹滿飲食不進嘔吐不止兼脾氣横泄
四肢浮腫
五味桔梗茯苓甘草陳皮桑皮大
腹皮蘇葉(各二兩五錢)
每服四錢薑三片鹽少許煎七分服
麻黃甘草湯治氣急久不瘥遂成水腫如此者諸皮
中浮以水攻面目身體從腰以上腫當以此湯發汗
麻黃(二兩)甘草(一兩)每服四錢煎七分
参苓蘇子丸治面腫小便澁心腹脹滿
茯苓蘇子杏仁陳皮防己葶藶(各一兩隔)
(紙炒)
為末蜜丸小荳大以桑皮湯下三十丸
料簡
夫洪腫門類極多自正水之餘有風水皮水石水黃汗
等証入水間如脾氣横泄脚氣肢滿膚脹鼓脹腸覃石
瘕與夫造作干犯土氣皆作浮腫屬血屬氣理自不同
奈外証相類未易甄别若不預學臨証必迷錯亂汗下
皆醫殺之更有氣分血分亦入腫門治法甄别其可不
學古方類例雖明多見不學者抄寫數方一道施治尚
非其病妄投其藥盛者致困困者必死况有飲食禁忌
種種不同學者勉之不可輕玩以病試藥甚為不仁戒
之戒之
氣分証治
氣分與胸痺中滿皆相類但胸痺屬氣實中滿屬氣虚
氣分則挾痰飲氣為涎飲所隔榮衛不利腹滿脇鳴相
逐氣轉膀胱榮衛俱勞陽氣不通則身冷隂氣不通則
骨疼陽氣前通則惡寒隂氣前通則痺不仁隂陽相得
其氣乃行大氣轉其氣乃散實則失氣虚則遺溺乃知
氣挾涎飲之所為也其脉寸口遲而濇遲為氣不足濇
為血不足趺陽脉微而遲微則為氣遲則為寒斯証也
名曰氣分
桂附湯治心下堅大如盤邊如盤旋水飲所作名曰
氣分
肉桂(三兩)炙草麻黃細辛附子(四個)
右㕮咀每服四錢薑七片棗三枚煎七分温服汗出
如蟲行皮中即愈
枳术湯治同前
枳實(一兩半)白术(三兩)
每服四錢煎七分温服腹中軟即當散也
隂&KR1155;叙論
夫隂&KR1155;屬肝系宗筋胃陽明養之世多不識謂之外腎
非特名義錯差亦使内臟不分其可不辨古方雖出四
証但曰腸&KR1155;氣&KR1155;水&KR1155;卵脹殊不别其所因如腸&KR1155;則
因房室過度元臟虚冷腹邊膋系不收墜入&KR1155;中上下
無定謂之腸&KR1155;屬不内外因病者久蓄憂思恐怒兼并
随臟氣下墜致腫脹急痛名曰氣&KR1155;屬内所因病者久
生冷濕濕氣下墜致隂腫脹名曰水&KR1155;屬外所因病者
勞役無節及跨馬坐車致卵核腫脹或偏有大小上下
無常名曰卵脹屬不内外因有小兒生来便如此者乃
宿疾也卵脹腸&KR1155;皆難治氣&KR1155;水&KR1155;皆易治又寒疝下
注入於&KR1155;中名曰狐疝亦屬&KR1155;病世人因此並以&KR1155;病
為疝氣不審之甚婦人隂門挺出亦稱&KR1155;病名義不分
有如此者
隂&KR1155;証治
凡&KR1155;病惟腸&KR1155;無問貴賤多有之有睡卧膋系延入脇
下者有墜入囊中者或遇役勞及天色變動逼上囊根
腫急作痛過於寒疝得煖即下其如卵脹有作熱生膿
為癰潰爛者比比有之
茱萸内消丸治隂&KR1155;偏大上攻臍腹㽲痛膚囊腫脹
或生瘡瘍時生黃水腿足沉重足脛腫滿行步艱難
服之内消不動臟腑
川棟(三兩炒)大腹皮五味海藻(洗)玄胡索(各二兩半)
茴香肉桂川烏(各二兩)陳皮桃仁(各一兩麵炒)木
香(一兩五錢)枳實(一兩)吳茱萸白蒺藜(各二兩)桔梗青
皮山萸(各二兩)
為末酒糊丸桐子大温酒下三十丸
大戟丸治隂&KR1155;腫脹或小腸氣痛
大戟(五錢去皮炒黃)川棟(五兩)麝香(五分另研)
右為末獨以川棟入好酒二升葱白七枚煮川楝去
皮核取肉和藥末丸如桐子大薑湯下五七丸至十
丸潮熱疼痛炒薑熱酒下十丸
煉隂丸治隂器下墜腫脹卵核偏大堅如石痛不可
忍
玄胡索海藻昆布青皮茴香川楝
馬蘭花(各一兩)木香(五錢)大戟(酒浸三宿切片焙乾一分)
右為末别將硇砂阿魏安息香各一分用酒醋各一
升淘三物去砂石熬成膏入麝香一錢沒藥一分入
前藥和丸菉豆大用綿灰下十丸至十五丸
抵聖丸治膀胱有熱多因天氣熱而發隂&KR1155;腫滿赤
痛大便秘欲飲水按之臍下痛
續随子米仁郁李仁茵芋白牽牛(各一兩微)
(炒)
右為末滴水丸桐子大五丸用博濟方香薑散煎服
黃昏服五更利下惡物則效
兼金丸治熱入膀胱臍腹上下并脇肋疼痛便燥欲
飲水按之痛者
大黃(八錢煨)硝石桂心炙草(各四兩)桃仁(四十粒)
為末蜜丸桐子大米湯下五七丸至十丸婦人血閉
疼痛亦宜服之
應痛丸治敗精惡物不去結在隂囊成疝疼痛不可
忍
阿魏(二兩用蕎麥麵以醋和作餅厚三指裹阿魏慢火煨熟)梹榔(大者二個刮作瓮子)
(滿盛的香將刮下末用蕎麥麵作餅子慢火煨熟)
右同研為末入硇砂末一錢赤芍末一兩同為麵搜
和為丸桐子大酒鹽湯下十丸
蒺藜丸治囊核堅大行動艱辛發作牽引偏墜疼痛
白蒺藜(炒)海藻(洗去鹽)澤瀉(各一兩)茴香(一兩半炒)桂心
木通牛膝北味木香梹榔(各二兩)茯苓
人参遠志(各三兩薑汁炒)川楝桃仁赤芍續斷
山萸肉蓯蓉青皮(各四兩)
為末蜜丸桐子大温酒鹽湯下三五十丸
三白散治膀胱藴熱風濕相乘隂&KR1155;腫脹大小便不
利
白牽牛(二兩)白术桑白皮廣皮木通(各五錢)
右為末每服二錢薑湯調下未覺再進此藥不損臟
氣只導利留滯疝方大率多用熱藥此方惟導壅滯
熱証宜服之
蜘蛛散治隂狐疝氣偏有大小時時上下脹人
蜘蛛(十四個熬焦)桂心(五錢)為末蜜丸桐子大米飲下十
丸
牡丹散治&KR1155;偏大脹不能動坐卧不安
丹皮防風等分為末酒服方寸匕小品有桂
枝豉鉄精共五味小兒以乳汁調一字許
香附散治&KR1155;脹
香附不拘多少為末每用酒一盞煎海藻一錢
煎至半盞先吃海藻再取煎酒調香附末二錢服
雄黃散治隂腫大如斗核痛人所不能治
雄黃(一兩研)礬(二兩研)甘草(五錢)以水四升煎洗之
癰疽叙論
發背癰疽者該三因而有之論云癰疽瘰癧不問虚實
寒熱皆由氣鬱而成經云氣宿於經絡與血俱澁而不
行壅結為癰疽不言熱之所作而後成癰者此乃因喜
怒憂思有所鬱而成也又論云身有熱被風冷搏之血
脉凝注不行熱氣壅結而成亦有隂虚陽氣凑襲寒化
為熱熱成則肉腐為膿者此乃外因寒熱風濕所傷而
成也又服丹石及炙煿酒麵温牀厚被所致又盡力房
室精虚氣節所致者此乃因不内外所傷而成也故知
三因偹矣又論云癤者節也癰者壅也疽者沮也如是
但隂陽不平有所壅節皆成癰疽又曰隂滯於陽則發
癰陽滯於隂則發疽以此二者發無定處當以脉别之
浮洪滑數則為陽微沉緩澁則為隂隂則熱治陽則冷
治治之之要雖有四節八事竊謂初覺則宣熱拔毒已
潰則排膿止痛膿盡則消毒長肌次序固明若不别其
所因施治亦昧故治法中有用遠志宣熱者得非内因
乎至於外因則用大黃不内外因則用甘草世醫但泥
方書多用五香連翹與漏蘆二湯更不知三因所自其
可守一法而普攻之既得其因又須觀病淺深與証候
吉凶寒則温之熱則清之虚則補之實則瀉之導以鍼
石灼以艾炷破毒潰堅以平為期各有成法近胡成得
一方甚寳秘之特以獻洪丞相與之作序言重於世已
遍行矣其方乃千金内補散添黃茋人参减桂間有輕
重者服之稍效若真癰疽為害反甚内補散當用在第
四節當先服内消等藥俟膿盡方得投苟專用之亦所
謂守一法也孔子不嘗未逹之藥良有旨哉士大夫當
深味斯言毋輕信醫方誤天下後世謹之謹之
癰疽証治
病者脉數身無熱而反洒淅惡寒若有痛處背發其癰
腫欲知有膿無膿以手掩腫上熱者為有膿不熱為無
膿此亦大略也亦有脉不數不熱而疼者發於隂也不
痛尤是惡証不可不知凡熱盛脉數即用漏蘆并单煮
大黃等湯不甚熱脉緩弱只投五香連翹湯其他依四
節八事次序及推三因以用藥未有不全濟也
遠志酒治一切癰疽發背癤毒惡候浸大有死血隂
毒在中則不痛敷之則痛有憂怒等氣積而内攻則
痛不可忍敷之即不痛或藴熱在内熱逼人手敷之
即清凉或氣虚血冷潰而不斂敷之即斂此本韓大
夫宅用以救人極騐若七情内鬱不問虚實寒熱治
之必愈
遠志為末每服三錢酒一盞調少頃澄清之服
以滓敷患處
单煮大黃湯孫真人云緩急之際单煑一味為湯服
即快利此要法
獨聖湯治服金石及食炙煿飲酒房勞發為癰疽及
諸惡瘡疼痛
甘草(半斤)以水一斗浸一宿煎至五升以下去滓入
銀石器内熬為膏分二服温酒下臨卧一服次日五
更一服當取下惡物為效
通聖雙行湯治傷風寒暑濕或散使氣血凝滯肉腐
為膿壅結成癰疽随處發作
大黃(一兩)木鱉防風枳殼桔梗甘草(各一分)
右㕮咀每服四五錢水一盞煎七分去滓入朴硝二
錢溶化熱服得疎轉一二次即服萬金湯若隂証只
服萬金不可用通聖雙行也
萬金湯治癰疽發背髭鬚發腦婦人乳癰等定痛去
毒
甘草(五錢)沒藥(五錢)瓜蔞(一個去皮)
以無灰酒一斗煮至一升随量飲盡或出血或出黃
水即愈
五香連翹湯治一切惡核瘰癧癰疽惡毒等証
青木香沉香乳香丁香麝香升麻
桑寄生獨活連翹射干木通(各二兩)大黃
(三兩)
右㕮咀每服四錢水二盞煮一盞以上去滓取八分
取清汁熱服半日以上未利再服以利下惡物為度
未生肉前服不妨以折熱毒之氣本方有竹瀝芒硝
恐泥者不能斟酌故缺之知者當自量入
漏蘆湯治癰疽發背丹痃惡肉時行熱毒發作赤腫
及眼赤生瘡
漏蘆白芨黃芩麻黃白薇枳殼升
麻炙草白芍(各二兩)大黃(三兩)芒硝
右㕮咀每服四錢煎七分以快利為度
忍冬酒治癰疽腫毒甚效
忍冬草(取嫩苖或有花更好)炙草(八錢)
右同研入酒一升半以瓶塞口煑温服仍以渣敷腫
上又木蓮葉四十九片揩去毛研細酒觧温服與
忍冬草不相上下又龍鱗薜荔一握細研以酒觧
汁温服亦能瀉下惡物去其根
轉毒散治發背癰疽不問淺深大小利根本不動元
氣
車螯(紫背光厚者名昌熾)甘草(一分)輕粉(五分)
右以鹽泥固濟車螯火煅取末一兩入甘草輕粉研
勻濃煎瓜蔞酒調下四錢五更初轉下惡物為度未
快再作瓜蔞每用一個酒一碗煎一盞為一劑服
靈寳膏治發背癰疽宣拔熱毒排膿止痛
瓜蔞仁(三十個取仁炒香細研)乳香胡桃(六十個取肉去皮同瓜蔞仁研)
白蜜(一斤)
右以銀石器内慢火熬成膏每服兩匙温酒調下
托裏散治癰疽欲發未潰及己潰服之内托不使透膜
瓜蔞仁鬼腰帶皮皂角刺射干(即仙人掌根花紅者)
(是)天蘿瓜(取子)茴香木鱉(五個)漢椒(一兩)
右焙乾為末麵薄糊為丸作餅炙乾為末酒調下二
三錢不飲酒以木香湯下
梹連散治癰疽瘡腫未潰已潰皆可敷
梹榔川連(各五錢)川山甲(十甲燒存性)
為末先點好茶以翎毛刷過瘡仍以茶清調藥敷瘡
上如熱甚則雞子清調膿已潰則用長肌藥未潰則
用替針丸
白玉膏收縮癰疽令不蔓衍切忌用冷藥外貼逼毒
氣殺人
杏仁(二十一粒)川椒(四十九粒去目炒出汗為末)清油(一兩)酒蠟(半兩)
右文武熬用柳青枝攪紫黑色綿濾過再熬滴水成
珠收净器内看瘡大小作新月樣紙花團圈貼候暈
收更促小瘡頭聚用後藥敷
替針丸治癰疽雖潰而膿不出出之不快
雄雀糞(二十七個)硇砂(一字)陳倉米沒藥(俱一字)
右研勻以米飲丸如粟米每用一粒貼在瘡頭或瘡
眼中即潰膿出
生肌散敷癰疽瘡毒即生肌
黃狗頭骨(燒存性二兩)膩粉
右為末生蔴油調敷自通聖萬金神異白玉梹連替
針生肌凡七方是一家行用均濟三因皆良藥也
瞿麥散治癰疽已潰排膿止痛利小便
瞿麥(一兩)芍藥肉桂赤小荳川芎黃茋
當歸白蘞麥冬(各二兩)為末酒調下二錢
内塞散治癰疽已退熱膿血不止排膿止痛
防風茯苓白芷桔梗遠志甘草人
参川芎歸身黃茋(各一兩)肉桂(五錢)附子(一枚製)
厚朴(二兩薑炒)赤小荳(二兩半酒浸炒)為末温酒米湯調下
二錢
千金内補散治癰疽發背惡肌不盡服此生肌消毒
當歸肉桂(各二兩)人参川芎厚朴(薑製)防風
炙草白芷桔梗(各一兩)
為末酒調下二錢不能飲酒以木香湯調下
善應膏治癰疽潰長肌斂痂
白芷黃茋(各一兩)甘草(二錢)黃蠟(二兩)黃丹(二兩半)
右前三味為粗末春秋用蔴油四兩半夏四兩冬五
兩熬藥紫赤色綿濾去滓再入黃蠟黃丹以柳枝不
住手攪滴水成珠即止用如常法
猪蹄湯洗發背癰疽
猪蹄黃茋川連白芷(各二錢)黃芩(一分)薔薇根
狼毒根(各一兩)
右㕮咀以水二斗煮猪蹄熟澄清得汁半斗入藥煎
至三盞去滓洗瘡以帛拭乾日二次如疼痛加當歸
甘草各一分
外食散治癰腫惡肉不盡膿水淋漓敷此能消肌長
肉
白礬(銀盒内用瓦蓋煅令盡一兩)好染坯血竭(各一兩)
右細研用桑漿旋搜為膏量瘡大小貼之忌鯽魚酒
麵毒物等
漏瘡脉例
經云陷脉為漏留連肉腠脉得寒即下陷凝滯肌肉故
曰留滯肉腠肉冷亦能為膿血故為冷漏須用温藥方
如後
陷脉散治漏瘡及二三十年癭瘤或大如杯盂久久
不瘥致有漏潰令人骨消肉盡或堅或軟或潰令人
驚惕寤寐不安身中痛愈而復作
炮薑琥珀大黃附子(各一兩)丹参(三錢)石硫黃
白石英鍾乳粉烏賊魚骨(各五錢)
為末貯以磁盒韋囊勿令洩氣若瘡濕即敷無汁煎
猪油敷之以乾為度或死肌不消加芒硝方亦佳
一法用胡燕屎一枚
桂附丸治氣漏冷漏諸瘡
肉桂附子(炮裂投米醋中浸再泡三五次去皮尖)厚朴(薑炒)炙草
白术(各一兩)木香(一分)乳香(二錢研)
為末蜜丸桐子大米飲下三十丸
癰疽治法
夫癰則皮薄腫高疽則皮厚腫堅初發並宜灼艾惟癰
成則宜針疽膿成則宜烙若能審其名証早早施治仍
用藥以攻利其根補托其裡不必告醫自療而瘥但世
人忽之耳醫方所以冠癰疽於雜病之先者知為大病
也世醫失治療之序顛倒錯亂多致夭枉良可歎息故
備集得效灸法以貽學者庶不致妄投也
治初生癰疽發背神效灸法累試有騐江寧府紫極觀
因掘得石碑載之
凡人初覺發背欲結未結赤熱腫痛先以濕紙覆其
上立視觀之其紙先乾處即結癰頭也取大蒜切成
片如三錢厚安其頭上用大艾炷灸之三壯即換一
蒜片痛者灸至不痛不痛灸至痛時方住最要早覺
早灸為上一日二日十灸十活三日四日六七活五
六日三四活過七日則不可灸矣若有十數頭作一
處生者即用大蒜研成膏作薄餅鋪頭上聚艾於蒜
餅上燒之亦能活也若背上初發赤腫一片中間有
一片黃粟米頭子便用獨頭蒜切去兩頭取中間半
寸厚正安於瘡上却用艾於蒜上灸十四壯多至四
十九壯
三因極一病証方論卷十四
