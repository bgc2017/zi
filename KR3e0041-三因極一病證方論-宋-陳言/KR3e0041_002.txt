三因極一病証方論卷二
宋陳言撰
太醫習業
國家以文武醫入官蓋為養民設未有不自學古而得
之者學古之道雖别而同為儒必讀五經二十一史諸
子百家方稱學者醫者之經素問靈樞是已史書則諸
家本草是也諸子則難經甲乙太素中蔵是也百家鬼
遺龍樹金鏃刺要銅人明堂幼幼新書産科寳慶等書
是也儒者不讀五經何以明道德性命仁義禮樂醫不讀
靈素何以知陰陽運變德化政令儒不讀諸史何以知
人才賢否得失興亡醫不讀本草何以知名物性味養
生延年儒不讀諸子何以知崇政衞教學識醇疵醫不
讀難素何以知神聖巧工妙理奥義儒不讀百家何以
知律歷制度休咎吉凶醫不讀雜科何以知脉穴骨空
竒病與異証然雖如是猶未為博况經史之外又有文
海類集如漢之班馬唐之韓柳及宋朝人物最盛難以
概舉醫在漢亦有張仲景華佗唐則有孫思邈王冰等
動輒千百卷其如本朝太平聖惠乘閒集效聖功萬全
備見名醫别錄豈特汁牛充棟而已哉使學者一覽無
遺博則博矣名醫反約則何以適從予今所述乃收拾
諸經精髓其亦反約之道也讀醫方者當推前賢上聖
養民設教之意庶不負乎先覺也
五科凡例
凡學醫必先識五科七事五科者脉病証治及其所因
七事者所因復分為三故因脉以識病因病以辨証隨
証以施治則能事畢矣故經曰有是脈而無是証者非
也究明三因内外不濫𠫭同脈証盡善盡美
凡學診必先識七表八裏九道名體証狀了然分别然
後以關前一分應動相類分别内外及不内外又須知
二十四脈以四脈為宗所為浮沉遲數分風寒暑濕虛
實冷熱交結諸脈隨部說証不亦約乎
凡審病須先識名所以中傷寒暑風濕瘟疫時氣皆外
所因蔵府虛實五勞六極皆内所因外如金瘡踒折虎
狼毒蟲皆不内外更有三因偹具各有其名所謂名不
正則言不順言不順則事不成學者不可不偹
凡學審証須知外病自經絡入隨六經所出井榮俞源
經合各有穴道起没流傳不可不别内病自五蔵欎發
証候各有部分溢出諸脈各有去處所謂上竟上頭項
胸喉中事也下竟下腰肚腹足中事也
凡用藥須熟讀本草廣看方書雷公炮炙隨分過製汗
下補吐輕重滑澁燥潤等性量病淺深飲食多寡五德
五味七情八反升合分兩朝代不同一一備學將欲付
治須識前後故經曰先去新病餘當在後
凡治病先須識因不知其因病源無自其因有三曰内
曰外曰不内外内則七情外則六滛不内不外乃背常
經金匱之言實惟要道巢氏病源具列一千八百餘件
蓋為示病今曰以此三因病源都盡不亦反約乎
凡學醫既明五科須識其要脈有浮沉遲數病有風勞
氣冷証有虛實寒熱治有汗下補吐若於三因推明外
曰寒熱風濕内曰喜怒憂思不内外曰勞逸作強各有
証候詳而推之若網在綱有條不紊
凡看古方類例最是朝代沿革升合分兩差殊若數味
皆用分兩不足較也苐中間有用升合枚數大段不同
升斗寸尺本自積黍黍自不可見度量衡卒亦難明今
以錢譜推測粗知梗概也
凡度者分寸尺丈引以一黍之廣為分十分為寸十寸
為尺十尺為丈十丈為引觀今尺數等不同如周尺長八
寸京尺長一尺六寸淮尺長一尺二寸樂尺長一尺二
寸五分並以小尺為率小尺既自三微起却自可凖唐
武德年鑄開元錢八分當十二錢半得一尺排錢比之
十一個巳及一尺又不知唐用何尺顧漢唐龠量並用
尺寸分布尺寸如是不齊將何憑據博古君子必有說
矣
凡量者龠合升斗斛本以黃鐘龠容千二百黍合龠為合
重二十四銖今以錢凖則六銖錢四個比開元錢三個
重升斗斛皆壘而成數漢唐同用至宋紹興升容千二
百銖則古文六銖錢二百個開元錢二百二十個以紹
興一升得漢五升其餘私用不足計也
凡衡者銖兩斤鈞石亦以黃鐘龠所容重十二銖兩之
為兩二十四銖為兩十六兩為觔三十觔為鈞四鈞為
石每兩則古文六銖錢四個開元錢三個至宋廣秤以
開元錢十個為兩今之三個得漢唐十兩明矣千金本
草皆以古三兩為今一兩以古三升為今一升諸藥類
例尤為難辨且如半夏一升凖五兩不知用何升何兩
此修合製度之要務不可不知漢銅錢質如周錢文曰
半兩重其如孝文五年錢益多而輕乃更鑄四銖其名
為半兩雜以鉛鐵錫非淆雜為巧則不得贏而姦或盗
磨鐵質取鎔有司言錢輕重請郡國鑄五銖錢周郭有
質令不得磨取鎔則知漢以二兩半錢為兩重十銖明
矣漢唐類以二十四銖為一兩抑未知修史人改作唐
例亦不可知觀錢譜漢無六銖至唐方有今以五銖錢
十六個正得開元錢十個重又以六銖錢十二個正得
開元錢九個重則知開元每個錢重八銖唐武德四年
鑄開元通寳徑八分重二銖四垒積十錢為兩似難考
據明食貨者必有說焉
按藥書漢方湯液大劑三十餘兩小劑十有餘兩用水
六升或七升多煎取二升三升並分三服若以古龠量
水七升煎今之三十兩未淹得過况散末葯只服方寸
刀圭匕圓子如桐子大極至三十粒湯液豈得如此懸
絶又如風引湯一劑計五十五兩每兩只用三指撮水
三升煮三沸去滓温服一升觀其煎製每只三指撮未
應料劑如此之多此又可疑也今以臆說漢方當用半
兩錢二枚為一兩且以术附湯方較若用漢兩計一百
八十銖得開元錢二十二個半重若分三服已是今之
七錢半重一服若以唐方凖計三百三十六銖得開元
錢四十二個重每服計今之十四錢重大略可知若以
開元錢凖得一百單五個重分三服每服計三十五錢
重此之謂小劑况有大劑名件兩數之多者未易概舉
留心此道幸少詳察焉
凡古書所詮不出脈病証治四科而撰述家有不知此
多致顯晦文義複重要當以四字類明之四字者即名
體性用也如脈浮則為名舉有餘按不足為體為風為
虛曰性可補可汗曰用如病太陽傷風為名感已嗇嗇
為體惡風自汗為性傳變經絡為用如証太陽風証為
名頭項疼腰脚痛為體不與諸經濫為性候其進退為
用如治藥准則為名出處形色為體德味偹缺為性汗
下補吐為用以此推之讀脈經看病源節本草皆用此
法無餘藴矣
紀用備論
夫陰陽運五氣行乎天地之間則神明為之紀故有德
化政令變𤯝之異物類禀五行孕於八方之内則生靈
賴其資故有功能氣味性用之殊苟氣運失常非藥
石則不療所謂功奪造化恩被裁成者無踰於藥石也
故敷和彰顯溽承清㓗凄凉者五運之德也安魂育神
益氣定魄守志者百藥之功也生榮蕃茂豐偹緊斂清
謐者五氣之化也通潤悦懌輕身潤澤益精者百藥之
能也舒啟明曜安静勁功凝肅者五氣之政也開明利
脈滑膚堅肌強骨者百藥之氣也風熱燥濕寒者五氣
之令也酸苦甘辛鹹者百藥之味也顧兹氣運與萬物
雖種種不齊其如成象效法無相奪倫一一主對若合
符契至於勝復盛衰不能相多往來升降不能相無故
各從其興而動災變亦不相加也於是有振發銷鑠驟
注肅殺凜冽者五氣之變也在藥則有收斂乾焦甜緩
斂澁滋滑者百藥之性也散落燔炳霜潰蒼隕冰雪者
五氣之𤯝也在藥則有鼽衂溢汗嘔吐涎涌泄利者百
藥之用也德化者氣之詳功能者藥之良政令者氣之
章氣味者藥之芳古之治法遇歲主蔵害雖有平治之
不同必以所勝而命之故經曰上滛於下所勝平之平
天氣也下滛於内所勝平之治地氣也故司天之氣風
滛所勝平以辛凉諸氣在泉風滛於内治以辛凉此之
謂也至於折抑主客欝發勝復治之亦莫越於功能氣
味蓋從其德化政令所謂也今則不然唯取其性用之
所利而治其災變之所傷寒者熱之熱者寒之温者清
之清者温之散者收之收者散之滑者澀之澁者滑之
燥者潤之急者緩之堅者軟之脆者柔之衰者補之強
者瀉之故略去功能氣味隨其性用以偹治法之要總
之合和修製之大綱偹禦災變之要略爾衞生明哲之
士當不拘於此也夫五味各歸其所喜故酸先入肝苦
先入心甘先入脾辛先入肺鹹先入腎久而增氣則藏
氣偏勝偏勝則有偏害偏害則致偏絶夭之由也是以
政理觀化藥集商量服餌其藥不具五味五氣而久服
之雖一時獲效久必暴夭此之謂也近世庸俗為治令
人單服附子為害滋多可不謹乎
藏府配天地論
韓子曰形而上者謂之天形而下者謂之地介於其兩
間者謂之人人受天地之中以生莫不禀二氣以成形
是以六氣緯空五行麗地人則默而象之故足厥陰肝
居於己手厥陰右腎居於亥己亥為天地之門戶故風
木化焉足少陰腎居於子手少陰心居於午子午得天
地之中故居火位焉足太陰脾居於未手太陰肺居於
丑丑未得為歸蔵之標本故濕土守焉足少陽膽居於
寅手少陽三焦居於申寅申握生化之始終故相火麗
焉足陽明胃居於酉手陽明大腸居於卯卯酉為日月
之道路故燥金行焉足太陽膀胱居於辰手太陽小腸
居於戍辰戌為七政之魁罡故寒水注焉此三才應奉
二氣相須不刊之說如指諸掌至於五行六氣逓相資
生亦莫不有自然之序如厥隂風木生少陰君火火生
太陰濕土土生少陽相火火生陽明燥金金生太陽寒
水順天道而左旋所謂運行也或問君火生土土復能
生相火火復生金其義何在此生成之道也相火既已
發熖暈暈灰滅非土不成木見虛空能聚火金在礦非
火不能煆出所以河圖火七居西室金九居南室蓋互
顯其生成也若以一性而推之無所不偹故木焚則為
火絞則為水石擊則為火鎔則為水洲澶之内江河競
注大海之中火光常起此皆性之本有也又何疑土中
火火中金夫木火土金水此乃常度人皆知之至於風
暑濕燥寒謂之揆度鮮有能明其状者故以木比風以
火比暑以土比濕以金比燥以水比寒仍以上下二氣
而配手足三陰三陽則謂之竒度又况五行各各不同
正氣有太過不及天地氣化亦然人之蔵府亦然感而
為病或外邪或本病或禀賦必當推類隨三度而調之
非究心明道之士孰能與於此
三因論
夫人禀天地陰陽而生者蓋天有六氣人以三陰三陽
而上奉之地有五行人以五藏六府而下應之於是資
生皮肉筋骨精髓血脈四肢九竅毛髮齒牙唇舌總而
成體外則氣血循環流注經絡喜傷六滛内則精神魂
魄志意思喜傷七情六滛者寒暑燥濕風熱是也七情
者喜怒憂思悲驚恐是也若將護得宜怡然安泰役冐
非理百病生焉病証既成須尋所自故前哲示教謂之
病源經不云乎治之極於一者因得之閉戶塞牖繋病
者數問其經以從其意是欲知致病之本也然六滛天
之常氣冐之則先自經絡流入内舍於藏府為外所因
七情人之常性動之則先自蔵府欎發外形肢體為内
所因其如飲食飢飽呌呼傷氣盡神度量疲極筋力陰
陽違逆乃至虎狼毒蟲金瘡踒折疰忤附着畏壓溺等
有非常理為不内外因金匱有言千般疢難不越三條
以此詳之病源都盡如欲救療就中尋類别其三因或
内外兼并滛情交錯推其淺深斷以所因為病源然後
配合諸証隨因所治藥石針艾無施不可
外所因論
夫六滛者寒暑燥濕風熱是也以暑熱一氣燥濕同源
故上經收而為四即冬傷寒春傷風夏傷暑夏飱泄秋
傷濕秋痎瘧冬咳嗽乃因四時而序者若其觸冐則四
時皆能交結以病人且如温病增寒發熱不特拘傷寒
也冐風暑濕皆有是証但風散氣故有汗暑散氣故倦
怠濕溢血故重着雖折傷諸証不同經絡傳變咸爾不
可不知飱泄亦然經曰寒甚為腸澼又濕熱久客腸胃
滑而下利亦不止於傷風痎瘧諸証亦以寒暑風熱互
絡而為病因初不偏勝於暑也咳論以微寒為咳熱在
上焦咳為肺痿厲風所吹聲嘶發豈獨拘於濕也以是
觀之則知四氣本乎六化六化本乎一氣以運變而分
陰陽則又為六滛故經曰陰為之主陽為之正若逆之
則為病乃亂生化之常矣常則天地四塞治之必求其
本當隨交絡互織而推之所謂風寒風濕風温寒濕濕
温五者為并風濕寒風濕温二者為合乘前四單共二
十一變倘有所傷當如是而推之又兼三陽經絡亦有
并合所能簡辨甄别脈証毫釐不差乃可論治非通乎
義理之精微其孰能與於此
叙中風論
夫風為天地浩蕩之氣正順則能生長萬物偏邪則傷
害品類人或中邪風鮮有不致斃者故入蔵則難愈如
其經絡空虛而中傷者為半身不遂手足癱痪涎潮昏
塞口眼喎斜肌膚不仁痺痿攣掣隨其蔵氣所為不同
或左或右邪氣反緩正氣反急正氣引邪歪僻不遂蓋
風性急暴善行數變其中人也卒其眩人也暈激人涎
浮昏人神亂故推為百病長聖人先以此示教太醫編
集所以首論中風也故四氣皆能中人在証亦有縱緩
攣急搐搦痺瘁奄然不知人者不可不以脈别故論曰
寒濕諸痺所有証候皆如風狀須得脈别可也要知脉
浮則為風緊則為寒細則為濕數則為熱外証走注自
汗則為風疼痛無汗則為寒緩弱熱煩則為暑停着腫
滿則為濕隨其并合尤宜歷辨惟詳其所因合以脈証
在絡在經入府入蔵依而調之乃可為治
五蔵中風証
肝中風者人迎并左關上脉浮而弦在天為風在地為
木在人蔵為肝肝虛喜中風為類相從故脈應在左關
肝風之状多汗惡風色微蒼頭目瞤左脇偏痛嗜甘如
阻婦状筋急攣痺不伸診在目其色青
心中風者人迎與左寸口脈洪而浮在天為熱在地為
火在人蔵為心心虛因中風邪乃子母相因故脈應在
左寸口心風之状多汗惡風色微赤翕翕發熱瘖不能
言飲食則嘔診在舌其色焦赤
脾中風者人迎與右關上脈浮而微遲在天為濕在地
為土在人蔵為脾脾虛因中風邪為勝尅故脈應在右
關上脾風之狀多汗惡風薄黃四肢怠惰皮肉瞤動發
熱短氣不欲飲食嗜卧如醉人診在唇其色黃
肺中風者人迎與右寸口脈浮濇而短在天為燥在地
為金在人蔵為肺肺虛因中風邪為乘尅故脉應在右
手寸口肺風之狀多汗惡風色皓然白口燥而喘逆氣
息肩身重背痛面脹腫晝輕暮甚診在鼻其色白
腎中風者人迎與左尺中脈浮而滑在天為寒在地為
水在人蔵為腎腎虛因中風邪為母子相感故脈應在
左尺中腎風之状多汗惡風色如炲面龐然浮腫腰脊
痛引小腹隐曲不利昏寝汗愈多志意惶惑診在耳其
色黑
胃中風者人迎與左關上脈並浮而大六府無中風論
唯胃有中風者以胃為蔵海納五味以滋養五蔵虛而
中邪風故其状額多汗飲食不下膈塞不通腹善滿失
衣則䐜脹張口息肩心下淡淡食塞則泄
中風治法
生薑生附湯治卒中風涎潮昏不知人并主瘀冷癖
氣胸滿嘔沫頭痛飲食不消
大附子(一枚生去皮臍切作八片)
右以水二碗生薑一兩同煎至一大盞去滓温冷服
一法加沉香一錢一法加辰砂末少匕中風無問
冷熱虛實皆可服蓋此藥能正氣消痰散風神效
白散子治肝腎虛為風所襲卒中涎潮昏塞不語嘔
吐痰沫頭目眩暈上實下虛真陽耗竭兼治陰証傷
寒六脈沉伏昏不知人又治霍亂吐瀉飲食不進小
便淋瀝不通眼亦口瘡咽喉疼痛
大附子(生去皮臍)滑石(各半兩)半夏(三錢湯洗二十一次)
右為末每服二錢水二盞薑七片蜜半匙煎七分空
腹冷服霍亂加霍香小便不利加木通燈心茅根煎
服此藥就有差悮亦無所苦
紅龍散治中風開關竅
硃砂(别研)五靈脂(各五錢)茯神(去心中木)萆薢(各一兩)全蝎
腦麝(各一錢别研)
右為末每服二錢酒調服次服神異温風丹
神異温風丹治中風一切諸疾
麻黃(不去節五兩)人參白术乾薑(炮各二兩)茯神附
子(炮去皮臍)白膠香(别研)炙草(各一兩五錢)乳香(别研)全蝎(炒各一兩)
右將麻黃細剉用水五升熬去半入蜜六兩又熬成
膏入前件藥末和丸如彈子大每服一丸温酒下日
三服
排風湯治風虛濕冷邪氣入蔵狂言妄語精神錯亂
肝風發則面青心悶吐逆嘔沫脇滿頭眩不聞人聲
偏枯筋急曲踡而卧心風發則面赤翕然而熱悲傷
嗔怒目張呼唤脾風發則面黃身體不仁不能行步
飲食失味夢寐顛倒與亡人相隨肺風發則面白咳
逆吐膿血上氣奄然而極腎風發則面黑手足不隨
腰痛難以俯仰冷痺骨疼如有此証令人心驚志意
不定恍忽多忘若服此湯定志安心聰耳明目通蔵
府諸風咸皆主之
白蘚皮白术芍藥桂心川芎當歸
杏仁防風甘草(炙各二兩)獨活麻黃(去節湯煮)茯苓
(各三兩)
右剉散每服四錢水盞半薑七片棗二枚煎七分去
渣服
小續命湯治中風欲死身體緩急口目歪斜舌強難
言奄奄忽忽神情悶死諸風服之皆騐不令人虛
麻黃(去節湯煮)防己(崔氏外臺不用)人參黃芩桂心炙
草白芍川芎杏仁(各一兩去皮尖炒)附子(一枚去皮臍)
防風(五錢)
右為散每服四錢水一盞半薑七片棗二枚煎七分
去渣不拘時服取汗随人虛實與所中輕重有人脚
弱服此六七劑得差有風瘀家天隂即變輒合服之
可以防瘖一云恍忽加茯神遠志骨節疼有熱去附
子芍葯古今錄騐有白术無杏仁救急無川芎杏仁
止十味延年無防風一云遺失小便利産後失血并
小兒老人用麻黃桂心甘草各方一法治或歌或笑
亂言無所不及用麻黃三兩人參桂枝白术各二兩
無防風附子生薑有當歸一兩
獨活丹治風噎不能言四肢不收手足嚲曳
白芍栝蔞根獨活桂心炙甘草(各三兩)
右為剉散每服四錢薑五片水二盞煎六分去渣入
生葛汁一合和勻服
三黃湯治中風手足拘攣百節疼痛煩熱心亂惡寒
不飲食兼治賊風偏風猥退風半身不遂失瘖不言
麻黃(去節湯煮一兩)黃耆(五錢)黃芩(三錢)獨活(一兩)
右為剉散每服四錢水盞半煎七分去渣不拘時服
取汗為效心熱加大黃五錢脹滿加枳實一錢氣逆
加人參三錢心悸加牡蠣三錢消渴加天花粉寒加
附子一枚炮熟入
小竹瀝湯治中風涎潮譫語昏塞四肢緩縱不收
秦芁(去苗)防風(去蘆)附子(炮去皮臍)獨活(各一分)
右水四盞煎二盞入生地汁竹瀝各半盞煎三五沸
去渣分四服不拘時熱服病去以他扶持未知再作
燒竹瀝法
新竹截尺許長用兩磚對立相去八寸置竹在上每
截破作二片仰安磚上急着火磚外兩頭各置碗以
盛瀝瀝盡以絹濾清夏秋須沉冷水中防瀝酸大熱
有風人亦可單服冷熱隨人勿過度荆瀝亦然
獨活散治男子婦人氣虛感風或驚恐相乘肝胆受
邪使上氣不守正位致頭招摇手足戰掉漸成目昏
獨活地骨皮細辛川芎菊花防風
炙草
右等分為末每服三錢水煎去渣取六分入竹瀝少
許再煎食後温日兩服又法不用獨活有旋覆花
雄硃丸治中風涎潮咽膈作聲目瞑不開口眼歪斜
手足不隨但是一切風疾並宜服之
烏蛇(酒浸炙去皮骨)殭蠶南星(生用)白附子(炮各五錢)雄黃(另研)
辰砂龍骨麝香(另研各一錢)
右共為細末蜜丸桐子大如中風涎潮牙關不開先
用大蒜一瓣擣爛塗在兩牙關腮上用豆淋酒化一
丸揩牙齦上即開續用薄荷酒化下一丸如丈夫風
氣婦人血氣牙關緊急只用豆淋酒化一丸揩牙如
頭風目眩暗風眼黑欲倒者急嚼一二丸薄荷湯下
仁壽丸治肝腎氣虛風冷所中筋脈瞤動口眼歪斜
常服補肝元行榮衞養氣血
附子(一兩炮去皮臍)桂心茯苓五味枸杞巴戟
(去心)杜仲續斷山萸熟地兔絲子(酒浸𢷬)防
風(各一兩半)牛膝(二兩酒浸)
右為細末蜜丸桐子大食前温酒鹽湯下三五十丸
鐵彈丸治男子婦人一切風疾無論遠近癱痪中風
口眼歪斜語言蹇澁手足嚲曳難以枚舉或發搐搦
或如蟲行或失音不語牙關緊急脚不能行身體頑
麻百節疼痛精神不爽頭虛煩悶夜卧不安多涎胸
膈不利口乾眼澁多困少力如破傷風身如角弓口
噤不開汗出如油及洗頭風腦重眉梁骨痛卒中不
語迷悶兼白癜風徧身瘾疹鼻多清涕耳内蟬鳴小
兒驚風天弔搐搦婦人血風手足煩熱夜多虛汗頭
旋倒地並皆治之
白附没藥(另研)虎脛骨(酒浸一宿炙乾)全蝎烏頭(炮去皮尖)
麻黃(連節)自然銅(煅存性醋浸各一兩)白花蛇(酒浸五錢)辰砂(另研一兩)
五靈脂(一分)木鱉子(二十個去皮另研不入羅)腦麝(一分另研)乳香(柳木)
(槌研)
右為末蜜丸彈子大用無灰酒一升浸一丸分三十
服傷風鼻塞分三十服空心臨卧各一服大風五丸
可安
活絡通經丸治半身不遂口眼喎斜癱痪諸風通活
經絡宣導凝滯常服壮筋骨助血脈起偏廢之疾其
效如神
川烏頭(二兩一兩生不去皮尖一兩炮去皮尖)草烏(二兩製如上法)京墨
木鱉子(三兩三錢另研)班猫(一百個去頭足翅醋煮香熟焙)烏蛇(酒浸去皮骨焙)
白花蛇(酒煮去皮骨焙)白膠香(各二兩另研)當歸(一兩五錢)五靈脂
(三兩二錢)
右為末將木鱉子末醋研為膏和黑荳末一觔好醋
抹一丸重一錢以墨為衣空心食前温酒鹽湯下
烏藥順氣散治風氣不順手足偏枯流注經絡並濕
毒進襲腿膝變痺筋骨疼痛
烏藥麻黃橘皮(各二兩)炙草川芎枳殼
桔梗殭蠶(炒去絲)白芷(各一兩)炮薑(五錢)
右為末每服二錢水一盞薑三片薄荷七葉空心服
治氣去薄荷用棗肉二枚
舒筋保安散治左癱右痪筋脈拘攣身體不遂腿足
少力乾濕脚氣及濕滯經絡久不能去宣導諸氣
木瓜(五兩)萆薢五靈脂牛膝(酒浸)續斷殭蠶
松節白芍烏藥天麻黃耆葳靈仙
當歸防風虎頭(各一兩)
右用無灰酒一斗浸上件藥二七日緊封扎日數足
取藥焙乾擣為細末每服二錢用浸藥酒半盞調下
酒完用米湯調下又方添金毛狗脊一兩却將乳
香白膠香各一兩同研入乾藥末内
松節散治風寒冷濕薄於筋骨使筋骨攣掣痛行
步艱難但是諸攣縮掣痛悉主之
茯苓心中木(一兩剉如米)乳香(一錢另研)
右入銀石器内炒存性為末木瓜酒調下二錢
芎桂散治中風四肢疼痛及二足俱軟行步不便
川烏頭(二兩切作片水浸一宿切作算子更以米泔浸一宿不洗晒乾麩炒微赤為度)川
芎(五錢)桂心(一兩)炙草炮薑
右為末每服二錢温鹽酒調下日三服
趁風膏治中風手足偏廢不舉
穿山甲(左癱用左足右癱用右足)紅海蛤(如棋子者)川烏頭(大者生用各二)
(兩)
右為末每用五錢擣葱白汁和成厚餅約徑一寸半
貼在所患一邊脚中心用舊帛裹緊縛定於椅上坐
無風密室中椅前用湯一盆將貼藥脚於湯内浸仍
用人扶病人恐汗出不能支持候汗出即急去了藥
汗欲出身麻木得汗周遍為妙切宜避風自然手足
可舉如病未盡除候半月二十日後再照前用一次
自然病除仍服治風補裡藥忌口遠慾以自養
附子酒治中風風冷痰癖脹滿諸痺
大附子(一枚去皮臍切作四片)
用醇酒一升春浸窨夏三日秋冬七日每服一合日
二三服以痺住為效未知再作
小黃耆酒治風虛痰癖四肢偏枯兩脚弱手不能上
頭或小腹縮痛脇下攣急心下有伏水脇下有積飲
夜夢悲愁不樂恍忽善忘由風虛五臓受邪所致或
久坐腰痛耳聾卒起眼眩頭重或遍體流腫疼痛飲
食惡冷嗇嗇惡寒腦中痰滿心下寒疝及婦人産後
餘病風虛積冷不除
黃耆附子(去皮臍)防風(去义)烏頭(某騐方用山藥)川椒(去木并合)
(口者)桂心秦芁牛膝白术川芎獨活
細辛甘草(各三兩)大黃葛根山萸乾薑
當歸(各二兩)
右為剉散少壮人無熬煉虛老人微熬熬以絹袋盛
用清酒二斗漬之春夏五日秋冬七日可先服一合
不知日三四合此藥攻痺尤佳亦不令人吐悶小熱
宜冷飲大虛加肉蓯蓉二兩下利加女薑三兩多忘
加石斛菖蒲紫石英各二兩心下多水加人參茯苓
各二兩山葯三兩酒盡可更以酒二斗重漬服之不
爾可晒渣搗下篩酒服方寸匕不知稍增之服一劑
得力令人耐寒冷補虛治諸風冷神效
竇朝議經進仙酒方治大風及偏風一切風疾延年
益壽
牛蒡根牛膝(各一觔)秦芁鼠粘子枸杞(各一斗)
蒼术(蒸爛二觔)防風蠶沙巨勝子(炒另研去壳又名大麻子)桔
梗羌活(各二兩)
右為剉散無灰酒二斗净甕内浸密封七日開開不
得對瓶口日進三服每服一大盞温服當令面有酒
色甚者不過一斗忌麫食并魚肉動風物
料簡類例
且人之冐風也輕則為傷重則為中蓋風散氣動於陽
腠理開故自汗而惡風其色診皆隨蔵氣而言六府無
論唯胃有中風者蓋飲食所致故孫真人曰新食竟取
風為胃風瘧亦然然五蔵經絡既能中豈不能中諸府
也雖曰轉輸在大小腸則有朏脹在胞則有轉戾在膽
則有懾縮但文缺不論或謂竟中諸蔵故不論諸府此
亦一說故兩存之諸方論中所謂左癱右痪蓋邪氣中
人邪氣反緩正氣反急正氣引邪喎僻不遂入風噎者
以心肺間閉不能言但噫噫作聲蓋肺氣入心則能言
邪中心肺涎潮逼塞故使然也四肢縱緩為風痱者以
風散涎注於關節氣不能行故使四肢不遂舌強不能
言者以風入心脾經心之别脉系於舌本脾之脈絡胃
夾咽連舌下風涎入其經絡故舌不轉而不能言也四
肢拘攣者以中風冷邪氣入於肝蔵使諸筋攣急屈而
不伸也風柔者以風熱入於肝蔵使諸筋弛張緩而不收
也故經云寒則攣急熱則弛張風顫者以風入於肝蔵
經絡上氣不守正位故使頭招摇而手足顫掉也風瘖
者以風冷之氣客於中滯而不能發故使口噤而不能
言也於前所謂涎塞心肺同候此以口噤為差耳猥退
風者半身不遂失音不語臨事不前亦偏中於心肺經
所致也諸經類例可推而治之
不内外因中風証治
凡因不内不外而致中風者各從其類也如新沐中風
名曰首風飲酒中風名曰漏風又曰酒風入房中風名
曰内風又曰勞風治之各有方
附子摩頭散治因沐頭中風多汗惡風當先風一日
而病甚頭痛不可以出至風日則少愈名曰首風
大附子(一枚炮去皮臍)鹽(等分)
以二味為散方寸匕沐了摩疢上令藥力行為度
麋銜湯治因醉中風多汗惡風少氣口乾善渴近衣
則身熱如火臨食則汗出如浴骨節懈怠不欲自勞
名曰漏風
澤瀉白术(各一錢)麋銜草(五錢)
右共為末每服二錢酒飲任調下空心服
附子湯治房勞中風惡風多汗汗出沾衣口乾上凟
不能勞事身體盡疼名曰内風
附子(生去皮臍)人參(各五錢)茴香(炒)茯苓山藥(各一錢)炙
草炮薑(各三分)
右剉散每服四錢水二盞薑三片鹽少許煎至七分
去渣空心服
叙中寒論
夫寒者天地殺厲之氣在天為寒在地為水在人蔵為
腎故寒喜中腎腎中之多使攣急疼痛昏不知人挾風
則眩暈兼濕則腫痛治之唯宜温劑不可吐下皆逆也
然寒性雖喜歸腎五蔵皆能中之若中於經絡之表則
易散入裏則不消與傷寒脈証無異但輕重不同其在
本蔵即中寒者經論既載不可不言明也詳論在傷寒
門
五藏中寒証
肝中寒者人迎與左關上脈緊而弦肝虛中寒乃母子
相因弦多則吉但緊不弦舌卷而嚢縮為不利故使本
部脉緊如切繩肝中寒之狀其人洒洒惡寒翕翕發熱
薰然面赤漐漐如有汗胸中煩熱脇下攣急足不得伸
心中寒者人迎與左寸口脈緊而洪心虛中寒賊邪相
尅脈應本部洪滑則吉但緊舌乾焦為不利心中之狀
如噉蒜虀狀劇則心痛掣背背痛掣心猶如人注惡寒
四肢厥自吐少間頃時復發休作不已昏塞不知人
脾中寒者人迎與右關上脈緊而沉細脾虛中寒寒邪
乘尅脈應本部長則吉沉緊唇揭為不利脾中寒之状
心腹䐜脹四肢攣急噯噫不通蔵氣不傳或吐或泄
肺中寒者人迎與右寸口脈緊而濇肺虛中寒母子相
感脈應本部浮者為吉但緊而濇鼻乾燥為不利肺中
寒之状喜吐濁涎氣短不能報息洒洒而寒吸吸而咳
腎中寒者人迎與左尺中脈沉緊而滑腎虛中寒寒喜
中腎以類相從脈應本部沉滑者吉緊濇耳輪黑目睛
眣為不利腎中寒之状色黑氣弱吸吸少氣耳聾腰痛
膝下清拘攣而疼昏不知人餘例見傷寒門
中寒治法
附子理中湯治五蔵中寒口噤四肢強直失音不語
昔有武士守邊大雪出帳外觀瞻忽然暈倒時林繼
作隨行醫官灌以此藥二劑遂醒
大附子(炮去皮臍)人參炮薑白术炙草
右剉散每服四錢水盞半煎七分去渣不以時服口
噤則撬開灌之
乾薑附子湯治中寒卒然暈倒或吐逆涎沫状如暗
風手足攣搐口噤四肢厥冷或復躁熱
炮薑附子(炮去皮臍)
右剉散每服四錢水盞半煎七分去渣食前服入肝
加木瓜入肺加桑皮入脾加白术入心加茯苓隨証
加之
中暑論
中暑其脈陽弱而陰虛微遲似芤夫暑在天為熱在地
為火在人蔵為心故暑喜歸心中之令人噎悶昏不知
人入肝則眩暈頑痺入脾則昏睡不覺入肺則喘滿痿
躄入腎則消渴小便不利凡暍死治之切不可冷惟宜
温劑得冷則死道途無湯則以熱土熨臍中仍使人更
溺概可見矣若發其汗則惡寒甚加温邪則發熱甚治
之不可不謹也然傷寒中暍其實一病也但輕重不同
新校正要略者乃云傷寒家别有暍病非也詳論治法
見傷暑門
中暑治法
大黃龍丸治中暑眩暈昏不知人或身熱惡寒頭痛
状如傷寒或往來寒熱煩燥渴甚嘔吐泄瀉常服云
暑毒分利陰陽
硫黃硝石(各一兩)雄黃(通明者)滑石白礬(各五錢)寒
食麫(四兩)
右為末滴水丸如桐子大每服五丸至七丸漸至二
十丸新汲水下昏塞不知人則以水化開灌之中暑
忌得冷此藥却以冷水下乃熱用寒引疑者釋之
中暑凡例
中暑悶倒急扶到陰凉處切不可與冷水當以布巾衣
物等蘸熱湯熨臍上及氣海續以湯淋布上令徹臍腹
暖即漸醒如倉卒無湯掬道上熱土於臍以多為佳冷
則易去古法道途無湯即掬熱土於臍上仍撥開作窩
子令人更溺於其中以代湯續以解暑毒藥加白虎竹
葉石膏湯凡覺中暑即嚼生薑一大塊冷水送下如不
能嚼即用水研灌之立醒路中倉卒無水渴甚嚼生葱
二寸許同津嚥可抵水二升
中濕論
中濕者脈沉而細微緩以濕溢人肌肌浮則脈沉細夫
濕者在天為雨在地為水在人蔵為脾故濕喜歸脾脾
虛喜中濕故曰濕流關節中人多使人䐜脹四肢關節
疼痛而煩久則浮腫喘滿昏不知人挾風則眩暈嘔噦
兼寒則攣卷掣痛治之不得猛發汗及灼艾泄瀉惟利
小便為佳故論云治濕不利小便非其治也發汗大汗
皆死治法見傷暑門
中濕治法
白术酒治濕中口噤昏不知人
白术(一觔)
酒浸三日三夜飲之不能飲酒煎膏代之
四氣兼中証論
風寒暑濕本乎一氣性中相同用中相背風寒既能中
五蔵暑濕其可不論方論有肝着其人常欲蹈其胸上
先未苦時但欲飲熱脾着四肢浮腫身重如石不能自
反身腎着身重腰中冷如坐水中形如水状及不渴小
便自利飲食如故心肺不見明文恐文簡缺難以臆補
或云濕惟中三陰故不及心肺然五蔵有本病并乘尅
勝尅相感相因而得之假如風中肝為本病中脾為勝
尅中肺為乘尅中心為相因中腎為相感則無所不通
謂濕未及心肺未為確論故缺以俟明哲暑病亦然况
六滛均被四氣皆能中人中風則有汗脈必微弦惡風
走注中寒則無汗脈必緊數惡寒疼痛中暑則昏憒面
垢脈必虛緩倦怠中濕則重着脈必輕緩四肢歷疼痛
皆能交絡互織所謂風寒風温風濕寒濕濕温等當以
人迎脈証别之令無差誤更有七情内忤亦能涎潮昏
塞手足嚲曳一如中風不可例作六滛氣治甚致夭枉
及素蓄痰涎随氣上厥使人眩暈昏不知人半身不遂
口眼喎斜手足嚲曳者故有氣中痰中之别尤當詳辨
毋使混濫除外所因方見於此從内所因各見本門
四氣兼中治法
附子湯治五蔵中風寒手足不仁口目歪斜昏暈失
音眼目瞤動牙車緊急不得轉動
附子(炮去皮臍)桂心(各五錢)細辛防風人參炮薑
(各六分)
右剉散每服四錢水一盞半薑五片棗一枚去渣空
心服或為末酒調下二錢
防風湯治中風挾暑卒然暈倒面青黑四肢緩弱喜
伸欠口眼歪斜四肢不仁好笑
防風澤瀉桂心杏仁(麩炒)乾薑炙草(等分)
右剉散每服四錢煎七分去渣空心服
生薑生附湯治中風濕昏悶恍忽脹滿身重手足緩
縱漐漐自汗失音不語便利不禁
附子(生去皮臍)乾薑(各五錢)白术(一兩)炙草(一分)
每服四錢水一盞半去渣空心服
附子麻黃湯治寒濕所中昏暈緩弱或腰背強急口
喎語聲混濁心腹䐜脹氣上喘不能轉動
附子(生去皮臍)乾薑麻黃(去節湯煮)白术人參炙草
(等分)
右剉散每服四錢水盞半煎七分去渣空心服
苓术湯治冒暑遭雨暑濕欝發四肢不仁半身不
遂骨節離解緩弱不收或入浴暈倒口眼歪斜手
足嚲曳皆濕温類也
附子茯苓白术炮薑澤瀉桂心(等分)
右剉散每服四錢煎七分去滓空心服
三因極一病証方論卷二
