三因極一病証方論卷三
宋陳言撰
叙痺論
夫風寒濕三氣雜至合而為痺雖曰合痺其用自殊風
勝則為行痺寒勝則為痛痺濕勝則為着痺三氣襲人
經絡入於筋脈皮肉肌骨久而不已則入五藏凡使人
煩滿喘而吐者是痺客於肺煩心上氣嗌乾空噫厥脹
滿者是痺客於心多飲數小便小腹痛如懷孕夜卧則
驚者是痺客於肝善脹尻以代踵脊以代頭者是痺客
於腎四肢懈怠發咳嘔沫上為大寒者是痺客於脾又
有腸痺者數飲而小便不利中氣喘急時發飱泄又胞
痺者小便按之内痛若沃以湯澁於小便上為清涕又
六府各有俞風寒濕中其俞而飲食引之故循俞而入
各舍其府治之隨其府俞以施針灸之法仍服逐風温
寒發散等藥則病自愈大抵痺之為病寒多則痛風多
則行濕多則着在骨則重而不舉在脉則血凝而不流
在筋則屈而不伸在肉則不仁在皮則寒逢寒則急逢
熱則縱又有血痺以類相從附於此門外有支飲作痺
見痰飲門
合痺治法
附子湯治風濕寒痺骨節疼痛肌膚不仁皮肉腫着
四肢緩縱
附子(生去皮臍)白芍桂心人參茯苓(各三分)白术
(一兩)甘草
右為剉散每服四錢水二盞煎七分去滓食前服
黃耆五物湯治尊榮人骨弱肌膚盛重困疲勞汗出
卧不時動摇如被微風遂得之作血痺脈當陰陽俱
微尺中小緊身體如風痺狀
黃耆白芍桂心(各三分)生薑(五片)大棗(三枚)
右為剉散食前服
黃耆酒治風濕寒痺舉體腫滿疼痛不仁飲食惡冷
嗇嗇惡寒胸中痰滿心下塞塞方見中風門
歷節論
夫歷節疼痛不可屈伸身體尫羸脚腫如脫其痛如掣
流注骨節短氣自汗頭眩嗢嗢欲吐者皆以風濕寒相
搏而成其痛如掣者為寒多腫滿如脫者為濕多歷節
黃汗出者為風多顧病源所載飲酒當風汗出入水浴
水從汗孔入得之遂成斯疾原其所因雖涉風濕寒又
有飲酒之說自屬不内外因亦有不能飲酒而患此者
要當推求所因分其所因先後輕重為治久而不治令
人骨節蹉跌變為癲病不可不知
歷節治法
芍藥知母湯治諸肢節疼痛身體尫羸脚腫如脫頭
眩短氣嗢嗢欲吐
桂心知母防風(各四兩)芍藥炙草麻黃
附子(炮去皮臍)
每服四錢加生薑五片空心服一法加白术川芎
杏仁半夏
烏頭湯治病歷節痛不可屈伸
烏頭(五枚剉以蜜二升煎取一升烏頭去之)炙草麻黃(去節)芍藥
黃耆
右剉散每服四錢水二盞煎至七分去滓投前蜜煎
一升空心服千金方有乾薑桂心大棗無黃蓍麻黃
治寒疝腹痛絞痛賊風入腹攻五臟拘急不得轉側
呌呼發作有時使人手足厥逆並治之
附子八物湯治歷節風四肢疼痛如鎚鍜不可忍
附子炮薑白芍茯苓炙草桂心(各三兩)
人葠(一兩)白术(四兩)
每服四錢去滓食前服一方去桂用地黃二兩
獨活寄生湯治歷節風近人用之甚效亦治腰背痛
及脚氣流注
獨活杜仲(薑製)細辛牛膝秦艽人參桑
寄生茯苓炙草白芍川芎當歸熟
地防風桂心(各三兩)
每服四錢空心服
叙脚氣論
夫中風寒暑濕與脚氣皆漸䪺淺深之不同中風寒暑
濕得之䪺而淺脚氣得之漸而深以其隨臟氣虚實寒
熱發動故得氣名其如循經絡入臟府証候雖不一然
三陽多熱躁三陰多熱煩亦可推求但脚氣不專主一
氣亦不專在一經故與中風寒暑濕為異耳兼有續生
諸病混多端未易分别治之須尋其經絡病証所在去
處然後以脉察其虚實淺深為治假如三陽經絡其診
多在足外踝及手背三陰經絡其診多在足内踝及臂
内以此粗分陰陽可知大概矣其如風寒濕暑性用各
各不同所謂風為行寒為痛暑為頑濕為着乃不刊之
論千金方論與董氏耑門類皆蹈襲舊說似難憑據惟
留心斯道者必有至當之論焉
叙千金論
千金論脚氣皆由感毒所致多不令人便覺或因他病
乃始發動或奄然大悶經三兩日方乃覺之庸醫不識
謾作餘疾治之莫不盡斃緣始覺甚微飲食嬉戲氣力
如故惟卒起脚屈弱為異耳乃論風毒相冒云夫有脚
未覺異而頭項臂膊已有所苦諸處皆未悉知而心腹
五内已有所因或見食嘔吐憎聞食臭或腹痛下利或
大小便秘澁或胸中忡悸不欲見光明或精神昏憒語
言錯亂或壯熱頭痛或身體酷冷疼煩或覺轉筋或䏶
腿頑痺或時緩縱不隨或時百節攣急或腫或小腹不
仁皆謂脚氣狀貌也至於婦人産後取凉多中此毒其
熱悶掣縱驚悸心煩嘔吐氣上臍下冷痞愊愊然不快
兼小便淋瀝不同生平皆係脚氣之候頑弱為緩風疼
痛為濕痺千金節文偹叙諸証不說陰陽經絡所受去
處亦不分風濕寒熱四氣及内藏虚實所因後學從何
為治若一一信書不若無書為愈此之謂也
脚氣脈証
脚氣証狀固多但當以脉診分其陰陽使無差誤所謂
脈浮為風緊為寒緩細為濕洪數為熱見於諸陽病在
外宜發散之則愈沉而弦者亦為風沉而緊者為寒沉
細為濕沉數為熱見諸陰病在裏宜温利之則愈外証
自汗走注為風勝無汗疼痛攣急為寒勝腫滿重着為
濕勝煩渴熱頑為暑勝四氣兼有但推其多者為勝治
之諸証互辨而分表裏寒則温之熱則寒之在表則散
在裏則下若大虚氣乏間作補湯隨病冷熱而用之不
可拘不可服補藥之說
叙太陽經脚氣証
病者頭痛目脫項強腰脊連體摳循臂外出外踝之後
循京骨至小指外側皆痛者乃足太陽膀胱經為風寒
暑濕流注自汗者為風勝無汗疼痛為寒勝熱頑為暑
勝重着腫滿為濕勝諸經皆當如此推凡太陽經宜隨
四氣發散而愈
太陽經脚氣治法
麻黃左經湯治風寒暑濕流注足太陽手足攣痺行
步艱難增寒發熱無汗惡寒或自汗惡風頭痛眩暈
腰重關節疼痛
麻黃(去節)乾葛細辛白术茯苓防己桂
心羌活防風炙草(各等分)
右為粗末每服四錢水二盞薑三片棗一枚煎七分
去滓空心服自汗去麻黃加桂枝白芍重着加白
术橘皮無汗减桂加杏仁澤瀉所加並等分
陽明經脚氣証
病者凄凄寒熱呻欠口鼻乾腹脹髀膝臏中循胻外廉
下足跗入中指内間皆痛者乃足陽明胃經為風寒暑
濕流注之所為四氣偏勝並如上說治之宜隨四氣微
利之
陽明經脚氣治法
大黃左經湯治風寒暑濕流注足陽明經使足腰痺
痛行步艱難涎潮昏塞大小便秘澁腹痛嘔吐或復
下利惡聞食氣喘滿肩息或自汗譫語
大黃細辛茯苓防風羌活黃芩
前胡枳殼(麸炒)厚朴炙草杏仁(麸炒去皮尖)
右剉散每服四錢薑三片棗一枚煎七分去滓空心
熱服腹痛加白芍秘結加阿膠喘加桑皮蘇子小
便秘加澤瀉四肢瘡痒浸淫加升麻並等分
荷葉藁本湯治足脛生瘡浸滛腿膝膿汁淋漓熱痺
痛痒
乾荷葉(四張)藁本(等分)
以水二升煎减五合去滓温煖得所淋渫乃服大黃
左經湯
少陽經脚氣証
病者口苦善太息脇痛面垢體無膏澤頭額目銳眥痛
缺盆并眼下馬刀腫自汗振寒發熱胸中脇肋髀膝外
至胻絶骨外踝及諸指節皆痛者乃足少陽膽經為風
寒暑濕流注四氣偏勝例如前說治之宜隨四氣和解
少陽經脚氣治法
半夏左經湯治足少陽經為風寒暑濕流注發熱腰
肋痛頭痛眩暈嘔吐宿汁耳聾心悸熱悶心煩氣上
喘滿肩息腿痺緩縱不隨
半夏乾葛細辛白术茯苓桂心炙
甘草防風炮薑黃芩遠志柴胡麥
冬(各三分)
每服四錢薑三片棗一枚煎七分空心服熱悶加竹
瀝半合喘滿加杏仁桑皮
料簡三陽併合脚氣
三陽經有併有合如太陽併少陽少陽併陽明陽明併
太陽三陽合病皆於經絡中推考其診隨証治之所謂
併者二經相并合者三經會合以此強分使名義易曉
不必論其三也
三陽併合脚氣証治
病者增寒壯熱自汗惡風或無汗惡寒眩暈重着關節
掣痛手足拘攣疼痛冷痺緩縱不隨心燥氣上嘔吐下
利此皆三陽經中風寒暑濕其脈必浮弦緊數
大神秘左經湯治風寒暑濕流注三陽經手足拘攣
疼痛行步艱難增寒發熱自汗惡風頭眩身重關節
掣痛或卒中昏塞大便秘澁或腹痛嘔吐下利惡聞
食氣髀腿頑痺緩縱不隨熱悶驚悸心煩氣上臍下
冷痺喘滿肩息
麻黃乾葛細辛厚朴茯苓防己枳
殼桂心羌活防風柴胡黃芩遠志
炮薑半夏麥冬甘草(各等分)
右剉散每服四錢加生薑三片棗一枚空心服自汗
加牡蠣白术去麻黃腫滿加澤瀉木通熱甚無汗去
桂加陳皮前胡升麻腹痛吐利去黃芩加芍藥附子
大便秘加大黃竹瀝喘滿加杏仁桑皮紫蘇所加並
等分凡有此病詳認証狀逐一加减無不愈者常服
下氣消痰散風濕退腫進飲食令人不虚南方諸師
固秘此方雖父子兄弟不傳學者當敬用之
加味敗毒散治三陽經脚氣流注脚踝上焮熱赤腫
寒熱如瘧自汗惡風或自汗惡寒
羌活獨活前胡柴胡枳殼桔梗人
參茯苓甘草川芎大黃蒼术
右剉散每服四錢薑三片薄荷一頭煎七分熱服不
過二服愈皮膚搔痒赤疹加蟬退
太陰經脚氣証治
病者腹滿挾咽連舌系急胸膈痞滿循行骨下股膝内
前廉内踝過核骨後連足大指之端内側皆痛者乃足
太陰脾經為四氣流注之所為也四氣偏勝並如前說
治之各隨其氣所中輕重温散之
六物附子湯治四氣流注於足太陰經骨節煩疼四
肢拘急自汗短氣小便不利惡風怯冷頭面手足時
時浮腫
附子桂心(各五錢)白术(三兩)防己(四兩)茯苓(三兩)甘草(二兩)
少陰經脚氣証治
病者腰脊痛小指之下連足心循内踝入跟中上踹内
入膕中内廉股内皆痛上衝胸咽飢不能食面黑小便
淋秘咳唾不已善恐心惕惕若人將捕之狀小腹不仁
者難治足少陰腎為四氣流注之所為也四氣偏勝並
如前說治之各隨其氣所中輕重而温散之
八味丸治少陰腎經脚氣入腹小腹不仁上氣喘急
嘔吐自汗此証最急以腎乘心水尅火死不旋踵
熟地(八兩)丹皮茯苓澤瀉(各三兩)山萸山藥(四兩)
附子肉桂(各一兩)
右為末蜜丸桐子大酒下五十丸
厥陰經脚氣証治
病者脇肋偏疼足大指連内廉内陰小腹臍脹痛脚攣
面塵脫色咽乾嘔瀉小便難或時遺溺并狐疝足厥陰
肝經為四氣流注之為也四氣偏勝並如前說治之各
隨其氣所中輕重而調治
神應養真丹治厥陰肝經為四氣進襲肝臟左癱右
瘓涎潮昏塞半身不遂手足頑麻語言蹇澁頭旋目
眩牙關緊急氣喘自汗心神恍惚肢體緩弱上攻頭
目下注脚膝榮氣凝滯遍身疼痛兼治産後中風角
弓反張墜車落馬打撲傷損瘀血在内
川芎當歸白芍熟地羌活天麻(各等分)
一法無羌活加木瓜炒阿膠為末蜜丸雞子黃大每
服一丸木瓜兔絲子浸酒下脚痺米仁浸酒下中風
温酒下
料簡三陰併合脚氣
三陰合併傷寒三陽有合併三陰無合併惟脚氣不然
以久滯臟氣隨其虚實寒熱流注故有併合當合併三
陰所中之証而治之
三陰併合脚氣治法
病者腹滿胸痞骨節煩疼四肢浮腫上氣喘急小腹不
仁腰脊足心踹膕皆痛脇腰偏疼陰器抵小腹夾臍諸
處脹痛此皆三陰經中風寒暑濕其脉必沉細遲弦
地龍丸治肝腎臟虚風濕進襲流注腿膝行步艱難
漸成風濕脚氣足心如火上氣喘急小腹不仁全不
進食
赤小荳(炒四兩)五靈脂白膠香破故紙狗脊
木鱉子海桐皮威靈仙地龍草烏(米泔浸三)
(日净洗去皮尖各一兩)
右為末酒糊丸桐子大硃砂為衣鹽酒下五十丸
川膝煎治肝腎虚為風寒濕毒所中流注腿膝歷節
疼痛如錐刀鍜刺不可名狀
大烏頭(十箇端正者搥破以紙袋盛用黑荳一升襯覆蒸一日取出去荳不用去皮尖晒乾)
川牛膝(二兩晒乾)
以二味並不見銅鐵器緣肝氣惡之木臼搗碎牛膝
同入石磨中磨為末酒糊丸如桐子大每服四十丸
用好酒一瓶將木瓜一隻切作片子入瓶中浸木瓜
爛為度用此酒下不以時服
十全丹治脚氣上攻心腎相繫足心隠痛小腹不仁
煩渴小便或秘或利關節攣痺疼痛神效不可具述
肉蓯蓉(酒浸)石斛(酒浸)狗脊(火去毛)萆薢茯苓牛膝
(酒浸)地仙子遠志(各一兩)熟地(三兩)杜仲(三兩)
右為末蜜丸桐子大温酒鹽湯任下
乳香宣經丸治體虛為風濕寒暑所襲四氣相搏半
身不遂手足頑麻骨節煩疼足脛浮腫惡寒發熱漸
成脚氣肝腎不足四肢攣急遍身攻注或閃脞打撲
内傷筋骨及風邪内搏男子疝氣婦人經脉不調活
血止痛補虚壯筋骨
威靈仙烏藥茴香川練子牽牛子桔
梗萆薢防風(各二兩)五靈脂乳香(各五錢)草烏
(用黑荳一升同煑竹刀切看黑透為度去皮焙五錢)
右為末酒糊丸桐子大鹽酒下五十丸婦人食前醋
湯下
大犀角湯治脾腎經脚脛腫痺小腹頑麻上攻頭面
通身浮腫小便不利上氣喘滿悶絶欲死
犀角黃芩白术肉桂防己旋覆花(各二)
(兩)香豉橘皮茯苓(各三兩)前胡桑皮(四兩)紫蘇
(莖葉四兩)
每服四錢加薑五片棗三枚喘加杏仁
四蒸木瓜丸治肝腎脾三經氣虚為風寒濕搏着流
注經絡竭日曠歲治療不痊凡遇六化更變七經不
寧必致發動或腫滿或頑痺增寒壯熱嘔吐自汗
葳靈仙(苦葶藶同入)黃耆(續斷同入)蒼术(橘皮同入)烏藥(黃松節同入)
右各五錢以大木瓜四隻切蓋去穰入前件藥仍用
蓋簪定酒蒸熟三蒸三晒取藥出焙乾為末研瓜為
膏搜和搗千杵丸如桐子大空心温酒鹽湯任下五
十丸世傳木瓜丸最多惟此方有效宜當敬之黃松
節即茯苓中木是也
逐毒湯治肝脾腎三經為風濕寒熱毒氣上攻陰陽
不和四肢拘攣上氣喘滿小便秘澁心熱煩悶遍身
浮腫
半夏(四兩)黃耆當歸人參厚朴獨活炙
甘草陳皮(各一兩)熟地芍藥枳實麻黃(去節)
(各二兩)桂心(三兩)五棓子(二十一箇)
每服四錢薑七片棗三枚空心温服日三夜一
脚氣總治
千金脚氣論在論中風之前良有以也方論雖多識病
者少或覺之傷晩或狐疑不决枉死者半信不誣者矣
凡有此証最宜急治縱則入腹攻五臟雖神丹亦無如
之何又久患續生諸病如大小便不利腫滿飲食傷等
不妨剖别為治所為先去新病餘當在後若總而治之
則亦庶乎其可也
烏藥平氣湯治脚氣上攻喘滿及五臟偏勝諸氣不
和喘咳奔冲坐卧不安頭暈脚弱上實下虚
烏藥人參白术川芎當歸茯苓炙
甘草白芷木瓜五味蘇子(各等分)
加薑棗為末亦可
蘇子湯治脚弱上氣陰陽交錯清濁不分上重下虚
中滿喘急嘔吐自汗無復紀律千金云宋湘王在南
州患脚氣困篤服此得效
蘇子半夏(各五兩)前胡厚朴當歸炙甘草
(各二兩)桂心陳皮(各三兩)
右為剉散每服四錢薑七片棗二枚煎七分食後服
人謂俞山人降氣湯也好事者復加附子黃蓍又改
其分兩一班入太醫方用者宜知之
木瓜牛膝丸治寒濕脚氣冷濕下注脚弱無力或腫
急疝痛兼治婦人血風大固腎氣活血壯筋絡
木瓜(大者三四箇切開蓋去心先用糯米漿過鹽焙乾為末即將鹽末入瓜内令滿仍用蓋針)
(定蒸三次爛研成膏)川烏(大者去皮尖用好酒一升浸薄切片酒煑乾研成膏三兩)牛膝
萆薢茴香羌活青皮青鹽(别研入)狗脊(燎毛)
巴戟海桐皮(各一兩)
右為末入青鹽和勻將前二膏搜為末如硬再入酒
杵數次丸如桐子大食前鹽酒下五十丸
茱萸丸治脚氣入腹腹脹不仁喘悶欲死
吳茱萸(湯泡)木瓜(去心切片)
右等分酒糊丸桐子大酒下百丸或以木瓜蒸爛研
膏為丸尤妙
黑附丸治乾濕脚氣
附子黑荳(半觔入磁瓶内漫火煑以附子爛為度)
右以熟荳一合同附子研作餅焙乾為末蜜丸皂仁
大每服二丸空心麝香酒下
木通散治脚氣服補藥太過小便不通淋閉臍下脹
當歸赤芍赤苓生草梔子仁(炒各一兩)
右為散每服二錢
桑皮赤荳散治脚氣小便澁兩足腫氣脹
赤小荳(半觔)桑皮蘇葉(一握)生薑(五錢)
右為散水三升煑荳熟取荳食去滓仍取餘汁飲之
勝酸丸治元氣不足真氣虚弱及諸虚寒濕氣進襲
手足卷攣足指連足面拘急走注疼痛筋脈不伸行
步不隨常服益真氣壯筋骨黑髭鬚滑皮膚一切足
弱鶴膝諸風
附子(一箇泡去皮臍)當歸(一兩酒浸)天麻(酒浸)牛膝(酒浸)棗仁(炒)
熟地防風(二兩)木瓜(四兩)麝香(一分)全蝎(去鈎)乳香(五錢另研)
木香没藥(另研)羌活炙草(各一兩)
右為細末用生地三觔净洗研如泥入無灰酒四升
煑爛如膏以前藥令勻和杵令堅每兩作十丸每服
一丸臨卧細嚼酒下地黃膏春夏極多遇冬或無地
黃蜜丸桐子大鹽湯下或温酒下五十丸
加减法
梹榔萆薢蓯蓉破故紙巴戟天
右五味各添一兩内熟地當歸各增一兩尤妙如服
此藥或五七日或半月日見效甚速行步如飛千里
可至乃名勝酸
換腿丸治足三陰經虚為風寒暑濕進襲攣痺緩弱
上攻胸脇肩背下注脚膝疼痛漸成風濕脚氣行步
艱難足心如火上氣喘急全不進食
石楠藤天南星石斛(酒浸)牛膝(酒浸)羌活防風
米仁(炒)萆薢黃耆(蜜炙)天麻當歸續斷(各一)
(兩半)木瓜(四兩)梹榔(二兩五錢)
右為末酒煑麫糊為丸桐子大空心温酒鹽湯下
三因極一病証方論卷三
