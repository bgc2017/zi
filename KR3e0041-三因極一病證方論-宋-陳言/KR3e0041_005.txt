三因極一病証方論卷五
宋陳言撰
壊傷寒証治
壊傷寒者以醫者不辨隂陽錯謬汗下致病不解壊証
亂經又傷寒過經熱留臟府病候數變久而不瘥隂陽
無復紀律皆名壊病
知母麻黃湯治壊傷寒以傷寒瘥後經久精神不守
言語謬或潮熱頰赤寒熱如瘧昏沉不愈皆由汗下
不正毒在心包間所致也
知母(一兩五錢)麻黃(去節)甘草(炙)芍藥黃芩桂心(各兩半)
右剉散每服五錢水一盞半煎七分去滓溫服日三
四服若心煩欲飲水稍稍與之
無憂散治傷寒調理失序毒氣内結胸腹脹滿坐卧
不安日久不瘥狂妄譫語大小便不通或復吐逆
臘月黃牛胆一個以天南星為末入胆内缚令緊
當風避日懸之候乾取用
右為末以人參五錢煎湯七分分半盞調末二錢熱
服遲遲更以熱人參湯投之或腄便溺下黃黑惡物
取效為度
黑奴丸治傷寒調理失宜醫所不治及時行疫病六
七日不汗脉洪數面赤目瞪身熱煩躁狂言欲走大
渴或口噤精魂已散但心下煖挖開口灌藥下咽即
活并治陽毒發斑
麻黃(去節二兩)小麥奴(一兩)大黃(二兩)芒硝(一兩)釡底煤(一兩另研)梁
上塵(一兩另研)灶突墨(一兩另研)
右末煉蜜為丸桐子大新汲水研下二丸渴者與冷
水盡量飲之須臾當寒寒竟汗出便瘥若日移五尺
不汗依前法再服病人大渴乃可與之不渴者莫服
狐惑証治
狐惑証者默默欲眠目不得瞑惡飲食面目乍赤乍白
乍黑齒無色舌上白聲啞咽乾此因大病後腸胃空虚
三蟲求食食人五臟食其咽則為惑其聲啞食下部則
為狐其咽乾當看上唇有瘡蟲食其臟下唇有瘡蟲食
其肛
桃仁湯
桃仁(去皮尖)槐子(研)艾(各一兩)
右剉散每服五錢水一大盞姜三片棗二枚煎七分
去滓食前服
黃連犀角湯治傷寒及諸病後有瘡出下部
黃連(五錢)犀角(一兩無則以升麻代)烏梅(七個)木香(一分)
右剉散每服五錢水盞半煎七分去滓食前服
雄黃銳散治下部䘌瘡
雄黃(研)青葙子苦參黃連(各二分)桃仁(去皮尖研一分)
右末以生艾搗汁和丸棗核大綿裹納下部扁竹汁
更佳無艾只用綿裹散子亦得
譫語症治
病有言語錯謬者其証有二有虚有實虚則鄭聲實則
譫語傷寒胃熱及三陽合病婦人熱入血室及下利而
譫語者皆屬實熱大小便利手足逆冷脉微細言語鄭
重者皆屬虚寒治之各有方虚寒宜溫如四逆湯之類
胃實宜下承氣湯之類婦人熱入血室小柴胡湯若譫
語而反四肢逆冷脉沉細者不治
四逆湯(方見兩感)
柴胡湯(方見少陽証)
大承氣湯(方見陽明証)
病後虚煩証治
大病後心虚煩悶發熱與傷寒相似但不惡寒與不頭
疼為異汗下後人參竹葉湯嘔者橘皮湯諸病後多有
此症各見本門
人參竹葉湯治汗下後表裏虚煩不可攻者
竹葉(兩把)人參炙草(各三兩)半夏(二兩半)石膏麥冬
(各五兩)
右為剉散每服四錢水一盞半薑五片粳米一撮煎
至米熟去滓食前服
橘皮湯治動氣在下不可發汗發之反無汗心中大
煩骨節疼痛目運惡寒食則反嘔榖不得入宜服此方
橘皮(一兩半)炙草(五錢)人參(一分)竹茹(五錢)
右㕮咀每服五錢水一盞薑三片棗一枚煎七分去滓
食前服
料簡
凡傷寒中雜病症狀非一當隨門類酌量施治可也如
發黃則多用五疸中藥只依黃疸治之發狂已見陽毒
門吐衂便利瘀血見失血門下利見滯下奔豚見五積
隂陽厥見厥論嘔噦喘咳見本門其他更不繁錄
傷暑叙論
傷暑者乃夏至前後各三十日有竒少陽相火用事之
時也炎熱大行爍石流金草萎河涸人或傷之則發熱
自汗面垢背寒倦怠少氣以暑消氣氣消血散與傷寒
相類此是夏間即病非冬傷寒至夏發為熱病也當以
脉别之傷暑脉虚無力盖因氣血消散致脉虚弱傷寒
則氣血内閉脉緊而有力大不同也要略言傷寒家别
有暍病盖詮次者見其一條别在後故有是說輕重不
同識者知之
傷暑証治
病者身熱惡寒頭痛状如傷寒或往來寒熱如瘧煩躁
渴甚眩暈嘔吐背寒面垢泄瀉昏悶不清其脉隂陽俱
虚緩而微弱皆由傷暑之所致也
却暑散治冐暑伏熱頭目眩暈嘔吐泄瀉煩渴背寒
面垢
赤茯苓生甘草(各四兩)寒食麫生薑(各一兩)
右為末每服二錢新汲水調下或湯點不拘時服
五苓散治傷暑煩渴引飲無度兼治傷寒溫熱表裏
未解煩渴引飲水入即吐或小便不利或汗出表解
渴不止又治霍亂吐利黃疸溫疫
澤瀉(二兩五錢)桂心(一兩)猪苓(去皮)赤茯苓白术(各一兩五錢)
右為末每服二錢沸湯調不拘時服服訖多飲熱湯
汗出即愈
桂苓丸治煩渴消痰飲寬胸膈
桂心白术(各一兩)赤苓(三兩)烏梅肉(一兩五錢)乾薑(一兩)炙
草(五錢)
右為末蜜丸彈子大每服一丸至二丸細嚼滚湯送下
香薷丸治大人小兒傷暑伏熱躁渴瞀悶頭目昏眩
胸膈煩滿嘔噦惡心口苦舌乾肢體困倦不思飲食
或發霍亂吐利轉筋並宜服之
香薷紫蘇(俱去梗)乾木瓜(各一兩)丁香炙草檀
香白茯苓藿香
右為末蜜丸彈子大每服一丸至二丸熟水嚼下或
新汲水化下亦得小兒半丸
消毒丸治中暑煩渴眩暈寒熱
半夏(湯泡令去滑米泔煮令透)茯苓生甘草(各五錢)
右為末蜜丸桐子大每服三十丸新汲水調下不拘
時服
傷濕叙論
經云濕為停着凡關節疼痛重痺而弱皆為濕着若氣
不平亦使人半身不遂口眼喎斜涎潮昏塞此中濕之
候也夫寒熱風濕皆能并合為疾所謂風濕寒濕濕溫
者其証各有不同其治亦别不可不辨若治風濕寒濕
當發其汗但微微似汗出則風濕俱去若大汗出風去
濕不去則不能愈若治痺又中濕只宜利小便不宜以
火攻并轉利濕家下之額上汗出微喘小便不利者死
若下利不止者亦死論曰治濕不利小便非其治也
傷濕証治
病者身重脚弱關節煩疼發熱惡寒小便秘澁大便飱
泄自汗腰脚冷痺腿膝浮腫小便或自利不渴皆久坐
卑濕或為雨露所襲或汗出沾衣受濕漸漬得之名曰
濕痺
腎着湯治身重腰冷如坐水中形如水狀反不渴小
便自利飲食如故病屬下焦從身勞汗出衣裏冷濕
久而得之名曰濕痺腰以下冷痛腰重如帶五千錢
炙甘草白术(各二兩)炮薑茯苓(各四兩)
右為剉散每服四錢水一盞半煎七分去滓空心服
滲濕湯治坐卧濕地或為雨露所襲身重脚弱關節
疼痛發熱惡寒或小便秘澁大便飱泄或汗出衣裏
漬濕漸得之腿膝或腫小便利反不渴
蒼术(米泔浸)白术甘草(炙各二兩)乾薑(炮)茯苓(各四兩)陳
皮丁香(各五錢)
右為剉散每服四錢水盞半薑三片棗二枚煎七分
去滓溫服
寒濕証治
病者身體煩疼無汗惡寒發熱脉浮緩細皆寒濕相并
所致
麻黃白术湯治寒濕身體煩疼無汗惡寒發熱者
麻黃(去節三兩)桂心(二兩)甘草(炙一兩)杏仁(二十五粒去皮尖)白术(四兩)
以上㕮咀每服四錢水一盞半煎七分去滓空心溫服
風濕証治
病者身疼日晡發熱不能轉側短氣汗出惡風不欲去
衣或身微腫脉浮弦細此風濕相搏或汗出當風所致
也
桂枝附子湯治風濕相搏身體煩疼掣痛不得屈伸
汗出短氣小便不利惡風不欲去衣或身微腫
桂枝(四兩)白术附子(炮去皮臍各三兩)甘草(二兩)
右㕮咀每服四錢水盞半薑五片棗二枚煎七分去
滓空心溫服或大便秘則去桂小便不利悸氣加茯
苓三兩痺加防己四兩腹痛加芍藥四兩
風濕寒証治
病者汗出身重惡風喘滿腹内不和下氣上衝臍下連
足冷痺不能自屈伸骨節煩疼近之則痛極如歴節狀
此由冐風寒濕三氣雜至而為病也
防己黃茋湯治傷風濕寒脉浮緊細身重汗出惡風
并治風水脉浮身重不渴
防己(四兩)黃茋(五兩)炙草(三兩)白术(三兩)
右㕮咀每服五錢水盞半薑五片棗四枚煎七分去
滓空心服喘者加麻黃胃中不和加芍藥氣上衝加
桂下有積寒加細辛服藥後當如蟲行皮中從腰以
下如水浸坐被中又以一被繞腰下溫之令微汗出
乃瘥
風濕溫証治
病者煩渴引飲心腹冷痛躁悶面垢口乾惡寒惡風飢
不能食眩暈嘔噦此伏暑中風濕所致也治之各有方
白术茯苓乾薑湯治伏暑中風濕煩渴引飲心腹疼
躁悶口乾面垢洒洒惡寒淅淅發熱惡風微汗飢不
能食
白术乾薑茯苓細辛桂心乾葛甘草
橘皮烏梅香豉
右等分為細末每服二錢白湯點下
暑濕風溫証治
暑者六經氣之一能與風濕併合為病循經流入諸臟
但與寒不相得故有暑濕風溫之証暑濕者惡寒反熱
自汗關節盡痛頭目昏眩手足倦怠不自勝持此併傷
暑濕所致也風溫者頭痛身熱常自汗出體重喘息心四
肢不收嘿嘿欲眠此由先傷風後傷暑所致也治之各
有方法
茯苓白术散治冐暑毒加以着濕或汗未乾即浴皆
成暑濕
茯苓(一兩)炮薑甘草白术桂心(各一兩)
右㕮咀每服四錢水一盞煎七分去滓空心服
萎𬎼湯治風濕兼療冬溫及春月中風傷寒發熱頭
眩痛咽喉乾舌強胸内疼痛痞滿腰背拘急
葛根麻黃炙草白薇川芎羌活杏
仁(去皮尖各五錢)石膏(一兩)萎蕤(三分)青木香(一分)
右㕮咀每服五錢水盞半煎七分去滓空心服木香
冬用一兩春用五錢
君火論
五行各一惟火有二者乃君相之不同相火則麗於五
行人之日用者是也至于君火乃二氣之本原萬物之
所資始人之初生必投生於父精母血之中而成形精
藏腎腎屬水故天一而生水血藏心心屬火故地二而生
火識為玄玄屬木故天三而生木乃太乙含三引六之
義也亦道生一一生二二生三之數也則知精血乃裁
成於識以識動則暖靜則息靜則無象暖觸可知故命
此暖識以為君火正内典所謂暖識息三連持夀命者
也然其所以謂之君火者以其行炎暑象君之德萬物
資始象君之化位居少陽象君之政神明出入象君之
令故君亦天也天亦君也乾以元亨利貞而運行於其
上君以德化政令而輔成於其下天道順序而生長化
收藏不失其時君道助順故進退存亡不失其正其實
皆一理也成象成法雖主配于心腎推而明之一點精
誠無物不備是宜君火之用上合昭昭下合冥冥與萬
物俱生而無所間斷也醫者苟不明此皆墮於術數技
藝焉夫瞽史之用易拘拘于卜筮休咎之中吾見其大
蔽聖人之道未聞有益于天下後世也悲夫
五運論
夫五運六氣乃天地隂陽運行升降之常道也五運流
行有太過不及之異六氣升降則有逆從勝復之差凡
不合於德化政令者則為變𤯝皆能病人故經云六經
波蕩五氣傾移不及太過及專勝兼并所謂治化人之
應也或遇變𤯝聿興災沴鬱發以亂真常不德而致折
復隨人臟氣虚而為病者謂之時氣與夫感冐中傷天
行疫沴頓然不同前哲知夫天地有餘不足乖戾之氣
還以天道所生德味而平治之經論昭然人鮮留意恐
成湮没故叙而紀之
五運時氣民病証治
凡遇六壬年發生之紀歲木太過風氣流行脾土受邪
民病飱泄食減體重煩冤腸鳴脇支痛甚則忽忽喜怒
眩冐顛疾為金所復則反脇痛而吐甚則衝陽絶者死
苓术湯治脾胃感風飡泄注下腸鳴腹滿四肢重滯
忽忽喜怒眩冐顛暈或左脇偏疼
白茯苓厚朴(姜汁炒)白术青皮乾薑(炮)半夏
(湯泡去滑)草果(去皮)炙草(各等分)
右㕮咀每服四錢水盞半薑三片棗二枚煎七分去
滓空心服
凡遇六戊年赫曦之紀歲火太過炎暑流行肺金受邪
民病痎瘧少氣咳喘血溢泄瀉嗌燥耳聾中熱肩背熱
甚胸中痛脇支滿背髀并兩臂痛身熱骨痛而為浸滛
為水所復則反譫妄狂越咳喘息鳴血溢泄瀉不已甚
則太淵絶者死
麥門冬湯治肺經受邪上氣咳喘咯血痰壅嗌乾耳
聾泄瀉胸脇滿痛連肩背兩臂膊痛息高
麥冬(去心)白芷半夏竹葉甘草鍾乳粉
桑白皮紫苑(去茸)人參(各等分)
右㕮咀每服四錢水盞半薑二片棗一枚煎七分去
滓空心服
凡遇六甲年敦阜之紀歲土太過雨濕流行腎水受邪
民病腹痛清厥意不樂體重煩冤甚則肌肉痿足痿不
收胻善瘈脚下痛中滿食減四肢不舉為風所復則反
腹脹溏泄腸鳴甚則太谿絶者死
附子山茱萸湯治腎經受濕腹痛寒厥足痿不收腰
膝痛行步艱難甚則中滿食不下或腸鳴溏泄
附子山茱萸(各一兩)乾木瓜烏梅(各五錢)半夏
肉豆蔲(各三分)丁香藿香(各一分)
右㕮咀每服四錢水盞半薑七片棗一枚煎七分空
心服
凡遇六庚年堅成之紀歲金太過慘氣流行肝木受邪
民病脇肋小腹痛目赤背痒耳無聞體重煩冤胸痛引
背脇滿引小腹甚則喘咳逆氣背肩尻隂股膝髀腨胻
足痛為火所復則暴痛胠脇不可反側咳逆甚而血溢
太衝絶者死
牛膝木瓜湯治肝虚遇歲氣慘溫更勝脇連小腹拘
急疼痛耳聾目赤咳逆肩背連尻隂股膝髀脇胻皆
痛悉主之
牛膝(酒浸)木瓜(各一兩)芍藥杜仲(薑汁炒去絲)枸杞黃
松節兔絲子(酒浸)天麻(各三分)炙草(五錢)
右㕮咀每服四錢水盞半薑三片棗一枚煎七分去
滓空心服
凡遇六丙年流衍之紀歲水太過寒氣流行邪害心火
民病身熱煩心躁悸隂厥上下中寒譫妄心痛甚則大
脛腫喘咳寢汗增寒上氣為土所復則反腹滿腸鳴溏
泄食不化渴而痿冐甚則神門絶者死
川連茯苓湯治心虚為寒冷所中身熱心躁手足反
寒心腹腫痛喘咳自汗甚則大腸便血
黃連茯苓(各一兩)麥冬(去心)車前子通草遠志
(去心薑汁製各五錢)半夏黃芩甘草(炙各一錢)
右㕮咀每服四錢水盞半薑七片棗一枚煎七分去
滓空心服
凡遇六丁年委和之紀歲木不及燥乃盛行民病中清
胠脇小腹痛腸鳴溏泄為火所復則反寒熱瘡瘍痤疿
&KR1012;腫咳而鼽
蓯蓉牛膝湯治肝虚為燥熱所傷胠脇并小腹痛腸
鳴溏泄或發熱偏體瘡瘍咳𠻳肢滿鼻鼽
肉蓯蓉(酒浸)牛膝(酒浸)乾木瓜白芍藥熟地黃
當歸炙草(各等分)
右㕮咀每服四錢水盞半薑三片烏梅半個煎七分
去滓空心服筋痿脚弱鎊鹿角屑同煎
凡遇六癸年伏明之紀歲火不及寒乃盛行民病胸滿
脇支滿膺背肩髀兩臂肉痛鬱冐䑃昧心痛暴瘖甚則
屈不能伸寬髀攣痛為土所復則反騖溏食飲不下寒
中腸鳴泄注腹痛暴攣痿痺足不能任身
黃茋茯苓湯治心虚挾寒心胸中痛兩脇連肩背肢
滿噎塞鬱冐曚昧寬髀攣痛不能屈伸或下利溏泄
飲食不進腹痛手足痿痺不能任身
黃茋茯苓遠志肉(薑汁炒)紫河車棗仁(炒等分)
右㕮咀每服四錢水盞半薑三片棗一枚煎七分去
滓空心服
凡遇六已年卑監之紀歲土不及風氣盛行民病飱泄
霍亂體重腹痛筋骨繇併肌肉瞤酸喜怒為金所復則
反胸脇暴痛下引小腹善太息氣客於脾食少失味
白术厚朴湯治脾虚風冷所傷心腹脹滿疼痛四肢
筋骨重弱肌肉瞤動酸髓善怒霍亂吐瀉或胸脇暴
痛下引小腹善太息食少失味
白术厚朴(炒)半夏桂心藿香青皮(各三兩)
炮薑炙草(各五錢)
右㕮咀每服四錢水盞半薑三片煎七分去滓食前
服之
凡遇六乙年從革之紀歲金不及火乃盛行民病肩背
瞀重鼽嚏便血注下為水所復則反頭腦戶痛延及腦
頂發熱口瘡心痛
紫苑湯治肺虚感熱咳𠻳喘滿自汗衂血肩背瞀重
便血注下或腦戶連腦頂痛發熱口瘡心痛
紫茸白芷人參甘草黃茋地骨皮
杏仁桑皮(炙各等分)
右㕮咀每服四錢水盞半棗一枚薑三片煎七分去
滓空心服
凡遇六辛年涸流之紀歲水不及濕乃盛行民病腫滿
身重濡泄寒瘍腰膕踹股膝痛不便煩冤足痿清厥脚
下痛甚則跗腫腎氣不行為木所勝則反面色時變筋
骨并臂肉瞤瘈目視荒荒肌肉胗發熱并膈中痛干心
腹
五味子湯治腎氣虚坐卧濕地腰膝重着疼痛腹脹
濡泄無度行步艱難足痿清厥甚則浮腫面色不常
或筋骨併臂瞤瘈目視荒荒膈中及咽痛
五味子附子巴戟(去心)鹿茸(燎去毛酥炙)山萸肉
熟地杜仲(薑汁炒各等分)
右㕮咀每服四錢水一盞薑七片鹽少許煎七分去
滓食前服以效為度
凡六壬六戊六甲六庚六丙歲乃木火土金水太過為
五運先天六丁六癸六巳六乙六辛歲乃木火土金水
不及為五運後天民病所感治之各以五味所勝調和
以平為期
六氣叙論
夫隂陽升降在天在泉上下有位右左有紀地理之應
標本不同氣應異象逆順變生太過不及悉能病人世
謂之時氣者皆天氣運動之所為也今能次地理本氣
然後以天氣加臨為勝為復隨氣主治則悉見病源矣
本氣例
自大寒後至春分(厥隂風木為一主氣)春分至小滿(少隂君火為二主氣)小
滿至大暑(少陽相火為三主氣)大暑至秋分(太隂濕土為四主氣)秋分至小
雪(陽明燥金為五主氣)小雪至大寒(太陽寒水為六主氣)
凡一氣所管六十日八十七刻為本氣後之天之六氣
臨御觀其逆從以藥調之使上下合德無相奪倫此天
地之紀綱變化之淵源不可不深明之
六氣時行民病証治
辰戌之歲太陽司天太隂在泉氣化運行先天初之氣
少陽相火加臨厥隂木民病瘟癘身熱頭痛嘔吐肌腠
瘡瘍二之氣陽明燥金加臨少隂君火民病氣鬱中滿
三之氣太陽寒水加臨少陽相火民病寒反熱中&KR1012;疽
注心中熱瞀悶四之氣厥隂風木加臨太隂濕土風濕
交爭民病肉痿足痿注下赤白五之氣少隂君火加臨
陽明燥金民迺舒終之氣太隂濕土加臨太陽寒水民
病慘悽治法宜用甘温以平水酸苦以補火抑其運氣
挾其不勝
靜順湯治辰戌歲太陽司天太隂在泉民病身熱頭
痛嘔吐氣鬱中滿瞀悶少氣足痿注下赤白肌腠瘡
瘍發為&KR1012;疽
白茯苓木瓜(各一兩)附子牛膝(酒浸各三分)防風
訶子(炮去核)炙草炮薑(各五錢)
右㕮咀每服四錢水盞半煎七分去滓空心服其年
自大寒至春分宜去附子加枸杞五錢自春分至小
滿依前入附子枸杞自小滿至大暑去附子木瓜乾
薑加人參枸杞地榆香白芷生薑各三分自大暑至
秋分依正方加石榴皮五錢自秋分至小雪依正方
自小雪至大寒去牛膝加當歸芍藥炒阿膠各三分
卯酉之歲陽明司天少隂在泉氣化運行後天初之氣
太隂濕土加臨厥隂風木此下尅上民病中熱脹面目
浮腫善眠鼽衂嚏欠嘔吐小便黃赤甚則淋二之氣少
陽相火燥合交民病寒熱三之氣陽明燥金加少陽相
火此下尅上民病燥熱交合涼風間發寒熱頭痛作渴
四之氣太陽寒水加臨太隂濕土此下土尅上水民病
暴仆振慄譫妄少氣咽乾引飲心痛&KR1012;腫瘡瘍骨痿便
血五之氣厥隂風木加陽明燥金民病氣餒終之氣少
隂君火加臨太陽寒水此下尅上民病温瘧治法宜鹹
寒以抑火辛甘以助金汗之清之散之安其運氣
審平湯治卯酉之歲陽明司天少隂在泉民病中熱
面浮鼻腫&KR0864;嚏小便黃赤甚則淋或癘氣行善暴仆
振慄譫妄寒瘧&KR1012;腫便血
遠志肉(薑汁炒)紫檀香(各一兩)天門冬(去心)山萸肉(各三兩)
白芍藥白术炙草生薑
右㕮咀每服四錢水盞半煎七分去滓食前服自大
寒至春分加白茯苓半夏紫蘇生薑各五錢自春分
至小滿加玄參白薇各五錢自小滿至大暑去遠志
山萸白术加丹參澤瀉各五錢自大暑至秋分去遠志
白术加酸棗仁車前子各五錢自秋分至大寒並依
正方
寅申之歲少陽相火司天厥隂風木在泉氣化運行先
天初之氣少隂君火加厥隂風木民病溫氣拂于上血
溢目赤咳逆頭痛血崩脇滿膚腠生瘡二之氣太隂濕
土加少隂君火民病熱鬱咳逆嘔吐胸膈不利頭痛身
熱昏憒膿瘡三之氣少陽相火加少隂君火民病熱中
聾瞑血溢膿咳嘔鼽嚏衂渴呵欠喉痺目赤善暴死四
之氣陽明燥金加太隂濕土民病腹滿身重五之氣太陽
寒水加陽明燥金民避寒邪君子周密終之氣厥隂風
木加太陽寒水民病開閉不禁心痛陽氣不藏而欬治
法宜鹹寒以平其上辛溫以治其内宜酸滲之泄之清
之發之
升明湯治寅申之歲少陽相火司天厥隂風木在泉
病者氣鬱血溢目赤欬逆頭痛嘔吐胸臆不利耳聾
瞑渴身重心痛陽氣不藏瘡瘍煩躁
紫檀香車前子(炒)青皮半夏酸棗仁薔
蘼生薑甘草(炙各等分)
右㕮咀每服四錢水盞半煎七分去滓空心服自大
寒至春分加白薇玄參各五錢自春分至小滿加丁
香一錢自小滿至大暑加漏蘆升麻赤芍各五錢自
大暑至秋分加茯苓五錢自秋分至小雪依正方自
小雪至大寒加五味子五錢
丑未之歲太隂濕土司天太陽寒水在泉氣化運行後
天初之氣厥隂風木加厥隂風木民病血溢筋絡拘強
關節不利身重筋痿二之氣少隂君火加少隂君火民
病溫癘盛行遠近咸若三之氣太隂濕土加少陽相火
民病身重跗腫胸腹滿四之氣少陽相火加太隂濕土
民病腠裏熱血暴溢瘧心腹䐜脹甚則跗腫五之氣陽
明燥金加陽明燥金民病皮膚寒氣及體終之氣太陽
寒水加太陽寒水民病關節禁固腰椎痛治法用酸以
平其上甘溫以治其下以苦燥之溫之甚則發之泄之
贊其陽火令禦其寒
化備湯治丑未之歲太隂濕土司天太陽寒水在泉
病者關節不利筋脉拘急身重痿弱或溫癘盛行遠
近咸若或胸腹滿悶甚則浮腫寒瘧血溢腰椎痛
乾木瓜茯神(去木各一兩)牛膝(酒浸)附子(炮去皮臍各三分)乾
地黃覆盆子(各五錢)甘草(一分)生薑(三分)
右㕮咀每服四錢水盞半煎七分去滓食前服自大
寒至春分依正方自春分至小滿去附子加天麻防
風各五錢自小滿至大暑加澤瀉三分自大暑直至
大寒並依正方
子午之歲少隂君火司天陽明燥金在泉氣化運行先
天初之氣太陽寒水加厥隂風木民病關節禁固腰椎
痛中外瘡瘍二之氣厥隂風木加少隂君火民病淋目
赤氣鬱而熱三之氣少隂君火加少陽相火民病熱厥
心痛寒熱更作咳喘目赤四之氣太隂濕土加太隂濕
土民病黃疸&KR0864;衂嗌乾吐飲五之氣少陽相火加陽明
燥金民乃安康伏邪於春為瘧終之氣陽明燥金加太
陽寒水民病上腫欬喘甚則血溢下連小腹而作寒中
治法宜鹹以平其上苦熱以治其内鹹以軟之苦以發
之酸以收之
正陽湯治子午之歲少隂君火司天陽明燥金在泉
民病關節禁固腰痛氣鬱熱小便淋目赤心痛寒熱
更作欬喘或&KR0864;衂嗌咽吐飲黃疸甚則連小腹而作
寒中悉主之
白薇玄參川芎桑皮(炙)當歸芍藥旋
覆花甘草生薑(各五錢)
右㕮咀每服四錢水盞半煎七分去滓空心服自大
寒至春分加杏仁升麻各五錢自春分至小滿加茯
苓車前子各五錢自小滿至大暑加杏仁麻仁各一
分自大暑至秋分加荆芥茵陳各一分自秋分至小
雪依正方自小雪至大寒加蘇子五錢
己亥之歲厥隂風木司天少陽相火在泉氣化運行後
天初之氣陽明燥金加厥隂風木民病寒於右脇下二
之氣太陽寒水加少隂君火民病熱中三之氣厥隂風
木加少陽相火民病淚出耳鳴掉眩四之氣少隂君火
加太隂濕土民病黃疸跗腫五之氣太隂濕土加陽明
燥金燥濕相勝寒氣及體終之氣少陽相火加太陽寒
水此下水尅上火民病溫癘治法宜辛涼平其上鹹寒
調其下畏火之氣無妄犯之
敷和湯治己亥之歲厥隂風木司天少陽相火在泉
民病熱中而反右脇下寒耳鳴淚出掉眩燥濕相搏
黃疸浮腫時作溫癘
半夏棗肉五味子枳實(麩炒)茯苓訶子(去核)
炮薑橘皮炙草(各五錢)
右㕮咀每服四錢水盞半煎七分去滓空心服自大
寒至春分加鼠粘子一分自春分至小滿加麥冬山
藥各一分自小滿至大暑加紫苑一分自大暑至秋
分加澤瀉山梔仁各一分自秋分至大寒並依正方
六氣凡例
凡六氣數起于上而終于下歲半之前自大寒後天氣
主之歲半之後自大暑後地氣主之上下交互氣交主
之司氣以熱用熱無犯司氣以寒用寒無犯司氣以涼
用涼無犯司氣以溫用溫無犯司氣同其主亦無犯異
主則少犯之謂之四畏若天氣反時可依時及勝其主
則可犯以平為期不可太過也
三因極一病証方論卷五
