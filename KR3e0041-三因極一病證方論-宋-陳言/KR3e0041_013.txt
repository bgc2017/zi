三因極一病証方論卷十三
宋陳言撰
痰飲叙論
人之有痰飲病者由榮衛不清氣血敗濁凝結而成也
内則七情擾亂臟氣不仁鬱而生涎涎結為飲為内所
因外有六滛侵冒六腑不通當汗不泄蓄而為飲為外
所因或飲食過傷嗜慾無度叫呼疲極運動失宜津液
不行聚為痰飲屬不内外因三因所成証狀非一或為
喘為咳為嘔為泄眩暈嘈雜忪悸愪㦜寒熱疼痛腫滿
攣癖癃閉痞隔如風如癲未有不由痰飲之所致也
痰飲証論
古方惟分四飲六証不說三因不知其因病源無自觀
夫治飲之法既用大小青龍桂枝防己五苓承氣得非
外因参苓苓术八味参蘇得非内因十棗葶藶大小半
夏控涎破飲不内外因理固明矣以此類推頗得倫要
今叙列諸証以為治門須原本因施用藥湯學者自宜
詳審所謂四飲者即懸飲溢飲支飲痰飲也懸飲者飲
水流在脇下咳唾引痛溢飲者水留於四肢當汗出而
不出汗身體疼痛支飲者咳逆倚息短氣不得卧其形
如腫痰飲者其人素盛今瘦水走腸間瀝瀝有聲又有
留飲者背寒冷如手大或短氣而渴四肢歴節疼脇下
痛引缺盆咳𠻳則轉甚又有伏飲者膈滿喘咳嘔吐發
則寒熱腰背痛目淚出其人振振惡寒身瞤惕故曰四
飲生六証或云五飲者即留飲伏飲合為一証是也其
脉皆弦微沉滑治之之法懸飲當治之溢飲當發其汗
支飲則随証汗下痰飲則用温藥從小便去之其間或
随氣上厥伏留陽分使人嘔吐眩暈背寒或一臂不随
有類風狀不可不知
痰飲治法
十棗湯治懸飲咳唾引脇下痛又治支飲咳煩胸中
痛至百日其脉弦者
芫花(炒)甘遂大戟(炒等分)
右為末棗十個煎八分去棗調藥壯人一錢平旦温
服不下者次日更加半錢下後糜粥自養若已下不
可再服
大青龍湯治溢飲身體疼重汗不出拘急痛
麻黃(七錢五分)桂枝炙草(各二錢半)石膏杏仁(四十粒去皮尖)
(炒)
右為剉散每服四錢薑五片棗二枚煎七分温服汗
者勿再服復服汗多亡陽虚逆惡風煩躁不得眠也
小青龍湯治溢飲支飲倚息不得卧及喘滿者
麻黃桂枝炙草芍藥細辛炮薑(各三錢)
五味子(二錢)半夏(三錢)
右為剉散每服四錢煎七分渴者去半夏加花粉三
錢微利去麻黃加炒芫花噎者去麻黃加附子小便
不利者去麻黃加茯苓五錢喘者去麻黃加杏仁三
錢咳而上氣肺脹其脉浮心下有水氣者胸中痛引
缺盆加石膏二錢
防己桂枝湯治膈間支飲其人喘滿心下痞堅面色
黧黑其脉沉緊得之數十日醫吐下之不愈
防己(三兩)桂枝(二兩)人参(四兩)石膏(六兩)
右為剉散每服四錢煎七分温服虛者即愈實者復發
再服不愈宜去石膏加茯苓四兩芒硝一兩微利愈
小承氣湯治支飲胸滿
厚朴(四兩汁炒)大黃(二兩)枳實(一兩麩炒)每服四錢
茯苓五味子湯治支飲手足冷多唾口燥氣從小腹
上衝胸咽手足痺面熱翕然如醉狀因復下流隂股
小便難時復眩冒嘔腫
茯苓(四兩)桂心炙草(各三兩)五味子(二兩半)
右㕮咀每服四錢煎七分服之衝氣即低反更咳滿
者去桂加乾薑細辛各三兩咳滿止而後渴衝氣更
發者以細辛乾薑為熱藥此法不當逐渴反止者為
支飲也支飲法當冐冐者必嘔嘔者復納半夏二兩
半以去其飲飲去則止其人形腫與痺加杏仁二兩
半若面赤如醉以胃中熱上薰加大黃三兩須詳証
加减
大半夏湯治膈間有飲卒嘔吐心下痞眩悸
半夏(五錢)茯苓(三錢)薑七片煎服
小半夏湯治支飲嘔吐不渴
半夏薑十片煎七分服
葶藶大棗瀉肺湯治支飲不得倚息
葶藶(炒令黃研細丸如桐子大)以水三盞煑棗十枚至一盞
去棗入藥煎至七分食後服金匱令先投小青龍湯
三服乃進此藥
五苓散治瘦人臍下有悸者挾涎沫而癲眩者飲也
茯苓澤瀉桂心白术猪苓肉桂
各等分煎服
茯苓湯治心氣不行鬱而生涎胸脇支滿目眩以胸
中有痰飲故也
茯苓澤瀉桂心白术(各二兩)炙草(二兩)
每服四錢利小便則愈
参苓飲治胸中停痰宿水自吐出痰後心胸間虛氣
滿不能食
人参茯苓白术(各三兩)枳實(二兩麩炒)陳皮(一兩半)薑
三片煎服
八味丸治失志腎虚鬱而生涎短氣喘咳當從小便
去之中有茯苓故也(方見消渴門)
参蘇飲治痰飲停胸中中脘嘔吐痰涎眩暈嘈雜忪
悸噦逆及痰氣中人停留關節手足軃曳口眼喎斜
半身不遂食已即吐頭痛發熱狀如傷寒
人参紫蘇前胡茯苓桔梗半夏枳
殼陳皮木香甘草嘔者加乾葛腹痛加
白芍右剉散每服四錢加薑七片棗一枚煎七分
服
破飲丸治五飲停蓄胸腹結為癥瘕支滿胸脇傍攻
兩脇搶心疼痛飲食不下翻胃吐逆九種心疼積年
宿食不消久瘧久痢遁尸疰忤癲癎厥暈心氣不足
憂愁思慮婦人諸疾但是腹中諸病悉能治療久服
不傷臟氣
蓽撥丁香胡椒砂仁烏梅青皮巴
豆(去皮)木香蝎稍(各等分)
右以青皮同巴豆漿水浸一宿次日漉出同炒青皮
焦去巴豆將所浸水淹烏梅肉炊一熟飲細研為膏
丸如菉豆大每服五六丸臨卧薑湯下津唾下尤佳
控涎丹凡人忽患胸背手脚頸項腰胯隠痛不可忍
連筋骨牽引鈎痛坐卧不寧時時走易不定俗醫不
曉謂之走注便用風藥及針灸皆無益又疑是風毒
結聚欲為&KR1012;疽亂以藥貼亦非也此乃是痰涎伏在
心膈上下變為此疾或令頭痛不可舉或神意昏倦
多睡或飲食無味痰唾稠粘夜間喉中如鋸聲多流
唾涎手脚重腿冷痺氣不通悞認為癱瘓亦非也凡
有此疾但服此藥數劑其疾如失
甘遂(去心)炮薑紫大戟(去皮)白芥子(真者各等分)
右為末糊丸桐子大晒乾食後臨卧淡薑湯下三五
丸如疾猛氣實加數丸不妨
強中丸治胃脘虛寒冷痰留滯痞塞不通氣不升降
口苦無味不思飲食
良薑炮薑陳皮青皮(各一兩)半夏(二兩)
為末生薑自然汁煮糊為丸桐子大每服二十丸至
三十丸生薑湯下凡中滿氣痞服之甚效
凡例
前証用藥多出漢方但古料劑與今不同已詳酌改從
今為用其如校定偹是前說惟外所因証候難明風燥
寒凝暑爍濕滯皆能閉諸絡鬱而生涎不待飲水流入
四肢而致支溢痛疼也當以理推無謬軌轍
喘脉証治
夫五臟皆有上氣喘咳但肺為五臟華蓋百脉取氣於
肺喘既動氣故以肺為主病者右手寸口氣口以前脉
隂實者手太隂經肺實也肺必脹上氣喘逆咽中寒如
欲嘔狀自汗皆肺實証若氣口以前脉虚者必咽乾無
津少氣不足以息乃肺虚氣乏也
杏参散治上氣喘滿倚息不能卧
杏仁桃仁(並麩炒)桑皮(米泔浸一宿蜜炙)人参(各一兩)
右為末每服二錢薑三片棗二枚
神秘湯定喘補心腎下氣
阿膠(一兩)雞䏶胵(五錢)白仙茅(五錢泔浸三宿炒乾)團参(一分)
為末每服二錢糯米飲下
真應散治遠年喘急不得眠卧百藥無效
白石英四兩通明者以生絹囊盛用猪肚一個
以藥入線縫定煮熟取藥出再換雄猪肚一個如前
法煑三煑了取藥出控乾研為末以欵冬花末二錢
入藥末二錢再入桑皮二寸薑三片棗一枚煎七分
通口服猪肚亦可服只不用醬醋椒薑等調和
麥冬湯治上氣大逆喘急咽喉不利
麥冬(一兩)半夏(六錢)人参(一錢)炙草(一分)
清肺湯治上氣脉浮咳逆喉中作水雞聲喘息不通
呼吸欲絶
紫苑杏仁訶子(煨各二兩)漢防己(一兩)
每服四錢煎七分入雞子清冲服
神秘湯治上氣不得卧
陳皮桔梗紫蘇五味人参各等分煎
服
皺肺丸
貝母知母欵冬秦芁阿膠紫苑百
部糯米(各一兩)杏仁(四兩去皮尖)
右為末將羊肺一個先以水灌看容得水多少即以
許水更添些煮杏仁令沸濾過灌入肺中繫定以糯
米泔煮熟搗細成膏搜和前藥末杵數千下丸桐子
大每服五十丸食前桑皮湯下
理氣丸治氣不足動便喘咳遠行久立皆不任汗出
鼻乾心下急痛苦悲傷卧不安
杏仁桂枝(各一兩)益智炮薑(各二兩)
為末蜜丸桐子大鍾乳粉為衣米湯下三十丸
黑錫丹
硫黃(二兩先溶黑鉛成汁入硫黃在内勿令焰起候硫黃化傾出於九重紙上着地急以盌蓋)
(令出火毒)黑鉛(二兩不夾錫者)川楝陽起石木香沉香
青皮(各五錢)肉果(一兩)茴香(炒)官桂附子葫蘆
巴(炒)烏藥破故紙(各一兩)為末酒糊丸桐子大
每服三五十至百丸濃人参茯苓薑棗湯下
白散子
附子滑石半夏
肺痿肺&KR1012;叙論
肺為五臟華蓋百脉取氣運動血脉衛養臟腑灌注皮
毛將理失宜氣與血俱亂則成肺痿肺&KR1012;矣然五臓皆
有&KR1012;痿而獨論此者以肺為金數盡於陽九位最高而
為五臟長多致此病故獨論此餘如内&KR1012;及五痿說此
病多生喘咳故列於痰飲喘咳云
肺痿証治
病者寸口脉數而虚按之濇身冷内煩多唾唇燥小便
反難大便如爛瓜豚肝狀欲咳不咳咳出乾沫唾中出
血心中愠愠然上氣喘滿或燥而渴者多因發汗利小
便或嘔吐消渴數服駃藥重亡津液致熱在上焦故成
肺痿
甘草乾薑湯治肺痿多唾涎沫小便數肺中冷必眩
不渴不咳必遺溺所以然者上虚不能制下也
炙草(四兩)炮薑(二兩)每服四錢棗三個煎七分服
人参甘草湯治肺痿咳唾涎沫不止咽燥而渴
人参(一兩)炙草(一兩三錢)薑五片棗三枚煎七分服
温液湯治肺痿唾涎多出血心中愠愠液液
炙草
肺&KR1012;証治
病者寸口脉數而實按之滑咳唾膿血口中辟辟燥胸
中隠隠痛口乾喘滿咽燥不渴多唾濁沫腥臭時時振
寒熱之所過血為凝滯蓄結&KR1012;膿吐如米粥故為肺&KR1012;
始萌可救膿成則難治
葶藶大棗瀉肺湯治肺&KR1012;胸滿脹一身并面目浮腫
鼻塞清涕出不聞香臭咳逆上氣
葶藶(炒令黃研細丸如彈子大)以棗十枚煑湯煎入藥食後服
金匱令先進小青龍湯乃進此藥
如聖湯治咳而胸滿振寒脉數滑咽乾不渴時腥臭
久久吐膿若粥者為肺&KR1012;
桔梗(一兩)甘草(炙二兩)服無時
葦葉湯治肺&KR1012;
米仁冬瓜子桃仁(去皮尖各等分)
先煎葦葉湯入藥煎食後服或吐膿血勿怪
腰痛叙論
夫腰痛雖屬腎經亦涉三因所致在外則臟腑經絡受
邪在内則憂思恐怒以及房勞墜堕皆能使之方書五
種之說未為詳論但去世愈遠文藉簡脱難以計論雖
是缺文不可棄置随其有無提其綱目庶幾後學以類
推尋為治療之典據耳
外因腰痛論
太陽腰痛引項脊尻骨如重狀陽明腰痛不可以顧顧
則如有所見善悲少陽腰痛如針刺其皮循循然不可
俛仰不可以顧太隂腰痛煩熱腰下如有横木居其中
甚則遺溲少隂腰痛痛引脊内厥隂腰痛腰中強急如
張弩弦以為外因治偹大抵太陽少隂多中寒少陽厥
隂多中風熱太隂陽明多燥濕以類推之當随脉别其
如經中有解脉散脉同隂會隂陽繼衡絡直陽飛陽昌
陽里尻交等穴皆不出六經流注但别行各有所生不
欲繁引請尋内經刺腰痛論以備明之准此從所因汗
下施治
内因腰痛論
失志傷腎鬱怒傷肝憂思傷脾皆致腰痛以腎肝同系
脾胃表裏脾滯胃閉最致腰痛其証虚羸不足面目黎
黑遠行久立力不能盡失志所為也腹急脇脹目視荒
荒所求不得意淫於外宗筋弛張及為白淫鬱怒所為
也肌肉濡潰痺而不仁飲食不化腸胃脹滿閃墜腰脇
憂思所為也准此從内所因調理施治
不内外因腰痛論
腎着腰痛腰冷如冰身重不渴小便自利飲食如故腰
以下冷重如帶五千錢因作勞汗出衣裏冷濕久久得
之䐴(公對反)腰痛者傴偻腫重引季脇痛因於墜地惡血
流滯及房勞疲力耗竭精氣致腰疼痛准此從不内外
因補瀉施治
腰痛治法
獨活寄生湯夫腰痛皆腎氣虚弱卧冷濕地當風所
得不急速治流入脚膝為偏枯冷痺緩弱疼重或腰
痛攣脚痺重宜急服此
獨活(三兩)桑寄生杜仲細辛牛膝秦芁
茯苓白芍肉桂川芎防風炙草人
参熟地當歸(各二兩)每服四錢煎七分服氣
虚下利除地黃併治新産腹痛不得轉動及脚腰攣
痛痺弱不得屈伸此湯最除風消血肘後方有附子
一枚無寄生人参甘草當歸近人治歴節風並脚氣
流注甚效
小續命湯治風腰痛最妙
麻黃防風人参黃芩肉桂炙草白
芍川芎杏仁附子加桃仁(麩炒去皮尖)
牛膝酒唐州刺史王紹顔傳信方云頃年予在蘇州
得腰痛不可忍醫以腎傷風毒攻刺此方即製一劑
服之便減五分步履漸輕
牛膝川芎羌活骨皮五加皮米仁(各一)
(兩)甘草生地海桐皮(各二兩)
右㕮咀入無灰酒二斗浸冬二七日夏月分數服浸
三五日每服一杯日三四杯長令酒氣不絶為佳一
法入杜仲一兩薑汁炒
杜仲酒治風冷傷腎腰痛不能屈伸並補腎虚
杜仲(一斤薑汁炒)以無灰酒三升酒浸十日每服三合
日四五服
腎着湯治腎虚傷濕停着為病身重腰冷如水洗狀
不渴小便自利飲食如故腰以下冷痛如帶五千錢
炮薑茯苓(各四兩)炙草白术(各二兩)一法茯苓
白术各四兩炙草炮薑各二兩
右㕮咀每服四錢煎七分又治體虚自汗甚效
鹿角丸治腎虚傷冷冷氣入腎其痛如掣
附子(一兩)肉桂(三分)鹿角屑(二兩酥炙黃)
為末酒糊丸桐子大鹽酒下三十丸
安腎丸治腎虚腰痛陽事不舉膝骨痛耳鳴口乾面
色黎黑耳輪焦枯
補骨脂葫蘆巴茴香川楝續斷(各三兩)桃
仁杏仁山藥茯苓(各二兩)
右為末蜜丸桐子大鹽酒下五十丸
青蛾丸治肝腎虚腰腿重痛並治風濕脚氣常服壮
筋骨填精益髄
杜仲(一斤薑汁炒)生薑(十兩晒乾)破故紙(一斤略炒)胡桃肉(一百二十)
(個湯浸去皮研成膏)
右藥為末以胡桃肉膏搜勻入蜜丸桐子大鹽酒下
五十丸
神應丸治腎經不足風冷乘之腰痛如折或引背膂
俛仰不利轉側亦難或勞役過度傷於腎經或卧冷
濕地傷腰或墜堕傷損並可服之
威靈仙(二兩)桂心當歸(各一兩)右為末酒糊丸桐子
大煎炒茴香湯下三五十丸婦人煎官桂湯下孕婦
忌服一方加破故紙桃仁地膚子各等分
立安丸治五種腰痛常服補腎強腰脚治脾氣
破故紙川斷木瓜牛膝杜仲(薑汁炒各一兩)萆
薢
為末蜜丸桐子大鹽湯鹽酒任下五十丸
五積散治感寒濕與脾胃氣閉腰痛
蒼术桔梗陳皮白芷炙草當歸川
芎芍藥茯苓半夏麻黃乾薑枳殼
桂心厚朴若太隂經加桃仁薑棗煎七
分服
熟大黃湯治墜堕閃肭腰痛不能屈伸
大黃生薑(各五錢)二味同炒令焦黃水浸一宿煎
去滓五更服天明所下如雞肝色者即惡物出也
橘子酒治打撲腰痛惡血蓄瘀不可忍
橘子(炒去皮研細)每服二錢酒調服未效再服或用
猪腰子一雙去筋膜破開入藥同葱白茴香青鹽濕
紙裹煨熟細嚼温酒下
桃仁酒治腎虚風勞所傷腫毒掣痛牽引小腹連腰
痛
桃仁(麩炒去皮尖)每服四錢熱酒調下汗出愈
虚損証治
難經論損從皮毛至於筋骨此乃辨氣脉深淺次第也
原其所因屬不内外或大病未復便合隂陽或疲極筋
力飢飽失節盡神度量呌呼走氣所以諸証蜂起吐血
衂血便血瀉血遺泄血濁冷滑洞泄自汗盗汗嘔吐咯
啘涎沫痰飲遂致榮衛之失虚勞損傷皆自此始蓋皆
由於人身而致然也况婦人産蓐過於大病虚損尤甚
不可不知列而論之証狀非一姑舉數條以為治偹要
當攷尋脉理推其元氣胃氣資始資成扶助隂陽辨别
標本蓋不可随証冷熱妄行施治要論曰粗工嘻嘻以
為可攻治熱未已寒病復始同証異形迷氣亂經學者
謹之精思有靈
正元散大治元氣虚臍腹脹滿心脇刺痛泄利嘔吐
自汗陽氣漸微手足厥逆及傷寒隂証霍亂轉筋久
下冷利少氣羸困一切虚寒
人参茯苓白术黃茋炙草烏藥山
藥附子川芎乾葛(各一兩)烏頭肉桂紅
豆炮薑陳皮(各三錢)加薑棗鹽煎服
麝香鹿茸丸治精氣耗散血少不增陽道不興服此
調榮衛利腰脚補精血主諸虚百病
鹿茸(酥炙一兩)&KR0836;地(二兩)沉香(三分)麝香(一錢研)
右為末蜜丸桐子大温酒下三十丸
大山萸丸治諸虚百損五勞七傷肌體沉重骨節酸
疼心中煩悸唇口乾燥面容少色情思不樂咳喘傷
血傷氣夜多異夢盗汗失精腰背強痛臍腹弦急嗜
卧少起善驚多忘飲食减少肌肉瘦悴又治風虚頭
目眩暈心神不寧又病後氣不復常漸成勞損久服
補不足愈風氣百病
山萸(七兩半)當歸肉桂神麯&KR0836;地大豆黃卷
(各一兩半)人参(一兩七錢)川芎白芍白术麥冬杏
仁柴胡茯苓桔梗(各一兩)阿膠(一兩七錢半麩炒)炮
薑(三分)欵冬(五錢)防風(一兩半)大棗(一百個煑去皮核)加琥珀一
兩遠志二兩茯苓二兩半即是養心丹
右為末蜜與棗同舂和丸彈子大每服一丸温酒鹽
湯任下虚勞遺泄白濁加龍骨二兩
羊肉丸治真陽耗竭下元傷&KR0629;耳輪焦枯面色黎黑
腰重脚弱陽事不興常服壮元陽補真氣益精駐顔
補骨脂葫蘆巴茴香川棟(以上炒)川斷附
子茯苓(各三兩)桃仁杏仁山藥(各二兩)
為末精羊肉四兩酒煑爛同硏入麵和丸如桐子大
鹽酒湯任下三五十丸
大補丸治元臟虚&KR0629;血氣不足白濁遺泄自汗自利
口苦舌乾四肢羸瘦婦人諸虚皆主之
木香附子茴香蓯蓉川椒(炒去汗各十兩)桃仁
葫蘆巴牛膝巴戟五味黃茋白蒺藜
澤瀉羌活梹榔天麻川芎肉桂(各二兩)
為末蜜丸桐子大温湯鹽酒任下三五十丸
兔絲子丸治腎氣虚損五勞七傷小腹拘急四肢酸
疼面色黎黑唇口乾燥目暗耳鳴心忪氣短夜夢驚
恐精神困倦喜怒無常悲愁不樂飲食無味舉動乏
力心腹脹滿腰膝緩弱小便滑數陽事不興股内濕
癢水道澁痛小便出血時有遺瀝
兔絲(酒浸)桂心鹿茸(去毛切酥炙)澤瀉石龍苪(各一兩)
蓯蓉杜仲(薑汁炒)茯苓熟地巴戟山萸
蓽澄茄沉香茴香(炒)補骨脂石斛牛膝
川斷川芎五味覆盆子桑螵蛸
為末酒糊丸桐子大每服三十丸温酒鹽湯任下脚
膝無力木瓜湯下淋閉木通湯下
妙應丸治脾虚元氣弱久積隂冷心腹滿痛面色青
黑肌體瘦弱怠惰嗜卧食少多傷噫氣吞酸噦逆惡
心腹中虚鳴大便泄利胸膈痞塞飲食不下霍亂嘔
吐肌冷轉筋及五隔五噎久痛久痢
附子(四個六錢重者生去皮臍剜作孔入碙砂一兩七錢麵裹煨熟去麵不用)蓽撥
木香青皮(各二兩)破故紙(三兩)
為末麵糊搜勻丸如桐子大生薑陳皮湯下三十丸
增損樂令湯治虛不足小腹急痛脇肋䐜脹臍腹中
滿煩悸面色瘁黃唇乾口燥手足逆冷體常自汗腰
背強急骨肉酸痛咳𠻳喘乏不能飲食或因勞傷過
度或因病後不復
黃茋人参橘皮當歸桂心細辛前
胡甘草茯苓麥冬芍藥(各二兩)附子熟
地(各一兩)半夏(二兩半)遠志(三分)
每服四錢加薑五片棗二枚煎七分服若腹滿食
少去棗下焦虛冷不甚渴小便數倍人参當歸附子
煩渴引飲加花粉遺泄白濁加龍骨白蘞小腹急引
心痛者加乾薑
人参養榮湯治積癆虛損四肢沉滯骨肉酸疼吸吸
少氣行動喘咳小便拘急腰背強痛心虚驚悸咽乾
唇燥飲食無味隂陽衰弱悲憂慘戚多卧少起久者
積年急者百日漸至瘦削五臟氣竭難可振復又治
肺與大腸俱虚咳𠻳下利喘促乏氣嘔吐痰涎
人参當歸桂心甘草陳皮白术(各一兩)
白芍熟地五味茯苓(各三分)遠志(五錢)
右㕮咀每服四錢加薑棗煎七分服遺精加龍骨
一兩咳𠻳加阿膠一兩
十補丸治真氣虚損下焦傷竭臍腹強急腰脚疼痛
亡血盗汗遺精血濁大便自利小便滑數或三焦消
渴飲食倍常肌肉倍常陽事不舉顔色枯槁久服補
五臟行榮衛益精髄進飲食
附子炮薑肉桂兔絲(酒研)厚朴(薑炒)巴戟天
遠志(薑炒)破故紙赤石脂(煅各一兩)川椒(炒出汗去合口者二兩)
為末酒糊丸桐子大温酒下
遠志丸治心腎氣不足驚悸健忘夢寐不安面少顔
色足脛酸疼
遠志山藥熟地天冬龍齒(水飛各六兩)麥冬
五味車前茯苓茯神骨皮肉桂
為末蜜丸桐子大温酒下三十丸至五十丸
張走馬家秘真丹治房室過度或用意思惟精洩汗
出腰背酸弱不能屈伸食不生肌兩足㾓痛不能步
履
草烏(或用川烏以牡蠣炒裂去皮臍去牡蠣不用一兩)五棓子(五錢)
為末糯米和丸桐子大鹽湯下三五十丸
蓮子丸治真氣虚&KR0629;口苦舌乾心常惨戚夜多異夢
晝少精神或夢與鬼交遺泄白濁小便餘瀝陽事不
舉目暗耳鳴面色黎黑
新蓮肉(四兩)白龍骨(一兩醋煑)甘草(一分)
為末車前草汁入麵少許煑和丸鹽湯任下三十丸
威喜丸治精氣不固餘瀝常流小便白濁夢泄及婦
人血海久冷白帶白漏白滛身常滛濕小便如米泔
或無子息
白茯苓(四兩)猪苓(一分去皮煑茯苓數十滚)黃蠟(四兩)
右只茯苓一味為末溶黃蠟為丸彈子大空心細嚼
令口生津液徐嚥兼治耳鳴口乾
鎻陽丹治脱精洩不禁
龍骨(一兩)茯苓(一兩)桑螵蛸(三兩瓦上焙慘黃)為末和丸桐子
大煎茯苓湯下五十丸一方用茯苓猪苓木饅頭
和皮子切各等分為末一方用破故紙青鹽搥碎
同炒香為末並服二錢米飲調下
十四支丸補心腎虚怔忡昏瞶神志不寧睡卧不安
故經曰臟有所傷情有所倚人不能懸其病則卧不
安
當歸熟地茯苓茯神人参玄参阿
膠(蛤粉炒)棗仁(炒)栢子仁紫石英遠志(各一兩)肉
桂(一兩)辰砂(一分)龍齒(二兩)
右為末蜜丸桐子大棗湯下三十丸
宣和賜茋絲方治少年色慾過度精血耗竭心腎氣
&KR0629;遺泄白濁腰背疼痛面色黎黑耳聾目昏口乾脚
弱消渴便利夢與鬼交陽事不舉
當歸(酒浸焙乾半斤)兔絲子(酒浸煑搗焙乾一斤)米仁茯神石
蓮肉鹿角霜熟地(各四兩)
右為末用黃茋二斤搥碎水六升浸一宿次早挼洗
味淡去渣於銀石器中熬汁成膏搜數和得所搗數
千杵丸桐子大每服五十丸加至百丸米湯温酒任
下常服守中安神禁固精血益氣駐顔延年不老
参香散治心氣不寧諸虚百損肢體沉重情思不樂
夜多異夢盗汗失精恐怖煩悸喜怒無常口乾咽燥
渴欲飲水飲食减少肌肉瘦悴漸成勞瘵常服補精
血調心氣進飲食安神守中功難盡述
人参黃茋茯苓白术山藥蓮肉(各一兩)
砂仁烏藥橘紅炮薑(各五錢)木香(一分)炙草(三分)
丁香檀香(各一分)沉香(二錢)
每服四錢薑棗煎七分一法有熟附子五錢
三因極一病証方論卷十三
