三因極一病証方論卷十六
宋陳言撰
斑瘡証治
夫斑瘡病内經與張仲景皆不載尋摭方論盖自魏朝
方有以白頭赤根者為豌豆即癍瘡也細粟如蔴者俗
呼為麻即膚疹也又有大者俗呼為芋為萍此皆輕重
之不齊故命名異耳百問云治法不得專利以瘡疹發於
表利之則毒氣入裏龐安常云身疼壯熱須少解散臟
秘毒攻非利不愈必令汗下初虞世南亦云瘡疹發於
肌肉屬陽明古人治法皆以承氣湯利之諸說矛盾不
無疑誤今皆存之要當分其未發已發為治若其始發
必作寒熱如傷寒狀方証所載耳冷尻冷咳𠻳者皆瘡
疹証又小兒初得手足搐搦如風癎者亦瘡疹候便可
與宣熱必須利之千金治豌豆瘡初發欲發者单煮大
黃服之即明文也若其已發只須解肌用升麻紫草等
是也如是分之諸証自判又此病多因傷寒失於汗下
或時氣勝復歲主客氣及天行疫病長幼相染者當隨
因辨証治之其間唯倒黶最危宜早為治
三荳飲子治天行痘瘡但覺有此証預服則不發
赤小荳黑荳菉荳(各一升)甘草(五錢)
右净淘豆入甘草以水煮熟逐日空心任性食荳飲
汁七日瘡自不發
升麻湯治大人小兒傷風寒瘟疫頭痛寒熱體疼癍
瘡已發未發並可服
升麻葛根甘草芍藥各等分
右剉散每服五錢重水二盞煎七分去滓熱服小兒
量與之一法加紫草茸煎
鼠粘子散治傷寒斑瘡毒氣咽膈不利聲不出疼痛
鼠粘子(炒)丹参甘草(炙)乾薄荷升麻等分
右㕮咀每服三錢水一盞半煎七分去滓不時服小
兒量與之
龍腦膏治癍瘡倒黶
猪心血調腦子成膏以紫草茸煎湯觧開稀稠得
所服無腦子用辰砂一法以白芍藥葉燒灰為
細末每服二錢入麝香少許沸湯調下
仙靈散治癍瘡入眼
仙靈脾葳靈仙等分
右為末每服二錢食後米湯調下
荳皮飲子治小兒因出瘡毒入眼生翳
真菉荳皮白菊花真榖精草去根等分
右為末每服一大錢乾肺一箇粟米泔一盞同煎泔
盡只將乾肺去核日服三次
丹毒叙論
經云諸痛癢瘡皆屬心火心虚寒則癢心實熱則痛丹
毒之病由心實熱也心生血主於脉血熱則肌浮隂滯
於陽則發丹毒方論有云以其色赤如丹砂塗故得丹
名然又有水丹白丹五色油丹豈專以赤為名也又有
赤硫天火殃火尿竈竈癈野火等古方以為小兒出入
遊行觸犯所致此因容或有之若小兒在襁褓中未能
出入亦患此者是豈因觸犯耶大率皆血熱之所為也
叙列於後
丹毒証治
夫火丹者肉中忽赤如丹塗之色痛癢不定甚至徧身
白丹者肉中腫起癢痛如吹狀雞冠丹者亦名茱萸丹
肉上粟起如雞冠水丹者徧體熱起黃色如水在皮中
五色油丹者亦名曲腫赤硫丹腫熱赤色流入四肢以
上皆不問大小如天火骨火殃火尿竈朱田野火等丹
多着少小但自腹肉生出四肢者則易愈自四肢生入
腹者難治
香欒皮湯治諸腫丹毒發於四肢腹背頭面或赤或
白或癢或痛或寒或熱
香欒皮(一兩)以水一大碗煎半碗用翎毛刷患處神
妙
伏龍肝散治少小諸腫丹毒
用伏龍肝為末以雞子清和敷之日三次
金花散治一切丹毒
鬱金黃芩甘草山梔大黃黃連糯
米
右七味各一兩生為末蜜和冷水調以鵝毛拭患處
料簡
治丹毒方千金外臺甚多無出用至冷物凡至冷物無
過藻菜如有患丹毒熱腫等取渠中藻菜細切熟搗敷
丹上厚三寸乾則易之最良
癮疹証治
世醫論[病-丙+(穩-禾)]疹無不謂是皮膚間風熱然既分冷熱冷熱
即寒暑之証又有因浴出凑風冷而得之者豈非濕也
則知四氣備矣經云諸痛癢瘡皆屬於心心實熱則痛
虚寒則癢又陽明主肌肉屬胃與大腸亦有冷熱分痛
癢不可不審世人呼白者為婆膜赤者為風血名義混
淆當以理曉内則察其臟府虚實外則分其寒暑風濕
隨証調之無不愈矣
加味羌活飲治風寒暑濕外搏肌膚發為癮疹增寒
發熱遍體搔癢隨臟氣虚實或赤或白心迷悶亂口
苦咽乾
羌活前胡(各一兩)人参桔梗炙草枳殼(麩炒)
川芎天麻茯苓(各五錢)蝉退(去頭足)薄荷(三分)
右為末每服二大錢水一盞薑三片煎七分無時服
加味烏金丸治癮疹上攻頭面赤腫搔癢搔之皮便
脱落作瘡作癢作痛淫液走注有如蟲行
川烏(湯洗浸三五次去皮尖焙乾秤)荆芥(各八兩)杜當歸(水浸三日焙乾秤半)
(觔)薄荷(五兩)
右為末醋煮米粉為丸桐子大每服五十丸温酒清
茶下
麯术丸治因浴出凑風冷遍身瘾疹搔之隨手腫突
及眩暈嘔噦
白术(一两)神麯(二两炒)甘草(一分)
右為末每服二錢米飲調下一方以土砂研炒冷
酒調下二錢不飲酒者以茶調下
敷藥
景天一觔細搗取汁敷上熱炙手摩再三度瘥
狐臭漏腋証治
狐臭與漏腋雖不害人性命而害人身奉親事君乃至
交游皆非所宜修身之士務為清㓗或得此患不可不
思有以去之夫狐臭多因勞逸汗漬以手摹而嗅之致
清氣道中受此宿穢故傳而為病方論有天生之臭說
恐未必皆然多見為人相染者蓋其氣吸上元宫遂散
百脉多相沾染忌之為得漏腋者亦由腋下夾汗致汚
衣數重皆透然未必臭以二証攷之其病自别古方共
作一病未為至論
蜘蛛散治狐臭薰人不可嚮邇者
大蜘蛛一箇以黃泥入少赤石脂搗籮極細入
塩少許杵煉為一窠納蜘蛛在内旋以火近燒令
通紅候冷剖開右一味研細臨卧入輕粉一字
釅醋調成膏敷腋下明早登厠必瀉下黑汁臭穢
不可聞於遠僻處傾棄之無致染人神良
六物散治漏腋腋下足心手掌隂下股裏常如汗濕
汚衣者
乾枸杞根乾薔薇根甘草(各五錢)商陸根滑
石(各一分)
右治下篩以苦酒少許和勻塗當微汗出易衣更塗
之不過三次便愈或一歲復發又再塗之
頭痛証治
頭者諸陽之會上丹産於泥丸宫百神所奪凡頭痛者
乃足太陽受病上連風府眉角而痛皆可藥愈或上穿
風府陷入於泥丸宫而痛者是謂真頭痛不可以藥愈
夕發旦死旦發夕死責在根氣先絶也原其所因有中
風寒暑濕而疼者有氣血飲食厥而疼者有五臟氣鬱
結而成者治之之法當先審其三因三因既眀則所施
無不切中
芎辛湯治傷風寒生冷及氣虚痰厥頭疼如破兼眩
暈欲倒嘔吐不定
附子(生去皮臍)烏頭(生去皮尖)天南星乾薑炙草川
芎細辛各等分
右㕮咀每服四大錢水二盞薑五片茶芽少許煎七
分去滓食後服
藿香散治傷風挾涎飲上厥頭疼偏正夾腦諸風
藿香(五錢)川烏頭(湯洗七次去皮尖一兩)乳粉(皂角子大三錢)草烏頭
(炮去皮尖五錢)
右為末每服一字薄荷茶清調下食後服
惺惺散治傷寒發熱頭疼腦痛
石膏甘草麻黃(去節)各等分
右為末每服二錢水一小盞茶半盞葱三寸劈碎煎
三五沸先嚼葱白細嚥下去枕仰卧如發熱再投一
服汗出即愈
玉屑散治傷寒發熱涎潮上厥伏留陽經頭疼眩暈
不可忍者
石膏(煅)
右硏細每服二錢葱茶調下小兒量大小加减
芎术湯治着濕頭重眩暈苦極不知食味煖中補益
精氣
川芎白术附子(生去皮臍各五錢)甘草桂心(各一分)
右㕮咀每服四大錢水二盞薑七片棗一枚煎七分
去滓空心服
救生散治外傷風冷内積憂思氣鬱涎聚隨氣上厥
伏留陽經頭疼壮熱眩暈或眩暈胸痞膈塞兼服寬
中丸并攻之
菊花蒂川芎石膏(煆各一兩)甘草(炙一分)
右晒乾為末每服三錢煎葱湯調下如覺胸痞即調
此下
寬中丸治氣滯不快飲食不消胸膈痞塞凝痰聚飲
狀如傷寒頭疼胸痞
大附子(炮)木香青皮大黃(濕紙裹煨等分)
右為末醋煮糊為丸桐子大每服十丸薑湯下頭疼
甚則調救生散送下
天南星丸治腎厥頭疼不可忍
硫黃石膏天南星焰硝各等分
右為末糊丸桐子大每服三十丸空心温酒下
硃硫丸治腎厥痰厥頭疼諸藥不效
川烏(炮)硫黃(各五錢)硃砂(水飛二兩)天南星(一兩炮製)
右為末薑汁糊丸桐子大每服十五丸生薄荷湯
下
葫蘆巴散治氣攻頭疼如破
葫蘆巴(炒)三稜(剉醋浸一宿各一兩)乾薑(炮一分)
右為末每服二錢生薑湯或酒調下
雄黃丸治八般頭風及眩暈惡心
通明雄黃(一兩)川烏頭(生去皮尖兩半)
右二味為末滴水丸如桐子大每服十丸煨葱白湯
清下即用後藥搐鼻
搐鼻藥
蓽撥良薑(各一分)白芷(一錢)細辛(半分)
右為末每服一小字先含水一口分搐鼻内吐水即
止
大附丸治元氣虚壅上攻偏正頭疼不可忍
大附子一枚炮去皮臍為末葱汁糊丸菉豆大每
服十丸至十五丸清茶下一法以川烏頭炮去皮
尖為末用韮葉自然汁和丸治風虚痰涎頭疼
如聖餅子治氣厥上盛下虚痰飲風寒伏留陽經偏
正頭疼痛連腦頂吐逆惡心目瞑耳聾常服清頭目
消痰煖胃氣
川烏頭(生去皮臍)南星乾薑(各一兩)甘草川芎天
麻防風半夏(製各五錢)
右為末湯浸蒸餅和丸鷄豆子大捻作餅子晒乾每
服五箇同荆芥三五穗細嚼茶酒任下熱水亦得不
時服
眼叙論
夫眼為五臟之精華一身之至要如天之有日月其可
不保護耶然骨之精為瞳子屬腎筋之精為黑眼屬肝
血之精為絡裏屬心氣之精為白眼屬肺肉之精為約
束屬脾契筋骨血氣之精與脉并為系系上屬於腦後
出於項中故六滛外傷五臟内鬱飲食房室遠視悲泣
抄寫雕鏤刺繡博奕不避煙塵刺血發汗皆能病目故
方論有五輪八廓内外障等各各不同尤當分其所因
及臟府隂陽不可混濫如目决其面者為銳眥屬少陽
近鼻上為外眥屬太陽下為内眥屬陽明赤脉從上下
者太陽病從下上者陽明病從外走内者少陽病此三
陽病不可混也睛色赤病在心色白病在肺色青肝之病色
黑腎之病色黃者脾之病色不可名者病在胃中此五
臟三陽病不可混也仍叙三因於後
三因証治
病者喜怒不節憂思兼并致臟氣不平鬱而生涎隨氣
上厥逢腦之虚浸淫眼系蔭注於目輕則昏澁重則翳
障眇淚努肉白膜漫睛皆内所因或數冐風寒不避暑
濕邪中於項乘虚循系以入於腦故生外翳醫論中所
謂青風綠風紫風黑風赤風白風白翳黃翳等隨八風
所中變生諸症皆外所因或嗜欲不節飲食無時生食
五辛熱啖炙煿馳騁田獵冐涉煙塵勞動外精喪眀之
本謂之一時恣意遊佚而為百歲之固愆皆不内外因
治之各有方
千金神麯丸眀目百歲可讀細字常服益眼
神麯(四兩)光眀砂(一兩)磁石(二兩煆醋淬七七次)
右為末煉蜜丸桐子大米飲服五丸空心日三服
羌活散治風毒氣上攻眼目昏濇翳膜生瘡及偏正
頭風眼花小累累者
羌活川芎天麻旋覆花青皮南星(炮)
藁本(各一兩)
右為末每服二錢水一盞薑三片薄荷七葉煎七分
食後服一法入牽牛末二兩以薑汁煮糊丸如桐
子大酒下二三十丸
白蒺藜散治腎臟風毒上攻眼目赤腫熱淚昏濇努
肉攀睛
白蒺藜(炒去角)防風甘草(生)真殭蠶(去絲嘴各一兩)南星
(一兩五錢黑豆二合青塩五錢以水煮透取出焙乾秤不用塩豆)甘菊花(三兩生)
右為末每服二錢煎甘草湯調下食後服忌炙煿
洗肝散治肝熱赤脉貫睛濇痛冲風淚下兼治熱血
攻心
蒺藜(一兩半)防風羌活(各五錢)馬牙硝(二兩)甘草(一分)
右為末每服二錢白湯調下食後服
椒紅丸眀目煖水臟補虚勞久服駐顔縮小便
川椒(取紅者四兩)巴戟(去心)金鈴子(剉炒)茴香製附子(各一)
(兩)
右為末以淮山藥三兩酒煑糊搜為丸桐子大空心
鹽湯下三五十丸
煑肝散治眼赤有耳癢症
用四生散(方見&KR1155;風門)每服四錢匕塩酒入羊子肝煮
空心温服(羊子肝即羊肝上小片子)
驅風散治風熱上攻眼瘇眶濇痛不可忍上下眶眦
赤爛翳肉侵睛
五棓子(一兩去塵土)蔓荆子(一兩五錢洗)
右㕮咀每服三錢水二盞銅石器内煎至一盞澄清
熱洗留滓二服熱再煎
立勝散治風毒攻眼及時眼隐濇羞明瘇痛
黃連黃柏秦皮(去粗)甘草各等分
右㕮咀每服四錢水一盞棗一枚燈心七莖煎數沸
去滓以新羊毛筆蘸刷眼候温即用手沃之一法
不用黃柏甘草有黃芩防風
神仙照水膏治障翳
蠟(一兩)黃丹(一兩水飛)蛇殼(一分燭燒)水銀(一錢)烏鷄殼(一箇)
右用柳木槌硏細滴蠟為餅臨卧用之候天眀將水
照眼藥隨水中膜盡去
蘖竹瀝膏治一切赤眼障翳
慈竹(一段去兩頭節)黃柏(去粗皮刮細者滿填竹内)
右用磚對立置竹磚上兩頭各安净碗以乾竹火燒
令瀝出盡收之以釵股銅筯點
通利膏治眼赤翳濇膜遮障時多熱淚
杏仁(二十一箇湯去皮尖)乳香(皂子大)輕粉
右旋入口中都嚼候津液滿口吐出磁器中置火上
令四邊沸以綿濾别盞中入生腦子皂子大硏勻再
濾過以銅筯點之
通神膏治眼生翳膜赤脉努出濇癢疼痛有淚
沙蜜(四兩)青鹽麝香(各一字)乳香硇砂(滴淋過)枯礬
(各半字)當歸(五分)黃連(一錢)
右件乳缽内研破同蜜入膏竹筒内密封閣定煮半
日厚綿濾過點眼
蛤粉丸治雀目不拘久近但日落便不見物
上色蛤粉(細研)黃蠟
右鎔蠟搜粉為丸如棗大每用猪肝一片二兩許披
開裹藥一丸蔴線纏瓮器内水一碗煮熟取出乘熱薰
眼至温吃肝以效為度
鼻病証治
肺為五臟華蓋蓋百脉取氣于肺鼻為肺之開闔吸引
五臭衛養五臟升降隂陽故鼻為清氣道或七情内鬱
六淫外傷飲食勞佚清濁不分隨氣壅塞遂為清涕鼻
洞濁腦膿絲衂血息肉久而為&KR1604;雖種種不同未有不
涉三因致泥丸汨亂變生諸症
羊肺散治肺虚壅鼻生息肉不聞香臭
羊肺(一具洗)白术(四兩)肉蓯蓉木通乾薑川芎
(各一兩)
右為細末以水量打稀稠得所灌肺中煮熟細切焙
乾為末食後米飲服一二錢
細辛膏治鼻塞腦冷清涕不已
細辛川椒乾薑川芎吳茱萸附子(生去)
(皮臍各三分)皂角屑(五錢)桂心(一兩)猪脂(六兩)
右煎猪脂成油先一宿以苦酒浸煎八味取入油煎
附子黃色止以綿裹塞鼻孔
通草散治鼻&KR1604;氣息不通不聞香臭并有息肉
木通細辛附子(炮去皮臍各等分)
右為末蜜和綿裹少許納鼻中一法以瓜蒂為末
綿裹納鼻中或吹入亦可一法以枯礬研為末面
脂和綿裹少許納鼻中數日息肉與藥消落
粉黃膏治肺熱鼻發赤瘰俗謂酒皶
硫黃(一分為末)蘿蔔(切去蓋剜作瓮子入硫黃在内以竹針蓋定正安糠火煨一宿取出)
(研細)輕粉烏頭尖(各少許為末)
右研勻以麵油調卧時敷早時洗去以酥調尤佳
一法用乳香硫黃細辛輕粉等分為末水調卧敷
一法以梔子為末蠟丸小弹子大茶酒任下一丸
凡鼻頭微白者亡血也赤者血熱也酒客多有之若時
行衂血不宜斷之或出一二升不已即以龍骨為末吹
入即止凡九竅出血皆用此法甚良餘衂方見失血門
唇病証治
唇者脾之候也意舍之所榮燥則乾熱則裂風則瞤動
寒則揭氣鬱則生瘡血枯則瀋而無色治之之法内則
隨証調其脾外則當以藥敷之
清脾湯治思過度藴熱於脾口乾唇燥瀋裂無色
黃茋白芷升麻人参甘草(炙)半夏(炮去滑等)
(分)
右㕮咀每服四錢水一盞半薑五片棗二枚小麥三
十粒煎七分去滓無時服
羌活散治風濕入脾致唇口瞤動帬揭頭疼目眩及
四肢浮腫如風水狀
羌活(三兩)茯苓薏苡仁(各一兩)
右為末每服二錢水一大盞煎七分入淡竹瀝一匙
許再煎服
菊花丸治脾氣久虚憂思過度榮衛枯耗唇裂瀋緊
或口吻生瘡容色枯悴男子失精女人血衰悉主之
甘菊花枸杞子肉蓯蓉(酒浸洗切)巴戟天(去心各等分)
右為末蜜丸桐子大每服三五十丸米湯送下
青灰散治唇緊燥裂生瘡面無顔色
青黛布(燒灰研細)以猪脂調敷之一法以頭垢敷之
口病証治
夫口乃一身之都門出入榮養之要道節宣微爽病必
生焉故熱則苦寒則醎宿食則酸煩燥則澁虚則淡疳
則甘五味入口藏於脾胃行其精華分布津液于五臟
臟氣偏勝味必偏應於口或胃熱則口臭凝滯則生瘡
不可失睡失睡則愈增
龍石散治上膈壅毒口舌生瘡咽㗋腫痛
寒水石(煅三兩)辰砂(二錢半另研)腦子(半字)
右為末以少許糁患處嚥津日夜數次小兒瘡疹攻
口先以五福化毒丹掃却以此藥糁之立效
赴筵散治口瘡疼痛
五棓子(一兩洗)黃柏(蜜塗炙紫色)滑石(各五錢)
右研細末每服五分許糁患處不妨便可飲食
綠雲膏治口瘡臭氣瘀爛久而不瘥
黃柏(五錢)螺青(二錢)
右研細令卧置一字在舌下不妨嚥津遲眀瘥一
法以銅綠易螺青
兼金散治藴熱上攻或下虛邪熱病口生瘡
細辛黃連各等分
右為末先以熱水揾帛揩净糁藥患處良久涎出吐
之
杏粉膏治口瘡以凉藥敷之不愈者
杏仁(十粒去皮尖)輕粉(一字)
右研杏仁細調勻臨卧敷瘡上少頃吐之勿嚥
生香膏治口氣熱臭
右以甜瓜子去殼一味研細蜜熬少許調成膏食後
含化勿染在齒間一方以香附炒去毛為末每早
晩揩少許牙上
齒病証治
齒為關門腎之榮骨之餘也腎衰則齒豁精固則齒堅
又大腸支脉在牙齗主灌注於牙大腸壅則齒為之浮
大腸虚則宣露挾風則攻目頭面疳䘌則齲脱為痔皆
氣鬱而生諸症不同治之各有方安腎丸八味丸並治
虛壅牙齒疼痛浮腫
安腎丸(方見腰痛門)
八味丸(方見脚氣門)
西嶽蓮花峰神傳藥方
猪牙皂角及生薑西國升麻熟地黃
木律旱蓮槐角子細辛荷葉要相當
青塩等分同燒煅研細將来使最良
揩齒牢牙鬚髮黑誰知世上有仙方(荷葉用蒂)
常用齒藥牢牙去風冷蚛蝺宣露不問老少用之甚
效
槐枝柳枝(各長四寸一握切碎)皂角(不蛀者七莖)塩(四十文重)
右同入磁瓶内黃泥固濟糠火燒一夜候冷取出研
細用如常法有石佛菴主年七十餘云祖上多患齒
疼脱落得此方效數世用之齒白齊密乃良方也
玉池散治風蟲牙疼腫癢動摇牙齦潰爛宣露出血
口氣等疾
地骨皮白芷升麻防風細卒川芎
槐花當歸藁本甘草各等分
右為末每用一字許揩牙或大段痛即取二錢水一
盞半黑荳半合薑三片煎至一盞稍温潄候冷吐之
殊效或用金沸草散亦佳
舌病証治
舌者心之官主嘗五味以營養于身資于脾以分布津
液於五臟故心之本脉係於舌本脾之絡脉係于舌傍
肝脉循隂器絡于舌本凡此三經或為風寒濕所中使
人舌卷縮而不能言或憂怒思恐所鬱則舌腫滿而不
得息心熱則破裂生瘡肝壅則出血如湧脾閑則白胎
如雪諸証雖異治之各有方
升麻柴胡湯治心脾虛熱上攻舌上生瘡舌本強頰
兩邊腫痛
柴胡升麻芍藥梔子木通(各一兩)黃芩
大青杏仁(去皮尖各三分)石膏(煅二兩)
右㕮咀每服四錢水一盞薑五片煎七分去滓食後
服
金沸草散治風寒傷于心脾令人增寒發熱齒浮舌
腫
荆芥穗(四兩)旋覆花前胡麻黃(去節各三兩)炙草
赤芍藥製半夏(各一兩)
右㕮咀每服四大錢水一盞半薑七片棗一枚煎七
分去滓潄口吐一半吃一半世醫用此發散傷風傷
寒及加杏仁五味子治咳𠻳皆效獨未知治舌腫牙
疼辛未年有人患舌腫牙疼如吹滿塞其中粥藥不
入其勢甚危大煎一劑乘熱以紙籠氣薰之遂愈
又一婦人牙疼治療不瘥致口頬皆腫亦以此藥薰
潄而愈故特記之
烙腫法凡舌腫舌下必有噤蟲狀如螻蛄卧蠶有頭
尾頭小白可燒鐵烙烙頭上即消
黑散子治舌忍腫破
右釡底煤研細以醋調敷舌上下脱去更敷能先决
出血竟敷之彌佳一法用塩等分調
薄荷蜜治舌上白胎乾澁話語不真
薄荷自然汁(龍腦者佳)白蜜等分
右先以生片蘸水揩洗竟敷之良
文蛤散治熱壅舌上出血如泉
五棓子(洗)白膠香牡蠣粉各等分
右為末每用少許糁患處或熱鐵篦烙孔上
礬石散治風濕寒舌強不能語
枯礬桂心等分
右為末每一錢安舌下或用正舌散治之(方出中風門)
凡失欠頰車蹉但開不能合以酒飲之令大醉睡中吹
藥搐其鼻嚏透即自正
咽喉証治(哽附)
夫喉以候氣咽以嚥物咽接三脘以通胃喉通五臟以
系肺氣水糓攸分皎然明白有為水喉糓喉之說者謬
說也千金復云喉嚨候脾胃咽門候肝膽亦非至論智
者當以理推不可強存乎其人矣諸臟熱則腫寒則縮
皆使喉閉風燥亦然五臟久𠻳則聲嘶嘶者喉破也非
咽門病咽腫則不能吞乾則不能嚥多因飲啖辛熱或
復嘔吐絡傷致咽系乾枯之所為也與咽門自别又有
懸&KR1012;暴腫閉塞㗋嚨亦如喉閉但懸&KR1012;在上腭俗謂鶯
翁又謂之鵝聚俗語聲訛不可不備識
小續命湯治卒喉痺不得語方見中風門外加杏
仁七粒去皮尖甚效
玉鑰匙治風熱喉痺及纏喉風
焰硝(一兩半)硼砂(五錢)腦子(一字)白殭蠶(一分)
右為末研勻以竹管吹五分許入喉中立愈
神效散治喉痺熱腫語音不出
荆芥穗(另為末)萆蔴(生去皮另研各等分)
右入生蜜少許丸如皂子大以綿裹含化急則嚼化
一法用朴硝不用荆芥
蜜附子治府寒咽門閉不能嚥
大附子(生去皮臍切作大片)蜜塗炙令黃令嚥津甘味盡更
塗炙用
玉屑無憂散治纏喉風喉痺疼痛語音不出嚥物有
礙或風涎壅滯口舌生瘡大人酒㿂小兒妳癖或悮
吞骨屑硬塞不下
玄参管仲滑石縮砂仁黃連甘草
茯苓山豆根荆芥穗(各五錢)寒水石(煅)硼砂(各三)
(錢)
右為末每服一錢先抄入口以新水嚥下此藥除三
尸去八邪殺九蟲辟瘟療渴
荆芥湯治風熱肺壅咽喉腫痛語音不出喉中如有
物哽嚥之則痛甚
荆芥穗(五錢)桔梗(二兩)甘草(一兩)
右㕮咀每服四錢水一盞薑三片煎六分去滓温服
一法去荆芥穗名如聖湯
雄黃觧毒丸治纏喉風及急喉痺卒然倒仆失音不
語或牙關緊急不省人事或上膈壅熱痰涎不利咽
喉腫痛
雄黃(飛)鬱金(各一分)巴豆(去皮油二七箇)
右為末醋糊丸菉豆大熱清茶下七丸吐出頑涎立
醒未吐再服如未至死心頭尚温灌藥下喉無有不
活
乾薑散治懸&KR1012;壅熱卒暴腫大
乾薑半夏(湯洗去滑)各等分
右為末以少許着舌上嚥津一法用塩抹筯頭張
口拄之日五六次
麻仁散治糓賊尸咽咽喉中癢此因悮吞榖芒搶刺
癢痛
芝麻(炒不拘多少)
右為末湯點服凡榖賊屬咽馬喉風屬喉不可不分
馬鞭草散治馬喉痺紅腫連頰
馬鞭草根
右一味搗自然汁每用一合許一法以馬銜鐵汁
服亦妙
凡治哽之法皆以類推如鸕鷀治魚哽磁石治針硬髮
灰治髮哽狸虎治骨哽亦各隨其類也
蜜綿薤白通治諸哽
煮薤白半熟以線繫定手提線少嚼薤白嚥之度
薤至哽處數牽引骨即出矣一法以綿一小塊
蜜煮用如食薤法
玉屑無憂散治一切物哽(方見纏喉風下)
耳病証治
腎雖寄竅於耳當知耳為聽會主納五音外則宫商角
徵羽内則唏嘘呵欠呬内關五臟外合六淫故風寒暑
濕使人聾瞶耳鳴憂思喜怒多生内塞其如勞佚不言
而喻復有出血生膿聤耳底耳或耵(直庚切)聹(乃頂反)不出
飛走投入諸証既殊治各有法
菖蒲丸治耳卒痛及聾塞不聞聲
菖蒲附子(炮去皮臍)各等分
右為末以醋丸如杏仁大綿裹納耳中日二易之
補腎丸治腎虛耳聾或勞頓傷氣中風虛損腎氣升
而不降致耳内虛鳴
山萸乾薑(炮)巴戟芍藥澤瀉兔絲子(酒浸)
遠志(去心)桂心黃茋石斛乾地黃細辛
當歸附子(炮)牡丹皮蛇床子甘草蓯蓉
人参(各二兩)菖蒲(一兩)防風(一兩五錢)茯苓(五錢)羊腎
右為末以羊腎研細酒煮麵糊為丸桐子大食前塩
酒任下三十丸至五十丸
蠟弹丸治耳虛聾
白茯苓(一兩)山藥(炒三兩)杏仁(去皮尖炒兩半)黃蠟(二兩)
右以前三味研勻為末溶蠟同末丸如弹子大塩湯
嚼下有止以黃蠟細切嚼點好建茶送下亦效
乾蠟散治耳聾因腎虛所致十年内一服效
乾蠟黃者小者并頭尾用四十九箇生薑切蠍
大者十九片二味銀石器内炒至乾為細末
右向晩勿食初夜以酒調作一服至二更以来徐徐
盡量飲五更耳中間如聞百十攅笙響便自此聞聲
觧倉飲子治氣熱壅或飲食傷胃風熱上壅耳内聾
閉徹痛膿血流出
白芍赤芍(各五錢)當歸甘草(炙)大黃(蒸)木鱉子
(去殼各一兩)
右㕮咀每服四錢水一盞煎七分食後卧服
麝香散治停耳底耳耳内膿出
桑螵蛸(一枚慢火炙及八分熟存性)麝香
右為末研令勻每用半字糁耳内如有膿先用撚紙
以藥糁之一法用染坯枯礬等分為末以筆管吹
入耳中即愈或入麝香更佳
諸蟲入耳
蔴油灌之即出
耳内出血
龍骨為末吹入即止
三因極一病証方論卷十六
