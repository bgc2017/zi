三因極一病証方論卷十二
宋陳言撰
滯下叙論
經中所載有血溢血泄血便注下古方則有清膿血及
泄下近世病名痢疾其實一也但以寒熱疳蠱分為四
門亦未為至當且疳蝕瘡膿中蠱下血與利膿証狀大
别疳蝕雖下赤白當在疳濕瘡門蠱利清血當在中蠱
毒門今之滯下赤白者至多皆是冷熱相搏非干疳濕
蝕瘡類下利清血亦多與中蠱毒者異臨証須詳不可
道聽治法錯訛立見夭傷勉之
滯下三因証治
病者滯下人皆知赤為熱白為寒而不知純下清血為
風下如豆羹汁為濕夫六氣之傷人初無輕重以暑熱
一氣燥濕同源收而為四則寒熱風濕不可偏廢方云
風停於膚腠後乘虚入客腸胃或下瘀血或下鮮血注
下無度濕毒下如豆羹汁皆外因之明文也古文有五
洩因臟氣鬱結随其所發使利膿血作青黃赤白黑之
不同者即内所因也又飲服冷熱酒醴及醯醢縱情恣
慾房室勞逸致損精血腸胃枯溢久積冷熱遂成毒痢
皆不内外因治之先推其歲運以平其外察其鬱結以
調其内審其所傷以治不内外使條然明白不致妄投
也
白頭翁湯治熱痢滯下下血連月不瘥
白頭翁(二兩)黃連栢皮秦皮(各三兩)每服四錢
桃花丸治冷痢腹痛下如魚腦白物
赤石脂(煅)炮薑各等分為末蒸餅糊丸米湯下
三五十丸
胃風湯治風冷乘虚入客腸胃水榖不化洩瀉注下
腹脇虚滿腸鳴㽲痛及腸胃濕毒下如豆汁或下瘀
血日夜無度並宜服之
人参茯苓白术川芎當歸白芍肉
桂各等分為散每服四錢粟米一百粒煎七分
服
露宿湯治風痢下清血
杏仁(七粒)苦木瘡(一掌大)烏梅(一個)草果(一個)酸石榴皮(半隻)
青皮甘草㕮咀作一劑水二碗薑三片煎七
分露星月夜一宿次早空心服
苦散治脾濕氣泄痢不止米穀不化
黃連(剉豆大)吳茱萸白芍藥(剉豆大各二兩同炒令赤色)為末
每服二錢
駐車丸治冷熱下痢腸滑赤白如魚腦日夜無度腹
痛不可忍者
黃連(六兩)阿膠(麩炒)當歸(各三兩)炮薑(二兩)
為末醋煮米糊為丸桐子大米飲下五十丸
萬金丸治冷熱痢
&KR0902;粟殼(一兩用赤白各一半白不炙赤蜜炙)橘皮甘草(各一兩並如上半生)
(半炙)
右剉散每服四錢以百沸湯七分一盞急用盞蓋之
候澄清服血痢入烏梅一個按&KR0902;粟殼本草不載治
痢近用之甚效其功不下地榆黃栢秦皮但性緊澁
服之則嘔不可不知
固腸湯治腸虚下痢赤白頻併日久無度老幼産婦
俱可服
&KR0902;粟殼(三兩醋浸炙微黃)枳殼(麩炒)白芍(各二兩)陳皮當歸
炙草(各一兩)訶子(煨)木香(煨)人参白薑(炮各五錢)
每服四錢煎七分服
三聖丸治下痢赤白日夜無度及泄瀉注下
厚黃栢大蒜(研)&KR0902;粟殼(去瓣細切蜜炙各等分)
右一處搗篩過粗者更搗同淹一宿次日慢火炒香
熟研末粟米飯為丸桐子大米湯下五十丸
斷下丸治下痢赤白無問久近長幼皆可服
&KR0902;粟殼(十四個蜜炙)草果(一個炒)白术(一錢)炙草(一錢)茯苓(一錢)
右作一劑水一大碗薑七片棗七枚煎一盞空心分
二服或下純血赤加黑豆二十七粒血白則加炮薑
一錢
厚腸湯治下痢赤白
&KR0902;粟殼(八兩)地榆(六兩)白术紫蘇木木瓜(各二兩)
右㕮咀每服四錢薑七片棗二枚煎七分服
水煑木香丸治腸胃虚弱風濕進襲洩瀉水榖滯下
膿血㽲刺疼痛裏急後重日夜無度
當歸芍藥炙草訶子(各五錢)厚朴(薑汁炒)青皮
陳皮(各一兩)砂仁木香(各一錢)&KR0902;粟殼(醋浸炒五錢)
右為末蜜丸一兩作五丸服每服一丸水一盞煎七
分空心服
料簡
凡血得熱則淖溢故鮮得寒則凝注故瘀當審其風熱
風冷二証與蠱利大别外有血痔血枯内衂酒利肺疽
腸胃蓄瘀遠近血等各有門類不可混雜古方云積冷
積熱及水榖實而下利者並以大黃湯下之養生方亦
云脉大則疎滌之更不知有寒熱風濕虚實不同後人
尋方妄用被害者多吁可傷哉
秘結証治
夫胃大小腸膀胱者倉廪之本營之居也名曰器能化
糟粕轉味出入者也人或傷於風寒暑濕熱盛發汗利
小便走枯津液致腸胃燥澁秘結不通皆外所因或臟
氣不平隂陽關格亦能致大便不通名曰臟結皆内所
因或飲食燥熱而成熱中胃氣強澁大便反堅小便頻
數謂之脾約屬不内外因既涉三因亦當分其所因而
治之燥則潤之澁則滑之秘則通之結則解之各有成
法
神功丸治氣壅風盛大便秘塞後重疼痛煩悶此藥
當量虚實加減
大黃(四兩)人参訶子皮麻仁(二兩另研)
右為末蜜丸桐子大酒米飲皆可下二十丸
麻子仁丸治趺陽脉浮而澁浮則胃氣強盛澁則小
便澁浮澁相搏大便則堅其脾為約大便堅小便利
而不渴
麻仁(五兩研)芍藥枳實(各八兩麩炒)大黃(一斤熟)厚朴(五兩)
(半薑汁炒)杏仁(五兩半去皮尖)為末蜜丸桐子大每服二十丸
温水下未知加至五十丸一法麻仁一兩半杏仁
三分大黃一兩枳實芍藥厚朴各五錢此係局方出
本是仲景方合用大黃一觔正得今八兩厚朴當用
四兩杏仁當用六錢麻仁一兩二錢芍藥一兩乃均
制合理用當以理推
半硫丸治高年風秘冷秘心腹一切痃癖冷氣暖元
臟止泄瀉進飲食
硫黃(研細)半夏(湯洗七次煨乾為末)等分以生薑汁熬蒸餅末
攪勻杵數百下丸桐子大温酒薑湯下三十丸
胃氣丸治老人虚人風秘不通不可服冷藥用此妙
硫黃(十兩)半夏(五錢)茯苓人参(各一兩)石膏(一分煅)
右為末生薑自然汁為丸米湯入生薑湯下五十
丸
蜜兑法
蜜三合鹽少許煎如餳傾於冷水中捏如指大長三
寸許納下部立通
脱肛証治
肛門為肺主下口大腸肺臟實則熱熱則肛門閉塞腑
虚則大腸寒寒則肛門脱出婦人産蓐力用過度及小
兒呌呼及久痢後皆使肛門帶出
蝟皮散治肛門或因洞泄或因用力脱出不收
蝟皮(燒存性用一個)磁石(五錢煅碎)桂心為末飲方寸匕忌
舉重及房室時後治女人隂脱加以鱉頭灰
香荆芥散治肛門脱出大人小兒悉主之
香附荆芥為末每用三匙水一大碗煎十来
沸服
又方用五棓子為末每三錢水二盞煎减半入白礬
一塊放小桶内洗之立效
鐡粉散治脱肛歴年不愈
鐡粉(研細)每用少許掺之控令入即愈
又方用木賊燒灰存性為末掺肛門上按之
水聖散子治小兒脱肛不收
浮萍草(晒乾)為細末乾貼
用磨刀水洗亦效
淋閉叙論
淋古謂之癃名稱不同也癃者罷也淋者滴也今名雖
俗於義為得古方皆云心腎氣鬱致小腸膀胱不利復
有冷淋濕淋熱淋等屬外所因既言心腎氣鬱與夫驚
憂思恐即内所因况飲啖冷熱房室勞逸及乘急忍溺
多致此病豈非不内外因三因偹明五淋通貫雖証狀
不一皆可類推所謂得其要者一言得而終也内經
云膀胱不利為癃不約為淋首句欠酌
淋証治
諸淋大率有五曰冷曰熱曰膏曰血曰石五種不同皆
以氣為本多因滛情交錯内外兼并清濁相干隂陽不
順結在下焦遂為淋閉
生附散治小便冷淋秘澁數起不通竅中疼痛增寒
凛凛多因飲水過度或為寒泣心虚志耗皆有此証
附子(生去皮臍)滑石(各五錢)瞿麥木通半夏(各三分)
右為末每服二錢加薑七片燈心二十寸蜜半匙煎
七分空心服
石葦散治熱淋多因腎氣不足膀胱有熱水道不通
瀝淋不宣出少起數臍腹急痛蓄作有時勞倦即發
或尿如荳汁或便出砂石
石葦(去毛)木通(各三兩)甘草當歸王不留行(各一兩)
滑石白术瞿麥芍藥秋葵子(各三兩)
為末每服二錢煎小麥湯調下空心日三服兼治大
病後餘熱不解後為淋者
地膚子湯治下焦有熱及諸淋閉不通
地膚子(三兩)知母黃芩猪苓瞿麥枳實
升麻通草葵子海藻(各二兩洗去腥)
右㕮咀每服四錢大便俱閉者加大黃女人房勞小
便難大腸滿痛脉沉細者用猪腎半隻水二盞煎减
半去腎下藥煎七分服
鹿角霜丸治膏淋多因憂思失意志舍不寧濁氣干
清小便淋閉或復黃赤白黯如脂膏狀疲極筋力或
傷寒濕多有此証
鹿角霜茯苓秋石
各等分為末糊丸米湯下五十丸
葎草汁治膏淋及尿血
葎草搗汁三升醋二合和空心服一盞又濃煑
汁飲亦治淋瀝尿血
立效散治血淋多因下焦結熱小便黃赤淋閉疼痛
所出如血或外挾風冷風熱或内傷志勞神或房室
過度丹石發動便鮮血者為風熱傷心瘀血者為風
冷傷腎及大小便俱出血者
瞿麥穗(一兩)炙草(三分)山梔(五錢炒)
右為末每服五錢至六七錢水一碗入葱白三寸棗七
個燈心五十寸生薑五片同藥煎此藥未必均治宜
煎木通湯下麝香鹿茸丸兔絲子丸等所以養生方
云不可專以血得熱則淖溢為說於理甚明不復詳
引(丸方見虚損門)
石燕丸治石淋多因憂思鬱氣注下焦結熱所食醎
氣而成令人小便碜痛不可忍出砂石而後小便通
石燕(燒令通紅水中淬三次搗研水飛焙乾)滑石石葦葉(去毛)瞿麥
穗(各一兩)
右為末糊丸桐子大煎瞿麥燈心湯下十丸食前服
日二三甚則石葦瞿麥各一錢通草四錢陳皮茯苓
各三錢為末每服三錢水煎七分服
瞑眩膏治諸淋疼痛不可忍及砂石淋証
大蘿蔔(一個)切一指厚四五片好白蜜淹少時置鉄
鏟上慢火炙乾則再蘸蜜取盡二兩蜜翻覆炙令香
軟不可焦候温細嚼以鹽湯送下立效
沉香散治氣淋多因五内鬱結氣不得舒隂滯於陽
而致壅閉小腹脹滿使溺不通大便不通分洩小便
方利
沉香石葦滑石王不留行當歸(各五錢)葵
子白芍(各三錢)炙草橘皮(各一分)為末煎大麥
湯下二錢
髮灰散治飲食忍小便或走馬及房勞致而壅閉轉
胞臍下急痛不通
髮灰研細用二錢米醋二合湯少許調服一
法與葵子等分為末飲調二錢服訖即炒黑豆葉熨其
上則通
猪苓散治傷風感寒脉浮發熱渴欲飲水小便不利
猪苓茯苓澤瀉阿膠滑石(各等分)煎服
五苓散治傷寒暑夜熱小便不利煎茅根湯調下甚
妙(方見傷暑門)
料簡
方書所載淋証狀不一出所謂諸淋亦不能盡偹若随
其所因而命名如勞如驚如寒如濕如風如暑以至暴
淋等雖無定論皆不出三因之所致也當詳此施治無
施不可又有轉胞以胞系了戾小便不通証状自别不
可不辨然治之亦當利其小便古方令服腎氣八味丸
其中有茯苓故也
遺尿失禁証治
經云膀胱不利為癃不約為遺尿者乃心腎氣傳送失
度之所為也故有小澁而遺者有失禁而出不自知者
又婦人産蓐産理不順致傷膀胱遺尿無時又小兒胞
冷尿牀亦照成人者治之各有主方
家韮子丸治少長遺尿及男子虚極陽氣衰敗小便
白濁夜夢泄精此藥補養元氣進飲食
韮子(六兩)鹿茸(四兩酥炙)蓯蓉牛膝熟地當歸(各二)
(兩)巴戟兔絲(各一兩半)杜仲石斛肉桂炮薑
(各一兩)
右為末酒糊丸每服五十丸加至百丸鹽湯温酒下
小兒遺尿多因胞寒亦禀受不足故也别作小丸服
之
阿膠飲治小便遺失不禁
阿膠(二兩)牡蠣鹿茸(酥炙各四兩)每服四錢空心服
張真君茯苓丸治心腎氣虚神志不守小便淋瀝不
禁及遺精白濁
白茯苓赤茯苓等分為末以新汲水挼洗澄
去新沫别取地黃汁同好酒熬膏搜和為丸彈子大
空心鹽酒嚼下
雞内金散治溺牀失禁
雞䏶胵(一具并腸洗淨燒為灰男用雌者女用雄者)以瓦上炙脆研細
酒調服
又方以羊肚系盛水令滿線縛兩頭煑熟取中水頓
服
又方以猪脬胞洗淨鉄鏟上炙香熟細嚼酒下
九蟲叙論
古方論九蟲雖未必有亦當備識其名狀若蚘蟲則固
不待言而知其他皆由臟虚雜食肥甘宣節不時腐敗
凝滯之所生也又有神志不守精魂失守及五臟勞熱
又病餘毒氣血積鬱而生或食瓜菓與夫畜獸内藏遺
留諸蟲子類而生不可具載亦猶生&KR1742;殆非九數可盡
姑列諸例為學者偹
九蟲例
九蠱者一曰伏蟲長四寸為羣蟲之長二曰白蟲長一
寸相生至多其母長至四五尺則殺人三曰肉蟲狀如
爛杏令人煩滿四曰肺蟲其狀如蚕令人咳五曰胃蟲
狀如蝦蟆令人吐逆嘔噦六曰弱蟲狀如瓜瓣令人多
唾七曰赤蠱狀如生肉令人腸鳴八曰蟯蟲狀如菜蟲
居洞腸間多則為痔漏&KR1012;疽諸無所不為九曰蚘蟲長
一尺貫心則殺人又有尸蟲與人俱生狀如犬馬尾或
如薄筋依脾而居長三寸則害人然多因臟虚寒勞熱
而生治之有各方焉
九蟲治法
烏梅丸治蚘厥冷病者静而復煩須臾復止臟氣上
入膈故煩得食而嘔又煩者蚘聞食臭出其人自吐
蚘
烏梅(一百五十個)當歸川椒細辛附子肉桂
人参黃栢(各三兩)炮薑(五兩)川連(八兩)
右為末以苦酒浸烏梅肉一宿去核蒸之五斗米下
熟搗成泥和藥入臼中與蜜杵一二千下丸桐子大
服十丸至二三十丸
集效丸治因臟腑虚弱或多食甘肥以致蚘蟲動作
心腹絞痛發則腫聚往来上下痛有休止腹中煩熱
口吐涎沫是蚘咬宜服此藥若積年不瘥亦愈又治
下部有蟲并痔漏痛痒
木香鶴虱梹榔蕪荑訶子附子(炮)炮
薑(各七分)大黃(三分半)
右為末蜜丸桐子大陳皮湯下三十丸婦人醋湯下
化蟲圓治寸白蟲兼治諸蟲
硫黃(一兩)木香(五錢)蜜陀僧(三分)附子(生用一枚)
先以附子為末用好醋一升熬成膏入三藥和丸桐
子大荆茶清放冷下二十丸蟲即化為水
梹榔散治諸蟲在臟腑久不瘥
梹榔(一兩)為末茶蜜湯下一錢
咳𠻳叙論
人之所以滋養其身者惟氣與血呼吸定息衛氣之常
失常則為𠻳津液流潤榮血之常失則為痰涎咳嗽吐
痰氣血已亂矣顧世治𠻳之藥極多而卒不能遍效者
蓋其致病之因不一世謂五嗽且以五臟而言之要之
内因七情外合六淫飲食起居房勞呌呼皆能单複綺
互而為病故經云五臟六腑感寒熱風濕皆令人咳又
微寒微咳厲風所吹聲嘶發咳熱在上焦咳為肺痿秋
傷濕冬咳𠻳皆外所因喜則氣散怒則氣激憂則氣聚
思則氣結悲則氣緊恐則氣怯驚則氣亂皆能發咳即
内所因其如飲食生冷房勞作役致咳尤多皆不内外
因其可一法而治之當推其三因随脉証治療之散之
下之温之吐之以平為期
外因証治
傷風咳者憎寒壯熱自汗惡風口乾煩躁傷寒咳者憎
寒發熱無汗惡寒煩躁不渴傷暑咳者煩躁引飲口燥
或吐涎沫聲嘶咯血傷濕咳者骨節煩疼四肢重着洒
洒浙浙並屬外因診其脉浮為風緊為寒數為熱細為
濕随其部位與人迎相應推其臟腑則見病源也
内因証治
喜傷心者咳而喉中介介如腫狀甚則咽腫喉痺名曰
心咳咳不已則小腸受之小腸咳狀與氣俱失怒傷肝
者咳而兩脇下痛甚則不可以轉轉則兩胠下滿名曰
肝咳咳不已則胆受之胆咳之狀咳嘔之狀胆汁思傷
脾者咳而右脇下痛隂隂引肩背甚則不可以動名曰
脾咳咳不已則胃受之胃咳之狀咳而嘔嘔甚則長蟲
出憂傷肺者咳而喘息有聲甚則唾血名曰肺咳咳不
已則大腸受之大腸咳狀咳而遺屎恐傷腎者咳而腰
背相引痛甚則咳涎名曰腎咳咳不已則膀胱受之膀
胱咳狀咳而遺尿久咳不已則三焦受之三焦咳狀咳
而腹滿不欲食此等皆聚於胃關於肺肺與肺俞最近
故内因多先有所感世人並名肺咳𠻳也並屬内所因
診其脉随其部位與氣口相應浮緊則虚寒沉數則實
熱弦濇則少血洪滑則多痰以此類推無施不可
不内外因
病者咳𠻳發作寒熱引腰背痛或復喘滿此因房勞傷
腎病者中滿腹脹搶心痛不飲食此因飢飽傷脾病者
咳𠻳左脇疼引小腹并膝腕疼此因疲極傷肝病者咳
𠻳吐白涎口燥聲嘶此因呌呼傷肺病者咳𠻳煩熱自
汗咽乾咯血此因勞神傷心並屬不内外因診其脉随
其証假如尺脉浮濇而數則知傷腎右關脉濡則知飲
食傷脾左關脈弦短則知疲極傷肝不應人迎氣口者即
是不内外因皆可類推
咳𠻳治法
華蓋散治肺虚或感風寒暑濕及勞逸抑鬱憂思喜
怒飲食飢飽致臟氣不平咳𠻳膿血漸成肺痿增寒
發熱羸瘦困頓皮膚甲錯將成癆瘵
甜葶藶苦葶藶(各五錢並用隔紙炒)茯苓人参細辛
炮薑桔梗杏仁(去皮尖麩炒)紫苑欵冬炙
草陳皮(各一分)
右為末用羊肺一個心血不透者切細研爛漸漸入
藥掺肺内再研勻藥盡為度泥土牆上以濕紙七重
蓋覆每日去紙一重七日藥就候乾刮下再研羅為
細末每服二錢温酒鹽湯調下米飲亦得日三服
五味子湯治秋冬之交皮膚為寒濕所搏寒氣内折
咳𠻳晝夜不已
陳皮(四兩)麻黃炙草杏仁(去皮尖麩炒)茯苓蘇子
(各一兩)
為末每服二錢煎七分帶熱服日三度
白术湯治五臟傷濕咳𠻳痰涎增寒發熱上氣喘急
白术(二兩)五味茯苓(各一兩)甘草(一分)半夏(四個洗去滑破作十)
(六片)
右剉散分作十六服薑五片入半夏一片煎七分
丁香烏梅丸治膈氣壅蔽外感風寒咳𠻳涎白沫胸
背痛不能俛仰口乾咽燥
烏梅肉(四兩)紫蘇木瓜(各二兩)茯苓(二兩四錢)甘草(三兩二錢)
檀香人参(各七錢)麝香(一字)
為末用蜜一觔蠟二兩為丸如櫻桃大含化不以時
人参散治咳𠻳肺虚不能制下大腸泄瀉上氣喘急
服熱藥不效
人参欵冬罌粟殼(醋炙各等分)
右㕮咀每服四錢加阿膠一片烏梅半個同煎七分
睡正着時急喚醒服
太白丹治肺感風寒發熱咳𠻳無度
枯礬鍾乳粉寒水石(煅水飛各等分)
右研勻蒸餅糊丸如雞豆大每服一丸先嚼生薑胡
桃各一片令細吸太陽氣和藥嚥仍用清茶或温酒
送下
阿膠散治一切咳𠻳虚人老人皆可服
阿膠(麩炒)馬兜鈴(各一兩)五靈脂(研)桑皮(各五錢)炙草(一分)
右為末每服一錢
平氣飲治一切咳𠻳嘔吐痰涎惡風不能食
人参白术川芎當歸五味炙草(各一分)
木瓜蘇子茯神烏藥杏仁肉桂白
芷各等分為末每服二錢薑三片棗一枚煎七
分温服
杏仁煎治暴𠻳失音不語
杏仁(去皮尖)桑皮生薑汁蜜砂糖(各一半)木通
貝母(各一兩三錢)紫苑五味(各一兩)
右將桑皮木通貝母紫苑五味為剉散以水三升慢
火熬取一升濾去渣入杏仁糖蜜薑汁熬成膏旋含
化
蛤蚧散治元氣虚寒上氣咳𠻳經年不瘥
蛤蚧(一對炙)煉鍾乳欵冬花肉桂白礬(飛過)炙
草(各五錢)
右為末每服五分以蘆管吹之或覺咽乾口燥以茶
酒送下
欵冬花散治傷風冷𠻳諸未效
欵花一味為粗末爐上燒以酒漏斗蓋吸嚥烟
覺咽乾口燥以茶酒送下
白散子治經年咳𠻳不愈者
附子(一枚煨熟新水浸一時久去皮臍焙乾)為末每服一錢白沙蜜
二錢煎七分服
青金丹治肺虛氣壅咳𠻳喘滿咯痰血
杏仁(去皮尖一兩)牡蠣(煅取粉入杏仁同炒黃色去牡蠣粉不用)青黛(一兩)
右研勻入黃蠟一兩鎔投和丸彈子大壓匾如餅每
日中用乾柿一個去核入藥在内濕紙裹煨約藥鎔
方取出去火毒細嚼糯米飲下一法名甲乙餅治
𠻳出血片兼涎内有血條不問年久月深但聲啞者
一服效用青黛一分牡蠣粉二錢杏仁七粒去皮尖
研蠟丸子湯便並同用
僧伽應夢人参散治風壅痰𠻳咯血及傷寒體熱頭
疼
白芷乾葛青皮桔梗白术人参(各三兩)
炙草(一兩五錢)炮薑(一錢)
右為末每服二錢薑三片棗二枚煎七分如傷寒加
豉數粒同煎數服大有神效
神效散治老少𠻳喘神效
杏仁(一兩半去皮尖)炙草旋覆花(各三兩)白术蓮肉
射干前胡御米百合(水浸去沫)扁豆(炒)川芎(各三)
(兩)人参茯苓(各四兩)神麯(炒五錢)乾葛(六兩)桔梗(七兩)
右為末每服二錢薑三片棗二枚煎七分服
三因極一病証方論卷十二
