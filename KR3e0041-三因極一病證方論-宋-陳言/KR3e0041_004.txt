三因極一病証方論卷四
宋陳言撰
叙傷風論
經云春傷風夏飡泄此乃四時之序也或表中風在經
絡中循經流注以日傳變與傷寒無異但寒泣血無汗
惡寒風散氣有汗惡風為不同仲景正以此格量太陽
經傷寒傷風用藥不同而纂集者不識門類遂雙編二
証使後學混濫卒不知歸甚者以傷風暑濕時氣疫疹
凢曰太陽病者皆謂之傷寒晉人不經類皆如此固不
足道但文義乖錯惑於後世不可不與之辨今别立傷
風一門於四淫之前且依先哲以太陽為始分注六經
學者當自知
傷風証治
足太陽膀胱經傷風有汗惡風不惡寒頭項強腰脊痛
以其脉從巔入絡腦還出别下項循肩膊内俠脊抵腰
中故太陽諸証如是治之宜桂枝湯
桂枝湯治太陽傷風脉陽浮陰弱榮弱衛強頭痛鼻
鳴乾嘔發熱自汗惡風或煩熱汗出則解有如瘧狀
脉浮洪虚大
桂枝芍藥(各一兩半)甘草(一兩)
右㕮咀每服五錢煎八分去滓食前温服令遍身微
汗愈或發汗漏不止惡風小便難四肢拘急者加
熟附子一分或項背強几几反汗出惡風者加葛
根一兩三錢或汗出後身疼痛脉沉遲者加芍藥
生薑各五錢人葠一兩五錢或下後脉促胸滿者
去芍藥若微寒加熟附子或下後頭項強痛翕翕
發熱無汗心下滿痛小便不利者去桂枝加茯苓白
术各一兩五錢太陽外証未除數下之挾熱利不
止心下痞硬表裏不解加人葠一兩或下之微喘
者加厚朴六錢杏仁十七粒因燒針令汗針處被
寒核起而赤必發奔豚灸其核上各一壯加桂一兩
與服因燒針煩躁者去芍藥减桂一兩加牡蠣龍
骨各一兩可代救逆湯
足陽明胃經傷風口躁煩渴自汗嗜卧身重小便難以
其脉俠鼻絡目下膈屬胃絡脾俠臍入氣街故陽明諸
証如是治之宜杏子湯
杏子湯治陽明傷風能食口苦咽乾腹滿微喘發熱
惡寒自汗嗜卧身重小便難潮熱而&KR0938;其脉浮弦長
而數悉主之
杏仁半夏五味芍藥桂心細辛(各二錢)
炮薑大黃甘草(各三錢)茯苓
足少陽胆經傷風身熱惡風自汗項強脇滿以其脉起
於目銳眥上抵頭角交出入缺盆下胸中胃膈絡肝循
脇裏出氣街合脾厭中故少陽諸証如是治宜柴胡加
桂湯
柴胡加桂湯治少陽傷風四五日身熱惡風頸項強
脇下滿手足温口苦而渴自汗其脉陽浮陰弦或發
汗汗多亡陽譫語可和其榮衛通其津液自然愈矣
柴胡(一兩)半夏芍藥黃芩人参甘草桂
枝(五錢)加生薑
足太陰脾經傷風自汗胸滿腹痛四肢倦怠以其脉入
腹絡胃上膈俠咽連舌本散舌下故太陰諸証如是治
之宜桂枝芍藥湯
桂枝芍藥湯治太陰傷風自汗咽乾胸腹四肢倦怠
手足自温其脉弦大而緩
桂枝(五錢)白芍(三兩)加生薑三片棗一枚腹痛甚加
大黃一兩
足少陰腎經傷風口燥舌乾咽痛胸滿心煩自汗腰連
䯒骨酸痛以其脉貫脊属腎上貫胸膈入肺中循喉嚨
俠舌本故少陰諸証如是治之宜桂附湯
桂附湯治少陰傷風胸滿心煩咽喉哽痛自汗腰疼
連䯒骨酸痛嘔吐涎沫頭痛其脉沉弦
附子(生去皮臍)桂心乾薑芍藥甘草茯苓
桃仁(去皮尖麸炒各一兩)咽痛加桔梗
足厥陰肝經傷風自汗惡風舌卷小腹急滿以其脉循
股入毛中環陰器抵小腹俠胃絡胆布脇與督脉會故
厥陰諸証如是治之宜八物湯
八物湯治厥隂傷風惡風舌卷自汗小腹急滿寒熱
如瘧骨節煩疼其脉尺寸俱微而遲者
桂心當歸川芎前胡防風(各三分)芍藥(一兩)
(五錢)甘草茯苓(各五錢)加生棗
叙傷寒論
經云冬傷於寒春為温病以冬不即病其寒毒藏於風
府之上至春温煖之時發而為病故曰温病或愈或死
死則六七日間愈則多出旬日之外世號為大病要當
随其經絡傳變仍以脉証别之乃可施治治傷寒法蓋
盡於此至晉集仲景論於太陽經出麻黃桂枝二方治
傷寒傷風并錄預偹救失加减之法甚詳至陽明少陽
與三陰經傷風証治則蔑聞矣故知仲景只就太陽一
經格量二病勿令差互編集既不詮辨後學懵無所知
昏翳典墳千有餘載略不加省良可嘆息今輒提其六
經傷寒合用對治諸方以為宗兆其如壊証治法餘各
見本門外編集於後使皂白自分初不敢取諸胸臆蓋
有所本於聖經也
傷寒辨証
内經論傷寒惟說足三陽三陰傳變經絡愈不日數及
各随其臟府經絡流注去處以行汗下并兩感脉應病
形而已至張長沙以伊尹液湯作治法兼述傷寒暑濕
等詳略不同格量互顯使後學舉隅而反至晉不解其
義随行編集遂行於世此後蹈襲者不可勝計所謂百
問証治提綱目錄撮要偹全活人書傷寒論乃至圖形
指脉皆剥採晉集初無反隅雖有廣傳皆未明其義類
緣晉集不識偏正以此類預偹之方雜於正治而正治
之方多所簡脫故使典籍愈多後學固封不削蘩蕪㒺
知樞要因别論於後云
傷寒証治
足太陽膀胱經傷寒頭項強腰脊痛無汗惡寒其經絡
流注去處與傷風同但脉浮洪緊數為異耳惟足太陽
寒水為諸陽主氣故寒先傷之
麻黃湯治太陽傷寒脉浮緊而數頭疼身痛發熱惡
寒無汗胸滿而喘者
麻黃桂枝(各一兩)甘草(五錢)杏仁(二十五粒)
右㕮咀每服五錢煎八分去滓服後覆取微汗夏則
加知母五錢石膏一兩黃芩一錢或汗出後無大熱
而喘者去桂加石膏一兩
小青龍湯治傷寒表未解心下有水氣乾嘔發熱而
咳或渴或利或噎或小便不利小腹滿而喘
麻黃細辛炮薑甘草桂枝芍藥(各三兩)
半夏五味子(各二兩)
右㕮咀每服五錢煎八分去滓服噎者去麻黃加熟
附一錢若小便不利小腹滿者加茯苓一錢喘者加
杏仁七枚去皮尖
温粉凡發汗不欲多多則亡陽宜用此粉撲之即愈
效如神
白芷藁本川芎白术
右等分為末每末入米粉三兩和勻撲之
大青龍湯治太陽中風傷寒脉緊發熱惡寒身疼不
汗出而煩渴或脉浮緩身不疼但重乍有輕時或傷
寒見風脉傷風見寒脉
麻黃(二兩去節)桂枝甘草杏仁(去皮尖各一兩)石膏(一兩)
足陽明胃經傷寒身熱不惡寒目疼鼻乾不得卧腹滿
咽乾口燥而渴其脉流注與傷風同以陽明主肉故次
傳之
大承氣湯治陽明傷寒脉長身熱不惡寒目疼鼻乾
不眠腹滿咽乾大便難譫語或汗後脉沉實或下利
心下堅或已經下其脉按之浮沉尚有力者
大黃(五錢洗)芒硝(一分别研入)厚朴(一兩姜汁炒)枳實(一分麸炒)
右為粗末每服五錢煎八分去滓入硝再煎若脉
遲而滑汗出身重時發潮熱并得病二三日無太陽
証煩躁心下硬下利後譫語者去芒硝名小承氣湯
發汗不解蒸蒸發熱嗢嗢欲吐鼻中痛大便反溏及
吐利後腹脹厥煩譫語去厚朴枳實入甘草五錢芒
硝一分煎名調胃承氣湯或熱結膀胱如狂狀下
血小腹急結者去厚朴枳實加桃仁十二粒桂枝甘
草各五錢硝一分名桃仁承氣湯
大柴胡湯治証狀大略與大承氣湯同輕則大柴胡
重則承氣湯
柴胡(四兩)半夏(一兩)黃芩赤芍(各一兩半)大黃(一兩)枳實(一分)
右為粗末每服三錢加薑五片棗二枚煎八分去滓
食後温服若内熱裏實身疼痛是表証未解不可
服
足少陽胆經胸脇痛耳聾口苦咽乾往來寒熱目眩乾
嘔其脉流注與傷風同以少陽主膽屬半表半裏故三
傳之
小柴胡湯治少陽傷寒脉弦或沉緊往來寒熱胸脇
苦滿嘿嘿不欲食心煩喜嘔或渴小腹痛或脇下痞
硬或心悸小便不利或咳有微熱亦有不渴不嘔者
又治婦人傷風傷寒經水適斷發熱惡寒晝日明了
暮則譫語此為熱入血室其血必結故如瘧狀得七
分熱除脉遲身凉胸滿如結胸狀當刺期門随其實
而取之投此湯即愈又太陽病不解轉入少陽并
陽明傷寒脉反弦浮身目悉黃小便難潮熱時噦
柴胡(二兩)半夏(六錢)黃芩人参甘草(各三分)
右為剉散每服五錢生薑五片棗一枚去滓服若腹
痛去黃芩加白芍三分心下悸小便不利加茯苓一
兩若不渴則有微熱去人参加桂枝三分若咳去棗
加五味三分乾薑五錢胸中煩不嘔者去半夏加花
粉一兩胸中痞硬去棗加牡蠣一兩若過不解日晡
發熱已而微利加芒硝一兩
足太陰脾經傷寒手足温自利不渴腹滿時痛咽乾其
脈流注與傷風同治之各有正方
治中方治太陰傷寒手足温自利不渴腹滿時痛咽
乾其脈尺寸俱沉細
人参炮薑白术甘草陳皮青皮
五積散治太陰傷寒脾胃不和及有積聚腹痛
蒼术(米泔浸一宿二十兩)桔梗(十兩)陳皮(六兩)白芷甘草當
歸(各二兩)川芎(一兩五錢)芍藥茯苓半夏(各一兩)麻
黃(去節湯煑春夏二兩秋冬三兩)乾薑(春夏兩半秋冬三兩)枳殼(麸炒四兩)桂心
(春夏三兩秋冬四兩)厚朴(二兩薑汁炒)
右先將十二味㕮咀微炒令香取出當風凉之入後
枳殼桂心厚朴三味同為細末每服三錢薑三片棗
二枚煎七分温服傷寒手足逆冷自汗不止脈沉
細面青嘔逆加順元散一錢同煎熱服産婦痛陣
疎難産經兩三日不生胎死腹中或産母氣乏委頓
産道乾澁加順元散水七酒三煎相繼兩服氣血内
和即産胎死者不過三服當下其順元散多少量産
母虚實加减傷寒發熱挾内寒者加葱白二寸豉
七粒同煎相繼服當以汗解
順元散
烏頭(炮去皮尖二兩)附子南星(炮一兩)木香(一兩)
右為末同前法煎此藥治内外感寒脈沉伏遲細手
足冷毛髮怐慄傷寒陰症大啜一二杯氣和汗出即
愈
足少陰腎經傷寒口燥舌乾而渴背惡寒反發熱倦怠
其脈流注與傷風同
麻黃附子細辛湯治少陰傷寒口中和面背惡寒反
發熱倦怠自汗而渴其脈尺寸俱沉而緊者
麻黃細辛附子(各五錢)
右為粗末每服四錢手足厥者去麻黃細辛加乾薑
五錢甘草一分或口燥舌乾而渴宜急下之
足厥隂肝經傷寒煩滿發熱惡寒往來如瘧或嚢縮小
腹急痛其脈流注與傷風同(本論小腹急痛用小建中湯)
麻黃桂枝各半湯治厥陰傷寒煩滿發熱惡寒往來寒
熱嚢縮其脈尺寸俱微遲者主之若脈沉短其嚢必
縮急以大承氣湯下可保五死一生承氣湯乃利陽
明藥耳若病到厥陰其勢已甚蓋陽明養宗筋為熱
毒所攻乃以瀉其能養故利陽以救陰此猶假虞伐
虢圍韓救趙之意也
桂枝芍藥麻黃杏仁(十二粒去皮尖)甘草(各五錢)
右為粗末每服五錢煎八分入薑棗煎亦可
大承氣湯(方見足陽明經)
小建中湯(方見九痛門)
傳變次序
内經熱論論傷寒云太陽為諸陽主氣傷寒必先自太
陽始至漢諸師凡外所因皆曰太陽病未為了義足太
陽寒水其位居辰辰為六氣化原故辛遁起戊子至辰
為壬辰水而太陽正化居焉在天為寒在地為水寒喜
歸水故寒必先傷太陽以此例推寒既自太陽入風自
少陽入温自陽明入經曰陰為之主陽為之正别於陽
者知病從來别於陰者知死生之期此之謂也或問傳
變次序當何如耶然陰陽流行出入次序固有定說及
其中病或喜入或乘虚或成兩感或守一經其可拘也
但當以脈証分别陰陽表裏盛衰為始又不可以日數
期也
料簡
論曰有汗不服麻黃無汗不得服桂枝切忌不得悮若
寒証見風脈風証見寒脈却以桂枝麻黃各半湯治之
古人治傷風熱多寒少惡風脈浮緊無汗用青龍湯蓋
先傷風而後傷寒風証尚在而寒脈已行故有是偹也
若先傷寒而後傷風寒多熱少不煩躁微厥脈當浮緩
弱而自汗即傷寒見風脈但青龍緊暴不若各半湯平
和无悔吝也諸經皆倣此
六經傷寒用藥格法
夫傷寒始自太陽逆傳陽明至厥陰而止六經既别治
法不同太陽屬膀胱非發汗不能愈必用麻黃者以麻
黃生於中牟雪積五尺生麻黃處雪則不聚蓋此藥内
通陽氣以却外寒也陽明屬胃非通泄不能愈必用大
黃芒硝以利之少陽屬膽無出入道柴胡能利能汗佐
之以黃芩非此不解太陰屬脾中州土也性惡寒濕非
乾薑白术不能温燥少陰屬腎性畏寒燥非附子不能
温潤厥陰肝經藏血養筋非温平之藥不能潤養此經
常之道也後學不知倫類妄意進餌遂至錯亂諸証蜂
起夭傷人命可不究辨且三陽病汗下和解人皆知之
至太陰脾經温燥不行亦自當温利陽利如温脾丸用
大黃者是也少陰腎經雖用附子復使麻黃則知少陰
亦自太陽出厥陰用桂自少陽出明矣及其二陽鬱閉
皆當自陽明出故三陰皆有下証如少陰口燥咽乾下
利清水太陰腹滿時痛厥陰舌卷嚢縮皆當下之學宜
詳審不可率意投也
温脾丸治久病虚羸脾氣弱食不消氣噫
黃柏桂心炮薑細辛附子當歸大
麥芽大黃神麯川連吳茱萸(各一兩)
右為末蜜丸桐子大酒下三十丸
三陽合病脈証治
三陽有合病三陰無合病所謂三陽合者有太陽陽明
有少陽陽明有太陽傳至陽明其頭痛腰痛者太陽也
肌熱目痛鼻乾者陽明也倘惡寒脈必浮大而長浮者
太陽脈也長者陽明脈也當随証調之本太陽証因發
汗多則譫語屬陽明故有太陽陽明也少陽証未解猶
當和解不可便作陽明下之
葛根湯治太陽病項背強几几然無汗惡寒并治三
陽合病自利
葛根(一兩)麻黃(三分)桂心(五錢)芍藥(五錢)甘草(三錢)
每服五錢加生薑五片大棗一枚三陽合病不下利
但嘔者加半夏六錢煎
兩感証論并治法
兩感傷寒者表裏俱病也一日太陽與少陰俱病頭痛
舌乾咽滿而渴二日陽明與太陰俱病腹滿身熱不食
譫語三日少陽與厥陰俱病耳聾囊縮而厥兩感俱作
治有先後宜先救裏臟氣内正急宜救表救内固宜急
而表亦不可緩也救裏解表各随諸証而善用之自非
精妙甄别其孰能與於斯
四逆湯治少陰傷寒自利不渴嘔&KR0938;不止或吐利俱
發小便不利或汗出過多脉微欲絶腹痛脹滿手足
厥冷及一切虚寒厥冷凡病傷寒凡此証候皆由陽
氣素虚積有陰寒雖更覺頭疼體痛發熱惡寒四肢
拘急表裏悉具者不可攻表宜先服此藥以助陽救
裏
附子(五錢)炮薑炙草(一分)
強人加乾薑一錢或惡寒脈微而利利止仍亡血者
加人参五錢或發汗若下之病仍不解煩燥者仍加
茯苓五錢面赤者加連鬚葱九根腹中痛者去葱加
芍藥一兩嘔者加生薑一兩咽痛者去芍藥加桔梗
五錢
兩感治法料簡
桂枝麻黃皆攻太陽經表藥方各見太陽經其如陽明
太陰少陰厥陰並可於風藥寒藥二方論中随証施治
陰毒証治
陰毒為病手足冷腰背強頭疼腹痛或煩渴精神恍忽
額與手背時出冷汗聲音鄭重爪甲色青黑多因脾寒
伏陰重感於寒所致
附子散治陰毒傷寒唇青面黑身重強四肢冷或因
服冷藥過度心腹脹滿昏沈不識人
附子(三分)桂心(五錢)當歸白术半夏(各五錢)炮薑(三分)
返陰丹治陰毒傷寒心神煩躁頭痛四肢逆冷面青
腹脹脈沉伏者
硫黃(五兩通明另研)硝石(另研)太陰玄精石(另研各二兩)炮薑
桂心附子(各五錢)
右用鐵銚先鋪玄精石次下硝石末各一半中間鋪
硫黃末又將二石餘末蓋上以小盞合着熟炭火三
觔燒令得所勿令烟出急取瓦器合着地上四面灰
蓋勿令烟出候冷取出研細入後藥為末同研勻米
糊丸桐子大艾湯下二三十丸頓服汗出為度未退
艾炙臍下丹田氣海更不退則以葱饀熨之
葱饀熨法治氣虚陽脫身冷無脈氣息欲絶不省人
事及傷寒厥陰百藥不效者
葱一束以麻缚如餅饀大只用長白二寸許先以火
㶸一面令通熱勿致灼人乃以熱處着病人臍上下
以熨斗盛火熨令葱餅熱氣透入腹中更作三四餅
餅壊不可熨易餅再熨候病人醒手足温有汗服四
物湯良
陽毒証治
陽毒為病躁熱面赤咽痛身斑色如錦紋下利赤黃内
外結熱舌焦鼻黑類如烟煤妄言狂走多因腸胃燥熱
陽氣獨盛陰氣暴絶妄服燥藥熱食所致
升麻湯治陽毒傷寒一二日便成陽毒或服藥吐下
後變成陽毒腰背痛煩悶不安面赤狂言或赤或見
鬼或下利面赤斑斑如錦紋咽喉痛下膿血脈大浮
數五日可治七日不可治
升麻(五錢)犀角射干黃芩人参炙草(各一分)
右剉散每服五錢煎七分去滓熱服并進三四服温
覆汗出為度
梔子仁湯治陽毒傷寒壯熱百節疼痛
黑梔赤芍大青知母(各一兩)升麻杏仁
黃芩石膏(各二兩)柴胡(一兩五錢)炙甘草(五錢)
右剉散每服四錢薑三片豉二十粒同煎七分服
結胸証治
結胸者心下堅滿按之石硬而痛心膈高起手不得近
項強如柔痓狀此本傷寒身熱醫下之熱氣乘虚而入
痞結不散之所致也若脈浮大皆不可下下之則死尚
宜發汗若沉緊者宜以大小陷胸湯量輕重而下之又
結胸有不按而痛者有按而痛者有水結胸者胸脇間
但頭汗出者有實熱結者有實寒結者治之不可不知
其輕重也各有正方
大陷胸湯治傷寒表未解醫反下之膈内拒痛手不
可近短氣煩躁心中懊憹心下硬大便不通舌燥而
渴熱實脉沉而緊又治身無大熱有水結在胸脇間
者
大黃(五錢)芒硝(四錢)甘遂
右各為末水三盞先煎大黃至一盞入硝煑溶下甘
遂末煑一沸分二服得利止後服
小陷胸湯治結胸証正在心按之則痛脈浮滑者
川黃連(一錢)栝蔞實(一兩)半夏(六錢)
水二盞先煎栝蔞實至盞半入前藥煎六分分二服
利黃涎沫即愈
大陷胸丸治病發於陽而反下之熱入裏因作結胸
因下之太早故也其病項強如柔痓狀下之則和
大黃(二兩)葶歷(炒)杏仁(去皮尖炒)芒硝(各三分)
右前二味為末將杏仁芒硝合研為脂和藥丸彈子
大别杵甘遂末一錢白蜜一大匙水二盞煎七分頓
服之一宿乃下如不下更服以下為效甘遂性不馴
宜斟酌虚實用之
胸痞証治
胸痞証者胃中不和心下堅硬乾嘔惡寒汗出噫氣不
除亦有因傷寒身冷醫反下之遂成胸痞
枳實理中丸治傷寒及諸吐利後胸痞欲絶膈高氣
急手足不得近
枳實茯苓人葠炮薑甘草(各等分)
右末蜜丸一兩作四丸熱湯化下渴加花粉下利加
牡蠣粉均等分
桔梗枳殼湯治中寒氣胸痞滿欲死
枳殼桔梗(各等分)
三黃湯治傷寒陰証下之太早以致心下痞按之軟
其脈關上浮者主之若表未解未可攻宜先隨風寒
二証投桂枝麻黃湯表解已即服此方
大黃黃連黃芩
右各等分剉散每服五錢沸湯一盞熱漬之一時久
去滓分二服或汗出惡寒加附子别煎汁入一合同
服
半夏瀉心湯治心下痞滿而不痛者
半夏(一兩一錢)黃芩人葠甘草炮薑(各一兩五錢)川
黃連(五錢)
右剉散每服五錢水一盞半薑五片棗一枚煎七分
去滓温服或傷寒中風醫反下之下利日數十行榖
不化胸中鳴心下痞硬乾嘔心煩者加甘草五錢人
參一兩名甘草瀉心湯或出解後胃中不和心下
痞硬乾噯食臭脇下水鳴下利加生薑一兩减乾薑
半兩餘如正方名生薑瀉心湯
勞復証治
傷寒新瘥後不能將攝因憂愁思慮勞神而復或梳洗
沐浴作勞而復皆謂之勞復或飲食不節謂之食復此
皆大病後精神氣血腸胃並虚之所致也論有正方可
依証調治唯犯房室為女勞復多死不治
白术散治傷寒氣脉不和增寒壯熱鼻塞胸悶涕唾
稠粘痰嗽壅滯或冐涉風濕憎寒發熱骨節煩疼或
中暑嘔吐眩暈及大病後將理失宜食後勞復病証
如初悉主之又治五勞七傷氣虚頭眩精神恍忽睡
卧不寧肢體倦怠潮熱盗汗脾胃虧損面色痿黃飲
食不美嘔吐酸水臟府滑泄腹内虚鳴反胃吐逆心
腹絞痛久瘧久利及膈氣咽塞上氣喘促坐卧不安
或飲食所傷胸膈痞悶腹脇膨脹婦人胎前産後血
氣不和霍亂吐瀉氣厥不省人事常服辟四時不正
之氣及山嵐瘴疫神效不可具述
白芷甘草青皮陳皮茯苓桔梗山
藥香附(各三兩)乾薑(五錢)白术(一兩)
右末每服二錢水一盞薑三片棗一枚木瓜一片紫
蘇葉兩三葉煎七分若吐瀉入白糖煎嗽入桑皮
杏仁煎傷寒勞復入薄荷煎膈氣入木通三寸
麝香少許中暑嘔逆入香茹煎胎前産後血氣
不和入荆芥煎霍亂入霍香氣厥入鹽湯調下
陰陽易証治
陰陽易者其男子病新差未平復而婦人與之交接名
曰陽易裏急腰踝連腹内痛婦人病新差未平復而男
子與之交接名曰陰易身重少氣陰腫入裏腹内絞痛
熱上冲胸頭痛不欲舉眼中生花蓋男女病相換易故
謂之陰陽易
燒裩散治傷寒陰易其人身重少氣小腹裏急或引
陰中痛拘攣熱上冲胸頭重不欲舉眼中生花膝脛
拘急悉皆主之
婦人裩襠(燒灰存性)
細研方寸匕水調服小便利陰頭痛即愈
猳鼠糞湯治丈夫傷寒病後女人與之交接名曰陽
易
韮根(去青一握約半寸)猳鼠糞(十四粒兩頭尖者是)
右二味水一盞煎半盞去滓頻頻温服粘汗出為效
未知再服
發斑証治
傷寒發斑者蓋不當下而下之熱則乘虚入胃當下而
失下則胃不得泄皆發斑點如錦紋赤者易治黑者難
治蓋熱毒入胃深也
玄參升麻湯治傷寒或當下而失下或不當下而下
之熱毒在胃發斑如錦紋甚則煩躁譫語兼治喉閉
腫痛温毒發斑
元參升麻甘草(各五錢炙)
右剉散每服五錢煎七分温服
三因極一病証方論卷四
