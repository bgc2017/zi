義府雜家類二(雜考之屬)
提要
(臣)等謹案義府二卷
國朝黃生撰生字扶孟歙縣諸生江南通志稱
其棄舉子業一意著述有詩文若干卷今其
集未見此書皆考証劄記之文上卷論經下
卷論諸史諸子諸集附以趙明誠金石錄洪
适隷釋酈道元水經注所載古碑陶弘景周
子良冥通記訓詁以别教之書綴之卷末示
外之之意焉生於古音古訓皆考究淹通引
據精確不為無稽臆度之談如據說文辨周
禮㲝毨正賈公彦丁度之誤引賈誼論陳琳
檄証尚書漂杵為漂滷引爾雅證禮記鄭注
烹魚去乙之誤引吕覽證朱襮非朱領引檀
弓彌年為木証勃鞮為披引左傳及詩序證
檀弓請庚之庚訓道路引唐書廉訪證周官
六計之廉訓察引吳越春秋證鄂不即鄂跗
引左傳證出於其類之出訓産引周禮載師
閭師證夫布里布為二事引詩王風證孟子
施施引左傳劉子語訓司中引繫辭證信信
當讀申引禮記引兑命解行路兑矣當訓說
引漢書證志微噍殺當為纖微憔悴引周頌
爾雅証鄭衆解牘應雅之訛引爾雅証終軍
許慎解豹文鼠之所以異引後漢書李膺傳
証師古解軒中之訛引孝經疏證後漢書辜
較估較辜𣙜酤𣙜之義引史記貨殖傳證刁
悍當為雕悍引潛夫論證關龍即豢龍引莊
子證列子蕉鹿之蕉為樵引世說注證茗柯
即酩酊皆根柢訓典鑿鑿可憑至於引莊子
斷在溝中解斷斷引王莽傳謂青蠅蒼蠅當
作䵷引國策解氓為流民引易竒偶證竒貨
間有穿鑿附會又哉才通用引顔真卿碑不
引考古圖所許通用引顔師古漢書注不引
世說九德引三國志注不引國語登時引集
異記不引焦仲卿妻詩亦有失之眉睫之前
者然小小疏舛不足為累雖篇帙無多而可
取者要不在方以智通雅下也乾隆四十三
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
