提要
密齋筆記五卷續記一卷雜家類三(雜說之屬)
(臣)等謹案密齋筆記五卷續記一卷宋謝伯
采撰伯采字元若台州臨海人宰相深甫之
子理宗后謝氏之伯叔行中嘉泰二年傅行
簡榜進士歴知廣德軍湖州監六部門大理
寺丞大理寺正宋史無傳其事迹不甚可攷
官爵名字僅見於陳耆卿赤城志中是編乃
其易班東歸時所撰錄以示其子者雜論經
史文藝凡五萬餘言自序以為無牴牾於聖
人其間援据史傳頗足以考鏡得失雜錄前
賢懿言媺行亦多寓懲勸雖持論間有未醇
其援引證據亦未見能如容齋隨筆夢溪筆
談之博洽而語有本原瑜多瑕少要亦說部
之善本也史稱謝后父渠伯早卒兄封郡王
姪並節度使端平初頗干國政采伯以世家
貴介敭歴中外洊更麾節正當謝后用事之
時獨解組逍遥至使史官佚其姓氏則采伯
蕭然於榮利之外一無所預可知王宗旦原
序謂士大夫晚節嗜好鮮有不迷其初者密
齋獨以書籍詒謀後人使知其老不忘學則
采伯潛心著述殆以一生之精力為之宜其
言多中理矣原本久佚僅散見永樂大典中
謹採錄編綴分為筆記五卷續記一卷仍所
採之舊目焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
密齋筆記自序
余好漁獵書傳時年六十有三易班東歸天賜一閒無
以觧日書生結習未除亦自觕有聞見豈應以鶡弁泯
沒遂著于篇以示兒軰曰或問者兒軰所質問也經史
本朝文藝雜說幾五萬餘言固未足追嫓作者要之無
牴牾於聖人不猶愈於稗官小說傳竒志怪之流乎庶
後之子孫知余老不廢學云爾淳祐元年辛丑長至謝
采伯元若引
密齋筆記原序
寶祐乙卯天台謝公鼓院來守臨川宗旦實為贅貳一
日以密齋筆記授宗旦曰此吾先君子晚年之所著也
宗旦受而讀之驚喜嘆賞如遊寶山如閱海市瑰竒詭
異之物雜然前陳駭目洞心應接不暇吁是豈淺鮮者
所能到哉其殆貫穿百家馳騖千載者歟夫士非窮愁
莫能著書一行作吏此事便廢常情之通患也矧耆耋
高蹈燕居引恬未有肯措意於筆硯者密齋以宰相子
敭歷中外洊更麾節晚境倦游乃能逍遥里第耽玩墳
索抽毫漬墨述所得以自見於世所謂富貴不能淫年
彌高而德彌劭者密齋有焉陸賈當功成名遂之餘乞
身歸田擁車騎負寳劔遨遊諸子間釃酒擊鮮以自娛
樂追思向來新語殆如夢事向子平隠居讀易自男婚
女嫁之後斷絶家事勿使相關廼肆意於名山大川之
觀曩時韋編不復過眼矣王逸少蘭亭一序似能言者
及其守早退之節乂不過企慕子平所為盡山水之遊
求藥石植桑果抱子弄孫以卒歲於著書乎何有以密
齋視三子富貴年齒度越遠甚謂宜屏却簡編燕酣登
眺可也而密齋之所樂為有三子之所不克為者由是
言之士大夫晚節嗜好有不迷其初者鮮矣觀密齋自
序謂以此書傳示子孫使知其老不廢學噫此其詒謀
微意又可與俗人言哉越明年鋟梓郡齋輙為題其後
鼓院名奕楙密齋先生次子也寳祐丙辰夏五中澣通
直郎添差通判撫州軍州兼管内勸農營田事王宗旦
謹書
