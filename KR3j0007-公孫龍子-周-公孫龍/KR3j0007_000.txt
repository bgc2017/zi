公孫龍子鬼谷子
公孫龍子提要
(臣)等謹案公孫龍子一卷周公孫龍撰按史
記趙有公孫龍為堅白異同之辯漢書萟文
志龍與毛公等並游平原君之門列子釋文
龍字子秉莊子謂惠子曰儒墨楊秉四與夫
子為五秉即龍也據此則龍當為戰國時人
司馬貞索隠謂龍即仲尼弟子者非也其書
漢志著錄者十四篇至宋時八篇已亡今僅
存跡府白馬指物通變堅白名實凡六篇其
首章所載與孔穿辯論事孔叢子亦有之謂
龍為穿所絀而此書又謂穿願為弟子彼此
互異蓋戰國時門戶角立各欲自尊其說故
其不同如此其書大指疾名器乖實乃假指
物以混是非借白馬而齊物我冀時君有悟
而正名實故諸史皆列於名家淮南鴻烈解
稱公孫龍粲於辭而貿名楊子法言稱公孫
龍詭辭數萬蓋其持論雄贍惝怳恣肆實足
以聳動天下故當時莊列荀卿並著其言為
學術之一特品目稱謂之間紛然不可數計
龍必欲一一核其真而理䆒不足以相勝故
言愈辯而名實愈不可正然其書出自先秦
義雖恢誕而文頗離奇可喜陳振孫槩以淺
陋迂僻譏之則又過矣明鍾惺刻此書改其
名為辯言妄誕不經今仍從漢志題曰公孫
龍子又鄭樵通志略載此書有陳嗣古注賈
士隠注各一卷今俱失傳此本之注乃宋謝
希深所撰文義頗淺近今亦仍之焉
鬼谷子提要
(臣)等謹案鬼谷子漢志不著錄隋志縱横家
有鬼谷三卷註曰周世隠於鬼谷玉海引中
興書目曰周時高士無鄉里族姓名字以其
所隠自號鬼谷先生蘇秦張儀事之授以捭
闔至符言等十有二篇及轉丸本經持樞中
經等篇因隋志之說也唐志卷數相同而註
曰蘇秦撰張守節史記正義曰鬼谷在雒州
陽城縣北五里七錄有蘇秦書樂壹註云秦
欲神秘其道故假名鬼谷此又唐志之所本
胡應麟筆叢則謂隋志有蘇秦三十一篇張
儀十篇必東漢人本二書之言薈稡為此而
託於鬼谷若子虛亡是之屬其言頗為近理
然亦終無確證隋志稱皇甫謐註則為魏晉
以來書固無疑耳說苑引鬼谷子有人之不
善而能矯之者難矣一語今本不載又惠洪
冷齊夜話引鬼谷子曰崖蜜櫻桃也今本亦
不載疑非其舊然今本已佚其轉丸胠篋二
篇惟存捭闔至符言十二篇向所引者或在
佚篇之内至惠洪所引據王直方詩話乃金
樓子之文惠洪誤以為鬼谷子耳(案王直方詩話今無)
(全本此條見朱翌猗覺寮雜志所引)均不足以致疑也高似孫
子略稱其一闔一闢為易之神一翕一張為
老氏之術出於戰國諸人之表誠為過當宋
濂潛溪集詆為蛇鼠之智又謂其文淺近不
類戰國時人又抑之太甚柳宗元辨鬼谷子
以為言益竒而道益陿差得其真蓋其術雖
不足道其文之竒變詭偉要非後世所能為
也乾隆四十七年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
