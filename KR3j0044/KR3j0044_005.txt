欽定四庫全書
蘆浦筆記卷五宗劉昌詩撰
趙清獻公充
二月二十六日宣赴崇政殿後水閣同直孺内翰貫之
雜事充編排官御前剳子三道下編排所
二十七日晴上御崇政殿試進士明經諸科舉人王者
通天地人賦天德清明詩水幾於道論(出老子道經)聖駕
幸後苑往來迎駕御藥院公文二道傳宣精加考校
内臣二人傳宣賜食并酒編排三四五等第一百二
十七號
二十八日晴内臣傳宣賜文儒二字聖駕卯刻幸考校
所編排經生特奏毛詩十一人特奏尚書九人特奏
明法四人傳宣賜食二酒一茶
二十九日隂旬休傳宣賜酒七寳茶初考經學官王惟
熙祝&KR1460;諮夏璋覆考經學官王彭張兌朱從道詳定
官賈壽吳中復封彌官傅求王陶出義官王逢傅卞
盧士宗
三月一日微寒風聖駕幸考校所起居四拜編排諸科
卷子宣賜酒食果子
二日晴聖駕幸覆考所起居宣賜酒食果子第一謂學
識優長辭理精純出衆特異無與比倫第二謂才學
該通文理周密於羣萃中堪為高等第三謂藝業可
采文理俱通(須合得及第者)第四等謂藝業稍次文理粗通
於此等中仍分優劣優即為第四等上第五等(須必然合
落者)謂文理疎淺退落無疑不考謂犯不考式紕繆謂
所試文字並皆荒惡
六日隂寒駕幸詳定所起居點檢官孫坦鄭穆進士初
考官沈遘司馬光裴煜陸經進士覆考官祖無擇鄭
獬李綖王瓘點檢官孫洙王廣淵詳定官楊畋何郯
王安石對讀官胡稷臣蘇衮傅堯俞張次立宋廸周
孟陽特奏名進士三十八人作樂薦上帝詩謹用五
事以明天道論編排特奏名進士卷子賜酒果寒食
節食
七日晴駕幸詳定所起居賜寒食節上酒各二壺果子
一合又酒果冷食編排進士卷共一百號特奏名一
號
八日晴駕幸編排所起居訖進呈進士卷子二道御藥
院錄白中書劄子進士以下等第云云編排進士諸
科等卷子賜食酒果
九日清明雨奏乞送焻字號卷重詳定封彌官詳定五
號奏取旨御藥院關奉聖旨看詳定奪䩑□□䚟虭
五號賜酒食果子
右日記一卷予家寶藏蓋清獻趙公手書也公
時為右司諫直孺則翰林學士賈公黯貫之則
侍御史知雜事范公師道也按嘉祐六年昭陵
在宥已四十春而猶垂意科選親屈翠華以次
臨幸雖上已寒食休暇之辰孜孜不廢且訓敇
勞賜無日無之可謂至誠不息者矣嘗攷國史
大中祥符元年書帝徧至幄次諭李宗諤等各
務精詳勿遺賢俊四年書帝徧至考官幕次天
禧三年又書帝幸考校官幕次撫問久之出七
言詩賜晁㢠等今日記所書幸考校所者二幸
覆考所者四幸詳定所者二幸編排所者一是
皆恪守孫謀而又加詳焉於戲盛哉宜乎天佑
生賢名臣輩出坐致太平而又留為奕世不窮
之用近時御試幕次在集英殿之前不復在殿
後而駕幸之儀夐無有知之者盖其廢已久則
此記所補豈獨文字之間而已因備錄之
金花帖子
唐進士登第者主文以黃花牋書其姓名花押其下使
人持以報之謂之牓帖當時稱為金花帖子國初尚循
其制予家藏王扶龔識二帖拓本帖皆長五寸許其闊
半之龔識又有大護帖復書姓名於帖面攷登科記蓋
太宗端拱元年程宿牓扶第二人識第十四其下花押
二一翰林學士尚書禮部侍郎知貢舉宋白一職方員
外郎知制誥權知貢舉李沆後臨軒唱名此制遂廢周
益公家亦有咸平二年盛京所得者其他不特未之見
久而湮没知之者亦鮮矣嘗觀開元遺事載新進士及
第必以泥金帖子附家書謂之喜信是又足以見昔人
之風範也
蘆浦筆記卷五
