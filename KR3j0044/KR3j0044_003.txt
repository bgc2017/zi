欽定四庫全書
蘆浦筆記卷三宋劉昌詩撰
負兹
公羊傳威公十六年屬負兹注曰天子稱不豫諸侯稱
負兹庶人稱負薪莫知兹為何物予觀史記周紀衛康
叔封布兹徐廣曰兹藉席之名諸侯病曰負兹然後知
兹乃席也與負薪蓋有等級
折俎
左傳宣公十六年定王享士會殽烝武子私問王召云
云享有體薦宴有折俎襄公二十七年宋人享趙文子
司馬置折俎釋云折之設反䯆解節折升之於俎也今
人送餽例用折俎恐非此義
潛火
州郡火改必曰潛火左傳襄公二十六年王夷師熸釋謂
火滅為熸熸子潛反或者當用此字
賢關
董仲舒賢良策太學者賢士之所關也顔曰關由也世
人乃以太學為賢關則謬矣
仁頻
司馬相如天子游獵賦仁頻并閭徐廣曰頻一作賓小
司馬索隠音賓顔師古曰即賓根也今觀韓子蒼次撫
州高使者韻凡四首一云李侯梨釘座風味勝仁頻乃
與雨頻頻三顧頻同押然則恐未之攷耳
乾鵲
漫錄辨誤論乾鵲音干為無義廣韻有鳱鵲亦起於後
來惟王荆公以為虔字意見於鵲之疆疆甚為有理然
考紺珠集載乾鵲云鵲之别名音干又何耶
紫荷
漫錄載劉偉明贈熊本待制詩西清寓直荷為槖歐陽
文忠回吳舍人啟以紅藥翻階對紫荷持槖皆為誤然
又引隋志尚書錄令僕射吏部尚書朝服綴紫荷錄令
左僕射左荷右僕射吏部尚書右荷以俟博識者予考
晉輿服志八座尚書荷紫以生紫為袷囊綴之服外加
於左肩所謂荷囊乃負荷之荷然則隋志載紫荷左荷
右荷要知亦是負荷分明非芰荷之荷也
糊名
漫錄事始載取士至仁宗時始有糊名考校之律然嘗
記唐武后時以選人多不實乃令試日皆糊其名恐出
於此
裴二端公
漫錄事實門載鮑彪杜詩譜論湘江宴餞裴二端公及
暮秋枉裴道州手札率爾遣興詩皆不著裴二端公為
何人偶讀蒋參政之寄武昌怡亭序云裴虬作銘又浯
溪唐賢題名有河東裴虬為道州刺史始知所謂裴二
端公者虬也以上吳說如此按杜詩有送裴二虬作尉
永嘉今暮秋遣興詩有憶子初尉永嘉去之句即可見
也何必他證
振字
漫錄載顔師古匡謬正俗曰賑濟當用振字說文曰振
舉也救也諸史傳振給振貸並以饑饉窮厄將就困斃
故舉救之使存立耳但未有所據按左傳文公十六年
楚人出師自蘆以往振廩同食注振發倉廩也然則當
以左氏為證以上吳說如此周易蠱卦君子以振民育
德注振濟也何不引此豈偶忘耶
山谷南還誤
漫錄說詩門云山谷南還至南華竹軒令侍史誦詩版
按南華在韶州屬廣東山谷謫宜州屬西路且卒於宜
而曰南還何耶
漫錄書人官位差誤
事始門載宋莒公以宋元憲為宗衮今攷元憲即莒公
當作宋次道又地理門載閩中記南臺沙合出宰輔其
間舉吳丞相育吳樞密充記事門載吳侍郎待問生四子
參政育樞密充攷元輔表熙寧元豐間充嘗為相而育
特執政今互言之又說詩門載丞相馮當世少嘗薄遊
記事門云大丞相馮當世記富家翁有宅記文門云馮
當世丞相荅伯庸詩然當世未嘗為相又事實門載參
政蔣之竒武昌怡亭序而蔣未嘗參政嘗作樞密凡此
豈皆筆誤耶
晉人弔喪彈琴作驢聲
晉人放曠至於弔喪亦出禮法之外王子猷子敬俱病
篤而子敬先亡子猷來奔喪都不哭子敬素好琴便徑
入坐靈牀上取子敬琴彈絃既不調擲地云子敬人琴
俱亡因慟絶良久月餘亦卒顧彦先平生好琴及喪家
人常以琴置靈牀上張季鷹往哭之遂徑上牀鼓琴作
數曲竟撫琴曰顧彦先頗復賞此否因大慟遂不執孝
子手而出此二事如一又王仲宣好驢鳴既葬文帝臨
其喪顧語同遊曰王好驢鳴可各作一聲以送之赴客
皆一作驢鳴王武子喪時名士無不至者孫子荆後來
臨尸慟哭畢向靈牀曰卿常好作驢鳴今我為卿作體
似聲真賓客皆笑孫舉頭曰使君輩存令此人死亦復
相類
鴈行
禮記王制兄弟之齒鴈行史記魏世家無忌謂魏王請
為天下鴈行頓刃韓世家陳軫言必不為鴈行以來索
隠曰旅進也晉庾中郎與王平子鴈行庾喬元日朝賀
不肯就列曰喬忝為端右不能與范興話為鴈行
打字
歐陽公歸田錄云世俗言語之訛而君子小人皆同其
謬惟打字耳如打船打車打魚打水打飯打衣打糧打
傘打粘打量打試觸事皆謂之打漫錄以釋文取偏旁
證之謂打字從手從丁蓋以手當其事者也此說得之
矣然世間言打字尚多左藏有打套局諸庫支酒謂之
打發諸軍請糧謂之打糧請印文書謂之打印結算謂
之打算貿易謂之打博装飾謂之打扮請酒醋謂之打
醋打酒監場装發謂之打袋席地而睡謂之打鋪包裹
謂之打角收拾為打疊又曰打併畚築之間有打號行
路有打伴打包打轎負錢于身為打腰飲席有打馬打
令打雜劇打諢僧道有打化設齋有打供荷胡牀為打
交椅舞儺為打驅儺又宋歌曲調打壊木樓牀誰能坐
相思又有打睡打嚏打話打閙打鬭打和打合(讀作閤)打
過打勾打了至於打糊打麪打餅打百索打絛打簾打
薦打席打籬巴街市戲謔有打砌打調之類因併記之
籸盆
今人祠祭或燕設多以高架然薪照庭下號為生盆莫
曉其義予因執事合宫見御路兩旁火盆皆疊麻籸始
悟為籸盆俗呼為生也
蘆浦筆記卷三
