欽定四庫全書
蘆浦筆記卷二宋劉昌詩撰武成次序
武王伐殷往伐歸獸識其政事作武成武成惟一月壬
辰旁死魄越翼日癸巳王朝步自周于征伐商既生魄
庶邦冢君暨百工受命于周王若曰嗚呼羣后惟先王
建邦啟土公劉克篤前烈至于大王肇基王迹王季其
勤王家我文考文王克成厥勲誕膺天命以撫方夏大
邦畏其力小邦懷其德惟九年大統未集予小子其承
厥志底商之罪告于皇天后土所過名山大川曰惟有
道曾孫周王發將有大正于商今商王受無道暴殄天
物害虐烝民為天下逋逃主萃淵藪予小子既獲仁人
敢祗承上帝以遏亂略華夏蠻貊罔不率俾恭天成命
肆予東征綏厥士女惟其士女篚厥玄黃昭我周王天
休震動用附我大邑周惟爾有神尚克相予以濟兆民
無作神羞既戊午師渡孟津癸亥陳于商郊俟天休命
甲子昧爽紂率其旅若林會于牧野罔有敵于我師前
&KR1131;倒戈攻于後以北血流漂杵一戎衣天下大定乃反
商政政由舊釋箕子囚封比干墓式商容閭散鹿臺之
財發鉅橋之粟大賚于四海而萬姓悦服厥四月哉生
明王來自商至于豐乃偃武修文歸馬于華山之陽放
牛于桃林之野示天下弗服丁未祀于周廟(孔氏注云四月丁未
以日月推之四月無丁未蓋武王至豐告廟乃其常事所不必言至于朝四方之諸侯而祀于周廟當在五月
也)邦甸侯衛駿奔走執豆籩越三日庚戌柴望大告武
成列爵惟五分土惟三建官惟賢位事惟能重民五教
惟食喪祭惇信明義崇德報功垂拱而天下治
洵直謹按武成之篇自伏生口傳失其次序王氏新
義嘗加考正說書者愈疑且以式者在車所行之禮
也式商容閭豈當在歸至于豐之後洵直以樂記考
之孔子告賓牟賈以大武遲久之意首言久立于綴
以待諸侯之至則庶邦冢君受伐商之命于周乃其
時也故其克商也有未及下車而為之者有下車而
為之者有濟河而西然後為之者至其終也左射貍
首右射騶虞而貫革之射息也裨冕搢笏而虎賁之
士脱劒也祀乎明堂而民知孝朝覲然後諸侯知其
所以臣耕籍然後諸侯知其所以敬以此五者為天
下之教其先後有倫如此則武成之次序可概見矣
是以某驗之以孔子之言而次第之庶有所本云
辨諸葛武侯疏脱誤句讀
臣亮言先帝創業未半而中道崩殂今天下三分益州
疲弊此誠危急存亡之秋也然侍衛之臣不懈于内忠
志之士忘身于外者蓋追先帝之殊遇欲報之於陛下
也誠宜開張聖聽以光先帝遺德恢弘志士之氣不宜
妄自菲薄引喻失義以塞忠諫之路也宫中府中俱為
一體陟罰臧否不宜異同若有作奸犯科及為忠善者
宜付有司論其刑賞以昭陛下平明之理不宜偏私使
内外異法也侍中郭攸之費褘侍郎董允等此皆良實
志慮忠純是以先帝簡拔以遺陛下愚以為宫中之事
事無大小悉以咨之然後施行必能裨補缺漏有所廣
益將軍向寵性行淑均曉暢軍事試用於昔日先帝稱
之曰能是以衆議舉寵為督愚以為營中之事悉以咨
之必能使行陣和睦優劣得所親賢臣遠小人此先漢
所以興隆也親小人遠賢臣此後漢所以傾頽也先帝
在時每與臣論此事未嘗不歎惜痛恨于桓靈也侍中
尚書長史參軍皆悉貞良死節之臣願陛下親之信之
則漢室之隆可計日而待也臣本布衣躬耕南陽苟全
性命于亂世不求聞達于諸侯先帝不以臣卑鄙猥自
枉屈三顧臣于草廬之中諮臣以當世之事由是感激
遂許先帝以驅馳後值傾覆受任於敗軍之際奉命于
危難之間爾來二十有一年矣先帝知臣謹慎故臨崩
寄臣以大事也受命以來夙夜憂慮恐付託不效以傷
先帝之明故五月渡瀘深入不毛今南方已定兵甲已
足當奬率三軍北定中原庶竭駑鈍攘除姦凶興復漢
室還於舊都此臣所以報先帝而忠陛下之職分也願
陛下託臣以討賊興復之效不效則治臣之罪以告先
帝之靈至于斟酌損益進盡忠言則攸之褘允之任也
若無興德之言則責攸之褘允等之咎以彰其慢陛下
亦宜自謀以諮諏善道察納雅言深追先帝遺詔臣不
勝受恩感激今當遠離臨表涕零不知所言
洵直謹按蜀志諸葛武侯傳載其五年所上後主疏
云今南方已定兵甲已足當奬率三軍北定中原庶
竭駑鈍攘除姦凶興復漢室還于舊都此臣所以報
先帝而忠陛下之職分也至於斟酌損益進盡忠言
則攸之褘允之任也願陛下託臣以討賊興復之效
不效則治臣之罪以告先帝之靈責攸之褘允等之
咎以彰其慢蓋武侯以興復自任故以為不效則治
其罪以告先帝之靈若攸之褘允則任斟酌損益進
盡忠言而已興復非其任也武侯不效而遽責之某
恐三子者宜有所不服武侯必不然也又至於斟酌
損益進盡忠言攙於武侯自叙之間文意皆不相接
續某疑其句讀有所脱誤而不敢以臆斷之乃取文
選所載武侯表較之亦同而李善五臣皆無說又觀
蘇内翰集見其稱武侯此表與伊訓說命相表裏亦
未嘗疑其脱誤然某之疑終不能釋因於蜀志反復
求之乃得之於董允傳云亮將北征往漢中以允秉
心公亮欲任以宫省之事上疏曰侍中郭攸之費褘
侍郎董允等先帝簡拔以遺陛下至於斟酌損益進
盡忠言則其任也愚以為宫中之事事無大小悉以
咨之必能裨補缺漏有所廣益若無興德之言則戮
允等以彰其慢乃知脱誤之處兼董允止稱侍郎蓋
其本傳所歴之官也因以武侯董允傳及文選參而
補之遂為全文
右洵直姓胡氏字次魚鄉曲前輩登科仕至别乘
内長文
漢武帝元朔三年詔曰夫刑罰所以防姦也内長文所
以見愛也張晏曰長文長文德也師古曰詔言有文德
者即親内而崇長之所以見仁愛之道魯氏自備載章
子厚家藏古本漢書内長文乃是而肆赦字蓋而訛為
内肆赦皆缺偏旁而為長文詔云其赦天下意甚明白
右魯自備字子明號笑塢老人臨江鄉先生也著書
名自備云
性善辨
孟子題辭又有外書四篇性善辨文說孝經為正予鄉
新喻謝氏多藏古書有性善辨一帙則知與文說孝經
為正是謂四篇
漢甎
曩於周益公坐間出示漢五甎皆得于劒州梓潼縣因
記其文公亦書于後併錄之
謝君甎其文云元和三年五月甲戍朔謝君久造此墓
按元和之號惟漢章帝唐憲宗有之憲宗之三年
其五月則壬午朔也而此甲戍其為漢隸不疑
扈君甲甎其文云持節使者北宫衛令扈君千秋之宅
建武二十八年五月丙午工李邑作
乙甎其文云北宫衛令扈君萬秋宅皆篆文
漢北宫衛士令秩六百石以長歷考之是歲壬子
下到今淳熙壬寅一千一百二十載矣
范君甲甎其文云喏痛明時仲治無年結種孳孳履踐
聖門智辨賜張(闕一字)噍孔言寬博(闕一字)約性能淵泉帶
徒千人行無遺愆
乙甎其文云德積未報曷尤乾巛茂而不實顔氏暴顛
非獨范子古今皆然相貌覩形列畫諸先設生有知豈
復恨焉
漢范皮闕旁耕者嘗獲巨甎二皆為當路取去惟
拓本傳於好事之家乙甎僅存此范君墓中之銘
晁錯傳公卿言鄧先師古曰鄧先猶言鄧先生也
列畫諸先者豈非墓中列畫古賢士如武梁石室
之類耶先儒謂謝朓始為誌銘此可證其誤
梓潼城甎其文云梓潼城
篆文皆交一甎之重至(缺)斤歲月雖無所稽然字
畫勁竒決非近古所能作者
蘆浦筆記卷二
