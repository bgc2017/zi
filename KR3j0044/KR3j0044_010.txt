欽定四庫全書
蘆浦筆記卷十宋劉昌詩撰
杜詩句差
杜詩覓胡孫第二聯舉家聞若駭為寄小如拳每疑其
非是趙傁謂合移斷章童穉捧應顛作第四句却於許
求聰惠者下云為寄小如拳則一篇意義渾全亦成對
偶
籌筆驛詩
漢室虧皇象坤乾未即寧姦臣與逆子搖嶽復飜溟權
表分江域曹袁鬭夏坰虎奔咸逐逐龍卧獨冥冥從衆
非無術欺孤迺不經惟思恢正道直起復炎靈管樂韜
方略關張駭觀聽一言俄逆主三顧已忘形南既清蠻
土東期赤魏庭出師功自著治國志誰銘歷劒兵如水
臨秦策若瓴舉聲將潰虜横勢欲逾涇仲達恥巾幗辛
毗嚴壁扃可煩親細務遽見墮長星戰地悲陵谷來賢
賞德刑意中流水遠愁外舊山青想像音徽在侵尋毛
骨醒遲留慕英氣沈歎撫青萍
右驛在蜀中綿州石曼卿為諸葛武侯賦也寳元
二年大書以遺朱復之後二年朱為四明節度推
官遂刻石於聽事中更兵火碑仆於榛莽間凢百
餘年劉偉至出而函置南堂壁間且以名其堂闕
一角失十五字紹熙元年守林采得曼卿集而補
之且舉范文正公誄石學士書於後云曼卿之詩
氣雄而竒大愛杜甫酷能似之曼卿之筆顔筋柳
骨散落人間實為神物今觀此詩此字則所謂實
為神物非虛器也青萍劍名杜詩秦州見勅目除
薛畢有誰定握青萍之句
回峰院留題
山勢欲壓海禪扃向此開魚龍腥不到日月影先來樹
色秋擎出鐘聲浪荅回何期隨吏役暫得拂塵埃
右文康王公所賦公諱(英廟同字)字晦叔嘗宰定海縣
景祐中為執政開禧丙寅商逸卿得隸古遺墨刻
於縣治願豐亭
米小儀題禊帖詩
圖契朴琱推聖智萬古奔沈餘末伎蘭亭醉墨更無加
始信功名皆儻爾庾翼兒郎豈不黠自是家雞慙野雉
退之疆括六藝疎見處纔能到姿媚相公有官那得取
不與官家深自祕却因同好露心胸謾使蕭翼誇末計
摸金不必曹阿瞞温韜家有昭陵器披沙只恐取黃金
剔軸誰能收故紙天章寳閣高嶫峨永表文皇好文藝
至今油蠟傳未休善本何辭萬金棄
絶覽亭詩
安仁縣雲錦驛後山巔有絶覽亭鄭剛中亨仲過而刻
詩柱上云目力所臨皆在下亭名絶覽未為叨丈夫心
地當如此此外應知更有高
康伯可詩
紹興間康伯可過臨江遊慧力寺題二詩於松風亭壁
今遺墨不存因錄以備忘其一天涯芳草盡綠路傍柳
絮爭飛啼鳥一聲春晚落花滿地人歸其二江上濃雲
暁未開瘦笻支我上蒼苔春寒前日去已盡今日又從
何處來
胡藏之詩
臨江詩人胡藏之蓋彦明之子彦明與山谷進士同年
故藏之以詩取知於山谷嘗侍燕席以柈中果子分題
賦詩藏之得藕云平生冰雪姿七星羅心胸豈無有絲
毫上禆天子聰而不自薦達胡為乎泥中沈疴政無賴
安得若從容其子亦可憐風味如乃翁藏之亦有瘞鶴
銘詩云當年誰為褁玄黃潮打孤城草木荒華表竟無
新信息斷碑空有碎文章雲埋紫蓋峰何在烟鎻青田
道正長遙想華亭披道氅夜隨明月過錢塘藏之名致
隆自號瀟灘居士無子故遺稿不傳
石芥詩
淳熙辛丑予客桂林運使梁次張舉似石芥詩今未忘
也擷根山石貯瓶罌桂後緘題見者赬風味莫嫌無醖
藉杯柈亦解作聰明願言則嚏傳心事搔首踟蹰散宿
酲最是徂徠名道地至今姦膽亦魂驚
丫頭巖詩
巖前壁間題者甚多予獨愛鄉人彭仲衡思致高而無
著其詩云前峰號龜豈是龜近巖謂月亦匪月世間景
幻語未真說著丫頭便癡絶蒼然頑石自天成道傍過
者皆含情我來於此發浩歎乃知有色能傾城
上元詞
春暁千門放鑰匙萬官班從出祥曦九重綵浪浮龍盖
一點紅雲護赭衣車馬過打毬歸芳塵灑定不教飛
鈞天品動迴鑾曲十里珠簾待日西
日暮迎祥對御回宫花載路錦成堆天津橋畔鞭聲過
宣德樓前扇影開奏舜樂進堯杯傳宣車馬上天街
君王喜與民同樂八面山呼震地來
紫禁烟光一萬重五門金碧射晴空梨園羯鼔三千面
陸海鰲山十二峯香霧重月華濃露臺仙仗彩雲中
朱欄畫棟金泥幕捲盡紅蓮十里風
香霧氤氲結綵山蓬萊頂上駕鰲還繡韉毧坐三千騎
玉帶金魚四十班風細細珮珊珊一天和氣轉春寒
千門萬戸笙簫裏十二樓臺月上欄
禁衛傳呼約下廊層層掌扇簇親王明珠照地三千乘
一片春雷入未央宫漏永御街長華燈偏共月爭光
樂聲都在人聲裏五夜車塵馬足香
寳炬金蓮一萬條火龍圍輦轉州橋月迎仙仗回三殿
風遞韶音下九霄登複道聽鳴鞘再頒酥酒賜臣僚
太平無事多歡樂夜半傳宣放早朝
玉座臨軒宴近臣御樓燈火發春温九重天上聞仙樂
萬寳牀邊侍至尊花似海月如盆不任宣勸醉醺醺
豈知頭上宫花重貪愛傳柑遺細君
九陌遊人起暗塵一天燈霧鎻彤雲瑶臺雪映無窮玉
閬苑花開不度春攢寳騎簇雕輪漢家宫闕五侯門
景陽鐘動纔歸去猶挂西忩望月痕
宣德樓前雪未融賀正人見綵山紅九衢照影紛紛月
萬井吹香細細風複道遠暗相通平陽主第五王宫
鳳簫聲裏春寒淺不到珠簾第二重
風約微雲不放隂滿天星點綴明星燭龍銜耀烘殘雪
羯鼔催花發上林河影轉漏聲沈縷衣羅薄暮雲深
更期明夜相逢處還盡今宵未足心
五日都無一日隂往來車馬閙如林葆真行到燭初上
豐樂遊歸夜已深人未散月將沉更期明夜到而今
歸來尚向燈前說猶恨追遊不稱心
徹曉華燈照鳳城猶嗔宫漏促天明九重天上聞花氣
五色雲中應笑聲頻報道奏河清萬民和樂見人情
年豐米賤無邊事萬國稱觴賀太平
憶得當年全盛時人情物態自熙熙家家簾幕人歸晚
處處樓臺月上遲花市裏使人迷州東無暇看州西
都人只到收燈夜已向樽前約上池
步障移春錦繡叢珠簾翠幕護春風沉香甲煎薰爐煖
玉樹明金蜜炬融車流水馬游龍歡聲浮動建章宫
誰憐此夜春江上魂斷黃粱一夢中
真箇親曾見太平元宵且說景龍燈四方同奏昇平曲
天下都無歎息聲長月好定天晴人人五夜到天明
如今一把傷心淚猶恨江南過此生
右鷓鴣天十五首備述宣政之盛非想像者所能
道當與夢華錄並行也
又
蜀人閻侍郎蒼野使北過汴京賦水龍吟少年聞說京
華上元景色烘晴晝朱輪畫轂雕鞍玉勒九衢爭驟春
滿鰲山夜沈陸海一天星斗正紅毬過了鳴鞘聲斷迴
鸞馭鈞天奏誰料此生親到五十年都城如舊而今但
有傷心烟霧縈愁楊柳寳籙宫前絳霄樓下不堪回首
願皇圖早復端門燈火照人還又
念奴嬌
疎眉秀目向尊前依舊宣和装束貴氣盈盈風韻爽舉
止知非凡俗皇室宗姬陳王愛女曾嫁貂蟬族干戈流
蕩事隨天地翻覆珠淚揾了偷彈勸人飲盡愁怕吹
笙竹流落天涯俱是客何必平生相熟舊日容華如今
憔悴付與杯中醁興亡休問為子且釂船玉
右詞見諸士夫到中原有感而賦
陶榖使江南詞
穀贈歌姬秦弱蘭風光好有鸞膠續斷弦之句按東方
朔十洲記仙家煮鳳喙及麟角煎作膠名為續絃能續
弓弩絶絃却非鸞膠豈其誤耶不如杜詩麟角鳳觜世
莫識煎膠續絃竒自見
石林詞
葉石林賀新郎詞有誰採蘋花寄與但悵望蘭舟容與
下與字去聲漢禮樂志練時日澹容與顔注閑舒也今
歌者不辨音義乃以其疊兩與字妄改上與作寄取而
不以為非良可笑也慶元庚申石林之孫筠守臨江嘗
從容語及謂賦此詞時年方十八而傳者乃云為儀真
妓女作詳味句意皆不相干或是書此以遺之爾
生查子
道途間題壁有可采者嘗記生查子一首甚工云愁盈
鏡裏山心疊琴中恨露濕玉闌秋香伴金屏冷雲歸
月正圓雁到人無信孤損鳳凰釵立盡梧桐影蓋魏子
敬詞也
蘆浦筆記卷十
