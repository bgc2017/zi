記纂淵海卷八十五宋潘自牧撰
釋部
佛
史漢驃騎將軍霍去病出隴西過焉支山收休屠祭天
金人顔師古曰今佛像是其遺法也(西漢)初帝聞西域有
神其名曰佛因遣使之天竺求其道得其書及沙門以
來其書大抵以虛無為宗貴慈悲不殺以為人死精神
不減隨復受形生時所行善惡皆有報應故所貴修煉
精神以至為佛善為宏闊勝大之言以勸誘愚俗精於
其道號曰沙門於是中國始傳其術圖其形像而王公
貴人獨楚王英最先好之(通鑑漢明紀)專尚釋氏遠近成風
無不事佛(梁高祖)客問三教李士謙曰佛日也(北史魏本傳)隋
初民間佛書多於六經數十百倍(通鑑隋紀)功德使上言鳳
翔法門寺塔有佛指骨相傳三十年一開開則歲豐人
安上遣中使僧衆迎之(通鑑唐憲宗元和十三年)
傳記浮屠佛也佛者漢言覺也將以覺悟羣生也沙門
者漢言息也盖息意去欲而歸于無為也(袁宏漢記)
集相貎既闢睟容已安(選碑)金姿寶相永藉安(選行狀)佛法
入中國邇來六百年庶民逃賦役高士著幽禪(韓詩)佛之
道轉惑見為真智即羣迷為正覺捨大闇為光明(柳文西軒)
(記)國無有三惡八難人無有十纏九惱(柳文永州龍興寺記)信士
圖為佛像法相甚具焉浮圖事神而語大金仙氏之
道蓋本於孝敬而後積以衆德歸於空無其敷演教戒
於中國者離為異門曰禪曰法曰律以誘掖迷濁(並柳文)
仲尼之有十哲猶如來之有十大弟子迦葉阿難須菩
提舍利佛迦旃延目乾連阿那律優婆離羅候羅是也
(白傅集)是法平等故所至為淨土是身應供故隨念降生
(劉賓客)清淨不染花中蓮捧持世界百億千(同上)晬容瑞相
(並同上)三十二相具八十一種好備(歐陽行周)金蓮捧足寶珠
垂髻(王建集)
本朝金仙氏之教有自來矣天毒之國實紀於山經竺
乾之師嘗聞于柱史西京名將得休屠天祭之人東漢
諸王為蒲塞桑門之饌(楊文公處州金沙院記)佛晦靈迹骨生舍
利應現無方佛之靈骨金剛不朽劫火不燒金剛之骨
賁育擊以千鈞之力終莫能毁(類要吴孫權時僧會所言)
僧
史初帝聞西域有神其名曰佛遣使之天竺求其道得
其書及沙門以來其書善為宏闊勝大之言精於其道
者號沙門(通鑑漢明帝紀)趙主石勒以天竺僧佛圖澄預言成
敗數有驗敬事之及虎即位奉之尤謹衣以綾綿乘以
雕輦明會之日太子諸公五日一朝國人化之率多事
佛澄之所在無敢向其方面涕唾者爭造寺廟削髮出
家(通鑑晉成紀)秦王興以鳩摩羅什為國師奉之如神親率
羣臣及沙門聽羅什講佛經三百餘卷大營寺塔沙門
坐禪者嘗以千數公卿以下皆奉佛由是州郡化之事
佛者十室而九(晉安紀)帝以惠琳道人善談論因與議朝
廷大事遂參權要賓客輻輳門車嘗有數十兩四方贈
賂相係方筵七八座上賞酒琳著高屐披貂裘置通呈
書佐會稽孔顗嘗詣之遇賓客填咽暄涼而已顗慨然
曰遂有黑衣宰相可謂冠屨失所矣(通鑑南史宋高祖紀)時佛教
盛於洛陽中國沙門之外自西域來者三千餘人(通鑑梁武)
(帝天監八年)魏自正光以後僧尼至二萬人(通鑑梁高祖)閩王延
鈞度民二萬為僧由是閩中多僧(唐明宗紀)勅天下寺院非
勅額者悉廢之禁私度僧尼是歲天下見僧四萬二千
四百四十四(周世宗顯德二年)
傳記晉道安受業於佛圖澄澄姓帛氏以師莫過於佛遂
以釋為姓(類記事始)四姓為沙門皆稱釋種(增一阿含經)沙門有三坐
禪為上輩助衆為下輩(無為經)僧曰苾芻本是草名有五義
一生不背日二冬夏常青三體性柔軟四香氣遠騰五引
蔓旁布為佛弟子理義亦然其精至者號為沙門(尊勝經)百
尺竿頭須進步十方世界是全身(傳燈錄)後漢明帝遣蔡愔等
天竺訪僧見摩騰乃要還漢地此中國有僧之始史略曰明
帝聽陽城侯劉峻等出家此又中國人為僧之始(事物紀原)
集法輪明智日慧海度慈航(梁昭明太子詩)戒珠靡鐵忍鎧無
違智燈含影慧駕馳騑(梁簡文帝)慧日低輪下禪枝而返照
法雲凝蓋浮定水以涵光(駱賓王)燒葉成香早得熏修之
漸拂花為供都忘染著之疑(崔融懷素律師碑)擯俗捨家投簪
落采衣屏繒纊食惟菰麥(同上)惟有牟尼珠可照濁水源
(杜)戒珠如水獨潔麒麟之行法寶如山普聞獅子之吼
(燕公集)梵旅時出寺(杜)禪師都未知名姓始覺空門氣味
長(同上)願將功德水從此灌塵機(孟浩然)法雨晴飛去天花
晝下來(同上)百千萬劫菩提種八十三年功德林(八十三歲)若
不乘持僧行苦將何得荅佛恩深慈悲不瞬諸天眼清
淨無塵幾地心每歲入關家九度(戒律)慇懃一戒重千金
(白傅集)以無為為心地以不二為法門口藏宣傳十二
部心臺照耀百千燈以眞如不二之宗助清淨得一
之化蓮花法藏心懸悟貝葉經文手自書蓄為道
粹揭作僧豪道場半夜香花冷猶在佛前禮佛名(並同)
(上)錫杖隨緣草廬入定行止依頭陀之法住持遠聲利
之嫌(裴休元和尚碑)講法則金蓮冬敷頓錫則靈泉湧溢(李華徑山)
(碑)晉宋尚法故為碑者多法梁尚禪故碑多禪法不周
施禪不大行而律存焉故近世碑多律(柳宗元)道源生之
善根宿植深嗜法語忘甘露之味脩最上乘解第一
義無體空折色之跡而造乎真源通假有借無之名而
入於實相(並同上)燈前便是觀心處(元微之)心超幾地行無
處雲到何天住有期頓見佛光身上出已蒙衣内綴牟
尼(同上)八部天人入道場(劉賓客)慕道遵壊削之儀(同上)同翻
貝葉文(劉長卿)遠岳廻飛錫空門卧白雲山僧獨住山
中老惟有寒松見少年作梵連松韻焚香入桂叢惟
將舊瓶鉢却寄白雲中花門午時飯雲外青山鐘滿
腹萬餘卷息機三十年身隨敝履經殘雪手綻寒衣
入舊山獨向清溪依樹下空留白日在人間老鶴無
衰貎寒松有本心(並同上)秖恐為僧心不了為僧得了盡
輸僧(杜荀鶴)童子為僧今白首暗鋤心地種閒情時將舊
衲添新線披坐披行過一生(同上)韓愈貶潮州浮圖之士
歡快獨師憤起求序以資適潮不顧險毒(皇甫湜)自翻貝
葉偈人施福果衣(姚少監)上人從儒至道從道至釋如歴
星月以得白日若棄扇翣而洒清風(歐陽行周)寂寂方丈内
瑩然虛白門千燈智慧心片玉清羸顔(同上)登滿足地超
究竟天(王建)法向空林說心隨寶地平(王建)欲結三天社初
降十地魔(許用晦)心出是非外跡辭榮辱中禪心空已寂
世路任為岐到院客長見閉關人不知寺喧聽講絶厨
遠送齋遲(並同上)水月通禪觀魚龍聽梵聲(錢起)獨樹月中
鶴孤舟雲外人榮華長指幻衰病久觀身(張承告)師步有
雲隨師情惟鶴知(方雄飛)讀盡龍王宮裏書(劉禹錫)善師了
逹無牽束竹徑生苔晝掩門(方雄飛)佛不遠人即心而證
法無所著究境皆知(權載之)雖然到城郭衣上不棲塵(孟東)
(野)駕横海之大航拯迷塗於彼岸(唐文粹)闡律藏而日月
光明騁辨才而龍象蹴踏(同上)千峯明一燈愛僧不愛紫
衣僧(鄭谷)一瓶一鉢垂垂老(唐僧貫休詩)空門氣味長(同上)
本朝清譽落人間(臨川)如不動山如常撞鐘如一水月如
萬竅風(東坡)領䄂萬僧(同上)開不二門設無盡藏道價喧
宇宙(陳後山)人皆趨世出世者誰人皆遺世世誰為之爰
有大處比兩間非濁非清非律非禪(東坡集)心開寶月嬋
娟處身寄浮雲出没間(欒城集)臨夏巾鉼誰與共迎秋水
石不勝閒師始以法教人叩之必鳴如千石鐘來不
失時故人皆以辯名之及其退居此山閉門燕座寂默
終日葉落根榮如冬枯木風止波定如古澗水故人以
訥名之(並同上)彼有釋氏子願力何堅固疏食十四春蓮
經一萬部戸庭未嘗出唇齒欲爛腐邇來功行滿漸覺
休息處(閒詠詩)遠公初度江道譽藹東晉(參寥子詩)
講說
史秦王興以鳩摩羅什為國師親帥羣臣及沙門聽羅
什講佛經又命羅什翻譯經論三百卷(通鑑晉安帝紀)據法座
講大覺凡在瞻聽塵蔽俱開(梁武天監八年)支道林許椽共在
會稽支為法師許為都講支通一義四座莫不厭心許
送一難衆人莫不忭舞(世說)
傳記以智慧刀裂煩惱網(金光明經)以智慧劒破煩惱宅(維摩)
(經)聽聞妙法如飲甘露本淨禪師曰若欲求佛即心
是佛若欲會道無心是道(傳燈錄)
集能令梵志達亦使羣魔驚(梁元帝聽講詩)以智慧火燒煩惱
薪(陳徐陵長干寺碑)仗智慧劒破煩惱軍(盧藏用)說法動海岳遊
方化公卿微言注百川亹亹信可聽一風鼓羣有萬籟
各自鳴(李白)黃金獅子承高座白玉麈尾談重玄(同上)登法
席居講坐緇素觀聽天龍圍繞搖麈尾而析理風生弄
象鼻而吐辭河注震雷霆之法鼓聾俗知驚整日月之
慈燈幽途識曉(崔法雄碑)抉開生育眼擺去煩惱塵燭以智
慧日灑之甘露津千界一時度萬快無與隣(白傅集)口藏
宣傳十二部(同上)開善誘之門方便之力(白帖)拯苦海之沉
溺救火宅之燒焚啟覺路之緘縢發空門之扄鐍(並同)
(上)高筵談柄一麾拂講下聽徒如醉醒(劉賓客)十方傳句
偈八部會壇場外道邪山千萬重眞言一掃盡摧鋒
(並同上)講席邀談柄(孟浩然詩)觀中人滿坐觀外後至無地無由聽
(韓愈華山女詩)一雨普沾於衆緣萬籟各吹於本分(張說之)晉遠法
師作念佛三昧詠大勸于時其後天台顗大師著淨土
十疑論弘宣其教周密微妙迷者咸頼焉(柳文龍興寺記)由其
内者聞大師之言律義莫不震動悼懼如聽誓命由其
外者聞大師之言道要莫不悽欷欣踴如獲赦宥(同上)釋
第一義開不二門(王維集)談玄漸入微(闕)
本朝法師說法臨泗州無數天花隨麈尾(坡詩)揮麈空山
亂石聽(同上)
戒律
傳記精進持淨戒猶如護明珠(法華經)受諸飲食當如服
藥勿生增減如蜂採花但取其味不損色香(教戒經)律師
持戒自縛(𫝊燈錄)
集閑邪以律(謝靈運作惠遠碑)守律護戒(燕公集)戒月如珠獨潔
麒麟之行(燕公集)究律藏持範之軌峻僧法集止之儀(裴休)
(碑)戒得長天秋月明心如水上青蓮色(李太白)得徑入大
道乘此不退轉(白侍郎)恩愛捨骨肉飲食斷腥膻(同上)八戒
堅持用戒脩心(白帖)未及超於解脱且當攝於威儀(同上)脩
整觀行尊嚴法容以儀範於後學者以為持律之宗焉
(柳文)嗚呼無得而脩故念為實相不取於法故律為大乘
壊衣不飾揣食不味覆薦取役凡出於生物者擯而勿
用不自知其慈攝取調御凡歸於正眞者動而成羣不
自知其教萬行方厲一性恒如(柳文)儒以禮立仁義無之
則壊佛以律持定慧去之則喪故離禮於仁義者不可
與言儒異律於定慧者不可與言佛(同上)非獨心長淨衣
無一點塵(姚少監)天與出家腸一食齋不飢(同上)旣飽心頭
飯不醉聲文酒(王建)年到白頭日行如新戒時(方雄飛)
本朝寒守三衣法飢傳一鉢歌(臨川)
禅定
史秦王興大營塔寺沙門坐禪者常以千數(通鑑晉安帝紀)魏
主建鹿野浮圖於苑中之西山與禪僧居之(通鑑宋明帝紀)
集攝亂以定(謝靈運作惠遠碑)燈影照無睡心清聞妙香(杜)身
猶縛禪寂禪翕只宴如苔蘚滿藤鞋(荀鶴)我心無我
亦無君(元微之)禪僧偶向花前定滿樹狂風滿樹花蓮
花舊是無波水莫逐狂風起浪心(並同上)苦海莫能漂劫
火不能焚(白樂天)乘不退之輪證無生之觀(白帖)密行傳人
少禪心對虎閒(劉長卿)光明偏照智見獨存(王維)禪房空掩
白雲飛(劉文房)禪心三界外宴坐天地中(孟東野)趺座簷前
日焚香竹下煙(王建)老僧齋罷閉門睡不管波濤四面生
(羅隠)久披山衲壊孤坐石牀寒(文苑英華)始覺禪門氣味長(杜牧)
(之)
本朝老僧獨得無生樂終日焚香坐結跏(歐公集)蘧蘧未
必都非夢了了方知不落空(坡詩)靜故了羣動空故納萬
境(同上)僧定端居不計年(欒城詩)蒲團布衲一藤床心地虛
明睡自亡(同上)莫怪道人口掛壁桃花燕子自能禪(語錄)
參請
傳記洞山云這裏合下得一轉語有一上座語九十六
轉不愜師意(傳燈錄)百千法門同歸方寸河沙妙德總在
心源守清禪師有僧問末後一句師曰塵中人自老天
際月常明問如何是和尚家風曰一缾兼一鉢到處是
生涯問佛法大意曰擾擾匆匆晨鷄暮鐘(同上)
集四時長者頻參白露之溪三月蒲輪屢問梧桐之水
(庾信碑)翼亮緇徒發揮元極(陳子昂)彫談全奥旨妙辯潄玄
津(駱賓王)吾師雨花外(杜詩)欲離煩惱三千界不在禪宗八
萬條(元微之)遍將死苦救人間今因為說無生死(並同上)所
示廣大深迥非造次可諭(韓文與顚師書)由其内者聞大師之
言律義莫不震動悼懼如聽誓命由其外者聞大師之
稱道要莫不悽欷欣踴如獲赦宥(柳文)傳佛與心元臣
碩老稽首受教髮童齒毁踴躍執役(並同上)一言頓悟不
踐初地五師相承授以寶噐(劉賓客)以智月開瞽法鼓破
聾(李華塔紀)以心傳心天地不知(唐蔣防文)問者廓然自得佛味
(盧肇)所至之邦被蒙法味(權載之)凡一燈所傳一雨所潤入
法界者不可勝書(同上)
本朝却為參禪買得癡(臨川)禪指未終千偈子(坡詩)為公分作
無盡燈照破十方昏闇鎖巉巉玉為骨凜凜霜入齒
法師自有衣中珠不用辛苦泥沙底萬象入我牟尼
珠機鋒不可觸千偈如翻水憑師為作鐵門限準
備人間請話人(並同上)
修行
傳記晉沙門惠遠於廬山集一時名士高僧會於般若
臺精舍立誓同修淨行俱為佛國之遊(本傳廬山記云因號曰白蓮社)
集遣十纏之繫縳袪五惑之塵滓(江總文)室空無侍者巾
屨唯掛壁一飯不願餘跏趺便終夕(柳詩)四祖數十年中
脅不至席(圭峯禪詮)
超悟
傳記虛幻非實身喻芭蕉之形明徹無瑕心學琉璃之
地(白帖)超大塵之境獨步迦羅會一乘之旨隨機化物(聖教)
(序)五藴皆空諸漏已盡(高僧傳)手提諸佛直指本來面目
諸方尊宿無能出其右(𫝊燈錄)永嘉玄覽禪師初謁六祖
問荅相契便欲辭去祖留一宿覺(同上)
集遂揭無生之筌而時超有漏之句顓潔道行受蓮華
經經極翻三心滅不二形妄緣盡歸眞化冥(陳子昂)湛心
觀心煉性見性(李邕)四禪合真如一切是虛假(孟浩然)傳千燈于
智種了萬法於眞空(李白崇法寺文)眞機澄天光獨朗謝垢氣
(李白)已窮佛根源(韓送文暢詩)外形骸以理自勝不為事物侵
亂(韓文)生而未始來殁而未始往(柳文)脩最上乘解第一義
無體空折色之迹而造乎眞源通假有借無之名而入
於實相(永州寺記)脱去穢累超詣覺路(同上)性眞悟幻泡行潔
離塵滓(白侍郎)心中眼觀心外相只有觧脱門能度衆
苦厄以無相為心地以不二為法門契心則離於
文字得意則假於筌蹄悟本生不滅之義證心地無
相之宗拔有漏之身超無量之法(並同上)心臺照耀百
千燈(白贈宗密上人詩)一悟寂為樂此生閒有餘(王維)五藴本空
六塵非有於多劫來植衆德本於般若力坐菩提家
心主自在萬有皆如頂法眞空一乘不立(並同上)中止水
外浮雲(權載之)嘗欲出健羡遺名聲不使塵機世想滑湣
靈府(同上)情超五濁志悟三明(劉禹錫)求法不二解空第一
逹無量義轉不退輪(李嶠碑)我無生滅隨世緣(李華碑)萬緣
盡空一切不動(李適之禪師法顯碑)光陰難駐跡如客(許用晦)心火
自生還自滅(元微之)因知萬法劫盡與浮雲齊(劉文房)悟色
身無染觀空事不爭道心長日笑覺路幾年行(張承吉)見
性覺經繁(姚少監)會理却無我觀空厭有形(孟東野)行高識
遠超悟辨達(唐文粹)從見在身盡未來際(同上)百丈得大用
黃蘖得大機(唐錄)眞空洞照熱惱頓盡水其性雲其身(歐陽)
(行周)
本朝浮雲掃盡但掛孤月(坡詩)古佛既手提諸方皆席卷
如蟲得羽化已脱安用繭(同上)具正法眼超然無累於物
(樂城集)
定力
傳記晉惠遠居廬阜三十餘年影不出山跡不入俗每
送客以虎溪為界(高僧傳廬山記云昔遠師過此虎輒號嗚遂為名焉)身影不落
俗家(釋氏會要)穏披雲衲坐藤床(杜荀鶴)
集隆安六年桓温遣書於惠遠令致敬王者惠遠荅書
論不可致之意又言袈裟非朝廷之服鉢盂非廊廟之
器軍國非沙門之像遂著沙門不敬王者論五篇(惠遠集)
三濁四染不能渝其質(崔融律師碑)雙舄不踐居士之門六
根不染欲界之塵(獨孤及作律師銘)八風吹不動(寒山子詩)
自負
史釋道安曰彌天釋道安(晉書)
傳記晉沙門釋道安自號彌天模楷(三寶記)晉慧遠既入
道常以大法為已任(廬山遠法師傳)
僧補朝官
史廬陵王義眞欲以慧琳為西像都督(通鑑宋文帝元嘉元年)帝
以慧琳美談論與朝廷大事遂參權要賓客輻輳孔顗
曰遂有黑衣宰相可謂冠屨失所矣(同上)
傳記隋文帝以沙門彦琮為翻經館學士後始命僧以
事(事物紀原)
僧贈諡
史興善寺胡僧不空卒贈開府儀同三司司空諡曰大
辨正廣智不空三藏和尚(通鑑唐太宗大歴十年)
傳記後魏太祖時僧法果卒贈老夀將軍諡趙胡靈公
此僧賜諡之始也(事物紀原)
僧賜紫
史大唐三年僧惠崇賜紫袈裟(代宗實錄)
傳記僧史略曰則天朝僧法朗等賜紫袈裟僧之賜紫
自天后始(事物紀原)
集愛僧不愛紫衣僧(鄭谷詩)
論法
集大千入毫髮(李太白)說十善法為小乘說四諦法為中
乘說十二因緣法為大乘(白居易與清法師書)未悟病時須去病
已知空後莫依空(白)戒生定定生慧慧生八萬四千法
門(同上)百千聞法咸蒙離垢億萬同會俱證無生(李華)浮圖
之教貴空空生普普生慈不求報施之謂空不擇善惡
之謂普不遂困窮之謂慈(劉賓客)其道以無為為有以空
洞為實以廣大不蕩為歸(柳文)性海吾鄉也法界吾宇也
戒為之墉惠為之戸以守則固以居則安動無不虛
靜無不為生而未始來殁而未始往也(同上)度門之教根
於空寂因修以取證階有以及無不踐精深之習而悟
虛無之理者未之有也(權載之文)桑門之患有二焉未得之
患為外見所雜既得之患為内見所縳十二因緣之
中生死循環憂悲藴聚非大聖以利刃斷之慈航濟之
則淪胥顚没之不給矣(同上)積苦為海舉足見溺積邪為
山舉足見礙(文粹)
本朝震雷霆之法鼓聾俗知驚整日月之慈燈幽途識
曉(類要)笑謂西來意雖空亦不空(臨川文)萬事都從劫火燒
(同上)童子畫沙已具佛智維摩無語猶步二門(東坡)若造法
界本造於心則雖凡夫皆具此理外道壊法如刀截空
壊者既妄護者亦空論道無大小雖至於大菩薩其
視如來猶若水淵然及其以無所故而得則承蜩意鉤
毁瓦畫墁未有不與如來同者也爾以捨來我以慈
受各獲其心寶訓誰有室空無有獨設一榻空毗邪
城奔走竭蹙二士共談心說妙法彈指千揭了無所說
有言皆幻無起不滅問我何為鏤冰雕雪佛以一口
而說千法千佛千口則為幾說我法不然非千非一如
百千燈共炤一室各雖徧滿不相壊雜世人視身如
金玉不旋踵為糞土至人反是予以是知一切法以愛
故常壊以捨故常在學者以成佛為難乎累土畫沙
童子戲也皆足以成佛以為易乎受記得道如菩薩大
弟子皆不任問疾是義安在方其迷亂顚倒流浪苦海
之中一念正眞萬法皆具及其厪苦為山九仞之後毫
釐差失千劫不復竹中一滴曹溪水漲起西江十八
灘未能轉千佛有主還須更有賓不如無鏡自無
塵(並同上)
論經
傳記經卷雖小佛口所說(續高僧說)
集具葉傳金口(駱賓王)以正義度無邊以圓教垂無窮莫
尊於妙法蓮花經凡六萬九千五百言證無生忍造不
二門住不可思議觧脫莫極於維摩詰經凡二萬七千
九十二言攝四生九類入無餘湼槃實無得度者莫先
於金剛般若波羅密經凡五千二百八十七言壊罪集
福淨一切惡者莫急於佛頂尊勝陀羅尼經凡三千二
十言應念順願生極樂土莫疾於阿彌陀經凡一千八
百言用正見觀眞相莫出於觀音普賢菩薩行法經凡
六千九百九十言詮自性本覺莫便於實相法密經凡
三千一百五十言空法塵依佛智莫過於般若波羅密
多心經凡二百五十八言是八種經共十二部合一十
一萬六千八百五十七言三乘之要指萬佛之秘藏盡
矣佛湼槃後世界空虛惟是經與衆生俱設有人書貝
葉上藏檀龕中非堅非久如蠟印空假使人刺血為墨
剥膚為紙即滅如筆畫水畫水不若文石印蠟不若字
金其功不朽其義甚深故吾謂石經功德契如來付嘱
之心(白傅集)法之至莫尚乎般若經之大莫極乎湼槃(柳文)
本朝釋迦以文教其譯於中國必託於儒之能言者然
後傳遠故大乘諸經至楞嚴則委曲精盡勝好獨出者
以房融筆授故也(坡詩)
僧寺
史後趙石勒奉佛國人爭造寺廟(通鑑)時佛教盛於洛
陽中國沙門之自外域來者三千餘人魏主别為之立
永明寺千餘間以處之北及延昌州郡共有一萬三千
餘寺(梁武帝天監八年)魏世宗作瑶光寺胡太后又作永寧寺
皆在宮側又作石窟寺於伊闕口皆極土木之美而永
寧尤盛佛殿南門如端門僧房千間珠玉錦繡駭人心
目自佛法入中國塔廟之盛未之有也(天監十五年)元魏自
正光以後寺有三萬餘區(梁高祖)魚朝恩奏以所賜莊為
章敬寺以資章敬太后冥福(唐代宗天歴二年)吐突承瓘領功
德使盛修安國寺奏立聖德碑(唐憲宗元和三年)王智興以上
生日請於泗州置戒壇度僧尼以資福(唐穆宗長慶二年)祠部
奏括天下寺四萬六百蘭若四萬僧尼二十六萬五百
上惡僧尼耗蠧天下欲去之道士趙國眞等復勸之乃
先毁山野蘭若至是敕上都東都兩街各留二寺每寺
留僧三十餘人僧及尼大乘穆護祅僧皆勒歸俗僧尼
二十六萬五百人(唐武宗紀)武宗毁招提蘭若四萬(唐食貨志)勅
於兩街四寺各置戒壇度人三七日(唐懿宗咸通三年)勅天下
寺院非勅額者悉廢之是歲天下寺院存者二千六百
九十四廢者三萬三百六十三(周世宗顯德三年)
傳記尚書御史所止皆曰寺故後代道場及寺宇皆取
其稱焉(應劭風俗通)舍黧國有維摩故宅顯慶中王玄策以
笏量基止有十笏故號方丈室(唐高僧傳)漢明帝於東都門
外立精舍以處攝歴騰竺法蘭即白馬寺也騰始自西
域以白馬䭾經來初止鴻臚寺遂取寺名剏置白馬寺
即僧寺之始也(事物紀原)東晉何充始捨宅安尼之起也(同上)
集崇基表刹立禪誦之堂焉(選寺碑)法鼓琅以振響衆香
馥以揚煙(天台賦)傍見精舍開長廊飯僧畢(孟浩然)野寺垂
楊裏(杜詩)野寺殘僧少上方重閣晩百里見秋毫野
寺江天豁杜林蘭若秋風晩更宿招提境金刹
青楓外(同上)窕窈青蓮宇(元微之)寺之殿臺與城之樓交錯
相輝綉于碧霄望之如崑閬間物(劉賓客)躋閣謁金像攀
雲叩禪扄(韋應物)岧嶢青蓮界(同上)片雲生半壁萬壑遍千
鐘(劉長卿)禪房空掩白雲中(同上)發地結青茅團圓抱空白
山花落幽戶中有忘機客(柳詩)南岳長老代宗名其居曰
般舟道場(同上)招提精舍梵宮祗園淨土並寺名(白帖)松日
明金像苔龕響木魚(司空圖)林是㫋檀更無雜樹花惟薝
蔔不嗅餘香(王建)僧居隨處好(温飛卿)郭裏雲山全占寺(方雄)
(飛)何如一衲塵埃外日日香煙夜夜燈(羅隠)八功德水波
動青蓮之池七寶香花光映黃金之地(唐文粹)蓮花天晝
浮雲卷貝葉宮春好月停(僧皎然詩)
本朝青松行盡到山門亂峰深處開方丈已能宴坐老
山中何用聲名傳海上(歐公詩)疎鐘挾谷響悲梵入樵歌
(臨川)滿院秋光濃欲滴老僧倚杖青松側只怪高聲喚不
譍嗔人踏破蒼苔色(會要僧寶磨詩又見坡詩注)武宗會昌五年八
月毁招提蘭若四萬餘區(會要)元和二年薛平奏諸請賜
中條山蘭若額為大和寺蓋官賜額者為寺私造者為
招提蘭若杜牧杭州南亭記所謂去其山臺野色四萬
所是也(温公通鑑考要)夜凉疑有雨院靜似無僧(坡詩)精廬髣髴
類天宮(欒城詩)
相貌
集老鶴無衰貎(劉長卿)伏犀插腦高頰顴(韓退之)晢晢肌骨
松寒玉清(歐陽行周)千燈智慧心片玉清羸顔(同上)道成神氣
閒(劉賓客)靄然之和登於眉宇得其道者不待言說(權載之)
生有異表幼無兒戲嶷如山立湛如川停舌廣長以覆
準足文理而成字(權載之)山貎自高古(杜牧之)
戒臘
集臘數等松椿(賈浪仙)山僧獨在山中老惟有寒松見少
年(劉長卿)
披剃
史吳夷狄之國祝髮(穀梁范甯曰祝斷也)後趙石虎奉佛國人削
髮出家(通鑑)魏主親為沙門師賢等下髮以師賢為道人
統(宋文帝紀)祝髮事浮屠(唐書)
傳記投簮落髮委命受業(廬山記)
集行行入幽荒甌駱從祝髮(選景陽雜詩)慕道尊壊削之儀
(劉賓客)西晉已上不許中國削髮石苻亂華乃弛厥禁(事物)
(紀原)
本朝覆以慚愧之衣落其煩惱之髮(見類要)
住持
集緇徒擁膝迦(孟浩然)居室方丈名聞大千(劉賓客)方丈了
無塵(元微之)涖法會主僧盟(白傅集)
本朝領䄂萬僧(坡詩)
結夏
傳記夏時長養之節恐傷折草木踐履生蟲故九十日
安居念道(荆楚歲時記)四月十五日乃法王禁足之晨釋子
護生之日僧尼結夏又謂之結制解夏又謂之解制(同上)
本朝休夏巾鉼誰與共(欒城集)
浮屠
史魏作永寧寺有金像高丈八尺者一如中人者十玉
像二為九層浮圖掘地築臺下及黃泉浮圖高九十丈
上刹復高十丈每夜靜鈴鐸聲聞十里(通鑑梁武帝天監十五年)同
泰寺浮屠災上曰此魔也宜廣為法事遂起十二層浮
屠(同上中大同元年)
集半雲躋寶塔時望盡京華坐覺諸天近空香逐落花
(孟浩然)無憂王之建塔天輒雨花(法苑珠林)
本朝魏明帝時於道東造周閭百舍名為官浮屠精舍
(見類要)高僧傳曰康僧會赤烏十年至建鄴孫權使求舍
利旣得之即為造塔晉帝過江更修飾之此蓋中國造
塔之始也(事物紀原)洛下齊城丹陽會稽並有阿育王塔(類要)
佛滅後鐵輪王一旦夜役鬼神造八萬四千塔(合檢)
齋供
史楚王英奉黃縑白紈贖罪詔還贖以助伊蒲塞桑門
之盛饌(通鑑東漢明帝紀)竟陵王子良篤好釋氏招致名僧講
論佛法親為衆僧賦食行水(齊武永明二年)高力士作寶夀寺
鐘成作齋以慶之(唐玄宗天寶七載)李太后在封禪寺曰吾嘗
於此飯僧數萬(五代晉少帝開運三年)
集眞味推飴露衆香惟&KR0581;蘭(文苑英華蔡希寂詩)
師弟子
傳記寶林曰佛未湼槃時告迦葉曰吾清淨法眼以付
汝(寶林語錄)衣法相傳以為符印曹溪已後不聞此事(圭峯禪注)
沙門釋道安立寺於太行弘贊佛法惠遠往歸之(廬山記杜)
(注遠法師傳)逹摩謂門人道育得吾骨慧可得吾髓(傳燈錄)
集解䯻傳珠䄂衣授寶(梁陸倕天光寺碑)佛法津梁俟子而入
厥徒烝烝維大教是膺維憲言是徵漙博恢弘如川之
增如雲之興如嶽之不崩終古其承之(柳文)以心傳心天
地不知(唐蔣防文)學徒百人如水歸海由其門而為天人師
者皆脈分焉(劉賓客)
雲遊
傳記沙門衣鉢隨身譬如飛鳥(長阿含經)
集擁錫來遊(選寺碑)釋子彌天秀獨漢南來(駱賓王)其來也
雲凝其去也風休(韓文送令縱)振錫如飛白玉輕(劉賓客)虛舟
不繫物觀化遊江濱杖錫閒來往無心到處禪(並同上)
誰識往來意孤雲長自閒(劉長卿)振錫而往其心浩然(權載)
(之)遠鶴無前侶孤雲寄太虛(錢起)縱雲孤鶴無留滯定恐
煙霞不放回(方雄飛)去住如雲鶴飄然不可留(同上)閒雲與
孤鶴何天不可飛(僧貫休)九天飛錫四海浮杯(王文席常住回記)
緣化捨施
史太后欲造大像使天下僧尼日出一錢以助其功(通鑑)
(武后)
傳記度一人出家勝起寶塔至於梵天(唐弘明功德經)為一切
人之檀越(經律)
集一毛之施(白律)勝因化愚慧刀攝慳(劉賓客)不住聲香味
觸法布施故其福德若東南西北四維上下不可思量
矣(張珪諫表)
本朝尋山百衲敝過海一杯輕(法照送無著師)
修造
集清淮無波平如席欄柱傾扶半天赤火燒轉掃地平
空突兀便高三百尺影沉潭裏龍驚遁當晝無雲跨虛碧
(韓詩)構樓架閣切星漢(同上)伐木輦土(柳文)披山伐木崇構法
宇則地得其勝作精室不命而獻力不忻而薦貨(並同)
(上)
本朝曾遭劫滅壊今遇勝緣脩(臨川)閻浮提國中悉皆歡
喜兜率陁天上如是粧嚴(石敏若文)
與士夫交遊
史沙門支遁于時風流勝貴莫不崇敬以為造微之功
足參諸正始而遁常重超以為一時之雋甚相知賞(晉郄)
(超傳)支遁與名士孫綽李光許詢等築室東土與王羲之
同志宴集於會稽山蘭亭(晉書)白居易致仕與香山僧如
滿結香火社每肩輿往來白衣自稱香山居士(唐書)
傳記晉惠遠見廬峯清淨足以息心始住龍泉精舍刺
史桓伊乃為遠於山東立房殿即東林也絶塵清俗之
賓並不期而至彭城劉遺民豫章雷次宗鴈門周續之
新蔡畢穎之南陽宗炳等凡百有二十三人並棄世遺
榮依遠遊止(高僧傳)支遁在白馬寺與劉桑之等談莊子
逍遥羣儒舊學莫不嘆伏(高僧傳)竺道生入廬山七年後
止青園寺王弘范泰顔延之並挹敬風猷從之(高僧傳)遠
法師送客過虎溪虎輒鳴號昔陶兀亮居栗里山南陸
修靜亦有道之士遠師嘗送此二人與語道合不覺過
之因相與大笑今世傳三笑圖(廬山記)謝靈運求入淨社
師以心雜止之范甯在豫章師請入社范不能從(廬山記社)
(主遠法師)遠師結白蓮社以書招陶淵明陶曰弟子惟嗜酒
若許飲即往矣遠許之遂造焉因勉令入社陶攅眉而
去(廬阜雜記)劉遺民慕遠公名德欲白首同社(廬山記十八賢傳)雷
次宗立館東林僧房之東與遠公同社宗炳入廬山
築室與遠同社(並同上)
集潮州有老僧號大顚頗聰明識道理實能外形骸以
理自勝不為事物侵亂自以為難得因與往來及祭神
至海上遂造其廬及來袁州留衣服為别(韓文)文暢喜為
文章其周遊天下凡有行必請於縉紳先生以求詠歌
其所志(韓文送文暢序)昔者桑門上首好與賢士大夫遊晉宋
以來有道林道安遠法師休上人其所與遊則謝安石
王逸少習鑿齒謝靈運鮑照之徒(柳文)藩維大臣文武豪
士令縱未始不褰衣負業往造其門下(韓文)他時若寫蘭
亭會莫畫高僧支道林(柳宗元作徹上人詩)
本朝白公在廬山與奏滿朗晦四禪師追遠宗雷之迹
為人外之處(類要)支遁與謝公為山水之遊竺法師與王
文度為死生之約(同上)王羲之在會稽聞支遁名未之信
後遁還剡王詣遁觀其風力謂遁曰逍遥可得聞乎遁
乃作數千言王遂披襟解帶留連不能已乃請住靈喜
寺意存相近(同上)浮圖秘演與吾友石曼卿交最久亦能
遺外世俗以節相交二人歡然無所間曼卿隠於酒秘
演隠於浮屠皆竒男子也然喜為歌詩以自悟一時顯
士皆願從其遊(歐公秘演詩集)惟儼學於佛而通儒術非賢士
不妄交嘗曰吾不妄交人故能得天下士以此一時賢
士多從其遊(歐公惟儼文集序)辨才老師退居龍井不復出入
軾往見之常出至風篁嶺左右驚曰遠公復過虎溪矣
辨才笑曰杜子美不云乎與子成二老往來亦風流(東坡)
(辨才老師詩前序)佛者惠厪從歐陽公遊三十餘年公常稱之
為聦明才智有學問者尤長於詩(東坡厪上人詩集序)
為士大夫崇敬
史沙門支遁于時風流勝貴莫不崇敬以為造微之功
足參諸正始(晉郄超傳)
傳記昔謝靈運恃才傲物少所推重一見遠公肅然心
服及寺觀翻涅槃經因鑿為臺植白蓮池中名其臺曰
翻經臺因號白蓮社(廬山記)慧遠法師碑謝靈運撰張野
序(同上)姚興欽風德遠愈施桓玄震主不覺致恭(同前社主)
(遠法師傳)遠公卒張野為序稱門人(廬山記)
集歸到雙林親慧遠(唐裴休詩)嘗為遠公傳永懷塵外蹤(孟浩)
(然詩)
詩僧
傳記僧晝字皎然工律詩嘗謁韋蘇州恐體不合乃於
舟中作古體數十篇為贄韋公不稱賞明日寫舊製獻
之韋大嗟嘆(唐因話錄)
集人言澄觀乃詩豪一座競吟詩句新(韓詩)戰詩無與敵浩
汗横戈鋋(韓詩送靈師)令縱釋氏之秀者又善為文藩維大
臣文武豪士有尊行美德建功樹業令縱從而為之歌
頌(送令縱)無本於為文身大不及膽(送無本)文暢喜為文章
其周遊天下凡有行必請於縉紳先生以求詠歌其所
志解其裝得所叙詩累百餘篇非至篤好其何能致多
如是耶(送文暢序)多生修律業外學得詩名(張文昌)詩思竹間
得道心松下生
本朝浮屠秘演喜為歌詩以自娛石曼卿尤稱秘演之
作以為雄健有詩人之意(歐公秘演詩集序)惟儼雖學于佛而
通儒術喜為辭章(惟儼集序)閒中用意歸詩筆(臨川)佛者惠
厪從歐陽公游三十餘年公嘗稱之為聦明才智有學
問者尤長於詩(東坡厪上人詩集序)清言冰玉質壊衲山水紋(後山)
圓寂
史佛圖澄卒葬後郭門吏報石季龍云見師攜一履西
去季龍揭其墓唯見一履與一石(趙錄)
集識滅形全異凡死(劉賓客)燈續生前火爐添没後香(錢起)
寫留行道影焚却坐禪身塔院關松雪經房鎖隙塵(賈浪)
(仙)寶山枯龍移水涸(呂温彌阿寺碑)殘經窗下依然在(劉文房)寂
寂靈塔滔滔逝川恒沙劫壊智月常圓(李華碑)宴坐示寂
(同上)化緣既周跌坐報盡(王僧碑)飛鳥無跡去雷罷震(獨孤及律)
(師銘)千載空雲去(唐文粹)烈烈英風横飛西土兩楹夢奠
雙樹變色(同上)海山不是吾歸處歸即應歸兜率天(白居易詩)
(見太平廣記)
本朝佛圖澄欲使人辭石虎曰燄幻之軀化期已及(見類)
(要)昔本無生今亦無滅(東坡集)隠如寒月堕清晝空有孤
光留故躔瑩然牟尼歸眞于土霜顱隠白毫鎖骨
埋青玉皆云似達摩隻履還天竺(同上)後魏二十八祖達
摩端居而逝葬熊耳山起塔於定林寺後三歲魏宋雲
奉使西域廻遇師于葱嶺見手攜隻履翩翩獨遊雲問
師曰西天去又謂雲曰汝王已厭世雲聞之芒然别師東
還暨復命即明帝已登遐矣迨孝莊即位雲具奏其事
帝令啟壙惟空棺一隻革履存焉舉朝為之驚嘆奉詔
取遺履於少林寺供養(景德傳燈錄)
茶毗
集薪盡火滅歸眞息煆(梁簡文帝文)身壊口不壊舌根如紅
蓮(白侍郎)焚却坐禪身(買浪仙)
本朝玉骨隨薪盡空留一分香(臨川)今年復扣門空房但
颼飀云已滅無餘薪盡火不留(東坡)
祭挽
集緇素墜心棟梁落構(李邕碑)紹釋風於西域廻佛日於
東維(李白祭睿和尚)師之度世以定以慧為醫藥師救療一切
(白傅集)福智夀臘天下一人靈芝無根霜竹有筠師身是
假師心是眞(白傅集)
本朝欲向横堂一揮淚翻思月落不離天(何正平)
尼
史太宗崩武氏隨衆感業寺為尼(通鑑唐高宗永徽五年)勅禁私度
僧尼是歲天下尼一萬八千七百五十六(後周世宗顯德二年)
傳記僧史略曰漢明帝既聽劉峻出家又聽洛陽婦女
阿潘等出家此蓋中國尼之始也(事物紀原)
集大明和尚卒弟子尼無染命僧靈嶼為行狀凡葬大
浮圖未嘗有比丘尼主碑事今無染實來涕淚以求無
染韋氏女世顯貴(柳文)郭代公愛姬薛氏幼嘗為尼白居
易詩曰頭青眉眼細十四女沙彌步慵行道困起晩誦
經遲應是仙人子(小名仙人子)花官未嫁時(長慶集)生來未掃
眉身輕禮拜穏心慢記經遲(王建集)女釋者(柳文起廢荅)東晉
何充始捨宅安尼此蓋尼寺之起也(事物紀原)
本朝盡出花鈿散寶津雲鬟齊剪向殘春貝葉乍翻
疑軸錦𣑽音初學誤梁塵從兹艷質成空後湘浦都無
解佩人(詩話)
記纂淵海卷八十五
