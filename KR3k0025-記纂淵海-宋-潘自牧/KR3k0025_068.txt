記纂淵海卷六十八宋潘自牧撰
接物部
延接
經晝日三接以貴下賤(易)主人肅客而入(記)
子吾所執贄而見者十人還贄而相見者三十人貌執
之士者百有餘人欲言而請畢事者千有餘人吾僅得
三士焉以正吾身故上士吾薄為之貌下士吾厚為之
貌(荀子)
史天下諸公子亦有喜事者矣然信陵君之接岩穴隠
者不耻下交有以也名冠諸侯不虛耳楊惲好士自
喜知人居衆人中長與人顔色(並史記)孟嘗君客無所擇
皆善遇之人人自以為孟嘗君親已延為上客周
公曰我一沐三握髮一飯三吐哺起以待士猶恐失天
下之賢也孟嘗君好士食客常數千人春申君客
三千餘人皆躡珠履(並史)公孫弘為宰相起客館開東閣
以延賢人鄭當時為大使戒門下客至亡貴賤亡留
門者執賓主之禮以其貴下人于定國為人謙恭尤
重經術士雖卑賤徒步輒過定國皆與鈞禮恩敬甚備
丞相開東閣以延賢人與參謀議韋元成謙遜下
士出遇知識步行輒下從者與載送之(並西漢)謙恭愛士
傾身引接慰藉良厚陳寵為司空去籍通賓客以明
無所不受論者大之(東漢)皇甫嵩為三公以身起于汗馬
常折節下士(謝承傳)陳蕃惟徐穉來特設一榻去則懸之
周璆唯蕃能致焉特為置榻去則垂之(陳蕃傳)蔡邕見
王粲而竒之時邕才學顯著貴重朝廷常車騎塞巷賓
客盈坐聞粲在門倒屣迎之王符在門皇甫規素聞
符名乃驚遽而起衣不及帶屣履出迎揮沐吐餐垂接
白屋袁紹士無貴賤與之抗禮(並東漢)羊侃不飲酒而
好賓游終日獻酬同其醉醒(南史)羊欣常詣領軍將軍謝
鯤鯤拂席改服然後見之王渾為安東將軍虛懷接
納座無空席門不停謁江東之士悦附之晉紀瞻曰
先王身下白屋搜揚仄陋使山無扶蘇之子野無伐檀
之詠(並晉書)賈謐喜延士大夫郭彰石崇陸機弟雲和郁
及滎陽潘岳清河崔基渤海歐陽建蘭陵繆街京兆杜
斌摯虞瑯琊諸葛詮弘農王粹襄城杜育南陽鄒捷齊
國左思沛國劉讓周恢安平索秀潁川陳眕高陽許猛
彭城劉訥中山劉興興弟琨皆附于謐號曰二十四友
(惠帝紀)張建封性樂士賢不肖遊其門者禮必均故其往
如歸(唐書)
傳記陳仲舉為豫章太守至便問徐孺子所在欲先看
之(雜記)司農受客戒無留門丞相延賓使常開閤捧銅
盤而盟平原之賓二十躡珠履而會春申之客三千(白帖)
集重士踰山(魏都賦)公子敬愛客終宴不知疲(子建詩)許與
氣類(文憲集)年勢不侔公與之抗禮(文選集)延之上座(韓文)主
人才且賢重士百金輕(應物集)有地先開閤何人不掃門
却訝繡衣人仍交布衣士(劉長卿)屈富貴于沉冥雜薜
蘿于簮笏(子昂集)見我顔色温(杜甫)解榻招徐穉登樓引仲
宣(元微之集)
本朝歐陽公喜士為天下第一(冷齋夜語)蘇明允至和間來
京師既為歐陽公所知其名翕然韓忠獻諸公皆待以
上客嘗遇重陽忠獻置酒私第惟文忠與一二執政而
明允乃以布衣參其間都人以為異禮(石林燕語)
藐視
子說大人則藐之勿視其巍巍然彼以其富我以吾
仁彼以其爵我以吾義吾何慊乎哉孟子為卿於齊
出弔於滕王使蓋大夫王驩為輔行王驩朝暮見反齊
滕之路未嘗與之言行事也(孟子)
史毛遂曰公等碌碌所謂因人成事者也(史記)何足置齒
牙間哉說丞相弘下之如發蒙耳(並西漢)更始見趙熹
曰繭栗犢豈能致遠乎許汜與劉備語曰陳元龍無
客主之禮不相與語自上大牀卧使客卧下牀備曰今
天下大亂君須憂國忘家有救世之意乃求田問舍言
無可采是元龍所諱也何緣當與君語如我自卧百尺
樓上卧君於地下何但上下牀之間哉崔琳曰大丈
夫為有邂逅耳即如卿諸人良足貴哉黃忠為後將
軍關公聞黃忠位與己並怒曰大丈夫不與老兵同列
不可受拜或問禰衡曰盍從陳長文司馬伯達乎曰
吾焉能從屠沽兒耶又問荀文若趙稚長云何曰文若
可借面弔喪稚長可使監厨(並東漢)張飛嘗就劉巴宿巴
不與語曰大丈夫處世當交四海英雄如何與兵子共
語(蜀志)司徒蔡謨戲侮王導導怒謂人曰吾往與羣賢共
遊洛中何曾聞有蔡克兒耶秦王墮曰董龍是何雞
狗而令國士與之言乎殷浩才名冠世庾翼弗之重
也每語人曰此輩宜束之高閣俟天下太平然後議其
任耳秦王猛倜儻有大志不屑細務人皆輕之猛悠
然自得聞桓溫入關被褐詣之捫虱而談當世務旁若
無人王徽之為桓冲騎兵參軍冲嘗謂徽之曰卿在
府日久比當相料理徽之初不酬答直高視以手板柱
頰云西山朝來致有爽氣耳謝奕嘗逼桓溫酒溫走
避之奕遂引溫一兵帥共飲曰失一老兵得一老兵
慕容評真奴才雖億兆之衆不足畏况數十萬乎秦
主登聞後秦王萇卒喜曰姚興小兒吾當折杖笞之耳
(並晉紀)爾刀筆小才正堪供几案之用豈應汙辱門下
斁我彛倫(梁紀)桓範曰曹子丹佳人生汝兄弟㹠犢耳(魏志)
龜鼈小豎自救不暇夫何能為魏人曰檀道濟死吳
子輩不足復憚(宋紀)孫晟素輕馮延巳謂人曰金杯玉盌
乃貯狗矢乎(周太祖紀)李太白常侍帝醉使高力士脫靴
顔師古性簡峭視輩行傲然罕所推接(唐書)
傳記許敬宗性輕見人多忘之或謂其不聰乃曰卿自
難記若遇曹劉沈謝暗中摸索着亦可識(國史纂異)
集高眄邈四海(詩)客來尚不見肯到權門耶奴視法
度士(韓集)視天下之勞若觀蟻之移穴翫而不戚(柳文)五侯
三相家眼冷不見君太倉一稊米大海一浮萍畜
之如犬羊視之如蜂蠆(白侍郎集)高視終古一笑昔人亦
何足齒于吾人(唐文粹)憂天下無此鼠輩耶(劉賓客)
本朝下看區區郊與島螢飛露濕迎秋草孤芳陋孤
妍(歐公)
捄援
子猶解倒懸也昏暮叩人之門戶求水火無弗與者
(孟子)中流失舡一瓠千金(鶡冠子)出死斷亡以覆救之(荀子)
史簡書同惡相恤之謂同恤菑危救備凶患天災
流行國家代有救菑恤鄰道也救患分菑(並左傳)救人
於戹振人不贍季布有名於楚數窘漢王項羽滅高
祖求布千金布匿周氏髠鉗季布衣褐衣置廣柳車中
并與其家僮數十人之魯朱家所賣之朱家心知是季
布乃買而置之田誡其子曰田事聽此奴必與之同食
(季布傳)秦囚孟嘗君謀欲殺之孟嘗君使人抵昭王幸姬
求解幸姬曰妾願得君狐白裘此時孟嘗君有一狐白
裘價值千金天下無雙入秦獻之昭王更無他裘孟嘗
君患之徧問客莫能對最下坐有能為狗盗者曰臣能
得狐白裘乃夜為狗以入秦宫藏中取所獻狐白裘至
以獻秦王幸姬姬為言釋孟嘗君孟嘗君即馳出秦昭
王後悔出孟嘗君求之已去即使人馳傳逐之孟嘗君
至關關法雞鳴而出客孟嘗君恐追至客之居下坐者
有能為雞鳴遂發關出(本傳)李同說平原曰士方其危苦
之時易得耳伍子胥奔吳到昭關昭關欲執之伍子
胥幾不得脫追者後至江上有一漁父乘船知伍子胥
之急乃渡子胥(本傳)鮑宣下廷尉王咸舉幡太學下曰欲
救鮑司隸者會此諸生會者千餘人遮丞相孔光車不
得行宣減死一等望氣者言長安獄中有天子氣郭
穣夜到郡邸獄丙吉閉門拒使者不納曰皇曾孫在他
人無辜死者猶不可况親曾孫乎相守至天明不得入
緩急相護(西漢)何顒與袁紹為犇走之交嘗私入洛陽
從紹計議為諸名士罹黨事者求捄援權計使得逃隠
所全免甚衆(東漢)初蔡邕與將作大匠陽球有隙球即中
常侍程璜女夫使人飛章言邕下邕於雒陽獄劾以仇
怨奉公議害大臣不臣不敬棄市事奏中常侍河南吕
強愍邕無罪力為伸請陽球使客追路刺邕客感其義
皆莫為用球又賂其部主使加毒害所賂者反以其情
戒邕由是得免(漢靈帝紀)趙岐逃難賣餅北海中孫嵩見岐
與共載歸藏岐複壁中數年侯覽等上書告張儉與同
郡二十四人為黨於是刊章討捕儉儉困迫遁走望門
投止莫不重其名行破家相容其所經歴伏重誅者以
數十宗親皆殘滅郡縣為之殘破張儉為中常侍侯
覽所怨覽刊章捕儉與孔融兄褒有舊亡抵褒不遇融
曰兄雖在外吾不能為君主耶因留舍之後事泄褒坐
死(並東漢)王祥漸有時譽母深疾之密使鴆祥弟覽知之
徑起取酒祥争而不與母遽奪反之自後母賜祥饌覽
輒先嘗(魏元帝紀)李景莊老於場屋每被黜母輒撻景譲(莊兄)
(也)宰相謂主司曰李景莊今歲不可不收可憐彼母每
歲受撻由是始得及第(武宗紀)勅曰王衍一行並從殺戮
樞密使張居翰就殿柱揩去行字改為家字(唐明宗紀)
傳記窮鳥入懷仁人所憫死士歸我當棄之乎伍員之
託漁舟季布之託廣柳孔融之藏張儉孫嵩之匿趙岐
以此得罪甘心瞑目(顔氏家訓)
集蹈水火之求免於人也苟不至乎欲其死者則將狂
奔盡氣濡手足焦毛髮救之而不辭也(韓文)吐飯飽之解
衣煖之(牧之)
推輓
史或輓之或推之欲無入得乎(出左㐮)田勝為周陽侯徧
見湯貴人季布名所以益聞者曹丘揚之也使孔
子名布揚於天下者皆子貢先後之也(史記)欲相扳援死
而後已(西漢)相與抗衡(杜周傳)鄭當時推轂士類及官屬常
引以為賢於己(本傳)借譽于左右(鄒陽傳)游揚足下名於天
下(季布傳)張華性好人物至於窮賤候門之士有一介之
善者咨嗟稱詠為之延譽(晉)士子聲名未立應共奬成
無惜齒牙餘論(南史謝朓傳)
傳記士非玉石談者為價(物理論)
集名聲荷朋友(韓集)青冥送吹嘘(詩)故人相攜直上太階
(吕溫贊)吹噓期指掌(元微之)
本朝乘雪洒潤秉律嘘枯(臨川)
軫恤
經勞來還定安集之至于矜寡無不得其所(詩序)老有所
終壯有所用幼有所長矜寡孤獨廢疾者皆有所養(記)
隠惻矜恤于物謂之仁(禮)
史昔闔廬在國天有菑癘親廵矜寡而共其乏困(左)民
勤於力則功築罕民勤於財則貢賦少民勤於食則百
事廢矣(穀梁)范雎見須賈賈曰范叔一寒如此哉乃取其
一綈袍以賜之(史記)蓋寬饒為衛尉司馬躬按行士卒廬
室視其飲食居處有疾病者身自撫循臨問加致醫藥
遇之甚恩(西漢)
集以俸錢葬枯而恩浹以家飲救渴而澤周萼合兄弟
之析居者而民以養麕復老弱之流庸者而疆以實(皇甫)
(湜)齊王不忍觳觫牛簡子亦放邯鄲鳩(柳詩)視人之瘼如
熛疽在身不忘决去(劉賓客)其心如肺石動必逹窮民(白侍)
(郎)長安有貧者為瑞不宜多(羅隠集)
本朝我哀籃中蛤閉口護殘汁又哀網中魚開口吐微
濕(坡詩)
覆蓋
子孔子將行雨而無蓋門人曰商也有之子曰商之為
人也甚短於財吾聞與人交推其長者諱其短者故能
久也(家語)
史人之有牆以蔽惡也(左)曹參見人有過掩匿覆蓋之
陳遵入公府日出醉歸曹事數廢西曹請斥之司徒
馬宫重遵謂西曹曰此人大度士奈何以小失責之
黃霸為潁川守許丞老病聾督郵白欲去之霸曰許丞
雖老尚能起拜送迎重聽何傷且善助之毋失賢者意
(並西漢)未敢誦言誅之(高後紀)古者大臣有坐不廉而廢者
不謂不廉曰簠簋不飾坐汙穢淫亂男女亡别者不曰
汙穢而曰帷簿不脩坐罷軟不勝任者不謂罷軟曰下
官不職故貴大臣定有其罪矣猶未斥然正以謼之也
尚遷就而為之諱故其在大譴大呵之域者聞譴呵則
白冠㲠纓盤水加劍造請室而請辜矣(西漢)禇彦回有門
生盗其衣彦回遇之謂曰可密藏之勿使人見此門生
慙而去(宋書)王僧祐父袁時人為之語曰王袁如屏風屈
曲能蔽風露(齊書)王曰朕好與人較量理致崔祐甫性褊
躁朕難之則應對失次朕常知其短而護之(唐紀)初李景
略嘗宴僚佐行酒者誤以醯進判官京兆任迪簡以景
略性嚴恐行酒者獲罪強飲之(唐順紀)
傳記牛竒章公帥維揚杜牧在幕中夜微服逸遊後牧
以拾遺召公以縱逸為戒牧始隠公取一篋皆街子輩
服帖云杜書記平書(芝白錄)
集仲尼不假蓋於子夏護其短也(嵇叔夜)
本朝韓魏公與歐陽永叔相親最深公知永叔不以繫
辭為出孔子書又多不以文中子為可取中書相會累
年未嘗與之言及也又韓魏公為丞相每見文字有
攻人隠惡者必手自封之未嘗使人見(並筆談)
傾蓋
子程子返自郯遭孔子于塗傾蓋而顧相語終日甚相
親也(子華子)
史吳季札聘於鄭見子産如舊相識與之縞帶子産獻
紵衣焉(左)孔子過鄭與子産如兄弟(史鄭世家)傾蓋如故(鄒陽)
(傳)周瑜過魯肅求糧肅指一囷與瑜遂相親結定僑札
之分(吳志)一見如舊(玄齡傳)
傳記傾蓋如故(劉向新序)黃憲常逢一童容貌非常憲怪而
問之是魯國孔融時年十歲餘憲下執融手載歸舍與
融談知其不凡便結為兄弟因升堂見親(會稽錄)
集傾蓋雖終朝大分邁疇昔(盧子諒詩)生平未識一見而交
道遂存此日披懷千載之風期對坐(陳子昂集)相識雖新有
故情(白樂天)欲迎先倒屣並坐便傾樽(劉賓客)
本朝風期一相許意氣曾誰讓(歐陽文)
顧盼
子列子學乘風之道三年之後心不敢念是非口不敢言
利害始得光商一盼而已(列子)
集顧盼增其倍價剪拂使其長鳴昔歐冶改視鉛刀
易價伯樂所盼駑馬百倍(並文選)唾為恩猥以庇賤之
姿謬奉清通之盼(駱賓王集)一顧輕千金(李太白)一顧生鴟羽
(孟東野)三都時覺重一顧世稱妍(元微之)風光一擡舉猶得
暫時看(同上)
提拔
經拔茅茹以其彙征吉(易)儒有内稱不辟親外舉不辟
怨推賢而進達之不望其報(記)趙文子所舉於晉國管
庫之士七十有餘家(同上)
子趙武薦白屋之士六十餘家(韓子)
史楚子西曰勝如卵余翼而長之君子謂祁奚於是
能舉善矣稱其讎不為諂立其子不為比舉其偏不為
黨解狐得舉祁午得位伯華得官建一官而三物成能
舉善也夫唯善故能舉其類絳縣人七十有三年矣
趙孟曰不能用吾子使吾子辱在泥塗久矣遂仕之(並左)
仲尼聞魏子之舉也曰近不失親(魏戊)遠不失舉可謂義
矣(左傳)韓安國貪嗜於財所推舉皆廉士賢於己者也於
梁舉壺遂臧固皆天下名士薦天下賢俊鄭當時
推轂士類及官屬常引以為賢於己(本傳)楊興說史高曰
匡衡才智有餘經學絶倫但以其無階朝廷故隨牒在
遠方將軍誠召置幕府與參事議觀其所有貢之朝廷
必為國器(匡衡傳)稠人廣衆薦寵下輩士亦以此多之(灌夫)
(傳)何武為人仁厚好進士奬稱人之善為楚内史厚兩
龔在沛郡厚兩唐及為公卿薦之朝廷此兩人顯於世
者何侯力也田蚡進名士家居者(本傳)河南尹羊陟謁
造趙壹言談至曛夕極歡而執其手曰良璞不剖必有
泣血以相明者矣陟乃與司徒袁逢共稱薦之名動京
師士大夫想望其風采(東漢)第五倫舉人多至二千石(本傳)
胡廣所辟命皆天下名士(本傳)光武任使諸將多訪於鄧
禹每有所舉皆當其才(鄧禹傳)陳寔出於單微鍾皓為郡
功曹辟司徒府臨辭太守問誰可代卿者皓曰明府必
欲得人西門亭長陳寔可寔聞之曰鍾君似不察人何
獨識我太守遂以寔為功曹(漢紀)孔融上疏曰惟嶽降神
異人並出竊見平原處士禰衡年二十四字正平淑質
貞亮英才卓躒初涉藝文升堂覩奥目所一見輒誦於
口耳所暫聞不忘於心性與道合思若有神弘羊潛計
安世默識以衡凖之誠不足怪忠果正直志懷霜雪見
善若驚疾惡若讎任座抗行史魚勵節殆無以過也鷙
鳥累百不如一鶚使衡立朝必有可觀飛辯騁辭溢氣
坌涌觧疑釋結臨敵有餘昔賈誼求試屬國詭繫單于終
軍欲以長纓牽致勁越弱冠慷慨前世美之近日路粹
嚴象亦用異才擢拜臺郎衡宜與為比如得龍躍天衢
振翼雲漢揚聲紫微垂光虹蜺足以昭近署之多士增
四門之穆穆鈞天廣樂必有竒麗之觀帝室皇居必蓄
非常之寳若衡等輩不可多得激楚揚阿至妙之容掌
技者之所貪飛兔騕褭絶足犇放良樂之所急臣等區
區敢不以聞(禰衡傳)吕蒙至都權問誰可代卿者蒙曰陸
遜意思深長才堪負重乃召遜拜偏將軍右部督以代
蒙(漢獻帝)諸葛誕曰今善人單少苟其性不邪便可奬就
(吳志)龐統曰拔十失五猶得其半(蜀志)荀令君之舉善不進
不休(魏志)荀令君之所舉皆命世之大才謝脁好奬與
人才曰士子聲名未立宜共奬成無惜齒牙之餘論
山濤為吏部甄拔人物初克未仕時河内山簡嘗與
瑯琊王衍書曰蔡子尼今之正人衍以書示衆曰山子
以一字拔人石苞求為小縣許允曰卿我輩人當相
引在朝(並晉書)劉穆之為丹陽尹凡所薦達不納不止(宋書)
劉逖薦辛德源曰弱齡好書晩節逾厲枕籍六經漁獵
百氏(北史)海内賢才起自側陋外國遠方名士拔而用之
皆浩之由也(同上)金在礦何足貴善冶鍛而為器人乃寳
之(唐書)魏中尉李彪家世孤微朝無親援李冲薦于魏主
且為之延譽於朝公私汲引(齊高紀)房玄齡曰餘人不足
惜至於杜如晦王佐之才大王欲經營四方非如晦不
可世民驚曰微公言幾失之(唐高紀)拔犀之角擢象之齒
古人言拔十失五猶得其半太后嘗問狄仁傑朕欲
得一佳士用之誰可者仁傑曰文學醖藉則蘇味道李
嶠固其選矣必欲取卓犖竒才則有荆州長史張柬之
其人雖老宰相才也太后擢為洛州司馬數日又問仁
傑對曰前薦柬之尚未用也太后曰已遷矣對曰臣所
薦者可為宰相非司馬也狄仁傑嘗薦數十人卒為
名臣或謂仁傑曰天下桃李悉在公門矣仁傑曰薦賢
為國非為私也李吉甫同平章事謂中書舍人張垍
曰朝廷後進罕所接識君有精鑑願悉為我言之垍取
筆疏三十人數日之間選用殆盡當時翕然稱吉甫為
得人(唐紀)
傳記驥躊躇於弊輂兮遇孫陽而得代(楚辭)
集蓋聞繁弱登御然後高墉之功顯孤竹在肆然後降
神之曲成伏見處士廣陵戴淵心智足以妍幽才鑒足
以辨物固窮樂志無風塵之慕砥節立行有渫井之㓗
誠東南之貴寳聖朝之竒璞也(陸機文)蓋聞驪龍之珠必
洗紫泉之裏垂天之翼必翔青冥之表竊見處士吳國
張道順下筆攄雕龍之文發言吐掞天之藻若得清水
淬其鋒越砥斂其鍔必騰躍天路出覿聖世(楊方文)東都
雖信多士朝取一人焉拔其尤暮取一人焉拔其尤
好賢樂善孜孜以薦進良士為己任方今天下一人而
已文章之尤者有侯喜侯雲長者有劉述古者其文長
於為詩當今舉於禮部者無與為比有崔羣玉者其文
進而未止者也為人賢而有才志剛而氣和凡此四人
者皆可以當執事首薦有沈把張苰尉遲汾李紳張後
餘李翊者或文或行皆出羣之才也凡此數子舉之足
以收人望得才實誠不忍竒寳横棄道側(並韓文)翼靈
鳳於蒼梧起滯龍於潢汙(晉)賢者之處猶金玉生於沙
礫豫章産乎幽谷下不進之於上則無由而至矣(鍾子)但
是粃糠微細物等閒擡舉到青雲(羅隠詩)首光比舉(子昂集)
薦長光價(同上)聽清聲於㸑餘枯桐發響收夜光於玄璧
怪石騰輝(駱賓王)豫章生宇下每使翳蓬蒿(劉長卿)汲引之
惠如帆得風(李習之)故人相攜直上太階(吕和叔贊杜如晦)生其
羽翼長其光價(唐文粹)春膏時蒸朽葉自滋(同上)王子師為
豫州未下車即辟荀慈明既下車又辟孔文舉山濤為
冀州甄拔三十餘或為侍中尚書(李白書)網羅遺賢推轂
羣英玉不韜輝蘭無沈馨飛鴻出冥振鷺在庭(吕溫文)長
得蕭何為國相自西流水盡朝宗(王建集)假以羽翼俾之
騫翥(柳文)澤潤窮鱗雷使幽蟄(吕和叔文)
本朝斟酌元氣洪纖溥被其仁彫刻衆形妍惡曲成其
彙(臨川集)當世知名之士如范仲淹孔道輔等皆出其門
及為相益務進賢才當公居相府時范仲淹韓琦富弼
皆進用至於臺閣一時之賢(晏殊)譬之象犀珠玉雖無補於
飢寒要不可使在泥塗中(東坡文)
奬予後進
子竊竊焉欲爼豆予於賢人之間(莊子)
史郭泰好奬訓士類或出於屠沽卒伍因泰奬進成名
者甚衆(漢桓紀)荀淑拔李昭於小吏友叔度於幼童(魏志)許
靖年踰七十愛樂人物納誘後進(蜀志)陸玩為公輔性通
雅不以名位格物誘納後進謙若布衣由是縉紳之徒
莫不蔭其德宇(唐書)成就後進士往往知名(韓愈傳)陸餘慶
於寒品晩進必悉力薦籍(唐書)宋范泰愛奬後生孜孜無
倦(南史)
集單門後進必加善誘(任彦升序)
自代
史上問丙吉誰可自代曰杜延年于定國陳萬年後居
位皆稱職(西漢)吕蒙至都權問誰可代卿者蒙對曰陸遜
意思深長才堪負重乃召遜拜偏將軍右部督以代蒙
(漢獻帝紀)陳寔出於單微鍾皓為郡功曹辟司徒府臨辭太
守問誰可代卿者皓曰明府必欲得其人西門亭長陳
寔聞之曰鍾君似不察人不知何獨識我太守以寔為
功曹(漢質紀)皇甫規為度遼將軍到營數月上書薦奐自
代曰奐才略兼優宜任元帥以從衆望朝廷從之以奐
代規(漢桓帝紀)吕蒙病篤吳王問曰卿如不起誰可代者蒙
對曰朱然吳王假然節鎮江陵(魏明帝紀)周瑜病困上疏曰
魯肅智略足任乞以代瑜(吳志)盧毓遷吏部尚書詔使毓
自選代曰得如卿者乃可毓舉常侍鄭冲帝曰文和吾
自知之更舉吾所未聞者乃舉阮武孫邕帝用邕焉(魏志)
羊祜病篤舉杜預自代(晉世祖紀)
集時名年輩俱在臣前擢以代臣必允衆望(韓文)所冀虞
丘無蔽賢之咎臧孫無竊位之譏(一品集)
錄用
經蔡仲克庸祗德周公以為卿士(書)
史不可使共叔無後于鄭(左莊)子文無後何以勸善(宣)成
季之勲宣孟之忠而無後為善者懼矣(成)齊立敬仲之
曾孫鄭良敬仲也(襄)臼季使過冀見冀缺耨其妻饁之
敬相待如賓與歸言諸文公公曰其父有罪可乎對曰
舜之罪也殛鯀其舉也興禹管敬仲桓之賊也實相以
濟康誥曰父不慈子不祗兄不友弟不共不相及也文
公以為下軍大夫(左傳)臼季見冀缺耨以告文曰其父有
罪可乎臼季曰國之良也减其前惡公見之使為下軍
大夫(國語)復紹蕭何陳平之世增修曹參周勃之属(前漢功臣)
(表)帝閱錄故事得楊賜與劉陶所上張角奏乃封賜為
臨晉侯陶為中陵鄕侯(漢紀)楚王立孫叔敖之孫封寢丘
(史記)楚宗孫叔顯封厥子岑彭既没爵及支庶(魏志)楚子思
子文之治復命其胤漢室嘉江公之德用顯其世(三國志)
嵇紹以父得罪靖居私門山濤謂武帝曰父子罪不相
及嵇紹賢侔郤缺請為秘書郎帝曰如卿所言乃堪為
丞何但郎也乃起家為丞(晉書)韋嗣立薦廣武令岑羲曰
但恨其伯父長倩為累太后曰苟或有才此何所累(中宗)
英衛擢罪亡之餘(李靖贊)
集盛德之胤世業可懷欒郤之家前徽未遠(沈休文)不欲
使勲勞之後栖栖於塵土中(白樂天)罪射鉤之賊而任其
才釋斬袪之怨以免於難此桓文所以弘霸功也(張九齡)
本朝魏室旌賢特訪康成之後(晏公類要)
擠陷
經驅而納諸罟擭陷穽之中(庸)
子如登高而去其梯(孫子)楚會諸侯魯趙皆獻酒於楚王
楚王酒吏求酒於趙趙不與吏怒乃以趙厚酒易魯薄
者奏之楚王以趙酒薄遂圍邯郸(淮南)
史排擠英俊(杜欽傳)或忮害好陷人於罪(匡衡傳)為之機陷
(晁錯傳)媒蘖其短(李陵傳)相與排擯(主父偃傳)賈后以帝命賜太
子酒三升使盡飲之后使黃門侍郎潘岳作草書令小
婢承福以紙筆及草因太子醉稱詔使書之太子醉迷
不覺遂依而寫之其字半不成后補成之以呈帝(晉惠帝紀)
監察御史周子諒彈牛仙客上怒㩧於殿庭李林甫言
子諒張九齡所薦貶九齡荆州長史(唐玄宗紀)或告第五琦
受人金二百兩遣御史劉期光追按之琦曰位宰相二
百金不可挈若付受有憑請凖律科罪期光即奏琦已
服罪(肅宗紀)上初疎斥宦官親任朝士而張涉以儒學入
侍薛邕以文雅登朝繼以贓敗宦官武將得以藉口曰
南牙文臣贓動至巨萬而謂我亂天下豈非欺罔耶於
是上心始疑不知所倚仗矣(唐德宗紀)反擠之又下石焉(韓文)
集痛無知之相陷(吕溫田鹿賦)
嫁禍
史楚殺伍奢其子員如吳言伐楚之利公子光曰是宗
為戮而欲反其讎不可從也(左昭)秦王年少太后時竊私
通吕不韋吕不韋恐覺禍及己乃私求嫪毐(嫪力高反毐於改反)
詐令人以腐罪告之不韋隂謂太后曰詐腐則得給事
中后乃隂賜主腐者詐論之遂侍太后私與通(不韋傳)趙
豹曰韓氏所以不入秦者欲嫁其禍於趙也(趙世家)七國
反錯欲令上自將兵而身居守(漢景帝紀)公孫敖深入匈奴
迎李陵敖軍無功還因曰捕得生口言李陵教單于為
兵以備漢軍故臣無所得族陵家(武帝紀)
快讐
史楚殺子玉公喜而後可知也曰莫余毒也已(左宣公)王
甫父子應時馘截路人士女莫不稱善若除父母之讐
(靈帝)吕布刺董卓百姓歌舞於道長安中士女賣其珠玉
衣装市酒肉相慶者填滿街肆守尸吏為大炷置卓臍
中燃之光明達曙如是積日(獻帝紀)吐突承璀首唱用兵
疲弊天下上罷承璀中尉降為軍器使中外相賀(德宗紀)
裴延齡卒中外相賀(同上)來俊臣棄市時人無不快俊臣
讎家争噉俊臣之肉斯須而盡抉眼剥面披腹出心騰
踏成泥士民皆相賀於路曰自今眠者始帖席矣(武后紀)
貶皇甫鏄為崖州刺史市井皆相賀(穆宗紀)
本朝鄭向知杭州王耿為游漕互有論列而耿死鄭往
哭之甚哀或曰龍圖素惡端公今何慟哭也范極曰龍
圖待哭斯人久矣(倦游錄)
樂禍
史王子頽享五大夫樂及徧舞鄭伯曰王子頽歌舞不
倦樂禍也(左莊公)鄭慶曰幸災不仁幸災民所棄也(左僖)王
宏素與司隸校尉胡种有隙及宏下獄种遂迫促殺之
宏臨命詬曰胡种樂人之禍禍將及之(王允傳)好乘人之
弊(周伯仁傳)董養見王彌謂之曰君好亂樂禍若天下有事
不作士大夫矣(晉世祖紀)
用情
經有酒湑我無酒酤我雖無旨酒式飲庶幾雖無嘉
殽式食庶幾雖無德與女式歌且舞醉言舞于胥樂
兮諸父兄弟備言燕私(詩)黨無容觴酒豆肉自
吾母而不用吾情吾惡乎用吾情(記)殺雞為黍而食之
居不容(並語)
史子之事父焉得不盡其情(傅奕𫝊)謝安嘗詣陸納納殊
無供辦所設惟茶菓而已(晉書)
集斗酒相娛樂(選古詩)銜杯酒接慇懃之歡(司馬遷書)禮有所
尚隻雞不薄意有所將生芻為貴(九齡文)輸瀉藴積(劉賓客)
握手出肺肝相示草草具盤饌不持酒獻酬(韓集)約窮
歡於一晝雖掾俸之酸寒要拔貧而為富(韓祭柳州文)情意
既深庶乎無間父子直往直來(曲江集)
本朝司馬温公在洛為真率會有約酒不過五行食不
過五味惟菜無限(言行錄)坦率見真情(東坡集)相從杯酒形
骸外笑殺平生醉夢間(同上)他日過飯隨家風買魚貫柳
雞着籠(山谷集)
真率
經有直情而徑行者(記)
子直語無藻飾(抱朴子)
史衛綰忠實無他腸(西漢)晉文帝每言王述才既不長直
以真率便敵人耳(晉書)
集主人一心好四面無藩籬(元稹集)内外都無隔帷幈不
復張(元微之)蹊徑絶縈紆(同上)不設塹壘(杜牧之)司馬温公在
洛為真率會有約酒不過五行食不過五味唯菜無限
(言行錄)
期待
經後生可畏焉知來者之不如今也(語)
子子曰義也清而莊(姚義)靖也惠而斷(李靖)威也和而博(竇威)
收也曠而肅(薛收)瓊也明而毅(賈瓊)淹也誠而厲(杜淹)玄齡志
而密(房喬)徵也直而遂(魏徵)大雅深而弘(温大雅)叔達簡而正
(陳叔達)若逢其時不減卿相(天地篇)
史吕不韋曰吾門待子門而大(本傳)張負曰固有美如陳
平長貧者乎卒與女(陳平傳)長卿雖貧其人材足依也(相如)
(傳)初何武為郡吏時事太守何夀夀知武有宰相器故
厚之(西漢)賈復少事李生生竒之曰賈君容貎志氣如此
而勤於學將相之器也(後漢本傳)王允仕州郡郭林宗見而
竒之曰一日千里王佐才也遂與之友(同上)馬援兄况謂
援曰汝大才當晩成(馬援傳)吕虔遷徐州刺史請王祥為
别駕民事一以委之初虔有佩刀工相之以為必登三
公可服此刀虔謂祥曰苟非其人刀或為害卿有公輔
之量故以相與蔡邕倒屐迎王粲曰此王公孫有異
才(並魏志)吕蒙曰士别三日則刮目相待(吳志)庾亮謂諸葛
恢曰明府當作黑頭三公(晉書)王導少有識量陳㽜高士
張公見而竒之謂其兄敦曰此兒容貎志氣將相之器
也(晉王導傳)何充嘗詣王導導以麈尾指牀呼充共坐曰此
是君座也及導薨充參錄尚書事(何充傳)王珣與謝玄為
桓溫掾温嘗謂之曰謝掾年四十必擁旄杖節王掾當
作黑頭公(晉書)劉裕謂義隆曰王曇首沈毅有器度宰相
才也(晉帝紀)王儉幼篤學王粲見之曰栝栢豫章雖小已
有棟梁氣矣終當任人家國事徐勉好學宗人徐孝
嗣見之曰此謂人中麒麟必能致千里(並南史)徐陵年數
歲家人攜以候沙門寳誌寳誌摩其頂曰天上石麒麟
也(南史)高孝基見房玄齡曰僕觀人多矣未有如此郎當
為國器但恨不見其聳壑昂霄云(唐書)崔宏見高允曰高
子黃中内潤文明外照必為一代偉器(本傳)楊素引封倫
為土木監每與論宰相之事終日忘倦因撫其床曰封
郎必當據吾此座稱薦於文帝(隋書)
集利觜長距終得擅場(東京賦)圖南未可料變化有鵾鵬
君有長才不貧賤(杜詩)豈是池中物由來席上珍(同上)勉
君振羽翰蚤取凌青冥(劉賓客集)寄之垂天翼早朝起滄溟
亦當蒲其輪鶴其書矣(並同上)足下年尚強嗣德有繼
將大書特書不一書而已(韓退之答元稹書)知君志不小一舉
凌鴻鵠(劉長卿)幽姿閒自適逸翮當一逞如有長風吹青
雲在俄頃(同上)禁林聞得長棲鳳池水那能久滯龍(元微之集)
落落精神終有立飄飄才思杳無窮(杜牧之)蛟龍可是池
中物鳳鳥無非閣上音(張函吉文)混溪既琢必見山川之精
樹羽已懸行嗣雲韶之響(駱賓王)期君蟠桃枝千歲終一
嘗(東坡集)
傳記杜如晦少聰悟高孝基深器重之曰公有應變之
才為棟梁之用丁重能閱人觀于琮謂路巖曰于侍
郎如百斛重器尚空其半安使不益於禄位哉(並世說)從
兹穏上青雲去萬里誰能測羽翰(玉壺清話)
淺量
子孔子厄於陳蔡七日不食顔回仲由炊之有埃墨墮
飯中顔回取而食之子貢見之不悅以為竊食也(家語)公
孫丑曰夫子當路於齊管仲晏子之功可復許乎孟
子去齊充虞路問曰夫子若有不豫色然(孟子)用管窺天用
錐指地(莊子)立尺度以度天直寸指以測淵(孔叢子)以指測
河(荀子)指測海指極則謂水盡猶目察百步而云見極也
(抱朴)
史趙平原君以千金為魯連夀(仲連傳)張儀嘗從楚相飲
已而楚相亡璧門下意儀曰儀貧無行此必盗相君之
璧共執掠笞數百(本傳)趙人方與公謂御史大夫周昌曰
君之吏趙堯年雖少竒士君必異之是乃代君之位昌
笑曰堯年少刀筆吏耳何至是乎堯後為御史大夫(西漢)
(周昌傳)以蠡測海(方朔傳)應龍潛於潢汙魚黿媟之不覩其
能奮靈德合風雲超忽而躋顥蒼也和氏之璧韜於
荆石隋侯之珠藏於蜯蛤歴莫旴不知其將含景耀吐
精英曠千歲而流光也(並班固傳)楚龍且曰韓信無兼人之
勇不足畏也為人易與耳(本傳)王叡與長沙太守孫堅共
擊零桂賊以堅武官言頗輕之(獻帝紀)陸玩有德望遷侍
中有詣之者索酒瀉梁柱之間呪曰當今乏才以爾為
柱石莫傾人梁棟耶(晉書)秦王興令羣臣舉賢梁喜曰未
得其人可謂世之乏才興曰卿自識拔不明豈得遠誣
四海乎(安帝紀)太宗令封德彛舉賢久無所舉上詰之對
曰非不盡心但于今未有奇才耳上曰君子用人如器
各取所長正患己不能知安可誣一世之人(唐太宗紀)
傳記以小人之慮度君子之心(世說)
集翫其磧礫而不窺玉淵者未知驪珠之所蟠也(左太冲吳)
(都賦)籠雞與梁燕不信有冥鴻(白樂天)淮隂市井笑韓信(李太)
(白)
本朝以孟軻之聖而弟子所願止於管仲晏嬰(臨川)
妄議
經子曰事君盡禮人以為諂也陽貨曰懷其寳而迷
其邦可謂仁乎好從事而亟失時可謂智乎叔孫武
叔語大夫於朝曰子貢賢於仲尼微生畝謂孔子曰
丘何為是栖栖者與無乃為佞乎子禽謂子貢曰子
為恭也仲尼豈賢於子乎(並論語)非聖人者無法(孝經)
子陳臻問曰前日於齊王餽兼金一百而不受於宋餽
七十鎰而受前日之不受是則今日之受非也今日之
受是則前日之不受非也夫子必居一於此矣陳賈
曰周公使管叔監殷管叔以殷叛知而使之是不仁也
不知而使之是不智也仁智周公未之盡也屋廬子
曰夫子之任見季子之齊不見儲子為其為相與魯
平公將見孟子臧倉曰何哉君所為輕身以先於匹夫
者以為賢乎禮義由賢者出而孟子之後喪踰前喪君
無見焉人有言伊尹以割烹要湯或謂孔子於衛
主癰疽於齊主侍人瘠環萬章問曰或曰百里奚自
鬻於秦養牲者五羊之皮食牛以要秦穆公信乎孟子曰
否不然好事者為之也(並孟子)鵬徙九萬里鳩與鸒鳩笑之
曰我决起而飛搶榆枋時則不至而控於地而已矣奚
以之九萬里而南為斥鷃笑之曰彼且奚適也我騰躍
而上不過數仞而下翺翔蓬蒿之間此亦飛之至也而
彼且奚適也(莊子)小辯而毁大道(孔叢子)人各是其所是非
其所非將誰使正之妄譽仁之賊妄毁義之賊(揚子)俗
人未嘗見龍麟鸞鳳乃謂天下無有此物以為古人虛
設瑞應(抱朴子)
史鄭子産作丘賦鄭人謗之曰已為蠆尾(昭四年)季康子
將召仲尼公之魚曰昔吾先君用之不終為諸侯笑今
又用之不能終是再為諸侯笑必召冉求(孔子世家)孔子適
鄭鄭人或曰纍纍若喪家之狗子貢以告孔子曰形狀
末也而似喪家之狗然哉(史記世家)莊子作漁父盗跖胠篋
以詆訾孔子之徒(本傳)拜陳平為都尉使為參乘護軍
諸將盡讙曰大王一日得楚之亡卒未知其高下而即
與同載反使監護長者(高帝紀)龍且曰吾平生知韓信為
人易與耳寄食於漂母無資身之策受辱於跨下無兼
人之勇不足畏也(同上)大抵詆訾聖人即為怪迂(揚雄傳)安
其所習毁所不見(藝文志)姍笑三代(諸侯王表)絳灌曰平雖美
丈夫如冠玉耳其中未必有也(陳平傳)孔子大聖不免武
叔之毁子路至賢猶有伯寮之愬(東漢)庸可以水旱而累
堯湯乎(蔡邕傳)今之少年喜謗前輩(孔融傳)好議論人長短
妄是非攻發(馬援傳)俗論皆言處士純盗虛聲武帝下
令曰昔直不疑無兄世人謂之盗嫂第五倫三娶孤女
世人謂之撾婦翁王鳳擅權谷永比之申伯王商忠臣
張匡謂之左道此皆以白為黑欺天㒺君者也(魏志)桓冲
曰謝安石有廟堂之量不嫺將略今大敵垂至方遊談
不暇遣諸不經事少年拒之衆又寡弱天下事已可知
吾其左袵矣(孝武紀)史思明曰李光弼長于憑城今出在
野此成擒矣(唐紀)
集街談巷議(西京賦)稱堯見囚小儒之虛誕為禹所放曲
士之穿鑿(虞帝碑)是所謂詰匠氏之不以杙為楹而訾醫
師以昌陽引年欲進其豨苓也老子之小仁義非毀
之也其見者小也坐井而觀天曰天小者非天小也彼
以煦煦為仁孑孑為義其小之也則宜其所謂道道其
所道非吾所謂道也其所謂德德其所德非吾所謂德
也(韓文)人生未鵾化物議如鴻毛(劉長卿)醯雞之議大鵬夏
蟲之議層冰(文粹)
本朝無異於鼓井淖而議東海坐蚊睫而笑九萬之圖
南也(汪民表心說)
尊禮
經作賓于王家(書)貴貴為其近于君也(記)尊長于己踰
等不敢問其年大夫七十而致事若不得謝必賜之
几杖乘安車國君不名卿老世婦大夫不名世臣
姪娣士不名家相長妾羣居五人則長者必異席
謀於長者必操几杖以從之(並禮)
子齊管夷吾任國政號曰仲父枉千乘於陋巷(列子)
史宋先代之後也於周為客天子有事膰焉有喪拜焉
(左傳)魯莊公使束縛管仲以予齊使齊使受而退比至三
釁(以香塗者)三浴之桓公親逆之於郊(國語)周文王得吕望於
磻溪武王以為師謂之太公號曰尚父項羽尊敬范
增為亞父(史記)魏公子無忌仁而下士魏有隠士曰侯嬴
公子從車騎虛左自迎侯生侯生攝敝衣冠直上載上
坐不譲公子執轡愈恭(周紀)大將軍青侍中上踞厠視之
丞相弘晏見上或時不冠至如見黯不冠不見上嘗坐
武帳黯前奏事上不冠望見黯避帳中使人可其奏其
見敬禮如此(汲黯傳)曹參為齊相聞膠東有蓋公善治黃
老言厚幣請之參於是避正堂舍蓋公焉(本傳)擁篲而先
驅暴勝之望見雋不疑容貌尊嚴勝之躧履起迎(並西)
(漢)大將軍袁紹總兵冀州遣使要鄭玄大會賓客玄最
後至乃延升上座(東漢傳)孔融深敬於鄭玄倒屣造門告
高密縣為玄特立一鄉曰昔齊置善鄉越有君子軍皆
異賢之意也今鄭君鄉宜曰鄭君鄉(後漢)興席改容吳
張昭吳中謂之仲父(吳志傳)徐庶曰此人可就見不可屈
致也備由是詣亮凡三往乃見(漢獻紀)萬章為京兆尹門
下督從至殿中諸侯貴孫策擊豫章先遣虞翻詣華
歆歆葛巾迎策謂歆府君德望遠近所歸策年幼稚宜
修子弟之禮便向歆拜(胡冲吳書)孫策曰昔管子相齊一則
仲父二則仲父而桓公為霸者宗(吳書)許靖年踰七十愛
樂人物納誘後進清談不倦丞相諸葛亮皆為之拜(蜀志)
晉王導任丞相元帝委之為好日隆朝野傾心號為仲
父郭奕為野王令羊祜嘗過之奕歎曰羊叔子去人
遠矣遂送祜出界數百里坐此免官(並晉書)虞翻在吳魏
文帝嘗為翻設虛坐(吳志)唐郭子儀德宗時賜號尚父
代宗不名呼為大臣(唐書)魏徵曰人言陛下欲幸南山外
皆嚴装已畢而竟不行何也上笑曰初實有此心畏卿
輩故中輟耳上嘗得佳鷂以徵坐久竟死懷中(唐太宗紀)太
后信重内使梁文惠公狄仁傑羣臣莫及常謂之國老
而不名曰每見公拜朕亦身痛(武后紀)玄宗尊遇姚崇每
見便殿必為之興去輙臨軒以送它相莫如也(唐書)龐德
公素有重名諸葛亮每至其家獨拜牀下(三國志)王維名
盛於開元間豪貴人虛左以迎(唐書)帝如曲阜謁孔子祠
帝曰孔子百世帝王之師敢不敬乎遂拜之又拜孔子
墓禁孔林樵采訪孔子顔淵之後以為曲阜令及主簿
(周太祖紀)樊宗師見劉义獨拜(唐書)
傳記范逵既去陶侃追送不已且百里許(世說)
集子夏處西河之上而文侯擁篲鄒子居黍谷之隂而
昭王陪乘(文選)燕王尊樂毅分國願同歡(子昂集)朕屈韓愈
為尹宜令無參御史不得為故常(韓愈神道碑)李白所適
二千石郊迎(李白集)
本朝牀前時得拜龐公(康節)
記纂淵海卷六十八
