記纂淵海卷五十五宋潘自牧撰
論議部
方興未艾
經如川之方至以莫不增(詩)子曰吾見其進也未見其
止也(語)
子若火之始然泉之始達(孟)刀刃若新發於硎(莊)日出
𤾉谷登於扶桑(淮南子)赫赫乎日出之光(揚子)
傳記少而學者如日出之光(劉向)
集車輕御良馬力優咄哉識路行未休(韓集)悠悠指長道
去去策高駕若健者之升梯舉足愈多身愈高人愈
仰之耳(柳文)鴻漸之姿當從此始(白樂天)如日不滅如海不
竭(吕温集)觀其逸足駸駸方將摶扶搖而凌泰清獵遺風
而薄嵩岱吾見其進未見其止(韋應物)
本朝羨子年少正得路有如扶桑初日升(歐公)清塗方踐
遠業難量(東坡)
光燄不長
經否終則傾何可長也枯楊生華何可久也日昃
之離何可久也(並易)雨雪瀌瀌見晛曰消(詩)翰音登于天
何可長也(易)
子七八月之間雨集溝澮皆盈其涸也可立而待也(孟)
飄風不終朝驟雨不終日(老)朝菌不知晦朔朽壤之上
有菌芝者生於朝死於晦(列)雲霧之盛須臾而訖暴雨
之盛不過終日(魏子)
史當世則榮沒則已焉(史記)以色事人者色衰而愛弛愛
弛則恩絶朝為榮華夕而憔悴(並西漢)相聚偷生若魚
遊釡中喘息須臾間耳(後漢)朝華之草夕而零落(魏王昶傳)
傳記老而學者如秉燭夜行(劉向)江河之溢不過三日飄
風暴雨須臾而畢(說苑)
集君寧見階上之白雪豈鮮耀於陽春(惠連)蕣榮不終朝
蜉蝣豈見夕(郭景純)迫此短景急繁華能幾時(杜)朝蠅
不須驅暮蚊不可拍得時能幾何與汝恣啖咋涼風九
月到掃不見蹤跡(韓詩)隨風隔幔小帶雨傍林微十月清
霜重飄零何處歸病葉多先墜寒花只暫香(並杜)以色
事他人能得幾時好(李白)潢潦無根源朝滿夕已除(韓退之)
浮雲上天雨墮地暫時會合終離異(張文昌)危蒂幾時容
(元稹)寒灰埋暗火曉焰凝殘燭(白樂天)況君春風面柔促如
芳草鏡中桃李色不得十年好幕燕鼎魚偷活頃刻
朝為拂雲花暮為委地樵(同上)頗同狐鼠乘夜睢旴晨
光既升勢自跧縮(陸宣公)亦猶小星將墜則芒焰驟俱(司空)
(表聖文)過春花自落竟曉月空明(許用晦)如鳥雀啁啾聲斷
便已(皇甫湜)偷延晷刻(王維)
本朝草木榮華之飄風鳥獸好音之過耳(出歐文)浮雲無
根蔕潢潦能須臾春冰無貞堅(歐文)世言春寒秋熱老
健為此三者終是不久長之物(並歐)試問冰霜堅春來能
久牢(欒城集)
一視同仁
經雲行雨施天下平也(易)普天之下莫非王土率土之
濱莫非王臣無此疆爾界(並詩)大道之行也天下為公
故人不獨親其親不獨子其子外戶不閉是謂大同
故聖人以天下為一家以中國為一人貨惡其棄於
地也不必藏於己力惡其不出於身也不必為己(並禮)四
海之内皆兄弟也(語)
子楚王失弓左右請求之王曰楚王失弓楚人得之又
何求之孔子曰惜乎其未大也不曰人遺弓人得之何
必楚也(家語)自其同者視之萬物皆一也(莊)
史封略之内何非君土食土之毛誰非君臣(左)四海之
内若一家(秦紀)六合怡怡比屋為仁一天下之衆異齊品
類之萬殊參差同量坏冶一陶(後漢)
集四海皆兄弟誰為行路人(蘇武)和氏之璧焉得獨耀於
郢握夜光之珠何得專玩於隋掌天下之寶當與天下
共之(劉越石)惟同大觀萬殊一轍(盧子諒)澤無不漸螻蟻之
穴靡遺(齊故安陸碑)桃李有竒質樗櫟無妙姿皆承慶雲沃
一種春風吹(歐)六合棲霖雨萬物無凋枯(李)安得廣厦
千萬間大庇天下寒士皆懽顔(杜)聖人一視而同仁
視外猶視中一家猶一人(並韓)誠使刺史不私於其民觀
察使不急於其賦刺史曰吾州之民天下之民也惠不
可以獨厚觀察使亦曰某州之民天下之民也斂不可
以獨急如是而政不均令不行者未之有也(歐)慶雲所
潤不遺於荆棘(王維)憶年十五學搆厦有意蓋覆天下窮
(元稹)憂人骨肉同(姚少監)在西而東均處内而外肥惟天
之意莫遺於微細如日之輝不隔於幽遠(並韓)嘗欲大潤
澤於天下一物枯槁以為身羞(臨川)畢竟春風不揀擇隨
開隨落自勻勻(欒城)爭得大裘長萬丈與君都蓋洛陽城
禾黍與稂莠雨來同日滋(白侍郎)
肝膽楚越
子自其異者視之肝膽楚越(莊)
史舟中之人盡為敵國(史記)謝玄子煥煥子靈運才藻贍
逸玄曰我尚生煥煥那得不生靈運(晉書)
集失之者肝膽楚越(唐徐彦伯)
本朝肝膽猶能楚越如(東坡)
不以言取
經孔子曰今吾於人也聽其言而觀其行(語)趙文子其
言呐呐然如不出諸其口君子不以辭盡人(並禮)子曰
君子不以言取人(語)
子孔子欲以言辭取人於宰我失之矣(家語)
史相如口吃而善著書(史記)倪寬敏於文口不能發明也
(史記儒林傳)劉儒口訥而心辨(後漢)張釋之曰周勃張相如稱
為長者兩人言事曾不出口(漢文紀)
以言取人
史孔子曰吾以言取人失之宰予(史)文帝登虎圈問上
林尉禽獸簿不能對嗇夫從旁代對響應亡窮詔拜嗇
夫為上林令(前漢張釋之傳)楊愔典選多以言取人(後魏)朱朴自
言得為宰相月餘可致太平上以為然以朴同平章事
朴為人庸鄙迂僻無他長制出中外大驚(唐昭紀)
不以貌取
經趙文子其中退然如不勝衣其言呐呐然如不出諸
其口(禮記)
子孔子欲以貌取人於子張改之矣澹臺有君子之
容而行不勝其貌(家語)相形不如論心(荀卿非相)徐偃王之狀
目可瞻焉(不能俯視細物遠望纔見焉)仲尼之狀面如&KR0008;倛(方相也)周
公之狀身如斷菑臯陶之狀色如削瓜閎夭之狀面無
完膚傅說之狀身如植鰭(如魚立也)伊尹之狀面無須麋禹
跳湯偏堯舜參眸子(二瞳)桀紂長巨姣美天下之傑筋力
越勁百人之敵然身死國亡為天下大僇後世言惡則
必稽焉今世俗之亂君鄉曲之儇子莫不美麗佻冶竒
衣婦飾血氣態度擬於女子婦人莫不願得以為夫處
女莫不願以為士然而中君羞以為臣中父羞以為子
中兄羞以為弟中人羞以為友楚孫叔敖突禿長左
而以楚霸葉公子高微小短瘠行若將不勝其衣而白
公之亂誅白公定楚國如反手耳(並荀卿)
史晉叔向聘鄭鄭鬷蔑立於堂下一言而善叔向曰子
少不颺子若不言吾幾失子矣(左)太史公以為留侯魁
梧竒偉至見其圖狀如婦人女子(史記)嚴延年為人短小
精悍敏捷於事雖子貢冉有通於政事不能過也舜
蓋重瞳子項羽又重瞳子(並西漢)何休質朴訥口而雅有
心思(東漢)周燮生而斂頤折額醜狀駭人其母欲棄之而
其父曰賢聖多有異貌興我宗者乃此兒也於是養之
(後漢)魏主指崔浩曰汝曹視此人尫纖懦弱不能彎弓持矛
然其胷中所懷乃過於甲兵(宋紀)齊孟業為法曹王岳見
其容貌短小笑而不言及尋斷決之處謂業曰卿決斷
之明可謂有過軀之用(三國典略)侯景右足偏短弓馬非其
長而多謀筭(梁高祖)虞世南外若不勝衣而中抗烈(唐書)魏
徵容貌不逾中人而有膽略(唐紀)太學博士周捨舉外弟
徐摛曰形質陋小若不勝衣而堪此選乃為晉安王侍
讀(劉璠梁典)
集子雖軀幹小老氣横九州(杜)脈不病雖瘠不害脈病
而肥者死矣(韓文)雖長不滿七尺而心雄萬夫(唐文粹)伯倫
之形不妨賢士晏子短而相齊蔡義小而佐漢高
柴至惡推至孝於孔門(並白帖)
本朝晏嬰不滿六尺長高節萬仞陵首陽(東坡)
以貌取人
史以貌取人失之子羽(史)孟嘗君之趙趙人出觀之笑
曰始以薛公為魁然也今視之眇小丈夫耳(史記)龔遂召
見形貌短小宣帝望見不副所聞心内輕焉(前漢)江充為
人魁岸容貌甚壯武帝望見而異之曰燕趙多竒士(息夫)
(躬傳)親見揚子雲禄位容貌不能動人故輕其書(揚雄傳)楊
愔典選多以貌取人時謗云尚書典選似貧人買瓜唯
取大者(後魏書)
履而後知
經學然後知不足教然後知困知為人子然後可以
為人父知事人然後能使人(並禮)
子不臨深淵何以知没溺之患不觀巨海何以知風波
之患(家語)不登高山不知天之高不臨深溪不知地之厚
不聞先王之遺言不知學問之為大(荀)震風凌雨然後
知厦屋之為帡幪也虐政虐世然後知聖人之為郛郭
也(揚)久久臨事當自知之(文中子)
史齊高彊曰三折肱知為良醫(左)周勃下廷尉吏稍侵
辱之勃以千金與獄吏吏乃書背牘示之勃既出曰吾
嘗將百萬軍然安知獄吏之貴乎(史記)百聞不如一見臣
願馳至金城圖上方略(趙充國傳)畫地為牢勢不可入削木
為吏議不可對(司馬遷傳)嘗肉一臠識鑊中之味(崔浩傳)
傳記若不一叩洪鍾伐雷鼔則不識其音響也(世說)嘗一
臠而知一鑊之味一鼎之調(吕氏春秋)
集九折臂而成醫兮吾今而知其然(楚辭)誰言捐軀易殺
身誠獨難(曹子建)既傷蔓草别方知枤杜情(曹粲詩)倦客惡
離聲(選東門行)如痛定之人思當痛之時不知何能自處也
及之而後知履之而後難耳(韓文)經事漸知非(柳)不讀
關雎篇安知后妃德(劉義父)入耳淡無味愜心漸有情(白侍)
(郎)始知為客苦不及在家貧憂方知酒聖貧始覺錢
神不窮眡世界焉識宇宙廣當時父母念今日爾
應知(並同上)世情閒盡見藥性病多諳獲寶於已喪得
途於既迷與夫貧居不為難故所激者其味異矣(劉賓客)
不涉太行險誰知行路難(歐陽)長因送人處憶得别家時
(唐詩)
本朝人之未知學者自視以為無缺及既知學反思前
日所為則駭然矣(老泉)嘗鼎一臠旨可知也(臨川)多事始知
田舍好凶年偏覺野蔬香(東坡)吾平生多難嘗以身試之凡
免我于厄者皆平生可畏人也擠我于險者皆異時可
喜人也其少時好論議古人既老涉世更變往往悔
其言之過(同上)
噬臍何及
經弗慎厥德雖悔可追汝悔身何及(並書)子有酒食何
不日鼔瑟宛其死矣他人入室啜其泣矣何嗟及矣
(並詩)時過然後學則勤苦而難成(記)今不取後世必為子
孫憂(語)
子鯈䱁者浮陽之魚也胠於沙而思水則無逮矣挂於
罟而欲謹則無益矣轂既破碎乃大其輻事已敗矣
乃重太息其亡益乎(並筍)
史若不早圖後君噬臍(左)不以繁華時樹本即色衰愛
弛後雖欲開一語尚可得乎(史吕不韋)覆水不收後悔何及
(光武紀)知財為禍何不早散(石崇)齊張敬兒被禍脫冠貂投
地曰此物誤我(鑑)
傳記夫差帥羣臣祠子胥江水濱曰昔不聽相國之言
乃用讒佞之言至令相國遠沒江海自亡已來濛濛惑
惑如霧蔽日莫誰與言(吳越春秋)
集少壯不努力老大徒傷悲(選長歌行)毫末不早辨滋蔓信
難圖(白侍郎)兔跡貪前逐梟心不早防(張承吉)趍榮貪位者
若涉懸崖險不能止俾至身危踣蹶然後嘆不知稅駕
之所焉可及矣(唐沈顧)
本朝枯魚雖悔泣何及(陳後山)
隨材器使
經徂徠之松新甫之柏是斷是度是尋是尺(詩)或以德
進或以事舉或以言揚(記)及其使人也器之(語)
子工之制木也大者以為舟航柱梁小者以為檝楔脩
者以為櫚榱短者以為侏儒枅櫨無大小脩短皆得其
所宜(管子)良匠提斤斧造山林棟梁阿衡之材櫨柱楣椽
之朴森然陳於目前大厦之器具矣(孫子)巧工之制木也
規矩方圓各隨所施(淮南子)
史譬諸材木洪纖曲直各有所施(晉書阮咸疏)若榱椽梁柱
以成大室义負偃植各安所施而無遺材(唐書劉弘基贊)韓滉
在二浙所辟僚佐各隨所長無不得人嘗有故人子謁
之考其所能一無所長滉與之宴竟席未嘗左右視及
與並坐交言後數日署為隨軍使監庫門其人終日危
坐吏卒無敢妄出入者(唐德宗)
集直木不可以為輪曲木不可以為桷(文選)夫大木為杗
細木為桷欂櫨侏儒椳闑店楔各得其宜以成室屋者
匠氏之工也玉札丹砂赤箭青芝牛溲馬渤敗鼔之皮
俱收並蓄待用無遺者醫師之良也登明選公雜進巧
拙紆餘為妍卓犖為傑校短量長惟器是適者宰相之
方也大匠無棄才尋尺各有施況當營都邑把梓用
不疑量力而任之度才而處之其所不能不彊使為
是故為下者不獲罪於上為上不得怨於下矣任有
小大惟其所能若器皿焉(並韓集)當時而用任物所長(張九)
(齡)尺寸之材無所棄(元微之)為棟者資其自天之端為輪
者取其因地之屈(白侍郎)若以科第之徒浮華輕薄不可
任以為治則國朝自房杜以降有大功立大節率多科
第人也若以子弟生於膏粱不知理道不可與美名而
得仕則自堯以降聖人賢人率多子弟也(杜牧之)
強其所難
子鳬脛雖短續之則憂鶴脛雖長斷之則悲取猿狙
而衣周公之服彼必齕齧挽裂盡去而後慊(並莊)譬若樹
荷山上而蓄火井中操鈎上山揭斧入淵欲得所求難
也(淮南子)責疲者以舉千鈞督跛者以及走兔(鄭析子)
史指金火以求合(西漢杜鄴傳)
傳記舍其所長責其所短堯亦有所不及矣(戰國策)
集猶鏤以鉛刀而望巧不已疎乎(仲長統)不可以自好章
甫強越人以文冕也(晉山濤)強人所不能事必不集(韓文)
本朝求朱於藍色何從來(類要)
太剛必折
經未有違謙越禮能全其壯者也用壯處壯則觸藩
矣(並易略)
子兵強則滅木彊則折柔弱者生之徒堅彊者死之徒
(列黃老)堅則毁矣銳則挫矣(莊)革堅則裂(淮南子)
史天為剛德猶不干時況在人乎(左)其強易弱(韓信傳)桓
公曰金剛則折革剛則裂(說苑)嶢嶢者易缺皦皦者易汚
(漢書傳)快牛馬犢多能破車(通鑑)李邕文名天下盧藏用曰邕
如干將莫耶難與爭鋒但虞傷缺耳(李邕傳)
集利劍多缺真玉喜折(劉賓客集)
柔能勝剛
子天下柔弱莫過於水而攻堅彊者莫之能勝弱之勝
強柔之勝剛天下莫不知莫能行舌之存也豈非以
其柔耶齒之亡也豈非以其剛耶(並老子)積於柔必剛積
於弱必強柔勝出於已者其力不可量(列)天下之至柔
馳騁天下之至堅人之生也柔弱其死也堅強萬物
草木之生也柔脆其死也枯槁至堅強者死之徒弱柔
者生之徒(並老子)紀渻子為齊宣王養鬭雞十日而問雞
已乎曰未也十日又問曰未也十日又問曰幾矣望之
似木雞矣其德全矣異雞無敢應者反走矣(莊)齒堅於
舌而先之敝是故柔弱者生之榦也而堅強者死之徒
也(淮南)山霤至柔石為之穿蝎蟲至弱木為之敝夫霤非
石之鑽蝎非木之鑿然而能以微脆之形陷堅剛之體
豈非積漸之致乎(孔叢子)舌柔軟終以不敝(同上)
傳記韓子問叔向曰剛與柔孰堅叔向曰臣年八十齒
再落而舌尚存是知剛不如柔(劉向)柔能制剛弱能制強
(黃石公)劉伶嘗醉與俗人相忤其人攘袂而往必欲毆之
伶顧而笑曰雞肋不足以安尊拳其人笑而止(竹林七賢篇)
得不償失
子故事有鑿一孔而生百隙樹一物而生百葉者所鑿
不足以為便而所開足以為敗所樹不足以為利而所
生足以為滅蘇秦以百詐成一信(淮南子)秦穰侯與綱
夀接境魏冉將以廣其封遂伐綱夀而取之兵回而范
雎代其相矣艾子曰真所謂外頭趕兔屋裏失獐也(文子)
史所獲不如所亡(左)所利不能藥其所傷所獲不能補
其所亡(通鑑)招延士大夫常如不足然性嚴峻羣臣雖素
所愛信者或少有犯法或欺罔輒按誅之(漢武紀)揚雄以
為靡麗之賦勸百而諷一猶騁鄭衛之聲曲終而奏雅
不已戲乎(司馬相如贊)所得未毛銖所喪如山崖(晉王隠傳)決江
海以救焚焚收而溺至引鴆爵以止渴渴止而身亡(舊唐)
(書)樊系為朱泚撰冊文既成仰藥而亡歲運東方租
米至有斗錢運斗米之言(並唐德宗)御史大夫李琪非無文
學但不廉耳(唐明宗)唐主謂璟曰吾餌金石始欲益夀乃
更傷生(晉高祖)
集取之盡錙銖用之如泥沙(杜牧之)益之以畎澮而泄之
以尾閭(嵇叔夜養生傳)
本朝挽之不能寸推去輒數尺(黃魯直)
得失相補
史始雖垂翅回谿終能奮翼澠池失之東隅收之桑
榆(並馮翼傳)劉琨長於招懷而短於撫御一日之中雖歸者
數千而去者亦相繼(晉懷紀)王叔文至中書見韋執誼時
宰相方會食執誼起就閣與語鄭珣瑜等輟餐以待頃
之吏白二公同飯矣珣瑜喟然曰吾可復居此乎歸家
疾卒(唐鄭珣瑜傳)
本朝顯禹雲山之罪雖應夷滅光之忠勲不可不祀(司馬)
(光篇)
過猶不及
經昔魯昭公練而舉酬行旅非禮也孝公大祥奠酬弗
舉亦非禮也(記)子曰道之不行也我知之矣知者過之
愚者不及也道之不明也我知之矣賢者過之不肖者
不及也(中庸)管仲鏤簋而朱紘旅樹而反坫山節藻梲賢
大夫也而難為上晏平仲祀其先人豚肩不揜豆一狐
裘三十年賢大夫也而難為下(記)
子以為無益而舍之者不耘苗者也助之長者揠苗者
也(孟)過則失中不及則未至(揚問道)昔徐偃王軟而國滅
齊簡公懦而身亡此性太柔之失也晉陽處父以純剛
取害鄭子陽以嚴猛至斃此性太剛之過也(列)
史矯枉過其正(諸侯王表)
集純柔純弱兮必削必薄純剛純強兮必喪必亡(柳佩韋)
本朝為國不可以生事亦不可畏事畏事之弊與生事
均譬如無病而服藥與有病而不服藥皆可以殺人(東坡)
得此失彼
經豐其屋蔀其家(易蔀覆也闇之甚也)
子見牛未見羊也(孟)人有濱河而居者習於水勇於泅
操舟鬻渡利供百口褁糧就學者成徒而溺死者幾半
本學泅不學溺而利害如此(列)
史祝有益也詛亦有損(左)袁紹見人饑寒恤念之形於
顔色其所不見慮或不及(漢獻帝)魏曹冏曰猶芟刈股肱
獨任胷臆觀者為之寒心(魏志)翟莊常弋釣及長不復獵
或問漁獵同是害生何止去其一莊曰獵自我釣自物
未能頓盡故先節其甚者且夫貪餌吞鈎豈我哉(晉書)
傳記夫知古不知今謂之陸沉然則儒生所謂陸沉者
也(王充論衡)
集工於瑟而不工於求齊也(韓文)揚馬之才不知教化荀
陳之道不知文章(柳冕論)一字低心翰墨場箭靫抛盡負
書囊(元微之)君耳惟聞堂上言君眼不見門前事(白侍郎)徐
鉉不信佛酷好鬼神之說(楊億談苑)
強本抑末
經家不寶龜(記)
子家不藏甲(家語)
史五大不在邊五細不在庭國家之立也本大而末
小是以能固故天子建國諸侯立家(並左)大夫無百雉之
城(史世家)徙齊諸田楚昭屈燕趙韓魏後及豪傑名家居
關中無事可以備邊諸侯有變亦足率以東伐此強本
弱末之術也(劉敬傳)太宗别置府兵分隷禁衛大凡諸府
八百餘所而在關中者殆五百焉舉天下不敵關中則
居重馭輕之意明矣(唐德宗紀)
傳記臣無富於君都無大於國(太公六韜)
集理天下者若身之使臂臂之使指則小大適稱不悖
焉身所以能使臂者身大於臂故也臂所以能使指者
臂大於指故也(陸宣公)
末能勝本
子楚人賣珠於鄭者為木蘭之櫝薰以桂椒綴以珠玉
飾以玟瑰緝以翡翠鄭人買櫝而還珠田鳩曰昔者秦
伯嫁女於晉公子為之飾裝媵七十人至晉晉人愛其
妾而不愛其公女此可謂善嫁妾矣未可謂善嫁女也
(並韓非子)
史晉甸侯也而建國本既弱矣其能久乎末大必折
尾大不掉(並左)以利相傾千里游遨冠蓋相望乘堅策肥
履絲曳縞此商人所以兼并農人所以流亡者也(漢文紀)
支大於榦脛大於股不折必披(灌夫傳)如下有泰山之安
則上有累卵之危(劉向傳)唐魏元忠曰言文者則以詞華
為首而不及經綸言武者則以騎習為先而不知方略
(唐紀)
傳記脛大於股者難以步指大於臂者難以把本小末
大不能相使也(說苑)
集母瘦雛漸肥(白樂天)
成難壊易
子今盆水在庭清之終日未能見目睫濁之不用一撓
而不能察方圓人神易濁而難清猶盆水之類也況一
世而撓滑之曷得須臾平乎夫樹本灌以潦水疇以
肥壤千人養之一人拔之則必無餘蘖(並淮南子)
史凡事易壊而難成蒯轍曰功者難成而易敗(高紀)以
衆賢舉而用以一人毀而棄積年信而任一朝疑而斥
(魏徵傳)百年勞之一日失之(匈奴傳)十譽之未信一毀之可
疑(趙璟傳)百年累之一朝毀之(竇融傳)五薦不入朝一麾乃
出守(顔延之傳)昔齊桓一矜其功而叛者九國曹操暫自驕
伐而天下三分皆勤之於數十年之内而棄之於俯仰
之頃豈不惜乎(漢獻紀)夫名門右族莫不由祖考忠孝勤
儉以成立之莫不由子孫頑率奢傲以覆墜之成立之
難如升天覆墜之易如燎毛(柳玭傳)
傳記譬如十夫樹楊一夫拔之無得以成大也(戰國策)
集綴縫難成裁破易(元稹)取之難梯天失之易反掌(杜牧之)
本朝夫事不患於不成而患於易壊蓋作者未始不欲
其久存而繼者常至於殆廢自古賢哲之士為其民捍
患興利其遺跡往往而在使其繼者皆如始作之心則
民到于今受其賜天下其有遺利乎(歐)以四時之功而
成之以數日之雨而壊之(歐公求晴祭文)善百譽而不進兮一
毀終世以顛隮(歐蘇子美墓銘)
易成易壊
子其進銳者其退速(孟)無故以合者則無故以離(莊)
史物暴長者必夭折功卒成者必亟壊(朱浮傳)致貴無漸
失必暴受爵非道失必疾(並翟輔傳)夫物速成則疾亡晩
就則善終朝華之草夕而零落(晉明帝)
無所逃罪
經獲罪於天無所禱也(語)
子知而使之是不仁也不知而使之是不知也(孟)
史欲加之罪其無辭乎進退罪也(並左)不有人禍則當
鬼誅(唐紀)魏元忠曰臣猶鹿耳羅織之徒欲得臣肉為羹
臣安避之(唐武后紀)
集豈不在遐遠虞羅所見尋(陳子昂)不有人禍則有天刑
(韓文)
罪有所歸
經虎兕出於柙龜玉毀於櫝中是誰之過歟(語)
子行脩而名不章友之罪也(家語)夫舟浮於水車轉於陸
此勢之自然也木擊折轊水戾破舟不怨木石而罪巧
拙者知故不載焉(淮南子)
史鄭棄其師(春秋)申子卑卑施之於名實韓子引䋲墨切
事情明是非其極慘礉(胡革切)少恩皆原於道德之意(韓非)
(傳論)王恢行千金丞相蚡蚡不敢言上而言於太后曰王
恢首為馬邑事今不成而誅恢是為匈奴報仇也上曰
首為馬邑事者恢不誅恢無以謝天下是時小旱上
令官求雨卜式言曰縣官當食租衣稅而已今弘羊令吏
坐市列肆販物求利烹弘羊天乃雨(並漢武紀)時以浮虛相
扇儒雅日替范寗謂其源始於王弼何晏二人之罪深
於桀紂(范寗傳)桓温過淮泗踐北境與諸寮屬登平乘樓
眺矚中原慨然曰遂使神州陸沈百年丘墟王夷甫諸
人不得不任其責(晉書)武后見駱賓王檄曰宰相之過也
安有如此才而使之流落不偶乎(唐紀)陸贄上疏以為陛
下有股肱之臣有耳目之任有諫諍之列有備衛之司
見危不能竭其誠臨難不能效其死臣所謂致今日之
患羣臣之罪者豈徒言歟謂禍福由人不言盛衰有命
人事理而天命降亂者未之有也人事亂而天命降康
者亦未之有也(唐德宗)譬如操兵以刃人天下不委罪於
兵而委罪於所操之主蓄毒以殃物天下不歸咎於蠱
而歸咎於所蓄之家(裴延齡傳)
傳記以徵為羽非絃之罪也以甘為苦非味之罪也(說苑)
集教盜穴牆發櫃多得金玉已復不與同挈得不為盜
乎(杜牧之集)
本朝百鍊之剛日膾千牛匣而不用非我之羞民勞
吏宜羞(並坡集詩)
發縱指示
經昭然若發矇矣(記)
子孔子見老子曰丘之於道也其猶醯雞與微夫子之
發吾覆也吾不知天地之大全也(莊)
史師之耳目在吾旗鼔(左)獵追殺獸者狗也而發縦指
示獸處者人也(漢蕭何傳)
同功共事
經同力王室胥及逸勤(並書)
史譬如捕鹿晉人角之諸戎掎之(左)笙磬同音惟房與
杜(舊唐書)唐高祖與李密書曰所望在左提右挈戮力同
心執子嬰於咸陽殪商辛於牧野(隋恭紀)
坐以制勝
經帝乃誕敷文德舞干羽于兩階七旬有苗格(書)
子不出樽爼之間折衝千里之外(家語)圜居而方正則若
盤石然觸之者角摧拱揖指麾強暴之國莫不趨使
(並荀子)真儒無敵於天下(揚子)
史吳伐魯魯微虎欲宵攻王舍私屬徒七百人三踊於
幕庭吳子聞之一夕三遷(左)夾谷之會孔子相焉兩君
就壇兩相相揖齊人鼓譟而起欲以執魯君孔子歴階
而上不盡一等而視歸乎齊侯曰兩君合好夷狄之民
何為來焉命司馬止之齊侯逡巡謝曰寡人之過也罷
命齊人使優施舞於魯君之幕下孔子曰笑君者罪當
死司馬行法焉首足異門而出齊人來歸鄆讙龜隂之
田者蓋為此也(榖梁傳)秦欲伐魏聞干木在魏終不敢發
兵(史記)諸侯以公子賢多客不能加兵謀魏(史魏世家)項王願
與漢王挑戰漢王曰吾能鬭智不能鬭力(史記)運籌帷幄
之中決勝千里之外(高帝紀)心有所懷威動千里(西漢通傳)六
國常以十倍之地百萬之軍仰關而攻秦秦人開關延
敵九國之師逡巡而不敢進秦無亡矢遺鏃之費而天
下已困矣(項籍傳)不降階序而運天下(諸侯王表)楚有子玉得
臣文公為之側席而坐趙有廉頗馬服彊秦不敢窺
兵井陘近漢郅都魏尚匈奴不敢南嚮沙漢(漢陳湯傳)賢人
立朝折衝厭難勝於亡形(辛慶忌傳)酈食其憑軾而下齊七
十餘城(前漢)王商有威重長八尺餘身體鴻大容貌甚過
絶人河平四年單于來朝引見白虎殿丞相商坐未央
庭中單于前謁商起離席與言單于仰視商貌大畏之
遷延却退天子聞而嘆曰此真漢相矣(王商傳)匈奴素聞
郅都節為引兵去竟都死不近鴈門(郅都傳)魏軍次于興
勢假費褘節率衆往禦之光禄大夫來敏至褘話别求
共圍棋于時羽檄交馳人馬擐甲嚴駕已訖褘與敏留
意對戲色無厭倦敏曰向聊觀試君耳君信可人必能
辦賊者也禕至敵遂退(費禕傳)劉琨在晉陽嘗為羣騎所
圍數重琨乃乘月登樓清嘯中夜奏金笳向晩復吹之
賊棄圍而走(晉劉琨傳)祖逖為鎮西將軍石勒不敢窺兵河
南使成臯縣修逖母墓(晉書祖逖傳)以計伐戰一以當萬(晉書)
(杜預傳)頡利可汗進至渭水便橋之北遣其腹心執失思
力入見以觀虛實上囚思力於門下省上出玄武門與
高士廉房玄齡等六騎徑詣渭水上與頡利隔水而語
責負約突厥大驚皆下馬羅拜俄而頡利來請和突
厥寇并州京師戒嚴世民乃帥騎馳詣敵陳告之曰國
家與可汗和親何為負約深入我地我秦王也可汗能
鬭獨出與我鬭若以衆來直以此百騎相當耳(並唐高祖紀)
段秀實為涇原節度使三四年間吐蕃不敢犯塞(唐書)淮
南大將王韶欲自為留後令將士推已知軍事且欲大
掠韓滉遣使謂之曰汝敢為亂吾即日全軍渡江誅汝
矣韶等懼而止上聞之喜謂李泌曰滉不惟安江東又
能安淮南真大臣之器卿可謂知人(唐德宗)憲宗曰吾倚
度足破三賊矣(裴度傳)李勣治并州唐太宗曰我用勣守
并突厥不敢南賢於長城遠矣(唐書本傳)汲黯在朝淮南寢
謀干木處魏諸侯息兵一士止百萬之師一賢制千里
之難(裴度傳)
傳記甲兵不出於軍而敵國勝衝櫓不施於軍而邊城
降(戰國策)千丈之城拔之樽爼之間百尺之衝折之衽席
之上(同上)虞有宫之竒晉獻公為之終夜不寢楚有子玉
得臣文公為之側席而坐遠乎賢者之厭難折衝也(說苑)
羊祜專修德信以懷吳人陸抗告邊戍曰彼專為德我
專為暴是不戰而自服也(晉陽秋)兵不血刃坐以制勝(崔鴻)
(十六國春秋)
集宫竒在虞晉不加戎季梁猶在強楚挫謀(文選陳孔璋)信
陵佩魏印秦兵不敢出(文選盧諶詩)吾晞段干木偃息藩魏
君吾慕魯仲連談笑却秦軍(左太冲)三晉之強屈於齊堂
之爼千乘之勢弱於陽門之哭(陸士衡)折衝樽爼間制勝
在兩楹(張景陽詩)孝文之得魏尚敵不足憂太祖之得郭嘉
知成吾事(駱賓王)東山謝安石談笑靜胡沙(李太白)以山河
為寳者萬夫不能當以道德為藩者四遠為之守(白樂天)
本朝垂紳正笏不動聲色而措天下於泰山之安(晝錦堂記)
坐以致人
經匪我求童蒙童蒙求我(易)闇者諮明明者不諮於闇
(易疏)子曰德不孤必有隣(語)
子醫門多疾肉不慕蟻蟻慕肉(並莊)良醫之門多病人
櫽括之側多枉木川淵深而魚鱉歸之山林茂而禽
獸歸之樹成蔭而衆鳥息醯酸而蚋聚(並荀)山臯非為
鳥植林林茂而鳥自棲之江湖非為魚鑿潭潭深而魚自
歸之(劉子)
史郭解入關關中賢豪知聞其聲爭交驩解(史記)陳平家
貧以席為門然門外多長者車轍(西漢)班彪家有賜書好
古之士自遠方至父黨揚子雲以下莫不造門(班固叙傳)桃
李不言下自成蹊(李廣贊)役物以為養任智而不恃力此
其所以為貴也(漢刑法志)天下學士靡然嚮風(公孫弘傳)仲尼修
禮興學於洙泗之間四方俊髦靡然向風(晉戴邈傳)
傳記砥礪之旁多頑鈍(說苑)賈逵口誦經文以教人贈遺
者盈積或云逵非力耕舌耕也(王子年拾遺記)王勃能文請者
甚衆金帛盈積人謂心織而衣筆耕而食(張著翰林盛事)
集蓬居窮巷軒冕結轍(陳子昂)一時皆慕與之交諸公要
人爭欲令出我門下(韓愈)衡鏡高懸文武矯首(張說之)不鞭
而來無脛而至爭竒騁怪為公眼中之物(唐文粹)
本朝此人如精金美玉不即人而人即之譬如止水
之在槃豈復勞心而鑒物(並東坡)
與人為地
子為淵敺魚者獺也為叢敺爵者鸇也為湯武敺民者
桀與紂也(孟)將為胠篋探囊發匱之盜而為守備則必
攝緘縢扄鐍然巨盜至則負匱揭篋擔囊而趨惟恐緘
縢扄鐍之不固也(莊)鄭人有薪於野者遇駭鹿御而擊
之斃之恐人見之也遽而藏諸隍中覆之以蕉不勝其
喜俄而遺其所藏之處遂以為夢焉順途而詠其事傍
人有聞者用其言而取之既歸告其室人曰向薪者夢
得鹿而不知其處吾今得之(列周穆王)六國蚩蚩為嬴弱姬
(楊重黎)魏田父得玉徑尺以告隣人隣人詐之曰此怪石
也蓄之非利其家田父猶豫以歸置於廡下其玉明照
一室大怖遽棄之於遠野隣人取之以獻魏王魏王召
玉工相之曰此無價魏王賜獻玉者千金食上大夫禄
(尹文)桀紂是湯武之梯秦項是大漢之階也四逆不興則
三順不勝也(列)屠者藿羹車者步行陶人用缺盆匠人
處狹廬(淮南子)
史忌將士以資敵國此伍子胥所以鞭荆平之墓也(季布)
(傳)諸將偶語雍齒先封(張良傳)秦張誹謗之網以為漢敺
除(漢成帝)謝琨女夫殷叡好樗蒲奪其妻妹及伯母兩姑
之分以還戲債或譏之曰謝氏累世財産充殷君一朝
戲債(晉太祖)常以三分勞筋苦骨之人奉七分待衣坐食
之輩(唐憲宗)隋貯洛口倉而李密因之積布帛東都而王
世充據之(馬周傳)
傳記齊欲伐魏淳于髠曰韓盧天下之疾犬東郭逡天
下之狡兔盧逐逡環山者三騰山者五兔及於前犬吠
於後犬兔各死田父見而擅其功(戰國策)
集董卓稱亂徒藉羣雄之手王莽偷安卒成光武之業
(梁任孝恭檄魏文)假手于嬴以混諸侯凴力於項以離關東(柳漢)
(原廟銘)莫養瘦馬駒莫養小妓女後事在目前不信君看
取馬肥快行去妓長罷歌舞三年五歲間已聞換一主
借問新舊主誰樂誰辛苦(白侍郎)賓客歡娱童僕飽始知
官職為他人(白集)歌舞教成心力盡一朝身去不相隨(白侍)
(郎)匠刀者不必自用割匠弓者不必自用射(唐文粹)戰士
風霜苦將軍雨露新(杜荀鶴)燕趙之收藏韓魏之經營齊
楚之精英幾世幾年剽掠其人倚疊如山一旦不能有
輸來其間(杜牧之)蘇代曰臣過水見小蚌方出暴而鷸啄
其肉蚌合而挾其喙鷸曰今日不雨明日不雨必見蚌
脯蚌亦曰今日不出明日不出必見死鷸兩不相捨漁
父得而併擒之(春秋後語)
本朝借寇兵而資盜糧(東坡)有小丈夫者得一金櫝而藏
諸家拒戶而守之嗚呼是求不失富也非求富也大盜
至劫而取之又烏知其果不失也(老蘇)
坐享人利
經維鵲有巢維鳩居之(詩)
子未嘗稼穡粟滿倉未嘗蠶桑絲滿囊(淮南子)
史略其武夫以為己腹心股肱爪牙如把梓皮革自
楚往也雖楚有材晉實用之(並左)鄭國曰臣為韓延數年
之命然渠成亦秦萬世之利也(通鑑)韓盧東郭自困於前而
為田父之獲者也(漢袁譚傳)蜀楊顒曰今有人使奴執耕稼
婢典炊爨雞主司晨犬主吠盜牛負重載馬涉遠路私
業無曠所求皆足雍容高枕飲食而已(三國志傳)唐高祖曰
徐觀蚌鷸之勢以收漁人之功(隋恭帝紀)李密因洛口之食
王世充據東都布帛(唐書馬周傳)鷸蚌相持我乘其敝(梁高祖)
傳記兩虎相鬭駑犬受其斃(戰國策)
本朝力生於所激而不自為力故不勞形生於所遇而
不自為形故不窮(東坡)秦收鄭渠成晉得楚材多(山谷)
殊塗同歸
經天下同歸而殊塗(易)為善不同同歸於治為惡不同
同歸于亂(書)子夏既除喪而見予之琴和之而不和彈
之而不成聲作而曰哀未忘也先王制禮而弗敢過也
子張既除喪而見子之琴和之而和彈之而成聲作而
曰先王制禮不敢不至焉(記)經禮三百曲禮三千其致
一也(並記)或生而知之或學而知之或困而知之及其知
之一也或安而行之或利而行之或勉強而行之及其
成功一也道並行而不相悖(並庸)微子去之箕子為之
奴比干諫而死子曰殷有三仁焉(語)
子庠者養也校者教也序者射也夏曰校殷曰序周曰
庠學則三代共之皆所以明人倫也禹稷當平世三
過其門而不入顔子當亂世居於陋巷孟子曰禹稷顔
回同道禹稷顔子易地則皆然夏后氏五十而貢殷
人七十而助周人百畝而徹其實皆什一也曾子居
武城有越寇或曰寇至盍去諸曰無寓人於我室毀傷
其薪木寇退則曰脩我牆屋我將反寇退曾子反子思
居於衛有齊寇或曰寇至盍去諸子思曰如伋去君誰
與守孟子曰曾子子思同道曾子子思易地則皆然
居下位不以賢事不肖者伯夷也五就湯五就桀者伊尹
也不惡汙君不辭小官者柳下惠也三子者不同道其
趨一也一者仁也(並孟)子路拯溺而受牛謝孔子曰魯國
必救人於患子贛贖人而不受金於府孔子曰魯國不
復贖人矣子路受其勸德子贛讓而止善蹠越者或
以舟或以車雖異路所極一也(並淮南子)非其君不事非其
民不使治則進亂則退伯夷也何事非君何使非民治
亦進亂亦進伊尹也可以仕則仕可以止則止可以久
則久可以速則速孔子也皆古聖人也(孟)臧與穀二人
相與牧羊而俱亡其羊臧則挾策讀書穀則博塞以遊
二人者事業不同其於亡羊均也比犧尊於溝中之
斷美惡有間其於失性一也柤梨橘柚其味相反而
皆可於口(並莊)夫織者日以進耕者日以却事相反成功
一也百川異源同歸於海(並淮南子)塗雖曲而通諸夏川
雖曲而通諸海事雖曲而通諸聖仲尼之道猶四瀆
也經營中國終入大海(並揚)
史晏子儉矣夷吾則奢齊桓以霸景公亦治(太史公自序)李
廣行無部伍行陣就善水草舍止人人自便不擊刁斗以
自衛幕府省約文書然亦遠斥堠未嘗遇害程不識正
部曲行伍營陣擊刁斗士吏治軍簿至明軍不得休息
然亦未嘗遇害(漢武紀)三仁殊而一致夷惠舛而齊聲(班固)
(傳)魏高允稱常爽訓勵有方曰文翁柔勝先生剛克立
教雖殊成人則一(宋文紀)唐史臣稱崇善應變以成天下
之務璟善守文以持天下之正二人道不同同歸於治
(宋璟贊)巡先死不為遽遠後死不為屈(唐書本贊)
傳記宓子賤治單父彈鳴琴聲不下堂而單父治巫馬
期以星出以星入日夜不居以身親之而單父亦治(吕氏)
(春秋)
集夫㳂河而下苟不止雖有疾遲必至於海(韓文)杞桂殊
姿而共芳珪璋異質而同潤(吕和叔)殊趍而一致異𣲖而
同源(皇甫湜)釋宗稱定慧儒師著誠明𣲖分示三教理詣
無二名吾君用太和理萬物動靜各隨其宜則陳力
以致用潔身以弘教其致一也(並李義山)雖羈鸞冥鴻一飛
一籠遐心遠意終共超曠(歐)
本朝昔者孟子不願召見而孔子不辭小官夫欲正其
所由得之之名是以謹其所以取之之故孟子不為矯
孔子不為卑(老蘇)陳平聽張辟疆許王諸吕吕后安之故
平與周勃得執將相之柄以伺其間唐武后欲以武三
思為嗣狄仁傑曰母子與姑姪孰親陛下立廬陵王則
千秋萬歲後血食於太廟無祔姑之禮后感悟(欒城)木鐸
調與黃鍾同小蟲心在一喙間得失與世同輕重(並山)
(谷)蜣之丸蟻之粒與夫承蜩貫虱者同一心之功用也
螳螂之斧莎雞之羽與夫扛鼎拔山者同一心之力用
也工倕之削輪扁之斵庖丁之牛與夫堯舜禹湯之治
天下同一心之妙用也(明道集)臧穀雖殊竟兩忘(坡)
同出異趣
經性之與情猶波之與水靜則是水動則是波(中庸疏)禮
之於人也猶酒之有糵也君子以厚小人以薄(記)
子奕秋誨二人奕一人專心致志惟奕秋之為聽一人
雖聽之一心以為有鴻鵠將至思援弓繳而射之雖與
之俱學弗若之矣麰麥播種而耰之其地同樹之時
又同浡然而生至於日至之時皆熟矣雖有不同則地
有肥磽雨露之養人事之不齊也(並孟)于越夷貊之人生
而同聲長而異俗教使之然也(荀)孔子墨子俱法堯舜
而取舍不同(韓子)清之為明杯水而見眸子濁之為闇河
水不見泰山(淮南子)揚子曰吾於荀卿見同門而異戶也
(揚)
傳記學者如牛毛成者如麟角(蔣子萬機論)絲俱生於蠶為
繒則賤為錦則貴(姚信士緯)
集子雲相如同工異曲少長聚嬉戲不殊同隊魚年
至十二三頭角稍相疎二十漸乖張清溝映汙渠三十
骨骼成乃一龍一猪飛黃騰踏去不能顧蟾蜍(並韓集)生
歸蘇屬國死别李將軍(鮑溶詩)生為並蔕花亦有先後落
(唐文粹)
離合無親疎
經投戈散地則六親不能相保同舟而濟則胡越何患
乎異心(易略例)
子多助之至天下順之寡助之至親戚叛之(孟)自其異
者視之肝膽楚越也自其同者視之萬物皆一也(莊)行
合趣同千里相從趣不合行不同對門不通(淮南子)
史意合則胡越為昆弟由余子臧是矣不合則骨肉為
仇讐朱象管蔡是矣(鄒陽書)白頭如新傾蓋如故知與不
知也(漢鄒陽傳)盡下則胡越同心輕物則六親離德(唐太宗)德
澤洽則四夷可使如一家猜忌多則骨肉不免為讐敵
(同上)
傳記同聲則異叩而相應意合則未見而相親(大戴禮)愛
而利之四海之内若合一家不愛而利之子或殺父況
天下乎(韓詩外傳)東門先生居蓬戶空穴之中而魏公子一
朝以百騎日寵之吕望未嘗與文王同席而坐一朝讓
以天下半夫丈夫相知何必以撫塵而遊垂髮齊年偃
伏以日數哉(東方朔記)白頭而新傾盖而故(新序)
集結交在相知骨肉何必親(古歌辭)物情苟有合莫問玉
與泥(韋應物)志合者蓬心可採情諧者蘭味寧忘(駱賓王)人
生意氣豁不待相逢早藹藹桑麻交公侯為等倫(並杜)
(詩)情思附則感而悅之雖仇讐化為心膂矣意不親則
懼而阻之雖骨肉結為仇慝矣(陸宣公集)得之者江海比隣
失之者肝膽楚越(唐徐彦伯論)
本朝相知不必因相識(臨川)白頭無故意異代有同音(陳后)
(山)但使聖賢之相契即如臣主之同時昔馮唐論頗牧
之賢則漢文為之太息魏相條晁董之對則孝宣以致
中興(東坡進陸贄奏議劄子)
責望有重輕
子越人關弓而射之則已談笑而道之無他疏之也其
兄關弓而射之則已垂涕泣而道之無他戚之也同
室之人鬭者救之雖被髮纓冠而救之可也鄉隣有鬭
者被髮纓冠而往救之則惑也雖閉戶可也(並孟)
任理不任情
經愛而知其惡憎而知其善(記)拜下禮也今拜乎上泰
也雖違衆吾從下紂之不善不如是之甚也(並語)
史子貢喜揚人之善不能隠人之惡(史記)不虛美不隠惡
(司馬遷贊)曹操勲勞宜賞不吝千金無功望施分毫不與(三國)
(志)昔屈到嗜芰屈建去之以為不可以私欲干國之典
(齊太祖)
傳記所憎者有功必賞所愛者有罪必罰(太公六韜)
集譬如親骨肉寧免相可否(韓集)當其賞雖三旌之貴萬
鍾之禄咸曰宜何也為善而然也當其罰雖族屬之夷
刀鋸之慘咸曰宜何也為惡而然也勿矜朱門是陋
此白屋非(並劉賓客)登奉常之第者未必盡能文章為牙門
之將者未必盡能威敵(唐文粹)
本朝天下之事固有出於不幸者矣苟有可以用於世
者不必聖賢之作也蚩尤作五兵紂作漆器不以二人
之惡而廢萬世之利也(歐)君實常謂人曰吾與景仁兄
弟也但姓不同耳然至於論鍾律則反覆相非終身不
能相一(温公行狀)若無天下議美惡併成空(後山)
任情不任理
經罔水行舟(書)奡盪舟(語)俾出童羖(詩)
子匿為物而愚不識大為難而罪不敢重為任而罰不
勝遠其塗而誅不至以舟之可行於水也而求推之
於陸兩喜必多溢美之言兩怒必多溢惡之言天下
莫大於秋毫之末而泰山為小莫夀乎殤子而彭祖為
夭(並莊)立直木而求其影之枉也立枉木而求其影之直
也荀責三光不照於覆盆之内(抱朴子)責疲者以舉千鈞
督跛者以及走兔(鄧析子)聽虛而責響視空而索影(劉子)
史董仲舒曰不琢玉而求文采(西漢本傳)以毀譽為榮辱不
核其真以愛憎為利害不論其實以喜怒為賞罰不察
其理上下相冒萬事乖錯(漢光武紀)言論者計厚薄而吐辭
選舉者度親疎而舉筆善惡謬於衆聲功罪亂於王法
(漢武紀)
傳記若夏之日而欲夜之長也(說苑)羣邪相仰以曲為直
(陸賈新語)
集謂鏌耶為鈍兮鉛刀為銛(賈誼鵩賦)責冬之裘者曰曷不
為葛之之易也責饑之食者曰曷不為飲之之易也(韓文)
天下無正聲悅耳即為娛人間無正色悅目即為姝(白侍)
(郎)蓼蘗為甘山岳為輕(沈)日月至明或以為昏秋毫至
微或以為繁(唐文粹)
本朝女無美惡富者妍士無賢不肖貧者鄙(玉局文)
尚有容力
經若火之燎于原不可嚮邇其猶可撲滅若顛木之
有由蘖(並書)雖無老成人尚有典刑(詩)往者不可諫來者
猶可追(語)
子木雖蠧無疾風不折牆雖隙無大雨不壊(管)
史圖王不成其弊猶足以霸(隗囂傳)補衣猶有完(通鑑)
傳記晉平公問於師曠曰吾年七十欲學恐已暮師曠
曰老而學者如秉燭之明秉燭之明孰與夜行(說苑)見兔
而顧犬未為晩也亡羊而補牢未為遲也(春秋後語)
集典刑未滅故老猶存(選辨亡論)
無所用力
經若火之燎于原不可嚮邇(書)不可救藥(詩)
子桀紂在上雖有十堯不能治者世亂也(韓非)良將不能
斵金巧冶不能鑄木載重而馬羸雖造父不能以追
急(並淮南子)譬諸琴瑟鄭衛調俾䕫因之亦不可以致簫韶
矣(揚)航人無楫如航何(同上)無聲雖師曠側耳將何聞乎
無形雖離婁並照將何覩乎(孔叢)良工不能琢冰(文中子)盛
陽不能榮枯朽上智不能移下愚(抱朴)
史疾不可為也在肓之上膏之下攻之不可達之不及
藥不至焉不可為也本弱者其枝必披非人力所能
強為天之所廢誰能興之(並左)大車不較不能載其常
任琴瑟不較不能成其五音(齊世家)河決不可復壅魚爛不
可復全(秦始皇本紀)天下無害菑雖有聖人無所施其才上
下和同雖有賢者無所立功(東方朔傳)羽翼已成難動搖矣
(張良傳)雖有堯舜之德智無所施賁育之勇力不得設(魏明)
(紀)執垂之規矩無工與材坐而待器之成終不可得也
(唐高祖)有才無學猶巧匠無楩楠斧斤不能成室(劉知幾傳)
集影不可逐響難為繫(陸機文賦)素冰象玉難可磨蕩(曹植七發)
利盡萬物不能叡童昏之心(選演連珠)毫髮一為瑕丘山不
可勝(白頭吟)空柯無刃公輸不能以斵但懸曼矰蒲苴不
能以射(四子講德論)吞縦之強不能反蹈海之心漂鹵之威
不能降西山之節(選)魯班雖巧不能為乞丐者之顔(王郎)
(貧窶語)補一壊百無可施功(陳子昂)雖令伶倫吹音韻難可
改雖令巫咸招魂爽難復在(韓)舜之德可以及率土而
不化其子唐虞之仁不能柔秦漢之勇不能威(並柳)承
積弊之餘雖使季冉將不能也(皇甫湜)天疾難自醫(孟東野)
黃河既濁阿膠無以正其色鹽池斯鹹弊箄不能匡其
味(唐文粹)
本朝衝風振河海不能號無竅(坡)巧手莫為無麵餅(陳後山)
處得其地
經隂爻雖賤而為一卦之主者處其至少之地也(易略)鳳
凰鳴矣于彼高岡梧桐生矣于彼朝陽(詩)
子射干莖長四寸生於高山之上而臨百仞之淵木莖
非能長也所立者然也順風而呼聲非加疾而聞者
彰登高而招臂非加長而見者遠(並荀)
史自繆公以來至於秦王二百餘年常為諸侯雄豈世
賢哉其勢居然也(秦紀)百人守險千人不敢過也(蘇秦傳)
傳記一圍之木持千鈞之屋五寸之鍵而制開闔豈材
足任哉所居要也(說苑)朱買臣曰一人守險千人不得上
(漢書)
集儒雅之徒則處龍鳳之署(博奕論)劍閣崢嶸而崔嵬一
夫當關萬夫莫開(李白)一夫怒臨關百萬未可傍(杜)五逹
之井百汲而盈科未必涼而甘所處之勢然也(劉賓客集)鬼
谷曰子不見嵩岱之松柏乎上枝干於青雲下根通於
三泉千秋萬歲不逢斤斧之患此木豈與天地有骨肉
所居然也(盧盤祐高士傳)
本朝路窮斤斧絶松桂得干霄(東坡)不畏浮雲遮望眼自
緣身在最高層(臨川)
處非其地
子如以朝衣朝冠坐於塗炭(孟)處勢不便未足以逞其
能(莊)尋常之溝巨魚無所旋其體而鯢鰌為之制步仞
之丘巨獸無所隠其軀而孽狐為之祥(莊庚桑楚篇)水之勝
火亦明矣然而斧鬲間之水煎沸盡其上而火得熾盛
焚其下水失其所以勝者矣(韓非子)使目在足下則不可
以視(尹子)
史吳季札曰夫子(孫文子)之在此也猶燕之巢於幕上左
漢武曰生子當置之齊魯禮義之邦乃置之燕趙果有
爭心不讓之端見矣(三王世家褚先生論)負下未易居下流多謗
議(司馬遷傳)揚雄作酒箴曰觀瓶之居居井之湄(漢書)處高臨
深動常近危一旦叀(上絹反)礙為瓽所轠身提(徒計反)黃泉
骨肉為泥(陳遵傳)儒者當謀謨廟堂反在朝歌耶(虞詡傳時詡為)
(朝歌長)蜀先主曰芳蘭當門不得不鋤(蜀志)晉趙王與嵇叔
夜書曰植橘柚於玄朔蔕華藕於脩陵(晉書)王羲之與謝
萬書曰以君邁往不屑之韻而俯同羣辟誠難為意也
(晉書紀)
傳記鬼谷曰子不見河邊之樹乎僕御折其枝風浪盪
其根此木豈與天地有仇怨所居然也(高士傳)吞舟之魚
陸處不勝螻蟻(吕氏春秋)
集騁騏驥於中庭兮焉能極夫遠道置猿狖於櫺楹兮
夫何以責其捷巧(楚辭)劍閣雖嶛憑之者蹶非所以深根
固蒂也(魏都賦)步武之間不足以騁跡(吳季重書)魚遊於沸鼎
之中燕巢於飛幕之上(丘希範書)所棲不足恃鷹隼縦横來
(柳詩)金屑雖珍在眼為病(白侍郎)孤松停翠蓋託根臨廣路
不以險自防遂為明所誤(柳)
本朝神竒之産銷藏委翳於蒿藜榛莽之間而山岩野
叟不復知其為瑞也(臨川)
勢力不敵
經湛湛露斯匪陽不晞雨雪瀌瀌見晛曰消(並詩)
子猶以一杯水救一車薪之火一齊人傅之衆楚人咻
之雖日撻而求其齊也不可得矣(並孟)日月出矣而爝火不
息其於光也不亦難乎時雨降矣而猶浸灌其於澤也
不亦勞乎(莊)猶烏獲與焦僥搏也以桀詐堯若卵投
石(並荀)撮壤不能填決河升水不能冷原火(抱朴)
史牛雖瘠僨于豚上其畏不死雖其善祝豈能勝億
兆人之詛(並左)驅羣羊而攻猛虎虎之與羊不格明矣(張儀)
(傳)齊景公二十二年彗出公曰可禳乎晏子曰使神可
祝而來也亦可禳而去也百姓怨以萬數而君令一人
禳之安能勝衆口乎(史記齊世家)垂千鈞之重於鳥卵之上
必無幸矣(漢景紀)此難以口舌爭也(張良傳)猶鼱鼩之襲狗
(音精劬)孤豚之咋虎至則靡耳何功之有(東方朔傳)萬鈞所壓
無不糜滅(賈山傳)羔犢之弱而扞虎狼之敵(漢景紀)雖有孫
吳將賁育士若入水火往必焦沒智勇亡所施(漢成紀)賈
誼曰淮陽之比大諸侯僅如墨子之着面適足以餌大
國而不足以有所禁禦(漢文紀)劉陶曰猶冰霜見日必至
消滅(東漢本傳)以嬰孺鬭賁育也(陸贄傳論)
傳記猶棘林螢耀與夫撏木龍燭也(山海經)夫鵬雛之始
飛為鷹所制(孔氏志)
集河決潰金堤隻手不能障(晉傅玄塵篇)大厦既焚不可洒
之以淚長河一決不可障之以手(庾信連珠)一君子愛之百
小人妬之一愛固不勝於百妬(皮日休)威力不敵羣噪無
益(唐文粹)醯雞不能混雷霆嬰兒不能抗烏獲者響於力
懸故也(陸魯望)捧爝火以干日御動已光銷抱布鼔以詣
雷門忽然聲寢(李義山)
勢均力敵
經諸侯不臣寓公下大夫於上大夫承賀(並記)
子天下地醜德齊莫能相尚(孟)兩堯不能相王兩桀不
能相亡(管)兩貴之不能相事兩賤之不能相使(荀)兩智
不能相救兩貴不能相臨兩辨不能相屈力均勢敵故
也(尹子)智均不相使力均不相勝(申子)兩堅不能相加兩強
不能相伏(淮南子)
史我能往寇亦能往宣伯曰魯之有季孟猶晉之有
欒范也(並左)太尉丞相尊等耳(魏其傳)力敵勢均終相吞噬
(晉安紀)劉琨祖逖並有英氣每相謂曰若四海鼎沸豪傑
並起吾與足下當相避於中原耳(晉書祖逖傳)人得抗衡莫
相稟屬(唐德宗)中尉大臣也宰相亦大臣也(唐文紀)
獨力難舉
子一薛居州獨如宋王何一齊人傳之衆楚人咻之
雖日撻而求其齊不可得矣萬室之國一人陶則可
乎子欲手援天下乎(並孟)千鎰之裘非一狐白(墨子)任一
人力者則烏獲不足恃(淮南王術)
史千金之裘非一狐之腋索榭之榱非一木之枝(叔孫通傳)
大樹將顛非一繩所維(徐穉傳)
傳記一目眡則不明一耳聽則不聰(太公金匱)
衆力易成
經為命禆諶草創之世叔討論之行人子羽脩飾之東
里子産潤色之(語)
子馬蚿斬足而復行何也以其輔之者衆(家語)在王所者
長幼卑尊皆薛居州也王誰與不善(孟)萬人彎弧以向
一鵠能無中乎(劉子)積力之所舉則無不勝也衆智之所
為則無不成也(淮南)江河之水非一源之流(墨)
史衆心成城(國語)吐谷渾王阿柴疾召諸子二十人各獻
一箭與其弟使折之其弟折之又取十九箭使折之不
能折阿柴曰汝知之乎孤則易折衆則難摧汝曹戮力
一心然後可以保國寧家(晉紀)
傳記天下無粹白之狐而有粹白之裘(吕氏春秋)
集百足之蟲至死不僵以扶之者衆也(曹冏六代論)猶衆壑
合注霈為大川羣山出雲混成一氣(吕和叔)
以粗化精
經他山之石可以攻玉(詩)
子塵垢粃糠將猶陶鑄堯舜者也(莊)
史攻玉以石洗金以鹽濯錦以魚浣布以灰夫物固有
以賤理貴以醜化好者矣(王符傳)
本朝與善人處壊了人須是與不善人處方成就得人
(伊川)君子與小人共處為小人侵陵則脩省畏避動心忍
性增益預防(老泉)
化惡為美
經翩彼飛鴞集于泮林食我桑葚懷我好音周原膴
膴堇荼如飴(並詩)
子雖有惡人齊戒沐浴則可以祀上帝(孟子)
史沙礫化為南金瓦石變為和玉(劉陶傳)夫飛鴞天下賊
鳥及其在林食椹則懷我好音(魏志)
本朝自古竒偉之士如周處戴淵之流皆出於羣盜改
惡修善不害為賢(東坡)鉛鐵性殊點化為金則不辨鉛鐵
之性(鳴道集)
妙理不傳
經民可使由之不可使知之(語)
子梓匠輪輿能與人規矩不能使人巧(孟)鑿枘之麄伎
而輪扁有不傳之妙掇蜩之薄術而傴僂有入神之巧
(抱朴對俗)輪扁曰得之於手而應於心口不能言有數存焉
於其間臣不能以喻臣之子臣之子亦不能受之於臣
(莊)
史李廣天性善射雖子孫他人學者莫能及(西漢本傳)心之
精微口不能言也言之微妙書不能文也(張敞傳)垂能目
制方圓心度曲直然不能以教人(唐太宗)
傳記司馬太傅問謝玄惠子五車何以無一言入玄謝
曰當是妙理不傳(世說)埒有常徑的有常所雖每發輒中
非至妙也若馳平原赴豐草要狡獸截輕禽使弓不虛
彎所中必洞斯則妙矣(典論)隋末王靈學射於督謨以為
盡妙欲射殺謨獨擅其美謨持短刀箭來輒截之惟有
一矢謨張口承之遂齧其鏑笑曰學射三年未教汝齧
鏃法(段成式酉陽雜爼)
集妙不可盡之於言事不可窮之於筆(郭璞賦)輪扁不能
言微於其弟伯樂不能語妙於其子(阮籍)古之君天下者
化之不示其所以化之之道及其弊也易之不示其所
以易之之道(韓文)
本朝糟粕所傳非粹美丹青難寫是精神如蕭何之
識韓信此豈有法而可傳者哉(並東坡)丹青妙處不可𫝊
輪扁斵輪如此用(山谷)
自得三昧
子理義之悅我心猶芻豢之悅我口(孟)庖丁曰始臣解
牛之時所見無非牛者三年之後未嘗見全牛也方今
之時臣以神遇而不以目視庖丁為文惠君解牛
手之所解肩之所倚足之所履膝之所踦砉然嚮然奏
刀騞然莫不中音合於桑林之舞乃中經首之會(並莊)得
之於轡應之於手得之於手應之於心(列)郢人堊墁其
鼻若蠅翼使匠石斵去之匠石運斤成風盡堊其鼻不
傷梓慶削木為鐻見者驚猶鬼神(並莊)屠牛坦一朝解
九牛而刃可以剃毛庖丁為刀十九年刃如新硎(淮南)般
之運斤羿之激矢(揚淵騫)
史介葛盧聞牛鳴曰是生三犧皆用之矣其音云問之
而信(左)屠牛坦一朝解十二牛而芒刃不頓所排擊剥
割皆中理解也(賈誼傳)牙曠清耳於管絃離婁眇目於毫分
逢蒙絶技於弧矢班輸推巧於斧斤良樂軼能於相馭
烏獲抗力於千鈞龢鵲發精於鍼石研桑心計於無垠
(西漢班固叙傳)謝安每言陶公雖用法而恒得法外意(晉成紀)裴
子野曰為文人皆得於手我獨得於心(南史本傳)賈堅字世
固彎弓三石餘烈祖以堅善射故親試之乃取一牛置
百步上召堅使射曰能中之乎堅曰少壯之時能令不
中今已年老正可中之恪大笑射發一矢拂脊再一矢
磨腹皆附膚落毛上下如一恪曰復能中乎堅曰所貴
者以不中為竒中之何難一發中之堅時年六十餘矣
觀者咸服其妙(燕書)
傳記長沙僧懷素好草書自言得草書三昧(李肇國史補)廣
漢翁偉能聽鳥獸之音乘蹇馬之野而田間有放馬者
相去數里鳴聲相聞翁偉謂其御曰彼放馬目眇其御
曰何以知之曰罵此轅中蹇馬蹇馬亦罵之曰眇馬御
者不信使往視之馬目果眇(論衡)
集弓不虛發應聲而倒(司馬相如子虛賦)畫宫於堵盈尺而曲
盡其制計其毫釐而搆大厦無進退焉(柳)弓矢入養叔
之手徽絃在師曠之膝何微之不中何妙之不盡(歐)陶
士冶鑄匠成於心(崔黯)韓幹之馬籍籍知名薛稷之鶴翩
翩有聲(白侍郎)如良庖投刃無復肯綮(唐文粹)
本朝至哉天下樂終日在几案(歐)吳道子畫人物如以
燈取影逆來順往旁見側出横斜平直各相乘除得自
然之數不差毫髮出新意於法度之中寄妙理於豪放
之外所謂遊刃餘地運斤成風付八音於師曠孰
敢爭能捐六轡於王良坐將致遠(並東坡)信手斫方圓規
矩一中節(山谷)
事理倒置
經以妾為妻以孽代宗(詩序)俾晝作夜(詩)故不愛其親而
愛他人者謂之悖德不敬其親而敬他人者謂之悖禮
(孝經)
子庖有肥肉廏有肥馬民有饑色野有餓莩(孟)
史賤妨貴少陵長遠間親新間舊小加大淫破義所謂
六逆也婦養姑者也虧姑以成婦逆莫大焉(並左)鸞鳳
伏竄兮䲭梟翺翔闒茸尊顯兮讒諛得志賢聖逆曳兮
方正倒置謂伯夷貪兮謂盜跖廉(賈生傳)章甫薦屨(賈誼傳)
猶塞川原而為潢汙(食貨志)本末舛逆首尾衡決(賈誼傳)荀
悅曰簡父兄之尊而崇賓客之禮薄骨肉之恩而篤朋
友之愛略脩身之道而求衆人之譽割衣食之業以供
饗宴之好(西漢)汲黯曰陛下用羣臣如積薪後來者居上
(西漢本傳)羣小得志士大夫皆喪氣(漢靈紀)足反居上首顧居
下倒懸如此莫之能解猶為國有人乎非亶(師古音但)倒懸
而已(賈誼傳)今世俗謂不智者為能謂智者為不能(鮑宣傳)
聽納小吏雕琢大臣(朱雲傳)鷹隼横厲鸞徘徊兮(息夫躬傳)論
大道則先黃老而後六經(司馬遷傳贊)楊賜曰冠屨倒易陵谷
代處(通鑑)保字螟蛉剿拉同氣(宋紀)魏徵曰隋末百姓彊而
陵官吏(唐太宗)倒持太阿授之以柄(唐吳兢傳)啖糟粕棄醇醪
傳記直如絃死道邊曲如鈎反封侯(李固外傳)
集衆鳥皆有行列兮鳳獨翔而無所薄鳳凰不翔兮
鶉鷃飛揚蔡女黜而出帷兮戎婦入而綵繡服菽
藟兮蔓衍芳虈兮挫枯鵠竄兮枳棘鵜集兮帷幄
腥臊並御芳不得薄兮嫫母衣錦西施負薪(李白)鳳凰
在笯兮(籠也)雞鶩翔舞(並楚辭)停潦魚招獺空倉鼠敵猫(元微)
(之)鬱鬱澗底松離離山上苗以彼徑寸莖蔭此百尺條
(左太冲詠史)羣沙穢明珠衆草凌孤芳(李白)蘋蘭憔悴兮稂莠
繁滋麟鳳匿跡兮梟獍騰威憒匠罷斧兮拙者搆之離
婁閉目兮瞽者揚眉子都蒙袂兮敦冶騁姿(皮日休)幽桂遺
蓁菅馬厭穀兮士不厭糠籺土被文綉兮士無短褐
(並韓)
本朝駑駘自飽方爭路騕褭長饑不在閑(臨川)
清濁不分
經火炎崑岡玉石俱焚(書)
子駑驥同轅玉石相揉(孔叢子)
史牛驥同皂(鄒陽傳)李膺謂鍾覲曰公何太無皂白(後漢書)
黃金與土同價(南史)冠冕隷皂混為一區(唐書)
傳記從風縱火荻芝俱死(焦氏易林)
集玉與石而同櫃貫魚眼與珠璣駑駿雜而不分服罷
牛而驂驥并茅絲以為索菎蕗雜於靡蒸(以留切麻莖皮)
茅絲兮同綜冠屨兮共絇同揉玉石兮一槩而相量
苦稱量之不審兮同權槩而就衡(並楚辭)鳳闕悲巢鵩
鵷行亂野麏(元微之)火炎崑嶽礫石與琬琰俱焚嚴霜夜
零蕭艾與芝蘭同盡(劉孝標論)齊竽混夏韶燕石厠琳琅(白樂)
(天)濫吹混奏於齊竽(駱賓王)昔虞阪之上逸驥與駑駘俱
疲吳竈之中孤桐共樵蘇並爨(韋緇)
本朝家雞野騖同登爼天邊鴻鴈不易得便令作對
隨家雞(並坡詩)
心無二用
經采采卷耳不盈頃筐嗟我懷人寘彼周行終朝采
綠不盈一掬終朝采藍不盈一襜(並詩)
子百里奚爵禄不入於心故飯牛而牛肥(莊山木)采易得
之物實易滿之器以懷人寘周行之心貳之則不能滿
(荀)齊人有欲金者清旦衣冠之市適鬻金者之所因攫
其金而去吏捕得之問曰人皆在焉子攫人之金何故
對曰取金之時不見人徒見金(列)白刃捍乎胷則目不
見流矢目不兩視而明耳不兩聽而聰(並荀)逐獸者目
不見太山嗜欲在外則明有所蔽夫目察秋毫之末
而耳不聞雷霆之聲耳調金石之聲而目不見太山之
高小有所志則大有所忘(並淮南)使左手畫方右手畫圓
令一時俱成雖執規矩之心迴剟劂之手而不能者由
心不兩用則手不並運離婁察秋毫之銳不聞雷霆
之聲季子聽清角之韻不見嵩岱之形(劉子)
史明有所不見聽有所不聞雖賢不能左畫方右畫圓
(史記)董仲舒下帷講誦三年不窺圓(西漢本傳)劉峻勤學行常
讀書不息地有坑坎每常倒蹶然後始悟(梁書)
傳記目察秋毫之末者視不能見太山耳聽清濁之調
者聽不聞雷霆之聲何也唯其意有所偏也(說苑)賈島為
詩當其苦吟雖逢公卿貴人皆不之覺一日見京兆尹
跨驢不避呼詰之久乃釋(韓愈傳)禇遂良為太宗哀冊自
朝還馬誤入人家而不覺(隋唐佳語)
集仰面貪看鳥回頭錯應人(杜詩)
本朝方其得意於五物也太山在前而不見疾雷破柱
而不驚(六一居士傳)吾將使世人左手運斤而右手執削目
數飛鴈而耳節鳴鼓首肯旁人而足識梯級雖有智者
有所不暇矣(東坡)
心隨事移
子事物交滑如理亂棼如涉驚浸一則以之怵惕一則
以之忌諱一則以之懲剏是則一日之間一時之頃而
徑寸之地如炎如冰矣(子華子)人有亡鈇者意在隣之子
視其行步竊鈇也顔色竊鈇也言語竊鈇也作動態度
無為而不竊鈇也俄而抇(音拙)其谷而得鈇他日復見其
隣之子動作態度無似竊鈇者(列)心憂恐則口銜芻豢
而不知其味耳聽鍾鼓而不知其聲目眡黼黻而不知
其狀輕煖平簟而體不知其安(荀)昔彌子瑕有寵於君
衛國之法竊駕君車罪刖彌子之母有疾告彌子矯駕
君車君曰孝哉為母之故犯刖罪及彌子色衰愛弛得
罪於君君曰是嘗矯駕吾車也(韓)昔彌子瑕有寵於衛
君與君遊於果園食桃而甘以其半啖君君曰愛我哉
忘其口而啖寡人及彌子瑕色衰愛弛得罪於君曰是
固嘗啖我以餘桃(同上)
史昔賈大夫惡娶妻而美三年不言不笑御以如臯射
雉獲之其妻始笑而言賈大夫曰才之不可以已我不
能射汝遂不言不笑(左)田單將攻狄見魯仲連曰將軍
攻狄不能下也田單曰臣以即墨破亡餘卒破萬乘之
燕復齊之墟今攻狄不下何也仲連曰將軍之在即墨
坐則織蕢立則仗鍤為士卒倡當此之時將軍有死之心
士卒無生之氣所以破燕也今將軍東有澠池之奉西
有淄上之娱黃金横帶而騁乎淄澠之間有生之樂無
死之心所以不勝也(周赧王)子夏聖門之高弟也猶且出
見紛華盛麗而說入聞夫子之道而樂二者心戰未能
自決而況中庸以下漸潰於失教被服於成俗乎(史記禮書)
李廣出獵見草中石以為虎而射之中石沒矢視之石
也他日射之終不能入矣(西漢本傳)物之興衰情之起伏理
有固然矣而崇替去來之甚者必唯寵惑乎當其接牀
第承恩色雖險情贅行莫不德焉及至移意愛析嬿私
雖惠心妍粧愈獻醜焉愛升則天下不足容其高歡墜
故九服無所逃其命(東漢皇后紀論)韋曜素飲酒不過二升孫
皓初見禮異時常為裁減或密賜茶茗以當酒至於寵
衰便見逼強輒以為罪(吴志)樂廣嘗有親客久闊不復來
廣問其故答曰前在坐蒙賜酒方飲見杯中蛇意甚惡
之既飲而疾于時河南廳事壁上有角漆畫作蛇廣意
杯中蛇即角影也復置酒於前處謂客曰杯中復有所
見不答曰所見如初廣乃告其所以客豁然意解沉疴
頓愈(晉書)苻堅敗于淝水衆奔潰聞風聲鶴唳皆以為王
師至此(謝玄傳)
傳記熊渠子夜行見寢石以為伏虎彎弓而射之沒金
引羽下視知其石也因復射之矢躍無跡(韓詩外傳)應郴為
汲令請主簿杜宣賜酒時北壁上有掛赤弩照于杯中
其影如蛇宣惡之便得疾云蛇入腹後郴使宣於故處
設酒杯中復有蛇因謂宣曰此乃壁上弩影耳非有他
怪宣意遂解(風俗通)芭蕉葉上無愁雨自是多情聽斷腸
(雅言系述)
集服藥求汗或有弗獲而愧情一集渙然流離終朝未
餐則囂然思食而曾子銜哀七日不饑夜分而坐則低
迷思寢内懷殷憂則達旦不瞑勁刷理鬢醇醴發顔僅
乃得之壯士之怒赫然殊觀植髮衝冠(嵇康養生論)昔賈氏
之如臯姑解顔於一箭醜夫為之改貌憾妻為之釋怨
(謝雉賦)居懽惜夜促在戚怨宵長(選情詩)匪外物兮或改固
懽哀兮情換(潘安仁)自緣今日人心别未必秋香一夜衰
(鄭谷詩謂十日菊花)澗谷之水深不過咫尺丘垤之山高不踰尋
丈人則狎而玩之及至臨泰山之懸崖窺巨海之驚瀾
莫不戰掉悸慄眩惑自失所觀變於前所守易於内(韓文)
始知無正色愛惡隨人情(白樂天)舉食於人當饑渴之望
也一飯千金及飫而進於前雖海陸備鼎顧與糠籺齒
(沈下賢)
本朝唐莊宗問郭崇韜曰昔吾與梁對壘於河上雖祁
寒盛暑披甲跨馬不以為勞今吾居深宫蔭廣厦不勝
其熱何也崇韜對曰陛下昔以天下為心今以一身為
意艱難逸豫為慮不同勢自然也(續世說)論八珍者必嚥
言糞穢者必唾二者未嘗與我接也唾與嚥何從生哉
(東坡)食中有蛆人之見者必嘔也其不見而食者未嘗嘔
也(同上)
不拘形跡
經同聲相應高下不必均也同氣相求體質不必齊也
(易略)
史祁大夫外舉不棄讎内舉不失親(左)晉魏獻子為政
魏戊為梗陽大夫(獻子庶子)庾亮在武昌諸佐吏殷浩之徒
乘秋夜往共登南樓不覺亮至諸人將起避之亮曰諸
君少住老子於此興復不淺便據胡牀而坐與浩等談
詠(晉書)吳中大夫家有好竹王徽之欲觀之便造竹下諷
嘯良久主人洒掃請坐徽之不顧將出主人乃閉門徽
之以此賞之盡懽而去(王徽之傳)陶潛既絶州郡覲謁其鄉
親張野及羊松齡龐遵等或有酒要之共至酒坐雖不
識主人亦欣然無忤酣醉便反(晉書本傳)或告右丞相魏徵
私其親戚上使温彦博按之曰徵不存形跡遠避嫌疑
心雖無私亦有可責(唐太宗)崔祐甫作相未逾年凡除吏
幾八百多稱允當上曰有人謗卿除擬官多涉親故如
何祐甫曰進擬必須諳其才行臣若與其相識方可粗
諳若素不知聞何由知其言行獲譴之由實在於此(舊唐)
(本傳)高元裕為中丞文宗難其代表言兄逸少才可任因
以命之(同上)
傳記晉王徽之有雋才少為桓沖參軍從沖值雨便下
馬入沖車中謂曰豈有獨擅一車不容國士乎(世說)
集古之知己者不待來求而後施德舉能而已其受德
者不待成身而後拜賜感知而已故不叩而響不介而
合則其舉必至而其感亦甚(柳文啓)
本朝王子猷之愛竹造門不問於主人陶淵明之臥輿
遇酒便留於道上(歐公)
記纂淵海卷五十五
