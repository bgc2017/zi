記纂淵海卷二十三宋潘自牧撰
郡縣部
河東路
太原府(倚郭一外縣九)(陽曲太谷)(榆次)(夀陽)(盂)
(交城)(文水)(祁)(清源)(平晉)
郡號晉陽太原冀寧
郡沿革天文參井分野禹貢冀州之域舜初以冀州地
廣分置并州後復省入冀周置并州成王封弟叔虞於
此為唐國春秋時為晉國戰國時屬趙秦置太原郡治
晉陽漢兼置并州東漢末省并入冀三國魏復置并州
改太原郡為國晉為劉淵所據後沒於石勒後魏仍為
太原郡後周置并州總管府隋初郡廢大業初罷州為
太原郡唐為并州後置大都督府開元中改并州為太
原府屬河東道天寳初加號北京五代時唐為西京又
改北京本朝為太原府太原郡河東節度(沿革表)
縣沿革陽曲本秦太原郡狼孟縣漢置陽曲縣本朝因
之太谷本晉大夫陽處父邑隋改為太谷縣以縣西有
大谷故名本朝仍舊榆次春秋時晉魏榆邑漢置榆次
縣夀陽春秋時晉馬首邑晉始置夀陽縣盂本春秋時
仇猶國晉為大夫盂丙邑名曰㿻交城本漢晉陽縣西
境隋始置交城縣因縣界有古交石城故名文水春秋
時為晉平陵邑魏置受陽縣隋改曰文水取縣西文谷
水為名祁春秋時晉大夫祁氏邑漢為祁縣清源春秋
時晉地名清源又名梗陽隋置清源縣以水為名平晉
周唐叔虞始封之地秦置晉陽縣本朝以縣為平晉軍
尋罷軍為縣(同上)
形勝亭子山在府北三十里下有桃花三洞乃白翺讀
書處石尖山在府城西六十里有孤石立於汾水側
高十餘丈罕山在府城東北五十里榆次縣北比諸
山獨為壯麗繫舟山在府城北九十里禹治水繫舟
其上故名石室山在平晉縣西南七十里上有石室
壁間篆字人莫能測鳳凰山在太谷縣南十里相傳
拓䟦珪時鳳見此仇猶山在盂縣北七里上有仇猶
君廟藏山在盂縣北五十里相傳程嬰公孫杵臼藏
趙孤處上有二人廟隠泉山在文水縣西南二十五
里卜子夏退老西河之上即此旁有子夏室汾河在
府西二里晉水在平晉縣西南二十里即智伯遏水
以灌趙城者夀水河在夀陽縣西二里孔河出交
城縣北一百二十里晉陽宫在故唐城内春秋時董
安于理晉陽公宫即此至今宫殿甚多籌邊樓在府
治内馮京守太原時所建天門關在府城北四十里
隋煬帝所開石嶺關在府城東北一百二十里馬
陵關在馬嶺伏馬關在盂縣東北七十里榆棗關
在盂縣東一百一十里赤橋在平晉縣西南臺駘
廟在平晉縣境祀金天氏之子漢文帝廟在陽曲東
北諸葛孔明廟在太谷縣陶唐城在清源縣俗謂
之姚城唐城即平晉城治本唐叔虞子燮父徙都之
所(輿地紀勝)
人物周狐突晉大夫懷公初立突之子從重耳公令突
召之不從而死狐偃突之子相文公伯天下其功甚
多公孫杵臼程嬰二人皆趙朔客保全趙氏孤兒後
世賢之漢常惠平晉人武帝時隨蘇武使匈奴留十
餘年始歸朝廷嘉其忠勤拜光祿大夫郇越平晉人
明經飭行舉孝廉茂才以病去官散其家財千餘萬以
贍九族顯名當世温序平晉人為侍御史遷護羌校
尉為隗囂將所執迫令從已序誓不貪生伏劒而死
王允郡人家世仕宦郭林宗見而竒之以為王佐才累
官豫州刺史王烈郡人少師陳寔以孝友稱鄉里有
争訟質於烈咸服三國郭淮陽曲人舉孝廉事魏屢
立戰功累遷征西將軍都督雍梁諸軍事孫資平晉
人曹操聘之不應荀彧常稱曰北州賢智惟孫彦龍耳
王昶晉陽人事魏累官兖州刺史賜爵關内侯常為
書程教子弟方嚴温恢祁人舉孝廉事魏為侍中子
六人並知名世號六龍晉温羨恢之孫少聰敏拜豫
州刺史以功封大陵縣公郭奕陽曲人少負重名山
濤稱其高簡有雅量官至尚書王渾昶長子遷徐州
刺史破吳有功官至司徒郭澄之陽曲人少有才思
相劉裕封南豐侯王承濟之子弱冠知名為東海太
守政尚清淨為中興名臣第一王述澄之子幼孤事
母以孝聞時為臨海太守累官尚書令王坦之述之
子少與郄超俱負重名封安北將軍弟褘之尚德陽公
主歴中書侍郎温嶠羨從子博學能文拜大將軍為
劉琨所禮討除叛亂皆嶠之謀累遷開府儀同三司
南北朝王玄謨祁人事宋為彭城太守遷豫州刺史加
都督唐温大雅祁人高祖時定儀典拜黃門侍郎禮
部尚書封黎國公弟彦博累官中書令彦將以功封清
河郡公武攸緒文水人武后之兄武后專制攸緒棄
官歸隠終身不仕狄仁傑平晉人舉明經常登太山
見白雲曰吾親舍其下悵望久之後勸武后歸政太子
人稱其取日虞淵斗南一人累官平章事封梁國公
王維平晉人舉進士第一善詩常因禄山反傷感有百
僚何日再朝天之句官至尚書右丞武元衡為御史
中丞德宗稱其為真宰相噐後拜相其弟儒衡亦高雅
官至戸部左侍郎温造姿表魁傑初為殿中侍御史
劾李祐違制進馬祐曰吾膽落於温御史皇朝楊業
平晉人屢立戰功時號為楊無敵屢敗契丹卒贈太尉
呼延贊平晉人以積功累官至康州團練使(同上)
集塞外悲風切交河冰已結潮海百重波隂山千里雪
迥戍危烽火層巒引高節(唐太宗)金闕九層鄙蓬莱之已
陋玉樓千仞恥崑閬之非竒落月低於桂筵流星起於
珠樹(唐太宗)霜威出塞早雲色渡河秋夢遶邊城月心飛
故國樓思歸若汾水無日不悠悠(李太白)隂壑生虛籟月
林散清影天闕象緯逼雲卧衣裳冷(杜甫)還㩦堂邸向并
州將相兼權是武侯時難獨當天下事功成却進手中
籌再三陳乞爐烟裏前後分張玉桉頭(王建)解放角鷹逐
塞鳥能將代馬獵秋田山頭野火寒多燒露裏孤峰濕
作烟(崔顥)邑傳榆石在路遶晉山微别意方蕭瑟新秋一
葉飛(韋應物)
本朝太平興國四年平劉繼元降為緊州軍事毁其城
移治於榆次又廢太原縣以平定樂平二縣屬平定軍
交城屬大通監七年移治唐明監舊領河東路經略安
撫使元豐為次府大觀元年陞大都督府開寳元年自
大通監来隸交城熙寧三年廢晉平入陽曲政和五年
復(沿革表)并州自古多豪傑戰争五代幾百年天開地闔
真主出猶須再駕方凱旋并人昔遊晉水上清澈照
耀涵朱顔晉水今入并州裏稻花漠漠澆平田(並歐陽修)風
劈面疑裂凍粘髭有聲太陽過午暗暮雪照人明沙
平寬似海鵰遠立如人絶域居中土多年息塞塵(並王正美)
隆德府(倚郭一外縣七)(上黨屯留)(襄垣)(潞城)(壺)
(關)(長子)(涉)(黎城)
郡號上黨
郡沿革天文參井分野禹貢冀州之域商時為黎國書
曰西伯戡黎即此後為赤狄潞子嬰兒復立黎國戰國
初為韓之别都後屬趙秦置上黨郡治長子晉徙治潞
縣後周始置潞州領上黨襄垣二郡隋初郡廢大業初
改州為上黨郡併置上黨縣唐復為潞州天寳初改上
黨郡乾元初復為潞州後置昭義軍節度屬河東道五
代時梁改匡義軍唐改安義軍晉復昭義軍本朝改昭
德軍後陞為隆德府(沿革表)
縣沿革上黨商時為黎國地秦置上黨郡本朝為上黨
縣屯留春秋晉余吾邑又名屯留漢置縣襄垣秦始置
縣屬上黨以趙襄子所築故名潞城本春秋時潞子嬰
兒國晉滅之漢置潞縣後魏改刈陵縣隋初廢後置潞
城縣壺關本黎國地春秋時屬晉漢始置壺關縣長子
本周史辛甲所封之地左傳晉人執衛行人石買于長
子即此漢置長子縣涉古沙侯國地漢置漠縣後因漳
水人民徒涉遂名涉縣黎城古黎侯國隋始置黎城縣
形勝壺關山在郡城東南十三里山形似壺漢於此置
關栢谷山在郡城東北十三里與太行山相連山多
栢樹五龍山在上黨東南二十五里時有五色雲見
於此上有五龍祠雄山在上黨城東六十里比諸山
特為雄壯故名紫雲山在長子縣東四十里唐明皇
潛於潞重九日與群臣登山見有紫雲氣故名疑山
在屯留縣西十里魏孝文帝幸潞見此山有伏龍疑而
不進其後唐玄宗自潞入盖其應也鹿臺山在襄垣
縣南二十里羊腸坂在壺關東南一百六十里盤曲
如羊腸絳水出盤秀山下神農井在羊頭山後即
神農得嘉穀處長平關在長子南四十里即秦白起
坑趙卒四十萬處吾峪關在黎城北二十里丹朱
城在長子縣治堯子丹朱所築微子城在潞城東十
五里殷微子所封之處黎侯城在黎城東南三十里
春秋荀侯滅潞立黎侯即此(輿地紀勝)
人物周豫讓上黨人為智伯臣簡子滅智氏讓為報仇
不忘國士之遇漢馮奉世上黨人學春秋善兵法韓
曾舉為衛侯使擊莎車威震西域賜爵關内侯馮野
王奉世次子為隴西太守以治行高入為左馮翊遷大
鴻臚鮑永屯留人性至孝更始中遷尚書僕射行大
將軍以破青犢功封中陽侯晉續威上黨人博覽經
籍仕為東安太守有治績南北朝堯暄長子人美貌
恭慎仕魏累官大司農三子二孫俱膺顯職唐苗晉
卿壺關人舉進士累官中書舍人知吏部後為魏郡太
守政化大行肅宗時拜左相皇朝李崇矩上黨人有
志行鄉里推服平澤潞征揚州皆有功累官太傅張
延通潞城人性穎悟有才幹初為通使舍人歴官兵馬
都監李處耘上黨人初隸太祖帳下臨機决事謀無
不中後以功遷樞密副使李繼昌崇矩子性謹厚官
至連州刺史李繼隆處耘子善騎射征伐四方皆有
功累遷鎮安軍節度使(同上)
集倚天長劍截雲孤報國縱横見丈夫五載登壇真宰
相九重分閫正司徒曾聞轉戰平堅寇共說題詩笑腐
儒料敵知幾在方寸不勞心力講隂符鼓角因風飄
朔氣旌旗映水發秋光河源收地心猶壯笑向天西萬
里霜(並楊景山)天晴紅幟當山滿日暮清笳入塞長年少功
高人最美漢家壇樹月蒼蒼(同上)悠悠捲旆旗飲馬出長
城寒沙連騎迹朔吹斷邊聲胡笳清玉塞羌笛韻金鉦
絶漠干戈戢車徒振原隰都尉反龍堆將軍旋馬邑揚
麾氛霧静紀石功名立(唐太宗)盛德雄名遠近知功高先
乞守藩維銜恩暫遣分龍節署勅還同在鳳池天子親
臨樓上送朝官齊出道傍辭明年塞北清藩落應起生
祠請立碑(張文昌)
本朝太平興國初改昭德舊領河東路兵馬鈐轄兼提
舉澤晉絳州威勝軍屯駐伯本城兵馬巡檢事本潞州
監中靖國元年改為軍崇寧三年陞為府仍還昭德舊
節天聖三年徙黎城於涉之東南白馬驛熙寧五年省
入潞城縣元祐元年復(沿革表)地形西控三秦遠河勢南
吞二華秋晉魏兵争一春夢漢唐壇祀幾荒丘披圖弔
古令人慨不必重登鸛雀樓(馮叔獻)秦兵伏甲武安西趙
將非材戰士擕千里陣雲沉曉日萬家屋瓦震秋鼙(蕭真)
(卿)
平陽府(倚郭一外縣九)(臨汾洪同)(襄陵)(神山)(趙)
(城)(汾西)(霍邑)(冀氏)(岳陽)(和川)
郡號平陽河東晉寧
郡沿革天文觜參分野禹貢冀州之域堯都平陽即此
以其地在平水之陽故名春秋屬晉戰國屬韓後屬趙
秦漢皆為河東郡地三國魏始置平陽郡晉仍舊後趙
兼置東雍州孝昌中改唐州建義初又改晉州隋改郡
曰平河尋廢郡為州大業初改臨汾郡義寧初復改平
陽郡唐改為晉州天寳初改平陽郡乾元初復為晉州
五代梁置定昌軍節度改建雄軍節度本朝州軍仍舊
政和中陞州為平陽府(沿革表)
縣沿革臨汾本漢舊縣屬河東郡晉改曰臨汾縣洪洞
春秋時楊侯國隋改為洪洞縣以鎮為名襄陵本晉大
夫郤犨食邑以襄公陵在此故名神山本漢河東郡唐
武德中始析置浮山縣尋改神山縣趙城周穆王封造
父之地春秋時趙簡子居之隋為霍邑地後乃分置趙
城縣汾西本漢彘縣地後魏置汾西郡隋初改為汾西
縣霍邑禹貢岳陽即此地隋置霍邑縣以霍山為名冀
氏漢河東郡地後魏置冀氏縣岳陽亦漢河東郡地禹
貢岳陽即此和川本後魏義寧縣隋改為和川縣後廢
唐復置本朝因之(同上)
形勝平山在郡城西南二十五里即姑射山之支也平
水出焉卧虎山在府城東三里以形似名石孔山
在郡城西三十五里九孔相通深不可測姑射山在
郡城西五十里上有姑射蓮花二洞即莊子所謂有神
人居焉者三磴山在襄陵縣西南十五里上有龍祠
崇山在襄陵縣東四十五里山頂有塔並卧龍祠
南堯山在神山縣東八里上有堯祠浮山在神山西
六十里相傳洪水時隨水消長故名霍山在縣東南
三十里為冀州之鎮秦王嶺在神山縣東北四十里
唐太宗為秦王時至此故名下有秦王廟太平關在
襄陵縣南三十五里豫讓橋在趙城南十里即豫讓
為智伯報仇處伏羲廟在趙城南十里堯廟在郡
城南伯益廟在堯廟西臯陶墓在洪洞南三十里
人物周師服晉人穆侯時為賢大夫荀息晉人獻公
時請假道于虞以伐虢後死太子之難郤芮獻公時
為大夫食邑于冀士蒍獻公時為大夫趙夙畢萬
獻公時大將俱有竒功卜偃獻公時上大夫荀息伐
虢偃知必勝當時賢之里克獻公時賢大夫獻納甚
多介之推文公出亡時相隨有功欒枝事文公為
大夫將下軍趙衰讓之為卿鉏麑晉之力士也靈公
令殺趙宣子麑不從觸槐而死祁奚為晉中軍尉嘗
薦其子以自代當時稱其不避嫌靈輒家貧有守嘗
報宣子一飯之德當時義之董狐晉史官直書不諱
郤犨靈公時為賢大夫與郤志郤竒並號三郤魏
顆魏武子之子嘗尊其父治命不殺其妾後蒙顯報
師曠善審音為音律之祖張儀善遊說顯于六國
藺相如仕趙為舍人奉璧入秦秦王不能屈當時壯之
漢紀信趙城人項羽圍漢王急信以身代晉鄧攸
襄陵人永嘉之亂棄子負姪元帝時為吳郡太守甚清
介累遷尚書右僕射皇朝邢昺神山人精于易太宗
召為國子監丞後至學士郭純洪洞人中進士官至
宣德郎長于史學温公稱其有遷固才(輿地紀勝)
集姑射聊長望平陽遂宛然舜耕餘草木禹鑿舊山川
(杜甫)魏武中流處軒轅問道回長堤春樹發高掌曙雲開
龍負王舟渡人占仙氣来河津會日月天仗役風雷東
顧重關盡西馳萬國陪遙聞股肱郡元首咏康哉(張九齡)
東咏唐虞迹西觀周漢塵山河非國寳明主愛忠臣(張說)
胡来不覺潼關隘龍起猶聞晉水清(杜甫)大始之氣有清
濁結濁為山浚清為岳其山維臣其岳維君惟南之鎮
曰霍為尊(皮日休山賦)豫讓酬恩歲已深高名不朽到如今
年年橋上行人過誰有當時國士心(闕)
本朝建雄軍節度政和六年陞為府熙寧五年廢慈州
鄉寧縣分隸襄陵熙寧五年省趙城為鎮隸洪洞元豐
三年復為縣太平興國六年廢沁州以縣来屬和川熙
寧五年省為鎮入冀氏元祐元年復為縣(沿革表)人言洞
府是龍宮升降随波與海通共坐船中那得見乾坤浮
水水浮空(東坡題浮山)晨鷄三唱未開關留滯行人更解鞍
却上月明高處立曉風吹面作清寒(劉景文)鹿走中原兩
虎争滎陽圍觧事堪驚當時拔劒論功者失口何人說
紀生(李濟夫)西山萬古壯陪京一日汾流入廢城浩浩市
聲争曉集畇畇原隰但秋耕晉公老去詩仍在越石亡
来恨未平千尺浮圖暮煙底瓦盆濁酒為誰傾(元德明)
絳州(倚郭一外縣六)(正平曲沃)(太平)(翼城)(稷山)
(絳)(垣曲)
郡號絳陽
郡沿革天文觜分野禹貢冀州之域春秋時屬晉即故
絳與新田之郡後屬魏漢為河東郡臨汾縣地魏屬平
陽郡後魏置正平郡並置東雄州治栢壁後周改為絳
州徙治玉璧隋初郡廢徙州治東雍州城後改絳郡治
正平唐復為絳州本朝仍舊(沿革表)
縣沿革正平春秋時晉絳地隋置正平屬絳州曲沃春
秋時晉文侯弟成師封沃即此後魏始置曲沃縣太平
本漢河東郡臨汾縣地後魏始置太平縣以在太平故
關城故名翼城春秋時晉絳邑後更曰翼隋改為翼城
縣稷山春秋晉侯治兵于稷即此隋為稷山縣以山為
名絳縣春秋為晉都漢為絳縣因縣有絳山故名垣曲
即周召分陜之處漢為垣縣地本朝改為垣曲縣(同上)
形勝九原山在州西北三十里昔趙文子與叔向觀于
九原即此稷山在縣南五十里后稷播榖于此太
隂山在絳縣東南十里崖壁峭絶日景不到故名絳
山在縣西北二十五里太行山在縣東十里折腰
山在垣曲北七十里山有銅冶絳水在絳縣西智伯
言絳水可灌安邑即此聖水井在絳縣西三十里有
疾者飲之常愈鼔堆泉泉上有堆如覆釡履之有聲
如鼓傍有聖母祠舜井在垣曲縣北五十里有舜祠
桐鄉城在曲沃縣西南四十里伊尹放太甲于桐即
此唐城在翼城縣南十五里成王封太叔即此東
圃在翼城治東北内有阜民廳錦江邀月疊翠五柳亭
絳守居園池在州治北内引鼔堆泉為大池中建泗
漣亭旁植竹木花柳郡守憩息于此廉城在稷山縣
西南十二里為後周重鎮魏王思政刺并州所築九
層臺在太平東南二十五里按說苑晉獻公築九層臺
即此子竒壘秦王姚興遣弟子竒為征虜將軍所築
稷王城在縣西三十里故址微存絳侯封邑在絳
縣西二十里漢周勃所封之地亳城在垣曲西十二
里昔成湯于此誓衆葛城在垣曲西南五里即葛伯
所居之地古陽壺城在垣曲南二里瞽瞍塚在垣
曲東北六十里后稷墓在稷山南五十里(輿地紀勝)
人物南北朝楊&KR0710;正平人少豪俠仕後魏拜伏波將軍
後以功封侯唐裴守真稷山人舉進士六科連中官
太常博士後為寧州刺史民懷其政卒贈戸部尚書子
餘中明經累官冀州刺史有惠政次耀卿擢童子科累
官京兆尹拜同平章事尹知章翼城人少夢人持斧
鑿其心驚寤從此志慮開明貫徹六經為世通儒官太
常博士擢禮部員外郎高秀岩稷山人以擊吐蕃授
萬福府别將累遷戸部尚書安史之亂與李郭同援社
稷有大功裴佶稷山人舉進士第授補闕請討李懷
光及阻用盧杞言甚切直後代韋士文為黔中觀察使
夷部帖服累官工部尚書皇朝裴濟稷山人耀卿之
後屢征大敵俱有功後贈鎮江軍節度張會元翼城
人舉進士不第乃隠居教授造就人才甚多張觀絳
縣人中服勤詞學科第一後擢御史(同上)
集萬里横戈探虎穴三杯拔劒舞龍泉(李白)城開周京轉
關河陜祁連稍觀汾水曲俄指絳臺前(杜必蕳)發跡来南
海長鳴向北州匈奴猶未滅畫地取封侯(楊烱)塞垣通碣
石虜陣抵祁連相思在萬里明月不長懸(盧杲之)陣去金
河冷書歸玉塞寒帶月凌空易迷烟退浦難(駱賓王)將軍
大旆掃狂童選詔文臣贊武功暫逐虎牙臨故絳遠含
鷄舌過新豐(李義山)匈奴猶未滅魏絳復從戎悵别三河
道言追六郡雄(陳子昂)
本朝熙寧五年廢慈州以鄉寧縣分隸太平稷山(沿革表)
嘗聞紹述絳守居偶来登覽周四隅異哉樊子怪可吁
心欲獨出太古初(歐陽修)自此兩河間寂寂無戎備卒閒
喜夜歌將老貪春睡(陶商翁)盛時文化無烽火玉壁關頭
月滿山(同上)
澤州(倚郭一外縣五)(晉城高平)(陽城)(端氏)(陵川)
(沁水)
郡號高平
州沿革天文觜參分野禹貢冀州之域春秋屬晉戰國
屬韓後屬趙秦為上黨郡高都縣地漢為上黨河東東
郡地後魏置建興郡治高都城兼置建州北齊又置長
平高都二郡後周並為高平郡隋廢郡改建州為澤州
治丹川縣大業初廢州置長平郡唐初復改置建州又
于高平縣置盖州尋廢建州徙盖州治晉城縣又置澤
州治端氏縣貞觀初廢盖州而以澤州治晉城天寳初
為高平郡乾元初復為澤州會昌初置河陽府本朝屬
河南道(沿革表)
縣沿革晉城唐析丹川為州附郭縣後以丹川盖城二
縣省入高平本戰國趙長平地漢置泫氏縣後魏屬長
平郡北齊改高平縣陽城本漢河東郡濩澤縣唐天寳
初改為陽城縣端氏史記趙韓魏三家分晉封晉君之
子于端氏漢為端氏縣屬河東郡本朝屬澤州陵川本
漢泫氏縣地隋屬澤州因縣境陵阜環列故名沁水漢
舊縣屬河内郡隋置沁水縣屬澤州(同上)
形勝司馬山在州城北十里上有晉司馬懿祠太行
山在州東南三十里天池嶺在州城東三十七里上
有二石門可容千人晉常設寨備兵嶽神山在州西
四十里上有天仙洞石人山在州城東南十里太行
山巔其石類人形故名上有龍潭金峰山在高平縣
三里上有凌煙寺頭顱山在高平西五里秦白起坑
趙降卒四十萬後人收葬于此居民祀之羊頭山在
高平東北三十里神農嘗五榖于此今有黍二畔其南
隂地黍白其北陽地黍紅因之以定黃鐘金門山在
高平北五里當趙營壘之門其地赤色日照如金韓
王山在高平縣乃縣之主山也其山獨高上有平地數
畝昔秦圍韓王于此故名走馬嶺在高平縣西北十
里出鐵礦米山在高平北十里趙將廉頗軍長平積
米于此故名懸壺山在高平西南二十五里上有懸
壺真人祠馬武山在靈川縣東五十里漢馬武常屯
兵于此史山在陽城縣東北三十里産鐵析城山
在陽城境七十五里下有神池其深莫測即成湯禱雨
處空倉山在沁水東一百四十里秦白起詭運置倉
以紿趙括嘉潤池在州北十里上建廟人有禱者以
香紙投池誠則沉不誠則浮雷澤在陽城西北十里
墨子謂舜漁于雷澤即此神農井在羊頭山下義
井在陵川西二十里其地少井里人以次而汲無敢紊
者温泉在州南銅鞮城在州南四十里本晉大夫
羊舌赤邑擲筆臺在州南三十五里相傳慧遠禪師
隠此著涅槃經成擲其筆曰若䟽義契理筆當駐空已
而果然宣聖迴車轍在州南四十五里孔子將入晉
聞趙簡子殺賢大夫竇鳴犢舜華至此迴車有遺跡存
桑林在陽城西南五十里成湯禱雨於此其地至今
多桑(輿地紀勝)
人物漢原臣高平人常為谷口令方古循吏陳龜泫
氏人舉孝廉累遷京兆尹南北朝徐招高平人少好
法律仕元魏以功進爵為侯檀翥高平人好讀書工
文雅善鼓琴為世所重官中書舍人封高唐子蔡襲
高平人仕魏為齊安都守後從孝武西征賜爵平舒縣
伯子祐少有大志事母以孝聞仕魏為都督後以功封
萇鄉縣伯田弘高平人慷慨有謀略事周累遷驃騎
大將軍五代段思恭州人仕周為左司員外郎趙
振陵川人性淳厚父歿哀感三年人稱其孝貲産盡讓
兄好周貧乏喜施藥嘗遇異人言其有隂德後二子安
時安榮皆狀元及第皇朝宋太初晉城人舉進士為
大理評事累官御史中丞都轉運使以善政聞劉義
叟晉城人歐陽修薦其學術試大理評事終于崇文館
檢校李異高平人精韻學長子林舉進士次子森發
解苐一森子長曼幼年登第曼子長伯疇高才能文次
中立又登第祖孫襲箕裘之業一門最盛(同上)
集關河三晉路賓從五原人孤戍雲通海平沙雪度春
酬恩看玉劒何處有煙塵(並皇甫孝常)浩渺浸雲根煙嵐
出遠村望水知柔性看山欲斷魂(宋延清)積氣衝長島浮
光溢大川十年通大漢萬里出長平寒日生戈劒隂
雲拂旆旌饑烏啼舊壘疲馬戀空城(並沈雲卿)
本朝舊設天井關于晉城縣靖康元年改名雄定關(沿革)
(表)千里驅車陟太行秋風高拂鬢絲凉關當天井聞靈
籟路出羊腸繞大荒(文彦博)此子徒能讀父書兵降始信
藺相如却令後代承家者每到長平誡覆車(文彦博)西山
萬古壯陪京一日汾流入廢城浩浩市聲争曉集畇畇
原隰但秋耕晉公老去詩仍在越石亡来恨未平(元德明)
關河迢遞繞黃沙慘慘隂風塞柳斜(朱少章)
代州(倚郭一外縣三)(鴈門五臺&KR0008;)(繁峙)
郡號鴈門
郡沿革天文參井分野禹貢冀州之域春秋時晉地後
屬趙秦為鴈門郡漢治隂舘即此地三國魏徙鴈門南
度句注治廣武縣後周移肆州治此隋初郡廢置代州
及改廣武曰鴈門縣大業中改州為鴈門郡唐改代州
天寳初改鴈門郡乾元初復為代州本朝因之(沿革表)
縣沿革鴈門春秋時晉地趙秦為鴈門郡隋改鴈門縣
崞漢舊縣屬鴈門郡五臺本漢慮虒縣屬太原郡隋改
為五臺縣因山以為名繁峙漢舊縣屬鴈門郡後魏置
繁峙郡後周郡縣並廢唐移今治本朝因之(同上)
形勝舜山在州東南十五里上有舜井並廟牛斗山
在州西北三十五里上有七峯如北斗夏屋山在州
東北三十里趙襄子登夏屋誘代王使厨人操銅斗擊
殺之遂有代地山中有獸形如莵相負共行白仁岩
在州西北四十里上有石塔並說法臺定心石棋枰石
下有五井鴈門山在州東北三十五里代谷在州
境内鳳凰山在州南三十里相傳仁夀二年鳳見于
此上有来儀觀並升仙鳳棲二處旁有諸洞孫真人鍊
丹于此&KR0008;山在縣西二十里上有神廟天涯山在
&KR0008;縣東南四十里上有石鼓神祠將軍山在&KR0008;縣東
南七十五里上有神廟廟前石上有馬蹄跡秦戲山
在繁峙縣東北一百二十五里滹沱源出此聖鍾山
在五臺縣境内上有勝跡二十二處五臺山在縣東
北一百四十里上有五峯高出雲表山中圓光不時呈
現洗參池在州境世傳仙人嘗于此洗藥飲虎池
在州北滹沱河源出繁峙縣八角井在州城内
龍躍泉在州西北二十五里平地湧出舊傳潛通燕京
之天池豹突泉在鴈門關西北流出塞廣武城在
州西漢高帝械繫婁敬于此薄村在州東北三十里
即漢文帝母薄太后所葬之地斷景樹在州城西漢
文帝當迎立時猶豫不決卧于樹下遂寢日過樹景不
移今建白楊廟即此樹也鹵城在繁峙東相傳每朝
隮雲霧中呈現樓堞門内似有人馬現則多雨豐年之
兆說法臺在五臺縣西北三里(輿地紀勝)
人物晉莫含繁峙人有才能初為參軍後封關中侯
郝隆&KR0008;縣人累世同居詔復其家觧叔謙鴈門人母
有疾夜禱聞空中云須丁公藤可痊謙遂得丁公藤為
酒飲之果愈周續之鴈門人年十二從太守范甯受
業通五經五緯後隠廬山與劉遺民陶淵明謂之潯陽
三隠隋楊義臣州人有將略為朔州總管受御甲之
賜有功進禮部尚書唐茹汝升州人為僕射郡有水
災汝升祭之水不泛溢里人慕其德立廟祀之五代
史建瑭鴈門人仕晉為先鋒破敵有功累官貝相二州
刺史皇朝楊震&KR0008;縣人弓馬絶倫討方臘有功遷知
麟州楊存中震子少警敏誦書日數百言為人魁梧
宣和末應募擊賊屢立竒功封同安郡王(同上)
集高山代郡東接燕鴈門胡人家近邊觧放胡鷹逐塞
鳥能將代馬獵秋田(崔顥)冰壯飛狐冷霜濃候鴈哀將軍
朝受鉞戰士夜銜枚(沈佺期)漢南春色到滹沱邊柳青青
塞馬多萬里江山今不閉漢家頻許郅支和(李君虞)孤城
天北畔絶域海西樓後殿函關盡前旌鴈塞通(並岑參)
本朝景德二年廢唐林縣舊置沿邊安撫司(沿革表)晴空
鴈起雲邊塞夕照人歸郭外村(李欽用)驊騮欣得路鴻鴈
惜離群木落黃華露城低紫塞雲鳳山可是生来巧
堪與南樓作畫屏(孫德裕)
忻州(倚郭一外縣一)(秀容定襄)
郡號定襄
州沿革天文參井分野禹貢冀州之域春秋屬晉後分
屬趙秦屬太原郡漢為太原之陽曲縣地東漢末於此
置新興郡治九原郡晉改為晉昌縣後魏置肆州治秀
容城後周徙肆州于鴈門郡隋初復立新興郡及雲州
後改郡為忻州取界内忻水為名大業中廢雲州及忻
州以其地入樓煩郡唐復置新興郡領秀容縣尋復為
忻州又置定襄縣天寳中改定襄郡乾元初復為忻州
屬河東路(沿革表)
縣沿革秀容後魏肆州治此縣後周徙州治鴈門縣定
襄本漢陽曲地東漢末既移其民于太原近界置定襄
縣以處塞下遺民入新興郡魏晉因之隋省定襄入秀
容縣唐復置屬忻州本朝因之(同上)
形勝九原山在州城西高九仞又名九龍岡獨擔山
在州西南二十里出雲母石上有山神廟廣峪山在
州東南二十里中有石巖廣三丈建黌堂有神像鍾
乳山在州西北三十里雙峰並峙程侯山在秀容縣
北四十里因春秋程嬰得名陀羅山在州西北四十
里高僧文殊曾遊於此上有足跡忻口山在州北五
十里昔漢高祖出平城之圍還師次此六軍忻然故名
雲中山在州西北五十里下有谷雲中水所出聖
阜山在定襄東北一十里石上有仙人二手跡一足跡
旁有温泉叢蒙山在定襄南二十五里山甚高春夏
雲氣相接即雨居士山在定襄東南二十五里下有
石室昔魏宗室居此(輿地紀勝)
人物南北朝薛雲州人性嗜學不樂仕進隠於覆舟山
皇朝賀惟忠定襄人性剛果知書曉兵法初授易州
刺史兼易定祁等州都巡檢捍衛有功名震北邊輔
超州人勇悍有力初平上黨遷内直都知又征太原攀
壘先登太宗喜其勇賜錦袍銀帶累官莱州團練使
劉易州人性介烈博學好古喜談兵法韓琦知定州上
其所著春秋論授太學助教不就姚氏二女定襄姚
廷玉女隨父官山東會賊衆破城被獲二女義不受辱
投水而死劉晏妻張氏州人晏早卒張氏年二十一
守節四十年旌表其門温鍾妻喬氏定襄人年二十
二夫卒養親撫子始終一節(同上)
集溪邊殘壘空雲水山上孤城對驛樓(劉藴靈過定襄詩)孤峯
聳翠連三晉(姚合題鍾乳山詩)鑿開混沌露元氣散布森羅彌
梵天雲外無時不閒在樓居何處得超然(張文昌詠陀羅山詩)
本朝熙寧五年省定襄入秀容元祐元年定襄復為縣
(沿革表)百里行看層巘出五峯坐見彩雲舒四時利澤霑
群品誰識楊枝一洒餘(王琮)平吞嶺海烟波闊遠接天池
宇宙寬(蒋瑄詠九原山詩)
汾州(倚郭一外縣四)(西河平遥)(介休)(靈石)(孝義)
郡號西河
郡沿革禹貢冀州之域天文參分野春秋時屬晉戰國
時屬趙秦漢皆為太原郡地三國魏置西河郡治兹氏
縣晉為西河國後魏置汾州治蒲子城後移治西河北
齊改置南朔州後周改為介州隋初郡廢大業中州廢
復為西河郡治隰城縣唐初改浩州尋改汾州天寳初
改西河郡乾元初復為汾州屬河東道本朝因之(沿革表)
縣沿革西河本漢太原郡兹氏縣地魏始置中陽縣屬
西河郡隋屬汾州唐貞觀初改西河平遥本漢平陶縣
屬太原郡晉屬太原國後魏以太武名燾改平遙縣隋
屬介休唐屬太原本朝因之介休本晉大夫彌牟邑秦
為介休縣以介山為名靈石本漢太原郡介休縣地隋
開皇中巡幸傍汾水開道得瑞石有文曰大道永吉故
名孝義本漢太原郡兹氏縣地後魏置永安縣隋屬汾
州唐改孝義縣因縣人鄭興有孝義故名(同上)
形勝羊頭山在州西北十五里狀類之故名萬戸山
在州西二十里高八十丈堯時洪水諸山皆沒惟此山
不沒所濟者萬戸故名白彪山在州西北三十里昔
有騶虞見此故名石婆神山在西河縣西北三十里
舊傳此山無水有老嫗日遠汲以濟人沒後置祠祀之
比干山在州西北一百里昔比干築城於此石室
山在州西三十里麻衣仙姑嘗隠此上有仙姑洞謁
泉山在州西北四十里上有湯泉子夏嘗居此介山
在介休縣東二十五里以介子推隠此故名汾河在
州東二十五里拔戳泉在介休縣東北二十里昔單
雄信與尉遲敬德戰於此插戳於地拔戳遂出此泉
仁義河在靈石縣四十里引渠溉田民稱便焉禁火
臺在州城内寒食祭介之推於此仙槐樹在州治西
年久朽枯有異人投藥其中後復暢茂黃華老人石
刻在州儒學内字甚遒勁老人姓王名廷筠(輿地紀勝)
人物周介之推從晉文公出亡周旋艱險十九年文公
即位賞從者推不言禄禄亦不及推遂隠於緜山漢
郭泰介休人禁黨錮時諸賢被禍泰獨全晉王延西
河人九歲喪母哀毁踰禮善事繼母至孝官至尚書左
丞南北朝郭文恭平遥人後魏時為太平令年踰七
十喪母過哀負土築墳後旌表唐鄭興州人幼有至
性父卒食不入口者三日母病侍湯藥七日不觧帶刲
股為羹以進母疾遂愈朝廷聞之表所居之里曰孝義
宋之問善詞章弱冠直習儀舘武后召從臣賦詩之
問詩超於衆奪東方虬錦袍賜之問辛雲京州人世
為將家子斬馘常冠諸軍遷太常卿後以功授開府儀
同三司封金城郡王薛能州人舉進士官至工部尚
書長于詩有文集十卷行於世五代薛融平遙人以
文學知名晉高祖鎮太原融為觀察使累遷尚書右丞
皇朝辛仲甫孝義人初拜左補闕太祖常求文武全
材趙普以仲甫對後為參知政事文彦博介休人進
士及第初仕翼城榆次令後歴事四朝出將入相五十
餘年與富弼齊名累官至太師封潞國公狄青州人
風骨竒偉善騎射初為延州指揮使討元昊四年間大
小二十戰八中流矢人呼為狄天使又平儂智高累立
大功拜樞密使(同上)
集汾水晉山今古夢夕陽無語重徘徊(唐人)少年初帶印
汾上又經過(韋應物詩)興逸横汾體恩波作頌才(袁暉詩)夢遶
邊城月心飛故國樓思歸若汾水無日不悠悠(李白)風霜
臣節苦歲月主恩深為語西河使知余報國心(崔顥)單于
莫近塞都護欲臨邊漠驛馳烟火胡沙泛水泉(同上送裴都護)
(赴西河)去年六月西河西(張道濟)
本朝太平興國元年改孝義為中陽後復為孝義熙寧
五年省為鎮入介休元祐元年復(沿革表)汾流水合黃流
濁霍嶽山摩華嶽低(好問)漢家亭起向汾隂俯瞰中流百
尺深昔日遺基微有迹多年古栢自成林(蕭起)介休山下
兩閑人来訪汾陽舊使君明日却歸塵外去一雙白鶴
上青雲(許子靖送二道者歸汾州)
遼州(倚郭一外縣三)(遼山和順)(榆社)(平城)
郡號樂平
州沿革天文參井分野禹貢冀州之域春秋時屬晉戰
國初屬韓後屬趙秦屬上黨郡地漢為涅縣地屬上黨
郡晉屬樂平郡後魏置遼陽縣隋改置遼山縣屬遼州
大業州廢唐初復置遼州治樂平縣尋移治遼山改為
箕州先天初又改儀州中和間復曰遼州天寳初為樂
平郡乾元初復為儀州五代梁復改遼州本朝因之
縣沿革遼山本晉地隋改遼山縣和順本春秋晉大夫
梁餘子食邑漢為上黨郡地晉屬樂平北齊為榆縣隋
始改為和順因界内有和順城故名榆社本漢上黨郡
涅縣地晉為武鄉縣地隋始置榆社縣平城本晉樂平
郡城本朝省平城和順二縣為鎮入遼山縣(並沿革表)
形勝遼陽山在州城東三里縣名以此箕山在州城
東南七十里上有石室壁間多古竒文字紫羊山在
遼山縣東二十里石鼓嶺在和順縣南三十里上有
石鼓夫子嶺在和順縣境一百里人傳孔子周流至
此孫臏坡在和順西一百二十里西接馬陵關即孫
臏伏兵處千畆泉在州南三十里穴中湧出灌溉甚
多韓信寨在和順縣即信破趙處鹿苑在和順縣
西二里趙襄子嘗養鹿於此古寨在榆社縣東南二
里旁有洞自古土人備兵於此(輿地紀勝)
人物五代王中立榆社人事晉為潞州節度使累立戰
功卒封韓王皇朝薛超州人少有勇力乾德應募為
虎捷卒伐蜀有功補虞候太宗時遷天武指揮使又從
征太原及禦契丹遷神衛軍都校後領澄州團練使(同上)
集二十逐嫖姚胡兵遠戍遼雪迷經塞月冰壯渡河朝
(張承吉)燕郊芳歲晩殘雪動邊城四月青草合遼陽春水
生(崔顥)青海聞傳箭天山報合圍(李義山)山河空遠道鄉國
自鳴砧巷有千家月人無萬里心(周利)沙填孤障角燒斷
故關碑(司空表聖)風急旌旗斷塗長鎧馬疲少觧孫吳法家
本幽并兒(王融)馬色經寒慘鵰聲帶晩悲(司空表聖)
本朝熙寧七年州廢省平城和順二縣為鎮入遼山縣
隸平定軍省榆社縣為鎮入威勝軍武鄉縣元豐八年
復置州縣鎮並復来隸元祐元年復置和順榆社平城
縣(沿革表)惆悵黃榆故山路碧天回首鴈南飛(朱師美)&KR0724;辭
薊北春初動路出遼陽雪未消驛堠狼煙寒報警邊城
戍火夜傳刀(萬節)横吹催春酒重裘隔夜霜冰開不防禦
青草滿遼陽(司空文明)
隰州(倚郭一外縣五)(隰川温泉)(蒲)(大寧)(石樓)
(永和)
郡號大寧
州沿革禹貢冀州之域天文觜參分野春秋時晉蒲地
戰國時屬魏為西河地秦屬河東郡漢為河東郡蒲子
縣晉時劉淵據此後魏改長夀縣後周於此置汾州及
龍泉郡隋初廢郡改西汾州尋改隰州及改縣曰隰川
大業初復為龍泉郡唐初復為隰川後改大寧郡乾元
初復為隰州本朝仍舊(沿革表)
縣沿革隰川在州西宣化坊今改置布政分司温泉在
州北二百里本後魏新城縣唐於縣東南三十里置北
隰州及温泉縣蒲春秋時晉蒲城漢為河東郡蒲子縣
地周末廢又置蒲子縣隋以蒲子移治縣東北大寧初
改為蒲縣大寧漢為河東郡北屈縣地始改大寧縣隋
初廢唐初置中州及大寧縣貞觀初以縣屬隰州石樓
本晉屈産泉建地漢為西河郡土軍縣地隋初改石樓
縣唐初於縣置西德州貞觀初省州以縣屬東和州後
又廢東和以縣屬隰州永和本漢河東郡孤讘縣地後
魏廢唐貞觀初以縣屬隰州(同上)
形勝蒲子山在州東北五十里世傳為堯之師蒲伊子
隠處五鹿山在州東七十里上有五鹿大夫廟白
衣山在州東三十五里有白衣居士藏於此妙樓山
在州北七十里内有石室前有龍池水泉冬夏不竭
黃雲山在石樓縣東六十里翠金山在石樓縣南三
十里上有臺駘神廟團圓山在石樓西北三十里上
有漢高祖廟翠屏山在蒲縣西南山勢圓聳上有經
閣雙山在永和縣東南兩峯並秀故名樓山在永
和縣兩山相對其形如樓捕狐山在大寧縣北三十
五里上有捕狐神祠仙芝谷在永和縣北五里嘗産
芝草故名第一河在峽流經蒲縣西至大寧縣界入
河龍子湫在隰州南十里亦名瀑布泉嘗有龍見故
名靈液池在永和縣東南仙芝坊明月泉在州北
八里蒼崖之下崖上白石如月影落泉中故名屈産
泉在石樓縣東南晉時有馬飲此泉而生龍駒崖上有
晉公子廟(輿地紀勝)
人物周欒枝事文公為大夫將下軍趙衰讓之為卿
靈輙永和人趙宣子田於首山舍於翳桑見輒饑食之
輒舍其半問其故請以遺母因厚待之後公伏甲攻宣
子輒倒戟以禦公徒而免之晉韋忠隰州人少慷慨
有志武帝朝為鎮西大將軍討叛者矢盡不屈而死
李矩初領河東太守時饑矩悉心撫恤百姓賴焉後封
平陽侯唐敬暉隰州人累官侍中留守長安以治幹
聞誅二張迎復中宗以功封平陽侯吕諲第進士肅
宗拜御史中丞所陳事皆納出為江陵尹治有威惠民
歌詠之五代劉訓永和人仕唐至彰武軍節度丹陽
等州觀察使後封開國侯本朝趙友隰州人七世同
居真宗時特加旌表仍蠲其課調侯仲良大寧人學
宗孔孟時人欲館仲良者仲良見其家壁垂佛像几積
佛書即去之朱子稱其學清白勁正趙鼎蒲人崇寧
中進士隨高宗南渡累官殿中侍御史(同上)
集黃雲隨寳鼎紫氣逐真人東詠唐虞迹西觀周漢塵
(張道濟)胡人南牧馬漢將日徵兵霧重寳刀濕沙虛金鼔
鳴(李白)
本朝熙寧五年以温泉大寧石樓隸隰州即縣治吉鄉
軍使元祐元年復吉鄉軍為隰州(沿革表)平沙細草散羊
牛一簇征人在戍樓(陳剛中)功高寧在我陣沒與招魂塞
色干戈采軍容喜氣屯(僧德隠)
威勝軍(倚郭一外縣三)(銅鞮武鄉)(沁源)(綿上)
郡號銅鞮義寧陽城
軍縣沿革天文參分野禹貢冀州之域春秋晉銅鞮地
戰國屬韓後屬趙秦漢皆上黨郡地魏晉因之後魏置
義寧郡隋初郡廢置沁州治沁源縣大業初罷州為沁
源縣屬上黨郡義寧初復置義寧郡唐初復為沁州屬
河東路天寳初改陽城郡乾元初復為沁州本朝於銅
鞮縣界置威勝軍武鄉本漢涅縣地屬上黨郡晉始置
武鄉縣後魏去武字改鄉縣隋初屬潞州唐仍名武鄉
縣本朝隸威勝軍沁源本漢谷遠縣地後魏置沁源縣
大業初廢州後屬上黨郡唐初復置沁州屬陽城郡本
朝改沁源縣綿上在州城北七十里本後魏陽城縣隋
改曰甲水縣後廢(沿革表)
形勝龜山在州城西北五里以形似故名堯山在州
城西三十里銅鞮山在州城南四十里西有石梯山
琴泉山在沁源縣東下有靈泉綿山在沁源縣北
相傳介之推自焚之所有廟在焉鞞山在武鄉縣西
相傳石勒微時於此聞鞞鐸之聲故名沁河在沁源
縣城東青龍河在沁源縣東涅水在武鄉縣西
寒泉在沁源縣北五十里(輿地紀勝)
人物晉石勒武鄉人生有豪志後因晉亂起兵割據都
襄國自稱趙王李熹銅鞮人少有高行累辭徵辟初
仕晉拜御史中丞當官正色百僚震肅後仕魏為太子
太傅遷尚書僕射五代郭延魯綿上人父饒仕晉為
沁州刺史延魯累遷鄜州刺史廉平自勵民甚頼之秩
滿州人遮道攀號當時父子以善政聞(同上)
集君不見銅鞮觀數里城池已蕪蔓君不見虒祈宫幾
重臺榭亦微濛(杜頠)赤日欲落峴山西倒着接䍦花下迷
襄陽小兒齊拍手攔街争唱白銅鞮(李白)襄陽行樂處歌
舞白銅鞮江城回渌水花月使人迷(同上)
本朝太平興國三年於潞州銅鞮縣亂柳石圍中建為
軍太平興國初銅鞮與武鄉自潞州来隸熙寧七年廢
遼州以榆社縣為鎮入武鄉太平興國六年廢沁州為
沁源縣寳元二年綿上自大通監来隸威勝慶歷六年
徙置軍西北大覺寺地(沿革表)
岢嵐軍(倚郭一)(嵐谷)
郡號居順
軍縣沿革天文參井分野禹貢冀州之域本春秋晉地
後為樓煩胡所據趙滅樓煩以為邑秦置縣屬太原郡
漢為汾陽縣曹魏屬新興郡後魏於此置嵐州因山為
名隋為岢嵐鎮屬樓煩郡唐置岢嵐軍及嵐谷縣本朝
因之(沿革表)
形勝長城山在軍東三里乏馬嶺在郡東巨麓山
在嵐谷縣西南上多松又名萬松嶺雪山在郡北東
西二山對峙霸王山在軍北七十里岢嵐山在軍
北一百里高二千丈十里巖在軍東十里形如飛簷
黃峴山在嵐谷縣西銅鼔山在縣南四十里舊有
銅鼓雙松山在軍北上有雙松大萬山在軍西南
六十里嵐漪河源出縣東西流入黃河蔚汾河在
嵐谷縣南大賢河在縣南四十里(輿地紀勝)
人物皇朝王中立郡人博學強記家富於財待賓客豐
腆而自奉甚儉妻死不再娶亦不就舉居一室如衲僧
數年乃出人覺其談吐詩翰異常問之不言晩年易名
雲鶴自號擬栩(同上)
集繞郭煙嵐新雨後滿山樓閣上燈初(元微之)將軍分虎
竹戰士卧龍沙邊月随弓影胡霜拂劒花(李白)
本朝太平興國五年以嵐州嵐谷縣隸為軍熙寧三年
廢嵐州元豐六年復置(沿革表)煙嵐一簇峙崔巍到此令
人心自灰上有神仙不知姓洞門閑倚白雲開(邵堯夫)煙
嵐自古人難畫遠即深深近却無(邢仲闕)日斜汾沁催驛
馬雪暗岢嵐傳酒杯塞上金湯惟粟粒胷中水鏡是人
才(黃山谷)勸課農桑真有道折衝樽俎不臨邊(同上)
憲州(倚郭一)(靜樂)
郡號汾源
州沿革天文參井分野禹貢冀州之域本漢汾隂縣地
屬太原郡東漢末廢入九原縣隋為岢嵐縣尋改汾源
縣大業間改為静樂縣屬樓煩郡唐於縣置管州後廢
以縣屬嵐州本朝咸平中置静樂軍尋廢軍徙憲州治
縣沿革静樂本漢汾陽縣地隋大業中改静樂縣(沿革表)
形勝天柱山在静樂縣南後魏天柱將軍爾朱榮過此
故名馬頭山在静樂縣南上有魏文帝廟黑風山
在静樂縣西北山側有一竅秋冬出黑風上有神祠
石峽山在静樂北晉人假道於虞在此周公山在縣
西相傳宇文周巡狩至此故名(輿地紀勝)
人物任玄妻劉氏静樂人年十八而寡勵志守節姑欲
奪其志劉自刎幾死後數年夫弟隂受富室聘劉度不
能全竟自縊(同上)
集夜吟關月静秋望塞雲高(許用晦送李别駕)促駕逾三水長
驅望五原天街分斗極地理接樓煩(駱賓王)戍古秋塵冷
沙寒宿霧繁(同上)
本朝咸平五年移治静樂軍縣遂廢軍又廢熙寧三年
廢憲州為静樂縣隸嵐州十年復憲州仍領静樂縣政
和五年賜郡名(沿革表)
慈州(倚郭一)(吉鄉)
郡號文成
州沿革天文觜參分野禹貢冀州之域春秋時晉屈邑
即公子夷吾所居漢為北屈縣屬河東郡魏屬平陽郡
後魏置定陽郡及定陽縣東魏置南汾州後周改汾州
後齊改西汾州隋改耿州及改定陽為吉昌鄉大業初
置文成郡唐置南汾州治吉昌後改慈州復改文成郡
又為慈州本朝熙寧中州罷以縣屬隰州尋置吉鄉軍
復慈州(沿革表)
形勝掛甲山在州南昔尉遲恭過此掛甲包山在州
東風山在州境有穴如車輪風氣蕭瑟壺口山在
州西禹貢既載壺口即此孟門山在州西明珠山
在州東北清水河在州北流入黃河耿城在州南
殷祖乙遷耿即此姚襄城在州西乃周齊交争之地(紀勝)
人物唐崔元亮州人擢進士第初為駕部員外郎清慎
自持每遷官必退讓朝廷推為夙望後官至虢州刺史
集絶塞隂無草平沙去盡天下營看斗建傳號信狼煙
(劉司南)五道分兵去孤軍百戰場(王少伯)
本朝熙寧五年廢州以吉鄉隸隰州即縣治置吉鄉軍
使仍省文成為鎮隸焉又以鄉寧隸晉州襄陵縣元祐
元年改吉鄉軍為慈州(沿革表)
平定軍(倚郭一外縣一)(平定樂平)
郡號西陽
軍沿革天文參井分野禹貢冀州之域春秋時晉地秦
屬太原上黨二郡漢為上艾縣地東漢屬恒山國晉屬
樂平郡後魏為西陽郡改上艾曰石艾縣隋屬遼州後
屬太原郡唐屬遼州後屬并州又改為廣陽縣本朝改
為平定軍(沿革表)
縣沿革平定本春秋晉地本朝為平定縣樂平本漢沾
縣地晉置樂平郡本朝為樂平縣(同上)
形勝鵲山在州西北上有扁鵲廟冠山在州西南其
形似冠嘉山在州西以草木暢茂故名白鷄山在
州東北上有晉王廟蒲臺山在平定縣西上産蒲
浮化山在平定東上有女媧廟石馬山在樂平縣西
松子山在樂平縣南孔子巖在樂平縣東上有孔
子顔曾遺像郗家泊在州北上有昭濟聖母祠靈
應池在州西上有神應王廟澤發水源出平定縣平
地穴起下赴絶澗懸流千尺石甕潭在樂平縣東上
覆巨石深不可測承天鎮在州北流杯池在州南
郡人修褉之所(輿地紀勝)
人物皇朝常延信樂平人歴襄鄧等州都巡檢著偉績
任山樂平人有大志不仕作通紀並井田圖嘗應召
言事富弼厚遇之(同上)
集再宿殊鷂舍相看獨鵲山旆沾新雨過鳥逐暮雲還
(周昂)彎弓辭漢月插羽破天驕陣觧星芒盡營空海霧消
(李白)
本朝太平興國二年以鎮州廣陽砦建為軍四年以并
州平定二縣来屬太平興國四年改平定縣(沿革表)冠山
移得近城頭(王問)
記纂淵海卷二十三
