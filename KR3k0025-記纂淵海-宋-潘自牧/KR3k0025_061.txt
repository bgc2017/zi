記纂淵海卷六十一宋潘自牧撰
論議部
袖手旁觀
史利不在身以之謀事則智慮不私己以之斷義必厲
(東漢馬援傳互入無心門)
集坐觀垂釣者空有羨魚情(孟浩然)巧匠旁觀縮手袖間
(韓集)自彈不若聽人彈(白集)
本朝望室而知四隅者必超室表舉輿而知輕重者必
在輿外(老泉)操舟常患不見水道之曲折而水邊之立觀
者常見之奕棋之形雖國工有所不盡而袖手旁觀者
常得之(東坡)秉燭者不如随燭之明奕棋者不如觀棋之
精(通鑑論篤)
間不容髮
經差若毫釐繆以千里(記經解)財聚則民散財散則民聚
(大學)
子孔子曰舟非水不行水入舟則舟沒(家語六本篇)仲尼曰
吾終身與汝交一臂而失之(謂顔回也莊子)自其異者眡之肝
膽楚越也自其同者眡之萬物皆一也(莊子德充符)人之所
以異於禽獸者幾希庶民去之君子存之(孟子離婁上)善擇
者制人不善擇者人制之(苟子王伯)時之反側間不容息(淮南)
(子原道訓)適堯舜文王者為正道非堯舜文王者為他道(揚子)
(問道)先甲一日易後甲一日難(揚子先知)御得其道則天下狙
詐咸作使御失其道則天下狙詐咸作敵(揚子互入在人所為)開
之廓然見四海閉之閛(匹庚切)然不覩墻之裏(揚子問道)由其
德舜禹受天下不為泰不由其德五兩之綸半通之銅
亦泰矣(揚子孝至)
史先則制人後則為人所制(史記)太尉令軍中曰為吕氏
右袒為劉氏左袒軍中皆左袒(史記吕后紀)意合則胡越為
兄弟由余子臧是矣不合則骨肉為讎敵朱象管蔡是
矣(西漢鄒陽傳互入離合無親疎)先發制人後發制於人(西漢陳勝傳)行之
有疑禍如發矢不可追也(前漢淮南王傳)係絶於天不可復結
墜入深淵難以復出其出不出間不容髮(西漢枚乘傳上吳王書)
譬之操鏌鎁執其柄則人莫敢抗失其柄還見害也(東漢)
(崔寔傳政論)千里之差興於毫端(東漢匈奴傳)上謂公卿曰昔禹
鑿山治水而民無謗讟者與人同利故也秦始皇營宫
室而民怨叛者病人以利己故也(通鑑唐太宗)機靜則有福
機動則有禍(通鑑唐武后)帝曰丈夫得則為王失則為虜(通鑑)
(梁均王)石敬塘曰夫事成於果決而敗於猶豫(通鑑)
傳記中山君曰吾以一杯羊羹亡國以一壺餐得士二
人(戰國策)
集必若所為危於累卵難於上天變所以為易於反掌
安於太山(選枚乘上吳王書互入在人所為)用之則為虎不用則為鼠
(選答客難)出其言善千里應之苟違此義同衾以疑(張華女史箴)
聽受一繆差以千里(齊竞陵王行状)君失臣兮龍為魚權歸臣
兮鼠變虎(李白)火洩於密而為用且大能不違於道可燔
可炙可鎔可甄以利乎生物及其放而不禁反為災矣
水發於深而為用且遠能不違於道可浮可載可飲可
灌以濟乎生物及其導而不防反為患矣(韓集)先謀後事
者逸先事後謀者失(文粹)珠璣雜於礫石之中童子弄之
亦以驚矣一有不驚則必自與礫石者亦不遠矣鏌鎁
卧於鉛鈍之中下工覩之固亦知矣一有不知則必自與
鉛鈍者亦不多遠也毛嬙後於宿瘤而行有目者覩之
固即分矣一有不分則必自與宿瘤亦不多遠也(唐文粹)
猛虎所以使物畏而不敢犯者以能威自居也故盤林
横谷奮睛以拏怒掉尾以倚嘯厭食於羆豕麏麚之肉
及棄其所長而欲弭目委首以待餒是知命懸於執者
之手雖鹿麑得以狎而摶而申步於咫尺安得自遂也
(同前)非以智免則將禍随(劉長卿)南軍不袒左邊袖四老安
劉是滅劉(杜牧之)佞媚之言出如絲棼一入於人治亂不
分間諜之言出如鷹鸇鷹鸇之迅一舉凌天(皮日休集)
本朝權衡之平物動則輕重差其於靜也錙銖不失水
之鑒物動則不能有睹其於静也毫髮可辨(歐公非非臺記)聚
則為君臣散則為仇讎聚散之間不容毫釐故天下歸
往謂之王人失其心謂之獨夫(東坡上皇帝書)此等棄而不用
則作賊收而用之則捉賊(東坡代李宗論東京盜賊状)順水而行雲
駃鳥集維水之利千里咫尺亂流而涉過膝則止維水
之害咫尺千里(東坡何公橋亭詩)若己為君子而使人為小人
是亦去小人無幾矣(東坡文)譬諸草木種子若置之虛空
不投地中雖經百千歲何緣得産若種之地中潤之以
雨露暵之以風日則開花結子數日可待(欒城集)
鋒不可當
經若火之燎于原不可嚮邇(書盤庚上)燎之方揚寧或滅之
(詩小雅正月)
子故仁人之兵聚則成卒散則成列延則若莫耶之長
刃嬰之者斷銳則若莫耶之利鋒當之者潰圜居而方
正則若盤石然觸之者角摧(荀子義兵)臣之劍十步一人千里
不留行王曰天下無敵矣曰此劍直之無前舉之無上
案之無下運之無旁上絶浮雲下絶地紀(莊子說劍)
史以此衆戰誰能禦之以此攻城何城不克(左僖四年)鼓行
而西(西漢張良傳)觸之者碎犯之者焦(通鑑)一卒畢力百夫不
當萬夫致死可以横行(後漢)鄭泰曰譬猶驅虎兕以赴犬
羊鼓烈風以埽枯葉誰敢禦之(通鑑漢獻紀)一夫荷戟千人
莫當(晉書羊祐傳)盧蔵用曰君如干將莫耶難與爭鋒(通鑑唐紀)
若虎狼之得獸也何以當之(通鑑唐代宗)
傳記干將鏌鎁所刺無前(論衡)
集一夫揮戟萬夫不得進(選陳孔璋書)先鋒孰敢爭(杜詩)
先難後獲
經若農服田力穡乃亦有秋(書盤庚上)若藥弗瞑眩厥疾弗
瘳(書說命上)先知稼穡之艱難乃逸(書無逸)思其艱以圖其易
民乃寧(書君牙)
子無冥冥之志者無昭昭之名無惽惽之事者無赫赫
之功(荀子)忍痛苦之藥石者所以除伐命之疾(韓非子)
史不一勞者不久怢不暫費者不永寧(西漢匈奴傳)
集孰不實而有獲(楚辭)
欲晦而彰
經潛雖伏矣亦孔之昭(詩正月)君子之道闇然而日章(中庸)
子鄭子真耕乎岩石之下名振京師(揚子問神)自後者人先
之自下者人高之(揚子寡見)
史法真隱居不仕前後四徵終不屈友人郭正曰法真
名可得聞身難得而見逃名而名我随避名而名我追
(通鑑漢紀互入隱逸)韓康採藥賣於長安市三十餘年時有女子
買藥康守價不移女子怒曰公是韓伯休那乃不二價
耶康歎曰我本欲避名今小女皆知有我焉用藥為乃
遯入霸陵(後漢書互入避名)
傳記魏武將見匈奴使自以形陋不足雄遠因使崔季
珪代當自捉刀立牀頭曰魏王何如匈奴使答曰王雅
望非常然牀頭捉刀人此乃英雄也王馳遣殺使(世說互入)
(因言取禍)
集蘭芷幽而有芳(楚辭)居蔽而聞章(同上)
無往不自得
經素富貴行乎富貴素貧賤行乎貧賤素夷狄行乎夷
狄素患難行乎患難(記中庸)道不行乘桴浮於海(語公冶長)子
欲居九夷或曰陋如之何子曰君子居之何陋之有(語子)
(罕)樊遲問仁子曰居處恭執事敬與人忠雖之夷狄不
可棄也(語子路)言忠信行篤敬雖蠻貊之邦行矣(語衛靈公)
子人知之亦囂囂人不知亦囂囂(孟子盡心篇)靜而與隂同
德動而與陽同波上際於天下蟠於地(莊子刻意)
史賈誼曰吾聞古之聖人不居朝廷必在卜醫之中(史記)
(司馬季主傳互入隱逸)寐與周公通夢靜與孔子同意(東漢邊韶傳)
集採於山美可茹釣於水鮮可食起居無時惟適之安
(韓文)若有人於羣動處一代問彼為彼我為我不自潔不
自汚不巢許不伊吕水其心雲其身浮沉消息無往而
不自得其為逹人乎(白樂天互入曠逹)居不必野惟性之寂止
不必廣惟心之適(皮日休集)
月異而歲不同
經婉兮孌兮總角丱兮未幾見兮突而弁兮(詩甫田)
子日改月化(莊子山水)
史積善在身猶長日加益而人不知也(西漢董仲舒傳)魯肅拊
吕蒙背曰吾謂大弟但有武略耳至於今日學識英博
非復吳下阿蒙蒙曰士别三日即更刮目相待(吳志本傳注)
得魚亡筌
經言者所以明象得象而忘言象者所以存意得意而
忘象猶蹄者所以在兔得兔而忘蹄筌者所以在魚得
魚而忘筌者也(易略例)
子筌者所以在魚得魚而忘筌蹄者所以在兔得兔而
忘蹄(莊子外物篇)女因媒而嫁不因媒而親(淮南子)
史蜚鳥盡良弓蔵狡兔死走狗烹(史越世家)四時之序成功
者去(通鑑秦紀)弓蔵鳥盡信匪虛言(通鑑唐代宗)
傳記濟川得岸何假舟焉(祕要經)
推波助瀾
經毋教猱升木(詩角弓)季氏富於周公而求也為之聚斂
而附益之(語先進)
子孟子曰求也為季氏宰而賦粟倍他日(孟子離婁上)君不
鄉道不志於仁而求富之是富桀也(孟子告子下)虎哉虎哉
角而翼者也(揚子)始皇方斧將相方刀(揚子互入同惡)推波助瀾
(文中子)
史猶抱薪救火薪不盡火不滅(通鑑周紀)
人不勝天
子天定亦能勝人(荀子)
史天之棄商久矣君將興之弗可(左僖二十一年)天之所啟人
弗及也(左僖二十三年)天之所置其可廢乎(左僖二十八年)天方授楚
未可與爭雖晉之彊能違天乎(左宣十五年)力田不如逢年
善仕不如遇合(史佞倖傳)秘記云唐三世之後女主武王代
有天下上惡之密問太史令李淳風秘記所云信有之
乎對曰臣仰稽天象俯察歴數其人已在陛下宫中為
親属自今不過三十年當王天下殺唐子孫殆盡其兆
既成矣上曰疑似者盡殺之何如對曰天之所命人不
能違也王者不死徒多殺無辜且自今以往三十年其
人已老庶幾頗有慈心為禍或淺今借使得而殺之天
或生壯者肆其怨毒恐陛下子孫無遺類矣(通鑑唐太宗)
尊無二上
經君所無私諱(記曲禮注尊無二上)父前子名君前臣名(注曰至尊無大)
(小皆名記曲禮上)從於先生不越路而與人言(注尊不二也記曲禮上)夫
為人子者三賜不及車馬(不受不敢以成尊比踰於父記曲禮上)孔子曰
天無二日民無二王嘗禘郊社尊無二上(記曾子問)雖有三
命不踰父兄(記文王世子)子云天無二日民無二王家無二
主尊無二上示民有君臣之别也(記坊記)國無二君家無
二尊以一治之也父在為母齊衰期者見無二尊也(喪服)
(四制)
子孔子曰天無二日民無二王(孟子萬章上)大夫之臣拜不
稽首非尊家臣也所以辟君也(荀子大略)君者國之隆也父
者家之隆也隆一而治二則亂未有二隆爭重而能長
久者(荀子)
史周宰渠伯糾來聘父在故名(左成四年)欒書將載晉侯鍼
曰書退(時鍼為晉侯右書將中軍)國有大任焉得專之(注云在君前故子名其父)
(左成十六年)
惟賢知賢
經拔茅連茹以其彙征吉(易泰卦)
子天下之至明能舉天下之至賢(家語)惟君子為能知類
(荀子)楊素曰素聞惟賢知賢敢問夫子(文中子王道篇)
史惟善故能舉其類詩云惟其有之是以似之(左襄三年)孝
文召田叔問曰公知天下長者乎對曰臣何足知之上
曰公長者宜知之田叔曰孟舒長者也(西漢田叔傳)賢人在
上位則引其類而聚之於朝在下位則思與其類俱進
在上則引其類在下則推其類以類相致也(前漢劉向傳)惟
賢知賢為朕求可以自輔者(通鑑漢成紀)夫惟賢知賢惟聖
知聖凡人安能知非凡人耶(通鑑漢獻紀)武后謂仁傑曰朕
用卿師德薦也誠知人矣(唐書)
傳記同聲則異類而相應意合則未見而相親賢者立
於本朝而天下之豪相率而趨之也(從其類也故詩有伐木之歌易有拔)
(茅之喻也大戴記保傳篇)
不謀而同
經飲食男女人之大欲存焉死亡貧苦人之大惡存焉
(記禮運)如惡惡臭如好好色(記大學)
子所以謂人皆有不忍人之心者今人乍見孺子將入
於井皆有怵惕惻隱之心(孟子公孫丑上)若合符節先聖後聖
其揆一也(孟子離婁下)孩提之童無不知愛其親也及其長
也無不知敬其兄也(孟子盡心上)夫人之情目欲綦色耳欲
綦聲口欲綦味鼻欲綦臭心欲綦佚此五者人情之所
必不能免也(苟子王伯)人之情雖桀紂又豈肯為其所悪賊
其所好者哉(荀子議兵)凡人有所一同飢而欲食寒而欲煖
勞而欲息好利而惡害是人之所生而有也是無待而
然者也是禹桀之所同也目辨黑白美惡耳辨聲音清
濁口辨鹹酸甘苦鼻辨芬芳腥臊骨體膚理辨寒暑疾
癢是又人之所當生而有也是無待而然者也是禹桀
之所同也(荀子榮辱)凡人之情得所欲則樂逢所惡則憂見
利莫能勿就見害莫能勿避(管子禁蔵)民之去就如火之於
燥濕水之於高下(同上)琬琰之玉存泥沙之中雖廉者不
釋(淮南子)
史夫不令之臣天下之所惡也(左宣十年互入疾惡)曾參孝其親
天下願以為子子胥忠於君天下願以為臣(史記陳軫傳)和
氏璧天下所共傳寳也(司馬相如傳)猶子弟之衛父兄手足
之捍頭目(前漢刑法志)人情憚難而趨易好同而惡異(通鑑魏明)
(紀)
集至於稻也粱也膾也炙也豈聞有不嗜者哉(韓文)儒墨
同是堯舜同非桀紂(同上)麟之為靈雖婦人小子皆知其
為祥也(同上)劉伶今日意異代是同聲(柳詩)
本朝韓魏公嘗言仁廟配享清議皆與沂公不與申公
誠意不可欺如此(遺事)人情不問賢愚莫不畏天而嚴父
(東坡)
巧反成拙
子宋人有憫其苗之不長而揠之者芒芒然歸謂其人
曰今日病矣子助苗長矣其子趨而往視之苗則槁矣
(孟子公孫丑上)伯樂曰我善治馬燒之剔之刻之雒之連之以
羈馽編之以皂棧馬之死者十二三矣飢之渴之馳之
驟之整之齊之前有橛飾之患後有鞭策之威馬之死
者已過半矣(莊子)
史新垣平所言皆詐(史記)畫虎不成反類狗(東漢馬援傳)反裘
負薪存毛實難(宋書范泰傳)殷浩答桓温書慮有謬誤開閉
者十數竟逹空圅(通鑑晉穆紀)
傳記楚舍人相謂曰各畫地為蛇蛇先成者飲酒一人
先成曰吾能為之足未成一人後成奪其巵曰蛇故無
足子安能為之足遂飲其酒為蛇足者終亡其酒(戰國策)
田子方使人遺子思狐白之裘恐其不受因謂之曰吾
與人也如棄之子思辭曰伋聞妄與不如遺棄於溝壑
伋雖貧不忍以身為溝壑也(劉向說苑)畫蛇而添足反失杯
中之酒(史通)
集金石而服食說自何世起殺人不可計而世慕向之
蘄不死乃得速死謂之智可不可也(韓文李君墓誌)飲藥本攻
病毒腸翻自殘(韋應物)
本朝譬如一物十焉吾舉其一而人不知吾之不知其
九也歴數之至於九而不知其一不如舉一之不可測
也而況乎不至於九也(老蘇集互入自納敗闕)
愛適為害
子宋人有閔其苗之不長而揠之者芒芒然歸謂其人
曰今日病矣予助苗長矣其子趨而往視之苗則槁矣
夫助之長者揠苗者也非徒無益而又害之(孟子互見徒勞無補)
繆公之於子思也亟問亟餽鼎肉子思不悅於卒也摽
使者出諸大門之外北面稽首再拜而不受曰今而後
知君之犬馬畜伋(孟子萬章下)南海之帝為鯈北海之帝為
忽中央之帝為渾沌鯈與忽時相與遇於渾沌之地渾
沌待之甚善鯈與忽謀報渾沌之德曰人皆有七竅以
視聽食息此獨無有嘗試鑿之日鑿一竅七日而渾沌
死(莊子應帝王篇)鷦鵬冲天不在六翮乎拔而傅鳲鳩其累矣
夫(揚子寡見)
史鄭武公武姜生莊公及共叔段愛共叔段欲立之亟
請於武公公弗許及莊公即位為之請京使居之太叔
完聚將襲鄭夫人將啟之公命伐京太叔出奔共(左隱元年)
鄭子皮欲使尹何為邑子産曰猶未能操刀而使割也
子之愛人傷之而已其誰敢求愛於子(左襄三十一年)漢王愛
幸趙隱王如意太子弱帝欲廢之而立如意高祖崩吕
后召趙王誅之(西漢吕后傳)漢宣帝任刑法信中官尚書蓋
寬饒奏封事曰今以刑餘為周召以法律為詩書又言
五帝官天下三王家天下家以傳子官以傳賢執金吾
奏寬饒指意欲求禪大逆不道諫大夫鄭昌上書訟寬
饒曰上無許史之属下無金張之託(許伯宣帝皇后父史宣帝外家金張)
(日磾安世也)上不聽遂下寬饒吏寬饒引佩刀自剄北闕下
(西漢本傳)位過其任莫能有終所謂愛之適足以害之也(西漢)
(佞倖傳贊)厚之如此反所以害之也(西漢鮑宣傳)丁公為項羽將
逐窘高祖高祖曰兩賢豈相阸哉丁公引兵還及羽滅
丁公謁高祖高祖以丁公徇軍中曰丁公為臣不忠使
項王失天下者也遂斬之(通鑑高祖)鄭武姜之幸叔段衛莊
公之寵州吁愛而不教終至凶戾愛子若此猶飢而食
之以毒適所以害之也(東漢何敞傳)愛之不以道適所以害
之也(通鑑東晉成紀)
傳記魏武(曹操)常云我眠中不可妄近近便斫人亦不自
覺左右宜深慎此後陽眠所幸一人竊以被覆之因便
斫殺自爾每眠左右莫敢近者(世說輕詆篇互入姦邪)尹吉甫子
伯竒至孝事後母母取蜂去毒繫於衣上伯竒前欲去
之母便大呼曰伯竒牽我吉甫見疑伯竒自死(列女傳)人
之愛子罕亦能均有偏寵者雖欲以厚之更所以禍之
共叔之死母實為之趙王之戮父實使之劉表之傾宗
覆族袁紹之地裂兵亡可為龜鑑也(北齊顔氏家訓)魏文侯出
遊見路人反裘而負芻文侯問之對曰臣愛其毛也文
侯曰若不知裏盡而毛無所恃耶(新序)永有某氏愛鼠不
畜猫又禁僮勿擊鼠倉廪庖厨悉以恣鼠不問由是飲
食大率鼠之餘也數歲某氏徙居他州後人來居鼠為
態如故假五六猫闔門撤瓦灌宂購僮羅捕之殺鼠如
丘(柳文永某氏之鼠)幾許平生歡無限骨肉恩結為腸間痛聚
作鼻頭辛(白樂天集)櫪馬非不肥所苦長繫維豢豕非不飽
所憂竟為犧(文粹)槖駝種木其蒔也若子其置也若棄它
植者則不然愛之太過憂之太勤旦視而暮撫已去而
復顧甚者爪其膚以驗其生枯摇其本以觀其疎密而
木之性日已離矣雖曰愛之其實害之雖曰憂之其實
讎之(唐柳宗元郭槖駝傳)
本朝東坡下獄張安道致仕在南京上書令其子恕持
至登文院恕不敢投久之東坡出獄其後東坡見其副
本因吐舌動色曰獨不見鄭昌之捄蓋寬饒云上無許
史下無金張正激宣帝之怒(元城語錄)煩惱初無根恩愛為
種子(東坡詩)
捨失求得
子管子以小辱成大榮(淮南子)
史李同說平原曰家之所有盡散以饗士士方其危苦
之時易德耳於是平原君說之得敢死之士三千人(史本)
(傳)人爭取賤賈任氏獨取貴(西漢貨殖傳)陷之死地而後生
投之亡地而後存(西漢韓信傳互入反鋒而用)不入虎穴不得虎子
(東漢班超傳)不探虎穴安得虎子(三國吳吕蒙傳)
因誤成誤
史絳灌等譛陳平受諸將金漢王召讓之平曰臣躶身
來不受金無以為資(史陳平世家)子獨不見家人寡婦耶始
自約敕之時意乃慕宋伯姬及陳孝婦不幸壹為盜賊
所汙遂行淫佚知其非禮然不能自還吾猶此矣(西漢原涉)
(傳互入遂非無顧藉)許后當娠病女醫淳于衍者霍氏所愛因投
毒藥加煩懣崩諸醫皆收繫顯恐急即以狀具語光
光大驚欲自發舉不忍猶與會奏上光署衍勿論顯因
勸光内其女入宫(通鑑漢宣紀)弘為布衣食不重肉汲黯曰
弘位在三公奉祿甚多然為布被此詐也上問弘弘謝
曰有之誠中弘之疾夫以三公為布被與小吏無差誠
飾詐欲以釣名如汲黯言且無汲黯忠陛下安得聞此
言天子以為謙遜愈益厚之(通鑑漢武紀)晉司徒賈充辟韓
夀為掾讌賓僚女從青瑣中窺見夀悦之竊帝所賜充
香遺夀充覺問女遂妻之(晉書)桓温嘗使王獻之書扇筆
落因畫作牛甚妙(晉書本傳)孫子荆誤謂王武子曰當枕流
潄石武子曰石非可潄流非可枕孫子曰所以枕流洗
其耳潄石礪其齒(晉書王隱互入遂非)東魏以王愔典選令史唱
名誤以盧士深為士琛士深自言其名愔曰盧郎朗潤
所以加玉(王國典略互入敏於應對)姚崇二子分司東都恃其父有
德於魏知古頗招權請知古歸悉以聞他日上從容問
崇卿子才性何如今何官也崇揣知上意對曰知古微
時臣卵而翼之臣子愚以為知古必德臣容其為非故
敢干之耳上於是以崇為無私而薄知古負崇(通鑑唐玄宗)
傳記孫權使曹再興畫屏風誤落筆點素因就成蠅状
權疑其真以手彈之(名畫記)
識者難欺
子淄澠之合易牙嘗而知之(列子說符)伯樂不可欺以馬(荀子)
劍工惑劍之似莫耶者惟歐冶能名其種玉工眩玉之
似碧盧者惟猗頓不謬其情(淮南子)識珍者必拾濁水之
明珠(抱朴子)以趙曲為雅聲者惟鍾期不溷其音以燕石
為美玉者惟猗頓不謬其真以郢賦為麗藻者惟相如
不濫其賞(同上)
史叔孫通初制定禮儀見非於齊魯之士(前漢禮樂志)美玉
藴於碔砆凡人視之藐焉良工眡之然後知其為和寳
也精鍊藏於鑛璞庸人視之忽焉巧冶鑄之然後知其
為干將也(南史沈約傳)斛律金用匈奴望塵知馬步多少嗅
地知軍度遠近(北本傳)
傳記師曠識㸑薪易牙别淄澠(晏子春秋)
集坐中亦有江南客莫向春風唱鷓鴣(鄭谷)
非道難罔
經小人閒居為不善無所不至見君子而後厭然揜其
不善而著其善人之視己如見其肺肝然則何益矣(大學)
君子可欺也不可罔也(語雍也)
子君子可欺以其方難罔以非其道(孟子萬章上)有人於此
蔵千鎰之金雖行貸而食人謂之富矣(荀子互入真不可滅)
愛人及烏
史士鞅曰武子之德在民如周人之思召公焉愛其甘
棠況其子乎(左襄十四年互入遺愛)
傳記愛其人者兼屋上之烏(說苑立節篇)太公曰愛人者兼
其屋上之烏(尚書大傳大戰篇)
集愛子及室(言鴟鴞詩也張士然表)丈人屋上烏人好烏亦好(杜詩)
憎人及胥
子庾公名位漸重足傾王公庾公在石頭王公在城忽
風起揚塵王公以扇拂之曰元規塵汙人(郭子元規庾亮字王公導)
(也又見通鑑)
傳記憎人甚惡其餘胥(尚書大傳大戰篇互入遷怒)
衆目難掩
經人之視己如見其肺肝然(記大學)曾子曰十目所視其
嚴乎(同上)
史欲蓋而章(左傳序)劉洎曰借使遂良不記天下亦皆記
之(通鑑唐書)郜鼎在廟章孰甚焉(左桓二年)寗殖曰吾得罪於君
名蔵在諸侯之策(左襄二十年)陳軫曰非獨儀知之也行道
之人盡知之矣(史本傳互入無隱)司馬昭之心路人所知也(通鑑)
(晉書)
集萬目睽睽(韓文)西子不華嫫女錦縠是不能易其美惡
難將一人手掩得天下目(並唐文粹)
當局者迷
子夫以一縷之任繫千鈞之重上懸之於無極之高下
垂之於不測之深旁人皆哀其絶而造之者不知其危
(孔叢子)
史虞卿料事揣情而為趙畫策何其工也及不忍魏齊
卒困於大梁庸夫且知其不可况賢人乎(史本傳論)韓子為
說難而卒不能自脱(史本傳)太史公曰春申君說秦昭王
何其智之明也後至於李園繆矣(史記)援戒子之禍智矣
而不能自免於讒言(後漢馬援傳論)
傳記天下無窮者才智也陳平嘗出六竒燕居深念恐
禍及已陸賈教之交驩太尉又為畫吕氏數事平從之
卒誅諸吕則賈之智又在平之右矣(孔氏雜說互入強復遇強及智慮兩)
(門)
集睫在眼前常不見(杜牧之)
本朝操舟者常不見水道之曲折而水濱之立觀者常
見之弈碁之形雖國工有所不盡而袖手旁觀者常得
之(東坡朝辭赴定州論状互入袖手旁觀)不識廬山真面目只緣身在此
山中(蘇詩)
交臂而失
經執柯以伐柯睨而視之猶以為遠(記中庸互入愚暗)人莫不
飲食也鮮能知味也(記中庸)雖有嘉肴弗食不知其旨也
(記學記)
子道在邇而求諸遠(孟子離婁上)仲尼謂顔淵曰吾終身與
汝交一臂而失之(莊子山水)
史平原君定從而歸曰勝相士多者千人寡者百數自
以不失天下之士今於毛先生失之矣(史平原君傳)曹操攻
吕布軍敗布騎得操而不識詢曰曹操何在操曰乘黃
馬走者是也乃釋操而追黃馬者操突出引還(通鑑漢獻紀互入反)
(鋒而用)晉武帝曰吾獨不得如亮者而臣之乎樊建曰陛
下知鄧艾之冤而不能直雖得亮得無如馮唐之言乎
(通鑑晉紀)魏舒為鍾毓長史毓初不知其善射後遇射人不
足以舒滿數舒發無不中舉坐莫敵毓歎而謝曰吾之
不足以盡卿才有如此射矣(晉書本傳)宇文泰與侯景戰堕
馬失所之左右皆散李穆罵曰隴東軍士爾曹主何在
而獨留此追者不疑其貴人捨之而過穆以馬授泰與
之俱逸(通鑑梁武紀互入反鋒而用)漢文帝知李廣才而不能用乃
歎其生不逢時(唐魏元忠傳)
本朝唐李程貞元中試日五色賦初出試楊於陵遇程
詢其所試於陵謂程曰公今須作狀元翌日無名於陵
深不平乃於故册子末繕寫而斥其名氏攜之以訴主
文主文歎賞不已於陵曰當今場中若有此賦侍郎何
以待之答曰非狀元不可也於陵曰苟如此侍郎已遺
賢矣此乃李程所作亟命取李程所納卷對不差一字
主文因謀之於陵擢為狀元(見東坡與李廌詩注互入轉禍為福五色賦事北夢)
(瑣言亦載新唐書李程傳載程試日五色賦擢進士)駕艅艎而索舟策飛黃而問
駿(鳥道集)平時謾說古戰場過眼空迷日五色(坡詩)
貴耳賤目
子境内之傑不愛而求邦外之士(尸子)
史漢文曰吾不得廉頗李牧為將哉馮唐曰魏尚守雲
中匈奴遠避以差功六級削爵雖得頗牧不能用也(前漢)
(馮唐傳)凡人賤近而貴遠親見揚子雲祿位容貎不能動
人必輕其書昔老耼著虛無之言薄仁義非禮樂然後
世好之者尚以為過於五經(西漢揚雄傳)凡人情忽於見事
而貴於異聞(通鑑漢光武紀)崔寔曰俗士拘文牽古不逹權制
竒偉所聞簡忽所見烏可與論國家之大事哉(東漢本傳互入)
(窒泥)庾征西善書少時與右軍齊名右軍後進庾尤不忿
在荆州與都下人書小兒輩賤家雞愛野雉(晉書)薛謙光
上疏昔漢武帝見司馬相如賦恨不同時及置之朝廷
終文園令(通鑑唐武后)韋處厚曰陛下有一裴度不能用乃
當饋而歎恨無蕭曹(唐裴度傳)
傳記田饒事魯哀公而不見察謂哀公曰夫雞有五德
猶日瀹而食之者以其所從來者近也黃鵠一舉千里
止君園池啄君稻粱君猶貴之以其所從來者遠也(韓詩)
(外傳)
集陋今榮古(張平子東京賦)耀所聞而疑所覿(班孟堅賓戲)凡人可
以言古不可以言今桓譚亦云親見揚子雲容貎不能
動人安肯傳其書誠使博如莊周哀如屈原奥如孟軻
壯如李斯峻如馬遷富如相如明如賈誼專如揚雄猶
為今之人則世之高者至少矣由此觀之古之人未有
不薄於當時而榮於後世也(柳文)聞道近來諸子弟臨池
尋已厭家雞(柳詩)貴耳賤目榮古陋今人之大情也(白傅集)
遠物皆重近皆輕雞雖有德不如鶴(唐文粹)
視近易忽
史裴度辟皇甫湜為判官度修福先寺將立碑求文於
白居易湜怒曰近舍湜而遠取居易請從此辭(唐書本傳互見)
(自負)
集當仲尼在時世人不言為聖人也伐檀削迹於七十
二君不一值或以為東家丘或以為喪家狗(沈約辨聖論)文
選以何水部在世不錄(南薰集序)
本朝君家自有元和譜莫厭家雞更問人(東坡詩)
習熟難忘
子庖丁曰臣始解牛所見無非牛者(莊子養生篇)
史楚鍾儀囚於晉晉人與之琴操南音(左傳互入懷鄉)李廣居
則畫地為軍陳射闊狹以飲專以射為戲(史本傳)越人莊
舄仕楚病楚王曰舄越之鄙人必思於越使人往聽之
果為越吟(史記互入懷鄉)殷仲堪曰三日不讀道德論便覺舌
本間強(晉書互入習慣)義貞曰靈運空疎延之隘薄魏文帝所
謂古今文人類不護細行者也但性情所得未能忘言
於悟賞耳(通鑑宋高祖紀)唐玄宗問姚崇曰公知獵乎對曰少
為獵師老而猶能(唐書本傳)
傳記高祖既作新豐并徙舊社放犬羊雞鴨於通途亦
競識其家(西京襍記)伯樂相馬所見無非馬(吕氏春秋)上皇居南
内夜登勤政樓聞里中隱如歌聲顧力士潛召果棃園
弟子也(楊妃外傳)越王曰躃者不忘走盲者不忘視(後漢趙曄吳越)
(春秋)
集魚意思在藻鹿心懷食苹(張九齡)風情雖老未全消(白樂)
(天)聞休戰鬭心還癢見說鏖塵眼即開(王建集)商女不知
亡國恨隔江猶唱後庭花(杜牧之詩互入懷鄉)惟有詩魔降不得
每逢風月一閒吟(白集)
本朝書生習氣未能無(東坡詩)剩員呈武藝老妓舞柘枝
(古今詩話)至今清夜夢尚驚冠壓頭(坡詩互入閒適)投紱歸來萬事
輕消磨未盡秪風情鳥囚不忘飛馬繫常念馳(並東坡詩)
舊態難改
經驕淫矜夸將由惡終雖收放心閑之惟艱(書畢命)商俗
靡靡利口惟賢餘風未殄(同上)
傳記梟欲東徙曰鄉人皆惡我鳴鴂曰子能更鳴可矣
不能更鳴東徙猶惡子之聲(說苑談叢)
集雖漸斂束故態未鋤(司空表聖互入習慣)
不自覺醜
子今以其昏昏使人昭昭(孟子)猶人不能行而賣躄藥(劉子)
史陳遵常謂張竦吾與爾猶是矣足下諷誦經書苦身
自約不敢差跌而我放意自恣浮沉俗間官爵功名不
減於子而差獨樂顧不優乎(西漢陳遵傳)以鴟鴞而笑鳳凰
執蝘蜓而嘲龜龍(西漢揚雄傳)北山有鴟不潔其翼饕餮貪
汙臭腐是食長鳴呼鳳謂鳳無德(東漢朱暉傳注互入居邪惡正)固傷
遷博物洽聞不能以智免極刑然亦身陷大戮智及之
而不能守之嗚呼古人所以致論於目睫也(范曄贊班固互入此)
(無彼誚)唐太宗曰人苦不自覺(通鑑本紀)
集家有敝帚享之千金斯不自見之患也(魏文帝典論)
本朝韓子論荀揚之疵而韓子之疵有甚於荀揚荀卿
譏六子之蔽而荀卿之蔽不下於六子班固之論子長
也以為是非謬於聖人而范曄之論班固也以為目見
毫毛而不見睫(東坡私試策問互入此無彼誚)
此無彼誚
子唯之與呵相去幾何(同為應對而相去幾何老子異俗篇)或百步而後
止或五十步而後止以五十步笑百步則何如曰直不
百步耳是亦走也(孟子梁惠王上)
史齊使跛者逆跛者禿者逆禿者眇者逆眇者(公羊)固傷
遷博物洽聞不能以智免極刑然亦身陷大戮智及之
而不能守之嗚呼古人所以致論於目睫(後漢范曄贊班固互入不)
(自覺醜)武宗奮然除去浮圖之法甚銳而躬受道家之籙
(唐武宗贊)無異於避湯入火(通鑑梁紀)
傳記土偶人方與木梗人語木梗謂土偶人曰子先土
也持子以為偶人遇天大雨水潦並至子必沮壊應曰
我沮乃反吾真耳今子東園之桃也刻子以為梗遇天
大雨水潦並至必浮子泛泛乎不知所止(說苑尊賢)優孟謂
趙襄子曰今天下盡桀也而君紂之桀紂並世焉能相
亡然亦殆矣(新序)
集楚則失矣而齊亦未為得也(司馬長卿上林賦)李赤善為歌
詩類李白名聞江湖間其始為士無以異於人也一惑
於怪而所為若是乃反以世為溷溷為帝居清都其属
意明白今世皆知笑赤之惑也及至是非取予向背決
不為赤者幾何人耶反修而身無以欲利好惡遷其神
而不返則幸耳又何暇赤之笑哉(柳文李赤傳互入昧於自知)似同
浴而譏裸裎也(韓文)豹則虎之弟鷹則鷂之兄(古樂府)
本朝徐鉉不信佛酷好鬼神之說(筆談)韓子論荀揚之疵
而韓子之疵有甚於荀揚荀卿議六子之蔽而荀卿之
蔽不下於六子班固之論子長也以為是非謬於聖人
而范曄之論班固也以為目見毫毛而不見睫(東坡私試策問)
(互入不自覺醜)五技鼯鼠笑鳩拙百足馬蚿憐鼈跛(山谷詩)
牀上施牀
經如塗塗附(小雅角弓)
傳屋重架屋牀上施牀(史通)
本朝屋上架屋牀上疊牀(鳴道集)
以水濟水
子方其夢也不知其夢也夢之中占其夢焉(莊子)以水救
水以火救火名曰益多(莊人間世)以水投水(淮南子)
史以水濟水(左傳)以暴易暴(史記伯夷傳又見唐書魏徵傳)如以湯止沸
(前漢禮樂志)如以血止血汙益甚耳(通鑑唐紀)以亂易亂(唐書魏徵傳)
如以蒿箭射蒿中耳(通鑑唐高祖)
集玄文處幽(楚辭玄墨也)如以膏濯衣每漬垢愈染借聽
於聾求道於盲(並韓文)
青勝於藍
經子謂仲弓曰犂牛之子騂且角(論語)
子青出於藍而青於藍冰水為之而寒於水(荀子勸學)以湼
染緇則黑於湼以藍染青則青於藍(淮南子俶貞訓)明月之珠
出於蚌蜄周之簡圭生於垢石大蔡神龜出於溝壑(淮南)
(子說山訓)
史孔融見韋元將仲將與其父端書曰不意雙珠近出
老蚌(後漢)陸卬之子雲少機悟好學邢劭曰老蚌遂出明
珠(晉書本傳)禇淵卒世子侍中賁恥其父失節服除遂不仕
以爵讓其弟蓁屏居墓下終身(通鑑齊太祖)監察御史許遠
敬宗之曾孫也(通鑑唐玄宗)盧元輔簡潔貞方歴踐清貴人亦
不以其父把之醜行為累人士歸美(舊唐書本傳)
傳記山公大兒武帝欲見之山公不敢辭問兒兒不肯
行時論乃云勝山公(世記)
集椎輪為大輅之始大輅寧有椎輪之質增冰為積
水所成積水曾微增冰之凛(並文選序)龢氏之璧韞於荆石
隋侯之珠藏於蚌蛤(班孟堅答賓戲)金生沙礫珠出蚌泥(蔡伯喈青)
(衣賦)雛鳳清於老鳳聲(李義山集)惡木生槎枿之英虎穴之
中生此騏驥(並唐文粹)羸牛生健犢(杜牧之集)
本朝淤泥生蓮花糞壤出菌芝(東坡詩)枯朽猶能出菌芝
(同上互入自負)
引凡入聖
經出自幽谷遷于喬木(詩伐木)
子百川學海而至于海(揚子)出潢汙而浮滄海背螢燭而
向日月(抱朴子金丹篇)
集本是南山松今為宫殿梁(古樂府)如河入海無復水名
(劉賓客互入因小陋大)江出汶山水力才能汎觴至於并大川三
百小川三千然後與洞庭彭蠡同波下而與南溟北海
同味(黃魯直與何静翁書)
以毒攻毒
史以蠻夷攻蠻夷(西漢晁錯傳)張敞守京兆尹市偷盜多敞
乃召偷盜之長數人見之責問因貰其罪令致諸盜以
自贖偷長曰今一旦召詣府恐諸偷驚駭願權補吏職
敞皆以為吏遣歸休置酒小偷悉來賀各飲醉偷長以
赭汙其身衣裾吏坐里閭閱出者汙赭輙收縳之一日
捕得數百人盡行法罰由是市無盜賊(前漢書互入政事)三輔
議論者至云貴戚廢錮當復以貴戚浣之猶解醒當以
酒也(通鑑東漢章紀第五倫傳)
本朝醫者之視堇也使其毒可以治病而不至於殺人
也(老泉文)
惟姦識姦
史張湯為人多詐丞相弘數稱其美(西漢本傳)張敞守京兆
尹市偷盜多敞召偷盜之長數人見之責問因貰其罪
令致諸偷以自贖偷長曰今一旦召詣府恐諸偷驚駭
願一切受署敞皆以為吏遣歸休置酒小偷悉來賀飲
且醉偷長以赭汙其衣裾吏坐里閭閱出者汙赭輒收
縳之一日捕得數百人盡行法罰由是市無盜賊(前漢書互)
(入政事以毒攻毒兩門)桓温經王敦墓望之曰可人可人其心迹
若是(晉書桓温傳)魚朝恩執易升高座講鼎覆餗以譏宰相
王縉怒元載怡然朝恩謂人曰怒者常情笑者不可測
也(通鑑)
富不如貧
經齊景公有馬千駟死之日民無得而稱焉伯夷叔齊
餓於首陽之下民到於今稱之(論語互入事反所料)
子布衣紃履之士雖在窮閻漏屋而王公不能與之爭
名(荀子富國)無置錐之地而公侯不能與之爭名仲尼是也
(荀子)
史梁齊楚趙之君非不富且貴也惡乎成名谷口鄭子
真不屈其志耕於岩石之下名震于京師(西漢王貞等傳序)向
長讀易至損益卦曰吾已知富不如貧矣(東漢)
集齊景公之千駟不如顔回原憲之約其身(文選李蕭遠運命論)
本朝惟富貴者之不得兼然後貧賤之士有以自足而
高世(歐公桴槎出水記)
智不若愚
子以為舟則沉以為棺椁則速腐以為器則速毁以為
門戸則液漏以為柱則蠧不材之木也無所可用故能
若兹之夀夫柤棃橘柚果蓏之属實熟則剝則辱大枝
折小枝泄此以其能苦其生者也故不終其天年而中
道夭(莊子)巧者勞而智者憂無能者無所求饒食而遨汎
若不繫之舟也(同上)螾無爪牙之利筋骨之強上食埃土
下飲黃泉用心一也蟹八跪而二螯非蛇蟺之穴無所
寄託者用心躁也(荀勸學)巧詐不如拙誠(傳子)
史十語九中不如一默(史記互見謹言)攖拏者亡默默者存(西漢)
(揚雄)智者以有餘為疑而朴者以不足取信(東漢吳漢)左雄曰
白璧不可為容容多後福(通鑑東漢)周顗周嵩並列貴位嘗
冬至置酒其母舉觴賜三子曰伯仁志大而才短名重
而識闇好乘人之弊非自全之道嵩性抗直亦不容於
世惟阿奴碌碌當在阿母目下耳阿奴嵩弟謨小字也
(晉書周顗傳)
傳記默無過言慤無過事木馬不能行亦不費食騏驥
日馳千里鞭箠不去其背(說苑)
集何巧智之不足而拙艱之有餘(潘安仁閒居賦)牛之為物日
耕百畆人不慚愧利滿天下皮角見用肩&KR2385;不保不如
羸驢服逐駑馬不耕不駕藿菽自與騰踏康莊出入輕
舉當道長鳴聞者驚辟牛雖有功於己何益命有好醜
非若能力(柳牛賦)今者無端讀書史智慧祗自勞精神
凡物之生不願為材犧尊青黃乃木之災(並韓集)老龜被
刳腸不如無神靈(白侍郎互入招禍門)巧婦才人常薄命莫教男
女苦多能蟲全性命緣無毒木盡天年為不才鐵馬
因疲退鉛刀以鈍全(並白侍郎)
本朝癡人自得終天命智士死智冤莫雪皎皎千丈
清不如尺水渾先竭是甘井得全如苦李人人生
子欲聰明我被聰明害一生但願我兒愚且魯無災無
難到公卿(並東坡詩)信有千丈清不如一尺渾(後山)巧者言拙
者默巧者勞拙者逸巧者賊拙者德巧者凶拙者吉(周茂)
(叔拙賦)
智不終智
經子曰人皆曰予知驅而納諸罟擭陷阱之中而莫之
知辟也(記中庸)
子魚鼈黿鼉猶以淵為淺而堀其中鷹鳶猶以山為卑
而巢其上及其得也必以餌(荀子法行篇互入貪迷)神蛇能斷而
復續而不能使人勿斷也(淮南子)智能知人不能自知神
能衛物不能自衛故神龜以智見灼靈蛇以神見爆(列子)
集猩猩見酒及屐知里人設張則知張者祖先姓字及
呼名罵云奴欲張我捨爾而去復自再三相謂曰試共
嘗酒及飲其味逮乎醉因取屐而著之乃為人所擒皆
獲輒無遺者(唐文粹裴炎猩猩銘互入貪迷)
本朝老狐足姦計安居穴垣墻窮冬聽冰度思慮豈不
長引身入扱(引也)中將死猶跳踉(歐公集)虎終機械得烏亦
彈丸随(臨川集)
彊復遇彊
經趯趯毚兔遇犬獲之(詩)
子夫火熱而水滅之金剛而火銷之木強而斧伐之水
流而土遏之(淮南子主術論)今夫虎豹便捷熊羆多力然而人
食其肉而席其革(淮南子)
史宋公兼享晉楚之大夫趙孟為客子木與之言不能
對使叔向侍言焉子木亦不能對也(左襄二十七年)寗成家居
南陽及縱至關寗成側行送迎然縦氣盛弗為禮至郡
遂案寗氏盡碎破其家(史義縦傳)蘇秦恐秦兵至趙而敗從
約念莫可使用於秦者乃激怒張儀入之於秦張儀遊
諸侯無所遇困於楚蘇秦故召而辱之舍人曰蘇君憂
秦伐趙敗從約以為非君莫能得秦柄故激怒君使臣
隂奉給君資盡蘇君之計謀也張儀曰嗟乎此在蘇君
術中而不悟吾不及蘇君明矣為吾謝蘇君蘇君之時
儀何敢言(通鑑周紀)漢有善射者曰樓煩楚挑戰樓煩輒射
殺之使射項羽羽大怒瞋目叱之樓煩目不能視手不
能發走還入壁不復敢出(西漢項羽傳)汲黯為忮(師古曰忮意堅也音)
(章豉反)司馬安之文惡(孟康曰以文法傷害人也)俱在二千石列同車
未嘗敢均茵憑(前漢寗成傳)東魏丞相高歡攻王壁韋孝寬
隨機拒之城中無水汲於汾歡使移汾一夕而畢歡於
城南起土山欲乘之以入城上先有二樓孝寬縳木接
之令常高於土山以禦之歡使告之曰雖爾縛樓至天
我當穿地取爾(通鑑梁高祖)傅奕謂其子曰吾聞有金剛石
者性至堅物莫能傷惟羚羊角能破之(通鑑唐太宗)安祿山
於公卿皆慢侮之獨憚李林甫每見雖盛冬嘗汗沾衣
林甫乃引與坐於中書廳撫以温言自解披袍以覆之
祿山忻荷言無不盡(通鑑唐玄宗)秦系與劉長卿善以詩相
贈答權德輿曰長卿自以為五言長城系用偏師攻之
(唐書本傳)
傳記天下無窮者才智也陳平嘗出六竒燕居深念恐
禍及已陸賈教之交驩太尉又為畫吕氏數事平從之
卒誅諸吕則賈之智謀又在乎平之右矣(孔氏雜說互入當局者迷)
(又入智慮)
集鹿畏貙貙畏虎虎畏羆(柳文)
本朝羔豚窘虎豹鳩雀窮鷹鸇巧者具機弋勢猛還拘
攣(臨川集)王荆公初參政事下視廟堂如無人一日爭新
法怒目諸公曰公輩坐不讀書趙清獻獨折之曰君言
失矣臯䕫稷契之時有何書可讀荆公默然(邵氏後錄互入敏於)
(應對)一輿薪之火衆人之所憚而不敢犯也舉而投之河
則何熱之能為(老泉集)
居邪惡正
經不懲其心覆怨其正(箋云不懲女之奸心而反憎其正詩節南山)彼醉不
臧不醉反恥(詩賓之初筵)
子鄉原曰言不顧行行不顧言曰古之人行何為踽踽
涼涼(孟子盡心)衆曲不容直衆枉不容正(淮南子)直繩者枉木
之所憎(抱朴子)
史惡直醜正已則無禮而討於有禮者曰汝何故行
禮(並左傳)盜憎主人(左成十五年晉伯宗之妻曰盜憎主人别見於家語)闒茸佞讇
抱虛求進殘賊酷虐若此人徒嫉善憎忠(西漢李尋傳)北山
有鴟不潔其翼饕餮貪汚臭腐是食長鳴呼鳳謂鳳無
德(東漢朱暉傳注互入不自覺醜妄論二門)後漢孔奮為武都郡丞力行清
潔為衆人所笑以為身處脂膏不能自潤(通鑑)羊祜不附
結中朝權貴荀勖馮紞之徒皆惡之(通鑑晉世祖)佞邪醜正
(西漢張華傳)燕封裕曰已無骨鯁嫉人有之(通鑑晉紀互入嫉妬)便佞
之徒謂彊直為擅權(唐書)
傳記趙簡子曰美女者醜之仇也盛德之士亂世所疏
也正直之行邪枉所憎也(說苑)
集學者以莊老為宗而黜六經談者以虛薄為辯而賤
名撿行身者以放濁為通而狎節性進仕者以苟得為
貴而鄙居正當官者以望空為高而笑勤恪其倚仗虛
曠依阿無心者皆名重海内若夫文王日昃不暇食仲
山甫夙夜匪懈盖共嗤點以為灰塵相垢病矣(晉紀干寳總論)
孤直者衆邪之所憎公正者羣惡之所嫉(陳子昂集)奴顔婢
膝真丐乞反以正直為狂癡(陸魯望)
本朝在位而不肯自憂又禁他人使皆不得憂可嘆也
(歐公集)
涉水惡濕
子是猶惡濕而居下(孟子)蒙塵而欲毋昧涉水而欲毋濡
不可得也(淮南子繆稱篇)吹灰而欲毋昧涉水而欲毋濕不可
得也(淮南子)
史賈而欲贏而惡囂乎(左昭元年)
集是徒涉而恥濡足也(唐文粹)
勢不自由
子樹欲靜而風不停(家語政思)犧牛衣文綉食芻菽入太廟
雖欲為孤犢其可得乎(列子)象以牙喪身不能去其白薰
以芳自燒不能去其香(蘇子)
史李斯臨刑謂其子曰吾欲與若復牽黃犬俱出上蔡
東門逐狡兔豈可得乎(史本傳)夫士修之於家而壊之於
天子之庭(通鑑)譬如磑石之上行蟻蟻行遲而磑轉疾(後漢)
(王充論衡)宋劉穆之曰貧賤常思富貴富貴必履危機今日
而欲為丹陽布衣豈可得耶(通鑑晉書)涼吕超曰如乘龍上
天豈可中下(通鑑晉紀)獨孤后曰騎獸之勢必不得下(隋書)目
見可欲何能自窒於心已與交私何能中絶其意(通鑑唐德)
(宗)李泌歸謂子弟曰吾本不樂富貴而命與願違今累
汝曹矣(同上)
傳記牛馬之為人駕乘者非樂負千鈞之重行千里之
險鞭策痛矣(袁淮正書)
集女辭家而適人臣出身而事主(禰正平賦)遊山澤觀魚鳥
心甚樂之一行作吏此事便廢(晉嵇康與山濤絶交書)去住與願
違仰慙林間翮(杜工部)譬如籠中鶴六翮不自摇騎虎
不敢下(並韓集)心雖出雲鶴身尚觸籠鷹心源雖了了
塵世苦憧憧(並元微之)開卷不及顧沉埋案牘間世事波
上舟沿洄安得主意有清夜戀身為符守嬰(並韋應物)一
落名宦途酷如乘風&KR0657;奔走情波不自由(並劉賓客)驛馬
走四蹄痛酸無歇期磑牛封兩目昏閉何人知樹欲
靜而風不止(並白樂天)自嫌如疋素刀尺不由身(杜牧之)隨牒
牽黃綬(孟浩然)雖百諾之自我終一呼而在君(高逹夫互入控制有)
(道)
本朝始知鎖向金籠聽不及林間自在啼(歐公集)飄零不
自由盛衰非汝能我生天地間一蟻寄大磨區區欲
右行不救風輪左(並東坡詩)一被簮裳裹長遭羅網牽(欒城集)
力所不及
經巧歴不能定其算數聖明不能為之典要法制所不
能齊度量所不能均也(周易略例)若火之燎于原不可嚮邇
(書盤庚上互入無所用力)我躬不閱遑恤我後(言我今尚恐不能自容何暇憂我後之人)
(乎毛詩)成事不說遂事不諫既往不咎(論語)
子目之明能見於百步之外而不見其背帷墻之外則
無睹也(子華子)萬室之國一人陶則可乎(孟子告子下)猶七年
之病求三年之艾也(孟子)世固非一毛之所濟(列子楊朱篇)古
人目短於自見故以鑑觀面(韓非子)瞽者無以與乎文章
之觀聾者無以與乎鍾磬之聲(莊子逍遥遊)盲者無以與乎
眉目顔色之好瞽者無以與乎青黃黼黻之觀(莊子大宗師)
離朱之明察毫末於百步之外下水尺不能見淺深
非目不明其勢難覩也(慎子)朝露之繭工女不能治淄
澠之沙計兒不能數(魯連子)躄者見虎不走非勇也(淮南子)
離朱之明察毫末於百步之外不能見淵中之魚師曠
之聰合八風之調而不能聽十里之外(淮南子訓道篇)故君子
能為善而不能必其得福不忍為非而未能必免其禍(淮南)
(子繆稱訓)瞽曠能默瞽曠不能齊不齊之耳狄牙能喊(呼覽切)
狄牙不能齊不齊之口(揚子問神)歐冶不能鑄鉛錫為干將
(抱朴子)阿膠三寸不足止黃河之濁毁箄三尺不足救鹽
池之鹹(傅子)
史晉伯宗曰雖鞭之長不及馬腹(左宣十五年)晉侯疾秦伯
使醫至曰疾不可為也在肓之上膏之下攻之不可逹
之不及藥不至焉不可為也(左成十年互入病疾)飄風之末不能
舉鴻毛(國語)彊弩之極矢不能穿魯縞衝風之末不能漂
鴻毛非初不勁末力衰也(史韓安國傳)死病無良醫(通鑑周紀)昔
伊摯在夏吕望在商而二國不治豈伊吕之不欲哉勢
不可也(同上)覆水不收(東漢光武紀)蓋萬人鑄之一人奪之猶
不能給況今一人鑄之則萬人奪之乎雖以隂陽為炭
萬物為銅役不食之民使不飢之士猶不能足無厭之
求也(通鑑漢桓紀)徐穉曰夫大木將顛非一繩所維(通鑑漢桓紀)
隄防穿漏萬夫同力不能復救(通鑑漢殤紀)若河決金堤火
炎崑岡雖神禹之乘四載玄冥之洒八瀛亦不能湮洪
濤而撲烈燄者何也良以勢既壊而不能遽救也(唐史臣代)
(宗贊)
傳記騏驥盛壯之時一日而馳千里至其衰老駑馬先
之(戰國策互入事必有極)猶渴而穿井臨難而鑄兵雖疾從而不
及也(說苑雜言篇互入遠水不救近火)尺水不能却簫丘之熱(意林)
集孰江河之可涸(楚辭)譬猶疾疚彌年而欲一丸銷之(選詩)
(集序)沈寒凝海不能結風烈火流金不能焚景(選連珠)鞭長
不及馬腹風末不舉鴻毛(朱敬則宋武論)譬如心中疾箴石非
所砭(韓集)獵客張兔罝不能挂龍虎(李太白集)短線無長縫
月中有桂樹無翼難上天海底有驪珠下隔萬丈淵(並唐)
(文粹)轆轤無繩井百尺(盧仝詩)索過風於前林求往夢於既
寤不可及也(穆元同德寺會集序)
本朝疾風無末勢(陳後山)
心至力不及
子譬猶好聲色而無耳目也(荀子王伯)臨河羨魚而無網罟
(抱朴子釋滯篇)
傳記猶鴻鵠之無羽翼也雖有千里之望不能致其意
之欲至(說苑尊賢)
集潢汙之水願朝宗而每竭駑蹇之乘希沃若而中疲
(謝玄暉)首燕徒有心局步何由騁(梁劉孝綽詩)我欲横天無羽
翰(孟東野)時危思報主衰謝不能休致君時已晩懷古
意空存(並杜詩)喑人食太牢信知其味而不能形於言(劉賓)
(客)虛逢好陽艷其柰苦昏懜(元微之互入事與願違)遥看雲路心
空在(同上)
本朝巧舞苦短袖(東坡詩)
遠水不救近火
子莊周貧往貸粟於監河侯侯曰諾我將得邑金貸子
二百金可乎莊周忿然作色對曰昨來有中道而呼者
周顧視車轍中有鮒魚周曰激西江之水而迎子可乎
(莊子外物)失火而取水於海水雖多火必不滅矣遠水不救
近火也(韓非子)焦喉之渴遥指滄海指冰室不能起暍
死之熱望炎冶不能止噤凍之寒大厦既燔而運水
於滄海此無及也(並抱朴子)穿井而救火則熛颺棟焚矣鑿
舟而拯溺則葬江魚之腹中矣(劉子)
史周詩曰俟河之清人夀幾何(左襄八年)及溺呼船(吳志)譬如
火發於家安能候遠水乎(通鑑唐昭宗)
傳記猶渴而穿井臨難而後鑄兵雖疾從而不及也(說苑)
(雜言篇互入力所不及)
集桃實千年非易得(駱賓王)
本朝不應遠水救近渴(陳後山)
刮毛龜背
集獵人箭底求傷鴈釣戸竿頭乞活魚(王建)
本朝刮毛龜背上何時得成氈枯松強鑽膏槁竹欲
瀝汁(並東坡詩)
兩窮相值
子泉涸魚相與處於陸相呴以濕相濡以沫(莊子大宗師)假
榖於夷齊之門告寒於黔婁之家所得者不過橡樑緼
褐必無太牢狐裘矣(抱朴子袪惑)
史自屈原沉汨羅後百有餘年漢有賈生為長沙王太
傅過湘水投書以弔屈原(史記屈平傳)
本朝枯松強鑽膏槁竹欲瀝汁兩窮相值遇相哀莫相
濟(東坡詩)
一失召百非
經君子惡居下流天下之惡皆歸焉(語子張)
史去柳葉百步而射之百發而百中之不以善息少焉
氣衰力倦弓撥矢鈎一發不中者百發盡息(史記周本傳)下
流之人衆毁所歸(西漢楊惲傳)貧下未易居上流多謗議(西漢)
(司馬遷傳互入處非其地)
自為成敗
經心以體全亦以體傷(記緇衣)
子趙孟之所貴趙孟能賤之(孟子)水能載舟亦能覆舟(荀子)
史自我得之自我失之亦復何恨(通鑑梁武帝紀)侯自我得之
自我捐之無所恨(前漢田蚡傳)夫水能浮草木亦能沉之地
能生萬物亦能殺之江海能下谿谷亦能朝之聖人能
從衆亦能使之(後漢趙曄吳越春秋)
集淮隂之禍冤在神理通說且拒豨謀寧起堂堂蕭公
實曰知己給致鍾室胡寧忍此(吕和叔文)
相時處事
經有其禮而無其財君子弗行也有其財而無其時君
子弗行也(記檀弓下)
子為可為於可為之時則從為不可為於不可為之時
則凶(揚子)在夷貉則引之倚門墻則麾之(揚子修身)世治則以
義衛身世亂則以身衛義(文中子)
史陸賈曰馬上得之寧可馬上治之乎(西漢書)孔子對葉
公以來遠哀公以臨人景公以節禮非其不同所急異
務也(通鑑漢質紀)禮教榮辱以加君子化其情也桎梏鞭扑
以加小人化其形也(通鑑漢獻紀)崔郾為廣州刺史治以寬
經月不笞一人及涖鄂州嚴法峻誅不貸(唐書)天下未定
則專取其才不考其行喪亂既平則非才行兼備不可
用也(通鑑唐太宗)柳仲郢為京兆尹政號嚴明後出為河南
尹以寬惠為政或言不類答曰輦轂之下先彈壓郡邑
之治本惠養(唐書互入政事)
集理在將順怡然而奉旨事當正色偘然而犯鱗(唐文粹)
君子救時雖切必相時度力以致其用不可則靜而鎮
之以道訓服(司空表聖集)
本朝人臣納說於君因其既厭而止之則易為力迎其
方銳而折之則難為功(東坡代張方平諫用兵書)
明知故犯
子惡辱而居不仁是猶惡濕而居下也(孟子互入自相背馳)惡死
亡而樂不仁是猶惡醉而強酒(孟子互入自相背馳)
史玄宗曰是子惡賢嫉能舉無比者裴士淹曰陛下誠
知之何任之久耶帝默不應(新唐書李林甫傳)中宗親遭母后
之難而躬自蹈之(唐史中宗贊)吉頊曰合水土為泥有爭乎
太后曰無之又曰分半為佛半為天尊有爭乎曰有爭
矣頊頓首曰宗室外戚各當其分則天下安今太子已
立而外戚猶為王此陛下驅之使他日必爭兩不得安
也太后曰朕亦知之然業如是不可如何(通鑑唐武后)右補
闕辛替否上䟽曰口說不如身逢耳聞不如目覩且陛
下與太子當韋氏用事之時日夕憂危切齒於羣凶今
幸而除之乃不改其所為臣恐復有切齒於陛下者也
(通鑑唐玄宗)楊國忠謂客曰吾本寒家一旦緣椒房至此未
知税駕之所然念終不能致令名不如且極樂耳(同上)
傳記文君眉色不加黛飾臉若芙蓉長卿素有消渴疾
作美人賦自刺卒以此疾死(西京雜記互入耽好)
集睹前車之傾覆而不改其轍迹(選六代論)小蟲水草楂棃
橘柚苦鹹酸辛雖蜇吻裂鼻縮舌澁齒而咸有篤好之
者(柳文序)是悔其覆車不易前轍之失(唐文粹)
本朝唐王涯自以留心太玄經久矣乃有甘露之變(文宗)
(時)且太玄惟以進退消息為說涯知其說而不能行何
也(鳴道集)此孟子所謂知兄臂之不可紾而姑勸以徐知
隣雞之不可攘而月取其一(東坡)法明禁之而人明犯之
是不有天子之法也(老泉)
自納敗闕
子猶傴僂而好升高也指其頂者愈衆(荀子效儒)
史適足以發笑而自點耳(司馬遷傳)智伯曰吾乃今知水可
以亡人國也襄子夜使人決水灌智伯軍軍亂殺智伯
(通鑑互入因言取禍)李吉甫言天下已太平陛下宜為樂上謂左
右曰吉甫專為悦媚(通鑑唐憲宗)太后習猫使與鸚鵡共處
出示百官傳觀未遍猫飢搏鸚鵡食之太后甚慙(通鑑唐武)
(后)盧藏用隱終南山晩乃徇權利司馬承正召至闕下
藏用指南山曰此中大有佳處承正徐曰仕宦之捷徑
耳藏用慙(新唐書本傳互入識者所窺)
傳記謝玄以八萬當苻堅百萬之衆其勢不敵若苻堅
逼肥水而陳必保萬全惟麾軍却退衆亂不能止故敗
世謂謝玄能走苻堅者此耳(孔氏雜說)
集虎見驢鳴大駭然往來視之覺無異能益習其聲稍
近驢怒蹄之虎曰技止此耳因斷其喉盡其肉乃去噫
形之厖也類有德聲之宏也類有能向不出其技虎雖
猛疑畏卒不敢取今若是焉悲夫(柳子厚黔之驢)
本朝譬如一物十焉吾舉其一而人不知吾之不知其
九也歴數之至於九而不知其一不如舉一之不可測
也而況乎不至於九也(老蘇集互入巧反成拙)
臨危抱佛
經既輸爾載將伯助予(詩正月注言國危而求賢者已晩矣)將恐將懼惟
予與女將安將樂女轉棄予將恐將懼寘予于懷將安
將樂棄予如遺(詩小雅谷風)
史越子使后庸來聘且言邾田封于駘上(欲使魯還邾田封境至駘)
(上)&KR0576;于平陽三子皆從(季康子叔孫文子孟武伯皆從后庸盟)康子(恥從蠻夷)
(盟)言及子貢(思子貢)曰若在此吾不及此失(不及與越盟)武伯
曰然何不召曰固將召之文子曰他日請念(言季孫不能用子貢)
(臨難而思之左哀二十七年互入因事思人)公曰吾不能早用子今急而求
子是寡人之過也(左僖三十年)人窮則反本故勞苦倦極未
嘗不呼天地疾痛慘怛未嘗不呼父母也(史屈原傳)寬則寵
名譽之人急則用介胄之士(史韓非傳)孔融為賊管亥所圍
遣太史慈求救於劉玄德劉玄德曰孔北海乃復知天
下有玄德耶(東漢孔融傳)李克用曰當阽危之時託為股肱
伊吕及既安之後則心膂視為土芥寇讎(通鑑僖宗紀)黃巢北趨
襄陽劉巨容拒之大破賊衆或勸巨容窮追賊可盡也
巨容曰國家喜負人有急則撫存將士不愛官賞事寧
則棄之或更得罪不若留賊以為富貴之&KR1269;衆乃止(通鑑)
(唐僖宗)飢則為用飽則颺去(魏志)
傳記飢則附人飽則高飛(十六國載記)
集計窮然後賽後賽竟何恩(元微之集)臨老抱佛脚教妻讀
黃經(唐文粹)
獻豕遼東
史遼東有豕生子白頭異而獻之至河東見羣豕皆白
懷慙而還若以子之功論於朝廷則為遼東豕也(後漢朱浮)
(傳互入聞見淺狹)
集楚翠丹質在荆南以多慙遼東白頭望河東而載恧
(劉賓客集)
本朝雕琢肝脾欲報公還如獻豕過河東(僧參寥子詩)
有意對無意
子孔子相魯齊人患其將霸欲敗其政乃選好女子八
十人衣以文飾而舞容璣及文馬四十以遺魯君魯君
觀之終日怠於政事三日不聽國政孔子遂行(家語)以瓦
摳者巧以黃金摳者惽(列子黃帝篇)以瓦注者巧以金注者
惽(莊子逹生)有情於譽飽雖蒙惠而非德無情於傷辱雖獲
毁而無憾(劉子去情)
史劉棻從揚雄學竒字雄不知情(顔師古曰古文之異者不知獻符命之事)
(也棻乃劉歆之子初莽以符命自立即位之後欲絶其原以神前事棻後獻之投棻四裔西漢揚雄傳)李
廣見草中石以為虎而射之中石沒矢視之石也他日
射之終不能入(西漢李廣傳)蔡裔有勇氣聲若雷震嘗見三
盜入室裔拊床一呼而盜俱殞(晉書互入勇敢)鄒湛對武帝曰
猛獸在田荷戈而出凡人能之蜂蠆作於懷袖勇夫為
之驚愕出於意外故也(晉書)
傳記楚熊渠子夜行見寢石以為伏虎彎弓而射之沒
金飲羽下視知其石也因復射之矢摧無跡(韓詩外傳)園中
有木其端有蟬蟬悲鳴飲露不知螳蜋在其後曲跗欲
取其蟬而螳蜋不知黃雀在其後延頸欲啄之然黃雀
又不知臣操彈丸在其下皆務前不顧後患(劉向說苑互入貪迷)
本朝人能碎千金之璧而不能無失聲於破釜能搏猛
虎而不能無變色於蜂蠆(東坡黠鼠賦)泰山覆於前而色不
變麋鹿興於左而目不瞬(老泉)
不成恩惠
子投鈎分財投策分馬得美者不知所以德(慎子)媒揚譽
人而受譽者不以為德臣虜強飯而蒙飽者不以為惠
(劉子去情篇)
集若自有聲名又託形勢此乃市道之事又何足貴乎
(韓文薦侯喜状)見危者已墜而欲援觀鬭者將死而方救(皮日休互)
(入市恩)
本朝譬如傭力之人計工而受直雖與之千萬豈知德
其主哉(老泉文)
無鏬可入
子吾不見震風之能動聾聵也(揚子問明)
史太子仁孝謹静張垍高力士常保護於上前故林甫
終不能間也(通鑑唐玄宗)楊國忠言祿山必反且曰陛下試
召之必不來上使召之祿山聞命即至國忠之言不能
入矣(同上)
集烝不能潤灼不能熱(杜牧之)春花與秋月不感無情人
(白侍郎)臣有大拙智所不化醫所不攻威不能遷寬不能
容(柳乞巧文)
本朝衝風震河海不能號無竅(東坡互入無所用力)鑽灼不燃誰
似我(東坡詩)
記纂淵海卷六十一
