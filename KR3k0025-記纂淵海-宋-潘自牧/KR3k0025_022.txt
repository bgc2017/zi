記纂淵海卷二十二宋潘自牧撰
郡縣部
燕山府路
燕山府(倚郭一外縣八)(析津昌平)(良鄉)(潞)(武清)
(安次)(永青)(香河)(漷隂)
郡號廣陽燕山
郡沿革天文尾箕分野禹貢冀州之域周置幽州武王
封堯後於薊封召公於燕即此秦為上谷漁陽二郡地
漢初為燕國又分置涿郡元鳳初改為廣陽郡東漢省
廣陽合上谷永光初復立廣陽郡三國魏為燕國晉改
范陽國後周改置燕及范陽二郡兼立總管于幽州唐
改州為范陽郡乾元初復為幽州遼陞幽州為南京幽
都府後改幽都為析津府本朝宣和中改燕山府(沿革表)
縣沿革析津本秦薊縣地属上谷郡漢至唐皆仍舊遼
改為析津昌平漢為軍都縣属上谷郡晉為昌平縣本
朝仍舊良鄉春秋時燕中都地漢為良鄉縣潞秦属漁
陽郡漢置潞縣武清漢雍奴縣隸漁陽郡属燕國天寳
初改為武清縣安次漢舊縣唐武德間移治石梁永清
本秦上谷郡地漢属渤海郡唐改為永清縣香河本武
清縣地遼于新倉置𣙜鹽院因居民聚集遂置香河縣
漷隂漢泉州縣地属漁陽遼改為漷隂縣本朝因之(同上)
形勝天壽山在府北一百里羣峰聳拔為一郡之勝槩
西山在府西三十里為太行山之首玉泉山在府
西北上有芙蓉殿韓家山在府西上有韓延夀墓
仰山在府西七十里中有平頂如蓮花傍有五峰上多
禪刹西湖山在府西一百里下有溪潭因名綿山
在昌平縣東十二里上有古道場玉𢃄山在昌平東
北山腰有白石若𢃄故名燕山在府東自西山一𢃄
迤邐東来延袤數百里抵海岸分水嶺在府西諸水
至此分而為二摘星嶺在府西高入雲霄吕公巖
在玉泉山相𫝊吕仙往来處弹琴峽在居庸關中水
流石罅聲若弹琴海子在府西三里汪洋如海中有
芰荷鷗毛可玩西湖在玉泉山下環湖十里為一郡
之勝觀太湖在府西南傍有二泉湧出經冬不凍玉
河流出郡城東南注大通河盧溝河在府西南亦曰
小黃河榆河源出昌平縣黃花鎮河自塞外流入
琉璃河在良鄉南即古聖水延芳淀在漷隂西廣數
百畆中多菱芡魚鴈九龍池在天壽山西南泉出九
穴鑾石為龍吻水萬柳崖在府南銅馬門在舊燕
城東南隅即古薊城門居庸關在府北一百二十里
天津關在良鄉縣北白楊口在昌平縣西黃花
鎮在昌平東北九十里樂毅墓在良鄉南三里竇
禹鈞墓在府西二十里(輿地紀勝)
人物周左伯桃羊角哀燕山人二人為友聞楚王善待
士同入楚值雨雪粮少伯桃餓死哀至楚為上大夫乃
厚葬伯桃秦蔡澤燕山人戰國弘辯智士嘗勸應侯
以成功當退秦王與語悦拜客卿尋為相漢韓嬰郡
人文帝時為博士作韓詩内外𫝊韓延壽郡人為吏
崇禮義好古教化所至令行禁止為天下最寇恂昌
平人光武時為偏將軍有牧民御衆之才拜為潁川太
守當遷百姓遮道曰願復借寇君一年後封雍奴侯圖
形雲臺南北朝張曜昌平人仕北齊以清白稱歴官
尚書右丞隋慕容三蔵郡人聰慧多武略仕為廓州
刺吏招納流亡百姓襁負日至唐盧照隣郡人與王
楊駱四人以文章齊名號為四傑劉怦昌平人為范
陽禆將積功至䧺武軍使後遷涿州刺史蔡廷玉昌
平人朱泚為幽州節度使謀不軌廷玉不從被囚將殺
之廷玉對曰不殺我公得名殺我我得名泚不能屈待
之如初高崇文郡人七世不異居高霞寓郡人五
世不異居嘗從高崇文擒劉闢有功拜彭州刺史劉
蕡昌平人明春秋擢進士第文宗時舉賢良方正士對
策專論親近嬖倖言極切直遂被黜時論稱屈扈蒙
安次人少以文學名仕周為右拾遺知制誥其從弟載
為翰林學士並掌内外制時號二扈皇朝呂餘慶安
次人重厚簡易事太祖以幕府舊僚参預大政歴知數
州官至尚書左丞宋琪郡人舉進士太祖時為左補
闕累遷同平章事進僕射吕端餘慶弟事太祖累官
大理少卿後為相持重識大體子藩蔚藹皆仕于朝孫
誨登進士第累官御史中丞(同上)
集十月北風燕草黃燕人馬飽弓力強虎皮裁鞍鵰羽
箭射殺隂山雙白狼(張子潛)兒童能走馬婦女亦腰弓(歐公)
(度)鴈山横岱北狐塞接雲中勿使燕然上惟留漢將功
(陳伯玉)陣去金河冷書歸玉塞寒(駱賓王)隂雲興巖側悲風
鳴樹端(陸士衡)燕臺一去客心驚笳鼓喧喧漢將營萬里
寒光生積雪三邊曙色動危旌(祖詠)寒深沙草白都護領
燕兵放火燒奚帳分旗築漢城(張文昌)
本朝宣和四年改燕京為燕山府又改郡曰廣陽節度
曰永清軍(沿革表)燕山如長蛇千里限夷漢首衝西山麓
尾掛東海岸會當挽天河洗此生齒萬(並東坡)萬里鉏
耰接塞垣幽燕桑葉暗川原(王安石)草自岡長暮驛賖朔
風終日起平沙(韓稚圭)黃金臺下古燕都潭碧淵淪粉堞
隅(朱弁)邊日照人如月色野風吹草似泉聲(范純仁)
涿州(倚郭一外縣三)(范陽歸義)(固安)(新城)
郡號涿鹿
郡沿革天文尾箕分野禹貢冀州之域春秋戰國皆燕
之涿邑秦為上谷郡地漢置涿郡曹魏改為范陽郡晉
改為范陽國後魏復為范陽郡隋為涿郡唐初廢郡為
范陽縣屬幽州大歷中又於縣置涿州遼置永泰軍本
朝改為涿水郡(沿革表)
縣沿革范陽春秋戰國為燕之涿邑唐置范陽縣歸義
本漢易縣地唐置歸義縣本朝改歸信固安本漢方城
縣屬廣陽國後屬涿郡新城本漢新昌侯國屬涿郡(同上)
形勝獨鹿山在州城西十五里下有鹿鳴澤石虎山
在州城西上有二石其形如虎龍安山在州城西北
五十里時有雲氣騰繞宛若龍然白溝河在新城南
淇溝在州西南督亢陂燕太子使荆軻齎督亢圖即
此今有督亢亭月池在州西南廣三頃其形如月
展臺在州西南燕昭王嘗展禮于此華陽臺在州境燕
太子丹與樊將軍置酒華陽館出美人竒馬即此袁
天綱墓在州東北浮落岡樓桑村在州西南即漢昭
烈故居東南舊有桑高五丈如車盖然人異之因號其
里曰樓桑南三里有酈亭即後魏酈道元故居也(輿地紀勝)
人物漢蒯徹范陽人楚漢說士盧植郡人剛毅有大
節官至尚書董卓欲廢立植抗義不從彭伯稱其為海
内大儒三國張飛郡人與關雲長輔昭烈時稱萬人
敵封西鄉侯晉張華范陽人學業優博贊伐吳功成
封廣武侯南北朝酈道元郡人仕魏為御史中丞執
法清烈為時所忌遣為關右大使註水經四十卷隋
祖君彦范陽人有才學李密禮重之唐盧承慶范陽
人學博才辨累官至戶部尚書賈島范陽人舉進士
有詩名累官司戸五代張藏英范陽人後唐末舉族
為賊孫居道所害藏英襲殺居道以祭其父母時稱為
孝子後屡敗契丹官至瀛州團練使竇禹鈞范陽人
有隂德事周累官諫議大夫五子皆登進士時號為燕
山五桂皇朝竇儀禹鈞子學問優博官至禮部尚書
竇儼儀弟好賢樂善累官禮部侍郎其弟侃官起居
郎儞參知政事僖左補闕子姪八人俱顯于朝董遵
誨范陽人太祖命守邊番漢悦附上嘗觧所服盤龍服
以賜之邵雍范陽人高明英邁遷居河南事李之才
洞見天地古今事變遂衍宓羲先天之旨著皇極經世
諸書程子稱為振古之豪傑張世傑范陽人有忠義
累官至保康軍節度使後死國難(同上)
集胡風吹朔雪千里度龍山(鮑明遠)度關行照月乘障坐
消烟(徐知仁)鞞鼓黿鼉振旌旗鳥獸懸由来詞翰簡今見
勒燕然(同上)方消塞北祲還静漠南塵(李巨山)
本朝宣和四年金將郭藥師以州降賜名曰涿水陞威
勝軍節度(沿革表)我瞻涿鹿野古来戰蚩尤軒轅此立極
玉泉朝諸侯(文山)曠野風多勁(范純仁)涿州沙上望桑乾鞍
馬春風特地寒(王介甫)樓桑大樹翠繽紛鳳鳥鳴時曾一
聞合使本支垂百世詎知功業只三分(朱熹)燕山竇十郎
教子以義方靈椿一株老丹桂五枝芳(馮道)誰將家集過
幽都每被行人問大蘇莫把文章動蠻貊恐妨談笑卧
江湖(李宗易寄子瞻)
檀州(倚郭一外縣一)(密雲行唐)
郡號密雲白檀
郡沿革天文尾箕分野禹貢冀州之域秦漢時為漁陽
郡地後魏置密雲郡領白檀要陽密陽三縣兼置安州
後周改安州曰玄州隋置檀州後改安樂郡唐為檀州
遼為武威軍本朝號為檀州(沿革表)
縣沿革密雲本秦漢漁陽郡地五代時魏置密雲縣行
唐本真定舊地秦割為南行唐縣後魏去南字為行唐
縣(同上)
形勝密雲山在縣南十五里昔燕趙伏兵於此大獲遼
衆白檀山在縣南山陽古有白檀故名曹操歴白檀
破烏丸于柳城即此霧靈山在密雲縣東北山擁祥
光如霧每于六月六日現栢山在行唐西北三十里
上有古栢大數十圍栢上有鉄環相𫝊竇建德椓以繫
馬者箕山在行唐西北其峰若箕形相𫝊許由隠此
上有許由墓棄瓢巖洗耳溪巢父問答碑毘山在行
唐西北四十里峰巒若列屏障相𫝊毘盧佛化身之所
上有禅刹掛甲谷在密鄉東北楊彦朗北征嘗掛甲
于此廣&KR1756;水在密雲東北道人溪在密雲東北
告河在行唐縣南倒馬關水在行唐東二十里古
北口在密雲北一百二十里峩嵋山塞在密雲東北
楊令公祠在古北口共城在檀州乃舜流共工于
幽州之地(輿地紀勝)
人物周郤縠行唐人趙衰稱其說禮樂敦詩書知御兵
之道晉文公使作元帥將三軍南北朝鮮于世榮郡
人沉敏有器幹事北齊為太子太傅周武帝入代遺以
寳噐不受後被執不屈而死五代趙玉郡人嘗客滄
州依節度使吕兖劉守光破滄州盡戮兖親屬玉負兖
之子琦逃至太原後琦仕後唐官至兵部侍郎時人以
玉能存吕氏之孤皆稱其義皇朝高彦暉漁陽人太
祖時從王師伐蜀為先鋒又討王師雄之難力戰而死
集閩烽指荆關代馬属幽燕横海咸飛騎絶漢皆控弦
(韓延年)簫鼓流漢颸旌甲被邊霜疾風衝塞起沙礫自飄
揚(鮑明遠)接鏑赴陣首卷甲起行前(韓延年)征路出窮邊孤
吟傍戍煙河光深蕩塞磧色迥連天(許文化)
本朝宣和四年金人以州来歸賜名曰横山陞鎮遠軍
節度(沿革表)行祠寂寞寄關門野草猶知避血痕(東坡)驅馳
本為中原用嘗享能令異域尊(蘇轍題楊公祠)亂山環合疑無
路小逕縈迴長傍溪髣髴夢中尋蜀道興州東谷鳳州
西(同上)
平州(倚郭一外縣二)(盧龍石城)(馬城)
郡號孤竹北平盧龍
郡沿革天文尾分野禹貢冀州之域初虞分冀州東北
為營州即此商為孤竹國周屬幽州春秋時為山戎肥
子二國地秦為遼西右北平二郡地漢末為公孫度所
據魏改盧龍郡北燕置平州及樂浪郡後魏改樂浪為
北平郡隋改為平州後廢州為郡唐後改為平州天寳
初改為北平郡乾元初復為平州五代唐為遼興郡本
朝為平州(沿革表)
縣沿革盧龍古肥子國漢為肥如縣屬遼西郡開皇中
省肥如入新昌後為盧龍郡治唐武德初移平州治此
改為盧龍縣石城東漢為海陽縣地晉屬遼西郡後魏
因之隋唐為北平平州之境五代時始析其地置石城
馬城本盧龍地唐開元中析置馬城縣(同上)
形勝陽山在州東南峯巒高聳下多溪谷西有李廣射
虎石雙子山在州西山有孤竹長君之墓其西北馬
鞭山有孤竹少君墓團子山在州西北有孤竹次君
之墓横山在馬城西四里下有深潭石井射虎石
在州南八里漢李廣夜出見虎彎弓射之至沒羽比明
乃知為石海在郡南一百六十里東連遼東西抵直
沽譙樓井在郡治南每天將雨有氣自井中出扶
蘇井在馬城泉甚甘美秦太子扶蘇北築長城嘗駐此
湯泉在郡北桃林口關在盧龍縣北伯夷叔齊
廟在舊州治西漆河之濱(輿地紀勝)
人物商伯夷叔齊孤竹君二子兄弟讓國逃之首陽采
薇以食武王伐紂扣馬而諫紂滅耻食周粟餓死首陽
之下南北朝段永石城人孝武時討賊有功拜平東
將軍唐田弘正盧龍人忠孝畏慎為魏博節度使封
沂國公周寳盧龍人仕武宗為工部尚書後以功封
汝南郡王皇朝郭瓊盧龍人太祖時領軍衛上將軍
尊禮儒士孜孜樂善盖武臣之賢者也姚丙斌盧龍
人為慶州刺史在郡十數年西夏不敢犯塞號為姚大
蟲子承贊為閤門祗候死于陣承鍳殿中丞(同上)
集塞漠風沙外邊城雨雪間遼水三千里盧龍數萬山
(王懋建)不知馬骨傷寒水惟見龍城起暮雲(王摩詰)莫賣盧
龍塞歸邀麟閣名(陳伯玉)石城昔為莫愁鄉莫愁魂散石
城荒(鄭守愚)
本朝宣和四年賜郡名漁陽陞撫寧節度五年遼將張
覺據州来䧏尋為金所破(沿革表)遜國同来訪聖謨適觀
争國誓師徒恥生湯武干戈日寧死唐虞揖譲區(石曼卿)
大義充身安是餓清魂有所未應無始終天地無前後
名骨雖雙此行孤(同上)
易州(倚郭一外縣二)(易水淶水)(容城)
郡號遂武
郡沿革天文尾箕兼昴畢分野禹貢冀州之域秦為上
谷郡漢為涿郡故安易縣地隋置易州大業初罷州置
昌黎郡尋改為上谷郡唐初復為易州天寳初置上谷
郡乾元初復為易州遼置高陽軍本朝號為遂武郡
縣沿革易水本秦上谷郡地漢為涿郡本朝置為易水
縣淶水本漢涿郡遒縣地後周置永陽縣後改涞水縣
容城本漢舊縣屬涿郡唐屬易州本朝因之(並沿革表)
形勝龍跡山在州城西南石上有仙人及龍跡西麓有
坑大如車輪中有四穴春則風東出夏出南秋出西冬
出北龍宫山在淶水縣西北三十里中有石洞泉水
匯石井中大寧山在易水西中有大寧寺五迴嶺
在州西南委折五迴下望層山若蟻垤然星月巖在
州城西山頂有二穴望之隠然如星月狀黃金臺在
易州東南燕昭王所築置千金于臺以延天下士故名
石獸岡在州城西南上有石似虎易水在縣境縣
名取此涞水在縣東北三十里雷溪在州西南即
徐河上流灘石湍急聲聞數里若雷鳴然五龍池在
州西北燕昭王引山泉注池栽蓮建亭于上以為遊觀
之所馬跑泉在州東北唐太宗征遼駐蹕於此馬跑
地出泉故名五華樓在州治即燕候雲物臺候臺
在州治周武王所築為日者占候之所王公臺在州
東南燕昭王所築樂毅劇辛鄒衍嘗遊於此處仙臺
在州境燕平曾學仙於此吟詩臺在州大寧山五代
馮道吟詩於此紫荆關在州西八十里歴代為扼塞
之所燕昭王廟在州東南二十里四賢祠在易水
傍祠郭隗樂毅劇辛鄒衍樊將軍廟在州西即秦樊
于期古燕國在州東南廣袤六十里召公之後都於
此武陽城在州東南故燕之下都也三臺城在容
城縣燕魏分易水為界築三臺登䧏以耀武(紀勝)
人物周郭隗郡人昭王招賢隗曰必欲致士先從隗始
昭王築宫師事之未幾樂毅等諸賢俱歸燕遂併強齊
隗之力也田光郡人不慕仕進為人智深而勇太子
丹聞其賢願與之交與圖國事光曰臣聞騏驥盛壯之
時一日而馳千里及其衰老駑馬先之今太子聞光盛
壮之時不知臣精已消亡矣因薦荆軻太子曰願先生
勿泄也光出而嘆曰夫為行而使人疑之非節俠也遂
自刎以明不言(同上)
集雄髮指危冠猛氣衝長纓飲餞易水上四座列群英
(陶潛)荆軻飲燕市酒酣氣益震(左太沖)此地别燕丹壯髮上
衝冠(駱賓王)匹馬東歸羨知己燕王臺上結交新(高千里)長
虹貫白日易水急寒風(陽縉)洛陽為易水嵩嶽是燕山俗
變羌胡語人多沙塞顔(李白)誰言行遊近張掖至幽州饑
食首陽薇渴飲易水流(陶潛)雙旌過易水千騎入幽州塞
草連天暮邊風動地秋(皇甫茂政)
本朝雍熙四年陷於契丹宣和四年金人以州来歸賜
郡名曰遂武防禦(沿革表)荆軻一去不復返易水東流無
盡期(馮戴)燕山不改色易水無新聲誰知數尺臺中有萬
古情中有學仙臺燕平欲升天林壑少佳色風雷
有清秋太行千萬里瀟湘横中洲(並劉因)郭君自舉先羣
豪樂生獨步超凡曹酬恩一雪伯國恥建功並倚雲天
高(吴師道)郭隗獨為天下始樂生還自魏中來齊城下後
讒夫起易水歌長壯士哀(董儒)
薊州(倚郭一外縣二)(漁陽三河)(玉田)
郡號廣川
郡沿革天文尾箕分野禹貢冀州之域本秦漢漁陽郡
魏晉屬幽州隋初徙玄州於此後復置漁陽郡唐置薊
州取古薊門關以名天寳初改漁陽郡乾元初復為薊
州本朝改廣川(沿革表)
縣沿革漁陽本漢舊縣屬漁陽郡後廢唐為漁陽縣之
大王鎮三河本漢臨泃縣地唐析潞縣地置三河縣屬
幽州以地近七渡鮑丘臨泃三水故名玉田本春秋無
終國地漢為無終縣魏屬漁陽郡後省唐復置屬幽州
後改為玉田縣因漢楊雍伯種石得玉故名(同上)
形勝崆峒山在州東北五里黃帝嘗問道於崆峒山上
有府君廟存焉盤山在州西北山北數峯陡絶桃
花山在州西南魏志漁陽有桃花山即此甘泉山在
州西北七十里山下有泉極甘美故名瑞屏山在漁
陽縣北二十里連峯聳拔秀若列屏碣山在漁陽縣
東峰巒峭峻林谷深䆳華山在三河縣北三十里上
出花斑石聖水山在三河縣西北上有聖水可愈眼
疾城山在漁陽縣東山中平如城有石室僅容一人
棲卧相𫝊孫真人修行於此徐無山在玉田縣東北
後漢田疇避難於此小泉山在玉田縣東北三十里
有泉出石罅間故名無終山在玉田東北三十里乃
古無終子國金泉河在州城北龍池河在州南
周村河在漁陽縣西光沙泉在玉田南溪澗中泉湧
沙而出碎若飛雪(輿地紀勝)
人物三國徐邈州人仕魏歴譙相平陽安平太守所在
著稱後為梁州刺史風化大行累官司空晉劉沉州
人博學好古仕至侍中喜薦賢士為時所重南北朝
平恒州人為幽州别駕廉貞寡慾衣食常不足後遷秘
書丞平鍳郡人少聰敏有豪俠氣以軍功累遷㐮州
刺史後遷懷州築城以防寇城内井竭鍳衣冠而祝泉
即湧出唐魯炅州人至襄鄧節度使後以禦賊有功
封岐國公五代李承約郡人後唐明宗拜為陘州節
度使見毛璋諭以祸福璋即從之明宗大悦遷黔南節
度使累官左衛上將軍皇朝趙普州人仕太祖初為
掌書記後拜相又相太宗拜太師追封韓王許驤州
人風骨秀異十三能文善辭賦與吕蒙正齊名擢進士
歴御史中丞用法寬恕時稱仁厚長者楊崇勲州人
知兵法真宗時為郡牧使仁宗時拜同平章事判定州
集北登薊丘望求古軒轅臺應龍已不見牧馬空黃埃
(陣子昂)鴈足牽情遠漁陽入望頻(王懌)征戍在桑乾年年薊
水寒(李君虞)去歲荆南梅似雪今年薊北雪如梅邊鎮戍
歌連日動京城燎火徹明開(張道濟)沙場烽火侵胡月海
畔雲山擁薊城少小雖非投筆吏論功直欲請長纓(祖詠)
(望薊門詩)李相將軍擁薊門白頭惟有赤心存(杜子美)惆悵秦
城送獨歸薊門烟樹遠依依(李君虞)今朝薊城北又見塞
鴻飛(張文昌)沙塞礙飛蓬(張蠙)禄山北築雄武城(杜甫漁陽)
本朝宣和四年金人以州来歸賜郡名曰廣川團練七
年金人破之(沿革表)十載歸來對故山山光依舊白雲間
不湏更讀元通偈始信人間是夢間(王子慎三河道中)樓外青
山半斜陽寒鴉翻墨點林霜(邢嵓夫)
景州(倚郭一)(遵化)
郡號灤川
郡沿革天文尾箕分野禹貢冀州之域本春秋無終國
地漢為右北平之境唐於此置馬監及鐵冶居民稍聚
因置遵化縣清安軍本朝號灤川郡(沿革表)
縣沿革春秋時為無終國地漢置遵化縣(同上)
形勝南龍山在州南八里北又有北龍山兩山相望蜿
蜒如龍明月山在遵化西南清風山在縣南高三
百餘仞五峯山在縣東北山磅礴突起五峯三臺
山在縣東北其山盤曲三層磨臺山在縣南四十里
山高聳頂圓如磨五里河在州北五里梨河在縣
西南大喜峰口在縣北龍門在縣南十里山間上
合下開高六丈許水自懸崖傾瀉而下轟然若雷石
門在縣西北山勢峭絶漢張純叛靈帝遣將征之即此
人物漢田疇郡人董卓之亂率親族隠居徐無山躬耕
飬親曹魏時屢徵不出後文帝高其義賜從孫關内侯
晉陽騖郡人器識沉遠始為平州别駕屢獻安時強
國之術後以太尉致仕南北朝陽尼郡人博通羣籍
仕魏為幽州中正朝廷嘗命其舉賢尼乃舉其子朝廷
稱其不蔽賢(輿地紀勝)
集白雲初下天山外浮雲直向五原間(盧思道)殘日沉鵰
外驚蓬到馬前(許文化)風卷常山陣笳喧細柳营(明餘慶)吴
師驚燧象燕將警奔牛若使三邊定當封萬里侯(孔紹安)
朝見馬嶺黃沙合夕望龍城陣雲鮮庭中竒樹已堪攀
塞外征人殊未還(盧思道)
本朝宣和四年金人以州來歸賜郡名曰灤川軍使(沿革)
(表)
記纂淵海卷二十二
