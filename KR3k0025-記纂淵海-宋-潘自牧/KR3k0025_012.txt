記纂淵海卷十二宋潘自牧撰
郡縣部
淮南西路
廬州(倚郭一外縣二)(合肥梁縣)(舒城)
保信軍節度淮西路安撫司制置司轉
運司
郡號合肥廬江肥水南豫德勝軍保信軍
州沿革吳地斗分野禹貢揚州之域春秋舒國徐取之
楚又取之戰國屬楚秦九江郡地漢廬江九江二郡地
魏為揚州治晉淮南廬江二郡地宋齊為廬江郡梁置
汝隂郡又改南豫州尋改合州隋開皇改廬州大業為
廬江郡唐屬淮南道後唐改長興陞昭順軍節度周改
保信軍(沿革表)
縣沿革合肥本漢九江郡合肥縣晉屬淮南郡梁改汝
隂縣及置汝隂郡隋廢郡改合肥縣置廬州治焉梁
縣本漢浚遒縣屬九江郡晉屬淮南郡東晉改慎縣東
魏置平梁郡陳改梁郡隋廢郡以慎州屬廬州舒城
本春秋舒國楚滅之漢置廬江郡治舒縣晉後廢縣唐
開元析合肥廬江置舒城縣(沿革表)
形勝潛山州治所據巢湖(詳見地理部湖類)龍潭在梁縣治
後鵲岸在舒城春秋吳人敗楚扵此金城河在合
肥西金沙灘在藏舟浦鐵索澗金斗城皆在合肥
三角山在舒城四頂山在合肥東南桃城鎮在
舒城縣北花家城在舒城西舊名竹子市龍舒山
在舒城有龍舒水龍眠山鹿起山在舒城金牛山
在合肥金雞潭在舒城(輿地紀勝)
人物范增為項羽謀臣文翁化巴蜀好文雅左慈
有神術吳周瑜破曹操扵赤壁晉陶侃惜分隂
唐萬敬儒三世同居兩賜旌表皇朝馬亮漕西川王
均反主將誅戮得亮救免者千數包拯守本州不少
屈法天下號曰包家李公麟博學好古(輿地紀勝)
集勝境天然别精藍入畫圖一山分四頂三面瞰平湖
(羅隠)
本朝孝宗朝以御名改慎縣為梁縣(沿革表)
集沃壤欲包淮甸盡堅城尤抱蜀山迴柳塘春水藏舟
浦蘭若秋風教弩臺晴湖列遠岫萬疊來駿奔横入
小蜀岡金友依玉昆肥川勝賞冠他州浦口揚舲得
俊遊梅雨正肥江國路蘋風未破洞庭秋(朱服)蜀山回出
千螺秀肥水長縈一帶迴猶合金城藏後浦不惟銅雀
起樓臺花島可憐春自媚柳洲遙覺月微眀(郭祥正)
無為軍(倚郭一外縣二)(無為巢縣)(廬江)
淮西路提刑司提舉司
郡號廬江居巢巢州
軍沿革星土分野歴代地理並同廬州本朝置軍(沿革表)
縣沿革無為本漢廬江郡襄安縣梁改蘄縣隋復為襄
安屬廬江郡唐為巢縣本朝析置無為縣為軍治巢
縣本古南巢地春秋羣舒之邑漢為廬江郡居巢縣三
國屬吳後廢之晉復置屬廬江郡隋省入襄安縣唐武
德置巢州七年州廢改襄安為巢縣屬廬州本朝置軍
來屬廬江本漢廬江郡龍舒縣南齊改廬江縣梁置
湘州北齊廢之隋廢郡隸廬州義興移治扵石梁東南
唐景隆移治扵今所本朝置軍來屬(沿革表)
形勝杏山在巢縣梅山見左傳楚師伐鄭右回梅山
栭山在廬江巢山在巢縣本名道山巢湖在巢
縣西一名焦湖孔臺在巢縣云宣聖與羣弟子憩息
扵此吕泉在石膏山下云吕仙卓劍而泉湧出三
公山九卿山在廬江縣佛足山在無為縣西仙女
洞在廬江有仙女臺錦綠溪在城内七寳山在巢
縣為西關濡須山為東關(輿地紀勝)
人物東漢毛義以孝行稱皇朝楊傑自號無為子有
無為集二十五卷賈易辨韓忠彦援立之功焦蹈
元豐魁天下士王之道與兄之義之深同登科名其
所居堂曰三桂堂(輿地紀勝)
本朝太平興國三年以巢縣之無為鎮置無為軍以廬
州巢縣廬江縣來屬熙寧三年析巢廬江二縣置無為
縣治郭下(沿革表)
集荻迸短芽淝水暖荷浮圓葉漅湖清(温公)此樓此景他
州無山川形勝吞三吳惟憑詩老寫竒勝縱有畫筆難
工夫此樓此景他州無天高水闊連平蕪綠楊深處
杏花發日暖數聲山鷓鴣(楊侍講詠南樓)山横大秀一峯高水
隔平湖千里遥(楊坎兮)林靄波光秀可餐登臨都付一亭
間坐違世事塵埃遠静入湖山日月閒對岸鶯花迷閬
苑隔煙洲溆砌蓬山習池勝事無多(闕)只負襄陽倒載
還(蒲守詠挹秀亭)
壽春府(倚郭一外縣一)(下蔡霍邱)
忠正軍節度
郡號壽春下蔡壽州忠正軍
府沿革禹貢揚州之域戰國屬楚秦九江郡漢高帝為
淮南國武帝復九江郡治壽春縣東漢兼置揚州三國
屬魏晉武帝改九江郡為淮南郡宋齊兼置豫州元魏
曰揚州梁曰南豫州東魏曰揚州陳曰豫州後周曰揚
州隋開皇改壽州治壽春縣置總管府大業為淮南郡
唐壽州治壽容縣天寳曰壽春郡屬淮南道後唐陞忠
正軍節度周顯德徙治潁州之下蔡本朝陞府(沿革表)
縣沿革下蔡本春秋州來國漢為沛郡下蔡縣東漢屬
九江郡晉置淮南郡梁置汴郡北齊廢之隋屬汝隂郡
唐武德改淮州縣尋復故又置渦州八年州廢屬潁州
五代周世宗徙州治此霍邱本春秋蓼國漢為廬江
郡松滋縣梁置安豐郡東魏廢之隋置霍邱縣屬壽州
唐武德以松滋霍邱二縣置蓼州七年省松滋州廢屬
壽州神功曰武昌景雲復故名(沿革表)
形勝壽春合肥受南北皮革鮑木之輸亦一都會也(漢志)
南引汝潁之利東連吳會之富北接梁宋平途不過七
百里西接陳許水陸不出千里外有江湖之阻内有淮
淝之固龍泉之阪良田萬頃舒六之貢利盡南越(晉伏滔𫝊)
峽石山潁水淮水在下蔡豐津在霍邱(沿革表)八公山
在壽春有隠室石井(初學記)
人物秦甘羅年十二為泰上卿皇朝吕夷簡及子公
著皆為名相(見安豐軍下)
集不見華胥夢空聞下蔡迷(李義山)
本朝州郡軍額並仍前代政和六年陞壽春府(沿革表)
集珠履繽紛宴壽陽欄干横出白雲傍小艇鬭垂凹鼻
釣佳人尤學小梅粧(郭祥正)
安慶府(倚郭一外縣四)(懷寧桐城)(宿松)(望江)(太)
(湖)
安慶軍節度舊提刑司
郡號灊山同安舒皖皖城德慶桐鄉
府沿革星紀之次斗分野禹貢揚州之域春秋羣舒地
楚取之戰國屬楚秦九江郡地漢廬江郡地三國屬魏
孫權克皖城以為重鎮晉安帝置晉熙郡梁兼置豫州
後改晉州北齊改江州陳又改晉州隋開皇廢郡置熙
州大業為同安郡唐武德為東安州五年為舒州天寳
曰同安郡至德為盛唐郡後復故屬江南道五代吳及
南唐有之本朝陞府(沿革表)
縣沿革懷寧本漢廬江郡皖縣晉永嘉後廢之安帝復
置懷寧縣為晉熙郡治隋初置熙州後為同安郡治唐
改舒州治此桐城本春秋桐國漢為廬江郡樅陽縣
東漢省之宋置隂安縣屬晉熙郡梁復置樅陽縣郡隂
安屬焉隋開皇廢郡省隂安以樅陽屬熙州十八年改
同安縣唐屬舒州至德更今名宿松本漢皖縣地梁
置高塘郡隋開皇廢為縣屬熙州十八年改今名唐武
德置嚴州州廢來屬望江本漢皖縣地晉安帝置新
冶縣屬晉熙郡陳置大雷郡隋開皇廢郡改曰義鄉十
八年改望江屬熙州唐武德置高州尋改智州州廢屬
嚴州嚴州來屬太湖本漢皖縣地宋置太湖縣屬晉
熙郡齊置龍安郡陳廢之復屬晉熙郡隋改縣曰晉熙
後復名太湖屬熙州唐屬舒州(沿革表)
形勝灊山在懷寧西北上有三峯一曰天柱二曰灊山
三曰皖山灊水出焉為第十四小洞天南嶽漢武帝
以衡山遙遠移祭灊山遂為南嶽龍吟岩虎嘯岩皆
在灊山左右龍井在真源宫虎井在中煉丹山
三祖山在郡西北有乾元寺七公山在皖山南百
子山在懷寧縣東萬歲峯在玉照峯北多智山在
懷寧縣北桃花港去司真洞五里菊花港在懷寧
東北桑落洲在宿松縣南麟角峯在皖山頂虎
頭岩在懷寧北龍眠山在桐城西北鳳棲山在太
湖縣東南玉龍洞在州北七十里金雞石在真源
宫後水晶洞在天柱寺中瓊瑶宫在灊山西瑪
瑙山在太湖北白雲山在太湖東丹霞峯至皖山
二里(輿地紀勝)
人物漢朱邑守東海治行第一南史河尚之子孫多
文人仕皆顯達皇朝王珪為相張漢卿為興國管
庫與太守論事不合即和陶潛歸去來辭大書扵印紙
而去(輿地紀勝)
集疎鐘天柱寺細雨皖溪船(張喬)縣好也知臨皖水官閒
應得看灊峯(羅隠)灊嶽積蒼翠皖溪生素波(馬戴)
本朝政和五年陞德慶軍節度紹興十七年改安慶軍(沿革表)
集一水碧羅裁繚繞萬峯蒼玉刻孱岩(王介甫)獨秀司命
峯衆立遜高寒松竹二喬宅雪霜三祖山(山谷)碧水蒼山
照眼青始知朱邑愛桐城(郭祥正)此山富山水自昔少園
池主簿峯高昔所見司空山深初未游白水十丈
瀑吳塘千頃波林依玉照遠雲為石盆留虎頭玉
照南北嶺麟角石盆三兩峯三百六旬了無事二十
七峯常對門横舟千古樅陽水一徑從容達觀臺
北峽遠連南峽險小龍峻逼大龍高(徐俯)勢參吳楚分作
鎮向同安地勝塵寰隔天深洞府寬位將衡嶽獻根與
霍山蟠日轉香爐暖風清玉照寒石樓平郡堞天柱倚
雲端禪臨祖師塔山接左慈壇玄宗曾立廟漢武亦鳴
鑾(孫倬題灊山)
蘄州(倚郭一外縣四)(蘄春蘄水)(羅田)(廣濟)(黃梅)
蘄春郡防禦
郡號蘄春蘄水蘄陽南晉
州沿革楚地翼軫之分禹貢揚州之域春秋戰國屬楚
秦九江郡地漢江夏郡地三國屬魏吳取之置蘄縣晉
廢之屬弋陽郡惠帝屬西陽郡孝武屬新蔡郡宋屬西
陽郡南齊置齊昌郡北齊置雍州陳為江州後周改蘄
州隋開皇置總管府大業為蘄春郡唐屬淮南道(沿革表)
縣沿革蘄春屬漢江夏郡吳為郡治晉屬弋陽尋改蘄
陽梁改縣曰蘄水北齊改蘄陽隋復曰蘄春與蘄水並
屬蘄春郡唐為蘄春治武德省蘄水入焉蘄水本漢
蘄春縣地宋置浠水縣及永安郡梁置羅田縣及義城
郡隋廢郡以二縣屬蘄州唐武德改浠水曰蘭溪省羅
田縣天寳改今名羅田本漢蘄春縣地梁置義成郡
隋廢為羅田縣唐武德省之本朝復置廣濟本漢蘄
春縣地唐武德析蘄春置永寧縣天寳改今名黃梅
本漢蘄春縣地晉元帝置新蔡郡及永興縣隋改新蔡
又改今名屬蘄州(沿革表)
形勝静眀山在州東有神祠德章山在黃梅縣東
天柱峯在黃梅縣北月頂山在蘄水縣西四祖山
大醫禪師道場五祖山人滿禪師道場皆在黃梅縣
楊梅嶺在黃梅縣黃梅山在縣北石龜山石龍陂
在廣濟縣玉鏡山在蘄水玉虹泉在羅田金仙
山在廣濟龍平山在黃梅縣鳳棲山在蘄水(輿地紀勝)
人物林敏功弟敏修隠居不仕世號二林龐安時喜
讀書治病有竒功吳神紹興間以布衣上書王玠
罵叛臣孔彦周全家遇害(輿地紀勝)
集笛愁春盡梅花裏潭冷秋生薤葉中蘭溪春盡碧
泱泱映水蘭花雨後香楚國大夫憔悴日應尋此路去
瀟湘(杜牧)蘄水城西向北看桃花落盡柳花殘朱旗半捲
山川小白馬連錢草樹寒(戴叔倫)
本朝元祐八年以石橋鎮陞為羅田縣紹興五年廢為
鎮尋復置(會要)
集勝地初無一點埃水晶城裏小瑶臺環岸柳弄碧雲
合浮島蓮分翠蓋來(劉極詠含暉閣)甃石封苔百尺深試嘗茶
味少知音唯餘半夜泉中月留得先生一片心(王元之詠陸羽)
(泉)霽容(闕)態柳藏橋欲到險頭尋怪石夜來
春雨漲前溪(闕)
淮南西路
和州(倚郭一外縣二)(歴陽含山)(烏江)
歴陽郡防禦舊提舉司
郡號歴陽濡須烏江東城南豫
州沿革天文南斗魁下禹貢揚州之域春秋戰國屬楚
秦九江郡地漢末為揚州刺史治三國吳重鎮吳屬淮
南郡永興分置歴陽郡宋兼置南豫州北齊置和州隋
開皇廢郡大業廢州復歴陽郡唐武德改和州天寳曰
歴陽郡屬淮南道(沿革表)
縣沿革歴陽秦初置縣屬九江郡漢為都尉治東漢為
刺史治晉初屬淮南郡後屬歴陽郡北齊置和州隋唐
為州治含山本漢歴陽縣地東漢末孫權置濡須塢
晉元帝置龍亢縣後周省入歴陽唐武德析置含山縣
八年廢之長安復置更曰武壽神龍復曰含山烏江
本秦東城之烏江亭漢屬九江郡晉置烏江縣屬淮南
歴陽二郡梁置江都郡北齊改齊江郡陳改臨江郡後
周改同江郡隋開皇廢郡以縣屬和州大業為歴陽郡
治唐屬和州(沿革表)
形勝玄元有臺彭鏗有洞名山曰雞籠名塢曰濡須異有
皿閫祥有沸井(劉夢得壁記)揚山在歴陽南桃塢在紫極
觀梁山在歴陽南滁河在歴陽北濡須山在含
山西濡須水出焉烏江浦在縣東即亭長艤舟欲渡
項羽處白石山在歴陽山下有洞黃龍城在烏江
縣白馬河在歴陽六合山在歴陽又名方山八
公山在城北千秋澗在歴陽歴陽山在縣西北四
十里華陽山在含山縣北有華陽洞(輿地紀勝)
人物梁昌義之守鍾陵亢元英之師唐何蕃當朱泚
反時諸生將從亂蕃正色叱之張籍善為古詩與韓
文公遊皇朝沈立熙寧間力言邪正有識嗟服彭
思永眀道先生之婦翁也熙寧間論朋黨魏矼勸高
宗親征乞罷講和二字張邵建炎使敵議論不屈留
十九年時以埓蘇武沈文通張孝祥皆魁多士錢
藻登第又中材識兼茂科丘鄜登第又中博學宏詞
科蔣子春以士人罵敵死何宋英紹興布衣上書
言敵必渝盟
集一夕為湖地千年列郡名覇王迷路處亞父所封城
沸井今無湧烏江舊有名土臺遊柱史石室隠彭
鏗曹操祠猶在濡須塢未平沙浦王渾鎮滄州謝
守城望夫人化石夢帝日還營湖魚香勝肉官酒重
於餳雞籠為石顆龜眼入泥坑(劉禹錫)山狀雞籠攅翠黛
水通滴瀝落冰崖誰知内隠神仙宅金疊雲房玉琢階
(李思聰)
本朝盤堆白玉鱸魚美手擘黃金蟹殼肥(范純仁)山扼平
湖蓄不東地分南北指撝中二關形勢千年壯三國英
雄一笑空堂成相業思三老山揖仙風對八公(張祁)
濠州(倚郭一外縣一)(鍾離定遠)
鍾離郡團練
郡號鍾離濠梁塗山臨濠
州沿革吳地斗分野禹貢揚州之域春秋鍾離子國楚
取之吳又取之吳亡屬楚秦九江郡地晉屬淮南郡安
帝置鍾離郡齊兼置北徐州北齊改西楚州隋開皇廢
郡置濠州大業為鍾離郡唐武德曰濠州天寳曰鍾離
郡乾元曰濠州元和改從河屬河南道(沿革表)
縣沿革鍾離本古塗山地漢九江郡當塗鍾離二縣晉
屬淮南郡後置鍾離郡北齊改當塗為馬頭縣置荆山
縣隋廢郡馬頭曰塗山屬濠州置鍾離縣唐武德省塗
山入焉定遠本漢九江郡曲陽東城二縣又有古隂
陵城東漢扵隂陵縣為九江郡治而曲陽加西字晉三
縣並屬淮南郡梁改東城曰定遠置臨濠郡北齊改廣
安省西曲陽入焉隂陵廢之隋廢郡屬濠州仁壽改縣
曰臨濠唐武德復名定遠(沿革表)
形勝塗山在鍾離縣西禹會諸侯處漆園在定遠莊
子吏隠之地濠梁即河水在城下莊子與惠子觀魚
處杏山在鍾離縣南韭山在定遠東北觀魚臺
在鍾離縣西即莊周臺也夢蝶港在州城之夢蝶坊
華盖山在定遠南水簾洞在清流門外寳公山
銀坑嶺在定遠金子岡雲母山鍾乳山石膏山皆在
鍾山(輿地紀勝)
人物戰國莊子為蒙漆園吏三國魯肅仕吳為横江
將軍皇朝郭延澤傳寫書籍至萬卷號為書藏(輿地紀勝)
集紫蔓青條覆酒壺落水時與竹風俱歸來自負花前
醉笑向游魚問樂無(獨孤及詠垂花塢)遠岫碧光合長淮清𣲖
連院藏歸鳥寺鐘到落帆船(張祜)塗山來去熟唯是馬蹄
知(樂天)
本朝欲將同異校錙銖肝膽猶能楚越如若信萬殊歸
一理子今知我我知魚(東坡詠觀魚臺)常怪劉伶死便埋豈伊
忘死未忘骸烏鳶奪得與螻蟻誰信先生無此懷(東坡題逍)
(遥臺)自得莊生樂觀魚近碧濠觸萍時破鬛防餌不投刀
(郭祥正)粉翅何妨化頳鱗更樂觀塗山二劍利淮水十漿
寒郭家書藏舊焚香數盡書來宅已荒夢蝶坊中人
不見昔年門館倍淒涼(錢易)
光州(倚郭一外縣三)(定城固始)(光山)(仙居)
光山軍節度
郡號浮光固始光山定城仙居南郢澮
州
州沿革楚地翼軫之分禹貢揚州之域春秋黃弦二國
楚滅之戰國屬楚秦九江郡地漢汝南江夏二郡地魏
分置弋陽郡梁宋置光州東魏復為弋陽郡北齊置南
郢州後周置淮南郡隋弋陽郡唐光州弋陽郡屬淮南
道(沿革表)
縣沿革定城本春秋黃國漢汝南郡弋陽縣魏屬弋陽
郡東魏為郡治北齊置南郢州後廢為南北二弋陽縣
又省北弋陽又改為定城後周為淮南郡治隋廢郡屬
弋陽縣唐武德置弦州貞觀州廢來屬太極徙州治此
固始本古蔣國漢汝南寖縣及期思縣東漢更寖曰
固始晉屬汝隂郡期思屬弋陽郡宋置包信縣梁改固
始為蓼縣廢期思扵包信置義成郡及建州北齊復以
蓼為固始廢建州為新蔡郡周改置澮州陳置邊城郡
隋廢澮州以固始屬弋陽郡改包信曰殷城廢邊城為
期思縣唐固始殷城並屬光州廢期思光山本漢江
夏郡西陽縣魏屬弋陽郡晉為郡治梁置光州及光城
郡隋開皇廢郡置光山縣大業為弋陽郡治唐徙光州
置定城仙居本春秋弦國漢江夏郡[車犬]縣晉屬弋陽
郡宋分[車犬]置樂安縣梁置宋安郡宋安光城二縣隋省
梁郡縣入樂安屬弋陽郡唐武德析樂安置宋安為谷
州治貞觀省入改今名(沿革表)
形勝梅林山杏子河在固始東西龍門在定城大
小灌水在固始金漿澗在固始大蘇山鐵林山在
固始弋場山在光山縣淨居山在固始南龍潭
山鴈塞山皆在固始仙人洞在光山聖人澤佛子
院仙居山皆在固始(輿地紀勝)
人物春秋虞丘相楚之處士孫叔敖為楚令尹虞丘
相薦之齊楊愔為名相五代閩王王審知皇朝
司馬光生光山驛今有祠堂(輿地紀勝)
本朝建隆元年改殷城為商城縣後省為鎮入固始宣
和初陞光山軍額(沿革表)
集弋陽信夷曠深在亂山中惟此仙人杏特盛蒼臣功
(盛度詠杏亭)我來小小郡愛此高高臺前對篬筤竹萬竿球
琳材黃子山川遺故國弋陽煙霧共空臺(楊蟠)潢河遶
出郡城樓樓枕潢南城上頭天闊星連翼軫分地長川
帶漢淮流百年京邑天邊在一點弋山煙際浮(趙彦琓)野
陂衰草淒荒城千里浮光點太清不與衆山為伴侣自
然八面露崢嶸荆榛千里古黃國此景葱菁浮煙嵐
(張天覺浮光山)佩蘭浮者今何在煉杏山翁去不還(郝及中浮光山)
黃州(倚郭一外縣二)(黃岡黃陂)(麻城)
郡號齊安黃岡黃城黃陂赤壁
州沿革楚地翼軫分野禹貢揚州之域春秋黃國境戰
國屬楚漢高帝置江夏郡魏為重鎮後入吳晉初屬弋
陽郡後屬西陽郡南齊分置齊安郡北齊兼置衡州陳
廢州後周復置隋改黃州大業為永安郡唐黃州齊安
郡初屬江南後屬淮南道(沿革表)
縣沿革黃岡戰國楚徙相君扵此漢西陵縣為江夏郡
治又邾縣晉並屬弋陽郡後廢邾縣北齊置南安縣及
齊安郡隋廢郡改黃岡縣置黃州治此又有木蘭縣唐
省木蘭入黃岡黃陂本漢西陵縣地東漢末為黃城
鎮北齊置南司州後周置黃陂縣改南司曰黃州隋屬
永安郡唐武德置南司州尋以黃陂來屬麻城本漢
西陵縣地梁置信安縣東漢置定州後周改亭州隋廢
州改麻城縣屬黃州唐武德復亭州八年廢州來屬元
和省麻城縣建中復置(沿革表)
形勝松湖在黃陂竹樓在城上王元之作記赤壁
在江濱東坡作賦烏林近赤壁赤山在黃岡春
風嶺在麻城甘露山在黃陂十勝景在城山有仙
女臺仙女洞看花臺龍潭瀑水崖龍仙源亭馬頭泉師
姑臺仰天窩七丈山在黃岡三角山九螺山在麻
城(紀勝)
人物皇朝程珦寓居黃陂生二子即二程先生潘大
臨潘大觀皆有詩名何頡之自號樗叟陳慥自號龍
丘東坡謫黃州與之遊(紀勝)
集一夜風吹竹連江雨送秋可憐赤壁争雄處唯有
簔翁坐釣魚(杜牧)
本朝詩情不負齊安郡杜牧當年與我齊山州過夏
如山寺銷盡機塵見道心淮甸為内地黃岡壓上游
(王元之)南篇司馬青衫濕北句郎官白髮生堪與江黃永
傳唱離騷經外此歌聲(王軫小司馬白居易郎官王元之)長江遶郭知
魚美好竹連山覺笋香黃州小郡夾谿谷茅屋數間
依竹葦一别臨平山上塔五年雲夢澤南州(東坡)雲夢
澤南君子泉水無名字托人賢(山谷)異時小杜高眠地幾
向秋風聽楚江(張耒)縹渺煙中漁父槳坡陀山上使君衙
(董乂)地據淮西盡江吞石壁寬(孫載)
安豐軍(倚郭一外縣二)(安豐壽春)(六安)
郡號六安六蓼八公芍陂壽陽
軍沿革吳地斗分野禹貢揚州之域春秋六國楚滅之
秦九江郡治漢為六安國東漢屬廬江郡魏置安豐郡
梁增置陳留郡隋廢郡屬壽州大業屬淮南郡唐屬壽
州本朝置軍(沿革表)
縣沿革安豐本漢六蓼陽泉安豐四縣地東漢廬江郡
晉但存六縣餘三縣悉省之南朝廢六縣梁置安豐郡
及縣又僑置陳留郡隋廢郡以安豐屬淮南郡本朝置
郡治此壽春本春秋楚邑秦置九江郡漢淮南國後
為九江郡治東漢揚州刺史九江郡並治此晉淮南郡
治後改壽陽縣宋復為壽春縣梁置豫州陳為揚州隋
開皇為壽州治大業淮南郡治唐壽州治周世宗徙壽
州治下蔡而縣屬焉本朝置軍來屬六安本漢廬江
郡潛縣及六安國安豐縣晉省潛縣梁徙安豐縣扵郡
治扵此置霍州及岳安郡縣北齊州廢隋廢郡改岳安
為霍山縣屬廬州唐武德置霍州並析置應城潛城二
縣貞觀州縣並廢以霍山屬壽州開元改盛唐縣天寳
又别置霍山縣本朝廢之改盛唐為六安縣(沿革表)
形勝霍山即天柱山也爾雅云霍山為南岳蓼城在
安豐即春秋蓼國芍陂在安豐東(詳見陂類)三公山在六
安八公山在壽春符堅戰敗見其草木皆為人兵
九公山在六安安陽山在陽泉安豐二縣之間盛
唐山在六安黃閭山青岡城皆在壽春(紀勝)
人物漢英布六安人臯陶之後梅福壽春人得仙
召信臣見循吏傳民號為召父魏胡質胡威父子清
謹名譽著聞唐龐嚴舉賢良第一李興父疾自刃
股肉以饋父父死捧土就墳詔表門閭(紀勝)
集風獵紅旗入壽春滿城歌舞向朱輪八公山下清淮
水千騎塵中白面人(劉禹錫寄楊壽春)遥知用兵處多在八公
山(劉文房)日夕煙波那可道壽陽西去水無窮(皇甫冉)
本朝開寳初省霍山縣為鎮入盛唐四年改六安縣紹
興十二年陞安豐縣為軍以壽春壽州六安二縣來屬
(沿革表)
集三輔亡秦期可必八公草木勢將回(王樞密)地分三楚
嘗為茅土之強山號八公終(闕)
京西南路
襄陽府(倚郭一外縣三)(襄陽榖城)(宜城)(南漳)
山南東道節度京西湖北兩路安撫司
京湖制置司京西轉運司提刑司
提舉司都統制司
郡號漢水鄧城荆山臨漢梁山襄漢樊
城
府沿革楚地翼軫之分禹貢豫州之域春秋戰國屬楚
秦南郡之北界漢屬南陽南郡魏置襄陽郡為重鎮晉
兼置荆州東晉僑置雍州宋割荆州置雍州西魏改襄
州隋開皇廢郡大業廢州復置郡唐武德曰襄州為山
南東道節度本朝陞州來屬(沿革表)
縣沿革襄陽本古樊城春秋鄾鄧之國漢屬南郡及南
陽郡魏屬襄陽後立樊城縣東晉僑置雍州鄧城縣後
廢入樊城後周省樊城入安養曰臨漢貞元移治古鄧
復改曰鄧城本朝省入襄陽榖城本春秋榖伯秦屬
南陽郡漢筑陽縣隂縣鄼縣之城晉孝武置義成縣屬
義成郡宋以筑陽置扶風郡隂鄼屬廣平郡梁置饒陽
縣屬義城郡後周省鄼縣餘並屬襄陽隋省筑陽饒陽
改隂縣曰隂城開皇改義城曰榖城唐貞觀省隂城入
焉宜城本春秋鄀國楚城後都之秦南郡之北部漢
南郡都改三縣惠帝改鄢曰宜城魏置襄陽郡三縣屬
焉晉安帝析置樂鄉縣屬武寧宋改宜城為莘山郡又
置略陽縣梁置率道縣西魏改莘山曰漢南略陽曰上
洪隋並屬襄州大業樂鄉屬竟陵唐貞觀省上洪漢南
入率道以樂鄉還屬襄州天寳改率道曰宜城後周省
樂鄉入焉南漳本荆豫二州之境春秋盧戎周秦伊
廬地漢中廬山都臨沮三縣魏臨沮山都屬襄陽郡中
廬屬南陽郡晉分臨沮置上黃縣屬襄陽梁屬中廬置
穰縣西魏置重陽廢穰縣又置義清周改重陽曰思安
省山都隋改思安曰南漳唐武德析南漳置荆山貞觀
省南漳入義清開元徙荆山扵故南漳改今名(地理沿革表)
形勝峴山去城十里羊祜所遊荆南在南漳西北有
石室云卞和宅榖山在榖城西北檀溪在城西南
蜀先主乘的盧一躍而過九島山八疊山在南漳
百丈山在襄陽南鹿門山在宜城東北馬窟山漢時
有馬出焉(紀勝)
人物戰國宋玉漢王逸注楚詞馬良兄弟五人諺
曰馬氏五常白眉最良龐德公隠峴山三國龐統
即德公之從子也德公稱為鳳雛楊顒為諸葛亮主
簿張悌相吳晉平吳死之習鑿齒博學洽聞唐
張東之相武后匡復唐室孟浩然隠鹿門山柳渾
料吐蕃必敗盟已而果然尹嗣宗子怦孫恭先曾孫
仁恕皆有孝行荆公詩云四葉表門唐尹氏皇朝胡
旦魁天下張士遜拜相魏恭不受章子厚官范
宗尹直言擢為相(紀勝)
集漢池水如帶巫山雲似蓋一望沮漳水寧思江海會
(沈約)醉中來習氏夢裏憶襄王宅毁仍思鳳碑存更憶羊
蜀相吟安在羊公碣已磨宛宛樊池岸悠悠漢水波
訪古登高峴憑高眺襄中天晴遠峯出水落塞沙空
弄珠見遊女醉裏懷山公峴山臨漢江水綠沙如雪
上有墮淚碑青苔久磨滅且醉習家池莫看墮淚碑山
翁欲上馬笑殺襄陽兒(李白)不厭楚山路稀憐漢水清津
頭習氏宅江上夫人城夜入橘花宿朝穿楓葉行(岑參)雲
斂荆門近江平峴首低(楊於陵)襄陽九里郭樓雉連雲樹
(白樂天)商路雪開旌旆遠楚堤梅發驛亭春襄陽風景由
來好重與江山作主人清思漢水上涼憶峴山巔吾
家碑不昧王粲并依然漢水碧扵天南荆廓然秀廬
羅遵古俗鄢郢迷昔囿自從宋玉賢特立冠耆舊離
騷既日月九辨即列岫卓哉悲秋辭合在風雅右(陸龜蒙)
峴山思駐馬漢水憶迴舟丹壑嘗如霽青林不换秋(張九)
(齡)控帶荆門遠飄浮漢水長江波眀楚甸山色奪荆
岑(韓文公)
本朝宣和元年陞襄州為襄陽府太平興國元年改義
清縣曰中廬紹興七年省入南漳紹興五年省鄧城縣
入襄陽(沿革表)
集莫沉杜預閒碑石判倒山翁醉接離襄陽春游樂
何許峴山之陽漢江浦使君朱旆來翻翻人道使君如
羊杜(東坡)習家池畔思前事遊女江邊想弄珠檀溪春
水長青蒲溪上行人問的盧(顔筭)連天漢水鴨頭春樂府
銅鞮豔曲新峴首重尋碑墮淚習池還指客横鞭逃
亡已覺依劉表寒畯應須禮浩然(蘇子由)
鄧州(倚郭一外縣四)(穰縣南陽)(内鄉)(淅州)(順陽)
武勝軍節度
郡號南陽宣化
州沿革禹貢豫州之域春秋鄧國地後并扵楚戰國屬
韓尋屬秦又屬楚秦以後為南陽郡晉南陽國及順陽
義陽二國境宋齊為南陽郡後魏兼置荆州西魏為重
鎮隋改鄧州大業復為南陽郡唐鄧州南陽郡後梁陞
宣化軍後唐改威勝後周改武勝(沿革表)
縣沿革穰縣春秋楚邑戰國秦取之漢穰朝陽新野冠
軍湼陽五縣地並屬南陽東漢以冠軍之北境置臨瀨
縣晉穰及朝陽屬義陽郡惠帝置新野郡後廢朝陽元
魏以穰為南陽郡治為荆州刺史治又置新城縣西魏
改臨湍縣後周廢新野郡隋開皇改新野縣屬南陽改
湼陽曰課陽以臨湍為新城唐貞觀省冠軍湼陽入穰
縣乾元省新野天寳又改新城為臨湍五代後漢改臨
湍曰臨瀨本朝省入穰縣南陽本春秋申國秦置宛
縣後屬南陽郡漢宛博望安衆杜衍育陽雉西鄂七縣
之地並屬南陽郡東漢省杜衍縣晉省安衆育陽又廢
博望元魏置上陌縣改雉曰北雉省西鄂孝文置向成
縣後周並宛上陌連名上宛隋改上宛為南陽向成屬
育陽郡唐屬鄧相唐末省向成入南陽内鄉本春秋
楚白羽地後改為析蘄固商於邑漢析及丹水二縣屬
弘農郡酈縣屬南陽郡東漢三縣並屬南陽晉析及丹
水屬順陽郡酈屬南陽郡元魏置析陽郡西魏改為中
鄉郡又置南漳郡扵酈縣地隋改中鄉曰内鄉屬析陽
郡廢菊潭為縣省丹水入内鄉唐内鄉菊潭屬鄭州五
代後周省菊潭入内鄉為鎮浙川亦析白羽之地東
漢為南鄉縣魏置南鄉郡晉改順陽郡後析陽南鄉皆
廢五代後周復置淅川屬鄧州順陽屬漢南陽郡哀
帝改博山東漢屬順陽國晉屬順陽郡西魏析置鄭縣
尋改為清鄉後周省順陽入焉隋廢復為順陽其後省
入内鄉為鎮本朝復置縣(沿革表)
形勝丹水城在淅川縣抱朴子云丹水出丹魚先夏至
十日夜祠之魚浮水上赤光如火網而取之割其血以
塗足可以步行水上紫山在南陽縣梅溪松嶺皆
在南鄉(初學記)菖蒲潭在穰縣東南金龜潭博望城即
漢張騫封處張衡宅有讀書堂又有鄧禹宅(已上皆在南陽)
人物漢鄧禹中興元勲鄧弘守南陽著治績條教法
度為後所述召信臣守南陽號為召父杜詩守南
陽語曰前有召父後有杜母羊續守南陽府丞獻其
生魚續懸之扵庭劉寬守南陽吏民有過但用蒲鞭
示辱而已鮑德守南陽吏民愛說號為神父(俱見漢書)
本朝建隆初省臨瀨縣入穰縣太平興國六年以順陽
鎮復為縣(沿革表)
隨州(倚郭一外縣二)(隨縣唐城)(應山)
崇信軍節度
郡號漢東隨陽隨國
州沿革韓地角亢氐分野禹貢荆豫之域春秋隨國戰
國屬楚秦以後屬南陽郡晉屬義陽郡惠帝置隨郡西
魏置并州後號隨州隋廢州置漢東舂陵二郡唐並為
隨州漢東郡(沿革表)
縣沿革随縣本春秋隨厲二國楚滅隨為縣漢屬南陽
郡晉屬義陽後置隨郡梁置曲陽郡西魏置隨州南齊
分置安化縣西魏改新化後周改光化隋置漢東郡光
化屬焉唐隨光化二縣屬隨州本朝省光化唐城本
春秋唐國漢為舂陵縣之上唐鄉東漢屬章陵縣晉屬
安昌縣後置上唐縣後魏曰厥西置義陽郡後改肆州
縣曰下溠隋改縣曰唐城後省入棗陽唐開元復置屬
隨州五代梁晉皆嘗改為漢東後復故應山本漢南
陽郡隨縣地又東漢江夏平春縣地宋平春屬義陽郡
後省之西魏置平靖縣屬平靖郡隋大業廢郡改置應
山縣屬安陸郡省平靖入焉本朝改隷隨州(沿革表)
形勝壽山在州東北仙丘在州南龍坡在州北
黿潭在州東鐵城山在唐城縣北金庭洞在桐柏
山西南大洪山在州西南慈忍靈尊者道場大紫
山在州東北大義山居民有義故名三鍾山在隨
縣東北三堆狀若覆鍾雙泉山有七寳泉珊瑚泉
隨城山在州南唐城山在唐城縣仙城山在州東
南(輿地紀勝)
人物春秋季梁隨國賢臣後漢周章諫太守謁竇憲
皇朝宋綬詔試學士院與父臯同在館閣世以為榮
連舜賓有隠德鄉里悅服二子相繼登第劉陸進
士第二人坐元祐之黨謫安州(輿地紀勝)
集彼美漢東國川藏眀月輝(李白)行行指漢東暫喜言笑
同雨雪離江上蒹葭在夢中(韓集)九十九岡遥天寒雪未
銷(蔣吉)鷗翻漢浦風波急鴈下鄖溪霧雨深(羅隠)
本朝乾德五年陞崇義軍節度太平興國改崇信熙寧
五年省光化縣為鎮入隨縣(沿革表)嘉定年間割德安府
應山縣入隨州(邸報)
集城上春光鶯語亂城下煙波風拍岸(錢文僖)詩筒相逐
到隨城練句揮毫老益精(范純仁)詩到隨州更老成江山
為助筆縱横(山谷)隨為西楚南郡頗富山水溳水帶西
城城高敞郡亭城隅樓榭與雲平城下流溪見底清
(邢恕)雲山連楚塞夏水暗隨城隨州九十九重山安得
鄉人住此間(王安中)隨州西南多竒峰争高競秀無終窮
衆山迤邐漸行盡始見獨尊惟大洪(楊連)厥溳雙水抱城
隅高誼前聞季大夫九十九岡風俗厚人人况已握靈
珠(陳師道)
均州(倚郭一外縣一)(武當鄖鄉)
武當軍節度
郡號武當鄒城始平鄖鄉齊興豐則
州沿革秦韓之交角亢氐東井之分野禹貢豫州之域
春秋麋國戰國屬韓秦屬南陽漢屬南陽漢中二郡魏
屬南鄉郡晉屬順陽郡宋後置武當郡齊僑置始平郡
尋改齊興兼置興州後周改豐州隋廢郡改均州大業
州廢屬淅陽郡唐義寧置均州貞觀廢之屬淅川八年
復置武當軍(地理沿革表)
縣沿革武當屬漢南陽郡魏南鄉郡晉順陽郡後置武
當郡隋治均州州廢屬淅陽郡唐復屬均州鄖鄉本
春秋麋國漢錫縣長利縣地屬漢中郡東漢省長利魏
屬魏興郡晉復置長利縣太康改錫縣為鄖鄉東置南
上洛郡西魏改豐利郡析錫縣置豐利縣後周廢郡隋
以豐利屬西域唐屬均州本朝省豐利(地理沿革表)
形勝武當山在縣南二百里中有一峯名參嶺峯上有
三十六巖天柱山在鄖鄉上有三石門飛仙往來
寳盖山在鄖鄉金鎖嶺在武當山落帽峯乃戴將
軍上昇落帽扵此兜鍪山在鄖鄉三生石在武當
縣千齡州在鄖鄉一名滄浪州(輿地紀勝)
人物皇朝陳摶號希夷先生隠扵武當山後乃居華山(紀勝)
集我生本似遠行客况是亂離多病身經山涉水向何
處看見竹林禪定人(戴叔倫題武當蘭若)
本朝宣和元年陞武當節度(會要)乾德省豐利縣入鄖鄉
(沿革表)
集萬事若在手百年聊稱情他時南嶽去記得此巖名
(陳搏題俞公巖)蘇壁留詩志何大可憐泰華老圖南(張士遜)我愛
武當好將軍曾得道蛻舉入雲霄高岑名落帽(無名氏)
記纂淵海卷十二
