記纂淵海卷九十六宋潘自牧撰
竹部
竹
經震為蒼筤竹(易)揚州篠簜既敷荆州厥貢惟&KR1642;簵
楛(書)瞻彼淇澳綠竹猗猗綠竹青青綠竹如簀籊籊
竹竿如竹苞矣(詩)孤竹之管孫竹之管隂竹之管(周禮)
仲冬取竹箭如竹箭之有筠也(禮記)
史渭川千畆竹其人與千戶侯等(史記)上使發卒數萬人
塞瓠子河下淇園之竹以為楗梁孝王脩兔園多植
竹秦地有鄠杜竹林(漢書)費長房從壺公入深山幾得
道長房辭歸翁與一竹杖曰騎此任其所之則自至矣
至則以竹杖投葛陂也長房至家以杖投葛陂顧視則
龍也(後漢方術傳)杜預曰譬如破竹數節之後皆迎刃而解
王徽之常借居空宅中便令種竹徽之嘯詠指竹曰
不可一日無此君(晉書)扈載因游相國寺見庭竹可愛作
碧鮮賦題其壁(五代史)
傳記少室之山大竹堪為釡甑(孝經河圖)長石之山西有共
谷其中多竹衞丘山南帝俊竹林在焉大可為舟(帝俊即帝)
(舜)竹生花其年便枯竹六十年一易根易根必經結實
而枯死實落土復生(山海經)東南之美有會稽之竹箭焉
(爾雅)竹曰青士(三水小牘)竹得風而體夭屈謂之竹笑(說文)蓬萊
有浮筠之&KR0034;葉青莖紫子如大珠有青鸞集其上風吹
竹葉聲如鐘磬之音(拾遺記)羅浮山生竹謂之龍鍾(南越志)
邵陵高平縣有文竹山上有石牀四面綠竹扶疎常隨
風委拂此牀(湘州記)陽嶼仙山有平石名仙壇有一筋竹
垂壇上(永嘉記)江寧縣慈姥山生簫管竹自伶倫採竹嶰
谷其後惟見於此俗呼曰鼓吹山(丹陽記)雲南有實心竹
文采斑駮可為器物(雲南記)南方荒中有&KR0034;竹可以為船
湘水有相思營望帝臺舜南廵不返後葬於蒼梧之
野堯之二女娥皇女英追之不及相思慟哭淚下沾竹
文悉為之斑斑然(神異經)昔黃帝命伶倫為律伶倫自大
夏之西至沅渝之隂取竹於嶰谷斷兩節間而吹之(吕氏)
(春秋)弘農宜陽縣金門山竹可為律管(楊子)子路見孔子孔
子曰君子不可不學子路曰南山有竹不揉自直斬而
為用逹於犀革以此言之何學之為孔子曰栝而羽之
鏃而礪之其入不益深乎(家語)南中生子母竹今慈竹是
也漢章帝三年子母竹筍生白虎殿前謂之孝竹羣臣
作孝竹頌(述異記)帝遊後苑有竹叢密筍不出外帝顧諸
王曰父子兄弟相親當如此竹因謂義竹(天寶遺事)王子猷
嘗過吳中見一士大夫家極有好竹主人知子猷當往
洒掃施設在廳事坐相待王肩輿徑造竹下諷嘯良久
遂欲出門主大不堪遂令左右閉門不聽出王更以此
賞主人乃盡歡而去阮籍嵇康山濤劉伶阮咸向秀
王戎七人常集於竹林之下肆意酣暢故世人謂之竹
林七賢(世說)唐貞元中有遊羅浮山第十三嶺遇巨竹圍
二丈餘有三十九節節二丈餘予嘗覧竹譜曰雲丘帝
竹一節為船南海以竹為甑皆羅浮之竹也(嶺表錄異)李衞
公言北都惟童子寺有竹一窠纔長數尺令傳其寺每
日報竹平安(雜爼)潤州甘露寺僧某者李德裕以方竹杖
留贈出大宛國堅實而正萬節眼鬚牙四面對出公再
鎮浙右問僧曰竹杖無恙否曰已規圓而漆之矣(叢談)唐
天復甲子歲自隴而西亢陽竹皆放花結子饑民採之
舂米而食珍於粳糯其味更馨香可謂百萬圓顱活於
貞筠之下(玉堂閒話)舊稱竹實鸞鳳所食今近道竹結實如
小麥無氣味近有餘干人言彼有竹實大如鷄子竹葉
層層包裹味甘勝蜜因知鸞鳳之食必非常物也(本草)竹
有生日即五月十三日也(文心雕龍)岳人以五月十三日謂
之龍生日可種竹即齊民要術竹醉日也(岳陽風土記)五月
十三日移竹神日也(四時纂要)
集便娟之竹寄生江潭上葳蕤而防露下泠泠而來風
(七諫)含虛中以象道體圓質以儀天(江淹賦)或茂沙水或挺
岩陸條暢紛敷青翠森肅(戴凱之竹譜)竹則包笱抽節往往
縈結綠葉翠莖冒霜停雪(吳都賦)風篁成韻(文選)翠葆隨風
金戈動日(謝朓)檀欒嬋娟玉潤碧鮮初篁包綠籜(文選)長
淇園貞榦臣脩竹稽首(沈約脩竹彈甘焦文)竹本固固以樹德君
子見其本則思善建不拔者竹性直直以立身君子見
其性則思中立不倚者竹心空空以體道君子見其心
則思應用虛受者竹節貞貞以立志君子見其節則思
砥礪名行夷險一致者日出有清隂風來有清聲(白樂)
(天養竹記)勁本堅節不受雪霜剛也綠葉萋萋翠筠浮浮柔
也虛心而直無所隱蔽忠也不孤根以挺聳必相依以
林秀義也雖春陽氣上終不與衆木鬭榮謙也四時一
貫榮衰不殊常也垂賁實以延鳳樂賢也歲擢筍以成
榦進德也羣居不亂獨立自持振風拔屋不為之傾
大旱乾物不為之瘁堅可以配松栢勁可以凌霜雪密
可以泊晴煙疎可以漏霄月(文苑英華)翠色落波深虛聲帶
寒早龍吟曾未聽鳳曲吹應好野竹分青靄綠竹
助秋聲窗竹夜鳴秋(李白)竹光團野色我有江隂竹
能令朱夏寒籠竹和煙滴露稍風含翠篠娟娟净
竹細野池幽種竹交加翠愛竹遣兒書霜埋
雪竹根脩竹不受暑叢篁低地碧錦竹亭亭出
縣高賞靜連雲竹綠竹半含籜新稍纔出墻色侵
書帙暗隂過酒樽凉雨洗娟娟净風吹細細香但令無
剪伐會見拂雲長(杜詩)竹影金瑣碎(孟郊)折篁嘯遺笙誰
家有竹門可欵藹藹溪流慢稍稍岸篠長穿沙碧榦
净落水紫苞香筍添南階竹日日成清閟縹節已儲
霜黃苞猶揜翠高標凌秋嚴貞色奪春媚風枝未飄
吹露粉先涵淚(韓詩)風篁冒水遠迸籜分苦節輕筠抱
虛心(柳詩)停車欲去繞藂竹偏愛新筠十數竿莫遣兒童
觸瓊粉留待幽人回日看(韋蘇州)
本朝司馬公獨樂園有竹一本去地二尺分為兩榦並
生六節節間容線復合為一洛中號為瑞竹(李方叔西游記)茲
軒最灑落歴歴種琅玕翠隂凉宴坐疎韻成清歡錦
籜裁夏扇玉筍供春盤(司馬公)竹比君子德猗猗寒更綠
嫰籜筠粉暗虛心高自擢勁節晩愈瘦雖慙桃李
妖寧愧松栢後猗猗色可飱滴滴翠欲溜粉籜春苞
解(六一集)雪節貫霜根解籜呈新綠鄰里亦知偏愛
竹春來相與護龍雛斫得龍光竹兩竿千林玉槊
攙空立醉裏曾看碧玉椽卧聽謖謖碎龍吟俯看
蒼蒼立玉身解籜新篁不自持嬋娟已有歲寒姿
可使食無肉不可居無竹無肉令人瘦無竹令人俗人
瘦尚可肥人俗不可醫(東坡)卧龍偃蹇雷不驚公與此君
俱忘形此君傾盖如故舊骨相竒怪清且秀(山谷)
筍
經其蔌維何維筍及蒲(詩)
史沈道虔有人拔其屋後筍令人止之曰惜此筍欲令
成林更有佳者相與乃買大筍與之盗者慙不取道虔
使置其門内而還(南史)
傳記筍竹萌(爾雅)筍一名萌一名蒻一名䈚一名䕌一名
竹胎一名竹牙一名茁一名初篁筍者竹之蒻也竹
之醜節種厥性弱於木而強於草實草木中别類也(筍譜)
竹子乃筍也(神異經)服日月之精華欲得常食竹筍者日
華之胎也一名大明(道書)嶺南山谷茅地中生筍甚大籜
皆竹而根乃茅也土人食之名聖筍(紺珠集)竹之美者越
駱之莔(吕氏春秋高秀曰莔筍也)馬援至荔浦見冬筍名苞筍其味
美於春夏筍(東觀漢記)何隨有竹園人盗其筍隨行見之恐
驚乃挈履而歸(華陽國志)孟宗至孝母好食竹筍宗入林中
哀號方冬筍為之出時人皆以為孝感所致(先賢傳)漢人
適吳吳人餽筍問何物曰竹也歸煮其牀簀而不熟曰
吳人欺我哉(壁顧錄)皮藩去北而復來鄱陽食竹筍曰三
年不見羊角衰矣(叩頭錄)
集岸筍開新籜(李白)綠垂風折筍舍下筍穿壁春筍
滿林生(杜詩)筍添南階竹稀生巧補林迸出疑争地
竹亭人不到新筍滿前軒乍出真堪賞初多未覺煩
見角牛羊没看皮虎豹存身寧虞瓦礫計擬掩蘭蓀
外恨包藏密中仍節目繁(韓詩)紫籜折故錦素肌擘新
玉(白樂天)嫰籜香苞初出林於陵論價重如金皇都陸海
應無數忍剪凌雲一寸心(李義山)萬籜抱龍兒攅迸溢林
薮(盧仝)稚子脱錦綳駢頭香玉滑(唐詩)
本朝東坡曾邀劉器之同參玉版和尚至廉泉寺燒筍
而食之器之覺筍味勝問何名也東坡曰名玉版也此
老師善說法要能令君得禪說之味於是器之乃悟其
戲為之大笑東坡作偈曰不怕石頭路來參玉版師聊
憑栢樹子與問籜龍兒(冷齋夜話)東坡云文與可嘗令余作
洋州三十詠篔簹谷其一也予詩曰漢川脩竹賤如蓬
斤斧何曾赦籜龍料得清貧饞太守渭濱千畆在胷中
與可是日與其妻游谷中燒筍晩食發函得詩大笑噴
飯滿案(畫篔簹谷記)故人知我意千里寄竹萌駢頭玉嬰兒
一一脱錦綳(東坡)隣里亦知偏愛竹春來相與護龍雛
數里春畦獨自尋迸屖抽錦亂森森田文死去賓朋散
抛擲三千玳瑁簮(王元之)繭栗戴地翻觳&KR1100;觸墻壞南
園苦筍味勝肉籜龍稱冤莫採錄煩君更致蒼玉束明
日風雨吹成竹(山谷)竹君家多材楚楚皆席珍成竹著錦
袍玉色映市人(陳去非)急喚蒼頭斸煙雨明朝吹作碧參
差(朱喬年)下有萬玉虬三冬卧寒土(朱文公)江西猫筍未出
尖雪中土膏養新甜(誠齋)
記纂淵海卷九十六
