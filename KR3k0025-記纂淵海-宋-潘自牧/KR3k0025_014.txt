記纂淵海卷十四宋潘自牧撰
郡縣部
荆湖北路
江陵府(倚郭一外縣六)(江陵公安)(潛江)(監利)(松)
(滋)(枝江)(石首)
荆南節度湖北路安撫司
郡號荆州南郡郢都渚宫龍山臨山公
安石首
府沿革楚地翼軫分野鶉尾之次禹貢荆州之域春秋
楚都戰國楚地秦置南郡漢高帝臨江郡復為南郡景
帝臨江國復為南郡武帝置荆州三國初歸蜀後屬吳
晉改新郡尋復為南郡又分置南平郡梁元帝都此西
魏以封後梁置江陵總管府陳置荆州於公安隋大業
為南郡唐武德為荆州貞觀屬山南道為督都府天寶
江陵郡上元升府貞元為荆南節度五代高季梁據之
本朝為江陵府江陵郡(地理沿革表)
縣沿革江陵本秦南郡之臨江縣漢景帝改江陵為郡
治又置郢縣東漢省郢入江陵西魏屬江陵總管府周
因之隋為荆州治唐為江陵府治公安本漢武陵郡
之孱陵縣蜀先主名其地曰公安晉屬南平郡又置江
安縣南朝改江安為公安陳於此置荆州隋省孱陵入
公安屬南郡别置孱縣屬澧州唐為江陵府公安縣
潛江本漢江陵縣地本朝析置監利本漢南郡華容
縣吳置監利縣尋省之晉太康復置屬巴陵郡懷帝屬
成都郡又增置豐都縣愍帝省豐都入監利仍屬南郡
宋屬巴陵郡隋屬沔陽郡唐屬復州後梁屬江陵府
松滋本漢南郡高城縣地東漢省之晉於此僑立松滋
縣南朝並屬河南東郡隋廢郡屬荆州唐屬江陵府
枝江屬漢南郡魏屬臨江郡吳以後屬南郡唐屬江陵
府上元分置長寧縣尋省枝江入焉大歷復置枝江而
省長寧入焉石首本漢華容縣地晉置石首縣南朝
省之唐武德復置屬荆州(地理沿革表)
形勝龍山在江陵孟嘉登高吹帽處虎山在龍山西
虎洲在公安與龍穴相對金堤在江陵之靈溪
玉湖在江陵縣東雞鬭山在松滋虎渡堤在大江
南岸梅平洞在松滋縣西上有石洞可容數百人
桃源洞在府城東南青楊山在松滋青楊湖在潛
江赤湖城在江陵碧澗溪在松滋有碧澗寺(輿地紀勝)
人物三國霍峻守薛萌城先主招之曰頭可弃城不可
得石偉孫休時仕至光禄勲吳平佯狂不受晉爵
南史劉之遴八歲能屬文公虬曰此兒必興吾宗庾
曼倩早有令譽庾域小有名梁文帝美其才曰荆南
杞梓唐俞文俊武后時新豐山移文俊上書言女主
居陽位故山變為災后怒流嶺南皇朝李堯言李立
言李竦同時致仕號挂冠三李朱昂朱協兄弟致仕
賜宴玉津園號渚宫二䟽唐介為御史論事不屈
孫偉自號七澤老漁樂京熙寧中不肯行助役法弃
官而去(輿地紀勝)
集江村竹樹多於草山路塵埃半是雲(姚合)東彌夏首闊
西拒&KR0878;門壯(張九齡)府中丞相閣江上使君灘(孟浩然)此府
雄且沃驕凌盡戈矛(韓詩)江陵城西三月尾花不見桃惟
見李(同上)漢水照天碧楚山插雲青江陵珠比橘宜陽酒
似餳(白居易)簾幕青山巫峡雨烟開碧樹渚宫秋(武元衡)江
陵道途遠楚俗雲水青(元微之)楚地八千里槃桓此都會
巍峩數里城遠水相映帶(李白)
本朝淳熙元年改荆南府尋復改江陵府乾德三年
以漢江陵縣地置潛江縣以漢華容縣地置建寧縣熙
寧六年省入石首元祐元年復置崇寧五年復省建
炎初升公安縣為公安府尋復為縣(沿革表)紀南遥望水
城寬水色天光混一般大抵江鄉足詩景詠吟如把畫
圖看自有碧江無限好荆州佳景不須山(鄭獬)地連雲
夢澤人在水晶宫(山谷)兩岸垂楊遮虎渡一番青草覆龍
洲(張景)地連雲夢水無邊天斷夷陵欲盡山曾是劉虬高
飲地不知何處扣玄關(張大覺)
武昌府(倚郭一外縣六)(江夏崇陽)(武昌)(蒲圻)(咸)
(寧)(通城)(嘉魚)
武昌軍節度沿江制置副使司湖北
轉運司湖廣總領所都統制司
郡號東鄂鄂渚渚宫沙陽夏納夏口魯口
府沿革翼軫之分鶉尾之次禹貢荆州之域春秋戰國
屬楚秦屬南郡漢屬江夏郡三國初屬魏後入吳孫權分
置武昌郡都此晉武昌郡東晉末武昌江夏二郡地宋
置郢州治江夏梁分置上雋郡及州尋廢州隋廢郡改
鄂州大業時為江夏郡唐為鄂州貞觀屬江南道天寳
為江夏郡元和升武昌軍額五代地入吳楊氏南唐李
氏(地理沿革表)
縣沿革江夏本漢江夏郡沙羡縣吳初屬武昌郡後省
之晉太康復置咸和中僑置汝南郡孝武省沙羡義熙
以汝南縣屬江夏隋置鄂州改縣曰江夏崇陽本漢
長沙郡下雋縣宋屬巴陵郡梁置上雋郡陳改雋州尋
復為郡隋廢郡省縣入蒲圻唐天寳分蒲圻置唐年縣
後梁改臨夏吳楊氏改宗陽南唐復為唐年石晉改臨
江本朝改今名武昌本秦鄂縣隸南郡漢屬江夏郡
吳孫權改武昌都置武昌郡後遷都建業晉太康增置
鄂縣東晉為江州治宋二縣並屬武昌郡齊又僑置義
寧縣尋廢之隋屬鄂州省鄂縣入武昌後置城塘縣大
業廢之本朝置郡後復廢之蒲圻本漢沙羡縣地晉
太康初置屬長沙郡宋元嘉屬巴陵郡孝建屬江夏郡
隋屬鄂州咸寧本江夏之南境唐大歷置永安鎮南
唐升縣屬鄂州本朝改今名通城本漢下雋縣地唐
元和置通城鎮本朝升縣嘉魚本漢沙羡縣地晉太
康徙置沙陽縣屬武昌郡宋元嘉屬巴陵郡孝建屬江
夏郡梁置沙州尋廢之隋省沙陽入蒲圻南唐置嘉魚
屬鄂州(地理沿革表)
形勝夏口在荆江之中正對沔夏首夏水之首江之
汜也灒山在咸寧縣南山如展旗静山在江夏縣
東半面山在江夏東半面産草木八分山在江夏
東南水流分如分字有八分湖八分院赤壁山在蒲
圻吴周瑜焚曹公舡處白望山在咸寧縣西鳳凰
山在江夏縣北鸚鵡洲在城西南禰衡遇害處黃龍
山在通城黃鵠山在江夏龜湖山在嘉魚西南
龍洞山在通城縣南寳盖山在通城東銅盤堤在
咸寧南(輿地紀勝)
人物吳孟宗至孝母嗜冬笋宗入林哀嘆笋為之出
晉孟嘉征西大將軍唐李善注文選子李邕為北海
太守號李北海李鄘邕之從孫吐突承璀薦之引疾
辭位元結製大唐中興頌皇朝馮京進士第一人
李宗孟年十一召試兩掖陳卓有田五千而兄之
田止一千願合戸而同之(輿地紀勝)
集乘鄂渚而反顧兮款秋冬之緒風(楚辭)過夏首而西浮
兮顧龍門而不見(同上)浮鄂渚而駕言背夏首以窘逝(陸雲)
(賦)落帆黃鵠之浦藏船鸚鵡之洲(庾信賦)我且為君搥
碎黃鶴樓君亦為吾𢷬却鸚鵡洲赤壁爭雄如夢裏且
須歌舞寬離愁(李白)路指鳳凰山北雲衣霑鸚鵡洲邊雨
(岑參)江邊黃鶴古時樓勞置華筵待我遊楚思蒼茫雲水
冷商音清脆管絃秋白花浪濺頭陀寺紅葉林籠鸚鵡
洲總是平生未行處醉來堪賞醒堪愁(白居易)
本朝開寳八年改臨江縣為崇陽縣景德四年改永
安縣為咸寧縣熙寧五年升通城鎮為縣元豐八年
屬岳州元祐七年来屬紹興五年廢為鎮十七年復置
嘉定十五年升武昌縣為夀昌軍紹定復為縣屬鄂
州(沿革表)孤烟漢川樹長笛武昌人(劉摯)鶴樓試望晴霞斷
鸚渚行吟綠蕙香(梅詢)鸚洲有客弔芳草黃鶴無人吹落
梅(劉奉世)但見石城多草木定知江夏久興亡(張舜民)黃鶴
樓鸚鵡洲碧水欲合天自浮芳草無情春亦秋禰衡白
骨瘞何處曹王舊曲無人收(郭祚正)
常德府(倚郭一外縣三)(武陵桃源)(龍陽)(沅江)
常德軍節度湖北提刑司提舉司
郡號武陵鼎水桃源臨沅黔中
府沿革翼軫鶉尾之次禹貢荆州之域春秋屬楚戰國
楚黔中地秦黔中郡漢高帝改武陵郡三國初入蜀後
入吳梁置武州後改沅州隋廢郡改朗州大業復武陵
郡唐武德曰朗州天寶曰武陵郡屬江南道後周升武
平軍本朝改鼎州(地理沿革表)
縣沿革武陵漢武陵郡索臨沅二縣以索為郡治東漢臨
沅為郡治陽嘉更索曰漢夀為荆州刺史治魏徙荆州
治江陵吳改漢夀曰吳夀晉復名漢夀隋治朗州改臨
沅曰武陵省漢夀入焉桃源東漢治沅南縣屬武陵
郡隋省入武陵本朝析置桃源縣龍陽本漢索縣地
吳初置縣歴代並屬武陵郡沅江本漢長沙國益陽
縣地梁置重華縣隋改安樂後改沅江屬岳州唐乾寕
改橋江五代屬朗州本朝復曰沅江(地理沿革表)
形勝朗水在武陵縣沅水經武陵南注洞庭桃源
晉時漁人嘗至其地見秦時隱者今為第三十五小洞
天橘洲在龍陽縣吳李衡植柑其上號木奴千頭
天門山岩中有書數千卷人不可取風門山在武陵
龍泉池在府東龍岩山在武陵三脊茅九觔鼈
並産沅江(輿地紀勝)
人物虞善卷舜遜以天下不受今有壇在柱山蜀廖
立孔明稱為楚之良才吳潘濬以五千兵擒蠻人樊
伷梁伍安盆撰武陵地理紀皇朝陳陽舉八行不
就(輿地紀勝)
集西漢開支郡南朝號戚藩四封當列宿百雉俯清沅
茗拆蒼溪秀蘋生枉渚暄沈約臺榭故李衡墟落存(劉禹)
(錫詩集)沅江清悠悠連山鬱岑寂星象承鳥翼蠻陬想
犬牙俚人祠竹節仙洞閉桃花北渚弔靈均長岑思
亭伯(並同上)昔日狂秦事可嗟直驅雞犬入桃花至今不
出烟溪口萬古潺湲二水斜(李白)霧暗烟濃草色新一番
流水滿溪春可憐漁父重來訪只見桃花不見人(同上)
本朝建隆削武平軍額大中祥符改鼎州政和升常德
軍額隆興升府乾德元年析武陵置桃源縣復以橋
江為沅江縣屬岳州後改隸常德(沿革表)武陵控扼五溪
猺路入京城萬國朝石櫃雄排沅水勢浮圖高聳接雲
霄丹砂井湧三泉脉玉帶河横六畫橋(楊川)曲臺風月德
山雲夢想中間今幾春臣葬江魚終愛楚民逃花洞不
思秦(陶弼)鎖斷桃源一窟春避秦日月無歸處(徐東野)花片
已随山下水雲層虛鎖洞中春(王祜)
德安府(倚郭一外縣三)(安陸雲夢)(應城)(孝感)
安遠軍節度
郡號安陸環岳安遠鄖州安州
府沿革翼軫分野禹貢荆州之域春秋鄖國楚滅之戰
國楚地秦屬南郡漢高帝分置江夏郡三國初屬魏中
屬吳後又屬魏宋分置安陸郡梁置南司州尋廢西魏
置安州總管府周置鄖州及安陸郡隋廢郡為安州大
業復安陸郡唐武德改安州後為大督都府屬淮南道
天寶曰安陸郡貞元為奉義軍節度後罷後唐升安遠
軍本朝升府(地理沿革表)
縣沿革安陸縣屬漢江夏郡晉為郡治宋安陸郡梁南
司州西魏安州隋安陸郡唐安州皆治此雲夢本漢
江夏郡治西陵縣西魏置雲夢縣屬城陽郡隋為安陵
郡應城本漢江夏郡雲杜縣地西魏置應城縣屬陽
城郡隋大業改應陽屬安陸郡唐武德復故名屬安陸
州省入雲夢大和復置天祐復改應陽後唐復曰應城
孝感本漢安陸縣地宋置孝昌縣屬江夏郡梁置永
陽縣及應州西魏置岳州及岳山郡後周並省隋開皇
廢郡梁置永陽以孝昌屬安州永陽為吉陽唐武德置
環州及澴陽縣州廢省澴陽入孝昌來屬寳應屬沔州
又歸安州元和省孝昌入雲夢省吉陽入應山後皆復
置後唐改孝昌為孝感本朝省吉陽入焉(地理沿革表)
形勝鐵城山石柱山在府北石梁山在府西北石岩
山在府南石牛潭金龍澗在府西北四望山九堫
山八境岩在孝感縣紫金山在府西北碧玉亭在
府南珍珠坡在雲夢縣(輿地紀勝)
人物楚鬭榖於菟即令尹子文東漢黃香號江夏黃
童子黃瓊為太尉黃琬瓊之孫(對日事見日食類)唐許紹與唐
高祖同學皇朝鄭獬魁多士宋庠宋祁寓居安陸
文學冠世天下謂之二宋王德臣有註和杜詩及塵
史郭贊為上蔡令金人入不屈死(輿地紀勝)
集遥送扁舟安陸郡天邊何處穆陵關(王昌齡)還把餘杯
重相勸不堪秋草背鄖城(羅隠)暮雨不知溳口處春風只
到穆陵西(劉文房)
本朝宣和元年以神宗潛藩升德安府開寶二年
省吉陽縣入孝感熙寧二年省雲夢縣入安陸元祐
復置(沿革表)安陸號方鎮江邊無事州(范雍)鄖川夢澤地古
迹堪詞求白兆桃花岩翰林棲此丘(同上)紫金高處是鰲
頭獨負華堂幾百秋形勢平吞北夢澤規模雄峙南司
州(李楫)白兆山光相掩映紫金氣象轉深幽(同上)樓在浮雲
縹緲間浮雲破處見朱欄山光對入鄖城紫溪影横飛
夢澤寒(鄭獬咏浮雲樓)
荆湖北路
岳州(倚郭一外縣三)(巴陵華容)(平江)(臨湘)
岳陽軍節度
郡號巴陵巴川岳陽華容羅水洞庭
州沿革楚分翼軫之次禹貢荆州之域三苖之地春秋
戰國屬楚秦以後屬長沙郡三國初入蜀後歸吳晉元
康置建昌郡咸康省之宋元嘉置巴陵郡梁兼置巴州
隋廢郡改岳州大業改羅州後為巴陵郡唐武德巴州
六年改岳州天寶曰巴陵郡五代入楚馬氏(地理沿革表)
縣沿革巴陵本漢長沙郡下雋縣地晉太康置巴陵縣
宋置巴陵郡治梁為巴州治隋為巴陵郡治華容本
漢武陵郡孱陵縣地晉武置南安縣屬南平郡隋改華
容縣屬岳州唐垂拱改容城神龍復故平江本漢長
沙郡羅縣地東漢置漢昌縣吳改曰吳昌隋省入羅縣
屬巴陵郡唐省羅入湘隂神龍分湘隂置昌江縣屬岳
州後唐改今名臨湘本晉巴陵縣之王朝場本朝置
縣(地理沿革表)
形勝君山在洞庭湖中帝之二女居之曰湘君湘夫人
湘水至清雖深見底洞庭湖(詳見湖類)雲夢澤雲在江
北夢在江南紫閣山見杜牧詩赤亭湖在華容縣
玉笥山在湘隂屈原於此九歌詞金船洞在平江岳
陽樓下瞰洞庭洞庭山(即君山也)幕阜山在平江為第二
十五小洞天道岩山梅仙山仙郎洞仙女岩皆在平
江石龍洞在臨湘界中玉猴山在華容界昌江山
在平江境仙人艾君居之有石壇芙蓉池金線洞飛仙
石温泉山有别出山凡五曰天岳天柱雷臺雷公幕府
(輿地紀勝)
人物唐以來隱君子鄭田二劉山人嵇處士劉長卿李
頻王昌齡鄭谷(自劉長卿以下各有詩篇傳世)黃誥登熙寧第李平
西登元符第靖康中與李綱奏守禦之策(輿地紀勝)
集三湘淪洞庭七澤藹荆牧(顔延之)清晨登巴陵周覧無
不極(李白)山青滅遠樹水綠無寒烟風清長沙浦霜空雲
夢田帝子瀟湘去不還空餘秋草洞庭間淡掃明湖
開玉鏡丹青畫出是君山樓觀岳陽盡川迴洞庭開
鴈引愁心去山啣好月來(並同上)西泛平湖盡差參入亂
山東瞻岳陽郡汗漫太虛間(張說)江國踰千里山城近百
層(杜詩)雲夢夕陽愁裏色洞庭春浪坐來聲(崔櫓)夜䌫洞庭
舟叢芮纔可傍明登岳陽樓輝焕朝日亮(韓詩)湖光秋色
兩相和潭面無風鏡未磨遥望洞庭山木翠白銀盤裏
一青螺(劉禹錫)
本朝宣和二年升岳陽軍額紹興二十五年改純州華
容軍三十一年復舊淳化四年升王朝場為王朝縣
至道改臨湘縣(沿革表)欹枕夜聽瀟湘雨扶笻秋望洞庭
山(吕蒙正)滿川風月獨凭欄綰結湘娥十二鬟可惜不當
湖水面銀山堆裏看青山(山谷)一境并吞雲夢國四時閒
澹洞庭天(彭浚明)萬里山川寬眼界兩湖風月送天涯(范宗)
澧州(倚郭一外縣三)(澧陽安鄉)(石門)(慈利)
郡號澧陽澧水澧陵澹澧松門石門
州沿革翼軫鶉尾之次禹貢荆州之域春秋戰國屬楚
秦屬黔中郡漢屬武陵郡吳孫休置天門郡晉安帝僑
置南義陽郡隋廢郡置松州尋改澧州大業為澧陽郡唐
屬江南道五代地入楚馬氏(地理沿革表)
縣沿革澧陽本漢武陵郡零陽縣地晉太康分置澧陽
縣屬天門郡宋省之隋復置為郡治安鄉本漢武陵郡
孱陵縣地東漢分置作唐縣亦漢夀縣地晉置南平郡
治作唐宋置義陽郡隋改作唐為孱陵又置安鄉縣並
屬澧州唐貞觀省孱陵入安鄉石門本漢零陽縣地
吳置天門郡隋廢郡置石門縣慈利本漢零陽縣吳
又置漊中縣晉置天門郡治零陽後省漊中南朝又省
零陽周置衡州隋開皇復置零陽後改慈利又於衡州
置崇義縣改衡州曰崇州大業州廢唐二縣屬澧州麟
德省崇義入慈利(地理沿革表)
形勝澧水在澧陽縣南崇山即放驩兜之所兼泉
在大同山湯泉在慈利有三處獨浮山在澧陽浮
丘子修道於此層步山在石門雷山洞在慈利張
宗洞之側仙女洞在石門紫和山之陽鴛鴦浦在
慈利鸜鵒湖在澧陽天門山一名嵩梁山在慈利
有六十峰石桂城在慈利黃石山在石門赤崖
山赤松城白公城皆在慈利(輿地紀勝)
人物春秋白善將軍不從白公之亂申鳴以孝聞後
相楚殺白公晉車武子聚螢讀書唐李羣玉放懷
丘壑吟詠性情(輿地紀勝)
集望涔陽兮極浦(楚辭)遺余珮兮澧浦(同上)秋原被蘭葉春
渚漲桃花(劉禹錫)芳意悵摇落蘭芷謝汀洲(李羣玉)濡毫亂
寫湘江月(同上)
本朝忠以申鳴著學有車公優外挹蘭江水下俯仙明
洲讀書謂羣玉探藥思浮丘况得子厚語謂冠南漢州
(樓鑰)
沅州(倚郭一外縣二)(盧陽麻陽)(黔陽)
郡號潭陽黔陽龍標沅陵
州沿革鶉尾楚分禹貢荆州之域春秋戰國楚地秦黔
中郡地漢以後武陵郡地梁陳屬沅陵郡隋屬辰州唐
貞觀以辰之龍標縣置巫州天授改沅州開元復曰巫
州天寳曰潭陽郡大歷改叙州衰沒于溪峒(地理沿革表)
縣沿革盧陽本漢武陵郡無陽縣晉置舞陽縣宋省之
梁(闕)州唐垂拱析麻陽縣地
置龍門縣屬辰州先天析龍標置潭陽縣屬叙州並廢
本朝置盧陽縣屬沅州麻陽唐武德分沅溪辰溪初
置屬辰州又為錦州招諭縣後廢之本朝以麻陽來屬
黔陽本漢武陵郡鐔城縣地宋省之唐貞觀置朗溪
縣屬叙州後廢為黔江城本朝復升為黔陽縣(地理沿革表)
形勝沅水在黔陽㵲水在盧陽龍溪在鎮江寨
犀溪在盧陽界鵶井出硃砂花山竹山在盧陽
金斗崖在黔陽錦州渡在麻陽雙髻峰在盧陽
七寶山在黔陽龍井洞在盧陽有三洞曰龍井乾井
小井大浴洞在黔陽(輿地紀勝)
集令沅湘兮無波(楚辭)沅有芷兮澧有蘭(同上)沅湘萬里秋
(杜詩)楊花落盡子規啼聞說龍標過五溪我亦甘心寄明
月隨君直到夜郎西(李白送王昌齡)叙浦潭陽隔楚山離樽不
用起愁顔(王昌齡)南浦逢君嶺外還沅溪更遠洞庭山(同上)
沅水羅紋海燕回柳條牽恨到荆臺定知行路春愁裏
故郢城邊見落梅(李羣玉送客)
本朝熙寧七年收復兼得唐錦獎二州地置沅州治盧
陽縣今鎮江鋪乃龍標縣龍門鋪乃唐龍同縣以辰州
麻陽縣來屬先是端拱三年復置招諭縣屬辰州至是
亦屬焉八年省入麻陽今錦州寨乃唐錦州元豐三年
升黔江城為黔陽縣來屬(沿革表)草暖聞鳴鹿江清對飲
猿何時一樽酒重上謝公軒(陶弼羣謝公軒乃山樓)
辰州(倚郭一外縣三)(沅陵溆浦)(辰溪)(盧溪)
郡號辰陽辰溪溆浦義陵盧溪巫黔
州沿革翼軫鶉尾之次禹貢荆州之域春秋屬楚戰國
秦取之置黔中郡漢武陵郡三國初入蜀後歸吳陳置
沅陵郡隋廢郡置辰州大業復沅陵郡唐置辰州天寶
曰盧溪郡屬江南道五代地入楚馬氏(地理沿革表)
縣沿革沅陵本漢武陵郡沅陵酉陽二縣地晉後廢酉
陽陳置郡隋為辰州治所溆浦本漢武陵郡義陵縣
地東漢省義陵唐武德分辰溪置溆浦縣辰溪本漢
武陵郡辰陽縣晉省之宋復置梁又置建昌縣及南陽
廢建昌隋改辰陽曰辰溪改南陽郡為夀州又改充州
大業廢之屬沅陵郡唐屬辰州盧溪本漢沅陵縣地
梁置盧州隋廢之後蕭銑置盧溪縣唐武德屬辰州(地理)
(沿革表)
形勝五溪為雄溪樠溪酉溪潕溪辰溪辰水出三吳
山盧水在盧溪縣西沅水在辰溪縣酉水在州
西北溆水在溆浦縣紫山在州西南丹湍在沅
溪君山漱㳘山怡容山皆在沅陵高明山溆浦有
高明澗光明山在沅陵大酉山在沅陵為第二十
六小洞天紫溪山在溆浦青浪灘在沅陵龍門
山出硃砂龍池洞在溆浦半月灣在辰溪明月
山在沅陵明月洞在溆浦(輿地紀勝)
集朝發枉陼兮夕宿辰陽(楚辭)入溆浦而邅迴(同上)盧溪郡
南夜泊舟夜聞南崖羌戎謳(王昌齡)滔滔武陵一何深鳥
飛不渡獸不能臨嗟哉武溪多毒滛(馬援南征作歌名武陵深)
本朝六月五溪邊溪深氣象偏晝隂疑雨後久冷覺秋
先棧倚臨崖石竿通隔嶺泉(陶弼)草芾人朝醉畬田夜火
明採金人簇青莎岸射虎兵圍黃葉林(並同上)瞿柏庭
之石碑可讀馬伏波之銅柱猶存(賀張守啓)
靖州(倚郭一外縣二)(永平會同)(通道)
郡號誠州
州沿革鶉尾楚分秦屬黔中郡漢屬武陵郡武帝䍧牱
郡唐為夷播叙三州之境五代馬希範有地後周稱徽
誠二州皇朝十洞豪長楊通蘊送欵内附(輿地紀勝餘見後本朝下)
縣沿革永平本沅州貫堡寨地有云叙州地會同昔
在狼江寨之上通道本唐之舊置縣基莫知其名(並輿)
(地紀勝餘見後本朝下)
形勝飛山在州北俗呼為勝山沅江出西南番界
九疊山山勢盤紆九峰相次六王溪在永平貫堡寨
多星江在通道縣芙蓉江來自湖南菖蒲與武
岡之嶺綏寧分界侍郎山佛子嶺皆在州南寳溪
在城東北一玉山潭水會于渠河入於郎江福湖
峰在州南旺溪山在會同縣雞公縣本唐舊縣今
屬永平通道一縣分界九溪十湖(輿地紀勝)
本朝太平興國五年楊通寶來貢朝廷以為誠州刺史
熙寧九年收復元豐四年置誠州元祐二年降為渠
陽軍尋廢為寨五年復置誠崇寧二年改名靖州(沿革表)
元豐六年置渠陽縣為州治崇寧改永平縣置三江
縣尋改為會同縣以羅蒙縣為通道縣(並同上知按羅蒙名不起於)
(何時會要又作羅岐縣未知孰是)
荆湖北路
峽州(倚郭一外縣三)(夷陵宜都)(長陽)(遠安)
郡號夷陵西陵三峽夷山夷都
州沿革鶉尾之次禹貢荆州之域春秋戰國屬楚秦漢
屬南郡魏分置臨江郡蜀改宜都郡吳以後因之梁兼
置宜州西魏改拓州後周改硤州隋大業為夷陵郡唐
武德改峽州自下牢戍徙治步闡壘天寳曰夷陵郡屬
山南道五代高季興有其地(地理沿革表)
縣沿革夷陵屬秦南郡漢為都尉治東漢建中屬新城
郡魏為臨江郡治蜀宜都郡吳改曰西陵為重鎮晉太
康復曰夷陵為宜都郡治梁宜州西魏拓州周硤州皆
治焉隋置郡又分長陽置巴山縣屬清江郡後省之唐
置州復置巴山縣屬睦州貞觀來屬天寳日省入長陽
五代高氏復置巴山縣本朝省之宜都本秦南郡夷
道縣屬宜都郡治此宋析宜道置宜昌縣屬宜都郡陳
析置宜都縣屬南荆州隋開皇廢郡省宜都入宜昌屬
江陵府大業夷道屬夷陵郡唐武德改宜昌曰宜都以
二縣置江州六年曰東松州貞觀州廢省宜道入宜都
屬峽州長陽本漢武陵郡佷山縣東漢屬南郡蜀吳
以後皆屬宜都郡晉太康改興山後復故梁屬宜州西
魏屬拓州陳屬南荆州又置鹽水縣及亭州隋開皇改
長陽縣屬江陵府九年置睦州尋廢又改亭州為庸州
又廢為清江郡後郡徙而省鹽水唐武德復置睦州并
鹽水八年州廢省鹽水入長陽屬東松州貞觀州廢來
屬遠安本漢臨沮縣地東晉沮陽地義熙分置高安
縣及汶陽郡後周改高安曰遠安隋廢郡屬峽州(地理沿革)
(表)
形勝丹山在遠安縣清江在宜都縣龍角山在長
陽羊腸山在宜都虎牙山在夷陵狼尾灘在蜀
江羊門山在宜都鹿溪山在遠安黃牛峽白狗
峽在夷陵金龍洞在遠安鬼谷子隱處西陵峽在
夷陵三峽之一也松門山蘭亭洞皆在遠安荆門
山在宜都桃李洞在遠安隂陽石在長陽(見雨晴類)琮
峥谷在夷陵(並輿地紀勝)
人物五代李景威死節南平太祖稱其忠臣厚䘏其
家皇朝何參不求聞達歐陽公重之胡勉建炎初
集豪勇破賊鍾相斬二渠魁龔鼎攝夷陵令擊劉超
有功(輿地紀勝)
集春水月峽來浮舟望安極正見桃花浪依然錦江色
江色綠且明茫茫與天平逶迤巴山盡遥曳楚雲行(李白)
黃牛來勢瀉山川疊日孤舟逐寸前雷電夜驚猿落樹
波濤秋恐客離船盤渦迸入空虛地斷壁高分繚繞天
多少旅人經此過一生䰟夢拍潺湲(同上)鹿角真走險狼
頭如䟦胡(杜甫)白狗斜臨宂黃牛更在東遠山朝白帝
深水謁夷陵(並同上)萬丈赤幢潭底日一條白練峽中天
(白居易)神女臺雲閒繚繞使君灘水急潺湲上有萬仞
山下有千丈水蒼蒼兩崖間闊狹容一葦(並同上)兩崖開
盡水回環一葉纔過石罅間楚客莫言山勢險世人心
更險於山(雍陶)
本朝開寶以峽州隸京師咸平中屬湖北路開寶八
年省巴山縣入夷陵為巴山寨(沿革表)未臘梅先發經霜
葉不凋(歐陽公)時節同荆俗民風載楚謠西陵山水天
下佳愁烟苦霧少芳菲野卉蠻花鬭紅紫醉裏人
歸芳草渡夢中船下武牙灘(並同上)江水遠流千古恨峽雲
長作四時容(房與之)楓落楚江寒岸静月高巫峽夜猿哀
(秦惟肖)三遺洞裏尋遺跡坐喜亭前足雅歌(洪邁)
歸州(倚郭一外縣二)(秭歸巴東)(興山)
郡號巴東秭歸建平䕫國
州沿革翼軫分野禹貢荆州之域春秋䕫子國楚滅之
秦漢屬南郡三國先入蜀後歸吳永安屬建平郡晉屬荆
州齊屬巴州梁屬信州後周置秭歸郡隋開皇初郡
廢縣仍曰秭歸屬信州唐武德分䕫置歸州天寳曰
巴東郡屬山南東道五代地入南平高氏(地理沿革表)
縣沿革秭歸屬漢南郡吳屬建平郡後周置秭歸郡改
縣曰長寧隋廢為秭歸縣屬信州唐為歸州治巴東
本漢巫縣地宋置歸鄉縣屬建平郡梁置信陵郡後周
廢郡改歸鄉曰樂鄉隋改巴東屬信州唐武德來屬
興山本秭歸縣地吳置興山縣屬建平郡宋省之周武
帝置高陽縣宣帝省之唐武德析秭歸復置興山屬歸
州(地理沿革表)
形勝四通山在興山有四徑可上三遊洞即龍昌洞
蔣槩彭德純周茂叔同遊得名三閭山屈原所居
八學士山在秭歸桐木山在巴東蓮花灘棗子林
在秭歸竒石山在興山破石山滑石灘在秭歸雞
籠山在巴東龍湫洞在秭歸螺玉山螺金山在巴東縣北
金字山在巴東玉虛洞在興山朱雀山在秭歸
青羊溪在巴東(輿地紀勝)
人物楚屈原忠而被逐著離騷賦宋玉師事屈原
梁嚴植之撰吉凶禮儀注皇朝譚述嘗參山谷先生
万俟卨紹興參政(輿地紀勝)
集宋玉歸州宅雲通白帝城(杜甫)若道士無英俊才何得
山有屈原宅若道巫山女麤醜何得上有昭君村羣
山萬壑赴荆門生長明妃尚有村一去紫臺連朔漠獨
留青塚向黃昏(並同上)巫女廟花紅似粉昭君村柳翠於
眉(白居易)巫山暮足霑花雨楚水春多逆浪風(同上)
本朝開寶歸州直隸京師咸平屬湖北建炎屬䕫路紹
興復故尋又屬䕫路淳熙復故(闕)熙寧(闕)年(闕)興(闕)屬
秭歸元祐復置(沿革表)晩日寒天過秭歸(闕)
况經宋玉悲秋處不特秋悲冬亦悲(闕)
熊繹舊城空竹叢(同上)歸州(闕)
山窮林薄不肥沃生爾(闕)
穹廬天萬里漢宫無色(闕)
復州(倚郭一外縣一)(景陵玉沙)
郡號竟陵建興江沙景陵
州沿革翼軫鶉尾之次禹貢荆州之域春秋戰國楚地
秦屬南郡漢屬江夏郡三國初屬魏(闕)晉
元康分置竟陵郡南齊分置遂安左郡梁又置沔陽郡
改遂安左郡為建安西魏改光川郡置郢州後周改復
州隋開皇廢郡為復州大業改沔州又改沔陽郡唐武
德為復州貞觀屬山南道天寶為竟陵郡後梁升武威
軍(地理沿革表)
縣沿革景陵本漢江夏郡竟陵縣晉元康置竟陵郡治
霄城縣竟陵屬焉南齊以霄城屬遂安左郡梁省竟陵
以霄城屬建安郡西魏屬光川郡周改霄城為竟陵屬
復州隋開皇為復州治仁夀徙治建興唐初為州治貞
觀徙治沔陽後梁為州晉天福改縣曰景陵玉沙本
漢江夏郡雲杜縣晉元康屬竟陵郡梁分置沔陽縣及
郡西魏改沔陽曰建興廢雲杜縣隋大業改建興曰沔
陽徙沔陽郡治焉唐武德屬復州貞觀為州治後梁徙
治竟陵以為屬邑本朝置玉沙縣省沔陽入焉(地理沿革表)
形勝三澨水見禹貢澨三陽湖在玉沙曰朝陽南陽水
陽五華山在竟陵東採桑村撒花臺皆在竟陵
白鷺湖在玉沙白螺在竟陵大隠林小隱林在沔
陽(輿地紀勝)
人物唐陸羽號竟陵子皇朝張徽能詩有滄浪集弟
張徵七持使節八部郡府張嘉言為學諭敵犯景陵
郡不屈自沉于水同室六人俱死(輿地紀勝)
集羡爾優游正少年竟陵烟月佀吳天車螯近岸無妨
取舴艋随風不費牽處處路傍千頃稻家家門外一渠
蓮(皮日休送弟)千羡萬羡西江水曾見竟陵城下來(陸羽)
本朝熙寧六年廢復州以景陵縣屬安州元祐復置州
治景陵乾德二年置玉沙縣屬江陵至道來屬寶元
省沔陽入玉沙熙寧州廢省縣為鎮入江陵監利縣元
祐復玉沙縣屬江陵尋又來屬(沿革表)西風嫋嫋木颼颼
身在江湖北岸州自古楚人詞最好為君重賦竟陵秋
(張耒)水際疑逢陸文學草間恐有鬭於菟(趙綱立)雲夢澤南
古竟陵登臨聚景在幽亭幾重湛湛波湖綠萬疊隂隂
桑柘青(唐恪)
漢陽軍(倚郭一外縣一)(漢陽漢川)
郡號沔陽漢津古沔
軍沿革翼軫分野禹貢荆州之域春秋屬鄖楚取之秦
屬南郡漢屬江夏郡三國初屬魏後屬吳梁屬沔陽郡
後周屬復州隋屬沔陽郡置沔州天寶曰漢陽郡建中
廢之尋復寶歷又廢地屬岳州後周置漢陽軍(地理沿革表)
縣沿革漢陽本漢安陸縣地漢末三國沔口縣地東晉
置沌縣陳省之隋開皇置漢津縣屬復州大業改今名
唐初置沔州後廢屬鄂州後周置軍治此漢川本安
陸縣地梁置梁安縣西魏改魏安尋改汊川周改甑山
隋屬沔陽郡後廢甑山唐武德析漢陽置汊川縣屬沔
州後屬鄂州後周屬安州本朝來屬(地理沿革表)
形勝却月城在縣北三里却月湖在漢川鳳栖山
在軍治北雞鳴鎮在漢川西仙潛山一名九真山
又名五歲山大小别山小軍山皆在漢陽梁城山
在郡治東北一名魯山石潭山在漢陽桃花洞在
鍾秀門外菖蒲洞在漢陽(輿地紀勝)
集漢陽抱青山飛樓映㐮渚白雲蔽黃鶴綠樹藏鸚鵡
(崔羣玉)南湖秋月白王宰夜相邀錦帳郎官醉羅衣舞女
嬌(李白)漢陽渡口蘭為舟漢陽城下多酒樓(羅隱)
本朝熙寧四年廢漢陽軍以縣屬鄂州元祐復置太
平興國二年改汊川縣為漢川來屬熙寧廢為鎮元祐
復置(沿革表)西來漢水接江流大别山邊舊沔州春到夕
陽無盡興一行飛鷺下汀洲(林邵)郎官湖上郎官遊只都
閒客生閒愁烟波蕩漾四五頃風月凄凉三百秋(同上)
荆門軍(倚郭一外縣一)(長林當陽)
郡號長林荆岑
軍沿革星土分野歷代地理並同江陵府五代高季興
置軍治當陽(地理沿革表)
縣沿革長林本漢江陵縣地宋置長林長寧二縣隋省
長林又改長寧曰長陵屬江陵府唐武德置基州及章
山縣州廢章山隸郢州八年省章山入長林析正元置
荆門縣後省之本朝徙軍治此當陽漢屬南郡又為
臨沮縣晉臨沮屬襄陽宋二縣並屬南郡後梁置平州
又置安居縣廢臨沮隋開皇置玉州未幾州郡並廢屬
江陵府後改安居曰昭丘大業改荆臺後廢之唐武德
置平州復臨沮縣又名玉州州廢屬荆州省臨沮(地理沿革)
(表)
形勝綵水出紫盖山下丹溪在當陽北龍川鳳川
在當陽南七星潭在長林三星山在當陽龍尾
山狼尾山在長林虎牙山在城西南香罏山熨斗
陂劒池皆在當陽磨劒山在長林秦王磨劒處鉄
山接遠安縣界玉泉在當陽縣南(輿地紀勝)
人物唐鄭谷居白社皇朝唐介為諫官朱震號漢
上先生有易(輿地紀勝)
集指途躋楚望策馬傍荆岑(張九齡)荆門控三巴(孟浩然)斜
分漢水横湘山山青水綠荆門間(王建)飛烟紀南城塵土
荆門間(杜甫)
本朝開寶五年仍置軍初治當陽改置長林熙寧廢元
祐復(沿革表)紫盖亭亭綉荆渚股分綵水穿林莽(葛立方)綵
川紫岫洗詩愁(王之望)指點荆門路烟雲半有無(王之道)
信陽軍(倚郭一外縣一)(信陽羅山)
郡號義陽申國平氏
軍沿革鶉尾之分禹貢荆豫之域春秋申國楚滅之秦
屬南陽郡漢南陽江夏郡晉義陽江夏郡宋置宋安郡
兼置司州梁為北司州後魏改郢州周改申州隋大業
改義州尋為義陽郡唐淮南道本朝降為軍(地理沿革表)
縣沿革信陽本漢南陽郡平氏縣地又江夏郡鍾武鄳
二縣地東漢省鍾武魏分平氏置義陽縣晉義陽屬義
陽郡鄳屬江夏郡宋改義陽縣曰平陽置宋安郡治北
齊改鄳為齊安置齊安郡隋復改義陽改齊安為鍾山
並屬義陽郡本朝省鍾山改今名羅山本漢鄳縣地
北齊置高安縣隋開皇廢之後復置羅山縣屬義陽郡
唐武德置南羅州州廢屬申州(地理沿革表)
形勝羊山在郡東北鵲山魚陂在羅山縣武陽關
在軍南義陽山在軍東石壁潭在信陽石城山
在軍東南三角山在軍南八十里九曲河在軍南
仙君港在軍西佛圖山在羅山鍾山在縣西南
金山在軍南霸山於諸山最為高大(輿地紀勝)
人物蜀費禕代蔣琬為大將軍晉孟嘉史以為鄳人
皇朝舒繼明與偽齊戰死(輿地紀勝)
集城邊一水抱城流城外羣山擁郡樓(張耒)
本朝開寶九年改義陽軍省鍾山羅山入義陽縣太平
興國軍縣並改為信陽復置羅山縣(沿革表)羣山設關險
高屋晝多隂晴嵐度丘壑疎草上衣襟(皇朝名賢詩見文苑英華不著)
記纂淵海卷十四
