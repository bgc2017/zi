記纂淵海卷十七宋潘自牧撰
郡縣部
京畿路
開封府(倚郭一五開封符外縣十祥)(尉氏)(陳留)
(雍丘東封丘扶中牟鄢陽武考延津太長垣明溝陵城康)
(咸平)
郡號大梁陳留汴梁
郡沿革禹貢兖豫二州之域天文角亢分野春秋鄭衞
陳三國之境戰國魏都于此號為大梁秦為三川郡地
漢為陳留郡地晉改為陳留國東魏廢國置梁州及陳
留開封二郡北齊以開封省入陳留郡後周改梁州為
汴州隋初廢陳留郡州如故大業初廢州以其地併入
滎陽大梁潁川等郡唐武德初於此置汴州天寶初復
改為陳留郡乾元初又為汴州興元初自宋州徙宣武
軍於此五代梁都于此號為東京置開封府後唐復為
汴州及宣武軍晉漢周皆為東京開封府(地理沿革表)
縣沿革開封本鄭衞陳三國地五代梁置開封祥符
附郭漢為浚儀縣屬陳留郡魏晉以後皆因之東魏于
此置梁州後周改汴州隋廢陳留郡以縣屬鄭州唐於
此置汴州以開封縣省入尋復舊本朝初改祥符尉
氏在府城南本春秋鄭大夫尉氏之邑秦始置尉氏縣
漢屬陳留郡晉及後魏因之北齊省隋復置屬許州後
屬潁川郡唐屬洧川後屬汴州本朝屬開封陳留在
府城東古有莘城春秋為留地屬鄭後為陳所併故曰
陳留秦始置陳留縣漢為陳留郡治晉末郡縣皆廢隋
初復置屬宋州後屬梁郡唐初屬杞州又改屬汴州五
代屬開封雍丘古雍國黃帝之後殷周皆以封夏后
為杞國漢置雍丘縣屬陳留郡後魏屬陽夏郡隋初置
杞州大業初廢州以縣屬梁郡唐復置杞州尋廢五代
晉時改杞縣漢周至本朝仍曰雍丘封丘本古封父
國漢始置封丘縣屬陳留郡尋析置平丘縣晉省平丘
以縣屬陳留國後魏入酸棗縣尋復置北齊省隋復置
屬滑州後屬東郡唐屬汴州五代屬開封本朝仍舊
中牟本春秋鄭邑漢始置縣屬河南郡晉屬滎陽郡後魏
省尋復置東魏增置廣武郡後周徙縣治圃田城隋初
廢郡改縣曰内牟屬鄭州後又徙舊治唐復改中牟縣
并置牟州尋罷州以縣屬管州龍朔初屬鄭州五代梁
屬開封府唐屬鄭州本朝屬開封陽武秦為博浪沙地
漢始置陽武縣屬河南郡晉屬滎陽郡東魏屬廣武郡
北齊省隋復置屬滎陽郡唐屬鄭州五代屬開封府本
朝仍舊延津本春秋鄭之廩延戰國嘗為韓所都秦
復置酸棗縣漢屬陳留郡後魏併入小黃後復置屬東
郡北齊併入南燕縣隋初復析置酸棗縣屬滑州大業
初屬滎陽郡唐復屬滑州五代梁屬開封府本朝改延津
縣長垣本春秋時衛之匡邑秦屬陳留郡漢置長垣
縣王莽改曰長固後漢復舊晉屬陳留國後魏屬東郡
隋改為匡城縣唐因之五代梁晉復為長垣屬開封府
後唐復改匡城縣本朝初復長垣東明本漢東昏縣
王莽改曰東明東漢復曰東昏本朝初置東明縣扶
溝本漢舊縣屬淮陽國以小扶亭有洧水之溝因名東
漢屬陳留郡晉省後魏復置東魏屬許昌郡隋屬潁川
郡唐於此置北陳州尋廢以縣屬洧州後屬許州五代
梁屬開封府本朝仍舊鄢陵春秋鄭邑鄭伯克段於
鄢即此戰國謂之安陵漢始置鄢陵縣屬潁川郡東魏
屬許昌郡北齊省入許昌縣隋復置屬許州唐因之本
朝屬開封府考城本周之戴國春秋時鄭取之改名
榖城秦置甾縣漢屬梁國東漢始改考城屬陳留郡晉
省後魏置考陽縣北齊又改為城安縣屬濟隂郡隋復
為考城縣屬宋州唐置梁州尋廢以縣屬曹州五代晉
漢屬開封府本朝屬拱州後仍屬開封府太康本夏
太康所築城漢置陽夏縣屬淮陽國東漢屬陳國晉屬
梁國後魏置陽夏郡隋改縣曰太康屬匡城郡復置陽
夏郡改縣曰匡城縣隋末廢唐初復置屬陳州五代梁
屬開封府本朝屬拱州咸平本漢陳留扶溝二縣地
本朝初始置通許鎮咸平中陞為咸平縣屬開封府(同上)
形勝夷山在府南以山平夷故名黑山在封丘縣北
曹操斷袁術糧道處彭祖岡在鄢陵縣北上有彭祖
墓黃河在府城北黃池在封丘縣南春秋公會吳
子于黃池即此逍遥宫在陳留縣南汴宫在府城
内望京樓在府城西葵丘在考城縣梁園在府
城東南平臺在府城東南封臺在府城南玉津
園在府城南夷門即府城東門侯嬴為夷門監即此
瓊林苑在府城西青陵臺在封丘縣界宜春苑
在府城内衛靈公祠在長垣縣東北蘧伯玉墓在
長垣縣南鶴城在長垣縣西衛懿公飬鶴處棲城
在長垣縣西邯鄲伐衛取漆即此蒲邑在長垣縣治
子路為蒲宰即此龍城在長垣縣東龍逢所居之處
上有墓及祠韓宫在延津縣景靈宮在府城内中有
藝祖以下御容昇平樓在府城内乃宮中觀宴之所
蓮花樓在府城内三槐堂在府城内王佑手植三
槐即此拱奎堂在府治信陵臺在府城内本魏公
子無忌勝遊之地奉天臺在府治内本祭天之所
平臺在府東梁園内本古列仙吹臺迎秋臺在府城
内扶臺在扶溝縣治程顥所築百花臺在府城内
明道祠在扶溝縣治博浪城在府城北即張良擊秦
始皇處同樂園在府東陳橋驛在府城北即宋太
祖為衆所擁處(輿地紀勝)
人物周蘧伯玉長垣人為衛賢大夫孔子嘗主其家
寗越中牟人發憤好學齊威公師事之田基中牟人
不從佛肸之叛楚王高其義召以為司徒尉繚子尉
氏人著兵書五卷號尉繚子公子無忌號信陵君仁而
下士食客常三千人侯嬴郡人為夷門監公子無忌
延為上客朱亥郡人有力侯嬴薦之魏公子擊殺晉
鄙奪兵破秦漢陳平陽武人佐高祖定天下六出竒
計官至丞相封曲逆侯欒布郡人嘗客彭越高帝義
之後以功封鄃侯張蒼陽武人著律例以功封北平
侯晉劉昆東昏人初為江陵令後遷弘農太守俱有
善政有反風滅火虎北渡河之異庾亮鄢陵人風骨峻
整仕為散騎常侍南北朝江淹考城人少孤採薪養
母仕齊梁累官御史中丞江湛考城人以孝聞為太
子舍人唐劉仁軌尉氏人家貧讀書仕為陳倉尉累
遷尚書左僕射韋思謙陽武人八歲喪母以孝聞舉
進士累官中書門下三品皇朝李穆陽武人性至孝
舉進士累官太子中允沈倫太康人講學自給初仕
給事中累官右僕射宋準雍丘人舉進士除校書郎
文詞清雅為世所重袁逢吉鄢陵人四歲能誦爾雅
孝經七歲兼通論語尚書開寶中擢三傳第王德延
東昏人素謹慎事太祖真宗官至東京都廵檢(輿地紀勝)
集望諸列國之相漢主尚求其後夷吾霸者之臣魏君
猶禮其墓况乎正直之道邁青松而孤絶忠勇之標掩
白玉而振彩者哉(唐太宗贈比干詔)婦姑城南風雨秋婦姑城
中人獨愁(岑參詩題雍丘婦姑城)陵陽佳地昔年遠謝朓青山李
白樓(陸龜蒙題尉氏)氣酣登吹臺懷古視平蕪芒碭雲一去鴈
鶩空相呼(杜甫題吹臺)荒臺森荆杞蒙籠無上路傳是古人
跡阮公嘗嘯處(包融題嘯臺)青陵臺畔日光斜萬古真魂倚
暮霞(李商隠題青陵臺)偷隨柳絮到城外行過水西聞子規(李商)
(隠題流杯亭)春到三陵淑氣和雪初消處翠嵯峨梅花未知
開多少策杖攜壺試一過(胡曾題三陵冡)
本朝祥符二年改浚儀縣為祥符宣和三年改紂王城
為青陽城政和七年改酸棗為延津建隆元年改正城
縣為鶴丘後改長垣乾德元年改東昏鎮為東明縣崇
寧四年以考城太康隸拱州大觀四年廢州二縣復來
隸京畿宣和二年復以太康隸拱州六年仍隸京畿咸
平三年以通許鎮置咸平縣(沿革表)梁園歌舞足風流美
酒如刀解斷愁憶得承平多樂事夜深燈火上樊樓(劉子)
(翬題豐樂樓)嘉節難逢真上已賜筵榮入小瀛洲(韓琦題瓊花苑)宜
春舊臺沼日暮一登臨解帶行蒼蘚移鞍坐綠隂樹疎
鳴鳥遠水淨落花深(王安石題宜春苑)
京東東路
青州(倚郭一外縣五)(益都夀光)(臨朐)(博興)(千乘)
(臨淄)
郡號齊郡北海
州沿革天文虛危分野禹貢青州之域周禮正東曰青
州蓋以土居少陽其色青故以名州武王封太公望于
此為齊國秦置齊郡漢分置北海郡屬青州東漢為齊
北海樂安三國地以青州治臨淄魏為益都城晉為齊
樂安二國地安帝時廣陵僑立南青州故於青州加北
字劉宋省南青州乃去北字仍曰青州後魏治東陽又
改益都郡後周改為齊郡隋復為青州尋改北海郡唐
為青州本朝改鎮海郡(地理沿革表)
縣沿革益都本漢廣縣地東漢為益都晉時前趙築廣
固城夀光古斟灌氏地漢置夀光縣臨朐本齊伯氏
駢邑漢置臨朐縣博興周薄姑地漢為博昌縣千
乘古廣饒地東漢屬樂安臨淄本齊國營邱地東漢
置臨淄縣(同上)
形勝雲門山在州城南頂中有通穴如門可容百餘人
遠望如懸鏡旁有黑龍洞及石井堯山在州城西因
堯巡狩所登故名牛山在臨淄縣南齊景公登牛山
顧其國而嘆曰美哉國乎即此靈山在臨朐縣東齊
大旱景公欲祀靈山即此大峴山在臨朐縣東南宋武帝
伐南燕度大峴山上有穆靈關沂山在臨朐縣南周
禮職方氏青州其山鎮曰沂山亦名泰山漢武帝曾祀
于此水簾洞在雲門山之隂海在安樂縣東范
公泉在州城西門外范仲淹知青州有惠政詳溪側出
醴泉人以范公目之(紀勝)
人物列國王燭齊人屢諫湣王不聽樂毅破齊欲以燭
為將封萬家不從卒死節田單臨淄人多智習兵守
莒用火牛之計敗燕師復齊七十餘城魯仲連義不
帝秦不受平原君千金之賜孔順稱為天下高士漢
周堪元帝時擢光禄勲領尚書事帝以師傅見重唐
房玄齡貫綜墳籍年十八舉進士從太宗征伐獨收人
物置幕府後進尚書左僕射居宰相與杜如晦同心輔
政唐世首稱皇朝王曾少孤鞠于仲父鄉貢禮部廷
對皆第一真宗時累官參知政事正色立朝不附王欽
若與丁謂朝廷倚以為重後拜平章事封沂國公(紀勝)
集力能排南山文能絶地紀(孔明)境接青疇俯瞰獲麟之
野山開翠屺斜連辨馬之峯(駱賓王)晩登龍門山直上一
千尺絶頂彌孤聳盤途幾傾側陽巘靈芝秀隂崖仙乳
滴(趙居貞)岱宗復如何齊魯青未了會當凌絶頂一覽衆
山小(杜甫)天門一長嘯萬里清風來(李白)
本朝建隆三年以北海縣置軍淳化五年改軍名慶歷
三年初置京東東路安撫使(沿革表)試掃北臺看馬耳未
隨埋沒有雙尖(蘇軾)孤雲落日在馬耳照耀金碧開煙鬟
霜風收綠錦萬頃水雲秋海氣朝成市山光晩對樓
(並同上)人行桑下路日上海邊山軒冕非吾志霜風犯客
顔(歐陽修)
密州(倚郭一外縣四)(諸城安邱)(莒)(高密)(膠西)
郡號高密
州沿革天文虛危分野禹貢青州之域後魏于此置高
密郡北齊省入東武縣唐置密州本朝為防禦州開寶
五年陞為安化軍(沿革表)
縣沿革諸城本魯諸邑漢置諸縣屬瑯琊郡地晉屬東
莞郡隋改為諸城縣安丘古渠丘地漢置安丘縣
莒古莒子國漢置莒縣高密本齊晏平仲封邑漢置
高密縣膠西本春秋介國地漢為黔陬縣(沿革表)
形勝雨羅山在安邱縣西上有雲氣羅布天必雨常
山在州西南歲旱禱雨輙應盧山在州東南秦人盧
敖之所從遁上有盧敖洞聖燈岩九仙山在諸城縣
西南竒秀不減鴈蕩浮來山在莒州西春秋書莒人
盟于浮來即此孝源泉在莒北唐孝子孫既廬母墓
醴泉出墓側因名礪阜山在高密縣西産礪石鐵
撅山在膠西西南膠水發源于此石臼島在膠西正南
海中天澤泉在膠西南三十里九穴泊在高密縣
西北(紀勝)
人物漢甄宇習嚴氏春秋教授常數百人梁丘賀從
京房授易官至少府圖形麟閣南北朝劉勰好學撰
文心雕龍臧榮緒純篤好學括東西晉為一書紀錄
志𫝊五代孫晟仕唐為著作郎後為周世宗所獲欲
殺之臨刑神色怡然南望拜曰臣惟以死報國皇朝
王子輿舉進士為主簿精敏吏事歴官諫議大夫楊
光輔有學行國子丞致仕韓晉卿以明經中第歴官
州縣稱為循良第一(紀勝)
集營丘負海曲沃野爽且平洪川控海濟崇山入高冥
(陸機)十洲雲霧遠三山波浪高長瀾疑浴日連島類奔濤(隋虞)
(茂)洪波迴地軸孤嶼映雲光落日驚濤上浮天駭浪長
(楊師道)高高至天門日觀近可攀(李白)
本朝元祐三年以板橋鎮為膠西縣兼臨海軍使(沿革表)
鴈入寒雲驚曉角雞鳴滄海浴朝暾長天極目無飛
鳥積雪生光射落輝晴明風日家家柳高下樓臺處
處山(並歐陽修)凍合玉樓寒起栗光摇銀海眩生花遺蝗入
地應千尺宿麥連雲有幾家五更曉色來書幌夜半
寒聲落畫簷(並蘇軾)
濟南府(倚郭一外縣四)(歷城禹城)(章丘)(長清)(臨)
(邑)
郡號濟南
郡沿革禹貢青州之域天文危分野春秋戰國併為齊
地秦屬齊郡漢初屬齊國文帝分治濟南國景帝改為
濟南郡東漢仍為國俱治東平陵晉移治歴城劉宋割
青州西部于此僑立冀州後魏改為齊州兼置濟南郡
隋初罷郡存州後改為齊郡唐復為齊州天寶初改為
臨淄郡尋改為濟南郡乾元初復為齊州皇朝陞為
興德軍又陞為濟南府(沿革表)
縣沿革歴城古齊歴下城漢置歴城縣禹城周為祝
國唐改為禹城縣章丘春秋時為齊高堂邑隋改為
章丘縣長清本漢盧縣地隋置長清縣臨邑本鎮
舊縣廢(沿革表)
形勝歴山在府南即舜耕處九河故道在禹城舜
祠在府城南祠下有井奎山在府城西上有神祠
龍洞山在府城東南下有黑龍潭盤龍山龍堂洞俱
在章丘縣境趵突泉在府城西雲莊在府西中有
雲錦池鹿角關在臨邑縣北靈巖寺在長清縣方
山上世𫝊佛圖澄卓鍚之地聖井在章丘縣南白
雲湖在章丘縣西杜康泉在舜祠西廡下芙蓉堤
在文廟東(紀勝)
人物周公晳哀不仕家臣孔子賢之漢伏勝秦博士
漢文帝時年九十𫝊尚書二十九篇公玉帶武帝時
進黃帝明堂圖上從之終軍博學能文年十八選為
博士累擢諫議大夫後使南越王訢武帝時暴勝之
薦為右扶風守後昭帝時代田千秋為相封宜春侯
唐秦瓊事高祖破尉遲敬德帝賜黃金瓶杜伏威以
淮南地歸唐拜太子太保皇朝馮瓉以蔭補秘書郎
累官集賢院學士李冠以文學稱與王樵賈同齊名
著東臯集二十卷廉復有隠德為世所重治平間刺
史王才叔薦之不起(紀勝)
集齊都實坤德之膏腴為神州之奥府其川瀆則洪河
洋洋發源崑崙驚波沛厲浮沬揚奔南望無垠北顧無
鄂(徐幹賦)東藩駐皂蓋北渚淩清河海右此亭古濟南名
士多雲山已發興玉佩仍當歌修竹不受暑交流空湧
波藴真愜所遇落日將如何(杜甫)修簷䡾䡾皆成隂行盡
松篁一徑深好鳥自飛還自下白雲無事亦無心客來
但飲平陽酒衙退常攜靖節琴(曾子固)
本朝景德中以章丘縣置清平軍熙寧二年廢軍至道
二年徙長清城于刺榆建隆元年河決臨邑城壊三年
移治孫耿鎮政和元年陞為望(沿革表)楊柳娉婷綠荷華
旖旎紅魚遊華葉底人在鑑湖中太白拈春酒輕衣受
晩風龜蒙與鳧繹只隔片雲東(單父)東樓喜奉連枝會南
陌愁為落葉分城隅綠水明秋日海上青山隔暮雲(同上)
沂州(倚郭一外縣四)(臨沂沂水)(乘)(費)(新泰)
郡號瑯琊
州沿革本禹貢徐兖二國之境天文奎婁分野秦漢晉
皆為瑯琊地後魏以此置北徐州後周改沂州以城臨
沂水故名隋改州為瑯琊郡唐復沂州天寶初改瑯琊
郡乾元初復為沂州本朝因之(沿革表)
縣沿革臨沂在沂州境内隋置臨邑縣乘春秋時&KR2306;
國地漢為嶧縣沂水周為鄆邑隋改為沂水縣費
古費國地春秋時為魯季孫氏之邑新泰本漢泰山
郡晉泰始中置新泰縣(沿革表)
形勝愛古山在州北金雀山在州西南大利冶山
在臨沂縣西南路旁有巨鐵二塊在地中君山在乘
縣北八十里上有池深數丈水無盈涸望仙山在沂
水縣西中有望仙橋蒙山在費縣西北孔子登東山
小魯處龍亭山在新泰東下有龍池沂水發源尼
山下滄浪淵在承縣北即孟子所引滄浪之水處澤
筆池在沂水縣城内王羲之曝書堂前玉泉在新泰
縣北水色如玉王祥河在嶧縣北即卧冰躍鯉處(紀勝)
人物漢匡衡博學能文累官太子少傅拜相封樂鄉侯
晉王祥性至孝初為别駕政化大行後拜太保進公爵
王導識量清遠為江東名相號曰江左夷吾王羲
之善書為古今之冠南北朝王肅博涉經史有大志
屢立戰功累官散騎常侍王智深為南齊大司馬參
軍撰宋紀三十卷唐顔師古顔子三十七世孫校定
經史註西漢書修五禮上王會圖顔杲卿討禄山被
執抗節而死顔真卿杲從弟奉命諭禄山不屈被害
皇朝趙隣幾好學能文常作禹别九州賦萬餘言(紀勝)
集清蹕臨溟漲巨海望滔滔神游藐姑射睿藻冠風
騷徒然雖觀海何以效涓毫(並虞茂)淮泥泗水地梁父汶
陽東别路青驪遠離樽綠蟻空柳寒凋密翠棠晩落疎
紅别後相思曲悽斷入琴風(駱賓王)春山臨渤海征旅輟
晨装回瞰盧龍塞斜瞻肅慎鄉北廵非漢后東興異
秦皇搴旗羽林客䟦距少年場(並楊師道)
本朝唐武德五年以沂水新泰莒置莒州貞觀八年州
廢以新泰屬沂州瑯琊郡本朝因之(沿革表)東州幾日倦
征軒千騎驂驔白草原(歐陽修)山巔危搆倚蓬萊水闊風
長一快哉天地涵容百川入晨昏浮動雨潮來(趙忭)暘谷
朝迎日丹霞射海樓雲隨華表鶴風送日南舟孤島煙
中樹平波檻外流(宋人)
登州(倚郭一外縣三)(蓬萊文登)(黃)(牟平)
郡號東平
州沿革天女危分野禹貢青州之域古為斟尋國唐虞
時為隅夷地春秋時為牟子國戰國屬齊秦為齊郡地
漢屬東郡後魏析東萊郡于黃縣東中郎故城置東牟
郡隋初廢郡置牟州大業初州廢唐復置牟州治牟平
又置登州治文登貞觀間二州俱廢如意初復置登州
于牟平縣神龍間徙治蓬萊縣天寶改州為東牟郡乾
元初復為登州屬河南道本朝屬京都路(沿革表)
縣沿革蓬萊本漢東萊郡武帝于此望海中蓬萊山因
築城故名文登本古不夜城北齊始置文登縣黃
縣漢舊縣牟平本漢東牟縣唐改為牟平(沿革表)
形勝丹崖山在州城北上有蓬萊閣田横山在州城
西田横與其徒五百人棲此天山在蓬萊縣東下有
洞冬夏水滴如漏文登山在文登縣東秦始皇招集
文士登此山論功頌德蘆山在黃縣西晉蘆童子因
食茯苓昇仙故名大崑崙山在牟平縣東麻姑常于
此修道沙門島在州城西海牛島在文登縣北
海在州四面於春夏遥見水面有城郭市井人馬往來
之狀土人謂之海市(紀勝)
人物周淳于髠博學強紀號稱辨士秦淳于越髠之
後以諫知名漢李忠以好禮修整稱劉寵為會稽
太守有一錢之譽劉岱寵之弟虛己愛物為士人所重
劉繇與兄岱齊名太史慈尚義善射為孔融所重
三國劉基繇之子史稱為國之良士唐淳于雍髠
之後武德中拜登州刺史皇朝淳于雍髠之後早年
乞養王旦稱其純孝李常性鯁直太守榜其閭曰遺
直坊(紀勝)
集遠水翻如岸遥山倒似雲方知小姑射誰復語臨汾
浮天迥無岸涵靈固非一委輸百谷歸朝宗萬川溢
(隋煬帝)披襟眺滄海憑軾望春芳(唐大宗)登高臨巨壑不知
十萬里雲島相接連風濤無極已(祖孝孫)斷濤還共合連
浪或時分(李白)
本朝建隆三年于縣置北海軍置昌邑縣隷之乾德三
年陞為濰州(沿革表)東方雲海空復空羣仙出没空明中
蕩摇浮世生萬象豈有貝闕藏珠宮心知所見皆幻影
敢以耳目煩神工重樓翠阜出曉霜異事驚倒百歲
翁(並眉山)
萊州(倚郭一外縣三)(掖陽萊)(膠水)(即墨)
郡號東萊
州沿革天文危分野禹貢青州之域古萊夷地春秋為
萊子國齊侯遷萊子于郳在國之東故曰東萊秦屬齊
郡漢始析置東萊郡置掖縣屬青州東漢徙治黃縣晉
改東萊國劉宋仍改為郡徙治曲城後魏分青州置光
州領東萊郡同治于掖隋初罷郡改光州為萊州後復
為東萊郡唐為萊州天寶初改東萊郡乾元初復為萊
州本朝屬京東東路(沿革表)
縣沿革掖本漢舊縣為東漢舊治萊陽本漢東萊郡
之昌陽縣地五代唐改為萊陽縣膠水本春秋介國
地魏置膠州取境内膠水為名即墨本齊國地以其
地臨墨水故名(沿革表)
形勝福山禄山俱在州城西北相峙産温石大基山
在掖縣東松竹華卉為一郡最五龍山在萊陽南下
有五水相合流入海小邾山在膠水南錯水由此入
海如姑山在即墨西南上有神祠即漢九祠之所
萬歲河在州城東秦皇漢武皆禱于此掖河在掖縣
東北流入海膠水源發鐵橛山墨水源發平度州(紀勝)
人物漢蓋公善治黃老曹參師事之司馬均隠居教
授不應辟舉晉劉毅有孝行勵清節嘗論中正之法
有八損劉暾毅之子正直有父風唐蔣欽緒工文詞
擢進士第事中宗守正不阿蔣沇欽緒子博學有名
以孝廉授洛陽尉皇朝王景累破契丹加太保封平
原郡王蔡齊舉進士第一真宗見之曰得人矣召執
金吾給上騶以寵之(紀勝)
集仙氣凝三嶺和風扇八荒拂潮雲布色穿浪日舒光
照眼花分綵迷雲鴈斷行洪濤經變野翠島屢成桑
(隋煬帝)之罘思漢帝碣石想秦皇(同上)仲連輕齊紀子牟戀
魏闕(謝靈運)古來海寒多天風白波連山倒蓬壺(李白)蒼茫
空泛日四顧絶人煙半侵中華岸旁通異域船島間應
有國波外恐無天欲作乘槎客翻然去隔年(同上)
本朝嘉定十三年賈涉取萊為防禦郡至道三年以萊
屬淮陽軍熙寧七年以萊為東路(沿革表)東州負海圻風
物老依依歲晩鵶來少天寒鴈過稀莫笑東州太守
頑三齊人物舊安閒(並歐陽修)荷氣夜凉生枕席水聲秋醉
入簾幃一帆千里空回首寂寞船窗祇自知(同上)
濰州(倚郭一外縣二)(北海昌邑)(昌樂)
郡號濰水
州沿革天文危分野禹貢青州之域秦屬齊郡漢為下
密縣屬膠東國韓信戰濰水正在此隋改北海縣唐置
濰州治北海縣尋廢州以縣屬青州本朝建北海軍尋
復為濰州(沿革表)
縣沿革北海漢置平度縣屬東萊郡東漢置膠東郡屬
北海縣昌邑漢為都昌縣本朝置昌邑縣昌樂漢
為營陵縣地本朝改為昌樂縣(沿革表)
形勝塔山在州東南丹河發源于此擂鼓山在州南
白浪河發源于此几山在縣西南山形如几陸山在
昌邑縣南漢霍光食邑于此孤山在昌樂縣東上有
夷齊廟白浪河在州東唐竇琰嘗引水開田東丹
河在北海縣塔山下芙蓉泉在昌邑營丘城在昌
樂縣東即太公受封之地
人物五代韓熙載唐進士才氣俊逸江左號韓夫子
徐問真有道術與歐蘇善漢孫賓碩倜儻好竒節為
京兆虎牙都尉隋杜松贇性剛烈重名義為石門隊
正不降賊而死皇朝滕中正有才幹累官諫議大夫
二子玄錫玄晏並舉進士孫祖德以進士為吏部侍郎
世稱鯁直劉闃嘗從文彦博討具州賊戰功第一
吳奎舉五經為參知政事買田為義莊卒之日家無餘
貲(紀勝)
集分空碧霧晴連洲彩雲密欣同夫子觀深愧玄虛筆
(隋煬帝)月暈天風霧不開海鯨東蹙百川逥(李白)霏煙泛濟
浦綠草啓河汀畫裳晨應月文戰曙分星(薛克構)八月濤
聲動地來頭高數丈觸山逥湏臾却入海門去卷起沙
堆似雪堆(劉禹錫)
本朝建隆三年以青州北海縣建為北海軍又置昌邑
縣隷之乾德三年陞為濰州又增昌樂縣為上州團練
(沿革表)葱蘢曉光開旋轉餘華弄下馬成野酌佳哉誰與
共(蘇東坡)倚軒盈以長嘯兮袂輕舉而飛翻極千里于一
瞬兮寄無盡于雲烟忽雲散于城邑兮徂清夜之既
闌惟所往而樂易兮此其所以為超然(同上)
淄州(倚郭一外縣三)(淄川長山)(鄒平)(高苑)
郡號淄川
州沿革天文危分野禹貢青州之域周為淄州之境春
秋戰國屬齊隋置淄州後周廢唐初改淄州本朝因之
縣沿革淄川本漢盤陽縣屬濟南郡東漢屬齊國晉省
隋置淄州後周廢唐復置本朝因之長山本漢濟南
郡於陵縣地劉宋于此置廣川郡北齊改東平郡隋廢
郡改為長山縣唐初屬鄒州後屬淄州本朝因之鄒
平本古鄒侯國漢置鄒平縣屬濟南郡晉為鄒縣屬樂
安國後廢唐復置屬淄州本朝因之高苑古苑墻地
漢置高苑縣隋改曰會城尋復唐屬鄒州州罷以縣屬
淄州本朝仍舊(沿革表)
形勝梓橦山在州東上有鬼谷洞夾谷山在淄川西
即齊魯會盟之處長白山在長山縣西南高二千九
百尺周六十里上有醴泉寺即范仲淹讀書處太湖
山在長白山南上有石室並敗漆船記云堯時物也
虎頭崖在鄒平縣南商山在高苑縣東高雲洞在
州東蒼龍峽在淄州縣西古蒲臺秦皇築之以望
海蓬萊宮臺上紫蒲係馬蒲生盤如係馬之狀(紀勝)
人物春秋管仲相桓公成霸業晏子齊景公相顯于
諸侯漢張軌仕隴右家無餘財藏書數百卷唐段
志玄資質偉岸以驍果為秦王所識房玄齡事太宗
為名宰相皇朝麻仲英博學有孝行鄉評重之韓琦
薦為國子助教賈同舉進士王欽若方貴盛欲致之
不往石昂好學不仕節度使符習高其行趙師民
九歲能文舉進士為國子直講上勸講箴後遷刑部郎
中有集二十卷(紀勝)
集積流横地紀䟽派引天潢(唐太宗)横萬里而極海兮頽
風浩其四起(柳宗元)歇鞍憩古木解帶掛横枝歌鼓川上
亭曲度神飈吹雲歸碧海夕鴈沒青天時試登高而
望遠極雲海之微茫雲物不隠象三山共分明奈何
疾風怒忽若基柱傾海水雖無心洪溥亦相驚深沉
百丈洞海底那知不有蛟龍蟠(並李白)
本朝景德三年以高苑置宣化軍熙寧三年廢軍復為
縣隷州(沿革表)新荷出水雙飛鶩喬木成隂百轉鶯載酒
未妨佳客醉憑高仍見老農耕(歐陽修)公退留賓誇酒美
睡餘欹枕看山青(同上)
淮陽軍(倚郭一外縣一)(下邳宿遷)
郡號下邳
軍縣沿革天文斗牛分野禹貢揚州之域本徐州下邳
縣後漢為下邳梁為武州唐置邳州後屬泗州又屬徐
州下邳縣宿遷春秋時鍾吾子國依宿國所遷地秦
置下相縣漢又置&KR2316;猶縣晉置宿豫郡後魏屬南徐州
東魏屬東楚州後周屬泗州隋置下邳郡唐改為宿遷
縣(沿革表)
形勝葛嶧山在郡城西禹貢嶧陽孤桐謂出此山之南
磬石山在郡城西南上有石其聲清亮可為磬禹貢
泗濱浮磬即此山所出者黃石山在下邳城北上有
黃石公廟鐵佛山在下邳城北上有三鐵佛馬陵
山在宿遷縣北高阜狀若馬陵峒峿山在宿遷縣北
上有石洞鐫七真象舊黃河在郡城南武河在下
邳城西北下入黃河氾水在宿遷縣界下邳城在
郡治東魏武招呂布于下邳即此圯橋在下邳東南
即黃石公授張良素書之所(紀勝)
人物漢嚴延年宣帝時為侍御史劾奏霍光朝廷肅然
敬憚之翼奉元帝以諸儒薦徵待詔數言事天子敬
焉陳球舉孝廉累官侍御史周紆為洛陽令下車
先問大姓主名五代沈贇事晉為祁州刺史契丹䧟
城守節而死皇朝劉福以功累官雄州防禦使為政
簡易人咸德之(紀勝)
集初語燕雛知社日習飛鷹隼識秋風波摇珠樹千尋
拔山鑿金陵萬仞空(杜詩)江漢曾為客相遇每醉還浮雲
一别後流水十年間(韋詩)片雨楚雲暮千家淮水秋開簾
見芳草送客上春洲請問山中桂王孫幾度遊(嚴君平)過淮
芳草歇千里又來歸野水吳山出家林越鳥飛荷香隨
去棹梅雨濕征衣無數滄州客如君達者稀(前人)
本朝太平興國七年以下邳宿遷二縣建淮陽軍元豐
初改屬京都西路(沿革表)身如𫝊舍任西東夜卧荒郵四
壁空鄉夢漸生燈影外客愁多在雨聲中淮南火後居
民少河北兵前戰鼓雄萬里别離心正苦帛書何必寄
歸鴻(汪水雲)千年事與浮雲去想見留侯次是非丈夫出
身佐明主用舍行藏要自知(宋人)
應天府(倚郭一外縣五)(寧陵宋城)(榖熟)(卞邑)(楚)
(丘)(虞城)
郡號睢陽
府沿革天文角亢分野本古商丘湯所都亳邑地周封
微子于此為宋國春秋鄭衛陳三國之境秦為碣郡地
漢為睢陽縣屬梁國又置宋州改縣曰宋城大業初改
州曰梁郡唐初曰宋後為睢陽郡五代梁置宣武軍唐
改歸德軍本朝升為南京應天府(沿革表)
縣沿革寧陵本古葛伯地又為寗城宋城微子所封
之地榖熟古宋襄氏邑唐省入榖熟卞邑戰國時
為下邑地漢置縣楚丘朝歌故城在今衛州衛縣
虞城本古虞國即禹封商均之地(沿革表)
形勝南湖在府城南上有蘇轍記甘露嶺在寧陵縣
西隋文帝幸岱至此因甘露降故名聖水井在寧陵
縣長樂鄉漆溝在府城北春秋隕石于宋即此妙
孝亭在州境内蘇東坡題榜秦觀詩帝嚳廟在府城
東微子廟在府城西莊子祠在府城東雙忠廟
在府城東祀唐張廵許遠亳城在府城東契父都亳
即此(紀勝)
人物唐魏元忠高宗時吐番寇邊上封事言命將治兵
之要累官御史中丞鄭惟忠天授中以制舉召見對
武后言甚切直程袁師事母以孝聞母歿負土築墳
有白狼黃蛇之異曹華出戎伍而動必以禮士大夫
重之皇朝楚昭輔有才幹陳橋推戴時遣入京安母
後累官樞密事劉希古博通經史累官參知政事貴顯
不減寒素劉蒙叟希古之子為太常少卿所註有五
運甲子諸書李惟清開寶中以三史解謁涪陵尉累
官京西轉運使戚同父幼孤養祖母以孝聞通五經
門人號堅素先生(紀勝)
集暮雨投關郡春風别帝城東西殊不遠朝夕待佳聲
(韋詩)晩泊水邊驛柳塘初起風蛙鳴蒲葉下雨入稻花中
(王仲初)千里河烟直青楓夾岸長草市迎江貨津橋税海商
(同上)摇落深知宋玉悲風流儒雅亦吾師江山故宅空文
藻雲雨荒臺豈夢思(杜甫)客路徧逢雨香山不入樓故園
桃李月伊水向東流(同上)
本朝至道中為京東路景德三年升為應天府祥符七
年建為南京(沿革表)夜半恩綸出漢宮朝家虛席待燕公
春風已徧湖山外元氣還歸鼎鼐中(蔡君謨)綠野染成延
晝永亂紅吹盡放春歸(張文潜)雪與春歸落歲前曉開庭
樹有餘妍楊花樸樸白漫地蛺蝶紛紛飛滿天(梅聖俞)曾
讀前書笑古今耻隨流俗信浮沈終期直道扶元化敢
為虛名役片心(寇平仲)
襲慶府(倚郭一外縣六)(瑕符奉)(泗水)(龔)(仙源)
(萊蕪)(鄒)
郡號魯郡
府沿革天文奎婁分野禹貢徐兖二州之域春秋時為
魯國武王封伯禽于曲阜為魯公本朝為泰寧軍節
度升襲慶府(沿革表)
縣沿革瑕漢置瑕丘縣屬山陽郡奉符漢為奉高及
博縣地屬太山郡泗水古下明國春秋時為魯卞邑
龔隋置瑕丘縣仙源神農少昊徙都之地周武王
以封周公旦萊蕪春秋時為夾谷地漢置萊蕪縣
鄒周時為邾國魯繆公改為鄒(沿革表)
形勝泰山在府西南尼丘山在曲阜縣東顔母禱于此
山而生孔子仙人山在萊蕪縣南安期生修煉于此
顔母山與尼山相對上有聖井四基山在鄒縣東
上有孟子墓鳧山在鄒縣西南其陽有伏羲廟昌
平山在鄒縣北孔子生昌平鄉即此龜山在泗水東
仙源縣有慶源河孔子宅瞿相圃窮桑大庭氏之車
泗水在泗水縣北其南為洙水即孔子講學處顔子
井在曲阜縣内斷機臺在鄒縣西有孟母教孟子處
陋巷在顔子廟前闕里在武城内杏壇在武城境
内魯壁在孔子宅内手植檜在孔廟大成門北宣聖
手植者也(紀勝)
人物周柳下惠聖之和孔子聖之時顔回亞聖
閔子騫以德行稱曾參學𫝊一貫冉雍冉求宰予
子貢林放樊遲有若申棖公西赤南宫适宓不齊皆聖
門高弟孔鯉孔子之子孔伋孔子之孫秦孔鮒孔子
九世孫漢孔貞孔子十世孫高堂生嘗論禮學仕為
博士孔安國孔子十二世孫夏侯勝通尚書及洪範五
行𫝊丙吉宣帝為相知大體朱雲直諫折檻孔
融孔子二十世孫晉孔衍孔子二十二世孫南北
朝孔鮮孔子二十六世孫皇朝孔宜孔子四十四世
孫孔道輔孔子四十九世孫顔復顔子四十八世
孫(紀勝)
集地猶鄒氏邑宅即魯王宮嘆鳳嗟身否傷麟怨道窮
今看兩楹奠尚與夢時同(唐玄宗)造化鍾神秀隂陽割昏
曉(杜甫)浮雲連海岱平野入青徐孤嶂秦碑在荒城魯殿
餘(同上)城隅綠水明秋日海上青山隔暮雲(李白)聖人久已
矣游夏遥相望日出見闕里山平知汶陽(高適)孔聖家鄒
魯儒風藹典墳龍驤過舊宅鳳德詠餘芬入廟神如在
升堂樂似聞緣知一王法今日待明君(白樂天)憑崖攬八
極目盡長空闌魯客抱白鶴别余往泰山初行若片
雲杳在青崖間(白詩)
本朝大觀四年以瑕丘縣為瑕縣政和八年升為襲慶
府祥符五年改曲阜為仙源祥符元年改奉符為泰安
軍開寶五年奉符移治岱京鎮大觀四年以龔丘縣為
龔縣熙寧五年省為鎮入仙源(沿革表)鳥去蒼烟古木人
歸綠野孤舟信美雖非吾土消憂且湏登樓(張文潜)溪田
雨足禾先熟海樹風高葉易秋疎傅閭里詢故老秦皇
車駕想東遊(同上)發典謨訓誥之義振金石絲竹之聲如
天地兮否而復泰如日月兮晦而復明(王禹偁)函丈從容
問且酬展才無不至公侯誰如曾點推鳴瑟獨對春風
詠未休(呂大鈞)曲阜兮遺墟先師兮闕里神髣髴兮如在
涕潺湲兮不已窮天地兮一人揭日月而照臨(鮮于侁)
徐州(倚郭一外縣四)(彭城沛)(蕭)(豐)(滕)
郡號彭城
州沿革天文房心分野禹貢徐州之域古大彭之國春
秋為宋地戰國屬楚秦置彭城縣屬泗水郡項羽自立
為西楚霸王都于此漢改泗水為沛郡又立楚國知徐
州宣帝改為彭城郡晉武帝于淮南僑立徐州安帝時
分淮北曰北徐州劉宋改北徐州曰徐州而加淮南曰
南徐州後魏于徐州仍立彭城郡隋開皇初郡廢復為
徐州大業初改為彭城郡唐置徐州天寶初復改徐州
郡後升武寧軍(沿革表)
縣沿革彭城本古大彭氏之國秦置彭城縣漢改為彭
城郡晉改徐州後魏仍立彭城郡隋初郡廢唐置彭城
屬徐州本朝因之沛本古福陽國地秦置沛縣屬泗
水郡漢改泗水為沛郡遷治項而沛縣如故晉屬沛國
劉宋屬徐州北齊省隋復置彭城唐以廣戚縣省入本
朝因之蕭本蕭國漢為蕭縣屬沛國晉因之隋初屬
徐州尋改為龍城縣大業初復為蕭縣屬彭城郡歴唐
五代本朝並屬徐州豐秦為沛縣之豐邑屬泗水郡
漢以豐為縣屬沛郡北齊屬永昌郡隋屬彭城郡唐本
朝並屬徐州滕古小邾子國秦屬薛郡漢置蕃縣屬
魯國北齊廢隋改為滕縣屬彭城郡尋陞為滕郡唐復
為滕郡屬徐州本朝因之(沿革表)
形勝彭城山在州城東上有二大字雲龍山在州城
東南有項羽及宋武戲馬臺大澤在豐縣東即漢高
祖微時隠居處厭氣臺秦始皇所築斬蛇溝在豐
縣西漢高祖斬蛇處桃山在滕縣東南上有微子墓
抱犢山在滕縣南霧猪泉在滕縣南蘇軾祈雨于
此沛宫在沛縣西有漢高置酒之所漢祖故宅在
豐縣中(紀勝)
人物漢蕭何輔高祖功第一封酇侯王陵平諸呂之
難封安國侯樊噲定三秦封舞陽侯申屠嘉為御
史大夫責鄧通無人臣禮朝廷敬憚之周昌為御史
大夫有功封汾隂侯周勃誅諸呂封絳侯周亞夫
為將有紀律文帝稱為真將軍姜肱處兄弟友愛桓
帝命畫工圖其形三國劉隗少有文翰累遷散騎常
侍唐劉知幾博恰文學舉進士為鳳閣舍人註史通
内外四十九篇皇朝李若谷少孤性至孝舉進士累
官參知政事顔大初顔子四十七世孫博學俊逸舉
進士累官國子監說書所著有朱南子鳬繹集(紀勝)
集曉乘征騎帶犀渠又是都門送别初蓮府望高秦御
史柳營官重漢尚書斬蛇澤畔風烟晩戲馬臺前草木
疎尺組掛身何用說古來名利盡丘墟(薛陶臣)世途非一
險俗慮各千結有客步大方驅車獨迷轍故人韓與李
逸輪雙皎潔徐方國號在元戎天下傑禰生投刺遊
王粲吟詩謁高情無遺照朗抱開曉月(並東野)
本朝元豐元年割彭城郡屬京都西路(沿革表)行人欲去
還徘徊劉項英雄安在哉人間俯仰易陳迹聞身健在
須銜杯水脛多長短林枝有直横韓信祠堂古誰將
跨下平(並雷伯威)雨過短亭雲斷續鶯啼高柳路西東呂梁
水注千尋險大澤龍歸萬古空(梅聖俞)
記纂淵海卷十七
