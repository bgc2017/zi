記纂淵海卷三十宋潘自牧撰
職官部
御史臺
經御史掌邦國都鄙及萬民之治令以贊冢宰(周禮)
史太微三光之廷匡衛十二星藩臣西將東相南四星
執法中端門(史天官書)御史大夫秦官佐上卿銀印青綬掌
副丞相注云位次上卿(職官)周昌為御史大夫徙為趙相
高祖持御史大夫印弄之曰誰可以為御史大夫者熟
視趙堯曰無以易堯遂拜御史大夫叔孫通起朝儀
會長樂宫成置酒御史執法舉不如儀者輒引去張
蒼秦時為御史大夫主柱下方書張湯為御史大夫
舞文巧詆以輔法張敞弟武為梁相敞使吏送至關
戒吏問武武曰梁國大都吏民凋敝且當以柱後惠文
彈治之耳注應劭曰法冠也以纚裹鐵柱卷秦制執法
服今御史服之謂之解廌貢禹為御史大夫潔白廉
正經術通明有伯夷史魚之風華隂守丞嘉上封事
言御史宰相之副九卿之右不可不選谷永上疏言
御史大夫内承本朝之風化外佐丞相統理天下得其
人則百姓欣嘉百僚悅服不得其人則王功不興朱
博奏言高祖時御史大夫位次丞相典正法度以職相
參總領百官上下相監臨又曰臣願盡力以御史大夫
為百僚率御史府中列柏木常有野烏數千棲宿其
上晨去暮來號曰朝夕烏(前漢書)北魏崔暹為御史中尉
上書移牒索御史監選不與及暹為僕射還索御史宋
游道判云崔僕射昔在憲司籠架北省今居禮閣控制
南司遂不與(北史)韋思謙進御史大夫性蹇諤顔色莊重
不可犯見王公未嘗屈禮或以為譏答曰耳目官固當
特立鵰鶚鷹鸇豈衆禽之偶奈何屈以狎之御史大
夫李承嘉嘗召諸御史責曰近日御史言事不諮大夫
禮乎蕭至忠曰故事臺中無長官御史人君耳目比肩
事主得自彈事若先白大夫而許則彈大夫不知白誰
也肅宗詔御史臺欲彈事不須進狀仍服豸冠(唐書)
傳記御史周官有之戰國亦有御史皆記事之職至秦
漢為糾察之任所居之署漢謂之御史府亦謂之御史
大夫寺亦謂之憲臺後漢謂之御史臺亦謂之蘭臺寺
梁及後魏北齊或謂之南臺後周曰司憲隋唐皆曰御
史臺龍朔改憲臺咸亨復故舊制鞠案禁繫委大理貞
觀中中丞李乾祐以囚自大理往來滋其姦乃奏於臺
中置東西二獄以自繫劾開元復罷武后改御史臺為
肅政臺置左右左以察朝廷右以澄郡縣二臺迭相糾
正龍朔改為左右御史臺睿宗詔二臺並察京師太極
元年廢右臺(通典)御史大夫司寺在司馬門内門無墊門
制樹用梓板不起郭邑題曰御史大夫司寺(漢官儀)至德
後諸道使府參佐皆以御史為之謂之外臺(職林)御史為
風霜之任彈糾不法百僚震恐官之雄峻莫之比焉
貞觀初以法理天下尤重憲官故御史最為雄要(通典)臺
印隨從印左巡印右巡印監倉印監庫印監察印出使
印凡八印(唐臺義)自唐初來歴五院惟二人李尚隠張延
賞五院謂監察殿中侍御中丞大夫也(南部新書)御史故事
大朝會則監察押班常參則殿中知班入閣則侍御監
奏含元殿最遠用八品宣政殿其次用七品紫宸殿最
近用六品殿中得立五花塼綠衣用紫案褥之類號為
七貴(唐國史補)御史臺臨制百司糾繩不法事簡則風憲自
肅事煩則紀綱轉輕御史臺紀綱之地(唐會要)事總朝
綱職司天憲中朝執憲之司四海繩違之地霜威
掃地風憲收聲(五代會要)桂林風俗日日食蛙有來中朝為
御史者朝士戲之曰汝之居非烏臺乃蛙臺也(承平舊纂)御
史臺門北開蓋取肅殺就隂之義按鄴都故事云御史
臺在宫城西南其門北開又譚賓錄曰或云是隋初移
都之時兵部尚書李圓通兼御史大夫欲向省便近故
開北門裏行給事員外為合口椒殿中曰生薑侍御
史為脆梨漸入佳味(賈言忠監察本草)
集簡上霜凝筆端風起(崔篆箴)烏臺峻秩望總鐵冠蒼珮
崇班威高石室朱帷霧徹初停州縣之勞白簡霜飛宜
屏權豪之氣(蘇烟制)御史府不以一職名官蓋總察三司
典掌衆政(元微之行高允恭制)漢家授署御史多以立秋蓋以風
霜始嚴鷹隼初擊(杜牧制)稜稜直指烈烈方書蒼玉鳴珮
繡衣登車(元希聲詩)御史府自中執憲暨察視之官皆顯秩
也(白集)總憲度於朝端植風聲於天下(柳文)秦漢以降御史
府莫不用剛果勁正之士維持紀綱季代而還埋輪破
柱之徒絶不復出(元微之行裴洼制)前代有埋輪都亭之奏唐
朝有戴豸正殿之劾(杜牧行李蔚制)彰善癉惡激濁揚清(景雲詔)
糾慝繩違謬掌天憲(文選)盛府持青槖殊章動繡衣風
連臺閣起霜就簡花飛(蘇味道)
本朝御史大夫止為兼官中丞除正員外有知雜一員
副中丞判臺事其屬有三院一曰臺院侍御史隷焉二
曰殿院殿中侍御史隷焉三曰察院監察御史隷焉天
禧中始置言事御史元豐三年李定請復六察於是以
御史專領六察其後大正官名下除大夫以中丞為長
知雜御史為侍御史言事官為殿中侍御史六察官為
監察御史(會要及四朝志)仁宗宣諭宰臣曰諫官御史必用忠
厚淳直通世務明治體之人以革浮薄之弊(會要)王素在
憲臺風力甚勁時號獨擊鶻(言行錄)劉剴為御史言事貶
蘇軾遺以詩有烏府先生鐵作肝之句世因目為鐵肝
御史(四朝國史)白簡威猶凛青山興已濃柏臺霜氣夜凄
凄風動琅璫月向低(東坡)擊彊如摧枯食檗不知苦御
史威降霜行私不容粟(山谷)
御史中丞
經小宰之職掌建邦之宫刑以治王宫之政令凡宫之
糾禁(周禮)
史漢元帝擢陳咸為御史中丞總領州郡奏事課第諸
御史内執法殿中公卿以下皆畏憚之谷永疏曰薛
宣前為御史中丞執憲轂下不吐剛不茹柔舉錯時當
(漢書)光武特詔御史中丞與司隸校尉尚書令會並專席
而坐故京師號曰三獨坐(後漢書)陳謙拜中丞執憲奉法
多所糾正(續漢書)傅玄為中丞每有奏劾或值日暮則捧
白簡整襟帶坐以待旦於是貴遊懾伏臺閣生風崔
鴻為中丞明法直繩無所阿避周處為中丞正繩直
筆權豪震肅(晉書)宋荀柏子為中丞立朝正色内外憚之
(南史)江淹兼中丞彈劾不避權勢明帝曰自宋以來又復
有嚴明中丞君今日可謂近世獨步梁中丞給威儀
十人其八人武冠絳韝執青儀囊在前張緬為中丞
號為勁直梁武帝遣圖其形於臺省以厲當官後魏
御史中丞其出入千步清道與皇太子分道王公遜避
李彪為中丞豪右屏跡高祖謂羣臣曰吾之有李生
猶漢之有汲黯也(北史)唐崔從氣貌孤峻立朝彈奏不避
裴度為中丞用以自代高元裕為中丞風望崚整
武元衡遷中丞德宗曰真宰相持平無私綱條悉舉
狄兼謩遷中丞帝曰御史臺朝廷綱紀一臺正則朝廷
治朝廷正則天下治牛僧孺遷中丞按治一法内外
澄肅魏謩遷中丞發杜中立奸贓權戚縮氣舒元
褒上疏曰元和長慶中中丞呵道不過半坊今乃至兩
坊謂之籠街喝道但以崇高自大盧奕懷慎之少子
也與兄奐齊名父子三人為中丞清節不易(唐書)
傳記周官小宰即御史中丞之任也漢御史有兩丞一
曰中丞亦謂御史執法在殿中蘭臺掌圖籍秘書外督
部刺史内領侍御史十五人受公卿奏事舉劾按章哀
帝更中丞為御史長史光武復改中丞魏初改宫正後
復故(通典)晉宋以中丞為臺主(職林)齊梁皆謂之南司後魏
為御史中尉後周有司憲中大夫隋省中丞(通典)置大夫
為臺主以治書侍御史二人代中丞之任唐高宗復號
中丞龍朔改司憲大夫咸亨復大事奏裁小事專達
(職林)漢中丞故二千石為之或選侍御高第執憲中司(通典)
(注)江左中丞雖一時髦彦然膏粱名士猶不樂宋丞
銅印墨綬進賢兩梁冠佩水蒼玉介幘絳朝服(通典)中丞
周淩果毅有才孔顥有才能果勁不撓可御史中丞事
(山公唘事)蘭臺之官監國得失(論衡)
集辟車要秩非德靡升專席雄班惟賢是屬(唐制)南憲右
掖至於中臺我朝之極選(元稹制)提糾謬綱(白集牛僧孺制)執憲
凖繩之司所以提振紀綱端肅内外(薛存誠制)有守者可以
執憲無私者可以閑邪(柳公綽制)國朝自王義方後曠數百
年憲署之舉咸無廢職然未有危言激論如此之章灼
者也故權右震竦朝野喧騰傳寫彈文為之紙貴(徐集江文)
(蔚志)煌煌天文宿星是環爰立執法其輝有煥執朝之綱
秉國之憲鷹揚虎視肅清違慢憂責有在繩亦必直
良農耘穢勿使能殖無禮是逐安措羽翼(傅咸箴)白簡光
朝列彤騶出禁中(褚亮)
本朝自中丞以下掌糾繩内外百官姦慝肅清朝廷綱
紀大事則廷辯小事則奏彈(兩朝志)故事三院御史言事
必先白中丞自劉子儀為中丞始榜臺中今後御史有
言不須先白中丞至今如此(歸田錄)孔道輔為中丞論廢
郭后事天下聳聞風采張昇為中丞仁宗曰張昇真
可任風憲胡宗愈元祐中為中丞首進六事曰端本
正志知難加意守法畏天王舉正論張堯佐一日領
四史又狄青為樞密使力爭不能奪因請改言職上稱
其得風憲之體慶歴二年召御史中丞賈昌朝侍講
故事臺丞無在經筵者仁宗以昌朝長於講說特召之
曏自禁林入都憲席(胡文恭行張方平制)憲席持綱亦資糾正
(柳植制)
侍御史
史嚴延年遷侍御史劾霍光專廢立(前漢書)陳翔遷侍御
史元日朝賀梁冀威儀不整請收理罪時人竒之种
暠順帝時為侍御史中常侍高堯受勅迎太子不賫詔
書暠横劒當車罵曰御史受詔監護太子太子國之儲
副常侍無一尺詔書安知非挾奸邪今日之事有死而
已堯不敢爭桓典為侍御史常乘驄馬京都畏之為
之語曰行行且止避驄馬御史張綱為侍御史安帝
遣八使按行風俗綱獨埋其車輪於洛陽都亭曰豺狼
當道安問狐狸遂奏大將軍梁冀京師震悚楊秉拜
侍御史京師咸稱其有宰相之才鄭據為侍御史上
疏曰斗筲小吏擢在案視之官分當刺邪矯枉大駕
屬車八十一乘皆尚書御史所載最後一乘懸豹尾注
云侍御史載之(後漢書)劉暾轉侍御史武庫火尚書郎郭
彰率百人自衛暾正色詰之彰怒曰我能截君角也暾
勃然曰君何敢恃寵作威作福天子法冠而欲截角乎
求紙筆奏之彰伏不敢言(晉本傳)柳彧為侍御史上嘉之
曰柳彧正色之士國之龜寳(隋書)唐李素立高祖令授七
品清要官所司擬雍州司戶上曰此官要而不清擬秘
書郎上曰此官清而不要遂授侍御史柳範為侍御
史吳王恪好田獵範彈治之太宗曰權萬紀不能輔導
恪罪當死範曰房玄齡事陛下猶不能諫止田獵豈宜
獨罪萬紀王志愔為侍御史以剛鷙為治所居人吏
畏讋呼為皂鵰温造授侍御史夏州節度李祐違詔
進馬造彈之祐趨出待罪股戰流汗謂人曰吾夜踰蔡
州城擒吳元濟未嘗心動今日膽落温御史王弘義
遷侍御史始賤時求傍舍瓜不與乃騰文言園有白兔
縣集衆捕逐畦蓏無遺内史李昭德曰昔聞蒼鷹獄吏
今見白兔御史(唐書)
傳記周御史亦謂之柱下史秦改為侍御史漢因秦制
置十五員(六典)後漢亦有之掌察舉非法受公卿郡吏奏
事有違失舉劾之二漢所掌五曹(令曹印曹供曹尉馬曹乘曹)豹尾
之内便為禁省魏八人晉九人宋齊十人梁陳皆九人
居曹糾察不法隋八人唐四人侍御史號臺端他人稱
曰端公其知雜事者謂之雜端最為推劇食坐之南横
設榻謂之南床例不出累月遷登南省故號為南床百
日(通典)建中元年以侍御分掌公廨推彈自是雜端之任
輕矣(職林)後漢侍御史威烈赫奕莫之敢犯自漢以來
皆朝服法冠太極以前二臺朝列之制侍御史與殿
中隨仗入分居兩行(通典)侍御史職有六一曰奏彈二曰
三司三曰西權四曰東權五曰贓賣六曰理匭大事
則冠法冠衣朱衣纁裳白紗中單以彈之小事常服而
已(六典)獬豸獸主觸不直故執憲者以為冠(六典注)每出入
行步侍御史在柱裏殿察兩院在柱外唐宣宗欲與
韋宙好官拜侍御史(職林)侍御史為脆梨(互見御史臺類)
集周興鐵柱漢制繡衣簪白筆以繩違取驄馬而明目
故能出則督察萬里入則糾劾百僚(司馬子瑞)爰有貞柏徙
植清臺麝條霜勁蠶葉風開始逢鵲喜終見烏來(杜易簡侍)
(御史廳雙柏贊)榮服繡衣寵簮白筆持斧埋輪豸角分輝
(孫樵)御史吾耳目官也非清明勁正不泥不撓者安可使
辯淑慝振紀綱廣吾之聰明焉(白集王申伯制)超升憲簡(袁幹制)
峩峩鐵冠皛皛銀印(元微之制)匡拂時病磨切貴近(杜牧高元裕制)
鷙鳥得秋氣法星懸火旻(劉禹錫)憲府舊乘驄(杜詩)繡衣柱
史何昂藏鐵冠白筆横秋霜(李白)
本朝天禧置言事御史後久不除慶歴復置蓋御史得
兼諫職也(會要)又吕誨上言風憲糾繩百司刑名出入當
舉劾若令判大理寺於體有妨許免處以横榻使參
中司横榻以異庶工簮筆以奏不法往貳中憲(曲阜)
(制)際曉乘驄入九逵内朝簮筆坐前墀天家御史非凡
格曾向崐崙服紫芝(楊億)班心突兀見長身(東坡注云臺吏謂御史立)
(處為班心)
殿中侍御史
史魏大會殿中侍御史簮白筆側階而坐上問此為何
辛毗曰此謂御史舊時簮筆以奏不法豈如今者直備
位但曠筆耳(魏志)宋游道為殿中侍御史臺中語曰見惡
能討宋游道(南史)唐張行成為殿中侍御史糾劾不避威
權太宗曰若行成朕自舉之無先容也行成常侍宴
太宗語山東及關中人意有同異行成曰天子四海為
家不容以東西為限是示人以隘矣帝稱善高宗以
雍州司士參軍韋絢為殿中侍御史或疑非遷上官儀
曰御史供奉赤墀下接武䕫龍簉羽鵷鷺豈雍州判佐
比(唐書)
傳記魏蘭臺遣御史二人居殿中伺察非法故曰殿中
侍御史晉四人東晉二人梁四人後魏北齊皆有隋改
殿内侍御史置十二人煬帝省唐武德置殿中侍御史
四員貞觀增二人(通典)掌殿庭供奉之儀彈舉違失號為
副端有離立失列言囂而不肅者則糾罰之正冬大會
則戴黑豸乘馬加飾(通典及職林)文明元年又置殿中裏行
(會要)掌駕出於鹵簿内糾察與侍御同惟不判事(職員令)左
雍起於卒吏武帝以為能擢為殿中侍御史(曹氏傳)中書
屬通事令史孫綝久習内事才宜殿中侍御史詔曰可
(山公啓事)武后時或有起家為之而即真者(通典)監察御史非
因奏事不得入至殿庭望殿中侍御史以上從觀象門
出若從天降(唐會要)唐法殿中侍御史遷拜及職事與侍
御史相亞殿中為蘿蔔亦曰生薑雖辛辣而不為患(賈言)
(本草)
集南臺持斧(杜牧崔德融制)暁趨天闕烏紗薄内直空臺古柏
寒(饒易)憲府初收迹丹墀共拜嘉分行參瑞獸傳點亂宫
鴉(義文)
本朝殿中侍御史掌言事分糾大朝會及朔望六參官
班序(四朝志)元豐詔殿中御史兼察事(續會要)皇祐中詔中
丞孫抃舉御史抃舉吳中復或曰公平生不識中復何
由知之抃曰昔人恥為呈身御史今我豈求識面臺官
遂除殿中侍御史治平二年以范純仁為殿中侍御
史吕大防為監察御史裏行皆内出姓名而命之(實錄)執
法殿中俾專議論(曲阜陳師錫制)
監察御史
史大歴十四年監察御史分察尚書省六司號曰六察
官興元元年以第一人察禮吏部第二人察兵工部第
三人察戶刑部(唐志)監察御史其一察官人善惡其二察
戶口流散帳籍隠没賦役不均其三察農桑不勤倉廪
耗減其四察妖猾盜賊不事生業為私蠧害其五察德
行孝弟茂才異等藏器晦迹應時用者其六察黠吏豪
宗兼并縱暴貧弱冤苦不能自伸者(百官志)高季輔拜監
察御史彈治不避權要(本傳)玄宗時有胡人言市船之利
上命監察御史楊範臣偕往求之範臣奏曰夫御史天
子耳目之官必有軍國大事臣雖觸冐炎瘴死不敢辭
此特胡人眩惑求媚無益聖德上慰諭而罷(通典)顔真卿
為監察御史辯五原冤獄天方旱獄決乃雨郡人呼為
御史雨韓思彦授監察御史直言當世得失高宗夜
召加二階郭弘霸自陳討徐敬業臣誓抽其筋食其
肉飲其血絶其體武后大悅授監察御史時號四其御
史韋思謙拜監察御史常曰御史出使不能動搖山
岳震慴州縣為不任職又曰大丈夫當正色之地必明
目張膽以報國恩終不能為碌碌之臣保妻子耳姚
崇用齊澣為監察御史彈劾違犯先風教當時以為稱
職楊假楊收皆入為監察御史兄弟並居憲府李
勉拜監察御史勲臣恃寵多不知禮大將軍管崇嗣背
闕而坐勉劾之肅宗歎曰吾有李勉始知朝廷尊矣
柳渾為監察御史臺僚以儀矩相繩而渾放曠不樂(唐書)
傳記東晉置檢校御史知行馬外事宋齊以下並置隋
改為監察御史唐貞觀又置監察御史裏行察院風
采尤峻(初學記)掌分察百僚巡按郡縣糾視刑獄肅整朝
儀(六典)監察院長與同院禮隔語曰事長如事端(職林)唐監
察御史知朝堂正門非因奏事不得入至殿庭開元七
年敕並隨仗入閣察院諸廳各有他名禮察謂之松
廳廳南有古松也刑察謂之魘廳寢者多魘兵察謂之
茶缾廳以其主院中茶茶必以陶器置之躬自監啓故
也吏察主朝官名籍謂之朝簿廳(因話錄)李義府召見試
令詠棲烏立成詩曰日裏颺朝彩琴中伴夜啼上林多
少樹不借一枝棲太宗曰我將全樹借汝豈惟一枝遂
拜監察(新語)河南伊闕縣前每僚佐有入臺者即水中灘
出石礫金砂清徹可愛牛僧孺為尉一日報灘出縣僚
共觀之有老吏曰此必分司御史若是西臺常有一雙
鸂鶒僧孺因舉杯祝曰既成有灘何惜鸂鶒言訖一雙
鸂鶒飛下不旬日僧孺拜察院(劇談)唐有監察御史不工
文而好作不已每篇輒為宋務先書折以光臺月俸幾
盡其妻謂曰此必臺中玩公折俸助厨耳自後不復出
光臺錢或問之以妻言對諸御史退相謂曰彼有人焉
未可玩也(御史臺記)唐監察御史李全交專以羅織酷虐為
業臺號為鬼面夜义殿中王旭號為人頭羅刹監察
為開口椒毒微&KR0008;(賈言中監察本草)
集繡衣始拜珥筆升朝臺閣以之生風豪貴由是歛手
(陳子昂集)峩豸忝備列(韓文)冠惠文冠察行馬外事(劉夢得集)
本朝天禧元年詔别置御史六員不兼他職有急務聽
非時入對(百官表)嘉祐四年韓絳請置裏行從之熙寧三
年除秀州推官李定權監察御史裏行用選人為御史
自定始也(職官分紀)元豐三年詔御史專領六察又詔以三
員分領察案三員專言事七年大正官名以言事官為
殿中侍御史察官為監察御史八年詔監察御史兼言
事(續會要)張錫為御史京師人曰張御史貌柔和而心剛
正真御史也(同上)宋敏求繳李定詞頭云去歲驟用京官
今又幕職官便昇朝著峻處糾繩之地臣恐未厭衆議
(同上)俾冠惠文往專刺督(曲阜除傅楫制)
御史臺主簿
史張忠署孫寳為主簿寳徙入舍祭竈請比鄰忠怪之
使所親問曰今兩府高士俗不為主簿子既為之徙舍
甚悦何也寳曰高士不為主簿而大夫君以寳為可道
不可詘身詘何傷忠聞之甚慙薦寳經明質直宜備近
臣(西漢)
傳記西漢張忠為御史置孫寳為主簿魏晉以下無聞
隋大業始置御史臺主簿二員唐省一員掌付事勾稽
省署抄自監印給紙筆貞觀中張弘濟為此官遂為美
職(六典及通典)唐主簿管轄臺中雜務每入主簿執黃卷
書其譴罰(通典)唐憲臺之禮雜端在南榻主簿在北榻(職林)
本朝端拱初御史臺置孔目二人淳化四年廢孔目官
於幕職官選彊明公幹者二人充臺主簿掌推勘公事
後止置一員(長編)掌受事發辰勾檢稽失兼簿書錢穀之
事元豐三年李定請增置一員點檢六案文字元祐元
年大理寺左斷刑架閣庫專委主簿主管(續會要)中丞黃
履奏本臺主簿檢法官係分掌班籍參預定刑所領職
事與他司不同(會要)勾稽憲府(同上)
記纂淵海卷三十
