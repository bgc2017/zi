記纂淵海卷十三宋潘自牧撰
郡縣部
京西南路
房州(倚郭一外縣一)(房陵竹山)
保康軍節度
郡號房陵防渚上庸白馬庸國竹山
州沿革楚地翼軫分野鶉尾之次禹貢梁州之域春秋
麋庸二國戰國屬楚秦以後屬漢中郡魏置新城郡晉
新城上庸二郡梁立岐州後魏改光遷國後周改遷州
隋大業廢州為房陵郡唐武德曰遷州又於竹山縣置
房州貞觀廢遷州移治房陵為房陵郡(地理沿革表)
縣沿革房陵漢屬漢中郡東漢屬新城郡後魏分置大
洪縣後周改永清改房陵縣為光遷唐貞觀改光遷曰
房陵為房州治本朝省永清入焉竹山本古庸國漢
為漢中郡上庸縣魏分置上庸郡南朝廢之梁置安城
新豐二縣西魏改安城曰竹山置羅州改新豐為上庸
後周改孔陽隋改羅州曰房州孔陽復曰上庸唐貞觀
徙房州治房陵一縣屬焉本朝省上庸入竹山(地理沿革表)
形勝方城山在竹山縣東左傳云楚國方城以為城
庸城山在竹山縣西舊名垂鼓山龍祗山在竹山縣
南云王若冲於此昇天雞鳴山馬息山馬盤山馬塞山
皆在房陵横鞍山與庸城山相連建鼓山爛柯山
覆船山停舟山皆在房陵鳳溪鰲水在竹山青峯
赤崖白谷皆在房陵又房陵有三十四山三十五溪
見寰宇記(輿地紀勝)
人物周尹吉甫有廟在城西房之人尹姓為多後漢
黃香有至孝名(輿地紀勝)
集惟君固房陵節誠貫古今(李白贈韋房州)
本朝雍熙三年升保寧軍節度開寶中省永清上庸
二縣(沿革表)有客常談解散川偶因晴景到山前溪流似
鏡清無底石壁如門翠插天夜氣結成三洞雨春渠飲
盡一川田臨行始覺房陵好更欲遲留住一年(張舜民)度
險聊憑九節杖凌虛來謁三花岩(章獬)女媧山下少人行
澗谷聲中一鳥鳴(劉光祖)房陵郡僻皆山川竹山更在房
西偏道由房城絶險阻高崖峻嶺相綿延(邵勉)十里平郊
連郡堞一溪清水溉民田(周絢)
郢州(倚郭一外縣一)(長夀京山)
富水郡防禦
郡號富水石城效郢郢都
州沿革楚分野鶉尾之次禹貢職方皆荆州之域春秋
戰國屬楚秦屬南郡漢屬江夏郡晉竟陵郡地梁屬南
司北新二州西魏屬安州後周置石城郡兼置郢州隋
廢州置竟陵安陸二郡唐武德置温州又置郢州州廢
隸部州貞觀廢温州復郢州天寶曰富水郡(地理沿革表)
縣沿革長壽本漢江夏郡竟陵縣地晉元康分江夏西
部置竟陵郡治此宋置長夀縣屬竟陵後周置石城郡
長夀隸焉唐屬郢州京山本漢江夏郡雲杜安陸二
縣地東漢置富水鎮於南新市縣地晉置新陽縣梁置
新州梁寧郡西魏改角陵改南新市為富水縣置富水
郡隋改角陵曰京山屬安陸郡唐武德以京山富水置
温州貞觀州廢屬郢州本朝省富水入京山(地理沿革表)
形勝石城在長夀縣羊祜鎮荆州立石城以為固今
港源出樠木山内方山又名章山西魏於此立郡
京源山在京山縣東武陵山又名樠木山七寶山
五華山多寶潭皆在京山縣龍鳳港在城南鶴池
在長夀鳳凰池在京山寶香山在長夀縣北(輿地紀勝)
人物春秋申包胥吳伐楚入郢包胥求救於秦哭七日
七夜不絶聲戰國宋玉師事屈原唐陸羽廬於太
門山乃舊京山縣境唐書以為復州竟陵人非也(輿地紀勝)
集郢客吟白雪遺響飛青天徒勞歌此曲舉世誰為傳
誠為巴人唱和者乃數千吞聲何足道嘆息空凄然(李白)
雪中梅下與誰期梅雪相兼一萬枝若是石城無艇子
莫愁鄉自有愁時(李商隱善石城有女子居白雪樓歌唱名莫愁)石城昔為
莫愁鄉莫愁魂散石城荒江人依舊棹江岸江岸還飛
雙鴛鴦(鄭谷)故郢生秋草寒江淡落暉(劉文房)賴得竟陵守時
聞建安吟贈别折楚芳楚芳摇衣襟(孟東野)白雪樓中一
望鄉青山簇簇水茫茫(白樂天)
本朝乾德三年省富水縣(沿革表)折楊黃華笑者多陽春
白雪和者少知音四海有幾人况乃區區郢中小(王介甫)
石城目斷空殘照白雪非人只麗譙(魏泰)陽春樓側春方
到白雪樓邊雪未殘(范純仁)三峽雲烟繞郢水兩川風月
接荆門(同上)蒼茫遺珮憐交甫零落清歌送莫愁(孔夷)傷心
白雪陽春麗極目朝雲暮雨非(張衆)村近莫愁連竹場人
歌楚些下蘋洲(任璜)
唐州(倚郭一外縣四)(泌陽桐柏)(比陽)(方城)(湖陽)
郡號淮安泌陽泌水方城桐柏
州沿革禹貢豫州之域春秋屬楚戰國屬韓秦以後屬
南陽郡元魏置東荆州西魏改淮州為重鎮隋改顯州
州廢置淮安郡唐武德曰顯州貞觀改唐州天寶曰淮
安郡天祐曰泌州五代後唐復舊名石晉又為泌州後
漢仍舊(地理沿革表)
縣沿革泌陽本漢南陽郡舞隂平氏二縣地晉改平氏
為西平氏屬義陽郡復置漢廣郡元魏置石馬縣隋置
舂陵郡廢漢廣以平氏屬淮安郡唐屬唐州貞觀省石
馬入湖陽開元復置天寶改泌陽天祐州自比陽徙治
于此改泌州後復故湖陽本春秋蓼國漢為南陽郡
湖陽棘陽二縣晉並省之元魏復湖陽置西淮安郡及
南襄州後郡廢改州為南平州西魏改昇州又改湖州
後周改置昇平郡隋開皇廢仁夀改昇州州廢以湖陽
屬舂陵郡唐屬唐州比陽本漢南陽郡舞隂縣地元
魏置陽平縣及東荆州西魏改淮州又分置江夏郡尋
廢為戍隋開皇為顯州改陽平為饒良以江夏戍為慈
丘縣大業改饒良為比陽縣唐二縣屬顯州貞觀屬唐
州五代後周省慈丘入比陽桐柏本漢南陽郡平氏
縣地梁置義鄉縣及華州上川郡西魏改淮州後改純
州尋廢之隋廢郡改縣曰桐柏唐武德屬純州貞觀州
廢屬唐州方城本漢南陽郡堵陽及葉二縣也晉後皆廢
西魏置方城縣及襄邑郡隋屬淯陽郡唐武德屬兆澧
州貞觀屬唐州(地理沿革表)
形勝泌水在泌陽縣南方城山自比陽至方城縣相
比連百里桐柏山在桐柏縣淮水出焉黃城山在
方城縣西沮溺耦耕之所有水東注乃子路問津之處
西唐山在泌陽高鳳隠居(漢書)鷰子山在泌陽醴水
源出桐柏山太湖在比陽縣天目山蠙珠潭在桐
柏縣又隋開皇中置蠙珠觀(並見贅錄)
本朝開寶五年省平氏縣入泌陽(沿革表)
光化軍(倚郭一)(光化)
郡號酇城隂國隂城
軍縣沿革韓地角亢氐分野禹貢豫州之域漢為南陽
郡隂酇二縣晉置順陽郡治酇縣西魏治酇城郡後周
郡廢屬襄州省酇入隂縣隋曰隂城縣屬㐮陽郡唐後
省隂城入谷城屬襄州本朝乾德三年以舊谷城地
置光化軍及乾德縣熙寧軍廢縣屬襄州後復舊(地理)
(沿革表)
形勝固封山在城西北本名崇山小江河在城西北
四十里朱寨河在城東六十里孟樓河在城東北五
十里温水河在城南三里五百洲在城西南四里
白河在城東南一百五十里泌河地理同與白河對
(輿地紀勝)
人物漢蕭何就封于此有廟在城内皇朝張士遜為
宰相石衆有文十卷名滄浪集(輿地紀勝)
本朝紹興十一年復置光化軍領光化縣又以光化軍
為通化軍其後逆亮叛盟復為軍縣如初(沿革表)層樓壓
清漢初上便忘歸夕靄藏平野晴烟漏翠微城昏晩鴉
集江静野鷗飛何日賦招隱行吟傍釣磯(李豸)谷伯故國
鄼侯所封雖曰小邦實為要地(光化守啓)
棗陽軍(倚郭一)(棗陽)
郡號棘陽白水舂陵
軍縣沿革本漢南陽郡蔡陽舂陵二縣東漢改舂陵為
章陵晉屬義陽郡後廢之置廣昌縣及廣昌郡又舂陵
置安昌郡元魏置南荆州西魏改昌州隋開皇廢二郡
仁夀改廣昌曰棗陽大業置舂陵郡唐武德廢郡改昌
州為唐州省唐州清覃入此貞觀省舂陵縣入焉又以
棗陽屬隋州本朝升棗陽軍治棗陽縣(地理沿革表)
形勝紀山在城南一百五十里霸山自随州撥隸棗
陽資山在州北劉白河發源于白水牡丹山在
縣南白水山白河所出也有光武廟赤眉山在縣
東北甘泉山在縣東北地肥而水甘獅子山在縣
南石虎山一名東石虎山又有西石虎山四望山
團石山皆在縣東北(輿地紀勝)
人物漢岑彭光武功臣岑熙尚安帝妹涅陽公主
魏鄧艾平蜀唐岑文本孫峰羲(輿地紀勝)
荆湖南路
潭州(倚郭二外縣十)(長沙衡山)(善化安化)(醴陵)(攸縣)
(寧湘鄉鄉)(湘潭)(益陽)(瀏陽)(湘隂)
武安軍節度湖南安撫司轉運司
郡號長沙湘城臨湘湘州武安軍
州沿革鶉尾之次翼軫之度長沙自有一星在軫中古
三苖國之地禹貢荆州之域春秋戰國屬楚秦置長沙
郡漢高帝為長沙國東漢長沙郡吳分置衡陽郡晉兼
置湘州尋廢之宋復置湘州隋置潭州大業廢為長沙
郡唐武德曰潭州貞觀屬江南道天寳曰長沙郡中和
升欽化軍節度景福改武安軍節度五代馬殷據之為
長沙府後入南唐李氏(地理沿革表)
縣沿革長沙秦以青陽地置湘縣漢為臨湘縣東漢為
長沙郡治宋為國齊以後為郡治隋為潭州治改臨湘
縣曰長沙善化本漢臨湘縣地本朝析置衡山南
岳之地漢為湘南縣地吳析置衡陽縣及置衡陽郡晉
改曰衡山縣屬衡陽郡隋屬潭州神龍屬衡州石晉屬
潭州後復屬衡州本朝改屬潭州安化本漢益陽縣
地本朝析置醴陵本漢臨湘縣地東漢置醴陵縣屬
長沙郡隋省入長沙縣唐武德復置攸縣本漢長沙
國地東漢屬長沙郡南齊屬湘東郡陳改為攸水縣隋
省入湘潭後復置唐武德置雲州貞觀州廢屬衡州後
梁屬潭州後又屬衡州本朝來屬湘鄉本漢湘南縣
之湘鄉東漢置縣屬零陵郡吳屬衡陽郡晉為郡治隋
省入衡陽縣屬長沙郡唐武德復置屬潭州湘潭本
漢湘南地為長沙國東漢屬長沙郡吳屬衡陽郡梁廢
湘南縣而置湘潭縣(衡陽志云陳置)隋屬衡山郡唐元和屬潭
州益陽本漢屬長沙國東漢屬長沙郡吳屬衡陽郡
隋屬長沙郡唐屬潭州瀏陽本漢臨湘縣地吳置瀏
陽縣屬長沙郡隋廢為歸仁鎮入長沙縣唐景龍復置
屬潭州湘隂春秋羅國秦羅縣屬長沙郡漢屬長沙
國東漢分置漢昌縣吳改漢昌曰吳昌並屬長沙郡宋
元徽析置湘隂縣屬湘東郡梁置羅州及岳陽郡二縣
屬焉陳廢置州隋平陳羅縣岳州省湘隂入岳陽尋改
岳陽為湘隂省吳昌入羅縣唐武德省羅縣入湘隂屬
岳州本朝改隸潭州寧鄉本漢益陽縣地吳分置新
陽縣屬衡陽郡晉改為新康隋省入益陽縣唐武德復
置新康屬潭州七年省之本朝置寧鄉縣(地理沿革表)
形勝南岳衡山在縣西第三小洞天(詳見前集仙道部及後集地理部)
大圍山在醴陵縣第十三小洞天洞陽山在長沙縣
係第二十四小洞天洞庭湖青草湖(詳見地理部)嶽麓山
在衡陽之足有書院係御書扁額龍山犀峰皆在湘
鄉鸞山鳳嶺皆在攸縣虬淵在醴陵山中有洞穴
玉潭在寧鄉有鎮金井在長沙醴泉在醴陵鹽
井在湘鄉清風峽在岳麓寺下明月山在醴陵
玉笥山在湘隂金簡峰在南岳小廬山在益陽
大潙山在寧鄉王喬山丁仙山在安化浮丘山在
益陽(輿地紀勝)
人物楚屈原忠而被放投汨羅以死著離騷諸賦漢
古初為長沙孝子蜀蔣琬為廣都長諸葛亮稱為社
稷之器唐歐陽詢善書皇朝朱昂與其弟協俱請
老時人榮之比漢二䟽丁儁四世同處旌表門閭
瞿景鴻累世同居旌表門閭徐偉有八子號徐氏八
龍譚世勣以張邦昌僭位不食而死張栻槐公之
子南軒先生靖康之變譚延康以節聞寇敵之來孫
方武以義顯(輿地紀勝)
集征鞍窮郢路歸棹入湘流兩邊楓作岸數處橘為洲
(張九齡)風清長沙浦霜空雲夢田(李白)湘水回九曲衡山望
五峰(同上)夜醉長沙酒曉行湘水春(杜詩)秋曉岳增翠風高
湖湧波(同上)楚岫千峰翠湘潭一葉黃(韋迢)長沙十里平勝
地猶在險(韓詩)班竹泣舜婦青湘弔楚臣(同上)湘淚淺深滋
竹色楚歌重疊怨蘭叢(李義山)
本朝乾德元年削軍額端拱復武安軍乾德三年以長
沙縣常豐場置縣開寶省之紹聖四年析長沙置善
化縣分治郭下乾德三年以衡州衡山縣隸潭州淳
化二年還衡州四年來屬熙寧六年分益陽湘鄉地
置安化縣乾德三年以衡州攸縣隸潭州紹興三
年以益陽縣屬鼎州尋復故淳化四年以岳州湘隂
縣隸潭州太平興國二年以長沙縣玉潭鎮置寧鄉
縣(沿革表)洞庭青草渺無際天柱紫盖森欲動(東坡)繞郭白
雲衡岳近滿帆明月洞庭秋(鄭獬)寧知城東路有此梅萬
株近坡與遠嶺玉立同一區(南軒)
衡州(倚郭一外縣五)(衡陽茶陵)(耒陽)(常寧)(安仁)
(酃縣)
湖南路提刑司提舉司
郡號衡山衡陽湘東臨蒸鴈峰耒陽衡
湘岣嶁
州沿革鶉尾之次翼軫之分禹貢荆州之域春秋戰國
屬楚秦屬長沙郡漢屬長沙國又分屬桂陽零陵二郡
東漢屬長沙零陵二郡吳置湘東郡宋為湘東郡梁置
衡州隋大業為衡山郡唐初為衡州屬江南道天寶為
衡陽郡五代地入楚馬氏後入南唐(地理沿革表)
縣沿革衡陽本漢長沙國酃縣及零陵郡鐘武縣東漢
改鐘武為重安縣吳置湘東郡及臨蒸縣晉省酃縣入
臨蒸縣陳析臨蒸東鄉置新城縣隋改臨蒸曰衡陽縣
為衡州治開皇廢新城重安入焉大業復置二縣唐武
德復以衡陽為臨蒸七年省重安縣開元改衡陽為州
治茶陵本屬漢長沙國東漢屬長沙郡晉屬湘東郡
南齊屬潭州隋廢入湘潭縣屬衡州唐武德析攸縣復
置屬雲南州貞觀州廢省茶陵縣聖歷復置石晉時地
入馬氏建天策府析屬潭州本朝改屬衡耒陽秦初
置縣屬長沙漢高帝割長沙南境立桂陽郡耒陽屬焉
東漢為桂陽郡治梁屬東衡州梁陳簡移縣治在鰲山
口隋改曰耒隂唐武德復舊治仍曰耒陽常寧本秦
耒陽縣地漢屬桂陽郡吳分置新寧縣晉屬湘東郡隋
隸衡州唐開元徙宜江天寶更今名安仁本衡山縣
安仁鎮地五代時後唐析宜陽熊耳兩鄉置安仁場本
朝置縣酃縣本漢茶陵縣地本朝析置(地理沿革表)
形勝南嶽在衡陽縣北東巖在合江亭東白雲峰
在南嶽下有龍潭碧雲峰在州城南雲盖峰在耒
陽東北雲阜山在衡陽西舜南巡經此吐霧峰與
白雲峰相連朝日峰在屏障山下梅浦水在衡陽東
桃源溪出雲陽五洞獅子巖在耒陽西熊耳山
在安仁東南(輿地紀勝)
人物三國劉巴諸葛亮薦為左將軍唐李寬中於尋
真觀剏石鼔書院皇朝本士正講學于石鼔(輿地紀勝)
集江亭枕湘江蒸水會其左瞰臨眇空闊綠净不可唾(韓詩)
片帆在柳岸通郭前衡陽(杜詩)春興不知凡幾首衡陽紙
價頓能高(同上)猿到夜深啼嶽麓鴈知春近别衡陽(杜荀鶴)
迴鴈峰前鴈春迴盡却迴(元微之)耒水波紋細湘江竹葉
輕(同上)臨蒸且莫嘆炎方為報秋來鴈幾行(柳詩)
本朝以茶陵縣屬衡州紹興九年升茶陵郡後復為縣
乾德三年升安仁場為縣咸平五年析衡陽衡山二
縣地以益之嘉定四年置酃縣於臨洣之地(沿革表)曾
觀工部集中載赤沙湖(陶弼)衡陽春暖鴈飛過兜率雨昏
龍戰稀兜率一峰傍林開見寶幢鳥行高避縣山骨
下連江(並同上)
寶慶府(倚郭一外縣一)(邵陽新化)
郡號邵陽邵陵敏州沃陽
府沿革楚分於辰在已禹貢荆州之域春秋戰國屬楚
秦屬長沙郡漢屬長沙國及零陵郡東漢屬長沙零陵
二郡吳孫皓分置邵陵郡屬荆州晉懹帝屬湘州義熙
屬荆州宋齊梁並屬邵陵國隋廢郡屬潭州唐置南梁
州貞觀改邵州天寳曰邵陽郡屬江南道五代地入馬
氏又入南唐又入周行逢本朝升府(地理沿革表)
縣沿革邵陽本漢長沙國昭陵縣東漢别置昭陽縣屬零
陵郡吳置邵陵郡又置高平縣屬焉晉改昭陵縣曰邵
陵又改昭陽曰邵陽屬邵陵郡宋并邵陵入邵陽移郡
治此又省高平入焉隋廢郡屬湘州唐武德復邵陵縣
七年省入邵陽新化熙寧六年收復梅山置新化縣
(地理沿革表)
形勝梅山在新化縣杏岡在南隅龍山介於二邑
之間秀峰四出熊山黃帝所登龍池在新化之文
仙山濓泉在通道坊因周茂叔攝郡得名甘泉在
倅廳法華臺在東山絶頂一郡之勝槩也文竹山
有石床紫極宫在城西北青陽洞在新化青雲
洞在新化熊膽山下青山洞在新化北(輿地紀勝)
人物皇朝聶致堯邦人列舉孝行節義十事聞于朝旌
表其門金彦號為義門金氏舉孝廉為天下第一
李傑洞明先生之子也帥湖南由邵陽拜松楸(輿地紀勝)
本朝寳慶元年以潛藩升寶慶府神宗初置新化縣
(見前縣沿革下)冬葉扶疎碧繖團溪山環郭莫窮端(寇準)蒼芷溪
烟映靄山翛然城角起天端(同上)澬水西來兼邵水龍山
横鶩際梅山(歐陽識)更如何處覓桃源此地端疑小洞天
(胡致堂)舊置義莊賙族黨新持使節拜松楸清湘樓晩揮
金上明月池開衣錦遊(張舜民送李傑帥湖南)
郴州(倚郭一外縣五)(郴縣桂陽)(宜章)(永興)(資興)
(桂東)
郡號桂陽靈夀宜章郴義綠水廬陽
州沿革翼軫之分野禹貢荆州之域春秋戰國屬楚秦
屬長沙郡漢高帝置桂陽郡三國郡歸蜀後割歸吳隋
置郴州大業復桂陽郡唐置郴州天寶曰桂陽郡屬江
南道五代地入馬氏(地理沿革表)
縣沿革郴縣漢高帝置桂陽郡治郴縣歴代因之隋置
郴州治焉桂陽本漢郴縣地東晉分置汝城縣屬桂
陽郡陳改為廬陽縣及置廬陽郡隋廢郡以廬陽縣屬
郴州唐天寳改義昌縣後唐改郴義縣本朝更今名
宜章隋大業末蕭銑析郴置義章縣唐武德七年省之
八年復置屬郴州本朝更今名永興本漢桂陽郡便
縣宋省之陳復置隋入省郴縣唐開元置安陵縣天寳
改高亭縣本朝更今名資興本漢郴縣地東漢置漢
寧縣屬桂陽郡吳改陽安縣晉改晉寧縣隋省之後復
置晉興縣唐貞觀省之咸亨置資興縣屬郴州五代廢
為寨本朝復置桂東本漢郴縣地本朝析桂陽置(地理)
(沿革表)
形勝靈夀山在郴縣有石室産鍾乳洞靈山在桂陽
東有洞穴蘇仙山在郴縣東北蘇耽學道於此武
丁岡在郴縣西南仙人成武丁葬此桂水在郴縣西
南合耒陽水橘井在蘇仙宅(詳見井類)寶雲山寶盖山在
郴縣東玉履石在宜章縣東白鹿洞在蘇仙山口
白豹山在永興縣西白豹水出焉龍宫灘韓昌黎
有詩(詳見灘類)螺溪水在郴縣西萬歲山即靈夀山千秋
水出焉羣玉林在宜章縣(輿地紀勝)
人物東漢胡騰坐竇武死行喪禁錮晉谷儉舉茂才
不仕唐孟琯著嶺南異物志劉瞻唐史稱其行已終
始全潔皇朝曹靖見山谷文集有曹侯善政頌(輿地紀勝)
集故鄉臨桂水今復渺星河(張曲江)飄飄桂水遊悵望蒼
梧暮(杜詩)郴州頗凉冷橘井尚凄清(同上)山作劒攢江瀉鏡
扁舟斗轉疾於飛(韓詩)游鱗出䧟浦唳鶴遶仙岑風起三
湘浪雲生萬里隂(柳詩)地盡湘南戌山分桂北林火雲三
月合石路九疑深(戴叔倫)
本朝太平興國元年改郴義縣為桂陽義章縣為宜章
熙寧六年改高亭縣為永興嘉定四年平倭寇析
郴縣兩鄉於青要置資興縣析桂陽於土村置桂東縣
(沿革表)橘井蘇仙宅茶經陸羽泉(張舜民)郴江常自遶郴山
為誰流下瀟湘去(秦少游)石橋步月公居後橘井烹茶我
在先(折樞密)郴山足竒變其水清復美(張南軒)
荆湖南路
道州(倚郭一外縣三)(營道永明)(江華)(寧遠)
郡號春陵九疑江華營道營陽
州沿革楚越之分翼軫之墟禹貢荆州之域春秋戰國
屬楚秦屬長沙郡漢屬長沙國及零陵郡蒼梧郡東漢
屬零陵蒼梧郡三國初屬蜀後屬吳晉屬零陵郡穆帝
分置營陽郡梁改永陽郡隋廢郡屬永州大業屬零陵
郡唐武德置營州又加南字貞觀改道州尋廢之上元
復置天寶曰江華郡屬江南道五代地入馬氏又入南
唐後周行逢又有之(地理沿革表)
縣沿革營道本漢零陵郡營道縣晉置營陽郡梁永陽
郡隋屬永州零陵郡唐武德置州治此天寳改弘道縣
本朝復舊名永明本漢零陵郡營浦縣晉屬營陽郡
南朝分置營陽縣梁改郡縣皆曰永陽隋廢郡省營浦
入永陽屬零陵郡唐貞觀省入營道天授復永陽屬
道州天寶更今名江華本漢蒼梧郡馮乘縣地吳屬
臨賀郡隋屬零陵郡唐武德析置江華縣屬營州貞觀
屬永州上元屬道州文明改雲漢縣神龍復故名寧
遠本漢零陵郡泠道縣吳增置舂陵縣東晉屬營陽郡
梁陳屬永陽郡隋省泠道入營道而徙營道于泠道又
省舂陵入焉屬永州唐武德徙營道於州城乃于此地
置唐興縣屬營州貞觀屬道州天寶改曰延唐大歷又
析延唐置大歷縣屬道州後梁改延唐曰延昌後唐復
故石晉改曰延喜本朝改今名(地理沿革表)
形勝九疑山在營道縣北九山相似行者疑惑故名九
疑舜所葬也為第二十三小洞天五如石在江北岸
左右前後及登石巔皆相似故名五如元結創五如亭
七勝泉在五如石間天門山天柱山在寧遠含暉
巖在營道縣又名含暉洞陽華巖在江華縣又名陽
華洞紫虛洞在寧遠又名紏巖碧虛洞在寧遠又
名無為洞駕鶴峰在州學三元亭之前驚兔山在
城東(輿地紀勝)
人物唐何堅韓文公有序送之李季秀代宗時處士
皇朝周堯卿稱篤行君子周輔成濓溪之父也周
敦頥字茂叔號濓溪先生著太極圖通書黃太史稱其
胸中灑落有光風霽月氣象二程事之皆為大儒(輿地紀勝)
集九疑山深幾千里峰谷崎嶇人不到山中舊有姥仙
家十里飛泉遶丹竈(元結)零陵郡北湘水東浯溪形勝潘
洞中(同上)零桂佳山水(吕温)吾聞九疑好夙志今欲伸(韓詩)九
疑深路遶山回木落天晴猿正哀(戴叔倫)江華勝事接湘
濱千里湖山入興新(錢起)
本朝建隆三年復以弘道縣為營道乾德三年改延
喜縣曰寧遠省大歷縣入焉熙寧五年省永明縣為鎮
入營道元祐二年復置(沿革表)定王此地元卑濕義帝江
山最上游(陶弼)雲斷蒼梧竟不歸江邊古廟鎻朱扉山川
不為興亡改風月應憐感慨非(陸放翁)
永州(倚郭一外縣二)(零陵東安)(祁陽)
郡號零陵瀟湘浯溪泉陵東安
州沿革翼軫之分野禹貢荆州之域春秋楚之南境戰
國楚地秦屬長沙郡漢屬長沙國零陵郡武帝元鼎六年
置三國初屬蜀後入吳隋開皇廢郡置永州後又曰零
陵郡唐置永州天寶曰零陵郡屬江南道五代初馬氏
有之(地理沿革表)
縣沿革零陵本漢零陵郡之泉陵縣東漢為零陵郡治
晉惠帝分置應陽縣隋置州改泉陵縣為零陵而省應
陽入焉東安本漢泉陵縣地本朝析置祁陽本漢
泉陵縣地吳分置祁陽縣又置永昌縣隋省二縣入零
陵郡唐武德復置祁陽屬永州貞觀初廢之四年復置
(地理沿革表)
形勝湘水在零陵縣北其水至清兩岸石壁高者不啻
千丈瀟水在零陵縣南三十步至道州境合湘水黃
溪在州北九十里柳文有記丹岸在州南百里石色
如丹愚溪在州西一里柳子厚名之賢水在州南
秦時賢士周正實居之西山在零陵西東丘在龍
興寺鈷鉧潭在州西五里楊柳源在縣北白鶴
山在祁陽黃龍嶺在州北(輿地紀勝)
人物漢鄭産為白土嗇夫勸百姓勿殺子代出口錢因
更名白土為更生鄉三國蔣琬為蜀丞相黃盖赤
璧之役建策火攻唐史青上書自薦五步成詩唐
傑號唐孝子皇朝路振試巵言日出賦陳亨伯靖
康死虜中蔣緯楊誠齋為作傳(輿地紀勝)
集瀟湘水國旁黿鼉(杜詩)湘水永州路水碧山崒兀古木
暗魚潭隂雲起龍窟(李詩)朝陽嵓下湘水深朝陽洞口寒
泉清(元結)日晴瀟湘渚雲斷岣嶁岑(柳詩)欸乃一聲湘水綠
(同上)殘臘泛舟何處好最多吟興是瀟湘(杜荀鶴)
本朝雍熙元年以零陵縣之東安場置縣(沿革表)窗外秋
聲湘瑟怨檻前行色楚帆飛(劉能)零陵郡北雲帆落信美
臺前江月明(李當遇)二江明月九峰雲雲月堂中希静人
芙蕖池淺蛙迎雨鈷鉧潭空馬送春(陶弼)青玻瓈盆插千
峰湘江山青無古今何處拭目窮表裏太平飛閣暫登
臨朝陽不聞皂盖下愚溪但有古木隂(黃魯直)湘江佳致
在浯溪元結雄文向此題想得後人無以繼高名長與
白雲齊(陳術)水部胸中星斗文太師筆下蛟龍字(張文潜)魯
君筆端昭日月次山書法得春秋(趙不息)地老天荒元子
宅烟霏霧鎖魯公碑(楊長孺)元顔文字照浯溪神物于今
常護持岸邊尚有堪磨處留刻中興第二碑(同上)
全州(倚郭一外縣一)(清湘灌陽)
郡號清湘瀟湘湘源三湘
州沿革楚地翼軫之分野禹貢荆州之西境歷代地理
並同永州五代石晉天福置全州(地理沿革表)
縣沿革清湘本漢零陵郡兆陽縣地隋省兆陽置湘源
縣屬零陵郡唐屬永州五代馬氏改今名後置全州治
此灌陽本漢零陵郡零陵縣地吳分置觀陽隋省入
湘源大業蕭銑置灌陽縣屬永州唐武德省之上元復
置石晉置州灌陽屬焉(地理沿革表)
形勝湘水在其北灕水在其南黃華山在湘源
青田巖在清湘巖净水在灌陽凍青水玉髄泉在
清湘龍川山在灌陽龍隱巖獅子巖華嚴巖波斯
巖皆在清湘(輿地紀勝)
人物皇朝朱孝誠母卒結庵墳域冬笋生瑞竹以盖其
墳其後郡守碣孝誠之墓曰朱孝子墓其子揚善又於
墓側為庵以守其孫浩以母多病終身不娶不飲酒食
肉蔣舉居母喪結廬墳側芝生於拳石詔旌表門閭(輿地紀勝)
集殘陽楚水畔獨弔舜時人不及廟前草至今江上春
(竇羣題二妃廟)
本朝南北東西幾萬峰郡城如在畫屏中何人截斷湘
妃竹半醮秋江作釣筒(陶弼)嶺開蠻壤斷北路下湘川綠
水紋如染丹楓色欲燃(同上)湘是相分義灕為離别名(宋成)
眷彼湘源之遠實惟嶺管之衡(余元一)風生化於中區郡
境亘於南粤(沈現撰璧記)
武岡軍(倚郭一外縣二)(武岡新寧)(綏寧)
郡號都梁夫夷武強武攸
軍沿革楚地翼軫之分禹貢荆州之域歴代地理並同
寶慶府本朝置軍(地理沿革表)
縣沿革武岡本漢零陵郡都梁縣吳屬邵陵郡晉武帝
分都梁置武岡縣又别置建興縣屬邵陽郡宋省武岡
入都梁又省建興隋省都梁入長沙郡邵陽縣後復置
武攸縣唐武德改武攸曰武岡又置建興縣屬南梁州
後屬邵州七年省建興入武岡本朝置武岡軍治焉
新寧本漢零陵郡夫夷縣吳屬邵陵郡隋省入長沙郡
邵陽縣五代地入於溪蠻本朝收復置新寧縣綏寧
本溪峒地本朝置縣(地理沿革表)
形勝日華山月華山在武岡之雲山明月池深百丈
見底寳方山在濟川門外有八嚴洞金城山在武
岡縣界金洞驛在綏寧縣紫陽山有周諫議讀書
堂滄浪水屈原見漁父處投龍洞在雲山放鶴
坡梁崔穆於此羅得二鶴放之得玉璧一雙芙蓉洞
在綏寧縣薔薇水見類要都梁山在縣東一百三
十里武岡因漢伐五溪蠻保此岡故曰武岡左右二
岡對峙(輿地紀勝)
人物五代鄧處訥為邵州刺史會節度使閔育為周岳
所殺處訥興兵問罪攻岳斬之皇朝周儀為嘉祐名
臣(輿地紀勝)
集黔山之巑巫水之磻(柳文武岡銘)願銘武岡以慰我心(同上)
本朝崇寧四年以郡州疆境廣漠析武岡綏寧二縣置
武岡軍熙寧七年得洞蠻徽州之地建蒔竹縣屬邵
州元豐六年廢之崇寧二年復置為綏寧縣屬武岡軍
又臨口(闕)亦化外琴州之地崇寧四年置臨岡縣紹
興省入綏寧復為寨紹興二十五年收復晩洞徭楊
再興所據地置新寧縣屬武岡軍(沿革表)控制溪洞彈壓
諸蠻(崇寧敕牒)疆境闊戶口繁市井稠密商旅往還楚際
南壤元冥無所不統(並同上)杏花洞大路﨑嶇曾見千年
石斛奴試問金城山裏事只言仙境似蓬壺(李思聽)杏花
塢接投龍洞瀑濺蒼崖鶴骨寒(同上)黛染峰巒水染藍右
分湖北左湖南前江後嶺通雲氣萬壑千林送雨聲
(陳簡齊)山中八洞列天巧於此覷誰謂寶方小方是洞天
數(鄭汝諸)
桂陽(倚郭一外縣二)(平陽藍山)(臨武)
郡號平陽藍山南平小桂郡
軍沿革楚分野於辰在已禹貢荆州之域歴代地理並
同郴州本朝置軍(地理沿革表)
縣沿革平陽本漢桂陽郡郴縣地晉置桂陽縣屬平陽
郡陳郡縣俱廢隋大業末蕭銑復置唐武德十年省之
八年復置屬郴州五代廢之本朝復置隸桂陽藍山
本漢桂陽郡南平縣地宋省之唐咸亨復置屬郴州天
寳改今名本朝改屬桂陽臨武本漢桂陽郡臨武縣
隋屬郴州唐如意改曰隆武神龍復舊名五代廢之本
朝復置屬桂陽(地理沿革表)
形勝藍嶺在平陽跨藍山縣界藍山在本縣鑑湖
在軍治盛夏不涸豐湖源出寶積山前金粟巖在
臨武西北寳山廟在軍治西芙蓉山在城西下有
蒙泉楊梅山在臨武鹿頭山在東門獅子巖在
平陽白竹岡下襄陽山華隂山晉平山皆在藍山縣
(輿地紀勝)
人物晉谷儉為甘卓所舉恥州少士試高第除郎中
唐劉景擢第劉禹錫以詩送之皇朝葉盖以賦魁上
庠見者目為南瑞黃照隣為職方郎中有讀書堂在
郡西二里邦人號曰職方岩(輿地紀勝)
集秦雲連天海相接桂水横烟不可涉(李白)千里楓林烟
雨深無朝無暮有猿吟(元微之)
本朝天禧元年置桂陽監復置平陽縣治郭下紹興三
年升桂陽郡復置臨武縣隸焉景德元年以郴州藍
山縣隸桂陽監(沿革表)一從投迹三湘外兩度登高五嶺
間(張舜民)嶺開越嶠通交趾路轉荆門入九疑(潘正夫)鹿頭
屹立青疑染龍渡横飛勢欲來(杜圭)官中逐月催租税不
征榖帛只征銀(侁章)
記纂淵海卷十三
