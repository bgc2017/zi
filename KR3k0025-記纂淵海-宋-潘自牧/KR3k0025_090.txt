記纂淵海卷九十宋潘自牧撰
飲食部
酒
經需于酒食(易)有孚于飲酒濡其首(未濟)若作酒醴爾惟
麴蘖(書)厥父母慶自洗腆致用酒不腆于酒罔敢
湎于酒矧汝剛制于酒(並同上)微我無酒以遨以遊(詩)
子有酒食何不日鼔瑟為此春酒以介眉夀朋酒
斯饗我有旨酒嘉賓式燕以敖以宴樂嘉賓之心
釃酒有藇釃酒有衍有酒醑我無酒沽我君子有
酒旨且多君子有酒嘉賓式燕以樂嘉賓式燕以
衎嘉賓式燕綏之嘉賓式燕又思酒旣和止飲酒
孔偕飲酒孔嘉維其令儀凡此飲酒或醉或否旣立
之監或佐之史王在在鎬豈樂飲酒君子有酒酌
言獻之酌言酢之酌言醻之或獻或酢洗爵奠
斝曾孫維主酒醴維醹酌以大斗以祈黃耉旣
醉以酒旣飽以德清酒百壺旣飲旨酒永錫難老
(並詩)酒正掌酒之政令以式法授酒材辨五齊之名一曰
泛齊二曰醴齊三曰盎齊四曰緹齊五曰沈齊辨三酒
之物一曰事酒二曰昔酒三曰清酒辨四飲之物一曰
清二曰醫三曰漿四曰酏(周禮)夫豢豕為酒非以為禍也
而獄訟益繁則酒之流生禍也是故先王因為酒禮壹
獻之禮賓主百拜終日飲酒而不得醉焉此先王之所
以備酒禍也(禮記)酒者所以養老也所以養病也(射義)奉酒
醴以告曰嘉栗旨酒(左傳)有酒如淮有酒如澠酒以成
禮不繼以淫(並同上)不為酒困唯酒無量不及亂(並語)
子禹惡旨酒而好善言(孟)日昃不飲酒酒必酸賓主百
拜而酒三行不已華乎(揚)室酒不絶(文中)公孫朝好酒聚
酒千鍾積麴成封望門百步糟漿之氣逆於人鼻(列)魯
趙皆獻酒于楚王主酒吏求酒於趙不獲乃以趙厚酒
易魯薄酒奏之楚王以趙酒薄遂圍邯鄲(淮南)
史禹時儀狄作酒禹飲而甘之遂疏儀狄絶旨酒(通鑑外紀)
大宛有蒲萄酒(史貨殖傳)魯正曰酒者天之美祿帝王所以
順養天下(前食貨志)酒百藥之長嘉會之好(同上)齊威王問淳
于髠曰先生能飲幾何而醉對曰臣能一斗亦醉一石
亦醉王問故髠曰賜酒大王之前執法在前御史在後
不過一斗隨醉矣若乃履舄交錯杯盤狼籍堂上燭盛
主人留髠而送客當此時髠心最懽能飲一石(史記)曹參
為相國日夜飲酒賓客見參不事事皆欲有言參輒飲
以醇酒醉而後去終莫得開說(漢書)武帝初𣙜酒酤昭帝
罷酒酤買酒升四錢司馬相如與文君俱之臨卭賣
酒舍乃令文君當罏相如自滌器於市中(並同上)徐邈為
尚書郎私飲沈醉校尉趙達問曹事邈曰中聖人達白
之太祖太祖甚怒鮮于輔曰醉客謂酒清者為聖人濁
者為賢人邈性修謹偶醉言耳後文帝問邈曰頗復中
聖人不對曰臣不能自懲時復中之(魏志)晉孫季舒與石
崇酣飲慢遊過度崇欲表免之裴楷曰足下飲人狂藥
責人正禮不亦乖乎(晉裴楷傳)陶潛逢酒熟取頭上葛巾漉
之畢還復著之(本傳)畢卓嘗曰得酒滿數百斛船四時美
味置兩頭右手持酒杯左手持蟹螯便足了一生矣(本傳)
嵇康醉倒如玉山之將頽(本傳)劉伶曰天生劉伶以酒為
名一飲一石五斗解醒(本傳)山濤飲酒至八斗方醉帝欲
試之乃以酒八斗飲濤密益其酒濤極本量而止(本傳)阮
孚以金貂換酒為所司彈劾帝宥之(本傳)陳睻嗜酒與兄
子秀曰江諮議有言酒猶兵可千日而不用不可一日
而不備酒可千日而不飲不可一飲而不醉速營糟丘
吾將老焉(南史本傳)周伯仁渡江唯三日醒吾不以為少鄭
康成一飲三百杯吾不以為多(南史)賀知章見李太白呼
為謫仙人因解金龜換酒為樂(唐李白傳)王績待詔門下省
官給酒日三升或問何樂答曰美醖三升差可戀耳陳
叔達聞之日給一斗稱一斗學士嘗著醉鄉記(本傳)德宗
即位劒南貢生春酒(本紀)憲宗遣使者賜李絳酴醿酒(李絳)
(傳)于闐以蒲萄為酒又有紫酒青酒味尤美(五代史)
傳記酒為歡伯除憂來樂(焦贑易林)晉劉白墮能釀酒暴於
日中經旬不變又謂之擒奸酒有毛鴻賓逢盜以酒飲
之即醉皆被擒語曰不畏張弓挾矢唯畏白墮春醪(洛陽)
(伽藍記)蘭生漢武帝百味旨酒名玉薤隋煬帝酒名(異人錄)
魏左相能治酒其名有醽醁翠濤太宗嘗賜詩曰醽醁
勝蘭生翠濤過玉薤千日醉不醒十年味不敗(同上)暑月
候雷霆時收雨水淘米炊飯釀酒名曰霹靂酒(醉鄕日月)凡
酒以色清味重者為聖色如金而醇苦者為賢墨色酸
醨者為愚以家醪糯釀醉人者為君子以家醪黍釀醉
人者為中人以巷醪黍釀醉人者為下人凡醉有所
宜醉花宜晝襲其光也醉雪宜夜消其潔也醉樓宜暑
資其清也醉水宜秋泛其爽也凡飲以一人為明府
主斟酌之宜酒懦為曠官謂冷也酒猛為苛政謂熱也
以一人為錄事以糾坐人須擇有酒材者飲器大者
曰武小者曰文(並同上)桓温有主簿善别酒好者為青州
從事惡者為平原督郵注云青州有齊郡從事謂到臍
下也平原有革縣督郵言在鬲上住也(世說)廬山有桑落
洲多美酒(同上)索郎酒桑落時美因以為名(續古今注)滎陽之
土窟春富平之石梁春酒色也(國史補)酒有京城之郎官
清(同上)劉袚命酒為玉友仍為作傳(百家詩序)烏孫國有青核
大如六升瓢貯水俄而成酒名青田壺酒曰青田酒(古今)
(注)頓逢國有樹似石榴採其花汁停瓮中數日成酒甘
美(通典)房夀六月𢷬蓮花製碧芳酒(叩頭錄)滄州出菖蒲花
桃花酒飲之神氣清爽南昌國酒山有泉其味如酒
飲之經月不醒魏賈捋有奴常乘舟於黃河中流接
河源水以釀酒名崑崙芳味絶妙(互見水類)劉玄石從中山
沽酒酒家與之千日酒至家而死以棺斂葬之酒家計
千日滿憶玄石醒矣往視之其家云死已三年於是開
棺醉始醒(博物志)葉法善與朝士會忽有一人叩門自稱
麴生秀才言語不凡葉疑其非人飛劍擊之應手墮地
乃一酒榼中有美醖飲之同坐曰麴生風味不可忘也
(開元傳信)汝陽王飲葉静能静能曰有一生能欽當令來謁
翊日有通謁者曰進士常持滿飲以酒五斗而醉倒乃
一瓮耳(何東記)
集奠桂酒兮椒漿(楚辭)四酎并孰不歰嗌只清馨凍飲不
歠役只吳醴白糵和楚瀝只瑶漿蜜勺實羽觴些挫
糟凍飲酎清涼些華酌旣陳有瓊漿些(並同上)天垂酒星
之曜地列酒泉之郡堯不千鍾無以見太平孔非百斛
無以堪上聖樊噲解厄鴻門非鍾酒無以奮其怒趙之
厮養東迎其主非巵酒無以激其氣高祖非醉斬白蛇
無以暢其靈景帝非醉幸唐姬無以開中興袁盎非醇
醪無以脫其命定國非酣飲壹斛無以決其法故酈生
以高陽酒徒著功於漢屈原不餔糟啜醨取困於楚由
是觀之酒何負於政哉(孔融與曹操書)捧罌承槽銜杯潄醪奮
鬛箕踞枕麴藉糟無思無慮其樂陶陶(劉伶酒德頌)三杯通
大道五斗合自然但得酒中趣勿為醒者傳(李白)蘭陵美
酒鬱金香玉椀盛來琥珀光蟹螯即金液糟丘是蓬
萊蒲萄酒金叵羅吳姬十五細馬駞遥看漢水鴨
頭綠恰似蒲萄初潑醅此江若變作春酒壘麴便作糟
丘臺(並同上)琉璃鍾琥珀濃小槽酒滴真珠紅(李賀)麴神寅
日合酒聖夘時歡(白樂天)何不飲美酒胡然自悲嗟俗號
銷憂藥神速無以加一杯驅世慮兩杯反天和三杯即
酩酊或笑任狂歌(同上)得錢即相覓沽酒不復疑忘形到
爾汝痛飲真吾師(杜詩)春酒杯濃琥珀薄冰漿椀碧瑪瑙
寒無人竭浮蟻有待至昏鴉(並同上)酒味旣冷冽酒氣
又氤氲性情漸浩浩諧笑方云云此誠得酒意餘外徒
繽紛長安衆富兒盤饌羅羶葷不解文字飲唯能醉紅
裙(韓文)
本朝頻頻到口微成醉拍拍滿懷都是春醺酣情味難
名狀醖釀工夫莫指陳斟有淺深存燮理飲無多少寄
經綸(邵康節)上樽白日瀉黃封(坡詩注云都下以黃封酒為貴蓋重内醖也)典
衣剰買河源水屈指新篘作上元老怯香泉灧寶樽
花前白酒傾雲液龍根為脯玉為漿下界寒醅亦謾
嘗未能頳我頰良復濡子唇飲中真味老更濃醉
裏狂言真可怕應傾半熟鵝黃酒照見新晴碧水天
曉日著顔紅有暈春風入髓散無聲春杯浮竹葉
時復中之徐邈聖毋多酌我次公狂萬斛羈愁都
似雪一壺春酒若為湯真珠為漿玉為醴白酒潑
春瓮(並同上)酒面潑醅浮大白(六一集)瓮面浮蛆潑已香(同上)
饌
經炰鼈膾鯉(詩)肴核維旅雖無嘉肴式食庶幾有
兔斯首燔之炙之或燔或炙嘉殽脾臄爾殽旣嘉爾
殽旣馨燔炙芬芬其肴維何炰鼈鮮魚(並詩)珍用八
物注云淳熬淳毋炮豚炮牂𢷬珍漬熬肝膋也狼去
腸狗去腎狸去正脊兔去尻狐去首豚去腦魚去乙鼈
去醜肉腥細者為膾大者為軒或曰麋鹿魚為菹麕
為辟鷄野豕為軒兔為宛脾(並記)子公之食指動以示子
家曰他日我如此必嘗異味及入宰夫將解黿相視而
笑(左傳)宰夫胹熊膰不熟殺之(同上)膾不厭細魚餒而肉
敗不食有盛饌必變色而作(並語)
子至於味天下期於易牙耆秦人之炙無以異於耆
吾炙魚我所欲也熊掌亦我所欲也(並孟)
史晉元帝始鎮建業公私窘罄每得一㹠以為珍膳項
上一臠尤美輒以薦帝于時呼中禁臠故王珣呼謝鯤
為禁臠(晉書)何曾性豪侈蒸餅上不作十字不食一食萬
錢猶曰無下箸處王愷有牛名八百里王武子與射
賭得趣左右探心作炙一啖而去(並同上)
傳記江南人善作膾名郎官膾因張翰思膾得名(每物異名)
(記)南人魚膾以細縷金橙拌之號為金虀玉膾隋時吳
郡獻松江鱸鱠煬帝曰東南佳味也(隋唐嘉話)漢婁君卿遊
五侯之門每旦五侯饋餉之君卿乃合五侯所餉為鯖
鯖與&KR1648;同音征蓋煎和之名(廣記)將軍曲良翰作駝峯炙
甚美(雜爼)蓴龜羹之絶美江南謂之一蓴龜飲食有杏炙
龜炙安祿山寵愛莫比其所賜品目有馬駱野猪鮓
南孝廉善作鱠縠薄絲縷輕作吹起(並同上)王遠至蔡
經家設麟肉脯(神仙傳)謝玄卿遇神仙設素麟脂斑螭髓
(續神仙傳)有人遺張華鮓華曰此龍肉也遂以苦酒沃之鮓
中有五色光(世說)晉人飲食中有寒具者乃今環餅也(鷄跖)
(集)駱賓王謂盛饌為炊金饌玉(拾遺)唐御厨進饌有九飣
盤(明皇雜錄)李林甫壻鄭平鬢斑林甫曰上明日賜甘露羹
鄭郎食之能烏髮食之果然(同上)明皇命射鹿取血煎鹿
腸食之謂之熱洛河(盧氏雜錄)盧懷慎為相清儉召客食曰
爛蒸去毛莫拗折項疑為鵝鴨已而下粟米飯一器及
盛葫蘆一枚(同上)侯思止食籠餅必令縮葱如肉號縮葱
侍郎籠餅即今饅頭也(僉載)懿宗迎佛骨入内道場薦瓊
膏乳訶陵國所獻也(杜陽編)同昌公主上賜御饌有龍虬
脯(同上)宣宗賜韋澳孫宏銀餅餤食之甚美皆乳酪膏腴
之所為(摭言)柳公權以隔風紗作龍城記及八朝名品號
錦樣書以進上方御剪刀麫月兒羹即命分賜公權(雲仙)
(散錄)洛陽人家七夕裝同心膾(同上)房州六月調羊酪造含
風鮓(叩頭錄)王晉飯酒非鴨肝猪肚筋輒不舉(醉仙圖)
集蕙肴烝兮蘭藉(楚辭)肥牛之腱臑若芳些和酸若苦陳
吳羹些臑鼈炮羔有柘漿些鶴酸臇鳬煎鴻鶬些露鷄
臛蠵厲而不爽些粔籹蜜餌有餦餭些鼎臑盈望和
致芳只内鶬鴿鵠味豺羹只鮮蠵甘鷄和楚酪只
醢豚苦狗膾苴蓴只吳酸蒿蔞不沾薄只炙鴰烝鳬
煔鶉敶只煎鰿&KR0796;雀遽爽存只(並同上)臣䱉言伏覩除書
以臣為糝缶將軍油蒸校尉臛州刺史者臣聞高沙老
嫗非有意於綺羅白鮪女兒豈留心於珠翠常恐鮥朘
之誚懼詒鼈岩之譏(梁韋琳作䱉表注云高沙白鮪並地名其中多魚與鮮同)且食
雙魚美誰看異味重(杜詩)䜴化蓴絲熟刀鳴鱠縷飛鮮
鯽銀絲鱠香芹碧澗羹勸客駝蹄羹霜橙壓香橘(並同)
(上)長安衆富兒盤饌羅羶葷(韓文)
本朝江南人好作盤遊飯鮓脯鱠炙無不埋下飯下諺
曰掘得窖子羅浮穎老取凡飲食雜烹之類名谷薰羹
陸道士作一聯云投醪薰谷羹鍋内掘窖遊盤飯椀中
(仇池筆記)爛蒸桐州羔灌以杏酪食以匕不以筯南都撥心
麫作槐芽温淘糝以襄邑抹猪炊共成香稻薦蒸鵝吳
興厨人砭松江鱸魚鱠繼以康王谷水烹增坑鬭品茶
焉解衣少卧使誦東坡赤壁賦足以一笑也(志林)唐人謂
之饆飥今俗謂之餺飥晉束晢餅賦有饅頭薄持起溲
牢久之號今起溲牢久皆莫曉為何物薄持荀氏謂之
薄夜亦莫知其何物湯餅温麫也(歸田錄)一饌費千金百
品羅成行(六集)玉食謝故吏風飱便逐臣(東坡)蔗漿酪粉金
盤冷通印子魚猶帶骨披綿黃雀謾多脂剰與故
人尋土物臘糟紅麴寄駝蹄今君坐致五侯鯖盡是
猩唇與熊白(並同上)
糓
經黍稷非馨明德維馨(書)稷降播種農殖嘉穀(吕刑)黍稷
稻梁農夫之慶誕降嘉種維秬維秠維糜維芑稼
穡維寶代食維好貽我來牟帝命率育降之百福
黍稷重穋稙穉菽麥有稷有黍有稻有秬(並詩)三農生九
穀注云稷秫黍稻麻大小豆大小麥食用六穀注云
稻黍稷梁麥苽菽麥蕡稻黍梁秫唯所欲孟夏農
乃登麥仲夏農乃登黍孟秋農乃登穀仲秋以犬嘗麻
季秋以犬嘗稻(並記)
子不違農時穀不可勝食也(孟)大庭氏號曰神農播穀
因苗以為教(管)神農氏之治天下也甘雨以時五穀蕃
殖(淮南)吾欲取天地之精以佐五穀(莊)莊周家貧故往貸
粟於監河侯(同上)得時之禾長秱大穗圜粟而薄穅米粘
而香舂之易而食之強(亢倉子)得時之稻莖葆長穗穗如
馬尾(同上)
史武王伐紂伯夷叔齊叩馬諫武王平殷亂伯夷叔齊
恥之不食周粟而餓死(史記)武帝太倉之粟陳陳相因充
溢露積于外腐敗不可食末年悔征伐之事下詔以趙
過為搜粟都尉(漢書)吳全琮父柔為桂陽守使琮齎米數
千斛至吳交易琮皆賑給士大夫空船而還柔竒之(吳志)
陶淵明為彭澤令公田悉令種秫稻妻子固請種粳乃
使二百五十畆種秫五十畆種粳(宋書)齊劉懷惠為齊郡
守人有餉新米一斛者懷惠出所食麥飯示之曰食有
餘幸不煩此(南史)梁張率為新安太守遣家僮載米三千
石還宅及至遂耗其半率問其故答曰鼠雀耗率笑曰
壯哉鼠雀竟不研問庾詵嘗乘舟從山舍還載米百
五十石有人寄載三十石至宅寄載者曰君三十石我
百五十石詵默然不辨恣其取足沈絢少貧于宗黨
得米數百斛為宗人所侮覆米而去(並同上)隋季士謙望
見盜割其禾黍者默而避之家僮執盜者士謙曰窮困
所致也遂放之(隋書)陽城嘗遣奴求米奴以米易酒醉卧
于路城與弟負之以歸及覺痛咎謝城曰寒而飲何害
焉(唐書)
傳記粢稷(爾雅注云今江東人呼粟為粢)衆秫(衆一名秫謂粘粟也)戎菽(胡豆也)虋
赤苗(今之赤梁粟)芑白苗(今之白梁粟)秬黑黍(黑黍一名秬黍)秠一稃二
米(秠是黑黍之中一稃有二米者)徐稻(糯也並同上)大豆菽也小豆荅也豆
角謂之莢其葉謂之藿(廣雅)來小麥也牟大麥也(同上)禾之
秀實者為稼一曰在野曰稼(說文)以大暑而種故謂之黍
粟禾子也嘉穀實也粟之為言續也禾嘉穀也稷
五穀之長也(並同上)稻之粘者為秫(古今注)禾之粘者為黍
亦謂之穄亦曰黃黍(同上)西北曰蜜山多玉膏以灌丹禾
(山海經)飯之美者玄山之禾(吕氏春秋)東華夫人設龍睛之稻
(廣記)虎掌稻紫芒稻(同上)元和八年大軫國進碧麥紫米(杜陽)
(編)杜甫在蜀日以七金買黃兒米半籃(院花旋地志)紫沈麻
其實不沈有雲水麻實冷而光宜為油澤有光通麻食
者行不待燭則巨勝也食之延夀(拾遺)大歷中日本國獻
靈光豆大小類中華之菉豆其色殷紅而光芒可長數
尺本國人亦謂之詰多珠和石上菖蒲葉煑之即大如
鵝卵帝啖一丸歎其香美無比而數日不復言饑渴(杜陽)
(編)有含露麥穗中有露甘如飴(拾遺)胡中有指星麥四月
火星出穫麥而食之俗人呼為鷄鳴麥(同上)
集稻梁穱麥挐黃梁些(楚辭)五穀六仞設菰梁只(同上)白露
黃梁熟分張素有期已應舂得細頗覺寄來遲味豈同
金菊香宜配綠葵老人他日愛正想滑流匙(杜詩)香稻三
秋末平田百頃間喜無多屋宇幸不礙雲山御裌侵寒
氣嘗新破旅顔紅鮮終日有玉粒未吾慳滑憶雕胡
飯嘗稻雪翻匙崆峒小麥熟且願休王師細麥
落輕花(並同上)種豆南山下草盛豆苗稀晨興理荒穢帶
月荷鋤歸(陶潛)淅玉炊香粳(韓文)
本朝今年秋應熟過從飽鷄黍(東坡)浮大甑常炊玉(同上)都
城一飯炊白玉(山谷)
菜
經參差荇菜于以采蘩于沼于沚于以采蘋南澗
之濱于以采藻于彼行潦采葑采菲誰謂荼苦其
甘如薺其䔩維何維筍及蒲山有蕨薇隰有把荑
思樂泮水薄采其芹(並詩)韭菹昌本菁菹茒菹葵菹芹
菹深蒲菭菹筍菹仲秋命有司趣民務畜菜(並記)雖疏
食菜羹瓜祭必齊如也(語)
子孔子窮於陳蔡之間顔回擇菜徐無鬼見魏武侯
武侯曰先生居山林食芋栗厭葱韭以賓寡人久矣夫
(並莊)昔人有美戎菽甘枲莖芹萍子者對鄉豪稱之鄉豪
取而嘗之蜇於口慘於腹衆哂而怨之(列)
史公儀休為魯相食葵而美拔其園葵而棄之不與人
争利(史記)張騫使西域始得大蒜苜蓿(漢書)張翰秋風起乃
思吳中蓴羹鱸魚(晉書)蘇峻之亂庾太尉南奔見陶公陶
性儉吝及食啖薤庾因留之陶問用之何為庾公曰故
可種於是大歎(同上)蔡樽為吳興守齋前自種白莧紫茄
詔褒其清(南史)王儉謂周顒曰卿山中何食顒曰赤米白
鹽綠葵紫蓼文惠太子問顒菜食何味最勝顒曰春初
早韭秋末晩菘庾杲清貧食唯有韭菹㵸韭生韭或
戲之曰誰謂庾郎貧食常有二十七種言三九也張
融食炙欲求鹽蒜口終不言方摇食指半日乃息(並同上)
孟信為趙平太守山中老人以㹠酒饋之信乃自出酒
以鐵鐺温之素木盤盛蕪菁菹而已(北史)邢峙以經入侍
皇太子厨宰進菜有邪蒿峙令去之曰此菜有不正之
名非殿下所宜食(同上)
傳記晉咸寧中芳圃於金墉城多種異菜名曰雲薇又
曰雲芝其種有三謂之三蔬其香歴月不歇(拾遺)始皇遣
徐福入海求金菜玉蔬(金樓子)合觀菜每節四葉相對夜
合晝開(番禺雜記)東華夫人設黑河菜(廣記)唐太宗時健達獻
佛土菜一莖五葉花赤心中正黃而蘂紫色(類要)宋宇種
蔬三十品時雨之後案行園圃曰天茁此徒助于鼎爼
(豫章記)諸葛亮所止令兵士獨種蔓菁菜今三蜀人呼為
諸菜江陵亦然(嘉話錄)掌中芥出末多國取子置掌中吹
之一吹一長三尺乃植於地(雜爼)馬自然見一家好菘菜
求之不得於是取筆畫一白鷺飛入菜畦中啄菜又畫
一猧子走捍捉白鷺共踐其菜(廣記)韮一剪一加糞一歲
之中不過五剪(鷄跖集)五光七曰靈蔬者薤也(十籖)姚興弘
始三年逍遥園葱變為茞以為美瑞謂智人應入五月
鳩摩羅什入關(廣記)渾提葱其狀猶葱而甘辛(類要)菜之波
稜者西國中有僧自彼將其子來本是頗陵國將來語
訛耳(嘉話錄)劉崇龜以清儉自居嘗召同列食苦蕒(北夢瑣言)
菜之美者有雲夢之芹(吕氏春秋)段成式食茄子偶問張周
封茄子故事張云一名落蘇事具食療本草成式記得
隠侯行園詩云寒瓜方卧壟秋苽正滿陂紫茄紛爛漫
綠樹鬱參差又一名崑崙瓜(雜爼)宋玄曰食彘肉以蒜虀
一盆喫畢飲酒二斗人有求得其一片蒜食之有如異
香終日在齒舌間香不歇(廣記)南越志云石蓴似紫菜泮
水詩云采其茒鳬葵也疏云江南謂之蓴菜或謂之水
葵又名水芹(鷄跖集)蓴根羹之絶美江東謂之蓴龜(雜俎)蓴
至冬為猪蓴又云龜蓴又云七八月以前曰絲蓴秋末
初曰瑰蓴(本草)四月蓴生莖而未葉名雉尾蓴(鷄跖集)猿啼
之地厥乃多有每啼一聲遞生萬莖(窮幽記)王鯨逢賣蕨
姥黃衣破結鯨憫之乃以千錢買蕨姥謝而去及歸蒸
于烏頭甑盡成金釵(清異志)魯漆室之女曰昔客舍我繫
馬跌殘余葵使余經歲不飽葵(列女傳)苦菜河北謂之龍
葵(顔氏家訓)李華燒三城絶品炭以龍腦褁芋魁煨之擊爐
曰芋魁遭遇矣(三賢典語)
集紫菜熒曄以叢被綠苔鬖髿乎研上(文選)菜則葱韭蒜
芋青筍紫薑堇薺甘旨蓼荽芬芳蘘荷依蔭時藿向陽
綠葵含露白薤負霜(潘安仁賦)秋黃之蘇白露之茹(七發)芳菰
精稗霜蓄露葵(七啓)歡言酌春酒摘我園中蔬(陶詩)柔蔬傲
霜而秀拆(劉禹錫賦)畦蔬遶茅屋自足媚盤飱(杜詩)自鋤稀菜
甲小摘為情親園蔬抱金玉(並同上)
本朝秋風吹折碧削玉茹芳根應傍鵝池發中懷酒墨
痕(茭白)分得蹲鴟種連根占地腴曉炊粘玉糝深椀啖模
糊(芋)肉食嘲三九終憐氣韻清一畦春雨足翠髮剪還
生(韭)漑釡熟輪囷香清味仍美一線解瓊瑶中有佳人
齒(瓠)葉實抱芳辛氣烈銷煩滯登爼效微勞乍食驚頻
嚏(芥)周郎愛晩菘對客蒙稱賞今晨喜薦新小嚼冰雪
嚮(菘)金鏇因形製臨畦發永歎時危思纈佩楚客莫紉
蘭(波稜)新芽肌理膩映日淨如空拾似勻妝指柔尖帶淺
紅(子薑)密壤穿根蔕風霜亦飽經如何純白質近蔕染微
青(蘿蔔)雖無適口味暖益功稀比菜苦不登盤言忠多逆
耳(苦薺並係劉屏山園蔬詠)清朝薦蔬盤乳餅有真味不用精瓊靡
無勞爛羊胃(乳餅)翛翛江上林白日暗風雨下有萬玉虯
三冬卧寒土(筍)誰將紫芝苗種此槎上土便學商山翁
風餐謝肥羜(紫蕈)薑云能損心此謗誰與雪請論去穢功
神明看朝徹(子薑)寒茭翳秋塘風葉自長短刳心一飽餘
并得牀敷軟(茭筍)黃龍記昔遊園客有佳遺不為洛生吟
輟餐時擁鼻(南荷)小草有真性託根寒澗幽懦夫曾一嘬
感憤不能休(&KR0008;菜)蔬腸久自安異味非所&KR0008;樹耳黑垂耼
登盤今亦乍(木耳)紛敷剪翠叢津潤擢玉本寂寞並文園
吟餘得染齦(蘿蔔)沃野無凶年正得蹲鴟力區種萬葉青
深煨奉朝食(芋魁)南山春筍多萬里行枯腊不落盤餐中
今知綠如簀(筍脯)種豆豆苗稀力竭心已腐早知淮南荒
安坐獲泉布(豆腐)聞說閬風苑瓊田産玉芝不收雲表露
烹瀹詎相宜(白蕈已上繫朱文公次劉秀野蔬食十三詠)
茶(𣙜茶已見都大茶馬類)
史陸羽字鴻漸嗜茶著經三篇言茶之原之法之具後
著毁茶論(唐本傳)
傳記茶上者生爛石中者生礫壤下者生黃土(茶經)沫餑
者湯之華也華之薄者為沫厚者為餑輕細花者曰花
茶有九難一曰隂採夜焙非造也二曰嚼味嗅香非別
也三曰膩鼎腥甌非器也四曰膏薪庖炭非火也五曰
飛湍擁潦非水也六曰外熟内生非炙也七曰碧粉縹
塵非末也八曰操艱攪遽非煮也九曰夏興冬廢非飲
也(並同上)王子尚訪曇濟道人於八公山道人設茗子尚
味之云此甘露也何言茶名也(陸羽顧渚山記)唐制湖州造茶
最多謂之顧渚貢焙歲造一萬八千四百餘斤(南部新書)唐
德宗好煎茶加酥椒之類李泌戲為詩曰旋沫翻成碧
玉池添酥散作琉璃眼(鄴侯家傳)顧渚山有鳥每至正二月
作聲春起也至三月止春去也採茶人呼為報春鳥(顧渚)
(山茶記)王濛好茶人至輒飲之士大夫甚以為苦每欲候
濛必云今日有水厄(世說)覺林僧志崇收茶三等待客以
驚雷莢自奉以萱草帶供佛以紫茸香赴茶者以油囊
盛餘瀝歸(蠻甌志)白樂天訪劉禹錫正病酒禹錫乃饋菊
苗虀蘆服鮓換取樂天六班茶二囊以自醒酒(同上)同昌
公主上每賜饌其茶則有綠華紫英之號(杜陽編)江左有
蠟面之號李氏别命其乳作片或號曰京挺的乳二十
餘品名乳蠟面龍鳳茶等又有研膏茶即龍品也(談苑)蜀
雅州濛嶺産茶最佳其常在春夏之交方茶生常有雲
霧覆其上若有神物護持云(圖經)
集山石東吳秀茶稱瑞草魁(杜詩)楚老卷綠葉枝枝相接
連曝成仙人掌似拍洪崖肩(李白)芳叢翳湘竹零露凝清
華復此雪山客晨朝掇露芽蒸煙俯名瀨咫尺凌丹崖
圓方麗其色圭玉無纖瑕呼兒㸑金鼎餘馥延幽遐滌
慮發其照還源蕩昏邪猶同甘露飯佛事薰毗耶咄此
蓬瀛客無為貴流霞(柳文)聞道新年入山裏蟄蟲驚動春
風起天子須嘗陽羨茶百草不敢先開花仁風暗結珠
琲瓃先春抽出黃金芽(盧仝)嫩芽香且靈吾謂草中英夜
臼和煙𢷬寒爐對雪烹(鄭愚)
本朝顧况論茶云煎以文火細煙又以小鼎長泉(蔡君謨茶)
(錄)謝宗論茶云候蟾背之芳香觀蝦目之沸湧建人
謂鬭茶為茗戰建安鬭茶以水痕先退者為負耐久
者為勝故較勝負之說相去一水兩水耳(並同上)爾雅云
苦茶注似梔子今呼早採者為茶晩採者為茗蜀人名
曰苦茶故坡詩云周詩記苦茶茗飲出近世初緣厭梁
肉假此雪昏滯(苕溪詩話)北苑在富沙之北隸建安縣去城
二十五里乃龍焙造貢茶之處亦名鳳凰山龍焙泉
即御泉也北苑造貢茶社前芽細如針用御水研造其
色如乳乃至精也(並同上)南劍有濛頂石花湖州有顧渚
紫筍峽州有碧澗明(蔡寬夫詩話)顧渚湧金泉每歲造茶時
太守先祭拜然後水漸出造貢茶畢水稍減至恭堂茶
畢已減半矣太守茶畢遂涸(同上)茶之品莫貴於龍鳳團
蔡君謨為福建運使始造小片龍茶其品絶精謂之小
龍圑凡二十餘餅重一斤其價值金二兩然金可有而
茶不可得(歸田錄)熙寧中有旨下建州製蜜雲龍其品又
高(張舜民小說)茶之佳者造在社前其次火前謂寒食前也
(學林新編)乃知此為最靈物宜其獨得天地之英華(六一集)西
江水清江石老石上生茶如鳳瓜共約試春茶槍旗
幾時綠摘處兩旗香可愛貢來雙鳳品尤精(並同上)春
濃睡足午窗明想見新茶如潑乳(東坡)紫椀鋪粟盤龍茶
赤泥開方印紫餅絶圓玉蟹眼已過魚眼生颼颼
欲作松風鳴蒙茸出磨細珠落眩轉遶甌飛雪輕(並同上)
記纂淵海卷九十
