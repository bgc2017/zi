記纂淵海卷三十一宋潘自牧撰
職官部
翰苑
史學士之職本以文學言語備顧問出入侍從因得參
謀議納諫諍其禮尤寵而翰林院者待詔之所也(唐志)李
白天寶初至長安往見賀知章知章見其文而歎曰子
謫仙人也言於玄宗召見金鑾殿論當世事奏頌一篇
有詔供奉翰林(本傳)翰林院者在麟德殿西重廊之後盖
天下以伎術召見者之所處也學士院者開元二十六
年之所置在翰林院之南貞觀中虞世南等一十八人
皆以弘文館學士會於禁中當時號十八學士其後永
徽中黃門侍郎顧崇復有麗正之稱開元初中書令張
說等又有集仙之目玄宗始選朝官有辭藝學識者入
居翰林供奉别旨於是吕向尹愔首充焉至二十六年
始以翰林供奉改稱學士由是遂别建學士院俾專内
命至德以後軍國務殷其入直者並以文詞共掌詔勅
自此翰林院始兼學士之名其後又置東翰林院於金
鑾殿之西隨上所在而遷取其便近(翰林故事)翰林每下直
出門謂之小三昧出銀臺門上馬謂之大三昧言出纏
縛而就解脫也學士初入院賜馬一疋謂之長借馬
登翰林者謂之凌玉清翔紫霄初選者召令赴銀臺
試制書批答三首内庫給青綺被紫絲履之類端午賜
青團扇貞元中由此而居輔弼者十有二焉元和中
由此而膺大用者十有六焉(翰林志)唐制駕在大内則明
福門内置學士院駕在興慶宫則金明門内置院德宗
移院於金鑾坡上(續志)路延年少自監察入翰林崔鉉曰
路十如今便入翰林如何到老(玉泉子記)
集每宴飲無不先及每慶賜無不先霑中廏之馬代其
勞内厨之膳供其食(白集)晨趨紫禁中夕待金門詔(李白)李
侯金閨彦(老杜贈李白)君王曉坐金鑾殿只待相如草詔來
(李商隠)銀花懸院牓(李德裕)謬入金門侍玉除苑花似雪
同隨輦宫月如眉伴直廬(白樂天)
本朝太宗皇帝曰詞臣實神仙之職也玉堂東西壁悉
畫水以布之風濤浩渺瀛洲之象也脩篁鵠鶴悉圖廊
廡風傳禁漏月色滿庭真人世之仙境李昉赴玉堂
賜宴詩後序云今日之盛其事七新賜衣帶鞍馬十月
朔錦袍特定草麻例物改賜内庫法酒俸給見錢給親
事官隨從就院敕設玉堂後廡建二閤畫煙嵐曉景
(續翰林志)太宗謂宰臣曰蘇易簡乞御飛白書玉堂之署四
字今付宰臣李昉以下喚来於中書堂面宣賜職任
之親切曹局之凝嚴禮遇優渥賜與繁縟(金坡遺事)政和五
年御書摛文堂賜學士院院中有雙鵲栖於玉堂之
後海棠樹或鳴噪必有大詔及宣召之事(續會要)學士院
窗格上有火燃處太宗嘗幸玉堂蘇易簡已寢遽起無
燭宫嬪自窗格引燭入照之至今不欲更易以為玉堂
一盛事學士院北扉者為其在浴堂之南便於應召
故事堂中設視草臺每草制則具衣冠據臺而坐
學士院第三廳學士閤堂前有一巨槐素號槐廳舊傳
居此閤者多至入相翰林院在禁中玉堂承明金鑾
殿皆在其間(筆談)衣惹御香拖瑞錦筆宣皇澤洒春霖(李助)
青輪輝映輕前古丹地深嚴隔世塵(賈黃中)日上花磚簾
捲後柳遮鈴索雨晴初(錢若水)宸章照耀詠辭林(李沆)六鼇
雲海冠蓬莱玉署深嚴枕斗魁(楊文公)
翰林學士承旨
史令狐綯遷翰林學士承旨夜對禁中燭盡帝以乘輿
金蓮花炬送還院吏望見以為天子来及綯至皆驚
沈傳師為學士翰林缺承旨次當傳師穆宗欲面命辭
曰學士院長參天子密議次於宰相自知必不能因稱
疾出常澳為承旨與同僚蕭寘為宣宗器遇召見詢
訪時事每有大事中使傳宣草詞澳心欲論諫即曰此
一事須降御劄方敢施行遲留至旦必論其可否穆
宗以杜元穎多識朝章拜為中書舍人學士承旨韓
偓進承旨宰相韋貽範母喪詔還位偓當草制曰腕可
斷麻不可草(唐書)後唐明宗勅令後學士入院並以先後
為定惟承旨一員不計官資先後在學士上同光中
賜承旨盧質論思翊佐功臣旋授節制河中鴻瀛王詩
送之曰視草北来唐學士擁旌西去漢將軍(五代史)
傳記憲宗永貞元年始命鄭絪為承旨位在諸學士上
居東第一閤大誥令大廢置置相之密畫内外之密奏
上之所甚注意者莫不專受專對自鄭絪為承旨十
七年間由鄭至杜十一人而九參大政若此則安可以
昧陋不肖之稹繼居九丞相二名節之後哉(承旨院記)鄭絪
為内廷之老首定大計(翰林志)翰林院學士六人内年深
德重者一人為承旨所以獨承密命故也貞元以後為
學士承旨者多至宰相焉(通典)
集禁林分直法本六人帝語親承舊惟一老冠内朝
侍奉之班極儒者遭逢之盛承明三人謹比古人大
雅一門無慙舊史(唐制)
本朝承旨不常置以院中久次者一人充(續會要)太宗賜
蘇易簡詩云翰林承旨貴清淨玉堂中張方平為承
旨神宗親劄曰卿文章典雅煥然有三代之風而又善
以多為少意博辭寡雖書訓誥無以加也(本傳)金鑾玉堂
親被絲綸之密北廳東閤獨稱年德之尊(東坡表)宜還與
於禁遊且進承於密旨(牋表類)粉署重来憶舊遊蟠桃開
盡海山秋寧知不是神仙骨上到鼇山最上頭(宋祁)
翰林學士
史陸贄為學士從幸奉天時機務填委詔書數百贄揮
翰起草思如泉注初若不經思逮成皆周盡事情他學
士閣筆不得下而贄沛然有餘畢諴為翰林學士党
項羌擾河西宣宗召學士對諴論破羌之狀上曰不期
頗牧在吾禁中柳公權為翰林學士上嘗夜召對於
亭燭窮而語未盡宫人以蠟液濡紙繼之李紳穆宗
召為學士與李德裕元稹同在禁署時稱三俊李德
裕擢翰林學士凡號令大典冊皆更其手陸扆為翰
林學士工文辭敏速若注射然昭宗嘗金鑾作賦命學
士和扆先成帝曰朕聞貞元時有陸贄吳通元能作内
廷文書今得卿斯文不墜矣北廳前階有花甎道冬
日以日影及五甎為入直之候李程性懶常過八甎乃
至衆呼為八甎學士李絳為翰林學士孜孜以正諫
為己任德宗以段文昌張仲素為學士韋貫之以為
學士所以備顧問不宜專取辭藝奏罷之韋綬為翰
林學士密政多所參逮帝嘗幸其院韋妃從會綬方寢
時大寒以妃蜀纈袍覆而去趙宗儒父驊德宗欲寵
其門使一時並命于休烈及二子益蕭相繼為翰林
趙光逢為學士光裔知制誥兄弟對掌内外命書
劉瑑始在翰林帝素器遇至是手詔追還帝視案上歷
謂瑑曰為朕擇一令日瑑跽曰某日良帝笑曰是日卿
可遂相杜讓能以學士從僖宗在蜀關東用兵書詔
雲委讓能詞才敏速筆無點竄動中事機僖宗嘉之(唐書)
傳記唐太宗時名儒學士時召草制然猶未有名號乾
封以後始號北門學士玄宗初置翰林待詔掌四方表
䟽批答應和文章繼以制敕文誥悉由中書多壅滯始
選朝官入居翰林供奉别旨然亦未定名制詔書敕猶
㦯分在集賢開元二十六年翰林供奉改稱學士(翰林志)
選用益重而禮遇益親至號為内相又以為天子私人
晉天福五年詔翰林學士院公事宜並歸中書舍人自
是舍人晝直者當中書制夜直者當内制開運元年復
詔翰林學士與中書舍人分為兩制(職源)睿聖登極段文
昌杜元穎不離内庭便至公輔及寳歷以後韋處厚恩
深授選亦自翰林由是稍為故事或不至拜者以為深
恥(翰林内志)姚元崇為翰林學士明皇在便殿甚思元崇論
時務七月十五日苦雨泥濘上令侍御者擡步輦召學
士中外榮之李白於便殿對明皇撰詔誥時十月大
寒筆凍莫能書字帝敕宫嬪十人侍白左右令各執牙
筆呵之白遂受而書其受聖眷如此(開元遺事)李琪每臨流
坐石摘木葉試草制詞朱梁時果為翰林學士(瓚言)姚洎
為學士梁祖問及裴延裕曰頗知其人思敏洎曰向在
翰林號下水船梁祖曰卿便是上水船也洎甚慚(摭言)偽
蜀辛夤遜夢掌中抽草占者曰君必遷翰林學士未幾
果然(同上)
集唐之貴文至矣哉後王纂承多以國柄付文士元和
初憲宗遵聖祖故事視有宰相器者貯之内廷由是釋
筆硯而操化權者十八九(劉禹錫李絳集記)自入為學士至宰
相以往所執筆皆經綸制置裁成潤色之詞也以識度
為宗觀其發德音福生人沛然如時雨褒元老論功臣
穆然如景風命相之冊和而莊命將之誥昭而毅(劉賓客集)
(常厚集記)視草北宫(常衮制)何處春深好春来學士家鳳書裁
五色馬鬛薦三花元和六學士五相一漁翁(白樂天)學
士金鑾殿後居天中行坐侍龍輿承恩不許離床謝密
旨長教倚案書(王建)
本朝翰林學士掌内制淳化二年以翰林學士賈黃中
蘇易簡同管勾差遣院自是學士兼領他司止與職名
同元豐官制行始專典内制乾德元年竇儀為翰林
學士太祖曰深嚴之地當以宿儒處之又曰禁中非此
人不可故事學士在内中院吏朱衣雙引李昉以太
宗在南衛朱衣一人前引昉亦去其一太宗謂近臣曰
學士之職清切貴重非他官可比玉署之設密邇紫
闈每夜漏既上宫鑰並入有大號令大除拜邊境急奏
惟天子與學士知之居是職者豈不貴重乎(金坡遺事)王旦
為翰林學士中外皆以為宰相器真宗曰為朕致太平
必斯人也李迪真宗時為學士上問陜西兵幾何對
曰臣向在本道以小冊書兵馬糧草之數以備調發今
猶置佩囊中帝令探取之曰不意頗牧復在吾禁中(本傳)
鼂宗慤一夕草除將相五制真宗作歌一首賜新除
學士陳彭年因謂向敏中曰頃命學士罕曾賜歌詩
天聖元年詔學士遇雙日至晩方下直盖故事以雙日
鎻院隻日除麻故也(實錄)非徒翰墨之選乃是將相之儲
(東坡謝表)有同在翰林而大拜者王禹偁以啓賀之云三神
山上曾陪鶴駕之遊六學士中猶有漁翁之歎(廣記)
直學士院權直
本朝開寳二年李昉盧多遜並直學士院直院之名始
此六年張澹權直翰林院權直之名始此凡他官入院
未除學士謂之直院學士俱闕他官暫行文書謂之權
直(會要)乾道九年以崔端詩為翰林權直(孝宗會要)李昉入直
翰林先是盧多遜己任學士太祖見昉在多遜下問其
故宰相曰昉以本官直學士院未即真拜真拜學士在
多遜之上開寶二年李文正盧相並直學士院太平
興國元年湯悅徐鉉直學士院王克正張洎直舍人院
四公皆江南文士也(退朝錄)
經筵
史宣帝召韋玄成與五經諸儒雜論於石渠閣成帝
嚮學鄭寬中張禹說尚書於金華殿中詔頒白綬焉(漢書)
光武好經術每朝會令桓榮敷奏經義章帝會諸儒
白虎觀講論五經同異帝好古文尚書左氏傳又詔賈
逵班固入講北宫白虎觀南宫雲臺(後漢書)太宗即位於
殿左置弘文館悉詔内學士更番直宿討論文籍玄
宗詔羣臣及郡府舉通經學士而褚無量馬懷素等勸
講禁中天子尊禮不敢盡臣開元十三年改麗正書
院為集賢殿書院選耆儒一人侍讀以質史疑(唐書)
本朝太祖置講席於便殿(聖政)仁宗天聖中雙日御筵休
務之日亦不廢仁宗初御延義閣每初講論或講讀
終篇則宣二府同聽賜飛白書或賜宴其後專御邇英
(東齊記事)英宗詔以九月五日開講至重陽罷先是仁宗率
二月開經筵至重午罷八月復開冬至罷吕公著乞依
先帝故事上從之哲宗詔開講筵進讀寳訓講讀日
赴資善以雙日講論仍輪一員宿直范祖禹節尚書論
語孝經訓戒之言名曰三經要法進之(行狀)高宗建炎二
年謂宰執曰故事自五月至八月罷講朕欲勿罷可乎
自是勿罷(聖政)
侍讀侍講
史肅宗嘗言張酺入侍講屢有諫正可謂有史魚之風
(本傳)孟侯經傳侍言帝幕(張酺贊)楊賜侍講華光殿中(本傳)唐
開元三年上謂宰相曰朕每讀書有所疑滯無從質問
可選儒學之士使入内侍讀乃以馬懷素褚無量更日
侍讀(通鑑)十三年置集賢院侍講學士侍讀直學士(百官志)
開元中王志愔表薦白履忠隠居讀書正苦守操堪代
褚無量馬懷素入閤侍讀徐岱少好學多所探究侍
讀兩宫謹守過人韋處義以穆宗沖怠不向學即與
路隋合六經掇其粹要題為六經法言二十篇冀助省
覽帝稱善韋處厚路隋為侍講穆宗召入太液亭命
分講毛詩關雎尚書洪範等篇訪以理體處厚等演經
義以廣規諷之道鄭澣文宗時為侍讀學士帝使搜
擷經史為要錄舉諸條摘問之隨即酧析無留王起
文宗時侍講時或僻字疑事令中使口宣即以牓子寫
對故起著口宣十卷文宗召王起許康佐為侍講學
士柳公權為書學士每有疑義即召入便殿顧問討論
謂之三侍學士(唐書)
傳記馬懷素禇無量同為侍讀更番日入既叩閤肩轝
以進宫中每宴見帝目送迎以師臣禮(職林)
集授道帷幄師範之功(贈司空臨晉侯冊)虎觀諸儒許丁鴻之
博學(唐制)詞賦成於鼓吹典墳富於泉海(馬懷素制)殿横儒席
(中宗哀冊)祇事穆宗侍經内殿敷堯舜之大典暢周禮之遺
風雅言玉音奥義冰釋(路隋制)
本朝太平興國八年始因吕文仲為侍讀尋又為翰林
侍讀咸平二年以楊徽之夏侯嶠為翰林侍讀學士邢
昺為翰林侍講學士始建學士之職(會要)景德四年以翰
林侍講學士邢昺知曹州侍講學士外使自昺始也天
禧三年張知白充翰林學士知天雄軍府翰林學士外
使自知白始也元豐官制廢翰林侍讀侍講學士以為
兼官元祐七年復增學士之號元符元年省去(續會要)明
道五年馮元侍講上金華五箴(本傳)趙元昊反罷進講趙
師民獻勸講箴至是復命講讀經史慶歷二年召御
史中丞賈昌朝侍講故事臺臣無在經筵者以昌朝長
於講說特召之(帝學)舊制坐而論道别置書冊於御前仁
宗富於春秋令儒臣立就御案便於指示神宗朝王安
石侍讀以為道之所存禮亦加重請復賜坐不行元祐
初程頤為侍講復請坐不從元祐間蘇頌為侍講請
遇不講日各進漢故實二事仍於逐事後略論得失大
旨(吕氏家塾廣記)錢象先自講筵出知蔡州帝諭之曰大夫行
有日矣宜講徹一編元祐初將啓講筵宣仁諭執政
云啓與蔡卞皆少年宜用老成端士乃以彦博兼侍讀
(四朝史)西學上賀玷侍臣之高選奉天子五學之遊
日奉講幄望西清之帷幄久立仿徨聽長樂之鼓鐘
恍如夢寢日奉講帷久視經幄師氏之官職在
講說(東坡)儒學之臣入閤侍讀所以考質疑義(南豐擬制)露門
勤講(賈昌朝制)金華經幄(曲阜周常記)虎觀清閒之燕誦說古今
以廣見聞(傅堯俞制)
崇政殿說書
本朝景祐元年置四年改為天章閤侍讀慶歷二年復
為崇政殿說書(分記)盖秩卑資淺則為說書不兼侍講元
祐間范純仁司馬公皆以著佐兼侍講前此所未有也
(闕)中初除說書二人皆以隠逸起蔡崈若瓘詔以
士服隨班朝謁入侍(吕氏家塾記)賈昌朝為說書說講明白
昌朝請歲終以付史館熙寧中呂惠卿為說書召見奏
對引經稱旨程頤召充崇政殿說書一日講罷未退
上忽起憑檻戲折柳枝先生進曰方春發生不可無故
摧折經筵承受張茂則嘗招講官啜茶觀畫先生曰吾
平生不啜茶亦不識畫竟不往文潞公嘗與吕范諸公
入侍經筵聞先生講說退相與歎曰真侍講也(伊川年譜)哲
宗幼冲召程正叔為崇政殿說書正叔以師道自居每
侍上講色甚莊繼以諷諫上畏之正叔曰吾以布衣為
上師傅其敢不自重(言行錄)哲宗嗣位召程頤將以為崇
政殿說書上奏論經筵三事其一以上富春秋宜選賢
德以輔講官因使陪侍宿直講說道義所以涵養氣質
薰陶德性其二請上左右内侍宫人皆選老成厚重之
人不使侈靡之物淺俗之言接於耳目仍置經筵祇應
内臣十人使上在宫中動息以語講官其三請令講官
坐講以養人主崇德重道之心既而命下以通直郎充
崇政殿說書(實錄)吕希哲字原明為說書凡二年日夕勸
導人主以修身為本修身以正心誠意為主心正意誠
天下自化不假他術身不能修雖左右之人且不能論
况天下乎(言行錄)景祐元年以賈昌朝為崇政殿說書昌
朝講說明白上喜之多所質問昌朝悉記錄歲終以付
史館(事略)近制兼職雖宰相領國史實錄院勅令所玉牒
所降勅而已惟講讀官下至說書皆命詞給告可見崇
儒重道之典也(周益公文集)
總九卿
史夏商九卿周六官是為六卿又立少師少傅少保是
為三孤與六卿為九(前漢百官志)後漢左雄言九卿位亞三
事班在六官行有珮玉之節(後漢書)三公比三星曰九卿
(隋志)二千石以下六百石佩兩印皆以黑犀(司馬彪漢書)九卿
位為列棘(南史)齊侯使敬仲為卿敬曰羇旅之臣敢辱高
位以速官謗(史記)
傳記長慶元年給事韋景封還駙馬劉士涇為太僕卿
制惟月膺名象河稱重(續通典)齊侯使管夷吾平戎于王
王以上卿之禮享管仲仲受下卿之禮而還(史記)
集獻納開東觀君王問長卿(杜詩)卿月昇金掌王春度玉
墀(杜送馬大卿赴闕)紈扇朱輪參差交映藻衣花綬焜爚生光
(初學記)
本朝雖設九卿皆以為命官之品秩而無職事元豐正
名始有職掌中興以来冗職除太常寺大理寺不罷外
宗正以太常兼而衛尉併兵部太僕併駕部太府司農
併戶部光祿鴻臚併禮部紹興復置宗正太府司農餘
遂廢(中興會要)
太常卿
經有能典朕三禮僉曰伯夷汝作秩宗(書)大宗伯掌六
樂(周禮)
史漢初置太常以列侯忠孝恭謹者居之秩中二千石
桓榮遷太常明帝尊以師禮乘輿每幸太常府令榮東
面坐設几杖會百官(本傳)和合為太常清貧守分至賣田
宅以自給明帝加賜穀帛(魏史)北齊趙彦深拜卿不脫朝
服先入見母跪陳幼小孤露蒙訓至此(北史)張奐拜太常
立節可否之間強禦不敢奪(漢書)劉愷論議常引正大義
諸儒為之語曰難經伉伉劉太常(後漢)
傳記唐龍朔二年改太常為奉常咸亨復舊卿一人總
判寺掌禮樂郊廟社稷總太樂鼓吹太醫太卜廩犧諸
司廟等署(通典)趙君錫同知太常禮院時近臣有請祀英
宗於明堂配昊天上帝及五帝君錫與禮官建言請專
配上帝以稱嚴父之意(事略)趙與為太常雖身處上卿而
布被瓦器(耆舊傳)
集太常卿位任特隆學冠儒林藝通禮樂者可以居之
(職員令)居九寺之先冠九列之首(六帖)氣藐神仙迥恩承雨
露低相門清議重儒術大名齊軒冕羅天闕琳琅識介
珪通籍踰青瑣亨衢照紫泥(杜詩)寵新卿典禮會盛客微
文(白居易詩)正名推五字貴仕仰三珪(權德輿詩)平生秉周禮投
老奉龍旂(張文潛太常有感)
本朝太常寺皆以禁林之長主判(續會要)中興併省寺監
獨存太常又命太常兼宗正紹興復(中興會典)隆興元年詔
光祿寺併歸太常寺兼領掌社稷及武成王廟諸壇齋
宫習樂之事丞一員罷(孝宗會要)太常總禮樂之政兼伯夷
后蘷之事(趙君錫)討論故實已成綿蕞之儀(牋表類)
太常少卿
經小宗伯中大夫二人(周禮)
史後魏太和初置少卿一人唐貞觀置二人龍朔改為
奉常大夫帝使少卿祖孝孫以樂律授宫中音樂伎
不進數被讓王珪與温彦博同進曰孝孫修謹士陛下
使教女樂又責誚之天下其以士輕乎(通鑑)唐薛稷遷太
常少卿會鍾紹京為中書令稷諷使讓因入言於帝曰紹
京本胥吏無素才望今特以勲進師長百僚恐非朝廷
具瞻之美帝然之遂許讓中令(同上)
傳記唐元儋景雲中授少卿行中以系出拓䟦恨史無
編乃撰魏典二十篇學者向之有人得銅器似琵琶人
莫能辨行中曰此阮咸所作也雅樂家遂謂之阮咸
北史斛斯證博覽羣書尤精三禮兼解音律自謂雅樂
廢證博采遺逸始備又樂有錞于者或自蜀得之皆莫
識證見之曰此錞于也(並職林)
集帝命詩書將壇登禮樂卿(杜牧送崔少卿)響切晨趨佩煙濃
近侍香司儀六禮冷論將七兵揚合樂来儀鳳尊祠重
餼羊卿材優柱石公器擅巖廊(柳子厚)素尚寧知貴清談
不厭貧(温庭筠詩)奉常之職非特以治郊廟之度服器之數
而已國有大政事大議論必稽焉(鮮于侁可詔)立國之本禮
樂為先今之太常實兼其職守兹職者不亦重乎歴代
迄今謂之清選(職林)
本朝少卿無職事以為階序品秩元豐正名始有職掌
元祐元年吕純禮為少卿御史論門蔭得官不可任奉
常於是外補(續會要)中興建炎三年詔太常少卿員兼宗
正少卿(中興會要)
寺丞
史奉常秦官有丞漢多以博士議郎為之後漢諸丞皆
掌行禮及祭祀小事總署曺事皆銅印墨綬歴代皆有
唐因隋太常丞從五品下凡享太廟則修七祀於兩門
之内分判寺事(通典)韋宏為丞父賢以宏當嗣太常職掌
陵廟煩劇多過教宏自免懷嫌不去官及賢疾篤宏坐
廟事繫獄(漢書)
傳記太常丞視尚書則銅印黃綬一梁冠(宋百官春秋)晉宋
九卿置丞進賢一梁冠介幘衣皂文唐天后時李嗣
真聞東夷三曲一遍授胡琴彈之無一聲遺忘(並職林)陶
覆之凡宗廟疑義多所決定時人為之語曰定禮決疑
問陶覆之(陶氏家傳)
集臨風曲臺淨對月璧池寒(權德輿詩)暫輟清齋出太常重
攜詩卷赴甘棠(劉禹錫詩)五兵不用百度載光誕敷文教式
奏薰弦命太常以修樂將享帝而配天六變而天神可
禮九成而帝德惟休(唐馬周)
本朝皇祐中詔差禮官一員兼丞事李泌之請也建炎
三年省丞紹興三年復置范希純為太常丞舊制太
廟薦享逐室設席食一牙盤元豐四年奏罷之希純奏
請復舊制易其名曰薦羞(事略)陳文惠公堯佐居官不妄
進取屢為太常丞十三年不遷(言行錄)
寺簿
傳記主簿漢有之鹵簿之制太常駕四馬主簿前八乘
魏晉亦有之唐置二人掌付事勾稽省置抄目監印給
紙筆等事餘寺主簿並同廳(通典職林)龍溪除蘇良治簿領
雖卑然隸於太常與聞禮樂之事非他官比也(職略)
集聞道甘泉能獻賦懸知獨有子雲才(王維和太常韋主簿詩)曲
臺簿正多廊廟西府璇樞第一人(詩集)
本朝皇祐中宋祁乞增置一員勾檢在寺文書及掌出
納遂除胡瑗後詔更不置元豐正名初除王子琦(職略)李
浩除太常寺簿輪對陳無逸之戒且論宿衛大將恩寵
太過高宗感其言宿將旋就第自檜扼塞言路士風寢
衰至是與王十朋馮方查籥胡憲始相繼有所開陳號
五賢聞者興起太學之士至為五言詩以述其事(言行錄)
籍田令
經春籍田而祈社稷也(詩序)甸師帥其屬以掌耕耨也(周禮)
史周為甸師漢文帝感賈誼之言始開籍田置令丞掌
耕國廟社稷之田春始東耕於籍田祀先農大賜三輔
二百里孝弟力田三老帛種百榖收萬斛立為籍田館
榖皆以給祭天地宗廟羣神之祀(漢書)
傳記晉武置籍田令江左省宗元嘉中又置(通典)
集帝籍開千畝農功先九州王孫守耒耜吏隠極風流
(黃山谷)規地餘千畝三推示勸耕廩犧猶故宇潑麥有新
楹日至土膏動雪消泉脉生城中若羈束野徑得閒行
(蔣之竒)
本朝元豐三年詔籍田令隸太常寺(續會要)渡江初闕紹
興十五年初除康與之為籍田令三十一年詔田籍司
權罷官吏並罷後復置(中興會要)
宗正卿
史劉向蕭望之薦向宗室忠直明經有行拜為宗正(漢書)
劉般在朝竭忠盡節夙夜不怠拜宗正(同上)晉羊祜忠厚
篤重然不長於理劇宗正卿秩不知可轉作否(晉書)後魏
世祖謂崔浩曰天下諸社何處最欲取一人以為宗正
浩曰中書博士杜銓合為諸社之最即命召之既見銓
器貌瓌雅世祖謂浩曰此真吾所欲也以為宗正(魏史)唐
宗室司訓棄官中宗即位以耆舊擢為宗正卿(唐書)
傳記秦置宗正掌親屬漢因之以叙九族唐武德置宗
師龍朔改曰司宗開元二十五年置宗正寺官屬皆以
皇秩為之(通典)宗正星在帝座之東南(職林)宗正寺卿一人
少卿二人掌天子族親屬籍以別昭穆(通典)
集丈人領宗卿(杜甫詩)宗正為冷卿(東坡詩)巍巍帝堯欽親
九族經哲宗伯禮為攸訓屬有攸籍各有胄子世以不
錯伯臣司宗敢告執政(揚雄宗正箴)
本朝宗正寺判寺事二人以宗姓兩制以上充闕則以
朝官以上知丞事掌奉宗廟諸陵薦享之事司皇族之
籍(職略)建炎三年九月宗正殿曰玉牒殿堂曰屬籍堂(會要)
宗正少卿
史後魏太和中初置宗正少卿北齊亦然隋皆有(職官)唐
李漢為少卿通古博學屬辭雄蔚(唐史)
本朝祥符中給舍以下兼少卿元豐始正名焉中興罷
寺監詔太常少卿兼宗正少卿紹興三年復置少卿(六典)
宗正寺丞
史秦宗正掌親屬有丞漢用皇族後漢一人劉茂為宗
正丞歴代皆有之隋有二人唐一人掌判司事(通鑑)漢劉
德召見甘泉宫武帝謂之千里駒昭帝時為宗正丞復
為卿(漢書)
集清時為丞郎氣力侔陶鈞(劉禹錫)
本朝元豐五年正名初除趙君錫明年以楊畏為宗正
寺丞詔宗正寺除長貳外自今後更不專差國姓(續會要)
建炎三年罷紹興五年復置(中興會要)
宗正寺簿
傳記梁天監七年置北齊隋皆有唐因之(通典)主簿一人
掌印及勾檢稽失(分紀)開元加一人並於宗室中擇才行
者補受(六典)
本朝天禧改元以衛尉丞趙鼎兼宗正寺簿元豐正名
初除楊完(職略)元祐元年宗正寺言既許主簿通管寺事
竊恐亦合依太常寺國子監例正通管雜務其編纂圖
書乞依舊例丞專修從之(會要)
大理卿
經帝曰臯陶汝作士五刑有服帝曰臯陶惟兹臣庶
罔或干於正汝作士明于五刑以弼五教(書)
史秦置廷尉掌刑辟有正左右監漢因之景帝更名大
理武帝復為廷尉宣帝置左右廷尉平哀帝復為大理
卿于定國父于公其門閭壞父老方與共治于公曰可
高大其門令容駟馬高車我治獄多隂德子孫必有興
者至定國為丞相于公為郡曺決獄稱平(漢書)于定國為
廷尉其決獄平反務在哀鰥寡加謹審之心朝廷稱之
曰張釋之為廷尉天下無冤民于定國為廷尉民自以
不冤當漢張釋之為廷尉周亞夫見釋之持義平乃結
為親友由此天下稱之(前漢書)漢宣帝路温舒為廷尉吏
上言秦有十失其一尚存治獄之吏是也(同上)王殷為大
理務在寬恕與鍾繇以治獄見稱(魏志)
傳記大理古官也舜命臯陶作士正五刑隋為大理
寺唐因之卿一人少卿二人龍朔二年改為詳刑寺咸
亨復(職略)孔坦遷廷尉卿獄多囚繫坦到官躬執辭狀口
辯曲直每臺司錄獄無所顧問皆面決當時之事(初學記)
鄭善果為大理卿奉法持正風稜顯於公卿范說為
卿持法明審(並職林)
集上卿才大名不朽早朝至尊暮求友(高適晏大理寺卿)憐君
獨守廷尉法知君決獄有隂功(蘇東坡送蔡冠卿)恩霑庶類道
格玄功化覃於萬國之間苛慝不作鳥巢於圜扉之内
囹圄知空足驗時清可知刑措(韓鎡賦)蒼鷹莫鷙寧懷獄
吏之憂疎網無冤豈有虞人之懼(同上)
本朝大理寺以朝官一員或二員判寺官一員兼少卿
事建隆二年以工部尚書竇儀判寺事(會要)太和四年大
理卿崔杞奏大理寺卿陛下守法之司卿設官之重搖
動若朝示而暮改同罪而異刑則人何所措其手足哉
(續通典)以五聽察其情氣色視聲辭以三慮盡其理明謹
以獻疑獄哀矜以去冤獄公平以鞫庶獄(六典)
少卿
史開元初班景倩自揚州採訪使入為少卿過州倪若
水餞於郊顧左右曰班公是行若登仙吾恨不得為騶
未幾入為戸部韓瑗武德初為大理少卿受詔掌定
律令瑗言於高祖曰官吏至公自當奉法高祖然之於
是採定開皇律(並唐書)唐太宗謂侍臣曰大理之職人命
所懸當選正人用心存法無過戴胄者乃以為少卿(唐書)
唐孫伏伽為少卿帝數出馳射伏伽諫之(唐史)
傳記後魏置少卿北齊及隋因之唐置二人(六典)唐徐有
功轉司刑少卿皇甫文備誣有功縱逆黨久之文備坐
事下獄有功出之或曰彼嘗陷公於死今生之何也對曰
爾所言者私忿我所守者公法不可以私害公(白帖)
集佐棘竟誰同因思證聖中事雖無復報理合有隂功
(韓詩)居屈亞卿未副羣情(韓文)
本朝以朝官一員兼少卿事神宗置大理獄少卿二員
以蹇周輔楊汲為之分左斷刑右治獄(四朝志)建炎中興
省大理卿而少卿二員如故(中興會要)仁宗時陳大素權大
理少卿又判大理寺號為明習法令(長編)參典之官貳正
之選(南豐擬制)
大理正
經成獄辭史以獄成告於正正聽之(禮記)
史秦置廷尉正一人漢廷尉正監及平謂之廷尉三官
秩千石(職官分紀)宣帝聞黃霸持法平易為正數決獄廷中
稱平(漢書)晉顧榮以南土秀望累遷廷尉正(晉志)正志暗為
大理正奏言法令者人之隄防不立則人無所禁竊見
大理官員多不奉法以縱罪為寬恕以守文為苛刻遂
上應正論以見志(唐書)大理正掌參議詳正科條之事(唐志)
傳記龍朔改為詳刑大夫光宅中為司刑正後復故掌
議獄正科條凡丞斷罪有不當者則以法正之(唐紀)視南
臺持書以為晉制(通典)天隂雨比干夢貴客車騎滿門覺
以語妻語未已有老嫗謂比干曰公有隂德今天賜君
策因出懷中符策狀如簡長九寸凡九百九十枚以授
比干子孫佩印綬者當如此自汝隂徙平陵代為名族
(何氏家傳)
集古風真往哲雅道濫朝聞活獄威豪右銷時賴典墳
垂銀棘庭印持斧栢臺綱(范咸送大理正攝御史詩)
本朝神宗復置大理獄後置寺正元豐五年刑部奏乞
分評事司直與正為斷司丞與長貳為議司凡斷案先
上正看詳當否論難改正然後過議司覆(續會要)建炎併
省斷刑治獄寺正各置一員(中興會要)范旻判大理正事持
法平允(太宗實錄)正於理官參贊為正(南豐陳林純制)
司直
史唐王祚為司直馳傳決獄所至仁平(唐書)
傳記後魏永安三年高穆奏置司直十人位在正監上
不署曺事惟覆理御史檢劾事(六典)司直凡承制而出先
請魚書以往(白帖)司直凡大理斷獄皆連署(同上)
集清絶聞詩語䟽通豈法流傳家有衣鉢斷獄盡春秋
(東坡)不耻青袍故尤宜白髮新(李嘉祐送韋司直)驊騮事天子辛
苦在道路司直非冗官荒山甚無趣(杜甫)
本朝熙寧中置大理寺獄至元豐五年始命程嗣先四
人為司直(續會要)建炎三年詔斷刑司直兼治獄司直其
治獄司直罷(中興會要)
評事
史漢宣帝地節三年初于廷尉置左右平員四人(漢書)馬
宫行能高潔遷廷尉平(漢書)漢宣帝詔曰吏用法巧文滋
深其為置廷平務平之於是選用于定國黃霸等(同上)何
攀上便宜十事除廷尉平(晉史)唐姚正操云自餘以評事
入臺後相繼不絶韓琬以為不然自則天好法刑曹望
居九寺之首以此評事多入臺迄今為雅例(唐志)
傳記魏晉以来無左右而直謂之廷尉評隋置大理評
事(六典)唐貞觀二十二年褚遂良議重法官奏置評事十
員掌出使推覆後加為十二員(通典)王敬由為評事奉使
河南叱咤風生到廣陵訪裴諶諶曰評公使車留此一
宿得無驚郡將乎(廣記)漢公孫弘舉何比干為廷尉右評
獄無冤民號曰何公(三輔决錄)
寺簿
史陳希點為太學博士遷大理寺簿人為之憤然公忻
然就職素不讀律而原情引經法家自以為不及(本傳)
傳記晉初置廷尉主簿(六典)後齊九寺各有主簿唐置二
人掌印省置抄目勾檢稽失(同上)薛季宣為大理主簿是
歲江湖大旱流民往往北渡江邊吏復奏淮民多欵塞
者遣公行淮西收以實邊公持節勞来(吕東萊集)
集法吏多少年磨淬出角圭將舉汝愆尤以為已階梯
(韓愈)
本朝元豐正名初除二員建炎三年省後復(中興會要)
司農卿
經太府掌九賦九貢(禮)
史秦為治粟内史主穀貨韓信歸漢為治粟内史即其
任也景帝更名大農令武帝太初更名大司農(漢書)魏梁
習為并州二十餘年政治為天下最召拜大司農(魏志)鄭
當時為大司農門下客亡貴賤亡留門者山東諸公翕
然稱鄭莊武帝曰吾聞鄭莊行千里不齎糧(漢書)朱邑治
行第一為大司農居處節儉(漢書)後漢鄭衆為司農在位
以清正稱趙典為大司農閉門却掃非德不交(並後漢書)
傳記少皥氏以九扈為九農正(通典)唐有司農卿一人少
卿二人龍朔二年改為司稼咸亨復卿掌邦國倉儲委
積之事(通典)牟融為大司農性明達稱為名卿(東觀漢記)陳寵
為廣漢太守風聲大行入為大司農(張播記)唐杜中立遷
司農卿初度支度六宫餐錢移司農季一出付吏大吏
盡舉所給於人權其子錢以給之既不以時黃門来督
責慢罵中立取錢納帑舍率五百一出吏不得為奸遂
以為法(唐書)
集以清明之德掌周稷之粟國有九列而司農氏居其
一焉前代非牟融之循理康成之儒學不作兹選假以
秩崇之榮用制國泉之重(裴司農制)
本朝司農寺判寺事二人以兩制或朝官以上充熙寧
二年立常平斂散法三年詔以新法付司農寺而農田
水利免役保甲等法悉自司農講行建炎三年詔罷司
農寺紹興四年復置司農寺卿少各特置一員(中興會要)
少卿
史後魏北齊司農寺置少卿隋唐因之(職官)唐韋機拜少
卿有宦者於苑中犯法機杖而後奏高宗嗟賞賜絹數
十疋(唐書)韋機受詔檢授東郡營田苑囿之事高宗謂之
曰宫館隋代所造漸將摧毁頻修費財力如何機奏曰
臣任司農向已十年前後省費今見貯錢三十萬貫可
以供葺理上悅(同上)
本朝元豐間置少卿為卿之貳建炎三年省紹興四年
後置司農卿少各一員(中興會要)熊本判司農寺丞神宗曰
熊本不傷財不害民一旦去百年之患檄奏詳明可嘉
也(東都事略)
寺丞
史秦治粟内史有兩丞漢司農丞亦二人或謂之中丞
耿夀昌為大司農中丞奏設常平倉給北邊省轉運又
桑弘羊為大司農中丞管諸會計事唐有丞六人掌
判寺事凡天下租稅及折造轉運於京師皆閱而納之
以供國用以祿百官(百官志)
本朝呂惠卿請置司農寺丞一員熙寧五年增置丞四
員元豐四年舒亶請止留丞一員餘並罷(續會要)建炎二
年詔罷司農寺紹興三年復置寺丞二員(中興會要)
寺簿
傳記晉太康中置主簿一人自後無聞梁陳又有北齊
亦然唐主簿二人掌印署抄目勾檢稽失出納(通典)
本朝治平中已置主簿熙寧新法行詔增置一員五年
增至四員後又置六員(續會要)建炎三年罷司農紹興十
年復置(中興會要)
太府卿
史太府之職以二法平物一曰度量二曰權衡(唐百官志)李
襲譽召為太府為人嚴慤以威肅聞(本傳)楊崇禮開元為
少卿雖錢帛充牣丈尺皆躬自省閱時以為前後無與
為比擢拜太府卿(本傳)
傳記周官太府下大夫掌九貢九賦之貳九功受其貨
賄之入頒其貨於受藏之府秦漢以下不置唐初置之
龍朔二年改太府為外府正卿咸亨復楊國忠判度支
玄宗觀左藏庫喜其財幣山積面賜國忠金紫權太府
卿國忠專於左藏府而太府四時以數聞(通典)
集領貢獻於四方杜彼虛耗掌財用於五庫職有司存
(白樂天)居監臨之官典出入之務(同上)會帑藏出入之要修
權量平校之法(同上)
本朝太府寺判寺事一人以兩制或帶職朝官充凡財
貨廩藏貿易四方貢賦百官俸秩皆隸三司本寺但掌
供祠祭香帛帨巾神位席及造斗秤升尺而已元豐改
制始正職掌(四朝志)財賦掌於他官而太府司其出納非
明於金谷之要不在兹選(南豐集)
少卿
史後魏孫詔為少卿帝問卿何年老對曰臣年雖老臣
節尚少(北史)尹思貞為司府少卿時侯知一亦厲威嚴吏
人為之語曰不畏侯卿杖惟畏尹卿筆(唐書)
傳記後魏孝文帝改少府為太府置少卿一人北齊因
之隋煬帝加至二人唐減一人貞觀初龍朔咸亨光宅
神龍並隨寺改復(六典)
集出納之地眷求惟精兼領三尚之班以榮四至之列
(白樂天制)
本朝太府寺同判寺一人以京朝官充元豐正名置少
卿一人以為卿之貳元祐三年詔太府長貳並置餘則
否(續會要)建炎中興省紹興四年復(會要)九賦領受之政百
貨貿遷之法典領之任位次列卿(南豐集)
寺丞
傳記丞於周官為太府上士之任梁選部太府丞一人
陳因之後魏亦一人後周曰太府上士隋又曰太府丞
六人唐四人(通典)太府掌邦國之出入而丞屬分治衆務
(職略)
本朝元豐改制置丞二人元符中增一員宣和中省一
員紹興三年詔復置(會要)太府受邦國之出入而設丞屬
俾預參贊欲勝是任必惟其人(國朝制)
寺簿
傳記主簿亦周太府下士之任梁置一人陳因之後魏
一人隋四人唐二人掌印省署抄目勾檢稽失(通典)
本朝元豐改制置主簿二人(續會要)建炎三年罷太府寺
紹興十年復置(中興會要)
光禄卿
史光禄寺卿一人從三品少卿二人從四品(百官志)龍朔
二年改光祿寺曰司宰寺光宅元年曰司膳寺(同上)杜林
為光祿勲内奉宿衛外總三署周密敬慎選舉稱平(漢書)
王肅為光祿勲時有魚集武庫肅辨之曰魚生於泉而
見於庫失其所也邊將殆有棄甲之變後果有東關之
敗(魏志)
傳記光祿卿漢官也齊職儀云初秦置郎中令掌宫殿
門戸及主諸郎之左殿中侍衛故曰郎中令漢因之至
武帝更名光祿勲至梁加卿字(初學記)孫湛為光祿以清
廉見稱(東觀漢記)
集經兆宫室畫為中外廊殿門闥限以禁衛(楊䧺光祿箴)德
人立朝義士充庭祿巨司光敢告執經(同上)
本朝光祿寺判寺事一人以朝官以上充元豐官制行
置卿少卿丞主簿各一人中興後廢光祿併入禮部(通考)
太僕卿
史太僕寺卿掌廏牧輦輿之政總乘黃典廏典牧車府
四置及諸監牧行幸供五路屬車(百官志)永徽中太僕司
曰司馭光宅元年改曰司僕寺(同上)夏侯嬰為沛公太僕
常奉車嬰自上初起常為太僕竟高祖以太僕事惠帝
高后(漢書)石慶為太僕御出上問車中幾馬慶以策數馬
舉手曰六馬慶於兄弟中最為簡易而猶如此(同上)晉郭
展為太僕心精於養畜是以馬充盛其後伐吳得以濟
事(晉史)
傳記太僕周官也秦因之掌輿馬歴漢後魏及晉兩朝
咸置之(初學記)穆王命伯冏小大之臣咸懷忠良其侍御
僕從罔匪正人(外記)後漢祭彤字次孫膂力過人入為太
僕從上至魯昭帝入孔子廟至子路室曰此太僕之室
也太僕吾之禦侮(東觀漢記)
集周用忠良任先伯冏漢推廉正選在萬年守清近之
臣居僕御之任(白樂天)朝欽厥庸出尹京畿迴授太僕四
牡騑騑騄耳盈箱翠華葳蕤勲齊庭實增國之輝(孫楚)
本朝太僕寺判寺事一人以朝官以上充凡邦國廏牧
車輿之政令今分隸郡牧司騏驥院諸坊監本寺但掌
天子五輅屬車后妃王公車輅給大中小祀牛羊(通考)
鴻臚寺
史鴻臚寺卿一人掌賓客及凶儀之事(百官志)漢郭况為
鴻臚上數幸其宅飲酒賞金帛甚豐京師號况家為金
穴(漢書)劉義節為鴻臚卿時傾府庫為軍賞帑財大乏義
節曰今京師屯兵多樵貴帛賤若伐街苑樹為薪以易
布帛歲數十萬可致(唐史)郭晞為鴻臚卿河中軍亂父子
儀召首惡誅之其支黨猶反及晞選親兵巡警以備非
常奸人不得發以功拜殿中監(本傳)
傳記鴻臚卿漢官也周禮大行人掌賓客及諸侯朝覲
事即其任也漢因之景帝更名大行令武帝改曰大鴻
臚(初學記)韓宣為大鴻臚始南陽曲阜韓暨以宿德在宣
前為大鴻臚及宣在官亦稱職故鴻臚中為之語曰大
鴻臚小鴻臚前後治行相何如(魏略)
集漢尚勲賢寵崇郭况魏惟恒准選在崔林况當柔遠
之朝宜遵典屬之任(白樂天)大小上下不可奪倫鴻臣司
爵敢告在隣(揚雄鴻臚箴)
本朝鴻臚寺判寺事一人以朝官以上充凡四裔朝貢
燕享迎送之事分隸國信所都亭懷遠驛禮賓院本寺
但掌祭祀朝會喪葬之事中興後併廢入禮部(會要)
記纂淵海卷三十一
