記纂淵海卷八十宋潘自牧撰
兵戎部
稱誦
子夫是之謂天下之將通神明矣(荀子)大將民之司命(抱朴)
(子)内精八陣之變外盡九成之宜(同上)
史晏嬰薦穰苴曰文能附衆武能威敵(史穰苴傳)吴起善用
兵司馬穰苴不能過也(史本傳)韓千秋軍鋒之冠(史尉陀傳)此
真將軍(西漢周亞夫傳)漢飛將軍將軍者國之爪牙也怒形
則千里悚威震則萬物伏是以名聲暴於夷貉威靈憺
乎隣國(漢李廣傳)真將軍亞夫何以加(唐段志元𫝊)攬轡安閒光
弼長於憑城(通鑑唐肅宗)落落有將帥之風(李晟舊贊)&KR0808;沐風雨
暴露郊原披荆榛而刁斗夜嚴逐豺狼而穹廬曉破動
皆如意古無與京(唐書宣宗紀)鄭畋號疾雷將(唐書本傳)
集性行淑均曉暢軍事(諸葛出師表)擁旄爲漢將汗馬出長
城(文選)轅門有光武旅增氣(劉賓客)忠憤暗彰義勇潜發變
疾風雨謀先鬼神中推赤心前蹈白刃戰功足以冠
當時壯節足以垂後代忠信以爲幹義勇以爲器器
與幹合鬱成將材仗忠履義體仁養勇學究韜略藝
窮騎射負幽燕之勁氣有將相之長才内作心腹外
張爪牙身作師律心爲戰鋒金方之氣凝爲將星
學劍讀書鬱然將材伐謀而事有成筭尅日而動
不愆期聲動冠戎塵清封略江南别有樓船將燕
頷虬鬚不姓楊夙負氣槩早習騎射材推燕趙之士
學究孫吴之書(白傅集)先入賊城擒首惡盡封官府譲元
功(張文昌)刁斗更嚴軍耳目戈鋋長控國咽喉矛戟蘊
器風雲馳聲(高達夫)袵席過兵之處咽喉制敵之衝威懷
啟閉之方耕戰疾徐之節莫不封章定計裂素成圖
沖襟陽陽應變弛張開則雷電閉則金湯(吕和叔文)介子討
罪於龜兹班超行誅於鄯善未足儔也(唐文粹)即墨龍文
光照曜常山蛇陣勢縱横落鵰都尉萬人敵黑矟將軍
一鳥輕天下無雙將關西第一雄受符黃石老學劍
白猿翁矯矯雲長勇恂恂郤縠風(杜牧之)
本朝論兵魁然萬人敵(臨川集)
爲國所倚
經糾糾武夫公侯干城祈父予王之爪牙(詩)閫外之
事將軍所裁(易疏)
子國家安危之主(孫子)
史吴起所在寇不敢敵得之國強失之國亡是爲良將
(史記廉頗傳)藺相如曰強秦不敢加兵以吾兩人也(史本傳)閫
以外將軍制之(西漢馮唐傳)爲國柱石(前漢辛慶忌傳)羌豪相數責
曰語汝無反今天子遣趙將軍來年八九十善爲兵(前漢)
(趙充國傳)將軍國之爪牙也(西漢李廣傳)祭彤武節剛方動用安
重雖條絳穰苴之倫不能過也卧鼔邊亭滅烽幽障(東漢)
(本傳)隠若一敵國(後漢吴漢傳)國之心膂(後漢李膺傳)帝使羊祜卧
護諸將帝謂紀瞻曰卿爲朕卧護六軍所益多矣(晉書)
賢於長城遠矣(唐李勣傳)帝幸陜倚以爲重(唐李光弼傳)持重安
邊(唐書王忠嗣傳)提孤軍抗羣賊身佩安危而氣不少衰(唐李晟傳)
選將必擇其竒(李靖對唐太宗)
傳記國之大事存亡之道在於命將將者國之輔也
授之以斧曰從此至天將軍制之授之以鉞曰從此
至地將軍制之(六韜)
集指鄭則三軍白首麾晉則千里流血(七命)馬服爲趙將
疆場得清謐(盧諶詩)趙奢正疆場秦人折北虜臨危奮
節保國全城(選詩)四夷聞風失匕筯(劉賓客)
驍勇
經進厥虎臣闞如虓虎(詩)
子勇士不忘喪其元(孟子)白刃交於前視死若生者烈士
之勇也(莊子)楚人輕利僄遫卒如飄風(荀子)
史齊高固曰欲勇者賈余餘勇(左傳)廣自請曰臣結髮而
與匈奴戰今乃一得當單于願居前先死單于軍中
服其勇(史李廣傳)張空弮(空弮弓也)冐白刃(西漢司馬遷傳)布常冠軍(西漢)
(伍被傳言其驍勇爲衆軍之最)攻城先登陷陣却敵斬將搴旗前蒙矢
石不避湯火(史貨殖傳)勇於當敵(史太史公自序)斬將搴旗追奔逐
北(西漢李陵傳)梟俊擒敵之臣麾城斬邑下將降旗(西漢揚雄)
(傳)九江王布楚梟將(西漢張良傳)身履軍搴旗者數矣(西漢欒布)
(傳)指揮足以展風雲叱咤可以興雷電(後漢)祭肜爲遼東
太守肜有勇力敵每犯塞常爲士卒先鋒數破走之(通鑑)
(漢光紀)羣帥賈其餘壯(東漢臧宫傳)蜀張飛雄壯威猛魏程昱
等咸稱飛萬人之敵(蜀志本傳)張遼爲孫權所圍遼潰圍出
復入權衆破走由是震威江東(魏志)杜曾勇冠三軍能被
甲游於水中(通鑑晉愍紀)燕冠軍將軍宜都王鳳每戰奮不
顧身前後大小二百五十七戰未嘗無功(通鑑晉武紀)薛安
都北征至陜下魏多縱突騎衆軍患之安都怒甚乃脫
兜鍪解所帶鎧唯着絳紗兩襠衫馬亦去其裝馳入賊
陣猛氣咆勃所向無敵當其鋒者無不應刃而倒如是
數四每入衆無不披靡(宋書)宋魯爽世梟猛咸云萬人敵
薛安都單騎直入斬之皆云關公斬顔良不是過也(齊書)
陳慶之四十七戰所向無前(南史)東魏丞相宇文泰常謂
人曰諸將對敵神色皆動唯賀拔公臨陳如平時真大
勇也(通鑑梁武紀)羊侃膂力過人所用弓馬上六石(梁書)飛鋋
雷擊鋒無前對(南史)摧鋒陷陣(後魏書)耿豪從太祖戰於邙
山豪謂所部曰大丈夫見賊須左手拔刀右手把矟直
斫慎勿皺眉畏死遂大呼獨入敵人鋒刃亂下當時咸
謂豪殁俄然奮刃而還戰數合當豪前者死傷相繼又
謂左右曰吾豈樂殺人但壯士除賊不得不爾若不能
殺賊又不能爲人所傷何異逐坐人乎(後周書)武冠六軍
(後魏楊大眼)齊神武遣韓軌濟華州襲王羆羆不覺比曉軌
衆已乘梯入城羆尚卧未起聞閣外匈匈有聲便袒身
露髻徒跣持一白梃大呼而詬曰老羆當道卧貛子那
敢過敵見驚退(北史)李弼弟&KR0710;身小而勇每躍馬陷陣隠
身鞍甲之中敵見皆曰避此小兒宇文泰曰膽决如此
何必八尺之軀耿令貴殺傷多甲裳盡赤泰曰觀其甲
裳足知令貴之勇何必數級(通鑑梁武紀)衝梯竿長五十丈
驍果吴興沈光升其端臨城與高麗戰短兵接殺數十
人高麗人競擊之而墜未及地適遇竿有垂絙光接而
復上(通鑑隋煬帝)尉遲敬德戰善避槊每用單騎入賊羣刺
之不能傷又能奪取賊槊還刺之(新唐書本傳)單雄信驍捷
善用馬槊名冠諸軍軍中號曰飛將(通鑑唐太宗)太宗征遼
東薛仁貴白衣腰鞬兩弓呼而馳(唐本傳)喜得虎將(唐書)婁
師德與吐蕃戰八遇八克(同上)一鼓而破一麾而奔(唐李晟傳)
横當寇鋒李晟提孤軍抗羣賊(同上)馬璘武藝絶倫在
涇八年敵不敢犯爲中興勇將(唐書)馬璘轉鬭至鳳翔值
吐蕃圍城璘單騎先士卒奮擊俘斬千計明日敵復請
戰璘開懸門以待之敵引退曰此將軍不惜死宜避之
遂去(通鑑唐太宗紀)搴旗蹈軍出入若神(唐李光顔傳)戰無前敵(唐龜)
(兹傳)善射者謂之挽強(通鑑唐順宗)
集睚眦則挺劍喑嗚則彎弓麾城若振槁搴旗若顧指
(左太沖吴賦)將軍死綏咫尺無却所向風靡(文選)百樓忽起
登雲霄而俯臨萬弩俱發随雷霆而並震揚兵於九天
之上決勝於千里之中(徐陵作章昭逹誌)棄身鋒刃端(白馬行)芒
氣彌銳(文選)雲撤叛渙席卷虔劉(吴都賦)決命爭首陷陣摧
兇氣勝青雲精貫白日陷陣摧鋒戈翻落日刃
決浮雲氣横遼碣志掃獯戎(陳子昂集)拔距從軍揚麾挑
戰征旆凌沙幕戎衣犯霜霰戈文耿耿懸落星馬足駸
駸擁飛電終取俊而先鳴豈論功而後殿叱咤則江
山搖蕩指揮則林壑飛騰舉鵬力以揚威耀犀渠而賈
勇擁拔山超海之雄驅籋景騰雷之騎賫霜戈而
直進指雲陣以長驅(駱賓王)裂眦大怒磨牙欲吞不待成
師固將身先士卒嘗思盡敵不以賊遺君父矢集月窟
劍斬天驕疏崑崙使西倒縛呼韓令北面目無先零
氣射西旅大小獨當三百戰縱横只用五千兵刃
樓蘭之腹繫郅支之頸骨氣猛毅(王維)掉倚天之劍彎
落月之弓(李白)殺氣横千里軍威動九區(李白)射穿七札劍
敵萬人(張說)判身入矛戟輕敵比錙銖(元微之)深入其阻大
挫其鋒(白傅集)所用皆鷹騰破敵過箭疾將軍膽氣雄
臂懸兩角弓貫穿百萬衆短小精悍姿屹然強寇
散横殺氣而獨往(杜詩)春秋方壯雄武才彎弧叱浪連
山開(韋應物集)劍揮雷霆旆卷風雨火千旗而四面風動
雷萬鼓而一道地裂金鼓所向冰消草靡(唐文粹)威陳
八陣役風雨(劉賓客)眦血横灑朱殷金甲&KR0008;戟而墜應弦
而倒者數千萬人可謂三軍之絶也勇冠三軍衆無
一旅横倚天之劍揮駐日之戈吟嘯四顧熊羆兩集上
可以決天雲下可以絶地維翕振虎旅赫張王師退如
山立進若電逝氣吞三軍力崩大敵雲麾鐡騎山
動地湧率偏軍横絶漢策匹馬陷重圍搖轆轤而百
萬洞開驅槖駞而沙場一掃聲振北地氣慴東方(唐文粹)
季心之氣盖關中陳安之勇聞隴上爾乃萬死不顧一
奮無前竒兵徑衝驍騎横挑(杜牧之)眦裂肝膽横趫捷超
峥嶸(柳集)
本朝田單掃敵如風旋(臨川集)上黨良家子挽強如屈肘
(黃魯直詩)臂弓腰箭事戎装遠上沙場恣遊獵(參寥子)
儒將
史晉作三軍謀元帥趙衰曰郤縠可臣亟聞其言矣說
禮樂而崇詩書(左)祭遵爲將軍皆用儒術對酒設樂必
雅歌投壺在軍旅不忘爼豆(後漢)張奐爲北中郎將匈奴
烏桓燒度遼將軍門衆大怒奐安坐帷中與弟子講誦
自若軍士稍安(通鑑漢成帝紀)魯肅治軍手不釋書(吴志)羊祜在
軍常輕裘緩帶身不披甲杜預身不跨馬射不穿札
而每有大事必居將帥之列(晉書)謝玄破苻堅於淝水裴
度平元濟於淮西未必儒臣不如武將(通鑑唐僖宗)曹景宗
大破魏愷入宴華光賦詩云去時兒女悲歸來笳鼓競
借問路行人何如霍去病(梁書)上馬能擊賊下馬作露版
惟傅脩期耳(通鑑)休璟以儒者號知兵(唐書唐休璟傳)
集讀書五車運籌百勝(王維集)樽前失詩流塞上得國寳
(杜詩)發身學劍餘力知書彎弧學劍用無出於一夫說
禮崇詩道可洪於七德晉謀中軍選於義府漢求上將
舉在儒流(白傅集)從此世人開耳目始知名將出儒生(劉賓)
(客)
良將(附名將)
子良將剛則法天可望而不可干柔則法淵可觀而不
可入去如收電可見而不可追留如丘山可瞻而不可
動(抱朴)
史吴起所在寇不敢敵得之國強失之國亡是爲良將
(史廉頗傳)李牧者趙之北邊良將也常居代鴈門備匈奴以
便宜置使市租皆輸入幕爲士卒費日擊數牛饗士習
射騎謹烽火多間諜厚遇戰士爲約曰匈奴即入盜急
入收保有敢捕敵者斬匈奴每入烽火謹輒入收保不
敢戰如是數歲亦不亡失(史本傳)充國常以遠斥堠爲務
行必爲戰備止必堅營陣尤能持重愛士卒先計而後
戰(通鑑漢宣紀)漢邊郡李廣程不識皆爲名將(史本傳)李陵提
步卒不滿五千轉鬭千里矢盡道窮士張空拳冐白刃
北首争死敵得人之死力雖古名將不過也身雖陷敗
然其所摧敗亦足暴於天下(西漢本傳)唐興其名將曰英衛
(唐書本傳)光弼生戎虜之緒沉毅有守制敵策勝賞信罰明
士卒争奮毅然有古良將風(唐李光弼傳贊)唐之良將李晟馬
燧渾瑊(通鑑唐德宗)
本朝狄青字漢臣元昊叛屡將兵出戰四年間大小二
十五陣八中流矢人呼爲狄天使上觀其儀表曰朕之
關張也於是有狄萬之稱以一足以敵萬也初青在軍
伍間韓魏公范文正一見皆稱其有將相之器果能爲
國立功爲時名將(名臣傳)
老將
經維師尚父時維鷹揚方叔元老克壯其猶(詩)
史羌豪相數責曰語汝無反今天子遣趙將軍來年八
九十善為兵(前漢)馬援曰臣雖老尚能披甲上馬援據鞍
顧盼以示可用上笑曰矍鑠哉是翁也(東漢馬援傳)畢衆敬
年七十鬚髮皓白而氣力未衰據鞍馳騁有若少壯(後魏)
(書)賀若誼年老而筋力不衰猶能重鎧上馬爲北夷所
憚(隋書)吐谷渾寇邊帝謂侍臣曰靖能復起爲帥乎李靖
往見房玄齡曰靖雖老尚堪一行帝以爲西海大總管
靖決策深入踰磧石山大戰數十多所殺獲殘其國國
人多降吐谷渾自剄死(新唐書本傳)王弘贄宿將習事(通鑑)
集聞休鬭戰心還癢見說烟塵眼却開(王維集)
本朝宿將何承矩摧鋒百戰場(欒城集)臂健尚嫌弓力軟
眼明猶識陣雲高(青箱雜記)
世將
史項羽世世爲楚將人曰項氏世世將家有名於楚(史記)
李晟克京師市不改肆愬平蔡亦如之(唐書)
集北方之強世雄朝野(劉賓客)旗幢獨繼家聲外竹帛新
添圖史中(張文昌)家呼小太尉國號大凉公(杜牧之)
謬將
子兵刃既接棄甲曳兵而走(孟子)
史桓子不知所爲鼓於軍中曰先濟者有賞(左)口尚乳
臭一敗塗地(前漢高紀)折北不救(漢蒯通傳)起兵不知其勢戰則
爲人擒屯則卒積死(通鑑漢文紀)無横草之功(西漢終軍傳)謝萬
受任北征嘗以嘯咏自高未嘗撫衆兄安謂曰諸將宜
數接對以悅其心乃集諸將以如意指四座云諸將皆
勁卒諸將益恨之(晉書)帥臣身不臨邊而以偏師城守士
之犀銳悉選以自奉委疲羸者以守要衝寇至而不支
則執劫芟蹂恣所欲得(唐書陸贄傳)
集曾隻輪之不返(漢西征賦)敗軍之將身死家戮(選彈文)邊兵
喪律(選誄)自貽虧衂顧望避敵逗撓有形東關無一
戰之勞(任彦昇彈文)
韜略
子善用兵者如常山之蛇也擊其首則尾至擊其尾則
首至擊其中則首尾俱至(孫子)
史見可而進知難而退(左傳)上兵伐謀(榖梁傳)臨武君曰兵
之所貴者勢利也所行者變詐也善用兵者感忽倏闇
莫知所從出孫吴用之無敵於天下(通鑑秦紀)料敵合變出
竒無窮聲震天下(史白起等贊)略不世出(史蒯通傳)匈奴畏李廣
之略李廣行無部伍行陣就善水草屯舍使人人自
便不擊刁斗以自衛幕府省約文書籍事然亦遠斥候
未嘗遇害軍極簡易虜卒犯之無以禁也而士卒亦佚
樂咸樂爲之死(史本傳)漢武欲教霍去病孫吴兵法對曰
顧方略如何耳不必學古兵法(前漢本傳)料敵制勝威謀靡
亢充國曰臣願馳至金城圖上方略先計而後戰
帝王之兵以全取勝是以貴謀而賤戰趙充國曰兵
以計爲本故多算勝少算(西漢本傳)謀如湧泉勢如轉規兵
動有功師進輒克(通鑑漢明帝)耿秉擊匈奴簡易於事休止
不結營部有警急軍陣立成(後漢)諸葛亮至南中所在戰
捷聞孟獲者爲夷漢所服募生致之既得使觀於營陣
之間問曰此軍何如獲對曰向者不知虛實故敗亮笑
縱使更戰七縱七擒而亮猶遣獲獲止不去曰公天威
也南人不復反矣(漢晉春秋)吴朱然無事每朝夕嚴鼓兵在
營者咸行装就隊以此玩敵使不知所備故出輒有功
(通鑑魏邵陵勵公)軍中謠曰以計伐戰一當萬(晉書杜預傳)諸葛亮
造八陣於平沙上壘石八行相去二丈桓溫見之曰此
常山蛇勢(晉書)賀若弼請㳂江防人每至交代之際必集
廣陵於是大列旗幟營幕被野陳以爲隋兵大至急發
兵爲備既知防人交代其衆復散後以爲常不復設備
又使兵緣江時獵人馬喧噪故弼之濟江陳人不覺(通鑑)
(隋高祖)張巡用兵未嘗依古法勒大將教戰各出其意(唐本)
(傳)李泌曰料敵者料將不料兵(通鑑唐紀)楊行密謂諸將曰
孫儒之衆十倍於我吾戰數不利欲退保銅官何如劉
威李神曰儒掃地遠來利在速戰宜屯險要堅壁清野
以老其師時出輕騎抄其饋餉奪其俘掠彼前不得戰
退無資糧可坐擒也(通鑑唐昭宗)
集料敵制變萬里無差(任彦昇彈文)無攻不克百蠻皆堕於
計中慷慨謀議折天口之是非指畫山川知地形之
要害(王維)中有竒謀前無強敵(白傅集)坐恃龍豹韜全輕蜂
蠆毒(劉長卿)
本朝韜鈐在心(類要)
兵法
經險野人爲主易野車爲主(周禮)
子知彼知己百戰不殆不知彼而知己一勝一負不知
彼不知己每戰必殆夜戰多火鼓晝戰多旌旗所以
變人之耳目也故朝氣銳晝氣惰暮氣歸故善用兵者
避其銳氣擊其惰歸無邀正正之旗無擊堂堂之陣(孫子)
鼓鞞金鐸以威耳旄麾旗章以威目禁令刑罰以威心
(吴子)用兵之法佯北勿從銳卒勿攻餌兵勿食歸師勿遏
圍師必闕竆寇勿迫(孫子)易則用車險則用騎涉水則多
弓隘則用弩晝則多旌夜則多火晦冥多鼓此善爲設
施者也(淮南子)金鼓以聲氣也(左)兵法曰陷之死地而後
生置之亡地而後存(韓信傳)趙涉曰兵事貴神密(周亞夫傳)上
兵伐謀其次伐交(如知敵有外交相援者則誤間之令其解散也息夫躬傳)兵法曰
器械不利以其卒予敵也卒不可用以其將予敵也將
不知兵以其主予敵也君不擇將以其國予敵也四者
兵之至要也夜戰聲相知則足以相救晝戰目相見則
足以相識(通鑑漢文紀)虞詡爲武都太守兵不滿三千攻羌
衆萬餘人(後漢)諸葛孔明八陣聚細石爲之各高五丈棋
布相當中間相去九尺正中開南北巷悉廣五尺或爲
人散亂爲夏水所没及冬水退依然如故三國志荆州
記曰八陣既成自今行師不復敗後見莫能了之夫
用兵之道攻心爲上攻城爲下心戰爲上兵戰爲下(通鑑)
(魏明紀)兵法曰巧遲不如拙速(梁書侯景傳)盛彥師曰兵法尚
詐(通鑑唐高祖)王君廓以十三人破賊一萬自古以少擊衆
未之前聞兵法避實擊虛(劉仁軌傳)馬燧曰兵法善於制人
而不制於人(唐書)樂毅以弱燕破齊七十餘城者齊無法
故也韓信以寡破趙衆二十萬者趙無法故也近者曹
操以八千破袁紹五萬者袁無法故也此五子能以少
尅多者軍有法故也(合檢)王尋徒百萬光武只三千張承
吉傳記其正如山其竒如雷(七書)以一擊十莫善於阨以
十擊百莫善於險以千擊萬莫善於阻用衆者務易用
少者務阨也(六韜)太宗將討高麗曰兵少地遥以何術臨
之靖曰臣以正兵太宗曰平突厥用竒兵今言正兵何
也曰諸葛亮七擒孟獲正兵而已自黃帝以來先正後
竒先仁義而後權譎霍邑之戰師以義舉者正也建成
墜馬右軍少却者竒也太宗曰天地風雷龍虎鳥蛇
斯八陣何謂也靖曰傳者之誤也古人秘藏此法詭設
八名本一也分爲八焉天地者本乎旗號風雲者本乎
旛名龍虎鳥蛇本乎隊伍則後世詭設物象何止八乎
太宗曰數起於五而終於八則非設象實古制也
太宗曰製六花陣法何術乎李衛公曰諸葛亮八陣法
也大陣包小陣大營包小營隅落鈞連曲折相對古制
如此臣爲圖因之故外畫之方内環之圓是成六花俗
所號耳苻堅總百萬之衆而敗於淝水此兵合而不能
分而吴漢討公孫述與副將劉尚分屯相去二十里述
來攻漢尚出合擊大破之此分兵而能合者也(李衛公問對)
本朝古人以少擊衆袁紹以百萬阻官渡曹操以十萬
取之王莽百萬之衆光武昆陽之衆以八千取之苻堅
下淮百萬謝玄二十萬人一麾而亂
紀律
經師出以律(易)今日之事不愆於六步七步乃止齊焉
夫子勖哉不愆於四伐五伐六伐七伐乃止齊焉勖哉
夫子(書)蕭蕭馬鳴悠悠旆旌之子于征有聞無聲(詩)軍
旅令銜枚(周禮)
子孔子曰明王之征猶時雨之降是過師於袵席之上
也(家語)秦之銳士不可以當威文之節制(荀子)鼓所以任也
起也進也金所以造也退也免也旗所以立兵也偃兵
也此之謂三軍有令而兵法治也(管子)將受命於君君命
有所不受夫金鼓旌旗者所以一人之耳目也人既專
一則勇者不得獨進怯者不得獨退(孫子)
史張侯曰師之耳目在吾旗鼓進退從之少長有禮
其可用也勾踐患吴之整也使死士者再禽焉不動
(左傳)號令不煩師徒向之(太公自序)孫武子者以法見於吴王
闔廬廬曰可以小試勒兵乎對曰可闔廬曰可試以婦
人乎曰可出宫中美人得百八十人孫子分爲二隊以
王之寵姬二人各爲隊長皆令持戟約束既布乃設斧
鉞即三令五申之於是鼓之右婦人大笑孫子曰約束
不明申令不熟將之罪也既已明而不如法者吏之罪
也乃遂斬隊長二人以徇(孫子)部署諸將(漢高紀)上自勞軍
細柳軍士披甲持滿天子先驅至不得入先驅曰天子
且至軍門都尉曰軍中聞將軍令不聞天子詔上至不
得入使使持節亞夫乃開壁吏謂從属車騎曰將軍約
軍中不得馳驅天子乃按轡徐行至營曰此真將軍矣
(史記周勃世家)李陵擊匈奴夜擊鼓起士鼓不鳴曰吾士氣少
衰而鼓不起何耶軍中豈有女子乎搜軍中得卒妻皆
斬之(漢書)從枕席上過師(趙充國傳)趙充國行必爲戰備止必
堅營壁(西漢)世祖謂耿純曰大軍不可夜動故不相救
鄧禹乘勝獨克而師行有紀(東漢)吕蒙軍容鮮整士卒練
習吕蒙入江陵約令軍中不得干歴人家有所求蒙麾
下士與蒙同郡人取民家一笠以覆官鎧蒙猶以爲犯
軍令不可以鄉里而廢法遂垂涕斬之(漢獻紀)慕容恪軍
令嚴明秋毫不犯文德皇后之葬段志玄統士馬出宿
於章武門太宗夜使宫官至營志玄閉門不納曰軍門
不可夜開使者曰有勑志玄曰夜中不辨真僞竟停使
者至曉太宗聞而嘆曰此真將軍也周亞夫何以加焉
(唐書)光弼令其將曰爾輩望吾旗而戰吾旗緩任爾擇利
而戰吾急旗三至地則萬衆齊入死生以之少退者斬
(通鑑唐肅宗)臨淮王用郭汾陽部曲一經號令氣色益精明
(唐書)郭子儀麾下老將若李懷光輩數十人皆王侯重貴
子儀頥指進退如僕隸焉幕府之盛近代無比(舊唐本傳)指
顧諸將不敢仰視(李光弼傳)李晟收復京城左右呼曰相公
來賊皆驚潰秋毫無犯遠坊有經宿乃知官軍入城者
(通鑑唐德宗)李晟克京師市不改肆愬平蔡亦如之功名之
竒近世所未有柳公綽鎮鄂州軍士之妻冶容不謹者
沉之於江行卒相感曰中丞爲我輩治家事何以報效
故鄂人戰每尅捷(舊唐本傳)瀛州刺史劉澭將部兵千五百
人男女萬餘口詣京師號令嚴整在道無一人敢取人
雞犬(本傳)宣祖皇帝爲馬軍副都揮使引兵夜半至滁州
城下傳呼開門太祖皇帝曰父子雖至親城門王事也
不敢奉命明旦乃得入(通鑑)
傳記勾踐更陳嚴法復誅其有罪者五人徇曰吾愛士
也雖吾子不能過也及其犯誅自吾子亦不能脫也(吴越)
(春秋)
集出必以律錙銖無爽(文選任昉文)歴百城而饋餼皆辭居
一夕而牆宇必葺憩林適去墜果猶存經田疾趨滯穗
不犯民老幼婦女不驚市買不變田之果糓下無一跡
(韓退之)器用爽利斥候精明旗幟鮮潔戈甲犀利(同上)
本朝赴敵之兵銜枚疾走不聞號令但聞人馬之行聲
(歐公集)旗幟精明鼓角驩亮將賢士氣振令肅軍聲悄(欒城)
(集)
無紀律
史亂次以濟遂無次且不設備中軍下軍争舟舟中之
指可掬也(左)楚子圍宋宋人懼使華元夜入楚師登子反
之牀起之曰寡君使元以病告其行速過險而不整速
則失志不整喪列志失列喪將何以戰楚子爲舟師以
伐吴不爲軍政無功而還鄭陳而不整蠻軍而不陳在
陳而囂合而加囂各顧其後莫有鬭心(左)漢王晨自稱
漢使馳至壁張耳韓信未起即其卧中奪其印符麾召
諸將易置之耳信起乃知獨漢王來大驚(韓信傳)上自勞
軍至霸上及棘門軍直馳將已下騎送迎文帝曰霸上
棘門軍若兒戲其將固可襲而取也(周亞夫傳)程不識曰李
廣軍極簡易然虜卒犯之無以禁也(通鑑漢武紀)祖逖進據
犬丘樊雅遣衆夜襲逖入壘拔戟大呼直趨幕軍士大
亂(晉書本傳)渡險而囂是無政令(唐太宗紀)方陣而囂不足慮也
持重
經如山之苞(詩)
子圓居而方止則若磐石然(荀子)
史晉欒書伐楚晨壓晉軍而陳范匄曰楚師輕窕固壘
而待之三日必退(左傳)任大功者不以輕敵轅生說漢王
深壁勿戰羽引兵南漢王堅壁不與戰漢王欲與楚戰
鄭忠使高壘深塹勿與戰漢王聽其計吴楚乏糧欲
退數挑戰終不出夜軍中驚内相攻擊擾亂至於帳下
周亞夫堅卧不起頃之復定韓安國曰用兵者以飽待
飢正治以待其亂定舍以待其勞如趙充國遠斥候尤
能持重羌數挑戰充國堅守周亞夫堅壁以挫吴楚
司馬懿閉營而困葛亮(北齊)通每向必持重雖不大克亦
不敗負王忠嗣爲將能重安邊(唐書本傳)夫爲將當務慎重
審已量敵非萬全不可動(唐書)
戰功
經一月三捷(詩)師有功則左執律右秉鉞戰功曰多
(周禮)
史季武子以所得於齊之兵作林鍾而銘魯功焉楚子
敗晉師於邲潘黨曰盍築武庫而收晉尸以爲京觀(左)
乘利襲勝(西漢蒯通傳)衛青霍去病絶幕擊匈奴匈奴遠遁
幕南無王庭犂其庭掃其閭郡縣而置之雲徹席卷
後無餘菑(匈奴傳)砰轒轀破穹廬分犂單于磔裂属國(揚雄)
(傳)腦沙幕髓夷余(匈奴傳)竇憲登燕然山刻石勒功令班
固作銘有曰斬溫禺以釁鼓血尸遂以染鍔(西漢)躡冐頓
之區落焚老上之龍庭上以攄高文之宿憤光祖宗之
玄靈下以安固後嗣恢拓境土振大漢之天聲(本傳)竇憲
一舉而空朔庭割裂王庭席卷漠北(杜篤傳)挂旆天山衝
泥函谷(武紀)乘勝席卷(羊祜傳)摧鋒越河掃清冀朔(祖逖傳)宇
文泰敗高歡於渭曲乃於戰所人種柳一株以旌武功
(通鑑梁武帝紀)英衛依乘風雲勒功帝籍(李勣贊)秦叔寳随太宗
破尉遲敬德功最多高祖遣人賜以金瓶勞之曰朕肉
可爲卿用者割以賜卿況子女玉帛乎尉遲敬德之
來桑蔭不徙而大功立薛仁貴擊九姓突厥三矢射
殺三人軍人歌曰將軍三箭定天山(唐書)戰功推爲軍中
第一(李光弼傳)國家再造卿之力也(郭子儀傳)李晟帝紀其文自
刻於碑(唐書)
記軍賞不踰月(司馬法)
集滅跡掃塵斬其梟將使三軍之士視死如歸(文選)李少
卿滅跡掃塵若風霜之捲秋籜(駱賓王)倬然勲烈孰與齊
躅英聲洽於萬夫勝氣横於千里鯨鯢已戮見東海之
無波氛沴盡銷仰太陽之普照共集堂堂之陣用成
善善之功以此鼓行坐觀盡敵(柳文)指北海而封燕然中
西域而立幕府(杜牧之)
趨事赴功
經衽金革死而不厭(中庸)
史躬擐甲胄親受矢石郤克傷於矢流血及履未絶鼓音
張侯曰自始合而矢貫余手及肘余折以御左輪朱殷
豈敢言病簡子巡列曰畢萬匹夫也七戰皆敗有馬百
乘死於牖下羣子勉之死不在寇又曰吾伏&KR0802;嘔血鼓
音不衰陳書曰此行也吾聞鼓而已不聞金矣(左)穰苴
曰將受命之日則忘其家臨軍約束則忘其親援枹鼔
之急則忘其身(史本傳)段熲與先零戰敵兵盛熲衆皆恐
熲謂將曰吾今去家數千里進則事成走必盡死努力
共功名因大呼衆皆應聲騰赴突擊敵衆盡(通鑑漢靈帝)觸
白刃冐流矢(後漢)劉琨曰吾枕戈待旦志梟逆敵(晉書)李晟
擊李懷光朱泚下令曰公等此時不誅元凶非豪也渭
橋斷賊首尾吾欲與公戮力一心建不世之功可乎士
皆垂泣曰惟公命(唐書本傳)
傳記良將之趨時也衣不解帶履不遺躡(三略)
集肝腦塗中原膏液潤野草而不辭也(長卿檄)
鞮鍪生蟣蝨介胄被沾汗(揚雄)汗馬出長城胡笳關下
思羌笛隴頭鳴朝馳左賢陣夜薄休屠營(范彦龍)千金買
馬鞍百寳裝刀頭(杜詩)服金革而無辭當矢石而有勇(白傅)
(集)晝不釋刃夜不釋甲(柳文)
威聲
子聲名足以暴炙之威強足以捶楚之拱揖指揮而強
暴之國莫不趨使(荀子)
史項羽已殺卿子冠軍召見諸侯將入轅門無不膝行
而前莫敢仰視(羽紀)兵固有先聲而後實者(韓信傳)郅都爲
鴈門太守匈奴素聞都節舉邊爲引去竟都死不近鴈
門匈奴至爲偶人象都令騎馳射莫能中見憚如此(西漢)
(本傳)李廣居右北平匈奴聞之號曰漢之飛將軍避之數
歲不敢入右北平名聲振於夷貉威稜憚乎鄰國(李廣傳)
檀道濟宋元嘉中與魏軍三千餘戰多捷雄名大振魏
甚憚之圖之以禳鬼突厥大畏長孫晟聞其弓聲謂爲
霹靂見其走馬稱爲閃電突厥畏韓擒虎之名不敢仰
視郝玭每獲敵必刳剔而歸其屍敵大畏道其名以怖
啼兒贊普鑄金像命於國曰得生玭者以金玭賞之(□注)
德宗謂張萬福曰朕以爲江淮間草木亦知卿威名(唐書)
傳記宋質直破敵有威名敵相恚曰使汝行逄宋督(燉煌)
(實錄)古之治兵士民未合而威已諭矣氣已服矣豈必用
旌旗干戈哉故善諭威者於其未發也於其未通也(闕注)
集威令首塗威風先逝(文選)兵貴先聲(陳子昂集)成都猛將
有花卿學語小兒知姓名用如快鶻風火生見賊惟多
身始輕兵氣回飛鳥威聲没巨鰲(杜詩)指鄭則三軍自
首麾晉則千里流血(白帖)軍聲遠届先路以風行聲有聞
於天下氣無敵於荒野(白傅集)以虛聲破精勁(唐文粹)雖李
廣材能充國沉勇但能閉壘豈敢交綏(杜牧之)
氣節
史穰苴曰將在軍君令有所不受(史記本傳)有前一尺無却
一寸(魏志)先主大會羣臣問魏延曰今委卿以重任對曰
若曹操舉天下而來請爲大王距之偏將十萬之衆至
請爲大王吞之(蜀志)突厥入寇王君廓擊之憤發大呼目
及鼻一時流血此之壯氣何謝古人(唐書)尹子琦謂張廵
曰聞君每戰皆裂眥齒皆碎(同上)
傳記雖有江河之險則凌之雖有太山之塞則陷之并
氣摶精心無有慮目無有視耳無有聞一諸武已矣(吕氏)
(春秋)
集將軍死綏咫尺無却(任彦昇)齒兩餘魂死綏亡魄(陳子昂)
願死藝於伏弢誓殺身於鳴轂(王維集)
神速
經如飛如翰如江如漢如山之苞如川之流綿綿翼翼
不測不克濯征徐國(詩)
子發如風雨動如雷霆(管子)善用兵者動於九天之上微
乎微至於無形神乎神至於無聲(孫子)良將如收電可見
不可追(抱朴子)
史先人有奪人之心軍之善謀也(左)周亞夫擊吴楚趙
涉曰兵事尚神密將軍出武關抵洛陽直入武庫諸侯
聞之以爲將軍從天而下也(周勃傳)雷動風舉後發先至
離合向背變化生死常以輕疾制敵也(前漢)岑彭至武陽
繞出延岑軍後公孫述大驚以杖擊地曰是何神也(後漢)
(岑彭傳)兵動若神(前漢宣紀)檄書有急即插鳥羽其上也(後漢匈奴)
(傳贊注)此神兵從天而墮破之必矣(宣帝紀)杜預曰兵威已
振譬如破竹數節之後迎刃而解無復着手處也變
化若神吴孫歆與伍延書曰北來諸將乃飛渡江也
(西晉武紀)秦苻登曰彼爲何人去令我不知來令我不覺(西晉)
(紀)梁韋夜掘長塹樹鹿角截洲爲城比曉而營立魏中
山王英大驚以杖擊地曰是何神也(梁武帝紀)李光顔平劒
南搴旗蹈軍出入若神(唐書)
傳記指顧之間擒擿如神用兵之道如疾雷不及掩
耳卒電不睱瞑目(六韜)
集我軍過若駭鯨之決細網奔兕之觸魯縞四校横
徂星流彗掃(燕然碑)摧羣雄而電擊風馳羽檄(文選)身輕
一鳥過鎗急萬人呼(杜詩)兵之情惟主速乘人之不及(李衛)
(公兵法)
出竒
子善用兵者感忽悠闇莫知所從出(荀子)凡戰者以正合
以竒勝故善竒者無竆如天地不竭如江海終而復始
日月是也死而更生四時是也(孫子)飛鳥之鷙也總其首
猛獸之玃也匿其爪虎豹不外其牙噬犬不見其齒故
用兵之道示之以柔而迎之以剛示之以弱而乘之以
強爲之以翕應之以張(淮南子)
史秦人毒涇上流人多死晉與陳戰晉胥臣蒙馬以虎
皮先犯於陳狐毛設二旆而退之欒枝使與輿曳柴而
僞遁晉伐齊齊侯登巫山以望晉師晉人使司馬斥山
澤之險雖所不至必旆而疏陳之使乘車者左實右僞
以旆先輿曳柴而從之齊侯見之畏其衆也乃脫歸(左)
燕使騎劫代樂毅齊田單募城中得千餘牛爲絳繒衣
畫五綵龍文束兵刃於其角灌脂束韋於其尾燒其端
鑿城數十穴夜縱牛壯士五千人隨其後牛尾熱怒直
奔燕軍所觸盡死傷因擊之大敗復齊七十餘城(本傳書)
魏與趙攻韓告急於齊使田忌將直往而走大梁魏將
龐涓聞之去韓而歸齊孫臏使齊軍入魏地爲十萬竈
明日爲五萬竈又明日爲二萬竈龐涓行三日大喜曰
我固知齊軍怯入吾地三日士卒亡者過半矣乃與輕
銳倍日併行逐之(史記)趙括擊秦武安軍張二竒兵以劫
之趙括不利韓信擊趙乃使萬人先行出背水陣趙
兵望見大笑開壁擊之大戰信棄鼓旗走水上軍皆殊
死戰不可敗趙破斬成安君(漢高紀)楚龍且與韓信夾濰
水陳信乃夜令人爲萬餘囊盛沙壅水上流引兵半渡
擊龍且陽還走龍且追信信使人決壅囊水大至龍且
兵大半不得渡即擊殺龍且(西漢)韓信擊魏王豹信乃益
爲疑兵陳船欲渡臨晉而伏兵從夏陽以木罌渡軍襲
安邑(漢高紀)李廣擊匈奴令曰下馬解鞍其騎曰敵多且
近即有急奈何廣曰彼敵以我爲走今皆解鞍以示不
走用堅其意於是敵騎遂不敢擊(史本傳)臧宫爲輔威將
軍將兵屯越時公孫述將任滿與岑彭相拒於荆州宫
兵少力不能制會属縣送委輸數百乘至宫夜使鋸斷
城門限令車聲回轉出入至旦越人伺候者聞車聲不
絶而門限斷遂破荆門滅公孫述(後漢)北匈奴大入雲中
太守廉范拒之吏以衆少欲移書傍郡求救范不許會
日暮范令軍中蓐食晨往赴之斬首數百級(通鑑漢明紀)虞
詡爲武都太守不滿三千兵羌衆萬餘圍之詡陳兵從
郡東郭出北郭入貿易衣服迴轉取周敵恐而退設伏
邀之大敗(後漢)虞詡有將帥之略以爲武都太守羌衆數
千遮詡於陳倉崤谷詡即停車不進而宣言上書請兵
須到當發羌聞之乃鈔傍縣倉詡因其兵散日夜進道
兼行百餘里令士各作兩竈日增倍羌不敢逼或問曰
孫臏減竈而君增之兵法曰行不過三十里以戒不虞
而今且一百里何也詡曰敵衆吾兵少徐行則易爲所
及速進則彼所不測敵見吾竈日增必謂郡兵來迎衆
多行速必憚追我孫臏見弱吾今示強勢有不同故也
(漢殤紀)胡遵諸葛誕攻東興吴將丁奉見其前部兵少乃
使兵皆解鎧去矛戟但兜刀楯裸身緣場魏人望見大
笑之不即嚴兵吴兵得上便鼓譟斫破魏前軍魏軍驚
擾散走(通鑑)馬隆擊樹機能出敵不意夾道累磁石賊負
鐵鎧行不得前隆卒悉被犀甲無所留礙咸以爲神(晉書)
江逌爲殷浩長史時羌及丁零叛浩軍懼令逌擊之逌
謂將校曰今兵非不精而衆少於羌且其塹栅甚固難
於校力吾當以計破之乃取數百雞以長繩繫火於足
羣雞駭飛散集姚襄營火發因其亂而擊之敗(晉書)檀道
濟與魏戰食盡軍士有亡降魏者具告之魏人追之衆
恟懼將潰道濟夜唱籌量沙以所餘少米覆其上及旦
魏軍見之謂道濟資糧有餘以降者爲妄而斬之時道
濟兵少魏軍甚盛道濟命士皆被甲衣白服乘輿徐出
魏人以爲有伏兵不敢逼道濟全軍而返(宋文帝紀)賀若弼
請緣江防人每交代之際必集廣陵於是大列旗幟營
幕被野陳人以爲隋兵大至急發兵爲備既知防人交
代其衆復散後以爲常不復設備又使兵緣江時獵人
馬喧譟故弼之濟江陳人不覺(隋高祖)權竒間出(隋楊素傳)突
厥逹頭可汗犯塞長孫晟以突厥飲泉易可行藥因取
諸藥毒水上流突厥人畜飲之多死於是大驚曰天雨
惡水其亡我乎因夜遁晟追之斬首千餘級(隋高祖)柴紹
擊吐谷渾敵據高射紹軍士皆失色紹安坐遣人彈琵
琶二女子舞敵疑之休射而觀紹伺其懈掩擊敵大潰
阿史那元珍入寇王方翼被詔進擊時軍無定鎧方
翼斷大板畫虎文鈎聯觧合賊馬忽見奔駭遂大敗(唐書)
傳記形人而我無形此乃竒正之極(七書)能因敵變化以
取勝謂之神五行無常勝四時無常位日有長短月有
死生(同上)
帥先
經元戎十乘以先啟行(詩)
史穎考叔取鄭伯之旗蝥弧以先登子都自下射之顛
瑕叔盈又以蝥弧登周麾而呼曰君登矣鄭師畢登金
鼓以聲氣也軍志曰先人有奪人之心齊侯賞犂彌
辭曰有先登者臣從之晢幘而衣貍製公使視東郭書
曰乃夫子也(左)祭彤爲遼東太守彤有勇力敵每犯塞
常爲士卒先鋒數破走之(漢光武紀)鄧艾伐蜀山高谷深至
艱險艾以氊自裹推轉而下將士皆攀木緣崖魚貫而
進先登至江油(魏志本傳)高麗率兵二十五萬來拒戰薛仁
貴自恃驍勇欲立竒功乃異其服色着白衣腰鞬兩弓
大呼先入所向無前賊盡披靡太宗遥望見之問先鋒
白衣者爲誰引見賜馬絹(舊唐書本傳)張巡每戰將士或退
散巡立於戰所謂將士曰我不離此汝爲我進决之士
莫敢不進死戰(通鑑唐肅宗紀)李晟每與賊戰錦衣繡帽指顧
陳前(唐書本傳)馬璘單騎先士卒奮擊俘斬千計(唐代宗紀)李愬
至蔡州城下李佑李忠義钁其城爲坎以先登壯士從
之(唐憲宗紀)
集振臂一呼争爲先登(李少卿)突刃摧鋒爲士卒先(曹子建)
首啟戎行(九錫文)將秉先登羽(出從軍詩)决命争首陷陣摧兇
(陳子昂集)張軍心以吞敵奮士力而指縱(白傅集)裂賞而千里
來應左袒而一呼皆至(出柳文)
公廉
史吴起善用兵廉平盡能得士心(史記)李廣爲人廉得賞
賜輒分其麾下飲食與士共之(通鑑漢武紀)魏尚爲雲中守
軍市租盡以饗士卒(史馮唐傳)諸葛亮軍無私(蜀志)世祖問諸
將所得物唯李忠無所備世祖賜所乘驪馬及繡被(後漢)
鄧艾爲大將二十餘年素儉不治私妻子不免飢寒(蜀志)
羊祜入吴境刈榖爲糧送絹酬之(晉書)後周于謹伐梁收
其府庫珍寳得宋渾天儀梁日晷銅表魏相風烏銅蟠
螭蚨大玉徑四尺圍七尺及諸輿輦法物以獻君無私
焉(北史本傳)李勣得金帛盡散之士卒一毫之費必用於戈
矛(白傅集)
與士卒一體(附得士卒心)
子視卒如嬰兒故可與之赴深溪視卒如愛子故可與
之俱死(孫子)
史楚子伐蕭師人多寒王巡三軍拊而勉之三軍之士
皆如挾纊昔闔廬在軍熟食者分而後敢食其所嘗者
卒剰與焉(左)士卒次舍井竈飲食問疾尋藥身自拊循
之悉取將軍之資糧享士卒身與士卒平分糧食(穰苴傳)
吴起爲將與士卒最下者同衣食卧不設席行不裹贏
糧與士卒分勞苦卒有病疽者起爲吮之田單身操版
鍤與士卒分功妻妾編於行伍之間(史本傳)孟舒守雲中
士争臨城死敵如子爲父(西漢田叔傳)李廣卒咸樂爲之死
士卒多樂從廣飲食與士共之廣之將兵乏絶之處
見水士卒不盡飲廣不近水士卒不進食廣不嘗食寬
緩不苛士以此愛樂爲用仁愛士卒號令不煩師徒
嚮之(李將軍傳)李陵得人之死力(西漢本傳)蓋寬饒爲衛司馬躬
撫士卒及交代衛士數千人願自留一年報寬饒厚德
(漢本傳)軍士皆言願属大樹將軍(漢馮異傳)謝尚爲建武將軍
始到官郡府以布四十疋爲尚造烏布帳尚壊之以爲
軍士襦褲(晉書本傳)北齊耶律光爲大將軍卒中蠱親嘗其
吐三軍感之(三國典略)李抱真曰朔方將士思子儀如子弟
之思父兄(唐太宗紀)上謂郭子儀曰聞朔方將士思公如枯
旱之望雨郭子儀如邠州僕固懷恩之衆數萬悉歸之
咸鼓舞涕泣喜其來而悲其晩也李晟善於撫御與士
卒同甘苦人樂從之(唐德宗紀)烏重胤死軍士皆割股肉以
祭重胤(唐書)
傳記越王勾踐伐吴客有獻醇酒一器王使人注上流
使士卒飲下流味不加喙而戰自五也異日又獻一囊
糧者王使人以賜軍士分而食之甘不踰嗌而戰自十
也(列女傳)軍不舉火將亦不食(六韜)良將之飬士也不私於
身故能使三軍爲一心軍井未達將不言渴軍竈未炊
將不言飢軍幕未辦將不言倦冬不服裘夏不操扇是
謂禮也(三略)爲將冬日不衣裘夏日不操扇天雨不張蓋
(呂氏春秋)
集願得受號令以億計(文選)
經伯也執殳爲王前驅(詩)
子甲胄生蟣蝨(淮南子)
史居戱下無所知名(韓信傳)李廣以良家子從軍(本傳)尺籍
伍符(馮唐傳)鞮鍪(即兜鍪也)生蟣蝨介胄生蟣蝨弓弩不得弛
(東漢朱浮傳)一介鷹犬效力戎行(後漢)
集鋒鏑縱横(魏都賦)朝食不免胄夕息常負戈名編壯
士籍不得中顧私邊郡未和負羽從軍(文選)旦聞羽檄飛
夕見邊驛奔(劉義榮詩)從軍古云樂談笑清油幕用進士
從軍(韓文)各抛筆硯誇旄鉞莫遣文星讓將星(劉賓客集)結髮
從軍(李文饒)
諳練
史自漢擊匈奴廣未嘗不在其中李廣曰廣結髮與匈
奴大小七十餘戰(本傳)向寵曉暢軍事(出師表)胡奮少練軍
士(晉起居注)斛律金行兵用匈奴法望塵知馬步多少嗅地
知軍度遠近(梁高祖)宋璟練習邊事(唐武后紀)李晟曰吾生長
西陲備諳敵情(唐德宗紀)劉南金練習軍旅(唐順宗紀)
休兵
經歸馬於華山之陽放牛於桃林之野(書)載戢干戈載
櫜弓矢(詩)馬散之華山之陽而弗復乘牛散之桃林之
野而弗復服倒載干戈包之以虎皮將帥之士使爲諸
侯名之曰建櫜然後天下知武王之不復用兵也散軍
而郊射而貫革之射息也裨冕搢笏而虎賁之士脫劒
也(記)
子鑄劒戟爲農器(家語)致思以扁定三革偃五兵(荀子)
史止戈爲武(左)按甲休兵(西漢)戢弓矢而散馬牛(光武紀)櫜
弓卧鼔偃武息戈投戈講藝息馬論道(樊凖傳)戴白不
見兵革武功立而干戈戢威械藏而俎豆布(馬融傳)
集洗兵海島刷馬江洲振旅䡘䡘反旆悠悠按甲養威
(辯亡下)戢戈以柙刃(賦)偃甲辭軒銷金罷刃(詩序)虹旌攝麾
以就卷(文選)休兵歸馬卷旗卧鼓(晉穆帝哀策文)寢黑山之柝包
青海之戈(三傑詩序)安得壯士挽天河淨洗甲兵長不用青
海無傳箭天山早掛弓(杜詩)皇帝在宥天下鑄五兵爲農
器栖萬方於夀域(獨孤文)
本朝羌兵自此無傳箭漢甲如今不解纍(介甫)
凱旋
經執訊獲醜薄言旋歸王師大獻則令奏凱樂若師
有功則左執律右秉鉞以先凱樂獻(周禮)
史晉文公敗楚於城濮振旅凱以入於晉獻俘授馘飲
至大賞(左)
叙謝
集折衝分閫媿非式遏之才榮耀自天猥辱專征之賜
(劉叔文)觸刃突鋒未爲效節膏原潤草豈足酬恩(柳文)
死事
經邦饗孤子(孤子者死於王事者之子也)以其財養死政之後與其
孤(周禮)
史齊侯伐晉夷儀敝無存先登求自門出死於霤下齊
侯謂夷儀人曰得敝無存者以五家免乃得其尸公三
襚之與之犀軒與直盖而先歸之坐引者以師哭之親
推之三(左)公爲與其嬖僮汪錡乘皆死皆殯孔子曰能
執干戈以衛社稷可無殤也(左)齊師將興陳成子屬孤
子三日朝(注屬會死事者之子使朝三日以其先人殉事死節勲名甚重故以此禮之也)設乘
車兩馬繫五邑焉召顔涿聚之子晉曰隰之役而父死
焉今君命女以是邑也服車而朝無廢前勞(左)取從軍
死者之子養羽林官教以五兵號曰羽林孤兒少壯令
從軍(前漢宣紀)
哀挽
集身與烟消名與風興(文選)無由覩雄略大樹日蕭蕭(杜詩)
落梅笛怨細柳營空猶餘戰馬永掛長弓(劉長卿)前軍落
大星(白樂天)
本朝將星飛墜漢番驚森森氣與泰山在奄奄魂隨隴
水傾塞路簫笳悲部曲海天風雨濕銘旌堪嗟未勒燕
然石遽失連雲萬里城屡試干將羌破膽忽摧梁木士
沾巾(參寥子詩)
記纂淵海卷八十
