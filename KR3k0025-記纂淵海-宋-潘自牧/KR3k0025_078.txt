記纂淵海卷七十八宋潘自牧撰
樂部
樂
經雷出地奮豫先王以作樂崇德殷薦之上帝以配祖
考(易豫卦)帝曰䕫命汝典樂教冑子(書舜典)詩言志歌永言
聲依永律和聲八音克諧無相奪倫神人以和(同上)籥舞
笙鼓樂既和奏(詩賓之初筵)樂具入奏(楚茨)有瞽始作樂而合
乎祖也(詩序)以六律六同五聲八音六舞大合樂以致鬼
神示(周禮大司樂)凡六樂者文之以五聲播之以八音凡六
樂者一變而致羽物及川澤之示再變而致臝物及山
林之示三變而致鱗物及丘陵之示四變而致毛物及
墳衍之示五變而致介物及土示六變而致象物及天
神(同上)教樂儀行以肆夏趨以采齊車亦如之(樂師)以六德
為之本以六律為之音(太師)凡音者生人心者也樂者通
倫理者也(記樂記)大樂與天地同和鐘鼓管磬羽籥干
戚樂之器也屈伸俯仰綴兆舒疾樂之文也王者功
成作樂五帝殊時不相沿樂䕫始制樂以賞諸侯故
天子之為樂也以賞諸侯之有德者也樂也者聖人
之所樂也而可以善民心其感人深其移風易俗故先
王著其教焉清明象天廣大象地終始象四時周旋
象風雨五色成文而不亂八風從律而不姦百度得數
而有常小大相成終始相生倡和清濁迭相為經故樂
行而倫清耳目聰明血氣和平移風易俗天下皆寧
魏文侯曰吾端冕而聽古樂則唯恐卧聽鄭衛之音則
不知倦致樂以治心則易直子諒之心油然生矣
樂者天地之命中和之紀人情之所不能免也(並同上)吳
公子札來聘請觀於周樂(左傳)子語魯太師樂曰樂其可
知也始作翕如也從之純如也皦如也繹如也以成(論語)
子謂韶盡美矣又盡善也謂武盡美矣未盡善也子
曰吾自衛反魯然後樂正雅頌各得其所子曰師摰
之始關雎之亂洋洋乎盈耳哉惡鄭聲之亂雅樂也
(論語)
子今之樂猶古之樂也(孟子)齊景公召太師曰為我作君
臣相說之樂蓋徵招角招是也(同上)北門成問於黃帝曰
帝張咸池之樂於洞庭之野吾始聞之懼復聞之怠卒
聞之而惑蕩蕩默默乃不自得(莊子)周穆王於中天之臺
奏承雲六莖九韶晨露之樂(列子注云承雲黃帝樂六莖帝嚳樂九韶舜樂晨露)
(湯樂)夫樂天地之精也惟聖人為能和六律均五聲知和
之本以通八風(孔叢子)樂中平則民和而不流樂莊肅則
民齊而不亂(荀子)德全而道之以樂於是乎和而知節(文中)
(子)故韶之成也虞氏之恩被動植矣鳥鵲之巢可俯而
窺也鳳凰何為而藏乎(同上)
史趙簡子疾五日不知人居二日半簡子寤曰我之帝
所甚樂與百神遊於鈞天廣樂九奏萬舞不類三代之
樂其聲動人心(史趙世家)伊耆氏有葦籥之音伏羲有網罟
之詠葛天八闋神農五絃(隋志)昔黃帝作咸池顓頊作六
莖帝嚳作五英堯作大章舜作招禹作夏湯作濩武王
作武周公作勺勺言能勺先祖之道也武言以武功定
天下也濩言救民也夏大承二帝也招繼堯也大章章
也五英英華茂也六莖及根莖也咸池備矣(前禮樂志)堯作
大章一䕫足矣(後曹褒傳)䕫脩九招六列六英以明帝德正
六律和五聲以通八風(通鑑)叔孫通因秦樂人制宗廟樂
太祝迎神於廟門奏嘉至猶古降神之樂也皇帝入廟
門奏永至以為行步之節猶古采薺肆夏也乾豆上奏
登歌獨上歌不以管絃亂人聲猶古清廟之歌也登歌
再終下奏休成之樂美神明既享也皇帝就酒東箱坐
定奏永安之樂美禮已成也又有房中祠樂高祖唐
山夫人所作也孝惠更名曰安世樂六年又作昭容樂
禮容樂(前禮樂志)河間獻王獻所集雅樂(同上)漢明帝時樂有
四品一曰太予野郊廟上陵之所用二曰雅頌羣雍饗
射之所用三曰黃門鼓樂天子燕羣臣之所用四曰短
簫鐃歌樂軍中之所用黃帝時所造以建功揚德風敵
勵兵(隋志)杜䕫傳雅樂四曲一曰鹿鳴二曰騶虞三曰伐
檀四曰文王皆古聲辭及太和中左延年改䕫騶虞伐
檀文王三曲更自作聲節其名雖存而聲實異唯因䕫
鹿鳴全不改易(晉書)隋開皇初定令置七部樂曰國伎清
商伎高麗伎天竺伎安國伎龜兹伎文康伎又雜有疎
勒扶南康國伯濟突厥新樂安國高麗禮畢以為九部
禮畢者出自庾亮家謂之文康樂(隋書)自周陳以上雅鄭
淆雜隋文帝始分雅俗二部至唐更曰部當所謂俗樂
者二十有八調正宫高宫中吕宫道宫南吕宫仙吕宫
黃鍾宫為七宫越調大食調高大食調雙調小食調歇
指調林鍾調為七調大食角雙角高大食角小食角歇
指角林鍾角越角為七角中吕調正平調高平調仙宫
調黃鍾羽般涉調高般涉為七羽(唐志)唐祖孝孫已定樂
乃曰大樂與天地同和者也制十二和以法天地之成
數號大唐雅樂一曰豫和二曰順和三曰永和四曰肅
和五曰雍和六曰夀和七曰太和八曰舒和九曰昭和
十曰休和十一曰正和十二曰承和太宗謂侍臣曰
古者聖人沿情以作樂國之興衰未必由此杜淹曰陳
將亡也有玉樹後庭花齊將亡也有伴侣之曲聞者悲
泣所謂亡國之音哀以思以是觀之亦樂之所起帝曰
夫聲之所感亦因人之哀樂將亡之政其民苦故聞以
悲今玉樹伴侣之曲尚存為公奏之知必不悲魏徵進
曰孔子稱樂云樂云鍾鼓云乎哉樂在人和不在音也
貞觀十四年景雲見黃河清張文收采古朱鴈天馬
之義制景雲河清歌奏之絃管為諸樂之首玄宗初
賜第隆慶坊坊南之地變為池中宗嘗泛舟以厭其祥
帝即位作龍池樂舞者十有二人冠芙蓉冠躡履備用
雅樂唯無磬又作聖夀樂以女子衣五色綉襟而舞之
又作小破陣樂舞者被甲胄又作光聖樂舞者鳥冠畫
衣以歌王迹所興又分樂為二部伎堂上坐奏謂之坐
部伎堂下立奏謂之立部伎立部八一安舞二太平樂
三破陣樂四慶善樂五大定樂六上元樂七聖夀樂八
光聖樂坐部伎六一燕樂二長夀樂三天授樂四鳥歌
萬歲樂五龍池樂六小破陣樂代宗時劉日進製寳
應長寧樂十八曲大歴元年又有廣平太一樂安
涚問樂意楊收曰上古祀天地宗廟皆不用商及二少
蓋商聲剛而二少聲下所以取其正裁其繁也漢祭天
則用商而宗廟不用謂鬼神畏商之剛西京自受命郊
祀宗廟樂唯用黃鍾一均章帝時鮑業始旋十二宫
王虔休始得太常樂家劉玠撰繼天誕聖樂因帝誕日
以獻其樂以宫為均示五聲有君也以土為德本五運
在中也奏二十五疊取二十四氣而成一歲奏十六節
象元凱登庸於廟云後中和樂本於此(並同上)
傳記南海有軒轅丘鸞歌鳳舞天帝樂也(述異記)顓頊作
承雲之樂以祭上帝乃命鼉告作樂樂歌鼉偃寢以其
尾鼓其腹莫音英英而已(吕氏春秋)葛天氏之樂三人揉牛
尾投足以歌八闋一曰載民二曰玄鳥三曰遂華四曰
奮穀五曰敬天常六曰達帝功七曰依德八曰總萬物
之極(同上)師涓於衛靈公時造四時樂春有離鴻去鴈應
蘋之歌夏有明晨焦泉朱華流金之調秋有商風白雲
葉落吹蓬之曲冬有凝河流隂沉雲之操(拾遺記)唐太宗
平劉武周作秦王破陣樂又云破軍樂被甲執戟以象
戰事慶善樂長䄂屣履以象文德魏鄭公見奏破軍樂
俯而不視慶善樂則玩之不厭(國史纂異)
集太師奏樂陳金石布絲竹鐘鼓鏗鍧管絃曄煜抗五
聲極六律(班東都賦)太常選坐部伎無性識者退入立部伎
又選立部伎無性識者退入雅部樂則雅聲可知矣(白樂)
(天集)三奏四上之調六莖九成之曲競氣繁聲合變争節
(文選)陳鐘鼓之樂鳴鞀磬之和建碣磍之虡拮隔鳴球掉
八列之舞(同上)撞千石之鍾立萬石之虡建翠鳳之旗樹
靈鼉之鼓(上林賦)
本朝太祖詔和峴重定律管自此雅音和暢(記見值歴部律吕類)
景祐五年韓琦言伏覩李照所造樂不依古法晏殊等
言李照新樂比舊樂减下三律衆論以為無所據欲望
將來郊廟行禮且用和峴所定舊樂從之(會要)太平興國
三年詔籍軍中之善樂者命曰引龍直每巡省遊幸親
征則騎道車駕而奏樂若御樓觀燈或賞花習射觀稼
則亦與教坊司並奏淳化三年改名鈞容直蓋取鈞天
之義雲韶部者黃門樂也開寳中平嶺表擇廣州内
臣之聰警者令於後坊習樂藝賜名簫韶部雍熙初改
名聞韶部(並同上)州郡公宴將作曲伶人等絲抹將來蓋
御宴進樂先以絃聲發之後以衆樂和之故號絲抹將
來今所在起曲先以竹聲不唯訛其名亦失其實矣(遯齋)
(閑覽)秦漢而下鄭衛肆行雖善三雍之成旋遘五季之亂
平陳之後粗獲雅音天寳之中遂雜蕃調(東坡集)大合鈞
天之奏克諧治世之音(同上)
樂舞
經舞干羽於兩階(書大禹謨)碩人俁俁公庭萬舞(詩簡兮)左手
執籥右手秉翟(同上)坎坎鼓我蹲蹲舞我(伐木)維清奏象舞
也(周頌)萬舞洋洋(閟宫)萬舞有奕(那)舞雲門大卷大咸大磬
大夏大濩大武(周禮大司樂)凡舞有帗舞有羽舞有皇舞有
旄舞有干舞有人舞(樂師)春入學舍菜合舞以六樂之會
正舞位以序出入舞者(大胥)巡舞列(小胥)舞者既陳則授舞
器(司干)正舞位授舞器(諸子)孟春命樂正入學習舞(記月令)仲
春上丁命樂正習舞釋菜(同上)秋冬學羽籥春夏學干戈
(文王世子)小樂正學干大胥贊之籥師學戈籥師丞贊之(同上)
男子年十有三學樂誦詩舞勺成童舞象二十而始學
禮舞大夏(内則)朱干玉戚冕而舞大武皮弁素積裼而舞
大夏(明堂位)羽籥干戚樂之器也屈伸俯仰綴兆疾舒樂
之文也(樂記)其治民勞者其舞行綴短故觀其舞知其德
執其干戚習其俯仰屈伸容貌得莊焉行其綴兆要
其節奏行列得正焉進退得齊焉舞動其容也(並同上)
君執干戚就舞位(祭統)考仲子之宫將萬焉公問羽數於
衆仲對曰天子用八諸侯用六大夫四士二夫舞所以
節八音而行八風故自八以下(左傳)舞師題以旌夏見
舞象箾南籥者(文王樂)見舞大武者(武王樂)見舞韶濩者(湯樂)
見舞大夏者(禹樂)見舞韶箾者(舜樂並同上)孔子謂季氏八佾
舞於庭是可忍也孰不可忍也(論語)
史高祖廟奏武德文始五行之舞孝文廟奏昭德文始
四時五行之舞孝武奏盛德文始四時五行之舞武德
舞高祖作以象天下樂已行舞以除亂也文始舞者本
舜招舞也高祖更曰文始五行舞者本周舞也秦始皇
更曰五行四時舞者孝文所作孝景采武德舞以為昭
德以尊太宗廟孝宣采昭德武以為盛德以尊世宗廟
諸帝廟皆常奏文始四時五行舞云(前禮樂志)明帝詔曰八
佾具脩萬舞於庭(後本紀)周武帝初造山雲舞以備六代
樂(北史)初隋有文舞武舞祖孝孫更文舞曰治康舞武舞
曰凱安舞舞者各六十四人(唐書)文舞左籥右翟武舞左
干右戚文舞執纛而引者二人武舞執旌居前者二
人郊祀初獻作文舞亞獻終獻作武舞唐之自制樂
凡三一曰七德舞二曰九功舞三曰上元舞七德舞者
本名秦王破陣樂九功舞者本名功成慶善樂上元舞
者高宗所作也高宗調露二年新造六合還淳之舞
(並同上)
傳記舞者樂之容也有俯仰張翕行綴長短之制(蔡邕月令)
(章句)陶唐氏之時隂道滯伏陽道壅塞乃作舞以宣𨗳之
(吕氏春秋)文舞居東執翟武舞居西執戚太常卿押樂在樂
懸之北叶律郎執翬竿衣綠大䄂戴冠警鼓二人執朱
幡引樂(明皇雜錄)于頔聞韋皋進奉聖樂亦撰順聖樂以進
曲半行綴皆伏而一人舞於中幕客韋綬曰何用窮兵
獨舞以諷頔(國史纂異)
集掉八列之舞(文選)聽其聲不如察其形綽約閒靡機
迂體輕(並同上)九德之歌九韶之舞化如凱風澤譬時雨
(張衡賦)奏新聲理秘舞飇回風轉流采成文(傅玄賦)百寳裝
腰帶真珠絡臂韝笑時花近眼舞罷錦纏頭(杜詩)羅衣葉
葉綉重重金鳳銀鵝各一叢每舞遍時分兩向太平萬
歲字當中(王建宫詞)合次八風金奏動分容萬舞玉鞘驚(文粹)
本朝和峴言依古義以揖讓得天下者先奏文舞以征
伐得天下者先奏武舞陛下以揖讓受禪而先奏文舞
請改文舞為玄德升聞之舞又陛下以神武平一宇内
當次奏武舞請改武舞為天下大定之舞(會要)隊舞之制
其名各十小兒隊凡七十六人一曰柘枝隊二曰劒舞
隊三曰婆羅門隊四曰醉胡騰隊五曰譂臣萬歲樂隊
六曰兒童感聖樂隊七曰玉兔軍捝隊八曰異域朝天
隊九曰兒童解紅隊十曰射鵰回鶻隊女弟子隊凡五
百五十三人一曰菩薩蠻隊二曰感化樂隊三曰抛毬
樂隊四曰佳人翦牡丹隊五曰飛裊樂隊六曰採蓮隊
七曰鳳迎樂隊八曰菩薩獻香花隊九曰採雲仙隊十
曰打毬樂隊(同上)
樂章
經以鐘鼓奏九夏王夏肆夏昭夏納夏章夏齊夏族夏
祴夏驁夏注云九夏皆詩篇名(周禮鐘師)王出入則令奏王
夏尸出入則令奏肆夏牲出入則令奏昭夏(大司樂)行以
肆夏趨以采齊注云肆夏采齊皆樂名(樂師)金奏肆夏之
三(左傳)三夏天子所以宴元侯也(同上)
傳記天寳中樂章多以邊地為名若凉州甘州伊州之
類其曲遍繁聲名入破後其地盡為西蕃所没破其兆
矣(傳載)玄宗謂高力士曰吾夢遊月宫諸仙合奏諸樂以
送吾歸其曲凄楚動人吾向以玉笛尋之盡得之矣力
士請其名玄宗笑曰此曲名紫雲曲遂載於樂章(開元傳)
李賀卒夫人鄭氏夢賀來如平生時曰上帝作凝虛殿
使某輩纂樂章今為神仙中人甚樂(宣室志)
集啟九辯與九歌兮夏康娛以自縱(離騷經)啟棘賓商九
辯九歌(天問)
本朝太平興國中嵐州獻祥麟雍熙中蘇州貢白龜端
拱中澶州河清鳳凰集諸州麥兩穗三穗者連歲來上
有司請以此五祥為祥麟丹鳳河清白龜瑞麥之曲薦
於朝會(會要)淳化中和峴請取今朝祥瑞之殊尤者作為
四瑞樂章備郊廟奠獻有司雖承詔命而不能奉行至
今闕其曲(同上)
樂府
史漢惠二年使樂府令夏侯寬備簫管更房中樂武帝定
郊祀禮乃立樂府采詩夜誦(漢志)武帝立樂府采詩夜誦
有趙代秦楚之曲以李延年為叶律都尉多舉司馬相
如等數十人造為詩賦略論律吕以合八音之調作十
九章之歌注云采詩依古遒人徇路采取百姓歌謠以
知政教得失也夜誦者其言辭或秘不可宣露故於夜
中歌誦(同上)漢時有短簫鐃歌之樂其曲有朱鷺悲塞翁
艾如張上之回雍戰城南巫山高上陵將進酒君馬黃
房樹有所思雉子班聖人出上邪臨高臺遠如期石榴
務成玄雲黃爵行釣竿等曲列於鼓吹多叙戰陣之事
(晉書)宋孝武時河南獻舞馬詔謝莊作舞馬歌令樂府歌
之(南史)
傳記穆王觴王母於瑶池之西王母為王歌白雲之謠
(穆天子傳)邯鄲女子秦羅敷為王仁妾仁事趙王為家令羅
敷採桑陌上趙王見而悦之置酒將奪焉羅敷善筝作
陌上桑曲自明不從(樂府解題)司馬相如將聘茂陵女為妾
文君作白頭吟以自絶乃不聘詩言君馬黃臣馬蒼
二馬同逐臣馬良嘆無罪見逐也(並同上)王衍泛舟巡閬
中自製水調銀漢曲命樂工歌之(外史檮杌)李嶠等作桃花
詩帝令擇二十篇入樂府謂之桃花行(景龍文館記)王獻之
情人桃葉歌舞媚娘古樂府也又樂府有長歌行短
歌行白紵歌云質如輕雲體如銀製以為袍餘作巾
(以上皆古樂府)樂府曲調曰霓裳羽衣開元中西凉府節度楊
敬述所進貞觀中内宴長孫無忌進傾杯樂虞世南進
英雄樂虞世南及蔡亮作大春鶯囀張文收造大酺樂
貞觀初魏徵奉詔造打毬樂則天皇后作如意娘天寳
中玄宗命譚净眼等造君臣相遇樂西京節度嘉運進
北庭伊州摴蒱三曲開元中李知柔進紅娘子高宗時
有當堂十二時曲薛仁貴破百濟進百濟曲皆樂府諸
曲也(類要)
本朝賀方回長於度曲黃魯直得其江南梅子之句以
為似謝玄暉自裒其所為歌詞名東山樂府(石林語錄)
歌
經歌永言(書舜典)九叙惟歌(大禹謨)勸之以九歌(同上)帝庸作
歌曰勑天之命惟時惟幾乃歌曰股肱喜哉元首起哉
百工熙哉乃賡載歌曰元首明哉股肱良哉庶事康哉
又歌曰元首叢脞哉股肱惰哉萬事墮哉(益稷)太康畋於
有洛之表有窮后羿距於河厥弟五人御其母以從五
子咸怨述大禹之戒以作歌(五子之歌)孔子蚤作負手曳杖
逍遥於門歌曰泰山其頽乎梁木其壊乎哲人其萎乎
(記檀弓)善歌者使人繼其聲(學記)歌咏其聲也(樂記)夫歌者直
已而陳德也動已而天地應焉四時和焉歌者上如
抗下如隊曲如折止如槀木倨中矩句中鉤纍纍乎端
如貫珠(並同上)楚狂接輿歌而過孔子曰鳳兮鳳兮何德
之衰(論語)
子有孺子歌曰滄浪之水清兮可以濯我纓滄浪之水
濁兮可以濯我足(孟子)寗戚飯牛擊牛角而商歌齊桓公
聞之知其歌者非常人也命後車載之(淮南子)薛譚學謳
於秦青未窮青之伎遂辭歸餞於郊衢撫節悲歌聲振
林木響遏行雲薛譚乃謝求返終身不敢言歸秦青顧
謂其友曰昔韓娥東之齊匱糧過雍門鬻歌假食既去
餘音繞梁欐三日不絶(列子)曾子曳履而歌商頌聲滿天
地若出金石(莊子)大聲不入於俚耳折楊皇荂則嗑然而
笑(同上)
史漢高祖過沛置酒擊筑作大風歌(本紀)上召戚夫人曰
為我楚舞吾為若楚歌歌曰鴻鵠高飛一舉千里羽翼
已就横絶四海横絶四海又可奈何雖有矰繳尚安所
施(張良傳)項羽圍垓下漢率諸侯兵圍之羽夜聞漢軍四
面皆楚歌乃驚曰漢已得楚乎起飲帳中歌曰力拔山
兮氣盖世時不利兮騅不逝騅不逝兮可若何虞兮虞
兮奈若何(本傳)武帝元狩元年獲白麟作白麟之歌(本紀)元
鼎四年得寳鼎秋馬生渥洼水中作寳鼎天馬之歌
元封二年至瓠子臨决河作瓠子之歌甘泉宫産芝
九莖作芝房之歌五年南巡狩薄樅陽而出作樅陽
之歌太初四年獲汗血馬作西極天馬之歌太始
三年獲赤鴈作赤鴈之歌四年祠神人於交門作交
門之歌(並同上)夏統詣洛市藥會三月上巳在船中曝所
市藥賈充怪而問之荅曰會稽夏仲御也充曰卿頗能
作卿土地間曲乎統曰稽山朝會萬國授化百姓感詠
遂作幕歌又孝女曹娥國人哀其孝義為歌河女之章
伍子胥諫吳王見戮投海國人痛其忠為作小海唱今
欲歌之於是以足扣船引聲喉轉清激慷慨大風應至
含水潄天雲雨響應叱咤讙呼雷電晝暝集氣長嘯沙
塵烟起王公已下皆恐止之乃已(晉書)子夜歌者女子名
子夜造此聲孝武太元中瑯琊王軻之家有鬼歌子夜
則子夜是此時人也桓温問孟嘉曰聽妓絲不如竹
竹不如肉何謂也答曰漸近自然(並同上)中宗宴兩儀殿
胡人襪子何懿等唱合生歌(唐書)
傳記漢宫人麗娟善歌常唱迴風曲庭葉翻落如秋(洞冥)
(記)崔元範赴闕李訥命妓盛小叢歌在坐各為一絶訥
曰綉衣奔命去情多南國佳人斂翠蛾曾向教坊教國
樂為君重唱盛叢歌(朝野僉載)漢時有魯人虞公善雅歌發
聲清哀響動梁塵(劉向別錄)梁鴻作五噫之歌(三輔决錄)晉武帝
問孫皓聞江南人好作爾汝歌頗能為否皓因舉觴勸
帝曰昔與汝為隣今與汝為臣上汝一杯酒令汝夀萬
春帝悔之(世說)晉宋以後歌曲有桃葉歌碧玉歌子夜歌
白紵歌襄陽白銅鞮歌團扇歌(古今樂錄)韓定辭詩曰麗詞
堪與雪兒歌雪兒者李密之愛姬每賓僚文章有竒麗
入意者即付雪兒叶音律以歌之(比夢瑣言)宫妓永新者善
歌絲竹之聲莫能遏帝謂左右曰此妾歌直千金(開元遺事)
張紅紅善歌每聽新聲一遍即能記其節奏後入宫號
記曲娘子(樂府朝錄)宋之愻好唱歌出為連州參軍刺史陳
希古令之愻教婢歌每日端笏立於庭中呦呦而唱其
婢隔窗從而和之聞者無不大笑(僉載)歌曲之妙元和中
有米嘉榮何戡近有陳不嫌不嫌子意奴劉禹錫與米
嘉榮詩曰三朝供奉米嘉榮能變新聲作舊聲如今後
輩輕前輩好染髭鬚事後生又聞何戡歌云二十年來
別帝京重聞天樂不勝情舊人惟有何戡在更請慇懃
唱渭城(盧氏小說)臧夏夢一女人云聽妾一篇幽恨之句其
辭曰卜得上峽日秋天風浪多江陵一夜雨腸斷木蘭
歌(河東記)
集疏緩節兮安歌(楚詞九歌)臨風悦兮浩歌(同上)客有歌於郢
中者其始曰下里巴人國中屬而和者數千人其為陽
阿薤露國中屬而和者數百人其為陽春白雪國中屬
而和者數十人已而引商刻羽雜以流徵國中屬而和
者不過數人而已是以其曲彌高其和彌寡(宋玉荅楚王問)吳
□蔡謳發激楚些(宋玉招魂)夫擊甕叩缶彈筝拊髀而歌呼
嗚嗚快耳目者眞秦之聲也(李斯上書)荆豔楚舞吳愉越吟
(文選)嚼清商而却轉(西京賦)不惜歌者苦但傷知音希(古詩十九)
(首)新聲妙入神(同上)動朱脣發清商(曹子建七啟)女娥坐而
長歌聲清暢而委蛇(西京賦)榜人歌聲流喝(子虛賦喝一介切)於
是作而賦積雪之歌歌曰攜佳人兮披重幄援綺衾兮
坐綉褥燎薰爐兮炳明燭酌桂酒兮揚清曲又為白雪
之歌歌曰曲既揚兮酒既陳朱顔酡兮思自親願低帷
以抳枕念解佩而裭紳(謝惠連雪賦)清歌拂梁塵(謝靈運)悲歌
吐清響(陸士衡)吳姬爭唱竹枝歌(杜牧)清歌不是世間音玉
殿嘗聞稱主心唯有順郎全學得一聲飛出九重深(劉禹)
(錫與歌童田順郎)天下能歌御史娘花前月底奉君王九重深
處無人見分付新聲與順郎(同上)一別嘉榮三十載忽聞
舊曲尚依然(與米嘉榮)唱得凉州意外聲舊人唯數米嘉榮
(同上)曾隨織女渡天河記得雲間第一歌休唱貞元供奉
曲當時朝士已無多(聽穆氏唱歌詩並前人)西園一曲艷陽歌(温庭)
(筠)浩歌綠水曲(杜詩)高歌激宇宙狂歌托聖朝放歌
頗愁絶緣雲清切歌聲上哀歌時自短悵望聊
歌紫芝曲但覺高歌有鬼神(並同上)
本朝遊九仙山聞里中兒歌陌上花父老云吳越王妃
每歲春必歸臨安王以書遺妃曰陌上花開可緩緩歸
矣吳人用其語為歌(東坡集)為君更喚木腸兒脚叩兩舷
歌小海陽關三疊君須祕除却膠西不解歌(並同上)
曲
史李延年善歌舞武帝愛之每為新聲變曲聞者莫不
感動(漢外戚傳)元帝自度曲被歌聲注云自隱度作新曲因
持新曲以為歌詩聲也(本紀)周瑜少精意於音樂雖三爵
之後其有闕誤瑜必知之知之必顧故時人謠曰曲有
誤周郎顧(吳志)羊侃善音律自造采蓮掉歌兩曲甚有新
致(南史)陳後主使諸貴人及女學士與狎客共賦新詩採
其尤豔麗者以為曲調其曲有玉樹後庭花臨春樂等
曲(同上)煬帝令樂工白明達造新聲劫萬歲樂(隋書)貞觀中
太宗幸慶善宫其宫即其降誕之所上賦詩十韻於是
吕才播於樂府被之管絃名曰功成慶善曲(唐書)隋亡清
樂散缺存者纔六十三曲其後傳者平調清調周房中
樂遺聲也白雪楚曲也公莫舞漢舞也巴渝漢高帝命
工人作也明君漢元帝時作也明之君漢鞸舞樂也鐸
舞漢曲也白鳩吳拂舞曲也白紵吳舞也子夜晉曲也
前溪晉將軍沈珫作也團扇晉王珉歌也懊儂晉隆安
初謠也長史變晉司徒長史王廞作也丁督護晉宋間
曲也讀曲宋人為彭城王義康作也烏夜啼宋臨川王
義慶作也石城宋臧質作也莫愁石城樂所出也襄陽
宋隨王誕作也烏夜飛宋沈攸之作也估客樂齊武帝
作也楊叛北齊歌也驍壺投壺樂也常林歡梁宋間曲
也三洲商人歌也採桑三洲曲所出也玉樹後庭花堂
堂陳後主作也泛龍舟隋帝作也又有吳聲四時歌雅
歌上林鳳雛平折命嘯等曲其聲與其辭皆訛失十不
𫝊一(唐書)
傳記宋玉識音而善文襄王好樂而愛賦既美其才而
憎其似屈原也乃謂之曰子盍從楚之俗使楚人貴子
之德乎對曰昔楚人有善歌者始而曰下里巴人國中
屬而和之者數萬人中而曰陽阿采菱國中屬而和之
者數百人既而曰陽春白雪朝日魚麗含商吐音絶節
赴曲國中屬而和之者不過數人盖其曲彌高其和彌
寡(襄陽耆舊傳同此與前歌類所錄差不故兩存之)迴風曲(見前歌類)魏明帝易古
詩名曰羽觴行用為上夀曲(通典)古艷曲有北里靡里激
楚結風陽阿之曲(梁元纂要)霓裳羽衣曲(明皇所製見月及中秋類)青童
吟太霞之曲(廣記)明皇夢仙子御卿雲而下各執樂器曰
此曲神仙紫雲迴命授陛下為正始之音(楊妃外傳章此與前樂)
(類所錄差不同故兩存之)明皇夢艷女曰妾陛下凌波中龍女乞賜
一曲夢中為鼓胡琴為凌波曲貴妃生日奏新曲未有
名會南海進茘枝因以曲名茘枝香上至斜谷霖雨
涉旬道中聞鈴聲隔山相應上擇其聲為雨霖鈴曲以
寄恨焉(並同上)玄宗命取羯鼓縱擊一曲名春光好回顧
柳杏皆以微拆(羯鼓錄詳見二月類又後羯鼓類)汝陽王璡嘗戴砑絹
帽打曲上自摘紅槿花一朵置於帽上遂奏舞山香一
曲而花不墜(同上詳見羯鼓類)李太白自蜀至京師賀知章首
訪之見其烏棲曲曰此詩可以泣鬼神矣(詩話)今之催酒
三臺或曰鄴中有三臺石崇遊宴之地樂工以促飲又
云蔡邕三日之間周歴三臺樂府以邕曉音律製此曲
希其厚遺(資暇集)同昌公主薨李可及進歎百年曲聲詞
怨切聽之莫不淚下(杜陽編)于頔以樂曲有想夫憐其名
不雅將改之客有笑曰南朝相府曾有瑞蓮故歌為相
府蓮自是後人語訛乃不改(國史補亡)
集刮骨鹽刮骨鹽調絲理曲指纖纖含羞歛態欲君住
更奏新聲刮骨鹽(杜集)伏觀漢魏以來代有鐃歌鼓吹詞
漢曲十二篇魏曲十四篇晉曲十六篇漢歌詞不明記
功德魏晉歌功德具今臣竊取魏晉義用漢篇數為唐
鐃歌鼓吹曲十二篇紀高祖太宗功能之神奇(柳文)荆姬
採菱曲越女江南謳(王融)吳歈越吟未終曲江上團團帖
寒玉(李賀)舊詞翻白紵新賦購黃金(温庭筠)不應令曲誤特
此試周郎(王勛)
本朝景祐二年仁宗作警嚴曲付太常肄習名曰振容
歌(通略)陶淵明作歸去來辭而無其聲余晩治雪堂作斜
川之歌又取歸去來辭稍加檃括使就聲律以遺毅夫
使家童歌之時相從於東坡釋耒而和之扣牛角而為之
節不亦樂乎(東坡集)法雲秀關西鐵面嚴冷嘗謂魯直曰
公作詩無害艷歌小詞可罷之魯直曰空中語耳不至
坐此墮惡道也師曰君以邪言蕩人淫心使彼逾禮越
禁為罪惡之由非止墮惡道而已魯直自是不復作詞
曲(冷齋夜話)
歌舞
經恒舞於宫酣歌於室(書伊訓)雖無德與女式歌且舞(詩車)
(牽)九德之歌九㲈之舞(周禮大司樂)歌咏其聲也舞動其容
(記樂記)聲莫重於升歌舞莫重於武宿夜(祭統)
史景帝詔曰歌者所以發德也舞者所以明功也(前本紀)
廟樂象功德而歌舞焉(隋樂志)
傳記戚夫人善為翹袖折腰之舞歌出塞入塞望雲之
曲(博物志)羊偘有儛人張淨琬腰圍一尺六寸能掌上舞
(南史)隋諸葛昂高瓚爭為豪侈昂屈瓚串長八尺餅闊丈
餘餤麤如柱酒行自作金剛舞以送之瓚復屈昂以車
行酒馬行肉碓斬輪碾蒜虀自唱夜义歌以送之(僉載)寳
應二年浙東貢舞女二人一曰飛鸞二曰輕鳳脩眉黟
首蘭氣融洽冬不纊衣夏不汗體所食多茘枝榧實金
屑龍腦之類帶輕金之冠衣輕羅之衣無縫而成輕金
冠以金絲結之為鶴之狀仍飾以五采細珠玲瓏相續
可高一尺秤之無二三分上更琢玉芙蓉以為二女歌
舞臺每夜歌舞一發如鸞鳳之音舞態艷逸非人間所
有每歌罷上令内人藏之金屋寳帳恐風日故也宫
中語曰寳帳香重重一雙紅芙蓉(杜陽編)白居易有妓樊
素善歌小蠻善舞嘗為詩曰櫻桃樊素口楊柳小蠻腰
年既高邁而小蠻方豐艷因為楊柳詞以托意曰一樹
春風萬萬枝嫩於金色軟於絲永豐坊裏東南角盡日
無人屬阿誰(挹情詩)迎娘歌喉玉&KR0772;窱蠻兒舞帶金葳蕤
(楊妃外傳)女郎歌曰玉戶金釭願陪君王邯鄲宫中金石絲
簧衛女秦娥左右成行紈縞繽紛翠眉紅粧王歡顧時
為王歌舞願得君歡長無災苦(玄怪錄)
集奏陶唐氏之舞聽葛天氏之歌(上林賦)齊倡發東舞秦
箏奏西音(魏文帝)艷粉驚飛蝶紅妝映落花舞衫飄冶袖
歌扇揜圓紗(張正見)綠珠歌扇薄飛燕舞衫長(庾信)歌臺暖
響春光融融舞殿冷袖風雨凄凄(杜牧)玉裂歌聲斷霞飄
舞帶收(同上)皓齒歌細腰舞(李白)皓齒芳塵起纖腰玉樹春
(温庭筠)氣盡前溪舞心酸子夜歌(李義山)遏雲歌響清迴雪
舞腰輕只要君流盼君傾國自傾(同上)
女樂
經鄭人賂晉侯以女樂二八(左傳)齊人歸女樂季桓子受
之三日不朝孔子行(論語)
子秦穆公之時戎強大公遺之女樂二八及良宰戎王
大喜以其故數飲食日夜不休左右有言秦寇之至者
因扞弓而射之秦寇果至戎王醉而臥於尊下卒生縛
之(墨子)晉獻公欲伐虞虢乃遺之屈産之乘垂棘之璧女
樂二八以熒其心亂其政(韓子)
史孔子為政齊人懼乃選齊國中女樂好音遺魯君季
桓子微服往觀再三將受乃語魯君往觀終日怠於政
事孔子行(史記)馬融坐高堂施絳帳前授生徒後列女樂
(後漢本傳)夏侯惇從太祖征孫權還使惇都督二十六軍留
居巢賜妓樂名倡令曰魏絳以和戎之功猶受金石之
樂况將軍乎(魏志)魏使陽裴與羊侃在北嘗同學有詔命
侃延裴同宴賓客三百餘人奏三部女樂(南史)章昭達每
飲會必盛設女伎雜樂備羌胡之聲音律姿容並一時
之妙(陳書)隋文帝嘗會羣臣曰自古天子有女樂乎楊素
以下莫知所出遂言無女樂易暉遠曰臣聞窈窕淑女
鐘鼓樂之此即王者房中之樂著於雅頌不得言無帝
大悦(北史)先天元年皇太子令宫臣就率更寺閱女樂賈
曾諫曰婦人為樂必務冶容哇咬動心蠱惑喪志上行
下效淫俗將成敗國亂家實由兹起殿下監撫餘閒宴
私多適後庭妓樂古者或有之至於所司教習彰示羣
僚慢妓淫聲實虧睿化(唐書)
傳記石虎大會宫人數千悉服飾金銀熠熠又於閣上
作女妓數百衣皆綴以珠璣鼓舞連倒琴瑟細伎畢備
(關中記)天寳中玄宗命宫女數百人為梨園弟子皆居宜
春北院時有馬仙期李龜年賀懷知皆洞知音律安禄
山獻赤白玉管數百事皆陳於梨園自是音響殆不數
人間(譚賓錄)
集黃帳之裏西施之孫鄭䄂之子膚如凝脂顔如桃李
徘徊容與載進載止彈琴而奏清角翔風至而玄雲起
若乃携手交舞流盻頡頑足踰鞞鼓口御笙簧丹裙赫
以四序素耀煥以揚光赴急弦而折倒應緩節以相佯
遠望而雲近視而雪舒紅顔而微笑啟朱唇而揚聲(夏仲)
(御别傳)梨園弟子散如煙女樂餘姿映寒日(杜詩)
本朝紅粧執樂豪且妍紫衫玉帶兩部全琵琶一抹四
十絃(東坡集)
夷樂
經韎師掌教韎樂(周禮)旄人掌教舞夷樂鞮鞻氏掌四
夷之樂與其聲歌(並同上)昧東夷之樂也任南蠻之樂也
納夷蠻之樂於太廟言廣魯於天下也(記明堂位)
史永寧初年西南禪國王獻樂及幻人能吐火自支解
易牛馬頭大會作之陳禪離席舉手曰帝王之庭不宜
作夷狄之樂(後漢書)唐東夷樂有高麗百濟北狄有鮮卑
吐谷渾部落稽南蠻有扶南天竺南詔驃國西戎有高
昌龜兹疏勒康國安國凡十四國之樂而八國之伎列
於十部(唐禮樂志竺按十部者一日宴樂伎二曰清樂伎三曰天伎四曰西凉伎五曰高麗伎六曰)
(龜兹伎七曰安國伎八曰疎勒伎九曰高昌伎十曰康國伎)樂安樂者後周武帝所
作也舞者八十人刻木為面狗喙獸耳以金飾之垂線
為髮畫襖皮帽舞踏制作猶羌胡狀(同上)
傳記横吹胡樂也張騫入西域傳其法於西京惟得
摩訶兜勒一曲(古今注)舞有骨鹿舞胡旋舞俱於一小圓
毬子上舞縱横騰擲兩足終不離於毬上其妙若此皆
夷舞也(樂府雜錄)
集四夷間奏德廣所及僸佅兜離罔不具集(東都賦注云東夷之)
(樂曰佅南夷之樂曰任西夷之樂曰林離北夷之樂曰僸又云東夷曰韎南夷曰任西夷曰朱離北夷曰禁)
俳優侏儒狄鞮之倡(上林賦)驃國樂驃國樂出自大海西
南角戎羌之子舒難陀來南獻音奉正朔(白樂天)
本朝乾道二年臣寮言臨安府風俗好為胡樂如吹鷓
鴣如撥胡琴如作胡舞所在而然傷風敗俗不可不懲
望撿坐紹興三十一年指揮嚴行禁止(時政)
五聲
經予欲聞六律五聲八音在治忽以出納五言(書益稷)文
之以五聲(周禮)五聲六律十二管還相為宫也(記禮運)宫為
君商為臣角為民徵為事羽為物五者不亂則無沾滯
之音矣(樂記)宫亂則荒其君驕商亂則陂其官壞角亂則
憂其民怨徵亂則哀其事勤羽亂則危其財匱五者皆
亂迭相凌謂之慢如此則國之滅亡無日矣(同上)先王之
和五聲也以平其心成其政也(左傳)徵為五聲章為五聲
為六律以奉五聲(並同上)聞宫聲則使人為舒而廣大聞
商聲則使人方正而好義聞角聲則使人惻隠而好仁
聞徵聲則使人整齊而好禮聞羽聲則使人樂養而好施(公羊傳)
子師曠之聰不以六律不能正五音(孟子)黃帝作五音以正
五聲(管子)
史樂者所以動盪血脈通流精神而和正聲也故宫動
脾而和正信商動肺而和正義角動肝而和正仁徵動
心而和正禮羽動腎而和正智(史樂書)商之為言章也物
成熟可章度也角觸也物觸地而出戴芒角也宫中也
居中央暢四方唱始施生為四聲綱也徵祉也物盛大
而繁祉也羽宇也物聚藏宇覆之也夫聲者中於宫觸
於角祉於徵章於商宇於羽故四聲為宫紀也協之五
行則角為木五常為仁五事為貌商為金為義為言徵
為火為禮為視羽為水為智為聽宫為土為信為思(前律)
(歴志)以九寸為宫或損或益以宫商角徵羽九六相生隂
陽之應也(後律歴志)以黃鍾為宫太簇為商姑洗為角林鍾
為徵南吕為羽應鍾為變宫𬎼賓為變徵此聲氣之元
五音之正也五聲生於隂陽分為十二律(同上)五音相
生宫生角角生商商生徵徵生羽羽生宫(晉律歴志)五聲和
是調五樂(同上)五音本在中土故氣運調平今既東南土
氣偏詖故不能感動木石(南史)唐祖孝孫以十二月旋相
為六十聲八十四調其法因五音生二變因變徵為正
徵因變宫為清宫七音起黃鍾終南吕迭為紀綱黃鍾
之律管九寸土於中宫土半之四寸五分與清宫合五
音之首也加以二變循環無間故一宫二商三角四變
徵五徵六羽七變宫其聲由濁至清為一均凡十二宫
調皆正宫也正宫聲之下無復濁音故五音以宫為尊
十二商調調有下聲一為宫也十二角調調有下聲二
宫商也十二徵調調有下聲三宫商角也十二羽調調
有下聲四宫商角徵也十二變徵調居角音之後正徵
之前十二變宫調在羽音之後清宫之前雅樂成調無
出七聲本宫迭相用唯樂章則隨律定均(唐禮樂志)
傳記宫謂之重商謂之敏角為之經徵謂之送羽謂之
柳(爾雅)琴瑟尚宫鍾尚羽石尚角瓦絲尚商匏竹尚徵(國語)
五聲昭德(同上)唐開元末凉州進新曲上命諸王於便殿
觀之曲終諸王皆稱萬歲獨寧王不賀玄宗問其故寧
王曰夫曲者始於宫散於商成於角徵羽莫不根柢囊
括在於宫商也臣見此曲宫離而少微商亂而加暴夫
宫者君也商者臣也宫不勝則君體卑商有餘則臣事
僭臣恐臣下有悖亂之事陛下有播越之禍也洎禄山
南犯玄宗西幸方明寧王審音之妙也(開元傳信)
集聽清濁五聲之和然後制為鐘律(楊泉物理論)啟中黃之
少宫發辱收之變商(七啟)函宫吐角激徵清發梁揚羽申
以商(郊祀歌)
六律(見律歴部律吕類)
八音
經八音克諧(書舜典)播之以八音(周禮)鐘聲鏗鏗以立號號以
立横横以立武君子聽鐘聲則思武臣石聲磬磬以立辨
辨以致死君子聽磬聲則思死封疆之臣絲聲哀哀以立
廉廉以立志君子聽琴瑟之聲則思志義之臣竹聲濫
濫以立會會以聚衆君子聽竽笙簫管之聲則思蓄聚
之臣鼓鼙之聲讙讙以立動動以進衆君子聽鼓鼙之
聲則思將帥之臣(記樂記)夫舞所以節八音而行八風(左傳)
史調諧八音以蕩其心(史禮書)八音克諧節有度也無相
奪倫守有序也(吳世家)八音均調(前律歴志)土曰壎匏曰笙皮
曰鼓竹曰管絲曰絃石曰磬金曰鐘木曰柷(同上)聲律
相恊而八音生(晉律歴志)兌之音金其風閶闔乾之音石其
風不周離之音絲其風景震之音竹其風明庶艮之音
匏其風融坤之音土其風凉坎之音革其風廣莫巽之
音木其風清明(晉樂志)阮咸妙逹八音論者謂之神解(同上)
凡樂八音自漢以來惟金以鐘定律吕故其制度詳其
餘七者史官不記至唐獨宫縣與登歌鼓吹十二案樂
器有數其餘皆略而不著而其物名具在八音一曰金
為鎛鐘為編鐘為歌鐘為錞為鐃為鐲為鐸二曰石為大磬
為編磬為歌磬三曰土為壎為嘂嘂大壎也四曰革為
雷鼓為靈鼓為路鼓皆有鼗為建鼓為鼗鼓為縣鼓為
節鼓為拊為相五曰絲為琴為瑟為頌瑟筝也為阮咸
為筑六曰木為柷為敔為雅為應七曰匏為笙為竽為
巢巢大笙也為和小笙也八曰竹為簫為管為篪為笛
為舂牘此樂器也(唐禮樂志)竽立春之音籥春分之音柷立
夏之音琴夏至之音壎立秋之音鐘秋分之音磬立冬
之音鼓冬至之音其後聲器浸殊絲有琵琶五絃箜
篌筝竹有篳篥簫笛匏有笙革有杖鼓第二鼓第三鼓
腰鼓大鼓土則附革而為鞚木有拍板方響皆以體金
應石而備八音(並同上)
傳記八音八物之章(白虎通)八音者至德之道天子樂之
故樂用八音八音者法易八卦萬物之數也(並同上)金
石以動之絲竹以行之歌以詠之匏以宣之土以贊之
革木以節之(國語)
樂器
經䕫曰戛擊鳴球搏拊琴瑟以詠祖考來格虞賓在位
羣后德讓下管鼗鼓合止柷敔笙鏞以間鳥獸蹌蹌簫
韶九成鳳凰來儀(書益稷)設業設虡崇牙樹羽應田縣鼓
鞉磬柷敔既備乃奏簫管備舉(詩冇瞽)雷鼓雷鼗孤竹之
管雲和之琴瑟(周禮天司樂)靈鼓靈鼗孫竹之管空桑之琴瑟
路鼓路鼗隂竹之管龍門之琴瑟(並同上)王宫縣(四面縣也)諸
侯軒縣(去其一面)卿大夫判縣(又去一面)士特縣(止有一面)凡縣鐘磬半
為堵全為肆(小胥)掌教鼓鼗柷敔塤簫管弦歌(小師)掌播鼗柷
敔塤簫管絃歌(瞽矇)凡為樂器以十有二律為之數度以十
有二聲為之齊量(典同)掌教龡竽笙塤籥簫箎篴管舂牘應
雅以教祴樂(笙師)
史唐樂縣之制宫縣四面天子用之若祭祀則前祀二日
太樂令設縣於壇南内壝之外北向東方西方磬簴起北
鐘簴次之南方北方磬簴起西鐘簴次之鎛鐘十有二在
十二辰之位樹雷鼓於北縣之内道之左右植建鼔於四
隅置柷敔於縣内柷在右敔在左設歌鐘歌磬於壇上南
方北向磬簴在西鐘簴在東琴瑟筝筑皆一當磬簴之次
匏竹在下凡天神之類皆以雷鼓地祇之類皆以靈鼓人
鬼之類皆以路鼓其設於庭則在南而登歌者在堂若朝
會則加鐘磬十二簴設鼓吹十二案於建鼓之外案設羽葆
鼓一大鼓一金錞一歌簫笳皆二登歌鐘磬各一簴節鼓
一歌者四人琴瑟筝筑皆一在堂上笙和簫塤箎皆一在
堂下若皇后享先蠶則設十二大磬以當辰位而無路鼓軒
縣三面皇太子用之若釋奠於文宣王武成王亦用之其
制去宫縣之南面判縣二面唐之舊禮祭風伯雨師五岳
四瀆用之其制去軒樂之北面皆植建鼓於東北西北
二隅特縣去判縣之西面或陳於階前有其制而無其
用凡植者為簨横者為簴簴以縣鐘磬皆十有六周人
謂之一堵而唐人謂之一簴自隋以前宫縣二十簴及
隋平陳得梁故事用三十六簴遂用之唐因隋舊用三
十六簴高宗蓬萊宫成增用七十二簴武后時省開元
定禮始依古著為二十簴昭宗時宰相張璿已修樂縣
乃言舊制太清宫南北郊社稷及諸殿廷用二十簴而
於太廟含元殿用三十六簴濬以為非古而廟廷狹隘
不能容三十六乃復用二十簴而鍾簴四以當甲丙庚
壬磬簴四以當乙丁辛癸與開元禮異而不知其改作
之時或說以鐘磬應隂陽之位此禮經所不著(唐志)
本朝元祐三年范鎮鑄成律十二編鐘十二鐘一尺一
斛一響石為編磬十二持磬一簫笛塤箎篁笙和笙各
二較景祐中季照所定又下一律有竒并書及圖法上
進(通略)
鍾
經鼓鍾刺幽王也(詩小雅)鼓鍾于宫聲聞于外(白華)鍾師掌
金奏(周禮)磬師掌教擊編鍾鳬氏為鍾兩欒謂之銑銑
間謂之于于上謂之鼓鼓上謂之鉦鉦上謂之舞舞上
謂之甬甬上謂之衡鍾縣謂之旋旋蟲謂之幹鍾𢃄謂
之篆篆間謂之枚枚謂之景于上之攠謂之隧鍾已厚則
石(聲不發也)已薄則播(聲散也)侈則柞(聲大外也)弇則欝(聲不舒揚也)長
甬則震(聲不正也)鍾大而短則其聲疾而短聞鍾小而長則
其聲舒而遠聞(並同上)知悼子卒未葬平公飲酒師曠李
調侍鼓鍾杜蕢自外來聞鍾聲曰安在曰在寢杜蕢入
寢歴階而升酌曰曠飲斯又酌曰調飲斯又酌堂上北
面坐飲之(記檀弓)善待問者如撞鍾叩之以小則小鳴叩
之以大則大鳴待其從容然後盡其聲(學記)鍾聲鏗鏗以
立號(樂記互見前八音類)鄭伯朝楚楚子賜之金既而悔之與之
盟曰無以鑄兵故以鑄三鍾(左傳)鄭人賂晉侯歌鍾二肆
宋左師每食擊鍾季武子入鄭取其鍾以為盤吳
公子札將宿於戚(孫文子之邑)聞鍾聲曰夫子獲罪於君以
在此也懼猶不足而又何樂君又在殯而可以樂乎
鄭伯有耆酒為窟室而夜飲酒擊鍾焉(並同上)叔孫為孟
鍾曰饗大人以落之(孟叔孫豹長子)天王將鑄無射伶州鳩曰
鐘音之器也小者不窕大者不槬窕則不咸槬則不容
今鍾槬矣王心弗堪其能久乎(同上)
子將以釁鍾(孟子)高子曰禹之聲尚文王之聲孟子曰何
以言之曰以追蠡注云追鍾鈕也蠡欲絶之貌(同上)黃帝
作五鍾一曰青鍾大音二曰赤鍾重心三曰黃鍾灑光四
曰景鍾昧其明五曰黑鍾隠其常(管子)智伯欲伐讐由而
道難不通鑄大鍾遺之方車二軌讐由大悦除塗將内
之赤章曼支諫曰此小所以事大也今以大事小兵必
隨之不聽曼支因斷轂而馳至齊十月讐由亡(韓子)闔閭
伐楚破九龍之鍾(淮南子)禹以五音聽政為號曰教寡人
以義者擊鍾(同上)齊景公族鑄大鍾撞之於庭下郊雉皆
雊(同上)
史高祖廟有十鍾受千石撞之聲聞百里(漢書)漢中城固
縣水際忽有雷聲俄而岸崩得銅鐘十二枚(宋書)唐有古
鍾十二近代惟用其七餘有五鍾俗號啞鍾張文收吹
律調之聲皆響徹時人咸服其妙(唐書)
傳記鍾空也空内受氣多故聲大(釋名)魏顆以身戰退秦
於輔氏其勲銘之景鍾(國語)景王鑄無射伶人告和王謂
伶州鳩曰鍾果和矣對曰上作器民樂之則為和今
民莫不怨恨臣不知其和(同上)景公為大鍾將懸之仲尼
伯常騫晏子三人俱朝曰鍾將毀撞之果毀公見三子
問之晏子對曰鍾大不以禮曰將毀仲尼曰鍾大懸下
氣上薄故曰將毀伯常騫曰今日庚申雷日也隂莫勝
於雷故曰將毀(晏子春秋)豐山有鍾霜降則自鳴(山海經)漢武
未央宫鍾無故自鳴問東方朔對曰臣聞銅土之子子母
相感山恐有崩弛者三日南郡太守言有山崩(東方朔别傳)
洛陽太極殿前大鍾六枚父老云曾有欲移此鍾者鍾
聲震地咸懼不敢復犯(述征記)義熙十一年霍山崩毀出
銅鍾六枚上有古文蝌蚪書(晉中興書)魏時殿前鍾忽鳴張
華曰蜀銅山崩(說苑)凡鍾十六枚同為一筍簴者為編鍾
將懸者謂之鑄(三禮圖)陜州黃河有銅鍾常自浮出海晦
朔隂雨之日輙鳴(五行記)
集鏗千石之鍾(上林賦)鴻鍾萬均(西京賦)宫垂金鏞(東京賦)發
鯨魚鏗華鍾(東都賦)金吼霜鍾徹(杜詩)恰如寸筳撞洪鍾(韓詩)
本朝景祐二年李照言編鍾鏄鍾皆不中度請改制大
樂(通典)皇宋紹興十六年中興天子以好生大德既定海宇
乃作樂暢天地之化以和神人惟兹景鍾首出衆樂天
子專用諸禋祀詔臣檜銘且書臣功銘曰德繼懿兮同
久貽子孫兮彌萬世(秦檜景鍾銘)
方響
傳記梁有銅磬蓋今方響也方響以鐡為之脩九寸廣
二寸圓上方下架如磬而不設業倚架上以代鍾磬人間使
用者纔三四寸(三禮圖)唐咸通中吾繽為鼓吹署丞善打
方響其妙超羣(樂府雜錄)朱崖李大尉有樂吏廉效嘗擕樂
器臨池彈蕤賓調池中擲物跳上岸觀之乃一片方響
蕤賓鐡蓋以聲律諧和相應故也其妙若此(同上)
磬
經䕫曰於予擊石拊石百獸率舞(書舜典)戞擊鳴球(益稷)徐
州泗濱浮磬(禹貢)豫州錫貢磬錯(同上)依我磬聲(詩那篇)視瞭
掌擊頌磬笙磬(周禮)磬師掌教擊磬磬氏為磬(並同上)君
子聽磬聲則思死封疆之臣(記樂記)叔之離磬(明堂位)諸侯
之宫縣擊玉磬諸侯之僭禮也(郊特牲)齊侯使賓媚人賂
以紀甗玉磬(左傳)子擊磬於衛有荷蕢而過孔子之門者
曰有心哉擊磬乎(論語)擊磬襄入于海(同上)
子磬廉制(荀子)磬似水(同上)孟冬之月北宫御女黑衣綵擊
磬石(淮南子)禹以五音聽政為號曰語寡人以憂者擊磬
(同上)
史成帝時犍為郡於水濱得古磬十六枚議者以為善
祥(前禮樂志)世祖幸太學詔諸生雅歌擊磬盡日乃罷(後桓榮傳)
冬至擊黃鍾之磬(禮儀志)武帝至漢中得杜䕫識舊法始
復設軒懸鐘磬(魏志)登歌磬以玉為之(唐禮樂志)
傳記磬樂石也古者毋句氏作磬(說文)大磬謂之毊徒鼓
磬謂之寋(爾雅)魯饑臧文仲以玉磬如齊告糴(國語)王阜為
重泉令鸞集學宫阜擊磬鸞應磬而舞(東觀漢記)鳥危之山
其陽多磬小華之山其隂多磬石高山涇水出焉其中
多磬(山海經)浮瀛即瀛洲也上有青石可為磬(拾遺記)黃帝
使伶倫造磬(通禮義纂)天地尚質用石磬宗廟及殿庭尚文
用玉磬唐禮皇后祭先蠶設十二磬於辰位(並同上)磬
者夷則之器萬物之成其氣磬故曰磬有貴賤焉有親
疎焉有長幼焉三者得然後王道得而萬物成天下樂
之故樂用磬也(白虎通)
集動鍾磬之鏗鍧(文選)金簧玉磬宫中生下沉秋水激太
清(柳詩)有時自發鍾磬響(杜詩)
瑟
經子有酒食何不日鼓瑟(詩山有樞)既見君子並坐鼔瑟(車鄰)
清廟之瑟朱弦而疏越一唱而三嘆有遺音者矣(記樂記)
子曰由之瑟奚為於丘之門(論語)點爾何如鼓瑟希鏗爾
舍瑟而作孺悲欲見孔子孔子辭以疾將命者出戶
取瑟而歌(並同上)
子瓠巴鼓瑟而游魚出聽(荀子)公輸子巧用材也不能以
檀為瑟(愼子)齊宣王問巨倩曰儒者鼓瑟乎對曰瑟者以
小弦為大聲以大絃為小聲是細大易序貴賤易位儒
者以為害義故不能(韓子)夫瑟二十五弦其僕人鼓之則
為笑賢者以其義鼓之欲樂則樂欲悲則悲雖有暴君
為之立變(尹子)以往聖之法詔將來譬猶膠柱而調瑟(揚子)
史䕫為樂正仰延益八絃為二十三絃之瑟(通鑑外記)趙惠
文王與秦王會澠池秦王曰竊聞趙王好音請奏瑟趙
王鼓瑟相如前曰聞秦王善為秦聲請奏盆缶秦王不
懌為一擊缶(史藺相如傳)漢武帝歌兒作二十五絃及箜篌
瑟(前郊祀志)或曰黃帝使素女鼓五十絃瑟悲帝禁不止
故破其瑟為二十五絃(同上)婦趙女也雅善鼓瑟(楊惲傳)萬
石君石奮其父趙人姊能鼓瑟高祖召其姊為夫人(本傳)
傳記大瑟謂之灑徒鼓瑟謂之步(爾雅)惟瑟二十三絃其
常用者十九絃其餘四弦謂之蕃灑也頌瑟二十五弦
盡用也(三禮圖)瑟者閑也所以懲忿窒欲正人之德也(白虎)
(通)瑟潔也使人精潔於心淳一於行也(世說)瑟前其柱則
清却其柱則濁(蔡邕月令)伏羲氏作二十五絃之瑟以制婚
姻之禮(通鑑)古朱襄氏之治天下多風陽氣不積果實不
成故王建作為五絃之瑟以來隂氣瞽瞍作十五之絃舜
益以八絃為二十三絃(吕氏春秋)趙王使人於楚鼓瑟遣之
曰無失吾言使者伏而不起曰大王鼓瑟未嘗若今日
之悲也王曰然鼓瑟者固方調也使者曰調則可記其
柱王曰不可天有燥濕絲有緩急柱有推移不可記也使
者曰楚之去趙千有餘里亦有吉凶之變凶則弔之吉
則賀之猶柱之有推移不可記也(韓詩外傳)
集縇瑟兮交鼓(楚詞)齊王好竽有求仕於齊者操瑟而往
立於門者三年不得入叱曰吾瑟鼓之能使鬼神上下
吾鼓瑟合軒轅氏之律吕客罵之曰王好竽而子鼓瑟
瑟雖工如王不好何(韓文)趙瑟初停鳳凰柱(李白)閒夜坐明月
幽人彈素瑟含情弄柔瑟彈作陌上桑(並同上)暫醉佳
人錦瑟傍(杜詩)
本朝我醉子鳴瑟(歐陽公)短瑟絃柱促(東坡)寳瑟陣歸鴻(山谷)
筝
史羊偘姬妾列侍窮極奢靡彈筝人陸大喜著鹿角爪
長七寸(梁書)
傳記謹按樂記筝五絃筑身也今并凉州筝形如瑟不
知誰作也按京房制五音唯加瑟十三絃此乃筝也今
雅樂筝十二絃他樂皆十三絃如筝稍小曰雲和樂府
不用(風俗通)吕布詣袁紹紹患之布求還洛陽紹遣壯士
送布而隂殺之布乃使人鼓筝於帳中潛自遁出夜中
兵起而布已亡(英雄記)謝仁祖為豫州主簿桓温聞其善
彈筝便呼之謝即理絃撫筝因歌秋風意氣殊遒桓大
以此知之取謝引詣府(世說)辛居士宣仲善彈筝與胡陶
駱惠度為友陶能吹笛惠度工歌時人謂之三公樂宋
卲陵王休若躬往造焉宣仲正在林中彈筝不廻顧逡
廵致筝於席延卲陵與語纔述寒温而已卲陵授筝令
彈答曰幸非王門伶人何事見逼占對詳雅衆不能屈
(襄沔記)索丞宗伯夷成善鼓筝悲歌能使喜者墮淚改調
易謳能使戚者起舞時人號曰雍門調(燉煌實錄)郝素善彈
筝雖伯牙妙手吳姬竒聲何以加之(傅子)
集斬泗濱之梓以為筝(魏文帝與吳質書)以為蒙恬所造今觀
其器上圓似天下平似地中空准六合絃柱擬十二月
設之則四象在鼔之則五音發斯乃智仁之器豈蒙恬
亡國之臣所能關思哉(傅玄賦序)銀甲彈筝用(杜詩)
本朝錦幄初温獸香不斷相對坐調筝(周詞)
琵琶
史石季倫善彈琵琶(晉書)庾仲文好貨先與劉德願殊惡
德願自持琵琶甚精麗遺之便復欵然(宋書)范曄善彈琵
琶能為新聲(同上)隋文帝龍潛時頗好音樂嘗倚琵琶作
歌二首名曰地厚天高托言夫妻之義(隋書)
傳記琵琶本胡中馬上所鼓推手前曰琵引手却曰琶
因以為名(釋名)琵琶長三尺五寸法天地人與五行也四
絃象四時也(風俗通)琵琶自烏孫公主造馬上彈之(樂府雜錄)
開元中有賀懷智琵琶以石為槽&KR0008;鷄筋作弦用鐡撥
彈之貞元中有康崑崙彈琵琶第一手及聞聲樂即
街東登綵樓彈一曲新翻調錄要(後人誤以錄要為綠腰)其街西亦
見一樓女郎抱樂器先云我亦彈此曲兼移在楓香調
中撥聲如雷其妙絶入神崑崙驚駭請拜為師女郎更
衣而出乃僧善本也文宗朝女弟子鄭中丞善琵琶
有權相舊吏梁厚本臨渭水垂釣忽見一物流過悉以
錦纏其邊令家僮接得乃秘器也發棺視之乃一女郎
餘息未絶將養經旬漸能言詢之云是鄭中丞也昨以
忤聖旨命縊死投於渭河厚本納為妻言其琵琶在南
趙家脩理梁贖得之每至夜深方敢輕彈後因酒酣不
覺朗彈數曲有黃門於牆外聽之曰此鄭中丞琵琶聲
也不日召入内乃捨厚本之罪(並同上)天寳中白秀貞自
蜀使廻得琵琶以獻其槽以邏逤檀為之有金縷紅文
蹙成䨇鳳貴妃每奏於梨園音韻凄清飄如雲外(明皇雜錄)
集聞之故老云漢遣烏孫公主念其行道思慕使二知
音者作馬上之樂觀其器盤圓柄直隂陽序也四絃法
四時也以方語目之故云琵琶也取易於外國也杜摰
以為秦之末蓋苦長城之役百姓絃鼗而鼓之二者各
有所據以意斷之烏孫近焉(傅玄序)轉軸撥絃三兩聲未
成曲調先有情絃絃掩抑聲聲思似訴平生不得意低
眉信手續續彈說盡心中無限事輕攏慢撚抹復挑初
為霓裳後六么大絃嘈嘈如急雨小絃切切如私語嘈
嘈切切錯雜彈大珠小珠落玉盤間關鸎語花底滑幽
咽泉流水下灘水泉冷澀絃疑絶疑絶不通聲暫歇别
有幽愁暗恨生此時無聲勝有聲銀鉼乍破水漿迸鐡
騎突出刀鎗鳴曲終收撥當心畫四絃一聲如裂帛(白樂)
(天琵琶行)
本朝繁聲急節傾四座為爾飲盡黃金觥(六一集)坐中賓
客誰最賢杜彬琵琶皮作絃自從彬死世莫𫝊玉連鎻
聲入黃泉(同上)琵琶一抹四十絃(東坡)數絃已品龍香撥半
面猶遮鳳尾槽新曲從翻玉連𤨏舊聲終愛欝輪袍
青山不逢湓浦客紅袖謾插曹綱手(並同上)
箜篌
史漢靈帝好胡服作胡箜篌&KR0034;(漢書)哥舒翰監軍李太宜
在軍中不治事與將士彈箜篌為樂(唐書)
傳記箜篌一名坎侯漢武帝祀太山大乙后土令樂人侯調
依琴作坎侯言其坎坎應節也(風俗通)箜篌出桑間濮上之地(釋侯)
侯氏作故名箜篌(白帖)孫氏有箜篌賦其文甚美麗(同上)樂
工天竺伎有鳳首箜篌(唐書)霍里子高見一白首提壺涉河
其妻隨而止之不及墮河而死妻乃援箜篌作歌曰勸
公無渡河公竟渡河墮河而死當奈公何曲終自投河
死(琴操)魏高陽王雍美人徐月華能卧彈箜篌為明妃出
塞之聲(雜爼)有李生者一姓盧有道術邀生詣其居曰求
得一妓善箜篌令侍飲其箜篌上有朱字云雲中辨江
樹天際識歸舟李後娶陸長源女乃所見於盧家者問
何能曰善箜篌示之朱字宛然李生具說女曰往昔夢
至一處亦記見生(逸史)
集奏箜篌傷妻之大(檄曲江水伯文)有一遷客登高樓不言不
寐彈箜篌彈作薊門桑葉秋風沙颯颯青塜頭(王昌齡箜篌引)
吳絲蜀桐張高秋(李賀箜篌引)荆山玉碎鳳凰呌芙蓉泣露
香蘭笑十二門前融冷光二十三絲動紫皇(同上)
本朝夢回只記歸舟字賦罷雙垂紫錦絛(東坡)
琴
經子夏既除喪而見於孔子與之琴和之而不和彈之
而不成聲作而曰哀未忘也子張既除喪而見與之琴
和之而和彈之而成聲作而曰先王制禮不敢不至也
(記檀弓)昔者舜作五絃之琴以歌南風(樂記)晉侯觀於軍府
見鍾儀問其族曰伶人也使與之琴操南音范文子曰
君子也言稱先職不背本也樂操土風不忘舊也(左傳)衛
侯有嬖妾使師曹誨之琴(同上)
子瓠巴鼓琴鳥舞魚躍鄭師文聞之從師襄柱指鈎絃
三年不成聲無幾見師襄曰文得之矣於是當春而叩
商絃以召南吕凉風忽至草木成實當秋而叩角絃以
激夾鍾温風徐廻草木發榮當夏叩羽絃以召黃鍾霜
雪交下川池暴沍當冬而叩徵絃以激蕤賓陽光熾烈
堅冰立散將終而景風翔慶雲浮甘露降醴泉涌(列子)伯
牙鼓琴鍾子期善聽之方鼓琴志在泰山鍾子期曰善
哉乎鼓琴巍巍乎如泰山志在流水鍾子期曰善哉乎
鼓琴洋洋乎若流水鍾子期死伯牙擗琴絶絃終身不
復鼔琴以為世無足鼔琴者也(吕子)孔子遊乎緇帷之林
坐杏壇之上弟子讀書孔子絃歌鼔琴奏曲未半有漁
父者下船而來孔子推琴而起曰其聖人歟(莊子)
史騶忌以鼓琴見齊威王威王舍之右室(史記)司馬相如
素與臨卭令王吉相善臨卭富人卓王孫有女文君新
寡好音相如謬與令相重而以琴心挑之相如始如臨
卭車騎雍容閑雅甚都及飲卓氏弄琴文君竊窺心悦
而好之(同上)周師經仕魏善鼓琴文侯躭之起舞經怒以
琴撞文侯文侯將殺之經曰乞申一言而死文侯曰何
曰臣撞桀紂之君不撞堯舜之主文侯乃捨之懸琴於
壁以為戒(十二國史)蔡邕在陳留鄰人有以酒食召邕者
客彈琴於屛邕至門潛聽之曰以樂召我而有殺心何
也遂返主人追問其故邕具以告彈琴者曰我向見螳
螂方向鳴蟬吾心聳然惟恐螳螂之失蟬也此豈為殺
心而形於聲乎(後漢書)蔡邕在吳吳人有燒桐以爨者邕
聞火烈聲知其良材因請而裁為琴果有美音而其尾
有焦名曰焦尾琴蔡琰字文姬邕之女也邕夜彈琴
絃絶琰曰第二絃復故斷一絃曰第四絃(並同上)嵇康臨
刑東市顧視日影索琴彈之曰昔袁孝尼嘗從吾學廣
陵散吾固靳之廣陵散於今絶矣(晉書)戴逵能鼔琴武陵
王晞使人召之逵對使者破琴曰戴安道不能為王家
伶人陶潛性不解音而蓄素琴一張弦徽不具撫而
和之曰但識琴中趣何勞絃上聲(並同上)禇彦回援琴奏
别鶴之曲王彧謝莊抗節嘆曰以無累之神合有道之
器宫商暫離不可得已(宋書)
傳記琴禁也以禁人之邪正人心也(白虎通)琴神農所作
洞越練朱五絃周加二絃(說文)伏羲作琴脩身理性反其
天真也(琴操)神農削桐為琴繩絲為絃以通神明之德以
合天地之和(桓譚新論)黃帝作琴名清角(纂要)大琴曰離二十
絃或云此是伏羲所制(爾雅)琴長四尺五寸者法四時五
行七絃者法七星大絃為君小絃為臣文王武王加二
絃以合君臣之恩(風俗通)伏羲作琴長三尺六寸六分象
三百六十日也廣六寸象六合也文上曰池下曰岩池
水平也前廣後狹象尊卑也上圓下方法天地也五絃
官也大絃君也寬和而温小絃臣也清廉不亂文王加
二絃合君臣恩也(琴操)堯使無勾作琴五絃(通禮纂)神農造
琴以定神齊媱僻去邪欲反其天真者也(揚雄清英)琴第一
絃為宫次為商次為角次為徵為羽次為少宫次為少
商(三禮圖)自堯相傳善琴者八十餘人有八十餘樣雖少
有差大體相似皆長三尺六寸法期之數也上圓而剡
象天也下方而平法地也十三徽配十二律餘一象閠
也本五絃者五音也加二絃文武也蔡邕又加二絃象
九星在人法九竅所象鳳首足趐南方朱雀為樂之主
也五分其身以三為上以二為下三天兩地之義也龍
池八寸象八風腰廣四寸象四時軫圓象陽轉而不窮
也臨岳承露龍齦用梓木達先賢深意也(琴書)子路鼓琴
孔子聞之曰亢厲微末以象殺伐之義中和之感不載
於心温和之動不存於體夫然者乃所以為亂亡之風
(家語)孔子南遊適楚有處女珮璜而浣孔子曰彼婦人可
與言矣抽琴去軫以授子貢子貢曰於此有琴而無軫願
借子以調其軫婦人對曰吾野鄙之人也僻陋而無心
五音不知安能調琴(韓詩外傳)鄒忌以琴見齊威王曰大絃
急以温者君也小絃廉折以清者相也推之深釋之舒
者刑罰審也均諧之鳴者政令一也大小相益回邪不
相害者上下和鳴吏民相親也故曰琴音調而天下治
(史記)師曠鼓琴通於神明而白鵠翔(孫氏瑞應圖)雍門周以琴
見孟嘗君孟嘗君曰先生鼓琴亦能使人悲乎周曰臣
烏能令足下悲哉千秋萬歲之下宗廟不血食墳墓已
平採樵者躑躅其足而歌其上曰夫以孟嘗君尊貴乃
若是乎於是周引琴而鼓之孟嘗君涕泣增哀下而就
之曰聞先王鼓琴立若破國亡邑之人也(說苑)張安世十五
為成帝侍中善鼓琴能為雙鳳離鸞之曲(西京雜記)嵇中散
夜燈下彈琴忽有一人面甚小斯須轉大遂長丈餘嵇
乃吹燈滅之曰恥與魑魅争光(語林)嵇中散投宿華陽亭
至一更中操琴先作諸弄聞空中稱善中散曰君何不
來答曰身是古人就終殘毁不宜接侍君子向夜慚見
以手持其頭與中散論聲中散以琴授之悉作衆曲唯
廣陵散絶倫與中散誓不得傳他人(靈異志)賀思令常夜
坐月中臨風鳴絃忽有一人著械在中庭稱善自云是
嵇中散因授以廣陵散遂傳之於今不絶(世說)王彦伯至
吳郵亭維舟牛渚秉燭理琴見一女子披幃而進取琴
調之其聲甚哀女子曰此曲所謂楚明光者也唯嵇叔
夜能為此聲(續齊諧記)清角黃帝之琴鳴廉脩况藍脅自
鳴空中號鍾齊桓公琴繞梁莊琴綠綺司馬相如琴焦尾
蔡邕琴鳳凰趙飛燕琴(文周正樂)李汧公勉雅好琴有絶代
者一名響泉一名韻磬自寳於家(國史補)
集臣嘗行僕馬肌疲正直主人開門主人翁出獨有主
人女在欲置臣堂上太高堂下太卑乃别尋他房與室
止臣其中其中有鳴琴焉臣援琴而鼓之為秋竹積雪
之曲(宋玉賦)上客何國之公子所從來無乃遠乎遂設旨
酒進鳴琴撫絃為幽閒之曲(司馬相如)清音發而陽氣亢白
雪奏而靈雨零(成公綏賦)理正聲奏妙曲揚白雪發清角(嵇康賦)
絃以園客之絲徽而鍾山之玉(文選)絃隨流水急調雜秋
風清(蕭慤詩)蜀琴欲奏鴛鴦絃(李白)清琴弄雪月拂霜弄
瑶軫琴奏龍門之綠桐石上弄寳琴纖手弄雲
和(並同上)哀絃繞白雪(杜詩)收書動玉琴哀絲千古心(並同)
(上)鼓有虞氏之南風賡之以文王宣父之操優游怡曠
博厚高明追三代之遺音想舞雩之詠歌及暮而退皆充
然若有得也(韓有巳日聽琴序)昵昵兒女語恩怨相爾汝劃然
變軒昂勇士赴敵場浮雲柳絮無根蔕天地闊遠隨飛
揚喧啾百鳥羣忽見孤鳳凰躋攀分寸不可上失勢一
落千丈長(聽穎師琴)雪絃寂寂聽(朝詩)靈琴窅窅(同上)若人抱竒
音朱絃絙枯桐(柳集)
本朝用兹有道器寄此無景情(六一集)彈雖在指聲在意
聽不以耳而以心心意既得形骸忘天地白日愁雲隂
五音商羽主肅殺颯颯坐上風吹沙忽然黃鍾回暖
律當冬草木皆萌芽又云理身如理琴正聲不可干
以邪(並同上)羽客知人意瑶琴繫馬鞍(東坡)哀彈本舊曲妙
耳非昔聞賴有三尺桐中有山水意(並同上)綠琴珠網遍絃
絶不成聲(山谷)王師學琴三十年響如清夜落澗泉滿堂洗盡
筝琶耳請師停手恐斷絃(同上)
琴操
史箕子諫紂不聽佯狂為奴遂隱而鼓琴以自悲故傳
之曰箕子操(史記)
傳記凡琴曲和樂而作命之曰暢暢者言其道之美暢
猶不敢自安也憂愁而作命之曰操操者言困阨危迫
猶不失其操也(文周正樂)古琴有歌詩五曲一曰鹿鳴(周大臣之)
(所作也王道衰君志傾留心聲色故旨酒嘉殽不能厚養賢者乃援琴以刺之)二曰伐檀(魏國女子)
(所作也傷賢者隱蔽素飱在位德澤不加百姓傷痛仰天長歎援琴而鼔之)三曰騶虞(召國女子)
(所作也周道衰禮義廢男怨於外女怨于内内迫情性外迫禮義歎傷所見而不逢時於是援琴而歌)四曰
鵲巢五曰白駒(失朋友之所作也仕乎衰亂之世依違成風諒見不受國仕詠而思之乃援琴)
(而長歌)又有十二操一曰將歸操(孔子之所作也趙簡子聘孔子孔子渡狄水聞)
(趙殺其賢大夫竇鳴犢嘆曰燔林而田則麒麟不至覆巢破卵則鳳凰不翔鳥獸尚惡傷類而况君子哉於是)
(援琴而鼔之)二曰猗蘭操(孔子之所作也孔子自衛反魯見薌蘭之獨茂也嘆曰夫蘭當為王者)
(香今乃與衆草為伍譬猶賢者不逢時與鄙夫為倫也凭車伏軾援琴而鼔之)三曰龜山操(孔子)
(所作也齊人歸女樂季桓子受之魯君不聽朝孔子欲諫而不聽復退而望魯魯有龜山蔽之季氏專政亦猶)
(龜山之蔽魯也於是援琴而歌)四曰越裳操(周公之所作也周公輔成王天下太平越裳重九譯)
(而來獻白雉曰吾君在外國也頃無迅風疾雨意者中國有聖人乎故遣臣來周公於是援琴而歌)五曰
拘幽操(文王之所作也紂為無道百姓怨悲文王為西伯種德脩仁紂大怒召而拘於羑里文王憂愁)
(援琴而鼔之)六曰岐山操(周大臣之所作也文王居邠狄人攻之遂杖策而出邑於岐山自傷)
(不能化夷狄喟然歎息援琴而歌)七曰履霜操(尹吉甫子伯竒無罪見逐自傷作此曲)八曰
雉朝飛操(齊宣王時處士牧犢子年七十無妻出薪於琴野見雉雌雄相隨援琴而歌以自傷又揚雄)
(清英曰衛女嫁於齊太子道中聞太子死問傅母何如傅母曰且往當喪畢不肯嫁終之以死焉傅母取女所)
(操琴於塚上鼓之忽二雉俱出墓中傅母抗雌雄曰女化為雉耶言未卒俱飛而起忽而不見傅母悲痛援琴)
(作操)九曰别鶴操(商陵牧子娶妻無子父母將改娶牧子援琴鼓之以思憂乖離故曰别鶴操)
十曰殘形操(曾子夢見一貍不見其首而作)十一曰水仙操(伯牙學琴於成連先)
(生三年而成成連云吾師方子春今在東海中能移人情乃與伯牙俱往至蓬萊山留宿謂伯牙曰子居習之)
(吾將迎師刺然而去伯牙近望無人愴然而嘆曰先生將移我情乃援琴而歌曲終成連逥刺舡迎之伯牙遂)
(為天下妙手)十二曰懷陵操(伯牙作)又有九引一曰列女引(楚樊)
(姬作)二曰伯姬引(魯伯姬作)三曰貞女引(魯漆室女作)四曰思歸引
(衛有賢女邵王聞其賢請聘之未至王夢太子曰吾聞齊相得衛姬覇今衛女賢欲留之大夫曰不可若賢必)
(不我聽聽亦不賢不足取太子不聽遂留居深宫思歸不得援琴而歌曲終自縊而死)五曰霹靂
引(楚商梁出遊九臯之澤遇風雷霹靂畏懼而歸作)六曰走馬引(樗里牧恭為父報冤殺人)
(而亡藏於山林之下有天馬引之感作此引)七曰箜篌引(樗里子高作互見箜篌類)八曰
琴引(秦時屠門高所作)九曰楚引(楚龍丘子高作)又有河間雜歌二十
一章(已上並見琴操樂府解題并大周正樂)琴曲有蔡氏五弄雙鳳離鸞
歸風送遠幽蘭白雪長清短清長側清調琴調大遊小
遊明君胡笳廣陵散白魚嘆楚妃嘆風入松烏夜啼楚
明光石上流泉臨汝侯子安之流慚洄雙燕離陽春弄
悦弄連弄悦人弄連珠弄中運清暢志清看客清僻清
婉轉清(已上見琴歴)禹上會稽(大周正樂曰禹之所作也堯時洪水淊天使禹治之乃溯)
(江河上會稽嘆曰云云自是之後百姓降邱黎庶乂安彈琴以自嘆)文王操(家語曰孔子學琴於師襄)
(師襄子曰子琴以習可以益矣孔子曰丘未得其為志也又問曰以習其志可以益矣孔子曰丘未得其為人)
(也又問曰子有所繆然深思焉有所皇然高望而遠眺曰丘殆得其為人矣殆近黝然黑頎然長眼如望羊奄)
(有四方非文王其孰能為此襄子避席揖拱而對曰君聖人也其傳曰文王操)文王思士(大周正樂)
(曰文王之所作也文王思得賢士出田卜之卦得所獲非熊非羆非虎非貔乃帝王之師也至渭之陽果遇吕)
(尚與語大悦遂載與之俱歸立以為師乃援琴而鼓之自序思士之意也)武王伐紂(同上武王之所)
(作也武王興師伐紂伯夷叔齊援劒叩馬曰父死不葬而争天下非孝也執䞇而事之舉兵而伐之非義也武)
(王以告太公望太公曰循大行者不顧細禮立大功者不恤後愆遂克殷誅紂於牧野武王援琴而鼓之)
子安之(揚雄琴清英曰尹吉甫子伯竒至孝後母譖之自投江中忽夢見水仙賜其美樂唯念養親揚)
(聲悲歌舡人聞而學之吉甫聞舡人之聲疑似伯竒援琴作子安之操又大周正樂曰其門離須之所作也其)
(門離湏兄弟三人長兄從軍不歸離須坐事被刑當往遠輸其幼弟曰吾豈可獨免於役逐間吾聞兄在林犁)
(欲往從之離須止之不聽卒夜往不知其處離須進求之不得於是援琴而歌之)把梁妻(大周正樂)
(曰齊邑杞梁殖妻之所作也莊公襲宫徇義而死莊公遇其妻於路使弔之妻曰今殖有罪君何辱弔焉若免)
(於罪賤妾有先人之敝廬不敢郊弔也公乃延諸宫妻嘆曰上則無父中則無夫下則無子將何以立吾即有)
(死而已援琴而鼓之)三士窮(同上其思革子之所作也其思革子與石文子叔愆子二人為友聞楚王)
(賢而好士往見之衣寒乏糧二人乃并衣糧與其思革子二子遂凍餓而死其思革子拖二子尸而埋之往見於)
(楚王王設鍾鼔樂之其思革子援琴而鼓之作相與别散之意王問曰子琴何悲哉其思革子推琴告以其故)
(楚王曰嗟乎乃如是耶於是賜其思革子黃金百斤命收二子而葬之以其思革子為相)孔子厄
(同上孔子之所作也孔子應聘於楚在陳絶糧喟然而嘆曰歸與歸與於是援琴而鼓之以自叙其志)杏
壇(孔子作見莊子漁父篇)簞瓢(顔子作)曾子歸耕(大周正樂曰曾子之所作也曾子事)
(孔子十餘年忽然念二親欲歸而重嘆之援琴而鼓之)崔子渡河(同上閔子騫之所作也崔子早)
(無母其後母常以死母名呼之不應輙笞之崔子欲自殺恐傷父惡以能遊渡河為辭繫石於腹入水自沉而)
(死閔子騫大其能隱父之惡援琴而鼓之)屈原自况(同上屈原之所作也屈原楚同姓也為懷王佐)
(上官大夫害其器能譛之於王王怒之而斥之著離騷仰天而嘆援琴而鼓)聶政刺韓王(同上聶政)
(之所作也聶政父為韓王治劒不成韓王殺之欲殺韓王不得入太山遇仙人學鼓琴十年而琴成王召政彈)
(琴政納刀在琴中以刺韓王殺之政殺國君罪當及母即自犁刺面皮人莫能識有一婦人往而哭之曰此聶)
(政也為父報讐知當及母乃自屠剥面皮何愛一女之身而不揚吾子之名哉乃拘尸而哭絶行脈而死)
力拔山(同上項羽之所作也項羽圍於垓下聞漢軍多四面楚歌而嘆之曰漢得吾衆是何楚歌之)
(援琴而鼓之)霍將軍歌(同上霍去病之所作也去病擊匈奴益封萬五千戶志得意歡援琴而鼓)
(之)歸風送遠(西京雜記曰趙后有寳琴曰鳳凰皆以金玉隱起為龍鳳鸞鵠及古賢烈女象作歸)
(風送遠之操)胡笳十八拍(蔡文姬作)廣陵散(大周正樂曰嵇康常宿王伯通館忽有八)
(人云吾有兄弟為樂人不勝羈旅今授君廣陵散甚妙今代莫測)
本朝關山月(李後主别太祖作)
簫
經簫韶九成(書益稷)簫管備舉(詩有瞽)簫編小竹管如今賣
餳者所吹(詩箋)
子人籟則比竹是已注云簫也(莊子)鳳凰秋秋其聲若簫
(荀子)
史伍子胥鼓腹吹簫乞食於吳中(史本傳)周勃吹簫給喪
事(本傳)漢元帝吹洞簫自度曲歌聲分寸節度極切妙(前本)
(傳贊)
傳記大簫謂之䇾小者謂之筊(爾雅)簫肅也其聲肅肅清
也(釋名)簫大者二十三管無底小者十六管有底(博雅)雅簫
長尺四寸二寸四彄頌簫二寸六彄簫長則濁短則清
以蜜蜂實其底而增减之則和(三禮圖)簫者中吕之氣也
(白虎通)舜作簫其形參差象鳳翼十管長尺二寸(風俗通)
伏羲作簫十六管(通禮儀纂)簫史者秦穆公時人善吹簫繆
公女弄玉好之妻焉其後隨鳳去(列仙傳)江寧縣有慈姥
山生簫管竹王褒洞簫賦所稱即此也(丹陽記)簫形似鳥
翼鳥火禽也數七夏時火用事二七十四簫之長由此
也(鄭玄云)馬先生能使木人吹簫(傅子云)
集吹鳴籟(司馬相如賦)遷延徙迤魚瞰雞睨垂啄䖤轉登瞢
忘食(王褒賦)簫管悲且清(潘岳)簫吟鳳下空(李白)玉簫金管驚
四筵雲間吟瓊簫吹簫舞彩鳳(並同上)鸞鳳夾吹簫
(杜詩)始知嬴氏善吟簫(同上)
本朝高瓊發仙奏(六一集)夜後朝來風又熱卧吹簫管到揚
州(東坡)鳳簫猶在翠微間洞簫入耳何清哀(並同上)
管
經孤竹之管孫竹之管隂竹之管(周禮大司樂)
傳記大管謂之簫其中謂之䈌小者謂之&KR2669;(爾雅)管象篪
長尺圍寸有六孔無底(廣雅)象物貫地而芽故謂之管(風俗)
通舜時西王母獻白玉管(大戴禮)
集不須吹急管衰老易悲傷(杜詩)
本朝孤管呌秋月(六一集)
笛
史黃帝使伶倫伐竹於昆谿斬而作笛吹之作鳳鳴(史記)
桓伊善音樂蔡邕柯亭笛長吹之王徽之泊舟清溪側
伊素不相識於岸上過徽之使人謂之曰聞君善吹笛
試為我一奏伊時以貴顯素聞徽之名便下車踞胡床
為作三調之弄便上車去不交一言(晉書)文宗時雲朝霞
以善吹笛進二聲為新雅樂朝霞能逐意變聲頗符上
旨由是有寵(唐書)
傳記笛滌滌然也(釋名)所以滌邪穢之雅正也(風俗通)漢武
武帝時工人丘仲所造本出羌中(同上)高祖初咸陽宫有
玉笛長二尺三寸銘曰昭華之琯(兩京雜記)王愷嘗置酒王
導王敦俱往女妓吹笛小失聲愷怒便令黃門毆殺之
一坐改容敦神色自若(晉中興書)謝仁祖妾阿紀有國色善
吹笛仁祖死阿紀誓不嫁郗曇設權計得之阿紀終身
不與曇言(世說)蔡邕告吳人曰吾昔嘗經會稽高遷亭見
屋椽竹東間第十六可為笛取用果有異聲(先賢傳)唐玄
宗時樂人孫處秀善吹笛好作犯聲樂人皆效之其聲
變態日增因有犯調(樂纂)列和善吹笛吳姬之聲無以加
也(傅子云)泰山巢氏居晉陵家婢採薪忽有一人隨婢還
家不使人見見形者唯婢而已每與婢飲宴輒吹笛而
歌歌曰閒夜寂以清長笛亮且鳴若欲知我者姓郭名
長生(幽冥記)代郡界有一亭常有怪不可止宿有諸生止
宿鬼吹五孔笛但有一手諸生笑謂汝止一手那得遍
笛鬼云謂我少指耶乃數十指出諸生拔劒砍之得一
老雄雞從者並雞雛(同上)吕鄉筠夜泊舟於君山側命酒
吹笛忽見一老父拏舟而來出笛三管曰其大者諸天
之樂不可發次者對洞府諸仙合樂而吹其小者試為
子吹之吹三聲湖上風動波濤洸瀁五聲六聲鳥獸呌
噪月色昏昧舟人大恐老父遂止(博異志)
集翦雲夢之霜筠法龍吟之異韻三孔為籥文武執之
邠人吹也五孔為篴祴樂所用周師掌之六孔為笛羌
人吹之(樂書)融性好音律能鼓琴吹笛為督郵獨卧郿平陽
塢中有雒客舍逆旅吹笛相和融去京師踰年暫聞甚
悲而樂之乃作笛賦(馬融自序)鄰家有吹笛發聲寥亮追想
疇昔遊宴之好(向秀思舊賦)笛奏龍吟水(李白)羌笛横吹阿嚲
回向月樓中吹落梅笛奏梅花曲胡床紫玉笛却
坐青雲吹横笛弄秋月黃鶴樓中吹玉笛誰家
玉笛暗飛聲散入春風滿洛城此夜曲中聞折柳何人
不起故園情吹龍笛(並同上)三年笛裏關山月(杜詩)晩來
横笛好泓下亦龍吟(同上)
本朝安得道人携笛去一聲吹裂翠崖岡(東坡)更教吹笛
奏伊凉(同上)昭華三弄月侵林(山谷)
篪
經仲氏吹篪(詩何人斯)
史伍子胥至於江上無以糊其口吹篪乞食於吳市(史記)
世祖於南康郡内作伎有絃無管空中聞有篪聲調節
相應(齊書)
傳記大篪謂之沂(爾雅)篪以竹為之長四寸有八孔前有
一孔上有三孔後有四孔頭有一孔(廣雅)篪啼也聲從孔出
如嬰兒啼聲也(釋名)蘇成公造篪吹孔有觜如酸棗(世本)古有篪尚
矣蘇成公善篪而記者因以為作謬也(古史考)建元二年
帝幸騰光臺吹霜條之篪(洞冥記)後魏河間王琛有婢朝
雲善吹篪能為團扇歌隴上聲琛為秦州刺史羌叛屢
討不勝琛令朝雲假為貧女吹篪而乞羌聞之皆流涕
相謂曰何故捨墳并在山谷為寇耶即相率而降秦民
語曰快馬健兒不如老嫗吹篪(洛陽伽藍記)
籥
經左手執籥(詩簡兮)以籥不僭(鼓鐘)籥師教國子舞羽吹籥
(周禮)籥章掌豳籥(同上)葦籥伊耆氏之樂也(記明堂位)萬入去
籥(春秋)
史王義方貶吉安丞行釋奠禮請歌吹籥登降跽立人
人悦順(唐本傳)文宗製雲韶樂有籥(唐志)廟卑忌尊則去籥
(裴寬傳)文舞郎左執籥(五代崔悦傳)
傳記大籥謂之産中者曰仲小者曰箹(爾雅)籥躍也氣躍
出也(釋名)
集紅頰吹鳴籥(韓詩)
簧
經巧言如簧(詩巧言)君子陽陽左執簧(君子陽)
傳記女媧作簧(世本)雅簧上下各六(三禮圖)簧削銳其頭有
傷害之象塞以蜜蠟有口舌之類皆非吉祥善應也(王符)
(潛夫論)西王母命侍女許飛瓊鼓震簴之簧(漢武内傳)王遥有
竹篋未嘗開後將茅子擔篋入石室中有二人遥自取
一枚以二枚與室中人對共鼓之(神仙傳)
竽
子齊宣王使人吹竽有三百人南郭處士請為王吹不
知竽而濫於三百人之中宣王死文王即位一一聽之處
士走(韓子)
史女媧氏造列管於匏上内簧其中爾雅謂之巢大者
曰竽小者曰和竽暖也立春之氣暖生萬物也竽管二
十六宫在左和管十三宫居右(通典)文宗製雲韶樂有
竽一(同上)
傳記冬至吹黃鍾之律間隂以竽竽長四尺二寸(易通卦驗)
漢武帝時丘仲作竽笙三十六管(通禮義纂)作竽形類小鍾
以手將之即鳴(樂府雜錄)竽音調則度數得見(樂府圖)商立子
旨者好牧&KR0034;竽食木菖蒲根飲水不饑不老如此傳世
見之三百餘年(列仙傳)成子伯工吹竽見安昌侯張子夏
鼓瑟謂曰音不通千曲以上不足以為知音(桓譚新論)
集代奏鄭衛鳴竽張些(宋玉招魂)北里吹笙竽(左思)高門有笙
竽(韓詩)吹竽少混真齊王好竽而子鼔瑟瑟雖工如王不
好何(並同上)
笙
經笙鏞以間(書益稷)笙磬同音(詩鼓鍾)笙師掌教吹笙(周禮)笙
入奏南陔白華(記鄉飲酒)
史王彧與謝孺子宴桐臺孺子吹笙彧起舞既而嘆曰
今日真使人飄飄有伊洛間意(南史謝恂傳)
傳記垂作笙(世本)大笙謂之巢小者謂之和(爾雅)列管匏中
施簧管端大者十九簧(同上)笙生也象物貫地而生以匏
為之其中空以受簧(釋名)笙之言施也牙也萬物施而牙
笙者太簇之氣也象萬物之生也故曰笙有七政之節
焉有六合之和焉天下樂之故謂之笙(白虎通)夫笙者萬
物始生𨗳達隂陽之氣故有長短黃鍾為始象法鳳凰
(五經析疑)季秋之月上丁入學習吹笙所以通氣也(蔡邕月令章句)
三笙一和而成聲(儀禮)笙入三成(同上)舜祠下得笙玉管夫
以玉為笙故神人和鳳凰來儀也(說文)王子晉好吹笙作
鳳凰鳴道士浮丘接之上嵩山也(列仙傳)墨子見荆王衣
錦吹笙(吕氏春秋)女媧之遺音董成之妙曲(白六帖注云西王母侍香董雙)
(成善吹笙)
集河汾之寳有曲沃之懸匏焉鄒魯之珍有汶陽之孤
篠焉(潘岳賦)寫凰翼以插羽摹鸞音以厲聲明珠在咮
若銜若垂夫其悽戾辛酸嚶嚶關關若離鴻之鳴子
也含㗅嘽諧雍雍喈喈若羣鶵之從母也(並同上)金清玉
震兮受合乎大諧(王廙賦)直而不倨曲而不佻疏音簡節
樂不及妙是可以移風易俗具治至教弘義著於典謨
歴萬代而彌卲其制也取不周之竹曾城之匏(並同上)仙
人十五愛吹笙學得昆丘繡鳳鳴(李白)
本朝玉笙哀怨弄初凉(東坡)孤松吹風細泠泠獨繭長繰
女媧笙(同上)
篳篥
傳記篳篥本名悲篥出於胡中其聲悲(通典)東夷有卷桃
皮似篳篥也二貝大蠡也容可數升並吹之以節聲
亦出南蠻(同上)觱篥者笳管也卷蘆為頭截竹為管出於
胡地制法角音九孔漏聲五音咸備唐以編入鹵部名為
笳管用之雅樂以為雅管六竅之制則為鳳旋宫轉器
以應律吕者也(樂部)明皇幸蜀雨中聞鈴聲上既悼念貴
妃作雨霖鈴曲以寄恨焉時梨園弟子善吹觱篥者張
野狐從至蜀上因以其曲授之(明皇雜錄)篳篥者本龜兹國
樂也德宗朝有尉遲青官至將軍幽州王麻奴解吹篳
篥河北吹為第一手時有從事姓盧者曰汝藝亦未足
稱上國有尉遲將軍冠絶今古麻奴大怒曰某之此藝
海内豈有及者邪今即往彼定其優劣到京訪尉遲所
居賂其閽者方得通見乃於高般涉詞中吹一曲流汗
浹背尉遲謂曰此曲何必高般涉徒費許多氣力也因
自出銀字管於平般涉中吹之麻奴驚憤垂泣拜之終
身不復言篳篥(樂府雜錄)
笳
傳記胡笳漢舊錄有其曲不記所出本末笳者胡人卷
蘆葉吹之以作樂也胡曰胡笳(晉先蠶儀注)車駕住吹小菰
發大菰笳也(同上)胡笳者張博望入西域傳其法於西京
唯得摩訶兜勒一曲李延年等更造新聲二十八解以
為武樂有出塞入塞楊柳等十曲(白六帖)蔡琰先適河東
衛仲道夫亡無子漢末大亂為騎兵所獲春月登臺殿
感笳之音作胡笳十八拍(别傳)劉疇曾避亂塢壁羣寇百
數欲害之疇援笳而吹之為出塞之聲羣寇皆泣而去
(曹喜之晉書)劉越石為騎兵所圍越石乘月登樓清嘯羣賊
聞之皆凄然長歎中夜奏胡笳賊皆流涕向曉又吹之
賊並弃圍奔走(世說)激南楚吹胡笳風雲為之動搖星辰
為之變度(夏仲御别傳)
集昔伯陽避亂入戎戎越之思有懷土風遂建斯樂美
其出於戎貉之俗有夫韶夏之音(杜䞇賦序)胡笳互動牧馬
悲鳴吟嘯成羣邊聲四起(李陵書)胡笳在樓上哀怨不堪
聽(杜詩)客淚墮清笳哀笳曉幽咽山樓粉堞隐悲笳
笳吟細柳營(並同上)
本朝客來空弔古清淚落悲笳(東坡)愁聞邊塞吹蘆管(同上)
角
史西戎有吹金者銅角長可二尺形如牛角書記所不
載或云本出羌戎以驚中國之馬也(宋樂志)角長五尺形
如竹筒本細末稍大未詳所起今鹵部及軍中多用之
或以竹木或以皮為之無定制按古軍法有吹角也此
器俗名拔邏逥皆營内驚軍之音至侯景圍臺城方用
之也(同上)
傳記長鳴角也按蚩尤師蝄蜽與黃帝戰於涿鹿帝令
吹角為龍鳴以禦之魏武帝征烏桓軍士思歸乃減角
為中鳴其聲尤悲以應胡笳晉宋以降沿襲用之有長
鳴唐禮大駕陳一百二十具是承晉魏之制也(通禮義纂)
集鼓角緣邊郡川原欲暮時秋聽殷地發風散入雲悲
(杜詩)山路時吹角那堪處處聞(同上)
本朝木落霜清畫角哀(六一集)邊城畫角雄吟餘畫角
吹殘月(並同上)黃州鼓角亦多情送我南來不辭遠唯言
萬方聲一槩鼉噴龍吟為餘變(東坡)澹月傾雲哀曉角
孤城吹角煙樹裏落月未落江茫茫山城雄鼔角(並同)
(上)
塤
經伯氏吹壎(詩何人斯)
傳記大壎謂之嘂銳上平底形象稱錘大者如鵝子聲
合黃鍾大吕也小者如雞子聲合大簇夾鍾也與篪聲
相諧故曰壎篪相應(爾雅)壎謂聲濁而喧喧然今雅樂部
用也(說文)壎者喧也周平王時暴辛公燒土為之樂塤本
作壎圍五寸半長三寸半(杜佑通典長一寸半)凡六孔(風俗通云有四孔其)
(二通凡六孔也見世本)
鼓
經擊鼓其鏜(詩擊鼓)坎其擊鼓宛丘之下(宛丘)鼉鼓逢逢(靈臺)
應田縣鼓(有瞽)鼓咽咽(有駜)猗與那與置我鞉鼓奏鼓簡簡
(有那)鼗鼓淵淵(同上)以雷鼓鼓神祀以靈鼓鼓社祭以路鼓
鼓鬼亭以鼖鼓鼓軍事以鼛鼓鼓役事以晉鼓鼓金奏
以金錞和鼓以金鐲節鼓以金鐃正鼓以金鐸週鼓(周禮)
(鼓人)中秋教振旅王執路鼓諸侯執鼖鼓將軍執晉鼓(大司)
(馬)凡冐鼓必以啟蟄之日(韗人)鼓大而短則其聲疾而短
聞鼓小而長則其聲舒而遠聞(同上)蕢桴而土鼓(記禮運)夏
后氏之足鼓商楹鼓周縣鼓(明堂位)廟堂之上縣鼓在西
應鼓在東(禮器)鼓無當於五聲五聲不得不和(學記)君子聽
鼓鼙之聲則思將帥之臣(樂記)分唐叔以密須之鼓(左傳)鼓
方叔入於河播鼗武入於漢(論語)
子鼓其樂之君邪(荀子)楚厲王有驚鼓與百姓為戒飲酒
過之而擊民大驚使人止之曰吾醉戲而擊之民皆罷
居數月驚而擊鼓民不起也(韓子)禹以五聲聽治曰教寡
人以道者擊鼓(淮南子)
史元帝好音樂或置鼙鼓殿下天子自臨軒檻上隤銅
丸以擿鼓聲中嚴鼓之節後宫及左右習知音者莫能
為之(漢書)無持布鼓過雷門(同上)禰衡字正平孔融稱其才
於曹操操欲見之衡不肯往操懷忿聞衡善鼔召為鼔
吏因會賓客閱其音節衡操撾而前吏呵之曰鼓吏何
不改服衡於是解衣祼身而立徐取岑牟單絞而著之
復操撾顔色不怍操笑曰本欲辱衡衡反辱孤衡對曰
不敢以先王之法服為伶倫之衣(同上)吳郡臨平岸出石
鼓張華言以蜀中桐木刻作魚形叩之則鳴如其言果
聞數十里(晉書)孫&KR0008;為延陵縣令高爽詣之&KR0008;無故人懷
爽取筆書鼓面云徒有此大腹了自無肝腸面皮如許
厚被打未遽央(南史)太子承乾嘗於宫中擊鼓聲聞於外
張玄素切諫承乾乃出鼓毁之(唐書)初德宗自山南還宫
都下驚擾遂詔太常習樂去大鼓(同上)張薦明為道士高
祖召見聞中奏時鼓曰陛下聞鼓乎其聲一而已五聲
十二律鼓無一焉然而和之者鼓也(五代史)
傳記大鼓謂之鼖小鼓謂之應大鼗謂之麻小者謂之
料徒擊鼓謂之咢(爾雅)鼓者郭也春分之音萬物皆郭皮
甲而出故謂之鼓(風俗通)冬至鼓用馬革圓徑八尺一寸
夏至鼓用牛皮圓徑五尺七寸(易通卦驗)有人金豐擊玉鼔
駕六龍(春秋孔寅圖)鼓所以檢樂為音之長也(五經要義)黃帝殺
䕫以其皮為鼓聲聞五里(帝王世紀)建鼓大鼓也少昊氏作
焉為衆鼓之節夏加四足謂之節鼓商人柱而貫之謂
之盈鼓周人縣而擊之謂之縣鼓(通禮義纂)雷鼓以八面祀
天靈鼓六面以祀地路鼓四面以祀鬼神夏后加之以
足謂之足鼓殷人貫之以柱謂之柱鼓周人懸之謂之
懸鼓後世復音制建之謂之建鼓傍有小鼓謂之應鼔
以和大鼓小鼓有柄搖之曰鞉大曰鞀也腰鼓大者瓦
小者木皆廣首而纖腹齊鼓大一頭設齊於鼓面如麝
齊也(古今樂錄)馬上之鼓曰提鼓施於府寺曰朝鼓在村墅
曰抱鼓在邊徼曰驚鼓銅鼓鑄銅為之虛其一面覆
而擊其上節鼓如博局中開圓孔擊以節樂擔鼓
如小甕先冒以革而漆之正鼓和鼓皆腰鼓也都
曇鼓似腰鼓而小毛員鼓似都曇而稍大答臘鼓制
廣於羯鼓而以指楷之俗謂之楷鼓雞婁鼓正鼓正而
圓首尾可擊之處平可數寸方鼓大歷元年司馬滔
進廣平樂作此鼓以應黃鍾一均聲(並同上)應鼓亦曰鼙
鼓亦曰東甲鼓亦曰田鼓(纂要)八方之荒有石鼓焉蒙之以
皮其音如雷(神異經)建武二十四年南郡男子獻銅鼓有
銘(虞喜志林)逢山有祠并石人石鼓世將亂石人輒打鼓聞
數十里(述征記)浮山東石樓下有兩石鼓叩之清越所謂
神鉦也(羅浮山記)白鵠山有石鼓元嘉中居人祀山神乃椎
此鼓如金石之響相傳云此本有鵠飛入會稽雷門鼓
中打鼓聲洛陽聞之後逆賊孫恩斫破此鼓見一白鵠
飛出去(臨海志)秦鑿桂陽縣閣下其鼓便自奔逸於臨武
遂之洛陽因名聖鼓今臨武有聖鼓城也(始興記)冀縣有
天鼓山山上有石如鼓河鼓星搖動則石鼓自鳴鳴則
秦土有殃(雜俎)
集建靈鼉之鼓(上林賦)雲重鼓寒聲不起(李賀)歌鼓川上亭
曲度神飇吹(李白)遂有馮夷來擊鼓(杜詩)
本朝疊鼓誰操漁陽撾(東坡)畫橈鼉鼓䀨清眠音腰鼓百
面如春雷打徹凉州花自開(並同上)
羯鼓
傳記羯鼓出外夷以戎羯之鼓故曰羯鼓其音主太簇
一均龜兹高昌疎勒天竺諸部皆用之&KR0008;如漆桶下以
小牙床承之擊用兩杖其音焦殺鳴烈尤宜急曲促破
作戰杖連碎之聲又宜高樓曉影明月清風吹空透遠
特異衆樂杖用黃檀狗骨花楸捲用鋼鐵(羯鼓錄)玄宗尤
愛羯鼓横笛云八音之領䄂也諸樂不可為比嘗值二
月宿雨初晴景色明麗命高力士取羯鼓縱擊一曲名
春光好及顧柳杏皆以微拆指而笑曰此事不喚我作
天工可乎又製秋風高每至秋空迥徹纖塵不起即奏
之必遠風徐來庭葉墜落其妙絶入神若此汝陽王
璡姿容妍美上特鍾愛自傳授之璡嘗戴砑綃帽打曲
上自摘槿花一朵置於帽上著處二物皆極滑久之方
安遂奏舞山花一曲花不墜上大喜因誇花奴姿質明
瑩肌膚光細必神仙謫墜也上酷不好琴嘗聽彈未及
畢謂宦者曰速召花奴將羯鼓來為我解穢宋開府
論羯鼓曰頭如青山峯手似白雨點(山峯欲不動也雨點取碎急也)嗣
曹王臯精於器用有羈客懷二捲求謁及見臯捧而嘆
曰不意今日獲逢至寳或非之臯曰諸公或似未信乎
命取食盤自選其極平者遂重二捲於盤心以油注之
滿捲而油不浸漏蓋相契無際也蜀客李琬至長安
也聞羯鼔聲扣問羯鼓工曰君所擊者豈非耶婆邑鷄
乎然而無尾何也工大異之曰某祖父習此曲父没此
曲遂絶今但按舊譜尋之竟無結尾聲琬曰夫耶婆邑
鷄當用掘拓急徧解工如其教果得諧叶聲意皆盡
成都有削杖者以二鼔杖獻於杜鴻漸鴻漸曰此尤物也
匠曰某於脊溝中養之二十年矣鴻漸出蜀至嘉陵江
頗有山景月色又佳命取羯鼓因以所得杖酣奏數曲
四山猿鳥悉皆飛鳴(並同上)
拍板
傳記黃帝令黃幡綽撰拍板譜幡綽乃於紙上畫一耳
進之問其故對曰但有耳道則無失其節奏也(樂府雜錄)
記纂淵海卷七十八
