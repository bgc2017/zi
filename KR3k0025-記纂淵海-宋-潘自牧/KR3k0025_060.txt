記纂淵海卷六十宋潘自牧撰
論議部
事必有極
四世而緦服之窮也五世祖免殺同姓也六世親屬
竭矣(記大傳)
子君子之澤五世而斬小人之澤五世而斬(孟子)
史一體炫金不及百兩一歲美衣不過數襲(通鑑宋太祖)
傳記烏獲舉千鈞之重行年八十而求扶持(戰國策)騏驥
盛壯之時一日而馳千里至其衰也駑馬先之(同上)
集延年不死壽何所止(楚詞)金石終銷毁(謝惠連秋懷詩)物壯誠
有衰勢雄良易極(陳子昂集)盛色無千年(李白)鷦鷯巢林不過
一枝鼯鼠飲河不過滿腹(蔡邕表)
事同體異
經池之竭矣不云自頻泉之竭矣不云自中(詩召旻)哲夫
成城哲婦傾城(詩瞻仰)為人臣之禮不顯諫三諫而不聽
則逃之子之事親也三諫而不聽則號泣而隨之(記曲禮下)
事親有隠而無犯事君有犯而無隱事師無犯無隠(同上)
君子之愛人以德細人之愛人以姑息(檀弓上)禮之於人
也猶酒之有蘖也君子以厚小人以薄(禮運竝記互見同出異趣)子
曰惟上智與下愚不移(語陽貨)
子同室之人鬭者救之雖被髮纓冠而救之可也鄉隣
有鬭者被髮纓冠而往救之則惑也雖閉戶可也(孟子離婁)
盡其道而死者正命也桎梏死者非正命也(同上盡心下)盜
跖名聲若日月與舜禹俱傳然而君子不貴非禮義之
中也(荀不苟)好榮惡辱好利惡害是君子小人之所同也
若其所以求之道則異矣(荀榮辱)方舟而濟於河有虛船
來觸舟雖有褊心之人不怒有一人在其上則以惡聲
隨之向也不怒而今也怒向也虛而今也實(莊子)兔走扵
街百人追之貪人具存人莫之非者以得兔為定分也
積兔滿市過不能顧非不欲兔也分定之後雖鄙不争
(慎子互入事有定分)君子多聞見而心愈真小人多聞見而心愈
偽(揚子註)魚不畏網而畏鵜鶘復讎者不怨鏌鎁而怨其
人網無心而鳥有情劔無情而人有心也(劉子互見有意無意)
史善人冨謂之賞滛人冨謂之殃(左襄二十八)公甫文伯官
於魯病死婦人為之自殺扵房中者二八其母聞之不
肯哭也相室曰焉有子死而不哭者乎其母曰孔子賢
人也逐扵魯是人不隨今死而婦人為死者十六人若
是者其於長者薄而扵婦人厚故從母言之為賢母也
從婦言之必不免為妬婦也故其言者異則人心變矣
(戰國策互入婦人識見)道高益安勢高益危(史日者傳)詩曰無酒酤我
而論語曰酤酒不食二者非相反也夫詩據承平之世
酒酤在官和旨便人可以相御也論語孔子當衰亂酒
酤在民薄惡不誠是以疑而弗食(前漢食貨志)張釋之為廷
尉天下無冤民于定國為廷尉民自以為不冤(前漢)姚宋
二人每進見上輙為之起去則為臨軒送之及李林甫
為相雖寵任過扵姚宋然禮遇殊卑薄矣(通鑑)
傳記忠扵治世易忠扵濁世難(吕氏春秋互見事有難易)
集人固有一死死或重於泰山或輕於毛羽(司馬遷報任安書)
史臣責錯之父不逮趙括母何其鄙也夫趙括持必敗
之勢而母言扵趙王不可使將及括失律母以先見獲
宥晁錯用至忠之略與必敗之勢異也其父雖懼禍至
柰其子所籌國之大事也且使括母言之是稱明婦人
也使錯父言之是阻其子為忠也(李元賓)燕昭築金臺天
下稱其賢殷紂作玉杯天下稱其惡盖為人與為己殊
也周文之囿百里時患其尚小齊宣之囿四十里時病
其太大盖同利與專利異也(陸宣公)
本朝夜光之與蒸燭互照雖均質則異焉(晏公類要)以物與
人物盡而止以法活人法行無窮(東坡乞免五谷劄子)南面之君
雖清遠閒放如鶴者猶不得好好之則亡其國而山林
遁世之士雖荒惑敗亂如酒者不能為害(東坡鶴亭記)古人
謂鵰鶚百鳥望而畏之鸞鳳百鳥望而愛之其服則一
其品相遠(同上)
事各有體
經見同等不起上客起(禮曲禮下)外事以剛日内事以柔日
(記曲禮下)婦人不立乘(同上)國君下齊牛式宗廟大夫士下公
門式路馬臨喪則必有哀色執紼不笑臨樂不歎介
胄則有不可犯之色帷薄之外不趨堂上不趨執玉
不趨堂上接武堂下布武室中不翔主佩倚則臣佩
垂主佩垂則臣佩委居喪不言樂祭事不言凶公庭
不言婦女(曲禮下)君扵士不答拜也非其臣則答拜之大
夫扵其臣雖賤必答拜之大夫私行出疆必請反必
有獻士私行出疆必請反必告在官言官在府言府
在庫言庫在朝言朝言不及犬馬在朝言禮問
天子之年對曰聞之始服衣若干尺矣問國君之年長
曰能從宗廟社稷之事矣問大夫之子長曰能御矣問
士之子長曰能典謁矣問庶人之子長曰能負薪矣問
國君之富數地以對山澤之所出問大夫之富曰有宰
食力祭器衣服不假問士之富以車數對問庶人之富
數畜以對(並同上)死者北首生者南鄉(禮運)邇臣守和宰正
百官大臣慮四方(表記)母親而不尊父尊而不親(同上)女子
哭泣悲哀擊胷傷心男子哭泣悲哀稽顙觸地無容(問喪)
君子太牢而祭謂之禮匹士太牢而祭謂之攘(禮器攘盜竊也)
士扵大夫不承賀下大夫扵上大夫承賀(玉藻)同姓從宗
合族屬異姓主名治際會名著而男女有别(異姓謂來嫁者也主於母)
(與婦之名耳際會昏禮交接之會也著明也母婦之名不明則人倫亂也大傳)樂者為同禮者
為異同則相親異則相敬(樂記)武車不式介者不拜(少儀)賓
客主恭祭祀主敬喪事主哀會同主詡軍旅思險隠情
以虞(同上)門内之治恩揜義門外之治義揜恩(聘義)
子父子主恩君臣主敬(孟公孫丑上)事生飾歡祭祀飾敬(荀子)
不聰不明不能為王不瞽不聾不能為公(慎子)道猶金石
一調不更事猶琴瑟每終改調(淮南子)家老異飯而食殊
器而享子婦跣而上堂跪而斟羹非不費也然而不可
省者為其害義也(同上)
史雖有文母之德必繋扵子(東漢杜鄴傳)夫委大臣以大體
責小臣以小事為治之道也(通鑑唐憲宗)文舞用功成慶善
之樂武舞用神功破陣之樂(同上唐高宗)杜黃裳曰明主勞
扵求賢而逸扵任人此虞舜所以能無為而治者也至
於簿書獄訟煩細之事各有司存非人主所宜親也昔
秦始皇以衡石程書魏明帝自按行尚書事隋文帝衛
士傳飱皆無補扵當時取譏扵後來其耳目形神非不
勤且勞也所務非其道也(唐憲宗並同上)
集家須男子繼國合大夫憂(張承吉文集)
本朝元祐初起文潞公以平章軍國重事召程正叔為
崇政殿說書正叔以師道自居每侍上講色甚莊繼以
諷諫潞公時年九十對上恭甚進士唱名侍立終日或
問正叔正叔曰潞公三朝大臣事幼主不得不恭吾以
布衣為上師傅其敢不自重吾與潞公所以不同也(聞見)
(錄)
操約馭詳
經若網在綱有條而不紊(書盤庚)居敬行簡以臨其民(語雍)
(也)故敬其父則子悅敬其兄則弟悅敬其君則臣悅敬
一人而千萬人悅所敬者寡而悅者衆此之謂要道也
(孝經)統之有宗會之有元故繁而不亂衆而不惑(易略例)夫
衆不能治衆治衆者至寡者也夫動不能制動制天下
之動者貞夫一者也自統而尋之物雖衆則知可以
執一御也由本以觀之義雖博則知可以一名舉也
處璇璣以觀天運則天地之動未足怪也據會要以觀
方來則六合輻輳未足多也少者多之所貴也寡者
衆之所宗也約以存博簡以濟衆(並同上)
子守約而施博者善道也(孟子)總天下之要治海内之衆
若使一人故操彌約而事彌大五寸之矩盡天下之方
故君子不下堂而海内之情舉積諸此者則操術然也
(荀不苟)欲觀千歲則審今日欲知億萬則審一二故曰以
近知遠以一知萬以微知明(荀非相)舉其綱則衆目張
若挈裘領順者不可勝數(並荀子)事欲鮮者執柄持術得
要以應衆執約以治廣處靜持中運於璇璣以一合萬
若合符者也(淮南子王術訓)十圍之木持千鈞之屋五寸之鍵
以制開闔豈其材之巨小足哉所居要也(淮南子)天下為
大治之在道四海為遠治之在心(揚孝至)苟得其要則八
極之外如在指掌百代之遠有若同時不必在乎庭宇
之左右瞻視之所及然後知之也(抱樸子對俗)舉一綱衆目
張(文中子)
史石稱丈量徑而寡失(西漢枚乘傳互見事有簡徑)探端以知緒(前漢)
善為政者綱舉而目疎(晉書劉頌傳)聖王不徧窺望而視已
明不殫傾耳而聽已聰(通鑑漢宣紀)執要而委務扵下(晉書)
集統扵一而應扵萬(韓文)聖人篤近而舉遠(同上原人)委羣材
會衆工或執斧斤或執刀鋸皆環立嚮之梓人左持引
右執杖而中處焉量棟宇之任視木之能舉揮其杖曰
斧彼執斧者奔而右顧指曰鋸彼執鋸者趨而左俄而
斤者斷刀者削皆視其色俟其言莫敢自斲者其不勝
任者怒而退之亦莫敢愠焉畫宫扵堵盈尺而曲盡其
制計其毫釐而搆其大厦無進退焉既成書于上棟曰
某年某月某日某建則其姓字也凡執用之工不在列
余圜視大駭然後知其術之工大矣繼而嘆曰彼將捨
其手藝專其心智而能知體要者歟吾聞勞心者役人
勞力者役扵人彼其勞心者歟能者用而智者謀彼其
智者歟是足為佐天子相天下法矣彼佐天子相天下
者舉而加焉指而使焉條其綱紀而盈縮焉齊其法制
而整頓焉猶梓人之有規矩繩墨以定制也擇天下之
士使稱其職居天下之人使安其業視都知野視野知
國視國知天下其遠邇細大可手據其圖而究焉猶梓
人畫宫于堵而績于成也能者進而用之使無所德不
能者退而休之亦莫敢愠不衒能不矜名不親小勞不
侵衆官日與天下之英材討論其大經猶梓人之善運
衆工而不伐藝也夫然後相道得而萬國理矣相道既
得萬國既理天下舉首而望曰吾相之功也後之人循
跡而慕曰彼相之才也士或談殷周之理者曰伊傅周
召其百執事之勤勞而不得紀焉猶梓人自名其功而
執用者不列也大哉相乎通是道者所謂相而已矣(柳文)
(梓人傳)
端本澄源
經言出乎身加乎民行發乎邇見乎遠(易繫辭)爾身克正
罔敢不正民心罔中惟爾之中(書君牙)刑于寡妻至于兄
弟以御于家邦(詩思齊)爾之遠矣民胥然矣爾之教矣民
胥傚矣(角弓)民以君為心君以民為體心莊則體舒心肅
則容敬(記緇衣)政者正也君為政則百姓從政矣君之所
為百姓之所從也(哀公問)古之欲明明德扵天下者先治
其國欲治其國者先齊其家欲齊其家者先修其身欲
修其身者先正其心欲正其心者先誠其意(大學)自天子
以至扵庶人壹是皆以修身為本其本亂而末治者否
矣(大學並記)政者正也子帥以正孰敢不正(語顔淵)季康子患
盜問扵孔子孔子對曰苟子之不欲雖賞之不竊季
康子問政扵孔子孔子對曰子為政焉用殺子欲善而
民善矣君子之德風小人之德草草上之風必偃(並顔淵)
其身正不令而行其身不正雖令不從(子路)苟正其身矣
扵從政乎何有不能正其身如正人何(同上並語)
子天下之本在國國之本在家家之本在身(孟離婁上)其身
正而天下歸之(同上)君子之守修其身而天下平(盡心下)身
不行道不行扵妻子使人不以道不能行扵妻子(同上並孟)
我無為而民自化我無事而民自富我好靜而民自正
我無欲而民自樸(老子)聞修身未聞修國也君者儀也儀
正則景正君者槃也槃圓而水圓君者盂也盂方而水
方(荀君道)君子者治之源也君子養源源清則流清源濁
則流濁(同上)上者下之本也上宣明則下治辯矣上端誠
則下愿慤矣上公正則下易直矣(荀子正論)
史法令者治之具而非制治清濁之源也(史酷吏傳序)罔密
而姦不塞刑煩而民愈嫚必世而未仁百年而不勝殘
誠以禮樂闕而刑不正也宜思所以清源正本之論(前漢)
(刑法志)管子曰先王端本肇末(國語齊)春秋謂一為元者示
大始而欲正本也為人君者正心以正朝廷正朝廷以
正百官正百官以正萬民正萬民以正四方(前董仲舒傳)易
曰正其本萬物理(同上杜欽傳)失之末流求之本源(後漢陳忠傳)
表曲者影必邪源清者流必潔猶扣木本百枝皆動也
(同上李固傳)本立道生風行草從澄其源者流清溷其本者
末濁(同上郎顗傳)治水不自其源末流彌增其廣矣(通鑑漢盧植)
志正則衆邪不生心靜則衆事不躁思慮審定則教令
不煩(三國志)萬目不張舉其綱衆毛不整齊其領(通鑑魏明紀)
荀勉曰省吏不如省官省官不如省事省事不如清心
(同上晉武紀)潔其流者清其源理其末者正其本(北史袁翻傳)禍
之所來皆生扵利苟不求利禍從何生(通鑑梁高祖)上曰君
源也臣流也濁其源而求其流之清不可得矣君自為
詐何以責臣下之直乎(同上唐太宗)夫家給人足而無瑞不
害為堯舜百姓怨愁而多瑞不害為桀紂(同上)上謂魏徵
曰為官擇人不可造次用一君子則君子皆至用一小
人則小人競進矣(同上)求木之長者必固其根本欲流之
遠者必浚其泉源(舊唐書魏徵傳)陸象先嘗謂人曰天下本無
事但庸人擾之爾苟清其源何憂不治(通鑑)天下本無事
庸人擾之煩耳第澄其源何憂不簡邪(唐陸象先傳)上嘗問
裴垍為理之要何先對曰先正其心(通鑑唐憲宗)
集爾形信直影亦不曲爾聲信清響亦不濁(晉裴頠女史箴互入)
(影響相應)養其根而俟其實加其膏而希其光根之茂者其
實遂膏之沃者其光曄(韓文答李翊書)澄其源而流其清(韓文)
本朝莫若修其本以勝之昔戰國之時楊墨交亂孟子
患之而專言仁義之說仁義之說勝則楊墨之學廢漢
之時百家並興董生患之而退修孔子之道孔氏之道
明則百家自息此所謂修其本以勝之之效也(歐文本論)
隂驅默化
經小人革面順以從君也(易)四方風動(書大禹謨)爾惟風下
民惟草(君陳)爾身克正罔敢弗正(同上)翩彼飛鴞集於泮林
食我桑椹懷我好音(詩泮水)子曰長民者衣服不貳從容
有常以濟其民則民德一(記緇衣)爾之教矣民胥效矣(角弓)
君子不賞而民勸不怒而民威扵鈇鉞(中庸)德煇動乎内
而民莫不承聽理發乎外而衆莫不承順(祭義)好賢如緇
衣惡惡如巷伯則爵不凟而民作愿刑不試而民咸服(記)
上好仁則下之為仁争先人(同上)君子有徽猷小人與屬
(詩角弓)一家仁一國興仁一家讓一國興讓一人貪戾一
國作亂其機如此(大學)君子篤扵親則民興扵仁故舊不
遺則民不偷(語泰伯)動容貎斯遠暴慢矣正顔色斯近信
矣出辭氣斯遠鄙倍矣(同上)苟子之不欲雖賞之不竊(顔淵)
子欲善而民善矣君子之德風小人之德草草上之風
必偃(同上)其身正不令而行(子路)天何言哉四時行焉百物
生焉(陽貨並語)君子之教以孝也非家至而日見之也(孝經)
子文武興則民好善(孟告子上)孔子為中都宰路不拾遺器
不彫偽(家語)有大人者正已而物正者也(孟盡心上)孔子為政
魯沈猶氏不敢朝飲其羊公慎氏出其妻(淫不制)慎潰氏
越境而走(奢侈)鬻牛馬者不飾價賣羔豚者不加飾(家語)虞
芮二國争田而訟連年不决乃相謂曰西伯仁人也盍
往質之入其境則耕者讓畔行者讓路入其朝士讓于
大夫大夫讓于卿虞芮之君曰嘻吾儕小人也不可以
入君子之朝遂自相與而退咸以所争之田為閒田(家語)
孔子遭厄扵陳蔡之間子路彈琴而歌孔子和之曲三
終旅人解甲而罷(家語)孔子曰天下有道盜其先變乎(荀子)
君子為國張其綱紀謹其教化導之以仁則下不相賊
蒞之以廉則下不相盜臨之以正則下不相詐修之以
禮義則下多德讓(同上)夷惠變貪革薄千載聞之猶有感
激(孟子注)南郭順子正容以悟物使人之意也消(莊子)市南
宜僚弄丸兩家之難解孫叔敖秉羽而郢人投兵(同上)子
罕不利寳玉而争券契者愧矣務光不汙扵世而貪利
偷生者愧矣(淮南子精神訓)昔舜耕扵歴山期年而田者争處
墝埆以封壤肥饒相讓釣扵河濱期年而漁者争處湍
瀨以曲隈深潭相予當此之時口不設言手不指麾執
玄德扵心而化馳若神使舜無其德雖口辯而戶說之
不能化一人(淮南子原道訓)速哉七十子之肖仲尼也(揚子)孔子
用扵魯齊人歸其侵疆(同上)
史范宣子讓其下皆讓欒黶為汰不敢違也(左)一人刑
善百姓休和士會將中軍晉國之盜逃奔扵秦(左)孔
父正色而立扵朝則人莫敢過而致難扵君者(公羊傳)孔
子行乎季孫三月不違曰家不藏甲邑無百雉之城扵
是叔敖帥師堕郈季孫仲孫帥師堕費(同上)舜耕歴山歴
山之人皆讓畔漁雷澤雷澤之人皆讓居(史記五帝紀)西伯
行善虞芮之人有獄不能决如周入界耕者讓畔民俗
皆讓長虞芮之人未見西伯皆慚相謂曰吾所争周人
所恥何往為祗取辱耳遂還俱讓而去(史周紀)孔子與聞
國政三月粥羔豚者弗飾價男女行者别扵塗塗不拾
遺四方之客至乎邑者不求有司(史孔子世家)儉節仁義之
人立扵朝則荒肆之樂輟矣諫說論理之臣間扵側則
流漫之志詘矣烈士死節之行顯扵世則淫康之虞廢
矣(史李斯傳)萬石君子孫有過不誚讓為便坐對案不食諸
子相責因長跪肉袒固謝罪改之(前漢同上互入示人以意)吳王詐
病不朝賜以几杖張武等受賂金錢覺更加賞賜以愧
其心(通鑑漢文紀)上設禮義廉恥以遇其臣而臣不以節行
報其上者則非人類也故化成俗定則為人臣者主耳
忘身國耳忘家公耳忘私利不苟就害不苟去唯義所
在上之化也(前漢賈誼傳)韓延壽守馮翊民有昆弟訟田延
壽閉閣思過扵是訟者宗族相責此兩昆弟深自愧皆
自髠肉袒謝願以田相移終死不敢争後民莫敢以辭
訟自言者(前漢同上互見政事)山有猛獸藜藿為之不採國有忠
臣奸邪為之不起(前漢盖寬饒傳)宋均為九江太守虎相與東
渡江(後漢同上)孟嘗遷合浦太守去珠復還(同上)王烈所居市
無二價(東漢)前在江陵反風滅火後守弘農虎北渡河(劉昆)
(傳)諸有争訟曲直將質之扵王烈或至塗而反或望廬
而還黃憲言論風旨無所傳聞然士君子見之靡不
服深遠去鄙吝(同上)譬如靈蓍在林林無毒草威鳳在野
野集仁禽(許邵傳)舜歌南風不下堂而天下治(步隲傳)涉其
門者貪夫反廉懦夫立志(晉羊祜傳)天下改目暴貪斂手(北史)
(李彪傳)徐有功為蒲州司法以寬為治不施敲扑吏相約
有犯徐司法杖者衆共斥之迨官滿不杖一人職事亦
修(通鑑唐武后)陸贄秉筆内翰&KR1536;狡向風懦夫增氣(唐書同上)汲
黯在朝淮南寢謀干木處魏諸侯息兵一士止百萬之
師一賢制千里之難(裴度傳)楊綰始輔政中丞崔寬本豪
俊城南别墅池觀堂阜為當時第一即日遣人毁之京
兆尹黎幹出入從騶百數省損纔留十餘騎郭子儀邠
州行營方大會除書至音樂散五之四他聞風靡然自
化者不可勝紀(同上贊)綰以德服人而人自化(同上)毛玠以
清德為魏尚書而人不敢鮮衣美食(李程傳)魯秉周禮齊
不加兵(于休烈傳)陽公在朝四方聞風貪冒苟進邪薄之夫
沮其志雖微師尹之位而人實瞻望焉(同上)至潮與鱷魚
約數日水涸西徙潮無鱷魚患(韓愈)楚有昭王井傳言汲
者死行人雖渴困不敢視韓朝宗移書諭神自是亡恙
(唐書)冀缺以禮遜升而晉人知禮文翁以經術教而蜀士
多儒(唐薛登傳)可使繁暑坐變清凉(五代史郭崇韜傳)
傳記陳寔在鄉閭平心率物有盜夜入其室止扵梁上
寔命子孫訓之曰不善之人未必本不慈習與性成如
梁上君子是也盜驚自投地寔徐譬之曰視君狀貎不
似惡人宜深克己反善然當由貧今遺絹二疋自是一
縣無復盜竊(東觀漢紀)程普頗以年長侮周瑜瑜折節下之
不與計普後自敬而親重之告人曰吾與周公瑾交若
飲醇醪不覺自醉(江表傳)宓子賤為單父宰鳴琴不下堂
而單父自治(吕氏春秋)子産相鄭桃李之垂扵街者莫之援
也(同上)楚昭王與吳人戰楚軍敗走履决背而行三十步
復取之左右問曰王何惜一踦履乎王曰楚國雖貧豈
愛一踦履哉惡與偕出弗與偕反也自是之後楚國之
俗無相棄者(賈誼新書)人問郭文曰虎狼害人先生獨不畏
乎文曰人無害獸心獸亦不害人耳(高士傳)孔子居相位
相魯三月不令而行不禁而止沛若時雨之灌萬物莫
不興起(鹽鐵論)
集不言之化若門到戶說矣(齊竟陵王行狀)鄰國有媮衣食帶
刀劍椎埋胠篋之類鬭雞走狗之豪莫不靡下風馴雅
素(陳子昂集)懷梟䲭以好音消祲沴為和氣(陸宣公文)魯有泮林
鳥革其音(劉賓客集)自從郤縠為元帥大將歸來盡把書(同上)
鸞鳳一鳴蜩螗革音(同上)始知聽韶濩可使心和平(白侍郎)
令修扵庭戶數月之間而人自得扵湖山千里之外(唐文)
(粹記)陽城居扵晉之鄙晉之鄙人薰其德而善良者幾千
人(韓文諫臣論)柳侯為州不鄙夷其民動以禮法三年民各
自矜奮曰兹土雖遠京師吾等亦天民今天幸惠仁侯
若不化服我則非人扵是老少相教語莫違侯令凡有
所為扵其鄉閭及扵其家皆曰吾侯聞之得無不可扵
意否莫不忖度而後從事凡令之期民勸趨之無有後
先必以其時(韓文柳州羅池廟碑)鼠無夜動梟變好音(柳文)
本朝渡海鯨波息登山豹霧消(楊文公集)凛凛乎其若處女
之在閨也兢兢乎其若懷千金之璧而行也夫是以不
仁者不敢至其墻不義者不敢過其門(東坡密翊謝上表)環堵
蕭然而妻子奴婢皆有自得之色(東坡方山子傳)退居扵洛往
來陜郊陜洛間皆化其德尊其學法其儉有不善曰君
實得無知之乎(東坡司馬行狀)使人之意消不善無由萌(東坡詩)
以衛武之年踐吕尚之位安然無作則功名自隆默然
無言則卿尹自化當以至靜之德坐鎮羣動之樞(蘇子由文)
(彦博乞致仕不允批答互見老成)
兼收並蓄
經翕受敷施(書臯陶謨)
子山不辭土石故能成其大(管子)工之制木也大者以為
舟航柱梁小者以為檝楔脩者以為榱櫚短者以為侏
儒枅櫨無大小脩短皆得其所宜(同上互見随材器使)以天下為
之籠則雀無所逃(莊子庚桑楚)良匠提斤斧造山林棟梁阿
衡之材櫨柱楣椽之樸森然陳扵目前大厦之器具矣
(孫子)張天下以為籠因江海以為罟又何亡魚失鳥之有
乎(淮南子)
史雖有絲麻無棄菅蒯雖有姜姬無棄蕉萃(左成九年)匠之
用木也取其所長棄其所短故杞梓連抱而有數尺之
朽良工不棄(通鑑周紀)狗盜雞鳴孟嘗列此二人扵賓客賓
客盡羞及有秦難卒此二人拔之(史孟嘗君傳互見因事見人)太山
不遜土壤故能成其大河海不擇細流故能就其深(史李)
(斯傳)譬諸材木洪纖曲直各有所施(晉書阮咸傳)陶侃為征西
大將軍荆州刺史時造船木屑及竹頭悉令舉掌之咸
不解後正會積雪始晴廳事餘雪猶濕以屑布地及桓
温伐蜀以侃所貯竹頭作釘裝船其綜理微密皆此類
也(晉書互入微有小補)若榱椽梁柱以成大室戴負偃植各安所
施而無遺材(唐劉弘基贊互入隨材器使)元行沖謂狄仁傑曰凡為
家者必有儲蓄脯醢以適口参术以攻疾竊計明公之
門珍味多矣請備藥物之末仁傑曰君正吾藥籠中之
物何可一日無也(通鑑唐紀互見自薦)
集頓彌天之網收萬仞之魚量之以谿谷數之以陔兆
何其壮乎(應璩報季然書)葑菲不以下體而不採故英華靡遺
芻蕘不以賤品而不詢故幽隱必達(陸宣公文)水之細者河
海假其深材之短者棟梁資其峻(唐文粹互見細微有補)夫大木
為杗細木為桷欂櫨侏儒椳闑扂楔各得其宜以成屋
室者匠氏之功也玉札丹砂赤箭青芝牛溲馬勃敗鼓
之皮俱收並蓄待用無遺者醫師之良也登眀選公雜
進巧拙紆餘為姸卓犖為傑較短量長惟器是適者宰
相之方也(韓文進學解互入隨材器使)丞相方築太平之基架羣材
立清廟(陸魯望)占小善者率以錄名一藝者無不庸(韓文)大
匠無棄材尋尺各有施况當營都邑把梓用不疑(韓集互見)
(隨材器使)會結彌天網盡取一無遺(元稹集)尺寸之材無所棄
(元微之集)銖銅寸鐵罔有孑遺(白樂天集)曲輪直桷各適於用(皇甫)
(湜)常思掄羣才以為國家治譬如匠見木礙眼皆不棄
楣橛與棟梁施之皆有位忽然豎眀堂一揮立能致(杜牧)
(之集)若以科第之徒浮華輕薄不可任以為治則國朝自
房杜以降有大功立大節率多科第人也若以子弟生
於膏粱不知理道不可與美名而得美任則自堯以降
聖人率多子弟(杜牧之集)
本朝古者至治之世自瞽矇昏瞶侏儒籧篨戚施之人
上所以使者皆各盡其材(臨川集)拔十覬五人之用累百
求一鶚之精(欒城詩)吾聞調羹鼎異味及粉槿豈其供王
羞而棄會稽筍(山谷詩)
貞不可滅
經不曰堅乎磨而不磷不曰白乎涅而不緇(語陽貨)
子有人扵此藏十鎰之金雖行貨而食人謂之富矣(荀子)
(互見不受麄)鍾山之玉炊以爐炭三日三夜其色不變(淮南子)
琬琰之玉在汙泥之中雖廉者不釋也美之所在雖汙
辱世不能賤(同上)荆山之玉潛光荆石之中雖有千仞之
土不能掩其光(抱樸子)丹可磨而不可奪其色蘭可燔而
不可滅其馨玉可碎而不可改其白金可銷而不可易
其剛(劉子)
史如日月之食焉何損扵明(左宣十二年)自漢鑄五銖至宋
文帝歴五百餘年制度世有廢興而不變五銖者明其
輕重可法得貨之宜故也(通鑑齊太祖)白玉投泥豈能相汙
(北史穆弼傳)崔沔舉賢良高第不中者痛訾之武后勅有司
覆試沔對益工遂為第一(唐書)干將雖折不改其光(舊唐書楊)
(於陵)
傳記周有砥石宋有結綠梁有縣黎楚有和璞此四寳
者工之所失也而為天下名器(戰國策)石可破也而不可
奪其堅(吕氏春秋)良珠度寸雖有百仞之水不能掩其輝(韓詩)
(外傳)夫良玉徑尺雖千仞之土不能掩其光明珠度寸雖
有函丈之石不能戢其曜(虞&KR0008;佑高士傳)
集毛嬙西施善毁者不能蔽其好(選四子講德論)薰臭猶芳(選連)
(珠)珠碎無土色玉墜無瓦聲劍折有寸利鏡破有片明
(元稹集)持謝衆人口銷盡猶是金(同上)神劔土不蝕異布火
不燋(元微之集)金可鎔不可使為汙腐水可濁不可使為塵
糞(元次山互見有定力)白玉雖塵垢拂拭還光輝(韋應物集)沉璜瘞珮
兮孰幽而不光荃蕙蔽匿兮胡久而不芳(柳弔屈原文)天下
英雄氣千秋尚凜然(劉賓客)珠非塵可昏(同上)把梓植扵深
林人雖不知不妨其為天下之材也(歐陽詹文)劔雖埋而氣
在(白樂天)不有百鍊火孰知寸金精(孟東野)鏡破不改光蘭
死不改香(同上)擣麝成塵香不滅抛蓮作寸絲難絶(杜牧之)
照乘之珍難晦符彩(唐文粹)譬諸日月雖終古常見而光
景常新此所以為靈物也(同上)日月晦而更明隨和幽而
不昧夫豫章珠璣鏌鎁毛嬙終不慮隠之櫝之橈之椎
之之為患而擁腫礫石鉛鈍宿瘤之排蔽但發有疾徐
耳(同上)君不見昆吾鐵冶飛炎煙紅光紫氣俱赫然良工
鍜鍊凡幾年鑄作寳劍名龍泉何言中路遭棄捐零落
飄淪古獄邊雖復埋沉無所用猶能夜夜氣衝天(郭元振寳)
(劔歌)
本朝譬如埋金玉不耗精與英(歐公集)三光萬古不磨滅
(同上)孔孟困一生毁逐遭百端後世苟不公至今無聖賢
所以忠義士恃此死不難(同上)斯文金玉也棄擲埋没糞
土不能消蝕其見遺于一時必有收而寳之于後世者
雖其埋没而未出其精氣光怪已能常自發見而物亦
不能掩也故方其擯斥摧挫流離窮厄之時文章已自
行于天下雖其怨家讐人及嘗能出力而擠之死至其
文章則不能少毁而揜蔽之也(歐公蘇氏文集序)金百鍊以為
鑑而萬物不能遁其形及為物蝕而蔽其光頑然無異
乎瓦甓然而一遇良工加之藥磨而瑩之則可以見肝
膽而數毛髮盖其可昏者光不可昏者性(歐公祭劉給事文)軒
昂磊落突兀峥嶸而埋藏扵地下者意其不化為朽壤
而為金玉之精不然生長松之千尺産靈芝而九莖(歐公)
(祭石曼卿文)故曰久而無弊者道隱而終顯者誠(歐公漢郎中干君碑)
又知物貴久至寳見百鍊(歐公集)黑月在濁水何嘗不清
眀(東坡詩)骨可朽爛心難窮(同上)百鍊竟不變(欒城集)靈珠在
泥沙光景不可昏(臨川集)劫火洞然不燼惟玉(楊中立弔劉安世文)
金百死而不化(陳瓘文)經百煉而火自銷金不亡是真金
也(鳴道安正忘筌集師篇)
假不可掩
子強哭者雖疾不哀強歡者雖笑不樂(淮南子)羊質而虎
皮見草而說見豺而戰忘其皮之虎也(揚子)
史陸展染白髮欲以媚側室涅緇不解久星星行復出
(南史謝靈運傳)
傳記楊炯常呼朝士為麒麟楦或問之曰今假弄麒麟
者修飾其形覆之驢上宛然異物及去其皮還是驢耳
(朝野僉載)
集草螢有耀終非火荷露雖圓豈是珠(白樂天)黔無驢有
好事者船載以入至則無可用放之山下虎見之龐然
大物也以為神蔽林間窺之稍出近之愸愸然莫相知
他日驢一鳴虎大駭退遁以為且噬已也甚恐然往來
視之竟無異能者益習其聲又出近前後終不敢搏稍
近益狎蕩倚衝冒驢不勝怒蹄之虎因喜計之曰技止
此耳因跳踉大闞斷其喉盡其肉而去(柳文)
本朝如翦綵為花花則無不似只是無他造化不可及
處(明道二程語錄)
識真者罕
子大聲不入扵里耳折楊黃華則嗑然而笑(莊子)
史直道而行多讐少與(西漢盖寬饒傳)
傳記客有歌扵郢中者其始曰下里巴人國中屬而和
者數千人其為陽陵採薇國中屬而和者數百人其為
陽春白雪國中屬而和者不過數人是其曲彌高者其
和彌寡(劉向新序)
集誰憐松桂性競愛桃李隂(韓集)齎財入市賣貴者怕難
售(同上)世有伯樂然後有千里馬千里馬常有而伯樂不
常有故雖有名馬祗辱扵奴隸之手駢死扵槽櫪之間
不以千里稱也(同上)
本朝時無鍾期誰識高山之意人非季札豈知治世之
音(歐公謝泗倅向都官示詩啟)折楊黃華笑者多陽春白雪和者少
知音四海無幾人况乃區區郢中小(臨川集)才大占難用
論高常近迂(坡詩)
先於自治
經夙夜強學以待問懷忠信以待舉力行以待取(記儒行)
欲治其國者先齊其家欲齊其家者先修其身欲修其
身者先正其心欲正其心者先誠其意(大學)宜其家人而
後可以教國人(同上)恭近扵禮遠恥辱也(語學而)君子所貴
乎道者三動容貎斯遠暴慢矣正顔色斯近信矣出辭
氣斯遠鄙倍矣(泰伯)工欲善其事必先利其器(衛靈公)
子先立乎其大者則其小者弗能奪也(孟告子下)大人者正
已而物正者也(孟子)周于利者凶年不能殺周于德者邪
世不能亂(同上)寄汲莫若鑿井(淮南子)臨河欲魚不如退而
織網(文子)人必其自愛也然後人愛諸人必其自敬也然
後人敬諸(揚吾子)大器者其猶規矩凖繩乎先自治而後
治人(揚先知)
史臧武仲曰在上位者洒濯其心壹以待人軌度其信
而後可以治人(左襄二十一年)譬如農夫是穮是蓘雖有饑饉
必有豐年(左昭元)無瑕者可以戮人(左昭四)臨淵羡魚不如
退而結網(西漢董仲舒)欲人勿聞莫若勿言欲人勿知莫若
勿為(枚乘傳)
集高鳥未挂扵輕繳淵魚未懸扵鈎餌者恐釣射之術或
未盡也(選自試表)務出人之名安得不厲出人之器戰横行
之陳安得不振横行之略(皇甫湜)
任其自然
子性所長非所短性短非所續(莊子駢拇篇)賈瓊問何以息
謗子曰無辯曰何以止怨曰無争(文中子問易)
史荒服之外其叛不為之勞師其降不為之釋備使其
為寇不能為臣不得(唐書突厥傳序又見控制有道)
集苟不知我而謂我盜跖吾又安取懼焉苟不知我而
謂我仲尼吾又安取榮焉(柳文謗譽)
本朝美者自美吾何為而喜惡者自惡吾何為而怒去
自去耳吾何缺而追來自來耳吾何妨而拒(臨川集)齒髮
付天公缺壞不可修(東坡)
盡其在我
經寧適弗來微我弗顧寧適不來微我有咎(詩伐木)君子
内省不疚無惡扵志(記中庸)子曰不患無位患所以立不
患莫己知求為可知也(語里仁)忠告而善道之不可則止
(語顔淵)子曰不患人之不己知患其不能也(語憲問)
子殀壽不貳修身以俟之(孟盡心上)君子能為可貴不能使
人必貴己能為可信不能使人必信己能為可用不能
使人必用己故恥不修不恥見汙恥不信不恥不見信
恥不能不恥不見用(荀子非十二子互入知恥)君子慕其在己者不
慕其在天者(荀子天道)蘭生幽室不為莫服而不芳舟在江
海不為莫乘而不浮君子行義不為莫知而止休(淮南子說)
(山訓)
史心苟無瑕何恤乎無家(左閔一)鄭人游扵鄉校以論執
政然明謂子産曰毁鄉校子産曰夫人退而游焉以議
執政之善否其所善者吾則行之其所惡者吾則改之
是吾師也若之何毁之(左襄三十二)苟能修身何患不榮(東方)
(朔)士病不能明經經術苟明其取青紫如俛拾地芥(西漢)
(夏侯傳)内省不疚何恤人言(東漢班超傳互入無愧)虞世南曰若德
不修雖獲麟鳳終是無補但執政無闕雖有災何損扵
時(唐書)
集諸生業患不能精無患有司之不明行患不能成無
患有司之不公(韓文公進學解)夫有湛盧豪曹之器者患不得
犀兕而剸之不患其不利也(柳文)君子抱仁義不懼天地
傾(王建集)
本朝清香肯以無人减(歐公)可取不可取者存乎子取不
取者存乎人(東坡四菩薩記)知命者必盡人事然後理足而無
憾物之有成必有壞譬如人之有生必有死國之有興
必有亡也雖知其然而君子之養身也凡可以久生而
緩死者無不用其治國也凡可以存存而救亡者無不
為至扵不可柰何而後已此之謂知命(東坡墨妙亭記)
在人所為
經惟聖罔念作狂惟狂克念作聖(書多方)禮之扵人也猶
酒之有蘖也君子以厚小人以薄(記禮運互入事同體異)
子仁義禮智非由外鑠我也我固有之也弗思耳矣故
曰求則得之舍則失之(孟子)子服堯之服誦堯之言行堯
之行是堯而已矣子服桀之服誦桀之言行桀之行是
桀而已矣(孟子)西子蒙不潔則人皆掩鼻而過之雖有惡
人齋戒沐浴可以祀上帝(孟離婁下)有人扵此力不能勝一
匹雛則為無力人矣今曰舉百鈞則為有力人矣然則
舉烏獲之任是亦為烏獲而已矣夫人豈以不勝為患
哉弗為耳(孟盡心下)人性之善也猶水之就下也今夫水搏
而躍之可使過顙激而行之可使在山是豈水之性哉
人之可使為不善其性亦猶是也(孟告子上)鍥而舍之朽木
不折鍥而不舍金石可鏤(荀子勸學)湮其源開其瀆江河可
竭一進一退一左一右六驥不致(荀子脩身)故善用之則百
里之國足以獨立不善用之則楚六千里而為讐人役
(荀子仲尼)日月星辰禹桀之所同也禹以治桀以亂有治
人無治法羿之法非亡也而羿不世中禹之法猶存而
夏不世王得其人則存失其人則亡(荀子天道)積厚者流澤
廣積薄者流澤狹為君子則常安榮為小人則常危
辱(荀子)跛鼈致之六驥不致是無他故焉或為之或不為
之耳(荀子脩身)百川學海而至于海丘陵學山而不至于山
(揚子學行)希驥之馬亦驥之乘也希顔之人亦顔之徒也(同上)
脩其善則為善人脩其惡則為惡人(揚子脩身)見畏與召侮
無不由已(揚子五百)御得其道則天下狙詐咸作使御失其
道則天下狙詐咸作敵(揚子互入間不容髮)假儒衣書服而讀之
三月不歸孰曰非儒也(揚子互入矯揉)耕道而得道獵德而得
德(揚子)譬水火焉善用之則為福不善用之則為禍(尤倉子)
今夫毛嬙西施天下之美人若使之御腐鼠蒙蝟皮衣
豹裘革帶死則布衣韋帶之人過者莫不左右眼睨而
掩鼻嘗試使之施芳澤正蛾眉設笄珥衣阿錫曳齊紈
粉白黛黑珮玉環則雖王公大人有嚴志頡頏之行者
無不憛悇癢心而悅其色矣(淮南子)故魏兩用樓翟吳起
而亡西河湣王專用淖齒而死扵東廟無術以御之也
文王兩用吕望召公奭而王楚莊王專用孫叔敖而霸
有術以御之也(淮南子)
史衛文公元年革車三十乘季年乃三百乘(左閔三)閔子
騫曰禍福無門唯人所召為人子者患不孝不患無所
敬共父命何常之有若能孝敬冨倍季氏可也姦回不
軌禍倍下民可也(左襄二十三)李斯見吏厠中鼠食不潔近
人犬數驚恐之斯入倉觀倉中鼠食積粟居大廡之下
不見人犬之憂斯乃曰人之賢不肖譬如鼠矣在所自
處耳(史本傳)今人之置器置諸安處則安置諸危處則危
天下之情與器無以異在天子所置之湯武置天下扵
仁義禮樂累子孫數十世此天下所共聞也秦王置天
下扵法令刑罰禍幾及身子孫誅絶此天下所共見也
(西漢賈誼治安策)祜之始至也軍無百日之糧至季年有十年
之積(晉書)許敬宗嘆曰士之登庸子孫世業履道則為衣
冠失緒則為匹庶來護男兒作宰相虞世南男作木匠
(新唐書)夫人猶水也壅之則為泉䟽之則為川通塞隨流
豈有常(上通鑑唐武后)䟽曰雊雉升鼎而桑榖生朝不能止殷
宗之盛神馬長嘶而玉龜告兆不能延晉祚之長(通鑑後唐)
(明宗)
傳記昔者禹以夏王桀以夏亡湯以殷王紂以殷亡闔
廬以吳戰勝無敵夫差以吳見禽扵越文公以晉國霸
而厲公以見殺扵匠黎之宫(大戴禮記)
集必若所為危扵累卵難扵上天變所以為易扵反掌
安於泰山(選枚上吳王書互入間不容髮)如玉之在璞抵擲則瓦石追
琢則圭璋如水之發源壅閼則汙泥流濬則沼沚(陸宣公文)
善根苟種佛果終成(白樂天)狙猴之處山呌呼跳梁其輕
躁狼戾異甚然得而縶之未半日則定坐求食唯人之
為制其或優人得之加鞭箠狎而擾焉跪起趨走咸能
為人所為者未有一焉狂奔掣頓踣弊自絶吾信夫狂
之聖也(柳文楊誨之第二書)
本朝越人之望燕為絶域也北轅而首之苟不已無不
至(臨川集)士生於世使其中不自得將何往而非弊使其
中坦然不以物傷性將何適而非快(欒城集)方寸之地清
之則為高明虛靜之府雜之則為塵垢滓穢之囊鷹
之鷙不可以為慈化而為鳩則鷙性盡矣橘之甘不可
以為苦變而為枳則甘味忘矣(並鳴道集)或問伊川氏量可
學否曰可學進則識進識進則量進(胡氏傳家錄)
人皆有分
經罔俾阿衡專美有商(書)
子舜何人也予何人也有為者亦若是(孟子)人人有貴於
己者弗思耳(孟告子)惻隠之心人皆有之羞惡之心人皆
有之辭讓之心人皆有之是非之心人皆有之(孟子)人皆
可以為堯舜(同上)塗之人可以為禹(荀子性惡)希驥之馬亦驥
之乘也希顔之人亦顔之徒也希之則是(揚子)
傳記動靜之物日月所照莫不砥礪(大戴記)
集雨露之所濡甘苦齊結實(杜工部)若果以聖與我異類
則自堯舜以下皆宜縦目卬鼻四手八足鱗毛羽鬛飛
走變化然後乃可苟不為是則亦人耳(柳文楊誨之第二書)一氣
之所春一雨之所膏而得之者各有淺深不必均也(李習)
(之)禽魚各翔泳草木遍芬芳(韋應物集)
本朝春風無先後爛漫争紅白(歐公集)草木本無情及時
如自得(同上)不及牆根花與草春來無處不芳菲(同上)造化
未嘗私一物各隨妍醜自芳菲(歐公春帖子皇帝閣詞)陽和不擇
地海角亦逢春(古今詩話)
以勤補拙
子跬步不休跛鼈千里(荀子)駑馬十駕功在不捨(同上)
人心易感
經有嫡不以其媵備數媵遇勞而無怨嫡亦自悔也(詩小)
(序)說以使民民忘其勞(易)志微噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅廉直勁正莊誠之音作而民肅
敬寬裕肉好順成和動之音作而民慈愛(記樂記)
子韓娥之齊鬻歌聲哀一里老幼悲怨復為長歌老幼
喜抃(列子)夫榮啓期一彈而孔子三日樂感于和鄒忌一
徽而威王終夕悲感扵憂動諸瑟琴形諸聲音而能使
人為諸哀樂(淮南子)荆軻入秦朱亥擊筑歌扵易水之上
聞者瞑目髮直穿冠趙王遷於房陵心懷故鄉山谷之
謳聽者嗚咽泣流連(列子)簞醪注流軍士通醉温辭一灑
師人挾纊(並列子)
史楚伐蕭師人多寒王巡三軍拊而勉之三軍之士皆
如挾纊(左成十二)燕昭王為郭隗改築臺師事之其後樂毅
自魏往鄒衍自齊往劇辛自趙往士争趨燕(史記)漢王下
令軍士不幸死者吏為衣衾棺斂轉送其家四方歸心
焉(通鑑漢高紀)趙佗稱制與中國侔帝乃為佗親家在真定
者置守邑歲時奉祀召其昆弟尊官厚賜寵之復使陸
賈使南越賜佗書曰前日聞王發兵於邊為寇災不止
當其時長沙苦之南郡尤甚雖王之國庸獨利乎必多
殺士卒傷良將吏寡人之妻孤人之子獨人父母得一
亡十朕不忍為也朕今得王之地不足以為大得王之
財不足以為冨服領以南王自治之雖然王之號為帝
兩帝並立亡一乘之使以通其道是争而不遜仁者不
為也願與王分棄前惡終今以來通使如故賈至南越
南越王恐頓首謝罪願奉明詔長為藩臣奉貢職下令
去帝制稱臣(通鑑漢文紀)悲者不可為絫欷思者不可為嘆
息故高漸離擊筑易水之上荆軻為之低徊不食雍門
子一微吟孟嘗君為之於邑(西漢中山靖王勝傳)滿堂飲酒有一
人向隅而悲泣則一坐皆不樂(前漢法志)一夫得情千室鳴
絃(後漢循吏傳)姜詩事母至孝妻奉順尤篤母好飲江水妻
常泝流而汲後值風不時得還母渴詩責而遣之妻乃
寄止隣舍晝夜紡績市珍羞使隣母以意自遺其姑如
是者久之姑怪問鄰母鄰母具對姑慚感念悲哀隣里
為之罷社(三國魏志)羊祜都督荆州有吞併之心每與吳人
交兵尅日方戰不為掩襲之計將帥有欲進譎詐之策
者輙飲以醇酒使不得言有略吳二兒為俘皆送還其
家出軍行吳境刈榖為糧皆計所侵送絹償之游獵常
止晉地若禽獸為吳人所傷而為晉兵所得者皆封還
之扵是吳人翕然悅服稱為羊公不之名也祜與陸抗
相對抗每告其戍曰彼專為德我專為暴是不戰而自
服也各保分界而已無求細利(晉羊祜傳)劉疇避亂塢壁賈
胡百數欲害之疇無懼色援笳吹之為出塞之聲以動
其游客之思扵是羣賈偕去(晉書互入處事閒暇轉移人心)劉琨在晉
陽嘗為羣騎所圍窘迫無計琨乃乘月登樓清嘯賊
聞之皆悽然長嘆中夜奏金笳賊流涕欷歔向曉復吹
之賊棄圍而走(晉書本傳互入處事閒暇坐以制勝轉移人心三門)劉弘每有興
發手書守相叮嚀欵密所以人皆感悅争赴之咸曰得
劉公一紙書賢扵十部從事(通鑑晉懷記)德可感義夫恩可
勸死士(通鑑梁高祖)宇文泰從賀拔岳入關時關隴彫弊泰
撫以恩信民皆感悅曰早遇宇文使君吾輩豈從亂乎
(同上)諸將乃相謂曰陛下至公雖淮安王尚無所私吾儕
何敢不安其分遂皆悅服(通鑑唐太宗)上見病卒召至御榻
前存慰士卒莫不感悅有不預征名自願以私裝從軍
動以千計皆曰不求縣官勲賞惟願效死遼東(通鑑唐太宗)
山人李唐見上上方抱幼女謂唐曰朕念之卿勿怪也
對曰太上皇思見陛下計亦如陛下之念公主也上泫
然泣下(通鑑唐肅宗)李懷光叛其將降馬燧以數騎入城慰
撫其衆大呼曰吾輩復為王人矣(通鑑唐德宗)唐德宗在奉
天時赦令武夫悍卒無不感動思奮(唐書)僕固懷恩誘吐
蕃等南下急召郭子儀屯涇陽回紇曰令公誠存安得
而見之子儀將出諸將請無往子儀曰敵數十倍之衆
今力固不勝至誠感神况敵乎諸將請選鐵騎五百子
儀曰適足以為害也即傳呼曰令公來敵初疑持滿注
矢以待之子儀以數十騎徐出免胄而勞之曰汝等久
同忠義何至於是回紇皆捨兵下馬齊拜曰果吾父也
子儀召其首領入朝(舊唐本傳互入處事閒暇)遣知制誥裴度至魏
博宣慰以錢百五十萬緡賞軍士六州百姓給復一年
軍士受賜歡聲如雷成德兖鄆使者數輩見之相顧失
色嘆曰倔強者果何益乎(通鑑唐憲宗互入倔強)裴度以蔡卒為
牙兵或諫曰蔡人反仄者尚多不可不備度笑曰吾為
彰義節度使元惡既擒蔡人則吾人也何疑焉蔡人聞
之感泣先是吳氏父子阻兵禁人偶語於途夜不燃燭
有以酒食相過從者罪死度既視事下令惟禁盜賊鬭
殺餘皆不問往來者不限晝夜蔡人始知有生之樂(通鑑)
(唐憲宗)
傳記昔者良將之用兵饋簞醪者投諸河士卒同流而
飲夫一簞之醪不能味一河之水而三軍之士思為致
死者以滋味之及已也(黃石公三略互入與士卒一體)雍門周以琴見
孟嘗君曰臣竊悲千秋萬歲外墳墓生荆棘狐兔穴其
中樵兒牧豎躑躅而歌其上行人見之悽愴曰孟嘗君
之尊貴如何成此乎孟嘗君喟然嘆息淚下承睫(桓譚新論)
高臺已傾稷下有聞琴之泣壯士一去燕南有擊筑之
悲(周庾信思舊銘)簞醪投河三軍奮感刓印在手萬夫睽離(陳子)
(昂集)降將有依風之感宫人成憶月之歌(劉賓客)一客失意
行十客顔色低(姚少監)
本朝河西諸將讀璽書而知天子之聖明河北叛臣聞
赦令而致武夫之涕泣(欒城集)
示人以意
經挈壺以令軍并挈轡以令舍挈畚以令糧(周禮夏官挈壺氏)
前有水則載青旌前有塵埃則載鳴鳶前有車騎則載
飛鴻前有士師則載虎皮前有摯獸則載貔貅(記曲禮上)成
王有過則撻伯禽(記文王世子)陽貨欲見孔子孔子不見歸
孔子豚孔子時其亡也而往拜之孺悲欲見孔子孔
子辭以疾將命者出戶取瑟而歌使之聞之(並陽貨)
子宓子賤為單父宰恐魯君聽䜛使己不得行其政請
君之近吏二與之俱至官宓子賤戒其邑令二吏方書
掣其肘書不善則怒之二吏辭歸魯君以問孔子子曰
意者以此為諫乎公悟使告宓子曰自今以往單父非
吾有也從子之制有便於民子决為之(家語屈節篇)孟子去
齊宿於晝有欲為王留行者坐而言不應隠几而卧(孟公)
(孫丑下)絶人以玦反絶以環(荀子)越王勾踐欲伐吳欲民輕
死生見鬭鼃乃下軾從者曰王何敬也曰以其勇絶故
也其後國人輕命死戰(韓非子)越王勾踐謀報吳欲人之
勇路逢怒鼃下車而揖之(尹文子)舜藏金千斤於嶄岩之
下所以塞貪鄙之心(淮南子)齊莊公出獵有一蟲舉足將
搏其輪問其御曰此何蟲也對曰此謂螳螂者也其為
蟲也知進而不知却不量力而輕敵莊公曰此為人必
為天下勇武矣迴車而避之勇武聞之知所盡死矣(淮南)
(子人聞訓)
史楚侵鄭穿封戌囚皇頡公子圍與之争正扵伯州犂
犂曰請問扵囚乃立囚上其手曰夫子為王子圍寡君
之貴介弟也下其手曰此為穿封戌方城外之縣尹也
誰獲子囚曰頡遇王子弱焉(左襄二十六)秦穆公使孟明視
等襲鄭侵晉渡河焚舟大敗晉人(史記)燕昭王謂郭隗曰
願得賢士以身事之隗曰王必欲致士先從隗始况賢
扵隗者豈遠千里哉扵是昭王為隗築宫而師事之樂
毅自魏往鄒衍自齊往劇辛自趙往士争趨燕(史燕世家)楚
懷王使項羽為將軍伐秦羽兵渡河皆沉船破釜甑廬
舍持三日糧以示士卒必死扵是大破秦軍(史記)上大封
功臣其餘争功不决未得行封諸將偶語張良曰上所
憎誰甚曰雍齒良曰今先封齒以示羣臣羣臣皆喜(西漢)
(張良傳)漢高祖怨其嫂之轑釡乃封其子為羹頡侯(楚元王傳)
(互入報怨)朱虛侯章曰深耕穊種立苗欲䟽非其種者鋤而
去之(通鑑漢高后)其得漢繒絮以馳草棘中衣袴皆裂弊以
示不如旃裘之完善也得漢食物皆去之以示不如湩
酪之便美也(通鑑漢高后)帝居禁中召周亞夫賜食獨置大
胾無切肉又不置箸亞夫心不平顧尚席取箸上視而
笑曰此非不足君所乎(通鑑漢景紀)萬石君子孫有過不誚
讓為便坐對案不食諸子相責因長老肉袒固謝罪改
之(西漢本傳互入隂驅默化又入教子)薄昭殺漢使者帝不忍加誅使公
卿羣臣從之飲酒欲令自引分昭不肯使羣臣喪服往
哭之乃自殺(通鑑漢文紀)匈奴徙蘇武北海上無人處使牧
羝曰羝乳乃得歸(通鑑漢武紀)詔求微時故劔大臣知指白
立許偼伃為皇后(通鑑漢宣紀)韋賢薨長子松有罪繋獄家
人矯賢令次子大河都尉玄成為後玄成深知其非雅
意即陽為病狂卧便利妄笑語昏亂既葬當襲爵以狂
不應召(同前)嚴君平卜筮扵成都市以為卜筮者賤業而
可以惠衆人有邪惡非正之問依蓍龜為言利書害與
人子言依扵孝與人弟言依扵順與人臣言依扵忠各
因勢導之以善(西漢上)欲封諸舅太后不聽但笑言太后
素好儉前過濯龍門上見外家問起居者車如流水馬
似游龍倉頭衣綠褠領袖正白顧視御者不及遠矣故
不加譴怒但絶歲用而已冀以默愧其心(通鑑漢章紀)周紆
為雒陽下車先問大姓主名吏數閭里豪強以對紆厲
聲怒曰本問貴戚若馬竇等輩豈能知此賣莱傭乎扵
是部吏望風旨争以激切為事貴戚跼蹐京師肅清(同上)
龐參為漢陽太守郡人任棠有竒節隠居參候之棠不
與言但以薤一大本水一盂置戶屛前自抱孫兒伏扵
戶下主簿白以為倨參思之曰水者白欲吾清也拔大
本者欲吾擊強宗也抱兒當戶欲吾開門恤孤也(後漢)繆
彤兄弟四人皆同財業及各娶妻諸婦遂求分異又數
鬭争彤乃掩戶自撾曰繆彤不能正家弟及諸婦聞之
皆叩頭謝罪(漢書)皇天不言以文象設教(後漢裴楷傳)魏于禁
降關公會吳孫權禽公禁在吳吳稱藩遣禁還拜為安
遠將軍欲遣使吳先令北詣鄴謁高陵帝使豫扵陵屋
畫關公戰克龐德憤怒禁降伏之狀禁見慚恚發病薨
(魏志張郃傳)范粲陽狂不言子孫常侍左右至有婚冠大事
輒密諮焉合者則色無變不合則眠寢不安妻子以此
知其旨不言三十六載(晉書)吐谷渾王阿柴疾召諸子二
十人各獻一箭取一箭與其弟折之又取二十箭共一
束與其弟折之不能折阿柴曰汝知之乎孤則易折離
則易摧汝曹戮力一心然後可以保國寧家(通鑑晉紀互入衆力)
(易成)顔延之作五君詠以述竹林七賢山濤王戎以貴顯
被黜(宋書)王儉作長梁齋制度小過王僧虔視之不悅竟
不入戶儉即日毁之(通鑑齊太祖互入人心易感)金州刺史滕王元
嬰驕奢縦逸居亮隂中畋遊無節數夜開城門勞擾百
姓或引弓彈人或埋人雪中以戲笑上致書切讓之不
致扵法書下上考以愧其心元嬰與蔣王惲皆好聚斂
上嘗賜諸王帛各五百段獨不及二王勅曰滕叔蔣兄
自能經紀不須賜物給麻兩車以為錢貫二王大慚(通鑑)
(唐紀)何易于為益昌令大守崔樸遊宴江上索民挽舟易
于腰笏挽焉太守問狀對曰民方耕桑不可役縣令閒
暇當任其勞樸慚乃罷(唐書)李林甫居相位諫官無敢言
者杜璡以上書言事斥林甫乃因以語動其餘曰君等
獨不見立仗馬乎終日無聲飫三品芻豆一鳴則黜之
矣後雖欲不鳴得乎(唐書李林甫傳)
傳記燕昭王遣使齎千金市千里之馬未至而馬死使
者買死馬之骨以歸王大怒使者曰死者尚市之况生
者乎天下必知君之好也馬將至矣扵是期年而千里
馬至者三焉(戰國策)魏文侯令樂羊將而攻中山三年而
拔之樂羊反論功文侯示之謗書一篋(春秋後語互入毁謗及不信䜛)
武王伐紂過壑斬柵過水折舟過谷發梁過山焚萊示
民無返志(說苑)楚莊王好獵夫人樊姬數諫不止乃不食
禽獸之肉二年王感之而勤扵政事(古列傳)齊桓公好滛
樂衛姬為不聽鄭衛之聲(同上)舜捐珠玉扵五湖之淵杜
滛邪絶覬媚之情也(陸賈新語)晏平仲以齊君奢故澣其朝
冠振其鹿裘(風俗通)
集田子方出見老馬扵道問焉其御曰故公家畜也罷
而不用出而放之子方曰少盡其力老棄其身仁者不
為也以束帛贖之窮士聞之知所歸心矣(臣注文選)
本朝仁宗三司使請𣙜河北鹽仁宗批奏牘後不許時
賈昌朝守北都至即刻石扵府園癭本亭上及賈公再
守魏而提刑薛向密奏行榷法託以他事入議賈公具
知其計及其還置酒邀之中食引至癭本亭相對酒五
行無他語向顧見刻石知事已露遂不復議榷事(龍川志)
反鋒而用
子將欲噏之必固張之將欲取之必固與之(老子)夫狐之搏
雉也卑體弭耳以待其來也雉見而信之故可得而禽
也使狐嗔目見其必殺之勢雉亦知憚遠飛以避其怒
矣(淮南子)
史鷙鳥之擊必匿其形(史越世家)美城之大名也子孫不忘
吾助子請乃為之請扵諸侯而城之美遂譛諸鄭伯曰
美城其賜邑將以叛也申侯由是得罪(左僖)楚子元伐鄭
懸門不發楚言而出子元曰鄭有人焉楚師夜遁(左莊二十)
(八)楚子享公好以大屈(弓名)既而悔之薳啟彊聞之見公
公語之拜賀公曰何賀曰齊與晉君欲此久矣寡君無
適與也而傳諸君其備禦三鄰慎守寳矣公懼乃反之
(左)智伯請地於韓康子段規曰周書曰將欲敗之必姑
輔之將欲取之必姑與之王不如與之以驕智伯然後
可以擇交而圖智氏矣(通鑑周紀)楚大發兵加齊齊王使淳
于髠之趙請救兵齎金百斤車馬十駟淳于髠仰天大
笑冠纓索絶王曰先生少之乎髠曰何敢王曰笑豈有
說乎髠曰今日臣從東方來見道旁有穰田者操一豚
蹄酒一盂祝曰甌寠滿篝汙邪滿車五穀蕃熟穰穰滿
家臣見其所持者狹而所欲者奢故笑之扵是齊威王
乃益齎黃金千鎰白璧十雙車馬百駟髠辭而行(史記滑稽)
(傳)楚優孟嘗以談笑風諫楚莊王有愛馬死使羣臣喪
之欲以棺槨大夫禮葬之左右争之不可孟入殿門仰
天大笑曰楚國堂堂何求不得而以大夫禮葬之薄請
以人君禮葬之王曰何如曰臣請以雕玉為棺文梓為
槨梗楓豫章為題湊發甲卒為穿壙老弱負土齊趙陪
位扵前韓魏翼衛其後廟食太牢奉以萬戶之邑諸侯
聞之皆知大王賤人而貴馬也王曰寡人之過一至此
乎乃使以馬屬太官無令天下久聞也(史滑稽傳)燕將騎劫
攻齊即墨齊將田單拒守乃宣言曰吾唯懼燕軍之劓
所得齊卒置之前行與我戰即墨敗矣燕人聞之如其
言城中見齊降者盡劓皆怒堅守唯恐見得田單又縦
反間曰吾懼燕人掘吾城外冡墓戮先人可為寒心燕
軍盡掘壟墓燒死人即墨人從城上遥見涕泣其欲出
戰怒皆十倍田單知士卒之可用與士卒分功因大敗
燕(史記)田單相齊過淄水有老人涉淄而寒出水不能行
單解其裘而衣之襄王怒之曰田單之施於人將欲以
取我國乎不早誅恐後之變也有貫珠者曰王不如因
以為己善嘉善之下令曰寡人憂民之饑也單收而食
之寡人憂民之寒也單解裘而衣之寡人憂勞百姓而
單憂之稱寡人之意王曰善乃賜單牛酒後數日貫珠
者復見王曰王朝日宜召田單而揖扵廷口勞之乃布
令求百姓之饑寒者收穀之乃使人聽扵閭里聞丈夫
之相與語者曰田單之憂人嗟乃王之教也(通鑑周紀)魏與
楚攻韓韓告急扵齊使田忌將而往直走大梁魏將龐
涓聞之去韓而歸齊孫臏使齊軍入魏地為十萬竈明
日為五萬竈又明日為二萬竈龐涓行三日大喜曰我
固知齊軍怯入吾地三日士卒亡者過半矣乃與輕銳
倍日併行逐入(史記)蘇秦說趙肅侯恐秦兵之至趙也乃
激怒張儀入之於秦(史蘇秦傳)齊大夫使人刺蘇秦求賊不
得秦且死謂王曰臣即死車裂臣以徇於市曰蘇秦為
燕作亂扵齊如此則臣之賊必得矣如其言而殺蘇秦
者果自出齊王因而誅之(史本傳)張良說漢王曰王何不
燒絶所過棧道示天下無還心以固項王意乃使良燒
絶棧道項羽以此無西憂漢乃發兵北擊齊(史留侯世家)張
良遺項王書曰漢王失職欲得關中如約即止不敢東
又以齊梁反書遺項王曰齊欲與趙并滅楚項王以此
故無西意而擊齊(通鑑漢高紀)韓信擊趙乃使萬人先行出
背水陣趙兵望見大笑開壁擊之大戰信棄鼓旗走水
上軍軍皆殊死戰不可敗破趙軍斬成安君(西漢韓信傳)陷
之死地而後生投之亡地而後存(同上)亞父勸羽急攻滎
陽漢王患之項王使至漢陳平使為太牢具舉進見楚
使即佯驚曰吾以為亞夫使乃項王使復持去更以惡
草具進楚使歸具以報項王項王果大疑亞父(通鑑漢高紀)
楚軍食少項王患之乃為高爼置太公其上告漢王曰
今不為急下吾烹太公漢王曰吾翁即若翁必欲烹而
翁幸分我一杯羹(同前)朱虛侯章忿劉氏不得職常入侍
太后燕飲令章為酒吏章自請曰臣將種也請得以軍
法行酒諸吕有一人醉亡酒章追拔劔斬之而還(通鑑漢高)
(后紀)陳平使人劫酈商令其子寄往紿說吕禄曰今太后
崩帝少而足下佩趙王印不急之國守藩乃為上將將
兵留此為大臣諸侯所疑足下何不歸將印以兵屬太
尉請梁王歸相國印與大臣盟而之國齊兵必罷大臣
得安足下高枕而王千里此萬世之利也(通鑑漢后紀)王生
在廷中謂張釋之曰吾襪解為我結韈釋之跪而受之
或讓生生曰廷尉天下名臣吾聊使結韈欲以重之諸
公聞之賢王生而重釋之(西漢)吳王詐病不朝賜以几杖
張武受賂金錢更加賞賜以愧其心(並前漢文帝贊)龔遂曰
臣聞治亂民猶治亂繩不可急也唯緩之然後可治(通鑑)
(漢宣紀)人棄我取人取我予(西漢班固貨殖傳)古人有言曰天下
皆知取之為取而莫知與之為取(東漢桓譚傳)耿恭曰漢家
神箭其中創者必有異敵中矢者視創皆沸大驚匈奴
震怖相謂曰漢兵真可畏也(通鑑漢明紀)廣陵賊張嬰寇亂
梁冀以張綱為廣陵太守前太守率多求兵馬綱獨請
单車之職既到徑詣嬰壘門嬰大驚遽走閉壘綱扵門
外罷遣吏兵獨留所親十人以書諭嬰請與相見嬰見
綱至誠乃出拜謁(通鑑漢順紀)虞詡為武都太守羌率衆數
千遮詡扵陳倉崤谷詡令吏士各作兩竈日增倍之羌
不敢逼(後漢書)曹操攻吕布軍敗布騎得操而不識問曰
曹操何在操曰乘黃馬走者是也布騎乃釋操而追黃
馬者操突出引還(通鑑漢紀互入當面蹉過)夫能屈以為伸讓以為
德弱以為強鮮不遂矣(通鑑魏明紀)後秦主萇還安定秦主
登就食新平率衆萬餘圍萇營四面大哭萇命營中哭
以應之登乃退(通鑑晉武紀)顔峻起宅延之謂曰善為之無
令後人笑汝拙也(通鑑宋世祖)侯景與宇文泰合戰泰墜地
東魏兵追及之左右皆散都督李穆下馬以策杖泰背
罵曰壠東軍士爾曹主何在而獨留此追者不疑其貴
人舍之(通鑑梁高祖)慕容紹宗擊侯景景衆大潰争赴渦水
使謂紹宗曰景此就擒公復何用(同前)唐高祖與李密書
曰名利之地鋒鏑縦横深慎垂堂勉兹洪業密得書甚
悅曰唐公見推天下不足定扵是不虞義師而專意於
世充(唐書李密傳)長孫順德受人餽絹太宗扵殿廷賜絹數
十疋上曰彼有人性得絹之辱重扵受刑如不知愧一
禽獸耳(通鑑唐太宗紀)顔真卿為平原守安禄山逆節頗著真
卿以霖雨為托修城浚濠乃陽會多士泛舟扵池飲酒
賦詩或䜛扵禄山禄山以為書生不足虞也(唐書)李克用
或以非罪怒將吏蓋㝢必陽助之怒克用常釋之(通鑑唐昭)
(宗紀)
傳記魏王遺楚王美人王悅之夫人鄭裒衣服玩好之
甚扵王王曰婦人妬其情也今裒知寡人悅新人其愛
之甚此孝子之所以事親也忠臣之所以事君也裒知
王以己為不妬因謂新人曰王愛子美然惡子鼻新人
見王掩其鼻王曰新人掩鼻何也裒曰似惡聞君之臭
也王曰悍哉令劓之(戰國策互入嫉妬)鷙鳥將擊卑飛斂翼猛
獸將搏弭耳俯伏(太公六韜)猛獸將擊必弭毛帖伏鷙鳥將
搏必卑飛戢翼聖人將動必順辭和衆(後漢趙曄吳越春秋)
記纂淵海卷六十
