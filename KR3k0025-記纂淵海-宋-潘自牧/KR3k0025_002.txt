記纂淵海卷二宋潘自牧撰
天文部
天
經大哉乾元萬物資始乃統天時乘六龍以御天
天道下濟而光明觀乎天文以察時變天道虧盈
而益謙天垂象見吉凶(易)乃命羲和欽若昊天天
有顯道厥類惟彰惟天惠民惟辟奉天(書)天監在下有
命既集天難諶斯不易惟王敬之敬之天惟顯思
(詩)天不愛道氣如白虹天也(禮)
子天之道其猶張弓乎高者抑之下者舉之有餘者損
之不足者補之天得一以清(老子)清輕者上為天故
天職生覆窈然無際天道自會漠然無分天道自運
(列子)天之蒼蒼其正色耶道與之貎天與之形惡得不
謂之人天道運而無所積故萬物成(莊子)天行有常不
為堯存不為桀亡應之以治則吉天不為人之惡寒
也而輟冬(荀子)或問天曰吾於天而見無為之為矣或問
彫刻衆形者匪天與曰以其不彫刻也如物刻而彫之
焉得力而給諸(揚子)曠哉大乎獨能成其天(文中子)
史天者羣物之祖也故徧覆包含而無所殊(前漢)秦穆公
夢至帝所觀鈞天廣樂帝錫之以策秦遂大昌(秦紀)陶侃
夢生八翼飛而上天天門九重比登其八惟一門不得
入閽者以杖擊之因墜地折其左翼及寤猶痛(倦遊錄)吳
使張温來聘温問秦宓曰天有頭乎宓曰有之温曰在
何方宓曰詩云乃睠西顧以此推之頭在西方温曰天
有耳乎宓曰天處高而聽卑詩云鶴鳴于九臯聲聞于
天若其無耳何以聽之温曰天有足乎宓曰詩云天步
艱難若其無足何以步之温曰天有姓乎宓曰姓劉曰
何以知之宓曰其子姓劉以此知之(蜀史)范仲淹倅陳州
時郡守召道士奏章五更乃起守問今夕奏章何其久
也曰方出天門觀放明年進士榜以故稽留問状元何
姓曰姓王名下二字黑塗旁注一字遠不可辨及明春
状元乃王拱夀御筆改為王拱辰(括異志)
傳記天員如倚蓋地方如棋局天旁轉半在地上半在
地下日月本東行天西旋入於海牽之以西如蟻行磨
上磨左旋蟻右行磨疾蟻遲不得不西(天文志)天形如鷄
子天大地小表裏有水地乘氣而立載水而浮天運如
車轂之運(渾天儀)哀公曰敢問何貴乎天道也子思曰貴
其不已如日月東西相從而不已是天道也不閉其久
是天道也無為而成是天道也已成而明是天道也(哀公)
(問)天聰明也聖人得之天垂象也聖人則之不言而信
不怒而威驗之衡軸考之樞軸(六帖)春為蒼天夏為昊天
秋為旻天冬為上天東曰昊天東南曰陽天南曰炎天西南
曰朱天西曰成天西北曰幽天北曰玄天東北曰變天中央
曰鈞天九天之際曰九垠九天之外次曰九陔天去地二億
一萬六千七百八十一里半度地之厚與天高等天南北相
去二億三萬三千五十七里二十五步東西短減四步(廣雅)
集玉璫緘劄何由達萬里雲羅一鴈飛(李義山)玄象成文
列宿有章三辰燭曜五緯重光衆星遷而環極招摇運
而指方白虎時據於參昴青龍垂尾於心房玄龜匿首
於女虛朱鳥奮翼於軫張垣屏絡繹而珠連三台差池
而雁行軒轅華布而曲列攝提鼎峙而相望(晉成公賦)天行
一何健日月無高蹤百川皆赴海三辰回泰蒙(傅玄)祭地
肆瘞郊天致煙氣升太一精淪九泉至敬不文明德惟
鮮(郭璞)混成發粹大道含元興於物祖首自肧渾分泰階
而立極光曜魄以司尊懸兩明而必照列五緯而無言
驅馭隂陽裁成風雨叶乾位而凝化建坤儀而作輔(劉允)
(濟賦)
本朝容成造歷大撓創辰龍集有次星紀乃分(宋何承天天讃)
日
經日月之道貞明者也日月麗乎天(易)寅賓出日
協時月正日(書)日之方中日出有曜(詩)冕而朝日東
門之外(禮)馮相氏冬夏致日(周禮)日南則景短多暑日北
則景長多寒(周禮)
子宋有田夫曝日謂妻曰負日之暄人莫知之以獻吾
君(列子)王者敬日(荀子)白駒過隙(莊子)日出于暘谷浴于咸池
拂于扶桑是謂晨明(淮南子)日出地上明照四海(文中子)
史晉帝命王導共坐導辭曰若太陽下同萬物蒼生何
由仰照(晉史)晉明帝幼而聰哲元帝寵愛之年數歲嘗置
膝前屬長安使來帝因問之曰日與長安孰近對曰長
安近不聞人從日邊來居然可知也明日宴羣臣又問
之對曰日近上失色曰何乃異間者之言乎對曰舉目
則見日未聞舉目而見長安也帝竒之日者人君之象
故有是對(本紀)漢明帝為太子樂人作歌四章以贊太子
之德一曰日宣重光(本紀)唐李程為翰林院學士程性懶
日過八磚乃至號八磚學士(本傳)
傳記扶桑在碧海中樹長數千丈一千餘圍兩幹同根
更相依倚是以名扶桑(十洲記)有客登岱岳絶頂行四十
里以伺日出久之星斗漸稀東望如平地天際已明其
下則暗又久之明處有山數峯如卧牛車蓋之状星斗
盡不見其下尚暗初意日自明處出又久之自大暗中
日輪湧出正紅色騰起數十丈至明處全無光其下亦
尚暗(邵氏聞見錄)方諸山真人皆呼日為圓羅耀外國人呼
日為濯羅耀(真誥)桃都山有大樹有天鷄日出即鳴天下
鷄皆鳴(淵中記)
集羲和冬馭近愁畏日車翻(杜詩)火輪飛出客心驚(韓愈)夜
半起下視溟波銜日輪金雅既騰翥六合俄清新(同上)吚
喔天鷄鳴扶桑色昕昕赤波千萬里湧出黃金輪(劉禹錫)
金烏海底初飛來(韓愈)杲杲冬日出照我屋南隅負暄閉
目坐和風生肌膚初似飲醇醪又如執屠蘇外融百骸
暢中適一念無曠然忘所在心與空虛俱(白居易)
月
經坎為月(易)月以為量(禮)月者三日則成魄三月則成
時是以禮有三讓建國必立三卿三賓者政教之本禮之
大參也大數取法於月(禮)卿士惟月月之從星則以
風雨(書)月離于畢俾滂沱矣(詩)
子月者太隂之精(淮南子)月精生水故月盛而潮大(抱朴子)
方諸見月則津而為水方諸隂燧大蛤也向月則水生
(淮南子)月中有物者山河影也其空處海影(同上)
史月者象隂之長妃后大臣象(漢書)月立夏夏至行南方
赤道曰南陸立秋秋分行西方白道曰西陸立冬冬至
行北方黑道曰北陸分則同道至則相過(同上)天文志云
月有九行如日有九道也(晉書)漢武帝起俯月臺下穿池
登臺眺月影入池中使宫人乘舟弄月因名影娥池(洞冥)
(記)唐明皇八月望日遊月宮見天府牓曰廣寒清虛之
府少前見素娥十餘人皆乘白鸞舞於桂下(龍城錄)冬至後
月養魄於廣寒宮(十洲記)
傳記楊炯渾天儀賦云月也者羣隂之紀上天之使異
姓之王后妃之事日猶火月猶水火則施光水則含
影月光生於日所照魄生於日所蔽當日則光盈近日
則明盡(周髀)政太平則月圓而多輝政昇平則月清而明
(禮斗)月羣隂之本望則蚌蛤實羣隂盈晦則蚌蛤虛羣隂
揫(呂氏)炎洲仙山有遠飛鷄朝往夕還銜月中桂實歸於
南土故北方無桂南方當月路江東諸處每于路衢得
(洞冥記)
集初無征鴈已無蟬百尺樓南水接天青女素娥俱耐
冷月中霜裏鬭嬋娟(李商隠)斜漢左界北陸南躔白露暎
空素月流天(謝莊月賦)澄江涵皓月水影若浮天風來如可
泛流急不成圓(元帝)昨三五兮既滿今二八兮將缺浮雲
褰兮收泛濫明舒照兮殊皎潔(謝靈運)舟子夜離家開船
望月華山明疑有雪岸白不關沙天漢看珠蚌星橋視
桂花灰飛重暈缺蓂落獨輪斜(庾信)露濯清輝苦風飄素
影寒(杜審言)
本朝山下白雲横匹素水中明月卧浮圖(東坡)玉斧修成
寳月團月邊仍有女乘鸞青冥風露非人世鬢亂釵横
特地寒(王荆公)
星
經庶民惟星(書)月離于畢俾滂沱矣東有啓明西有
長庚(詩)晥彼牽牛不以服箱定之方中作于楚宮(詩)
子鯨魚死而彗星出(淮南子)政失於春歲星盈縮政失於
夏熒惑逆行政失於秋太白出入無常政失於冬辰星
不效其鄉(文子)四守主賞罰(淮南子)騎箕尾比於列宿(莊子)
史五星者天之五佐為經緯見伏有時所過贏縮有度
(史記)魁斗下三星兩兩相比者名曰三能也色齊則君臣
和(史記)北斗天之喉舌尚書陛下喉舌也斟酌元氣運平
四時(李固)仲尼曰吾聞堯率舜遊首山觀河渚有五老飛
為流星上入昴(家語)齊有彗星公欲禳之(國語)嚴陵少與光
武為友帝登極物色陵至京師夜與共卧陵以足加帝
腹太史奏客星犯帝座甚急帝曰朕與故人子陵共卧
耳周伯老子王蓬絮國皇温星皆客星也(漢書)
傳記文耀麗乎天其動者有七日者陽精之宗月者隂
精之宗五星五行之精(天文志)天根見而水涸(國語)蒼龍連
蜷於左白虎猛據於右朱雀奮翼於前靈龜圈脊於後
黃龍軒轅於中則軒轅一星與蒼龍白虎朱雀玄武四
獸為五矣(張衡)軒轅為權太微為衡(孟康)玄枵齊之分星紀
吳越之分析木之津燕之分大火宋之分夀星鄭之分
鶉尾楚之分鶉火周之分鶉首秦之分實沈魏之分大
梁趙之分降婁魯之分訾娵衛之分(漢志)雷電在室南霹
靂在雷電南雲雨在霹靂南土工吏在壁西南蓋雷公
電姥雲將雨師與霹靂宿吏皆北方水宿之精而娵訾
為人門故其神棲焉(甘氏)
集天上何所有歴歴種白榆(古詩)瑞動星光照化穆月輪
重庶徵膺祉籙將以贊時雍(邢子才)團團素月淨翛翛夕
景清谷泉驚暗石風松動夜聲被衣出荆戶躡履步山
楹欣覩明堂亮喜見太階平觜參猶可識牛女尚分明
更移斗柄轉夜久天河横徘徊不能寐參差幾種情(煬帝)
陽精去南陸大曜始西流夕風凄謝暑夜氣應清秋重
門月已映嚴城漏漸修臨風出累樹度月蔽層樓靈河
隔神女仙轡動星牛玉衡指棟落瑤光對幌留徒知仰
閶闔乘槎未有由(蕭琮)旦秋炎景暮初弦月彩新清風滌
暑氣文露淨囂塵蕩霧銷輕縠鮮雲卷夕鱗休光灼前
曜瑞彩接重輪緣情摛聖藻並作命徐陳宿草誠渝濫
吹噓偶縉紳天文豈易述徒知仰北辰(虞世南)歴歴東井
舍昭昭右掖垣雲際龍文出池中鳥色翻流暉下月露
墜影入河源方知潁川集别有太丘門(董思恭)
北極
傳記大中之道在天為北辰在地為人君(馬融傳)北極第
一星主月太子也第二星主日帝王也第三星主五星
庶子也(天文志)北極四星曰四輔所以輔佐北極而出度
授政也(天文志)
集北極轉文昌(袁慶和)
五星
傳記五星同色天下偃兵百姓寧昌春風秋雨冬寒夏
暑(史書)五星色白圜為喪旱赤圜為兵青圜為憂水黑圜
為疾多死黃圜則吉赤角犯我城黃角地之爭白角哭
泣之聲青角兵憂黑角則水(史書)歲星主角亢氐房心尾
箕熒惑主井鬼柳星張翼軫鎮星主東井太白主奎婁
胃昴畢觜參辰星主斗牛女虛危室壁(天文志)
史漢元年冬十月五星聚東井(高祖紀)天寳九載五星聚
於尾箕占曰有德則慶無德則殃(天文志)四星聚者有四
漢平帝元始四年四星聚柳張後有王莽赤眉之亂而
光武復興晉懷永嘉六年四星聚牛女後有劉聰石勒
之亂而元帝復興漢獻初平元年四星聚心又聚箕尾
後有董卓暴亂黃巾黑山熾擾而魏武迎帝都許兖豫
遂定建元二十二年四星聚二十五年魏文受禪義熙
二年四星各一聚而宋有天下(驗異錄)
夀星
傳記老人一星名狐南一曰南極常以秋分之日見於
丙春分之夕没於丁(晉志)狼北有大星曰南極老人星每
見治安不見兵起常以秋分之時候於南郊(天文志)王者
承天則老人星臨其國(孫氏)
集今宵南極外結托老人星(杜)
風
經風從虎(易)休徵曰聖時風若(言君聖則風時也)咎徵曰蒙恒
風若(反是並書經洪範)大風有隧(詩)前有塵埃則載鳴鳶(禮記注云)
(鴟鳴則風生風生則塵起)君子之德風小人之德草草上之風必偃
(語)藏冰以時春無凄風(左傳)周公居東二年天大雷電以
風禾盡偃大木斯拔王啓金滕之書迎周公天乃反風
禾盡起(書)
子大塊噫氣其名為風(莊子)物類之相應玄妙深微論辨
不能解故東風至而酒沈溢注酒沈清酌酒也末物下
沈木味酸酸風入酒故酢而沈者沸(淮南子)鵬摶扶搖而
直上九萬里扶搖風也(莊子)虎嘯而谷風生(淮南子)大王之
雄風庶人之雌風(宋玉)飄風不終朝(老子)拔木之風必千里
也(抱朴子)子列子御風而行泠泠然旬有五日而反(莊子)
史舜作五絃之琴以歌南風曰南風之薰兮解吾民之
愠兮(史)楚襄王遊於蘭臺之宫宋玉侍有風颯然而至王
披襟而當之曰快哉此風寡人所與庶人共者耶玉對
曰此獨大王之風耳庶人安得而共之夫風生於地起
於青蘋之末盛怒於土囊之口緣於太山之阿舞於松
栢之下徘徊於桂椒之間翺翔於激水之上然後徉徜
中庭北上玉堂清清泠泠發明耳目寧體便人此所謂
大王之雄風王曰善哉(宋玉賦)項王圍漢王三匝於是大
風從西北來折木發屋揚石楚軍大亂漢王乃得與數
十騎遁去(漢書)孝武坐未央前殿天新雨東方朔屈指獨
語上問之對曰殿後栢上有鵲立桂枝上東向而鳴視
之果然問朔何以知之對曰此以人事知之風從東方
來鵲尾長傍風則順背風則蹶必當順風而立是以知
也(東方朔傳)漢武帝天漢三年月氐國獻神香使者曰國占
東風入律百旬不休青雲干吕經月不散意中國有好
道之君故來貢(漢書)漢武帝秋風辭曰秋風起兮白雲飛
草木黃落兮鴈南歸汎樓船兮濟汾河横中流兮揚素
波(同上)風蕭蕭兮易水寒壮士一去兮不復還高漸離擊
筑和之為壮聲則士髮衝冠為哀聲則士皆流淚(燕丹子)
傳記易緯曰八節之風謂之八風立春條風至春分明
庶風至立夏清明風至夏至景風至立秋凉風至秋分
閶闔風至立冬不周風至冬至廣莫風至爾雅云東風
曰谷風南風曰凱風西風曰泰風北風曰凉風暴風從
上下曰頽從下上曰飇亦曰扶搖迴風曰飄日出而風
曰暴隂而風曰曀風而雨土曰霾月令云疾風曰盲風
廣雅云大風風俗通曰猛風曰颲凉風曰瀏微風曰飉
小風曰颼小風從孔來曰䫼太平之世風不搖條開甲
破萌而已(董仲舒)至治之世風不鳴條(孝經援神契)火見而清
風戒寒(國語)
集故君德喻其靡草風人假以為名及其猛勢將奮夾
雲結隂洪氣鬱拂殷雷發音勃然鼓作拂高凌深天無
澄景嶺無停林六鷁為之退飛萬竅為之哀吟亦有飄
泠之氣不疾不徐颲颲微扇亹亹清舒王喬以之控鵠
列子以之乘虚(湛方生風賦)蕭條起關塞搖颺下蓬瀛拂林
花亂彩響谷鳥分聲披雲羅影散汎水織文生勞歌大
風曲威加四海清(太宗)樓上起朝粧風花下砌傍入鏡先
飄粉翻彩好染香度舞飛長袖𫝊歌共繞梁欲因吹少
女還將拂大王(元帝)可聞不可見能重復能輕鏡前飄落
粉琴上響餘聲(梁何遜)金風起燕觀翠竹夾梁池翻花疑
鳳下颺水佀龍移帶露依深葉飄寒入勁枝聊因萬籟
響詎待伶倫吹(張正)肅肅凉景生加我林壑清驅烟入閫
戶卷霧出山楹去來固無跡動息如有情日落山水静
為君起松聲(王勃)蕭蕭度閶闔習習下庭闈花蝶自飄舞
蘭蕙先光輝檣烏正舉翼退鷁已驚飛方從列子御更
逐浮雲歸(董思恭)天地寥廓誰相待日月虚乘九萬風(李義)
(山)大熱去酷吏清風來故人(杜牧之)
雨
經雲行雨施品物流形潤萬物者莫大乎雨(易)用汝
作霖雨休徵曰肅時雨若(書)興雨祁祁靈雨既零
以祈甘雨以介我稷黍以榖我士女(詩)土潤溽暑大雨
時行(禮)
子雲不待簇而雨(廣成子)雨者為雲乎(莊子)五政順時春雨
乃來(管子)四海之雲凑千里之雨至(晏子)黑蜧居潜泉將雨
則躍朱鼈浮波上必大雨(淮南子)太平之時雨不破塊
浸莖潤葉而已(董子)神農治天下欲雨則至五日為行雨
兩旬為谷兩旬五日為時雨萬物咸利故謂之神雨(尸子)
史周公之時越裳氏來朝曰天無烈風滛雨其意中國
有聖人乎(史)百里嵩為徐州刺史每出巡處甘雨輒㴻
(漢史)鄭洪為淮隂太守行春隨車致雨(漢史)袁安為楚相辨
疑獄活千人甘雨滂沛歲大豐稔(漢史)晉束晢為人請雨
三日而雨注衆稱其能通神明(晉史)顔真卿遷監察御史
時辨理五原獄遂大雨郡人呼為御史雨(唐史)
傳記隂陽和而為雨雨者天地之施也(元命苞)雨者神漿
可挹(盧師道)雨三日已上曰霖久雨曰霪(說文)暴雨曰凍雨
時雨曰㴻雨雨與雪雜曰霰(爾雅)疾雨曰驟雨徐雨曰零
雨雨久曰苦雨雨晴曰霽雨晝晴曰啓雨水曰潦雨(纂要)
春曰榆莢雨夏至前曰梅雨六月曰濯枝雨八月曰豆
花雨(荆楚歲時記)觸石而起膚寸而合不崇朝而徧雨乎天
下者惟泰山之雲爾(公羊傳)春雨甲子赤地千里夏雨甲
子乘船如市秋雨甲子禾頭生耳冬雨甲子鸛巢下地
(朝野僉載)夷陵有隂陽石隂石常潤陽石常燥旱則鞭隂石
必雨雨久鞭陽石則止(武昌記)太平之世五日一風十日一
雨(論衡)
集和風吹綠野梅雨洒芳田新流添舊澗宿霧足朝烟
鴈濕行無次花沾色更鮮對此豐登歲披襟弄五絃(唐太)
(宗)油雲隂御道膏雨潤公田隴麥沾逾翠山花濕更燃
(虞世南)濯枝林杏發潤葉渚蒲生絲入綸言喜花依錦字
明(魏知古)空濛如薄霧散漫似輕埃(謝眺)風輕不動葉雨細
未沾衣入樓如霧散拂馬似塵飛(元帝)落照依山盡浮凉
帶雨來重雲出飛電高棟響行雷洒樹輕花發滴沼細
萍開(朱迢)澗滿新流濁山霑積翠濃風起還吹燕雲來本
送龍(諸葛穎)風鴛藏近渚雨燕集深條(杜)片雲頭上黑應
是雨催詩(杜)好雨知時節當春乃發生隨風潜入夜潤
物細無聲(杜)雷聲忽送千峯雨花氣渾如百和香(杜)湛
湛長江去冥冥細雨來(杜)深夜沈沈動春酌燈前細雨
簷花落(杜)巢燕高飛盡林花潤色分(杜)小雨晨光内初
來葉上聞霧交纔洒地風逆旋隨雲暫起柴荆色輕霑
鳥獸羣麝香山一半亭午未全分(杜)西北雲膏起東南
雨足來靈童出海見神女向山回斜影風前合圓紋水
上開十旬無破塊九土信康哉(李嶠)蓬萊一水通雲氣閶
闔千門度雨聲(劉威)潤氣凝柱礎繁聲注瓦溝暗流忩不
曉凉引簟先秋(白樂天)珠簾暮捲西山雨(王勃)
雲
經雲行雨施天下平也雲從龍風從虎聖人作而萬物
覩雲雷屯君子以經綸山川出雲(易)上天同雲雨雪
雰雰(詩)倬彼雲漢為章于天(詩)保章氏以五雲之物辨
吉凶(禮)陽聚為雲舜將興黃雲升堂湯將興白雲入
房(春秋孔演圖)
子天油然作雲(孟)雲者為雨乎黃帝得之以登雲天
(莊子)山雲草莽水雲魚鱗旱雲煙火涔雲波水(淮南子)
史漢武帝至泰山封禪其夜有白雲起封中(史封禪書)漢高
祖隠於芒碭山澤間吕后與人俱求常得之高祖怪問
后曰季所居上常有雲氣文王遇姜公於渭陽灼然
如披雲見白日恍若開霧而覩青天司馬相如奏大
人賦天子大說飄飄有凌雲之氣游天地之間(並史記)
傳記若煙非煙若雲非雲郁郁紛紛蕭索輪囷是謂卿
雲卿雲之見喜氣也舜時景雲見作歌曰卿雲爛兮
糺漫漫楚襄王遊於雲夢之臺望高唐觀上有雲氣
須臾之間變化無窮王曰此何氣也曰所謂朝雲也昔
先王常遊高唐晝寝夢一婦人曰妾巫山之女也為高
唐之客聞君遊高唐願薦寢席王因幸之去而辭曰妾
在巫山之陽也高丘之阻朝為行雲暮為行雨朝朝暮
暮陽臺之下旦視之如言故為立廟號曰朝雲(文選)冬至
初陽雲出箕如樹之状立春少陽雲出房如積冰春分
正陽雲出軫如白鵠榖雨太陽雲出張如車蓋立夏初
隂雲出觜赤如珠夏至少隂雲如水波寒露正隂雲如
冠纓霜降太隂雲出上如羊下如蟠石(易通卦驗)韓雲如布
楚雲如日周雲如輪秦雲如美人(史記)天子升崐崙封豐
隆之葬郭璞云豐隆筮師御雲得大壮封遂為雷師按
楚詞則以豐隆為雲師飛廉為風伯屏翳為雨師(廣雅)
集山中何所有隴上多白雲只可自怡悦不堪持寄君
(陶洪景)一片孤雲逐處飛東西終日竟何依傍人莫道能
為雨惟恨青山未得歸(王令)英氣大梁國郁郁必書臺碧
落從龍起青山觸石來官名光邃古蓋影耿塵埃飛感
高歌發威加四海回(李嶠)片片飛來静可閒樓頭江上復
前山飄零盡日不歸去帖破青山萬里天(鄭準)荆王枕上
元無夢莫枉陽臺一片雲(李義山)傍花初點綴覆苑更峥
嶸(崔顥)畫棟朝飛南浦雲珠簾暮捲西山雨(王勃)嶺雲春沮
洳江月夜晴明(杜)
本朝雲從鍾山起却入鍾山去借問山中人雲今在何
處(王介甫)風力引雲行玉馬水光連日動金蛇(同上)
雷
經震來&KR0658;虩震驚百里動萬物者莫疾乎雷(易)仲春
之月日夜分雷乃發聲仲秋之月雷乃收聲(記月令)天地
解而雷雨作雷雨作而百穀草木皆甲拆(易)
子非雷非霆隠隠谹谹(揚子)疾雷破山風振海而不能驚
(莊子)春夏之有雷霆也或發而振破巨石裂大木而殘之
草木豈有非常之罪哉彼豈有懲於物也(柳子)
史柳公權元和末止建州山寺中夜半覺門外喧闐因
潜於忩中見數人運斤造雷車如畫圖者久之一嚏氣
忽斗暗失其人兩目遂昏焉(酉陽雜俎)蔡順母平生畏雷自
亡後每有雷震順輙環冡泣曰順在此(本傳)劉曜從劉元
海獵于四山遇雨止樹下迅雷震樹旁人莫不顛仆曜
神色自若元海異之曰此吾家千里駒也(雜記)
傳記青陽之肇化兮陶萬殊于天壤結鬱蒸以成雷兮
鼓訇輘之逸響驚蟄蟲于始作兮懼遠邇之異象(李顒雷賦)
雷于天地為長子以其萬物為出入也雷二月出地百
八十日雷出則萬物出八月入地百八十日雷入則萬
物入入則除害出則興利人君之象也(王充論衡)内侍李舜
舉家曾為暴雷所震其堂之西室雷火自忩間出赫然
出簷人以為堂屋已焚皆出避之及雷止其舍宛然牆
壁忩紙皆黔有一木格其中雜貯諸器其漆器銀釦者
銀悉鎔流在地漆器曾不燋灼有一寳刀極堅鋼就刀
室中鎔為汁而室亦儼然人必謂雷當先焚草木然後
流金石今乃金石皆爍而草木無一燬者非人情所測
(筆談)
集閒人倚柱笑雷公又向深山霹怪松必若有蘇天下
志何如驚起武侯龍(韓偓)陌上冬乾泣老農天留甘雨付
春工阿香急試雷霆手莫放人間有起龍(朱喬年)
本朝誰將神斧破頑隂地裂山開鬼失林我願君王法
天造早施雄斷答羣心(晦庵)已外浮雲更外身區區雷電
若為神山頭只作嬰兒看無限人間失箸人(東坡)
電
子電激氣也以為鞭策(淮南子)隂氣伏重泉之下上通於
天隂陽分争故為電(莊子)良將如收電可見不可追(抱朴子)
豐隆軒其震霆列缺曄其照夜注豐隆雷公列缺電也
(張平子)
史王戎視日不眩目爛爛若巖中電(晉史)
傳記春秋公羊傳云有聲曰雷無聲曰電電殄也乍
見則殄滅也(釋文)霹靂列缺吐火施鞭(揚雄)魯隠公元年大
雨震電周之三日夏之正月雷常聞於地中電未可見
而大雨震電此陽氣之失其節(公羊)
集電尾燒空黑雲脚飛銀線(韓偓)驚電夜舒光(陸士衡)電光
時掣紫金蛇(東坡)餘霞張錦幛輕電閃紅綃(劉禹錫)恐天時
之代序兮耀靈曅而西征(楚詞注云靈曅電貌)
霜
經霜隂陽之氣也隂氣勝則凝而為霜(禮)履霜堅冰至
(易)糾糾葛屨可以履霜(詩)霜露既降君子履之必有悽
愴之心(禮)霜既降則百工休乃命有司曰寒氣總至民
力不堪其皆入室(同上)
子馬蹄可以踐霜雪(莊子)青女出以降霜註青女霜神也
又高誘云青女乃青腰玉女司霜雪者(淮南並註)鄒衍事燕
惠王盡其忠貞左右譛之王棄衍乃仰哭感天霜降(淮南)
(子)
史漢武帝元光四年隕霜殺草木自是征伐四夷師出
三十餘年(本紀)元帝永光元年三月隕霜殺桑九月二日
隕霜殺稼天下大饑是時石顯用事(漢史)琴操履霜者伯
竒之所作也伯竒者尹吉甫之子也甫聽其後妻之言
疑其孝子伯竒遂逐之伯竒編水荷而衣之采花而食
之清朝履霜而自傷無罪見放逐乃援琴而鼓之(琴操)
傳記王者順天行誅以成肅殺之威若政令苛則夏下
霜誅伐不行則冬霜不殺草(感精符)京房易傳云誅不原情
其霜附木不下地不教而誅其霜反在草下(易傳)
集仲秋邊風起孤蓬捲霜垠(王僧達)曉霜楓葉丹夕曛嵐
氣隂(謝靈運)金祇暮律盡玉女暝氛歸孕冷隨鐘徹飄華
逐劒飛(蘇味道)一夜新霜著瓦輕芭蕉心折敗荷傾耐寒
惟有東籬菊金葉初開曉更清(白樂天)十暑岷山葛三霜
楚戶砧(杜甫)原野生暮藹階墀散夕霏徘徊總嚴氣悵望
淪清輝平臺寒月色池水愴風威疑隂同徂夜逓鴈獨
歸飛(張率)
雪
經雨雪其滂雨雪載塗上天同雲雨雪雰雰雨
雪瀌瀌見晛曰消(俱詩)天地積隂温則為雨寒則為雪(禮)
今我來思雨雪霏霏(詩)孟春行冬令則水潦為敗雪霜
大摯(禮)
子至秋三月青女乃出以降霜雪(淮南子)藐姑射之山有
神人容膚若冰雪(莊子)齊景公時雨雪三日公被狐白裘
見晏子曰不寒晏子曰古之賢君飽而知饑暖而知寒
公悟乃脱裘發粟與饑寒者(晏子)東郭先生衣敝履不完
行雪中履有上無下足盡踐地(世說)天寒既至霜雪既降
吾是以知松栢之茂也(莊子)
史唐韋斌每朝會不敢離立笑言會大雪在廷者皆振
裾更立斌不徙足雪甚幾至没靴(韋安石傳)西王母進上藥
有玄霜絳雪(漢武帝傳)漢時長安雪數尺牛馬毛寒縮如蝟
(西京雜記)安居貧大雪丈餘洛陽令過安門徑無行跡謂已
死入見安僵卧問奚不出安曰大雪人皆乏食不宜干
人令賢之遂舉為孝廉(袁安𫝊)漢高帝自將兵擊匈奴冬
大寒雨雪士卒墮指者十二三(匈奴傳)蘇武使虜單于幽
武置大窖中絶不與飲食天雨雪武卧囓雪與旃毛並
咽之數日不死匈奴以為神(西漢本傳)郢善歌者始為下里
巴人之曲和者數千中為陽阿採菱和者百人既而歌
陽春白雪和者數人其曲彌高其和彌寡(宋玉)
傳記春秋元命苞云隂凝為雪北風雨雪天子遊黃
臺之丘駕于苹澤日中大寒北風雨雪有凍人天子作
黃竹詩三章(穆天子)河洛之神名曰宓妃髣髴兮若輕雲
之蔽月飄颻兮若流風之迴雪又趙飛燕𫝊飛燕體輕
宛轉如流風迴雪(曹子建)衛君重裘坐見路有負樵而哭
者問之對曰雪下衣薄衛君懼見于色曰為君而不知
民孰以君我乃捐金出粟以賑貧窮(公孫子)謝安冬日集
兒女講論文義俄而雪驟公曰白雪紛紛何所似兄子
朗兒曰撒鹽空中差可擬兄女道藴曰未若柳絮因風
起(世說)
集盈尺則呈瑞于豐年踰丈則表沴于隂德(謝惠連)細玉
羅紋下碧霄杜門顔巷落偏饒巢居只恐高柯折旅客
愁聞去路遥撅凍野蔬和粉重掃庭松葉帶酥燒寒忩
呵筆尋詩句一片飛來紙上銷(古詩)有田皆種玉無樹不
開花班扇難裁素曹衣詎比麻鵝歸逸少宅鶴滿令威
家寂寞門扉掩依稀履跡斜人疑迷麪市馬似困鹽車
(李義山)重重玉宇三千界一一瓊干十二樓(晏元憲)斷蓬飄
葉卷黃沙只有千林䰒鬆花應為王孫朝上國珠幢玉
節與排衙(東坡)巧剪銀花亂輕飛玉葉狂(辛寅遜)
本朝宋大明中元日雪花降右將軍謝莊下殿雪集衣
白上以為瑞賦詩(宋書)太祖一日大雪夜叩趙普門普出
帝立風雪中曰已約晉王矣已而太宗至共于普堂中
設重裀地坐熾炭燒肉普妻行酒帝以嫂呼之普從容
問曰夜久寒甚陛下何以出帝曰吾睡不著一榻之外
皆他人家也故來見卿普曰南征北伐今其時矣遂定
下江南策(邵氏聞見錄)游楊初見伊川伊川瞑目而坐二子
侍立既覺顧謂曰賢輩尚在此乎日既晩且休矣及出
門門外之雪深一尺(語錄)凍合玉樓寒起粟光摇銀海眩
生花遺蝗入地應千尺宿麥連雲有幾家老病自嗟詩
力退空吟冰柱憶劉义(東坡)
露
經孟秋之月凉風至白露降(禮)蒹葭蒼蒼白露為霜
湛湛露斯匪陽不晞厭浥行露(厭浥濕也)英英白雲露彼
菅茅(俱詩)
子天地相合以降甘露人莫之令而似均又晉書云王
者敬養耆老則甘露降而松栢受之尊賢容衆則竹葦
受之(老子)春食朝霞日始欲出赤黃氣也夏食正陽南方
日中氣也秋食淪隂日没以後赤黃氣也冬飲沆瀣北
方夜半之氣也并天地玄黃之氣是謂六氣(陵陽子)方諸
取露于月注云方諸大蛤隂極者(淮南子)藐姑射之山有
神人焉不食五穀吸風飲露(莊子)
史帝作承露銅盤上有仙人掌擎玉杯以取雲表之露
(漢武故事)明帝鑄承露盤莖長十二丈立于芳林園甘露乃
降(魏志)
傳記宗元得韓愈所寄詩先以薔薇露灌手然後讀(柳宗)
(元傳)夫形見者莫如高物不朽者莫如金氣之清者莫如
露盛之安者莫如盤乃詔有司鑄銅盤建于芳林園(曹植)
(承露銘)弘農鄧紹八月旦入萊山採藥見一童子執五綵
囊求栢葉上露露皆如珠滿囊中問之答云赤松子先
生取之明眼言終便失所在今人常以八月旦作囊相
遺是也(齊諧記)
集漱朝露之清流隠柔桑之稠葉(曹植)朝飲木蘭之墜露
夕餐秋菊之落英(離騷)玉關寒氣早金塘秋色歸汎掌光
逾淨添河滴尚微變霜凝曉液承月委圓輝别有吳臺
上應濕楚臣衣(駱賓王)竊以河榮洛變授社于勛華玄玉
素鱗降靈于湯武其間微禽弱草改状移形夜宿朝雲
星光動色皆以照臨下土發揮帝載千祀一致隔代同
符(盧思道表)滴瀝明光苑葳蕤泣竹叢玉垂丹棘上珠湛綠
荷中夜警千年鶴朝零七月風願凝仙掌上長奉未央
宮(李嶠)秋荷一滴露清夜墜玄天(韋應物)仙人掌冷三天露
玉女忩虛五夜風(李義山)凝花珠錯落綴葉碧玲瓏(温喬)玉
階生白露夜久侵羅襪(李白)秋露白如玉團團下庭綠(李白)
冰
經初六履霜堅冰至象曰履霜堅冰隂始凝也(易)季冬
之月冰方盛水澤腹堅是月也命取冰以入(記)二之日
鑿冰沖沖三之日納于凌隂四之日其蚤獻羔祭韭(詩)
凌人掌冰正歲十有二月令斬冰三其凌(周禮)古者日在
北陸而藏冰西陸朝覿而出之其藏冰也深山窮谷固
隂沍寒于是乎取之夫冰以風壮而以風出祭寒而藏
之獻羔而啟之(左傳)
子行積冰之皚皚兮清泉沍而不流(張平子賦)巧冶不能銷
木良工不能琢冰(文中子)老成子學幻于尹文先能翻校
四時夏造冰(列子)葉公子高曰吾朝受命而夕飲冰(莊子)覩
瓶中之冰知天下之寒(淮南子)
史永徽二年十一月隂霧凝凍封樹木數日不解劉向
以為木少陽此人將有害則隂氣脅木先寒故得雨而
冰亦謂之樹介(本紀)光武南馳聞王郎兵在後至滹沱河
候吏還曰河水流澌無船不可濟令王霸往視之霸還
詭曰冰堅可渡官屬喜比至河河冰亦合乃令霸護渡
未畢數騎而冰解光武曰王霸權以濟事殆天瑞也(後王)
(霸傳)晉慕容晃上書言躬征郭遠假陛下之精神威靈乃
結冰凌行海中三百餘里(晉史)初齊文宣時周人常懼齊
兵之西渡恒以冬月守河椎冰及武成即位朝政漸紊
齊人椎冰懼周師之逼(北史)或勸進士張彖謁楊國忠曰
見之富貴可立圖彖曰君輩倚楊右相如泰山吾以為
冰山耳若皎日既出君輩得無失所恃乎遂隠居嵩山
(本傳)晉王祥性至孝繼母朱氏嘗欲生魚時天寒冰凍祥
釋衣將剖冰求之冰忽自解雙鯉躍出(本傳)
傳記積冰曰凌冰壮曰凍冰流曰凘冰解曰泮(風俗通)逸
人王休居太白山每冬取溪冰琢其精瑩者煑建茗供
賓客(六帖)
集碎如墜瓊方截璐粉壁生寒象筵布玉壺紈扇亦玲
瓏坐有麗人色俱素(韋應物)清如玉壺冰(鮑明遠)簷動玉壺
冰(杜甫)開冰動玉壺(同上)雪後排簷挺銀竹(山谷)敢望君恩玉
井冰(杜)渴飲月窟冰饑餐天上雪(李白)擔囊行採薪斧冰
持作糜(魏武帝)飛雪斷道冰成梁(同上)
霞
集青霞起而照天(楊炯)望海樓明照曉霞護江隄白踏平
沙(白樂天)晨霞朝可餐(杜)桐林帶晨霞(謝靈運)朝霞迎白日
(選)仰首漱朝霞(曹植)青軒秘晩霞(李白)晩霞飛處散朱暉(李嶠)
海風吹斷暮天霞(唐人晩望)樓角紅綃一縷霞(古詩)餘霞散成
綺(謝眺)餘霞明遠川(韋應物)殘霞照高閣(同上)落霞沈綠綺(杜甫)
丹霞夾明月(選)赤霞動金光(李白)雲霞冠秋嶺(謝混)萬里洞
中朝玉帝九光霞内宿仙壇(真誥)水光浮日出霞彩映江
飛(張均)
煙
集凉煙兮冒江(鮑昭賦)煙光凝而暮山紫(滕王閣記)村煙對浦
沙汀煙輕冉冉水煙通逕草(並杜)夜長簷溜寒無寝
日晏厨煙濕未炊(竇牟)春風掩映千門柳曉色凄凉萬井
煙(李郢)梨花千樹雪楊葉萬條煙(李白)
本朝午鷄聲不到蟬林栢子煙中静擁衾(王安石)
霧
經仲冬行夏令則氛霧冥冥(月令)
子積水上溢則為霧(莊)隂陽之氣亂則為霧(曾)雲霧四
起則時多隠士(京房易占)與善人遊如行霧中雖不濡濕潜
自有潤(抱朴子)飛龍乘雲騰蛇遊霧(韓)
史武帝葬武陵芳香之氣異常積于墳埏之間如大霧
(漢武故事)高祖困于平城之圍大霧三日(漢書)河南張楷字公
超性好道術能作五里霧學其術者填塞如市故云霧
市時關西人裴優亦能作三里霧自以為不如往從學
之楷避不見(漢史)王肅張衡馬均俱冒重霧行一人無恙
一人病一人死問其故無恙者曰我飲酒病者飽食死
者空腹(博物志)
𫝊記黃帝與蚩尤戰于涿鹿九戰不勝黃帝歸于太山
三日三夜大霧冥冥有一婦人人首鳥形黃帝稽首再
拜伏不敢起婦人曰吾所謂玄女者子欲何問黃帝曰
小子欲萬戰萬勝萬隠萬匿首當何從起(玄女戰法)陶答子仕
陶三年名譽不興家産三倍其妻諫曰夫子能薄而官
大無功而家昌是嬰害積殃也妾聞南山有玄豹霧雨
七日不下食欲以澤其衣毛成其文章故藏以避害今
君有此寧不無後患乎(列女傳)韓佽在桂州妖賊封盈能
為數里霧尅期將攻桂州有紫氣者我必勝至日果紫
氣如疋帛自山亘于州城白氣直衝之紫氣遂散天忽
大霧至午稍開霽樹滴下同人如沐(酉陽雜俎)
集七條開早陌五里闇朝氛帶樓凝海氣含蓋似浮雲
(王褒)秋晨海霧重職事凌晨出浩浩含元天溶溶洒明日
纔看含鬢白稍見沾衣密導騎全不分郊樹都如失霏
微誤噓吸膚腠生寒栗當歸飲一杯庶用蠲此疾(韋應物)
氤氲起洞壑遥裔匝平疇乍似含龍劍還疑映蜃樓拂
林隨雨密度迥帶煙浮方謝公超步終從彦輔遊(蘇味道)
三晨生遠霧五里暗城闉從風疑細雨映日似遊塵乍
若飛煙散時如佳氣新不妨鳴樹鳥能蔽摘花人(梁元帝)
曹公迷夢澤漢帝出平城涿野妖氛静丹山霽色明類
煙飛稍重方雨散還輕倘入非熊繇寧思玄豹情(李嶠)
虹
經螮蝀在東莫之敢指(詩)
子天二氣則成虹(淮南子)
史漢靈帝時有黑氣墮北宫温明殿東庭中黑如車蓋
騰起奮迅長十餘丈其貌似龍上問蔡邕對曰此天投
蜺也(漢五行志)荆軻欲往刺秦王精誠感天白虹貫日(鄒陽)齊
威公時虹貫牛山管仲諫無近妃宮(雞跖集)
傳記黃帝占軍决曰攻城有虹從外南方入飲城中者
從虹攻之勝白虹遶城不匝從虹所在乃擊之世傳
虹能入溪澗飲水信然嘗見夕虹下澗中飲者兩頭皆
垂澗中使人過澗隔虹對立相去數丈之間如隔綃縠
自西望東則見立澗之東向西則為日光所爍(筆談)晉陵
薛願義熙初有虹飲其釜澳噏響便竭願輦酒灌之隨
投隨咽便吐金滿器于是灾弊日祛而豐富數臻(異苑)孔
子作春秋孝經告備于天赤虹自上而下化為黃玉(搜神)
(記)
集江虹明遠飲峽雨帶餘飛(杜甫)安得五彩虹架天作長
橋(李白)紆餘帶星渚窈窕架天潯空因壮士見還共美人
沈逸勢含良玉神光藻瑞金獨留長劍彩終負昔賢心
(蘇味道)
天河
經倬彼雲漢維天有漢監亦有光(俱詩)
子河漢沍而不能寒(莊)天河從北極分為兩頭至于南
極隨天而轉入地下過(抱朴子)
傳記天漢起東方經尾箕之間謂之漢津乃分為二道
至天津下而合西南行至七星南而没(天文志)星者元氣
之英水之精也氣發而升精華上浮宛轉隨流名曰天
河一曰雲漢衆星出焉(楊泉物理論)舊說天河與海通有居
海上者每年八月有浮槎來賫一年糧乘之奄至一處
望見婦人織一丈夫牽牛渚次飲之此人即問何處答
曰君可詣蜀問嚴君平此人還問君平君平曰某年月
有客星犯斗牛即此人到天河也(張華博物志)有人尋河源
見婦人浣紗問之曰此天河也乃與一石而歸問嚴君
平君平曰此織女支機石也(集林)
集八月凉風天氣晶萬里無雲河漢明昏見南樓清且
淺曉落西山縱復横洛陽城闕天中起長河夜夜千門
裏複道連甍共敝虧畫堂瓊戶特相宜雲母帳前初
泛濫水晶簾外轉逶迤倬彼昭回如練白復出東城接
西陌南北征人去不歸誰家今夜搗寒衣鴛鴦機上疎
螢度烏鵲橋邊一鴈飛鴈飛螢度愁難歇坐見明河
漸微没已能舒卷任浮雲不惜光輝讓明月明河可望
不可親安得乘槎一問津更將織女支機石還訪成都
賣卜人(宋之問)常時任顯晦秋至最分明縱被微雲掩終
能永夜清含星動雙闕伴月落邊城牛女年年渡何曾
風浪生(杜)昭昭清漢暉燦燦光天步(陸士衡)安得壮士挽
天河淨洗甲兵長不用(杜)雲漢西流夜未央牽牛織女
遥相望(魏文帝)河漢清且淺相去復幾許盈盈一水間脈
脈不得語(選詩)初旭紅可染明河澹如掃(杜牧之)
歲時部
春
經萬物出乎震(易)分命羲仲宅𤾉谷平秩東作日中星
鳥以殷仲春每歲孟春遒人以木鐸徇於路(並書經)春
日遲遲采蘩祁祁春日載陽有鳴倉庚(詩)孟春之月
日在營室律中大簇仲春之月日在奎律中夾鍾
季春之月日在胃律中姑洗其日甲乙其帝太皥其
神勾芒其蟲鱗其音角其數八其味酸其臭羶其祀戶
祭先脾天子迎春於東郊布德和令行慶施惠下及
兆民(禮記)春王正月(春秋)
子衆人熙熙如享太牢如登春臺(老子)斗柄東指而天下
皆春(鶡冠子)春為忠萬物咸遂忠之至也(尸子)孟春之月君
子聽朝論爵賞(管子)二月之夕女夷鼓歌以司天和孟
春之月天子服八風水注取露銅盤中(淮南子)以鳥鳴春
(韓子)古之為政者非春無以布德和令行慶施惠養幼小
省囹圄賜貧窮禮賢者(柳子)
史煬帝西苑宮秋冬木凋令剪綵為花葉綴條上景若
陽春(隋史)宋璟人謂其為有脚陽春言所至之處如陽春
及物也(開元遺事)方春時和草木羣生皆有以自樂而吾百
姓莫之省憂其議所以賑貸之(漢史)元魏黎季明曰招摇
東指天下識其春(北史)方春生養萬物莩甲宜助萌陽以
育時物(漢章帝紀)明皇嘗遇二月坐小殿柳杏將吐嘆曰對
此景物豈可不與判斷之呼高力士取羯鼔縱擊一曲
名春光好回顧柳杏皆發笑曰不喚我作天公可乎(唐史)
正月者歲之始王者則天之象因時之序宜開發德號
爵賢命士流寬大之澤垂仁厚之恩(漢書)
傳記方春東作布德之元陽氣開發養導萬物(郎顗傳)春
退貪殘進柔良卹幼孤賑不足求隠士則萬物應節而生
(京房傳)嫁娶以春和也天地交通萬物始生(白虎通)氣在春
佩蒼璧(尚書考)開歲發春百卉含英(漢書)春曰芳春青春陽
春三春九春景曰媚景和景韶景時曰良時嘉時芳時
辰曰良辰嘉辰芳辰節曰華節芳節良節嘉節韶節淑
節(纂要)仲春月令時和氣清王雎鼓翼倉庚和鳴交頸頡
頏關關嚶嚶(張衡傳)天受二年臘將遊上苑遣詔曰明朝
遊上苑火急報春知花須連夜發莫待曉風吹凌晨名
花布苑(卓異闕記)秋風起愁盡人間白髮人(錄歌踏春曲)
集聞道春還未相識走傍寒梅探消息昨夜東風入武
陽陌頭楊柳黃金色(李白)紅入桃花嫩青歸柳葉新望鄉
應未已四海尚風塵(杜)侵凌雪色還萱草漏泄春光有
柳條(杜)春每歸兮花開花已闌兮春改嘆長河之流春
送馳波於東海春不留兮時已失老衰颯而情逾極恨
不得掛長繩於青天繫西飛之白日(李白)習習兮春風岸
柳動兮渚花落春冉冉其將晝予何為而不樂(白居易)晝
静疎簾燕語頻雙雙鬭雀動階塵柴扉日暮隨風揜落
盡閒花不見人(元稹)草樹知春不及歸百般紅紫鬭芳菲
楊花榆筴無才思惟解漫天作雪飛(退之)獨倚闌干玩野
塘俄驚節物老春光綠楊隂密鶯將懶紅杏枝空蝶不
忙詩思謾沿芳草遠茶甌微帶落花香(僧惠洪)寒隨窮律
變春逐鳥聲開初風飄帶柳曉雪間花梅碧林青舊竹
綠沼翠新苔芝田初鴈去綺樹未鶯來(唐太宗)春風本自
竒楊柳最相宜柳條恒著地楊花好上吹(梁簡文帝)風色翻
露文雪花上空碧花蝶來未已山光曖將夕(上官儀)沐乘
閑豫清晨步北林池(楊師道)日影飛花殿風文積草池鳳
樓通夜敞虬輦望春移(元萬頃)花輕蝶亂仙人杏葉密鶯
喧帝女桑飛雲閣上春應至明月樓中夜未央(同上)
本朝春雲漠漠雪欲落東風和冷驚羅幕漸看遠水綠
生漪未放小桃紅入萼(東坡)新年變物華春意已堪嘉霽
色初含柳餘寒尚勒花風絲飛蕩漾林鳥弄交加(歐陽修)
輕花細葉滿林端昨夜春風晩色寒黃鳥不堪愁裏聽
綠楊宜向雨中看(宋齊)
夏
經日月運行一寒一暑(易)申命羲叔宅南交平秩南訛
敬致日永星火以正仲夏(書)四月維夏六月徂暑夏
之日(詩)孟夏之月日在畢律中中吕仲夏之月日在
東井律中蕤賓季夏之月日在柳律中林鍾其日丙
丁其帝炎帝其神祝融其蟲羽其音徵其數七其味苦
其臭焦其祀竈祭先肺天子迎夏於南郊以賞封諸侯
慶賜遂行無不欣說(禮)
子斗柄南指而天下皆夏(鶡冠子)立夏之日服玄冰丸或
飛雪散及六壬六癸符則不熱(抱朴子)大旱金石流土山
焦(莊子)九暑至時雨乃降五穀百果乃登(管子)陽常居大夏
以生育長養為事(董子)夏政不失則時雨降(文中子)炎風之
野赤帝祝融之所司(淮南子)
史浮甘瓜于清泉沈朱李于寒水(魏史)元載有紫龍髯拂
水晶為柄拂之清泠有聲夜則蚊蚋不敢近(唐史)李德裕
為相方盛暑宴賓以金盤貯水浸白龍皮置坐凄然都
無暑氣(唐史)太宗欲幸九成宫馬周上疏謂上皇留熱處
温凊之義臣所未安太宗善其言(唐史)高宗夏宴以葡萄
賜宰相學士從行給翔鱗馬帝賦詩學士属和(唐史)
傳記龍見而雩(左傳)作迎風觀寒露臺以避暑(關中記)陶潜
夏月高卧北忩清風颯至自謂羲皇上人(本傳)吳猛性至
孝兒時父母邊卧夏多蚊蚋集身受之不敺恐蚊蚋去
及父母也(搜神記)何子平事父孝年六十有孺子之慕夏
避清凉(孝子傳)漢長安巧工丁緩作七輪扇連續七輪大
皆徑丈一人運之滿堂寒(西京雜記)唐文宗與柳公權聯句
文宗曰人皆苦炎熱我愛夏日長權曰薰風自南來殿
閣生微凉(本傳)
集清江一曲抱村流長夏江村事事幽(唐詩)炎威不到軒
忩外冷氣常存枕簟中(王觀)竹深留客處荷淨納凉時(杜)
我有江隂竹能令朱夏寒(杜甫)綠樹隂濃夏日長樓臺倒
影入池塘水晶簾動微風起滿架薔薇一院香(高駢)生物
趍功日夜流園林纔夏麥先秋綠隂黃鳥北忩簟付與
來禽安石榴(山谷)竹粉千腰白桃皮半纈紅(太白)荷翻紫蓋
搖波面蒲蓄青刀插水湄(施肩吾)和風穆而扇物麥含露
而飛芒(傅玄)上無纖雲下無微風(晉夏侯湛)積歊蒸於簾櫳流
煩溽於園籞陽風淟其長扇火雲赫而四舉(隋盧思道)節序
遇徂炎兹宵在三伏憑軒佇凉氣中筵倦煩燠寂寞對
空窗清疎臨夜竹蟲音亂階草螢光繞庭木簾月度斜
輝風花起餘馥(梁蕭子範)高天澄遠色秋氣入蟬聲(隋薛道衡梅)
出簾飛小鷰映戶落殘花舞衫飄細縠歌扇掩輕紗(隋魏)
(彦琛)風還池色定月晩樹隂多(耿湋夏夜)
本朝白水滿塘雙鷺下綠楊深處一蟬鳴(東坡)院僻簾深
晝景虛輕風時見動竿烏池中綠滿魚留子庭下隂多
燕引雛雨後看兒争墜果天晴因客曝殘書幽棲未免
牽塵界身世相忘在酒壺(蘇子美)雕玉押簾上輕縠籠虛
門井汲鉛華水扇織鴛鴦文迴雪舞凉殿甘露洗空綠
羅袖從迴翔香汗沾寳粟(李賀樂辭)春蒲獵獵弄輕柔欲立
蜻蜓不自由五月臨平山下路藕花無數滿汀洲(參寥)河
漢微明星乍稀碧蓮香濕襲人衣夜凉如水琉璃滑自
起開窗放月歸(方巨山夏夜)
秋
經說言乎兊兊正秋也萬物之所說也(易)分命和仲宅
西曰昧谷寅餞納日平秩西成宵中星虛以殷仲秋(書)
秋日凄凄百卉俱腓(詩)孟秋之月日在翼律中夷則
仲秋之月日在角律中南吕季秋之月日在房律中
無射其日庚辛其帝少皥其神蓐收其蟲毛其音商其
數九其味辛其臭腥其祀門祭先肝天子迎秋於西郊
賞軍師武人入朝乃命將帥選士厲兵簡練俊傑專任
有功以征不義以明好惡順彼遠方(禮)
子斗柄西指而天下皆秋(鶡冠子)秋者隂氣始下故萬物
生西成立穀謂之大秋秋三月以庚辛之日發五
政一曰禁博塞二曰無見五兵之刃三曰慎旅農趍聚
收四曰補缺塞圻修垣牆謹門閭五曰敬時五穀之皆
入也(管子)叢蘭欲茂秋風敗之(文中子)秋則萬寳告成言天
地以萬物為寳(淮南子)秋肅也萬物莫不肅敬禮之至也
(尸子)
史堯為天子嘗秋日夢白帝遺以烏啄子其母曰扶桑
升高丘白帝上有雲如虎感已乃生臯陶(史)秋風和則
商聲調序移玉律氣應金商(唐史)朱异除中書郎時秋日
始拜有飛蟬正集异武冠上時咸謂蟬珥之兆(梁史)孫寳
為京兆尹秋日署侯文為東部督郵勅曰今鷹隼始擊
當從王氣取姦惡以成嚴霜之誅(史)袁宏孤貧運租自
業謝尚時鎮牛渚秋夜乘月泛江會宏在舫中諷詠遣
問得其詠史之作尚邀至舟與談至旦不寝自此名譽
日盛(晉史)李陵云窮秋九月塞外草衰胡笳互動牧馬悲
鳴吟嘯成羣邊聲四起(漢史)德宗秋日出畋有寒色顧謂
左右曰九月猶衫十月而袍不為順時朕欲改月謂何
左右稱善李程獨曰玄宗著月令十月始裘不可改帝
矍然止(唐史)李適云凡天子饗會遊豫唯宰相及學士得
從秋登慈恩浮圖獻菊花酒稱夀(唐史)
傳記駟見而隕霜火見而秋風戒寒(國語)少昊乘兊執矩
司夀(天文志)日行白道曰西陸謂之秋(律歴志)秋者西方金
行之氣(西羌傳)周秦秋日遣輶軒採異俗方言藏之秘府
(本紀)平固縣覆笥山上有湖中有石鴈每至秋飛鳴如候
時(南康記)仲秋甲戍天子東遊次雀梁蠧書羽陵(穆天子傳)賈
佩蘭宫中八月四日出雕房北戶竹林下圍棋勝者終
年有福(西京雜記)漢武嘗以秋日泛靈鶂舟於淋池以香金
為鈎縮紐絲為綸丹鯉為餌釣得白蛟付大官為鮓肉
紫骨青香美無倫(拾遺記)唐宫人麗娟善歌嘗唱迴風曲
庭葉翻落如秋(洞冥記)張季鷹在洛見秋風起因思蓴菜
羹鱸魚鱠曰人生貴適志耳(本傳)明皇製秋風高曲每奏
之則清風徐來樹葉交墜(史)唐宫中每至秋時妃妾以
金籠閉蟋蟀置枕函畔夜聽其聲庶民之家皆效之也
(史)秋曰三秋九秋首秋上秋肇秋蘭秋暮秋末秋秒秋
景曰朗景澄景清景時曰凄辰霜辰節曰素節商節(梁元)
(纂妥)蒲柳之質望秋先零(顧顗之𫝊)壮士悲秋感隂氣也(韓詩外傳)
弘農鄧紹八月朝入華山見一童子以五色綵囊盛取
栢葉下露云赤松先生取以明目今八月朝作眼明囊
象此也(續齊諧記)
集雲高氣静露凝衣野草變色莖葉稀鳴蜩抱木鴈南
飛(曹植集)曉煙茅舍月初日棗林霜(歐陽公)觀四時之代序
對三秋之爽節雲既淨而天高潦將收而水潔凝珠露
之凄冷鏡青山之滉澈鷰運幕而巢空鴈篤羣而行絶
(虞世南賦)爽氣澄蘭沼秋風動桂林露凝千片玉菊散一叢
金日岫高低影雲空點綴隂蓬瀛不可望泉石且娛心
菊散金風起荷疎玉露圓將秋數行鴈離夏幾林蟬
雲凝愁半嶺露碎纈高天還似成都望直見蛾眉前
秋光凝翠嶺凉吹肅離宫荷疎圓蓋缺樹冷半帷空側
陣移鴻影圓花釘菊叢攄懷俗塵外高眺白雲中煙
生遥岸隠月落半崖隂連山驚鳥亂隔岫斷猿吟山
亭秋已滿巖牖凉風度疎蘭尚染煙殘菊猶承露古石
衣新苔新巢封古樹歴覽情無極只尺輪光暮(並唐太宗)肅
肅簟上寒凄凄帳裏清物色延暮思霜露遍朝榮(宋鮑昭)
露濃山氣冷風急蟬聲哀鳥擊初移樹魚寒欲隠苔斷
霧時通日殘雲尚作雷(隋煬帝)濕庭凝墜露摶風卷落槐
日氣斜還冷雲峰晩更霾(隋庾信)玉樹凉風舉金塘細草
萎葉落商飈觀鴻歸明月池迎寒桂酒熟含霧菊花垂
(袁朗應詔)凄風移漢筑流水入虞琴雲飛送斷鴈月上淨疎
林(上官儀)林樹千霜積山宫四序寒蟬急知秋早鶯疎覺
夏闌怡神紫氣外凝睇白雲端(同上)
本朝清溪流過碧山頭空水澄鮮一色秋隔斷紅塵三
十里白雲紅葉兩悠悠(程伯簿秋詩)輕風捲纖雲碧漢磨青
銅坐久襟袖凉皎月升天東(雷希顔秋夜)至若金氣方勁清
風戒寒嚴霜舉侯文之職飛蟬集朱异之冠露始滋於
園菊風已敗於叢蘭(吳淑秋賦)
冬
經勞乎坎坎者水也正北方之卦也萬物之所歸也(易)
申命和叔宅朔方曰幽都平在朔易日短星昴以正仲
冬(書)冬日烈烈飄風發發(詩)孟冬之月日在尾律中應
鍾仲冬之月日在斗律中黃鍾季冬之月日在婺律中
大呂其日壬癸其帝顓頊其神玄冥其蟲介其音羽其
數六其味鹹其臭朽其祀行祭先腎天子迎冬於北郊
固封疆備邊境完要塞謹關梁塞徯徑(禮)辛亥朔日南
至公視朔遂登觀臺以望(春秋)
子隂常居大冬(董子)斗柄北指而天下皆冬(鶡冠子)燭龍在
鴈門北藏于委羽之山不見日其神人面龍身而無足
(淮南子)以冬至之日始數四十九冬盡春始教民鑚燧墐
竈所以夀人也(管子)景公時雨雪三日公衣狐白之裘謂
晏子曰天下不寒何也晏子曰賢君飽知人饑温知人
寒公曰善遂出衣發粟以與饑貧者(晏子)君子齋戒處心
掩身身欲寧去聲色禁嗜欲安形性静以待隂陽之定
(莊子)楚莊王對雪披裘當戶曰我猶寒彼百姓賓客甚矣
乃使巡國中求無居宿絶糧者賑之國人大悦(尸子)
史漢高祖既定天下叔孫通定朝儀于是羣臣朝十月
于長樂宫中尊卑次序諸侯王以下莫不震恐帝曰吾
今知皇帝之貴也(漢史)鍾離意辟為大司徒掾詔部送徒
詣河内時冬寒徒病不能行路過弘農輒移屬縣使作
徒衣縣不得已與之上書言状意亦具以聞光武得奏
以見霸曰君所使掾何乃仁於用心誠良吏也黃香
身執勤苦冬無袴而事親極滋味後漢虞詡祖父經
為郡縣獄吏案法平正寬恕冬月上囚狀嘗流涕隨之
每稱曰東海于公高為里門而其子定國卒至丞相吾
决囚六十年矣雖不及于公其庶幾乎子孫何憂不為
九卿耶故字詡曰升卿詡仕至尚書令(漢史)
傳記冬中也物方藏于中也陽盛則吁舒萬物而養之
外隂盛則呼吸萬物而藏之内故曰呼吸者隂陽之交
接萬物之始終(尚書大傳)東方朔年十三學讀書三冬文史
足用(本傳)寳雲溪有僧舍盛冬若客至不燃薪火燒香一
炷滿室如春人歸更收餘燼(異景志)京師十月朔沃酒炙
臠肉于爐中圍坐飲啗謂之煖爐(歲時記)漢代十月十五
日以豚酒入靈女之廟擊筑奏上弦曲連臂踏地歌赤
鳳來巫俗也(搜神記)董遇好學人從學者遇云當先讀書
百遍而義自見學者云苦難無日遇曰當以三餘冬者
歲之餘雨者晴之餘夜者日之餘劉殷曾祖母王氏
盛冬思堇殷時九歲乃往澤中慟哭忽若有人云止聲
殷即收淚視地有堇因得斛餘歸何鳳為建安太守
物不敢忤伏臘每放囚還家依期而返(本傳)唐高祖冬幸
新豐歴白鹿觀上驪山賜浴湯池給香粉澤帝賦詩學
士皆屬和(李適傳)邴原就師學三冬講孝經論語(魏志)齊孝
子王虛之庭中楊梅樹隆冬三實又每夜所居白光如
燭墓左樹奈一冬三實時人咸以為孝感所致(本傳)
集嘉南洲之炎德兮麗桂樹之冬榮乘鄂渚而反顧兮
欵秋冬之緒風(楚詞)冽冽冬日肅肅祁寒潜鱗在川歸鴈
在軒(王中初)四氣迴周節慶代停萬國同休庶尹羣和奉
爵升朝我有嘉禮式宴百寮(晉張華)綿邈冬霄永凜厲寒
氣升離葉向晨落長風振條興夜静輕響起天清月暉
澄寒冰盈渠結素霜竟欄凝(晉曹毗)冬深柳條落雪後桂
枝殘星明霧色盡天白鴈行單雲飛乍想閣冰結遠疑
紈晩橘隠重屏枯藤帶迥竿岳隂連冰氣山峯添月寒
(梁簡文帝)洞庭門未掩金壺漏已催曛煙生澗曲暗色起林
隈雪花無有蔕冰鏡不安臺(同上)月影含冰凍風聲凄夜
寒江海波濤壮崤嶂坂險難(同上)景移風度改日至晷迴
換眇眇負霜鶴皎皎帶雲雁長河結琅玕層冰如玉岸
(鮑昭)早景煙霜面初寒鳥雀愁詩成遣誰和還是寄蘇州
(白樂天)
節序部
元旦
經元者善之長也先王體元以居正(易)旭日始旦(詩)天
子乃以元日祈穀于上帝命樂正習舞(禮)履端于始舉
正于中(春秋傳)
子邯鄲民正月旦獻鳩于趙簡子簡子賞之客問故簡
子曰正旦放生示有恩也客曰民知君欲放之故競捕
之傷者衆矣君欲生之不若禁民勿捕捕而放之恩過
不相補(列子)春月飲酒茹葱以通五臟(莊子)
史元日立仗百官皆備宰相方至列燭五六百炬謂之
火城宰相至衆皆避之(國史)吳隠之為牧守冬月無被乃
披絮(國史)魏武帝用漢儀元日百官上夀設白獸尊於殿
庭能獻直言者則發此尊飲酒案禮白獸尊乃北齊之
遺失也上施白獸蓋後代所為示忌憚也(典略)
傳記王羲之月儀書曰日往月來元正首祚太簇告辰
微陽始布罄無不宜和神養素正月一日天中節會
之辰獻夀之日(並出道書)昔有人居草庵之中每歲除夕遺
里閭藥一貼令囊浸井中至元日取水置于酒樽名曰
屠蘇酒合家飲之不瘟疫(歲華紀)履端元日正始之初士
于是日設禮樂榮耳目之觀(臧榮)漢高長樂宫成制羣臣
朝賀儀武帝改夏正元日慶賀始此(通典)玉燭寳典曰正
月為端月尚書大傳云夏以平明為朔殷以雞鳴為
朔周以夜半為朔白虎通曰正朔有三何本天有三
統謂之三微月也三微者何謂也陽氣始施黃泉萬物
始動微而未著
集初歲元祚吉日惟良乃為嘉會宴此高堂衣裳鮮潔
黼黻玄黃珍膳雜遝充溢圓方俯視文軒仰瞻華梁願
保兹善千載為常歡笑盡娛樂哉未央皇室榮貴夀考
無疆(曹植)朱庭容衛肅青天春氣明朝光動劒彩長階分
珮聲(隋煬帝)和風起天露嚴氣銷冰井索索枝木柔厭厭
漏猶永(陳叔連)履端初啓節長苑命高筵肆夏喧金奏重
潤響朱絃春光催柳色日彩照槐煙微臣同濫吹謬得
仰鈞天(虞世南)旋穹周迴三朔肇建青陽散輝澄景載渙
淑哉虛花爰採爰獻聖容映之永夀於萬(劉臻妻獻椒花)正朝
辟惡酒新年長命杯栢葉隨銘至椒花逐頌來(庾信)聊開
栢葉酒試奠五辛盤金薄圖神燕朱泥却鬼丸(庾肩吾)年
光悲擲舊景色喜呈新(庾亮)欲曙九衢人更多千條香燭
照星河今朝始見金吾貴車馬縱横避玉珂(釋靈徹)天仗
宵嚴建羽旄春雲送色曉雞號金鑪香動螭頭暗玉佩
聲來雉尾高戎服上趍承北極儒冠列侍映東曹太平
時節身難遇郎署何須歎二毛(韓愈)鳴佩隨鵷鷺登階見
冕旒無能裨聖代何事别滄州間夜貧還醉浮名老漸
羞鳳城春欲晚郎吏一同遊(盧綸)葦桃猶在戶椒栢已稱
觴歲每風先應朝回日漸長星河猶在整朝衣遠望
天門再拜歸(杜牧之)
本朝堆盤紅縷細茵蔯巧與椒花兩鬭新竹馬異時寧
信老土牛明日莫辭春(東坡)爆竹聲中一歲除春風送煖
入屠蘇千門萬戶曈曈日總把新桃換舊符(王介甫)
立春
經先立春三日太史謁之天子曰某日立春盛德在木
天子乃親帥三公九卿諸侯大夫以迎春於東郊(月令)
史取宜陽金門竹為管河内葭草為灰以候陽氣玉泉
記以葭莩灰實律之端氣至則灰飛(續漢)唐景龍四年正
月八日立春上令侍臣迎春内出綵花樹人賜一枝令
學士賦詩(景龍記)唐制立春賜三省官綵勝各有差(文昌雜錄)
傳記立春之日士夫之家剪綵為小幡謂之春幡或懸
于家人之頭或綴於花枝之下又剪為春蝶春錢春勝
以為戲立春前五日並造土牛耕夫犂具於大門之
外是日黎明有司為壇以祭先農官吏各具綵仗環擊
牛者三所以示勸耕之意(慶華錄)立春前一日開封府進
春牛入禁中鞭春開封祥符兩縣置春牛於府前至日
絶早府僚打春府前百姓皆賣小春牛(同上)
集春日春盤細生菜忽憶兩京梅發時盤出高門行白
玉菜傳纖手送青絲(杜)北陸凝隂盡千門淑氣新年年
金殿裏寳字貼宜春(歲時記)春衣不用蕙蘭薰領緣無煩
刺綉紋曾在蠶宮親織就方知縷縷盡辛勤(春詞)聖主終
朝親萬幾燕居專事養希夷千門永晝春岑寂不用車
前插竹枝(温公錄)朝來煮菜往鞭牛已覺江邊雪意休習
習東風收雨脚暄暄曉日綻雲頭尊前未放梅花老鬢
上先看柳帶柔及取春花時一醉莫教沈瘦更清秋(侯彭)
(老)煙添柳色看猶淺鳥踏梅花落已頻(李相公)
本朝太平興國二年冬縣司以春牛呈知府就大門外
安排薦以香燈酒果其芒兒塐之頗精同判王洗馬晦
伯慮有損闕移寘廳上知府程給事之謂同判曰某雖
不才忝為刺史且芒兒者耕墾之人不應上廳將來恐
村夫輩或有不揆耳至甲午果有順賊之變(成都記)仙家
日月本長閑送臘迎春亦偶然翠管銀鈎傳故事金花
綵勝作新年(東坡)
元宵
史隋柳彧見都邑百姓每至正月十五日作角觝戲上
奏曰京邑爰及外州每以正月望夜充階塞陌鳴鼓聒
天燎炬照地人帶獸面男為女服竭資破産競此一時
請並禁斷上可其奏(北史)唐朝正月十五夜許三夜夜行
其寺觀街巷燈明若晝山棚高百餘尺神龍以後復加
嚴飭士女無不夜遊車馬塞路有足不躡地浮行數十
步者(雍洛靈異小錄)隋文帝時元胄為右衛大將軍嘗正月十
五日帝與近臣登高時元胄下直馳詔召之及見謂曰
公與外人登高未若就朕也(隋書)唐睿宗先天二年正月
十五十六夜於京安福門外作燈輪高二十丈衣以錦
綺飾以金銀燃五萬盞燈豎之如花樹宫女千數衣羅
綺曳錦繡耀珠翠施香粉妙簡長安萬年少女婦千餘
人衣服花釵婢子亦稱是於燈輪下踏歌三日歡樂之
極未始有之(唐書)開元十八年正月朢日帝謂葉天師曰
四方之盛此夕何處極麗對曰天下無踰於廣陵帝曰
何術以觀之師曰可俄而虹橋起於殿前師奏橋成但
無回顧於是帝步而上太真及高力士黃幡綽樂官數
人從行俄頃已到廣陵寺觀陳設之盛燈火之光照灼
其殿士女華麗皆仰望曰仙人現於五色雲中帝大悦
師曰請勅伶官奏霓裳羽衣一曲後數日廣陵果奏(幽怪)
(錄)開元初正月朢夜玄宗移仗上陽宫以觀燈焉結搆
綵樓三十餘間金翠珠玉間厠其内樓高百五十尺微
風所觸鏘然成韻以燈為龍螭豹騰擲之状葉法善曰
影燈之盛固無比矣然西凉府今夕之燈亦亞於此玄
宗欲一往曰此易耳令玄宗閉目已在霄漢俄而及地
既覩影燈連亘數十里玄宗乃回玄宗於凉州以鏤鐵
如意貰酒翌日命中使驗之非謬(廣記)明皇幸上陽宫夜
新番一曲明夕正月十五日潜遊忽聞酒樓上有笛奏
前夕所番曲密捕笛者詰之自云其夕於天津橋上翫
月聞宫中奏曲愛其聲遂以瓜畫譜記之即長安少年
李謩也(連昌詞)
傳記今州里風俗朢日祭門先以楊柳枝插門隨楊柳
枝所指仍以酒脯飲食及豆粥插著而祭之(歲時記)正月
十五作膏粥以祠門戶(玉燭寳典)漢家祀太一以昏時祠到
明(史記)
集火樹銀花合星橋鐵鏁開暗塵隨馬去明月逐人來
游騎皆穠李行歌盡落梅金吾不禁夜玉漏莫相催(蘇味)
(道)玉漏銀壺且莫催鐵關金鏁徹明開誰家見月能閒
坐何處聞燈不看來(崔顥)神燈佛火百輪張刻像圖形七
寳装影裏如聞金口訣空中似散玉毫光(同上)金勒銀鞍
控紫騮玉輪朱幰駕青牛驂驔始散城東曲倏忽還逢
南陌頭(同上)星回河漢月將微露洒煙飄燈漸稀猶惜路
傍歌舞處踟蹰相顧不能歸(同上)月色燈光滿帝都香車
寳輦隘通衢身閒不覩中興盛羞逐鄉人賽紫姑(李義山)
本朝雪消華月滿仙臺萬燭當樓寳扇開雙鳳雲中扶
輦下六鼇海上駕山來鎬京春酒霑周宴汾水秋風陋
漢才一曲升平人盡樂君王又進紫霞杯高列千峯
寳炬森端門方喜翠華臨宸遊不為三元夜樂事還同
萬衆心天上清光留此夕人間和氣閣春隂要知盡慶
華封祝四十餘年惠愛深(蔡君謨)薄雪初銷野未耕賣薪
買酒看升平吾君勤儉倡優拙自是豐年歌笑聲(東坡)天
醉笙歌外風香羅綺餘(曼卿)雲歸萬年樹月滿九重城(楊徽)
(之)
中和節
史唐德宗欲以二月名節李泌請以二月朔為中和節
遂詔備三令節時數(唐書)
傳記民間以青囊成百穀瓜果種相遺號為獻生子里
閭釀酒謂宜春酒(鄴侯家傳)
集殿前來日中和節連夜瓊林散舞衣傳服所司分蠟
燭監開金鎖放人歸(王建)
社日
史里中社陳平為宰分肉甚均父老曰善陳孺子之為
宰乎曰嗟乎使平得宰天下亦如是肉矣(本傳)
傳記天子大社以五色土為壇封諸侯者取方面土苴
以白茅授之各以其方色以立社於其國故謂之授茅
土(漢舊儀)
集社實隂祇稷惟穀先伯德方將時號共工厥有才子
實曰勾龍陶唐救災决河疏江棄亦播殖作乂萬邦克
配二祀以報勲庸(向承天社頌)鵝湖山下稻梁肥㹠穽雞棲
對掩扉桑柘影斜春社散家家扶得醉人歸(張蠙村居)田家
遭社日邀我嘗春酒(杜甫)幾點社翁雨一番花信風(陸龜蒙)
社雨報年豐(杜)初語燕雛知社日習飛鷹隼識秋風(杜)
寒食
傳記冬至後一百五日有疾風甚雨謂之寒食介子推
三月五日為火所焚國人哀之每歲春暮為不舉火謂
之禁煙犯之則雨雹傷田(歲時記)周舉遷并州刺史初太
原一郡舊俗以介子推焚骸有龍忌之禁至其月咸言
神靈不樂舉火一月寒食莫敢煙爨歲多死者舉到州
作弔書置子推之廟言盛寒去火殘損民命非賢者意
今則三日而已宣示愚民使還温食風俗頓革(陸翽鄴中記)
集初過寒食一百六店舍無煙宫樹綠念奴覓得又連
催特勅宫中許燃燭(元微之)春城無處不飛花寒食東風
御柳斜日暮漢宫傳蠟燭青煙散入五侯家(韓翃)鶯嬌燕
黠弄風煙士女兒童滿野田草色淺深圍幄幕花枝上
下逐鞦韆(張禹錫詩)雲濃雲淡半隂春禁火天時欲洒塵花
艷有枝還怕雨柳煙無賴尚熏人畫毬輕蹴壺中地綵
索高飛掌上身一路綠莎東郭外也寬情抱也傷神(裴說)
馬上逢寒食途中屬暮春可憐江浦望不見洛橋人(宋之)
(問)
清明
傳記唐朝清明取榆柳之火以賜近臣順陽氣也(歲時記)
明皇樂民間清明節鬭雞戲及即位治雞坊索長安雄
雞金尾鐵距高冠昂尾千數養於雞坊選六軍小兒五
百使教飼之時賈昌為五百小兒長太子甚愛幸之金
帛之賜日至其家又云明皇以乙酉生而喜鬭雞是兆
亂之象也(東坡)京師清明之日四野如市芳樹之下園圃
之内羅列杯盤互相酬勸都城之歌兒舞女遍亭臺抵
暮而歸(東京夢華錄)
集早是傷春暮雨天可堪芳草更芊芊内官初賜清明
火上相閒分白打錢紫陌亂嘶紅叱撥綠楊高影畫鞦
韆遊人記得承平事暗喜風光似昔年(韋莊)村落清明近
鞦韆稚女誇春隂妨柳絮月黑見梨花白鳥窺魚網青
帘認酒家幽棲雖自適交友在京華(鄭谷詩)清明千萬家
處處是年華榆柳芳辰火梧桐今日花祭祠結雲騎遊
陌擁春車惆悵田郎去原迴煙樹斜(楊巨源)
上已
傳記按周禮女巫掌歲時以祓除疾病禊者潔也故於
水上盥潔之也已者祉也邪疾已去祈介祉也(應劭)上已
於流水上洗濯祓除去宿垢謂之祓禊鄭國之俗上
已於溱洧之上招魂續魄秉蘭草祓除不祥華林園中
千金堤上作兩銅龍相向吐水以注天泉池通御溝中
池陽上巳日婦女以薺花點油祝而洒之水中若成龍
鳳花卉之状則吉謂之油花卜(圖經)
集東出千金堰西臨鴈鶩陂游絲映空轉高楊拂地垂
綠幘文照耀紫燕光陸離清晨餞伊水薄暮宿蘭池(沈約)
卜洛成周地浮杯上已筵鬭雞寒食下走馬射堂前(孟浩)
(然)翠浪有聲黃繖動春風無力綵旌垂(王直力)三月三日
天氣新長安水邊多麗人(杜詩)桃花生玉澗柳葉暗金溝
(庾肩吾)帷宫對廣掖層殿邇高岑風旗争曳影卓午共生
隂樹花初墮蔕池荷欲吐心(文帝)野花飄御座河柳拂天
杯日晩迎祥處笙鏞下帝臺(同上)是日也天朗氣清惠風
和暢仰觀宇宙之大俯察品類之盛所以遊目騁懷足
以極視聽之娛信可樂也(王羲之)
立夏
經是月也以立夏先立夏三日太史謁之天子曰某日
立夏盛德在火天子乃齋立夏之日天子親帥三公九
卿大夫以迎夏南郊(禮記)
集長風始飄閣疊雲纔吐嶺(韋應物)麥天晨氣潤槐夏午
隂清(古詩)
端午
𫝊記五月五日午時為天中節(提要錄)五月五日為地臘
五帝校定生人罪福外滋萬類内延年夀此日可謝罪
求福移易官爵祭祀先祖(道書)朱明啟節(柳宗元謝端午衣物)五月
五日以蘭湯沐浴(大戴禮)洛陽端午作术羹艾酒(金門歲節記)
端午刻菖蒲為人或葫蘆形帶之辟邪端午以菰葉裹
粘米謂之角黍蓋取隂陽包裹之義或云亦為屈原恐
蛟龍奪之以五采線纏飯投水中遂襲云是日命舟楫
拯之至今為競渡之戲又越地𫝊云起於勾踐(歲時記)桃
印本漢制以止惡氣今世端午以采繒篆符相問遺亦
以置屏帳門戶(續漢書劉昭)五月五日集繋五綵繒謂之辟
兵(裴玄新語)五月五日以采絲繋臂謂之續命縷俗說能益
人夀算一名辟兵繒一名條脱五月蓋屋令人頭秃(風俗)
(通)唐歲時節物五月五日有百索粽子(文昌雜錄)端午賜百
索為夀索(李華翰林志)朱索懸門止惡氣(禮儀志)漢令郡國捕
梟五月五日為羹賜百官以惡鳥故食之也又云止妬
(郊祀志)五月五日取蟾蜍可已惡疽瘡抱朴子云蟾蜍千
年生角項下丹書八字五月五日午時取隂乾百日以
其足畫地即為流水(崔寔月令)鸜鵒人多養之五月五日去
其舌尖則能語(零陵記)天寳二年諸陵常以五月五日薦
衣扇(禮儀志)晉謝靈運鬚美臨刑施為南海祗洹寺維摩
像鬚中宗朝安樂公主五日鬭百草欲廣異物令馳驛
取之又恐為他得因翦棄其餘(青箱雜記)胡廣本姓黃以五
月五日生父母惡之藏之葫蘆棄之河流人收養之長
有盛名父母欲取之廣以為背所生則害義背所養則
忘恩兩無所歸託葫蘆而生因姓胡名廣後登三司(小說)
孝女曹娥會稽上虞人父旴能絃歌為巫祝漢安二年
五月五日於縣江沂濤迎神溺死不得屍娥年十四乃
沿江號哭晝夜不絶聲旬有七日遂投江而死三日後
與父屍俱出(列女傳)俗忌五月産子田文五月五日生父
令勿舉母私舉文長啟父曰不舉五日子何父曰及戶
損父文曰受命於天豈戶邪若爾何不高之夫誰能及
父心知其賢後封孟嘗君(異苑)王鳳以五月五日生(又西京雜)
(記)宫中端午造粉團角黍貯盤中以小角弓射之中者
得食都市盛行此戲(開元遺事)太宗五日謂長孫無忌楊師
道曰五日舊俗必用服翫相賀朕今各賀君飛白扇二
枚庶動清風以揚美德(唐書要錄)天寳中揚州進水心鏡背
有盤龍先有老人自稱為龍護之鑄鏡所三日開戶已
失所在鏡匠吕輝移爐以五月五日於揚子江心鑄之
背龍頗異後大旱祀之乃大雨(異聞集)重五日午時有雨
則急聽一竿竹節中必有神水瀝取獺肝為丸治心腹
積聚(歲時記)端午以艾為虎形至有如黑豆大者或剪綵
為小虎粘艾葉戴之(歲時記)
集宫衣亦有名端午被恩榮細葛含風軟香羅疊雪輕
意内稱長短終身荷聖情(杜甫)佳辰共喜沐蘭湯毒令何
須採艾禳但得臯陶調鼎鼐自然灾沴變休祥(歐陽)折花
競鮮彩拭露染芳津含嬌起斜盼歛笑動微嚬獻璫依
洛浦懷珮似江濱須待恩光接中夜奉衣巾(梁王筠)麥涼
殊未畢蜩鳴早欲聞喧林尚黃鳥浮天已白雲辟兵書
鬼字神印題靈文因想蒼梧郡兹日祀陳君(北齊魏收)
伏日
傳記四時代謝皆以相生立春木代水水生木立夏火
代木木生火立冬水代金金生水至於立秋以金代火
金畏火故至庚日必伏庚者金也秦德公始為伏祠伏
日進湯餅名為辟惡(歴忌釋)夏侯湛大暑賦曰三伏相仍
徂暑彤彤上無纖雲下無微風扶桑赩以增燌大火曄
其南升(同上)三伏焦暑元陽重授輕飇不扇纖雲不覆(王彪)
伏日詔賜從官肉太官日晏不來東方朔獨拔劒割肉
謂同官曰伏者當蚤歸請受賜即懷肉去太官奏之朔
入上問之朔免冠謝曰朔來受賜不待詔何無禮也拔
劒割肉一何壮也割之不多又何廉也歸遺細君又何
仁也上笑曰使先生自責乃反自譽復賜酒一石肉百
斤(本傳)楊氏子弟每至伏中取大冰使匠琢成山周圍於
宴席間座右雖酒酣而各有寒色亦有挾纊者其驕貴
如此又以冰鏤鳳獸之状以送王公家冰以藥固之可
數日不消潰(天寳遺事)
集南陸迎脩景朱明送末垂初伏啟新節隆暑方赫曦
朝想慶雲興夕遲白日移揮汗辭中宇登城臨清池涼
風自遠集輕衫隨風吹露圃曜華果通衢列高椅(潘岳)
立秋
經七月流火九月授衣(詩)先立秋三日太史謁之天子
曰某日立秋盛德在金天子親帥三公九卿諸侯大夫
以迎秋于西郊(禮記)
子西方之極三色之山石成金室飲氣之民不死之野
少皥蓐收之所司者萬二千里秋為矩矩者所以矩
萬物也義者成成者方故為矩也孟秋始朔仲秋始
内一葉落天下知秋(俱淮南子)壮士悲秋感隂氣也(韓子)
史夏盡炎氣微火息凉風至(宋史)立秋之日夜漏未盡五
刻迎氣于西郊(漢史)漢家授御史多于立秋蓋以風霜始
嚴鷹隼初擊也(同上)立秋日祭獸王者以此日獵獸祭宗
廟冀州北八月朔作飲食為媵其俗曰媵獸(同上)
𫝊記秋為隂中萬物以成(律歴志)立秋之日涼風至後五
日白露降後五日寒蜩鳴凉風不至國無嚴政白露不
降民多欬病寒蜩不鳴人臣力争(周書時訓)立秋祀黃帝樂
奏黃鍾歌西顥舞雲翹(禮儀志)京師立秋男女皆翦楸葉
戴之賣者盈市(夢華記)
集秋風兮蕭蕭舒芳兮振條嫋嫋兮秋風洞庭兮木葉
下皇天平分四時兮切獨悲此凜秋白露既下降百草
兮淹離被此梧楸(楚詞)泬㵳兮天高而氣清寂寥兮潦收
而水清(宋玉)始驚三伏盡又遇立秋時露綵朝還冷雲峰
晩更竒隴香禾半熟原迥草微衰幸好清光裒安仁謾
起悲(僧齊巳)律變新秋至蕭條自此初花酣蓮報謝葉在
柳成疎淡日非雲映清風似雨餘卷帷凉暗度迎扇暑
先除草盡多翻燕波澄下露魚今朝散騎省作賦興何
如(司空曙)秋色入林紅黯淡日光穿竹翠玲瓏(蘇子美)扇生
猶泛暑片氣忽生秋(王元之)
本朝郊園暑退秋光滿點滴高梧似漏長(歐陽公)風定小
軒無落葉秋蟲相對吐青絲(秦少游)溪聲連竹韻野色混
秋光(寇準)白露斯零寒蟬則鳴絡緯悲啼蟋蟀宵征鷹
隼方擊司裘率職見一葉而可知觀萬物之成實(吳淑賦)
七夕
經跂彼織女終日七襄雖則七襄不成報章晥彼牽牛
不以服箱(詩)
子烏鵲填河而度織女(淮南子)邀而祀者幸與之巧(柳子)
史漢綵女常以七月七日穿針於開襟樓(漢史)太液池西
有漢武帝曝衣樓七月七夕宫女出后衣曝之(漢史)道武
帝七月七夕生於參合殿(後魏史)織染署七月七日祭杼
(唐史)天寳宫中七夕以錦綵結成樓殿高百丈可容數十
人陳花果酒炙設坐具以祀牛女二星嬪妃各執九孔
針五色線向月穿之過者為得巧動清商之曲宴樂達
旦士民皆效之(唐史)齊武帝起層城觀七月七日宫人多
登之穿針世謂之穿針樓(齊史)開元中帝與妃子每至七
夕夜在華清宫宴時宮女各以蜘蛛内之小金盒中至
曉開視蛛絲稀密以為得巧之多少民間效焉七夕婦
人結綵樓七孔針陳瓜果於庭中以乞巧有蟢子網於
瓜上則以為得巧(史)
傳記天河之西有星煌煌與參俱出謂之牽牛天河之
東有星微微在氐之下謂之織女世謂雙星(大斗記)洛陽
人間乞巧造明星酒装同心繒(歲節記)七月七日西王母
降帝庭東方朔於朱雀忩中窺之母以桃七枚獻帝曰
此桃一千年生花一千年結實指方朔云此兒三偷桃
矣(漢武内傳)王子喬見桓良曰告我家七月七日待我於緱
氏山頭至時乘白鶴在山頂望之不得即舉手謝時人
而去(列仙傳)陶安公者六安鑄冶師有朱雀止冶上曰安
公安公冶與天通七月七日迎汝赤龍後龍至安公騎
之上昇(列仙傳)蔡州蔡氏七夕乞巧忽見流星墜筵中明
日瓜上得金梭自是巧思益進(秘閣記)景帝夢高祖謂己
曰王美人生子可名為彘以乙酉年七月七日旦生武
帝於猗蘭殿(漢武帝傳)玄宗與貴妃避暑驪山宮夜半妃獨
侍上上與誓曰願世世為夫婦如牽牛織女也(開元遺事)郭
子儀至銀州夜見天上軿車綉幄中有美女自空而下
子儀拜祝云今七月七日必是織女降臨願賜長夀富
貴女笑云大富貴亦夀考後如女言(本𫝊)
集雲漢有靈匹彌年闕相從遐川阻昵愛脩渚曠清容
弄杼不成藻聳轡騖前蹤昔離秋已雨今聚夕無風傾
河易迴幹欵情難久悰沃若靈駕旋寂寥雲幄空留情
顧華寝遥心逐奔龍(謝惠連)白露含明月青雲斷絳河天
街七襄轉闕道二神過袨服鏘環佩香筵拂綺羅年年
今夜盡機杼别情多(杜審言)聞道尋源使從天北路回牽
牛去幾許宛馬至今來(杜甫)青鳥西來秋院宇碧雲南度
夜樓臺(宋之問)七月七日長生殿夜半無人私語時(樂天)此
日六軍同駐馬當時七夕笑牽牛(李商隠)銀燭秋光冷畫
屏輕羅小扇撲流螢天階夜色凉如水卧看牽牛織女
星(杜牧)
本朝若乃雲漢靈匹見於七夕阮巷矜綈錦之衣魏宮
愴琉璃之筆或張雲錦之帷或履玄瓊之舄道武則參
合分祥漢帝則猗蘭告吉層城嬉戲開襟宴適西母則
青鳥傍侍竇后則神光照室亦有針穿七孔燈燃九微
命五龍之駕臨百子之池登舜山而騁望侍玄圃以裁
詩陶安騎龍而遐騖子喬乘鶴而難追(吳淑秋賦)
中元
子日月會於鶉尾而斗建申之辰招摇指申(淮南子)
史代宗信浮屠七月望日宫中造盂蘭盆綴飾鏐琲設
高祖以下七聖位幡節衣服皆具自禁内分詣道佛祠
兢吹鼓角奔走相属(唐史)開寳四年七月中元節京城張
燈(同上)
𫝊記七月十五日中元之日地官校勾搜選人間分别
善惡諸大聖衆普詣宫中簡定傳錄作玄都大醮珍竒
異物幢幡寳蓋精膳飲食獻諸聖衆道士於其日夜講
誦是經(出道經)目連以鉢盛飯往餉其母食未入口化成
火炭遂大呌白佛佛言汝母罪重非汝一人所禁何當
須十方衆僧威神之力以七月十五日供養十方大德
佛母乃得脱(孟蘭經傳)
集燈前飛入玉階蟲未卧先聞半夜鐘看即中元齋日
到白盤金線綉真容(王建宫詞)
本朝壬戌之秋七月既望蘇子與客泛舟遊於赤壁之
下清風徐來水波不興誦明月之詩歌窈窕之章(東坡)野
迥雲歸盡山高日上遲暗螢依露草驚鵲遶風枝素影
隨波遠新凉與酒宜(郝子玉)
中秋
經天子春朝日秋夕月朝日以朝夕月以夕(禮)中春晝
擊土鼓吹豳雅以逆暑中秋夜迎寒亦如之(周禮)
子天子以八月之望與諸侯並往觀濤於廣陵之曲江
(枚乘)
史蘇頲與李乂對掌綸誥八月十五日夜於禁中直宿
諸學士翫月備文酒之宴時長天無雲月色如晝蘇曰
清光可愛何用燈燭(外史)何中正登第卜人贈之詩云三
字來時月正圓一麾從此出秦關何後以八月十五日
授知制誥言事忤旨出秦州(外史)明皇與太真法静八月
望日遊月宫少頃見龍樓雉堞金闕玉扉冷氣逼人後
西川奏其夕有天樂過(史)
傳記中秋月有光則是歲珠多(傳)長慶中八月十五日
有人翫月見林中光燭天視之見一金背蝦蟇(酉陽雜俎)武
夷山神號武夷君一日語村人曰汝等以八月十五日
會山頂是日畢集聞空中人聲不見其形須臾樂響亦
但見樂器(諸仙傳)趙知微有道術中秋積隂不解微曰可
備酒殽登天柱峯翫月既出門天色開霽及登峯月色
如晝比下山凄風苦雨隂晦如故(三水小牘)唐太和中周生
善道術中秋客至周曰我能挈月置懷袖中因取繩梯
駕之命閉目良久忽天黑仰視無雲俄呼曰至矣手舉
其衣出月寸許一室盡明寒入肌骨(宣室志𫝊)
集待月東臨月正圓廣庭無樹草無烟中秋雲静出滄
海半夜露寒當碧天輪影漸移金殿外鏡光猶掛玉樓
前莫辭達曙殷勤望一墜西岩又隔年(許渾)桂影中秋特
地圓况當餘閏魄澄鮮因懷勝賞初經月免使詩人嘆
隔年(趙大成)滿目飛明鏡歸心折大刀轉蓬行地遠攀桂
仰天高水路凝霜雪林棲見羽毛此時瞻白兔直欲數
秋毫(杜子美)
本朝把酒冰壺接勝遊今年喜不負中秋(戴復古)暮雲收
盡溢清寒銀漢無聲轉玉盤此生此夜不常好明月明
年何處看(東坡)長風迅掃太空雲銀漢無聲斗柄横秋到
今朝三五半月于此夜十分明(晁無咎)玉露金波不可孤
相瞻今夕定何如(曾吉甫)萬頃波光天上下兩山秋色月
東南(姜彦光)一年明月在中秋數日隂雲不奈愁忽喜新
晴轉書室極知清夜照歌樓(韓仲止)
重九
經九月肅霜(詩)菊有黃花(禮記)
子摇落肅殺(韓子)申嚴百刑(柳子)
史孟嘉為桓温參軍九月九日從温遊龍山有風吹嘉
帽落温令孫盛作文相嘲嘉即答之其辭甚美(晉史)貞元
四年詔以九月九日令百寮追賞為樂(史)宋武帝在彭
城九日登項羽戲馬臺至今相承為故事(史)寧康三年
重九日上講孝經謝安侍坐(史)
𫝊記重九日折茱萸以插首辟除惡氣(風土記)重九日佩
茱萸令人長夀(西京雜記)重陽尚食糕以棗為之或加以栗
都人相遺(歲時雜記)重九日採菊花與茯苓松脂久服令人
不老(太清草木方)王勃重九過鍾陵都督大宴滕王閣宿命
其壻吳子章作序因出紙筆遍請客至勃不辭少頃成
文坐客大駭(本傳)陶潜九日無酒坐東籬摘菊盈把未幾
王弘遣白衣送酒便即酣飲(本傳)袁師德其父名高重九
日不忍食糕(本𫝊)潤州鶴林寺有杜鵑花或見女子紅裳
艷粧遊花下人謂花神也周寳鎮浙江謂道士殷七七
曰鶴林寺花可開到重九乎曰可乃前二日往女子來
謂曰今為道者開之至日爛漫(詩話)明皇重陽日獵沙苑
射中飛鴈帶箭西南去益州道觀有道士寄寓忽持此
箭歸因掛於壁書云十年箭主到此付之後明皇幸蜀
至觀乃見箭(廣異記)
集餐秋菊之落英(楚詞)時維九月序属三秋潦水盡而寒
潭清煙光凝而暮山紫(王勃)九日東籬採菊英白衣遙見
眼能明陶令自有杯中物一段風流可得成(韓子蒼)江涵
秋影鴈初飛與客攜壺上翠微塵世難逢開口笑菊花
須插滿頭歸(杜牧)臺上霜威凌草木軍中殺氣傍旌旗為
報使君多泛菊更將絃管醉東籬(岑參)羞將短髮還吹帽
笑倩旁人為正冠坐開桑葉酒來把菊花枝天宇清
霜淨公堂宿霧披寒花開已盡菊蕊獨盈枝(杜甫)丹羽下
高閣黃花垂古城(許用晦)
本朝黃花一杯酒白髮幾重陽(寇準)天邊今日又重陽隴
樹紅飛鴈呌霜來日預期扶宿酒未應籬菊減秋香(李欽)
(用)龍山戲馬賞秋光多少新詩入錦囊(張敏之)一持旌節
出五見菊花開(宇文虛中)飇館輕霜拂曙袍糗餈花飲鬭分
曹劉郎不敢題糕字空負詩中一世豪(宋子京)
立冬
經冬祁寒小民亦曰怨咨(書)亦以禦冬冬之夜(詩)天
氣上騰地氣下降閉塞而成冬(禮)魯公叔出奔衛三年
而復之使以十月入曰良月也就盈數焉(春秋傳)
子冬取槐檀之火(鄒子)以風鳴冬(韓子)
史顔斐為京兆尹課民常輸租時車牛各致薪兩束為
冬寒冰炙筆硯(魏史)晉武帝即位時年十三四冬天晝日
不著複衣但著單絹衫五六重夜則累茵重蓐謝公云
體宜令有常陛下晝過冷夜過熱非攝養之術帝曰夜
静故也謝公嘆曰上明理不減先帝(晉史)宋太祖冬月坐
朝堂著紫貂裘帽因念西征將士之寒解以遺之(宋史)
傳記越王念復吳讎卧則藉之以蓼足寒則漬之以水
冬則抱冰(吳越春秋)范喬有盜砍其樹為柴喬知之盜者愧
而還柴喬曰取柴故與父母相懽爾何愧乎遂不受(本𫝊)
第五倫母老不能迎事宦邸每至臘日嘗悲戀垂涕(後漢)
(書傳)王祥事繼母至孝母疾思食魚時冬月冰堅不可得
祥解衣卧冰上少時冰開雙鯉躍出(孝子傳)
集陽和微弱隂氣竭海凍不流綿絮折(阮籍歌)倚天松骨
冷背日海雲高淮上人推槖關中客贈袍(胡藏之)坐聞西
牀琴凍折兩三絃(賈島)勁氣方凝酒清威正折綿(庾肩吾)高
吟瘦馬衝殘雪遠看孤鴻入斷雲(潘閬)長風入短袖納手
如懷冰(李白)夜久雪猿啼岳嶺夢回清月上梅花(惠洪)長洲
暮雪藏漁舍野市寒風颺酒旗(唐詩)
本朝破屋仰見星忩風冷如鎪(歐陽修)北風飄飄天作惡
枯林已久葉可落(山谷)寒威入夜益廉纖酒甕爐牀亦戒
嚴(東坡)履此玄英感兹陽月知盛德之在水慨窮隂之殺
節(吳淑賦)
冬至
經雷在地中復先王以至日閉關商旅不行復其見天
地之心乎反復其道七日來復天行也(易)一之日于耜
(詩)僖公五年辛亥朔日南至公既視朝遂登觀臺以望
(左傳)是月也日短至陰陽争諸生蕩芸始生荔挺出蚯
蚓結麋角解水泉動(禮記)
子陽氣潛萌于黃鍾之宫(揚子)冬至子之半(邵子)千歲之日
至可坐而致也(孟子)
史魏晉冬至日受萬國及百僚稱賀曹植冬至獻襪履
所以迎福履長(晉史)魏武帝元豐元年十一月甲子朔旦
冬至五星如連珠(史)宦者淳于陵渠覆太初歴晦朔望
最密五星如連珠(史)
傳記十一月建子周之正月冬至日南景極長隂陽日月
萬物之始律當黃鍾其管最長故有履長之賀(玉燭寳典)冬
至朝賀享祀皆如元日之儀(沈約宋書)冬至日陽氣起君道
長故賀(傳)黃帝得寳鼎神策是歲己酉朔日冬至得天
之紀終而復始(傳)調律者度竹為管蘆莩為灰列之九
閉之中漠然無動寂然無聲纖塵不形冬至夜半黃鍾
以應(太玄經傳)漢宫中美人刺綉者率以冬至後日添一線
(漢宫書)唐開元冬至大雪簷溜結為冰條妃子使侍兒敲
二枝看玩帝問何物妃子笑曰妾玩冰筯(摭遺記)
集千載昌期一陽嘉節四方交泰萬物昭蘇(曹植)柔荔迎
時萋芳筠應節馥(傅亮)景移風度改日至晷遷換眇眇負
霜鶴皎皎帶雲鴈(鮑昭)天宫初動磬緹室已飛灰暮風吹
竹起陽雲覆石來折冰開茘色除雪出蘭栽慙無宋玉
辨濫吹楚王臺(蕭慤)依稀和氣排冬嚴已就長日辭長夜
(李賀)新陽氣候未全佳尚縱寒威壓歲華賴有椒觴供卯
酒不妨和雪看梅花(韓子蒼)
本朝忽然夜半一聲雷萬戶千門次第開井底微陽
尚未回蕭蕭寒雨濕孤荄(蘇子瞻)至日觀書不幾行梅梢
横月欲昏黃漢宫紅影無人見未必能添一線長(方巨山)
乃若周正在候履長伊始閉蘆灰而潜應黃鍾獲寳鼎
而自當天紀(吳淑賦)
臘
經二之日栗烈(詩)天子乃蜡百神于南郊祈年于天宗
臘先祖(禮)
史秦惠文公十二年初臘始皇三十一年更名臘曰嘉
平(史)沛國陳咸為廷尉監王莽簒位還家杜門不出莽
改易漢法令及臘日咸曰我先祖何知王氏臘乎(漢史)蕭
炅李林甫所引不知書嘗與嚴挺之言稱蒸嘗伏臘乃
為伏獵挺之白九齡曰省中有伏獵侍郎乎(唐史)臘日賜
北門學士口脂盛以碧縷牙筒(同上)
傳記陳脩家貧為吏恒食乾糒每至臘僵仆不起同僚
飲食請不肯往其志操如此(會稽典錄)韓卓陳留人臘日奴
竊食祭其先人卓義其心即日免之(後漢傳記)隂子方臘日
晨炊而竈君形見子方再拜受慶家有黃羊因以祀之
自是暴至巨富故後世嘗以臘日祀竈(搜神記)鄭玄年十
二隨母還家正臘宴會同列十餘人皆盛飾閒適玄獨
漠然曰此非我志(本傳)東京十二月初八日作浴佛會並
送七寳五味粥謂之臘八粥(雜記)
集解水迎流結凝溜垂簾霣人欣八蜡暢誰知歲聿盡
(張望)凝寒迫清祀有酒宴嘉平宿心何所道藉此慰中情
(魏收)嚴冬慘切寒氣凛冽不用東風玄冥掌雪(李白)
本朝嘉平之節祭本伊耆索饗有戴紀之祀問賀有徐
氏之儀鳴楚鼓以逐疫出土牛而應時景興慕子魚之
德魯公旌母師之禮(吳淑賦)
歲除
經歲聿云莫日月其除(詩)日窮于次月窮于紀星回
于天歲且更始(禮)
子驅疫癘之鬼謂之逐除(吕子)蜀風俗晩歲相餽謂之餽
歲酒食相邀謂别歲除夕達旦不眠謂之守歲(蘇子)
史貞觀初天下乂安時属除夜太宗盛飾宫掖明設燈
燭大奏樂歌乃延蕭后觀之后曰隋主淫侈每除夜殿
前設火山數十爇沈香數車火光暗則以甲煎沃之㷔
起數丈香聞數十里(外史)
𫝊記立冬前臘一日大儺擊鼔用侲子百二十人逐疫
(後漢書)李畋隣人為山魈所祟畋謂隣人曰汝于除夕庭
中爆竹隣人然其言妖遂止(異聞錄)賈島嘗以歲除取一
年所得詩稿祭以酒酺曰勞吾精神以是補之(歲節記)漢
武巡狩河間得美女兩手皆拳即鈎弋夫人也後人于
除歲為藏鈎之戲始此(風土記)
集故鄉今夜思千里霜鬢明朝又一年(高適)歲隂窮暮紀
獻節啟新芳冬盡今宵促年開明日長雪消出鏡水梅
散入風香對此懽終宴傾壺待曙光暮景斜芳殿年
華麗綺宮寒辭去冬雪暖帶入春風階馥舒梅素盤花
卷燭紅共觀新故歲迎送一宵中(唐太宗)四時運灰管一
夕變冬春送寒餘雪盡迎歲早梅新(同上)歲序已云殫春
心不自安聊開栢葉酒試薦五辛盤金薄圖神鴈朱泥
印鬼丸梅花應可折惜為雪中看(庾肩吾)故年隨夜盡初
春逐曉生方驗從軍樂飲至入西京(道衡)金吾除夜進儺
名畫挎朱衣四隊行院院燒燈如白日沈香火裏坐吹
笙(王建)一年將盡夜萬里未歸人(叔倫)莫辭今夕醉應是隔
年期(唐詩)
本朝宦薄惟名在年華與鬢新桃符詩句好恐動往來
人(趙仲白)海内春還滿江南硯不冰題詩餞殘歲鐘鼔報
晨興北風吹雪四更初嘉瑞天教及歲除半&KR0678;屠蘇
猶未舉燈前小草寫桃符(曾公衮除夕)城中爆竹已殘更朔
吹飜江意未平比量舊歲聊堪喜流轉殊方又可驚
明日岳陽樓上去島煙湖霧看春生(陳去非除夕)漏箭更籌
日夜催萬牛不挽白駒回梅花雪片歲除盡萱草柳芽
春鼎來(曾吉甫除夕)臘殘畫角東風裏春到梅花小雪邊(王德)
(卿除夜)殷勤守此歲來歲復何如(劉雲卿次東坡守歲詩)
測候部
測日
經羲仲宅嵎夷曰暘谷寅賓出日和仲宅西曰昧谷寅
餞納日(書)揆之以日作于楚室(詩)度其夕陽(同上)大司徒
以土圭之法測土深正日景以求地中日南則景短多
暑日北則景長多寒日東則景夕多風日西則景朝多
隂夏至日景尺有五寸謂之地中(周禮)典瑞土圭以致四
時日月封國則以土地馮相氏冬夏致日土方氏
掌土圭之法以致日景玉人土圭尺有五寸以致日
以土地匠人建國水地以縣置𣙗以縣眡以景為規
識日出之景與日入之景晝參諸日中之景夜考之極
星以正朝夕(並周禮)
史黃帝迎日推策(本紀)日光道夏至至於東井北近極故
晷短立八尺之表而晷影長尺五寸八分冬至至於牽
牛遠極故晷長立八尺之表而晷景長丈三尺一寸四
分春秋分日在婁角去極中而晷中立八尺之表而晷
景長七尺三寸六分(前天文志)天子殿中用玉律十二靈臺
用竹律六十候日如其歷(後律歷志)立表儀以校日景(天文志)
周禮日至之景尺有五寸謂之地中鄭玄說土圭之長
尺有五寸以夏至之日立八尺之表其景與土圭等謂
之地中今潁川陽城地也鄭玄云凡日景於地千里而
差一寸景尺有五寸者南戴日下萬五千里也以此推
之日當去其下地八萬里矣日邪射陽城則天徑之半
也天體圓如彈丸地處天之半而陽城為中則日春秋
冬夏昏明晝夜去陽城皆等無盈縮矣故知從日射陽
城為天徑之半也以勾股法言之一萬五千里勾也立
八極萬里股也從日邪射陽城弦也以勾股求弦法入
之得八萬一千三百九十四里三十步五尺三寸六分
天徑之半而地上去天之數也倍之得十六萬二千七
百八十八里六十一步四尺七寸二分此天徑之數也
以周率乘之徑率約之得五十一萬三千六百八十七
里六十八步一尺八寸二分周天之數也(晉天文志)袁充奏
隋興以後日景漸長曰周官以土圭之法正日影日至
之影尺有五寸鄭玄曰冬至之影一丈三尺今十六年
夏至之影短於舊影五分十七年冬至之影短於舊影
三寸七分日去極近則影短而日長去極遠則影長而
日短行内道則去極近行外道則去極遠京房别對曰
太平日行上道中平行次道霸世行下道伏惟大隋啓
運影短日長振古未之有也(北史)梁武帝天監中祖暅造
八尺銅表揆測日景至大同十年大史令虞&KR1184;又用九
尺表格江左之景(隋天文志)太史監南宮說擇河南平地設
水準繩墨植表而以引度之自滑臺始白馬夏至之晷
尺五寸七分又南百九十八里餘得浚儀岳臺晷尺五
寸三分又南百六十七里得扶溝晷尺四寸四分又南
百六十里餘得上蔡武津晷尺三寸六分半大率五百
二十六里餘晷差二寸餘而舊說王畿千里影差一寸
妄矣原古人所以步圭影之意將以節宣和氣輔相物
宜不在於辰次之周徑其所以重歷數之意將欲恭授
人時欽若乾象不在於渾蓋之是非若乃述無稽之法
於視聽之所不及則君子當闕疑而不議也(通鑑)
傳記冬至之日植八尺之表日中視其晷晷如度者歲
美人和不則歲惡人惑(易通卦驗)僧一行造黃道游儀以進
御製游儀銘付太史監將向靈臺上用以測候分遣太
史官馳驛往安南朗兖等州測候日影同以二分二至
之日午時量日影皆數年方定(大唐新語)
集立土圭以步歷(張說封禪頌)土圭酌乾坤(韋蘇州)
本朝周大司徒立八尺之表度夏至日中之景尺有五
寸謂之地中地中者非地體之中乃其地得寒暑風雨
之中凡日行黃道每歲有差地中亦當隨而轉移故周
在洛邑漢在潁川陽城唐在汴州浚儀(程迴三器圖義)日月升
降三萬里之中此是主黃道相去遠近而言立八尺之
表以候尺有五寸之景寸當千里則尺有五寸却是三
萬里之半日去表有遠近故景之長短為可驗也(朱文公語)
測圭知日永(歐陽公)
占天
經觀乎天文以察時變仰以觀於天文天垂象見
吉凶聖人象之仰則觀象於天(並易)歷象日月星辰(書)
馮相氏掌十有二歲十有二月十有二辰二十有八星
之位辨其叙事以會天位保章氏掌天星以志星辰
日月之變動(周禮)孟春命太史司天日月星辰之行天
子有日官諸侯有日御(並記)
子以天占天(揚子)或問星有甘石如何曰在德不在星(同上)
史顓帝乃命南正重司天以屬神火正黎司地以屬民
(歴書)堯復遂重黎之後立羲和之官明時正度(同上)昔之𫝊
天數者高辛之前重黎於唐虞羲和有夏昆吾殷商巫
咸周室史佚萇弘於宋子韋鄭則禆竈在齊甘公楚唐
昧趙尹臯魏石申夫(天官書)臯唐甘石其占驗凌雜米鹽
(同上)東方朔願陳泰階六符以觀天變(前本傳)劉向夜觀星
宿或達旦不寐謂天文難以相曉臣雖圖上願賜清燕
之間指圖陳狀(本傳)張衡善機巧尤致思於天文隂陽歴
算(後本傳)張衡天文之妙冠絶一代所著靈憲渾儀略具
辰曜之本(天文志)李郃善河圖風星之學(本傳)郎顗父宗善
風角星算能望氣占候吉凶顗少傳父業晝研精義夜
占星度(本𫝊)裴楷善天文隂陽之術(本傳)高允博通經史天
文術數詔允集天文災異允依洪範𫝊天文志撮其事
要略其文辭凡為八篇(北史本傳)崔浩善占天文常置銅鋌
於酢器中夜有所見即以鋌畫紙作字以記其異(本傳)唐
興太史李淳風浮圖一行尤稱精博(唐天文志)李淳風明步
天歴算於占候吉凶若節契(唐天文志)詩人所謂婚禮土功
必候天星春秋書日食星變𫝊載諸國所占次舍伏見
逆順周禮測景求中分星辨國妖祥察候至漢以後星
經歷法皆出於數術之學(同上)
本朝南鄭有李郃得妙甘公書夜坐指流星驚倒兩使
車(東坡)
候氣
經眡祲掌十煇之法以觀妖祥辨吉凶一曰祲二曰象
三曰䥴四曰監五曰闇六曰瞢七曰彌八曰敘九曰隮
十曰想注云祲隂陽氣相侵也象者如赤鳥也䥴謂日
旁氣四面反向如煇狀也監雲氣臨日也闇日月食也
瞢日月瞢瞢無光也彌者白虹彌天也敘者雲有次序
如山在日上也隮者升氣也想者輝光也鄭玄謂䥴者
日旁氣刺日也監冠弭也彌氣貫日也隮虹也想雜氣
有似可形想也(周禮)僖五年日南至公登觀臺以望而書
(左傳)昭二十年日南至梓慎望氛(同上)
史金寳上皆有氣海旁蜃氣象樓臺廣埜氣成宫闕然
雲氣各象其山川人民所聚積(前天文志)秦始皇曰東南有
天子氣於是東游以厭之(漢書)范增勸項羽擊沛公曰臣
使人望其氣皆為龍成五采此天子氣也(同上)望氣者蘇
伯阿至南陽望見舂陵郭曰氣佳哉鬱鬱葱葱(後漢光武記)
瑞氣一曰慶雲若煙非煙若雲非雲郁郁芬芬蕭索輪
菌亦曰景雲此喜氣也太平之應二曰歸邪如星非星
如雲非雲或曰星有兩赤上向有蓋下連見必有歸國
者三曰昌光赤如龍状聖人起帝授終則見妖氣一曰
虹蜺日旁氣也二曰䍧雲如狗赤色長尾(晉天文志)天子氣
内赤外黃或如城門隠隠在氣霧中或如華蓋在氣霧
中或如龍馬或雜色鬱鬱衡天者此皆帝王氣也猛將
之氣如龍如猛獸或如火煙之状或曰如粉沸或如火
光之状或如山林竹木或上黑下赤状如黑旌或如張
弩或如塵埃此皆猛將之氣也凡軍勝之氣如堤如坂
前後磨地或如火光或如山堤山上若林木將士驍勇
或如人持斧向敵或如蛇舉首向敵或氣如覆舟雲如
牽牛或有雲如鬭雞赤白相隨在氣中或發黃氣皆將
士精勇凡負氣如馬肝色或如死灰色或類偃蓋或類
偃魚或黑氣如壊山墮車上名曰營頭之氣或如羣羊
羣猪在氣中此衰氣也或如懸依如人相隨或紛紛如
轉蓬或如揚灰或雲如卷席如匹布亂穰者皆為敗證
氣如擊手如人卧如雙蛇如飛鳥如决堤垣如壊屋如
驚鹿相逐如兩雞相向此皆為敗軍之氣也凡堅城
之上或青雲黃雲臨城皆有大喜慶(同上)凡候氣之法初
出時若雲非雲若霧非霧髣髴若可見初出森森然在
桑榆上高五六尺者是千五百里外平視則千里舉目
望則五百里仰瞻中天即百里内平望桑榆間二千里
登高而望下属治者三千里敵在東日出候之在南日
中候之在西日入候之在北夜半候之(並同上)
𫝊記帝王將興嘉氣出(河圖)堯祇德匪懈萬民欣和沈璧
於河休氣四塞(尚書中候)王者和隂陽序萬物則休氣充塞
(白虎通)麻衣和尚善望氣李守正叛河中周太祖親征麻
衣語趙韓王曰李侍中安得久其城下有三天子氣未
幾城陷時周世宗與本朝太祖從行(唐宋遺史)山氣多男澤
氣多女水氣多喑風氣多聾木氣多傴石氣多力險氣
多癭暑氣多殘雲氣多夀谷氣多痺丘氣多尫衍氣多
仁陵氣多貪(酉陽雜俎)
本朝醫家有五運六氣之術大則候天地之變寒暑風
雨水旱螟蝗率家有法小則人之衆庶亦隨氣運盛衰
今人不知所用膠於定法故其術不驗假令厥隂用事
其歲多風民病濕泄豈溥天之下皆多風溥天之民皆
病濕泄耶(沈存中筆談)
相風
經保章氏以十有二風察天地之和乖别妖祥注云十
有二辰皆有風吹其律以知和乖疏云風惟有八以當
八卦八節云十二風者則乾之風漸九月坤之風漸六
月艮之風十二月巽之風八月故清明節次云清明風
立夏復云清明風是清明主三月復主四月則其餘四
維之風主兩月可知(周禮)
子故終身隸於人譬若綄之從風也注云綄音緩候風
者也世所謂五兩(淮南子)
史漢魏鮮候正月旦決大風風從東南來大旱西南小
旱西方有兵西北豐成北方中歲東北為上歲東方大
水東南疾疫(天文志)張衡造候風地動儀(詳見後儀象類)長沙王
懿孫儼獻相風烏(梁書)
𫝊記帝與娥皇汎於海上以桂枝為表結芳茅為旍刻
玉為鳩置於表端今之相風此遺像也(拾遺記)長安宫南
靈臺上有相風烏或云此烏遇千里風乃動(述征記)候風
之羽楚人曰五兩(北堂書抄)宫中置長竿挂五色旌綴以金
鈴占風候謂之相風旌宫中懸碎玉片於簷間風摇為
環佩聲謂之占風鐸(開元天寳遺事)
集駟馬駕相風(古樂府)蔟蔟淮隂市竹樓緣岸上好日起
檣竿烏飛驚五兩(劉禹錫)今日轉船頭金烏指西北煙波
與春草千里同一色(同上)
儀象
經在璿璣玉衡以齊七政疏云璣衡者璣為轉運衡為
横簫運璣使動於上以衡望之示王者正天文之器漢
謂之渾天儀者是也(書)
子或問渾天曰洛下閎營之鮮于妄人度之耿中丞象
之幾幾乎莫之能違也問蓋天曰蓋哉蓋哉未幾(揚子)
史張衡研覈隂陽妙盡璇璣作正渾天儀著靈憲算綱
論言甚詳(漢本傳)張平子作銅渾儀於密室中以漏水轉
之令伺之者閉戶而唱之其伺之者以告靈臺之觀天
者曰璇璣所加某星始見某星已中某星今没皆如合
符也崔子玉為其碑銘曰數術窮天地制作侔造化高
才偉藝與神合契春秋文曜鈎云唐堯即位羲和立
渾儀此則儀象之設其來遠矣暨漢太初洛下閎鮮于
妄人耿夀昌等造圓儀以考歷度後至和帝時賈逵又
加黃道至順帝時張衡又制渾象具内外規南北極黃
赤道列二十四氣二十八宿中外星宫及日月五緯以
漏水轉之星中出没與天相應又轉瑞輪蓂莢於階下
隨月盈虛依歷開落其後陸績亦造渾象至吳時王蕃
傳劉洪範象歷依其法而制渾儀(並通鑑)張衡造候風地
動儀以精銅鑄之圓徑八尺蓋合隆起形如酒罇中有
都柱傍施關發機外八龍首各銜銅丸下有蟾蜍張口
承之其牙機巧製皆隠在罇中如有地震則罇動機發
龍吐丸而蟾蜍銜之一龍發機而七首不動尋知方面
乃知震動之所在曾一龍發機而不動咸怪其無證數
日驛至果地動隴西於是皆服其神妙(本傳)古言天者三
家一曰蓋天二曰宣夜三曰渾天蔡邕言宣夜之學絶
無師法周髀術數具存考驗天文多所違失惟渾天近
得其情今候臺所用銅儀則其法也七八尺圓體而具
天地之形以正黃道以行日月以步五緯精微深妙百
代不易之道也蔡邕所謂周髀者即蓋天之說也宣夜
之書惟漢郄萌記先師相傳云(晉天文志)宋高祖克長安得
古銅渾儀詔太史令錢樂之更鑄渾儀徑六尺八分以
水轉之昏明中星與天相應(通鑑)運轉者為璣持平者為
衡(隋天文志)璇璣中而星未中為急急則日過其度月不及
其宿璇璣未中而星中為舒舒則日不及其度月過其
宿璇璣中而星中為調調則風雨時吳時葛衡明逹
天官改作渾天使地居於天中以機動之天動而地止
上應晷度則樂之所放術也(並同上)貞觀七年李淳風造
候儀成其制以銅為之表裏三重下據凖基狀如十字
末樹鼈足以張四表焉第一名曰六合儀第二名三辰
儀第三名四遊儀(舊唐書)玄宗詔一行與梁令瓉等更鑄
渾天銅儀圓天之象具列宿赤道及周天度數注水激
輪令其自轉一晝夜而天運周銅鐵漸澁藏集賢院(天文)
(志)張說鑄銅為儀圓以象天上具列宿赤道周天度數
注水激輪令其自運一日一夜天轉一周又别立一周
輅絡在天外綴以日月令得運行每轉一匝日行一度
月行十三度十九分度之七凡二十九轉有餘而日月
會三百六十五轉而行匝仍置木櫃以為地平令儀半
在地上半在地下又立二木人每刻擊鼓每刻擊鐘機
械皆藏櫃中(通鑑)
𫝊記據璇璣以觀天運則天地之動未足怪也(王弼略例)昔
記天體者有三渾儀莫知其始書以齊七政蓋渾體也
二曰宣夜夏殷之法也三曰周髀周人志周人所𫝊也
近世復有四術一曰方天興於王充二曰昕天起於姚
信三曰穹天開於虞昺皆臆斷浮說不足觀也唯渾天
之事證驗不疑(領道養渾天記)璣衡即今渾儀古者以玉為之
(風土記)
集爰造兹器考正星度(魏鐵儀銘)堯配璇璣玉衡以齊七政
舜繼以成六德(郭得禹穴頌)隋遷寳鼎唐在璣衡(一行起義堂頌)將
步天路用定靈軌(張衡賦)部之以三門張之以八紀驗之
以衡軸考之以樞機(楊炯渾天賦)三十五宫以羣生之係命
一十二次當下土之封畿(同上)
本朝思訓所作渾儀起為樓閣之状數層高丈餘以木
偶人為七直神摇鈴撞鐘擊鼓及十二神自持時牌循
環而出并著日月星象皆須仰視其機轉之用俱隠樓
中觀其制略頗有開元遺象(張思訓自叙見會要)盖天之學唯唐
一行知其與渾天不異盖天之法如繪象止得其半渾
天之法如塑像方得其全堯之歷象日星盖天法也舜
之璿璣玉衡渾天法也渾法密於盖天創意者尚略述
作者愈詳也宣夜人雖非之竊謂作者不為無見但論
述者失其本旨爾(張氏說)前代之論天體者曰如彈丸曰
如雞子曰如倚盖曰如蟻磨要之皆不外夫渾天之制夫
渾天者狀如彈丸是也所謂如雞子者謂天包地外如
雞子之白地居天内如雞子之黃此盖論天包乎地内
外周密之意耳言不盡意故以雞子為喻特取其内外
之相包未嘗言天之體形如雞子之長也如倚盖者謂
天之中央在人之北形如倚盖然此乃論北極所在為
天之中云耳言不盡意故以倚盖為喻特取夫列宿之
拱極如盖之張列於旁而凑其中耳未嘗言天如盖之
形北狹而南廣有北而無南也如蟻磨者謂天道西行
而最速七政東行而最遲天運如磨七政如蟻七政東
行以其行遲故天帶之而西没此論七政與天相運之
意耳言不盡意故喻以蟻還磨焉蓋取其運行遲速之
相若固未嘗言天體如磨之平旋自東而南自西而北
也渾天之制状如彈丸以言其内外之&KR0694;則兼取乎雞
子以言其天中所在則兼取乎倚蓋以言其七政與天
相運而遲速則兼取乎蟻磨可謂詳且備矣(渾天辨疑)
刻漏
經挈壺氏不能掌其職焉(詩序)挈壺氏凡軍事縣壺以序
聚柝以水火守之分以日夜及冬則以火爨鼎水而沸
之而沃之(周禮)
史立晷儀辨刻漏(前天文志)張衡漏水轉渾天儀制曰以銅
為器再疊差置實以清水下各開孔以玉虬吐漏水入
兩壺右為夜左為晝(後本傳)孔壺為漏浮箭為刻下漏數
刻以考中星昏明生焉(天文志)太史霍融上言官刻漏率
九日增減一刻不與天相應或時差至二刻半不如夏
歷密乃詔用夏歷漏刻隨日南北為長短(律歷志)光武詔
曰漏水以節時分定昏明(同上)宋何承天改刻漏用二十
五箭(南史)隋文帝每雞人伺漏𫝊籖於殿中者令投籖於
階石上鎗然有聲云吾雖得眠亦令驚覺(同上)隋耿詢作
馬上刻漏世稱其妙(本𫝊)刻漏者測天地正儀象之本也
(隋天文志)漢武帝考定星歷刻漏以追天度隋煬帝造馬
上刻漏以從行辨時刻揆日晷耿詢作古敧器以漏
水注之宇文愷作候影分箭上水方器置於東都乾陽
殿前鼓下司辰(並同上)拂菻國樓中懸一大金秤以金丸
十二枚属於衡端以候日之十二時焉為一金人立於
側每至一時其金丸輙落鏗然發聲引唱以紀日時毫
釐無失(唐書)德宗延英召對雖大臣率漏下二三刻止韋
渠牟每奏事輙五六刻乃罷(本傳)憲宗延英議論漏下率
五六刻方退(舊史)
傳記漏以銅盛水刻節晝夜百刻(說文)刻漏之作肇於軒
轅宣於夏商之代(刻漏經)殷䕫刻漏為器三重圓皆徑尺
差立於方輿踟蹰之上為金龍口吐水轉注入踟蹰經
緯之中盖上鑄金人為司辰具衣冠以兩手執箭(殷䕫刻漏)
(法)以銅為渴鳥以引器中水以銀龍口中吐之(李蘭刻漏法)
以玉壺玉管流珠馬上奔馳行漏(同上)掌漏官曰壺郎(類說)
孝武置刻漏史(晉起居注)越僧僧徹得蓮花漏於廬山𫝊江
西觀察使韋丹初惠遠以山中不知更漏乃取銅葉製
器狀如蓮華置盆水上底孔漏水半之則沉每晝夜十
二沉為行道之節(國史補)釋慧要尤長巧思山中無刻漏
乃於泉水中立十二葉芙蓉因流波轉以定十二時晷
景無差焉(高僧𫝊)燒香知夜刻燭歛更(歲時廣記)
集今之官漏出自會稽注云舊漏本山隂令曹丕所造
(選陸倕刻漏銘序)靈虬承注隂蟲吐吸倏忽往來鬼神出入微
若抽繭逝若激電銅史司刻金徒抱箭(刻漏銘)載𫝊呼之
節揆景測辰金筒方圓之制飛流吐納之規(並同上)
金壺啓夕鑰(選詩)銀箭金壺漏水多(李白)靈虬𫝊夕箭(同上)丁
丁暖漏滴花影催入景陽人不知(温庭筠)唯可瓊籖報天
曙(同上)鼉鼓沈沈虬水咽(李義山)
本朝漏刻之法有水秤以木為衡衡上刻疏之曰天河
其廣長容水箭箭有四以木為之長三尺有五寸著時
刻更點納於天河中晝夜更用之(會要)天聖八年燕肅上
蓮華漏法其制琢石為四分之壺剡木為四分之箭以
測十二辰二十四氣四隅十干洎百刻分布晝夜成四
十八箭其箭一氣一易二十四氣各有晝夜故四十八
箭又為水匱置銅渴烏引水下注銅荷中插石壺旁銅
荷承水自荷茄中溜瀉入壺壺上當中為金蓮華覆之
華心有竅容箭下插箭首與蓮心平渴烏漏下水入壺
一分浮箭上湧一分至于登刻盈時皆如之(同上)天地之
寒暑日月之晦明渾淪旁礴於三十萬七千里之外而
不能逃三尺之箭五斗之缾凡使為吏者如缾之受水
不過其量如水之浮箭不失其平如箭之升降視水之
上下降不為辱升不為榮則民將靡然心服而寄我以
死生矣(東坡)午漏聲初轉(歐公)風傳禁漏過(同上)孤城夜漏門
老人無睡漏聲長夜長耿耿添漏壺縱飲誰能
問挈壺特許門傳鑰那知箭起蓮(並同上)
記纂淵海卷二
