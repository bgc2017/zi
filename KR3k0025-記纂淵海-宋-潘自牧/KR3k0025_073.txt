記纂淵海卷七十三宋潘自牧撰
人事部
順便
子猶水之就下獸之走壙由水之就下沛然誰能禦
之若決江河沛然莫之能禦也(孟子)父母於子東西南北
惟命之從(莊子)若挈裘領詘五指而頓之順者不可勝數
也(荀子)勢如決積水於千仞之隄若轉圓石於萬丈之谿
(淮南子)
史猶居高屋之上建瓴水也(史記漢祖紀建音蹇翻瓴水言其向下之勢易也)
以石投水莫之逆也(史記)頥指如意(漢賈誼傳)快意當前適觀
而已矣(史李斯傳)皆如意指(陸賈傳)如身之使臂臂之使指莫
不制從(賈誼傳互入控制有道)如坂上走丸(蒯通傳)飛蓬隨風(史明帝紀)
順傾轉圓不足以喻其便(漢蔡邕傳)如晨風之鬱北林龍魚
之趣藪澤(晉孝愍紀)
傳記一日之行所欲必成玩好必從珍異必聚(說苑)挹水
於河而取火於燧(戰國策)
集翼乎如鴻毛遇順風沛乎如巨魚縱大壑(王褒頌)翰飛
絶跡一舉千里(曹植集)去馬覺蹄輕(姚少監)若河決下流而
東注若駟馬駕輕車就熟路而王良造父為之先後也
(韓文)春浪之奔壑夏雲之得龍秋弧之發矢冬爐之納火
如良庖之投刃無復肯綮(文粹互入自得三昧)如矢别弦(劉賓客集)
如刀劒發硎割而無滯如鐘磬在懸動而有聲(白樂天)勢
如舟楫相得當洪流而鼓迅風崇朝千里不足怪也(同上)
本朝行千里而未嘗齟齬兮其意驕逞而不可摧如
寄諸鄰而取之父命於子惟所東西視客之所居
與其凡所資用如官府如廟觀如數世富人之宅(東坡)
艱難
經予手拮据予所捋荼予所蓄租予口卒瘏陟彼砠
矣我馬瘏矣我僕痡矣云何吁矣(詩)
子若負重行而上也(莊子)
史險阻艱難備嘗之矣(左傳)蒙霜露沐風雨(西漢淮南王安傳)逆
坂走丸迎風縱棹豈云易哉(皇甫嵩傳)間關險難(後漢)曹操智
計絶人然困於南陽險於烏巢危於祁連偪於黎陽幾
敗北山殆死潼關然後偽定一時耳(通鑑魏明帝)
集道壅塞而不達兮江河廣而無梁勢不能凌波以
徑度兮又無羽翼而高翔車軏折兮馬虺隤願自
往而徑遊兮路壅絶而不通欲修道而平驅兮又未知
其所從(楚詞)投艱履險(權載之集)百步九折(唐文粹)紫禁終難叫
朱門不易排(駱賓王)
神速
經惟神也故不疾而速不行而至(易)
子發若機栝(莊子)擊電無餘光疾雷無餘聲(公孫子)
史不崇朝而徧雨乎天下(公羊傳)至如猋風去如收電(西漢)
(韓安國傳)揉曲木者不累日銷金石者不累月(西漢公孫弘傳)口雖
未言聲疾雷震令雖未出化馳如神(蒯通傳)韓信曰三秦
可傳檄而定(本傳)天下可傳檄而定(後漢耿弇)見事風生(西漢趙廣)
(漢傳言其疾速不可當也)主父偃上書闕下朝奏暮召入(通鑑漢武紀)機
事以速為神震雷不及掩耳(唐李靖傳)
集若疾霆轉雷而激迅風也(張平子東京賦)發膚寸之陰成彌
天之澤(劉賓客集)有如乘風船一縱不可纜(韓集秋懷詩)
本朝須臾慰滿三農望斂却神功寂似無(韓魏公雨詩)
緩慢
子董安于性緩故佩弦以自急(韓非子)
史穰侯見事遲(史記范睢傳)陳寵有智而遲(通鑑漢獻帝紀)玄德人
傑有智度而遲荀彧曰袁紹雖有大志而見事遲(魏志)
姚崇曰張丞相(說)見事常遲於我數日之後(舊唐書)
相孚
子三人相視而笑莫逆於心遂相與友(莊子)適子懷於燕
慈母喻於荆情相往来也(淮南子)
史祁奚免叔向不見叔向而歸叔向亦不告免而朝(左傳)
(襄三十一)子産知然明問為政焉子産喜以語子太叔曰他
日吾見蔑之面而已今吾見其心矣(左傳)吳公子光謂專
諸曰光之身子之身也(史專諸傳)剖心析肝相信豈移於浮
辭哉(史鄒陽傳)孔子過鄭與子産如兄弟兄事子産(史鄭世家)夏
侯嬰過高祖語未嘗不移日(史記)披心腹見情素隳肝胆
(西漢鄒陽傳)高祖嘗與陳平金四萬斤以間楚軍不問出入
所為其復疑以錢穀間哉(東漢馬援傳)母子慈愛終始無纖
介之間(通鑑漢明帝)尹敏與班彪親善每相過輒日旰忘食
夜分不寢自以為鐘期伯牙莊周惠施之相得也(東漢尹敏)
(傳互見朋友)無纖介之隙(漢章帝)孫盛詣殷浩談論食冷而復
暖者數四(晉書互入朋友)孫權曰孤與子瑜有死生不易之誓
子瑜之不負孤猶孤之不負子瑜也(通鑑魏文紀)孫權曰子
瑜與孤從事積年恩如骨肉深相明究孤與子瑜可謂
神交非外言所間(三國魏文紀)恩如骨肉帳中之飲結帶之
言可謂親矣(晉安紀)王𨗳曰吾與元規休戚是同悠悠之
談宜絶智者之口(晉成紀)王戎與阮籍為竹林之遊戎嘗
後至籍曰俗物已来敗人意戎笑曰卿意亦復易敗耳
(晉書王戎傳)晉羊祜與陸抗對境使命通抗遺酒飲之不疑
抗疾求藥於祜祜即以成藥與之抗即服之人多諫抗
抗曰豈有酖人羊叔子哉(晉武帝紀)魏主執彭城王勰手曰
二曹以才名相忌吾與汝以道德相親(北魏書)情深魯衛
書信恒通(梁高祖紀)韋孝寬與裴文舉談論不覺膝前於席
(後周書)加高熲上柱國帝勞之曰公伐陳後人言公反朕
已斬之君臣道合非青蠅所能間也(通鑑隋高祖)唐憲宗曰
朕諳李絳不如是(唐憲宗紀)郭子儀功盖天下而主不疑(唐書)
(本傳)二人深相知同心徇國故唐氏稱賢相者惟房杜(通鑑)
(唐太宗)
傳記孫安國往殷中軍共論往反精苦客主無間(世說)遠
公與十八賢同修淨土於白蓮送客過虎溪虎輒鳴與
陶元亮陸静修談道不覺過虎溪因相與大笑故作三
笑圖(廬山記)
集惠然不疑推寘於肺肝間(杜牧之)疑消破癥弩(元微之)不
以我為貪知我家内貧肺腑都無隔(白樂天)吾與叔堅
剖心相知豈以流言相猜耶(張奐與延叔堅書)
猜疑(附不相孚)
經蓄疑敗謀(書)
子人有亡鈇者意其鄰之子視其行步竊鈇也顔色竊
鈇也言語竊鈇也作動態度無為而不竊鈇也(列子)繼子
得食肥而不澤情不相與往来也(淮南子)
史疑行無名疑事無功(商鞅傳)霍光權益重每朝見上虛
己斂容禮下之已甚(通鑑漢宣紀)景帝居禁中召周亞夫賜
食因趨出上目送之曰此怏怏非少主臣也(西漢本傳)宣帝
初立謁見高廟大將軍霍光驂乘上内嚴憚之若有芒
刺在背光死而宗族誅俗傳霍氏之禍萌於驂乘(漢宣帝紀)
崔駰曰未信而納忠者謗也(東漢本傳)杜預疑心而信耳目
疑耳目而信簡書(通鑑晉紀)王濬伐吳不受王渾節制濬常
疑渾渾詣濬濬陳武備然後相見(晉書)猜忍受讒功臣故
舊無始終保全者乃至子弟皆如讎敵(通鑑隋高祖)杜牧曰
世稱周召為百代之師周公擁孺子而召公疑之以周
公之聖召公之賢少事文王老佐武王能平天下周公
之心召公且不知之召公尚爾况其下哉(唐書新羅傳)上每
有寇盜輒命世民討之事平之後猜疑益甚(通鑑唐高祖)煬
帝不信齊王恒有中使察之聞其宴飲則曰彼營何事
得遂而喜聞其憂悴則曰彼有他念故爾父子之間且
猶如是況他人乎(唐太宗)齊王暕素失愛於帝恒相猜忌
宇文化及使人就第誅暕竟不知殺者為誰父子至死
不相明(隋煬帝)心膂之内尚有形迹之拘(唐德宗)初王敦之
舉兵也周顗上表明𨗳言甚切𨗳不知救已而甚銜之
(晉周顗傳)唐宣宗素惡德裕即位之日德裕奉冊既罷謂左
右曰適近我者非太尉邪每顧我毛髮洒淅(通鑑唐武宗)
集羣鷗不下衆雀遥驚(朱敬則魏武論)對面九嶷峯斗酒強
然諾寸心終自疑(李太白集)疑生所怪(柳文)不予衾之眠信予
衾之穿(盧仝)疑懼聽冰狐(温飛卿)
機密
經我聞有命不敢以告人(詩)
子韓昭侯必獨卧惟恐夢言泄於妻妾(韓非子)
史楚王曰言出於余口入於爾耳(左傳昭二十年)勢不可以多
人多人則不能無生得失生得失則語泄(史聶政傳)石建屏
人乃言(西漢)屬其人勿衆謝(西漢王嘉傳)張安世典樞機周密
外内無間(西漢本傳)孔光休日歸沐兄弟妻子燕語終不及
朝省政事或問孔光温室省中樹皆何木也光默不應
更答以他語其不泄如是(通鑑漢成紀)手書毁草不宣於外
(東漢皇甫嵩傳)荀攸深密有智防自從太祖征伐常謀謨帷幄
時人及子弟莫知其所言(魏志本傳)顧雍軍國得失自非面
見口未嘗言(三國魏紀)陳羣前後數陳得失每上封事輒削
其草時人及子弟莫能知也(魏明紀)殷景文卧疾五年雖
不見上而密函去来日以十數朝政大小必以啓之形
迹周密莫有窺其際者(通鑑宋太祖)周捨同參國政每有表
奏輒焚其藁捨豫機密二十餘年未嘗離左右國史詔
誥儀禮法律軍旅謀謨皆掌之與人言謔終日不絶而
竟不漏泄機事(通鑑梁武紀)戴胄奏已藁秘外莫知(唐書)傅奕
性謹密職在占候杜絶交遊所奏灾異悉焚其藁人無
知者(通鑑唐高宗)上漏其情則下不敢盡意上泄其事則下
不敢盡言(劉蕡策)
集密語誰得知(白樂天集)
疎略
經君不密則失臣臣不密則失身機事不密則害成
子曰亂之所生也則言語以為階(易)
子棠谿公見韓昭侯曰為人君漏泄羣臣之語猶玉巵
無當也(韓非子)牆有耳微謀外泄(管子)
史祭仲專鄭伯患之使其壻雍糾殺之將享諸郊雍姬
知之謂其母曰父與夫孰親其母曰人盡夫也父一而
已胡可比也遂告仲曰雍氏舍其室而將享子於郊吾
惑之以告祭仲殺雍糾尸諸周氏之汪公載以出曰謀
及婦人宜其死也(左傳桓十五)言語漏泄則職汝之由(左傳襄十)
(四)子貢曰無報人之志而令人疑之拙也有報人之意使
人知之殆也事未發而先聞危也(史記端木賜傳)恐事未遂而
謀泄則禍立至矣(通鑑周紀)師丹使吏書奏吏私寫其草丁
傅子弟聞之使人上書丹上封事行道人徧持其書上
以問將軍中朝臣皆對曰忠臣不顯諫大臣奏事不宜
漏泄(通鑑漢成紀互見讒譖)蕃欲誅宦官乃先事露章曰願出臣
章示左右令諸姦臣知臣疾之(東漢本傳)漏泄省中語(西漢賈捐)
(之傳)才疎意廣(東漢孔融傳)蜀大將軍費禕與諸將大會於漢
夀郭循在坐禕歡沈醉循起刺禕殺之禕資性汎愛不
疑於人(通鑑蜀後主紀)甘卓家人皆勸卓備王敦卓不從悉散
兵佃作襄陽太守周慮密承敦意詐言湖中多魚勸卓
遣左右悉出捕魚慮引兵襲卓於寢室殺之傳首於敦
(通鑑晉明紀)殷仲文素有才望自謂宜當朝政悒悒不得志
出為東陽太守東陽何無忌所統仲文許便道修謁無
忌喜欲迓之而仲文失志恍惚遂不過府無忌以為薄
已大怒(通鑑晉安紀)劉蕡曰上漏其情則下不敢盡意上泄
其事則下不敢盡言劉蕡戒帝漏言而身誦詔於庭
(新唐書本傳)申錫欲誅宦者王璠漏其謀申錫貶(通鑑唐文宗紀)齊
澣言葛福順典禁兵不宜與王毛仲為婚毛仲小人寵
過則生姦不早為之恐成後患又曰君不密則失臣願
陛下密之會大理丞麻察坐事左遷澣素與察善出城
餞之因道禁中諫語察性輕險遽奏之信安王禕以
軍功有寵於上宇文融疾之禕入朝融使御史李寅彈
之泄於所親禕聞之先以白上明日寅奏果入上怒融
寅坐貶(通鑑)
集不密致危(正平賦)
本朝寇萊公為相惟其側有小人不能誅又不能與之
無忿故終以斥去及范文正在相府又欲以歲月盡治
天下事失於急與不忍小忿故羣小人亦急逐去之一
去遂不復用以殁其身(老泉)天禧末真宗寝疾章獻明肅
劉太后漸預政真宗意不能平寇莱公探知此意遂欲
廢章獻立仁宗尊真廟為太上皇而誅丁謂曹利用等
於是引李迪楊億曹禕盛度李遵勖等叶力處畫已定
凡誥命盡使楊億為之且將舉事會寇莱公因醉誤言
有人馳報謂夜往利用家謀明日利用入盡以莱公謀
白太后詔罷政事真宗上仙遂投公海上其事有類上
官儀者(三朝言行錄)
有分
傳傾蓋如故
史袁盎為太常竇嬰為大將軍兩人素相與善(史本傳)
集舊托於心契同學同年又同舍(劉賓客)半面契終始
(元稹集)半面之故(白帖)
本朝同官同齒復同科朋友婚姻分最多(臨川集)
無分
史非宿素之交無一日之雅(西漢谷永傳)無雅信(西漢杜欽傳)
集相與昧平生(顔延年秋胡詩)非有積素累舊之歡皆塗覯卒
遇(四子講德論)看看未相識脉脉不得語(劉子)
有本
子原泉混混不舍晝夜盈科而後進放乎四海有本者
如是(孟子)
史木水之有本原也有基無壊(左傳)基廣則難傾根深
則難拔(晉孝愍紀)有根無葉或可俟時(唐柳玭傳)
集自源發流安得不廣(王充論衡)流長則難竭柢深則難朽
(張平子西京賦)其植根固其流波漫根之茂者其實遂膏之
沃者其光曄仁義之人其言藹如也(韓文)
本朝枯槎燒盡有根在一洗春雨皆萌芽吾文如萬
斛泉源水不擇地而出(東坡)
無本
經譬彼壞木疾用無枝本實先撥(詩)
子苟為無本七八月之間雨集溝澮皆盈其涸也可立
而待也(孟子)入水之爐火滅而煙不即息既斷之木柯葉
猶生二者非不有煙非不有葉而所以為煙為葉者已
先亡矣(抱朴子)
史本既弱矣其能久乎(左桓二年)是謂蹷其本(左襄十九)有葉無
根膏雨所不能活(唐柳玭傳)
集潢潦無根源朝滿夕已除(韓集)
無意
經心不在焉視而不見聽而不聞食而不知其味(大學註心)
(有不存則無以檢其身)
子以瓦摳者巧(列子)以瓦注者巧(莊子)心不使焉則白黑在
前而目不見雷鼓在側而耳不聞(荀子)評人好醜雖言得
其實彼必嫌怨及其自照明鏡摹倒其容醜状既露則
内慙而不怨向之評者與鏡無殊然而向怨而今慙之者
以鏡無情而人有心也(列子)
本朝人之所信者手足耳目也目識多寡手知輕重然
人未有以手量而目計者必附之度量與權衡豈不自
信而信物盖以為無意無我然後得萬物之情深山
大澤有天地之寳無意於寳者得之(東坡文)
有意
子以黃金摳者惛(列子)以黃金注者惛(莊子注云所要重則心矜)評人
好醜雖言得其實彼必嫌怨及其自照明鏡摹倒其容
醜状既露則内慚而不怨向之評者與鏡無殊然而向
怨而今慚之者以鏡無情而人有心也(列子互見事同體異門)
創始
經包犧氏始作八卦以通神明之德以類萬物之情作
結繩而為網罟以佃以漁神農氏作斵木為耜揉木為
耒耒耜之利以教天下日中為市致天下之民聚天下
之貨黃帝堯舜氏作垂衣裳而天下治刳木為舟剡木
為楫舟楫之利以濟不通服牛乘馬引重致遠以利天
下重門擊柝以待暴客斷木為杵掘地為臼臼杵之利
萬民以濟弦木為弧剡木為矢弧矢之利以威天下上
古穴居而野處後世聖人易之以宫室古之葬者厚衣
之以薪不封不樹後世聖人易之以棺槨古者結繩而
治後世聖人易之以書契開物成務(易)智者創物爍
金以為刃凝土以為器作車以行陸作舟以行水此聖
人之所作也(周禮)昔者先王未有宫室夏則居橧巢未有
火化食草木之實鳥獸之肉飲其血茹其毛未有麻絲
衣其羽皮後聖有作然後修火之利範金合土以為臺
榭宫室牖戶以炮以燔以烹以炙以為醴酪治其麻絲
以為布帛以養生送死作者之謂聖(禮記)
史至今天下言醫者由扁鵲也(史本傳)諸葛亮勸農講武
作木牛流馬運米集斜谷口(通鑑魏明紀)王章掌財賦舊錢
出入皆以八十為陌章始令入者八十出者七十七謂
之省陌(通鑑周太祖)
集古之時人之害多矣有聖人者立然後教之相生養
之道為之君為之師驅其蟲蛇禽獸而處之中土寒然
後為之衣饑然後為之食木處而顛土處而病也然後
為之宫室為之工以贍其器用為之賈以通其有無為
之醫藥以濟其夭死為之葬埋祭祀以長其恩愛為之
禮以次其先後為之樂以宣其湮鬱為之政以率其怠
勌為之刑以鋤其強梗相欺也為之符璽斗斛權衡以
信之相奪也為之城郭甲兵以守之害至而為之備患
生而為之防(韓文)
本朝至和間富公當國立一舉三十年推恩之法盖公
與河南進士段希元魏升平同場屋相善公作相不欲
私之故為天下之制(聞見錄)
守成
經太平君子能持盈守成(詩序)巧者述之守之世謂之工
(周禮)祭祀之法居喪之服哭泣之位皆如其國之故謹修
其法而審行之凢祭有其廢之莫敢舉也有其舉之莫
敢廢也述者之謂明(禮記)
史安定者貴順權(史記秦始皇紀)參曰高帝與蕭何定天下法
令既明今陛下垂拱參等守職遵而勿失(史蕭何世家)蕭何
為法較若畫一曹參代之守而勿失(曹參傳)臣書生唯知
謹守歷代成規(五代晉高祖)
集纂就前緒遂成考功續初繼業(楚辭)家成百年之業
(班固西都賦)
素定
經天尊地卑乾坤定矣(易)
子天不言而人推高焉地不言而人推厚焉四時不言
而百姓期焉(荀子互入素服)伯夷叔齊非於死之日而後有名
也(菅子互入素服)
史事成不愆於素(左傳)
集梓人畫宫於堵而績於成(柳文)
本朝古之君子如伊尹太公管仲樂毅之流其王霸之
略定畎畝之中非仕而後著也(東坡樂全先生文集)
𫝊遠
經克勤無怠以垂憲乃後(書)夫鼎有銘銘者自名也自
名以稱揚其先祖之美而明著之後世者也(禮記)百世以
俟聖人而不惑(中庸)
子聖人百世之師也(孟子)垂憲立言以貽後人仲尼有
云我欲托之空言不如載之行事之深切著眀也(孟序)死
有萬世之名(列子)書之竹帛琢之盤盂傳以遺後世子孫
(尹鄧子)託竹素者為世寳也(抱朴子)
史銘其功烈以示子孫(左襄十九互入功業)臧文仲既没其言立
(左襄二十四)孔子布衣傳十餘世學者宗之(史記孔子世家)燕齊之
祀與周並傳子繼弟及歷代不墮(西漢功臣表)雖經千載遺
風餘烈尚猶不絶(前禮樂志)垂功名於竹帛(東漢鄧禹傳)魏文帝
與王朗書曰人生有七尺之形死為一棺之土唯立德
揚名可以不朽其次莫如著篇籍(魏書)播畱後之聲(晉書禮志)
遺風餘烈(晉書謝靈運傳)王彦章曰豹死畱皮人死畱名(五代史)
集垂文揚采遺將來兮金相玉質百歲無匹名垂㒺
極永不刊滅者也(楚辭)文章不朽之盛事(選典論)姬公之籍
孔父之書與日月俱垂(文選序)歷世彌光(選張平子東京賦)流千
載之英聲(楊修答臨淄侯牋)惟令德為不朽兮身既没而名存
(曹大家東征賦)悠悠百世後英名擅八區遺烈光篇籍(左思咏史)
銘功景鐘書名竹帛(楊德祖賦)舄奕乎千載(班固典引)辭義典雅
足傳於後此子為不朽矣(魏文帝)世彌積而功宣身逾遠
而名昭(選碑)不假良史之辭不托飛馳之勢而聲名自傳
於後(魏文帝紀)芳烈奮於百世令聞顯於無窮(郭有道碑互入聞望)風
流五百年豐功利生人天地同朽滅(李白)雄筆映千古
盛事垂不朽丈夫垂名記萬年(杜詩)君之好修兮企
千載其相望唯有令名日高日遠(皇甫湜)自古死者非
一夫子至今有耿光所言必傳世行後至今照人
耳目赫赫若前日事子之自著表表愈偉(韓愈文)如日
不滅如海不竭(唐吕温傳岩銘)綿越千祀至今血食(柳漢原廟銘)足
以垂世立教傳之子孫以貽後代(孔穎逹書序)著在國史
垂為美談(劉賓客集)名垂不滅能光萬祀(李習之)穹壤可弊唯
名不息金石垂之以慰㒺極(吕和叔)身没聲名在多應萬
古傳(賈島詩)激清一時流譽千古不隨世磨滅(唐文粹)垂
示百代佳句久傳芳吟咏流千古懿文茂績斯
謂不朽(白樂天)死而不朽反貴於生(武侯碑)刻工姓名於其
器以察其信(記月令注)
傳記其人已亡杳成空寂其事如在皎如星漢朝廷
之士山林之客皆圖不朽之事書名竹帛(史通)
本朝惟有善者能有後而託於文字者可以無窮雖死
而不朽愈遠而彌存凡物有形終必有弊自古聖賢
之傳者非皆託於物固能無窮也乃知為善之堅堅於
金石死而不朽萬世之傳我欲貴子文刻以金石
聯金可爍而銷玉可碎非堅不若書以紙六經皆紙傳
(歐公集)
流弊
經夫豢豕爲酒非以爲禍也而訟獄益繁則酒之流生
禍也夏道尊命其民之敝蠢而愚喬而野樸而不文
殷人尊神其民之敝蕩而不静勝而無恥周人尊禮其
民之敝利而巧文而不慙賊而蔽詩之失愚書之失
誣春秋之失亂(禮記)
子孟子曰伯夷隘柳下惠不恭隘與不恭君子不由也
(孟子)
史作法於涼其弊猶貪作法於貪弊將若何(左傳昭四互見作俑)
太史公曰夏之政忠忠之敝小人以野商以敬敬之敝
小人以鬼周以文文之敝小人以僿(史高帝紀)荆軻見秦王
取圖奏之圖窮而匕首見因把秦王之䄂逐秦王環柱
而走羣臣皆愕秦法羣臣侍殿上者無得持尺寸之兵
諸郎執兵皆陳殿下非有詔召不得上方急時不及召
下兵以故軻逐秦王引匕首擲秦王不中(史記本傳)夫置兵
所以止亂也及其弊也適足以為亂又其甚也至困天
下以養亂(唐書兵志)
本朝太宗平河東立和糴法時米斗十錢草束八錢民
樂與官為市其後物貴而和糴不解遂為河東世世患
莊老之後其禍為申韓(東坡集)韓魏公嘗謂大臣以李
固杜喬為本其弊猶恐為胡廣趙戒以胡趙自處弊可
知也(遺事)
慣習
經習與性成世禄之家鮮克由禮位不期驕禄不
期侈(書)
子居移氣養移體(孟子)嬰兒生無名師而能言與能言者
處也(莊子)越人安越楚人安楚(荀子)蓼蟲在蓼則生在芥則
死非蓼仁而芥惡本不可失(文子)九疑之南陸事寡而水
事衆於是民人被髮文身以像麟䖝短綣不絝以便涉
游短袂攘卷以便刺舟因之也鴈門之北狄不穀食賤
長貴壮俗尚氣力人不弛弓馬不解勒便之也(淮南子訓道篇)
史譬如田獵射御貫則能獲禽(左襄二十五年)少而習焉其心
安焉不見異物而遷焉(國語齊)習貫如自然(西漢賈誼傳)吳地
以船為家以魚為食(五行志)胡越之人生而同聲嗜欲不
異及其長而成俗累數譯而不能相通行有雖死而不
相為者則教習然也習與智長故切而不媿化與心成
故中道若性(賈誼傳)秦使趙高傅胡亥而教之獄所習者
者非斬劓人則夷人之三族也胡亥今日即位而眀日
射人忠諫者謂之誹謗深計者謂之妖言其視殺人若
刈草菅然豈惟胡亥之性惡哉彼其所以道之者非其
理故也(通鑑漢文紀)
傳記戎人生乎戎而戎言楚人生乎楚而楚言不知其
故也今使戎人長乎楚楚人長乎戎則楚人戎言戎人
楚言矣(吕氏春秋)
集蓼蟲不知徙乎葵菜(楚辭)蓼蟲忘辛(左太冲魏都賦)蓼蟲避葵
堇習苦良可哀(鮑昭放歌行)食辛能避蓼(元微之)鮑肆不知其
臭翫其所以先入(張平子東京賦)生長太平日不知太平歡(韋應)
(物)
本朝寖久之俗益薄惡而可嗟習慣為常遂安恬而不
怪(歐文)冰蠶不知寒火鼠不知暑(東坡)醉中不以鼻飲夢中
不以趾捉天機之所合不彊而自記也(東坡書李伯時山莊圖後)嘗
食芻豢者難以食菜嘗衣錦者難以衣布為其大者不
屑為其小者此天下之通患也(東坡集)食蘗不知苦(山谷詩)
凡人之情於憂樂之事初遇之則其心變焉次遇之則
其心微變三遇之則其心如常矣(元城語錄)
誘進
經衡門誘僖公也(詩序)夫子循循然善誘人互鄉難與
言童子見門人惑子曰與其進也譬如平地雖覆一
簣進吾往也(論語)
集單門後進必加善誘(選集序)講評孜孜以磨諸生使皆
誘義忘歸(韓文)開以昏蒙示以階漸甘或可和白或可染
(李義山集)
傳記香餌之下必有懸魚重賞之下必有死夫(七略)
潤飾
經賁者飾也物相合則須飾以脩外也(易)若作室家既
勤垣墉惟其塗塈茨若作梓材既勤樸斵惟其塗丹雘
(書)東里子産潤色之(論語)
嫌疑
經男女非有行媒不相知名(禮記互見避嫌類)事兩君者不容
(荀子)
史父子之間人所難言也(前漢車千秋傳)楊忠曰兩姑之間難
為婦(通鑑陳紀)
施報
經投我以木瓜報之以瓊琚匪報也永以為好也投
我以桃報之以李無言不讐無德不報(詩)其次務施
報禮尚往來往而不来非禮也來而不往亦非禮也(禮記)
子出乎爾者反乎爾者也愛人者人恒愛之敬人者
人恒敬之(孟子互見影響相應)以富貴而下人何人不尊以富貴
而愛人何人不親(家語互入影響相應)昔予為禾耕而鹵莽之則
其實亦鹵莽而報予耘而滅裂之則其實亦滅裂而報
予(莊子)有隂德者必有陽報有隠行者必有昭名(淮南子)有
而不施窮無與也(荀子)
史富辰曰報者倦矣施者未厭(左傳僖二十四)李陵素與士大
夫絶甘分少能得人之死力(西漢司馬遷傳)盖寬饒為衛司馬
躬案士卒廬室視其飲食居處有疾病者身自撫循臨
問加致醫藥遇之甚有恩及歲終交代衛卒數千人叩
頭請願復更畱一年以報寬饒厚德(西漢本傳)陳蕃出為豫
章太守性方峻不接賓客徵為尚書令送者不出郭門
(後漢書)掩人者人亦掩之陵人者人亦陵之(魏王昶傳)
傳記豫讓曰范中行衆人遇我我以衆人報之智伯國
士遇我我以國士報之(戰國策)
集恨無隋侯珠以酬荆文璧(選盧子諒詩)人微惠重答施何
階(陳子昂)明珠青玉不足報贈子相好無時衰(韓詩)拔人於
死者必捨生而報恩榮人於辱者必居節而雪耻(張說之舉)
(人表)
本朝人情貴往還不報生禍根(東坡)被以卵翼之恩收其
鷹犬之效(蘇子由)
付託
經可以託六尺之孤(論語)
子有託其妻子於其友而之楚遊者(孟子)
史初晉獻公使荀息傅奚齊公疾召之曰以是藐諸孤
辱在大夫息曰臣竭其股肱之力不濟則以死繼之(左僖)
(九年)穆嬴日抱太子以嗁於朝頓首於宣子曰先君奉此
子也而屬諸子曰此子才也吾受子之賜不才吾唯子
之怨今君雖終言猶在耳(左文七年)子胥使齊託其子於鮑
氏(史記越世家)樓護有故人吕公無子歸護託身護與吕公
妻及吕姬同食護妻子頗厭吕公護聞之流涕責子曰
吕公以窮老付託於我義所當奉遂養吕公終身(漢書互入)
(高誼)薛宣字贛君為不其丞瑯琊太守趙貢見宣悦其能
還至府舍令妻相見戒曰贛君至丞相我子亦中丞相
史(西漢本傳)丙吉聞史良姊有母貞君及兄恭乃載皇曾孫
以付之(通鑑漢宣帝紀)傅燮謂其子曰主簿楊會吾之程嬰(東漢)
(本傳)初李固既策罷知不免禍乃遣三子基兹燮皆歸鄉
里時燮年十三姊文姬為同郡趙伯英妻見二兄歸具
知事本默然獨悲曰李氏滅矣密與二兄謀豫藏匿燮
託言還京師有頃難作州郡收基兹皆死獄中文姬乃
告父門生王成曰今委君以六尺之孤李氏存滅其在
君矣成乃將燮乘江東下入徐州界變姓名為酒家傭
而成賣卜於市各為異人隂相往來積十餘年(通鑑漢桓紀)
晉謝琨尚晉陵公主琨死詔公主與謝氏絶婚公主悉
以琨家事委琨從子弘微弘微為之經理生業一錢尺
布有文簿九年而高祖即位公主降號東鄉君聽還謝
氏之門室宇倉廩不異平日田疇墾闢有加於舊(通鑑晉太)
(祖)太后與劉仁軌書曰昔漢以關中之事委蕭何今託
公亦猶是矣仁軌上䟽辭以衰老不堪居守因陳吕后
禍敗之事以規戒太后(通鑑唐武后)王敦之舉兵也劉隗勸
帝盡除諸王司空𨗳呼周顗曰伯仁以百口累卿(晉書本傳)
嵇康臨刑謂子曰山公在汝不孤(晉書)高孝基見杜如晦
謂曰君必任棟梁以子孫託之(通鑑)李勣疾謂弟弼曰我
見房玄齡杜如晦高季輔皆辛苦立門戶亦望貽後悉
為不肖子敗之我子孫今以付汝可謹察有不厲言行
交非類者急榜殺以聞勿令後人笑吾猶吾笑房杜也
(唐書本傳)太宗謂太子曰無忌遂良在國家之事汝無憂矣
(唐書)勣之功見於黎陽故太宗拳拳以託孤(唐書李勣讚)王勮
蘇味道未知名裴行儉謂之曰僕有弱息願以為託(通鑑)
傳記甘茂逢蘇代曰茂之妻子在秦願君以餘光振之
代許諾(春秋後語)晉大夫伯宗妻曰子之性不可易國家危
可立待伯宗乃得畢羊而友之及欒不忌之難三郤害
伯宗簡讚之畢羊乃送州犁於荆遂得免焉(列女傳)
集徧告諸友以寄厥子不鄙謂余亦託以死(韓作柳祭文)昌
黎先生以疾免書喻湜曰死能全我躬所以不隨世磨
滅者惟子以為囑(韓愈墓志)
憑恃
經表裏山河必無害也(左傳僖十八年)
史漢武以汲黯為淮陽太守曰徒得君重卧而治之(前漢)
(本傳)詔裴度節度河東度辭老疾帝曰為朕卧護北門可
也(唐書)
集惟鄆也截然中居四鄰望之若防之止水恃以無恐
(韓文)徒得君重剛吾四支(劉賓客)
攀附
經蔦與女蘿施於松栢南有樛木葛藟纍之南有
樛木甘瓠纍之(詩)
史田蚡以肺附為相(本傳如肺肝之相附着也)攀龍附鳳並乘天衢
(西漢序讚)皇甫規自以西州豪傑耻不得與自上書附黨(通鑑)
(東漢互見好名)女蘿弱不能立必附他木(唐李德裕傳)
集蚉䖟終日經營不能越階附驥尾則涉千里攀鴻翮
則翔四海(選四子講德論)託徽莖於樛木(潘安仁寡婦賦)遠近乘風一
朝景附攀日月之末光繼螢爝之微照(陳子昂)兔絲附
蓬麻(杜詩)願連光於咳唾之餘(元微之集)
依倚
子泄柳申詳無人乎繆公之側則不能安其身(孟子)
史周之東遷晉鄭焉依(左隠六年)輔車相倚(左傳)晉吾宗也豈
害我哉(左傳)依日月之末光(前漢蕭何傳)曾孫因依倚廣漢兄
弟及祖母家史氏(通鑑漢宣紀)攀龍鱗附鳳翼以成其所志
耳(東漢光武紀)倚以為北道主人(東漢彭寵紀)如鳥有翼如魚有
水失之則死不可暫無(通鑑唐紀)
集願為雙飛燕銜泥巢君屋(古詩)龍無雲雨不能參天(論衡)
寄松為女蘿依水如浮萍(曹植詩)依水類浮萍寄松如懸
蘿(潘安仁河陽詩)塵附泰山(文選)鼠憑社貴(選恩倖傳)自慙青蒿倚長
松(韓詩)一身相倚千里徒涉(劉長卿)一榻偶依陳太守(羅隠集)
衆星傅月之光也因其波瀾不逢高枝引未得凌空
上何處堪托身為君長萬丈(唐文粹)
效尤
史先軫曰效尤禍也尤而效之罪又甚焉原伯曰
鄭伯效尤其亦將有咎(左莊二十一年)衛公叔文子曰尤人而效
之非禮也(左定六年)
傳記秦世之所以亟絶者其轍迹可見也然而不避是
後車又將覆也(賈誼)至周之末世大為無道以失天下秦
繼其後獨不能改又益甚之重禁文學不得挟書棄捐
禮誼而惡聞之其心欲盡滅先聖之道而專為自恣苟
簡之治故立為天子十四歲而國破亡矣自古以来未
嘗有以亂濟亂大敗天下之民如秦者也其遺毒餘烈
至今未滅使習俗薄惡人民嚚頑抵冐殊扞熟爛如此
之甚者也(董仲舒)朝有變色之言則下有爭鬭之患上有
自專之士則下有不讓之人上有好利之臣則下有盜
竊之民
作俑
經苖民作五虐之刑曰法殺戮無辜爰始淫為劓刵椓
黥(書)庭燎之百由齊桓公始也大夫之奏肆夏由趙文
子始也公廟之設於私家由三桓始也孔子謂為俑
者不仁(禮記)
子仲尼曰始作俑者其無後乎有賤丈夫焉必求龍
斷而登之以左右望而罔市利人皆以為賤故從而征
之征商自此賤丈夫始矣(孟子)
史作法於涼其弊猶貪作法於貪弊將若之何(左昭四互見流)
(弊)沈約曰開端樹隙(通鑑宋紀)時以浮虛相扇儒雅日替范
甯謂其源始於王弼何晏二人之罪深於桀紂(晉書范甯傳互)
(入罪有所歸)德宗貞元九年初稅茶歲得四十萬貫從鹽鐵
使張榜所奏茶之有税自此始(德宗實錄通鑑云州縣産茶及茶出外要路皆)
(估值十税二)茶之有税自王涯始(唐書兩書異同今並載之)初行税間架
除陌錢法所謂税間架者每屋兩架為間上屋税錢二
千中税千下税伍百吏執筆握算入人室廬計其數或
有宅屋多而無他資者出錢數百緡敢匿一間杖六十
賞告者錢伍拾緡所謂除陌錢者公私給與及賣買每
緡官畱伍十錢給他物及相貿(貿一作貸)易者約錢為率敢
隱錢百杖六十罰錢二千賞告者十緡其賞錢皆出坐
事之家(通鑑唐德宗)
連累
經鼎折足覆公餗(易)火炎崑岡玉石俱焚延及於平
民(書)若此無罪淪胥以鋪(詩)傷其本枝從而亡(禮記)民之
無辜併其臣僕(詩)雖在縲絏之中非其罪也(論語)
子湛濁動乎下清明亂於上(荀子)救鬭者傷蔭不詳之木
為雷電所撲(淮南子)
史同類相推俱入禍門(史記趙世家)事連汙條侯(史記條侯周勃世家)
令民為什伍而相收司連坐(通鑑周紀)始皇幸梁山宫從山
上見丞相車騎甚盛不喜中人或告丞相後損車騎始
皇怒曰此中人洩吾語案問莫服捕時在旁者盡誅之
(秦紀)淮南衡山二獄所逮引列侯二千石豪傑等死者數
萬人(漢武紀)王莽誅甄豐辭所連及便收不請(西漢揚雄傳)無
罪而坐率(石奮傳如淳曰率家長也師古曰幼年無罪坐為父兄所率)諸犯令相引
數千人名曰株連(食貨志師古曰言被引牽者為其根株)梁冀所連朝廷
為之一空(後漢)事發相重(劉澤傳重猶累也)狧糠及米(古&KR1851;字前漢荆吳傳)
黨事起張儉亡命望門投止其所經歷伏重誅者以千
數連引收考布徧天下宗親並皆族滅郡縣為之殘破
夏馥嘆曰一人逃死禍及萬家(通鑑漢靈帝)袁紹誅閹官或
有無鬚而誤死者(後漢何進傳)辭所連染無辜者衆(通鑑漢殤紀)
窮治楚王英獄遂至累年其辭語相連自京師親戚諸
侯州郡豪傑及考案吏阿附坐死徙者以千數而繋獄
者尚數千人諸所連及率一切陷入無敢以情恕者御
史韓郎曰考一連十考十連百歸舍雖不言而仰屋竊
歎莫不知其多冤(通鑑漢明帝紀)猶張瑟琴大絃急者小絃絶
(後漢陳寵傳)石鑒僣位石閔及率趙人誅諸胡羯子時高鼻
多鬚濫死者半(晉載記)灼火攻蠧蠧盡木焚(唐書宦者傳)逮捕
黨人其辭所連及大僕潁川杜密御史中丞陳翔及陳
寔范滂之徒二百餘人(通鑑漢桓紀)魏杜弼曰楚國亡猿禍
延林木城門失火殃及池魚(通鑑齊紀互入事出意表)崔仁師曰古
者父子兄弟罪不相及奈何以亡秦酷法變隆周中典
且誅其父子足累其心此而不顧何愛兄弟(通鑑唐太宗)迹
涉嫌疑辭相逮引莫不窮捕考案至有姦人熒惑乘
險相誣糾告疑似睚眦之嫌即稱有密一人被訟百人
滿獄使殺人如麻流血成澤(唐武后)一夫不率闔境罹殃
一境不寧普天致擾(唐德宗)王涯有再從弟沐家於江南
老且貧聞涯為相跨驢詣之欲求一簿尉畱長安二歲
餘始得一見涯待之殊落寞久之沐因嬖奴以道所欲
涯許以微官自是朝夕造涯之門以俟命及涯家被收
沐適在第與涯俱腰斬(唐文宗)有書尚書省門為詩以嘲
賊者尚讓怒應在省官及門卒悉抉目倒懸之大索城
中能詩者盡殺之識字者給賤役凡殺三十餘萬(唐懿宗)
宦者怨李訓等凡與之有瓜葛親者誅貶不已(通鑑)
傳記巨防容螻而漂邑殺人突泄一熛而焚宫燒積(吕氏)
(春秋)
集剖髮及首翦爪侵膚(應休璉書)犠尊青黃乃木之災(韓祭柳子)
(厚文)
援證
經謂予不信有如皦日(詩)予所否者天厭之天厭之(論語)
子顧曰為私誓州綽曰有如日(左襄十八)晉荀偃卒而視不
可含范宣子撫之曰主苟終所不嗣事於齊有如河(左襄)
(十九)晉斐豹曰苟焚丹書我殺督戎宣子曰而殺之所不
請於君焚丹書者有如日(襄公二十三年)齊晏子曰嬰所不唯
忠於君利社稷者是與有如上帝(襄二十五)蔡侯歸及漢執
玉而沈曰余所有濟漢而南者有若大川(左定三)晉大夫
三拜稽首曰君履后土而戴皇天皇天后土實聞君之
言羣臣敢在下風(左僖十五)縱子忘之山川鬼神其忘諸乎
(左定九)晉郤克曰所不此報無能涉河(左宣十七)所不與舅氏
同心者有如白水投其璧於河(左襄十四)則不能見夫人已
所能見夫人者有如河(左昭三十一互入怨恨)孟孫謂范獻子曰
陽虎若不能居魯而息肩於晉所不以為中軍司馬者
有如先君(左定六)齊子行抽劒曰所不殺子者有如陳宗
宋公曰所難子者上有天下有先君(左哀十四)郤克曰不
報齊者河伯視之(史記晉世家)祖逖曰祖逖不能清中原而
復濟者有如大江(晉愍帝建興元年)宋文帝指蔣山曰必無此
慮若違今誓便是負於寧陵(元嘉十七)賜王衍詔略曰三辰
在上一言不欺(通鑑後唐明宗)大夫文種曰越王謹上刻青天
敢不如命(吳越春秋)
集援青松而示心指白水而旌信(劉孝標絶交論)待余異日弟
妹婚姻畢司馬歲秩滿出處行止得以遂則必左手引
妻子右手抱琴書終老於斯以成就我平生之志清泉
白石實聞此言(白居易草堂記)出肺肝相示指白日涕泣(韓文)
要約
經死生契闊與子成說(詩)久要不忘平生之言(論語)
子書契所以識公信也(慎子)
史晉欒書中行偃逆周子於京師而立之周子曰二三
子用我今日否亦今日(左成十八)申之以盟誓重之以婚姻
(左成十三)昭大神要言焉(左襄九年)
傳記越人結交約曰卿雖乘車我戴笠後日相逢下車
揖
不稱
經易曰負且乘致寇至負也者小人之事也乘也者君
子之器也小人而乘君子之器盜思奪之矣(易)維鵲有
巢維鳩居之(互見非據)彼其之子不稱其服(詩)
子取猨狙而衣周公之服(莊子)
史服之不衷身之災也齊慶封来聘其車美叔孫曰
服美不稱必以惡終(左傳)德不稱禄猶鑿墉之址以益其
高(皇甫規傳)龜兹来朝樂漢衣服制度歸其國治宫室作徼
道周衞出入傳呼撞鐘鼔如漢家儀外國胡人皆曰驢
非驢馬非馬若龜兹王所謂驘也(西漢龜兹傳)侍中有封侯
賜爵者士君子皆耻與為列焉(通鑑漢靈紀)婢作夫人不堪
位置(絳帖梁武評書)
集峨峨進賢冠耿耿水蒼佩服章豈不好不與德相對
顧影聽其聲赬顔汗浹背(韓詩)紫綬裹文身(白侍郎)
本朝附鳴鷄以隼翼披羊羔以豹文(類要)
冒濫
史衞懿公好鶴鶴有乘軒者(左莊二十七)漢武時大農經用
耗竭有請置賞官名曰武功爵得至樂卿(案漢書音義曰名樂卿者)
(朝位從九卿加樂者别正卿又十九爵為樂公食公卿禄)以顯軍功軍功多用超等
大者封侯卿大夫小者郎吏吏道雜而多端則官職耗
廢除故鹽鐵家富者為吏吏道益雜不選而多賈人
矣(史記平準書)賦六百餘萬錢乘傳而行郡國(如淳曰此言富者出錢榖)
(得高爵或乃為使者乘傳車循行郡國以為榮也西漢賈誼傳)西園弄狗著進賢冠帶
印綬(通鑑漢靈紀)更始官爵皆賈豎羣小語曰竈下養中郎
將爛羊胃騎都尉爛羊頭關内侯(後漢)賣關内侯假金印
紫綬傳世入錢五百萬(後漢靈紀)金紫佩士卒之身符策委
僕隸之門非所以重名器正紀綱也(通鑑晉帝紀)緋服衆於
青衣象板多於木笏(通鑑唐武后)晉趙王倫奴卒厮後亦加
爵位每朝會貂蟬盈坐時人語曰貂不足狗尾續(晉書互入非據)
北齊蒼頭皆開府封王狗馬及鷹亦有儀同郡君之號
有鬭雞號開府(通鑑陳紀)員外常侍路上比肩諮議參軍市
中無數豈是朝章固應如此(陳世祖)柳澤曰神龍以来賣
官鬻爵妃主之門有同商賈舉選之曹實均闤闠屠販
之人悉由邪而忝官黜斥之人咸因姦而冐進(舊唐書本傳)
上以舞胡安叱奴為散騎侍郎李綱曰古樂工不與士
齒惟齊末封曹妙逹為王安馬駒為開府有國家者以
為殷鑑先是階無泛加皆以勞考敘進至五品二品
仍奏取進止至是始有泛濫之階比及末年服緋者滿
朝矣(通鑑唐高祖紀)屠沽臧獲用錢三十萬則别降封勅除官
斜封付中書時人謂之邪封官(通鑑唐中宗)馬周曰騶子倡
人鳴玉曳履與朝賢君子比肩而立同坐而食(舊唐書本傳)
非據
經或錫之鞶帶終朝三褫之象曰以訟受服亦不足敬
也(注以訟受錫榮何可保)易曰負且乘致寇至負也者小人之事也
乘也者君子之器也小人而乘君子之器盜思奪之矣
(互入不稱)非所據而據焉身必危德薄而位尊包羞位不
當也(易)維鵲有巢維鳩居之(詩互見不稱)
子不仁而在高位是播其惡於衆也(孟子)
史受爵非道殃必疾(東漢翟酺傳)費充位居人上智居人下
(三國志互入不稱)趙王倫簒位奴卒厮役亦加爵位每朝會貂
蟬盈坐時人為之語曰貂不足狗尾續(本傳互入冐濫)
集牧守由將校以授皆虎而冠子男由胥徒以出皆鶴
而軒(劉賓客)蚤虱名器鼠雀倉庾(陸魯望文)
記纂淵海卷七十三
