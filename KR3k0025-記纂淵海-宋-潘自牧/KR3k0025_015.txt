記纂淵海卷十五宋潘自牧撰
郡縣部
廣南東路
廣州(倚郭二外縣六)(南海清遠)(番禺增城)(懷集)(東筦)
(新會)(香山)
清海軍節度廣東經略安撫司轉運司
提舉司市舶司
郡號番禺五羊南海清海東筦
州沿革牽牛婺女之次越分野禹貢揚州之域春秋百
越地秦漢南海郡東漢建安魚立交州尋廢之吳分立
廣州晉為州治隋廢郡改番州大業復南海郡唐武德
立廣州貞觀為都督府開元為嶺南道天寶為南海郡
乾寧升清海軍五代南漢劉隠所有(地理沿革表)
縣沿革南海本秦南海郡番禺縣地東漢交州吳廣州
皆治此隋改番禺曰南海為州治唐因之五代劉隱分
置咸寧常康二縣本朝省之番禺秦初置縣至隋改
南海唐長安於江南洲上别置番禺分置郭下清遠
本漢南海郡中宿縣地晉屬始興郡梁立西衡州改縣
為清遠郡隋廢清遠為縣屬廣州增城本番禺縣地
東漢初析置晉成帝分立東官郡宋齊仍屬南海隋廢
郡以縣屬廣州懷集本漢南海郡四會縣地又蒼梧
郡封陽地晉於四會地置懷化縣屬新會郡宋齊屬南
海齊於封陽地置洊安縣隋省二縣後復置懷集縣屬
廣州唐武德立威州並置興平霍清威成三縣貞觀州
廢省三縣入懷集又置洊安縣開元省永固縣入懷集
至德改洊安為洊水本朝省之東筦本漢博羅縣地
隋置寶安屬番州唐至德更今名屬廣州新會本漢
番禺縣地晉恭帝置新會縣及郡隋廢郡為封州改允
州又改岡州大業州廢屬南海郡唐武德岡州析置封
平封樂復二縣正觀州縣並廢尋復立岡州開元州廢
以新會屬廣州香山本香山鎮在唐南海番禺東筦
新會之境本朝昇縣(地理沿革表)
形勝番山在南禺山在北金山在新會寶山在
東筦廉山在清遠西貪泉在番禺西崑山在新
會上有天井崙山在新會有白龍池浴日亭在扶
胥鎮南連天觀在提舉司五羊城在南海縣昔有
五仙人騎五色羊至此九龍泉在白雲山琵琶洲
在南海東珊瑚洲在東筦南珊瑚井在浮丘山
鳳凰岩在東筦鷓鴣峰在增城(輿地紀勝)
人物唐區丹從學韓文公五代何澤為洛陽令諫唐
莊宗好獵羅威事母至孝黃舒事母至孝人目其
居曰參里(二人未詳其是何朝代)皇朝馮元中甲科能通五經(輿地)
(紀勝)
集番禺軍府盛欲說暫停杯盖海旗幢出連天觀閣開
衙時龍戸集上日馬人來風静鶢鶋隐官廉蚌蛤回(韓文)
縣樓重蜃氣邑里襍鮫人海暗三山雨江明五嶺春(岑參)
霧遶龍川暗山連象郡遥(劉長卿)連天浪静長鯨息映日
颿多寶舶來(劉禹錫)五羊城在蜃樓邊墨綬縋腰正少年
山静不應聞屈鳥草深從使翳貪泉(皮日休)居人愛近沉
珠浦候吏多來拾翠洲(陸龜蒙)番禺萬里路遠客片帆過
盛府依横海荒祠拜伏波(劉文房)
本朝開寳五年省咸寧當康二縣入南海廢番禺省洊
水入懷集廢東筦入增城六年復置東筦皇祐三年
復置番禺縣紹興二十二年升香山鎮為縣(沿革表)千
年日照珍珠市萬瓦烟生碧玉城山海是為中國藏梯
航尤見外夷情(程師孟)客聽潮鷄迷早夜人瞻颶母識隂
晴(同上)番禺二月尾落花已無春惟有薔薇水衣襟四時
薰(郭詳正)岸邊天影随潮入樓上春容帶雨來(陳與義)
韶州(倚郭一外縣五)(曲江翁源)(樂昌)(仁化)(福建)
(乳源)
廣東路提刑司
郡號曲江始興韶石廣興武溪
州沿革星土同廣州春秋百越地戰國屬楚秦南海郡
地漢桂陽郡地吳分立始興郡屬交州宋改廣興郡齊
復始興梁蕭勃置東衡州隋開皇改韶州十一年廢入
廣州唐武德立番州尋改東衡州貞觀曰韶州屬嶺南
道天寶曰始興郡五代盧光稠據之後入南漢(地理沿革表)
縣沿革曲江縣漢屬桂陽郡吳屬始興晉為郡治隋初
置韶州後屬南海郡唐韶州治翁源本漢湞陽縣地
梁蕭勃分置翁源縣陳又立清遠郡屬廣州隋廢郡尋
省之唐武德復置屬洭州貞觀州廢來屬樂昌本漢
曲江縣地梁置梁花縣又分置平石縣隋省平石氏梁
花屬廣州後更今名唐武德來屬仁化本漢曲江縣
地唐垂拱析置屬廣州後來屬福建本曲江翁源地
本朝析置乳源本曲江樂昌地本朝析置(地理沿革表)
形勝浮山在州東北躡之地動曲江乃湞水武水合
而曲抱州域芙蓉峰在州西蓮花山在州南松
𣲖水在翁源棃溪水在曲江寶石山在州南錦
石岩錦石溪在仁化越王山在州北天王嶺在南
峰山下靈池在山翁源靈溪水靈君山在樂昌
曹溪宣溪靈溪水皆在曲江吳溪水在仁化韶石
在曲江二石相峙如雙閭昌山在樂昌有竒石(輿地紀勝)
人物唐張九齡名相號曲江公皇朝余静以直諫著
名王陶官至度支郎中五子應舉三人一榜中選
蕭雅蕭雄蕭維兄弟俱隸上庠登第鄧戡子堂孫弼
三世登第譚必應童子舉(輿地紀勝)
集交趾丹砂重韶州白葛輕(杜甫)炎海韶州牧風流漢署
郎(同上送韋員外)曲江山水聞來久恐不知名訪倍難願借圖
經將入界每逢佳處便開看(韓文)南行踰六旬始下樂昌
瀧惡不可言狀船石相衝撞(同上)行舟傍越岑窈窕越溪
深水闇先秋冷山晴當晝隂(張曲江)
本朝開寶五年省仁化入樂昌咸平復置崇寧元年
以岺水場置福建縣乾道二年置乳源縣(沿革表)韶州
南國鎮靈蹤傳自曩雙闕倚天秀一逕尋雲上(余靖)沄沄
曲江水天借九秋色樓臺飛半空秀氣盤韶石(王介甫)首
參虞舜叩韶石次謁六祖登南華(東坡)羣岑合勢曲江頭
二水交流夾一州地有九㠜清淑氣人無五嶺鬱蒸愁
(譚太𫝊)
肇慶府(倚郭一外縣一)(高要四會)
肇慶軍節度
郡號信女高要端溪四會興慶
府沿革星土同廣州春秋百越地秦南海郡地漢蒼梧
郡地宋齊屬南海陳立高要郡隋廢郡立端州大業信
女安郡唐端州屬嶺南道五代南海所有(地理沿革表)
縣沿革高要屬蒼梧郡晉置平興縣屬新寧郡宋齊屬
南海又置平興郡梁又置梁秦縣及郡陳立高要郡隋
端州置高要縣改梁秦省入平興為清泰又置博林縣
唐武德尋復置清泰貞觀省博林入高要省清泰入平
興本朝並省平興四會秦初置縣漢屬南海郡宋分
置化蒙縣屬綏建郡隋二縣屬廣州唐武德立南綏州
二縣屬焉觀更名湞州州廢屬廣州本朝省化蒙入
四會來屬(地理沿革表)
形勝石室山在高要又名嵩臺山號神仙下都石澗
山在四會爛柯山在高要老香山在廢平興縣西
端溪山有五色香水端溪水在高要龍子嶺獅
子岡鳳頭岡在四會牛鼻山在始昌端溪子石硯
可値千金有赤白黃色點者謂之鸜鵒眼脉理黃者謂
之金線紋(輿地紀勝)
人物皇朝梁順孫兩貢辟雍第譚維寅中梁榜乙科
黃執矩從胡致堂張南軒遊(輿地紀勝)
集端州石匠巧如神踏(闕)磨刀割紫雲(李賀)端州江口連
雲處始信哀猿傷客心(李紳)
本朝元符三年升興慶軍節度政和升興慶府重和改
肇慶府肇慶軍開寶五年省平興縣入高要六年省
化蒙縣入四會熙寧六年以四會屬端州(沿革表)包孝
肅守端州歲滿不持一硯歸(言行錄)知君今向端溪去願
助清風泛怒濤(朝僧贈陳堯叟)端州正在雙峽間石室嵩臺壓
孤壘(郭祥正)新江自南來西與端江匯屹然鵠奔亭遺音
垂千載(同上)
德慶府(倚郭一外縣一)(端溪瀧水)
永慶軍節度
郡號端山開陽瀧水晉康靈陽羅田
府沿革牛女分野春秋百越地秦屬南海郡漢屬蒼梧
郡晉穆帝分立晉康郡梁别立開陽等郡置雙州隋廢
諸郡屬端州大業改雙州為瀧州州廢屬信安永熙二
郡唐武德立瀧又立南康州尋廢貞觀置康州天寶曰
晉康郡瀧州曰開陽郡並屬嶺南道五代南溪所有(地理)
(沿革表)
縣沿革端溪縣屬漢蒼梧郡晉立晉康郡宋又置樂城
都城安遂三縣梁置建州廣熙郡於安遂縣隋端溪樂
城並屬端州信安郡都城縣屬蒼梧郡安遂縣屬永熙
郡唐武德立南康州治端溪省端州之撫納入焉至德
改安遂曰晉康與樂城都城皆屬康州後改樂城曰悅
城本朝省諸縣入端溪瀧水本端溪縣地宋置永熙
縣梁置開陽平原羅陽三郡三縣隋廢三郡以三縣屬
瀧州開皇改平原曰瀧水羅陽曰正義又置安南縣大
業以瀧水立永熙郡而省開陽正義入焉又省永安入
永熙唐武德立瀧州復置開陽正義尋省正義又析置
安南與永熙屬南建州五年更永熙曰永寧貞觀改南
建曰藥州州廢以南安永寧屬瀧州天寶改永寧曰建
水至德改安南曰鎮南本朝省諸縣入瀧水(地理沿革表)
形勝思耆山在端溪縣思容水思會洞在瀧水高
良山平定山在端溪正儀洞在瀧水靈溪水碌溪
水在端溪靈陽山在瀧水三洲巖在端溪三&KR0034;
石一名三奠石雲卓洞雲際山在瀧水(輿地紀勝)
集與子避地西康州洞庭相逢十二秋(杜甫)
本朝開寶五年廢康州入端州省悅城晉康都城三縣
入端溪屬端州尋復置康州治端溪縣六年廢瀧州入
康州省建水鎮南開陽三縣入瀧州屬焉隆興初德慶
府(沿革表)岩岩清峙指仙洞之宛然皓皓恩波與䍧江而
共遠(余崇龜賀余守)居東廣之上游為中興之潛邸(同上)
英德府(倚郭一外縣一)(真陽浛光)
郡號臯石浛光真陽
府沿革牛女分野春秋百越地戰國屬楚秦南海郡地
漢屬桂陽郡吳屬始興郡梁立衡州及陽山郡隋廢郡
改洭州州廢屬廣州復洭州貞觀州廢屬廣州立南漢
(地理沿革表)
縣沿革眞陽本漢桂陽郡湞陽縣吳以後屬始興隋省
入曲江後復置曰真陽唐初屬洭州貞觀復曰湞陽屬
廣州南漢英州治此浛光本漢桂陽郡含洭縣吳以
後屬始興梁治衡州陽山郡隋改&KR0008;州州廢屬廣州唐
置洭州治此州廢屬廣州本朝改今名來屬(地理沿革表)
形勝銀山在真陽有銀江琅溪在縣南通天岩碧
落洞在州西相去二三里㴠暉谷有飛霞嶺棲雲洞
潛靈洞晞陽島夢弼岩在州南鳴絃峰下真陽峽在真
陽東南芙蓉山在州西蓮花峰在鳴絃峰前桃
花洞在含暉谷後娥眉岡熊耳嶺皆在浛光(輿地紀勝)
人物皇朝石汝礪問學淹該馮安上父子登科鄭
敦義知潮陽上書極論市翠羽黃牛革事詔轉一官
鄭準劉緯入元祐黨籍吳其妻譚氏守節罵賊而死
(輿地紀勝)
本朝宣和三年賜名真陽郡(會要)今為英德府(沿革表)乾興
元年改湞陽曰真陽為英州治開寶四年改廣州含
暉為浛光縣隸連州六年來屬(並同上)越林多蔽天黃柑
襍丹橘萬室通釀酤撫遠無禁律醉去不須錢醒來弄
琴瑟(梅堯臣)郡官不患無供給支與真陽幾石山(楊誠齊)昔
仙風冉冉數千載碧落之洞天今佳氣&KR0034;&KR0034;五百年潛
龍之福地(徐相賀王守)
惠州(倚郭一外縣三)(歸善河源)(博羅)(海豐)
郡號博羅海豐寅山河源
州沿革星紀之次春秋百越地以後屬南海郡宋秦齊
屬南海東筦二郡隋立循州大業州廢立龍川郡唐武
德曰循州天寶曰海豐郡屬嶺南道漢改禎州别立循
州於北境(地理沿革表)
縣沿革歸善本漢南海郡博羅縣地宋置歸善縣隋立
循州及龍川郡治唐析置龍川縣貞觀省入南漢改禎
州治此河源本漢龍川縣地齊置河源縣隋屬循州
又省新豐縣開皇改曰休吉大業省入唐武德析置石
城縣觀省入南漢屬禎州博羅縣屬漢南海郡隋
屬循州唐析置羅陽縣貞觀省入南漢屬禎州海豐
宋初置縣屬東筦郡隋置循州唐武德析置陸安縣
觀省入南漢屬禎州(地理沿革表)
形勝羅山在博羅浮山云是蓬萊一島堯時洪水浮
來合而為一故名羅浮有聚霞蜂飛雲壇錦秀峰金沙
洞瑇瑁山瑶石臺香峰亭鉢盂峰刀子峰石臼洞阿耨
池羅漢岩佛迹岩通天岩會仙峰抛毬峰黃龍洞碧雞
山朱明洞凢四百三十二峰係第七大洞天豐湖在
郡城西有點翠溪漱玉灘平遠臺孤嶼亭平湖閣荔枝
圃鰲峰亭(輿地紀勝)
人物皇朝古初之國初充賦梅蟠擢元豐第張宋
鄉紹興以春秋魁多士(輿地紀勝)
集君言羅浮上容易見九垠漸高元氣壯洶湧來翼身
夜宿最高峰瞻空浩無隣海黑天宇曠星辰來逼人(劉禹)
(錫)
本朝天禧五年改禎州為惠州治歸善(沿革表)浮山若鵬
蹲忽展垂天羽(東坡)羅浮山下四時春盧橘楊梅次第新
日啖荔枝三百顆不妨長作嶺南人赤魚白蟹筯屢
下黃柑綠橘籩常加糖霜不待蜀客寄荔枝未信閩人
誇(並同上)近聞更有豐湖好環匝亭臺映洲島野叟忘機
鷗鷺閒寒潭無浪蛟龍老(楊無為)
廣南東路
循州(倚郭一外縣二)(龍川興寧)(長樂)
郡號龍川興寧曲寧長樂海豐
州沿革星紀牽牛之次春秋百越地戰國楚地秦以後
南海郡龍川縣地晉穆帝分屬永平郡宋齊南海東筦
二郡隋屬循州州廢屬龍川郡唐屬循州南漢改循州
為禎州而析州之北境别立循州於此(地理沿革表)
縣沿革龍川秦以後屬南海郡晉穆帝置雷鄉縣屬永
平郡宋以後屬東筦郡廢雷鄉隋屬循州開皇省入河
源縣唐天授置雷鄉縣屬循州南漢改龍川縣置州治
此興寧本龍川縣地晉置興寧縣屬東筦郡隋屬龍
川郡唐屬循州貞觀省齊昌縣入焉長樂本興寧縣
地本朝析置(地理沿革表)
形勝龍川昔有龍穿地而出即穴流泉因以名縣蚌
湖鴈池在興寧白鹿山在龍川有白鹿洞龍潭鰐
湖在龍川白雲洞在州北白石巖在興寧白鷴
山在州北霍山在龍川東峰巒凡三百六十按山在
州正南石樓峰在霍山石泉井在龍川(輿地紀勝)
人物唐韋昌明隱羅浮山五代羅孟郊官至翰林茆
屋數間曰翰林堂旁有池號羅公滌硯池(輿地紀勝)
集越井遺封尉陀舊壤(李義山)龍川平海牛嶺參(同上)
本朝國初曰海豐郡宣和改博羅郡熙寧四年置長
樂縣紹興六年省十九年復宣和三年改龍川為雷
鄉縣紹興復故(沿革表)尉陀城下兩重陽白酒黃雞意自
長(子由)昔我遷龍川不見平生人傾囊買破屋風雨芘病
身頎然一道士野鶴堕雞羣飛鳴閭巷中稍與季子親
(前人贈廖道士)曉登丞相嶺暮宿翰林堂(李中定)
連州(倚郭一外縣二)(桂陽陽山)(連山)
郡號湟水熙平連山陽山小桂
州沿革翼軫分野禹貢荆州之域春秋百越地戰國屬
楚秦長沙郡南境漢屬桂陽郡吳晉屬始興郡宋明帝
立宋安郡後廢屬廣興郡齊復置始興梁立陽山郡隋
置連州大業改熙平郡唐武縣復連州天寶曰連山郡
屬江南道五代初入馬氏後入南漢(沿革表)
縣沿革桂陽縣屬桂陽郡吳以後屬始興梁置陽山郡
隋唐連州治陽山本漢陽山侯國屬桂陽郡東漢省
之晉復置縣屬始興郡宋屬廣興梁屬陽山郡隋屬熙
平郡唐屬連州連山本桂陽縣地梁武帝析置廣惠
縣隋開皇改廣澤屬連州仁夀改今名(沿革表)
形勝桂嶺在桂陽縣北桂水出於桂嶺潮泉在桂
陽與潮候相應乳穴凡三十七所柳文有乳穴記
桂林山在桂陽相靈山桃泉山二桃水源所出龍宫
灘韓文有詩鵝崗山在桂陽巍峩山在連山安
樂水在陽山静禪山在桂陽北廖真人於此上昇(輿地)
(紀勝)
集陸有丘陵之險虎豹之虞水有江流悍急横波之石
廉利侔劒戟舟上下失勢破碎淪没者往往有之(韓文送區)
(冊序)出宰山水縣讀書松竹林(韓詩)哀猿醒俗耳清泉潔塵
襟青竹時默釣白雲日幽尋(同上)剡中若問連州事惟有
青山盡不如(劉夢得)連州何連連接天碧岑崟(孟郊)南連衡
岳其清粹秀爽之氣鍾為勝槩賢傑繼出(闕)退之
雄文露天巧夢得清新揮秀格迨今聲名三百年文字
山川相輝赫(前人)
潮州(倚郭一外縣二)(海陽潮陽)(揭陽)
郡號潮陽鳳城鰐渚揭陽海陽義安
州沿革牽牛分野禹貢揚州之域春秋七閩地戰國越
人所居秦南海郡地漢初屬南越後南海郡晉東筦郡
安帝分立義安郡梁立東揚州改曰瀛州陳廢之隋立
潮州大業徙為義安郡唐武德曰潮州天寶曰潮陽郡
屬嶺南道五代南漢據之(地理沿革表)
縣沿革海陽本漢南海郡揭陽縣地晉屬南海縣為義
安郡治隋郡縣俱廢後復海陽縣置潮州潮陽本漢揭
陽縣地晉安帝分東筦郡置潮陽縣屬義安郡隋屬潮
州唐未微省之先天復置揭陽縣漢屬南海郡晉廢之
本朝復置(地理沿革表)
形勝韓山與州治相對(闕)山在潮陽東吳在韓山
後西霸縈遶於州之太平橋下鳳水在鳳凰山下
鱷溪舊名惡溪韓文公為文逐鱷魚處九侯山在海
陽(闕)子山在揭陽桑浦山與州相對梅溪水在
潮陽(闕)亭在州治韓木邦人視其花之繁稀以卜登
科之祥(輿地紀勝)
人物唐趙德韓文公置鄉校命之為師皇朝林巽應
材識兼茂科以忤權貴有司不敢收林從周登進士
其族列於衣冠者十七人許由其族為文武官者總
三十八人吳復古道之士陳希伋經明行脩舉第
一人(輿地紀勝)
集惡溪瘴毒聚雷霆常洶洶鱷魚如大船牙眼怖殺儂
(韓文)州南數十里有海無天地颶風有時作掀簸真差事
(同上)
本朝宣和六年析海陽縣光德太平懷德三鄉置揭陽
縣(沿革表)潮陽山水東南竒魚船城郭民雍熙當時為撰
玄帝碑而今風俗鄒魯為(陳文惠公)休嗟城邑住天荒已得
仙枝耀故鄉從此方輿載人物海邊鄒魯是潮陽(前人送王)
(生及第)
梅州(倚郭一)(程鄉)
郡號程江西陽程鄉敬州
州沿革牽牛之分禹貢揚州之域春秋七閩地戰國屬
越秦南海郡地漢初屬南海郡晉初屬東筦郡後屬義
安隋屬潮州大業屬義安郡唐屬潮州南漢立敬州本
朝改梅州(地理沿革表)
縣沿革程鄉本揭陽縣地南齊初置縣屬義安郡隋省
復置屬潮州南漢於此立敬州(沿革表)
形勝程江在州西北七十里曾井泉甘而冷能愈瘴
疾東岩西岩在州左右聳翠峰在州南西陽山西
陽水在程鄉百花洲在城南兩水間䜟云百花洲尾
齊州前此地出狀元(輿地紀勝)
人物程皎不知何代人為鄉里所推重古成之登雍
熙第(輿地紀勝)
本朝開寶四年改敬州曰梅州熙寧六年廢以縣入潮
州元豐復置治程鄉縣宣和為義安郡(沿革表)程皎當年
一匹夫不操三尺正羣愚片言能使争心息萬里江山
性與俱(徐廋)市小山城寂船稀野渡忙金暄梅蕊日玉冷
草根霜(楊萬里)一行誰栽十里梅下臨溪水恰齊開此行
便是無官守只為梅花也合來(同上)
新州(倚郭一)(新興)
郡號新寧新昌新口封水龍水
州沿革星土同廣州春秋百越地秦屬南海郡漢屬合
浦郡晉屬蒼梧郡穆帝分立新寧郡梁立新州隋廢郡
大業廢州屬信安郡唐武德復新州天寶曰新昌郡後
改新興郡屬嶺南道五代屬南漢(沿革表)
縣沿革新興本漢合浦郡臨允縣地晉穆帝置新寧縣
後改新興宋置義寧縣屬新會郡梁立新州於新興縣
隋義寧屬廣州大業新州廢以新興屬信安郡又有索
盧縣省入焉唐新興為新州治武德析置索盧縣新昌
单牒永順四縣後省新昌單牒乾元又省索盧義興屬
廣州本朝省永順義寧入新興(地理沿革表)
形勝天露山在州東南甲於諸山之上雲秀山在州
東寶盖山在州西寶冠山在州東南寶峰山瑞
峰山在州北思龍山思龍水在城南疊蛇山在信
安西南金山銀山在信安鐵嶺在州西北錦山
在州南(輿地紀勝)
集海虛爭翡翠溪邏鬭芙蓉(許渾)波渾未辨魚龍迹霧暗
寧知蚌鷸心夜傍歸舟望漁父一溪風雨兩岩隂(同上)
本朝開寶五年省永順縣入新興又省義寧六年復置
太平興國改義寧曰信安熙寧省入元祐復置紹聖省
為鎮(沿革表)仁義橋邊楊柳斜洗亭岡畔種桑麻龍山水
繞祖師塔夏院雲埋宰相家十仙園裏尋常到恰似桃
源一洞花(蔡持正)
封州(倚郭一外縣一)(封川開建)
郡號封溪南靜臨封封川
州沿革星紀之次春秋百越地秦南海郡地漢蒼梧郡
地晉穆帝分屬晉康郡梁分立梁信郡及成州隋改封
州大業為蒼梧郡唐武德立封州天寶臨封郡屬嶺南
道五代南漢據之(地理沿革表)
縣沿革封川本漢廣信縣為蒼梧郡治東漢交州刺史
治晉蒼梧晉康郡梁為梁信郡治梁信縣又置封興縣
隋改封川大業省封興入焉為蒼梧郡治唐為封州治
武德復置封興後省之開建本漢蒼梧郡封陽縣地
吳屬臨賀郡宋分置開建縣立宋建郡郡廢屬臨慶國
梁立南静郡隋廢郡屬連州後省之唐武德復置開建
來屬(沿革表)
形勝東山去城一里西山州治隔江忠讜山在開
建北忠讜水出焉豐夀山在州東靈溪在州北
靈洲在封川西澤錦山月臺山蟠龍山在坊場鄉
風溪水在州南金鏤村有莫狀元讀書堂有龍吟水
麒麟山白馬山在州東(輿地紀勝)
人物漢陳欽治左氏傳唐莫宣卿狀元登第南漢
劉隱起封州據有南海(同上)
本朝開寶五年省開建縣入封川六年復置(沿革表)秋冬
三釀酒風景四時花守官員吏隱惟放日高衙(田開)嶺中
蕉子國海上荔枝莊民有百年夀家存十歲糧東山
畫屏展北阜翠蚌馴我愛臨封好從來禮義鄉(並同上)
垣墉角占樓臺近城郭心藏洞府深(方維)
南雄州(倚郭一外縣一)(保昌始興)
郡號保昌大庾溱水
州沿革牛女之分春秋百越地戰國屬楚秦南海郡地
漢屬豫章郡吳屬始興郡宋改廣興郡齊復曰始興郡
陳屬東衡州隋屬廣南海郡唐屬韶州南漢立雄州(沿革)
(表)
縣沿革保昌唐析始興縣置湞昌縣屬韶州南漢為雄
州治始興本漢豫章郡南野縣治又雲南海縣治吳
屬南康郡孫皓分置始興縣屬始興郡一雲置斜階縣
齊改縣曰正階梁復曰始興立安遠郡陳置東衡州隋
廢郡屬廣州唐屬韶州本朝來屬(地理沿革表)
形勝桂山在始興多桂樹梅庾即大嶺又有小庾嶺
龜湖山在城南東龍泉井在州北丹鳳山在始
興縣西霹靂泉在庾嶺大鑒禪師卓錫遺迹玲瓏
岩在始興縣南仙女岩在州東北羅漢洞在州東
天桂峰在始興縣西脩仁水在城南斜階水在
始興縣南(輿地紀勝)
人物皇朝鄧戒鄧闢兄弟聯名登科顧希甫及其子
襄相繼登第譚渙舉八行馮應之入元祐黨籍(輿地)
(紀勝)
本朝開寶四年以河北有雄州加南字又避諱改湞昌
為保昌縣以韶州始興隸焉宣和二年為保昌郡(沿革)
(表)
集凌江清淺遶城流庾嶺南邊第一州惟有梅花傳遠
信只憑萱草緩離憂(章得象)嶺分東越封疆闊天限中原
氣象雄(李公寅)魚躍元無溪面凍雪光散作嶺頭梅(郭祥正)
恩州(倚郭一外縣一)(陽江陽春)
郡號南陵陽春恩平西平杜陵富林
州沿革斗牛之分春秋百越地秦屬南海郡漢屬合浦
郡吳屬吳興郡齊立齊郡梁立桂嶺陽春二郡隋廢郡
屬高州後屬高凉郡唐武德立春州又析置勤州貞觀
立恩州天寶改恩州曰恩平郡春州曰南陵郡勤州曰
雪浮郡並嶺南道本朝廢勤春二州(沿革表)
縣沿革陽江本漢高凉縣地晉海安縣地又西平縣屬
高興郡後省之齊分立齊安郡及縣梁又置杜陵縣入
杜陵郡隋廢二郡以縣屬南州開皇改齊安曰海安杜
陵曰杜原大業置陽江縣唐武德又置西平縣改海安
曰齊安杜原曰杜陵貞觀以西平隸恩州以齊安杜陵
來屬至德改齊安曰恩平大順徙治恩平番西平入焉
後又徙治陽江縣本朝併省恩陵杜陵二縣陽春本
漢高凉縣允吾縣地宋於允吾地置龍潭縣後改銅陵
梁於高凉地立陽春郡陳增置陽春縣隋陽春屬高凉
郡銅梁屬信安郡唐武德以陽春置春州及流南西城
縣又以銅陵置勤州及富林縣天寶又置羅水縣屬春
州省西城縣本朝廢勤春二州併省其縣(沿革表)
形勝鸞山在陽春鵠山在羅水縣界羅領山羅琴
山在陽江羅黃山羅鳳水在陽春翠鳥山在陽江
金雞石在州西北龍龜山為南服之冠鳳凰山
有鳳凰巢其上或云此州穴也鸚鵡山在縣西南
崑崙山在古杜陵縣北崆峒山出石乳石林有自然
樓臺(輿地紀勝)
本朝開寶五年廢勤春二州省恩平杜陵二縣入陽江
省富林入銅陵以羅水流南二縣來屬六年省流南羅
水入陽春尋復置春州以陽春銅陵二縣屬焉祥符廢
春州以縣屬新州天禧復春州慶歷恩州加南字熙寧
又廢春州以陽春來屬而省銅陵入焉(沿革表)
集井邑峰巒疊郡城新臺高峙見南溟海瀾震蕩連空
白星瀆朝宗徹底清(知郡游公)山為翠濤湧潮拓碧天開(胡澹)
(庵)西山排闥來周遭似翠環初疑金谷嶺元是鉄坑山
人言兹地惡我愛碧孱顔兹地山皆石他山盖不如
固非從此出疑是補天餘下漏一拳小高凌千級虛竒
章應未見名不到中書(並同上)
桂州(倚郭一外縣九)(臨桂興安)(靈川)(陽朔)(荔浦)
(永福)(脩仁)(理定)(義寧)(古縣)
静江軍節度廣西經略安撫司轉運司
提刑司提舉司
郡號桂林桂府始安桂州臨桂
郡沿革翼軫之分鶉尾之次禹貢荆州之域春秋百越
地戰國屬楚秦屬桂林郡漢屬零陵蒼梧二郡吳立始
安郡宋明帝改始建國齊復梁兼立桂州大業復始安
郡唐立桂州為大都督府屬嶺南道天寶曰始安郡天
順升静江軍節度五代入楚馬氏後入南漢(沿革表)
縣沿革臨桂本漢零陵郡始安縣吳始安郡治梁桂州
治唐析始安縣置福禄純化二縣貞觀省福禄更始安
曰臨桂永真更純化曰恭化後唐更慕化本朝省入臨
桂興安本漢始安縣地唐武德析置臨源縣大歷改
全義石晉時馬氏奏立漙州改縣為德昌後復曰全義
本朝廢漙州更今名靈川本漢始安縣地唐龍朔析
置陽朔本漢始安縣地梁初析置唐屬桂州武德置
歸義縣正觀省入荔浦漢置屬蒼梧郡吳屬始安郡
仍析置永豐縣梁廢之唐武德立荔州又分陽朔置永
豐縣屬昭州正觀廢荔州以荔浦永豐屬桂州長慶更
永豐曰永後梁又改永寧本朝省入荔浦永福本漢
始安縣地唐武德析置脩仁本漢荔浦縣地吳置建
陸縣屬蒼梧郡宋末屬始建國齊梁陳屬始安郡隋屬
桂州唐武德屬荔州貞觀立晏州州廢來屬長慶更今
名理定本漢始安縣地隋置興安縣大業省唐武德
復置又置宣風縣貞觀省之至德改興安曰理定義
寧本漢始安縣地石晉析臨川初置古縣本漢始安
縣地唐乾寧析置恭化(地理沿革表)
形勝堯山在城東北舜山在城北桂林一名八桂
又名八柱言八桂成柱也桂水又名桂江荔水一
名荔江灕山在城南居灕水之陽獨秀山在城西
北七寶山在南沙阿林龍蟠山在興安龍隱岩
在水東七星山龍門山在陽朔鳳巢山在永福
白龍洞在南溪白鶴山在陽朔有白鶴洞繡山洞
在新林驛北丹崖峰金泉山在陽朔銀江水在靈
川棲霞洞在七星峰下凌霄峰在陽朔隱山六
洞曰朝陽夕陽平華北牖嘉蓮白雀(輿地紀勝)
人物王世則中進士第一淳化中以言儲貳謫象州(輿地)
(紀勝)
集我所思兮在桂林欲往從之兮湘水深(張衡賦)南州實
炎德桂樹凌寒山五嶺皆炎熱宜人獨桂林(桂詩)城窄
山將壓江寬地共浮西南通絶域東北有高樓神護青
楓岸龍移白石湫(李商隱)蒼蒼森八桂兹地在湘南江作
青羅帶山如碧玉篸戸輸多翠羽家自種黃柑(韓文)山水
衙門外旌旗樓堞中(白居易)遥聞桂水遶城隅城上江山
滿畫圖為問訾家州畔月清秋擬許醉狂無(趙擬)碧桂水
連海蒼梧雲滿山(楊衡)
本朝紹興以潛藩升靜江府嘉祐六年省慕化縣
入臨桂乾德元年廢漙州以全義縣來屬太平興國
改興安縣熙寧四年省永寧縣入荔浦為鎮元祐復
紹聖省入熙寧四年省修仁縣入荔浦元豐復大觀
二年以古縣屬融州三年復隸(沿革表)
集桂嶺花光紛似雪荔江波色綠於苔(張謨詩)舊色掃
開浪拍霧新詩装就桂林春相離水色秋前老獨秀嵐
光霽後勻(陶弼)青羅江水碧連山城在山光水色間(同上)朝
遊七星岩暮上千山觀東西兩竒絶勢略嶺海半(張孝祥)
桂林二十四岩洞杖屨十年供醉遊(姚宋佐)山接衡湘多
勝記湖如杭穎共佳名(同上)
容州(倚郭一外縣二)(普寧北流)(陸川)
寧遠軍節度
郡號容管普寧繡城容州銅州南流
州沿革星紀牽牛之次春秋百越地秦屬象郡漢屬南
越後屬合浦鬱林二郡東漢屬合浦郡宋置南流郡後
廢之隋為合浦水平二郡唐武德立銅州貞觀改容州
天寶曰普寧郡屬嶺南道南漢升寧遠軍額(沿革表)
縣沿革普寧本漢合浦郡合浦縣及鬱林郡阿林縣地
晉為阿林縣梁置隂石縣及郡隋廢郡改隂石曰奉化
又置安民縣尋改寧民又改奉化為普寧並屬永平郡
阿林屬鬱林郡唐武德普寧屬永州又分置渭龍縣貞
觀改寧民為欣道來屬元和州徙治普寧先是武德析
阿林縣置吊林羅二縣置林州六年改繡州天寶曰常
林郡本朝并省入普寧北流本漢合浦縣地隋初置
縣屬合浦郡唐武德置銅州治此又分置陵城縣又武
德置扶萊縣屬竇州又置羅辦縣屬羅州乾封以二縣
置東峩州總章改禺州置峩石縣天寶曰温水郡本朝
併省入北流陸川本漢合浦縣地隋開皇初置縣唐
開元來屬又武德置龍化河南二縣屬羅州又置龍豪
温水二縣屬田州後龍化屬辦州温水屬禺州大歷以
四縣置順州天寳曰順義郡本朝並省入陸川(沿革表)
形勝金山在陸州繡江在普寧都嶠山第二十小洞
天白石山第二十一小洞天勾漏山第二十二小
洞天牛峰山在普寧鶴洞山龍化水在陸川都
竇山在普寧太容山在州西北鳴石山峩石山在
陸川本石山在普寧(輿地紀勝)
集容州幾十里直傍青天崖(賈島)池北含烟瑶草短萬松
亭下清風滿(劉夢得)普寧都護軍威重九驛梯航塞要津
十二銅魚尊畫戟三千崖角擁朱輪(陳陶贈韋中丞)遠慚勾漏
令不得問丹砂(杜詩)鷁鳥衝龍浪犀渠拂嶺雲(杜牧之)
本朝開寶二年廢繡禺順三州入容州省渭龍欣道二
縣又廢繡州常林阿林羅繡三縣並入普寧省陵城縣
入廢禺州峩石扶萊羅辦三縣並入北流又廢順州龍
化温水河南龍豪四縣入陸川(沿革表)浪經蛟浦闊山入
鬼門寒(歐陽公)天涯已慣經人日歸路猶欣過鬼門(東坡)一
年勾漏守尋盡洞中天佛記盧藏用仙壇葛稚川醒心
西掖水燒眼碧池蓮我豈無新事詩碑與酒泉(陶弼)問津
勾漏山散策寳圭洞羣峰羅翠屏環合無缺空石盤與
丹竈遺迹可捫弄(李忠定)
邕州(倚郭一外縣一)(宣化武緣)
建武軍節度管内安撫都監
郡號永寧南晉宣化晉興邕管和山
州沿革星紀牽牛之次古越地秦屬桂林郡漢屬鬱林
郡東晉分置晉興郡隋廢郡屬尹州大業屬鬱州鬱林
郡唐武德立南晉州貞觀改邕州天寶曰朗寧郡屬嶺
南道南漢升建武軍節度(沿革表)
縣沿革宣化本漢領方縣地晉置晉興郡隋廢為縣尋
改宣化縣唐為州治武德析置朗寧縣又置如和縣屬
欽州景龍來屬乾元開山峒立思籠縣本朝並省入宣
化武緣本漢領方縣地晉置晉興縣隋置武緣縣屬
尹州廢晉興大業又廢武緣唐武德並復置乾元開山
峒立封陵縣本朝並省入武緣(沿革表)
形勝道人山在城東三百里公母山在左江永平寨
之東崐崘山在宣化縣東有崐崙關鏌鎁山在武
緣縣南銅柱漢馬援所鑄銀瓮仙人所遺人或上
山觀之則失其處及下則復見之武號山在城南
都礱山在州西北羅秀山在宣化縣北(輿地紀勝)
人物皇朝石鑑舉進士說諸蠻不附儂智高有功(同上)
集龍約海船行有力象隈銅柱卧成㾗(沈彬)分野窮禹畫
人烟過虞循(劉夢得)
本朝開寶五年省朗寧思籠二縣入宣化省封陵入武
緣更晉興曰樂昌景祐二年省如和入宣化省樂昌
入武緣(地理沿革表)璽書行絶域銅柱入中原(陶弼)玉簪峰頂
共登仙銅柱溪頭再得賢深入儂黃左右溪溪邊得
比歲寒枝五十溪洲五寨城廣宣恩詔諭蠻情少
希銅馬式老厭玉門關(並同上)再獲金城之固幾還銅柱
之封(狄武襄表)
宜州(倚郭一外縣四)(龍水忻城)(天河)(思恩)(河池)
郡號宜山龍水龍江忻城粤州
州沿革粤地牽牛分野秦屬象郡漢屬鬱林郡唐置粤
州天寶改龍水郡乾元曰粤州乾符改宜州(沿革表)
縣沿革龍水唐與州同置及置崖州東璽二縣後省之
乾封置洛封縣屬柳州元和改曰洛曺本朝省入龍水
忻城秦屬象郡唐羈縻芝忻州領五縣歸恩州領五
縣紆州領六縣本朝並省入忻城天河唐與州同置
思恩唐貞觀開生蠻置環州及思恩縣本朝廢州以
縣來屬河池本朝羈縻智州本朝來屬(沿革表)
形勝日山在城東月山在城西三元坊以馮京殿
省解俱第一四賢堂取馮京黃山谷趙清獻呂兖公
以名之高峰山陸猿仙所隠疊石山在思恩縣
龍德山在天河縣西鵝溪水在河池縣南馬山溪
在河池縣西(輿地紀勝)
人物皇朝馮京解殿三元何旦與東坡遊區革與
山谷遊(同上)
本朝慶歷三年廢芝忻歸恩紆三州入宜州以其十六
縣地併入忻城來屬淳化元年以柳州洛曺縣來屬
嘉祐省之熙寧廢懷遠軍古陽述昆二縣入龍水宣和
改曰宜山後復故大觀三年以天河縣屬融州後復
故熙寧八年廢環州以思恩縣來屬徙治帶溪寨省
鎮寧州禮丹縣入焉元豐復舊治治平二年以智州
河池縣來屬又省富刀縣入焉(沿革表)青山通象郡白
浪下靈渠(陶弼)
融州(倚郭一外縣一)(融水懷遠)
清遠軍節度
郡號融水羅水融江清遠
州沿革牛女之分或曰翼軫春秋百越地秦屬桂林郡
漢屬鬱林郡吳晉屬桂林郡齊置齊熙黃水二郡梁置
東寧州隋開皇改融州大業廢之屬始安郡唐復融州
天寶曰融水郡屬嶺南道五代地入南漢(沿革表)
縣沿革融水本漢鬱林郡潭中縣齊置齊熙縣及郡又
置臨䍧黃水二縣隋改齊熙曰義熙大業省二縣入焉
屬始安郡唐武德置州析置臨䍧黃水安修三縣六年
改義熙曰融水貞觀省安修天寶省黃水臨䍧置武陽
本朝省入懷遠懷遠本朝初置(同上)
形勝丹溪在融水西清潭在州南真仙岩在州南
五里老人岩在城西五里靈夀溪本老君以丹投
水中飲此者得夀仙女山近朱欄鋪朱砂山玉華
洞在融水西北玉江水在懷遠縣西寶溪水在融
水縣界銅鼓山石門山並在城西(輿地紀勝)
本朝政和二年升清遠軍節度開寶二年分桂州珠
川峒地置羅城縣熙寧省羅城武陵二縣入融水紹
興四年廢平州為王口寨役於此置懷遠縣(沿革表)
集溪僧過此說山公遊遍真仙洞府中乳石崖邊得靈
草可能封褁寄山翁(陶弼)融水奥區潭中舊壤山居谷聚
控並海之蠻夷地大物荒據列城之襟帶(陞軍額制詞)
象州(倚郭一外縣二)(陽夀來賓)(武僊)
象郡防禦
郡號陽水建陵陽夀象山鬱水
川沿革翼軫鶉尾之次春秋百越地秦屬桂林郡漢屬
鬱林吳晉屬桂林陳置象郡隋為象州後屬始安郡唐
武德復象州天寶曰象郡屬嶺南道五代地入南漢(沿革)
(表)
縣沿革陽夀本漢潭中縣地吳分立桂林郡陳立象郡
置陽夀淮陽二縣隋開皇改淮陽為陽寧大業省入陽
夀又有西寧縣省入桂林縣唐武德置州析桂林置武
德西寧二縣又置武化縣屬封州又置長封與武化並
屬晏州州廢來屬後省西寧武德長封三縣貞觀治武
化大歷治陽夀南漢廢武化來賓本漢中留縣地唐
乾封置來賓縣及嚴州又置歸化縣天寶改州為循德
郡本朝並省入來賓武僊本漢中留縣地隋置桂林
縣屬始安郡唐武德析置武僊縣乾封省桂林入焉(沿革)
(表)
形勝象山在陽夀鹿山在陽夀上有鹿池龍洞在
來賓仙岩在武僊靈泉在陽夀聖塘去城百里
石山高峻人莫能登金峰山在來賓鉄峽山銅鼓
山皆在武僊六祖岩在西山寺後八德泉在報恩
寺仙人山在武僊仙女岩去城七十里(輿地紀勝)
人物皇朝栗大用應童科謝洪謝澤兄弟篤學
集青山海上無城郭惟有松排出象州(張籍)
本朝開寶七年廢嚴州入象州省歸化縣入來賓元
祐元年復置武化崇寧廢入陽夀(沿革表)
集象郡雖云遠王郡各有宜疎梅香度水瘦竹笋穿籬
坐待百卉芳春風兼四時(王安中)誰云嶺外皆炎熱此是
西南第一州(趙伯先)地控百蠻疆連五嶺(陞防禦制)顧兹象郡
邈在狼荒(高子美表)建此象臺邈在駱越(前人啓)
貴州(倚郭一)(鬱林)
懷澤郡防禦
郡號西駱甌越馬度懷澤
州沿革牛女之分古荒裔之地春秋西駱甌越之地秦
時屬桂林郡漢屬鬱林郡梁置定州後加南字隋改尹
州又曰鬱州尋改鬱林郡唐武德立南尹州置總管府
貞觀改貴州天寶曰懷澤郡屬嶺南道五代地入南漢
(沿革表)
縣沿革鬱林本漢鬱林郡廣鬱縣吳改隂平縣晉改鬱
平縣宋析置懷澤縣隋開皇又置馬度縣大業省懷澤
唐置州治鬱平縣復懷澤又置潮水縣改馬度為馬嶺
貞觀省馬嶺天寶復置名義山本朝併省入鬱林(沿革表)
形勝東山南山西山北山分峙四面龍形山在州南
龍腹水在城北馬嶺山在州西北龍石山見類
要文章嶺在舊縣南宜貴山顯朝岡皆在州北
金箱山在義山鄉北石室山見類要雙清閣在州
學南七星岩在南山(輿地紀勝)
人物皇朝梁詔至孝東坡為題其母墓亭額曰甘露林
瑞松坡俞仲昌高蹈之士(輿地紀勝)
本朝孝宗升貴州防禦開寶四年改鬱平為鬱林五
年省懷澤義山潮水入焉(沿革表)
集二十四峰尖參差列郡南半空擎梵宇絶嶺寄僧龕
(俞括咏南山)白雲來去本無蹤占定仙山四六峰(俞仲昌)試上
高樓望懷澤暮雲千朵碧連天(陳講)
昭州(倚郭一外縣三)(平樂恭城)(立山)(昭平)
郡號平樂龍平昭潭蒙山開江
州沿革牛女之分春秋古越地秦屬桂林郡漢屬蒼梧
郡吳屬始安郡宋屬始建國齊以後屬始安隋屬桂州
大業屬始安郡唐武德立樂州貞觀改昭州天寶曰平
樂郡屬嶺南道五代馬氏有之後入南漢(沿革表)
縣沿革平樂本漢荔浦縣地吳分置平樂縣屬始安郡
晉穆帝又置永平縣及郡隋廢郡為藤州大業復永平
郡唐平樂為州治永平屬藤州武德置沙亭縣貞觀省
之以永平來屬本朝省永平恭城唐武德析置平樂
立山隋置隋化縣屬始安郡唐武德增置純義縣並
屬荔州尋改隋化曰立山又置欽政東區二縣以四縣
置南恭州貞觀改蒙州後省欽政天寳改蒙山郡永貞
改純義縣曰正義本朝省諸縣入立山昭平本漢臨
賀猛陵二縣地梁於臨賀地置南静郡龍平縣於猛陵
地置開江郡縣又置静州安樂博勞二縣隋廢二郡增
置開化縣大業廢州並屬始安郡省開江歸化安樂博
勞四縣唐武德以龍平置静州復四縣尋以開江屬梧
州餘三縣廢貞觀改富州開江來屬天寶曰開江郡又
置思勤縣長慶改開江曰馬江本朝並省入龍平後改
昭平(沿革表)
形勝日巖山在平樂甘岩山在恭城古迷山又名
古眉羅浮山在立山銀殿山在恭城玉臼泉在
昭平龍嶽峰在平樂駱雍水在立山昭潭在江
中州名取此(輿地紀勝)
人物皇朝周渭國初獻下嶺表之策其妻為莫節婦
韓廻官至太子中舍(輿地紀勝)
集桂水春猶早昭川日正西虎當官路鬭猿上驛樓啼
(李義山)假守昭平郡當門桂水清海遥稀蚌迹峽近足灘
聲(郎士元)峽束江盤天影随輕船隻下幾危機初晴古木
猿三呌未晩隂崖日半規篁竹數家何處縣清溪一曲
幾篇詩(同上)輸稅地全無菽麥入城人半是漁樵(劉君詩)
本朝開寶五年廢富州省永平縣入平樂省馬江思勤
二縣入龍平來屬太平興國改正義縣曰蒙山熙
寧五年廢蒙州省蒙山東區二縣入立山來屬八年以
龍平改屬梧州元豐還屬山(闕)平(沿革表)
梧州(倚郭一)(蒼梧)
郡號桂江蒼梧廣信戎城
州沿革牛女之分百越之地秦屬桂林郡漢屬南越元
帝置蒼梧郡東漢建安置交州治後廢隋改封州大業
屬蒼梧郡唐武德置梧州天寶曰蒼梧郡屬嶺南道五
代初入馬氏後入南漢(沿革表)
縣沿革蒼梧本漢廣信縣為蒼梧治又猛陵縣東漢交
州刺史治猛陵屬焉梁置遂城縣又置豪静縣及武城
縣陳曰逍遥郡隋改廣信縣曰蒼梧屬封州省猛陵入
豪静屬桂州改遂城曰戎城屬滕州蕭銑增置猛陵縣
唐蒼梧豪静屬静州置綏越縣屬賀州後置梧州治蒼
梧以四縣來屬貞觀豪静綏越光化馬般以戎城猛陵
屬桂州後又來屬本朝並省入蒼梧(沿革表)
形勝火山夜見時如火燒狀冰井在州東北繫龍
洲在州七里一名十里洲浮洲伏虎岩在州東五十
里思化洲思恨洲在州西思良山在州北雙龍
洞在州東北名賢水在州北(輿地紀勝)
人物後漢陳元明左氏春秋漢之三陳奕世盛以文
學稱吳之六士一門併為二千石(立城)皇朝潘盎罵
儂賊死(輿地紀勝)
集随風舟不定今夜到蒼梧客淚有時有猿聲無處無
(周祜)身經火山熱顔入瘴鄉銷(沈佺期)
本朝開寶五年省猛陵戎城二縣入蒼梧六年復戎城
熙寧省(沿革表)鬱鬱蒼梧海上山蓬萊方丈有無間(東坡)九
疑連綿屬衡湘蒼梧獨在天一方孤城吹角烟樹裏落
月未落江茫茫(同上)南極蒼梧郡江山號勝遊海天晴動
水峽月夜随舟(陶商翁)峽口蒼梧郡城依南斗魁(同上)冰井
有泓閑潄玉火山無𦦨謾生烟(歐陽燾)吟拾江邊金翠羽
醉騎海上玉麟腰清談試茗遊冰井至樂觀魚出檻橋
(蕭磬)
藤州(倚郭一外縣一)(鐔津岑溪)
郡號感義永平岑溪鐔津鐔江古藤
州沿革牽牛之分古百越之地秦屬南海郡漢蒼梧郡
地晉穆帝置永平郡隋改藤州大業復永平郡唐武德
曰藤州天寶曰感義郡屬嶺南道五代地入南漢(沿革表)
縣沿革鐔津本漢蒼梧郡猛陵縣地晉置永平郡梁置
安基縣及建陵郡隋增置隋安賀川淳民三縣並屬藤
州唐武德改淳民曰感義貞觀省隋安賀川置鐔津縣
為州治又置寧風縣為鷰州置治新樂縣屬焉鷰州廢
二縣來屬後省新樂天寶改安基曰安昌至德改義昌
本朝並省入鐔津岑溪本漢猛陵端溪二縣地陳於
猛陵地置永業郡隋廢為縣屬永熙郡唐武德析置龍
城義城縣又於端溪地置連城縣並屬南義州後去南
字天寶曰連城郡至德改龍城曰岑溪後又省義安本
朝並省入岑溪(同上)
形勝鐔山劒江在鐔津縣龍襄水在廢南儀州龍
形砧在岑溪山形如砧赤水山白沙灣鎡鑪山鉛宂
山羅幔山俱在鐔津秀峰山七峰山俱在岑溪(輿地紀勝)
本朝開寶四年廢藤州入竇州五年省感義寧風義昌
三縣入鐔津六年復南義州省永業連城入岑溪太平
興國改南義曰南儀熙寧廢南儀以岑溪來屬(沿革表)
集松如遷客老酒似使君淳繫舟藤城下弄月鐔江濱
江月夜夜好雲山朝朝新(東坡)閉門覓句陳無已對客揮
毫秦少遊正字不知温飽未西風吹淚古藤州(山谷)
潯州(倚郭一外縣一)(桂平平南)
郡號潯江潯水桂平鬱江大賓陵江
州沿革牛女之分古百越地秦屬桂林郡漢屬鬱林郡
一云合浦郡地梁為桂平郡隋廢為縣屬尹州大業屬
鬱州鬱林郡唐置潯州後廢復置天寶改潯江郡屬嶺
南道五代地入南漢(地理沿革表)
縣沿革桂平本漢鬱林郡治南山縣又阿林縣地梁置
桂平郡及縣隋開皇廢郡以縣屬南尹州又置宣化縣
後置大賓縣屬藤州大業省宣化唐初大賓改屬南尹
州武德五年屬鷰州又置皇化縣屬繡州貞觀又置江
陵縣以四縣置州台桂平尋省江陵本朝並省入桂平
平南本漢猛陵布山三縣地宋于猛陵置武林縣屬
永平郡隋屬藤州又分置隨建縣唐武德置大川縣屬
鷰州貞觀置平南西平歸正大同四縣並武林泰川置
龔州以随建來屬後省泰川歸正太平又置陽建尋改
陽川屬焉天寳曰臨江郡永隆又析龔蒙象三州地置
思唐州及武郎平原二縣長慶改平原曰思和五代石
晉改思唐曰思化南漢復舊龔州為南漢所有本朝並
省入平南(地理沿革表)
形勝潯江在桂平縣北鬱江在州南羅影山羅葉
水羅繡墟銅鼓灘玉泉臺皆在桂州鳳巢山獅子岡
在州西龍門灘在潯江石鶯山在舊龔石鹿山
在桂平獨秀峰在州南白石山側三清岩在西山
包髻岡在州五里横眉水在桂平(輿地紀勝)
人物五代梁嵩南漢狀元因蠲丁賦郡人立廟今白馬
廟是也皇朝陳坦然平賊有功(同上)
本朝開寶五年廢潯州入貴州改思化州曰思明尋廢
之省思和縣入武郎屬龔州省皇化大賓二縣入桂平
六年復置潯州省武林随建大同陽川四縣入平南嘉
祐又省武郎入焉紹興廢龔州以平南來屬(沿革表)
集三里之城渺大荒兩江横截壯金湯唐家設險今猶
在聖代增陴慮更長(廖德明)孤鶩去邊天浩渺萬家窮處
水灣環嶺外此州為道院風烟殊弗類南蠻(同上)
柳州(倚郭一外縣二)(馬平洛容)(柳城)
郡號羅池龍城柳城象縣隴江柳江
州沿革牛女之分古百越地秦屬桂林郡漢屬鬱林郡
吳以後屬桂林隋置象大業廢屬始安郡唐武德立昆
州又改南昆貞觀改柳州天寶曰龍城郡屬嶺南五代
地入南漢(沿革表)
縣沿革馬平本漢潭中縣地吳屬桂林郡隋析桂林縣
地置馬平縣屬象州州廢屬始安郡唐為柳州治武德
又置新平文安縣尋改文安曰樂沙正觀省之又置崖
山縣後並省入馬平洛容本漢潭中縣地宋置象郡
隋廢為象縣屬始安郡唐正觀置洛容縣永徽屬嚴州
天授屬柳州總章象縣來屬本朝省之柳城本漢潭
中縣地梁置龍州龍城縣隋廢州以縣屬始安郡唐復
龍州增置柳嶺縣正觀廢龍州省柳嶺以龍城來屬本
朝更今名(沿革表)
形勝古州治在潯水南有雙山夾道曰背石山有支川
其東曰龍壁下多秀石可觀南絶水有山上下若一曰
甑山其南且西曰駕鶴山南有山正方而崇曰屏山其
西曰四姥山又西曰仙弈之山始登者得石可秤可弈
石魚山全石其形如立魚靈泉在山麓雷鳴西奔雷山
兩崖皆東西雷水出焉蓄崖中曰雷塘(柳子厚山水紀)
人物唐白聳敗賊有功邦人為之立祠皇朝宋士堯
與儂智高戰甘翔為嶺右擢第之始張亞卿兩擢
第(輿地紀勝)
集鵝之山兮柳之水桂樹團團兮白石齒齒(韓文)柳州柳
刺史種柳柳江邊好作思人樹慚無惠化傳(柳文)山城雨
過百花盡榕葉滿庭鶯亂啼青箬裹塩歸洞客綠荷
包飯趁虛人鵝毛禦臘縫山罽雞骨占年拜水神林
邑東回山似戟䍧牱南下水如湯山腹雨晴添象跡
潭心日暖長蛟涎驚風亂颭芙蓉水密雨斜侵薜荔
牆嶺樹重遮千里目江流曲似九回腸(並同上)
本朝景德三年改龍城縣曰柳城大觀屬融州尋復故
嘉祐四年省象縣入洛容(地理沿革表)人事少陵詩外見
人烟子厚記中行(吳約)鵝山夏曉雲漫郭龍壁春隂水抹
川(陶弼)子厚才名甲有唐謪官分得荔枝鄉羅池水盡黃
柑死獨有空碑在畫堂(同上)
賓州(倚郭一外縣二)(嶺方遷江)(上林)
郡號嶺方思干瑯瑘澄州思剛安城
州沿革牛女之分或曰翼軫古越地秦屬桂林郡漢屬
鬱林郡梁置嶺方郡隋廢屬尹州大業屬鬱州鬱林郡
唐貞觀置賓州天寶曰安城郡屬嶺南道(沿革表)
縣沿革嶺方縣漢屬鬱林郡都尉治又廣鬱縣地梁置
郡治此又於廣鬱地置安城郡隋廢郡以嶺方安城二
縣屬鬱林郡唐武德屬南方州仍置瑯瑘思干二縣貞
觀祈三縣及南尹州安城縣置賓州後省思干至德
改安城為保城本朝省入嶺方遷江縣本屬羈縻思
剛州本朝來屬上林本漢嶺方縣地唐武德析置上
林縣及南方州又置無虞止戈二縣及析柳州置賀水
縣俱屬焉貞觀改澄州本朝廢之省諸縣入上林(地理沿革)
(表)
形勝錢山寶水在嶺方龍水在上林虎岩在遷江
馬潭在州泉鏌鋣山在上林明鏡湖去州三十
五里雙髻山中子山皆在遷江葛仙岩在州西
盧仙岩在遷江(輿地紀勝)
人物唐韋厥開拓化外詔領澄州刺史皇朝梁仲保
與儂賊戰死今有梁太尉廟李安面半黑蠻人號鉄
面將軍廖世英自號逃禪居士(輿地紀勝)
本朝開寶五年廢賓州省瑯琊保城二縣入嶺方廢澄
州省止戈無虞賀水三縣入上林並隸邕州六年二州
並復端拱二年廢澄州以上林來屬天禧四年廢思剛
州以遷江縣來屬(沿革表)
集賓州在何處為子上栖霞(蘇東坡)何處登臨好城樓對
萬山安城太守知邊計菡萏花中閱水兵(並同上)廣右
開炎服思剛置縣衙羈縻唐世及正朔漢朝加鄉分今賀
水邑隸古瑯琊泉脉通明鏡封鄰接鏌鎁(秦泌)
横州(倚郭一外縣一)(寧浦永淳)
郡號烏巖永定寧浦簡陽從化
州沿革牛女之分春秋駱越地秦屬桂林郡漢屬鬱林
合浦二郡吳析置寧浦郡梁分置簡陽郡隋廢二郡立
簡州開皇改緣州大業州廢屬鬱林郡唐立南簡州貞
觀改横州天寶曰寧浦郡屬嶺南道五代地入南漢(沿革)
(表)
縣沿革寧浦本漢廣鬱高梁二縣地吳於高凉置寧浦
縣及郡梁又立簡陽嶺山二郡陳於廣鬱置樂陽郡隋
開皇為簡州治大業廢屬鬱林郡又廢樂陽郡為縣廢
嶺山郡為嶺縣後改樂陽曰樂山嶺縣曰嶺山唐横州
治寧浦縣武德析置蒙澤淳風二縣以樂山來屬貞觀
省蒙澤嶺山永貞改淳風曰從化本朝省入寧浦永
淳本秦桂林郡地漢嶺方縣地唐武德立淳州治永定
縣天寶曰永定郡乾元復曰淳州永貞改蠻州並省武
羅靈竹二縣本朝並省入永淳(沿革表)
形勝秋風江桂榜山在永定縣南寶盖山登高嶺在
寧浦鳳凰巖在城東鸕鷀灘在寧浦震龍山在
州北飛龍山龍牙山龍鎮山在寧浦龍章山魚流
山在永定秀林山在寧浦洪崖山在城南(輿地紀勝)
本朝開寶五年廢蠻州省武羅靈竹二縣入永定來屬
省從化樂山二縣入寧浦熙寧四年省永定入焉元祐
復置永定崇寧改永淳(沿革表)
集萬疊山圍城堞古一灣江抱海槎浮(徐安國)羣嶺中推
古鉢尊山川羅列掌中存亭臺突兀聖婆廟丘垤逶迤
山子村秀出城南是寶華翠微深處衲僧家出郭
扶笻上翠屏却從雲隙望莎城(並同上)
化州(倚郭一外縣二)(石龍吳川)(石城)
郡號龍化陵水高興羅水吳川石龍陵
羅
州沿革牛女之分春秋越地秦屬象郡漢初屬南越後
屬合浦郡東漢分屬高興郡吳晉屬高凉郡宋立羅州
隋末廢屬高凉郡唐武德析置羅州又置南石州貞觀
改辯州天寶改羅州為招義郡辯州為陵水郡乾元復
為州朱全忠改辯州為勲州後復故五代地入南漢(沿革)
(表)
縣沿革石龍本漢合浦郡高凉縣地隋置石龍縣屬羅
州州廢屬高凉郡唐武德為羅州治又析置陵羅慈廉
羅肥三縣羅州徙治以四縣屬辯州貞觀省慈廉羅肥
本朝省陵羅吳川本漢高凉縣治宋置吳川縣屬高
凉郡唐武德析石龍置招義零渌二縣與吳川皆屬羅
州天寶改招義曰幹水本朝並省入吳川石城本漢
高凉縣地宋檀道濟築石城立羅州隋廢之唐武德析
石龍置石城縣復羅州後羅州自石龍徙治此天寶改
石城曰廉江(沿革表)
形勝石龍岡在州西南鳳凰井在城南龍化水在
羅州界石城岡在舊廉江場北有石城水石頭山
在石龍縣西招義山在廢縣西北近信山在吳川
西北銅岡山在石龍東北(輿地紀勝)
人物鞠杲吳川進士上入黨籍(輿地紀勝)
集羅川帶郭古南州陵水環城小庾樓雲淡青山無過
鴈雨涵丹荔集鳴鳩(郡守不知姓氏)
本朝開寶五年廢羅州入辯州省陵羅縣入石龍省陵
渌幹水石城三縣入吳川太平興國改辯州曰化州乾
道復置石城縣(沿革表)
高州(倚郭一外縣二)(電白信宜)(茂名)
郡號高凉電白西平潘山懷德潭峩永熙
州沿革牛女之分古百越地秦屬南海郡漢初屬南越
後合浦東漢兼屬蒼梧桓帝立高興郡吳置高凉郡梁
析置高州隋復為高凉郡又為永熙郡地唐復高州為
都督府永徽析置恩潘二州天寶曰高凉郡乾元曰高
州五代地入南漢(地理沿革表)
縣沿革電白本漢高凉縣地晉安寧縣地梁置電白連
江二郡又置凉封縣及南巴郡陳于安寧地置務德縣
隋廢電白連江為縣又改凉封為義封並屬高凉郡大
業省義封改務德為良德屬永熙郡唐武德三縣並屬
高州開元改連江曰保安至德改保寧州初自高凉徙
治良德大歷又徙電白信宜本漢蒼梧郡端溪縣地
晉分置晉康郡梁置良德縣及郡陳於晉康立信義郡
隋廢為縣又廢染德郡後改良德縣曰懷德屬瀧州又
省信義入焉唐武德立南扶州於懷德尋復置信義徙
南扶治焉又分信義置潭峩特亮二縣貞觀更名竇州
天寶曰懷德郡本朝並省諸縣廢竇州茂名本春秋
西甌地漢高凉縣地梁置南巴郡隋開皇分置茂名縣
屬羅州廢南巴郡大業廢南巴縣及羅州以茂名屬高
州唐武德置南岩州復南巴縣析茂名置潘水縣貞觀
茂名屬南岩州又改潘州州廢入高州後析潘水置毛
山縣尋廢潘水永徽以茂名南巴毛山復置潘州開元
改毛山曰潘水天寶改州曰南潘郡本朝並省入茂名
(沿革表)
形勝毛山在舊縣東毛女隱此潘山在茂名東潘希
古煉丹處雲岫山在信宜北霧嶺崗在茂名南
畫龍山在信宜北皓鸞山在信宜西龍湫山在郡
東龍湫井龍灣井在電白百禄山在茂名千歲
山在電白信義水在信宜特亮江在茂名(輿地紀勝)
人物皇朝梁楚攝廉(闕)傳白令扞賊遇害陳夀瞽目
索塗送母葬兩目頓明李周士兩舉鄉薦有詩名
本朝開寶五年廢潘州入高州省良德保寧二縣入電
白省南巴潘水二縣入茂名七年省竇州懷德潭峩特
亮三縣入信義太平興國改信宜景德廢高州入竇州
三年復置熙寧廢竇州入高州以信宜來屬(地理沿革表)巧
妙四山雲岫合要龍雙甑月燈明(風土記)
記纂淵海卷十五
