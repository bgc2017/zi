記纂淵海卷四宋潘自牧撰
祥瑞部
芝草
史漢武帝元封二年詔甘泉宫中産芝九莖連葉作芝
房之歌(前本紀)芝房歌云齋房産草九莖連葉宫童效異
披圖按諜玄氣之精回復此都蔓蔓日茂芝成靈華(禮樂)
(志)宣帝神爵元年詔金芝九莖産於函德殿銅池中(本紀)明
帝永平十七年芝草生殿前(後本紀)章帝建初三年零陵
獻芝草五年同(本紀)章和元年詔芝草之類歲月不絶(同上)
順帝時臨城縣生紫芝(宋書)武帝時㐮陽獲紫芝(齊書)隋文帝
開皇十九年朱雀等十六門生芝草(隋書)唐太宗貞觀十
七年安禮門御榻産靈芝五莖又太子寝室中産紫草
十四莖並為龍興鳳翥之形又滁州言所部川源徧生
芝草(舊唐本紀)玄宗天寳中有玉芝産于大同殿之柱礎一
本兩莖神光照於殿(本紀)肅宗上元中延英殿御座生玉
芝一莖三花御製玉靈芝詩(本紀)張九齡母喪有紫芝産
座側(本傳)
傳記王者慈仁則紫芝生食之令人延年(孫氏瑞應圖)王者
寵近耆老養有道則芝莢生(同上)摇光則陵山玄芝生(春秋)
(運斗樞)王者德至草木則芝草生(孝經援神契)漢桓帝時芝草
生中黃藏府(東觀漢記)唐貞觀十九年李樹生芝英赤蓋紫
光色鮮麗(唐春秋)肅宗上元二年皇后奏含暉院生金芝
(同上)梁大同九年金芝二十八莖生平水署少府卿蕭介
以聞(大同起居注)王者德至于山則芝實茂(白虎通)黃帝以五
芝為房宫(張歷)食芝延年不終與真人同(瑞令記)漢建初三
年零陵泉陵縣女子博寧宅内生芝草五本莖葉紫色
(論衡)芝草一年三花食之令人眉夀度世栽紫芝者其栽
如豆(並同上)
集武帝之世芝房寳鼎之歌薦于郊廟(班固西都賦序)魏文帝
青龍元年神芝産于長平之習陽許昌弘農中郎蔣充
奉表以聞其色丹紫其質光耀上别為三榦分為九枝
散為三十六莖妥綏連屬有似珊瑚之状考圖按譜蓋
美乎前代矣(繆襲神芝贊)濯靈芝於朱柯(張平子賦)玉芝含秀而
晨敷(孫綽賦)煌煌靈芝一年三秀(嵇康詩)
蓂莢
史蓂莢生於階下隨月盈虧依歷開落(晉天文志詳見儀象類)
傳記堯時瑞草號蓂莢生於階下每朔日生一葉月半
至十五葉自十五日已後日落一葉月終而盡落月小
盡則餘一葉厭而不落(帝王世紀)蓂莢者葉圓而五色一名
歷莢聖明之瑞也(孫氏瑞應圖)周公輔幼主不矜則蓂莢生
(尚書大傳)周公作樂而治蓂莢生(尚書中候)老人星臨國則蓂莢
生(春秋運斗樞)箕星得則蓂莢生(同上)王者德至于地則蓂莢
生(孝經援神契)按孝經說古太平蓂莢生階其味酸王者取
以調味後以醯醢代之(風俗通)黃帝之時有蓂莢者瑞草
也蓋神靈之嘉應也(徐整正歷)王者考歷得其分度則蓂生
于階莢者樹名也(白虎通)
連理木
史漢武帝幸雍得竒木枝旁出復合上異之終軍曰衆
枝内附示無外也殆將有削左衽而蒙化者(漢書)明帝永
平十七年樹枝内附西南夷慕義貢獻西域諸國遣子
入待(後漢)宋文帝元嘉中有榖櫟二樹連理(宋書)盩厔縣獻
連理樹植之宫庭(隋書)貞觀十八年山南獻木連理交錯
玲瓏有同羅目一丈之榦并枝者二十餘所(唐書)又二十
一年玉華宫李樹連理隔闊合枝(同上)
傳記王者德化洽八方合為一家則木連理(孫氏瑞應圖)王
者不失民心則木連理(同上)王者德至草木則木連理(白虎)
(通)連理者或枝還合或兩樹合拱(晉中興證祥說)
集皇樹嘉德風靡雲披有木連理别榦同枝將承大同
應天之規(曹植魏德論)司空咸寧王尹蒲之七年連理生于
河之東邑野夫来告且曰吾不知古殆氣之交暢也維
吾王之德交暢者有五(云云)殊本連理之柯同榮異隴
之禾吾徯之産兹土也久矣願記頌詞長言之于康衢
頌曰木何為兮此祥洵厥美兮在吾王願封植兮永固
俾斯人兮不忘(韓文咸寧王渾瑊也)
朱草
子太清之世四時不失其序日月揚光五星循軌則朱
草生(淮南子)朱草状似小桑纔長三四尺枝葉皆赤莖如
珊瑚生名山嶺石之下刻之汁流如血以玉及金石銀
投其中立可為丸泥以金投其中名曰金漿以玉投之
名曰玉漿服之皆長生也(抱朴子)聖人至德上及太清下
及太寧中及萬靈則朱草生(鶡冠子)
史光武時朱草生於水涯(後漢書)武帝時朱草生(晉書)
傳記朱草百草之精也聖人之德無所不至則生(孫氏瑞應)
(圖)又曰王者德無所不通四方有歌咏之聲(大戴禮)王者
德下究地之原則朱草生(尚書大傳)帝命周公踐祚朱草暢
生(同上)文命咸得俊乂在官則朱草在郊(尚書中候)堯德清平
比隆伏羲故朱草生郊(同上)君乘火而王其政訟平則地
生朱草(禮斗威儀)王者德洽于地則朱草生食之令人不老
(春秋感精符)樞星正則朱草生(運斗樞)君勸農事無奪民時使
之歲不過三日行什一之税進經術之士開通障塞恩
及草木則朱草生(繁露)王者德至草木則朱草生(孝經援神契)
朱草赤色也可以染絳别成黼黻之服則為尊卑之差
(白虎通)魏文帝欲受禪朱草生於文昌殿側(魏略)
嘉禾
經唐叔得禾異畆同穎獻諸天子王命唐叔歸周公于
東作歸禾周公既得命禾旅天子之命作嘉禾(亡書序)誕
降嘉種維秬維秠維穈維芑(詩)
史宣帝元康四年嘉穀玄稷降於郡國(前本紀)安帝時九
真嘉禾生五百六十本七百六十八穗(後本紀)魯恭拜中
牟令嘉禾生恭便坐庭中(本傳)魏文帝欲受禪郡國三嘉
禾生(魏志)會稽南始平言嘉禾生明年改元曰嘉禾(孫權傳)
元帝初藉藁草悉成禾(晉書)文帝時醴湖生嘉禾一莖九
穗(宋書)元嘉三十五年嘉禾生華林園十株七百穗孝
武帝大明元年嘉禾生清暑殿鴟尾中一株六穗(並同上)
武帝時固始縣嘉禾一莖六穗新蔡縣又獲一莖九穗
一莖七穗(齊書)開元十九年揚州奏魯生稲二百一十五
頃再稻一千八百頃其粒與常稻無異(唐書)太子生之歲
豫州獻嘉禾乃更名豫(代宗紀)宣宗大中二年福建進瑞
粟十五莖莖有五六穗(同上)郭子儀言寧朔縣界荒地十
五里有黑禾穀出徧地掃盡經宿復生其禾圓實味甘
美臣以為天啟聖主先瑞百穀故漢稱雨粟周頌来牟
豈若瑞禾自出家給人足蓋陛下務本重農之應也(本傳)
傳記嘉禾五穀之長盛德之精也文者則異本而同秀
質者則同本而異秀此夏殷時嘉禾也(孫氏瑞應圖)周時嘉
禾三本同穗貫桑而生其穗盈箱生於唐叔之國以獻
周公曰此嘉禾也太和氣之所生焉此文王之德乃獻
文王之廟(同上)成王有苗異畆同穗王召周公問之對曰
三苗為一穗抑天下其和為一乎(尚書大傳)嘉禾莖長五尺
三十五穗(尚書大𫝊)神農作耒耜天應以嘉禾(禮含文喜)綏五器
明五禮則五禾應以大豐(同上)人君乘土而王其政昇平
則嘉穀並生(禮斗威儀)堯時嘉禾七莖連三十五穗(詩含神霧)璇
生得嘉禾液(春秋運斗樞)王者德至于地則嘉禾生(孝經援神契)
光武生于濟陽縣舍時有嘉禾一莖九穗縣境大熟因
名曰秀(東觀漢記)章帝時嘉禾嘉麥日月不絶(同上)梁大同六
年始平獻嘉禾一莖十七穗(梁起居注)嘉禾者大禾之為美
瑞者也(白虎通)王者德盛則嘉禾生嘉禾者仁卉也其大
盈箱一稃二米國政質則同本而異穎國政文則同穎
而異本(晉證祥說)
集嘉禾六穗我穡曷蓄(文選)共穗之禾史不絶書(同上)嘉穀
順成靈貺昭格天人合應遐邇(柳文賀嘉禾表)植物知仁祥圖
應聖靈嶽不愆於贊佑燕谷用遂于生成豐稔既均知
朔南之被澤休嘉克叶見天地之同和六穗慙稱於漢
臣異畝恥書於周典(同上)
豐年
經乃亦有秋(書)歲則大熟(金縢)華黍時和年豐宜黍稷也
(亡詩序)牧人乃夢衆維魚矣大人占之實維豐年(詩)自古
有年(詩)曾孫之稼如茨如梁曾孫之庾如坻如京乃求
千斯倉乃求萬斯箱(詩)綏萬邦屢豐年(詩)豐年秋冬報
也豐年多黍多稌亦有高廪(詩並序)穫之挃挃積之栗栗其
崇如墉其比如櫛(詩)自今以始歲其有(詩)自天降康豐
年穣穣(詩)順豐年(周禮)魯桓公冬有年注云五榖皆熟為
有年也公羊傳曰僅有年也(春秋)宣公冬大有年注云五
穀大熟為大有年公羊傳曰大豐年也(春秋)三時不害而
民和年豐也(左傳)昔周饑克殷而年豐(春秋)譬如農夫是穮
是蓘雖有饑饉必有豐年(同上)國無道而年穀和熟天贊
之也鮮不五稔(同上)
子樂歲終身飽樂歲粒米狼戾富歲子弟多賴(俱孟)
(子)風雨常均年穀常豐(列子)使物不疵癘而年熟穀(莊子)寒
暑和節而五穀以時熟(荀子)黃帝之治天下風雨節五穀
登(淮南子)歲時熟而不凶(同上)歲星所居而五穀豐昌(同上)
史五星不失行則年用豐昌(前天文志)文帝時天下殷富粟
至十餘錢(史律書)是以元年膏雨降五穀登此天所以相
陛下也(前賈山傳至言)武帝元鼎五年詔巡祭后土以祈豐年
(本紀)景星歌云上天布施后土成穣穣豐年四時榮(禮樂志)
甘露降五穀登此和之至也(公孫弘傳賢良策)宣帝元康四年
比年豐穀石五錢(本紀)百姓安之歲數豐稔榖至石五錢
農人少利(食貨志)詔上帝之祠朕親奉祀為百姓獲豐年
焉(郊祀志)以四時祠江海為天下祈豐年焉(同上)光武建武
三年野穀旅登麻菽尤盛(後本紀)明帝永平九年大有年
(本紀)十年詔昔歲五穀登衍今兹蠶麥足收其赦天下
十二年歲比登稔百姓殷富粟斛三十(並同上)章帝詔增
脩羣祀以祈豐年(本紀)歲星守心年穀豐(後郎顗傳)斗覆豐穣
(隋文帝志)唐太宗貞觀初戶不及三百萬絹一匹易粟一斗
至四年米斗四五錢人行數千里不齎糧民物蕃息(唐食)
(貨志)五六年頻歲豐稔一匹絹易粟十餘斛(馬周傳)玄宗海
内富實米斗之價十一二青齊間斗纔三錢(食貨志)
集憂國願年豐(杜詩)
本朝有年秋屢實(歐陽公)惟幸歲之穣兹惠豈人力非徒
給租調且可銷盜賊從今潔鬴廪相與飽麰麥至治
臻無事年豐樂有成豐年氣候和年豐千里無夜
驚嘉瑞奏豐年歸田仍值歲豐穣老農亦豈知
帝力聽我歌此豐年詩相隨簫鼔樂豐年(並同上)此生
已覺各無事今歲仍逢大有年(東坡)聖功惠我豐年食未
有涓埃可報名(山谷)堆場結藁騐豐年(陳後山)勸相秋郊開
稔熟麥秀知春力時和騐歲豐(並同上)
麒麟
經黃帝時麒麟在囿(書傳)麟之趾振振公子吁嗟麟兮(詩)
西狩獲麟(春秋)天不愛道地不愛寳人不愛情故麟在郊
藪(禮)
子麒麟夀千歲(抱朴子)叔孫氏子鉏商獲麟以為不祥(孔叢)
(子)王者好生故麒麟遊其郊野(孫卿子)麟者玄枵之獸隂
之精也德能致之其精畢至(鶡冠子)麟之為靈昭昭也(韓子)
史刳胎殺夭則麟不至也(史)章帝時麟五十一見終軍
從幸雍獲白麟一角五蹄(漢史)吕光入姑臧時麟見百獸
從之光以為瑞(晉史)晉愍帝時有白麒麟神璽出於江寧
其文曰長夀萬年(晉史)齊中興二年宣城内鑿井得鏤麒
麟一枚(齊史)蜀王建武成元年麟見璧州永平二年麟見
文州三年麟見永泰四年麟見昌州天祐二年有獸入
吳興一角而麟趾(宋史)
傳記麟水精也鬭則日無光(孔演圖記)麒麟麕身牛尾含仁
懷義音中律吕步中規矩不履生蟲不踐生草牡曰麒
牝曰麟王者之嘉瑞也(漢苑)麟牡鳴曰遊聖牝鳴曰歸和
夏鳴曰扶幼秋鳴曰養緩(祥瑞記)麟一角明海内共一主
也(春秋傳)麟生於火游於土故修其母致其子五行之精
(月令傳記)王濬平吳被謗上表曰夫猛獸當塗麒麟恐懼(晉記)
孔子夜夢豐沛有赤煙顔回子貢往觀之至楚西北范
氏之廟有芻兒麟伏其前折左足束薪而覆之孔子發
薪下麟視孔子趨而往蒙其耳吐三卷書孔子精而讀
之(搜神記)大道盛兮麟鳳遊今非其時兮来何求麟兮麟
兮我心憂(孔子)使麒麟可得繫而羈兮又何以異乎犬羊
(賈子)皇矣大角降生靈獸視明禮修麒麟来孚春秋既書
爾來告就庶士鉏商獲諸西狩(蔡邕麟頌)懿哉麒麟惟獸之
伯屏營唐日帝堯保禄天作聖帝享兹萬國(薛綜麟頌)游必
擇地翔而後出德無不王為之折服(武昭王麒麟頌)早聞黃閣
畫麒麟衆中見毛骨猶是麒麟兒(杜甫)
本朝麟有趾而不踶仁哉麟哉有角而不抵仁哉麟哉
有額而不觸仁哉麟哉今之人一朝之忿以觸人滅身
辱親嗚呼人中有獸獸中有人矣(山谷麟趾賦)
騶虞
經吁嗟乎騶虞(詩)武王克殷後散軍郊射左射貍首右
射騶虞(禮)
子白虎黑文不踐生草不食生物也騶虞之化行則人
倫正朝廷治庶類蕃殖蒐田以時則王道成矣(朱子)
史漢宣帝時東立宗廟告祠仁獸銜肉致於殿前神雀
元年詔曰南郡獲白虎朕之不明震於珍物(漢史)宋元嘉
十六年琅邪有虎從騶虞(宋史)騶虞吾不知其何物也賈
誼以謂騶者文王之囿虞者虞官也然則以之為獸者
其出於近世之說乎(五代史)
傳記騶虞如虎五色尾長於身日行千里人君有至信
之德則應之(山海經)女華之妃曰扶始升丘見白虎其上
有雲感以生咎繇(元命苞)文王拘羑里散宜生等得白虎
以獻紂免西伯之難(尚書大傳)前蜀永平三年騶虞見璧山
有二鹿隨之(蜀傳)
集騶虞不折生草莖(梁甫吟)騶虞不虛来(李白)般般之獸樂
我君囿白質黑章其儀可嘉旼旼穆穆君子之態蓋聞
其聲今親其來厥塗靡蹤天瑞之徵(司馬相如)孟山有獸仁
心為質有道則見非時不出(白居易贊)
獬豸
子堯時有獬廌緝其尾為帝帳
史侯思止高元禮密教曰上不次用人如問君不識字
宜對獬廌不學而能觸邪陛下用人安事識字無何后
問思止以對后大悦(史)獬廌神竒之獸一名任法狀如
羊古者決訟令之以觸不直黃帝時有遺者帝問何食
飲曰食薦春夏處水澤秋冬處松栢(說文)
傳記東北荒中有獸如牛一角尾青四足如熊見人鬭
則觸不直聞人論則咋不正名獬豸一名任法獸(神異經)
獬豸神羊也(輿服志)殿中侍御史朝會乘馬具服戴黑豸
升殿(百官志)玄宗時富平縣産一神羊肉角當頂白毛上
捧議者以為獬豸(酉陽雜爼)
鳳凰(附鸞鸑鷟鵷雛神爵)
經簫韶九成鳳凰来儀(書)鳳凰鳴矣于彼高岡梧桐生
矣于彼朝陽翽翽鸞聲(詩)羽蟲三百六十而鳳凰為
之長(禮)
子少皡之立也鳳鳥適至故為鳥師(剡子)鳳鶉火禽陽之
精德能致之其精畢至(鶡冠子)昔者三皇鳳至於庭三代
鳳至於門周室鳳至於澤(淮南子)南方有鳥名鵷雛非梧
桐不棲非竹實不食非醴泉不飲(莊子)鸞鳥似鳳而白纓
聞樂則節而舞至則國安寧(抱朴子)
史黃帝服齋於宫中有大鳥備五色文巢於阿閣(史)堯
敷政七十載鳳凰来巢舜好生惡殺鳳凰巢其樹
文王鳳鳴於岐山(史)漢武帝時神爵集郡縣因改元神
爵宣帝祀后土鸞鳥集長樂宫(史)韓瑗與禇遂良相
繼去内外以言為諱帝造奉天宫御史李善感始上䟽
極言時人謂之鳳鳴朝陽(唐史)
傳記周昭王以青鳥之毛為二裘後人得之片羽則準
千金(拾遺記)石季龍皇后有詔書五色紙着鳳口中銜之
(鄴中記)揚雄著太玄夢吐白鳳(西京雜記)蕭史與其妻弄玉吹
簫於鳳凰臺引鳳凰至夫婦乘之飛去(列仙傳)薛元敬與
收及德音齊名世稱河東三鳳(唐書)鳳有六象頭象天目
象日背象月翼象風足象地尾象緯其德九苞其文五
采(傳)明皇遊月宫見素娥皆皓衣乘白鸞舞於大桂下
(龍城錄)
集晨遊紫霧夕飲玄霜資長風以舉翰戾天衢而遠翔
西翥則烟氛閟色東飛則日月騰光(唐太宗賦)神鸞垂玉音
(陶潜)朝鳴崑崙丘夕飲砥柱湍歸飛海路遠獨宿天霜寒
鸞乃鳳之族翺翔紫雲霓文章輝五色棲在瓊樹枝
靈鳳託高梧凌風何翩翩鳳飛九千仞五章備綵
珍(李白)一毛生鳳鵷(杜甫)朝餐琅玕實夕飲玉池津(江文通)
本朝應升中而降止覽德輝而下之嘗遊郊藪詎集藩
籬則有揚雄之吐蕭史之吹賞僧綽之戲奪荀勖之池
(吳淑賦)
記纂淵海卷四
