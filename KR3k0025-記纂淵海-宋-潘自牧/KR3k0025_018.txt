記纂淵海卷十八宋潘自牧撰
郡縣部
京東西路
興仁府(倚郭一外縣三)(濟隂苑亭)(乘氏)(南華)
郡號濟隂
府沿革天文奎婁分野禹貢屬豫州之域昔唐堯所居
在周為曹國之地周武王封弟振鐸為曹國戰國屬齊
漢為濟隂郡晉為濟陽郡後周改為曹州隋改為濟隂
郡唐復為曹州天寶初改濟隂郡乾元初復為曹州五
代晉置威信軍周改彰信軍本朝為興仁府(沿革表)
縣沿革濟隂本漢濟隂郡之定陶地隋置濟隂縣唐徙
曹州本朝置濟隂為附郭宛亭唐為冤句縣本朝改
為苑亭乘氏古乘丘在唐為縣南華在唐為縣本
朝隸河南路而宛亭乘氏南華三縣皆為黃河水渰廢
形勝曹南山在濟隂縣南一百里春秋盟于曹南是也
三艐亭在濟隂縣之東北景山在州東四十里廢
楚丘城北衛文公徙居楚丘測日影于此髣山在州
十五里乃曹國十五世葬地汜水在府西南三十里
漢高帝即位汜水之陽在此菏澤在府境内禹貢導
菏澤被孟瀦又濟水東至于菏大禰溝在府界内詩
出宿于泲飲餞于禰披雲樓在濟隂北上有陳師道
記三賢堂在濟隂北舊城内中塑范蠡魏冉魏相像
髣山廟在縣東上祀曹叔振鐸翰林王禹偁有碑
漆園城在濟隂西北莊周為漆園吏即此濟陽城在
濟隂縣西南光武誕于此盤庚村在濟隂東南舊有盤
庚祠受命壇在濟隂東南漢高祖受命於此沙溝
在南華境内上有莊周釣臺冤句城在宛亭境内莊
周為吏之所阿谷水在濟隂郡東孔子至此見處子
佩瑱是也(輿地紀勝)
人物戰國范蠡既雪會稽之耻變姓名為陶朱公扁舟
遊五湖漢魏相事宣帝為高平侯唐李勣事太宗
為功臣後圖形凌烟閣王雄膂力絶人功授歙州總
管賈敦頥歴任數州刺史每入朝敝車羸馬人不知
其為刺史劉晏事玄宗時八歲獻頌拜度支郎中累
遷同中書門下平章事皇朝張齊賢太祖幸西都以
布衣獻策上還與太宗曰幸西都惟得一張齊賢太宗
朝累官吏部侍郎同平章事任仲正舉進士累官參
知政事任仲師仲正弟舉進士累官樞密副使太子
太傅王博文年十六善屬文舉進士累官樞密院事
劉潜少有大志舉進士知蓬萊縣聞母死一痛遂絶
其妻哭潜亦死時人稱為孝義(輿地紀勝)
集詞藻世𫝊平子賦園林人比鄭公鄉門前墜葉浮秋
水籬外寒華待夕陽浦外野風吹入戶窗中曉月早
知秋滄江一望通千里畫角三聲起百憂(並皇甫茂政)天眷
君陳久在東歸朝人看大司空黃河岸畔常無事滄海
東邊獨有功已變畏途成雅俗仍過舊里揖秋風一門
累葉凌烟閣次第儀刑漢上公(楊累山)淮月未明先倚檻
海雲初起更維舟(朱用晦)
本朝靖國元年賜軍曰興仁軍崇寧元年升為興仁府
大觀二年升為都督府政和元年罷都督為府(沿革表)淮
岑日對朱檻出江岫雲齊碧瓦浮墟落耕桑公愷悌杯
觴談笑客風流一曲平蕪連古樹半分殘日帶明霞
(並張子野)促轡數殘更似聞雞一鳴春風馬上夢沙路月中
行笳鼓遠多思衣裘寒始輕稍知田父穏燈火閉柴荆
(王安石)
東平府(倚郭一外縣五)(須城陽榖)(中都)(夀張)(東)
(阿)(平隂)
郡號東平
府沿革天文奎婁分野禹貢青兖二州之域秦屬碭郡
又為薛郡地漢為東平國取禹貢有東原底平之義後
為濟東國又改大河郡東漢仍為東平國後魏為東平
郡後周置魯州隋置鄆州後改東平郡唐復鄆州天寶
初復改東平郡元和中置天平軍本朝徙治國故城後
復改為東平府(地理沿革表)
縣沿革須城春秋時為須句國戰國屬宋陽榖春秋
時齊地僖公與齊宋江黃會于陽榖即此中都古厥
國春秋時為魯中都地夀張春秋時為良邑漢為夀
張縣東阿春秋時齊柯邑漢置東阿縣平隂齊地
春秋魯襄公會諸侯伐齊齊侯禦諸平隂即此(同上)
形勝瓠山在府北上有漢東平王墓蠶尾山在府北
有唐蘇原明詩記鳳山在須城北騷人墨客題詠甚
多金螺山在須城東采山在中都縣東上有草木望
之若五采碻磝山在東阿縣南即檀道濟唱籌量沙
之所石門山在平隂西上有石門東西相向孔子
山在平隂南上有孔子教書堂梁山在夀張縣南漢
梁武王葬于此濟河在中都縣北禹貢濟水即此
南旺湖在中都縣南梁山濼在郡西中有黑風洞
栢公溝在須城境内管仲井在東阿縣城内阿膠
井在陽榖縣東煮革為膠可以愈疾古長城在平隂
縣北(輿地紀勝)
人物三國劉楨以文章見重于魏文帝號建安七子
晉劉卞由縣吏累遷州刺史魏浚為度支校尉永嘉
末東保河隂所得榖麥悉獻于河隂南北朝劉兆安
貧樂道三徵博士皆不就唐程知節從太宗東征以
功封宿國公張公藝九世同居高祖幸其宅書忍字
百餘以獻五代王彦章性忠烈事梁為招討使後被
唐執不屈自殺追贈太師王朴舉進士獻安邊策累官
戶部侍郎皇朝馬伸舉進士為西京法曹從伊川學
常自謂朝聞道夕死可矣(紀勝)
集玉壺挈美酒送别強為歡大火南星月長郊北路灘
殷王期負鼎汶水起垂竿莫學東山卧參差老謝安(李白)
廣武城邊逢暮春汶陽歸客淚沾巾落花寂寂啼山鳥
楊柳青青渡水人(王摩詰)吾兄詩酒繼陶君試宰中都天
下聞東樓喜奉連枝會南陌愁為落葉分城隅綠水明
秋日海上青山隔暮雲(李白)追問何時會要我以陽春望
慕結不解貽爾新詩文勉哉修令德北面自寵珍君
侯多壯思文雅縱横飛(並劉楨)亭亭山上松瑟瑟谷中風
風聲一何盛松枝一何勁冰霜正慘悽終歲常端正豈
不羅凝寒松栢有本性鳳凰集南嶽徘徊孤竹根於
心有不厭奮翅凌紫氛豈不常勤苦羞與黃雀群何時
當來儀將須聖明君(並同上)
本朝慶歷三年初置京東西路安撫使大觀九年升大
都督府政和四年移安撫使于應天府宣和九年改為
東平府陽榖縣景德中徙孟店(沿革表)玉軸牙籖煥寶幢
籍伸侍列映秋光宴開芸閣儒風盛坐對蓬山逸興長
(宋孝宗)適興野情愜千山高復低好風隨處改幽逕獨行
迷(張文潜)
濟州(倚郭一外縣三)(鉅野任城)(金鄉)(鄆城)
郡號東魯
州沿革天文奎婁分野禹貢徐兖二州之域春秋時為
魯國戰國屬宋秦屬東郡漢屬山陽郡晉為高平劉宋
屬濟北郡後魏置濟州隋改為濟北郡唐初復為濟州
後廢五代周復置濟州本朝因之(沿革表)
縣沿革鉅野禹貢大野既瀦即此地漢置鉅野縣任
城古任國大皥之後所封地金鄉古緡國鄆城本
魯地漢為夀良縣(同上)
形勝兩城山在州南金鄉山在鉅野南上有石洞十
餘丈鉅野澤在縣東南池在州境李白酒樓在
州城南講文亭在金鄉縣學獲麟臺在鉅野縣東
即魯哀公狩獲麟處落鳳臺在鉅野縣南朝天橋
在州北女媧陵在州境内(紀勝)
人物漢周仁以醫見景帝拜郎中令鄭均好義篤實
官至尚書章帝重之東巡幸其第何休精研六經世
無及之者晉魏舒對策登第為冀州刺史以簡惠稱
後拜司徒郗鑑為車騎將軍輔少主誓赴國難以功拜
司徒郗隆為尚書左丞有直諒匪躬之節百寮敬憚
南北朝檀超好文學自比晉郗超事南齊為博士兼
左丞皇朝翟守素太宗時為天雄軍兵馬鈐轄知太
名府事性寬仁謹慎所至有政績王禹偁九歲能文
舉進士嘗獻端拱箴及禦戎十策累官學士著文集五十
餘卷子嘉祐為館職嘉言舉進士曾孫份仕至戶部侍
郎晁補之才氣俊逸蘇東坡愛之舉進士官至京兆
府有文集榮諲舉進士官廣東路轉運使常作棧道
以通往來李邴舉進士累官學士苗劉作亂邴責賊
當以大義後拜參知政事(紀勝)
集秋水通溝洫城隅集小船晩凉看洗馬森木亂鳴蟬
菱熟經時雨蒲荒八月天晨朝白露降遥憶舊青氊(杜甫)
身着紫衣趨闕下口銜丹詔出關東蟬聲驛路秋山裏
草色河橋落照中(韓君平)欲報東山客開關掃白雲不
到東山久薔薇幾度花白雲還自散明月落誰家初
謂鵲山近寧知湖水遥此行殊訪戴自可緩歸橈東
林送客處月出白猿啼笑别龍山遠何必過虎溪(並李白)
本朝靖康二年高宗自濟入(沿革表)川流為瀦鉅野闊水
色天容兩開豁山隨水遠勢奔騰駿馬西來銜轡脫山
前雲水散不收坐看水末來歸舟(党世傑)臺邊昨夜西風
來壯遊羈宦心悠哉豈無瓊艘百柂載春色堤中可以
忘形骸(同上)寒林殘日欲棲烏壁裏青燈乍有無(晁端友)
單州(倚郭一外縣三)(單父碭山)(武城)(魚臺)
郡號濟陽
州沿革天文奎婁分野禹貢徐兖二州之域漢為縣屬
山陽郡東路為侯國晉屬濟陽郡後魏置北濟隂郡隋
初廢郡以縣屬戴州大業初州罷以縣屬曹州唐屬宋
州後自碭山縣徙輝州治此五代唐改為單州本朝因
之(沿革表)
縣沿革單父本魯單父邑漢為縣碭山秦置碭郡及
縣漢于縣置梁園東漢遷治下邑而改為碭山縣武
城漢舊縣屬山陽郡魚臺春秋時魯棠邑隠公觀魚
于棠即此(同上)
形勝棲霞山在州東世𫝊梁孝王嘗游此呂井在單
父東俗𫝊呂仙公到此黃良泉在魚臺縣東北泉從
石竇湧出梁山在碭山縣境内觀魚臺在魚臺縣
北隠公與戎會盟于此雞鳴臺在魚臺東半月臺
在單縣東百靈山在州北孝武治園囿于此二賢祠
在單縣琴臺上祀宓子賤巫馬期湖陵城在魚臺縣
東漢沛公攻湖陵即此(紀勝)
人物周澹臺滅明行不由徑非公事未嘗見邑宰漢
呂公善于風鑑識漢高於微時以女妻之即呂后也三
國崔琰少樸訥好擊劒年三十就鄭玄學仕魏為别駕
南北朝崔彧有才學官至冀州别駕崔悛有文學
初為魏散騎侍郎加驃騎大將軍唐李師中舉進士
歷青兖二州有政績官至團練使龐籍舉進士屢上
書言事切中時弊後官至侍郎諡莊敏皇朝馬默仕
至寶文閣待制父老頌其為政愛民(紀勝)
集陶人有逸興不與常人俱築臺像半月迴向高城隅
對酒與山雲商飈起寒梧秋山入遠海虹石曠平蕪水
色綠且明令人思鏡湖終當過江去愛此暫踟蹰(李白)白
玉仙臺古丹丘别望遥山川亂雲氣臺榭入烟霄鶴舞
千年樹虹飛百尺橋還逢赤松子天路坐相邀(陳伯玉)香
閣東山下烟花象外幽懸燈千嶂夕捲幔五湖秋畫壁
餘鴻鴈紗窗宿斗牛更疑天路近夢與白雲遊春水
經梁宋晴山入海沂莫愁東路遠四牡正騑騑(並孫逖)
本朝建隆元年升為團練(沿革表)亭館連城敵謝家四時
園色鬭明霞窗迎西渭封侯竹地接東隣隠士瓜(石延年)
淮海風濤真有道麒麟圖畫豈無時今朝有客𫝊河尹
是處逢人說項斯(陳師道)漢公事業比阿衡純用詩書致
太平它日何人頌功德至今嘲笑亦諸生(鮑欽止)
濮州(倚郭一外縣三)(鄄城雷澤)(臨濮)(范)
郡號濮陽
州沿革天文危室分野禹貢兖州之域古顓頊之墟曰
帝丘夏為昆吾氏所居春秋衛成公遷都此地漢置鄄
城縣屬濟隂郡東漢末於此置兖州晉徙置濮陽郡隋
置濮州尋廢唐復置天寶初為濮陽郡乾元初復為濮
州(沿革表)
縣沿革鄄城古顓頊之域漢置鄄城縣雷澤亦顓頊
之域在州境内本夏澤以其有雷神故名臨濮春秋
邑漢屬范縣范晉大夫士會之邑(沿革表)
形勝歴山在州東南舜耕之所上有舜祠黃河在州
東南黑龍潭在范縣南潭有龍能興雲雨釣臺在
鄄城東南即莊子釣魚處陳臺在鄄城東北魏曹子
建封鄄城侯于此築臺讀書仲山甫墓在雷澤舊縣
西北閔子騫墓在范縣南姚墟在州南舜生於姚
墟即此顧城在范縣東南詩云韋顧既伐即此廩
邱在范縣東春秋齊烏餘以廩邱奔晉即此雷
澤城在州東南魯西門在范縣東北舊有石門乃魯
衛之郊後為里人所廢(紀勝)
人物戰國孫臏孫武子之後善兵法為齊大將漢汲
黯性忠直為東海太守武帝稱其為社稷臣三國吳
隠之博涉文史為中書侍郎有清操嘗至廣州不飲貪
泉之水唐王元感擢明經高第所撰凡數十篇魏知
古稱其為五經指南杜暹五世同居事繼母孝累官
西安大都護封魏縣侯杜鴻漸暹族子肅宗朝因禄
山大亂勸上幸靈武後拜相吳湊德宗初為福建觀
察使又為京兆尹後遷兵部尚書本朝李廸少從柳
開學開稱其為公輔器舉進士第一累官資政殿大學
士張詠太宗時進士兩知益州威惠及民遷禮部尚
書有文集十卷高弁舉進士性孝友為文章多祖六
經著帝則三篇行於世馬元方以進士累遷戶部判
官嘗上言方春民貧請預貸庫錢至冬夏以絹輸官其
法行之公私俱便徐起舉進士累遷徐州轉運使覓
富民出米賑急全活甚衆李及之廸子登第通判安
肅軍後以大中大夫致仕嘗著君臣規諫八十卷(紀勝)
集青春行役去悠悠一曲汀蒲濮水流正見途中龜曳尾
令人特地感莊周(胡曾)拂漢星旗轉分霄日羽明將追會
阜跡更勒岱宗銘林戈咽濟岸鼉鼓震河庭葉箭凌寒
矯烏弓望曉驚(蕭楚才)黃鳥翩翩楊柳垂春風送客使人
悲怨别自驚千里外論交却憶十年時雲開汶水孤帆
遠路遶梁山匹馬遲此地從來可乘興留君不住益凄
其(高適)吾愛元紫芝清介如伯夷三年魯山民豐稔不暫
飢三年魯山吏清慎各自持只飲魯山泉只採魯山薇
一室冰蘗苦四遠聲光飛(皮襲美)
本朝大觀中升為濮州(沿革表)波函雷澤棹雨足歴山耕
(王禹偁)位卑松在澗俸薄菜經霜逕擁寒荷綠門横古木
蒼冠纓塵已滿未敢濯滄浪(同上)秋天廖廓使星明光動
山東七十城玉署文章厭閒冷繡衣風采試澄清人隨
白鴈霜前到詩繞青山馬上程(王子端)
拱州保慶軍(倚郭一外縣一)(襄邑柘城)
郡號東輔
軍縣沿革天文角亢分野禹貢兖豫二州之域春秋鄭
魏陳三國之地戰國魏都于此秦為三川郡地漢為陳
留郡地晉改為陳留國隋初廢陳留郡併州以其地併
入滎陽梁潁川等郡本朝置拱州保慶軍襄邑古朱
襄氏邑春秋時為陳株野地柘城漢屬淮陽國以邑有
柘溝故名(沿革表)
形勝首山在襄邑縣南黃帝嘗遊首山即此仙翁山
在襄邑縣西南上有葛仙翁道庵蛟龍池在襄邑縣
北鄭大水龍鬭于城門外即此徐君墓在襄邑北即
季札掛劒處葵丘在州治東春秋諸侯會盟於此(紀勝)
人物三國梁翼事魏累遷下邳令所至有政聲皇朝
常思德累官左神武大將軍常從曹彬北征不利左右
皆愧思德獨整戎伍誓與主帥同死太宗聞之深嘉奬
郭贄乾德中進士累官參知政事常對太宗曰臣惟以
愚直報上鄭雍進士甲科累官御史中丞以資政殿學
士知陳州許翰舉進士通經術正直不撓累官資政
殿學士所著有論語解春秋傳(紀勝)
集旅客三秋至層城一望開楚山横地出漢水接天迴
冠蓋非新里章華即舊臺有池風景異歸路滿塵埃(杜必)
(簡)周楚仍連接川原乍屈盤雲垂天不暖塵漲雪猶乾
印綬歸台室旌旗别將壇欲知迎候盛騎火萬里攅(韓退)
(之)昨夜輕隂結夕霏城南十里有香泥初聞山鳥驚新
弄遥見林花識舊蹊蕩槳遠從芳草渡墊巾還傍綠楊
堤(胡宿)
本朝崇慶建為拱州大觀四年廢拱州復為襄邑縣
宣和二年罷輔郡(沿革表)月臨風林静斗垂霜夜清疎燈
隔樹小暗水歴船鳴學字聲形苦紬書卜築輕此身南
北慣隨處有平生(張文潜)欲雪日易晩不風寒更清崩橋
斷官道積水入宮城屏翳野初燒降丘民弩耕(柘城道中同上)
三月宮桃滿上林林花千萼費春心葉公城外襄河北
一樹無人色更深(陶弼)
廣濟軍(倚郭一)(定陶)
郡號濟隂
郡縣沿革天文奎婁分野禹貢徐兖二州之域春秋時
為魯國戰國屬楚秦置定陶縣漢初封彭越為梁王都
此屬濟隂國宣帝時為定陶縣後魏為西堯州治隋屬
濟隂郡唐屬曹州尋降為鎮本朝置廣濟軍定陶本
堯所居故名陶丘(沿革表)
形勝髣山在郡北乃曹國十五世葬地積壤之高彷彿
如山故名蠡湖在定陶西南俗𫝊為范蠡飬魚之所濟
堤在定陶縣境内即故濟水堤也梁王臺在定陶縣
東世𫝊為漢梁王之臺魯太史墓在定陶縣陶丘之
顛陶朱公墓在定陶治北剛城在定陶縣境内即魯
國之闡邑戚姬村在定陶北漢戚夫人生此孝子
村在定陶北里人孟昌宗割股養母之地(紀勝)
人物漢魏相少舉賢良為茂陵令後拜御史大夫言霍
氏驕放宜削其權及入相白去副封以防壅蔽三國
董昭事魏常上疏諫末流之弊後拜司徒皇朝王能
事太宗于晉邸及即位遷殿前左班都虞候真宗時累
遷彰信軍節度贈太尉劉潜少舉進士歴知蓬萊聞
母喪慟哭遂絶時人以孝稱之(紀勝)
集我歌白雲倚窗牖爾聞其聲但回首長風吹月渡海
來遥勸仙人一杯酒舉觴酬堯堯可聞何不令臯擁篲
横八極直上青天揮浮雲堯沒三千歲青松古廟存
秋波落泗水海色明徂徠(並李白)執政方持法明君無此
心閭閻河潤上井邑海雲深(王摩詰)
本朝乾德元年置法運務開寶元年改轉運司太平興
國二年建為軍四年割漕澶濮濟四州地復置縣以隸
焉熙寧四年廢軍以定陶縣隸曹州元祐元年復為軍
(沿革表)促轡數殘更似聞雞一鳴春風馬上夢沙路月中
行笳鼓遠多思衣裘寒始輕稍知田父穏燈火閉柴荆
燈火匆匆出定陶回看永濟日初高似聞空舍鳥烏
樂更覺荒陂人馬勞(並王安石)
記纂淵海卷十八
