記纂淵海卷五十一宋潘自牧撰
識見部
委順
經樂天知命故不憂遯世無悶不見是而無悶樂則
行之憂則違之(並易)得之自是不得自是以聽天命君
子居易以俟命上不怨天下不尤人(並記)用之則行舍
之則藏道之將行也與命也道之將廢也與命也(並語)
子遺佚而不怨阨窮而不憫君子不怨天不尤人
行止非人所能也吾之不遇魯侯天也(並孟)當死不懼在
窮而戚知命也(列子知命)知其不可奈何而安之若命唯有
德者能之子貢曰古之得道者窮亦樂通亦樂所樂
非窮通也適來夫子時也適去夫子順也安時而處
順哀樂不能入也孔子曰我諱窮久矣而不免命也
求通久矣而不得時也(並莊子)樂天知命吾何憂窮理盡
性吾何疑(文中子)
史知命不憂乘流則逝得坎則止(並漢賈誼傳)君子得時
則大行不得時則龍蛇遇不遇命也(揚雄傳)黃憲隤然其
處順(東漢本傳)郭璞遇顏含欲為之筮含曰自有性命無勞
蓍龜人禀命有定分非智力所移唯應恭已守道而闇
者不逹妄意僥倖徒虧雅道無關得喪乃以其意命弟
子愿著定命論以釋之(宋世祖)李嗣源曰吾心不負天地
禍福之來無所可避皆委之於命耳(唐明宗)
傳記知命之士見利不動臨死不怨(劉向新序)
集委命順理與物無患(張華鷯賦)鷦齊萬物兮超自得委性
命兮任去留(嵇康琴賦)歸老任乾坤(杜詩)進取果由命不由趨
險難(元稹集)貧賤非不惡道在何足避富貴非不愛時來
當自致寘懷齊寵辱委順隨行止時邪命邪吾其
無奈彼何委邪順邪彼亦無奈吾何夫兩無可奈何然
後能冥至順而合大和客問樂天憂病否樂天知命
更無憂(並白侍郎集)悠悠天地間委順無不樂(張九齡集)日有糲
食歲有粗衣饑寒獲同骨肉相保此亦熙熙委順之外
益自安也(白傅集)何去何從罷龜策之臧否自開自落任
天地之榮枯(唐文粹)
本朝齒髮付天公缺壊不可修(坡詩)
待時
經君子藏器於身待時而動尺蠖之屈以求信也龍
蛇之蟄以存身也(並易)有美玉於斯韞櫝而藏諸求善價
而沽諸子曰沽之哉沽之哉我待價者也(語)
子雖有鎡基不如待時(孟)
史姑務修德以待時乎譬如農夫是穮是蓘雖有饑
饉必有豐年(並左)戢鱗潛翼思屬風雲(晉宣帝紀)王猛斂翼待
時候風雲而後動(王猛傳)陸法和曰凡人取果宜待熟時
不撩自落(梁世祖)元魏于謹曰州郡之職昔人所鄙台鼎
之位須待時來(北史本傳)
集貴賤貧富不可求兮正身履道以俟時(曹大家東征賦)雖無
玄豹姿且隱南山霧(謝朓詩)仲尼旅人文王明夷苟非其
時聖賢低眉(李太白)天馬長鳴待駕馭(杜詩)未展從東駿空
戢圖南翼(駱賓王)勉哉耘其業以待歲晩收填窗塞戶
慎勿出暄風暖景明年日(並韓詩)低回且向籠間宿奮迅
終須天外飛(白樂天)潛龍須待一聲雷(杜牧之)六翮未因風
(武伯蒼)龍蟠泥中未有雲不能生彼昇天翼(張文昌)夭矯太
空鱗曾為小泉蟄(孟東野)夫豫章珠璣鏌鎁毛嬙終不慮
隱櫃撓(櫃一作樻撓一作燒)帷之為患而臃腫礫石鉛鈍宿瘤之
排蔽但發有疾徐耳(權德輿)蟄龍三冬卧老鶴萬里心(唐文)
(粹)冬去冰須泮春來草自生(馮道)
本朝徘徊且垂翼會有秋風時(歐公集)龍不冬躍螢能夜
飛君子小人各有其時(邵堯夫)
不知命
經不知命無以為君子也(語)
子怨夭折者不知命者也怨貧窮者不知時者也(並列)
(子)
史屈原至江濱懷石自投汨羅以死(史記本傳)
知足
經孟獻子曰畜馬乘不察於雞豚伐冰之家不畜牛羊
百乘之家不畜聚斂之臣君子仕則不稼田則不漁
分無求多(並記)
子知足常足知足不辱(老子)知者不為不足(莊子)福莫長於
無禍(荀子勸學)士不通財貨國君不息牛羊錯質之臣不息
雞豚大夫不為長圃(荀)名進身退天之道也(管子)天下有
至富而非金玉也適情知足則富矣(淮南子)錦繢紛華所
服不過温體三牲太牢所食不過充腹知以身取節者
則知足矣苟知足則不累其志矣(孔叢子)知足者則能肥
遁勿用頤光山林紆鸞龍之翼養浩然之氣繿縷帶索
不以負龍章之暐曄也負步杖策不以易結駟之絡繹
也(抱朴子暢玄篇)
史齊與晏子邶殿弗受曰慶氏之邑足欲故亡吾邑不
足欲也不受邶殿非惡富也恐失富也(左)范蠡曰居家
則致千金居官則致卿相此布衣之極也久受尊名不
祥乃歸相印盡散其財以分與知友鄉黨而懷其重寳
間行以去止于陶(史越世家)褚先生曰蘇秦張儀一當萬乘
之主而都卿相之位今子積數十年官不過侍郎位不
過執戟意者有遺行耶東方生曰彼一時也此一時也
使蘇秦張儀與僕並生於今之世曾不能得掌故安敢
望常侍郎乎(前漢東方朔傳)以齊三萬戶封張良良曰臣願封
留足矣不敢當三萬戶(西漢本傳)公儀子相魯之其家見織
帛怒而出其妻食於舍而茹葵愠而拔其葵曰吾已食
禄又奪園夫紅女利乎(前漢董仲舒傳)辟彊侯子德常持老子
知足之計(西漢楚元王傳)疏廣謂受曰吾聞知足不辱知止不
殆功遂身退天之道也今仕宦至二千石不知退懼有
後悔豈如父子相隨出關歸老故鄉以壽命終不亦善
乎即日父子俱移病上疏乞骸骨(西漢本傳)殷興曰外戚家
若不知謙退嫁女欲配侯王娶婦盼睨公主愚心實不
安富貴有極人當知足(漢光武)田豫為衛尉乞遜位司馬
宣王不聽豫曰年過七十而居位譬猶鐘鳴漏盡而夜
行不休是罪人也遂稱疾(魏志)虞玩之年老請退表曰四
十仕進七十懸車壯即驅馳老即休息知足不辱臣知
足矣(齊書)光禄大夫開府儀同三司王僧虔固辭台府謂
兄子儉曰汝任重於朝行登三事我若復有此授乃是
一門有二台司吾實懼焉(同上)韋世康拜吏部尚書前後
十餘年間多所進拔謂子弟曰吾聞功遂身退古人常
道今將懸車汝輩謂何子福嗣曰大人澡身浴德名立
官成追蹤二疏伏奉尊命(隋書)韋世康在吏部十餘年時
稱廉平常有止足之志謂子弟曰禄豈須多防滿則退
年不待暮有疾便辭(隋高祖)李義琰宅無正寢弟為市材
送之義琰曰既處貴仕又廣居宇非有令德必受其殃
不許(舊唐書本傳)張嘉貞不營家産有勸其市田宅者嘉貞
曰吾貴為將相何憂寒餒若其獲罪雖有田宅亦無所
用比見朝士廣占良田身没之日適足為無賴子弟酒
色之資吾不取也聞者是之(唐玄宗)李日知拜侍中先天
中乞骸骨日知將有請不謀于家歸乃治行妻驚曰産
利空空何辭之遽日知曰仕至此已過吾分人亦何厭
之有若厭於心無日而足也(唐書本傳)元延祖調舂陵丞輒
棄官去曰人生衣食可適饑飽不宜復有所須每灌園
掇薪以為有生之役過此吾不思也(唐書元結傳)有勸岑文
本營産業文本曰南方一布衣徒步入關望不過秘郎
縣令耳無汗馬之勞以文墨致位中書令亦極矣何得
更言産業乎(唐書本傳)
傳記委贄之臣不探市井之利(韓詩外傳)
集畏極位之盛滿(潘安仁西征賦)上方不足而下比有餘(張華鷦鷯)
(賦)逹人知止足遺榮忽如無抽簪解朝衣散髮歸海隅
(張景陽詠史詩)伯兄德行高曉方藥食必視本草年止四十二
某疏愚食不擇禁忌位為侍郎年出伯兄十五歲矣如
又不足於何而足且獲終於牖下幸不至失大節以下
見先人可謂榮矣(韓愈行狀)幸生天下無事時承先人之遺
業不識干戈耒耜攻守耕穫之勤(韓文感二鳥賦)月費俸錢歲
縻廩粟子不知耕婦不知織乘馬從徒安坐而食始
我來京師止擕一束書辛勤三十年以有此屋廬此屋
豈無華於我自有餘中堂高且新四時登牢蔬(並韓集)柳
氏號為大族五六代以來無為朝士者豈容(豈容一作豈愚蒙)
獨出數百人右哉以是自忖官已過矣寵已厚矣夫知
足與知止異宗元知足矣若便止不受禄位亦所未能
(柳與楊京兆馮書)手不能執殳肩不能荷鋤幸因筆硯工得升
仕進途(白樂天)鬢雪人間壽腰金世上榮子孫無可念產
業不能營一日安閒直萬金優游福禄更難銷
得年非瘦薄長福是單貧設自為化工優饒之如是
若比簞瓢人吾今大富貴莫嫌貧活計更富即勞
心有帛禦冬寒有榖防歲饑飽於東方朔樂於榮啟
期身閒自為貴何必居榮秩心足即非貧豈惟珠滿
室(並同上)團圓便是家肥事何必盈倉與滿箱(杜荀鶴)一身
既飽暖一家無怨咨家雖有畎畆手不秉鎡基(皮日休集)季
子今二頃揚雄才一㕓伊予有南畆數已踰先賢(李義山集)
福不可以屢僥倖得不可以常覬覦先生貧而不言
利問之對曰利者商也今既士矣奈何亂四民之業乎
(並陸魯望文)於臣一生已為萬足(王維集)
本朝薄酒可與忘憂醜婦可與白頭徐行不必駟馬稱
身不必狐裘無辱不必受福甘餐不必食肉(山谷)
易足
子榮啟期行乎郕之野鹿裘帶索鼔琴而歌孔子問曰
先生所以為樂者何也期對曰吾樂甚多而至者三天
生萬物唯人為貴吾既得為人是一樂也男女之别男
尊女卑吾既得為男是二樂也人生有不見日月不免
襁褓吾既得已行年九十五矣是三樂也貧者士之常
死者人之終處常得終吾何憂哉(家語六本篇)饑者易為食
渴者易為飲(孟)鷦鷯巢於深林不過一枝偃鼠飲河不
過滿腹(莊)孔子謂顏淵曰家貧居卑胡不仕乎對曰不
願仕回有郭外之田五十畆足以給饘粥郭内之田十
畆足以為絲麻鼔琴足以自娛所學於夫子者足以自
樂也回不願仕(莊子)蟪蛄不羨大椿而欣然自得斥鷃不
貴天地而榮願以足(莊齊物論)北宫子文其裋褐有狐貉之
温進其茂菽有稻粱之味庇其蓬室若廣厦之蔭乘其
篳輅若文軒之飾終身逌然庖饌班錯所享不過一
味華蓋結駟列道警蹕其容不過容膝(並列子)渴飲河水
入腹不過壺漿(淮南子)
史鄭玄曰家今差多於昔(東漢本傳)寒之於衣不待輕暖饑
之於食不待甘旨(西漢食貨)糲粱之食藜藿之羹夏日葛衣
冬日鹿裘(西漢司馬遷傳)馬援謂兄子少游曰士生一世但取
衣食裁足乘下澤車御欵段馬為郡掾吏守墳墓鄉里
稱善人斯可矣致求盈餘但自苦耳(東漢本傳)阮孚曰持一
皂囊遊會稽客問囊中何物但一錢看囊庶免羞澁(晉書)
(本傳)潘師正曰茂林清泉臣所須也既不乏矣(本傳)
傳記國子高子曰臣賴君之賜蔬食惡衣可得而食也
駑馬柴車可得而乘也(韓詩外傳)方丈之食不過一飽綈袍
之綉不過一暖(袁淮正書)
集其居易容其求易給巢林不過一枝每食不過數粒
(文選)飲河期滿腹貴足不願餘巢林棲一枝可為逹士模
(左太沖詠史詩)王鮪登俎不假吞波之魚蘭膏停室不思銜燭
之龍(陸士衡)池沼足以漁釣舂稅足以代耕灌園鬻蔬供
朝夕之膳牧羊酤酪俟伏臘之費(潘岳閒居賦序)一枝之上巢
父得安巢之所一壺之中壺公有容身之地(庾信小園賦)但
願守陋巷教子孫時時與親舊叙契闊陳說平生濁酒
一杯彈琴一曲志願畢矣(晉嵇康與濤絶交書)禽鹿志豐草(嵇康絶交)
(書)蔬食足充饑何必膏粱珍繒絮足禦寒何必錦綉文
(文選互見實惠)篋中有餘衣盎中有餘糧閉門讀書史清風窗
戶凉(韓集此日足可惜詩)高嗜綠蔬羹意輕肥膩羊(孟東野)飲啄既
已盈安能勞羽翼(劉賓客)苟無公私債飲水不為貧(元稹集)
兹焉即可愛何必是吾廬(韋應物)枯鱗易為水貧士易為
施(孟東野)如鳥擇木姑務安巢(白樂天)才小分易足心寬體
長舒浮榮及虛位皆是身之賓惟有衣與食此事粗
關身苟免饑寒外餘物盡浮雲稍無骨肉累粗有漁
樵資家田輸歲盡拾此充饑腸(並白侍郎)日有糲食歲有
麄衣饑寒獲同骨肉相保此亦熙熙委順之外益自安
也(白傅集)寬於蝸舍足於容身富於黔婁壽於顏回飽於
伯夷樂於榮啟期健於衛叔寳今何求哉身閒自為
貴何必居榮秩心足即非貧豈惟金滿室(並同上)畦蔬繞
茅屋自足媚盤飱(老杜集)一枝聊暫安(駱賓王)蓬蒿三畆居
寬於一天下(杜牧之)田家衣食無厚薄不見縣門身即樂
(王建詩)以此心目暢敵彼名利途輕微何為者藜藿自有
餘(李義山詩)每含咀義味獨坐日昃案上有一杯藜羹如五
鼎七牢饋於左右加之以撞金石萬羽籥也(陸魯望文)坐白
屋有公侯之資食藜羹有卿相之色(皮日休集)尚儉經營少
居閒意思長(張文昌)田翁真快活婚嫁不離村州縣供輸
罷追隨鼓笛喧盤餐同老小家計共田園畫戟門前
難作客釣漁船上易安身(杜荀鶴集)
本朝生計易足纔蔬畦人生自足乃為娛(並歐詩)三徑
粗成資一枝有餘暖身安一牀足(坡詩)陋巷開門負朝
日小園除雪得春蔬無錢種菜為家事老作諸侯
客貧為一飽謀生當得意樂鷗邊何用封侯墮鳶外
(並後山集)茅簷適性輕華屋黍酒忘情敵上尊茹蔬飯糗
不願餘(並欒城集)吾身眠食耳一飽萬想滅(坡詩)一室可盤蝸
(山谷)
無厭
經辛未取郜歸於我辛巳取防歸於我(春秋)
子不奪不饜富貴之中有私龍斷焉(並孟)禍莫大於不
知足(老子)江河不能實漏巵(淮南子)貪者難為惠(譙子法訓)
史申侯有寵於楚文王文王將死使行曰唯我知汝汝
專利而不厭予取予求不汝疵瑕也初虞叔有玉虞
公求旃(之也)既而獻之又求其寳劒曰是無厭也無厭將
及我侵欲崇侈不可盈厭聚斂積實不知紀極管
仲曰戎狄豺狼不可厭也實有豕心貪惏無厭忿纇
無期謂之封豕(並左傳)谿壑可盈是不可厭也(國語)田蚡嘗
討考工地益宅上怒曰君何不遂取武庫(田蚡傳)猶未足
澹(澹音贍)其欲(西漢食貨志)夫已受大又取小天不能足而况
人乎此民之所囂囂苦(苦一作若)不足也(漢武)安世尊為公侯
食邑萬戶然身衣弋綈夫人自紡績家童七百人皆有
手技作事内治產業累積纖微是以能殖其貨(西漢張安世傳)
夫晉何厭之有既東封鄭又欲肆其西封(左)嬰兒常病
傷於飽也(東漢王符傳)光武賜岑彭書曰人苦不知足既平
隴復望蜀(光武紀)殷興曰外戚家苦不知謙退嫁女欲配
侯王娶婦盼睨王室(光武建武)宣王破張魯請魏武便討劉
備魏武曰人苦無足既得隴復欲得蜀耶(王隱晉書)車騎將
軍張敬兒好信夢初為南陽太守其妻向氏夢一手熱
如火及為雍州夢一股熱為開府夢半身熱敬兒意欲
無限嘗謂所親曰吾妻復夢舉體熱矣又自言夢舊村
杜樹高至天上聞而惡之(齊太祖)溪壑可盈志欲難滿(齊書)
溪壑之欲發乎無厭(唐書元載等贊)楊國忠于暄舉明經舉業
荒陋不及格禮部侍郎逹奚珣置暄上第及暄為戶部
侍郎珣始自禮部遷吏部暄與所親言猶歎已之淹回
珣之迅疾(唐玄宗)
傳記薛元超曰吾富貴過分然平生有三恨不以進士
擢第不得娶五姓女不得修國史(劉餗撰隋唐嘉話)
集華貂深不足之嘆(選表)江海誠難滿(元微之集)早夭羨中年
中年羨暮齒暮齒又貪生服食求不已(白侍郎)
求多
子一人之身而百工之所為備如必自為而後用之是
率天下而路也(孟)
史無大功以求大禄(國語)淳于髠曰臣見道傍有禳田者
操一豚蹄酒一杯祝曰甌窶滿篝汙邪滿車五穀蕃熟
穰穰滿家臣見其所持者狹而(一本無而字)所欲者奢(史記滑稽)
(傳)寗成曰仕不至二千石賈不至千萬安可比於人乎
(西漢本傳)安世尊為公侯食邑萬戶然身衣弋綈夫人自紡
績家童七百人皆有手技作事内治產業累積纖微是
以能殖其貨(西漢張安世傳)身寵而戴高位家温而食厚禄因
乘富貴之資力以與民爭利於下(漢武)昔秦始皇毀壊諡
法以一二數欲至萬世而莽下三萬六千歲之歷言身
當盡此度(東漢隗囂傳)無毛髮之勞而欲求丘山之用(漢張奐傳)
本朝宿鳥一枝足爭林終夜鳴(陳後山)
安分
經君子不以小言受大禄(記)君子素其位而行不願乎
其外在下位不援上(庸)君子下不僭上上不偪下(記)
子監門御旅抱關擊柝而不自以為寡(荀)古之為道者
量腹而食容身而居(文中子)
史公孫免餘曰唯卿備百邑臣六十矣下有上禄亂也
受其半齊景公欲更晏子之宅辭曰君之先臣容焉
臣不足以嗣之於臣侈矣(並左)李克曰卑不謀尊疏不謀
戚(史魏世家)龍門王通教授於河汾之間弟子自遠至者甚
衆累徵不起楊素甚重之勸之仕通曰有先人之敝廬
足以庇風雨薄田足以具&KR0673;粥讀書談道足以自樂願
明公正身以治天下使時和年豐通也受賜多矣不願
仕也(隋高祖)蔬食以當肉安步以當車無罪以當貴清靜
以自虞(戰國策)
集客徒欲朱丹吾轂不知一跌將赤吾之族也(文選解嘲)布
衣可終身寵禄豈足賴(阮嗣宗詠懷)寧與燕雀翔不隨鴻鵠
飛(同上)苟無凌風翮徘徊守故林(陸士衡詩)老龜豈羨犧牲飽
蟠木寧爭桃李春我本蓬蓽人鄙賤遽泥沙(並白侍郎)回
瞻順流輩誰敢望同昇(元稹集)寧為宇宙閒吟客怕作乾
坤竊禄人(杜荀鶴)鳳凰不憎山栖蛟龍不羞泥蟠(王無功)逍
遥飲啄安涯分何假扶摇九萬為(王維集)身世比行舟無
風亦暫休敢言終破浪唯願穢乘流(錢起詩)却厭長裾曳
寧辭短褐穿(張丞吉詩)驥路未伸雀羅無愠(司空表聖文)
本朝或告狄青當推狄梁公為遠祖青謝曰青出田家
少為兵安敢祖梁公哉(聞見錄)茹蔬飯糗不願餘(樂城集)石
守道為舉子時王瀆侍郎以盤餐遺之石謝曰甘脆者
亦介之願也但日享之則可若止得一餐則明日將何
繼乎朝享膏粱暮厭粗糲人之常情也介所以不敢當
(倦遊錄)
安貧
經君子固窮(語)衡門之下可以棲遲(詩)貧而無諂貧
而無怨難(並語)
子貧者士之常處常何憂哉(列)列子窮有饑色有客言
於鄭子陽子陽令官遺之粟列子辭(莊)
史揚雄家產不過十金無儋石之儲晏如也(西漢本傳)藜藿
有八珍之甘蓬蓽有藻梲之樂(晉書葛洪傳)陶潛環堵蕭然
不蔽風日短褐穿結簞瓢屢空晏如也(晉本傳)
傳記顏蠋曰安步以當車蔬食以當肉(戰國策)大雪丈餘
洛陽令出行見人家皆除路而袁安門無行路謂安死
矣令看之見安偃臥問之答曰大雪人人皆餓不宜干
人(後漢注見汝南先賢傳)
集含歡谷汲行歌負薪(陶潛自祭文)灌園鬻蔬以供朝夕之
膳(潘安仁閒居賦)食先人之德無厚生之財(陳子昂)故園生事微
(韋應物)長安布衣誰比數反掃衡門守環堵長貧任婦
愁手自移蒲柳家纔足稻粱(並杜詩)活計縱貧長淨潔
(白傅集)筆耕為養傭書成學(任彥昇表)素尚寧知貴清談不厭
貧(温飛卿)
本朝貧家何以娛樂但知抺風批雨(一本作抺月批風東坡集)家徒
四壁書侵坐(山谷)陋巷一生顏氏樂清風千古伯夷貧(程顥)
(和邵康節安樂窩)
不安分
經志大心勞所以求者非其道也(詩)士志於道而恥惡
衣惡食者未足與議也(語)
子弓人而恥為弓矢人而恥為矢(孟)
量力
經貧者不以貨財為禮老者不以筋力為禮(禮)陳力就
列不能者止(語)
子短綆不可以汲深(荀子)
史量力而動其過鮮矣冉求曰小人慮材而言量力
而共者也(並左)皇甫規對曰德不稱禄猶鑿墉之趾以益
其高豈量力審功安固之道哉(漢紀)
集量力守故轍(陶淵明)大厦既焚不可洒之以淚長河一
决不可障之以手(庾信連珠)
本朝載物者常使馬輕其車車輕其物馬有餘力車有
餘量然後可以涉塗泥而車不僨登阪險而馬不躓(欒城)
(集)
不量力
經德薄而位尊知小而謀大力少而任重(易)多見其不
知量也(語)
子猶以一杯水救一車薪之火挾泰山以超北海(並孟)
代大匠斵希有不傷手矣(老)猶涉海鑿河而使䖟負
山也(莊)夸父不量力欲逐日於嵎谷之際道渴而死
北山愚公年九十面山而居懲山北之寒出入之迂聚
室而謀曰畢力平之可乎髮引千鈞(並列子)螳蜋怒臂
以當車轍(莊)譬以盲辨色以聾辨聲(荀)以博塗而塞江
海以僬僥而戴泰山(短人也荀子)猶以錐力墮泰山也(荀)小
敵之堅大敵之擒(孫子注言小國不量力與大邦為讐權時堅城固守然終必見擒獲)乳
狗之噬虎伏雞之搏狸(淮南子)以一縷之任係千金之重
(孔叢子)策蹇驢而追迅風棹藍舟而濟大川(抱朴子)以燕雀
之羽而慕沖天之迅犬羊之蹄而覬追日之步(劉子)
史君子是以知息之將亡也不度德不量力(左)驅羣羊
而攻猛虎虎之與羊不格明矣(史張儀傳)張儀說趙王曰斷
右臂而與人鬭欲無危得乎(通鑑)以桀詐堯若卵投石夫
何幸之有(前漢刑法志)以羔犢之弱而扞虎狼之敵也(西鄒陽傳)
錯之𤨏才智小謀大(晁錯傳)以一簣障江河(西漢何武等贊)譬猶
鼱鼩之襲狗孤豚之咋虎(東方朔傳)釋斤斧之用而欲嬰以
芒刃臣以為不缺則折(賈誼傳)張儉以區區一掌而欲獨
堙江河終嬰疾甚之亂多見其不知量也(東漢本傳)投盈寸
之膠而欲使江海易色燒一羽之毛而欲令大爐增勢
(夏侯湛傳)譬由虻蚋之捕羣牛腐肉之齒利劒也(漢書)步隲表
言北相多作布囊盛沙塞江水向荆州吕範諸葛恪云
此江與開闢俱生寧有可以沙塞埋也(三國吳志步隲傳注)欲以
片心除衆弊獨手遏羣邪君子不亮其誠羣小共攻其
短(舊唐書贄傳論)持腐株支大厦之顛(唐李順贊)夫以蝸蚓之餌雜
垂滄海而望吞舟之魚不亦難乎(唐書)
傳記炎帝之女名曰女娃遊于東海溺而不反是為精
衛常取西山之木石以填東海(山海經)
集機蓬矢以射革駟跛鱉而上山兮吾固知其不能
陞任重載盛兮陷滯而不濟(楚辭)物勝權而衡殆形過
鏡則照窮(選演連珠)以螳蜋之斧禦鋒車之隧(袁紹檄)不揆蠛
蠓之力強舉千鈞之重(宋玉對楚王問)何異無足而欲行無翼
而欲翔(魯褒錢神論)微縷懸千金(陳子昂集)謬持蠡測海(杜詩)千鈞
巨石一髮懸(韋應物詩)手中無尺鐵徒欲穿重圍(劉長卿)捧爝
火以干日御抱布鼔以詣雷門(李義山)是猶垂蝸蚓之餌
以釣吞舟之魚設弓弋之&KR1508;以羅垂天之翼(李深之)施衆
網而加一禽尚不能况張一目以羅萬品而望其飛走
大小盡出乎其間可乎(元微之)蚍蜉撼大樹可笑不自量
(韓文)童麋來觸犀德力不相及何異乎蜉蝣爭長於龜
鶴秋毫計大於崐閬者哉逆風撲燎推岸塞河知其
難矣(並唐文粹)難將一人手掩得天下目(曹鄴讀李斯傳)
本朝有時爭勝不量力何異弱魯攻強齊安得獨洒
一掬淚欲助河水增滔滔(並歐公集)司馬公曰燕丹不勝一
朝之忿以犯虎狼之秦輕慮淺謀挑怨速禍使召公之
廟不祀忽諸罪孰大焉(七國紀)桓魋武叔不量力欲持一
草摇蟠桃(臨川)譬如敝車羸馬而引丘山之載幸而無虞
猶恐不能勝不幸而有隂雨之變陵谷之險其患必有
不可知者(欒城集)欲將駒過隙坐待石穿溜(東坡集)
隨宜
經深則厲淺則揭豈其食魚必河之魴豈其取妻必
齊之姜就其深矣方之舟之就其淺矣泳之游之雖
無旨酒式飲庶幾雖無嘉肴式食庶幾雖無德與女式
歌且舞(並詩)禮從宜子游問喪具夫子曰稱家之有亡
君子之於禮也有直而行也有曲而殺也啜菽飲
水盡其歡斯之謂孝歛手足形還葬而無槨稱其材斯
之謂禮(並記)
子為高必因丘陵為下必因川澤清斯濯纓濁斯濯
足(並孟)夫待腰褭飛兔而駕之則世莫乘車待西施毛嬙
而為配則終身不家矣(淮南子齊俗訓)
史何必驊騮騄耳而后行遠乎(史記樂書)浴不必江海要之
去垢馬不必騏驥要之善走(史外戚世家)未能免俗聊復爾
爾(晉書)
集雖無絲竹管絃之盛一觴一詠亦足以暢叙幽情(王羲)
(之蘭亭記)王鮪登俎不假吞波之魚蘭膏停室不思銜燭之
龍(選連珠)聽極於音不慕鈞天之樂身足於蔭不假垂天
之雲(選)稱家隨豐儉盤飱市遠無兼味樽酒家貧只
舊醅(杜詩)稱家開戶牖量力置園林(白樂天)
本朝華佗不世出天下未嘗廢醫(東坡)
彊為
經志大心勞所以求者非其道也(詩序)居山以魚鼈為禮
居澤以鹿豕為禮(記不順其鄉之所有也)
史王吉王崇皆好車馬衣服自奉養極為鮮明而遷徙
去處所載不過囊衣人怪其奢服其儉故俗傳王陽能
作金(西漢王吉傳)
本朝事到強為須涉迹(邵堯夫)
曠逹
子身非吾有是天地之委形也生非汝有是天地之委
和也性命非汝有是天地之委順也孫子非汝有是天
地之委蛻也(莊)生為附贅縣疣死為决&KR2741;(胡玩切)潰癰忘
其肝膽遺其耳目芒然彷徨乎塵垢之外逍遥乎無為
之表墮肢體黜聰明離形去智同於大通此謂坐忘
(並莊)其生若浮其死若休死生同狀(並莊)吾所以有大患
者為吾有身及吾無身吾有何患(老)無町畦(莊人間世)莊子
將死弟子厚葬之曰吾恐烏鳶之食夫子也莊子曰在
上烏鳶食在下螻蟻食奪彼予此何其偏也莊子妻
死惠子弔之方箕倨鼓盆而歌人生天地之間若白
駒之過隙忽然而已以死生為寤寐以形骸為逆旅
(並莊子)平仲曰既死豈在我哉焚之亦可沈之亦可瘞之
亦可衣薪而棄諸溝壑亦可衮衣繡裳而納諸石椁亦
可唯所遇焉死後數百年餘名豈足潤枯骨(並列)魏人
有東門吳者年四十有一子喪之而不憂其相室曰公
之愛子也天下無有今子死不憂何也東門吳曰吾嘗
無子之時不憂今子死乃與向無子同又奚憂焉(列子)子
高曰人生有四方之志豈鹿豕也哉而常羣聚乎(孔叢子)
史其生若浮兮其死若休澹乎若深淵之靜氾乎若不
繫之舟不以生故自寳兮養空而遊德人無累兮知命
不憂細故蔕芥兮何足以疑(史賈生傳)達人大觀物亡不可
(賈誼傳)飄飄有凌雲氣游天地之間意(司馬相如傳)孟敏荷甑
墮地不顧而去郭林宗見而問其意對曰甑已破矣視
之何益(東漢郭泰傳)其於胷中曾不芥蔕(司馬相如傳)飛鳥遺跡
蟬蛻亡殼(東漢王符論)逍遥一世之上睥睨天地之間(仲長統傳)
向長隱居不仕貧無資食好事者更饋焉受之取足而
反其餘讀易至損益卦歎曰吾已知富不如貧貴不如
賤但未知死何如生耳(後漢)趙岐先自為壽藏圖季札子
產晏嬰叔向四像居賓位又自圖其像居主位皆為讚
頌敕其子曰我死之日墓中聚沙為牀布簟白衣散髮
其上覆以單被即日便下下訖便掩坎(本傳)劉伶放情肆
志常以細宇宙齊萬物為心常乘鹿車擕一壺酒使人
荷鍤隨之曰死便埋我(晉書本傳)畢卓常謂人曰得酒百斛
船四時甘味置兩頭右手持酒杯左手持蟹螯拍浮酒
船中便足了一生矣(晉書本傳)張翰縱任不拘因見秋風起
乃思吳中菰菜蓴羹鱸魚鱠曰人生貴得適意何能羈
官數千里以要名爵乎遂命駕而歸(晉本傳)阮修性簡意
有所思率爾褰裳至或無言欣然相對常步以百錢挂
杖頭至酒店便酣暢(晉書)阮籍傲然獨得任情不羈當其
得意忽忘形骸郄超卓犖不羈有曠世之度阮孚
蓬髮飲酒不以世務嬰心常以金貂換酒(並晉本傳)張翰曰
使我有身後名不如即時一杯酒時人貴其曠達曰人
生貴適意耳富貴何為(同上)王徽之居山隂憶戴逵夜乘
小船詣之造門不前而反曰乘興而來興盡而反何必
見安道耶(晉王徽之傳)阮孚曰未知一生能着幾兩屐(晉書)陶
潛為彭澤令在官八十餘日解印去縣未嘗有所造詣
所之唯至田舍及廬山遊觀而已阮籍聞步兵廚營
人善釀有貯酒三百斛乃求為校尉遺落世事(並晉本傳)顧
榮素好琴張翰哭之上牀鼓琴數曲撫琴而歎曰顧彥
先能復賞此不因又哭不弔喪主而去(晉書)不事崖檢(宋書)
梁蕭恭曰勞神苦思竟不成名豈如臨清風對明月登
山泛水肆意酣歌也(南史梁本傳)放情事外浮沈讌詠(唐書)貴
賤苦樂更迭為之亦復何傷(唐高祖)語言之間何足介意
(唐太宗)姚崇孫勖自為壽藏於萬安山崇塋之旁署兆曰
寂居穴墳曰復真堂中剟土為臺曰化臺(新唐書本傳)
傳記馬融才高博洽為通儒逹生任性不拘儒者之節
(東觀漢記)澹臺子羽渡水子溺死將葬之滅明曰此命也吾
豈與螻蟻為親戚魚鱉為仇讎遂以葬之(博物志)山巨源
舉嵇康自代康曰譬猶禽鹿少見馴育則服教從制長
而見羈雖飾以金鑣饗以嘉肴愈思長林而志在豐草
(高士傳)
集何所獨無芳草兮爾何懷乎故宇(楚辭)苟縱心於物外
安知榮辱之所如(張衡田賦)歸丈夫志四海萬里猶比鄰何
必同衾裯然後展慇懃(曹植)微身輕蟬翼(潘安仁河陽詩)人生如
寄多憂何為(善哉行)身名竟誰辨圖史終磨滅(謝靈運遊山)以
天地為一朝以萬期為須臾日月為扄牖八荒為庭衢
行無轍迹居無室廬幕天席地縱意所如止則操巵執
觚動則挈榼提壺(劉伯倫頌)陶子將辭逆旅之館求歸于故
宅羞以嘉蔬薦以清酌(陶潛自祭文)釋域中之常戀暢超然
之高情(孫綽天台賦)放浪形骸之外(王羲之蘭亭序)一隨往化滅安
用空名揚(謝靈運)求一日之足當百年之溢(晉孫綽蘭亭詩叙)窅
然遺天地乘化入無窮聖人以萬幾為貴而我以天
下為累聖人以大寳為尊而我以天下為煩(並陳子昂)乾坤
水上萍榮貴如糞土是身如浮雲安可限南北
此身醒復醉乘興即為家李白自稱酒中仙身世
雙蓬鬢乾坤一草亭萬世一骸骨隣家逓歌哭放
神八極外俯仰俱蕭瑟萬古一死生胡為足名數(並杜)
(詩)舉杯邀明月對影成三人月既不解飲影徒隨我身
但得醉中趣勿為醒者傳逹士遺天地(並李太白)起舞
先醉長松摧飄然天外步豈肯區中囚與其有譽於
前孰若無毁於其後與其有樂於身孰若無憂於其心車
服不維刀鋸不加理亂不知黜陟不聞奴視法度士
高士例須憐麴糵丈夫終莫生畦畛牆頭菊花好
沽酒錢帛縱空衣可準安得長翮大翼如雲生我身
乘風振迅出六合絶浮塵死生哀樂兩相棄是非得失
付閒人江魚不池活野鳥難籠馴(並韓集)至仁以死生
為傳舍以軒冕為儻來留名千代不關身(並劉賓客)肺腑
都無隔形骸兩不羈(白侍郎)悠悠天地内一死會相逢
安處即為鄉鄙斗筲之奚筭哂挈瓶之固守身後
堆金挂北斗不如生前一杯酒第一莫如禪第二莫
若醉禪能冺人我醉可忘榮瘁飄然世塵外鸞鳳如
何追形骸屬日月老去何足驚栖心釋梵浪跡老
莊汨市朝溺妻子非逹也囚山林擯血屬亦非達也
若有人與羣動處一代間彼為彼我為我不自潔不自
汚不巢許不伊吕水其心雲其身浮沈消息無往而不
自得者其惟達人乎吾觀九品至一品其間氣味都
相似紫綬朱衣青布衫顔色不同而已矣付命有厚
薄委心信窮通通當為大鵬舉翅摩蒼穹窮則為鷦鷯
一枝足自容苟能知此道身窮心不窮功名斗藪是
灰塵其生也浮雲其死也委蛻來何緣去何緣吾性
不動吾形屢遷已焉已焉吾安往而不可又何足厭戀
乎其間伯倫每置隨身鍤元亮先為自祭文去有
何顧戀住亦無憂撓名為錮身鎻利是焚身火形
神兩是幻夢寐俱非實餘年自問將何用恕是人間
賸長身相看萬里别同是一浮萍(並白樂天)古之逹人以
生為寄為夢以死為歸為魂偶然即冺為大空與不同
生(杜牧之)理涉虛趣心潛(潛一作偕)靜緣室為(為一作惟)生白人則
思玄(張說之文)勢去未須悲時來何足喜(白侍郎)惟有不二門
其間無壽夭(同上)富貴何如草頭露(杜詩)始終者萬物之大
歸生死者百年之常分(駱賓王)存亡去就如九牛一毛
長林豐草豈與官署門闌有異乎(並王維集)第宅非吾廬逆
旅暫留止子孫非我有委蛻而已矣有如蠶造繭又似
花結子子結花暗凋繭成蠶老死天地為幕席富貴
如沙泥(白樂天)豈戀腰間綬如彼籠中禽(韋應物)匪傷蜉蝣
之夕不羨龜鶴之年得喪雙遺巢由與許史同歸寵
辱兩存廟廊與山林齊致(並駱賓王)身外皆虛名酒中有全
德(李義山)雲山不求吾是林泉不責吾非(元次山)但令終日
酩酊醉酒不到劉伶墳上土(李長吉集)棄世酒中老謀身書
外貧(許用晦集)眼豁浮生夢(杜荀鶴)得即高歌失即休多愁多
恨亦悠悠今生有酒今生醉明日愁來明日愁(羅隱)功名
萬里外心事一杯中乍可狂歌草澤中寧堪作吏風
塵下(並高達夫)朝衣在酒家自覺有家非(並姚少監)喜方外之
浩曠嘆人間之窘束腹中書萬卷身外酒千杯(並温飛卿)
天地者萬物之逆旅光隂者百代之過客意遠超超
然若萬里之鶴也飄飄然不知冠冕之在已浩浩然不
知天地之為大冥機順道迹繫心曠鴻遡清風凌顥氣
翺翔自得於冥冥之間循大小於天倪既齊椿菌忘
壽夭於物化寧辨彭殤無春夏秋冬四時之行無得
失是非去來之蹟得非我美失非我恥(並唐文粹)一朝同
物化身與糞壤并畢竟金與銀何殊泥與塵貴賤
與貧富高下雖有殊憂樂與利害彼此不相踰是以達
人觀大物同一途(並白侍郎)不恨百年促翻悲萬劫長眼前
讐敵都休問身外功名一任它雲利何方不是家
萬齡龜菌等一死天地平(並元微之)高士不羈世頗將榮辱
齊(韋應物)
本朝食方丈飽止一則瓢飲水樂何涯(盧陵集)金鐵有時
而腐山岳有時而摧凡有形之物即易壊(老泉)大患緣有
身無身則無疾自其變者而觀之則天地曾不能以
一瞬自其不變者而觀之則物與我皆無盡也(東坡)下視
官爵如泥淤興廢何足弔萬世一俯仰名高不朽
終安用有生何處不安生功名一破甑棄置何用
顧已向閒中作地仙更於酒裏得天全人之施堂如
物在衡損益銖黍了然覺知堂之受施如水涵影雖千
萬過無留者五更待漏靴滿霜不如三丈日高睡足
北窗凉珠襦玉匣萬人祖送歸北邙不如懸鶉百結獨
坐負朝陽生前富貴死後文章百年瞬息萬世忙夷齊
盜跖俱亡羊不如眼前一醉是非憂樂兩都忘愛惜
微官將底用它年端好寫旌銘萬古一昏曉平生
寓物不留物在家學得忘家禪逸韻謝邊幅升沈
何足道等是蠻與觸回翔天壤間何必懷此都年來
萬事足所欠惟一死何必擇所安滔滔天下是譬
之烟雲之過眼百鳥之感耳豈不欣然接之去不復念
也(並東坡)坐中客滿誰憂百榼之空身後名輕但覺一杯
之重(東坡濁醪有妙理賦)雞蟲得失何須筭鵬鷃逍遥各自知
收拾乾坤付一壺世間無物直錙銖(並臨川)鄉閭等行路
何處更為家(後山)已將世界等微塵空裏浮花夢裏身
盛衰閱過君應笑寵辱年來我亦平何侯方丈庾郎
三韭較豐約於夢寐卒同歸於一朽百年雖長要有
終富死未必輸生窮(並東坡)
記纂淵海卷五十一
