記纂淵海卷九宋潘自牧撰
郡縣部
兩浙西路
臨安府(倚郭二外縣七)(仁和餘杭)(錢塘臨安)(富陽)(於)
(潛)(新城)(昌化)(鹽官)
行在所寧海軍節度浙西路安撫司
兩浙轉運司
郡號餘杭寧海杭州錢塘武林天目臨
平
府沿革牽牛婺女吳地斗分野禹貢揚州之域春秋越
國西境戰國屬楚地秦漢屬會稽郡東漢順帝以後屬
揚州吳郡三國增置吳興郡陳置錢塘郡隋廢郡置杭
州大業廢州置餘杭郡唐武德杭州屬江南道天寳改
餘杭郡升鎮海軍節度五代吳越王錢氏都之(地理沿革表)
縣沿革仁和本漢錢塘縣屬會稽郡東漢廢之其地有
臨平湖自漢末穢塞吳孫皓天璽元年湖開晉復置錢
塘縣屬吳地陳置錢塘郡隋開皇平陳自餘杭徙州治
此五代石晉避諱改曰錢江後别置錢塘與錢江分治
錢塘本漢錢塘縣地五代析錢江爲錢塘縣餘杭
秦始皇南遊至浙江水波惡乃西百二十里從狹中渡
因置餘杭縣漢屬會稽郡東漢屬吳郡三國以後屬吳
興郡隋置杭州於此後乃徙治錢塘唐屬杭州臨安
本漢餘杭縣地吳分置臨水縣屬吳郡後屬吳興晉武
改曰臨安隋廢之唐武德復臨水縣隸潛州後省入於
潛垂拱中復置臨安縣屬杭州五代後梁改曰安國僞
唐置衣錦軍縣屬焉富陽本漢富春縣屬會稽郡東
漢屬吳郡吳孫權置安東郡晉避皇后諱改曰富陽隋
屬餘杭郡唐屬杭州於潛本漢於朁縣屬丹陽郡吳
寳鼎元年屬吳興隋屬餘杭郡爲於灊縣唐武德七年
置潛州領於潛臨水二縣八年州廢屬杭州新城本
漢富春縣地吳置新城縣尋廢之晉咸和中復置隋平
陳省入錢塘後復置唐武德廢之永淳復置屬杭州五
代後梁改曰新登縣吳越王分臨安縣地置南新場
鹽官本漢海鹽縣地有鹽官吳王煮海之地吳置鹽官
縣屬吳郡隋屬餘杭郡唐屬杭州武德七年省入錢塘
貞觀四年復置昌化本漢於朁縣地唐垂拱二年析
於朁置紫溪縣萬歲通天改曰武龍神龍改曰唐山大
歴省之長慶復置五代後梁改曰金昌後唐同光復故
名石晉改曰横山(地理沿革表)
形勝西湖在城西周回三十里元祐間東坡重開築堤
其上號蘇公堤孤山在湖中獨立一峯林和靖隠居
所南高峯在南山石塢煙霞山後北高峯在靈隠
山後與南高峯頂皆有古塔飛來峯在靈隠寺前晉
咸和中有僧曰是中天竺國靈鷲山不知何年飛來乃
創靈隠寺靈隠寺在九里松之西三天竺在靈隠
之西冷泉亭在靈隠寺前飛來峯下胥山在城中
即吳山也有泉在山北龍山在城南十里龍井在
夀山院六和塔在龍山下浙江亭在江下雷峯
塔在西湖南山之黃皮園煙霞洞在錢塘南十六里
風水洞在錢塘之楊林慈恩院水樂洞在煙霞嶺
下彗日峯在净慈寺巨石山在錢塘縣南三里
九里松在西湖上九仙山在臨安縣百丈山在昌
化縣一名潛山千頃山在新城縣西北六十里赤
松山在富陽縣東九里娥眉山在城中鳳凰山在
城中下瞰大江黃鶴山在仁和縣東北白鹿山在
餘杭縣循虎巖在洞霄宫蛻龍洞在新城縣西十
八里保叔塔在西湖大佛頭之上净慈寺在南山
頭洞霄宮在餘杭縣南十八里紫盖山在餘杭縣
爲第三十三小洞天天目山在臨安縣爲第三十四
小洞天(輿地紀勝)
人物漢嚴光富春人光武徵之不仕耕於富春山吳
孫堅富春人晉禇陶錢塘人年十二作鷗鳥水磑二
賦唐禇亮錢塘人瀛洲學士遂良父羅隠新城人
吳越王錢鏐臨安人皇朝錢維演仕至使相林
逋結廬西湖之孤山沈括錢塘人明歴數周邦彦
字美成錢塘人進汴都賦號清真居士張九成紹興
二年掄魁(輿地紀勝)
集萬株松樹青山上十里沙堤明月中望海樓邊照
晩霞護江堤白踏晴沙濤聲夜入伍員廟柳色春藏蘇
小家遶郭荷花三十里拂城松樹一千株夢兒亭古
傳名謝教妓樓新道姓蘇山名天竺堆青岱湖號錢
塘瀉綠江三年悶悶在餘杭曾為梅花醉幾場伍相
廟邊繁似雪孤山園裏䴡如粧踏隨遊騎心長惜折贈
佳人手亦香笙歌縹緲虛空裏風月依稀夢想間
吏稀秋税畢客散晩庭空霽後當樓月潮來滿座風
北郭沙堤尾西湖石岸頭(俱白樂天)外邑宵濟漁浦澤暮及
富春郭(文選)
本朝太平興國元年吳越王納土爲杭州餘杭郡淳化
五年改寧海軍額紹興駐蹕改曰臨安府(沿革表)太平興
國四年改錢江爲仁和太平興國三年改衣錦軍爲
順化軍縣曰臨安五年廢郡以臨安縣屬杭州太平
興國四年復置新城縣淳化五年以南新場置昭德縣
尋改南新縣熙寧五年省入新城太平興國四年改
横山縣曰昌化(沿革表)地有湖山美西南第一州(仁宗御製)
怪石蒼崖映翠霞梅花疎瘦正横斜得因祀事來尋勝
試探春風第一花(高宗御製)夢遶吳山却月廊白梅盧橘覺
猶香海門浸坤軸湖尾抱雲巘葱葱城郭麗淡淡煙
村遠惆悵沙河十里春一番花鳥一番新沙河燈
火照山紅歌吹喧喧笑語中十里珠簾半上鈎朝
見吳山横暮見吳山從吳山故多態轉側爲君容天
外黑風吹海立浙東飛雨過江來(東坡)林巒臘雪千家水
城郭春風二月花萬屋相誇漆與丹笑歌長在綺羅
間綵船春戲城邊水畫燭秋尋寺裏山(王介甫)繚繞峯巒
饒野色參差樓閣起晴煙湖光争照山間寺江浪遙連
海外天(謝幼槃)武林天下竒㢲亭景中絶(胡宿)暑月芙蓉秋
月濤截斷風光三百里(丘濬)神都魏闕移郊域龍飛鳳舞
來吳山(周邑)外邑我昔常爲徑山客至今詩筆餘山色師
住此山三十年妙語應須得仙骨(徑山寺)問牒知秦過看
山識禹功(餘杭法喜院)古邑居民半海濤(塩官千佛閣)風巖水洞
舊聞名只隔山溪夜不行(風水洞)虎移泉眼趁行脚龍作
浪花供撫掌(虎跑泉)含暉亭上望東溟凌霄峯頭挹南嶽
(含暉亭以上並東坡)人行山頂半天上舟遶溪流亂石中(汪藻詠餘杭)
(江湖西湖並見前地理類)
平江府(倚郭二外縣四)(吳縣崑山)(長洲常熟)(吳江)(嘉)
(定)
平江軍節度浙西路提刑司提舉司
郡號吳郡蘇州吳會姑蘇勾吳夫椒
府沿革吳地斗分野星紀之次禹貢揚州之域周封泰
伯於此春秋吳國所都爲越勾踐所滅楚伐越取之秦
置會稽郡漢高祖爲荆國十二年復爲會稽郡復屬揚
州東漢順帝永建四年分浙江以西置吳郡三國時吳
郡與吳興丹陽爲三吳晉以後爲吳郡陳置吳州隋平
陳改曰蘇州大業初爲吳州尋爲吳郡唐蘇州吳郡屬
江南爲東道採訪使治所南唐陞爲中吳軍節度(地理沿革)
(表)
縣沿革吳縣泰伯奔荆蠻居之秦置會稽郡漢高帝以
封吳王濞國除復爲會稽郡吳縣東漢順帝置吳郡治
此唐蘇州所治長洲本漢吳縣地吳封長沙王果於
此唐萬歲通天元年析吳縣置長洲縣在州郭與吳縣
分治崑山本漢會稽郡婁縣東漢屬吳郡梁大同元
年分婁縣置崑山縣隋平陳省之開皇十八年復置唐
屬蘇州常熟本漢吳縣地晉分吳縣置海虞縣屬吳
郡成帝又置南沙縣屬晉陵郡梁分置常熟縣及信義
郡隋平陳徙常熟於南沙省海虞南沙入焉唐屬蘇州
吳江本春秋竺澤地漢屬吳縣後梁開平三年錢鏐
奏於松江置吳江縣嘉定本崑山縣地嘉定十年知
府趙彦橚提刑王棐奏崑山縣地界闊遠其東瀕海多
盜祈割崑山縣就練祈要會之地置立縣治以嘉定爲
名從之(沿革表)
形勝太湖在吳縣南禹貢謂之震澤周官爾雅謂之具
區史記國語謂之五湖劒池在長洲縣虎丘山胥
門伍子胥家於此後以諫死命抉其目垂於此門觀越
兵之入吳江源出太湖一名松江又名松陵江又名
笠澤胥山在吳縣西崑山在縣西北陸機陸雲生
於此時人比之崑山出玉因以名焉林屋山在太湖
水中爲第九大洞天鶴市在閶闔門外魚城在吳
縣雞陂吳王養雞之所鴨城在吳縣吳王養鴨之
所豨巷在吳縣東南蠡塘在長洲界鹿湖在吳
縣下華山在吳縣西頂上有池生千葉蓮花姑蘇
山在吳縣西有姑蘇臺洞庭山在太湖中海隅山
在常熟縣靈巖山在吳縣西南明聖湖在吳縣南
湖中有金牛常見鳳凰山在吳縣西南馬鞍山在
崑山縣西北有静濟侯廟(輿地紀勝)
人物吳公子季札吳人言偃孔門弟子范蠡平吳
扁舟泛五湖不返甪里先生吳人隠商山漢嚴助
朱買臣後漢陸續懷橘遺母吳陸遜陸抗晉陸
機陸雲生崑山縣張翰爲齊王曹掾思故鄉蓴鱸
唐陸德明著釋文陸龜蒙自號江湖散人張旭善
草書酒中八仙陸贄相德宗以直諫著名皇朝范
文正公米元章善書(輿地紀勝)
集山澤多藏育土風清且嘉泰伯導仁風仲雍揚其波
髣髴谷水陽婉孌崑山隂八族未足侈四姓實名
家(陸機四姓謂朱張顧陸也)崑山積瓊玉(文選)夜月紅甘樹秋風白藕
花水通山寺笙歌去騎過紅橋劒戟隨(劉禹錫)花邊妓
引尋香徑月下僧留宿劒池黃鸝巷口鶯欲語烏鵲
橋頭冰未消綠浪東西南北水紅欄三百九十橋
長洲花綠柳萬樹齊雲樓春酒一杯閶門曉嚴旗鼓出
臯橋夕閙船舫回館娃宫深春色長烏鵲橋高秋夜
凉茂苑綺羅佳麗地女湖桃李豔陽春半酣憑檻
起四顧七堰八門六十坊遠近高低寺間出東西南北
橋相望姑蘇臺榭倚蒼靄太湖山水含清光版圖
十萬戸兵籍五千人闔閭城碧鋪秋草烏鵲橋紅帶
夕陽處處樓臺飄管吹家家門外泊舟航雲埋虎寺山
藏色月耀娃宫水放光(俱白樂天)山川表明麗湖海吞大荒
(韋蘇州)荒臺麋鹿争新草空苑鳬鷗占淺沙(許渾)閶門柳色
煙中樹茂苑鶯聲雨後春(張籍)廣庭遥對舊娃宫竹島蘿
溪委曲通茂苑臺池低檻外太湖魚鳥徹池中煙水
吳都郭閶門架碧流綠楊淺深巷青翰往來舟朱戶十
萬室丹楹百尺樓水光搖極浦草色辨長洲(皮日休)
本朝太平興國改曰平江軍政和三年陞爲府寧宗
增嘉定一縣(見前縣沿革下)白傅林塘傳畫去吳王花草入詩
來醉眼朦朧覓歸路松江煙晩鎻疎林吳興溪山興
未窮又扶衰病過垂虹浮天自古東南水送客今朝西
北風(東坡)梵客江山供逸興吳王風月屬高才(胡宿)季鷹死
後無歸客江上鱸魚不直錢(夏英公)笠澤鱸肥人膾玉洞
庭柑熟客分金(蘇舜欽)昨夜虎丘山上望一輪明月照蘇
州(虎丘僧上太守)浪迹姑蘇人不管春風吹笛酒家樓(僧仲殊)
嘉興府(倚郭一外縣三)(嘉興華亭)(海塩)(崇德)
郡號嘉禾檇李秀州華亭
府沿革吳地斗分野星紀之次禹貢揚州之域春秋吳
越分境於此吳亡屬越楚滅越取之秦漢屬會稽郡東
漢以後屬吳郡隋唐屬蘇州五代石晉天福四年錢元
瓘奏置秀州(地理沿革表)
縣沿革嘉興本春秋檇李地吳之南境秦為長水縣改
曰由拳漢屬會稽郡東漢屬吳郡吳時有嘉禾生改為
禾興後避諱改嘉興宋省之唐武德復置屬蘇州八年
省入吳縣貞觀八年復置五代屬杭州吳越錢元瓘置
秀州於此華亭本春秋吳子夀夢所築秦為婁縣地
漢屬會稽郡東漢屬吳郡唐天寳十年析嘉興縣置華
亭縣屬蘇州五代吳越屬秀州海塩本春秋越地秦
置海塩縣屬會稽郡東漢屬吳郡順帝時縣陷為當湖
乃移治今所宋省之唐景雲二年分嘉興復置屬蘇州
先天元年省之開元五年復置五代吳越屬秀州崇
德本春秋越北境三國時吳嘉興縣地五代吳越析嘉
興九鄉置縣因崇德鄉為名屬秀州(地理沿革表)
形勝胥山在嘉興縣東南于山在華亭縣崑山在
華亭縣西二十三里蘇秀二州之境也殳山在嘉禾
縣南金山在華亭縣東南當湖在海塩縣北柘
湖在華亭縣南瑁湖在華亭鶴坡在華亭縣東北
地出鶴俗謂之鶴窠陸機臨刑有華亭鶴唳之嘆謂此
也海塩縣北有孔子宅寒穴在華亭竹嶼山在
華亭縣東南海中陸寳山在華亭縣北金城山在
華亭縣南金粟山在海塩白龍洞在華亭縣雲横
山頂白蜆湖在華亭縣西白牛村在華亭金牛
山在海塩縣西南金魚院在嘉興縣西北有金魚池
養魚池在府城外蟠龍塘在華亭縣東北鳳凰
山在華亭縣鴛鴦湖即郡之南湖鸕鷀湖在海塩
縣西羔羊堰在崇德縣西龍吟寺鳳鳴院在崇德
縣西北(輿地紀勝)
人物漢朱買臣葬亭灣在嘉興縣北吳陸遜陸抗陸
凱墓在華亭縣西北陸續為鬱林守歸泛海舟輕以
石鎮之號鬱林石唐陸贄一云吳郡嘉興人皇朝
陳令舉應賢良科仁宗策之為第一(輿地紀勝)
集三茆凉波漁蕝動五茸春草雉媒嬌雲藏野寺分金
刹月在江樓倚玉簫(陸龜蒙)陸機西沒洛陽城吳國春風
草又生惆悵月中千歲鶴夜來猶自唳華亭(胡曾)
本朝政和七年以秀州爲嘉禾郡慶元元年陞嘉興府
(沿革表)震澤析酲千樹橘華亭驚夢九臯禽郡樓晴日東
西望幾處甘棠接翠隂(楊文公)古壕鑿出明月見樓閣飛
來毫影中野色更無山隔斷天光直與水相通溪藏畫
舫青紋接人在荷花碧玉叢(鄭獬詠月波樓)天闊冰壺净溪平
玉鑑寒捲簾看曉色鷗鳥並襴干(張堯同月波樓)路接張涇近
塘連谷水長一聲清鶴唳片月在滄浪(陸龜蒙詠跨塘橋)煙波
萬里浮舟國雲木華亭鶴唳鄉(張伯玉月波樓)月移宫闕下銀
潢碧轉欄干萬頃光我是水晶宫裏客倚欄猶自羨滄
浪(同上詠月波樓)清入欄干酒易醒春風楊柳幾沙汀平波抵
得瀟湘闊只欠峯螺數點青(同上詠會景亭)
兩浙西路
鎮江府(倚郭一外縣二)(丹徒丹陽)(金壇)
鎮江軍節度淮東總領司
郡號丹陽京口朱方北固丹徒潤州
府沿革吳地斗分野或云在斗牛之間禹貢揚州之域
春秋地屬吳戰國屬越後屬楚秦屬會稽及鄣二郡漢
高祖以封荆王劉賈後屬會稽及丹陽二郡後漢屬吳
郡及丹陽郡吳孫權初置丹徒後徙都仍置京督以鎮
焉晉平吳置毗陵郡永嘉後多僑置州郡於此宋置南
東海郡及南徐州梁曰南蘭陵郡至陳并爲鎮隋賀若
弼襲陷之遂滅陳亦曰京口開皇十五年置潤州大業
廢之屬江都郡唐武德復置潤州天寳曰丹陽郡建中
陞為鎮海軍節度屬江南道永泰後為浙西觀察使治
所(地理沿革表)
縣沿革丹徒本春秋吳國朱方之地後名谷陽秦時望
氣者言此有天子氣乃使朱衣三千斵之故曰丹徒漢
為會稽丹徒縣東漢屬吳郡吳孫權鎮此曰京城嘉禾
三年改曰武進晉置毗陵縣太康二年分曲阿之延陵
鄉置延陵縣三年復以武進縣為丹徒於曲阿引置武
進縣今其縣屬常州宋置南東海郡及南徐州隋開皇
省丹徒入延陵十五年置潤州以潤甫為名大業屬江
都郡唐武德以延陵縣地復置丹徒潤州治焉丹陽
按通典云比普唐置延陵縣非古之延陵今晉陵縣是
也又非隋之延陵隋所置丹徒即其地秦時為雲陽縣
或言有天子氣始皇鑿此坑以敗其勢截直道使可曲
故改名曲阿漢屬會稽郡(通典云漢丹陽所領丹陽縣非今縣)東漢屬吳
郡晉屬毘陵縣隋屬江都局皆名曲阿縣唐武德三年
置雲州三年置延陵縣屬茅州後屬蔣州五年改雲州
曰簡州八年皆廢屬潤州天寳元年改曲阿曰丹陽
金壇本漢曲阿縣地隋大業末盜起土人保聚因為金
山縣李子通置茅州唐初屬茅州後屬蔣州武德州廢
置金山入延陵垂拱四年復立改名金壇屬潤州(地理沿革)
(表)
形勝金山在城東南揚子江中本名浮玉山上有金山
寺焦山在江中與金山相去十五里茅山在金壇
縣西十五里即華陽第八洞天也與建康句容縣接境
蓮陂在縣西八里靈山在城南香山在城西
龍池在丹徒家山下馬潭在城鰻井在甘露寺
鶻山在金山後頭陀巖即金山山巔之穴道士山
在城東北玉乳泉在廣福院鐡甕城唐周寳所築
青龍山在金壇縣南黃鶴山在城西南有鶴林寺
白兔山在城東南龍頭山在城東南半里馬跡
山在城東南三十餘里丹陽山多赤柳綠水橋在
府治之西(輿地紀勝)
人物吳韋昭嘗撰吳書晉祖逖擊楫誓清中原劉
穆之内總朝政外供軍旅目覧詞訟手答牋書宋檀
道濟唱籌量沙以却敵梁江淹對策上第唐桓彦
範武后時誅張易之復唐室皇朝邵亢應制科吳
叔編太平御覧文苑英華太平廣記蘇頌本泉之晉
江人薨葬於潤子孫因家焉曾肇為翰林學士兄布
為相遂草制焉陳東靖康中以太學生屢上書言時
政後忤將相死高宗贈秘閣修撰且禄其親三人(輿地紀勝)
集南城連地險北顧臨水側深潭下無底高岸長不測
舊嶼石若構新洲花似織(梁武帝登北固樓)南山寂歴風飈發
半夜青崖吐明月地接三茅嶺江迎伍子濤(李德裕)土
山京口峻鐡甕郡城牢(劉禹錫)悵望南徐登北固迢遥西
塞恨東(闕皇甫冉)夜驚潮没鸕鷀堰朝看日出芙蓉樓(僧皎)
(然)海遶重山江抱城隋家宫苑此分明謝朓詩中佳
麗地夫差傳裏水犀軍城高鐡甕横強弩柳暗朱樓多
夢雲(杜牧)丹陽北固是吳關畫出樓臺雲水間(李白)
本朝開寳八年陞為鎮江軍政和三年陞為府熙寧
五年省延陵入丹陽為鎮(沿革表)崒然天立鎮中流雄跨
東南二百州(高宗御製)琴院坐聽江寺磬歌樓吟見海山霞
(王元之)樓臺斷崖上地窄天水寬一覧吞數州山長江漫
漫劉氏宅邊霜竹老戴公山下野桃香(東坡)雲間鐡甕
近青天縹緲飛甍百尺連幾番畫角催紅日無事滄洲
起白煙(楊蟠)雲藏北固山頭寺烟鎖南徐水際樓(蔡嶷)金山
寺近塵埃絶鐡甕城高氣象雄(范文正)
安吉州(倚郭二外縣四)(烏程安吉)(歸安長興)(德清)(武)
(康)
郡號苕水吳興苕州霅州苕霅
州沿革分野於震澤具區之間於辰曰丑次曰星紀宿
曰斗牛禹貢揚州之域又防風氏之國春秋屬吳後屬
越戰國屬楚秦屬會稽及鄣郡漢會稽丹陽二郡境東
漢屬吳郡吳孫皓分置吳興郡梁紹泰元年為震州陳
復為吳郡隋仁夀中置湖州大業廢之屬餘杭吳郡唐
武德復置湖州天寳曰吳興郡屬江南道五代後周陞
為宣德軍節度(地理沿革表)
縣沿革烏程本禹貢震澤今太湖是也左傳楚伐吳至
衡山即其地秦置烏程縣漢屬會稽東漢屬吳郡吳置
吳興郡治昭慶軍節度北梁為震州隋為湖州大
業廢之唐復置湖州治此歸安本漢烏程縣地本朝
析置安吉本漢丹陽郡故鄣縣東漢中平二年分故
鄣之南鄉置安吉縣屬丹陽晉隸吳興郡梁陳屬陳廢
郡隋平陳省入宣城郡綏安縣義寧二年沈法興復置
唐武德平法興屬桃州七年省入長城麟德元年復置
屬州治此長興本春秋吳闔閭使弟夫槩居此秦為
鄣郡故城在縣西南八十里漢為烏程故鄣縣地晉武
帝置長城縣屬吳興郡隋省長城又省故鄣入宣城郡
綏安縣仁夀復置長城屬吳郡後沈法興置長興唐武
德更立經州又改雄州七年廢之屬湖州後梁避諱改
長興德清本漢烏程縣晉為武康縣地唐天授析武
康置武原縣景雲改為臨溪天寳改德清武康本防
風氏之國漢為烏程縣之餘不鄉吳分餘不鄉置永康
縣晉改永康又改武康屬吳興隋廢之仁夀二年復置
屬餘杭郡大業宋李子通置安州又曰武州唐武德平
子通七年州廢屬湖州天授二年置武康縣後梁屬杭
州(地理沿革表)
形勝太湖一名震澤一名連接四郡界西湖在長興
縣東溪在烏程縣東南何山在烏程縣南謝塘
在烏程縣西金潭在長興寳溪在歸安響山在
武康西霅溪在烏程東南苕溪在烏程南箬溪
在長興南龍灣在烏程西北蠡山在德清東北
金石山在安吉碧玉潭在武康西紫花澗在長興
西北白蘋洲在霅溪東白鶴山在烏程西北黃
龍洞在烏程蘭茝畹在長興西南(輿地紀勝)
人物陳高祖吳興三餘人宋沈慶之武康人唐陸
羽著茶經孟郊與韓文公為忘形交皇朝葉清臣
掌内外制葉夢得烏程縣人號石林(輿地紀勝)
集汀洲採白蘋日暮江南春(柳渾)駱駝橋下蘋風起鸚鵡
杯中箬下春(劉禹錫)不是苕溪厭看月天涯有程雲樹凉
何意汀洲剩風雨白蘋今日似瀟湘(陳陶)顧渚山邊郡溪
將罨畫遙遠看城郭外今在水雲中西閣歸何晚東吳
興未窮茶香紫笋露州迥白蘋風(鄭谷)金罍幾許烏程酒
鶴放閒吟把蟹螯(羊士諤)
本朝景佑元年陞湖州為昭慶軍寳慶二年改安吉州
太平興國七年析烏程縣地為歸安縣太平興國
四年以杭州武康縣屬湖州(沿革表)苕溪清淺霅溪斜碧
玉含光照萬家争似碧瀾堂上望疎疎烟樹莫汀洲
(陳堯佐)便應築室苕溪上菏葉侵門水侵階環城三十
里處處皆竒絶蒲蓮浩如海時見舟一葉插旗蒲柳
市伐鼓水雲鄉何如大艦日高眠一枕清風過苕霅
聞有弁山何處是君為四面意求看烏程霜稻襲
人香釀作春光霅水光天目山前綠浸裾碧瀾堂下
看銜艫湖中橘林新着霜溪上苕花正浮雪顧渚茶
芽白於齒梅溪木瓜紅勝頰(東坡)
常州(倚郭二外縣二)(晉陵無錫)(武進宜興)
郡號陽羨吳墟毘陵晉陵延陵武進慧
山
州沿革須女之分星紀之次於辰在丑禹貢揚州之域
春秋屬吳戰國屬越後屬楚秦漢屬會稽東漢屬吳郡
吳分會稽之無錫以西為屯田置典農校尉晉太康二
年省校尉屬毘陵郡惠帝改晉陵郡隋平陳廢郡置常
州於常熟縣後常熟隸蘇州移常州於晉陵縣大業復
為毘陵郡唐武德復置常州天寳曰晉陵郡(地理沿革表)
縣沿革晉陵本延陵春秋吳季札居邑漢為會稽毘陵
縣東漢屬吳郡晉屬毘陵郡後郡縣俱改為晉陵隋為
晉陵縣屬毘陵郡唐改隸常州武進本漢會稽曲阿
縣地晉太康二年分丹徒曲阿置武進縣屬毘陵梁改
蘭陵屬南蘭陵郡隋省入曲阿屬江都郡唐武德三年
復武進縣貞觀八年省入晉陵垂拱二年復置與晉陵
分治無錫本吳太伯始居之地曰勾吳戰國楚申君
城之以自為都邑漢為會稽無錫縣東漢屬吳郡吳廢
之晉太康元年復置屬毘陵郡宋以後屬晉陵郡隋屬
毘陵唐屬常州宜興本漢會稽陽羨縣東漢屬吳郡
吳屬吳興郡晉惠帝分陽羨置義興郡隋平陳郡廢改
陽羨為義興屬常州唐武德七年置陽南興州八年州
廢縣屬常州(沿革表)
形勝劒井葛仙翁駐馬之地金泉在宜興縣西南
蠡瀆范蠡所開蛟山在武進縣西章山真山童山
顧山君山國山俱在宜興南嶽在宜興産茶太湖
在州東一百里慧山去無錫縣七里白鶴溪在武
進縣西白馬洞在宜興其南有張公洞金鶴峯在
宜興北金牛潭玉女潭在宜興張公山惠山寺泉
為天下第二(紀勝)
人物晉周處射虎斬蛟折節為善顧愷之無錫人謝
安重之唐崔羣隠居毘陵韓文公重之皇朝張鑄
姪昷之並以光禄卿致仕號東西二卿鄒浩以直諫
兩被竄豐稷首論蔡京之惡大觀三年毘陵貢士
五十三人實冠諸郡熙豐癸丑邵林首登天府邵剛
冠南宫余中為掄魁一榜三魁盡出兹邑(紀勝)
集依微吳苑樹迢逓晉陵城(韋蘇州)陽羨溪聲今駭人洞
庭山翠晩凝神(高塘)天子須嘗陽羨茶百草不敢先開花
(盧仝)濁浪勢奔吳苑急疎鐘聲出慧山寒(羅隠)他年雪中棹
陽羨訪吾廬一壑風煙陽羨里(杜牧)桂凝秋露添金液
茗折春芽汎玉英(李紳)葦坡竹塢情無限閒語毘陵問社
陵(鄭谷)
本朝太平興國元年改義興縣為宜興(沿革表)惠山泉
下土如濡陽羨溪頭米勝珠毘陵高士錫為骨陸子
遺味泉冰齒(東坡)久聞陽羨溪山好頗與淵明性分宜(王介)
(甫)
嚴州(倚郭一外縣五)(建德淳安)(桐廬)(分水)(遂安)
(夀昌)
遂安軍節度
郡號新定嚴陵釣臺桐廬桐江桐川白
雉
州沿革斗牛分野禹貢揚州之域春秋屬吳戰國屬越
後屬楚秦會稽及鄣郡地漢會稽丹陽縣地東漢屬吳
郡吳分屬新都郡晉屬吳郡及新安郡隋平陳廢郡仁
夀三年置睦州大業改為遂安郡唐武德七年為東睦
州八年改睦州天寳曰新定郡屬江南道(地理沿革表)
縣沿革建德本漢富春縣地屬會稽郡吳置建德縣屬
吳郡隋省為鎮入東陽郡吳寧縣唐武德七年復置七
年省入桐廬雉山永淳復置萬歲通天自雉山徙州治
此淳安本漢歙縣地屬丹陽郡梁置新安郡隋廢為
新安縣大業改縣曰雉山置遂安郡治此唐文明元年
復曰新安開元改遂淳永貞改清溪桐廬本漢富春
縣地有嚴子陵釣臺吳分置桐廬縣屬吳郡隋平陳廢
之仁夀復置屬睦州唐武德置嚴州於此七年州廢屬
睦州分水本漢富春縣地吳為桐廬縣地唐武德四
年增置名分水縣屬睦州七年省之如意元年復置更
名武盛神龍復名分水遂安本漢丹陽郡歙縣地吳
分置新定縣屬新都郡晉太康元年改遂安屬新安郡
隋平陳廢之仁夀復置屬遂安郡唐屬睦州夀昌本
漢富春縣地吳分置新昌縣晉太康元年改夀昌屬吳
郡後廢之唐永昌元年分雉山復置載初元年省之神
龍復置屬睦州(地理沿革表)
形勝新安江出自歙州過州南東流五里與浙江合
釣臺嚴子陵坐釣之所下瞰嚴陵瀨上接七里灘交岸
是錦峯繡嶺有釣臺書院有泉甚甘美為天下第十九
泉桐江在桐廬縣北源出天目山流入浙江龍井
在遂安雉山在遂安縣西一里金牛山在桐廬西
金雞巖在夀昌西馬目山在州西南馬鞍山在
芙蓉湖西(輿地紀勝)
人物東漢嚴子陵與光武為友不事耕於富春山今釣
臺是其隠處唐方干隠釣臺東白雲源皇朝周大
雅親喪廬墓趙林奏改其鄉曰至孝江公望極論時
事坐廢終身詹良臣郡人為縉雲尉方臘起罵賊死
之(輿地紀勝)
集清溪清我心水色異諸水借問新安江見底何如此
(李白)流水聲中視公事寒山影裡見人家(崔同)城枕溪流淺
更斜麗譙連帶邑人家春潮撼動鶯花郭秋雨閉藏
砧杵村(杜牧)江闊桐廬岸山深建德城(厲翼)釣臺目觀嚴子
瀨想屬仕公釣(謝靈運)嚴子瀨高秋浪白水禽飛盡釣舟
還(陸龜蒙)蒼翠雲峯開俗眼泓澄烟水滌塵襟誰將道業
為芳餌釣得高名直至今(杜荀鶴)
本朝宣和初陞新定郡為建德軍節度三年改嚴州又
改清溪縣曰淳安桐廬屬杭州太平興國三年隸州
(沿革表)
集水截三吳秀山當百粤秋碧泉千脉瀉金鈎名是
東南俗阜州玉水聲中寒濯筆石楠香裏夜銜杯(張伯)
(玉)釣臺漢庭來見一羊裘默默俄歸釣舊舟迹似磻溪
應有待世無西伯可能留(王介甫)地包六合網英豪一箇
鴻冥惜羽毛世祖功臣三十六雲臺争似釣臺高(范文正)
能令漢家重九鼎桐江波上一絲風世主本無天下
量嚴陵那得釣魚磯(山谷)歸隠桐江知幾春静看浮世一
漚塵此心是處元無着誤說持竿作釣名(胡文定)
江隂軍(倚郭一)(江陽)
郡號澄川澄江暨州暨陽
軍縣沿革吳地斗分野須女之次禹貢揚州之域漢為
毘陵縣之漑陽鄉晉置暨陽縣屬毗陵郡梁太平二年
置江隂郡江隂縣隋平陳廢郡以縣屬常州唐武德三
年置暨州并析置暨陽利城二縣九年廢州以江隂屬
常州而省二縣五代南唐立江隂軍以縣屬焉(地理沿革表)
形勝蛟山在縣東二十里螺洲在縣東十五里暨陽
湖中青山在縣西有干將鑄爐九所黃山在縣北
其峯名席帽香山在縣東吳遣美人採香於此故有
採香徑鳳凰山在縣東鸚鵡堆在夏港白鹿山
在縣東白龍山在縣南有白龍洞觀音礪在由里
山之南彌勒彎在貪山西(輿地紀勝)
人物吳季札遜位耕於芙蓉湖西馬鞍山楚春申君
黃歇封江南令申浦黃山耿以為名皇朝葛密自號
草堂逸老葛惟肖五歲能属文(輿地紀勝)
集萬室邊江次孤城對海安朝霞晴作雨濕氣晩生寒
苔色侵衣袂潮浪上井欄(李嘉祐)虹分陽羨雨浪隔廣陵
春樹列巢灘鶴鄉多釣浦人(方干)
本朝淳化元年廢江隂軍以縣屬常州三年復置熙寧
四年又廢之紹興復置(沿革表)
集城上城隍古境中城邊山色翠屏風魚蝦接海隨時
足稻米連湖逐歲豐泰伯人民堪教育春申溝港可疏
通(朱昌叔)去無珠履為上賓進船申浦憶春申江田插秧
鵓鳩雨幽網得魚雲母鱗(梅堯臣)戰國干戈禮義隳延陵
高節救固衰當時若嗣諸侯位後世誰傳十字碑(同上)
紹興府(倚郭二外縣六)(會稽嵊縣)(山隂諸暨)(餘姚)(蕭)
(山)(上虞)(新昌)
鎮東軍節度浙東路安撫司提刑司提
舉司
郡號秦望越都會稽鑑湖越絶越國蘭
司
府沿革粤地星紀之次牽牛婺女之分野禹貢揚州之
域春秋越國所都楚滅越取之秦漢屬會稽郡東漢順
帝分浙江以西為吳郡浙江以東為會稽郡置山隂縣
梁兼置東陽州陳廢州尋復置隋平陳改曰吳州大業
改越州復曰會稽郡唐為越州天寳復為會稽郡升為
鎮東軍節度屬江南道後為浙東觀察使治所五代時
屬吳越王錢氏(地理沿革表)
縣沿革會稽夏少康封庶子杼於此其後為越王允常
秦置山隂縣漢屬會稽郡東漢順帝以後為郡治至南
朝析山隂縣為會稽縣隋平陳廢山隂入會稽縣為會
稽郡治唐武德析置山隂山隂自秦置縣漢以後屬
會稽郡東漢為郡治隋平陳廢之唐武德七年析會稽
置八年省之垂拱二年復置與會稽縣分治嵊縣本
漢會稽剡縣唐武德四年立嵊州六年廢州以縣屬越
州諸暨本越王允常之故邑國語曰勾無秦置諸暨
縣漢以後屬會稽郡唐屬越州餘姚本漢會稽郡餘
姚縣隋省入勾章縣唐武德四年復置又置餘州七年
廢州以縣屬越州蕭山本漢會稽郡餘暨縣吳改曰
永興隋省入會稽縣唐儀鳳二年復置永興縣天寳改
曰蕭山上虞自漢置縣屬會稽郡隋省入會稽縣唐
貞元中復析置上虞縣新昌本漢會稽剡縣地五代
吳越王錢鏐始析置(地理沿革表)
形勝禹穴在會稽山舊經繫之宛委山里人以為陽明
洞即是也舜井象田在上虞西北虞山在餘姚舜
避丹朱之地塗山在山隂縣西北禹會諸侯之地
會稽山在州西二十里隔浙江與吳山對峙大禹陵
在會稽山禹狩江南上苖山會計諸侯死而葬焉陽
明山在山陽縣為第十小洞天金庭山在嵊縣為第
二十七小洞天白水翠巖寒溪温泉在鏡湖西暑月
則冷冬月則温山隂在會稽山北有蘭亭王右軍上
已所遊龍井龍泉在餘姚漁浦在蕭山西龜山
在府東南桃源在嵊縣南劉晨阮肇所居梅溪梅
湖在餘姚茅峴在會稽東南一名玉笥山有香爐峯
蘭渚在山隂西南蕭山在縣西嶀山嵊山在嵊
縣歴山在餘姚舜所耕也若耶山若耶溪在會稽
縣東醪河在府西勾踐投醪於此浣紗石在若耶
溪西施浣紗於此鏡湖在會稽縣後蜀馬臻所開
鑄浦在若耶溪歐冶子鑄神劒之所玉架山在山隂
縣金罍井在上虞縣真珠泉在會稽少微山(輿地紀勝)
人物漢嚴子陵本餘姚人王充上虞人著論衡吳
虞翻餘姚人魏嵇康其先上虞人竹林七賢晉戴
逵字安道王子猷雪夜訪之謝安及子玄山隂人
王羲之會蘭亭子獻之皆以善書著名唐虞世南善
王右軍書賀知章請為道士明皇賜鏡湖剡川一曲
皇朝杜衍會稽人封還内降孫沔會稽人不肯讀
張皇妃追册陸佃受經於王安石而不附新法陳
過庭死於邊庭石公弼劾蔡京論秦檜章皆十餘上
王公衮盜劫其母墓獄成而盜不死公衮手殺之
黃汝楫遇方臘犯境以所藏金帛贖士夢神告以天賜
五子科第後果然(輿地紀勝)
集州城縈遶拂雲堆照水嵇山滿目來四面常時對屏
障一家終日在樓臺星河影向簷頭落鼓角聲從地底
回我是玉皇香案吏謫居猶得小蓬萊(元微之)浣渚逢新
豔蘭亭識舊題山經秦地望壘辨越王棲靈汜橋横
百里鏡石帆山掩五雲溪百里油盆鏡河水千峰鈿
朵會稽山墨池吟嗜學丹井羨登真(並同上逸少墨池稚圭丹井皆)
(越中異跡)山聳翠微連郡閣地臨滄海接靈鰲(李紳)鏡裏湖山
若畫屏(鮑溶)山隂道士如相識應寫黃庭換白鵝人從
月邊去舟在空中行遥聞會稽美一弄若耶水萬壑與
千巖峥嶸鏡湖裏(李白)帝聞臨㶚涘禹穴枕江干(駱賓王)門
掩右軍餘水石路横諸謝舊煙霞(趙嘏)越女天下白鏡湖
五月凉剡溪藴秀異欲罷不能忘(杜詩)千峯排碧落雙澗
合清漣(李華詠雙澗)
本朝紹興初以潛藩改越州為紹興府(沿革表)宣和三年
改剡縣為嵊縣(沿革表)
集越絶谿山第一州盡圖城郭幾淹留(陳堯佐)亭餘内史
流觴水路入仙人取箭山(宋文景公)越山長青水長白越人
長家山水國(王介甫)秋渚涵容碧秋山刷眼青排頭烟樹
老撲面水風腥上瀨復下瀨長亭仍短亭夜船明月好
客夢滿流螢(韋處厚秖剡)船撑鑑湖月路指沃洲雲(同上)數擘
斷雲秦嶺曉一聲寒鴈鑑湖秋平湖來萬壑翠岫列
千門市井魚鹽合居人繡組繁(張伯玉)爲問玉堂香案吏
蓬萊何似水晶宫(滕子京)卧龍蟠屈半東州萬室鱗鱗枕
上流(東坡)燕集蓬山雨過凉鑑湖何獨負知章萬家桃李
春風國兩羣旌旗晝錦鄉(楊傑)
慶元府(倚郭一外縣五)(鄞縣奉化)(慈溪)(定海)(象)
(山)(昌國)
奉國軍節度沿海制置司
郡號明州四明鄞州奉化郡奉國軍
府沿革粤地星紀之次牽牛婺女之分野禹貢揚州之
域春秋越地戰國楚地秦以後屬會稽郡隋初屬越州
後屬會稽郡唐開元二十六年採訪使齊澣奏以越州
鄮縣置明州天寳曰餘姚郡屬江南道後梁陞為望海
軍節度(地理沿革表)
縣沿革鄞縣本漢會稽郡鄮縣及鄞縣鄞故城今在縣
東南又勾章縣故城在鄞縣西隋平陳省鄞鄮二縣入
勾章屬會稽郡唐武德以勾章置鄞州八年復為鄮縣
屬越州省勾章入鄮縣開元置明州又析置翁山縣大
歴省之五代更鄮縣為鄞縣奉化本漢鄮縣地唐開
元二十六年析鄮縣初置慈溪本漢勾章縣地唐開
元二十六年初置定海本漢勾章縣地後梁開平三
年錢鏐奏置初曰望海後改今名象山本漢鄞縣地
唐神龍二年分台州寧海及鄮縣置象山縣屬台州廣
德二年改隸明州昌國本漢鄞縣地本朝熙寧析置
縣初置(地理沿革表)
形勝四明山在州西八十里有四角各生一種木皆不
雜焉第九小洞天五臺山在鄞縣有開元寺石
磊山五馬山在慈溪九峯在昌國銀山在鄞縣西
南金沙在阿育王山象山在東海上龍潭在鄞
縣十里鄮山在鄞縣東峯上有佛左足跡十道慈
溪在縣南三十里三過山在慈溪縣南三萼山在
象山南海中六十里有三峯名三仙島廣德湖在鄞
縣雪竇山在奉化縣西天童山在鄞縣普濟湖
在慈溪天門山在象山縣金雞山在定海之海門
鳴鶴山在慈溪西北桃花山在昌國東南昔安期
生以醉墨洒於石上遂成桃花四明在鄞縣雙石如筍
野花叢生其上杜鵑鳴時爛若霞錦國朝祖宗遏密皆
三年不榮花范鎮詩云鼎湖龍去蒼髯斷三載叢花不
記春(輿地紀勝)
人物皇朝舒亶慈溪人初尉臨海民有使酒逐其叔之
妻者亶執之不服而斷其首投劾而去留詩於壁曰一
鋒不斷流渠首千古焉知將相才自號亦樂居士楊
適慈溪人隠居大隠山號大隠居士豐稷鄞縣人言
王安石不可知制誥徽宗朝首言蔡京之罪又論章子
厚誤國請辨宣仁誣謗及神宗實錄不可亂以王安石
日錄沈起鄞縣人監真州轉般倉因父疾委官歸侍
為有司所劾仁宗釋之史浩為普安郡王府教授有
扶日之功(輿地紀勝)
集四明有狂客風流賀李真長安一相見呼我謫仙人
(李白)瑶臺含霧星辰滿仙嶠浮空島嶼微(李白)有花有酒有
笙歌其奈難逄親故何近海饒風春足雨白鬚太守悶
時多(白樂天)
本朝以明州為奉化郡建隆三年改奉化軍慶元元年
以潛藩陞慶元府神宗置昌國縣(見前縣沿革下)
集日宫移向月宫栽染得嬌紅入面來多謝春風揚雨
露丹心一一為君開(高宗御製丹桂)鄞江鮮魚白如銀玉盤千
里紫絲蓴(鄭獬)旁人指點此何許云是四明真樂處此樂
為民非為身始自集賢錢使君(吳克詠衆樂亭)四明舊說南湖
好歲久頻涯變涂潦建旟一日得賢侯千里江山真再
造(王益柔)最思東山春樹靄更憶東湖秋水波明朝城
郭畫中傳尚記西亭一艤船(王介甫)葺成世界三千景占
得鵬天九萬風宴豆四時喧畫鼓遊人兩岸跨長虹他
年若數東南勝湏作蓬萊第一宫勢壓平湖四面佳
好風明月是生涯鯨鯢背上浮三島菡蓞香中放兩衙
(錢公輔)風月逢知己湖山得主人(司馬温公)四明山水東南表
海鰲背上三千島麗譙高逼斗牛寒一曲梅花萬家曉
早晩渡船潮有信往來鷗鳥客無心蓬島雲長在
桃源客不迷金澄沙底水龍臥井邊風海近春蒸
濕湖靈夜放光千山有影螺垂地一水無人鏡照人蓬
閣紅堪製瀾池静不流大白嶄岩幾百尺仙人一去無
消息笙歌自滿蕭郎宅琴鶴空隨賀老船(舒亶)危亭高
處倚岩隈西望(闕)昌海浪回山戴鰲頭天外出水浮鰌
穴地中來(許將觀瀾亭)
台州(倚郭一外縣四)(臨海黃岩)(寧海)(天台)(仙居)
郡號回浦仙居臨海天台章安黃岩丹
丘赤城
州沿革南斗須女之分上應台星禹貢揚州之域春秋
戰國皆越地秦屬閩中郡漢東甌地後屬會稽郡南部
都尉治此吳建中置臨海郡梁為赤城郡隋平陳廢郡
屬處州後屬永嘉郡唐武德四年置台州天寳曰臨海
郡屬江南道(沿革表)
縣沿革臨海本漢會稽郡回浦縣地東漢改章安縣吳
分置臨海郡晉亦為臨海郡治隋改章安曰臨海縣屬
永嘉郡唐武德四年復增置章安八年省之黃岩唐
上元二年分臨海置永寧縣屬台州天授元年改今名
寧海本漢會稽郡鄞縣地晉永和三年置寧海縣屬
臨海郡隋省之唐武德四年析臨海復置七年省之永
昌初又置天台本東漢章安縣地吳分置始平縣晉
太康元年改曰始豐屬臨海郡陳至德九年徙郡於此
隋平陳廢郡以其縣入臨海唐武德四年復置始豐八
年省之貞觀復置上元改曰唐興後梁改曰天台後唐
改唐興石晉改台興仙居晉永和三年分始豐南鄉
置樂安縣屬臨海郡隋開皇九年廢之唐武德析臨海
復置八年省之上元二年又置五代改為永安(沿革表)
形勝天台山在天台縣西一百一十里天姥峯在天
台西北一峯孤秀峭峻與天台相對天門山在寧海
縣北天柱山在寧海縣西其南有黃水峯丹霞洞
在天台觀東北葛仙翁煉丹處丹霞小洞在天台縣
北黃巖山在黃岩縣神仙王方平所號黃岩溪出焉
丹崖山在黃岩縣南崖石皆赤丹青泉在寧海天
慶觀白岩山白鶴山白鵠山皆在臨海白嶠山白
龍潭皆在寧海赤城與瀑布號為二竒國清寺與
齊州靈岩荆州玉泉潤州栖霞號為四絶金山在黃
岩上銳下闊宛若金字銀山在天台日山在臨溪
西雲岩在臨海東靈岩在黃岩縣北又名鷲峯後
有飛瀑瑞峯在仙居委羽山在黃岩縣為第二大
洞天赤城山在天台縣為第六大洞天括蒼山在
天台縣為第十大洞天蓋竹山在黃岩縣為第十九
小洞天夀星岩摘星巖閬風臺在寧海景星巖在
仙居劉阮洞麻姑巖在天台(輿地紀勝)
人物梁庾肩吾隠居號天台逸民皇朝楊蟠臨海人
有文號章安集郭琮黃岩人絶暈醴三十年以祈母
夀詔表門閭余元卿黃岩人宣和寇亂負母而逃仰
天誓曰若全我母當焚身以報寇定欲償前誓母止之
乃燃一指節婦陳氏夫亡有欲奪其志者引刀欲剄
姑亟奪之乃免事父母姑舅至孝詔表門閭(輿地紀勝)
集天台隔三山風浪無晨暮台州地闊海冥冥雲外
長和島嶼青(杜詩)天台山最高動躡赤城霞(孟郊)緬尋滄海
趣近愛赤城好(孟浩然)上逼青天高俯臨滄海大雞鳴見
日出每與神仙會來去赤城中逍遥白雲外莓苔異人
間瀑布作空界(浩然)遂登天台望衆壑皆嶙峋夜宿最高
頂舉頭看星辰光茫相照燭南北争羅陳(韓集)天台隣四
明華頂高百越門標赤城華樓棲滄海月凭高登遶覽直
下見溟渤雲垂大鵬翻波動巨鼇沒風濤争洶湧神
怪何翕忽五峯轉日色百里竹松聲(李白)願將花贈天
台女留取劉郎到夜歸(白樂天)路入仙溪氣象清垂邊樹
石&KR1443;中行霧昏不見西陵岸風急先聞瀑布聲遠近
常時皆藥氣高低無處不泉聲(方干)尋花洞裏連春醉望
海樓中徹曉吟(杜荀鶴)
本朝建隆元年以台興縣復為天台縣景德四年以
永安縣為仙居縣(沿革表)
集天台瓊臺標竒状赤城瀑布懸千丈(王欽若)明年採藥
天台去更欲題詩滿浙東(東坡)穹窿台岳壓重溟中起青
鴛接福庭(錢惟演)赤城霞標雲半中巖扉洞戸凌太空(錢惟)
(演)台嶺攀仙桂桃源訪舊花水流玉洞桃花出風過
星壇桂子飄(章得象)天台峻極横海濱金庭紫洞多真人
(安道)四郭青山連市合一江寒水抱城斜赤城山下萬
人家隠隠烟霄隔海霞石上仙書皆鳥跡杯中佛供薦
天花(舒亶)赤城道遠霞明畫瀑布聲寒月照冰(張師德)
記纂淵海卷九
