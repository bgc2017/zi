記纂淵海卷三十五宋潘自牧撰
職官部
幕官
枚乘為大國上賓與英俊並游(漢書)虞翻會稽人太守
王朗會接以交友之禮(魏志)陶侃鎮武昌軍殷浩庾翼等
皆為佐史時武昌號為多士(晉書)謝安王坦之嘗詣桓温
論事温令郄超帳中臥聽之風動帳開安笑曰郄生可
謂入幕之賓矣(同上)王儉用庾杲之為衛將軍長史蕭緬
與儉書曰盛府元僚實難其選庾景行泛綠水依芙蓉何
其麗也時人以入儉府為蓮花池故緬書美之(南史)王子
猷為桓温車騎參軍温謂曰卿在府久此當相料理初
不答以手板拄頤云西山朝來有爽氣(晉書)郭子儀幕府
六十餘人皆為將相顯官李藩在徐州辟為從事居
幕中謙謙未嘗論細微劉三復長於章奏李德裕期
待之鎮浙西及畿甸皆參佐賓筵崔衍為宣歙池觀
察使其所擇從事皆得名流劉蕡對策極言中官權
盛令狐楚牛僧孺辟為從事待如師友權德輿未冠以
文章稱韓洄李兼杜佑裴胄交辟之(唐書)
傳記李逢吉始從事振武日金城寺僧忽見一人介胄
持斧由門而入俄聞報李判官來僧具以告自是逢吉
每造其室即見其人先至率以為常故逢吉出入將相
二十餘年(廣記)
集翹車著詠戔帛垂文式重弓旌以光樽俎允奉幕中
之畫以稱席上之珍(乾祐勅)烏重胤鎮河陽之三月以石
生為才以禮為羅羅而致之幕下未數月也以温生為
才於是以石生為媒以禮為羅又羅而致之幕下東都
雖信多才士朝取一人焉拔其尤暮取一人焉拔其尤
(送温造序)忽騎將軍馬自號報恩子風雲入壯懷泉石别幽
耳(送石處士赴河陽幕)從軍古云樂談笑青油幕(郾城夜會)城上赤烏
呈瑞氣眉間黃色見歸期幕中無事惟須飲即是連鑣
向闕時(韓愈)歸路芙蓉府離堂玳瑁筵(劉禹錫送陸侍郎)安西幕
府多才雄喧喧惟道三數公繡衣貂裘明積雪飛書走
檄如飄風(李白)數論封内事揮發府中趨(杜詩)直道事人男
子事異鄉加飯弟兄心還須整頓韋絃佩莫獨吟誇玳
瑁簪(杜牧送弟顗)文苑臺中妙冰壺幕下清(韋應物)
本朝晏元獻延賓客一時名士多出其門為西京留守
幕下士王琪張亢最為上客(分紀)
簽判
史唐令狐楚辟為太原從事自書記至節度判官才思
清麗每太原奏至德宗能辨楚之所為武元衡節度
劍南柳公綽裴度俱為判官鄭從讜為河東節度表
王調劉崇龜趙崇李渥崔澤等為判官書記支使皆一
時選(唐書)
本朝有兩使防團軍事推判官皆以選人充太平興國
中以贊善大夫十五員充諸州節度判官(以王化基韋亶武元穎等)
(為之且令綿歴觀其佐治之才也)蓋太宗以諸州戎幕缺官選朝士補之
俾分理事且試其才能此簽判所由始也蓋選人則為
判官京官則為簽判或謂簽書判官之名不正政和初
改為司錄建炎復舊(職源)簽盛府之元僚(胡文恭行周詢制)
推官判官
史大歷中東都留守楊再思王方慶共引徐堅為判官
方慶學禮常就堅釋疑晦堅屬文典厚再思每目為鳳
閣舍人樣李瓊鎮桂管奏柳璧為判官軍政不愜璧
極言不納拂衣而去狄仁傑孫兼謨元和末解褐襄
陽推官言行剛直使府知名韓退之為武寧張建封
府推操行堅正鯁言無所忌裴度東都留守辟皇甫
湜為判官度脩福先寺求碑文於白居易湜怒曰近舍
湜而遠取居易請從此辭度謝之湜援筆立就度曰不
羈之才也崔造與韓會盧東美張正則三人友善皆
自謂王佐才故號四䕫浙西觀察李栖楚辟為判官(唐書)
後唐長興詔推判官各限年任惟績效拔異文學超邁
擢任不限年(五代史)
傳記唐天寶後有判官之名後唐長興二年始有兩使
判官防團推官軍事判官等是時判官多本州自辟舉
清泰中始擇朝士用之(職源)張建封奏李藩為判官有新
羅僧能相人李判官至僧降階迎曰判官是紗籠中人
宰相冥司必以紗籠護之恐為異物所擾也(互見宰相類)
集今之俊乂先辟為征鎮次升於朝廷故幕府之選下
臺閣一等異日入為大夫公卿者十八九焉千里之
行始於足下苟自強不息亦何遠而不届哉(温堯卿制)學業
才畫堪置幄中(李石等制)佐相幕府(孫簡制)藩隅之重委以侯
伯軍府之要掌在賓僚佐廉問澄清之務撫華夷錯雜
之人俾其乂安實在參贊(路費制並白集)以佐賓幕(杜牧行馮軒制)運
籌盛府言必端詳出保傅之重鎮之以屏王室擇賓
從之賢佐之以齊政經俾陟賓階奉我元老(俆騎省集)樽
前失詩流塞上得國寶(送長孫判官)生知七曜歴手畫三軍勢
冰雪淨聰明雷霆走精銳幕屬輟諫官朝廷無此例(送樊)
(侍御為判官)吾聞駕鼔車不合用騏驥(送從弟亞)珊瑚市則無騏
驥人得有早年具標格秀氣衝牛斗(贈判官)入幕未展才
秉鈞孰為偶崆峒使節上清霄(杜甫)將取離魂隨白騎
三台星裡拜文星(送斛斯判官)燕臺上客意何如(寄浙西李判官)處
士聞名早遊秦獻疏回腹中書萬卷身外酒千杯江雨
春波闊園林客夢催今君拜旌戟凛凛近霜臺(杜牧)
本朝兩使置判官推官各一人餘州置推判官各一人
政和初自判官至諸曹改為士戶儀兵刑工曹掾建炎
復舊(職源)結綬賓筵(夏英公除李象之制)豫籌幕府(胡文恭行朱逵制)擢參
賓謀(陸起等制)
書記支使
史魏陳琳阮瑀並為管書記室太祖先苦頭風臥讀琳
所作檄頭風頓愈又太祖適近出瑀於馬上具草書成
太祖覽畢欲有所定竟不能增損(魏志)梁建王以江革為
征比記室參軍弟觀兼書記沈約任昉與革書曰雍州
妙選英才文房之職總卿兄弟可謂駕二龍於長途騁
騏驥於千里(梁書)陳武帝引趙知禮為書記為文甚速每
占受軍書下筆便就(南史)韋陟奏常元甫充支使元甫有
器局精於簡牘所蒞有聲裴度表舒元輿掌書記文
檄豪健一時推許文宗謂侍臣曰近日諸侯奏語太
浮華有過典實宜罰掌書以戒其流李石曰古人因事
為文今人以文害事牛僧孺鎮揚州辟杜牧為節度
府書記數年召拜侍御史僧孺餞之曰以侍御史風槩
遠馭固當自極夷塗李商隠能為古文不喜對偶始
為今體章奏博學強記下筆不能自制(唐書)
傳記書記支使自魏以來有其名陳有文房書記之任
唐景龍中元帥府置掌書記一人節度使亦置焉掌朝
覲聘問慰薦祭祀祈祝之文與號令陞黜之事後唐長
興中有書記支使(職源)蕭穎士止陳留逆旅有一老人目
之曰君一似鄱陽王蕭驚問老人曰某姓左昔為鄱
陽書佐(同安志)
集書記之任亦難矣元戎總齊三軍之事統理所部之
甿以鎮定邦國贊天子施教化凡文辭之事皆出書記
非閎辨通敏兼人之才莫宜居之志同而氣合魚川
泳而鳥雲飛樂是賓主之相得也儀之智足以造謀
才足以立事忠足以勤上惠足以存下而又侈之以詩
書六藝之學先聖賢之德言以成其文以輔其質宜乎
從事於是府而流聲實於天朝也(韓文)夫幕使之道有事
必言知無不為(杜牧行韋瓊制)續漢百官制三公大將軍皆有
記室主上表章報書記雖列於上宰之庭然本為從事
之職揚雄稱軍旅之際飛書馳檄用枚臯非天機
殊健學源濬發含思而九流委輸揮毫而萬象駿奔如
庖丁提刀為之滿志師文鼔瑟效不可窮則不能稱是
職也其簡才之用亦金馬石渠之亞僕射高貞公
節度令狐公以人文掌宸翰國子司業鄭公給事河南
尹杜公以才華登貴仕繼斯躅者不亦盛歟(李文饒集)軍旅
之事不可無佐奏記之任不可非才侯藩載筆(徐騎省集)
書記赴三捷公車留二年(杜詩)
本朝乾德二年詔立兩任有文學者許兩使留後奏充
掌書記太平興國六年詔諸節度州依舊置觀察支使
一員凡書記支使不得並置有出身曰書記無出身曰
支使(會要)以幹力參幕書(公是行趙庶明制)參畫之筵(胡文恭行蘇澄制)
錄事參軍
史杜景佺性嚴正為益州錄參逆折房司馬之不視事
吏歌之曰錄事意與天通州司馬折威風由是寖知名
裴澥為陜府錄參李勉除觀察召澥曰素聞公名朝
中親友話公美事請置在賓席顔杲卿為魏府錄參
振舉綱目政稱第一(唐書)
傳記後漢有郡主簿官在漢魏間及江左為督郵主簿
掌總錄衆曹文簿舉彈善惡後魏洎隋皆有錄事參軍
煬帝置郡有東西曹掾及主簿唐武德復為錄事參軍
開元改司錄參軍掌正違失蒞符印後唐應順間州置
錄事參軍(職源)道州錄參王沼與楊炎有微恩及炎入相
舉沼拜監察御史始減公議(南部新書)喬琳歴果綿遂懷四
州刺史嘗謂錄事參軍任紹業曰子綱紀一州能劾刺
史乎紹業出條所失示之驚曰能知吾失御史才也(分紀)
孫卲為孔融功曹融曰廊廟才也後為吳相(吳錄)錄事參
軍務舉善彈非(書抄)督郵郡之極位(漢官儀)大和七年中書
門下奏錄事參軍糾察屬縣課責下僚一郡紀綱藉其
提舉(續通典)掌總錄衆曹管其文案自上佐法意違失者
彈正以法掌凡諸司察之事(平寶司徒儀)
集君為京兆司錄諸曹白事不敢平面視揖起趨去無
敢間語縣令丞尉如嚴京兆事以幹治公為京兆府
司錄與一府政故相崔圓尤狎愛州民丁某至親省
其家後大衙會日司錄君趨以前曰請舉公過公與小
民狎至其家害於政圓驚謝乃自罰(韓文)君轉隴州錄參
時劉仁軌以宰相之貴持節此州坐帷中主諾責下君
提綱未幾羣轄載孚劉公坐嘯以為能也(陳子昂集王符君志)往
參都錄雅有能名宜列府聯之職俾展官常之效
紀綱大府利可析滯明可照奸(常集)為樞為相何莫由
斯(權集)向事圭符實司綱紀(徐騎省集)操持紀綱地喜見朱絲
直(杜詩)
本朝諸府為司錄諸州為錄事不盡置也乾興元年諸
州始各置錄事參軍慶歴二年河西河東陜西諸州權
令京官知錄事參軍(會要)政和三年尚書省言參軍之稱
起於行軍之際恐不當襲奉聖旨參軍改為掾(職略)建炎
復舊掌州縣庶務糾諸曹稽違(中興會要)元符中陳察乞監
司歲舉明謹端慤善治獄充錄事政和尚書省言錄
參充近上曹官(續會要)任紀綱於州事(胡文恭行尹立制)擢從州
簿(唐節制)馴致州綱(張日嚴制)表率諸曹(樊克明制)督郵綱掾之峻
(閻仲宣制)
司理參軍
本朝五代以來諸州皆有馬步獄以牙校充馬步都虞
候掌刑法謂之馬步院太祖慮其任私高下其手開寶
六年始置諸州司寇參軍後改為司理掌獄訟勘鞫之
事(職源)國朝别置以專鞫獄事劇者置二人太平興國九
年詔曰司理參軍專於推鞫研覈情實尤在得人宜令
本州於見任簿尉判司内選明敏有官業者充(分紀)雍熙
詔不得與帑藏之事自端拱淳化以來皆上躬自選擇
仍詔掠囚皆依律令祥符五年薛顔請自今司理誤
入人徒已上罪者令批歴依例守選庶有所懲(職略)鮮于
侁為江陵右司理慶歴旱求言侁條當世之失有四其
語切直唐介稱其名於上官交章乞薦侁盛言左參軍
李景陽之美乞移與之介益以為賢(四朝史)
司戶參軍
史張元素仕隋為景城縣戶曹竇建德陷景城將殺之
邑人千餘請代曰此清吏殺之是無天也李素立高
祖令授七品清要官所司擬雍州司戶上曰此官要而
不清裴琰之為同州司戶年少刺史李崇義輕之州
中積年舊案數百道崇義促琰之判琰之命書吏數人
連紙筆湏臾剖判盡畢由是大知名謂之霹靂手李
元紘遷雍州司戶時太平公主與僧爭碾磑元紘判還
僧寺長史竇懷貞促令改判元紘大署判後曰南山可
移此判終無搖動(唐書)
傳記曹羣也戶曹民所羣聚(釋名)漢魏以下有戶曹掾主
民戶北齊以下與功曹同隋有戶曹參軍文帝時為司
戶參軍煬帝為司戶書佐唐開元復為戶曹參軍掌戶
口籍帳婚姻田宅雜徭道路之事梁開平省六曹掾屬
留戶曹一員通判六曹(通典及分紀)王宗銖謫授雍州司戶
參軍問吏曰參軍何官衣何衣吏曰下州判司綠衫槐
笏而已宗銖大笑曰若頭更斬去吾何能作措大官耶
(九國志)
集祠曹賦籍之要司以三語自試(白侍郎集)
本朝掌戶籍賦稅倉庫受納(職略)乾道六年汪大猷乞令
司戶專主倉庫(中興會要)
司法參軍
史張湯以倪寬為奏讞掾以古義決獄(漢書)郭洪為潁川
郡決曹掾治獄四十年用法平正郡内比之東海于公
(後漢書)韋仁夀大業末為蜀郡司法書佐斷獄平恕得罪
者曰韋君所斷罪死而無悔(隋書)狄仁傑為并州法曹親
在河陽仁傑登太行山及見白雲孤飛謂左右曰吾親
舍其下藺仁基曰狄公之賢北斗以南一人而已
鄭從質母老當使絶域仁傑謂曰太夫人有危病而公
遠使豈可貽親萬里之憂乃請代行徐有功累轉蒲
州司法不行杖罰吏人感其恩信遞相約曰若犯司法
徐參軍杖者必斥罰之終於代滿不戮一人顔杲卿
為遂州司法性剛正蒞事明濟嘗為刺史詰讓正色别
白不為屈(唐書)
傳記兩漢有決曹賊曹掾主刑法歴代皆有唐掌律令
定罪盜賊之事(職源)
集公為京兆法曹日伏階下與大尹爭是非大尹屢詘
己見惟是鄙鈍不通曉於時事學成而道益窮年老
而身益困棲身法曹掾何處事卑陬州家申明使
家抑坎軻祇得移荆蠻判司卑官不堪說未免捶楚塵
埃間法曹貧賤衆所易腰腹空大何能為(韓愈文集)官決
平之司無舞文之過(杜牧行楊元汶制)
本朝掌議法斷刑紹興三年罷後復舊(中興會要)賈易調常
州司法自以書生不閑法令每議獄必求合於人情曰
人情所在法亦在焉郡中稱平(四朝史)參法律之曹(胡文恭行)
(朱逵制)往司三尺之律(陳元良制)
州都監
本朝掌本城屯住兵甲訓練差使之事兼在城巡檢資
淺者為監押(續會要四朝志)長樂郡夫人高氏為其弟求亳州
兵馬監押真宗曰護戎之任實司軍旅趙用為界河
巡檢都監虜人畏之以其常乘虎頭船故謂之趙虎頭
(分紀)外領屯衆(公是行陳欽明制)護州藩之兵(胡文恭行全克懃制)
巡檢
本朝巡檢司有沿邊溪洞都巡檢或藩漢都巡檢或數
州數縣管界或一州一縣巡檢掌訓練甲兵巡邏州邑
擒捕盜賊事又有刀魚船戰棹巡檢江湖淮海置捉賊
巡檢及巡馬遞舗巡河巡捉私茶鹽等各視其名分以
脩舉職業皆掌巡邏議察之事(四朝志)郭進為西山巡檢
有誣告其隂通劉繼元有異志者太祖怒命付其人於
進進曰爾能為我取繼元一城一寨不止贖爾死罪請
貴爾一官歲餘其人誘其一城來降進請賞以官太祖
曰賞不可濫得也進曰使臣失信則不能用人矣遂賞
以一官(分紀)景德三年封事者言諸處巡檢務在武勇強
明乞不以閩楚江浙川陜人為之上曰人之勇怯豈拘
南北若此區别非任人之道(職略)當道之衡俾邏四封之
警(胡文恭行鄭從政制)居警邏之司(高尊望制)材著幹勤職司警邏能
發擿於隂伏多剪除於寇攘(林友制)
排岸司
本朝開封府置排岸東西南北四司掌諸路綱船輸納
及糧運至京師分定諸倉交卸領各處交卸役卒指揮
以備卸綱牽駕以京朝官充二人或一人所貴主轄得
雜般舟船催驅卸綱稍(會要)政和六年浙西諸州各置排
岸一員從兩浙運副應安道之請也紹興三年知臨
安梁汝嘉請專置行在排岸司又詔添文官一員七年
詔行在建康府置文臣排岸司監官一員以行在排岸
司為名二年為任係京官(中興會要)
知縣
經縣正各掌其縣之政令(周禮)子皮欲使尹何為邑曰愿
吾愛之使夫往而學焉子産曰今吾子愛人則以政猶
未能操刀而使割也其傷實多子有美錦不使人學製
焉譬如田獵射御貫則能獲禽若未嘗登車射御則敗
績壓覆是懼何暇思獲(左傳)求也千室之邑可使為之宰
也子游為武城宰子曰女得人焉爾乎曰有澹臺滅
明者行不由徑非公事未嘗至於偃之室也子路使
子羔為費宰子曰賊夫人之子子路曰有民人焉有社
稷焉何必讀書然後為學子之武城聞絃歌之聲夫
子莞爾而笑曰割雞焉用牛刀(論語)
史子産治鄭民不能欺子賤治單父民不忍欺西門豹
為鄴令民不敢欺(史記)西門豹為鄴令河伯娶婦豹投巫
嫗于河西門豹鑿十二渠引河水灌民田至今皆得
水利趙簡子使尹鐸為晉陽將行請曰為繭絲乎為
保障乎曰保障哉吳芮秦時為番陽令甚得江湖間
心號曰番君(史記)魏襄王以史起為鄴令引漳水灌鄴以
富魏之河内民歌曰鄴有賢令兮為史公決漳水兮灌
鄴旁終古舄鹵兮生稻梁卜式牧羊上林中上喜之
式曰治民亦猶是矣以時起居惡者輒去毋令敗羣試
其治民拜緱氏令汲黯遷滎陽令黯恥為令稱病歸
田里焦延夀補小黃令愛養吏民化行縣中(前漢書)卓
茂遷密令吏人親愛而不忍欺教化盛行道不拾遺天
下大蝗獨不入密縣界(漢書)明帝謂羣臣郎官上應列宿
出宰百里苟非其人民受其殃(互見郎中類)王喬為葉令每
月朔望必會朝帝怪其來數而不見車騎密令太史伺
望之言其臨至有雙鳬從東南來於是候鳬至舉羅張
之但得一雙舄焉第五倫補新都令三年之間鄰縣
歸之戸口十倍魯恭拜中牟令郡國螟傷稼不入中
牟河南尹袁安使肥親往察之恭隨行阡陌俱坐桑下
有雉止其旁旁有兒童親曰何不捕之兒言雉方雛親
矍然起曰所以來者察君之政迹耳今蟲不犯境一異
也化及禽獸二異也童子有仁心三異也(後漢書)劉備以
龐統為棗陽令魯肅曰士元之才百里不足以展驥足
蔣琬除廣都長諸葛亮請曰琬社稷之器非百里之
才(蜀志)潘岳為河陽令植桃李人號曰河陽一縣花陶
潛為彭澤令門種五柳郡遣督郵至縣吏白應束帶見
之潛嘆曰吾豈能為五斗米折腰事鄉里小兒耶解印去
縣乃賦歸去來辭王衍為元城令終日清談縣政亦
理(晉書)丘仲季遷山隂令百姓謠曰二傅沈劉不如一丘
前傅琰父子沈憲劉元明相繼宰山隂有政聲仲季長
於撥煩吏人號稱神明政為天下第一顧愷之為山
隂令晝日垂簾門階閑寂務簡而事理(南史)房彦謙為長
葛令百姓號為慈父立碑頌德開元初韋濟調鄄城
令有詔問所以安人者對凡二百人惟濟居第一馮
元叔歴清漳浚儀始平三令右善去惡人稱為神明
蔣欽緒子沇歴陸渾盩厔咸陽高陵四令美政流行郭
子儀軍出其縣敕麾下曰蔣賢令也供億得蔬飯足矣
毋撓其清(唐書)
傳記周官有縣正春秋時縣大而郡小縣邑之長曰宰
曰尹曰公曰大夫其職一也戰國郡大而縣小漢縣令
長皆秦官掌治其縣萬戶以上為令減萬戸為長侯國
為相後漢令掌治民顯善勸義察姦罰惡理訟平賦恤
民時務晉制大縣令有治績者報以大郡不經宰縣不
得入於臺郎宋諸縣署令銅印墨綬進賢兩梁冠北齊
制上中下九等唐制縣有六等之差掌導揚風化撫字
黎氓敦四民之業崇五土之利養鰥寡恤孤窮審察冤
屈躬親獄訟(通典分紀)五代任官齷齪無能者始注為縣令
(職源)子路治蒲三年孔子入其境曰善哉恭敬以信矣入
其邑曰忠信以寬矣至其庭曰明察以斷矣子謂宓
子賤曰子治單父衆說何施而得之也對曰不齊之治
也父恤其子子恤諸孤而哀喪紀子曰小節也曰不齊
所父事者三人所兄事者五人所友者十一人子曰中
節也曰此地有賢於不齊者五人不齊事之而稟度焉
孔子歎曰其大者乃此乎惜乎所治者小也宓子賤
為單父宰請君之近吏二人戒其邑吏令二吏書方書
輒掣其肘書不善則從而怒之二吏歸報於君魯君以
問孔子子曰意者以此為諫乎公歎曰寡人亂宓子之
政而責其善者數矣遽發使告宓子曰自今以往有便
於民者子決為之於是單父治焉巫馬期入單父見
夜漁者得魚輒舍之而問焉漁者曰魚之大者名為䲖
吾大夫愛之其小者名鱦吾大夫欲長之吾是以得二
者輒舍之巫馬返以告孔子曰誠於此者形於彼宓子
行術於單父也(家語)宓子賤治單父彈琴不下堂而單父
治巫馬期戴星而出戴星而入以身親之而單父亦治
巫馬期問其故宓子曰我之謂任人子之謂任力任力
者故勞任人故逸(吕氏春秋)
集縣令民之師帥(董策詳見太守類)明明君侯臨下有赫克隆
有光惠我咫尺乃冰其清乃玉其白風抗其高雲垂其
澤君有餘愛民有餘德(江革作傅渾頌)於穆君侯英才宣朗聲
之所震下應如響明斷決疑易於反掌野有寇盜惟侯
屛之我有田疇惟侯闢之古人謹獄惟侯平之凡此三
惠如何勿思(孫楚梁令孫侯頌)荆玉不足喻其德南金未能方
其勵(徐卓孔之陽像贊)導王者之澤以被于下求庶人之瘼以
聞于朝(陸宣公草詔)用重典以威奸暴鋪太和以惠鰥嫠(柳文)
未下車人懼之既下車人悅之惠如春風三月大化奸
吏束手豪宗側目(同上)吾愛崔秋浦宛然陶令風門前五
楊柳井上二梧桐山鳥下廳事夜蟾落酒中見客但
傾酒為官不愛錢河陽花作縣秋浦玉為人范宰
不買名弦歌對前楹為邦默自化日覺冰壺清百里雞
犬靜千廬機杼鳴開宰江陽邑剪棘樹蘭芳城門何
肅穆五月飛秋霜(李白)東陽本是佳山水何況曾經沈隠
侯化得邦人解吟詠如今縣令亦風流新開潭洞疑仙
境遠寫丹青到雍州落在尋常畫工手猶能三伏凛生
秋(劉禹錫答于興宗)連城為重寶茂宰得才新山雉迎舟楫江
花報邑人故人有孫宰高義薄青雲看君宜著王
喬履真賜還疑出上方(杜甫)
本朝建隆元年應諸縣除赤畿外四千戸為望三千戸
以上為緊二千戸以上為上千戸以上為中不滿千戸
為中下五百戸以下為下掌總治民政勸課農桑凡戸
口賦役錢穀賑濟及給納之事皆掌之政和二年詔縣
令以十二事勸課農桑一曰敦本業二曰興地利三曰
戒游手四曰謹時候五曰戒苟簡六曰厚蓄積七曰備
水旱八曰戒宰牛九曰置農器十曰廣栽植十一曰恤
佃戸十二曰無妄誕(會要續會要)乾道二年御筆今後非兩
任縣令不除監察御史(孝宗會要)尹洙知河南伊闕縣與穆
脩以古文革崑體之弊天下翕然宗之王禹偁知長
洲羅處約知吳縣相與日賦五題太宗聞其名召試館
職燕肅知臨邛縣民苦吏擾公削木為牘民訟有連
逮者書其姓名使召之如期而至(通鑑)葉庭直知光化縣豐
稷知穀城縣人歌之曰葉光化豐榖城清如水平如衡
(四朝史)佩懸銅墨(胡文恭行陳亢制)施字人之縣譜(姚偘制)寄懸銅
之任(劉棻制)給懸銅之綬(王昭制)宜從健令之遷(趙況制)
京畿令
史董宣為洛陽令搏擊豪強莫不震慄京師號臥虎民
歌曰桴鼔不鳴董少平(後漢書)顧憲之為建康令性清介
強力為政清且美也樂法才為建康令不受俸秩梁
武帝嘉其清節曰居職若斯可為百城表矣(南史)唐貞元
間上召京兆府諸縣令對於延英訪以人之疾苦各賜
衣一襲韋昭為永昌令輦轂繁要不事威刑而治
李頻為武功令畿民多横頻治之無所貸豪猾大驚懿
宗嘉之賜緋衣銀魚高宗擢權懷恩為萬年令賞罰
明時人曰寧食三斗塵無逢權懷恩屈突蓋為長安
令以威嚴顯時為語云寧食三斗艾不見屈突蓋寧食
三斗葱不見屈突通穆宗時京邑多盜賊王正雅為
萬年令威震豪強尹公綽言其能就賜緋魚張杜夀
為長安令時人以為神明(唐書)
傳記明帝臨觀見洛陽令車騎意河南尹及至而非尤
其太盛敕去軒綏(漢官儀)李果為洛陽令吏民畏之有劉
兼者過其境夜聞戸外語聲曰古今正人李令是也見
其行事令人破膽我輩可於他縣血食兼開門視之無
物乃鬼神也(孔六帖)
集貞元初以甸服長吏天下理本於是親擇郎吏分宰
於京師(柳文)歴宰京劇(元和制)化神臯之俗(常集)漢以四科取
士求多略不惑強明決斷者任三輔令漢朝郎官出
宰百里故今京邑令缺多令尚書郎補能佩弦以自
導帶星以自勤(白集)輦轂之下豪黠僄輕擾之則獄市不
容緩之則囊槖相聚故前代京令得與御史丞分進道
路以其捕逐之急也(元集)赤縣官曹擁材傑(杜詩)
本朝紹聖間詔開封祥符知縣今後差通判以資序充
(四朝史)
縣丞
史縣丞長吏也縣百戸以上皆有丞尉是為長吏
黃霸守潁川許丞年老病聾督郵白欲逐之霸曰許丞
廉吏雖老尚能拜起(漢書)桓譚數言事忤旨出為安陵丞
忽忽不樂張元遷陳倉縣丞清净無欲專心經書(後漢)
(書)唐臨為萬泉丞有輕囚十數人會春暮時雨臨白令
請出之悉令歸家耕種與之約令歸繫囚至期畢集詣
獄臨由是知名陸景倩為扶溝丞按察使覆州縣殿最
有吏言狀曰某清某詐清惟景倩真清宋安恭為龍
門丞年已五十八數年而登列岳每謂僚屬曰公輩但
守清白何憂不遷(唐書)
傳記漢氏縣丞尉多以本部人為之諸縣皆有主刑獄
囚徒後漢署文書典知倉獄署諸曹掾吏自晉後無丞
宋惟建康有獄丞隋氏盡用他郡人(六典)唐高宗始為品
官吏部選授為縣令之貳(職林)縣有七司丞為副貳如州
上佐隋及大唐縣丞各一人通判縣事(通典)州有上佐
縣有丞簿俗謂閒官不領公事殊乖制作之本意(續通典)
裴子雨為下邳令張晴為縣丞二人俱有聲氣而善言
語曾論事移時人吏竊相謂曰縣官甚不和長官稱雨
贊府道晴終日如此不和也(南部新書)
集丞之職所以貳令於一邑事無所不當問(藍田丞廳壁記)丞
位高而偪例以嫌不可否事文書行吏抱成案詣丞卷
其前鉗以左手右手摘紙尾鴈鶩行以進平立睨丞曰
當署丞涉筆占位署唯謹博陵崔斯立種學績文以
蓄其有泓涵演迤日大以肆再轉而為丞兹邑既噤不
得施用喟然曰丞哉丞哉余不負丞而丞負余庭有老
槐四行南牆鉅竹千挺儼立若相持水㶁㶁循除鳴斯
立痛掃溉對植二松日哦其間有問者輒對曰余方有
公事子姑去(韓文)丞之位八品以下述六職以輔其治也
(柳文武功丞廳壁紀)謳吟者不歌其宰頌議者必歸於丞以管
輅之才從趙典之任(陳子昂集)九千里之丹鳳自下升高七
十日之黃龍從微至著(張鷟集)
本朝天聖中開封兩縣始各置丞一員在簿尉之上熙
寧四年編脩條例所言諸路州軍繁劇縣令戶二萬以
上增置縣丞一員(會要)元祐元年詔應因給納常平免役
置丞並行省罷崇寧二年蔡京言熙寧脩水土之政行
市易之法興山澤之利皆王政之大請縣並置丞一員
以掌其事大觀三年詔除舊額萬戶以上縣令委是事
務繁冗并雖非萬戶實有山林坑治之利可以興脩去
處依舊存留外餘皆減罷(續會要)建炎元年詔縣丞係嘉
祐以前員缺並萬戶處存留一員餘盡罷(中興會要)
主簿
史仇覽字季智一名香考城令王渙署為主簿謂覽曰
主簿聞陳元之過而不罪得無少鷹鸇之志耶覽曰以
為鷹鸇不如鸞鳳渙謝遣曰枳棘非鸞鳳所棲百里非
大賢所托乃以月俸資遣入太學其名大振(後漢書)桓温
辟習鑿齒為西曹主簿極為親密時語曰徒三十年看
儒書不如一詣習主簿(晉書)李畬歴泥水主簿遇事鋒銳
徐浩張說見其喜雨五色鴿賦咨嗟曰後來之英也
李栖筠有王佐才士多慕向為寇氏簿太守李峴視若
布衣交顧少連登封主簿邑有虎孽民患之少連移
文岳神虎不為害(唐書)
傳記漢晉有之至隋始復置唐赤縣置二人他縣一人
高宗始以為品官吏部選授掌付事勾稽省署抄目糾
正縣内非違唐主簿上轄主諸簿目(通典)張彖為華
隂簿而為守令所抑歎曰丈夫有凌雲蓋世之志而拘
於下位若立身矮屋之下使人擡頭不得乃棄官而歸
(開元天寶遺事)閒官不領公事(詳見縣丞類)
集職司符印主掌簿書鳳棲之位鴻漸之資(唐制)俾之
糾邑旌其忠藎之心委以髯鬚之職(白集)脫身簿尉間
始與箠楚辭(杜詩)
本朝開寶三年詔諸縣千戶以上置令簿尉四百戶以
上置令尉令知主簿事四百戶以下置簿尉主簿兼知
縣事咸平四年王欽若言川陜縣五千戶以上請並
置簿其餘仍舊以尉兼從之天禧以後諸州縣以漸增
置熙寧三年王廣淵請令主簿管稽簿書尉專管督
盜依舊外縣事並令通管(實錄)簿尉佐理縣務張昇為
楚丘主簿王曾識其有公輔器吳仁澤為雍丘主簿
范純仁異之曰簿領中乃有是人耶(四朝史)善勾邑版之
曹能盡地力之教(胡文恭行吕英制)勾稽之局(蘇澄制)往勾簿邑
之稽(段林制)勾較簿籍均壹政賦(公是馬維震制)
縣尉
史梅福補南昌尉後去官棄妻子去九江至今傳以為
仙(漢書)尉主盜賊凡盜賊發主名不立則推索行尋按察
奸宄以起端緒(後漢百官制)隋仁夀中顔籀按安養尉楊素
見籕年弱貌羸因謂曰安養劇縣何以克當對曰割雞
焉用牛刀素竒其對到官以幹理聞員半千授武陟
尉歲旱勸縣令開倉賑貧不從會令赴州半千便發粟
以給饑人刺史按之存撫使薛元超曰公不能救之而
使惠歸於一尉豈不愧也遽令釋之劉仁軌轉陳倉
尉部人折衝都尉魯寧縱狠仁軌約不再犯而寧暴横
自如仁軌殺之州以聞太宗以為剛正擢咸陽丞蘇
珦調鄠尉時李義琰為雍州長史鄠多訟日至長史府
珦裁決明辨義琰顧廳事曰此公坐也恨吾齒晩不及
見婁師德補江都尉揚州長史盧承業竒其才謂曰
吾子台輔之器當以子孫相託何可以官屬常禮待也
陸贄補渭南尉德宗立遣黜陟使庾何等十一人行
天下贄說使者請以五術省風俗八計聽吏治三科登
俊乂四賦經財貨六德保疲瘥五要簡官事白居易
調盩厔尉月餘召入翰林為學士郭元振初為通泉
尉任侠使氣武后欲詰與語竒之索所為文章上寶劍
篇后覽嘉之(唐書)
傳記漢大縣兩尉小縣一人歴代因之銅印黃綬朝服
武冠北齊郡縣置三尉隋改為正後置尉又分為戶曹
法曹唐初因隋制武德中復改為正七年復為尉分判
諸司事(通典)高宗時始為品官吏部遷授(職林)唐尉分理諸
曹如州判司(通典)按李白贈瑕丘王少府别西河劉少府
贈秋浦柳少府杜甫貽華陽李少府當是唐時縣尉多
稱少府也(類要)牛僧孺為伊闕尉縣前灘出不旬日拜察
院(詳見監察御史類)漢雍仲進南海香拜洛陽尉號曰香尉(述異)
(記)
集隠吏逢梅福遊山憶謝公(杜詩)皎皎鸞鳳姿飄飄神仙
氣梅生亦何為來作南昌尉世人若醯雞安可識梅生
仙尉趙家玉英風凌四豪搖扇對酒樓持袂把蟹螯(李白)
操斷舉措通乎細大潔廉檢守形於造次(柳文柳渾行狀)心不
掛細務口不言人非(李白為李錫元去思碑)黃綬位輕而青雲望
重(陳子昂送齊少府)
本朝建隆三年每縣置尉一員(實錄)元豐五年詔並差使
臣元祐元年詔除沿邊縣尉依舊外餘並差選人崇寧
元年詔重法地縣尉舊差武臣處並依元豐法(續會要)乾
德元年以大名府元城縣尉張義元為本縣令賞捕盜
之功也天下縣尉久廢其任是歲復置義元首該賞典
以激勸之寶元初有明州慈溪尉倜儻不羣雖處賤
官而有憂天下之心屢上書言事至和中山陽尉李
宗嗔百姓申蝗抑令食之提刑奏劾上怒曰縣尉亦親
民之官謂其能慰安於民而不與民除害反傷民命削
其官(事類)守在尉察善於追胥(胡文恭行王德梲制)曩居尉督(解懷德制)
京畿尉
史曹操年二十舉孝廉為郎除洛陽北部尉太祖初
入尉廨造五色棒垂門左右有犯禁者皆棒殺之(魏志)韋
貫之自長安尉不數年拜相陸操補長安尉以清幹
稱李程為藍田尉有滯獄十年程單言輒判京兆狀
最拜監察御史(唐書)
傳記漢長安有四尉分為左右部城東南置廣部尉是
為左部城西北置明部尉是為右部黃綬大冠主追捕
盜賊伺察姦非(六典注)魏因之晉洛陽建康皆置六部尉
宋齊梁陳並因之唐赤縣置六員(通典)嚴安之崔譚俱為
赤尉安之令五伯執大杖譚益大其杖如椽安之復令
執小杖譚益小其杖至如節安之令五伯空手行乃不
能學(見聞紀)畿尉入御史為佛道入評事為仙道入京尉
為人道入畿丞為苦海道入縣令為畜生道入判司為
餓鬼道(御史臺紀)拾遺立緊評事出緊赤尉坐緊俗號為三
緊官(西京記)
本朝建隆初置尉一員至和二年開封祥符二縣增置
一員(會要)尉於北部著發奸擿伏之能(胡文恭行陳禹臣制)
監當官
集以幹蠱之才領鹽鹵之務管摧條制動皆得宜(白集裴弘泰制)
榷東池鹵生息倍稱(元集唐慶制)鹽鐵榷束之籍(杜牧行李鄠制)公
幹池鹽於蒲脩牢盆謹衡石煎和既精斂散乃盈商通
而荐至吏懼而循法幾不絓網而國用益饒歲杪會其
所入贏羨什百(劉禹錫崔公垂碑)
本朝監當官掌場務庫藏出納之事其征榷場務歲有
定期以登耗為殿最賞罰凡課利所入日具數申於州
(四朝志)太平興國三年詔諸路轉運副使常體量部内監
當官公勤廉幹顯有勞績者具名聞奏與親民差遣
慶歴四年詔舊制諸道榷酤滿三萬貫舉官監臨歲滿
而課贏者升用之(會要)劉摯責監衡州鹽倉悉意核視弊
減什七父老目為學士監(四朝史)臨榷木之酤及連敖之
賞(胡文恭行何世昌制)領筭商車典臨茗局(孫詔制)當庾氏之掌(裴士)
(傑制)局課衍盈(姚預制)商利局者以饒衍名最(賈程制)征筭之
饒衍於局次(王拱辰等制)臨筦榷之局筭無遺力沛有衍緡
(毛維藩制)往幹牢盆之入頗增近監之饒(劉雝制)監司商筭(假政)
(制)服勞廩委(公是行劉詰制)
錢監
史王莾時主鑄錢官曰鍾官(後漢志)
集筦官錢曰圜府之職(文選)
本朝開寶鑄錢監於文番陽既而江淮荆浙閩廣之地
皆有監(職略)泣全冶之别司(胡文恭行成有宗制)沿挾銅之令以收
七福因採山之法用廣五銖司南州寶冶之饒佐縣
官圜府之用宣勞於外興利在公(葛源制)官曹自是錫與
銅(東坡送王怡)
江淮鐵錢官
傳記唐西北邊州禁人無置鐵冶(續通典)
本朝舊制主鐵冶者得補班行陳升之奏下議省之既
定稿吳及與沈起輒增注興國軍磁湖鐵冶如舊制(國史)
(吳及傳)
巡轄馬遞舖
史唐劉晏初州縣取富人主郵遞謂之捉驛大歷十
有一年華原封侯莫等以主郵傳優改長安尉(唐書)
記纂淵海卷三十五
