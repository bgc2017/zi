記纂淵海卷九十九宋潘自牧撰
水族部
龍
經乾初九潛龍勿用九二見龍在田九五飛龍在天上
九亢龍有悔用九見羣龍无首吉時乘六龍以御天
雲從龍龍戰于野其血玄黃震為龍(易)龍以為畜
故魚鮪不淰(記)鄭大水龍鬭于時門之外洧淵國人請
為禜焉子産不許曰我鬭龍不我覿也龍鬭我獨何覿
焉禳之則彼其室也吾無求于龍龍亦無求於我乃止
龍見于絳郊魏獻子問於蔡墨曰吾聞之蟲莫知於
龍以其不生得也對曰人實不知非龍實知古者畜龍
故國有豢龍氏有御龍氏(左傳)
子龍被五色而遊故神欲小則如蠶蠋欲大則極天地
欲上則凌雲欲沉則伏泉蛟龍水蟲之神者也乘水
則神立失水則神廢(管子)墨子北之齊遇日者曰帝以今
日殺黑龍於北方先生色黑不可以北墨子曰帝以甲
乙殺青龍於東方丙丁殺赤龍於南方庚辛殺白龍於
西方壬癸殺黑龍於北方若用子言則禁天下之行也
(墨子)龍合而成體散而成章乘乎雲氣養乎隂陽朱泙
漫學屠龍於支離益殫千金之家三年伎成而無所用
其巧也河上有家貧恃緯蕭而食者其子沒淵得千
金之珠其父曰取石來鍛之夫千金之珠必在九重之
淵而驪龍頷下子能得珠者必遭其睡也(莊子)夫龍可狎
而騎也然㗋下有逆鱗徑尺若嬰之則殺人(韓子)龍舉而
景雲属人不見龍之飛舉而能高者風雨之奉也(淮南)
子山中辰日稱雨師者龍也(抱朴子)
史黃帝得土德黃龍見夏得木德青龍止於郊夏后
氏之衰有二神龍止於帝庭而言曰余褒之二君也夏
帝卜殺之徙去之留之莫吉卜請其漦而蔵之吉(史記)惠
帝二年丙龍見蘭陵人家井中文帝十五年黃龍見
成紀(漢書)葛陂竹杖化龍(見竹類)龍見武庫井中百官將賀
劉毅獨曰昔龍降鄭時門之外子産不賀龍降夏庭沬
流不禁卜蔵其沫至周幽王禍釁乃發證據舊典無賀
龍之禮陸機嘗餉張華鮓華曰此龍肉也試以苦酒
濯之必有異既而五色光起雷渙之子渡延平津腰
間劍躍入水化為龍(晉書)劉穆之嘗夢與高祖俱泛海俯
視船下見有二白龍挾舡既而至一山峯崿聳秀林樹
繁密意甚悅之(沈約宋書)梁江陵城壕中有龍騰出煥爛五
色竦躍入雲(南史)大象中榮州有黑龍見與赤龍鬭於汴
水之側黑龍死禇無量好學臨平湖中有龍鬭里閭
就觀之無量時年十三讀書宴然不動(唐書)太和二年五
龍會於密州次第而至五方之色具焉(後周書)
傳記鱗蟲三百六十而龍為之長(大戴禮)有鱗曰蛟龍有
翼曰應龍有角曰虬龍無角曰螭龍龍未昇天曰蟠
龍(說文)太皥有景龍之瑞故以龍紀官黃帝采首山銅
鑄鼎荆山下有龍垂胡髯下迎黃帝(帝王世紀)禹南濟江黃
龍負舟禹笑曰吾受命於天竭力以養人柰何憂于龍
龍弭首而逝(吕氏春秋)禹誅防風氏二龍降之禹使范氏御
之以行(括地圖)昔夏后啓夢乘龍飛以登于天睪陶占之
曰吉(歸蔵明夷卦)吳王欲從民飲酒伍子胥諫曰昔白龍下
清冷之淵化為魚漁者豫且射中其目白龍上訴天帝
天帝曰魚固人之所射也豫且何罪夫白龍天地貴畜
也豫且宋國之賤臣也白龍不化豫且不射今棄萬乘
之位而從布衣之士飲酒臣恐其有豫且之患矣(說苑)葉
公好龍室屋彫文盡以為龍於是天龍聞而下之窺頭
於牖拖尾於堂葉公見之遠而還走是葉公非好龍也
好夫似龍而非真者也(劉向新序)宋玉對楚王曰神龍朝發
崑崙之墟暮宿於孟諸超騰雲漢之表婉轉四瀆之裏
夫尺澤之鯢豈能料江海之大哉(先賢傳)漢和帝元年有
一青龍墮於宫中帝命烹之賜群臣龍羹各一杯故李
尤七命曰味兼龍炙(述異記)陶侃嘗捕魚得一織梭還挂
於壁有頃雷雨梭變成赤龍而去(異苑)世言乘龍苦於行
雨而雷神捕之洛中有祠穴曾有誤墜其中行數里
漸明見有宫殿人物又有大羊羊髯有珠人取食之後
出以問張華華曰大羊名曰癡龍(北瑣)孫思邈隠居終南
山時大旱西域僧請於昆明池結壇祈雨凡七日縮水
數尺池龍化為老人求救于思邈思邈謂曰我知昆明
池有仙方三十首留傳與予予將救汝老人曰此方上
帝不許妄傳今急矣固無所吝有頃捧方而至思邈曰
爾第還無慮自是池水忽漲溢岸數日胡僧羞恚而死
(雜爼)
集龍嘘氣成雲雲固弗靈於龍也然龍乘是氣茫洋窮
乎玄間薄日月伏光景感震電神變化水下土汨陵谷
雲亦靈怪矣哉雲龍之所能使為靈也若龍之靈則非
雲之所能使為靈也然龍弗得雲無以神其靈矣失其
所憑依信不可歟異哉其所憑依乃其所自為也易曰
雲從龍既曰龍雲從之矣(韓文)扶風馬孺子言年十五時
在澤州與羣兒戲郊亭上頃然有竒女墮地有光曄然
被緅裘白紋之裏首步搖之冠貴游少年駭且悅之稍
狎焉女頩爾怒曰不可吾故居鈞天帝宫下上星辰呼
嘘隂陽薄蓬萊羞崑崙而不即者帝以吾心侈大怒而
謫來七日當復今吾雖辱塵土中非若儷也吾復且害
若衆恐而退遂入居佛寺講室焉及期進取杯水飲之
嘘成雲氣五色翛翛也因取裘反之化為白龍徊翔登
天莫知其所終(柳文)
本朝神物生天擾可騎如何孔甲但能羈當時若更無
劉累龍意茫然豈得知山腰石有千年澗石眼泉無
一日乾天下蒼生待霖雨不知龍在此中蟠(王介甫)
魚
經包有魚无咎不利賓包无魚起凶豚魚吉信及豚
魚也(易)淮夷蠙珠暨魚(書)魴魚赬尾豈其食魚必河
之魴豈其食魚必河之鯉魚麗于罶南有嘉魚
魚在于渚或潛在淵魚在于沼亦匪克樂魚在在
藻有頒其首有莘其尾依于其蒲魚躍于淵王在
靈沼於牣魚躍猗與漆沮潜有多魚有鱣有鮪鰷鱨
鰋鯉(詩)&KR1547;人辨魚物為鱻薧(周禮)槀魚曰商祭鮮魚曰脡
祭孟春魚上冰獺祭魚季春薦鮪于寝廟羞濡
魚者進尾冬右腴夏右鰭(禮記)公將如棠觀魚臧僖伯諫
公曰吾將略地焉遂往陳魚而觀之劉子曰微禹吾
其魚乎(左傳)
子昔者有饋生魚於鄭子産子産使校人畜之池校人
烹之反命曰始舍之圉圉焉少則洋洋焉攸然而逝子
産曰得其所哉(孟子)魚不可脫於淵(老子)川廣者魚大(文子)八
&KR0008;之北有溟海有魚焉其廣數千里其長稱焉(列子)泉涸
魚相與處於陸相呴以濕相濡以沬不如相忘於江湖
惠子與莊子遊于濠梁之上莊子曰鯈魚出遊從容
是魚之樂也惠子曰子非魚安知魚之樂莊子曰子非
我安知我不知魚之樂吞舟之魚蕩而失水則螻蟻
能苦之筌者所以在魚得魚而忘筌也莊子見車
轍中有鮒魚鮒魚曰我東海之波臣也君豈有升斗之
水而活我哉莊子曰待我激西江之水而逆子鮒魚曰
不如早索我於枯魚之肆(莊子)公儀休相魯而嗜魚一邦
皆争買魚而獻之公儀子不受曰夫唯嗜魚固不受也
(韓子)水濁則魚噞水積而魚聚使水濁者魚撓之
月虧則魚腦減宋君亡其珠池魚為之殫畜池魚
者必去猵獺争魚者濡(淮南子)
史武王白魚入舟(見祥瑞類)陳勝吳廣舉大計以丹書帛曰
陳勝王置所罾魚腹中使買魚見書(漢書)羊續為南陽太
守府丞嘗獻其生魚續懸之於庭(後漢書)王延性仁孝繼
母卜氏嘗盛冬思生魚延叩凌而哭忽有一魚長五寸
躍出冰上延取以進母吳隠之為廣州刺史帳下人
進魚每剔去骨隠之罰而黜焉(晉書)明帝幸華林園天淵
池白魚躍入御舟(沈約宋書)王固嘗聘魏魏人以南人嗜魚
大設網罟固以佛法呪之遂一鱗不獲(梁書)陸政性至孝
其母好食魚後宅忽有泉出而魚遂得以供膳(北史)太宗
觀書于西宫見魚躍焉問其故漁者曰此當乳也於是
中網而止(唐書)
傳記魚有力者鰴魚枕謂之丁魚腸謂之乙魚尾謂之
丙(爾雅)孔子之楚有漁者獻魚曰天暑市遠無所鬻之思
欲棄之糞壤不若獻之君子孔子再拜而受埽地祭之
(家語)楚人有獻魚於楚王者曰今日獲魚食之不盡賣之
不售棄之可惜故來獻之左右曰鄙哉辭也楚王曰漁
者仁人也盖聞廩倉粟有餘者國有饑民後宫多幽女
者下民多曠夫餘衍之蓄聚於府庫者境内多貧乏之
民漁者知之其以喻寡人也於是乃遣使恤鰥寡楚國
頼之(新序)葛玄見賣大魚者謂曰暫煩此魚到河伯處魚
主曰魚已死玄曰無苦乃以丹書紙内魚口中擲水中
有頃魚還擲上岸得書(神仙傳)吳王江行食膾有餘棄於
江中流化而為魚今江中有名吳王膾餘魚者猶作膾
形(博物志)魚復溪中有魚其頭似羊豐肉少骨美於餘魚
扶南國有鮮巴魚頭如馬首伺人入水便來為害(水經)
瀛洲有洞淵廣千里有魚身長千丈(拾遺錄)武陽小魚大
如針號一斤千頭蜀人以為醬(廣志)彭蠡之濱以魚食犬
城門失火禍及池中魚俗說池中魚人姓字居近城
門城失火延及其家非也謹按百家書宋城門失火因
汲池中水以沃之魚悉露死喻惡之滋并中傷重謹也
(論衡)
集彼尋常之汙瀆兮何以容吞舟之魚横江湖之鱣鯨
兮固將制夫螻螘(賈誼)沛乎如巨魚之縱大壑(王褒)北溟有
巨魚身長數千里仰噴三山雪横吞百川水憑陵隨海
運烜赫因風起吾觀摩天飛九萬方未已魯國一杯
水難容横海鱗(李白)潛鱗輸駭浪紫鱗衝岸躍水深
魚極樂潜波想巨魚白魚如切玉泉出巨魚長
比人丹砂作尾黃金鱗白小群分命天然二寸魚細
微沾水族風俗當園蔬魚知丙穴由來美(杜詩)輕浪參
差魚動鏡羣鱗沸池羹沈細抽潛腥(韓詩)澗急驚鱗
奔沉景照文鱗每憶纖鱗遊尺澤(柳詩)香餌見來湏
閉口大江歸去好藏身盤渦峻激多傾覆莫學長鯨擬
害人(白居易)
本朝火鬐錦鬛鱗雪霜紅眼照曜珠夜光若無鯤鮞與
蝦蚪安見品格非尋常(劉貢父)秋水澄清見髮毛錦鱗行
處水紋搖岸邊人影驚還去時向綠荷深處跳溪鱗
佳味自可愛何異鱣魴争尺水巨魚先已化風雷(六一)
(集)江水深成窟潛魚大似犀赤鱗如琥珀老枕勝琉璃
三年京國厭藜蒿長羡淮魚壓楚糟(東坡)偶思煖老庖
玄鯽公遣霜鱗貫柳來(山谷)寧容網目漏吞舟誰能烹
鮮作苛碎(后山)
河豚
傳記河豚有毒以盧根及橄㰖等解之肝有大毒又名
規魚規魚吹肚魚也(本草)
本朝河之魚有豚其名者遊於橋間而觸其柱怒其柱
之觸已也則張頰植鬛怒腹而浮於水飛鳶過而攫之
磔其腹而食之因遊而觸物不知罪已妄肆其忿至於
磔腹而死悲夫(東坡集)歐公謂河豚出於暮春食柳絮而
肥殆不然今浙人食河豚於上元前江隂冣先得方出
時一尾直千錢二月後一尾纔百錢耳柳絮時人已不
食謂之班子或言腹中生蟲故惡之(石林詩話)東坡詩云竹
外桃花三兩枝春江水煖鴨先知蔞蒿滿地蘆芽短正
是河豚欲上時此正是二月景致是時河豚已盛矣欲
上之語似乎未穏(漁隠叢話)經筵官會資善堂東坡盛稱河
豚之美吕元明問其味曰直那一死(聞見錄)河豚盛氣善
怒每伏水底必設網于上故以物就而觸之彼將奮怒
而上遂為所獲吳人目其腹腴為西施乳(藝苑雌黃)春洲生
荻芽春岸飛楊花河豚當是時實不數魚蝦(東坡)忿腹若
封豕怒目猶吳蛙庖煎苟失所入喉為鏌鎁(梅聖俞)非鱗
亦非介芒刺皮如蝟觀形固可憎况復論腸胃(曾南豐)
烏賊
傳記世謂烏賊懷墨而知禮故俗云是海若用事小吏
或曰性嗜烏常暴水上飛烏過謂其已死便往啄之乃
捲取烏故謂烏賊(南越記)海人言昔秦王東遊棄筭於海
化為此魚形如筭袋兩帶極長烏賊舊名河伯度事
一名從事小吏江東人取其墨書契以脫人財踰年字
消惟空紙耳舊說烏賊有矴遇風則虬前一鬚下矴
一名纜魚風波稍急即以其鬚粘石為纜(雜爼)
本朝海之魚有烏賊其名者呴水而水烏懼物之窺已
也則呴水以自蔽海烏知其魚而攫之嗚呼徒知自蔽
以求全不知滅迹以杜疑哀哉(東坡集)腹膏為飯嚢鬲胃
貯飲墨出沒上下波厭飫吳越食(梅聖俞)
蝦
史滕脩為廣州刺史或語脩蝦長一丈修不信其人至
東海取蝦鬚長四五尺封以示脩脩乃服(王隠晉書)
傳記鰝大蝦也(爾雅)蝦種多&KR0008;最大中作脯(異物志)南海以
蝦頭為杯鬚長數尺金銀鏤之(南越志)馬稜為廣陵太守
蝗蟲飛入海化為魚蝦(東觀記)虞嘯父為孝武侍中帝曰
卿在閣下初不聞有獻替對曰天時尚煖魚鼈蝦蚱未
可致尋有所獻帝大笑(世說)
水母
傳記東海有物状如凝血名曰水母無頭目所處則衆
蝦附之(博物志)水母如羊胃可生切食(廣志)廣州謂之水母
閩人謂之蛇其形乃渾然凝結一物有淡紫色者腹下
有物如懸絮俗謂之足而無口眼常有數十蝦寄腹下
咂食其涎浮泛水上捕者或遇之即歘然而沒盖蝦有
所見耳(嶺表錄異)
龜
經舍爾靈龜觀我朵頥凶或益之十朋之龜天生
神物聖人則之離為龜(易)昆命于元龜九江納錫
大龜寧王遺我大寳龜(書)爰契我龜我龜既厭(詩)
鼈人秋獻龜魚龜人掌六龜之属天龜曰靈屬地龜
曰繹屬東龜曰果屬西龜曰靁属南龜曰獵屬北龜曰
若屬凡取龜用秋時攻龜用春時(周禮)季秋登龜龜以
為畜故人情不失龜為前列先知也青黑綠者天
子之寳龜也(禮記)臧武仲自邾使告臧賈且致大蔡焉
臧昭伯如晉臧會竊其寳龜僂句以卜為信與僣僣吉
會曰僂句不余欺也(左傳)龜青純(公羊傳)臧文仲居蔡山節
藻梲(論語)
子仲尼曰神龜能見夢於元君而不能避余且之網知
能七十二鑚而無遺筴而不能免刳腸之患龜曳尾
塗中(莊子)龜三千歲蜉蝣不過三日以蜉蝣而為龜憂養
生之具人必笑之(淮南子)千載靈龜人言浮於蓮葉之上
或在叢蓍之下山中已日稱時君者龜也郄儉少
時行獵墮空冢中見大龜張口吞氣乃試隨龜所為遂
不復饑(抱朴子)
史禇先生曰能得名龜者財物歸之家必大富至千萬
一曰北斗龜二曰南辰龜三曰五星龜四曰八風龜五
曰二十八宿龜六曰日月龜七曰九州龜八曰玉龜凡
八名龜各有文在腹下有神龜在江南嘉林中常巢
於芳蓮之上南方老人用龜支牀足行二千歲老人死
後移牀龜尚生能行氣導引(史記)永嘉元年有玉龜出於
灞水苻堅末高陸人穿井得龜大三尺堅命太卜池
養之及死藏其骨於太廟是夜廟丞高虜夢龜曰我本
出將歸江南遭時不遇殞命秦庭又有人夢於虜曰龜
三千六百歲終必妖興亡國之象也(晉書)永明間唐潜獻
青毛神龜一頭(南齊書)武帝章皇后母嘗遇道士以小龜
遺已光彩五色及朞后生紫光照室因失龜所在(陳書)開
皇中掖廷每夜有人來挑宫人宫人抽刀斫之其物落
牀而走因入池而沒明日涸池得一龜其上有刀迹殺
之遂絶(隋書)先天二年江州獻靈龜六眸腹下有玄文象
卦文(唐書)
傳記龜三足賁龜俯者靈仰者繹前弇諸果後弇諸獵
左倪不靁右倪不若一曰神龜二曰靈龜三曰攝龜四
曰寳龜五曰文龜六曰筮龜七曰山龜八曰澤龜九曰
水龜十曰火龜(爾雅)甲蟲三百六十而神龜為之長(大戴禮)
龜一名玄衣督郵一名元緒(古今注)龜百歲一尾千歲則
十尾(六韜)靈龜五色似玉背隂向陽上隆象天下平法地
轉運應四時蛇頭龍脰左睛象日右睛象月知存亡吉
凶之變(說苑)龜三百歲大如錢遊蓮葉上三千歲則青邊
有距(論衡)靈蓍四十九莖下有千歲神龜守之(京房易傳)龜厭
江海陸行不止自令枯藁失其都市(焦贑易林)天子龜尺二
寸諸侯八寸大夫六寸士民四寸龜者隂蟲之老也(逸禮)
神龜之象上圓法天下方法地背上有盤法丘山玄文
交錯以成列宿五光昭若玄錦文運轉應四時(禮統)孫權
時永康人入山遇一大龜即束之歸龜便言曰遊不良
時為君所得人甚怪之載出欲上吳王夜泊越里䌫船
於大桑樹宵中樹呼龜曰勞乎元緒奚事爾耶龜曰我
被拘繫方見烹臛雖盡南山之樵不能潰我對曰諸葛
元遜博識必致相苦令求如我之徒計從安出龜曰子
明無多辭禍將及爾樹寂而止既至權命煮之焚柴萬
車語猶如故諸葛恪曰燃以老桑乃熟獻人仍說龜樹
共言權登使伐取煮龜立爛(異苑)孔愉見人籠龜於路買
而放諸溪中龜反顧視愉及封北亭而鑄印龜左顧者
三有似昔龜之顧(後賢傳)毛寳戍邾城有一軍人買得白
龜長五寸寳便買取持歸養之漸大放江中後邾城遭
石勒敗毛寳被鎧投江中覺如墮一石上視之乃是先
放白龜既抵岸回顧而去(續搜神記)
集有緇衣之大夫兮衣玄繡之衣裳乘輜車之岌岌兮
駕雲霧而翺翔風雨為之電奮兮五色赫以焜煌(孫惠賦)
質應離象位定坎居賤彼朵頥賁我靈符浮洛川見緯
書洞秘賾通玄虛(李顒賦)
本朝自從九江納錫罷衆漁賤棄秋不登卜人官廢亦
已久果獵誰復知殊稱搘牀纔堪比瓦礫當粟孰肯
捐斗升糝頭腥臊何足嗜曳尾穢汚適可憎盛溲除聾
豈必騐蹈背出險安可憑刳腸以占幸無事卷殼而食
病未能如聞翕息可視效往乃有墜岸千層仰窺朝陽
俯引氣亦得難老如岡陵諒能學此真壽類世論妄以
類蟲冰(王介甫)
鼇
子渤海之中有五山帝使巨鼇十五舉首而戴之龍伯
之人一釣而連六鼇(列子)東海鼇冠蓬莱游滄溟蛭蟻聞而
悅之相邀海畔觀鼇群蟻曰彼冠山何異我戴粒逍遥
於封壌之巔伏乎窟穴也(管子)
傳記有巨靈之鼇背負蓬萊之山而飛舞戲滄海之中
(列仙傳)巨鼇以背負山周廽千里(玄中記)
集鼇戴山抃何以安之(楚辭)巨鼇贔屭首冠靈山(吳都賦)積
翠浮澹灔始疑負靈鼇(柳詩)突兀海底鼇首冠三神丘鈎
網不能制其來非一秋或者不量力謂兹鼇可求贔屭
牽不動綸絶沈其鈎一鼇既頓頷衆鼇齊掉頭噴風激
蜚廉鼓浪怒陽侯鯨鯢得其便張口欲吞舟萬里無活
鱗百川多倒流(白居易)
本朝方壺蓬萊負巨鼇(山谷)
黿
經季秋取黿(禮)楚人獻黿於鄭靈公公子宋與子家將
見子公之食指動曰他日我如此必嘗異味及入宰夫
將解黿相視而笑(左傳)
子大黿作魅行病道士戴炳以越章封沉遍擲潭中良
久有大黿浮出乃格殺之而病者愈(抱朴子)
史靈帝時黃氏之母浴而化為黿初浴時簮一銀釵及
見猶在其首(續漢書)韋丹少在東路嘗至中橋見漁者網
得大黿繫之橋柱引頸四顧有求救之意於是以所乘
驢易之放黿於水徒步而歸(唐史)
傳記黿似鼈而大(說文)黿為河伯使者(古今注)齊景公渡河
黿銜左驂沒之古冶子拔劍從斜行五里逆三里至于
砥柱之下左手持黿頭右手挾左驂鷰躍鵠踊而出(搜神)
(記)范獻子獵占之曰君子得黿小人遺冠獻子獵而不
得遺其豹冠(璅語)
集乘白黿兮逐文魚(楚辭)
鼉
經鼉鼔逢逢(詩)季秋取鼉(禮)
史孫亮初公安有白鼉鳴謠曰鼉鳴龜背平南郡城中
可求生守死不去來無成明年諸葛恪敗弟融鎮公安
被收刮金印龜背一服而死(吳志)
傳記鼉水蟲從龜單聲(說文)鼉魚長三尺有四足高尺餘
尾如蝘蜓而大方嫁娶必得食之(廣志)張福行船夜有女
子乘小舟就福寝中夜月照乃見一白鼉枕福臂福驚
起而鼉去(搜神記)廣陵王家女病邪召竺僧瑤治之瑶入
門便大驚老魅敢干犯人女在内大喚云人殺我夫鬼
在側曰吾命盡於今可為痛心於是化為老鼉走出中
庭瑶撲殺之(許氏志怪)
鼈
經離為鼈(易)炰鼈膾鯉(詩)鼈人秋獻鼈蜃(周禮)
子東海之鼈(莊子)跬步不休跛鼈千里(荀子)鄭縣人卜子毒
妻之市買鼈以歸潁水以為渴因縱而飲之遂失鼈(韓子)
鼈無耳而目不可以瞥精於明也援兩鼈而失靈龜
(淮南子)
史崔弘度每期戒僚吏曰無得欺誑後嘗食鼈侍者八
九人弘度一一問之曰鼈美乎皆云鼈美弘度罵曰傭
奴何敢誑我汝初未嘗食鼈安知其美俱杖之(隋書)
傳記鼈三足能(爾雅)鼈目白腹下王字者不可食(雜爼)鼈一
名河伯從事(古今注)公父文伯飲南宫敬叔酒露賭父為
客羞鼈焉小賭父怒相延食鼈辭曰將使鼈長而後食
之遂出(國語)汝南郡中常有鬼怪導從威儀如太守入府
打鼓周行内外後費長房詣郡正值此鬼至府郡門而
不敢前長房厲聲呼便促前來鬼化作老翁叩頭乞得
自改長房曰復汝真形此鬼即成大鼈如車輪頸長一
丈許長房復令還就人形以一札符付之令送與葛陂
君鬼持符去至陂邊以頸繞株而死(神仙傳)昔有人與奴
俱得心腹病奴死割腹視之得一白鼈以諸藥内鼈口
中終不死後有乘白馬來者馬溺濺鼈縮頭藏脚乃試
取馬溺灌之豁然消成水主者頓飲一升遂愈(志怪)
集方銜鈎以振掉吁駭人而可惡既顛墜於岩岸乃蹣
跚而跬步或延首以鶴顧或頓足而鷹距或曳尾于泥
中或縮頭于殼裏(潘尼賦)
螺
經離為蠃(易)鼈人祭祀供&KR0034;蠃蚳(周禮)
傳記海文蠡數種其大者容一升南人以為酒杯(廣志)馬
軻蠃大者圍九寸長四寸細者圍七寸長三寸(南方說)鸚
螺狀如覆杯頭如鳥頭向其腹視似鸚鵡故以名吒
螺著海邊樹上見人吒如人聲可食蒼螺江東人以為
椀假猪螺日南有之靨為甲香(異物志)謝端少孤得一大
螺置瓮中每早至野還見有飲飯湯火端從籬外窺之
見一少女從瓮中出燃火便入問之女答曰我天漢中
白水素女天帝使我為守舍炊煮今無故相伺不宜留
此忽有風雨而去(搜神記)
蚌(蜃附)
經離為蚌(易)孟冬雉入大水化為蜃(禮)
子楚之明月出於蚌蜃(墨子)明月之珠蜃龍之病而我之
利(淮南子)
史元將仲將不意雙珠近出老蚌(魏志)太宗謂侍臣曰蜃
性含水待月而水生(唐書)
傳記蜃小者䖴注云䖴即小蚌(爾雅)齊趙將伐燕蘇代說
趙王曰今者臣來見小蚌方出暴而鷸啄其肉蚌合而
挾其啄鷸曰今日不雨明日不雨必見蚌脯蚌曰今日
不出明日不出必見死鷸漁父得而併擒之今燕趙相
攻臣恐強秦之為漁父也趙王乃止(戰國策)南方林邑有
大蚌盈車明珠至寸不以為貴(拾遺錄)
集蚌蛤珠胎與月虧全(左思賦)
蛤(蛤蜊附)
經季秋雀入大水為蛤(禮)
子盧敖俯而視之方卷龜殼而食合梨(淮南子)
傳記東越海蛤(汲冢周書)仙家之藥有白水靈蛤(梁武内傳)凡蛤
之属開口聞雷鳴則不復閉(南越志)有人患足腫疾醫莫
能識徐之才視之曰蛤精疾也得之當由乘船入海垂
脚入水中之才為剖之得蛤子二大如榆筴(三國典略)
本朝飲者憐渠有典刑見渠借箸眼偏青莫遣下塩
傷正味不曾著蜜若為甜雪楷玉質全身瑩金線冰鈿
半縷纖(誠齋)
車螯
史廬陵王義真出為南豫州刺史居高祖憂長史劉湛
入見煗酒炙車螯湛正色曰公當今不宜有此設義真
曰旦甚寒一杯酒亦何傷酒既至湛因起曰既不能以
禮自處又不能以禮處人(沈約宋書)
傳記車螯形如蚌蛤而大(說文)
本朝璀璨殼如玉斑斕點上花含漿不肯吐得火遽已
呀(六一集)素脣紫錦背漿味壓蚶菜(梅聖俞)珠宫新沐淨瓊
沙石鼎初燃瀹井花紫殼旋開微滴酒玉膚莫熟要鳴
牙(誠齋)
蠣
傳記南海謂蠣為蠔甲為牡蠣合澗州圓蠣土人重之
語曰得合澗一蠔雖不足豪亦可以高也(南越志)蠔生海
島邊如拳石四面漸長有高一二丈者每一房内蠔肉
一片海夷以斧揳取殼燒以烈火蠔即啓房挑取其肉
趣市以易醑(嶺表錄異)
集蠔相粘為山十百各自生(韓詩)
本朝薄宦遊海鄉雅聞静康蠔中厨烈熖炭燎以柴
與蒿委質已就烹鍵閉猶遁逃稍稍窺其戸青欄流玉
膏人言噉小魚所得不償勞况此鐡石頑解剥煩錐刀
戮力效一割功烈纔牛毛若論攻取難飽食未為饕(梅聖)
(俞)蓬山側畔屹蠔山懷玉深蔵萬壑間(誠齋)
蚶
傳記瓦屋子南中舊呼為蚶子盧鈞尚書作鎮以其殼
上有稜如瓦壠故名焉廣人尤重之俗呼為天臠炙(嶺表)
(錄異)
鱟
傳記鱟形如惠文冠青黑色十二足腹中有子如麻子
取以作醬尤美(吳錄地理志)鱟形如熨斗頭似蜣螂南人重
之以為鮓(廣州記)鱟魚其殼瑩淨如青甆盌𨫼背眼在背
上口在腹下尾長尺餘三稜如梭莖雌常附雄而行若
摘去雄者雌者即自止腹中有子如菉豆(嶺表錄異)
集鱟實如惠文骨眼相負行(韓詩)
本朝忽有缾罌至捲將江海來玄霜束龜殼紅霧染珠
胎(誠齋)
蟹
經離為蟹(易)蠶則績而蠏有匡(禮)
子蠏六蛫而二螯非蛇蟺之穴無所寄托者用心躁也
(荀子)夫釋大道而任小數無異於使蠏捕鼠(淮南子)山中稱
無腸公子者蠏也(抱朴子)
史解系免官還第及張華裴頠之被誅也倫秀以宿憾
收系兄弟梁王彤救系等倫怒曰我於水中蠏且惡之
况此人兄弟輕我耶遂害之(晉書)
傳記蠏蚭也其雄曰蜋螘其雌曰轉帶(爾雅)蟹二螯兩端
傍行(孝經援神契)蠏漆相合成水(博物志)水蠏螯殼内皆鹹水
自有味廣人取之淡煮吸其鹹汁下酒膏蠏殼内有
膏如黃酥加以五味和殼&KR1572;之赤母蠏殼内黃赤膏
如雞鴨子黃内白以和膏實其殼中淋以五味蒙以細
麫為蠏饆饠紅殼蠏殷紅色巨者可以裝為酒杯
虎蠏殼上有虎斑可装為酒噐(嶺表錄異)蠏之小者每潮欲
來出穴舉螯迎之名招潮子(海物異名記)蔡司徒渡江見蟛
蜞大喜曰蠏有八足二螯令烹之既食委頓吐下方知
非蠏後向謝仁祖說此事謝曰卿讀爾雅不熟幾為勤
學死(世說)畢卓嘗曰左手持蠏螯右手執酒杯泊浮酒池
中足了一生矣(郭子)
集未遊滄海早知名有骨還從肉上生莫道無心畏雷
電海龍王處也横行(杜牧)紺甲青筐染苔衣島夷初寄北
人時離居定有石帆覺失伴惟應海月知族類分明連
&KR1853;&KR0008;形容好箇似蟛蜞病中無覓雙螯處寄與夫君左
手持蠏因霜重金膏液(皮日休)
本朝仁宗内宴有蠏二十八枚帝曰吾尚未知一枚直
幾錢左右對直一千帝不悅曰數戒汝軰無侈靡一下
箸為錢二十八千吾不忍也遂不食(聞見錄)陶穀使吳越
忠懿王宴之因食蝤蛑詢其族類忠懿命自蝤蛑至蠏
蚎凡十餘種以進糓曰真所謂一蠏不如一蠏(掇遺)有蠏
無監州(見通判類)半殼含黃宜點酒兩螯斫雪勸加餐(東坡)相
憶樽前把蠏螯海饌糖蠏肥霜臍嘗食新形模
雖入婦人笑風味可解壯士顔怒目横行與虎争寒
沙奔火禍胎成雖為天上三辰次未免人間五鼎烹(山谷)
滿腹紅膏肥似髓貯盤青殼大於杯(梅聖俞)横行湖海浪
生花糟粕招邀到酒家酥片滿螯疑作玉金穣鎔腹未
成沙(誠齋)
記纂淵海卷九十九
