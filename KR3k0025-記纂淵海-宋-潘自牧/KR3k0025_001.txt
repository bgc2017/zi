記纂淵海卷一宋潘自牧撰
混元部
太極(混沌附)
經易有太極是生兩儀疏云老子道生一此太極是也
(易)夫禮必本於太一(記)
子有物混成先天地生(老)太易者未見氣也太初者氣
之始也太始者形之始也太素者質之始也氣形質具
而未相離故曰渾淪玄牝之門是謂天地之根(並列)未
有天地自古以固存神鬼神帝生天生地在太極之先
而不為高在六極之下而不為深(莊子)太初有無無有無
名一之所起有一而未形儵與忽時相與遇於混沌
之地混沌待之甚善儵與忽謀報混沌之德曰人皆有
七竅以視聽食息此獨無有嘗試鑿之日鑿一竅七日
而混沌死(並莊)天地未形馮馮翼翼洞洞&KR0008;&KR0008;故曰大昭
天地未剖隂陽未判四時未分萬象未生汪然平静
寂然澄清莫見其形古未有天地之時唯象無形窈
窈冥冥芒芠漠閔澒濛鴻洞莫知其門(淮南)太極初搆清
濁始分(抱朴)夫子其與太極合德神道並行乎(文中)
史太極元氣函三為一(前律歷志)太極中央元氣故為黃鍾
太極運三辰五星於上經元一以統始易太極之
首也(並同上)太極者混沌之時曚昧未分日月含其輝八
卦隠其神天地混其始聖人藏其真(晉紀瞻傳)
傳記太極形質已具(帝王世紀)氣形之初謂之太始(同上)先有
太初後有太始形兆既成名曰太素渾渾相連視之不
見聽之不聞(白虎通)
集邃古之初孰傳道之上下未形何由考之(楚詞天問)太易
之始太初之先馮馮沉沉奮搏無端(揚雄賦)太極之先兩
儀始分有沈而奥有浮而清(班固典引)覽太極之初化(陸機賦)
嘉太極之開元(傅玄賦)太極剖判造化權輿(左思賦)太極之
始混沌未分(曹子建七啓)在昔太初玄黃混并混沌鴻濛兆
眹未形(曹子建論)易謂之太極春秋謂之元老子謂之道(阮籍)
(論)無極之極漭彌非垠(柳文天對)本始之茫誕者傳焉鴻靈
幽紛曷可言焉(同上)混沌無形氣奚從生兩儀元一是能
分太極焉得離(張萃詩)
本朝無極而太極太極動而生陽動極而静静而生隂
静極復動一動一静互為其根分隂分陽兩儀立焉陽
變隂合而生水火木金土五氣順布四時行焉五行一
隂陽也隂陽一太極也太極本無極也(濓溪太極圖)道為太
極又曰心為太極(邵子語)弄丸餘暇時往時來自注云丸
謂太極(無名公序)分而言之一物各具一太極也合而言之
萬物統體一太極也(朱文公太極圖注)太極只是天地萬物之
理在天地則天地中有太極在萬物則萬物中各有太
極(語錄)太極只是箇極好至善底道理人人有一太極物
物有一太極太極便是性動静隂陽是心金木水火
土是仁義禮智信化生萬物是萬事(並同上)不言無極則
太極同於一物而不足為萬化根本不言太極則無極
淪於空寂而不能為萬化根本(答陸梭山書)昆侖大無外旁
薄下深廣隂陽無停機寒暑互來往皇羲古神聖妙契
一俯仰不待窺馬圖人文已宣朗混然一理貫昭晰非
象罔珍重無極翁為我重指掌(感興詩)吾觀隂陽化升降
八紘中前瞻既無始後際那有終至理諒斯存萬世與
今同誰言混沌死幻語驚盲聾(同上)
造化
經乾道變化各正性命(易)天地變化草木蕃(易)可以贊
天地之化育則可與天地參矣(記)
子造化者其巧妙其功深造化之所始者謂之生(並列)
子來有病將死子犁往問之與之語曰造化又將奚以
汝為將奚以汝適以汝為鼠肝乎以汝為蟲臂乎大
冶鑄金金踴躍曰我且必為鏌鎁夫大冶必以為不祥
之金今一犯人之形而曰人耳人耳夫造化者必以為
不祥之人今一以天地為大鑪以造化為大冶惡乎往
而不可哉許由謂意而子曰夫堯既已黥汝以仁義
而劓汝以是非矣意而子曰庸詎知夫造化者之不息
我黥補我劓使我乘成以隨先生耶萬物皆出於機
皆入於機(並莊)造化者之攫援物也譬猶陶人之埏埴也
(淮南子)
史制作侔造化(後張衡傳)含元包一甄陶品類(後郅惲傳)五氣陶鑄萬物
流形(隋書)
傳記上知造物無物而下知物物之自造也(郭象莊子序)
集大鈞播物坱圠無垠(賈誼賦)天地為鑪造化為工隂陽
為炭萬物為銅(同上)太極造化權輿(左思賦)造化為工匠天
地為陶鈞(潘尼賦)洪鈞陶萬類(張茂先)八荒開夀域一氣轉
鴻鈞(杜詩)茫茫大造間鈞陶力大哉(並同上)
本朝造化無情不擇物(歐陽公)神工自爐鞴(東坡)造化何如
童子戲未識造物意茫然同一爐爐鎚一手賦形
殊造物無心莫怨渠細看造物真無物春到江南花
自開(同上)
元氣(天地之氣附)
經天地絪緼萬物化醇(易)易有太極疏云元氣混而為
一是太初太一也(同上)孟春天氣下降地氣上騰(記)天氣
上騰地氣下降(記)夫禮必本於太一(家語)注云太一元氣
也(同上)天地嚴凝之氣始於西南而盛於西北此天地之
尊嚴氣也此天地之義氣也天地温厚之氣始於東北
而盛於東南此天地之盛德氣也此天地之仁氣也(鄉飲)
(酒)
子太易者未見氣也太初者氣之始也(列)伏羲得之以
襲氣母注云取元氣之本(莊)道始生虛廓虛廓生宇宙
宇宙生元氣(淮南)人稟二儀之氣(列)天者統元氣焉(文中子)
史至治之世天地之氣合以生風天地之風氣正十二
律定(前律歷志)黃鍾紀元氣之謂律黃者中之色故陽氣
施種於黃泉孳萌萬物為六氣元也故以黃色名元氣焉
元氣轉三統五行於下太極元氣函三為一極中
也元始也行於十二辰(並同上)元氣剖判剛柔始分清濁
未位(後天文志注)明帝升靈臺望元氣(本紀)助順元氣含養庶
類(郎顗傳)斗斟酌元氣運平四時(李固𫝊)天地者生萬物以
資始冲氣以為和原元氣之本求天地之根(晉紀瞻傳)候天
地之氣以知四時寒暑(唐律歴志)元氣者天地之始萬物之
所王政之大端王政莫先於安人故安人則隂陽和隂
陽和則天地平天地平則元氣正(陳子昂傳)調元氣治隂陽
和元氣睦人倫(並同上)元者氣之始也(劉蕡策)
傳記元氣初分重濁為地萬物所陳列也(說文)兩儀未分
其氣混沌(河圖)元氣無形洶洶濛濛(同上)歲在攝提元氣肈
始(三五歴紀)天地者元氣之所生萬物之所自焉(禮統)地者元
氣生萬物之祖也(白虎通)元者包含道德搆掩乾坤橐籥
元氣(張衡元圖)有巨靈者偏得元神之道故與言氣一時生
混沌(開元遁甲圖)麗山氏分布元氣各生次序産生山谷(同上)
崐崙山上有金臺玉闕亦元氣之所合天帝之居治處
(十洲記)
集元氣始化(揚雄賦)大者含元氣纖者入無倫(解嘲)混元運
物流不處兮(班固賦)茫茫元氣誰知其終(曹子建七啓)皓天元
氣也皓然而已無他物焉(楊泉物理論)含元氣之絪緼(王文考賦)
稟元氣於靈和(郭景純賦)大象無形元氣為母杳兮冥兮陶
冶衆有(孫楚石人銘)元氣氤氲二儀開闢(李義府箴)龐昧革化惟
元氣存(柳文天對)渾然而中處者世謂之元氣(天說)元氣大癰
痔也(並說文)
本朝乾道成男坤道成女二氣交感化生萬物(濓溪太極圖)
隂陽
經一隂一陽之謂道隂陽不測之謂神隂陽合德
而剛柔有體分隂分陽迭用柔剛(並易)以天産作隂德
以地産作陽德以隂陽為端隂陽相摩天地相盪
天地訢合隂陽相得(並記)冬無愆陽夏無伏隂(左傳)獨隂
不生獨陽不生獨天不生三合然後生(穀梁傳)
子隂陽同度曰道(管)春夏秋冬隂陽之推移也時之短
長隂陽之利用也日夜之易隂陽之化也(同上)萬物負隂
而抱陽冲氣以為和(老)能隂能陽能柔能剛(列)天地之
道非隂則陽(同上)隂陽相照相蓋相治(莊)寇莫大於隂陽
無所逃於天地之間(同上)隂陽大化風雨博施萬物各得
其和以生各得其養以成(荀)含隂吐陽而萬物和同者
德也(淮南)天地之襲精為隂陽隂陽和而萬物生隂
陽之陶化萬物(並同上)
史陽常居大夏而以生育長養為事隂常居大冬而積
於空虛不用之處以此見天之任德不任刑也(前董仲舒策)
天地設位垂日月分隂陽定四時列五行以示聖人(翼奉)
(封事)陽施其氣隂化成物(律歷志)隂陽調和萬物咸得其宜
(東方朔傳)隂陽和調物乃茂成(三老上書)陽以博施為德隂以不
專為義(梁皇后紀)隂陽和則天地平元氣正(唐陳子昂傳)和隂陽
以養物(劉蕡策)
傳記四時隂陽者萬物之根本也(素問)隂陽者天地之道
也萬物之綱紀變化之父母生之本始神明之府也(同上)
隂陽和萬物序(白虎通)
集明明闇闇惟時何為隂陽三合何本何化(屈原天問)一隂
一陽天地之方(班固賓戲)稷契逢天人隂陽仍驕蹇(李白)隂陽
相主客(杜詩)天行失其度隂氣來干陽(韓詩)
本朝太極動而生陽動極而静静而生隂静極復動一
動一静互為其根分隂分陽兩儀立焉(周子太極圖)天以陽
生萬物以隂成萬物(通書)五行隂陽隂陽太極四時運行
萬物終始混兮闢兮其無窮兮(同上)無極之前隂含陽
也有象之後陽分隂也(康節觀物外篇)本一氣也生則為陽消
則為隂陽主闢而出隂主翕而入(並同上)隂陽之精互
藏其宅(横渠正蒙)
五行部
五行(五德附)
經天一地二天三地四天五地六天七地八天九地十
(易)水火金木土穀惟修(書大禹謨)有扈氏威侮五行(甘誓)鯀陻
洪水汨陳其五行(洪範)一曰水二曰火三曰木四曰金五
曰土疏云天一生水地二生火天三生木地四生金天
五生土此其生數也地六成水天七成火地八成木天
九成金地十成土謂之成數也水曰潤下火曰炎上
木曰曲直金曰從革土爰稼穡潤下作鹹炎上作苦曲
直作酸從革作辛稼穡作甘(並同上)或審曲面勢以飭五
材(記)播五行於四時人者五行之秀氣人者五行
之端也聖人五行以為質先王道五常之行(並同上)
天生五材民並用之(左傳)地有五行用其五行(並同上)
子黃帝立五行以正天命(管)木與木相摩則燃金與火
相守則流(莊)水生木木生火火生土土生金金生水子
生母曰義母生子曰保子母相得曰專母勝子曰制子
勝母曰困(淮南)火熱而水滅之金剛而火銷之木強而斧
伐之水流而土遏之唯造化者物莫能勝也木生於
亥壮於卯死於未三辰皆木也火生於寅壮於午死於
戌三辰皆火也土生於午壮於戌死於寅三辰皆土也
金生於巳壮於酉死於丑三辰皆金也水生於申壮於
子死於辰三辰皆水也(並同上)五行不相沴則王者可以
制禮(文中)
史五常五行之象(史天官書)黃帝得土德黃龍地螾見夏得
木德青龍止於郊草木暢茂商得金德銀自山溢周得
火德有赤烏之符秦文公出獵獲黑龍此其水德之瑞
(封禪書)公孫臣上書曰始秦得水德今漢受之當得土德
土德之應黃龍見後三歲黃龍見成紀(同上)劉向父子以
為庖犧始受水德其後以水傳子而漢得火德故高祖
始起神母夜號著赤帝之符(前律歷志)漢代秦繼周木生火
為火德(同上)五行者五常之形氣也(藝文志)五行異位千變
萬化繁育庶類(五行志)五行見象於天也為五星分位於
地也為五方行於四時也為五德稟於人也為五常播
於音律為五聲發於文章為五色而揔其精氣之用謂
之五行(唐五行志)洪範九疇其說不相附屬而劉向為五行
傳乃取五事皇極庶徵附於五行以為八事皆属五行
歟(同上)
傳記黃帝問曰太虛寥廓五運回薄衰盛不同損益相
從願聞平氣何如而名也岐伯曰木曰敷和火曰升明
土曰備化金曰審平水曰静順帝曰其不及奈何岐伯
曰木曰委和火曰伏明土曰卑監金曰從革水曰涸流
帝曰太過何謂岐伯曰木曰發生火曰赫曦土曰敦阜
金曰堅成水曰流行(素問)天有五行水火金木土分時化
育以成萬物其禪謂之五帝古之王者易代改號取法
五行太昊配木炎帝配火黃帝配土少昊配金顓帝配
水其次以所行之次轉相承也(家語)堯以火德王色尚黃
舜以土德王色尚青夏后氏以金德王色尚黑殷人以
水德王色尚白周人以木德王色尚赤勾芒為木正
祝融為火正蓐收為金正玄冥為水正后土為土正(並同)
(上)地之五成所以生殖也(國語)先王以土與金木水火雜
以成百物(同上)五行者天地之性(白虎通)火日外景金水内
景(大戴禮)木為青龍火為朱雀土為勾陳金為白虎水為
玄武(真仙𫝊)
本朝陽變隂合而生水火木金土五氣順布四時行焉
(濓溪太極圖)五行之生也各一其性(同上)木曰曲直能既曲而
反申也金曰從革一從革而不能自反也水火氣也故
炎上潤下與隂陽升降土不能得而制焉木金者土之
華實也其性有水火之雜故木之為物水漬則生火燃
而不能離也蓋得土之浮華於水火之交也金之為物
得火之精於土之燥得水之精於土之濡故水火相待
而不害鑠之反流而不耗蓋得土之精實於水火之際
也土者物之所以成始而成終也地之質也化之終也
水火之所以升降物兼體而不遺也(横渠正蒙)五行者質具
於地而氣形於天者也以氣而語其行之序則曰金水
木火土而木火陽也金水隂也以質而語其生之序則
曰水火木金土而水木陽也火金隂也(朱文公太極圖說)五行
雖各一其性然一物又各具五行之理(語錄)
水
經地中有水師地上有水比水洊至習坎山上有水蹇
澤無水困木上有水井風行水上渙澤上有水節(並易)水
流而不盈坎者水也正北方之卦也(說卦)潤萬物者莫
潤乎水坎為水溝瀆(並同上)人無於水監(書酒誥)禹平水
土(吕刑)揚之水(詩)沔彼流水朝宗于海(沔水)稻人以瀦蓄
水以防止水萍氏掌國之水禁匠人善溝者水潄
之善防者水滛之(並周禮)水曰清滌孟秋完隄防以備水
潦孟冬盛德在水水無當於五色五色不得弗章
水煩則魚鼈不大(並記)今夫水一勺之多及其不測黿
鼉蛟龍魚鼈生焉貨財殖焉(中庸)水易狎而難親也易以
溺人(表記)潢汙行潦之水(左傳)顓頊氏以水紀故為水官而
水名(同上)知者樂水(論語)
子水之就下沛然誰能禦之(孟子)滄浪之水清兮可以濯
我纓滄浪之水濁兮可以濯我足徐子曰仲尼亟稱
於水曰水哉水哉何取於水也孟子曰源泉混混不舍
晝夜盈科而後進放乎四海有本者如是水信無分
於東西無分於上下乎今夫水搏而躍之可使過顙激
而行之可使在山是豈水之性哉觀於海者難為水
觀水有術必觀其瀾(並孟子)水者地之血氣如筋脈之
通流者也(管)水萬物之凖也(同上)上善若水水善利萬物
而不争處衆人之所惡故幾於道矣(老)水天下之至柔
馳騁天下之至剛(同上)孔子觀於呂梁懸水三十仞流沬
三十里(列)長於水而安於水性也白公曰若以石投
水如何孔子曰吳之善游者能取之曰若以水投水如
何孔子曰淄澠之合易牙嘗而知之白公曰人固不可
與微言也(並同上)人莫鑑於流水而鑑於止水(莊)水净則
明燭鬚眉平中準大匠取法焉水之性不雜則清莫
動則平鬱閉而不流亦不能清水之積也不厚則負
大舟也無力覆杯水於坳堂之上則芥為之舟置杯焉
則膠水淺而舟大也秋水時至百川灌河涇流之大
兩涘渚涯之間不辨牛馬(並同上)積水成淵蛟龍生焉(荀)
水能載舟亦能覆舟其萬折也必東水至平端不
傾心術如此象聖人譬如盤水正錯而勿動則湛濁
其下而清在上是以見鬚眉而察理矣孔子見大水
必觀焉曰夫水柔而無為也似德其浩浩乎不屈似有
道其赴百仞之谷不懼似勇主量必平似法盈不求溉
似正發源必東似志(並同上)水之性乘勢而行乘衰而流
(淮南子)向冬則凝而為冰向春則泮而為水上天則為
雨露下地則為潤澤萬物不得不生百事不得不成
水可循而不可毁女媧積蘆灰以止淫水水下流
而不争先故疾而不徐(並同上)滿而後進者其水乎(楊)水
避礙則通乎海(同上)水有四德沐浴羣生流通萬物仁也
揚清激濁蕩去滓穢安也柔而難犯弱而難勝勇也導
江疏河惡盈流謙智也(尸子)方折者有玉圓折者有珠清
者有黃金龍淵有玉英(同上)
史九黎亂德顓帝受之金生水故為水德又曰湯伐桀
金生水故為水德(前律歷志)顓帝乘坎執權司冬注云水為
智智者謀謀者重故為權(魏相傳)鄭崇曰臣心如水(本傳)水
性下流人所用灌溉者也(後五行志注)簡宗廟不禱祠廢祭
祀逆天時則水不潤下郊祀天地禱祈神祗謹其齋戒
致其嚴敬至發號施令亦順天時如此則水得其性矣
(同上)孔若思座右置止水一石明自足意(北史本傳)趙軌受詔
入朝父老送之曰公清如水請酌一杯水奉餞(本傳)酈道
元歴覽竒書注水經(本傳)唐新豐鸚鵡谷水清世𫝊云此
水清天下平(唐書)古者水官不失職則能辨味與色潜而
出合而更分皆能識之(唐許敬宗答高宗)
傳記水者天地之包幕五行之始焉(元命苞)水之為言隂
化沾濡(白虎通)玄洲澗水如蜜服之長生(河圖)浮天載地高
下無不至萬物無不潤(玄中記)高前之山有水甚寒而清
帝臺之漿水也(山海經)非水無以準萬里之平非水無以
通遠任重也(尚書大傳)臨淄牛山下有女水齊人諺曰世治
則女水流世亂則女水竭(述征記)魏賈&KR2010;有蒼頭嘗令乘
小艇於黃河中接河源水以釀酒名崑崙觴酒之芳味
世中所絶(酉陽雜俎)取若下水以釀酒醇美俗稱若下酒(十道)
(記)楚水第一晉水最下(水記)濉渙水其波文皆五色名文
章水又曰續水(述異記)唐祕書省中水最佳名祕水(茶錄)谷
簾水在廬山披嵓而下陸鴻漸第其水為天下第一(同上)
山水上江水次井水下(陸羽茶經)劉伯芻以楊子江為第一
惠山石泉第二虎丘寺井第三丹陽寺井第四揚州大
明寺井第五松江第六淮水第七李秀卿以廬山康王
谷水第一惠山石泉第二蘄州蘭溪石下水第三扇子
峽蝦蟇口水第四虎丘寺井第五廬山招賢寺方橋潭
第六楊子江南零水第七洪州西南瀑布第八桐栢淮
源第九廬山龍池山頂水第十丹陽寺井第十一揚州
大明寺井第十二漢江中零水第十三玉虛洞香溪水
第十四武關西水第十五松江水第十六天台千丈瀑
布第十七柳州圓泉第十八嚴陵灘水第十九雪水第
二十(張又新煎茶水記)
集承液而生雲雨涌凝而為甘泉委輸而作四海决導
而流百川(王彪之賦)水懷珠而川媚(陸士衡賦)空水共澄鮮(文選)秋
水共長天一色(王勃滕王閣賦)長流玉琴聲(李白)綠水解人意為
余西北流誰道此水廣狹如一匹練水色倒空青
流水無情去水色綠且明令人思鏡湖水影弄
月色清光奈愁何乃是天鏡中分明盡相似(並同上)碧
色動柴門(杜詩)春水船如天上坐琉璃漫汗泛舟入
馮夷擊鼓羣龍趨湘妃漢女出歌舞遠水兼天净
清漣曳水衣水流心不競湍駛風醒酒秋水清
無底(並同上)湍圍亦騰聲(韓詩)浩浩浮秋浸碧溜滴玲瓏
映波鋪遠錦(並同上)水碧無塵埃(柳詩)蔽空素彩列激浪
寒光聚的皪沈珠淵鏘鳴捐珮浦(同上)
本朝坎水也一始於中有生之最先者也(程子語)引流清
派分(歐陽公)春水弄春沙清漣對女郎水天本虛静
雲收風波止始見天水性晩宿南溪上森如水國
秋(東坡)細細龍鱗生亂石馮夷窟宅非梁棟小風吹水
碧鱗開積雨浮舟減石鱗共坐船中那得見乾坤
浮水水浮空水作玉虹流水性固自清不清或撓
之繫悶豈無羅帶水流水無心自入池堂中隠
幾人心與水俱凉漸看遠水綠生漪差向清漪照
病顔垂餌得清甘可嚥不可潄金沙玉礫燦可數
古鏡寳奩寒不動山下碧流清似銀水光㶑灔如
浮碧千尋掛雲闕萬頃含風灣微風不起鏡面平
泗水茫茫鴨頭綠瑠璃百頃水仙家(並同上)夢臨秋
江水魚鰕避窺瞰(山谷)栖遲林丘下欲濯無塵纓(同上)至潔
而納汙此水真君師(陳后山)春水瓜頭綠(同上)
火
經天與火同人火在天上大有山下有火賁澤中有火
革木上有火鼎山上有火旅(易)燥萬物者莫熯乎火
離為火(同上)火炎崑㟠玉石俱焚天吏逸德烈于猛火(書胤)
(征)若火之燎于原(盤庚)予若觀火(同上)無若火始𦦨𦦨(洛誥)如
火烈烈則莫我敢曷(詩)宫正春秋以木鐸修火禁司
爟掌行火之政令四時變國火以救時疾季春出火民
咸從之季秋内火民亦如之注云春取榆柳之火夏取
棗杏之火季夏取桑柘之火秋取柞楢之火冬取槐檀
之火司烜氏中春以木鐸修火禁于國中(並周禮)孟夏
盛德在火仲夏無用火南方後聖有作修火之利
范金合土以炮以燔以烹以炙季春出火為焚也(並記)
夫兵猶火也弗戢將自焚也(左傳)古之火正或食於心或
食於味以出内火炎帝氏以火紀故為火師而火名
(並同上)鑽燧改火(論語)
子舜使益掌火益烈山澤而焚之(孟子)若火之始然(同上)趙
襄子狩於中山藉芿燔林有一人自石壁中出從燼上
下襄子問奚道而處石奚道而入火其人曰奚物而謂
石奚物而謂火(列子)日月出矣而爝火不息(莊子)指窮於為
薪火傳也利害相摩生火甚多衆人焚和月固不勝
火(並同上)施薪若一火就燥也(荀子)順風縱火紫芝與蕭艾
俱盡(同上)火攻有五一曰火人二曰火積三曰火輜四曰
火庫五曰火墜(孫子)
史顓帝命火正黎司地(史歷書)武王渡河有火復于王屋
流為烏(周本紀)神農氏作以火承木故為炎帝又曰堯封
於唐木生火故為火德(前律歷志)火南方揚光輝為明者也
其於王者南面嚮明而治(五行志)漢承堯運旗幟尚赤叶
於火德(高祖贊)炎帝承離執衡司夏注云火為禮禮者齊
齊者平故為衡(魏相傳)火者陽之精也火性炎上人所用
烹飪者也(後五行志注)棄法律逐功臣殺太子以妾為妻則
火不炎上賢佞分别官人有事率由舊章敬重功勲殊
别適庶如此則火得其性矣陳蕃等上疏曰火極隂
之變也前始春而獄刑慘故火不炎上(並同上)荀爽曰火
生於木木盛於火其德為教其象在易之離在地為火
在天為日夏則火王其精在天温煖之氣養生百木(荀爽)
(傳)王劭上表請變火曰在晉時有人以洛陽火渡江者
世世事之火色變青今温酒及炙肉用石炭木炭火竹
火草火麻荄火氣味各不同以此推之新火舊火理應
有異(北史隋文帝時)火為威德(隋天文志)唐時清明賜火(詳見寒食類)
傳記燧人為燧皇以火紀物(尚書大傳)黎為高辛氏炎正以
淳耀篤大天明地德光照四海故名之曰祝融(國語)火之
為言化也陽氣用事萬物變化(白虎通)火陽也君之象也
(同上)連渾府有火井炎氣上昇以草焚之則煙騰火發故
名焚臺(郡國志)宛渠國夜則琢然石以代日光火大如粟
輝耀一室(拾遺記)燧明國有火樹名燧木有鳥名鴞啄樹
則燦然火出(同上)岱山之東有圓淵孟夏月水常騰沸人
掘地得焦石如炭往往有火焉(同上)火林山有火獸似鼠
毛長二三寸績之可為火浣布(十洲記)崌山有鳥如鴞而
赤身白首名曰竊指可以衛火(山海經)厭火國人首獸身
火出口中(同上)冶師陶安公數行火術一旦散上紫色衝
天湏臾朱雀止冶上曰安公安公冶與天通七月七日
迎汝以赤龍龍至安公騎之東南而上(列仙傳)葛仙翁與
客談話時天寒公因吐氣火赫然從口中出客皆減衣
(别傳)積油萬石則自然生火(博物志)南方有炎火山四月生
火十二月火滅草木皆生枝條至火然草木葉落取此
木以為薪然之不盡以其皮績之為火浣布(玄中記)神丘
有火穴光照千里(括地圖)陽燧以銅為之形如鏡照物則
景倒向日生火(古今注)譬如鑚火兩木相因火出木盡灰
飛煙滅(圓覺經)如取螢火燒須彌山終不能著(同上)潙山禪
師參百丈師百丈云汝撥鑪中有火否師撥云無百丈
深撥得少火以示之師發悟禮謝(𫝊燈錄)
集陶公矍鑠呵赤電回禄睢盱揚紫烟(李白)鄰火夜深明
(杜詩)爐存火似紅(同上)皇甫補官古陸渾時當大冬澤乾源
山狂谷狠相吐吞風怒不休何軒軒擺磨出火以自燔
有聲夜中驚莫原天跳地踔顛乾坤赫赫上照窮崖垠
截然高周燒四垣神焦鬼爛無逃門(韓詩)遠火明連艘(柳詩)
火晶燥露滋(同上)起來望南山山火燒山田微紅久如滅
短熖復相連(温庭筠)
本朝鑚木取火謂火生於木非也兩木相戛用力極則
陽生金以石相軋則有火非特木也(程子語)問四時取火
何為季夏又取一番曰土王於未月故取之(朱文公語)燒嚮
之空山(歐陽公)隂窮火自生風鳴燒入空城響五行
居四時維火盛南訛(並同上)照山炬火落驚猿(東坡)野竹爆
哀聲幽桂飄冤芬悲同秋照蟹快若夏撩蚊始知一
炬力燒盡狐兔羣火牛入燕壘燧象奔吳軍(並同上)火
災見災異部
水火
經水流濕火就燥(易)水火相息水在火上既濟火在
水上未濟水火不相射水火相逮(並易)烹人以給水
火之齊大祝執明水火而號祝挈壺氏皆以水火
守之大司寇祀五帝則奉其明水火司烜氏掌火
以燧取明火於日以鑒取明水於月祭祀共明水明火
畫繢之事水以龍火以圜(周禮)水之於民也親而不尊
火尊而不親(記)子産曰夫火烈民望而畏之故鮮死焉
水懦弱民狎而翫之則多死焉(左傳)民之於仁也甚於水
火水火吾見蹈而死者矣未見蹈仁而死者也(論語)
子如水益深如火益熱(孟子)猶以一杯水救一車薪之火
也民非水火不生活聖人治天下使有菽粟如水火
(並同上)民之所急莫急於水火(管子)古之真人入水不濡入
火不熱(莊子)水中有火乃焚大槐(同上)水火不積則輝潤不
博(荀子)有氣水火而無生(同上)今夫水之勝火亦明矣然釡
鬵間之水煎沸竭盡其上而火得熾盛於下水失其所
以為勝者矣(韓非子)槁竹有火弗鑚不然土中有水弗掘
無泉(淮南子)粟得水濕而熱甑得火燥而液水中有火火
中有水積陽之熱氣生火積隂之寒氣為水(並同上)水
測之而益深窮之而益遠火用之而彌明宿之而彌壮
(揚子)煙生於火而煙鬱火冰生於水而冰遏水故煙微而
火盛冰泮而水通(劉子)火炎上而受制於水水趍下而得
志於火(文中子)
史黃帝節用水火(史本紀)水火者隂陽之餘氣也(晉天文志)趙
綽為隋齊州别駕水火不與民交(北史)拯民於水火之中
措之於袵席之上(通鑑唐太宗)王義方曰天子置公卿大夫
欲其水火之濟鹽梅相成(本傳)
𫝊記禹象物天地故水無沈氣火無災燀(國語)火發於密
水洩於深(尚書大𫝊)水性宜冷而有華陽温泉猶曰水冷冷
者多也火性宜熱而有蕭丘寒熖猶曰火熱熱者多也
(十籖)金錫之性一也以五月丙午日中鑄為陽燧以十一
月壬子夜半鑄為隂燧則就日月出火出水(搜神記)手執
陽燧日前求火手執方諸承月中水(楞嚴經)
集女丁婦壬傳世婚一朝結讎奈後昆(韓詩)
本朝水隂根陽火陽根隂(濓溪通書)有温泉而無寒火隂能
從陽而陽不能從隂也(邵康節語)陽先隂故水先成隂後陽
故火後成水者火之地火者水之氣火生於無水
生於有火内暗而外明故離陽在外火之用用外也
水外暗而内明故坎陽在内水之用用内也(並同上)陽陷
於隂為水附於隂為火(横渠正蒙)火中虛暗離中之隂也水
中虛明坎中之陽也(朱文公語錄)火中有黑陽中隂也水外
黑而中明者隂中之陽也故水謂之陽火謂之隂亦得
(同上)丁女真水妃寒山便火耘(東坡)坎離更休旺(同上)
木
經澤滅木大過木道乃行地中生木升山上有
木漸鴻漸于木乘木有功也乘木舟虛也斲
木為耜楺木為耒刳木為舟剡木為楫斷木為杵弦木
為弧剡木為矢巽為木其於木也為堅多心其
於木也為堅多節其於木也為科上槁(並易)隨山刊木
(書)兖州厥木惟條揚州厥木惟喬(同上)若顛木之有由蘖
(盤庚)惟木從繩則正大木斯拔(金縢)南有樛木南有喬
木伐木丁丁譬彼壊木荏苒柔木(並詩)山虞仲冬
斬陽木仲夏斬隂木柞氏夏日至令刊陽木而火之
冬日至令剥隂木而水之攻木之工七輪輿弓廬匠
車梓(並周禮)孟夏盛德在木善問者如攻堅木先其易者
後其節目(並記)山有木工則度之鳥擇木木豈能擇鳥
(並左傳)
子斧斤以時入山林材木不可勝用也(孟子)緣木求魚(同上)
為巨室則必使工師求大木工師得大木則王喜以為
能勝其任也匠人斲而小之則王怒以為不勝其任矣
牛山之木嘗美矣以其郊於大國也斧斤伐之可以
為美乎是其日夜之所息雨露之所潤非無萌蘖之生
焉牛羊又從而牧之是以若彼濯濯也方寸之木可
使高於岑樓(並同上)合抱之木生於毫末(老子)匠石之齊見
櫟社樹其大蔽牛絜之百圍曰散木也以為舟則沈以
為棺槨則速腐以為器則速毁以為門戶則液樠以為
柱則蠧是不材之木也故能若是之夀(莊子)櫟社見夢曰
散人又惡知散木南伯子綦見大木焉曰此必有異
材夫仰而視其細枝則拳曲而不可以為棟梁俯而視
其大根則軸解而不可以為棺槨咶其葉則口爛而為
傷嗅之則使人狂酲三日而不已曰此果不材之木也
以至於如此其大也莊子行山見大木枝葉茂盛採
木者止其傍而不取也問其故曰無所可用莊子曰此
木以不材得終其天年匠人曰我善治木曲者中鈎
直者應繩(並同上)林木茂而斧斤至焉木成蔭而羣鳥息
焉(荀子)玉在山而木潤构木必待隠木括揉矯然後直
木直中繩揉以為輪其曲中規雖有槁暴不復挺者揉
使之然也工人斷木而成器(並同上)廊廟之材蓋非一
木之枝(慎子)賢王之用人也猶巧工之制木也大者以為
舟航柱梁小者以為楫楔修者以為櫩榱短者以為侏
儒枅櫨(淮南子)木方茂盛終日採而不知秋風下霜一夕
而殫(同上)春木之芚兮(揚子)止於下漸於上(同上)木生蝎蝎盛
而木枯(符子)
史庖犧繼天而王為百王元首德始於木故為帝太昊
(前律歷志)顓帝所建帝嚳受之青陽元嚻之孫水生木故為
木德號曰高辛武王伐紂水生木故為木德(並同上)震
在東方為春為木也(五行志)太皥乘震執規司春注云木
為仁仁主生生者圓故為規(魏相傳)揉曲木者不累日(公孫)
(弘傳)蟠木根柢輪囷離竒而為萬乘器者以左右先為之
容也(鄒陽傳)田獵不宿飲食不享出入不節奪民農時及
有姦謀則木不曲直田狩有三駈之制飲食有享獻之
禮出入有名使民以時務在勸農桑謀在安百姓如此
則木得其性矣(後五行志)干雲蔽日之木起於青葱(後丁洪傳)甄
琛上表曰凡使人工堅木者必為之擇良斧(北史)南方頓
遜國有酒樹似安石榴取花汁停杯中數日成酒美而
醉人(南史)貞觀中山南獻木連理玲瓏交錯有同羅木(唐書)
大歷十二年郭遠獲瑞木有文曰天下太平獻之(唐代宗)
唐太宗嘗玩禁中木曰嘉木也(宇文士及傳)
傳記木冒也冒地而生東方之行(說文)密山上多丹木實
如飴食之不飢玉膏灌丹木(山海經)建木在弱水上上有
九欘下有九衢(同上)少室山有木名帝休黃華黑實服之
不怒(同上)南荒中如何之樹三百年作花五百年作實金
刀剖之則飴食之得地仙(神異經)佷山有異木人無見其
朽者其名千歲(宜都山川記)明光殿前有長生樹二株(洛陽記)
聚窟洲有返魂樹伐其根心於玉釜中煑取汁煎之令
可丸死屍在地聞氣乃活(十洲記)瘣木符婁注云為木病
無枝條(爾雅)三株樹生赤水之上(博物志)東方朔從西那國
得風聲木十枝實如細珠風吹枝如玉聲(洞冥記)元光五
年起夀福靈壇種垂龍之木其枝似龍體倒垂亦曰傾
虹樹亦曰珠枝樹(同上)
集木欣欣而向榮(陶淵明詞)木既繁而後綠(張景陽七命)夫大木
為杗細木為桷欂櫨侏儒椳闑扂楔各得其宜施以成
室者匠氏之工也(韓進學解)詰匠氏之不以杙為楹(同上)晉之
北山有異材梓匠工師恒用之為宫室求大木者皆歸
焉(柳音問)直木忌先伐(李白)樹古青蘿懸樹雜日易隠
古木盡入蒼梧雲(並同上)護堤盤古木(杜詩)林木在庭戶密
榦疊蒼翠枯木生龍鱗老樹飽經霜寒木疊旌
旆山木抱雲稠(並同上)忩前兩好樹衆葉光薿薿秋風
一披拂策策鳴不已(韓詩)瑠璃翦木葉老樹無枝葉風
霜不復侵腹穿人可過皮剥蟻還尋寄托惟朝菌依投
絶暮禽猶堪持改火未肯但空心(並同上)高樹臨清池(柳詩)
清隂自可庇榦有千年竦珠樹玲瓏隔翠微(並同上)
本朝枯根老脈冬不發遶樹百匝空徘徊(歐陽公)庭樹忽
改色秋風動其枝翠樹鬱如弄芬芳弄嘉月翠綠
相森茂春榮忽已衰夏月換初秀古木卧山腰
危根老盤石老枿亂發争春妍清霜一夕零衆木
少堅勁(並同上)散木支離得自全交柯蚴蟉欲相纏不須
更說能鳴鴈要以空中得盡年(東坡)因嗟大不為梁棟又
嗟賤不為薪槱穉杉戢戢三千本且作凌雲合抱看
樹林幽翠滿山谷拱把不知數會當出千尋(並同上)
木鳴端自語(陳后山)
金
經二人同心其利斷金(易)金作贖刑厥貢惟金三品
若金用汝作礪(並書)大輅南金(泮水)職方氏東南曰揚州
其利金錫大司寇入鈞金束矢於朝然後聽之職
金入其金錫于兵器之府考工記吳粤之金錫鑠
金以為刃攻金之工六築冶鳬㮚段桃築氏執下
齊冶氏執上齊鳬氏為聲㮚氏為量段氏為鏄桃氏為
刃㮚氏改煎金錫則不耗(周禮)天子之六工曰金工
孟秋盛德在金内金示和也(並記)貢金九牧(左傳)
子金聲而玉振之也金聲也者始條理也(孟子)湯以莊山
之金禹以歴山之金贖民之賣子者(管子)葛盧山發而出
金蚩尤取之為劒鎧雍狐山發而出金蚩尤取以為戟
堯之治天下也猶金之在鑪恣冶者之所鑄(並同上)齊
人有欲金者清旦適鬻金之所因攫其金而去吏捕得
之問曰人皆在焉子攫人之金何故對曰取金之時不
見人惟見金(列子)大冶鑄金金踴躍曰我且必為鏌鎁夫
大冶必以為不祥之金(莊子)金之性沈託之於舟則浮(淮南)
(子)舜藏千金於嶄嚴之山所以塞貪鄙之心也(同上)覿君
子者問鑄人不問鑄金(揚子)荆南麗水之中生金(韓非子)
史虞夏之幣金有三品或白或黃或赤或錢或布或刀
或龜貝(平準書)武帝時有司言金有三等又造金錫為白
金(同上)范蠡居家則致千金(貨殖傳)少昊黃帝之子土生金
故為金德號曰金天氏(前律歷志)顓帝五世生鯀鯀生禹舜
嬗以天下土生金故為金德(同上)金西方萬物既成殺氣
之始也(五行志)文帝作露臺召匠計之直百金上曰百金
中人十家之産也(本紀)少昊乘兊執矩司秋注云金為義
義者成成者方故為矩(魏相傳)好戰攻輕百姓飾城郭侵
邊城則金不從革出軍行師把旄杖鉞誓士衆抗威武
動静應誼說以犯難民忘其死如此則金得其性矣(後五)
(行志)金之為言禁也言秋時萬物隂氣所禁止物也(后西羌傳)
(序)太宗謂魏徵曰公獨不見金在鑛何足貴耶善冶鍛
而為器人乃寳之朕方自比於金以卿為良匠而加礪
焉(唐魏徵傳)
傳記衆口鑠金(國語)金有五色西方之行也(說文)金者少隂
有中和之性(白虎通)體性堅剛半隂半陽五音為商五常
為義五事為言非土不成(同上)衆口鑠金者在五行二曰
火五事二曰言言與火宜故曰鑠金(論衡)延陵季子見遺
金於路呼牧者取之牧者曰何子居之高而視之下也
類君子而言野也有君不臣有友不友當暑衣裘吾豈
取金者乎(韓詩外傳)
集惟金三品揚越作貢五材之珍是謂國用(郭璞賦)沈其
質兮五材或厥耀其光兮六府以修(柳子厚賦)蓐收肅金氣
(李白)爽氣金天豁(杜詩)大暑運金剛(同上)鏗如撞羣金(韓文)金神
所司刑(同上)
本朝金氣與高明(山谷)傾家取樂不論命散盡黃金如轉
燭鄔裏金多曷足憑(並同上)
土
經百穀草木麗乎土(易)安土敦乎仁(易)惟荒度土功(書)
任土作貢禹敷土冀州厥土惟白壤兖州厥土
黑墳青州厥土白墳徐州厥土赤埴墳厥貢惟土
五色揚荆州厥土惟塗泥豫州厥土惟壤下土墳
壚梁州厥土青黎雍州厥土惟黃壤庶土交正
錫土姓自服于土中(並書)適彼樂土(詩)徹我疆土(江漢)
禹敷下土方(長發)大司徒以土會之法辨五地之物生以
土宜之法辨十有二土之名物以土均之法辨五物九
等考工記凝土以為器(周禮)天子之六府曰司土天子
之六工曰土工無曠土中央土因吉土以饗帝
于郊社祭土而主隂氣也土敝則草木不長(並記)地
一撮土之多(中庸)凡土功龍見而畢務(左傳)公子重耳過衛
乞食于野人野人與之塊子犯曰天賜也注云得土有
國之祥(同上)
子九層之臺起於累土(老子)今夫百昌皆生於土而反於
土(莊子)如土委地(同上)貴土食之本也(荀子)積土成山而風雲
生焉(同上)
史公孫臣言漢得土德(史歷書)黃帝氏作火生土故曰土
德(前律歷志)虞帝之系曰顓帝生窮蟬五世生瞽瞍瞽瞍生
舜堯嬗以天下火生土故為土德(同上)闢土植穀曰農(食貨)
(志)爰稼作土順位稱坤孕金成德履艮為尊(音樂志)黃帝
乘坤艮執繩司下土(魏相傳)土者中央之部(杜欽傳)治宫室
飾臺榭白淫亂犯親戚侮父兄則稼穡不成宫廟大小
高卑有制后夫人媵妾多少進退有度九族親疏長幼
有序如此則土得其性矣(後五行志)
傳記土吐也吐生物也(爾雅)土所以王四季者何木非土
不生火非土不榮金非土不成水非土不高(白虎通)
集禹之力獻功降省下土方(楚詞天問)農祥晨正土膏脈起
(張衡賦)九土星分(左思賦)
本朝中央土寄王之說非也五行之氣分王四時然於
中央在季夏之末者八卦之作坤在西南西南致養之
道在離兊之間離兊即金火也是以在季夏之末(横渠正蒙)
土寄王四季每季皆十八日是土計七十二日其它四
行分四時亦各得七十二日共成三百六十日也(朱文公語)
記纂淵海卷一
