記纂淵海卷三十九宋潘自牧撰
人倫部
祖父母
經逮事父母則諱王父母不逮事父母則不諱王父母
(記)父之考為王父父之妣為王母(爾雅)
史鄭當時知友皆大父行(西漢本傳)賈逵自為兒戲弄常設
部伍祖父習異之曰汝大必為將(魏志)張憑字長宗祖鎮
蒼梧太守憑年數歲鎮謂其父曰我不如汝有嘉兒憑
曰阿翁詎宜以子戲父乎(晉書)苻堅幼而無賴祖洪甚惡
之生無一目洪戲之曰吾聞瞎兒一淚生怒引刀自刺
出血曰此亦一淚洪鞭之生曰性耐刀槊不堪鞭箠洪
曰吾將以爾為奴生曰可不如石勒也(本傳)范喬祖父馨
臨終執其手曰恨不見女成人因以所用硯與之(陳書)李
百藥為童兒時多疾病祖母趙氏故以百藥為之名(唐書)
傳記潘尼稱祖曰家祖(顔氏家訓)侯霸子孫稱其祖父曰家
公(同上)臣無祖母無以至今日祖母無臣無以終餘年母
孫二人更相為命(文選李令伯陳情表)
父
經家人有嚴君焉父母之謂也(易)父兮生我(詩)靡瞻匪
父陟彼岵兮瞻望父兮無父何怙(同上)父子之天
父子一體父子首足也父至尊也(同上)由命士以上
父子皆異宫(記)父之親子也親賢而下無能父尊而
不親(同上)父作之子述之(中庸)為人父止於慈(大學)母取其愛
而君取其敬兼之者父也(孝經)
子父子主恩(孟)父子之間不責善(離婁下)君子之扵子愛
之而勿面使之而勿貎(面貎謂以顔色慰悅之不欲施小惠也荀子)為人父
寬惠而有禮(君道)石奮石建父子之美也無是父無是子
無是子無是父(楊孝至)
傳子之能仕父教之忠(左僖二十二)父一而已父慈而教
(昭六)魏奚達驍勇周文曰非此父不生此子(北史)
傳記客有問陳季方曰足下家君有何功德而荷天下
重名季方曰吾家君譬如桂生扵太山之阿上有萬仞
之高下有不測之淵上為甘露所沾下有淵泉所潤當
此之時焉知泰山之高淵泉之深不知有功德與無也
(世說)父子之嚴不可以狎骨肉之愛不可以簡簡則慈愛
不接狎則怠忽生焉(北齊顔氏家訓)陳思王稱其父為家父(同上)
囝别郎罷心摧血下(囝音蹇閩俗呼子為囝父為郎罷唐顧况補亡哀閩章)
諸父
經既有肥羜以速諸父詩諸父兄弟備言燕私(變小楚)親
親則諸父昆弟不怨(記中庸)父之昆弟先生為世父後生
為叔父(爾雅)
子王珪從子求續經子曰叔父通何德以之哉珪曰勿
辭也(文中子關朗篇)
史荀攸字文達祖父曇攸少孤及曇卒故吏張推求守
曇墓攸年十三疑之謂叔父衢曰此吏有非常之色殆
將姦亂衢悟乃推問果殺人亡命因是異之(魏志)曹操少
無賴叔父數言之扵嵩操患之後逢叔父扵路乃陽敗
面喎口叔父以告嵩呼操曰叔父言汝中風已差乎操
曰初不中風但失愛叔父故見罔耳(晉書曹瞞傳)王湛字處
沖司徒渾之弟兄子濟輕之嘗詣湛見周易謂曰叔父
何用此為湛曰體中不佳時脫復看耳(復一作腹恐非)濟請言
之湛剖析玄微妙有竒趣濟才氣抗邁扵湛略無子姪
之敬既聞其言心形俱肅王湛有隠德宗族皆以為
癡武帝見濟曰癡叔死未濟曰臣叔不癡同稱其美(同上)
母
經家人有嚴君焉父母之謂也(易)母氏劬勞(詩)母氏聖
善(同上)陟彼屺兮瞻望母兮靡依匪母無母何恃
母兮鞠我(同上)父在為母何以期也屈也至尊在不敢伸
其私尊也(儀禮喪服)父卒繼母嫁從為之服報傳曰何以期
也貴終也(嘗為母子貴重其恩)繼母之配父與因母同故孝子不
敢殊也(同上注因猶親也)子上之母死而不喪門人問子思曰
昔者子之先君子喪出母乎子思曰為伋也妻者是為
白也母不為伋也妻者不為白也母故孔氏之不喪出
母自子思始也(記檀弓上)伯魚之母死期而猶哭夫子聞之
曰誰與哭也門人曰鯉也夫子曰嘻其甚也伯魚聞之
遂除之(同上)為父後者為出母無服(喪服)母親而不尊(表記)母
之親子也賢則親之無能則憐之(同上)
子幼被慈母三遷之教(孟)曾參後母遇之無恩其妻蒸
藜不熟出之(家語)
史陸續母截肉未嘗不方斷葱以寸為度(東漢本傳)王祥性
至孝繼母朱氏遇之無道祥愈恭謹朱氏子覽年數歲
每見祥被楚撻輒涕泣抱持母母以非理使祥覽輒與
祥俱往及長娶妻母虐使祥妻覽妻亦趨而共之祥漸
有時譽母深疾之密使鴆祥覽知之徑起取酒祥争而
不與母遽奪之自後母賜祥饌覽輒先嘗(通鑑魏元帝紀)天后
上表請自今父在為母服齊衰三年(唐高宗紀)韋嗣立承慶
之異母弟也母王氏遇承慶甚酷每杖承慶嗣立必解
衣請代母不許輒私自杖母乃為之漸寬(唐武后紀)李公孝
四歲喪母九歲外繼其後父更别娶後妻至是而亡劉
炫以為無撫育之恩議不解任劉子翊駁之曰傳云繼
母同母也當以配父之尊居母之位齊杖之制皆如親
母繼母在父之室則制同親母若謂非有撫育之恩同
之行路何服之有乎服既有之心喪焉可獨異今言令
許不解何其甚繆以親繼親既等故心喪不得有殊如
謂繼母之來在子出之後制有淺深考之經傳未見其
文昔長沙人王毖漢末為上計詣京師既而吳魏隔絶
毖在内國更娶生子昌毖死後為東平相始知吳之母
亡便請繋居重不攝事于時議者不以為非然則繼之
與前於情無别若要以撫育始生服制王昌復何足云
乎又晉鎮南將軍羊祜無子取弟子伊為子祜薨伊不
服重祜妻表聞伊辭田伯生存養也伊不敢違然無父
命故還本生尚書彭權議子之出養必由父命無命而
出是為叛子扵是下詔從之然則心服之制不得緣恩
而生也然本父後妻因父而得母稱若如來旨本父亦
可無心喪乎何直父之後妻也事奏竟從子翊之議(柳文)
(劉子翊)
傳記陳思王稱其母為家母(顔氏家訓)魯母師魯九子之寡
母也穆公賜號母師(列女傳)
集母訓曰慈(嵇含傳)上堂拜家慶(選秋胡詩)太夫人御板輿(選閒)
(居賦)芬芬孟母鄰(杜詩)
舅姑
經婦人不飾不敢見舅姑(記)婦事舅姑如事父母下氣
怡聲問衣燠寒疾痛苛癢而敬抑搔之出入則或先或
後而敬扶持之(内則)婦將有事大小必請扵舅姑(不敢專行)舅
姑之所有命之應唯敬對不敢噦噫嚏咳欠伸跛倚睇
眡唾咦寒不敢襲癢不敢搔不敢袒裼舅姑之衣衾
簟席枕几不傳(移也)杖屨勿敢近舅没則姑老(注傳家事扵子)
(婦也同上)婦盥饋舅姑卒食婦餕餘私之也(郊特牲)婦稱夫之
父曰舅稱夫之母曰姑在則曰君舅君姑没則曰先舅
先姑(爾雅)
子室無空虛則婦姑勃豀(莊子外物篇注争處也)吾聞先生姑(國語)
婦養姑者也(左)姑慈婦聽禮也(同上)禮送女父誡之曰
謹從汝舅之言母誡之曰謹從汝姑之言(榖梁)婦姑不相
說則反唇而相稽(稽計也西漢賈誼傳)顔師古曰尊章猶言舅姑
也(西漢廣川王傳注)舅姑之心豈可失常哉(東漢列女曹世叔妻傳)
傳記古者子婦供事舅姑旦夕在側與男女無異(北齊顔氏)
(家訓)婦對舅姑之稱(同上)
庶母(附所生母及慈母)
經為庶母何以小功以慈已加也(儀禮喪服)士為庶母何以
緦也以名服也大夫以上為庶母無服慈母如母傳
曰妾之無子者妾子之無母者父命妾曰女以為子命
子曰女以為母若是則生養之終其身如母死則葬之
三年如母貴父之命也(同上)諸母不漱裳(記曲禮上注庶母也庶母賤可)
(使漱衣不可使漱裳)婦謂夫之庶母為少姑(爾雅)
子王子有其母死者其傅為之請數月之喪(孟子)
史母以子貴(注妾子立則母得為夫人成風是也公羊隠元)王符無外家(東漢本傳)
阮孚之母即姑婢也(晉書本傳)周顗母李氏字絡秀顗父為
安東將軍求絡秀為妾父兄不許絡秀曰門戶殄瘁何
惜一女子遂與之生嵩顗曰我屈節為汝家妾(同上)崔道
固諸兄逼道固所生母自致酒炙客前道固驚起接取
謂客曰家無人力老親自執劬勞諸客皆知其兄等所
作咸起拜謝其母母謂道固曰我不足以報貴賓汝宜
荅拜(後魏志)李迥秀母氏庶賤而色養過人(通鑑唐則天紀下卷)
傳記裴秀母是婢秀年十八有令望而嫡母妬猶令秀
母親下食與衆賓賓見竝起拜之答曰微賤豈宜如此
當為小兒故耳於是嫡母乃不敢復役之(語林)漢中程文
矩妻者李法之娣也有二男前妻四子以母非所生憎
毁日積而穆姜慈愛温仁撫字益隆衣食資供皆兼倍
所生或謂母曰四子不孝甚矣何不别居以遠之對曰
吾方以義相導使其自遷善也及前妻長子興遇病困
篤母惻隱自然親調藥膳恩情篤密興疾久乃瘳扵是
呼三弟謂曰繼母慈仁出自天授吾兄弟不識恩養禽
獸其心雖母道盡隆我曹過惡亦已深矣遂將三弟詣
南鄭獄陳母之德狀已之過乞就刑辟(東漢列女傳)
諸母
經世母叔母何以亦期也以名服也(儀禮喪服)父之兄妻為
世母父之弟妻為叔母(爾雅)
史宗室諸母因酣悅曰文叔少時謹信唯直柔耳今迺
能如此(後光武紀)謝瞻幼孤叔母撫育有恩同於至親(宋書)
傳記羊祜年十五而孤事伯母蔡氏以孝聞(三十國春秋)
夫婦
經夫夫婦婦而家道正(易)夫婦之道不可以不久也故
受之以恒(同上)宜其室家宜其家人(詩桃夭)糓則異室死
則同穴(詩)女曰雞鳴士曰昧旦子興視夜明星有爛(詩)
蟲飛薨薨甘與子同夢(同上)妻子好合如鼓瑟琴(常棣)夫婦
以禮義合顔色相親亦不可以顔色衰棄其相與之禮
(邶谷風箋)夫婦一體也(儀禮喪服)夫尊於朝妻貴於室(同上)夫婦之
禮唯及七十同藏無間(内則)妻將生子及月辰居側室夫
使人日再問之(同上)一與之齊終身不改(郊特牲)合卺而飲
(同上)夫義婦聽(記)夫婦和家之肥也君子之道造端乎
夫婦(同上)共牢而食合卺而酳所以合體同尊卑以親之
也(記)日之與月隂之與陽相須而後成也(記)
子夫婦有别(孟子)夫婦之道不可不正也(荀大略)
史冀缺耨其妻饁之敬相待如賓(左僖三十二)鳥獸猶不失
儷(成十一)夫和而義妻柔而正(昭六)為夫婦内外二經二物
(昭二十五)易基乾坤詩始關雎夫婦之際人道之大倫也(史外)
(戚世家)夫婦之道有義則合無義則離(西漢)夫婦人倫大綱
夭壽之萌也(王吉䟽)夫婦之好父不能得之於子(通鑑漢光武紀)
何曾閨門整肅與妻相見正衣冠相待如賓己南面妻
北面再拜上酒一歲不過再三(晉書)山濤布衣家貧謂妻
韓氏曰忍饑寒我後當作公但不知卿堪為公夫人不
耳(本傳)沈文季飲酒至五斗妻王氏飲亦至三斗常對食
竟日(宋書)夫貴扵朝妻榮扵室(後魏志)
傳記夫婦之道人倫之始王化之端也(吳越春秋)惟夫妻為
同庖(劉向列女傳)王渾妻鍾夫人每嘗卿渾渾曰詎可爾妻
曰憐卿愛卿是以卿卿我不卿卿誰當卿卿(世說)
集合昏尚知時鴛鴦不獨宿(杜詩)非是夫不稱是妻(白樂天)
結髮為夫妻恩愛兩不疑(蘇子卿詩)音容相眷戀羽翮兩逶
迤飛翻不異林和鳴多好音(陳子昂集)雜佩以迎之寳瑟
以友之其相得如青鳥翡翠之婉孌矣(同上)謂言琴與瑟
糟糠結久長(盧仝詩)夫婦之道參配隂陽通逹神明夫不
賢則無以御婦婦不賢則無以事夫夫不御婦則威儀
廢婦不事夫則義禮堕夫婦之好終身不離夫有再娶
之義婦無二適之文(東漢列女傳)
夫
經夫子制義從婦凶也(易)夫者妻之天也(儀禮喪服)婦人稱
夫曰良(士昏禮注)夫也者以知帥人者也(記郊特牲)
子良人者所仰望而終身也(孟)為人夫致功而不流致
臨而有辨(荀君道)
史夫主嘉美(東漢列女傳)夫主之不可以不事正色端操
以事夫主(同上)
傳記婦人既嫁以夫為天父母降服一等無二天之義
(列女傳)
集非是夫不稱是妻(白樂天)藁砧今何在(夫也樂府解題)
妻
經唯酒食是議(詩)妻子好合如鼔瑟琴(同上)父在則為妻
不杖(儀禮喪服)為妻何以期也妻至親也(記檀弓)為伋也妻者
是為白也母不為伋也妻者是不為白也母(同上)大夫内
子(註適妻也記曾子問)不敢藏於夫之篋笥不敢共湢浴夫不在
斂枕篋簟席韣器而藏之(内則)子甚宜其妻父母不說出
子不宜其妻父母曰是善事我子行夫婦之禮焉没身
不衰(同上)妻也者親之主也敢不敬與(哀公問)
子為人妻夫有禮則柔從聽侍夫無禮則恐懼而自悚
(荀君道)列子之妻曰妾聞有道之士妻子皆得佚樂(莊子)
史叔向對齊晏嬰曰撫有晉國賜之内主(左昭三)婢子侍
巾櫛(僖二十二)有息女願為箕箒妾(西漢高紀)妻者夫之隂(杜欽傳)
東方朔割名扵細君(揚雄傳解嘲師古曰以肉歸遺細君是損割其名)宋弘曰
糟糠之妻不下堂(東漢本傳)黃承彦者高爽開朗為沔南名
士謂諸葛孔明曰聞君擇婦身有醜女黃頭黑色而才
堪相配孔明許即載送之時人以為樂鄉里為之諺曰
莫作孔明擇婦正得阿承醜女(三國志註襄陽記)賈充前妻李
氏坐徙後娶郭氏赦得還詔充置左右夫人郭氏怒為
李築舘舍於外(晉書)禮義有愆夫則薄之(東漢列女傳)夏侯道
遷不聘正室(後魏書)
傳記妻齊也共奉祭祀(樊英列傳)謝太傅兄奕女名道藴王
凝之妻也(世說)謝羯絶重其婦張玄常稱其婦(同上)
集東方朔割炙於細君(漢揚雄解嘲作名選作□各有注)作嬪君子室
(秋胡詩)爰奉嬪於高族(寡婦賦)中饋酒食之事(總論)細君知蠶
織(韓集)卓文君作白頭吟諷相如(樂府)
出妻
經有女仳離(詩)子甚宜其妻父母不說出(記)妻出夫使
人致之曰某不敏不能從而共粢盛使某也敢告於侍
者主人對曰某之子不肖不敢辟誅敢不敬須以俟命
如舅在則稱舅舅没則兄無兄則稱夫(雜記下)
子婦有七出不順父母者無子者淫僻者嫉妬者惡疾
者多口舌者竊盜者(家語本命篇)曾參後母遇之無恩供養
不衰其妻以蒸藜不熟因出之人曰非七出也參曰蒸
藜小物耳吾欲使熟而不用吾命況大事乎(七十二弟子解)自
叔梁紇始出妻及伯魚亦出妻至子思又出妻故稱孔
氏三世出妻(後序)孟子惡敗而出妻(荀子解蔽注惡其敗德而出妻)
傳王吉妻取東家棗啖吉乃去婦(西漢本傳)鮑永事後母至
孝妻嘗於母前叱狗永即出其妻(東漢本傳)姜詩事母至孝
妻奉順尤篤母好飲江水妻常泝流而及值風不時得
還母渴詩責而遣之(列女傳)黃允遣妻夏侯氏集客二百
人數允隠匿事十五而去允遂廢(見本傳)李迥秀母氏族
賤而色養過人其妻崔氏嘗叱其媵婢母聞之不悅迥
秀即時出之或止之曰賢室雖不避嫌疑然過非出狀
何遽如此迥秀曰娶妻本以承順顔色苟違何敢留也
(舊唐書本傳)
大戴婦有七去不順父母去無子去淫去妬去有惡疾
去多言去竊盜去不順父母為其逆德也無子為其絶
世也淫為其亂族也妬為其亂家也有惡疾為其不可
與共粢盛也多言為其離親也盜竊為其反義也(大戴禮本)
(命篇)
集姜詩出婦盖為小瑕鮑永去妻亦非大過(白樂天判)
反目
經輿脫輻夫妻反目不能正室也(易)
傳謝朓妻常懷刃欲殺朓不敢相見(通鑑齊高宗)
集昔為鴛與鴦今為參與辰昔者常相近邈若胡與秦
(蘇武詩)
畏内
經夫子制義從婦凶也(易)繫于金柅柔道牽也(同上)惟婦
言是用(書牧誓)
史牽扵帷廧之制(西漢鄒陽傳讀作牆)孫權以妹妻先主妹才捷
剛猛有諸兄之風侍婢百餘人皆執刀侍立先主每入
中心常凜凜(蜀志)王導為丞相妻曹氏性妬導甚憚之乃
密營别館以處衆妾曹氏知而將往焉導恐妾被辱遽
命駕(晉書)
子
經子克家(易)幹父之蠱幹母之蠱(同上)嗣續妣祖(詩)父為
長子(不言適者通上下也亦言立適以長)傳曰何以三年也正體於上又
乃將所以傳重也庶子不得為長子三年不繼祖也(儀禮)
(喪服)男子冠而不為殤(注云殤者男未冠而死可殤者)男子二十冠而字
(記)大夫之子長曰能御矣士之子長曰能典謁矣庶人
之子長曰能負薪矣(同上)男子生設弧於門左(内則)子也者
親之後也(哀公問)已冠而字之成人之道也(冠義)男子生桑
弧蓬矢六以射天地四方(射義)父母生之續莫大焉(孝經)
子遺腹子不思其父無貎扵心也不夢見像無形扵目
也(淮南子說林訓)繼子得食肥而不澤情不相往來也適子懷
扵燕慈母喻於荆情相往來也(列子)
傳鄭文公有妾夢天與己蘭曰以是為而子以蘭有國
香人服媚之如是(左宣二)以母貴(隠元注以母秩决立也)家有長子
曰家督(史越世家)子者父之隂也(西漢杜欽傳)奉先人之遺體(王尊)
(傳)自季至雄五世而傳一子故雄無他揚扵蜀(揚雄傳)李
密曰為人子者願為人兄不願為人弟兄事親之日長
弟事親之日短(蜀志郤志傳注)
集十子若不肖不如一女英(李白集)通子繼餘塵揚杯
祝願無他語特勿頑愚似汝爺(同上)繼體承家(白氏六帖)驥子
好男兒(杜詩)大兒九齡色清徹秋水為神玉為骨小兒五
歲氣食牛滿堂賓客皆回頭(徐卿二子歌)閩俗呼子為囝(音蹇)
(顧况補亡)
本朝何如陶家兒繞舍覓梨栗(坡詩)羲之生五子(同上)大兒
踉蹡越門限小兒咿啞語繡帳(坡詩)
子道
經凡為人子之禮冬温而夏凊昏定而晨省在醜夷不
争(記曲禮)夫為人子者三賜不及車馬夫為人子者所
遊必有常所習必有業恒言不稱老為人子者居不
主奥坐不中席行不中道立不中門不登高不臨深不
苟訾不苟笑不服闇不登危懼辱親也父母存不許
友以死不有私財父母存冠衣不純素父母有疾冠
者不櫛行不翔言不隋琴瑟不御食肉不至變味飲酒
不至變貎笑不至哂怒不至詈(同上)子之事親也三諫而
不聽則號泣而隨之(記曲禮下)親有疾飲藥子先嘗之(同上)事
親有隠而無犯左右就養無方服勤至死致喪三年(檀弓)
(上)未仕者不敢稅人如稅人則以父兄之命(不專家財也稅謂遺)
(于人同上)父母之衣衾簟席枕几不傳(移也)杖履勿敢近(内則)在
父母之所有命之應唯敬對不敢噦噫嚏咳欠伸跛倚
睇眡不敢唾咦寒不敢襲癢不敢搔不敢袒裼父母
有過下氣怡色柔聲以諫諫若不入起敬起孝說則復
諫不說與其得罪扵鄉黨州閭寧熟諫父母雖没將
為善思貽父母令名必果將為不善思貽父母羞辱必
不果子甚宜其妻父母不說出子不宜其妻父母曰是
善事我子行夫婦之禮焉没身不衰父母之所愛亦
愛之父母之所敬亦敬之至扵犬馬盡然(同上)親在行禮
於人稱父人或賜之則稱父拜之(事統於尊記玉藻)父命召唯
而不諾手執業則投之食在口則吐之走而不趨親老
出不易方復不過時親癠色容不盛(同上)身者父母之遺
體也行父母之遺體敢不敬乎(祭義)父母愛之喜而弗忘
父母惡之懼而無怨父母有過諫而不逆一舉足而
不敢忘父母是故道而不徑舟而不游不敢以先父母
之遺體行殆一出言而不敢忘父母是故惡言不出扵
口忿言不反扵身不辱其身不羞其親孝子之有深
愛者必有和氣有和氣者必有愉色有愉色者必有婉
容父母既没謹行其身不遺父母惡名可謂能終矣
父母全而生之子全而歸之可謂孝矣(同上)子之事親
有三道焉生則養沒則喪喪畢則祭(祭統)父母在不敢有
其身不敢私其財(坊記)善則稱親過則稱己君子弛其
親之過而敬其美從命不忿微諫不倦勞而不怨父
母在不稱老言孝不言慈閨門之内戲而不嘆父
母在饋獻不及車馬(同上)仁人之事親也如事天(哀公問)身
也者親之枝也敢不敬與不能敬其身是傷其親傷其
親是傷其本(同上)不敢擅重事所以自卑而尊先祖也(冠義)
事父母幾諫見志不從又敬不違勞而不怨(語)故當不
義則子不可以不争於父(孝經)子曰父母其順矣乎(中庸)
子孝子不諛其親(莊)孝子不生慈父之家(順子)為人子敬
愛而致文(荀)從義不從父(同上)孝子不從命有三從命則
親危不從命則親安孝子不從命乃禮從命則親辱不
從命則親榮孝子不從命乃義從命則禽獸不從命則
修飭孝子不從命乃敬(子道)
傳子孝而箴(左昭六)聶政曰母在政身未敢以許人也(史本)
(傳)親有嚴客帣(攸衣䙝也)韝(音備)鞠(曲也)&KR0957;(其紀反與跪同謂小跪也)侍酒於
前(史淳于髠傳)
得子
經維熊維羆男子之祥乃生男子載寢之牀載衣之裳
載弄之璋(詩)
史徐陵母臧氏嘗夢五色雲化而為鳳集左肩上已而
誕陵焉時有寳誌上人者世稱其有道陵年數歲家人
攜以候之寳誌手摩其頂曰天上石麒麟也(南史)
傳記王鎮惡以五月五日生家人欲棄之其祖猛曰昔
孟嘗君以此日生卒得相齊此兒興吾宗以鎮惡為名
(宋略)
集男兒當門戶堕地目生神(傅玄豫章行)門衰祚薄晩有兒
息(選陳情表)玉樹長新枝(韋應物詩)豈料鬢(一作髮)成雪方看掌弄
珠(白傅集)何時能反哺共養白頭烏且有承家望誰論
得子遲(同上)掌珠一顆兒三歲鬢雪千莖父六旬(同上)未知
門戶誰為主且免詩書與别人(劉長卿)老子釋氏親抱送
盡是天上麒麟兒(杜詩)驥之子鳳之雛渥洼汗血種天
上麒麟兒衆中見毛骨猶是麒麟兒一毛生鳳穴
掌中貪得一珠新(同上)馬梵賀人有子曰欣得掌中之
一珠(見杜詩注)去歲生兒名添丁意令與國充耘耔(韓寄盧仝詩)
乳下秀嶷嶷椒蕃泣喤喤(韓詩)姆抱幼子立側眉眼如畫
髮漆黑肌肉玉雪可憐(韓文)兒生三日掌中珠燕頷猿肱
穠李膚(文苑英華)頭玉嶢嶢眉刷翠骨重神寒天廟器一雙
瞳人剪秋水竹馬梢梢摇翠尾(李賀詩)閙來案上翻筆墨
塗抹詩書如老鴉(盧仝添丁詩)添丁莫撓爺(劉乂詩)
本朝虎兕可愛光陸離開眼已有百步威(歐公洗兒歌)不惜
金錢散閭里(同上)南山新掌鳳凰雛眉目分明畫不如(臨川)
有子
經子克家(易)國人稱願然曰幸哉有子如此所謂孝也
已(記祭義)父有争子則身不陷扵不義(孝經)
史田嬰有賤妾子名文承間問其父嬰曰子之子為何
曰為孫孫之孫為何曰為玄孫玄孫之孫為何曰不能
知也曰君用是相齊至今三王矣齊不加廣而君私家
富累萬金門下不見一賢者文聞將門必有將相門必
有相今君後宫蹈綺繡而士不得短褐僕妾餘糓肉而
士不厭糟糠今吾又尚厚積餘藏欲以遺所不知何人
而忘公家之事日損文竊怪之(史記本傳)荀淑在朗陵涖事
明治稱為神君有子八人並有名稱時人謂之八龍(通鑑)
(漢質紀)侍御史母丘甸謂父儉曰大人居方嶽重任國家
傾覆而晏然自守將受四海之責矣儉然之(魏高貴鄉公紀)梁
帝曰生子當如李亞子克用為不亡矣至如吾兒豚犬
耳(五代梁紀)袁術見孫策嘆曰使術有子如孫郎死復何恨
(東漢本傳)謝鳳之子超宗有文辭帝大嗟賞謂謝莊曰超宗
殊有鳳毛(南史)戴碩子法興延壽延興竝儕立善書好學
山隂有陳戴者家冨有錢三千萬人或云戴碩兒子敵
陳戴三千萬錢(宋書)王昕生九子並風流藴藉世號王氏
九龍(北齊)非此父不生此子(北史)嚴武母裴氏不為其父所
答獨厚其妾英武奮然以鐵鎚就英寢碎其首挺之竒
之曰真嚴挺之子(新唐書本傳)憲宗謂鄭餘慶之子涵為令
子(本傳)
傳記顔延之少有令名太祖問其父延之曰諸子誰得
卿風延之曰竣得臣筆測得臣聞夐得臣義(姓氏英賢錄)竇
禹鈞有子五人俱進士及第馮道詩曰丹桂五枝芳時
號竇氏五龍(類說)
集一園水竹今為主百卷文章更付誰(李白)賀兄榮是見
兒榮(杜荀鶴)吾知徐公百不憂積善衮衮生公侯丈夫生
兒有如此名位豈肯卑微休(杜詩)少年嶄然見頭角衆謂
柳氏有子美(韓愈撰柳宗元墓誌)
本朝方公之輝華顯赫之跡而其親享壽考康寧之福
夫得禄及親人以為幸也而公以榮名顯仕為之養綵
衣而戲昔以為孝也而公以金章紫綬悅其顔使天下
為子者莫不欲其親如公之親為父母者莫不欲其子
如公之為子也(歐公集)温公誌吕獻可墓未成河南監牧
使劉航自請書石既見其文遲回不敢書航之子安世
曰成吾父之名可乎代書之(聞見錄)有兒真驥子一噴羣
馬倒(杜詩)惟要得家好兒子有子還應不死同(挽梅聖俞)生
男已當戶(後山)
無子
史齊大倉令淳于公無子有女五人有罪當刑罵曰生
女不生男緩急非有益(史記)樓護有故人吕公無子歸護
(西漢本傳)魏太祖時征漢中聞王粲子死嘆曰孤若在不使
仲宣無後(三國魏志王粲傳)皇天無知使鄧伯道無兒(晉書鄧攸傳)
傳昔有人無男而養七女父亡七女負土葬父(方輿記)
集樂天無子以姪孫阿新為之後(見長慶集醉吟先生墓誌)下無嗣
紹隂宰漫(韓集)中郎有女能傳業伯道無兒可保家(韓退之)
喪子
經子夏喪其子而喪其明(記)
子負建鼓而求亡子(莊)
集鴟梟啄母腦母死子始蕃蝮蛇生子時拆裂腸與肝
好子雖云好未還恩與勤惡子不可說鴟梟蝮蛇然有
子且勿喜無子固勿嘆(韓集慰孟東野失子)慈淚隨聲迸悲腸遇
物牽(白樂天詩)傷心自嘆鳩巢拙長堕春雛養不成(同上)
本朝顧况喪子悲傷作詩曰老人喪愛子日夜泣成血
老人年七十不作多時别(孔帖)我淚猶可拭日遠當日忘
母哭不可聞欲與汝俱亡故衣尚懸架張乳已流牀仍
將恩愛刃割此衰老腸(坡詩)
女
經維虺維蛇女子之祥乃生女子載寢之地載衣之裼
載弄之瓦(詩)歸妹女之終也(注女終於出嫁也易雜卦)漢有游女不
可求思(詩)誰其尸之有齊季女有女懷春有女如玉
顔如舜華(同上)女子許嫁笄而字(記曲禮上)女不言外(内則)女
子十年不出姆教婉娩聽從執麻枲治絲繭織絍組紃
學女事以共衣服觀於祭祀納酒漿籩豆菹醢禮相助
奠十有五年而笄二十而嫁有故二十三年而嫁聘則
為妻奔則為妾(同上)女雖未許嫁年二十而筓(記)婦人許
嫁不為殤(記)
子女子生而願為之有家(孟)
史臣有息女(西漢高紀)淳于公無男有五女當刑公迺罵其
女曰生子不生男緩急非有益其小女緹縈自傷悲泣
迺隨其父至長安上書願没入為官婢以贖父刑罪使
得自新(刑法志)張禹曰臣有一女愛女甚扵愛男遠嫁張
掖太守蕭咸不勝父子私恩願與相近即徙咸為弘農
太守(西漢)盜不過五女門以女貧家也(東漢陳蕃傳)蔡邕女琰
字文姬博學有才辯又妙於音律(列女傳)戴良五女並賢
每有求姻輒便許嫁練裳布被竹笥木屐以遣之五女
並能遵其訓皆有隠者之風(本傳)古者女生三日卧之床
下弄之瓦磚而齊告焉卧之床下明其卑弱主下人也
弄之瓦磚明其習勞主執勤也齊告先君明當主繼祭
祀也(列女傳)孝女曹娥者父盱於縣江泝濤迎神婆娑溺
死不得屍骸娥年十四乃沿江號哭晝夜不絶聲旬有
七日遂投江而死(同上)孔融被誅女年七歲幼弱得全寄
尼舍主人有遺男欲娶之女曰豈得久活或言曹操收
之女曰若死而有知得見父母豈非志願乃延頸就刑
(同上)喬公兩女皆國色也(吳周瑜傳)甄后年九歲喜書輒用諸
兄筆硯兄言當作女博士耶(魏志甄后傳)郭永竒其女曰此
吾女中書(同上)王肅女文義過目則識祖司徒異之曰興
吾家者必此女矣惜不為男(王隱書晉文明皇后)荀崧都督荆州
江北諸軍屯宛杜曾引兵圍之崧小女灌年十三帥勇
士數千人踰城突圍夜出且戰且前又為崧書求救扵
南中郎將周訪(通鑑晉愍帝紀)竇毅之女聞隋受禪自投堂下
撫膺太息曰恨我不為男子救舅氏之患毅及襄陽公
主掩其口曰汝勿妄言滅吾族毅由是竒之及長以適
唐公李淵(陳紀)謝道韞聰識有才辯叔父安嘗内集俄而
雪下安曰何所似也安兄子朗曰撒鹽空中差可擬道
韞曰未若柳絮因風起(晉列女傳)
傳記昔有人無男而養七女父亡女負土葬父(方輿記)下
堂必從傅母保阿進退則鳴玉佩環(列女傳)北平有女甚
有咎行人多求不許(搜神記)張氏有處子小字酥香見才
人所為歌曲悉能諷之(麗情集)
集吾家有驕女皎皎頗白晳(左思詩)弱女雖非男慰情良
勝無(陶淵明詩)唧唧復唧唧木蘭當戶織不聞機杼聲惟聞
女嘆息問女何所思問女何所憶女亦無所思女亦無
所憶昨夜見軍帖可汗大點兵軍書十二卷卷卷有爺
名阿爺無大兒木蘭無長兄願為市鞍馬從此替爺征
(晉木蘭詩)木蘭代父去秣馬備戎行易却紈綺裳洗却鉛粉
妝馳馬赴軍幕慷慨攜干將(同上)十子若不肖不如一女
英(李白集)顧復長之如滋芳蘭之易茂姆師教之如琢美
玉之易成(吕温集)學母無不為曉妝隨手抹移時施朱鉛
狼藉畫眉闊(杜詩)生女冨貴傾邦國(杜詩)嗟汝未嫁女秉心
鬱沖沖防心動如律竭力機杼中雖無姑舅事敢昧織
作功(同上)文姬才稚齒(白樂天集)非此父不生此女(同上)一女憐
之必嫁官人不以與凡子(韓文王通誌)中郎有女能傳業(韓退)
(之詩)歸弄小女姹(同上)女中誰是衛夫人(柳集)夫人在家以孝
友聰明為父母所偏愛選所宜歸以適韓氏(韓文楚國夫人墓誌)
記纂淵海卷三十九
