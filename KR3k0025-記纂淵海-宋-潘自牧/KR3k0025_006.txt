記纂淵海卷六宋潘自牧撰
地理部
地
經至哉坤元萬物資生乃順承天坤厚載物德合无疆
地勢坤君子以厚德載物不習无不利地道光也
地道无成而代有終也俯以察於地理俯則觀
法於地觀鳥獸之文與地之宜坤者地也萬物皆致
養焉(易)大司徒掌天下土地之圖周知九州地域廣輪
之數辨其山林川澤丘陵墳衍原隰之名物(周禮)地秉隂
竅於山川(記禮運)地載萬物(郊特牲)地載神氣(孔子閒居)今夫地
一撮土之多及其廣厚載華嶽而不重振河海而不洩
萬物載焉(中庸)如地之無不載也(左)
子地載而無棄故安而不動莫不生植(管子)地者萬物之
本原諸生之根苑也(管)女媧斷鼇足以立四極夫大
塊載我以氣勞我以形佚我以老息我以死(列子)闔四海
之内東西二萬八千里南北二萬六千里禹乃使大章
步自東極至於西極二億三萬三千五百里七十五步
使豎亥步自北極至於南極二億三萬三千五百里七
十步九州之外乃有八殥自東北方曰大澤曰無通
東方曰大渚曰少海東南方曰具區曰元澤南方曰大
夢曰浩澤西南方曰渚資曰丹澤西方曰九區曰泉澤
西北方曰大夏曰海澤北方曰大冥曰寒澤八殥之外
乃有八紘自東北方曰和丘曰荒土東方曰棘林曰桑
野東南方曰大窮曰衆安南方曰都廣曰反戸西南方
曰焦僥曰炎土西方曰金丘曰沃野西北方曰一目曰
沙所北方曰積冰曰委羽八紘之外乃有八極自東北
方曰方土之山曰蒼門東方曰東極之山曰開明之門
東南方曰波母之山曰陽門南方曰南極之山曰暑門
西南方曰編駒之山曰白門西方曰西極之山曰閶闔
之門西北方曰不周之山曰幽都之門北方曰北極之
山曰寒門(淮南子)地形者所以窮南北之脩極東西之廣
經山陵之形區山谷之居列山川之數規遠近之路
使人通逹周備(淮南)地者統元形焉非止丘陵山川之謂
也(文中子)
史蕭何入秦收圖書藏之以此沛公具知天下阸塞戸
口以何得秦圖書也(前本紀)光武披地圖指示鄧禹曰天
下郡國如是今始得其一(後鄧禹傳)裴秀作地域圖十八篇
奏之地圖之體有六一曰分率所以辨廣輪之度也
二曰準望所以正彼此之體也三曰道里所以正所由
之數也四曰高下五曰方邪六曰迂直此三者各因地
而制以校夷險之數也(本𫝊)
傳記東至於泰遠西至於邠國南至於濮鉛北至於祝
栗謂之四極觚竹北戸西王母日下謂之四荒九夷八
狄七戎六蠻謂之四海(爾雅)地者易也言養物懷任交易
變化含吐應節故其立字土力於乙者為地(春秋)地東西
為緯南北為經山為積德川為積刑(家語)地有四遊常動
而不止譬如人在大舟中閉牖而坐舟行不覺也(尚書考靈)
(曜)地有三千六百軸(河圖括地象)地者萬物之祖元氣所由
生也(白虎通)地以川為脉草木為毛土為肉石為骨(博物志)
九地者一為沙泥二澤浼三沚崖四下田五中田六上
田七下山八中山九上山(太玄注)費長房有神術能縮地
脈千里聚在目前放之復如舊(神異𫝊)
集八柱何當東南何虧(楚詞天問按淮南子云地有八柱)康回憑怒地
何故以東南傾(同上康回共工也按列子云共工怒觸不周之山絶地維)東西南北
其脩孰多南北順&KR0034;其衍幾何(同上)奈何以彈丸地而囷
太平之民哉(高適上疏)删百代之弊綜羣言之首繁而不亂
疎而不漏才識以潤之丹青以炳之使嗜學之徒未披
文而見義不由戶而覩奥斯乃訓導之明也窮地而述
舉世而載事極洪纖理通微昧混一家文軌張大國之
襟帶覈人物之虛實總山川之要會表皇威之有截明
王道之無外斯乃功用之大也見蒼梧塗山則思舜禹
䘏民之艱覩窮荒大漠則悟秦漢勞師之弊覽齊墟晉
壤則想桓文勤王之霸觀洞庭荆門則知苗蜀恃險之
敗王者於是明乎得失諸侯於是鑒乎興替斯又懲勸
之道也(吕溫地志圖序)上帝既剖混沌氏以支節為山嶽以腸
胃為江河一旦慮其掀然而興則下無生類矣於是孕
銅於山澤滓魚鹽於江河俾後人攻取將有以苦混沌
之靈而致其不起也嗚呼混沌氏則不起而人力殫焉
(羅隐蒙叟遺意)地形連海盡(李白)俯入裂厚坤殺氣南行動坤
軸開地當天險(同上)五方亂風土百種分鋤耕(韓集)稍疑
地脈斷(柳集)
本朝彈丸黑子之地(趙普𫝊)沈僴問何謂四游朱文公曰
謂地之四游升降不過三萬里非謂天地中間相去止
三萬里也春遊過東三萬里夏遊過南三萬里秋遊過
西三萬里冬遊過北三萬里今歷家筭數如此以土圭
測之皆合僴曰譬以大盆盛水而以虛器浮其中四邊
定四方若器浮過東三寸以一寸折萬里則去西三寸
亦如地之浮於水上蹉過東方三萬里則遠去西方三
萬里矣南北亦然然則冬夏晝夜長短非日晷出沒之
所為乃地之游轉四方而然爾曰然(朱文公語錄)不有萬物
殊豈知方輿大地理山川隔摇蕩山川失維陬(歐陽)
(公)區區魏中梁一米誰雌雄泰山秋毫兩無窮鉅細
本出形相中大千起滅一塵裏未知頏頡誰雌雄門
浮一區爾真妄果安在垂慈世人眼俯仰了大塊(東坡)
山
經地中有山謙山附于地剥天下有山遯兼山艮艮
為山(易)封十有二山(書)隨山刊木(益稷)隨山濬川(禹貢)九山
刊旅(同上)景山與京我徂東山節彼南山陟彼北
山謂山蓋卑為岡為陵莫高匪山高山仰止
信彼南山維禹甸之帝省其山奕奕梁山維禹甸
之天作高山太王荒之於皇時周陟其高山陟
彼景山(詩)山虞掌山林之禁令(周禮)山出器車(記禮運)今夫
山一卷石之多及其廣大草木生之禽獸居之寳藏興
焉(中庸)
子孔子登東山而小魯登泰山而小天下(孟子)山不辭土
石故能成其大(管子)渤海之東有大壑焉其中有五山曰
岱輿圓嶠方壺瀛洲蓬莱五山之根無所連著帝命禺
強使巨鼇十五舉首而戴之五山始峙而不動而龍伯
之國有大人舉足不盈數步而暨五山之所一釣而連
六鼇於是岱輿圓嶠二山沈於大海大行王屋二山
本在冀州之南河陽之北北山愚公年九十面山而居
懲出入之迂也聚族而謀曰吾與汝畢力平險可乎妻
曰焉置土石曰投諸渤海之尾遂率子孫荷擔者三夫
鄰人孀妻有遺男往助之寒暑易節始一反焉河曲智
叟曰甚矣汝之不慧以殘年餘力曾不能毁山之一毛
如大行王屋何愚公曰汝心之固曾不如孀妻弱子雖
我之死有子存焉子子孫孫無窮匱也而山不加增何
苦而不平操蛇之神聞之告之於帝帝感其誠命夸娥
氏負二山一厝朔東一厝雍南自此冀之南漢之隂無
隴斷焉(列子)不登高山不知天之高也積土成山而風
雲興焉玉在山而木潤(並荀子)丘陵學山而不至乎山
(揚子)
史黃帝披山通道登丸山及岱宗西至於崆峒登雞頭
南至於江登熊湘逐葷粥合符釡山而邑於涿鹿之阿
(史)自威宣燕昭使人入海求蓬莱方丈瀛洲三神山諸
仙人及不死之藥皆在焉未至望之如雲臨之風輙引
&KR0657;去終莫能至(封禪書)余南登廬山觀禹疏九江遂至於
會稽太湟上姑蘇望五湖東闚洛汭大邳逆河行淮泗
濟漯洛渠西瞻蜀之岷山及離堆北自龍門至於朔方
禹廵狩至會稽而崩因葬焉上有孔穴民間云禹入
此穴(河渠書)嚴子陵隠於富春山(後漢)謝安棲遲東山放情
丘壑每遊賞必以妓從(晉傳)羊祜與從事鄒潤甫登峴山
垂泣曰自有宇宙有此山由来賢達勝士登此遠望者
多意皆湮滅無聞潤甫對曰明公德冠四海令聞令望
當與此山俱(本傳)桓沖謂王徽之曰卿在府日久比當相
料理徽之初不酬答直高視以手扳拄頤云西山朝来
致有爽氣耳(徽之傳)謝靈運好登山嘗著木屐上山則去
前齒下山則去後齒(南史本傳)盧藏用始隠終南山晩乃徇
權利司馬承禎嘗召至闕下藏用指終南山曰此中大
有佳處禎曰以僕視之此乃仕宦之捷徑耳(唐書)
傳記山者土之聚也(國語)山三襲陟(山之形若三山重累者名陟)再成
英(山形兩重者名英)一成坯(山上更有一山重累者名坯)山大而高崧山小
而高峯銳而高嶠卑而大扈小而衆巋小山岌大山峘
(岌高過也言小山與大山相並而小山高過於大山者名峘也)屬者嶧(山形相連屬不絶者名嶧)獨
者蜀(山之孤獨者名蜀)上正章(山形上平者名章)宛中隆(山形中央藴聚而高者名)
(隆)山脊岡未及上翠微(未及頂上在旁陂陁之處名翠微杜詩華亭入翠微)山頂
冢如防者盛(防隄也)巒山嶞(巒山謂山形狭長也凡物狭而長謂之嶞詩曰嶞山喬嶽)
重甗隒(甗甑也形如累兩甑名曰隒)左右有岸厒(夾山有岸名曰厒)大山宫
小山霍(大山環遶小山其名曰霍)小山别大山鮮(小山與大山分别不相連其名曰鮮)
山絶陘(連山中斷絶名曰陘)多小石磝多大石礜山上有水埒山
豄無所通谿石戴土謂之崔嵬土戴石為砠山夾水澗
陵夾水澞山有穴為曲山西曰夕陽(暮乃見日)山東曰朝陽
(旦即見日以上並見爾雅)土山多雲鐵山多石(博物志)大凡天下名山
五千三百七十居地大凡六萬四千五十六里地之東
西二萬八千里南北二萬六千里出水者八千里受水
者八千里出銅之山四千六十出鐵之山三千六百九
十青丘之山其陽多土其隂多青艧(山海經)天下名山
八而三在蠻夷五在中國(類要)五百歲天下名山一開開
時金玉湧出(内傳)山之為言宣也含澤布氣調五神也(春秋)
(說題辭)終南山一名地肺中有石室靈芝(三秦紀)終南一名
太一(五經通義)閔文衍思九華山圖於白綾半臂號九華半
臂(青陽記)驪山有飯禄泉金沙洞玉蘂峯(楊妃外傳)驪山箏殿
側有魏泉堂碑其石瑩徹玻瓈石之碑也(同上)王烈入太
行山見石中有青泥流出烈取摶之隨手堅凝氣味如
粳米飯按仙經云此石髓服之壽與天地齊(神仙傳)李球
遊五臺山山中有風穴球墜焉引者曰此山道家紫府
洞也五峯之上皆積四海竒寳以鎮峯頂亦如茅山洞
鎮以安息之金墉城之寳春山襍玉環水香瓊以固上
真之宅(廣記)荆山為地雌上為軒轅室(河圖)宋武登八公山
劉安故臺曰城郭如匹帛之繞叢花也(六帖)雲縣有君山
大風雨後聞管絃聲其山謂之仙宫(南康記)崆峒山有三
其一在臨洮一在安定一在汝州(寰宇記)天為蜀王生五
丁力士能徙山(蜀王本記)南方有國土名為勝樂其國有山
名曰妙峯(華嚴經)大小洞天並見前集
集青陽縣南有子山山高數千丈有九峯如蓮花太史
公南遊略而不書雖靈仙往復而賦詠無聞予乃削其
舊號加以九華之目詩云妙有三分氣靈山開九華(李太)
(白)天河掛綠水綉出九芙蓉(太白)昔予仰太華以為此外
無竒愛女几荆山以為此外無秀今見九華始悼前言
之容易也歌云竒峯一見驚魂魄意想鴻爐始開闢疑
是九龍夭矯欲攀天忽逢霹靂一聲化為石(劉禹錫詠九華)北
上太行山艱哉何巍巍羊腸阪詰屈車輪為之摧(文選)蒼
山何鬱盤飛閣凌上清(韋蘇州詠驪山)昔者先王遊高唐夢一
婦人曰妾巫山之女也為高唐之客妾在巫山之陽高
丘之阻旦為朝雲暮為行雨(宋玉高唐賦)散雨收夕臺行雲
卷神帳(古樂府)巫山十二鬱蒼蒼片石亭亭號女郎曉霧
乍開疑卷幔山花欲謝似殘粧(劉禹錫)十二峯前落照微
高唐宫暗坐迷歸朝雲暮雨長相接猶自君王恨見稀
(李義山)從有精靈得往来狖軛鼯軒亦顛隕(羅隠上詩以詠巫山)兹
嶺復巑岏分區奠淮服東限瑯琊臺西距孟諸陸(文選)雲
代之間有靈山焉與竺乾鷲嶺角立相望(劉文謂五臺山)其山
則盤紆岪鬱隆崇嵂崒岑崟參差日月蔽虧(文選)山逼畫
屏新稠疊千萬峯相連入雲去川岳涵餘清寒
山饒積翠藍岑竦天壁突兀如鯨額奔蹙横澄潭勢
吞落星石積雪曜隂崖飛流敧陽壑參差遠天際
縹渺晴霞外疊峯礙河漢秀嶺横牛斗一重一掩
吾肺腑山鳥山花吾友于(李白)潤聚金碧氣却略羅峻
屏大山蟠嵌根清最陪躋攀傲睨俯峭壁崇岡
相枕帶那知根無鬼神藏已覺氣與嵩華敵(杜詩)遥峯
出寸碧公乎真愛山看山相連夕猶嫌山在眼不得
着脚歴天空浮脩眉(韓集)積翠浮㶑灔始疑負靈鼇
迥窮兩儀際高出萬象表海畔尖山似劒鋩秋来處
處割愁腸若為化得身千億散上峯頭望故鄉(柳集)檻前
山翠茂陵眉(杜牧之)
本朝鴈蕩山永嘉郡其峯巖巒峒皆平地聳起竒秀之
狀也甲於天下而謝靈運在永嘉窮訪山水發於吟詠
無一字及鴈蕩山者唐時詩人皆不言及蓋往時為灌
木叢密掩蔽不見至真宗朝造應宫伐木為楹始得此
也(東軒雜錄)溫州鴈蕩山祥符中因造玉清宫伐山取材有
人見之按西域書阿羅漢諾矩羅居震亘東南大海際
鴈蕩山芙蓉峯龍湫唐僧貫休為諾矩羅贊有鴈蕩經
行雲漠漠龍湫宴坐雨濛濛之句此山南有芙蓉峯山
頂有大池相傳以為鴈蕩下有二潭水以為龍湫又有
經行峡宴坐峯皆後人以貫休名之也(筆談)始余赴中山
連日風埃未嘗了了見大行也今將適嶺表過臨城道
中天氣肅然西南草木皆可數忽悟笑曰余南遷其必
返乎此退之衡山之祥也(東坡)西登大行嶺北望清凉山
晴空浮五髻晻藹鄉雲間(清凉山謂五臺也同上)老杜詩云翠屏
宜晩對東坡云羊元居山當戸山峯竒秀每據筠床終
日笑傲或偃卧謂客曰此翠屏宜晩對爽人心目顔魯
公名其隠山為翠屏(同上)須知我是愛山者無一詩中不
說山睡餘敧枕看山橫雪裹山巒開曉幌烟嵐
互明滅點綴若圖屏山氣無四時人去山自綠
山横天地蒼茫外江上孤峯蔽綠蘿縣樓終日對嵯
峨巉巉起絶壁蒼翠非刻鏤遥岑聳孤出可愛欣
欲就會須乘醉攜佳客踏雪来觀羣玉峯島嶼松
門數里長懸崖對起碧峯雙南山鬱蒨舊可愛千仞
巉巖如刻削林枯山瘦失顔色我意豈能無寂寞千
巖萬壑響松檜懸崖巨石飛流淙江上山兮海上峯
藹清蒼兮香巑叢霞飛霧散兮青空天思削兮壁立於
鴻蒙懸崖磴絶兮險且窮穿雲渡水兮忽得路而不知
其幾重中有平田廣谷兮與世隔絶猶有太古之遺風
泉甘土肥兮鳥獸雝雝其人麋鹿兮既夀而豊不見人
間之幾時兮但見草木華落為秋冬(歐陽公)循上得勝遊
冐曉窮幽邃操戈畏炳彪回峯亂嶂鬱參差雲外
高人世得知山高惜人力十步輙一憩却立浮雲端
俯視萬井麗槎牙亂峯合晃蕩絶壁横何人守蓬
莱夜半失左股浮山若鵬蹲忽展垂天羽根株互連
絡崖嶠爭吞吐方其欲化時天匠磨月斧帝觴分餘
瀝山骨醉后土峯巒尚開闔澗谷猶呼舞青山滿墻
頭髧鬌幾雲髻青山偃蹇如高人常時不肯入官府
高人自與山有素不待招邀滿庭戸收覽竒秀得十
五強飲且為山作主山向吾曹分外清路轉山腰
足未移水清石瘦便能竒直視無前氣吐虹五湖三
島在胷中樹暗草深人靜處捲簾敧枕卧看山
雲間聳孤翠脚力盡時山更好莫將有限趁無窮
崖崩路絶玄鳥去惟有喬木攙天長峩峩兩烟鬟古
鏡開新妝山中亦何有木老石頭頑正頼天日光澗
谷紛爛斑南山有佳色無人空自竒清詩為題品草
木變芬菲青山自遶廊不要買山錢梯山上巉絶
俯視驚谽谺無價青山為我賒我昔曾為徑山客
至今詩筆餘山色君住此山三十年妙語應須得山
骨山高無風松自響誤認石齒號驚湍含暉亭上
望東溟凌霄峯頭把南嶽每逢佳士與名山何異枯
楊便馬疥今朝偶上法華嶺縦觀始覺人寰隘攜琴
已尋壑載酒復經丘青山若無素偃蹇不相親横
看成嶺側成峯遠近高低各不同不識廬山真面目
只緣身在此山中(以上並東坡)
嶽
經咨四岳(書)奠高山大川注云高山五嶽(禹貢)考制度於
四岳諸侯各朝於方岳(周官)般巡狩而祀四岳河海也(詩序)
嶞山喬嶽及河喬嶽(詩)大宗伯以血祭祭五嶽(周禮)天
子祭名山五嶽視三公(記王制)維嶽䧏神生甫及申維申
及甫為周之翰此文武之德也(禮記)山嶽則配天(左)
子山有嶽而且大者衆人所不能踰也(揚子)舜一歲而巡
五嶽國不費而民不勞(文中子)
史五嶽四瀆節宣雲雨(前漢)地有山嶽以宣其氣者也(後天)
(文志)嶽者靈氣之所宅(祭祀志注)山嶽磊落而羅峙(成公綏傳)爰登
方岳封禪勒成(晉書)五嶽(唐鑑)秦王謂尉遲敬德曰公之心
如山嶽然(唐書列𫝊)韋思謙曰御史出使若不動摇山嶽誠
曠職耳(本傳)
集嶽脩貢兮川效珍禀山嶽之孕靈峩峩崇嶽吐
符䧏神險資嶽靈(文選)激神嶽之嶈嶈(漢班孟堅賦)峻嶽之
崇岡兮(嵇康賦)地有五嶽維天之柱(張說遺愛頌)自三光五嶽
之氣分(柳文)凝赤聳山岳五嶽祭秩比三公四方環鎮
嵩當中(韓集)高嶽前嵂崒(杜詩)
東嶽泰山(岱山同)
經歲二月東巡狩至于岱宗(書)泰山巖巖魯邦所瞻(詩)
兖州其山鎮曰岱山(周禮)孔子歌曰泰山其頽乎(記檀弓)齊
人將有事於泰山必先有事於配休(郊特牲)鄭伯請釋泰
山之祀而祀周公以泰山之祊易許田鄭伯使宛來歸
祊不祀泰山也(左)觸石而出膚寸而合不崇朝遍雨天
下者惟泰山雲爾(公羊)季氏旅於泰山子曰曾謂泰山不
如林放乎(語)
子挾泰山以超北海泰山之於丘垤類也孔子登
泰山而小天下(孟子)孔子遊泰山見榮啟期(列子)泰山之容
巍巍然高望之千里不見埵堁遠之故也(淮南子)逐獸者
目不見泰山(淮南)升東嶽而後知衆山之峛崺也况介丘
乎(揚子)
史秦始皇上泰山風雨暴至休於樹下因封其樹為五
大夫李斯上秦皇書曰泰山不辭土壤故能成其大
(史)泰山若礪(功臣表)藺相如名重泰山(傳)封禪七十二王
惟黃帝得上泰山封(前郊祀志)泰山一名岱宗五嶽之長王
者易姓告代之處也(五行志)武帝封泰山白雲起封中(前漢)
太始二年詔泰山見黃金(本紀)方將增泰山之封加梁父
之高(相如傳)天下之安猶泰山而四維之也(嚴助)泰山之高
不嶕嶢不能浡滃雲雨散歊蒸(揚雄)光武建武三十二年
柴望登封泰山禪如梁隂以承靈瑞(後紀)太宗遣杜正倫
行泰山七十二君壇迹(唐禮樂志)玄宗詔張說撰封禪壇頌
刻之泰山(同上)自韓愈殁天下仰之如泰山北斗云(本傳贊)
傳記泰山為東嶽(爾雅)泰山一曰天孫天帝之孫也主召
人䰟魄(博物志)岱者代也東方萬物始交代之處(五經通義)泰
山盤道屈曲而上凡五十餘盤經小天門大天門西巖
為仙人石門東巖為介丘東南巖為日觀雞一鳴時見
日出黃河去泰山二百餘里祠所望黃河如帶(泰山記)泰
山南有廟悉種柏大者十五六圍相傳漢武所種(同上)岱
宗石室中上下懸絶其中金牀玉几(列仙傳)東岱亦曰泰
山(六帖)梁岳即泰山也(類要)岱宗之洞周回三千里名曰三
宫空洞之天(茅君内傳)
集崒乎泰山不足為高(韓文)四月上泰山石平御道開六
龍過萬壑澗谷隨縈迴(李白)北眺㠋嶂竒傾崖向東摧洞
門閉石扇地底興雲雷天門一長嘯萬里清風来曠
然小宇宙棄世何悠哉平明登日觀舉手開雲關
黃河從西来窈窕入遠山憑崖覽八極目盡長空閒(李白)
岱宗夫如何齊魯青未了造化鍾神秀隂陽割昏曉盪
胷生層雲決眥入飛鳥會當凌絶頂一覽衆山小東
嶽雲峯起(杜詩)
本朝岱宗已在眼一往繼前躅天門四十里夜看扶桑
浴回頭望彭城大海浮一粟(東坡)
南嶽衡山
經五月南巡狩至於南嶽(書)岷山之陽至於衡山(禹貢)荆
州其山鎮曰衡山(周禮)
史劉璘之嘗採藥至衡山深入忘返見有一澗水水南
有二石囷一開一閉水深廣不得過遇伐薪人問徑得
還或說囷中皆仙靈方藥璘之欲更索不復知處也(晉書)
李泌畏禍願隠衡山詔給三品禄賜隠士服為置室廬
(唐書)
傳記霍山為南嶽衡山一名&KR1174;嶁(山海經)衡山南嶽也至
黃帝乃以灊霍二山為副(衡山記)禹傷父功不成乃巡衡
山血馬以祭之忽夢玄夷蒼水使者謂禹曰欲得我山
神書者齊焉齊三日遂獲金簡玉字之書得治水之要
(吳越春秋)漢武南巡以衡山遠道隔江漢乃徙南岳之祭于
廬江灊山(荆州記)朱陵之靈臺大虛之寳洞赤帝館其嶺
祝融宅其陽自湘川至長沙九向九背然後不見
衡山有三峰極秀一名芙蓉峯最為竦傑自非清霽之
朝不可望見峯上有泉飛𣲖如一幅絹分映青林直注
山下(同上)朱陵之靈壇太虛之寳洞當翼軫之宿度應璣
衡故曰衡山有五峯曰紫盖曰密雲曰祝融曰天柱曰
石廩(湘州記)湘東姚祖經衡山望巖下數少年並執筆作
書未至百步少年相與飛颺遺一紙書字字皆鳥跡(異苑)
衡山有三峯一曰紫盖每見有雙白鶴回翔其上二曰
石囷下有石室三曰芙蓉上有飛泉(六帖)
集衡翟磊落以連鎮(郭景純賦)五嶽於中州衡山最遠南方
之山巍然高而大者百數獨衡山為宗最遠而獨為宗
其神必靈(韓送廖道士序)衡山蒼蒼入紫冥下看南極老人星
(李白)南嶽配朱鳥秩禮自百王歘吸領地仙鴻洞半焱方
祝融五峯尊峯峯次低昂紫盖獨不朝爭長嶪相望
南嶽據江湖(杜詩)委舟湘流往觀南嶽雲壁覃覃穹林
悠擢山僧愛山出無期俗士牽俗来何時祝融峯下
一回首即是此生長别離火維地荒足妖怪天假神
柄專其雄噴雲泄霧藏半腹雖有絶頂誰能窮我来正
逢秋雨節隂氣晦昧無清風潛心默禱若有應豈非正
直能感通須臾靜掃衆峯出仰見突兀撑青空紫盖連
延接天柱石廩騰擲堆祝融&KR1174;嶁山尖神禹碑字青
石赤形摹竒(韓集)東南倚盖卑維嶽資柱石前當祝融居
上拂朱鳥翮青冥結精氣磅礴宣地脈還聞膚寸隂能
致彌天澤(劉禹錫)
本朝不見祝融峯還泝瀟湘去(山谷)我来萬里駕長風絶
壑層雲許盪胷濁酒三杯豪氣發朗吟飛下祝融峯
衡嶽千仞起祝融一峯高羣山畏突兀奔走如曺逃捫
天滑清壁俯壑崩銀濤所恨無十犗一掣了六鼇(朱文公)
西嶽華山
經八月西巡狩至於西嶽(書)西傾朱圉鳥鼠至于太華
南至於華隂(禹貢)歸馬於華山之陽(武成)豫州其山鎮曰
華山(周禮)
史秦始皇踐華山為城(史)始皇三十六年鄭客至華隂
望見素甲白馬從山上下知其非人道左止而待之遂
持璧與鄭客曰為我遺鎬池明年祖龍死(史)張楷能為
五里霧所居成市徙華山有公超霧市(後本傳)
傳記華山為西嶽(爾雅)鄧紹入華山見童子以五綵囊盛
柏葉露(華山記)山頂有池生千葉蓮花服之羽化因曰華
山(同上)太華之山削成而四方其高五千仞其廣千里(山海)
(經)華山中頂石龜側有飛磴逹背見玉女祠有五石臼
號曰玉女洗頭盆(廣記)太華少華故曰二華華山三峯
(六帖)西方少隂用事萬物生華故曰華山(白虎通)毛女在華
隂山中獵師世世見之體生毛自言秦始皇宫人(列仙傳)
呼子先夀百餘歲臨去呼酒家嫗令急裝便有仙人持
二毛狗来因各騎之乃龍也上華隂山嘗於山大呼言
子先酒母在此(同上)
集西嶽太華之首峯有五崖比壑破巖而列自下遠而
望之偶為掌形舊俗土記之傳者皆曰昔河自積石出
而南流既越龍門遂弭南馳者千數百里折波左旋將
走東溟連山塞之壅不得去有巨靈於此力擘而剖其
中拓而北者為首陽絶而南者為太華河自此洩茫洋
下馳故其掌跡猶存巨靈之跡也余往觀曰誕哉此說
乎夫所謂神者非人也其動無聲其行無跡若形而無
象若色而無色拔山剖澤而不見其作鼔風奔水而不
見其力視不可察名不可及故推而謂之神焉有神之
作力而有人之跡乎(王涯仙)李白登華山落鴈峯曰此山
最高呼吸之氣想通帝座矣恨不持謝朓驚人詩来搔
首問青天耳(搔首集)諒少昊之下都即蓐收之别館(張說碑)
西嶽出浮雲積氣在太清連天擬黛色百里遥青冥(王維)
西嶽崢嶸何壯哉黃河如絲天際来巨靈咆哮擘兩
山洪波噴流射東海三峯聳立如欲摧翠崖丹谷高掌
開白帝金精運元氣石作蓮花雲作臺太華三芙蓉
明星玉女峯(李白)西岳峻嶒聳處尊諸峯羅列似兒孫安
得仙人九節杖拄到玉女洗頭盆車箱入谷無歸路箭
栝通天有一門稍待秋風凉冷後高尋白帝問真源
前軒頽返照巉絶華嶽赤(杜詩)太華峯頭玉井蓮開花十
丈藕如船冷比雪霜甘比蜜一片入口沉疴痊我欲求
之不憚遠青壁無路難夤緣安得憑梯上摘實下種七
澤根株連(韓集)靈蹤露指爪殺氣見稜角(劉禹錫)
本朝李肇國史補載韓愈遊華山窮極幽險心悸目眩
不能下發狂號哭投書與家人别華隂令百計取之方
能下沈顔作贅書以為肇妄載豈有賢者輕命如此余
觀之贈張籍詩云洛邑得休告華山窮絶陘倚巖睨海
浪引袖拂天星日駕此回轄金神所司刑泉紳拖修白
石劒攢高青磴蘚達拳跼梯飇颭伶俜悔狂已咋齒垂
戒仍鐫銘則知肇記為信然沈顔為妄辯也(隠居詩話)無為
子嘗以事過華山重几日飲酒蓮花峯上(東坡)
北嶽恒山
經十有一月朔巡狩至於北嶽(書)太行恒山至於碣石
(禹貢)并州其山鎮曰恒山(周禮)
子其山北臨代南俯趙東接河海之間早生而晩殺五
穀之所蕃熟四種五穫焉(管子)恒山之蛇名曰率然一身
而兩頭擊其一頭則一頭至擊其中則兩頭皆至(孫子)
史趙簡子謂諸子曰吾藏寳符於恒山中往者立為後
諸子競往無所得無恤曰常山臨代代可取也簡子曰
是知符矣(史)
傳記恒山為北嶽(爾雅)北方為恒恒者常也隂終陽始其
道常久故曰恒山(白虎通)常山高三千九百丈上方三千
里(山海經)慕容雋恒山上得璧七十二(前燕錄)昌容者常山
道士自稱殷女食蓬蔂根往来山下見者二百餘年顔
色如二十許人(列仙傳)
集大哉兹嶽殊於衆山嵩華乃跼其近甸衡岱不踰於
方域孰與夫包括綿長經綸中外外夷有四昴宿主胡
則延袤以限之中郡有五寳符在岱則高襄以臨之其
頂也上扶乾門黑帝之宫觀其足也下捺坤軸玄神之
都府豈止劈冀魏截幽燕拒洪河撐大海鴻洞合沓半
天下之襟帶嵯峨巉巗一宇宙之標格者也(張嘉貞碑)
中嶽嵩山
經崧高維嶽峻極於天維嶽䧏神生甫及申(詩)
史漢武帝詔曰朕有事華山至於中嶽翌日親登崇崧
御史乘屬在廟傍吏卒咸聞呼萬歲者三登禮罔不答
其令祠官加增太室祠禁無伐其草木以山下三百戸
為之奉邑名曰崇崧(前紀)則天改嵩山為神岳(唐書)李渤隠
少室山以右拾遺召謝不起(同上)
傳記中央之嶽居四方之中而高故曰嵩山(白虎通)其山
三十六峯東曰太室西曰少室嵩其總名也謂之室者
以其下各有石室焉(西征記)岳之西北一峯號望都峯天
氣清暖即望見洛陽東北一峯號雞鳴五更之初便見
日出(紀異)東龍門之南有許由山高大自絶其北有潁水
堯聘許由處(道書)周靈王太子晉遇浮丘公接上嵩山(列仙)
(傳)嵩高山北有大穴嘗有人誤墜穴中同輩投食墜者
得之為尋穴而行計可十許日忽曠然見明又有草屋
中有二人對奕局下有一杯自飲墜者告以飢渴棋者
曰可飲此墜者飲之氣力十倍半年許乃出自蜀中歸
洛下問張華華曰此仙館所飲者玉漿也所食者龍穴
石髓也(世說)
集嵩山有神人焦鍊師不知何許婦人也嘗胎息絶穀
居無室廬遊行若飛倏忽萬里世或傳其入東海登蓬
莱竟亦不能測其往也(李白)元丹丘愛神仙朝飲潁泉之
清流暮還嵩岑之紫烟三十六峯長周旋躡星虹身騎
飛龍耳生風横河踐海與天通我知爾遊心無窮(李白)
本朝嵩峯三十六終日對高閣隂晴無朝暮紫氣嘗浮
泊雄然九州中氣象壓寥廓亦嘗步其巔培塿視四岳
始疑茫昧初混沌死鐫鑿神功夜催就萬仞成一削
尤竒十二峯隠見入冥邈顧瞻但徘徊想像逢綽約
嵩山近可愛泉石吾已諾終朝有幽人白首老雲壑荆
巫惜遐荒詭怪杳難邈况逢秋雨霽濃染新翠濯峯端
上明月且可留幽酌嵩峯三十六蒼翠爭聳出嵩
嵐久不見寒碧更潺顔(歐陽公)
假山
經青州厥貢怪石為山九仞功虧一簣(書)維石巖巖
漸漸之石(詩)
子宋之愚人得燕石而藏之以為寳客見之掩口而笑
曰此燕石也其與瓦甓不殊(荀子)
史魏明帝鑿太行之石英採榖城之文石起景陽山於
芳林園公卿以下莫不展力帝躬自握土以率之(魏志)到
溉居近淮水齋前山池有竒礓石長一丈六尺梁武帝戲
與賭之并禮記一部溉並輸焉石即遷置華林園宴殿
前所謂到公石也(南史)薛元超轉中書舍人弘文館學士
省中有盤石其祖道衡常據以草制元超每見輙泫然
流涕(唐書)有人獲洛水白石而赤文者獻闕下曰此石赤
心故以獻李昭德叱曰洛水餘石豈盡能反邪(同上)拔野
古有川曰康干河斷松投之三年輙化為石色蒼緻然
脈理猶在世謂康干石(回紇傳)唐莊宗朝張全義為四鎮
節度有監軍嘗得李德裕平泉醒酒石德裕孫延古因
託全義復求之監軍忿然曰自黃巢亂後洛陽園宅無
復能守豈獨平泉一石哉全義嘗在巢賊中以為譏已
大怒笞殺之(五代史)
傳記流洲在西海中上多積石名為昆吾石(十洲記)白樂
天作牛竒章石記曰公嗜石以甲乙丙丁為品太為上
羅浮次之天竺又次之餘為下李德裕居平泉山誡
子弟記曰鬻平泉者非吾子孫也以平泉一石與人者
非佳子弟也(雞跖)李棻好竒有異石高二尺許嵌硿可愛
每至未時節其氣出於石穴中若烟雲之狀因目之為
未石(揮犀)陶淵明所居粟里兩山間中有大石仰視玄瀑
可坐十人號醉石(廬山記)華山掌其石如人肉色每太陽
對照則見之暮則漸隠不見(賈氏談錄)王維輞川林下坐用
雷門四老石燈滅則石中鑽火(事略)
集渙若奔雲錯若置棋怒者虎鬭企者鳥厲抉其穴則
鼻口相呀搜其根則蹄股交峙環行卒愕疑若搏噬(柳萬)
(石亭記)有盤㘭秀出如靈丘鮮雲者有端險挺立如真官
神人者有縝潤削成如珪瓚者有廉稜銳劌如劒戟者
乂有如虬如鳳若跧若動將翔將踴如鬼如獸若行若
聚將竦將鬭風烈雨晦之夕洞穴開&KR2430;若欱雲歕雷嶷
嶷然有可望而畏之者烟霽景麗之旦巖㠋霮䨴若拂
嵐撲黛靄靄然有可狎而翫之者三山五嶽百洞千壑
覼縷簇縮盡在其中百仞一拳千里一瞬坐而得之(白樂)
(天)客從山来遺我盤石員平膩滑廣袤六尺質凝雲白
文坼烟碧莓苔有斑麋鹿無跡置之竹下風掃露滴坐
待禪僧眠留醉客清冷可愛肢體甚適便是白家夏天
床席(盤石銘)震澤生竒石沉潛得地靈初辭水府出猶帶
龍宫腥發自江湖國采榮卿相庭從風夏雲勢上漢古
槎形拂拭魚鱗見鏗鏘玉韻聆烟波含宿潤苔蘚助新
青嵌穴狐雛貎纖鋩蟲篆銘潺顔傲林薄飛動向雷霆
(太湖石詩)錯落復崔嵬蒼然玉一堆峰駢仙掌出罅坼劒門
開峭頂高危矣蟠根下壯哉精神欺竹樹氣色壓亭臺
隠起磷磷狀凝成瑟瑟肧廉稜露鋒刃清越叩瓊瑰岌
嶪形將動嵬峩勢欲摧竒應連鬼怪靈合蓄風雷黛潤
霑新雨斑明點古苔未應棲鳥雀不肯染塵埃尖削琅
玕筍窪剜瑪瑙罍海神移碣石畫嶂簇天台烟翠三
秋色波濤萬古痕削成青玉片截斷碧雲根迴頭問
雙石能伴老夫否石雖不能言許我為三友三能為
刺史飯水復食蘗唯向天竺山取得兩片石此抵有千
金無乃傷清白(太湖石詩)南曺小司寇舅累土為山一簣盈
尺嶔崟嬋娟宛有塵外數致詩云一簣功盈尺三峯意
出羣望中疑在野幽處欲生雲江間饒竒石嵑&KR2083;
怪石走(杜詩)當軒乍駢羅隨勢忽開坼有洞若神剜有巖
類天劃終朝巖洞間歌吹宴親戚孰謂衡霍竒近在王
侯宅(韓詩下同)湖嵌費攜擎
本朝兖王作假山翊善姚垣曰不見假山惟見血山皆
生民膏血所成時太宗為諸王作假山聞語而罷(通鑑)吳
仲庶守金陵夢三舉子求哀曰若不垂佑明日當為煨
燼矣公甚異之詰旦兵馬司狀申乞燒三醜石為灰供
脩造用公遂悟敕寺僧愛護焉(楊公筆錄)政和間零陵縣貢
一巨石舟載至京師毁水門樓以入千夫舁之不能動
裕陵親灑宸翰云慶雲萬態竒峯仍以金帶一條挂其
上遂即可移頃刻至苑中(揮塵錄)余家有三峯余愛之非
徒愛其似山而又有所感焉非徒愛之而又有所敬焉
余見中峯魁岸倨肆意氣端重若有以服其旁之二峯
二峯莊栗刻削凛不可犯雖其勢服於中峯而岌然决
無阿附意吁可敬也夫其亦有所感也夫(老泉木假山記)新霜
夜落秋雨殘有石露出寒溪垠苔昏蟲食禽鳥啄出没
溪水秋復春溪邊老翁生長見疑我来視何殷勤愛之
遠徙入幽谷曳以三犢載兩輪行穿城中罷市看但驚
可怪誰復珍荒烟野草埋没久洗以石竇清冷泉朱欄
綠竹相掩映選致佳處當南軒南軒旁列千萬峯曾未
有此竒嶙峋乃知異物世所少萬金爭買傳幾人匠
智無遺巧天形窮幽探謂我愛山者為山列前簷頽垣
不數尺萬嶮由心潛或開如斷碧或呀若谺&KR0008;或長隨
靡迤或瘦露空嵌險穴虧杳杳高屏立巉巉後出忽孤
聳羣卉沓相參宛若氣融結突如鬼鐫鑱豈知几席間
百態生濃纖(范成大)甘露寺有石如羊相傳謂之狼石云
諸葛孔明坐其上與孫仲謀論曺公也詩曰狼石卧庭
下穹窿狀伏羱謝安所居有石一株嘗倚杖相對吟
嘯終日忘歸北齊謝洙名之為玉筍峯唐柳公權榜其
亭曰獨秀峯杜詩云倚杖看孤石至揚州獲二石
其一綠色岡巒迤邐有穴達於背其一正白可鑒漬以
盆水置几案間李正臣蓄異石九峯玲瓏宛轉若窗
櫺然予欲以百金買之與仇池為偶名之曰壺中九華
且以詩紀之詩云念我仇池太清絶百金來買碧玲瓏
僕所藏仇池石希代之寳也詩云海石来珠宫秀色
如蛾綠坡陁尺寸間宛轉陵蠻足連娟二華頂空洞三
茅腹初疑仇池化又恐瀛洲蹙殷勤嶠南使饋餉揚州
牧盛以高麗盆薦以文登玉靈璧出石多似圖劉氏
園中有一株獨反覆可觀作麋鹿可宛頸狀東坡居士
欲得之乃畫臨華閣壁作醜石風竹主人喜乃以遺之
忽從塵埃中来對冰雪顔瘦骨扶凜凜蒼根漱潺潺
但當對石飲萬事付等閒(東坡)石屛出零陽白鶴山紹興
間有宗子於水中得一石光采絢異其文若峯巒聳秀
渾然天成自是石工鑿取益衆烟雲雪月之景波瀾龍
鳳之象雖巧畫者莫臻其妙(零陵志)米芾知無為軍初入
州廨見立石頗竒喜曰此足以當吾拜命取袍笏拜之
每呼曰石丈(石林燕語)
記纂淵海卷六
