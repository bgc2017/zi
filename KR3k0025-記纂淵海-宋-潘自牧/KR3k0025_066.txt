記纂淵海卷六十六宋潘自牧撰
物理部
物理盈虛
經日往則月來月往則日來日月相推而明生焉寒往
則暑來暑往則寒來寒暑相推而歲成焉日中則昃
月盈則食天地盈虛與時消息而况於人乎遯者退
也物不可以終遯故受之以大壮晉者進也進必有
所傷故受之以明夷物不可以終難故受之以解
升而不已必困故受之以困(易)屈伸相推(易略)財聚則民
散財散則民聚(大學)
子日中則移月滿則虧(老子)物惡有滿而不覆者哉(家語)川
竭而谷虛丘夷而淵實(莊子)名遂身退天之道也(管子互見知足)
再實之木其根必傷(文子)
史甚美必有甚惡(左昭十一)盛之有衰猶朝之必有暮也(西漢)
(韓安國𫝊)夫窮高則危太滿則溢月盈則缺日中則移福
謙忌盛(後漢李固𫝊)
𫝊記太歲在丑乞漿得酒太歲在已鬻妻賣子吉凶逓
代盈縮循環(劉知幾史通)時屯必亨運蒙必正(顔延年釋奠詩)人道
無久盈(齊謳行)前榮後枯相翻覆(李太白集)盈虛倚伏去來之
不可常(柳書)噫天地久否忽泰則平日月久昏忽開則明
雷霆久息忽震則驚雲霧久鬱忽散則清仲尼之道否
於周秦而昏於漢魏息於晉宋鬱於陳隋遇於吾唐萬
世之憤一韓而釋(皇甫湜請韓公配享書)命屈於當代慶流於後
昆(白集)先綠亦先枯(白樂天集)
本朝一年辛苦一冬閒(東坡集)善乎司馬光之言曰天地
所生萬物止有此數不在民則在官譬如雨澤夏澇則
秋旱(東坡)十年斂積用一朝驚濤破山風動地(後山嗚呼行)
朕兆
經履霜堅冰至象曰履霜堅冰隂始凝也馴致其道至
堅冰也(易)如彼雨雪先集維霰吉夢維何維熊維羆
男子之祥維虺維蛇女子之祥室家溱溱(詩)嗜欲將
至有開必先天降時雨山川出雲(禮記)禍福將至善必
先知之不善必先知之國家將興必有禎祥國家將
亡必有妖孽(中庸)子曰余疇昔之夜夢坐奠於兩楹之間
余殆將死矣遂寢疾七日而歿(禮記)
子目將眇者先觀秋毫耳將聾者先聞蚋聲(列子)人之將
疾必先不甘粱肉之味國之將亡必先惡忠直之言(晏子)
一葉落而知天下之秋(淮南子)
史或呌於宋太廟曰譆譆出出鳥鳴於亳社如曰譆譆
甲午宋大灾(左襄三十年)晉文公過衛乞食於野人野人與
之塊公子怒欲鞭之子犯曰天賜也稽首受而載之(左傳)
晉侯疾求醫於秦未至公夢疾為二豎子曰彼良醫也
懼傷我焉逃之其一曰居肓之上膏之下若我何醫至
曰疾不可為也在肓之上膏之下攻之不可達之不及
藥不至焉不可為也(左成十年)周幽王二年西周三川皆震
伯陽甫曰周將亡矣昔伊洛竭而夏亡河竭而商亡(史記)
(周本紀)殷說夢發於傅巖周望兆動於渭濱(西漢班固叙𫝊)福生
有基禍生有胎(西漢枚乘𫝊)岷山崩壅江三日江水竭劉向
大惡之昔岐山崩三川竭而幽王亡岐山者周所興也
漢家本起於蜀漢今所起之地山崩川竭殆必亡矣(通鑑)
(漢成帝紀)張掖柳谷口水溢涌寳石負圖状似靈龜立於川
西有石馬七及鳳凰麒麟白虎犧牛璜玦八卦列宿孛
彗之象于綽問鉅鹿張洊洊密謂綽曰今漢已久亡魏
已得之何所追興朕兆乎此石當今之變異而將來之
符瑞也(通鑑魏明帝紀)孫峻與吳主謀置酒請諸葛恪恪將入之
夜精爽擾動通夕不安又家數有妖怪恪疑之(魏高貴鄉公紀)
諺曰鷄夜鳴者不利行師犬羣嘷者宫室將空兵動馬
驚軍敗不歸(通鑑晉武帝紀)杜淹曰齊之將亡作玉樹後庭花
其聲哀思行路聞之皆悲泣(通鑑唐太宗紀)楊震不答州郡禮
命數十年後有鸛鵲銜三鱣魚飛集講堂前都講取魚
進曰凡鱣者卿大夫之服象也數三者三台也先生自
此升矣後位至太尉(東漢本𫝊)孫皓時錢塘湖開或言天下
當太平青盖入洛陽時皓以問陳訓曰青盖入洛將有
輿櫬銜璧之事尋而吳亡(晉書)孫秀誣潘岳石崇為亂夷
三族石崇已在市岳後至崇曰安仁亦復爾耶岳曰可
謂白首同所歸岳金谷詩云投分寄石友白首同所歸
乃成其䜟(晉書潘岳𫝊)魏武帝嘗夢有三匹馬在一槽中共
食其後宣帝及景文相繼為宰相遂傾曺氏(宋符瑞志)朱异
初除中書郎時秋日始拜忽有飛蟬正集冠上時咸以
為蟬珥之兆八年改侍中(南史本傳)王仁裕喜為詩其少也
嘗夢神剖其腸胃以西江水滌之顧見江中沙石皆為
篆籕之文由是文思益進(五代史)
𫝊記有星赤而芒角自東北西南流投於諸葛亮營三
投再還往大還小俄而亮卒(晉陽秋)祥者福之先妖者禍
之先(吕氏春秋)隋煬帝於宫中嘗小會為拆字顧蕭妃曰爾
能拆朕字否妃曰移左畫居右豈非淵字乎時人望多
歸唐公帝聞之不懌乃言吾不能知此事豈非聖人耶
於是姦蠧起於内盜賊攻於外(隋大業記)乾鵲噪行人至蜘
蛛集百事喜(西京雜記)蜀縣有火井漢室之隆則炎赫驕熾
桓靈之際火勢漸微諸葛亮一闞而更盛(異苑)桑榖共生
於朝一日而大拱武丁脩行諸侯來朝者六國武丁祭
有飛雉升鼎耳而雊三年重譯來朝者六國(尚書大𫝊)
本朝月暈而風礎潤而雨(老蘇)
禍福
子禍莫大於不知足(老子)為善者天報之以福為惡者天
報之以禍(家語)禍福無不自己求之者(孟子)福輕乎羽莫之
知戴禍重乎地莫之知避(莊子)福莫長於無禍(荀子互見知足)夫
禍之來也人自生之福之來也人自成之禍與福同門
利與害為鄰(淮南子)
史郤至曰禍之大者其何福之為(左成十二年)能者養之以
福不能者敗以取禍(成十三年)禍福無門唯人所召(左襄二十三年)
福之至也人自生之禍之至也人自成之(史龜策𫝊)朱英謂
春申君曰世有無妄之福又有無妄之禍(史春申君𫝊)禍自
怨起福由德興(西漢文帝紀)福生有基禍生有胎(西漢枚乘𫝊互見朕)
(兆)夫吉凶之於人猶影響也而為善者得吉常多其不
幸而罹於凶者有矣為惡者未始不及於凶其幸而免
者亦時有焉而小人之慮遂以為天道難知為善未必
福而為惡未必禍(歐陽公唐史中宗贊)
集福種常有兆禍至豈無端(君子行詩)凡禍福吉凶之來似
不在我惟君子得禍為不幸而小人得禍為常君子得
福為常而小人得福為不幸以其所為似有以取之也
必曰君子則吉而小人則凶者不可也(韓文)
毁譽
經吾之於人也誰毁誰譽(論語)
子有不虞之譽有求全之毁(孟子)三代之善千歲之積譽
也桀紂之謗千歲之積毁也譽生則毁隨之(淮南子)我
未見聞謗而喜聞譽而懼者(文中子)
史季布曰以一人譽召臣一人毁去臣(前漢季布𫝊互入不審)毁
譽愛惡之原禍福之機也(魏志王祖𫝊)毁譽脅於勢利(晉紀總論)
聞謗而怒者䜛之囮也見譽而喜者佞之媒也絶囮去
媒䜛侫遠矣(通鑑隋高祖紀囮余周切又五戈反)
集凡人之獲謗譽於人者亦各有道君子在下位則多
謗在上位則多譽小人在下位則多譽在上位則多謗
(柳子厚文謗譽)
積漸
經剥床以膚凶地中生木升君子以順德積小以高
大小人以小善為無益而弗為也以小惡為無傷而
弗去也故惡積而不可掩罪大而不可解非一朝一
夕之故其所由來者漸矣(易)如彼雨雪先集維霰(詩)今
夫山一卷石之多及其廣大草木生之禽獸居之寳藏
興焉今夫水一勺之多及其不測黿鼉蛟龍魚鼈生焉
貨財殖焉君子之道造端乎夫婦及其至也察乎天
地(中庸)
子合抱之木生於毫末九層之臺起於累土千里之行
始於足下(老子)方寸之木可使高於岑樓(孟子)夫江始出於
岷山其源可以濫觴及其至於江津不舫舟不避風不
可以涉(家語又荀子)江河之水非一源而流(墨子)丘山積卑而
為高江河合水而為大日計之不足歲計之有餘(莊子)
山霤至柔石為之穿蝎蟲至弱木為之弊夫霤非石之
鑚蝎非木之蠧然而能以微脆之形陷堅剛之體豈非
積漸之致也乎(孔叢子互見柔能勝剛)月不足而歲有餘者也(管子)
跬步不休跛鼈千里累土不輟丘山崇成(荀子)積土成山
風雨興焉積水成淵蛟龍生焉積土謂之山積水謂
之海旦暮積謂之歲積善而全盡謂之聖人聖人者
人之所積也不積蹞步無以致千里不積小流無以
成江河(荀子)蚯蚓穿隄能漂一邑寸烟泄突致灰千室(劉子)
水積則生吞舟之魚土積則生楩楠豫章(尹子)三代之善
千歲之積譽也桀紂之謗千歲之積毁也(互見毁譽)善積則
功成非積則禍極江水之始出於岷山也可褰衣而
越也及至其下洞庭騖石城經丹徒起波濤舟航一日
不能濟也若火之得燥水之得濕浸而益大生木
之長不見其益有時而修砥礪磨礱莫見其損有時而
薄夫積愛成福積怨成禍(淮南子)
史階之為禍(左隠三年)積善在身猶長日加益而人不知也
積惡在身猶火之銷膏而人不見也衆少成多積小
致鉅(董仲舒𫝊)聚蚊成雷衆喣漂山(西漢中山靖王勝𫝊)磨礱砥礪不
見其損有時而盡種植畜養不見其益有時而大積德
累仁不知其善有時而用弃義背理不知其惡有時而
亡太山之霤穿石單極之䋁斷幹水非石之鑚索非
木之鋸漸靡使之然也(枚乘𫝊)安者非一日而安也危者
非一日而危也皆以積漸然不可不察也(前賈誼𫝊)壊崖破
岩之水源自涓涓干雲蔽日之木起於青葱(後漢丁鴻𫝊)隄
潰蟻孔氣泄鍼芒(陳忠𫝊)聚蚊成雷(第五倫傳)積日成月(後漢)積
忤生憎積順生愛(通鑑唐玄宗紀)
𫝊記戎人生乎戎而戎言楚人生乎楚而楚言不知所
以受也今使戎人長乎楚楚人長乎戎則楚人戎言戎
人楚言也(吕氏春秋互入慣習)
集水漸成江海(桓寬鹽鐵論)膚寸自成霖(曹子建詩)蟻孔潰河溜
沈傾山(𫝊子由銘)高以下基洪由纖積累微以著(張茂先勵志詩)蟻
壤漏山河絲淚銷金骨(選君子有所思)堅冰作於履霜尋木起
於蘖栽(文選)還聞膚寸隂能致彌天澤蚊聚雷侵室
山漸而高澤積而長(劉賓客集)直從萌芽拔高自毫末始
千里始足下高山起微塵繡始一縷萬縷相續(白侍郎集)
涓涓不遏終變桑田燄燄不除方燎原野(陸宣公文)溜之細
穿石綆之細斷幹雖一勺而進可以浸天壤一拳之
積可以鎮方域積訛成蠧(唐文粹)一息之波流於無垠
(皮日休集)本從敲石光遂致烘天熱(劉禹錫詩)
本沔彼濫觴蛙跳鯈遊溢而懷山神禹所憂一炬
有燎原之憂而濫觴有滔天之禍(東坡)冉冉百尺松起自
一寸根(欒城集)宦者之禍始於明皇盛於肅代成於德宗
極於昭宗(司馬温公通鑑唐昭宗論)
漸染
經卿士師師非度(互見同惡)敝化奢麗萬世同流商俗靡
靡利口惟賢餘風未殄(書)螟蛉有子蜾蠃負之教誨爾
子式榖似之(詩)
子與善人居如入芝蘭之室久而不聞其香即與之化
矣與不善人居如入鮑魚之肆久而不聞其臭亦與之
化矣(家語)引而置之莊嶽之間數年雖日撻而求其楚不
可得也(孟子)白泥在沙與之皆黑(曾子)蓬生麻中不扶自直
習俗移志安久移質工匠之子莫不繼事而郡國
之民安習其服居楚而楚居越而越居夏而夏是非天
性積習使然也蘭茝槀本漸於蜜醴(荀子)蘭陵多善學
盖以荀卿也(荀子後序)扁鵲盧人也而醫多盧螟蛉之子
殪而逢蜾蠃祝之曰類我類我久則肖之矣(揚子)今頭虱
著身皆稍變而白身虱處頭皆漸化而黑是玄素果無
定質移易存乎所漸(抱朴子)
史鄒魯多去文學而趨利者以曹邴氏也(史記貨殖𫝊)生子
多置之齊魯禮義之鄉(史記三十世家互見教子)漸靡使然(西漢衡山王𫝊)
夫習與正人居之不能無正習與不正人居之不能無
不正猶生長於楚之地不能不楚言也(賈誼𫝊)靈蓍在林
林無毒草(後漢)學之染人甚於丹青(晉虞傅𫝊)謝安好聲律朞
功之慘不廢絲竹士大夫效之遂以成俗(通鑑晉文帝紀)性無
常守隨化而遷化於敦樸者則質直化於浮澆者則浮
薄(北史蘇綽𫝊)閭里童昏貴遊總丱未窺六甲先製五言至
如羲黃舜禹之典伊傅周孔之說不復關心何常入耳
(通鑑)善惡之習朝夕漸染易以移人(通鑑唐高祖紀)陽城有奴都
兒化其德亦方介自約時歲飢或哀其餒與之食不納
(唐書本傳)
𫝊記劉子政子駿伯玉三人珍重左氏下至婦女莫不
誦讀(魏略)高祖徙豐沛屠酟商人立為新豐縣故一縣多
小人(三輔舊事)鄭玄家奴婢讀書一婢不稱旨使人拽着泥
中須臾一婢來問曰胡為乎泥中答曰薄言往愬逢彼
之怒(世說)
集京洛多風塵素衣化為緇(陸士衡贈婦)漸禮樂之膏腴(選運)
(命論)蝨處頭而黑麝食柏而香頸處險而癭齒居晉而黃
蒸性染身莫不相應(嵇叔夜養生論)淫風大行貞女蒙冶容之
誨淳化殷流盜跖挾曾史之情(陸士衡)瀟湘間無土山無
濁水民乘是氣往往清慧而文(劉賓客集)麗朱者丹附墨者
黑盖累漸而得之也(王無功)芳蘭所生其草皆香美玉所
積其山有光(吕和叔文)
本朝禮義之家雖奴婢出而之他必能笑人之喪祭無
禮者賢者之效不為細也(横渠理窟)温公營獨樂園園子吕
直性愚以直名之春時人遊園園子得茶湯錢十千閉
園日與主人平分之一日來納公公曰此自汝錢可持
去再三欲留公怒遂持去回顧曰只端明不愛錢者後
十許日公見園中新創一井亭問之乃前不受十千所
創也(元城語錄)太史公曰盖公言黃老賈誼晁錯明申韓錯
不足道也而誼亦為之余是以知邪說之移人雖豪傑
之士有不免者(東坡六一居士集序)
滿盈
經月盈則食(易)滿招損(書)
子孔子曰惡有滿而不覆者哉(家語)滿則覆(荀子)
史盈必毁天之道也(左哀公十一年)重侯累將窮貴極富(王商等贊)
變中有常
經輕重諸罰有權刑罰世輕世重惟齊非齊有倫有要
(書)
子珠之走盤横斜曲直不可盡知所必可知者珠不出
於盤也(孫子序)與時遷徙與世偃仰千舉萬變其道一也
(荀子)
本朝如日在天雖光明無所不臨而躔次必有所舍(東坡)
(賜奉安神宗御容札使詔)
動中有静
經屯見而不失其居天下之動貞夫一者也(易)
子心未嘗不動也然而有所謂静(荀子)為無為事無事(老子)
史鄭崇曰臣門如市臣心如水(漢書)
𫝊記動者静之基(道經)
集結廬在人境而無車馬喧(陶淵明詩)蘋末風起有文無聲
(劉賓客集)動兮静所伏(白居易)
静中有動
經夫動不能制動制天下之動者貞夫一者也(易略)井居
其所而遷寂然不動感而遂通天下之故(易)静而後
能安安而後能慮(記大學)
子道常無為而無不為静為躁君(老子)尸居而龍見淵
默而雷聲虛則静静則動動則得矣(莊子)
集静兮動所倚(白居易動静交相養賦)
弱中有強
經坤至柔而動也剛(易)仁者必有勇(論語)
子慈故能勇天下柔弱莫過於水而攻堅強者莫之
能勝夫慈以戰則勝以守則固(老子)風曰予蓬蓬然起
於北海而入於南海然而指我則勝我鰌我亦勝我雖
然夫折大木蜚大屋者惟我能也故以衆小不勝為大
勝也(莊子)
以静觀動
子坐於室而見四海(荀子)憑几看魚樂(杜詩)
本朝解組歸來道益光坐看萬物自炎凉(東坡詩)松柏生
澗壑坐閱草木秋金石在波中仰看萬物流(山谷詩)遂令
高卧人欹枕觀兒戲(邵康節)
記纂淵海卷六十六
