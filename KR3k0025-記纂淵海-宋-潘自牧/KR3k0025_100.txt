記纂淵海卷一百宋潘自牧撰
蟲豸部
蛇
經維虺維蛇女子之祥(詩)初内蛇與外蛇鬭於鄭南門
中内蛇死六年而厲公入有蛇自泉宫出如先君之
數聲姜薨毁泉臺吳為封豕長蛇以薦食上國(左傳)
子吾待蛇蚹蜩翼耶(莊子)騰蛇遊霧(慎子)䲭夷子皮謂田成
子曰子獨不聞涸澤之蛇乎小蛇謂大蛇曰大蛇行而
小蛇隨之必有殺子子不如相銜負我以行人必以我
為神也乃相負越公道而行人皆避之(韓子)越人得蚺蛇
以為上肴中國得而棄之無用神蛇能斷而復續而
不能使人勿斷也(淮南子)
史秦文公夢黃蛇自天下屬地其口出於鄜衍於是作
鄜畤(史記)高祖夜行澤中大蛇當道拔劍斬之後人至蛇
所有一老嫗夜哭曰吾子白帝子也化為蛇當道今者
赤帝子斬之(漢書)杜預醉臥齋中外人聞嘔吐聲竊窺於
戸見一大蛇垂頭而吐聞者異之樂廣嘗有親客久
闊不復來廣問其故答曰前蒙賜酒見杯中有蛇既飲
而疾時廳事壁上有角漆弓畫作蛇廣意杯中蛇即角
弓影也復置酒謂客曰酒中復有所見否答曰如初廣
乃告其所以客豁然頓愈(晉書)劉秀之十許歲時與諸兒
戲於前渚忽有大蛇來勢甚猛莫不顛沛驚呼秀之獨
不動衆並異焉(沈約宋書)翟讓初見李密衣在格上密腰帶
化為赤蛇讓心異之竟為密所殺(隋書)元和中五坊小使
每羣聚於賣酒食家肆情飲啖將去留蛇一篋誡之曰
吾以此蛇致供奉鳥雀可善飼之主人賂而謝之方肯
擕去(唐書)周太祖嘗寢柴后見五色小蛇入鼻間心異之
知其必貴敬奉愈厚(五代史)
傳記螣騰蛇王蛇(爾雅)善用兵者譬如率然率然常山之
蛇也擊其首則尾至擊其尾則首至擊其中身則首尾
俱至(孫子兵法)楚有祠者賜其舍人酒一巵舍人相謂曰請
各畫地為蛇先成者飲酒一人先成乃左手持巵右手
畫蛇曰吾能為之足一人後成奪其巵曰蛇故無足子
安能為之足遂飲其酒(戰國策)巴蛇吞象三歲而出角君
子服之己心腹之疾(山海經)晉文公出田前有大蛇其高
如隄其御請攻之文公曰不可我有失行而天惑我以
妖我若攻之是逆天令也乃歸齋宿而請於廟退而修
政居三日夢天誅蛇曰爾何敢當聖君之路文公覺令
人視之蛇已魚爛矣(賈誼書)隋侯行見大蛇傷救而治之
其後蛇銜珠以報之(搜神記)晉吳興太守袁玄瑛嘗之官
請郭璞筮吉凶璞曰至官當有赤蛇為妖不可殺之後
到府果有赤蛇在銅虎符首上蟠家人撾殺之其後玄
瑛為徐馥所害(廣五行記)兩頭蛇嶺外多一頭有口眼一頭
似頭而無口眼昔孫叔敖見之不祥乃殺而瘞之南人
見之為常其禍安在(嶺表錄異)
集蝮蛇蓁蓁封狐千里靈蛇吞象厥大何如(楚辭)獨不
見翠蛇絳螭之將登天乎必聳身於蒼梧之朔階浮雲
翼疾風而上(揚雄)嘉茲蛇靈斷而能續飛不須翼行不假
足(𫝊玄)蚺惟大蛇既洪且長采色駮犖其文錦章食灰吞
鹿腴成養創賓享嘉宴是豆是觴(楊氏異物志讃)永州之野産
異蛇黑質白章觸草木盡死以齧人無禦之者然得而
腊之以為餌可以已大風踠攣瘻厲去死肌殺三蟲(柳文)
吾悲夫天形汝軀絶翼去足無以相扶曲膂屈脅惟行
之紆目兼蜂蠆色混泥塗其頭蹙恧其腹次且褰鼻鈎
牙穴出㯦居蓄怒而蟠銜毒而趨志蘄害物隂蠧潛狙
草搖風動百毒齊起首卷脊努吐舌搖尾不足其凶
若病乎已(宥蝮蛇文)
本朝欲知垂盡歲有似赴壑蛇修鱗半已沒去意誰能
遮况欲繋其尾雖勤如奈何(東坡)
鼃
經蟈氏掌去鼃黽焚牡蘜以灰洒之則死(周禮)仲夏之月
螻蟈鳴(禮)
子井蛙不可以語於海者拘於虛也子獨不聞塪井
之蛙乎謂東海之鼈曰吾樂與吾跳梁乎井幹之上入
休乎缺甃之崖赴水則接腋持頥蹶泥則沒足滅跗塪
井之樂此亦至矣夫子奚不時來入觀乎東海之鼈左
足未入而右膝已縶矣於是逡巡而却告之海塪井之
蛙聞之適適然驚規規然自失也(莊子)越王勾踐欲伐吳
出見鬭鼃乃軾從者曰王何敬也曰以其勇氣故也其
後國人輕命死戰(韓子)蝦蟇蛙龜且夜恒鳴口乾舌檘然
布不聽(管子)
史元鼎五年秋蛙與蝦蟇俱鬭(漢書)馬援為隗囂使公孫
述歸謂囂曰子陽井底蛙耳而妄自尊大不如專意東
方(後漢書)有蛙鳴于華林園惠帝問曰為官乎為私乎賈
胤對曰在官地為官在私地為私(晉書)沈僧照别名法朗
少事文師道士梁武陵王紀為會稽太守宴坐池亭蛙
鳴聒耳王曰殊廢絲竹之聽僧照呪厭便息日晩王欲
其復鳴僧照曰王歡已闌令女恣鳴即便喧聒(齋書)丘傑
遭母喪以熟菜有味不嘗於口忽夢見母曰汝噉生菜
遇蝦蟇毒靈床前有三丸藥可取服之傑驚起得藥服
之下蝌蚪子數升(南史)
傳記蟼蟇蝌蚪活東(爾雅)蝌蚪蝦蟇子也一名玄針一名
玄魚(古今注)燕太子與荆軻之東宫臨池而觀軻拾磚投
蛙太子令人奉槃金(燕丹子)懷州擬貞觀東廊下柱有蝦
蟇聲後因柱朽壞斫之得一蝦蟇其柱又無孔隙(廣五行記)
集蝦蟇雖水居水特變形貌強號為蛙蛤於實無所校
雖然兩股長其奈脊皴皰跳擲雖云高意不離濘淖鳴
聲相呼和無理祇取閙周公所不堪灑灰垂典教端能
敗笙磬仍工亂學校雖蒙句踐禮竟不聞報效大戰元
鼎年孰強孰敗撓居然當鼎味豈不辱釣罩(韓文)蠢蠢水
族中無用者蝦蟇形穢肌肉腥出沒于泥沙六月七月
交時雨正滂沱蝦蟇得其志快樂無以加地既蕃其生
使之族類多天又與其聲得以相喧譁豈惟西池上汙
君清泠波何獨瑤琴前亂君鹿鳴歌(白居易)
本朝悍目知誰瞋皤腹空自脹慎勿困蜈蚣饑蛇不許
放(東坡)越國車前矜勇甚子陽井底太驕生乘時不羡雲
溟樂口作儀同鼓吹聲(宋子經)坎井我自足跳梁而持頥
鼈笑色無愠鶉化理莫推月下聲喧青草岸雨餘響
徹綠荷洲雖蒙黃金擲荆卿空爾為或以白玉琢形
模妙工倕咄爾百醜質詎辱五鼎脂浪號土底鴨雄誇
水中雞何足汙帝筋但可充蛇饑(洪駒父)
蟋蟀
經蟋蟀刺晉昭公也七月在野八月在宇九月在戸
十月蟋蟀入我牀下(詩)季夏蟋蟀居壁(禮)
史蟋蟀俟秋唫(漢書)秋風厲而蟋蟀吟蓋氣使之然也(後漢)
(書)
傳記蟋蟀似蝗而小正黑有光澤如漆有角翅一名蛬
一名蜻蛚楚人謂之王孫幽州人謂之促織督促之言
也里語曰趣織鳴懶婦驚(詩義疏)蟋蟀之蟲隨隂迎陽居
壁向外趣婦女織績女工之象(易通系卦)立秋蜻蜒鳴白露
下蜻蛚上堂(易通卦騐)朽葦為蛬(搜神記)蟋蟀集天子無遠兵
(春秋潛潭巴)莎雞一名促織一名絡緯促織謂鳴聲如急織
也絡緯謂其聲如紡績也促織一曰促機絡緯一名紡
緯(古今注)
集澹容與而獨猗兮蟋蟀鳴此西堂(楚辭)何兹蟲之資生
亦靈智之攸授享神氣之么眇體形容之微陋厲清
響於長宵激悲聲以迄曙(虞諶賦)開秋肇凉氣蟋蟀鳴牀
帷(阮籍)促織甚微細哀音何動人草根吟不穏牀下夜相
親久客得無淚故妻難及晨悲絲與急管感激異天真
(杜詩)
本朝是固夫霜凄露感而恤緯征人之裳者歟身勤心
苦而提耳女工之荒者歟晝閴宵喧自基而徂堂者歟
多言強聒身隠而聲彰者歟若悲若怨若憤若歎而吟
嘯秋夕之清長者歟一聲能遣一人愁終夕聲聲曉
未休不解繅絲替人織強來出口促衣裘(誠齋賦)
蟻
經饋食之豆蚔醢注云蚔蟻子也(周禮)蛾子時術之(禮)
子羊肉不慕蟻蟻慕羊肉羶也吞舟之魚蕩而失水
則螻蟻能苦之(莊子)桓公伐孤竹行山中無水隰朋曰蟻
冬居山之陽夏居山之隂蟻壤寸而有水乃掘遂得水
千丈之隄以螻蟻之穴而潰以骨去蟻蟻愈多(韓子)
蟻有兼弱之智(抱朴子)
傳記蚍蜉大螘小者螘蠪虰螘螱飛螘其子蚳(爾雅)蟻封
戶穴大雨將集(焦贑易林)朱蟻其狀如蟻在崑崙之墟(山海經)
飛蟻有木蟻古曰玄駒者也(廣志)蚍蜉齊魯之間謂蚼蠓
西南梁益之間謂之玄駒燕謂之蛾蛘楚郢以南蟻土
謂之封(方言)殷仲堪父病虛悸聞牀下蟻動云是牛鬭(世說)
桓謙太元中忽有人皆長寸餘悉被鎧持槊緣機登竈
或有切肉輒以槊刺取徑入穴道士朱應子令以沸湯
澆所入處掘之有斛許大蟻死窟中謙後以門釁同滅
(異苑)淳于棼夢入蟻穴(見木部槐類)交廣溪洞間酋長多收蟻
卵鹵以為醬非官客親友不可得也(嶺表錄異)
集南方豈螘若象(楚辭)節殷人之喪輿在四隅而交結濟
齊桓之窮師由山東之高垤感萌陽以潜步知將雨而
封穴伊斯蟲之愚昧乃先識而似哲(郭璞)嘗濟齊師之乏
亦聞媯德之羶覩封穴而知雨驗寸壤而得泉出以時
而不息故學者得而稱焉戴粒而遊若巨鼇之冠神岳
繞磨而行若日月之麗清天(李德裕)
本朝哲宗在宫中潄水必避螻蟻(聖政)大宋編竹渡蟻(見狀)
(元及第類)偶爾相逢試問途不知何事數遷居微軀所饌能
多少一獵歸來滿後車一騎初乘隻又雙全軍突出
陣成行策勛急報千夫長渡水還争一葦航(誠齋)
蜘蛛
經蠨蛸在戶(詩)
子晉公子重耳奔齊見蜘蛛布網曳蠅執豸而食之謂
舅犯曰此蟲也智之薄者矣人之有智而不能廓垂天
之綸布絡地之網以供方丈之御是曾不如蜘蛛之智
也舅犯曰君將行之則有邦有嗣矣(管子)太昊師蜘蛛而
結網(抱朴子)
史葛原取燕卵蜂巢蜘蛛著器中使管輅射覆輅曰第
三物觳&KR1100;長足吐絲成羅尋網求食利在昏夜(魏志)
傳記蟏蛸一名長腳荆州河内謂之喜子云此蟲來著
人當有親客至(詩義疏)蜘蛛作網以司行旅蜘蛛南北
巡行罔罟(焦易)湯出見羅者命解其三面更教之祝曰昔
蛛螯作網今人學結欲左者左欲右者右吾取其犯命
者(帝王世紀)龔舍初隨楚王朝宿未央宫見赤蜘蛛四面縈
羅網有蟲觸之而死者舍乃歎曰仕官者人之網羅也
於是掛冠而退時人謂舍為蜘蛛之隠(金樓子)觀夫蜘蛛
之絲以網飛蟲也人之用詐安過之(論衡)
集獨高懸以浮處遂設網於四隅南連大廡北接華堂
左憑廣厦右依高廊吐絲屬緒目引結網纖羅絡漠綺
錯交張雲舉霧綴以待無方(成公綏)伊蜘蛛之為蟲縱微
性乎天壤稟妙造於化靈忽無擬而無想吐自然之纖
緒先皇羲而結網憑輕羅以隠顯應大明之幽朗(張望)映
日張網羅遮天亦何别倘居要地門害物可堪說網成
雖福已網敗還禍爾(蘇極)物之小者近網而斃物之大者
兼網而逝網也者繩其小而不繩其大吾不知爾身之
危兮腹之餧兮吁(羅隠)
本朝日結一尺網知吐幾尺絲百蟲為爾食丸腹尚若
饑(梅聖俞)静看簷蛛結網低無端妨礙小蟲飛蜻蜓倒掛
蜂兒窘催喚山童為解圍(范至能)網羅滿腹輸渠巧也只
蠅蚊命屬渠網羅最密是蛛絲却被秋蚊探得知粘
著便飛來不再蛛絲也解有疎時(誠齋)織絲來往疾如梭
長愛騰空作網羅害物身心雖甚小謾天綱紀亦無多
(翟嗣宗)
蚯蚓
經孟夏蚯蚓出仲冬蚯蚓結(禮)
子上食槁壤下飲黃泉(孟子)蚯蚓見軍中尤多者軍罷又
宜備反叛(抱朴子)
傳記蚯蚓一名䖤蟺一名曲蟺善長吟於地中江東謂
為歌女或謂鳴砌(古今注)螾無爪牙之利筋脉之強上食
睎土下飲黃泉者用心一也(大戴禮)黃帝時螾大如虹(帝王)
(世紀)陳後主時隋軍至江蚯蚓盡出森然如値箭陳氏水
鄉蚯蚓土蟲象陳氏自稱土德盡出明傾其窟穴以曲
歸直是歲隋平陳大業中河南有婦人養姑不孝姑
兩目暗婦切蚯蚓為羹以食之未幾雷震其婦俄而從
空落身如故而易頭為白狗頭(廣五行記)
集蚯蚓土精無心之蟲交不以分婬於阜螽觸而感物
無乃常雄(郭璞)蚯蚓上深堂(杜詩)
本朝蚓食土而飲泉其為生也簡而易足然仰其穴而
鳴若號若呼若嘯若歌其亦有所求耶抑其求易足而
自鳴其樂耶其生陋而自悲其不幸耶將自喜其聲而
鳴其類耶豈其時至氣作不自知其所以然而不能自
已致耶何其聒然而不止耶吾於是乎有感(六一集)
蝶
子昔莊周夢為蝴蝶栩栩然蝴蝶也不知周也俄然覺
則蘧蘧然周也不知周之夢為蝴蝶歟蝴蝶之夢為周
歟(莊子)鳥足之根為蠐螬其葉為蝴蝶(列子)
史魏收在洛京輕薄尤甚人號云魏收驚蛺蝶(北齊書)
傳記蛺蝶一名野蛾一名風蝶江東人號為撻末色白
背青者是也其大有如蝙蝠者或黑色或赤斑名曰鳳
子一名鳳車一曰鬼車(古今注)唐穆宗禁中花開夜有蝴
蝶數萬集花間宫人以羅巾撲之無獲者上令張網空
中得數百遲明視之皆庫中金玉錢(杜陽雜編)嘗有人浮南
海泊於孤嶼忽有物如蒲帆飛過海將到舟競以物擊
之盡破碎墜地視之乃蛺蝶也海人去其翅足秤之得
肉八十斤噉之極肥美(異物志)鶴子草蔓上春生雙蟲越
女收於粧奩中摘其葉飼之蜕為蝶赤黃色婦女收而
帶之謂之媚蝶(嶺表錄異)
集野畦連蛺蝶沙晩低風蝶風輕粉蝶喜穿花
蝴蝶深深見留連戲蝶時時舞娟娟戲蝶過閑慢
(杜詩)揚揚弄芳蝶(韓文)尋豔復穿香似閒還似忙暖煙沉蕙
徑微雨宿花房書幌輕隨夢歌樓誤採粧王孫深屬意
繡入舞衣裳(鄭谷)飛來繡戶隂穿過畫樓深重傳秦臺粉
輕塗漢殿金相憐惟柳絮所得是花心可要凌孤客邀
為子夜吟(李嶠)
本朝蝴蝶雙飛得意偶然畢命網羅羣蟻争收墜翼策
勲歸去南柯(山谷)翅輕於粉薄於繒長被花牽不自勝若
信莊周尚非夢豈能投死為韓憑(王介甫)蝴蝶新生未解
飛鬚拳粉濕睡花枝夜來借得風光力不記如癡似醉
時(誠齋)
蠭
經莫予荓蜂自求辛螫(詩)蜂蠆有毒而况國乎(左傳)
子奔蜂不能化藿蠋(莊子)蜂房不容鵠卵蜂蠆螫指而
神不能怡(淮南子)蜂有攻寡之義(抱朴子)
史豫章嚴豐為郡主簿太守賈萌舉兵欲誅王莽有飛
蜂附萌車衡豐諫以為不祥之徵萌不從果見殺(謝承)陶
侃表袁謙為高凉太守有蜜蜂蔽日而下謙船上會得
留郡文書賊欲乘虛攻郡謙欲速赴卒遇大風飛沙不
得復還浦遂沒海中鄒湛對武帝曰蜂蠆作於懷袖
勇夫為之驚駭(王隠)
傳記蜂燕趙之間謂之蠓螉或謂之蚴蛻其大有蜜謂
之壺蜂(方言)蜂蠆垂芒(孝經援神契)細腰無雌蜂類也取桑蠶
或阜螽子抱而成己子詩曰螟蛉有子蜾蠃負之(博物志)
尹吉甫子伯竒後母取蜂去毒繋於衣上伯竒前欲去
之母便大呼曰伯竒牽我吉甫見疑伯竒自死(列女傳)葛
仙翁與客對食吐口中飯盡成飛蜂滿屋皆不螫人良
久仙翁張口蜂還飛入口中成飯(别傳)元嘉元年建安郡
山賊百餘人入浮圖剽掠財寳忽有蜜蜂從衣簏出噬
螫羣賊身首腫痛先諸所掠皆棄而走蜂飛邀逐噬擊
彌絡賊遂惶懼從便道而去(宣驗己)雖無官職一日兩衙
(見射覆類)
集玄蜂若壺(楚辭)仰蝶粘落絮花蘂上蜂鬚花暖蜜
蜂喧花底山蜂遠趁人蜜蜂為主各磨牙咬盡村
中萬木花遊蜂多思正結營(韓文)
本朝空中蜂隊如車輪中有王子蜂中尊分房减口未
有處野老解與蜂語言前人傳蜜延客住後人秉艾催
客奔布囊包褁閙如市坌入竹屋新且完小&KR1084;出入旋
知路幽圃首夏花正繁相逢處處命儔侣共入新宅長
子孫蜂王舉家千萬口黃蠟為糧蜜為酒口銜澗水
拾花鬚沮洳滿房何不有(蘇子由)蜜蜂不食人間倉玉露
為酒花為糧作蜜不忙採花忙蜜成猶帶百花香蜜成
萬蜂不敢嘗要輸蜜國供蜂王蜂王未及享人已割蜜
房(誠齋)
蟬
經五月鳴蜩鳴蜩嘒嘒(詩)仲夏蟬始鳴季秋寒蟬鳴
范則冠而蟬有緌(禮)
子仲尼見痀僂者承蜩猶掇之也仲尼曰用志不分乃
凝於神其痀僂丈人之謂乎(莊子)曜蟬者務明其火振其
樹(荀子)蟬無口而鳴蟬飲而飲食三十日而蜕(淮南子)
史朱异除中書郎始拜有飛蟬正集异武冠上時咸謂
蟬珥之兆(梁書)後周宣帝汰侈嘗自帶綬及通天冠加金
附蟬顧見侍臣武弁上有金蟬及王公有綬者並令去
之
傳記鳴蜩蟬也宋衛謂之螗蜩陳鄭云蜋海岱之間謂
之蟬(詩疏義)姤上九候蟬始鳴不鳴國多妖言(易通卦騐)牛亨
問董仲舒曰蟬為齊女何答曰昔齊王后怨王而死屍
變為蟬登庭樹嘒唳而鳴王悔之故曰齊女(古今注)
集蟬寂漠而無聲(楚辭)吸清露於丹園抗喬枝而理翮(曹大)
(家)飲露非表清輕身易知足(禇雲)蘭棲朝咽露樹隠瞑吟
雲(方干)
本朝引清風以長嘯抱纖柯而永歎嘒嘒非管泠泠若
弦裂方號而復咽凄欲斷而還連吐孤韻以難律含五
音之自然豈非因物造形能變化者耶出自糞壤慕清
虛者耶凌風高飛知所止者耶嘉木茂樹喜清隂者耶
呼吸風露能尸解者耶(六一集)蜕形汚濁中羽翼便翾好
秋來間何闊已抱寒莖槁(東坡)一殼空空紙樣輕風前却
有許多聲呌來呌去渾無事呌到詩人白髮生說露
談風有典章詠秋吟夏入宫商蟬聲無一些煩惱自是
愁人枉斷腸(誠齋)
螢
經熠燿宵行(詩)季夏腐草為螢(禮)
史張讓段珪劫少帝及陳留王協走小平津帝與王夜
步逐螢火光行數里得民家露車同乘還宫(後漢書)煬帝
幸景華宫徵求螢火得數斛夜出遊山而放之光徧岩
谷(隋書)
傳記螢文即炤(爾雅)螢一名輝夜一名景火一名熠熠一
名燐一名丹良一名夜光一名宵燭腐草為之食蚊蜹
(古今注)丹鳥羞白鳥丹鳥謂丹良也白鳥謂蚊蜹也(大戴禮)
車胤好學家貧不常得油夏月則以練囊盛數十螢火
夜以繼日焉(續音陽秋)務成子螢火丸方武威太守劉子南
合而佩之永平中為虜所圍矢下如雨終不能中傷虜
以為神人乃解圍去(神仙感應篇)
集不以姿質之鄙薄兮欲增輝乎泰清雖無補於日月
兮期自照於陋形當朝陽而戢景兮必宵昧而是征進
不競於天光兮退在晦而能明(傅咸)著人疑不熱集草訝
無煙到來燈下暗翻在雨中燃(梁元帝)幸因腐草出敢近
太陽飛未足臨書卷時能點客衣隨風隔幔小帶雨傍
林微十月清霜重飄零何處歸(杜詩)
本朝夜深風露滿中庭時見孤螢自開闔熠燿亦求
偶高屋飛相追定知無幾見迫此清霜期(東坡)却馬已錄
仙人方映書曾登君子堂不畏月明見陋質但畏風雨
難為光(陳去非)熠熠孤光動翩翩渡水來(后山)
蠅
經匪雞則鳴蒼蠅之聲營營青蠅止于樊豈弟君子
無信䜛言營營青蠅止于棘䜛人罔極交亂四國營營
青蠅止于榛䜛人罔極搆我二人(詩)
子以魚敺蠅蠅愈至(符子)或問蒼蠅紅紫(揚子注云蒼蠅間乎白黑紅紫)
(似朱而非朱也)
史成帝建始元年青蠅萬數集未央宫朝者坐昌邑
王賀夢青蠅積西階可五六石以問龔遂遂曰䜛人衆
多宜皆放逐之賀不用其言卒至於廢也(漢書)眧明太子
食中頻得蠅蟲之類密置柈邊恐厨人獲罪(梁書)庫狄伏
連居室患蠅杖門者曰何故聽入(北史)蠅集瓜上(唐書)
傳記蠅宋齊謂之羊陳楚之間謂之蠅自關而西秦晉
之間謂之蠅(方言)光武與隗囂書曰蒼蠅之飛不過十步托
驥之尾得以絶羣(東觀記)王思嘗執筆作書蠅集筆端驅
去復來思怒取筆擲地踏壞之(魏略)苻堅蒼蠅報赦(見赦恩類)
虞翻放棄南方自恨沒海隅生無可與語死以青蠅為
弔客(别傳)何晏夢青蠅數十來自鼻上揮之不肯去明年
晏伏誅(廣五行記)牛僧孺青蠅賀及第(見及第類)
集青蠅嗜肉汁而忘溺死衆人貪世利而䧟罪禍(班固)
本朝觸頻苒苒朋飛薨薨竊羶而蠧芳筵預登當是之
際無不憎我疑奸人之魂佞人之魄堙鬱不散托蠅寄
跡不然者何以變白為黑變黑為白所以恣其點染所
以遂其䜛慝(張乖崖)爾形至眇爾欲易盈杯盂殘瀝砧几
餘腥所希抄忽過則難勝苦何求而不足乃終日而營
營逐氣尋香無所不到頃刻而集誰相告報尋頭撲
面入袖穿裳或集眉端或沿眼眶目欲瞑而復警臂已
掉而猶攘或醉醇醪因之沒溺或投熱羹遂喪其魄
尤忌赤頭號為景跡一有霑汚人皆不食(歐陽公)
蟁
子江浦之間生麽蟲名曰焦螟羣飛而集於蚊睫弗相觸
也栖宿去來蚊弗覺也(列子)蚊蟁噆膚則通宵不寐矣
猶鑿海涉河而使蚊負山也(莊子)蟁䖟噆膚而性不能平
(淮南子)
史中山靖王曰臣聞衆喣漂山聚蚊成雷(漢書)趙炳有道
術章安令殺之人為立祠至今蚊蚋不能入也(後漢書)江
東有吐蚊鳥夏夜吐蚊於蘆荻中(唐史)
傳記秦謂之蚋楚謂之蚊(說文)丹鳥羞白鳥(大戴禮)齊桓公
謂仲父曰一物失所寡人猶為之於邑白鳥營飢而求
飽寡人因之開翠紗之帷進蚊子焉其蚊有知禮者不
食公之肉而退其蚊有知足者㗱公之肉而退其蚊有
不知足者遂長嘘短吸而食之及其飽也腹腸為之破
潰公曰嗟夫民生亦猶是矣(金樓子)吳猛小兒時在父母
邊臥夏時多蚊蚋而終不摇扇恐蚊蚋去已而及父母
(搜神記)東方朔覆射蚊子(見射覆類)
集雖得一餉樂猶如聚飛蚊(韓文)五月中夜息飢蚊尚營
營但將膏血求豈覺性命輕顧己寧自愧飲人以偷生
願為天下㡡一使夜景清(孟郊)沉沉夏夜空堂開飛蚊伺
暗聲如雷嘈然倏起初駭聽殷殷若自南山來喧騰鼔
舞喜昏黑昧者不分聰者惑露花滴瀝月上天利嘴迎
人看不得我軀七尺爾如芒我孤爾衆能我傷天生有
時不可遏為爾設幄潜匡牀清商一來秋日曉羞爾微
形飼丹鳥(劉夢得)
本朝薰簷苦煙燼燎壁疲照燭翾翾伺昏黑稍稍出
壁屋填窗來若翳聚隙多可掬叢身疑䧟圍聒耳如遭
哭猛攘欲張拳暗中甚飛鏃手足不自救其能營背腹
(六一集)飽去櫻桃重飢來柳絮輕但知求旦暮休更問前
程(范文正)
蝨
子紀昌學射於飛衛以氂懸蝨於牖南面而望之二年
之後如車輪焉乃以燕角之弧孤蓬之簳射之貫蝨之
心而懸不絶(列子)濡需者豕蝨是也擇疏鬛自以為廣宫
大囿奎蹄曲腲乳間股脚自以為安室利處不知屠者
之一旦布草操煙火而已與豕俱焦也(莊子)三蝨食彘相
與訟一蝨遇之曰奚訟三蝨曰争肥饒者一蝨曰若爾
不患臘之將至而烹之也乃相與聚其目而食之彘瘦
人乃不殺(韓子)湯沐既具蟣蝨相弔(淮南子)夫蝨生於我我
非蝨之父母蝨非我之子孫也(抱朴子)
史獨不見羣蝨之處禈中逃乎深縫匿乎壞絮自以為
吉宅行不敢離縫動不敢出褌襠自以為得繩墨也然
炎丘火流焦邑滅都羣蝨處於褌中而不能出也君子
之處域内何異乎蝨之處禈中乎(晉書)江泌性行仁義衣
敝蝨多綿褁置壁上恐蝨飢死乃置衣中終身無復蝨
(齊書)
傳記蝨齧人蟲也蟣蝨子也(說文)馬援擊尋陽山賊上書
曰除其竹木譬如嬰兒頭多蟣蝨而剃之蕩蕩然蟣蝨
無所復依上悦因出小黃門頭有蝨者皆剃之(東觀記)王
猛被縕袍而詣桓温談當世之事捫蝨而言傍若無人
(續隂陽秋)趙仲讓為梁冀從事冬月坐庭中向日解壞裘捕
蝨襄成君使推問之冀笑曰此我從事絶清高士也(風俗)
(通)
集危坐一時痺不得搖性復多蝨爬搔無已而當襲以
車服揖拜上官不可堪也(嵇康)
本朝咀嚼侵膚未云已爬搔刺骨終無奈時時對客輒
自捫十百所除纔幾箇皮毛得氣強復活爪甲流丹
身暫破未能湯沐取一空且以火攻令少挫踞鑪熾炭
已不暇對竈張衣誠未過飄零乍若蛾赴燈驚擾端如
蟻旋磨(王介甫)
蚤
子韓昭侯搔而痒亡一蚤求之甚急左右因取其蚤蝨
而殺之昭侯以此察左右不誠也(韓子)釋大道任小技無
異使蟾蜍捕蚤(淮南子)
傳記蚤齧人蟲也(說文)
集丹鴻可殺蚤也(趙一解擯賦)得蚤者莫不磨之齒牙為害
身也(曺植)
記纂淵海卷一百
