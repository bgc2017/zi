記纂淵海卷四十三宋潘自牧撰
性行部
不爭
經寬柔以教不報無道南方之強也君子居之(記中庸謂犯而)
(不校也)犯而不校(語)君子無所爭(同上)
史人或毀直不疑盜嫂不疑聞曰我乃無兄然終不自
明也(史記本傳)廉頗為趙將藺相如拜上卿位在頗右頗曰
我見必辱之相如聞不肯與會每朝時嘗稱病不欲與
頗爭列已而出望見頗引車避匿相如曰夫以秦王之
威而相如廷叱之辱其羣臣吾雖駑獨畏廉將軍哉顧
念彊秦不敢加兵於趙者徒以吾兩人在也今兩虎共
鬭勢不俱生吾所以為此者先國家之急而後私讎也
(史記互入徇公忘私門)衛綰不與他將爭(前漢本傳)直不疑為郎同舍
有告歸誤持同舍郎金去金主意不疑不疑謝有之買
金償後告歸者來歸金而前郎亡金者大慙(同上)寇恂在
潁川賈復部將犯法恂斬之復欲手刃恂恂每避(後漢)劉
寬嘗行有人失牛者乃就寬車中認之寬無所言下駕
步歸有頃認者得牛送還叩頭謝之寬曰物有相類事
容脱誤幸勞見歸何為謝之州里服其不校(後漢)卓茂事
孔光嘗出行有人認其馬茂問曰子亡馬幾何時對曰
月餘日茂有馬數年心知其謬默解與之挽車而去顧
曰若非公馬幸至丞相府歸我他日馬主得亡者乃詣
府送馬叩頭謝之陳重在郎舍同舍郎有告歸寧者
誤持同舍郎袴以去主疑重所取重不自申說市袴以
償之後歸寧者歸以袴還主其事乃顯(同上)性既遲緩與
人無傷雖出胯下之負榆次之辱不知貶損之於己猶
蚊虻之一過也(東漢孔融傳)曹萌字元偉以仁厚稱隣人有
亡豕者與萌豕相類詣門認之萌不與爭後所亡豕自
還其主大慙送所認豕辭謝萌萌笑而受之(後漢)弟子賈
瓊問息謗通曰無辨問止怨曰不爭(通鑑隋高祖紀)直不疑買
金以償同舍劉寬下車歸牛鄉人誠知疑事之難明非
口之所能勝也(唐書柳宗元)何必伺其窟穴與螻蟻校長短
哉(通鑑唐武后紀)
傳記司馬徽字德操時人呼為水鏡嘗有人妄認徽猪
徽便推與之後數日亡猪者以猪還徽乃叩頭謝自責
徽又厚謝(董正别傳)何隨字季業清廉退讓嘗有屠者牽猪
過隨門索斷失之彊認隨溷中猪隨牽與之屠人尋自
得亡者還隨隨竟以與之(華陽國志)
集虛舟為心(白樂天)
本朝難以口舌爭水清石自見(黃魯直詩)
不爭善勝
經汝惟不矜天下莫與汝爭能汝惟不伐天下莫與汝
爭功(書大禹謨)
子天道不爭而善勝(老子)夫唯不爭故天下莫能與之爭
(同上)
史藺相如退避廉頗名重太山(史記本傳)
輕於喜怒
經方茂爾惡相爾矛矣既夷既懌如相醻矣(詩節南山)進人
若將加諸膝退人若將墜諸淵(記檀弓下)
子馬喜則交頸相靡惡則分背相踶(大計反莊子)輕與苟毀
好爭尚怒小人哉(文中子互見躁急)
史喜怒以類者鮮易者實多(左傳宣十七年)魏收曰舉之則使
上天按之當使入地(北史本傳)好則鑽皮出羽惡則洗垢索
瘢(新唐書魏徵傳)
集君心好惡苦不常好生毛羽惡生瘡(白樂天)
深沉
經惟深也故能通天下之志(易繫辭)
史靜淵以有謀(史記顓頊紀)情欲之感無介乎容儀(西漢匡衡傳)
默而好深沉之思(西漢揚雄傳)淵哉若人(西漢班固叙傳)何休質朴
訥口而雅有心思(東漢本傳互入不以貌取)劉儒口訥心辨(同上)殷浩
雖被黜放口無怨言夷神委命談詠不輟雖家人不見
其有流放之慼(晉書本傳)桓彛嘗謂褚裒曰季野有皮裏春
秋言其外無臧否而内有褒貶也謝安曰裒雖不言而
四時之氣已備(通鑑晉記)游雅曰余與高子游處四十年未
嘗見其喜愠之色(通鑑宋世祖)楊綰性沈靜獨處一室左右
圖史凝塵滿席澹如也(唐書本傳)李藩沈靜有檢局(同上)宋璟
為刑部尚書馳驛詣闕遣内侍將軍楊思勗迎之璟風
度凝遠人莫測其際在途竟不與思勗交言(通鑑唐玄宗紀)
傳記智深勇沈(戰國策)
集韻宇弘深(褚淵碑)智謀深靜(唐文粹)
淺中
子一命而吕鉅再命而於車上儛三命而名諸父(莊子)小
人之學也入乎耳出乎口口耳之間則四寸耳曷足以
美七尺之軀哉(荀子)
史富貴不歸故鄉如衣綉而夜行誰知之者(史記項羽紀)韓
信平齊使人言於漢王曰齊偽詐多變反覆之國不為
假王以鎮之其勢不定願為假王(史記本傳)范雎一飯之德
必償睚眦之怨必報(同上)意氣揚揚甚自得也(史記晏子傳)夫
不足者視人有餘(西漢班固傳)桓榮為太子少師帝賜以輜
車乘馬榮大會諸生陳其車馬印綬曰今日所蒙稽古
之力也(東漢本傳互入驕矜)一餐之德睚眦之怨無不報復(通鑑漢獻)
(記)桑維翰任愛憎一飯之恩睚眦之怨必報人亦以是
少之(通鑑五代晉高祖紀)楊炎獨任大政以復恩讎為事(通鑑唐德宗紀)
李訓鄭注平生絲恩髮怨無不報者(通鑑唐文宗紀)
傳記章孝標及第後寄白樂天詩曰及第全勝十政官
金湯度了出長安馬頭漸及揚州路為報時人洗眼看
(摭言互入驕矜)
集詩未有劉長卿一句已呼阮籍為老兵矣筆語未有
駱賓王一字已罵宋玉為罪人矣書字未識偏傍高談
稷契讀書未知句讀下視服虔(皇甫湜互入不自揆度)内不足者
急於人知(韓文)一人譽之則自以為有餘一人沮之則自
以為不足(同上)
不可窺測
經君子語大天下莫能載焉語小天下莫能破焉(記中庸互)
(入不可形容)今夫地一撮土之多及其廣厚載華嶽而不重
振河海而不洩萬物載焉今夫山一卷石之多及其廣
大草木生之禽獸居之寶藏興焉今夫水一勺之多及
其不測黿鼉鮫龍魚鼈生焉貨財殖焉(記中庸)仰之彌高
鑽之彌堅瞻之在前忽然在後(語)君子易事而難說也
夫子之牆數仞不得其門而入(並論語)
子天俄而可度則其覆物也淺地俄而可測則其載物也
微(揚子)水測之而益深窮之而益遠(同上)大壑之為物也注
焉而不滿酌焉而不竭(莊子)猶河漢而無極(莊子逍遙遊)無窮
如日月不竭如江海(孫子)不為謀府混然無際(劉子)
史孔子適周問禮於老子孔子去謂弟子曰鳥吾知其
能飛魚吾知其能游獸吾知其能走走者可以為罔游
者可以為綸飛者可以為矰至於龍吾不知其乘風雲
而上天吾今日見老子其猶龍乎(史記)戴良曰久不見叔
度自以為無不及既覩其人則瞻之在前忽然在後固
難得而測矣(通鑑黃憲傳)叔度汪汪若千頃陂澄之不清淆
之不濁不可量也(同上)家人莫見喜怒聲色之異(東漢仇覽傳)
薛收與房杜處腹心之寄更相結附薛元畏未嘗申欵
曲敬如晦曰小記室不可得而親不可得而疎(新唐書本傳)
孫登性無恚怒或投諸水欲觀其量既出便大笑(晉書隠逸)
(傳)賈耽自朝歸第接對賓客終日無倦家人近習未嘗
見其喜怒色古之盛德君子何以加焉(舊唐書本傳)風度凝
遠人莫測其量(唐書宋璟傳)杜如晦從太宗征伐參帷幄機
秘方多事裁處無留僚屬共事者莫見所涯(唐書杜如晦傳)一
片靈臺丹青難狀(唐書裴度傳)周顗指顧和心曰此中最是
難測也(晉書顧和傳)諸諫官紛紛言事細碎天子益厭苦之
陽城方與二弟及客日夜痛飲人莫能窺其際皆以為
虛得名耳韓愈作爭臣論以譏之城不屑意(通鑑唐德宗紀)
傳記王戎與嵇康居二十年未嘗見其喜愠之色(世說上)
謝太傅無嗔喜(劉義慶世說)司馬徽與人語莫問好惡皆言
好有鄉人問徽安否答曰好有人自陳子死曰大好妻
責之曰人以君有德故相告何忽聞人子死便言好徽
曰卿言亦大好(殷芸小說)猶執杯就江海飲莫知淺深也(劉向)
(說苑)按太行而北去亦不知山所限極處亦如東海不知
所窮(博物志)
集喜愠莫見其際(禇淵碑)道識虛遠表裏融通淵然萬頃
直上千仞僕妾不覩其喜愠近侍莫見其傾弛(任彦昇)塞
鴻絶儔匹海月難等夷(孟東野)烏可究其津涯而窺其牆
仞(唐文粹)誰辨心與跡非行亦非藏(白樂天)仰之彌峻巍乎
其若山挹之彌深湛乎其若海(唐文粹)朋友罕聞得喪之
言家人莫見喜愠之色(吕和叔文)德輝淘然不見其際(李義山)
時人欲識胷襟否彭蠡秋連萬里江(杜牧之)若躋太華臨
溟渤但觀乎巖高而水深不知磅礴澶漫所為遠大者
也(同上)
本朝須臾慰滿三農望却斂神功寂似無(韓魏公喜雨詩)公之
所能我不能知乘雲馭風與汗漫期(東坡撰文定神道碑)子之心
胷蟠屈龍蛇風雲變化雨雹交加咆然揮斧霹靂轟車
人有遭之心驚膽落震仆如麻須臾霽止而四顧百里
山川草木開發萌芽(歐公祭蘇子美)招之不來麾之不去不可
得而親其可得而疎之乎(坡文)才如凌雲松豈受尺寸量
(蘇子由)譬如太山喬岳不見其運動而效功利之及於物
者不可以數計而周知(東坡祭歐公文)
識者所窺
子野有衆逐虎虎負嵎莫之敢攖望見馮婦趨而迎之
馮婦攘臂下車衆皆悦之其為士者笑之(孟子盡心下)南榮
趎至老子之所老子曰向見君眉睫之間吾因以得汝
矣(莊子庚桑楚)齊桓公讀書於堂上輪扁斵輪於堂下問曰
君之所讀者古人之糟粕也(莊子)愚公謀平太行之險京
城之孀婦有男往助之河曲智叟笑而止之曰甚矣汝
之不慧以殘年餘力曾不能毀山之一毛其如土石何
(列子)
史鬭伯比曰莫敖必敗舉趾高心不固矣(左傳桓十三年)齊侯
盟諸侯於葵丘宰孔先歸遇晉侯曰可無會也齊侯不
務德而勤遠略故北伐山戎南伐楚西為此會也東略
之不知西則否矣其在亂乎君務靖亂無勤於行(左傳僖九)
郤芮曰幣重而言甘誘我也(左傳僖十)晉陽處父聘于衛反
過甯甯嬴從之及温而還其妻問之嬴曰以剛商書
沈潛剛克高明柔克夫子一之其不没乎天為剛德猶
不干時況在人乎且華而不實怨之所聚也犯而聚怨
不可以定身余懼不獲其利而離其難是以去之晉殺
陽處父(文五)秦伯任好卒以子車氏之三子為殉君子是
以知秦之不復東征也(左傳)士會歸晉秦繞朝贈之以策
曰子無謂秦無人吾謀適不用也(左傳文十三年)劉康公曰原
叔必有大咎天奪之魄矣(左傳宣十五年)士貞伯曰鄭伯視流
而行速不安其位宜不能久(左成六年)士鞅曰欒黶汰侈已
甚猶可以免其在盈乎(左襄十四)鄭師慧譏宋曰必無人焉
若猶有人豈其以千乘之相易淫樂之矇(左襄十五年互見舍大徇)
(小)叔向曰伯有已侈所謂不及五稔者(左襄二十七互見料度)居
喪而不哀在戚而有嘉容是謂不度不度之人鮮不為
患(左襄三十一年)韓宣子如齊見子旗曰非保家之主也晏子
曰君子有信其有以知之矣(左昭二年)周原伯魯不說學閔
子馬曰學殖也不學將落原氏其亡乎(左昭十八)魯叔孫昭
子曰楚不在諸侯矣其僅自完以持其世而已(左哀十九)楚
殺伍奢其子員如吳言伐楚之利公子光曰是宗為戮
而欲反其讎不可從也(左昭二十互見嫁禍)叔孫婼聘于宋桐門
右師見之語卑宋大夫而賤司城氏昭子告其人曰右
師其亡乎君子貴其身而後能及人是以有禮今夫子
卑其大夫而賤其宗是賤其身也能有禮乎無禮必亡
(左昭二十五年)觀其容而知其心矣(國語互見料度)戎王使由余於秦
秦繆公示以宫室積聚由余曰此中國所以亂也(史記秦本)
(紀)尉繚說秦王王見繚亢禮衣服食飲與繚同繚曰秦
王為人蜂準長目鷙鳥膺射聲少恩而虎狼心居約易
出人下得志亦輕人我布衣然見我常心自下我誠使
得志於天下天下皆為虜矣不可與久游乃去(史記秦始皇本)
(紀)伍子胥見吳王說伐楚之利吳公子光曰彼伍員父
兄皆死於楚而員言伐楚欲自為報私讎也非能為吳
乃止(史記刺客專諸傳)管仲世所謂賢臣孔子少之(史記管晏傳贊)范
蠡與大夫種書曰越王為人長頸烏喙可與共患難不
可與共安樂種稱病王乃賜種劍自殺(史記越世家)楚有養由
基善射去柳葉百步而射之百發而百中左右觀者數
千人皆曰善射有一夫立其旁曰可教射矣養由基怒
客曰夫去柳葉百步而射之百發而百中之不以善息
少焉氣衰力倦弓撥矢鈎一發不中百發盡息(史記周紀互見)
(一失召百非)狂夫之樂智者哀焉(史記趙世家)吳楚反條侯為太
尉至河南得劇孟喜曰吳楚舉大事而不求孟吾知其
無能為而已矣(史記游俠傳)吳季札適晉說趙文子韓宣子
魏獻子曰晉國其萃於三家乎(史記吳世家)周襄王使宰孔
賜齊侯胙遇晉侯曰齊侯驕矣第無行(史記齊世家)景帝曰
魏其者沾沾自喜耳多易難以為相持重(史記本傳)臣見其
視臣端而趨疾知臣得其情故也(通鑑周紀)項王喑嗚叱咤
千人皆廢然不能任屬賢將此特匹夫之勇耳項王見
人恭敬慈愛言語嘔嘔人有病涕泣分飲食至使有功
當封爵者印刓敝忍不能予此所謂婦人之仁也(通鑑漢高)
(帝紀)曹操言袁紹志大而智小色厲而膽薄(通鑑東漢)仲長統
謂高斡曰君有雄志而無雄才甘寧曰劉表慮既不遠
兒子又劣非能承業傳基者也(同上)朱勃小器速成智盡
此耳(東漢馬援互見料度)馬援曰天下雌雄未定公孫不吐哺走
迎國士與圖成敗修飾邊幅如偶人形此子何足久稽
天下士乎(通鑑漢光武紀)京房學易於梁人焦延夀常曰得我
道以亡身者京生也(通鑑漢元紀)樊伷誘道諸夷圖以武陵
附漢中劉備權召問潘濬濬答以五千兵往足以擒伷
權曰卿何以輕之濬曰伷是南陽舊姓頗弄唇吻而實
無才略臣所以知之者伷昔嘗為州設饌比至日中食
不可得而十餘自起此亦侏儒觀一節之驗也(通鑑漢獻紀)
黃允與晉文經並恃其才智曜名遠近徵辟不就託言
療病京師不通賓客公卿大夫遣門生旦暮問疾郎史
雜坐其門猶不得見符融謂李膺曰二子行業無聞以
豪傑自置遂使公卿問疾王臣坐門融恐其小道破義
空譽違實特宜察焉膺然之二人自是名論漸衰賓徒
稍省旬日之間慙嘆逃去(通鑑漢桓紀)或謂袁術曰堅若得
洛不可復制此為除狼而得虎(通鑑漢獻紀)董昭說河内守
張楊曰袁曹雖為一家勢不久羣曹今雖弱然實天下
之英雄也袁狹中少親剛而無禮匹夫之雄耳曹操
曰吕布一旦得一州不能據東平斷亢父太山之道乘
險要我而乃屯濮陽吾知其無能為也賈翊曰劉表
平世三公也不見事變多疑無決無能為也吕布顧謂
劉備曰玄德卿為坐客我為降虜繩縛我急獨不可一
言邪操命緩布縛劉備曰不可明公不見吕布事丁建
陽董太師乎(已上並通鑑漢獻紀)中常侍趙忠言於省内曰袁本
初作聲價好養死士不知此兒終欲作何(後漢)李瓚曰世
將亂矣天下英雄無過曹操(袁山松後漢書)姚虞俊曰張惠恕
才多智少華而無實怨之所聚有覆家禍吾見其兆矣
無幾何敗(通鑑三國魏明紀)或謂帝曰劉譁不盡忠善伺上意
所趨而合之陛下試與譁言皆反意而問之若皆與所
問反者是譁常與聖意合也每問皆同者譁之情必無
所復逃矣帝如言以驗之果得其情(通鑑魏明紀)司馬懿謂
蔣濟曰智囊往矣濟曰桓範則智矣然駑馬戀棧豆爽
必不能用也(通鑑魏邵陵厲公)管輅曰鄧之行步筋不束骨脈
不制肉起立傾倚若無手足此為鬼躁何之視候䰟不
守宅血不華色精爽烟浮容若槁木此為鬼幽二者皆
非遐福之象也(通鑑鄧颺何晏)初諸葛恪少有盛名文帝深器
重之而恪父瑾常以為戚曰非保家之主也父友奮威
將軍張承亦以為恪必敗諸葛氏(通鑑魏高貴鄉公紀)帝嘗問陳
矯曰司馬公忠貞可謂社稷之臣乎矯曰朝廷之望也
社稷則未知也(通鑑魏明紀)吳主醉問費禕曰楊儀魏延牧
豎小人也雖嘗有鳴吠之益於時務然既已任之勢不
得輕一朝無諸葛亮必為禍亂矣(同上)陸遜嘗謂恪曰在
我前者吾必奉之同升在我下者則扶接之今觀君氣
陵其上意蔑乎下非安德之基也(通鑑魏高貴鄉公紀)周瑜曰操
雖託名漢相其實漢賊桓温請謝安為司馬高松戲
之曰卿高卧東山諸人每相與言安石不出將如蒼生
何蒼生今亦將如卿何安甚有愧色(晉書謝安互見責備)陳登謂
吕布曰登見曹公言待將軍譬如養虎當飽其肉不則
噬人公曰不然當如養鷹饑則為用飽則颺去(魏志)裴頠
薦韋忠於張華華辟之忠辭疾不起人問其故忠曰張
茂先華而不實裴逸民慾而無厭棄典禮而附賊后此
豈大丈夫之所為哉逸民每有心託我我常恐其溺於
深淵而餘波及我況可褰裳而就哉(通鑑晉惠帝互入不苟合)山濤
見王衍曰何物老嫗生此寧馨兒然誤天下蒼生必此
人也(通鑑晉紀)王猛言於堅曰慕容垂父子譬如龍虎非可
馴之物若借以風雲將不可復制(通鑑晉紀)王澄胡母輔之
等以任放為逹或至裸體樂廣聞而笑曰名教中自有
樂地何必乃爾(晉書樂廣傳)羊祜謂賓客曰王夷甫方以盛
名處大位然敗俗傷化必此人也(晉羊祜傳)董養見王彌而
謂之曰君好亂樂禍若天下有事不作士大夫矣(通鑑西晉)
(世祖)陶侃遺荀崧書曰杜曾凶狡所謂鴟梟食母之物此
人不死州土未寧足下當識吾言(通鑑晉愍紀)范通謂王濬
曰卿功則美矣然恨所以居美者未盡善也卿旋旆之
曰角巾私第口不言平吳之事若有問者輒曰聖主之
德羣帥之力老夫何力之有此藺生所以屈廉頗也王
渾能無愧乎(通鑑西晉世祖紀)劉琰每奇桓才然知其有不臣
之志謂會稽王昱曰温不可使居形勢之地其位號常
宜抑之(通鑑晉紀)劉惔曰但恐克蜀之後温終專制朝廷(同上)
王獻之嘗與兄徽之操之俱謁謝安二兄多言俗事獻
之寒温而已既出客問安王氏兄弟優劣安曰小者佳
客問其故安曰吉人之辭寡以其少言故知之(晉書本傳)何
尚之遷吏部郎告休定省傾朝送别及至郡叔度謂曰
聞汝來此傾朝相送可幾客答曰殆數百人叔度笑曰
此送吏部郎耳非關何彦德也(宋書)謝弘微末嘗與友棋
友西南棋有死勢復一客曰西南風急或有覆舟者友
悟乃救之弘微大怒投局于地識者知其暮年之事果
以此歲終(南史)太尉義恭與義宣書曰往時仲堪假兵靈
寶尋害其族孝伯推誠牢之旋踵而敗臧質少無美行
弟所具悉今藉西楚之強力圖濟其私凶謀若果恐非
池中物也(通鑑宋世祖紀)蘇湛曰凢謀大事當得天下奇才與
之從事今但與長安令博徒謀之此有成理不(通鑑梁高祖紀)
高歡謂澄曰景專制河南十四年矣常有飛揚跋扈之
志顧我能畜養非汝所能駕御也(同上)李崇國謂游肇曰
伯緒(即宋維)凶疎終傾宋氏若得殺身幸矣(通鑑梁紀)王晞曰
我少年以來閱要人多矣得志少時鮮不顛覆(通鑑陳世祖紀)
傅嘏曰太初志大其量能合虛聲而無實才何平叔言
遠而情近好辨而無誠所謂利口覆邦家之人也鄧元
茂有為而無終外要利名内無關鑰貴同惡異多言而
妬前多言多釁妬前無親以吾觀此三人者皆將敗家
遠之猶恐禍及況眤之乎(通鑑魏紀)李密狡猾好反今遣之
如投魚於泉放虎於山必不反矣(通鑑唐高祖紀)盛彦師曰李
密聲言向洛實欲出人不意走襄城就張善相耳密既
度陜果踰山南出(同上)張鎬言許叔冀狡猾多詐臨難必
變(通鑑唐肅宗紀)張九齡言於張說曰宇文融承恩用事辨給
多權數不可不備說曰鼠輩何能為融及李林甫彈奏
說(通鑑唐紀互見患生所忽)路巖佐崔鉉於河南為度支使既而入
為監察御史不出長安城十年至宰相其自監察入翰
林也鉉猶在淮南聞之曰路十(巖)今已入翰林如何得
老皆如鉉言(通鑑唐懿宗紀)徐曠字文遠博通六經時耆儒沈
重講太學授業常千人文遠從之質問曰先生所說紙
上語爾若奥境彼有所未見尚何觀焉(唐書)張昌齡王公
謹舉進士皆為王師旦所絀太宗問其故答曰昌齡等
華而少實其文浮靡非令器也(唐書張昌齡傳)元結家瀼濱自
稱浪士及有官人以為浪者亦漫為官乎呼為漫郎漫
遂顯(新唐書本傳)裴行儉曰王勃等雖有文華而浮躁淺露
豈享爵禄之器耶(通鑑唐紀)張孝忠曰朱司徒可與共始難
與共終也(通鑑唐紀)盧藏用隠終南山晩乃徇權利司馬承
正召至闕下藏用指南山曰此中有大佳處承正徐曰
仕宦之捷徑耳藏用慙(新唐書本傳互入自紬敗闕)岑文本曰馬周
鳶肩火色騰上必速恐不能久(唐書本傳)
傳記慕容垂請至鄴拜墓苻堅許之權翼諫曰垂猶鷹
也饑則附人飽則颺去遇風塵之會必有凌霄之志唯
宜急其羈絆不可任其所欲堅不從(晉書載記)王敦為太子
舍人潘滔見而目之曰處仲蜂目已露但豺聲未振若
不噬人亦當為人所噬(晉書載紀)
集察其志意所望殊高(陳子昂)尚不能歴其藩翰況堂奥
乎(唐文粹)言行之間足見真態(劉賓客)曾臨大道閱浮生來
往憧憧利與名二十八年何限客不曾閒見一人行(元微)
(之集互見奔競)吾少時讀醉鄉記私怪隠居者無所累於世而
猶有是言豈誠旨於味耶及讀阮籍陶潛詩然後乃知
彼雖偃蹇不欲與世接然猶未能平其心或為事物是
非相感發於是有託而逃焉者也若顔氏之操瓢與簞
曾參歌聲若出金石彼得聖人而師之汲汲每若不可
及其於外慕固不暇尚何麴糵之託而昏冥之逃耶(韓文)
(送王含秀才)咸陽不留王業已去雖未至於隂陵誰不知其
失路(李文饒)吾今細觀競渡兒何殊當路權相持不知得
所各休去會到摧舟折楫時(薛逢詩)
本朝面垢不忘洗衣垢不忘澣此人之至情也今也不
然衣臣虜之衣食犬彘之食囚首喪面而談詩書此豈
其情也哉凢事之不近人情者鮮不為大姦惡(老泉辨姦論互)
(見飾偽)韓魏公堅請相州上問卿去誰可屬國者金陵何
如公曰為翰林學士則有餘處此地則不可後有問公
何以識之公曰嘗讀金陵答楊忱書窺其心術只為一
身不為天下以此知非宰相器(遺書)仁宗朝王安石知制
誥一日賞花釣魚内侍各以金楪盛釣餌藥置几上安
石食之盡明日帝謂宰輔曰王安石詐人也使誤食釣
餌一粒則止矣食之盡不情也(聞見錄)富公見張安道曰
人固難知也張公曰謂王安石乎亦豈難知者皇祐間
方平知貢舉或薦安石有文學宜辟以考校姑從之安
石既來一院之事皆欲紛更之方平惡其人檄以出自
此未嘗與之語也(同上)陳瓘因朝會見蔡京視日久而不
瞬嘗以語人曰京之精神如此他日必貴然矜其稟賦
敢敵太陽吾恐此人得志必擅私欲無君自肆矣(遺事)夫
好貨天下之賤士也以范蠡之賢豈聚斂積實者何至
耕于海濱父子力作以營千畝屢散而復積此何為者
豈非才有餘而道不足故功成名遂身退而心終不能
自放者乎(東坡志林)王安石名盛歐陽脩勸蘇洵交遊安石
安石亦願交於洵洵曰吾知其人耳是不近人情者鮮
不為天下患安石之母死士大夫皆弔之洵獨不往作
辨姦論(張方平撰蘇洵墓表)孟嘗君特鷄鳴狗盜之雄耳豈足以
言得士不然擅齊之強得一士焉宜可以南面而制秦
尚何取鷄鳴狗盜之力哉夫鷄鳴狗盜之出其門此士
之所以不至也(臨川集)韓愈嘗有賦矣不過羨二鳥之光
榮歎一飽之無時耳推是心使光榮而飽則不復云矣
(歐公集)爵位自高言盡廢古來何啻萬公卿(臨川集)温公曰
昨看三國志識破一事遺令者世所謂遺嘱也必擇緊
要言語付子孫至纖悉事則或不暇且操身後之事有
大於禪代者乎今操之遺令諄諄數百言下至分香賣
履之事無不處置詳盡無一語語及禪代之事意謂禪
代之事自是子孫所為吾未嘗教為之是實以天下遺
子孫而身享漢臣之名此遺令之意歴千百年無人識
得(元城語錄)蘇明允權書衡論觀其著書之名已非豈有山
林逸民立言垂世乃汲汲於用兵如此所見安得不為
荆公所薄(龜山語錄)昔者羊叔子見王衍曰誤天下蒼生必
此人也郭汾陽見盧杞曰此人得志吾子孫無遺類矣
(老泉)鄭向知杭州王耿為浙漕互有論列而耿死鄭往哭
之甚哀或曰龍圖素惡端公今何慟哭也范拯曰龍圖
待哭斯人久矣(張師正倦游錄互見暢快)
歲寒
經晏平仲善與人交久而敬之(語公冶長)歲寒然後知松柏
之後彫也(語子罕)久要不忘平生之言(語憲問)
史趙午等謀反覺詔捕趙王及羣臣有敢隨王罪三族
唯田叔孟舒等十餘人赭衣自髠鉗隨王至長安趙王
敖事白得出(白明也西漢田叔傳互見高誼)竇嬰失勢諸公引去惟灌
夫獨否(西漢本傳)欒布哭彭越田叔隨張敖(西漢欒布傳)雖新不
改故(西漢班婕妤傳)主父偃方貴幸時客以千數及族死無一
人視獨孔車收焉(西漢)大將軍日退而驃騎將軍日益貴
大將軍故人門下多去事驃騎輒得官爵惟任安不肯
(同上)宋弘曰貧賤之交不可忘糟糠之妻不下堂(東漢本傳)或
勸劉備攻劉琮荆州可得備曰劉荆州臨亡託我以孤
遺背信自濟吾所不為何面目以見劉荆州乎(通鑑漢獻紀)
梁冀暴固喬尸於城北四衢令有敢臨者加其罪固弟
子汝南郭亮尚未冠左提章鉞右秉鐵鎖詣闕上書乞
收固尸不報與南陽董班具往臨哭守喪不去夏門亭
長呵之曰卿曹何等腐生公犯詔書欲干試有司乎亮
曰義之所動豈知性命何為以死相懼邪太后聞之皆
赦不誅杜喬故掾陳留楊匡號泣星行到雒陽著故赤
幘託為夏門亭吏守護尸喪積十二日都官從事執之
以聞太后赦之匡因詣闕上書并乞李杜二公骸骨使
得歸葬太后許之匡送喬喪還家葬訖行服遂與郭亮
董班皆隠匿不仕(通鑑漢桓紀)吉黃為長陵令時科禁長吏
擅去官黃聞司徒趙温薨自以為故吏違科奔喪(魏志常林)
(傳互見故吏)祖逖有胡奴曰王安逖甚愛之及祖約之誅安
嘆曰豈可使祖士稚無後乎乃往就事觀刑逖庶子道
重始十歲安竊取以歸匿之變服為沙門(通鑑晉元紀)韓愈
史弘通與人交榮瘁不易(唐敬宗實錄)唐魏元同與裴炎締
交能保終始故號耐久朋(唐書)嚴挺之重交游生死不易
(同上)
集春蘭兮秋菊長絶無兮終古(楚辭)風雨急而不絶其音
霜露零而不渝其色斯賢達之素交歴萬古而一遇(文選)
(廣絶交論)諸葛亮曰士之相知温不增華寒不改葉貫四時
而不衰歴夷險而益固(見蓺文粹聚)貴賤結交心不移惟有
嚴陵及光武(李白集)升沉不改故人情(韋應物集)却羨淮南好
鷄犬也能終始逐劉安(羅隠集)肯蹋衡門草唯應是友生
(劉賓客)松筠寒不變膠漆冷彌堅始信淡交宜久遠與
君轉老轉相親(同上)還有昔時巢燕在飛來飛去畫堂中
(高達夫)淡交終不散孤達晩相宜(鄭守愚)我蟠濁泥君躡青
雲不以升沉塹隔其間(孫可之文)歲晩心誰在青青見此君
(劉長卿)迴看後彫色青翠有松筠(孟浩然)惟有舊巢燕主人
貧亦歸(唐于凟詩)
本朝鶯猶求舊友燕不負貧家(臨川集)惟有南山與君眼
相逢不改舊時青(范諷詩見倦游錄)寒心未肯隨春態(坡詩)
炎涼
經簡賢附勢(書仲虺之誥注賢而無勢則略之不賢有勢則附之)
史汲鄭之賢有勢則賓客十倍無勢則否況衆人乎翟
公為廷尉賓客填門及廢門外可設雀羅翟公復為廷
尉賓客欲往翟公乃大署其門曰一死一生乃知交情
一貧一富乃知交態一貴一賤交情乃見汲鄭亦云悲
夫(史記汲鄭贊)當其貧困時人莫肯視至貴也乃爭附之(史記)
(滑稽傳中東方先生傳)主父偃當路諸公皆譽之及名敗身誅士
爭言其惡(史記)蘇秦曰此一人之身富貴則親戚懼之貧
則輕易之況衆人乎(史記本傳)鄭當時與汲黯列為九卿兩
人中廢賓客益落(西漢本傳)司馬相如與卓文君馳歸成都
家徒四壁立卓王孫大怒曰女不才我不忍殺一錢不
分也王孫恥之杜門不出後數歲相如為中郎將至蜀
太守已下郊迎縣令負弩矢先驅蜀人以為寵於是卓
王孫因門下獻牛酒以交驩喟然而嘆自以得使女尚
司馬長卿晩(同上)温舒多諂善事權貴無埶者視之如奴
有埶家雖有姦如山弗犯無埶雖貴戚必侵辱(西漢王温舒傳)
大將軍日退而驃騎日益貴大將軍故人門下多去事
驃騎輒得官爵(西漢)王獻之兄弟自郄超未死見愔常躡
履問訊甚修舅甥之禮及超死見愔慢怠屣而候之(晉書)
(郄超傳愔超父也)殷浩作豫章定省送别者甚衆及廢徙東陽
船泊征虜亭積日親舊無復相窺者(宋書)
傳記迎新千里遠送故不出門(東觀漢記)蘇秦曰貧窮則父
母不子富貴則親戚畏懼(戰國策)
集春榮誰不慕歲寒良獨難(潘安仁金谷詩)富貴他人合貧賤
親戚離(曹顔遠詩)廉公失權勢門館有虛盈貴賤猶如此況
乃曲池平高車塵未滅珠履故餘聲賓階綠錢滿客位
紫苔生(沈休文詩)勢之所集從之如歸市勢之所去棄之如
脱遺(李蕭遠論)大抵當隆赫柄用而蜂附蟻合煦煦趄趄便辟
匍匐非乎人而售乎已一旦勢異則電滅飇逝不為門
下用矣(柳宗元與顧十郎文)今之交乎人炎而附寒而棄(柳文)勢要
情所重排斥則埃塵未免骨肉然何況四海人(韓詩)凢今
之交視勢厚薄(同上)左降去時裴相宅舊來車馬幾人
過(元微之集)人情厚薄苦須臾昔在連環今在玦連環可碎
不可移如何物在人自絶(韋應物)昔日洛陽社貧窮相持
攜今日長安道對面隔雲泥(白侍郎互見有始無終)富貴家人重
貧賤妻子欺(同上)憶昔未出身自賤如埃塵君今纔出身
自重如千鈞君今自世情何況天下人(姚少監)萬世金石
交一晌如浮雲(盧仝)合如市道廉公之門客虛盈勢迨雀
羅廷尉之交情貴賤(張九齡文)世人交結違寒集温(孫可之)黃
金銷鑠素絲變一貴一賤交情見(駱賓王)本以勢利交勢
盡交情已(唐文粹互入市交)始若膠附終若冰拆(陸魯望)花開蝶
滿枝花謝蝶還稀(唐于凟)
本朝蓋士方窮時困厄閭里庸人皆得易而侮之若季
子不禮於其嫂買臣見棄於其妻一旦高車駟馬旗旄
導前而騎卒擁後夾道之人相與駢肩累迹瞻望咨嗟
而所謂庸夫愚婦者奔走駭汗羞愧俯伏以自悔罪於
車塵馬足之間(歐公晝錦堂互見人生罔測)昔者在貧賤之辱所有
無以異於今一朝居豪傑之先而人然後知其貴(東坡答許)
(狀元啟)
乘衰
傳記周伯仁好乘人之弊(世說中)
集陷阱不一引手反擠之又下石焉(韓文)
本朝楊文公億為執政所忌言事者攻之不已公曰已
擠溝壑猶下石而不休方困蒺藜尚關弓而相射(青箱記互)
(見憂禍)
始終不渝
經終始如一(書仲虺之誥)有始有卒者其惟聖人乎(語子張)
史叔孫所館者雖一日必葺其牆屋去之如始至(左昭二十)
(二年)㐲湛髫髮厲志白首不衰(東漢本傳)武侯所至營壘井竈
厠溷藩籬障塞皆應繩墨一月之行去之如始至(蜀志注)
終始一操雖頽嵩岱不吾壓也(唐忠義傳序)
集生以貞兮死以㓗(唐文粹)
本朝范文正公自出守時有三婢至二府不增一人(遺事)
有始無終
經凢人未見聖若不克見既見聖亦不克由聖(書君陳注凢人)
(有始無終)將恐將懼惟予于女將安將樂女轉棄予(詩谷風互見急)
(時抱佛門)將恐將懼寘予于懷將安將樂棄予如遺(同上互見同上)
昔育恐育鞠及爾顛覆既生既育比予于毒(同上)於我乎
夏屋渠渠今也每食無餘于嗟乎不承權輿於我乎每
食四簋今也每食不飽于嗟乎不承權輿(詩)彼求我則
如不我得執我仇仇亦不我力(詩正月互入有名無實)靡不有初
鮮克有終(詩蕩)
史耳餘始居約時相然信及據國爭權卒相滅亡何向
者慕用之誠後相背之盩也(漢張耳陳餘傳贊)德宗在危難時
聽贄謀及己平追仇盡言怫然以讒幸逐猶棄梗(唐書陸贄)
(傳贊)魏徵上疏以為陛下志業比貞觀之初漸不克終者
凢十條(通鑑唐太宗紀)有言魏徵自錄前後諫辭以示起居郎
褚遂良者上愈不悦乃罷叔玉尚主而踣所撰碑(同上互見)
(信䜛)
集感平生之遊處若壎篪之相須何今日之兩絶若秦
越之異區(禰正平賦)靡不春華鮮克歲寒(潘岳誄魯武公)小人槿花
心朝在夕不存(孟東野)中書君老而秃不任吾用吾嘗謂
君中書而今不中書耶因不復召(韓文毛穎傳)員既霸吳钃
鏤賜斯既帝秦五刑具長平威振杜郵死垓下敵擒鍾
室誅皆用盡身賤功成禍歸(劉賓客)棄我忽若遺(郭泰機答傅咸)
曩者膠漆契邇來雲雨暌(白樂天)初則許之以死徇體面
俱柔終乃背之而飽飛身名已遂(張九齡互見傾險)昔年洛陽
社貧賤相提攜今日長安道對面隔雲泥(唐文粹互見炎涼)
種德
經積善之家必有餘慶(易坤卦互見善良)德垂後裔(書微子之命)子
孫其逢吉(書洪範)與國咸休永世無窮(書微子之命)世世享德
(同上)臯陶邁種德(書大禹謨)聿修厥德(詩大雅文王之篇)克昌厥後(詩)
保艾爾後(詩南山有臺)克開厥後(詩武)錫兹祉福惠我無疆(詩周)
(頌烈文)
子澤及三族而況父母乎(莊子徐無鬼)積厚者流澤廣(荀子禮論)
史陳侯筮敬仲曰非此其身在其子孫光遠而自他有
耀者也初懿氏卜妻敬仲其妻占之曰有媯之後將育
于姜五世其昌並于正卿八世之後莫之與京(左莊二十二年)
故襲天禄子孫賴之(左昭二十年)伍員曰樹德莫如滋(左哀元年)
盛德必百世祀(左傳)太史公曰燕崎嶇彊國之間最為弱
小幾滅者數矣然社稷血食者八九百歲於姬姓獨後
亡豈非召公之烈耶(史記)盛德之後必百世祀(同上陳世家)慶
流苖裔(前漢蕭何傳)宜蒙福祐子孫千億之報(漢書哀紀)燕齊之
祀與周並傳子繼弟及歴載不墮豈無刑辟繇祖之竭
力故支庶賴焉(西漢高功臣表)于公曰我治獄有隂德未嘗有
所冤子孫必有興者至定國為丞相永為御史大夫封
侯傳世(西漢于定國傳)積德累善十餘世(西漢婁敬傳)鄧禹曰吾將
百萬之衆未嘗妄殺一人後必有興者其後鄧氏自中
興後累世寵貴(後漢)子孫傳承後祚無疆(唐魏徵傳)郭子儀子
孫多以功名顯蓋盛德後(唐書)
傳記有隂德者必享其榮以及其子孫(說苑復恩篇)
集貽祉復集(陳子昂)千秋萬歲祚祉無疆(同上)吾知徐公百
不憂積善衮衮生公侯(杜詩)房氏二相厥家以聞條葉被
澤況公其孫(韓集)善積家肥子孫多材如彼榱棟必生徂
徠(劉賓客)粹氣紆餘鍾于後昆錫羨後大之祥種德
而邁乃生令子(並同上)仗順積善宜鍾慶於子孫(白樂天)陸
公餘德機雲在(杜牧之)積厚昌大(唐文粹)
本朝種德之深稼而必穡發源之遠流則愈長(欒城集)休
嘉垂延燕及于後(臨川集)篤行有聞信於鄉國懷道不試
遺其子孫(東坡贈司馬光曾祖制)魏公之業與槐俱萌封殖之勤
必世乃成既相真宗四方底平歸視其家槐隂滿庭(東坡)
(三槐堂記)
稔惡
經過涉滅頂凶(易大過)驕淫矜誇將由惡終(書畢命)元惡大
憝(書康誥)愍不畏死(同上)天吏逸德烈于猛火(書胤征)穢德彰
聞(書泰誓)凶人為不善亦惟日不足商罪貫盈(同上)方茂
爾惡(詩變小雅節南山)
史鄭莊公之弟叔段姜氏愛之祭仲使圖之莊公曰多
行不義必自斃子姑待之既而叔段命西鄙北鄙貳於
己公子吕請除之公曰無庸將自及太叔又收貳以為
己邑子封曰厚將得衆公曰不義不暱厚將崩(左隱元年)復
惡已甚(左桓十七年)長惡不悛(左傳)天奪之鑒而益其疾不可
以五稔(左僖二年)此三族也世濟其凶增其惡名(左文十八年)天
之假助不善非祚之也厚其凶惡而降之罸也(左昭十八年)
左師曰縱之使盈其罪重而無基能無敝乎(左哀二十六年)季
氏之惡已熟(前漢五行志)於易一為過再為涉三而弗改滅
其頂凶(通鑑漢獻紀)竇憲姦惡貫天達地(通鑑漢和紀)夫性惡之
民民之豺狼雖得放宥之澤終無改悔之心旦脱重梏
夕還囹圄嚴明令尹不能使其斷絶(東漢王符傳互入天姿素惡)譬
如猘狗或能噬人(通鑑漢和紀)桓温曰男子縱不能流芳百
世亦當遺臭萬年(晉書)杜絶言路掩蔽聰明以成其姦妬
賢嫉能排抑勝己以保其位(通鑑唐元宗紀)
集未革狼心仍懷豕突(駱賓王)未悟傾巢之兆敢懷拒轍
之心(同上)惡稔禍盈親離衆叛人神共棄天地不容(白樂天)
本朝袁紹以十倍之衆大敗於官渡僅以身免而操斂
兵不追者何也所以緩紹而亂其國也(東坡集)
善良
經積善之家必有餘慶(易坤卦互見種德)吉人為善惟日不足
(書泰誓)宗族稱孝焉鄉黨稱弟焉(論語子路)善人為邦百年亦
可以勝殘去殺矣(論語子路)
子天道無親常與善人(老子知大怨章)
史善人天地之紀也(左成十五年)東平王曰為善最樂(後漢本傳)
馬援曰吾從弟少游曰士生一世但長取衣食裁足乘
下澤車御欵段馬為郡掾吏守墳墓鄉里稱善人斯可
矣(本傳互見易足)洗心向善(東漢郭太傳)良善與人無讎(魏志)
集人而好善雖福未至禍其遠矣(徐幹中論云)
豪彊
史三郤族大多怨去大族不逼敵多怨有庸公曰然(左成)
(十七年)子皮授子産政子産曰族大多寵不可為也(左襄)
(三十年)羊舌四族皆彊家也(左昭五年)甯成抵罪歸家持吏短
長(史記本傳)濟南&KR1486;氏族人三百餘家豪滑二千石莫能制
(史記郅都傳)家富勢足目指氣使(西漢貢禹傳)田儋弟榮横皆
豪傑宗彊能得人(西漢本傳)班氏遠祖以財雄北邊(西漢班固)
(自叙以多財為邊地之雄豪)僮僕千指富埓王者(西漢班固自叙)豪強之
徒武斷鄉曲(西漢食貨志師古曰恃其饒富則擅行威罰也)圉奪成家者為
雄傑(同上師古曰圉謂禁守人)摶掩成富(西漢食貨志)豪植大強(西漢賈誼)
(傳)甯成抵罪歸家威重於郡守(西漢本傳)強者怨之歸也
(東漢臧宫傳)其并兼者則陵横邦邑桀健者則雄張閭里
(東漢酷吏傳)
集乘時射利財豐巨萬競其區宇則并疆兼巷矜其宴
居則珠服玉饌(左太沖吳都賦)豪家乘勢相扇(元微之集)
權勢
史灌夫陂池田園宗族賓客為權利横於潁川(史記本傳)田
蚡為相薦人或起家至二千石權移主上上曰君除吏
盡未朕亦欲除吏田蚡治第宅甲諸第田園極膏腴
市買郡縣器物相屬於道前堂羅鍾鼓立曲旃後房婦
女以百數諸侯奉金玉狗馬玩好不可勝數(同上)熏灼四
方(西漢班固叙傳)公卿以下畏石顯重足斂迹顯與中書僕射
牢梁少府五鹿充宗結為黨友諸附倚者皆得寵位(通鑑)
(漢元紀)五人同日封故世謂之五侯(通鑑漢成紀)代相陳豨從
車千乘而吳濞淮南皆招賓客以千數外戚大臣魏其
武安之屬競逐於京師布衣游俠劇孟郭解之徒馳譽
於閭閻權行州域力折公侯(通鑑漢武紀)丁傅董賢用事諸
附離者或起家至二千石(西漢揚雄傳)列國公子魏有信陵
趙有平原齊有孟嘗楚有春申皆藉王公之勢競為游
俠(通鑑漢武紀)黨親連體根據於朝廷(通鑑漢宣紀)其四方調發
歲時貢獻皆先輸上第於冀乘輿乃其次焉吏民齎貨
求官請罪者道路相望百官遷召皆先到冀門牋檄謝
恩然後敢詣尚書(通鑑漢桓紀)黃門常侍及中使伯榮往來
甘陵上威儀翕赫震動郡縣王侯二千石至為伯榮獨
拜車下(通鑑漢殤紀)四侯專行天下為之語曰左回天貝獨
坐徐臥虎唐兩墮(通鑑漢桓紀)李固曰中常侍在日月之側
聲勢振天下(通鑑東漢)手握王爵口含天憲運掌則使餓吏
富於季孫呼噏則令伊顔化為桀跖(東漢朱惲傳)指撝足以
震風雨叱咤可以興雷電(東漢皇甫嵩傳)埶家多所宜咳唾自
成珠被褐懷金玉蘭蕙化為芻(東漢趙壹傳)問起居者車如
流水馬如游龍(東漢皇后紀)帝以惠琳道人善談論因與議
朝廷大事遂參權要賓客輻輳門常有車數十兩四方
贈賂相係方筵七八座上賞酒琳着高屐披貂裘置通
呈書佐會稽孔顗詣之遇賓客填咽暄涼而已顗慨然
曰遂有黑衣宰相可謂冠屨失所矣(通鑑南史宋高祖紀)忤意者
嚴霜夏零阿旨者膏雨冬㴻榮枯由其唇吻廢興候其
指麾(通鑑隋高紀)竇霍勢傾中外藩鎮將帥多出神策軍臺
省清要亦有出其門者矣(通鑑唐德宗紀)楊國忠相攘袂扼腕
公卿以下頥指氣使莫不震慴(通鑑唐紀)劉晏任職久勢軋
宰相要官華使多出其門(唐書本傳)自江淮茗橘珍菓常與
本道分獻競欲先至雖封山斷道以禁前發晏厚貲致
之常冠諸府(唐書劉晏傳)士之浮競甘進者爭出其門赫然
勢燄可炙(唐書韋渠牟傳)當其黨盛門若沸羹(唐書王伾傳)楊虞卿
性柔善諧麗權倖倚為姦利歲舉選者走門下無不得
所欲升沉在牙頰間(唐書)慕容超時公孫五樓為侍中内
外無不憚之王儼諂事五樓時人語曰欲得侯事五樓
(晉書互入趨時)天憲在口勢迴日月(舊唐書)盧把為相朋附者咳
唾立至青雲睚眦者回盻已擠溝壑(唐書)桑維翰權勢既
盛四方賂遺歲積鉅萬(五代晉史)舉動回山海呼吸變霜露
(范蔚宗官者論)阿旨曲求則光寵三族直情忤意則慘夷五宗
(同上)
傳記事非權不立非勢不成(戰國策)
集俛仰生榮華咄嗟復彫枯(左太沖詠史詩)冠蓋輻輳衣裳雲
合輜軿擊轊坐客恒滿蹈其閫閾若升闕里之堂入其
奥隅謂登龍門之阪(文選)叙温燠則寒谷成暄論嚴苦則
春叢零葉飛沈出其頋指辱榮定其一言(文選絶交論)寵鈞
董石權壓梁竇雕刻百工鑪錘萬物吐𠻳興雲雨呼吸
下霜露九域聳其風塵四海疊其燻灼(文選劉孝標絶交論)服軒
乘冕出於言笑之下(選恩幸傳論)所愛光五宗所惡滅三族(陳琳)
(檄)冠帶交錯方圓接軫(文選張平子西京賦)宗黨生光華賓僕遠
傾慕(選詩)況聞内金盤盡在衛霍室(杜詩)掌握有權柄衣馬
日肥輕(同上)聲馳而響溢風震而影靡可使尺澤之鯢奮
鱗而縱海密網之鳥舉羽而翔霄(柳文)轉盻生光輝(唐文粹)
權傾一國聲振八紘(同上)
本朝吹嘘死灰生氣燄談笑暖律回嚴凝(歐公集)
恃勢
經依勢作威倚法以削(書君陳)席寵惟舊怙侈滅義(書畢命)
季子臯葬其妻犯人之禾申詳以告曰請更之子臯曰
孟氏不以是罪予朋友不以是棄予以吾為邑長於斯
也買道而葬後難繼也(記檀弓)
史以寵賈怨(國語)夫郤昭子其富半公室其家半三軍恃
其富寵以汰于國其身尸於朝其宗滅於絳不然夫八
郤五大夫三卿其寵大矣一朝而滅莫之哀也唯無德
也(國語互見勢不可恃)武安負貴而好權(史記灌夫等論傳)田蚡為丞相
召客飲坐其兄蓋侯北鄉自坐東鄉以為漢相尊不可
以兄故私撓(西漢田蚡傳互見陵犯)籍倚名族(西漢項籍傳)恃勢怙寵
(後漢)怙寵矜功(前漢)竇憲恃宫掖聲勢以賤直請奪沁水公
主園田公主逼畏不敢計(通鑑漢明帝紀)久依城社不畏熏燒
(東漢盧延傳)城狐社鼠(通鑑晉紀)杜威久鎮恒州性貪殘自恃貴
戚多不法每以備邊為名斂吏民錢帛以充私藏富室
有珍貨或名姝駿馬皆奪取之或誣以罪殺之籍沒其
家(通鑑五代晉高祖紀)魏宗愛方用事威振四方嘗召百官於都
坐王公以下皆趨庭望拜(通鑑宋世祖紀)江表自東晉以來世
族陵駕寒門(通鑑隋高紀)來俊臣倚勢貪淫士民妻妾有美
者百方取之自宰相已下籍其姓名而取之(通鑑唐武后紀)山
東人士崔盧李鄭諸族好自矜地望雖累葉陵替苟他
族欲與為姻必多責財幣或捨其鄉里而妄稱名族或
兄弟齊列而更以妻族相陵(通鑑唐太宗紀)虢國尤為豪蕩一
旦帥工突入韋嗣立宅撤去舊屋自為新第但授韋氏
以隙地十畝而已(通鑑唐玄宗紀)故事諸宰相會食中書丞相
食時百僚無敢謁者叔文至中書欲與同平章事韋執
誼計事令直省通之直省以舊事告叔文怒叱直省懼
入白執誼(通鑑)
傳記三貴瞋目張權有噉人勢(三國典略)
集馮藉世資用相陵駕(選恩倖論)鼠憑社貴狐藉虎威(同上)夫
傲雖凶德必有恃而敢行(韓文釋言互入傲慢)廣勢馳聲(劉賓客)席
其勢鼓行人間(同上)驅駕氣勢若掀雷挾電抉於天地之
垠(唐文粹)
本朝依倚秋風氣勢豪似欺黃雀在蓬蒿(歐公集)
勢利相軋
經脅權相滅(書泰誓中)強者脅弱衆者暴寡知者詐愚勇者
苦怯(記樂記)
子名也者相軋也(莊子人間世)以強陵弱以衆暴寡皆亂人
之徒也(莊子盜跖)強以克弱(韓非子)強者害弱而奪之衆者暴
寡而譁之(荀子性惡)猛獸食顓善鷙鳥攫老弱(淮南子)強掩弱
衆暴寡詐欺愚勇侵怯(同上)鷄有專栖之雄雉有擅澤之
鷮蟻有兼弱之智蜂有攻寡之計人相役御亦猶是耳
(抱朴子)
史天下以智力相雄長(通鑑周紀)衆暴寡大并小(西漢天文志)孔
熙先曰近者殷鐵一言而劉班碎首彼豈父兄之讎百
世之怨乎所爭不過榮名勢利先後之間耳及其末也
唯恐陷之不深發之不早戮及百舌猶曰未厭是可為
寒心(通鑑宋太祖紀)張弘策曰一國三公猶不堪說六貴同朝
勢必相圖(通鑑齊東昏侯記永元元年時徐孝嗣蕭坦之等交專政也)江左自東晉
以來世族陵駕寒門(通鑑陳紀)天后方圖臨朝乃鴆殺太子
弘立雍王賢賢自知必不保全與二弟無由敢言乃作
黃臺瓜詞賢終為后所逐死黔中(唐書)互相吞噬唯力是
視(通鑑唐僖宗紀)
集傾奪相誇侈不知身所終(陳子昂)弱之肉強之食(韓文送文)
(暢序)暴寡脅弱(柳文)力大者搏齒利者齧爪剛者抉羣衆者
軋(柳文真符)爭先利塗虞相軋則釁起(劉賓客)
重厚
經君子厚德載物(易坤卦)不侵侮不好狎(記曲禮)天地之道
博也厚也(記中庸)大人不倡游言(浮也記緇衣)趙文子其中退
然如不勝衣其言呐呐然如不出諸口(記檀弓下)不窺密不
旁狎不道舊故不戲色(記少儀)其德盛者其志厚(記祭統)及
其廣厚載華岳而不重振河海而不洩(記中庸)言忠信行
篤敬雖蠻貊之邦行矣(語衛靈公)
子水之積也不厚則其負大舟也無力風之積也不厚
則負大翼也無力(莊子)言重則有法行重則有德貌重則
有威好重則有觀(揚子脩身)
史唯厚德者能受多福(國語晉互見福祉)周勃厚重少文(通鑑漢高紀)
絳侯東陽侯稱為長者言事曾不能出口(西漢張釋之傳互入長厚)
李將軍恂恂如凢人口不能出辭(前漢李廣贊)為人質厚少
文造次不能以辭自達(東漢吳漢傳)李栖筠莊重寡言(唐書本傳)
元德秀實厚少緣飾(唐書卓行本傳互見務實)
集掘剞劂而不用(楚辭)言詞純朴古人風(韋應物集)
輕薄
經其德薄者其志輕(記祭統)言不忠信行不篤敬雖州里
行乎哉(語衛靈公)
子鄉曲之儇子(荀子)言輕則招憂行輕則招辜貌輕則招
辱好輕則招淫(揚子修身)
史輕則寡謀(左桓十二年)輕慮者不可以治國(史記蒙恬傳)商君
天姿刻薄人也(史記)魏其沾沾自喜多易(同上本傳沾沾言自整碩也多)
(易多輕易之行)世俗靡薄(董仲舒傳)馬援戒子孫曰效杜季良不得
陷為天下輕薄子(東漢本傳)暨豔多揚人暗昧之失以顯其
謫(通鑑三國魏明紀)魏收昔在京洛輕薄尤甚人號云魏收驚
蛺蝶(北史本傳)王勃等有才而浮躁衒露(唐裴行儉傳)張昌齡舉
進士為考功王師旦所絀太宗問其故答曰昌齡等華
而少實其文浮靡非令器也取之則後生慕效亂陛下
風雅(新唐書杜審言傳)韋渠牟志尚浮淺不根於道德仁義(本傳)
崔信明蹇亢以門望自高鄭世翼亦傲倨數恌輕忤物
(崔信明傳)
傳記牆薄則亟壊繒薄則亟裂器薄則亟毀酒薄則亟
酸夫薄物可以曠日持久者殆未有也(劉向新傳)梁遣徐陵
聘齊時魏收文學為北朝之冠錄其文遺陵陵過江沉
之曰吾與魏公藏拙(唐裴餗傳記)
長者
經德盛不狎侮(書旅熬)不侵侮不好狎(記曲禮上)不窺密(嫌伺人之)
(私也記少儀)君子不以其所能者病人不以人之所不能者
愧人(記表記)惡稱人之惡者(語陽貨)君子嘉善而矜不能(語子)
(張)君子成人之美不成人之惡(語顔淵)不逆詐不億不信
(語憲問)
史壺遂深中隠厚世言梁多長者不虛哉(史記韓安國傳論)將
相皆舊功臣論議務在寬厚恥言人之過失(西漢刑法志)鄭
當時每朝候上問說未嘗不言天下長者(西漢本傳)記人之
功忘人之過(西漢陳湯傳)絳侯東陽侯稱為長者言事曾不
能出口(西漢張釋之傳互入重厚)多所平反罪人(西漢劉德傳蘇林曰幡罪人辭使從)
(輕也)曹參為相擇木訥於文辭重厚者召之為吏吏之言
文刻深欲務聲名者輒斥去之(前漢)張歐為御史未嘗言
按人官屬以為長者(西漢本傳)馬援曰聞人過失如聞父母
之名耳可得聞口不得言也(同上)詔問劉昆曰前在江陵
反風滅火後守弘農虎北渡河行何德政而致是事昆
對曰偶然耳左右皆笑其質訥帝嘆曰此乃長者之言
也(東漢劉昆傳)厚性寬中(東漢卓茂傳)劉寬為太尉嘗坐客遣蒼
頭市酒迂久大醉而還客不堪之罵曰畜産寬須臾遣
人視奴疑必自殺顧左右曰此人也罵畜産辱孰甚焉
故吾懼其死也(後漢)忠孝之人持心近厚(東漢韋彪傳)阮籍口
不臧否人物(晉書本傳)羅仇曰寧使人負我我不忍負人也
(通鑑晉紀)什翼犍性寬厚郎中令許謙盜絹二疋什翼犍知
而匿之謂左太史燕鳳曰吾不忍視謙之面卿慎勿泄
若謙慙而自殺是吾以財殺士也(通鑑晉海西公紀)謝方明為
丹陽尹方明善治郡所至有能名承代前人不易其政
必當改者則以漸移變不使有迹可尋(通鑑晉恭紀互入交代)樂
廣凢論人必先稱其所長則所短不言自見(通鑑晉本傳)有
老嫗欲詣劉仁軌陳牒誤詣戴至德覽之未終嫗曰本
謂是解事僕射乃不解事僕射耶歸我牒至德笑而授
之時人稱其長者(通鑑高宗)寧人負我無我負人(通鑑唐德宗互見自)
(責)房玄齡不以己長望人(唐書本傳)賈耽長者不喜臧否人
物(同上)朱渥性通簡不驕飾嘗曰士苟有行不必己長形
彼短己清形彼濁(唐書)
傳記孔子曰與人交推其長者違其短者(說苑雜言)厚者不
毀人以自益仁者不危人以要名(戰國策)
集不吹毛而求小疵不洗垢而察難知(文選)持論從容未
嘗言人所短(仕彦昇序)深識臧否不以毀譽形言(褚淵碑)許遠
寬厚長者貌如其言(韓文張中丞傳後叙)致一物於必窮之地君
子不為(杜牧之互見不為己甚)
本朝臧否不掛口(坡詩)韓魏公器量過人性渾厚不為畦
畛峭塹(行狀)以快恩讎矜名譽為可薄(歐公集)
不忽微小(附微小難忽)
經惟公懋德克勤小物(書畢命)在上位不陵下(記中庸)子夏
曰雖小道必有可觀者焉(語子張)
子范氏門徒路逢乞兒馬醫弗敢辱也必下車而揖之
(列子)
史臧文仲曰國無小不可易也君其無謂邾小蠭蠆有
毒(左僖)詩曰雖有絲麻無棄菅蒯(左成九逸詩)薳啟疆曰恥匹
夫不可以無備(左昭公二年)君子能勤小物故無大患(通鑑周紀)
蚋蟻䗦蠆皆能害人(同上)田琳曰諺稱掩目捕雀夫微物
尚不可欺以得志況大事乎(通鑑漢獻紀)芻蕘有可錄之事
(晉書)黃犬之皮終補狐裘也(晉書慕容超傳)郄超曰謝玄使才雖
履屣間亦得其任(晉書謝玄傳互入精明)
傳記芻蕘之言明王必擇葑菲之體詩人所記(史通)鷄肋
是棄能無惜乎(同上)敵國無小蜂蠆有毒鳥窮則啄獸窮
猶觸者皆自衛其生命而求免於禍難也(李衛公兵法)
集不棄菅蒯愛同絲麻(任彦昇表)
刻深
經析言破律(巧賣法令記)
史公曰言多忌克忌則多怨又焉能克(左僖九年)陗直刻深
(西漢晁錯傳)於人之功無所記於人之罪無所忘(西漢酈食其傳)以
刻為明(西漢路温舒傳)吹毛求疵(西漢中山真王傳)周亞夫曰極知禹
無害然文深不可以居大府(西漢趙禹傳)張湯趙禹共定諸律
令務在深文拘守職之吏作見知法吏傳相監司用法
益刻自此始(通鑑漢武紀)上下相敺以刻為明深者獲公名
平者多後患(通鑑漢宣紀)性刻害好發人隂伏(同上)翟方進以
經術進其為吏用法刻深好任勢立威有所忌惡峻文
深詆中傷甚多(通鑑漢成紀)申韓刻薄傷化(通鑑元帝)
集史叙項籍之所以失天下曰於人之功無所記於人
之過無所遺管仲論鮑叔牙不屬國但聞人過終身不
忘(陸宣公文)
殘忍
經焚炙忠良刳剔孕婦(書泰誓上)斮朝涉之脛剖賢人之心
(書泰誓中)
子盜跖膾人肝而餔之(莊子)逮至夏桀殷紂燔生人辜諫
者為炮烙鑄金柱剖賢人之心折才士之脛醢九侯之
肉爼梅伯之骸(淮南子淑真訓篇)紂觀炮烙於瑤臺謂龍逢曰
樂乎(莊子)
史蠭目而豺聲忍人也(左文)莒子庚輿虐而好劍苟鑄劍
必試諸人(左傳)紂醢九侯剖比干心(史記本紀)吕太后斷戚夫
人手足去眼煇耳飲瘖藥使居厠中命曰人彘(史記吕后紀)
吳起事魯齊人攻魯魯欲將吳起起取齊女起欲就名
遂殺其妻以明不與齊也魯卒以為將魯人或惡起起
殺其謗己者三十餘人出衛聞其母死起終不歸(史記本傳)
項羽攻襄城無噍類(史記)孫皓剥人之面鑿人之眼(吳志)赫
連勃勃性驕虐視民如草芥常居城上置弓劍於側有
所嫌忿手自殺之羣臣迕視者鑿其目笑者決其唇諫
者先截其舌而後斬之(通鑑晉恭紀)宋蒼梧王一日不殺則
慘然不樂(通鑑宋紀)夏王勃勃以叱千阿利領將作大匠阿
利性巧而殘忍蒸土築城錐入一寸即殺作者而并築
之射甲不入則斬弓人入則斬甲匠(通鑑晉安紀)賈妃性酷
虐嘗手殺數人或以戟擲孕妾子隨刃墮地(晉書本傳)苻生
錘鉗鋸鑿可以害人之具備置左右即位未幾后妃公
卿以下至于僕隷凢殺五百餘人截脛拉脅鋸項刳胎
者比比有之(通鑑晉哀紀)自去春以來潼關之西至于長安
虎狼為暴凢殺七百餘人秦羣臣奏請禳災苻生曰野
獸饑則食人飽當自止何禳之有且天豈不愛民而正
以犯罪者多故助朕殺之耳(晉哀)齊定州刺史南陽王綽
喜為殘虐嘗出行見婦人抱兒奪以飼狗婦人號泣綽
怒以兒血塗婦人縱狗使食之齊主聞之鎖詣行在問
在州何事最樂對曰多聚蠍於皿器置狙其中觀之極
樂帝即命夜索蠍一斗比曉得二三升置浴斛使人祼
臥斛中號叫宛轉帝與綽臨觀喜噱不已因讓綽曰如
此樂事何不早馳驛奏聞(通鑑陳紀)盧把小忤己不傅死地
不止(唐書)武后遣人杖王皇后蕭淑妃各一百斷去手足
投酒瓮中曰二嫗骨醉數日而死又斬之(通鑑唐高宗紀)則天
當其忍斷雖甚愛不少忍(唐書)趙思綰好食人肝常面剖
而膾之膾盡人未死又好以酒吞人膽謂人曰吞此千
枚則可以無敵矣及長安城中食盡取婦人幼稚為軍
糧日計數而給之每犒軍輒屠數百人如羊豕法(通鑑五代)
(漢隠帝紀)
傳記宋康王為無頭之冠(戰國策)樂羊為魏文侯將而攻
中山其子在中山中山繫其子示之樂羊攻愈急中山
烹其子而遺之羹樂羊啜之盡一杯中山見其誠也不
忍與之戰果下之文侯賞其功而疑其心(說苑亦見戰國策)石
虎裝飾宫人美淑者斬其首澆血置盤上傳首視之又
内諸比丘有姿色者與之䙝後殺之合牛羊肉煮而食
亦賜左右所以識其味也(崔鴻十六國春秋)
集雄虺九首吞人以益其心(楚辭)虎豹九關啄害下人(文選)
(招䰟)血人于牙不肯吐口(韓文元和詩)
已甚
經既破我斧又缺我斨(詩破斧)人而不仁疾之已甚亂也(論語)
子段干木踰垣而辟之泄柳閉門而不内是皆已甚(孟子)
(互見沽名)
史不為末減(左昭十四年)趙廣漢疑丞相夫人殺侍婢乃將
吏卒入丞相府召夫人跪庭下受辭收奴婢十餘人(通鑑)
(漢宣紀)以苛為察以刻為明(前漢宣紀)黨人歸田里書名三府
禁錮終身(通鑑漢靈紀)蹊田之牛奪之已甚(後漢皇后紀)
老成
經人惟求舊(書盤庚)惟公𢡟德弼亮四世(書畢命)詢兹黃髮
則罔所愆(書泰誓)番番良士旅力既愆(同上)方叔元老克壯
其猶(詩采芑)召彼故老(詩正月)
子非謂有喬木之謂也有世臣之謂也(孟)年彌高而德
彌劭(揚子)
史古之人謀黃髮番番則無所過(史記秦紀)楊騖歴事四朝
年耆望重自太宰恪以下皆拜之(通鑑晉海西公紀)
集皤皤國老(班孟堅賦)蒼眉皓髯山立時行(劉賓客)華髮皤皤
(唐吕温作李靖贊)膚未鷄髮未鶴然其心甚老(唐文粹)
本朝元老在位邦之榮華徒以精神折衝非以筋力為
禮(東坡賜韓絳不允致仕詔)古之世臣譬之喬木粤自拱把至于棟
梁傑然羣才之中夫豈一日之力(東坡)以衛武之年踐吕
尚之位安然無作則功名自隆默然無言則卿尹自化
當以至靜之德坐鎮羣動之樞(蘇子由文彦博乞致仕不允批答)遍閱
後生真有道欲談前事恐無人(蘇子由送文太師致仕)
諳練
經(闕)
子(闕)
史晉侯在外十九年矣險阻艱難備嘗之矣民之情偽
盡知之矣(左僖三十八年)春秋高閱天下之義理多矣(史記漢文紀)
素宦於朝(西漢鄒陽傳)時朝廷無故典又少舊臣侯霸明習
故事收錄遺文條奏前世善政法度施行之(通鑑漢光武紀)胡
廣練達事體明解條章(東漢本傳)張純在朝歴世明習故事
建武初舊章多闕每有疑議輒以訪純自郊廟冠昏喪
祀禮儀多所證定(東漢本傳)黃瓊昔隨父在臺閣習見故事
及後居職達練官曹爭議朝堂莫能抗奪(通鑑漢殤紀)前世
難易靡所不嘗(通鑑魏明紀)刁協久官中朝諳練舊事賀循
為世儒宗明習禮學凢有疑議皆取決焉(通鑑東晉元帝)王僧
綽幼有大成之度衆以國器許之好學有思理練悉朝
典(通鑑宋太祖紀)王儉自晉宋以來故事無不諳憶(通鑑齊太祖紀)年
長識高故知有夷險(通鑑齊紀)久處朝廷諳練事體(通鑑唐憲宗)
李晟曰吾生長西陲備諳敵情(通鑑唐德宗紀)蘇瓌明曉法令
多識臺省舊章律條格式皆所删正(唐書)齊澣為中書舍
人朝廷大政必咨之時號解事舍人(同上)
本朝木經霜雪根無蠧(蘇子由集)松老知經幾度霜(同上)身閒
閱世故(山谷)
不知艱難
經生則逸不知稼穡之艱難不聞小人之勞(書無逸)
子魯哀公曰寡人生於深宫之中長於婦人之手未嘗
知哀未嘗知憂未嘗知勞未嘗知懼(家語)
史公聚朽蠧而三老凍餒道殣相望而女富溢尤(左昭三年)
生長脂腴不知稼穡(東漢公孫瓚記)周顗曰君少年未更事(晉書)
(本傳)晉惠帝時天下荒亂百姓餓死帝曰何不食肉糜(晉書)
陜民訴旱觀察使崔蕘指庭樹曰此尚有葉何旱之有
(通鑑唐憲宗紀)
本朝妓圍那解思寒谷(劉後山詩)一曲高歌一束綾美人猶
自意嫌輕誰知織女寒窗下幾度抛梭織得成(寇萊公詩)
誠實
經庸言之信庸行之謹(易乾卦)閑邪存其誠(同上)秉心塞淵
(詩定之方中)所謂誠其意者毋自欺也(記大學)至誠為能盡其
性能盡其性則能盡人之性能盡人之性則能盡物之
性能盡物之性則可以贊天地之化育可以與天地參
(記中庸)惟天下至誠為能化誠者非自成已而已也所
以成物也誠者不勉而中不思而得從容中道誠
則明矣至誠之道可以前知故至誠如神至誠
無息不息則久久則徵徵則悠遠悠遠則博厚博
厚則高明惟天下至誠為能經綸天下之大經立天
下之大本(並同上)
子至誠通於金石(家語)其誠可比於金石(荀大略)誠者君子
之所守政事之本也(荀不苟)
史王陵讓陳平絳侯曰始與高帝啑血盟諸君不在耶
今高帝崩太后女主欲王吕氏諸君縱欲阿意背約何
面目見先帝於地下乎(通鑑漢高后紀)衛綰忠實無他腸(西漢本傳)
蕭王推赤心置人腹中(後漢光武紀)精神所加金玉為開(東漢)
(廣陵思王記)關公嘆曰吾極知曹公待我厚然吾受劉將軍
恩誓以共死不可背之吾雖不留要當立效以報曹公
乃去矣(通鑑漢獻紀)我要自當以信待人但人不當負我耳
我豈可先人生心哉(通鑑魏元紀)明山賓貨所乘牛謂買主
曰此牛經患漏蹄療瘥已久恐後脱發(南史)帝曰叔寶全
無心肝(通鑑隋高祖紀)旱詔文武官極言得失常何武人不學
不知所言馬周代之陳便宜二十餘條上怪其能以問
何對曰此非臣所能家客馬周為臣具草耳(通鑑唐太宗紀)郭元
振曰吾以誠心待人何所疑懼(通鑑唐中宗紀)張萬福聞諫官伏
閣諫趨往至延英門大言賀朝廷有直臣天下必太平矣
遂遍拜城仲舒等已而連呼太平萬歲萬福武人年八
十餘自此名重天下(通鑑唐德宗紀)巧不足而諒有餘(新唐書)
集誠恕既敷鉤鉅靡用(齊故安陸碑)
本朝莊綺不加語(黃魯直)心豁豁不置牆帷(臨川集互入暴白)温
公嘗問邵康節曰光如何人康節曰君實脚踏實地人
也(聞見錄)劉安世從温公學者數年一日避席問盡心行
己之要可以終身行之者温公曰其誠乎安世問公行
之何先温公曰自不妄語始(三朝言行錄)金玉比誠心(蘇子由集)
晁無咎言司馬温公有言吾無過人者但平生所為未
嘗有不可對人言者(東坡文)悃愊無華真漢吏(東坡詩)皮毛
剥落盡惟有真實在(陳後山詩)韓魏公進立于朝與士大夫
語退息于家與家人言一出乎誠(言行錄)明道先生之學以誠
為本(同上)
暴白
經今予其敷心腹腎腸(盤庚)周道如砥其直如矢君子所
履小人所視(詩大東)公事無私議(記曲禮上)君子之過也如日
月之食焉過也人皆見之更也人皆仰之(語子張)丘也幸
苟有過人必知之(語述而)
子賢者以其昭昭使人昭昭(孟子)曾子曰江漢以濯之秋
陽以暴之皜皜乎不可尚已(孟子滕文公)昭昭然若揭日月
而行(莊子)晏子為阿宰三年而毀聞於國景公不悦召而
免之晏子謝曰嬰知過矣請復治阿三年而譽聞於國
公將賞之辭而不受公問其故對曰昔者嬰之所以當
誅者當賞而今之所以當賞者當誅是故不敢受(晏子)
史詩曰周道挺挺我心扃扃(左襄公五年)趙武曰夫子之家
事治言於晉國竭情無私(左昭十三年夫子謂范武子)陳平盡護諸
將周勃等言陳平受諸將金漢王召讓平平曰臣祼身
來不受金無以為資誠臣計畫有可采者願大王用之
使無可用者金具在請封輸官(通鑑漢高紀)宋昌曰所言公
公言之所言私王者無私(西漢)開心見誠無所隱伏(後漢馬援)
(傳)其事昭昭日月經天河海帶地不足以比(東漢馮衍傳)石
勒曰大丈夫行事宜磊磊落落如日月然終不效曹孟
德司馬仲達欺人孤兒寡婦狐媚以取天下也(通鑑晉書)内
無關鑰(通鑑三國志)楚王瑋嘆曰我之赤心可破示天下也
(通鑑晉惠紀)魏主曰我當顯然往取揚州不若彼翳行竊步
也(通鑑宋紀)唐太宗曰率土之内皆吾臣子我所恨不能將
我心遍置人腹中豈有相疑之道哉(唐書)
傳記楚熊渠子夜行見寢石以為伏虎關弓射之滅矢
飲羽下視之石也復射之矢摧無迹熊渠子見其誠心
而金石為開況人乎(劉向新序)
集大珠脱玷翳白日當空虛(杜詩)肺腑都無隔形骸兩不
羈(白侍郎集互入曠達)便共論肝膽何曾異肺腸輸肝寫膽(並同)
(上)虛懷而襟帶不設弘量而腑臟洞開(張說之文)朗詠豁心
胷(劉義夫)用心如日月(唐文粹)洞朗軒闢不施戟級晏嬰言
笑中無町畦雖鬱蒸霧雨之候無自而入矣(並同上)一見
肺肝盡坦然無滯凝(元稹集)懸白日於千里推赤心於萬
人(段文昌平淮西碑)
本朝心豁豁不置牆帷(臨川集)歐公襟懷洞然無有城府
(墓誌)向人懷抱絶關防(魯直)
妄誕
經乃諺既誕(書無逸)其言之不怍(語憲問)蛇蛇碩言出自口
矣巧言如簧顏之厚矣(詩小雅巧言)言不忠信行不篤敬雖
州里行乎哉(語衛靈公)
子此非君子之言齊東野人之語也(孟萬章上)謬悠之說荒
唐之言無端崖之辭(莊天下)鄭有神巫季咸知人之死生
存亡禍福夀夭期以歲月旬日若神鄭人見之皆棄而
走列子與之見壺子出而謂列子曰嘻子之先生死矣
弗活矣不以旬數矣明日又見壺子出而曰幸矣子之
先生遇我也有瘳矣全然有生矣明日又見壺子而曰
子之先生不齊吾無得而相焉試齊且復相之明日又
見壺子立未定自失而走壺子曰追之列子追之不及
(莊應帝王篇)不稱九天之頂則言黃泉之底(淮南修務訓)無驗之
言謂之妄(揚子)誕伐者百行之悖也(劉子)
史敢為大言處之不疑(史記孝武紀互入無忌憚)東方朔曰臣十三
學書三冬文史足用若此可以為天子大臣文辭不遜高
自稱譽(西漢)阮孚為誕伯(晉書)漢昭烈曰馬謖言過其實不
可大用(通鑑昭烈紀)杜審言恃才高以傲世嘗語人曰吾文
章當得屈宋作衙官吾筆當得王羲之北面其矜誕類
此(唐書本傳)宇文融在相位謂人曰使吾居此數月則海内
無事(通鑑唐玄紀)方士張果自言有神仙術誑人云堯時為
侍中於今數千歲多往來恒山中(通鑑唐玄紀)張果固請歸
恒山後卒好異者奏以為尸解(同上)自古術士妄言致人
族滅者多矣非所以靖國家也(通鑑後唐明宗)裴延齡奏左藏
庫司多有失落近因檢閱置簿書乃於糞土之中得銀
十三萬兩其匹段雜貨百萬有餘此皆已棄之物即是
羨餘悉應移入雜庫以供别敕支用太府少卿韋少華
不伏抗表稱此皆每月申奏見在之物請加推驗延齡
每奏對恣為詭譎皆衆所不敢言亦未嘗聞者延齡處
之不疑上亦頗知其誕妄陸贄上書極陳裴延齡奸
詐數其罪惡其略曰延齡以聚斂為長策以詭妄為嘉
謀以掊克斂怨為匪躬以靖譖服讒為盡節愚弄朝廷
有同兒戲矯詭之態誣罔之辭遇事輒行應口便發靡
日不有靡時不為昔趙高指鹿為馬物類猶同豈若延
齡掩有為無指無為有(通鑑唐德宗紀)
傳記皮日休傲誕自號間氣布衣(北夢瑣言)隗囂將王元曰
請以一丸泥為大王東封圅谷關(東觀漢記)上小堯舜下邈
三王(劉向戰國策序互入無忌憚)明皇問富人王元寶家財多少對曰
請以一縑繫南山一樹南山樹盡臣縑未窮(唐文粹)
集是夫喋喋衒玉而賈石者也(柳文)鑿空駕虛(唐文粹)
詭詐
經情疏而貌親在小人則穿窬之盜也與(記表記)素隠行
怪(記中庸)
子以母則不食以妻則食之以兄之室則弗居以於陵
則居之(孟滕文公下)
史張湯為人多詐舞智以御人(史記本傳)吕不韋為春秋暴
之咸陽市門懸千金其上有能增一字者與之(史記)懷諼
誤國(西漢師丹傳)上詐諼而棄信(西漢藝文志)齊人多詐而無情
(西漢公孫弘傳)季文多詐人不能得其要領(通鑑光武紀)變詐蠭出
(西漢東方朔傳)繆為恭敬(繆詐也西漢司馬相如傳)若御史大夫湯乃詐忠
(通鑑漢武紀)汲黯曰弘位為三公為布被此詐也(前漢公孫弘傳)凢
激詭之行則容隠偽矣(通鑑漢獻紀)曹操少好飛鷹走狗遊
蕩無度其叔父數言之於嵩操患之後逢叔父於路乃
陽敗面喎口叔父怪問其故太祖曰卒中惡風叔父以
告嵩驚愕呼操而口貌如故嵩曰叔父言汝中風已瘥
乎操曰初不中風但失愛於叔父故見罔耳嵩乃疑焉
自後叔父有所告嵩終不復信操於是益得肆意(魏志曹瞞)
(傳)孫峻與滕徹雖内不沾洽而外嘗相包含(通鑑三國吳志)楊
素曰但恐富貴來逼臣臣無心圖富貴也(通鑑陳紀)安禄山
外若癡直内實狡黠又嘗命見太子不拜左右趣之拜
禄山拱立曰臣胡人不習朝儀不知太子者何官上曰
此儲君也朕千秋萬歲後代朕君汝也禄山曰臣愚曏
者惟知有陛下乃不知更有儲君不得已然後拜(通鑑唐玄)
(宗紀)魏杜弼曰毒螫滿懷妄敦戒業躁競盈胷謬治清淨
(通鑑梁紀)朱滔變詐多端倪(唐書朱希彩傳)
集詡詡強笑語以相取下(韓文)巧詐百情(唐李嶠書)
記纂淵海卷四十三
