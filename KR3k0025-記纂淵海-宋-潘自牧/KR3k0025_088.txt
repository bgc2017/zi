記纂淵海卷八十八宋潘自牧撰
博奕部
博
子虞氏者梁之富人也登高樓臨大路設樂陳酒擊博
樓上(列子)
史博之所以貴梟者便則食不便則止何用智之不如
梟也(史記)博戲惡業也而栢發用之富(同上)陳遵祖父遂宣
帝微時相隨博奕數負進及帝即位遷遂太原太守迺
賜璽書曰官尊祿厚可以償博進矣(前陳遵傳注云進會禮之財也)張
賈出守衢州文宗曰聞卿大善長行賈曰臣公事之餘
聊與廣客為戲非有所妨也(唐書)唐僖宗與諸王賭鵝鵝
一頭至百五十緡(通鑑)
傳記六博用十二棋分白黑各半擲之(博經)今之博戲長
行最盛其具有局有子子黑黃各十五擲彩之頭有二
其法生於握槊變於雙陸後人新意長行出焉彊名爭
勝謂之撩零假借分畫謂之囊家囊家什一而取謂之
乞頭(國史補)貞元中宋清進博經一卷(國史纂要)天寶中嶺南
獻白鸚鵡甚聰慧呼為雪衣女上每與嬪御及諸王博
戲上稍不勝左右呼雪衣女必飛局中鼓翼以亂之(譚賓)
(錄)肅宗與張良娣打博子聲聞于外鄴侯因言及上遂
潛令刻乾樹鷄為子不欲有聲良娣尤怨(鄴侯家傳)桓宣武
家貧求救於袁躭躭時居艱迺變服懷布帽隨温去與
債主戲躭素有藝名債主就局曰汝故當不辦作袁彦
道耶遂共戲十萬一擲直上百萬數投馬絶叫旁若無
人擲布帽仍對人曰汝竟識袁彦道不(世說)
集篦敝象棋有六博些分曹並進遒相迫些成梟而牟
呼五白些(楚辭)六博争雄好采來金盤一擲萬人開(李白)有
時六博快壯心遶床三匝呼一擲五木思一擲如繩
繫窮猿連呼五白行六博分曹賭酒酣馳暉(並同上)咸
陽客舍一事無相與博塞為歡娛憑陵大叫呼五白袒
跣不肯成梟盧(杜詩)昨夜雙鉤敗今朝百草輸關西狂小
吏惟喝遶床盧(李義山)
本朝盡日閒窗賭選遷小姓争覓倒盆錢上籌争占蓬
萊島一擲乘鸞出洞天(王禹玉)竟識彦道否絶叫呼百萬
(東坡)
摴蒱
史陶侃領荆州刺史諸參佐或以談戲廢事者乃命取
其酒器蒱博之具悉投之於江將吏則加鞭撻曰摴蒱
者牧猪奴戲耳(晉書)劉裕於東府聚摴蒱大擲餘人並黑
犢唯裕及劉毅在後毅次擲雉大喜褰衣繞床叫謂同
座曰非不能盧不事此耳裕因挼五木曰老兄試為卿
答即成盧焉劉毅家無擔石之儲一擲百萬(並同上)劉
毅好摴蒱宋武帝與毅斂局各得半積錢毅呼帝併之
先擲得雉帝良久答之擲得盧謂帝曰知公不以大坐
席與人鄭鮮之大喜徒跣繞床大叫毅甚不平曰此鄭
君何為者無復甥舅之敬(南史)宋明帝大會新亭樓摴蒱
李安人五擲皆盧帝大驚曰卿面方如田封侯相也
宋孝武嘗與顔師伯摴蒱帝擲得雉大悅師伯後擲得
盧帝失色師伯遽斂子曰幾作盧師伯爾日一輸百萬
或謂卞彬曰卿都不持操何由得升彬曰擲五木子
十擲輒犍豈復是擲子之拙(並同上)梁主蕭詧曾獻碼碯
鍾周文帝顧丞郎曰能擲摴蒱頭得盧者便與鍾已經
數人不得至蒒端乃執摴蒱頭而言曰非為此鍾可貴
但思露其誠耳便擲之五子皆黑文帝悅即以賜之(北史)
周文帝解所服金帶令諸人徧擲曰先得盧者與之擲
將徧至王思政乃誓曰方願盡心效命上報知己若此
誠有實願即為盧周文止之已擲為盧矣(同上)
傳記摴蒱其法三分其子三百六十限以二關人執六
馬其頭五枚分上為黑下為白黑者刻二為犢白者刻
二為雉擲之全黑乃為盧其彩十六二雉三黑為雉其
彩十四二犢三白為犢其彩十全白為白其彩八四者
貴彩開為十十二塞為十一塔為五秃為四犍為二撅
為三六者雜彩貴者得連擲得打馬得回關餘彩則否
(國史補)有人見洞中二老人摴蒱乃以鞭拄地而觀俄忽
鞭爛而鞍朽(廣異記)王子敬數歲嘗看諸門生摴蒱見有
勝負因曰南風不競門生輩輕其小兒乃曰此郎亦管
中窺豹時見一斑耳子敬瞑目曰遠慙荀奉倩近愧劉
貞長拂衣而去(世說)桓宣武與袁彦道摴蒱彦道齒不合
遂厲色擲去五木温太真曰見袁生遷怒知顔子為貴
(同上)
集成梟而牟呼五白些(楚辭)十載荒郊任博徒挼莎五木
擲梟盧(元稹)
本朝東坡云慕容寶與韓黃李根等欵讌摴蒱誓之曰
世言摴蒱有神若富貴可期頻得三盧於是三擲盧寶
拜而受賜近從新譜識梟盧擬喚安陽舊博徒只恐
分隂閒過了更教人誚牧猪奴
雙陸
傳記南海獻集翠裘則天以賜張昌宗時狄仁傑入奏
事則天命與昌宗雙陸賭之昌宗累局連北狄公對御
脫其裘拜恩而出及至光範門遂付家奴衣之促馬而
去(集異記餘互見賜紫類)梁時荆州掾屬雙陸賭金錢盡以金錢
花相足魚弘謂得花勝得錢(雜爼)具州潘彦奴雙陸每有
所詣局不離身曾泛海遇風船破彦右手挾一板左手
抱雙陸局口銜雙陸頭子經二日一夜至岸兩手見骨
局終不挫頭子亦在口(僉載)梁王書曰雙陸乃出天竺涅
槃經名為波羅塞戲(類要)武后自置九勝局形如雙陸其
頭加千萬二彩其子三十令文武官分明為此戲(同上)陸
大夫與普願禪師見人雙陸拈起骰子云恁麽不恁麽
只恁麽信彩去時如何師拈起骰子臭骨頭十八(傳燈錄)
投子
史徐温與劉信博信斂投子祝曰劉信欲背吳願為惡
彩苟無二心當成渾化一擲六子皆赤(五代史)
傳記博陸彩名也陳思王置雙陸局置投子二至唐末
有葉子之戲遂加投子至六飾四以朱者明皇與貴妃
采戰惟重四可轉敗為上擲連呼叱之以投子宛轉而
成重四上大悅命高力士賜四緋也(事始)張祐客淮南幕
中赴宴時杜牧為支使座有美人索投子賭酒牧微唫
曰投子逡巡褁手拈無因得見玉纖纖祐應聲答曰但
知報道金釵落髣髴還應露指尖(摭言)有王生與夏侯孜
偕遊京西鳳翔連帥館之一日從事有宴召焉酒酣從
事以投子祝曰二秀才明年若俱登第當擲堂印王生
怒曰吾誠淺薄與夏侯孜同年乎孜及第至宰相王生
竟無所聞(廣記)薛昭遇三美女請擲子遇采強者得薦枕
席張雲容采勝(同上)蜀王建為禁軍都頭與其儕於僧院
擲投子六隻次第相重自幺至六人共駭之他日覇蜀
(北夢瑣言)擲投子呪云伊帝彌帝彌靖羅帝念滿十萬遍彩
隨呼而成(雜爼)問和尚年多少師曰始見去年九月九如
今又見秋葉黃曰畢竟如何師曰六隻投子滿盆紅(傳燈)
(錄)
集客有以博戲自任者有博齒二異乎古之齒其制用
骨觚稜四均鏤以朱墨耦而合數取應朞月視其轉止
依以争道是制也通行之久矣莫詳所祖以其用必投
擲故以博投詔之是日客抵骨于局且祝之曰其來如
趨其去如脫(劉夢得集)是朽骴者不余畀也(同上)
本朝投子者投擲之義今或作頭子言骨所成非也有
作骰子者骰即股字不音投史記蔡澤說范雎曰博者
咸欲大投投瓊也則知以玉名為投擲之義(資暇集)
棋
經奕者舉棋不定不勝其耦(左傳)
子奕之為數小數也不專心致志不得也奕秋通國之
善奕者也使奕秋誨二人奕其一人專心致志惟奕秋
之為聽一人雖聽之一心以為有鴻鵠將至思援弓繳
而射之雖與之俱學弗若之矣(孟)斷木為棋亦皆有法
焉(揚)棋局謂之奕(孔叢子)
史魏軍次於興勢費褘率衆禦之光祿大夫來敏至褘
所别求共圍棋時羽檄交馳褘與敏留意對戲色無厭
倦敏曰向聊觀試君耳君信可人必能辦賊者也(蜀志)王
粲觀人圍棋局壊粲為覆之棋者不信以帊蓋局更以
他局為之用相比校不誤一道(本傳)晉武帝與張華圍棋
間杜預表適至華推枰斂手曰吳之荒淫驕虛宜亟討
之(晉書)苻堅率衆百萬攻淮淝謝安無懼色旋命駕出圍
棋賭別墅至夜乃還指授將帥各當其任旣而兄子玄
破堅有驛書至安方對圍棋看書了無喜色棋如故客
問之徐答云小兒輩已破賊王導嘗與子悅奕棋争
道導笑曰相與有瓜葛那得為爾邪王恬善奕棋為
中興第一(並同上)宋明帝與王抗圍棋每假借之曰皇帝
飛棋臣抗不能斷上終不悟好之愈篤(通鑑)羊玄保與宋
文帝奕棋賭郡玄保戲勝補宣城太守(南史)琅邪王抗第
一品吳郡褚思莊會稽夏赤松第二品齊高帝使思莊
與王抗交賭自食時至日暮一局始竟謝弘微性寬
博末年與友人棋友人西南棋有死勢傍一客曰西南
風急友悟乃救之弘微大怒投局於地識者知其暮年
之事梁到漑與武帝圍棋達旦或低睡帝嘲曰狀似
喪家狗又似懸風槌(並同上)陸雲公善奕棋嘗夜侍武帝
冠觸燭火帝曰燭燒卿貂帝將用為侍中故以此戲之
(齊書)順宗為太子王叔文以善棋得侍東宫(唐書)方若棋局
圓若棋子動若棋生静若棋死(李泌傳)
傳記堯造圍棋以教子丹朱或云舜以子商均愚故作
圍棋以教之(博物志)人能盡數天星則徧知棋勢(述戈集)取
蛻龍牙一枚手握之臨局自然機變横出(李參棋談)王積薪
夢青龍吐棋經九部授已其藝頓精(棋訣)王積薪寓宿山
中但有姑婦夜闌忽聞姑與婦曰良宵無以為適與子
敵棋共子下三十六子姑曰子已敗矣吾止勝九枰耳
積薪遲明問之姑始令案局置子因指示攻守殺奪救
應防拒之法曰已無敵於人間矣(述異記)信安郡石室山
晉時王質伐木見數童子棋視斧柯爛盡旣歸無復時
人(同上)一行本不解棋觀王積薪一局遂與之敵笑曰此
但争先耳若念貧道四句乘除語則人為國手(雜爼)日本
國王子來朝王子善棋上勅待詔顧師言對手王子出
如楸玉棋局冷暖玉棋子言本國有手譚池池中出玉
子自然黑白分為冬温夏冷故謂之冷暖玉更産如楸
玉狀類楸木師言與之敵手至三十三子即謂之鎮神
頭解兩征勢也(杜陽編)王中郎以圍棋是坐隠支公以圍
棋為手談(世談)石晉陳保性極鄙吝每與人奕棋敗則手
亂棋局懼所賭金錢不欲償也(續世說)李杓值與人棋而
敗乃竊數子嚥之反呼尋問乃鼓局大怒(棋天洞覽)徐峯善
棋段成式欲窮其術峯曰子若以墨狻猊與我當令子
過我十倍(大唐龍髓記)
集所志不出一枰之上所務不過方罫之間(文選)圓奩象
天方局法地(圍棋賦)文楸方罫花參差心算未成星滿池
(温庭筠)一木之枰孰與方國之封枯棋三百孰與萬人之
將(韋曜論)初疑磊落曙天星次見博擊三秋兵鴈行布陣
衆未曉虎穴得子人皆驚(劉禹錫)山僧對棋坐局上竹隂
清映竹無人見時聞子下聲(白樂天)對面不相見用心如
用兵筭人常欲殺顧已自貪生得勢侵天遠危行打劫
贏有時逢敵手當局到深更(杜荀鶴)
本朝太宗時待詔賈玄侍上棋太宗饒三子玄常輸一
路太宗知其挾詐乃曰此局汝復輸我當榜汝旣而滿
局不生不死太宗曰汝亦詐也更圍一局汝勝賜汝緋
不勝當投汝於泥中旣而不勝不負太宗曰我饒汝子
今而局平是汝不勝也命左右抱投之水乃呼曰臣握
中尚有一子太宗大笑賜以緋衣(荆公詩注)吕相留守東都
公退必手談會有文簿公罷棋發遣歘見棋者易一子
公明日謝客束帛遣之(芝田錄)林和靖每曰逋世間事皆
能之唯不能擔糞著棋(黑客揮犀)李重恩奕棋與人對奕坐
而昏睡人精思久之方下一子重恩開目隨手應之皆
出人意表李巖老好睡衆人食飽下棋巖老輒就枕
閱數局乃一展轉云我始一局君幾局矣東坡曰巖老
常用四脚棋盤著一色黑子昔與邊韶敵手今被陳搏
饒先著時自有輸贏著了並無一物腹心受害誠堪
懼唇齒生憂尚可醫(康節)飛雹落文楸(山谷)
彈棋
傳記漢成帝好蹙鞠羣臣以為非尊者所宜劉向為彈
棋以獻(小說)彈棋魏宫中用裝器戲也文帝善彈棋能用
手巾角時一書生又能低頭以所冠葛巾撇棋(世說)魏戲
法先立一棋於局中餘者間白黑圍繞之(同上)
集莫近彈棋局中心最不平(李義山)彈棋玉指兩參差背
局臨虛鬭打危先打角頭紅子路上三金字半邊垂(王建)
(宫詞)房生直温與余二弟遊皆好學余病其確也思所以
休息之者得木局隆其中以規焉其下方以直置棋二
十有四貴者半賤者半用朱墨以別焉旣而抵戲者二
人則視其賤者而賤之視其貴者而貴之余諦觀之以
思其始則皆類也房子一書而輕重若是適近其手而
先焉非能擇其善而朱之否而墨之也然則若世之所
以貴賤人者其異房子之貴賤於兹棋者歟(柳文序棋)
本朝彈棋局方二尺中心高如覆盂其顛為小壺四角
微隆起今譜中具有此法柳子厚敘棋用二十四棋者
即此戲也(筆談)漢皇初厭蹙鞠勞侍臣始作彈棋戲東方
諸公盛得名魏文邇來稱絶技後宫粧奩仍可為低著
葛巾尤更竒誰能朱墨異貴賤百世紛紛無己時(劉貢父)
象戲
傳記巴卭人剖二大橘每橘有二老叟相對象棋一叟
曰橘中之樂不減商山但不能深根固蒂為人摘下耳
(廣記)周武帝始造象戲(事始)
集篦蔽象棋(楚辭)
本朝大都博奕皆戲劇象戲翻能學用兵車馬尚存周
戰法偏裨曾備漢官名中軍八面將軍重河外斜尖步
卒輕却凭文楸閒自笑雄如劉項亦閒争(程明道)
蹙融
史吾丘夀王以善格五召待詔(漢書)
傳記說文云行棋相塞謂之簺鮑宏簺經曰簺有四采
塞四乘五是也至五即格不得行故謂之格五(類要)於奕
具一枰各布五子角遲速名蹙融(雜爼)或謂之蹙戎漢書
謂之格五雖止用數棋共行一道亦有能否徐德占善
移遂至無敵其法已常欲有餘而致敵人於險(墨客揮犀)
選職
集開成三年予舟行次洞庭之陽遇二三子號進士者
以穴骰雙雙為戲更投局上以數多少為進身職官之
差數豐貴而約賤卒局座客有為尉掾而止者有貴為
相臣將臣者有連得美名而後不振者有始甚微而歘
升於上位者大凡得失酷似前所謂不繫賢不肖但值
其偶不偶耳彼真為貴者乃數年之榮耳吾今之貴者
亦數刻之樂耳又安知數刻之樂果不及數年之榮耶
(房千里選格圖序)
本朝丁謂參政楊文公曰骰子選耳何足道哉(互見參政類)
記纂淵海卷八十八
