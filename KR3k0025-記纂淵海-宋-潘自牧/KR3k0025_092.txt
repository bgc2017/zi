記纂淵海卷九十二宋潘自牧撰
果食部
果
經雷雨作而百果草木皆甲拆(易)果臝之實亦施于宇
(詩)甸師供野果蓏之薦(周禮)賜果於君前其有核者懷其
核(記)果實未熟不鬻於市(同上)
子趙之相者曰林氏有九子皆賢國人美而稱之號曰
九德之父十德之門趙王疾之使擇其果之繁者伐之
其父曰果之茂者猶伐之况其人乎吾將以爾為累矣
去之則免乃攜老持子逃趙栖於白雲之岩終身不返
趙人思之(符子)
史桓榮為博士會庭中詔賜竒果受賜竒果受賜者懷
之以拜光武笑指之曰此真儒生也(華嶠後漢書)劉祐仕郡
為主簿郡將小子嘗出錢付之市買果實祐悉以買筆
墨書具與之(謝承後漢書)後魏淮陽王欣好營産業多所樹
藝京師名果皆出其園(北史)李泳為河陽令所至以貪殘
為務犒宴所陳果實以木刻彩繪之(唐書)
傳記織女星主果(春秋元命苞)在木曰果在草曰蓏(說文)不周
之山爰有嘉果其實如桃李其葉華赤跗食之不飢(山海)
(經)種名果法取好直枝内著芋塊中種之(食經)舍衛國在
月氏南萬里果大如三斗盆(闞駰十三州記)石虎有華林園種
衆果民間有名果虎作蝦蟇車四搏握根面去一丈深
一丈合土載之植之無不生(鄴中記)嵇昌蓄採星盆夏月
漬果則倍冷(叙聞錄)李直方嘗第果實以綠李為首楞梨
為副櫻桃為三甘子為四蒲桃為五或薦荔支曰寄舉
之首(國史補)
集百果甲拆異色同榮(左思賦)芳果萬名攅羅廣庭霜滋
露熟時至則零(劉禎賦)雜果幾乎萬株(石崇金谷詩序)竒樹珍果
鉤盾所職(張平子賦)天淵地東南角有果各作一林無處不
有縱横成行(陸機書)於焉摘朱果兼得養玄牝(李白)山果多
瑣細苦甘齊結實或紅如丹砂或黑如點漆(杜詩)葉心朱
實堪時落朱果爛枝繁(並同上)篚實摘林珍(韓集)
本朝凡果實久不熟者以祭社餘酒洒之則繁茂倍常
用生人髮掛枝上則飛鳥不敢近方結實時最忌白衣
人過則其實盡落(遯齋閒覽)江南有蜀士桑果已許乞(東坡)栖
禪晩置酒蠻果粲蕉荔(同上)
荔支
史汝南唐羌為臨武縣長接交州舊獻荔支羌上書諫
乃止(謝承後漢)魏文帝詔羣臣曰南方有龍眼荔支寧比西
國蒲萄石蜜乎今以荔支賜將吏則知其味薄矣(魏志)楊
妃嗜荔支必欲生致之乃置驛傳送走數千里味未變
已至京師(唐書)白居易為忠州刺史在郡為木蓮荔支圖
曰荔支生巴峽間形圓如帷蓋葉如桂冬青華如橘春
榮實如丹夏熟朵如蒲萄核如枇杷殼如紅繒膜如紫
綃瓤肉瑩白如冰雪漿液甘酸如醴如酪若離本枝一
日而色變二日而香變三日而味變四五日外色香味
盡去矣(同上)
傳記南越王尉佗獻高祖鮫魚荔支高祖報以蒲萄錦
四疋(西京雜記)單于來朝賜橙橘龍眼荔支(東觀漢記)蒼梧多荔
支生山中人家亦種之(吳錄)犍為僰道南荔支熟時百鳥
肥其名之曰焦核小次曰春花次曰朝偈比三種為美
次鼈卵大而酸率生稻田間(廣志)荔支壺橘南珍之(同上)荔
支南中之珍果也梧州江前有火山上有荔支四月先
熟核大而味酸其高新州與南海産者最佳五六月方
熟形若小鷄子近蔕稍平皮殼殷紅肉瑩寒玉又有焦
核者性熱液甘食之過度即蜜漿制之又有蠟荔支黃
色味稍劣於紅者(嶺表錄)
集今人主不思神芝朱草而患枇杷荔支之腐亦鄙矣
(仲長統昌言)其形也暖若朝雲之興森如横天之彗角亢興
而靈華敷大火中而朱實繁灼灼若朝霞之吐日離離
如繁星之著天(王逸賦)傍挺龍目側生荔支布綠葉之萋
萋結朱實之離離(左思賦)雖受氣于震方實禀精于火離
(張九齡賦)下合圍以擢犀傍蔭畆而抱規紫文紺理黛葉緗
枝蔕葯房而捽萃皮龍鱗以駢比膚玉英而含澤色江
蓱以吐日信琱盤之仙液實玳筵之綺繢(並同上)素華
春漠漠丹實夏煌煌(白居易)星綴連心朵珠排耀眼房紫
羅裁襯殼白玉裹填囊燕脂掌中顆甘露舌頭漿(並同)
(上)封開玉籠鷄冠澁葉襯金盤鶴頂鮮(韓偓)巧裁縫片裹
神漿崖蜜天然有異香應是仙人金掌露待成冰入茜
羅裳(同上)輕紅擘荔支(杜詩)
本朝閩中唯四郡有之福州最多而興化軍最為竒特
泉漳時亦知名列品雖高而寂寥無紀將尤異之物昔
所易有乎蓋亦有之而未始遇乎人也(蔡君謨荔支譜)夫以一
木之實生於海濱岩險之遠而能名徹上京外被夷狄
其於果品卓然第一興化軍大重陳紫富室大家歲
或不嘗雖别品千計不為滿意陳氏欲採摘必先閉戶
隔牆入錢度錢與之得者自以為幸不敢較其直之多
少也其樹晩熟其實廣上而圓下大可徑寸有五分香
氣清遠色澤鮮紫殼薄而平瓤厚而瑩膜如桃花紅核
如丁香母剝之凝如水精食之銷如絳雪此所以為天
下第一也福州江家綠為州之第一(並同上)莆田荔支
名品皆出天成雖以其核種之初不相類宋香之後無
宋香所存者孫枝爾陳紫之後無陳紫過牆則為小陳
紫矣此果形狀變態百出不可以理求或似龍牙或類
鳳瓜釵頭紅之可簪綠珠子之旁綴是豈人力所能加
哉(容齋隨筆)永元荔支來交州天寶歲貢取之涪至今欲食
林甫肉無人舉觴酹伯游我願天公憐赤子莫生此物
為瘡痏雨順風調百穀登民不飢寒為上瑞(東坡)獨使皴
皮生弄色暎琱爼(同上)炎精孕秀多靈植荔子佳名聞自
昔絳囊剖雪出琱盤尋常百果無顔色閩天六月雨初
晴星火熒煌耀川澤歘如彩鳳戲翺翔爛若彤雲堆翕
赫中郎裁品三十三陳紫方紅冠儔匹(陳去非)筆下丹青
千品色釵頭風露一枝香鷄冠借喻何輕許馬乳争名
固不量(劉屏山)錦筵火齊堆金盤五月甘漿破齒寒(劉貢父)
龍眼
史交趾七郡獻龍眼(謝承後漢)
傳記益智龍眼也(廣雅)龍眼一名比目(吳氏本草)龍眼一名益
智蓋甘味歸脾而能益智非今益智子也(本草)龍眼樹葉
似荔支蔓延緣木生子大如酸棗色味純甜無酸(廣志)龍
眼子樹如荔支葉小殼青黃色形圓如彈丸大核如木
槵子而不堅内白帶漿其甘如蜜一朵常三二十顆荔
支方過龍眼即熟南人謂之荔支奴(嶺表錄異)
集傍挺龍目(左思賦)
本朝閩越之人高荔子而下龍眼吾為評之荔子如蝤
蛑大蟹斫雪流膏一嘬可飽龍眼如食蟛&KR1209;石蟹嚼嚙
久之了無所得然酒闌口爽饜飽之餘則咂啄之味石
蟹有時而勝蝤蛑也(東坡)廉州龍眼質味殊絶可敵荔支
龍眼與荔支異生同父祖端如甘與橘未易相可否
異哉西海濱琪樹羅玄圃纍纍似桃李一一流膏乳坐
移星殞空又恐珠還浦圖經未嘗說玉食遠莫數獨使
皴皮生弄色映琱爼蠻荒非汝辱幸免妃子汚(並同上)幽
株傍挺綠婆娑啄咂雖微奈美何香割蜜脾知韻勝價
輕魚目為生多(劉屏山)
棗
經八月剝棗(詩)
子曾晳嗜羊棗而曾子不忍食羊棗(孟)
史李少君以却老方見上少君曰臣曾遊海上見安期
生食巨棗大如瓜(史記)廣陵厲王胥宫園中棗樹乃生十
餘莖莖正赤葉白如素玉坐呪咀自殺(漢書)王吉居長安
其東家有棗樹垂吉庭中吉婦取棗以㗖吉後知之乃
去婦東家聞而欲伐其樹鄰里共止之因固請吉令還
婦里中為之語曰東家有樹王陽婦去東家棗完去婦
復還安邑千樹棗此其人皆與千戸侯等(並同上)孟節
能含棗核不食可至五年(謝承後漢)李郁因晝寢夢食巨棗
覺而有疾謂其親友曰嘗聞棗字重來呼魂之象將不
免乎未幾而卒(晉史)
傳記棗壺棗也(今江東稱棗大而銳上者為壺)邊要棗(細要棗也今謂之鹿盧棗)櫅
白棗(即今棗子)樲酸棗(樹小實酸孟子曰養其樲棘)遵羊棗(俗呼為羊矢棗)洗大
棗(今河東猗氏出)蹶泄苦棗(子味苦也)晳無實棗(不著子也)還味稔棗(還味)
(短味也已上並爾雅)北山有棗使叔夀考(焦贑易林)握棗與錯金以示
嬰兒必取棗而不取金(春秋繁露)魏文帝忌弟任城王饒壯
因在卞太后側共圍棋並啖棗文帝以毒置諸棗蔕中
自選可食者而王弗悟遂雜進之中毒遂卒(世說)王大將
軍嘗至石崇家如厠見漆箱中盛乾棗本以塞鼻王遂
食盡羣婢莫不笑(同上)景公謂晏子曰東海之中有棗花
而不實何也晏子曰昔者秦穆公乘龍治天下以黃布
裹蒸棗至海而投其布故水赤蒸棗故花而不實公曰
吾佯問子對曰嬰聞佯問因佯對之(晏子春秋)七月七日西
王母當下為帝設玉門之棗(漢武内傳)北極有岐峯之隂多
棗樹百尋其實長尺核細而柔百歲一實(拾遺記)老子西
遊省大真王母共食玉文之棗其實如缾(關令尹内傳)沈羲
為仙人所迎上天云老君賜棗二枚大如鷄子(神仙傳)馮
明生為縣吏捕賊為賊所傷殆死遇神女以藥與服即
愈明生隨神女還岱宗見安期生曰共與女即遊於安
息西母之際食棗異美此間棗小不及意此棗未久已
二千年矣神女云昔與君共食一枚乃不盡此間小棗
那可相比也(馮明生別傳)東郡穀城棗長二寸西王母棗大
如李核三月熟河内汲郡棗一名墟棗一名安邑棗東
海蒸棗洛陽夏白棗安平信都大棗單父棗梁園國夫
人棗大白棗一名曰慼咨小核多肌三星棗駢白棗灌
棗此四者官園所種棗有狗牙鷄心牛頭羊矢猴細腰
之名又有玄棗﨑廉棗桂棗(廣志)景陽山南有百果園果
别作一林林各有一堂有仙人棗長五寸把之兩頭俱
出核細如針霜降乃熟食之甚美(洛陽伽藍記)&KR1884;嵣細棗出
&KR1884;嵣之山山臨碧海萬年一實子如今軟棗笮之有膏
膏可燃燈西王母握核以獻帝因名曰握核棗(洞冥記)大
業二年信都獻仲思棗長四寸五寸圍勝於青州棗(洞玄)
(錄)初脩上林苑羣臣各獻名果樹有弱枝棗西王母棗
棠棗王門棗青華棗梬棗赤心棗(西京雜記)波斯棗廣州所
種者或三五年一番結子亦似此中青棗但小耳(嶺表錄異)
蒲中多大棗歲中不過一二無核者(廣記)滄州有碧棗大
如梨梁武帝以棗擲蕭琛琛取栗擲帝正中面曰陛
下投臣以赤心臣敢不戰栗於陛下(並同上)北方有七尺
棗(述異記)
集安平好棗(何晏論)素華離離朱實甚脫色如霜雪甘如
含蜜(傅玄賦)黃葉離高柯丹棗坐自零不摘棗自零念我
少弟兄(前人歌詞)棗下纂纂朱實離離宛其落矣化為枯枝
(潘岳笙賦)周文弱枝之棗(閒居賦)信都之棗(左思魏都賦)美棗生荆
棘(古詩)赤心鯁直(郭璞贊)垂花臨碧澗結翠依丹巘(吳筠)外雖
多荆棘内實有赤心(趙整)浮華齊水麗垂彩鄭都竒白紛
英靡靡紫子標離離風摇羊角樹日映鷄心枝穀城踰
石蜜蓬岳表仙儀已聞安邑美永茂玉門垂(梁簡文帝)紅皺
曝簷瓦(韓集)棗圃落青璣(同上)
本朝秋來紅棗壓枝繁堆向君家白玉盤(六一集)甘心楚
國赤萍實磊落韓嫣黃金丸(同上)風包墮朱繒日顆皺紅
玉(王介甫)
胡桃
傳記上林苑有胡桃(西京雜記)陳倉胡桃皮薄多肌隂平胡
桃大而皮脆急捉則破(廣志)張騫使西域還得胡桃(博物志)
山胡桃皮厚而堅底平如㯽榔以斧搥之方破(嶺表錄異)
集三桃表櫻胡之别(潘岳閒居賦)胡桃本生西羌外剛内柔
質似賢(劉滔母答吳國書)
榧子
本朝彼美玉山果粲粲金盤實瘴霧脫蠻溪清樽奉佳
客客行何以贈一語當加璧祝君如此果得膏以自澤
驅攘三彭仇已我心腹疾願君如此木凛凛傲霜雪斷
為君倚几滑淨不容拭物微興不淺此贈無虛擲(東坡送鄭)
(戶曹)
栗
經樹之榛栗(詩經)東門之栗(詩鄭風)隰有栗(詩秦風)女贄不過
榛栗棗脩以告虔也(左傳)哀公問社於宰我宰我對曰夏
后氏以松殷人以柏周人以栗曰使民戰栗(語)
子莊周遊乎調陵之樊睹一異鵲感周之顙而集於栗
林(莊子)
史燕秦千樹栗此其人與千戶侯等(漢書)東夷韓國出大
栗如梨(魏志)劉秀之從叔穆之為丹陽廳事柱有一穿穆
之謂子弟曰汝等試以栗遥擲柱入穿者必得此郡唯
秀之獨入焉其言果驗(晉書)王泰年數歲時祖母散栗於
牀羣兒競之泰獨不取問其故對曰不取自當得賜由
是中表異之(同上)沈約嘗侍宴會豫州獻栗徑寸半竒之
問衆栗事少多與約各疏所知(梁書)
傳記五方皆有栗周秦吳揚特饒唯漁陽范陽栗甜美
長味倭韓國上栗大如鷄子亦短味不美桂陽有栗藂
生大如杼子(詩義疏)八月栗零零也者降也零而後取之
故不言剝(大戴禮)果之美者箕山之栗(吕氏春秋)上林苑有侯
栗榛栗瑰栗嶧陽栗(西京雜記)漢武帝果園有大栗十五枚
及一升(三秦說)東北荒有栗樹高三十丈栗徑三尺其殼
赤肉黃白味甜(神異經)諸暨如拳之栗(地理誌)廣州無栗唯
勒州山中有石栗一年方熟皮厚而肉少味似胡桃仁
熟時或為羣鸚鵡至啄食略盡(嶺表錄異)汝水灣中有栗園
數貢三百石以充天府水渚即栗洲也(水經注)王可交掉
漁舟遇道士與栗青赤色如棗長二寸許非人間之栗
肉脆而甘如飴(廣記)有佐酒倡優侮殷七七乃白主人欲
以栗為令乃以栗巡行笑七七者作石綴於鼻掣拽不
落滄州有丹栗大如梨(並同上)鄴中産巨栗脫其殼可
以為杯(鄴中記)
集穰多栗過拳(杜詩)山家蒸栗暖羅生雜橡栗歲拾
橡栗隨狙公(並同上)採栗玄猿窟(韋蘇州)王檀侯栗(王彪之賦)人
有折蔡氏祠前故栗者故作此賦(蔡邕傷故栗賦)中山好栗(何晏)
(論)
本朝夜火爆山栗(六一集)老去自添腰脚病山翁服栗舊
傳方客來為說晨興晩三咽徐收白玉漿(蘇子由)
榛
經山有榛疏云榛栗屬有兩種其一種大小皮葉皆如
栗其子小形似杼子味亦如栗所謂樹之榛栗者也其
一種枝莖如木藂生高丈餘作胡桃味遼代上黨皆饒
(詩)榛楛濟濟(旱麓)女贄不過榛栗棗脩(左傳)
傳記榛似梓實如小栗(說文)枝葉似栗樹小似橡子味似
栗枝莖可以為燭(詩義疏)上市之山下多榛楛(山海經)漢末
楊氏家園中産神榛二株(述異記)
集寒梨乾榛(七辨)
櫻桃
經仲夏之月天子羞以含桃先薦寢廟(記)
史惠帝出離宫叔孫通曰今櫻桃熟可獻陛下宜以櫻
桃獻宗廟上許之(漢書)太宗將致櫻桃於酅公稱奉則以
尊言賜又以卑虞監曰昔梁帝遺巴陵王稱餉遂從之
(唐書)中宗遊芳林園命公卿馬上摘櫻桃玄宗紫宸殿
櫻桃熟命百官口摘之蕭穎士李林甫欲用之乃召
見時穎士居母喪即縗麻而謁林甫林甫素不識遽見
縗麻即令斥去穎士乃為伐櫻桃賦以刺林甫云擢無
庸之瑣質因本枝而自庇泊羣材而非據居階庭之右
地雖先寢而或薦豈和羹之正味文宗嘗因内園進
新櫻桃將以賜二宫上曰送太后焉可以為賜因援筆
易其文簿曰奉太后自是以為常(並同上)
傳記楔荆桃(爾雅注曰今櫻桃)含桃櫻桃為鳥所含故曰含桃
(吕氏春秋注)孟夏祭用櫻桃(范注祠祭)櫻桃大者如彈丸有長八
分者白色多肌者凡三種(廣志)櫻桃或如手指春秋冬夏
華實竟歲(博物志)櫻桃一名朱桃一名麥英(本草)實深紅色
者謂之朱櫻正黃明者謂之蠟櫻(同上)漢明帝於月夜讌
賜羣臣櫻桃盛以赤瑛盤羣臣視之月下以為空盤帝
笑之(拾遺錄)景龍四年上與侍臣於樹下摘櫻桃恣其食
大陳宴席至暝每人賜朱櫻二籠(景龍文館記)上幸兩儀殿
命侍臣食櫻桃盛以琉璃和以杏酪飲酴醿酒(同上)黎舉
欲令橙子臣櫻桃但恨時不同耳(金城記)韓約能作櫻桃
饆饠其色不變(雜爼)
集惟櫻桃之先熟兆百果而含榮鳥纔食而便墮雨薄
灑而皆零(後梁宣帝賦)櫻桃為樹則多蔭為果則先熟(𫝊咸賦)
集繁星而積曜(柳文)西蜀櫻桃也自紅野人相贈滿筠籠
數回細瀉愁仍破萬顆勻圓訝許同憶昨賜霑門下省
退朝擎出大明宫金盤玉筯無消息此日嘗新任轉蓬
(杜詩)崖蜜松花熟赤墀櫻桃枝隠映銀絲籠干春薦陵
寢永永垂無窮(並同上)漢家舊種明光殿炎帝還書本草
經豈若滿朝承雨露共看傳賜出青冥香隨翠籠擎初
重色照銀盤瀉未停(韓集)合充鳳食留三島誰許鸎偷過
五湖苦筍恐難同象匕酪漿無復瑩蠙珠(韓偓)披香殿下
櫻桃熟(温庭筠)空看翠幄成隂日不見紅珠滿樹時宜
男謾作後庭草不似櫻桃千子垂(並同上)矮墮綠雲髻欹
危紅玉篸(李義山)珠實雖先熟瓊莩縱早開流鸎猶故在
争得諱含來(同上)新果真瓊液來應宴紫蘭圓疑竊龍頷
色已奪鷄冠(杜牧)白玉窗中起草臣櫻桃初赤試嘗新殿
頭傳語金階遠因進詞來謝聖人(王建)
本朝杜牧之詩云忍用烹酥酪從將洗玉盤遂知唐人
已用櫻桃薦酪也(作錄)東坡橄欖詩曰待得微甘回齒頰
已輸崖蜜十分甜見鬼谷子曰崖蜜櫻桃也(墨客揮犀)紫櫻
桃熟麥風涼(六一集)獨遶櫻桃樹酒醒喉肺乾莫除枝上
露從向口中傳(東坡)傾籃的皪沾朝露出袖熒煌得寶珠
會薦瑛盤傾一座莧腸藜口未良圖(陳后山)
梅
經若作和羹爾惟鹽梅(書)摽有梅其實七兮摽有梅其
實三兮(詩)
子百梅足以為一人酸一梅不足為百人酸(淮南)
傳記梅柟(爾雅)梅杏類也樹及葉皆如杏而黑(詩義疏)靈山
其木多梅(山海經)魏武帝興軍士失道大渴而無水遂令
曰前有梅林結子甘酸可以止渴士卒聞之皆口中水
出遂得及泉原(世說)五月有落梅風江淮以為信風又有
霖霪號為梅雨霑衣服皆敗黦(風俗通)上林苑有朱梅同
心梅紫蔕梅燕支梅麗枝梅紫花梅侯梅(西京雜記)夏至之
雨名為黃梅雨(風土記)蜀名梅為&KR0034;大如鴈子梅&KR0034;皆可
以為油脯黃梅以熟&KR0034;作之(廣志)晉范汪能啖生梅人嘗
致一斛奩須臾啖盡(詩林)
集亦果中之嘉實(吳淑賦)紅綻雨肥梅(杜詩)四月熟黃梅
梅杏半傳黃(並同上)好忻待賓侣金盤薦紅瓊(庾信)齒軟越
梅酸(韓偓)天賜烟脂一抹腮盤中磊落笛中哀雖然未得
和羹便曾與將軍止渴來(羅隠)
本朝吳人謂梅子為曹公以嘗望梅止渴也(筆談)江梅有
佳實託根桃李場(山谷)古來和鼎實此物升廟廊青莎
徑裏香未乾黃鳥隂中實已團蒸豆作烏鹽作白屬聞
丹杏薦牙盤北客未嘗眉自顰南人誇說齒生津磨
錢和蜜誰能許去蔕供鹽亦可人(並同上)
楊梅
傳記地有章名則生楊梅(博物志)故章縣縣北有石槨山
出楊梅常以貢御張華所謂地名章必生楊梅蓋謂此
也(吳興記)楊梅其子如彈丸正赤五月中熟熟時似梅其
味甜酸(臨海異物志)盧山頂有湖楊梅繞其際人登者止得
於山飽食不得持下(廣州記)楊脩七歲甚聰慧孔君平詣
其父父不在乃呼兒出為設果有楊梅孔用指以示兒
曰此真君家果兒應聲答曰未聞孔雀是夫子家禽(世說)
(新語)趙綸妻死遺雪竹搔頭階下不數日化為楊梅花朵
如撒時人異之(姑臧記)陸展郎中見楊梅歎曰此果恐是
日精然若無蜂兒採香誰勝難和之味即以竹絲籃貯
千枝并茶花蜜送衡山道士(湘潭記)黎舉常云楊梅枇杷
幸為執友(金城記)
集懷蘂挺實涵黃橘丹鏡目綉壑照霞綺蠻(江淹頌)玉盤
楊梅為君設吳鹽如花皎白雪(李白)
本朝南村諸楊北村盧白花青葉冬不枯垂紅綴紫煙
雨裏特與荔支為先驅(東坡)羅浮山下四時春盧橘楊梅
次第新(同上)楊出稽山世少雙情知風味勝他楊玉肌甫
醉生紅粟墨暈微深染紫囊火齊堆盤珠徑寸醴泉繞
齒柘為漿(楊誠齋)越絶諸楊盛一時也解過江尋德祖
政緣作尹是丘遲渠伊不是南村𣲖未免先驅是荔支
(並同上)
杏
子五沃之土其木宜杏(管子)孔子休坐杏壇之上(莊子)
史馬燧之子暢以第中大杏饋竇文場文場以進德宗
德宗未嘗見頗怪令中使就封杏樹暢懼進宅廢為奉
誠園(唐書)
傳記杏木者東方歲星之精(典術)杏多實不蟲者來年秋
善(師曠占)靈山之下其木多杏(山海經)夏祠用杏(盧諶祭法)張元
性廉潔南隣有杏二樹杏熟多落元園中元所得者悉
以還主董奉居廬山為人治病得愈者令種杏數年
成林奉語買杏者不須來報但自取之一器榖便得一
器杏有人少穀往而取杏多即有虎逐之奉悉以杏所
得穀賑救貧窮(神仙傳)仙人有三玄紫杏(南岳夫人傳)上林有
文杏蓬萊杏(西京雜記)滎陽有白杏鄴中有赤杏有榛杏(廣志)
嵩高山東北有牛山多杏百姓饑饉資此為命(嵩山記)杏
園洲南海中多杏海上人云仙人種杏處漢時嘗有人
舟行遇風泊此洲食杏免死云洲中有冬杏(述異記)范蠡
宅在湖中有海杏大如拳賴鄉老子祠有縹杏(並同上)
北齊仙都苑有合歡杏(花木錄)齊南郡東南杏大如梨色
黃如橘土人謂之漢帝杏亦曰金杏(雜爼)
集冬實之杏(王充賦)魏土送西山之杏(王逸荔支賦)豹祠赤杏
(王廙賦)越魏都之赤杏(胡道安賦)光武墳邊杏甚美今奉送其
核(朱起石與兄書)
本朝貢杏初嘗酒正醇(六一集)芳枝結青杏翠葆新奕奕
(同上)酒闌紅杏闇(東坡)大杏金黃小麥熟(同上)屬同丹杏薦牙
盤(山谷)里中饋杏得嘗新(后山)意行到南園杏子半紅碧(誠齋)
小苦已自正未酸政堪喫聊將插鬢歸空樽有餘瀝(同上)
桃
經桃之夭夭有蕡其實投我以木桃報之以瓊瑶
投我以桃報之以李(並詩)
子五沃之土其木宜桃(管)昔彌子瑕有寵於衛君食桃
而甘以其半啖君君曰愛我哉忘其口而啖寡人及彌
子瑕得罪於君曰是固嘗啖我以餘桃(韓子)五原蔡誕入
山而還欺其家云到崑崙山有玉桃須玉井水洗之便
軟而可食(抱朴子)
史貞觀十一年康國獻金桃銀桃詔令植之於苑囿(唐書)
莊宗年邁多疾馮道奏曰臣願陛下寢膳之間動留調
衛因指御前果實曰如食桃不康翊日見桃而思戒可
也(五代史)
傳記六月煮桃以為豆實(大戴禮)玉衡星散為桃(春秋運斗樞)
旌冬桃(子冬熟也)椃桃山桃(並爾雅)玉桃服之長生不死(神異經)
關令尹喜從老子西遊省大真王母共食碧桃(内傳)孔子
侍坐於魯哀公哀公賜之桃與黍仲尼先飯黍而後食
桃公曰以黍雪桃也對曰黍五穀之長果六而桃為下
君子不以貴雪賤(家語)公孫接田開強古冶子事景公勇
而無禮晏子言於公請公饋之二桃曰三子計功而食
公孫接田開強先言功援桃而起古冶子又言其功令
二子反桃二子慙而自殺古冶子曰恥人以言夸其聲
不義也亦反其桃契領而死(晏子春秋)魏文侯見箕季從者
食其功而箕季禁之文侯曰豈愛桃哉是教我下無犯
上也(劉向新序)上林苑有秦桃櫻桃緗核霜桃金城桃胡桃
綺葉桃含桃紫文桃(西京雜記)東郡獻短人武帝呼東方朔
短人指朔曰王母種桃此兒三偷之矣後西王母下出
桃七枚自㗖其二以五枚與帝帝留核欲種之母歎曰
此桃三千年一著子非下土所植也(漢武故事)張陵服丹能
變化有趙升就陵受學陵與諸弟子登雲臺山有桃樹
旁生石壁下桃大有實陵曰得此者當告以道升乃從
上自擲正投桃樹得二百枚陵分賜諸弟子餘二枚陵
自食一留一以與升(神仙傳)桓玄素輕柏崖崖有好桃玄
連就求之不得佳者玄與殷仲文書曰德之休明肅慎
貢其楛矢如其不爾籬壁間物亦不可得也(世說)積石山
桃實大如十斛甕(玄中記)磅磄山有桃樹千圍萬歲一實
(拾遺記)漢明帝時嘗獻巨核桃霜下結花隆暑方熟常使
植於霜林園俗謂相陵聲之誤也(同上)石虎苑中有勾鼻
桃重二斤(鄴中記)景陽山有仙人桃得霜乃熟一曰西王
母桃也(洛陽伽藍記)剡縣劉晟(一作晨)阮肇入天台山迷路乏
糧各啖數桃而不饑下大溪邊有二女邀還家遂停半
年懷土思歸女曰罪牽君如何便語大路(幽冥錄)王㻌入
王屋洞室遇東極真人贈以桃出融臯澤(廣記)
集有東園之珍果兮承隂陽之靈和結柔根以列樹兮
横長畆而駢羅(𫝊玄賦)
李
經投我以木李報之以瓊玖丘中有李投我以桃
報之以李(詩)
子陳仲子居於陵三日不食井上有李螬食實者過半
矣匍匐往將食之(孟子)五沃之土其木宜李(管子)五原蔡誕
入山而還欺其家云到崑崙山有玉李以玉井水洗之
便軟可食張助耕於白田有一李栽掘之置空桑中
其里人見桑中生李謂之神有病目痛祝之偶愈殺㹠
祭之傳者便言此樹能令盲者得視互來祈福(抱朴子)
史王戎年七歲道邊李樹子多折枝小兒競取之戎曰
樹在道邊而子多必苦李也取之信然王戎家有好
李賣之恐人得種常鑽其核和嶠家有好李帝求之不
過數十王武子率少年持斧詣園飽啖畢伐之送與嶠
問何如君李(晉書)王僧孺少時有餽其父冬李先以一與
之不受曰大人未見不容先嘗(齊書)
傳記休無實李(一名趙李)座接慮(今之麥李)駮赤李(子赤色爾雅)邊春
之山多李(山海經)李少君謂鍾山之李大如瓶仙之上
藥有圓丘紅李(漢武内傳)華林園有春李冬華春熟(鄴中記)南
居細李四月先熟(風土記)五靈丹山上有玄雲之李食之
得仙(王褒内傳)上林苑有紫李青綺李黃李青房李
綠李顔淵李合枝李羌李朱李車下李
燕李侯李蠻李(西京雜記)鼠李朱李可以染麥李
(最細小)溝道李黃建李青皮李馬肝李赤房陵
李䭞李(其肌粘茹之似䭞)柰李離核李似柰劈李熟必
先劈裂經李(又一名老李)杏李味小酢似杏黃扁李
夏李春李冬李(廣志)琳國多生玉葉李五千歲一熟
韓終常食之亦名韓終李(洞賓記)魏文帝安陽殿前天降
朱李八枚今安陽李大而甘者即其種也房陵朱仲
有李園三十六所林陵有金李其大者為夏李尤小
者為鼠李(述異記)東都嘉慶坊有李甚鮮故稱嘉慶李今
人但言嘉慶子(西京記)長靈安丘生病篤弟子沙都來省
之共坐庭樹下見雙朱李著枯皮自墮掌中安食之所
苦除盡(高士傳)崔奉國家一種李肉厚而無核識者曰天
罰乖龍割其耳耳血墮地故生此李(琴莊美事)西王母居龍
月城城中産黃中李花實上皆有黃中二字王母惜之
過於蟠桃(集真記)王母遺帝上清玉文之李(黃帝内傳)
集仙李縹而神李紅(李果賦)中山之縹李(陸士衡賦)房陵湘李
(王廣賦)接朱李於黃泉(庾玄默賦)朱李零於桂囿(張載瓜賦)沈朱李
於寒冰(魏文帝與吳質書)李下不整冠(占樂府)種别分類或朱或
黃(𫝊玄記)色潤房陵縹味奪寒水朱(沈約)朱李沈不冷(杜詩)冰
盤夏薦碧實脆(韓集)
本朝青李扶疎禽自來(東坡)道傍多苦李(山谷)
柰
史王祥後母不慈庭有丹柰結實使守視之祥晝則驅
鳥雀夜則驚鼠時雨忽至祥抱樹至曙(本傳)楊愔家甚隆
盛庭前有柰樹實落地羣兒皆争之愔巋然獨坐其季
父偉見之大用嗟異(北史)
傳記上林苑有白㮏紫㮏綠㮏(西京雜記)㮏有白赤青
三種張掖有白㮏酒泉有赤㮏(廣記)摘圜丘之紫㮏(漢武故事)
㮏油𢷬㮏實也㮏脯切㮏曝乾之如脯也(釋名)夏祠用白
㮏秋祠用赤㮏(盧諶祭法)太始二年嘉㮏一蔕十五實生於
酒泉(起居注)崑崙山上有㮏須玉井之水洗之方可食(拾遺)
(記)有紫㮏大如升甜如蜜(洞賓記)東華夫人設玄洲白㮏
(廣記)白㮏出涼州大如兔頭脂衣㮏其汁可染著衣不
可浣(雜爼)貞觀中有於黃河上拾得一樹栽子歸蒔之三
年乃結子進之號曰朱㮏(僉載)河州靈岩寺每七月十五
日溪穴流出聖㮏大如盞(洽聞記)承光寺㮏味冠京師(伽藍)
(記)華陽雷平山地美可種㮏所謂福卿之㮏以除災異
(類要)
集素㮏夏成(左思賦)二㮏耀丹白之色(潘安仁賦)投素㮏於清
渠(潘岳賦)瓜州素㮏(張載經)輕籠熟㮏香(杜詩)
林檎
傳記黑琴似赤㮏(廣志林檎亦名黑琴)林檎果實可佳比榅桲(榅桲)
(果名)實微大其狀醜其味香輔關有之江淮南少(述真記)華
林園有林檎十二株(晉宫闕記)永徽中王方於河灘上拾得
一小樹栽埋之及長乃林檎也王懼得之獻於高宗又
為朱㮏又名五色林檎(洽聞記)張李二公相與學道李思
仕宦而歸奉使至揚州遇張子張邀李備珍膳命妓女
五人中有持筝者酷似李妻張以林檎繫裙帶上然後
使去張已得仙矣(廣記)僧問靈雲如何是西來意師曰井
底種林檎(傳燈錄)王内史書帖子與蜀郡太守書求櫻桃
來禽來禽言味甘來衆禽也俗作林檎(尚書故事)
集枇杷林檎帶谷映渚(謝靈運賦)
本朝東坡先生未歸時自種來禽與青李(東坡)泥塗無去
馬夏木有來禽(后山)粲粲來禽已著花芳根誰徙向天涯
好尋青李相遮映風味應同逸少家(劉屏山)
枇杷
史建中元年詔山南之枇杷江南之柑橘歲為次第貢
者取一次以供廟饗(唐書)
傳記孟夏祭用枇杷(范注祠制)枇杷葉似栗子似葯四月熟
(風土記)南安縣出好枇杷(南中八郡志)宜都出大枇杷(荆州土地記)
華山講堂西頭有枇杷園(華山記)枇杷冬華實黃大如鷄
子小者如杏味甜酢四月熟出犍為(廣記)黎舉常言楊梅
枇杷幸為執友(金城賦)
集盧橘夏熟(上林賦)今人主不思甘露醴泉而患枇杷荔
枝之腐亦鄙(仲長統昌言)枇杷寒暑無變負雪揚華余植之
庭圃遂賦之云名同音器質異真松四序一采素華冬
馥(周祗賦)盧橘為秦樹(李白)枇杷樹樹香(杜詩)夏首薦枇杷(柳集)
本朝東坡詩云廬橘楊梅常帶酸張嘉甫問曰盧橘何
種果類曰枇杷是也事見相如賦嘉甫曰盧橘夏熟黃
柑橙榛枇杷橪柿亭柰厚朴不應四句重用應劭注曰
伊尹書曰箕山之書青鳥之所有盧橘常夏熟不據依
何也東坡曰意不欲耳(冷齋夜話)枇杷已熟燦金珠(坡詩)萬斛
金丸綴樹稠遺根漢苑識風流也知不作清明瑞朽腐
聊關聖主憂(劉屏山)大葉聳長耳一稍堪滿盤荔枝分與
核金橘却無酸雨壓低枝重漿流冰齒寒長卿今在否
莫遣作園官(誠齋)
柿
傳記俗謂柿有七絶一夀二多隂三無鳥窠四無蟲蠧
五霜葉可翫六嘉實七落葉肥大(雜爼)柿有小者如小杏
(廣志)孟冬祭用柿(范注祠制)
集宛中朱柿(王逸賦)梁侯烏椑之柿(潘岳賦)故並丹柿(王廙賦)
鴻柿若瓜(七疑)勅旨垂賜華林園柿出自神苑滋味絶(劉義)
(恭啓)然雲燒樹大實駢金鳥下啄赬虬卵(韓集)
本朝韓退之青龍寺詩終篇言赤色莫曉其故嘗見小
說鄭虔寓青龍寺無紙取柿葉書九月柿葉赤而實紅
則退之詩乃謂此也(東坡)唐鄧間多大柿初生澁堅實如
石凡百十柿以一櫨桲久放則紅熟爛如泥而可食土
人謂之烘柿者非用火乃用此爾(歸田錄)秋林黃葉晩霜
嚴熟蔕甘香味獨兼火傘赬虬浪褒拂風標却似邑中
黔(劉屏山)
椑
傳記梁侯園有烏椑八稜大如酒盞(地理志)宜都出大椑
(荆州記)孟冬祭用椑(范注祠制)
集椑柿披實於長浦(謝靈運賦)後園樹烏椑(潘岳賦)
梨
史淮北滎南河濟之間千樹梨其人皆與千戶侯等(漢書)
孔融與諸兄食梨取小者人問其故曰小兒法當取小
者(後漢)真定郡梨大如拳甘若蜜脆若菱(魏文帝詔)王玄謨征
滑臺一疋布買民八百大梨張敷小名楂父邵小名
梨文帝常戲謂之曰查何如梨楂曰梨百果之宗查何
敢比之(宋書)扶桑國有赤梨經年不壊崔遠文才清麗
風神峻整當時目為飣坐梨言為席上之珍(齊書)
傳記梨山摛(爾雅)洞庭之中其木多梨(山海經)常山好梨(盧毓)
(論)上林有紫梨芳梨青梨大谷梨金柯梨
縹蔕梨紫條梨瀚海梨玉梨(西京雜記)洛陽北邙張
公夏梨海内唯有一樹常山真定梨山陽鉅野梨
梁園睢陽梨齊郡臨淄梨鉅野棠梨上黨楟
梨小而甘新豐箭谷梨關以西弘農京兆右扶風界
谷中梨多供御廣都梨重陸斤可數人分食之(廣志)漢武
帝園一名樊川一名禦宿有大梨如升落地則破取者
以布囊盛之名含消梨(三秦記)吕光時燉煌太守宋歆獻
同心梨(凉州記)青田村民家多種梨樹名曰官梨恒以供
獻名為御梨梨實落至地即融釋(永嘉記)塗山之北有梨
大如斗千年一花食者身輕亦曰紫輕梨(洞冥記)東方有
樹曰梨其子徑三尺食之為地仙(神異經)宋廢帝太始年
江南盛傳種蕭梨先無此樹百姓争欲植之識者曰當
有姓蕭人王者後齊受禪(廣五行記)歡農里報德寺有含消
梨世云報德之梨(洛陽伽藍記)老子西遊省太真王母共食
紫梨(關令尹内傳)陜州深岩中有梨樹一株相傳云貞觀初
有鳳上此樹其後結實尤大諸果之王也因號鳳栖梨
(洛中記異)九成宫有梨上有爪甲迹號曰一搯梨金柯梨
出琅琊王野家(洽聞記)桓南仲每見人不快輒嗔云君得
哀家梨復蒸食否舊說稜陵有哀仲家梨入口消釋言
愚人不别好梨蒸食之(世說)唐肅宗嘗夜坐召穎王等三
弟同坐地爐時李泌多絶粒上自燒二梨以賜之穎王
等曰臣等請聯句以為他年故事穎王曰先生年幾許
顔色似童兒信王曰夜抱九僊骨朝披一品衣穎王曰
不食千鍾粟唯餐兩顆梨上曰天生此間氣助我化無
為(鄴侯家傳)王公達尚夀春公主聞真定有紫花梨就加封
檢洎秋實公主必親選而進之(耳目記)李建勲出鎮豫章
遊西山田間茅舍有老叟教授村童公觴于其廬連食
數梨賓僚有曰五臓刀斧不宜多食叟笑曰鶡冠子云
五臓刀斧乃離别之離非梨也蓋離别戕伐胷懷有若
刀斧耳(東軒錄)
集紫梨津潤(左思賦)果則昫山之梨(齊都賦)張公大谷之梨
(潘岳賦)茂林列芳梨(金谷園賦)紫梨甜脆(孫楚賦)梨則大谷冬紫
張公秋黃(王廙賦)山盤薦霜梨紅梨迥得霜張梨不
外求山梨結小紅(李白)霜亦染梨腮(韓集)紫實已含津(梁宣)
(帝)
本朝嗟予久苦相如渴却憶冰梨慰齒寒(六一集)勸君莫
食金花梨勸君須食紅消梨金花紅消兩般梨一般顔
色如胭脂紅消食之甘如飴金花食之先皺眉似此誤
人多少事未食之前寧辨之(康節)霜降紅梨熟柔柯已不
勝未嘗蠲夏渴唯見助冬冰(東坡)丹腮曉露香猶薄玉齒
寒冰嚼欲無舊有嘉名傳大谷誰分靈種下仙都(劉屏山)
珍實渾疑露結成香葩况是雪儲精乍驚磊落堆盤出
旋剖輕盈照骨明盧橘謾勞除夏熱柘漿未許析朝酲
啖餘更檢桐君錄快果知非浪得名(朱文公)
柤
傳記柤似棃(說文)箕山之東有甘柤(吕氏春秋)平丘有楊柳甘
柤洞庭之山其木多柤(山海經)南方大荒有樹曰柤三
千歲作花九千歲作實長九尺無核割之如凝蜜(神異經)
江淮南人至北見榅桲香以為柤子蓋實異之耳(述異記)
集甘柤引於崑山(傅玄賦)
橄欖
傳記有樹名獨根分為二枝其東向一枝是木威樹南向
一枝是橄欖樹(金樓子)橄欖澁酢(廣州記)如大鷄子交州以
飲酒(廣志)橄欖子大如棗二月華八九月熟生食味酢蜜
藏乃甜美交趾武平與古九真有之(南州草木狀)橄欖閩中
尤重云咀之香口勝含鷄舌香解酒毒樹峻不可梯但
刻其根下方寸許内鹽其中一夕子皆自落樹枝節上
生脂膏如桃膠南人採之和其皮葉煎如黑餳謂之橄
欖糖(嶺表錄異)
本朝江南多果實橄欖稱珍竒北人將就酒食之先顰
眉皮核苦且澁歴口復棄遺良久有迴味始覺甘如飴
我今何所喻喻彼忠臣辭直道逆君耳斥退投天涯世
亂思其言噬臍焉能追寄與采詩者無輕橄欖詞(王黃州)
五行居四時維火盛南訛炎焦凌木氣橄欖得之多酸
苦不相入初争久方和霜苞入中洲萬里來江波幸登
君子席得與衆果羅(六一集)紛紛青子落紅鹽正味森森
苦且嚴待得餘甘還齒頰已輸崖蜜十分甜(東坡)青膚鏤
瓊瑩翠顆森菡萏苦為幽人貞久見君子淡甘壊彼包
羞日新此剛敢清泉薦芳茗具味獨潛感澡雪清煩酲
滌隂瑩玄覽(劉貢父)想共餘甘有瓜葛苦中真味晩方回
(山谷)
餘甘
傳記高涼安寧縣有餘甘(吳錄)瀘水南岸有餘甘子樹色
微黃味酸苦核有五稜(雲南記)餘甘如彈丸大視之理如
定陶瓜片初入口如苦忽咽中乃更甜美鹽而蒸之尤
美可多食之(異物志)朱崖果有餘甘(朱崖故事)菴摩勒餘甘子
也(本草)芳馥餘甘註云餘甘子出廣州四方多菴摩勒果
也(佛書)
集其果則丹橘餘甘荔枝之林(左吳都賦)
本朝方懷味諫軒中果注云戎州蔡次律家軒外有餘
甘余名之曰味諫(山谷)
石榴
史晉安帝時武陵臨沅獻安石榴一蔕六實(沈約宋書)元嘉
末魏太武征彭城遣使求甘蔗安石榴張暢曰石榴出
自鄴下亦當非彼所乏(宋書)齊安德王延宗納李祖收女
為妃後帝幸李宅宴而妃母宋氏薦二石榴於帝前帝
以問祖收收曰石榴房中多子王新婚妃母欲子孫衆
多帝大喜(北史)
傳記若榴石榴也(廣雅)石虎苑中有安石榴子大如盌盞
其味不酸(鄴中記)張騫使西域還得安石榴種(博物志)安石
榴有甜酢二種(廣志)石榴一名丹若石榴甜者謂之天
漿能已丹石毒(雜爼)白馬寺浮屠前柰林蒲桃異於他處
京師語曰白馬甜榴一實直牛(洛陽伽藍記)劉馮學道於樓
丘子常服中岳石榴(神仙傳)崔玄徽常遇數美人其一曰
石阿措即石榴也(小說)李漢碎胡碼瑙盤盛送王莒曰安
石榴莒見之不疑旣食乃覺之(揚州事迹)
集若榴競裂(蜀都賦)接翠萼於綠蔕冐紅牙於丹鬚赩然
含蕤璀爾散珠(夏侯孝賦)味滋芳柚色耀瓊蘂若榴者天
下之竒樹九州之名果也遥而望之煥若隋珠耀重淵
詳而察之灼若列宿出雲間千房同模十子如一御饑
療渴解酲止醉天迴節移龍火西没流風晨激含露
朝白紫房獨熟赬膚自拆剖之則珠散含之則水釋充
嘉味於庖籠極酸甜之滋味上薦清廟之重下羞玉堂
之客金谷石榴木滋之最膚如凝脂汁如清瀨渴者
所思銘之衣帶(潘岳賦)乃剖乃析金房緗隔(張協賦)或珠離
於璇椀或玉碎於雕觴璘彬洒映曄紫嬰緗璀若瑶英
之攅巘粲若靈蚌之含珠(股安元賦)惟木之珍莫美石榴擢
鮮葩於青春結芳實於素秋(徐澡妻賦)庭榴剖朱實(江總)潛苞
絳實拆(韓集)流霞包染紫鸎粟黃蠟紙裹紅瓠房(皮日休)
本朝秋雷石罌破曉日丹砂爛(梅聖俞)晴林紫榴析(六一集)
試剖紫金椀滿堆紅玉珠(鄭獬)庭榴結實墊芳叢一夜飛
霜染茜容萬子同包無異質金房玉隔謾重重(劉屏山)深
著紅藍染暑裳琢成文玳敵秋霜半含笑裏清冰齒忽
綻吟邊古錦囊霧縠作房珠作骨水晶為醴玉為漿(誠齋)
楊桃
傳記雲母山多白雀素質凝映三廉五距注云三廉果
名晉安謂之楊桃也(南越志)楊桃似南方橄欖子其味甜
常五月十月熟諺言楊桃無蹙一歲三熟楊桃子生
晉安侯官縣實大三寸可蜜藏之(臨海異物志)
橘
經厥包橘柚錫貢(書)橘踰淮而北為枳(周禮)
子夫橘樹之江北化而為橙(淮南子)
史江陵千樹橘其人皆與千戸侯等(漢書)廉范為成都太
守部人楊由善占候嘗有風吹削哺曰當有薦木實者
其色黃赤頃之五官椽獻橘數包(後漢書)陸績年六歲見
袁術術出橘績懷三枚拜而墮地術謂曰陸郎作賓客
而懷橘乎績曰欲歸遺母術大竒之(吳志)虞愿始數歲家
中橘樹冬熟諸兒競求取之愿獨不取家人皆異之(南史)
傳記北山有菜橘柚所聚荷囊載畚盈我筐筥(焦贑易林)璇
樞星散為橘(運斗樞)洞庭之山其木多橘(山海經)吳山饋魏
文帝大橘魏文帝詔羣臣曰南方有橘酢正裂人牙時
甜耳(魏文帝詔)咸和六年庾亮有橘十二實共同一柢以為瑞
異百官畢賀(建武故事)王僧辯獻嘉蔕二十子於湘東王(王國)
(典略)晏子使楚楚王遺橘置削晏子并食不割王曰橘當
去割對曰臣聞之賜人主前者瓜桃不削橘柚不割今
者萬乘無教故不敢割臣非不知也(晏子春秋)甘橘大釐城
有之其味甚酸穹有橘大如覆杯(南夷志)羅浮山有橘
夏熟實大如李(廣州記)橘為樹白花而赤實皮旣馨香又
有善味交趾有橘置長官主歲貢御橘(異物志)宣城秦精
入武昌山中採茗忽見一人身長一丈通體皆毛探懷
中二十枚橘與精甘美異常(續搜神記)越中有王氏橘園(述異)
(記)巴卭人橘樹有二大橘如三四斗盎剖開每橘有二
叟相對象棋一叟曰橘中之樂不減商山但不得深根
固蔕為遊人摘下耳(幽怪錄)李衡作宅種橘千枝敕其子
曰吾有千頭木奴可以不貧(襄陽耆舊傳)江陵進乳甘橘上
種於蓬萊宫結一合歡實上與妃子持翫曰此果似知
人意(楊妃外傳)王母遺黃帝以崑山交枝萬年之橘(黃帝外傳)右
軍帖云奉橘三百顆霜未降未可多得故韋蘇州詩云
書後欲題三百顆洞庭猶待滿林霜(詩話)
集后皇嘉樹橘來服兮受命不遷生南國兮深固難徙
更壹志兮綠葉素榮紛其可喜兮層枝剡棘圓果摶兮
青黃雜糅文章爛兮精色内白類任道兮紛緼宜脩姱
而不醜兮(楚辭)橘柚芬芳(子虛賦)播萬里而遥望列銅雀之
園亭背江川之暖氣處玄朔之肅清(曹植賦)屈平見朱橘
而申貞臣之志(傅玄賦)戸有橘柚之園(左思賦)橘柚垂華實
乃在深山側聞君好我甘竊獨自雕飾(古詩)碧葉獨潤金
衣更鮮(李德裕賦)天寒橘柚垂嘗聞蓬萊殿羅列瀟湘姿
此物歲不稔玉食失光輝應訝耽湖橘此郊千樹
橘不見比封君朱橘不論錢(杜詩)橘柚懷真質受命
此炎方(柳集)
本朝陸吉隠於蕭山楚王召之封洞庭春陸吉曰齊
楚約西擊秦吾引兵踰關身犯霜露與枳棘最下者同
甘苦率家奴千人戰甘洲之上拓地至漢南而歸子功
孰與甘曰不如也吉曰神農氏之有天下也吾剝膚刻
肝怡顔下氣以固蔕之術獻上上喜之命記注官陶洪
景狀其方略以付國史出為九江守宣上德澤使兒童
亦懷之子才孰與甘曰不如也吉之子為下邳侯以
美湯藥官至陳謝治中(東坡陸吉傳)洲中奴長足為生鳳
室堂前野橘香(坡詩)
柑
史張盤為廬江太守潯陽令嘗餉一奩柑其小兒就取
一枚盤奪取付外卒以兩枚與之盤奪兒柑鞭卒曰何
故行賄於吾子(謝承後漢)彭城王義康時四方獻饋皆以上
品獻義康而以次者供御上嘗啖柑嘆其味並劣義康
在坐曰今年柑殊有佳者遣人還東府取柑大三寸(宋書)
羅浮柑子開元始有山僧種於南樓寺其後嘗資進獻
幸蜀幸奉天之歲皆不結實初開元末江陵進乳柑
橘上以十枚種蓬萊宫至天寶十年結實上宣示羣臣
曰朕近於宫内種柑子數株今秋結實乃與江南所進
無別宰臣賀曰雨露所均混天區而齊被草木有性憑
地氣以潛通故得兹江外之珍果為宫中之華實荆
州進黃柑帝以紫幅包賜蕭嵩(唐書)
傳記柑橘有黃者有赬者赬者謂之壺柑(風土記)柑有二
十一核有成都平蔕柑大如升又犍為南安縣出黃柑
唐宣宗嘗賜軒轅集柑子曰臣山下有者味愈於此
遂取御前碧玉甌以寶盤覆之俄而徹盤柑子至矣芬
馥滿殿(廣記)東方朔云東南外有建春山其山多美柑樹
(神異經)冬祠用柑(盧諶祭法)枝江有名柑宜都郡舊江北有其
園名宜都柑(荆州記)柑實形如石榴者謂壺柑也真柑
一名乳唯泥山為最生枝柑鄉人以其耐久留之枝
間俟其味變柑帶葉而拆故名生枝柑(橘錄)李衡於武陵
龍陽洲上種柑千樹臨死敕兒曰吾州里有千頭木奴
不責汝衣食歲征一疋絹亦足用矣及柑成歲得絹四
十疋(襄陽記)
集披黃苞以授柑(潘安仁賦)厥包橘柚精者曰柑(郭璞贊)煌煌
嘉實磊如景星南金其色隨候厥形(宗炳頌)在南稱柑渡
北則橙(文選)甜逾萍實冷亞冰壺(劉孝儀啓)名傳地里遠自武
陵之淵族茂神經遥聞建春之嶺王逸為賦取對荔枝
張衡製詞用連石蜜(庾肩吾)登爼黃柑重破柑霜落爪
白露團柑子岑寂雙柑樹娑婆一院香園柑長
成時三寸如黃金諸侯舊上計厥貢傾千林春日清
江岸千柑二頃園青雲羞葉密白雪避花繁結子隨邊
使開筒近至尊後於桃李熟終得獻金門(杜詩)手種黃柑
三百株春來新葉徧城隅方同楚客憐皇樹不學荆州
利木奴數歲開花聞噴雪何時摘實見垂珠若教不待
成林後滋味還堪養老夫(柳集)
本朝安定郡王以黃柑釀酒名曰洞庭春色黃柑隠
於泥山楚王聞其名遣使召之拜温尹平陽侯甘謂
陸吉曰每歲太守勸駕乘傳入金門上玉堂與虞荔甲
棖梅福棗嵩之徒列侍上前使數子者口呿舌縮不復
上齒牙間更封甘子為穰侯(東坡傳)一雙羅帕未分珍
林下先嘗愧逐臣雲葉霜枝剪寒碧金盤玉指破芳辛
清泉潄潄先流齒香霧霏霏故噀人坐客慇勤為收子
千枝盈掬為吾貧歸來一點殘燈在猶有傳柑遺細
君燕南異事真堪記三寸黃柑擘永嘉侍史傳柑
玉座傍人間草木盡天漿(坡詩)君家秋實羅浮種已作累
累半拂牆假作肅霜金弄色勻添寒日與争黃色
深林表風霜下香著樽前指爪間(山谷)
橙
子夫橘樹之淮北化而為橙(淮南子)
傳記橙橘屬也(說文)橙皮可為醬虀(風俗通)橙橘屬也而葉
正圓(風土記)成都廣都郫新繁江源臨卭六縣生給橙夏
秋冬或華或實大如櫻桃小者或如彈丸或有年華實
竟歲(博物志)橙子木有刺香氣馥馥可以薰袖可以芼鮮
可以漬蜜真佳實也(橘錄)黎舉常欲令橙子臣櫻桃但恨
時不同(金城記)
集穰橙鄧橘(蜀都賦)在南稱柑渡北則橙(文選)襄隂大橙(胡道)
(安賦)細雨更移橙霜橙壓香橘(杜詩)鵠殼攅瓌(韓文)
本朝嘉樹團團俯可攀壓枝秋實漸斕斑朱欄碧瓦青
霜曉粲粲繁星綠葉間(六一集)一年好景君須記正是橙
黃橘綠時西風初作十分涼喜見新橙透甲香金
橙縱復里人知不見鱸魚價自低須是松江煙霧裏小
盤燒薤𢷬香虀(東坡)
柚
經厥包橘柚錫貢(書)
子吳越之間有木焉其名曰櫾碧樹而冬青實丹而味
酸度淮北而化為枳焉(列子)
傳記柚條也(爾雅詩云有條有梅)果之美者雲夢之柚(吕氏春秋)洞庭
之山綸山銅山賈超之山其木多櫾(山海經)成都有柚大
如升(廣志)廣州别有雷柚(廣州記)柚大橘也赤黃而酢(風土記)
東方建春山外多柚(神異經)
集紫葉玄實綠裏朱莖(七蠲)橘柚芬芳(子虛賦)
枸櫞
傳記枸櫞樹似橘如柚大而頗長味竒酢(廣州記)枸櫞大
如飯筥皮不香味不美(異物志)枸櫞子形如瓜皮似橙而
金色故人重之愛其香氣京輦豪貴家飣盤筵憐其遠
方異果南中女工競取其肉雕鏤花鳥浸蜂蜜點以胭
脂亦不讓湘中人鏤木瓜也(嶺表錄異)
金橘
本朝金橘産於江西都人初不識明道景祐初始與竹
子俱至京師竹子味酸人不甚喜後遂不至而金橘香
清味美置之樽爼間光彩灼爍如金彈丸誠珍果也都
人初不甚貴後因温成皇后尤好食之由是價重京師
(歸田錄)苑臣初摘置琱盤口敕宣恩賜近官氣味豈同淮
枳辣皮膚不作楚梅酸參差翠葉藏珠琲錯落黃金鑄
彈丸安得一株擎雨露畫圖傳與世人看(李清臣)霜枝摇
落黃金彈(山谷)
銀杏
傳記唐鄭光讌飲把酒曰某改令身上取果子名云膍
臍薛保遜還令云脚杏滿座大笑(盧氏雜說)
本朝鴨脚生江南名實未相浮致遠有餘力好竒自賢
侯因令江上根結實夷門秋始摘纔三四金奩獻凝旒
公侯不及識天子百金酬歲久子漸多纍纍枝上稠
鵝毛贈千里所以重其人鴨脚雖百箇得之誠可珍(六一)
(集)秋盤堆鴨脚(后山)鴨脚類綠李其名因葉高今喜生
都下薦酒壓蒲萄初聞帝苑誇又復主第褒纍纍誰採
掇玉腕上金鼇(梅聖俞)
蓮實
史張承業權貴任事人皆脅肩低首候之唯馬郁以滑
稽侮狎每賓僚宴集承業出異方珍果當郁前者食必
盡承業私戒主膳者曰他日馬監至唯以乾藕子置前
而已郁知不可啖異日鞾中置鐵鎚出以擊之承業大
笑曰為公易饌勿敗吾桉(五代後唐書)
傳記蓮荷實曰菂薂(說文)其實蓮其中菂菂中薏(爾雅)菂五
月中生生噉脆至秋表皮黑菂成可食或可磨以為飯
輕身益氣令人強健(詩疏)西王母進素蓮一房百子(拾遺記)
宋元嘉十八年揚州刺史王濬州治後池有兩蓮駢生
雙房分體泰始二年嘉蓮雙葩並實合跗同莖生豫
州澧湖(宋起居注)周平齊齊幼主胡太后等並歸於長安初
武成殂後有謠云千錢買果園中有芙蓉樹破劵不分
明連子隨他去至是應焉(三國典略)
集綠房紫菂窟咤垂珠(文選)露冷蓮房墜粉紅(杜)池蓮折
秋房(韓集)青房圓實齊戢戢(張藉)水中蓮子懷芳心(温庭筠)
本朝蓮房前後熟供噉不須齊肉嫩山蜂子稜深天馬
蹄尚連餘蘂在深映亂荷低脆美如新采近根猶帶泥
(司馬公)半脫蓮房露壓欹綠荷深處有遊龜(東坡)蓮實大如
指分甘念母慈共房頭&KR0766;&KR0766;更深兄弟思實中有幺荷
拳如小兒手念我憶衆雛迎門索梨棗蓮心政自苦食
苦何能甘甘飱恐腊毒素食則懷慙蓮生於泥中不與
泥同調食蓮誰不甘知味良獨少吾家雙井塘十里秋
風香安得同袍子歸製芙蓉裳美物有嘉實翦房助
加籩欲煩春笋手且為剝蓮蓬(山谷)
藕
史蘇州進藕其最上者名傷荷藕或云荷名或云葉甘
為蟲所傷或云故傷其葉以長其根近多重臺荷蓋蓮
實中又生花亦甚異也(唐書)
傳記荷美芙蕖其根藕荷根也一曰蔤乃莖下白蒻在
泥中者(說文)碧藕白橘皆神仙之物(廣記)西王母進千年碧
藕(拾遺記)碧衣女子詠云藕隠玲瓏玉(樹萱錄)
集秋藕折輕絲(謝朓)踏藕野池中佳人雪藕絲(杜詩)太華
峰頭玉井蓮開花十丈藕如船冷比雪霜甘比蜜一片
入口沈痾痊(韓集)紅藕香中萬點珠不知淮水濁丹藕
為誰開魚尾迸圓沙千珠落相藕(温庭筠)
本朝平生冰雪姿七星羅心胷豈無有絲毫上禆天子
聰而不自薦達胡為乎泥中沈痾正無賴安得若從容
其子亦可憐風味如乃翁(胡致隆)荷衣芰製雪為容家住
雲煙太華峯外面看來真璞玉胷中琱出許玲瓏(楊誠齋)
菱(芰同)
經加籩之實菱芡㮚脯(周禮)
子楚靈王作章華之臺棄疾承民之怨而立公子比百
姓避而去之乃食菱飲水枕塊而死(淮南子)
史魚弘為湘東王鎮西司馬述職西上道中乏食緣路
采菱作菱飯給所部(梁書)
傳記菱厥樚注云今水中芰也(爾雅)鉅野菱(尚書大傳)䔖菱也
(說文)淮漢以南凶年以菱為蔬(廣志)孟秋之祭菱芡(范注祠制)綏
寧縣元龜淵中出菱甚為甘旨(羅浮山記)玄都觀有翠水水
有菱狀如飛鷄謂之飛鷄菱(㓊冥記)屈到嗜菱有疾召其
宗老而屬之曰祭我必芰及祥宗老將薦芰屈建命去
之曰夫子不以私欲干國之典也(國語)漢武帝穿池有倒
生菱莖如亂絲一花千葉根浮水上實沈泥如紫色謂
之紫泥菱(拾遺錄)芰一名水粟一名薢茩漢武昆明池中
有無根菱亦曰青水芰玄都有菱碧色狀如鷄飛名翻
鷄芰今人但言菱芰諸解草木書亦不分别唯伍安
貧武陵記言四角三角曰菱今蘇州折要菱多兩角荆
州有僧遺段成式一斗郢城菱三角而無傷可以挼莎
(雜爼)
集夫萍之浮與菱之浮相似也菱植根萍隨波是以堯
舜嘆巧言之亂德仲尼惡紫之奪朱(林恕篤論)加籩之品菱
芡存焉楚多陂塘菱芰所生父自嗜之而抑按宰祝旣
毁就養無方之禮又失奉死如生之義奪乎素欲建何
忍焉(孫楚論屈建)其沃羸則有綠菱紅蓮(左思賦)採菱花而結
辭(曹植九愁)忽忘食而宵歸詠採菱以叩舷(郭璞江賦)紫菱生軟
角(庾信)水果剝菱芡採菱寒刺上(杜詩)菱葉亂穿萍菱
翻紫角利(韓集)朵頥進芰實(柳集)白馬湖平秋日光紫菱如
錦綵鸞翔盪舟遊女滿中央采菱不顧馬上郎(劉夢得)
本朝烏菱白芡不論錢亂絲素菰滿綠盤(東坡)幸自江湖
可避人懷珠隠玉冷無塵何須抵死露頭角荇葉荷花
老此身柄似蟾蜍股樣肥葉如蝴蝶翼相差蟾蜍翹
立蝴蝶起便是菱花著子時鷄頭吾弟藕吾兄頭角
嶄然也不争白璧中藏煙水晦紅裳左袒雪花明一生
子木非知己千載靈均是主盟每到炎官張火傘西山
未當聖之清(楊誠齋)
芡(鷄頭同)
經加籩之實菱芡㮚脯(周禮)
子鷄頭已瘻注云瘻頸腫疾也鷄頭水中草幽州謂之
鴈頭(淮南子)
傳記芡鷄頭也葉圓而大葉上蹙衂如沸實有芒刺其
裏如味可以療饑止渴(古今注)鷄頭一名鴈實生雷澤(本草)
(經)䓈芡鷄頭也北燕謂之䓈青徐淮泗之間謂之芡(方言)
南楚江湘之間謂之鷄頭或謂之鴈頭(廣雅)
集鴻頭刺芡實平池散芡盤風能折炎水(韓集)繡頸
金鬚蕩倒光團圓皺綠鷄頭葉(温庭筠)
本朝六月京師暑雨多夜夜南風吹芡觜凝祥池鎖會
靈園僕射荒陂安可擬争先園客採新苞剖蚌得珠從
海底都城百物貴新鮮厥價難酬與珠比金盤磊落何
所為滑臺潑醅如玉醴(六一集)樓中煮酒初嘗芡(東坡)蝟毛
蒼蒼磔不死銅盤矗矗釘頭生吳鷄鬭罷絳幘碎海
蚌扶出真珠明(梅聖俞)芡葉初生皺如縠南風吹開輪脫
輻紫苞青刺攅蝟毛水面放花波底熟森然赤手初莫
近誰料明珠藏滿腹(子由)剖蚌煮鴻頭剝芡珠走盤
明珠論斗煮鷄頭千頭剖蚌明珠熟(山谷)龍宫失曉惱
江妃也養鳴鷄報早暉要啄稻梁無半粒只教滿頷飽
珠璣江妃有訣煮真珠菰飯牛酥軟不如手擘鷄腮
金五色盤傾驪頷琲千餘夜光明月供朝嚼水府靈宫
恐久虛好與藍田飱玉法編餘辟穀赤松書(楊誠齋)
茨菰
傳記烏芋一名藉姑本草注云一名茨菰日華子云又
名燕尾草及烏芋(本草注)
集菰葉風翻綠翦刀(白樂天)
鳬茈
史王莽末南方饑饉民庶羣入野澤掘鳬茈而食之(後漢)
(書)
傳記芍鳬茈也(爾雅)
瓜
經以把包瓜(易)七月食瓜緜緜瓜瓞(詩)為天子削瓜
者副之巾以絺為國君華之巾以綌為大夫累之士㚄
之庶人齕之(禮)齊侯使連稱管至父戍葵丘瓜時而往
曰及瓜而代(左傳)
子五原蔡誕入山而還欺家人云至崑崙山有玉瓜其
形如世間瓜但為光明洞徹而堅須以玉井水洗之便
軟而可食(枹朴子)
史邵平者故秦東陵侯秦破為布衣貧種瓜長安城東
瓜美故世謂東陵瓜(史記)燉煌古瓜州地生美瓜(漢書)施延
家貧母老嘗役力供養種瓜自給(後漢書)安帝元初三年
有瓜異本共生一瓜蔕(續漢書)建和二年河東瓜兩本共
蔕(袁崧後漢書)步隲避難江東與衛旌同年相善俱以種瓜
自給晝勤四體夜誦經傳(吳志)咸寧二年嘉瓜同蔕生於
成都桑虞有園宅北數里瓜果初熟有人踰園偷之
虞以園多荆棘乃使奴為之開道及偷負瓜將出見道
通利知虞使除之乃送所盜瓜叩頭請罪歡然盡以瓜
與之(晉書)郭原平種瓜大觀七年大旱瓜賣不復通船縣
令劉僧秀下水與之原平曰豈可減漑田之水以通運
瓜之船乃涉他道往錢塘貨賣(齊書)王羆性儉率嘗有客
與羆食瓜客削瓜侵膚稍厚及瓜皮落地羆引手取而
食之客甚有愧色(後周書)宋瓊以孝稱母曾病季秋月思
瓜瓊夢想見之求而遂獲時人異之(北史)貞元四年右神
策軍獻瑞瓜三蔓合為一蔕而生三瓜德宗幸梁道
有獻瓜果者帝欲授以職官陸贄曰爵位不可輕也今
獻瓜一器果一盛則授之彼忘軀命者何勸哉元稹
倚宦官知制誥武儒衡鄙厭之會食瓜蠅集其上儒衡
揮以扇曰適從何來遽集於此一座皆失色(唐書)
傳記瓞瓝其紹瓞注云俗呼瓝瓜為瓞紹者瓜蔓緒亦
著子但小如瓝耳(爾雅)五月乃瓜乃者治瓜之辭也瓜者
始食瓜八月剝瓜蓄瓜時也(大戴禮)瓜之所出以遼東廬
江燉煌之種為美有鳥瓜狸頭瓜蜜筩瓜女臂瓜龍蹄
瓜羊髓瓜又有魚瓜大瓜如斛出涼州陽城有青登瓜
大如三升斗有桂枝瓜長二尺餘蜀地食瓜冬至熟有
春日瓜細小小辦宜藏正月種三月成有秋泉瓜秋種
十月熟形如羊角色蒼黑(廣志)龍肝瓜長一尺花紅葉素
生於冰谷素葉之瓜(洞冥記)吳相王時會稽生五色瓜今
吳有五色瓜歲充貢獻(述異記)曾子耘瓜而誤斫其根曾
晳怒以大杖擊其背曾子仆地有頃乃蘇孔子聞之告
門弟子曰參來勿内也曾子使人請孔子孔子曰舜之
事瞽瞍小杖則受大杖則走參委身以待暴怒身死而
陷父於不義不孝孰大焉(家語)昔梁大夫宋就為邊縣令
與楚隣界梁亭楚亭皆種瓜梁亭數灌其瓜美楚亭稀
灌其瓜惡楚令怒因往夜竊搔梁瓜梁亭欲就搔楚瓜
宋就曰是搆怨分禍之道也令人竊為楚亭夜灌其瓜
瓜日以美楚亭察之則梁亭之為也楚令以聞楚王楚
王聞之悅乃謝以重幣而友於梁王(賈誼新書)孫鍾種瓜為
業有三人來乞瓜鍾設瓜及飯(詳見伎術部風水類)韓靈敏早喪
父其兄靈珍至孝母亡家貧無以葬與靈珍種瓜靈敏
朝採暮還復生葬事由此舉(沈約齊記)西王母謂上元夫人
曰後造朱炎山陵食靈瓜其味甚好比來已七千歲矣
仙之上藥有空同靈瓜四劫一實也(漢武内傳)
集含金精之芳流冠種瓜而作珍投諸清流一浮一沈
斫以金刀四剖三離承以雕盤幕以纖絺甘牟蜜房冷
甚冰圭(劉楨賦)玄表丹裏呈素含紅豐敷外偉綠瓤内醲
(張載賦)夫其種族頭數則栝樓定桃黃扁白榑金釵蜜筒
小青大斑玄骭素腕狸首虎蹯東陵出於秦谷桂體起
於巫山(陸機賦)摘虎掌拾黃斑落蔕離母漬以寒泉(夏侯孝若)
(賦)瓜則桂枝栝樓綠瓤青肌消暑蕩暍解渴療饑(王廙賦)
傾筐蒲鴿青滿眼顔色好沈浮亂冰玉愛惜如芝草落
刃嚼冰霜開懷慰枯槁破瓜霜落刃瓜嚼水精寒
(杜詩)瓜畦爛文貝(韓詩)
本朝蘚井筠籠浸蒼玉金盤碧筯薦寒冰田中誰問不
納履座上適來何處蠅(山谷)故人夙有瓜畦約走送筠籠
百里間翠甒瓊罌纔一握極知風味勝黃斑柘漿溜
溜香浮玉蘇水沈沈色弄金那似甘瓜能破暑一盤霜
雪沍清襟(劉屏山)
木瓜
經投我以木瓜報之以瓊琚(詩)
傳記楙木瓜(爾雅)魚復縣地多木樹瓜有子大如甒白黃
實甚苦香爾雅之所謂楙也(水經)木瓜生夷陵(吳氏本草)虎丘
山三面悉有木瓜(虎丘山疏)華林園有木瓜五株(觀音閣記)
集惟兹木之在林亦超類而獨劭方朝華而繁實比沙
棠而有曜(何承天賦)
本朝沈沈黛色濃糝糝金沙絢却笑宣州房競作紅粧
面(范至能)天下宣城多木瓜日華露液繡成花何須堠子
強呈界自有瓊琚先報衙(楊誠齋)
甘蔗
史顧愷之每食蔗自尾至本曰漸入佳境(晉書)宜都王鏗
善射取甘蔗插地百步射之十發十中(齊書)庾沙彌性至
孝母劉氏好噉甘蔗及母亡沙彌遂不食焉(梁書)
傳記藷蔗也(說文)交趾勾漏縣甘蔗大數寸其味醇美笮
以為餳曝之凝如冰破如薄棋入口沙釋(吳錄)甘蔗其餳
為石蜜(廣志)南方荒内&KR2464;&KR0008;林其高百丈圍三丈促節多
汁甜如蜜(神異經)孫亮使黃門就中藏吏取交州所獻甘
蔗餳黃門以鼠矢投餳中啓言吏不謹亮呼吏曰此器
旣蓋之且有油覆無緣有此也黃門將有恨汝耶叩頭
曰常就臣求莞席不敢與亮曰必是此也即於廷前加
髠鞭外付(江表傳)
集有柘漿些(楚辭)諸柘巴苴(諸柘甘蔗也出相如子虛賦)挫斯柘而療
渴若潄醴而含蜜清滋津於紫梨溜液豐於朱橘(張梅賦)
都蔗雖甘杖之必折巧言雖美用之必滅(曹植)纖液玉津
旨於飴蜜(李伯仁)
本朝甘蔗只生於南方北人嗜之而不可得魏太祖至
彭城遣人於武陵王處求酒及甘蔗郭汾陽在汾上代
宗賜甘蔗二十條子虛賦所賦諸柘者甘蔗也蓋相如
指言楚雲夢之物漢郊祀歌泰尊柘漿亦謂取甘蔗汁
以為飲蔗有四色曰杜蔗曰西蔗曰艻蔗本草所謂
荻蔗也曰紅蔗本草所謂崑崙蔗也紅蔗止堪生啖艻
蔗可作砂糖西蔗可作霜色淺土不甚貴杜蔗綠嫩味
極厚專用作霜(容齋隨筆)瑶池宴罷王母還九芝飛入三仙
山空餘絳節留人間雲封露洗無時閒節旄落盡何斕
斑野翁提攜出茅管吳刀戛戛鳴雙環截斷寒水何潺
潺(舒亶)
記纂淵海卷九十二
