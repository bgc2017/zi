記纂淵海類書類
提要
(臣)等謹案記纂淵海一百卷宋潘自牧撰據
浙江通志自牧金華人慶元元年進士官龍
游令此本題曰教授盖其著書時所居官也
是書分門隸事與諸家略同惟一百卷中叙
天道者五卷叙地理者二十卷叙人事者六
十四卷叙物類者僅十一卷詳其大而略其
細與他類書小異其郡縣一部以臨安為首
盖據南渡割裂之餘而五嶺兩川之後更及
開封諸府存東京全盛之舊亦與方輿勝覽
諸書刪淮以北不載者體例有殊其中性行
議論諸部子目未免瑣碎然亦不失為賅備
也此本刻於萬歷己夘原本卷首自牧名後
題有中憲大夫大名府知府前監察御史東
魯王嘉賓補遺字則亦如陳禹謨之改北堂
書鈔已非自牧之舊又陳文燧序稱其先世
求之閩蜀得其前編周流吳越復購後編此
本不分前後編盖復經合併益失其真序文
稱中葉零替蠧魚殘缺戊寅冬承乏畿南公
暇謬為補註剝落太甚者屬别駕蔡公司理
顧公學博吳君采輯諸書補闕序次一日示
諸太守越峯王公邑令吳君願捐奉梓之云
云以其卷首列名考之别駕蔡公為大名府
通判蔡之竒司理顧公為推官顧爾行學博
吳君則有府學訓導吳騰龍魏縣教諭吳嶙
二人不知誰指邑令吳君為南樂縣知縣吳
定太守王公當即嘉賓是補此書者為文燧
及蔡之竒等三人嘉賓特為刊板未嘗操筆
與題名亦互相牴牾盖明人書帕之本稱校
稱補率隨意填刻姓名不足為&KR1088;亦不足為
異其出自誰手無庸究詰要其根柢則固宋
人之舊帙耳乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
刻記纂淵海序
太史公曰學者載籍極博猶考信於六藝云夫六藝尚
矣顧輓近世離合雕繢食宋氏餘餲以博甲乙第則可
以方韓毛戴鄭則濫觴祇塗學士耳目耳一旦釋故策
登朝復東西南北或不暇蒐百代之薮即蒐而柱下所
藏或不少槩見即見矣而惠子五車紛如豈勝徙代舍
也則惡在其能博極哉故述家者興其人則如劉參軍
徐散騎歐陽率更其編則經史子傳錯其用發善機則
開簷展卷古道照顔其資不可缺也博士弟子展紙濡
穎鎔意鑄詞仰天閣筆而不能成章則悔其積學之晩
迨其既仕則簿牘瑣冗塵紛糾纏上之樹勛策旨希高
慕大考鏡一差不免效顰學步之過次則摸稜兩可得
喪交馳又次則墮行冥冥機械閉護其意念蒸蒸皇皇
萬起萬滅當此之時取聖賢故牘而諷誦紬繹之印證
先哲神遊太清投冰熄火方寸烱然與聖賢之心曠世
孚格而三事九列輕若一毛即使震撼擊撞排山岳而
膺霆電其剛大不少餒焉則不惟定志凝神莫過於書
而昔人所謂至樂者真在是矣使書而可廢則臧逢世
求刺尾以書班史楊司諫傭集賢以便稽閱歐陽文忠
居夷陵時求漢史不得輙考吏牘以鏡得失窮一生心
力而不倦者豈其疲精于腐鼠蠧魚之資而為是迂緩
不切之事哉自昭明聚精于漢選宋帝擷秀于英華杜
氏覈例于通典好古修文之士至今便之苐挈綱者不
詳撮要者不博且專主採摭而無禆勸懲母怪乎博物
者緣以為資而志道者謂其索然無餘味也有宋金華
潘自牧氏性既嗜古學亦遡源研思殫力彙集全書命
曰記纂淵海自乾坤法象之理皇王帝霸之緒禮樂刑
政之辨草木昆虫人物事變之紀文井蛙疑焉河伯嘆
之矣陳大夫由名御史出秉魏憲梓其書魏博大夫家
臨川臨川九淵舊鄉故多譚一貫者乃是書藏大夫家
百年且大夫至不三月亟亟焉梓所謂考六藝而博極
非耶余代大夫至則釋爼豆議軍旅盖十九廢書一日
手其編咨咨嘆焉曰當世卿大夫修夏商之業具曰文
勝而詞賦則墨儒多闕不稱即兩都山川宫觀禮樂兵
車姬姜端冕禎祥之茂未有一賦之者謂腹笥何何令
來學前無往哲旨哉編也願捐俸梓之&KR0922;成分為門若
干條若干卷若干蓋數十年未竟之緒而煥然大備矣
夫先人有志後裔弗成非孝也家有和璧秘而弗廣非
仁也非仁非孝非夫也自牧民采輯於數百年之久而
先祖父得之則傳者在先祖父先祖父訪綴于十世之
久而子孫得之則傳者在我子孫藉令惜勞省費不能
公之天下謂先祖父何今是編既成爛然拱璧譬諸靈
泉浩淼渴者思飲嘉生暢茂飢者可㸑也學士大夫溯
流窮源剥華嚅實由經籍子史以歸仁義道德之懿自
渣滓糟粕以要精神心術之會甲乙雌黃立我正鵠釋
回增美身體神會處則為一世聞人出則為經天實學
則經籍子史皆我註脚䆳古聖哲所以垂世立教者於
吾人有實濟而剪綵釀蜜蔚為詞章又卑鄙不足言矣
雖然珠璣玳瑁貴矣而不可衣食布帛菽粟可衣食矣
而不能必斯人之各足取不禁用不竭隨其分量所及
而各適於用者書也遺簮見收寶于珠玉斷簡復續貴
于天球昔人六籍之堂萬卷之架固惓惓然恐手澤之
墜而未必非公世覺人之心也余祖輩不敢冺自牧公
之傳而余不敢冺先輩之志繼紹之心得藉諸公以自
效而越峯諸公捐俸梓集嘉惠萬世則公已公物之心
亦有所寄以不朽其自所慰者因甚于予之慰其先人
者也把玩是編者其尚念之哉萬歷己卯孟夏吉旦賜
進士第整飾大名等處兵備河南按察司副使前河南
道監察御史臨川陳文燧書
記纂淵海序
夫多識不如一貫宣聖與端木氏論之詳矣彼忘書三
篋了誦無遺借閱市肆過目成誦其所建樹多貽譏於
後世而暗合道妙者腹稿書囊且賢於讀書不識字之
軰則載藉蘧廬聖人不屑雕蟲末技豈壯夫為之哉然
前言往行大畜多識而不學無術之誚又若不病其玩
物喪志者是何以故也盖人生㝢内上自皇初下窮萬
禩判然若風馬牛不相及而其善善惡惡涇渭不淆即
萬禩如出同堂刓觚裂軌之徒靡所不至夜氣清明檢
點旦晝輙愧汗不能自遏盖天則之明不容冺耳所恃
以區較臧否激則漁獵備矣於乎此率塗之人立起而
漁獵者耶抑為周覽經𫝊者航淵海乎且韓愈一代作
者而稱紀事纂言唯鈎提是競揚雄則雕蟲恥之自二
論狎出蒐羅馳騁之士與著一家言言各屈信龍蛇若
廼縉紳先生更抗手而尊一貫曰賜氏固病博矣然則
夫子焉學而識防風氏之骨肅慎氏之楛矢䕫龍罔象
羵羊之秘怪若河漢無極耶且窺孔門者即博士家言
童習而斑白不敢廢何獨廢博學欲黜類苑以下書籍
令劉徐其人一生當游夏無論文學其多識鳥獸草木
之名亦何渠盡見黜也語有之善識者譬善貨殖榖纑旄
石漆絲薑桂柟梓瑇瑁齒革連錫旃裘之類靡不韞匵豈必
鞶鑑舒鼎而藏垂棘而寳哉故宋潘子猶然儉諸氏而饒益
之世母必齊梁晉魏秦漢春秋事母必廟彛國典言母
必鄒枚遷固屈宋左國老莊盈耳者張奪目者陳書成
而命之曰紀纂淵海有味乎其淵海也而經籍子史詩
賦風騷變而外國盗賊水火災沴微而醫卜農圃稗官
小說莫不具陳而其因事别類因人証事治政之純疵
人品之高下行誼之淑慝心術之忠邪華衮斧鉞凛凛
可畏盖兼經史之義而集諸書之大成者也余先世強
恕公牧石諸公求之閩蜀得其前編周流吳越復購后
編寳玩盖幾百年所矣中葉有志續蠧魚殘缺余自通
籍時業有志續之踐更南北竟無完書今戊寅冬承乏
畿南公暇謬為補註剥落太甚者屬别駕蔡公司理顧
公學博吳君采輯諸書補缺序次一日示諸太守越峯
王公邑令吳君則皆唯唯曰後啟班固左思囂囂上世
也孰為我封魏盧柟之墓討其鄉豈復有賦滄海者乎
且詔之曰陳大夫書出豐玉荒榖積恣而所貿布矣太
守滕陽王君梓既竣入謂不佞故不佞稍揚扢云爾諸
詮次卷帙不載載大夫自序中萬歷己夘中秋日賜進
士第中憲大夫整飭大名等處兵備河南按察司副使
前奉𠡠提督雲南學校巡按直隸福建江西道監察御
史勾餘胡維新書
刻記纂淵海名氏
宋教授金華潘自牧纂集
明中憲大夫大名府知府前監察御史東魯王嘉賓補遺
奉政大夫同知濟郡王之輔
承德郎通判蜀郡蔡呈竒金華王三錫
文林郎推官吴興顧爾行編次
奉訓大夫(闕二字)州知州新添丘東昌
元城縣知縣上黨竇傑
南樂縣知縣鄴郡吴定
清豐縣知縣漢陽尹應元
内黃縣知縣晉陽孫繼先
魏縣知縣東萊原一魁
濬縣知縣河東任養心
滑縣知縣東萊劉師魯
東明縣知縣靈壁徐學禮
長垣縣知縣大梁邊有猷校正
府學訓導關中吴騰龍
魏縣教諭毘陵吴嶙同校
