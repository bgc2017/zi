記纂淵海卷三十七宋潘自牧撰
科舉部
科舉
經大司徒以鄉三物教萬民而賓興之一曰六德二曰
六行三曰六藝鄉大夫此謂使民興賢出使長之使
民興能入使治之(周禮)命鄉論秀士升之司徒曰選士司
徒論選士之秀者而升之學曰俊士升於司徒者不征
於鄉升於學者不征於司徒曰造士大樂正論造士之
秀者以告於王而升諸司馬曰進士司馬辨論官材論
進士之賢者以告於王而定其論(記)
子須以發策決科(揚子)
史漢高祖詔曰賢士大夫既與我定有天下而不與吾
共安利之可乎有肯從我遊者吾能尊顯之以布告天
下其有稱明詔者御史中執法郡守必身勸為之駕遣
詣丞相府武帝詔吏民有明當世之務習先聖之術
者縣次續食令與計偕今至闔縣不舉一人其與中二
千石禮官博士議不舉者罪今欲以三代選舉之法
取當世之士猶察伯樂之圖求騏驥於市而不可得亦
明矣韋彪上議國以簡賢為務賢以孝行為首是以
求忠臣必於孝子之門故士宜以孝行為先然其要在
於選二千石二千石賢則貢舉得其人矣(漢書)杜正玄舉秀
才試策高第楊素怒曰周孔更生尚不得為秀才刺舉
何忽妄舉此人乃以策抵地使擬司馬相如上林賦等
五篇素讀數遍大驚曰誠好秀才(北史)隋時重舉秀才天
下不十人而杜正倫一門三秀才唐制取士之科多
由隋舊然其大要有三由學館者曰生徒由州縣者曰
鄉貢皆升于有司而進退之其科之目有秀才有明經
有俊士有進士有明法有明字有明筭有一史有三史
有開元禮有道舉有童子而明經之别有五有三經有
二經有學䆒一經有三禮有三傳有史科此歲科舉之
常選也太宗朝張昌齡王公瑾並有俊才時考功王
師旦不署以第太宗問其故對曰此輩體性輕薄文章
浮艷必不成令器臣若擢之恐後生相效有變風雅帝
以為名言武后以吏部選人多不實乃令試日自糊
其名暗考以定等第開元五年始令鄉貢明經進士
見訖國子監謁先師學官開講問義五品以上及朝皆
往閱理焉寶歷二年楊綰上䟽言進士科起於隋大
業中是時猶試策高宗朝劉思立加進士雜文明經填
帖故為士者皆稱當代之文而不通經史明經者但記
帖括非側席求賢之道請依古察孝廉其鄉閭孝友信
義廉恥而通經者縣薦之州試其所通之學送於省乃
詔明經進士與孝廉兼行陸贄奏曰前代有鄉舉里
選之法所以明歴試廣旁求厚行能息馳騁也薛登
言方今舉士尤乖其本明詔方下固已驅馳府寺之庭
出入王公之第陳篇希恩奏記誓報故俗號舉人皆稱
覓舉李德裕嘗論公卿子弟艱於科舉武宗曰向聞
楊虞卿兄弟朋比貴勢妨平進之路昨黜楊知至等抑
其太甚有司不識朕意不放子弟即過矣但取實藝可
也(唐書)
傳記漢射策與對策不同按蕭望之傳謂為難問疑義
書於策量其大小署為甲乙之科不使彰顯射者隨其
所問而釋之對者顯問以政事經義觀其所對文詞定
高下(孔氏征說)武德以來禮部閱試之日皆嚴設兵衛薦棘
闈之搜索衣服譏伺出入以防假濫焉(通典)唐張倬柬之
之孫舉進士不第捧登科記頂上戴之曰此千佛名經
(摭言)盧肇赴舉先達問所從來曰某袁民也先達曰袁出
舉人耶答曰袁之舉人亦猶沅江鼈甲九肋者稀(摭言)
集操數寸之管書盈尺之紙高可以釣爵位若循次而
進亦不失於甲科擇吉日余西征兮亦既至乎京師
君之門不可逕而入兮遂從試於有司(韓文)白蓮千朵照
廊明一片承平雅頌聲更報第三條燭盡文場風景寫
難成(薛能)蓬巷幾時聞吉語棘籬何日免重來三條燭盡
鐘初動九轉丹成鼎未開(韋承矩)含吐一腹文八音兼五
色(馮異)
本朝唐制取士惟進士明經二科本朝初惟用進士嘉
祐三年始復明經科而限以間歲取士(避暑錄)唐制禮部
試舉人夜以三鼔為限本朝率用白晝不復繼燭(國朝事實)
司馬温公欲令進士召朝官保任然後應舉又更貢舉
法范純仁曰舉人難得朝士相知士族近京猶可疎遠
之人尤不易矣兼今之朝士未必能過京官選人京官
選人未必能如布衣徒令求舉未必能有益既欲不廢
文章則雜文四六之科不如設在衆人場中不須别設
一科也温公從之(言行錄)今議者欲變改不過數端或曰
鄉貢德行而略文章或曰專取策論而廢詩賦或曰舉
唐室故事兼採譽望而罷封彌或欲變經生朴學不用
帖墨而考大義此數者皆知其一而未知其二也夫欲
興德行在於人君若欲設科名以取之則是教天下相
率為偽也上以孝取人則勇者割股懦者廬墓上以廉
取人則弊車羸馬惡衣菲食凡可以中上意者無所不
至德行之弊一至於此自文章言之則策論為有用詩
賦為無益自政事言之則均為無用然而祖宗以來莫
敢廢者以為設法取士不過如此而已而議者必欲以
策論決能否請有以質之近世士大夫文章華麗者莫
如楊億使億尚在則忠清鯁亮之士也豈得以華麗少
之通經學者莫如孫復石介使孫復石介尚在則迂闊
矯誕之士也又可施於政事之間乎(東坡議貢舉職)程伊川曰
或謂科舉事業奪人之功是不然且一月之中十日為
舉業餘日足可為學然人不志於此必志於彼故科舉之
事不患相妨唯患奪志(外書篇)陳彭年詣政府王文正公旦
延見之陳起呈其狀曰科舉條貫公投之於地曰内翰
做官幾日待隔絶天下進士陳惶懼而退(遺事)寇萊公年
十九舉進士時太宗取人多問其年年少者往往罷遣
或教公增其年公曰吾初進取可欺君耶(言行錄)王荆公
改科舉暮年覺其失曰本欲變學究為秀才不謂變秀
才為學究蓋舉子專誦王氏章句而不解義正如學究
誦注疏耳(談筆)今欲以易書詩為一科而子年午年試之
周禮儀禮及二戴禮為一科而卯年試之春秋及三傳
為一科而酉年試之諸經皆兼大學論語中庸孟子論
則分諸子為四科而分年以附焉策則諸史時務亦然
則士無不通之經無不習之史而皆可為當世之用矣
(朱文公議)天子昔取士先俾分媸妍濟濟兼俊秀師師驎與
鸞(蘇易簡)
科目
史陽嘉元年以太學新成試明經下第者補弟子增甲
乙科員各千人(注云射策上者為甲次者為乙)後漢以光禄四行取士
(漢官儀曰四行敦質朴遜上儉也)黃瓊以前左雄所上孝廉之選專用
儒學文吏於取士之義猶有所遺乃詔增孝弟及能從
政者為四科(後漢書)凡舉試之制其科有六一曰秀士二
曰明經三曰進士四曰明法五曰書六曰筭凡此求人
之本必須精究理實而昇為第(舊唐書職官志)貞觀十一年詔
河北淮南舉孝弟敦篤廉閑時務儒術該通可為師範
文詞秀美才堪著述明識政體可委字人并志行修立
為鄉閭所推者詣洛陽宫麟德元年應銷聲幽藪科
一人儀鳳元年崔融應辭彈文筆科乾封元年應
幽素舉及第一十三人永昌元年應學綜古今科一
人(唐書)陳子昂奏武后八科一措刑二官人三知賢四去
疑五招諫六勸賞七息兵八安宗子(本傳)沈既濟曰夫古
今選用之法九流常叙有三科而已曰德也才也勞也
而今選曹皆不及焉且吏部甲令雖曰度德居任量才
授職計勞升叙然考校之法皆在書判簿歴言辭俯仰
之間則安行徐言非德也空文善書非才也累資積考
非勞也況衆流茫茫耳目有不及者乎(選舉志)三科登雋
又曰俊異賢才斡蠱(陸贄傳)漢興雜三代之政弘四科之
舉西京始振經術之學東漢終持名行之節(楊琯傳疏)所舉
四科必以公廉孝弟為之質素然後别精藝能之科第
耳(裴垍賢良策)張鷟陽矯陸元芳員半千皆試中八科崔
融擢八科高第(本傳)
傳記漢建初以來詔書辟士四科一曰德行高妙志節
清白二曰經明行修能任博士三曰明曉法律足以決
疑能案草覆問文任御史四曰剛毅多略遭事不惑明
足照姦勇足決疑才任三輔(漢官儀)唐有直言極諫科哲
人竒士科逸淪屠釣科良才異等科文儒異等科博學
優通科文辭清麗科將帥科武足安邊科高才沉淪草
澤自學科才高未達沉迹下僚科博學宏詞科多才科
王霸科智謀將帥科文詞清逸科樂道安貧科諷諫主
文科(譚賓錄)調露元年詔曰今年冬至有事嵩岳令諸州
明揚側陋或文武兼資財堪將相或學藝該博業標儒
首或藻思宏麗辭擅文宗或洞曉音律識均牙曠或深
明歴數妙同京管者咸令薦舉(登科記)
知貢舉
史王師旦知貢舉進士張昌齡王公瑾並有俊才師旦
考其文策全下(詳見前科舉類)王起前後四典貢部精鑑徇公
所選皆當代詞藝之士有名於時李宗閔典貢舉所
取多知名士世謂之玉筍張楚金與兄越石同舉所
司以兄弟不可兩收將罷越石楚金進曰以順則越石
長以才則楚金不如請俱退李勣時在中書難曰國家
貢舉本求才行何妨雙舉遂俱進士擢第賈鋉三典
貢舉得士七十五人多名卿宰相高湜為禮部侍郎時
取士多由權要干請湜抵帽於地曰吾決以至公取之
得譴固吾分(唐書)裴皥以文學在朝廷文章相馬胤孫桑
維翰皆皥禮部所取進士也後胤孫知貢舉引新進士
詣皥皥作詩曰門生門下見門生世傳以為榮(五代史)
傳記唐初貢舉主之考功開元考功員外郎李昂為舉
人詆訶帝以員郎望輕遂移貢舉於禮部以侍郎主之
士有姻舊悉試考功謂之别頭後齊抗為相奏罷之(職林)
李逢吉知貢舉榜未放而入相王播代放榜及第人就
中書見座主時稱好脚跡門生(南部新書)父子知舉者三家
高鍇子相于邵子允躬崔郾子瑤唯崔氏相去只二十
年(同上)崔湜弱冠登科十年内掌貢舉(翰林盛事)崔羣知貢舉
歸其妻勸令求田羣曰予有美莊三十所榜所取三十
人是也妻曰君非陸贄門生乎君掌文柄約其子簡札
不令就試如以君為良田則陸氏一莊荒矣羣無以對
(唐餘錄)權德輿不由科第掌貢舉三年門生相繼為公相
(因話錄)後周范質年二十舉進士和凝權知貢舉平生以
宰輔自期登第之歲姓名在第十三及覽質文卷知非
常人也洎放榜亦以質為第十三場屋間謂之傳衣缽
言若禪宗之相付受也其後凝既登庸不數年間質亦
大拜(聞見錄)
集凡執文章權衡以揣量多士披沙剖璞由我而顯者
落落然居多推是風鑒移於大冶則鎔範之内無非祥
金(劉夢得)所考試士踵相躡為宰相達官(韓文)典貢春闈(杜牧)
禮闈新榜動長安九陌人人走馬看一日聲名徧天下
滿城桃李屬春官(劉夢得)
本朝禮部貢院以朝官一員主判若遣官知貢舉即主
判官罷舉事畢復别遣官主判(會要)慶歷二年富弼上
言南省主文者四五人皆兩制宗匠國家申命邇臣
往司貢舉(慶歷詔)知舉差四員(元祐詔)賈黃中兩知貢舉趙
安仁三典春闈(職類)楊大年為翰林學士適禮部試天下
士一日會鄉里待試者或云學士必持文衡幸預有以
教之大年乃作色拂衣而入則曰丕休哉大年果知貢
舉凡程文之用丕休哉者皆中選而當時坐中之客亦
半有不以為意而不用者(聞見錄)歐陽公知貢舉每遇考
試卷坐後常覺一朱衣人時復點頭然後其文入格不
以則無復與考及回視之一無所見(侯鯖錄)簪紱近臣當
顯任絲綸深旨諭丹衷旰宵汲汲予有念威風孜孜爾
徇公名實豈遺衡鑑内賢能皆萃網羅中盛時選士
貢闈開罄宇聞風獻藝來心似權衡求實效勿教蓬蓽
有遺才(真宗御製)
主文
傳記李昂主俊秀科集貢士曰文之美惡悉之矣如有
請託當悉黜之既而程外舅薦李權於昂昂惡召權庭
數之且斥其章句之疵權曰鄙文不臧已聞命矣執事
詩云耳臨清渭洗心向白雲閒今天子春秋鼎盛不揖
遜天下而洗耳何哉(大唐遺事)鄭薰主文舉人有顔標者薰
誤謂是魯公之後以為狀元及謝恩問及廟院標曰標
寒進也未嘗有廟院薰始大悔無名子嘲曰主司頭腦
太冬烘錯認顔標作魯公(摭言)劉虚白昔與裴令公同硯
席及公主文虛白猶是舉子簾前獻一詩云二十年前
此夜中一般燈燭一般風不知歲月能多少猶著麻衣
侍至公(詩話)李程試日五色賦初出試場楊於陵遇程詢
其所試程誦之其破題曰德動天鑒祥開日華於陵曰
公今須作狀元翌日無名於陵深不平乃故將李子文
繕寫攜之以謁主文主文嘆賞不已於陵曰當今場中
若有此賦侍郎何以待之主文曰非狀元不可也於陵
曰苟如此侍郎巳遺賢矣此乃李程所作亟命取程所
納卷對之不差一字主文因謀之於陵擢為狀元(詩話)
本朝士人劉幾驟為險怪之語歐公深惡之會公主文
有一舉人論曰天地軋萬物茁聖人發公曰此劉幾也
戲續之曰秀才刺試官刷乃以大朱筆横抹之自首至
尾謂之紅勒帛判大紕繆字榜之既而果幾也後數年
公為御試考官試堯舜性仁賦有曰靜而延年獨高五
帝之夀動而有勇形為四罪之誅公大稱賞擢為第一
人及唱名乃劉煇人有識之者曰此劉幾也易名矣公
愕然久之(夢溪筆談)
考官
史孫逖為考功選貢士多得俊才初年杜鴻漸至宰相
顔真卿為尚書後年拔李華蕭穎士趙驊登上第逖謂
人曰此三人堪掌綸誥韋執誼從祖兄夏卿為吏部
侍郎執誼為翰林學士受財為人求科第夏卿不應乃
探出懷中金以納夏卿袖夏卿擺袖引身而去劉蕡
對策詆宦官考官馮宿等見劉蕡策歎伏而畏宦官不
敢取(唐書)
傳記盧渥曾於迎旅遇宣宗微行請詩卷袖之他日令
主司擢第至後知舉遇黃巢犯闕不及終場趙崇戲之
曰出腹不生養主司也(北夢瑣言)
集諸生業患不能精毋患有司之不明行患不能成毋
患有司之不公(韓文)肯與斗筲者决得失於一夫之目而
為之欣戚哉(與崔立之書)吾以是知齊生異日誠良有司也
(送齊錦序)
本朝建炎初戎務擾擾適當廷對姑令有司試策一道
不經御覽潭州何烈只依常式於卷子内稱臣聞及聖
問浮溪為考官坐不舉覺除集撰奉祠謝表曰謂子路
使門人為臣雖誠悖理而徐邈云酒中有聖初亦何心
(筆談)平生謾說古戰場過眼還迷日五色(坡詩)剖蚌得珠難
揚沙見金少諸生程藝文承詔當品目變名混甲
乙謄寫失句讀晝忩過白駒夜几跛紅燭釣深思嘉魚
攻璞願良玉(山谷)陳彭年有親戚為命首司供食既暮而
罷其詞藻宏麗策外更試詩賦各一道制舉試詩賦自
此始代宗御宣政殿試制舉人至夕策未成者令大
官給燭俾盡其力皇甫鎛第進士又權制科由聚斂
為相雖市道者嗤之元稹舉制科第一其進非公議
為士類訾薄附宦貴得宰相晩節彌阻喪加廉節不飾
云元和元年策試制舉之士於是白居易等出焉(通鑑)
傳記陛下親臨前殿俯加明試坐之裀褥覆以幄幕酒
食賜與慰問紛綸自質明洎於夜分聖躬不移御座恩
深禮備未有盛於兹舉也(唐試制科故事如此見類也)永昌元年應
舉綜古今科一人張說第一等考策日封進令曰洛州
人張說文詞清典藝能優裕金門對策已居高科之首
銀牓效官宜加一命之秩(登科記)
集憶獻三賦蓬萊宫自怪一日聲烜赫集賢學士如堵
牆觀我落筆中書堂(杜工部)君門起天中多士如星攅烟
霞覆雙闕忭舞羅千官清漏滴銅壺仙厨下雕盤熒煌
仰金牓錯落飛濡翰古來長策人所嘆遭時難一鳴從
此始相望青雲端(劉夢得送道中)
本朝宋興以來御試制科舉人無登等者惟吳育第三
等餘皆四等除此則落之(東軒筆錄)國初制科有賢良方正
能直言極諫經學優深可為師法詳閑吏理達於教化
凡三科應内外職官前資見任黃衣草澤人並許諸州
及本司解送上吏部對御試第一道以三千字以上取
文理優者為入等景德二年詔尚慮清介之秀遺逸
於丘園高尚之姿隱淪於屠釣今復置賢良方正能直
言極諫博通文典達於教化才識兼茂明於體用武足
安邊洞明韜略運籌決勝軍謀宏遠材任邊寄等科
四年中書門下言考試應試科陳絳夏竦史良三人詞
理稍優帝曰比設此科欲求才識若但考文義則積舉
者方能中選苟有濟時之用安得而知朕以六經之旨
聖人用心固於子史異矣今策問宜用經義參之時務
因命兩制各上策問而擇用之(並選舉志)
天聖七年復置賢良方正等六科應上件科目者先進
所業策論五十首試論六首以三千字以上為合格(會要)
蘇轍舉直言考官以為不當收司馬公言轍於同科四
人言最切直不可不收仁宗曰求直言而以直棄之天
下其謂朕何(坡集溫公行状)仁宗即位八年以制策取人一舉
而得富弼再舉而得公(張方平誌)錢希白賢良方正擢第子
明逸彦遠相繼登制科蘇軾蘇轍兄弟同年制策入等
故彦遠謝啓曰兩朝之間相繼者父子十年之内並進
者弟兄子瞻啓曰兄弟同竊於賢良衣冠或以為盛事
希白從孫藻後復登進士第復登制科其謝啓云十年
二第屢玷於主司一門四人無慙於祖烈(渑水燕談)夏竦舉
制科庭下有老宦者以吳綾手巾乞詩公題曰殿上衮
衣明日月階前旗影動龍蛇縱横禮樂三千字獨對丹
墀日未斜李太伯素不喜孟子以孔子尊王孟子教
諸侯為王嘗試制科六論不得其一曰吾書未嘗不讀
必孟子註疏也擲筆而出因為檢視之果然(筆談)
賢良科
史文帝二年詔十一月晦日食舉賢良方正能直言極
諫者以正朕之不逮賈山至言曰使天下舉賢良方
正之士天下皆訢訢然曰將興堯舜之道矣武帝建
元元年丞相衞綰奏所舉賢良或治申商韓非蘇秦張儀
之言亂國政者請皆罷元光二年策賢良明於古今
王事之體受策察問咸以書對董仲舒以賢良對制
曰朕廣延四方之豪雋公選賢良修潔博習之士欲聞
大道之要至論之極今子大夫褎然為舉首朕垂聽而
問焉晁錯習申商刑名武帝詔有司舉賢良文學之
士錯在選中時對策者百餘人太常奏公孫弘第居
下天子擢弘為第一召見容貌甚麗拜為博士待詔金
馬門昭帝始元中召文學賢良問以治亂皆對願罷
鹽鐵酒𣙜均輸成帝建始三年冬日食地震詔舉方
正賢良之士劉慶忌舉谷永待詔公車(西漢)永初元年詔
舉賢良方正有道術之士(後漢)郤詵遷雍州刺史帝曰卿
自以為如何對曰臣舉賢良對策第一猶桂林之一枝
崑山之片玉帝笑之武帝詔各賢良方正直言會東
堂策問(晉書)張柬之以賢良召對時年七十對策者千餘
柬之為第一(唐本傳)正元元年策賢良方正得穆質裴復
柳公綽崔邠韋純魏洪簡勲執易等世美防知人(鮑防傳)
牛僧孺元和初以賢良方正對策與李宗閔皇甫湜俱
第一其言鯁訐不避宰相(僧孺傳)文宗太和二年帝引諸
儒百餘于庭策之賈餗龐年見劉蕡對嗟伏以為過古
賈董而畏中官睚眦不敢取士人讀其辭至感慨流涕
李郃曰劉蕡下第我輩登科能無厚顔(通鑑)國之選士
必籍賢良蓋取孝友純備及言行篤實居鄉育德動不
違仁如是率巳從政化人鎮俗(楊綰傳)
集漢庭以賢良文學徵有道之士公孫弘條對第一席
其勢鼓行人間取丞相且侯使漢有得人之聲伊弘發
也皇唐文物與漢同風故天后朝燕國張公說以詞標
文苑徵玄宗朝曲江張公九齡以道侔伊吕徵德宗朝
天水姜公公輔杜陵韋公執誼河東裴公垍以賢良方
正徵憲宗朝河南元公稹京兆韋公淳以才識兼茂徵
隴西牛公僧孺李公宗閔以能直言極諫徵咸用對策
甲於天下繼為有聲宰相古今相望落落然如騎星辰
與夫起版築飯牛者異矣(劉禹錫集)
本朝富公弼初遊場屋穆伯長謂之曰進士不足以盡
子之才當以大科名試公果禮部試下范文正公遣人
追公曰有旨以大科取士可亟還公辭以未嘗為此學
文正曰已聞諸公薦君矣久為君闢一室皆大科文字
可往就館時晏元獻公為相求壻於文正文正曰公女
若嫁官人某不敢知必欲國士無如富弼者即議壻公
遂以賢良方正登第(聞見錄)吳奎將舉賢良夢入魏文帝
廟升殿問羣臣優劣衆未對對曰韓延夀為最是夕書
吏楊間亦夢公讀楊阜傳翌日告公公學二傳及試六
論一乃韓延夀楊阜孰優公果中首選(澠水燕談)張賢良咸
應茂才科過䕫州郡將厚待之因問曰四科優劣之差
見於何書張無以對守曰載孟子注中張道中謾思索
著論咸至都閣試六論以此為首題張更不注思而就
主文覽之大喜過閤第一張即魏公之翁也(揮塵錄)自賢
良設科文苑立傳而後無益之言滿天下(朱文公語)
宏詞科
史唐設博學宏詞科(選舉志)柳宗元少精敏絶倫為文章
卓偉精緻一時輩行推仰第進士博學宏詞科(唐書)
集聞吏部有以博學宏詞選者人尤謂之才且得美仕
就求其術凡二試於吏部一既得之而又黜於中書雖
不得仕人或謂之能焉退自取所試讀之乃類於俳優
者之辭顔忸怩而心不寧者數月既己為之則欲有所
成就書所謂恥過作非者也因復求舉亦無幸焉乃復
自疑以為所試與得之者不同其程度及得觀之余亦
無甚愧焉夫所謂博學者豈今之所謂者乎夫所謂宏
辭者豈今之所謂者乎誠使古之豪傑之士若屈原孟
軻司馬遷相如揚雄之徒進於是選必知其懷慙乃不
自進而已耳設使與夫今之善進取者競於蒙昧之中
僕必知其辱焉然彼五子者且使生乎今之世其道雖
不顯於天下其自負何如哉肯與夫斗筲者決得失於
一夫之目而為之欣戚哉(韓文崔立之書)及執事既上名之後
三人之中其二人者固所傳聞矣華實兼者也果竟得
之而又升焉其一人者則莫之聞矣實與華違行與時
乖果竟退之(與崔虞部書)
本朝國初立宏詞拔萃科紹聖立服勤詞學科大觀改
詞學兼茂科紹興改博學宏詞科(國史)紹聖二年禮部言
宏詞除詔誥赦敕不試外今擬合程試考校格一試
格十條章表依見行體式賦如唐人斬白蛇幽蘭渥洼
馬之類頌如韓愈元和聖德詩柳宗元平淮夷雅樂之
類箴如揚雄九州箴之類銘如柳宗元塗山銘張孟陽
劍閣之類誡諭如近體誡諭風俗百官之類露布如唐
人破蕃賊露布之類檄書如司馬相如喻蜀檄書之類
序如顔延之王融曲水詩序之類記亦用四六以上考
試官臨時取三題各一場試其章表頌檄書露而誡諭
序記並限三百字以上成箴銘並限一百字以上成賦
八韻限三百字以上成一考格五條詞理俱優者為二
等詞理次優者為次等詞格超異者取旨上等循兩資
次等循一資承務郎以上比類推恩(續會要)正月二十八
日再立到考試格章表露布檄書以上用四六頌箴誡
諭序記以上依古今體亦許用四六考官臨時此四題
作兩場引試並限三百字以上箴銘限一百字以上成
(同上)試宏詞乃是以文字自售古今得已似不如此(楊龜山語)
洪景伯兄弟應博學宏詞以克敵弓銘為題洪不知所
出有巡捕老卒問洪曰官人欲知之否洪笑曰非爾所
知卒曰不然我本韓太尉世忠之部曲從軍日見有人
以神臂弓舊樣獻於太尉太尉令如其制度製以進御
賜名克敵併以歲月告之洪盡用其語首云紹興戊午
五月大將云云主文驚喜遂中科目若有神助焉(李平叔云)
刑法科
史漢高祖初定關中與秦父老約法三章命蕭何定
律令鄭昌上疏云若開後嗣不若定律令律令一定
愚民知所避姦吏無所弄矣成帝詔今大辟之刑千
有餘條律令煩多百餘萬言自明習者不知所由以羅
元元之民大絶亡辜(漢書)律令成杜預為之注解曰法者
繩墨之斷例非窮理盡性之書也故文約而例直聽省
而禁簡(晉書)裴弘獻駁律令四千餘事高宗詔律學之
士撰律疏張戣以刑律分類為門而附以格敕為大
中刑律統類詔刑部頒行之(唐書)
本朝雍熙二年詔曰法家最切於時廢之已久可復置
明法一科(會要)
童子科
史任延年十二明詩易春秋顯名大學學中號任聖童
(漢本傳)司馬朗十二歲試經為童子郎監試者以其身體
壯大疑朗匿年朗曰朗之内外累世長大朗雖稺弱無
仰高之風損年以求早成非志所為也(魏本傳)楊收年十
三善屬文吳人號神童里人多造門觀詩賦至壓敗其
藩收嘲之曰爾非羸角者奚用觸吾藩(唐本傳)玄宗封泰
山劉晏始八歲獻頌行在上竒其幼命張說試之說曰
國瑞也即授太子正字號神童名震一時引晏殿内坐
貴妃膝上親為畫眉總髻宫人遺花投果(本傳)李泌七歲
能為文玄宗召之帝方與張說觀奕因使說試其能請
賦方圓動靜泌曰願聞其略說曰方若棋局圓若棋子
動若棋生靜若棋死泌即答曰方若行義圓若用智動
若騁才靜若得意說因賀帝得竒童帝大悅(本傳)孔穎達
八歲就學記誦日千餘言詔國子祕書學士與論議穎
達為冠(儒學傳)
集張童子生九年自州縣達禮部一舉而進立於二百
人之列愈將進童子於道使人謂童子求益者非欲
速成者(韓文)
本朝楊億年十一以童子召對試詩賦五篇下筆立成
太宗歎異授正字制曰汝方在髫齓不煩師訓精爽神
助文學生知越景絶塵一日千里予有望於汝也晏
殊七歲善屬文號神童張知白薦之得召試真宗置之
祕閣使得悉讀祕閣書祥符八年以童子蔡伯希為
祕書省正字伯希纔四歲誦詩百餘篇上召入禁中應
對周詳所誦詩精因命以官又作詩以賜郭中恕善
屬文及書史小學通九經七歲舉童子(言行錄)
試館職
史韓忠獻公宋景文公同召試中選王德用帶平章事
例當謝二公有空疎之謙德用曰亦曾見程文誠空疎
少年更宜廣問學二公大不堪景文曰吾屬見一老衙
問是納侮也後二公俱成大名忠獻謂景文曰王公雖
武人尚有激厲成就後學之意不可忘也(聞見錄)苗振第
四人及第召試館職晏相曰宜稍溫習振曰豈有二十
年為老娘而倒綳孩兒者乎既試果不中選公笑曰苗
君竟倒綳孩兒矣(倦遊錄)吕公著既登第詔歲次所業以進
將召試館職公謙避終無所進朝廷知其意不復索所
業令徑就試亦不赴故仁宗心重之何澹試館職策
上錄其策中所言堂闕歸部亦有未便曰恐所言有可
採不欲遣之(言行錄)
試教官
史伏見太學試博士第子皆以意說不修家法臣以為
博士及甲乙策試宜從其家章句開五十難以試之解
釋多者為上第引文明者為高說若不依先師義有相
代者皆以為罪(後漢書)
本朝元豐七年立法試學官上等為博士下等為正錄
願授教授者聽(四史)元符元年詔學官歲一試(四朝史)紹興
五年罷試學官科十五年詔試諸州教授自來春始
(中興會要)
鄉舉
經大司徒以鄉三物教萬民而賓興之三年則大比攷
其德行道藝而興賢者能者鄉老及鄉大夫帥其吏興
其衆寡以賓禮禮之厥明鄉老及鄉大夫羣吏獻賢能
之書于王王再拜受之登于天府内史貳之此謂使
民興賢出使長之使民興能入使治之(周禮)命鄉論秀士
升之司徒曰選士(記王制)諸侯歲貢士於天子天子試之
於射宫(射義)
史御史中執法郡守必身勸為之駕縣次續食令與
計偕武帝議不舉者罪有司議曰古者諸侯貢士一
適謂之好德再適謂之賢賢三適謂之有功迺加九錫
不貢士一則黜爵再則黜地三而黜爵地畢矣注云適得
其人(漢議)章帝詔鄉舉里選必累功勞每尋前世舉人貢
士或起畎畆不繫閥閱敷奏以言則文章可採明試以
功則政有異迹文質彬彬朕甚嘉之(後漢書)古者諸侯歲
貢士進賢受上賞非賢貶爵(左雄傳)古之取士必使諸侯
歲貢(蔡邕傳)魏明帝詔郡國貢士以經學為先(魏志)王元曾
與劉巘父惠書曰比歲賢子充秀州閭(南史)由州縣者曰
鄉貢天寶十二年敕天下罷鄉貢十四年復鄉貢士
(唐志)李琪既貴乃刻牙拔為金字曰前鄉貢進士置之坐
側(五代史)
傳記槐花黃舉子忙(南部新書)文宗曾言進士之盛宰相對
曰舉場中自云鄉貢進士不博上州刺史喬彛京兆
府解試渥洼馬賦奮筆斯須而就試官便欲首送京兆
曰喬彛崢嶸甚以解副薦之可也(廣記)高郢夜課於豐亭
忽見一鼈在案上視之石也郢異其事取千題散置禇
中禱祝令石鼈銜之以卜來試既而石鼈舉頭乃是沙
洲獨鳥賦題出果然其年首送(湘潭記)盧肇就江西解試
為試官末送肇以啓事謝曰巨鼇屭贔首冠蓬山試官
謂之曰昨恨以人數擠排深慙名第奉凂焉得翻有
首冠蓬山之語肇曰頑石在上巨鼇戴之豈非首冠耶
一坐聞之大笑神州解送自天寶開元之際率以上
十人謂之等第必求名實相副者或至渾化不然十得
七八苟異於是牒貢院請落由故有神州等第錄以記
得人之盛(摭言)荆州解送舉人多不成名號天荒解江
西節帥鍾傳孜孜以薦賢為急務求貢於有司者莫不
盡禮接之考試之辰設會供帳甲於治平行鄉飲之禮
復大會以餞之筐篋之外率皆資以桂玉解元三十萬
解副二十萬自餘皆不減十萬(瑣言)張楚金與兄越石同
預鄉貢進士(談賓錄)咸通中楊玄翼怒舉子衣服太盛欲
令騎驢時有詩曰看看詔下盡騎驢紫軸緋氈滿九衢
清瘦兒郎猶自可就中愁殺鄭昌圖(盧氏雜記)王維素為岐
王所知將應舉告王為地王令作琵琶曲引至貴戚家
自彈其曲曰鬱輪袍貴戚大愛之王曰此非伶人乃能
文之士遂為因緣是年為舉首(廣異)劉鶚就鄉舉體貌瘠
黑或被襴鞹人謂之白雲抱幽石(江南野史)開元二十五年
敕諸州貢士上州歲貢三人中州二人下州一人必有
才行不限其數解送之日行鄉飲禮牲用少牢以官物
充(登科記)其不在館學而舉者謂之鄉貢(通鑑)外府不試而
貢者謂之拔解(國史補)
集朝廷用文字求士每歲布衣束帶偕計吏而造有司
者僅半孔徒之數春官上大夫擢甲乙而升司徒者於
孔氏高弟亦再倍然(柳文)詔下諸郡國歲貢鄉曲英(韓集)雨
中粧點望中黃勾引蟬聲送夕陽憶得當年隨計吏馬
蹄特特為君忙(翁承贊)對雖希鼔瑟名亦濫吹竽(温庭筠)
本朝秦少游夢發殯而葬之皆云劉發之柩是歲發首
薦(坡集)孫山應舉綴名牓末朋儕以書問得失答曰解名
盡處是孫山餘人更在孫山外覧者大笑載色載笑
有同於泮水一觴一詠無愧於山隂真禮義之遺風正
太平之盛舉(東坡鹿鳴燕序)
監舉
史天寶十三載敕舉人不由國子及郡縣學者勿舉送
(唐志)
本朝伏覩解文濫應名薦肄三合雅方别於黨庠旅百
在庭遽陪於方貢惟遴柬之彌衆叨首舉以為榮飾讓
無從循涯有愧夫何濫吹之曲誤入程文之規用冠
譽髦越陞士級(六一集)鄭毅夫國子監以第五人送意甚
不平謝主司啓事有李廣事業自謂無雙杜牧文章止
得第五又云騏驥已老甘駑馬以先之巨鼇不靈因頑
石之在上主司銜之(沈存中筆談)
漕舉(鎖廳附)
傳記建中三年敕禮部應進士舉人等自今以後如有
試官及不合選并諸色出身人有應舉者宜先於舉司
陳狀凖例考試如才堪及第者送名中書門下重加考
覈如實才堪凖例與及第至選日仍稍優與處分其正
員官不在此限(會要)黃通累舉不第作官數任年將耳
順鎖廳應舉或嘲曰老妓舞柘枝剰員呈武藝(雜志)
本朝先朝時鎖廳舉進士者時有一人以為竒異試不
中者皆有責罰為私罪其後詔文官聽兩舉武官一舉
不中者不復責罰景祐中詔今後鎖廳應舉人與白衣
别試各十人中解三人在外者衆試於轉運司不復限
此舉數(涑水記聞)
武舉
史漢成帝令北邊二十二郡郡舉勇猛知兵法者各一
人哀帝詔舉明兵法有大慮者平帝時舉勇武有
節明兵法郡一人詣公車安帝詔舉列將子孫明曉
戰陣任將帥者順帝令舉剛毅武猛有謀謨任將帥
者又詔選武猛試用有明效任為將校者靈帝詔舉
列將子孫吏民有驗戰陣之略者(漢書)晉武帝詔舉猛勇
秀異(晉書)唐詔至軍謀將略翹關拔山絶藝竒技莫不兼
取武舉蓋起於武后之時長安二年始置武舉其制
有長垜馬射步射平射箇射又有馬搶翹關負重身材
之選翹關長丈七尺徑三寸矛凡十舉後手持關距出
處無過一尺負重者負米五斛行五十步皆為中第亦
以鄉飲酒禮送兵部其選用之法不足道故不復書
郭子儀以武舉異等補左衛長史後為大臣以身為天
下安危者二十年校中書令考二十四婁師德以紅抹
額應勇士詔顧圓好讀兵書有經濟宇宙之心以銓謀
射策甲科授執戟自負文藝獲武職頗不得意貞觀
十四年曰敷奏武舉人持弓挾矢數十百人入皇城恐
非所宜也上聞之矍然命停武舉(唐書)
集周官考藝國子置車甲之司漢道推恩孤兒備羽林
之用(柳文田承嗣請隨軍状)
本朝寶元三年詔自今武舉人程試並以策問定去留
弓馬定高下(會要)
省試
經大樂正論造士之秀者以告於王而升諸司馬曰進
士(記王制)
史開元二十五年敕應進士等送中書門下詳覆長
慶元年詔今後禮部舉人宜凖開元二十五年敕及第
人所試雜文并策先送中書門下詳覆開成三年敕
禮部貢院進士舉人歲限放三十人及第長慶三年
王起奏曰伏以禮部放牓之後遠近誤傳非便臣請今
年進士堪及第者本司考試訖其詩賦先送中書門下
詳覆候敕却下本司然後凖例大字放牓從之舒元
輿舉進士見有司鈎校苛切既試尚書雖冰炭脂炬飡
具皆人自將吏一唱名乃得入列棘圍席坐廡下因上
書言古貢士未有輕於此者羅棘遮截疑其為姦非所
以求心直也(唐書)和凝知貢舉舊例放牓日設棘於門及
閉院門以防下第不逞者凝徹棘啟門是日他無諠者
所放多才能之士時議以為得人(五代史)
傳記貞觀初放牓日太宗私幸端門見進士於牓下綴
行而出喜謂侍臣曰天下英雄入吾彀中矣進士牓頭
監粘黃紙四張以氈筆淡墨衮轉書禮部貢院四字或
曰文皇頃以飛白書之又云象隂注陽受之狀(摭言)貢院
牓右語及貢院宇用淡墨氈書李竚侍郎將放舉人命
吏書榜未及填右語貢院字吏暴卒令史王㫤終其事
㫤善書被酒染筆不能加墨一牓之内濃淡相間及視
甚妍遂成故事(賈氏雜錄)唐大中以來禮部放牓歲取二三
人姓氏稀僻者謂之色目人亦曰榜花(南部新書)唐舊制都
省考試南院放牓南院東牆别築起一堵高丈餘未辨
色自北院將牓南院張之(國史補)
本朝開寶五年禮部奏名合格進士帝詔對於講武殿
始下詔放榜新制也(會要)國初州郡貢士猶未限數目太
宗始有意廣收文士淳化三年試禮部者遂幾二萬人
自後未有如是盛者南省試進士有教無類賦王沂
公為第一有云神龍異禀猶嗜欲之可求纖草何知尚
薰蕕而相假有輕薄子云相國寺前熊翻筯斗望春門
外驢舞柘枝議者曰言雖鄙俚事亦着題(歸田錄)黃魯直
得洪州解頭赴省試與侯希聖諸人待榜魯直置酒有
僕自門被髮大呼而入舉三指問之乃同舍三人魯直
不與飲酒自若飲罷看榜不少見顔色(孫公談圃)
别院
史初禮部侍郎親故移試考功謂之别頭貞元十六年
中書舍人高郢奏罷議者是之元和十三年庾承宣復
奏考功别頭試太和三年姚中立又奏停别頭試六
年賈餗又奏復之齊抗為相先是每年吏部選人試
判别覆中書門下復擇官覆定抗奏不宜别差官俾吏
部侍郎自覆故事禮部侍郎掌貢舉其親故即試於考
功謂之别頭舉人抗亦奏罷之(唐書)
覆試
史左雄前議舉吏先試於公府又覆之於端門後尚書
張盛奏除此科瓊復言覆試之作不宜改章帝乃止(後漢)
(黃瓊傳)初開元中禮部考試畢送中書門下詳覆其後中
廢元和十三年錢徽所舉送覆試多不中選由是貶官
(唐書)
傳記唐大中中天官奏云文屋暗科場當有事後更三
科盡覆試復落考官皆罰俸(僉載)
本朝太祖詔親覆試於殿庭(詳見下殿試類)陶穀子邴登第上
曰穀不能訓子安得登第遽命中書覆試詔自今舉人
凡關食禄之家皆令覆試(國史)
殿試
史永始三年詔舉敦朴遜讓有行義者州各一人譙玄
詣公車對策高第拜義郎上盡召直言之士詣白虎殿
對策馬融舉敦朴對策於北宫端門(漢書)則天永昌元
年策問貢舉人於洛城殿前殿試自此始開元十年
玄宗御洛城門試文章及第二十人考功戸部郎中蘇
晉刑部員外郎席懷侍御史陳希烈於化城院考大歷
六年御宣政殿試舉人至夕策未成者令大官給燭(唐書)
傳記北齊選舉多沿後魏之制皇帝出坐於朝堂中楹
其有濫劣者使飲墨水一升文理孟浪者奪席脫容刀
(通典)武德以來制詔舉者有常科皆標其目而搜揚之日
或在殿廷天子親臨觀之已試糊其名於中考之文策
高者特授以美官其次為出身(同上)唐熊執易通九經當
時設科取士題目甚多執易俱中等章武皇帝詔就
殿試以二論一簡易而知險阻一五運相承是非執易
前論書三千字五運相承論於卷首題云五運相承出
於遷史非經典明文又唐方承土運故不對朝廷賞其
才授西川節推(該聞錄)
集射策君門期第一射策君東堂宗匠集精選制可
題未訖一科已大闡(杜詩)
本朝國初廷試進士多不過二十人少或六七人自建
隆至太平興國元年更十五榜所得宰相畢文簡公一
人而已自後太宗始欲廣致天下士以興文治是歲取
一百九人遂得吕文穆公為舉首與張僕射齊賢二人
自是取人益廣得士益多(避暑錄)開寶五年禮部籍奏進
士安守亮等及諸科二十八人太祖召對於講武殿始
下詔放牓六年太祖御講武殿覆試進士宋凖等先
是禮部放凖等及第謝於講武殿進士武濟川等人質
叢陋占對失次命黜去又下第進士徐士廉訴知舉官
取捨非當即詔親覆於殿廷御試舉人自此始也(會要)
太宗自淳化三年賜進士孫何等及第出身後五年不
降詔御試自徐士廉伐鼔訟不公始賜詩自太平興
國二年吕蒙正榜始分甲次自八年王世則榜始及第
日賜袍笏自祥符中姚曄榜始賜宴自吕蒙正榜始賜
同進士出身自王世則榜始唱名自雍熙二年梁顥榜
始封彌謄錄覆考編排皆始於祥符景德之間(皇朝事實)祖
宗以來進士過省赴殿試尚有被黜者遠方寒士貧不
能歸有赴河而死者仁宗聞之惻然自此殿試不黜落
雖雜犯亦收之末名(國史)吕公著知貢舉密奏曰天子臨
軒策士而用詩賦非舉賢求治之意今來庭試乞出自
宸衷唯以詔策咨訪治道自是上臨軒始以策試進士
(家傳)正奏名第一甲賜進士及第第二甲同進士及第三
甲第四甲賜進士出身第五甲同進士出身進士第一
人丞事郎第二第三人文林郎第四第五人從事郎以
下至第五甲並迪功郎(官品)
唱名
本朝天聖五年仁宗初臨軒試進士唱名第一甲方終
太史奏日下五色雲見左右從官皆賀范鎮禮部奏
名第一故事唱第過三人則禮部第一人者必抗聲自
陳因擢寘上第鎮不肯自言至第七十九人乃出拜退
就列無一言故事進士唱名宰職從官侍立左右有
子弟預選者唱名之次必降階稱謝建炎初楊中立龍
圖以侍讀侍立而其子適以持奏名預唱名中立亦降
階稱謝(國史)
及第
史夏侯勝為太子太傅每講授常謂諸生曰士病不明
經術經術苟明取青紫如俛拾地芥耳(漢書)交州記有龍
門水深百尋大魚登此化成龍不得過曝腮點額血流
此水恒如丹池(後地理志注)又謂龍門今在絳州(李膺傳注)元結
少不羈十七乃折節向學天寶十三載舉進士楊浚見
其文曰一第溷水耳有司得子是賴果擢上第(唐本傳)張
鷟字文成登進士第應下筆成章及才高位下詞翰文
苑等科凡應八舉皆登科甲(本傳)歐陽詹與韓愈李觀李
絳崔羣王涯聫第進士皆天下選時稱龍虎榜(詹本傳)楊
敬之兼太常少卿是日二子戎載登科時號楊家三喜
(本傳)李嶧曰余少舉進士登科蓋偶然耳後生可畏來者
未可量(五代史)
傳記都會謂之舉場通稱謂之秀才投刺謂之鄉貢得
第謂之前進士互相推敬謂之先輩俱捷謂之同年有
司謂之座主京兆府考而升者謂之等第外府不試而
貢者謂之拔解將試相保謂之合保羣居而賦謂之私
試造請權要謂之關節激揚聲價謂之還往既捷列姓
名於慈恩寺塔謂之題名大醼於曲江亭謂之曲江會
籍而入選謂之春關不捷而醉飽謂之打眊燥匿名造
榜謂之無名子退而肄業謂之過夏執業以出謂之夏
課挾策入試謂之書策(國史補)新進士及第以泥金書帖
子報其家謂之喜信(開元天寳遺事)新進士每及第鄉曲親戚例
以聲樂相慶傳衣鉢(見知貢舉類)放榜後狀元以下到主
司宅謝名曰謝衣鉢衣鉢謂得主司名第其或主司先
人同名第即謝太衣鉢也張曙與崔昭緯同赴舉問
卜者卜者殊不顧曙曙有愠色卜者曰郎君亦及第但
崔家郎君拜相當於此時過堂既而張果不第崔有官
後七年大拜曙果於崔公下過堂薛逢晩年厄於
宦途策羸馬赴朝值新進士綴行而出圑司所由數十
人見逢行李蕭然前導曰回避新郎君逢遣价語曰莫
貧相阿婆三五少年時也曾東塗西抹來苗台符年
十六年讀年十七同年進士嘗列題西明寺中或竊注
曰一雙前進士兩箇阿孩兒劉業時賜及第韋岫賀
之曰三十浮名每年皆有九重知之曠代所無(摭言)術士
相牛僧孺若青蠅拜賀方能及第及登科訖歸至家庭
有青蠅作人行立約數萬折躬再三良久方去(青陽記)劉
蕡楊嗣復之門生也既直言忤旨中尉仇士良謂嗣復
曰奈何以國家科第與此風漢耶嗣復懼答曰昔與蕡
及第時猶未風耳(唐記)許裳晩年登第嘗曰自得一第筋
骨輕健愈於多年則知一名乃孤進之還丹(金華子)裴元
質舉進士夜夢一狗從竇出挽弓射之摸箭遂撆以為
不祥夢神解之曰笱第字頭也弓者第字身也箭者第
字竪也有撆為第也尋唱第(僉載)唐太和八年放進士多
貧士無名子作詩曰乞兒還有大通年六十三人籠仗
全薛庶凖前騎瘦馬范鄼依舊益番氈(秦中記)喬舞知舉
進士及第者五人皆舉數升降等甲無名子謂喬之榜
類陳橘皮年多者居上(南唐近事)白樂天與弟敏中行簡三
人相繼皆中第樂天作詩云自憐郡姓為儒少豈料詞
場中第頻桂折一枝先與我楊穿三葉盡驚人(漁隠)元和
十三載李源公榜三十三人皆取寒素時有詩曰元和
天子丙申年三十三人盡得仙袍似爛銀衣似錦相將
白日上青天竇禹鈞有子五人俱登科馮道贈詩曰
靈椿一株老仙桂五枝芳(詩話)
集蛟龍得雲雨鵰鶚在秋天攀桂仰天高有喜留
攀桂變化有鵾鵬龍門客又新青雲動高興
勲業青冥上甫昔少年日早充觀國賓天老書題目
春官驗討論倚風遺鵬路隨水到龍門(杜詩)佳句衆喧口
考功敢瑕疪連年收科第若摘頷下髭二十五而擢
第於春官(韓文)歸去惟將新誥牒後來爭取舊衣裳(張籍)三
春省壁鶯遷榜一字天津馬渡橋(劉夢得)湘中才子是劉
郎望在長沙住桂陽昨日鴻都新上第五陵年少讓清光
(贈劉景)朝衣歸來晝錦榮登科記上更無兄(贈勝庶子)何處春
深好春深唱第家名傳一紙榜興管九衢花春風得
意馬蹄疾一日看盡長安花(孟郊)長樂遙聽上苑鍾彩衣
稱慶桂香濃(李義山)花錦文章開四面天人科第正三頭
(文苑英華)今央取科者交貴勢倚親戚合則插羽翮生風濤
沛然而有餘(柳文)
本朝太祖幸西都張齊賢獻十策帝歸謂太宗曰吾幸
西都為汝得一張齊賢宰相也太宗即位齊賢方赴廷
試帝欲其居上第有司置於丙科帝不悅有旨一榜盡
除京官通判齊賢通判衡州不十年位宰相(聞見錄)淳化
三年賜楊億進士及第億時年十三讀書袐閣作東西
京賦太宗覽而喜之詔舉士院試舒州進甘露頌即時
而就帝益賞其俊才故有是命端拱二年劉少逸年
十三中禮部之選(會要)國初猶襲唐士子皆曳袍重戴出
則席帽自隨李選累舉不第鄉人曰李秀才不知甚時
席帽離身及第後乃遺鄉人詩曰當年蹤跡困泥塵不
意乘時亦化鱗為報鄉閭親戚道如今席帽已離身
張師錫年八十餘喜子及第詩云御榜今朝至見名心
始安爾能俱中第吾遂可休官賀客留連飲家書反覆
看世科雖不繼得慰二親難(雜記)艾預赴鄉舉遇一村儒
謂之曰君此行登第矣吾有書一卷授君乃左傳第十
也曰宜熟讀取富貴後四十年亦有人因此書登甲科
然齡禄俱不及君記之艾頗為異時復諷誦李會愚知
舉試鑄鼎象物賦事在卷中一揮而就擢甲科後四十
年御試此題徐奭為狀元艾後以戶部侍郎致仕年七
十八徐四十為翰林學士卒(澠水燕談)慶歴五年仁宗臨軒
賜進士第祝諫侍庭中男唐次諮季許及二壻皆擢第
每唱一名祝即稱謝是日諫五拜殿下仁宗賞之嘉
祐二年歐陽永叔知舉曾子固兄弟四人同登科周
師厚在鄭獬榜及第只壓得陳傳自賦詩云有眼不堪
看鄭獬回頭猶喜得陳傳紹興丙午正奏名第一人
王十朋特奏名第一人李三錫時宗室子居綴榜尾不
樂或以詩戲之曰舉頭不敢窺王十伸脚猶能踏李三
閒思蓬㠀會神仙二百同年最少年利市襴衫挑白
紵風流名字寫紅牋(王元之)青雲隨步登華榻紅雪飄香
入杏園(宋定國文)甲第叨薦名高飛便淩煙遂使拜扆坐果
得超神仙(蘇易簡)雲龍山下試春衣放鶴亭前送夕暉一
色杏花紅十里新郎君去馬如飛(東坡)囊空不辨尋春馬
服亂行看擇壻車黃帕開封出奏篇銀袍二百玉階
前威顔咫尺瞻衮扆名姓傳呼下九天宫筆旋題黃甲
字禁門已蔟杏花韉(蔡特正)洎春闈之較藝云叨陞以策
名(六集)
三元及第
本朝王曾青州發解及南省廷試皆為首冠中山劉子
儀為翰林學士戲語之曰狀元試三場一生喫着不盡
沂公正色答曰曾平生之志不在溫飽(東軒筆記)馮京自鄉選
至廷對俱策名第一張堯佐倚外戚欲妻以女使擁入
其家示以奩具甚厚京不肯就馮京預鄉薦至大江
波濤洶湧幾至沉沒來春南省廷試為第一復過大江
風微浪穏公題詩云江神也世情為我風色好(雲霽廣錄)
狀元及第
傳記李固言未第前行古柳下聞有彈指聲固言問之
應曰吾柳神九烈君已用柳汁染子衣矣果得藍袍當
以棗餻祠我固言許之未幾狀元及第(三峯集)李固言下
第遇一老姥言郎君當芙蓉鏡下及第明年果狀元及第
詩賦有人鏡芙蓉之目裴思謙狀元及第作紅牋名紙
十數詣平康里因留宿賦詩曰銀缸斜背解鳴璫小
語偷聲賀玉郎從此不知蘭麝貴夜來新惹桂枝香(摭言)
孫渥夢積木數百踐其上自謂必作狀元居衆材之上
已而果然(雜爼)盧肇黃頗皆宜春人同舉郡守獨餞頗明
年肇狀元及第歸郡守會肇觀競渡肇即席作詩云報
道是龍君不信果然奪得錦標歸太守大慙(詩話)李翺牧
江淮郡進士盧儲投卷來謁李禮待之置文卷几案間
長女及筓見文謂小青衣曰此人必作狀元李公聞之
乃覓為壻來年果狀元及第遂成佳姻詩曰昔年曾去
玉京遊第一仙人許狀頭今日已成秦晉約果教鸞鳳
下粧樓(南部新書)
集春來無處不閒行楚國相看别有情好是五更殘酒
醒耳邊聞喚狀元聲(鄭谷)
本朝狀元年三十以下者王拱辰汪應辰年十八沈遘
莫儔年二十二梁顥張孝祥王佐皆二十三楊訪蘇易
簡宋待問皆二十四王曾王堯臣張唐卿賈黯彭汝礪
衛徑皆二十五何㮚趙汝愚皆二十七蔡齊宋祥馮京
楊寘姚穎王昂皆二十九陳堯叟張觀詹騤許奕皆年
三十建隆以來狀元大拜者七人吕蒙正王曾李迪
宋庠何㮚梁克家趙汝愚是也(近年吳潛亦以状元大拜)執政十一
人楊礪王嗣宗蘇易簡陳堯叟張觀蔡齊王堯臣馮京
許將陳誠之鄭僑是也節度使二人陳堯咨王拱辰是
也外此則何文縝自登第至大拜十二年梁克家自登
第至大拜十三年吕蒙正丁丑榜癸未年參政凡七
年董德元丁夘榜甲戌年參政凡八年梁克家庚辰榜
己丑年簽書凡十年何㮚自及第至給事中凡二年
蘇易簡霍端友自及第至知制誥凡四年陳堯咨自及
第至知制誥凡五年秦伯陽以右通直郎登第二年
而禮部侍郎三年而知樞密院事(並朝野雜記)太宗朝王嗣
宗與趙昌言爭狀元於殿前乃命二人手搏約勝者與
之昌言髮秃嗣宗敺其幞頭墜地趍前曰臣勝矣上笑
以嗣宗為狀元(記聞)真宗東封放梁固以下進士及第祀
后土于汾隂放張師德以下進士及第固狀元梁灝子
師德亦狀元張去華子魏野以詩賀曰封禪汾隂連歲
榜狀元俱是狀元兒真宗臨軒策士夜夢殿下有菜
一苗與殿基相高及拆第一卷乃蔡齊上曰得人矣詔
金吾給衛士七人清道尋命今後第一人及第令給七
人當直許出入則兩對引喝傳呼狀元始於此也(東齊遺事)
咸平元年二年皆放進士舉孫僅孫暨相繼魁天下百
姓皆以大狀元小狀元呼之嘉祐八年許將治平四年
許世安時謂大許小許王黃州覽孫僅文篇書其後曰
明年再就堯階試應被人呼小狀元僅果第一王黃州
後以詩寄之曰病中何事忽開顔記得時稱小狀元粉
壁每題龍虎榜錦標終屬鶺鴒原(澠水燕談)宋郊兄弟同行
逢一異僧相曰小宋當大魁天下大宋亦不失甲科後
十年大宋復遇諸塗僧乃大驚曰公風神特異如此豈
活數萬命者乎宋良久曰比堂有蟻穴忽為大雨所浸
某尋編竹為橋以渡豈此是也僧曰必是也小宋合當
首魁公終不出其下比唱第小宋果大魁章獻乃謂弟
不可以先兄因命大宋為第一小宋為第十胡旦有
俊才嘗曰應舉不作狀元仕宦不為宰相乃虛生也及
隨計之秋適坐中聞鴈乃題詩曰明年春色裏領取一
行歸果魁天下吕文穆公未第時薄遊一縣時胡旦
隨其父宰是邑遇吕甚薄客有喻胡曰吕公能詩宜少
加禮胡問警句客舉詩曰挑盡寒燈不成夢胡笑曰乃
一渴睡漢耳吕甚恨而去明年首中甲科寄聲於胡曰
渴睡漢狀元及第矣胡曰待我明年第一人及第輸君
一籌既而次榜亦中首選文穆公蒙正也(歸田錄)王拱辰
與歐公同年進士文忠自監元省元赴廷試銳意魁天
下明日當唱名備新衣一襲拱辰輒先衣以入文忠怪
焉拱辰笑曰為狀元者當衣此唱名果第一(邵氏後錄)皇祐
五年廷試進士前一日取首選卷焚香祝之曰願得忠
孝狀元洎唱名乃鄭獬也故鄭謝啓云何以副上心忠
孝之求是也(麈史)蔡嶷崇寧五年廷試第一上甚喜其
文以御寶封試卷付國子監頒示四方李迪夢被人
剃削髭髯俱盡心惡之解者曰必為狀元緣今歲省元
是劉滋已替滋矣果狀元及第鄭僑夢空中一梯雲
氣圍繞俄登之及高層仰面則有大石蒼然正懼壓已
忽冉冉升立于石上驚覺自喜既而為天下第一其次
曰石起宗先是考官編排石君當居上臨唱名始易之
云(容齋隨筆)嘉祐末京師傳王俊民為狀元及御試王荆公
楊樂道為詳定官荆公以覆考官所定第一人未當别
取一人樂道不可遂各以已意進稟詔從荆公之請發
卷乃王俊民也(筆談)黃冕仲常有魁天下之志元豐四年
南劍州譙門一柱忽為迅雷所擊冕仲占成四句云風
雷昨夜破枯株借問天工有意無莫是卧龍縦跡困放
開頭角入雲衢次年對策為天下第一王沂公與李
文定公連榜取殿魁又相繼秉鈞軸(詳見職官部宰相類)元豐八
年禮部貢院夜火其後别試焦蹈為魁諺云不因南省
火安得狀元焦梁灝年八十二雍熙二年狀元及第
謝啓曰白首窮經少伏生之八歲青雲得路多太公之
二年後終祕書監卒年九十餘(遯齋閒覽)果先羣彦榮中甲
科(六一集)昔者處貧賤之辱所有無以果於今日朝居豪
傑之先而入然後知其貴(坡集)擢冠掄魁(益公集)三年而奉
詔策固南宫進士之所同一朝而冠儒科蓋東閤郎君
之未有(汪藻賀秦相)
前名及第
傳記李慶顯德中舉進士工詩有云醉輕浮世事老重
故鄉人樞密王朴以此一聮薦於知舉遂為第三人(玉壺)
(清活)孟賓于與李昉同擢第後昉寄賓于詩曰初攜寶劍
别湘潭金榜標名第十三昔日聲名喧洛下只今詩句
滿江南(江南野史)選年最少者三人為探花使世謂之探花
郎(東軒筆錄)
本朝胥偃應舉時夢徐將軍斬下頭項作詩云昔作樹
頭花今為塜中骨以為不祥明年徐奭榜第二人及第
(南郡新書)劉沆赴省夢被人砍落頭甚惡之人解曰狀元不
到你只得第二人公詰曰雖斫却頭留項在裏項沆劉
留同音果第二人及第(青箱雜記)天聖五年試進士韓魏公
名在第二時唱名第一甲方終太史奏五色雲見(家傳)李
昌武宗諤之子昭遘十八歲鎖廳及第昭遘子杲卿子
士廉皆不逾是歲登甲科凡三世俱為探花郎(揮麈錄)張
文景以古文馳名第四人登第不厭所望有詩云驚天
動地張文景只得南宫第四人(續歸田錄)袁郭初應舉夢立
北斗下果第七人及第(同上)
醼集
史大中初敕自今放進士牓後杏園仍舊宴集(唐書)
傳記宴名有九一曰大相識主司在具慶者二曰次相
識主司在偏侍者三曰小相識主司有兄弟者四曰聞
喜敕下宴五曰櫻桃六曰月燈七曰牡丹八曰看佛牙
九曰關宴最大即離筵者新進士尤重櫻桃宴櫻桃
之熟和以糖酪(摭言)進士榜出便往期集院狀元請一人
為錄事其餘主宴主酒主樂探花主茶之類主樂兩人
一人主飲妓放榜後大科頭兩人第一部也小科頭一
人第二部也常宴小科頭主之大宴大科頭主之唐
進士命宴曲江崔彖不赴乃以雕幰載妓遊觀為團司
所發崔沆為主罰錄事判云深攙席帽密映氈車紫陌
尋春便隔同年之面青雲得路可知異日之心曲江
亭子燼於兵火唯尚書省亭獨存進士開醼常寄其間
既徹饌則移樂泛舟其日公卿家傾城縦觀於此東榻
之選者十八九鈿車珠瑛櫛比而至(並同上)進士杏園初
會謂之探花宴以少後二人為探花使徧遊名園若他
人先折得名花則二人被罰(秦中記)士人初登第必展歡
宴謂之燒尾說者云虎化為人惟尾不化須得燒去乃
化又說新羊入羣羊抵觸須燒其尾乃定又說魚躍龍門
化為龍時必雷為燒其尾乃得化(聞見錄)
本朝太宗好文每進士及第賜聞喜宴御製詩遂為故
事仁宗時詩尤多(古今詩話)溫公曰吾性不喜華靡二十忝
科名聞喜宴獨不簪花同年曰君賜不可違也乃簪一
花(家傳)唐進士開宴曲江亭既徹饌移樂泛舟又有燈閣
打毬之會故東坡有曲江船舫月燈毬之句(詩話)
題名
史唐有曲江會題名席李德裕奏罷之(唐書)
傳記唐進士自神龍以來杏園宴後皆於慈恩寺塔題
名他時有將相則朱書之或未及第時題名字添前進
士(國史補)
特科
子大器晩成(老子)
史馬援兄況謂援曰汝大器當晩成初平四年試儒
生四十餘人上第賜位即中次太子舍人下第者罷之
詔曰今耆儒年踰六十去離本土結髮入學白首空歸
長委農野永絶榮望朕甚愍之其依科罷者聽為太子
舍人(後漢書)
傳記天復元年杜德祥牓放曹松王希羽劉象柯崇鄭
希顔等及第時上新平内難特敕授官松希羽皆七十
餘象崇希顔亦年踰耳順時謂五老榜(摭言)
本朝開寶三年詔曰禮闈籍到十五年以上貢士司馬
浦等一百六人皆困頓風塵老倒場屋學固不講業亦
難專非以特恩終成瑕器宜各賜本科出身後不為例
(會要)景德元年詔曾經先朝御試及後來殿試進士二舉
之科五舉幷進士五舉幷年五十以上諸科六舉六十
以上者雖試不合格特許别作一甲奏名天聖二年
上新放進士及第是月授六舉進士八舉諸科李宗道
等百二十八人諸州司士參軍試將作監主簿等上曰
此雖所試非熟然白首無成困於場屋殊可矜憫(並同上)
至和間富公當國立一舉三十年推恩之法蓋公與段
希元魏升平同場屋相善公作相不欲私之故為天下
制至今行之(聞見錄)恩榜得官之人在於州縣例皆垂老
别無進望惟望黷貨以為歸計貪冒不職十人而九朝
廷所放恩榜幾千人矣何曾見一人能自奮勵有聞於
時而殘民敗官者不可勝數以此知其無益不言可知
(東坡冗官議)特奏名第一等二名附前五甲餘並登仕郎第
二等京府助教第三等上州文學第四等下州文學
並郊第五等諸州助教(官品)白髮青衫晩得官瓊林頓
覺酒腸寬平康夜過無人問留得宫花醒後看(特奏状元徐遹)
(詩)
下第
史匡衡數射策不中至九乃中丙科(漢書)德宗試賢良方
正科畢詔曰昔公孫弘猶聞十上失之正鵠合反諸身
凡為多士各宜自勉(唐書)潭州判官皇甫鎮舉進士二十
三上不中第刺史李詢辟之(通鑑)
傳記梁試進士不中程者飲以墨水(坡詩注)張鷟號青錢
學士謂萬選萬中時有董方九舉不第號白蠟明經與
鷟為對(僉載)唐制進士科甚重其老死文場者亦無恨故
有詩云太宗皇帝真長策賺得英雄盡白頭(國史補)進士
不第者親知供酒肉費號買春錢(承平舊纂)打眊燥(詳見及第類)
高蟾未第有詩云天上碧桃和露種日邊紅杏倚雲栽
芙蓉生在秋江上不向東風怨未開令狐楚錄張祜
詩三百首表薦之值元稹在内庭上問祜詩高下稹曰
張祜雕蟲小巧恐變陛下風雅由是失意祜以詩自悼
云賀知章口徒勞說孟浩然身更不疑張濆陳商下
狀元及第翰林覆落趙嘏以詩貽之曰莫向春風訴酒
杯謫仙真个是仙材猶堪與世為祥瑞曾到蓬山頂上
來(摭言)沈彬嘗夢著錦衣貼月飛識者謂身不入月不中
第果然曹鄴未第時詩云一辭岩桂叢九泣都門月
年年孟春至看花不如雪(雅言參述)唐士人下第多為詩刺
試官獨章孝標作歸燕詩獻庾承宣云舊室危巢泥已
落今年故向社前歸連雲大厦無栖處更傍誰家門戶
飛(雲溪友議)盧仝不及第出都投逆旅有一人附火吟曰學
織錦綾功未多亂投機杼錯抛梭莫教宫錦行家見把
似文章笑殺他因問之云舊隸宫錦坊近以薄技投本
行云如今花樣不同且東歸也(盧氏雜記)潘賁每至廷試以
疾不能終場故五舉猶為白丁既入京師復應三舉不
第嘗與故舊書曰三叨試殿八對天顔疾作謂人曰八
舉進士而不登一第天命也(江南野史)馮藻應二十五舉姻
親勸合罷舉求官藻曰譬如一生無成更應武舉(北夢鎖言)
集舊穿楊葉直自知暫蹶霜蹄未為失(杜詩)棄置復棄置
情如刀劍傷(孟郊)兩度長安陌空將淚見花(同上)氣味如中
酒情懷似别人(唐人不第詩)六載辛勤九陌中却尋岐路五
湖東名慙桂苑一枝綠膾憶松江滿筯紅浮世到頭湏
適性男兒何必盡成功唯應鮑叔深知我他日蒲帆百
尺風(羅隱)翰苑何時休嫁女文章早晩罷生兒上林新桂
年年發不許凡人折一枝(胡曾)
本朝李才叔為東坡客坡知貢舉才叔下第詩有云平
生謾說古戰場過眼竟迷日五色(詩話)蜀人石楊休屢拔
鄉薦常屈春官蜀人比之綱官蓋謂校部上共入京師
只空歸也(續歸田錄)劉昌言下第詩云唯有夜來蝴蝶夢翩
翩飛入刺桐花(青箱雜記)千金弊箒誰人買半額蛾眉世所
妍顧我自為都眊燥憐君欲鬭小嬋娟青雲豈易量他
日黃菊猶應似去年醉裏未知誰得喪滿江風月不論
錢(東城)一生不得文章力欲上青天未有因聖主不勞千
里召嫦娥何惜一枝春鳳凰詔下須沾命豺虎叢中也
立身啼得血流無落處朱衣騎馬是何人年去年來
來去忙為他人嫁作衣裳仰天大笑出門去獨對春風
舞一場(石曼卿下第集句)
曳白
傳記苗晉卿典選御史中丞張倚男奭參選居其首玄
宗乃集登科人於花萼樓前重試奭竟日不下一字時
人謂之拽白上大怒貶倚敕曰庭闈之間不能訓子選
調之際仍以託人天下以為戲談(盧氏雜說)唐策市鐵行有
苑生卜舉人連中成敗每卦一縑榮陽鄭羣玉賷緡三
千詣苑生苑喜於異禮卦成曰秀才萬全矣羣玉之氣
益高比入試以至繼燭乃步於庭曰吾今下筆一字不
得鐵行苑生須一眷二十突明竟掣白而出(乾撰字)士人
家小子弟忌用熨斗時把帛慮有曳白之嫌(貽子錄)
記纂淵海卷三十七
