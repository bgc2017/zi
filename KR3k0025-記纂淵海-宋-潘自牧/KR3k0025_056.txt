記纂淵海卷五十六宋潘自牧撰
論議部
相忘形迹
子樂其俗安其居隣國相望雞狗之聲相聞民至老死
而不相往來若此之時則至治已魚相忘乎江湖人
相忘乎道術(並莊)列子乘風而歸曰噫不知風乘我耶我
乘風耶海上之人有好鷗鳥者每旦之海上從鷗鳥
遊鷗鳥之至者百數不止(並列)田里相距雞犬相聞人至
老不相往來蓋自足也(文中子)
史陶潛絶州郡覲謁其鄉親張野及羊松齡龐遵等或
有酒要之共至酒坐雖不識主人亦欣然無忤酣醉便
反(晉本傳)
傳記堯之時有老人擊壤於路曰吾日出而作日入而
息鑿井而飲耕田而食帝力何有于我哉(帝王世紀)司馬德
操嘗造龐德公值其渡沔上先人墓徑入其室呼德公
妻子皆羅拜堂下奔走供設須臾德公還直入相就不
知何者是客也(蜀志龐統傳)
集堯民不自知有堯但見安閑聊擊壤(元稹)雞息鳥無疑
(孟浩然)生於天地不知天地之高厚飲於江海不知江海
之廣深(張說集)但請主人空掃地自攜杯酒筦絃來(白樂天)
本朝經年未通書子孰知我懶相期宇宙外無復較繁
簡(後山)韓魏公喜用知名之士或不識其面既用之其人
亦不知所薦進也(行狀)
徒勞無補
經九載績用弗成(書堯典)作偽心勞日拙(書周官)猶無耜而
耕也(記)
子猶緣木而求魚也助之長者揠苗者也非徒無益
而又害之(孟子互入自作不靖及爱適為害)朱泙漫學屠龍於支離益
殫千金之家三年技成而無用其巧推舟於陸勞而
無功(莊)
史舌弊耳聾不見成功(戰國策)係風摶影終不可得(前漢郊祀)
(志)從之如摶影(西漢主父偃傳)陸展染白髮欲以媚側室青青
不解久星星行復出(宋謝靈運傳)唇腐齒落而不知益(儒林傳)
梁武窮心於釋氏簡文銳意於法門傾帑藏以給僧尼
殫人力以供廟塔及乎三淮沸浪五嶺騰烟假餘息於
熊蹯引殘魂於雀&KR1145;子孫覆亡而不暇社稷俄頃而為
墟報施之徵何其謬也(通鑑唐太宗)
集以直鍼而為釣兮又何魚之能得(楚辭)雖家置一喙以
自稱道詬益甚耳(柳文)徧啄鄧林求一虫虫孔未穿長觜
秃(元稹集)掬玉移山望山盡投石填海望海滿持索捕風
幾時得將刀刮水幾時斷(韋應物)家藏今古帖墨色照箱
筥饑來據空牀一字不堪煑(東坡)雖家置一喙以自解市
列千金以購人人必不信謗亦不止(東坡上皇帝書)短綆徒施
巧終然莫汲深(后山詩)炊沙作糜終不飽(山谷詩)入海筭沙
徒自困(永嘉證道歌)
不勞餘力
經如取如攜(詩)
子西戎錕鋙之劔用之切玉如切泥焉(列湯問)庖丁解牛
奏刀騞然莫不中音(莊養生主)薄冰當白日藂毛遇猛火(魏子)
史張耳陳餘杖馬箠下趙數十城酈生伏軾下齊七十
餘城(史)以鴻毛燎于鑪灰之上(荆軻傳)舉秦如鴻毛取楚
若拾遺(前漢)腐肉之齒利劍也(枚乘傳)猶以強弩射且潰之癰
(韓安國傳)取青紫如拾地芥(夏侯勝傳)譬之蚊蝱之螫敺之而已
(嚴尤傳)摧枯朽者易為力(西漢)易于太山破雞子輕如四馬
載鴻毛(思王傳)摧強易于折枯消堅易于湯雪(皇甫嵩傳)若舉
炎火以焚飛蓬覆滄海而注熛炭(劉表傳)無異迅風之振
秋葉(通鑑)排山壓卵以湯沃雪(列女傳)杜預曰兵威已振譬
如破竹數節之後迎刃而解(晉書)以大吞小猶豺狼之食
豚也(晉紀)譬如以駒犢鬭虎狼也何懼之有(晉書)隋帝曰取
爾如籠内雞雛耳(陳紀)
傳記決江河而灌熒火磨蕭斧而伐朝菌(說苑)以千鈞之
弩射潰癰墮千鈞之重集于鳥卵之上必無幸矣
馳韓盧而逐蹇兔也(戰國策)
集若縱火于秋蓬執棠谿以荆蓬秉干將以割肉
(並楚辭)順風而縱烈火曬白日而掃朝雲也(曹植論)若駭鯨
之決細網奔兕之觸魯縞未足以喻其易(陳孔璋)落葉俟
微風以隕而風之力盖寡(陸士衡豪士賦序)猶烈火之燔秋蓬
衝飈之掃落葉也(庾鬭若石虎文)譬猶迴太陽以消湛露運滄
海以灌燎火(庾亮表)顛木之餘枿痤疽之遺種斧斨欲加
而先折鍼石未攻而自潰(白傅集)因雲灑潤則芳澤易流
乘風載響則音徽自遠(陸機演連珠)霜風冽冽摧朝菌連
年收科第若摘頷底髭(韓文)衆輕鬭蟻勇劣怒蛙纖縞當
強弩之初孤豚僨肥牛之下事同拾芥力易摧枯杪忽
蜂腰虛見辱于齊斧(闕)梯鼠首濫欲寄于旄頭(柳表)餘力
一揮應手糜碎(柳文)洪鑪熾炭燎一毛大鼎煩湯沃殘雪
(韋應物)以赤刀效小割(皇甫堤)如利刃之破朽索(唐文粹)
勢不可恃
史四嶽三塗太室荆山終南九州之險也是不一姓冀
之北土馬之所生無興國焉恃險與馬不可以為固也
從古而然是以先王務修德音以享神人不聞其務險
與馬也(左昭四年)夫郤昭子其富半公室其家半三軍恃其
富寵以泰于國其身尸于朝其宗滅于絳不然夫八郤
五大夫三卿其寵大矣一朝而滅莫之哀也唯無德也
(國語)穰侯昭王親舅也秦所以東益地稱帝穰侯之功也
穰侯貴極富溢一夫開說身折勢奪況于羇旅之臣也(史)
夏桀殷紂手搏豺狼足追四馬勇非微也權非輕也秦
二世力非弱也勢非寡也其威盡勢極閭巷之人為敵
國(律書)旦握權則為卿相夕失勢則為匹夫(揚雄傳)屈丐蒸
土築城而朕滅之豈在城也(出通鑑)王晞曰人主恩私何
由可保萬一披猖求退無地(通鑑)
傳記鴻鵠沖天豈不高哉矰繳尚得而加之虎豹為猛
人尚食其肉席其皮(說苑正諫)魏武侯浮西河而下中流謂
吳起曰美哉山河之固此魏之寳也對曰在德不在險
昔三苗氏左洞庭而右彭蠡德義不脩而禹滅之夏桀
之居左河濟而右太華伊闕在南羊腸在北脩政不仁
而湯放之殷紂之國左孟門而右太行常山在其北大
河經其南脩政不德而武王伐之由此觀之在德不在
險若君不脩德船中之人盡敵國也武侯曰善(說苑)晉有
河華九阿而奪於六卿齊有太山巨海而脅於田常(桓寬)
(鹽鐵論)
集隆隆者絶炎炎者滅(選解嘲)洞庭雖峻負之者北(魏都賦)
不見三公後寒饑出無驢(韓文)作書報鯨鯢勿恃風濤勢
濤落歸泥沙翻遭螻蟻噬(李太白互入儆戒)日近恩雖重雲高
勢却孤翻身落霄漢失脚倒泥塗(白侍郎)榮難久藉(唐文粹)
剪袖恩雖重殘桃愛不終(劉遵詩)
明不可恃
子豈惟形骸有聾盲哉夫知亦有之(莊)
史智者千慮必有一失(西漢韓信傳)
集智有所不明數有所不逮神有所不通(楚辭)智亦有盲
聾(劉賓客)
衆不可犯
史衆怒難犯(左襄十年)犯衆興禍(左襄十年)衆怒如水火焉不可
為謀(左昭十三年)衆之所為不可奸也(並左)灌夫罵坐(西漢本傳)衆
之所怒在於不平(通鑑)
人生罔測
史方其鼓刀屠狗賣繒之時豈自知附驥之尾德流子
孫哉(灌嬰傳)司馬喜髕脚於宋卒相中山范雎摺脅折齒
於魏卒為應侯百里奚乞食於魯繆公委之以政甯戚
飯牛車下齊桓公任之以國(鄒陽傳)劉敬脱輓輅而建金
城之安叔孫通舍枹鼔而立一王之儀身名俱榮(漢本贊)
卜式拔於芻牧弘羊擢於賈豎衛青奮於奴僕日磾出
於降虜(公孫弘傳)司馬相如成都人家徒四壁立後數歲為
中郎至蜀太守以下郊迎縣令負弩矢先驅蜀人以為
寵(西漢本傳)信惟餓隷布實黥徒越以狗盜芮尹江湖(西漢叙傳)鄭
詹縛於晉終亦無死鍾儀南音卒獲返國叔向囚虜自
期必免范座騎危以生易死蒯通據鼎耳為齊上客張
蒼韓信伏斧鍎終取將相鄒陽獄中以書自活賈生斥
逐復召宣室倪寬擯死後至御史大夫董仲舒劉向下
獄當誅為漢儒宗(柳宗元傳)
集綠驥垂耳於林下鴻雀戢翼於汙池&KR0034;之者固以為
園囿之凡鳥外廏之下乘也及整闌筋揮勁翮陵厲清
浮顧盻千里豈可謂其借翰於晨風假足於六駁哉(陳孔)
(璋書)朝為讐虜夕為上將(陳孔璋檄文)安國免徒起紆青組張
敞亡命坐致朱軒(陸士衡)不見公與相起身自犁鋤(韓文)李
斯逐焉而為上卿鄒陽囚焉而為上客(劉賓客)
本朝士方窮時困阨閭里庸人孺子皆得易而侮之若
季子不禮於其嫂買臣見棄於其妻一旦高車駟馬旗
旄導前騎卒擁後夾道之人相與駢肩累迹瞻望咨嗟
而所謂庸夫愚婦者奔走駭汗羞愧俯伏以悔罪於車
塵馬足之間者此一介之士得志當時而意氣之盛昔
人比之衣錦之榮者也(歐公畫錦堂記)趙廣漢河間之郡吏也
尹翁歸河東之獄吏也張敞大守之卒吏也王尊涿郡
之吏左也出之為將入之為相(老蘇)
世路嶮巇
集荆棘聚而成林(楚辭)世路嶮巇太行孟門豈云嶃絶(劉孝)
(標)世議迫阨不容其高雲海方蕩潏孤鱗安得寧(並陳)
(子昂)世路如秋風相逢盡蕭索世路有屈曲(李太白)世梗
悲路澁(杜詩)世路知交薄時危人事急風逆羽毛傷
浮生有蕩汨吾道正羈束人衆難容身石壁滑側足雲雷
屯不已艱險路更跼普天無川梁欲濟願水縮舉頭向
蒼天安得騎鴻鵠(同上)盈盈一尺水浩浩千丈波(白樂天)時
情變寒暑世利等錙銖若比世路難猶自平於掌(樂天)
(初入太行詩)世塗昏險擬步如漆(柳文)世路山河險君門煙霧
深(劉賓客)官途似風水(白傅)可憐百鳥紛縱横雖有深林何
處宿(韋應物)人心雖自硬世路終難拗(韓)
本朝線路不容足(東坡)要路風波無限惡(欒城)平地生﨑嶇
(山谷)
人心難託
子喜則交頸相靡怒則分背相踶(大計反莊子)孔子曰人心
險於山川難於知天天亦有春秋冬夏旦暮之期人有
厚貌深情(莊子)使信士分財不如探籌使廉士守財不如
閉戶(文中子)
史史佚曰非我族類其心必異子晳曰我好見之不
知其有異志也子産曰人心不同如其面焉吾豈敢
謂子面如吾面乎(並左)雖有親父安知其不為虎雖有親
兄安知其不為狼(韓安國傳)始常山王成安君為刎頸交卒
滅亡患生於多欲而人心難測也(蒯通傳)入吾室操吾戈以
伐我(鄭玄傳)苻丕曰垂在鄴如藉虎侵咬常恐為肘腋之
變(晉紀)昔吕布殺丁原以事董卓終誅董而為賊劉牢反
王恭以歸晉還背晉以搆妖(梁高祖)惟有人心相對間咫
尺之情不能料(五代晉高祖)李繁者汝之子也陽城盡疏裴
延齡過惡欲密論之以繁故人子使之繕寫繁徑以告
延齡先詣上一一自解疏入上以為妄不之省(唐德宗)
集孰知其不合兮若竹柏之異心(楚辭)失意杯酒間白刃
起相讐(選少年行)無曰父子無間昔有潘崇無曰至親無二
或容江充(王廣之保傅箴)人心若波瀾他人方寸間山海幾
千重輕言託朋友對面九疑峰(李太白)翻手為雲覆手雨
紛紛輕薄何足數(杜工部)天可度地可量唯有人心不可
防但見丹誠赤如血誰知偽言巧似簧(白樂天)太行之路
能摧車若比君心是坦途巫峽之水能覆舟若比君心
是安流(太行路詩)理平則為鸞為鳳為鵷為鷺世變則為蛇
為豕為猊為梟者十恒八九(元微之)平生親友心豈得知
淺深(白樂天)今夫平居里巷相慕悅酒食遊戲相徵逐詡
詡強笑語以相取下握手出肺肝相示指天日涕泣誓
死生不相背負一旦臨小利害僅如毛髮比反眼若不
相識落陷穽不一引手救反擠之又下石焉者皆是也
(韓)湜輩雖屢指教不知其果不叛去否(韓文)小人之慮
險平地生太行(孟東野)大海波濤淺小人方寸深海枯終
見底人死不知心(杜荀鶴)世情本難合對面隔山丘(王建)兒
冠出門父翁不知其往止女筓上車夫人不保其貞汙
一人千萬心(並唐文粹)一日天無風四溟波盡息人心
風不吹波浪高百尺(唐王績)識貌不識腸(王建)長恨人心不
如水等閑平地起波瀾(劉賓客)天下之言事為修潔者有
如河間之始為妻婦者乎天下之言朋友相慕望者有
如河間之與其夫切密者乎河間以自敗於暴強誠服
其利歸敵其夫猶盜賊仇讐不忍一視其面卒計以殺
之無須臾之戚則凡以情愛相戀結者得不有邪利之
滑其中耶亦足以知恩之難恃矣(柳文)
本朝醜好隨手翻(山谷)人心百態巧且難臨危利害兩相
關朝為親戚暮讐敵自古常嘆交道難(歐公)當人盡賓主
對面如蠻夷(邵堯夫觀棋集)
其居使然
經墟墓之間未施哀於民而民哀社稷宗廟之中未施
敬於民而民敬(記)目不自見(荀子)市井相與言則以財與
利(揚子)十仞之城樓季弗能踰者峭也千仞之山跛羊易
牧者夷也甚霧之朝可以細書不可以望尋常之外
禿腐之山無十丈之材(淮南子)眼能察天衢而不能周項
領之間(抱朴子)兩目不相為視(蔣子)崑山之下以玉抵烏彭
蠡之濱以魚食犬而人不愛者非性輕財所重故也(劉子)
史叔向之母曰深山大澤實生龍蛇(左)如目見毫毛而
不見其睫也(史越世家)齊魯之閑於文學自古以來其天性
然也(儒林傳)高眀之家鬼瞰其室(揚雄傳)鄒魯守經學齊楚
多辯智韓魏有竒節(鄒陽傳)秦漢以來山東出相山西出
將(趙充國傳)萬室之邑必有萬鍾之藏千室之邑必有千鍾
之藏(食貨志)猛虎在深山百獸震恐及其在穽檻之中搖
尾而求食鈞天廣樂必有竒麗之觀帝室皇居必蓄非
常之寶(禰衡傳)富貴生不仁沉溺致愚疾(大臣穆宗贊)河南帝
城多近臣南陽帝鄉多近親(光武紀)衣冠人物盡在中原(梁武)
(紀)京師衣冠所聚身名所出從容附會不勤而成(張九齡傳)
水清無大魚(漢和紀)
傳記楚國食貴於玉薪貴於桂爭名者於朝爭利者
於市(戰國策)高山之巔無美木傷於多陽也大樹之下無
美草傷於多隂也(說苑)與君子遊苾乎如入蘭芷之室久
而不聞則與之化矣與小人游貸乎如入鮑魚之肆久
而不聞與之俱矣是故君子慎其所去就與君子游如
履長日加益而不自知也與小人游如履薄冰每履而
下幾何而不陷乎哉(大戴)高山多林必有怪虎豺藏孕焉深
淵大川必有蛟龍焉(大戴禮)林中多疾風富貴多諛言(鹽鐵)
(篇)鬼谷先生曰子不見河邊之樹乎僕御折其枝風浪
盪其根此木豈與天地有讐怨所居然也子不見嵩岱
之松柏乎上枝干於青雲下根通於九泉千秋百歲不
逢斧斤之患此木豈與天地有骨肉所居然也(張般祐高士傳)
市㕓所會萬商之淵(左太沖蜀都賦)蝨處頭而黑麝食柏而香
頸處險而癭齒居晉而黃(嵇康養生論)五陵佳氣無時無(杜)
帝都名利場雞鳴無安居温飽充於内清廉形於外
南山多白雲洛陽惟紅塵闇生魑魅蠧生蟲(並白樂天)
貧士少顔色貴門多輕肥(孟東野)懷貝玉以之名都之肆
未有不售者也挈而之三家之野未有不盜而困者(皇甫)
(湜)枯巢無還羽在富易為容居貧難自好(孟東野)蓬門
自古少車塵(韓偓)知君五陵客不樂石門遊(劉賓客)青雲豈
有窺梁燕濁水應無避釣魚獨樹高高風勢急平湖渺
渺月明多(許用晦)松柏之下無凡草鸑鷟之侣無凡禽(歐陽)
水宿知寒早愁眠覺夜長(李義山)水積而深縱壑之鱗躍
風積而厚垂天之翼奮(尹和叔文)火山無冷地濁流無清源
(王建)
本朝居貧賤而有聞易處富貴而無過難(東坡)日近先知
曉天低易得春(邵堯夫)近水樓臺先得月向陽花木易逢
春(翰府名談)公子何自知秋陽哉生於華屋之下而坐朝廷
之上出擁大蓋入侍帷幄暑至於温寒至於涼而已(東坡)
其勢使然
經何以聚人曰財(易)世禄之家鮮克由禮位不期驕
禄不期侈(書)
子子路曰負重涉遠不擇地而休家貧親老不擇禄而
仕(家語)三尺之岸虛車不能登百仞之山任負車登焉陵
遲故也(孫卿子)衰麻苴杖者志不存乎樂非耳不聞服使
然也黼黻衮冕者容不䙝慢非務莊服使然也介胄執
戈者無退懦之氣非體純猛服使然也(家語三恕篇)夫芻狗
之末陳也盛以篋衍巾以文綉尸祝齋戒以將之及其
已陳也行者踐其首脊蘇者取而爨之(莊)諺曰長袂善
舞多資善賈此言多資易為功也(韓子)衣食足而知榮辱
(管子)夫堯舜在上雖十桀紂而不能亂者勢治也桀紂在
上雖十堯舜而不能治者勢亂也(韓文)饑歲之春幼弟不
飽穰歲之秋疎客必食(韓非子)遺腹子不思其父無貌於
心也(淮南子)夫民有餘即讓不足則爭讓則禮義生爭則
暴亂起扣門求水莫不與者所饒足也林中不賣薪湖
上不鬻魚所有餘也故物豐則欲省求贍則爭止(同上)堯
為匹夫不能使隣家至為主則令行禁止(慎子)明月之光
可以遠望而不可以細書盛霧之朝可以細書而不可
以望尋常之外(淮南子)富不學奢而奢(任子)舜之方陶不能
利其巷也及南面而君天下蠻夷皆被其福(尹子)挈瓶丐
水執爟求火而人不吝非性好施有餘故也(劉子)懸千金
於市而人不敢取者分定矣委一錢於地童子爭者分
不定矣(同上)
史膏粱之性難正食鮮肥者多驕放(國語)安民可與行
義危民可與為非(秦始皇紀)治獄吏上下相毆以刻為明深
者獲公名平者多後患故治獄之吏皆欲人死非憎人
也自安之道在人之死人情安則樂生痛則思死捶楚
之下何求不得故囚人不勝痛則飾詞以視之吏治者
利其然則指道以明之上奏畏却則鍛鍊而周内之
雖咎繇聽之猶以為死有餘辜何則成練者衆文致之
罪明也(路温舒傳)勇略震主者身危功蓋天下者不賞(通鑑)衣
食足而知榮辱謙讓生而爭訟息(食貨志)夫百人作之不
能衣一人欲天下亡寒胡可得也一人耕之十人聚而
食之欲天下無饑不可得也饑寒切於民之肌膚欲其
亡為奸邪不可得也(漢文帝)孤者易傷貧者易感(邴原傳)本
根既微枝葉強大故其末流有縱横之事勢數然也(漢光)
(武)生而富者驕生而貴者傲生富貴而不能驕傲者未
之有也(漢和紀)勢存則威無不加勢亡則不保一身(漢獻紀)
貴不與驕期而驕自至富不與奢期而奢自至(魏徵傳)貧
不學儉富不學奢非人性也勢使然耳(魏志)厦屋初成而
大匠先立其下嘉禾始熟而農夫先嘗其粒(王粲𫝊)晉劉
毅曰上品無寒門下品無勢族(通鑑)宋明帝詔曰貴高有
危殆之懼卑賤有溝壑之憂(宋紀)辛雄曰凡人所以臨陣
忘身觸白刃而不憚者一求榮名二貪重賞三畏刑罰
四避禍難非此數者雖聖王不能使其臣慈父不能厲
其子矣(梁高祖)朱敬則曰急趨無善迹促柱少和聲(續世說)
久安之民驕佚則難教經亂之民愁苦則易化譬猶饑
者易為食渴者易為飲也(唐太宗)
傳記市朝則滿夕則虛非朝愛市而夕憎之也求存故
往亡故去(戰國策)貴不與富期而富自至富不與粱肉期
而粱肉至粱肉不與驕侈期而驕侈至(同上)與驥俱走則
人不勝驥矣居於車上而任驥則驥不勝人矣(吕氏春秋)漁
人匠者何患山海之貧罄哉(同上)
集廣川無逆流(謝靈運書)錢之所在危可使安死可使活錢
之所去貴可使賤生可使殺(魯褒錢神論)洪波振壑川無恬
鱗驚颷拂野林無靜柯(殷仲文表)高風摧秀木少年樂新
知衰暮思故友文章之作恒發於羇旅草野至若王公
貴人氣得意滿非性能而好之則不暇以為夫和平
之音淡薄而愁嘆之聲要妙歡愉之辭難工而窮苦之
言易好也(李太白)絡首縻足兮驥不能踰跬步無所阻兮
跛鼈千里炎天無冽井日月停午物無邪隂(劉賓客)
短線無(闕)富雞長往家貧客漸稀(姚少監)長江
不肯向西流(白樂天)世胄躡高位英俊沉下僚地勢使之
然由來非一朝(左太冲)在貴多忘賤(曹子建)
本朝朱門有遺啄千里來燕(闕)公門冷如水百(闕)
飽食有殘肉饑食無餘菜(闕)先竭是甘井得(闕)
(同上)尺箠當猛虎奮呼而操擊徒手遇蚚蜴變色(闕)
袒裼而按劍則烏獲不敢逼冠胄衣甲據兵而
(闕)彎弓殺之矣利之所在天下趨之是故千
金之家欲有所為則百家之市無寧居者(三蘇)自下觀上
無限富貴自上觀下無限貧賤(邵堯夫)
無可奈何
史楊彦詢曰譬如人家有子父母所不能制將如之何
(晉高祖)
傳記夜行者能無為姦不能禁狗使無吠已也(戰國策)
本朝攻之暫破而愈堅撲之未滅而愈熾遂至於無可
奈何(歐公)天下之患莫大於不知其然而然不知其然而
然者是拱手而待亂也(東坡)
可已則已
史無損於魯而祗為名衛寗喜專公孫免餘請殺之
公曰事未可知秪成惡名止也不足以害吳而多殺
國士不如已也(並左)
禍福倚伏
子禍者福之所倚福者禍之所伏孰知其極(老)宋人有
好行仁義三年不懈家無故黑牛生白犢以問孔子曰
此吉祥也以薦上帝居一年其父無故而盲其牛又復
生白犢其父又復令其子問孔子其子曰前問之而失
明又何問乎父曰聖人之言先汙後合其事未究姑復
問之其子又復問孔子孔子曰吉&KR1444;也復教以祭其子
歸致命其父曰行孔子之言也居一年其子無故而盲
其後楚攻宋圍其城民易子而食之析骸而炊之丁壯
者皆乘城而戰死者大半其人以父子有疾皆免及圍解
而疾俱復(列子)慶者在堂弔者在閭禍與福隣莫知其門
(荀)失火而遇雨失火則不幸遇雨則幸也故禍中有福
(淮南)禍之所倚反而為福福之所伏還以成禍妖之所見
或能為吉祥之降亦或成凶有知禍之為福福之為禍
妖之為吉祥之為凶則可與言物類矣(列)
史與於青之賞必與於其罰(齊公孫青也左)禍兮福所倚福兮
禍所伏憂喜聚門吉凶同域(賈生傳)英布少時遇相者曰
當黥而王後被刑果為王(史記)竇廣國家貧為人所略賣
為其主入山作炭寒臥岸下百餘人岸崩盡壓殺臥者
獨少君得脫卜曰當侯竇后立封侯(外戚傳)朱英謂春申
君曰世有無望之福亦有無望之禍(通鑑)
傳記文種曰皇天祐助前沉後揚禍為德基憂作福堂
(趙曄吳越春秋)夫郊祀之牛衣之以朱采食之以禾粟非不樂
也及其用時鼎鑊在前刀爼列後當此之時雖欲還就
孤犢寧可得乎(古今樂錄)
集休咎相乘躡翻覆若波瀾(選君子行)福為禍胎禍作福階
(盧子諒)北叟塞上之翁也馬無故亡入胡人弔之翁曰安
知非福乎後其馬將胡駿馬而歸人賀之翁曰安知非
禍乎後其子騎墮而折臂人弔之曰安知非福乎後胡
兵大出丁壯者戰死唯子以跛故得父子相保故以北
叟知禍福相因倚伏生也(班固幽通賦注)動而得謗名亦隨之
(韓文公)晉勝鄢陵范燮祈死吳克勁越夫差啓殃(陸宣公)禍
福回環車轉轂榮枯反覆手藏鈎(同上)
本朝魏徵停叔玉婚乃天以祜魏氏房玄齡之子遺愛
因尚主遂為房氏大禍(鳴道集)
福少禍多
子福輕於羽莫之知載禍重乎地莫之知避(莊)福不盈
跳禍溢於世(班孟堅)利輕春露害重冬霜歡華不滿眼
咎責塞兩儀(韓集)
福過禍生
史無德而禄殃將至矣(左)夫德福之基也無德而福猶
無基而厚墉也其壊也無日矣密康公母曰小醜備
物終必亡(並國語)久乘富貴福積為祟(田叔傳)貴臣常禍傷
於寵也(王符傳)
轉禍為福
子子曰中行文子倍道失義以亡其國而能禮賢以活
其身聖人轉禍為福此謂是歟(家語)失火遇雨禍中福
宋人好善父子無故而盲其後楚攻宋丁壯者死老幼
皆止城破皆屠獨父子盲得無乘城圍解則父子俱視
(並淮南)
史齊有仲孫之難而獲桓公至今賴之晉有里克丕鄭之
難而獲文公是以為盟主(左)韓信坐法當斬信乃仰視
滕公曰上不欲就天下何為斬壯士滕公竒其言壯其
貌釋而不斬與語大悅之言於上以為治粟都尉蒯
通說范陽令曰君急遣臣見武信君君可轉禍為福矣
(並史記)詭禍為福(西漢武五子傳)張蒼坐法當斬後解衣肥白如
瓠時王陵見而怪其美士乃言沛公救勿斬後以為代
相遷為附相(西漢)經載高宗雊雉之異以明轉禍為福之
驗(漢成紀)聖人轉禍而為福智士因敗而成功(馮衍傳)安禄
山討奚契丹為虜所敗張守珪奏請斬之禄山臨刑呼
曰大夫不欲討奚契丹耶奈何殺禄山守珪亦惜其驍
勇欲活之乃更執送京師(唐太宗)杜兼誣奏李藩於張建
封之薨搖動軍情上大怒密詔杜佑使殺之佑素重藩
懷詔旬日不忍發因引藩出詔示藩藩神色不變曰此
真報也佑曰君謹勿出口吾已密論用百口保君矣上
詔藩詣長安望藩儀度安雅乃曰此豈為惡者耶除授
秘書郎(唐德宗)舒元輿有族子守謙愿而敏元輿愛之從
元輿者十年一旦忽以非罪怒之日加譴責奴婢輩亦
薄之守謙不自安求歸江南元輿亦不留守謙悲歎而
去夕至昭應聞元輿收族守謙獨免(通鑑唐文宗)
集每因禍以禔福亦踐危而必安(選弔文)北叟塞上之翁
其子騎而折臂人弔之曰安知非福乎後北兵大出丁
壯者戰死唯翁子以跛故得父子相保(班固幽通賦注)蒯通據
鼎耳為齊上客張蒼韓信伏斧鑕終取將相鄒陽獄中
以書自活賈生斥逐復召宣室倪寬擯死後至御史大夫
董仲舒劉向下獄當誅為漢儒宗此皆瓌偉博辨竒壯
之士能自解脫(柳文)知足下遇火灾家無餘儲僕始聞而
駭中而疑終而大喜蓋將弔而更以賀也京城人多言
足下家有積貨士之好廉名者皆畏忌不敢道足下之
善獨自得之心蓄之銜忍而不出諸口以公道之難明而
世之多嫌也一出口則嗤嗤者以為得重賂常與孟幾
道言而痛之乃今幸為天火之所滌盪凡衆之疑慮舉
為灰埃黔其廬赭其垣以示其無有而足下之才能乃可
以顯白而不汙其實出矣是祝融回禄之相吾子也則
僕與幾道十年之相知得開其發策決科者授子而不
慄雖欲如嚮之蓄縮受侮者其可得乎於兹吾有望於
子是以終乃大喜也(柳文賀進士王參元失火書)病木斧斤遺(白樂天)
本朝孫真人著大風惡疾論曰神仙傳有數十人皆因
惡疾得仙道何者割棄塵累懷穎陽之風所以因禍而
取福也(東坡論一首)李程貞觀中試日五色賦初出試楊於
陵遇程詢其所試於陵謂程曰公今須作狀元翌日無
名於陵深不平乃於故册子末繕寫而斥其名氏攜之
以訴主文主文歎賞不絶於陵曰當今場中若有此賦
侍郎何以待之主文曰非狀元不可也於陵曰苟如此
侍郎亦遺賢矣此乃李程所作亟命取李程所納卷對
不差一字主文因謀之於陵擢為狀元(見蘇東坡與李廌詩注新唐有)
(日五色事却無出試一段事)
禍生所忽
經子曰小人溺於水君子溺於口大人溺於民皆在其
所䙝也(記)
子隙穴之風輕塵不動毛髮不搖及中肌膚以為深疾
(列)
史子産曰水懦弱民狎而玩之則多死焉(左)禍固藏於
微隠而發於人之所忽(司馬相如傳)堤潰蟻孔氣洩針芒(陳忠)
(傳)
憂禍相仍
史草木遭霜者不可以風過(韓安國傳)裴寂謂劉文靜曰貧
賤如此復逢離亂(隋紀)
集茫然阮籍途更洒楊朱泣(杜)落陷穽不一引手救反
擠之又下石焉(韓)巳抱沉疴冷更貽魑魅憂(孟東野)清羸
還對月遲暮更逢秋(李義)羸骨欲消猶被剗瘡痕未滅又
遭彈(元微之)
本朝譬如乘輕車馭駿馬冐險夜行而僕夫又從後鞭
之豈不殆哉(東坡擬進士對御試策)枯木自少葉不堪經曉霜(欒城)
春殘已是風和雨更看遊人憾落花(山谷)楊文公億為執
政者所惡言事者攻之不已公曰已擠溝壑猶下石而
不休方困蒺藜尚彎弓而相射(青箱記)
不待增益
子華霍之極大滄海之滉瀁其高不借翔埃之來其深
不仰行潦之注(抱朴子)
史雕之不增文磨之不加瑩(魏文士傳)
集苟贊其道若譽天地之大褒日月之明非愚則惑(柳文)
不待矯揉
子鵠不日浴而白烏不日黔而黑(莊)木不待櫽括而直
者其性直也(荀)鳥排虛而飛獸蹠實而走蛟龍水居虎
豹山處天地之性也良玉不雕美言不文(揚子)五玉不
染而堅寒冰不磨而朗(抱朴子)
集美雅之體無待韋絃(王文憲集)至寶不雕琢(翰文)大圭之質
豈待磨礱良玉雖朴不受采醴泉自甘非有和真色
縝密丹青無自入也美味天成麴糵無所資也(並唐文粹)
本朝金沉羽浮蓋有常性(類要)就死之牛見之而不忍入
井赤子覩之而怵惕牧人厚方苞之葦稚子閔方雛之
雉當其情動於中蓋有所自(鳴道集)天力自然不施膠筋(東坡)
不待擬議
子兩木相摩而燃金火相守而流圓者常轉窽者常浮
自然之勢也(淮南子)
史雷霆之所擊無不摧折者萬鈞之所壓無不靡滅者
(賈山傳)禇碧曰冰炭不言而冷熱之質自明者以其有實
也(魏文紀)
集近火固宜熱履冰豈無寒(君子行)楩楠出地知為棟梁
鳳凰在殼知摩雲霄(高達夫)鳳凰芝草賢愚皆以為美瑞
青天白日奴隷亦知其清明(韓)
本朝如炊之無不熟種之無不生也(東坡)
自有定價
集毛嬙西施善毀者不能蔽其好(四子講德論)稱謂一立古
先聖賢所不敢移(劉賓客)精金百鍊良驥千金(唐文粹)
本朝鬻千金之璧者不之於肆而願觀者塞其門觀者
歎息而主人無言焉非不能言知言之無加也(東坡上曹丞相)
(書)文章如金玉各有定價先後進相汲引因其言以信
於世則有之矣至其品題高下蓋付之衆口決非一夫
所能抑揚(東坡答毛滂書)歐陽公言文章如精金美玉市有定
價非人所能以口舌貴賤也(東坡答謝師民書)藍田生美玉未
琢價連城(山谷)
不可淺量
經汲養而不窮愈汲愈生(易)齊大饑黔敖為食於路以
待餓者而食之有餓者蒙袂葺履貿貿然來黔敖曰嗟
來食揚其目而視之曰予惟不食嗟來之食以至於斯
也從而謝焉終不食而死(記)
子子貢南游於楚過漢隂見一丈人方為圃畦鑿隧而
入井抱甕而出灌用力多見功寡子貢曰鑿木為機後
重前輕挈水若抽其名為橰圃老曰聞有機事必有機
心吾非不知羞不為也(莊子)見虎一文不知其武見驥一
毛不知善走行一棋不足以見智彈一弦不足以見
悲(淮南子)故九州不可頃畝也八極不可道里也大山不
可丈尺也江海不可斗斛也(淮南子秦族訓)不可以黔婁原憲
之貧而謂古者無陶朱倚頓之富不可以無鹽宿瘤之
醜而謂在昔無南威西施之美王莽引典墳以飾其
邪不可謂儒者皆為簒盜也相如因鼔琴以竊文君不
可謂雅樂主於淫佚也(並抱朴子)
史趙有處士毛公隠於博徒薛公隠於賣漿家(周赧王紀)始
孟嘗君列此二人(雞鳴狗盜)於賓客賓客盡羞之及孟嘗有
秦難卒此二人捄之(孟嘗君列傳)韓安國坐法獄吏田甲辱
安國安國曰死灰獨不復燃乎即溺之居無幾韓安國
為梁内史(前漢書)毛遂從平原君合從十九人相與笑之
後至楚卒定從而歸(史記)毛義家貧以孝行稱南陽張奉
慕其名往候之坐定而府檄適至以義守令義捧檄而
入喜動顔色奉心賤之及義母死後舉賢良徵不至張
奉歎曰賢者固不可測往日之喜乃為親屈也(後漢)器博
者無近用(宋弘傳)安靜之吏日計不足月計有餘王導
因事就功雖無日用之益而歲計有餘(晉元帝紀)庸可以水
旱而累堯湯乎(蔡邕傳)魏舒不為鄉親所重後為將軍鍾
毓長史毓每與參佐射舒常為畫籌而已後遇射人不
足以舒滿數舒容範閑雅發無不中舉坐愕然莫有敵
者毓曰吾之不足以盡卿才有如此射矣(魏元紀)王湛初
有隠德人莫能知兄弟宗族皆以為癡兄子濟輕之嘗
詣湛見床頭有周易濟請言之因剖析玄理微妙而有
竒趣皆濟所未聞武帝亦以湛為癡見濟輒問之濟曰
臣叔殊不癡王敬則母常謂人云敬則應得鳴鼓角人
笑之曰汝子得為人吹角可矣後果封侯給鼔吹(齊書)曹
景宗大破魏軍振旅凱入帝於華光宴飲因令左僕射
沈約賦韻景宗不得韻意色不平啓求賦詩帝曰卿技
能甚多人才英拔何必止在一詩景宗已醉求作不已
詔令約賦韵已盡唯餘競病二字景宗便操筆斯須成
其辭曰去時兒女悲歸來笳鼔競借問行路人何如霍
去病帝欣然不已約及朝賢驚嗟竟日詔令上史(梁書)陳
慶之曰吾始以為大江以北皆戎狄之鄉比至洛陽乃知
衣冠人物盡在中原非江東所及也(高祖)魏游雅曰昔崔
司徒謂高生豐才博學所乏者矯矯風節耳余亦以為
然及司徒得罪詔旨臨責聲嘶股慄殆不能言高子獨
敷陳事理辭義清辨音韻高亮人主為之動容聽者無
不神聳此非矯矯者乎(高生乃高允)封常清少孤貧細瘦纇
目一足偏短求為高仙芝傔不納常清日候仙芝出入
不離其門凡數十日芝不得已留之會達奚部竒之仙
芝為節度使即署常清判官(唐元宗)桑維翰隨事裁決初
若不經思慮人疑其疎略退而熟議之終亦不能易也
(五代晉高祖)
傳記張華見禇陶語陸平原曰君兄弟龍躍雲津顧彦
先鳳鳴朝陽謂東南之寶已盡不意復見禇生陸曰公
未覩不鳴不躍者耳(世說中)鳳凰初起也環二十步之雀
喔咿而笑之及升陽一詘一信展轉雲間藩籬之雀超
然知不及遠矣士褐衣未嘗飽也世俗之士即以為羞
耳及其出則定廟議用則延民命世俗之士超然自知
不及遠矣(韓詩外傳)
集夫鯤之為魚也潛碧海泳滄溟沈鰓於渤海之中掉
尾乎風濤之下而濠魚井鮒自以為可得而齊焉鵬之
為鳥也刷毛羽恣飲啄戢翼於天地之間宛頸乎江海
之畔而雙鳬乘鴈自以為可得而䙝焉及其羽化垂天
摶風九萬振鱗横海擊浪三千寧能借翰於桑榆假力
於在藻資江濱涓流之水待堀堁揚塵之風哉(駱賓王)人
之難知堯舜所病胡可以一訓一語而謂盡其能哉(陸宣)
(公)勿言分寸鐵善用乃長兵(白樂天)
本朝盡道滿城無國艷不知朱戸鎖嬋娟(臨川)劉中山謂
王曾曰狀元試三場一生喫著不盡曾曰平生之志不
在温飽(東軒筆錄)
不可損益
子單父一歲之麥於魯不加強喪之不加損(家語)舉世而
譽之不加勸舉世而非之不加沮(莊)天下之水莫大於
海萬川歸之不知何時止而不盈尾閭泄之不知何時
已而不虛(秋水篇)注焉而不滿酌焉而不竭禹之時十
年九潦而水不加益湯之時八年七旱而涯不加損(並莊)
(子)不能毀山之一毛(列湯問)富貴不足以益卑賤不足以
損(荀哀公篇)不為堯存不為桀亡(荀)毀譽之於已猶蚤䖟之
一過也渴飲河水腹滿而河水不為之竭(並淮南子)堯舜
在上雖有十桀不能亂者勢治也(韓子)
史江湖之崖渤海之島羣鴈集不為之多雙鳬飛不為
之少(揚雄傳)九牛亡一毛(司馬遷𫝊)譬猶鍾山之玉泗濱之石
累珪璧不為之盈採浮磬不為之索(蔡邕傳)譬猶衡陽之
林岱隂之麓伐尋抱不為之稀蓺拱把不為之數(崔駰傳)
塵加岱嵩霜集淮海雖未有益不為損也(後楊倫傳)如彼白
圭質無塵點清不增潔濁不加染(袁宏三國名臣序)虞仲翔美
寶為質雕磨益光不足以損(三國虞翻傳)唐段志沖曰尺霧
障天不虧其大寸雲點日何損於明(唐紀)
傳記鴻鵠高飛沖天然其所恃者六翮耳夫腹下之毳
背上之毛增去一把飛不為高下(劉向)子貢曰臣譽仲尼
如兩手捧土而附泰山其無益明矣臣不譽仲尼如兩
手把泰山無損亦明矣(韓詩外傳)一室之中益一人燭不為
益明去一人燭不為益暗(烈女傳)
集青蠅不能穢垂棘邪論不能惑孔墨(四子講德論)行潦暴集
江海不以為多鰌鱓並迯九罭不以為虛是以許由匿
堯而深隠唐氏不以衰夷齊恥周而遠餓文武不以卑
(同上)百川注東海東海無虛盈泥滓不能濁澄波非益清
(韋應物)淮濟之清有玷焉若秋毫固不為病日月之蝕
大圭之瑕曷足以傷其明黜其寶哉穢者自穢不足
以害吾潔狹者自狹不足以害吾廣幽者自幽不足以
害吾明(並柳文)落一星伐一樹不足以損天地光輝如
大倉之稊米委一粒於萬鍾譽之所不能益者毀不
能損榮之所不能動者辱不能加利之所不能動者害不
能嬰(並唐文粹)俾吾為秋毫之杪吾亦自足不見其小俾吾
為泰山之阿吾亦無餘不見其多終年汲引絶不耗
復不盈(元稹)
不可比諭
經觀天下之物無可以稱其德者(記)
子澤及萬世而不為仁長於上古而不為夀覆載天地
彫刻衆形而不為巧(莊)千里之遠不足以舉其大千仞
之高不足以極其深(秋水)在太極之先而不為高在太極
之下而不為深先天地生而不為久長於上古而不為
老(莊子)
史莊周其言洸洋自恣王公大人不能器之深者入
黃泉高者出蒼天大者含元氣纖者入無倫(揚雄傳)王戎
常目山濤如璞玉渾金人欽其寶莫能名其器(晉王戎傳)
集昭乎日月不足為明崒乎泰山不足為高巍乎天地
不足為容(韓伯夷頌)潔乎瑾瑜不足為其珍芬乎蘭茝不足
為其秀(皮日休)確然金石不足以為堅澹然冰玉不足以
為潤雲烟綿聯不足為其態也水之迢迢不足為其
清也春之盎盎不足為其和也秋之明潔不足為其格
也風檣陣馬不足為其勇也時花美女不足為其色也
荒園陊殿梗莽丘隴不足為其恨怨悲愁也鯨呿鼇擲
牛鬼蛇神不足為其虛荒誕幻也(並唐文粹)通塞若水變化
若龍動之謂道非可以一善稱非可以一行目(湜)
本朝天子有道其德不可得而名輔相有德其才不可
得而稱故漢之文景紀無可書之事唐之房杜傳無可
載之功(除呂大防尚書左僕射制)譬夫天地之妙造化萬物動者植者
無細與大不見痕迹自極其工(歐公墓文)
分量不同
經厚於仁者薄於義親而不尊厚於義者薄於仁尊而不親
(記)譬之宫牆賜之牆也及肩闚見室家之好夫子之牆
數仞不得其門而入(語)
子天之道損有餘補不足人之道損不足奉有餘(老)公
儀伯以力聞周宣王聘之曰女力何如曰臣力能折春
螽之股堪勝秋蟬之翼王曰吾力能裂犀兕之革曳九
牛之尾猶憾其弱(列子)上古有大椿者以八千歲為春秋
杇壤之上有菌芝者生於朝死於晦春夏之月蠓蚋者
因雨而生見陽而死溟海有魚焉其廣數千里其長稱
焉其名為鵬翼若垂天之雲江浦之間生麽虫其名曰
焦螟羣飛而集於蚊睫弗相觸也栖宿去來聞勿覺也
(列湯問)宋元君將圖畫衆史皆至䑛筆和墨在外者半有
一史後至者儃儃不趨受揖不立因之舍公使人觀之
則解衣槃礴孔子謂子路曰水行不避蛟龍者漁父
之勇也陸行不避兕虎者獵夫之勇也白刃交于前視
死若生烈士之勇也(並莊)大智閑閑小智間間夫子步亦
步夫子趨亦趨夫子馳亦馳夫子奔逸絶塵而回瞠乎
若後矣(田子方篇)塪井之蛙謂東海之鼈曰井幹之樂至矣
東海之鼈左足未入而右膝已縶(秋水篇)鵬圖於南溟水
擊三千里摶扶搖而上者九萬里蜩與鳩決起而飛槍
榆枋斥鷃騰躍而上不過數仞而下翺翔蓬蒿之間(逍遙)
(遊篇莊子)輕死而暴是小人之勇也君子能則寬容易直
以開導人不能則恭敬蹲絀以畏事人小人能則倨傲
辟偽以驕溢人不能則妬嫉怨誹以傾覆人楚王有
白猨自射之則摶矢而熙使養由基射之始調弓矯矢
未發而猨擁柱號矣(淮南子)泰山之與丘垤河海之與行
潦(孟)仲尼之道猶四瀆也經流中國終入大海他人之
道者西北之流也綱紀夷貉或入于沱或淪于漢(揚子)
良馬不待策錣而行駑馬雖兩錣之而不能進(淮南子)許
由獨善其身太公兼利天下(孔叢子)衆木不能法松柏諸
蟲不能學龜鶴(抱朴子)明之所及雖玄隂幽夜之地毫釐
芒髮之物不以為難焉苟所不逮者雖日月麗天之炤
灼嵩岱干雲之峻峭猶不能察焉(微旨論篇)虎豹之所餘乃
狸鼠之所爭也陶朱之所棄乃原顔之所無也(祛惑論)瓦
盎木柸比門所饒金觴玉爵萬家無一(枹朴子)江河之流
爛胔漂屍縱横接連而人飲之者量大故也盆盂之水
鼠尾一曳必嘔吐而棄之者量小故也(劉子)子游治武城
仲尼發割雞之歎尹何為邑宰子産出製錦之諫師
曠對晉平公曰少而學者如日出之光壯而學者如日
中之光老而學者如秉燭夜行(說苑)
史子皮曰君子務知大者遠者小人務知小者近者
子文治兵於暌終朝而畢不戮一人子玉復治兵於蒍
終日而畢鞭七人貫三人耳(並左)愚者昧於成事智者觀
於未形(史記趙世家)故以詐遇詐猶有巧拙焉以詐遇齊譬
之猶以錐刀墮太行山也(通鑑)子産治鄭民不能欺子賤
治單父民不忍欺西門豹治鄴民不敢欺(滑稽傳)故以桀
詐桀猶巧有幸焉以桀詐堯譬之以卵投石以指撓沸
若赴水火入焉焦沒耳(通鑑)工人之用鈍器也勞筋苦骨
終日矻矻及巧冶鑄干將莫耶清水淬其鋒越砥斂其
鍔水斷蛟龍陸摶犀革荷旃被毳者難與道純綿之
麗密羹藜茹糗者不足與論太牢之滋味(並王褒傳)小智自
私賤彼貴我達人大觀物亡不可(賈誼傳)度長絜大比權
量力不可同而語(項籍傳)盲者不見咫尺而離婁燭千里
之隅(揚雄傳)男雖賤各為其家陽女雖貴各為其國隂(杜鄴)
(傳)上智不處危以僥倖中智能因危以為功下愚安於
危以自亡(吳漢傳)智者順時而謀愚者逆理而動(朱浮傳)智
者順以成德愚者逆以取害管寧與華歆共鋤菜見
地有金寧鋤不顧與瓦石無異歆捉而擲之人以是知
其優劣(東漢)費禕為尚書令傳以朝脯聽事其間接賓客
飲食嬉戲加之博奕每盡人之歡董允代禕旬日之中
事多停滯(蜀志)桓温來朝或云欲誅王謝謝安神色不變
坦之流汗沾衣倒執手版(晉紀)或謂華譚曰諺言人之相
去如九牛毛寧有此理乎譚對曰昔許由巢父讓天子
之貴市道小人爭半錢之利此之相去何啻九牛毛也
(華譚傳)魏主執任城勰手曰二曹以才名相忌吾與汝以
道德相親(明紀)顧悅之與簡文帝同年而髮早白帝問其
故對曰松柏竒姿經霜猶茂蒲柳常質望秋先零(晉書本傳)
顔峻謝莊為吏部尚書時人語曰顔峻嗔而與人官謝
莊笑而不與人官(宋書)齊神武令諸子各理亂絲帝獨抽
刀斬之曰亂者須斬(文宣紀)松柏孤生勁特無所因倚女
蘿弱不能立必附他木(德裕傳)正人如松柏獨立不倚邪
人如藤蘿非附他物不能自起(唐太宗)李晟為其子請昏
於延賞不許晟謂人曰武夫性快釋怨於杯酒間則不
復貯胷中矣非如文士難犯外雖和解内蓄憾如故烏
得無懼(唐德宗)土城竹馬童兒樂也飾金翠羅綺婦人樂
也貿遷有無商賈樂也高官厚秩士大夫樂也戰無前
敵將帥樂也四海寧一帝主樂也(西域馬耆傳)
傳記君子得時如水小人得時如火(說苑)郭林宗曰奉高
之器譬諸汍濫雖清而易挹叔度汪汪如千頃波澄之
不清撓之不濁不可量也夏侯太初嘗倚柱作書時
大雨霹靂破所倚柱衣服焦燃神色無變書亦如故賓
客左右皆跌蕩不能住(並世說)楊脩為丞相曹操主簿至
江南讀曹娥碑上八字問脩脩曰知之操曰待朕思之
行三十里乃得之令脩解脩曰黃絹色絲絶字幼婦少
女妙字外孫女子好字韲臼受辛辭字操曰一如朕意
俗云有智無智校三十里(裴啓林)孔子曰仁義動君子財
色動小人(樂動聲儀)魯有男子獨處于室隣人嫠婦又獨處
于夜暴風雨至而室壊婦人趨而託之男子閉戶而不
納曰吾聞之男女不六十不同居今子幼吾亦幼不可
以納子婦人曰子何不若柳下惠然嫗不逮門之女國
人不稱亂男子曰柳下惠固可吾則不可(毛公詩傳)
集尺澤之鯢豈能與鯤魚量江海之大藩籬之鷃豈能
與鳳凰料天地之高哉(楚辭)犨麋之與子都培螻之與方
壺(左太沖魏賦)彼桑榆之末光踰長庚之初輝(同上)鷦鷯巢於
蚊睫大鵬彌乎天隅(張華鷦鷯賦)一飛沖青天曠世不再鳴
安與鶉鷃徒翩翩戲中庭(晉阮步兵詩)駑蹇之乘不騁千里
之塗燕雀之儔不奮六翮之用(班叔皮論)巢許蔑四海商賈
爭一錢(曹植樂府歌)众星羅青天朗者獨有月(李太白)雀鳴朝
營食鳥鳴暮求羣獨有知時鶴雖鳴不緣身(韓文)内不足
者急於人知霈焉有餘厥聞四馳今人適數百里出
門惘惘有離别可憫之色持被入直三省丁寧顧婢子
語刺刺不能休今子使萬里外國獨無幾微出於言面
豈不真知輕重大丈夫哉不善為斵血指汗顔巧匠
旁觀縮手袖間不知言之人烏可與言知言之人默焉
而其意已傳彊者必怒於言懦者必怒於色(韓文)不矍矍
於進取不施施於得喪左絃右壺樂以終日與夫拳拳
恐悸蒙諂負義得之拘拘榮不羞愧以終其身而不能
止者不獨優乎(柳)君子宜于上不宜于下小人宜于下
不宜于上達士如絃直小人似鈎曲(杜工部)智士日千
慮愚夫唯四愁(孟東野)君子山嶽定小人絲毫爭駑蹄
顧摧秣逸翮遺稻梁君子芳桂性春榮冬更繁小人槿
花心朝在夕不存百草短長出衆禽高下鳴(元微之)聖人
瑩其心而窒其謗是以能照天下之理故其心清而定
愚者負其心而薄於外是以閉天下之理故其心塵而
結(皇甫湜)項籍阬秦降卒二十萬其於防虞亦已甚矣漢
高豁達大度天下之士至者納用不疑其於備慮可謂
疎矣然而項氏以滅劉氏以昌蓄疑之與推誠其效固
不同也(陸贄)狀貌羣分頭角萬殊(皇甫湜)務鳩歛而厚其帑
稅之積者匹夫之富也務散發而收其兆庶之心者天子
之富也(陸宣公)屠羊于肆適味於众口也攻玉於山候知
於獨見也貪日得則鼔刀利要歲計而韞匵多靈芝
蓬滿與百果齊折然煌煌翅翅出乎其類(劉賓客)彼如君
子心秉操貫冰霜此如小人面變態隨炎涼椿夀八
千春槿花不經宿葵枯猶向日蓬斷即辭春因指
塵土下蜉蝣良可悲不聞姑射上千歲冰雪肌彼為
葅醢机上盡此作鸞鳳天外飛(並白樂天)鷹飢常啄腥鳳飢
亦待瓊顔回簞瓢才自給肥濃不到口年不登三十
張蒼染愛浩無際妾媵傾後房竟夀百餘歲鵬背負
天龜尾曳地雲泥不可得同游(並張說之)蟪蛄寧與雪霜期
賢哲難教俗士知(杜牧之)君子寧小窮而大達小人寧小
達而大窮(程晏)靜者多便夜豪家不見愁(姚少監)逸足期千
里窮鱗渴一泓(張承吉)智士役千慮達人輕百憂(許用牧文)以
至愚而對至聖以極卑而對極尊徒思自彊不可得也
小物無大志(唐文粹)蘭蕙雖可懷芳香與時息豈如凌
霜葉歲暮藹顔色(韋應物)聖人之道猶坦途諸子之道如
斜徑(皮日休)
本朝昔閻立本始以文學進身卒蒙畫師之恥余謂不
然謝安石欲使王子敬書太極殿榜以韋仲將事諷之
子敬曰仲將魏之大臣理不必再若然者有以知魏德
之不長也使立本如子敬之高其誰敢以畫師使之阮
千里善彈琴無貴賤長幼皆為彈神氣沖和不知向人
所在内兄潘岳使彈終日達夜無忤色識者知其不可
榮辱也使立本如千里之達其誰能以畫師辱之(書宋象先)
(畫後)翟公之客負公於死生貴賤之間而公之士叛公於
瞬息俄頃之際翟公罪客而公罪已與士益厚賢於古
人遠矣(東坡勤上人詩集叙公謂歐公也)昔者夫子廉潔而不為異众
之行勇敢而不為過物之操孝而不徇其親忠而不犯
其君凡此者是夫子之全也原憲廉而至於貧公良孺
勇而至於鬭曾子孝而徇其親子路忠而犯其君凡此
者是數子之偏也(上韓太尉書)昔唐太宗以干戈之事尚能
起李靖於既老而穆宗文宗以晏安之際不能用裴度
於未病治亂之效如斯可見(賜文彦博求致仕不允批答)小人以位
為寵求之而不可得君子以寵為憂推之而莫能去(賜尚)
(書右丞相胡宗允辭免不允詔)君子之難知如麟鳳色斯舉矣翔而後
集況可麾而却之乎小人之易進如蛆蠅腥羶所聚一
息千萬況可招而來之乎(論周撞檀議配享劄子並東坡)富人事紛華
綵繡光翻座貧者媿不能微摯出舂磨君如大江日
千里我如此水千山底達人千鈞弩一弛難再斡下
士沐猴冠已繫猶跳騾乃知賢達與愚陋豈直相去
九牛毛達人友四海曲士守一鄉鳳凰覽德輝遂
引不待遣鷾鴯(燕子)戀庭宇倏忽來千轉有如市倡抹
青紅妖歌嫚舞眩兒童謝家夫人淡丰容蕭然自有林
下風(並東坡)古之君子不用于世必寄於物以自遣阮籍
以酒嵇康以琴阮無酒嵇無琴則其食草木而友麋鹿
有不安者矣獨顔氏子飲水啜菽居於陋巷無假於外
而不改其樂此孔子所以嘆其不可及也众皆以力
事君公獨以道則難留秋鴻一何樂空際乘風飛秋
蟲一何憂壁間終夜悲秋風坐見蒲柳質歲晏惟有松
柏垂滚滚河渭濁皎皎江漢清(並欒城)大小窮鵬鷃短
長見椿槿我詩如曹鄶淺陋不成邦公如大國楚吞
五湖三江(並山谷)太阿無前鋒不缺鉛刀不堪供一切(後山)
(詩)賜牆及肩人得視公才槃槃一都市有斗筲之量者
有鐘鼎之量者有江河之量者有天地之量者斗筲之
量固不足筭若鐘鼎江河者亦已大矣然滿則溢也唯
天地之量無得而損益焉非聖人孰能當之大抵為
名者只是内不足内足者自無意為名冰與水精非
不光比之玉自是有温潤含蓄氣象無許多光也譬
如積水於萬仞之源一日決之滔滔汨汨直至于海其
源深也若夫潢潦之水乍流乍涸終不能有至者其源
淺也(並鳴道集)韓魏公性務容小人善惡黑白不太分故小
人忌之亦少如范富歐陽常欲分君子小人故小人忌
怨日至(遺書)韓魏公曰吕申公以進賢自任恩歸於已時
士皆出其籠絡獨歐范尹旋收旋失之終不受其籠絡
聖人之道如天地天地之間靡所不有众人之道如
山川如陵谷鳥獸如草木如蟲沙各盡其分不知其外
天地則無不包也無不徧也(並遺書)司馬温公曰夫功名
之際人臣之所難處如高帝所稱者三傑而已淮隂誅
夷蕭何械繫非以履盛滿而不止耶故子房託於神仙
遺棄人間等功名於外物置榮利而不顧所謂明哲保
身者子房有焉(高帝紀)有獻狄梁公畫像及告身十餘通
詣狄青以為青之遠祖青謝遣還之比之郭崇韜哭子
儀之墓青所得多矣(筆談)如漢汲黯蕭望之李固吳張昭
唐魏鄭公狄仁傑皆以身徇義招之不來麾之不去正
色而立於朝則豺狼狐狸自相吞噬故皆能消禍於未
形救危於將亡使皆如公孫丞相張禹胡廣雖累千百
緩急豈可望哉(王元之畫像傳)青松守節見臨危正色凜凜不
可犯芭蕉芰荷不足數狼籍徒能汚池檻(歐陽)新進之士
喜勇銳老成之人多持重(同上)夫窮天下之物無不得其
欲者富貴者之樂也(浮槎山水記)他人磨礱爭出圭角公獨
渾然不見其璞(祭朝天上文)萬物各有被無心獨浮塵貴
賤同為一丘土聖賢獨如星日垂(並歐陽)人能百歲自古
稀松得千年未為老(臨川)松苗地合分高下鳬鶴天教有
短長短羽卑飛已丼心於枚粒隂虬自躍思遠耀於
風雲(並同上)
好惡不同
子周文嗜不美之菹不以易太牢之滋味魏明好椎鑿
之聲不以易絲竹之和音(抱朴子辨問篇)
集人各有好尚蘭茞蓀蕙之芳衆人所好而海畔有逐
臭之夫咸池六莖之發衆人之所共樂而墨翟有非之之
論(曹子建書)居歡惜夜短在戚怨宵長(選情詩)衆心愛金玉众
口愛酒肉何此溪上翁飲瓢亦已足(白樂天)昔齊王好竽
有求仕於齊者操瑟而往三年不得入叱曰吾鼔瑟能
使鬼神驚客罵之曰王好竽而子鼓瑟雖工如不好何
(韓文)
趨向不同
經近而不相得者志各有所存也(易略例)作德心逸日休
作偽心勞日拙吉人為善惟日不足凶人為不善亦
惟日不足(並書)
子伯夷死名於首陽之下盜跖死利於東陵之上众
人重利廉士重名賢士尚志(並莊子)為堯舜則常安榮為
桀跖則常危辱(荀子辱論)先義而後利者榮先利而後義者
辱榮者常通辱者常窮通者常制人窮者常制於人材
慤者常安利蕩悍者常危害安利者常樂易危害者常
憂險樂易者長夀憂險者常夭折君子道其常小人
道其怪(並荀)螾無爪牙之利筋骨之彊上食埃土下飲黃
泉用心一也蟹六跪而二螯非蛇蟺之穴無所寄託者
用心躁也(勸學篇)誠信生神夸誕生惑(不苟篇)君子敬其在
己者而不慕其在天者小人錯其在己者而慕其在天
者(天道篇並荀子)春女思秋士悲漁者走淵木者走山今
從箕子視比干則愚矣從比干視箕子則卑矣從管晏
視伯夷則戅矣從伯夷視管晏則貪矣趨舍相非其慾
相反而各樂其務將誰使正之(齊俗訓並淮南子)廉者常樂無
求貪者常憂不足(文中子)兒童之所喜者迺耆耄之所非
耳目之所娱者迺心慮之所疾(亢倉子)市井相與言則以
財與利先生相與言則以仁與義(揚子)
史子罕曰我以不貪為寶爾以玉為寶(左)爭名者於朝
爭利者於市(戰國策)叔孫通徵魯三十餘生魯有兩生不
肯行(叔孫通傳)陳遵常謂張竦足下諷誦經書苦身自約不
敢差跌而我放意自恣浮湛俗間官爵功名不減於子
而差獨樂顧不優耶竦曰人各有性長短自裁子欲為
我亦不能吾而效子亦敗矣雖然學我者易持效子者難
將吾常道也(前漢本𫝊)山林之士往而不能反朝廷之士入
而不能出(前王吉贊)夫皇皇求財利常恐不能化民者大夫
之意也(漢武帝紀)孔奮為武都郡丞從竇融入朝諸守令財
貨連轂彌竟川澤唯奮無資單車就路(漢光武紀)務廣地者
荒務廣德者強有其有者安貪人有者殘(同上)韋彪曰忠
孝之人持心近厚鍛鍊之吏持心近薄(東漢本傳)貴清淨者
以席上為腐議求名實者以柱下為誕辭(王符傳)郗愔遺
桓温牋欲共奬王室請督所部出河上愔子超為温
參軍取視寸寸毀裂乃更作愔牋自陳非將帥才不堪
軍旅老病乞閑地自養勸温并領已所統(晉海西公紀)或與
世同塵隨波瀾而俱逝或違時矯俗望江湖而獨往
馬樞曰貴爵位者以巢由為桎梏愛山林者以伊吕為
管庫求名實則芻芥柱下之言翫清虛則糠粃席上之
說(陳本傳)
傳記孔子曰丘死之後商也日益賜也日損商也好與
賢己者處賜也好說不如己者(說遠雜言)
集務光讓天下商賈競刀錐(陳子昂)廉者憎貪信者疾偽
智不為愚者謀勇不為怯者死趨向之反也(同上)鵰鶚乘
時去驊騮顧主鳴(杜詩)虛白高人靜喧譁俗累牽(同上)少年
樂新知衰暮思故友(韓文)㳂河而下苟不止雖有疾遲必
至於海如不得其道雖疾不止終莫得而至焉(同上)窮居
而野處升高而望遠坐茂樹以終日濯清泉而自潔採
於山美可茹釣於水鮮可食起居無時惟適之安伺候
於公卿之門奔走於形勢之途足將進而趦趄口將言
而囁嚅處汚穢而不羞觸刑辟而誅戮僥倖於萬一老
死而後止者其於為人賢不肖何如也(韓文)君作出山雲
我為入籠鶴(白樂天)巢許終身隠蕭曹到老忙鯨吞蛟
鬭波成血深澗游魚樂不知獸樂在山谷魚樂在波
池虫樂在深草鳥樂在高枝(同上)花開蝶滿枝花落蝶還
飛惟有舊巢燕主人貧亦歸(唐于瀆詩)公孫弘為丞相開東
閣以延賢及公孫賀劉屈氂時壊為馬廏(白帖)惡木人皆
息貪泉我獨醒(温飛卿)夸者死權烈士徇名貪夫溺財(同上)
還如舟與車奔走各異程(姚少監)彼則趦趄於卿士之門
我則婆娑於聖賢之域彼則巾車於名利之肆我則冠
屨於文史之囿(皇甫湜)君登青雲去予望青山歸(孟浩然)騏
驥思北首鷓鴣願南飛(孟東野)智者尚謀愚者所不聽勇者
徇死怯者所不從(陸贄)雲龍井蛙勢不相見(劉賓客)貪夫蟻
旋磨冷官魚上竿(冷齊夜話)小人之愛君取快於一時非如
忠臣之愛君以安社稷為悅者也(欒城集)隔壁聞釵釧聲
而欲心動安得不謂破戒金銀合沓朱紫駢闐而心不
起安得謂之破戒徐君鬱鬱澗底松陳君落落堂上棟
澗深松茂不遭伐堂毀棟折傷其躬二人出處勢不合
譬如日月行西東(同上)
真偽不同
史季文子妾不衣帛魯人以為美公孫弘身服布被汲
黯譏其多詐事實未殊而毀譽别議(東漢王良傳)裴旻守北
平多虎旻善射一日得虎三十一休山下有老父曰此
彪也稍北有真虎將軍遇之且敗旻不信怒焉趨之見
虎出林薄中小而猛據地大吼旻馬辟易弓矢皆墮自
是不復射(新唐書)
本朝悖德之威雖猛而人不畏非德之明雖察而人不
服惟從容於几席之上而其威折衝於萬里之外退居
於家而人敬之如在廊廟可不謂德威乎(東坡德威堂銘公謂文潞)
(公也)
所見不同
經仁者見之謂之仁智者見之謂之智(易)知我者謂我
心憂不知我者謂我何求惟此哲人謂我劬勞維彼
愚人謂我宣驕(並詩)昔者顔叔子嘗獨處于室隣之嫠婦
又獨處于室夜暴風雨至室壊婦人趨而至顔叔子納
之而使執燭放乎旦而薰盡縮屋而繼之自以為避嫌
之不審矣若其審者宜若魯人有男子獨處于室隣之
嫠婦又獨處于室夜暴風雨至而室壊婦人趨而託之
閉戶而不納(詩注)
子自其異者眡之肝膽楚越也自其同者眡之萬物皆
一也(莊)古之所謂志者非軒冕之謂也今之所謂志者
軒冕之謂也(繕性篇)子路拯溺而受牛謝孔子曰魯國必
好救人於患子貢贖人而不受金於府孔子曰魯國不
復贖人矣子路受而勸德子貢讓而止善(淮南子)老子曰
治大國若烹小鮮為寬裕者曰無數撓為刻削者曰致
其鹹酸而已矣
史王孫圉聘於晉趙簡子問曰楚之白珩為寶幾何曰
楚之所寶者曰觀射父能作訓辭又左史倚相能通訓
典此楚國之寶也若夫白珩先王之玩也何寶之為(國語)
(楚語)梁王曰寡人有徑寸之珠照車前後十二乘者十枚
王亦有寶乎齊威曰寡人所以為寶與王異有四臣(擅子)
(種首盻子黔夫)將以照千里豈特十二乘哉梁王慙(齊世家)賢者
誠重其死奴妾賤人感慨而自殺(前欒布傳)陳登見吕布曰
登見曹公言養將軍譬如養虎當飽其肉不飽則將噬
人公曰不如卿言譬如養鷹飢即為用飽則颺去(東漢)孫
寶曰周公上聖召公大賢猶不相說(孫寳傳)太子見帝勤
勞不息承間諫曰願頥愛精神優游自寧帝曰我自樂
此不為疲也(漢光武)監軍之計在於持牢而非見時知幾
之變也(漢獻帝)謝太傅庭中夜坐月色無玷歎以為佳謝
景重率爾曰景謂不如微雲點綴太傅曰卿居心不淨
乃欲滓穢太清(晉書)謝萬曰三郄諂於道三何佞於佛(同上)
求名實則芻芥柱下之言翫清虛則糠粃席上之說(陳書)
(馬樞傳)崔羣曰人皆以天寶十四年安禄山反為亂之始
臣獨以為開元二十四年罷張九齡專任李林甫此理
亂之所分也(唐書)周公擁孺子而召公疑之周公之心召
公則不知之(新唐書新羅贊)史弘肇曰安定國家在長槍大劍
安用毛錐王章曰無毛錐財賦何從可出(周太祖紀)
集武王周公聖人也率天下之賢士與天下之諸侯而
往攻之未嘗聞有非之者也彼伯夷叔齊者乃獨以為
不可殷既滅矣天下宗周彼二子乃獨恥食其粟餓死
而不顧繇是而言夫豈有求而為哉信道篤而自知明
也(韓文伯夷頌)太史公父名談故公史記無談字季布傳改
趙談作趙同范曄父名泰故後漢無泰字郭泰鄭泰皆
作太字李翺父名楚金故為文皆以今為此韓愈為李
賀作諱辨持言在不稱徵之說故愈父仲卿未嘗諱焉
曹志植之子泰議去幹植不強不諱植字三國志猶不
諱其君名云功以權成長斥孫權之名也(孔氏雜說)
本朝老者覺時速閒人知日長日月本無情人心有閒
忙(歐公)陳摶謂錢若水有仙骨麻衣道者曰此人但能於
急流中勇退耳人皆種榆柳坐恃十畝隂我獨種松
柏守此一寸心歲換兒童喜還傷老大心歲熟田
家樂秋風客自悲(並東坡)白樂天詩曰無事日月長不羈
天地闊此達者之詞也孟東野詩曰出門即有礙誰謂
天地寬此褊狹者之詞也(青箱雜記)朝廷初行新法康節門
生故吏仕宦四方者皆欲投劾而歸以書問康節答曰
正賢者所當盡力之時新法固嚴能寬一分則民受一
分之賜投劾流去何益(言行錄)伊川與君實語終日無一
句相合(鳴道集)
所遇不同
子百年之木破為犧尊青黃而文之其斷在溝中比犧
尊於溝中之斷則美惡有間矣木以不材終其天年
鴈以不材死(並莊)宋有富人天雨牆壊其子曰不築必將
有盜其隣人之父亦云暮而果大亡其財其家甚智其
子而疑隣人之父(韓非子說難)車輕而馬肥雖中工可以致
遠載重而馬羸雖造父不能以追急拘囹圄者以日
為脩當市死者以日為短榮啟期一彈而孔子三日
樂感于和鄒忌一徽而威王終夕悲感于憂佐祭者
得長救鬭者得傷(並淮南子)
史豫讓嘗事范中行氏而無所知名去而事智伯智伯
甚尊寵之(史本傳)明月之珠夜光之璧以闇投人於道路
人無不按劍相盼者無因而至前也蟠木根柢輪囷離
竒而為萬乘器者以左右先為之容也(鄒陽傳)昔伍子胥
說聽於闔閭而吳王遠迹至郢夫差乃賜之鴟夷而浮
之江(樂毅傳)李斯少為吏見吏舍鼠食不潔人犬數驚之
入倉見鼠食粟居廡下無人犬之憂乃歎曰人賢不肖
如鼠在所自處耳(本傳並史)當塗者入青雲失路者委溝渠
旦握權則為卿相夕失勢則為匹夫(揚雄傳)或解縛而相
或釋褐而傳或倚夷門而笑或横江潭而漁或七十說
而不遇或立談而封侯世亂則聖人馳鶩而不足世
治則庸人高枕而有餘(同上)百里奚居虞而虞亡之秦而
秦伯非愚於虞而智於秦也用與不用聽與不聽耳(韓信)
(傳)故無因而至前雖出隋珠和璧秪結怨而不見德有
人先游則枯木朽株樹功而不忘(鄒陽傳)抗之則在青雲
之上抑之則在深泉之下用之則為虎不用則為鼠(東方)
(朔傳)譬草木之殖山林鳥魚之毓川澤得氣者蕃滋失時
者零落(班孟堅叙傳)天子擢弘對為第一轅固以老罷歸(通鑑)
潘岳美姿儀常出婦人遇之者皆連手縈繞投之以果
時張載甚醜每行小兒以瓦石投之委頓而反(晉書潘岳傳)
非蘭怨而桂親豈塗害而壑利而生滅有殊者隠顯之
勢異也(陸機等贊)美玉藴於碔砆凡人視之藐焉良工砥之
然後知其為和寶也精鍊藏於鑛璞庸人視之忽焉巧
冶鑄之然後知其為干將也范鎮曰人生如樹花同發
隨風而散或拂簾幌墜茵席之上或關籬牆落糞溷之
中(齊紀)太宗嘗謂魏徵曰玉雖有美質在於石間不值良
工琢磨與瓦礫不别若遇良工即為萬代之寶(唐書)文本
才猷世南鯁諤伯藥之持論思廉之䆳雅德棻之辭章
皆治世之華采而淟汨於隋光明於唐(姚璹等贊)
傳記緜緜之葛在於曠野良工得之以為絺紵良工不
得枯死於野(說苑)劉知幾始以文章得譽晩談史傳由是
減價(唐書傳)禹門大魚登者化為龍不登者點額𦢊腮(三秦)
(記)蓽門寒族百代無聞騂角挺生一朝暴貴(史通)
集未遇伯樂則千歲無一驥時值龍顔則當年控三傑
(錄名臣贊)昔如韝上鷹今似檻中猿(鮑昭)穆生謝病以免楚難
鄒陽此游北不同吳禍(選書)張良游於羣雄其言如水
投石莫之受也遭漢祖其言如以石投水莫之逆也(選運)
(命)昔如縦壑魚今似喪家狗(白侍郎)君為得風鵬我為失
水鯨朝為拂雲花暮為委地樵我隨鴛鷺入煙雲
君同鸞鳳棲荆棘時之來也為雲龍為風鵬勃然突
然陳力以出時之不來為霧豹為冥鴻寂兮寥兮奉身
而退屠龍之技非曰不偉時無所用莫若屠狶作俑
之工非曰可珍時有所用貴於斵輪同涉于川其時
在風㳂者之吉泝者之凶同藝于野其時在澤伊穜之
利乃穋之厄(並劉賓客)同時六學士五相一漁翁(唐文粹)瓦礫
暫掃拭光掩連城珍脣吻恣談鑠黃金成灰塵昔蒔
薑桂早得因地而生今滋桃李繁反以無言棄(同上)風雲
有路皆燒尾波浪無城盡𦢊腮處困道難固乘時思
易醻(並許用晦)逢霜作撲蓛得氣為春柳(李長吉)遭時者雖小
善必達不遭時者累善無所容(韓文)鳴鳩平均歌於國風
從事獨賢雅以怨刺昔殷之高宗得良弼於宵寐孰
左右者為之先信天同而神比及時運之未來或兩求
而莫致雖家到而戶曉祇以招尤而速累(同上)未遇孫陽
鹽車無絕塵之跡時逢和氏荆山有連城之珍(駱賓王)
本朝貧賤羞妻子富貴樂鄉關(老泉)井邊蠧李螬苦肥枝
頭飲露蟬常饑(山谷)伯勞饒舌世不問鸚武攙言便關嗔
記纂淵海卷五十六
