記纂淵海卷四十五宋潘自牧撰
性行部
奔競
經(闕)
子高門懸薄無不走也(莊子)
史宋公子鮑無日不數於六卿之門(左文十六年)鄒陽曰何
王之門不可曳長裾乎(西漢本傳)王氏方盛賓客滿門五侯
各有所厚不得左右唯樓護盡得其歡心(前漢互入交結)張湯
造請諸公不避寒暑鄭當時為太子舍人每五日洗
沐嘗置驛馬長安諸郊請謝賓客夜以繼日至明旦常
恐不徧(西漢本傳)持苞苴而請謁效鷹犬以飛馳奔走權門
(唐玄宗贊)唐順宗永貞元年王叔文王伾等任事十餘家之
門車馬如市客候見叔文伾者至宿其坊中餅肆酒壚
下一人得千錢乃容之(通鑑互入無恥)
集抗塵容而走俗狀(北山移文)朝集金張館暮宿許史廬(左太)
(沖詩)悠悠風塵皆奔競之士(于令升晉紀論)望影星奔藉響川騖
雞人始唱鶴盖成隂高門旦開流水接軫(劉孝標絶交論)出没
風塵之内漂淪名利之間(駱賓王)朝叩富兒門暮隨肥馬
塵出入朱門家(杜詩)三百六旬長擾擾不衝風雨即塵
埃(韓集)惟名利之都府兮羌衆人之所馳竸乘時而射利
兮紛變化其難推(復志賦)蠅營狗苟伺候於公卿之門
奔走於形勢之途足將進而趑趄口將言而囁嚅處汙
穢而不羞觸刑辟而誅戮(韓集)縦談作者之筵曳裾名卿
之門抵掌峩弁厚自潤澤進越無恧(柳集)僧臨大道閱浮
生来往憧憧利與名二十八年何限客不曾閒見一人
行(元微之集互入識者所規)抗喉舌胝敏拇以干東諸侯(劉賓客)客路
如天遠侯門似海深(杜荀鶴集)觸熱到人家(唐陳暁詩)到處公卿
席無辭酒盞深(白樂天互入無恥)匣有青萍笥有書何門不可
曳長裾(吕和叔)
本朝皇皇走聲利與日争寸晷(歐公集)梁何思澄終日造
謁每宿夕作名紙一束曉便命駕朝賢無不悉狎所在
命食(續世說)
卓行
經君子獨立不懼君子以立不易方不易乎世不
成乎名(易)儒有澡身而浴德世治不輕世亂不沮同弗
與異弗非也其特立獨行有如此者(禮記)
史原憲閭巷讀書懷獨行君子之德義(史記游俠傳)絶世而
獨立(西漢李夫人傳)蕭詧不好色惡見婦人相去數丈猶聞其
臭(梁書)陽城年少不肯娶謂弟曰吾與若孤惸相育既娶
則間外姓雖共處而益疏我不忍弟義之亦不娶遂終
身(唐書本傳)
集鷙鳥不羣懷質抱清獨無匹兮金相玉質百歲
無匹(楚辭)清風激萬代名與天壤俱(張景陽詩)砥節礪行(郭有道碑)
元大夫生六十餘年而卒未嘗識婦人而視錦繡(元次山)
士之特立獨行適於義而已不顧人之是非皆豪傑之
士信道篤而自知明者也一家非之力行而不惑者寡
矣至於一國一州非之力行而不惑者盖天下一人而
已矣若至於舉世非之力行而不惑者則千百年乃一
人而已耳若伯夷者窮天地亘萬世而不顧者也昭乎
日月不足為明崒乎太山不足為高巍乎天地不足為
容也(韓集)
同流合汙
子同乎流俗合乎汙世(孟子)
史與世同塵隨波瀾而俱逝(北史隠逸序)
澹泊
經不役耳目百度惟貞(書)儉於位而寡於欲(禮記)君子之
道淡而不厭(記中庸)
子含哺而熙乎澹泊(郭莊子序)形如槁木心如死灰虛靜
恬淡寂寞無為不與物交淡之至也(莊子)
史不流世俗不争勢利上下無所凝滯人莫之害(史記滑稽)
(傳序)寡欲易足(前漢景帝)廉靜樂道不交接世俗(西漢劉向傳)清靜
無為少嗜欲不汲汲於富貴不戚戚於貧賤(揚雄傳)攻苦
食啖(啖當作淡西漢叔孫通傳)陶潛閒靜少言不慕榮利(晉書本傳)晉簡
文帝性沖澹所居凝塵滿席湛如也(晉書)宅心事外(晉書樂廣)
(傳)王導簡素寡欲(晉書)到溉虛室單牀旁無姬侍(梁書)澹於
榮利(北史韋瓊傳)楊綰性沈靜獨處一室左右圖書凝塵滿
席澹如也楊綰清談終日而不及榮利(唐書)
傳記王恭曰恭作人無長物(世說)
集澹泊為德(司馬相如子虛賦)慮淡物自輕(謝靈運湖中作)吾子洗然
恬淡自逸(潘安仁贈陸機)與世無營神氣晏和(稽叔夜幽憤詩)林園無
世情(陶淵明塗口詩)輕禄傲世與物無競(文選七啓)曠然無憂患寂
寞無思慮清虚靜泰少私寡欲憎愛不棲於情憂
喜不留於意(稽叔夜養生論)養心澹然不染物累清節素履
(陳子昂)惟將淡若水長揖古人風(駱賓王)吾老世味薄(韓集互入)
(晚景)門庭畏客頻骨清慮不喧(杜詩)大道本夷曠高情亦
沖虚(孟東野)其如心似不然灰(劉賓客)面上滅除憂喜色胷
中消盡是非心水能性淡為吾友竹解心虛是我師
自盡其心延夀命無求於物長精神五欲已銷諸
念息世間無境可勾牽每因齋戒斷葷腥漸覺塵勞
染愛輕六賊定知無氣色三尸應恨少恩情(互入省悟)彼此
假命非本物其間何怨亦何恩(白侍郎詩)慣無身外事不信
世間愁(姚少監)楚雲澹無心(劉長卿)其為心必泊然無所起
其於世必澹然無所嗜(韓集)一身已無累萬事更何欲(劉賓)
(客)高情雅淡世間稀深與世情薄委身在丘壑(劉長卿)
以虛舟應物世累不能干其神惡千金之藏鄙十卿
之禄治家無&KR0903;産奉身無長物(並文粹)逢人不說人間
事便是人間無事人(杜荀鶴)不是眼前無俗事不關心事
不經心(元微之集)
本朝淡泊味愈長(歐詩)道味自飴世芬莫嗅(東坡祭柳子玉)趙清
獻公初知成都攜一龜一鶴以行其再任也屏去龜鶴
止一蒼頭執事(吕氏家塾記)遊神清淨之庭守德寂寞之宅
(東坡外制)為嫌歸舍兒童䀨故就僧房借榻眠(臨川集)冷淡為
歡意自長(東坡詩)棋中機械不願看琴裏語言時喜聽(邵堯)
(夫)平生輕長物身世等鴻毛(僧參寥子)平生寓物不留物(東坡)
(詩)
耽好
經飲酒濡首亦不知節也(易)惟慢遊是好罔晝夜頟頟
盤遊無度顛覆厥德沈亂于酒沈湎冒色玩
物喪志恒舞于宫酣歌于室殉于貨色恒于遊畋
内作色荒外作禽荒甘酒嗜音峻宇雕牆有一於此未
或不亡惟耽樂之從酗于酒德(書)士之耽兮猶可
說也女之耽兮不可說也式號式呼俾晝作夜(詩)流
湎以忘本(禮記)
子從流上而忘反謂之流從流下而忘反謂之連從獸
無厭謂之荒樂酒無厭謂之亡(孟子)嗜欲深者天機淺(莊子)
鄭公孫穆後庭比房數十皆擇穉齒婑媠者以盈之方
其耽於色也屏親昵絶交遊逃於後庭以晝足夜三月
一出意猶未惬欲盡一生之歡窮當年之樂惟患腹
液而不得恣口之飲力憊而不得肆情於色不遑憂名
聲之醜性命之危也(列子)酒食聲色之中瞞瞞然瞑瞑然
(荀子)善游者溺善騎者墮各以其所好反自為禍是故好
事者未嘗不中傷也(淮南子)
史君多内寵(左桓十一年)鄭伯有嗜酒為窟室而夜飲酒(左襄)
(三十年)齊惠欒高氏皆嗜酒信内多怨(左昭十年說婦人言故多怨)尤
物足以移人(左昭二十七年)楚夫人鄭袖所言皆從(史記張儀傳)娛
耳目而樂心意麗靡爛漫於前靡曼美色於後(史記司馬相如)
(傳)莊王左抱鄭姬右抱越女坐鐘鼔之間(世說楚世家)商紂
好酒淫樂嬖於妲己妲己之言是從(史記殷本傳)中山王勝
為人樂酒好内有子百二十餘(本傳)後房婦女以百數(西漢)
(田蚡傳)張敞為京兆尹為婦畫眉長安中傳張京兆眉嫵
(西漢本傳)寧不知傾城與傾國佳人一失難再得(前漢外戚傳)後
堂理絲竹(西漢張禹傳)前堂羅鐘鼓(西漢田蚡傳)謝安愛好聲律
(晉書王坦之傳)孟嘉好酣飲愈多不亂桓温問嘉酒有何好而
卿嗜之嘉曰公未得酒中趣耳(晉書本傳)謝安雖放情丘壑
然每遊賞必以妓女從(本傳)山簡每至高陽習家池飲酒
大醉而歸劉伯倫銜杯潄醪無思無慮其樂陶陶(晉書)
齊東昏侯寵潘貴妃乃於殿中鑿金為蓮以貼地令潘
姬行其上曰此步步生蓮花(通鑑)李元忠雖處要任不以
物務干懷唯飲酒自娛丞相歡欲用為僕射世子登言
其放達常醉不可委以臺閣其子操聞之請節酒元忠
曰我言作僕射不勝飲酒樂爾愛僕射宜勿飲酒(通鑑梁武)
(紀)置左右教坊以教俗樂樂工數百人自教法曲於梨
園謂之皇帝梨園弟子(通鑑唐玄宗)
傳記鴻臚孔羣好飲酒王丞相語云卿恒飲酒不見酒
家覆瓶布日月久則糜爛羣曰公不見糟中肉乃更堪
久王孝伯問王大阮籍何如司馬相如王大曰阮籍
胷中壘磈故須澆之王大嘆曰三日不飲酒覺形神不
復相親王孝伯云名士不須竒才但使常得無事痛飲
酒讀離騷便可稱名士也(世說)文君眉色不加黛飾臉若
芙蓉長卿素有消渴疾作美人賦自刺卒以此疾死(西漢)
(雜記互入明知故犯)上又起明光宫發燕趙美女三千人充之建
章未央長樂三宫輦道相續使三婦人知書者為僕射
大者領四百人小者領一二百人與上同輦者十六人
皆自然美麗不施粉黛上能三日不食不能一日無婦
人(漢武帝故事)
集茂陵多病後尚愛卓文君酒肆人間世琴臺日暮雲
(杜詩)不解文字飲惟能醉紅裙艷姬踏筵舞清眸刺劎
戟(韓集)盖覆西施鳳花錦身作匡牀臂為枕(唐文粹)花鬚柳
眼各無賴紫燕黃蜂俱有情(李義山)
淫亂
經朋淫于家淫佚于匪彝用燕喪威儀作竒技淫
巧(書)中冓之言不可道也所可道也言之醜也期我
乎桑中要我乎上宫送我乎淇之上矣滛荒昏亂游
蕩無度(詩)夫惟禽獸無禮故父子聚麀淫於色而害
於德(禮記)宣公小大其聲怡悅婦人(詩雄雉箋)
子吳越之俗男女無别同川而浴(孔叢子)
史齊慶封耆酒以其内實遷於盧蒲嫳氏易内而飲酒
(左傳)陳靈公與孔寧儀行父通於夏姬皆衣其衵服以戲
於朝洩冶諫曰公卿宣淫民無效焉(左宣九年)貪色為淫淫
為大罰(左成二年)商紂以酒為池懸肉為林使男女倮相逐
於其間為長夜之飲(史記殷本紀)匈奴父子乃同穹廬而卧
(史記本傳)沈溺放恣(西漢景十三王傳贊)賓客相過以婦侍宿嫁娶之
夕男女無别反以為榮(西漢地理志)抱哺其子與公併倨
坐汙穢者曰帷薄不修(賈誼傳)設長夜之淫宴(東漢邊讓傳)帷
薄不修袵席無辨(東漢皇后紀序)楊國忠與虢國夫人居第相
鄰晝夜往来無復期度或並轡走馬入朝不施障幕道
路為之掩目安禄山得出入禁中因請為貴妃兒上
與貴妃共坐禄山先拜貴妃上問何故對曰胡人先母
而後父禄山生日上及貴妃賜衣服寶器酒饌甚厚
後三日召禄山禁中貴妃以錦繡為大襁褓褁禄山使
宫人以綵輿舁之上聞後宫喧笑問其故左右以貴妃
三日洗禄兒對上自往觀之喜賜貴妃浴兒金銀錢復
厚賜禄山盡歡而罷自是禄山出入宫掖不禁或與貴
妃對食或通宵不出頗有醜聲聞於外上亦不疑也(通鑑)
(唐玄)自天寶以来公卿大夫竸為游宴沈酣晝夜擾雜子
女不愧左右(通鑑唐穆)
集漸漬荒沈往而不返(陳琳檄)
恬退
經君子辭貴不辭賤辭富不辭貧(禮記)
子人皆取先己獨取後(莊子)
史石慶為丞相乞骸骨歸避賢者路(史記本傳)平當為丞相
上召欲封當當病篤不應召或謂當不可強起受侯印
為子孫邪當曰吾居大位已負素餐責矣起受侯印還
卧而死死有餘罪今不起者所以為子孫也(前漢互入貽厥後)
司馬相如任官未嘗肯與公卿國家之事嘗稱疾閒居
不慕官爵(本傳)豈不牽位穢我王朝(西漢韋賢傳應劭曰豈不戀此爵位乎)
疏廣謂受曰吾聞知足不辱知止不殆功遂身退天之
道也今仕宦至二千石不去懼有後悔豈如父子相隨
出關歸老故鄉以夀命終不亦善乎即日父子俱移病
上疏乞骸骨(受乃廣兄之子也西漢本傳互入知足)杜門不朝請(西漢王陵傳杜)
(字本作&KR1423;)杜篤二十年不闚京師(西漢文苑傳)不愛權勢聲名(東漢)
(馬廖傳)任高百辟情惟一丘(謝安傳)王奐常賃灌園恥交勢
利(謝丞後漢書范丹傳)張翰曰人生貴得適志何能羈宦數千里
以要名爵乎潘岳遷博士輒去官免自弱冠涉於知
命之年三遷而已於是退而閒居於洛之涘(晉書本傳)王導
能任真推分澹如也有識皆稱善處興廢(通鑑晉紀)蔡謨除
司徒三年不就職詔書屢下謨終不受命臨軒遣侍中
紀據黃門郎丁纂徵謨謨陳疾篤使主簿謝攸陳讓自
旦至申使者十餘返而謨不至詔免謨為庶人(通鑑晉穆互入)
(有守)謝安少有重名前後徵辟皆不就寓居會稽以山水
文籍自娛雖為布衣時人皆以公輔期之士大夫至相
謂曰安石不出當如蒼生何(通鑑東晉海西公紀)沈慶之先有四
宅又有園舍在婁湖慶之一夕攜子孫及中表親戚徙
居婁湖以四宅輸官非賀朝不出門車馬率素從者不
過三四人過之者不知其為公也(通鑑宋世祖紀)清規懋賞與
白雲俱潔厭榮捨紱以松竹為心(通鑑)辭蟬捨冕遂其沖
挹之性(東昏侯紀)陶弘景永平十年脫朝服衣冠挂神武門
上表辭禄詔許之(齊書本傳)蜀王宗弁杜門不出曰廉者足
而不憂貪者憂而不足(後梁太祖)司空圖名亭曰休休作文
以見志曰量才一宜休揣分二宜休老而瞶三宜休(唐書)
(本傳)裴度晚節頗浮沈為自安計(唐書本贊)逍遥林亭保安宗
族(通鑑周世宗)
傳記肅宗既還京師泌辭去云臣有五不可住臣遇太
早陛下用臣太重恩太深功太高而跡太竒(鄴侯)
集脫冠謝朝列(謝靈運詩)功成不受賞長揖歸田廬(左太沖詩)閉
關却掃塞門不仕(江淹恨賦)投簮高邁(陶弘景與從兄書)抽簮解朝
衣(文選景陽詠史)投冠旋舊墟不為好爵榮(陶淵明詩)挂冠裂冕已
辭榮南畝東華事耕鑿賓階客院常疎散蓬徑柴扉終
寂寞自有林泉堪隠構何必山中事丘壑(駱賓王)解佩收
朝帶抽簮换野巾(杜詩)紅顔棄軒冕白首卧松雲事了
拂衣去深藏身與名(李白集)出車山林揮手青門擁途而
祖者唯恐不及非仁聖不能全不奪之操非堅明不
能果獨往之志惇史古風復行於今羣公惜别飛盖擁
道如漢廷祖二疏故事(李義山)不矍矍於進取左絃右壺
樂以自放(柳文)鳳閣鸞臺路從教年少争(劉賓客)隨山歸少
海就日背長安(劉長卿)新辭將印拂朝纓臨水登山四體
輕脫屣將相守沖謙唯於山水獨不廉(劉賓客)没齒為
閒官挂印著公門蒲柳質易朽麋鹿心難馴宜當
早罷去收取雲泉身宦情薄似紙漸消名利想無
夢到長安厚真退之風遏躁進之俗貂蟬雖未脫
鸞鳳已不羈陶君三十七挂綬出都門(白侍郎)能以功
成疏寵位不將心賞負雲霞(錢起)倒冠落佩兮與世闊疏
(杜牧之)時過無心求富貴身閒不學見公卿(王建集)
本朝曾看元臣調鼎鼐却將田叟問耕耘已上印書
辭北闕稍留冠蓋餞東門(歐公集)秋光都似宦情薄山色
不如歸興濃(張詠詩)見機禍福之先脫屣塵埃之外見
故人而一笑綽有餘歡念平生之百為一無可恨天
眷雖隆莫奪己行之志士流太息共高難進之風雖
外為天下惜老成之去然私喜明哲得保身之全(蘇東坡集)
付青簡以遺事追赤松而並遊斂藏為國之方勉就
還家之樂進退有裕卷舒適宜留侯志於赤松晉公
安於綠野退居水石之鄉自放簮裳之外優游空寂
有以知萬物之輕呼吸清華有以期百年之夀坐而
論道本無黃髮之嫌出以濟時何負赤松之約而能去
如脫屣名重太山近世以来一人而已方將翺翔嵩少
之下泝洄伊洛之間身寄白雲堂開綠野釋鐘鼎之重
負收竹帛之餘光高風所振清議益隆身安氣定
色如玉脫遺世俗心浩然(蘇子由集)薄有田園歸去好苦無
官况莫来休(陸子履詩)
躁進
經自獻其身(記)不仁者不可以久處約(論語)
子晉國亦仕國也未嘗聞仕如此其急(孟子)罪莫大於好
進(進不以道文中子)
史衛鞅因嬖臣景監以求見秦孝公說以富國強兵之
術(通鑑周紀互入由徑)中書郎王融自恃門第三十内望為公輔
曰車前無八騶何得稱丈夫(通鑑南齊武紀)
本朝蘇易簡特受太宗顧遇性特躁進罷參政知鄧州
年纔逾壯有不勝寒冷之歎贈老僧詩曰憔悴貳卿三
十六與師氣味不争多又移書親舊曰退位菩薩難做
竟不登強仕而卒世言躁進有夏侯嘉正為館職平生
好燒銀常曰吾得見水銀一錢知制誥一日無恨矣俱
不諧而卒錢僖公惟演自樞密使為使相歎曰使我於
黃紙盡處押一箇字足矣(魏泰東軒雜錄)
由徑
經闚觀女貞亦可醜也(易)王孫賈曰與其媚於奥寧媚
於竈(論語)皇父卿士番維司徒家伯冢宰仲允膳夫棸子
内史蹶維趣馬楀維師氏豔妻煽方處(詩注六人相連於朝皇父為首)
(互入交結)
子不由其道而往者與鑽穴隙之類也舍正路而不
由哀哉(孟子)
史衞鞅因嬖臣景監以求見秦孝公說以富國強兵之
術(通鑑周紀互入躁進)蕭至忠自託於太平公主引為刑部尚書
(唐中宗紀互入交結)自大歴以来節度使多出禁軍其禁軍大將
皆以倍稱之息貸錢於富室以賂中尉動踰億萬然後
得之未嘗由執政至鎮則重斂以償所負及王沛薨裴
度韋處厚以高瑀代之中外相賀曰自今債師鮮矣(通鑑)
(唐文紀)
集捷徑從狹路(阮嗣宗詠懷)
避名
經爾有嘉謀嘉猷則入告爾后于内爾乃順之于外曰
斯謀斯猷惟我后之德(書)為人臣之禮不顯諫(禮記)
史臣不專大名善則稱君過則稱已(穀梁宣公二年)晉師歸范
文子後入武子曰無為吾望爾也夫對曰師有功國人
喜以逆之先入必屬耳目焉是代帥受名也故不敢(左成)
(二年互入謙抑)宋平公築臺妨於農收子罕請俟農功之畢公
弗許築者謳曰澤門之晳實興我役邑中之黔實慰我
心子罕聞之親執朴以行築者而抶其不勉者(左襄十六年)
箕子曰爲人臣諫不聽而去是彰君之惡而自託於民
也吾不忍為也乃被髮徉狂而為奴(史記世家)魯朱家隂脫
季布之阨及布尊貴終身不見(史游俠傳)孔光有所薦唯恐
人聞名張安世常有所薦其人来謝安世大恨以為
舉賢達能豈有私謝耶絶弗與通丙吉有舊恩而不
言孔光時有所言輒削草稿以為章主之過以干忠
直人臣之大罪也(西漢本傳)陳重在郎署有郎負息數十萬
債主日至煎求無已重密以錢代還郎後覺知厚辭謝
之重曰非我之為將有同姓名者終不言惠(謝丞後漢書)韓
康採藥賣於長安市三十餘年時有女子買藥康守價
不移女子怒曰公是韓伯休那乃不貳價耶康歎曰我
本欲避名今小子皆知有我焉用藥為乃遯入霸陵(後漢)
(互入欲晦而章)諸葛亮苟全性命於亂世不求聞達於諸侯(三國)
(魏明紀)清畏人知(晉胡質傳)楊綰不好立名(唐書本傳)羊祜每薦舉
人未嘗知曰拜爵公朝謝恩私室豈人臣之節(晉書本傳)帝
定禍亂而房杜不言功(唐書房杜贊)婁師德薦狄仁傑師德
不言仁傑不知武后問仁傑曰師德賢乎曰不知又問
之知人乎曰未聞其知人后曰朕用卿師德薦也(婁師德傳)
傳記樂毅曰忠臣之去國也不潔其名(戰國策)山濤為吏
部尚書用人皆先密啓然後公奏(通典)
本朝王旦在相位每薦引人未嘗知薦寇凖同中書門
下平章事凖入見曰非陛下知臣何以至此真宗具道
公所以薦凖始愧歎以為不可及(王旦神道碑)范鎮論熙寧
法制至廢黜不用公既得謝軾往賀之曰公雖退而名
益重矣公愀然不樂曰君子言聽計從消患於未萌使
天下隂受其賜夫使天下受其害而吾享其名吾何心
哉(東坡文)范忠宣公在相位凡薦引人才必以天下公議
所薦士未嘗知出於公公亦未嘗示恩意於人(三朝言行錄互)
(入徇公忘私)
好名
子獨弦哀歌以賣名聲於天下者乎(莊子)好名之人能讓
千乘之國(孟子)
史烈士徇名(漢賈誼傳互入節操)皇甫規自以西州豪傑恥不得
與自上書附黨蔡邕曰孤特一身得託名忠臣死有
餘榮(通鑑)杜預好為後世名嘗言高岸為谷深谷為陵刻
石二碑紀其勲績一沈萬山之下一立峴山之上(晉書本傳)
劉晝每言使我數十卷書行於後世不易齊景之千駟
也(北史)揚巳取名(唐書房玄齡贊)熊執易疏論裴延齡相以示歸
登登動色曰願竄吾名雷霆之下君難獨處(歸登傳互入疾惡)
傳記謝敷字慶緒隠若耶山初月犯少微星少微一名
處士星時戴逵名著於敷時人憂之俄而敷死故會稽
人嘲曰吳中高士要死不得死(孫氏晉陽秋互入失望)
集賣身買得千年名(李太白)士生為名累有佀魚中鈎(韓集)
古人貴身没而名存(皇甫湜)唯將道業為芳餌釣得高名
直至今(杜荀鶴)
掠美
經(闕)
子賣聲名於天下(莊子)
史已惡而掠美為昏(左傳)管晏暴君之過取身後名(唐馬周傳)
市恩
經(闕)
子(闕)
史吕相曰我有大造於西也(左桓十三年)陳氏以家量貸而
以公量收(左)賣弄國恩(東漢馮勤傳)
集奪我身上煖買爾眼前恩(白樂天)見危者已墜而欲援
觀鬭者將死而方救(皮日休互入不成恩惠)
安靜
經無作聰明亂舊章罔以側言改厥度君罔以辨
言亂舊政(書)不愆不忘率由舊章(詩)静而後能安安而
後能慮(記大學)仍舊貫如之何何必改作(論語)
子治國而數變法則民苦之是以有道之君貴虛静重
變法也(韓子)
史聖人不易民而教智者不變法而治因民而教者不
勞而成功緣法而治者吏習而民安之(史商鞅傳)不變不革
黎庶攸寧(太史公自序)利不百不變法法古無過循禮無邪
(史記商鞅)參代何為相國舉事無所變更一遵何之約束擇
郡國吏長大(取年長大者)訥於文辭謹厚長者召除為丞相
史吏言文深刻欲務聲名輒斥去之(曺參傳)蕭曺為相鎮
以無為(漢刑法志)蕭何為法較若畫一曹參代之守而勿失
載其清淨民以寧一曹參去齊屬其後曰以獄市為
寄謹勿擾也(本傳)為政貴因循而重改作(前漢)蕭規曹隨(揚雄)
(傳)循高祖之法則治不循則亂(西漢梅福傳)安静之吏悃愊
無華(東漢章紀)襄城令劉方吏民同聲謂之不煩雖未有他
異斯亦殆近之矣(通鑑漢和紀)安静之吏日計不足月計有
餘(東漢安紀互入不可淺量)陸象先曰天下無事當静之於源亦何
不簡前後為治其政如一陸象先嘗謂人曰天下本
無事但庸人擾之爾苟清其源何憂不治(通鑑)
傳記利不百者不變俗功不什者不易器(戰國策)
集無波古井水(白侍郎)静者心多妙(杜詩)
本朝古井無由波湛然如古井終歲不復瀾(東坡)
自作不靖
經罪自已招無所怨咎(易)自作弗靖惟汝自生毒乃
敗禍姦宄以自灾于厥身起穢以自臭自作孽不
可逭(書)自求辛螫下民之孽匪降自天噂沓背憎職
競由人自貽伊慼(詩)
子助之長者揠苗者也非徒無益而又害之(孟子)所謂無
病而自灸者也(莊子)三王既已定法度制禮樂而傳之有
不用而改自作何以異於變易牙之和更師曠之律(荀子)
史沈尹戌曰吾子殺人以興謗今吾子好讒以自危也
(左傳)變古亂常不死則亡(史記晁錯傳論互入紛擾)何乃取高皇帝約
束紛更之為(史記汲黯傳互入紛擾)有短垣而自踰之(吳語)
集狐九尾而自擾(左太沖魏都)艾骨自瘡(燕公表)遂自顚倒若
杵投臼(韓集)滅六國者六國也非秦也族秦者秦也非天
下也(杜牧之)人養虎被虎嚙人媚蟇被蟇瞎乃知恩非類
一一自作孽(盧仝)無風自飄簸(韓南山詩)
喜功生事
經無作聰明亂舊章(書互入安静)
子(闕)
史小人之性釁於勇嗇於禍以足其性而求名焉者(左襄)
(二十六年釁動也嗇貪也)好興事舞文法(史記汲黯傳)陸象先曰天下本
無事但庸人擾之(通鑑唐紀)陸長源性剛刻多更張舊事(通鑑)
(唐德宗)
簡易
經夫乾確然示人易矣夫坤隤然示人簡矣易則易
知簡則易從易知則有親易從則有功易簡而天下之
理得矣易簡之善配至德(易)大樂必易大禮必簡(禮記)
子君子之道有四易簡而易用也要而易守也炳而易
見也法而易言也(揚子)
史夫政平易近民民必歸之(史記魯世家)石慶於兄弟最為
簡易(本傳)為人簡易佚蕩(揚雄傳互入氣槩)莫府省文書(李廣傳)文
書調役務從簡寡(通鑑漢光武)
紛擾
經禮煩則亂(書)蕩而不静水煩則魚鼈不大(記)
子何為紛紛然(孟子)膠膠擾擾(莊子)風波駭而魚鼈擾於淵
織羅密而羽禽躁於澤豺狼衆而走獸劇於林爨火猛
而小鮮糜於鼎也(抱朴子)
史何乃取高皇帝約束紛更之為(汲黯傳互入自作不靖)太史公
曰變古亂常不死則亡(史記晁錯互入自作不靖)輷輷殷殷若三軍
之衆(史記蘇秦傳)如蝟毛而起(賈誼傳)
傳記千載遵行持為故事一朝糾正必驚愚俗(史通)
集鼇戴山抃何以安之(楚辭)洪波振壑川無恬鱗驚飇拂
野林無静柯(殷仲文表)雲海方蕩潏孤鱗安得寧(陳子昂互入世路嶮)
(巇)環四海以為鼎跨九垠以為爐㸑以毒燎煽以虐焰
其人沸湧灼爛號呼騰蹈莫有救止(柳文)
本朝擾擾如一鼎之沸安有清冷處(諸儒鳴道)
喧譁
經民興胥漸泯泯棼棼(書)如蜩如螗如沸如羹(詩)
史諸將盡讙(通鑑高紀)國中語口籍籍(西漢江都王傳)一營大譟(唐書)
集衆鳥萃而啾號兮沸洲渚以連山(柳文)喧啾百鳥羣(韓集)
本朝春蛙夏蜩更嘈雜土蚓壁蟫何碎瑣(黃魯直詩)荒池暮
夜蛙閤閤食案白日蠅營營(陸游詩)
謙抑
經善世而不伐謙尊而光卑而不可踰謙謙君子
卑以自牧無不利撝謙天道虧盈而益謙地道變
盈而流謙鬼神害盈而福謙人道惡盈而好謙(互入儆戒)以
貴下賤勞謙君子有終吉子曰勞而不伐有功而不
德厚之至也語以其功下人者也有大者不可以盈
故受之以謙用壯處謙壯乃全也(易)不自滿假推
賢讓能庶官乃和(書)非其臣則答拜之善則稱人過
則稱已不自尚其事不自尊其身儉於世而寡於欲
讓於賢卑已而尊人小心而畏義君子不自大其事
不自尚其功后稷欲行之浮於名也(言其謙)君子雖自
卑而民敬尊之(禮記言謙者所以成其德)子曰君子之道四丘未能
一焉所求乎子以事父未能也所求乎臣以事君未能
也所求乎弟以事兄未能也所求乎朋友先施之未能
也(記中庸)客車不入大門(記)孟之反不伐奔而殿將入門
策其馬曰非敢後也馬不進也不恥下問以能問
於不能以多問於寡有若無實若虛(論語)
子損其自多以虚受之故能成其博也富貴而下人
何人不與(家語)附之以韓魏之家如其自視欿然則過人
遠矣(孟子)江海之所以為百谷王者以其善下之也(老子)盛
德若不足人皆取先己獨取後人皆取實己獨取虛
(莊子)爵益高者意益下功益大者心益小(晏子)
史晉師歸范文子後入武子曰無為吾望汝也夫對曰
師有功國人喜以逆之先入必屬耳目焉是代帥受名
也故不敢(左成二年互入避名)孔子在位聽訟文辭有可與人共
者弗獨有也(史記孔子世家)温良謙退不以行能驕人(漢藝文志)尹
翁歸温良謙退不以行能驕人衞綰不與他將争有
功常遜他將(前漢書)征西功若丘山猶自以為不足(馮異傳)
趙咨曰吳國如臣之比車載斗量不可勝數(三國志)唐彬
與王濬共伐吳彬知賊寇已殄孫皓將降未至建鄴二
百里稱疾遲留以示不竸(晉書本傳)吳陸抗敗羊祜還貌無
矜色謙沖如常(晉武紀)庾亮嘗謂周顗曰諸生咸以君方
樂廣顗曰何乃刻畫無鹽唐突西施也(晉書本傳)帝命高熲
與賀若弼論平陳事熲曰臣文吏耳焉敢與大將論功
(通鑑隋高紀)楊盈川曰吾愧在盧前(唐王勃傳)徐知誥曰吾今老
矣猶未徧達時事(通鑑唐路王)
集忌功名之過已惡寵辱之踰量(陸士衡賦序)師道光而心
愈讓人爵貴而心愈恭(白傅集)誡滿持全居豐守約(司空圖文)
假令有取亦不敢為人師為人師且不敢况敢為子師
乎(柳文互入師類)
本朝蘇子容云歐公不言文章而喜談政事君謨不言
政事而喜論文章各不矜其所能也(蘇子談訓)逢場作戲真
呈拙誤筆成蠅豈所長(陳後山詩)經術貂蟬續狗尾文章瓦
釡作雷鳴(黃魯直詩)
驕矜
經滿招損志自滿九族乃離謂人莫己若者亡(互入)
(妄自尊大)有其善喪厥善矜其能喪厥功驕淫矜誇將由
惡終(書互入稔惡)
子子曰持滿而能久者未嘗有也故曰自賢天下之至
善言不聞於耳(家語)
史郤至與單襄公語驟稱其伐(左成十六年)晉叔向曰寡君
有甲車四千乘在雖以無道行之必可畏也况其率道
何敵之有牛雖瘠僨於豚上其畏不死(左昭十三年)君子稱
其功以加小人小人伐其技以馮君子(左襄十三年互入兩不相下)
衞侯衎復歸於衞大夫逆於境者執其手而與之言道
逆者自車揖之逆於門者頷之而已(左襄二十六年互入不能悔禍)齊
桓公自稱曰寡人兵車之會三乘車之會六九合諸侯
一匡天下昔三代受命何以異於此乎(史記齊世家)范武子
謂文子曰爾何知而三掩人於朝(國語互入教子)國君而驕人
則失其國大夫而驕人則失其家(通鑑)自矜功伐(史記項羽)伐
則掩人(前漢五行志)桓榮為太子少傅帝賜以輜車乘馬榮
大會諸生陳其車馬印綬曰今日所蒙稽古之力也(東漢)
(本傳互入淺中)應劭自贊曰故太山太守應中遠北面稱弟子
何如玄笑曰仲尼之門考以四科回賜之徒不稱官閥
劭有慙色(後漢鄭玄傳)光武謂臧宫云常勝之家難以慮敵
(後漢)張紘見魏陳琳武庫賦與琳書深歎美之琳曰可謂
小巫見大巫神氣殫矣(吳志互入小巫見大巫)石虎曰我家父子
自非天壊地陷當復何愁(晉書載記)司徒義康耳目所經終
身不忘好於稠人廣席標題所憶以示聰明(宋太祖紀)韓顯
宗白頃聞鎮南將軍王肅獲賊二三人驢馬數匹皆為
露布(齊高祖紀)裴植為尚書志氣驕滿每謂人曰非我須尚
書尚書亦須我(梁高祖紀)後魏楊大眼謂同寮曰吾之今日
所謂蛟龍得水之秋也自此一舉不復與諸君齊列矣
(後魏書)李密得唐高祖書示其下曰唐公見推天下不足
定於是不虞義師而專意於世充(唐書)王福畤少子有文
嘗詫韓思彦思彦戲曰君有譽兒癖(唐書王勃傳)
傳記章孝標及第後寄白樂天詩曰及第全勝十政官
金湯鍍了出長安馬頭漸入揚州路為報時人洗眼看
(摭言)
集百勝難慮敵(劉賓客)
妄自尊大
經侮慢自賢自廣以狹人謂人莫己若者亡(書)
子好臣其所教而不好臣其所受教(孟子)盜跖謂孔子曰
長大美好人見而悅者此吾父母遺德汝雖不吾譽吾
不自知耶(莊子)
史以為皆出已下(史記殷本紀)其辭自稱天地所生日月所
置匈奴大單于(漢文紀)馬援曰子陽井底蛙耳而妄自尊
大(公孫述)郄詵曰臣對策為天下第一猶桂林之一枝崑
山之片玉(晉書本傳)宜都王穆夀自恃任位以為人莫己若
謂其子師曰但令我兒及我亦足勝人不須苦之(後魏書)
鄭仁表自謂門地人物文章具美嘗曰天瑞有五色雲
人瑞有鄭仁表(唐書)杜審言嘗與人曰吾文章當得屈宋
作衙官吾筆當得王羲之北面(唐書本傳互入誕妄)
傳記魏收云我視沈約正如奴耳(關東風俗傳)
本朝韓浦韓洎咸有詞學浦嘗輕洎語人曰吾兄為文
譬如繩樞草舍聊庇風雨予之為文是造五鳳樓手(筆談)
(互入譽己毁人)雀兒来往颺風高下視鷹鸇氣意豪自謂能生
千里翼黃昏依舊入蓬蒿(古今詩話)
倔彊
經愚而好自用賤而好自專(記中庸互入專擅)
子子曰君子而彊氣則不得其死小人而彊氣則刑戮
荐臻(家語)既不能令又不受命是猶弟子而恥受命於
先師也(孟子)人有三不祥幼而不肯事長賤而不肯事貴
不肖而不肯事賢是人之三不祥也勢不在人上而
羞為人之下是姦人之心也(荀子)
史既不能強又不能弱(左僖七年)屈彊於此(西漢陸賈傳)保殘守
缺挾恐見破之私意而無從善服義之公心(西漢劉歆傳)曺
景宗為人自恃尚勝每作書字有不解不以問人皆以
意造(南齊書本傳)遣裴度至魏博宣慰以錢五百萬緍賞軍
士六州百姓給復一年軍士受賜歡聲如雷成德鄆兖
使者數輩見之歎曰倔彊者果何益乎(通鑑唐憲宗互入人心易感)
傳記不循經典自任胸懷(史通)惟蛇舊所識實憚口眼獰
開籠聽其去鬱屈終不平(韓集)
集譬猶鷇卵始生翰毛而便陸梁放肆(陳孔璋檄)
韜藏
經六四括囊无咎无譽用晦而明聖人以此洗心
退藏于密明夷務暗(易)不顯其光靡哲不愚(詩)衣
錦尚絅惡其文之著也(記中庸)有美玉於斯韞匵而藏諸
邦無道則可卷而懷之(論語)
子大成若缺大盈若沖大直若屈大巧若拙大辯若訥
光而不耀(老子)千金之珠必在九重之淵(列子)樸素而天
下莫能與之争美大白若辱盛德若不足(莊子)美珠不
文質有餘也(淮南子)仁哉樂毅善藏其用(文中子)
史子房無知名無勇功(太史公自序)直不疑所臨為官惟恐
人知其為吏跡不好立名稱(史記本傳)良賈深藏若虛君子
盛德容貌若愚(史記老子傳)丙吉為人深厚不伐善自曾孫
遭遇吉絶口不道前恩故朝廷莫能明其功也(通鑑漢宣紀)
鄧禹勲成智隠静其如愚(後漢本傳)范曄曰黃憲言論風旨
無所傳聞(東漢)匿景藏采不揚華藻(東漢孟嘗傳)管寧曰潛龍
以不見成德(通鑑後漢)諸將每論功伐復未嘗有言帝輒曰
賈君之功我自知之(通鑑漢光紀)假令奮趐則能陵勵玄霄
騁足則能追風躡景猶欲戢勁翮於鶴鷃之羣藏逸跡
於跛驢之伍(晉書葛洪傳)柳芳曰玄齡佐太宗定天下及終
相位凡三十二年天下號為賢相然無跡可尋亦至矣
故太宗定禍亂而房杜不言功(通鑑唐太宗)
傳記吾聞聖人不居朝廷必在巫醫(嵇康高士傳)王湛隠德
人莫之知雖兄弟宗族亦以為癡(世說)金石生於沙中豫
章産於幽谷(新語)
集巧倕不斷(楚辭)曖曖内含光(崔子玉座右銘)退不飾詩書以驚
愚進不賈名聲於天下(江文通書)立言必雅未嘗顯其所長
(王文憲集序)緒言餘論藴而莫傳(劉孝標書)明不外飾默昭於玄
機敏實内融養蒙於用晦有天下大名而不以矜人
(陳子昂集)瓊草隠深谷(李白集)忌滿光恒缺(駱賓王)韜爾智斧無
為自伐(劉賓客)玉櫝不啓焉能瑕疵(劉賓客)彼惟恐入山之
不深入林之不密其影響昩昩惟恐聞於人也幽塞
未光彌縮銛利(韓文)匿德藏光退居保和梓人善運衆
工而不伐藝(柳文)且免材為累何妨拙有機(杜牧之)用光本
於藏曜履行期於滅跡(張九齡文)神醫不言術囊藏透穎
錐欲知花好處偏在最深叢(元稹集)晦即全身藥明為伐
性兵(互入儆戒)廟算無遺策天兵不戰功(白侍郎集)匣刃不試(吕和)
(叔文)韜用而光潔不喜伐露衆人皆察察而我獨昏昏
(文粹)
本朝歐公知潁州吕公著為通判為人有賢行而深自
晦默時人未甚知公後還朝力薦之(遺事互入知人)乍為含垢
千尋濁不作矜人一掬清(僧參寥子)
不求人知
經不患人之不已知患不知人也子曰人不知而不
愠不亦君子乎(論語)
子芝蘭生於深林不以無人而不芳(家語)為善於家(荀子)舟
浮江海不為莫乘而沈君子行道不為莫知而止(文子)荃
蓀孤植不以巖隠而歇其芳石泉潛流不以澗幽而不
清(列子)
集蘭之猗猗揚揚其香不採而佩於蘭何傷(韓文)如楩楠
生於深林未始自貴而度材者一盼歆然在懷(劉賓客)無
人自芳馨(白侍郎)
本朝不以遊人只自芳(陳後山詩)
表襮
經小人之道的然而日亡(記中庸)
子飾智以驚愚修身以明汙昭昭乎如揭日月而行(莊子)
的的者獲提提者射(淮南子)
史為天下表的(通鑑漢光武)虛名無實徒足為世之質的將
安用之(晉安紀)王勃等有才而浮躁衒露(裴行儉傳)皓皓者易
汙嶢嶢者難全(魏徵傳贊)揚已取名瞭然使戸曉者盖房杜
之細耶(唐書)
傳記鵠的非咎罪於人少長貴賤則同心以貫之何也
惡其示人以難也(戰國策)郝隆七月七日日中仰卧人問
其故答曰我晒腹中書(世說)
集露才揚已(班固說楚辭)木秀於林風必摧之堆出於岸流
必湍之(李蕭遠運命論互入因才取禍)
本朝昭昭然自為的於天下使天下之過者莫不欲援
弓而射之(東坡孟子論)
衒鬻
經自獻其身(禮記)
子自鬻以成其君(孟子)大冶鑄金金踴躍曰我且必為鏌
鋣大冶必以為不祥之金(莊子)
史漢武初即位四方士上書自衒鬻者以千數(東方朔傳)有
郎功高不調自言安世安世應曰君之功高明主所知
人臣執事何長短而自言乎(通鑑漢宣紀)謝萬善自衒曜(晉書)
(本傳)舒元輿自負才有過人者銳進取太和中獻文闕下
久不得報上書自言馬周張嘉貞代人作奏卒為名臣
今臣備位於朝自陳文章凡五晦朔不一報竊自謂才
不後周嘉貞也(新唐書本傳)武后時和逢堯負鼎詣闕下上
書自言願助天子和飪百度(唐書本傳)
集自衒自媒者士女之醜行也干時求進者道家之明
忌也(曺子建求自試表)
推遜
經帝咨禹平水土禹讓於稷契及臯陶咨垂共工垂讓
於殳斨暨伯與咨益作虞益讓於朱虎熊羆咨伯作秩
宗伯讓於夔龍推賢讓能庶官乃和(書互入謙抑)善則稱
人觴酒豆肉讓而受惡衽席之上讓而坐下朝廷之
位讓而就賤君子尊讓則不争不争則遠於鬭辨矣
不鬭辨則無暴亂之禍矣斯君子之所以免於人禍也
(禮記)如其禮樂以俟君子(論語)
子辭讓之心禮之端也(孟子)夫惟不爭故無尤聖人之
道為而不争夫惟不争故天下莫能與之争(老子)如其
制作以俟明哲(文中子)
史秦伯享晉公子子犯曰吾不如衰之文也請使衰從
(公子重耳也衰趙衰也左襄二十三年)晉郤伯見公曰子之力也夫對曰
君之訓也二三子之力也臣何力之有焉范叔見勞之
如郤伯對曰庚所命也克之制也燮何力之有焉欒伯
見公亦如之對曰燮之詔也士用命也書何力之有焉
(左成二年)范宣子讓其下皆讓(左互入表率)相如退而讓頗名重
太山(史記本傳論)相如每朝會不與廉頗同列望見廉頗引
車避匿(本傳)張儀曰蘇君之時儀何敢言(史記張儀傳)陳平曰
高祖時勃功不如臣及誅諸吕臣功亦不如勃願以右
丞相讓勃(通鑑漢高后)舜命九官濟濟相遜(前漢劉向傳)衛綰有
功常讓他將(西漢本傳)事有功善推之於下(通鑑漢宣)唐彬與王
濬共伐吳彬知賊寇已殄孫皓將降未至建鄴二百里
稱疾遲留以示不競果有先到者争物後到者争功(晉書)
(本傳)以鼎足任重而終辭三事固求罷職(晉書載記湯鶩傳)臣有
何功可以堪之何心可以安之身辱高任顚覆尋至願
守先人之敝廬豈可得哉臣不能推其德達其功使聖
聽知勝臣者多未達者不少假令有遺德於版築之下
有隠才於屠釣之間而朝議用臣不以為非臣處之不
以為愧所失豈不大哉臣忝竊雖久未若今日兼文武
之極寵等宰輔之高大也(晉書)上賞謝朓之功遷尚書吏
部郎朓上表三讓上不許中書疑朓之未及讓國子祭
酒沈約曰近世小官不讓遂成常俗謝吏部今授超階
讓别有意夫讓出人情豈關官之大小耶(南史謝朓傳)隋高
熲深避權勢上表遜讓於蘇威(通鑑陳紀)盧懷慎同平章事
自以才不及姚崇事皆推而不專(唐書本傳)孜孜奉國知無
不為臣不如玄齡兼資文武出將入相臣不如靖敷奏
詳明出納惟允臣不如彦博濟煩治劇衆務必舉臣不
如胄以諫諍為心恥君不及堯舜臣不如徵(唐王珪傳互入明於)
(自知)每議事玄齡必曰非如晦莫籌之及如晦至卒用玄
齡策也(杜如晦傳)
本朝迺者河決澶淵毒流淮泗百堵皆作盖僚吏之劬
勞一版不沈本朝廷之威德而臣下掠衆美上貪天功
獨竊璽書之榮以為私室之寶(東坡徐州謝表)
貪功
史貪天之功以為己力(左僖二十四年)吳起事魯君齊人攻魯
魯欲以爲將起娶齊女為妻而魯疑之起欲就名遂殺
其妻以明不與齊也(史記本傳互入殘忍)諸將争功紛紛不已淮
安王神通曰房玄齡杜如晦等專弄刀筆功居臣上(通鑑)
(唐太宗)
傳記齊欲伐魏淳于髠曰韓盧天下之疾犬東郭逡海
内之狡兔盧逐逡環山者三騰山者五兔極於前犬廢
於後犬兔俱罷各死其處田夫見而擅其功(戰國策互入與人為)
(地)
記纂淵海卷四十五
