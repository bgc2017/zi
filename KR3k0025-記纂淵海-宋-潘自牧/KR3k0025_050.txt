記纂淵海卷五十宋潘自牧撰
性行部
有忌憚
經豈敢愛之畏我父母仲可懷也父母之言亦可畏也
豈敢愛之畏我諸兄仲可懷也諸兄之言亦可畏也豈
敢愛之畏人之多言仲可懷也人之多言亦可畏也
豈不懷歸畏此罪罟豈不懷歸畏此簡書(並詩)十目所
視十手所指其嚴乎(記)君子有三畏畏天命畏大人畏
聖人之言(語)
史豈不欲往畏我友朋(左)上謂侍臣曰人言天子至尊
無所畏憚朕則不然上畏皇天之監臨下憚羣臣之瞻
仰(唐太宗)
本朝家有主母而豪奴悍婢不敢與弱子抗(老泉)
無忌憚
經不惕予一人乃㒺畏畏謂已有天命謂敬不足
行謂祭無益謂暴無傷狃于姦宄敗常亂俗以蕩
陵德實悖天道(並書)小人而無忌憚也(記)不愧于天不畏
于人乘我乘駒朝食于株胡不相畏不畏于天
匪先民是程匪大猶是經(並詩)小人不知天命而不畏也
狎大人侮聖人之言(語)
子出則為宗族患入則為鄉里憂小人之行也(家語)事君
無義進退無禮言則非先王之道者猶沓沓也(孟)齊人
有欲金者清旦衣冠之市適鬻金者之所攫金而去(列)
好憎尚怒小人哉(文中子)
史殺人不忌為賊肆行無度無所還忌不思謗讟不
憚鬼神神怒民痛無悛於心單旗劉狄剥亂天下帥
羣不弔之人以行亂於王室侵欲無厭規求無度貫瀆
鬼神慢棄刑法傲狠威儀(並左)李斯曰三代之事何足法
也李斯請史官非秦語皆燒之天下敢有藏詩書百
家語者悉詣守尉雜燒之有敢偶語詩書者棄市(並秦紀)
敢為大言處之不疑(漢武紀)秦滅六國上古遺烈掃地盡
矣(史田儋傳)宋康王欲霸之亟成故射天笞地斬社稷而燒
滅之以示威服鬼神為長夜之飲於室中室中人呼萬
歲則堂上應之堂下之人又應之門外之人又應之以
至於國中無敢不呼萬歲者天下之人謂之桀宋(周紀)矯
制以令天下(漢高五王傳)姍笑三代蕩滅古法(西漢表)顓作威
福廟堂之上(西漢諸侯王表)觸情妄行(淮南王)方今布衣乃窺國
家之隙見間而起者蜀郡是也及山陽亡徒蘇令之郡
蹈籍名都大羣求黨與索隨和而亡逃匿之意此皆輕
量大人亡所畏忌國家之權輕故匹夫欲與上爭衡也
(漢梅福傳)横厲無畏忌欲以熏轑天下(漢杜欽傳)梁冀暴李固杜
喬尸於城北四衢令有敢臨者如其罪(漢質紀)吳樹為荆
州刺史辭梁冀冀鴆之出死車上遼東太守侯猛初拜
不謁冀託以他事腰斬之(漢桓紀)戲弄神祇歌頌禍殃(東漢)
(隗囂傳)杜塞天下之口聾盲一世之人(漢陳蕃傳)入吾室操吾
戈以伐我(漢鄭玄傳)祖珽私謂和士開曰君之寵幸振古無
比宫車一日晩駕何以克終宜令皇太子早踐大位以
定君臣之分若事成中宫少主皆德君此萬全計也請
君說主上令粗解當自外入表諭之於是上書齊主從
之傳位於太子緯(陳世祖)阮佃夫人納貨賄所餉減二百
疋絹則不報書(宋太祖)右司郎中馮翊喬知之有美妾曰
碧玉知之為之不昏武承嗣借以教諸姬遂不還知之
作綠珠怨詩以寄之碧玉赴井死承嗣得詩於裙帶大
怒諷酷吏羅吉族誅之(唐武后)來俊臣倚勢貪淫士民妻
妾有美者百方取之自宰相以下籍其姓名而取之(同上)
武三思嘗言我不知代間何者謂之善人何者謂之惡
人但於我善者則為善人於我惡者則為惡人耳(唐中宗)
盧把秉政薦吏部侍郎關播為中書侍郎平章事上嘗
從容與宰相論事播意有所不可起立欲言把目之而
止還至中書把謂播曰以足下端慤少言故相引至此
曏者奈何發口欲言耶(唐德宗)小人之慮遂以為天道難
知為善未必福而為惡未必禍也(唐中宗贊)李振曰此輩自
謂清流宜投黃河為濁流(唐紀)
傳記上小堯舜下邈三王(劉向戰國策序)
集白晝攫金(顔魯公坐位帖)行與義乖言與法違(韓文)
本朝小人不主於禮義則無忌憚所以反中庸也(二程語錄)
安石謂天變不足畏祖宗不足法人言不足䘏(實錄本傳)
有顧藉
子齊景公問晏子曰為人何患曰患社鼠出竊於外入
託於社灌之恐壊牆熏之恐燒木(家語)
史鄧侯曰人將不食吾餘(左)欲投鼠而忌器鼠近於器
尚憚不投(西漢賈誼傳)社鼷不灌屋鼠不熏(西漢靖王勝傳)孔融薦
禰衡於曹操衡乃著布單衣持三尺梲杖坐大營門以
杖捶地大罵操怒曰禰衡豎子孤殺之猶雀鼠耳顧此
人素有虛名遠近將謂孤不容之(東漢)妻子以累其心産
業以重其志舍此以為非者有必不多矣(漢殤紀)羅仇曰
吾家世以忠孝著於西土寧使人負我我不忍負人也
(晉安紀)
傳記稷蜂不攻社鼠不熏(唐詩外傳)
集薙草恐傷蕙(孟東野)
無顧藉
經子曰小人不恥不仁不畏不義(易繫辭)
史史舉以苟賤不廉聞於世(史甘茂傳)吾日暮途遠故倒行
逆施之(漢主父偃傳)子獨不見家人寡婦邪始自約敕之時
意廼慕宋伯姬及陳孝婦不幸壹為盜賊所汙遂行淫
佚知其非禮然不能自還吾猶此矣(漢原涉傳)且被刑之人
心不念生志在思死類多趨惡莫復歸正夙沙亂齊伊
戾禍宋趙高英布為世大患(孔融傳)
傳記楊國忠謂客曰某起家細微因緣椒房以至於是
未知稅駕之所終不能致令名更當取樂於富貴耳(明皇)
(雜錄)
表裏相應
經君子黃中通理正位居體美在其中而暢於四支發
於事業(易)和順積中而英華發外其哀心感者其聲
噍以殺其樂心感者其聲嘽以緩其喜心感者其聲發
以散其怒心感者其聲粗以厲其敬心感者其聲直以
廉其愛心感者其聲和以柔清明在躬志氣如神
君子服其服則文以君子之容有其容則文以君子之
辭遂其辭則實以君子之德富潤屋德潤身心廣體
胖(並記)
子中心逹於面目胷中正則眸子瞭焉胷中不正則
眸子眊焉仁義禮智根於心其生色也睟然見於面
盎於背施於四體有諸内必形諸外(並孟)源清則流清
源濁則流濁文貌情用相為内外表裏(並荀)體痛者口
不能不呼心悅者顏不能不笑(尹鄧子鄧析子篇)威儀文辭表
也德行忠信裏也(楊仲黎)
史心和則氣和氣和則形和(公孫弘傳)愛待敬而不敗德須
威而久立故制禮以崇敬作刑以明威(前漢刑法志)形氣發
於根柢兮柯葉彙而靈茂(西漢班固傳)表曲者影必斜源清
者流必潔猶叩樹本百枝皆動也(漢紀)木心不正則脈理
皆斜(唐紀)根朽者葉枯源涸者流竭(唐書吳兢)
集滿内而外揚(楚辭)厭(着也)白玉以為面懷琬琰以為心(同上)
泉竭則源涸根朽則葉枯枝繁者蔭多條落者本孤(六代)
(論)氣水也言浮物也水大而物之浮者小大畢浮氣之
與言猶是也氣盛則言之短長與聲之高下皆宜未
嘗聞有響大而聲微也夫所謂文者必有諸其中是
故君子慎其實實之美惡其發也不揜本深而末茂形
大而聲閑行峻而言厲心醇而氣和昭晰者無疑優游
者有餘體不備不可以為成人辭不足不可以為成文
(並韓文)温潤發於外其間韜璵璠言者志之苗行者文
之根所以讀君詩亦知君為人(並白侍郎)粹和絪緼積于中
鏗鏘發越見乎文五行秀氣得之居多者其色㶑灧
於顏間其聲發而為文章既禀之而生亦有涯而落
其文章貴壽之氣焰歟孝弟為根柢神明枝葉之直
方為天質禮讓緣飾之(並劉賓客)神歡體自輕(韋應物集)藴為志
氣播為事業(唐文粹)
本朝柳公權曰用筆在心心正則筆正(孔氏續世說)腹有詩
書氣自華(歐公集)人之不學者照鏡則面目可憎對人則
語言無味(山谷集)
表裏不副
經象恭滔天(書)枝葉未有害本實先撥(詩)色取仁而行
違居之不疑(語)色厲而内荏譬諸小人其猶穿窬之盜
也與(語)
子聲聞過情(孟)羊質而虎皮見草而說見豺而戰(揚)魯
人縫掖實非儒行(劉)
史外強中乾(左)宋肥義曰公子章聲善而實惡(周紀)絳灌
曰平雖美丈夫如冠玉耳其中未必有也(漢陳平傳)多聲過
實(史記)袁紹色厲而膽薄高幹有雄志而無雄才(東漢)張磔
綱羅而自理甚疎(高獻紀)高仙芝謂程千里曰公面雖男
子心如婦人(唐紀)迺䃉中而玉表(唐賈耽傳)齊著作郎祖珽有
文學多技藝而疎率無行嘗為高祖中外府功曹因宴
失金叵羅於珽髻上得之(陳世祖)
本朝潘郎曉踏河陽春明珠白璧驚市人那知望拜馬
蹄下胷中一斛泥與塵(坡詩)
言行相顧
經有其言無其行君子恥之(記)可言也不可行君子弗
言也可行也不可言君子弗行也(記緇衣注言不高於行行不高於言言行)
(相副)言顧行行顧言君子胡不慥慥爾(記中庸注慥慥言行相應之貌)子
曰先行其言而後從之古者言之不出恥躬之不逮
也君子恥其言而過其行(並語)
子聖人言行不失毫釐(荀子)言取而行違温彦博惡之(文中)
(子)
能言不能行
經靜言庸違(書)有其言無其行君子恥之(記)其言之不
怍則為之也難(語)
子言不顧行行不顧言(孟)口言善身行惡國妖也(荀)孔
子讀而儀秦行(揚淵騫)
史羣臣上言宜封禪泰山詔曰即位三十年百姓怨氣
滿腹吾誰欺欺天乎曾謂泰山不如林放乎何事汚七
十二代之編錄若郡縣遠遣吏上壽盛稱虛美必髠令
屯田既上讀河圖會昌符幸泰山禪祭地於梁隂(漢光武)
魏比年將帥多寵貴子孫銜杯躍馬志逸氣浮軒眉攘
腕以攻戰自許及臨大敵憂怖交懷雄圖銳氣一朝頓
盡(梁高祖)牛僧孺口道先王語行如市人(唐書本贊)
集遇客多言愛山水逢僧盡道厭囂塵玉潭泉畔松間
宿要見經年無一人(白樂天)相逢盡道休官去林下何曾
見一人(唐僧靈徹)
矜持
經率履不越(詩)燕處則聽雅頌之音行步則有環珮之
聲升車則有和鸞之音居處有禮進退有度砥礪廉
隅君子言不過辭動不過則不戲色致禮以治
躬則莊敬莊敬則嚴威君子無故玉不去身君子於
玉比德焉行中規還中矩君子不失足於人不失
色於人不失口於人是故貌足畏也色足憚也言足信
也今世行之後世以為楷(並記)君子矜而不爭(語)
子君子言有壇宇行有防表(荀儒效)為冠所以莊其首也
為履所以重其足也衣裳襜如劒佩鏘如皆所以防其
躁也(文中子)
史斷斷自修整(榖梁傳莊公)如布帛之有幅(左)君子目以定
體足以從之人之有冠猶宫室之有牆屋也糞除而
已(並國語)進退容止非禮不行(西漢董仲舒)霍光出入省殿門
止進有常處郎僕射竊識視之不失尺寸(西漢本傳)矜嚴好
禮動止有則居處幽室必自修整雖遇妻子若嚴君焉
及在鄉黨詳言正色三輔以為儀表(東漢張堪傳)陳登處身
循禮非法不行(東漢陳球傳)雖在燕居必以禮自整(東漢仇覽)君
子當正威儀何有蓬頭跣足自謂宏逹耶(九十三)謝弘微
精神端審時然後言婢僕之前不妄語笑(南史宋高祖)
傳記南山有文豹霧雨七日不下食者何也欲以澤其
衣毛而成其文章也(烈女傳)楊愔曰裴讓兄弟都無鄉音
(三國典略)
集余好修以為常雖體解吾猶未變新沐者必彈冠
新浴者必振衣(並楚辭)與人有畛域不為戲狎(韓文)
本朝趙光逢規矱自持柳仲郢私居束帶正色(並孔六帖)
持重
經虎視眈眈(易重其體貌也)正色率下(書)其容不改出言有章
(詩)坐如尸立如齊君子不失足於人不失色於人不
失口於人是故貌足畏也色足憚也言足信也君子
之容舒遲足容重手容恭目容端口容止聲容靜頭容
直氣容肅立容德色容莊山立時行揚休玉色不
旁狎(並記)夫子時然後言人不厭其言樂然後笑人不厭
其笑君子正其衣冠尊其瞻視儼然人望而畏之(並語)
集與人有畛域不為戲狎(唐文粹)
本朝包孝肅未嘗有笑容人謂包希仁笑比黃河清(筆談)
放蕩
經欲敗度縱敗禮不矜細行(並書)不知其秩(常也詩)載號
載呶(同上)
子猖狂妄行(莊)
史使酒難近(西漢季布傳)數以酒失過丞相(西漢灌夫)跅弛之士
(西漢武紀師古曰無檢局也弛者放廢不遵禮度也)儻&KR1733;(音蕩西漢陳湯傳師古曰無行檢也)為人
失(音鐵)蕩(西漢揚雄傳)不修廉隅以徼名當世(同上)何晏與夏侯
玄荀粲王弼之徒競為清談尚虛無謂六經為聖人糟
粕天下士大夫爭慕效之遂成風流(魏邵陵厲公)譙郡嵇康
文辭壯麗好言老莊而尚竒任俠與陳留阮籍兄子咸
河内山濤河南伺秀琅邪王戎沛人劉伶特相友善號
竹林七賢皆崇尚虛無輕蔑禮法縱酒昏酣遺落世事
(魏元紀)放者因斯或悖吉凶之禮忽容止之表瀆長幼之
序混貴賤之級甚者至於裸裎䙝慢無所不至(晉惠紀)時
王澄胡毋輔之等皆以放任為逹或至裸體(晉書樂廣傳)文
帝求婚於籍籍醉六十日不得言而止(晉書阮籍傳)隣家少
婦美色當壚沽酒籍嘗詣婦飲醉便卧其側籍既不自
嫌其夫察之亦不疑也(同上)阮咸素幸姑之婢姑當歸於
夫家初云留婢既而自從咸聞之借馬追既及與婢累
騎而還(晉書本傳)王獻之卒徽之奔喪不哭直上靈牀取獻
之琴彈之(晉書王徽之傳)謝鯤任逹不拘鄰家高氏女有美色
鯤嘗挑之女投梭折其兩齒鯤傲然長嘯曰猶不廢我
嘯歌(晉書本傳)謝安愛好聲律朞功之慘不廢妓樂(晉書王坦之傳)
秘書監謝靈運好稱疾不朝時或出郭遊行且二百里
經旬不歸既無表聞又不請急以貴陵物物不服以威
加人人不厭(宋太祖)温庭筠薄於行無檢幅多作側辭艷
曲(唐書本傳)脫冠露髻諠譁自恣(唐莊宗)
傳記阮籍嫂嘗歸家籍相見與别人或譏之曰禮豈為
我輩設耶(世說)王澄嘗之荆州送者傾邑所别樹上有鵲
巢澄便脫衣着犢鼻上樹探鵲&KR1145;而弄之旁若無人(晉中)
(興書)謝郎中云王修載樂託之性出自門風王武子好
驢鳴既葬文帝臨其喪顧語同遊曰王子好驢鳴可各
作聲以送赴客皆一時作驢鳴(並世說)史丹儻蕩無檢阮
籍不拘禮教(孔白帖縱逸類)華堂今日綺筵開誰喚分司御史
來忽發狂言驚滿座兩行紅粉一時迴(杜牧之為御史分務洛陽有李)
(司闕者罷鎮閒居聲妓為當時第一嘗開筵以杜持憲不敢邀致杜遣客達意李馳書招之杜聞命遽來時女)
(妓百餘人皆絶藝殊色杜獨坐南行注目瞻視引滿問李曰聞有紫雲者杜凝睇良久曰名不虛得宜以見惠)
(李大笑諸妓亦皆回首破顏杜又自飲三爵即吟而起本事詩)杜牧佐宣城幕聞湖州
多竒麗往遊之刺史崔君張水嬉使州人畢觀令杜牧
閱之牧因見一女娃期之曰吾不十年來守此郡不來
從適洎牧守湖州女已從人三載矣牧因賦詩曰自是
尋春去較遲不須惆悵怨芳時(雜記)張祜客懷南幕中赴
宴杜牧同坐有所屬意索骰子賭酒微吟曰骰子逡巡
裹手拈無因得見玉纖纖祜曰但知報道金釵落髣髴
還應露指尖(摭言)
集觀古今文人類不護細行鮮能以名節自立(魏文帝與吳質)
(書)幕天席地縱意所如(文選)以莊老為宗而黜六經以虛
薄為辨而賤名檢以放蕩為通而狹節信以苟得為貴
而鄙居正以望空為高而笑勤恪(干令升總論)少年氣真狂
有意與春競(韓集)野鳥終難縶(元微之)醉來擬共天公爭(杜苟)
(鶴)酒腸寬似海詩膽大如天(劉叉)
本朝醉後粗狂膽滿軀(東坡詩)
威儀
經威儀棣棣不可選也威儀反反(重慎)威儀抑抑(謹密)抑
抑威儀維德之隅顒顒卬卬如圭如璋令儀令色
(並詩)威儀容止宣著端行頤霤如矢朝廷濟濟翔翔
君子之容舒遲山立時行揚休玉色(注揚讀為陽)赫兮喧
兮者威儀也(並記)趨進翼如也君子正其衣冠尊其瞻
視儼然人望而畏之(並語)容止可觀進退可度(孝經)
子步中武象趨中韶濩(荀)君子貌重則有威(揚)
史劉子曰民受天地之中以生所謂命也是以有動作
禮義威儀之則以定命也北宫文子有威而可畏謂
之威有儀而可象謂之儀君有君之威儀其臣畏而愛
之則而象之故能有其國家令聞長世臣有臣之威儀
其下畏而愛之故能守其官職保族宜家君子在位
施舍可愛進退可度周旋可則容止可觀作事可法德
行可象聲氣可樂動作有文言語有章以臨其下謂之
有威儀也(並左)魯徐生善為容為禮官(史)霍光每出入省
殿門止進有常處郎僕射竊識視之不失尺寸(西漢霍光傳)
威儀之盛如圭如璋(西漢班固叙傳)進止皆有表識(東漢馮異傳)儀
貌堂堂國之輝光(東漢)舒紳緩佩鳴玉以步綽有餘裕(後漢)
(蔡邕傳)温彦博進止詳華人拭目觀張垍舉止都雅
裴休為人醖藉進止雍閒馮定端凝若植權德輿
動止外飾其醖藉風流為縉紳羽儀(並唐書)
集風儀與秋月齊明(文選褚淵碑)賀琛為散騎常侍梁主與
語常移晷刻故省中語曰上殿不下有賀雅琛容止都
雅故人呼之(藝文志)巉巖容儀削成風骨(李白文)風儀甚雅
(劉賓客)日光玉潔(李漢韓文序)
無威儀
經而無望兮相鼠有皮人而無儀人而無儀不死何
為威儀不類威儀幡幡(並詩)
史視流而行速邾子執玉高其容仰公受玉卑其容
俯子貢曰高仰驕也卑俯替也驕近亂替近疾(並左)張敞
為京兆尹無威儀罷朝走馬章臺街自以便面拊馬(西漢)
(本傳)羞怍俛首刮席不敢視(東漢劉玄傳)李程簡脫無威儀
韓思彦儀矩梗野(並唐書本傳)
傳記王戎簡脫不持儀刑好乘巴滇馬雖為三司率爾
私行巡省園田不從一人以手巾插腰戎故吏多至大
官相逢戎輒下道避之(竹林七賢話)
風度
史王商為人多質有威重身體鴻大容貌甚過絶人單
于來朝仰視商貌大畏之遷延却退天子聞而嘆曰此
真漢相矣(西漢本傳)為人明徹鬚髮眉目如畫(東漢馬援傳)燕頷虎
頸飛而食肉此萬里封侯相也(東漢班超)蔡邕狀異常人每
行觀者盈集(東漢本傳)凛凛皜皜焉其與崑玉秋霜比質可
也(東漢孔融)裴楷目夏侯玄云肅肅如入宗廟中但見禮樂
器衛瓘見樂廣而奇之曰此人如冰鏡見之瑩然
夏侯湛美容觀與潘岳友善每行止同輿接茵京師謂
之連璧王戎神彩秀徹視日不眩裴楷見而目之曰
戎眼爛爛如巖下電裴楷風神高邁容儀俊爽時人
謂之玉人衛玠風神秀異見者以為玉人王濟俊
爽有風姿每見玠輒嘆曰珠玉在側覺我形穢又語人
曰與玠同遊若明珠之在側恍然照人嵇康長七尺
八寸美音氣好容色土木形骸不自藻飾人以為龍章
鳳姿天質自然(並晉書本傳)王衍神姿高徹如瑶林瓊木自
然風塵表物(晉書王戎)顧榮少有珪璋符采爽徹(五行晉書)王衍
每持玉柄麈尾與手同色(晉王衍)王羲之見杜乂而目之
曰膚若凝脂眼如點漆此神仙中人也(晉書本傳)王恭美姿
儀人目之云濯濯如春月柳(晉王恭)桓玄曰劉裕風骨不
常蓋人傑也(晉紀)褚彦回美儀貌善容止俯仰進退咸有
風則每朝會百僚國使莫不延首目送之(宋書本傳)姿貌修
潔與圭璧等質(王智宋紀)齊和士開曰琅琊王儼眼光奕奕
數步射人(陳紀)李繪儀貌端偉邢晏曰若披雲霧如對珠
玉(北史李渾)風神洒落(南史)宋璟風度凝遠(唐書本傳)王彧美風姿
為一時推許袁粲見之嘆曰景文非但風流可悅乃哺
歠亦復可觀(宋書本傳)上嘗陳樂於勤政樓下垂簾觀之兵
部侍郎盧絢謂上已起垂鞭按轡横過樓下絢風標清
粹上目送之(唐玄宗)李義琛神情爽拔(唐書本傳)帝每用人必
曰風度能如九齡否(唐書張九齡)日角珠庭非庸人相(唐李珏)
郭子儀風姿若神人望之岩岩如華山(郭子儀家傳)鄭畋姿
采如峙玉蕭遇風采整峭崔澹舉止秀峙時謂玉
而冠者(並唐書本傳)孔季翔永昌初擢制科陳子昂常稱其
神清韻遠可比衛玠(唐書)房琯見德秀歎曰見紫芝眉宇
使人名利之心都盡(唐元德秀)姿宇魁秀(唐書魏謩)崔遠風姿峻
整世目為飣坐梨(新唐書本傳)
傳記衛玠從豫章下都人久聞其姿容觀者如堵牆
見裴叔則如玉山上行光照映人山公曰嵇叔夜之
為人也岩岩若孤松之獨立其醉也傀俄若玉山之將
崩時人目王右軍飄如遊雲矯若遊龍岩岩清峙
壁立千仞(並世說)張緒少而閒雅風流吐納觀者忘疲永
明主見靈和殿前柳條嫩弱披靡可愛嗟賞曰此楊柳
風流可愛似張緒少年(楊松玠談藪)唐蔣凝美風標每到朝士
家以為祥瑞朝士中號為玉筍班(北夢瑣言)李白神氣高朗
軒軒若霞舉(酉陽雜爼)
集情純潔而罔薉兮姿盛質而無愆金相玉質(並楚辭)
天姿玉裕(應瑒建章臺詩)江漢炳靈(文選)清如玉壺冰(鮑明遠白頭吟)河
目龜文公侯之相(劉孝標辨命論)金昭玉粹(顏延年曲水詩)風標秀舉
清暉映世(齊故安陸碑)天骨疎朗牆宇高巍(文選三國名臣贊)姿狀
嶽立靡然屬目(陳子昂)風情疎朗霜明月湛之姿氣骨端
嚴雪白冰清之潔(駱賓王)秋水為神玉為骨眉宇真天
人魏侯骨聳精神緊華嶽峯尖見秋隼炯如一段
清水出萬壑置在迎風寒露之玉壺符彩高無敵
玉府標孤映(並杜詩)皎皎鸞鳳姿飄飄神仙氣符彩照
滄溟精輝陵白虹裴公有仙標拔俗數千丈(並李太白)愛
其風骨粹美無可揀(韓文)見王(馬燧也)於北亭猶高山深林
龍虎變化不測傑魁人也退見少傅翠竹碧梧鸞鵠停
峙幼子娟好静秀瑶環瑜珥蘭茁其芽(並韓文)人之異在
乎風神之清濁不在於倒置眉目反易冠帶也(裴度寄李朝書)
觀者識承平王孫故態分明冰玉容(並柳集)珠生照乘
光冰瑩環坐熱星辰讓光彩(並元稹集)若霜鴻清唳松雪
孤映(李義山)石骨無濁肉飄飄鶴骨仙(並孟東野)神仙餘氣
色列宿炳輝光(劉叉文)秀氣獨禀(皇甫湜祭柳宗元文)眸子瞭然炯
炯清立望之真白圭振鷺也(皇甫湜)風儀秀偉神氣深厚
即之如鏡望之如春(杜牧之)眉宇儼圖畫神秀謝朝輝(同上)
清潤潘郎玉不如(唐楊巨源)生而美姿河目海口(王維集)玉山
迥立瓊樹無對(劉長卿)明眸白晳玉潤珠輝美秀備於儀
容風流發於言笑(王建集)英盼横溢神鋒秀發(孫可之丈)野鶴
無俗質(唐文粹)孟浩然骨貌清淑風神散朗(唐楊士源孟浩然詩序)
本朝氣剛而毅望之可畏色粹而仁近之可親(歐公集)紫
芝眉宇傾一坐笑語但聞雞舌香韓侯冰玉人不可
塵土雜(並臨川集)風采鑠雲烟冰壺貯秋水(並東坡詩)
醜惡
經六極五曰惡(書)乃見狂且(詩)
子厲之人夜半而生子遽取火而視之汲汲然惟恐其
似已也(莊)
史賈大夫惡娶妻而美三年不言不笑(左)今子少不颺
(注顔貌不揚顯左)田蚡為人貌侵(短小也西漢本傳)蔡義為丞相短小
無鬚眉貌似老嫗行步俛僂兩吏扶夾乃能行(西漢本傳)張
孟陽醜每出人惡之擲瓦礫盈車孫秀形陋短小奴僕
之下者也(並晉書)歐陽詢貌甚侵陋(唐書本傳)盧把貌陋而色
如藍人皆鬼視之(舊唐書本傳)
傳記劉伯倫形小貌醜(書林本傳云容貌甚陋)
文雅
經好古博雅君子(書序)
子君子安雅雅文辨惠之君子知之曰知之不知
曰不知内不自以誣外不自以欺以是尊賢畏法而不
敢怠傲是雅儒者也(並荀)
史大雅卓爾不羣河間獻王近之矣(前漢河間獻王贊)儒雅則
公孫弘董仲舒(西漢)經書文雅足以謀王體斷國論(西漢薛宣)
(傳)劉愷辭氣高雅(後漢)山簡性温雅有父風(晉書)雅有遠韻
(晉書庾凱傳)謝安文雅過於王𨗳(晉書)張九齡文雅為帝知(唐書)
(本傳)
集文雅涉風騷(杜詩)霜松貞雅節月桂朗冲襟(駱賓王)笑語
和風騷雍容事文墨(皇甫湜)
本朝文采風流諸謝上(陳後山詩)
鄙俗
經鄙夫可與事君也與哉其未得之也患得之既得之
患失之苟患失之無所不至矣(語)
子有俗人者有俗儒者(荀)
史家累萬金門下不見一賢者(史記孟嘗君傳)俗吏之所務在
於刀筆筐篋(西漢賈誼傳)俗儒不逹時宜(西漢宣紀)
集抗塵容而走俗狀(文選)
揚善
經君子遏惡揚善(易)彰人之善美人之功(記)
子不没纖芥之善不掩螢爝之光(劉)
史子貢喜揚人之美(史記本傳)曹丘生謂季布曰僕將捉足
下之名於梁楚間(漢書)丙吉為丞相於官屬掾吏務掩惡
揚善(西漢本傳)禰衡稱劉表之美盈口(漢獻紀)房玄齡曰餘人
不足惜至於杜如晦王佐之才大王欲經營四方非如
晦不可世民驚曰微公言幾失之(唐高祖)禮部侍郎崔郾
試進士公卿咸祖道武陵後至謂郾曰君方為天子求
奇才敢獻所益出袖中書搢笏為郾讀之乃杜牧所賦
阿房宫武陵曰請以第一人處之郾謝已得其人至第
五郾未得武陵曰不爾宜以賦見還(新唐書吳武陵傳)
集東野吃吃說足下不離口(韓文)柳惟深充江東路判官
出巡其有非常之政裕於人者必舉其課績又以文采
殷勤歌詠之俾其風謠頌聲聞于他部達于京師而後
已(柳丈柳渾行狀)
本朝唐楊敬之贈項斯詩曰幾度見詩詩盡好及觀標
格過於詩平生不解藏人善到處相逢說項斯(南部新書錢易)
(撰)
勸善
史子文無後何以勸善叔向社稷之臣也猶將十世
宥之以勸能者(並左)
蔽賢
經臧文仲其竊位者與知柳下惠之賢而不與立也(語)
子言無實不祥不祥之實蔽賢者當之(孟)
史夫十室之邑必有忠信三人並行厥有我師今或闔
郡至不薦一人是積行之君子壅於上聞也蔽賢蒙顯
戮古之道也(漢武紀)何以知朝廷之衰人人自賢不務於
通人故世陵夷(西漢李尋傳通人謂薦逹賢才也)杜密曰劉勝知善不
薦自同寒蟬(東漢書)唐彬當世英彦見彬莫不欽悅稱之
於文帝帝問孔顥顥忌其能良久不答陳騫曰彬為人
勝騫甚遠帝辟彬為屬他日謂孔顥曰近見唐彬卿受
蔽賢之責矣(晉書)
集好蔽賢而嫉妬(楚辭)知善不言與嚚瘖同(柳文序)
嫉妬
經人之有技冐疾以惡之人之彦聖而違之俾不達(書)
子愚者好專事而妬賢能抑有功而濟有罪士有妬
友則賢交不親君有妬臣則賢人不至小人不能則
嫉妬怨誹以傾覆人害良曰賊隱良者謂之嫉(並荀)
日月欲明浮雲蔽之藂蘭欲茂秋風敗之(文中子)
史屈原入則與王圖議國事以出號令出則接遇賓客
應對諸侯王甚厚之上官大夫與之同列爭寵而害其
能王使屈原為憲令屬草藁未定上官大夫見而欲奪
之不與因讒之藺相如為上卿在廉頗之右頗曰我
為趙將有攻城野戰之大功相如徒以口舌為勞而居
上且素賤人吾羞不忍為之下宣言曰我見必辱之
韓非使秦王未之信用李斯姚賈害毁之王以為然下
吏治非李斯使人遺非藥自殺(並史記本傳)妬賢嫉能有功
者害之賢者疑之(史記漢高紀)天子議以賈生為公卿絳灌
馮敬之屬盡害之乃短賈生曰洛陽之人年少初學專
欲擅權紛亂諸事於是天子䟽之不用其議(史記本傳)翟方
進舉明經遷議郎時宿儒有胡常與方進同經名譽出
方進下乃心害其能論議不右方進(西漢本傳)公孫為人意
忌(史記本傳)女無美惡入宫見妬士無賢不肖入朝見嫉(西漢)
(鄒陽傳)初孫臏與龐涓俱學兵法涓自以能不及臏乃以
法斷其兩足而黥之欲使終身廢棄(周紀)有妬&KR0945;之心(西漢)
(五行志)王式為博士諸大夫博士共持酒肉勞式皆注意
高仰之博士江公世為魯詩宗心嫉式謂歌吹諸生曰
歌驪駒式曰聞之於師客歌驪駒主人歌客無庸歸今
日諸生為主人日尚早未可也江公曰經何以言之式
曰出曲禮江公曰何拘曲也式恥之陽醉逿墬(古地字)式
客罷讓諸生曰我本不欲來諸生彊勸我竟為豎子所
辱(西漢王式傳)董仲舒言道德見妬於公孫李廣奮節於匈
奴見排於衛青(東漢馮衍傳)唐彬當世英彥見彬莫不欽悅
稱之於文帝文帝問孔顥顥忌其能良久不答陳騫曰
彬為人勝騫遠甚帝辟彬為屬他日謂孔顥曰近見唐
彬卿受蔽賢之責矣(晉書)燕封裕曰已無骨鯁嫉人有之
(晉紀)外似柔謹内實忌克(梁高祖)孔穎達老師宿儒恥出其
下隂遣客刺之(隋書本傳)李林甫為相凡才望功業出己右
及為上所厚勢位將逼己者必百計去之尤忌文學之
士或陽與之善啗以甘言而隂陷之世謂李林甫口有
蜜腹有劒(唐書)
傳記馬融筭渾天不合召鄭玄令一筭便決及玄歸融
心忌焉玄亦疑有追者乃坐橋下在水上據屣融果欲
追之左右曰玄亦疑下土下水上據木此必死矣遂罷
追(語林)天寳初帝顧林甫曰嚴挺之安在其材可用林甫
退召其弟損之與道舊諄復欵曲且許美官因曰天子
視絳州(挺之也)厚要當以事自解歸得見上且大用因紿
挺之使稱疾願就醫京師林甫已得奏即言挺之春秋
高有疾幸閒官得就養(唐書嚴挺之傳)盧把居相忌能妬善小
不附者必致之於死惡顏真卿之直言令奉使李希烈
竟殁於賊(唐書本傳)
集世溷濁而嫉妬衆僉諧以妬賢孤聖特而易傷(並楚)
(辭)人惡俊異俗疵文雅斵善害能醜正惡直肆其噤
害則皆妬之徒也妨功害能之臣盡為萬戶侯(並選文)
靜思屈原沈遠憶賈誼貶椒蘭爭妬忌絳灌共讒諂
妬腸務生敵忌者畏人修事修而謗興德高而毁來
(並韓集)來時畏有他人上截斷龍胡斬鵬翼(元稹集)權臣妬
逸才心如斗筲窄(文粹)
讒譖
經誣善之人其辭游(易)讒說殄行起信險膚協比
讒言(並書)萋兮斐兮成是貝錦彼譖人者亦已大甚哆兮
侈兮成是南箕(箋云箕星舌廣)彼譖人者誰適與謀緝緝翩
翩謀欲譖人捷捷幡幡謀欲譖言取彼譖人投畀豺
虎豺虎不食投畀有北有北不受投畀有昊營營青
蠅止于樊豈弟君子無信讒言(注蠅之為蟲汚白使黑汚黑使白喻佞人變亂)
(善惡也)營營青蠅止于棘讒人㒺極交亂四國盜言孔
甘亂是用餤無罪無辜讒口囂囂(並詩)浸潤之譖膚受
之愬(語)
子傷良曰讒(荀)摇唇鼔舌擅生是非(莊)墨子所以悲絲
楊朱所以泣岐路以其變為青黃迥為左右也點素
為緇(並劉)讒妬之人必好聞人惡惡聞人善讒邪之蔽
善人也猶朝日洞明霧甚則不見天沙石至淨流濁則
不見地雖有明淨之質而不發明霧水蔽之也(並劉賓客)昔
直不疑未嘗有兄而讒者謂之盜嫂第五倫三娶孤女
而世人云笞婦翁此聽虛而責響悖情倒理罔之甚也
(劉傷讒)
史猶有内讒毁信廢忠崇飾惡言靖譖庸回服讒蒐
慝以誣盛德謂之窮奇(並左)若衆口之鑠金(國語)言之太甘
其中必苦譖在中矣(國語晉)吳太宰嚭既與子胥有隙因
譖曰子胥為人剛暴少恩今不見用常鞅鞅怨望吳王
乃使使賜子胥屬鏤之劒以死(史記本傳)屈原為憲令上官
大夫見而欲奪之不與因讒之曰王使屈平為令衆莫不
知每一令出平伐其功曰以為非我莫能為也王怒而
䟽屈平(史記屈平傳)積毁銷骨(史記張儀傳)范雎謬曰秦安得王
秦獨有太后穰侯耳臣居山東時齊知有孟嘗君不聞
有王聞秦有太后穰侯不聞有王大其都者危其國尊
其臣者卑其主今自百秩以上至諸大吏下及王左右
無非相國之人者見王獨立於朝(周紀)田蚡曰魏其灌夫
日夜招聚天下豪傑壯士與論議腹誹而心謗不仰視
天而俯畫地睥睨兩宫幸天下有變而欲有功(史記灌夫傳)
絳灌讒陳平曰平雖美丈夫如冠玉耳其中未必有也
居家盜其嫂今大王令護軍受諸將金(漢文紀)張湯曰嚴
助出入禁門腹心之臣而外與諸侯交私如此不誅後
不可治助竟棄市(漢武紀)孔墨之辯不能免於讒䛕(西漢鄒陽)
(傳)師丹使吏書奏吏書寫其草丁傅子弟聞之使人上
書告丹上封事行道人徧持其書上以問將軍中朝臣
皆對曰忠臣不顯諫大臣奏事不宜漏泄(漢成紀)讒言蠶
生(西漢中山王傳)馬援在交趾嘗以薏苡實能輕身省慾以勝
瘴氣援欲以為種軍還載之一車時人以為南土珍怪
卒後有人上書譖之者以為前所還載皆明珠文犀(東漢)
(本傳)邪徑敗良田讒言敗善人(荀悅漢紀)周公大聖而四國流
言樂毅王佐而被謗騎劫巷伯有豺獸之慨蘇公興飄
風之刺惡直醜正何代無之(晉書)玄宗曰是子妬賢嫉能
舉無比者(新唐書李林甫傳)
傳記三人成虎十人撓椎衆口所移毋翼而飛(戰國策)衆
口鑠金俗說有美金衆人咸共詆訾言其不純賣金者
欲其售因取鍜以見真偽此為衆口鑠金(風俗)衆口所毁
浮石沈木(陸賈)
集䲭鴞鳴衡軛豺狼當路衢蒼蠅間白黑讒巧令親䟽
(曹子建贈白馬王彪詩)飛塵穢清流朝雲蔽日光秋蘭豈不芬鮑
肆亂其芳(晉傅玄飛塵篇)積毁銷金積讒磨骨(江文通書)飛金沈羽
(蔣子萬機論)欲搆南箕成貝錦(文選)青蠅一相點白璧遂成冤
羣誣成罪聖人不能救(並陳子昂集)讒口到骨(杜甫祭房相文)黃
金銷衆口白璧竟難投白璧何辜青蠅屢前羣輕折
軸下沈黃泉衆毛飛骨上凌青天萋斐暗成貝錦粲然
泥沙聚埃珠玉不鮮交亂四國播于八埏拾塵掇蜂疑
聖猜賢擢髮數罪罪乃孔多傾海流奔惡無以過積毁
銷金沈憂作歌(並李太白集)有道士言人皆有尸蟲三處腹
中伺人隱微失誤輒籍記日庚申幸其人之昏睡出䜛
于帝以求饗以是人多謫過疾癘夭死(柳文罵尸蟲)側肩帖
耳有舌如刀(韓文)喑嚙堪銷骨潛飛有禍胎蚊蚋與利
嘴枳棘與鋒鋩巧隨清影觸處行好學春鶯百般囀
讒譖消骨髓(並元稹集)巧言構人罪至死人不疑如有
膚受譖久則瘡痏成(並白侍郎)蒼蠅難袪貝錦方織好丹非
素變白成黑(李義山)白璧衆求瑕素絲易成汚(韋應物)人或
罹譖比肩狐疑借有解紛毁輒隨之(劉賓客)蒼蠅點垂棘
巧舌成錦綺(盧仝)常恐衆毁至春葉成秋黃(孟東野)微瑕懼
掩瑜(温飛卿)能用傾巧之智構成疑似之端(李深之)鑠肉銷
骨(皇甫湜)每被銷於㕳初因起毫髮漸可離骨肉嘉
木忌深蠧哲人悲巧誣(並唐文粹)
本朝自從蒙衆說日月遭蔽虧(歐公詩)積毁銷骨巧言鑠
金市虎成於三人投杼起於屢至(東坡文)天螻伏隙錄人
語射工含沙須影過(黃魯直詩)止棘之詩垂之六經宜乎以
爾刺讒人之亂國誠可嫉而可憎(歐陽公蒼蠅賦)
樂善
經人之有技若已有之人之彦聖其心好之不啻如自
其口出(書)衛文公臣子多好善愛莫助之好賢如
緇衣彰人之善美人之功推賢而進逹之不望其
報(並記)君子成人之美見善如不及(並語)
子樂善不倦得天下英才而教育之三樂也(並孟)
史晉叔向適鄭鄭鬷蔑立於堂下一言而善叔向下執
其手以上曰子若無言吾幾失子矣(左)鮑叔既進管仲
以身下之(史記)鄭當時推轂士及官屬丞吏常引以為賢
於己聞人之善言進之上惟恐後諸公以此翕然稱鄭
莊(前漢本傳)何武為人好奬人之善為内史厚兩龔在沛郡
厚兩唐及為公卿薦之朝廷此人顯於世者何侯力也
漢武帝讀相如賦而善之曰朕不得與此人同時哉
(並同上)聞人之善若出諸口言有可采必演而成之薦逹
賢士多所奬進知而未言以為己過(孔融傳)天下之寳故
為天下所惜(王坦之荅謝安書)好賢樂善情如饑渴(通鑑)楊敬之
推愛項斯為詩所至稱之(唐書本傳)荀文若之進善不進不
休(通鑑)
集田文之愛士鄭莊之好賢見一善則盱衡扼腕遇一
才則揚眉扺掌(嵇叔夜絶交書)片善經心揖虞宣於蔡席一言
合道接然明於鄭階片善必甄揖虞翻於東箭一言
可紀許顧榮以南金(並駱賓王集)執事好賢樂善孜孜以薦
進良士為己任方今天下一人而已(韓愈與陸員外書)一字愜
心金玉不顧片言合趣布褐無間(吕和叔文)
本朝文忠公見子瞻書語聖俞曰老夫當避此人放出
一頭地(蘇子由集)歐陽文忠公喜士為天下第一(冷齋夜話)寇萊
公聞一善薦𨗳推輓不進用不已(五朝言行錄)
服善
子孔子見老耼出以告顏回曰丘之於道其猶醯雞歟
微夫子之發吾覆也吾不知天地之大全也(莊)項槖年
七歲為孔子師孔子有以聽其言也(淮南)
史見有禮於其君者事之如孝子之養父母也自今
請雖吾家聽子而行(並左)韓信募生得廣武君者有縛致
麾下信解其縛東鄉坐師事之(西漢信傳)漢文帝曰吾久不
見賈生自以為過之今不及也(西漢本傳)上曰吾久不見班
生今日復聞讜言(漢成紀)魏徵曰文宣狂暴然人與之爭
事理屈則從之(唐太宗)上說曰理到之語不得不服朕以
私愛忘公議曏者之忿自謂不疑及聞徵言方知理屈
(同上)杜淹對太宗曰天下之務當盡至公善則從之德彛
所言直得大體臣誠心服不敢遂非(唐太紀)蕭至忠素有
雅望嘗自公主第門出遇宋璟璟曰非所望於蕭君也
至忠笑曰善乎宋生之言遽策馬而去(唐玄宗)蘇廷碩為
中書舍人李嶠曰舍人思若湧泉吾所不及(唐書本傳)
傳記李相讀春秋誤以叔孫婼勅略反呼為勅晷有小
吏曰某緣師受誤呼文字今聞相公呼婼為姼方悟之
耳公曰不然因檢釋韻果勅略反公大慚號小吏為一
字師(摭言)
集僕嘗好人譏彈其文有不善者應時改定(文集)選生乎
吾前其聞道也固先乎吾吾從而師之生乎吾後其聞
道也亦先乎吾吾從而師之吾師道也夫庸知其年之
先後生於吾乎(韓文)衆口貪歸美何顔敢妬姝(元微之集)
本朝温公退居洛陽每論當世人物必曰吕獻可之先
見范景仁之勇决皆予所不及心誠服之(劉諫議集)蔡天申
得温公撰吕獻可墓銘以獻王安石天申初欲中温公
安石得之掛壁間謂其門下士曰君實之文西漢之文
也(聞見錄)昔吾舉進士試於禮部歐陽文忠公見吾文曰
此我輩人也吾當避之(東坡文)竊謂人臣之納忠譬如醫
者之用藥藥雖進於醫手方多傳於古人若已經效於
世間不必皆從於已出(東坡進陸贄奏議)
不服善
史藺相如為上卿位在廉頗之右頗曰我為趙將有攻
城野戰之大功相如徒以口舌為勞而居上且賤人吾
羞不忍為之下宣言曰我見必辱之(史記本傳)揚雄著太玄
劉歆觀之曰吾恐後人用覆醬瓿也(西漢本傳)孔穎逹議論
為冠又年最少老師宿儒恥出其下(隋書本傳)
傳記揚雄作太玄造法言張伯松不肯一觀(論衡)
疾惡
經噬膚滅鼻无咎(易)除惡務本狃于姦宄敗常亂俗
三細不宥報虐以威遏絶苗民無世在下(並書)夫也不
良人而無禮胡不遄死取彼譖人投畀豺虎豺虎
不食投畀有北有北不受投畀有昊(並詩)公家不畜刑人
大夫弗養士遇之途弗與言也屛之四方唯其所之
屏之遠方終身不齒惡惡如巷伯(並記)子曰非吾徒也
小子鳴鼓而攻之可也惡稱人之惡者惡居下流而
訕上者惡勇而無禮者惡果敢而窒者見不善如探
湯(並語)
子孔子謂子路曰見長者不能黜其色見幼者不能盡
其辭雖有疾風暴雨吾不入門矣(家語)立於惡人之朝與
惡人言如以朝衣朝冠坐於塗炭(孟)姦人之雄聖主所
以先誅(荀)為不善乎幽闇之中者鬼得而誅之(莊)草茅
不去則害禾稼盜賊弗誅則傷良民(管明法)梟鳴出聲人
皆惡之(魯連)墨子非樂不入朝歌蝮蛇不可為足虎豹
不使緣木(並淮南)
史祭仲曰不如早為之所無使滋蔓蔓難圖也蔓草猶不
可除况君之寵弟乎周任有言曰見惡如農夫之務
去草焉芟夷藴崇之絶其本根勿使能殖則善者信矣
石祈子曰天下之惡一也惡於宋而保於我保之何
補不如殺之無聚慝焉除君之惡惟力是梘季
文子曰見無禮於其君者誅之如鷹鸇之逐鳥雀也
投諸四裔以禦魑魅右師為已短策苟過華臣之門
必騁鄭然明曰見不仁者誅之如鷹鸇之逐鳥雀也
子產曰人誰不死凶人不終命也作凶事為凶人不
助天其助凶人乎春秋書齊豹曰盜三叛人名以懲
不義不令之臣天下之所惡也去疾莫如盡(以上並左)
(傳)君子惡惡疾其始(榖梁五)子貢不能匿人之過(史記)肥義
曰姦臣在朝國之殘也䜛臣在中主之蠧也(史趙世家)舜有
四放之罰而孔子有兩觀之誅(漢劉向傳)面折不能容人之
過(漢武紀)灌夫潁川人宗族豪横潁川謠曰潁水濁灌氏
族(西漢本傳)里名勝母曾子不入邑號朝歌墨子回車(西漢鄒陽)
(傳注曾子至孝以勝母之名不順故不入紂作朝歌之音不時也)朱雲欲以上方斬馬
劒斷佞臣頭(西漢本傳)車如雞栖馬如狗疾惡如風朱伯厚
(東漢朱震傳)越楚之竹不足以書其惡(東漢隗囂傳)張綱分行州
郡埋其車輪於雒陽都亭曰豺狼當道安問狐狸(東漢本傳)
清心忌惡范滂張儉(東漢黨錮序)王允剛稜疾惡(東漢本傳)范滂
曰臣之所舉自非叨穢姦暴深為害民豈以汙簡札哉
(漢桓紀)農夫去草嘉穀必茂忠臣除姦王道以清(同上)李膺
復拜司隸校尉時小黃門張讓弟朔為野王令貪殘無
道畏膺威嚴逃還京師匿於兄家合柱中膺知其狀率
吏卒破柱取朔付洛陽獄受辭畢即殺之(漢紀)宗資以范
滂為功曹滂尤剛勁疾惡如讐(漢桓紀)太原太守劉瓆南
陽太守成瑨志除姦邪其所誅剪皆合人望(漢靈紀)陽球
見帝曰臣無清高之行横蒙鷹犬之任前雖誅王甫段
熲蓋狐狸小醜未足宣示天下願假臣一月必令豺狼
䲭梟各服其辜(同上)荀公逹之去惡不去不止(荀攸)祖逖牙
門童建殺新蔡内史童密降于後趙勒斷之曰逃吏吾
之深仇將軍之惡猶吾惡也逖深德之(通鑑)晉傅玄每有
奏劾或值日暮捧白簡整簪帶竦踊不寐坐而待旦於
是貴游懾伏臺閣生風(晉書玄傳)疾惡如仇(同上)葅筋醢骨抽
舌探肝(南史侯景傳)罄南山之竹書罪無窮决東海之波流
惡難盡(隋恭紀)惡木垂蔭志士不息盜泉飛溢廉夫不飲
(唐后妃傳)王義方乞誅姦臣於白日(唐書)天后時酷吏放歸草
澤終身不齒(唐玄宗)熊執易疏論裴延齡相以示歸登登
動色曰願竄吾名雷霆之下君難獨處(唐歸登傳)䞇上言裴
延齡妄誕小人用之交駭物聽(唐德宗)德宗欲遂相裴延
齡城顯語曰延齡為相吾當取白麻壊之(唐書陽城傳)元稹
倚宦官知制誥武元衡厭鄙之食瓜蠅集其上元衡揮
以扇曰適從何處來遽集於此(唐書武元衡傳)
傳記水名盜泉仲尼不漱(語撰考䜟)耳聞所惡不如無聞目
見所惡不如無見(吕氏春秋)盧奐累任大郡凡治姦惡既斷
罪又以所犯刻石竪其門時謂記惡碑(王元祐開元天寳遺事)鍾
離意曰孔子忍渴於盜泉之水曾參回車於勝母之閭
惡其名也(東漢紀)
集要領不足以膏蕭斧名字不足以汙簡墨(陳琳檄)鷹揚
虎視肅清違慢(傅咸中丞箴)剛腸疾惡(山巨源絶交書)簡上霜飛筆
端風起(崔彖御史箴)董卓稱亂徒藉羣雄之手王莽偷安卒
成光武之業故市耀臍燈府傳飲器(梁任孝恭檄文)弘量不以
容非(文選王文憲集序)渴不飲盜泉水熱不息惡木隂(猛虎行)疾
惡懷剛腸(杜詩)人其人火其書廬其居(韓原道)守正為心疾
邪不懼(柳文)魯司寇三日之間戮正卯於兩觀之下漢司
隸一旬之内取張朔於合柱之中(李義山文)聞惡若已讐(柳文)
暴虐得於天生憸悍著於心中扺冐刑憲縱盜胷臆法
所惡者爾皆為之白晝九衢指憎萬手(杜牧之)膚革既平
雖疥癬而必去豺狼已斃在狐鼠而宜除(柳文)
本朝常情共惡人將不食其餘(歐公集)世之小人書字雖
工而其神情終有睢盱側媚之態不知人情隨想而見
如韓子所謂竊斧者乎抑真爾也然至使人見其書而
猶憎之則其人可知矣(東坡書唐六家書後)聊借舊史誅姦強
雖無尺箠當寸刃口吻排擊含風霜(並東坡詩)有刀難割公
閭腹無木可梟元海頭(邵堯夫詩)
懲惡
經怙終賊刑降霍叔于庶人三年不齒三細不宥
(並書)
史裴豹隸也著於丹書(左)懸頭槀街(西漢陳湯傳)
集聲其惡於天下也(柳文辯侵伐論)
黨惡
經為天下逋逃主萃淵藪(書)教猱升木(詩)
子是輔桀也(孟)
史助桀為虐(西漢張良傳)日夜縱臾(西漢衡山王傳)假賊兵為虎翼
者也(西漢賈誼傳)養稂莠者傷禾稼惠姦宄者殘良民(後漢王符)
(傳)見非不舉聞惡不察(漢殤紀)是為虎傅翼也(通鑑三國魏史)
傳記籍賊兵而齎盜食者也(戰國策)
本朝蘇舜欽監奏院因十月賽神會館中同列御史劉
元瑜彈擊下獄坐監主自盜削籍同坐者皆坐斥劉謂
時相賈昌朝曰與公一網打盡(張師正倦游錄)
同惡
經莫赤匪狐莫黑匪烏(注君臣相承為惡如一詩)衛君無道夫人無
德(詩序)相覿以貨相賂以利(記)
史同惡相求如市賈焉(左)凶德參會(西漢灌夫等贊)招呼元惡
以自營衛專為羣逆主萃淵藪(東漢孔融傳)
傳記豹則虎之弟鷹則鷂之兄(古樂府)
掩惡
史為賢者諱也(穀梁)孔子曰臣子不可以言君親之惡為
諱者禮也(史巫馬期傳)大臣有坐不廉者不曰不廉曰簠簋
不飭坐汙穢淫亂者不曰汙穢曰帷簿不修坐罷軟不
勝任者不謂罷軟曰下官不職(西漢賈誼傳)張安世為光禄
勲郎有醉小便殿上主事白行法安世曰何以知其不
翻水漿耶如何以小過成罪郎淫官婢婢兄自言安世
曰奴誣汙衣冠其隱人過失皆類此(西漢本傳)丙吉為丞相
於官屬掾吏務掩過揚善(同上)戴聖九江守行治多不法
何武為刺史廉得其罪聖懼自免後為博士毁武於朝
廷武聞之終不揚其惡(西漢何武傳)
傳記忠臣令誹在己譽在上宋君奪民時以為臺而民
非之無忠臣以掩蓋之也子罕執朴為司空民非子罕
而善其君桓公宫中七市女閭七百國人非之管仲為
三歸之臺以掩桓公之非(戰國策)
揚惡
子言人之不善當如後患何(孟)
史欲摘觖以揚我惡(西漢孫寳傳觖謂挑發之也)訐揚幽昧之過(西漢)
(趙后傳)
集好蔽美而稱惡(楚辭)
不遷怒
經罰弗及嗣(書)顏回不遷怒(語)
子罪人不孥(孟)
史敵怨不在後嗣忠之道也(左)
集不遷怒以臨下(文選書)
遷怒
史大旱公欲焚巫尩當其時不能治也後之人何罪
室於怒市於色(並左)司徒期作亂攻衛侯出適城鉏曰
期則為此令苟有怨於夫人者報之(夫人期姊)期聘於越公
攻而奪之幣期告王王命取之公怒殺期之甥之為太
子者(注忿期而及其姊為夫人者遂及夫人子左)信襲破齊歴下軍遂至臨
淄齊王以酈生為賣已乃烹之(漢高紀)趙王倫怒解系曰
我於水中見蟹尚惡之况此人兄弟輕我耶此而可忍
孰不可忍遂害之(晉書)苻堅聞桓温廢立謂羣臣曰温前
敗灞上後敗枋頭不能思愆自貶方便更廢君以自說
諺曰怒其室而作色於其市其温之謂矣(晉簡文紀)李振屢
舉進士竟不中第故深疾縉紳之士言於全忠曰此輩
常自謂清流宜投之黃河使為濁流(唐昭宗)
傳記太公曰不愛人者盡其胥餘(胥餘里落之壁也尚書大傳大戰篇)遷
怒所至毁及高曾(史通)憎其人者惡其餘胥(說苑立則篇)晉新
安王遵曰我聞人姓木邊便欲殺之况諸桓乎(晉中興書)
本朝怒移水中蟹(坡詩)
記纂淵海卷五十
