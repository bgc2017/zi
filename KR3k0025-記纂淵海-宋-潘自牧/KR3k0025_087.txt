記纂淵海卷八十七宋潘自牧撰
伎術部
醫
經聚毒藥以共醫事(周禮)四時皆有癘疾春時有痟首疾
夏時有痒疥疾秋時有瘧寒疾冬時有𠻳上氣疾以五
味五糓五藥養其病以五氣五聲五色眡其死生兩之
以九竅之變參之以九藏之動(疾醫)凡療瘍以五毒攻之
以五氣飬之以五藥療之以五味節之(瘍醫)凡藥以酸飬
骨以辛飬筋以鹹飬脉以苦飬氣以甘飬肉以滑飬竅
(同上)醫不三世不服其藥(記)晉侯有疾(晉景公)求醫于秦秦
伯使醫緩為之未至公夢疾為二豎子曰彼良醫也其
一曰居膏之下肓之上若我何醫至曰疾不可為也在
膏之下肓之上攻之不可達之不及藥不可為也(左傳)晉
侯有疾(晉平公也)求醫于秦秦伯使醫和視之和至疾不可
為也是為近女室疾如蠱非鬼非食惑以喪志又曰天
有六氣陰陽風雨晦明也陰淫寒疾陽淫熱疾風淫末
疾雨淫腹疾晦淫惑疾明淫心疾女陽物而晦時淫則
生内熱蠱惑之疾今君不節不時能無及此乎三折
肱知為良醫(同上)
子魯公扈趙齊嬰二人有疾扁鵲謂公扈曰汝志強而
氣弱齊嬰志弱而氣強共換汝之心則均於善矣扁鵲
遂飲二人毒酒剖胷探心易而置之投以神藥既寤如
初(列子)秦王有病召醫破癰潰痤者得車一乘䑛痔者得
車五乘所治愈下得車愈多(莊子)魏文侯問扁鵲曰子兄
弟三人孰最善對曰長兄視色故名不出家仲兄視豪
毛故名不出門鵲鍼人血脉投人毒藥故名聞諸侯(鶡冠)
(子)子謂北山黃公善醫先寢食而後醫藥(文中子)
史扁鵲見齊桓侯曰君有疾在腠理後五日復見曰君
有疾在血脉後五日復見曰君有疾在腸胃後五日望
見桓侯退走曰疾居腠理湯熨之所及也在血脉鍼石
之所及也在腸胃酒醪之所及也其在骨髓雖司命無
柰之何後五日桓侯遂死(史記)疾有六不治驕恣不論於
理一也輕身重財二也衣食不能適三也陰陽并藏氣
不定四也形羸不能服藥五也信巫不信醫六也扁鵲
過邯鄲聞貴婦人即為帶下醫過雒陽聞周人愛老人
即為耳目痺醫入咸陽聞秦人愛小兒即為小兒醫
虢太子死扁鵲曰尚可活也臣聞上古有俞跗療病不
以湯液乃割皮觧肌煎洗腸胃潄滌五臟桑君遇扁
鵲竒之乃呼扁鵲出懷中藥與之飲以上池之水三十
日當知物矣扁鵲飲藥三十日從此視盡見五臟癥結
特以診脉為名耳扁鵲曰越人非能生死人也特當
生者能使之起耳(同上扁鵲姓秦名越人)太古有岐伯俞跗中古
扁鵲秦和盖論病以及國原診以知政漢興有倉公(漢志)
高祖疾甚吕后迎良醫醫入見上嫚罵之曰命乃在天
雖扁鵲何益遂不使治疾(夲紀)華佗精方藥其療疾合湯
不過數種當灸不過一兩處當針不過一兩度針藥所
不能及者便用其麻沸散須臾醉死無所知因破腹取
病若在腸中便斷腸湔洗縫腹膏摩一月之間即平復
矣(魏志)陳登得病佗曰胃中有蠱欲成内疽食腥物所致
作湯二升腹吐蠱三升赤頭皆動半身猶是生魚膾
曹操苦頭風累書呼之不至操怒殺之佗臨死出書一
卷與獄吏曰此可以活人吏畏法不敢受佗索火焚之
(同上)雲長為流矢貫臂每陰雨嘗痛醫曰當破臂刮骨去
毒乃可除之也(蜀志)秦王苻生夜食棗多旦而有疾召太
醫令程延使診之延曰陛下無他疾食棗多矣生怒曰
汝非聖人安知吾食棗遂斬之(通鑑)徐熙隠於秦望山有
道士留一瓠&KR1383;與之熙開之乃扁鵲鏡經一卷因精心
學之遂名震海内生子秋夫彌工其術夜有鬼言患腰
痛死雖為鬼痛難忍秋夫為芻人按孔穴針之明日見
一人謝恩忽然不見(南史)王勃嘗謂人子不可不知醫時
長安曹元有秘術從之游盡得其要(唐書)甄權善醫或勸
其著書答曰醫特意耳思慮精則得之脉之妙處不得
虛著方劑終無益於世此吾所以不著書也(同上)
傳記巫彭初作醫(說文)神農使岐伯嘗草木典醫療病今
經方本草之書咸出焉(帝王世紀)晉平公疾醫和視之趙子
文曰醫及國家乎對曰上醫醫國其次醫人固醫官也
(國語)扁鵲見秦武王示之病扁鵲請除左右曰君之病在
耳之前目之下除之未必已也將使耳不聰目不明扁
鵲怒而投石曰君與知之者謀之而與不知者敗之(戰國)
(策)殷中軍妙觧經脉有常所給使叩頭云母年垂百歲
抱疾求久活感其至性為診脉處方始服一劑湯便愈
(世說)長安有人家於西市賣飲子不過數味亦不嫺方脉
千種之疾入口而愈田令孜有疾國師束手有白田曰
西市飲子何不一試遂遣僕取之僕回馬蹶而覆之遂
詣染坊丐得池脚一缾子以給其主服之立愈田償藥
價甚厚此蓋福醫也(玉堂閒話)
集九折臂而成醫(楚辭九章)岐黃彭扁振揚輔導恩流含氣
(本草)宋清者長安都藥市人也居善藥有自山澤求者必
歸宋清氏清優主之長安醫工得清藥輔其方輒易售
咸譽清疾病疕瘍者亦皆樂就清求藥冀速已清皆樂
然響應雖不持錢者皆與善藥積劵如山未嘗詣取直
或不識遥與劵清不為辭歲終度不能報輒焚劵終不
復言(柳文)善醫者不視人之瘠肥而察其脉之病否而已
脉不病雖瘠不害脉病而肥者死也(韓文)
本朝士大夫多秘所患以驗醫能否使索病於冥漠之
中吾平生求醫必盡告以所患然後診之故雖中醫治
吾疾常愈吾求疾愈而已豈以困醫為事哉(東坡仇池記)去
歲在都下見一醫工頗藝而窮謂僕曰人所以服藥端
為病耳若欲以適口則莫若芻豢何以藥為今孫氏劉
氏皆以藥顯然孫氏蘄於治病而不擇甘苦劉氏專務
適口而劉氏冨倍孫氏此何理也(東坡書)虛實在其脉靜
躁在其形榮楛在其色夀夭在其情苟能閱千人望見
知死生鍼頭如麥芒氣出如車軸關闕脉絡中性命
寄毛粟而况清淨眼内景寒天燭琉璃貯沆瀣輕脆不
任觸而子於其間來往施鋒鏃笑談紛自若觀者頸為
縮運針如運斤去翳如拆屋常言子善幻他技雜符祝
子言吾有道此理君未矚(東坡詩)
巫
經用史巫紛若(易)司巫掌羣巫之政令(記)大旱公欲焚
巫尫(左傳詳見旱類)晉侯夢大厲被髮及地曰殺余孫不義公
覺召桑田巫巫言如夢荀偃夢與厲公訟不勝公以
戈擊之首隊於前奉之以走見梗陽之巫臯他日見諸
道與之言同(同上)
子有神巫自齊來處於鄭命曰季咸知人死生存亡禍
福例(詳見相術類)
史西門豹為鄴令民有言苦為河伯娶婦者豹乃投巫
嫗於河(史記)在男曰覡在女曰巫(漢志)武帝末衛后寵衰江
充用事充與太子及衛氏有隙先於太子宫埋桐人乃
白於上曰太子宫有蠱氣上使充治之果掘得所埋桐
人(漢書)東甌王敬鬼命粤巫立粤祝祠而以雞卜上信之
粤祠雞卜自此始(郊祠志)第五倫為會稽太守俗多滛祠
倫曉告百姓巫祝有依托鬼神詐怖愚民皆按論之(後漢)
徐登本女子化為丈夫善為巫術趙炳能為越方二人
遇於烏陽溪水之上曰可各試所能登乃禁溪水使不
流炳復禁樹即生荑二人相眎而笑(同上)陳子昂上言巫
鬼熒惑於人者禁之(唐書)王嶼為祠祭使有所禳祓大抵
類巫覡(同上)
傳記大荒中有靈山巫咸巫即巫眠巫彭巫姑巫貞巫
禮巫搥巫謝巫羅十人從此升降百藥爰在(山海經)疾則
藥巫酌則曰疾藥巫酌禍可轉也(太玄)楚人名巫為靈子
(楚辭註)
集帝告巫陽曰有人在下我欲輔之䰟魄離散女筮予
之(楚辭)詛師毒口牙舌作霹靂聲符師弄刀筆丹墨交揮
横(韓集)雞骨占年拜水神(柳集)
本朝雷州民康財妻為蠻巫林公榮用雞肉桃生值商
人楊一者善醫療與藥服之吐積肉一塊剖開筋膜中
有生肉存已成雞形(容齋随筆)襄陽鄧城縣有巫師能用妖
術詣一冨室求錢不與遂買酒一升盛以小缶取糞汚
攪雜攜往林麓禹步誦呪瘞之地乃去俄酒家列甕盡
作糞臭有道士曰吾有術能療即焚香作法半日許臭
止(同上)何人聚衆稱道人遮道賣符色怒嗔宜蠶使汝繭
如甕宜畜使汝羊如&KR0874;路人未必信此語強為買服禳
新春道人得錢徑沽酒醉倒自謂吾符神(東坡)
卜
經初筮告再三凟凟則不告以卜筮者象其占蓍
之德圓而神幽贊於神明而生蓍(並易)卜不習吉(書大禹謨)
七稽疑擇建立卜筮人乃命卜筮曰雨曰霽曰蒙曰繹
曰克曰貞曰悔凡七卜五占用二衍忒立時人作卜筮
三人占則從二人之言(洪範)龜筮共違于人用静吉用作
凶(同上)寧王遺我大寳龜紹天明即命(大誥)乃卜三龜一習
吉(金縢)爾卜爾筮體無咎言(詩氓篇)卜云其吉終焉允臧(定之)
(方中)卜筮偕止(杕杜)我龜既厭不我告猶(小旻)爰始爰謀爰契
我龜(緜篇)卜師掌開龜之四兆一曰方兆二曰功兆三曰
義兆四曰弓兆(周禮)龜為卜筴為筮卜筮者先聖王之所
以使人信時日敬鬼神畏法令也所以使民决嫌疑定
猶豫也(記曲禮)卜筮不過三卜筮不相襲(同上)孟冬命太史
釁龜筮占兆審卦吉凶(月令)易抱龜南面天子卷冕北面
雖有明智之心必進斷其志焉(祭義)天子無筮諸侯有守
筮天子道以筮諸侯非其國不以筮(表記)卜以决疑不疑
何卜(左傳)筮短龜長不如從長二國之守龜何事不卜
楚靈王卜曰余尚得天下不吉投龜訽天而呼曰是區
區者而不余畀余必自取之(同上)
子宋元君夢人窺阿門曰予為清正使河伯之所漁者
余且得予元君覺使人占之曰此神龜也今余且獻龜
龜至君再欲殺之再欲活之心疑卜之曰殺龜以卜吉
遂刳龜七十二鑚而無遺筴(莊子)汾陰侯生善筮先人事
而後說卦(文中子)
史宋忠賈誼同遊於卜肆司馬季主閒坐宋忠賈誼曰
先生何居之卑何行之汗司馬季主捧腹大笑曰大夫
何言之陋也二君曰世皆言曰夫卜者多言誇嚴以得
人情虛高人禄位以悅人志擅言禍災以傷人心矯言鬼
神以盡人財厚求拜謝以私於己此吾之所恥也司馬
季主曰今夫卜者必法天地象四時順於仁義分策定
卦旋式正棋然後言天地之利害事之成敗卜筮有何
負哉(史日者傳)三王不同龜四時各異卜(同上)蓍百莖共一根
其下必有神龜守之其上常有青雲覆之蓍長八尺即
難得也滿六十莖已上長滿六尺者即可用矣(龜筴傳)
盎家多怪廼之棓生所問占還刺客遮殺盎(漢書)嚴君平
卜筮於成都市有邪惡非正之問則依蓍龜為言利害
與人子言依於孝與人弟言依於順與人臣言依於忠
裁日閱數人得百錢足自飬則閉肆下簾而講老子(漢書)
雲長既敗孫權使虞翻筮之遇節之臨翻曰不出二日
必當斷頭果如翻言權曰卿不及伏羲可與東方朔為比
矣(吴志)郭公精於卜筮郭璞從之受業公以青嚢中書九
卷與之由是遂洞五行天文卜筮之術雖京房管輅不
能過也(晉書)王微工陰陽數術之事文帝賜以名蓍(南史)有
人父為刺史得書云疾是人筮之遇泰筮者曰吉趙輔
和曰泰乾下坤上則父入去天豈得言吉果凶同時有
人父疾託輔和筮遇乾之晉慰諭令去後告人云乾之
遊魂乾為天為父父變為魂而升於天能無死乎亦如
其言(北史)魏孝武即位使吳遵世筮遇否之萃曰先否後
喜遵世曰剛决柔則春末夏初也又筮遇明夷之賁曰
初登于天後入于地若能謹始謹終不失法度無憂入
地矣齊文襄遊東山有雲起恐雨使筮遇剝李業興
云艮為山山出雲故知有雨遵世曰坤為地土制水故
知無雨湏臾雲散二人各受賞罰(同上)中宗將祀南郊玄
宗求朝京師將行使術士韓禮筮之蓍一莖孑然獨立
禮驚曰蓍立其瑞非常也(唐書)巫咸作筮(世本)古司怪主卜
(春秋元命□)庖犧氏作始有筮(古史考)孔子使子貢往外而未
來謂弟子占之遇鼎皆言無下足不來顔子曰無足者
乘舟而來賜至矣清朝子貢果乘舟至(衝波傳)子路見孔
子曰猪肩牛膞可以得兆何必蓍龜孔子曰蓍者事也
龜者舊也狐疑之事當問其舊也(北戶錄)嚴遵字君平富
人羅冲問何以不仕為具車馬衣糧遵曰柰何以不足
奉有餘冲曰吾有萬金汝無擔石乃云有餘不亦謬乎
遵曰不然吾前宿子家人定而役未息晝夜汲汲未嘗
有足今我以卜為業不下床而錢自至尚餘數百塵挨
厚寸不知所用此非我有餘而子不足耶冲大慚(高士傳)
晉隗炤善易臨終謂妻子曰後五年詔使龔負吾金以
吾所書板告之後如其言使者惘然取蓍筮之卦成曰
妙哉隗生吾不負金賢夫自藏金以待太平知吾善易
書板寄意金五百斤盛以青甕埋在堂屋去壁一丈入
地九尺掘之果得金(廣記)淳于智能易筮夏侯藻母病忽
有一狐當門向之嘷怖藻馳見智智曰君速歸在狐嘷
處拊心啼哭令家人驚怪畢出一人不出哭勿止藻如
其言母亦扶病出堂屋五間拉然而崩(同上)京房卜易卦
以錢擲以甲子起卦王廷湊微時嘗詣五明道士卜
擲卦錢皆三舞(三水小牘)竹下圍棋卜(見八月類)嶺表占卜甚多
鼠米卜箸卜牛卜骨卜田螺卜雞印卜篾竹卜俗尚鬼
故也(番禺雜記)洪州何婆善琵琶卜浮休子與郭司法質之
問其品秩何婆乃調絃柱和聲曰大夫富貴今年得一
品明年得二品後年得三品郭大罵而起(僉載)
集索瓊茅以筳篿兮命靈氛為余占之(楚辭)詹尹乃端
策拂龜(云云)詹尹釋策而謝曰夫尺有所短寸有所長物
有所不足龜策誠不能知事(同上)今夫揲之以至刓灼之
以殆盡徒與夫蚩蚩者問歉穰占熊虺起頌需食亡牛
喪羊之間耳資其握粟以餬余口烏足為夫子道哉(劉夢)
(得集)
本朝張定公嘗謂予曰某舉進士時與寇莱公詣一卜
肆卜者曰二人皆宰相也既出逢張相(齊賢)王相(隨)復往
詣之卜者大驚曰一日之内而有四人宰相四人相顧一
笑而退因是卜者消聲卒窮餓以死而四人者其後皆為
宰相今予相又忘其姓名矣亦可哀也哉(范蜀公蒙求)季札
以樂卜趙孟以詩卜襄仲歸父以言卜子游子夏以威
儀卜沈尹氏以政卜孔成子以禮卜其應也如響無他
圖在精誠而已不精誠者不能自卜况吉凶他人乎(陸龜)
(蒙)
相術
傳楚司馬子良生子越椒子文曰熊虎之狀而豺狼之
聲弗殺必滅若敖氏矣(左傳)王使内史叔服來會葬公孫
敖聞其能相人也見其二子焉叔服曰榖也食子難也
收子榖也豐下必有後於魯國叔向娶於申公巫臣
氏生伯石姑視之聞其聲曰是豺狼之聲也非是莫喪
羊舌氏矣(同上)
子古者有姑布子卿今之世梁有唐舉相人之形狀顔
色而知其吉凶妖祥世俗稱之古之人無有也學者不
道也昔者衛靈公有臣曰公孫吕身長七尺面長三尺
眉廣三寸鼻目耳具而名動天下楚之孫叔敖突秃長
左軒較之下而以楚霸業公子高微小短瘠行若將不
勝其衣誅白公定楚國如反手耳且徐偃王之狀目可
瞻焉仲尼之狀面如蒙倛周公之狀身如斷菑臯陶之
狀色如削瓜閎夭之狀面無完膚傅說之狀身如植鰭
伊尹之狀面無湏麋禹跳湯偏堯舜參眸子桀紂長巨
姣美筋力越勁然身死國亡為天下僇今世俗之亂君
鄊曲之儇子莫不美麗姚冶竒衣婦飾血氣態度擬於
女子婦人莫不願得以為夫處女莫不願得以為士然
而中君羞以為臣中父羞以為子中兄羞以為弟中人
羞以為友俄則束乎有司戮乎大市莫不呼天啼哭若
傷其今而後悔其始(荀子)有神巫曰季咸知人死生存亡
禍福夀夭期以歲月旬日若神鄭人見之皆避而走列
子見之而心醉而歸以告壺丘子壺子曰嘗與俱來以
予示之明日與之見壺子出而曰子之先生死矣弗活
吾見怪焉見濕灰焉列子入告壺子曰是殆見吾杜德
機也嘗又與來明日又與之見壺子出而曰幸矣子之
先生遇我也有瘳矣全然有生矣吾見杜權矣列子入
告壺子曰是殆見吾善者機也嘗又與來明日又與之
見壷子出而曰子之先生坐不齋吾無得而相焉試齋
且將復相之列子入告壺子曰是殆見衝氣機也嘗又
與來明日又與之見壺子立未定自失而走(列子)魏王問
子順曰馬回之為人梗梗亮直吾欲以為相可乎答曰
聞諸孫卿云其為人也長目而豕視者必體方而心圓
每以其法相人千百不失臣見回非不偉其體幹也然
甚疑其目(孔叢)
史范蠡遺大夫種書曰越王為人長頸鳥啄可與共患
難不可與共安樂(史記)蔡澤從唐舉相舉曰先生曷鼻巨
肩魋顔蹙齃勝攣吾聞聖人不相殆先生乎澤曰富貴
吾所自有吾所不知者夀也舉曰從今以往四十三歲
澤謂其御者曰吾持梁齧肥躍馬疾驅懷黃金之印四
十三年矣(同上)單父人吕公好相人見高祖狀貌甚敬重
之曰君相貴不可言願季自愛臣有息女願為箕箒妾
即吕后也(前本紀)黥布少時客相之曰當刑而王及壯坐
法黥布欣然而笑曰人相我當刑而王幾是乎(本傳)高祖
立濞為吴王相之曰若有反相因拊其背曰漢後五十
年東南有亂豈若也然天下同姓一家謹毋反濞曰不
敢(本傳)文帝使善相者相鄧通曰當貧餓死上曰能富通
者在我因賜蜀道銅山得自鑄錢景帝即位人有告通
盗出徼外鑄錢竟按驗沒入之寄死人家(夲傳)許負相周
亞夫曰君後三歲而侯侯八歲為將相後九年而餓死
亞夫笑曰既已貴人何說餓死負指其口曰從理入口
此餓死法也後下廷尉不食五日死(夲傳)衛青少為平陽
侯家人有一鉗徒相青曰官至封侯青笑曰人奴之生
得無笞罵足矣安得封侯乎後為大將軍封長平侯(夲傳)
韋賢有相工相之當至丞相賢有子四人又使相之至
第二子玄成曰亦當為丞相賢曰有長子在是安得之
賢後竟為相既死而長子有罪遂立玄成(夲傳)班超行詣
相者相者曰生燕頷虎頭飛而食肉此萬里侯相也(後夲)
(傳)管輅曰吾額上無生骨眼中無守精鼻無梁柱脚無
天根背無三甲腹無三壬此皆不夀之驗卒年四十八
(魏志)鍾繇與族父瑜道遇相者曰此童有貴相然當厄於
水行未十里地橋堕水幾死瑜以相者言中益貴之(同上)
潘滔相王敦曰蠭目已露豺聲未振若不噬人亦當為
人所噬(晉書)王敬則母為女巫嘗為人曰敬則生時胞衣
紫色應得鳴鼓角人笑曰汝子得為人吹角可矣後果
為將有功(南史)庾夐家富狀貌豐美頥頰開張人皆謂必
為方伯及魏克江陵卒餓死又禇羅面甚尖危有從理
入口竟保衣食而終章昭逹少遇相者曰卿貌甚善
湏少虧則當富貴侯景之亂昭逹中流矢眇其一目後
為司空(同上)唐太宗四歲有書生見之曰龍鳳之姿天日
之表其年幾冠必能濟世安民(唐書)王珪與房杜善母曰
兒必貴然未知所與遊者何如人試與偕來會玄齡等
過其家母窺大驚曰二客公輔才也汝貴不疑帝在
九成宫令袁天罡視岑文本曰學堂瑩夷眉過目故文
章振天下肉不稱骨非壽兆也袁天罡見張行成馬
周曰馬君伏犀貫腦背若有負貴驗也近世君臣相遇
未有及公者然面澤赤而耳無根後骨不隆夀不長也
張晩得官終位宰相李勣選將必資相竒龐福艾者
遣之曰薄命之人不足與成功名也張憬藏相魏無
忠久不答無忠怒曰窮通有命何預君耶拂衣去憬藏
遽起曰君之相在怒時位必卿相也張守珪為果毅
盧齊卿曰十年内當知節度果如其言時謂齊卿有人
倫之鍳蕭嵩與陸象先為僚壻夏榮有相術謂象先
曰陸郎十年内位極人臣然不及蕭郎一門盡貴柳
渾十餘歲有巫告曰兒相夭且賤為居僧可緩死諸父
欲從其言渾曰去聖教為異術不若速死後至宰相
李珏舉明經李綘曰日角珠庭明經碌碌非子所宜乃
更舉進士高第(同上)
傳記顔淵山庭日角曾子珠衡犀角(論語摘輔象)蒼頡四目
(春秋孔演圖)竇軌問袁天罡天罡曰公額上伏犀貫玉枕輔
角又成就從今後十年必富貴(定命錄)竇軌益州行臺僕
射召袁天罡天罡曰骨法不異往時目色出脉貫瞳子
語亦浮面為將多殺人願深自戒李嶠侍袁天罡連
榻而寢袁視嶠無喘息以手候之鼻下氣絶其出入息
乃在耳中賀其母曰郎君必大貴夀是龜息也袁天
罡有子客師嘗過江曰舟中人皆鼻下黑氣大厄不久忽
見一丈夫跛其一足負杖驅驢登舟客師曰貴人在内
吾儕無憂登舟風濤忽見危懼雖甚終濟焉驅驢者乃
婁師德也岑文本見馬周曰鳶肩火色騰上必速但恐
不能久耳數年官至宰相四十八而亡(並同上)相工相李
雄曰此君將貴其相有四目如重雲鼻如龜龍口方如
噐耳如相望法為貴人(蜀錄)劉夀遇師曰君腦有玉枕必
至公也後至太尉(耆舊傳)朱泚眉分凢聚相者告以大貴
泚信之(金臺錄)衡岳寺有僧號懶殘李泌異之一日正潑
火煨芋啖之取其半授泌曰勿多言領取十年宰相(甘澤)
(謠)裴晉公遇相者曰郎君若不至貴即當餓死一日遊
香山寺有婦人以父被罪得玉帶三犀帶一以賂津要
寘于欄楯忘之度得而授之後見相者曰必有陰德前
途萬里非某所知也唐李參軍善相笏知休咎呼為
李相笏(逸史)宋山陽王休祐屢以言語忤上庾道敏相其
手版曰此版極貴然使人多忤王以禇淵詳密換之禇
復於帝前稱下官帝不悅魏許允為太尉善相印將
拜以印不善命更刻之(雞跖集)唐貞元末有相骨山人以
無目故逢人即手捫之必知貴賤(廣記)開成中有龍復本
者無目善聽聲揣骨凢有象簡竹笏以手捻之必知官
禄年夀宗邧蕭寘授以所持竹笏復本執蕭公笏曰宰
相笏次至宋笏曰長官笏後蕭公居廊廟宋出為清河
縣令如其言(劇談錄)
集世人固有身瘠而志立體小而名高者於聖則否是
以堯眉八彩舜目重瞳禹耳參漏文王四乳然則世亦
有四乳者此則駑馬一毛似驥耳(曺子建論)昔之聖者其首
有若牛者其形有若蛇者其啄有若鳥者其貌有若蒙
倛者彼皆貌似而心不同焉可謂之非人耶即有平脅
曼膚顔如渥丹美而狠者貌則人矣其心則禽獸又惡
可謂之人也(韓文)吕公言女當大貴宜以配季季後為天
子吕氏復稱制天子隋文帝相工來和輩亦言當為帝
者後簒位果得之誠相法之不謬矣而男女族属殺滅
殆盡不知一女子為吕氏之福耶為禍耶一男子為楊
氏之禍耶為福耶彼知相法者當曰此必為吕氏楊氏
之禍乃可謂善相人矣(杜牧之)今之相工言人相者必曰
某相類龍某相類鳳某相類牛馬某至公侯某至卿相
類禽獸則富貴也噫立形於天地分性於萬物其貴者
不過人焉有真人形而貧賤類禽獸而富貴哉(皮日休)
本朝太宗遣陳摶詣南衙見真宗及門亟還問其故曰
王門厮隸皆將相也何必見王儲議遂定(聞見錄)王冀公
欽若謁錢希白適希白延一術士以考休咎不容通謁
冀公厲聲詬閽人術者聞之曰不知何人耶若形聲相
稱世無此貴者希白召之冀公神貌疎瘐復贅於頸而
舉止山野希白蔑視之冀公起術人嘆曰人中之貴有
此十全者錢戲曰中堂之内便有此等宰相乎術人正
色曰此人不作則已若作之則君臣相得至死有慶錢
戲曰他日當陶鑄吾輩乎術者曰恐不在他日後希白
方為翰林學士冀公已真拜錢公若水見陳希夷於華
山有一老僧與希夷擁地爐坐僧熟視若水久之以大
箸畫灰作做不得三字徐曰急流中勇退人也若水登
科為樞副年才四十而致政老僧蓋麻衣道者云种
放字明逸往見希夷先生先生一日令洒掃庭除曰當
有嘉客至明逸作樵夫拜庭下希夷曰君豈樵者二十
年後當有顕官明逸曰官禄非所問也希夷笑曰君骨
相當耳雖晦迹山林竟不能安後以司諫赴召官至工
部侍郎李承之因邸報&KR0694;拯參政或曰朝廷自此多
事矣承之正色曰包公無能為今知鄞縣王安石眼多
白似王敦他日亂天下者此人也(並同上)心傳異學不謀
身自要清時閱縉紳火色上騰雖有數急流勇退豈無
人(東坡)坐閱諸公半廊廟時看黃色起天庭(同上)早逢異人
得異術窮究休咎出頃刻相逢拍手問由來怪我今年
有陰德(后山)
命術
經樂天知命故不憂(易)君子居易以俟命(記)得之自是
不得自是以聽天命(記)死生有命富貴在天(語)
子孔子進以禮退以義得之不得曰有命(孟)求之有道
得之有命殀夀不貳修身以俟之所以立命也(並同上)
力謂命曰若之巧奚若我哉命曰汝奚功於物而欲比
朕力曰夀夭窮逹貴賤貧富我力之所能也命曰彭祖
之智不出堯舜之上而夀八百顔淵之才不出衆人之
下而夀三十仲尼之德不出諸侯之下而困於陳蔡殷
紂之行不出三仁之上而居君位季札無爵於吴田常
專有齊國夷齊餓於首陽季氏富於展禽若是汝力之
所能柰何夀彼而夭此窮聖而逹逆賤賢而貴愚貧善
而富惡耶力曰此則若命所制耶命曰既謂之命柰何
有制之者耶(列子)東郭先生謂西門氏曰夫北宫子厚於
德薄於命汝厚於命薄於德汝之逹非智得也北宫子
之窮非愚失也皆天也農有水旱商有得失工有成
敗仕有愚否命使然也(並同上)知其不可柰何而安之若
命(莊子)
史沈攸之言士之窮逹有命恨不十年讀書(南史)齊文惠
太子惡西昌侯鸞常曰我意中殊不喜此人當由其福
薄也(同上)孫紹善推禄命事驗甚多(北史)謹案史記宋忠賈
誼譏司馬季王云夫卜筮者高人禄命以悅人心矯言
禍福以盡人財又案王充論衡云見骨體而知命禄覩
命禄而知骨體此即命禄之書行之久矣多言或中人
乃信之今更研尋本非實錄但以積善餘慶不聞建錄
之吉積惡餘殃豈有劫殺之哉(舊唐書吕才叙錄命)長平坑卒未
聞共犯三形南陽貴士何必俱當六合今時亦有同年
同禄而貴賤懸如共命共胎而夀夭更異(同上)魏元忠有
善相者言公當位極人臣然命多蹇剝但可當事便行
聞言則應元忠累遭譴責憶相者之言未嘗少屈其志
(定命錄)唐莊宗時禁旅王慶乞叙功賞莊宗曰知慶薄有
功但每見慶則心憤然安得更有賜予之意因舉唐太
宗詩曰待余心肯日是汝命通時夫主天下生靈賞罰
之柄而所言若此則進退誠有命也(翰府名談)
集公最深於五行書以人之始生年月日所直日辰支
干相生勝衰死相王斟酌推人夀夭貴賤百不失一二
星官歴翁莫能與其校(韓文李虛中誌)或曰貴與富在我而已
以智求則得之何命之為或曰求之有不得而不求有
得之者皆命也人事何為二者之言是皆陷人於不善
也以智而求之者盗耕人之田者也皆以為命者弗耕
而望收者也(李翶)予生於角星昴畢於角為第八宫曰病
厄宫亦曰八殺宫土星在焉火星繼來星土楊晞曰木
在張於角為第十一福德宫木為福德大君子救於其
房無慮也予自湖守不周歲遷舍人木還福於角足矣
土火還死於角宜哉(杜牧自撰墓誌)丈夫賭命報天子(李白)自古
聖賢多薄命(杜詩)文章憎命逹(同上)
本朝韓退之詩云我生之辰月宿直斗乃知退之磨蝎
為身宫僕以磨蝎為命宫平生多得謗譽殆同病也(東坡)
(仇池記)唐六典述五行有禄命驛馬湴河之目(筆談)段少連
與鄉老會飲段自吹笛座中有知音者亦以樂器和之
有一老儒嘆曰某命中無金星之助是以不能樂藝叚
笑曰豈惟金星水星亦不甚得力也(東軒秘錄)章得象曰生
年月日時臨胎有三處合者不為宰相亦為樞副(歸田錄)
僧化成以命術聞京師蔡元長兄弟訪焉卒爾語元長
曰此武官大使臣命也餘不可望語元度曰此命今歲
登第十餘年為侍從執政晩年當以使相終既退元度
曰觀其推步鹵莾如此何足信哉旬日復往僧已不記
再以年月語之悉如前說然是年遂同登科相繼貴顕
於元長則大謬而元度則無一語之差(却掃編)古寺相逢
亦偶然謾將牛斗話生緣時行時止非人力莫問流年
只問天(朱文公)許子儒冠怨誤身如今投筆說星辰未湏
道我何時貴且道何如子脫貧(楊誠齋)
尅擇
經榖旦于差(詩)吉日維戊吉日庚午(吉日)外事以剛日内
事以柔日凡卜筮旬之外曰遠某日旬之内曰近某日喪
事先遠日吉事先近日子邜不樂假於鬼神時日
卜筮以疑衆殺(並記)辰在子卯謂之疾日越得歲而吴
伐之必受其凶(同上)
子芮城府君重陰陽子始著歴日(文中)
史凡占候時日通名日者(史日者傳)陰陽之術太詳而衆忌
諱使人拘而多畏然其叙四時之大順不可失也(史自序)
禇先生曰武帝時聚會占家問之某日可娶婦乎五行
家曰可堪輿家曰不可建除家曰不吉叢辰家曰大凶
歴家曰小凶天人家曰小吉太一家曰大吉辯訟不决
以狀聞曰避諸死忌以五行為主(史記)鄧禹進圍安邑明
日癸亥王匡等以六甲窮日不出禹因得更理兵明旦
大破之(後漢書)河南吴雄家貧喪母營人所不封土者擇
葬其中喪事趣辦時不問日醫巫皆言當族滅而子訢
孫恭三世廷尉下邳趙興亦不䘏諱忌每入官舍輙更
繕修故犯妖禁而子孫三世皆為司隸汝南有陳伯敬
者行必矩步坐必端膝呵叱狗馬終不言死行路聞凶
便觧駕留止還觸歸忌則寄宿鄉亭年老寢滯不過舉
孝廉後坐女壻亡吏太守邵夔怒而殺之時人罔忌禁
者多談為証焉(郭躬傳)舊疑歲辰在邜此宅之左則彼宅
之右何得俱忌於東孫邈以為太歲之属自是遊神譬
如日出之時向東皆逆非藏也體中也(晉夲傳)晉武帝攻
慕容起諸將曰往亡之日兵家所忌帝曰我往彼亡吉
孰大焉(本紀)晉穆帝納后欲用九月是忌月王給曰若有
忌月當復有忌歲(禮儀志)宋武帝平司馬休之加領南蠻
校尉將拜遇四廢日佐史白遷日不許(南史)梁元帝時多
禁忌墻壁崩倒屋宇傾頽年月不便終不修改庭草蕪
沒令鞭去之(同上)太安四年殷紹上四序堪輿表第一孟
序九卷八十一章說陰陽配合之原第二仲序九卷八
十一章觧四時氣王休殺吉凶第三叔序九卷八十一
章明日月辰宿交會相生為表裏第四季序九卷八十
一章具釋六甲刑禍福德(北史)後魏武帝討賀驎太史令
晁崇曰紂以甲子亡兵家忌之曰則周武不以甲子勝
乎崇無以對進軍大破之齊文宣令宋景業筮曰宜以
仲夏吉辰順天受禪或曰陰陽書五月不可入官犯者
卒於其位景業曰王為天子無復下期豈得不終其位
(並同上)德宗時將奏宣政殿廊壊十月魁罡未可修上曰
但不妨公害人則吉矣安得時日即命修之(通鑑)李愬圍
蔡州左右曰以往亡日請避之愬曰賊以往亡謂吾不
能來正可擊也(唐書)劉瑑召還宣宗曰為朕擇一令日瑑
跪曰某日帝笑曰是日卿可逢相(詳見宰相類)
傳記越王召范蠡曰孤欲上明堂臨國政何日可矣范
蠡曰今日丙午日也丙陽將也是日吉矣(吴越春秋)漢明帝
時公車以返支日不受章奏帝曰民廢田桑遠來詣闕
復拘以禁忌豈為政之意乎(王符潜夫論)康節先生出行不
擇日或告之以不利則不行蓋曰人未言則不知既言
則是知而必行故鬼神敵也(聞見錄)今世俗營建宅舍或
小遭疾厄皆云犯土按後漢書安帝時皇太子驚病不
安避幸乳母野王聖舍邴吉以為聖舍新繕修犯土禁
不可久御然則古有其說矣(容齋随筆)仕宦多忌兀日不赴
官人多不曉兀之義或聞兀兀然諸兀日數說不同最
為無據凡上官切忌初四初七十六十九名曰四不祥
若用此日鮮有善罷者(遯齋閒覧)
風水
經我乃卜澗水東瀍水西惟洛食我又卜瀍水東亦惟
洛食(書)考卜惟王宅是鎬京維龜正之相其陰陽觀
其流泉(詩)邾文公卜遷于繹史曰利於民而不利於君
(左傳)卜其宅兆而安厝之(孝經)
史陶侃微時將葬家中忽失牛遇一老父謂曰前岡見
一牛眠山洿中其地若葬位極人臣又指一山云此亦
當世出二千石言訖不見侃尋牛得之因葬其母焉(晉書)
郭璞以母憂去職卜葬地於暨陽去水百許步人以近
水為言璞曰當即為陸矣其後沙漲去墓數百里皆為
桑田璞嘗為人葬明帝微服往觀之因問主人何以葬
龍角法當滅族主人曰郭璞云此葬龍耳不出三年當
致天子也帝曰出天子耶答曰能致天子問耳帝甚異
之有善相墓者言羊祜祖墓所有帝王之氣若鑿之則
無後祜遂鑿之相者曰猶出折臂三公元帝太興初
以王導疾久方士戴洋曰君本命在申申地有冶金火
相爍遂移冶於石城(並同上)梁昭明太子葬其母遣人求
墓地之吉者葬畢有道士云此地不利長子若厭之或
可更延(南史)温大雅改葬祖父卜人占其地曰害兄而福
弟大雅曰若家弟永康我將含笑入地歲餘果卒(唐書)吕
才曰今之喪葬吉凶皆依五姓便利古之葬者並在國
都之北趙氏之葬並在九原漢之山陵散在諸處大墓
小墓其義安在此則五姓之義大無稽古(舊唐書)
傳記凡葬龍耳當出五侯(相家書)葬欲得枕龍卧鳳來山
去水(青瑣高議)欲得連岡隠軫伏如亂雲望之翽翽絶而復
連(圖墓書)袁安父卒求葬地道逢三書生指一處云葬此
地當世為上公遂葬其地後登司徒四世五公(幽冥錄)孫
鍾家貧種瓜有三人來乞瓜鍾設瓜及飯三人謂鍾曰
蒙君厚意今示子葬地君下山百步勿反顧鍾不六十
步回看並為白鶴飛去鍾遂於此葬母塜上有氣属鍾
後生堅堅生權權遂稱帝於吴(同上)徐勣初卜葬繇曰朱
雀和鳴子孫盛榮張景藏曰所占者過也此所謂朱雀
悲哀棺中見灰後其孫敬業反則天怒斷棺焚尸見灰
之應也(廣記)唐智興微時有道士居門側智興每日必掃
道士之門智興母死道士曰吾善審墓地他日引智興
以竹策表一處曰此出兩世方伯智興再往竹策有杖
叢生遂葬焉(同上)郝處俊死葬訖有書生嘆曰葬壓龍角
其棺必斷其後象賢坐不道果斷處俊棺焚其尸(僉載)陳
愚膺本名聿修有客曰此州上里地形貴不可言若葬
此可世世為郡守又指一處曰若用此可以一世為都
督聿修喪親遂以都督地葬焉他日拜墓見其地生筍
甚衆遂採而歸因携入京復有宗人名思膺者以前任
誥牒與用易名干執政遂除桂州都督(桂林風土記)青鳥白
鶴經葬書也(類要)
集山川精氣上為星象若葬得其所則神安後昌葬失
其宜則神危後損(文苑英華)陳希夷嘗為种放卜上世葬地
不定穴既葬希夷見之云地固佳安而稍後世世當出
名將(邵氏錄)閩越黃撥沙善視墓畫地為圖即知休咎故
號撥沙(后山談叢)卜其宅兆卜其地之美惡也非陰陽家所
謂禍福者也地之美者則其神靈安其子孫盛若培擁
其根而枝葉茂理固然矣地之惡者則反是然則曷地
之美者土色之光潤草木之茂盛乃其驗也而拘忌者
惑以擇地之方位决日之吉凶不亦泥乎(伊川葬說)
射覆
史上嘗使諸數家射覆置守宫盂下射之皆不能中朔
自贊曰臣嘗學易請射之乃揲蓍布卦而對曰臣以為
龍又無角為蛇又有足是非守宫即蜥蜴上曰善(前東方朔)
(傳)武帝時上林獻棗上以所持杖擊未央前殿檻呼朔
曰叱叱先生來先生知此筐中何等物也朔曰上林獻
棗四十九枚上曰何以知之朔曰呼朔者上也以杖擊
檻兩木兩木林也來來者棗也叱叱者四十九也(同上)徐
季龍取十三種物著大篋中使管輅占之輅先說雞子
後道蠶蛹遂一一名之唯以梳為笓耳(魏志)趙逹嘗過知
故為之具食食畢謂曰倉卒乏酒又無嘉殽逹因取盤
中隻箸再三縱横之乃言卿東壁下有美酒一斛又有
鹿肉三斤何以辭無主人曰以卿善射有無故相試耳
(吴志)
傳記有以茱萸令璞射之曰子如赤鈴含玄珠案文言之
是茱萸(洞林)丁文果射覆蜂曰蘤蘤華華山中採花雖無
官職一日兩衙唐宣宗取金盆覆白鵲召軒轅集速
至纔及玉階曰盆下白鵲宜早放之(廣記)東方朔嘗與郭
舍人於帝前射覆郭曰客來東方謳歌且行不從門入
踰我垣墻遊戲門庭上入殿堂擊之拍拍死者攘攘格
鬭而死主人被創是何物也朔曰長喙細身晝匿夜存
嗜肉惡煙常所拍捫臣朔愚戇名之曰蟁舍人辭窮當
復脫禈(同上)
遁甲
史桑道茂善太一遁甲術建中初上言國家不出三年
有厄會奉天有王氣宜高垣堞為王者居德宗詔京兆
尹發衆城之及朱泚反帝蒙難奉天頼以濟(唐書)
傳記遁者隠也幽隠道也甲謂六甲六儀遞為直符天
之貴神也常隠居六儀之下故以遁甲為名(符應經)三遁
者天遁地遁人遁也六甲加六丙名青龍廻首六丙
加六甲名飛鳥跌穴陽遁九局陰遁九局自冬至後
用陽遁夏至後用陰遁遁甲有八門杜景死驚開休
生傷也三竒乙丙丁也(並遁甲書)
孤虛
史日辰不全故有孤虛注云甲乙謂之日子丑謂之辰
六甲孤虛法甲子旬中無戌亥戌亥即為孤辰巳為虛
甲戌旬中無申酉申酉為孤寅邜為虛餘倣此劉歆七
略有風后孤虛二十卷(史記)
傳記玄女謂黃帝曰戰陳之法背孤擊虛則吉(黃帝内傳)唐
高宗詔曰或申明歴數六甲孤虛風后妙同京管者咸
令薦舉(登科記)
六壬
傳記吴王伐齊伍子胥曰竊觀金匱第八其可傷也今
年七月辛亥平旦大王以首事辛歲位也亥陰前之辰
也合壬子歲合前也利以行武决勝矣然德在合斗繫
丑辛之本也大吉為白虎而臨辛功曹為太常而臨亥
大吉得辛為九醜又與白虎並重有人若以此首事前
雖小勝後必大敗天地行殃禍不久矣(吴越春秋)越王勾踐
入吴吴王置於石室中欲赦之越王召范蠡告之范蠡
曰在玉門第一今年十二月戊寅之日時加日出戊囚
人也寅陰後之辰也今庚戌歲後會也夫以戊寅日聞
喜不以其罪罰日也時加卯而賊戊功曹為騰蛇而臨
戊謀利事在青龍青龍在勝先而臨酉死氣也而克寅
是時尅其日用又助之所求之事上下有憂豈非天網
四張萬物皆傷者乎王何喜焉果子胥諫吴王復拘越
王於石室(同上)玄女曰壬者乾之首居在天門壬者属水
水數一成數六故曰六壬也(黃帝内傳)徐道符作心鏡言起
課之例及論吉凶全經玉鑑總論六壬之旨六壬
連珠論課之吉凶
畫
經以五采彰施于五色(書)畫繢之事雜五色東方謂之
青南方謂之赤西方謂之白北方謂之黑天謂之玄地
謂之黃青與赤謂之文赤與白謂之章白與黑謂之黼
黑與青謂之黻五采備謂之繡(周禮)雜四時五色之位以
章之謂之功凢畫繢之事後素功(同上)白受采(記)
子宋元君將畫圖衆史皆至䑛筆和墨在外者半有一
史後至儃儃然不趨受楫不立因之舍公使人視之則
觧衣槃礴羸君曰可矣是真畫者也(莊子)
史曹不興善畫孫權使畫屏風誤落筆點素因就以作
蝇既進御權以為生蝇舉手彈之(吴志)太宗與侍臣泛舟
春苑池中詔坐者賦詩而召閻立本侔狀立本已為主
爵郎中俯伏池左研吮丹粉望坐者羞恨流汗歸戒其
子曰吾少讀書文辭不减儕輩今獨以畫見名與厮役
等汝曹慎毋習(本傳相又大唐新語云高宗朝立本為右丞姜恪以邊功為左相時人為之)
(語曰左相宣威沙漠右相馳譽丹青)王維畫思入神至山水平遠雲勢石
色繪工以為天機所到學者不及也客有以按樂圖示
者無題識維徐曰此霓裳第三疊最初拍也客未然引
工按曲乃信(唐書)鄭虔嘗自寫其詩并畫以獻帝大署其
尾曰鄭虔三絶(同上)
傳記畫有六法一曰氣韻生動二曰骨力用筆三曰應
物象形四曰随類賦彩五曰經營置位六曰傳移模寫
(畫斷)秦有烈裔者含丹墨噀壁以成龍獸善畫龍鳳鴛鴦
軒軒然惟恐飛躍(王子年拾遺)上古之畫迹簡而意淡顧陸
之迹是也中古之畫細密而精微展鄭之流是也近世
之畫煥爛以求備今人之畫錯亂而無旨(名畫記)顧愷之
曰畫人最難次山水次狗馬其臺閣一定器耳韓曰狗
馬難鬼神易狗馬乃凡俗所見鬼神乃譎怪之狀顧
陸張吴為正經楊鄭董展為三史餘畫為百家董百
仁展子竒皆隋之名畫李嗣貞云董有展之車馬展無
董之臺閣顧愷之小字虎頭曾以一厨畫暫寄桓玄封
題之玄開取之誑云不開愷之不疑彼竊直云妙畫通
神變化飛去愷之有三絶才絶畫絶癡絶瓦棺寺初
置僧衆設會請朝賢鳴刹注䟽長康注一百萬寺成請
勾䟽長康曰宜備一壁遂閉戸畫維摩詰一軀工畢謂
寺僧曰第一日開見者責施十萬第二日可五萬第三
日可任例責施及開戶光明照寺施者填咽俄而果百
萬錢也梁江陵天皇寺内有相堂張僧繇畫盧舍那
像及仲尼十哲曰後當頼此耳及後周焚天下寺塔獨
此殿有宣尼像乃不毁拆鄭法士求田楊畫本楊引
至朝堂指宫闕衣冠人馬曰此吾之畫本也吴道玄
今古獨步授筆法於張旭比又知書畫用筆同矣張既
號書顛吴宜為畫聖(並同上)閻立本至荆州視張僧繇舊
跡曰是虛得名耳明日又往曰猶是近代佳手明日乂
往曰名下定無虛士坐卧觀之留宿其下十日不能去
(大唐新語)張僧繇作醉僧圖道士每以戲羣僧於是聚錢十
萬貨閻立本作醉道士圖今並傳於代(國史纂異)晉以顧長
康張僧繇陸探微為畫家三祖(因話錄)戴安道就范宣學
戴好畫范以為無用戴乃畫南都賦圖范看畢甚以為
有益始重畫(世說)范山人能水畫掘地為池及水滿之具
丹筆墨硯援臂叩齒縱毫水上經三日榻以緻絹舉出
觀之古松怪石人物屋木無不備也(雜爼)僧楚安每畫一
小團扇内安姑蘇臺或畫滕王閣千山萬水盡在目前
然湏一季以來方就一扇(野人閑話)嘗與吴道子論畫此公
下筆如有神助二百年略無比肩是則張僧繇後身也
(畫品)毛稜惠遠子便速有餘真巧未足若比其父則牀上
疊牀隋法論筆調精密方之厥兄恐屋下架屋(續畫品)詩
人以畫為無聲詩(詩話)
集粉壁為空天丹青狀江海遊雲不知歸日見白鶴在
(李白)設色初成象卿雲示國都九天開祕祉百辟贊嘉謨
抱日依龍衮非煙近御爐高標連汗漫向望接虛無列
素熒光發舒華瑞色敷恒將配堯德垂慶代河圖(柳觀慶雲)
(圖詩)
本朝書畫之妙當以神會難以形噐求也世之觀畫者
多能指摘其間形象位置彩色瑕疵而已至於奥理冥
造者罕見其人如彦遠畫評言王維畫物多不問四時
往往以桃杏芙蓉蓮花同畫一景予家所藏摩詰畫袁
安卧雪圖有雪中芭蕉此乃得心應手意到便成故造
理入神廼得天意此難以與俗論也(筆談)吴道子畫人物
如以燈取影逆來順往旁見側出横斜平直各相乘除
得自然之數不差毫末出新意於法度之中寄妙理於
豪放之外所謂遊刃餘地運斤成風蓋古今一人而已
余於他畫或不能必其主名至於道子望而知其真偽
也(東坡)何處訪吴畫普門與開元開元與東塔摩詰留手
痕吾觀畫品中莫如二子尊道子實雄放浩如海波翻
當其下手風雨快筆所未到氣已吞亭亭雙林間彩暈
扶桑暾中有至人談寂滅悟者悲涕手自捫蠻君
鬼伯千千萬相排競進頭如黿摩詰本詩老佩芷襲芳
蓀今觀此壁畫亦若其詩清且敦祗園弟子盡鶴骨心
如死灰不復温門前兩叢竹雪節貫霜根交交亂亂動
無數一一皆可尋其源吴生雖妙絶猶以畫工論摩詰
得之於象外有如仙翮謝籠樊吾觀二子皆神俊又於
維也斂袵無間言(同上)古畫畫意不畫形梅詩詠物無隠
情忘形得意知者寡不若見詩如識畫(歐陽公)
寫真
經高宗夢傅說乃審厥象俾以形旁求於天下(說命)
史甘露三年單于入朝上思股肱之美廼圖畫其人於
麒麟閣凡十一人(漢書)顯宗圖畫二十八將於南宫雲臺
(後漢書)貞觀十七年凌煙閣圖畫勲臣合二十二人(唐書)
傳記漢元帝後宫既多乃令畫工圖形按圖召幸諸宫
人皆賂畫工唯王嬙不肯遂不得見後匈奴求美人為
閼氏上按圖召昭君行召見貌比後宫第一帝悔之畫
工皆棄市(西京雜記)顧長康畫裴叔則頰上益三毛人問其
故顧曰裴楷俊朗有識具正此是其識具看畫者尋之
定知益三毛如有神明殊勝(世說)顧長康好寫人形欲圖
殷荆州殷曰我形惡不煩耳顧曰明府正為眼耳但明
點瞳子飛白拂其上使如輕雲之蔽日耳顧曰康畫
謝輿在巖石裏曰此子宜置丘壑中顧長康重嵇康
四言詩因為之圖常云手揮五絃易目送歸鴻難顧
長康畫人或數年不點目睛人問其故顧曰四體妍蚩
本無關於妙處傳神寫照正在阿堵中(並同上)顧虎頭為
之畫扇作嵇阮而都不點眼睛主問之顧曰那可點睛
點睛便語(俗說)郭令公子婿趙縱嘗令韓絳寫真又請周
昉寫未能定其優劣趙國夫人歸省令公問此畫何人
對曰趙郎又云何者最似答云前畫得趙郎形貌後者
兼得其神氣性情成都畫師姓許善傳神有人敝衣
憔悴求傳神許笑之其人以手摩面則童顔矣引其鬚
應手而黑乃一美丈夫也許驚曰不知神仙臨降道人
曰君傳吾神置肆中有求售止取千錢後有識者云此
神仙朱桃權也求者輻凑(括異錄)錢鏐鎮吴越使畫工伺
北方士子流移來者皆寫貌以似胡岳渡江畫以貌奏
鏐曰面有銀光竒士也即時召用(方鎮編年)
集爾形不長爾貌不揚胡為將胡為相一片靈臺丹青
莫狀(裴度自贊)
本朝世人畫韓退之小面美髯乃江南韓熙載耳熙載
諡文靖亦謂之韓文公因此謬為退之退之肥而寡鬚
後世不復辨也(沈存中筆談)程伊川云今人以影祭或一髭
髮不相似則所祭已是别人矣(伊川語)傳神之難在目顧
虎頭云傳形寫影都在阿堵中其次在顴頰吾嘗於燈
下顧自見頰影使人就壁模之不作眉目見者皆失笑
知其為吾也(東坡語)歐陽公像公家與蘇眉山皆有之蘇
本韻勝而失形家本形似而失韻形而不韻乃所謂畫
非傳神也(后山云)先生常云見於畫者有七分之容見於
容者有七分之心七分之容固不可益七分之心猶或
可推(張思叔祭伊川文)體備陽剛之純氣含喜怒之正睟面盎
背吾不知其何樂幽居深念吾不知其何病置之釣
臺捺不住寫之雲臺捉不定天下之生久矣以聽上帝
之命(陳司文所作朱文公畫像贊)擴仁義之端至於可以彌六合謹
善利之判至於可以析秋毫拳拳乎其致主之切汲汲
乎其幹父之勞仡仡乎其任道之勇卓卓乎其立心之
高知之者識其春風沂水之樂不知者以為湖海一世
之豪彼其揚休山立之姿既與其不可傳者死矣觀於
此者尚有以卜其見伊吕而失蕭曹也耶(朱文公作張敬夫畫像贊)
以一身而備四氣之和以一心而涵千古之秘推其有
足以尊主而庇民出其餘足以範俗而垂世然而狀貌
不逾於中人衣冠不詭於流俗迎之而不見其來随之
而莫覩其躅審是丹青孰形心曲惟常見之者於此而
復見之焉則不但遺編之可讀而已也(吕伯舉畫像贊)
畫山水
傳記宋宗炳善畫好山水歎曰老疾俱至名山恐難徧
遊當澄懷觀道卧以遊之凡所遊歴皆圖於壁坐卧向
之(名畫記)吴道玄去住於佛寺畫壁縱以怪石崩灘山水
之變始於道玄成於二李(謂李思訓及子昭道)樹石之狀妙如韋
偃窮於張道又若王右丞之深重楊僕射之竒贍王宰
之巧密劉商之取象(同上)王右丞維畫輞川圖山谷鬱盤
雲水飛動意出塵外怪生筆端(畫記)玄宗思蜀中嘉陵山
水令吴道玄往寫貌及回日奏云臣無粉本並記在心
遣於大同殿圖之三百里山水一日而畢時有李將軍
亦畫大同殿壁數月方畢玄宗云李思訓數月之功吴
道子一日之跡皆極其妙也王墨名洽善潑墨每欲
圖幛先以墨潑絹脚蹙手抹或拂或斡随其形象為山
為石為水為樹應心随意倏若造化(並同上)畫山水貴乎
石老而潤水淡而明泉石分乎高下山川辨乎遠近野
逕迴迂雲煙出沒千里江山盡歸目下(青瑣高議)有酒家見
樵叟稍異盡禮接之因謂酒家曰我中山劉商也夙攻
水墨願留一圖以酬見待之厚使備縑素援毫運思頃
刻而千山萬水非世工之所及(廣記)
集十日畫一水五日畫一石能事不受相促廹王宰始
肯留真迹壯哉崑崙方壺圖挂居高堂之素壁巴陵洞
庭日本東赤岸水與銀河通中有雲氣随飛鴻舟人漁
子入浦溆山水盡亞洪濤風尤工遠勢古莫比咫尺應
湏論萬里焉得并州快翦刀翦取吴松半江水(杜詩)昔遊
玉峽見巫山見畫巫山宛相似疑是天邊十二峯飛入
君家綵屛裏寒松蕭颯如有聲陽臺微茫如有情錦衾
瑶席何寂寂楚王神女徒盈盈其高咫尺如千里翠屏
丹霞燦如綺蒼蒼遠樹圍荆州歴歴行舟泛巴水(李白)
本朝縹緲營丘水墨仙浮空出沒有無間爾來一變風
流盡絶見將軍著色山(東坡)山深岩高石壁青白日忽變
天晦冥黑風驅雲走不停驚雷疾雨來如頃山前雨點
大如手山下水湧危搓横崩崖古樹老有靈吼怒直與
風雲争枝披葉偃鬭不怯萬竅却欲藏雷霆鞭驢疾驅
者誰子石路險澁驢凌兢目迷心懾愈走愈不及求憩
樹下如寒蝇蒼茫直與鬼神接恍惚不保龍蛇驚平居
此景忽入眼孫家古圖纔可辨柰何一幅一尺餘欲奪
天地之竒變我心愛之良有以昔吾山行親遇此一生
兩足不下堂輸爾朱門貴公子(張文讃)
畫龍
傳記張僧繇金陵安樂寺畫四龍不點眼睛每云點之
即飛去人以為妄誕因請點之湏臾雷電破壁二龍乘
雲騰上天未點睛者見在(名畫記)唐開元於龍池新剏一
殿召馮紹正於四壁閣圖一龍紹正乃先於西壁畫素
龍竒狀蜿蜒如欲振躍繪事未半風雲随筆而生(明皇雜錄)
劉洞微善畫龍有夫婦造門曰龍有雌雄雄者角浪四
峭目深鼻豁鬐尖鱗密上壯下殺朱火燁燁雌者角靡
浪平目肆鼻直鬐圓鱗薄尾壯於腹乃化為雙龍飛去
(卓異記)畫龍支體骨節一處得似真龍用以祈雨甘雨立
降(異聞錄)
畫馬
傳記唐韓幹玄宗召入供奉奏云内廐馬皆臣之師也
其後果能狀飛龍之質盡墳玉之竒(畫斷)韓畫閱馬圖并
御馬皆有三花馬三花馬者翦髮為三瓣也樂天詩云
馬鬛翦三花(詩話)寧王善畫馬花萼樓壁上有六馬滚塵
圖明皇最眷玉面花驄風鬃霧鬛纖悉皆備後壁上唯
有五馬其一失去(異人錄)行者牽者奔者涉者陸者翹者
鳴者寢者訛者立者齕者飲者溲者陟者降者痒磨樹
者嘘者嗅者喜而相戱者怒相踶齧者秣者騎者驟者
走者載服物者載狐兔者凡馬之事二十有七馬大小
八十有三而莫有同者焉(韓文畫記)先帝天馬玉花驄畫工
如山貌不同是日牽來赤墀下廻日閶闔生長風詔謂
將軍拂絹素意象慘淡經營中斯湏九重真龍出一洗
萬古凡馬空玉花却在御榻上榻上庭前屹相向至尊
含笑催賜金圉人太僕皆惆悵弟子韓幹早入堂入能
畫馬窮殊相幹惟畫肉不畫骨忍使驊騮氣凋喪(老杜丹青)
(引)國初已來畫鞍馬神妙獨數江都王將軍得名三十
載人間又要真乘黃曾貌先帝照夜白龍墀十日飛霹
靂(觀曹將軍畫馬圖引)昔日太宗拳毛騧近時郭家獅子花今之
新圖有二馬復令識者久咨嗟(同上)
本朝二馬並驅攅八蹄二馬宛頸駿尾齊一馬在前雙
舉後一馬却避長鳴嘶老髯奚官騎且顧前身作馬通
馬語後有八匹飲且行微流赴吻若有聲前者既濟出
林鶴後者欲涉鶴俛啄最後一匹馬中龍不嘶不動尾
摇風韓生畫馬真是馬蘇子作詩如見畫世無伯樂亦
無韓此詩此畫當誰看(東坡詠韓幹馬十四匹)不如此圖近自然
平沙細草荒芊緜驚鴻脫兔争後先至今霜蹄踏長
楸圉人困卧沙壠頭沙苑漠漠蒺藜秋風鬃霧鬛寒颼
颼(並前人)
畫牛
史桓温使王羲之書扇筆誤落因畫作烏駮牸牛甚妙
(晉書)唐戴嵩善畫水牛畫飲水之牛則水中見影畫牧童
牽牛則牛瞳子中有牧童(摭遺)
集崑崙兒騎白象時時鏁着獅子項奚奴跨馬不搭鞍
立走水牛驚漢官江村小兒好跨騁脚踏牛頭坡上嶺
淺草平田攃過時大蟲着鈍幾落井杜生知我戀滄州
畫作一障張床頭八十老婆拍手笑妬他織女嫁牽牛(顧况)
傳記江南李主獻畫牛晝則齧草欄外夜則歸卧欄中
莫曉其理僧贊寧曰此幻藥所畫南海倭國有蚌淚和
色著物晝隠夜見沃焦山有石摩色染物夜晦晝顯(海外)
(記)有藏戴松鬭牛者出與客觀旁有牧童曰鬭牛力在
前尾入兩股間今畫鬭而尾掉何也(仇池記)予老於農圃
日親梨杷故雖不識畫而知此畫之為真牛也彼其前
者却顧而徐行後者驤首而騰赴目光烱然真若相語
以雨而相趣以歸者覽者未必知也良工獨苦詎不信
然(宋文公䟦)
畫竹
集植物之中竹難寫古今雖畫無似者蕭郎手下獨通
真丹青已來唯一人人畫竹身肥擁腫蕭畫莖瘦節節
竦人畫竹梢死羸垂蕭畫枝活葉葉動不根而生從意
生不筍而成由筆成嬋娟不生筠粉態蕭瑟盡得風煙
情舉頭忽看不似畫低耳静聽疑有聲(白樂天)
本朝墨竹起於近代不知其所師承初吴道子作畫連
筆作卷不加丹青予意墨竹之師起於此(山谷序)竹之始
生一寸之萌耳而節葉具焉自蜩蝮蛇蚹以至于劍枝
十尋者生而有之也今畫者乃節節而為之葉葉而累
之豈復有竹乎故畫竹必先得竹意於胷中執筆熟視
乃見其所欲畫者急起從之振筆直遂以追其所見如
兔起鶻落少縱則逝矣(東坡)東坡命官奴秉燭捧硯寫風
竹一枝題詩云更將掀舞勢把燭畫風篠美人為破顔
憐此腰肢裊老可能為竹寫真小坡今與石傳神(並同)
(上)
畫花木
傳記黃筌父子畫花妙在賦色用筆極細始不見墨迹
但似輕色染成謂之寫生江南徐熙以筆畫之殊草草
略施丹粉而神氣迥出别有生意筌惡其軋已言其粗
俗不入格罷之熙之子乃效諸黃格更不用墨筆直以
彩色圖之謂之沒骨圖筌不復能疵瑕遂得齒院品然
其氣韻皆不及熙遠甚(筆談)蜀有趙昌善畫花每晨朝露
下遶欄捧玩手中調采色自課寫生趙昌其為生菜折
枝果尤妙(東齊記事)世多墨畫山水竹石及人物者未有以
畫花者也汴人尹白能之為賦詩云花心起墨暈春色
散毫端縹緲形纔具扶疎態自完(東坡)古來寫生人妙絶
誰似昌晨粧與午醉真態含陰陽君看此花枝中有風
露香却因梅雨丹青暗洗出徐熙落墨花(並前人)衡州
花光仁老以墨為梅花黃魯直觀之曰如嫩寒春曉行
孤山水邊籬落間但欠香耳(冷齋夜話)筆端喚醒玉梅魂滿
䄂春風不見痕未許捲簾新月上却教煙雨惱黃昏(張灝)
記纂淵海卷八十七
