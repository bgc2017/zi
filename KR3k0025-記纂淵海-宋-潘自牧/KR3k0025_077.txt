記纂淵海卷七十七宋潘自牧撰
禮儀部
禮
經嘉會足以合禮(易乾卦文言)謙以制禮(繫辭)修五禮(書舜典)有
能典朕三禮(同上謂天地人)天秩有禮自我五禮有庸哉(臯陶謨)
宗伯掌邦禮(周官)六典三曰禮典以和邦國以統百官以
諧萬民(周禮大宰)六職三曰禮職以和邦國以諧萬民以事
鬼神(小宰)以五禮防萬民之偽而教之中(大司徒)以吉禮事
邦國之鬼神以凶禮哀邦國之憂以賓禮親邦國以軍
禮同邦國以嘉禮親萬民(大宗伯)夫禮者所以定親疏决
嫌疑別同異明是非也(記曲禮)人有禮則安無禮則危(同上)
失之者死得之者生(禮運)夫禮必本於天殽於地列於鬼
神達於喪祭射御冠婚朝聘夫禮之初始諸飲食其燔
黍捭豚汙尊而抔飲蕢桴而土鼓猶若可以致其敬於
鬼神禮者君之大柄也夫禮必本於太一分而為天
地轉而為隂陽變而為四時列而為鬼神夫禮必本於
天動而之地列而之事變而從時協於分藝所以講信
修睦而固人肌膚之會筋骸之束也故禮之於人
也猶酒之有糵也(並同上)禮釋回增美質措則正施則行
其在人也如竹箭之有筠也如松栢之有心也故貫四
時而不改柯易葉(禮器)忠信禮之本也義理禮之文也無
本不立無文不行經禮三百曲禮三千其致一也禮
也者合於天時設於地財順於鬼神合於人心理萬物
者也忠信之人可以學禮(並同上)司徒修六禮以節民性
六禮冠昏喪祭鄉飲士相見(王制)禮者天地之別也(樂記)大禮
與天地同節三王異世不相襲禮(並同上)簠簋俎豆制
度文章禮之器也升降上下周旋裼襲禮之文也(哀公問)
故以奉宗廟則敬以入朝廷則貴賤有位以處室家則
父子親兄弟和以處鄉里則長幼有序(經解)禮之正國也
猶衡之於輕重也繩墨之於曲直也規矩之於方圓也
夫禮禁亂之所由生猶坊止水之所自來也(並同上)言
游曰敢問禮也者領惡而全好者與子曰然(仲尼燕居)以之
居處有禮故長幼辨也以之閨門之内有禮故三族和
也以之朝廷有禮故官爵序也以之田獵有禮故戎事
閑也以之軍旅有禮故武功成也(同上)禮也者因人之情
而為之節文以為民坊者也(坊記)禮儀三百威儀三千待
其人而後行(中庸)禮國之榦也敬禮之輿也(左傳)禮身之榦
也敬身之基也禮政之輿也夫禮天之經也地之義
也民之行也禮上下之紀天地之經緯也民之所以
生也(並同上)殷因於夏禮所損益可知也夏禮吾能言之
把不足徵也殷禮吾能言之宋不足徵也(論語)
子禮門也(孟子)禮者因人之情緣義之理而為之節文(管子)
夫禮者忠信之薄而亂之首(老子)以禮為翼所以行於世
也(莊子)國之命在禮(荀子)禮者治辨之極也強國之本也
禮者法之大分類之紀綱也禮者人道之極禮者以
財物為用以貴賤為文以多少為異以隆殺為要(並同上)
實無華則野華無實則史華實副則禮(揚子)禮其皇極之
門乎聖人所以嚮明而節天下也其得中道乎故能辨
上下定民志(文中子)
史五帝不相復禮(前武帝紀詔)王恢曰五帝不相襲禮非故
相反也各因時宜也(韓安國傳)五帝不同禮(匡衡傳疏)余至太行
禮官觀三代損益乃知緣人情而制禮依人性而作儀
其所由來尚矣(史禮書)三代不同禮而王(商君傳)漢高祖命
叔孫通制禮儀(本傳)孝文即位有司議欲定儀禮孝文好
道家之學以為繁禮飾貌無補於治故罷去之(禮書)武帝
元朔五年詔曰蓋聞𨗳民以禮其令禮官勸學講議洽
聞舉遺興禮(本紀)建武初舊章多闕每有疑議輒以訪純
自郊廟昏冠喪紀禮儀多所制定(後張純傳)曹褒從巡狩岱
宗定封禪禮還受詔議立七郊三雍大射養老禮儀(本傳)
中元元年初建三雍明帝即位親行其禮坐明堂而朝
羣后登靈臺以望雲物袒割辟雍之上尊養三老五更
饗射禮畢帝正坐自講(儒林傳)唐太宗宴羣臣積翠池酣
樂賦詩魏徵賦西漢其卒章曰終籍叔孫禮方知皇帝
尊帝曰徵言未嘗不約我以禮(唐魏徵傳)天子乃覽雲臺之
議草泥金之禮(舊唐史謂玄宗)
傳記朝覲之禮喪祭之禮鄉飲酒之禮婚姻之禮三皇
五帝之所化民者如此(家語)黃帝與蚩尤戰於涿鹿可為
軍禮九物倡教可為賓禮(通典)
本朝咸平元年何亮上書乞定禮樂刑法之書文學兵
農之典衣冠器皿郊祀宿衛之制(言行錄)熙寧九年詔黃
履李清臣王存詳定郊廟奉祀禮文何詢直孫諤充檢
討官檢討歴代沿革以攷得失(同上)
禮書
經以禮俗之逆順為一書(周禮)韓宣子適魯見易象與魯
春秋曰周禮盡在魯矣吾乃今知周公之德與周之所
以王也杜氏曰韓子所見盖周之舊典禮經也(左傳)
子居家不暫捨周禮曰如有用我則執此以往(文中子)
史曹褒受命次序禮事撰次天子至於庶人冠昏吉凶
終始制度以為百五十卷(後本傳)唐太宗時房玄齡等因
隋禮增為吉禮六十一篇賓禮四篇軍禮二十篇嘉禮
四十二篇凶禮十一篇是為貞觀禮高宗又詔長孫無
忌等增之為一百三十卷是為顯慶禮終高宗世貞觀
顯慶二禮兼行而有司臨事遠引古義與二禮參考增
損之無復定制(唐禮樂志)開元十四年王嵒請删去禮記舊
文而益以今事詔付集賢院議張說以為禮記不刊之
書去聖久遠不可改易而唐貞觀顯慶禮儀注前後不
同宜加折衷以為唐禮乃詔徐堅等撰定一百五十卷
是為大唐開元禮由是五禮之文始備貞元中太常
禮院修撰王涇考次歴代郊廟沿革之制及其工歌祝
號而圖其壇屋陟降之序為郊祀十卷元和十一
年韋公肅錄開元以後禮文損益為禮閣新儀三十卷
十三年王彦威為曲臺新禮三十卷又採元和以來
王公士民昏祭喪葬之禮為續曲臺禮三十卷(並同上)
傳記后蒼東海人說禮萬言號曰后氏曲臺記(經典序錄注云)
(在曲臺校書著記因以為名)
集漢家禮儀叔孫通所草制皆隨律令在禮官藏於九
闕(樊長孫與劉元琰書)
本朝開寳四年命劉温叟等以開元禮重加損益及書
成上之凡二百卷號曰開寳通禮(會要)先是周世宗命聶
崇義詳定郊廟器玉崇義因取三禮舊圖攷正同異作
新圖二十卷太祖乃命竇儀裁處至當乃頒行(言行錄)慶
歴四年吳育上新修太常禮四十卷及慶歴祀儀六十
三卷治平二年歐陽修奏已編纂禮書成百卷詔以
太常因革禮為名(並同上)大觀中詔禮當追述三代之意
開元禮不足法今親製冠禮沿革付議禮局餘五禮視
此編次至是書成(續會要)周官一書固為禮之綱領至其
儀法度數則儀禮乃其本經而禮記郊特牲冠義等篇
乃其義說耳故臣頃在山林嘗與一二學者考訂其說
欲以儀禮為經而取禮記及諸經史詩書所載有及於
禮者皆以附於本經之下(朱文公奏議)
朝儀
經春見曰朝夏見曰宗秋見曰覲冬見曰遇時見曰會
殷見曰同時聘曰問殷頫曰視(周禮大宗伯)正朝儀之位辨
其貴賤之等王南鄉三公北面東上孤東面北上卿大
夫西面北上王族故士虎士在路門之右南面東上太
僕太右太僕從者在路門之左南面西上司士擯孤卿
特揖大夫以其等旅揖士旁三揖王還揖門左揖門右
(司士)左九棘孤卿大夫位焉羣士在其後右九棘公侯伯
子男位焉羣吏在其後面三槐三公位焉州長衆庶在其
後(朝士)詔王儀南鄉見諸侯天揖同姓時揖異姓土揖庶
姓(司儀)班朝治軍涖官行法非禮威儀不行(記曲禮)天子當
依而立諸侯北面而見曰覲天子當宁而立諸公東面
諸侯西面曰朝(同上)天子負斧扆南鄉而立三公中階之
前北面東上諸侯之位阼階之東西面北上諸伯之國
西階之西東面北上諸子之國門東北面東上諸男之
國門西北面西上九夷之國東門之外西面北上八蠻
之國南門之外北面東上六戎之國西門之外東面南
上五狄之國北門之外南面東上九采之國應門之外
北面東上(明堂位)朝廷之儀濟濟翔翔(少儀)
子朝有定度衡儀以尊主位(管子)
史高祖悉去秦儀為簡易羣臣飲争功醉或妄呼拔劔
擊柱上患之叔孫通曰臣願召魯諸生與臣弟子共起
朝儀於是為綿蕞野外習之會長樂宫成竟朝置酒無
敢諠譁失禮者帝曰吾乃今日知為皇帝之貴也(前叔孫通)
(傳)申屠嘉為丞相時鄧通方愛幸居上旁有怠慢之禮
嘉曰陛下幸愛羣臣則富貴之至於朝廷之禮不可不
肅罷朝召通責曰通小臣戲殿上大不敬當斬(本史)江左
則有荀崧刁協損益朝儀(晉禮志)唐故事天子以竒日聽
政對羣臣李遜奏陛下求治而下有所陳當不時上豈
宜限以日(唐書)故事朔望日皇帝御宣政殿謂之大朝玄
宗始以朔望陵寢薦食其後遂以為常(憲宗實錄)
傳記中庭左右謂之位門屏之間謂之宁注云位者羣
臣之列位也宁者人君視朝所宁立處(爾雅)臨三軍者或
懼於朝廷之儀(王弼易略例)唐制兩省供奉東西對立者
謂之蛾眉班(筆談)唐末朝士中有人物者時號玉筍班(北夢)
(瑣言)
集展名京之初儀即新館而蒞職(文選)内謁者承旨喚仗
入東西閣門峨冠曳組者皆趨而進(文粹)閶闔開黃道衣
冠拜紫宸(杜詩)頗怪朝參嬾還家初散紫宸朝晝
刻傳呼淺春旗簇仗齊(並同上)
本朝皇帝每視長春殿受朝先宰臣列殿奏事次樞密
使次三司次開封府次審刑院次羣臣以次升殿既退
進食訖易服御崇政殿或承明殿軍頭引見司奏事於
殿皆下次三班院次審刑院次流内銓次刑部次諸司
既退後有内臣迎職諸路走馬承受奏事謂之後殿再
坐若假日則早御崇政殿閱前殿公事既畢移坐臨軒
閱後公事焉(會要)太平興國五年詔宜令有司每内殿起
居日即須踧踖入門雍容就列稍涉不謹便同失儀
大中祥符八年詔百官自拱辰門入詣崇政殿起居俱
不舞蹈其鳴鞭立殿文武班一如長春殿之儀(並同上)本
朝視朝之制文德殿曰外朝凡不釐務朝臣日赴是謂
之常朝垂拱殿曰内殿宰臣以下并武班日赴是謂常
起居每五日文武朝臣並赴内朝謂之百官大起居是
為三等蓋天子坐朝莫先於正衙於禮羣臣無一日不
朝者故正衙雖不坐常參官猶立班俟放朝乃退(退朝錄)
胡翼之當召對例須就閣門習儀翼之曰吾平生所學
即事君之禮也何以習為及進對之日容止可觀(言行錄)
入閣
史自唐末天子未嘗視朝而入閤之制亦廢唐明宗初
即位乃詔羣臣五日一隨宰相入見内殿謂之起居御
史中丞李琪以為非唐故事請罷五日起居而復朔望
入閤明宗曰五日起居吾思所以數見羣臣也不可罷
而朔望入閤可復然唐故事天子日御殿見羣臣曰常
參朔望薦食諸陵寢有思慕之心不能臨前殿前御便
殿見羣臣曰入閤宣政前殿也謂之衙衙有仗紫宸便
殿也謂之閤其不御前殿而御紫宸也乃自正衙喚仗
由閤門而入百官因隨以入見故謂之入閤自乾符以
後因亂禮闕故正衙常日廢仗而朔望入閤有仗其後
習見遂以入閤為重至出御前殿猶謂之入閤有司不
能講正其事凡羣臣五日一入見中興殿便殿也此入
閤之遺制而謂之起居朔望一出御文明殿前殿也反
謂之入閤琪皆不能正也(五代史)
傳記唐制自前殿喚仗入便殿為入閤唐末五代出御
前殿為入閤(雜志)唐室常參官每日朝退賜食謂之廊餐
自乾符亂離惟月旦入閤賜食(退朝錄)
本朝沿唐制以月朔御紫宸殿行入閤之儀(會要)建隆中
張涓奏曰按今之乾元殿即唐含元殿也在周為外朝
在唐為大朝冬正設仗衛朝萬國在此殿也今之文德
殿即唐宣政也在周為中朝在漢為前殿在唐為正衙
凡朔望起居册拜后妃太子諸王三公對四夷君長試
制舉人在此殿也今之崇德殿即唐紫宸殿也在周為
内朝在漢為宣室在唐為上閤即隻日常朝之殿也東
晉太極殿有東西閤唐制紫宸上閤法即此例也所謂
入閤者蓋隻日御紫宸上閤之時先於宣政前殿立黃
麾金吾仗俟契勘畢喚仗自東西閤門而入故謂之入
閤康定二年宋庠奏近奉德音詢及入閤故事謹按
唐有大明宫宫之正南門曰丹鳳内第一殿曰含元第
二殿曰宣政第三殿曰紫宸謂之上閤亦曰内衙按唐
制凡天子坐朝必須立仗於正衙或乘輿止御紫宸即
喚正衙仗自宣政兩門入是謂東西上閤門也今之宣
德門唐丹鳳門大慶殿唐含元殿也文德殿唐宣政殿
也崇德殿唐紫宸殿也今或欲求本意即須先立仗於
文德之庭如天子止御紫宸即喚仗自東西閤門入如
此則差與舊儀相合(並同上)
元會
史漢制正月旦天子幸德陽殿臨軒公卿郎將大夫百
官各陪朝賀(後禮儀志)漢儀有正會禮正旦夜漏未盡七刻
鐘鳴受賀公侯以下執贄來庭(晉禮志)漢以高祖十月定
秦為歲首至武帝改周夏正於十月朔猶常饗會(同上)高
祖七年長樂宫成諸侯王以下以次奉賀禮畢置法酒
以尊卑次起上夀觴九行謁者言罷酒御史執法舉不
如儀者(前本紀)魏武帝正會文昌殿用漢儀又設百華燈
(晉禮志)先正月一日有司各宿設夜漏未盡十刻羣臣集
到庭燎起火上賀(同上)正旦設白獸樽有獻直言者則發
此樽飲酒(詩見正旦類)唐正旦冬至受羣臣朝賀而會前一
日尚舍設御幄於太極殿(唐禮樂志)
集春王三朝會同漢京是日也天子受四海之圖籍膺
萬國之貢珍内撫諸夏外接百蠻(東都賦)龍輅充庭雲旗
拂霓夏正三朝廷燎晢晢撞洪鍾伐靈鼓(西京賦)當三朝
獻夀之辰應五紀啟元之始(韓文順宗實錄)
本朝天子之服有通天冠絳紗袍正冬大會正月朔受
朝則服之(言行錄)頒歴靈臺示四方之更始稱觴紫殿祝
萬夀以無疆(牋表類)漢儀高會方登四海之圖周歴俯頒
乃憲百官之象(同上)
宴饗
經湛露天子燕諸侯也(詩小序)以享燕之禮親四方之賓
客(周禮大宗伯)大饗尚腵脩而已矣(記郊特牲)食饗之禮所以仁
賓客也(仲尼燕居)燕毛所以序齒也(中庸)燕禮者所以明君臣
之義也(射義)諸侯燕禮之義君席阼階之上居主位也君
獨升立席上西面特立莫敢適(音敵)之義也(燕義)俎豆牲醴
薦羞皆有等差所以明貴賤也(同上)世之治也諸侯間於
天子之事則相朝也於是乎有享宴之禮享以訓恭儉
宴以示慈惠共儉以行禮而慈惠以布政(左傳)虢公晉侯
朝王王享醴命之宥王以上卿之禮享管仲管仲辭
楚子入享於鄭九獻庭實旅百加籩豆六品王使周
公閱來聘享有昌歜白黑形鹽辭曰國君文足昭也武
可畏也則有備物之享以象其德薦五味羞嘉穀鹽虎
形以獻其功王享有體薦宴有折俎公當享卿當宴
王室之禮也宋人享趙文子司馬置俎禮也定公
會齊侯於夾谷齊侯將享公孔丘曰犧象不出門嘉樂
不野合乃不果享三夏天子所以享元侯也(並同上)
史漢高祖過沛置酒沛宫(前本紀)蔡謨曰燕享有樂所以
敬賓也(晉禮志)齊高帝幸華林宴集使各效伎藝禇彦回
彈琵琶王僧虔柳世隆彈琴沈文季歌子夜來張敬兒
舞王儉曰臣無所解惟知誦書因誦相如封禪書上笑
曰此盛德之事朕何以堪之(南史)高允曰大享者所以定
禮儀訓萬國故聖王重之(北史)開元二十年燕百竂於上
陽東州醉者賜以牀褥肩輿而歸相屬於路(唐書)宣宗宴
罷見百官與衛士拜舞遺下果實食物上怪之咸曰歸
獻父母及遺小兒自後遇宴敕太官給食兩分(同上)八珍
百品以宴賓客示慈惠也(韋彤傳)
傳記酒旗星酒官之旗也主饗燕飲食(雞跖集)梁王魏嬰
觴諸侯於范臺酒酣請魯君舉觴魯君曰昔者儀狄作
酒禹飲而甘之遂疏儀狄曰後世必有以酒亡其國者
齊桓公夜半不嗛易牙煎熬燔炙而進之桓公食之而
飽至旦不覺曰後世必有以味亡其國者晉文公得南
之威三月不聽朝遂推而遠之曰後世必有以色亡其
國者楚王登強臺其樂忘死曰後世必有以高臺陂池
亡其國者今主君之尊儀狄之酒也主君之味易牙之
調也左白台而右閭須南威之美也前夾林而後蘭臺
強臺之樂也今主君兼此四者可不戒與梁王稱善(戰國)
(策)
集中坐溢朱組步欄簉瓊弁(江淹)萬方朝玉帛千品會裾
簪(張說)饌玉頒王篚摐金下帝鈞堯樽承帝澤禹膳自
天來膳降堯厨畢榴開舜酒紅藂觴祝堯夀合鼎獻
湯厨(並同上)
本朝凡大宴有司預於殿庭設山樓排場為羣仙隊仗
六蕃進貢九龍五鳳之狀司天雞唱樓於其側殿上陳
舒繡帷帟垂香毬設銀香獸於楹内藉以文茵宰臣使
相參政樞密至給諫舍人待制中室遥郡團練使以上
坐於殿下卿監至郎中以上坐於朵殿京官任館閤職
事諸蕃進奉使坐於兩廊使相以上坐繡墩參政以上
用二蒲墩加罽毯自朵殿以下皆排緣氈條席(會要)建隆
四年宴宰臣王祐等於紫雲樓下(同上)
封禪
經歲二月東巡狩至於岱宗柴望秩於山川(書舜典)時邁
巡狩告祭柴望也(詩小序)懷柔百神及河喬嶽(詩周頌)巡狩
而祀四岳河海也(詩序)於皇時周陟其高山嶞山喬嶽允
猶翕河(周頌)因名山升中於天(記禮器)升中於天而鳳凰䧏
龜龍假(同上)
子古者封泰山禪梁父者七十二家而夷吾所記者十
有二焉昔無懷氏虙羲神農炎帝並封泰山禪云云黃
帝封泰山禪亭亭顓帝帝嚳堯舜並封泰山禪云云禹
封泰山禪會稽湯封泰山禪云云周成王封泰山禪社
首皆受命然後得封禪(管子)齊桓公欲禪封管仲曰古之
禪封鄗上之黍北里之禾所以為盛江淮之間一茅三
脊所以為藉也東海致比目之魚西海致比翼之鳥然
後物不召而自至者十有五焉桓公乃止(同上)封禪之費
非古也徒以夸天下其秦漢之侈心乎(文中子)
史古者封禪為蒲車惡傷山之草木(史記)封禪七十二君
惟黃帝得上泰山封(前郊祀志)秦始皇上泰山立石封祠祀
禪梁父刻所立石(史本紀)司馬相如家居茂陵天子曰相
如病甚可悉往取其書使所忠往而相如已死問其妻
對曰未死時為一卷書曰有使來求書奏之其遺禮書
言封禪事所忠奏焉天子異之(前本傳)自得汾隂寳鼎上
與公卿諸生議封禪尚書周官王制之望祀射牛事注
云射牛示親殺也(史武帝紀)齊人丁公年九十餘曰封者合
不死之名也秦皇帝不得上封陛下必欲上稍上即無
風雨遂上封矣元封元年上還登封泰山注云王者
功成治定告成功於天刻石紀號有金策石函金泥玉
檢之封焉(並同上)天子既聞公孫卿及方士之言黃帝以
上封禪皆致怪物與神通遂東幸緱氏祠登中岳太室
聞若有言萬歲云(史封禪書)天子至梁父封泰山下東方如
郊祀太一之禮封廣丈二高尺其下則有玉牒書書秘
禮畢天子獨與侍中上泰山亦有封其事皆禁禪泰山
下址東北肅然山其夜若晝有白雲起封中後有星
孛於三能(音台)有司言陛下建漢家封禪天其報德星云
夏旱公孫卿曰黃帝時封則天旱乾封三年上乃下
詔曰天旱意乾封乎(並同上)建武三十年羣臣上言宜封
禪詔曰即位三十年百姓怨氣滿腹吾誰欺欺天乎曾
謂泰山不如林放何事汙七十二代之編錄(後光武紀)三十
二年正月上齋夜讀河圖會昌符曰赤龍之九會命岱
宗乃詔松等復案索河雒䜟文言九世封禪事者松等
列奏乃許焉是月辛卯柴登封泰山甲午禪於梁隂以
承靈瑞以為兆民(郊祀)項威曰封泰山告太平升中和之
氣於天(祭祀志)勒功岱岳登封告成(晉禮志)闕皇代之上儀
塞靈祇之欵望(同上)檢玉岱宗今其時也(宋書)梁天監八年
時有請封會嵇禪國山者許懋建議以為舜柴岱宗是
為巡狩而鄭引孝經鈎命决云封於泰山考績柴燎禪
於梁甫刻石紀號此緯書之曲說非正經之通義也若
聖主不須封禪若凡主不應封禪封禪之禮由主好名
於上而臣阿旨於下也(南史)隋文帝時朝野皆請封禪詔
曰以薄德而封名山用虛言而干上帝非朕攸聞(通鑑)封
禪者高厚之謂也天以高為尊地以厚為德增泰山之
高以報天也厚梁父之基以報地也(隋禮儀志)唐高宗乾封
元年詔曰古今之制文質不同今封禪以玉牒金繩而
瓦樽匏爵秸席宜改從文於是昊天上帝褥以蒼地祇
褥以黃配褥皆以紫而尊爵亦更焉天子祀昊天上帝
於山下之封祀壇以高祖太宗配如圓丘之禮親封書
册置石䃭聚五色土封之明日封書册於登封壇又眀
日祀皇地祇於社首山之降禪壇如方丘之禮以太穆
皇后文德皇后配乃詔立登封降禪朝覲之碑名封祀
壇曰舞鶴臺登封壇曰萬歲臺降禪壇曰景雲臺以紀
瑞焉(禮樂志)天子乃覽靈臺之義草脩泥金之禮封日觀
禪雲亭(舊史玄宗紀贊)玄宗封禪畢張說詭言聖心誠懇宿齋
山下昨夜則祥風助樂今朝則卿雲引燎(舊史)謝偃撰玉
牒貞紀以勸封禪(本傳)
傳記黃帝五十三載有草生於庭佞人入則指之名曰
屈軼鳳凰巢於阿閣麒麟遊於苑囿始興封禪之禮(通歴)
王者易姓而起必并封泰山何報告之義也始受命之
時改制應天天下太平功成封禪告太平也(白虎通)封泰
山者說山上有金匱玉策能知人夀長短(風俗通)
集爰登方岳封禪勒成(文選)方將增泰山之封加梁父之
事鳴和鑾揚雅頌(司馬相如通西南夷書)脩禮地祇謁欵天神勒
功中岳以彰至尊(相如封禪書)封神丘兮建隆碣(班固銘)設壇
場於山下受羣方之助祭射封燎於山上冀一獻之通
神(玄宗太山銘)禮官不戒而備軍政不整而輯天姥練日雨
師洒道六甲案隊八陣警蹕千旗雲引萬戟林行原野
為之震動草木為之風生歴郡縣垂徭俗問百年舉百
祀興墜典葺闕政攸徂之人室家相慶(張說封禪頌)登岱勒
封禪云記崇(燕公集)紀泰山之封鏤白玉之牒鋪張對天
之宏休揚厲無前之偉績編之乎詩書之册而無愧措
之乎天地之間而無虧(韓文)宜定樂章以告神明東巡泰
山奏功皇天具著顯庸明示得意(同上)佳氣浮丹谷榮光
泛綠坁(李義府詩)
本朝祥符中先是王欽若以封禪當得天瑞之說說上
請以人力為天瑞且曰河圖洛書果有此乎聖人以神
道設教耳上意未决一日問杜鎬鎬老儒不測上旨漫
應曰此聖人以神道設教耳自是屢稱天書降而封禪
矣(言行錄)
耕籍
經春籍田而祈社稷也(詩小序)甸師掌率其屬而耕耨王
籍(周禮)擇元辰天子親載耒耜帥三公九卿諸侯大夫躬
耕帝籍天子三推三公五推卿諸侯九推(記月令)耕籍然後諸
侯知所以敬(樂記)昔者天子為籍千畝冕而朱紘躬秉耒
諸侯為籍百畝冕而青紘躬秉耒以事天地山川社稷
先古以為醴酪齊盛(祭義)天子親耕於南郊諸侯耕於東
郊以共粢盛(並同上)天子親耕粢盛秬鬯以事上帝(表記)
史漢文帝詔夫農天下之本也其開籍田朕親率耕以
給宗廟粢盛(前本紀)景帝詔朕親耕以為天下先(本紀)明帝
詔朕親耕籍田以祈農事(後本紀)章帝籍田儀正月始耕
常以乙日祀先農及耕於乙地(本紀)耕車有三一曰芝車
乘耒耜之服上親耕所乘(輿服志)晉武帝耕於籍田詔曰
方今陽春養物東作始興朕親率王公卿士耕籍千畝
(本紀)又詔近臣耕籍有慕古之名無供祀訓農之實今脩
千畝之制當與羣公卿士躬稼穡之艱難帥先天下(同上)
金根車天子親耕所乘(輿服志)貞觀三年太宗將親耕曰
書稱平秩東作而青輅黛耜順春氣也五方位少陽田
宜於東郊乃耕於東郊(唐禮樂志)乾元二年上耕籍田有司
進耒耜加以雕飾上曰耒耜農夫所執豈宜如此之麗
命去之既而耕之九推乃止(通鑑)明皇欲重勸耕籍遂推
耕五十餘步盡數乃止籍田之榖納之神倉以擬耕
耨(禮樂志)
傳記宣王即位不脩籍於千畝虢文公諫不聽戰於千
畝王師敗績於姜氏之戎(國語)
集農祥晨正土膏脈起乘鸞輅而駕蒼龍介馭間以剡
耒耜躬三推於天田脩帝籍於千畝供禘郊之粢盛必致思
乎勤已兆人動於疆埸咸懋力以耘耔(張平子東京賦)躬稼以
共粢盛所以致孝也勸耕以足百姓所以固本也(潘岳賦)
紺轅綴於黛耜親率羣后耕於千畝之籍司農撰播
植之器挈壺掌升降之節宫正設門閭之蹕青壇蔚
其岳立翠幕黕以雲布降靈壇撫御耦(並同上)祥正而
青旗肅事土膏而朱紘戒興將使杏花菖葉耕穫不愆清
&KR0908;泠風述遵無廢(文選汜勝之書望杏花落復耕之耕吕氏春秋菖者草之先者也於是始)
本朝景德四年孫奭上言按月令云天子以元日祈榖
於上帝乃擇元辰躬耕帝籍先儒皆云元日上辛郊天
也元辰謂然後擇吉亥享先農而耕籍也伏望改用來
年正月上辛後亥日享先農從之(會要)明道二年帝乘玉
輅適耕所張士遜奏禮畢帝曰朕志千畝卿等固請遂
耕十二有跬詔宰臣吕夷簡參政宴殊編籍田記(並同上)
田獵
經王用三驅失前禽(易比卦)田獲三狐得黃矢(解卦)田獲三
品有功也(巽卦)文王不敢盤於遊田(書無逸)蒐田以時(詩小序)
因田獵而選車徒焉(詩注)徒御不驚大庖不盈(詩)發彼小
豝殪此大兕(詩)大田役以旗致萬民而治其徒庶之政
令(周禮大司徒)凡四時之田前期出田法於州里(鄉師)若大田
獵則萊山田之野及弊田植虞旗於中致禽而珥焉(山虞)
若大田獵則萊澤野及弊田植虞旌以屬禽(澤虞)大田之
禮簡衆也(大宗伯)凡四時之大甸獵祭表貉則為位(肆師)木
路建大麾以田(巾車)中春教振旅遂以蒐田火弊獻禽以
祭社中夏教茇舍遂以苗田車弊獻禽以享礿中秋教
治兵遂以獮田羅弊致禽以祀祊中冬教大閱遂以狩
田大獸公之小禽私之獲者取左耳徒弊致禽饁獸於
郊入獻禽以享烝(大司馬)天子諸侯無事則歲三田一為
乾豆二為賓客三為充君之庖無事而不田曰不敬田
不以禮曰暴天物(記王制)春蒐夏苗秋獮冬狩皆於農隙
以講事也(左傳)蒐狩以習用戎事禮之大者也(穀梁傳)春曰
田夏曰苗秋曰蒐冬曰狩(同上)
子先王之法也豺未祭獸罝罘不通於野鷹隼未擊羅
網不張於臯(文子)
史春振旅以蒐夏茇舍以苗秋治兵以獮冬大閱以守
(前志)司馬相如嘗從上至長楊獵是時天子方好自擊狶
豕馳逐野獸相如因上疏諫(本傳)元帝幸長楊射熊館布
車騎大獵(本紀)損上林池禦之官廢騁望弋獵之事(後循吏傳)
(謂光武)明帝車騎校獵上林(本紀)太宗獵於洛陽苑有羣豕
突出林中上引弓四發殪四豕有豕突前及馬鐙唐儉
投馬搏之上笑曰何懼之甚對曰陛下神武豈復騁雄
心於一獵乎上大悦為之罷獵(通鑑)先天二年幸新豐獵
於驪山之下魏知古上詩千韻以諫手制答曰余向温
陽觀省風俗時因暇景掩渭而畋開三面之羅展三驅
之禮無情校獵但慕前禽卿有箴規輔朕不逮今賜物
五十段以申勸奬(舊史)
傳記宵田為獠公田為獵(爾雅)獵捷也言以捷取之(蔡邕月令)
季秋之月天子乃田獵閑習五兵因以順時取禽(同上)王
者所以田狩者何也為田除害也上以供宗廟下以簡
示衆也(白虎通)文王齋三日乘田車駕田馬田於渭陽(文韜)
唐高祖幸涇陽華池校獵謂羣臣曰今日樂乎蘇代長
進曰陛下遊獵薄廢萬幾不滿十旬未為大樂(通典)
集車騎雷起殷天動地緣陵流澤雲布雨施生貔豹搏
豺狼手熊羆足野羊(司馬相如上林賦)歴吉日以齋戒襲朝服乘
法駕建華旗鳴玉鸞游於六藝之囿馳騖乎仁義之塗
(同上)今陛下好陵險阻射猛獸卒然遇逸材之獸駭不存
之地犯屬車之清塵雖有烏獲逢蒙之伎不得用豈不
殆哉(諫獵書)豈徒欲淫覽浮觀馳騁秔稻之地周流梨栗
之林蹂踐芻蕘誇詡衆庶盛&KR0008;玃之收多麋鹿之獲哉(長楊賦)
鳥驚觸絲獸駭值鋒機不虛掎弦不再控矢不单殺中
必疊雙颮颮紛紛矰繳相纏風毛雨血灑野蔽天(班西都賦)
窮虎奔突狂兕觸蹶許少施巧秦成力折掎僄狡扼猛
噬天子乃登屬玉之館歴長楊之榭覽山川之體勢
觀三軍之殺獲原野蕭條目極四裔禽相鎮壓獸相枕
藉然後收禽會衆論功賜胙(並同上)若乃順時節而蒐狩
簡車徒以講武則必臨之以王制考之以風雅歴騶虞
覽駟驖嘉車攻采吉日禮官整儀乘輿乃出於是發鯨
魚鏗華鍾登玉輅乘時龍鳳蓋棽麗和鸞玲瓏天官景
從祲威盛容山靈護野屬御方神雨師汎灑風伯清塵
千乘雷起萬騎紛紜元戎竟野戈鋋彗雲羽旄掃霓旌
旗拂天(東都賦)然後舉鋒伐鼓申令三驅輶車霆激驍騎
電騖由基發射范氏施御弦不睼禽轡不詭遇飛者不
及翔走者不及去指顧倏忽獲車已實樂不極盤殺不
盡物馬踠餘足士怒未㳿先驅復路屬車按節(同上)僵禽
斃獸爛若磧礫(西京賦)上無逸飛下無遺走(同上)荷垂天之
篳張竟埜之罘(文選)長篳掩壑大羅披澤(魯都賦)楚王獵於
雲夢鼓聲如雷弓聲如霹靂圍内九虎皆下(庾信賦)箭不
麗於六麋弓無驚於九虎(同上)
本朝太平興國二年臘日有司請備冬狩之禮上語近
臣曰順時蒐狩為民除害非為樂也(寳訓)慶歴五年李東
之上言祖宗校獵之制所以順時令而訓戎事也乃詔
樞密院考詳先朝校獵制度以聞(通考)
射禮
經侯以明之注云當行射侯之禮以眀善惡之報(書益稷)
終日射侯不失正兮(詩猗嗟)發彼有的以祈爾爵(賓之初筵)敦
弓既堅四鍭既鈞舍矢既鈞序賓以賢敦弓既句既挾
四鍭四鍭如樹序賓以不侮(行葦)王大射則共虎侯熊侯
豹侯設其鵠(周禮司裘)鄉師以鄉射之禮五物詢衆庶一曰
和二曰容三曰主皮四曰和容五曰興舞(鄉大夫)春秋以
禮會民而射於州序(州長)以賓射之禮親故舊朋友(大宗伯)
凡射王以騶虞為節諸侯以貍首為節大夫以采蘋為
節士以采蘩為節(樂師)燕射率射夫以弓矢舞(同上)凡大射
率瞽而歌射節(太師)凡射事飾中舍筭執其禮事(太史)凡射
共獲旌(司常)大射則合諸侯之大耦(大司馬)以射法治射儀
王三獲三容諸侯二獲二容卿大夫一獲一容(射人)王大
射則以貍步張三侯(同上)射則贊張侯以旌居乏而待獲
(服不氏)秋合諸射(諸子)張皮侯而棲鵠則春以功(梓人)祭侯之
禮以酒脯醢其辭曰唯若寧侯毋若女不寧侯不屬於
王所故抗而射女強飲強食詔女曾孫諸侯百福(同上)元
日習射上功(記月令)左射貍首右射騶虞而貫革之射息
也(樂記)射有似乎君子失諸正鵠反求諸其身(中庸)古者諸
侯之射也必先行燕禮卿大夫士之射也必先行鄉飲
酒之禮(射義)故射者進退周旋必中禮内志正外體直然
後持弓矢審固持弓矢審固然後可以言中此可以觀
德行矣射者所以觀盛德也古者天子以射選諸
侯卿大夫士射者男子之事也因而飾之以禮樂也
諸侯歲獻貢士於天子天子試之於射宫其容體比於
禮其節比於樂其中多者得與於祭曾孫侯氏四
正具舉大夫君子凡以庶士小大莫處御於君所以燕
以射則燕則譽孔子射於矍相之囿蓋觀者如堵牆
射之為言繹也或曰舍也繹者各繹已之志也天子
之大射謂之射侯射中則得為諸侯故男子生桑弧
蓬矢六以射天地四方天地四方者男子之所有事也
射者仁之道也射求正諸己已正而後發發而不中則
不怨勝己者反諸己而已矣(並同上)君子無所争必也射
乎揖讓而升下而飲其争也君子(論語)射不主皮為力不
同科古之道也(同上)
子射有張布謂之侯侯中者謂之鵠鵠中者謂之正正
方二尺正中者謂之槷槷方六寸(孔叢子)
史大射之禮自天子降及庶人三代之道也(前吾丘夀王傳)愚
聞聖王合射以明教矣未聞弓矢之為禁也(同上)明帝臨
辟雍行大射之禮(後本紀)每享射禮畢正坐自講雖闕里
之化矍相之事誠不足言(樊凖傳疏)上賜王公以下射楊素
箭為第一上手以外國所獻金精盤價直鉅萬以賜之
(隋書)貞觀五年賜羣公大射於武德殿(唐書)
傳記宣帝時行射禮博士后蒼為之辭至今記之曰曲
臺記(七略曲臺天子射宫也)天子所以親射何助陽氣達萬物也
(白虎通)天子射熊諸侯射麋大夫射虎豹天子射百二
十步諸侯射九十步大夫射七十步士以五十步為節
侯者以布為之何布者用人之始也本正則末正矣
名之為侯者何諸侯有不朝者則當討之君子重同類
不忍射之故畫獸射之(並同上)
本朝淳化五年詔曰古者大射之禮其廢已久宜令有
司檢討故事草定儀禮以聞遂采三代以降及唐開元
通禮為大射圖其儀皇帝改服武弁射於殿下布七埒
於殿下王公已下依品位而射開樂懸於東西廂中設
熊虎等侯陳賞物於東階以賚能者設豐爵於西階以
罰否者太宗覽而嘉之(會要)咸平四年宴射後苑詔直館
各賦射弓詩(同上)
鄉飲酒
經魯侯戾止在泮飲酒既醉旨酒永錫難老(詩泮水)以禮
屬民而飲酒於序以正齒位一命齒於鄉里再命齒於
父族三命而不齒(周禮黨正)鄉飲酒之禮所以明長幼之序
(記經解)鄉飲酒之禮廢則長幼之序失而争鬭之獄繁矣
(同上)鄉飲酒之義主人拜迎賓於庠門之外入三揖而後
至階三讓而後升所以致尊讓也盥洗揚觶所以致潔
也拜至拜洗拜受拜送拜既所以致敬也(鄉飲酒儀)尊有玄
酒貴其質也羞出自東房主人共之也洗當東榮主人
之所以自潔而以事賓也賓主象天地也介僎象隂陽
也三賓象三光也讓之三也象月之三日而成魄也四
面之坐象四時也主人者尊賓故坐賓於西北而坐
介於西南以輔賓賓者接人以義者也故坐於西北主人
者接人以仁以德厚者也故坐於東南而坐僎於東北
以輔主人也祭薦祭酒敬禮也嚌肺嘗禮也啐酒成
禮也六十者坐五十者立侍以聽政役所以明尊長
也六十者三豆七十者四豆八十者五豆九十者六豆
所以明養老也賓酬主人主人酬介介酬衆賓少長
以齒終於沃洗者焉飲酒之節朝不廢朝暮不廢夕
吾觀於鄉而知王道之易易也烹狗於東方祖陽
氣之發於東方也洗之在阼其水在洗東祖天地之左
海也尊有玄酒教民不忘本也(並同上)
史成帝行鄉飲酒禮有雉蜚集於庭(前本紀)伏湛奏行鄉
飲酒禮(後本傳)晉武帝臨辟雍行鄉飲酒之禮(晉禮志)鄉飲
禮入門升階折俎執爵祭酒啐酒執觶奠觶升歌間歌
(唐禮志)州貢明經秀才進士孝弟者行鄉飲酒禮主人賓
介之儀略倣於古(同上)貞觀六年詔天下行鄉飲酒禮(唐本)
(紀)唐明宗拜李愚為相愚請州縣貢士作鄉飲酒禮時
以其迂闊不用(五代史)
傳記鄉飲酒之禮無算樂賓出奏陔(儀禮)裴耀卿上疏曰
切見鄉飲酒禮頒於天下比來惟貢舉之日略用其儀
閭里之間未通其事請令天下轉次造習每年各備禮
儀准令式行稍加觀奬(通典)
集臣在州日與百姓勸道行禮奏樂歌至白華華黍由
庚等章言孝子養親及羣物遂性之義或有泣者(文粹裴耀)
(卿)
本朝淳化三年詔有司講求鄉飲酒故事命學士承旨
蘇易簡等依古樂章作鹿鳴南陔嘉魚崇丘關雎鵲巢
之詩後不果行(會要)
投壺
經主人請曰某有枉矢哨壺請以樂賓(記投壺)司射請賓
曰順投為入比投不釋勝飲不勝者命弦者曰請奏
貍首命酌曰請行觴酌者曰諾當飲者跪奉觴曰賜
灌勝者跪曰敬養正爵既行請立馬一馬從二馬以慶
慶禮曰三馬既備請慶多馬壺頸脩七寸腹脩五寸
口徑二寸半容斗五升壺中實小豆焉為其矢之躍而
出也壺去席二矢半矢以柘若棘毋去其皮(並同上)晉侯
以齊侯宴(晉平公齊景公)中行穆子相投壺晉侯先穆子曰有
酒如淮有肉如坁寡君中此為諸侯師中之齊侯舉矢
曰有酒如澠有肉如陵寡人中此與君代興亦中之(左傳)
史祭遵為將取士皆用儒術對酒設樂必雅歌投壺(後本)
(傳)陳留邯鄲淳奏投壺賦魏文帝以為博士給事中賜帛千
疋(魏志)石崇有妓善投壺隔屏風投之(晉本傳)
傳記玉女投壺每投一投千二百裊設有入不出者天
為之&KR2445;噓裊而脱誤不接者天為之笑(廣記)雉歌曲有驍
壺者蓋投壺樂也隋煬帝所造以投壺有躍矢為驍壺
武帝時郭舍人善投壺以竹為矢不用棘云(西京雜記杜詩)
(云投壺郭舍人)薛眘惑者善投壺龍躍隼飛矢矯無遺箭置壺
於背後却反矢以投之百發百中(僉載)投壺實以豆恐其
矢躍也今則以躍為貴謂之驕乃有倚竿帶劒狼壺豹
尾龍首之名其妙者有蓮花驕又為小障置於外投之
(顔氏家訓)
本朝投壺可以治心可以脩身可以為國可以觀人何
以言之夫投壺者不使之過亦不使之不及所以為中
也不使之偏陂流散所以為正也觀夫臨壺荷矢之際
性無麤密莫不聳然恭敬志存中正雖不能久可以習
焉豈非治心之道歟一矢之失猶一行之虧也豈非脩
身之道歟兢兢業業謹終如始豈非為國之道歟君子
之為之也確然不動其心儼然不改其容未得之而不
懾既得之而不驕小人之為之也俯身引臂挾巧取竒
苟得而無愧豈非觀人之道歟世傳投壺皆以竒雋難
得者為右是亦投瓊探䦰之類耳非古禮之本意也余
今更定新格增損舊圖以精密者為右偶中者為下使
夫用機徼倖者無所措手焉(司馬文正公)邵康節與李君錫
投壺君錫末箭中耳曰偶爾中耳康節應聲曰幾乎敗
壺坐客以為的對(聞見錄)
記纂淵海卷七十七
