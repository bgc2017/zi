記纂淵海卷二十七宋潘自牧撰
職官部
吏部
經惟玉建國辨方正位體國經野設官分職以為民極
乃立天官冢宰使率其屬而掌邦治以佐王均邦國(周禮)
治官之屬大宰卿一人(並周禮)夏書曰賦納以言明試以
功車服以庸(書)
史漢初置尚書有常侍曹主公卿事後漢改為吏曹主
選舉祠祀後又有選部宋武帝大明二年分吏部尚書
置二人(通鑑)唐自貞觀以前尚書掌五品選事至景雲元
年宋璟為尚書始通其選而分掌之因為常例開元以
前諸司之官兼知政事自開元以來宰相多兼領兵部
事(通志)
傳記漢成帝置列曹尚書四人其一曰常侍曹靈帝改
吏部為選部魏改選部為吏部(通典)後周依周六官置大
冢宰卿隋復曰吏部唐改選部龍朔間改為司列咸亨
初復舊光宅改吏部為天官神龍初復舊天寳初改為
文部至德初復舊掌文官選舉總判吏部司勲司封考
功四曹事(六典)
集胷中無冰鑑敢當吏部銓(山谷)東西兩漢左雄孤絶於
前南北二晉山濤莫續于後(沈約表)性藏於貌才隠於心
楚越無以况其迥殊山川未足方其險阻(同上)漢置天曹
魏仍東掾毛孝光以清公見美盧子若以貞固任職(張纉)
(表)
本朝吏部掌文武官吏選試擬註資任遷叙蔭補考課
之政令封爵策勲賞罰殿最之法本部長貳及所隸郎
官其屬有曰司封曰司勲曰考功凡官十有三尚書一
人侍郎一人郎中員外郎尚書選二人侍郎選各一人
司封司勲考功各一人(通志)
吏部尚書
經天官太宰掌建邦之六典以佐王治邦國(周禮)冢宰掌
邦理統百官均四海(書)召公奭為太保兼領冢宰之職
(書)
史吏曹尚書典選舉祠祀屬三公曹靈帝末梁鵠為選
部尚書(後百官志註)魏陳羣為尚書制九品官人之法(魏志)毛
玠為吏部尚書無敢好衣美食者魏武嘆曰孤之法不
如毛尚書令使吏部用心如玠風俗之易不難(同上)毛玠
雅亮公正在官清恪其典選舉抑阿黨於時四海翕然
莫不勵行(同上)汪湛為吏部尚書家甚貧不營私財饋餉
盈門無所受(南史)隋牛弘為吏部尚書其選舉先德行而
後文才進用多稱軄吏(隋書)唐杜如晦攝吏部尚書與房
玄齡共執朝政引薦賢士(分紀)崔琰委授銓衡總齊清議
十有餘年文武羣才多所明拔朝廷歸美天下稱平(魏志)
崔洪為吏部尚書舉用甄明門無私謁(分紀)開元十八年
裴光庭兼吏部尚書作循資格賢愚一槩蕭蒿以為非
奏罷之(選舉志)太宗嘗語吏部尚書李清臣曰吏部掌銓
衡閱人多宜以名聞清臣乃取百餘人第為德行政事
文學議論四等以進(職略)韋巨源以吏部尚書同中書門
下三品時要官缺執政以次用其親巨源秉筆當除十
人皆諸宰相近屬(唐書)
傳記吏部尚書周之天官卿也(六典)魏改選部為吏部專
掌選職右于諸曹尚書宋置二吏部尚書齊魏皆曰吏
部尚書(同上)自漢及魏授此職者咸云吏部尚書若授諸
曹尚書直云尚書然此官歴代班序常尊不與諸曹同
也(六典)鄧攸為吏部尚書牧馬於家庭妻息素食不受一
錢於人(晉傳)山濤為吏部尚書所奏甄拔人物各有題目
時稱山公啓事(同上)裴頠稱嵇紹曰延祖領選可使天下
無遺才(晉傳)袁昂雅有人鑑遊處翫雜為吏部尚書梁帝
謂曰齊明帝用卿為黑頭尚書我用卿為白頭尚書(同上)
徐勉為吏部尚書居選官嘗門人夜集客有求詹事官
勉正色答曰今夕止可談風月不宜及公事時人服其
無私(梁傳)唐吏部尚書總判吏部司封司勲考成四曹事
(六典)魏知古姚崇所引及同列稍輕之出攝吏部尚書崇
二子在洛通餉遺請託知古歸悉以聞(姚崇傳)
集掌文武二選之法而奉行其制命(四朝志)天官冢宰之
崇文昌選部之重(牋表類)天官之任人物所宗以撥煩治
劇之才行激濁揚清之政(同上)合左右之聯歸簿領者凡
六十案舉文武之士在考覈者逾二萬員(李清臣謝表)射策
之初既無失于正鵠掄材之際必有適于輪轅(同上)當垂
拱之朝實資共理奉持衡之職必在至公(並同上)鍾士季
曰裴楷清通王戎簡要樂彦輔雍容自守當時恨其寡
譽山巨源意在拔竒不免與世浮沉鄧攸牧馬家庭何
益止競之操卞壼如含瓦石未聞檢裁之功(江總表)昔舜
舉禹咎繇而雋乂在官湯舉阿衡而不仁流屏無謂隠
微廢公任私無好自專違衆取怨易貴好爵書慎官人
官不可妄授軄不可闇受能者養之致福不能者弊之
招咎(晉傅玄箴)漢置五曹方今六尚魏隆八座擬古六卿近
喻喉舌遠譬樞斗(隋江總表)
本朝張昭為尚書獨掌京官七品元豐官制行以審官
東院歸吏部尚書左選審官西院歸吏部尚書右選(四朝)
(志)擬考其閥閱以定可否凡選授封爵功賞課最之事
皆所歴郎官驗實而後判成焉若有疑不能决則禀議
於尚書省即應論奏與郎官同上殿(續會要)建炎六年詔
惟吏部備官餘長貳互置(題名)入朝登用而抗論極言不
以利害之私少有回屈士論益以歸重(朱晦菴書)進位於輔
相之列則所資於天下之才者益衆而所進退於天下
之才者益重(同上)
吏部侍郎
經小宰之職(周禮)
史裴楷為吏部侍郎風神高邁容儀俊爽時謂之玉山
照人(本𫝊)吏部侍郎高孝基鑑賞機悟清謹絶倫房玄齡
杜如晦與選孝基特加賞異後以為知人(隋書)陸彦師為
吏侍隋承周制官無清濁彦師在職凡所任人頗甄别
於士庶(同上)吕元膺拜吏部侍郎正色立朝有合宰望處
事裁宜人服其有體(同上)高馮為吏部侍郎凡所銓綜時
稱平允太宗賜金背鏡一面以表其精鍳焉(唐新語)裴行
儉馬載為吏部侍郎同時典選十餘年甚有能名時人
稱為裴馬(唐本傳)盧從愿睿宗時拜吏部侍郎中宗之後
選司頗失紀綱從愿精心調理大稱平允李朝隐同時
典選時人稱曰吏部前有裴馬後有盧李(出分紀)韋陟常
任吏部侍郎有一致仕官叙五品陟判之曰青毡展慶
曾不立班朱紱承榮無宜卧拜時推其強直(同上)
傳記隋煬帝三年始置以二尚書之職六品以下銓補
多歸之(通典)唐武德初因隋舊制吏部尚書掌六品七品
選侍郎銓掌八品九品選(會要)李至遠知郎中時有選人
姓刁又有王元忠並被放乃密與令史相知减其點畫
刁改為丁王改為士議授官後即添成文字至遠一覧
便曰今年銓覆萬人總職姓名安有丁士姓者此必刁
某也省内以為神明後擢侍郎(會要)唐選部流内六品以
下官是為銓衡之任凡初仕進者無不仰屬(通典)李至遠
知選吏肅然歛手時人號曰李下無蹊(通典)温彦博遷檢
校吏部侍郎彦博欲汰擇士類寡行不能厭衆訟牒盈
庭時議煩譏(本傳)韋弘景累遷吏部侍郎銓總平允貴幸
憚其嚴不敢私謁(本傳)
集辯論官材澄汰流品(柳公綽吏侍制)用解樞機之務必居衡
鏡之職(唐詔令韋貫之吏侍制)掌銓衡之品藻宜叙九流(楊億代表)持
衡留藻鑑聽履上星辰(杜甫)南宫吾故人白馬金盤陀雄
筆用千古見賢心靡他(杜甫寄吏部賈侍郎)吏部古之天官而侍
郎小宰之職(堯制)俞天官四銓總覈人物澄清流品(除孫覺制)
本朝選人屬流内銓小使臣屬三班院元豐官制行以
流内銓歸吏部侍郎左選(續會要)初置二員蘇頌左選李
承之右選夫以天官之貳制夏卿之選部書煩重條格
紛委苟非其人則士之失職而無告者多矣(東坡集)吏部
掌典選舉至於所屬之官有行封爵議勲庸稽功課之
事咸以咨焉侍郎實貳其長可不重哉(南豐擬制)
吏部郎中
史山濤舉阮咸為吏部郎中曰清直寡欲萬物不能移
也(世說)顧憲之為吏部郎中其祖凱之嘗為吏部于庭中
植嘉樹曰吾為憲之植耳後果為此職(宋書)宋張績遷吏
部郎裴子野曰張吏部有喉舌之任已恨其晩(同上)齊庾
果之司空劉勔寄之稍遷吏部郎中參選大事(齊書)阮放
為吏部郎銓掌之任甚有稱譽(本傳)王僧綽為吏部郎參
掌大選究識流品諳悉人物拔才舉能咸得其分(同上)
傳記唐吏部郎中有二人龍朔二年改為司列大夫咸
亨光宅神龍改復(六典)一人掌考天下文吏之班秩品命
一人掌小選未入仕而吏京司參復分九品道謂之行
署其應選之人以未入九流故謂之流外銓(六典)後漢鄭
弘為僕射奏議台職任尊而賞薄人無樂者諸吏部補
二千石自此始也(通典)後漢吏部郎中典劇多超遷者(同上)
集銓衡庶品歴選賓僚(梁陸倕拜吏部郎表)序簿書以别淑慝擇
刀筆以決臧否剖疑析滯揮翰如流選部以清繄公是
賴(席豫揚吏部郎中碑銘)參我六典冠於諸曹(同上)六官之屬選曹
郎首之歴代以來選諸曹郎之中其踐履久考第高加
以有氣局律度者遷焉(除李建制)
本朝元豐官制行置吏部郎中四人尚書選二人侍郎
選各一人參掌選事而分治之凡序位有品選官有格
分任有軄寓禄有階皆以事稽考審核其狀質成於長
貳而後行焉(四朝志)建炎三年詔三選各一員(中興會要)
員外郎
史吏部員外郎二人掌文選以三銓之法官天下之才
其投試銓注與流内略同謂之小選(唐百官制)唐吏部郎中
二廳先小銓次格式員外郎二廳先南曹次廢置舊說
吏部為省眼(分紀)韋陟字商衡為吏部員外郎是曹在南
宫為眉目在選士為司命公執直筆問簿書紛掌盤錯
一瞬而剖(劉禹錫撰神道碑)韓滉遷吏部員外性強直明吏事
在南曹五年簿最詳緻(唐百官志)裴遵度遷吏部員外天寳
中九流輻凑會府遵度敏識強記精覈時稱吏事第一
(同上)
傳記吏部員外郎掌選院謂之六曹(六典)劉崇望轉吏部
員外郎崔安潜為吏部尚書崇望判南曹滌除夙弊復
清選部(本傳)唐牛徽遷吏部員外郎乾符中選曹猥濫吏
為奸弊每歲選人四千餘人徽直剛時為起清由是銓
叙稱正能否旌别物議稱之(同上)
集吏部信才傑文鋒振竒響調與金石諧思逐風雲上
(沈約悼齊謝朓)才盛居東之任禮處司南之重高選髦士以分
劇曹(常集鄭叔則吏部員外郎制)吏部提英鑑片善蒙采錄(黃山谷)今
日君先捧紫泥(裴度餞柳公綽詩)
本朝凡郎官並用知府資序以上人充未及者為員外
郎建炎四年詔權攝天差郎官並罷初進擬第云吏部
郎官及擬先身細銜始直書尚書吏部郎中或員外郎
主管尚書某選主管侍郎某選自此相承不改乾道元
年詔今後非曾任監司守臣不除郎官著為令自是舘
學寺監臣拘礙資格遷除不行郎曹缺員但得兼攝即
外補間有不次推用者則自二著躐升二史以至從列
其自外召為郎則資級高不數月必序進卿少而郎有
正員者少矣(宋史)
司封郎中
史柳公權為司封員外郎入奏帝曰見卿筆蹟久矣因
問用筆法權曰心正則筆正乃可法矣(本傳)楊凝為司封
員外郎直聲彰聞(柳文)貞觀中韋孝武為主爵郎中與兄
弟同省時號三列宿(唐史)司封郎中掌封命朝會錫予之
級爵凢九等爵(唐官志)齊置主爵郎中一人隋曰主爵郎
中宋為司封郎中參堂官封叙贈之事凡事之可否與
司勲通决于尚書侍郎(同上)
傳記晉文公執叙以正其官註云執叙主爵之官漢尚
書有封爵之任而無其官(後漢書)馮勒字韋伯光武以為
郎中給事尚書使典諸候封事勒量功次輕重國土遠
近地勢豐薄不相踰越莫不厭伏焉自是封爵之制非
勒不定晉尚書有左右主客曹北齊河清中改為主爵
置郎中一人屬吏部主封爵之事隋初為主爵侍郎煬
帝改為主爵郎武德初為主爵郎中龍朔二年改為司
封大夫咸亨元年復舊光宅元年為司封郎中掌封爵
皇之枝族及諸親内外命婦告身及道士女官等天寳
八載十一月勑道士女官籍每十載一造永為常式(出通)
(考)
集封爵之恩施於内外國之典也主以郎吏寵秩甚優
渥(除王祖道制)以寵左曹之秩用優主爵之名(胡文恭制)阮咸貞
潔屢薦未登陸亮忠心裁居殿職自非季重清識李毅
恬正則何以區分管庫式鍳胥吏(同上)
本朝司封判司事一人以無軄事朝官充凡封爵之制
一出於中書本司但掌定諡先期解本部赴集而已元
豐官制行郎中員外郎始實行本司事初除王祖道為
司封郎中參掌官封叙贈之事凡宗室賜官授官親王
内外命婦以下封爵諸親保任其宗屬陞朝官褒贈其
要皆例焉(續會要)
司勲郎中
史周官有司勲上士二人凡有功者司勲詔之後周夏
官有司勲一人掌功勲之賞隋文帝置司勲侍郎煬帝
改為司勲郎武德初為司勲郎中龍朔元年改為司勲
大夫咸亨二年復故掌邦國官人之勲級凡勲有十二
等十二轉有功之人合授勲官者皆委之覆定然後奏
擬(六典)
傳記張九齡遷司勲員外郎張說謂人曰後来詞人稱
首(本傳)張循憲薦張加正奏對偘偘武后悅擢循憲司勲
郎中酬其得人時人謂功狀盈几郎吏不決加正為詳
處廷無留牒(張加正傳)
本朝趙忠簡公鼎字元鎮公為司勲郎官乃言自安石
用事肆為紛更祖宗之法掃地而生民始病今安石猶
配享廟廷而京黨未族何以收人心而致和氣哉(言行錄)
陳文正公康伯字長卿自公為卿時為司勲郎官秦檜
方擅事公雅有素乃澹然其中檜雖稱公靜重常越用
他人公不以為意在省五年始為軍器監(同上)趙宗儒再
遷司勲員外郎貞元六年領考功事自至德後考績失
實内外悉考中上殿最混淆至宗儒黜陟詳當無所回
憚(同上)司書本司無所掌元豐官制行郎中員外郎始實
行本司事初除穆洵為參賞勲掌事凡勲十有二級自
上柱國至武騎尉自從七品推而上之至正三品三歲
一遷必因其除授以加之凡賞格皆設於此以逆其至
焉若事應賞從其所隸之司考實以報其制命隆興詔
省并司勲郎中以司封郎中兼領(會要)
考功郎中
史考功定課(晉史)鄭瀚為考功員外郎刺史有馳迫人吏
上言政績請刊石紀者瀚探得其情條索廉使巧迹遂
露人服其敏識(晉紀)考功郎中掌文武百官功過善惡之
績考法凡百司之長歲較其屬功過善惡九等又令衆
官讀之流内之官叙以四善善状之外有二十七最(唐百)
(官志)穆宗即位召李渤為考功郎校定京官考不避權倖
皆行黜陟(同上)宋之問善為五言詩當時無能出其右者
景龍中為考功郎中唐中宗增置修文舘學士擇朝中
文學之士之問與薛稷等首膺其薦時以為榮(同上)
傳記漢元帝時京房作考功課吏之法然其軄不在尚
書至光武改尚書三公曹主歲書考課課諸州郡(通典)唐
龍朔改為司績大夫咸亨復舊(職源)裴諝遷考功郎中代
宗幸陜諝徒挾考功南曹即赴行(本傳)王信字成之權考
功郎有選人張公選初一年免銓至是改秩吏妄引復
令柅之公鈎察其故吏怖服又有三屬七實礙式吏受
賂為道地趙衞公為工書以囑公持弗聽已而轉臨天
官閱番成牘拊掌愧嘆嗟謝不已至白于上前他日上
謂尚書蔡滉曰考功得王信銓曹遂清邏者私相指為
神明(同上)
集稱意新官又少年秋清身健好凉天(白樂天送霍考功)有意
嫌兵部專心望考功誰知脚蹭蹬却落省墻東(張恭忠咏)主
羣吏之課而議其誅賞郎列三台任屬九重(南豐除蔡京制)計
羣吏之治而明黜陟之法台郎典引列于左曹(又除吕和卿制)
本朝以七事考監司一曰舉官當否二曰勸課農桑增
墾田疇三曰戶口增損四曰興利除害五曰事失案察
六曰較正刑獄七曰盜賊多寡以四善三最考守令德
義有聞清謹明著公平可稱恪謹匪懈為四善訟獄無
冤催科不擾為治事之最農桑墾闢水利興修為勸課
之最屏除姦盜人獲安處賑恤困窮不致流移為撫養
之最通善最分三等五事為上二事為中餘為下若能
否尤著則别為優劣以詔黜陟(宋史)
戶部
經惟王建國辨方正位體國經野設官分職以為民極
乃立地官司徒使帥其屬而掌邦教以佐王安擾邦國
(周禮)
史漢置尚書郎四人其一人主財帛委輸至魏文帝置
度支尚書等專掌軍國支計而晉有度支皆主筭也宋
齊度支尚書領度支金部倉部起部四曹度支統度支
倉部左戶右戶金部庫部六曹後周置大司徒一人如
周禮之制隋初有度支尚書則並後周民部之軄開皇
三年改度支為民部(職官志)
傳記顯慶元年改戶部為度支龍朔二年改度支尚書
為司元太常伯咸亨元年復為戶部尚書初戶部居禮
部之後武后改置天地四時之官以戶部為地官自是
遂居禮部前神龍元年復置地官總判戶部度支金部
倉部事(通典)
集掌司徒之邦教制民曹之地征總事帥屬居其要會
幹時通才始可典領(常集制)翼翼版圖以辨九州之地英
英會府實總萬事之機(長編)尚書統庶書官人承法憲(應瑒)
(雜詩)
本朝戶部判官事一人以兩制以上充凡戶口田産錢
榖食貨之政令皆歸於三司本曹但受天下之土貢
會陳于庭而已(續會要)元豐改官制罷三司歸戶部左右
曹而三司之名始冺矣(四朝志)戶部掌天下人民錢穀之
政令貢賦征役之事以版籍考戶口之登耗以稅賦待
軍國之歲計以土貢辨郡縣之物宜以征𣙜抑兼并而
生調度以孝義婚姻繼嗣之道和人心以田務券責之
理直民訟凡此歸于左曹以常平之法平豐凶以義倉
賑濟之法救飢饉恤艱厄以豐田水務稼穡以教民勸
酬勤勞省科歛凡此皆歸之右曹其屬有三曰度支上
供俸賜及邦國經度會計之事隸焉曰金部貨賄出納
之制及權衡度量之令隸焉曰倉部凡國之倉廪儲積
及給受之事隸焉舊三司使即今尚書舊三司副使即
今侍郎其權發遣副使即今權侍郎舊三司判官推官
即今郎中員外郎之任也(續會要)
戶部尚書
經大司徒之職掌建邦土地之圖與其人民之數以佐
王安擾邦國(周禮)以天下土地之圖周知九州之地域廣
輪之數辨其山林川澤丘陵原隰之名物而辨其邦國
都鄙之數制其畿疆而溝封之(同上)
史魏文帝置度支尚書專掌軍國之計朝議以征討未
息動須節量及明帝嗣欲用安平王帝問左右曰有兄
風否答曰似兄帝曰吾得司馬懿一人復何憂轉度支
尚書(晉安平王傳)杜預為度支尚書内以利人外以救邊備
物置用濟當時之益者五十餘條(本傳)晉吳隠之為度支
尚書以竹篷為屛風坐無毡席後遷中領軍清儉不改
每月所得禄纔留身糧餘悉分賑親族(本傳)
傳記長孫平開皇三年為度支尚書見天下州縣多罹
水旱百姓不給奏令民間每秋加出粟麥壹石以下貧
富為差等儲之閭里以備凶年名曰義倉(隋書)鄭善果為
民部尚書制與裴寂等十人每奏事及侍立並令升殿
與從兄元璹在其數時以為榮(分紀)劉溉為左民尚書溉
美風儀善容止所至以清白自脩性又率儉不好聲色(梁書)
唐高宗以竇德玄舊臣自殿中少監為御史大夫歲中
遷司元大常伯又任十餘人皆帝自擇(會要)
集及領地官且司邦賦會稽事劇出納孔殷投利刃以
皆虛委絲棼而必理(白居易行裴垍制)徭賦職貢之方經費賙
給之算(六典)亦總地卿嘗會計而經國紀綱式叙征賦益
饒(唐大詔令崔玄制)地官理財能制輕重(崔羣制)
本朝初除安燾為戶部尚書(續會要)國初以天下財計歸
之三司本部無職掌止置判簿事一人以兩制以上充
以受天下上貢元會陳于庭元豐正官名始並歸戶部
掌天下人戶土地錢穀之政令貢賦征役之事(職略)尚書
掌軍國用度財賦出納州縣廢置升降凡四司所治之
事侍郎員外郎參領之獨左曹事弗預專隸所掌侍郎
若事屬本曹而歴郡縣監司不能直則受其訟焉大享
祀薦饌則尚書奉爼飲徹之朝會則奉貢物闕則侍郎
攝行元祐元年門下侍郎司馬光欲令戶部尚書兼領
左右曹而舊三司財用事有在五曹寺監者並歸戶部
則利權歸一詔尚書省立法左右曹錢穀尚書兼總使
周知其數量入為出而制國用焉(同上)
戶部侍郎
經掌土地之圖(周禮)
史後周依周官隋煬帝置民部侍郎唐因之後改曰戶
部龍朔二年改為司元少常伯咸寧元年復為戶部侍
郎(唐史)韋表微為中書舍人俄拜戶部侍郎職如故時自
長慶寳歷國家比多變故凡在翰林例無滿歲由是表
微自監察六七年間秩正二卿備承恩渥盛于一時(本傳)
楊瑒歴戶部侍郎嘗召宰相大臣議天下戶版延英殿
瑒言利病尤詳帝咨賞於是宇文融建言檢括戶口瑒
執不便融方貴諸卿緘默唯唯獨瑒抗議故出華州刺
史(白居易牛僧孺制)李絳遷戶部侍郎判本司帝以戶部俱有
獻而絳獨無何哉答曰凡方鎮有地則有賦或嗇用度
易羡餘以為獻臣乃為陛下謹出納焉有羡贏哉若以
為獻是徙東庫物實西庫進官物結私恩帝矍然(同上)
傳記唐太宗問盧承慶歴代戶口多少之數承慶叙夏
以後迄周隋皆有依據(本傳)王彦威開成初為戶侍判度
支彦威于儒該邃亦善吏事但經總財用出入米鹽非
所長也(唐書)潘孟陽權知戶部侍郎詔馳驛江淮視財賦
孟陽恃氣豪倨所至招金錢多補吏譽望大喪(同上)李元
絃歴工兵吏三侍郎上令宰臣及公卿以下精擇堪為
戶部者多有薦元絃者乃拜戶部侍郎元絃因條奏人
間利害及時議得失以奏之上大悦因賜衣一副(本傳)柳
約字元禮權戶部侍郎感激奮勵悉力盡言凡利病皆
執奏以進(周益公集)
集昔年内署振雄辭今日東都結去思宫女猶傳洞簫
賦國人先錄衮衣詩(劉禹錫送李戶部)華昌却復文昌伍别鶴
重歸太乙池想到金門侍稱籍一時驚喜見風儀(同上)下
制民産上經國用地官之貳實參總焉(侍郎擬制)地官之職
邦教是先選華國以從人望(韓退之除崔羣制)地卿之貳爰委
典司理財先示于簡廉利物每懲其聚斂(唐大詔令李絳制)體
道履仁外和内敏清而容物善不近名從容禮樂之間
特達珪璋之表選賢與能于今雖重擇才均賦自古尤
難往慎乃司以服加命(韓愈除崔羣制)
本朝戶部之職皆歸三司元豐官制行戶部始總邦計
置侍郎二員左曹五案右曹五案左曹除陳安石右曹
除李定(職略)紹興四年七月詔戶部侍郎二員通治左右
曹職事以權吏部侍郎劉岑有請故有是命(中興會要)
戶部郎中
史漢尚書郎一人主戶口墾田吴張温為戶曹郎魏有
左民郎曹晉兼制右民郎曹東晉而下民部曹唐為郎
中高宗改為戶部龍朔為司元大夫後復故掌戶口土
田賦役貢獻蠲免優復婣婚繼嗣之事以男女之黃小
中丁老為帳籍以永業口分園宅均其土田以租庸調
歛其物以九等定天下之戶以為尚書侍郎之貳其後
以諸行郎官判錢穀而戶部度支郎官失其職矣(事類)
傳記武儒衡遷戶部郎時皇甫鎛以宰相領度支剥下
益上乃上䟽論列儒衡氣岸高雅(唐書)韋維字文紀為戶
部郎中善裁剖時員外郎宋之問善詩故稱戶部二妙
(唐書)唐虞綸為戶部郎中有詩名于貞元中與李端司空
曙之徒名貞元十子形于圖畫以美其名(同上)高構轉民
部郎中時有叔姪爭嫡尚書省不能斷朝臣之議不决
構斷而合理上以為能勞之曰我聞尚書郎中上應列
宿觀卿才識方之古人之言信矣(隋書)
集員外由來美郎中望不優寧知粉署裏翻作土山頭
(詩話)參我地官之屬首於時俊之科(類要)郎官皆為清秩(杜牧)
(制)
本朝國朝淳化中戶部郎中張郁父正仕至戶部侍郎
世尚儒學號書樓張家(長編)紹興中專置提舉帳司總天
下帳状以戶部左曹郎官兼之右曹歲具常平錢物總
數每秋季具册以聞初置主管左右曹總稱戶部郎官
紹興七年閻彦昭以太府寺丞兼左曹郎官紹興三十
二年徐康正除左曹郎官自是相承不改又詔戶部事
有可疑難裁决者許長貳與衆郎官聚議文字皆令連
書有定議然後付本曹行(宋史)
員外郎
史隋文帝置員外郎煬帝改承務郎唐武德三年復為
員外郎(通志)唐戶部與吏部鄰司吏郎移牒令戶部列棘
以備交通吕太一為戶部員外郎答曰眷彼吏部銓總
之司當須簡要清通何必設籬樹棘(唐書)裴向為渭陽縣
令奏課第一朝廷聞其理行擢為戶部員外郎狄仁
傑薦子光嗣為員外郎涖事有聲(同上)
集千里歸程三伏天官新身健馬翩翩行衝赤日加餐
飯上到青雲穏著鞭(白居易送白敏中)唯求員外置不應列星
文(趙謙光答賀涉)掌戶口賦役之事為尚書侍郎之貳(唐百官志)
本朝員外郎掌分曹治事建炎三年詔省併郎曹惟戶
部五司以職事煩劇不併仍各置一員(宋史)劉禹錫檢校
戶部郎中幹池鹽于蒲脩牢盆謹衡石煎和既精飴散
乃盈商通而薦至吏懼而循法民不維網而國用益饒
歲杪會其所入贏羡什百詔下褒其能(劉禹錫)
度支郎中
史漢有度支侍郎即郎中之任也歴魏晉宋齊並有度
支郎中梁隋為侍郎開皇三年改度支尚書為民部尚
書唐因焉崔仁師為度支郎中嘗奏度支財物奏數
千言手不執本太宗怪之令杜正倫齎本與仁師對唱
一無差殊太宗大竒之(唐志)張濬為度支郎中黃巢將逼
關輔濬託疾請告侍其母挈族避亂商州賊犯京師僖
宗出幸途無供頓衞軍不得食濬隂令李康獻糗餌數
百騾綱軍士始得食僖宗乃召康閣卿為縣令安操心
及此對曰臣為塵吏安敢有此進獻張濬郎中教臣也
帝異之(同上)
傳記唐龍朔中改度支郎中為司度大夫咸亨復舊(六典)
蘇弁授度支郎中副知度支事仍命立于正郎之首有
副知之名自蘇弁始也(同上)狄梁公以度支之司天下利
害部常闕人求之未得乃自職之(唐職林)寳應元年正月
劉宴為戶部侍郎度支使二年二月韓滉以宰相加度
支使五月二日豆參為中書侍郎平章事度支使自後
雖無亦有他官判(同上)
集位參計會職綰度支(唐張缺集)鳴鶴登朝含鷄伏省轉筯
之敏未見稱竒聚米之能無聞播美張倉之善筭國用
詎肯留情馮勤之力計軍儲曾何介意年支國用為政
之嘉猷歲計軍儲邦家之要務(同上)
本朝參掌計度軍國之用量貢賦税租之入以為出乾
道四年置會稽都籍度支掌之裁减吏額置五十人淳
熙十三年又减四人(宋史)徐宗說在度支會右曹金部皆
缺官因令兼領三曹金谷纖悉之地而宗說素有心計
于天下經費出入盈縮之數莫不通知老吏為之歛手
(中興係年錄)參掌計度天下之經費以貢賦租税之入而為
之出小事則擬畫大事則諮其長(神宗正史職官志)財物多寡
之數物生豐約之宜司徒之曹典貳為重(南豐除陳向制)
金部郎中
經掌凡金玉錫石丹青之戒令(周禮)
史魏尚書有金部郎歴代多有之北齊金部主裁量尺
度内外諸庫藏文帳隋祖孝徵薦盧昌衡為尚書金部
郎每謂人曰吾用盧子均為尚書郎真無愧幽明矣隋
初為金部侍郎煬帝除侍郎唐武德中加中字龍朔二
年改金部為司珍大夫咸亨初復舊掌庫藏金寳貨物
權度尺量等事自開元三年置鑄錢使皆以他官為之
(通志)
傳記漢置尚書郎四人其一主財帛委輸蓋金部郎曹
之任也(職林)建中初罷鹽鐵等天下錢穀委金部倉郎中
書門下揀兩司郎官准格式調掌蕭穎士終于揚州
功曹子存為金部郎中有直諒功曹之風(唐書)魏晉宋齊
後魏北齊並有金部郎梁陳隋為侍郎煬帝但曰郎唐
因之武德三年加中字(六典)龍朔中為司珍大夫(唐職林)咸
亨復天寳改司金郎中至德初復舊(六典)
集大寳曰位夏陳納貢之書聚人曰財漢有藏錢之府
莫不取之以道用之以時不役人以奉身不遣人以供
國自鹿臺重賦東夏為墟鴻都賣官西園成市(張鷟集)掌
庫藏出納之節金寳財貨之用權衡度量之制皆總其
文籍而頒其節制(唐書)
本朝金部郎參掌天下給納之泉幣計其歲之所輸歸
于受藏之府以待邦國之用勾考平准市舶𣙜易商税
香茶鹽礬之數以周知其登耗視歲額盈虧而為之賞
罰(宋史)王師愈召除金部郎中數召對言事上孝宗賜書
曰比聞奏對頗及治道之具而未詳也尚有可禆政體
而宜于今者亟復條奏其眷待之渥一時在廷之臣莫
得望焉(晦菴集)
倉部郎中
經廩人掌九穀之數以待國之匪頒賙賜稍食以歲之
上下數邦國以知足否以詔國用以昭年之凶豐(周禮)
史孟簡為倉部郎王叔文為戶部侍郎簡為其屬中立
正色凝然不附(唐書)魏晉而下皆有倉部郎中梁陳為侍
郎宋齊以度支尚書領之後魏有太倉尚書後周有司
倉下大夫隋初制倉部侍郎煬帝止曰倉部郎唐武德
三年加中字龍朔二年改司庾大夫咸亨復天寳為司
儲郎中至德復
傳記唐畢諴為倉部郎中事要家勢人以倉駕二曹
為辱諴沛然如處美官無言宰相知之遷職方郎中兼
侍御史(職林)掌天下儲庫出納租税禄糧倉廪之事(六典)
集出納必恡有司之常貳上下之價則茫昧者受敝雜
苦良之貨則豪右者受贏惟一惟公乃㒺不同惟平惟
實乃㒺不吉(元微之)參掌國之倉場儲積及其給受之事
(同上)
本朝倉部判司事一人以無職事充凡倉庾受納租税
出給廪禄之事皆歸三司而别置提點倉場官以督察
本司(續會要)初除韓正彦焉(職略)建炎三年詔罷司農寺本
寺諸倉場事務隸倉部紹興三年復舊(中興會要)歲漕東南
粟六百萬石以實中都茲用命汝以廪人之職惟當于
會計則無曠爾官(曲阜制)
記纂淵海卷二十七
