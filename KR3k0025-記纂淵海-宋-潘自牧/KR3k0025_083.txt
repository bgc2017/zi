記纂淵海卷八十三宋潘自牧撰
襟懷部
閒適
經履道坦坦幽人貞吉(易)作德心逸日休(書)衡門之下
可以棲遲泌之洋洋可以樂飢考槃在澗碩人之寬
(詩)
子解衣盤礴居不知所為行不知所之含哺而熙鼓
腹而遊就藪澤處閒曠釣魚閒處無為而已矣此江
海之士避世之人閒暇者之所為也(莊子)窮居而野處升
高而望遠坐茂樹以終日濯清泉以自潔(韓子)惟江上之
清風與山間之明月耳得之而為聲目遇之而成色是
造物者之無盡藏也而吾與子之所共適(蘇子)胸中洒樂
如光風霽月(周子)自再見周茂叔後吟風弄月以歸有吾
與點也之意(程子)
史謝萬著白綸巾鶴氅裘談宴終日(晉史)嵇康所與交者
惟阮籍山濤與其流者向秀劉伶阮咸王戎遂為竹林
之遊世謂竹林七賢(晉史)孔稚圭門庭之内草萊不剪中
有蛙鳴或問之曰我以此當兩部鼓吹一壺之酒足
以飬性一簞之食足以怡形(南史)
𫝊記弭節容與(西漢傳)閒居可以飬志詩書足以自娛(東漢)
(傳)陶潜謝政閒居門栽五柳開三徑種菊籬下倘佯其
間疎絶州郡覲謁乘藍輿令一門生二兒共舁之言笑
賞識不覺有羨于華軒(本傳)徐勉曰冬日之陽夏日之陰
良辰美景負杖躡履逍遥陋館臨池觀魚披林聽鳥濁
酒一杯彈琴一曲求數刻之暫樂庶居常以待終前
園後圃從容丘壑之情左琴右書閒散煙霞之境(隋書)白
居易致仕與香山僧如滿結香火社每肩輿往來白衣
鳩杖自號香山居士裴度治第石林幽勝燠館凉臺
號綠野堂李適之罷知政事與太子少保命親故歡
會賦詩曰避賢初罷相樂聖且銜杯為問門前客今朝
幾個來(舊唐書本傳)
集聊假日兮相徉(楚辭集)聊假日兮銷憂(王仲宣賦)退而閒居
於洛之涘(潘安仁閑居賦)脩日朗月攜手逍遥(潘安仁贈陸士衡)解帶
臨清風(文選)引壺觴以自酌盼庭柯以怡顔倚南窗以寄
傲審容膝之易安園日涉以成趣門雖設而常關策扶
老以流憩時矯首而遊觀悅親戚之情話樂琴書以消
憂懷良辰以孤往或植杖而耘耔登東臯以舒嘯臨清
流而賦詩閒居三十載遂與塵事冥(淵明)弄春風於磵
戸詠秋月於山扄披書坐落花(王無功)優游園沼放蕩
形骸(姚崇遺令)松菊無時賞歸閒日無事雲卧晝不起
把酒話桑麻居閒好芝术山水尋吳越風塵厭洛
京枕籍琴書滿誰家無風月此地有琴樽日覩
田園趣自謂羲皇人(孟浩然)吟風詠月席地幕天(李太白)杖
藜從白首心跡喜雙清腹中書籍幽時曬肘後醫方
靜處看(杜甫詩)旣無衣食牽亦少人事拘人閒有閒地
何必隠林丘陶然遺萬累常時簮組累此日和身
忘身適忘四肢心適忘是非心足即為富身閒乃
當貴閒心對定水清静兩無塵人生苟有累食肉
常如飢我心既無苦飲水亦可肥卧簟蘄竹冷風襟卭
葛疎取興或寄酒放情不過詩海内無如此地閒
今日北牎下自問何所為欣然得三友三友者為誰
琴罷輒舉酒酒罷輒吟詩三友迎相引循環無已時
無事日月長不羈天地闊筋力不將諸處用登山臨
水詠詩行元晏家風黃綺身深居高卧養精神性慵
無病常稱病心足雖貧不道貧朝隨浮雲出夕與飛
鳥還天供閒日月人借好園林始知天造空閒景
不為忙人富貴人人閒自在天一日安閒値萬金
優游福禄更難消輕紗一幅巾小簟六尺牀無客盡日
靜有風終夜凉以山水風月歌詩諷吟樂其志(白侍郎詩)
平明閭巷掃花開薄暮漁樵乘水入花時金谷飲月夜
竹林眠(王維集)口不言功心自適吟詩釀酒待花開永
日屬閒人(同上)閒人占閒景入門松菊閒(劉賓客)&KR1263;嵩開
雲扄厭穎抗風榭(韓世文)何人有酒身無事誰家多竹門
可敲斷送一生惟有酒尋思百計不如閒莫憂世事兼
身事須看人間比夢間窮居而野處升高而望遠坐
茂樹以終日濯清泉以自潔採於山美可茹釣於水鮮
可食起居無時惟適所安古之老於鄉者將身佚非
自苦閭中田宅具在親戚之不仕與倦而歸者不在東
阡在北陌可杖屨來往也沈浮閭巷間不以事自累
酒食罷無為棋槊以相娛(韓愈)自笑無名字因名自在天
乘興無羈束閒行信馬蹄衣裳無復帝京塵(元微之)
扁舟從此去鷗鳥自為羣歸去田園老儻來軒冕輕
(張九齡)把鋤荷插决谿泉以給茹行歌坐釣望青天與白
雲以此為適亦足老死無戚戚者左絃右壺樂以自
放西山爽氣在我襟袖南山溽暑醉如酒隠几熟
眠開北牖日午獨覺無餘聲山童隔竹敲茶臼(柳文)日高
丈五睡正濃(盧仝茶詩)稍覺天籟清自傷人世促待月出
深林合歡忘印綬之輕重陳詩無章句之約束放言
無擇造適則笑行觴無律既醉而罷虧成彼是曾不棲
於念慮之中而惠風閒雲引穿左右動用視聽無非大
方心靈矌而體胖泊然與白雲鷗鳥同其無事(權載之)
想夫草堂環合喬松千餘本交柯翳景吟炫風露幅巾
長謠偃放其間一氣不耗四肢交暢清時外臣其樂如
何結廬江南退然食力奉詩書杖屨為膝下歡蓬蒿
晏如不改其度每遇一勝境得一佳句則怡然獨笑如
獲貴仕豐禄(權載之)官閒人事少年長道情多無事焚
香坐有時尋竹行畫苔藤杖細踏石笋鞋輕從來閒
坐慣漸覺出門稀有地唯栽竹無池不飬鵝詩裏難
同相得伴酒邊多見自由身晩攜碁局對松陰(許用晦文)林
間掃石安碁局巖下分泉遞酒杯(張文昌)但得身閒日月
長泉達松根助茗香竹裏碁聲夜雨寒茂陵久病書千
卷彭澤初歸酒一瓢有藥身應健無機性自閒(楚辭用晦文)
樽酒且循環移竹疏泉常岸幘流鶯日日啼花間
能使萬家春意閒(韋應物)平生江海意惟共白鷗同(劉長卿)
阮籍推名飲清風滿竹林(劉文叉)閒中方寸闊於天牎
間風引煑茶煙棋添局上聲閒敲巖果呼猿接時
釣溪魚引鶴爭(杜荀鶴)暫對山松如結社偶同麋鹿自成
羣劉琨坐嘯風清塞謝朓題詩月滿樓松軒塵外
客高枕自瀟疎採茶溪樹綠煑藥石泉清(温飛卿)六經與
一琴摘花浸酒春愁盡燒竹煎茶夜卧遲留僧竹
裏碁時過無心求富貴身閒不夢見公卿戀花林
下飲愛草野中眠(姚少監)目隨碁客靜心共睡僧閒(韓偓)憂
隨落花散目送歸雲飛(儲光羲)看山愜野情(李嘉祐)暑天移
榻就深竹月夜乘舟歸淺山誰識浮雲意悠悠天地
間直為援毫方掩卷常因按曲便開樽倚松常嘯
宜疎拙拂石欹眠絶是非(方雄飛)世間書讀盡雲外客來
稀睡輕可忍風敲竹飲散那堪月在花(鄭守愚)醉眠風
捲簟茶罷月移階(張承吉)清時有味是無能閒愛孤雲靜
愛僧草色人心相與閒是非名利有無間醉頭扶不起
三丈日還高(杜牧之)踏苔行引興枕石卧論文(賈浪仙)北海
樽中常有酒東陽樓上豈無詩(羅隠詩)流水去住清風往
還清風朗月不用一錢買(唐文粹)
本朝花能嫣然顧我笑鳥勸我飲非無情身閒酒美惜
光景唯恐鳥散花飄零身閒始覺韶光好人意乘
閒味愈長脫遺軒冕就安閒笑傲丘園縱倒冠(歐公詩)
玉麈清談消永日美酒清香消晝景飲酒横琴消
永日解組便為閒處事輕蓑短笠伴春鋤(晉歌)凉竹簟
之暑風曝茅簷之冬日睡餘支枕念昔平生仕宦出處
清風之館覽秀生凉坐竹林之脩蔭泛水芰之清香
無窮興味閑中得強半光隂醉裏消靜愛竹時來野
寺獨尋春處過溪橋王子猷之愛竹造竹不問於主
人陶淵明之卧輿遇酒便留於道上至歡然而會意
亦旁若夫無人廼知偶來常勝於特來前言可信所有
雖非為已有其得已多翁歡不待絲與竹把酒終日
聽泉聲有時醉倒卧溪石青山白雲為枕屛花間百鳥
喚不覺日落山風吹自醒(歐公集)水竹煙花興有餘(詩史張齊)
(賢詩)藜杖牧鷄豚釣鈎引魴鯉壺觴自笑傲裙屣相追
逐談笑明月相與閒(臨川集)閒貎老難增蕭然一世外
所樂有誰同枕簟不移隨處有飽飱甘寢更無求閒
眠盡日無人到自有春風為掃門攀花弄草興常新
春風自我閒臨溪放杖依山坐溪竹山花共我閒
身閒處處堪行樂能將屐齒記苔痕聊行弄芳草獨
坐隠圓蒲問客茅簷日君家有此無(臨川集)曾借僧牎半
日閒食罷茶甌未厭深清風一榻抵千金腹搖鼻息
庭花落還盡平生未足心處士風流水石間樽酒
樂餘春局棋消長夏春風無事秋日閒日長唯有
睡相宜半脫紗巾落紈扇先生食飽無一事散步逍
遥自捫腹不問人家與僧舍柱杖敲門看脩竹三杯
軟飽後一枕黑甜餘惟江上之清風與山間之明月耳
得之而為聲目遇之而成色取之無禁用之不竭是造
物者之無盡藏也吾嘗中夜而起挈瓶而東有落月
之相隨無一人之我同汲者未動夜氣方歸鏘瓊珮之
落谷灔玉池之生肥北牖已安陶令榻西風還避庾
公塵南廊清遊繼顔謝北牎高卧等羲黃(東坡詩)但看
花開謝不言人是非靜處乾坤大閒中日月長閒
為水竹雲山主靜得風花雪月權(邵堯夫)醉吟終日不知
老經史滿堂誰道貧長掩柴荆閉寒暑只將花卉記冬
春(温公)邵堯夫居洛四十年安貧樂道自云未嘗攅眉所
居寢息處為安樂窩(呂氏家塾)頽然付一榻是處得清凉(欒城)
(集)雖無事業傳千古却得安閒過一生(程松詩)佳眠未日
曉屋角聞聲哢西湖千頃月自比漢封君松風自度
曲我琴不須彈春蛙秋蠅不到耳夏凉冬煖緫宜人
(山谷詩)問舍求田眞得計臨流處石有餘清(陳後山詩)不聞人
聲但聞落子(百斛明珠)
間阻
經多歴年所(書)豈不爾思遠莫致之誰謂河廣一葦
杭之道之云遠曷云能來其室則邇其人甚遠
道阻且長(詩)
史間者闊焉久不聞問(西漢嚴助傳)
集道里遼遠山川阻深(文選)風波一失所各在天一隅
各在天一方邈若胡與秦(李陵詩)山川阻且遠别促會
難長(曹子建詩)形影曠不接所托聲與音音聲日夜闊何用
慰吾心形影參商乖音息矌不達(士衡)清巵阻獻酬良
情限聞見(謝玄暉)美人邁兮音塵闊隔千里兮共明月(謝莊)
殊隔過參商(正長雜詩)無路從容陪語笑一别星橋夜三
移斗柄春渭北春天樹江東日暮雲常恨結懽淺
各在天一涯(杜詩)千山道路阻萬里音塵闊尚阻青天
霧空瞻白玉塵山水萬重書斷絶一葦礙輪車
音徽千里斷魂夢兩情偏(元微之)地遠心難達水阻佳
期杳相望空脈脈(劉長卿)自憐豈是風引舟如何漸與蓬
山遠(李文饒)乖隔多年不獲數附書狀慕仰風味未嘗敢
忘(韓文)接𬒮杳無由雲山間之欲謁無路(唐文粹)
本朝地理江山隔天文日月同(歐公詩)辭闊義夙(臨川集)故
人各在天一涯相望落落如晨星不覺便同千里遠
(東坡詩)隔巷如千里盈盈一水不須思經歲相過自作
疎(陳後山)
思想
經寤言不寐願言則嚏(鄭箋云今俗人嚏云人道我此古之遺語也)愛而不
見搔首踟蹰瞻彼日月悠悠我思道之云遠曷云能
來瞻望弗及實勞我心莫往莫來悠悠我思云
誰之思西方美人中心搖搖中心如醉中心如噎誰謂
河廣一葦杭之誰謂宋遠跂予望之(詩)
子心若懸於天地之間去人滋久思人滋深(莊子)六國
時張敏與高惠二人為友每相思不能得見敏便於夢
中往尋但行至半道即迷不知路遂回如此者三(韓非子)
史引領北望日月以冀無日忘之閔閔焉如農夫之
望歲(左)心搖搖如懸旌而無所終薄(戰國策)今吾每飯意
末嘗不在鉅鹿也(通鑑漢紀)隔闊相思發於寤寐(東漢臧洪傳)劉
惔夜在簡文座愀然嘆曰清風朗月無玄度(晉書)鏡與人
俱去鏡歸人不歸無復嫦娥影空餘明月輝(世說)范蠡既
去越越王乃使良工鑄金象范蠡置之坐側(吳越書春秋)
集夜烱烱而不寐魂營營而至曙望孟夏之短夜何
晦明其若歲惟郢路之遠兮魂一夕而九逝(楚辭)望風懷
想(答蘇武)别如俯仰脫若三秋(選)神往同逝感形留悲參
商(陸雲詩)每一念來忽若有遺(文選)雲中辨江樹天際識歸
舟(文選)搔首訪行人引領冀良覿(謝靈運詩)離居幾何時鑚燧
勿改火(選詩)顧望脰懸(文選)視陰數箭(周弘讓書)岐路分襟易風
雲促膝難風月虛心形留神住山川在目室邇人遠
(駱賓王)故人不可見漢水日東流(王維集)願作陽臺一片雲
相思無晝夜東泛似長川相思相見知何日此時
此夜難為情千里若在眼萬里若在心相思千萬里
一書値千金天涯有度鳥莫絶瑶華音(李太白集)相思望斗
牛(孟浩然)渭北春天樹江東日暮雲何時一樽酒重與細
論文(杜詩)山岳移可盡江海不可絶離恨若虛空年年思
不徹朝朝寧不食日日願見君一日不得見愁腸坐
氤氲如何遠相失各作萬里雲萬一樓頭望還應望
我愁殷懃眼前水千里到河陽安得故人生羽翼
飛來相伴醉如泥(元微之)思君秋夜長一夜魂九升思君
春日遲一日腸九迴自從花顔去秋水無芙蓉蛾眉
别久心知否兩處春光同日盡居人思客客思家風
波不見三年面書信難傳萬里腸遠地官長親故少
些些談笑與誰同遊山弄水㩦書卷看月尋花把酒
杯六事盡思君作伴幾時歸到洛陽來(白侍郎)悠悠我
之思擾擾風中纛居閑處獨時往日來于懷也與
足下别久矣以余心之思足下知足下懸懸於余也(韓文)
嶺樹重遮千里目江流曲似九回腸(柳詩)感時江海思(劉賓)
(客)料得孟光今日語不詠春盡不歸來(元微之)久别思欵
顔承歡懷接袂(劉文)南望空垂淚天邊鴈一行(許用晦)往款
良未遂來覿曠無音離心與潮信每日到潯陽(劉長卿)
相思煙水外唯有心不隔潮歸人不歸時復一延
首憶君如眼前從此日相思空令减衣𢃄俳佪正佇想
髣髴如暫覿心目徒自親風波尚相隔(劉長卿)君意如鴻
高的的我心懸旆正搖搖(杜牧之)舊國日邊遠故人江上
稀(張承文)相思巫山渚悵望雲陽臺(林上人)昔時初種庭前
樹樹已勝巢人未歸(方雄飛文)
本朝雖大旱望雲執熱思濯未喻其急也(東坡集)歸舟天
末常回首從此頻書慰斷腸寸步不往來千里常夢
思(山谷)三歲公門不屢過作牋詩復問如何及兹去去翻
為恨向使常常肯為多百書不如一見面(後山)
期約
經秋以為期昏以為期五日為期六日不詹期
逝不至(詩)
史魏文侯與羣臣飲酒樂而天雨命駕將適野左右曰
今日飲酒樂天又雨君將安之文侯曰吾與虞人期獵
雖樂豈可無一會期哉(通鑑)范式與張元伯為友二人春
别京師以暮秋為期元伯以九月十五日殺鷄以待母
曰相去千里汝何信之也言未卒而至(後漢)
懷鄉
經我徂東山滔滔不歸我來自東零雨其濛(詩)式微
式微胡不歸豈不懷歸畏此簡書(詩)子在陳曰歸與
(語)狐死正丘首(記)子去魯曰遲遲吾行去父母國之道
也(孟子)去國數日見其所知而喜去國旬日見所常見於
國中者喜及期年也見似人者而喜矣去人滋久思人
滋深(莊子)鳥飛反鄉依其所生(文子)鳥飛反鄉兔徙歸窟狐
死首丘(淮南子)
史椘鍾儀囚於晉與之琴操南音(左)越人莊舄仕楚在病楚
王曰舄越之鄙人必思於越使人往聽之果為越吟(史)
項王欲東歸曰富貴不歸故鄉如衣綉夜行(漢書)遊子悲
故鄉萬歲後吾魂魄猶樂思沛(漢書高紀)願為黃鵠兮歸故
鄉(前漢西域傳)班超久在絶域年老思土上疏曰臣不敢望
酒泉郡但願生入玉門關(東漢本傳)飛鳥過故鄉猶躑躅徘
徊(唐書)
𫝊記太上皇不樂關中思慕鄉里高祖徙豐丘為新豐
縣(三輔舊事)陸機夏在洛忽思東頭竹蓧之飲語劉寶曰吾
思鄉轉深矣(語林)
集狐死必首丘兮夫人孰能不反其眞情(念舊君也)過故
鄉而一顧兮泣歔欷而沾零歸骸舊邦莫誰語者(楚辭)
遊子悲其故鄉心愴恨兮傷懷(班超北征賦)詠南音以顧懷
(選)荆南非我鄉何為久留滯(七哀)貽此越鄉憂(還都道中)營魄
懷兹土(贈從兄)雖信美而非吾土兮曾何足以少留昔
尼父之在陳有歸與之歎音鍾儀幽而楚奏莊舄顯而
越吟人情同於懷土豈窮達之異心(王粲)孤獸思故藪離
鳥戀舊林願假歸鴻翼翻飛泝江汜感念桑梓域
髣髴眼中人(陸士衡)丘去魯而過漢季過沛而涕零(潘安仁)
豈伊不懷歸于枌榆(選)流波戀舊浦行雲思故鄉(張景陽)
誰能久京洛緇塵染素衣(謝玄暉)人情懷舊鄉客鳥思故
林(王正良詩)故鄉籬下菊今日為誰開(江揔)永懷戀故園王
鮪懷河岫晨風思北林刷羽同搖漾一舉還故鄉
徒懷越鳥志眷戀湘南枝情知望故鄉誰能鬢不變
戀本難為思(文選詩)願言還故鄉畏此簡書忌鄉夢隨
魂斷青山白日非舊國之春秋翠斝清樽是他鄉之杯
酒(駱賓王)馬上逢寒食途中屬暮春可憐江浦望不見洛橋
人(宋之問詩)嶺外逢寒食他鄉不見春洛陽新甲子何日是清明
(沈佺期詩)長安如夢裡何日是歸期(李太白)不見鄉書傳鴈足(王維集)
吳越數千里夢寐今夕見形骸非我親衾枕即鄉縣
心逐書郵去離魂今夕夢尤遶舊林飛(張九齡)月是故鄉
明成都萬事好豈若歸吾廬安得如鳥有羽趐託
身白雲還故鄉青紫雖被體不如早還鄉夢鄉歸未
得不用楚詞招歸心折大刀(杜詩)眉間黃瘦見歸期如何連曉
語祗是說家鄉(韓文)鄉禽何事亦來此令我心憶桑梓間海
畔尖山似劒鋩秋來處處割愁腸若為化得身千億散
上峯頭望故鄉(柳詩)萬里望枌榆之鄉(劉)如何春來夢合
眼在鄉社故鄉貧亦安(白)鄉思急於絃(白傅集)春來愛
有歸鄉夢一半猶疑夢裏行迢遞旅魂歸去遠(元微之)鄉
心正欲絶何處擣寒衣望家千里(劉長卿)賓館有魚為客
久鄉書無鴈到家遲關河萬樹秋風急望見鄉山不
到家向夜欲歸心萬里故園松月更蒼蒼孤夢家
山遠獨眠秋夜長(許用晦)春風一夜吹鄉夢夢逐春風到
洛陽(武伯蒼)何日得鄉信每日筭歸程(王建集)一夕九起嗟
夢短不到家(孟郊)故園春歸未有涯小欄高檻别人家五
更惆悵回孤枕猶自殘燈照落花(司空圖)鄉思楚雲間(錢起)
(文)憑君莫射南來鴈恐有家書寄遠人(杜牧之)巫峽啼猿
數行淚衡陽歸鴈幾封書(高達夫)青山無限好猶道不如
歸(唐詩)人言落日是天涯不到家鄉已恨賖回首碧山相
隠映碧山更被暮雲遮(李靚)
本朝旅病愔愔如困酒鄉愁脈脈似連環(臨川)三年無日
不思歸夢裏還家旋覺非萬里家山一夢中人貪
歸路好樂莫樂於還故鄉(東坡)恒年暮桑梓歸念寄鴻鵠
(欒城集)歸鴈南飛盡無因寄此情(山谷)深知報消息不忍問
如何久客登樓日中年懷舊心初聞北人語意作
故鄉聲望鄉仍愛歲(後山)未有一夜夢不歸千里家
别離
經瞻望弗及泣涕如雨遵大路兮摻執子之手兮(詩)
子子高遊趙有鄒文李節者與相友善及將還魯文節
送行三宿臨别流涕交頥子高抗手而已謂其徒曰始
吾謂二子丈夫耳乃今知其婦人也人豈鹿豕也哉而
常羣聚乎(孔叢子)
史馬為立踟蹰車為不轉轍觀者皆歔欷行路亦嗚咽
(范蔚宗後漢列女傳)王猛將行造慕容垂飲酒從容謂垂曰今當
遠别何以贈我使我覩物思人(通鑑晉海西公下)謝安嘗謂王
羲之曰中年傷於哀樂與親友别輒作數日思羲之曰
年在桑榆自然至此當藉絲竹常恐兒輩覺損其歡樂
之趣(晉王羲之)
集悲莫悲兮生别離(楚辭)離家日趣遠衣𢃄日趣緩心思
不能言腸中車輪轉(古樂府)遊子嘆黍離處者嘆式微
别如俯仰脫若三秋(曹子建)送君南浦傷如之何黯然
銷魂者唯别而已知離夢之躑躅意别魂之飛揚分手
而銜涕攀桃李兮不忍别惟世間兮重别驅征
馬而不顧意奪神駭心折骨驚(江文通賦)離别腸應斷相
思骨合銷(陳後主侍兒碧玉)行舟有限嗟此會之難留别日無
期嘆分岐之易遠(陳子昂集)雲離雨散奔馳於宇宙之間宋
遠燕遥泣别於關山之際(陳子昂集)雲雨俄别風懷異鄉
流水不窮浮雲自遠霑襟此别把𬒮何時黯然銷魂
豈非生離之恨故人樽酒淹離涕泪交頥嗟别路之
難駐惜離樽之易傾(駱賓王)數年同筆硯兹日間衾禂(孟浩)
(然)送别彊為歡軔識怨兮方緩駟知愁兮復鳴(李太白)
斷腸聲裏唱陽關(李商隠)丈夫非無淚不洒離别間仗劒
對樽酒恥為遊子顔蝮蛇一螫手壯士疾解腕所志在
功名離别何足嘆(陸龜蒙)生别古所嗟發聲為爾吞(杜詩)朔
鴈傳書絶湘筠染淚多人世死前唯有别(李義山)别腸車
輪轉一日一萬周離思如春水泮泮不可收(韓文)萬里尚
能來遠道一程那忍便分頭遠征不必戍長城出門便
不知生死(元微之)丈夫雖鯁介遠别多苦顔别離何從
生乃在親愛中從此一分手緬想吳與秦(韋應物集)但令
此身健不作多時别(白傳集)風煙里數少雲雨别情多(劉賓)
(客)黃葉一離一别青山暮暮朝朝明日行人已遠空餘
淚逐歸潮想到郵亭愁駐馬不堪西望見風塵離心
日遠如流水回首長川共落暉離别寒江上潺湲若
有情離心與流水萬里共朝昏獨過潯陽去潮歸人不
歸手折衰揚悲老别故人零落已無多江海逢君
少東南别處長獨行風嫋嫋相去水茫茫(劉長卿)少年輕
會復輕離老大關心緫是悲(李嘉祐)别家三日幾般心(杜荀)
(鶴)離歌漸怨如留客歸夢初驚似到家(許用晦文)離情兩飄斷
不異風中絲(張文昌)萬里故人去一行新鴈來(張承吉文)楚岸
柳何窮别愁紛若絮(杜牧之)遠風南浦萬重波未似生離
别恨多(杜牧之)願得雙車輪一夜生四角别長多欝紆
豈能肥肌膚始知相結密不及相結疎疎别恨應少密
離恨難袪(唐文粹)預愁更漏促離别在明朝(唐人詩)
本朝羣鷺方盛集離鴻獨高翔
行役
經我馬瘏矣我僕痡矣言秣其馬言秣其駒載脂
載牽還車言邁行邁靡靡中心搖搖昔我往矣
楊柳依依今我來思雨雪霏霏行道遲遲載渴載飢
憂心悄悄僕夫况瘁檀車幝幝(尺善切)四牡痯痯(古緩切)
山川悠遠維其勞矣星言夙駕或不已于行(詩)道
途不爭險易之利(記)
子百舍重趼而不敢息車馬有行色(莊子)
史交贄往來道路無壅䟦履山川踰越險阻具行器
矣(左傳)道宿行遲客寢甚安夜衣而行犂明至國(史齊世家)
(犂猶比也遲也)已業行(西漢)蒙霜露沐風雨(西漢淮南王傳)賜禄直以
辦裝(西漢龔勝傳)道途濘滯不通(魏志)許由辭帝堯之命而舍
於逆旅外傳曰晉陽處父過甯舍於逆旅魏武皇帝亦
以為宜其詩曰逆旅整設以通商賈然則自唐到今未
有不行客舍之法惟商鞅尤之(晉書普岳傳)行道路往來無
風塵之色(北齊書)星行詣闕(通鑑後唐明宗)
集征夫勞於周行(道也楚辭)路脩遠以多艱(選騷經)裹足入秦
(李斯上書)昔去雪如花今來花似雪(李陵詩)簡元辰而俶裝(張衡)
(思玄賦)日既西傾車殆馬煩(洛神賦)星陳夙駕秣馬脂車(曹子)
(建)羈旅無定心翩翩如懸旌(景陳雜詩)首路跼險艱揚旌
西邁(五陵表)客途亘萬里(東武吟)侵星赴早路(選)行矣倦
路長無由稅歸鞅(京路夜發)戒途在昧旦(秋胡詩)連翩戒征
軸(八公山詩)櫛風沐雨多在道路脩路無窮迹(陸士衡詩)嚴駕越
風寒觧鞍犯霜露(秋胡詩)寒燈耿宵夢(謝朓詩)關山嗟墜葉
岐路憫征蓬别鶴聲聲遠愁雲處處同(江總詩)行子腸斷
百感悽惻(江文通别賦)舟凝滯於水濱車逶遲於山側(文選)鄉
國一辭江山萬里行役風霜久鄉園夢想孤(駱賓王)着
鞭跨馬涉遠道(李白)我車已載脂舟車半天下(杜工部)旅
魂驚北鴈鄉信是東風春來愛有歸鄉夢一半猶疑
夢裏行(元微之)車行冒風塵僕御促前征(韋應物)主
人燈下别羸馬月中行踏石新霜滑穿林宿鳥驚(杜詩)來
往再逢梅柳新始去杏飛蜂及歸柳嘶蟄(韓文)漂淪多
憔悴轉徙江湖間(白侍郎)旅情偏在夜鄉思豈帷秋(劉賓客)
蠒足千里(劉禹錫)日下人誰憶天涯客獨行逆旅鄉夢
頻春風客心碎頃來行已遠彌覺天無涯迢遞萬里帆
飄飄一行客(劉長卿)鷄聲茅店月人跡板橋霜(温庭筠詩)失意
未還家馬蹄盡四方(王建詩)芰荷風起客堂靜松桂月高
僧院深清露下時傷旅鬢白雲歸處寄鄉心孤枕易
為客遠書難到家身賤與心違秋風生旅衣久貧辭
國遠為病在家稀疊鼓催殘月疎鐘迎早霜旅遊
知世薄貧别覺情深(許用晦文)晨鷄喔喔茅店傍行人起早
車上霜歸使雨中發寄書燈下封(同上張文昌)薄寒燈影
外殘漏雨聲中(錢起文)
本朝永夕清霜暗濕中(楊文公)雨冷侵燈暈風愁送葉聲
坡長坂峻牛力疲天寒日暮人心速(歐公集)櫛沐飽風
雨(坡詩)酒醒燈前猶是客(臨川)脂車秣馬試長道(欒城集)五更
歸夢常苦短一寸客愁無柰多曠懷亦苦中年别歸
翼仍愁行路難(後山)隣鷄接響作三鳴殘點連聲殺五更
寒氣挾霜欺敗絮賓鴻將子度微明(黃山谷)
還舍
經薄言還歸出車以勞還杕杜以勤歸(詩)
子息肩弛擔(孟子序)還鄉者心務見家不可以一步至也
(劉子正文心至力不及)
史叔孫歸魯阜御季孫以勞之(左傳)已出反舍(西漢叔孫通鑑)
集昔去雪如花今來花似雪(選詩)息徒稅征駕(選詩)俶裝反
柴荆(謝靈運)迺瞻衡宇載馳載奔僮僕歡迎稚子候門(陶淵)
(明)新歸且慰意生理安足說生還對僮稚似欲忘飢
渴(杜詩)眉間黃色喜歸期始去杏飛蜂及歸柳嘶蟄(韓文)
去遠即相忘歸近不可忍兒女已在眼眉目略不省喜
極不得語淚盡不一哂了知不是夢忽忽心未穏(後山)安
得香水泉濯郎襟上塵(白居易)踏看家鄉馬脚輕(王連詩)近
家心轉切不敢問來人(脞脫載孤獨遐詩)
本朝撲面蜘蛛傳喜信入簾蝴蝶報佳人向家還漸
近豈復倦征輪(歐陽公詩)歸時快馬亦須鞭(臨川)莫言還家遠
未覺道路長閭里喜我來車馬塞康莊爭言借顔色草
木亦晶光(後山)樂莫樂於還故鄉(東坡)鷄豚不改舊隣里自
相歡(欒城集)
合幷
經朋盍簮(易)邂逅相遇如此邂逅何(詩)
子孔子之郯遭程子於途傾蓋而語終日甚相親(家語)
史楚伍舉將奔晉聲子遇之於鄭郊班荆相與食而言
(班布也布荆坐地)燦然有文以相接驩然有恩以相愛(前漢)共語
移日握手極歡(李傳通)握手歡如平生(東漢馬援傳)相見不數
則彼我不親無因得盡人情何由知衆事也(通鑑)
集恨不具鷄黍得與故人歡枉道相過窮巷隔深轍
頗回故人車掩泣叙温凉(文選)數面成親况情其過此
者乎(陶潜)逢故人而永夜(陳子昂)留連嘯歌從容風月(駱賓王)
主稱會面難一舉累十觴夜闌接軟語良會惜清
晨(杜詩)會合意彌重(韓文)乍見悲兼喜猶驚是與非(元微之)江
湖十年别衰老一樽同相逢苦易散動别知難會(劉長)
(卿)誰言此相見暫得話疇昔五日之面半旬之歡(唐文)
(粹)夜闌更秉燭相對如夢寐(杜詩)
本朝一樽客語從容盡千里人情委曲諳人與佳節會
(坡詩)
饋遺
經以致稍餼(周禮)貽我佩玖雜佩以贈之實幣帛筐
篚以將其厚意其贈維何乘馬路車(詩)苞苴(記少儀)朋
友之饋雖車馬非祭肉不拜康子饋藥拜而受之(語)
子孔子遭程子於途謂子路曰取束帛以贈先生(家語)行
者必以贐辭曰饋贐(孟子)
史乃饋盤飱置璧焉公子受飱反璧吳季札聘鄭見
子産與之縞𢃄子産獻紵衣焉(吳地貴縞鄭地貴紵故各獻已所貴)厚賄
之衛人饋叔向羹與一篋錦(左傳)孟嘗君聘於楚楚人
遺之象牀(通鑑周紀)束脩之饋(西漢朱邑)
傳記唐上元夜登樓貴戚例有黃柑相遺謂之傳柑(詩話)
楊國忠每至伏日取堅冰工雕為鳥獸之形餙以金環
縷帶置雕盤中送饋王公(唐開元遺事)陸凱與范曄為友在
江南寄梅花一枝詣長安與曄并贈詩云折梅逢驛使
寄與隴頭人江南無所有聊贈一枝春(荆州記)
集金膏翠羽將其意脂韋便辟導其誠苞苴所入實行
張霍之家(文選)
本朝贈遺蕃渥(孔六帖)朝來聞好語叩尸得美餉輕圓白
曬荔脆釅紅螺醬歲晩相與餽問為餽歲(並同上)
祖餞
經出宿于泲飲餞于禰之子于歸遠送于野瞻望弗
及泣涕如雨韓侯出祖出宿于屠顯父餞之清酒百
壺(詩)
史鄭六卿餞宣子于郊(左)孔子過周問禮老子送之曰
富貴者送人以財貧賤者送人以言吾不能富貴竊仁
人之號送子以言(史記孔子世家)祖於北門(西漢昭江王傳)祖者送行
之祭因饗飲也昔皇帝之子纍祖好遠遊而死於道故
後人以為行神也(同上)疏廣父子乞骸骨歸公卿大夫故
人邑子設祖道供帳東都門外送者車數百輛朋友以
言贈行(西漢本紀)共工氏子曰脩好遠遊祀以為祖神漢午
日祖(後漢荀彧傳註)
傳記將行者有祖道(五經奥義)
集傾城遠追送餞我千里道(孫子荆西詩)舉觴矜飲餞指
念途出宿(謝宣詩)臨途未及引置酒慘無言(顔延年)五侯相
餞送高會集新豐六樂陳廣坐祖帳揚春風(鮑明遠)張飲
東都送客金谷班荆兮增恨樽酒兮叙愁(江文通)樽酒送
征人踟蹰在清晏日暮浮雲滋握手淚如霰(江淹詩)頓旌
節而少留傾朝廷而出餞漢朝卿士供帳餞於東都
晉國名賢傾城祖於西郊(陳子昂)桃花嘶别路竹葉瀉離
樽(駱賓王)勸君更盡一杯酒西出陽關無故人(王維)離筵不
隔日那得易為情一天開寵餞五馬爛生光祖席倍
光輝(杜詩)祖席洛橋邊親交共黯然鳴笛急吹催落日
清歌緩送感行人無疾其驅天子有詔(韓文)傾離觴之
餘瀝載肉於爼崇酒于觴追而送之(柳文)送荆軻於易
水餞疏廣於東門(白帖)自歎旅人行意速每嫌杯酒緩歸
期(元微之)賢豪爭追攀飲餞出西京(韋應物集)衣冠列祖道(劉文)
絲管有離聲羽觴交餞席(張文昌)樽酒别期促送君
把酒不成驩(劉長卿)
本朝我亦且如常日醉莫教絃管作離聲離觴莫惜
少留連(歐詩)
宴會
經雲上於天需君子以飲食宴樂(易)鹿鳴燕羣臣嘉賓
也棠棣燕兄弟也儐爾籩豆飲酒之飫伐木燕朋
友故舊也賓之初筵左右秩秩籩豆有楚殽核維旅
或獻或酢(詩)為酒食以召鄉黨僚友(記)
史與陵未嘗銜杯酒接慇懃之歡(西漢司馬遷)烹羊炰羔斗
酒自勞酒後耳熱仰天拊缶(西漢楊惲傳)引滿舉白(班固叙)卓
王孫為具召臨卭令王吉及司馬長卿令既至日中司
馬長卿謝病不能臨臨卭令不敢嘗食身自迎相如不
得已而強往一坐盡傾(西漢司馬相如傳)武帝問三日曲水之
燕束晢曰昔周公城洛邑因流水以汎酒在詩云羽觴
隨波(晉書)車胤善於賞會當時每有盛坐而胤不在皆云
無車公不樂謝安遊集之日輒開筵待之(晉書本傳)今夕只
可談風月(南史)王毛仲有㛰上謂宰相曰卿等達官悉詣
其第既而日中客未敢舉筯待宋璟(通鑑唐玄宗)郭子儀入
朝上命元載王縉魚朝恩等互置酒於其第一會之費
至十萬緡(通鑑)出有餞路還有軟脚(唐書)白居易居東都嘗
與胡杲吉旼盧眞等燕集皆高年不仕者人慕之繪為
九老圖(同上)
傳記學士許愼與親友宴花圃中聚落花鋪坐曰吾自
有花䄄何須坐具(王任裕開事元天寶遺)魏文侯與大夫飲使公乘
不仁為觴政曰飲若不盡浮之太白文侯不盡公乘不
仁舉白浮君也(劉向說苑)長安風俗元日以後遞以飲食相
邀號傳坐(南部新書)
集酒車酌醴方駕授餐(東京賦)肴來不虛歸觴至反無餘
(曹子建贈)每觴酌流行絲竹並奏酒酣耳熱仰而賦詩(魏文帝吳)
(質書)燕飲彌日(曹子建)塤簫激於華屋(文選吳質)酌羽觴以交歡
(三沈宴)置酒若淮泗積肴若山丘(左太沖吳賦)四坐咸同志羽
觴不可筭(陸士衡)永和九年歲在癸丑暮春之初會于會
稽山陰之蘭亭脩禊事也羣賢畢至少長咸集此地有
崇山峻嶺茂林脩竹又有清流激湍映帶左右引以為
流觴曲水列坐其次雖無絲竹管絃之盛一觴一詠亦
足以暢叙幽情是日也天朗氣清惠風和暢仰觀宇宙
之大俯察品類之盛所以游目騁懷足以極視聽之娛
信可樂也(王羲之)中山不知醉飲德方覺飽情盤景遽歡
洽日斜(文選)金罍引上賓(駱賓)笙歌雜曙鐘(孟浩然)樂極未言
醉杯深猶恨稀(陳後主)峩峩紅粉席(沈佺期)花迎喜氣皆知
笑鳥識歡聲亦解歌高談隨羽觴樽前還有錦纏頭華
筵直千金(王維)萬牛炙臠萬甕行酒妖姬踏筵舞車
載牲牢甕舁酒並招賓客延鄒枚(韓文)聯句放杯遲貴
重近臣光綺席(元微之)慇懃報絃管明月有佳賓賀賓
喜色欺杯酒醉妓歡聲遏管絃南山賓客東山妓此
會人間曾有無(白傅集)羽觴飛翔匏竹激越熙然而歌婆
然而舞持頥而笑不知日之將暮(柳文)所謂牛馬之飲者
离坐其背實觴而流之接取以飲(柳文序)管絃喧夜景灯
燭掩寒蟾飲和心自醉何必管絃催客重桮盤侈
臨觴而百斟(劉賓客)賓筵接時彦霄盡方連讌野苞薦嘉
魚激潤泛羽觴絲竹促飛觴夜讌達晨星花裏
獨開樽(韋應物)何事歡娛中易覺春城暮(劉駕詩)歌舞留人
月易低花添羅綺色鶯亂管絃聲(儲光羲)香曛羅幕煖
成烟火照中庭燭滿筵整頓舞衣呈玉腕動搖歌扇露
金鈿青娥側坐調雙管彩鳳斜飛入五絃(王建集)彩檻燭
煙光吐日畫屏香霧煖凝春(許用晦)絃管開雙調花鈿坐
兩行(杜牧之)
本朝歴城北有使君林魏正始中鄭公慤於三伏之際
率賓僚避暑于此取大荷葉盛酒以簮刺令與柄通屈
莖上輪箘如象鼻傳噏之名碧筒歴下皆效之酒味雜
蓮氣香冷勝於他酹(張君房)寇準在中書多召兩制就第
飲宴必閉關苦留之畏謹者甚懼李宗諤常於門扉下
竊得馬而走(錢惟演纂金波遺事)文潞公以大尉留守西都將當
韓公以司徒致仕潞公集洛中公卿大夫德高者為耆
英會(聞見錄)水涵樽爼光如洗(臨川集)燒燭飲至䟦(黃魯直)
遊賞
經駕言出遊以寫我憂以遨以遊(詩)車輪曳踵可
以遠眺望(記)
史山簡鎮襄陽諸習氏荆土豪族有佳園池簡每出嬉
遊多之池上置酒輒醉時有兒童歌山公出何許往至
高陽池日夕倒載歸倒著白接籬庾亮在武昌諸佐吏
殷浩之徒登南樓不覺亮至諸人將起避之亮曰諸君
少住老子於此興復不淺便據胡床而坐與浩等談詠
九月九日桓温燕龍山僚屬畢集有風至吹孟嘉帽
墜落嘉不之覺(晉書本傳)王羲之云每行山陰道上如鏡中
遊王獻之望鏡湖澄澈瀉注乃云山川之美使人應接
不暇宋前秘書監謝靈運好為山澤之遊窮幽極險
從者數百人伐木開徑謝靈運與族弟惠連東海何
長瑜潁川荀雍太山羊璿之以文章賞會共為山澤之
遊時人謂之四友(南史宋謝靈運傳)謝琨與族子靈運晦曜以
文義賞會其處居在烏衣巷故謂之烏衣之遊琨詩所
言昔為烏衣遊戚戚皆親姓者也(南史謝弘微)蕭介與兄琛
眕弟叙等文酒賞會時人以比謝氏烏衣之遊(梁書本傳)簡
文帝遊華林園顧謂左右曰會心處不必在遠翳然林
木便自有濠濮間想覺鳥獸禽魚自來親人(世說)令百官
於春月中旬選勝行樂自宰相至員外郎凡十二筵各
賜錢五百緡上或御花萼樓邀其歸騎留飲迭使起舞
盡歡而去(通鑑唐玄宗紀)
集楚襄王遊於蘭臺有風颯然而至王披襟而當之(宋玉)
(風賦)清夜遊西園飛盖相追隨(曹子建)晝短苦夜長何不秉
燭遊(選詩)綴賞無地(宋王義隠序謂不擇地也)屢借山水以化其欝結
(晉孫綽)何必絲與竹山水有清音(左太沖)落花與芝盖同飛
楊柳共春旗一色(庾信華林園馬射賦)曲水公卿宴春塵晝滿階
(殷堯藩)日落紅塵暮車馬亂縱横只去長安六日期多
因及得杏花時(陳子昂詩)花月窮遊宴此時同一醉應在
仲宣樓謝安不倦登臨賞(杜詩)江南多臨觀之美而滕
王閣獨為第一潁水嵩山刮眼明(韓文)氣煩則志亂視
壅則志滯君子必有遊息之物高明之具使之清寧平
夷常若有餘(柳文)莫教風景屬他人(劉賓客)傳語風光共流
轉暫時相賞莫相違(白傅集)再得塵襟清暫來不宿歸
山去應被山呼作俗人(白侍郎)獨上雲梯入翠微康樂愛
山水賞心千載同(劉長卿)湖山四面爭氣色曠望不與人
間同(元稹集)禽浮似楫羽觴杯鱗躍疑投水心劒公子王
孫恣遊翫沙場水曲情無厭金鞭玉勒騁輕肥落絮紅
塵擁飛燕渌水殘霞催席散畫樓初月待人歸(萬齊容)不
為尋山試肋力(杜牧之)謝公領兹郡山水無塵泥(孟東野)半
醉百花前心愜賞未足(唐文粹)坐石逡巡染綠苔列芳
林而薦賞控清洛以開筵追李郭之佳遊嗣裴王之故
事流杯曲水折巾幽徑流波度曲自諧中散之絃舞蝶
成行無忝季倫之妓揮魯陽之戈奔曦可駐騁山公之
騎余興方賖(行宴山亭)
本朝人行亂石間至歡然而會意亦旁若於無人迺
知偶來常勝於特來前言可信所有雖非於已有其得
已多(歐陽公集)遶城駿馬誰能惜到處名園意盡便年年
行樂不辜春脚力盡時山更好(坡詩)折花只恐傷花意
攜客就花花定喜但須匹馬尋幽勝是處清樽到處
開(欒城集)登高懷遠心如在向老逢辰意自加(後山集)
乘時而樂
經欲其及時以禮自娛樂也今我不樂日月其邁
今者不樂逝者其耋子有酒食何不日鼓瑟且以喜
樂且以永日(詩)
史人生行樂耳須富貴何時(西漢楊惲傳)人生徒有身後名
不如即時一杯酒(晉書張翰傳)更可憐人生如寄惟當行樂
何用愁為(通鑑陳宣帝)晉王聞河水合曰用兵數載限一水
不能度今水自合天贊我也亟如魏州(通鑑後梁)
集時不可兮再得聊逍遥兮容與(楚辭)對酒當樂人生幾
何譬如朝露去日苦多(魏武)清時難屢得嘉會不可常(曹子)
(建)時無重至華不冉揚蘋以春暉蘭以秋芳來日苦短
去日苦長今我不樂蟋蟀在房(陸機)揮金樂當年歲暮不
留儲(張景陽)頓足起舞抗音高歌人生安樂孰知其他(潘岳)
人生不能行樂死何以虛諡為(潘安仁)良晨美景賞心樂
事四者難并(謝靈運)人生如寄多憂何為今我不樂歲月
如馳(善哉行)願及芳年賞嬌鶯二月初(孟浩然)人生得意須
盡懽莫使金樽空對月人生飄忽百年内且須酣暢
萬古情(李太白集)下直閒如社尋芳醉似泥時景不重來
賞心難再并(白侍郎)良晨且宴樂樂往再不來(韋應物集)塵世
難逢開口笑殘花不一醉行樂更何時(杜牧之)
本朝優游琴酒逐魚釣上下林壑相攀躋及身彊健始
為樂莫待衰病相扶攜(歐公集)明年豈無年心事恐蹉跎
簿書常苦百憂集樽酒今應一笑開聊將詩酒樂
一掃簿書冗(坡詩)
安逸
經君子向晦入宴息(易)下莞上簟乃安斯寢乃寢乃興
(詩)
史君子夜以安身(左)高枕頥神(西漢梁冀傳)
集男不知耕婦不知織乘馬從徒安坐而食(韓文)
書問
經子寧不嗣音毋金玉爾音而有遐心(詩)
子千里之情通(管子)傳千里之忞忞莫如書(揚子)敬佩玉音
服之無斁(文中子)
史子産寓書於子西以告宣子叔向詒子産書(左傳)廣
武君謂韓信曰君若使一介奉咫尺之書(史記)萬石君為
中㳙受書謁(史本傳)時有奏記(西漢朱傳)移書顯責之(西漢薛宣傳)
鄧訓故吏知訓好青泥封書從黎陽步推鹿車載青泥
至上谷遺訓(東觀漢記)心開目明反覆數周曠然發矇(東漢蔡邕)
劉廙曰尊卑有分不敢脩草書(三國志)執玩反覆不能釋
手(同上)公受奕世之寵極人臣之位南北迥邈同契一致
萬里之心存於尺書(晉書劉琨傳)殷羨為豫章太守都下人
士因致其書百餘函行次石頭皆投之水中曰沈者自
沈浮者自浮殷洪喬不為置書郵殷浩答桓温書慮
有謬誤開閉數十竟達空函殷浩置牋於簡文具自
申叙(晉書殷浩傳)陶侃為荆州遠近書疏莫不手答(晉書)劉弘
為荆州刺史每發手書郡國叮嚀欵密莫不感悅咸曰
得劉公一紙書賢於十部從事(晉春秋)徐堪之善於尺牘
音詞流暢(沈約束書)韋陟常以五采牋為書記使侍妾主之
其裁答受意而已皆有楷法陟唯署名自為所書陟字
若五朵雲時人慕之號郇公五雲體(新唐書本傳陟封郇國公)席豫
與子弟屬吏書不作草字(新唐書本傳)
傳記公府奏記郡將奏牋(文心彫龍)張九齡家養羣鴿每與
親知書繫鴿足上飛往投之目為飛奴(王仁裕開元天寶遺事)
集時因北風復惠德音(文選)馳一介之使加咫尺之書(孔文)
(舉書)蔡邕曰相見無期唯是書疏可以當面(蔡邕書)書疏往
返未足解其勞結(魏文帝吳質書)信到奉所惠貺發函伸紙是
何文采之巨麗而慰諭之綢繆乎(魏吳質曹植書)得所來信文
采委曲曄若春華瀏若清風(曹子建答吳季重書)承問震惶精
爽飛越(劉越石)良訊代兼金(陸陵書)東望于邑裁書叙心
申詠反覆曠若復面(選書)客從遠方來遺我一書札上言
長相思下言久離别置書懷袖中三歲字不滅(古詩)客從
遠方來遺我雙鯉魚呼兒烹鯉魚中有尺素書長跪讀
素書書中竟何如上有加餐食下有長相憶(古樂府)誰謂情
可書盡書非尺牘(謝宣遠王撫詩)音塵慰寂滅(謝靈運方山詩)書箋尺
牘千里眉目(顔氏家訓)敢陳丹欵以代言覲(魏王筠答邵陵王牋)寶札
自千里(江淹)惠存好我無密爾音(駱賓王集)開緘書札光巴
牋染翰光(杜詩)欲問平安無使來扎翰時相投書疏莫
相忘家書抵萬金久客多枉友朋書素書一月凡
一束虛名但蒙寒温問泛愛不救溝壑辱道州手札適
復至紙長要自三過讀盈把那須滄海珠入懷本擬崑
山玉撥棄潭州百斛酒蕪没蕭岸千株菊使我晝立煩
兒孫令我夜坐廢燈燭(杜工部詩)折書八九讀淚落千萬行
句句截我腸萬恨緘其中投擲珠玉舊好飛瓊翰
(元微之集)足下猶復以為可教貶損道德乃至手筆以貽之
辭義高遠足下之於故舊之道得之矣(韓文)賜書諭誨微
悉重厚欣踊恍惚疑若夢寐捧書叩頭悸不自定穆然
清風發在簡素(柳文)開緘宛見諫議面(盧仝茶歌)是非傳尺素
誰與論衷腸(劉長卿)一緘瓊玖贈萬里别離愁(武伯蒼)蘭章
怱有贈忽因西飛禽贈我以瓊琚行數雖不多字
字有委曲(韋應物)殷嶠工為尺牘(孔帖)
本朝士或同師友締交遊以道誼相期者尚有手書勤
勤之意猶為近古寓意於簡止於舒心意為問好下
吏以私自達於其屬長而有所候問請謝者則曰牋記
書啟(歐公)遥懷具短札類要時飛寶刻之音(臨川集)書隨好
夢到(坡詩)一紙家書百鎰輕衡陽有歸鴈它日更傳音
但知家裏俱無患不用書來細作行(山谷)欲傳千里信暗
折一枝春(後山)
酬答
史元稹長於詩在越時辟竇鞏鞏工於詩與之酬和號
蘭亭絶唱(唐書本傳)
集恨無隋侯珠以酬荆文壁(文選)咸池酬於北里
夜光報于魚目韻劇詞殫瓌奇怪譎意欲定霸取威
置僕於窮地耳(白傅)敢辭課拙酬高韻一句爭禁萬頃波
投君之文甚荒蕪數篇價直一束芻報我之章何璀璨
纍纍四貫驪龍珠慙無白雪曲難答貧薄詩家
無好物反投桃李報瓊琚(白侍郎)錢財不足以賄左右之
匱急文章不足以發足下之事業梱載而往垂槖而歸
足下諒之而已(韓文)酬君十首三更坐减却當時半夜愁
珠玉慙新贈麗句悲虛擲粗酬珍重意工拙
定相懸憐君詩似湧贈我筆如飛(元微之)新和敵南金(柳詩)
申章報蘭藻覽君金玉篇彩色發我容開緘瑩新
篇(韋應物)
本朝少低筆力容我和無使難追韻高絶(歐公詩)空虛豈
敢醻瓊玉(坡詩)我詩如曹檜淺陋不成邦公如大國楚吞
五湖三江(黃魯直答蘇東坡集)玉案愧無酬錦綉木瓜却歉報瓊
瑰(欒城集)斷璋殘璧忽我贈把玩溢目驚輝光自嗟行李
久蕭瑟安得置之雲錦囊(僧参寥序)
玩好
經金玉玩好(周禮)
史顔師古多藏古畫器物書帖性所篤愛(唐書本傳)王涯既
誅涯家書數萬卷侔於書府前代法書名畫人所寶惜
者必以厚貨致之不受貨者必以官爵致之後為盜取
之或剖取函奩金寶之飾與其玉軸而棄之(唐本傳)
集翫奇筋骨輕(劉賓客)凡人間藏畫必有顧陸張吳著名
卷軸方可言有圖寫若言有書籍豈可無九經三史顧
陸張吳為正經楊鄭董為三史餘畫為百家家世
所寶琴書圖畫廣明之亂散失蕩盡其中二琴希世之
寶也(張茂樞)
本朝奇書古畫不論價盛以錦囊裝玉軸(歐公詩)歐陽公
集三代以來金石刻為一千卷(歐公行狀)余視天下之蓄此
者多矣有能及三世者乎其始求之若不及既得唯恐
失之而子孫不以易衣食者鮮矣有好書而不得其
法則拊心嘔血幾死而僅存至於剖冡斷棺而求之是
豈聲色臭味足以移人哉方其樂之也雖口不能自言
而况他人乎(東坡集)
藏書
經藏之書府(書)
子聚書四十年得書八萬卷河間之在漢室頗謂過之
華匱十重緹巾十襲(金樓子)
史河間王德以金帛招求四方善書得書多與漢朝等
時淮南王安亦好書所招致率多浮辯獻王所得皆古
文先秦舊書采禮樂故事稍稍增輯至五百餘篇(通鑑漢武)
(帝紀)王修家不滿斗斛有書萬卷(魏志)郭基任語人云任官
之所頗令人寫書亦是風流罪過(三國志興路)張華雅愛書
籍嘗徙居載書三十乘秘書監撰定官書皆資華之本
以取正天下奇秘世所希有者悉在華所家無遺財有
文史溢乎几篋(晉書張華傳)崔祖思死家無餘財有書八千
卷(晉春秋)辛術清儉寡欲凡諸貲物一毫不犯唯收典籍
多是晉宋齊梁時佳本沈驎手寫細書滿乎十篋(齊書)
軸帶帙籖異色以别之吳兢家聚書頗多嘗目錄其
卷第號吳氏西齋書目陸龜蒙得書乃錄讎比所藏
雖少其積皆可傳田洪正起樓聚書萬餘卷王涯
家書數萬卷侔於書府段成式家多書史用以自娛
(唐書)李谿家有奇書時號李書樓(後唐周書)張昭遠好積書萬
卷以樓載之號書樓(五代史補)
集鄴侯家多書插架三萬軸軸軸懸牙籖新若手未觸
(韓退之詩)家有賜書三千卷在善和里舊宅(柳文)薛稷知集庫
馬懷素知經庫沈佺期知史庫武平一知子庫通曰四
部書(景龍文綰&KR0008;)
本朝余家藏書一萬卷(六一居士傳序)歐陽公平生於物少有
所好收蓄古文圖書集三代以來金石刻為一千卷以
校正史傳百家訛謬之說(歐公行狀)
服飾
經錦衣狐裘黼衣綉裳佩玉將將衣裳楚楚
史雋不疑見暴勝之褒衣博帶冰紈純麗(冰謂色鮮潔如冰)
綺襦紈袴(西漢)紆侈𬒮曳方履(唐書儒林傳)
集董以幽蘭流芳四布織為雲外秋鴈行染作江南秋
水色(白傅)
食品
經珍用八物(八珍謂淳熬母炮豚炮羊擣珍漬熬肝膋也)死生鱻亮之物(周禮)
或燔或炙加殽脾臄飲御諸友包鱉鱠鯉其䔩惟何
惟筍及蒲(詩)觴酒豆肉(記)食不厭精膾不厭細(語)有盛
饌必變色而作(語)
子魚我所欲也熊掌亦我所欲也膾炙與羊棗孰美
(孟子)
史享有體薦宴有折爼有肉如坻有肉如陵(左傳)庶人
有魚炙之薦(國語)獨置大&KR0008;(西漢周亞夫傳)割鮮染輪(西漢司馬相如傳)
不過一肉巵酒相對(西漢張禹傳)漿酒藿肉(西鮑宣傳)五鼎食(西主)
(父偃傳)糲梁之食(漢書)塩食肴之將(西食貨志下)武帝嘗幸王濟
宅供饌甚豐悉貯琉璃器中(晉王濟傳)石崇庖厨窮水陸之
珍(晉本傳)晉元帝始鎮建鄴每得一豕以為珍膳項上一
臠尤美輒以薦帝羣下未嘗敢食時呼為禁臠(晉謝昆傳)王
羲之年十三周顗異之時重牛心炙先割噉羲之(晉本傳)
何胤侈於味食必方丈後稍去其甚者猶食白魚䱉脯
糖蟹以為非見生物寧食蚶蠣使門人議之學徒鍾玩
曰䱉之就脯驟於屈伸蟹之將糖躁擾彌甚仁人用意
深懷如怛至於車螯蚶蠣眉目内闕慙混沌之奇壙殼
外緘非金人之愼不悴不榮曾草木之不若無香無臭
與瓦礫其何異故宜長充庖厨永為口味(梁書)裴冕珍膳
賓客有昧於品味之名者(唐本傳)八珍百品以宴嘉賓(唐韋)
(彤傳)
集鼎臑(而力切)盈望和致芳只(臑熟也芳椒薑也只語助也)蕙肴蒸
兮蘭藉和酸若苦陳吳羹(吳人善作羹楚詞)珍羞琅玕充溢
圓方(南都賦)加肴充圓方豐膳出中厨(曹子建)膚寸肴羞
味踰方丈(應休運書)六禽殊珍四膳異窮海之錯極陸之
毛封熊之蹯翰音之跖燕髀之脣玄豹之胎時膳
四膏(七命)饔人縷切鸞刀若飛應刀落爼靃靃霏霏(潘岳西征)
(賦)積肴如丘山(左太沖吳賦)甘食兼味(夏侯常)中厨辦豐饌(樂府)
(箜&KR1283;引)繁肴旣闋亦有寒羞(朝食也選)膾鯉臇鰕胎(樂府名都篇)酌
醴焚枯魚(詩)薄耆之炙凝脂之飯(文選)海物錯萬類陸産
尚千名(齊謳)八珍盈雕爼綺肴紛錯重(鮑明遠)臑龜炮羔臇
(子兖切)鳬煎鴻䁠牛之腴芍藥之醬(文選)餚開玉饌(駱賓王)鮮
鯽銀絲膾香芹碧澗羹(杜詩)紫駝之峯出翠釡水精之盤
行素鱗犀筯厭飫久未下鸞刀縷切空紛紜御厨絲絡
送八珍勸客駞蹄羹朱門酒肉臭(杜詩)列鼎錯珍羞
(李白集)庖霜鱠玄鯽淅玉吹香粳朝饌已百態春醪又千
名臠盤炙酒羣奴餘啄(韓文)盤筵饒異味(元微之集)鼎臑爼
臠胾(柳文)
傳記五侯(王氏)競致奇膳護(樓護為五侯上客)乃合以為鯖以為
竒味焉(西京襍記)漢有五侯鯖君臣鯖父子鯖結盟人致共
為之飱(南越志)内厨五鼎外膳二肴(西京雜記)金虀玉膾東南
佳味(南郡煙花傳)
本朝紫駝之峯人莫識雜以鷄豚眞可惜今君坐致五
侯鯖盡是猩唇與熊白(東坡)
酒醲
經酒旣和旨清酒百壺君子有酒旨且多(詩)仲
冬之月乃命大酋秫稻必齊麴糵必時湛熾必潔水泉
必香陶器必良火齊必得酒者所以飬老也所以養病
也(記)
史奉酒醴以告曰嘉栗旨酒謂其上下皆有嘉德而無
違心也有酒如池有酒如澠(左傳)大宛有葡萄酒(史西南夷)
(傳)酒百藥之長(前食貨志)酒者天之美禄帝王所以頥養天
下享祀祈福扶衰養疾百禮之會非酒不行(前食貨志)消憂
者莫若酒(漢東方朔傳)漿酒霍肉(西漢張禹傳)一肉巵酒(西漢鮑宣傳)
鮮于輔曰醉客謂酒清者為聖人濁者為賢人(魏志徐邈傳)
阮籍聞步兵厨營人善釀者貯酒三百斛乃求為步兵
校尉阮孚為常侍以金貂換酒(晉書)桓公有主簿善别
酒好者為青州從事惡者謂平原督郵(世說)
集奠桂酒兮椒漿(楚辭)千鍾電釂鸞觴酌醴置酒若淮
泗美酒斗十千(文選)破除萬事無過酒何但步兵偏愛酒
(杜詩)玉壺美酒清若空(李白集)方知麴糵靈萬物無與匹
九醖侈聖賢(白樂天)春醪又千名斷送一生唯有酒(韓文)
舊法依稀傳自杜新方要妙得於陳色洞玉壺無表
裏光搖金盞有精神能消忙事成閑事轉得憂人作樂
人雲液洒六腑湯和生四肢(白傅)溢瓮清如水粘杯半
似脂(姚少監)
生辰
經誕彌厥月乃占我夢吉夢唯何維熊維羆男子之
祥維嶽降神生甫及申(詩)男子設弧於門左女子設
悅於門右男子生桑弧蓬矢六以射天地四方(記)
史李白母夢長庚而生李白(唐李白傳)
傳記夫子生有麟降於庭孔鯉生有人饋金鯉(記室新書)關
令尹喜生時其家陸地自生蓮花光色鮮盛(關令内傳)
集皇覽揆余初度兮(楚辭)昴星呈祥德精降位(文選)太白之
精雷泉之靈應家之禎為國而生(張說)上帝降精是生純
臣蛇蟠北極鵬化南溟(楊炎)我生之辰月宿南斗(韓文)
本朝生育初日(夏英公)門弧吉慶是謂嘉時(臨川)桑蓬之祥
雖世俗之所尚蓼莪之感迨衰老而不忘攝提正於
孟陬已光初度月宿直於南斗更借虛名(東坡)時及初度
弧矢之祥永記於生育老逢誕日泣親飬之無時
椿年七十二迴新蓬矢桑弧記此辰(欒城集)不唯崧嶽
降神固亦文星助采(碎傳)
記纂淵海卷八十三
