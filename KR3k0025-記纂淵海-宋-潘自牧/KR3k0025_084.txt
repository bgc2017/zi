記纂淵海卷八十四宋潘自牧撰
民業部
治家
經閑有家悔亡(易)家用平康(書)治家者不敢失於臣妾
而况於妻子乎(孝經)
子嚴家無格虜(韓非子)教護其家父母之則也(管子)王凝御
家以四教勤儉恭恕正家以四禮冠㛰喪祭三年之蓄
備則散之親族聖人之書及公服禮器不假垣屋什物
必堅朴曰無苟費也門巷果木必方列曰無苟亂也(文中)
(子)
史趙武曰夫子之家事治(左傳夫子謂范會也)田嬰使文主家(史記)
(本傳)夫纖嗇筋力治生之正道也(史記貨殖傳)教笞不可廢於
家(史記律書)人棄我取人取我與歲熟取穀予之絲繭凶
取帛絮與之食欲長錢取下穀長石斗取上種能薄
飲食忍嗜慾節衣服與用事僮僕同苦樂趨時若猛獸
鷙鳥之發故曰吾治生産猶伊尹呂尚之謀孫吳用兵
商鞅行法故其智不足以與權變勇不足以決斷仁不
能以取予彊不能以有所守雖欲學吾術終不告之矣
盖天下言治生祖白圭(史記貨殖傳)鞭扑不可㢮於家(前漢刑法)
(志)范蠡之陶為朱公治産積居與時逐而不責於人故
善治生者能擇人而任時十九年之中三致千金再散
後遂至巨萬(漢書貨殖傳)萬石君居家子孫申申僮僕訢訢
(西漢石奮本傳)任氏折節力田蓄富者數世然任公家約非田
蓄所生不衣食公事不畢則不得飲酒食肉以此為閭
里率(西漢貨殖傳)李通之父守為人嚴毅居家如官庭(東漢本傳)
華歆遇子弟甚整雖閒室之内嚴若朝典蜀王顒曰
今有人使奴執耕稼婢典炊爨鷄主司晨犬主吠盜牛
負重載馬涉遠路私業無曠所求皆足雍容高枕飲食
而已忽一日盡欲以身親其役不復付任勞其體力為
此碎物形疲神困終無一成豈其智之不若奴婢鷄犬哉
失為家主之法也(通鑑三國)戒束子孫雖朱紫羅列無敢犯
其法度者(通鑑晉海西公紀)貞元間言家法者尚韓穆二門
李巽雖在私家亦置案牘簿書勾檢公署焉(唐書)閨門落
然不聞人聲(唐憲宗紀)房玄齡治家有法度(新唐書)
集善統其家慈訓其子(白傅集)囊篋細碎無所遺漏(韓文)
屋舍
經上棟下宇以待風雨(易)君子將營宫室宗廟為先廐
庫次之居室為後晉獻文子成室晉大夫發焉張老
曰美哉輪焉美哉奐焉歌於斯哭於斯聚國族於斯文
子曰武也得歌於斯哭於斯聚國族於斯是全要領以
從先大夫於九京也北面再拜稽首君子謂之善頌善
禱(禮記)魯共王好治宮室壊孔子舊宅以廣其居(尚書序)
子大厦成而燕雀相賀(淮南子)
史齊景公謂晏子曰子之宅近市湫隘囂塵不可以居
請更諸爽塏者(左傳)開第康莊之衢(史記孟子傳)詔為列侯食
邑者賜大第室食二千石從之長安受小第室(前漢高紀住有)
(甲乙次第故曰第也)宣帝賜霍光家第一區(前漢傳)平恩侯許伯入
第蓋寬饒往賀(西漢蓋寬饒傳)新第成功堅(西漢董賢傳)紀瞻立宅
於烏衣巷(晉書)郭洋為太尉長史起大宅在高陵城西世
稱曰長史宅(三輔决錄)楷營新宅基宇甚麗當移住與兄遊
行牀帳儼然櫺軒疎朗兄心甚願之而口不言楷心知
其意便使兄住(裴楷别傳)魏舒少孤為外家甯氏所養甯起
宅相者云當出貴外甥舒曰當為外家成此宅相(王隠晉書)
石崇有别館在河陽之金谷一名梓澤(晉書本傳)高門邃宇
(北史)虢國中堂既成召工圬墁約錢二百萬復求賞技虢
國以絳羅五百段賞之嗤而不顧曰請取螻蟻蜥蜴記
其數置堂中苟失一物不敢受賞(通鑑唐玄宗紀)大臣將帥宦
官競治第宅各窮其力而後止時人謂之木妖(唐代宗紀)裴
度治第石林幽勝燠館涼臺號綠野堂度野服瀟散與
白居易劉禹錫為文章把酒窮晝夜相歡不問人間事
(唐書本傳)
傳記廣室多陰遠天地之和也故聖人弗為(春秋繁露)陳秀
公治第潤州池館綿亘數百步宅成公已疾甚肩輿一
登西樓而已人謂之三不得居不得修不得賣不得(沈括)
(存中述筆談)
集夏屋廣大沙堂秀尺高堂邃宇層臺累榭網戸朱
綴砥室翠翹(楚辭)幽堂晝密(文選七命)仰視兮雲屋(班婕妤賦)羣窈
窕之華麗嗟内顧之所觀故其館室次舍采飾纖縟(西京賦)十
廡萬室(蜀都賦)金鋪交映玉題相輝(蜀都賦)累棟重霤葺墻
羃室(左太沖魏都賦)既節比而攅集又宏璉以豐敞温房承
其東序涼室處其西偏(何晏賦)邃宇列綺忩蘭臺接羅幕
甲第崇高闥(有所思行)青樓臨大路高門結重關(美女篇)神靈
扶其棟宇歴千載而彌堅(王延夀賦)為之者勞居之者逸大
厦耽耽東西膠轕南北崢嶸土木丹彩光色如新
(陳子昂賦)高樓對紫陌甲第連青山(太白集)高飛燕雀賀新成
(杜詩)四壁含清風(韋應物集)樓閣玲瓏五雲起(白侍郎)高樓大觀
金堂玉戸(唐李愈東都集)經之營之門房洞褰列舉豐厨危危
掀掀(皇甫湜)廊腰縵回簷牙高啄(杜牧之)
園池
經始命有園囿之樂焉(詩註)
史楚子成章華之臺願與諸侯落之(左傳)深林絶澗有若
自然(東漢馮異傳)竒禽馴獸飛聲其間(同上)襄陽諸習氏荆土
豪族有佳園池(晉書山簡傳)宋簡文入華林園顧謂左右曰
會心處不必在遠翳然林木便自有濠濮間想也(世說上)
美榭高墉(北史)穿池種木小寄情賞(南史徐勉傳)裴度治第石
林幽勝燠館涼臺號綠野堂度野服瀟散與白居易劉
禹錫為文章把酒窮書夜相歡不問人間事(唐書本傳)林薄
蒙翳(唐書孟郊傳)文宗用鄭注言即命左右神策軍差人淘
曲江昆明二池仍許公卿士大夫之家於江頭立亭館
以時追賞(唐書)
集余旣滋蘭之九畹兮又樹蕙之百畆(楚辭)爰定我居築
室穿池長楊映沼芳枳樹籬遊鱗瀺灂菡萏數披竹木
蓊鬱靈果參差張公大谷之梨梁侯烏椑之柿周文弱
枝之棗房陵朱仲之李靡不畢植三桃表櫻胡之别二
李耀丹白之色石榴蒲萄之珍磊落蔓衍乎其側梅杏
郁棠之屬繁華藻麗之飾華實照爛言所不能極也菜
則葱韭蒜芋青筍紫薑堇薺甘旨蓼荽(音綏)芬芳蘘荷依
隂蒔藿向陽綠葵含露白薤負霜(潘岳閒居賦)園日涉而成
趣門雖設而常關(歸去來辭)盧園栖巖(文選詩)築山擬蓬壺穿
池類溟渤(鮑明遠代君子行)岸旁花柳看勝畫浦上樓臺望是
仙(張九齡詩)香泉草豐潔(杜詩)瞰臨𦕈空闊綠淨不可唾(韓詩)水
容與天色此處皆綠淨斬茅而嘉樹列發石而清泉
激輦糞壤焚椔翳却立而視之出者突然成丘陷者岈
然成谷窪者為池而缺者為洞若有鬼神異物陰來相
之(韓文)將為穹谷嵁巖淵池於郊邑之中則必輦山石溝
澗壑而求天作地生之狀咸無得焉逸其人因其地全
其天昔之所難今於是乎在見公之作知公之志公
之因土而得勝豈不欲因俗以成化公之擇惡而取美
豈不欲除殘而佑仁公之蠲濁而流清豈不欲廢貪而
立廉公之居高而望遠豈不欲家喻而戸曉夫然則是
堂也豈獨草木土石水泉之適歟山原林麓之觀歟
以白雲為籓籬碧山為屏風昭其儉也决疏沮洳搜
剔山麓萬石如林清風自生翠煙自留綿谷跨&KR0008;
皆大石林立渙若奔雲錯若置碁怒者虎鬭企者鳥厲
决其穴則鼻口相呀搜其根則蹄股交峙環行卒愕疑
若摶噬於是刳闢朽壤剪焚榛薉决澮溝導伏流散為
疎林洄為清池寥廓泓渟若造物者始判清濁效竒於
兹地非人力也豈天墜地出設兹神物(柳文)春之日衆木
華拆岸鋪島織沈浮照耀其水五色於是乎襲馨摘竒
方舟逶迤樂魚時翻飄蕊雪飛沂㳂環迴隠映差池咫
尺迷路不知所歸此則武陵仙源未足以極幽絶也夏
之日石寒水清松密竹深大柳起風甘棠垂隂於是乎
濯纓漣漪解帶升堂畏景火雲隔林無光虛甍沈沈皓
歴如霜羽扇不搖南軒清凉此則楚襄蘭臺未足以滌
炎鬱也秋之日金飈掃林蓊鬱洞開太華爽氣出關而
來於是乎絃琴端若景物廓如月委浩素水涵空虛鳥
驚寒沙露滴高梧境隨夜深疑與世殊此則庾公西樓
未足以澹神慮也冬之日彤雲千里大雪盈尺四眺無
路三堂虛白於是乎置酒褰裳憑軒倚楹瑶階如眞玉
樹羅生日暮天霽雲開月明冰泉潺潺終夜有聲此則
子猷山陰未足以暢吟嘯也(呂温作虢州三堂記)豐而不侈約而
不陋以琴竹詩書之幽素易綺紈鐘鼓之繁喧惟林池
煙景不讓(呂叔和文)春有錦綉谷花夏有石門洞雲秋有虎
溪月冬有爐峯雪隂陽顯晦昏旦含吐千變萬狀不可
殫紀覼縷而言(白樂天集)四垂無蔽萬景坌入落花芳草
無人處(劉賓客)花香逐陶令草色對王孫(劉長卿)峯奪香爐
巧池偷明鏡圓(沈文卿)當門竹勝簾(姚少監)俗塵不飛人意
自遠(劉賓客)
本朝温公營獨樂園在洛中諸園景最為簡素人以公
之故春時必遊(明道集)朝遊北城中回首見脩竹下有朱
門家破墻圍古屋舉鞭叩其戸幽響荅空谷入門所見
多十步九移目異花兼四方野鳥喧百族其西引溪水
活活轉墻曲東注入深林林深牎戶綠水光兼竹淨時
有獨立鵠林中百尺松歲久蒼鱗蹙言惟此地少意恐
關中獨小橋過南圃夾道多喬木隠如城百雉渥若丹
千斛陰陰日光淡黯黯秋氣蓄盡東為方池野鴈雜家
鶩紅棃驚合抱映島孤雲馥春光水溶漾雪陣風翻撲
其北臨長溪波聲捲平陸我時來周覽問此誰所築云
昔李將軍負險乘衰叔此亭破千家鬱鬱城之麓何嘗
載美酒來此駐車轂人生營居止竟為何人卜何當辦
一身永與清景逐(東坡李氏園詩)
農
經不耕穫不菑畬(易无妄)神農氏作斵木為耜揉木為耒
(繫辭)平秩東作平秩西成(書堯典)若農服田力穡乃亦有秋
(盤庚)惰農自安不昏作勞不服田畆越其罔有黍稷(同上)厥
父菑厥子乃弗肯播矧肯穫(大誥)若稽田旣勤敷菑惟其
陳修為厥疆畎(梓材)三之日于耜四之日舉趾同我婦子
饁彼南畆田畯至喜(詩七月)晝爾于茅宵爾索綯亟其乘
屋其始播百穀(同上)我田既藏農夫之慶彼有不穫穉
此有不斂穧彼有遺秉此有滯穗伊寡婦之利(大田)載芟
載柞其耕澤澤(載芟)其饟伊黍其笠伊糾其鎛斯趙以薅
荼蓼(良耜)三農生九穀(周禮太宰)飭力以長地財謂之農夫(考工)
(記)孟春王命布農事命田舍東郊善相丘陵阪險原隰
土地所宜五穀所殖以教道民(記月令)為國家者見惡如
農夫之務去草焉(左傳)政如農功日夜思之思其始而成
其終朝夕而行之行無越思如農之有畔譬如農夫
是穮是蓘雖有饑饉必有豐年(並同上)樊遲請學稼子曰
吾不如老農(論語)長沮桀溺耦而耕丈人植其杖而芸
(並同上)
子不違農時穀不可勝食也(孟子)夫以百畆之不易為已
憂者農夫也農夫豈為出疆舍其耒耜哉深耕易
耨(並同上)事農則田墾田墾則粟多粟多則國富(管子)上農挾五
中農挾四下農挾三農有常業一農不耕民有為之饑
者(同上)良農不為水旱輟耕(荀子)
史神農教民耕農故號曰神農(史黃帝紀)陳勝少時與人傭
耕嘗輟耕之隴上悵然曰苟富貴無相忘傭者笑曰若
為傭耕何富貴也勝太息曰嗟呼燕雀安知鴻鵠之志
哉(本傳)楊惲報孫會宗書曰田家作苦歲時伏臘烹羊炮
羔斗酒自勞酒後耳熱仰天拊缶而歌嗚嗚(前本傳)農夫
父子暴露中野不避寒暑捽山把土手足腁胝(漢書)農之
良者善養禾(賈山至言)諸葛亮躬耕隴畆好為梁父吟(蜀本傳)
明宗問馮道今歲雖豐百姓贍足否道曰農家歲凶則
死於流殍歲豐則傷於穀賤豐凶皆病惟農夫為然臣
記聶夷中詩云二月賣新絲五月糶新穀醫得眼前瘡
剜却心頭肉語雖鄙俚曲盡田家之情狀上命錄其詩
嘗諷誦之(五代史)
傳記周家以農事開國(國語)旦暮從事於田野霑體塗足
(同上)農不失時則成之農失其時則敗之(六韜)
集雉雊麥苖秀蠶眠桑葉稀(王維)日出布穀鳴田家擁鋤
犁(李白)歸閒事耦耕(同上)卜宅從兹老為農去國賖(杜詩)農月
須知課田家敢忘勤(同上)刈熟擔肩頳(韓詩)為農信可樂(柳詩)
穡人先耦耕九扈鳴已晩楚鄉農事春(並同上)倉廩無宿
儲徭役獨未已方慚不耕者禄食出閭里(韋應物)老翁家
貧在山住耕種新田三四畆苗疎稅多不得食輸入官
倉化為土歲暮鋤犁倚空室呼兒登山收橡實江西賈
客珠百斛船中養犬食粱肉(張籍)凌晨起飯牛雙駕耕東
菑(儲光羲)日旰嬾耕鋤登高望川陸空山足禽獸墟落多
喬木(同上)父耕原上田子斸山下荒六月禾未秀官家已
修倉(聶夷中)
本朝田家何所樂臺笠日相親(六一集)菖葉侯耕辰(同上)西崦
人間應最樂煑葵燒筍餉耕人(東坡)卷野畢秋穫殷床聞
夜舂歲晏風日暖人牛相對閒勸農使者古大夫不
惜春衫踐泥塗千人耕種萬人飡一年辛苦一冬閒
但令黃犢無人佩布穀何勞也勸耕脫冠還作扶
犂叟(並同上)水秧綿綿復多稌龍骨長乾桂梁梠鮒魚出
網蔽洲渚荻笋肥甘勝牛乳(王介甫)南村北村同一犂新
婦餉姑翁哺兒(山谷)看人秧稻午風凉(同上)
圃
經折柳樊圃(詩東方未明)二曰園圃毓草木(周禮太宰)任圃以樹
事貢草木(閭師)樊遲請學為圃曰吾不如老圃(論語)
子子貢南遊於楚過漢隂見一丈人方將為圃畦鑿隧
而入井抱瓮而出灌搰搰然用力甚勞而見功寡子貢
曰有械於此一日浸百畦用力甚寡而見功多為圃者
曰柰何曰鑿木為械後重前輕挈水若抽數如泆湯其
名為橰為圃者忿然作色而笑曰吾聞之吾師有機械
者必有機事有機事者必有機心機心存於胷中則純
白不備吾非不知羞而不為也(莊子)
傳記張老者楊州六合縣園叟也韋恕有女既笄張老
延媒媪求娶之媪曰豈有衣冠子女肯嫁圃叟耶張老
強之媪不得已入言之韋恕怒曰為吾報之今日内得
五百緡即可未幾車載納於韋氏諸韋大驚曰吾度其
必無今不移時而錢到當如之何遂許焉張老既取韋
氏園業不廢鬻蔬不輟親戚惡之張老曰某王屋山下
有一莊明旦當歸耳他日可令大兄往天壇山南相訪
後如其言訪之盖仙云(廣記)有一秀才求㛰卜人曰君之
室方二歲在滑州郭南姓某氏其父母見灌園為業秀
才不樂徑詣滑訪之一日伺其父母出引女嬰使前以
細針内其&KR0008;中而去女竟無恙後秀才登第娶廉使女
其妻每天氣陰晦輒發頭痛醫者以藥封腦上有頃肉
潰出一針遂愈因訪問女之所出方知本圃者之女云
(玉堂閒話)劉晏少妙道術遇道流三人飲酒極歡曰世間還
得似我輩否一人曰王十八後晏於衡山縣喫冷淘香
菜芳潔劉公問此菜何所得答曰縣有官園子王十八
能種此莱劉公訪王十八與俱歸其後劉公病已屬纊
得王十八藥三丸灌之蹶然而起(逸史)
集幾道泉澆圃交横落幔坡(杜詩)圃畦新雨潤媿子廢鋤
來連筒灌小園(並同上)
蠶
經桑土既蠶(書禹貢)有鳴倉庚女執懿筐遵彼微行爰求
柔桑(詩七月)蠶月條桑(同上)十畝之間兮桑者閑閑兮(十畝之間)
婦無公事休其蠶織禁原蠶者(周禮原再也)季春戴勝降
於桑具曲植籧筐后妃齋戒東鄉躬桑禁婦女毋觀省
婦使以勸蠶事蠶事既登分繭稱絲效功以共郊廟之服(記月)
(令)天子諸侯必有公桑蠶室卜三宫夫人世婦之吉者
使入蠶於蠶室桑於公桑
子五畆之宅樹墻下以桑匹婦蠶之則老者足以衣帛
矣(孟子)食桑而吐絲前亂而後治夏生而惡暑喜晴而悲
雨蛹以為母□以為父三俯三起事乃大已夫是之謂
蠶理(荀子賦篇)
史正月上甲風從東方來宜蠶(史天官書)光武時野蠶成繭
被於山阜(後本紀)武德五年梁州野蠶成繭(唐書)尹思正為
青州刺史蠶至歲四熟(本傳)
傳記東郭採桑之女項有大瘤齊閔王遊至東郭百姓
盡觀瘤女採桑如故王怪問之對曰父母教採桑不受
教觀大王王曰此竒女也遂聘為后齊國大治(列女傳)蜀
之先有蠶叢帝又高辛時蜀有蠶女父為人所掠惟所
乘馬在其母誓曰有得父還者以此女嫁之馬聞言驚
躍而去數日父乃乘馬歸自此馬嘶鳴不肯齕草母以
告父父曰誓於人不誓於馬安有人而偶非類乎馬跑
父怒射殺之曝其皮於庭皮蹶然而起卷女飛去棲於
桑上女化為蠶食桑吐絲成繭蜀人塑女象披馬皮謂
之馬頭娘以祈𧖟焉(圖經)張成見一婦人立宅東南角曰
此地是君蠶室正月半日可作白粥膏泛於其上以祭
之當令君家蠶業百倍成如其言果大得蠶(續齊諧記)園客
美姿貎常種五色香草忽有五色蛾集其上客收之生
花蠶焉有一女自來養蠶以香草飼之得繭百二十枚
大如瓮繰訖此女與園客俱去濟隂今有華蠶祠焉(女仙)
(錄)
集綠條映素手採桑向城隅(李白)三日開箔雪團團先將
新繭送縣官已聞鄉里催織作去與誰人身上著(王建)
本朝桑城日暖蠶浴(六一集)車鳴繅白繭桑葉正肥蠶食
飽(並同上)野人香火祝春蠶(東坡)扶桑大繭如瓮盎天女織
綃雲漢上(同上)當須了租賦豈暇恤𥜗袴前知寒切骨甘
心兩骭露(文與可)
樵
經翹翹錯薪言刈其楚(詩漢廣)薪是穫薪尚可載也(大東)樵
彼桑薪(白華)問士之子長幼長曰能負薪幼曰未能負薪
(禮記)請無扞采樵者以誘之(左傳)其父析薪其子弗克負荷
(同上)
史朱買臣常刈薪賣以給食妻亦負戴相隨妻羞之求
去買臣曰吾年五十當富貴今四十餘年矣姑待之妻
詈曰如公終餓死溝中耳何能富貴買臣不能留乃聽
其去後買臣為會稽太守云(前本傳)
傳記郎詠隠西昌採樵為業或擔至郡中人買之則曰
我西昌逸士酒中人也今獻公所缺公當惠我所好(廬陵)
(記)王質入山採樵見二童子奕棋所持斧置坐而觀之
童子曰汝斧柯爛矣質歸鄉閭無復時人(述異記見謀類)
集或山而樵(韓文)雪逕抵樵叟(同上)採薪隴坂長(李白)樵蘇遠
相號(柳詩)野迴樵唱來(同上)谷口樵歸唱(杜詩)
本朝行歌採樵去(六一集)薪歌曉入浦(同上)樵童忽兩三(東坡)
偶隨樵父採都梁竹屋松扉試乞漿有如採樵子入
洞聽琴筑尋山跨坑谷騰趠筋骨強(並同上)
牧
經爾牧來思伺蓑何笠或負其餱(詩無羊)牧人乃夢衆維
魚矣旐維旟矣大人占之衆維魚矣實維豐年旐維旟
矣室家溱溱(同上)在坰之野坰四曰藪養蕃鳥獸(周禮太宰)牧
人掌牧六牧而阜蕃其物以共祭祀之牲牷(牧人)牛有牧
馬有圉(左傳)
子今有受人之牛羊而為之牧之者則必為之求牧與
芻矣(孟子)孔子嘗為乘田矣曰牛羊茁壯長而已矣(同上)君
見牧羊者乎百羊而羣使五尺童子荷箠而隨之欲東
而東欲西而西使堯牽一羊舜荷箠而隨之則不能矣
(列子)百里奚爵禄不入於心故飯牛而牛肥使穆公忘其
賤而與之政(莊子)臧與穀二人相與牧羊而俱亡其羊問
臧奚事則挾筴讀書問榖奚事則博塞以遊二人者事
業不同其於亡羊均也(同上)
史卜式不願為郎上曰吾有羊在上林子為牧之式乃
布衣草履而牧羊歲餘羊肥息上善之式曰非獨羊也
治民亦猶是矣以時起居惡者輒去無令敗羣上竒其
言(漢書)匈奴徙蘇武置北海上使牧羝羝乳乃得歸公
孫弘牧豕海上(並同上)李密感厲讀書以蒲韀乘牛掛漢
書一帙於牛角上行且讀(唐書)
傳記甯戚俟齊桓公出扣牛角歌曰南山燦白石爛生
不遭堯與舜禅短布衣單纔至骭從昏飯牛至夜半長
夜漫漫何時旦桓公召之因以為相(三齊略記)初平牧羊有
道士將入金華山石室中四十餘年其兄初起尋之道
士引至山中相見兄問羊何在初平曰近在山東初起
往視但見白石無數還曰無羊初平與兄俱往叱之云
羊起於是白石俱起成羊(闕)牧歌竹
枝詞者乘牛扣角至寺而歌(闕)公家貧自
牧牛與里中兒更甘為牛師(廣記)
集閒時田畝中搔背牧鷄鵝(李白)驪山茂陵盡灰滅牧牛
之子來攀登(同上)斜陽照墟落窮巷牛羊歸野老念牧童
倚杖候荆扉(王維)牛羊晩自歸兒童戲野田(王貞白)稼穡既
自務牛羊還自牧(儲光羲)牛羊識童僕向夕自相呼(杜詩)草
肥朝牧羊(鄭谷)
本朝乞我一牧童林間聽横笛(山谷)
漁
經包羲氏作結繩而為網罟以佃以漁(易繫辭)其釣維何
維絲伊緡(詩何彼穠矣)毋逝我梁毋發我笱(谷風及小弁)敝笱在
梁(敝笱)魚麗於罶(魚麗)南有嘉魚烝然罩罩(南有嘉魚)之子於釣
言綸之繩其釣維何維魴及鱮(采綠)䱷人掌以時䱷與梁
春獻王鮪辨魚物為鱻薧以共王膳羞(周禮)公矢魚於棠
公羊曰公如棠觀魚登來百金之魚而張之注云張網
羅也登來美問大得也(春秋公羊傳)子釣而不綱(論語)
子數罟不入洿池魚鼈不可勝食也(孟子)漁之為事也有
鈎網罟笙罛罶□□岺罾笱攭梁罨箅&KR2668;銛之類(尸子)渤
海之東有五山焉曰岱輿員嶠方壺瀛洲蓬萊帝使巨
鼇十五舉首而戴之迭為三番而龍伯之國有大人一
釣而連六鼇於是岱輿員嶠二山沉於大海(列子)詹何以
獨繭絲為綸芒鍼為鉤荆蓧為竿剖粒為餌引盈車之
魚於百仞之淵綸不絶鉤不申竿不撓(同上)任公子為大
鉤巨緇五十犗以為餌蹲乎會稽投竿東海期年不得
魚已而大魚食之牽巨鈎陷没而下驚揚而奮鬐白波
若山海水震蕩聲侔鬼神燀赫千里自淛河以東蒼梧
以北莫不厭若魚者(莊子)莊子釣於渭水楚王使大夫二
人往先焉曰願以境内累矣莊子持竿不顧曰吾聞楚
有神龜死已三千歲矣王巾笥而藏之廟堂之上此龜
者寧其死為留骨而貴乎寧其生而曳尾於塗中乎二
大夫曰寧生莊子曰往矣吾將曳尾於塗中(同上)子思居
衛衛人釣於河得鮦魚焉其大盈車子思問何以得之
對曰吾一釣而垂一魴之餌鮦過而弗餌更以豚之半
體則吞之子思曰鮦雖難得貪以死餌士雖懷道貪以
死禄(孔叢子)太公釣隠溪五十六年矣而未嘗得一魚魯
連往而觀之太公跪石隠崖且不餌而釣仰詠俯吟及
暮而釋竿(符子)聖人以道德為竿綸以仁義為鈎餌投之
天地間萬物孰非其有哉(淮南子)
史舜漁雷澤雷澤之人皆讓居(史記)吕望窮困年老以漁
釣干周西伯(同上詳見琴操類)韓信至淮陰城下釣有一漂母
哀之與之食(前本傳)臨川羡魚不如退而結網(禮樂志又董仲舒傳)
(作臨淵)嚴光字子陵少與光武同遊帝思其賢令物色訪
之齊國上言有一男子披羊裘釣澤中乃聘之除諫議
不屈耕於富春山後名其釣處為嚴陵瀨(後漢書)左慈字
元放嘗在曹公座公曰今日高會所少者吳松江鱸魚
為鱠耳元放因求銅盤貯水以竿餌釣於盤中須臾引
一鱸魚出(方術傳)翼莊惟以弋釣為事及長不復獵或問
漁獵曰是害生之事而先生止去其一何哉莊曰獵自
我釣自物且夫貪餌忘釣豈我哉(晉書)陶侃少時漁於雷
澤嘗網得一織梭以掛於壁有頃風雷化為龍而去(同上)
宋文帝嘗與羣臣臨天泉池垂綸良久不獲景文越席
曰臣以為垂綸者清故不獲貪餌(南史)王弘之性好釣或
問曰漁思得魚賣否曰亦自不得得亦不賣(同上)
傳記善釣者引魚於千仞之下餌香也(吕氏春秋)太公釣於
慈泉(同上)吕望釣於渭渚三日三夜魚無食者農人曰子
將復釣必細其綸芳其餌徐徐而投之無令魚駭望如
其言初下得鮒次得鯉刳腹得書曰呂望封於齊(藝文類聚)
周文王至磻溪見呂望文王拜之尚曰望釣得玉璜刻
曰周受命呂佐(尚書帝命驗)宓子賤為單父宰陽晝曰有釣
道二焉請以送子投綸餌迎而吸之者陽鱎魚也薄而
不美若亡若存若食不食者魴魚也薄而厚味子賤未
至單父冠蓋交接於道子賤曰車驅之陽晝所謂陽鱎
者至矣(說苑)揚州太守閭丘會僚友於轉沙亭令漁戶曰
得魚多者有賞有一漁人以肉物作塊散懸於網上凡
十網得魚三千六百太守詢之曰魚喜鹿胎香適散懸
者乃此物也(楊州事迹)楚江邊有漁者或問之曰君之漁隠
人之漁邪漁人之漁邪漁者曰昔姜牙之漁嚴子陵之
漁書於青史皆以為隠人之漁也殊不知不釣其名耶
若以漁人之漁但以月白風和浪靜得魚供庖宰一身
足餘則易酒獨醉又焉知隠人之漁漁人之漁也(瀟湘錄)
張志和居江湖自稱煙波釣徒著玄眞子以自號垂釣
不設餌志不在魚也(魚歌錄)
集屈原既放行吟澤畔顔色憔悴形容枯槁漁父見而
問之曰子非三閭大夫與何故至於斯屈原曰舉世皆
濁而我獨清衆人皆醉我獨醒是以見放漁父曰世皆
濁何不淈其泥而揚其波衆皆醉何不餔其糟而啜其
醨屈原曰新沐者必彈冠新浴者必振衣安能以身之
察察受物之汶汶者乎漁父鼓枻而去歌曰滄浪之水
清兮可以濯吾纓滄浪之水濁兮可以濯吾足(楚辭)綿州
江水之東津魴魚鱍鱍色勝銀漁人漾舟沉大網截江
一擁數百鱗衆魚常才盡却棄赤鯉騰出如有神潛龍
無聲老蛟怒迴風颯颯吹沙塵(杜詩)蒼江漁子清晨集設
網提綱萬魚急能者操舟疾若風撑突波濤挺义入小
魚脫漏不可紀半死半生猶戢戢大魚傷損皆垂頭屈
強泥沙有時立強擬晴天理釣絲接縷垂芳餌
試問垂綸客把釣待秋風(並同上)狂歌從此别垂釣滄
浪前(李白)羽沉知食駛緡細覺牽難(韓詩)坐厭親刑柄偷來
傍釣車吾黨侯生字叔起呼我持竿釣温水平明鞭
馬出都門盡日行行荆棘裏温水微茫絶又流深如車
轍闊容輈蝦䗫跳過雀兒浴此縱有魚何足求我為侯
生不能已盤針擘粒投泥滓晡時堅坐到黃昏盡日持
竿方一起暫動還休未可知蝦行蛭度似皆疑忽然舉
線若有得一寸纔分鱗與鬐君欲釣魚須遠去大魚
豈肯居沮洳义魚春岸闊此興在中宵中鱗憐錦碎
當目訝珠銷競多心轉細得雋語時囂潭罄知存寡
舷平覺獲饒盈車欺故事飼犬驗今朝獺去愁無
食龍移懼見燒如棠名既誤釣渭日徒消(並同上)漁澤從
鰌魴(柳詩)去來伊洛上相待安笟單(柳詩)我為一寸鉤欲釣
千丈流魚翁夜傍西巖宿曉汲清湘燃楚竹煙銷日
黯不見人欸乃一聲山水綠(並同上)雨來蓴菜流船滑春
後鱸魚墜釣肥(皮日休)西塞山邊白鷺飛桃花流水鱖魚
肥青篛笠綠蓑衣春江細雨不知歸又曰釣臺漁父褐
為裘兩兩三三舴艋舟能縱棹慣乘流長江白浪不曾
憂(張志和)
本朝陸龜蒙升舟設蓬席齋束書茶竈筆牀釣具往來
時謂江湖散人或號天隨子甫里先生自比涪翁漁父
江上丈人(自叙)采江之魚兮朝船有鱸采江之蔬兮暮筐
有蒲左圖且書右瑟與壺(陸龜蒙)笭箵苦難滿(六一集笭箵取魚器)
(也)向暮卷空罾(同上)漁蓑句好眞堪畫(東坡)還有江南風物
好流水鱖魚肥仰看雲天真篛笠旋收江海入蓑衣
千首新詩一竿竹不應空釣漢江槎何日西湖尋舊
賞淡煙疎雨暗漁蓑漁父飲誰家去魚蟹一時分與
酒無多少醉為期彼此不論錢數漁父醉簔衣舞醉裏
却尋歸路孤舟短棹任縱横醒後不知何處漁父醒春
江午夢斷落花飛絮酒醒還醉醉還醒一笑人間今古
漁父笑輕鷗舉漠漠一江風雨江邊騎馬是官人借我
孤舟南渡(並同上)一江風月趁漁船(山谷)寕容網目漏吞舟
誰能烹鮮作苛碎(后山)
獵(見禮儀部田獵類)
工
經若作室家既勤垣墉惟其塗塈茨若作梓材既勤樸
斵惟其塗丹雘(書梓材)五曰百工飭化八材(周禮太宰)攻木之
工七輪輿弓廬匠車梓攻金之工六築冶鳬㮚段桃攻
皮之工五函鮑韗韋裘設色之工五畫繢鍾筐㡛刮摩
之工五玉櫛雕矢磬摶埴之工二陶旊(考工記)百工之事
皆聖人之所作也(同上)天子之六工曰土工金工石工木
工獸工草工典制六材(記曲禮)
子為巨室則必使工師求大木(孟子)離婁之明公輸子之
巧不以規矩不能成方圓梓匠輪輿能與人規矩不
能使人巧大匠不為拙工改廢繩墨大匠誨人必
以規矩學者亦必以規矩(並同上)梓慶削木為鐻見者驚
猶鬼神(莊子)鄭人堊漫其鼻端若蠅翼使匠石斵之匠石
運斤成風盡堊而鼻不傷工倕旋而蓋規矩指與物
化而不以心稽輪扁曰斵輪徐則甘而不固疾則苦
而不入不徐不疾得之於手而應之於心臣不能以喻
臣之子臣之子亦不能受之於臣是以行年七十而老
斵輪(並同上)周穆王廵狩有獻工人名偃師王問曰若有
何能曰臣之所造能倡者穆王驚視之趣步俯仰信人
也巧夫鎮其頥則歌合律捧其手則舞應節千變萬化
惟意所適穆王曰人之巧乃可與造化者同功乎詔貳
車載之以歸夫班輸之雲梯墨翟之飛鳶自謂能之極
也聞偃師之巧終身不敢語藝而時執規矩(列子)
史申屠蟠家貧傭為漆工郭林宗見而奇之(後漢書)宋武
平關中得姚興指南車有外形而無機杼每行使人於
内轉之昇明中齊高帝使祖冲之改造銅機圓轉不窮
而向方如一馬均以來未之有也(南史)祖冲之以諸葛亮
有木牛流馬乃造一器不用風水施機自運不勞人力
冲之有造千里船於新亭江試之日行百餘里(並同上)
隋煬帝北廵宇文愷造觀風行殿上容衛者數百人下
施輪軸推移倏忽有若神功(北史)裴延齡大搜市㕓逮捕
匠徒迫脅就工號曰敕索弗讎其直名曰和顧弗與之
庸(唐書)虢國中堂既成召工圬墁約錢二百萬虢國以絳
羅五百段賞之嗤而不顧曰請取螻蟻蜥蜴記其數置
堂中苟失一物不敢受直(玄宗紀)
傳記始皇起雲明臺窮四方珍木天下巧工有二人皆
虛騰緣木運斤斧於雲中子時起工至午時已畢故云
子午臺也(拾遺錄)凌雲臺樓觀極精巧恒隨風搖動而終
無崩隕魏文帝懼其勢危别以大材扶持之樓即傾壊
論者謂輕重力偏故也(世說)魯般燉煌人巧侔造化於涼
州造浮屠作木鳶每擊揳三下乘之以歸六國時公輸
班亦為木鳶以窺宋城(雜爼)北齊有沙門靈昭有巧思武
成帝令於山亭造流杯池船每至帝前引手取杯船即
自往上有木小兒撫掌遂與絲竹相應飲訖放杯便有
木人刺還飲若不盡船終不去(廣記)
集班倕棄其剞劂兮王爾投其鉤繩(甘泉賦)夫大木為杗細
木為桷欂櫨侏儒椳闑扂楔各得其宜施以成室者匠
氏之工也(韓文)木之就規矩在梓匠輪輿不善為斵血
指汗顔巧匠旁觀縮手袖間(並同上)裴封叔之第在光德
里有梓人欵其門願傭隟宇而處焉所軄尋引規矩繩
墨家不居礱斵之噐其後京兆尹將飾官署委羣材會
衆工梓人左執引右執杖而中處焉量棟宇之任視木
之能舉揮其杖曰斧彼執斧者趨而右顧而指曰鋸彼
執鋸者趨而左俄而斤者斵刀者削皆視其色俟其言
莫敢自斷者既成書於上棟曰某年某月某日某建則
其姓字也凡執用之工不在列(柳文)
本朝開寳寺塔都料預浩所造塔初成望之勢傾西北
人問之浩曰京師多西北風吹之不百年當正也國朝
以來木工一人而已有預都料木經三卷行於世(闕)
商賈
經日中為市致天下之民聚天下之貨交易而退各得其
所蓋取諸噬嗑(易繫辭)懋遷有無化居(書益稷)六曰商賈阜
通貨賄注云行曰商處曰賈(周禮太宰)以商賈阜貨而行市
(司市)或通四方之珍異以資之(考工記)秦師伐鄭商人弦高
遇之以乘韋先牛十二犒師且使遽告於鄭(左傳)韓宣子
有玉環其一在鄭商宣子請之子産不與韓子買諸賈
人既成價矣賈人曰必以聞子産曰昔我與商人皆出
自周世有明誓以相信也曰爾無我叛我無強賈爾有
利市寶賄我勿與知今吾子以好來辱敝邑而謂敝邑
強奪賈人是教敝邑背明誓也(同上)
子商賈皆欲藏於王之市行旅皆欲出於王之塗(孟子)市
㕓而不征法而不㕓則天下之商皆悅而願出於其路
矣古之為市也以其所有易其所無者有司者治之
耳有賤丈夫焉必求壠斷而登之以左右望而罔市利
人皆以為賤故從而征之征商自此賤丈夫始矣(並同上)
良賈不為折閱不市(荀子)楚人有賣其珠於鄭者為木蘭
之櫃薰桂椒之櫝綴以珠玉飾以玫瑰輯以翠羽鄭人
買其櫝而還其珠此可為善賣櫝矣未可謂善鬻珠也
(韓子)市井相與言則以財與利(揚子)
史貪賈三之廉賈五之(史記)孔氏用冶鐵致富因通商賈
之利故南陽行賈盡法孔氏之雍容天下熙熙皆為
市來天下穰穰皆為市往(史貨殖傳序)百里不販樵千里不
販糴(同上)商賈大者積貯倍息小者坐列販賣操其竒贏
日遊都市乘上之急所賣必倍(前食貨志)乘堅策肥履絲曳
縞此商人所以兼并農人所以流亡也(同上)灌嬰以販繒
為業(漢書)張湯始為小吏乾没與長安富賈田甲魚翁叔
之屬交私漢高祖令賈人不得衣綵乘車重租税以困
辱之孝惠高后時為天下初定復弛商賈之律(並同上)富
商賈或滯財役貧轉轂百數廢居居邑(前食貨志)宋劉伯龍歴
位九卿郡守貧窶尤甚嘗在家慨然將營什一之利一
鬼在傍撫掌大笑伯龍嘆曰貧窮固有命乃復為鬼所
笑(南史)何妥父細脚胡通商入蜀因致巨富號為西州大
賈(北史)
傳記段干木晉國之大駔(呂氏春秋)柳仲郢有婢失意鬻之
女儈導於刺史藍巨源他日巨源召鬻綾羅者酬酢可
否柳婢失聲而仆命輿還女儈家翌日詰其所苦曰某
雖賤人曾為柳家細婢死則死矣安能事賣綾羅牙郎
乎(廣記)有貧人止販隻瓮夜宿瓮巾心計曰此瓮賣之其
息已倍遂可販二瓮自二而四其利無窮遂喜而舞不
覺瓮破(小記)
集商賈百族禆販夫婦鬻良雜苦蚩眩邊鄙(西京賦)巷列
千所羅居百族則能目語額瞬談智於尺寸之間窺窬
於分毫之際(成伯陽賦)吏非商也吏而商汙吏之為商未若
廉吏之為商也(柳文)五方之賈以財相雄而鹽賈尤熾或
云賈雄則農傷予感之作賈客詞(劉禹錫)冒良芳之巧言
斁量衡於險手抄忽之差鼔舌傖獰詆欺相高詭態横
出(同上)天外賈客歸(李白)
本朝晨裝赴徒旅夕宿訪閭井(六一集)門前商賈負椒菽
山後咫尺連巴蜀(東坡)未能逐什一安得摶九萬(同上)
記纂淵海卷八十四
