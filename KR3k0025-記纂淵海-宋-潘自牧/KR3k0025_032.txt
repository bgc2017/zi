記纂淵海卷三十二宋潘自牧撰
職官部
祭酒
經帝曰夔命汝典樂教胄子(書)
史漢置博士至東京凡十四人而聰明有威重者一人
為祭酒(漢書)晉咸寧四年立國子學置祭酒一人永嘉中
又置儒林祭酒一人以杜夷為之當為訓範總統學中
衆事(晉書)荀卿年五十始来學於齊襄王時最為老師三
為祭酒焉(史記)南齊何胤為國子祭酒與太子中庶子王
瑩並為侍中時胤輩作祭酒疑所服陸澄博古亦不能
定遂以玄服臨試後羣議乃用朱衣自此始(南史)晉袁瓌
為國子祭酒時喪亂之後禮教陵遲瓌上疏云請得給
其宅地備其學徒帝從之國學之興自瓌始(晉史)
傳記隋元善賜江楊縣公後遷國子祭酒時帝親臨釋
奠命善講孝經於是敷陳義理兼之諷諫上大悅曰聞
江楊之說更起朕心(續通典)唐賀德仁少與從兄德基俱
為國子祭酒時人語曰學行可師賀德基文質彬彬賀
德仁楊嶠為國子祭酒引尹知章范行恭趙玄默為
學官皆名儒冠(並同上)楊汪為國子祭酒帝令百僚就學
與汪講論通儒碩論雖鋒起皆不能屈(陳先生行狀)
集冠帶橋門路雍容俊士關微言尊噩噩小道屏閒閒
禮樂高千古詩書到百蠻斯文知未冺璧水尚如環(朱行)
(中詩)幾度見詩詩總好及觀標格過於詩平生不會藏人
善到處逢人說項斯(楊祭酒詩)聖恩若許留太學諸生講解
得切磋(韓愈)
本朝國子監有判監事有管勾監事侍制以上則為判
餘為管勾(會要)熙寧初詔用經術取士廣闢黌舍分為三
學增置生徒總二千八百人朝廷育才於斯為盛(續會要)
及元豐中復正官名置國子監祭酒掌三學之教法政
令(同上)楊龜山兼國子祭酒上喜曰老成無逾卿者(言行錄)
馮元仁宗朝判國子監故事國子監必宿儒典領元與
孫奭並命輿論大服(東都亊略)
國子司業
史唐陽城為司業直言得罪太學諸生何蕃季償等二
百人頓首闕下請留城(唐書)孔穎達子志終志終子惠元
三世司業時人美之(並唐書)張參為國子司業年老嘗手
寫九經以為讀書不如寫書(唐史)韓愈為國子司業竇公
墓誌云公誨於國學也嚴以得禮扶善遏過明上下之
分以躬先之恂恂愷悌得師之道(同上)郭山暉累遷國子
司業景龍中帝昵狎近臣及修文學士詔徧為伎餘臣
各有所陳而暉乃誦鹿鳴蟋蟀篇未畢中書令李嶠以
近規諷止之帝嘉其直下詔褒(唐書)凡六學生每歲有業
成上於監者以其業與祭酒司業試之(隋志)
傳記隋煬帝大業三年於國子監初置司業一人唐置
二人從四品副貳祭酒通判監事龍朔二年改為少司
成咸亨初復舊凡祭酒司業皆儒重之官非其人不居
(通典)唐陽僑為國子司業好學喜勤善誘後生修講舍人
以為善職(分紀)陽城引諸生告之曰學者所以學為忠孝
也諸生有久不省親者乎明日還養者二十輩有三年
不歸侍者斥之簡孝秀德行升堂上沈酗不率教者罷
之生徒斤斤皆有法度(通典)
集才難孰為吾君惜果漏寧容我輩先熟路長驅聊緩
步百金一發不虛弦(陳後山送詹司業詩)命樂正之官輔司成之
教往祇厥職母使陽城韓愈之流專美前世(欒城徐盛喬制)司
業武公少儀於是總太學儒官三十有六人列燕於祭
酒之堂(韓文公聽琴序)
本朝元豐正名置司業掌三學之教法政令(續會要)初除
朱服(職略)建炎三年省紹興十二年復置(中興會要)隆興併省
司業不許與祭酒並除乾道七年欲除劉焞孝宗曰司
業乃祭酒之貳並置何妨於是始並置(孝宗會要)師氏之位
惟其能(南豐擬制)王大寶知袁州暇日尋理舊所著述得周
易證義十卷毛詩國風證義六卷表進上謂宰相曰王
大寶所進書深得經旨其以國子司業兼崇政殿說書
召賜五品服(胡澹菴集)
監丞
傳記隋置三人唐一人掌判監事凡六學生每歲有業
成上於監者以其業與司業祭酒試之登第者白祭酒
上於尚書禮部(六典)
集設屬成均參釐政令庶事之務惟丞是司(胡端平制)靈臺
崇崇兮洞膠轕以綿延中有珍木兮鬱森森以芊芊(王履)
(員賦)學為教原丞為糾局生於學者表王化之大同植於
廳者知宦政之無曲樂我皇道彰我聖年依君仁義
之圃對君翰墨之筵(並同上)
本朝景祐二年孫祖德請於直講京官内差一員充監
丞詔學官兼領掌錢穀出納之事(四朝志)元豐定制置祭
酒司業掌三學之教法政令而監之事則丞與焉(續會要)
建炎三年省紹興十二年復置(中興會要)趙鼎先是國子監
丞張戒上書幾八千言自謂恐聖意上謂宰執曰朕熟
覽之其憂國愛君之心誠可嘉朕大開言路以防壅蔽
自欲賞之趙鼎不答沈與求曰陛下如此何患不聞盡
言(言行錄)
博士
史六國時有博士掌通古今後漢博士凡十四人叔孫
通為博士初制漢禮(漢書)賈誼頗通諸書召為博士(同上)董
仲舒為景帝時博士下帷講誦三年不窺園非禮不行
(漢紀)漢賈誼年二十餘文帝召為博士年最少有詔議諸
先生未能言誼盡為對人人各如其意所出諸生於是
以為能文帝悅之超遷一歲至太中大夫(漢書)後漢朱浮
以國學既興廣博士之選上書曰博士之官為天下宗
師使孔聖之言傳而不絶(本傳)後魏崔逸為國子博士每
公事逸常被詔獨進博士特命自逸始(魏史)唐李絳請崇
國學上䟽曰博士有倚席之譏(唐書)
傳記晉咸寧四年初置國子博士一人皆取履行清淳
通明典義梁置五經博士各一人唐增置二人孔子之
後孔忠生武及安國武生延年延年生霸安國延年皆為
武帝博士霸亦昭帝末為博士霸生光成帝初舉為博
士漢文帝時申公為詩最精以為博士申公為詩傳號
曰魯詩京房受易梁人焦延夀房授東海殷喜河東姚
平河南弘乘皆為郎由是易有京氏之學(魯國先賢傳)漢文
帝時博士朝服玄端章甫冠(通典)唐盖文懿武德初歴國
子助教時高祖引於秘書省學教授王公之子時文懿
為博士文懿常開講發毛詩題公卿咸更相問難文懿
發揚風雅甚得人之致敬唐大歷初禮部侍郎許善
心舉徐文遠與包愷褚徽陸德明魯達為學館遂擢文
遠國子博士愷等並為太常博士皆一時之最(唐書)
集諸公衮衮登臺省廣文先生官獨冷甲第紛紛厭梁
肉廣文先生飯不足先生有道出羲皇先生有才過屈
宋德尊一代常坎軻名垂萬古知何用先生蚤賦歸去
来石田茅屋荒蒼苔儒術於我何有哉(杜甫詩)儒庠恣游
息聖籍飽商確(韓詩)
本朝國子監無博士有直講八人熙寧改為太學博士
元豐定制亦無國子博士大觀元年薛昂乞置國子博
士四員國子正錄各二員與太學官分掌教道從之建
炎併國子監於禮部紹興三年詔駐蹕所在因國子監
量養生徒置博士二員(中興會要)楊萬里詔為國子博士上
疏乞留左司員外郎張栻除軍器少監韓玉上罷之由
是名重朝廷(言行錄)
太學博士
史漢太學置五經課試之法置春秋穀梁博士(漢官儀)公
孫弘對策時百餘人太常奏弘第居下天子擢為第一
召見容貌甚麗拜為博士待詔金馬門光武起太學博
士諸生横卷為海内所集桓榮拜博士車駕幸太學
博士論難於前榮温恭藴藉以禮遜相厭不以詞長勝
人(並漢書)王恭少篤學教授鄉閭弟子數百人貞觀初詔
拜太學博士講二禮别為義證甚精博盖文懿文達當
時大儒每講便舉先儒義必暢恭所說(唐書)樂祇黃初中
徵拜博士十餘人文多偏僻不敢親教具員而已惟樂
祇五業并授(魏志)唐鄭覃既以名儒故領祭酒請太學五
經置博士祿秩比王府官(唐書)
傳記東晉增置國子博士十六人謂之太學博士北齊
國子寺有太學博士隋罷國子惟立太學置博士五人
唐增置三人掌教六武五品以上郡縣公子孫(六典)馬光
為太學博士嘗因釋奠高祖親幸國子學王公以下畢
集光升坐講禮諸儒生以次論難皆當時碩學光析剖
凝滯論者咸服(通志)唐韓愈為四門博士作進學觧招諸
生立館下誨之(同上)
集才名十四年坐客寒無氊賴有蘇司業時時遺酒錢
(杜甫)飄飄凌雲章強禦莫能懾辟雍海環流用汝作舟楫
開胷出妙義可發蒙起魘詞如太阿鋒誰敢觸其鋏(王荆)
(公)半生湖海看青山慣佩笭箵攬轡艱曉起初馳朱雀
路霜嚴慙綴紫宸班百僚卑處瞻丹陛五色光中望玉
顔浪說書名落人世非公那解徹天關(元章除書學博士初朝謁呈時)
(宰詩)仁義途中馳騁詩書府裏從容頭角驚殺蝦蟹學海
波中老龍爪距逐出狐兔聖人門前大蟲推倒楊朱墨
翟扶起仲尼周公(杜默)
本朝熙寧四年詔相度錫慶院建太學從鄭綰所請也
元豐三年詔改國子監直講為太學博士(職源)秦觀元祐
初蘇軾賢良方正薦於朝除太學博士(東都事略)渟化三年
楊徽之上言文士雖多而通經甚少精選五經博士各
專業教胄子此風化之本也慶歷五年上幸國子監命
直講孫明復講易乾卦言王者當法乾元以攬威福漢
元帝優游不斷失乾剛之道也上善之賜五品服(國史)
國子正
傳記北齊國子寺有正錄員隋一人唐因之(六典)
集禁掖人知連狀薦國庠官滿一家貧清儀都道蓬瀛
客直氣堪為諫諍臣(釋無可贈敬睦助教)
本朝國初闕大觀元年薛昂乞置國子博士國子正錄
與太學官分掌教導從之自是始置正錄凡二員學正
掌行學規凡諸生之戾規者待以五等之罸學錄掌佐
學正糾不如規者(續會要)建炎三年國子監並歸禮部官
省紹興十三年詔置國子監正錄各一員隆興元年復
置二員(中興會要)
太學正
傳記北齊國子寺有錄事員隋一人唐因之(六典)
集重登太學領儒流學海詞鋒壓九州(王建上韓愈詩)
本朝仁宗朝胡瑗掌太學其正錄第補諸生熙寧末興
三舍始選官為正錄如學官之制(職略)凡有職于成均皆
士之秀(欒城除游酢制)
國子監簿
傳記北齊國子寺置主簿隋一人唐因之掌印勾檢監
事凡六學生有不率師教者則舉而免之(六典)
集忽領簿書游太學時楊書為國子主簿也(劉賓客)列廣
成均典司簿最(除徐永制)
本朝國子監主簿一人以京官或選人充掌文簿或勾
考其出入焉(兩朝志)元豐元年詔省主簿三年罷書庫官
後置主簿(續會要)郭忠恕太宗聞其名詔為國子監主簿
令刊定字書(東都亊略)韓維仁宗患縉紳奔競諭近臣曰恬
退者旌擢則躁進者自知恥文彦博等言公好學嗜古
安於静退乞甄錄以厚風俗除國子監主簿(言行錄)
國子書庫官
本朝淳化五年判國子學李至言監中印書亦主掌錢
物凡有公文其所屬止以印書錢物所名稍為近俗今
乞改國子監書庫官從之(太宗實錄)書庫官以京朝官充掌
印經史羣書以備朝索賜予之用及出鬻而收其直以
上於官元豐三年省(續會要)建炎三年並國子監歸禮部
管紹興十三年詔復置一員三十一年减罷(會要)隆興元
年詔主簿兼書庫乾道七年復置一員(孝宗會要)
記纂淵海卷三十二
