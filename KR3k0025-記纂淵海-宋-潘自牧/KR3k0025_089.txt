記纂淵海卷八十九宋潘自牧撰
雜戲部
鞦韆
傳記宫中寒食競立鞦韆為樂帝呼為半仙之戲(開元天寶)
(遺事)鞦韆北方山戎之戲以習輕趫者(古今藝術圖)案詞人高
無際鞦韆賦序云鞦韆漢武帝後庭之戲本云千秋祝
夀之詞也語訛轉為秋千後人乃旁加革(青箱雜記)每春節
懸長繩於高木士女咸集並立其上共推引之名曰鞦
韆楚俗亦謂之施鈞涅槃經謂之罥索(歲時記)
集萬里鞦韆習俗同(杜詩)綵索拂庭柯輕毬滿鄰圃(温庭筠)
䩔鞦藤索拼(韓文)&KR0008;繩覲娥婺(同上)
本朝綠蹊出鞦韆(六集)鞦韆索掛人何所(東坡)拄杖閒挑菜
鞦韆不見人(同上)
蹴鞠
史蹴鞠足蹴之也鞠以韋為之中實以物蹴蹋為樂也
(漢書注)穿地蹋鞠注云穿地作鞠以皮為之實以毛蹴蹋
以為也(霍去病傳)
傳記蹴鞠起於戰國案鞠與毬同古人蹋蹴以為戲(劉向)
(別錄)唐僖宗在藩邸好築毬有鍊腿之語(商云小說)
集永日迢迢無一事隔牆聞築氣毬聲(韋莊)
打毬
史蜀王衍常列錦步障擊毬其中爇諸香晝夜不絶(通鑑)
唐僖宗尤善擊毬嘗謂優人石野猪曰朕若應擊毬進
士舉須為狀元對曰若遇堯舜作禮部侍郎陛下不免
駮放僖宗令陳敬瑄等四人擊毬賭三川敬瑄第一籌
即以為西川節度使(並同上)西川節度使杜元穎進罨畫
打毬衣五百事(敬宗實錄)郭英義拜劍南節度使教女伎乘
驢擊毬鈿鞍寶勒(唐書)
傳記上嘗三殿打毬榮王墮馬悶絶移時黃番綽奏曰
大家如今年紀不小聖體又重不宜自勞何不看女婿
等與諸人為之如臣坐對食盤口眼俱飽此為樂耳旁
觀大家馳逐忙遽何暇知樂上曰爾言大有理後不復
自為也(教坊記)淮南陽渥居喪晝夜酣飲然十圍之燭以
擊毬(續世說)
集以擊毬事諫執事者多矣諫者不休執事不止其意
必曰進若習熟則無危墮之憂避能便捷則免激射之
虞小何傷於面目大何累於形軀者哉愈今所言特以
擊毬之間之事明之耳馬之與人情性殊異至於筋骸
之相束血氣之相持安佚則適勞頓則疲者同也以之
馳毬于場蕩摇其心腑振撓其筋骨氣不及出入走不
及迴旋遠者三四年近者一二年無全馬矣然則毬之
害於人也决矣(韓文上張僕射書)分曹决勝約前定百馬攅蹄
近相映毬驚杖奮合且離紅牛纓拂黃金羈側身轉臂
著馬腹霹靂應手神珠馳(贈張僕射)毬簇桃花騎(白樂天)
舞劍
子昔趙文王喜劍劍士夾門而客三千餘人(莊)
史沛公見項羽鴻門羽因留飲項莊入為夀夀畢曰軍
中無以為樂請以劍舞因拔劍舞欲擊沛公項伯亦起
舞常以身翼蔽沛公(漢書)
傳記將軍裴旻請吳道玄畫東都天宫寺壁道玄曰聞
將軍善舞劍觀其壯氣可助揮毫旻欣然為舞玄奮筆
立成若有神助(明皇雜錄)開元中公孫大娘舞劍器僧懷素
草書遂長蓋觀其頓挫之勢(樂府雜錄)老杜見臨潁李十二
娘舞劍器曰余公孫大娘弟子也開元三載余尚童稚
記於郾城觀公孫氏舞劍器渾脫瀏灕頓挫獨出冠時
往者吳人張旭善草書數於鄴觀公孫大娘舞西河劍
器自此草書長進豪蕩感激即公孫可知矣詩云昔有
佳人公孫氏一舞劍器動四方觀者如山色沮喪天地
為之久低昂㸌如羿射九日落矯如羣帝驂龍翔來如
雷霆收震怒罷如江海凝清光
鬭草
傳記謝靈運鬚美臨刑施於南海祇洹寺為維摩詰鬚
中宗安樂公主五日鬭百草欲廣其物色令馳取之又
恐為他人所得因剪棄其餘(國史纂異)
集若是吳王鬭百草不如應是欠西施(劉禹錫)
競渡
史唐杜亞為淮南節度方春南民為競渡戲亞欲輕駛
乃髹船底使篙人衣油綵衣没水不濡李衡在坐曰使
桀紂為之不是過也(唐書)
傳記端午俗謂是屈原死汨羅日人傷其死並以舟楫
拯之至今競渡是其遺俗(荆楚記)競渡者治其舟使輕利
謂之飛鳬又曰水車又曰水馬(歲時記)越人為競渡有輕
薄少年為鶩没之戲有至水底然後魚躍而出(御覽)
集楚俗不愛力費力為競舟買舟俟一競競斂貧者賕
(元微之)祭船如祭祖習競如習讎畫鷁四來合大競長
江流建標明取舍勝負死生求(並同上)沅江五月平堤流
邑人相將浮綵舟靈均何年歌已矣哀謠振楫從此起
揚枹擊節雷闐闐亂流齊進聲轟然蛟龍得雨鬐鬛動
蝃蝀飲河形影聯(劉禹錫競渡曲注云競渡始於武陵至今舉楫而相和之其音咸呼云何)
(在斯招屈之義也)綵旗夾岸照蛟室羅襪凌波呈水嬉曲中人
散空愁暮招屈亭前水東注(同上)鼓聲三下紅旗開兩龍
躍出浮水來陣影斡波飛萬劍鼔聲劈浪鳴千雷(文苑英華)
本朝淳化三年幸金明池觀水嬉命為競渡之戲擲金
甌於波間俾軍人撇波争取之(會要)
藏鉤
傳記按漢武故事云上巡守河間見清光屬天望氣者
云下有貴子上求之見一女子姿色殊絶兩手皆拳擘
之莫舒上自披即舒號鉤弋夫人後人見其手拳因為
藏鉤之戲(歲時記)藏鉤剰一人則來往於兩朋謂之餓鴟
(雜爼)藏鉤之戲分二曹以較勝負若人偶則敵對若竒則
使一人為遊附或屬上曹或屬下曹為飛鳥今為此戲
必於正月舊說藏彄令人生離齊人高映善意彄段
成式嘗於荆州藏彄每曹五十人十中其九映言但意
舉止辭色若察囚視盜也(並同上)歲前又為藏鉤之戲(荆楚)
(記)
傀儡
傳記傀儡子起漢祖平城之圍其城一面即冐頓閼氏
兵強於三面陳平知閼氏妬忌造木偶人運機關舞埤
間閼氏謂是生人慮下城冐頓必納之遂退軍後翻為
戲具引歌舞有郭郎者禿髮善優笑凡戲場必在俳兒
之首(樂府雜錄)窟&KR1235;子亦曰魁&KR1235;作偶人以戲善歌舞本喪
家樂也漢末始用之嘉會北齊後主尤所好高麗亦有
之今閭市盛行焉(通典)上皇幸華清宫但吟刻木牽絲作
老翁鷄皮鶴髮與真同須臾弄罷寂無事還似人生一
世中(楊妃外傳)學士初入院賜内軍傀儡子弄胡孫等(翰林故事)
杜司徒常言我致政之後必乘小駟入市看盤鈴傀儡
即足矣(劉禹錫嘉話)
角觝
史武帝元封二年初作角觝戲(通鑑)隋柳彧見都邑百姓
正月十五日作角觝戲上奏請禁之(互見上元類)唐莊宗少
好角觝嘗與王郁較而屢勝頗以自矜因顧李存賢曰
你能勝我與你一鎮存賢搏而勝之莊宗病篤顧存賢
曰角觝之勝吾不食言即以為盧龍節度使(五代史)
傳記江陵顔雲偶收諸葛亮兵書自言可用十萬軍每
至論兵必攘袂叱咤若對大敵時人謂之檢譜角觝也
(北夢瑣言)
俳優
經及優侏儒獳雜子女(記樂記)齊魯會于頰谷齊人使優
施舞于魯君之幕下孔子曰笑君者罪當死使司馬行
法焉首足異門而出(穀梁傳)
史開元中宋璟疾負罪而妄訴不已者付御史臺治之
會天旱有優人作魃戲於上前問魃何為出對曰負冤
者二百餘人相公悉以繫獄故魃不得不出未幾罷璟
相(通鑑)諧臣談官怡愉天顔(元結傳)唐莊宗好俳優别為優
名以自目曰李天下常身與俳優雜戲於廷伶人由此
用事(五代史)莊宗嘗與羣優戲于庭伶人敬新磨批其頰
羣伶驚駭共持新磨詰曰汝奈何批天下頰新磨曰李
天下者一人而已復誰呼耶莊宗大悅吳王楊隆演幼
懦徐氏專政嘗飲酒樓上命優人高貴卿侍酒徐知訓
為參軍隆演鶉衣髽髻為蒼鶻(並同上)
傳記晉獻公之優曰施通於驪姬(國語)女伶謝阿蠻善舞
凌波曲(開元天寶遺事)
本朝高懷德節制睢陽宋城南抵汴渠五里有東西二
橋倡優亦衆率多鄙俚為高之伶人所輕誚每宴飲樂
作必效其朴野之態以為戲玩謂之河市樂迄今俳優
常有此戲(沂公筆談)
百戲
史漢武帝饗四夷之客極漫衍魚龍角觝之戲(漢書)衛綰
以戲車為郎事文帝注云若今弄車之技(同上)羊侃姬妾
孫荆玉能反腰帖地得席上玉簪(南史)後魏孝武帝增脩
雜戲造五兵角觝麒麟鳳凰仙人長蛇巨象及諸異獸
魚龍辟邪鹿馬仙車高絙百尺跳丸以備百戲(北史)北齊
神武平中山有魚龍爛漫俳優侏儒山車巨象拔井種
瓜殺馬剝驢等竒怪百端名為百戲(同上)煬帝上巳日會
羣臣於曲水為百戲跳劍舞輪昇準擲繩之類(隋書)張說
言乞寒潑戲未聞典故裸體跳足盛德何堪揮水投泥
失容斯甚(唐書)唐隆二年作乞寒潑戲吕元泰上書曰
比見坊邑相說為渾脫隊駿馬炫服名曰蘇莫遮旗鼔
相當軍陣也勢騰逐喧噪戰争象也錦繡夸競害女工
也督斂貧弱傷政體也炫服相勸非雅樂也渾脫為號
非美名也(並同上)含利獸從西方來戲於殿前激水成比
目魚跳躍潄水作霧翳日化成黃龍脩八丈出水遊戲
輝曜日光繩繫兩柱相去數丈二倡女對舞䋲上切肩而
不傾如是雜變總名百戲(舊唐書)
傳記百戲起於秦漢有魚龍蔓延高絙鳳凰案息五案
都盧尋橦走丸跳劍戲車山車興雲動雷跟挂腹旋吞
刀履素吐火激水轉石潄霧扛鼎象人怪獸含利之戲
(纂要)梁有高絙伎蓋今之戲繩也梁有舞輪伎蓋今之戲
車輪者也透三峽伎蓋今之透飛梯者也(類要)吞刀吐火
植瓜種樹之術皆從西域來苻堅嘗得西域倒舞伎
漢世有撞末伎梁有長蹻伎跳鈐伎擲倒伎跳劍伎又
有梁竿伎獮猴緣竿伎漢世有盤舞者晉世加之以杯
謂之杯盤舞梁謂之舞盤伎(並同上)唐宴吐蕃使作蹀馬
之戲(景龍文館記)石虎製皮兒作獮猴之形走馬上或在馬
脇或在馬頭或在馬尾馬走如故名曰猨騎(鄴中記)龜兹
樂戲有五蹄獅子(樂府雜錄)弄參軍始自漢館陶令石耽有
贓和帝惜其才每宴樂令衣白夾衫命優伶戲弄辱之
大中以夾弄假婦人又弄婆羅門戲有代面者始自
齊神武之弟善鬭戰以其顔雌無威於敵每入陣即著
(並同上)
記纂淵海卷八十九
