南宋院畫錄卷八
錢唐厲鶚撰
馬麟
馬麟(一作驎)遠子能世家學然不逮父遠愛其子多於已
畫上題麟字蓋欲其章也(畫史薈要)
馬麟為畫院祗候(陳善杭州府志)
馬麟畫欵書臣馬麟南望青山滿禁闈晚陪鴛鷺立
差池共愛朝來何處雪蓬萊宫裏拂松枝(高宗御書)(珊瑚網)
馬麟奕碁圖(同上)
馬麟高山流水圖絹本人謂馬麟之畫不逮父猶夏
森之於珪也遠愛其子多於已畫上題作馬麟此幅則
為麟自欵作撫琴者於高上流水間一松横偃如虬龍
蟠空筆意高古奚必借重阿翁延譽耶平陽里不因人
熱者跋(同上)
馬麟亭臺圖卷景分遠近水邊林際山陂多紅梅梅中
一亭亭後積草如柳臺前有池四俱圭方若田應有所
本也後院深沈景物幽竒花名卉弄春柔翠華經歲
無遊幸多少亭臺廢不修(高宗題)(同上)
(按此詩見楊后宫詞麟寧宗時人當是楊后題凡時非建炎紹興而云高宗題者皆鑒者之誤也)
馬麟四梅晴雨雪月(豐道生華氏真賞齋賦註)
馬麟山水圖毛舜臣書畫樓藏(無聲詩)
乙巳三月八日至九苞堂主人出馬麟梅花四幅華亭
朱少司成物(快雪堂集)
昔年于京師見馬麟畫槀如掌片者數十番皆草草粗
筆略具林丘而老韻溢出正唐人點簇法也(六研齋筆記)
馬麟山水四軸梅花并山茶五軸福禄夀圖羊圖(嚴氏書畫)
(記)
馬麟雞鳴茅屋圖清品一團夜色淡月蘆花妙極(畫法年紀)
余有女誡一卷為馬麟畫相傳為寧宗書實楊妹子書
用御書之印耳此卷今在畿南士夫家(庚子銷夏記)
宋馬麟西湖十景冊絹本元班恕齋隸書標目四大字
骨月停勻有夏承碑遺意明瞿宗吉楷書十景詩亦精
謹有法惜内缺兩峯插漢一葉庚午六月江村銷夏漫
為補書遂成三十冊付之装池(江村銷夏錄)
馬麟皇都春色圖元傅若金詩云客居栖霞山自號栖
霞子平生好詩仍好畫詩興蒼茫畫圖裏昨日山中開
酒壺酒酣聽我說皇都坐間皇都好春色引至東家觀
古圖東家古圖長一匹數字猶題馬麟筆上有宋皇飛
帛之草書舞鳳回鸞弄雲日(傳與礪詩集)
傅若金題宋尚義所藏馬麟畫皇都春色圖後宋高宗
皇帝以飛白書唐吏部侍郎韓愈早春詩一首其臣馬
麟以其意作皇都春色圖一卷進之今流傳人間為新
喻宋氏所葆藏余惟此圖合韓吏部詩宋君臣書畫為
三絶宋氏葆之宜也獨因是有感焉唐之都至汴宋已
墟南宋渡汴之都亦墟矣當是時君臣能無黍離之嘆
耶今距宋南渡又二百餘歲宋故都之墟益可感矣而
書畫獨傳其流風猶可想見然國之所恃以見遠者有
大於此豈徒書畫之傳哉(傅與礪文集)
王惲跋理宗題馬麟畫折枝木犀圖詩花中神品趙
昌師又向臣麟見折枝不惜一天風露潤百杯樓晚要
新詩(秋澗集)
袁桷題馬麟野芳佳木圖(上有理皇題丙午歲三字)重慶城頑翠木
圍陽羅堡畔野花稀卅年竟換人間世絃管西湖認落
暉(自注丙午至乙亥恰卅年)(清容居士集)
薩天錫終南進士行和李五峯先生題馬麟畫鍾馗圖
老日無光霹靂死玉殿啾啾叫隂鬼赤脚行天踏龍
尾偷得紅蓮出秋水終南進士髮指冠綠袍束帶烏鞾
寬赤口淋漓吞鬼肝銅聲剥剥秋風酸大鬼跳梁小鬼
哭豬龍飢嚼黃金屋至今怒氣猶未消髯戟參差努雙
目(雁門集)
鄭東題馬麟梅詩龍樓鳳閣美人歌賞盡璚花碧玉
柯驛使去時渾浪折江南春色已無多(鄭氏聯璧集)
陳基題馬麟梅詩内家春色少人知玉蕊冰蕤看轉
宜說與宫中小兒女畫樓瓊琯莫輕吹(夷白齋詩)
高啓題馬麟夜景美人圖詩燕睡簾前夜未深羅衣
應怯軟寒侵風傳漏板還堪數月混梨花不易尋翠館
紅樓還裊裊華燈繡闥正沈沈畫中一片春宵景寫出
幽人悵望心(青丘集)
陸深題馬麟畫蘭詩秋風九畹正離離畫裏相看一
兩枝欲寄所思無奈遠閒拈湘管對題詩(儼山續集)
馬麟松下課經圖馬麟馬遠子也繪事甚精巧嘗作
小幅人物花卉種種妙絶即遠亦當退讓此課書圖足
見其一斑矣紫芝山人俞和(寳繪錄)
馬麟蝶戲長春美人撲蝶圖合卷宸翰分明轉化
機宫花委露蝶參差江南動植皆春意點染誰言
在一枝澹妝小步出椒房回首薰風戲蝶雙香汗
未同花蕊露不須羅扇重揮揚會稽朱瑾蛺蝶復
蛺蝶戀花還戀人戀花顔色似人好戀人那及花長
春回頭歲月改漫與蝶相親新裁䊵扇尚在手飛裾
輕盈不動塵當時寫姿妙絶品見花想容尤逼真若凴
飛夢繞蒼梧可擬湘靈非洛神於戲往事空歎息粉墨
浪傳人不識(闕)
凌雲翰馬麟長春蛺蝶并楊太后撲蝶圖二小幅成一
卷蝶駭花飛春事無扇羅又見内家姝昆蟲草木端
平畫不是豳風七月圖(柘軒集)
明高得暘題馬麟長春蛺蝶圖詩何處香風送蝶來
長春小苑報花開太湖石畔闌干角欲去先教掃綠苔
見花長是為花羞一度花開一度愁好在春風長管領
手中團扇不禁秋(節庵集)
馬麟雪梅圖小絹畫一幅氣色如新梅花一枝清瘦伶
仃有不勝雪壓之状為妙品也上有楊妹子題五言絶
句一首有坤卦印此乃楊后印后即妹子姨也觀于方
公瓚家(吴其貞書畫記)
馬麟梅溪泛棹圖絹畫一幅畫法清潤景趣簡略上有
楊妹子題詠(同上)
馬麟畫湖圖大絹畫兩幅高七尺廣三尺此圖原有四
幅向藏叢睦坊分為兩處此是寳叔㙮孤山二景也畫
法淋漓雲烟吞吐為平生第一(同上)
馬麟秋塞晚晴圖絹畫一大幅畫法清潤曠遠上有理
宗題秋塞晚晴圖五字(同上)
馬遠雪巖寒禽圖絹畫一貢有無名氏題曰蹍枝潛綴
粉並翅不禁寒(同上)
馬賁以畫為宣和待詔至興祖亦以畫為紹興待詔其
二子公顯世榮又皆待詔於畫院世榮生逵與遠畫山
水人物花果禽鳥精妙稱為絶品遠待詔光寧兩朝院
中稱為獨步麟乃遠之子也馬氏之畫相傳數世其默
契神會而若共成者豈他可及哉然麟不逮父而遠愛
之多以己畫得意者題作馬麟故麟聲亦張得為祗候
此幅麟自為者也若美人圖氣韻閒逸則若賈師古之
筆師古學伯時紹興畫院祗候宋學士謂二畫舊嘗在
宫掖其信然矣廬山陳繼(書畫彙考)
蝶戲長春圖乃院中馬遠子名麟者所畫美人撲蝶圖
筆勢圓勁意非李伯時不能到皆絶品也舊時曾在宫
掖故其間有上兄永陽郡王及楊妹子之字題者專指
祐陵以為言恐未然也翰林學士宋濓題(同上)
陳衎跋馬麐畫吸露蟾蜍麟遠之子四世皆以畫知
遇右作蟾蜍露坐殘蓼中生氣若不可觸觀者始覺東
方朔之賦未為工矣(大江草堂集)
宋馬麟蝶戲長春袖卷紙本高五寸餘連跋長四尺五
寸設色月季花一枝彩蝶迴旋其上右方楷書蝶戲長
春四字左方馬麟二字細楷書
蝶戀花枝久親王墨未乾春光常在畫不似舊時看
停扇觀飛蝶徐行似惜春芳容雖入畫終不犯沙塵
河東張愚
美質竒葩足並稱聯翩蛺蝶不勝情若教飛入湘花裏
非是娥皇即女英麟溪八十翁題于武林寓舍(金華)印
(雲山深處)印
春日花開御苑西芳叢曾許蝶雙棲畫圖寫出東風意留
得君王彩筆題暖步昭陽東殿頭翠衣䊵扇最風流夢中
曾識羊車路笑逐飛飛蛺蝶遊會稽楊維賢(思之齋印)
熙熙春暖日初長内苑名葩簇艷妝何處飛來雙粉蝶
翩然花上戲春光翩翩蛺蝶忽交飛䊵扇停揮蝶不
疑嫌素祇緣傳吮墨内庭淑德後人知北山樵者
花開上苑得長春天近能沾雨露新蛺蝶相随雙戀戀
愛渠顔色往來頻深宫新試薄羅衣獨立瑶階扇不
揮細看無知兩蛺蝶春來猶自得雙飛古虞俞常
(時中之印)
蝶戲花開淑景長侍臣染翰豈尋常誰知事去人猶嘆
不似梧桐集鳳凰宣和花月樂當年玉貌多于彩筆
傳何似漢宫辭輦者温温令德照青編錢唐皇甫暕
(以上江村消夏錄)
高士竒題馬麟蝶戲長春圖調寄華胥詞雙雙飛蝶
灼灼穠花寫成矮卷舊紙澄心題名細字傳書院别有
書格簪花賸一行柔翰梅雨惺忪踞牀長日堪遣聞
說深閨掩鰕須綺窗閒玩粉痕脂印依稀餘香可辨葉
子泥金消夜鳳衾慵展留與人閒幾回看罷增歎(竹窗詞)
厲鶚題馬佩兮所藏馬麟摹黃荃春波鸂鶒圖江南
别岸風蘭密鴛頸文禽水中出迴眸不異錦城春内家
最賞臣麟筆浮沈一對常相見漢宫應有專房燕可憐
未得辟寒金夜夜羇此怨秋扇(樊榭山房集)
白良玉(無畫跡可考)
白良玉錢唐人工畫道釋鬼神寧宗朝畫院待詔(圖繪寳鑑)
孫覺
孫覺善水墨白描毛女筆力細巧寳慶年畫院待詔(圖繪)
(寳鑑)
孫覺畫之傳世者撲蝶侍女圖一香紈侍女圖一詩女
圖三(繪事備考)
戚仲
戚仲畫院祇候畫山水平遠頗工於常畫常於畫上反
手題其姓名(畫繼補遺)
魯宗貴
魯宗貴錢唐人工花竹鳥獸窠石尤長寫生雞雛鴨黃
最有生意紹定間待詔出入楊駙馬家(畫史會要)
魯宗貴妙于用筆意趣有餘非特點染之工(顧炳畫譜)
魯宗貴畫之傳世者金葵翠羽圖一竹枝山鷓圖二梨
花白鷰圖二酴醿香夢圖一玉茗圖三海紅圖三鷺鶿
圖二鵪鶉圖二山雞圖四竹雞圖一鬭雞圖二松鳬圖
二鬭鴨圖二乳鴨圖三(繪事備考)
魯宗貴黃鶯海棠圖絹本紹定魯待詔善畫花鳥窠
石描染極佳是幅正所長(珊瑚網)
陳宗訓
陳宗訓杭人師蘇漢臣描染未佳人呼為鐵陳紹定畫
院待詔(畫史會要)
陳宗訓善作三友圖(畫梅全譜)
俞珙
俞珙錢唐人師梁楷人物山水布景著色逼真筆法差
弱紹定待詔(畫史會要)
俞珙畫之傳世者載酒尋山圖二(繪事備考)
胡彦龍
胡彦龍儀真人善畫人物天神寒林水石窠木紹定間
苖安撫薦入朝為畫院待詔(圖繪寳鑑)
胡彦龍描法用大落墨自成一家(畫史會要)
胡彦龍畫之傳世者摩醯首羅天王像一北方毘沙門
天王像一摩利攴天菩薩像一諾矩羅尊者像一菩提
逹摩像一授㙮天王像一藥义神將像一天龍神鬼像
四散花神像二僧伽像二棲禪圖一煉丹圖一修竹圖
一竹石圖三窠石圖二怪石圖一(繪事備考)
史顯祖
史顯祖杭人工人物仕女青綠山水端平間畫院待詔
(畫史會要)
史顯祖南屏秋色圖絹畫斗方一頁沈着古雅(吴其貞書畫記)
史顯祖畫之傳世者踏雪尋梅圖一醉仙畫一舉杯邀
月圖一山居圖二陸羽品泉圖一鬭茶圖五香山九老
圖一(繪事備考)
吴俊臣
吴俊臣江南人淳祐間畫院待詔善人物山水多作雪
景師朱銳(圖繪寳鑑)
吴俊臣畫之傳世者李愬雪夜度吴房圖一(繪事備考)
李德茂
李德茂畫之傳世者靈鵲圖二鵹黃圖一白鷴圖一啄
木圖二白鷹圖二黑鷹圖四俊鶻圖二佳鷂圖一(繪事備攷)
李德茂迪之後善畫花禽鷹鶻野景不逮其父淳祐畫
院待詔(圖繪寳鑑)
孫必逹(無畫跡可考)
孫必逹錢唐人善畫道釋鬼神師蘇漢臣淳祐間待詔
(畫史會要)
顧興裔(無畫跡可考)
顧興裔錢唐人專師馬和之筆法設色俱不逮淳祐待
詔(畫史會要)
張仲
張仲工畫花禽筆法可並林椿寳祐年待詔亦善人物
山水(圖繪寳鑑)
張仲畫之傳世者紺珠蓮交頸鴛鴦圖一(繪事備考)
王阮亭題文姬歸漢圖詩(自注南渡祇侯司張某畫)大漠茫茫沙草枯天
蓋四野如穹廬隂山秋高雪片麤朔風中人金僕&KR2255;高飛鴘
轉追韓盧前行一馬建隼旟後有數馬鳴相呼尾鬛蝟縮慘
不舒馬蹄流血冰裂膚蕃兒漢兒手口瘏相顧不能鼓嚨
胡文姬玉面貂䄡䄖聳肩顰黛愁不娱越燕向日思南
徂君獨何為苦嗟吁兜離窈停非故都魂消影絶悲兩
雛歸來為公寫遺書名在列女丹青俱老瞞睨鼎目睢
盱破壁牽后如收孥獨能千金歸蔡姝吁嗟高義今已
無(漁洋續集)
(按南宋院人祗候無姓張者只張浹張仲張茂三人俱待詔也聊附于此)
崔友諒
崔友諒金陵人寳祐年馬光祖薦補院待詔多作大幅
雪景及小簇子(圖繪寳鑑)
崔友諒畫之傳世者春山圖四雪景圖十(繪事備考)
馬永忠(無畫跡可考)
馬永忠錢唐人寳祐待詔師李嵩嵩多令代作(畫史會要)
陳清波
陳清波錢唐人多作西湖全景兼工鍾馗三教寳祐待
詔(畫史會要)
陳清波多作西湖全景為大幅叙致典雅筆墨嫣潤有
求其方冊者則以七圖畀之畫之傳世者斷橋殘雪圖
三三潭映月圖一雷峯夕照圖一曲院荷風圖一蘇堤
春曉圖二南屏晚鐘圖二石屋烟霞圖二勾漏丹砂圖
一函關遇真圖二鍾馗圖四桃源問渡圖一詩僧圖二
拈花微笑圖一醉僧圖二貝葉注經圖一杯渡圖一南
澗授衣圖一禪定圖五巖谷栖真圖一(繪事備考)
范安仁
范安仁錢唐人寳祐待詔善畫魚俗呼范獺子(一作癩子)
(畫史會要)
宋人范安仁魚一片形肖生動水藻亦佳予見范魚前
後凡五片佳並(東圖元覽)
陳可久
陳可久寳祐待詔工畫魚四時花木師徐熙上花下魚
筆力尚淺用色鮮明(畫史會要)
陳可久畫之傳世者晴原花柳圖一槐蔭清池圖一秋
山桂樹圖二松栢歲寒圖二歲寒三友圖二桃花戲魚
圖三芙蓉遊魚圖二柳絲魚影圖一遊魚圖十二(繪事備攷)
陳珏(子琳附見)
陳珏錢唐人字桂巖工人物著色山水寳祐待詔(畫史備攷)
陳琳字仲美珏次子善山水人物花鳥無不臻妙見畫
臨摹咄咄逼真蓋得趙魏公相與講明多所資益故畫
不俗論者謂南渡以來無此手也(圖繪寳鑑)
陳珏觀瀑圖錢唐陳桂巖寳祐年待詔善著色山水人
物如此圖(珊瑚網)
陳琳畫之傳世者高士圖三會仙圖一畫眉圖一鶺鴒
圖一松鳬圖二紅樹圖一麗春圖一(繪事備考)
陳仲美仿夏圭竹岸漁翁圖(珊瑚網)
陳趙合作水鳬小景跋大德五年辛丑秋仲仲美仿
子昂學士於餘英松雪齋霜晴碧溪作此如活使崔艾
復生當讓出一頭地修飾潤色子昂有焉昔人有以千
金換能言鴨者此雖不能言亦非千金不輕與是夕除
夕題於躬行齋南陽仇遠(同上)
又仇遠題陳趙合作水鳬小景詩良工苦思可心降
底事文禽不解雙欲采芳華波浪闊芙蓉朵朵隔秋江
(同上)
楊載題應中父所藏陳仲美山水小景詩層巒叠嶂
倚晴空松桂相連秀色同下有幽人茒屋在浩歌宜屬
紫芝翁(楊仲弘集)
明釋守仁題陳仲美畫詩仙山高五臺縹緲出蓬萊
梵苑金沙布春湖玉鏡開乘舟無李郭入社有宗雷擬
借松風屋焚香掃綠苔(夢觀集)
張雨題陳琳摹董源漁樂圖詩小筆誰臨北苑圖蘭
亭玉枕最難摹連峯秀樹(闕)荒雲遠欲無泊
向小孤緣愛石望從春草别名湖(闕)如相借暫
卸南風十幅蒲(句曲外史集)
倪瓚題陳仲美畫次張貞居韻杜老茅堂倚石根往
來西瀼與東屯一庭秋雨青苔色自起鈎簾盡綠尊
斜日西風吹鬢絲披圖弄翰學兒嬉釣竿拂著珊瑚樹
張祐題詩我所師(清閟閣集)
李宗表陳仲美山水詩山中古樹色冥冥茒屋斜連
薜荔青昨日雲深貪採藥野猿偷誦太元經(草閣集)
張羽題陳仲美夏木圖詩董元夏木不復見俗本紛
紛何足觀陳郎筆力能扛鼎寫此千章生晝寒隂森似
有神靈會偃蹇直作蛟螭盤天雞曉鳴清籟發木客夜
渡雲旗翻林下文人行杖藜石根葉落失舊蹊孤童襆
被向誰宿山風蕭蕭日薄西商巖紫芝自可食武陵桃
花原易迷人間澒洞不可處莫畏虎嘯并猿啼(静居集)
蒋廷錫題陳仲美筍竹乳雀圖詩古人寫意不寫形
後人見畫如見真花竹翎毛小技耳此中妙理難遄臻
鳴鳩乳燕寒不起玉堂素壁掛好春兩枝綠竹抱粉節
兩枝高笋干青雲霜籜斑斕半落地仰昂一雀閒且馴
雛兒引領顧其母舒張雙足行逡循老雀授意聳而立
雀雛接食翅轉伸誰其畫者陳仲美傳是至正能詩人
以畫作詩詩細膩以詩作畫畫入神至今三百有餘載
粉光墨氣常如新嗟余亦好弄顔色無奈見與兒童親
安知此種本天趣發揚英妙含精勻願借壁根卧三日
芒角洗我胸中塵(江左十五子詩選)
朱玉
朱玉杭人號柳林朱善畫天神雷部兵將寳祐待詔(畫史)
(會要)
朱玉畫之傳世者凌霄四帥圖四翊聖真君像一北帝
從官圖(繪事備考)
白用和(無畫跡可考)
白用和良玉子寳祐年畫院待詔(圖繪寳鑑)
宋汝志(無畫跡可考)
宋汝志錢唐人景定間畫院待詔歸附後為開元宫道
士號碧雲善人物山水花鳥師觀(圖繪寳鑑)
毛允昇
毛允昇益之子能世家學景定年畫院待詔(圖繪寳鑑)
元人唐肅題毛允昇畫薔薇詩色是昭陽第一人鏤
金衣薄不勝春毛生能畫非延夀不得黃金也逼真(丹巖)
(集)
侯守中
侯守中畫花竹翎毛韻致嫣潤景定畫院待詔(繪事備考)
畫之傳世者白鳩圖一翠雀圖一文禽圖一(同上)
曹正國(無畫跡可考)
曹正國字良有善畫佛像天神描法入格景定年待詔
(圖繪寳鑑)
王華(無畫跡可考)
王華景定間畫院待詔工花鳥(圖繪寳鑑)
方椿年(無畫跡可考)
方椿年錢唐人工人物釋道山水神仙故實紹定待詔
景定陞祇候(畫史會要)
豐興祖
豐(一作曾)興祖錢唐人工畫人物山水界畫花鳥師李嵩
景定待詔(畫史會要)
豐興祖畫之傳世者照殿紅山茶圖二鵁鶄圖一正宫
粉山茶圖二會禽圖二鎮淮南芍藥圖一(繪事備考)
錢光甫
錢光甫(一作普)杭人專科畫魚帶景精妙如活景定間待
詔(陳善杭州府志)
錢光甫字隱之仁和人善畫小景精妙流動令人眈玩
景定間待詔(沈朝宣仁和縣志)
錢光甫畫之傳世者桃花流水鱖魚圖二唼藻魚圖四
(繪事備考)
徐道廣
徐道廣號古巖杭人花鳥師樓觀景定待詔(畫史會要)
徐道廣畫之傳世者華清宫圖一(繪事備考)
謝昇(無畫跡可考)
謝昇杭人工花竹仕女景定年待詔(畫史會要)
謝昇字東輝仁和人景定待詔(仁和縣志)
顧師顔
顧師顔杭人師李嵩畫道釋人物景定待詔(畫史會要)
顧師顔畫之傳世者龍步鸞音佛像一佛鋪圖一日月
珠幢佛像一繡佛圖二如意輪菩薩像一維摩像一不
空罥索菩薩像一(繪事備考)
俞行之題顧師顔畫西湖二首西湖湖上可憐春烟
柳風花最惱人羅袖淚乾無好思畫船歌舞為誰新
秋來碧草湛平湖荷葉菱花取次枯惟有斷堤殘柳樹
淡烟猶鎖亂啼烏(列朝詩集)
朱懷瑾
朱懷瑾錢唐人寳祐待詔景定時為福王府使臣咸淳
賜金帶工人物山水樹木窠石多畫雪景筆法用墨師
夏珪謹守規矩不敢肆筆(陳善杭州府志)
朱懷瑾畫之傳世者林樹初霜圖一寒花待雪圖一響
泉圖一窠石圖二(繪事備考)
王輝(子用之附)
王輝錢唐人理宗朝畫院祇候工人物山水釋道與李
嵩同家間用左手人目為左手王(西湖志餘)
王用之輝子畫道釋人物(圖繪寳鑑)
王用之畫之傳者者佛會圖二列真圖一(繪事備考)
樓觀
樓觀錢唐人工花鳥人物山水學馬遠咸淳祇候(畫史會要)
樓觀霽雪行旅圖能品用小斧劈樹枝草上俱用粉作
雪(畫法年紀)
樓觀映月梅花圖方絹本著色梅花如雪明月懸枝清
光一輪恍如特照欵書臣樓觀細字書梅枝隙處右角
上黔寧王子子孫孫永保之白文印芳意饒呈瑞寒
光助照人理宗對題方絹本御書之寳(珊瑚網)
李永年(無畫跡可考)
李永年嵩之姪世其家學咸淳畫院祇候(圖繪寳鑑)
李權(無畫跡可考)
李權(一作瓘)錢唐人工山水人物師梁楷咸淳年畫院祇
候(圖繪寳鑑)
梁松(以下三人無時代可考)
梁松隸畫院師賈師古描寫飄逸青過於藍(圖繪寳鑑)
朱紹宗
朱紹宗工人物猫犬花禽描染精䆳遠過流輩隸籍畫
院(圖繪寳鑑)
朱紹宗隸籍院中當補祇候而恬退不仕日作墨戲數
幅以為酒資同列有供御筆輒攜酒就商焉(繪事備考)
畫之傳世者梁武帝寳誌公論法圖一摹蕭翼賺蘭亭
圖一薄荷醉貓圖二蓮沼文禽圖一乳貓圖二栀子禽
雀圖一獵犬圖一(同上)
李永
畫家有兩李營丘北宋李成人皆知之南宋李永亦稱
營丘知之者殊少王穉登云李營丘以山水擅名為宋
畫院第一謂永也(居易錄)
李永桃花三兔圖絹本設色高八寸餘闊二尺五寸前
有天歷之寳下有隴西郡記清白傳家等印欵書營丘
李永蠅頭小楷書圖左角下
營丘深得忘歸趣直向崔徐妙處參三窟為謀太狂狡
思量夷甫漫清談明昌乙夘正月二十六日盤溪隱士
題
宫花䔩䔩宫庭暮東風蝴蝶飛無數褐衣老穎眼迷離
獨卧花隂戲雙兔八月燕山沙草枯柳林鷹犬醉相
呼明昌天歷須臾事空對桃花看畫圖海雪居士題
(楊基)印
春入輕風綠尚班班雛相倚思安閒畫師想亦便丘壑
寫出長林豐草間抑菴(王直)印
絶憐雌兔眼迷離芳草春眠對兩兒誰道姮娥曾作伴
廣寒孤宿已多時槎軒(高季迪印)
玉杵無聲桂宫冷老蟾夜泣餘孤影元霜不自蛻塵胎
一墮白雲雙目烱龍沙廢苑草如烟故物金元二百
年令人追憶當時事雙兔花隂傍母眠東山樵者
不從東郭困韓盧亦任田中笑守株千載獨傳毛穎傳
常留姓字與人呼李營丘筆力絶高而寫生更少觀
尺素間具見動植之態宜前賢之樂為題詠也展玩久
之率爾續貂庶得附驥云長洲張鳳翼
玉兔將雛下廣寒畫師名手借豪端姮娥杵就長生藥
乞與人間一兩丸李營丘以畫山水擅名為宋畫院
第一出其餘技時寫生便覺風神高逸非李迪諸人所
得齊驅也前代名流篇詠奕奕故知真賞之士不妄許
可太原王穉登(書畫彙考)
南宋院畫錄卷八
