南宋院畫錄卷一
錢唐厲鶚輯
總述
御前畫院馬和之蘇漢臣李安中陳善林椿吳炳夏圭
李迪馬遠馬麟(武林舊事)
宋畫院衆工所畫多有無名者今國朝内畫水陸及佛
像亦然(長物志)
武林地有號園前者宋畫院故址也(寶顔堂筆記)
宋畫院各有試目思陵嘗自出新意以品畫師(妮古錄)
宋南渡後粉飾太平畫院有待詔祗候甲庫脩内司有
祗應官一時人物最盛(錢塘縣舊志)
宋畫院衆工必先呈藁然後上真所畫山水人物花木
鳥獸種種臻妙(朱夀鏞畫法大成)
臨安北山鮑家田尼菴梅屏甲京都高宗嘗令畫院待
詔圖進(釋居簡北磵集)
夀皇使御前畫工寫曾海野喜容帶牡丹一枝夀皇命
徐本中作贊云一枝國艷兩髩春風夀皇大喜(貴耳集)
五月菊花心極大每一鬚皆中空攅成一匾毬子紅白
單葉繞承之每枝只一花徑二寸葉似同蒿夏中開近
年院體畫草蟲喜以此菊寫生(范石湖菊譜)
評者不以院畫為重以巧太過而神不足也不知宋人之畫
亦非後人可造堂室如李唐劉松年馬遠夏珪此南渡以後
四大家也畫家雖以殘山剰水目之然可謂精工之極(屠隆畫箋)
項氏蔵宋高宗人參地黃圖贊對幅畫係院人佳品(真蹟實錄)
李思訓寫海外山董源寫江南山米元暉寫南徐山李
唐寫中州山馬遠夏珪寫錢唐山(董其昌容臺集)
禪家有南北二宗唐時始分畫之南北宗亦唐時分也
北宋則李思訓父子著色山流傳而為宋之趙幹趙伯
駒伯驌以至馬夏輩(莫是龍畫說)
宋南渡畫院諸人得名者若李唐周曾馬賁下至馬遠
夏珪李迪李安忠樓觀梁楷之徒僕於李唐差加賞識
其餘亦不能盡别也(湯垕畫鍳)
(按馬賁為元祐紹聖間人周曾為宣和時人不入南宋湯氏偶誤爾)
趙千里兄弟以右丞之精神布二李之慧智芳姿勁骨
不啻兼長至於劉李馬夏並属精能此南宋之再盛也
(張泰階寳繪錄)
南宋畫師無甚表表者劉李馬夏俱負重名而李馬為
最但較之北宋門庭自别其風氣使然歟(張泰階寳繪錄字爰平)
(雲間人家有寳繪樓崇正辛末作記)
南宋劉松年為冠李唐馬遠夏珪次之(清河書畫舫)
畫家各有傳𣲖不相混淆如人物白描有二種趙松雪
出於李龍眠李龍眠出於顧愷之此所謂鐵線描馬和
之馬遠則出於吳道子此所謂蘭葉描也(何良俊四友齋說)
近世畫手絶無南渡初尚有趙千里蕭照李唐李迪李
安忠栗起吳澤數手今名畫工絶惟寫形象惜無精神
(都穆鐵網珊瑚)
北方盤車騾綱必用李晞古郭河陽朱銳(董其昌畫禪室隨筆)
畫中山水位置皴法各有門庭不可相通惟樹木則不
然雖李成董源范寬郭熙趙大年趙千里馬夏李唐上
自荆關下逮黃子久吳仲珪輩皆可通用或曰須自成
一家此殊不能如柳則趙千里松則馬和之枯樹則李
成此千古不易雖復變之不離本源豈有舍古法而獨
創者乎(同上)
山水大小李一變也荆關董巨又一變也李成范寬一
變也劉李馬夏又一變也(藝苑巵言)
馬蝗描馬和之顧興裔之類撅頭描秃筆也馬遠夏珪
折蘆描如梁楷尖筆細長撇納也减筆馬遠梁楷之類
(鄒德中繪事指蒙)
大斧劈皴李唐馬遠夏珪小斧劈皴劉松年泥裏拔釘
皴夏珪師李唐(汪砢玉珊瑚網)
馬遠夏珪用秃筆淡描指甲雲以淡苦綠逐染(同上)
畫家界畫最難如衛賢馬遠夏珪王振鵬皆以此專門
名家(王阮亭香祖筆記)
李思訓風骨竒峭揮操躁硬為行家建幢若趙幹伯驌
伯駒馬遠夏珪(沈顥畫麈)
山水畫自唐始變古法盖有兩宗李思訓王維是也李
之傳為宋趙伯駒伯繡以及於李唐郭熙馬遠夏珪皆
李𣲖王之傳為荆浩關仝董源李成范寬以及於大小
米元四大家皆王𣲖李𣲖粗硬無士人氣王𣲖虚和蕭
瑟此又慧能之禪非神秀所及也至郭忠恕馬和之又
如方外不食烟火另具一骨相者(偃曝談餘)
宋畫絹光細如紙揩磨若玉更有闊五六尺者名曰獨
梭絹紙用鵠白澄心堂居多(博物要覽)
宋有院絹勻净厚密亦有獨梭絹有等極細密如紙者
但是稀薄者非院絹也(明杜浚杜氏畫譜)
院體唐以来翰林院諸色皆有後遂效之即學宫樣之
謂也如京師有書藝局醫官局天文局御書院之類是
也即今畫家稱十三科亦是京師翰林子局如德夀宫
置省智堂故有李從訓之徒(趙昇朝野類要)
顧愷之論畫不及禽鳥張舜賓謂禽鳥為下草蟲次之
不知宋孝武賜何戢彈雀圖是顧景秀所畫當時最知
名至宋黃筌林椿趙昌馬世昌輩及徽宗子昂宗姓尤
多惜愷之不及覩耳以余所見不下四五十册皆其至
者(明顧凝遠畫引)
南宋院畫錄卷一
