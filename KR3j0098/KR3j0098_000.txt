楊公筆錄雜家類三(雜說之屬)
提要
(臣)等謹案楊公筆錄一卷宋楊彦齡撰彦齡
里居未詳書中自稱元豐中為山陰尉又曰
任隰州司戶又曰元豐八年秋為滏陽令又
曰為虢倅又曰自江寧上元移宰常州武進
而卷首題曰朝奉郎致仕其始末亦略可見
書中雜論經義間紀事實頗足以資博覽其
論易取鄭夬之說蓋其時邵伯温易學辨惑
未出故不知其誤亦頗稱引王安石陸佃之
說而所辨字音字義惟引字說一條餘皆引
許慎說文亦稱過洛見程子則似非王氏學
矣又以四詩風雅頌對三光日月星句世皆
傳為蘇軾事而彦齡自記乃其待試興國時
夢中所得亦可以証小說多附會也乾隆四
十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
楊公筆錄
宋楊彦齡撰
禮不諱嫌名謂禹與雨丘與蓲之類按漢和帝名肇不
改京兆郡魏武帝名操陳思王詩云修版造雲日宋范
曄泰之子為太子詹事唐賈魯忠之子為中書舍人春
秋書仲孫何忌云仲孫何忌帥師圍鄆書晉魏曼多云晉
魏曼多侵衛譏二名也非為其難諱也禮二名不偏諱故
孔子之母名徵在言在不言徵言徵不言在顔之推云
凡名子當為孫地此言甚當春秋書衛侯惡又書衛齊
惡此君臣同名也榖梁云君子不奪人名不奪人親之
所名重其所以來也王父名子也此後世不可行者
苟相報償不以王道公羊謂之詐反本有所如而更行
公羊謂之鑿行河魚腹疾以其言内潰故公羊以梁亡
為魚爛而亡言難從中發也晉獻公云寶則寶矣雖然
吾馬之齒亦已長矣此所謂謔
謎語自古有之一八四八飛泉仰流鮑昭井謎卒律葛
龠石動筒煎餅謎也
張華云人中酒不解以湯自漬則愈近見巡檢張從義
云有二客鬭飲一客酒量小劣密擕葡桃置袖中每舉
杯輒食兩三顆遂勝能飲者試之頗驗
王瓊妙於化物方冬以藥封桃李數株一夕盡開玄宗
二月初臨軒取羯鼓打春光好一曲桃杏皆拆王瓊武
宗時人
漢獻帝都許時自植小李色黃大如櫻桃至今謂之御
李子
書字之作源流最古自新室以疊從三日太盛改為三
田宋明帝以騧似禍改為&KR1719;漢以火行忌水改洛字去
水而加佳隋以周齊不遑寧處故隋字去辵而作隋此
皆率意改易固無義理甚者至武后撰天地日月等字
元結諡隋煬為&KR0008;益出狂妄可勝怪哉
秦烏氏蠃後魏婁提皆谷量牛馬
蛇字本只作它託何切許慎說文云上古艸居患它故
相問無它乎禿從人上象禾粟之形蒼頡見禿人伏禾
中因以制字若此類雖授受有所自來說亦異矣
古人制字如止戈為武反正為乏皿蟲為蠱自營為厶
背厶為公哭亡為喪倒亡為長倒人為匕半門為戸二
戸為門一大為天止一為正通天地人為王王在門為
閏一在木下為本一在木上為末日在木上為杲日在
木下為杳以至重夕為多重日為疉三毛為毳二糸為
絲之類其為意義當體便足學者患不求之耳蓋通六
書以論字則其說必通苟欲字字會意亦幾乎鑿矣乙
烏轄切玄鳥也其字形舉首下曲與甲乙之乙字不同如
孔字乳字當從乙鳥之乙乾字亂字尤字當從甲乙之
乙
午睡醒來晚無人夢自驚夕陽如有意偏傍小窗明陳
後主詩
股外謂之髀江南呼髀為髈怖明切吳會間謂人脛近足
細處為骹口交切爹父也當杜可切今人呼父為爹皆
不用此音語轉也眵□目蔽垢也俗皆用此語眵充支
切□音兜
世俗謂大齧為䶗音丘加切謂小歠為欱音火洽切當
用此二字
穆天子傳升長松之隥丁鄧切今馬鞍上隥字當如此
若作鐙乃燈字耳
方言曰塜謂之埌音浪俗謂林野為浪當用此
字塼未燒者謂之墼工狄反田家謂長束稈為稕
之閏切謂小束稈為䄯工殄反俗謂刈穀麥為欽
&KR0008;大鎌也音所鑒切磟碡碾田石也當音鹿
獨
禾莖謂之稈麥謂之䅌麻謂之䕸豆謂之萁
南方有綀布如焦綀蒲綀之類其精者號百易綀言百
匹麤綀易此一疋耳音疎
周禮司服曰素沙鄭玄云今世沙縠名起於此書作沙
俗作紗
以羹和飯謂之葛䭙女嫁三日後餉食謂之餪女
藏果實謂之醂力感切今醂柿是也
物壊生青白衣曰醭音攴膏敗曰膱之力反食敗曰餿音
搜
蚯蚓一名寒䘆許偃切䖧竹列切螫虫行毒也
江北謂人好事多節目為&KR2633;□&KR2633;音盧結反□音枯結
反俗謂風癡者為&KR0146;&KR0146;&KR0146;音堆&KR0146;它惟切江南謂黠而
惰為賣䛿内國言䛿嫩音乖
不躡隥上馬謂之騙馬匹扇切
口上曰頿頥下曰鬚在頰耳傍曰髯在上連髮曰鬢
詞辭辤三字世皆通用然詞乃文詞之詞辭乃辭訟之
辭辤乃辤讓之辤自不同也
瘧痁痎三字亦通用然寒熱休作謂之瘧有熱瘧謂之
痁二日一發謂之痎亦各有證不可交互
古字不盡有多用假借令長之類是也如由字說文無
只有甹字木生條也書字若顛木之有甹枿後人省了
只作由字遂用以為因由之字鐂字之文亦無許慎疑
鐂字便是劉字從金從卯從刀屈曲𫝊寫誤作田字耳
免字亦無只有絻字芳萬切疑此字以免身之義通用
為解免之免今俗作亡辨切以至妥字杀字之類說文
亦無或見於偏傍學者當知之
草一物而名備者莫如蓮其葉謂之荷其莖謂之茄其
本謂之蔤其實謂之蓮其花未發謂之菡萏已發謂之
芙蓉
世人用字雖以類舉而少能分别如在木曰果在地曰
蓏在男曰覡在女曰巫在墻曰牖在屋曰窗在木曰巢
在穴曰窠有足曰蟲無足曰豸有水曰池無水曰隍有
瓣曰楮無瓣曰構以至牛羊曰芻犬豕曰豢東西為陌
南北為阡以絮曰繭以緼曰袍實曰觴虚曰觶牡曰棠
牝曰杜之類甚多不可不辨
&KR0863;字本從口漢文以為言多非誠去口而從士荆公云
以&KR0863;為對有樸者不獲自盡矣秦以辠似皇字改為罪
荆公云以辠為罪不獲自新矣
蒼頡之古文史籀之大篆李斯之小篆程邈之隸書史
黃門之章草劉德升之行書蔡中郎之飛白張伯英之
草書書制不一工拙自殊如胡昭體肥鍾繇體瘦次仲
楷法梁鵠筆勢師宜官方寸千言王右軍方丈一字僧
虔正書第一草書第二子玉章草入神小篆入妙其自
矜則苟非絹素不肯下筆其自適則不擇紙筆皆能如
意其苦思則或卧畫被穿或寢宿碑下其勤力則或書柿
葉數屋或積筆頭十瓮其新竒或因施匠堊或觀舞劒器
其流逸則或俯頭揾水或掃箒沾泥名跡先後映冠古今
然韋仲將因書凌雲而垂戒王子敬不肯題太極殿而自
高王褒恨辛苦筆硯之役蕭子敬嘆唯以筆蹟得名藝至
於工反為人役則戴安道之破琴閻立本之戒畫皆此意
會稽日鑄山茶品冠浙江去縣幾百里有上竈下竈蓋
越王鑄劒之地世傳越王鑄劒他處皆不成至此一日
而鑄成故謂之日鑄或云日注非也山有寺其泉甘美
尤宜茶山頂謂之油車嶺茶尤竒所收絶少其真者芽
長寸餘自有麝氣越人或以沸湯沃麝乘熱滌瓶焙乾
以貯茶芽密封之偽稱日鑄開瓶麝氣襲人殊混真人
往往不能辨或云日注以日所注處云
余家舊傳相笏經其法甚詳大率以笏面分三部如相
人面法世云東方朔撰蓋未可知也宋山陽王休祐屢
以言語忤人有庾道敏者善相手板休祐以已手板託
言他人者庾曰此板雖貴然使人多忤休祐以禇淵詳
密乃換其板他日禇於帝前輙稱下官帝甚不悅然則
相笏之法與笏之可占吉凶其來甚久余熙寧間見川
人侯博為余相笏甚驗博應賢良博學人也
熙寧初吳仲庶知成都一日文明廳前大槐枝葉皆出烟
色青白如焚香至暮方止木如故歴訪儒士莫知其說
惟楊損之云隂符稱火生於木禍發必克疑將有士卒
作難而不成者後月餘果有告戍卒謀亂者皆獲楊蜀
中鄉先生也博學善稱說余嘗疑易用九六而無七八
數楊損之云卦復七八爻稱九六其言甚簡細詳之殊
有理
魏銅雀臺遺址今在相州世傳昔製此臺瓦用澄泥加
胡桃油埏埴之與他瓦異琢以為研貯水不竭今人所
得往往皆偽者形製雖佳置水則立盡疎澁不可用人
謂之筆普度
鑑湖規法天下水利皆不及蓋湖水高民田一丈民田
高海一丈旱則决湖水以溉田潦則開斗門泄水入海
故越人不知有水旱之憂近年於湖中取葑田置石碑
方成步畝許人戸請佃歲納課米今葑草膠結侵占湖
水望之才一𢃄耳人未有知其弊者
俳優弄參軍段安節云始自後漢館陶令石耽有贓犯
孝和帝惜其才免罪每宴樂即令着白衣裌衫命優伶戲
弄辱之經年乃放後為參軍掾唐開元中有李仙鶴善
此戲明皇特授韶州同正參軍
傀儡子蓋始於周穆王時工人偃師之作段安
節乃云起於漢高平城被圍陳平秘計
元豐八年秋余為滏陽縣令城外廂申有一死
兒在濠上余親往驗之兩頭四手四足共一腹
眉目皆端正是秋河朔大水縣界漳滏皆决按
高陽氏有同産而為夫婦者帝放之於野相抱
而死神禽以不死之草覆之七年男女同活同
頸二頭四手四足是為雙蒙氏其說雖怪其形
狀類也
易之為卦一陽而復二陽而臨三陽泰四陽大壯五陽夬純
陽為乾自微至著莫非陽長之意至一隂為姤二隂為
遯三隂為否四隂為盛反為觀卦過此為剥為坤莫非
隂長之意獨觀卦為不類余常疑矣以問王荆公門人
云荆公以為易不可類推不可意求也又徧問諸通經
者皆不能答元祐五年因金陵上元余過黃景學士偶
言及之黃曰君以觀為何等卦余曰美善之卦也曰此
其所以誤方觀之時四隂並進已甚於否而幾至於剥
初六童觀六二闚觀利女貞則雖小兒女子亦能窺伺
朝政矣六三在内卦之上處諸侯之位或進或退不能
有補於時故聖人於六四近臣之爻戒之以是當復進
賢援能使之觀國之光利用賓于王以救觀之時耳是
以九五之君則觀我生以觀民所以卜安危也若夫上
九處無位之地視觀之時如此則雖觀其生亦志未平
矣安在其為美善也黃博學深於易往往能占吉凶其
說雖甚異然亦足以破余所疑
草藥中有狼琶者蔓生葉間有子色如黃蒲長五六寸
屈曲盤卷形或如蛇或如犬取其子雜荆芥穗為末點
茶服之大治頭風冷痛巡檢張從義云此法經驗
世之為文者常患用字意義重疊故有一箇孤僧獨自
歸之語然那頌云自古在昔先民有作毛注云先王稱
之自古古曰在昔昔曰先民得不近是邪
世有藏彄之戲蓋手藏物探而取之也或云漢鈎弋夫
人手拳時人效之因名為藏彄列子曰以瓦彄者巧以
鈎彄者憚以黃金彄者昏
江淮之間謂無賴曰墨扆音眉癡其字見列子
眠娗不開通之皃眠娗上莫典切下徒薾切亦見列子
風下時謂之扶搖爾雅云扶搖謂之飈
朝菌大芝也
莊子六氣說者云平旦為朝霞日中為正陽日入為飛
泉夜半為沆&KR1197;天玄地黃為六用道書所謂春食朝霞
者日欲出時黃氣也秋食淪隂者日沒已後亦黃氣也
冬食沆&KR1197;者北方夜半氣也夏食正陽者南方日中氣
也并天玄地黃之氣為六其說雖有自來然不如支遁
所云天地四時之氣
蜀文翁名黨字仲翁見博物志
今鄜州出石燭風雨點之不滅欲然先以水浸之則愈
明按古延夀縣有火泉經地為溝其水有垢如煑肉脂
接取著器中始黃小停之黑如凝膏然之極明方人謂
之石漆
心脾肺肝腎謂之五臟莊子云百骸六臟未知孰謂
廉州梁立則家素貧寒一日於山間見百餘龜負一死
龜來田中周視盤桓久之遂葬其龜葬已復巡繞數四
若有占視之狀遂去梁甚怪之因葬其先於死龜所至
今累世為朝士
世所謂獨脚令者惟三光日月星以拘於物數為最不
易醻答者元祐三年夏余待試興國西經藏院夜夢一
客舉此為令若欲相屈余輒應聲答曰四詩風雅頌客
遂慚服而去明日見車好德語之車以為神對車博學
善屬文西洛名士也
干將莫耶二人夫妻皆善作劒故干將陽龜文莫耶隂
漫理
禮記不修墓事蔣濟何晏夏侯玄王肅皆云無此事注
記者謬
山海經云西王母狀如人狗尾蓬頭戴勝善嘯漢武内
傳乃云與上元夫人皆美容貌神仙人也
常州武進縣廳壁有舊題二曲未知作者名氏云倦客
東歸得自由西風江上泛扁舟夜寒霜月素光流想得
故人千里外醉唫應上謝家樓不多天氣近中秋北固
江頭浪拍空歸帆一夜趁秋風月明初上荻花叢漸入
三秋煙景好此身將過浙江東夢䰟先在鑑湖中
沈存中筆談說江南人鄭夬為一書談其間一說云乾
坤大父母也復姤小父母也自乾坤六變而六十四卦
成乃云秦玠常遇異人授此數邵雍亦知其大略余近
得一圖法甚竒妙卦起乎坤成乎乾初以一隂一陽相
比如環之無端然後以此倍之至六爻則隂陽各三十
二而六十四卦成其卦之覆變數之序初爻餘爻耦者
陽能資始隂能代終也自非聖哲不能措意如此疑此
書與鄭夬書同
陳留驛壁有人題感懷詩一篇其一聮云一生更部殘
零闕盡老江鄉遠小州其意甚可悲此必老選人所作
漢光武每發詔多自作峻語以𢥠動羣臣如崇山幽都
何可偶黃鉞一下無處所與懸牛頭賣馬脯盗跖行孔
子語之類人皆畏服故第五倫在長安市每讀詔書常
歎息曰此聖主也
世謂盗為綠林豪客後漢新市人王匡王鳳等共攻離
鄉聚藏於綠林中綠林山在荆州
學者讀史往往不究音義隨字便讀如人姓名有莽何
羅莽當音莫戶切烏氏蠃氏當音知咸宣咸當音減之類
蕃夷名氏國號如休屠王屠音儲大宛宛音於元反鉤
町侯音鈎劬先賢憚憚音纏吹遫累累音力追反閼氏
音焉支谷蠡音鹿離且渠當戸且音子余反銖婁渠堂
婁音力于反之類地名如長子讀如長短之長屯留當
讀如純當音屯樂浪浪音狼龜兹讀如鳩慈狋氏讀如
權精之類未易遽數欲隨本字便讀當為疎謬
毗陵薛輝秀才通術數自言有分三禄世法人皆未嘗
見謂如甲禄在寅甲巳之年丙在首甲以丙為第二之
禄者蓋為甲寅下有兩寅故也丙禄在巳丙辛庚寅依
此數却以寅上遁而至巳其丙禄下有癸巳時節將癸
作第三禄分之於子凡是甲人生月日時遇巳遇子者
謂之𢃄禄又須以順為貴先巳後子是也此乃天心竒
秘之法貴賤禍福考之無差余未之學莫知其術如何
字書以二十為卄音入三十為卅先合反四十為卌先入
反今京師里巷薄徒猶作此聲
漢書言累鉅萬鉅大也大萬謂十萬一累百鉅萬謂數
百萬萬也鉅萬十數謂十萬萬也
漢祖功臣蕭何位第一而戸止有八千張良位在六十
二食乃萬戸蓋量功校德頒爵制禄雖或不同亦必取
其平稱而後已耳
世儒稱說其初必先作數千言以發其端往往煩碎不
中義理昔桓譚說秦延君能記堯典篇因兩字之說至
十餘萬言但說若稽古三萬言則自古所患非特今日
故鄴下舊諺云博士買驢書劵三紙未有驢字誠可發
笑
卜式為郎中蹻而牧羊上林中蹻即今草鞋也古人謂
之不借言人人有之不待假借也
漢書稱張良貌魁梧魁大也梧音悞言可驚悞也江充
為人魁岸岸者有廉稜如崖岸之形鮑宣言朝廷亡耆
艾魁壘之士魁壘壯貌也魁音口賄反壘音磊
學者於字往往不能分正俗蓋不讀說文之過也如吅
作喧瞑作眠佩作珮創作瘡縣作懸&KR1857;作鍫毫作豪媻
作婆阬作忼頫作俯鴉作鵶舄作鵲尉作熨醶作釅
&KR0008;作夙愙作恪亦作腋䌳作絁鍼作針之類不可具數
學者不可不知霸字本音普伯切月始生霸然也書曰
哉生魄俗乃作必駕切以謂霸王字&KR0146;本越逼切即或
字俗乃作湖國切以為疑或字凡此之類學者亦未知
戉字王伐切斧也鉞字呼會切車鑾聲也俗乃作鐬字
以代鉞却以鉞為斧戉字非也酢字倉故切醶也醋字
在各切客酌主人俗乃以酢為醋以醋為酢亦非也䖝
許偉切蝮也非䖵蠱之蟲也草自保切櫟實也非艸木
之艸也
穜字直容切先種後熟也種之用切世俗乃以穜為種
未嘗悟也柴士佳切草木散材而行也以竪散木為區
落名曰柴離後人語訛轉入去聲即寨字合用柴字凡
作寨者非
俗謂陵遅人為剮人亦古語也古瓦切剔人肉置其骨也
胸前曰嬰人始生曰嬰兒抱之置嬰前乳養之也
西北隅謂之屋漏禮每有新死輒取屋之西北隅薪以
爨竈者沐以供喪用時若值雨則漏遂以名之也城上
垣曰女墻言其卑小比之於城若女子之於成人鰒魚
說文以為海魚也然自北齊顔之推已云即石决明也
内旁有七孔至九而止似蛤登州所出其味珍絶雖有
魚名固非魚類漢以前未聞其貴至王莽欲敗時已聞
但飲酒啗鰒魚而光武時張步遣使隨伏隆詣闕上書
獻鰒魚又臨淄太守賜吳良鰒魚百枚則兩漢時此物
已號真貴宋劉邕嗜食瘡痂以為味似鰒魚時淮北属
江南無復得鰒魚或有間關得至者一枚直數千人有
餉禇彦回三十枚門生以為賣之可得十萬錢方是時
尤為難得可知余以謂鰒魚之珍尤勝江珧柱不可乾
至故也若沙魚翅鰾之類皆可北面矣
北史王羆者嘗有堂使至羆為設食使乃裂去餅緣羆
曰耕種收穫其功以深舂爨造成用力不少爾之選擇
當是未饑命左右撤去之使愕然大慚今之士人率作
此態此可少戒也
世人謂黃河水堪釀酒然不可得河源水亦不能有異
段成式嘗記魏賈將有蒼頭善别水嘗乘小舟於黃河
中以瓠接河源水一日不過七八升經宿器中色絳以
釀酒名崑崙絶竒曾以三十斛上魏莊帝桑欽亦云河
東有民姓劉名堕者宿擅工釀採挹河流醖成芳酎今
人未有聞識此水者
役夫舉貌呼邪許比相和唱自古如此昔翟煎謂梁惠
王曰夫舉大木者前呼邪許後亦應之此舉動勤力之
歌也其間桀黠者往往能為韻語以倡率其衆事亦出
於古如左傳睅其目皤其腹棄甲而復于思于思棄甲
復來與澤門之晢實興我役邑中之黔實慰我心之
類是也
漢書稱京索之間本濟水北逕京縣故城城故鄭邑也
莊公以居弟段號京城太叔其水亂流北逕小索亭又
北屈東逕大索城本索氏兄弟所居故有此名
世人以鬭雞為雄然不如鬭羊之為偉余嘗見牧羊自
鬭者皆怒視頃刻却立勇進以額相觸其聲如叩石凡
百十數不已常疑其骨碎唐張說獻鬭羊表云却鼓怒
以作氣前躑躅以奮擊疾如奔雲之交觸解如轉石之
相叩真得其狀
炊桂食玉因鬼見帝蘇秦猶以為難
宋向柳與顔竣友善及竣貴柳猶素情自許不推先之
范劇戒柳曰名位不同禮亦異數卿何得作曩時意耶
柳曰我與士遜心期久矣豈可一旦以勢利處之及柳
為南唐郡涉義宣事敗繫獄屢密請竣求相申救竟不
助之柳遂伏法今人多有以故舊自恃者因此以為戒
人有購得狄梁公家綸誥數通以獻狄青青厚遺以金
帛而不受曰青何人敢當此人皆多其有識宋何昌
㝢為吏部尚書有一客姓閔求官昌㝢問曰君是誰後答曰
子騫之後昌㝢笑謂坐客遥遥華胄今士人以此取媿
者甚多因書此為勸
唐敬宗善擊毬夜艾自捕狐狸為樂謂之打夜狐故俗
因謂歲暮驅儺為打夜狐
余自幼病目昏不能遠視遍求名方服食二十餘年略
不少愈因得張湛與范甯治目疾六物方遂却去諸藥
不御今亦無恙
余初任隰州司戸過洛辭程顥先生舉北齊郎基所云
任官之所木枕亦不須作之語余至今佩服其言
宋袁淑答彭城王義康問年云鄧仲華拜衮之歲又言陸機
入洛之年史傳莫可考知其歲數唯陸羽警年云二十
歲亦不知何從知之
世言胡燕作窠喜長有容一疋絹者令人家富余為虢
倅見州廳有舊燕巢可容一疋絹
余自江寧上元移宰常州武進張康伯見託求烈武帝
廟銀香爐銘云字體絶竒及到廟中已無所謂銀香爐
者徧訪碑碣皆非爐銘因追問郡人故老皆云莫知
所在後因太守替移法曹周載於宅厨中求得乃為擣
帛砧已中斷矣其字乃乾符六年五月天台散人濮陽
鵬書筆勢竒勁如盤鈎屈鐵云爐銘吴郡陸球沙門韞
讓撰
廖子孟大夫知磁州疾病有幼子方五六歲極愛之欲
授以致政恩例然於法親授告方得恩澤既奏而病加
劇藥飲不下但心口微温棺斂之具已備凡如此幾十
餘日人皆以為死矣一日致仕告至適會一權州者非
人遣一廖素不喜官親往令面付郡官頗為憂之無以
為計既至狀下白以致仕告至廖輒開目遽自起坐含
笑兩手授之受畢復卧遂長往異哉死猶可忍有至於
此者況其他乎
虢州朱陽山出石硯及月石屏其來甚久按唐李匡文
之叔祖元和初為朱陽宰其諸子因訪尋山水一日於
澗側見紫石愛之遂自刻姓氏年月於其上復作為硯
初惜其大不可挈復行百餘步往往有如拳者乃擕歸
有一縣胥請斵之形製甚妙胥父兄稠桑旅人也遂解
籍請歸作此硯及諸器用貨之大獲厚利此事見李匡
文資暇集然其硯甚膩止可玩而不可使者其石屏自
有滿月及松柏形殆非人力可為亦莫測其理不知何
緣感化至此
浙諺云病人畏腹脹雨下畏天亮方言以明為亮謂雨
作天色忽明即雨卒不止驗之猶信
周顒云秋末晚菘今江西有謂之杓頭菘其本肥厚葉
端卷縮如杓食之無滓為蔬食之珍
金陵有三大醜石甚古吳仲庶作守日夜夢三舉子來
哀求救護且曰若不垂祐明日當為煨燼矣公甚異之
詰旦徧問僚属莫能原其意已而視詞牒首見兵馬司
狀申乞就燒三醜石為灰供修造之用公遂悟敇寺僧
愛護元祐中毛漸作漕欲移置廨舍中掘之極深而石
根不斷竟不能動遂罷
越州法華山天衣寺有梁舉禪師金鏤袈裟玻璃鉢晉
飛雲大師曇翼真身婁約禪師紅銀無底澡瓶智者禪
師刺血書小字法華經予元豐中作尉山隂屢往觀之
時守愛長老住持愛頗能詩有見贈詩其間一聮云案
上應無一宿事架頭常有百篇詩
蜀人好文雖市井胥吏輩往往能為文章熙寧中余隨
侍在成都兄長房生子為三日會有衙前史戴獻詩其
警句云月中又長一枝桂堂上喜生千里駒兄弟異之
明日往詣廳房中觀其所居皆無他物唯案上有韻一
冊杜詩一集筆硯而已
女郎曾希藴作詩立成一日遊乾明寺見諸尼作繡工
尼乞詩乃應聲為集句睡起楊花滿繡床為他人作嫁
衣裳因過竹院逢僧話始覺空門氣味長
李師德朝請作李氏述先記稱其先為開封中牟縣人
常在萬勝鎮在開運末中國失御寇盗蜂起一日傳賊
將至其曾祖率里中少年約以金帛賂賊如其不受則
相與决戰以死賊至感其言皆曰此義士也乃相戒不
相犯里中賴之獲安元祐丁卯歲尚書郎李常公擇為
之䟦尾中散公楊某為舒日作堂面灊山名三至以其
祖父三世治舒舒人相與傳其治昭然可考也予徜徉久
之復道其祖在國初時為著作佐郎會出師平江南而
江與處猶未下著作承詔分兵軍前與曹翰各取一州
翰穴九江城殺人無噍類而處兵謀叛之著作曰朝廷
取金陵不戮一人今欲爾邪彼未知禍福爾單馬入見
守者遂出降有兼其功者著作默不復道因通判其州
事後十有餘年子官嶺南道處處人曰客容貌何其似著
作邪來前問爵里遂相與拜庭出涕道平日事方是時
楊氏始知其先最有德於處著作名某官至祠部郎中今
其孫皆年踰七十官並至中散以君子長者稱於時有
四子皆好學敦行誼仕宦有聞吾意楊氏之門益大未
可量也
李孝子朝請以其先護里人事相示仍言今日之居舊
廬也耕而食者先疇也後嘗為縣中牟以事墳壠予少
時從事九江有老人為指曹翰穴城處言城中今皆四
方人九江之人盡於一日耳今曹氏之後寂無聞焉則
李氏耕故土楊氏三世治舒各有子孫仕於朝非為報耶
予元祐末京師傳得此書其所道處州著作乃曾祖也
中散即世父與先父懼李氏記久而泯絶輒記於此以
補史氏之闕略
考工郎中王子韶進神宗輓詞七首當時作者皆服其
工其篇云寶餌方嘰玉金盤忽造冰周人悲地坼把國
怨天崩香霧霾隂月鯢膏耿夜燈傷心歌舞妓灑血望
西陵脫屣人寰忽上天投淵果熟會羣仙帳宫雲暝龍
為駕綴幄天寒鶴記年萬里出師輕衛霍一朝行事付
譚遷功名半古昇遐早獨抱遺弓涕泫然
陸佃農師自江寧府丁太夫人憂歸越始學春秋而得
其說嘗云古之學者先明詩而書次之書已明而禮樂
次之禮樂已明而春秋次之春秋已明而易次之故五
變而春秋可舉九變而易可言也吾於易見玄聖之道
於春秋見素王之道玄聖内也素王外也内外進矣而
後可以言此又云昔之言奕者曰能勝第二乃見第一
此書也非棋說也夫義在第一而智在二三誠何足與
辨董子通國之善奕也惜其人與其術不可傳也死矣
我雖不能傳公之術誠有專心致意惟春秋之為聽乎
吾將與之苦學也
彭汝礪作侍郎年六十再娶朝士宋匪躬之女小器資
三十餘歲及病篤取紙自書頌四句以授宋氏而絶云
百年姻眷五歲夫婦這回這回休打這鼓
范文正公作岳陽樓記云春和景明波瀾不驚上下天
光一碧萬頃此竒語也
李公擇少時讀書於廬山五老峯下白庵之僧舍藏書
九千卷謂其居為李氏山房
元豐八年高麗國王令弟祐臣世僧統入朝求法回其
國母感恩命工金書法華經三本寄杭州南山惠因院
傳教淨法師處上祝聖夀元符元年冬再遣使尹瓘等
入貢又捨銀一千三百兩乞於本院特創經殿安置
元祐初張頡仲舉知廣州有大舶船為風吹泊近岸人
有告其有寳犀者其主遂賫至府庭求進云此舡有此
犀四為海風吹至是必為中國所有張頡令斷之其中
透盤龍立鳳上下相承紋理如畫乃遣賫至京進奏院
官以法不許聞輒却之其人不得已擊登聞鼓遂得獻
上下命犀工解兩𢃄出示宰輔前後寳𢃄皆所不及
楊公筆錄
