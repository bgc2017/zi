欽定四庫全書
御定孝經衍義卷九十五
士之孝
事長
魏王脩初平中北海孔融召以為主簿守高密令豪彊
懾服舉孝廉脩讓邴原融不聽時天下亂遂不行頃之
郡中有反者脩聞融有難夜往奔融賊初發融謂左右
曰能冒難來唯王脩耳言終而脩至復署功曹守膠東
令融每有難脩雖歸休在家無不至融常賴脩以免袁
譚在青州辟脩為治中從事袁紹又辟脩為即墨令後
復為譚别駕紹死譚尚有隙尚攻譚軍敗脩率吏民往
救譚喜曰成吾軍者王别駕也譚復欲攻尚脩諫曰兄
弟左右手也譬如人將鬭而斷其右手而曰我必勝若
是者可乎夫棄兄弟而不親天下其誰親之譚不聽遂
與尚相攻擊請救於太祖太祖既破冀州譚又叛太祖
遂引軍攻譚于南皮脩時運糧在樂安聞譚急將所領
兵及諸從事數十人往赴譚至高密聞譚死下馬號哭
曰無君焉歸遂詣太祖乞收葬譚屍太祖欲觀脩意默
然不應脩復曰受袁氏厚恩若得收斂譚屍然後就戮
無所恨太祖嘉其義聽之
(臣)按魏武之破南皮也閱脩家穀不滿十斛有書
數百卷嘆曰士不妄有名乃禮辟為司空掾行司
金中郎將遷魏郡太守魏國既建為大司農郎中
令徙奉常蓋脩官至九卿矣嚴才反脩聞變徒步
赴宫門相國繇謂舊京城有變九卿各居其府脩
曰食其祿焉避其難斯其竭誠盡力於主簿功曹
從事别駕之時所執之義然也使袁譚能聽脩諫
親睦兄弟以禦四方者安在其速亡哉脩之純孝
足以感動里閭(見愛親卷中)而忠言至計不能弭袁氏
骨肉之隙君子謂譚尚殆非人也
邴原朱虚人少以操尚稱太祖辟為司空掾原女早亡
時太祖愛子蒼舒亦没太祖欲求合葬原辭曰合葬非
禮也原之所以自容於明公公之所以待原者以原守
典訓而不易也若聽明公之命則是凡庸也明公焉以
為哉太祖乃止原别傳曰原金玉其行為郡所召署功
曹時魯國孔融在郡教選計當任公卿之才乃以原為
計佐融有所愛一人常盛嗟嘆之後恚望欲殺之朝吏
皆請時其人亦在坐叩頭流血而融意不解原獨不為
請融謂原曰衆皆請而君何獨不原對曰明府於某本
不薄也常言歲終當舉之此所謂吾一子也如是朝吏
恩愛未有在其前者也而今欲殺之明府以何愛之以
何惡之融曰某生微門吾成就其兄弟某今孤負恩施
夫善則進之惡則誅之固君道也往者應仲遠為泰山
太守舉一孝廉旬月之間而殺之君人者厚薄何常之
有原對曰仲遠舉孝廉殺之其義焉在語云愛之欲其
生惡之欲其死既欲其生又欲其死是惑也仲遠之惑
甚矣明府奚取焉融乃大笑曰吾直戲耳原又曰君子
於其言出乎身加乎民言行君子之樞機也安有欲殺
人而可以為戲者哉融無以答
(臣)按君子哉原也其欲止融之妄殺則陳說詩易
論語之義正色抗言其拒魏祖蒼舒合葬之非禮
則以守訓典而不易自處其篤於經術遠過鄭康
成之博物洽聞矣其高遠清白頤志澹泊似不復
為世用也不然以根矩之名德安得不公輔哉臣
願亊長者以根矩之拒曹公抗北海為法也
邢顒河間人太祖辟為冀州從亊時人稱之曰德行堂
堂邢子昂除廣宗長以故將喪棄官有司舉正太祖曰
顒篤於舊君有一致之節勿問也太祖諸子高選官屬
令曰侯家吏宜得淵深法度如邢顒輩遂以為平原侯
植家丞顒防閑以禮無所屈撓由是不合庶子劉楨書
諫植曰家丞邢顒北土之彦少秉高節寧靜澹泊言少
理多真雅士也楨誠不足同貫斯人並列左右而楨禮
遇殊特顒反疏簡私懼觀者將謂君侯近習不肖禮賢
不足採庶子之春華忘家丞之秋實為上招謗其罪不
小
(臣)按邢顒見太祖法令嚴明足平禍亂歸誠委質
屬有先覺其為故將喪棄官一節太祖之深嘉而
亟予之者也家丞之選下令稱其法度淵深以是
故矣守正不阿無愧秋實庶子能諫又豈春華哉
順長之義邢劉同貫矣
高堂隆少為諸生泰山太守薛悌命為督郵郡督軍與
悌爭論名悌而呵之隆按劒叱督軍曰昔魯定見侮仲
尼歴階趙彈秦箏相如進缶臨臣名君義之所討也督
軍失色悌驚起止之
(臣)按習鑿齒稱高堂隆君侈每思諫其惡將死不
忘憂社稷正辭動於昏主明戒驗於身後謇諤足
以勵物德音没而彌彰本𫝊評其志存匡君因變
陳戒此隆明帝以後致位卿大夫愛君憂國之懇
誠也督郵於太守名君臣實長屬惡無禮於其長
而按劒叱責毋乃為已甚哉方之以對弟名兄有
不拂然起者非恭弟也隆可謂以敬兄之道敬官
長矣
蜀杜微少受學於廣漢任安劉璋辟為從事以疾去官
及先主定蜀微常稱聾閉門不出丞相領益州牧好簡
舊德以微為主簿微固辭轝而致之既至自乞老病求
歸丞相又與書答曰曹丕簒弑自立為帝欲與羣賢因
其邪偽以正道滅之怪君未有以相誨便欲求還於山
野君但當以德輔時耳不責君軍事何為汲汲求去乎
其敬微如此
(臣)按杜微劉璋故吏閉門不出意蓋有在也不然
以諸葛丞相之尊賢下士尚不足與相助為理乎
以疾去官不與於難固辭主簿亦一致之節也志
評其脩身隠靜不役當世庶幾夷(伯夷)皓(四皓)之槩知
微哉
吳虞翻會稽餘姚人也少好學太守王朗命為功曹孫
策征會稽翻時遭父喪衰絰詣府門勸朗避策朗不能
用拒戰敗績亡走浮海翻追隨營護到東部侯官侯官
長閉門不受翻往說之然後見納朗謂翻曰卿有老母
可以行矣
(臣)按翻周旋王朗於患難之間不敢顧其私朗遣
乃還長屬之誼為已盡也翻既歸策復命為功曹
待以交友之禮策書謂翻曰今日之事當與卿共
之勿謂孫策作郡吏相待也翻事孫氏多所匡諫
卒以抗直不容雖在徙棄心不亡國要其順長之
節著於事朗臣故獨有取焉
陸績吳郡人也孫策在吳張昭張紘秦松為上賓共語
四海未泰須當用武治而平之績年少末坐遙大聲言
曰昔管夷吾相齊桓公九合諸侯一匡天下不用兵車
孔子曰遠人不服則脩文德以來之今論者不務道德
懷取之術而惟尚武績雖童蒙竊所未安也昭等異焉
孫權統事辟為奏曹掾以直道見憚
(臣)按裴注謝承書云績父康字季寧少惇孝悌勤
脩操行太守季肅察孝廉肅後坐事伏法康斂屍
送喪還潁川行服禮終舉茂才歴三郡太守所在
稱治康之惇禮故君送喪持服於順長之義無愧
焉績名父之子為掾以直道見憚鬱林作守屬有
兵亊用違其器不復永年斯其自謂遭命之不幸
抑亦直道難容也雖然績可謂善學康者也
晉韋忠辭張華之辟人問其故忠曰茂先華而不實裴
頠欲而無厭棄典禮附賊后若此豈大丈夫之所宜耶
太守陳楚迫為功曹會山羌破郡楚攜子出走賊射之
中三創忠冒刃伏楚以身捍之泣曰韋忠願以身代諸
君哀之亦遭五矢賊相謂義士也舍之
(臣)按韋忠之不應司空之辟恐餘波之見及其愛
身者亦至哉功曹之仕由於迫耳然而長屬之分
既定則以身捍蔽太守又何不愛其死也忠篤孝
之士少慷慨有不可奪之志其後卒為劉聰討叛
羌矢盡不屈節死晉史在忠義𫝊臣獨取其冐刃
救楚之事以為功曹之能事太守云
唐李栖筠初調冠氏主簿太守李峴視若布衣交肅宗
駐靈武發安西兵時栖筠為安西節度行軍司馬料精
卒七千赴難擢殿中侍御史李峴為大夫以三司按羣
臣陷賊者表栖筠為詳理判官推原其人所以脅汙者
輕重以情悉心助峴故峴愛恕之譽一日出吕諲崔器
上
(臣)按栖筠以抗元載不及相新書贊為骨鯁忠臣
其少則莊重寡言不妄交遊以王佐才見稱於其
族人華士亦多向慕之李峴以太守而與主簿敦
布衣之契其器重栖筠亦已至矣及栖筠為侍御
而峴又為長官用是悉心相助成峴愛恕之譽豈
不順哉
韓愈擢進士第會董晉為宣武節度使表署觀察推官
晉卒愈從喪出不四日汴軍亂乃去依武寧節度使張
建封建封辟府推官操行堅正鯁言無所忌
(臣)按愈在貞元元和之際進諫陳謀内懷至忠攘
斥釋老矯拂媮末為文章引聖籍明道統其事君
之大節不以困跲而回易所守此非獨宣武武寧
二幕府可盡者也(臣)獨錄此二府之事以入事長
順條者士固未有始即為貴仕者長屬之義所不
可辭苟行不早立事無成識其後舉無足觀古者
四十而仕五十始為大夫正以是也文公集有董
公行狀蓋逆知夫人心易動軍旅多虞故董公之
薨三日斂既斂而行行之四日汴州亂使董公之
喪先事而出者亦必公之畫策也集又有上張僕
射兩書其一為不能隨行逐隊晨入夜出其一諫
僕射擊毬者也史所謂鯁言無忌殆謂此類
馮宿貞元中擢進士第徐州張建封表掌書記建封卒
子愔為軍中脅主留事李師古將乘喪復故地愔大懼
於是王武俊擁兵觀釁宿以書說曰張公與公為兄弟
天下莫不知今張公不幸幼兒為亂兵所脅内則誠欵
隔絶外則彊寇侵逼公安得坐視哉誠能奏天子不忘
舊勲赦愔罪使束身自歸則公有靖亂之功繼絶之德
矣武俊悅即以表聞遂授愔留後宿不樂佐愔更從浙
東賈全觀察府
(臣)按宿投書武俊保全張愔其所以報建封者不
為不厚矣知其不足與共事而去從他府非其私
暱固可以見幾而作也
宋畢仲衍以蔭為陽翟主簿張昇縣人也方鎮許請於
朝欲興鄉校既具材計工又聽民自以其力輸助邑子
馬宏以口舌横里閭謾謂諸豪曰張公興學而縣令乃
因以取諸民由十百而至千萬未巳也君將不堪誠捐
百金予我我能止役豪倚其能予百金宏即詣府宣言
縣令盡私為學之費又將賦於民昇果疑焉勅縣且止
又揭其事於道令欲上疏辯仲衍曰無益也不如取宏
治之不辯自直矣會攝縣事即逮捕驗治五日得其姦
言於昇流宏鄧州一縣相賀給事中張問居里中謂仲
衍曰諺云鋤一惡長十善君之謂也
仲游與仲衍同第調壽丘柘城主簿羅山令環慶轉運
司幹辦公事從高遵裕西征運期廹遽陜西八十縣餽
輓之夫三十萬一旦悉集轉運使范純粹李察度受其
賦而給之食必曠會僚屬議皆不知所為以諉仲游仲
游集諸縣吏令先效金帛緡錢之最戒勿啟鐍共簿其
名數以為質預飾具斛量數千洞撤倉庾牆壁使贏糧
者至其所入自㪺槩輸其半而以半自給不終朝霍然
而散翊日大軍遂行純粹察嘆且謝曰非君幾敗吾事
(臣)按仲游仲衍文簡公士安之曾孫也真宗常稱
士安事朕南府東宫以至輔相飭躬慎行有古人
之風士安嘗謂人曰僕仕宦無赫赫之譽但力自
規檢庶幾寡過爾君子哉宜其後人之賢也二子
之材識足以取濟于臨事為長官所倚賴可不謂
之順乎於是乎繩其武而復其始其功名可勝道
哉蓋其後漸通顯矣猶未竟其用云
薛奎為隰州軍事推官州民常聚博僧舍一日盜殺寺
奴取財去博者適至血偶涴衣邏卒捕送州考訊誣伏
奎獨疑之白州緩其獄後果得殺人者徙儀州推官嘗
部丁夫運糧至鹽州會久雨粟麥漬腐奎白轉運盧之
翰請縱民還州而償所失之翰怒欲劾奏之奎徐曰用
兵久人疲轉餉今幸民食有餘安用此陳腐以困民哉
之翰意解凡民所失悉奏除之
(臣)按奎在隰州則緩州民之冤獄而使州無失入
在鹽州則請縱還轉餉之民回轉運之聽蓋其中
心之&KR0548;惻巽以出之而非執己見以格人操褊心
以陵物也其見信從於長上宜矣
王疇以父蔭補將作監主簿中進士第累遷太常博士
翰林學士宋祁提舉諸司庫務薦疇勾當公事時有宦
官同提舉者疇辭於中書曰翰林先進疇恐不得事也
然以朝士夫而為閹人指使疇實恥之
(臣)按史論王疇介特數建忠謀當仁宗時先後與
政僅能寡過保有禄位者視疇遠不逮也觀其辭
於中書不欲為閹人指使者巽而直矣古之士非
徒擇君抑且擇長為其分已定則亊之之道無復
可避就也
孫甫少好學日誦數千言慕孫何為古文章初舉進士
得同學究出身為蔡州汝陽縣主簿再舉進士及第為
華州推官轉運使李紘薦其材遷大理寺丞知絳州翼
城縣杜衍辟為永興軍司錄凡吏職纖末皆倚辦甫甫
曰待我以此可以去矣衍聞之不復以小事屬甫衍與讌
語甫必引經以對言天下賢俊歴評其才性所長衍曰
吾辟屬官得益友諸生亦多從甫學問
(臣)按甫馳騁言路以文學方正為宋名臣觀其在
杜衍幕府不失已不援上衍稱為益友其長屬相
成之義不亦善乎
陳襄知河陽縣始教民種稻富弼為郡守一見即禮遇
之襄留意教化進縣子弟於學或讒之於弼謂其誘邑
子以資過客弼疑焉人勸毁學舍以塞謗不聽久之弼
以諭襄襄曰自反而縮雖千萬人往矣公苟有惑志何
名知己益教說不少懈弼由是愈益竒之及入相薦為
秘閣校理
(臣)按史言襄涖官所至必務興學校平居存心以
講求民間利病為急在河陽適富弼為守誠哉知
已讒言之興不塞自白長屬之相須得此為鮮矣
錢顗初為寧海軍節度推官守孫沔用威嚴為治屬吏
奔走聽命顗當官而行無所容撓遇不可必爭之由是
獨見器重
(臣)按顗之當官而行爭其不可殆可謂之順也彼
奔走聽命者於是乎有愧矣
鄭俠治平中隨父官江寧閉戶苦學王安石稱奬之進
士高第調光州司法參軍安石居政府凡所施行民間
不以為便光有疑獄俠讞議𫝊奏安石悉如其請俠感
為知己思欲盡忠秩滿徑入都時初行試法之令選人
中式者超京官安石欲使以是進俠以未嘗習法辭三
往見之問以所聞對曰青苗免役保甲市易數事與邊
鄙用兵在俠心不能無區區也安石不答俠退不復見
但以書言法之為民害者久之監安上門安石雖不悅
猶使其子雱來語以試法方置脩經局又欲辟為檢討
更命其客黎東美諭意俠曰讀書無幾不足以辱檢討
所以來求執經相君門下耳而相君發言持論無非以
官爵為先所以待士者亦淺矣果欲援俠而成就之取
其所獻利民便物之事行其一二使進而無愧不亦善
乎
(臣)按史論俠以區區小官雖未信而諫能以片言
悟主殃民之法幾於一舉而空之功雖不成而此
心亦足以白於天下蓋其忤安石復忤惠卿幾至
于死而一話一言未嘗忘君人皆知俠之忠矣而
其始之感知己欲盡其區區之心數以書言又因
東美論列所以盡心於安石者意誠厚哉知其必
不可諫而後乃繪圖入告也相君負監門監門不
負相君矣蓋熙寧時有陳舜俞樂京劉蒙俱以縣
令抗部使者不奉新法坐廢黜亦士之不為畏威
懷祿者也
蘇頌第進士歴宿州觀察推官知江寧縣時建業承李
氏後賦稅圖籍一皆無藝每發斂高下出吏手頌因治
訊他事互問民鄰里丁産何不言民駭懼皆不敢隠遂
刻剔夙蠧成賦一邑簡而易行諸令視以為法凡民有
忿爭頌喻以鄉里宜相親善若以小忿而失懽心一旦
緩急將何賴焉民往往謝去或半途思其言而止時監
司王鼎王綽楊紘於部吏少許可及觀頌設施則曰非
吾所及也調南京留守推官留守歐陽脩委以政曰子
容(頌字)處事精密一經閱覽則脩不復省矣時杜衍老居
睢陽見頌深器之曰如君真所謂不可得而親疎者衍
又自謂平生人罕見其用心處遂自小官以至為侍從
宰相所以設施出處悉以語頌曰以子相知且知子異
日必為此官老夫非以自矜也故頌後歴政略似衍云
(臣)按頌德量勝人相業著于元祐方其為小官則
見器重於監司留守故相期之以公輔也夫惟所
設施者足以致此耳不然而善事上官依阿先達
有識者方鄙棄之又焉得為順也
馬默知須城縣縣為鄆治所鄆吏犯法不可捕默趨府
取而杖之客次闔府皆驚曹佾守鄆心不善也默亦不
為屈後守張方平素貴掾屬來前多閉目不與語見默
白事忽開目熟視久之盡行其言自是委以事治平中
方平還翰林薦為監察御史裏行
(臣)按默可謂真能順長哉曰不敢為身謀所以報
也不為不知己者屈而顧肯為知己少貶其故乎
(臣)慮夫世之以從之者為順也於默深有取焉
陳瓘為越州判官蔡卞察其賢每加禮而瓘測知其心
術常欲遠之屢引疾求歸章不得上檄攝通判明州卞
素敬道人張懷素謂非世間人時且來越卞留瓘少須
之瓘不肯止曰子不語怪力亂神斯近怪矣州牧既信
重民將從風而靡不識之未為不幸也
任伯雨為清江主簿郡守檄使涖公庫嘆曰里名勝母
曾子不入此職何為至哉拒不受
(臣)按史論稱陳瓘任伯雨剛正不撓抗迹疎遠立
朝寡援而能力發章惇曾布蔡京蔡卞羣奸之罪
無少畏忌瓘初為卞屬且為所禮卒能自遠伯雨
之拒郡守不涖公庫其矯矯風節已見為主簿時
故君子莫重乎其始進也
張九成遊京師從楊時學權貴託人致幣曰肯從吾遊
當薦之館閣九成笑曰王良尚羞嬖奚乘吾可為貴遊
客耶紹興二年對策直言擢寘首選楊時遺九成書曰
廷對自中興以來未之有非剛大之氣不為得喪回屈
不能為也授鎮軍僉判吏不能欺民冒鹺禁提刑張宗
臣欲逮捕數十人九成爭之宗臣曰此事左相封來九
成曰主上屢下恤刑之詔公不體聖意而觀望宰相耶
宗臣怒九成即投檄歸從學者日衆出其門者多為聞
人
(臣)按史論稱九成對策忠義凜然今考策中有云
今閭巷之人皆知有父母妻子之樂陛下為天子
冬不得温夏不得凊昏無所定晨無所省感時遇
物悽惋於心可不思還二聖之車乎亦可以為潁
封人之錫類矣(臣)獨取其謝權貴忤提刑二事以
入於事長之條蓋守已勿失當官而行乃謂之順
順者順其理非順其勢位也
陳俊卿登第授泉州觀察推官服勤職業同僚宴集恒
謝不往一日郡中失火汪藻走視之諸掾屬方飲某所
俊卿輿卒亦假之行於是例以後至被詰俊卿唯唯推
謝已而知其實問故俊卿曰某不能止同僚之行又資
其僕安得為無過時公方盛怒其忍幸自解重人之罪
乎藻嘆服以為不可及
(臣)按俊卿為同僚受過卒為藻所嘆服此長者之
事其後為普安郡王府教授講經輒寓規戒正色
特立王好鞠戲因誦韓愈諫張建封書以諷王敬
納之王即大位是為孝宗蓋其為府僚宫僚則能
順而其斥姦黨明公道以佐孝宗又非他相可及
也
趙方知青陽縣告其守曰催科不擾是催科中撫字刑
罰無差是刑罰中教化人以為名言
(臣)按方以縣令而能以此言告其守使守能用其
言則方之撫字教化之德意非獨被於一邑而有
并蒙其福者矣史論方少從張栻學許國之忠應
變之略隠然有樽俎折衝之風夫為吏能愛民為
將能恤兵為屬吏能正已納規於上官為將相能
奬拔人才於下位固無異道也
吕午授烏程主簿郡守致之幕下事一決於午守張忠
恕丞相浚之孫薦午尤力時忠恕之母就養躬至簿廳
迎午二親入郡與午皆衣綵衣奉觴上壽邦人榮之調
當塗縣丞守吳柔勝謂午有操守俾其子潛定交焉會
司理攝蕪湖縣廬州遣兩兵會公事司理遂以廬兵奪
縣民為言柔勝怒悉置獄屬午問之謂廬州有公牘不
可謂奪民柔勝愈怒再以屬午明日午入謁柔勝先令
左右問若何午執前說柔勝益加怒謂我不忍廬兵奪
吾百姓不出迎午午坐客位不退不食柔勝勉為出怒
不息欲黥二兵午徐曰廬州初無公牘則可有則縣不
為處置而反罪廬兵恐不可久之卒從午請
(臣)按吕午自為丞簿固已風采凜然其每為長官
所延薦或屈己以從午而益厚遇之張公推奉母
之心以及於午之親宜邦人以為榮也其後以不
容於史嵩之以中奉大夫閒居一紀卒
周惇頤字茂叔以舅任為分寧主簿有獄久不決惇頤
至一訊立辨邑人驚曰老吏不如也部使者薦之調南
安軍司理參軍有囚法不當死轉運使王逵欲深沿之
逵酷悍吏也衆莫敢爭惇頤獨與之辨不聽乃委手版
歸將棄官去曰如此尚可任乎殺人以媚人吾不為也
逵悟囚得免移彬之桂陽令治績尤著郡守李初平賢
之語之曰吾欲讀書何如惇頤曰公老無及矣請為公
言之二年果有得徙知南昌南昌人皆曰是能辯分寧
獄者吾屬得所訴矣富家大姓黠吏惡少惴惴焉不獨
以得罪於令為憂而又以汙穢善政為恥歴合州判官
事不經手吏不敢決雖下之民不肯從部使者趙抃惑
於譖日臨之甚威惇頤處之超然通判虔州抃守虔熟
視其所為乃大悟執其手曰吾幾失君矣今而後乃知
周茂叔也
(臣)按惇頤得孔孟之本源為程朱之宗統其語言
行事固不當僅求之吏治者也然其歴事長官不
援不抗卒使悍者氣降彊者心折非盛德之所感
烏能若是乎孟子曰堯舜之道孝弟而已矣於兹
可見惇頤精義致用之學時措之皆宜而太極通
書為非空言也
李之才初為衞州獲嘉主簿權共城令再調孟州司法
參軍時范雍守孟亦莫之知也雍初自洛建節守延安
送者皆出境外之才獨别近郊雍謫安陸丞之才沿檄
見之洛陽前日遠送之人無一來者雍始恨知之之晩
(臣)按邵雍之易劉羲叟之歷法皆受之於之才者
也大器難識安于卑位使之經世務不知其果何
如其於范雍處暄凉之變乃見士節矣取之以附
於順長之條使夫前日遠送之徒知有愧焉
陳師道少而好學苦志年十六以文謁曾鞏一見竒之
留受業熙寧中王氏經學盛行師道心非其說遂絶意
進取鞏典五朝史事得自擇其屬朝廷以白衣難之元
祐初蘇軾𫝊堯俞孫覺薦其文行起為徐州教授又用
梁燾薦為太學博士言者謂在官嘗越境出南京見軾
改教授潁州師道高介有節安貧樂道初游京師踰年
未嘗一至貴人之門𫝊堯俞欲識之先以問秦觀曰是
人非持刺字俛顔色伺候乎公卿之門者殆難致也堯
俞曰非所望也吾將見之懼其不吾見也子能介於陳
君乎知其貧欲懷金為餽比至聽其論議益敬畏不敢
出章惇在樞府將薦於朝亦屬觀延致師道荅曰辱書
諭以章公降屈年德以禮見招不佞何以得此豈侯嘗
欺之耶公卿不下士尚矣乃特見于今而親於其身幸
孰大焉愚雖不足以齒士猶嘗從侯之後順下風以成
公之名然先王之制士不𫝊贄為臣則不見於王公師
道於公前有貴賤之嫌後無平生之舊公雖可見禮可
去乎且公之見招蓋以能守區區之禮也若冒昧法義
聞命走門則失其所以見招公又何取焉及惇為相又
致意焉終不往官潁時蘇軾知州事待之絶席欲參之
門弟子間而師道賦詩有嚮來一瓣香敬為曾南豐之
語其自守如此
劉恕賜第調鉅鹿主簿和川令發強擿伏一時能吏自
以為不及恕為人重意氣急然諾郡守罪被劾屬吏皆
連坐下獄恕獨恤其妻子如己骨肉又面數轉運使深
文峻詆司馬光編資治通鑑召為局僚王安石與之有
舊欲引寘三司條例恕以不習金穀為辭因言天子方
屬公大政宜恢張堯舜之道以佐明主不應以利為先
又條陳所更法令不合衆心者勸使復舊至面刺其過
安石怒變色如鐵恕不屈或稠人廣坐抗言其失無所
避遂與之絶方安石用事呼吸成禍福高論之士始異
而終附之面譽而背毁之口順而心非之者皆是也恕
奮厲不顧直指其得失無所隠
(臣)按自古謂周之士貴秦之士賤(臣)以漢唐宋三
代之士觀之蓋東都之士貴於西都趙宋之士貴
於李唐矣夫以禮義廉恥謂之四維此士風之所
以盛衰而國勢之所以廢興存亡也西京如谷子
雲樓君卿之屬徘徊于五侯之門而以得其一飲
一食之賜為榮也亦可羞矣又況莽大夫乎東都
汝潁之間高處士之節與黨人之禍者比比相屬
而不軌之臣憚於名義猶逡巡沒世以是相比貴
賤可知李唐中葉以後朝士朋比相傾而遊于方
鎮者往往艷其金帛之贈因其厚簿往來去就攜
其表薦以取科第甚者賦詩獻諛託肺腑願出死
力則有感恩知有地不上望京樓之句於是乎四
維掃地沿及五代五十餘年之間改玉更步如弈
棋然士之放利苟合者遂恬不知夫事數姓之為
辱也然則趙宋之士其最優乎(臣)觀富韓范歐之
諸鉅公濂洛關閩之諸夫子與夫後先並起之諸
君子其道德勛業文章既卓卓乎其𫝊諸千百世
而不朽矣(臣)讀文苑𫝊又可慨焉其士之能自守
者固往往而載於是編也至於之二子者其確乎
不拔之操又其特哉宋祚之所以弱而後亡者亦
士大夫之禮義廉恥有以維之及其既亡而冐白
刃蹈海濱死者亦夥矣此非前哲之流風餘澤使
之然乎(臣)故於二子之事著其本末於事長之科
以見經之所謂順者在此不在彼也
元李昶以春秋中第釋褐徵事郎孟州温縣丞國兵下
河南奉親還鄉里行臺嚴實辟授都事改行軍萬戶府
知事實卒子忠濟嗣陞昶為經歴居數歲忠濟怠於政
事貪佞抵隙而進昶言於忠濟曰比年内外相尚飲宴
無度庫藏空虚百姓匱乏若猶循習故常恐或生變惟
閣下接納正士黜遠小人去浮華敦樸素損騎從省宴
遊雖不能救已然之失尚可以弭未然之禍時朝廷裁
抑諸侯法制寖密忠濟縱侈自若昶以親老求解不許
俄以父憂去官杜門教授一時名士若李謙馬紹輩皆
出其門
(臣)按昶後見世祖論治國用兵之要因被寵遇有
所訪問知無不言世祖嘗燕處望見李秀才至輒
斂容敬禮會嚴忠濟罷其弟忠範代之忠範表請
昶師事之特授翰林侍講學士行東平路總管軍
民同議官昶條十二事剗除宿弊蓋昶雖忠於朝
廷而始終周旋於嚴氏父子兄弟之間敦順長之
義者也
吕思誠為國史院檢討官文宗在奎章閣有旨取國史
閱之左右舁匱以往院長貳無敢言思誠在末僚獨跪
閣下爭曰國史紀當代人君善惡自古天子無觀閱之
者事遂寢
(臣)按人主不得觀國史記注此歴代相傳之故事
院長之所當力爭者長不能爭而末僚爭之使爭
而不得又將獲戾而爭之而得其美一歸於長官
此思誠之不爭之於其長而爭之於君固將以身
任之而不以累其長也思誠之為景州蓨縣尹其
異政不可殫述官至中書左丞三為祭酒一法許
衡之舊素以勁拔聞不為世所屈惟然故其順足
稱也
于文傳登延祐二年乙科授同知昌國州事長於治劇
所至俱有善政自其始至昌國即能柔之以恩信於是
海島之民雖頑獷不易治至有剽掠海中若化外然者
亦為之變俗初長官強愎自恣文傳推誠以待之久乃
自屈服鹽場官方倚轉運司虐使州民家業破蕩文𫝊
語同列曰吾屬受天子命以牧此民可坐視而弗救之
乎乃亟為陳理上官莫能奪民賴以免
(臣)按文傳長於政事其治行往往為州縣最涖官
昌國新發於硎能使長官屈服其所陳理莫之能
奪此推誠待人之驗也君子亦誠而已矣
蓋苗登進士第授濟寧路單州判官州多繫囚苗請疏
決之知州以為囚數已上部使者未報不可決苗曰設
使者有問請身任其責知州乃勉從之使者果閱牘而
去歲饑白郡府未有以應會他邑亦以告郡府遣苗至
戶部以請戶部難之苗伏中書堂下出糠餅以示曰濟
寧民率食此況不得此者尤多豈可坐視不救乎因泣
下時宰大悟凡被災咸獲賑焉有官粟五百石陳腐以
借諸民期秋熟還官及秋郡責償甚急部使者將責知
州苗曰官粟實苗所貰今民饑不能償苗請代還使者
乃已其責
(臣)按史稱苗學術淳正性孝友喜施廣置義田以
贍宗族平居恂恂謙謹及至遇事張目敢言雖經
挫折無所回撓有古遺直之風蓋其在單州事有
難處皆身任其責以一判官而能得之於州得之
於部使者得之於時宰其唯古之遺直乃能為天
下之至順哉
以上事長順
御定孝經衍義卷九十五
