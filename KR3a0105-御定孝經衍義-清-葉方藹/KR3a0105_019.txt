欽定四庫全書
御定孝經衍義卷十七
衍教所由生之義
政
易賁(卦名)象曰山下有火賁君子以明庶政无敢折獄(折之)
(舌反)
(臣)按賁卦内離明外艮止君子法離以明庶政法
艮以无敢折獄蓋政先而刑後猶禮先而樂後也
五禮之儀三千五刑之屬亦三千出于禮則入于
刑矣而君子又有所不敢焉于是乎班布科條申
嚴誡約使民有所嚮方如夜行以燭使民不敢狎
玩如火烈難犯故取象于明庶政既明而民猶有
干吾禁者則是為下而亂在醜而爭然後可以折
獄致刑也吾方且明之則是吾所以導之使知所
避防之使知所畏者猶未至也未可以加之刀鋸
斧鉞也故无敢之云取象于止要惟山下有火則
然若火在天上則為遏惡揚善順天休命(大有象傳)天
在山中則為童牛之牿豶豕之牙(大畜四五爻辭)其教不
肅而成其政不嚴而治矣其在于經示之以好惡
而民知禁賁之時義也
書大禹謨禹曰於帝念哉德惟善政政在養民水火金
木土穀惟脩正德利用厚生惟和九功惟叙九叙惟歌
戒之用休董之用威勸之以九歌俾勿壞
(臣)按洪範以五行生數為次序而于土則曰土爰
稼穡此所謂天地之經也此以五行剋數為次序
王者所以則天之明因地之利也水能灌溉火能
烹餁金能斷割木能興作土能生殖穀能養育此
天地所生之材而王者之政因而疏鑿鑽灼鍛鑄
刻削耕墾播種或相制以洩其過或相助以補其
不及皆由相剋而有無窮之用此以天地為之府
藏者也故謂之六府如是則有以養民矣于是乎
教之以父慈子孝兄友弟恭夫義婦聽以正其德
工作什器商賈貿遷以利其用制節謹度養老恤
孤以厚其生三者則又國之政事故謂之三事總
六府三事之九者皆以成功次序使可歌樂其勤
者當戒勅而休美之怠者則督察而威罰之其為
科條禁令亦已明且信矣而又勸之九德之歌者
以是九者作為有韻之言使人便于記誦比閭
之中兒童婦女皆出于口而入于耳較之懸示象
魏屬民讀法者尤為親切斯善政所以無有敗壊
也則天因地聖王之政此九者盡之矣而用天之
道分地之利謹身節用以養父母則庶人之孝也
五等之人惟庶人為多庶人之孝皆天子之所成
就孝治天下故當以養民之政為先矣
洪範(周書篇名箕子所陳洪大範法也)曰三八政一曰食二曰貨三曰
祀四曰司空五曰司徒六曰司寇七曰賓八曰師
孔穎達疏曰八政者人主施政教于民有八事也八
政如此次者人不食則死食于人最急故食為先也
有食又須衣貨為人之用故貨為二也所以得食貨
乃是明靈祐之人當敬事鬼神故祀為三也衣食足
祭鬼神必當有所安居故司空為四也雖有安居非
禮義不立司徒教以禮義故司徒為五也雖有禮義
之教而無刑殺之法則彊弱相陵司寇主姦盜故司
寇為六也民不往來則無相親之好故賓為七也寇
賊為害則民不安居故師為八也此用于民緩急而
為次也
(臣)按八政自一至四皆民之所用以養生送死之
事為政之所先務也司徒敷五典擾兆民司寇詰
姦慝刑暴亂而亦謂之政者戒之使入于禮禁之
使不入于刑者是政也賓者人之所以相交接如
比長之治五家相受相和親即是賓也師者人之
所以相保聚如守望相助即是師也凡此八者皆
著在邦法以與天經地義民行相為終始循此則
治違此則亂得此則彝倫叙不得此則彝倫斁者
也
畢命(周書篇名康王命畢公保釐東郊此其命辭)曰旌别淑慝表厥宅里彰
善癉惡樹之風聲弗率訓典殊厥井疆俾克畏慕申畫
郊圻慎固封守以康四海
(臣)按表宅里以明其為善病其為惡殊井疆使畏
為惡之禍慕為善之福此為不忍遽加之以刑故
有是政也郊圻舊所規畫而重分明之封疆守備
亦舊所設立而謹慎堅固之惟恐不備不虞以致
于用兵故有是政也故曰政先而刑後重虧人之
身體髮膚也
禮記王制(篇名漢文帝令博士諸生作)曰齊其政不易其宜又曰齊
八政(飲食衣服事為異别度量數制也)以防淫
(臣)按宜者山林川澤物産之宜取便于俗不能盡
同同禁其淫僻而已此不齊之齊也凡縱欲敗度
肇于飲食僭儗無等成于衣服各安其土俗之所
有謂之宜若非時之物難得之貨即為淫矣故飲
食有常衣服有節政之首也事為者百工之技藝
異别者五方之器械如考工記(周禮篇名以補冬官)所論粤
鎛(田器)燕函(甲也)夫人而能為鄭刀宋斤遷乎其地而
弗能為良此其土俗之宜也然而竒技淫巧則必
有禁故事為有度異别有法政之次也度量數制
則不因天地之寒煖燥濕而有宜有不宜者習俗
相沿其長短大小多寡廣狹參錯不能畫一亦謂
之淫故度量有權制數有等政之終也如後文所
云作淫聲異服竒技竒器以疑衆殺及用器不中
度兵車不中度布帛精麤不中數幅廣狹不中量
姦色亂正色不粥于市之類乃齊之之實也此亦
聖王教民用天因地謹身節用之事
八十者一子不從政(從政謂給公家之力役)九十者其家不從政
廢疾非人不養者一人不從政父母之喪三年不從政
齊衰大功之喪三月不從政將徙(欲去者)于諸侯三月不
從政自諸侯來徙(已來者)家期不從政
方慤曰夫人莫哀于老莫苦于疾莫憂于喪莫勞于
徙此王政之所宜恤者故皆不使之從政焉
(臣)按此亦聖王孝治天下博愛廣敬之一端也
禮運曰故政者君之所以藏(藏猶安也)身也是故夫政必本
于天殽(音效下同)以降命命降于社之謂殽地降于祖廟之
謂仁義降于山川之謂興作(興作之事非材不成故于山川)降于五祀
之謂制度(制度之興始于宫室故本五祀)此聖人所以藏身之固也故
聖人參于天地並于鬼神以治政也
(臣)按經言天明地察神明彰矣宗廟致敬鬼神著
矣故聖王孝治天下發號出令特寓之于天地鬼
神使萬物莫不聽命焉蓋政者以己正人之名聖
王明察天地致敬鬼神先立于無過之地而後教
人以順天時因地利自仁率親自義率祖頼其器
用安其居處使死者有所歸生者有所養非直神
道設教而已此所以其政不嚴而治者也
周禮天官冢宰(天者統理萬物天子立冢宰使掌邦治亦所以總御衆官)大宰(天官之長)
之職正月之吉始和布治于邦國都鄙乃懸治象之法
于象魏使萬民觀治象挾日而斂之(此惟春官獨無其地官則教象夏官)
(則政象秋官則刑象冬官今亡亦必爾也)
鄭康成注曰正月周之正月吉謂朔日大宰以正月
朔日布王治之事于天下至正歲又書而懸之于象
魏振木鐸以徇之使萬民觀焉小宰亦率其屬而往
皆所以重治法新王事也凡治有故言始和者若改
造云爾象魏闕也從甲至甲謂之挾日凡十日
小宰(天官之副)之職正歲帥治官之屬而觀治象之法徇以
木鐸曰不用法者國有常刑
鄭康成注曰正歲謂夏之正月得四時之正以出教
令者審也古者將有新令必奮木鐸以警衆使明聽
也
(臣)按鄭注于正月言周之正月者所以别異于正
歲之為夏正建寅之月也謂于建子之月始調和
六典八法以下之事和訖即當頒此治職文書于
諸侯邦國卿大夫都鄙至建寅之月乃懸此于雉
門象魏使萬民共觀始對終而言懸之是為終也
乃者緩詞其頒布文書所至有遠近先期布之剋
期懸之欲所在同日也必十日而後斂藏之欲遠
近之徧知也國法常定每歲容或有小損益其間
復須畫一更新表示以警動萬民之耳目俾皆服
從惟恐其干國禁而即罪戾貽厥父母羞辱也
地官司徒鄉大夫之職(萬二千五百家為鄉鄉大夫管五州)各掌其鄉之
政教禁令正月之吉受教法于司徒退而頒之于其鄉
吏使各以教其所治以攷其德行察其道藝歲終則令
六鄉之吏皆會政致事(年終將考其得失令州長之官皆計會政教之功狀致其所掌)
(之事于鄉大夫也)正歲令羣吏攷法于司徒以退各憲(表懸之也)之
于其所治之國
(臣)按禮樂政刑皆教此道藝之中有禮樂而云教
法者政也違此教法即八刑糾之矣故鄉大夫從
司徒分得一歲之教法遂分與州長以下至比長
節次相承又于建寅之月使羣吏攷量其法表懸
所治惟恐民不及觀于象魏所以重申屢戒使之
不犯也
州長(二千五百家為州州長管五黨)各掌其州之教治政令之法正月
之吉各屬(合也聚也)其州之民而讀法(對衆讀一年政令及十二教之法)以
攷其德行道藝而勸之以糾其過惡而戒之若以歲時
祭祀州社(春秋二時祭社)則屬其民而讀法亦如之歲終則會
其州之政令正歲則讀教法如初
(臣)按鄉管五州中大夫一人為州長有教則有治
政令所以輔教治也法則其條目也會合一州之
民而讀此教法因聚衆而勸戒之欲其善也春秋
祭社讀法亦如正月之吉者衆之所聚易以生奸
所以隂示督責戒約也至建寅之月得四時之正
于教令宜審又屬民而讀之使其觀于象魏者益
易曉也
黨正(五百家為黨黨正管五族)各掌其黨之政令教治及四時之孟
月吉日則屬民而讀邦法以糾戒之春秋祭禜(榮敬反祭水旱)
(之神)亦如之歲終則會其黨政帥其吏而致事正歲屬民
讀法而書其德行道藝
賈公彦釋曰一鄉有二十五黨故掌其黨之政令及
十二教與治職文書州長惟有建子建寅及春秋祭
社四度讀法此黨正四孟及春秋祭禜并正歲一年
七度讀法者以其鄉大夫去民遠不讀法州長管五
黨去民漸親故四讀法黨正與民彌親故七讀法族
師十四讀法彌親民于教亦彌數也歲終則會計一
黨政治功狀帥其族師以下之吏致其所掌之事于
州長州長又致與鄉大夫鄉大夫致與大司徒而行
賞罰也
族師(百家為族族師管四閭)各掌其族之戒令政事月吉(每月朔日)則
屬民而讀邦法書其孝弟睦婣有學者春秋祭酺(音步或音)
(蒲為人物烖害之神)亦如之
閭胥(二十五家為閭閭胥管五比)各掌其閭之徵令(即下歲時以下之事也)以
歲時各數其閭之衆寡(戶口多少)辯其施舍(老弱者施舍不役)凡春
秋之祭祀(禜酺)役(田役)政(飲射)喪紀之數聚衆庶既比則讀法
書其敬敏任恤者凡事掌其比觵撻罰之事
賈公彦釋曰既比則讀法者族師以上官尊讀法雖
稀稠不同皆有時節閭胥官卑于民為近讀無有時
節但是聚衆之時既比則讀法也又閭胥親民更近
故六行之外兼記敬敏者人聚則有教比之法凡有
失禮者輕者以觵爵罰之重者以楚撻之故雙言觵
撻罰之事
比長(五家為比)各掌其比之治五家相受相和親有辠(亦作罪)
奇(居依反)衺(似嗟反)則相及
賈公彦釋曰比長管五家家數雖少亦有治法相受
者宅舍有故崩壊相寄託相和親者五家之内有不
和親則使之自相和親有罪奇衺則相及者五家有
罪惡相連及欲使不犯也
(臣)按法者先世之典則當日之事例正月之所布
正歲之所懸也謂之法則條分縷析不厭詳明而
其為用則戒休董威以成其德行道藝者也其自
鄉大夫以至比長所治之家多寡雖殊各治掌其
所治之政令此政令受之于司徒者故微若閭胥
猶有書其敬敏觵撻罰其失禮之權以至五家為
比一比之内有罪相及使之重犯法也其讀法之
疏數則歲或四或七或有十四或無有時節但衆
民聚會則戒飭之而比長不言讀法者朝夕相規
諭相糾察者也聖王之教雖若至肅而及其成也
周詳而不急遽聖王之政雖若至嚴而底于治也
忠厚而無刻覈此其盡愛盡敬不敢惡慢之心自
一本而萬殊自萬殊而一本聯絡灌輸無有隔閡
所謂必先有關雎麟趾之意而後行周官之法度
者也後世乃有議其煩苛而難行者斯亦不達于
政體者矣善乎明臣高攀龍之言曰古者令民五
家為比其教始于比長閭胥聚衆讀法書其敬敏
任恤而掌其比觵撻之事蓋已昭然道之向方矣
至于州長以歲時考其德行道藝而勸之糾其過
惡而戒之行成而後鄉大夫以登于王蓋勸戒森
嚴故民聽不惑其必為善也如冰之寒而火之熱
必不為惡也如騶虞之不殺竊脂之不穀豈獨其
性然哉所由來者豫矣夫有善惡而後有是非有
是非而後有賞罰有賞罰而後有勸懲上之人昭
民德以示之又嚴勸懲以一之若之何士不務于
道而天下不安治且久也
夏官司馬(夏整齊萬物天子立司馬掌邦政以平邦國正天下)合方氏掌達天下
之道路(津梁相凑不得隔絶)通其財利(徙有之無)同其數器(權衡不得有輕重)
壹其度量(尺丈釡鍾不得有大小)除其怨惡(邦國相侵虐)同其好善(好為)
(風所高善為俗所尚)
賈公彦釋曰施教設治之方先須均其度量權衡是
以天子巡狩及王者新升皆為此事故堯曰及舜典
皆陳數器之等
(臣)按舜典所陳乃是巡狩之事堯曰(論語第二十篇)所陳
(謹權量)乃王者新升之事此合方氏之職皆無與司
馬之法而為其屬者政典以正天下固不止于用
兵矣
訓方氏掌道(言也)四方之政事與其上下之志(四方諸侯之政事及)
(其君臣上下皆有善惡為王道之也)誦四方之傳道(誦說往古所傳之善事)正歲則
布而訓四方而觀新物(新出之物)
賈公彦釋曰布告前所道所誦之事以教天下使知
世所善惡也觀新物知民善惡之情若王制云命市
納賈以知民之所好惡志淫好僻則當以政教化正
之
(臣)按此以政教化其民宜為教官之屬而屬之政
官者司馬辯論官材司徒訓練甲卒有分職有聯
事互相敬飭由近及遠自内達外教之所以不肅
而成政之所以不嚴而治也
御定孝經衍義卷十七
