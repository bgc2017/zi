欽定四庫全書
御定孝經衍義卷十四
衍教所由生之義
禮
儀禮
賈公彦注疏序曰周禮儀禮發源是一理有終始分
爲二部並是周公攝政致太平之書周禮爲末儀禮
爲本本則難明末則易曉
(臣)按先王之治天下以至易簡者立其體以至周
詳者達其用夫天秩天序人綱人紀其間曲爲之
防事爲之制而三千三百教大備矣秦火之後高
堂生傳儀禮十七篇冠昏喪祭鄉相見與夫聘覲
燕射之儀文固不甚害于當時之諸侯其籍未盡
去而春秋以來猶有行之者學士大夫習其傳者
至漢初而猶在其書乂蚤出則諸儒之附益盖寡
于諸侯所去之籍及秦煨燼之餘或千百之什一
也昔者朱熹有劄子乞脩三禮斷以儀禮爲本經
而以禮記爲其義說更欲雜取諸經史諸儒之說
附本經之下而惜乎其未卒業也論者曰昔趙簡
子見儀而謂之禮韓宣子聘魯見易象與春秋而
歎曰周禮在魯是禮之舊經已亡今之周官非古
書也其儀文之曲折有隨世損益者聖人復起將
必就今禮而去其太甚而十七篇者雖在盖無所
用諸嗚呼斯誠不足與言禮者矣唐之開元(開元禮)
宋之開寳(開寳禮)非不盛行于一時者其治亂得失
視古爲何如(臣)嘗讀宋臣曾鞏禮閣新儀序而愛
其言曰禮者其本在于養人之性而其用在于言
動視聽之閒善乎得先王制禮之精意者矣又嘗
愛張載之言曰經禮三百曲禮三千無一事之非
仁也可謂深于學禮者矣夫此儀禮之十七篇者
以五禮言之嘉禮七賓禮三凶禮四吉禮三而無
軍禮以目錄次第考之士冠禮士二十而冠之禮
也士昏禮士娶妻之禮也士相見禮士之職位相
親始承摯相見之禮也鄉飲酒禮諸侯之鄉大夫
賓賢之禮也鄉射州長春秋以禮會民而射于州
序之禮也燕禮諸侯燕飲羣臣之禮也大射諸侯
將祭與羣臣大射之禮也聘禮諸侯使卿相問之
禮也公食大夫主國以禮食小聘大夫之禮覲禮
諸侯秋見天子之禮也喪服子夏傳自天子以下
喪服年月親疎隆殺之禮也士喪禮自始死至既
殯之禮也既夕士喪禮之下篇也特豕饋食士虞
禮也特牲饋食諸侯之士祭祖禰之禮也少牢饋
食卿大夫祭其祖禰于廟之禮也有司徹上大夫
既祭儐尸于堂之禮也統而論之人道始于昏冠
父子著代莫先于此矣始以職相見有君臣朋友
之義矣鄉射鄉飲正齒位賓賢能貴貴長長賢賢
之義矣燕射聘覲諸侯上尊天子旁屬與國下逮
羣臣之義矣喪服士喪禮士虞禮人道之終大夫
士之祭禮三所以報本反始者加詳矣嗚呼先王
所以教民親愛恭敬辭讓而無淫佚惰慢之心焉
此物此志也誠使行之今日不過其服物器用如
玄酒醴酒鸞刀割刀貴本親用之不同耳豈無所
用之哉夫先王之世人之周旋進反于其閒亦必
有不苟然者(臣)且即子太叔告簡子之言思之其
所謂天經地義乃夫子孝經之文則必以則天因
地者爲制禮之本明矣三百以爲綱三千以爲目
綱舉目張皆在一書之中也而顧以是爲儀也非
禮也(臣)有以知其必不然矣夫禮之行也天下之
人但知順先王之教而已小大由之而或未知夫
形而上者之在其中也故其後知禮意者少而習
其儀者亦不敢侈然自外于規矩繩墨之外所得
爲已多也故謂禮之舊經已盡亡者(臣)亦未敢以
爲未必然也(臣)以爲周禮者周之治典如今之六
部條例前朝之會典是也雖其後或有所更定非
盡出于周公之筆而亦有非後人所能爲者然其
閒惟宗伯所掌悉是禮文司徒教典亦有五禮若
如漢儒之說遂以三百六十屬當經禮三百之數
恐亦未必然也蓋所以施教之法于周禮爲已詳
而垂教之文惟儀禮爲密矣惜乎其存者止十七
篇也賈公彦以周禮爲末儀禮爲本得之矣夫本
也者天之經也地之義也民之行也曾鞏所謂性
張載所謂仁也以此十七篇者行乎父子君臣長
幼夫婦朋友之際學者于是乎周旋進反于其閒
無失墜焉庶乎可矣更欲舍是而求其本亦無有
也(臣)故于是書中節取數條或行禮者之辭或記
禮者之意在于述先王之教所以正秩叙明典禮
之著者其他或各以類摭入而總論之如此
士冠禮(童子任職居士位年二十而冠古者四民世事士之子恒爲士)筮于庿(古廟字)
門
鄭康成注曰筮者以蓍問日吉凶于易也冠必筮日
于庿門者重以成人之禮成子孫也
賈公彦釋曰案冠義云筮日筮賓所以敬冠事敬冠
事所以重禮是筮日爲重禮之事也冠義又云古者
重冠重冠故行之于庿行之于庿者所以尊重事尊
重事而不敢擅重事不敢擅重事所以自卑而尊先
祖也是成人之禮成子孫也此經惟論父子兄弟不
言祖孫鄭兼言孫者家事統于尊若祖在則爲冠主
故兼孫也
始加(緇布冠)祝曰令月吉日始加元(首也)服棄爾幼志順爾
成德(案冠義既冠責以父子君臣長幼之禮皆成人之德)夀考惟祺(祥也)介爾景福
(介景皆大也)再加(皮弁)曰吉月令辰乃申(重也)爾服敬爾威儀淑
愼爾德眉夀萬年永受胡福(胡猶遐也遠也)三加(爵弁)曰以歲之
正以月之令咸加爾服兄弟具在以成厥德黃耉(黃黃髮也)
(耉老夀也)無疆受天之慶醴辭(醴賓以壹獻之禮)曰甘醴惟厚嘉薦
令芳拜受祭之以定爾祥承天之休夀考不忘(長有令名)醮
辭(若不醴則醮用酒)曰旨酒既清嘉薦亶(誠也)時始加元服兄弟
具來孝友時(是也)格(至也)永以保之再醮曰旨酒既湑(清也)嘉
薦伊脯乃申爾服禮儀有序祭此嘉爵承天之祜三醮
曰旨酒令芳籩豆有楚(陳列之貌)咸加爾服肴升折俎(體解節折)
(而登之于俎也)承天之慶受福無疆字辭曰禮儀既備令月吉
日昭告爾字爰字孔(甚也)嘉髦(俊也)士攸宜宜之于假(于猶爲也)
(假大也宜之是爲大矣)永受保之
記冠義(經所不備記又言之)適子冠于阼以著代也醮于客位加
有成也三加彌尊諭其志也冠而字之敬其名也天
子之元子猶士也天下無生而貴者也(二句儀禮文)
賈公彦釋曰此記者見天子元子冠時亦依士冠禮
故于此兼記之也天子之元子雖四加與十二而冠
其行事猶依士禮也故云猶士也元子尚不得生而
貴則天下之人亦無生而貴者也天子之元子冠時
行士禮後繼世爲天子自餘天下之人從微至著皆
由下升也
(臣)按父兄所以愛子弟之心如是其至也古者二
十曰弱冠蓋其入大學已五年矣其于孝友之行
必有可觀在三年大比之後既以三物升之司徒
而以童子任職居士位矣于是乎筮日筮賓而冠
之而字之尊其事而不敢擅而以先祖臨之其加
醮字之辭無非欲其去童稚之心而有成人之德
蓋本先祖之心所欲成其子孫者然也乃其所謂
承休受福者則曰孝友時格而巳爾雅曰善父母
爲孝善兄弟爲友不言善事父母兄弟者明諸行
周備而父兄善之也此初醮之辭所爲勖也既冠
之後徧見于族姻僚友鄉之先生者亦必有善言
以相勖也則古人之所以敦行不怠以成其身者
雖其德性之善亦父兄之教使之然也後世冠禮
之廢久矣童子有芄蘭之刺(衞風芄蘭之支童子佩觽言此成人之佩)
(非童子之飾也)而成人者復不思勉勉于孝恭之德以貽
父母令名積習成風遂至于寡廉鮮恥不免虧體
辱親盖非子弟之過抑亦司教者之責云
士昏禮(士娶妻之禮以昏爲期因而名焉)舅姑入于室婦盥饋
(臣)按注云婦道既成成以孝養盖昏之明日既見
于舅姑即以孝養爲職也
記士昏禮某有先人之禮
(臣)按此一句納采納吉納徵皆稱之者父母生之
續莫大焉今將成生續之道所以順先典也主人
醴從者亦重(平聲)稱之者以先祖遺體許人以適他
族故重之也壻之父婦之父咸以先人爲辭亦猶
冠禮之筮于庿門尊重事而不敢擅重事者矣此
亦孝子之以生存事其親也
父醮子命之辭曰往迎爾相(助也)承我宗事(宗庿之事)勖帥以
敬先妣之嗣若則有常(勖勉也勉帥婦道以敬其爲先妣之嗣謂婦人入室使之代姑)
(祭也若猶女也女之行則當有常深戒之)子曰諾惟恐弗堪不敢忘命父
送女命之曰戒之敬之夙夜毋違命(舅姑之教命)母施衿結
帨(佩中)曰勉之敬之夙夜毋違宮事(謂姑命婦之事)庶母及門内施
鞶(鞶囊也女鞶絲盛帨中之屬以供事舅姑)申之以父母之命命之曰敬恭
聽宗(尊也)爾父母之言夙夜無愆視諸衿鞶(母施衿結帨庶母示)
(之衿鞶皆託戒使識之也)
(臣)按壻之父女之父母皆有戒命之辭此正始之
道爲夫若婦各思其父母之言可以永終矣故曰
衆之本教曰孝
士相見之禮凡與大人言始視面中視抱卒視面毋
(毋音無下同)改衆皆若是
鄭康成注曰始視面謂觀其顔色可傳言未也中視
抱容其思之且爲敬也卒視面察其納己言否也毋
改謂傳言見答應之閒當正容體以待之毋自變動
爲解惰不虛心也衆謂諸卿大夫同在此者皆若是
之儀無異也
若父則遊目毋上于面毋下于帶
賈公彦釋曰案曲禮大夫之臣視大夫得視面不得
遊目士之臣視士得旁遊目今子視父應與視君同
不上于袷與士大夫同者以子于父主孝不主敬所
視廣者因視安否何如也
(臣)按此因記士相見之禮而及臣子與君父言語
之儀君臣主敬故尋常則視不上于袷于君言乃
得視面也父子則嚴生于親者也故不同于視君
之不上于袷而同于士之臣視士得以遊目也遊
目則所視者廣故可以觀父之安否何如此見愛
親之心無適不然而先王制禮所因者本也
鄉飲酒之禮(諸侯之卿大夫三年大比獻賢者能者于其君以禮賓之與之飲酒于五禮屬嘉禮)
主人就先生而謀賓介
鄭康成注曰主人謂諸侯之卿大夫也先生鄉中致
仕者古者年七十而致仕老于鄉里大夫名曰父師
士名曰少師而教學焉恒知鄉人之賢者是以大夫
就而謀之賢者爲賓其次爲介又其次爲衆賓而與
之飲酒是亦將獻之以禮禮賓之也
以告于先生君子可也
賈公彦釋曰案曲禮老者不以筋力爲禮此先生老
人教學者故云先生不以筋力爲禮于是可以來也
(臣)按此賓賢之禮三年正月一行非黨正每歲以
禮屬民而飲于序也故篇中無正齒位之事若正
齒位則此先生君子與于行禮者矣此經始則就
而謀之行禮之明日則告之者非先生遂不能以
筋力爲禮也所興之賢能爲先生之弟子先生若
來則不得儼然爲賓介也禮成之後告于先生羞
惟所有徵惟所欲以順適老人之意先生之教于
高年有德者非惟敬之而且爲之委曲以奉承之
如此故曰貴老爲其近于父也
聘禮(大問曰聘諸侯相於久無事使卿相問之禮小聘使大夫)若有獻則曰某君
之賜也君其以賜乎(所獻之物謙不當君意其以賜臣下乎)
鄭康成注曰大夫出反必獻忠孝也
賈公彦釋曰案曲禮云大夫私行出疆反必有獻此
以公聘出疆反亦有獻此以入己之物獻于君者忠
孝也事君言忠事父言孝獻君忠也而兼言孝者忠
臣出孝子之門故連言孝也
(臣)按君臣之分莫嚴于古禮而君臣之情亦非後
世所能及反必有獻以愛親之心愛君也
賜饔唯羹飪筮一尸若昭若穆
鄭康成注曰羹飪爲飪一牢也肉謂之羹唯是祭其
先大禮之盛者也筮尸若昭若穆父在則祭祖父卒
則祭禰腥餼不祭則士介不祭士之初行不釋幣于
禰不祭可也
賈公彦釋曰古者天子諸侯行載廟木主大夫雖無
木主亦以幣帛主其神是以受主國饔餼筮尸祭然
後食之尊神以求福故也昭穆言若者以其昭穆不
定故言若也上介饔餼三牢則飪腥餼三者皆有士
介四人皆餼大牢無飪可祭故知士介不祭也
僕爲祝祝曰孝孫某孝子某薦嘉禮于皇祖某甫皇考
某子
賈公彦釋曰孝孫孝子皇祖皇考以其不定故兩言
若昭若穆亦兩言之僕爲祝者大夫之臣攝官也
(臣)按此聘使也其受命也則釋幣于禰而後行何
也出必告則禮然也于主國之饔餼也薦之而後
食孝子思親之心無日無之也先王制禮教之以
勞于王事之時而得致其享祀之誠焉饔餼三牢則
飪腥餼皆有唯飪爲大禮之盛故以登其先無飪
則不祭此士介之初行所以亦不釋幣于禰庿也
其祝則以家臣攝官而祭器則假于主國之大夫
其祭訖歸胙則及于掌視車馬之人蓋其行禮不
敢苟且而先祖之惠必逮于下也
覲禮(諸侯秋見天子之禮三時禮亡惟此存爾)侯氏裨冕釋幣于禰
鄭康成注曰將覲質明時也裨者衣裨衣而冠冕也
裨之爲言埤也(取裨陪之義)天子六服大裘爲上其餘爲
裨以事尊卑(祀之大小)服之而諸侯亦服焉(諸侯惟不得有大裘天子)
(事上帝服之者也)禰謂行主遷王矣而云禰親之也(以其在外惟有)
(遷庿之主載于齊車無他可事故不言遷主而云禰也)釋幣者告將覲也(諸侯裨冕)
(以朝爲天子庿受之也將入天子之庿故服以告禰)
(臣)按諸侯朝于天子而告行于廟所載遷主乃其
遠祖而稱之曰禰者推禰之心以上祀遠祖則親
之如禰也諸侯之朝而天子庿受之經所謂雖天
子必有尊也亦所以教諸侯之孝也
喪服子夏傳父傳曰爲父何以斬衰也父至尊也
賈公彦釋曰周公設經上陳其服下列其人先陳父
者此章恩義並設忠臣出于孝子之門義由恩出故
先言父也天無二日家無二尊父是家之尊尊中
至極
諸侯爲天子傳曰天子至尊也
賈公彦釋曰天子至尊同于父也
君傳曰君至尊也
賈公彦釋曰臣爲之服此君内兼有諸侯及大夫鄭
注曲禮曰臣無君猶無天則君者臣之天故亦同之
于父
父爲長子傳曰何以三年也正體于上又乃將所傳重
也庶子不得爲長子三年不繼祖也
鄭康成注曰此言爲父後者然後爲長子三年重其
當先祖之正體又將代己爲宗廟之主也
爲人後者傳曰何以三年也受重者必以尊服服之何
如而可爲之後同宗則可爲之後何如而可以爲人後
支子可也爲所後者之祖父母妻妻之父母昆弟昆弟
之子若子
鄭康成注曰若子者爲所後者之親如親子
賈公彦釋曰雷氏云此文當云爲人後者爲所後之
父闕此五字者以其所後之父或早卒今所後其人
不定或後祖父或後曾高祖故闕之見所後不定故
也
(臣)按喪服子夏傳首論服之至重者君父至尊忠
孝一體經所謂父子之道君臣之義也爲父後者
爲長子三年爲人後者爲所後之父母義在于傳
重繼祖所以爲孝若乃野人曰父母何算都邑之
士但知尊禰皆不達禮意而于孝有虧者也
少牢饋食之禮(禮將祭必先擇牲繫于牢而芻之羊豕曰少牢諸侯之卿大夫祭宗廟之牲)
祝曰孝孫某敢用柔毛(羊肥則毛柔)剛鬛(豕肥則鬛剛)嘉薦(葅醢也)
普淖(黍稷也普大也淖和也德能大和乃有黍稷)用薦歲事于皇祖伯某(冠禮)
(伯某甫若仲叔季亦然)以某妃(某妻也)配(合食曰配)某氏(若言姜氏子氏也)尚饗
嘏辭曰皇尸命工(官也)祝承(傳也)致多福無疆于女孝孫來
(讀曰釐賜也)女孝孫使女受禄于天宜稼于田眉夀萬年勿
替引之
(臣)按祝者主人告神之辭嘏者尸致福于主人之
辭故禮運曰祝以孝告嘏以慈告又曰祝嘏莫敢
易其常古蓋其辭不虚設也古之君子如見其祖
禰然是以有受福之道也又禮記雜記(篇名)曰祭稱
孝子孝孫喪稱哀子哀孫盖吉祭則申孝子之心
故祝辭曰孝喪祭則痛慕未申故稱哀故士虞禮
稱哀子而卒哭乃稱孝子也稱孝稱哀無所與讓
之道世俗之士居喪自稱不孝不肖以此鳴謙可
謂野于禮矣
春秋左傳公將如棠觀魚者臧僖伯(公子彄也)諫曰凡物不
足以講大事(祀與戎)其材不足以備器用則君不舉焉君
將納民於軌物者也故講事以度軌量謂之軌取材以
章物采謂之物不軌不物謂之亂政亂政亟行所以敗
也故春蒐夏苖秋獮冬狩(蒐索擇取不孕者苖爲苖除害也獮殺也以殺爲名順秋)
(氣也狩圍守也冬物畢成獲則取之無所擇也)皆于農隙以講事也三年而治
兵入而振旅(整衆而還)歸而飲至以數軍實(飲于廟以數車徒器械及所獲)
(也)昭文章明貴賤(昭著也君大夫士車服旌旗各有文章田獵之制貴者先殺所以明君大)
(夫士庶人之貴賤)辯等列(辯上下之等第行列坐作進退皆是也)順少長(出則少者在前)
(趨敵之義還則少者在後殿師之義所謂順也)習威儀也鳥獸之肉不登于俎
皮革齒牙骨角毛羽不登于器則公不射古之制也若
夫山林川澤之實器用之資皂隸之事官司之守非君
所及也公曰吾將略地焉(孫辭以略地略總攝廵行之名)遂往陳魚而
觀之(大設捕魚之備而觀之)僖伯稱疾不從書曰公矢魚于棠非
禮也且言遠地也(矢亦陳也棠實他境故曰遠地隱公五年)
(臣)按大田之禮軍禮也四時講武三年而大習乃
人君所當親者而非所論于觀魚也雖月令有季
冬薦鮪漁師始漁之文而亦以薦廟爲重觀魚近
于射獵之事故僖伯援以爲說不登于俎不登于
器則君不射見蒐田雖爲軍禮所重亦在于登祭
宗廟之俎與飾宗廟之器非以殺獲爲娛也
夏四月取郜大鼎于宋戊申納于大廟非禮也(桓公二年)
林堯叟曰言受弑逆者之賂器而納于大廟以汙祖
宗之盛德非禮之甚也
(臣)按程頤曰四國(魯齊陳鄭)既成宋亂而宋以鼎賂魯
魯以爲功而受之故書取以違亂之器置于周公
之廟周公其享之乎故書納臣以爲安上治民莫
善于禮而以違亂之器昭示其臣民是以弗禮訓
于下民也此臧哀伯(僖伯之子)所云百官象之其又何
誅者也違亂之器周公所必不受而強納之是謂
先祖可誣也不孝孰大于是
成子(成肅公)受脤于社不敬劉子(劉康公)曰吾聞之民受天
地之中以生所謂命也是以有動作禮義威儀之則以
定命也能者養之以福(養威儀以致福)不能者敗以取禍是故
君子勤禮小人盡力勤禮莫如致敬盡力莫如敦篤敬
在養神篤在守業國之大事在祀與戎祀有執膰戎有
受脤神之大節也(交神之大節)今成子惰棄其命矣其不反
乎是年五月成肅公果卒于瑕(成公十三年)
(臣)按脤膰之禮嘉禮也脤是社稷之肉膰是宗廟
之肉此因將伐秦而宜社之脤也宜者出兵祭社
之名經曰禮者敬而已矣究其本教即爲生續之
理故不敬則棄其命也
子大叔對趙簡子曰爲六畜(馬牛羊雞犬豕)五牲(麋鹿麏狼兔)三犧
(祭天地宗廟三者謂之犧)以奉五味爲九文(謂山龍華蟲藻火粉米黼黻也)六采(畫繢)
(之事雜用天地四方之色)五章以奉五色(青與赤謂之文赤與白謂之章白與黑謂之黼黑與)
(青謂之黻五色備謂之繡集此五章以奉承五色之用)爲九歌八風七音六律以
奉五聲爲君臣上下以則地義(君臣有尊卑法地有高下)爲夫婦外
内以經二物(以治内外經常之事)爲父子兄弟姑姊甥舅婚媾姻
婭以象天明(六親和睦以事嚴父若衆星之共辰極也妻父曰婚重婚曰媾壻父曰姻兩婿相謂)
(曰婭)爲政事庸力行務(在君爲政在臣爲事民功曰庸治功曰力行其德教務其時要禮之)
(本也)以從四時爲刑罰威獄使民畏忌以類其震曜殺戮
(雷震電曜天之威也聖人作刑戮以象類之)爲温慈惠和以效天之生殖長
育(春生夏長天之恩也聖人施恩惠以效法之)民有好惡喜怒哀樂生于六
氣(此六者皆禀隂陽風雨晦明之氣)是故審則宜類(審其法則宜其象類)以制六
志(爲禮以制好惡喜怒哀樂使不過節)哀有哭泣樂有歌舞喜有施舍怒
有戰鬭喜生于好怒生于惡是故審行信令禍福賞罰
以制死生生好物也死惡物也好物樂也惡物哀也哀
樂不失乃能協于天地之性是以長久簡子曰甚哉禮
之大也對曰禮上下之紀天地之經緯也民之所以生
也是以先王尚之故人之能自曲直以赴禮者謂之成
人大不亦宜乎(昭公二十有五年)
(臣)按子大叔之言始終發明則天之明因地之利
之義經曰父母生之續莫大焉人莫不好生而惡
死而悖禮以求生非所以生也故大叔言禮合于
孝經
晏子對齊景公曰禮之可以爲國也久矣與天地並君
令臣共父慈子孝兄愛弟敬夫和妻柔姑慈婦聽禮也
君令而不違臣共而不貳父慈而教子孝而箴兄愛而
友弟敬而順夫和而義妻柔而正姑慈而從婦聽而婉
禮之善物也(以上皆晏子對齊景公之言二十有六年)
(臣)按晏子舉君臣父子慈孝愛敬以爲禮本與夫
子之答問政同意而景公不能悟也
春邾隱公(邾子益)來朝子貢觀焉邾子執玉高其容仰公
受玉卑其容俯(玉朝者之䞇)子貢曰以禮觀之二君者皆有
死亡焉夫禮死生存亡之體也將左右周旋進退俯仰
于是乎取之朝祀喪戎于是乎觀之今正月相朝而皆
不度(不合法度)心已亡矣(心之精爽已先亡矣)嘉事不體何以能久高
仰驕也卑俯替也驕近亂替近疾君爲主其先亡乎(此年)
(五月定公薨哀公七年魯伐邾執邾子益歸定公十五年)
(臣)按春秋時人論禮皆以爲人之所以生故劉康
公子大叔子貢三說先後相符他如趾高心蕩語
汙視下決其禍敗不爽毫髮其必學校之教先正
之言相傳者然也經曰天地之性人爲貴邢昺曰
性生也又曰容止可觀進退可度以臨其民是以
其民惠而愛之則而象之則禮之定命彌性以成
其孝者其義備矣
國語(書名左丘明著亦曰春秋外傳)周語襄王使召公過(召武公)及内史
(官名)過(人名)賜晉惠公(夷吾)命(諸侯即位天子賜之命圭以爲瑞節)吕甥卻芮(皆晉)
(大夫)相晉侯不敬晉公執玉卑拜不稽首(禮執天子器則上衡稽首首至)
(地也)内史過歸以告王曰晉不亡其君必無後且吕卻將
不免王曰何故對曰夫晉侯非嗣也而得其位亹亹怵
惕保任戒懼猶曰未也若將廣其心(放情欲)而遠其隣(背秦)
(賂)陵其民(虐處者)而卑其上(不敬王命)將何以固守夫執玉卑
替其摯(廢其執摯之禮)也拜不稽首誣其王也替摰無鎮(重也無以)
(自重)誣王無民(民亦將誣之)夫天事恒象(事善象吉事惡象凶)任重享大
者必速及故晉侯誣王人亦將誣之欲替其鎮人亦將
替之大臣享其祿弗諫而阿之亦必及焉襄王三年而
立晉侯八年而隕于韓(秦伐晉戰于韓原而獲晉侯以歸)十六年而晉
人殺懷公(子圉)無胄秦人殺子金(吕甥子)子公(卻芮字)
(臣)按春秋人每觀人之合度與悖禮以決其有後
無後盖亦父母生之續莫大焉之義嗣位之初天
王賜命則又君親臨之厚莫重焉者也而替摰誣
王難以延于世矣故内史過言而驗也
魯語莊公如齊觀社(齊因祀社蒐軍實以示客)曹劌諫曰不可失禮
所以正民也是故先王制諸侯使五年四王一相朝也
終則講于會以正班爵之義帥長幼之序訓上下之則
制財用之節其間無由荒怠夫齊棄大公之法而觀民
于社君爲是舉而往觀之非故業也何以訓民土發而
社助時也收攟而烝納要也(士發春分也社者助時求福攟拾也冬祭曰烝因社)
(祭以納五穀之要)今齊社而往觀旅非先王之訓也天子祀上
帝諸侯會之受命焉諸侯祀先王先公卿大夫佐之受
事焉臣不聞諸侯之相會祀也祀又不法君舉必書書
而不法後嗣何觀公不聽遂如齊
(臣)按莊公以二十有二年冬如齊納幣而秋七月
齊高傒之來議昏公與之盟則母喪未再期也二
十有三年春公至自齊而夏又如齊觀社何其行
之亟歟春秋比次直書習其讀者知其于喪禮昏
禮兩失之矣于曹劌之諫辭又有以知人主非爲
王事民事不可以輕出諸侯不相會祀莊公此行
又下同于受命受事自卑以辱其親也
論語孟懿子(魯大夫仲孫氏名無忌)問孝子曰無違樊遲(孔子弟子名須)
御(爲孔子御車)子告之曰孟孫(即仲孫三家皆魯桓公庶子初以仲叔季爲氏其後皆以)
(孫字公子之子稱公孫也仲改爲孟者庶子自爲長少不與莊公爲伯仲叔季公孫不敢祖諸侯也故自以庶)
(長爲孟)問孝於我我對曰無違樊遲曰何謂也子曰生事
之以禮死葬之以禮祭之以禮
朱熹集註曰生事葬祭事親之始終具矣人之事親
自始至終一于禮而不苟其尊親也至矣胡氏(名寅字明)
(仲號致堂建安人)曰人之欲孝其親心雖無窮而分則有限
得爲而不爲(謂苟簡儉陋者)與不得爲而爲之(謂僭禮者)均于不
孝所謂以禮者爲其所得爲者而已矣
(臣)按生事葬祭之必以禮通上下而言違者猶經
之言悖德悖禮苟簡儉陋與僭竊犯分者皆謂之
不愛其親不敬其親若夫居則致其敬養則致其
樂病則致其憂則生事之以禮之内心也喪則致
其哀則葬之以禮之内心也祭則致其嚴則祭之
以禮之内心也禮者所以品節此敬樂憂哀嚴者
也大哉言矣豈直警懿子哉
子張(孔子弟子姓顓孫名師)問十世可知也(此以王者易姓受命爲一世與三十年爲)
(一世之世不同)子曰殷因於夏禮所損益可知也周因於殷禮
所損益可知也其或繼周者雖百世可知也
朱熹曰繼周者秦先王之法一切掃除然三綱五常
未曾冺滅如尊君卑臣損周室君弱臣強之弊自是
有君臣之禮如立法父子兄弟同室内息者有禁自
是有父子兄弟之禮天地之常經自商繼夏至秦繼
周以後皆變不得秦之所謂損益只太甚耳
(臣)按秦始皇之欲安上治民者未嘗不與禹湯文
武同也其于周禮之末失未嘗不知救正也然而
君臣父子兄弟卒以不相保者有刻覈峻急之意
而無愛敬忠篤之心則立教之本先失故也
林放(魯人)問禮之本子曰大哉問禮與其奢也寧儉喪與
其易也寧戚(惟喪禮不可言寧儉若治喪禮至于習熟則是樂于喪而非哀戚之情)
范祖禹曰夫祭與其敬不足而禮有餘也不若禮不
足而敬有餘也喪與其哀不足而禮有餘也不若禮
不足而哀有餘也禮失之奢喪失之易皆不能反本
而隨其末故也禮奢而備不若儉而不備喪易而文
不若戚而不文之愈也儉者物之質戚者心之誠故
爲禮之本
(臣)按經曰夫孝德之本也教之所由生也禮樂政
刑四者皆教吉凶賓軍嘉五禮皆生于孝者也如
季氏之舞八佾歌雍詩乃由奢侈以爲觀美不知
其僭越非據陷其祖父于不臣之誅孔子曰人而
不仁如禮何人而不仁如樂何仁即孝也知德之
本則知禮之本矣
子貢欲去告朔之餼羊子曰賜也爾愛其羊我愛其禮
(臣)按周禮注以十二月朔布告天下諸侯諸侯藏
之祖庿至朔朝于庿告而受行之此所以尊事先
君不敢自專也春秋魯文公六年閏月不告月猶
朝于廟不告月者不告朔也胡安國以猶朝于廟
爲幸其不已之詞而證之愛禮存羊之意盖文公
以後遂有不朝于庿者則文公之猶朝于庿爲將
已不遂已也蓋愛敬君父之心不容終于冺滅幸
此猶朝于庿所以禮廢羊存幸此禮廢羊存或者
一旦復舉聖人垂教之意深矣
中庸第十八章曰武王末受命周公成文武之德追王
大王王季上祀先公(祖紺以上至后稷祖紺大王之父)以天子之禮斯
禮也達乎諸侯大夫及士庶人父爲大夫子爲士葬以
大夫祭以士父爲士子爲大夫葬以士祭以大夫(葬用死者)
(之爵祭用生者之禄)期之喪達乎大夫(天子諸侯絶服大夫降爲大功)三年之喪
達乎天子父母之喪無貴賤一也
吕大臨曰期之喪達乎大夫者期之喪有二有正統
之期爲祖父母者有旁親之期爲世父母叔父母衆
子昆弟昆弟之子是也正統之期雖天子諸侯莫降
旁親之期天子諸侯絶服而大夫降所謂尊不同故
或絶或降也大夫雖降猶服大功不如天子諸侯之
絶服也如旁期之親亦爲大夫則大夫亦不降所謂
尊同則服其親之服也諸侯雖絶服旁親尊同亦不
降所不臣者猶服之如始封之君不臣諸父昆弟封
君之子不臣諸父而臣昆弟是也三年之喪達乎天
子者三年之喪爲父爲母適孫爲祖爲長子爲妻而
已天子達乎庶人一也父在爲母及妻雖服期然本
爲三年之喪但爲父爲夫屈者也故與齊衰期之餘
喪異者有三服而加杖一也十一月而練十三月而
祥二十五月而禫二也夫必三年而後娶三也
(臣)按吕大臨論喪服詳矣然其所謂正統之期雖
天子諸侯莫降者則分疏未甚的也何則天子之
適子繼世爲天子諸侯之適子繼世爲諸侯適子
死乃立適孫適孫繼世爲天子諸侯當服三年矣
不得云期也若新君之子則亦天子諸侯之子爲
其祖父母耳服期故宜天子諸侯之子不得竟謂
之天子諸侯也然則天子諸侯亦但有適孫爲祖
父母之三年而無正統之期審矣若天子之庶弟
始封爲諸侯尚不降諸父昆弟之服而何况正統
之期乎嗣爲大夫之適孫亦是適孫爲祖三年之
服嗣爲大夫者之庶弟則非大夫故大夫亦無正
統之期者也三年之喪尚有諸侯爲天子臣爲君
妻爲夫妾爲女君故中庸申之以父母之喪無貴
賤一也以見亦有三年而賤者所有貴者所無者
適孫爲祖爲長子皆以傳重著代夫必三年而後
娶所以體其子之心制禮之意通乎上下委曲詳
盡一本于孝子之心惟聖盡倫惟王盡制周公其
人也豈直嚴父配天之大者而已哉
周惇頤通書曰隂陽理而後和君君臣臣父父子子兄
兄弟弟夫夫婦婦萬物各得其理然後和故禮先而樂
後
(臣)按隂主于理陽主于和臣者君之隂也子者父
之隂也弟者兄之隂也婦者夫之隂也禮隂而樂
陽禮先而樂後非隂之先乎陽也忠孝之道先以
責天下之臣子而後乃以義慈責君父也推之兄
弟夫婦皆然矣君父之樂有臣忠子孝推之爲人
兄爲人夫者亦皆然矣理而後和如父子之間拜
伏擎跪崇恪表迹豫順可知故五禮之制皆因嚴
教敬敬寡悦衆此謂禮然後和
程頤曰禮之本出于民之情聖人因而道之爾禮之器
出于民之俗聖人因而節文之爾聖人復起必因今之
衣服器用而爲之節文其所爲貴本而親用者亦在時
王斟酌損益之爾行禮不可全泥古須當視時之風氣
自不同故所處不得不與古異若全用古物亦不相稱
雖聖人作須有損益
(臣)按周惇頤以爲不復古禮不變今樂不可以爲
治張載則謂不可駭俗以致疾怒但當親行于戶
庭之内使人自化而程子以爲必因今之衣服器
用而爲之節文朱熹則直謂古禮如此瑣細繁冗
今豈可行聖人有作須别有措置臣竊以爲有必
復古禮之志而後斟酌損益不戾于古若但以爲
宜于今而已則一切趨于便安而非先王制禮立
教之深意矣原上古之禮以爲貴本稍從民俗之
便以爲親用二者相須也凡五禮之行皆宜參用
前古法服禮器使臨事肅然起敬不敢有惰慢之
氣跛倚之容以不失乎先王立教之本意亦不患
于扞格而不可行者不當但據近代之典章而拘
牽文義無所取裁也經曰安上治民莫善于禮(臣)
故竊有愚心焉
薛瑄曰古稱唐太宗語及禮樂房杜有愧論者因謂房
杜無制作之才余謂非特房杜有愧蓋太宗有愧也上
有虞舜之德則天叙天秩明而上下和由是伯夷后夔
得以推其序與和形之度數播之聲音而爲禮樂太宗
之德果如有虞之盛乎天叙天秩果明而上下和乎不
然使伯夷后夔生于其時亦無如禮樂何矣是又不得
爲房杜病也或謂誠得大儒佐漢祖以禮樂爲治其
效當不止如叔孫通制禮之小竊謂漢祖以馬上得天
下不事詩書治家則以私昵爲治則以雜覇于人倫之
序與和者蔑如也使有大儒其閒果能變其已成之氣
習致君德三代之隆耶不然則亦無如禮樂何也
(臣)按此皆探本之論也武王之爲君周公之爲相
乃可言制作中庸謂之達孝漢唐之君與父子兄
弟何如者而可言制作哉經曰愛親者不敢惡于
人敬親者不敢慢于人盡愛敬去惡慢上以事神
下以治人則遵先王之禮而民用和睦上下無怨
矣
以上禮之教所由生
御定孝經衍義卷十四
