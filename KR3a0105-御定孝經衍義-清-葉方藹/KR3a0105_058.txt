欽定四庫全書
御定孝經衍義卷五十六
天子之孝
崇聖學
(臣)按經言立身行道揚名于後世以顯父母此通
貴賤言之也夫以君親之嚴自于天性敬寡悦衆
四海皆凖然猶不可以不學也易乾之德大矣至
矣而九二學以聚之此以知性之至貴者人人之
最靈秀者聖然未有不勤學者也學記曰人不學
不知道故立身行道莫善于學帝王之學國政治
忽民生休戚之本正其本則萬事理故廣敬之道
在崇聖學考鏡得失講明道義于六經見天地之
心于諸史觀古今之迹細旃廣厦之間所裨益良
多矣附講筵載籍所𫝊聖賢已試之成法格物窮
理時惟古訓四庫之書務期完備通經之士典領
校讎以資乙夜觀覽附經籍
易乾象傳曰天行健君子以自強不息
朱熹本義曰天一而已但言天行則見其一日一周
而明日又一周若重復之象非至健不能也君子法
之不以人欲害其天德之剛則自強而不息矣
(臣)按維天之命於穆不已天行健也純亦不已君
子以自強不息也天之蒼然者豈有憑乎大氣舉
之而已惟不息故也繫辭曰夫乾天下之至健也
健故不息以聖人學問言之此心之中天理精明
之謂強天理貫徹之謂不息所以一日二日有萬
幾而不覺其煩𤨏細碎者一以兢兢業業之心處
之而無幾微暇逸之意間斷于其間也故九五曰
大人者與天地合其德
大畜(卦名)彖𫝊曰大畜剛健篤實輝光日新其德
程頤傳曰乾體剛健艮體篤實人之才剛健篤實則
所畜能大充實而有輝光畜之不已則其德日新也
象𫝊曰天在山中大畜君子以多識前言往行以畜其
德
魏了翁曰天在山中譬則心之體也聞一言焉見一
行焉審問而謹思明辨而篤行即所以畜其心之德
蓋畜乃所以養新而新非自外至也昭昭之多止於
所不見是以愈畜而愈大
(臣)按畜有大小則學問有淺深故舊注曰凡物既
厭而退者弱也既榮而隕者薄也比必有所畜者
風行天上以散為畜君子以懿文德此畜之小者
也學士大夫之事也有无妄然後可畜者天在山
中以止為畜君子以多識前言往行以畜其德此
畜之大者也聖功典學之事也大可以兼小故篤
行之中有輝光焉是即大畜之懿文德也小亦與
大同體故小畜亦非剛健者不能也詩書六藝之
文乃前言之大者堯舜禹湯文武乃往行之大者
識者尊其所聞而默識於中非徒為佔畢之學也
所識愈多所畜愈大則富有日新而光輝發越矣
此所以藏之深而守之固者也此所以君天下子
萬民時措之而皆宜者也
大壯(卦名)象曰雷在天上大壯君子以非禮弗履
朱熹曰雷在天上是甚生威嚴人之克己能如雷在天
上則威嚴果决以去其惡而必為善若半上落下則
不濟事何以為君子須是如雷在天上方能克去非禮
張希獻曰雷之威本震而在天上乃雷聲之壯盛者
也君子有浩然之氣剛大以直其動以天然後能非
禮弗履苟非禮而履則猶雷非時而震又何足以為
君子之大壯哉
(臣)按胡炳文曰勝人者血氣之強自勝者義理之
強也非禮勿視非禮勿聽非禮勿言非禮勿動此
克己復禮之目也復者雷在地中之象也至大壯
則不待於禁止之而自然弗履者也經曰禮者敬
而已矣商頌言聖敬日躋丹書(師尚父授武王)言敬勝怠
者吉皆以沉勇果決為進德脩業之事如曰不邇
聲色不殖貨利用人惟己改過不吝湯之所以自
勝也盤盂几杖刀劍戶牖銘以自誡武之所以自
勝也此則雷霆之威儼然在上而必不輕震與天
之主宰乎萬物無異也大壯之六爻皆以過于壯
為誡而大象獨有取于壯者理義血氣之分自勝
勝人之異也
書說命下說曰王人求多聞時惟建事學于古訓乃有
獲事不師古以克永世匪說攸聞
吕祖謙曰學問之博貴有實用非徒為觀美也大而
建立大經經綸大業彌綸大化至於贊天地化育皆
所謂建事也此所謂有用之學否則所聞雖多亦奚
以為
惟學遜志務時敏厥脩乃來允懷于茲道積于厥躬
陳櫟曰驕與怠最害於學驕則志盈善不可入怠則
志惰功不可進學不謙卑退遜則無以為入門一於
謙退而不務時敏則又不能進步遜則不驕敏則不
怠遜而濟以敏厥脩所以來也道我所固有非自外
來來云者如斯仁至矣之謂也積云者如由有諸己
之信而進於充實之美也
惟斆學半念終始典于學厥德脩罔覺
蔡沈𫝊曰斆教也言教人居學之半蓋道積厥躬者
體之立斆學於人者用之行兼體用合内外而後聖
學可全也始之自學學也終之教人亦學也一念終
始常在於學無少間斷則德之所脩有不知其然而
然者矣
(臣)按六經言學自此始朱子嘗言傅說此段說為
學工夫極精密又言遜順其志入於事中低心下
意子細理會既遜其志又須時敏或作或輟亦不
濟事又戒以允懷於茲二者則道乃積於厥躬積
者來得件數多也然其所學者非他古訓也先王
之成憲也古訓者二典三謨之類先王成憲者成
湯之典刑也蓋以經籍之要言祖宗之前事為凖
的則所學者不至於惝恍而無據汗漫而不收矣
然其始之自學也則曰王人求多聞時惟建事而
其終以教人也則曰厥德脩罔覺蓋兼體用合外
内之學也其所謂多聞者豈但以辭章誦習其所
謂罔覺者豈入於幽虛空寂也哉
詩周頌敬之(篇名)日就月將學有緝熙于光明佛(弼通)時仔
(音茲)肩示我顯德行
嚴粲曰佛謂之弼者言正救其失不專順從之也學
記云其求之也佛佛不順也猶孟子所謂法家拂士
也仔肩為負荷之意
(臣)按成王因羣臣進戒而承之以謙自謂於事物
之理不聰而有所不及知不敬而有所不能行故
當強勉學問日有所成月有所長以明其明德繼
續不已以至於無所不及知無所不能行而又言
己當從學於賢人君子輔弼是任示我以顯明之
德行則可以見學問政事之出於一致而日就月
將者即說命所謂時敏緝熙者即說命所謂道積
厥躬而始終虛己以求輔弼之助即說命所謂遜
志也成王此時於學問根源已自見徹又能言其
工夫之縝密如此此所以紹緝熙敬止之家法而
為周之盛王也昊天有成命曰夙夜基命宥密於
緝熙單厥心是自責於己之效也載見曰俾緝熙
於純嘏是外資於人之效也成王之繼序不忘永
世克孝豈不大哉
大學知止而后有定定而后能靜靜而后能安安而后
能慮慮而后能得
朱熹曰知止如知為子而必孝知為臣而必忠能得
自身親為忠孝之事若徒知此道理至於事親之際
為私欲所汨不能盡其孝事君之際為利禄所汨不
能盡其忠便不是能得矣能慮是見得此事合當如
此做
古之欲明明德於天下者先治其國欲治其國者先齊
其家欲齊其家者先脩其身欲脩其身者先正其心欲
正其心者先誠其意欲誠其意者先致其知致知在格
物
朱熹曰致知誠意是學者兩關致知乃夢與覺之關
誠意乃善與惡之關透得致知之關則覺不然則夢
透得誠意之關則善不然則惡格物窮理有一物便
有一理窮得到後遇事觸物皆是此理事君便忠事
親便孝居處便恭執事便敬與人便忠以至參前倚
衡無往而不見若窮不至則所見不真外雖為善而
内實為惡或問物者理之所在人所必有而不能無
者何者為切曰君臣父子兄弟夫婦朋友皆人所不
能無者但學者須要窮格得盡事父母則當盡其孝
處兄弟則當盡其友如此之類須是要見得盡若有
一毫不盡便是窮格不至也
(臣)按朱熹序以為大學之書古之大學所以教人
之法也民生有欲無主乃亂作之君師以司教化
之權說命言斆學半念終始典于學則是成已而
不能成物者得其半而失其半也天子之元子他
日即繼世之天子天子之衆子以至公卿大夫元
士之適子與凡民之俊秀他日皆有教人之責然
苟非躬行仁義禮智之道以得仁義禮智之德則
自居室之近且或違之欲以放之四海不可得矣
故曰自天子以至於庶人壹是皆以脩身為本蓋
不但儲皇之重齒讓於太學雖天子亦有臨雍釋
奠憲老乞言之時也庶人即凡民之俊秀者鄉老
所獻之賢能也大學以明德新民止至善為綱領
而綱領之中以格物致知誠意正心脩身齊家治
國平天下為條目自家以下皆為新民之事自脩
身以上為明明德之事明德新民皆當止至善而
其所以得止於至善之由要在於知蓋於事事物
物皆知其所當止之理即物格而知至也苟非致
知格物之功則天下事物可否混淆是非貿亂皆
以為善為之而不自知其䧟於惡者矣故三綱領
以為始而八條目言致知在格物乃所以探其端
也堯舜禹湯文武六君子者聰明天縱其於事物
之理生而知之豈復幾微之惑毫髮之憾而精一
執中之訓為帝王授受之統夫所謂中者亦即事
物之理所當止之處所謂精一者亦即所以窮至
事物之理而所謂執者又豈外於必至於是而不
遷之意哉後聖有作其於為學之方教人之術固
無能舍是而他求矣
𫝊之二章湯之盤銘曰苟日新日日新又日新
或問盤之有銘何也朱熹曰盤者常用之器銘者自
警之詞也古之聖賢兢兢業業固無時而不戒謹恐
懼然猶恐其怠忽而或忘之也是以於其常用之器
各因其事而刻銘以致戒焉欲其常接乎目每警乎
心而不至於忽忘也昔成湯所以反之而至於聖者
正惟有得於此其後周之武王踐阼之初受師尚父
丹書之戒曰敬勝怠者吉怠勝敬者滅義勝欲者從
欲勝義者凶退即於其几席觴豆刀劍戶牖莫不銘
焉蓋聞湯之風而興起者今其遺語尚幸頗見於禮
書願治之君志學之士皆不可以莫之考也
陳櫟曰德日新之藴自仲虺發之湯采之為此銘伊
尹又本之告大甲曰惟新厥德終始惟一時乃日新
說者謂孟子所言萊朱即仲虺與斯道之𫝊者也明
明德為體新民為用體用原不相離故於平天下以
明明德於天下為言由體而達於用同一新也移明
己德之明字以言明民德又移新民之新字以言新己
志體用之不可相離可見矣
(臣)按盤銘日新之義朱熹之言備矣陳櫟發明日
新一語謂采之仲虺之誥亦先儒所未及也湯因
仲虺之誥而有銘武王受丹書之戒而有銘聖哲
之恭己虛受先後同揆矣大戴禮武王踐阼篇武
王踐阼三日召師尚父而問焉曰黃帝顓帝之道
可得而見與曰在丹書王欲聞之則齊矣王齊三
日師尚父奉書而入道書之言曰敬勝怠者吉怠
勝敬者滅義勝欲者從欲勝義者凶凡事不強則
枉弗敬則不正枉者滅廢敬者萬世王聞書之言
愓若恐懼而為戒書於席四端而為銘焉銘曰安
樂必敬無行可悔一反一側亦不可不志殷監不
遠視爾所代鑑銘曰見爾前慮爾後盤銘曰與其
溺於人也寧溺於淵溺於淵猶可游也溺於人不
可捄也楹銘曰毋曰胡殘其禍將然毋曰胡害其
禍將大毋曰胡傷其禍將長牖銘曰隨天之時以
地之財敬禮皇天敬以先時劒銘曰帶之以為服
動必行德行德則興倍德則崩銘凡十有四今摘
其辭義之易知者於此
傳之六章所謂誠其意者毋自欺也如惡(去聲)惡臭如好
(去聲)好色此之謂自謙(讀慊)故君子必慎其獨也
朱熹章句注曰誠其意者自脩之首也毋者禁止之
辭自欺云者知為善以去惡而心之所發有未實也
謙快也足也獨者人所不知而已所獨知之地也言
欲自脩者知為善以去其惡則當實用其力而禁止
其自欺使其惡惡則如惡惡臭好善則如好好色皆
務決去而求必得之以自快足於己不可徒苟且以
徇外而為人也然其實與不實蓋有他人所不及知
而已獨知之者故必謹之於此以審其幾焉
陳櫟曰周子云幾善惡以所獨知乃念頭初萌動善
惡誠偽所由分之幾微處必審察於此以實為善去
惡如别岐途之始分處起脚不差行方能由乎正路
否則起脚處一差差毫釐而謬千里矣
曾子曰十目所視十手所指其嚴乎
(臣)按經言欲誠其意者先致其知言知至而后意
誠而致知闕𫝊朱熹既取程頤窮理之說以補之
而其用力之方則又著於或問以為或考之事為
之著或察之念慮之微或求之文字之中或索之
講論之際使於身心性情之德人倫日用之常以
至天地鬼神之變鳥獸草木之宜自其一物之中
莫不有以見其當然而不容己與其所以然而不
可易者必其表裡精粗無所不盡而又推其類以
通之至於一旦豁然貫通焉則於天下之物皆有
以究其義理精微之所極而吾之聰明睿智亦皆
有以極其心之本體而無不盡矣此一段議論專
為世儒有以扞禦外物為格物而發其所為考之
事為之著察之念慮之微求之文字之中索之講
論之際四者乃致知格物之條目也知既致則夫
善惡之所在可好可惡之必然者皆有以識之矣
故第六章不曰所謂誠其意在致其知而直曰所
謂誠其意者毋自欺必慎獨此之自欺不過一念
之因循苟且於須臾之頃纖芥之微分治忽耳而
用人行政之際其利害遂有不可勝言者如齊宣
王不能充不忍一牛之心以愛百姓又自知其好
勇好貨好色之疾而不能自克以至後世凡屬進
賢退不肖往往依違不決者非必忠佞邪正之莫
之辯也平天下𫝊所云見賢不能舉舉而不能先
見不善而不能退退而不能遠皆於務決去求必
得之義若相反者是故意者心之所發而君子之
必慎其獨則在須臾之頃纖芥之微將然未然之
際蓋有幾焉不敢恃其知之己至而聽其所自為
也故經言欲誠其意者先致其知又曰知至而后
意誠而傳以毋自欺而必謹其獨申焉
論語子曰學而時習之不亦說乎
朱熹曰學矣而不習則表裏扞格而無以致其學之
之道習矣而不時則工夫間斷而無以成其習之之
功是其胸中雖欲勉焉以自進亦且枯燥生澁而無
可嗜之味危殆杌&KR1150;而無可即之安矣故既學矣又
必以時習之則其心與理相涵而所知者益精身與
事相安而所能者益固必有自得於心而不能以語
人者是其中心油然悅懌之味雖芻豢之悦於口不
足以喻其美矣
(臣)按說命言時敏周頌言緝熙魯論二十篇之發
端首言時習聖人之言未嘗不同其旨也然則工
夫一有間斷即有罅隙方寸外馳耳目内誘無方
之欲雜然而中之矣積時而日積日而月積月而
歲皆學之時也不可以或之止也若一歲之間偶
作而旋輟或一日之間始勤而終怠學之時有限
而不學之時無窮也一暴十寒其存者幾何而尚
有悦心之趣哉
子曰學如不及猶恐失之
(臣)按如不及謂常如有所不及如大禹惜寸陰成
湯檢身若不及成王夙夜不逮亦遜敏交至之意
也
子曰非禮勿視非禮勿聽非禮勿言非禮勿動
朱熹曰視聽言動之間所當為者皆理也所不當為
者皆非禮也其非禮則勿以止焉則是克己之私而
復于禮矣其非禮而勿視聽者防其自外入而動於
内也非禮而勿言動者謹其自内出而接於外也内
外交進為仁之功盡矣所以用力其機特在勿與不
勿之間而已自是而反則為天理自是而流則為人
欲自是而克念則為聖自是而罔念則為狂特毫忽
之間耳學者可不謹其所操哉
子曰出門如見大賓使民如承大祭己所不欲勿施於
人
程頤曰孔子言仁只說出門如見大賓使民如承大
祭看其氣象便須心廣體胖動容周旋中禮唯謹獨
便是守之之法或問出門使民之時如此可也未出
門使民之時如何曰此儼若思時也
朱熹曰己所不欲勿施於人如富夀康寧人之所欲
死亡貧苦人之所惡所欲者必以同於人所惡者不
以加於人或問以刑加人豈人所欲便是不恕曰伊
川云恕字兼忠字說忠是盡已而後推之為恕夫以
刑加人其人實有罪其心亦自以為當然故以刑加
之而非強所不欲也其不欲被刑乃其私心若其真
心既以犯罪亦自知其當刑矣今人只為不理會忠
而徒為恕其弊只是姑息
(臣)按克己復禮仁也與出門如賓承事如祭皆古
語而夫子稱之以告顔淵仲弓蓋聖賢學問必有
所本也經言禮者敬而已矣唐虞夏商周之書堯
舜禹湯文武臯䕫稷契伊萊姬吕之君臣相與咨
嗟儆戒殆無時無地忘此敬之一字者幽厲之衰
如衞武公之作抑戒風之有淇澳於變風變雅之
中猶存此意春秋賢士大夫亦類能舉此決人之
善敗我夫子始貫穿融洽與顔冉之徒講習討論
期之以進於聖人之域晚乃𫝊之曾氏至於孟子
後乎孟子者自晚周秦漢以至五季其年數之久
遠非無特起受命之君因時致治同力一心之臣
隨世立功亦各𨗳揚休問炳煥史册以語於學問
精微之際不知其可也自乾道紹興而後濂洛關
閩諸儒者出而聖人之學於是乎明白較著皆有
以得不𫝊之意於遺經而程朱二氏其尤可為純
粹以精者也原其學術之正大上足以成就君德
致堯舜禹湯文武之盛下足以明倫敷教如臯䕫
稷契伊萊姬吕之所以澤其民其言之見於當時
垂於後世固皆學者之所奉為金科玉律而其𫝊
註之文所以闡發聖賢之藴者又為學者之所憑
以為相𨗳所緣以為階梯而不可以須臾離者也
程頤於仲弓問仁章發明心廣體胖動容周旋中
禮之說則所謂見賓承祭者亦庶幾于欽而出于
安恭而出于允而非以勉強拘東為敬矣朱熹以
人情莫不欲富夀康寧釋不欲勿施之義而又本
程頤恕須兼忠盡己而後推之之說至于不得已
而加刑於人亦非其所不欲者此則殺之不怨利
之不庸聖人功化之極非學者之事矣此帝王之
學夫子之所以𫝊授心法切要之言而程朱之發
明者為尤切矣
子路問君子子曰脩己以敬曰如斯而已乎曰脩己以
安人曰如斯而已乎曰脩己以安百姓脩己以安百姓
堯舜其猶病諸
朱熹集註曰程子曰君子脩己以安百姓篤恭而天
下平惟上下一於恭敬則天地自位萬物自育氣無
不和而四靈畢至矣此體信達順之道聰明睿知皆
由是出以此事天饗帝
(臣)按脩己以敬聖學之所以成始成終也語雖至
約而所以齊家治國平天下之本舉積諸此許謙
曰聖人言脩己以安百姓而程子乃言上下一於
恭敬蓋治道非一人所獨成必君臣上下皆能恭
敬然後有天地位以下之應臣以為程子之言乃
本於書臯陶謨所云同寅恊恭者也唐虞之世君
臣之際可謂上下一於恭敬矣由堯舜之允執厥
中者有以感發而興起之也此程頤所謂體信達
順之道也堯曰欽明文思安安允恭克讓舜曰濬
哲文明温恭允塞此又程子所謂聰明睿知皆由
此出也堯舜猶病乃自視欿然不足之心至於天
地位萬物育而不敢謂己治己安者也以西銘乾
父坤母民胞物與之理推之而事天饗帝一存心
養性之學問矣
中庸第一章曰道也者不可須臾離也可離非道也是
故君子戒慎乎其所不睹恐懼乎其所不聞莫見乎隱
莫顯乎微故君子慎其獨也
致中和天地位焉萬物育焉
真德秀曰致中和之所以用功不過曰敬而已不睹
不聞而戒懼靜時敬也慎獨動時敬也靜無不敬所
以致中動無不敬所以致和自然天地位萬物育如
洪範所謂肅乂哲謀聖而雨暘燠寒風之時若應之
董仲舒所謂人君正心以正朝廷正百官正萬民而
陰陽和風雨時諸福之物畢至皆是此理
饒魯曰致中和而能使天地位萬物育是有此理但
所居位有高下則力之所至有廣狹如為一家之主
則能使一家之天地位萬物育為一國主則能使
一國之天地位萬物育為天下主則能使天下之天
地位萬物育父父子子夫夫婦婦此一家之天地位
也妻子臣妾人人各得其所此一家之萬物育也一
國亦然極而至於天下然後天地位萬物育始充其
量如孔子在當時雖不見位育極功然道明於萬世
能使三綱五常終古不墜是即位育之極功也
(臣)按洪範以貌言視聽思肅乂哲謀聖其徵見於
雨𤾉燠寒風蓋天人相感之際雖匹夫之精誠亦
有可感動天地之理而天子君天下所取者大所
施者博所以範圍天地之道而不過曲成萬物而
不遺者其意念深摯工夫精密如中庸所謂致中
和而天地位萬物育固學問之極功聖人之能事
也但洪範五事並言而中庸言靜而存養則曰戒
慎乎其所不睹恐懼乎其所不聞言動而省察則
曰莫見乎隱莫顯乎微以五者之官其主固在乎
心而其要又在於耳目者書言惟天聰明惟聖時
憲又言亶聰明作元后朱熹說非禮勿視聽言動
亦云目不視邪色耳不聽淫聲工夫却易視遠惟
明纔不遠便是不明聽德惟聰纔非德便是不聰
工夫却難然則所謂聰明者正惟戒懼慎獨之極
處耳君子戒懼慎獨之心即孝子視於無形聽於
無聲之心而已孝弟之至通於神明光於四海則
中和位育之事也
第二十章曰誠者天之道也誠之者人之道也誠者不
勉而中不思而得從容中道聖人也誠之者擇善而固
執之者也博學之審問之慎思之明辯之篤行之
(臣)按順親在於誠身誠身在於明善中庸或問曰
反身不誠則外有事親之禮而内無愛敬之實故
不見悦然欲誠乎身又不可強取偽為也其道在
乎明善而已擇善所以明善固執所以誠身然則
學之欲其博問之欲其審思之欲其慎辯之欲其
明行之欲其篤者皆孝子事親之事也聖人全體
太極仁智勇兼備事父孝故事天明事母孝故事
地察固為從容中道矣而凡人之情親生之膝下
以養父母日嚴則亦有不思而得不勉而中者由
此知能之良而日充之學問思辨以致其知誠篤
以力其行則自明而誠其幾於聖人無難矣然則
明善固所以順親而欲明善又在推吾本然順親
之一念始不此之務亦所為以順則逆焉者也
第二十七章曰故君子尊德性而道問學致廣大而盡
精微極高明而道中庸温故而知新敦厚以崇禮
朱熹章句曰尊德性所以存心而極乎道體之大也
道問學所以致知而盡乎道體之細也二者脩德凝
道之大端也不以一毫私意自蔽不以一毫私欲自
累涵泳乎其所已知敦篤乎其所已能此皆存心之
屬也析理則不使有毫釐之差處事則不使有過不
及之謬理義則日知其所未知節文則日謹其所未
謹此皆致知之屬也蓋非存心無以致知而存心者
又不可以不致知故此五句大小相資首尾相應聖
賢所示入德之方莫詳於此學者宜盡心焉
(臣)按章句之義即程頤所謂合内外之道一天人
齊上下下學而上達者也其於諸儒之說亦考之
而著其是正其失矣後之學者苟欲創為異論非
偏於所茫然無覺則倚於其所空無所寄其諸佛
老之徒與章句鄙儒也歟
孟子孟子曰無惑乎王(齊王)之不智也雖有天下易生之
物也一日暴之十日寒之未有能生者也吾見亦罕矣
吾退而寒之者至矣吾如有萌焉何哉今夫奕之為數
小數也不專心致志則不得也奕秋通國之善奕者也
使奕秋誨二人奕其一人專心致志惟奕秋之為聽一
人雖聽之一心以為有鴻鵠將至思援弓繳而射之雖
與之俱學弗若之矣為是其智弗若與曰非然也
朱熹集註曰程子(程頤)為講官言於上曰人主一日之
間接賢士大夫之時多親宦官宫妾之時少則可以
涵養氣質而薰陶德性以進于成德不難矣
范祖禹曰人君之心惟在所養君子養之以善則智
小人養之以惡則愚然賢人易疎小人易親是以寡
不能勝衆正不能勝邪自古國家治日少而亂日多
蓋以此也
張栻曰古之明君懼一暴十寒之為害也則博求賢
才寘諸左右朝夕與處而遠佞人所以養德也然其
要則在乎專心致志而已專心致志學之大方居敬
之道也
(臣)按孟子此論雖為齊王而發實格心養德之要
言也夫人雖或生質之美而無直諒多聞益友之
助而便僻善柔便佞之徒日進於前其為伐性之
斧斤也多矣此一暴十寒之喻所由發也又不能
專心致志而學焉見紛華而悦見异物而遷此所
以有鴻鵠將至之喻也一介之士其於學問如此
尚不能有所成就而况帝王之學乎說命曰爾交
脩予周頌佛時仔肩此可為求助於賢人法也說
命曰予惟克邁乃訓周頌曰日就月將學有緝熙
於光明此可為自盡其心志者法也孟子之言亦
與相表裏者矣
孟子曰養心莫善於寡欲
朱熹曰湯武聖人孟子猶說湯武反之也反復也反
復得這本心如不邇聲色不殖貨利只為要存此心
觀旅獒之書只受一犬而反復切諫以此見欲之可
畏無小大皆不可忽
(臣)按天人理欲相為消長道心微而難存人心危
而易動必也誠立而實體安固明通而實用流行
則先儒所謂不止於寡而存矣然而耳目口鼻四
支之欲固有枯槁寂滅深拒固閉之而不得者故
佛氏言絶而吾儒言節絶則一槩拘束強制之矣
而其說又以為一根得圓通六用成休復究亦不
離乎六根之用也節則寡之謂也然而禮儀三百
威儀三千以防其邪僻昊天曰明昊天曰旦以儆
其逸豫涵養純熟清明在躬不藉拘束強制而發
皆中節矣善乎胡炳文之言曰孟子一書三養字
皆切要語曰養氣曰養性曰養心合而觀之氣生
於理善養氣者在養性理具於心善養性者在養
心心汨於欲善養心者在寡欲寡之又寡以至於
無則心存而性存氣不必言矣合養氣養性而言
養心愈知夫佛氏之說之偏也
御定孝經衍義卷五十六
