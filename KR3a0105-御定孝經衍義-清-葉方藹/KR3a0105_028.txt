欽定四庫全書
御定孝經衍義卷二十六
天子之孝
體臣工
(臣)按經言父子之道有君臣之義儀禮言父子一
體父首子足君臣之分喻于冠履君臣亦手足也
父之有衆子如四體之相輔君之有羣臣亦猶四
體之相附也書言元首股肱又言股肱耳目斯一
體四體之証矣臣以父事其君君以子視其臣欣
戚憂樂靡不相關故曰元首股肱為一體述體臣
工
易大有(卦名)六五厥孚交如象曰厥孚交如信以發志也
程頤傳曰六五當大有之時居君位虚中為孚信之
象人君執柔守中而以孚信接于下則下亦盡其誠
信以事于上上下孚信相交也
(臣)按朱熹本義言一人之信足以發上下之志蓋
以我之誠心而發彼之誠心所以為交孚也中庸
所謂士之報禮重孟子所謂君視臣如手足則臣
視君如腹心者蓋如此而經所謂不敢遺小國之
臣故得萬國之歡心以事其先王者亦即此交孚
感應之理也
晉(卦名)康侯用錫馬蕃庶晝日三接
(臣)按康侯與寧侯相似胡炳文以為治安之侯非
以功侯也蓋建侯本以寧民今此康侯述職而來
著有撫循百姓之功則車馬之賜享勞之勤尤當
寵異于衆中而顯加恩遇者也蓋惟坤順之臣文
明之主相得益彰乃能有此若晉文公之受車輅
弓矢出入三覲猶未足以當之也後世強藩悍帥
不奉朝謁而猶待之以姑息恩命濫膺與朝貢之
臣禮數缺然者皆未得于康侯錫馬之義也
夬(卦名)象傳曰澤上于天夬(决也)君子以施禄及下居(止也)德
則忌
(臣)按居乃居積之居與夬義相反以禄者臣下之
所應有而人君居之以示德若居貨然一則如項
籍之印刓弊而不予出納之吝一則如漢高踞洗
見英布先使之大失所望而供帳飲食之盛又使
之大喜過望以術智御才傑之士皆非先王忠信
重禄之意故君子忌之而弗以也
中孚(卦名)九二鳴鶴在隂其子和之我有好爵吾與爾靡
之(靡縻同)
九五有孚攣如无咎
胡炳文曰九五孚之主也合九二與為一體包二隂
以成中孚在九二則曰縻在九五則曰攣皆固結而
不可解之象
(臣)按人主惟其有攣如之孚而賢者為好爵所縻
苟無此孚信而但以爵禄奔走天下之士賢者所
不願也
書洪範凡厥正人既富方榖汝弗能使有好于而家時
人斯其辜于其無好德汝雖錫之福其作汝用咎
蔡沈傳曰在官之人有禄可仰然後可責其為善廩
禄不繼衣食不給不能使其和好于而家則是人將
陷于罪戾矣于其不好德之人而與之以禄則為汝
用咎惡之人也此言禄以與賢必富之而後責其善
者聖人設教欲中人以上皆可能也
(臣)按詩言豈弟君子干禄不回蓋正人而富則斯
民被豈弟之澤故君子之福即斯民之福也小人
雖富而乾没不止與之以禄是厚其毒也豈以惟
皇作極而威福濫用者哉蓋聖人制行不以己中
人之性固可使為善可使為不善也厚其禄養謀
其身家所謂人人自愛而重犯法養廉有資室謫
不至自非貪冒嗜利之人必不至更以賄敗也若
既已陷于不義則必至于無好德之心如是而更
欲責之以修身勸之以求福其人方自以行檢既
踰後效無補其何能報我以善哉惟其在一人之
身而可慮如此是人之有能有為者必當有以愛
惜保全之于始不可以徒用之而不為之所也
詩弼風北門(篇名)其一章曰出自北門憂心殷殷終窶(無財)
(可以為禮)且貧(無財可以自給)莫知我艱已焉哉天實為之謂之何
哉
二章曰王事適我政事一(皆也)埤(厚也)益我我入自外室人
交徧讁我已焉哉天實為之謂之何哉
三章曰王事敦(猶投擲也)我政事一埤遺(加也)我我入自外室
人交徧摧我(摧折沮抑之甚于讁也)已焉哉天實為之謂之何哉
謝枋得曰鹿鳴四牡之燕樂出車枤杜之勞來一人
之勞苦君無不知一毫之事功君無不報此先王所
以體羣臣也千歲治安根本蓋在此也北門之忠臣
至于終窶且貧禄不足以代耕矣出則當王事之獨
勞入則當政事之煩劇使室人不能忍饑寒而交徧
讁之此人情所難堪者上不怨其君下不怨其家窮
而呼天亦無一毫怨天之辭此樂天知命之士也有
臣如此而不能忠信重禄以勸之衞之所以亡也
(臣)按北門之詩箋以為衞之君闇不知士有才能
不與厚禄使困苦不得志故刺之也窶陋則無財
為禮困苦則無資充用窶且貧禄之薄可知也有
役使之事則不以之彼而必來之我有賦税之事
則減于彼而以益于我是又使之事君子之事而
食小人之食也夫簡兮之賢者官卑禄薄而有輕
世肆志之心焉其人豈不窶貧哉無王事之適政
事之埤以為之憂也投之以事則當知其艱無以
代耕而但欲責其力所遭如此而終無去志雖其
室人亦不之知詩人愛君之心綣綣無已怨而不
怒歸之于天倘亦使衞之君聞之而惻然有動于
中乎
小雅鹿鳴(篇名)其一章曰呦呦鹿鳴食野之苹我有嘉賓
鼓瑟吹笙吹笙鼓簧承筐是將人之好我示我周行
小序曰鹿鳴燕羣臣嘉賓也既飲食之又實幣帛筐
篚以將其厚意然後忠臣嘉賓得盡其心矣
(臣)按傳鹿得苹則鳴而相呼誠懇發于中以興嘉
樂賓客當有懇誠相招呼以成禮也示箋作寘言
置之周之列位也蓋君人者非善不用惟賢是與
既得此好德之人而但承之以笙瑟奉之以筐篚
弗與共天位則私惠不歸德君子不自畱焉
四牡(篇名)其三章曰翩翩者鵻(鳥名)載飛載下集于苞栩(所安)
(之處)王事靡盬不遑將父
四章曰翩翩者鵻載飛載止集于苞杞王事靡盬不遑
將母
五章曰駕彼四駱載驟駸駸豈不懷歸是用作歌將母
來諗(告也)
謝枋得曰忠孝不兩全此人情之所難也先王勞使
臣而言之及此深探人情真切而言之也又曰聖人
以孝治天下聞有以養母來告者安得不俞其請乎
此蓋設言欲使人忠孝兩全也
范祖禹曰卒章再言母本其恩所起以教愛也愛母
則敬父矣敬父則尊君矣未有愛其親而不愛其君
者也
輔廣曰既述其不得養親之情矣又言其以是情而
告于上所謂臣下不敢自言而君上探其情而為之
言者詳于私恩而略于公義君之勞臣當然也
(臣)按忠臣孝子之行役未嘗不念其親陟岵之憂
鴇羽之嗟北山之怨出于人子之所自言則上下
之情睽隔而為變風變雅出于君上所代為之言
則能體悉人之情而為勞使臣之正小雅故孔氏
以為臣有勞苦患上不知今君勞使臣言汝豈不
思歸作歌來告是明已知其功探情以勞之序曰
有功而見知則悦矣此之謂也又經曰母取其愛
再言將母所以曲盡人之情然苟非能自盡其愛
親之心則何能推已及人而言之忠厚悱惻如此
耶
蓼蕭(篇名)其一章曰蓼彼蕭(蒿也)斯零露湑兮既見君子我
心寫兮燕笑語兮是以有譽處兮
輔廣曰諸侯來朝天子天子見之而得以輸寫其心
而無所畱隱相與燕飲笑語和悦則上下皆可以保
其聲譽與和樂也苟上之于下也有所疑而不敢盡
其情下之于上也有所畏而不敢申其意則是上下
不交否之時也何能保有其安樂于長久乎
(臣)按蓼蕭之燕笑譽處為晉之時有錫馬蕃庶晝
日三接之象也自罷侯置守而方岳郡縣皆古之
諸侯則四海九州之内凡為守土蒞民者皆天子
之羣臣也皆當以吾不敢惡于人之義而示之以
恩愛慈惠者也
大雅假樂(篇名)其四章曰之綱之紀燕及朋友百辟卿士
媚于天子不解于位民之攸塈
鄭康成注曰媚愛也成王以恩意及羣臣羣臣故皆
愛之不解于其職位民之所以休息由此也
(臣)按假樂之詩公尸所以答鳬鷖者謂諸臣為朋
友亦如既醉指助祭之臣為朋友也成王愛親之
心形于祭祀既燕其父兄而及其諸臣君愛其臣
臣愛其君始之以稱願終之以勸勉有元首股肱
明良相得氣象吕祖謙曰蓋臯陶賡歌之意也
儀禮燕禮第六
賈公彦釋曰燕有四等諸侯無事而燕一也卿大夫
有王事之勞二也卿大夫有聘而來還與之燕三也
四方聘客與之燕四也
(臣)按此四等之燕若卿大夫有勤勞之事及異國
之聘賓亦後世所時有惟君臣無事相與講明德
義以禮樂燕飲最為難得蓋法酒之置鮮能歡洽
狎客之譏惡其沉湎惟明皇之御花萼樓邀畱歸
騎太宗于後苑賞花釣魚唐宋二史傳為盛事(臣)
以燕禮考之樂備三終可以出矣而必極之于無
算樂酒已四旅可以出矣而必極之于無算爵賓
卿大夫既成禮矣士亦受觶矣而必均其惠于小
臣之與者或因以習射也而繼之以燭或者不徒
歌也而命之以舞而自始至終正之以禮先王之
道所由必盡其孚信不止無惡于人而又咸以得
其歡心者也唐宋之君臣雖不能因是以講明德
義合于古者行禮之義而適當無事成其泰交蓋
亦未易得此者也
中庸第二十章曰體羣臣則士之報禮重
(臣)按羣臣之稱自卿大夫而下逮於士者也古者
官人無異途故内則六官之屬有司職事之賤者
外則閭胥比長皆以士為之其育于成均者則野
處而不匿其秀民之能為士者也古者四十曰強
而仕然而有士冠禮則雖弱冠之時未受爵命而
其德行道藝舉于鄉老者固已入使治之出使長
之也以後世言之有司執事之賤者與夫閭胥比
長方且兒童畜之奴隸使之捶楚辱之而先王之
世則致其忠厚推其誠信不啻股肱心膂視之也
夫然後廉恥之道興詭薄之風息雖微且末皆必
感激奮厲欲及時而進德修業也此其所謂報禮
重者也然而曰周之士貴秦之士賤何也夫出于
學校之中既已賢能獻之而任之也僅以為有司
職事閭胥比長疑于賤之也而先王期待之意蓋
無窮焉士亦知自貴也游說之士立談而取卿相
出其珠玉錦繡疑于貴之也而世主蓋以是市之
士愈以賤也夫士知自貴則德日進業日修惟其
所使而無不可其為報也孰重焉士愈以賤而詐
偽反覆惟利之求亦有感于私惠而以身許人者
彼哉其所為報也
孟子曰天子之卿受地視侯大夫受地視伯元士受地
視子男大國地方百里君十卿禄卿禄四大夫大夫倍
上士上士倍中士中士倍下士下士與庶人在官者同
禄禄足以代其耕也次國地方七十里君十卿禄卿禄
三大夫大夫倍上士上士倍中士中士倍下士下士與
庶人在官者同禄禄足以代其耕也小國地方五十里
君十卿禄卿禄二大夫大夫倍上士上士倍中士中士
倍下士下士與庶人在官者同禄禄足以代其耕也
(臣)按頒禄之制王制孟子所載不同先儒所不欲
苟為之解而闕之者也然其意義有可得而合者
視農夫而制禄足以代耕之說也然而古之食于
官者蓋多于今五家為比而比長以下士為之則
是五家之中常有一家不耕而食者矣而府史胥
徒不在此數不知何以能給也且今之縣令即古
之諸侯以一縣計之官俸役食遠不逮于古侯伯
子男之國君卿大夫士之禄也古之諸侯亦入為
王卿士而天子之卿大夫士受地視侯伯子男而
皆取足于王畿之内今也四海之富天子奄有之
而制禄之法不知其何所視以為差等也以今之
九品之吏比于古之上農夫則彼之食九人也當
今田四十畝有竒之入非遇水旱之災則裕而今
之制禄也蓋不給矣以九品之吏視古王朝之人
亦足比數于中下士以意計之元士視子男則中
士下士亦得視于附庸之國者而今之九品之吏
禄不足以代其耕則是古今之制厚薄之不同相
去不知其幾也
漢宣帝神爵三年詔曰吏不廉平則治道衰今小吏皆
勤事而俸禄薄欲無侵漁百姓難矣其益吏百石已下
俸十五
(臣)按大官禄薄則北門之窶貧而矢志無他者蓋
有之矣小吏起自細微鮮雖窮不變之節既勤之
以事又薄其禄苟非取之于百姓彼固無以為生
也漢宣少長民間知其疾苦及其即位勤于吏治
揆諸先王忠信重禄之意未嘗不大小一體然百
石以下之吏于民彌親仰給于禄尤急固當深念
者也又按文獻通考云應邵漢書曰張敞蕭望之
言曰夫倉廩實而知禮節衣食足而知榮辱今小
吏俸率不足常有憂父母妻子之心雖欲潔身為
廉其勢不能可以什率增天下吏俸宣帝乃益天
下吏俸什二而漢書言十五兩存其說
章帝時賈逵母常有疾帝欲加賜以校書例多特以錢
二十萬使潁陽侯馬防與之謂防曰此子無人事于外
(謂不廣交通也)屢空則從孤竹之子于首陽山矣
(臣)按章帝之于賈逵既念其母之疾又以其不交
通人事為之加賜其謂馬防數語忠厚隱惻雖將
母來諗之詩不是過矣此亦長者之效乎逵自為
兒童常在太學不通人間事帝蓋知之然則當時
諸臣固皆禄不足以養廉而藉人事以免首陽之
困乎加賜一賈逵何如益俸十五之施溥也
晉武帝泰始三年詔曰古者以德詔爵以庸制禄雖下
士猶食上農外足以奉公忘私内足以養親施惠今在
位者禄不代耕非所以崇化之本也其議增吏俸
(臣)按養親施惠養口體之孝也奉公忘私養志之
孝也故重禄真可以廣孝
北魏百官不給禄少能以廉自立者魏主詔吏受所監
臨羊一口酒一斛者死與者以從坐論有能糾告尚書
以下罪狀者隨所糾官輕重受之張白澤諫曰昔周之
下士尚有代耕之禄今皇朝貴臣服勤無報若使受禮
者刑身糾之者代職臣恐姦人闚望忠臣懈節如此而
求事簡民安不亦難乎請依律令舊法仍班禄以酬廉
吏魏主乃為之罷新法
(臣)按先王之世以道相友以禮相接故孟子之于
儲子季任皆以幣交而古者大夫出疆反必有獻
而鹿鳴之燕嘉賓則必將之以筐篚故士以職事
相親而後有士相見之禮古之人所重者禮義所
輕者貨財故既聘而反其圭璋然而用幣有數著
之于經君臣朋友之間休戚之相通問遺之交至
人情之所不能已聖人因為之節文也羊酒之受
豈得為暮夜之金乎君子以禮義自處雖布幣充
庭可以取可以無取亦必有道矣如其小人之好
貨財也交以道接以禮則却而暮夜之金則受其
巧詐不可勝窮也且糾告之端開而姦貪幾倖告
尚書即為尚書則貴臣重足而立而觴酒豆肉或
因之以死罪或以之而得官異乎先王之世和衷
親遜之風矣况又不給其禄勤而無報乎欲以興
廉起讓難矣
孝文帝大和八年秋詔班禄以十月為始每季一請舊
律枉法十匹義贓二十匹罪死至是義贓一匹枉法無
多少皆死仍分命使者糾按守宰之貪者秦益二州刺
史恒農李洪之以外戚貴顯為治貪暴班禄之後洪之
首以贓敗魏主命鎖赴平城集百官親臨數之猶以大
臣聽在家自裁自餘守宰坐贓死者四十餘人受禄者
無不跼蹐賕賂殆絶然吏民犯他罪者魏主率寬之疑
罪奏讞多減死徙邊歲以千計都下决大辟歲不過五
六州鎮亦簡久之淮南王佗奏請依舊斷禄文明太后
召羣臣議之中書監高閭以為饑寒切身慈母不能保
其子今給禄則廉者足以無濫貪者足以勸慕不給則
貪者得肆其姦廉者不能自保淮南之議不亦謬乎詔
從閭議
(臣)按厚頒禄之制而嚴受賕之律于以飭吏治者
誠得矣蓋飬廉之義正所以懲貪豈得以一人之
貪而反廢頒禄之典也高閭之議君子哉
唐太宗貞觀元年有上書請去佞臣者上問佞臣為誰
對曰臣居草澤不能的知其人願陛下與羣臣言或陽
怒以試之彼執理不屈者直臣也畏威順旨者佞臣也
上曰君源也臣流也濁其源而求其流之清不可得矣
君自為詐何以責臣下之直乎朕方以至誠治天下見
前世帝王好以權譎小數接其臣下者常竊恥之卿策
雖善朕不取也
或告魏徵私其親戚上使御史大夫温彦博按之無狀
彦博言于上曰徵不存形迹遠避嫌疑心雖無私亦有
可責上令彦博讓徵且曰自今宜存形迹他日徵入見
言于上曰臣聞君臣同體宜相與盡誠若上下俱存形
迹則國之興喪尚未可知臣不敢奉詔上瞿然曰吾已
悔之
(臣)按人主而欲以陽怒試羣臣先為不信于其臣
人臣事君而存形迹先為不信于其君太宗恥于
試佞人之策而以宜存形跡讓徵宜其悔也夫息
壤在彼甘茂之以術要君謗書盈篋文侯之以術
馭臣君臣之間去智計而存忠信斯為難也若太
宗之于徵也于泰交志同之象庶幾焉
十年魏徵上書曰臣聞為國之基必資于德禮君之所
保惟在于誠信誠信立則下無二心德禮形則遠人斯
格然則德禮誠信國之大綱在于君臣父子不可斯須
而廢也故孔子曰君使臣以禮臣事君以忠自王道休明
十有餘載威加海外萬國來庭倉廩日積土地日廣然
而道德未益厚仁義未益博者何哉由乎待下之情未
盡于誠信雖有善始之勤未覩克終之美故也
十四年魏徵上疏曰夫上之不信于下必以為下無可
信矣君以下無可信則上亦有可疑矣禮曰上人
疑則百姓惑下難知則君長勞上下相疑則不可
以言至理矣當今羣臣之内遠在一方流言三至
而不投杼者臣竊思度未見其人以四海之廣士庶之
衆豈無一二可信之人哉夫以一介庸夫結為交友以
身相許死且不渝况君臣契合寄同魚水若君為堯舜
臣為稷契豈有遇小事則變志見小利則易心哉此雖
下之立忠未有明著亦由上懷不信待之過薄之所致
也豈君使臣以禮臣事君以忠乎
(臣)按夫子言君使臣以禮臣事君以忠又言忠信
重禄所以勸士又言事君盡禮君臣相與之際禮
與忠相須使臣亦可言忠事君亦可言禮元首股
肱自然一體并不假推心置腹也記言事君者量
而後入則夫聖賢之為道德豪傑之為功名其所
以然者不同而知無不為惟力是視未嘗不同也
懷情不盡誰則使然開誠待人豁達大度宜為君
者也若疑端一啓則前後左右舉無可信之人矣
信之至不間于疎逖小臣疑之終必及于貴戚故
舊塗豕鬼車之惑用缶納牖之誠不難變易于俄
頃也以太宗之賢而徵屢以為戒以貞觀之盛而
恐其無克終之美徵之責難于君與太宗之能受
盡言其君臣契合要皆為不可及也
(臣)又按明臣湛若水疏曰聖學之大莫過于求仁
仁者以人物為一體易曰君子體仁足以長人曰
近取諸身今夫人之一身主之惟心思調之惟元
氣運之惟股肱耳目通之喘息呼吸惟喉舌發之
惟百體髮膚故心思不宰則狂元氣不調則病股
肱耳目不運用則痿痺眩惑喉舌不通則呼吸不
來飲食不進百體髮膚不潤則不仁是之謂解體
五者有一焉扁鵲之所望而走者也故夫人君者
猶身之有心也三公論道燮理隂陽猶身之元氣
也九卿百執事猶身之股肱耳目也科道言官猶
身之喉舌也天下兆姓猶身之百體髮膚也今夫
人之于身也兼所愛也兼所養也至于公卿庶官
萬民相待一體而有弗愛弗養焉是之謂自解其
體夫哀莫大于解體也蓋未之思耳矣故夫人君
者以身體羣物慎所以愛養之伏惟陛下天錫睿
智宜視三公九卿百職科道萬民如一身反身而
求之知吾身之心思不可以一時不宰也則必思
所以正其心以主羣動不宜或有放失也知吾身
之有元氣不可以一時不調也則于内閣大臣必
思所以時召問論誠意交孚不宜如是疎闊也知
吾身之股肱耳目不可以一時不運用也則于九
卿百職事必思所以體悉禮遇推心委任不宜如
是外遠也知吾身之喉舌不可以一時不通也則
于科道必思所以納其言從其諫不宜或有沮塞
也知吾身之百體髮膚不可以一或不仁也則必
以天下窮民如疾痛在身思所以惠育之不宜如
是蠲貸不一也臣是以進一體之說伏乞聖明全
體物之仁玩取身之義兼愛養之道懲扁鵲之走
立大公以普天下宫中府中視為一體疾痛疴癢
無不相關使天下後世頌為至仁之君與神堯凖
若水之論可謂篤矣蓋記言民以君為心君以民
為體易之卦體凡二五正應為吉他有以間之則
吝而艮卦全取象于人身艮以背為止其所背即
心之繋屬者也九三艮其限列其夤厲薰心者人
身榮衞流通則泰上否下結則病矣限分上下夤
列左右乃至判隔而不得屈伸而其心之危厲薰
灼為何如也夫四肢百骸之聽命于心心之能役
使四肢百骸乃不期然而然之理相喻于甚微相
感者至捷如今人之言信手信步信之云者不疑
其所為也天下之善疑者必不自疑其股肱耳目
故能相為用而不相離然則人主之能宰制萬物
役使羣動惟其以之為一體故也朱熹之釋文言
曰以仁為體則無一物不在所愛之中故足以長
人胡安國春秋傳體元者人君之事調元者宰相
之職蓋書言尹躬暨湯咸有一德一德者元也仁
也羣臣百姓皆一元之所亭育所以謂之萬物為
一體醫書以手足痿痺為不仁蓋言元氣之不相
灌輸可以知心體之喻最為親切矣人君者不愛
其羣臣百姓猶心之不愛其股肱耳目矣體仁之
君子殆不其然或坐而論道或起而行之皆吾之
股肱之所持行吾之耳目之所視聽也心之所之
股肱耳目不期而至股肱耳目之不便心亦勿問
而知相愛之至也為臣子者惟知君父有公事而
為君父者必恤臣子之私情居處之與行役未嘗
不均其勞文事之與武備未嘗偏廢其一機宜未
嘗不密而諮詢未嘗不周如此乎其休戚與共而
甘苦與同也安有股肱耳目而不惟其所使者哉
然則夫子曰取人以身正謂能仁其身即所以體
羣臣也
憲宗時王叔文之黨十年不量移執政有憐其才欲漸
進之者悉召至京師諫官爭言其不可上亦惡之皆以
為遠州刺史劉禹錫得播州中丞裴度以禹錫母老為
上言上曰為人子不自謹貽親憂此則重可責也度曰
陛下方侍太后恐禹錫在所宜矜上良久乃曰朕所言
以責為子者耳然不欲傷其親心退謂左右曰裴度愛
我終切禹錫得改連州
(臣)按為人子不自謹貽親憂大哉王言真可以愧
天下之為臣子者矣然帝終念禹錫母老徙之近地
他日鹽鐵院官權長孺坐罪抵死其母耄丐子以
養帝欲赦之以問宰相崔羣言陛下幸隣其老宜
即遣使諭旨若須赦出無及矣于是&KR0693;死又敬宗
時鄠令崔發以毆五坊人繫臺獄諫官交章論救
不聽李逢吉從容言于上曰發母年垂八十自發
下獄積憂成疾陛下方以孝理天下所宜矜念帝
惻然曰比諫官但言發枉未嘗道此即遣使送發
于家且慰勞其母此皆可謂能推親親之恩者也
以此教孝作忠交得之矣
宋仁宗天聖七年詔罷天下職田收其入以所直均給
之
范仲淹上疏論職田不可罷其略曰真宗初賜職田
實遵古制蓋大賚于多士俾無蠧于生民無厭之徒
或冐典憲由濫官之咎非職田之過若從而廢罷則
吏困于廉收而均給則民受其弊天下幕職州縣官
三班使臣俸禄微薄全藉職田濟贍其無職田處持
廉之人例皆貧窘曩時士員尚少凡得一任必五六
年方有交替到闕即日差除復便請給當時條例未
密士寡廉隅雖無職田自可優足今物貴與昔不同
替罷之後守選待闕動踰二年官吏衣食不足廉者
復濁何以致化天下受弊必如臣言乞深加詳軫不
以一時之論廢經遠之制天下幸甚
天聖九年詔復郡縣職田
(臣)按職田之設最為近古孟子曰卿以下必有圭
田王制夫圭田無征蓋于制禄之外所以厚賢而
不征其税也周禮載師任土之法士田任近郊之
地官田任遠郊之地鄭注士讀為仕仕者亦受田
所謂圭田也官田庶人在官者其家所受田也王
制制農田百畝庶人在官者之禄以農之上下為
差與孟子同李氏曰庶人在官者其家亦授之田
周官之所謂官田也禄足以代耕而又授之田所
以責其廉能廉善也職田者其即古士田官田之
遺歟先王之于人也既勤其身則必厚其禄于俸
禄之外有職分之田法之至善者也晉百官志諸
公以下至尚書令太子二傅並給菜田魏制諸宰
人之官各隨近給公田隋唐京外官皆有職分田
開元間停給旋復舊制宋天聖間有詔罷職田悉
以歲入租課送官其數上三司計直均而給之令
未下而復給仲淹上疏論其不可罷即此時也乾
道紹興之後此制相仍暫罷且復元成宗時鄭介
夫上言隨朝大小官及各處行省宣慰司皆樞要
重臣既無所取于民又無職田可收縱添俸米何
足養廉宜盡取元撥職田合收子粒錢糧官為收
貯將中外人員差等而普及之介夫所請行之法
即天聖間欲罷職田而計直均給之法也在職田
未廢之時則雖計直均給而仲淹以為不如古制
之善在職田既廢之後則介夫所論官為收貯差
等普及猶足以示優恩厲清節也明初勲戚之臣
皆賜官田以代常禄既令賜田還官給之本色其
後與文武百官米折兼支惟西寧侯(宋晟)禄米遞年
坐戸支給則王府之有莊田功臣之家有禄糧田
蓋出于恩賜而非常法而京外官職分田永廢并
其名而亡之矣又隋唐于職分田之外又有公廨
田蓋職分田以給其人之身其頃畝多寡論品級
公廨田以給衙門公用其頃畝亦視衙門為等差
論者或以所在官司田租參錯不均或交競于差
遣之時多取于收斂之日或以公廨錢出舉收利
煩擾百姓則欲一切罷之而仁厚之君忠計之士
卒以為不可廢者君子厲固窮之節固不以貧窶
或渝也中人之性仰事父母俯畜妻子有所取資
其以是而益勉于職事者衆而必不反藉以營私
也若夫谿壑可盈小人之慾不可厭以所養廉之
具啓其不廉之心者容或有之古之時選舉公而
黜陟當則必不以小人者充于列位審矣又何患
于有是哉
金世宗時以所進御膳味不調適有旨問之尚食局直
長言臣聞老母病劇私心憒亂如喪魂魄以此有失常
視臣萬死上嘉其孝即令還家侍疾俟平愈乃來
(臣)按不遑將母人子之私痛也况有疾病乎世宗
可謂能體其臣矣親疾不可不侍也則居喪豈可
以奪情哉誠出其心耶其視直長有餘媿矣不然
則徒傷其心而職事亦不治也又何取此憒亂之
臣乎哉
河北道廉訪副使僧家奴言自古求忠臣必于孝子之
門今官于朝者十年不省覲者有之非無思親之心實
由朝廷無給假省親之制而有擅離官次之禁古律諸
職官父母在三百里外一年聽一給定省假二十日無
父母者五年聽一給拜墓假十日以此推之父母在三
百里以至萬里外者宜計道里遠近定立假期其應省
覲匿而不省覲者坐以罪若詐冐假朝其罪與詐奔喪
者同科命中書省議行
(臣)按古之仕者各于邦域之中固未嘗因官守而
廢定省之節也聘頫之事行役之勞而曠年累歲
者希矣楊柳雨雪不過自春徂冬也我行永久不
過千里之鎬也而勞還之詩探其父母之情而發
其忠孝之志先王之待臣下所以憫其勤苦而慰
其憂思者至也豈若後世四方之士官于中朝其
親在數千里之外而十年不得省覲者乎宜依古
律所載而寬其給省之期計其道里之遠近而為
之限制或歲一給省或間歲一給省或三歲一給
省給省者若干日則間歲者倍之而三歲者再倍
之其詐冐假期既與詐奔喪者同罪則匿不省覲
亦當與匿喪不報同科稍變通于今律之外其于
孝治豈無少補哉
以上體臣工
御定孝經衍義卷二十六
