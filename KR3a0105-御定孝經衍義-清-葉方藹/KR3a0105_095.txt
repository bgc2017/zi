欽定四庫全書
御定孝經衍義卷九十三
士之孝
事君忠
唐姚思廉隋時為代王侍讀高祖定京師府僚皆奔亡
獨思廉侍王兵將升殿思廉厲聲曰唐公起義兵本安
王室若等不宜無禮於王衆皆却布列階下帝義之聽
扶王至順陽閣泣辭去觀者歎曰仁者有勇其此人乎
俄受秦王府文學王討徐圓朗嘗語隋事慨然歎曰姚
思廉蒙素刃以明大節古所難者時思廉在洛陽遣使
遺物三百段致之曰景想義節故有是贈
(臣)按思廉太宗朝以藩邸舊恩凡政事得失許密
以聞因盡展無諱太宗將幸九成宫思廉以為離
宫遊幸是秦皇漢武事非堯舜禹湯所為其在隋
表父察遺言修梁陳二史及為著作時推究綜括
諸儒之言以卒父業可謂忠孝出於其性其奮然
蒙素刃以伸大義者又非激於一時之意氣為可
知也
馬周初至長安舍中郎將常何家貞觀五年詔百官言
得失何武人不涉學周為條二十餘事皆當世所切太
宗怪問何何曰此非臣所能家客馬周教臣言之客忠
孝人也帝即召之未至道使者四輩敦趣及謁見與語
帝大悦詔直門下省明年拜監察御史奉使職稱帝以
何得人賜帛三百疋周上疏臣每讀前史見忠孝事未
嘗不廢卷長想思履其跡臣不幸早失父母犬馬之養
已無所施事可為者惟忠義而已是以徒步二千里歸
於陛下陛下不以臣愚擢臣不次竊自惟念無以論報
輒竭區區惟陛下所擇
(臣)按周疏首言大安宫牆宇門闕方紫極為卑小
太上皇雖志清儉愛惜人力陛下不敢違而四方
觀聽者不足願營雉堞門觀務從高顯稱四方之
望以昭大孝又言太上皇春秋高陛下宜朝夕視
膳今避暑九成宫去京三百里而遠太上皇思感
欲即見陛下何以能逮且太上皇留熱處而陛下
走涼處温凊之道有所未安又言聖人之化天下
莫不以孝為本故曰孝莫大於嚴父嚴父莫大於
配天國之大事在祀與戎孔子亦言吾不與祭如
不祭自陛下踐祚宗廟之享未嘗親事竊惟聖情
以乘輿一出所費無藝故忍孝思以便百姓而一
代史臣不書皇帝入廟何以貽厥孫謀示來葉耶
臣知大孝誠不在俎豆之間然聖人訓人必以己
先之示不忘本也凡周所敷奏動中事會而以輔
翼聖孝為先常何曰客忠孝人也知人哉
狄仁傑初舉明經調汴州參軍為吏誣訴黜陟使閻立
本召訊異其才謝曰仲尼稱觀過知仁君可謂滄海遺
珠矣薦授并州法曹參軍親在河陽仁傑登太行山反
顧見白雲孤飛謂左右曰吾親舍其下瞻悵久之雲移
乃得去同府參軍鄭崇質母老且疾當使絶域仁傑謂
曰君可貽親萬里憂乎詣長史藺仁基請代行仁基咨
美其誼時方與司李孝廉不平相語曰吾等可少愧矣
則相待如初每曰狄公之賢北斗以南一人而已
(臣)按武后攘竊神器仁傑蒙恥奮忠以權定謀卒
復唐室功蓋一時蓋天下後世知其忠在於反周
為唐而觀過知仁之稱斗南一人之目自其為參
軍時已少見其概也夫以孤雲瞻悵則思其親絶
域請行欲代其友一致之性可以無所不通斯其
周旋女主之朝神人諒之矣取日虞淵洗光咸池
固掌握中事爾
元結少不羈十七乃折節向學舉進士擢上第復舉制
科會天下亂沈浮人間國子司業蘇源明見肅宗問天
下士薦結可用時史思明攻河陽帝將幸河東召結詣
京師問所欲言結自以始見軒陛拘忌諱恐言不能悉
情乃上時議三篇帝悦曰卿能破朕憂擢右金吾兵曹
參軍攝監察御史為山南西道節度參謀募義士於唐
鄧汝蔡降劇賊五千瘞戰死露胔於泌南名曰哀丘史
思明亂帝將親征結言賊銳不可與爭宜折以謀帝善
之因命發宛葉軍挫賊南鋒結屯泌陽守險全十有五
城以討賊功遷監察御史裏行
結參來瑱府時有父母隨子在軍者結說瑱曰孝而仁
者可與言忠信而勇者可與全義詎有責其忠信義勇
而不勸之孝慈耶將士父母宜給以衣食則義有所存
矣瑱納之
(臣)按結之議論方略足以制禦劇賊撫綏疲人杜
甫謂得結輩數十人參錯天下為方伯天下可少
安(臣)觀結之所已試者惜乎猶未竟其用也時議
三篇忠誠懇切感動人主出參戎幕坐賊全城丐
養歸樊自云漫浪久乃刺州微蘇司業且不見軒
陛天下士以浮沉人間老可勝數哉故人主莫大
乎勤於求賢而大臣莫先於以人事君也
獨孤及兒時讀孝經父試之曰兒志何語對曰立身行
道揚名於後世宗黨竒之天寳末以道舉高第補華隂
尉辟李恒府掌書記代宗以左拾遺召既至上疏陳政
(臣)按及所上疏忠憤切直有禆時政其他文亦彰
明善惡長於議論治行歴濠舒二州終常州蓋其
甫被召而疏陳得失乃曰陛下有容下之名無聽
諫之實遂使諫者稍稍自鉗口飽食相招為祿仕
此忠鯁之人所以竊歎而臣亦恥之自非其志於
立身揚名不肯出此也
吳武陵元和初擢進士第淮西吳少陽聞其才遣客鄭
平邀之將待以賓友武陵不答俄而少陽子元濟叛武
陵遺以書自稱東吳王孫曰夫勢有必不得事有必不
疑徒取暴逆之名而珍物敗俗一日破亡平生親愛連
頸就戮不可謂仁支屬繁衍因緣磨滅先魂傷餒不可
謂孝數百里之内拘若檻穽常疑死於左右手低徊姑
息不可謂明元濟得書不悟
(臣)按武陵一書生馳辭以遏横逆之衝其剖析順
逆利害去就之間何其切也元濟雖昏迷不悟固
已褫其魄而喪其氣矣淮西之平固將相大臣之
力彼武陵之片言亦足以伸君臣之義於天地間
也
魏謩徵五世孫擢進士第文宗讀貞觀政要思徵賢詔
訪其後同州刺史楊汝士薦為右拾遺謩姿宇魁秀竒
異以邕管經略使董昌齡誣其參軍方厚貶淑州司戶
俄徙峽州刺史謩諫曰王者赦有罪惟故無赦比昌齡
專殺不辜事跡暴章獄窮罪得特被矜貸中外以為屈
法今又授刺史復使治人紊憲章乖至治不見其可有
詔改洪州别駕宗室李孝本坐李訓事誅死其二女沒
入官謩上言陛下即位不悦聲色於今十年未始採擇
數月以來稍留意聲伎今又取孝本女納之後宫不避
宗姓大興物論臣竊惜之帝即出孝本女詔曰乃祖在
貞觀時指事直言無所避每覽國史朕與嘉之謩為拾
遺屢有獻納雖居位日淺朕何愛一官增直臣之氣其
以謩為右補闕
(臣)按謩官至宰相先後諫爭非一事其議事讜切
無所回畏其忠無忝乃祖者也此二事在其始授
拾遺之時剛正敢言之氣知其始終不可屈撓者
矣彼專殺無辜罪不可原漁取聲妓君德之累所
持者誠得大體又非彈射細故以邀忠直之名也
唐書贊曰謩之議論挺挺有祖風烈詩所謂是以
似之者歟謩惟念祖故能事君也
宋張齊賢孤貧力學有遠志太祖西幸齊賢以布衣獻
策馬前條陳十事曰下并汾曰富民曰封建曰敦孝曰
舉賢曰大學曰籍田曰選良吏曰慎刑曰懲奸内四說
稱旨齊賢堅執以為皆善上怒命武士拽出之及還語
太宗曰我幸西都唯得一張齊賢耳我不欲爵之以官
異時可使輔汝為相也太宗擢進士以大理評事通判
衡州時州鞫劫盜論皆死齊賢至治其失入者五人自
荆渚至桂州水遞夫數千戶困於郵役衣食多不給論
奏減其半
(臣)按齊賢四踐兩府九居八座以司空致仕其名
位事業亦如其少所自期負矣其俛首一第出而
佐州抑何留心民隱不懈於位也夫有貴仕必不
卑小官有大學必不遺細務也其度量然哉
吳育少竒穎博學歴知臨安諸暨襄城三縣自秦悼王
葬汝後子孫從葬皆出宦官典護歲時上塚者往來呼
索擾州縣育在襄城請凡官所須具成數毋容使者妄
索羊豕悉出大官由是民省供費殆半宦官過者銜之
或中夜叩縣門索牛駕車育拒不應異時宗子所過縱
鷹犬大暴民田入襄城境輒相戒無敢縱者
(臣)按史育性明果所至作教條簡疎易行而不可
犯遇事不妄發發即人不能撓辯論明白使人聽
之不疑觀襄城之政其信然哉必能終始如一也
育在二府其父待問以列卿奉朝請育不自安請
罷去不聽及出帥永興時待問尚無恙肩輿迎侍
時人榮之其既貴而祿逮養使人有願然幸哉之
慕亦可云孝也
俞獻卿調昭州軍事推官會宜州陳進亂象州守不任
事轉運使檄獻卿往佐之及至守謀棄城獻卿曰臨難
苟免可乎賊至尚當力擊不勝有死而已奈何棄去初
昭州積緡錢鉅萬獻卿盡用平糴至積穀數萬及是大
兵至賴以饋軍
(臣)按獻卿非獨有吏幹方略也其諫救象州守不
使棄城逃死曰臨難苟免可乎置守令誠皆若是
是何足憂賊之攻剽城邑而吏望風遁哉獻卿非
獨自為忠又教人忠也可尚也史稱獻卿立朝微
卓犖大節臣以為卓犖大節固已見於此
張述舉進士調咸陽縣主簿改大理寺丞遷太常博士
皇祐中仁宗未有嗣述上書曰生民之命繫於宗廟社
稷而繼嗣為之本匹夫有百金之産猶能定謀託後事
出於素況有天下者哉陛下承三聖之業𫝊之千萬年
斯為孝矣宗廟社稷未有託焉此臣所以夙夜彷徨而
為陛下憂也謂宜慎擇宗親才而賢者異其禮秩試以
職務俾内外知聖心有所屬則天下大幸述前後七上
疏最後語尤激仁宗終不以為罪
史氏曰人臣之職當奮不顧身而庸人怯夫於國事
則喑噎而不言如張述者其亦忠且果矣
(臣)按繼統𫝊重國之事固莫大乎此人主之孝亦
莫大乎此也述能勉其君以孝亦自盡以忠也
王濟雍熙中上書自陳死事之孤得試學士院補龍溪
主簿時調福建輸鶴翎鶴非常有物有司督責急一羽
至直數百錢民甚苦之濟諭民取鵝翎代輸仍驛奏其
事因詔旁郡悉如濟所陳縣有陂塘數百頃為鄉豪幹
其利會歲旱濟悉導之分溉民田汀州以銀冶搆訟十
年不決逮繫數百人轉運使使濟鞫之纔七日情得止
坐數人再調胙城尉徙臨河主簿轉運使王嗣宗被詔
舉法官以濟名聞通判鎮州牧守多勲舊武臣倨貴陵
下濟未嘗撓屈戍卒頗恣暴不法夜或焚民舍為盜一
夕報有火濟部壯士數十潛往偵伺果得數輩并所盜
物即斬之馳奏其事太宗大悦都挍孫進使酒無賴毆
折人齒濟不俟奏杖脊送闕下由是軍士畏肅
(臣)按史稱濟議論挺特無所畏避蓋自其拜監察
御史上書言事以至於遺奏猶以進賢退諛佞罷
土木不急之費為言誠不愧於斯稱也濟方少時
其伏棺號慟恨不能殺賊以報父仇者其忠孝出
於性哉其佐州縣為不撓於守令豪貴而得行其
志非夫士之果者不能也
李肅之通判澶州契丹泛使將過郡而樓堞圯壞肅之
謂郡守曰吾州為景德破敵之地當示雄彊今保障若
是且奈何遂鳩工搆城屋千間已而中貴人銜命來視
規置一新驚賞嗟異聞之朝擢知德州
(臣)按肅之仁宗時相迪之猶子也一門忠孝天語
褒稱榮矣哉其規置澶州樓堞易壞為成雄彊聲
實此亦非人意計所不及特郡守之忠不逮肅之
姑緩置之耳弟承之為明州司法參軍郡守任情
骫法人莫敢忤承之獨毅然力爭之守怒曰曹掾
敢如是耶承之曰事始至公自為之則已既下有
司則當循三尺之法矣守憚其言史稱肅之誨道
承之能自樹立又可謂友恭也已
韓琦舉進士名在第二授將作監通判淄州入直集賢
院監左藏庫時方貴高科多徑去為顯職琦獨滯筦庫
衆以為非宜琦處之自若禁中需金帛皆内臣直批旨
取之無印可驗琦請復舊制置𫝊宣合同司以相防察
又每綱運至必俟内臣監涖始得受往往數日不至暴
露廡下衙校以為病琦奏罷之
(臣)按琦相三朝立二帝有宋社稷之臣科名甚高
乃滯卑瑣在筦庫則言筦庫此孔子之為委吏乘
田亦必稱其職者也夫忠臣之事君也惟其所使
豈徒以處之自若而人服其量哉
范純仁擢進士第調知武進縣以遠親不赴易長葛又
不往父仲淹曰汝昔日以遠為言今近矣復何辭純仁
曰豈可重於祿食而輕去父母耶仲淹没始出仕以著
作佐郎知襄城縣兄有心疾奉之如父藥膳居服皆躬
親時節之賈昌朝守北都請參幕府以兄辭宋庠薦試
館職謝曰輦轂之下非兄養疾地也卒不就襄城民不
蠶織勸使植桑有罪而情輕者視所植多寡除其罰民
益賴慕後呼為者作林再知襄邑縣縣有牧地衛士牧
馬以踐民稼純仁捕一人杖之牧地初不隷縣主者怒
曰天子宿衛令敢爾耶白其事於上劾治甚急純仁言
養兵出於稅畝若使暴民田而不得問稅安所出詔釋
之且聽牧地隷縣時旱久不雨純仁集境内賈舟諭之
曰民將無食爾所販五榖貯之佛寺候食闕時吾為糴
之衆賈從命所蓄十數萬斛至春諸縣皆饑獨境内民
不知也
(臣)按純仁之葬也御書碑額云世濟忠直其遺表
云蓋嘗先天下而憂期不負聖人之學此先臣所
以教子而微臣資以事君臣觀其以父兄之養故
不苟於禄位而襄城襄邑之治行則立朝之大節
始基之矣蓋自布衣以至宰相率此資父事君之
心也
趙抃為武安軍節度推官人有赦前偽造印更赦而用
者法吏當以死抃曰赦前不用赦後不造不當死讞而
生之知崇安海陵江原三縣通判泗州濠守給士卒廩
不如法聲欲變守懼日未入輒閉門不出轉運使檄抃
攝治之抃至從容如平時州以無事
唐介擢第武陵尉調平江令民李氏貲而吝吏有求不
厭誣為殺人祭鬼岳守捕其家楚掠不肯承更屬介訊
之無他驗守怒白於朝遣御史方偕徙獄别鞫之其䆒
與介同守以下得罪偕受賞介未嘗自言知沈丘當遼
使往來道驛吏以破家為苦介坐驛門令曰非法所應
給一切勿與稍毁吾什器者必執之皆帖服以去
(臣)按抃介皆剛正大臣名位顯赫然其能聲已著
於為小吏之日也故夫為士碌碌而後致於卿大
夫之地能卓然自立者少矣
沈起知海門縣縣負海地卑間歲海潮至冒民田舍民
徙以避棄其業起為築隄百里引江水灌溉其中田益
闢民相率以歸至立祠
(臣)按起能興其縣之利為天子撫循百姓忠之屬
也本以父疾棄官被劾顧得遷用宜其資以事君
者歟
鄧肅少警敏能文李綱見而竒之相倡和為忘年交入
大學所與遊皆天下名士時東南貢花石綱肅作詩十
一章言守令搜求擾民用事者見之屏出學欽宗嗣召
對便殿補承務郎授鴻臚主簿金人犯闕肅被命詣敵
營留五十日而還張邦昌僭位肅義不屈奔赴南京
(臣)按史稱朱弁張邵洪皓奉使全節高宗亦謂皓
蘇武不能過然三人者皆假大官以行而肅被命
不過寺簿而已孔子稱使於四方不辱君命可謂
士矣肅也有焉
虞允文通判彭州權知黎州渠州秦檜當國蜀士多屏
棄檜死高宗欲收用之中書舍人趙達首薦允文召對
謂人君必畏天必法祖宗又論士風之弊以文章進必
抑其輕浮以言語進必黜其巧偽以政事進必去其苛
刻庶可任重致遠且極論四川財賦科斂之弊上嘉納
之
(臣)按允文出入將相忠勤無二采石之功轉危為
安要其任重致遠之器早見於召對數語史著其
篤孝其資以事君大本立矣
李燾甫弱冠著反正議十四篇皆救時大務擢第知雙
流縣仕族張氏子居喪而爭産燾曰若忍墜先訓乎盍
歸思之三日復來迄悔艾無訟又有不白其母而鬻産
者燾置之理豪強斂跡
(臣)按燾之在雙流蓋以教孝為先務者也燾恥為
王氏學著長篇一書其他著述甚衆反正議十四
篇出於弱冠之筆豈非霜松雪柏之姿其始固已
異於凡卉者耶
李衡知溧陽縣專以誠意化民民莫不敬夏秋二税以
期日牓縣門鄉無吏跡而輸送先他邑辦因任歴四年
獄戶未嘗繫一重囚隆興二年金犯淮堧人相驚曰寇
深矣官沿江者多送其孥衡獨自浙右移家入縣民心
大安盜蝟起旁境而溧陽靖宴自如帥汪澈轉運使韓
元吉等列上治狀詔進一秩
(臣)按衡家學淵源本於程子其曰與其進而負於
君孰若退而合其道其樸忠蓋由學刀也登第授
吳江主簿有部使者怙勢作威侵刻下民衡不忍
以敲扑迎合投劾去官溧陽之政信於民寇果至
自足與守故人且送孥而已獨移家也民心已安
境内無盜職斯之故夫為吏其平時非有德澤下
究於民而臨事又不能以身任之鮮不敗矣聲實
既喪於卑微而欲收桑榆於貴顯之日又曷有是
理哉
孔宗旦為邕州司戶參軍儂智高未反時州有白氣出
庭中江水溢宗旦以為兵象度智高必反以書告知州
陳珙珙不聽後智高破横州即載其親往桂州曰吾有
官不得去無為俱死也既而州破被執賊欲任以事宗
旦叱賊且大罵遂被害
(臣)按曾鞏與孫司封書云凡宗旦之於珙以書告
者七以口告者至不可勝數當其初使宗旦言不
廢則邕之禍必不發發而有以待之則必無事使
獨有一善固不可以不旌況其死節堂堂如是使
宗旦初無一言但賊至而能死不去固不可以無
賞況陳珙以下皆覆其家而宗旦獨以其親遁則
其有先知之效可知若宗旦者全親以成孝授命
以成忠兩得之矣
程顥舉進士調上元主簿民有借兄宅居者發地得瘞
錢兄之子訴曰父所藏顥問幾何年曰四十年彼借居
者幾何曰二十年矣遣吏取十千視之謂訴者曰今官
所鑄錢不五六年即遍天下此皆未藏前數十年所鑄
何也其人不能答茅山有地産龍如蜥蜴而五色祥符
中嘗取二龍入都半途失其一中使云飛空而逝民俗
嚴奉不懈顥捕而脯之為晉城令富人張氏父死且有
老叟踵門曰我汝父也子驚疑莫測相與詣縣叟曰身
為醫遠出治疾而妻生子貧不能養以與張顥質其騐
取懷中一書進其所記曰某年某月抱兒與張三翁家
顥問張是時纔四十歲安得有翁稱叟駭謝民税粟多
移近邊載往則道遠就糴則價高顥擇富而可任者預
使貯粟以待費大省民以事至縣者必告以孝悌忠信
入所以事其父兄出所以事其長上度鄉村遠近為五
保使之力役相助患難相䘏而奸偽無所容凡孤煢殘
廢者責之親戚鄉黨使無失所行旅出於其途者疾病
皆有所養時親至召父老與之語兒童所讀書親為正
句讀教者不善則為易置擇子弟之秀者聚而教之鄉
民為社會為立科條旌别善惡使有勸有恥在縣三歲
民愛之如父母
(臣)按顥遇事優為其為政蓋以真儒而出善治也
其教人自洒掃應對至於窮理盡性循循有序常
病世之學者因其高明自謂之窮神知化而不足
以開物成務此大學之道所以自格物致知而治
國平天下者也以吕公著薦為太子中允監察御
史裏行未得行其道也臣獨以為顥有父母之愛
於其縣之人其為吾君致其撫循之意以盡司牧
者之所得為者聖賢固未嘗以秩卑禄薄而少或
不盡心於是也
張載為祁州司法參軍雲巖令政事以敦本善俗為先
每月吉具酒食召鄉人高年會縣庭親為勸酬使人知
養老事長之義因問民疾苦及告所以訓戒子弟之意
熙寧初吕公著言其有古學神宗方一新百度思得才
哲士謀之召見問治道對曰為政不法三代者終苟道
也帝悦
(臣)按載平生之精藴在西銘一書以西銘之理舉
而措之則參軍縣令雖小官豈無所可施其尊高
年慈孤幼民胞物與之度量乎使事君者率是心
其必能與人為善矣載弟戬常為閿鄉主簿知金
堂縣誠心愛人養老慈幼與雲巖之政相似蓋以
兄為師法也
劉子翬通判興化寇楊就犯閩境子翬與郡將張當畫
計備禦如素服戎事者賊不敢犯
(臣)按劉子翬官無貴仕年僅中夀然其制行孝友
君子也未服戎事而備禦畫策如素習之者由其
忠誠所著自能暗合者矣子翬嘗以易不遠復之
義告朱熹蓋其見道最早云
陸九齡登第調桂陽軍教授以親老道遠改興國軍未
上會湖南茶寇剽廬陵聲摇旁郡舊有義社以備寇郡
從衆請以九齡主之門人多不悦九齡曰文事武備一
也古者有征討公卿即為將帥比閭之長則伍兩之率
也士而恥此則豪俠武斷者專之矣遂領其事調度屯
禦有法寇雖不至郡縣倚以為重及至興國地濱大江
俗儉嗇而鮮知學九齡不以職閒自佚益嚴規矩肅衣
冠如臨大衆勸綏引翼士類興起
(臣)按九齡以繼母憂去興國服除調全州教授未
得上官卒蓋以士終也於其主義社見不辭難避
患之美焉而興國之士且服其教也士死曰不禄
其九齡之謂乎
徐積楚州山陽人孝行出於天稟中年有聵疾而四方
事無不知客從南越來積與論嶺表山川險易鎮戍疎
密口誦手畫若數一二客歎曰不出戶而知天下徐公
是也元祐初近臣言積事親以孝著居鄉以廉稱道義
文學顯於東南今年過五十以耳疾不能出仕朝廷方
詔舉中外學官如積之賢宜在所表乃以揚州司法參
軍為楚州教授每升堂訓諸生曰諸君欲為君子而勞
己之力費己之財如此而不為君子猶之可也不勞己
之力不費己之財何不為君子鄉人賤之父母惡之如
此而不為可也鄉人榮之父母欲之何不為君子聞者
歛衽敬聽居數歲使者又交薦之轉和州防禦推官改
宣德郎監中嶽廟卒賜諡節孝
(臣)按積在卓行𫝊然其不出戶而知天下蓋非無
志於四方者升堂之訓教人以為君子其言有味
哉夫官為教授斯其稱職效忠豈復有大於教人
為君子者其於嶺表之山川險易鎮戍疎密尚能
歴歴言之所資乎敬以事君者其才又未可測也
當時之知積者蓋淺矣
吳淵幼端重寡言苦志力學嘉定七年舉進士調建德
縣主簿丞相史彌遠館留之語竟日大悦謂淵曰君國
器也今開化新置尉即日可上欲以此處君淵對曰甫
得一官何敢躁進況家有嚴君所當禀命彌遠為之改
容不復強至官就辟令江東九郡之冤訟於諸使者皆
乞送淵改差浙東置制使幹辦公事丁父憂詔以前職
起復力辭弗許再辭且貽書政府曰人道莫大於事親
事親莫大於送死苟冒哀求榮則平生大節已掃地矣
他日何以事君時丞相史嵩之起復或曰得無礙時宰
乎淵弗顧詔從之
(臣)按史論淵才具優長而嚴酷累累然其始何以
能平反九郡之冤訟也亦豈以嚴酷勝任乎其事
親也生必禀命死則致哀誠哉其大節固在於此
事君庶乎其可也
元廉希憲幼魁偉舉止異凡兒九歲家奴四人盜五馬
盜逃去既獲時於法當死父怒將付有司希憲泣諫止
之俱得免死又嘗侍母居中山有二奴醉出惡語希憲
曰是以我為幼也即送繫府獄杖之皆竒其有識世祖
為皇弟希憲年十九得入侍見其容止議論恩寵殊絶
希憲篤好經史手不釋卷一日方讀孟子聞召急懷以
進世祖問其說遂以性善義利仁暴之旨為對世祖嘉
之目為廉孟子從子惠山哈雅弱冠大臣欲俾入宿衛
曰吾大父事世祖以通經號廉孟子今方設科取士願
讀書以科第進乃入國學積分至治元年登進士第承
事郎同知順州事有弓匠提舉默都勒者怙勢奪州民
田同列畏之惠山哈雅至即治其事在官期年用薦者
召入史館
(臣)按廉氏可謂以忠孝世其家矣希憲以入侍受
知世祖而惠山哈雅固辭宿衛欲以科第進世教
所尚士亦以是為榮也希憲自比臯䕫稷契伊傅
周召尚矣惠山哈雅之於經術當亦有得於家學
者乎其歴官治行故有可稱也
布呼密一名時用字用臣資稟英特進止詳雅世祖竒
之命給事裕宗東宫師事太子贊善王恂恂從北征乃
受業於國子祭酒許衡日記數千言衡每稱之以為有
公輔器世祖嘗欲觀國子所書字布呼密年十六獨書
貞觀政要數十事以進帝知其寓規諫意嘉歎久之衡
纂歴代帝王名諡統系歲年為書授諸生布呼密讀數
過即成誦帝召試不遺一字至元十三年與同舍生戩
通逹塔圖嚕等上疏言古之王者建國君民教學為先
為今之計如欲人材衆多通習漢法必如古昔徧立學
校然後可若曰未暇宜且於大都弘闡國學學政無弊
而天下之材亦皆觀感而興起然後續立郡縣之學求
以化民成俗無不可者臣等愚幼見於書聞於師者如
此未敢必其可行伏望聖慈下臣此章令諸老先生商
議條奏施行書奏帝覽之喜其平居服儒素不尚華飾
禄賜有餘即散施親舊明於知人多所薦拔以天下之
重自任每侍燕閒必陳說古今治要世祖臨崩以白璧
遺之曰他日持此以見朕也
(臣)按布呼密性篤孝尚廉潔師事大儒淵源濓洛
建學一疏即生平所設施本於是矣其忠悃始終
無瑕攜白璧以見先君於地下又何愧焉子庫庫
幼隸國學其正心修身之要亦得諸許衡及其父
兄家𫝊嘗拆一達官不愛儒者曰儒者之道從之
則君仁臣忠父慈子孝人倫咸得家國咸治違之
則人倫咸失家國咸亂汝欲亂而家吾弗能禦慎
勿以斯言亂我國也旨哉言乎
劉容幼穎悟喜讀書中統初以國師薦入侍皇太子於
東宫命專掌庫藏每退直即詣國子祭酒許衡衡亦與
進之至元七年世祖駐蹕鎮海聞容知吏事召至命權
中書省掾事畢復前職以忠直稱十五年奉旨使江西
撫慰新附之民或勸其頗受送遺歸賂權貴可立致榮
寵容曰剝民以自利吾心何安使還惟載書籍數車獻
之皇太子
(臣)按劉容以讒見疎官不甚逹其不肯剝民以賂
遺權貴此其得於許衡之學為有本哉知其忠直
而不致於大位為可惜也
董文炳以父任為槀城令同列皆父時人輕文炳年少
吏亦不之憚文炳明於聽斷以恩濟威未幾同列束手
下之吏抱案求署字不敢仰視里人亦大化服縣貧重
以旱饉而徵斂日暴民不聊生文炳以私穀千石與縣
縣得以寬前令因軍興乏用稱貸於人而貸家取息數
倍縣以民蠶麥償之文炳曰吾民困矣吾為令義不忍
視也吾當為代償乃以田廬若干畝計直與貸家復籍
縣閒田與貧民為業使耕之於是流離漸還數年民食
以足朝廷初料民令敢隱實者誅籍其家文炳使民聚
口而居少為戶數衆以為不可文炳曰為民獲罪我所
甘心民亦有不樂為者文炳曰後當德我由是賦斂大
減民皆富完旁縣民有訟不得直者皆詣文炳求決文
炳嘗謁大府旁縣人聚觀之曰吾亟聞董令董令顧人
耳何其明若神也時府索無厭文炳抑不予或讒之府
欲中害之文炳曰吾終不能剝民求利也即棄官去
(臣)按董文炳以忠勤致高位預大政領機務其卒
也還葬槀城亦猶朱邑之於桐鄉也豈生平政績
舉不如其治縣時乎夫其始仕之所盡心於是而
因以發聞者也
李德輝世祖在潛藩用劉秉忠薦使侍裕宗講讀乃與
竇默等皆就辟憲宗親割京兆隸世祖潛藩擇廷臣能
理財賦者俾調軍食立從宜府以德輝與伯特乃為使
時汪世顯宿兵利州扼四川衿喉以規進取數萬之師
仰哺德輝乃募民入粟綿竹散錢幣給鹽券為直陸挽
興元水漕嘉陵未期年而軍儲充羨取蜀之本基於此
矣
(臣)按德輝威信行於西南而慈惠著於守相其治
獄用兵所全活人者多矣其亦親其親以及於人
之意出乎其性又有得於學也夫理財賦調軍食
亦必以愛人為本所以從宜設法亦不忍吾民之
丁男老弱胥斃於水漕陸挽之奔命也不然而兵
民交困何以規進取哉故稱德輝之忠者必以是
為先矣
張養浩字希孟幼有義行嘗出遇人有遺楮幣於途者
其人已去追而還之方十歲讀書不輟父母憂其過勤
而止之養浩晝則默誦夜則閉戶張燈竊讀山東按察
使焦遂聞之薦為東平學正遊京師獻書平章布呼密
大竒之辟為禮部令史仍薦入御史臺一日病布呼密
親至其家問疾四顧壁立歎曰此真臺掾也及為丞相
掾選授堂邑縣尹人言官舍不利居無免者竟居之首
毁淫祠三十餘所罷舊盜之朔望參者曰彼皆良民不
得已而為盜耳既加之以刑猶以盜目之是絶其自新
之路也衆皆感泣互相戒無負張公有李虎者嘗殺人
其黨暴戾為害民不堪命舊尹莫敢詰問養浩至盡置
之法民甚快之去官十年猶為立碑頌德
(臣)按養浩篤行君子樸直敢言其為禮部侍郎知
貢舉進士詣謁皆不納但使人戒之曰諸君但思
報效奚勞謝為此其用意合於古之大臣以人事
君者也英宗初參議中書省事後以父老棄官養
迄終父喪累以美官召皆不起及拜關中之命登
車就道慨然有己饑己溺之心到官四月未嘗家
居止宿公署夜則禱於天晝則出賑饑民終日無
少怠每一念至即撫膺痛哭遂得疾不起卒關中
之人哀之如失父母原始要終而後知堂邑之政
威愛各當其可者其誠亦足以感人矣
王結年二十餘遊京師上執政書陳時政八事曰立經
筵以養君德行仁政以結民心育英才以備貢舉擇守
令以正銓衡敬賢士以厲名節革冗官以正職制辯章
程以定民志務農桑以厚民生其言剴切純正皆治國
之大經大法宰相不能盡用之時仁宗在潛邸或薦充
宿衛乃集歴代君臣行事善惡可為鑒戒者日陳於前
仁宗嘉納焉
(臣)按史結立言制行皆法古人故相張珪稱其非
聖賢之書不讀非仁義之言不談觀其所上時政
八事信非根極於性命道德之藴不能為是言其
入侍潛邸輔導獻納其即八事之首務乎其他措
諸事業者蓋猶未竟其藴也
張起巖年弱冠以察舉為福山縣學教諭值縣官捕蝗
移攝縣事久之聽斷明允其民相率曰若得張教諭為
真縣尹吾屬何患焉
歐陽元為蕪湖縣尹縣多疑獄久不決元察其情皆為
平反豪右不法虐其驅奴元斷之從良貢賦徵發及時
民樂趨事教化大行飛蝗獨不入境改武岡縣尹縣控
制溪洞蠻獠雜居撫馭稍乖輒弄兵犯順元至踰月赤
水大清兩洞聚衆相攻殺官曹相顧失色計無從出元
即日單騎從二人徑抵其地諭之至則死傷滿道戰鬭
未己獠人熟元名棄兵仗羅拜馬首曰我曹非不畏法
緣訴其事於縣縣官不為直反以繇役横斂掊克之情
有弗堪乃發憤就死耳不意煩我清廉官自來元喻以
禍福歸為理其訟獠人遂安
(臣)按起巖元皆發聞於延祐設科取士之始皆以
文章道學為一時所宗然其始仕之時受牧民之
寄聰明忠愛又可謂循吏哉古之命為士蓋任事
之稱而四十始仕亦謂使之治官府煩瑣之事以
試其才之堪與否耳今以百里之地擬於古之諸
侯以付之一書生而少年高科者且鄙不屑為汲
汲乎其思欲去而官於朝也又未知其文章道學
果何如夫懷忠欲盡者必不爾矣
余闕少喪父授徒以養母與吳澄弟子張恒遊文學日
進元統元年賜進士及第授同知泗州事為政嚴明宿
吏皆憚之俄召入應奉翰林文字轉中書刑部主事以
不阿權貴棄官焉
(臣)按闕以行省參知政事守安慶至正十八年正
月丙午城陷死之妻伊伯氏及子德生女福童皆
赴井死同時俱死者以千計其知名十有八人議
者謂自兵興以來死節之臣闕為第一初闕死賊
義之求其屍具棺斂葬於西門之外明太祖嘉闕
之忠詔立廟於忠節坊有司歲時致祭先是或欲
挽闕入翰林者闕以國步艱難辭不往其許國之
忠蓋素定也惟闕不肯阿權貴可以審其能死患
難苟依託勢要挽之即前則其屈膝稽首失身喪
節以偷生苟得者豈顧問哉
伊嚕布哈生而容貌魁偉咸以令器期之父托克特穆爾
以千戶職戍越因受業於韓性先生為文下筆立就粲
然成章就試浙江鄉闈中其選居右榜第一登元統元
年進士第授將仕郎台州路錄事司達嚕噶齊縣未有
學乃首建孔子廟既又延儒士為之師以教後進
(臣)按伊嚕布哈後除浙西肅政廉訪使會張士誠
據浙西僭號度弗可與並處謂其姪同夀曰吾家
世受國恩恨不能刺賊以報國矧乃與賊同處令
同夀具舟載妻子而匿身木櫃中蔽以槀秸脱走
至慶元士誠部下察知之遣鐵騎百餘追至曹娥
江不及而返俄改山南廉訪使浮海北而道阻還
抵鐵山遇倭賊船甚衆乃挾同舟人力戰拒之倭
賊紿言投降弗納於是賊即登舟攫伊嚕布哈令
拜伏伊嚕布哈罵曰吾朝廷重臣寧肯為賊拜耶
遂遇害遇害時猶麾家奴那哈喇殺首賊次子樞
密院判官老安姪伯嘉努扞敵亦死之同舟死事
八十餘人蓋其少受業於韓明善故為有本之學
不徒以文辭取科第其為縣首以建學崇儒為事
可謂知所先後其必死而得死所非激於一時之
意氣然也諡曰忠肅蓋與余闕爭烈又不愧於同
年登第矣
御定孝經衍義卷九十三
