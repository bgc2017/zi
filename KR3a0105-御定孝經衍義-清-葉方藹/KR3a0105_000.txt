欽定四庫全書
御製孝經衍義序
朕緬惟自昔聖王以孝治天下之義而知其推之有本
操之有要也夫孝者百行之源萬善之極書言奉先思
孝詩言孝思維則明乎為天之經地之義人性所同然
振古而不易故以之為己則順而祥以之教人則樂而
易從以之化民成俗則德施溥而不匱帝王奉此以宰
世御物躬行為天下先其事始於寢門視膳之節而推
之於配帝饗親覲光揚烈諴萬民而光四海皆斯義也
孔子教孝之言散見於六籍而統會於孝經曾子以純
孝親承斯訓其詞約其指遠條貫終始綜括羣論言孝
之義於斯為備自顔芝藏本出於漢初考註箋釋代有
其人如孔安國鄭康成皇侃邢昺輩無慮百餘家大約
皆訓詁章句辨論古今文同異而求其推擴義藴達之
於萬事萬物而皆莫出其範圍者則尚未之備也
世祖章皇帝弘敷孝治懋昭人紀特命纂修孝經衍義未
及成書朕纘承先志詔儒臣蒐討編輯倣宋儒真德秀
大學衍義體例徵引經史諸書以旁通其說竊以仲尼
稱至德要道以順天下又曰教之所由生而後詳列天
子諸侯卿大夫士庶人之五孝此則一經之大旨亦猶
大學之言明德新民格致誠正修齊治平也是故衍至
德之義則仁義禮智信之說備矣衍要道之義則父子
君臣夫婦昆弟朋友之倫備矣衍教所由生之義則禮
樂政刑之屬備矣衍五孝而皆以愛敬為本明貴賤之
所同也由天子之敬親推之則郊丘宗廟典禮之義備
矣由天子之愛親推之則仁民育物撫綏愛養之義備
矣無非敬也無非愛也即無非孝也逓而至於諸侯之
不驕不溢卿大夫之法服法言法行士庶人之忠順事
上謹身節用何一非愛敬之義推而極之通於神明貫
乎天地夫寧有涯際乎哉書成凡一百卷鏤版頒行併
製叙言冠於簡端庶幾嘉與海内共遵斯路家修子弟
之職人奉親長之訓協氣旁流休風四達以成一代敦
厚鴻龐之治斯則朕繼述先烈尊經崇本之志也夫
康熙二十九年四月二十四日
恭
進孝經衍義表
經筵講官翰林院學士兼禮部侍郎加禮部尚書
管刑部右侍郎事(臣)葉方藹於康熙十六年正月
二十一日同學士(臣)張英奉
旨充孝經衍義總裁兹者侍講(臣)韓菼纂修次第告竣
(臣)方藹與(臣)英校對改正訖統計得凡例目錄一
卷經旨總要二卷衍義一百卷恭寫進
呈(臣)等誠惶誠恐稽首頓首上言伏以
睿謨崇孝肇開萬化之原
聖治尊經聿闡千秋之祕道彌綸而無外蟠地際天理
紬繹而不窮通神達化敬陳義蘊上冒
清嚴欽惟
皇帝陛下
至德協天
大經御世
薦馨
九廟遠而以天子尊
視膳
兩宫近而以天下養
文謨武烈彰繼志述事之隆
顯號鴻名極昭德紀功之盛事超千古美溢百王尤
念孝經一書實為聖人要指六家同異尚待參稽五
孝淵源猶資闡發
命倣西山之衍義特開東觀而陳編(臣)等恭奉
綸音博稽載籍自經史迄子集悉引而為事父事母
之徵由禮樂暨兵農偹著以廣立愛立敬之訓民
胞物與莫非仁孝所推綱舉目張一以倫常為重
立顯揚之極則言天子者必致其詳廣豫順之休
風述臣民者亦求其備分門别類皆準前賢起例
發凡咸遵舊式纂修粗備繕寫恭
呈竊念朱熹刊誤之書允為定論邢昺正義之作未
盡微言盖理深則莫罄敷揚而帙繁則難工考據
况(臣)等才非作述學媿迂疎臚紀載之明文深虞
掛漏窺聖賢之精意敢曰表彰難言一得之愚忝
竊
九重之照伏願
勤思要道
弘闡聖謨正德厚生躋有虞之風動燕天昌後比成
周之太和合萬國以承歡薄海咸歌錫類首庶物
而立極敷天共戴綏猷矣(臣)等無任瞻
天仰
聖激切屛營之至謹奉表隨
進以
聞
凡例
一衍義之作旁通發揮所以推廣先儒注釋之所未盡
也邢昺作孝經正義依倣孔穎達體製證據剖析一
字不遺所謂𫝊以通經為義義以必當為主故不憚
其言之重詞之複者矣若是書則以衍義為名一用
大學衍義之例提挈綱領附麗條目故無取乎章句
訓詁
一朱熹取古文孝經刊其誤者考正章次定為經一章
傳十四章即大學或問所謂以經統𫝊以傳附經則
其次第可知矣真德秀衍經不衍傳深有見於經之
統𫝊𫝊之附經者也今但標舉經文以為衍母條縷
五性五常之屬以為衍子以融會𫝊十四章之義非
闕如也
一凡案中援據本書與他經史相質證自曾子曰甚哉
以下宜稱傳曰今槩稱經者孝經二字乃本書標目
異於易書詩禮春秋本目原無經字者也其去孝著
經者為他經不題經字此直稱經曰則非他經從可
知也
一諸經之文異人殊世其理歸一至於諸史所載雖更
古今事變要其法戒可考而知故鄭孔諸儒釋一經
而以他經之解反復詰難互相發明又鄭康成注每
云若今之某事矣盖以當時之事證之此則以經釋
經以史釋經之舊法也德秀採摭經史軌以聖作勒
成衍義一書今所編輯先經後史其先儒經解史論
下本文一字亦依德秀起例
一藝文日繁論著彌廣今所引用諸書十三經注疏五
經大全性理大全二十一史資治通鑑資治通鑑綱
目通典通志通考大學衍義衍義補名臣奏議名臣
言行錄其諸子稗官槩弗收入正條於案中偶及一
二必其人不愧生平其事其言有關孝理者也又大
學衍義兼錄荀楊及大戴禮等書今亦槩不入正條
一經稱先王以發端明是專為君天下之天子陳孝道
也天子以愛敬為孝博愛廣敬不敢惡慢于人古注
有二解一是設教施令使人皆愛敬其親一是推己
及物愛敬天下之人盖諸侯卿大夫士之有社稷宗
廟禄位及庶人之有田農皆為天子推己及物之事
若其能保能守及庶人之克共養父母皆為設教施
令使之然也故是書詳于衍天子之孝而諸侯以下
則少略焉其諸侯以下之愛敬既是天子所使則經
不復為立文而今顧不得而闕云
一明史方在纂修去取未定不敢綴入而明儒之言及
事跡顯著舊無異詞者間見各條案中
欽定四庫全書子部一
御定孝經衍義目錄儒家類
卷首上
衍經之序
卷首下
述經之旨
卷一
衍至德之義
仁
卷二
衍至德之義
仁
卷三
衍至德之義
義
卷四
衍至德之義
禮
卷五
衍至德之義
智
卷六
衍至德之義
信
卷七
衍要道之義
父子
卷八
衍要道之義
父子
卷九
衍要道之義
君臣
卷十
衍要道之義
兄弟
卷十一
衍要道之義
夫婦
卷十二
衍要道之義
朋友(師弟子附)
卷十三
衍教所由生之義
禮
卷十四
衍教所由生之義
禮
卷十五
衍教所由生之義
樂
卷十六
衍教所由生之義
樂
卷十七
衍教所由生之義
政
卷十八
衍教所由生之義
政
卷十九
衍教所由生之義
刑
卷二十
衍教所由生之義
刑
卷二十一
天子之孝
愛親
卷二十二
天子之孝
早諭教(衍愛親之義)
卷二十三
天子之孝
均慈愛(衍愛親之義)
卷二十四
天子之孝
敦友恭(衍愛親之義)
卷二十五
天子之孝
親九族(衍愛親之義勲舊附)
卷二十六
天子之孝
體臣工(衍愛親之義)
卷二十七
天子之孝
重守令(衍愛親之義)
卷二十八
天子之孝
愛百姓(衍愛親之義愛物附)
卷二十九
天子之孝
課農桑(衍愛親之義)
卷三十
天子之孝
課農桑(衍愛親之義)
卷三十一
天子之孝
課農桑(衍愛親之義藉田附)
卷三十二
天子之孝
薄税斂(衍愛親之義)
卷三十三
天子之孝
薄税斂(衍愛親之義)
卷三十四
天子之孝
薄税斂(衍愛親之義)
卷三十五
天子之孝
薄税斂(衍愛親之義役附戶口附職)
卷三十六
天子之孝
備凶荒(衍愛親之義)
卷三十七
天子之孝
備凶荒(衍愛親之義)
卷三十八
天子之孝
省刑罰(衍愛親之義)
卷三十九
天子之孝
省刑罰(衍愛親之義弭盗附)
卷四十
天子之孝
恤征戍(衍愛親之義)
卷四十一
天子之孝
恤征戍(衍愛親之義)
卷四十二
天子之孝
敬親
卷四十三
天子之孝
事天地(衍敬親之義)
卷四十四
天子之孝
事天地(衍敬親之義)
卷四十五
天子之孝
法祖宗(衍敬親之義)
卷四十六
天子之孝
法祖宗(衍敬親之義)
卷四十七
天子之孝
法祖宗(衍敬親之義)
卷四十八
天子之孝
隆郊配(衍敬親之義)
卷四十九
天子之孝
隆郊配(衍敬親之義)
卷五十
天子之孝
隆郊配(衍敬親之義)
卷五十一
天子之孝
嚴宗廟(衍敬親之義)
卷五十二
天子之孝
嚴宗廟(衍敬親之義)
卷五十三
天子之孝
嚴宗廟(衍敬親之義上陵附)
卷五十四
天子之孝
重學校(衍敬親之義)
卷五十五
天子之孝
重學校(衍敬親之義養老附)
卷五十六
天子之孝
崇聖學(衍敬親之義)
卷五十七
天子之孝
崇聖學(衍敬親之義)
卷五十八
天子之孝
崇聖學(衍敬親之義講筵附)
卷五十九
天子之孝
崇聖學(衍敬親之義經籍附)
卷六十
天子之孝
教宫闈(衍敬親之義)
卷六十一
天子之孝
教宫闈(衍敬親之義)
卷六十二
天子之孝
論官材(衍敬親之義)
卷六十三
天子之孝
論官材(衍敬親之義銓選附)
卷六十四
天子之孝
論官材(衍敬親之義考課附)
卷六十五
天子之孝
論官材(衍敬親之義舉逸附)
卷六十六
天子之孝
優大臣(衍敬親之義)
卷六十七
天子之孝
設諫官(衍敬親之義)
卷六十八
天子之孝
設諫官(衍敬親之義)
卷六十九
天子之孝
正紀綱(衍敬親之義)
卷七十
天子之孝
别賢否(衍敬親之義)
卷七十一
天子之孝
制國用(衍敬親之義)
卷七十二
天子之孝
制國用(衍敬親之義)
卷七十三
天子之孝
厚風俗(衍敬親之義)
卷七十四
天子之孝
厚風俗(衍敬親之義)
卷七十五
天子之孝
厚風俗(衍敬親之義)
卷七十六
諸侯之孝
愛親
卷七十七
諸侯之孝
敬親
卷七十八
諸侯之孝
不驕
卷七十九
諸侯之孝
不溢
卷八十
卿大夫之孝
愛親
卷八十一
卿大夫之孝
愛親
卷八十二
卿大夫之孝
愛親
卷八十三
卿大夫之孝
敬親
卷八十四
卿大夫之孝
法服
卷八十五
卿大夫之孝
法言
卷八十六
卿大夫之孝
德行
卷八十七
卿大夫之孝
德行
卷八十八
卿大夫之孝
德行
卷八十九
卿大夫之孝
德行
卷九十
士之孝
愛親
卷九十一
士之孝
敬親
卷九十二
士之孝
事君忠
卷九十三
士之孝
事君忠
卷九十四
士之孝
事長順
卷九十五
士之孝
事長順
卷九十六
庶人之孝
愛親
卷九十七
庶人之孝
敬親
卷九十八
庶人之孝
用天道分地利謹身節用
卷九十九
大順之徵
卷一百
大順之徵
(臣)等謹案孝經衍義一百卷我
世祖章皇帝特詔儒臣纂修未竟
聖祖仁皇帝繼成孝治復
命侍郎(臣)葉方藹學士(臣)張英充總裁官而蒐考編
輯則侍講(臣)韓菼專任其事並呈
睿覽而後裁定康熙二十一年春告成其體例悉仿
真德秀大學衍義一書凡所引事先經後史
下逮諸家文集名臣奏議嘉言懿行有關孝
理者徧為採摭若荀揚而下諸子稗官間有
旁及皆不以入正條義例秩然洵可以
闡萬化之原廣太和之治矣伏考孝經疏解之學自
漢以來累數百家而以衍義名書者八宋有
劉元剛元有程㬎道楊少愚葉瓉諸書皆佚
惟明吕維祺張有譽蔡景默所著尚存而徵
引未廣若吳從周止衍父母生之一章尤未
堪羽翼全經方之是編不但螢光爝火之於
日星已乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
