欽定四庫全書
御定孝經衍義卷十
衍要道之義
兄弟
詩小雅常棣(篇名)其一章曰常棣之華鄂不韡韡(常棣今薁李也)
(華鄂相承甚力又衆花俱發實韡韡然而光明故以興兄弟)凡今之人莫如兄弟
二章曰死喪之威(畏也)兄弟孔懷(思也)原隰裒(聚也)矣兄弟求
矣(言死喪之禍他人所畏惟兄弟爲相恤耳至于積尸裒聚于原野之間亦惟兄弟爲能相求也)
三章曰脊令在原兄弟急難每有良朋况(發語詞)也永歎
(脊令水鳥飛則鳴行則搖有急難之意故以起興而言當此之時雖有良朋不過爲之長歎息而已力或不能)
(相及也)
四章曰兄弟䦧(許歴反鬭很也)于牆外禦(禁也)其務(春秋傳作侮罔甫反)每
有良朋烝(發語詞)也無戎(叶而主反助也言兄弟設有不幸鬭很于内然有外侮則同禦)
(之矣當此之時雖有良朋豈能有所助乎)
五章曰喪亂既平既安且寧雖有兄弟不如友生(此章言安)
(寧之後乃有視兄弟不如友生者悖理之甚也)
六章曰儐(陳也)爾籩豆飲酒之飫(於慮反饗也)兄弟既具(俱也)和
樂且孺(小兒之慕父母也則言陳籩豆以醉飽而兄弟有不具焉無與共享其樂矣)
七章曰妻子好合如鼓瑟琴兄弟既翕(合也)和樂且湛(叶持)
(林反有言妻子好合如琴瑟之和而兄弟不合焉則無以久其樂矣)
八章曰宜爾室家樂爾妻孥(子也)是究(窮也)是圖(謀也)亶(信也)其
然乎(宜爾室家者兄弟具而樂且孺也樂爾妻孥者兄弟翕而後樂且湛也兄弟于人其重如此誠以是)
(究而圖之豈不信然乎)
朱熹集傳曰此詩首章略言至親莫如兄弟之意次
章乃以意外不測之事言之以明兄弟之情其切如
此三章但言急難則淺于死喪矣至于四章則又以
其情義之甚薄而猶有所不能已者言其序若曰不
待死喪然後相收但有急難便當相助言又不幸而
至于或有小忿猶必共禦外侮其所以言之者雖若
輕以約而所以著夫兄弟之義者益深且切矣至于
五章遂言安樂之後乃謂兄弟不如友生是則至親
反爲路人而人道或幾乎息矣故下兩章乃復極言兄
弟之異形同氣生死苦樂無適而不相須之意卒章
又申告之使反覆窮極而驗其信然可謂委曲漸次
說盡人情矣
(臣)按詩序曰常棣燕兄弟也閔管蔡之失道故作
常棣焉蓋周公所作以明兄弟之道也故先儒以
爲詩凡八章惟卒章無兄弟字餘章反覆言兄弟
者凡八其言人情之委曲天倫之厚重者哀傷激
切故不若其他宴樂兄弟者樂歌之和平也(臣)竊
以爲首章言凡今之人莫如兄弟是呼天下之人
而告之以真情實理之所在也卒章言是究是圖
亶其然乎是又叮嚀告誡于讀此詩者當窮究而
圖謀之知此言之不謬也中庸引第七章復節取
第八章前二句而繼之以夫子之言曰父母其順
矣乎人知兄弟之翕即父母之所以順不但宜其
室家樂其妻子而已則兄愛弟敬無非愛親敬親
之心室家妻子之私不以易其孺子之慕有不待
究圖而信其誠然者彼謂兄弟不如友生者豈非
不愛其親而愛他人不敬其親而敬他人者乎非
惟不弟亦不孝矣
小雅斯干(篇名)其一章曰兄及弟矣式相好矣無相猶矣
(斯此也干水涯也此以篇首秩秩斯干句名篇乃築室既成而爲頌禱之詞一章言其兄弟相保于此室也)
朱熹集傳張子曰猶似也人情大抵施之不報則輟
故恩不能終兄弟之間各盡己之所宜施者無學其
不相報而棄恩也或問不要相學指何事而言朱
子曰不要相學不好處且如兄能友其弟弟却不能
恭其兄兄豈可學弟之不恭而遂亦不友如弟能恭
其兄兄乃不友其弟爲弟者豈可亦因兄之不友而
遂忘其恭
(臣)按歐陽修云猶訓爲謀因天子諸侯繼立多疑
忌其兄弟故祝其相好而無相謀也然如張載之
說則是卿大夫士庶人之所同取類甚廣爲友恭
之通義故朱子亦有取焉
小雅小宛(篇名)其四章曰題彼脊令載飛載鳴我日斯邁
而月斯征夙興夜寐無忝爾所生
(臣)按此又以脊令之飛則鳴行則搖興兄弟之宜
各務努力罔或逸豫以致禍敗之來不及相救恤
此詩人遭世之亂故兄弟相誡然也日邁月征者
孝子愛日之義首章言明發不寐有懷二人而卒
言如臨于谷如履薄冰蓋守身之難于亂世尤不
易其兄友弟恭蚤作夜思者惟俱期無貽父母羞
辱而已常棣之作在既安且寕之後此詩之作正
死喪急難之時故此詩憂危而常棣激切
儀禮喪服子夏傳曰父子一體也夫妻一體也昆弟一
體也故父子首足也夫妻牉(普半反)合也昆弟四體也故
昆弟之義無分然而有分者則辟(音避)子之私也子不私
其父則不成爲子故有東宫有西宫有南宫有北宫異
居而同財有餘則歸之宗不足則資之宗
賈公彦釋曰昆弟四體也者四體謂二手二足在身
之旁昆弟亦在父之旁故云四體也昆弟之義無分
者手足四體本在一身不可分别若昆弟共成父身
亦不可分别是昆弟之義不合分也然而有分則避
子之私也者昆弟理不合分然而分者則避子之私
也使昆弟之子各自私朝其父故須分也子不私其
父則不成爲子者内則子事父母雞初鳴咸盥潄櫛
纚筓總朝事父母若兄弟同在一宫則尊崇諸父之
長者第二已下不得私其父不成爲子之法也故有
東宫有西宫云云者内則云命士以上父子異宫不
命之士父子同宫縱同宫亦有隔别亦爲四方之宫
也
(臣)按兄弟爲同父雖同父而各有私愛焉所私也
者仁也可見兄弟之道在於開誠洞達表裏無疑
而後世之人慮其子或各私于父母微啟猜嫌之
端遂不克盡其天顯友恭之誼此詩人之所以歌
式好無猶也異居而同財篤友愛者尤當念兄弟
同財之義而漢世王侯貧者或乘牛車明代亦有
以宗室廣大至禄廩寖微不能給者不足則資之
宗講明其制則自天子至於庶人皆著於首足四
體之義矣
昆弟(儀禮期服章)
(臣)按賈公彦以爲昆明也以其次長故以明爲稱
弟第也以其小故以次第爲名(臣)以爲明也者即
經所謂天之明書之所謂天顯義亦同之也第也
者即長幼有序之義爾雅昆作晜註曰後也書云
垂裕後昆然則晜亦取爲父後之義
春秋夏五月鄭伯(莊公名寤生)克段(鄭伯弟共叔段)于鄢(鄭邑)(隱公元年)
左傳曰段不弟故不言弟如二君故曰克稱鄭伯譏
失教也謂之鄭志不言出奔難之也黃榦曰鄭莊公
無孝友之誠又不明于予奪之大義故勉強以徇其
母而處心積慮以殺其弟也使有孝友之誠心而又
明于予奪之大義則必能委曲順承而區處得宜如
舜之于象也
(臣)按鄭伯之罪在養成段之惡耳若乃繕甲兵具
卒乘將襲鄭矣尚可不伐之耶伐之矣有不期于
必克者耶孝子之於母仁人之於弟必有至誠以
動之使不格姦必有大義以禁之使不敢肆然後
乃有以曲全之耳故左氏之言譏失教者近之而
穀梁傳所謂猶曰取之其母之懷中而殺之云爾
者亦有以誅鄭伯之心也此所以正兄弟之倫也
齊侯(僖公名祿父)使其弟年來聘(七年)
程頤曰凡不稱公子而稱弟者或責其失弟兄之義
或罪其以弟之愛而寵任之過
(臣)按年者齊僖公之母弟夷仲年也僖公私其同
母寵任之過至於年之子尚禮秩如嫡釀成簒弑
之禍(莊公八年齊無知弑其君諸兒無知即年之子)此因偏繫之私而反
失友恭之誼不稱公子所以正兄弟之倫也此年
來聘結艾之盟桓三年來聘致夫人春秋書之無
異詞
鄭伯(厲公名突)使其弟語來盟(桓公十有四年)
胡安國傳曰諸侯之兄弟例以字通而書名者罪其
有寵愛之私也
(臣)按此亦所以正兄弟之倫也
秋八月蔡季(蔡侯之弟)自陳歸于蔡(十有七年)
何休曰蔡侯封人(桓侯)無子季次當立封人欲立獻舞
(哀侯)而疾季季辟之陳封人卒反歸奔喪無怨心故賢
而字之
(臣)按胡安國傳曰既歸何以不有國獻舞立矣若
季者劉敞所謂智足以與權而不亂力足以得國
而不居遠而不擕邇而不廹者也是以見貴于春
秋蓋封人雖不友而季不可以不恭襃之以正兄
弟之倫也
齊人取子糾(齊襄公之庶子小白庶兄)殺之(莊公九年)
(臣)按魯納子糾不克桓公(小白)既立請於魯而殺之
先儒以爲前書納糾而不書子所以責子糾天倫
之義此復書子所以責桓公天倫之恩也齊桓首
霸方將倡天下以尊君親親而推刃於先君之遺
體春秋書曰齊人取子糾殺之若出自國人之意
者然病桓之志而爲賢諱也此所以正兄弟之倫
也
晉人納捷菑于邾弗克納(文公十有四年)
胡安國傳曰邾文公(名籧篨)元妃齊姜生定公(名貜且)二
妃晉姬生捷菑文公卒邾人立定公捷菑奔晉趙盾
(宣子)以諸侯之師八百乘納捷菑于邾邾人辭曰齊出
貜且長宣子曰非吾力不能納也義實不爾克也引
師而去之故君子善之而書曰弗克納也
(臣)按友恭之道篤於讓而衰於爭乃推梨讓棗則
讓而土地人民則爭者義不勝其利也聖人垂訓
使人以推梨讓棗之心視土地人民而已納捷菑
是兄弟爭國也邾人立長則順盾服義還師故深
與其不成乎爭此所以正兄弟之倫也
十有一月壬午公弟叔肹(許乙反)卒(宣公十有七年)
穀梁傳曰其曰公弟叔肹賢之也其賢之何也宣弑
(公子遂弑子赤而立宣公事在文公十有八年)而非之也非之則胡爲不去
也曰兄弟也何去而之與之財則曰我足矣織屨而
而食終身不食宣公之祿
(臣)按不食其祿則足以全節矣兄弟之親不可絶
也叔肹守死善道内全親親爲得弟道以取貴乎
春秋書曰公弟而稱字以表之此亦所以正兄弟
之倫也
衞侯(定公名臧)弟黑背帥師侵鄭(成公十年)
(臣)按稱弟之例或美之或惡之或責其兄無則友
之誼或尤其兄以寵愛之私皆所以正兄弟之倫
也此與齊侯之弟年一例黑背生公孫剽(衞殤公名)魯
襄公十四年孫林父寗殖出其君衎(衛獻公名)而立剽
齊侯寵年釀成無知之禍衞侯寵黑背讓成剽之
禍也
乙酉刺公子偃(十有六年)
(臣)按公子偃者先公之子成公之庶弟也偃無罪
常爲穆姜(公母)所指曰是皆君也云爾未嘗有今將
之心也成公不能制其母而遷怒其弟竟殺之忍
矣此夫子所以正兄弟之倫也
衞侯(獻公名衎)之弟鱄(音專)出奔晉(襄公二十有七年)
左傳曰子鮮(鱄字)出奔晉公使止之不可及河又使止
之止使者而盟於河託于木門(晉邑)不鄉(去聲)衞國而坐
終身不仕公喪之如税服終身
(臣)按鱄懼禍將及己見幾而作不成其兄有殺弟
之名蓋亦賢矣而獻公之税服實亦痛愍子鮮之
奔故書曰衞侯之弟此所以正兄弟之倫也
天王(景王)殺其弟佞夫(三十年)
穀梁傳曰君無忍親之義天子諸侯所親者長子母
弟耳天王殺其弟佞夫甚之也
(臣)按此亦直書其事而其義自著者也所以正兄
弟之倫也于是天王之子瑕奔晉瑕不能明爲子
之孝有罪而奔自絶於父則景王于父子兄弟之
道其胥失之矣所以卒召子朝(昭公二十有六年景王崩王室亂子)
(朝子猛爭立)之亂
夏秦伯(景公未同盟卒不書)之弟鍼出奔晉(昭公元年)
左傳曰秦后子有寵于桓如二君于景(后子鍼也桓公子景公母)
(弟其權寵如兩君)其母曰弗去懼選(數也恐景公數其罪而加戮)鍼遂出
奔
(臣)按胡安國傳曰春秋以均愛望人父以能友責
人兄父母有愛妾猶没身敬之不衰况兄弟乎兄
弟翕而後父母順矣故不曰公子而稱秦伯之弟
云夫宜兄弟所以事父母也此所以正兄弟之倫
也
陳侯(哀公名溺)之弟招殺陳世子偃師(八年)
左傳曰陳哀公元妃生悼太子偃師二妃生公子留
下妃生公子勝二妃嬖留有寵屬諸司徒招與公子
過哀公有廢疾三月甲申公子招公子過殺悼太子
偃師而立公子留
(臣)按此見陳侯之所以親信其弟者出于嬖惑之
私而非友愛之正招之所以寵任於陳侯者出于
逢迎之術而非恭順之常故殞冢嗣而立庶孽者
陳侯之本懷也而春秋特書曰陳侯之弟招殺陳
世子偃師盖陳侯無此不令之弟則其父子之間
或不致乎此也故穀梁傳曰向曰公子招今曰陳
侯之弟招盡其親所以惡招也此所以正兄弟之
倫亦所以正父子之倫也
秋盜殺衞侯(靈公名元)之兄縶(二十年)
(臣)按孟縶以惡疾故不得立衞侯之母兄也狎齊
豹而奪之邑豹憤而殺之春秋書之曰盜故左傳
明以爲欲求不畏彊禦之名而不得也又按晉范
甯曰諸侯之尊兄弟不得以屬通經不書衞公子
而斥言衞侯之兄者惡其不能保護其兄乃爲盜
所殺故稱至賤殺至貴春秋之義以爲縶貴爲公
母兄而盜得竊發而殺之則靈公之惡不待貶絶
而見矣所以正兄弟之倫也
孟子曰徐行後長者謂之弟疾行先長者謂之不弟夫
徐行者豈人所不能哉所不為也堯舜之道孝弟而已
矣
(臣)按疾徐先後在跬步之間而順逆分焉一則予
之以至美一則稱之以甚惡蓋其心之存乎長長
與其心之不存乎長長不待以他事觀之而立辨
矣孝父母必善兄弟不弟之人亦必大傷厥考之
心故復舉孝弟竝言之以見堯舜之道不過孝弟
之至而灑掃應對子弟之職即所以通於神明者
也
正蒙曰生有先後所以爲天序(人之生也先者爲長後者爲幼此所謂得于天)
(者自然之倫序)天之生物也有序(上天生物皆有不可易之序)知序然
後經以正(知長幼之序則大經以正)
(臣)按爾雅(不著撰人或云周公所作而後儒增定)釋親(篇名)云男子先
生爲兄後生爲弟父之兄弟先生爲世父後生爲
叔父女子謂先生爲姊後生爲妹女子同出謂先
生爲姒後生爲娣史記兄弟之妻相謂爲先後宛
若(封禪書見神于先後宛若孟康註云兄弟之妻相謂爲先後宛若)此序之先後
所以起兄弟之名義也推而廣之天地之間無非
先後之序惟君父至尊不得以先後言耳官之有
長屬齒之有老少聞道之有早暮皆兄弟也詩言
兄弟無遠子夏曰四海之内皆兄弟也則朋友一
兄弟也爾雅曰婦之黨爲婚兄弟壻之黨爲姻兄
弟詩云宴爾新婚如兄如弟曾子問致命女氏曰
某之子有父母之喪不得嗣爲兄弟夫婦一兄弟
也經言父子之道君臣之義而事兄事長亦言之
屢矣惟士有爭(去聲)友一見于書而夫婦不之及也
豈非以朋友夫婦之倫即兄弟而推者哉是故張
子曰知序然後經正也
程顥曰周公之于兄舜之于弟皆一類觀其用心爲何
如哉推此心以待人亦只如此然有差等耳問事兄
盡禮不得兄之歡心奈何曰但當起敬起孝不求伸己
可也曰接弟之道如何曰盡友愛之道而已
(臣)按舜能曲全其弟而周公不能曲全其兄其事
跡相懸殊而顥以爲一類者其心之當理而無私
則同也且象之不恭乃家人事耳雖微舜亦不得
爲天子而脩怨也管蔡謀叛本國獲罪君父常赦
所不原亦不在八議之條此周公所無可如何者
也周公之愛管蔡曷嘗秋毫有異于舜之愛象哉
若以常情言之則事兄接弟各盡其道敬兄而或
不得兄之愛愛弟而或不得弟之敬惟有反而自
責而已孟子曰愛人不親反其仁禮人不答反其
敬君子之于天下無不自反也况兄弟乎
許衡曰兄弟同受父母一氣所生骨月之至親者也今
人不明義理悖逆天性生雖同胞情同吳越居雖同室
迹如路人以至計分毫之利信妻子之言而結爲死怨
豈知兄弟之義也
(臣)按此衡所以爲世俗之人立訓也然而起於細
而極於大始於微而卒於彰爭千萬乘之冨與計
分毫之利固無别也有所必爭無論分毫也有所
必讓無論千萬乘也爲世俗之人立訓而責備賢
者之意益嚴矣哉
曹端曰人不愛兄弟是不以父母之心爲心也苟體父
母愛子之心則于兄弟自不容不愛矣不睦宗族者是
不以祖宗之心爲心也苟體祖宗愛子孫之心則于宗
族自不容于不恤矣噫傳祖宗父母之體背祖宗父母
之心誠天地之罪人耳禍可迯乎
(臣)按體父母愛子之心以親兄弟人所易知也體祖
宗愛子孫之心以睦宗族則都邑之士有不得而
知者矣然此理亦易明也以祖宗言之則有高祖
王父之兄弟曾祖王父之兄弟王父之兄弟父之
兄弟以本身言之則有親兄弟有從兄弟有從祖
兄弟有族兄弟所謂宗族者皆有兄弟之道在焉
如此則明乎孝慈之道即所以宜兄宜弟明乎友
恭之道即所以敬宗睦族也
以上兄弟之道之要
御定孝經衍義卷十
