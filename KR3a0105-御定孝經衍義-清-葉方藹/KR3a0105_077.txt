欽定四庫全書
御定孝經衍義卷七十五
天子之孝
厚風俗
唐太宗貞觀二年令致仕官位在本品之上
(臣)按記曰事君難進而易退則位有序易進而難
退則亂也自禮讓之誼衰廉恥之道喪嗜利無厭
于進不休其能引分求退者有幾哉此鄙夫之所
為患得患失而推其心可以無所不至者也此真
世道之隠憂風俗之大蠧故臣以為如貞觀之優
禮致仕官固愧厲人心之一大機也宋太宗詔致
仕官給半俸至仁宗景祐中詔曰致仕官舊給半
俸而仕嘗顯者或貧不能自給非所以遇高年養
廉恥也自今兩省大卿監正刺史閣門使以上致
仕給俸如分司長吏歲時以朕意勞賜之大哉乎
養廉恥之一言賢君之用意可謂知要也
(臣)又按宋太宗以劉昌言罷問左右曰昌言涕泣
否及吕蒙正罷又曰望復位目穿矣錢若水因歎
曰上待臣下如此蓋無秉節高邁全進退之道以
感動之者耳尋移疾去夫使臣如若水君如貞觀
景祐則風俗一歸於厚矣
上之初即位也嘗與羣臣語及教化上曰今承大亂之
後恐斯民未易化也魏徵對曰不然久安之民驕佚驕
佚則難教經亂之民愁苦愁苦則易化譬猶饑者易為
食渴者易為飲也上深然之封德彜非之曰三代以還
人漸澆譌故秦任法律漢雜覇道蓋欲化而不能豈能
之而不欲耶魏徵書生未識時務若信其虚論必敗國
家徵曰五帝三王不易民而化昔黃帝征蚩尤顓頊誅
九黎(蚩尤九黎皆古諸侯)湯放桀武王伐紂皆能身致太平豈非
承大亂之後耶若謂古人淳樸漸至澆譌則至於今日
當悉化為鬼魅矣人主安得而治之上卒從徵言元年
關中饑米斗直絹一匹二年天下蝗三年大水上勤而
撫之民雖東西就食未嘗嗟怨後天下大稔流散者咸
歸鄉里米斗不過三四錢終歲斷死刑纔二十九人東
至於海南極五嶺皆外戶不閉行旅不齎糧取給於道
路焉
(臣)按史言唐太宗即位之初詘封德彜用魏徵所
以成貞觀之盛如此司馬光有言教化國家之急
務也而俗吏慢之風俗天下之大事也而庸君忽
之矣夫惟明智君子深識長慮然後知其為益之
大而其收功之遠也旨哉言乎
明皇開元二年以風俗奢靡制乘輿服御金銀器玩宜
令有司銷毁以供軍國之用其珠玉錦繡焚於殿前后
妃以下皆毋得服珠玉錦繡敕百官所服帶及酒器馬
銜鐙三品以上聽飾以玉四品以金五品以銀餘皆禁
之婦人從其夫子其舊成錦繡聽染為皂自今天下更
毋得采珠玉織錦繡等物違者杖一百工人減一等罷
兩京織錦坊
司馬光曰明皇之始欲為治能自刻厲節儉如此晩
節猶以奢敗甚哉奢靡之易以溺人也詩云靡不有
初鮮克有終可不慎哉
(臣)按唐明皇之焚珠玉錦繡於殿前也其猶齊明
帝之欲壊銀酒鎗乎貴重華麗之物與夫隆禮盛
樂蓋亦有所施但不得䙝與僭耳錦文珠玉不鬻
於市以禁民之侈舉而焚之近於矯矣不誠無物
所以未免不克終與
肅宗上元二年制除五品以上官令舉一人自代
(臣)按此亦當為不易之例也既勸其臣以明讓又
可觀其所舉以知其賢否其是舉之多者亦即可
儲為異日之用行一物而衆善備焉者也如曰具
文也則餼羊其可去乎後世一官缺而趨之者若
騖其得之也不辭而輙就曰例不得讓也夫讓豈
有禁哉如禁其讓也其去道之以爭也幾希矣
宋太祖時永寧公主嘗衣貼繡鋪翠襦入宫中帝謂曰
汝當以此與我自今勿復為此飾公主笑曰此所用翠
羽幾何帝曰不然主家服此宫闈戚里必相效京城翠
羽價高小民逐利展轉販易傷生浸廣實汝之由汝生
長富貴當念惜福豈可造此惡業之端主慚謝主因侍
坐與皇后同言曰官家作天子日久豈不能用金裝肩
輿乘以出入帝笑曰我以四海為富宫殿悉以金銀為
飾力亦可辦但念我為天下守財耳豈可妄用古稱以
一人治天下不以天下奉一人苟以自奉養為意使天
下之人何仰哉當勿復言
(臣)按宋祖家法之正前代所未有前代貴主外戚
之家奢滛不法京師風俗不足以為四方之則效
職斯之由至宋則始終無大横之外戚與失德之
貴主也觀太祖之所以訓永寧公主者可謂能正
其始矣漢唐諸儒以陳風東門宛丘之淫佚為大
姬好歌舞巫覡所致臣嘗以為不然蓋大姬武王
之子文王之孫而太任為太王母太姒為王母邑
姜為母豈有好歌舞巫覡之家法哉漢唐儒者蓋
亦有習見當時而借陳風以立論乎
太宗時王禹偁上疏言五事四曰沙汰僧尼使疲民無
耗夫古者惟有四民兵不在其數蓋古者井田之法農
即兵也自秦以來戰士不服農桑是四民之外又生一
民故農益困然執干戈衞社稷理不可去漢明之後佛
法流入中國度人修寺歴代增加不蠶而衣不耕而食
是五之外又益一而為六矣假使天下有萬僧日食米
一升歲用絹一匹是至儉也猶月費三千斛歲用萬縑
何况五七萬輩哉不曰民蠧得乎臣愚以為國家度人
衆矣造寺多矣計其費耗何啻億萬先朝不豫施捨又
多佛如有靈豈不蒙福事佛無效斷可知矣願陛下深
鑒治本亟行沙汰如以嗣位之初未宜驚駭此軰且可
以二十載不度人修寺使自銷鑠亦救弊之一端也
(臣)按古惟四民自井田廢而兵農岐此五民者周
秦以來已然宋臣王禹偁以為佛法入中國以後
五民之外又益一民似矣而未究其害也臣以非
特耗天下之民之財力也而且耗國之民也夫其
少壯敦愿者皆國之農也而度之為僧是耗耕桑
之民也其聰明俊秀者皆國之士也而度之為僧
是耗學校之民也其伎能機巧者皆國之工也而
度之為僧是耗利用之民也其計數術智者皆國
之商也而度之為僧是耗貿遷之民也其強勇果
銳者皆國之兵也而度之為僧是耗戰鬭之民也
且又絶人之世而生齒之數為之不繁驅有用而
為無用以有用之人之財力而給無用之人之衣
食人之好逸而惡勞也大為之防猶且日甚而况
與之以可逸之途乎而或者不知大體謂佛寺者
是天下之大養濟院也何其不考於古乎古之孤
獨矜寡皆有常餼瘖聾跛躃斷者侏儒各以其器
食之也如采詩民間實土司火之類蓋雖窮老廢
疾者猶特有所用之也夫然後四民各勤其職業
而不敢惰樂事勸功尊君親上此先王化民成俗
之道也雖窮老廢疾猶不使之無所事事而坐耗
天下之財力而可以使少壯敦愿聰明俊秀伎能
機巧計數術智強勇果銳之民無所事事而以養
濟院處之乎又可以無具焉使吾民皆無失所而
幸有佛寺者以隂為國家立一養濟院乎况其為
無父無君之說又有以陷溺天下之人心者乎然
則度僧造寺誠壊風俗之甚者也
神宗時程顥疏曰古者政教始乎鄉里其法起於比閭
族黨州鄉酇遂以相聯屬統治故民相安而親睦刑法
鮮犯廉恥易格此亦人情之所自然行之則效亦非古
今之異者也古者冠婚喪祭車服器用等差分别莫敢
踰僭故財用易給而民有恒心今禮制未修奢靡相尚
卿大夫之家莫能中禮而商販之類或踰王公禮制不
足以檢飭人情名數不足以分别貴賤既無定分則奸
詐攘奪人人求厭其欲而後已豈有止息哉此爭亂之
道也則先王之法豈得不講而損益之此亦非有古今
之異者也
(臣)按明道此二條皆厚風俗之本務也但近世非
無保甲鄉約集禮會典等書其風俗則去古愈遠
倘所謂不在多言顧力行何如者乎
孝宗時劉清之上疏曰今日之俗惟知得而忘義詔令
一下仕者曰增秩乎士曰開科乎兵曰受賞乎民曰蠲
租乎有是則欣然奉否則雖有良法美意利國而便民
人謂之空文視之蔑如也蓋為君之道有政有教理也
義也人心所同謂今世明於理義者為難其人不亦誣
乎今日當精擇百官求其明於理義者以為監司為學
官為守令為將帥則風俗知義上下一心陛下又與大
臣端本清源所以儀型萬邦者不出於他而舉出於理
義將以紹復大業斯無難矣
時校書郎羅點上封事謂今時姦諛日甚議論凡陋無
所可否則曰得體與世浮沉則曰有量衆皆默己獨言
則曰沽名衆皆濁己獨清則曰立異此風不革陛下雖
欲大有為於天下未見其可也
(臣)按三代之治所以不復者君臣上下相誘致相
交接之道皆汨於利而不知有義也利害之計審
得失之念重則廉恥喪而風俗衰故此風未可徒
革也端本清源必有所自矣善乎羅從彦有言教
化者朝廷之先務廉恥者士人之美節風俗者天
下之大事朝廷有教化則士人有廉恥士人有廉
恥則天下有風俗或朝廷不務教化而責士人之
廉恥士人不尚廉恥而望風俗之淳美其可得乎
淳熙十五年朱熹應詔封事曰紀綱不振於上是以風
俗相弊於下蓋其為患之日久矣大率習為軟美之態
依阿之言而以不分是非不辨曲直為得計下之事上
固不敢少忤其意上之御下亦不敢少咈其情惟其私
意之所在則千塗萬轍經營計較必得而後已甚者以
金珠為脯醢以契劵為詩文宰相可啗則啗宰相近習
可通則通近習惟得之求無復廉恥父詔其子兄勉其
弟一用此術而不復知有忠義名節之可貴其俗已成
之後則雖賢人君子亦不免於其說一有剛毅正直守
道循理之士出乎其間則羣疑衆排指為道學之人而
加以矯激之罪上惑聖聽下鼓流俗蓋自朝廷之上以
及閭里之間十數年來以此二字禁錮天下之賢人君
子復如崇宣(崇寧宣和)之間所謂元祐學術者排擯詆辱必
使無所容措其身而後已嗚呼此豈治世之事而尚復
忍言之哉又其甚者乃敢誦言於衆以為陛下嘗謂人
曰天下幸無變故雖有伏節死義之士亦何所用此言
一播大為識者之憂而臣有以知其必非陛下之言也
夫伏節死義之士當平居無事之時誠若無所用者然
古之人君所以必汲汲以求之者蓋以如此之人臨患
難而能外死生則其在平世必能輕爵禄臨患難而能
盡忠節則其在平世必能不詭隨平日無事之時得而
用之則君心正於上風俗美於下足以逆折奸萌潛消
禍本自然不至真有伏節死義之事非謂必知後日當
有變故而預蓄此人以擬之也惟其平日自恃安寧便
謂此等人材必無所用而專取一種無道理無學識重
爵禄輕名義之人以為不務矯激而尊寵之是以紀綱
日壊風俗日偷非常之禍伏於冥冥之中而一旦發於
意之所不及平日所用之人交臂降叛而無一人可同
患難然後前日擯棄流落之人始復不幸而著其忠義
之節以天寳之亂觀之其將相貴戚近幸之臣皆以頓
顙賊庭而起兵討賊卒至於殺身湛族而不悔如廵(張廵)
遠(許遠)杲卿(顔杲卿)之流則遠方下邑人主不識面目之人
也使明皇早得廵等而用之豈不能消患於未萌廵等
早見用於明皇又何至真為伏節死義之舉哉殷鑒不
遠在夏后之世此識者所以深憂於或者之言也
熹又曰今世士大夫惟以苟且逐日挨去為事挨得過
時且過上下相休以勿生事不要十分明理會事且恁
鶻突才理會得分明便做官不得有人少負能聲及少
經挫折却悔其太惺惺了一切刓方為圓且恁隨俗苟
且自道是年高見識長進當官者上下大小以不見吏
民不治事為得策曲直在前只不理會庶幾民自不來
以此為止訟之道民有冤抑無處伸訴只得忍遏便有
訟者半年周歲不見消息不得了决民亦只得休和居
官者遂以為無訟之可聽風俗如此可畏可畏
又曰今日人才之壊皆由於詆排道學治道必本於正
心修身實見得恁地然後從這裡做出如今士大夫但
說據我逐時恁地做也做得事業說道學說正心修身
都是閒說話我自不消得用此若是一人乂手並脚便
道是矯激是邀名是做崖岸須是如市井的人拖泥帶
水方始是通儒實才
(臣)按伏節死義在患難而學識操守在平時孔子
曰有殺身以成仁無求生以害仁孟子曰生我所
欲也義亦我所欲也二者不可得兼舍生而取義也
此豈非窮理盡性以至於命者乎夫其在平時不
能輕爵禄臨患難何由而能外死生在平時凡事
皆詭隨臨患難何由而盡忠節刓方為圓自以為
老成深識欲望其成仁取義難矣然則平日無事
之時欲識伏節死義之人而用之則輕爵禄不詭
隨者是也欲使朝廷之士輕爵禄不詭隨則必格
物致知誠意正心修身之道明於天下也誠使真
實道學者皆尊用之排詆道學者皆擯斥之則人
求多聞以考當世之事學有緝熙以益知人之明
則於賢否之辨審矣故曰君心正於上風俗美於
下
金世宗大定中羣臣相饋獻尚書省奏汾陽節度副使
牛信昌生日受饋獻法當奪官金主曰朝廷行事苟不
自正何以正天下尚書省樞密院生日節辰受饋獻不
少此而不問小官饋獻即加按劾豈正天下之道自今
宰執樞密饋獻亦宜罷去
(臣)按古者交以道接以禮恭敬幣帛豈有厲禁自
倖門日啟廉節大壊禦人之貨積諸私室昏夜之
求驕於白晝奚止生日饋獻之區區者乎又往往
嚴往來於小官寬請謁於當路如世宗之言真英
主也然而禁之抑末矣如使尚書樞密皆得其人
豈復有可干之理如其不然雖日禁之如勿禁也
夫大臣法斯小臣廉其必在擇人始矣
以上厚風俗
御定孝經衍義卷七十五
