欽定四庫全書
御定孝經衍義卷四十五
天子之孝
法祖宗
(臣)按一王之興必原本於祖功宗德如后稷公劉
之遺訓豳風猶傳述者是也開基之始作則垂憲
貽於後王如六官之典傳久雖小有更革而大故
相沿不變者也蓋祖宗之于子孫君親臨之矣其
創物之智則又聖人之法君親聖皆孝子之所祇
承也故廣敬之道在法祖宗
書五子之歌其一曰皇祖有訓民可近不可下民惟邦
本本固邦寧
予視天下愚夫愚婦一能勝予一人三失怨豈在明不
見是圖予臨兆民凜乎若朽索之馭六馬為人上者奈
何不敬
蔡沈曰五章非盡述皇祖之訓然其先後終始互相
發明
(臣)按五子作歌首述大禹之戒在於勤民蓋祖宗
之仁心仁政未有不以民事為亟者也其下四篇
丁寧反復而皆本諸此矣
太甲若虞(虞人)機(弩牙)張往省括(矢括)于度(法度)則釋(發也)欽厥止
率乃祖攸行
孔安國傳曰止謂行所安止君止於仁子止於孝
陳櫟曰罔不祇肅湯之敬也欽厥止率乃祖攸行勉
太甲盡敬以法先王也
(臣)按伊訓太甲咸有一德皆伊尹之所以訓嗣王
者始終勉之盡敬以法祖而已伊訓作於太甲未
有過之先也史臣序述其奉嗣王祗見厥祖乃明
言烈祖之成德以訓於王而以三風十愆為戒篇
之將終又稱嗣王而告之曰祇厥身念哉孔傳曰
言當敬身念祖德也此時太甲之不德未著而篇
末乃以墜失宗廟為戒其辭嚴矣大甲上篇作於
太甲有過之時既以祇爾厥辟辟不辟忝厥祖切
責之矣復婉其辭而取喩於虞人之射既張其機
必省括于度而後發以見天下之事亦莫不各有
其度義理之所當止即其度也而烈祖之所行皆
義理之所當止者也中篇作於悔過之初既喜幸
其然而復曰王懋乃德視乃祖烈無時豫怠是始
終欲其視烈祖為準的也而又明言曰奉先思孝
蓋思孝則不敢違其祖矣下篇作於改過之後以
慎厥終為難而稱先王以臨之曰先王惟時懋敬
厥德克配上帝今王嗣有令緒尚鑒兹哉亦欲其
鑒視先王而懋敬厥德也咸有一德作於致仕告
歸之日一篇之中反覆陳戒欲其德之精純誠一
法先王以綏天祿總不出乎欽厥止率乃祖攸行
二句之義而稱烈祖稱先王皆言其止之度言視
言思言鑒皆所以為省先後數十百言省括于度
之喻亦足以貫之矣
說命鑒於先王成憲其永無愆
蔡沈傳曰言德雖造於罔覺而法必鑒于先王先王
之成法者子孫之所當守者也孟子言遵先王之法
而過者未之有也亦此意
(臣)按此傅說與高宗論學而亦以法祖宗為要歸
也前言學古訓則云有獲此言鑒先王則云無愆
蓋學古訓是明其理鑒先王是善其事理者古今
之所同故二典三謨所載皆修身治天下之要學
之當必有獲然未可便謂之無愆者舉而措之天
下推而行之以盡其利則有祖宗之典章法度在
為子孫者所當世守必體䆒力行非但不得而廢
墜與不得而紛更已也說之意蓋以為聖敬日躋
事事如乃祖成湯而後所謂無愆者僅乃得之爾
洛誥篤叙乃正父罔不若予不敢廢乃命汝往敬哉
孔穎達疏曰正父謂武王言其德故稱正父厚次序
汝正父之道而行之令其為武王之政也
亂為四方新辟作周恭先
陳櫟曰作周恭先為周家恭敬之王之先以恭而率
先後之為王者也
(臣)按正父猶易家人言嚴君大誥言厥考翼也篤
叙所以致其敬也周公居攝篤厚次序武王之道
天下皆奉而行之矣今成王往新邑亦能篤厚次
序武王之道如公居攝之時則天下不敢廢棄王
命常奉而行之也公因王之留已而又言王當治
理天下新其政化為四方之新君與後人為軌訓
為周家恭敬之王後世所推先蓋戒成王使為善
政而後王崇重之是正父之後復有正父猶詩人
言君子既孝而嗣子又孝也
無逸周公曰嗚呼我聞古之人猶胥(相也)訓告胥保惠(順也)
胥教誨民無或胥譸(誑也)張(誕也)為幻(變名易實以眩觀者曰幻)此厥不
聽人乃訓之(言於古人之事而不聽信人乃法之)乃變亂先王之正刑(正法)
也至於小大民否則厥心違怨否則厥口詛祝
蔡沈𫝊曰先王之法甚便於民甚不便於侈縱之君
如省刑罰以重民命民之所便也而君之殘酷者則
必變亂之如薄賦歛以厚民生民之所便也而君之
貪侈者則必變亂之厥心違怨者怨之蓄於中也厥
口詛祝者怨之形於外也為人上而使民心口交怨
其國不危者未之有也此盖治亂存亡之機故周公
懇懇言之
(臣)按人主率由舊章用咸和萬民必中正之臣訓
告保惠教誨之也人主變亂舊章使民違怨詛祝
邪人佞人訓之也中正之臣輔其主以嚴恭寅畏
邪佞之臣導其主以逸豫耽樂其道相反也文武
之政布在方策懷保小民惠鮮鰥寡省刑薄歛乃
其大者垂之後世以為正法賢明之君聽用中正
之臣而遵守之世之所以治且安也愚闇之君信
任邪佞之人而變更之世之所以亂且危也無逸
所以分别此二者之善惡以戒嗣王也
詩豳風(篇名)其一章曰七月流火九月授衣一之日觱發
二之日栗烈無衣無褐何以卒歲三之日于耜四之日
舉趾同我婦子饁彼南畝田畯至喜
詩序曰七月陳王業也周公遭變故陳后稷先公風
化之所由致王業之艱難也
(臣)按詩之變風以下泉終而即次之以豳風蓋變
之終即治之始也故程頥于剝之上九碩果不食
之象以為類下泉之詩蓋剝則必復七月所以次
第而及也創業垂統之君所以始基之者有似于
一陽之復而其勤愛百姓習之艱難實足以為祈
天永命之本後之子孫有天下而世守勿失斯即
保泰之道也
大雅緜(篇名)其一章曰緜緜(不絶貌)瓜瓞(瓜大瓞小先小後大)民之初
生自土沮漆(二水名)古公(號也)亶父(名也)陶復(重窑)陶穴(土室)未有
家室
(臣)按緜之詩一章言在豳二章言至岐三章言定
宅四章言授田居民五章言作宗廟六章言治宫
室七章言作門社八章九章乃言文王興之事首
章言未有室家而周公作鴟鴞之詩亦曰予未有
室家在緜則慶幸其有而云未有在鴟鴞則危失
其有而云未有其為推本祖烈訓戒後人之心一
也周原契龜固為興王之兆而其制度之善亦為
後世所因如立臯門後遂為天子之郭門立應門
後遂為天子之正門立冢土後遂為天子之大社
以此推之六官之典為大王之所肇基者必多也
下武(篇名)小序曰武繼文也武王有聖德復受天命能昭
先人之功焉
孔穎達疏曰經六章皆言武王益有明知配先人之
道成其孝思繼嗣祖考之迹
其五章曰昭兹來許繩其祖武
鄭康成注曰來勤也武王能明此勤行進於善道戒
慎其祖考所履踐之迹美其終成之
(臣)按武為受命之王而詩人但美其配先人之道
踐祖考之迹雖創制顯庸改玉更步不足為武王
鋪張然則開創之初固無事不取法於祖宗也而
況于繼體守文之主乎
文王有聲(篇名)其八章曰豐水有芑(草也)武王豈不仕(事也)詒
厥孫(去聲順也)謀以燕(安也)翼(敬也)子(成王也)武王烝哉
(臣)按詩人言豐水無情之物猶以潤澤而生芑菜
為己事祖宗之恩澤及後人其情至無已也武王
豈不以遜順之謀傳之子孫為事乎聖人所謀之
事行之則必順天下之心子孫敬事能遵用其道
則得安也必言敬事者若子孫不敬則不能行之
不能行則不得安故安敬並言之
嘉樂(篇名)其二章曰不愆不忘率由舊章
鄭康成注曰成王之令德不過誤不遺失循用舊典
之文章謂周公之禮法
謝枋得曰不愆則無聰明亂舊章之過不忘則常有
繼志述事之心
彭執中曰率由舊章如春秋之時晉侯請隧㐮王以
王章而不許魯災命藏象魏而季武子以為舊章不
可忘蓋成王周公制禮作樂秩然成章傳之萬世可
以遵守
(臣)按成王時之所謂舊章當謂顯承其祖考者是
也文謨武烈子孫千億固宜勿替引之然文王大
統未集武王君天下之日淺未遑制禮作樂之事
周公居攝作六典之職謂之周禮七年致政成王
以此禮授之蓋周公本文王之意而為是六官之
典在成王當日亦不過目前行事而詩人遂謂之
舊章者其精心厚意萬世常新而譲德于天譲善
于親則以為此乃文武之大經古昔之典刑故謂
之舊章也成王有嘉樂之令德而率循之以宜於
人民豈其復有過誤遺失而詩人則以惟其如是
僅乃得之蓋雖公尸所告亦無溢美之詞也觀彭
執中引証㐮王不許晉侯請隧及季武子藏象魏
又可以知春秋之法即周官之典周官之典即文
武之政當夫子未筆削之先而韓宣子見魯春秋
以為周禮在是曰乃今知周公之德與周之所以
王也況又經化工之筆乎然則春秋之所取皆法
祖宗之事春秋所譏皆不法祖宗之事如左氏所
斷禮也非禮也禮即周公之禮也夫
御定孝經衍義卷四十五
