欽定四庫全書
御定孝經衍義卷首上
衍經之序
邢昺正義曰案孝經遭秦坑焚之後為河間顔芝所
藏初除挾書之律芝子貞始出之長孫氏及江翁后
蒼翼奉張禹等所說皆十八章及魯恭王壊孔子宅
得古文二十二章孔安國作𫝊劉向校經籍比量二
本除其煩惑以十八章為定而不列名又有荀昶集
其錄及諸家疏並無章名而援神契自天子至庶人
五章惟皇侃標其目而冠於章首御註依古今集詳
議儒官連狀題其章名重加商量遂依所請章者明
也謂分析科段使理章明說文曰樂歌竟為一章章
字從音從十謂從一至十十數之終諸書言章者盖
因風雅凡有科段皆謂之章焉言天子庶人雖列貴
賤而立身行道無限高卑故次首章先陳天子等差
其貴賤以及庶人次及三才孝治聖治三章並敘德
教之所由也紀孝行章敘孝子事親為先與五刑相
因即夫孝始於事親也廣要道章廣揚名章即先王
有至德要道揚名於後世也揚名之上因諫諍之臣
從諫之君必有應感三章相次不離於揚名事君章
即忠於事君也喪親章繼於諸章之末言孝子事親
之道終也皇侃以開宗及紀孝行喪親等三章通於
貴賤今按諫諍章大夫已上皆有爭臣而士有爭友
父有爭子亦該貴賤則通於貴賤者有四焉
開宗明義章
邢昺正義曰開張也宗本也明顯也義理也言此章
開張一經之宗本顯明五孝之義理故曰開宗明義
章也第次也一數之始也以此總標諸章以次結之
故為第一冠諸章之首焉
天子章
邢昺正義曰前開宗明義章雖通貴賤其跡未著故
此以下至於庶人凡有五章謂之五孝各說行孝奉
親之事而立教焉天子至尊故標舉其首按禮記表
記云唯天子受命於天故曰天子白虎通云王者父
天母地亦曰天子虞夏以上未有此名殷周以來始
謂王者為天子也
又曰孝經援神契云天子孝曰就言德被天下澤及
萬物始終成就榮其祖考也五等之孝惟於天子章
稱子曰者皇侃云上陳天子極尊下列庶人極卑尊
卑既異恐嫌為孝之理有别故以一子曰通冠五章
明尊卑貴賤有殊而奉親之道無二
諸侯章
邢昺正義曰次天子之貴者諸侯也按釋詁云公侯
君也不曰諸公者嫌涉天子三公也故以其次稱為
諸侯猶言諸國之君也皇侃云以侯是五等之第二
下接伯子男故稱諸侯今不改也
又曰夫子前述天子行孝之事已畢次明諸侯行孝
也援神契云諸侯行孝曰度言奉天子之法度得不
危溢是榮其先祖也
卿大夫章
邢昺正義曰次諸侯之貴者即卿大夫焉說文云卿
章也白虎通云卿之為章也章善明理也大夫之為
言大扶扶進人者也胡𫝊云進賢達能謂之卿大夫
王制云上大夫卿也又典命云王之卿六命其大夫
四命則為卿與大夫異也今連言者以其行同也
又曰夫子述諸侯行孝之事終畢次明卿大夫之行
孝也援神契云卿大夫行孝曰譽盖以聲譽為義謂
言行布滿天下能無怨惡遐邇稱譽是榮親也舊說
云天子諸侯各有卿大夫此章既云言行滿於天下
又引詩云夙夜匪懈以事一人是舉天子卿大夫也
天子卿大夫尚爾則諸侯卿大夫可知也
士章
邢昺正義曰次卿大夫者即士也按說文曰數始於
一終於十孔子曰推一合十為士毛詩𫝊云士者事
也白虎通曰士者事也任事之稱也故禮辨名記曰
士者任事之稱也𫝊曰通古今辯然不然謂之士
又曰夫子述卿大夫行孝之事終次明士之行孝也
援神契云士行孝曰究以明審為義當須能明審資
親事君之道是能榮親也白虎通云天子之士獨稱
元士盖士賤不得體君之尊故加元以别於諸侯之
士也此直言士則諸侯之士前言大夫是戒天子之
大夫諸侯之大夫可知也此章戒諸侯之士則天子
之士亦可知也
庶人章
邢昺正義曰庶者衆也謂天下衆人也皇侃云不言
衆民者兼包府史之屬通謂之庶人也嚴植之以為
士有員位人無限極故士以下皆為庶人
又曰夫子上述士之行孝已畢次明庶人之行孝也
援神契云庶人行孝曰畜以畜養為義言能躬耕力
農以畜其德而養其親也
朱子取古文孝經刊其誤者考正其章次定為經一
章𫝊十四章曰此一節夫子曾子問答之言而曾子
門人之所記也疑所說孝經者其本文止如此其下
則或者雜引𫝊記以釋經文乃孝經之𫝊也盖經之
旨統論孝之終始乃敷陳天子諸侯卿大夫士庶人
之孝而其末結之曰故自天子以至於庶人孝無終
始而患不及者未之有也其首尾相應次第相承文
勢連屬脉絡通貫同是一時之言無可疑者而後人
以為六七章(今文作六章古文凡七章)又增子曰及引詩書之文
以雜乎其間使其文意分斷間隔而讀者不復得見
聖言全體大意為害不細故今定此六七章者合為
一章而刪去子曰者二引書者一引詩者四凡六十
一字以復經文之舊
刊誤章次
經一章今文開宗明義章第一至庶
人章第六合為一章
𫝊之首章釋至德以順天下
今文廣至德章第十三
𫝊之二章釋要道
今文廣要道章第十二
𫝊之三章釋以順天下
今文三才章第七
𫝊之四章釋民用和睦上下無怨
今文孝治章第八
𫝊之五章釋孝德之本
今文聖治章第九上一節
𫝊之六章釋教之所由生
今文聖治章下一節
𫝊之七章釋始於事親及不敢毁傷
今文紀孝行章第十
𫝊之八章因上章
今文五刑章第十一
𫝊之九章釋中於事君
今文事君章第十七
𫝊之十章釋天子之孝
今文感應章第十六
𫝊之十一章釋立身揚名及士之孝
今文廣揚名章第十四
𫝊之十二章因上章
古文閨門章
𫝊之十三不解經别發一義
今文諫諍章第十五
𫝊之十四章不解經别發一義
今文喪親章第十八
經文
仲尼間居曾子侍坐子曰參先王有至德要道以順天
下民用和睦上下無怨汝知之乎曾子辟席曰參不敏
何足以知之子曰夫孝德之本也教之所由生也復坐
吾語汝身體髮膚受之父母不敢毁傷孝之始也立身
行道揚名於後世以顯父母孝之終也夫孝始於事親
中於事君終於立身愛親者不敢惡於人敬親者不敢
慢於人愛敬盡於事親而德教加於百姓刑於四海盖
天子之孝在上不驕高而不危制節謹度滿而不溢高
而不危所以長守貴滿而不溢所以長守富富貴不離
其身然後能保其社稷而和其民人盖諸侯之孝非先
王之法服不敢服非先王之法言不敢道非先王之德
行不敢行是故非法不言非道不行口無擇言身無擇
行言滿天下無口過行滿天下無怨惡三者備矣然後
能守其宗廟盖卿大夫之孝也資於事父以事母而愛
同資於事父以事君而敬同故母取其愛而君取其敬
兼之者父也故以孝事君則忠以敬事長則順忠順不
失以事其上然後能保其爵禄而守其祭祀盖士之孝
也用天之道分地之利謹身節用以養父母此庶人之
孝也故自天子已下至於庶人孝無終始而患不及者
未之有也
臣謹按孝經古無章第篇名自皇侃標天子以下
五孝之目而五等之序截然以明盖孝為王道之
本萬化之原故曰夫孝置之而塞乎天地溥之而
横乎四海施之後世而無朝夕推而放諸東海而
準推而放諸西海而準推而放諸南海而準推而
放諸北海而準然而無所不包者其體施之有方
達之有漸能足乎其量而無以加者其用其體則
足乎赤子之心無憾於匹夫之賤蔬粟飲水與尊
養四海其致一也其用則各有其地之所得為與
其分之所不可過諸侯不敢擬於天子卿大夫不
敢擬於諸侯士不敢擬於卿大夫庶人不敢擬於
士其勢然也夫惟天子之尊足以立乎其體之至
隆而稱乎其量之無加推一念之愛達之於無不
愛無不愛斯能愛其親推一念之敬達之於無不
敬無不敬斯能敬其親斯須之不愛為刻覈為殘
忍為法令繁密為賦斂無藝將不勝兵刑之禍而
天下有重足之憂斯須之不敬為傲慢為逸樂為
侈靡無度日泰然於上而天命人心去之矣故天
子之孝非特謹小節勤細行已也在天下安社稷
固否耳此愛敬之實也古之聖王如大舜之䕫䕫
齊慄禹之勤勞湯之立愛立敬文王之日昃不遑
暇食皆本孝道以光大業致盛治至於武王郊祀
后稷以配天宗祀文王於明堂以配上帝制禮作
樂文章大備凡其禮百神和民人而御萬物者乃
至纖悉具舉而皆可法然夫子要而贊之曰武王
周公其達孝矣乎言愛之至敬之至也盖愛敬盡
于事親而德教加于四海古之聖王所以過化存
神不言而喻不介而孚者率由斯道也故夫子舉
先王之至德要道切著之為經而三復其文於天
子之孝本之以愛敬二人而推之通神明光四海
興禮樂移風俗納諫諍美政教其於事親之儀節
蓋略焉而至於諸侯以降則第勉以奉宗廟承祭
祀為言行無過服勞奉養而已矣蓋其所施固有
廣狹小大之殊而丁寧之意亦少殺矣書曰一人
有慶兆民賴之夫天子盡孝於上則諸侯卿大夫
士庶人莫不盡孝於下而治化成矣此自然之序
也雖然由天子而諸侯而卿大夫而士而庶人此
治之有其序也由親親而仁民而愛物此序之又
有其序也而或者騖於汎愛博施之說托於一視
同仁之大則與異端之所謂無差等無人我者意
豈異哉夫子固曰不愛其親而愛他人者謂之悖
德不敬其親而敬他人者謂之悖禮且夫不愛其
親者亦必不能愛人不敬其親者亦必不能敬人
譬諸水然溝澮者可立涸也如草木然根撥則枝
葉必害也人君誠鑒乎此而專以孝親為心久之
仁心純熟義理精明不敢惡人不敢慢人之一念
油然自生發之不禦而充之不窮於天下也何有
不然千尋之木旦夕而長有是理哉若夫諸儒所
定十八章前後次第多異同臣按開元間題章名
及正義所云皆以三才章以下為廣敘前六七章
之意則朱子刊誤定為經文者為不易臣今一以
是為宗衍經不衍傳者𫝊從經也不衍𫝊故𫝊之
章第但各存之不復論而𫝊文之義固已悉具云
御定孝經衍義卷首上
