欽定四庫全書
御定孝經衍義卷三十三
天子之孝
薄稅斂
漢興天下既定高祖約法省禁輕田租十五而稅一量
吏禄度官用以賦於民
惠帝即位減田租復十五稅一
文帝二年賜天下今年田租之半
詔曰農天下之大本也民所恃以生也而民或不務
本而事末故生不遂朕今親率羣臣農以勸之其賜
天下民今年田租之半
十二年賜農民今年半租
詔曰道民之路在於務本朕親率天下農而野不加
辟歲一不登民有饑色是吏奉吾詔不勤而勸民不
明且吾農民甚苦而吏莫之省將何以勸焉其賜農
民今年租稅之半
十三年除田之租稅
詔曰農天下之本務莫大焉今勤身從事而有租稅
之賦是為本末者無以異也其除之
(臣)按漢初除秦之苛㬥田租十五而稅一所以量
度禄用者似乎量出為入不合古意然其要在於
省約則其作法於凉貽謀之善中間雖廢而惠帝
仁弱高后女主擅國猶能復之也文帝二年春耕
藉其秋賜民田租之半至十二年用晁錯之言賜
農民半租明年遂除之自是不稅民田者十有三
年至於景二年而始令民再出田租然猶三十而
稅一也胡寅以為漢至文帝封國漸衆諸侯王自
食其地王府所食者寡又多邊患歲致金繒天子
嘗自將出擊復有河决築塞之費大司農財用宜
不致充溢何以足用蓋文帝恭儉惜百金之費自
宫閫至國都咸莫有奢侈之習如之何不富臣亦
以為景帝惟不改文帝之恭儉是以即位之後亦
有吳楚七國之變用師征伐而能比十二年之詔
賜民歲半租並稱極盛之時也
昭帝始元二年除今年田租
尹起莘曰自武帝多事已甚民困極矣霍光輔佐孝
昭初年問民疾苦今又除民田租凡此皆當時善政
有補於民者也
(臣)按自漢興以來惟文十三年及是年除田租蓋
僅有之事而是時在武帝多事之後尤為當厄之
施異舊之恩此霍光之輔昭帝所以收拾人心而
延長國祚者也
元鳳二年令三輔太常郡得以菽粟當賦
(臣)按賦口算也當時田租未有出錢如今之折色
者惟口算乃出錢是年令得以菽粟當錢物亦賈
誼晁錯重積貯之遺意獨於三輔太常者近也遠
則更以運致煩百姓矣夫一口之算止於一百二
十文然榖賤之時亦非升斗可辦苟徵賦急則菽
粟之値愈賤矣收其菽粟既可以實近畿之地亦
所以貴榖重農此政之善經也
元平元年春二月詔減口賦錢什三
宣帝五鳳三年二月減天下口錢
甘露二年春正月赦減民算三十
師古曰一算減錢三十也漢律人出一算算百二十
錢
(臣)按口賦算錢即周之九賦亦即所謂里之布也
在平民則據鄉大夫所登夫家衆寡之數既授之
田始有賦也其山澤幣餘以抑末作而特增其賦
鄭注所謂漢法賈人倍算者也魯哀公以口率出
泉未足復計田而賦則是農夫倍算而商賈幸免
也後世取民之制因革不常大約楊炎兩稅之後
即口賦亦併在其中則商賈末作與閭巷窮民俱
邀寬大是口賦去而田賦存矣文景務在勸農重
榖故租田可除而口算不減至於昭宣之世民知
務本矣減算之意正一張一弛歟在元平之所減
者其三乃武帝所增五鳳不言減數而甘露言減
三十則是一算止九十文矣迨成帝建始二年復
減天下賦錢算四十則是一算止五十文也然則
口賦一事律之自重而之輕者也
光武建武六年冬十二月復田租舊制
詔曰頃者師旅未解用度不足故行什一之稅今軍
士屯田糧儲差積其令郡國收見田租三十而稅一
如舊制
(臣)按王莽之末天下旱蝗粟斛至黃金一斤東京
再造一二年間野榖旅生野蠶成繭被於山阜人
收其利至五年而田畝益廣其明年遂有是詔夫
什一而稅先王之制也而漢文帝盡除之至景帝
始復三十稅一讀此詔則相沿為定例矣武帝之
巧立名色朘剝其民而田租未嘗徵也光武用兵
平㬥亂累歲師旅而止於什一天下甫定不數年
而復舊制此雖天祚有德豐年降康原其所以然
者軍士屯田糧儲差積見於詔旨孰謂屯田為迂
闊之計哉
唐高祖武德二年初定租庸調法每丁租二石絹二匹
綿三兩
武德七年初定均田租庸調法
丁中之民給田一頃篤疾減十之六寡妻妾減七皆
以什之二為世業八為口分每丁歲入租粟二石調
隨土地所宜綾絹絁(絲經枲緯曰絁音始移反)布歲役二旬不役
則收其傭日三尺有事而加役者旬有五日免其調
三旬租調俱免水旱蟲霜為灾什損四以上免租損
六以上免調損七以上課役俱免
代宗廣德二年稅天下青苗錢
(臣)按青苗錢者每畝十五文以國用急不及待西
成之候苗方青則徵之也又有所謂地頭錢者每
畝二十五文大歴五年五月詔自今以後宜一切
以青苗為名每畝減五文徵三十五文隨徵夏稅
時據數徵納此一項實代宗作俑開後世預徵撮
借之弊政為之者其說不美書之者其失自見其
後楊炎之定兩稅量出為入古制大壊然曰夏輸
無過六月秋輸無過十一月則青苗錢在所釐革
矣後世若確守六月十一月之限與兩稅外輙率
一錢以枉法論之條民間自可少為休息竊恐有
司奉行漸失其故屢當事變權宜設法無青苗之
名而不能掩青苗之實爾此又仍宜追咎於作俑
之代宗而定兩稅者不任其咎也
德宗建中元年始用楊炎議命黜陟使與觀察刺史約
百姓丁産定等級改作兩稅法比來新舊徵科色目一
切罷之二稅外輙率一錢者以枉法論唐初賦歛之法
曰租庸調有田則有租有身則有庸有戶則有調玄宗
之末版籍浸壊多非其實及至德兵起所在賦歛迫趣
取辦無復常凖賦歛之司增數而莫相統攝各隨意增
科自立色目新故相仍不知紀極民富者丁多率為官
為僧以免課役而貧者丁多無所伏匿故上戶優而下
戶勞吏因緣蠶食旬輸月送不勝困弊率皆逃徙為浮
戶其土著百無四五至是炎建議作兩稅法先計州縣
每歲所應費用及上供之數而賦於人量出以制入戶
無主客以見居為簿人無丁中以貧富為差為行商者
在所州縣稅三十之一使與居者均無僥利居人之稅
秋夏兩徵之其租庸調雜徭悉省皆總統於度支上用
其言因赦令行之
(臣)按阡陌開而井田廢兩稅行而租庸調之法亡
論者或以楊炎甚于商鞅則過矣唐之口分世業
遠祖董仲舒之遺議近踵晉魏齊周隋之陳迹少
為潤色變通然所以行之不久而法遂弊者古者
比閭族黨積一而五則有長矣非三年大比則不
得而徙也自此之彼從而受之皆為地著百里數
十里即謂他鄉異國非旌節不行安得而有所謂
逃亡之民浮客之戶哉說者謂三晉地狹民貧故
商鞅開阡陌令民自占所以誘致三晉之民而傾
奪之固也既已罷侯置守天下一家則安能節節
而封域之使出鄉無導遂内之圜土哉天下之田
或在官或在民又不得而不聽其賣買則亦安能
寸寸而疆理之使地與民必無參錯哉宜乎宇文
融之括隱戶收羡田為歛怨之術也然非隱戶必
不可括羡田必不可收也但以急於用度而迫脇州
縣則有貎閱之煩虚張之數耳融之後繼之以王
鉷天寳之後承之以至德古法大壊口丁田畝至
於不可簡稽於是乎楊炎兩稅之法興焉蓋亦勇
於革弊務為一切簡徑易明所失者於諸額外之
征如青苗錢地頭錢之數不聞有所釐革悉以併
入兩稅之中在當時非不嚴切禁飭於後之人妄
有增加也而行之未幾聚歛之臣又巧立名色以
掊克於民行之既久而君若相忘其為前此有歸
并之事又從而權宜設法取濟一時而民愈以困
矣此所以不得而不咎炎也
陸贄請均節財賦凡六條其一論兩稅之弊其略曰建
中之初更租庸調法分遣使者摉擿都邑校騐簿書每
州取大歴中一年科率最多者以為兩稅定額夫財之
所生必因人力故先王之制賦人必以丁夫為本不以務
穡增其稅不以輟稼減其租則播種多不以殖産厚其
征不以流寓免其調則地著固不以飭勵重其役不以
窳怠蠲其庸則功力勤如是故人安其居盡其力矣兩
稅之立惟以資産為宗不以丁身為本曾不寤資産之
中有藏於襟懷囊篋物雖貴而人莫能窺其積於場圃
囷倉直雖輕而衆以為富有流通蕃息之貨數雖寡而
計日收贏有廬舍器用之資價雖高而終歲無利如此
之比其流實繁一概計佔算緡宜其失平長偽由是務
輕資而樂轉徙者恒脱於徭税敦本業而樹居産者每
困於徵求此乃誘之為奸驅之避役力用不得不弛賦
入不得不闕復以創制之首不務齊平供應有煩簡之
殊牧守有能否之異所在徭賦輕重相懸所遣使臣意
見各異計奏一定有加無除又大歴中供軍進奉之類
既收入兩稅今於兩稅之外復又並存望稍行均減以
救凋殘
其二請二稅以布帛為額不計錢數其略曰凡國之賦
稅必量人之力任土之宜故所入者惟布麻繒纊與百
榖而已先王懼物之貴賤失平而人之交易難凖又定
泉布之法以節輕重之宜歛散弛張必由於是然則榖
帛者人之所為也錢貨者官之所為也是以國朝著令
租出榖庸出絹調出繒纊布麻曷嘗有禁人鑄錢而以
錢為賦者也今之兩稅獨異舊章但估資産為差便以
錢榖定稅臨時折徵雜物每歲色目頗殊惟計求得之
利宜靡論供辦之難易所徵非所業所業非所徵遂或
增價以買其所無減價以賣其所有一增一減耗損已
多望勘會諸州初納兩稅年絹布定估比類當今時價
加賤減貴酌取其中總計合稅之錢折為布帛之數
(臣)按法有初變之為甚可惜既變之乃不可復者
租庸調是也當陸贄之為相時其行兩稅未甚久
也而贄極論其弊稱舊制之善然卒以為望稍行
均減以救凋殘而已亦未敢任為租庸調之制必
可復也吕祖謙極詆楊炎而馬端臨又以為得救
時之策要非篤論也謂有司奉行之過而炎變法
而人安之固端臨之偏見謂兩稅之法立古制然
後掃地必寓兵於農賦役方始定者抑又祖謙泥
古之說不足以罪炎也炎之罪在量出為入及不
除非法之稅不能任土所宜槩計估算緍耳何也
古者冡宰以三十年之通制國用量入以為出什
一古之中正輕之不可重之不可今炎乃先計州
縣每歲所應費用及上供之數而賦於人明言量
出以制入已兆不足則更取之端矣按大歴五年
詔并地頭錢一以青苗錢為名每畝徵三十五文
八年每畝率十五文此等額外横征炎未能白去
混編兩稅今贄乃言供軍進奉之類皆收拾兩稅
之中明是不一而足矣當變法之始自當一概革
除縱不能去寧另存款項布告中外以軍興權宜
事平一無所取雖未必果去必不致於稅外並存
今乃務在簡明不虞後弊致使供軍進奉重復科
徵而借商間架陌頭之苛政滋起是亦作法於貪
矣古之貢篚各以其方賄九賦之言歛財賄亦以
錢榖及他財物惟民所便耳豈有以一歲之物價
為率而勒令其必出泉為賦哉凡炎之所以變法
者本憂國用之不足而不慮民力之難堪夫亦笑
前人之已拙忘已事之未工者也然而在後世則
更無以易兩稅之法也當位以節中正以通有蠲
除於常賦之中無增加於正額之外比類時價酌
取其中則贄所望於當日者不過如此矣人主誠
能體孔氏節用愛人之言思孟子用一緩二之說
何必言復古哉由授田還田之弊則有豪強兼并
由租庸調之弊則有隱丁羡田今者尺寸之地皆
民間之自為賣買者也雖有貧弱之人操劵而守
其業必無有横奪之者也有田則有戶有戸則有
丁戶口之數新故相除衆寡正等雖餘夫羡卒或
有未登其數然天子既無土地以任之則包涵徧
覆令其生息長養於天地之中固不必屑屑焉為
料民之舉也故長民者有寬恤其民之心則民之
受福孔多矣毋事動言興革也
其四論稅限迫促其略曰蠶事方興已輸縑稅農功未
艾遽歛榖租上司之繩責既嚴下吏之威㬥愈促有者
急賣而耗其半直無者求假而費其倍酬望更詳定徵
稅期限
(臣)按兩稅之法夏輸無過六月秋輸無過十一月
蓋繭絲既登而後可以徵縑稅禾稼既納而後可
以收榖租斷未有先事而求非時而供者也贄所
欲更定徵稅限期乃尚以楊炎所定為迫促耳據
聶夷中詩所云五月賣新絲十月糶新榖醫得眼
下瘡剜却心頭肉者乃在唐之末造何嘗於五月
十月之前而輸絲榖之稅哉贄乃甚言之以為此
乃方興未艾之時云爾若果不待蠶事既畢農功
告成而督促其輸之官府則是國家無一年之蓄
而民間反有經歲之儲兩稅之謂何而變為預征
也此又楊炎之所不為也
貞元三年秋七月以元友直為諸道句勘兩稅錢帛使
四年秋七月罷句檢諸道稅外物
元友直句檢諸道稅外物悉輸戶部遂為定制歲輸
百餘萬緍斛民不堪命諸道多自訴於上上意寤乃
詔已在官者輸京師未入者悉以與民明年以後悉
免於是東南之民復安其業
尹起莘曰作法於凉其弊猶貪此固古今之通患也
前書以元友直為諸道校勘兩稅錢帛使初未嘗有
稅外之文考之分注及前史亦皆無之今友直乃校
勘諸道稅外物悉輸戶部至於民不堪命是豈非奸
吏並緣之弊乎夫明使之檢校兩稅而遂及於格外
萬一使之督責稅外則其弊又將何如哉德宗寤而
罷之直書於冊雖曰幸之蓋亦傷之也
(臣)按句勘之初本自李泌發策然不過曰可徵者
徵之難徵者釋之敢有淪沒者罪之而已臣猶以
為此泌之過也泌若曰兩稅錢帛自法應留州之
外悉輸京師其稅外科取一錢並令還給與民必
無是弊矣原其所以建策本為防秋兵大集國用
不充之故是乃利其稅外聚歛之資而巧為免罪
樂輸之說爾官為句校兩稅錢帛使其意實在於
稅外不在稅内也可徵者徵之仍是徵其稅外之
逋可釋者釋之非是釋其稅内之逋也尹氏但責
奸吏並緣之弊而臣之說以誅建策者之心雖賢
如李泌不得而少貸也
懿宗咸通元年禁州縣稅外科率
左拾遺薛調言兵興以來賦歛無度所在羣盜半是
逃戶固須剪滅亦可閔傷望敕州縣稅外無得科率
從之
尹起莘曰自德宗好聚斂於是進奉羡餘之弊接踵
而興後嗣繼之日增月益掊斂椎剝民不聊生其極
至於盜賊蜂起國遂以亡綱目至是始書禁稅外科
率事有因褒而見貶者此類是也
(臣)按尹氏之追咎於德宗是也自元友直之句校
兩稅錢帛而藩鎮州縣之稅外科率不可問矣若
曰科率之罪赦不問矣科率之物悉以輸京師毋
有匿也是教之以偷也觀此年之書禁則貞元四
年之罷終不罷矣朝廷罷之而藩鎮州縣不罷矣
所有進奉羡餘詎是從留使留州額内節省明知
故縱方且嘉其獻納驅吾赤子而為盜賊者誰使
然哉禁之於咸通之元所謂雖有善者亦無如之
何矣豈直因褒而見貶哉
僖宗乾符元年翰林學士盧攜上言以為陛下初臨大
寳宜深念黎元國家之有百姓如草木之有根柢若秋
冬培溉則春夏滋榮臣竊見關東去年旱灾自虢至海
麥纔半收秋稼幾無冬菜至少貧者磑蓬實為麵蓄槐
葉為虀或更衰羸亦難收拾當年不稔則散之鄰境今
所在皆饑無所依投坐守鄉閭待盡溝壑其蠲免餘稅
實無可徵而州縣以有上供及三司錢督趣甚急動加
捶撻雖撤屋伐木僱妻鬻子止可供所由酒食之費未
得至於府庫也或租税之外更有他徭朝廷儻不撫存
百姓實無生計乞敕州縣應所欠殘稅並一切停徵以
俟蠶麥仍發所在義倉亟加賑給至深春之後有菜葉
木芽繼以桑椹漸有可食在今數月之間尤為窘急行
之不可稽緩敕從其言而有司竟不能行徒為空文而
已
(臣)按取民之制從下言之則曰貢曰獻自上言之
則曰藉曰通皆極誠盡愛歡然相奉無所勉強之
詞故三代之時君民相親雖疆場之瓜饁耘之食
小民得而進御天子可以攘嘗也譬諸子婦私財
同居不内息而已豈有所謂追呼敲撲者哉後世
人主深居九重玉食萬方人間顛連疾苦之状固
有不得而盡知也司農以心計為稱職外吏以催
科為課最符檄所至必不虚歸捶楚之餘反遭横
索至於撤屋伐木嫁妻賣子固已欲去不可求死
不能矣於胥隸袛供醉飽於府藏無益分毫朝廷
赦之而司牧不赦詔令緩之而簿責不緩天下事
尚可為哉烏在其為民父母也
後唐莊宗同光二年八月以孔謙為租庸使
自是重歛急徵以充唐主之欲民不聊生賜號豐財
贍國功臣天平節度使
三年閏月詔罷折納紐配法
唐主以軍儲不足謀於羣臣吏部尚書李琪上疏以
六軍方闕未可輕徭兩稅之餘猶須重歛但不以折
納為事一切以本色輸官又不以紐配為名止以正
稅加納天下幸甚唐主即敕有司從之然竟不能行
尹起莘曰黃放(詔赦)白催(吏徵)之弊其來久矣此書詔罷
折納紐配法其文甚美然竟不能有所施行綱目大
書以著其虛文也
四年二月豫借河南夏秋稅
唐主以軍食不足敕河南尹豫借夏秋稅民不聊生
租庸使以倉儲不足頗朘(音宣蹇縮也)刻(剝也)軍糧軍士流
言益甚宰相懼率百官上表請出内庫之財以給諸
軍唐主欲從之劉后曰吾夫婦君臨萬國雖藉武功
亦由天命命既在天人如我何宰相又於便殿論之
后屬耳於屏風後須臾出粧具及三銀盆皇幼子三
人於外曰四方貢獻隨以給賜所餘止此耳請鬻以
贍軍宰相惶懼而退
尹起莘曰莊宗亂亡之事非一而貪吝之禍尤深既
以朘削失軍心又以掊斂失民心夫平時正稅尚欲
捐以予民忍復先期而取強以豫借名之乎况是時
人心已離雖盡出内帑痛自改厲尚恐不及矧又以
貪吝趣之哉
(臣)按莊宗之事蓋不足道也然而理亂興亡較然
可睹未有循此而不亂亡者也大凡貪者必富富
則逾吝當此財用告匱軍民胥怨之時惟有開倉
廩以賑貧民出金帛以勵將士或者尚可挽回而
牝雞司晨將多藏厚殖以自封也不知夫天命已
去四海之富尚屬他人而區區蓄積將焉用之誠
哉亂亡之事非一而貪吝之禍尤深也
明宗天成二年免三司逋負二百萬緍
胡氏曰明宗不事華侈故除省耗絶進奉今又蠲逋
負近二百萬緍一人寡欲受賜者不知其幾何人矣
尹起莘曰蠲免逋負此儉德之效也然逋在三司民
何預焉雖不及民而三司將何所取必取之於民矣
故免三司所以免民也
(臣)按此條尹氏發明最為深切世儒所見者近謂
欠在民者可赦已徵在官不得赦三覆斯言知貪
墨之吏既已犯侵冐之惡名勢必將移其實禍於
民重復科徵也免三司所以免民尤確不可易之
論故凡蠲逋稅者應在民在官一體赦免庶無黃
放白催之弊
以上薄税斂
御定孝經衍義卷三十三
