欽定四庫全書
御定孝經衍義卷九十九
大順之徵
(臣)按經文以以順天下發端因述五等之孝而總
結之以尊卑雖殊孝道同致蓋因心而行横塞無
際雖云隨力盡分而施化實待聖人能左右之曰
以也自曾子曰甚哉孝之大也以下朱熹定以為
傳而傳亦首申以順天下之旨經注云孝者德之
至道之要也先代聖德之主能順人心行此至要
之化則上下臣民和睦無怨傳注云順此以施政
教則不待嚴肅而成理也(臣)故首述德道教歸重
於居至握要天明地察之聖人次諸侯卿大夫庶
人各行其孝而以大順終焉順之之事盡而順之
效著矣
易乾彖傳乾道變化各正性命保合太和乃利貞
耿南仲曰乾道所以變化者隂陽而已各正性命者
隂陽之定分保合太和者隂陽之冲氣
首出庶物萬國咸寧
程頤傳曰天地之道常久而不已者保合太和也天
為萬物之祖王為萬邦之宗乾道首出庶物而萬彙
亨君道尊臨天位而四海從王者體天之道則萬國
咸寧也
(臣)按此卦為聖人得天位行天道而致太平之占
天以元統萬物聖人以仁統萬民首為元首首即
元也首出庶物萬國咸寧是聖人之順天下保合
太和乃利貞是天地大順之徵也利者順也必言
貞者雲行雨施品物流行即為禎祥一極備凶一
極無凶即為災異也程傳以為王為萬邦之宗而
西銘亦言大君者天之宗子大君體天地之道即
宗子所以體父母之心經曰愛敬盡於事親而德
教加於百姓刑於四海語其實則萬國咸寧徵其
象則保合太和也
豫豫順以動故天地如之而况建侯行師乎
程頤傳曰以豫順而動則天地如之而弗違况建侯
行師乎天地之道萬物之理唯至順而已
(臣)按順以動者順理而動以致人心之和猶經言
則天之明因地之利以順天下也故天地如之者
與之合德自然弗違隂陽調而風雨時山嶽奠而
河海清猶經言天地明察神明彰矣孝弟之至通
於神明也而况建侯行師乎者諸侯軌道兵革不
試猶經言天下和平災害不生禍亂不作也孟子
曰舜盡事親之道而瞽瞍底豫瞽瞍底豫而天下
化而天下之為父子者定豫之時義亦自順親而
底豫始乎
繫辭河出圖洛出書聖人則之
張栻曰通於天者河也有龍馬負圖而出此聖人之
德上配於天而天降其祥也中於地者洛也有神龜
載書而出聖人之德下及於地而地呈其瑞也聖人
則之故易興於世然後象數推之以前民用卦爻推
之以前民行而示天下後世也
(臣)按孔安國云河圖者伏羲氏王天下龍馬出河
遂則其文以畫八卦洛書禹治水時神龜負文而
列於背有數至九禹遂因而第之以成九數朱子
啓蒙首取孔氏之說蓋所謂龍馬神龜非甚鬼怪
之物也當其未則之前不可以名圖書也當其既
則之後則羲之圖至周猶寳藏之顧命所云是也
禹之書箕子陳之洪範是也歐陽子以圖書為不
足信然尚書所載甚明夫子又有河不出圖之嘆
其為神物何疑乎此古初之世大順之徵也據經
之言祥瑞不過如此其他稗官小說讖緯之書所
載蓂莢蒲箑等事蓋不足取
變化云為吉事有祥
(臣)按先儒言變化天道云為人事變化之祥則景
星慶雲醴泉芝草之屬是云為之祥則動容中禮
語嘿適時之類是臣愚以天道遠人事邇而天人
相感之理甚速美瑞必非虚至如使人之云為自
柔聲婉容下氣怡色以至一出言一舉足不忘父
母始於閨門放乎四海皆和氣之流行而星雲泉
草為之流光動色易味移形有不待占之而知來
者之爾昌爾熾矣
書大禹謨惠(順也)迪(道也)吉從逆凶惟影響
(臣)按在人為吉凶在天為災祥順則吉而逆則凶
若影之隨形響之應聲故咸有一德言惟吉凶不
僭在人惟天降災祥在德也以順對逆而言經言
以順則逆民無則焉不在於善而皆在於凶德亦
是順吉逆凶相對之辭也愛親者不敢惡於人敬
親者不敢慢於人愛敬盡於事親而德教加於百
姓刑於四海是以順示則而民則焉者也若夫愛
非所愛則悖德而逆矣敬非所敬則悖禮而逆矣
此固自居於凶德者也吉則天下和平凶則災害
並至此自然之理不待推測而知者故經言孝悌
之至通於神明也
惟德動天無遠弗届(至也)
孔穎達疏曰德之動天經傳多矣禮運云聖人順民
天不愛其道地不愛其寳故天降膏露地出醴泉如
此之類皆德動之也
至諴(和也)感神矧(况也)兹有苖
(臣)按此益之贊禹欲其修德致遠因言自滿者人
損之自謙者人益之是天之常道舜初耕歷山之
時為父母所疾日號泣於旻天及父母克己自責
負罪引慝敬以事見於父悚懼齊莊父亦信順之
先言德能動天次言帝能感瞽天元遠而瞽頑愚
皆言感也天即神也覆言動天而不覆言瞽者唐
孔氏以為天神事與人隔感天難於感瞽故舉難
者以况之其實天與瞽俱言難感以况有苖易於
彼二者(臣)以為舜之難在感親耳號泣於旻天於
父母而父母亦信順是感神感親無二感也班師
振旅誕敷文德以格有苖是推愛親敬親之心而
不敢慢惡於人以感神感親之感而感有苖也書
於禹謨之終篇特書曰有苖格此大順之徵也
益稷簫韶九成鳳凰來儀
蔡沈傳曰或曰笙之形如鳥翼鏞之虞為獸形故於
笙鏞以間言鳥獸蹌蹌風俗通曰舜作簫笙以象鳳
蓋因其形聲之似以狀其聲樂之和豈真有鳥獸鳳
凰而蹌蹌來儀者乎曰是未知聲樂感通之妙也匏
巴鼔瑟而游魚出聽伯牙鼔琴而六馬仰秣聲之致
祥召物見於傳者多矣况舜之德致和於上䕫之樂
召和於下其格神人舞獸鳳豈足疑哉
(臣)按麟鳳龜龍謂之四靈而龍之為帝王之瑞多
矣禹因神龜而叙疇孔子感獲麟而絶筆文王之
時鳳鳴岐山至若來儀於庭則惟舜之德之至䕫
之樂之和有以感召之此夫子所以有感於鳳鳥
不至也吳季子曰雖甚盛德蔑以加矣聖人之德
無以加於孝大順之徵無以過於鳳凰來儀故後
世雖有作者虞帝其弗可及也
禹貢東漸於海西被於流沙朔南暨聲教訖於四海禹
錫元圭告厥成功
孔穎達疏曰言五服之外又東漸入於海西被及於
流沙其北與南雖在服外皆與聞天子威聲文教時
來朝見是禹治水之功盡加於四海以禹如是故帝
錫以元色之圭告其能成天之功也
(臣)按經言刑於四海復引文王有聲之詩曰自西
自東自南自北無思不服與禹貢所云漸被暨訖
者相似禹之成功在於治水而傷其父功之不成
八年勞瘁過門不入夫子稱禹為無間然蓋亦以
其愛敬之盡孝弟之至也天乃錫禹洪範九疇以
其順水之性彛倫攸叙以其順人之性也考工記
曰天謂之元元圭之錫以告天功之成天之所助
者順也東西朔南皆順則天亦助其順矣
伊訓古有夏先后方懋厥德罔有天災山川鬼神亦莫
不寧暨鳥獸魚鼈咸若(順也)
孔安國傳曰雖微物皆順明其餘無不順
(臣)按是所謂作善降之百祥也微物皆順則天下
之大順可知百祥者可致之物莫不畢至也陳氏
大猷曰人君為天地鬼神萬物之主而德者天地
鬼神萬物之理所謂致中和天地位萬物育焉者
也是故經曰先王有至德要道以順天下
高宗肜日高宗肜日越有雊雉
孔安國傳曰祭之明日又祭殷曰肜周曰繹蔡沈傳
曰雊鳴也於肜日有雊雉之異蓋祭禰廟也
祖己日惟先格王正厥事
孔傳曰言至道之王遭變異正其事而異自消
(臣)按高堂隆曰大戊有桑穀生朝武丁有雊雉升
鼎皆因災恐懼側身脩行故號曰中宗高宗興也
勃焉今按祖己云王司敬民罔非天胤典祀無豐
於昵則武丁之所以致譴告者可知矣夫禰廟之
豐本所以致孝其親而於自仁率親自義率祖之
道有未協其宜者即不可謂之順不順而譴告隨
之順則休徵應之矣故曰正其事而異自消也
洪範八庶徵曰雨曰暘曰燠曰寒曰風曰時五者來備
各以其叙庶草蕃廡
蔡沈傳曰徵驗也廡豐茂所驗者非一故謂之庶徵
雨𤾉燠寒風各以時至故曰時也備者無缺少也叙
者應節候也五者備而不失其叙庶草且蕃廡矣則
其他可知也
曰休徵曰肅時雨若曰乂時𤾉若曰哲時燠若曰謀時
寒若曰聖時風若
孔穎達疏曰人君行敬則雨以時而順之人君政治
則暘以時而順之人君照晢則燠以時而順之人君
謀當則寒以時而順之人君通聖則風以時而順之
休咎皆言若者其所致者皆順其所行故言若也
(臣)按朱子言人主之行事與天地相為流通故行
有善惡則氣各以類而應然感應之理非謂行此
事即有此一應統而言之一德修則凡德必修一
氣和則凡氣必和固不必曰肅自致雨無與於暘
乂自致暘無與於雨但德修而氣必和矣分而言
之則德各有方氣各有象肅者雨之類乂者暘之
類求其所以然之故固各有所當也蓋朱子之意
以為五事之得失參預教化之微妙既不當如漢
儒之膠固軌滯亦不得如王安石之訓若字為如
為似作譬喻不足感應也休徵言順咎徵亦言順
者至德要道以順天下而天下順之者堯舜之民
比屋可封是順其順也反是而悖德悖禮而民亦
順而從之者桀紂之民也比屋可誅是順其逆也
五事之得失下及於民而上見於天時之順是亦
順其順恒之順是亦順其逆也然則大順之徵亦
徵之於其貌言視聽思而已孝子之視於無形聽
於無聲與夫不失足於人不失色於人不失言於
人其斯以為大順之徵而已矣
九五福一曰壽二曰富三曰康寧四曰攸好德五曰考
終命
朱子曰休咎徵於天則禍福加於人福極通天下人
民而言蓋人主不以一身為福極而以天下為福極
民皆仁壽堯舜之福也民皆鄙夫桀紂之極也五福
以人所尤好者為先
(臣)按疏以為五行傳有致極之文無致福之事反
此而言王者思睿則致壽聽聰則致富視明則致
康寧言從則致攸好德貎恭則致考終命蓋鄭氏
之說強以福極配五行是未達於一德修則凡德
必修一氣和則凡氣必和之理也德曰至德道曰
要道豈必為某事致某福歟通天下之人而言福
所以為大順之徵
金縢(為請命之書藏之於匱緘之以金不欲人開之遂以所藏為篇名)秋大熟未穫天
大雷電以風禾盡偃大木斯拔邦人大恐王與大夫盡
弁以啓金縢之書乃得周公所自以為功代武王之說
(所藏請命冊書)
王出郊天乃雨反風禾則盡起二公(太公召公)命邦人凡大
木所偃盡起而築之歲則大熟
孔穎達疏曰鄭元引易傳曰陽感天不旋曰陽謂天
子也天子行善以感天不迥旋經日故郊之是得反
風也
歸禾(篇名今亡)
唐叔得禾異畝同穎獻諸天子王命唐叔歸周公於東
作歸禾
孔安國傳曰唐叔成王母弟命邑内得異禾也畝壟
穎穗也禾各生壠而合為一穗拔而貢之異畝同穎
天下和同之象周公之德所致周公東征未還故命
唐叔以禾歸周公
嘉禾(篇名今亡)
周公既得命禾旅天子之命作嘉禾
孔安國傳曰已得唐叔之禾遂陳成王歸禾之命而
推美王善則稱君天下和同政之善者故公作書以
嘉禾名篇告天下
孔穎達疏曰後世同穎之禾遂名為嘉禾由此也
(臣)按經言嚴父配天周公其人此其制作之盛盡
愛敬而有以致應感之福也金縢之書請命三王
願以身代固足以動天地感鬼神其書晦則成王
未知公而天為之風雷偃禾其書顯則成王已知
公而天為之反風起禾又所謂陽感天不旋者也
而得嘉禾者又為王之母弟所以示一本同氣唐
叔之於成王猶公之於武王孝弟之至通於神明
光於四海無所不通是以又獲斯應也二篇之作
朱熹亦以為在金縢已後蓋制禮作樂致太平皆
在公歸已後之事以此為大順之徵矣
詩周南麟之趾(篇名)
小序曰關睢之應也關睢之化行則天下無犯非禮
雖衰世之公子皆仁厚如麟趾之時也
其一章曰麟之趾振振公子于嗟麟兮
孔穎達疏曰陸璣疏麟麕身牛尾馬足黃色圓蹄一
角角端有肉音中鍾吕行中規矩遊必擇地詳而後
處不履生蟲不踐生草不羣居不侣行不入陷穽不
罹羅網王者至仁則出
南軒張氏曰麟出於上古之時蓋極治之日也以紂
之在上而周之公子振振仁厚不減於極治之日故
詩歌之以為是乃麟也周公取之以為關睢之應
召南騶虞(篇名)
小序曰鵲巢之應也鵲巢之化行人倫既正朝廷既
治天下純被文王之化則庶類蕃殖蒐田以時仁如
騶虞則王道成也
其二章曰于嗟乎騶虞
毛萇傳曰騶虞義獸也白虎黑文不食生物有至信
之德則應之
朱熹集傳曰南國諸侯承文王之化修身齊家以治
其國而其仁民之餘恩又有以及於庶類詩人述其
事以美之且嘆曰此其仁心自然不由勉強是即真
所謂騶虞矣
(臣)按麟趾騶虞皆以瑞應之仁獸為喻文王之仁
德既洽而公子之仁無以異於麟趾諸侯之仁無
以異於騶虞蒸然太和之象矣所以致此者其始
於文王之脩身齊家乎以言乎男教則父王季而
子武王也以言乎女順則母太任而嗣太姒也人
倫既正教化自行故序以二詩為關睢鵲巢之應
(臣)以為大順之徵也
小雅天保(篇名)其一章曰天保定爾亦孔之固(堅也)俾(使也)爾
單(信也)厚何福不除(開也)俾爾多益以莫不庶(泉也)
孔穎達疏曰作者見時人物得所王業日隆歌而稱
之以告王言天之安定汝王位亦甚堅固矣何者天
使汝誠信厚愛天下臣民即知何等福不開出與之
天又使汝每物皆多有所益以是之故物無不衆多
也每物衆多是安定汝王位甚堅固也此章言福謂
王得福也下章乃言臣民受天禄耳言開者若有閉
藏蓄積今開出然
二章曰天保定爾俾爾戩(福也)穀(禄也)罄無不宜受天百禄
降爾遐(遠也)福惟日不足
孔穎達䟽曰言天安定汝之王位故使所福禄之人
朝廷羣臣等盡無有不宜其舉事者皆得其所而受
天百禄羣臣之外天又下與汝廣遠之福及天下之
民汲汲而欲下之維恐日日不足言天之使汝臣民
俱受天福是安定汝也
三章曰天保定爾以莫不興(盛也)如山如阜(大陸曰阜土山)如岡
如陵(山脊曰岡大阜曰陵則岡為山之高者陵為阜之大者)如川之方至以莫不
增
鄭康成云無不盛者使萬物皆盛草木暢茂禽獸碩
大山阜岡陵言福禄委積高大也川之方至謂其水
縱長之時也萬物之收皆增多也
六章曰如月之恒(弦也)如日之升(出也)如南山之壽不騫(虧也)
不崩如松栢之茂無不爾或承
孔穎達疏曰此章說堅固之狀言王德位日隆有進
無退如月之上弦稍就盈滿如日之出稍益明盛王
既德位如是天定其基業長久且又堅固如南山之
壽不騫虧不崩壊故常得隆盛如松栢之木枝葉恒
茂新故相承代常無凋落猶王子孫世嗣相承恒無
衰也
(臣)按天保詩共六章其四章五章陳祭祀之事致
孝敬於先君而予以無疆之壽者也然祭祀乃定
保以後之事其所以致此者由於博愛廣敬天明
地察神明既彰而向所閉藏蓄積不輕畀人之介
福今盡開出予之也單訓誠信經所謂敬親者不
敢慢於人也厚訓厚愛經所謂愛親者不敢惡於
人也二章三章乃自羣臣而及於民物其亦愛敬
盡於事親而德教加於百姓刑於四海之意也卒
形容保定堅固之狀如是而致其孝享則祝史非
矯誣而嘏辭豈虚設乎蓋聖王之所以順天下者
莫著於此詩也
大雅文王(篇名)其六章曰無念爾祖聿修厥德永言配命
自求多福
鄭康成曰王既述脩祖德常言當配天命而行則福
禄自來
(臣)按文王詩屢言命矣據隆盛則以新命美其祖
考陳勸戒則以配命告其子孫故曰帝命不時時
是也言帝命豈不如是乎是自人事而推天意也
曰天命靡常以天常命商使有九有之師矣由其
子孫言之可見天命靡常也是亦以己事而慮未
然也故曰天與之者豈諄諄然命之乎或問於朱
子曰受天命如何朱子曰命如何受於天只是人
與天同到此時人心奔趨自有不容已耳故念爾
祖在於修厥德修厥德則必能合天理合天理則
必能得人心盛大之福從愛敬而來也
旱麓(篇名)其卒章曰莫莫葛藟施於條枚豈弟君子求福
不回
鄭康成曰喻子孫依緣先人之功而起不回者不違
先祖之道
孔穎達疏曰此言脩先祖之德言莫莫然而延蔓者
是葛也藟也乃施於木之條枚之上而長也以興依
緣者此太王王季也乃依緣己之先祖之功業而起
也太王王季既依緣先祖則述脩其業是即樂易之
君子其求福禄不違先祖之正道言其脩先祖之正
道以致之是謂申以百福干禄焉
(臣)按旱麓之篇小序以為文王受其祖之功業也
申以百福干禄亦小序之文孔氏曰申者重也太
王王季道德高於先君獲福多於前世故言重也
經六章皆言太王王季脩行善道以求神佑是申
以百福干禄之事也蓋樂易之君子自然為神所
勞來而獲福禄之多在詩人以為得所以干求之
道在君子則法先祖之正道率循之而不敢違初
非有意於得福禄也夫通於神明者神所勞矣洪
範福極通天下臣民言之豈弟君子之福即天下
之福也不回其先祖是即所以順天下也君子指
太王王季朱子以為指文王詩人之意在於先揚
祖業足為子孫之美則序言愛祖而經不及文王
以見太王王季依緣后稷公劉文王依緣太王王
季君子指太王王季者得之矣
下武(篇名)其四章曰媚兹一人應侯順德永言孝思昭哉
嗣服
嚴粲曰天下媚愛武王而應之以順德謂天下化之
也孝者德之順故又言武王永言孝思昭昭然能嗣
先世之事也序所謂能昭先人之功也
輔廣曰天下之人皆戴武王而所以應之者維是順
德焉順德即孝之所感也上以孝感下以順應尤非
一朝一夕暫行復輟之所能致也
卒章曰受天之祜四方來賀於萬斯年不遐有佐
黃氏曰孝弟之至則通於神明光於四海而得萬國
之歡心此所以受天之祜四方來賀也
(臣)按順德之義嚴氏輔氏論之詳矣黃氏以為受
天之祜通於神明以四方來賀為光於四海得萬
國之歡心也佐者助也佐則兼天與人而言之易
曰天之所助者順也人之所助者信也武王成王
者之信於天下天下化於武王之永言孝思而應
之以順德雖於萬斯年可也
卷(音權曲也)阿(大陵曰阿篇名)其九章曰鳳凰鳴矣于彼高岡梧桐
生矣于彼朝陽(山東曰朝陽)菶菶萋萋(梧相之貌)雝雝喈喈(鳳凰之聲)
毛萇傳曰梧桐盛也鳳凰鳴也臣竭其力則地極其
化天下和洽則鳳凰樂德
(臣)按書君奭(召公名)云我則鳴鳥不聞孔安國以為
鳳也疏云鳳是難聞之鳥必為靈瑞之物故以鳴
鳥為鳴鳳孔子稱鳳鳥不至是鳳鳥難聞也此詩
歌成王之德而云鳳凰鳴矣鄭康成以為因時鳳
凰至故以為喻而蔡沈以為鳴於高岡者乃詠其
實皆謂成王之時鳳凰至也自虞書言簫韶九成
鳳凰來儀中間數百年絶響直至文王時鳴於岐
山而成王時又鳴於高岡舜時雖因韶樂之美其
實奮至德之光者由於瞽之底豫也岐山高岡由
於教化之和協其實孝思維則世德作求者又教
化之所因也鳳凰食竹棲梧經所以并言梧桐被
温仁之氣生於山岡之朝陽而茂盛也先儒皆以
此詩為太平之實騐其為大順之徵無可疑者
周頌思文(篇名)曰貽(遺也)我來(小麥)牟(大麥)帝命率(循也)育(養也)無此
疆爾界陳常于時夏
鄭康成曰武王渡孟津白魚躍入於舟出涘以燎
後五日火流為烏五至以穀俱來此謂遺我來牟天
命以是循存后稷養天下之功而廣大其子孫之國
無此封竟於女今之經界乃大有天下也用是故陳
其久常之功於時夏而歌之夏之屬有九書說烏以
榖俱來云穀紀后稷之德
(臣)按此亦雜見於書而鄭引以釋經雖未可據然
興王之瑞亦難以苟信耳目而非傳記也穀紀后
稷之德即以表武王纘乃烈祖之孝烏有孝名武
王卒父業故烏瑞臻當歸渡孟津之日天保未定太
平未洽天下尚未得謂之大順而其徵已先見萬國
之歡心已得故頌於周公行郊祀后稷之禮而追
美焉
雝(篇名)曰燕及皇天克昌厥後
鄭康成曰文王之德安及皇天謂降瑞應無變異也
又能昌大其子孫
(臣)按曹氏曰安及皇天則隂陽和而風雨時日月
光而星辰靜無錯行妄動之變蓋大順之徵也克
昌厥後則繼繼承承常膺天眷矣此所謂綏予孝
子者也
御定孝經衍義卷九十九
