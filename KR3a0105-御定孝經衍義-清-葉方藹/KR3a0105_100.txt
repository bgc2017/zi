欽定四庫全書
御定孝經衍義卷九十八
庶人之孝
用天道因地利謹身節用
易蒙九二子克家
(臣)按一卦之中五父二子蒙二坎體繫辭言坎再
索而得男故謂之中男是于家為次子也程傳曰
初隂暗居下民之蒙蒙而無知庶人之常也以隂
暗而至于用刑以經義律之則謂之不孝二以剛
而得中為克家之子比對言之庶人之孝者也占
法陽主義隂主富九二以陽居隂為能以義致富
夫以義致富則能謹身節用以養父母者矣蒙受
需又有養之以飲食之道也
繋辭斵木為耜揉木為耒耒耨之利以教天下
(臣)按炳文以為自古未有以牛耕者神農教民耒耜
其動也在下之耜而所以入之者在上之耒耒耜今
謂之犂地利莫大于稼穡莫先于耒耜聖人制器
尚象以利其氏而民服聖人之教是亦所以因地
之利也
詩豳風七月
孔穎達疏曰此八章皆是周公陳先公在豳教民周
備使衣食充足寒暑及時民奉上教知其早晚各自
勸勉以勤事業故同我婦子饁彼南畝及嗟我婦子
曰為改歲此述民人之志非序先公號令之辭
(臣)按七月八章皆用天之道也而晚寒晚温則因其
地而第六章之食鬱薁烹葵菽剝棗穫稻為春酒
皆以介眉壽食瓜斷壺叔苴采荼薪樗乃以食農
夫又有謹身節用之義豳民蓋無凍餒之父母矣
而趨時應候乃一篇之大旨故曰皆用天之道
小雅天保民之質矣日用飲食羣黎百姓徧為爾德
元儒彭執中曰日用飲食則豐富充足徧為爾德則
孝弟忠信
(臣)按此承上神之弔矣詒爾多福而言箋云神至
者宗廟致敬鬼神至矣蓋亦尸傳神辭嘏主人言
主人既為天所保定以孝享于先公先王神至而
詒之多福以及于民而民豐富充足孝弟忠信也
孝弟忠信是為能謹身豐富充足是為能節用也
此見庶人之孝皆天子之孝使之然矣
周頌臣工(篇名)嗟嗟保介維莫之春亦又何求如何新畬
(田三歲曰畬成熟也)於皇來牟將受厥明明昭上帝迄用康年命
我衆人庤(具也)乃錢鎛(田器)奄觀銍(所以穫禾)艾(穫也)
鄭康成箋曰急其教農趨時也
(臣)按趨時者用天之道也方暮春耳而以為銍艾
在奄忽之間于其來牟之將熟而預以知康年之
兆蓋勸勉之交至也已此謂上之教命使然而不
違其教者庶人之能事也
噫嘻(篇名)率時(是也)農夫播厥百榖駿(疾也)發(伐也)爾私終三十
里亦服(事也)爾耕十千維耦
(臣)按朱善以為終三十里欲其地之無遺利也此
言爾私而無公田者鄉遂之法地不井授但為溝
洫每三十里分為一部萬耦齊耕各極其望所以
勅人之盡其力也人盡其力斯地無遺利然而鄉
遂之異于都鄙亦因之之義也此見耕田播種庶
人之常職而猶須殷勤戒勅使之及時趨事故知
庶人之孝必有以成之者也
書洪範土爰稼穡
孔穎達曰鄭氏周禮注曰種榖曰稼若嫁女之有所
生也然則穡是惜也言聚蓄之可惜也共為治田之
事分為種歛二名耳潤下炎上曲直從革即是水火
木金體有本性其稼穡以人事為名非是土之本性
生物是土之本性其稼穡非本性也變曰言爰以見
此異也六府以土榖為二由其體異故也
(臣)按董孟程言太極判而為隂陽隂陽分而為五
行太極理也隂陽五行氣也理必寓乎氣氣不離
乎理故人生于五行者左氏言天生五材民並用
之廢一不可然其自無而有自微而著至于土而
形質廣大生物不窮故大地皆土也而其神運于
天則為冲氣寄旺于四時言其性則不可以一言
盡也非止于稼穡而已稼穡者以生民粒食之用
言之變曰為爰者爰于也于是焉稼穡者也稼言
種之穡言歛之可種可歛者土之性于是而種于
是而歛者人之為也凡厥庶民自知耒耜以來而
致養于是土也其利溥矣土之功用及人如此之
大而不稼不穡則土固不能自種自歛也故盤庚
言若農服田力穡乃亦有秋惰農自安不昏(強也)作
勞不服田畝越其罔有黍稷而五行生成之數終
于土而人事起焉六府以土穀為二由其體異五
行以土穀為一是其用同也然則土爰稼穡亦責
此凡厥庶民因地之利而已推之水之可以灌溉
火之可以烹餁木金之可以斵削鎔範以為宫室
器用亦因其自然之利而以人為為之者也是故
天五生土地十成之而後無非人事矣此九疇之
所以叙彛倫而皇極一章又為九疇之本也
酒誥惟曰我民迪小子惟土物愛厥心臧聰聽祖考之
彝訓
孔穎達曰文王之教小子者不但身自教之又化民
使自教其子弟惟教其民曰惟我民等當教道子孫
小子今土地所生之物皆愛惜之則其心善矣以愛
物則不為酒而損耗故也既父祖禀文王之教以化
其子孫而子孫能聰審聽用祖考之常訓愛物以戒
酒
妹土嗣爾股肱純其藝黍稷奔走事厥考厥長肇牽車
牛遠服賈用孝養厥父母厥父母慶自洗腆致用酒
蔡沈傳曰嗣續純大肇敏服事也言妹土民當嗣續
汝四肢之力無有怠惰大修農功服勞田畝奔走以
事其父兄或敏于貿易牽車牛遠事賈以孝養其父
母父母喜慶然後可自洗腆致用酒洗以致其潔腆
以致其厚也
(臣)按此正謹身節用之義也服賈依蔡傳别是商
賈之民新安陳櫟依二孔氏以為先用心于黍稷
餘力始從事于服賈也孔傳云農功既畢始牽車
牛載其所有求易所無遠行賈賣用其所得珍異
孝養其父母其父母善子之行子乃㓗厚致用酒
養也故蔡訓肇為敏二孔氏訓肇為始唐孔氏曰
若當農功則有所廢故知既畢乃行故云始牽車
牛蓋父母之心欲家之富若非盈利雖得其養有
喪家資則父母亦所不善今勤商得利富而得養
所以善子之行也此解與愛土物之義為切以經
謹身節用是庶人之孝愛土物是節用而即以致
心臧其謹身為可知矣前既嚴于酒禁而此復教
之以如此乃可用酒者豳風為此春酒以介眉壽
酒是養老之助故養厥父母則當用酒也必如此
乃可用酒則用之有節始終唯一土物愛厥心臧
之義云爾
無逸相小人厥父母勤勞稼穡厥子乃不知稼穡之艱
乃逸乃諺既誕否則侮厥父母曰昔之人無聞知
(臣)按疏釋稼穡艱難云民之性命在于榖食田作
雖苦不得不為寒耕熱耘沾體塗足是稼穡為農
夫艱難之事然是小人之分當然亦其所恃以為
生者也雖艱難奚得而辭故曰民生于勤勤則不
匱今其父母以勤勞稼穡乃能致富其子乃不知
其勞為逸豫游戱叛諺不恭之事則既欺誕其父
母又出此無所聞知之言以輕侮之是正謹身節
用之反也故孔傳以為此小人之不孝者也
禮記王制庶人無故不食珍
(臣)按集說云珍之名物見于内則蓋珍有八皆養
老之具故内則言養老而繼列八珍之名物第一
淳熬也第二淳母第三曰炮第四取豚若牂也第
五擣珍也第六漬也第七熬也第八肝膋也庶人
惟得以此洗腆致飬其父母而已不得用為常食
也蓋侈靡始于飲食故以戒庶人使知節也然曰
八十常珍則養老之中又自隨年為品制非一槩
珍竒美食尋常使有也
食節事時
陳澔曰食節則無不足之患事時則無不及之物
(臣)按無曠土則地無遺利無游民則人無遺力地
無遺利人無遺力則所入者多所藏者富恐其或
至于奢侈驕逸以減貲産而蒙恥辱故居民之道
又在于節其食時其事然後使公賦既充私養不
闕也
庶人耆老不徒食(徒食謂無羞而食)
應氏曰非人各有養而俗尚孝敬安能使在家無徒
食之老
(臣)按内則羹食自諸侯以下至于庶人無等以羹
與食人所日用惟稱有無然則庶人常食惟羹食
老年乃有脯膾之屬也節于少者乃有以養其老
者又恐其過于儉嗇而老者或至無羞而食也故
前言庶人無故不食珍此又言庶人耆老不徒食
此一句與内則同文王制言王者定經制厚風俗
而人知孝養其父母與内則之后王命冢宰降德
于衆庶兆民皆是以孝治天下也
周禮天官冢宰大宰之職一曰三農生九穀二曰園圃
毓草木三曰虞衡作山澤之材四曰藪牧養蕃鳥獸
(臣)按三農生九榖者原隰及平地之民也高平曰
原下濕曰隰原及平地可種黍稷粱豆之類隰中
可種稻麥及苽也此于大司徒所頒下民之職事
為一曰稼穡也園圃毓草木者田畔樹菜蔬果蓏
此為二曰樹藝也若在山澤之民所作事業材木
而已故曰虞衡作山澤之材此為作材也在藪牧
之民使之長養蕃滋鳥獸亦其事業也故曰藪牧
養蕃鳥獸此為四曰阜蕃也此皆各因其地以為
職事以盡其利也農為首是為本業而山澤藪牧
之民亦各出其力以勤生而致養故居九職之前
其百工商賈次之嬪婦次之臣妾又次之至于轉
移職事之閒民則不營已業為人傭賃庶人之賤
非其父母之所樂得以為子者也
地官司徒大司徒之職辯十有二壤之物而知其種以
教稼穡樹蓻
(臣)按此言十二壤之物所植之種各有所宜苟違
其壤其生不蕃故教民稼穡樹蓻必因其地之利
也司徒教養萬民者此庶人之因地之利亦司徒
教之教之各盡其利以養其父母而後孝友之行
亦自此而興也
冬官考工記(司空篇亡河間獻王錄此以備其數)審曲面埶以飭五材以
辯民器謂之百工通四方之珍異以資之謂之商旅飭
力以長地財謂之農夫
(臣)按庶人惟三農為多而庶人所包者衆不僅兼
府史胥徒而言也百工皆餼廪于官者然其稱事
而食亦如府史胥徒之禄以耕者之所獲為差耳
商旅鄭注販賣之客蓋行商旅與處賈為客此直
云商旅如書肇牽車牛遠服賈則是稼穡之暇以
有易無農得兼商也而又冇賈田賈亦得而耕也
庶人章疏專主農夫而包府史胥徒惟不及工商
既是包府史胥徒何獨不得包工商也况如下文
所云百工之事亦合天時地氣材美工巧而後為
良者乎彼商旅之通四方之珍異亦因地之利而
貿遷之也夫工商則猶夫人之子也勤力以致養
于農奚異焉
天有時地有氣材有美工有巧合此四者然後可以為
良材美工巧然而不良則不時不得地氣也橘踰淮而
北為枳鸜鵒不踰濟貉踰汶則死地氣然也鄭之刀宋
之斤魯之削吳越之劍遷乎其地而弗能為良地氣然
也
天有時以生有時以殺草木有時以生有時以死石有
時以泐水有時以凝有時以澤此天時也
(臣)按此百工之事所以用天之道因地之利也古
之百工皆在官府造作而粤鎛燕函之四者國不
置官以夫人而能為之也夫人而能為之農亦有
兼工者矣其或以工巧而守之世者又有率父教
述父事之孝也
國語周語民用莫不震動恪恭于農修其疆畔日服其
鎛不懈于時財用不乏民用和同
(臣)按此虢文公諫宣王不籍千畝而論務農之效
也王行而庶民畢從王耕而庶人終畝王饗而庶
人終食既而徧戒百姓紀農協工自農師以上至
宗伯以次徇行王又率公卿大夫親行農也民安
得不為之震動恪恭乎然其道在于順時及事故
大史告稷曰自今至于初吉陽氣俱烝土膏其動
弗震弗渝脉其滿𤯝榖乃不殖而稷之戒百姓者
曰隂陽分布震雷出滯土不備墾辟在司寇蓋聖
人之重天道而教民之用之也修疆服鎛不解于
時是民之能用天之道矣
魯語自庶人以下明而動晦而休無日以怠
(臣)按此公父文伯之母敬姜之言也明動晦休是
小人勞力之事猶言日出而作日入而息亦用天
之道也然其民之不材嚮義又係于土之沃瘠非
土之沃瘠能使必爾也故處沃土而能勞處瘠土
而不匱亦善于因地之利也
齊語今夫農羣萃而州處察其四時權節其用耒耜枷
(拂也所以繫草)芟(所銜切大鐮所以芟草)及寒擊菒(藁同枯草也)除田以待時
耕及耕深耕而疾耰之以待時而時雨既至挾其槍(樁也)
刈(鐮也)耨(鎡基)鎛(鉏也)以旦暮從事于田野脱衣就功首戴茅
蒲(䔲笠也)身衣襏襫(蓑薜衣也)霑體塗足暴其髮膚盡其四肢
之敏以從事于田野少而習焉其心安焉不見異物而
遷焉是故其父兄之教不肅而成其子弟之學不勞而
能夫是故農之子恒為農
(臣)按此管子之言聖王之所以處四民而處農就
田野者也首言察其四時而繼曰及寒曰待時耕
曰待時雨曰旦暮從事蓋皆察其四時之意察其
四時所以用天之道也農之子恒為農是則小人
艱雞稼穡而其子又知稼穡之艱難者矣此于聖
王以孝教天下之大旨固以無倍獨其所謂士鄉
十五工商之鄉六而農不在二十一鄉之數則兵
農分而古法壞自此始也
孟子曰世俗所謂不孝者五惰其四肢不顧父母之養
一不孝也博奕好飲酒不顧父母之養二不孝也好貨
財私妻子不顧父母之養三不孝也從耳目之欲以為
父母戮四不孝也好勇鬭狠以危父母五不孝也
(臣)按陳櫟言五不孝之序從輕漸說至重蓋與酒
誥所云正相反皆是不能謹身節用之故也惰其
其四肢則是不嗣股肱之力而奔馳以藝黍稷牽
車牛也博奕好飲酒是沉湎無度不愛土物也如
此則厥心不臧以貨財私其妻子而已此三不顧
父母之養者始則不能顧養繼則不暇顧養究則
不肻顧養自然之勢也如是則至于從耳目之欲
而放蕩于禮法之外為下流不肖以辱其親好勇
鬭狼一朝之忿忘其身以及其親亦必爾也酒誥
言誕惟厥縱淫佚于非彛用燕喪威儀又言厥心
疾很不克畏死蓋商受之失德而其民化之必有
甚焉文王作罰刑兹無赦世俗以此相戒蓋亦古
之遺訓與
耕者之所獲一夫百畝百畝之糞上農夫食九人上次
食八人中食七人中次食六人下食五人庶人在官者
其禄以是為差
朱熹集註曰勤者為上農其所收可供九人其次用
力不齊故有此五等庶人在官者其受禄不同亦有
此五等也
(臣)按天有旱潦地有肥磽故歲有四鬴三鬴二鬴
地有不易一易再易而又稽其人民而周知其數
一家男女七人以上則授之以上地六人授之以
中地五人以下授之以下地未嘗不量民之力也
如是猶有此五等之差則是不能用天道與能用
天之道非由天有旱潦也不能因地利與能因地
之利非由地有肥磽也故此所獲之多少皆農夫
之自為多少而已府史胥徒以事之煩簡為禄之
多少亦以其任事之材力所及自為多少而已為
農夫者一舉足而不忘養父母則必不欲好逸而
憚勞為府史胥徒者一舉足而不忘養父母則必
不欲避煩而就簡此班禄之制所以教孝者豈其
微哉
漢樊重世善農稼好貨殖重性温厚有法度三世共財
子孫朝夕敬禮常若公家其營理產業物無所棄課役
童隸各得其宜故能上下勠力財利數倍至乃開廣舊
土三百餘頃其所起廬舍皆有重堂高閣陂渠灌注又
池魚牧畜有求必給常欲作器物先種梓漆時人嗤之
積以歲月皆得其用向之嗤者咸求假焉貲至巨萬而
賑贍宗族恩加鄉閭外孫吳氏兄弟爭財重恥之以田
二頃解其忿訟縣中稱美推為三老年八十餘終其素
所假貸人間數百萬遺令焚削文契債家焚者皆慚爭
往償之諸子從勅竟不肻受
范曄論曰昔楚襄王問陽陵君曰君子之富何如對
曰假人不德不責食人不使不役親戚愛之衆人善
之若乃樊重之折契止訟其庶幾君子之富乎分地
以用天道實廪以崇禮節取諸理化則亦可以施于
政也與夫愛而畏者何殊間焉
(臣)按范氏之論當矣傳曰君子富好行其德其重
之謂乎非因天道因地利則無以致富非謹身節
用則無以守富也重之長享其富擬于封君矣建
武以後樊氏侯者凡五國重之餘祉施于子孫豈
不盛哉詩云孝子不匱永錫爾類
南史孝行傳論曰自澆風一起人倫毁薄蓋抑引之教
道俗所先變里旌閭義存勸奬是以漢世士務修身故
忠孝成俗至于乘軒服冕非此莫由晉宋以來風衰義
缺刻身勵行事薄膏腴若使孝立閨庭忠被史策多發
溝畎之中非出衣簮之下以此而言聲教不亦卿大夫
之恥乎
(臣)按南史孝義傳五十六人龔穎劉瑜賈思郭世
通嚴世期吳逵潘綜張進之丘傑師覺授王彭蔣
恭徐耕孫法宗范叔孫卜天與許昭先余齊人孫
棘何子平崔懷順王虚之吳慶之蕭叡明公孫僧
遠吳欣之韓係伯丘冠先孫淡華寳解叔謙韓靈
敏劉渢封延伯吳達之王文殊樂頤之江泌庾道
愍滕曇恭陶季直沈崇傃荀匠吉翂甄恬趙拔扈
韓懷明禇修張景仁陶子鏘成景儁李慶緒謝藺
殷不害司馬暠張昭其他或以事行比類相從或
以父子兄弟相及及蕭矯妻羊等通數十人大約
在仕宦之籍者什二三耳其他里閭溝畝之間謹
身以立名節發人視聽光于載籍為多也為庶人
者足以勸為士大夫者抑可愧也夫臣既錄其行
誼尤著者附于愛敬之條而錄傳序于此以不没
其姓名後倣此臣又按班范前後書及陳志紀孝
行則間見于各傳之中無專目也自李延壽始以
孝行立篇唐修晉書義兼孝友後世因之序時代
則始自晉也但晉書所載十有四人李密盛彦夏
方王裒許孜庾袞孫晷顔含劉殷王延王談桑虞
何琦吳逵登仕版致通顯者衆矣其誦詠自娛辟
命屢致者則徵仕也若躬履壟畝親執傭賃者王
談吳逵二人而已事並載愛親卷中其叙所謂蓻
黍之勤采蘭之詠亦用天分地謹身節用者所得
盡其道者矣
北史孝行傳序云孝經云夫孝天之經也地之義也人
之行也論語曰君子務本本立而道生孝弟也者其為
人之本與吕覽曰夫孝者三皇五帝之本務萬事之綱
紀也執一術而百善至百邪失天下順者其惟孝乎然
則孝之為德至矣其為道遠矣其化人深矣故聖帝明
王行之于四海則與天地合其德日月齊其明諸侯卿
大夫行之于國家則永保其宗社長守其禄位匹夫匹
婦行之于閭閻則播徽烈于當年揚休名于千載然而
淳源既往澆風愈扇禮義不樹廉恥莫修若乃綰銀黃
列鐘鼎立于朝廷之間非一族也積龜貝實倉廪居于
閭巷之内非一家也其于愛敬之道則有未能備焉哀
思之節罕有得其中焉斯乃詩人之所以思素冠孔子
之所以責衣錦也且生盡色養之方終極哀思之地厥
迹多緒其心一焉長孫慮等闕稽古之學無俊偉之才
或任其自然情無矯飾或篤于天性勤其四體並竭股
肱之力咸盡愛敬之心自足膝下之歡忘懷軒冕之貴
不言而化神人通感雖或位登台輔爵列王侯禄積萬
鍾馬跡干駟死之日曾不得與斯人之徒隸齒孝之大
也不其然乎按魏書列趙琰長孫慮乞伏保孫益德董
洛生楊引閻元明吳悉達王續生李顯達倉跋張昇王
崇郭文恭為孝感傳周書列李棠柳檜杜叔毘荆可秦
族皇甫遐張元為孝義傳隋書列陸彦師田德懋薛濬
王頒田翼楊慶郭世俊鈕因劉仕儁郎方貴翟普林李
德饒華秋徐孝肅為孝義傳今趙琰李棠柳檜杜叔毘
陸彦師李德饒入别傳及其家傳其餘並從此編緝以
備孝行傳云
(臣)按北史孝行傳叙大概抑鐘鼎之怙侈敦里閻
之素節彰善表微責備賢者其間如乞伏保閻元
明王崇郭文恭王頒楊慶鈕因翟普林常仕宦其
餘十八人者皆庶人之孝者也其或踰禮過中為
所難繼要其制行之高非由激勸處約之久卒無
變渝斯亦謹身節用之極則也
唐書孝友傳序曰唐受命二百八十八年以孝弟名通
朝廷者多閭巷刺草之民皆得書于史官萬年王世貴
長安嚴待封涇陽田伯明華原韓難陀華州王瞿曇鄭
縣卒法汪郭士舉張長郭士度鄭迪柳仁忠能君德劉
崇甘元爽韓子尚韓思約下邽張萬徹朝邑申屠思恭
吕昂鶉觚張元亮靈臺孫智和新平馮猛將宜川司馬
芬洛交周崇俊洛川何善宜博陵崔定仁冀州燕遺倩
貝州馬衡滄洲鄭士才清池孫楚信劉賢渤海邊鳳舉
瀛州朱寳積樂陵蘇㐲念邯鄲章徵鷄澤馮仁海郭守
素文安董相武邑王達多張丘感張藝朗暨孫師才張
義節沙河趙君惠南樂谷感德魏縣毛仁武城茹智達
歷亭王師威李肆仁臨河李文綢湯隂后斥奴鼓城彭
思義陳屺田堤岳太原盧遺仁王知道蒲州賈孝才解
縣衛元表南嶽張利見安邑曹文行孫懷應相里志降
楊王操邵元同張衡曹存勲李文褒董文海李文秀張
仙兒張公憲虞鄉董敬直河東張金城吕神通吕雲吕
志挺吕元光趙舉張祐姚熾張師德馮巨源杜山藏河
西郭文政伊闕任仲濟源榮璧汴州張士巖陳留家師
諒董允恭尉氏楊思貞中牟潘良瑗暨子季通陽武時
惠珣封丘楊嵩珪許田李頤道胙城蔡洪石善雄暨孫
彦威朗山胡君才徐州皇甫恒彭城尹務榮荆州劉寳
長壽史摶益州焦懷肅郭景華郪縣曹少微涪城趙烟
資陽趙光寓黃昇梓潼馬冬王秦舉王與嗣依政樊漪
巴西韋士宗文博熒暨子詮南鄭李貞古巢縣張進昭
萬載廖洪南陵蘇仲方鄱陽張讚樂平謝惟勤沈普姜
崌上饒鮑嘉福虞鎔真句容張常洧弋陽張球李營暨
子凝孫楚貴溪黃舟建昌熊士贍臨江袁鳴贛縣謝俊
餘杭何公弁章成緬方宗建德何起門桐廬祝希進諸
暨張萬和蕭山李渭許伯會戴恭兪僅信安徐知新徐
惠諲東陽應先唐君祐睦州許利川建陽劉常邵武黃
亘張巨籛吳海泉山王嘉猷永泰王奭皆事親居喪著
至行者萬年宋興貴奉先張郛灃陽張仁興櫟陽董思
寵湖城閻旻高平雍仙高湖城閻酆正平周思藝張子
英曲沃張君密秦德方馬元撡李君則太平趙德儼隴
西陳嗣北海吕元簡經城宋洸之單父劉九江無棣徐
文亮樂陵吳正表河間劉宣董永安邑任君義衛開龍
門梁神義賀見涉張竒異鄭縣王元緒寇元童舒城徐
行周睦州方良琨桐廬戴元益高安宋練涇縣萬晏弋
陽李植繁昌王丕皆數世同居者天子皆旌表門閭賜
粟帛州縣存問復賦税有授以官者唐時陳藏器著本
草拾遺謂人肉治羸疾自是民間以父母疾多刲股肉
而進又有京兆張阿九趙言奉天趙正言滑清泌羽林
飛騎啖榮禄鄭縣吳孝友華隂尹義華潞州張光玼解
縣南鍜河東李忠孝韓放鄢陵任客奴絳縣張子英平
原楊仙朝樂工叚日昇河東將陳沙襄陽馮子城固雍
孫八虞鄉張抱玉骨應秀榆次馮秀誠封丘楊嵩珪劉
浩清池朱庭玉弟庭金繁昌朱&KR3525;歙縣芮左干牛薛鋒
及河陽劉士約或給帛或旌表門閭皆名在國史善乎
韓愈之論也曰父母疾亨藥餌以是為孝未聞毁支體
者也苟不傷義則聖賢先衆而為之是不幸而且死則
毁傷滅絶之罪有歸矣安可旌其門以表異之雖然委
巷之陋非有學術禮義之資能忘身以及其親出于誠
心亦足稱者故列十七八焉廣明後方鎮凌法跨地千
里事不上聞孝弟篤行之士旌命所不及載小說者名
字不參見他書不可錄若李知本張志寬之屬承上順
下有禮讓君子風故輯而序之
(臣)按唐書孝友傳序分列三等一是事親居喪著
至行者一是數世同居者一是刲股療疾者此皆
廣明以前匹夫單人名垂國史者也列傳二十五
人李知本張志寬劉君良王少元任敬臣支叔才
程袁師武弘度宋思禮鄭潛曜元讓裴敬彛梁文
貞沈季詮許伯會陳集原陸南金張琇侯知道許
法慎林攢陳饒奴王博武萬敬儒章全益知本夏
津令敬臣舉孝廉授著作局正字終太子舍人弘
度相州司兵參軍思禮蕭縣主簿潛曜尚主歷太
僕光禄卿讓擢明經後拜司議郎敬彛陳王府典
籖後以著作郎兼修國史歷中書舍人太子左庶
子伯會舉孝廉衡陽博士集原世為酋長歷右豹
韜衛大將軍南金大常奉禮郎攢福唐尉其十四
人者或以孝友拜官要皆庶人也錄其人以成其
立身揚名之志又以見庶人之孝非由郡縣之上
聞朝廷之旌命雖稗官野史或能記載而國史且
無從考信輯採焉故聖人治天下必自教孝始矣
其張琇傳連類復父讎者八人(詳愛親條)臣竊以為復
仇之事賢于割股人子不幸而處此則固損軀命
而遂其志矣豈復計活理哉故割股可旌則復仇
宜矜也經言庶人之孝用天因地謹身節用以養
父母此宜若無甚難得而後世所旌者往往居喪廬
墓著其哀感或則割股復仇出于生人之至變惟
數世同居者或庶幾經所云乎
杜生者穎昌人不知其名縣人呼為杜五郎所居去縣
三十里有屋兩間與其子並居前有空地丈餘即為籬
門生不出門者三十年黎陽尉孫軫往訪之自陳村人
無所能官人何為見顧軫問所以不出門之因笑曰以
告者過也指門外一桑曰憶十五年前亦曾納凉其下
何謂不出但無用于時無求于人偶自不出耳何足尚
哉問所以為生曰昔時居邑之南有田五十畝與其兄
同耕迨兄子娶婦度所耕不足贍乃盡以與兄而攜妻
子至此蒙鄉人借屋遂居之唯與人擇日又賣醫藥以
給饘粥亦有時不繼後子能耕荷長者見憐與田三十
畝使之耕尚有餘力又為人傭耕自此食足鄉人貧以
醫術自業者多念已食既足不當更兼他利由是擇日
賣藥一切不為時盛寒布袍草屩室中&KR1102;然而氣韻間
曠言詞精簡蓋有道之士也問其子之為人曰村童也
然質性甚淳厚不妄言不敢嬉唯間一至縣買鹽酪可
數行跡以待其歸徑往徑還未嘗旁遊一步也軫嗟歎
留連久之乃去
(臣)按杜生推田以讓其兄及其子能耕則不復為
擇日賣藥惟恐奪鄉人之利又能教其子淳朴無
他其于謹身節用之義庶乎無愧父子兄弟之間
愛敬可風也
宋史孝義傳序曰冠冕百行莫大于孝範防百為莫大
于義先王興孝以教民厚民用不薄興義以教民睦民
用不爭率天下而由孝義非履信思順之世乎太祖太
宗以來子有復父仇而殺人者壯而釋之刲股割肝或
見慶賞至于數世同居輙復其家一百餘年孝義所感
醴泉甘露芝草異木之瑞史不絶書宋之教化有足觀
者矣
(臣)按史之立孝義傳也所以表彰庶人之孝也然
其間亦有登第通籍者在焉至于委巷細民刲股
探肝復仇代獄聚族世居負土廬墓旌其門閭賜
以粟帛生有徵舉死猶贈䘏教孝之道于是乎廣
矣劉孝忠吕昇王翰羅居通黃德輿齊得一李罕
澄邢留神沈正許祚李琳田祚惠從順趙廣鄭彦
圭兪雋張文裕張巨源劉芳瞿景鴻陳偘褚彥逢
彭程陳兢洪文撫董道明郭琮顧忻朱泰成象陳
思道方綱劉斌樊景温榮恕旻何保之李玼侯義
王光濟李祚裘承詢孫浦常元紹王美董孝章高
珪朱仁貴邢濬趙祚楊榮趙友李居正張可象張
珪崔諒王覺曹遵童升樊可行元守全段德張仁
遇王子上瞿肅王世及李宗祐萬閏汪政李耕竇
益張化基閻用和楊忠義常真真子晏次子守規
王洤李繼成胡元興姚宗明毛安輿李訪支漸鄧
宗古沈宣蘇慶文臺亨仰忻趙伯深彭瑜楊慶陳
宗郭義申世寧苟與齡王珠顔詡鄭綺其姓名也
要其行誼或于經義無可附麗惟數世同居或庶
幾乎古矣雖然古之世后王命冢宰降德于衆庶
兆民也大司徒以鄉三物教萬民也如是而責以
過情害義斯可耳苟執訓之理未宏汲引之途多
闕而匹夫單人有能為是者雖不應經義其可使
之冺没乎惟夫士君子之所以立身揚名則有不
止於是其先已登第通籍之人不列於是傳可也
金史孝友傳序曰孝友者人之至行也而恒性存焉有
子者欲其孝有弟者欲其友豈非人之恒情乎為子而
孝為弟而友又豈非人之恒性乎以人之恒情責人之
恒性而不副所欲者恒有焉有竭力於是豈非難乎天
生五榖以養人五穀之有恒性也服田力穡以望有秋
農夫之有恒情也五穀熟人民育豈異事乎然以唐虞
之世黎民阻饑不免以命稷百姓不親五品不遜不免
以命契以是知順成之不可必猶孝友之不易得也是
有年大有年以異書于聖人之經孝友以至行傳於歷
代之史劭農興孝之教不廢於歷代之政孝弟力田自
漢以來有其科章宗嘗言孝義之人素行已備雖有希
覬猶不失為行善庶幾帝王之善訓矣
(臣)按金史孝友傳僅六人而陳顏孟震劉政皆庶
人也分見愛敬條
元史孝友傳序曰世言先王没民無善俗元有天下其
教化未必古若也而民以孝義聞者蓋不乏焉豈非天
理民彛之存於人心者終不可冺與上之人苟能因其
所不冺者復加勸奬而興起之則三代之治亦可以漸
復矣今觀史氏之所載其事親篤孝者則有臨江劉良
臣汴梁陳同善同官強安瀋州高守質安豐高澤鞏昌
王欽修武員思忠楡縣王士寧汝南朱友諒泉州葉森
寧陵吕德汲縣劉淇建昌鄭佛生堂邑張復亨保定邢
政寧夏趙那海臨潼任居敬隴西周慶徐德興汝寧李
從善華州要敬色目氏實迪其居喪廬墓者則有太原
王構萊州任梓平灤王振北京張洪範登封王佐下蔡
許從政張鐩富平王賈僧鄭州段好仁趙璧薛明善張
齊汴梁韓榮劉斌張裕何泰史恪高成鄧孝祖李文淵
杜天麟張顯祖涇陽張國祥延安王旻東昌張翬永平
梁訥高唐鄭榮劉居敬同州趙良南陽周郁陳介劉權
大同高著江東毛翔歸德葛祥張德成張遜王珪劉弼
汲縣徐昌祖真定宋貞王世賢晉寧史貴保定耿德温
張行一賈秉實張勖汝南王宗道孫裔瓜爾佳天祐趙州
趙德隆安豐王德新石思讓翼寧何漙大都王麟李簡
華隂李寧屈秀懷慶侯榮丁用郭天一耀州王思中牟
閻讓曹州鄧淵吕政徐州胡居仁張允中衞輝王慶福
建朱虞龍隨州高可燾濟寧魏鐸武康王子中淮安翟
諟汶上趙恒須城許時中衡山歐陽誠復江陵穆堅薊
州王欽定陶元顯祖絳州姚好智宿州孫克忠集慶傅
霖濟南宋懷忠牟克孝汝寧張郁泉州黃道賢谷城王
福解州靖與曾般陽戴貞兗州王治沔陽徐勝祖興中
舒穆嚕昌齡峽州秦桂華蒙古色目氏納喇丹伊實滿海
住阿哈瑪特拜珠茂巴爾永隆特穆爾索珠唐古特揚濟
克李多羅岱塔塔森岱爾其累世同居者則有休寧朱振
雷池州方時發河南李福真定杜良華州王顯政建寧
王貴甫句容王榮周成鄢陵夏全保定成珪開平温義
大同王瑞之平江湯文英鄜州員從政江州范士竒涇
州李子才宿州王珍其散財周急者則有河南高顔和
台州程遠大潭州湯居恭李孔英建康湯大有吉州劉
如翁嚴用父高唐孟恭松江管仲德章夢賢夏椿北陵
陳一寧中興傅文鼎永州唐必榮濟南李恭寧夏何惠
月天子皆嘗表其門閭或復其家故援唐史之例具列
姓名于篇端擇其事蹟尤彰著者復别為之傳云
(臣)按旌閭給復所以彰匹夫單人而興起教化者
也前史孝友傳為例未純故有身為士大夫而亦
以一行與齊民並稱者今元史所載篇端備錄諸
人姓名則從唐書之例按其間别為立傳者考其
事蹟皆庶人也其人則為須城王閏莆田郭道卿
興平蕭道壽翼城郭狗狗延長張閠汶上田改住
山丹甯猪狗句容樊淵杞縣劉德泉邵武郭回懷
孟楊一唐州趙毓太平胡光遠番禺陳韶孫大名
李茂廬江羊仁新建趙一德安塞王思聰特古斯
氏徹徹長泰王初應浦江鄭文嗣福寧王薦遼陽
郭全偃城丁文忠蘭陽扈鐸大寧孫秀實扶風趙
榮蒲城吳好直遂安余丙鎮江徐鈺洧川尹莘武
平劉廷讓霍丘張旺舅華州張思孝邳州杜佑長
壽丹徒孫瑾偃師張恭齊河訾汝道歸信王庸臨
江黃贇餘姚石明三臨湘劉琦中牟劉源麗水祝
公榮密縣胡伴侣延安王士弘洛川何從義固安
哈達齊建昌高必達漁陽曾德曲沃靳昺泉州黃
道賢邳州史彦斌上高李明德膠州張緝容城魏
敬益新建湯霖新昌石永延安劉思敬晉安吕祐
瑞安周樂皆有傳司馬遷有言天下君王至於賢
人衆矣當時則榮没則已焉彼以衆庶兆民之不
勝數而百年之間垂之史冊者若而人可不謂榮
乎哉先王之世彰善癉惡旌别淑慝表厥里居其
政教之及於後人者不遠矣
以上庶人之孝
御定孝經衍義卷九十八
