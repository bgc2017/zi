欽定四庫全書
御定孝經衍義卷四十六
天子之孝
法祖宗
周頌維天之命(篇名)假(春秋傳作何)以溢(春秋傳作恤)我我其收(受也)
之駿(大也)惠(順也)我文王曾孫篤之
鄭康成註曰曾猶重也自孫之子而下事先祖皆稱
曾孫是言曾孫欲使後王皆厚行之非唯今也
嚴粲曰去聖寖遠典刑易墜非用意篤厚不能守也
又曰頌者成功告神必言子孫勉力保守以慰祖考
之意故此詩曰曾孫篤之天作(篇名)曰子孫保之
(臣)按吕祖謙謂詩人之意本勉後人篤厚而不忘
而毛傳所謂能厚行者固亦在其中臣則以為厚
行者乃關雎麟趾之德意正所以箴任法而不任
人之失若乃視為靡文故事若有若亡則直謂之
守府而已
國語單㐮公曰夫辰角見而雨畢(辰角大辰蒼龍之角角星名也見者朝見)
(東方建戌之初寒露節也雨畢者殺氣日盛雨氣盡也)天根見而水涸(天根亢氐之間也涸)
(竭也謂寒露雨畢之後五日天根朝見水潦盡竭也月令仲秋水始涸天根見乃盡竭)木見而草
木節觧(木氐也謂寒露之後十日陽氣盡草木枝節皆理觧也)駟見而隕霜(駟天駟房)
(星也隕落也謂建戌之中霜始降)火見而清風戒寒(謂霜降之後清風先至所以戒人為)
(寒備也)故先王之教(月令之屬)曰雨畢而除道水涸而成梁草
木節觧而備藏隕霜而冬裘具清風至而修城郭宫室
(謂火見之後建亥之初也)故夏令曰九月除道十月成梁(除道所以便行旅成)
(梁所以便民使不涉也)其時儆曰收而場功偫而畚挶(時儆時所以儆告其)
(民也收而場功使人修囷倉也偫具也畚噐名土籠也挶舁土之器具汝畚挶將以築作也)營室之
中土功其始火之初見期於司里(期會也致其築作之具會于司里之官也)
此先王之所以不用財賄而廣施德於天下者也(施德謂因)
(時儆戒謹蓋藏成築功也)今陳國火朝覿矣而道路若塞野場若棄
澤不陂障川無舟梁是廢先王之教也周制有之曰列
樹以表道立鄙食以守路(鄙四鄙十里有廬廬有飲食)國有郊牧(國外)
(曰郊牧放牧之地)疆有寓望(境界之上有寄寓之舍候望之人)薮有圃草(澤無水曰)
(薮圃大也必有茂大之草以備財用)囿有林池(囿苑也林積木池積水)所以禦災也
(禦備也災饑兵)其餘無非榖土民無縣耜(言常用也入土曰耜耜柄曰耒)野無
奥草(皆墾辟也奥深也)不奪民時不蔑民功有優無匱有逸無
罷國有班事(國城邑班次也謂執事有功)縣有序民(縣鄙之民從事有序)今陳
國道路不可知田在草間(不墾者多)功成而不收(野場若弃地)民
罷於逸樂(罷於為國君作逸樂之事)是棄先王之法制者也周之秩
官有之(秩官周常官篇名)曰敵國賓至關尹以告(敵位敵也關尹司關掌四)
(方賓客)行理(小行人)以節逆之(逆迎也執瑞節為信而迎之也)候人為導(導賓)
(至於朝出送之境)卿出郊勞(聘禮曰賓至于郊君使卿朝服用束帛勞之)門尹除門
(門尹司門也除門掃除門庭也)宗祝執祀(宗宗伯祝太祝也執祀賓將有事于廟則宗祝執祭祀之)
(禮)司里授館(司里授客所當館次于卿也聘禮卿致館)司徒具徒(具徒役修道路之委)
(積)司空視途(視險易也)司寇詰姦(禁詰姦盗)虞人入材(虞人掌山澤之官祭)
(祀賓客各供其材)甸人積薪(甸人掌薪蒸之官)火師監燎(火師司火燎庭燎也)水
師監濯(水師掌水監滌濯之事者)膳宰致餐(熟食曰餐)廪人獻餼(生曰餼)司
馬陳芻(司馬掌帥圉人飬馬故陳芻圉人職屬司馬)工人展車(展省客車補傷敗也)百
官各以物至賓入如歸是故小大莫不懷愛(小大謂賓介也)其
貴國之賓至則以班加一等益虔(貴國大國班次也)至於王使
則皆官正涖事(正長也涖臨也)上卿監之若王廵守則君親監
之今雖朝(單子名朝)也不才有分族於周(有分族王之親族也)承王命
以為過賓於陳(假道為過賓)而司事莫至是蔑先王之官也
先王之令有之曰天道賞善而罰滛故凡我造國無從
匪彛(造為也彛常也)無即慆滛(即就也慆慢也)各守爾典以承天休(典常)
(也休慶也)今陳侯不念胤續之常弃其伉儷妃嬪而帥其卿
佐以滛於夏氏不亦凟姓矣乎(夏氏姬姓鄭女亦姬姓故謂之凟姓)陳我
大姬之後也(大姬周武王之女虞胡公之妃陳之祖妣也)棄衮冕而南冠以
出不亦簡彛乎(衮冕公之盛服簡略也彛常也言其棄禮簡略常服也)是又犯先
王之令也(先王之令無從匪彛)昔先王之教茂帥其德也猶恐隕
越(言勉帥其德猶恐落墜)若廢其教而棄其制蔑其官而犯其令
將何以守國(無禮則危)居大國之間而無此四者(謂教制官令)其
能久乎
(臣)按此單朝假道于陳以聘楚而知陳之將亡也
魯秉周禮可弱而不可亡陳蔑先王之制而無以
守國如仲孫湫與朝者善哉覘國矣
論語魯人為長府閔子騫曰仍舊貫如之何何必改作
子曰夫人不言言必有中
王氏曰改作勞民傷財在於得已
(臣)按朱熹集注王氏乃安石也安石釋經有當於
朱子之意而取之其於六藝之學勤矣而新法之
行變亂舊章騷動天下胡其弗思之甚也
子曰如有用我者吾其為東周乎
張載曰仲尼生於周從周禮故公旦法壞夢寐不忘
為東周之意
輔廣曰魯在周之東故云爾蓋聖人無小成苟就之
事如獲用焉不興周道以繼文武不已也
(臣)按周監于二代制度大備夫子憲章者文武而
夢見者周公當時周禮在魯屢惓惓欲用魯以復
王迹晩終不用而翼易與作春秋皆為東周之雅
志也
子貢曰文武之道未墜於地在人賢者識其大者不賢
者識其小者莫不有文武之道焉夫子焉不學而亦何
常師之有
陳櫟曰列聖道統傳在文武文武之道無往不學
(臣)按祖宗之法傳於奕禩惟文與獻是頼故大孝
在於法祖法祖又在用賢誠使識大識小者各效
其多識博聞則道之在人與在朝廷一也終不得
而或墜矣
中庸哀公(魯君名蔣)問政子曰文武之政布在方策其人存
則其政舉其人亡則其政息
凡為天下國家有九經曰修身也尊賢也親親也敬大
臣也體羣臣也子庶民也来百工也柔遠人也懷諸侯
也
(臣)按九經之目夫子蓋包舉周禮一書而為言六
典條分縷析不出於是九者矣故康成鄭氏徧覽
羣經知周禮者乃周公致太平之迹括嚢大典網
羅衆家而横渠張載極究心于是書謂當如捕龍
蛇摶虎豹用心力看方可然後世間有行其一二
而皆不騐何也夫子固言之矣蓋在乎其人也
孟子曰聖人既竭目力焉繼之以規矩準繩以為方員
平直不可勝用也既竭耳力焉繼之以六律正五音不
可勝用也既竭心思焉繼之以不忍人之政而仁覆天
下矣
朱熹曰古之聖人既竭耳目心思之力然猶以為未
足以徧天下及後世故制為法度以繼續之則其用
不窮而仁之所被者廣矣
(臣)按此所謂堯舜之道不以仁政不能平治天下
者也禹湯文武所小變者不過損益之間大抵開
剏之主殫竭心力斟酌隨時播為政教自足範圍
後王周之子孫善法文武即所以法堯舜也
漢武帝元朔元年詔曰朕聞天地不變不成施化隂陽
不變物不暢茂易曰通其變使民不倦(易下繫之詞)詩曰九
變復貫知言之選(逸詩貫舊貫此言文質不同寬猛殊用循環復舊擇善而從)朕嘉
唐虞而樂殷周據舊以鑒新其赦天下與之更始
班固漢武帝贊曰漢承百王之弊高祖撥亂反正文
景務在飬民至於稽古禮文之事猶多闕焉孝武初
立卓然罷黜百家表章六經遂疇咨海内舉其俊茂
與之立功興太學修郊祀改正朔定歴數協音律作
詩樂建封禪禮百神紹周後號令文章煥焉可述後
嗣得遵洪業而有三代之風如武帝之雄才大略不
改文景之恭儉以濟斯民雖詩書所稱何有加焉
(臣)按琴瑟不調觧而更張董仲舒已言之然其意
在于更化善治復先王之法即所謂變而復貫者
也故法有可變不可變如文景之恭儉不可變者
也稽古禮文之事多闕此文景之所不暇而有俟
于一變之者也知變之為復斯善法祖宗者矣
漢元帝好儒術文辭頗改先帝之政言事者多進見人
人以為得上意太子少傅匡衡上疏曰臣聞治亂安危
之機在乎審所用心盖受命之王務在創業垂統傳之
無窮繼體之君心存於承宣先王之德而褒大其功昔者
成王之嗣位思述文武之道以飬其心休烈盛美歸之
二后而不敢專其名是以上天歆享鬼神佑焉陛下聖
德天覆子愛海内然而隂陽未和姦邪未禁者殆議者
未丕揚先帝之盛功争言制度不可用也務變更之所
更或不可行而復復之是以羣下更相是非吏民無所
信臣切恨國家釋樂成之業而虚為此紛紛也願陛下
詳覧統業之事留神於遵制揚功以定羣下之心詩大
雅曰無念爾祖聿修厥德孔子著之孝經首章盖至德
之本也
(臣)按匡衡言至德之本盖以遵守祖宗法度為繼
體之君之孝也漢宣勵精吏治綜核名實其為政
固多不便於不肖有司者矣當事任者流於邪而
動於欲無公忠為國之意惟不肖有司之便是從
其於變改先人之政則必託於更張琴瑟之說夫
宣之察察繼之者固宜稍濟以寬仁亦不在於變
法也若元帝之寬仁非寬仁也特弛慢耳而紛更
奚以為
御定孝經衍義卷四十六
