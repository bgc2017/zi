欽定四庫全書
御定孝經衍義卷八十三
卿大夫之孝
敬親
左傳魏顆敗秦師於輔氏(晉地)獲杜回秦之力人也初魏
武子有嬖妾無子武子疾命顆曰必嫁是疾病則曰必
以為殉及卒顆嫁之曰疾病則亂吾從其治也及輔氏
之役顆見老人結草以亢杜回杜回躓而顛故獲之夜
夢之曰余而所嫁婦人之父也爾用先君治命余以是
報(宣十五年)
(臣)按從治命不從亂命明其父不以亂終也亦敬
親之一節故杜預云傳舉此以示教
季氏(武子)以公鉏為馬正(公鉏武子之長子愛悼子而立之故以為馬正)愠而不
出閔子馬曰(魯大夫)子無然禍福無門惟人所召為人子
者患不孝不患無所(無位)敬共父命何常之有若能孝敬
富倍季氏可也姦回不軌禍倍下民可也公鉏然之敬
共朝夕恪居官次季孫喜使飲己酒而以具往盡舍旃
故公鉏氏富又出為公左宰(襄公二十有三年)
(臣)按公鉏見廢而愠然因爭友之言而不失敬共
在閔子馬亦可稱錫類也
鄭人伐陳宵突陳城(乘夜穿突其城)遂入之陳侯(哀公名弱)扶其太
子偃師奔墓遇賈獲(陳大夫)載其母妻下之而授公車公
曰舍而母(謂賈獲置汝之母於車)辭曰不祥與其妻扶其母以奔
墓亦免(襄公二十有五年)
(臣)按獲之授公車能資敬以事君也雖事急矣猶
不欲男女無别能資敬以事母也卒之君母兩全
蓋神所相勞者矣
鄭簡公卒將為葬除(除葬道也)及游氏(子大叔族)之廟將毁焉子
大叔使其徒執用(毁廟具)以立而無庸毁曰子産過汝而
問何故不毁乃曰不忍廟也諾將毁矣既如是子産乃
使避之(昭公十有二年)
(臣)按宗廟致敬雖以國故毁亦孝子之所隠痛也
子太叔之敬蓋以智術而獲全者矣
漢王陵漢王之還擊項籍乃以兵屬漢項羽取陵母置
軍中陵使至則東鄉坐陵母欲以招陵陵母既送使者
泣曰願為老妾語陵善事漢王漢王長者毋以老妾故
持二心妾以死送使者遂伏劍而死陵卒從漢王安天
下
(臣)按陵母之死乃所以教其子以不貳且知廢興
所在也陵之佐漢卒定天下乃所以揚其母之名
且其戇直不阿不背約王諸吕惟能敬親者能敬
身矣
萬石君徙居陵里内史慶醉歸入外門不下車萬石君
聞之不食慶恐肉袒謝請罪不許舉宗及兄建肉袒萬
石君讓曰内史貴人入閭里里中長老皆走匿而内史
坐車中自如固當迺謝罷慶慶及諸子入里門趨至家
建為郎中令奏事下建讀之驚恐曰書馬者與尾而五
(作馬字下曲者而五建時上書誤作四)今迺四不足一獲譴死矣其為謹
慎雖他皆如是慶為太僕御出上問車中幾馬慶以策
數馬畢舉手曰六馬慶於兄弟最為簡易矣然猶如此
金日磾母教誨兩子甚有法度上聞而嘉之病死詔圖
畫於甘泉宫署曰休屠王閼氏日磾每見畫常拜鄉之
涕泣然後乃去
杜延年五鳳中徵入為御史大夫延年居父官府不敢
當舊位坐卧皆易其處
韋元成以列侯侍祀孝惠廟當晨入廟天雨淖不駕駟
馬車而騎至廟下有司劾奏等輩數人皆削爵為關内
侯元成自傷貶黜父爵歎曰吾何面目以奉祭祀作詩
自劾責永光中代于定國為丞相貶黜十年之間遂繼
父相位封侯故國榮當世焉元成復作詩自著復玷缺
之艱難因以戒示子孫
于定國子永年且三十乃折節修行以父任為侍中中
郎將長水校尉定國死居喪如禮孝行聞由是以列侯
為散騎光祿勲至御史大夫
王商少為太子中庶子以肅敬敦厚稱父薨商推財以
分異母諸弟自無所受居喪哀戚於是大臣薦商行可
以勵羣臣義足以厚風俗宜備左右
潁川太守陵陽嚴詡本以孝行為官謂掾史為師友有
過輒閉閣自責終不大言
(臣)按此亦敬親者不敢慢於人之義也
瑯琊王陽為益州刺史行部至卭郲九折阪嘆曰吾奉
先人遺體奈何數乘此險後以病去及王尊為刺史至
其阪問吏曰此非王陽所畏道耶吏對曰是尊叱其馭
曰驅之王陽為孝子王尊為忠臣
(臣)按奉先人遺體不敢毁傷固孝子全歸之義而
宣力公家不避艱險亦立身之大節而非虧辱之
謂也各審出處之宜以求心之所安而已尊後為
東郡守以身當河衝蓋始終有資事之敬也
郭丹七歲而孤小心孝順後母哀憐之
(臣)按丹在朝廉直公正蓋能充其小心孝順以敬
爾位者
馮衍子豹年十二母為父所出後母惡之嘗因豹夜寐
欲行毒害豹逃走得免敬事愈謹而母疾之益深時人
稱其孝
鮑永事後母至孝妻常於母前叱狗而永即去之
鄭興西歸隗囂囂虚心禮請而恥為之屈及囂遣子恂
入侍興因恂求歸葬父母囂不聽而徙興舍益其禮秩
興見囂曰興聞事親之道生事之以禮死葬之以禮祭
之以禮奉以周旋弗敢失墜今為父母未葬請乞骸骨
若以增秩徙舍中更停留是以親為餌無禮甚矣將軍
焉用之囂曰囂將不足留耶興曰業為父母請不可以
己願留妻子獨歸葬將軍又何猜焉囂曰幸甚促為辦
裝遂與妻子俱東
張霸字伯饒年數歲而知孝讓雖出入飲食自然合禮
鄉人號為張曾子七歲通春秋復欲進餘經父母曰汝
小未能也霸曰我饒為之故字曰饒焉
張禹父歆終於汲令禹性節儉父卒汲吏人賻送前後
數百萬悉無所受又以田宅推與伯父
(臣)按禹不受賻送所以成其父之廉推田宅與伯
父所以成其父之恭皆敬親之事也
伏湛父理為當世名儒以詩授成帝為高密太傅别自
名學湛性孝友少傳父業教授數百人
胡廣年已八十而心力克壯繼母在堂朝夕瞻省傍無
几杖言不稱老及母卒居喪盡哀率禮無愆
崔寔少沈靜好典籍父卒隠居墓側服竟三公並辟皆
不就桓帝初公卿郡國舉至孝獨行之士寔以郡舉徵
詣公車病不對策除為郎司空黃瓊薦寔拜遼東太守
行道母劉氏病卒上疏求歸葬行喪(時斷二千石以上行三年喪故寔上)
(疏)母有母儀淑德博覽書傳初寔在五原常訓以臨民
之政寔之善績母有其助焉
(臣)按居則共母之訓喪則求盡於禮皆所以致其
敬也
荀爽至孝拜郎中對策陳便宜臣聞之師曰漢為火德
火生於木木盛於火故其德為孝其象在周易之離夫
在地為火在天為日在天者用其精在地者用其形夏
則火旺其精在天温煖之氣養生百木是其孝也冬時
則廢其形在地酷烈之氣焚燒山林是其不孝也故漢
制使天下誦孝經選吏舉孝廉夫親喪自盡孝之終也
今之公卿及二千石三年之喪不得即去殆非所以增
崇孝道而克稱火德者也往者孝文勞謙行過乎儉故
有遺詔以日易月此當時之宜不可以之貫萬世古人
之制雖有損益而諒闇之禮未嘗改移以示天下莫遺
其親今公卿羣僚皆政教所瞻而父母之喪不得奔赴
傳曰喪祭之禮闕則人臣之恩薄焉背死忘生者衆矣
曾子曰人未有自致者也必也親喪乎昔翟方進自以
備宰相而不敢踰制至遭母憂三十六日而除夫失禮
之源自上而始古者大喪三年不呼其門所以崇國厚
俗篤化之道也天下通喪可如舊禮
(臣)按當日著令斷公卿二千石行三年喪有違於
經所謂不敢慢於人矣荀爽對策復古之禮其亦
敬積於中而情見於辭者乎
范滂建寧二年大誅黨人詔下急捕滂等滂聞之即自
詣獄其母就與之訣滂白母曰仲博(滂弟)孝敬足以供養
滂從龍舒君(滂父)歸黃泉存亡各得其所惟大人割不忍
之恩勿增感戚母曰汝今得與李(膺)杜(密)齊名死亦何
恨既有令名復求夀考可兼得乎滂受教再拜而辭顧
謂其子曰吾欲使汝為惡則惡不可為使汝為善則我
不為惡行路聞之莫不流涕
(臣)按記曰將為善思貽父母令名必果將為不善
思貽父母羞辱必不果滂之貽父母令名宜其果
歟可謂敬矣所謂子伏其死而母歡其義者也
李充家貧兄弟六人同食遞衣妻竊謂充曰今貧居如
此難以久安妾有私財願思分異充偽酬之曰如欲别
居當醖酒治具請呼鄉里内外共議其事婦從充置酒
讌客充於坐中前跪白母曰此婦人無狀而教充離間
母兄罪合遣斥便呵叱其婦逐令出門婦銜涕而去坐
中驚肅充後遭母喪行服墓次有人盜其墓樹者充手
自殺之
(臣)按充之去婦果於義也人盜墓樹而殺之殺盜
耳非睚眦之謂也無愧於敬矣
趙苞遷遼西太守遣使迎母及妻子垂當到郡值鮮卑
萬餘人入寇鈔苞母及妻遂為所劫質載以擊郡苞率
騎二萬與賊對陣賊出母以示苞苞悲號謂母曰為子
無狀欲以微祿奉養朝夕不圖為母作禍昔為母子今
為王臣義不得顧私恩毁忠節唯當萬死無以塞辠母
遥謂曰威豪(苞字)人各有命何得相顧以虧忠義昔王陵
母對漢使伏劍以固其志爾其勉之苞即時進戰賊悉
摧破其母妻皆為所害苞殮母歸葬訖謂鄉人曰食祿
而避難非忠也殺母以全義非孝也如是有何面目立
於天下遂嘔血而死
(臣)按王陵尚可為母而去漢趙苞必不可以為母
而從賊也母以忠義教其子子以死報其母記曰
涖官不敬非孝也戰陣無勇非孝也苞豈不得為
敬其親哉
蔡邕性篤孝母常滯病三年邕自非寒暑節變未嘗解
襟帶不寢寐者七旬母卒廬於冢側動靜以禮有兔馴
擾其室傍又木生連理遠近奇之多往觀焉與叔父從
弟同居三世不分財鄉黨高其義
魏司馬朗九歲人有道其父字者朗曰慢人親者不敬
其親者也客謝之
黃朗父為本縣卒朗感其如此抗志遊學仕至二千石
始朗為君長自以父故常忌不呼鈴下伍伯而呼其姓
字至於忿怒亦終不言
臧霸父戒為縣獄掾據法不聽太守欲所私殺太守大
怒令收戒詣府時送者百餘人霸年十八將客數十人
徑於費西山中要奪之送者莫敢動因與父俱亡命東
海由是以勇壯聞
(臣)按孫盛曰資父事君忠孝一道霸少有孝烈之
稱是以魏武一面委任非直壯武見知於倉卒之
間也(臣)觀霸以弱年要奪其父以脫於厄誠哉其
孝烈也乃其仁者之勇魏武於是知其能資敬矣
吳顧悌以孝弟廉正聞於鄉黨悌父向歴四縣令年老
致仕每得父書嘗灑掃整衣服更設几筵舒書其上拜
跪讀之每句應諾畢復再拜若父有疾耗之問至則臨
書垂涕聲語哽咽父以夀終悌飲漿不入口五日權為
作布衣一襲皆摩絮著之強令悌釋服悌雖公議自割
猶以不見父喪(時禁不得解官持喪故也)嘗畫壁作棺柩象設神座
於下每對之哭泣服未闋而卒
陳武子修修弟表武庶子也兄修亡後表母不肯事修
母表謂其母曰兄不幸早亡表統家事當奉嫡母母若
能為表屈情承順嫡母者是至願也若母不能當出别
居耳表於大義公正如此由是二母感悟雍穆
(臣)按敬嫡母所以敬其父大義公正感悟其母亦
所以敬其母也
駱統父俊為袁術所害統母改適為華歆小妻統時八
歲遂與親客歸會稽其母送之拜辭上車面而不顧其
母涕泣於後御者曰夫人猶在也統曰不欲增母思故
不顧耳事嫡母甚謹
(臣)按母去則絶於父統以義抑情亦所以敬其父
也
全琮父柔桂陽太守柔常使琮齎米數千斛到吳有所
市易琮至皆散用空船而還柔大怒琮頓首曰愚以所
市非急而士大夫方有倒懸之患故便振賉不及啟報
柔更以奇之
(臣)按徐衆評曰禮子事父無私財又不敢私施所
以避尊上也棄命專財而以邀名未盡父子之禮
裴松之則以為琮輒散父財誠非子道然士類懸
命憂在旦夕權其輕重以先人急斯亦馮煖市義
汲黯振救之類謂全邀名或負其心(臣)以此事與
范氏父子麥舟之事相類若麥舟之事是則散米
誠未可非也且以士類倒懸不思振恤乃以數千
斛市易不急之物是非君子之心也琮以君子之
道事其父可謂敬矣易曰有子考无咎厲終吉琮
之謂歟
晉王祥性至孝早喪親繼母朱氏不慈數譖之由是失
愛於父每使掃除牛下祥愈恭謹父母有疾衣不觧帶
湯藥必親嘗母常欲生魚時天寒水凍祥觧衣將剖冰
求之冰忽自解雙鯉躍出持之而歸母又思黃雀炙復
有黃雀數十飛入其幕復以供母鄉里驚以為孝感所
致焉有丹柰結實母命守之每風雨祥輒抱樹而泣其
篤孝純至如此母終居喪瘠毁杖而後起
王覽母朱遇祥無道覽年數歲見祥被楚撻輒涕泣抱
持至於成童每諫其母少止凶虐屢以非禮使祥覽輒
與祥俱又虐使祥妻覽妻亦趨而共之朱患之乃止祥
喪父之後漸有時譽朱深疾之密使酖祥覽知之徑起
取酒祥疑其有毒爭而不與朱遽奪反之自後朱賜祥
覽輒先嘗朱懼覽致斃遂止覽孝友恪恭名亞於祥
(臣)按史稱祥曰恭謹覽曰恪恭皆言其敬也蓋祥
之不得於親幾於欲陷之以井廩而祥之純篤亦
齊栗祗事之意矣覽之克恭厥兄冀其母之感悟
不使其母成殺子之惡敬孰大焉
何曾性至孝閨門整肅初司隸校尉傅休奕著論稱曾
及荀顗曰以文王之道事其親者其潁昌何侯乎其荀
侯乎古稱曾閔今曰荀何内盡其心以事其親外崇禮
讓以示天下孝子百世之宗仁人天下之命有能行孝
之道君子之儀表也又曰潁昌侯之事其親其盡孝子
之道乎事盡其敬亡盡其哀予於潁昌侯見之矣又曰
見其親之黨如見其親六十而孺慕予於潁昌侯見之
矣
(臣)按傅司隸稱曾孝行盡敬崇禮見親黨如見親
則其策諡曰孝洵非虚美然以侈汰無度卑附賈
充為正直所非則豈能充敬親者不敢慢於人之
義者乎
王戎遷光祿勲吏部尚書以母憂去職性至孝不拘禮
制飲酒食肉或觀奕棋而容貌毁悴杖然後起裴頠往
弔之謂人曰若使一慟能傷人濬冲不免滅性之譏也
時和嶠亦居父喪以禮法自持量米而食哀毁不踰於
戎帝謂劉毅曰和嶠毁頓過禮使人憂之毅曰嶠雖寢
苫食粥乃生孝耳至於王戎所謂死孝陛下當先憂之
戎先有吐疾居喪增甚帝遣醫療之并賜藥物又斷賓
客
(臣)按戎之廢禮觀奕酒肉自若為後世濫觴作俑
雖其號慟毁瘁出於至哀未免於愛而不敬矣不
若嶠之以禮法自持為可訓也
潘岳性輕躁趨世利諂事賈謐其母數誚之曰爾當知
足而乾沒不已乎而岳終不能改初被收岳詣市與母
别曰負阿母
(臣)按岳閒居賦序稱太夫人在堂有羸老之疾不
能違膝下色養屑屑從斗筲之役而乃望塵拜謐
構廢儲宫(愍懷太子)欲長筵獻夀輕軒遠覽何其言行
之相乖耶臨命悲懷有負阿母可為不敬其身者
戒也
閻纘父卒繼母不慈纘恭事彌謹而母疾之愈甚乃誣
纘盜父時金寶訟於有司遂被清議十餘年纘無怨色
孝謹不怠母後意解更移中正乃得復品
(臣)按纘之於繼母亦可謂祇載而底豫者也史臣
云恭事彌謹孝謹不怠蓋親至不慈而子無不順
受但有幾微怨色即為慢矣故敬為難也
周處齊萬年反朝臣惡處彊直皆曰處吳之名將子也
忠烈果毅乃使隸夏侯駿西征伏波將軍孫秀知其將
死謂之曰卿有老母可以此辭也處曰忠孝之道安得
兩全既辭親事君父母安得而子之乎今日是我死所
也既而梁王肜為征西大將軍都督關中諸軍事處知
彤不平必當陷已自以人臣盡節不宜辭憚乃悲慨即
路志不生還時賊衆七萬而駿逼處以五千兵擊之處
曰兵無後繼必至覆敗雖在亡身為國取恥肜復命處
進討將戰處軍人未食肜促令速進而絶其後繼處知
必敗賦詩曰去去世事已策馬觀西戎藜藿甘粱黍期
之克令終言畢而戰自旦及暮斬首萬計弦盡矢絶左
右勸退處按劍曰此是吾效節授命之日何退之為且
古者良將受命凶門以出蓋有進無退也今諸君負信
勢必不振我為大臣以身殉國不亦可乎遂力戰而歿
詔曰處母年老加以遠人(處家在吳)朕每愍念給其醫藥酒
米賜以終年及元帝為晉王將加處策諡太常賀循議
曰處履任清方才量高出歴守四郡安人立政入司百
僚貞節不撓在戎致身見危授命皆忠賢之茂實烈士
之遠節按法執德不回曰孝遂以諡焉
(臣)按經言孝始于事親中于事君終于立身記言
事君不忠戰陳無勇非孝也聖人立訓固為當致
身授命之際而以親老為解者嚴其防矣執德不
回乃守身之敬旨哉循之議諡亦應經義也
陶侃早孤貧為縣吏鄱陽孝廉范逵嘗過侃時倉卒無
以待賓其母乃截髮得雙髲以易酒肴樂飲極歡雖僕
從亦過所望及逵去侃追送百餘里逵曰卿欲仕耶侃
曰欲之困於無津耳逵過廬江太守䕫稱美之䕫察侃
為孝廉後以軍功封東鄉侯為江夏太守加鷹揚將軍
侃備威儀迎母官舍鄉里榮之侃每飲酒有定限嘗歡
有餘而限已竭佐吏殷浩等勸更少進侃悽懷良久曰
年少曾有酒失亡親見約故不敢踰
(臣)按侃居貧勵節慈淑相成既貴能勤不忘戒約
無愧於敬也
嵇紹魏中散大夫康之子也十歲而孤事母孝謹以父
得罪靖居私室山濤啟武帝起家祕書丞
應詹幼孤為祖母所養年十餘歲祖母又終居喪毁頓
杖而起遂以孝聞年稚弱乃請族人共居委以資産情
若至親世以此異焉
(臣)按詹以稚弱之年而知敬宗之道異於都邑之
士也
卞壼遭繼母憂既葬起復舊職累辭不就中使敦迫壼
牋自陳曰壼天性狷狹不能和俗門戶遇禍迸竄易名
得存視息私志有素加嬰極難家産屢空養道多闕存
無歡娛終不備禮拊心永恨五内抽割私情艱苦實無
情顔昧冒榮進奈何哀苦之日不見愍恕帝以其辭苦
不奪其志庾亮將徵蘇峻言於朝曰峻狼子野心終必
為亂峻果稱兵六軍敗績壼發背創猶未合力疾而戰
遂死之二子眕盱見父沒相隨赴賊同時見害峻平尚
書郎弘納議曰夫事親莫大於孝事君莫尚於忠唯孝
也故能盡敬竭誠唯忠也故能見危授命此在三之大
節臣子之極行按壼委質三朝盡規翼亮遭世險難存
亡以之賊峻造逆勠力致討身當矢&KR0008;再對賊鋒父子
并命可謂破家為國守死勤事昔許男疾終猶蒙二等
之贈况壼伏節死難者乎於是改贈壼侍中驃騎將軍
開府儀同三司諡曰忠貞祠以太牢贈世子眕散騎常
侍盱奉車都尉眕母裴氏撫二子尸哭曰父為忠臣汝
為孝子夫何恨乎徵士翟湯聞之歎曰父死於君子死
於父忠孝之道萃於一門
(臣)按壼不肯奪志於哀孤之日亦可謂執德不回
者矣資以事君豈敢愛死眕盱殉父永世克孝其
見危授命乃所以盡敬竭誠也
劉超咸和初遭母憂去官衰服不離身朝夕號泣朔望
輒步至墓所哀感路人及蘇峻謀逆超為右衛將軍親
侍成帝雖幽厄之中猶啓授孝經論語密謀奉帝出事
泄峻使任讓將兵入收超害之峻平追贈衛將軍諡曰
忠
(臣)按超當幽厄之中授經不輟可謂造次顛沛必
於是者也
范汪父稚早喪汪少孤貧六歲過江依外家新野庾氏
荆州王澄見而奇之曰興范族者必是子也年十三喪
母居喪盡禮親隣哀之及長好學外氏家貧無以資給
汪乃廬於園中布衣蔬食燃薪寫書寫畢誦讀亦遍遂
博學多通善談名理
孔愉年十三而孤養祖母以孝聞拜御史中丞遷侍中
太常及蘇峻反愉朝服守宗廟初愉為司徒長史以平
南將軍温嶠母亡遭亂不葬乃不過其品至是峻平而
嶠有重功愉往石頭詣嶠嶠執愉手而流涕曰天下喪
亂忠孝道廢能持古人之節歲寒不凋者惟君一人耳
胡威父質以忠清著稱威早厲志尚質之為荆州也威
自京都定省家貧無車馬僮僕自驅驢單行每至客舍
躬放驢取樵炊㸑食畢復隨侣進道既至見父停廐中
十餘日告歸父賜絹一匹為裝威曰大人清高不審於
何得此絹質曰是吾俸祿之餘以為汝糧耳威受之辭
歸質帳下都督先威未發請假還家陰資裝於百餘里
要威為伴每事佐助行數百里威疑而誘問之既知乃
取所賜絹與都督謝而遣之後因他信以白質質杖都
督一百除吏名其父子清慎如此威遷徐州刺史入朝
武帝語及平生因嘆其父清謂威曰卿孰與父清對曰
臣不如也帝曰卿父以何為勝耶對曰臣父清恐人知
臣恐人不知是臣不及遠也
(臣)按居官清慎乃孝子之盡敬而不敢慢於人也
威於父賜且審所自來不苟受都督之佐助償之
以絹而於别信白質其思密理周一斷於義峻節
乃過厥父而自遜弗如孝子有善歸親之義也
顧和遷尚書僕射以母老固辭詔書勑諭特聽暮出朝
還尋朝議端右之副不宜處外更拜銀青光祿大夫領
國子祭酒頃之母憂去職居喪以孝聞既練衛將軍褚
裒上疏薦和起為尚書令遣散騎郎諭旨和每見逼促
輒號咷慟絶謂所親曰古人或有釋其憂服以祇王命
蓋以才足幹時故不得不體國殉義吾在常日猶不如
人况今中心荒亂將何以補於萬分祇足以示輕忘孝
道貽素冠之譏(詩序素冠刺不能三年也)耳表疏十餘上遂不起服
闋然後視職
王述少孤事母以孝聞守約安貧不求聞達性沈靜每
坐客馳辯異端競起而述處之恬如也
南史王弘父珣頗好積聚財物布在人間及薨弘悉燔
券書一不收責其餘舊業悉委諸弟時内外多難在喪
者皆不得終其哀惟弘徵召一無所就弘既人望所宗
造次必存禮法凡動止施為及書翰儀禮後人皆依倣
之謂為王太保家法雖歴藩輔而不營財利薨亡之後
家無餘業
(臣)按王弘以清約幹蠱以禮法傳家皆敬親之事
也
臧嚴幼有孝性居父憂以毁聞孤貧勤學行止書卷不
離手性孤介未嘗造請
王猛五歲而父清遇害以父遇酷終文帝之世不聽音
樂蔬食布衣以喪禮自處
張稷幼有孝性所生母劉無寵遘疾時稷年十一侍養
衣不解帶每劇則累夜不寢及終毁瘠過人杖而後起
見年輩幼童輒哽咽泣淚州里謂之純孝長兄瑋善彈箏
稷以劉氏先執此伎聞瑋為清調便悲感頓絶遂終身
不聽之父永及嫡母丘相繼殂六年廬於墓側所生母
先假葬瑯琊黃山建武中改申葬禮賻助委積於時雖
不拒絶事畢隨以還之自幼及長數十年中常設劉氏
神座出告反面如事生焉
(臣)按愛敬有先後而非判絶於愛之中誠慤斷制
必然果然久而不懈者而敬存焉如已上三人者
是也
褚彦回少有清譽遭所生喪毁頓不可復識期年不盥
櫛惟淚泣處乃見其本質焉詔斷哭禁弔客嫡母吳郡
公主薨毁瘠骨立
(臣)按彦回若能充此愛親之心於家國之際為袁
粲也奚難乃逢迎興運謗議沸騰豈貽父母令名
之謂乎其亦未知資敬之義已
王訓年十三父&KR0788;亡憂毁家人莫識嘗賦詩云旦奭匡
世功蕭曹佐甿俗追祖儉之志也
(臣)按儉詩云稷契主虞夏伊吕翼商周訓欲追其
志故辭意並似之
王秀之父卒廬於墓側後為晉平太守期年求還或問
其故答曰此郡沃壤珍阜日至人所昧者財財生則禍
逐賢者不昧財亦不逐禍吾山資已足豈可久留以妨
賢路乃上表請代時人以為王晉平恐富求歸
(臣)按昧財逐禍必貽父母羞辱晉平果於一去知
敬身矣
到溉居喪盡禮所處廬間方四尺毁瘠過人服闋猶蔬
食布衣者累載
劉善明魏克青州善明母在焉移置代郡善明布衣蔬
食哀戚如持喪明帝每見為之嘆息轉巴西梓潼二郡
太守善明以母在魏不願西行泣涕固請見許朝廷多
哀善明心事善明質素不好聲色所居茅齋斧木而已
牀榻几案不加剗削少立節行常云在家當孝為吏當
廉子孫楷栻足矣及累為郡頗黷財賄崔祖思怪而問
之答曰管子云鮑子知我因流涕曰方寸亂矣豈暇為
廉所得金錢皆以贖母及母至清節方峻所歴之職廉
簡不煩俸祿散之親友
(臣)按此所謂觀過知仁者也惜乎當日者朝廷既
哀其心亦何難捐金錢以贖其母致令計窮出此
夫唯清節峻於母至之日斯補過之道以敬終者
也
庾域為懷寧太守罷任還家妻子猶事井臼而域所衣
大布餘俸專充供養母好鶴唳在位營求孜孜不怠一
旦雙鶴來下論者以為孝感所致子子輿五歲讀孝經
手不釋卷或曰此書文句不多何用自苦答曰孝德之
本何謂不多父在梁州遇疾子輿奔侍醫藥言淚恒并
尋丁母憂哀至泣血父戒以滅性乃禁其哭父出守巴
西子輿以蜀路險難啓求侍從以孝養獲許父遷寧蜀
子輿亦相隨父於路感心疾每至必呌子輿亦悶絶及
父卒哀慟將絶者再奉喪還鄉秋水猶壯巴東有淫預
石高出二十許丈及秋至則纔如見焉次有瞿塘大灘
行旅忌之部伍至此石猶不見子輿撫心長呌其夜五
更水忽退減安流南下及度水復舊行人為之語曰淫
預如幞本不通瞿塘水退為庾公初發蜀有雙鳩巢舟
中及至又棲廬側每聞哭泣之聲必飛翔檐宇悲鳴激
切因立精舍居墓所以終喪手足枯攣待人而起仍布
衣蔬食志守墳墓雖以嫡長襲爵國秩盡推諸弟
王僧孺年五歲便機警初讀孝經問授者曰此書何所
述曰論忠孝二事僧孺曰若爾願常讀之又有餽其父
冬李先以一與之僧孺不受曰大人未見不容先嘗家
貧傭書以養母寫畢諷誦亦了後官尚書左丞俄兼御
史中丞僧孺幼貧其母鬻紗布以自業攜僧孺至市道
遇中丞鹵簿驅迫墜溝中及是拜日引騶清道悲感不
自勝
范岫幼而好學早孤事母以孝聞丁母憂居喪過禮朝
廷頻起並不拜朝廷亮其欵得終喪制岫恭敬儼恪進
止以禮自親喪後蔬食布衣以終身
傅縡丁母憂在兵亂中居喪盡禮哀毁骨立士友以此
稱之
何佟之有至性父母亡後常設一屋晦朔拜伏流涕如
此者二十餘年當世服其孝行
鄭紹叔少孤貧事母及祖母以孝聞奉兄恭謹及居顯
要糧賜所得及四方遺餉悉歸之兄室母憂去職紹叔
有至性帝常使人節其哭
謝藺三歲時父未食乳媪欲令先飯藺終不進舅阮孝
緒聞之嘆曰此兒在家則曾子之流事君則藺生之匹
因名曰藺
韋叡事繼祖母以孝聞居朝廷恂恂未嘗忤視武帝甚
敬禮之性慈愛撫孤兄子過於己子歴官所得祿賜皆
散之親故家無餘財武帝方銳意釋氏天下從風而化
叡自以信受素薄位居大臣不欲與衆俯仰所行略如
他日
(臣)按叡立身執德不肯風靡釋氏居大臣之位而
不詭隨於人主其敬孰大焉
北史崔宏苻堅徵太子舍人辭以母疾不就及帝(道武)幸
鄴還次恒嶺帝親登山頂撫慰新人適遇宏扶老母過
嶺賜以牛米宏深被信任勢傾朝廷儉約自居不營産
業家徒四壁出無車乘朝晡步上母年七十養無重膳
帝聞益重之厚加饋賜時人或譏其過約而宏居之愈
甚
蔡景歴少俊爽有孝行子徵字希祥七歲丁母憂居喪
如成人禮繼母劉氏性悍忌視之不以道供侍益謹初
無怨徵本名覽景歴以其有王祥之性更名字焉
(臣)按經言驕亂爭三者不除雖日用三牲之養猶
為不孝宏始終以儉約居身扶侍老母雖養無重
膳不失為敬矣
張衮子度少有學尚度子白澤年十一遭母憂以孝聞
衮弟恂恂子紀紀弟代代所歴著稱有父遺風代子萇
年為汝南太守郡人劉宗之兄弟分析家貧惟一牛故
致相競萇年曰脫有二牛必不爭乃以牛一頭賜之於
是境中各戒約咸敦敬讓卒於郡子琛少有孝行
陳思讓晉天福中連丁内外艱時武臣罕有執喪禮者
思讓不俟詔去郡奔喪聞者嘉之
(臣)按張氏家風克孝汝南又以長者之道成敬讓
之俗斯為不敢慢人之實事矣宜其嗣子又孝也
長孫澄魏文帝與周文及羣臣宴從容曰孝經一卷人
行之本諸君宜各引孝經之要言澄應聲曰夙夜匪懈
以事一人座中有人次云匡救其惡既出西閣周文深
歎澄之合機而譴其次答者
于仲文少聰敏髫齓就學躭習不倦父寔異之曰此兒
必興吾宗九歲嘗於雲陽宫見周文帝問曰聞兒好讀
書書有何事對曰資父事君忠孝而已周文甚嗟嘆之
沈重弱歲而孤居喪合禮及長專心儒學遂博羣書
樊深事繼母甚謹魏永安中隨軍征討以功累遷中散
大夫嘗讀書見吾丘子遂歸侍養孝武西遷樊王二姓
舉義為所誅深父保周叔父觀周並被害深因避難墜
崖傷足絶食再宿於後遇得一簞餅欲食之然念繼母
老病或免鹵掠乃弗食夜中匍匐尋覓母得見因以饋
母還復遁去改易姓名遊學於汾晉間周文平河東贈
保周南郢州刺史觀周儀同三司深歸葬其父負土成
墳撰孝經喪服問疑各一卷
于翼遭父憂去職居喪過禮為時輩所稱性恭儉與物
無競常以滿盈自戒故能以功名終
宋世景少自修立事親以孝聞與弟道璵下帷讀誦博
覽羣言尤精經義世景友于之性過絶於人及道璵死
哭之酸感行路歲餘母喪遂不勝而卒
(臣)按世景少自修立尤精經義知敬身矣然以責
賢者則不勝哀而卒於禮似有間然
陸卬父憂去職居喪盡禮哀毁骨立詔以本官起文襄
時鎮鄴嘉其至行親詣門以慰勉之卬母魏上庸公主
甚有志操卬昆季六人並主所出主教訓諸子皆以義
方雖創巨痛深出於天性然動依禮度亦母氏之訓焉
宼讚子元寶元寶弟臻年十二遭父憂居喪以孝稱子
祖訓祖禮兄弟並孝友敦睦白首同居父母亡雖久猶
於平生所處堂宇備設幃帳几杖以時節開堂列拜垂
涕陳薦若宗廟焉吉凶之事必先啓告遠出行反亦如
之祖禮弟儁儁子奉奉弟顒少好學最知名居喪哀毁
崔暹自出身從官常日晏乃歸侵曉則與兄弟跪問母
之起居暮則嘗食視寢然後至外齋對親賓論事
薛聰方正有理識雖在闇室終日矜莊見者莫不懔然
加敬遭父憂廬於墓側哭泣之聲酸感行路友于篤睦
而家教甚嚴諸弟雖婚宦恒不免杖罰對之肅如也
崔士謙性至孝與弟說特相友愛雖復年位並高資産
皆無私焉居家嚴肅子曠及說子弘度並奉其遺訓云
崔挺幼孤居喪盡禮少敦學五代同居後頻年饑家世
分析與弟振推讓田宅舊資惟守墓田而已家徒壁立
兄弟怡然手不釋卷歴官三十餘年家資不益食不重
味室無綺羅閨門之内雍雍如也欲諸子恭敬廉讓因
以孝為字及葬親故多有贈賵諸子推挺素志一無所
受子孝芬被誅子勉被收之際逃免天平初遣勉送勲
貴妻子赴定州因得還屬母李氏喪亡勉哀號過性遇
病卒勉弟猷既遭家難遂間行入關及謁魏孝武哀動
左右帝為之改容目送曰忠孝之道萃此一門孝芬弟
孝偉子昂七歲而孤事母以孝聞孝芬兄弟孝義慈厚
弟孝演孝振先亡孝芬等哭泣哀慟絶肉蔬食容顔毁
瘠見者傷之孝偉等奉孝芬盡恭順之禮坐食進退孝
芬不命則不敢也雞鳴而起且温顔色一錢尺帛不入
私房吉凶有須聚對分給諸婦亦相親愛有無共之始
挺兄弟同居振既亡後孝芬等承奉叔母李氏若事所
生旦夕温清出入啓覲家事巨細一以諮决每兄弟出
行有獲財物尺寸以上皆入李之庫四時分齎李氏自
裁之如此二十餘歲撫從弟如同氣焉
李元忠居喪以孝聞襲爵平棘子在母喪哭泣哀動旁
人而飲酒騎射不廢曰禮豈為我初元忠以母多患專
心醫藥遂善方技
(臣)按廢禮之始在晉王戎阮籍諸人然其悴毁增
疾杖而後起則豈勝控縱決拾者乎冰寒於水青
出於藍又可慨也
胡叟少孤每言及父母則淚下若孺子號春秋當祭之
前則先求旨酒美膳將其所知廣甯常明陽馮翊田文
宗上谷侯法儁提壺執俎至郭外空靜處設座奠拜盡
孝思之敬時燉煌氾潛家善釀酒每節送一壺與叟著
作佐郎博陵許赤武河東裴定宗謂潛曰再三之惠以
為過厚子惠於叟何其恒也潛曰我恒給祭者以其恒
於孝思也
宋繇五歲喪母事伯母張氏以孝聞八歲而張氏卒居
喪過禮喟然謂妹夫張彦曰門戸傾覆負荷在繇不銜
膽自厲何以繼承先業遂隨彦至酒泉追師就學閉室
讀書晝夜不倦博通經史
王慧龍自以遭難流離常懷憂悴生一男一女遂絶房
室布衣蔬食不參吉事舉動必以禮太子少傅游雅言
於朝曰慧龍古之遺孝也子寶興少孤事母至孝
薛端有志操遭父憂居喪合禮勵精篤學不交人事端
從子濬少孤養母以孝聞幼好學有志行周天和中襲
爵虞城侯隋開皇中歴尚書虞部考功郎帝聞濬事母
孝以其母老賜輿服几杖四時珍味當世榮之後其母
疾病濬貌甚憂悴親故弗之識暨丁母艱詔鴻臚監護
喪事歸葬夏陽時隆冬極寒濬衰絰徒跣冒犯霜雪自
京及鄉五百餘里足凍墮指創血流離朝野為之傷痛
州里賵助一無所受尋起令視事上見其毁瘠過甚為
之改容顧羣臣曰吾見薛濬哀毁不覺悲感傷懷嗟異
久之濬竟不勝喪且卒其弟謨時為王府兵曹參軍事
在揚州濬遺書於謨曰吾以不造幼丁艱酷窮遊約處
屢絶簞瓢晚生早孤不聞詩禮賴奉先人貽厥之訓獲
禀母氏聖善之規負笈裹糧不憚艱遠砥行礪心因而
彌篤自釋耒登朝於兹二十三年矣雖官非聞達而祿
喜逮親庶保期頤得終色養何圖精誠無感禍酷薦臻
兄弟俱被奪情苫廬靡申哀訴是以叩心泣血霣氣摧
魂者也既而創鉅釁深不勝荼毒啓手啓足幸得全歸
使夫死者有知得見先人於地下矣但念爾伶俜孤宦
遠在邊服顧此悢悢如何可言冀汝面訣忍死待汝汝
既不來便成今古緬然永别為恨何言書成而絶
韓麒麟父亡在喪有禮長子興宗興宗子子熙初子熙
父以爵讓弟顯宗不受子熙承父懷卒亦不襲及顯宗
卒子熙别蒙賜爵乃以先爵讓弟仲穆母亡居喪有禮
楊愔幼喪母曾詣舅源子恭子恭與之飲問讀何書曰
誦詩子恭曰誦至渭陽未耶愔便號泣感噎子恭亦對
之歔欷遂為之罷酒後遭罹家難常以喪禮自居所食
惟鹽米而已哀毁骨立神武愍之常相開慰頃之表請
假職還葬一門之内贈太師太傅丞相大將軍者二人
太尉錄尚書及尚書令者三人僕射尚書者五人刺史
太守者二十餘人追榮之盛古今未之有也及喪柩進
發吉凶儀衞亘二十餘里會葬者將萬人是日隆冬風
雪嚴厚愔跣步號哭見者無不哀之後為聘梁使主至
碻磝州内有愔家舊佛寺精廬禮拜見太傅容像悲感
慟哭嘔血數升遂發病不成行輿疾還鄴
(臣)按愔遭罹家難常以喪禮自居及窀穸追榮跣
號風雪精廬拜像感慟輿疾可謂恒敬
楊异九歲丁父憂哀毁過禮殆將滅性及免喪之後絶
慶弔閉戶讀書數年之間博涉書記
(臣)按絶迹人事尚友古人立身之道在是將所謂
貽父母令名者也可不謂之敬乎
張彝居喪過禮送葬自平城達家千里步從不乘車馬
顔貌瘦瘠當世稱之孫宴之幼孤有至性為母鄭氏教
訓動依典禮
崔光年十七隨父徙代家貧好學書耕夜誦傭書以養
父母子勵有父風侍父疾衣不解帶及薨孝明每加存
慰
雷紹九歲而孤有膂力善騎射年十八給事鎮府嘗使
洛陽見京都禮義之美還謂同僚曰徒知邊備尚武以
圖富貴不謂文學身之寶也生世不學其猶穴處何所
見焉遂逃歸辭母求師經年通孝經論語嘗讀至人行
莫大於孝乃投卷嘆曰吾違離侍養非人子之道即還
鄉里躬畊奉養遭母憂哀毁骨立由是知名
段韶教訓子弟閨門雍肅事後母以孝聞齊代勲貴家
罕有及者
王紘年十三見揚州刺史太原郭元貞撫其背曰讀何
書曰誦孝經曰孝經云何曰在上不驕為下不亂元貞
曰吾豈驕乎紘曰君子防未萌亦願留意元貞稱美
(臣)按王紘誦不驕不亂為元貞未萌之防善體不
敢慢人之訓者也
趙隱字彦深少孤貧事母甚孝母傅氏雅有操識彦深
三歲傅便孀居家人欲以改適自誓以死彦深五歲傅
謂之曰家貧兒小何以能濟彦深泣而言曰若天哀矜
兒大當仰報傅感其意對之流涕及彦深拜太常卿還
不脫朝服先入見其母跪陳幼小孤露蒙訓得至於此
母子相泣久之然後改服
尉遲迥父俟兜尚周昌樂大長公主迥性至孝色養不
怠身雖在外所得四時甘脆必先薦奉然後敢嘗大長
公主年高多病迥往在京師每退朝參候起居憂悴形
於容色大長公主每為之和顔進食以寧迥心周文知
其至性徵迥入朝以慰其母意
(臣)按迥後盡節宇文可謂以事母之愛而成其事
君之敬也
韋師少沉謹有至性初就學始讀孝經捨書而歎曰名
教之極其在兹乎少丁父母憂居喪盡禮州里稱其有
孝行
席固居家孝友莅官頗有聲績子雅性方正少以孝聞
王士良少孤事繼母梁氏以孝聞及卒居喪合禮文宣
尋起令視事士良屢表陳誠再三不許方應命文宣見
其毁瘠乃許之
令狐熙以母憂去職殆不勝哀其父戒之曰大孝在於
安親義不絶嗣吾今見存汝又隻立何得過爾毁頓貽
吾憂也熙自是稍加饘粥復丁父憂非杖不起人有聞
其哭聲莫不為之下泣
李德林年十六遭父艱自駕靈輿反葬故里時嚴冬單
縗跣足州里人物由是敬慕之居貧轗軻母氏多疾方
留心典籍無復宦情其母後病稍愈逼令仕進丁母艱
以至孝聞朝廷嘉之裁百日奪情起復固辭不起
(臣)按德林後因庭議忤意隋文因數之朕方以孝
理天下故立五教以弘之公言孝由天性何須設
教然則孔子不當說孝經也蓋德林雖有至性而
闇於經所云教所由生之義斯言幾於非聖致使
爭競之徒更相譖毁斯言遂為罪案有虧孝敬惜
哉竟以貶卒
樂運年十五而江陵滅隨例遷長安其親屬等多被籍
沒運積年為人傭保皆贖免之事母及寡嫂甚謹由是
以孝聞梁故都官郎瑯琊王澄美之次其行事為孝義
傳武帝崩宣帝嗣位葬訖詔天下公除帝及六宫便議
即吉運上疏曰三年之喪自天子達於庶人先王制禮
安可誣之禮天子七月而葬以候天下畢至今葬期既
促事訖便除文軌之内奔赴未盡隣境遠聞使猶未至
若以喪服受弔不可既吉更凶如以元冠對使未知此出
何禮進退無據愚臣竊所未安書奏帝不納
張偉學通諸經鄉里受業者常數百人常依附經典教
以孝弟門人感其仁化事之如父性清雅非法不言
(臣)按此敬親者不敢慢於人之義門人感化事之
如父亦經所謂敬人而人悦者也
乞伏保父居爵寧國侯詔令賜宫人河南宗氏亡後賜
以宫人申氏歲餘居卒中撫養伏保性嚴肅捶罵切至
而伏保奉事孝謹初無恨色每請祿賜在外公私尺丈
所用無不白知出為鎮將申年踰八十手製馬輿親自
扶接申欣然隨之申亡伏保解官奉喪還洛
房彦謙早孤不識父為母兄鞠養出後叔父子貞事所
繼有踰本生子貞哀之撫養甚厚後丁繼母憂勺飲不
入口者五日事伯父豹盡心竭力每四時珍果弗敢先
嘗遇期功之戚必蔬食終禮宗從取則焉
房景伯祖元慶為沈文秀所害父愛親(景伯父名)以父非命
疏服終身景伯生於桑乾少喪父家貧傭書自給養母
甚謹及母亡景伯居喪不食鹽菜因此遂為水病積年
不愈卒
房景伯母崔氏景伯為清河太守貝丘人列子不孝吏
欲案之景伯為之悲傷入白其母母曰小人未見禮教
但呼其母來吾與之同居其子置汝左右令其見汝事
吾或應自改遂召其母崔氏處之於榻與之共食景伯
為之温清其子侍立堂下未及旬日悔過求還崔氏曰
此雖顔慚未知心愧且可置之凡經二十餘日其子叩
頭流血其母涕泣乞還然後聽之終以孝聞
(臣)按此非獨其母之賢也景伯敬母而施及其民
經之所謂不敢慢於人者也
鄭善果母崔氏善果以父死王事數歲襲爵開封縣公
尋為魯郡太守母性賢明有節操博涉書史通曉政事
每善果出聽事母輒坐胡牀於障後察之聞其剖斷合
禮則大悅若行事不允或妄嗔怒母乃還堂蒙袂而泣
終日不食善果伏於牀前不敢起母方起謂之曰汝自
童子襲茅土汝今位至方岳豈汝身致之耶不思此事
而妄加嗔怒心緣驕樂墮於公政内則墜爾家風或失亡
官爵外則虧天下法以致罪戾吾死日何面目見汝先
人於地下乎母恒自紡績每夜分而寢善果曰兒封侯
開國位三品秩俸幸足母何自勤如此荅曰吁汝年已
長吾謂汝知天下理今聞此言公事何由濟乎今秩俸
乃天子報汝先人殉命也當散贍六姻為先君之惠妻
子奈何獨擅其利以為貴乎又絲枲紡績婦人之務上
自王后下及大夫士妻各有所製若墮業者是為驕逸
吾雖不知禮其可自敗名乎
(臣)按崔氏之教子前之所為似雋不疑之母後之
所為似公父文伯之母蓋以母之賢而成其子之
敬者也史稱其母卒後善果為大理卿漸驕恣公
清平允遂不如疇昔焉此經之所以立身為終也
王頍少好游俠年二十為兄頒所責怒於是感激始讀
孝經論語晝夜不倦遂徧通五經開皇五年於國子講
授會帝親臨釋奠國子祭酒元善講孝經頍相與論難
詞義鋒起善往往見屈
唐皇甫無逸父誕隋并州總管府司馬漢王諒反逼之
不從見殺無逸在長安聞變即號慟人問故對曰吾父
生平重節義必無苟免者頃訃至果然時五等廢煬帝
嘉誕忠特封無逸平輿侯而贈柱國弘義郡公
(臣)按無逸入唐仕至益州大都督府長史母在長
安疾篤太宗命馳驛召還承問憂悴不能食道病
卒初諡曰孝王珪駁曰無逸入蜀不能與母俱留
卒京師子道未足稱不可謂孝乃更諡良考無逸
被人誣告以母故隂交世充其入蜀所至輒閉閣
不通賓客其過自畏慎留母京師蓋有以也乃若
信其父之必無壞節苟免亦可謂知敬其親矣珪
之駁諡蓋未當云
李大亮族孫迥秀母少賤妻常詈媵婢母聞不樂迥秀
即出其妻或問之答曰娶婦要欲事姑苟違顔色何可
留武后嘗遣内人候其母或迎致宫中後所居堂産芝
草犬乳鄰猫中宗以為孝感旌大門閭
岑文本父之象仕隋為邯鄲令坐為人訟不得申文本
年十四詣司隸理冤辨對哀暢無所詘衆屬目命作蓮
花賦文成合臺嗟賞遂得直文本貴常自以興孤生居
處卑室無茵褥帷帟事母以孝稱撫弟姪篤恩義生平
故人雖羇賤必鈞禮帝每稱其忠謹始為中書令有憂
色母問之荅曰非勲非舊責重位高所以憂也或勸其
營産業文本嘆曰吾漢南一布衣徒步入關所望不過
祕書郎縣令耳今無汗馬勞以文墨位宰相奉稍已重
尚何殖産業耶故口未嘗言家事既任職久賚賜豐饒
皆令弟文昭主之文昭任校書郎多交輕薄帝不悅文
本曰臣少孤母所鍾念弟也不欲離左右今若離左右
母必憂無此弟是無老母也泣下嗚咽帝愍其意召文
昭勅之卒無過
蘇世長父振周宕州刺史建威縣侯世長十餘歲上書
周武帝帝异其幼問讀何書對治孝經論語帝曰何言
可道荅曰為國者不敢侮于鰥寡為政以德帝曰善使
卒學虎門館父死王事有詔襲爵世長號踊不自勝帝
奭然改容
韋思謙八歲喪母以孝聞子承慶性謹畏事繼母篤孝
弟嗣立與承慶異母少友悌母遇承慶嚴每笞輒解衣
求代母不聽即遣奴自捶母感寤為均愛
楊元琰居父喪七日不食張柬之執政故引為右羽林
將軍與李多祚等定計斬二張封弘農郡公敬暉等為
武三思所搆元琰知禍未已乃詭計請祝髮事浮屠悉
還官封中宗不許暉聞尚戲之元琰曰功成不退懼亡
我不空言暉感之然已不及計暉等死獨元琰全又上
官封願追寵其親
(臣)按元琰自全之策幾於虧體辱親可謂敬乎要
其欲退之誠賢於敬暉之不早覺悟至於隕身遠
矣
趙弘智早喪母事父篤孝父事兄弘安俸祿歸之不敢
私弘安卒哀慟過期奉嫂謹甚撫兄子慈均所生永徽
初講孝經百福殿諸儒更詰辯隨問酬悉高宗喜曰試
為我陳經之要以輔不逮對曰天子有爭臣七人雖無
道不失天下願以此獻帝悅弘安曾孫矜客死柳州官
為殮葬後十七年子來章始壯自襄陽往求其喪不得
野喪再閱旬卜人秦誗為筮曰金食其墨而火以貴其
墓直丑在道之右南有貴神冡土是守宜遇西人深目
而髯乃得其實明日有老人過其所問之得矜墓直社
北遂歸葬弘安墓次時人哀來章孝皆為出涕云
(臣)按孟子言我非堯舜之道不敢以陳於王前是
齊人莫如我敬王也弘智講孝經而獨陳諫爭之
義可謂資父同敬矣永錫爾類以有來章故附見
云
崔元瑋居父喪盡禮廬有燕更巢共乳母盧有賢操常
戒元瑋曰吾聞姨兄辛元馭云子姓仕宦有言其貧窶
不自存此善也若貲貨盈衍惡也吾嘗以為確論比見
親表仕者務多財以奉親而親不究所從來必出於廪
祿則善如其不然何異盜乎若今為吏不能忠清無以
戴天履地宜識吾意故元瑋所守以清白名母亡哀毁
甘露降庭樹後以誅二張功拜博陵郡王元瑋三世不
異居家人怡怡如也貧寓郊墅羣從皆自遠會食無它
㸑族人孤貧者撫養教勵後雖秉權而子弟仕進不使
踰常資當時稱重子璩璩子渙十歲居父喪毁辟加人
張說中宗立召為兵部員外郎累遷工部兵部二侍郎
以母喪免既期詔起為黃門侍郎固請終制祈陳哀到
時禮俗衰薄士以奪服為榮而說獨以禮終天下高之
說嘗自為其父碑帝為書其額曰嗚呼積善之墓
韋安石二子陟斌俱秀敏異常童安石晚有子愛之陟
開元中居喪以父不得志歿乃與斌杜門不出八年親
友更往敦曉乃彊出家法修整勅子允就學夜分視之
見其勤旦日問安色必怡稍怠則立堂下不與語雖家
童數十然應門賓客必允主之
穆寧家居嚴事寡嫂恭甚嘗譔家令訓諸子人一通又
戒曰君子之事親養志為大吾志直道而已苟枉其道
三牲五鼎非吾養也
顔真卿少孤母殷躬加訓導既長博學工辭章事親孝
柳公綽幼孝友性質嚴重起居皆有禮法屬文典正居
喪毁慕三年不澡沐事後母薛謹甚雖姻屬不知非薛
所生
李光進有至性居母喪三年不歸寢弟光顔先娶而母
委以家事及光進娶母已亡弟婦籍貲貯納管鑰於姒
光進命反之曰婦逮事姑且嘗命主家事不可改因相
持泣乃如初
田神功事母孝始嘗倨驕自如見李光弼待官屬鈞禮
乃折節謙損大歷八年自力入朝卒
裴守真早孤母喪哀毁癯盡養寡姊謹甚士推其禮法
子子餘事繼母以孝聞卒諡曰孝中書令張說嘆曰可
無愧矣曾孫行立母亡泣血幾毁
蕭俛母韋賢明治家嚴俛雖宰相侍左右如褐衣時居
喪哀毁
(臣)按俛建議銷兵為世所譏然其性簡潔以聲利
為汙疾邪太甚孤特一槩其於祿位輕去固辭蓋
亦古之狷者之流也
李景讓母鄭治家嚴身訓勒諸子雖老猶加箠勅已起
欣欣如初景讓家行修治閨門惟謹始為左丞蔣紳坐
宴所酌酒語客曰有孝於家忠於國者飲此客肅然景
讓起卒爵紳曰無宜於公
韓滉宰相子性節儉衣裘茵衽十年一易甚暑不執扇
居處陋薄取庇風雨門當列戟以父時第門不忍壞乃
不請堂先無挾廡弟洄稍增補之滉見即撤去曰先君
容焉吾等奉之常恐失墜若摧圯繕之則已安敢改作
以傷儉德
楊綰少孤家素貧事母謹甚性沈靜獨處一室左圖右
史塵凝滿席澹如也
高霞寓其先五代不異居孝聞里閭德宗採訪使洪經
綸言之詔表闕於門
田弘正圖魏博相衞貝澶之地籍其人以獻不敢署僚
屬而待王官服玩僭侈者即日徹毁之承嗣時正寢華
顯弘正避不敢居更就採訪使堂皇聽事幽恒鄆蔡大
懼遣客鐫說鉤染弘正皆拒遣之憲宗美其誠詔檢校
工部尚書充魏博節度使弘正幼孤事兄融甚謹軍中
嘗分曹習射弘正注矢聮中融退抶怒之故當季安猜
暴時能自全及為軍中推迫融不悅曰爾竟不能自晦取
禍之道也朝廷知其友愛詔拜相州刺史賜金紫不欲其
相遠也弘正子布弘正遇害魏博節度使李愬病不能
軍公卿議以魏人素德弘正以布之賢而世其官可以
成功穆宗遽召布解縗拜檢校工部尚書魏博節度使
乘傳以行布號泣固辭不聽乃出伎樂與妻子賓客訣
曰吾不還矣未至魏三十里跣行被髮號哭而入居堊
室屏節旄凡將士老者兄事之祿奉月百萬一不入私
門又發家錢十餘萬緡頒士卒以牙將史憲誠出麾下
可任乃委以精銳而憲誠蓄異志因以搖亂會有詔分
布軍合李光顔救深州兵怒不肯東衆遂潰皆歸憲誠
布以中軍還魏諸將譁欲行河朔舊事布度衆且亂嘆
曰功無成矣即為書謝帝曰臣觀衆意終且負國臣無
功不敢忘死授其從事李石訖乃入至几筵引刀刺心
曰上以謝君父下以示三軍言訖而絶贈尚書右僕射
諡曰孝
(臣)按弘正之忠貞資敬之義天性然也史稱其聚
書萬卷終日與賓客講論亦學以成之矣弘正通
春秋左氏尊奬王室應經義焉其子布功雖無成
以身殉國誠哉可以上謝君父永世克敬也夫
劉元佐貴母尚在賢婦人也常月織絁一端示不忘本
數教勅元佐盡臣節見縣令走廷中白事退戒曰長吏
恐懼卑甚吾思而父吏於縣亦當爾而據案當之可乎
元佐感悟故待下益加禮
韋綬子溫入為監察御史以臺制嚴苛不可以省養不
拜換著作郎既謝輒辭歸侍親疾調適湯劑彌二十年
衣不弛帶既居喪毁瘠不支初綬在禁廷積憂畏病廢
故誡溫不得任近職至是固辭翰林學士帝怒曰寧綬
治命耶禮部侍郎崔蠡曰溫用亂命益所以為孝帝意
釋溫既疾召親屬賦綬詩在室愧屋漏因泣下曰今知
沒身不負斯戒矣卒諡曰孝温少合所善蕭祐少貧寠
隠居以孝養聞司農卿李實薦之以處士拜左拾遺累
遷諫議大夫終桂州觀察使
(臣)按韋温辭禁近之職守屋漏之誡皆守身之敬
也
崔彦昭雖宰相退朝侍母膳與家人齒順色柔聲在左
右無違士人多其孝
劉迺喪父以孝聞帝狩奉天迺臥疾私第聞車駕如梁
州自投於床搏膺呼天不食卒
(臣)按君辱臣死亦資敬之意也
歸崇敬治禮家學遭父喪孝聞鄉里子登事繼母篤孝
王質五世祖通為隋大儒質少孤客夀春力耕以養母
講學不勌諸生從業者甚衆
李素立孫至遠至遠子畬事母謹累世同居長幼有禮
畬妻物故時母病恐悲傷約家人無以哭聞母所朝夕
省侍無憂色
宋吳廷祚謹厚寡言性至孝居母喪絶水漿累日好學
聚書萬餘卷治家嚴肅
曹彬子燦性沈毅以蔭補供奉官常從彬征討得與計
議彬以為類巳特鍾愛焉燦起貴胄以孝謹稱善撫士
卒兼著威愛雖輕財不逮其父而仁敬和厚亦有父風
(臣)按世胄高位師武尚威皆易起慢心燦之象賢
在於敬謹其天資沈毅必能祗載者矣
劉温叟事繼母以孝聞雖盛暑非冠帶不敢見五代以
來言執禮惟温叟焉
竇儀禹鈞子學問優博弟儼侃偁僖皆相繼登科馮道
與禹鈞有舊嘗贈詩有靈椿一株老丹桂五枝芳之句
當時號為竇氏五龍
畢士安少好學事繼母祝氏以孝聞祝氏曰學必求良
師友乃與如宋又如鄭得楊璞韓丕劉錫為友士安後
之乾州以母老願降任就養改監泗州稻田務
陳堯叟母馮氏性嚴堯叟事親孝謹怡聲侍側不敢以
貴自處景德中堯叟掌樞機弟堯佐直史館堯咨知制
誥與父省華同在北省比賓客至堯叟兄弟侍立省華
側客不自安多引去
吕蒙正父龜圖多内寵與妻劉氏不睦并蒙正出之頗
淪躓窘乏劉誓不復嫁及蒙正登仕迎二親同堂異室
奉養備至
李宗諤大中祥符中侍宴玉宸殿上謂曰聞卿至孝宗
族頗多長幼雍睦朕嗣守二聖基業亦如卿之保守門
戶也宗諤内行淳至事繼母符氏以孝聞二兄早世奉
嫂字孤恩禮兼盡與弟宗諒友愛尤至覃恩所及必先
羣從及歿而已
趙君錫性至孝母亡事父良規不違左右夜則寢於傍
凡衾裯厚薄衣服寒溫藥石精粗飲食旨否櫛髮剪爪
整冠結帶為内則所載者無不親之及登進士第以親
故不願仕良規每出必扶掖上下及雜立僕御中常從
謁文彦博異其容止問而知之歸語諸子令視以為法
宋綬母知書每躬自訓教綬以故博通經史百家文章
為一時所尚性孝謹清介言動有常
馮元執親喪自括髮至祥練皆按禮變服不為世俗齋
薦遇祭日與門生對坐誦說孝經而已初七歲方讀易
母夜夢異人以紺蓮華與元吞之且曰善讀此後必貴
顯元且老率三日一誦易
李寅事親孝治家有法閨門内肅如也子虚已虚舟又
以孝友清慎世其家
范仲淹二歲而孤母更適長山朱氏從其姓名說少有
志操既長知其世家乃感泣去之應天府依戚同文學
晝夜不息冬月憊甚以水沃面食不給至以糜粥繼之
人不能堪仲淹不苦也舉進士為廣德軍司理參軍迎
其母歸養仲淹性至孝以母在時方貧其後雖貴非賓
客不重肉妻子衣食僅能自充而好施予置義莊里中
以贍族人
張思德孝謹有家法不交權貴
范純仁遺表其略曰蓋嘗先天下而憂期不負聖人之
志此先臣所以教子而微臣資以事君
劉瑾沆子沆亡得褒贈知制誥張環草詞語涉譏貶瑾
泣涕不能食闔門衰絰邀宰相自言朝廷為改書命黜
環為州瑾亦坐衰絰入公門罷職沒喪不就官丐守墳
墓王素為請以伸孝子之志
司馬光孝友忠信恭儉正直居處有法動作有禮初登
第除奉禮郎時父池在杭求簽蘇州判官以便親許之
丁内外艱執喪累年毁瘠如禮每往夏縣展墓必過其
兄旦旦年將八十奉之如嚴父保之如嬰兒自少至老
語未嘗妄自言吾無過人者但平生所為未嘗有不可
對人言者耳光子康事母至孝丁母憂勺水不入口三
日毁幾滅性光薨治喪皆用禮經家法不為世俗事得
遺恩悉以與族人
王嗣宗睦宗族撫諸姪如己子著遺戒以訓子孫勿得
析居又令以孝經置壙中
富弼性至孝以母憂去位故事執政遭喪皆起復帝虚
位五起之弼謂此金革變禮不可施於平世卒不從命
文彦博丁母憂英宗即位起復成德節度使三上表乞
終喪許之
蘇軾生十年母程氏親授以書程氏讀東漢范滂傳慨
然太息軾請曰軾若為滂母許之否乎程氏曰汝能為
滂吾顧不能為滂母耶
(臣)按滂母以齊名李杜勉其子而軾母又以能為
滂勉其子滂當立身之終軾當事親之始考軾生
平氣節瀕死不悔真敬共母訓也
吕大防與兄大忠弟大臨同居相切磋論道考禮冠昏
喪祭一本於古關中言禮學者推吕氏
劉安世初除諫官未拜命入白母曰朝廷不以安世不
肖使在言路儻居其官須明目張膽以身任責脫有觸
忤禍譴立至主上方以孝治天下若以老母辭當可免
母曰不然吾聞諫官為天子諍臣汝父生平欲為之而
弗得汝幸居此地當捐身以報國恩正使得罪流放無
問遠近吾當從汝所之於是受命在職累年正色立朝
扶持公道其面折廷爭或帝盛怒則執簡却立伺怒稍
解復前抗辭旁侍者遠觀蓄縮悚汗目之曰殿上虎家
居未嘗有惰容久坐身不傾倚作字不草書不好聲色
貨利其忠孝正直皆則象司馬光
鄒浩初除諫官恐貽親憂欲固辭母張氏曰兒能報國
無愧於公論吾顧何憂及浩兩謫嶺表母不易初志浩
將諫立劉后密告其友王回回曰事寧有大於此者乎
子雖有親然移孝為忠亦太夫人素志也
傅察使金知不免謂官屬曰我死必矣我父母素愛我
聞之必大戚若萬一脫幸記吾言告吾親使知我死國
少紓其亡窮之悲也衆皆泣
張浚四歲而孤行直視端無誑言識者知為大器事母
以孝稱紹興十六年彗星出西方浚將極論時事恐貽
母憂母訝其瘠問故浚以實對母誦其父對策之語曰
臣寧言而死於斧鉞不能忍不言以負陛下浚意乃決
李光童穉不戲弄父高稱曰吾兒雲間鶴其興吾門乎
親喪哀毁如成人有致賻者悉辭之及葬禮皆中節
楊存中天資忠孝父祖及母皆死難存中既顯請於朝
賜諡立廟又以家廟祭器為請遂許祭五世前所無也
祖母劉流落蜀隴存中日夜禱祠訪問間數千里卒迎
以歸
羅點天性孝友無矯激崖異之行而端介有守義利之
辨皎如
(臣)按矯激崖異慢之階也端介有守敬之輿也義
利之辨即敬慢之分矣
黃度為監察御史光宗以疾不過重華宫度切諫極陳
父子相親之義不聽乞罷去又言以孝事君則忠臣父
年垂八十菽水不親動經歲月事親如此何以為事君
之忠蓋託己為喻冀因有以感悟上心
仇愈性至孝母歿時方崎嶇轉徙居喪盡禮
(臣)按愈當崎嶇轉徙之時必誠必信可謂孝於親
矣觀其夀春三戰全活淮西力說張浚趣京不附
秦檜和議蓋忠孝兩全矣
洪咨䕫為金部員外郎會詔求直言慨然曰吾可以盡
言悟主矣其父見其疏曰吾得喫茄子飯汝無憂
張忠恕寶慶初詔求直言上封事陳八事朝紳傳誦始
魏了翁嘗勸忠恕以無隤家聲及是歎曰忠獻為有後
矣了翁嘗許忠恕奉公體國似浚撥繁剸劇似其父杓
斂華就實則有志義理之學有聞乎栻之教矣
唐璘為監察御史臺史且至璘皇駭趨避不敢詣闕母
曰人言此官好汝何得憂乎璘曰此官須為朝廷爭是
非一拂上意或忤權貴恐重為大人累何得不憂母曰
而第盡言吾有而兄在勿憂璘拜謝璘立臺僅百日世
謂再見唐介母教之助為多後擢太常卿尋丁内艱居
喪哀毁不食久之疾革卒
胡穎兄顯以材武入官有戰功穎復從兄學弓馬母不
許曰汝家儒業不可復爾也遂感勵苦學
陳塤知温州喪父毁瘠考古禮制時祭儀制祭器行之
尹焞少師事程頤嘗應舉發策有誅元祐諸臣議焞不
對而出頤曰子有母在焞歸告其母陳母曰吾知汝以
善養不知汝以祿養頤聞之曰賢哉母也於是終身不
就舉
劉珙為湖北安撫使以繼母憂去起復同知樞密院事
荆襄安撫使珙六上奏懇辭引經據禮詞甚切最後言
曰三年通喪三代未之有改漢儒乃有金革無避之說
己為先王罪人今邊陲幸無犬吠之警臣乃欲冒金革
之名以私利祿之實不為漢儒之罪人乎
金安節至孝居喪有禮與兄相友愛田業悉推與之又
以恩奏其孤子
朱熹就傅授以孝經一閱題其上曰不若是非人也隆
興五年丁内艱六年工部侍郎胡銓以詩人薦以未終
喪辭七年既免喪復召以祿不及養辭
(臣)按朱熹一閱孝經便知敬身之義謂其生平學
問存誠主敬躬行實踐皆由此擴充可也經曰立
身行道揚名於後世以顯父母庶無愧焉世之功
名爵祿為顯揚者烏得謂之盡敬矣
黃灝性行端飭以孝友稱
唐重知京兆府金將婁宿渡河重度勢不可支以書别
其父克臣曰忠孝不兩全義不苟生以辱吾父克臣報
之曰汝能以身殉國含笑入地矣
陳文龍被執元欲降之文龍指其腹曰此皆節義文章
也可相逼耶彊之卒不屈乃械繫至杭州不食死其母
繫福州尼寺中病甚無醫藥左右視之泣下母曰吾與
吾兒同死又何恨哉亦死衆歎曰有斯母宜有是兒
遼馬奇興宗時以散職入見上問卿奉佛乎曰臣每旦
誦太祖太宗及先臣遺訓未暇奉佛帝悅
(臣)按此敬親之大者也能如是自不至於辱身以
遺羞可以事親即可以事君矣
金錫哩守愚性至孝父沒時年十五營葬如禮治家有
法鄉人稱之
元舒穆嚕七歲喪父號泣不食者數日十三居母喪如成
人嘗為擊鞠戲馬踣歎曰生無兄弟而數乘此險設有
不測奈何由是終身不復為之
完顔察噶章年二十餘為北兵所掠大帥甚愛之置帳
下時察噶章母留豊州從兄安平都尉錫哩事之甚謹
察噶章在北歲餘託以省母乞還大帥以卒監之至豊
乃與錫哩劫殺監卒奪馬奉其母南奔既而失馬母老
不能行載以鹿角車兄弟共挽南渡河察噶章天資高
明雅好文史太原王渥授以孝經小學論語春秋左氏
傳略通其義軍中無事則窗下作牛毛細字如寒苦之
士其視世味漠然
元布達雅母張嘗從容訓之曰人有三成人知畏懼成
人知羞恥成人知艱難成人否則禽獸而已别的因受
教唯謹
(臣)按此三言者其可以終身乎謂之成人則全而
生之全而歸之守身之敬也
廉希憲丁母憂率親族行古喪禮勺飲不入口者三日
慟則嘔血不能起寢臥草土廬於墓傍宰執以憂制未
定欲極力起之相與詣廬聞號痛聲不忍言未幾有詔
奪情起復希憲雖不敢違旨然出則素服從事入必衰
絰及喪父亦如之
貝降父歡托卒時生甫數月母徐氏鞠育教誨甚至曰
吾惟一子已童丱矣不可使不知學遂遣從師大名比
貝降貴歴官有聲譽喜曰有子如是吾死可瞑目矣貝
降居喪盡禮未及起復卒
虞集三歲即知讀書父汲挈家趨嶺外干戈中無書冊
可攜集母楊氏口授論語孟子左氏傳歐蘇文聞輒成
誦比還長河就外傅始得刻本則已盡讀諸經通其大
義矣楊氏父仲世以春秋名家而族弟參知政事棟明
於性理之學楊氏在室即盡通其說故集與弟槃皆受
業家庭
廉惠山哈雅希憲從子幼孤言及父輒泣下獨養母而
家日不給垢衣糲食不以為恥母喪哀毁踰禮負喪渡
江而風濤作舟人以神龍忌屍為言即仰天大呼曰吾
將祔母先人神奈何阨我也風遂止年弱冠大臣欲俾
入宿衞辭曰吾大父事世祖以通經號廉孟子今方設
科取士願讀書以科第進
董俊早喪父事母以孝聞歲時廟祭非疾病跪拜必盡
禮子雖孩乳亦使之序拜曰祀以孝先也禮宜如此
子文炳年十六而孤率諸幼弟(文蔚文用文直文忠)事母李夫人
夫人有賢行治家嚴篤於教子文炳自幼儼如成人
文蔚事母至孝文炳以家務悉委之凡祭祀賓客之事
無不盡心
文直兄文炳及季弟文忠去事世祖次文用亦在朝俱
有仰於家而食者百餘口文直勤儉始終不替内則養
生送死之合禮外則中表賓問之中度奉上接下一敬
一愛藹乎其睦也
文忠入侍世祖潛邸王鶚嘗言詩因問文忠能之乎文
忠曰吾少讀書惟知入則孝於親出則忠於君而已詩
非所學也
士選文炳次子以忠義自許尤號廉介治家甚嚴而孝
弟尤篤時言世家有禮法者必歸之董氏
(臣)按董氏可謂濟美矣雖其名位不同牽連而書
以見其家法之相承云
徐世隆弱冠登金正大四年進士第辟為縣令其父戒
世隆曰汝年少學未至毋急仕進更當讀書多識往事
以益智識俟三十入官未晚也世隆遂辭官益篤於學
李德輝生五歲父卒號慟如成人天性孝弟操履清慎
既就外傅嗜讀書束於貧無以自資乃輟業年十六監
酒豐州祿食充足甘旨有餘則市筆札錄書夜誦不休
已乃厭糟麴歎曰志士安顧此耶事不足以匡君福民
德不足以悅親善身天地之間人夀幾何惡可無聞同
腐草木也乃求先生長者講學以卒其業
楊恭懿奉元人力學彊記雖從親逃亂未嘗廢業年十
七西還家貧服勞為養晦則就學書無不讀父殁水漿
不入口者五日居喪盡禮
姚天福初拜御史時其母戒之曰古稱公爾忘私委質
為臣當罄所衷以塞所職勿以未亡人為䘏俾吾追蹤
陵母死之日猶生之年也天福亦請於憲府曰監察責
當言路有犯無隱苟獲譴乞不為親累或以聞帝(世祖)歎
曰巴爾斯(天福賜名謂不畏彊禦猶虎也)母子雖生今世其義烈之言
當於古人中求之
耶律希亮性至孝困厄遐方家貲散亡已盡僅藏祖考
畫像四時就穹廬陳列致奠盡誠盡敬朔漠之人咸相
聚來觀歎曰中土之禮也
拜珠安圖孫五歲而孤太夫人教養之稍長宏遠端亮
有祖風英宗嘗謂曰朕委卿以大任者以乃祖穆呼哩
從太祖開拓土宇安圖相世祖克成善治也卿念祖宗
令聞豈有不盡心者乎拜珠再拜曰臣有所畏者三畏
辱祖宗畏天下事大識見有所未盡畏年少不克負荷
無以上報聖恩
拜珠母克哷氏年二十二寡居守節拜珠初為太常禮
儀院使年方二十吏就第請署字適在後圃閱羣戲出
稍後母厲聲呵之曰官事不治若爾所為豈大人事耶
拜珠深自克責一日入内侍宴英宗素知其不飲是日
彊以數巵既歸母戒之曰天子試汝量故彊汝飲汝當
日益戒懼無酣於酒又嘗代祀睿宗原廟歸侍左右母
問之曰真定官府待汝若何對曰所待甚重母曰彼以
天子威靈汝先世勲德故爾汝何有焉拜珠之賢母之
教也
揭傒斯父來成宋鄉貢進士傒斯幼貧讀書尤刻苦晝
夜不少懈父子自為師友事親菽水粗具而必得其歡
心暨有祿入衣食稍踰於前輒愀然曰吾親未嘗享是
也故平生清儉至老不渝
孔思晦家貧躬耕為養大德中遊京師祭酒耶律有尚
欲薦之以母老辭而歸母臥疾躬進藥餌衣不解帶居
喪勺水不入口者五日後襲封衍聖公賜三品印思晦
以宗祀責重恒懼弗勝每遇祭祀必敬必慎五季時孔
末之後方盛欲以偽滅真害宣聖子孫幾盡至是其裔
復欲冒稱宣聖後思晦以為不早辨則真偽久益不可
明彼與我不共戴天乃列於族與共拜殿庭可乎遂會
族人稽典故斥之既又刻宗譜於石而孔氏族裔益明
矣
同恕母張夫人卒事異母如事所生父喪哀毁致目疾
時祀齋肅詳至嘗曰養生有不備事猶可復追遠者有
不誠是誣神也可逭罪乎
李黼父守中性卞急遇諸子極嚴每一飲酒輒半月怒
不解黼百計承順求寧親心終不可得跪而自訟往往
達旦無幾微懈怠之意
巴延布哈德濟之援信州也(至正十八年陳友諒寇信州巴延布哈德濟為江東)
(廉訪副使自衢來援)嘗南望泣下曰我為天子司憲視彼城之危
急忍坐視乎吾知上報天子下拯生民餘皆無可恤所
念者太夫人耳即日入拜其母鮮于氏曰兒今不得事
母矣母曰爾為忠臣吾即死復何憾巴延布哈德濟命
子額森布哈奉其母間道入福建以江東廉訪司印送
行御史臺遂力守孤城而死
以上卿大夫之敬親
御定孝經衍義卷八十三
