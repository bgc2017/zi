欽定四庫全書
御定孝經衍義卷二十四
天子之孝
敦友恭
(臣)按書君陳曰惟爾令德孝恭惟孝友于兄弟疏
云父母尊之極兄弟親之甚緣其施孝于極尊乃
能施友于甚親言善事父母者必友于兄弟也又
按康誥弗克恭厥兄不友于弟疏云善兄弟曰友
此兼言恭者友思念之辭兄弟同倫故俱言友雖
同倫而有長幼其心友而貌恭故因兄弟而分友
之文為二而言恭也君陳稱其臣康誥責其民乃
加百姓刑四海之義而立教之本則在君天下者
不敢惡於人之初心始故博愛之道先敦友恭
書康誥王若曰孟侯(孟長也言為諸侯之長)朕其弟小子封
(康叔名封)惟乃丕顯考文王克明德慎罰不敢侮鰥寡庸庸
(用也能者所當用)祗祗(敬也賢者所當敬)威威(刑也有罪所當討)顯民(明此道以示民)
用肇(始也)造我區夏越我一二邦以脩(修治)我西土惟時怙
冒(怙之如父冒之如天)聞于上帝帝休(天美其治)天乃大命文王殪(滅也)
戎(大也)殷誕(大也)受厥命越厥邦厥民惟時叙(於其國於其民惟是次序)
(皆文王教)乃寡兄勖(自謙汝寡德之兄亦勉力不怠)肆汝小子封在兹東土
(言受命克殷以故汝得以封於此)王曰嗚呼封汝念哉今民(治民)將在祗
遹(述也)乃文考紹聞(繼其所聞)衣德言(服行其德言)往(汝往之國)敷求於
殷先哲王用保乂民(當布求殷先智王之道用安治民)汝丕遠惟商耉
成人宅心知訓(汝當大遠求商家耉老成人之道常以居心則知訓民)别求聞
由(行也)古先哲王用康(安也)保民弘于天(廓大其所得于天之理)若德裕
乃身不廢在王命
(臣)按武王之友其弟者至矣封之以舊京餘民以
為東方諸侯之長以重其倚任原文考之造周與
所以繼志述事者以見致此之不易勉以多識前
言往行以為裕德于身而保乂其民之本謂必如
是焉乃能不廢王命而守其富貴也盖聖人之慮
之周也當之國之際宜其體統之自此尊嚴隔絶
乃行家人之禮自謙為寡兄呼之為小子又何其
藹然親親之誼溢于訓詞也若後世裁抑之過而
恩禮薄寵愛之過而侈僭生均于友恭之道有虧
矣
詩唐風杕杜(篇名)其一章曰有杕(特也)之杜(赤棠也)其葉湑湑
(盛貌)獨行踽踽豈無他人不如我同父嗟行之人胡不比
(輔也)焉人無兄弟胡不佽(助也)焉
小序曰杕杜刺時也君不能親其宗族骨肉離散獨
居而無兄弟將為沃所并爾
(臣)按晉昭公分國封叔父桓叔於曲沃後曲沃強而
公弱楊之水椒聊之實二詩所為作也似昭公篤
於宗族坐貽尾大不掉之患詳味此詩乃知公棄
兄弟而崇支别親其所疎疎其所親如杕杜之雖
有葉而湑湑然不相此矣後果為沃并獨行踽踽
患禍盖至此哉
豳風鴟鴞(篇名)其一章曰䲭鴞䲭鴞旣取我子(惡聲之鷙鳥攫子而)
(食)無毁我室恩(情愛)斯勤(殷厚)斯鬻(養也)子之閔(憂也)斯
(臣)按朱熹以為公(周也)託鳥言呼䲭鴞惡鳥而告之
曰旣取我子無毁我室喻武庚旣敗管蔡不可更
毁王室我子指二叔恩勤鬻閔深痛惜于二叔也
盖公雖誅叔然念與我同父惟恐傷厥考心正康
誥所為念鞠子哀者於此見公友愛之心無已也
且叔實敗武庚而詩以取子尤武庚不忍㬥揚叔
之過也此又恩勤之至也
破斧(篇名)其一章曰旣破我斧又缺我斨周公東征四國
是皇哀我人斯亦孔之將
(臣)按斧斨皆征伐之用集𫝊以為此從軍之士因
周公作東山以勞已故言此以答其意盖征管蔡
商奄時事也惟周公之心本於至公而不傷其至
愛天下諒其心之無他而相與歌其勤而叙其事
善乎熹之言曰使其心一有出於自私而不在於
天下則撫之雖勤勞之雖至而從役之士豈能不
怨也哉此真能推公之心者故于此詩見公雖處
變不失乎天理人心之正而後世之以一已之私
利至于兄弟相賊如唐太宗之於太子齊王宋太
宗之於秦王寧宗之於濟王元文宗之於周王如
此者不可殫述皆為得罪於天下後世而不得以
公之辟叔藉口者矣
小雅蓼蕭(篇名)其三章曰蓼(音六)彼蕭(蒿也)斯零露泥泥(乃禮反露)
(湑貌)旣見君子孔燕豈弟宜兄宜弟令德壽豈(壽而且樂也)
(臣)按此為諸侯朝天子之詩鄭箋謂見君子見天
子也則為美天子之宜兄宜弟朱熹集𫝊以為君
子指諸侯盖諸侯繼世而立多疑忌其兄弟如晉
詛無畜羣公子秦鍼懼選之類故以宜兄宜弟美
之亦所以警戒要俱見為君者當友愛之意
大雅皇矣(篇名)其三章曰維此王季因心(言非勉強)則友則友
其兄則篤其慶載(則也)錫之光
孔穎達正義曰太伯以王季為賢故讓之若王季不
賢則讓功不顯由王季能稱太伯之心見太伯為知
人達命名傳之後世故言厚明其功美始使之顯著
也
(臣)按朱熹集註亦云與其兄以讓德之光猶曰彰
其知人之明不為徒讓耳解此略同因王季之能
為君而後世有天下形泰伯之能為讓而讓以天
下是王季之友其兄者更大也故詩連舉王季之
克明克類克長克君然則必能為君長如王季者
方為孝其親方為念天顯克恭厥兄甚矣孝友之
道難言也
左𫝊富辰曰(周大夫)太上以德撫民其次親親以相及也
昔周公弔二叔之不咸(同也)故封建親戚以蕃屏周管蔡
郕霍魯衛毛𣆀郜雍曹滕畢原酆郇文之昭也䢴晉應
韓武之穆也凡蔣邢茅胙祭周公之胤也召穆公(周卿士召)
(虎)思周德之不類故糾合宗族於成周而作詩曰常棣
之華鄂不韡韡凡今之人莫如兄弟其四章曰兄弟䦧
于墻外禦其侮如是則兄弟雖有小忿不廢懿親今天
子不忍小忿以棄鄭親其若之何周之有懿德也猶曰
莫如兄弟故封建之其懷柔天下也猶懼有外侮扞禦
侮者莫如親親故以親屛周召穆公亦云(僖公二十有四年)
(臣)按國語襄王十三年鄭人伐滑王使游孫伯請
滑鄭人執之王怒將以翟伐鄭富辰諫曰不可人
有言曰兄弟讒䦧侮人百里周文公之詩曰兄弟
䦧于墻外禦其侮此又與左𫝊不同詩本周公所
作召穆公糾合宗族重述其事而歌此詩也周公
弔二叔之不咸故封建親戚以蕃屏周盖感傷二
叔致兄弟恩疏而親愛愈篤常棣之詩非徒作也
若厲王時召公雖述此而不能正王之虐也歌詩
必類厲王殆不類矣
盟于臯鼬(由又反)將長蔡於衛(晉欲令蔡先衛㰱)衛侯使祝佗私
于萇弘曰昔武王克商成王定之選建明德以蕃屏周
故周公相王室以尹(正也)天下於周為睦分魯公以大路
(金路)大旂夏后氏之璜(美玉)封父(古諸侯)之繁弱(大弓名)殷民六
族條氏徐氏蕭氏索氏長勺氏尾勺氏使帥其宗氏輯
其分族將其類醜以法則周公用即命於周(使六族就周受周公)
(之法制)是使之職事於魯(共魯公之職事)以昭周公之明德分之
土田陪敦(增厚也)祝宗卜史備物典策官司(百官)彝器(常用之器)
因商奄之民命以伯禽(周公世子)而封于少皥之墟(曲阜)分康
叔以大路少帛(襍白)綪(七見反)茷(步貝反)旃旌(綪茷大赤取染草名通帛為旃)
(析羽為旌)大吕(鐘名)殷民七族陶氏施氏繁氏錡氏樊氏饑氏
終葵氏封畛(塗所徑也)土略(界也)自武父(衛北界)以南及圃田(鄭藪)
(名)之北竟取于有閻之土(衛取受朝宿邑)以共王職取于相土
之東都(泰山湯沐邑)以會王之東蒐聃季(周司空)授土陶叔授
民(周司徒)命以康誥而封于殷墟(朝歌)皆啓以商政(因其風俗開用)
(其政)疆(彊理土也)以周索(法也)分唐叔以大路密須之鼓(文王伐密須之國獲)
(其大鼓)闕鞏(甲名)姑洗(鐘名)懷姓九宗(唐之餘民)職官五正(五官之長子孫世為貴族)
命以唐誥而封於夏墟(大夏今大原晉陽)啓以夏政疆以戎索
(大原地寒不與魯衛同法)三者皆叔也而有令德故昭之以分物不
然文武成康之伯猶多而不獲是分也唯不尚年也武
王之母弟八人周公為大宰康叔為司寇聃季為司空
五叔無官(管蔡成霍毛)豈尚年哉(定公四年)
(臣)按尚德不尚年正先王封建蕃屏之意三叔皆
列大藩而五叔無官豈惟不以私情勝公義亦所
以善全親親之恩故周之封建非以私子弟而子
弟亦不以封國賈禍自時厥後裂地大封同姓皆
昧于先王選建明德之義第以年齒次第受封使
之一朝享有土田恣其驕佚坐成亂階在漢則有
吳楚六國之禍在晉則有齊楚成都河間之禍而
宋齊梁諸王皆年少蒞事委政籤帥(王府官)或至兄
弟相攻伐以胥於亡封建之禍盖至此哉誠可為
深戒也
孟子萬章曰父母使舜完廪捐階瞽瞍焚廪使浚井出
從而揜之象曰謨盖都君咸我績牛羊父母倉廪父母
干戈朕琴朕弤朕二嫂使治朕棲象往入舜宫舜在牀
琴象曰鬱陶思君爾忸怩舜曰惟兹臣庶汝其于予治
不識舜不知象之將殺已與曰奚而不知也象憂亦憂
象喜亦喜
萬章曰舜流共工於幽州放驩兜於崇山殺三苖於三
危殛鯀於羽山四罪而天下咸服誅不仁也象至不仁
封之有庳有庳之人奚罪焉仁人固如是乎在他人則
誅之在弟則封之曰仁人之於弟也不藏怒焉不宿怨
焉親愛之而已矣親之欲其貴也愛之欲其富也封之
有庫富貴之也身為天子弟為匹夫可謂親愛之乎
敢問或曰放者何謂也曰象不得有為於其國天子使
吏治其國而納其貢稅焉故謂之放豈得㬥彼民哉雖
然欲常常而見之故源源而來不及貢以政接於有庳
此之謂也
(臣)按兄弟之愛出於天性非甚不仁之君未必遽
相為瘉也漢景之待孝王宋文之遇義康其始豈
嘗疎忌之哉無如弟實不令何有欲保全親親之
恩而不得者然千古之傲弟莫若象而舜之待之
者始終豈不以仁哉富貴與共以明骨肉之恩使
吏治其國以杜其驕淫之漸象至不仁然不仁於
貧賤之時未聞不仁於富貴之後盖舜之待之者
得其當而愛之者為己至矣或者又謂食租稅不
與吏事則在國中一搖手不得誠若類於放者然
使絶朝見禁往來則謂放可也源源相接一無毫
髮怨怒其至誠惻怛光於日月而曷嘗峻為之防
使下吏苛察繩其後哉固非如魏文刻薄者之所
可藉口也
漢文帝時民有歌淮南王者一尺布尚可縫一斗粟尚
可舂兄弟二人不相容帝聞而病之八年夏封淮南厲
王子等四人為列侯
(臣)按史淮南厲王恣不用漢法及反謀覺漢廷雜
治文帝不忍置王於法而處之蜀似非為大失然
袁盎謂上素驕淮南王今㬥摧折之恐逢霧露死
有殺弟名後果亡淮南王而民歌之如此人君處
兄弟間劇難彼令兄弟綽綽有裕固善也不然明
微别嫌納之善道斯為能處骨肉間者若素驕之
以䧟於死亡則是以禍之者愛之也其去不友者
無幾矣
景帝時梁孝王以竇太后少子故有寵王四十餘城居
天下膏腴地賞賜不可勝道府庫金錢且百鉅萬珠玉
寳器多於京師築東苑方三百餘里廣睢陽城七十里
大治宮室為複道自宮連屬於平臺三十餘里招延四
方豪俊之士如吳人枚乘嚴忌齊人羊勝公孫詭鄒陽
蜀人司馬相如之屬皆從之遊每入朝上使使持節以
乘輿駟馬迎梁王於闕下旣至寵幸無比入則侍上同
輦出則同車射獵上林中因上疏請留且半歲梁侍中
郎謁者著籍引出入天子殿門與漢宧官無異
田叔等按梁事來還至霸昌廐取火悉燒梁之獄詞
空手來見帝帝曰梁有之乎叔對曰死罪有之上曰其事
安在田叔曰上毋以梁事為問也上曰何也曰今梁王
不伏誅是漢法不行也伏法而太后食不甘味卧不安
席此憂在陛下也上大然之使叔等謁太后且曰梁王
不知也造為之者獨在幸臣羊勝公孫詭之屬為之耳
謹已伏誅死梁王無恙也太后聞之立起坐飡氣平復
梁王因上書請朝旣至關茅蘭(孝王臣)說王使乘布車從
兩騎入匿於長公主園漢使使迎王王已入關車騎盡
居外不知王處太后泣曰帝果殺吾子帝憂恐於是梁
王伏斧鑕於闕下謝罪然後太后帝大喜相泣復如故
悉召王從官入關然帝益疎王不與同車輦矣
(臣)按梁孝王怙寵僭侈擬於天子後以不得立為
嗣刺殺袁盎議臣等事發被按微田叔且深遺太
后憂然則平日不閑之以禮義使之覬覦非分以
入於法而帝亦幾罹不孝不友之犬過是可懼也
武帝建元三年冬十月代王登長沙王發中山王勝濟
川王明來朝上置酒勝聞樂聲而泣上問其故對曰悲
者不可為累欷思者不可為歎息今臣心結日久每聞
幼𦕈之聲不知涕泣之横集也臣得蒙肺腑為東藩屬
又稱兄今羣臣非有葭莩之親鴻毛之重羣居黨議朋
友相為使夫宗室擯郤骨肉冰釋臣竊傷之具以史所
侵聞於是上乃厚諸侯之禮省有司所奏諸侯事加親
親之恩焉
(臣)按人君之不克全兄弟之愛者有二焉愛之之
甚使之怙寵而驕以至於敗者一也忌之之甚日
夕猜防置吏苛察者一也二者交失而忌者為尤
甚矣中山之語恫乎有餘悲足令猜㬥者愴然而
思也
明帝永平十一年春正月東平王蒼與諸王俱來朝月
餘還國帝臨送歸宫悽然懷思乃遣使手詔賜東平國
中傅曰辭别之後獨坐不樂因就車歸伏軾而吟瞻望
永懷實勞我心誦及采菽以增歎息日者問東平王處
家何等最樂王言為善最樂其言甚大副是要(腰同)腹矣
今送列侯印十九枚諸王子年五歲已上能趨拜者皆
令帶之
章帝建初七年秋八月飲酎畢有司復奏遣東平王蒼
歸國帝乃許之手詔賜蒼曰骨肉天性誠不以遠近為
親疎然數見顏色情重昔時念王久勞思得還休欲署
大鴻臚奏不忍下筆顧授小黃門中心戀戀惻然不能
言於是車駕祖送流涕而訣
元和二年三月至東平祠獻王陵帝至東平追念獻王
謂其諸子曰思其人至其鄉其處在其人亡因泣下沾
襟遂幸獻王陵祠以太牢親拜祠坐哭泣盡哀
(臣)按明帝察察章帝長者然東平周旋兩朝皆蒙
異數固二君能篤家人之愛亦蒼之樂于為善有
以致之也夫備蕃屏列肺腑知為善之最樂而不
䧟於不善克享福禄以永終譽君臣交忻不亦休
乎
和帝永元十五年夏四月甲子晦日有食之時帝遵肅
宗故事兄弟皆留京師有司以日食隂盛奏遣諸王就
國詔曰甲子之異責由一人諸王幼穉早離顧復弱冠
相育常有蓼莪凱風之哀選懦之恩知非國典且復宿
(先就反)留(力就反)
(臣)按小宛之詩曰題彼脊令載飛載鳴脊令飛則
鳴行則搖時相依倚取與兄弟同出所生本屬一
氣不得暫分離人君但能以所生為念常有蓼莪
凱風之哀則永永相保無在原之禍痛矣曹植云
本自同根生相煎何太急喻亦類此也
魏文帝黃初三年夏四月戊申立鄄城侯植為鄄城王
是時諸侯王皆寄空名而無其實王國各有老兵百餘
人以為守衛隔絶千里之外不聽朝聘為設防輔監國
之官以伺察之雖有王侯之號而儕於匹夫皆思為布
衣而不能得法旣峻切諸侯王過惡日聞獨北海王衮
謹慎好學未嘗有失文學防輔相與言曰受詔察王舉
措有過當奏有善亦宜以聞遂共表稱陳衮美衮聞之
大驚懼責讓文學曰脩身自守常人之行耳而諸君乃
以上聞是適所以增其負累也且如有善何患不聞而
遽共如是是非所以為益也
(臣)按前代諸王往往以驕佚之過習為不善自取
敗亡人主欲保全之而不可得若謹慎好學正可
共享多福何嫌何疑而增其負累乎魏文猜忌之
至遂致骨肉有善亦不敢以上聞良可哀已
晉武帝太康三年冬十二月以齊王攸為大司馬都督
青州軍事四年春正月賜齊王攸備物殊禮三月大司
馬齊王攸卒齊王攸德望日隆荀勖馮紞楊珧皆惡之
紞言於帝曰陛下詔諸侯之國宜從親者始帝以為然
王渾上書以攸至親盛德宜贊朝政今出之國徒假以
虛號而無典戎幹方之任非陛下追述先帝太后待攸
之宿意也攸憤怨發病乞守先后陵不許御醫診視希
旨皆言無病河南尹向雄諫曰陛下子弟雖多然有德
望者少齊王攸卧居京邑所益實深不可不思也帝不
納攸疾轉篤猶催上道攸歐血而薨初帝愛攸甚篤為
荀勖馮紞所搆欲為身後之慮故出之及薨帝哀慟不
已馮紞侍側曰齊王名過其實天下歸之今自薨歿社
稷之福也陛下何哀之過帝收淚而止攸舉動以禮鮮
有過事帝敬憚之每引同處必擇言而後發
(臣)按攸晉武之母弟也初文王昭娶王肅之女生
炎(武帝)及攸以攸繼景王師後攸性孝友多材藝清
和平允名過於炎昭甚愛攸幾廢長立少炎之忌
攸正如魏文之忌陳思矣稱帝之初懲魏氏孤立
之弊大封宗室授以職任又詔諸王皆得自選國
中長史獨齊王皆上請攸固未嘗以驕溢致釁也
特以衆望所屬而除之耳此其為身後之慮周矣
哉披枝傷心維城斯壞司晨煽處(謂賈后)女禍及宗
又非意計之所預料也悲夫
宋文帝就會稽公主宴集甚懽主起再拜叩頭悲不自
勝上不曉其意自起扶之主曰車子(彭城王義康小字)歲暮必
不為陛下所容今特請其命因慟哭上亦流涕指蔣山
曰必無此慮若違今誓便是負初寧陵(武帝陵)即封所飲
酒賜義康并書曰會稽姊飲宴憶弟所餘酒今封送
司馬光曰文帝之於義康友愛之情其始非不隆也
終於失兄弟之歡虧君臣之義迹其亂階正由劉湛
𣙜利之心無有厭已(劉湛見疎于文帝欲推奉義康殷景仁勸帝裁抑義康密謀誅)
(湛湛誅義康出為江州刺史卒見殺)詩云貪人敗類其是之謂乎
(臣)按友愛之不終往往以讒人交搆其間故古人
有言兄弟讒䦧盖䦧墻之禍半起於讒也於此謹
察之君不惑於左右之言臣不溺於謟附之軰亦
敦睦之一道也義康之禍啓於殷(景仁)劉(湛)足以鑒
矣違蔣山之誓不其有負初寧歟
明帝與休仁(建安王)素厚雖殺之每謂人曰我與建安年
時相隣少便欵狎景和(子業年號)泰始(明帝即位改元泰始)之間勲誠
實重事計交切不得不相除痛念之至不能自已因流
涕不自勝
沈約論曰聖人立法垂制所以必稱先王盖由遺訓
餘風足以貽之來世也太祖(文帝廟號)經國之義雖宏隆
家之道不足彭城王照不窺古徒見昆弟之義未識
君臣之禮冀以家情行之國道主猜而猶犯恩薄而
未悟致以呵訓之微行遂成滅親之大禍(言義康罪小當呵而)
(訓之不當遂殺之也)開端樹隙垂之後人太宗因易隙之情據
已行之典剪落洪(大也)枝不待顧慮既而本根無庇幼
主孤立神器以勢弱傾移靈命隨樂推回改斯盖履
霜有漸堅冰自至所由來遠矣
裴子野論曰夫噬虎之獸知愛己子搏狸之鳥非護
異巢太宗(明帝廟號)保字螟蛉(明帝素無子密取諸王姬有孕者納宮中生男則殺)
(其母使寵姬子之)剿拉同氣既迷在原之天屬未識父子之
自然宋德告終非天廢也夫危亡之君未嘗不先棄
本枝嫗(於具反)煦(許具反)旁孽(旁枝之庶子)推誠嬖狎疾惡父
兄前乘覆車後來并轡借使叔仲有國猶不失配天
而他人入室將七廟絶祀曾是莫懷甘心揃落晉武
背文明之託而覆中州者賈后太祖棄初寧之誓而
登合殿者元兇禍福無門奚其豫擇友于兄弟不亦
安乎
(臣)按自古戕其同氣者莫甚於宋明其末年誅鋤
無一存者休仁有佐命大功亟除之而徵蕭道成
入輔何其舛也夫骨肉相殘自非靈長之祚道成
已窺之久矣易姓之後劉氏殲焉此骨肉相殘之
流禍也要之晉武之不能容齊王攸攸無自取之
道宋明之於休仁不能保終則其殺機休仁自啓
之也松滋侯兄弟十人同時賜死宋祖繼體無遺
誰為此禍非休仁耶休仁之為明帝畫策為社稷
計者誤其為身計亦誤矣
唐太宗時諸王之藩上與之别曰兄弟之情豈不欲常
共處耶但以天下之重不得不爾諸子尚可復有兄弟
不可復得因流涕嗚咽不能止
(臣)按太宗此言亦天性之發而有痛於六月四日
之事(殺太子建成齊王元吉)與啜其泣矣何嗟及矣
明皇素友愛近世帝王莫能及初即位為長枕大被與
兄弟同寢諸王每旦朝于側門退則相從宴飲在禁中
拜跪如家人禮飲食起居相與同之諸王或有疾上為
之終日不食終夜不寢薛王業嘗疾上方臨朝須臾之
間使者十返上親為業煮藥回飊吹火發爇上須左右
驚救之上曰但使飲此藥而愈須何足惜宋王成器尤
恭慎未嘗議及時政與人交結上愈信重之故讒間之
言無自而入然專以聲色畜養娛樂之不任以職事
宋王成器等請獻興慶坊宅為離宮制許之始作興慶
宮仍各賜成器等宅環於宮側又於宮西南置樓題其
西曰花萼相輝之樓南曰勤政務本之樓上或登樓聞
王奏樂則召升樓同宴或幸其所居盡歡賞賚優渥
上禁約諸王不使與羣臣交結光禄少卿駙馬都尉裴
虛已與岐王範遊宴仍私挾讖緯戊子流虛已於新州
離其公主萬年尉劉廷琦太祝張諤數與範飲酒賦詩
貶廷琦雅州司戸諤山茌丞待範如故謂左右曰吾兄
弟自無間但趨競之徒強相託附耳吾終不以此責兄
弟也
(臣)按天子之尊雖臣諸父昆弟至于燕閒相接皆
用家人禮藹藹怡怡天倫之樂事無貴賤一也魏
晉以來防制諸王網盖少密而角弓之怨作焉明
皇友愛五王出自至性樓名花萼帳共寢興故史
稱明皇友愛近世帝王莫能及也迨至憸壬私挾
讖緯共相結納亦止罪及于裴虛已諸人而友愛
之意未嘗因之少衰曰吾兄弟自無間盖其不任
以職事則不致以義傷恩不使結納羣臣則不致
以憸壬間同氣之好皆所以全友愛之誼也
宋太宗太平興國七年三月罷秦王廷美為西京留守
七年四月西京留守秦王廷美罷歸第
(臣)按史時柴禹錫等上變告廷美有隂謀而趙普
和之故連有是命後竟徙房州憂死廷美之死死
於杜太后金匱之書也(太后遺命兄終弟及誓書藏於金匱)母后愛
憐少子適以速其禍時藝祖皇子德昭已先死盖
太宗於孝慈弟友無一焉
理宗初即位禮部侍郎直學士院真德秀入見奏曰三
綱五常扶持宇宙之棟幹奠安生民之柱石晉廢三綱
而劉石之變興唐廢三綱而安禄山之難作我朝立國
根本仁義先正名分陛下初膺大寳不幸處人倫之變
有所未盡流聞四方所損非淺霅州(湖州)之變非濟王本
志前有避匿之跡後聞捕討之謀情狀本末灼然可考
願詔有司討論雍熙(元年)追封秦邸(廷美)舍罪恤孤故事斟
酌行之雖濟王未有子息興滅繼絶在陛下耳帝曰朝
廷待濟王亦至矣德秀曰若謂此事處置盡善臣未敢
以為然觀舜所以處象則陛下不及明甚人主當以二
帝三王為師秦漢而下人君舉動不皆合禮難以為法
帝曰亦是一時倉卒耳德秀曰此已往之咎惟陛下知
有此失益講學進德以贖前愆以收人心
(臣)按史濟王竑既廢湖州人潘壬起兵欲立王不
克死并縊王德秀直其冤且云人主當法二帝三
王秦漢以下人君舉動不皆合禮至哉言乎得牖
約(坎六四納約自牖)之要矣人倫之際豈必皆處其常正
湏斟酌處置盡善如舜之處象周公之處管蔡豈
有一毫不合理者此在講學以明之盖幾微毫髮
之差乃天理人欲之辯不可不謹也
以上敦友恭
御定孝經衍義卷二十四
