欽定四庫全書
御定孝經衍義卷八十七
卿大夫之孝
德行
春秋祭叔來聘(莊公二十有三年)
胡安國傳曰榖梁子曰其不言使天子之内臣也不
正其私交故不與使也祭伯来朝而不言朝祭叔来
聘而不言使尹氏王子虎劉卷来訃而不書其爵秩
皆所以正人臣之義也人君而明此不容下比之臣
人臣而明此不為私交之計黨錮之禍息矣
(臣)按人臣比肩事君義無私交同德一心則合羣
策羣力以為用無嫉妬之私也獻可替否則特力
獨行而不為異無阿比之私也祭叔来聘非必遂
如後世之結援強藩以自固者春秋謹微特奪其
使以示戒魯論于和同羣黨周比之間明君子小
人之分其此意夫
春王正月辛亥仲孫速會莒人盟于向(襄公二十年)
高氏曰速代父為卿未練而從政無復三年之喪也
(臣)按三年問曰將由夫患邪滛之人與則朝死而
夕忘之然而從之則是曾鳥獸之不若也夫焉能
相與羣居而不亂乎將由夫修飾之君子與則三
年之喪二十五月而畢若駟之過隙然而遂之則
是無窮也故先王為之立中制節壹使足以成文
理則釋之矣速未練而從政是年之秋又帥師伐
邾甫期而從金革亡避之變禮剏鉅痛甚之謂何
而若是恝哉晏桓子卒晏嬰麤衰斬苴(麻之有子者)絰
帶杖(竹杖)菅屨(草屨)食鬻居倚廬寢苫枕草其老曰非
大夫之禮也曰唯卿為大夫杜預以為晏子惡直
己以斥時失故孫辭答家老盖春秋之世禮教寖
衰喪服之制多以不講矣
左傳季文子卒大夫入歛公在位宰它家器為葬備無
衣帛之妾無食粟之馬無藏金玉無重器備君子是以
知季文子之忠于公室也相三君矣而無私積可不謂
忠乎(襄公五年)
(臣)按以成季之勤勞而文子克紹其勲盡忠公家
一無私積經之所謂能守其宗廟者也若後之子
孫至富于周公而旋有陪臣之禍幾覆厥世所謂
罪莫大于不孝者矣
宋人或得玉獻諸子罕子罕弗受獻玉者曰以示玉人
玉人以為寳也故敢獻之子罕曰吾以不貪為寳爾以
玉為寳若以與我皆喪寳也不若人有其寳(襄公十五)
(年)
(臣)按不貪之寳奚啻美玉賢者之視寳玉猶其視
瓦礫碔砆也豈以其至重易其所至輕哉昔子産
取喻于象齒晏子為度于幅尺黑肱保世于薄祭
女寬寓諷于厭飽叔向致賀于能貧其知所寳哉
知所寳哉
昭子(叔孫婼)至自晉大夫皆見高彊見而退昭子語諸大
夫曰為人子不可不慎也哉昔慶封亡子尾多受邑而
稍致諸君君以為忠而甚寵之將死疾于公宫輦而歸
君親推之其子不能任是以在此忠為令德其子弗能
任罪猶及之難不慎也喪夫人之力棄德曠宗以及其
身不亦害乎(昭公十年)
(臣)按故國必有世臣當其得姓受氏必有大勲勞
于國家書于太常勒于鍾鼎而為之君者亦願其
子孫世世守之益篤前人之光毋隕隊厥問故經
言卿大夫之孝以能守宗廟為賢也然世禄之家
鮮克由禮藉先世之寵謂可長保每驕奢淫泆自
取覆亡齊之高國晉之三郤范中行氏可鑒也夫
生長富貴不敬不戒則雖社稷之子孫常在畎畝
而况有家者乎昭子曰為人子不可不慎也知慎
則知難知難則不至棄德曠宗以及其身矣
國語晉語武公伐翼殺哀侯止欒共子曰苟無死吾以
子見天子令子為上卿制晉國之政辭曰成聞之民生
于三事之如一父生之師教之君食之非父不生非食
不長非教不知生之族也故壹事之惟其所在則致死
焉報生以死報賜以力人之道也臣敢以私利廢人之
道君何以訓矣且君知臣之從也未知其待于曲沃也
從君而貳君焉用之遂鬭而死
(臣)按讀揚之水椒聊二詩晉之歸于沃也夫人知
之矣沃強翼微一共子誠無何而卒死其君自靖
自獻之道然也揚之水椒聊詩序皆刺昭公而嚴
粲以為晉之君子聞桓叔之命而不告人乃所以
深告昭公言桓叔之強則憂昭公之弱言在此而
意在彼者尤似得詩人忠厚之旨且共子之志也
明成祖靖難兵起與曲沃事頗類方(方孝孺)鐵(鐵鉉)諸
臣視死如歸其從君去者變姓名匿傭保奉事不
懈可謂有共子之忠有唐風之厚矣
公問元帥于趙衰對曰郤縠可行年五十矣守學彌惇
夫先王之法志德義之府也夫德義生民之本也能惇
篤者不忘百姓也請使郤縠公從之公使趙衰為卿辭
曰欒枝貞慎先軫有謀胥臣多聞皆可以為輔臣弗若
也
(臣)按德義之府在先王之法志故人不可以不學
也行年五十守學彌惇可以為上卿而任國安危
矣貞慎有謀多聞亦非學不能也以霍光之篤厚
謹慎不能早歸政于宣帝即位之初寇凖剛方有
大節不能不惑于天書之詐妄二臣天資之高其
行已多合于先王之德行而終不能無誤者不學
之故也而或者疑于臯陶稷契之時何書可讀之
一言以為何必讀書之證是謂墳典丘索不足以
語于書而之數聖人者倚相之不若也衰也知守
學彌篤之為賢且三讓卿而所讓皆社稷之衛能
下已能知人不學而能之乎
范文子莫退于朝武子曰何莫也對曰有秦客廋辭(廋隠)
(也隠伏詭譎之言)于朝大夫莫之能對也吾知三焉武子怒曰
大夫非不能也讓父兄也爾童子何知而三掩人于朝
吾不在晉國亡無日矣擊之以杖折委笄
(臣)按鞌之役師還范文子後入武子曰無為吾望
爾也乎對曰師有功國人喜以迎之先入必屬耳
目焉是代帥受名也故不敢武子曰吾知免矣夫
後入而喜掩人而怒可見不能讓而靦然居人上
者同于行險徼倖必非親心所安即使其親未必
如武子之皆賢而在人子非所以安親心也已
韓獻子老使公族穆子受事于朝辭曰厲公之亂無忌
備公族不能死臣聞之曰無功庸者不敢居高位今無
忌知不能匡君使至于難仁不能救勇不能死敢辱君
朝以忝韓宗固辭不立
(臣)按無忌之辭可謂無功庸而居高位者勸也不
敢辱君朝以忝其宗斯資事父以事君者矣此與
傳所載異傳曰公族穆子有廢疾將立之辭曰詩
曰豈不夙夜謂行多露又曰弗躬弗親庶民弗信
無忌不才讓其可乎請立起也與田蘇游而曰好
仁觀無忌之讓起可謂孝友而稱起之與賢人游
又可見取友之足以輔仁而獲乎上信乎友順乎
親無二道矣
楚語鬭且廷見令尹子常子常與之語問蓄貨聚馬歸
以語其弟曰楚其亡乎不然令尹其不免乎吾見令尹
令尹問蓄聚積實如餓豺狼焉殆必亡者也昔鬭子文
三舍令尹無一日之積恤民之故也成王聞子文之朝
不及夕也于是乎每朝設脯一束糗一筐以羞子文至
于今令尹秩之成王每出子文之禄必逃王止而後復
人謂子文曰人生求富而子逃之何也對曰夫從政者
以庇民也民多曠者而我取富焉是勤民以自封也死
無日矣我逃死非逃富也今子常先大夫之後也而相
楚君無令名于四方民之羸餧日日已甚四境盈壘道
殣相望盜賊司目民無所放是之不恤而蓄聚不厭其
速怨于民多矣積貨滋多蓄怨滋厚不亡何待(司讀作伺)
(臣)按子常之蓄聚積實如餓豺狼即寧獨子常一
子常倡之而在廷之臣費無極鄢將師之屬皆子
常也四境之内自大吏以及牧民之長必多子常
也若是則如蘇軾所謂百萬虎狼散在民間者而
楚之國其有不殆乎夫自古勤民以自封者多罹
喪亡盖不可勝數幸而及身自免身則速朽其與
幾何此雍門之所以不終彈而孟嘗之涕泣不自
持者也况怨毒所極子孫必多不令以覆其祀則
誠餒而矣又不如小人之腹屬厭而已者之得計
多也
論語季康子問使民敬忠以勸如之何子曰臨之以莊
則敬孝慈則忠舉善而教不能則勸
(臣)按臨之以莊是敬之見于容貌者所謂儼若思
者也而敬親則其本與慈謂慈于衆以其所愛及
其所不愛也舉善教不能興賢能一以孝為首也
三者一于敬而已矣敬則一于敬親而已矣
或謂孔子曰子奚不為政子曰書云孝乎惟孝友于兄
弟施于有政是亦為政奚其為為政
(臣)按孝經一書皆言政也通於神明光於四海其
惟此矣若必外孝言政直不知政本也夫子託詞
以對或人者其亦作經之旨與
子入太廟每事問或曰孰謂鄹人之子知禮乎入太廟
每事問子聞之曰是禮也
張栻曰禮以敬為主宗廟之事嚴矣其大體固無不
知也至于有司之事則容亦有所不知者焉知與不
知皆從而問敬其事也
(臣)按經言禮者敬而已矣敬其事故不知而問雖
知亦必更審焉盖其事之大體聖人固無不知若
夫習其數而舉其物雖聖人有不能盡者矣每事
必問是以敬心處之禮之本也因每事之問以至
事無不知可以周旋而無失禮之文也夫國之大
事在祀與戎他日夫子曰我戰則克祭則受福盖
得其道矣戰克之道何也臨事而懼好謀而成者
是也受福之道何也入太廟每事問祭如在祭神
如神在是也皆禮也
子曰管仲之器小哉
(臣)按夫子曰如有周公之才之美使驕且吝其餘
不足觀也已正此章之義疏也吝者其器小也為
驕之本根驕則必奢必僭乃吝之枝葉程子謂驕
氣盈吝氣歉真德秀謂吝者氣不足也惟其無浩
然之氣鄙陋局促容受不得諺所謂器小易盈也
仲之不足者非才也氣也平日無格致誠正之功
以養其氣故功甫成而心已動氣不足以舉之如
器之不能容必盈溢四出不可收拾矣曾子曰士
不可以不弘毅弘毅者吝之反也不驕之本也然
朱子謂子路之車裘與共是治一吝字顔子無伐
無施是治一驕字者盖子路先治本根如攻腹心
之疾而顔子則大段無病直欲表裏内外皆完養
平粹而已
(臣)又按如說苑所稱管氏築三歸之臺盖與蕭相
國買田宅自汙同意此正氣不足也夫已不能以
居成功必自傷以求免聖賢無此詭曲之行也伊
尹周公何嘗必得于君而所以處之者規模局量
固已廓如矣孟子所謂富貴不能淫貧賤不能移
威武不能屈者是也
子貢問曰孔文子何以謂之文也子曰敏而好學不恥
下問是以謂之文也
子謂子産有君子之道四焉其行己也恭其事上也敬
其養民也惠其使民也義
子曰晏平仲善與人交久而敬之
子曰臧文仲居蔡山節藻梲何如其知也
子張問曰令尹子文三仕為令尹無喜色三已之無愠
色舊令尹之政必以告新令尹何如子曰忠矣曰仁矣
乎曰未知焉得仁
崔子弑齊君陳文子有馬十乘棄而違之至于他邦則
曰猶吾大夫崔子也違之之一邦則又曰猶吾大夫崔
子也違之何如子曰清矣曰仁矣乎曰未知焉得仁
季文子三思而後行子聞之曰再斯可矣
子曰寗武子邦有道則知邦無道則愚其知可及也其
愚不可及也
(臣)按論語此七章皆聖人與其弟子評論當時之
賢大夫聖人之論人如衡然一毫輕重之不爽有
大體無可稱而可節取之者如孔文子之文是也
有世所共好而必察焉者如臧文仲之知季文子
之三思是也有深嘉亟予而稱之亦不過其實者
子産平仲令尹子文陳文子寗武子是也夫孔文
子之為人夫子嘗不答其甲兵之問矣又嘗譏臧
文仲不仁者三不知者三矣此固無足深論若子
産寗俞固皆忠之屬也平仲之澣衣濯冠季文子
之相三君無私積亦可語于清也而其仁則概乎
未之或知者也子産之卒也夫子為出涕曰古之
遺愛寗俞之愚至歎為不可及然而刑書兵甲終
不可語于王道叔武之死不能弼君之違于二子
有深惜矣遑論其餘哉若夫子文無宇(陳文子)又不
可同日而論也子文之忠多可稱文子既不討賊
而又旋反於齊避他國之猶崔子者而就本國之
崔子何也夫子盖亦就其潔身去位之初事而論
之耳然而世教之衰也君臣朋友之大閑多不可
問強學好問之風亦邈不可得夫子所以于諸賢
多有取焉而譏文仲行父(季文子)亦微而婉善善欲
長之義也
子曰孟之反不伐奔而殿將入門策其馬曰非敢後也
馬不進也
(臣)按一孟之反也莊子稱之則以其有聞於老氏
懦弱謙下之風而悦之也此固足以愧後世之争
功不已如鍾鄧之於蜀二王(王渾王濬)之於吳賀若弼
韓擒虎之於陳者矣而夫子稱之則以其能去驕
矜之心為可以進於道盖借之反立訓欲學者操
此無欲上人之心使私欲日淨天理日明如憲之
克伐怨欲不行如顔子之無伐善施勞有若無實
若虚又進而至於周公之孫碩膚禹之不矜伐則
為德行之極致而又非之反之所可及矣
子曰不有祝鮀之佞而有宋朝之美難乎免於今之世
矣
(臣)按聖人之于巧言令色痛絶之者屢矣譏其鮮
仁以為可恥盖深慮世之溺於鮀朝輩而遂以成
風也曾子曰脅肩諂笑病於夏畦子路曰未同而
言觀其色赧赧然則為鮀朝輩良亦苦矣二子之
言與聖人同其惡也
曾子曰可以託六尺之孤可以寄百里之命臨大節而
不可奪也君子人與君子人也
朱子曰託孤寄命有才者能之臨大節而不可奪非
有德者不能也
(臣)按才節二者自不可偏廢有節無才雖可自靖
自獻而終不能無憾於託寄也然才是有猷有為
節是有守才亦必從其所守培養擴充方為才美
若僅僅用其才勝者即其才終不能無病也三代
以下可以託孤寄命者無若諸葛武侯然其自處
惟謹慎二字所以可任大事霍子孟不但奪于妻
顯以昭帝之美質不能盡輔之以誼其專斷朝政
亦常有闕敗未可謂全乎其託寄者也有明神廟
之初江陵為相輔少主致富強然由其大節不立故
相業亦未光其調護神宗恃一馮保是傅姆之養
也為政專尚武健嚴酷是申商之學也有美才而
無素養學問不醇根本不固終未可謂之全才也
季康子問政於孔子孔子對曰政者正也子帥以正孰
敢不正
季康子患盜問於孔子孔子對曰苟子之不欲雖賞之
不竊
季康子問政於孔子曰如殺無道以就有道何如孔子
對曰子為政焉用殺子欲善而民善矣君子之德風小
人之德草草上之風必偃
(臣)按季康子三問而夫子答之三一言蔽之政者
正而已矣若何而正則無欲是也欲者盜源也不
至於用殺不止矣已實長盜而多殺無罪何其不
善自反也夫欲正百官以正萬民誠在帥之者如
何而已
子謂衛公子荆善居室始有曰苟合矣少有曰苟完矣
富有曰苟美矣
(臣)按以居室為逆旅死生為俄頃一切遣放者曠
達之敝也聖賢之教則不然卿大夫之家以守宗
廟承祭祀為孝則居室自有居室之道不諱言有
也亦不必辭富也苟焉而止者斯真不苟者也以
之承先則祖父享之以之逮下則子孫保之矣
子曰君子易事而難說也說之不以道不說也及其使
人也器之小人難事而易說也說之雖不以道說也及
其使人也求備焉
(臣)按政者正也夫子屢言之矣曰其身正不令而
行又曰不能正其身如正人何說之不以道不說
蓋正己而已矣正則公平明恕於其物也如凖之
於輕重規矩之於方圓繩墨之於曲直惟其當然
而已矣無私之至也然則難說者易事之本歟
憲問恥子曰邦有道穀恥也邦無道穀恥也
(臣)按邦無道獨善而已矣穀之恥欲免無難也若
邦有道穀者此是廉謹止能稱其禄者其與貪冒
無厭者固已遠矣而不能有為則負有道之朝者
甚多也此恥正無窮盡人不能解免也推而極之
苟不至於堯舜其君堯舜其民猶然穀而已矣則
其恥何時而已哉古人之恥若是而已後世止以不
能廉讓為恥是世道日衰而君子之自待已薄也
子路問成人子曰若臧武仲之知公綽之不欲卞莊子
之勇冉求之藝文之以禮學亦可以為成人矣
(臣)按成人猶言全人父母全而生之子全而歸之
是為全人極其至非聖人之踐形惟肖固不足以
語於此也四子之長俱有偏倚駁雜者夫子蓋即
其近者論之耳文之以禮樂則未正者亦歸於正
矣文者磨礲長養如玉之琢治而益瑩然如花葉
之浸灌而日蔚然故夫學不足以變化其氣質者
皆不能文者也由之行行如終為少文卞莊子養
母戰而三北母死齊伐魯莊子三獲甲首以獻曰
此塞三北遂赴齊師死則不過一勇者而已惜乎
其能孝而未知所以孝也古之君子禮樂不須臾
去身固將以自文其氣質也
蘧伯玉使人於孔子孔子與之坐而問焉曰夫子何為
對曰夫子欲寡其過而未能也使者出子曰使乎使乎
(臣)按人終日皆過也知過者鮮矣知之而不能自
克仍展轉相循於過而無窮也所為自欺也子曰
已矣乎吾未見能見其過而内自訟者也自訟則
能克之矣然聖賢俱不言無過而言寡過經云言
滿天下無口過行滿天下無怨惡則要其究竟而
夫子之語子張則寡尤寡悔而已矣學問愈深則
辯過愈精剗除愈熟則悔過愈勇日日求寡也日
日未能也此自用力之實際而非謙挹也夫子於
學易願假數年可以無大過伯玉年五十而知非
年六十而化衛武年九十五矣而猶作抑戒聖賢心
事若一此不自欺之實學也
子曰直哉史魚邦有道如矢邦無道如矢
家語困誓篇衛蘧伯玉賢而靈公不用彌子瑕不肖
反任之史魚驟諫而不從病將卒命其子曰吾在衛
朝不能進蘧伯玉退彌子瑕是吾生不能正君死無
以正禮我死汝置尸牖下於我畢矣其子從之靈公
弔焉怪而問之其子以父言告公公愕然失容曰是
寡人之過也於是命之殯於客位進蘧伯玉而用之
退彌子瑕而遠之孔子聞之曰古之諫者死而已矣
未有若史魚死而尸諫忠感其君者也可不謂直乎
君子哉蘧伯玉邦有道則仕邦無道則可卷而懷之
(臣)按人之生也直史魚死不忘君君臣之義也人
之所以生者此而已矣亦全歸之孝也用舍行藏
夫子語顔淵而外未有所可也而獨稱伯玉亦其
寡過之學然歟
子曰鄉原德之賊也
朱子曰鄉原者使人皆稱之而不知其有無窮之禍
如五代馮道者此真鄉原也
(臣)按鄉原本情亦起於患得患失之一心如馮道
可見矣然較之鄙夫更險而詭其實不過鄉人之
鄙俗者而躐取聖賢之近似自欺欺人以市聲譽
以鄙夫之心事而不如鄙夫之真故聖人尤惡之
黃榦所謂貪夫不足以害夫廉似廉非廉者乃所
以害夫廉也
孟子鄒與魯閧穆公問曰吾有司死者三十三人而民
莫之死也誅之則不可勝誅不誅則疾視其長上之死
而不救如之何則可也
孟子對曰凶年饑歲君之民老弱轉乎溝壑壯者散而
之四方者幾千人矣而君之倉廩實府庫充有司莫以
告是上慢而殘下也曾子曰戒之戒之出乎爾者反乎
爾者也夫民今而後得反之也君無尤焉
(臣)按倉廩實府庫充而民饑死散相繼此非必皆
有司之罪然而有司無所逭也有司受君之命牧
君之民者也一告不可至再可也三可也不告而
矯便宜行之君子以為猶告也即不可投劾去可
也必無有喑啞之有司死其民散其民之有司也
孟子所以責孔距心也
公孫丑問曰夫子加齊之卿相得行道焉雖由此霸王
不異矣如此則動心否乎孟子曰否我四十不動心
朱子曰盡心知性無所疑惑動皆合義無所畏怯雖
當盛位行大道亦沛然行其所無事而已何心動之
有易所謂不疑其所行者蓋如此而孔子之不惑亦
其事也
(臣)按孟子之不動心由知言養氣知言致知格物
也養氣正心誠意也其局量規模因已正大高遠
矣大行不加也窮居不損也何心動之有管仲惟
其不講於聖賢大學之道所受者小裁有功業張
皇震動無以居之矣然管仲不知制其心而為之
動者也告子則又強制其心而使之不動者也管
仲之失在不知義雜利為義故流而為刑名告子
之失亦在不知義絶外為内故淪而為空寂孟子
所以一則卑之一則斥之也
孟子謂蚳鼃曰子之辭靈丘而請士師似也為其可以
言也今既數月矣未可以言與
蚳鼃諫於王而不用致為臣而去
齊人曰所以為蚳鼃則善矣所以自為則吾不知也公
都子以告曰吾聞之也有官守者不得其職則去有言
責者不得其言則去我無官守我無言責也則吾進退
豈不綽綽然有餘裕哉
(臣)按臣之事君豈忍言去有官守者必靖共爾位
蹇蹇匪躬有言責者則法語㢲言竭誠致愛去者
至不得已也豈若悻悻然小丈夫哉夫子彼婦之
歌孟子三宿之意皆不輕於去者也夫君子不可
徒留亦不可苟去守道守官惟所裁而已矣
孟子為卿於齊出弔於滕王使蓋大夫王驩為輔行王
驩朝暮見反齊滕之路未嘗與之言行事也
公孫丑曰齊卿之位不為小矣齊滕之路不為近矣反
之而未嘗與言行事何也曰夫既或治之予何言哉
(臣)按自古小人亦未有不慕君子者而莫不激於
君子之絶之太甚而斥之無餘彼乃自知其必不
見容而始致死焉然彼之致毒者隂而曲而君子
之應之也顯而直未有不為其所中者如夫子之
待陽貨孟子之遇王驩則奚自有鉤考之禍清流
之酷哉
季孫曰異哉子叔疑使己為政不用則亦己矣又使其
子弟為卿人亦孰不欲富貴而獨於富貴之中有私龍
斷焉
朱子集註曰此孟子引季孫之語也龍斷岡壟之斷
而高也孟子引此以明道既不行復受其禄則無以
異此矣
(臣)按貪夫殉財無所不至壟斷之譬酷盡之矣孟
子辭禄而受饋辭十萬而受萬亦未為傷義而以
為賤丈夫者士君子之制行誠不可不嚴也一辭
受之間有壟斷之賤焉一言不言之間伏穿窬之
盜焉充類至義之盡也夫君子之責人恒恕故雖
以諸侯之取非其義而不可謂之盜其律已恒嚴
故一念之不義即比之為盜為賊凡以自為之坊也
陳代曰不見諸侯宜若小然今一見之大則以王小則
以覇且志曰枉尺而直尋宜若可為也孟子曰昔齊景
公田招虞人以旌不至將殺之志士不忘在溝壑勇士
不忘喪其元孔子奚取焉取非其招不往也如不待其
招而往何哉
且夫枉尺而直尋者以利言也如以利則枉尋直尺而
利亦可為與
(臣)案制行之敝莫甚於自恕謂屈者伸之階也直
者枉之贖也不知始一差跌萬端墮壊胡可轉也
即使果有尋丈之伸丘陵之獲君子弗為矣謂吾
之所失有萬於尋丈丘陵者也孔子見陽貨未嘗
詘身也揚雄惟有詘身信道之說至不免于寂寞
投閣而曾鞏猶以雄為似箕子蒙難正志士君子
之辯義固不可以不精也
居天下之廣居立天下之正位行天下之大道得志與
民由之不得志獨行其道富貴不能淫貧賤不能移威
武不能屈此之謂大丈夫
朱子曰居廣居以下惟集義養氣方到此地位
(臣)按衍儀破六國之從為横皆逆探諸侯之所欲
與其所畏而中之而因制其輕重之權以動天下
史遷亦言其傾危此又管仲晏子所不為也孟子
之言大丈夫者直是狀其浩然之氣至大至剛者
耳於二子猶蛟龍之於蝘蜓豈復可議優劣哉朱
子以為三復令人胸次浩然如濯江漢而暴秋陽
者信矣
責難於君謂之恭陳善閉邪謂之敬吾君不能謂之賊
(臣)按責難是大綱孟子非堯舜之道不陳於王前
也陳善者委曲開譬因機利導使之漸進於難之
一途而不知其難孟子之答齊王好樂好色好貨
者是也如是則邪者庶可轉而之善矣堯舜誠可
學學堯舜者豈能如堯舜然人臣一心惟欲堯舜
其君然後可以為殷之高宗周之成王而豈可不
以其至者為法哉三代而下如漢之文景誠令主
也如其臣有學堯舜之道以事其君者文景之治
必更有可稱唐之太宗如房杜王魏之徒使皆講
聞於聖賢大學之道則又奚止成貞觀之烈而已
哉
周公思兼三王以施四事其有不合者仰而思之夜以
繼日幸而得之坐以待旦
張栻曰凡井田封建取士建官禮樂刑政雖起於上
世而莫備於周是皆周公心思之所經緯本諸三王
而達之者也周公之心此章發明至矣
胡炳文曰朱子嘗曰讀此章使人心惕然而常存盖
聖人之所以為聖人者只是憂勤惕厲須臾毫忽不
敢自逸理無定在惟勤則常存心本活物惟勤則不
死
(臣)按周公之制作莫詳於周禮一書即太宰一職
横渠張載以為許大心胸包羅如捕龍蛇摶虎豹
盖雖聖人之才而亦早夜深思之所積而得之者
也惟公之心不但文武之謨烈所當一一顯承即
禹湯之舊章必無敢輕於改革其有不合者時異
勢殊不得不變變法之際尤公之所畏也故竭誠
盡慎反覆詳度雖有所增損而必求無拂乎理之
固然則其心一三王之心也所以能監於二代而
成郁郁乎文之盛也後世之人才萬無有及於公
之多才多藝而其思又萬不如公之周詳慎密視
天下之事每輕而變前人之法輒易科條萬端憑
臆裁决而患禍有不可勝言者矣
子思居于衛有齊寇或曰寇至盍去諸子思曰如伋去
君誰與守
(臣)按記曰謀人之軍師敗則死之謀人之邦邑危
則亡之未有先去以為民望者也承平日久大者
連城小者一邑惟恐或罷或黜以去也大盜猝發
各鳥獸竄惟恐去之不速也盜去則守者復来蹤
跡之詭甚於盜賊有是臣乎又其甚者守者去矣
尚無賊也賊去久矣尚無守也不知馬牛之相去
而妄意風鶴之皆兵甚為賊笑也然而代不乏守
義之臣或以孤城支敵數年或以一郡保障一方
力盡而死光於日月此真足以愧夫食禄避難而
乞活旦暮者矣而有宋南渡之末伏節死義者尤
盛則倡明理學之效也
齊人有一妻一妾而處室者其良人出則必饜酒肉而
後反其妻問所與飲食者則盡富貴也其妻告其妾曰
良人出則必饜酒肉而後反問其與飲食者盡富貴也
而未嘗有顯者来吾將瞷良人之所之也蚤起施從良
人之所之徧國中無與立談者卒之東郭墦間之祭者
乞其餘不足又顧而之他此其為饜足之道也其妻歸
告其妾曰良人者所仰望而終身也今若此與其妾訕
其良人而相泣於中庭而良人未之知也施施從外来
驕其妻妾
由君子觀之則人之所以求富貴利達者其妻妾不羞
也而不相泣者幾希矣
(臣)按一簞食一豆羹蹴爾而與之乞人不屑也齊
人一乞人也不惟不屑而猶以為未足何也乞人
無富貴之心而齊人多一富貴之見也欲以富貴
者驕妻妾自不得不乞乞自必無饜足何論蹴爾
哉則亦不足比數於乞人矣人之求富貴利達者
亦然富貴之於人甚矣哉
立乎人之本朝而道不行恥也
(臣)按博施濟衆堯舜猶病之一夫不獲若撻于市
欲堯舜其君民者猶恥之世有堯舜之君與堯舜
其君民之臣道可謂行矣而猶然恥也况道不行
之時哉道不行非行道者之故也而立乎其朝無
以自解免也則誠不若居卑貧之可安矣而世之
卑貧者自勞心于尊富不居其所可居而必居其
所不可居何哉
孟子曰有天爵者有人爵者仁義忠信樂善不倦此天
爵也公卿大夫此人爵也
朱子曰孟子時人尚修天爵以要人爵後世皆廢天
爵以要人爵
張栻曰古之人修身於下無一毫求於其君之心而
人君求賢於上每懷不及之意上下皆循乎天理是
以人才衆多而天下治逮德之衰在下者假名而要
利在上者徇名而忘實而人才始壊矣降及後世則
不復以仁義忠信取士而乃求之於文藝之間自孩
提之童則使之懷利心而習為文辭則併與其假者
不務矣則人才何怪乎其難哉
孟子曰欲貴者人之同心也人人有貴于己者弗思耳
人之所貴者非良貴也趙孟之所貴趙孟能賤之
(臣)按修天爵以要人爵有要之之意正所謂假之
者必至棄之而後己假者未有能終者然其始猶
必激厲名節躐取聲譽若甘心於乞墦求榮於趙
孟則又其下者矣真飲食之人也如南軒張栻之
說謂後世取士於文藝并其假者而亡之假使取
士不以文藝亦恐要爵之途愈多而乞靈於趙孟
者亦必益甚且人心之壊固非文藝之罪也循其
本而正之言揚事舉皆可也不然則皆弊而已矣
君子之事君也務引其君以當道志於仁而已
范祖禹曰君子之事上也引其君於正小人之事上
也引其君於邪君子引其君於仁義引其君於愛民
引其君於納諫引其君於恭儉引其君於學問此君
子所以引其君者志於仁而已矣小人引其君於好
利引其君於好戰引其君於用刑引其君於拒諫引
其君於驕侈此小人之所以引其君者志於不仁而
已矣伊尹以堯舜之道引成湯為堯舜之君周公以
文武之道引成王為文武之君榮公以耑利引周厲
王而周亂趙高以刑法引秦二世而秦亡此引其君
於當道引其君以當非道者之明鑒也
(臣)按范氏祖禹之說盡之矣祖禹在講筵最善敷
陳即此可想見宜蘇軾稱為講官第一也
孟子曰有事君人者事是君則為容悦者也
有安社稷臣者以安社稷為悦者也
有天民者達可行於天下而後行之者也
有大人者正己而物正者也
(臣)按國家之興必有計安社稷之臣國家之敗必
有妾婦鄙夫之臣此繫一時之治亂者也若天民
則間世而一出矣開一代之治者也若大人則又
開萬世之治者矣如舜禹文王周公孔子之為臣
者是也伊吕於莘野渭濱之時已抱可行之具及
為阿衡尚父之日亦無加於天民之初周公在上
能使天下文明孔子在下能使萬世文明皆不係
乎人爵之有無者故曰天民大人
孟子曰柳下惠不以三公易其介
(臣)按介訓分辯惟其辯之明所以持之固盖義利
公私莫不有介所謂利與善之間也此際一差毫
釐千里君子精義之學正在此也柳下惠之和必
無有過於和者也如農之有畔不可易矣君子素
其位而行不願乎其外盖言介也
御定孝經衍義卷八十七
