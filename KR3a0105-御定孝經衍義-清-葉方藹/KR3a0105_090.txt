欽定四庫全書
御定孝經衍義卷八十八
卿大夫之孝
德行
漢曹參微時與蕭何善及為將相有隙至何且死所推
賢惟參參代何為相舉事無所變更一遵何約束
(臣)按蕭曹不以私憾廢公義可謂有同敬協恭之
美矣彼其起刀筆吏不知學而勲業爛然幾與閎
夭散宜生之徒爭烈宜哉
(臣)又按沛公入咸陽諸將皆爭走金帛財物之府
分之何獨先入收秦丞相御史律令圖書藏之以
故沛公得具知天下阨塞戸口多少強弱處民所
疾苦為相國後置田宅必居窮僻處為家不治垣
屋曰後世賢師吾儉不賢毋為勢家所奪開國宗
臣識量夐絶老成典刑真可師法也
疏廣為皇太子太傅疏受為少傅在位五歲皇太子年
十二通論語孝經廣謂受曰吾聞知足不辱知止不殆
功遂身退天之道也今仕宦至二千石宦成名立如此
不去懼有後悔豈如父子相隨出關歸老故鄉以夀命
終不亦善乎受叩頭曰從大人議即日父子俱移病滿
三月賜告廣遂稱篤上疏乞骸骨上以其年篤老皆許
之公卿大夫故人邑子設祖道供張東門外送者車數
百兩辭决而去及道路觀者皆曰賢哉二大夫或嘆息
為之下泣廣既歸鄉里日令家供具設酒食請族人故
舊賓客相與娛樂數問其家金餘尚有幾所趣賣以共
具居歲餘廣子孫竊謂其昆弟老人廣所愛信者曰子
孫幾及君時頗立産業基址今日飲食費且盡宜從大
人所勸說廣置田宅老人即以閒暇時為廣言此計廣
曰吾豈老誖不念子孫哉顧自有舊田廬令子孫勤力
其中足以共衣食與凡人齊今復增益之以為贏餘但
教子孫怠墮耳賢而多財則損其智愚而多財則益其
過且夫富者衆之怨也吾既無以教化子孫不欲益其
過而生怨又此金者聖主所以惠養老臣也故樂與鄉
黨宗族共饗其賜以盡吾餘日不亦可乎於是族人悦
服皆以夀終
(臣)按二疏之去人皆豔稱之至感動路人為之泣
下而易退之節寥寥千古則厭足者少也彼之所
以役役者為其身耳為其子孫耳而身之得免者
鮮矣即及身幸免適以長子孫怠墮耳夫多財之
患賢愚同累即奈何以是遺子孫也
趙充國年七十餘宣帝老之使丙吉問誰可相者充國
對曰無踰於老臣者矣上遣問焉曰將軍度羌鹵何如
當用幾人充國曰百聞不如一見兵難遙度臣願馳至
金城圖上方略羌逆天背畔滅亡不久願陛下以屬老
臣勿以為憂
充國振旅而還所善浩星賜迎說充國曰衆人皆以破
羌強弩出擊多斬首獲降羌以破壊然有識者以為羌
勢窮困兵雖不出即自服矣將軍即見宜歸功於二將
軍出擊非愚臣所及如此將軍計未失也充國曰吾年
老矣爵位已極豈嫌伐一時事以欺明主哉兵勢國之
大事當為後法老臣不以餘命一為陛下明言兵之利
害卒死誰當復言之者卒以其意對上然其計
(臣)按承平之時卿大夫雍容高位及險難𨕖懦畏
避者衆也充國老矣慨然而起非不讓也急公家
也師還不阿二將軍之計為天子言兵曲折非伐
功也欲為後法也夫將在外惟利捕斬邀一時之
功及有急則益發兵費糧榖茭稾無算如二將軍
之計豈在國家哉充國一出而勤撫納戒殺降及
為持久計則罷騎兵興屯田益積蓄寬繇役省大
費賊坐破碎賢主可為忠言何惜餘年不使上一
聞兵之利害哉如充國者可謂有大臣之節矣
元帝之為太子也從大中大夫孔霸受尚書及即位賜
霸爵關内侯號褒成君給事中上欲致霸相位霸為人
謙退不好權勢常稱爵位太過何德以堪之御史大夫
屢缺上輒欲用霸霸讓位自陳至於再三上深知其至
誠乃弗用以是敬之賞賜甚厚
(臣)按霸孔子十三世孫治尚書為帝師執謙退遠
權埶真可謂能世聖人之澤而足以風世者矣霸
少子光為御史大夫丞相各再一為大司徒太傅
太師歴三朝居公輔位前後十七年少所匡救至
與王莽比然憂懼常不自保則權埶之害也有愧
乃父矣
馬援兄子嚴敦竝喜譏議通輕俠援前在交趾誡之曰
吾欲汝曹聞人過失如聞父母之名耳可得聞口不可
得言也好議論人長短妄是非正法此吾所大惡也寧
死不願聞子孫有此行也龍伯高敦厚周慎口無擇言
謙約節儉廉公有威吾愛之重之願汝曹效之杜季良
豪侠好義憂人之憂樂人之樂父喪致客數郡畢至吾
愛之重之不願汝曹效也效伯高不得猶為謹飭之士所
謂刻鵠不成尚類鶩者也效季良不得陷為天下輕薄
子所謂畫虎不成反類狗者也
(臣)按自史遷作游俠𫝊稱其取予然諾千里誦義
死不顧世故士窮窘而得委命遷亦有激而云爾
而班固則以四豪為六國之罪人荀悦以遊俠遊
說遊行為德之賊三遊者其趣亦一而已矣自世
教衰民不知中道高激詭之行操毁譽之權以交
結為賢以輕死生為烈遂成輕薄益長譁囂乖孝
子之守身違事上之忠敬而漢世卿大夫多慕悦
之亦先王之德行不明於世而漸漬於成俗故也
援之戒兄子者可謂得制行之則矣而萬里還書
題目人物尋亦罹謗毁其類於目睫乎蓋謹飭若
斯之難也
第五倫奉公盡節言事無所依違性質慤少文采在位
以貞白稱或問倫曰公有私乎對曰昔人有與吾千里
馬者吾雖不受每三公有所選舉心不能忘而亦終不
用也吾兄子常病一夜十往退而安寝吾子有疾雖不
省視而竟夕不眠若是者豈可謂無私乎
(臣)按私之易長也如農之庇嘉榖而除莠草則幾
矣人與千里馬不受亦不用其人兄子病一夜十
往然心不能忘與退而安寝私之念熟而無私者
不熟也克伐怨欲不行焉可以為仁矣子曰可以
為難矣亦以不熟也夫仁亦在熟之而已矣
楊震遷東萊太守當之郡道經昌邑故所舉荆州茂才
王密為昌邑令謁見至夜懷金十斤以遺震震曰故人
知君君不知故人何也密曰暮夜無知者震曰天知神
知子知我知何謂無知密愧而出後轉涿郡太守性公
廉不受私謁子孫常蔬食步行故舊長者或欲令為開
産業震不肯曰使後世稱為清白吏子孫以此遺之不
亦厚乎
(臣)按四知之言凛凛可畏暗室屋漏之戒也續漢
志稱震少孤貧獨與母居假地種植以給供養諸
生常有助種藍者震輒拔更以距其後鄉里稱孝
也震年五十始仕歴官公廉始終一節真得孝子
守身之義者矣震中子秉能繼父志嘗言我有三
不惑酒色財也不媿清白吏子孫秉亦可為孝也
張奐為安定屬國都尉羌豪帥感奐德上馬二十匹先
零長又遺金鐻八枚奐竝受之而召主簿於諸羌前以
酒酹地曰使馬如羊不以入廐使金如粟不以入懷命
以金馬還之羌性貪而貴吏清前有八都尉率好賄貨
為所患苦及奐正身潔已威化大行
(臣)按招懷疑畔著信初附尤在示以清約使之畏
威而懷惠自夫封疆之吏貪於財貨使來者不堪
其求而終以背畔者屢矣馬如羊不入廐金如粟
不入懷則近者悦服而遠者嚮風有何患苦而别
搆變亂乎祭彤在遼東三十年衣無兼副威聲暢
於北方野無風塵緣邊屯兵悉罷賈琮為交趾刺
史土多珍貨前後刺史財計盈給輒求遷代故吏
民怨畔琮到部訊反状咸言賦斂過重百姓空單
京師遙遠告冤無所故聚為盗賊琮即移書告示
使各安其資業招撫荒散蠲復徭役簡選良吏試
守諸縣歲間蕩定百姓歌之曰賈父來晚使我先
反今見清平吏不敢犯皆潔已奉公之效也
後漢書曰桓靈之間主荒政謬國命委於閹寺士子羞
與為伍故匹夫抗憤處士横議遂乃激揚名聲互相題
拂品覈公卿衡量執政婞直之風於斯行矣夫上好則
下必甚矯枉故直必過其理然矣若范滂張儉之徒清
心忌惡終陷黨議不其然乎
(臣)按易言君子之道或出或處或嘿或語春秋定
哀之世多微辭蓋卷舒之宜惟聖人為能取材若
夫好善惡惡本於誠然激濁揚清勢非得已慕孤
竹之高躅方莘野之自任特立獨行振厲危俗其
為救豈小補已哉黨錮諸賢逮桓靈之朝政歸閹
寺獨持風裁不為少屈禍愈烈而望實愈重從之
者之死不悔不與者深自愧恥於此時也三代之
直猶存而人心不至敗壊澌滅之盡不可謂非諸
君子區區一簣獨障江河而然也史稱激揚名聲
互相題拂為近於婞直此正未然婞直者匹夫節
俠之概非諸君子之素也好議論人短長是非政
法此馬援之所不欲為者而豈可以咎諸君子哉
當時漢中晉文經梁國黃子艾竝恃其才智炫耀
上京臥託養疾符融察其非真語李膺二子行業
無聞以豪傑自置遂使公卿問病王臣望門恐其
小道破義空譽違實特宜察焉膺深然之則夫游
俠游行諸賢固已深惡而閉距之矣諸賢之所好
一於聖人之好也諸賢之所惡一於聖人之惡也
非毁譽也三代之所謂直道也世之所謂清議也
特已甚耳而孟子言仲尼不為己甚則自非聖人
要未免於己甚固未可以不欲為甚者自恕而遂
至為鄉愿以見絶於聖人也夫子不得中行則思
狂者矣不得狂者又思狷者矣行義達道者固未
見而見善如不及見不善如探湯者則夫子固深
幸得之曰吾見其人矣使聖人者作林中徐穉之
徒從冉牛閔子之後而如李膺范滂者固皆升堂
者哉有明魏璫之禍楊魏諸臣亦蘊義生風擊排
至死事亦相類夫教化行則下無清議清議亡則
下無廉恥諸賢非得已也以云救也若因之為毁
譽為朋黨後世所以齚舌不敢言益蕩蕩無綱紀
無所不至矣
諸葛亮自表後主曰成都有桑八百株薄田十五頃子
弟衣食自有餘饒至於臣在外任無别調度隨身衣食
悉仰於官不别治生以長尺寸臣死之日不使内有餘
帛外有贏財以負陛下及卒如其所言
(臣)按亮躬耕隴畆為梁父吟志豈須臾忘國家哉
而不可屈致其千乘弗顧之高乎及乎翻然一出
定鼎峙之勢扶漢緒之衰洎主少國兵新破鎮撫
外内勞瘁不懈竭其忠貞而繼之以死以後主之
闇使為循理之君黃皓輩伏而不敢恣也非夫亮
之公誠謹慎其能格之哉三代之後一人而已自
比管樂殆其方已者過慎也
魏崔琰毛玠竝典選舉其所舉用皆清正之士雖於時
有盛名而行不由本者終莫得進拔貞實斥華偽進
冲遜抑阿黨由是天下之士莫不以廉節自勵雖貴寵
之臣輿服不敢過度至乃長吏還者垢面羸衣獨乘柴
車軍吏入府朝拜徒行吏潔於上俗移於下
光禄大夫徐邈以清節著名盧欽嘗著書稱邈曰徐公
志高行潔才博氣猛其施之也高而不狷潔而不介博
而守約猛而能寬聖人以清為難而徐公之所易也或
問欽徐公當武帝之時人以為通自為凉州刺史及還
京師人以為介何也欽答曰往者毛孝先崔季珪用事
貴清素之士於時皆變易車服以求名高而徐公不改
其常故人以為通比來天下奢靡𫝊相倣傚而徐公雅
尚自若不與俗同故前日之通乃今日之介也是世之
無常而徐公之有常也
(臣)按琰玠典選舉敦本行厲廉節可謂知所先者
山公啓事所不及也一時長吏至垢面羸衣獨乘
柴車此亦不能無偽行然禮奢宜儉矯枉固宜爾
也徐邈於其時不求名高後當奢靡之時雅尚自
若不浼流俗其斯為君子之行乎
陳泰以一方有事輒以虚聲擾動天下故希簡白上事驛
書不過六百里大將軍昭曰陳征西沈勇能斷荷方伯
之重救將陷之城而不求益兵又希簡上事必能辦賊
者也都督大將不當爾耶
(臣)按任閫外之重者當以陳泰為法不惟堪大將
抑亦可謂有大臣之識量矣驛書不過六百里蓋
𫝊入近裏郡縣使如常郵筒也
譙郡嵇康文辭壮麗好言老莊而尚竒任俠與陳留阮
籍籍兄子咸河内山濤河南向秀瑯邪王戎沛國劉伶
特相友善號竹林七賢皆崇尚虚無輕蔑禮法縱酒昏
酣遺落世事阮籍為步兵校尉其母卒籍方與人圍碁
對者求止籍與决賭既而飲酒二斗放聲一號吐血數
升毁瘠骨立居喪飲酒無異平日司隸校尉何曾惡之
面質籍於司馬昭坐曰卿縱情背禮敗俗之人今忠賢
執政標核名實若卿之曹不可長也因謂昭曰公方以
孝治天下而聽阮籍以重哀飲酒食肉於公座何以訓
人
(臣)按東漢諸賢敦厲風節裁正流品一時君子皆
能束修知名教之嚴而閑檢之不可踰也既坐黨
禍死亡略盡而漢家隨壊繼以魏文崇尚通達老
成徂謝後生譁囂于是夏侯元何晏鄧颺之徒出
焉四聰八達三豫之目互相題表使一時之人士
惟勤人事如吞狂藥無不柔調于是毁譽亂真是
非搖奪矣是故虚誕之所從來也嵇阮之倫比之
何鄧之溺於權利宜若不可同日道然惟其不知
德行之為本名教之可樂思欲逃於一切之外則
與浮偽者不能以一間而王衍王澄之徒又徒希
其放達而仍汨於勢榮尤為進退狼狽失其所操
持者也夫人心之真偽難知而是非易辨孩提無
不知愛其親也而母卒方奕碁飲酒豈復有人理
乎籍之生平豈至差跌若此良以禮教不明清議
不立彼苐見夫沒沒者之可鄙也思欲逃人世而
不知人倫之不可逃也由漢末至魏晉無百年而
禮義之防遂若斯之决也然後知李杜諸君子之
矯世者非過也
晉羊祜不附結中朝權貴荀勖馮紞之徒皆惡之從甥
王衍常詣祜陳事辭甚清辯祜不然之衍拂衣去祜顧
謂賓客曰王夷甫(衍字)方當以盛名處大位然敗俗傷化
必此人也
祜徙封南城郡侯固辭不受祜每拜官爵常多避讓歴
事二世職典樞要凡謀議損益皆焚其草世莫得聞所
進達之人皆不知所由常曰拜爵公朝謝恩私門吾不
敢也
(臣)按辦天下之大事者必有天下之大節者也伊
尹惟一介不取故能任天下之重使祜也不能恬
於名勢則必奔走於勖紞之門為都督臨重鎮亦
惟結勖紞而可矣豈暇為國家計慮長久哉謝恩
私門祜不欲以處人自不欲以處已遊其心於功
名爵禄之外故能辦大事於從容談笑之間雖小
人亦不得而中之也若杜預在襄陽頗餉遺洛中
貴要惟恐為害當由有祜之才無祜之讓也
卞壼儉素廉潔裁斷切直當官幹實性不宏裕不肯苟
同時好故為諸名士所少阮孚謂之曰卿常無閒泰如
含瓦石不亦勞乎壼曰諸君子以道德恢宏風流相尚
執鄙吝者非壼而誰時貴遊子弟多慕王澄謝鯤為放
達壼厲色於朝曰悖禮傷教罪莫大焉中朝傾覆實由
於此欲奏推之王導庾亮不聽乃止
(臣)按壺深嫉浮華敦尚實行卒以死報不欺其志
可謂篤矣諸君子以道德恢宏風流相尚者乃排
墻中物耳故真偽虚實之際相去至懸也
宋武帝之為宋公也謝瞻為宋臺中書侍郎其弟晦為
右衛將軍時晦權遇已重自彭城還都迎家賓客輻輳
門巷填咽瞻在家驚駭謂晦曰汝名位未多而人歸趣
乃爾吾家素以恬退為業不願干預時事交遊不過親
朋而汝遂勢傾朝野此豈門戸之福耶乃以籬隔門庭
曰吾不忍見此及還彭城言於宋公曰臣本素士父祖
位不過二千石弟年始三十志用凡近榮冠臺府位任
顯密福過災生其應無遠特乞降黜以保衰門前後屢
陳之晦或以朝廷密事語瞻瞻故向親舊陳說用為戲
笑以絶其言及上即位晦以佐命功位任益重瞻愈憂
懼為豫章太守遇疾不療臨終遺晦書曰吾得啓體幸
全亦何所恨弟思自勉厲為國為家
(臣)按此可為知進不止者戒也位高積僨榮寵弗
據而厪免者鮮矣晦不安恬退銳於人事坐取傾
敗隳其家門上愧祖父下愧乃兄矣傅亮方貴兄
迪亦深戒之不從及見世路屯險著演慎論睹夜
蛾赴燭作感物賦自知傾覆求退無由悲夫故决
幾者惡其晚也
齊武帝時侍中江斆為都官尚書中書舍人紀僧真得
幸於上容表有士風請於上曰臣出自縣武吏邀逢聖
時階榮至此為兒婚得荀昭光女即時無復所須惟就
陛下乞作士大夫上曰此由江斆謝瀹我不得措意可
自詣之僧真承旨詣斆登榻坐定斆顧命左右曰移吾
牀遠客僧真喪氣而退告上曰士大夫故非天子所命
(臣)按僧真向齊武乞士大夫蓋當時士大夫猶知
恥能自重故僧真亦得而重之否則積輕久矣亦
無復所須者也夫君子進以禮退以義得之不得曰
有命何至屈於僧真輩哉顧愷之常執命有定分闇
者不達妄意僥倖徒虧雅道無關得喪真篤論也
御定孝經衍義卷八十八
