欽定四庫全書
御定孝經衍義卷五十三
天子之孝
嚴宗廟
唐太宗貞觀九年詔禮官議廟制諫議大夫朱子奢請
立三昭三穆而虚太祖之位于是增脩太廟祔弘農府
君及高祖并舊神主四為六室房元齡等議以凉武昭
王為始祖于志寧以為武昭王非王業所因不可以為
始祖上從之
(臣)按子奢之議以為諸侯立高祖以下并太祖五
廟一國之貴也天子立高祖以上并太祖七廟四
海之尊也降殺以兩禮之正焉前史所謂德厚者
流光德薄者流卑此其義也伏惟聖祖在天山陵
有日祔祖嚴配大事在斯宜依七廟用崇大禮若
親盡之外有王業者如殷之玄王周之后稷尊為
始祖儻無其例請三昭三穆各置神主大祖一室
考而虛位將待七百之祚逓遷方處于是八座亦
奏同子奢其略以為禮由人情自非天墜大孝莫
重于尊親厚本莫先于嚴配數盡四廟非貴多之
道禮及七代得加崇之心請依晉宋故事立親廟
六今按唐稱帝之初立四親廟追尊皇高祖熙曰
宣簡公皇曾祖天錫曰懿王皇祖虎曰景皇帝廟
號太祖皇考昞曰元皇帝廟號世祖妣皆為后每
歲祀昊天上帝皇地祇神州地祇以景帝配感生
帝明堂以元帝配至此獻陵遷祔故令禮官詳議
當時為康成之學者實繁有徒故子奢雖知四廟
之非而不知太廟之不可虚主所以禘祫之議又
紛然於後代也所謂祖有功宗有德蓋于昭穆迭
毁之中論不遷之廟耳非所論于太祖也祖人之
始也自枝葉以至根榦則必有其始矣商之祖契
周之祖棄蓋亦以其得姓受氏之始而契棄之功
德自在天下萬世為子孫者則稱美之耳使太祖
之位而可虚也則是不知其所始也使貞觀初從
房元齡之議以凉武昭王為太祖揆諸人道之始
發跡可謂有據而竟格於于志寧其後明皇肅宗
既祔遷獻懿二主于西夾室列太祖景皇帝正東
向之位祫祭不及二祖者凡十八年衆議或以為
宜永藏之夾室宜毁之瘞之宜各遷于其陵所宜
祔于興聖廟而不禘祫宜别立廟于京師顔真卿
以為大祫享宜奉獻主東向懿主居昭景主居穆
韓愈著禘祫議亦以為獻祖宜居東向之位景皇
帝宜從昭穆之列祖以孫尊孫以祖屈于是二祖
始得與合食矣朱子作韓文考異稱韓公禮學精
深諸儒所不及故其所議深得夫孝子慈孫報本
反始不忘其所由生之本意其可為萬世之通法
不但可施于一時要之可謂得禮之變若論正義
則推而至于太祖必是更推不去惟有禘其所自
出而不為立主豈有太祖之上更有二祖乎良由
立廟之始既虚東向之位則遷祔之時始費講求
而禘祫之禮遂以混淆也循厥本始發祥興聖近
而有徵不以為太祖則曰非王業所因也尊周柱
下為玄元皇帝又尊其父為先天太皇又尊臯陶
為德明皇帝何其誕而不經乎至于配天之說大
率祖鄭氏而其後反復不恒未可據依試舉其略
則高宗朝以高祖配天五帝太宗配人五帝尋詔
祀昊天上帝五帝皇地祗神州地祇並以高祖太
宗配仍合祀昊天上帝五帝于明堂中宗朝祀昊
天上帝于明堂以高宗配明皇朝禮儀使張說等
奏以高祖配昊天上帝罷三祖並配之禮封禪則
祀昊天上帝于泰山祀五帝百神于山下之壇祭
皇地祗于社首而以睿宗配其後定開元新禮則
以高祖配圜丘方丘太宗配雩祀及神州地祇睿
宗配明堂肅宗朝則初以太祖配天地代宗朝則
禮儀使杜鴻漸奏自今祀圜丘方丘以太祖配祈
穀以高祖配大雩以太宗配明堂以肅宗配凡此
數朝天地神祇人鬼之祭屢變而卒未盡合宜良
由立廟之始不正太祖之位以致配享訖無定說
明堂之制未知稽古而考中獨是靈符之授封禪
之儀則有信之而不惑行之而無難者然則唐一
代祀典概不足觀惜乎貞觀全盛之日而忽之不
議議之而未審也而所謂顯慶開元二禮安在無
遺憾乎
明皇開元十年制增太廟為九室
(臣)按言天子七廟為禮之以多為貴者蓋自官師
一廟以上以是為無加也周之有九廟者文武二
世室百世不毁不可為數故曰七者其正法數也
明皇九室之制何異煬宫武宫之立乎
開元二十四年命有司議增宗廟籩豆之薦太常卿韋
縚奏請宗廟每坐籩豆十二兵部侍郎張均職方郎中
韋述議曰聖人知孝子之情深而物類之無限故為之
節制人之嗜好本無憑凖宴私之饌與時遷移故聖人
一切同歸于古屈到嗜芰屈建不以薦以為不以私欲
干國之典今欲取甘旨肥濃皆充祭用苟踰舊制其何
限焉書曰黍稷非馨明德惟馨若以今之珍饌平生所
習求神無方何必泥古則簠簋可去而盤盂杯案當在
御矣韶濩可息而箜篌筝笛當在奏矣既非正物後嗣
何觀夫神以精明臨人者也不求豐大苟失于禮雖多
何為豈可廢棄禮經以從流俗且君子愛人以禮不求
苟合況在宗廟敢忘舊章太子賓客崔沔議曰祭祀之
興肇于太古茹毛飲血則有毛血之薦未有麴糵則有
玄酒之奠施及後王禮物漸備然以神道致敬不敢廢
也籩豆簠簋樽罍之實皆周人之時饌也其用通于宴
饗賓客而周公制禮與毛血玄酒同薦鬼神國家由禮
立訓因時制範清廟時饗禮饌畢陳用周制也園陵上
食時膳具設遵漢法也職貢來祭致遠物也有新必薦
順時令也苑囿之内躬稼所收蒐狩之時親發所中莫
不薦而後食盡誠敬也若此至矣復何加焉但當申敕
有司無或簡怠則鮮美肥濃盡在是矣不必加籩豆之
數也上固欲量加品味縚又奏每室加籩豆各六四時
各實以新果珍羞從之
(臣)按綱目以增宗廟籩豆數與加母黨服並書見
登䙝味則非所以敬親厚外家非所以嚴父故尹
氏起莘曰夫禮有定制不可損亦不可增昔程頤
嘗力辯加禮之一字今籩豆之薦有常數而增之
母黨之服有定制而加之皆非禮也
宋熙寧五年中書門下言本朝自僖祖以上世次不可
得而知則僖祖有廟與商周稷契疑無以異今毁其廟
而藏主于夾室替祖考之尊而下祔于子孫殆非所以
順祖宗孝心事亡如存之義時王安石為相不主祧遷
之議故復有此請乃復奉僖祖于太廟遷順祖神主藏
于夾室翰林學士承旨元絳知制誥王益柔陳繹曾布
直舍人院許將張琥上議曰自古受命之王既以功德
享有天下皆推其本統以尊祀其祖故商周以稷契為
始祖者皆以承其本統而非以有功與封國為重輕也
諸儒以稷契有功于唐虞之際故謂之祖有功若必以
有功而為祖則夏后氏不郊鯀矣今太祖受命之初立
親廟自始祖以上世次既不可得而知則僖祖之為始
祖無疑矣倘謂僖祖不當與稷契為始祖是使天下之
人不復知尊祖而子孫得以有功加其祖考也𫝊曰毁
廟之主陳于太祖未毁廟主皆陞合食于太祖今遷僖
祖之主而藏于太祖之室則是僖祖順祖宣祖祫祭之
日皆降而合食也情文不順無比于此
(臣)按唐初立廟三昭三穆虛太祖東向之位宋初
但立四親廟意在以天下之主為太祖耳然太廟
虚主則以次而祧者將何所依待有天下之君既
正始祖之位則是大祫之時祖宗之主反降室于
子孫之廟而又屈太祖于昭穆以申祖宗之尊甚
至唐之顯懿不得與合食者十八年則僅可謂時
祭之祫矣此皆立國之始未能確然以反本復始
為心而當時之臣子窺見人主之私心欲自為之
地而陰以成其邪也天下無無父之人則必無無
始祖之人故孝經言嚴父配天而以郊祀后稷宗
祀文王並言之也宋自熙寧以僖祖正東向之位
自是無敢議者至孝宗升祔時議欲祧僖祖而以
藝祖正東向之位朱熹在講筵獨入議狀條其不
可者四其略曰凖尚書吏部牒集議四祖祧主宜
有所歸者今詳羣議雖多而皆有可疑若曰藏之
夾室則是以祖宗之主下藏于子孫之夾室至于
祫祭設幄于夾室之前則亦不得謂之祫欲别立
一廟則喪事即遠有毁無立欲藏之天興殿則宗
廟原廟不可相雜議者皆知其不安特以其心急
欲尊奉太祖不知其實無益于太祖之尊而徒使
僖祖太祖兩朝威靈相與爭較強弱于冥冥之中
并使四祖之神疑于受擯傍偟躑躅莫知所歸令
人痛傷不能自己今但以太祖當日追尊帝號之
令而默推之則知太祖在天之靈必有所不忍而
不敢當者矣又況僖祖祧主遷于治平不過數年
神宗皇帝復奉以為始祖已為得禮之正而合于
人心所謂有其舉莫敢廢者乎熹又言當以僖祖
為始祖如周之后稷太祖如周之文王太宗如周
之武王與仁宗之廟皆萬世不祧仁宗為昭英宗
為穆與英宗主並藏西夾室神宗為昭哲宗為穆
徽宗為昭欽宗為穆高宗為昭孝宗為穆而高宗
之廟亦萬世不祧若未能然則奉僖祖居第一室
太祖居第二室太宗居第三室太祖太宗乃共為
一世自真宗以下至于孝宗凡九世十二室貼黃
云續蒐訪得元祐大儒程頤之說以為太祖以上
有僖順翼宣先嘗以僖祧之矣介甫議以為不當
祧順以下祧可也或難以僖祖無功業或謂靈芝
無根醴泉無源物豈有無本而生者今日天下基
本蓋出于此安得謂無功業故朝廷復立僖祖廟
而得祀安石所見終是高于世俗之儒熹切詳頤
之議論素與王安石不同至論此事則深服之足
以見義理人心之所同固有不約而合者又司馬
光韓維之徒皆是大賢人所敬信其議偶不出此
而安石乃以變亂穿鑿得罪于公議故欲堅守二
賢之說并安石所當取者而盡廢之今以程頤之
說考之則是非可判矣
元世祖時東平趙天麟上策略曰禮天子立七廟在都
内之東南太祖中位乎北三昭在東三穆在西廟皆南
向主皆東向都宫周于外以合之牆宇建于内以别之
門堂室寢分方庭砌唐陳異地山節藻梲以示崇高重
簷列楹以示嚴肅斵礱其桷以示麗而不奢覆之用茅
以示儉而有節此蓋廟之制度也祖功宗德百世不易
親盡之廟因親而祧祧舊主于太祖之夾室祔新主于
南廟之室中昭以取其向明而日班于昭焉穆以取其
深遠而常從其穆焉穆祔而昭不動昭祔而穆不遷二
世祧則四世遷於二世而六世遷於四世以八世祔昭
之南廟矣三世祧則五世遷于三世而七世遷于五世
以九世祔穆之南廟矣孫以之祔於祖父孫可以為王
父尸由其昭穆之同非有尊卑之辨故祧主既藏祫則
出餘則否祔廟貴新易其簷改其塗此蓋廟之祧祔也
散齊七日致齊三日牲牷肥腯旨酒嘉栗粢盛豐潔器
皿具備衣服既鮮水火又明祠宜羔豚膳膏薌禴宜腒
鱐膳膏臊嘗宜犢麛膳膏腥烝宜鱻羽膳膏羶設守祧
所掌之遺衣奕世逓傳之宗器王后及賓禮成九獻辟
公卿士奔走豆籩此蓋廟之時祭也太祖廟主尋常東
面移昭穆南北而合食就已毁未毁而制禮四時但陳
未毁而祭之五年兼其已毁而祭之此蓋廟之祫祭也
三年大祭祭始祖之所出以始祖配之此蓋廟之禘祭
也
(臣)按天麟此策隱括經𫝊折衷程朱立言簡當從
來異同紛紜之議得此可以釋然矣
上陵附
漢明帝永平元年春正月帝率公卿以下朝於原陵(光武)
(陵)如元會儀
後漢禮儀志正月五供畢(南郊北郊明堂高廟世祖廟謂之五供)以次上
陵四姓親家婦女公主諸王大夫外國朝者侍子郡國
計吏會陵晝漏上水大鴻臚設九賓隨立寢殿前鐘鳴
謁者治禮引客羣臣就位如儀乘輿自東廂下大常導
出西向拜止旋升阼階拜神坐退坐東廂西向侍中尚
書陛者皆神坐後公卿羣臣謁神坐大官上食太常樂
奏食舉文始五行之舞禮樂闋君臣受賜食畢郡國上
計吏以次前當神軒占其郡穀價民所疾苦欲神知其
動靜孝子事親盡禮敬愛之心也八月飲酎上陵禮亦
如之
帝性孝愛追慕無己十七年春正月謁原陵夜夢先帝
太后如平生歡既寤悲不能寐即案歷明旦日吉遂率
百官及故客上陵其日降甘露于陵樹令百官采取以
薦會會畢帝從席前伏御牀視太后鏡奩中物感動悲
涕令易脂澤裝具左右皆泣莫能仰視
靈帝熹平元年正月車駕上原陵蔡邕為司徒掾從公
行到陵見其儀愾然謂同座者曰聞古不墓祭朝廷有
上陵之禮始謂可損今見其儀察其本意乃知孝明至
孝惻隱不易奪也
(臣)按古不墓祭周官言成葬而祭墓為位檀弓言
有司以几筵舍奠于墓左皆為先祖形神託于此
地禮其神以安之蓋令有司為之而孝子已先反
而視虞祭之牲也惟史記周本紀言武王上祭于
畢東觀兵至于孟津馬融曰畢文王墓地名也然古
者受命于祖廟無告墓而行者史記之說未可據
也上陵之儀起于漢明後世或遵或否而胡寅有
喪祭即遠之譏通人大儒或又以為有其舉之而
不可廢然而今古之禮不同亦各因其理勢之自
然固有不可一概是古而非今者古之葬者但封
樹而已藏魄于地下迎精于廟中古之廟制前廟
後寢廟以藏主寢以藏衣冠几杖時祭于廟薦新
于寢三代以來未之有改也至秦始起寢殿墓側
起居衣服象生人之具今欲舉墓祭也而寢殿其
可復議去乎豈可以奕奕寢殿而不脩展謁之禮
乎故蔡邕始見亦以為在所可損其後從事原陵
深嘆孝明以至孝惻隱初興此儀然則緣情制禮
明堂大饗亦周公所創為謂漢明嚴父之孝同之
可也
唐貞觀十三年太宗朝于獻陵高宗永徽二年有司言
謹按獻陵三年之後每朔及月半上食其冬夏至伏臘
清明社等節日亦上食其昭陵請依獻陵故事上從之
六年正月謁于昭陵中宗景龍二年是時每日奠祭太
常博士彭景直上疏曰謹按三禮正文無諸陵日祭之
事又按禮論譙周祭志云天子之廟始祖及高祖祖考
皆每月朔加薦新以象平生朔食也謂之月食二祧之
廟時祭無月祭此譙周所著與古禮義合本無日祭之
文古者祭皆在廟近代以來始分月朔月半及諸節日
祭于陵寢至後漢陵寢致祭無明文自魏三祖以下不
於陵寢致祭並附于古禮至於江左亦不崇園寢及齊
梁陳其祭無聞今參詳以為三禮者不刊之書懸諸日
月外𫝊所記不與經合不可依憑請凖禮停日祭帝曰
禮因人情事有沿革陵寢如昨祇薦是常乍覽此奏但
增哀慕乾陵宜依舊朝晡進奠昭獻二陵每日一祭以
為恒式舊制每年四季之月嘗遣使往諸陵起居太常
博士唐紹上疏曰自安宅兆禮不墓祭當謂送形而往
山陵為幽靜之宫迎精而返宗廟為享薦之室但以仲
月命使巡陵鹵簿衣冠禮容必備自天授以後時有起
居因循至今乃為常事起者以起動為稱居者以居止
為名參候動止事生之道非陵寢法又降誕之日穿鍼
之辰皆以續命為名時人多有進奉今聖靈日遠仙駕
難攀猶復行此恐乖先典請停四季及降誕并節日起
居陵使但准式二時巡陵庶合禮經陵寢安謐不從天
寳二年七月敕朕承丕業肅恭祀事至于諸節常脩薦
享且詩著授衣令存休澣在於臣子猶及私恩恭禮園
陵未標令式自今以後每至九月一日薦衣于寢陵昭
範千載庶展孝思且仲夏端午事無典實𫝊之淺俗遂
乃移風況乎以孝道人因親設教變遊衣于漢紀成獻
服于禮文宜宣示庶僚令知朕意
(臣)按唐之太宗高宗明皇皆勤勤致謹於上陵之
禮者也載考前志惟魏文帝稱遺詔革上陵之禮
及齊王在位九載一謁高平陵晉武帝再謁崇寧
陵一謁峻平陵東晉時亦年年拜陵宋文帝每歲
正月謁初寧陵孝武明帝亦每歲拜初寧長寧陵
後魏孝文於永固陵拜哭者尤數矣今景直概謂
魏晉六朝不崇園寢且東都紀載赫然耳目而云
後漢陵寢致祭無明文不知何謂也其起居薦獻
自當一如廟寢之禮孝子之思念其親不知神之
所在于彼于此豈得以祭數則煩之死致生為說
也原廟之制宏于宋世雖為之于佛老之宫之側
而朱子猶取其能備門垣都宫廟寢而以為出孝
子不容已之心況乎宅兆安厝實為父母之形體
所掩藏者哉
宋真宗景德三年八月詔以來春朝拜諸陵宰臣王旦
言行宫損壞要須脩葺上曰此亦勞民所至但州縣廨
舍處之百司非有司祇應不令扈從四年正月二十一
日車駕進發幸鞏縣朝陵二十六日次鞏縣帝以諸陵
密邇罷鳴鞭及太常奏嚴金吾𫝊呼二十八日帝乘馬
發行宫至中路頓進蔬膳是夕齊于永安鎮之行宫二
十九日夜漏未盡三鼓帝乘馬却輿輦繖至安陵外易
素服步入司馬門行奠獻之禮次詣永昌陵永熙陵又
詣下宫凡上宫用牲牢册祝有司奉禮下宫脩膳羞内
臣執事用家人禮百官皆陪位又詣元德皇太后陵奠
獻又于西陵南設幄殿祭如下宫禮帝每至陵寢望門
而哭禮畢徧詣孝明孝惠孝章穀德明德淑德皇后又
至懷皇后陵遂單騎以内臣從巡視陵闕及親奠䕫王
岐王恭孝太子鄭王安王周王諸墳辰後暫至幄次更
衣服詣諸陵奉辭初有司以朝無奉辭之禮帝感慕哀
切未忍遽去故復往焉至午而還左右進繖帝以陵闕
在望却之度昭應水許進焉至行宫始御常膳
(臣)按宋初定制每歲春秋仲月遣太常宗正卿朝
拜祖宗及后陵開寳九年西幸始親謁景德陵真
宗景德四年之禮蓋斟酌貞觀永徽故事而貞觀
永徽則大概祖述永平也但漢儀乘輿謁陵大官
上食太常薦樂舞如吉祭而宋制謁陵皆輟樂舉
哭素服行事故列於凶禮耳歷觀漢唐宋三代親
詣陵寢之儀如此其間容或少有異同之議而孝
思純篤宸衷獨斷以伸罔極之情以推錫類之義
聖人復起不廢斯舉矣
以上嚴宗廟(上陵附)
御定孝經衍義卷五十三
