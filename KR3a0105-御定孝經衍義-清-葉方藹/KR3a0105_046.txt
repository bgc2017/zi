欽定四庫全書
御定孝經衍義卷四十四
天子之孝
事天地
春秋春王二月己巳日有食之(隠公三年)
朱熹曰王者脩德行政用賢去奸能使陽盛足以勝
陰陰衰不能侵陽則日月之行雖或當食而月常避
日故其遲速高下必有參差而不正相合者所以當
食而不食也若國無政則當食必食雖曰行有常度
而實為非常之變矣
家鉉翁曰自漢以來歷家每以百七十有三日為一
交會未有頻月交會者而㐮二十一年九月十月二
十四年七月八月頻食漢高祖即位之三年十月十
一月頻食以後至今千有餘年未有頻月頻食者故
知天度有時而變其常兹其所以為異也
(臣)按春秋記日蝕始隠公終哀公凡三十有七夫
日月以百七十三日為一交春秋二百四十二年
計八萬八千三百八十餘日應得五百餘交以&KR0851;
法上推其間應入蝕限者豈止於三十七而春秋
所書止此何當蝕不食者若是其多耶抑雖有而
不為災則不書耶蓋當望而交于夜則月蝕當朔
而交于晝則日蝕反是則雖交而不見蝕春秋特
據所見而書之云爾楊時曰日之虧盈有數存焉
而先王恐懼修省則謹天戒而已懸象著明莫大
乎日月洪範有言王省惟歲日為萬象之宗與天
會而成歲君之象也日之虧微異孰大焉語其數
則有常度論其理則為非常故魯論記迅雷風烈
必變風雷其常也迅且烈則必變此聖人敬天之
學也
螟(隱公五年)
胡安國傳曰蟲食苗心曰螟食葉曰螣食節曰賊食
根曰蟊
汪克寬曰春秋書蟲災者十四書螟者三而在隠公
之世者二在莊公之世者一書螽者十而桓僖文襄
四公之世者各一宣公之世者三哀公之世者三書
蝝生者一亦在宣公之世蓋宣公以殺兄得國而又
改法税畝重困農民故螽蝝水旱饑饉之災比歲相
仍猶不知恐懼脩省以消天變聖人備書為後鑒也
(臣)按仲春行夏令蟲螟為害注午之氣乘之暑氣
所生為災害也穀梁傳曰螟蟲災也甚則月不時
則時
三月癸酉大雨震電庚辰大雨雪(隠公九年)
胡安國傳曰震電者陽精之發雨雪者陰氣之凝周
三月夏之正月也雷未可以出電未可以見而大震
電此陽失節也雷已出電已見則雪不當復見而大
雨雪此陰氣縱也
(臣)按左氏傳雨三日以往為霖平地尺為大雪二
百四十二年之間書大雨雪者三隱以日桓以月
僖以時而日為甚自癸至庚八日之間再有大變
春秋所以謹而日之惟一書而已程頤曰陰陽運
動有常而無忒凡失其度皆人為感之也故春秋
災異必書
秋大水(桓公元年)
(臣)按大水者或霖潦所致或山谷所洩害民禾稼
敗民廬舍或至旬月甚則踰時胡氏以為陰逆而
與怨氣并之所致也經書水災内災八外災一
有年(桓公三年)
胡寧曰孫明復云桓十八年惟此一年有收以著桓
世之多凶殣也程頤曰紀異也異者反同者也大常
為同小變為異
(臣)按春秋二百四十二年之中獨於桓宣二公一
書有年一書大有年若但以二公獲罪於天必當
水旱饑饉反以有年大有年為變異而書之其君
自惡其民何罪夫五穀皆熟恒事也二百四十二
年之中不勝書桓宣之世無年也有年大有年於
是乎書聖人于此方憫斯民之重困而為人主者
乃以為天實相予因而戲豫馳驅不復知天命之
可畏如人方得罪于父母於其盛怒之下偶一霽
顏便以己之所行足以順悦乎親因而怠忽恣肆
不復自省其得罪之由公羊子曰恃有年也則所
謂以喜書者以公之恃而喜之其詞微矣
秋大雩(桓公五年)
公羊傳曰旱祭也何以書紀災也
李廉曰經書雩二十一止書秋者七此年及成三㐮
五十六昭八定七十二是也書八月者四僖十一㐮
二十八昭三二十四是也書七月者二昭二十五是
也書九月者七僖十三㐮八十七昭六十六定元七
是也書冬者一成七年是也
(臣)按大雩先儒或以為僭或以為旱或以為不時
(臣)則以為參譏云爾書大雩則有以知其為天子
祀上帝之雩而非諸侯祀山川之雩矣然而正雩
當在夏正建巳周之六月而經書雩二十一無六
月者左傳首言不時而後皆言旱汪克寬曰其意
以互文並見皆以旱而皆不以時也然則惟旱故有
不時之雩而又雩于上帝用盛樂也悖禮害義無
敬天之實春秋譏之
無冰(桓公十有四年)
劉向曰豫恒燠若此政事舒緩紀綱縱弛善惡不明
賞罰不行之象
(臣)按此年正月書無冰成元年二月書無冰襄二
十八年春書無冰正月二月為夏正十一十二月
法當堅冰而無冰㐮書時者歷夏正十一十二正
三月皆無冰也蓋居上固以寬為本然寬而有制
長養肅殺之意苟或倚於一偏則不足以云欽若
昊天而政事舒緩紀綱縱弛善惡不明賞罰不行
而有恒燠之應矣易繫辭曰乾為天為君為父為
寒為冰然則無冰者失乾道也失君道也
夏四月辛卯夜恒星不見夜中星隕如雨(莊公七年)
汪克寬曰經星没而不見乃天地常經冺滅之象衆
星奔流乃諸侯放恣互相凌駕之驗也是時王綱廢
弛列國爭衡故天變應之經書星變者四此年星變
以王人不能勝五國之兵而王命益不行於天下也
文十四年星孛以桓文迹熄而宋齊晉之君皆有禍
亂也昭十七年星孛以王朝庶孽奪正而兵刃交於
王都之内也哀十三年星孛以強吳爭伯而中國諸
侯皆為之服役也凡此皆變之大者而王伯衰亂之
兆也
(臣)按朱熹曰日見于晝星明于夜天道常理今夜
有日光常星不見此陰不陰陽不陽君不君臣不
臣之應也
冬不雨(莊公三十有一年)
李廉曰經書不雨七凡經時不雨告廟則書此年及
僖二年冬三年春夏書皆每時而一書也文二年十
年十三年三書皆&KR0851;時而總書也
(臣)按不雨者恒暘之徵春秋於及月者書月及時
者書時再歴時書累月此年冬不雨盖歴夏正八
九十月不雨雖穀已成實而陰不調嗣歲之災也
故書僖二年冬十月不雨三年春王正月不雨夏
四月不雨每時而一書杜預以為一時不雨則書
首月僖公憂民懼災之甚也故書六月雨者旱不
竟夏錄賢君精誠之感也文二年自十有二月不
雨至於秋七月十年十三年自正月不雨至於秋
七月不雨歷四時歷三時而總書知文公之不勤
民事不懼天災故特異其辭于僖之憫勤于是者
也或書不雨或書雩而宣七年秋獨書大旱于公
至自伐萊之下淮南(書名淮南王賓客所集)所謂軍旅之後
必有凶年言民以其愁苦之氣薄陰陽之和感天
地之精而災氣為之生也審矣
秋八月沙鹿崩(僖公十有四年)
(臣)按此與成五年梁山崩皆為天下紀異也絳人
之對伯宗山崩川竭君為之不舉(去盛饌)降服(損盛服)
乘縵(車無文)徹樂出次(舍于郊)祝幣(陳玉帛)史辭(自罪責)以
禮(禮山川)焉蓋伯宗之言特其文爾若夫恐懼脩省
之實所以答天心之仁愛者必也敬致其至誠極
其盡而後傷敗乃不作也
春王正月戊申朔隕石于宋五是月六鷁退飛過宋
都(僖公十有六年)
(臣)按此宋災而書于魯史此宋㐮遇怪異非常之
變不内省責躬而赴告於諸侯春秋因而書之以
見人君之莫能畏天命乃反以責於已者望於人
也
秋大雨雹(僖公二十有九年)
汪克寬曰春秋書大雨雹者四僖公初見於十年而
再見於此昭公迭見於三年四年但僖公頗能勤於
政事以銷天變昭公昏懦不立政權盡失卒不免乾侯之辱
天之示人顯矣
(臣)按經書大雨雹者三而已汪克寬從公羊以僖十年大雨
雪為大雨雹故有四蓋雨雹為隂脅陽臣侵君之象而左氏
𫝊申豐對季武子論藏冰之道則不敢斥言而詭詞以對也
隕霜不殺草李梅實(僖公三十有三年)
(臣)按魯僖寬仁過厚其失也豫此亦恒燠之徵也定元年冬
十月隕霜殺菽胡安國以為其象則刑罰不中之應
九月癸酉地震(文公九年)
(臣)按春秋五書地震此年九月癸酉襄十六年五月甲子昭
十九年五月己卯二十三年八月乙未哀三年四月甲午榖
梁以為震動也地不震者也震故謹而日之杜預亦言地道
安静以動為異李廉曰周語伯陽父曰夫天地之氣不失其
序若過其序民之亂也陽伏而不能出隂迫而不能烝于是
有地震孔晁曰陽㐲於隂下見迫于隂故不能升以致于地
動隂盛陽衰之異也今按經書地震在文襄昭哀之日則
其致變之故如諸家所推可考而知矣
春王正月雨木冰(成公十有六年)
(臣)按孔氏以為木乃介胄之象冰為兵類災變之
來惟人所召聖人欲人知恐懼脩省弭之於天方
譴告之時故雖小必書
夏五月壬午宋衛陳鄭災(昭公十有八年)
(臣)按外災不書前此襄九年宋災書是年宋衛陳
鄭災書左𫝊於宋司城樂喜救災之政纖悉備具
而是年子産之事亦相類然則聖人書之於經正
以遇災而懼能以人事補救天道故也
有鸜鵒來巢(昭公二十有五年)
(臣)按羽毛鱗介至微之物也春秋察其變異書之
於册莊公十七年冬多麋麋魯之所有以多為災
也十八年秋有&KR0558;二十九年秋有蜚是年有鸜鵒
來巢&KR0558;蜚鸜鵒來巢應乾侯之辱而文成之世童
謠已有之何其異也善乎王氏有言曰春秋書螟
螽蝝生志蟲之害稼者也書多麋有&KR0558;有蜚有鸜
鵒來巢志物之為異者也蟲之害稼苟有蓄積以
賑饑民則不為災物之異常苟能脩德以消天變
則不為異人不知為善以致天變又不知警省而
改過遷善以消悔怒則禍患之來弗能救矣
六月辛丑亳社災(哀公四年)
(臣)按程頥曰記言喪國之社屋之不受天陽也又
曰亳社北牗使隂明也魯有亳社災屋之故有災
内災如桓僖之宫雉門兩觀或親盡不祧或因以
示僭禮此亳社災劉向以為人君縱心不能警戒
之象
漢孝文帝二年冬十一月癸卯晦日有食之詔曰朕聞
之天生民為之置君以養治之人主不德布政不均則
天示之災以戒不治乃十一月晦日有食之適見于天
(適讀曰謫責也)災孰大焉朕獲保宗廟以微眇之身託于士民
君王之上天下治亂在予一人唯二三執政猶吾股肱
也朕下不能治育羣生上以累三光之明(三光日月星也)其不
德大矣令至其悉思朕之過失及知見之所不及匄以
啓告朕(匄音蓋乞也)及舉賢良方正能直言極諫者以匡朕
之不逮因各敕以職任務省繇費以便民朕既不能遠
德故&KR0832;然念外人之有非(&KR0832;寢視不安貌也)是以設備未息今
縱不能罷邊屯戍又飭兵厚衛其罷衛將軍軍大僕見
馬遺財足(遺留也)餘皆以給傳置(置者置傳驛之所因名置也)
(臣)按丘濬曰此後世人主因災異求言之始
文帝十三年夏除祕祝初秦時祝官有祕祝即有災祥
輒移過於下至是詔曰蓋聞天道禍自怨起而福由德
興百官之非宜由朕躬今祕祝之官移過於下以彰吾
之不德朕甚弗取其除之
(臣)按宋景公有仁人之言三而熒惑徙三舍楚昭
王不肯移禍於令尹司馬而孔子以為知天道不
失國移禍之術則宋子韋周大史已言之非始于
秦祕祝也文帝之知道豈直為宋景楚昭哉十四
年詔曰其令祠官致敬毋有所祈非獨不欲移過
而且不敢專其福也仁矣哉
宣帝地節三年冬十月詔曰乃者九月壬申地震朕甚
懼焉有能箴朕過失及賢良方正直言極諫之士以匡
朕之不逮毋諱有司朕既不德不能附遠是以邊境屯
戍未息今復飭兵重屯久勞百姓非所以綏天下也其
罷車騎將軍屯兵又詔池籞未御幸者假與貧民郡國
宫館勿復脩治流民還歸者假公田貸種食且勿算事
(臣)按應天以實不以文詔令文也然所以敬天之
怒者必其發於至隠痛自刻責斯文至而實亦至
焉故曰非誠不立非信不行漢宣地震之詔其辭
既懼而休兵罷戍振業貧民非徒無用之虚文而
已也不如是而其君以具文下詔其臣於召災致
變之大故噤而不言而毛舉細事以塞詔旨卒亦
未即施行猶之謾讕誣天也已昔宋璟嘗奏明皇
曰君子恥言浮於行苟推至誠而行之不必數下
制書也善哉言乎
明帝永平三年秋八月壬申晦日有食之詔曰昔楚莊
無災以致戒懼魯哀禍大天不降譴今之動變倘尚可
救有司勉思厥職以匡無德於是在位者皆上封事各
言得失帝覽章深自引咎以所上班示百官詔曰羣僚
所言皆朕之過民冤不能理吏黠不能禁而輕用民力
繕脩宫宇出入無節喜怒過差永覧前戒竦然兢懼徒
恐薄德久而致怠耳
(臣)按日有食之災而非異以有常度故也然能脩
德以應之則有雖交而不食或月變行以避之或
交涉數淺或五星潛在日下以救之故劉向以二
十歲而八食為成帝戒若東京之明帝固亦令主
日食二詔深自引咎畏天之威後世以日食&KR0851;家
所預筭遂致習為固然不復以是為上天之譴矣
然則先王之典所謂天子伐鼔于社諸侯用幣于
社伐鼓于朝者不亦靡文乎哉
唐太宗時畿内有蝗上入苑中見蝗掇數枚祝之曰民
以榖為命而汝食之寧食吾之肺腸舉手欲吞之左右
諫曰惡物或成疾上曰為民受災何疾之避遂吞之是
歲蝗不為災
太宗謂侍臣曰人言天子至尊無所畏惮朕則不然上
畏皇天之監臨下憚羣臣之瞻仰兢兢業業猶恐不合
天意未副人望魏徵曰此誠致治之要願陛下愼終如
始則善矣
(臣)按唐太宗之吞蝗即雲漢之所云耗斁下土寧
丁我躬也周宣王既已遇災而懼能安輯其人民
復文武之境土其後稍自怠荒而庭燎沔水祈父
我行其野箴規未巳怨刺煩興由其始畏天而終
忽於畏天也魏徵慎終如始之對其即十漸之說
歟
宋神宗熙寧元年七月甲申京師地震自七月至十一
月京師震者六河朔地亦大震吕公著上疏曰自昔人
君遇災者或恐懼以致福或簡誣以致禍上以至誠待
下則下思盡誠以應之上下至誠而變異不消者未之
有也惟君人者去偏聽獨任之弊而不主先入之語則
不為邪說所亂顏淵問為邦孔子以遠佞人為戒盖佞
人惟恐不合于君則其勢易親正人惟恐不合於義則
其勢易疎惟先格王正厥事未有事正而世不治者也
時帝以災變避殿減膳撤懸王安石言災變皆天數非
關人事得失所致富弼在道聞之歎曰人君所畏者天
耳若不畏天何事不可為者此必姦人欲進邪說以搖
上心使輔弼諫諍之臣無所施其力是治亂之機不可
以不速救即上書數千言雜引春秋洪範及古今傳記
人情物理以明其決不然者
(臣)按史臣贊堯之德則曰欽序堯之事則曰欽若
昊天唐虞以前之書夫子皆删去直欲取欽之一
事為造書立文之開闢諦義以敬天之一事為精
一執中之實際工夫也後世言天變不足畏者往
往藉口于堯遭洪水故胡文定以為堯時之水既
非雨澤淫潦又非山谷横溢乃天造草昧待聖人
裁成輔相耳然其憂咨儆惕之意則又無時而不
存德元僉壬之辨則又無之而敢忽此千萬世之
道統治統也迅雷風烈孔子必變蓋主敬於平時
而遇變則加懼若舜之風雷弗迷正由其敬勝故
耳書言惠迪吉從逆凶易言視履考祥其旋元吉
而王安石乃以為災異皆天數非關人事得失此
吕公著富弼所以斥之為佞為姦而上書急救者
也昔漢成帝時有飛雉之變王音上言當克己復
禮以求天意帝使中常侍鼂閎詔音曰間捕得雉
毛羽摧折得無人為之音復對曰陛下安得亡國
之語不知誰主為佞讇之計誣亂聖聽如此者左
右阿諛甚衆不特臣音復讇而足皇天數見災異
欲人變更終已不改天尚不能感動陛下臣子何
望由安石之言必使人主之心一無顧畏天尚不
能感動而後已其害可勝道哉
孝宗作敬天圖謂輔臣曰無逸一篇享國長久皆本於
寅畏朕近日取尚書所載敬天事編為兩圖朝夕觀覽
以自警省虞允文對曰惟陛下盡躬行之實敬畏不已
必有明效大驗帝然之
(臣)按光宗時醴泉觀使周必大上奏略曰壽皇御
製敬天圖疏經𫝊法語於其下朝夕省覽此圖必
在禁中願陛下訪求而觀之則古今成敗畢陳於
前矣揚雄曰史以天占人聖人以人占天堯之聖
猶命羲和&KR0851;象日月星辰舜之聖猶在璿璣玉衡
以齊七政況後世乎今太史局雖有其官皆以技
進名隸祕書省不過歲時點檢鐘鼓而已政事或
闕於下災祥或見於上彼何預焉堯舜遠矣羲和
固難復置以本朝論之凡提舉司天監皆委忠直
近臣如神宗初年首用司馬光元豐間復用王安
禮設或躔度稍異必能入告圖消弭之方自然災
害不生禍亂不作所謂風雷弗迷熒惑退舍可拱
而俟其助治也大矣願陛下酌本朝故事擇侍從
臺諫之忠直者提舉太史局亦復古格天之一大
端也孝宗之作此圖朝夕觀覽虞允文尚猶勉之
以宜盡躬行之實光宗繼體嗣服自當夙夜祇承
父訓熟復貫穿於所載之事循環展玩于所編之
圖而於壽皇盡家人父子之禮修視膳問安之節
庶幾乎敬天敬親一以貫之而闕乎未之有聞也
不亦悖哉宋初之制以忠直近臣提舉司天監此
傳之所謂居卿以底日者也誠司其意以臺諫重
臣居之庶幾於天事之反常易道為之參稽于政
治之得失而入告於人主必有以潛消默奪於譴
告之初而上答天心之仁愛者矣
淳熙十年秋以旱暵求直言尤袤上言天地之氣宣通
則和壅遏則乖人心舒暢則悅抑鬱則憤催科峻急而
農民怨關征苛察而商旅怨差注留滯而士大夫有失
職之怨廩給朘削而士卒有不足之怨奏讞不時報而
久繫囚者怨幽枉不獲伸而負累者怨強㬥殺人多時
貸命使已死者怨有司買納不即酬價使負販者怨人
心抑鬱所以感傷天和者豈特一事而已
(臣)按尤袤所云致怨之道有此八者蓋亦略盡細
大之故誠能一一體究改紀其政與之更始立之
以誠行之以信斯雲漢之詩不徒作矣
寧宗嘉定五年秋七月戊辰雷雨太廟屋壞避正殿減
膳權直學士院真德秀上疏曰臣博觀經籍史傳所志
自非甚無道之世未聞震霆之驚及於宗廟者魯之展
氏人臣耳己卯之異春秋猶謹書之蓋震霆者上天至
怒之威宗廟者國家至嚴之地以至怒之威而加諸至
嚴之地其為可畏也明矣古先哲王遇非常之變異則
必應之以非常之德政未嘗僅舉故事而已今日避殿
損膳之外咸無聞焉或者固已妄議陛下務為應天之
文而不究其實矣臣願陛下内揆之一身外察諸庶政
勉進君德毋以豢養安逸為心博通下情深求致異召
和之本庶幾善祥日應咎徵日消矣
(臣)按德秀此疏蓋亦宋璟所謂推至誠而行之不
必數下制書者也素服避殿減膳撤懸固亦遇災
脩省之理然究其實則内而一身外而庶政其咎
所在不可不知知之不可不改苟改矣而姑有待
焉是向所謂減膳撤避者不過具文故事也又況雷
霆者天之威怒震及太廟非常災變孝子仁人處
此宜何如儆懼乎
理宗時雷震上曰朕心終夕不安起居郎魏了翁入對
即論人主之心義理所安是之謂天非此心之外别有
所謂天地神明也陛下盍即不安者求之對天地事太
母見羣臣親講讀皆隨事反求則大本立而無事不可
為矣
(臣)按朱熹言天固是理然蒼蒼者亦是天在上而
有主宰者亦是天夫惟主宰之天故曰惟天降災
祥在德夫惟蒼蒼之天故曰天垂象見吉凶夫惟
天即理也故曰誠者天之道也誠之者人之道也
位天地育萬物豈在此心之外哉苟非此心之中
純乎天命之性與天載相流通固未可以即安矣
了翁所謂即不安者而求之中庸戒懼慎獨之功
也
元世祖至元三十年冬十月庚寅彗出紫微垣帝憂之
夜召布呼密入禁中問所以消天變之道布呼密曰風
雨自天而至人則棟宇以待之江河為地之變人則舟
楫以通之天地有所不能者人則為之此人所以與天
地參也且父母怒人子不敢疾怨起敬起孝故易曰君
子以恐懼脩省詩曰敬天之怒三代聖王克謹天戒鮮
不有終漢文之世同日山崩者二十有九日食地震頻
歲有之善用此道天亦悔禍海内乂安此前代之龜鑑
也願陛下法之因誦文帝日食求言詔帝悚然曰此言
深合朕意可復誦之遂論說至四更乃罷
(臣)按記言不敢疾怨起敬起孝所以敬父母之怒
詩言無敢戲豫無敢馳驅所以敬天之怒經曰事
父孝故事天明事母孝故事地察布呼密對元世
祖之言深合經旨
以上事天地
御定孝經衍義卷四十四
