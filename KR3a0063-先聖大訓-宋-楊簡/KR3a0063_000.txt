先聖大訓儒家類
提要
(臣)等謹案先聖大訓六卷宋楊簡撰簡有慈
湖易傳已著錄是編蒐輯孔子遺言排比成
五十五篇而各為之註錢時作簡行狀曰其
歸自胄監也家食者十四載築室德潤湖上
更名慈湖始取先聖大訓間見諸雜說中者
刊訛别誣萃六卷而為之解即此書也簡之
學出陸九淵其嘉泰二年陛辭劄子稱臣
願陛下即此虚明不起意之心以行勿損勿
益自然無所不照嘉定三年面對稱舜曰道
心明心即道孔子曰心之精神為聖(案此據孔叢子)
(之文其實尚書大傳先有此言不云孔子偽撰孔叢子者剽剟其文駕言先聖耳謹附訂)
(于此)孟子曰仁人心也此心虚明無體廣大無
際日用云為無非變化無思無為而萬物畢
照其立言宗旨已開新會餘姚之派故註是
書往往借以抒發心學未免有所牽附然秦
漢以來百家詭激之談緯侯怪誕之說無一
不依託先聖為重龐雜蕪穢害道滋深學者
愛博嗜竒不能一一決擇也簡此書削除偽
妄而取其精純刊落瑣屑而存其正大其間
字句異同文義舛互者亦皆參訂斟酌歸于
一是較之薛據集語頗為典核求洙泗之遺
文者固當以是為驪淵矣乾隆四十六年正
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
先聖大訓原序
世稱先聖謂孔子簡祗惟先聖大訓自論語孝經易春
秋而外散落隱伏雖間見于雜說之中而不尊不特有
訛有誣道心大同昏明斯異毫釐有間雖面覿無覩明
告莫諭是無惑乎聖言則一而記者不同也又無惑乎
承舛聽謬遂至于大乖也夜光之珠久混沙礫日月之
明出没雲氣不知固無責有知焉而不致其力非義也
是用參證羣記聚而為一書刊誣闕疑發幽出隱庶乎
不至滋人心之惑非敢以是為確也敬俟哲人審訂胥
正明州楊簡序
