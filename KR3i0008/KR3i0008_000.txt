硯箋譜錄類一(器物之屬)
提要
(臣)等謹案硯箋四卷宋高似孫撰似孫有剡
錄諸書已别著錄是書第一卷為端硯分子
目十九中硯圖一類列四十二式註曰歙石
亦如之然圖已不具意傳寫佚之也第二卷
為歙硯分子目二十第三卷為諸品硯凡六
十五種第四卷則前人詩文其詩文明題曰
端硯歙硯者已附入前二卷内是卷所載皆
不標名品故别附之諸品後耳宋志所錄硯
譜今存者尚有四五家大抵詳於材産質性
而罕及其典故似孫此書獨晚出得偹採諸
家之說又其學本淹博能旁徵羣籍以為之
佐證故叙述有法特為可觀中間稍有渗漏
者如李後主青石硯為陶榖所碎一條乃出
無名氏硯譜中為曾慥類說所引今其原書
收入左圭百川學海尚可檢核乃竟以為出
自類說未免失於根據然其大致馴雅終與
龐雜者不同如端州綠石為諸品所不載據
王安石詩增入此類亦殊見賅洽固足以偹
考稽而資鍳賞也乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
