硯箋卷一
宋高似孫撰
衡山浮屠氏瞿省以詩謁一日曰公愛硯入骨與硯朋
蘇歐蔡唐嗜不減公也記載恨無所統余儆其言箋天
下石遺之瞿省曰然則端孰精也余曰唐彦猷所謂紫
潤無聲者也歙孰精也曰歐陽公所謂鋩而膩理者也
然而殚極受用莫如後山其曰書生活計亦酸寒斷磚
半瓦寧求備石老矣省曰唯筆而西嘉定癸未四月十
五日似孫識
端山下巖上巖中巖龍巖
半巖蚌坑後歴子石綠石
石眼石病硯圖硯直製法
滌法硯說古硯詩銘
端山
斧柯山(蘇易簡譜云即觀碁之所)在大江南(州東三十三里)與靈羊峽對山
峻峙壁立下際潮水江之湄山行三四里即硯巖先
至者下巖巖中水未嘗涸下巖之上曰中巖中巖之
上曰上巖自上巖轉曰龍巖唐取硯處下巖得石既
勝此不復取又小湘峽(州西四十里)石類巖石色深紫如
蚌坑性軟渗凡石以下巖為上中巖龍巖半巖次之
蚌坑下(端硯譜)
端巖鑿成深穴冬涸方探穴中不可睹但捫取之日不過
數石工在洞别其精粗有累日不得一佳石者(唐彦猷研錄)
斧柯茶園將軍山同一溪惟斧柯所得不過三四指一
呵津滴瀝絶難得茶園次之將軍又次之(米元章帖)
端州歲貢硯十(九域志宋包孝肅公傳曰端歲貢硯率數十公知端纔足貢數歲滿不持一硯)
下巖(李嶠硯詩形帶石巖圃唐人已重巖石矣汪彦章硯銘美哉下巖之石朱新仲詩下巖琢)
(研温如玉又云敢遣良工琢下巖曾文清詩珍材琢下巖)
下巖石乾則灰蒼色濕則青紫色巖兩口通為一穴大
穴取硯所自入小坑泉所自泄號水口陳公密所開
也巖北壁水所浸淺深莫測工不能探往往於石屑
中得之崇觀後已罕得泉生石中非石在泉中也泉
珠散落如飛雨不絶(端石譜)
下巖石色深紫襯手潤叩之聲清遠有青綠暈圓小而
緊謂之鸜鵒眼採於水底最貴重(皇朝類苑)
下巖穿洞皆水治平中貢硯取水月餘方及石石細叩
之清越眼圓碧暈明瑩嫩甚者如泥無聲不著墨快
無泡良久微渗若油發豔近無復有(米史)
下巖紫如猪肝密理堅緻瀦水發墨如玉磨無聲(高宗翰墨)
(志又云眼冷石為瑕所藏一段紫玉略無點綴)
上巖
上巖三穴上曰土地巖(有祠)兩穴通中曰梅樹巖亦兩穴
通石眼黃赤梅巖微黃赤帶灰蒼眼黃綠
上巖在山上石性乾紫色深理麁硬眼黃差不圓而淡
青巖深處間有潤者終不如下巖(米史)
中巖
中巖南壁石與梅巖同而少勝北壁石則與下巖南壁
同而少劣(端研譜)
龍巖
龍巖石深紫眼少類中巖半邊巖
半邊巖
半邊巖石灰青類下巖南壁中巖北壁眼多暈少(端研譜)
半邊巖石理如上巖色青紫多瑕眼長如卵(米史)
蚌坑
蚌坑石深紫眼黃白微青不正無瞳而翳堅潤不發墨
與半邊石相類(端研譜)
三十年前人所得巖石皆西坑石近收者後歴也(類苑)
蚌石取於澗谷曰野石昩者愛其大璞少瑕(類苑)
後歴山
後歴石性軟燥色紫帶赤黃眼類蚌坑堅潤不及而發
墨勝之非油蠟不光潤(類苑米帖云巖石為甲後歴為劣)
子石
巖石有黃臕胞絡鑿去方見硯材所謂子石(端研譜)
工識石理鑿窟自然有子石(蘇譜)
山有自然圓石剖其璞得焉謂之子石(唐錄)
端石以子石為上生大石中精石也(歐譜)
崔生居端巖於後巗百丈坑得紫龍卵造硯長尺廣減
尺之四厚重粹潤若有德君子眼暈六七重無纖瑕
近手潤澤可劘墨來遺予(君謨硯記又云試以澄心堂紙李廷珪墨諸葛漸筆)
東坡陳公密子石硯銘孰形無情石亦卵生黃胞白絡
以孕黝頳(劉原父詩端州東溪靈卵石李商老詩誰從浴日淵得此類虬卵)
綠石(譜錄不載綠石)
王荆公詩玉堂新樣世爭傳况似蠻谿綠石鐫
石眼(李賀有端州青花石硯詩自唐便以眼為上)
眼石縝密温潤端人謂石嫩則多眼凢青脉必有眼腳
石腰石多青脉眼之别有鸜鵒眼雀眼雞眼猫眼菉
豆眼翠綠為上黃赤為下(端研譜)
上巖石眼美者青綠黃三重多者八九重色鮮重多圓
者為上大者尤稀大如彈丸精上以眼大小多少為
重輕得石扣之知其眼多少(唐錄)
下巖北壁石眼圓青綠碧白黑暈數重有瞳子南壁石
不及石貴潤色貴青紫眼貴翠綠圓正有瞳子
鸜眼石病北巖石有之(歐譜唐公曰眼乃石之精如木之節不知者以為病)
眼生於墨池外曰高眼生於池曰低眼高眼尤所愛尚
以其不為墨所漬也(硯錄)
圓暈相重黳精晶瑩曰活眼浸漬不鮮曰淚眼白無光
彩曰死眼活勝淚淚勝死死勝無(米史)
王堯佐有硯眼若芡實青綠黃六七重色鮮(苕溪詩譜)
下巖寸眼石硯付旬(蔡君謨帖)
石病
石之病曰鐡線曰鑚(如蛙蟲眼)曰驚(鑿觸裂者)曰火黯(色焦如火)曰黃
龍(灰黃色如龍蛇)唯火黯(一名熨斗焦)端人不以為病巖石有此
他山無之(端研譜)
石有金線此正為病端人所不取(唐錄)
陳公密縝知端州部民蓄竒硯破其家得之硯面熨斗
焦如黑龍奮迅二鸜為目每晦則雲霧輙興公密没
歸張仲謀政和間入禁中書符其後龍德宫服玩為
都監王殊所匿復歸謝衣家(蘇養直集)
硯圖(錄其近雅者歙石亦如之)
鳳池玉堂玉臺蓬莱
辟雍院樣房相樣郎官樣
天硯風字人面圭
璧斧鼎𨫼
笏瓢曲水八稜
四直蓮葉蟾馬蹄
硯直
硯之價下巖水底十倍於南壁石南壁石十倍於中巖
北壁石半邊山南諸巖倍於中巖南壁石半邊山北諸
巖及龍巖中巖南壁倍上巖諸穴石上巖諸穴倍小
湘石小湘石倍後歴蚌坑石後歴之佳者與上巖諸
穴價等(端研譜)
製法(陸龜蒙詩山匠製雲牀)
繁欽硯贊曰或薄或厚今製之薄者一夫捧持方琢之
或内於稻糓中出其半而理之其鏨如麁針有如表
紙薄者(蘇譜硯有薄如紙者為利用)
繁欽硯頌曰鈞三趾於夏鼎僕遊盱眙泉水寺僧硯三
足如鼎製作甚古繁頌可徵矣(蘇譜)
右軍端樣外方内若峻坂墨下入水中不費研磨(歙硯說)
古人晨興作墨汁滿斗終日不復磨故多用玉斗書畫
筆皆圓有助於器晉唐用鳳池硯中如瓦凹故曰硯
瓦一援筆因凹勢鋒已圓本朝硯心平如研援筆則
褊彦猷作𨫼心凸硯援筆即三角作字安得圓哉余
復其樣稍革𨫼背(米氏書史)
鎔歴青調元損石末綴之無痕
石晉時關右李處士能補硯石碎者略無瑕(蘇氏譜)
滌法(李白詩洗硯修良策賈島詩洗硯魚吞墨秦系詩洗硯魚仍戲韋應物詩白水浮香墨清)
(池滿夏雲尤言洗硯之狀矣唐求臨池洗硯詩恰似有龍深處卧被人驚起黑雲生米元)
(章詩墨池濯硯龜魚藏前人洗滌往往臨池澗也)
硯須日洗去其積墨敗水則墨光瑩澤(歙硯說)
硯宜頻易新水(杜詩硯寒金井水杜荀鶴詩野泉聲入硯池中高元矩詩池貯寒泉碧)
養硯以文綾貴乎隔塵(文房寳)
硯須日滌墨留則膠滯以麩炭磨濯之
苦寒不宜用佳研石理既凍墨亦减光(白樂天詩硯温磨凍墨鄭谷詩)
(寒硯旋生澌喻坦之詩硯和青靄凍温庭筠詩硯水池先凍張喬詩近臘硯生冰李洞詩心苦硯冰知賈)
(島詩硯冰催臘日皆言硯凍比見唐人研磨肘硯池水也又如歐公詩破硯裂冰澌東坡詩耐寒石硯欲)
(生冰山谷詩然薪裂凍硯唐子西詩凍硯筆鋒遲後山詩凍硯欲生塵亦多言硯凍)
顔斐為寒炙硯(魚豢典略薛宣令人納薪以炙筆硯)
洗硯用蓮蓬或皂莢清水半夏切平去滯墨(紙損硯)
硯用則貯水畢則乾之久浸不乾不發墨水宜取新忌
用煎煮之水(唐人詩閒凡硯中窺水淺是此意)
滌硯不可用湯
硯不自滌書皆不成(米史山谷詩汲井滌敗墨蒼珪謝磨鐫荆公詩久霾山霧看猶濕一)
(取春波洗更鮮蘇養直詩晩喜此士來相親呼童汲澗濯玄雲孫志康詩端溪紫玉試自滌磨動玄雲驅)
(霹靂)
硯說
漢張彭祖與上同硯席薛宣筆硯皆為設方略前人謂
硯字始見於此似孫按太公金匱硯之書曰石墨相
著而黑邪心讒言無得汙白硯已見於此
石滑謂之硯硯字從石見(說文)
硯者硏也研墨使和濡也(劉熙釋名)
硯者墨之器(開元文字似孫按禮記史載筆注曰筆謂書具之屬墨硯亦可用)
筆以硯為城池(筆陣圖)
研墨用直硯為上乃見真色不攪墨若圓硯磨則假借
重勢往來有風雖助顔色失墨之真(晁氏墨經)
硯有積墨乃見古舊張仲素墨池賦曰苟變地而盡墨
知功積而藝成又曰變此黛色涵乎碧虛形容積墨
妙矣(王嵩㠋夫子硯賦旁積垂露亦有積墨意)
筆硯精良人生一樂(蘇子美)
硯取浮津輝墨者(墨藪齊已墨詩正色浮端硯精光動蜀牋山谷松烟泛硯肥乃此意)
硯受墨點之隨筆走動而不著謂之發墨(蔡帖)
褪墨硯(又云端非下巗宜筆褪墨)數字一磨如騎鈍馬數步一鞭瓦
硯如騎驢也(東坡雜說石林云褪墨硯磨不黑滯筆墨如以病月乘員御之鈍馬)
墨麁謂之打硯墨細謂之入硯(晁氏墨經)
石性堅膩如玉扣之聲清潤澤無瑕端之大槩晉宋間
往往以器貯墨汁不在磨墨也(石林避暑錄)
色如猪肝蒲萄瑩徹可鑑粹然紫琳腴(容齋硯跋)
水中石青山半石紫絶頂者尤潤猪肝色者佳(蘇譜)
端溪中草䒠䒠可愛既琢用草護之無損
古硯(徐東湖詩古来石可硯汪彦章硯銘方流珍太古色石之古者是可尚也)
夫子硯
孔子廟石硯製作甚樸古夫子平生物(伍緝之北征記梁庾肩吾謝賚)
(銅筆格啟曰烟磨青石已踐孔子之壇唐王嵩㠋孔子硯賦曰旁積垂露中含偃波此八字形容甚妙劉)
(禹錫詩闕里廟中空舊物李賀詩孔硯寬頑何足云)
右軍硯
石夷庚家右軍古鳳池紫石心凹所謂硯瓦如筩筆涉
水即圓
山隂老叟稱右軍後持一硯長尺色赤風字樣云右軍
所用石楊休得之
王獻之硯
山隂人闢土得斷塼一硯於黃閍塼乃王獻之保母墓
志云殉以曲水小硯硯大如掌池如曲水黑而潤底
刻晉獻之旁刻永和
智永硯
晉硯一智永硯一心皆如凹
李商隠硯
杜季陽端石蟾蜍硯篆玉溪生山房李商隠硯也又子
瞻題銘蟾蜍爬沙到月窟隠蔽光明入巖穴琢磨黝
赬出尤物雕龍淵懿傾澥渤
許敬宗硯
杜叔元藏許敬宗硯後官杭漁人於浙江網一銅匣鑄
許敬宗硯兩方足匣有容足處即敬宗物叔元子遺
孫莘老莘老憎其人求得之端石也潤如玉殺墨如
風微窪真四百餘年物匣在唐諲處當合(東坡雜說)
李德裕硯
李衛公多硯妙絶者曰結隣言與硯為隣
柳公權硯
柳公權所寶惟硯自扄鎖之(玉壺清話)
唐魯望硯蘇軾
噫先生隠唐餘是器寶出叢書
姚合硯
僻性愛古物終歲求不獲昨朝得古硯黃河灘之側波
瀾所激觸背面生罅隙質狀樸且醜今人作不得
李士衡硯(劉涇州所得)劉原父
李侯寶硯劉侯得上有刺史李元刻云是天寳八年冬
端州東溪靈卵石我語二客此不然天寳稱載不稱
年刺之為守州為郡此獨云爾奚所傳兩君盧胡為
絶倒嗟爾於人幾何寶萬事售偽必眩真此固區區
無足道
楊文公硯黃魯直
公無恙時於此翰墨其作也萬物受澤其不作也羣公
動色至於破塵出經萬物昭明公不如石之夀石朽
而公不朽
丁晉公硯
丁晉公宅光州臨終以一篋寄郡題五十五年姓丁人
來作通判分付開之至是歲丁僑來即公之孫發篋一匣
貯大端硯上小竅覆以碁子揭之水一泓流出
晏元獻公硯
晏元獻夫人王超女元獻有古硯王氏舊物也號傳壻
硯元獻壻富鄭公鄭公壻馮文簡文簡孫壻朱聖予
聖予壻滕子濟俱為執政硯今藏滕氏朱之孫女適
洪㬌嚴又登二府盛事也(揮麈錄)
張鄧公硯
王鞏得其外祖張鄧公硯求銘於東坡曰鄧公之硯魏
公之孫允也其物展也其人
蘇魏公硯
蘇魏公守杭梁况之倅鄞過蘇公一見異之既别遺以
硯曰為異日玉堂用元祐七年梁草蘇公拜右相麻
所用乃蘇公硯(却掃編是日梁拜右丞)
二蘇賢良硯蘇叔黨
先君與叔父試制策各擕一端硯外孫文驥得其一過
藏其一名賢良硯
兩翁出蜀時不擕一束書朅來奉大對昩死排姦䛕
諫官與御史鉗口慙青蒲翁登鸞臺上玉堂論思獻
納在帝旁居夷渡海不汝置險阻艱難曾備嘗(趙承之賢)
(良硯詩不見東坡老弟昆年年曲阜履猶存計功何必悲周鼎會使詞林百怪奔)
王平甫硯蘇軾
玉德金聲而寓於斯中和所薰不水而滋正直所冰不
寒而澌
東坡硯
荆公過東坡有硯愛之曰當集句以賦唱曰巧匠鑿山
骨久之不成篇命駕去
唐子西硯
筆之夀日墨之夀月硯之夀世何也硯静也吾得飬生
焉以鈍為體以静為用唯其然是以永年
延和硯
唐彦猷得侯宗亮古硯刻延和二字形外方水池内圓
不加鐫鑿青紫色
玉堂端硯蘇養直
虞純中硯薄脣斗池背數星雲襲之古玉堂硯銘曰琢
山骨維端溪星晳晳雲襲之懸絶壁下斗池
李元時端硯
李元時古端硯廣踰咫厚二寸栗澤芒潤具端石之美
琢製甚質容水處深而底平非邇來所作(李方叔)
玉堂大硯
文與可赴陜孫洙贈玉堂大硯東坡銘陂陀瀰漫天闊
海淺巨源之硯淋漓蕩潏神沒鬼出與可之筆
中興袐閣硯
祕閣硯高宗御押鄭亨仲詩石渠東觀天尺五右文儲
硯一百九今所見七十五耳
詩(詩銘𤨏瑣者不書)
涵星硯詩(又詩呼童淨洗涵星硯)蘇軾
紫潭出元雲翳我潭中星獨有潭上月倒挂紫翠屏
紫花硯詩鄭毅夫
耕得紫玻瓈鑿成天馬蹄潤應通月窟洗合就雲溪
端硯詩陳無已
王家舊物羣偷後石出蠻溪石丈深揮翰吾非玉堂手
斷金君有古人心
端硯詩(寇十一惠)陳無已
端溪四山下龍淵鬱積中州清淑氣金聲玉骨石為容
河江屈流雲作使滑如女膚色馬肝探頷適遭龍伯睡
轆轤挽出萬人負千歲之藏一朝致書生活計亦酸寒
斷塼半瓦寧求備似憐陶瓦磨竈煤輟誦不减前人志
端硯詩李樸
巗石凝清粹端然絶世珍聲清輕楚玉色潤勝燕珉
端溪大硯詩謝無逸
琢琱山骨竒磨礲發光炯體潤雲氣生寒泉冽幽井
端硯詩(贈王欲)陶商翁
端石如池狀潤疑雲雨通麁官不識字好去伴詩翁
端硯詩(曾徽言)張彦實
君家文房珍尤者一一數端溪從誰得不記歲月古中
窪削天成外鑿餘雷斧向來萑葦中險作百碎補
硯詩(沈商卿)鄭亨仲
眼明見此超萬古色如馬肝涵玉質白圭之玷尚可磨
澁不拒筆滑留墨
硯詩(范達夫)鄭亨仲
范郎紫玉餘半圭翻手作雲雨雹隨龍蛇起陸孔翠飛
雲收雨霽千首詩
端硯詩朱新仲
巧匠摩雲斵山骨媪神拱手不敢惜因隆作防窪作池
以金為聲玉為質
銘
胡文恭公硯銘晁無咎
天不愛道生異人地不愛寶物斯珍
端硯銘蘇軾
千夫挽綆百夫運斤篝火下縋以出斯珍一噓而泣歲
久愈新誰其似之我懷斯人
端硯銘(蘇養直)
我友三益取谿之石與墨為入玉靈之食與水為出隂
鑑之液匪以玩物維以觀德
硯銘(迨)
有盡石無已求生隂壑閟重湫得之艱豈易投旌苦學
畀長頭
硯銘(邁)
以此進道常若渴以此求進常若驚以此治財常思予
以此書獄常思生
硯銘
置之冰凝凄然其似秋噓之露泫熙然其似春唯有德
以自潤能不言而治人
端溪硯銘晁無咎
倏忽相遇雲翔雨驅似神而非以茁萬殊
端石硯銘(李時)李元叔
非玄非赤茫栗以澤宜筆與墨與手相得
端硯銘(序曰孟仁威端石如曉日彤霞天下至寶)王性之
下巖星殞彤霞爛然呵噓餘潤雲液神泉
硯箋卷一
