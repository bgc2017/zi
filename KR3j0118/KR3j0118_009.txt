示兒編卷九宋孫奕撰
文說
聲畫押韻貴乎審
初誠齋先生楊公考校湖南漕試同寮有取易義為魁
先生見卷子上書盡字作尽必欲擯斥考官乃上庠人
力争不可先生云明日揭牓有喧傳以為場屋取得箇
尺二秀才則吾輩將胡顔竟黜之廬陵出聖武為天下
君賦小賦押君字者隔句皆押能羣韻而多寫作群當
時有數人作者賦甚工意必前列而竟不掛名後主文
出院與勸駕言及此甚嗟惜之且云二十文韻中無群
字凡如此寫者皆不敢取又出三代有道之長賦三字
韻或押殽函者並行黜落蓋函音諴見二十七咸其與
三字同韻乃函人唯恐傷人之函(胡男切)臨江軍出順天
為日新之教賦教字韻效傚二字寫出效俲不從文而
從力者並不取所謂顔魯公有干禄字即此可知後之
人凡書者不可不辨其畫押者不可不審其聲
雙音字貴詳審
林德頌(埛)賦文精義云如車攻宣王復古賦復字本獨
音扶又反俗音伏熊淳押舊字云苟根本之謀在我素
講則統緒之托指期可復皆本音也沈之萬押肅字云
所嗟古制之久泯豈謂此詩之能復此用俗音也理當
從經釋文是然恐主文用俗音故湏上請予按經釋文
車攻序復古復文皆無音唯復會獨音扶又反復古之
復當音伏訓反也復會之復訓又也則此復古熊淳押
去聲非是沈之萬押入聲乃是林德頌顧苐弗深究也
林又云如渾天儀字本音胡本反葉重開天行徤賦云
爰有稚圭擬形容於轉轂故令平子妙制作於渾儀此
誤作平音用也如姚鳳渾天羲和之(舊器)賦云妙契洪造
器名渾天此是矣予稽諸揚雄傳大潭思渾天顔師古
音胡昆反揚子重黎篇或問渾天温公音胡本切則二
音皆得通押不可謂誤張教授(炳)在廬陵郡學出孟荀
羽翼六經賦羽有兩音上聲者五音之羽去聲者羽翼
之羽有上請者許押上聲乃是落韻
協韻不可重押
如秦少游君臣相正國之肥賦第五韻云因知正主而
御邪臣者難以存乎安強正臣而事邪主者不能浸乎
明昌美聖時之會聚常直道以更相蓋上下交孚兮若
從繩之紏畫故民俗阜蕃也常飽德以康強所以舜申
后稷之忠民或饑而可救唐相韓休之鯁已雖瘠以何
傷係中魁選有訟其重疊用韵遂殿舉朝旨今後詩賦
如押安強即不得押康強矣蓋十陽韵中強字亦作疆
故也
用字貴詳審
凡用事湏探究本文不可以虛對實如陳傅良漢斲琱
為樸賦云吏尚刻深弊見於乾封元鼎意多穿鑿機形
於五鳳黃龍按漢郊祀志武帝封泰山改元封元年明
年夏旱公孫卿曰黃帝時封則天旱乾封三年乃下詔
曰天意欲乾封乎乾音干則乾封非年號也以對五鳳
則為偏矣
祭文簡古
世傳北狄來祭皇太后文楊大年捧讀空紙無一字即
自撰曰惟靈巫山一朵雲閬苑一圑雪桃源一枝花秋
空一輪月豈期雲散雪消花殘月缺伏惟尚享時仁皇
深喜其敏速歐陽文忠公奉母夫人喪歸廬陵道過臨
江李觀以著作佐郎知清江縣太守命作祭文應聲而
成曰孟軻亞聖母教之也夫人有子如軻雖死何憾尚
享公聽之甚悲感且擊節稱賞二者雖皆祭文然體律
簡古詞意超絶真得尹師魯止用五百字可記之法使
施之他文無不可者故表而出之
對用人名
觀皇甫嵩醉鄉日月有徵人名必分品類則用字之法
貴乎親切於是略試申之如風雲中用朱雲斛律明月
則申以李淳風南霽雲高霞㝢韋雲起袁天綱崔日用
鳥獸中用魏豹扁鵲則申以伯虎仲熊叔豹季騧梁鴻
高鳳賈彪郭象陳龜朱鳳崔駰朱虎孔鯉祝鮀石季龍
韓擒虎草木中用鄧艾越椒則申以薛柳張松張華崔
寔王筠盧把元德秀高仙芝布帛中用季布爰絲則申
以黃裳黥布伍被陸扆田布常衮顔色如衛青李白則
申以陶朱李赤師丹李絳朱邑黃香白圭黃覇龔黃元
白赤松子黃石公形體如張耳伯牙則申以隸首姜肱
馯臂公肩班叔皮習鑿齒親族如王郎衛子夫則申以
竇王孫(嬰)嚴公子(彭祖)羊叔子(祜)劉伯祖(祐)家具如劉
盆子公孫杵臼則申以袁盎京房臧宫渾室管輅張衡
(闕)高甑生州郡如馮唐孔光則申以王吉法真樂
廣李通張衡李歙賈䕫杜撫欒巴馮道馬嚴李賀又以
門目觸類而長之如國名用馬周董晉李漢馮唐吳漢
路隋孫楚蘇秦唐儉虞翻西周東周前漢後漢帝王用
趙堯王舜貢禹張湯田文蘇武卦名用楊震米恒李㢲
苖復唐臨崔渙蘇安恒溫大有賈敦頥韓思復程知節
韋思謙薛大鼎沈既濟金玉用韓瑗唐璿蘇瓌蕭瑀周
瑜李珏王珪房琯郭璞庾琛衛玠劉琨蔣琬劉璋張守
珪李抱玉數目用九方臯百里奚員半千武平一張九
齡權萬紀雷萬春程千里武三思方萬頃張萬福鄂千
秋山川用劉元海馬子山安禄山倪若水段干木韋巨
源孔北海李西河賈山和嶠賈島李源韋淮李峴王潮
李漢袁崧温嶠山簡江淹四時用子夏杜秋雷萬春車
千秋韋夏卿趙冬曦四方用東園公北宮錡姚南仲公
西華東方朔西門豹南宫适北宫黝東施西施南阮北
阮以至高皇小白倪寬王猛夏馥黃香劉晨叔夜谷永
牟長傅喜馮驩李固徐堅梅福王祥許遠袁高婁敬杜
欽周仁韓信馮道劉德祖逖宗均張衡郗鑒祖己仲壬
田甲庖丁謝安穆寧陽虎樂羊牛崇馬援來濟劉洽馬
良羊祐宰我夷吾京房渾室伯夷儀狄灌夫馮婦徐孺
子來護兒金安上白敏中司馬遷公羊高徐有功蘇無
畏華無傷申不害蘇味道婁師德史叔賓宗楚客堯辟
邪(北史堯暄字辟邪)霍去病冉伯牛桑弘羊劉黑闥杜黃裳田
仁會崔信明凡此皆可以類求所謂世間未有無對者
也
詩說
假對
詩律有借對法苟下字工巧賢於正格也少陵北鄰云
愛酒晉山簡能詩何水曹贈張四學士云紫誥仍兼綰
黃麻似六經又無復隨高鳳空餘泣聚螢送楊六使西
蕃云子雲清自守今日起為官寄韋有夏郎中云飲子
頻通汗懷君想報珠九日云坐開桑落酒來折菊花枝
(一作來把)蓋用山簡對水曹兼綰對六經高鳳對聚螢子雲
對今日飲子對懷君桑落對菊花亦清秋方落帽子夏
正離羣之比也如少游與子瞻同席自矜髭髯之美曰
君子多乎哉子瞻戲曰小人樊湏也(邵氏聞見後錄)尤借對之
的
偏枯對
詩貴於的對而病於偏枯雖子美尚有此病如重過何
氏曰手自栽蒲柳家纔足稻粱(毛氏注詩云楊柳蒲柳也)寄李白曰
稻粱求未足薏苡謗何頻田舍曰櫸柳枝枝弱枇杷樹
樹香此以一草木對二草木也贈崔評事曰燕王買駿
骨渭老得熊羆得舍弟消息曰浪傳烏鵲喜深負鶺鴒
詩寄高詹事曰天上多鴻鴈池中足鯉魚寄李白曰幾
年遭鵩鳥獨泣向麒麟又曰麒麟不動爐烟轉孔雀徐
開扇影還此以一鳥獸對二鳥獸也秋野曰吾老甘貧
病榮華有是非寄李白曰未負幽棲志兼全寵辱身偶
題曰作者皆殊列聲名豈浪垂上韋左相曰聰明過管
輅尺牘倒陳遵是以二字對一意也人日曰冰雪鶯難
至春寒花較遲是以二景物對一物也歸鴈曰見花辭
瘴海避雪到羅浮(惠州二山)是以一水對二山也月夜曰遥
憐小兒女未觧憶長安是以二人對一郡也上韋左相
曰巫咸不可問鄒魯莫容身是以一人對二國也贈太
常張卿均曰友于皆挺拔公望各端倪是以歇後對正
語也龍門曰往還時屢改川水日悠哉是以實對虚也
大手筆如老杜則可然未免為白圭之玷恐後學不可
效尤
倒用字
詩中倒用字獨昌黎為多醉贈張秘書曰元凱承華勛
赴江陵云所學皆孔周歸彭城云閭里多死饑下言引
龍夔城南聫句云戞鼔侑牢牲又百金交弟兄赴江陵
云殷勤謝友朋孟東野失子云薄厚胡不均重云云身
體豈寧康送惠師云超然謝朋親荅張徹云碧海滴瓏
玲苦寒云調和進梅鹽東都遊春云渚牙相緯經(音徑)雜
詩云詩書置後前寄崔立之云不約論財資又無人角
雄雌孟先生云應對多差参又此格轉嶇嶔符讀書云
寒饑出無驢人日登高云盤蔬冬春雜南内朝賀云不
見醻稗稊又磨淬出角圭晚秋聫句云惟學平貴富贈
唐衢云坐令四海如虞唐八月十五夜贈功曹云嗣皇
繼聖登夔臯贈劉師服云後日懸知漸莽鹵杏花云杏
花兩株能白紅又百片飄泊隨西東感春云兩鬢雪白
趨埃塵和盤谷子云推書撲筆歌慨慷(音康)皆倒字類
也
雙字
詩人下雙字不一然各有旨趣如盧子諒摵摵芳葉零
韓吏部淮之水舒舒楚山直叢叢野晴山簇簇霜曉菊
鮮鮮晨遊百花叢采朱兼白白剥剥啄啄有客至門角
角雉雊羣雌粥粥鵲聲鳴楂楂烏噪聲擭擭蛙黽鳴無
謂閣閣秪亂人腷腷膊膊雞初鳴月吐窗烱烱韋蘇州
漠漠帆來重冥冥鳥去遲杜工部野日荒荒白江流泯
泯清無邊落木蕭蕭下不盡長江滚滚來荆公新霜浦
溆綿綿白薄晚林巒往往青東坡浥浥爐香初泛夜離
離花影欲搖春六一翁霜雲暎月鮮鮮色風葉飛空撼
撼聲古屋醉吟燈豔豔畫廊争聽雨瀟瀟聖俞淡淡平
田水濛濛半嶺雲雖隨事命詞要不苟也
遞相祖述
老杜戲為詩曰未及前賢更勿疑遞相祖述復先誰所
謂夫子自道也嘗觀其後出塞曰借問大將誰恐是霍
嫖姚句法得之郭景純遊仙詩借問此何誰云是鬼谷
子送十一舅云雖有車馬客而無人世喧句法得之淵
明雜詩結廬在人境而無車馬喧春日憶李白云何時
一樽酒重與細論文即孟浩然何時一杯酒重與李膺
傾之體復愁云月生初學扇雲細不成衣即李義府鏤
月成歌扇裁雲作舞衣之體醉歌云天開地裂長安陌
寒盡春生洛陽殿即靈運日暎昆明水春生洛陽殿之
體也若夫退之酒食罷無為棋槊以相娛句法又使少
陵今夕行云咸陽客舍一事無相與博塞為歡娛祭姪
孫湘文云情一何長命一何短句法又使少陵石壕吏
云吏呼一何怒婦啼一何苦也
用古今句法
杜詩刈葵莫放手放手莫傷根一作傷葵根用古詩采
葵莫傷根傷根葵不生江邊小閣云薄雲嵓際出孤月
浪中翻用何遜入西塞云薄雲岩際出初月波中上寒
食舟中云雲白山青萬餘里愁看直北是長安用沈佺
期云雲白山青千萬里幾時重謁聖明君寒食舟中云
春水船如天上坐老年花似霧中看用沈佺期云船如
天上坐人似鏡中行莫相疑行云晚將末契託年少用
陸士衡傷逝賦云託末契於後生此皆取古人之句也
至於戲題畫山水圖云焉得并州快剪刀剪取吳淞半
江水即白樂天聽曹綱琵琶示重蓮云誰能截得曹綱
手插向重蓮細袖中眼前無俗物多病也身輕即樂天
眼前無俗物身外即僧居為人性癖躭佳句語不驚人
死不休即樂天人各有一癖我癖在章句金魚換酒來
即太白金龜換酒處此又同時人之句也
類前人句
太白獨酌勸孤影同淵明揮杯勸孤影退之江燕正飛
飛同陸機飛飛燕弄聲韋蘇州荅裴税云采菊露未晞
舉頭見南山同淵明采菊東籬下悠然見南山蘇子美
峽束滄淵深貯月岩排紅樹巧粧秋同老杜峽束滄江
起嵓排石樹圓徐師川早朝云黃帝遠臨天北極紫宸
位在殿中央老杜玉几由來天北極朱衣只在殿中央
元白酧和云有月多同賞無杯不共持即昌黎縣齋讀
書云詩成有共賦酒熟無孤斟潘佑感懷云幽禽喚杜
宇宿蝶夢莊周即李白野禽啼杜宇山蝶舞莊周東坡
西湖新成云二十四橋亦何有換此十頃玻璃風即歐
公西湖云都將二十四橋月換得西湖十頃風太白云
但得酒中趣勿為醒者傳類靖節但得琴中趣何勞絃
上聲六一翁食車螯云但知美無厭誰謂來甚遐梅聖
俞河豚亦云但言美無度誰知死如麻東坡初冬云一
年好處君湏記正是橙黃橘綠時類昌黎早春云最是
一年春好處絶勝烟柳滿皇都山谷云去時魚上冰歸
時燕哺兒類昌黎征蜀聫句始去杏飛蝶及歸柳鳴蛩
王元之春日雜興云何事春風容不得和鶯吹折數枝
花同老杜恰是春風相欺得夜來吹折數枝花宋元憲
(郊)云鑿開魚鳥忘情地展盡江湖極目天同徐仲雅(五代)
(人)題明月圃云鑿開青帝春風圃移下姮娥夜月樓王
荆公梅花云遙知不是雪為有暗香來類蘇子卿只言
花似雪不悟有香來徐師川云誰家竹可欵何處酒莫
㤀類退之遊青龍寺云何人有酒身無事誰家多竹門
可欵太白瀑布云海風吹不斷江月照還空介甫嘲白
髮云種種春風吹不長星星明月照還稀樂天琵琶行
云間關鶯語花底滑幽咽泉流水下灘醉翁聽筝云綿
蠻巧囀花間舌嗚咽交流水下泉唐朱書喜陳懿老至
云一别一千日一日十二憶苦心無閑時今日見玉色
乃知山谷五更歸夢三百里一日思親十二時之語相
若李白題峰頂寺云夜宿峰頂寺舉手捫星辰不敢高
聲語恐驚天上人乃知晏元獻危樓詩全似之陰鏗云
柳色黃金嫩梨花白雪香太白行樂詞亦全用之晉書
載記云蛟龍得雲雨鵰鶚在秋天杜子美贈嚴閣老亦
全用之
杜詩轉字音
杜工部反經史字音為多略舉數四如霍去病為嫖姚
校尉服虔音飄搖師古音頻妙羊召反荀悦漢紀作票
鷂字今音飄搖不當其義公贈田九判官曰將軍不數
漢嫖姚後出塞曰恐是霍嫖姚寄卿嘉榮曰自是一嫖
姚凡三押皆作平聲六典曰後漢州置别駕持中皆
刺史自辟除晉職官志曰州置别駕治中從事治字無
音而六典作持字公寄岳州賈司馬巴州嚴使君曰典
郡終微𦕈治中實棄捐趙彦才云治從平聲後漢明
帝紀謂羣臣曰郎官上應列宿出宰百里應字無音公
寄劉峽州曰刺史諸侯貴郎官列宿應既押平聲韵又
使為太守事論語磨而不磷力刃切公暮春送馬大
卿曰此道未磷緇别崔潩曰但取不磷緇皆作平聲
張良贊曰為其貎魁梧竒偉蘇林曰梧音悟師古曰魁
大貎也梧者言其可驚悟讀為吾非也公贈蕭郎中曰
魁梧秉哲尊乃讀作吾鄭典設自歸州歸曰刺史似
宼恂列郡宜競借乃讀作迹蓋押適字韵也題衡州
文宣王廟曰耳聞讀書聲殺伐思髣髴乃讀作沸蓋押
至字韻也韓詩曰浦帆晨初發郊扉冷未開帆音去聲
今韻書已收又曰敕厨唯一味求飽或三鱣楊震傳有
雀銜三鱣集講堂注音善今押為平聲
韓詩轉字音
韓吏部押韻或反平為側移側為平亦復多江漢云華
燭光爛爛(音闌)此日足可惜云往往副所望(音㤀)别竇
司直云婉孌不能㤀(音望)詠筍曰得時方張王(二音帳旰)東
都遇春云渚牙相緯經(音徑)送劉師服云貴者恒難售
(音酬)食蝦蟇云余初不下喉近亦能稍稍(所教反)讀東方
朔雜事云事在不可赦(音奢)方橋云方橋如此作(音佐)
送區弘南歸云我念前人譬葑菲(音霏)望秋作云怯膽
變勇神明鑒(音監)
柳詩轉字音
柳儀曹押轉聲韵亦復有之遊南亭叙志云衆生均覆
燾(音陶)望横江口云島嶼疑掐振(音真)詠三良云猛志
填黃壤(音攘)詠韋安道云朅來事儒術十年所能逞(音)
(呈)雖曰杜與韓柳喜取别聲押韵然自建安而來已皆
然矣左太冲雜詩云壯齒不常居歲暮常慷慨則已轉
慷為平聲也陸士衡為顧彦先贈婦云京路多風塵素
衣化為緇則已轉緇為上聲也劉公幹雜詩云安得肅
肅羽從爾游波瀾此以去聲郎肝切用瀾字也顔延年
登巴陵城云却倚雲夢林前瞻京臺囿此以入聲于六
切用囿字也即此觀之則知四聲皆有可通押者矣
示兒編卷九
