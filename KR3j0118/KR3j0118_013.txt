示兒編卷十三宋孫奕撰
正誤
齒牙
或疑昌黎去年落一牙今年落一齒為煩文予按楊中
立解誰謂鼠無牙曰牙牡齒也鼠無牡齒陸曰鼠有齒
而無牙僖公五年云輔車相依唇亡齒寒杜曰輔頰輔
車牙車史炤通鑑釋文晉穆帝九年輔車頰骨牙車也
咸卦咸其輔頰舌馬云輔上頷也漢張虞云耳目之間
杜甫戲贈友云一朝被馬蹋唇裂板齒無又按洪氏韓
子年譜云去年與崔羣玉云左車第二牙無故動搖脫
去而齒落詩云去年落一牙則此詩今年作也乃知在
頰為牙當唇為齒也昭昭矣
皮革
羔羊詩曰羔羊之皮又曰羔羊之革毛曰革猶皮也初
無區别孔曰說文謂獸皮治去其毛曰革對文則皮革
異散文則皮革通鄭注掌皮曰皮謂若虎豹熊羆有文
章者革謂無文章者去毛而獻之王光遠曰未練治謂
之皮已練治謂之革此一說也司裘曰大裘飾皮革謂
革輅也去毛得稱皮有毛得稱革此又一說也然論語
虎豹之鞟猶犬羊之鞟虎豹與犬羊别者並以毛文異
耳乃知鞟即革也按八音之中有革謂鼗鼓也則革已
去毛無疑矣若夫帝王世紀曰黃帝煞䕫以其皮為鼓
庸非毛氏所謂革猶皮也
饕餮
文公十八年縉雲氏有不才子貪于飲食冐于貨賄天
下之民以比三凶謂之饕餮杜曰貪財為饕貪食為餮
故孫仲益競與詹及甫書曰晉侯被兵之後復用吏饕
謂吏之貪財者也及觀北史明帝朝獲秃鶖於宮内遂
養之崔光曰此即詩有鶖在梁觧云秃鶖貪戀之鳥野
澤所育不應入於殿庭况饕餮之禽必藉魚肉菽麥稻
粱之養豈可留意於醜形惡聲哉老杜麂詩曰衣冠兼
盗賊饕餮用斯湏趙彦材云言衣冠之人行如盗賊唯
知饕餮而已故使人多害生物以充庖正在斯湏之間
焉則是崔杜以二字為貪食之謂初無别也至東坡賦
老饕又直以饕之一字為貪食云山海經又以饕餮為
獸名則必貪惏之獸也
檠㯳
東坡姪安節遠來夜坐三首前二首皆押燈檠韻末篇
云大弨一弛何緣彀已覺翻翻不受檠孫倬云楊子曰
見弓之張兮弛而不失其良兮曰何也曰檠之而已及
攷揚子正文作擏其字從手温公音居影切復質諸周
禮弓人注云至冬膠堅内之檠中定往來體檠音景韻
略三十八梗作㯳居影切所以正弓釋云蘇武能㯳弓
弩雖並從木皆非平聲東坡所押獨取楊倞注荀子繁
弱鉅黍古之良弓也然而不得排㯳則不能自正音巨
京反然玉篇廣韻平上聲皆收作正弓之檠但上聲注
云㯳今周禮亦作㯳則是不專主平聲之音
囊槖
公劉之詩曰于槖于囊毛曰小曰槖大曰囊孔曰左傳
稱趙盾見靈輒餓為之簞食與肉寘諸槖以與之槖惟
盛食而已是其小也公羊傳稱陳乞欲立公子陽生盛
之巨囊囊内可以容人是其大也說文曰無底曰囊有
底曰槖董氏曰無底曰槖有底曰囊唐韻曰槖無底囊
二說不同並存之
馬耳
東坡雪夜詩曰試埽北臺看馬耳未隨埋沒有雙尖趙
次公云馬耳山名竊謂天下之山至低不下數丈而止
於尋丈者少雪雖深埋沒山阜未之有也趙指為山果
何所據殊不知雪夜王晉之與霍辯對談雪盈尺王曰
雪太深乎霍曰看北臺馬耳菜何如左右曰有兩尖在
坡蓋用此何趙未嘗見是事而妄為是說
於莵
宣公四年楚人謂虎於莵於音烏前漢序傳楚人謂虎
於檡一音烏塗今作於莵山谷題雙澗寺云二水犇犇鳴
屋除松林落日吼於莵碑本作烏非也又詩曰王侯文
采似於莵洪生人間汗血駒復用於字乃是
欸乃
人皆曰柳柳州漁父詩欸乃二字本書為欸乃讀曰襖
靄既有山谷題浯溪碑可證又有元次山集中箋音可
質胡仔漁隐叢話乃謂洪駒父詩話反其音為靄襖者
非柰何廣韻十五海欵音於改反相然譍也謂之相然
譍則正得一聲山水綠之本意當從駒父欵音靄乃音
襖為正故洪景盧尚書欸乃齋記云柳别本或併二字
為襖音又别出一靄字非也
殷盤
初讀進學解周誥殷盤之語頗疑盤庚是君名非訓誥
誓命之比至味六一先生聽琴詩有二典意深博三盤
語丁寧又復云然一再思之太甲益稷之屬篇皆以名
檀弓本魯人以其善於禮故亦著名如泰伯衛靈公梁
惠王亦載於語孟之篇首同此一意
正鵠
周禮司裘王大射則共虎侯熊侯豹侯設其鵠鄭注侯
謂以虎熊豹麋之類飾其側又方制之以為□(音凖)謂之
鵠著于侯中所謂皮侯梓人張皮侯而棲鵠詩云終日
射侯不出正兮射義云循聲而發發而不失正(音征)鵠者
其為賢者乎孔子曰大射之侯其中制皮為鵠賓射之
侯其中采畫為正正大如鵠皆居侯中三分之一其燕
射則侯中畫為獸其中射處皆二尺則以侯中所射之
處為正鵠也正與鵠皆禽名正鴊之省文也方言齊魯
以題肩為鴊月令征鳥厲疾鄭氏謂征鳥題肩也齊人
謂之擊征或名曰鷹正義曰征鳥鷹隼之屬也鵠即漢
高祖所謂鴻鵠高飛一舉千里雖有矰繳尚安敢施鴊
健黠而難中鵠高遠而難中故射者取以為質的焉
非熊
六韜曰文王將田卜曰田於渭陽將大得焉非龍非彲
非虎非羆兆得公侯天遺汝師以之佐昌施及三王文
王乃齋三日田於渭陽卒見太公坐茒以漁文王乃載
以歸立為師史記曰呂尚以漁釣奸周西伯西伯將獵
卜之曰所獲非龍非彲非虎非羆所獲伯王之師果遇
太公於渭水之陽載而歸立為師而沿襲皆作非熊用
之嚴有翼雌黃亦云世所傳本或作非熊非羆致使學
者相承皆以非熊為太公事何其謬歟及觀崔駰達旨
詞曰或以漁父見兆於元龜注云西伯出獵卜之曰所
獲非龍非彲非熊非羆所獲伯王之輔班固賓戲曰周
望兆動於渭濱李善曰史記云太公望以漁釣奸周西
伯將出占之曰所獲非龍非虎非熊非羆所謂伯王之
輔則謂之非熊蓋本於此不可謂之謬矣然今史記寔
無非熊二字不知李善何所據而云
赦書弱水
本朝赦文必曰赦書日行五百里用昌黎荅張徹詩赦
行五百里蓋有自來矣又八月十五夜贈功曹云赦書
一日行萬里罪從大辟皆除死信如後之說無乃太遠
乎神仙傳謝自然泛海求蓬萊一道士曰蓬萊隔弱水
三十萬里非飛仙不可到東坡詩則曰蓬萊不可到弱
水三萬里信如蘇之說無乃太近乎
瘴癘地
杜甫夢李白詩曰江南瘴癘地逐客無消息舊注引劉
孝標流離大海之南寄命瘴癘之地謂廣南也趙彦材
乃引唐史白坐永王璘事詔長流夜郎會赦還潯陽坐
事下獄潯陽今之江州屬江南東路(今又屬西路)予謂此指
夜郎而言江南非瘴鄉少陵號詩史必不妄言當是傳
寫之誤雷詩何以又曰南方瘴癘地罹此農事苦
引經誤
无妄六二曰不耕穫不菑畬則利有攸往而坊記乃曰
不畊穫不菑畬凶牧誓曰戎車三百兩虎賁三百人而
孟子乃曰革車三百兩虎賁三千人矢其文德洽此四
國宣王也禮記以為太王(間居)戎狄是膺荆舒是懲僖公
也孟子以為周公(滕文公上)致遠恐泥子夏之言也班固以
為出孔子其進銳者其退速孟子之言也李固以為出
老子孟子以孔子所謂生事之以禮死葬之以禮祭之
以禮為曾子唐史以曾子所謂以能問於不能以多問
於寡為孔子與有扈戰于甘野夏啟也劉向以為夏禹
(說苑)濟人於溱洧子産也劉向以為景差(說苑)微子曰我舊
云刻子論衡本性篇引之曰我舊云孩子立政曰以又
我受民論衡明雩篇引之曰以友我愛民荀子堯問篇
乃曰諸侯自為得師者王得友者伯得疑者存自為疑
而莫己若者亾與今仲虺之誥能自得師者王謂人莫
己若者亡文意小異鹽鐵論文舉所引孟子乃曰居今
之朝不易其俗而成千乘之勢不能一朝居與今孟子
由今之道無變今之俗雖與之天下不能一朝居文意
大異
誤經意
孔子曰禹吾無間然即無瑕可指之義賈捐之泥於文
而不明其意便謂禹入聖域而不優孔子曰為命裨諶
草創之即非草野之義左邱明亦泥於文而不達其意
直謂裨諶謀於野(襄十一)得非讀論語之誤歟詩曰天命
玄鳥降而生商史記則謂元鳥墮卵簡狄呑之而生契
詩曰履帝武敏歆攸戒攸止史記則謂巨迹在野姜嫄
踐之而生稷得非讀詩之誤歟史記謂妻舜二女者豈
非因堯典釐降二女而誤耶又謂舜重瞳子者豈非因
舜典明四目而誤耶甚者有曰禹辛日娶妻甲日生子
非泥益稷之文所謂娶于塗山辛壬癸甲而誤耶書曰
協和萬邦論衡藝增篇以為唐必無萬國書曰弼成五
服論衡語增篇以為五采之衣服則王充豈深明於書
者耶
意誤
光武即位祝文曰上當天地之心地果可與天同稱上
耶宋玉賦曰料天地之極高地果可與天同稱高耶唐
高昌傳曰高昌兵如霜雪唐家兵如日月日月照霜雪
幾何自殄滅謂日滅霜雪可也謂月滅霜雪可乎昌黎
詩曰潢潦無根源朝滿夕已除謂潢潦無源可也謂潢
潦無根可乎
事誤
前輩多引脱粟飯為公孫弘事按韓子春秋晏嬰齊相
嘗食脱粟米不食重味則是倡自晏平仲多引浮查
為張騫事按王子年拾遺記堯時有巨查浮于西海查
上有光若星月查浮四海十二年一周天名貫月查又
名挂星查羽仙棲息其上則自是堯時吳甘寧住止
嘗以繒錦維舟去輙割弃以示奢侈則錦纜不始於煬
帝韓詩外傳北郭先生妻曰結駟列騎所安不過容
膝劉向列女傳楚於陵妻亦云則容膝之語非首出於
淵明人言蘇武不拜單于考之范史乃是鄭衆選詩
得魚腹中書攷之史記乃是陳勝謝靈運述祖德詩
有弦高犒晉師之語按呂氏春秋鄭賈人弦高實犒秦
師也潘安仁西征賦有歲次玄枵之語按安仁永康
二年之長安歲在壬子寔困敦也(並文選)人皆信退之
諱辯稱杜度以杜恕篤論求之乃知杜操字伯度泗州
大聖傳云和尚何國人也又謂莫知所從來云不知何
國人也以隋書西域傳觀之乃有何國觀後漢禮儀
志上陵議狀注苟先帝有瓜葛之屬男女畢會不可以
瓜葛為王導弈棋事觀劉禹錫贈進士張□詩云憶
爾懸弧日余為坐上賓舉筯食湯餅祝詞天麒麟不可
專以湯餅為明皇王后事觀高朕漢末為蜀郡守興
設學校修周公禮樂殿邦人立石室祠之在文翁石室
旁則興蜀之學不特文翁一人也(詳見范鎮東齋記事)觀前漢
淮南王欽傳廼□左顧存恤師古曰左顧猶言枉顧則
左顧之事不當指為毛寳也觀述異記石室山晉時
王質伐木至見數童子棋與質一物如棗核含之不覺
饑視斧柯爛盡既歸無復時人則爛柯之事非弈棋也
示兒編卷十三
