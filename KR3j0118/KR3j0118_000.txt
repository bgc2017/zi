示兒編雜家類三(雜說之屬)
提要
(臣)等謹案示兒編二十三卷宋孫奕撰奕字
季昭號履齋廬陵人其歷官無可考第十卷
中稱紹熙丁巳三月侍讌春華樓聞大丞相
周益公議論考之宋史紹熙元年為庚戍至
五年甲寅即内禪丁巳實慶元三年殆寧宗
時嘗官侍從傳寫誤為紹熙歟是編凡總說
一卷經說五卷文說詩說共四卷正誤三卷
雜記四卷字說五卷中第九卷前為文說後
為詩說李維楨序謂文說三卷詩說二卷誤
也前有開禧元年自序稱考評經傳漁獵訓
詁非敢以汚當代英明之眼姑以示之子孫
故名曰示兒編其書雜引衆說往往曼衍又
徵據既繁時有筆誤如經說類中以廣雅博
雅並言而皆云張揖作詩說類中以杜甫襲
用白居易詩雜記類中謂唐太宗納巢刺王
妃為妻嫂字說類中謂詩有陳佗(案陳佗之名見于詩)
(序奕以為詩則非)皆失于考訂以至荆舒是懲句經
說類中反覆論僖公無此事故孟子歸之周
公正誤類中又謂僖公之事孟子誤以為周
公王安石字說霸字條下稱其學務穿鑿無
定論藝苑雌黃一條又稱熙豐間定有成書
是正舛錯學者不能深考類以穿鑿嗤之亦
間或自相矛盾文說類中契丹空紙祭文一
事尤委巷不根之談其經說類中于竊比老
彭訓彭為旁于黽勉從事訓黽為蛙王士禎
古夫於亭雜錄深取之實亦附會之論然其
中字音字訓辨别異同可資考證者居多其
冗雜者可削其精核者䆒不可廢也乾隆四
十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
示兒編自序
杜子美示宗武有詩韓退之示兒有詩學者至令誦之
而東坡先生一以為聖賢事一以為利禄事殆若有所
區别然君子苟不能忘其子則隨其資而示以意使之
知學則一而已余之少也猶不如人今老矣所望者惟
子與孫然嬾惰無匹聞學褊隘上不能進之於聖賢之
域下不能引之於利禄之塗則以平生之末學者示之
是亦使之知學之意也苟籯無金教無經一再世不為
君子之歸可不懼哉於是攷評經傳漁獵訓話以立總
說經說文說詩說正誤雜記字說凡七條大抵論焉而
不盡盡焉而不确非敢以汚當代英明之眼姑以示之
子孫耳故名曰示兒編使後世賢廣吾意不賢毋謂不
汝誨也吾子其懋戒之哉開禧元祀九月上浣廬陵孫
奕序
