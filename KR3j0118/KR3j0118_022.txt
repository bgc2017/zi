示兒編卷二十二宋孫奕撰
字說
集字二
胡仔苕溪叢話曰元次山集自釋曰帶笭箵而盡船注
(上郎下切下桑荒切)竹器也故唐書音訓云讀作郎桑見結本集
音訓又音上力丁切下息拯切取魚籠也盖有平仄兩
音字釋又云能帶笭箵全獨保生其語雖恊韻然廣韻
於庚清青三韻中不收此箵字並於上聲迥字韻中收
之又曰退之與崔立之詩云四坐各低面不敢捩眼
窺捩音麗琵琶撥也謂左右窺又荷池云未諳鳴槭槭
那似卷翻翻又有摵摵井梧疎更殞(摵音縮又音蹙)並到也摵
又音索殞落貎後漢趙壹詩云伊優北堂上骯髒倚
門邊音亢葬盖高抗倖直貎見東坡詩注東坡和陳
履常雪中詩老檜作花真彊項趙次公云潁州多檜而
花白指檜為言檜老矣而假雪以為花猶人之彊項不
伏其老矣強項字如董宣不屈於公主帝目之強項令
東坡次韻滕大夫詩云朅來城下作飛石一礮驚落
天驕䰟次公云礮匹貎反今之砲石也又送鮮于都曹
歸蜀云籋盡霜湏照碧銅次公云籋讀如鑷禮部韻亦
作籋山谷筍詩寄東坡云大和諸生窘於用韻又伯
時畫揩蛘虎詩云猛虎肉醉初醒時揩摩苛蛘風助威
(蛘與痒同)神宗御製通鑑序云斷之以邪正要之以治忽
注云要伊消切若要膂之要盖要者衆體之所會也凡
會其宗者為要之又云此亦古人述作造端立意之
所繇也繇夷周切與由同古由字從由從丂書曰若顛
木之有甹孽者也後人省丂字故徐鍇曰說文無由字
南史劉杳傳杳在任昉坐有人餉昉&KR1634;酒而作桭字
昉問杳此字是否荅曰葛洪字苑作木旁集韻陣桭&KR1634;
(木名汁可為酒或作&KR1634;)學林云天保為一大人口八十甄仲舒
為予舍西土瓦中人董為千里草趙為小月走亨為二
口了卓為十日卜李為十八子昌為二日運為軍走隆
化為&KR1113;賈三刀為州破田為刃凡此皆象形取義非字
書偏旁之法也藝苑雌黃云食品有畢羅者蕃中畢
氏羅氏好食此味因以名之今俗乃從食而為饆饠䔫
品有頗陵者昔人自頗陵國將其子來因以為名今俗
乃從艸而為菠薐嗚呼字書之不講久矣以對為對以
辠為罪自秦漢以來則然熙豐間嘗有成書是正譌謬
學者不能深攷類以穿鑿訾之至乃妄有增損如點玉
之點去井之一以棗為來來以劉為丣金刀以貨泉為
白水真人以裴為非衣小兒以松為十八公以董為千
里草以安為兩角女以春為一日夫幽為山上挂絲吴
為天上有口朱為斗下木蘭為門柬草州為三刀羅為
天維杳為十八日吉為十一口火為八人昌為兩日合
為人一口德為人十四心甄仲舒為予舍西土瓦中人
天保為一大人口八十趙為小月走亨為二口了卓為
十日卜李為十八子運為軍走岳為邱山隆為降化業
為苦末以破田為刃以召刀為劭狃於習俗恬不為非
甚者果加草而為菓湏加髟而為鬚景加彡而為影凖
去十而為准鳳鳥之皇為皇王之皇一也必加凡而為
凰燕雀之燕與燕安之燕一也必加鳥而為鷰㬥加日
而為曝然加火而為燃岡加山而為崗莫加日而為暮
若是之類豈非俗學之謬歟皇朝類苑云古文自變
隸其法已錯亂後轉為楷字愈訛舛殆不可攷如言有
口為吳無口為天按字書吳字本從口從□(音抳)非天字
也此因近世謬從楷法言之至如兩漢篆文尚未廢亦
有可疑者如漢武帝以隱語召東方朔云先生來來解
云來來棗也按棗字從朿(音刺)不從來此或是漢人所傳
非當時語如丣金為劉貨泉為白水真人此則出於緯
書乃漢人之語按劉字從丣(音酉)從金如桺留駵皆從丣
非卯字也貨從貝真乃從具亦非一體不知緣何如此
字書與本史所記必有一誤也學林云沈約傳曰約
譔四聲譜以謂在昔詞人累千載而不悟而獨得於胸
襟窮其妙旨自謂入神陸法言論聲韻曰吳楚則傷輕
清燕趙則傷重濁秦隴則去聲為入梁益則平聲似去
固有即音切而知其義如之于切為諸而已切為耳如
是切為爾何不切為盍不可切為叵至於閭里鄙俗亦
有以音切為呼者突鸞為團屈陸為曲鶻崙為渾鶻盧
為壺忒㬠為大咳洛為殼初非有師學教授之也天成
自然莫知所以約所謂入神殆此類耶皇朝類苑云
切韻之學出于西域漢人訓字止曰讀如某字未用反
切然古語已有二聲合為一字者如不可為叵何不為
盍如是為爾而已為耳之于為諸之類從西域二合之
音盖切字之原也(筆談)緗素雜記云古語有二聲合為
一字者如不可為叵何不為盍而大為耍酷寵為孔從
西域二合之音盖切字之原也學者不曉龍鍾潦倒之
義正如二合之音是也龍鍾切為癃字潦倒切為老字
謂人之老羸癃疾者即以龍鍾潦倒目之其義取此
宋子京筆記云孫炎作反切語本出於俚俗常言故謂
就為鯽溜凡人不慧者即曰不鯽溜謂團曰突欒謂精
曰鯽令謂孔曰窟龍不可勝舉而盧仝詩云不鯽溜鈍
漢林逋詩云團欒空繞百千回是不曉俚人反語逋雖
變突為團亦其繆也容齋隨筆云切脚語世人語音
有以切脚而稱者亦間具之於書史中如以蓬為勃籠
槃為勃閒鐸為突落叵為不可團為突欒鉦為丁寧頂
為滴𩕳角為矻落蒲為敕盧精為即零螳為突郎旁為
步郎茨為蒺藜錮為骨露窠為窟䭾是也容齋隨筆
云今人書二十字為廿三十字為□四十為&KR1354;皆說文
本字也廿音入二十并也□音先合反三十之省便古
文也&KR1354;音先立反數名今直以為四十字按秦始皇凡
刻石頌德之辭皆四字一句泰山詞曰皇帝臨位二十
有六年琅琊臺頌曰維二十六年皇帝作始之罘頌
曰維二十九年時在中春東觀頌曰維二十九年皇帝
春遊會稽頌曰德愈修長三十有七年此史記所載每
稱年者輒五字一句嘗得泰山詞石本乃書為廿有六
年想其餘皆如是而太史公誤易之或後人傳寫之訛
耳其實四字句也世說云皕音袐二百為皕廿音入
二十為廿世先合切三十為世&KR1354;先入切四十為&KR1354;
雌黃云重疊之疊古從三日至亡新以三日大盛遂改
作三田戰陣之陣古用陳至羲之字篇變為陣字遂改
為車字畫之變因循若此者甚多如蠶字作蚕不知蚕
乃音腆船字作舡不知舡乃音工書關作閞閞乃音弁
書商作商商乃音的書須作湏湏乃音潰書簡作蕳蕳
乃音艱書本作夲夲乃音淊書體作&KR1360;&KR1360;乃音&KR0008;書美
惡字為美不知美字從火乃羔羊之羔也書肺腑字為
胏不知胏字從&KR1659;乃乾胏之胏也以紙為紙不知紙字
都奚切以券為劵不知劵字逵眷切以夌為麥不知夌
字力升切以筆為茟不知茟字兵苖切場音傷乃以為
埸字受音到多以為受字徘徊之徘或用俳字俳乃音
排角里之角或用角字角乃音覺以無為旡旡則音既
以耒為□□則音劣或以毆擊之毆為敺逐或以邊徼
之徼為徼□□字先合切乃以為芔木之芔盻字下計
切乃以為盼視之盼陜州之陜與陜隘之陜形似同而
義不同甲胄之胄與世胄之冑音雖同而字不同邵公
奭之邵異乎德彌卲之卲郤獻子之郤異乎以心卻之
卻車䈆之䈆音朁有類乎笑言之笑地名之㐲音大有
類乎伏藏之伏以進趨之趨為趍趍乃音馳以圖牒之
圖為啚啚乃音鄙束與朿不分舀與臽無辯甚者以著
為着以乾為乹以畫為畫以華為花而制字之法埽地
矣字譜總論訛字云久矣倍書字體分毫點劃訛失
後學相承遂成即真今攷訂其訛謬䟽于後且如蟲之
䖝䖝音虺字須之湏湏古頮字關之閞閞音弁字又扶
邁反船之舡舡音航商之商商音的蠶之蚕蚕音腆鹽
之盬盬音古美之美美音羔體之&KR1360;&KR1360;音坋本之夲夲
音淊匹之疋疋音雅又音所麥之夌夌音陵凡此非為
訛失是全不識字也又如顧之頋霸之覇喬之□獻
之献國之國廟之庿亂之乱殺之煞趨之趍虧之虧錢
之□齊之斉齋之斎學之斈臺之臺寳之宝驅之駈棲
之栖甕之瓮兔之兔遲之遅著之着㮚之栗繩之䋲飯
之飰備之偹豬之猪鄒之邹若之若肅之□襄之㐮繼
之継斷之断嬭之妳獮之狝軫之診珍之珍參之參泰
之泰□之恭醉之醉凡此皆俗書也又有暴字之類
者上有日矣旁又加日焉類如莫之暮基之&KR0008;然之燃
岡之崗凡此皆偏旁之贅者也又有尊墫字只一字
耳而旁又加木焉如昏之婚女之汝匊之掬與之歟回
之廻園之薗果之菓席之蓆凡此皆偏旁又贅者如宜
冥富宼皆從宀而俗書宜冥冨寇而從冖沖況梁涼皆
從水而俗書冲况梁凉而從冫冫音冰字厨廳皆從广
而俗皆從厂博協皆從十俗皆從小又有偏旁相錯
者如舀臽相似取耴相亂束朿不分奕弈無辨鳥隹通
用月月同體凡此皆俗書之訛也近時以來用字之的
當以監本省韻及廣韻玉篇集韻為正韻非不正也其
如鋟木匠士何皆不可攷訂况廣韻雖分明注為俗字
而集韻所載則真俗相亂耳學者可不審諸雌黃云
晉宋以來多能書者至梁大變蕭子雲改易字體邵陵
王頗行偽字前上為草能傍作長之類是也至為一字
唯見數點或妄斟酌遂使轉移北朝喪亂之餘書迹猥
陋專輒造字猥拙甚於江南乃以百念為憂言反為變
不用為罷追來為歸更生為蘇先人為老如此非一徧
滿經傳又云李濟翁資暇錄云俗之誤談何限呼郡
刺史為刺史謂官涉為官陟振□為噴涕呿口為愛富
□斗為煴剪刀為箭帽為幕禮為里予攷字書煴於問
切以火伸物則知呼□斗為煴當用此字濟翁不攷一
槩謂之誤談非也無亦作亡自古只用此二字秦時
始以無字為有無之字說文曰無文甫切今借為有無
字玉篇云□文甫切繁英豐盛也今為有無字古之經
書皆篆文秦變篆為隸多改其字形詩書周禮春秋禮
記論語皆用無字乃變篆為隸者改之惟周易首尾盡
用无字蓋變隸時不曾改易不在焚之數亦不得而改
至於亡字亦有存而不改者論語曰有若亡亡而為有
人皆有兄弟我獨亡焉能為亡不如諸夏之亡也以上
亡字獨不改者盖變隸時誤讀為存亡之亡故存而不
改也史書亦多用之為無漢書曰内亡骨肉本根之輔
外亡尺土藩翊之衛又曰朝亡廢官邑亡敖民地亡曠
土國亡捐瘠司馬相如賦曰亡是翁者賈山曰錢者亡
用器也翟方進士苟能亡恥漢書用亡字甚多敕字
亦作勅字此詔敇之字也敕不若勑也從力則順於行
草書而美看故古今寫敕字惟用從力之勅然世俗寫
束字並作來形寫敕為勅者盖俗書變束為來也說文
玉篇廣韻勑字並音賚惟集韻來字韻中有勑字又於
㩽字下收勑注曰相承用作勑字盖言相承用則無用
勑字雌黃云勞勑之勑洛代反詔敕之敕蓄力切世
俗多以勑為敕緣敕字古從力是以因循致誤集韻既
於去聲代字韻出勑字又於入聲職字韻列一勑字於
敕字之下注云勑本音賚世以為敕字行之久矣夫勑
既非敕字實出於世習之誤敕字下自不當收此字亦
集韻之誤邵氏聞見後錄云文彦博本姓敬其曾大
父避石晉高祖諱更姓文至漢復姓敬入本朝其大父
避翼祖諱又更姓文初敬氏避諱各用其一偏或為文
氏或為苟氏然敬字從□(音棘)非苟也從攴非文也俱非
其一偏也呂氏家塾記太宗欲相正惠公左右或曰
呂端之為人糊塗(讀為鶻突)帝曰端小事糊塗大事不糊塗
决意相之柳子厚詩云善幻迷冰火齊諧笑栢塗注
云東方朔傳老栢塗塗音茶又云猶訝雉為鷨音華
雉也即孔安國注益稷篇華蟲之義東坡和劉景文
雪詩童子愁冰硯佳人苦膠杯次公云膠字去聲與白
樂天一堞膠牙餳之膠同膠杯雖出莊子置杯焉則膠
而此所謂膠杯乃是酒凍也又次韻子由柳湖感物
詩胡為譏評(去聲)不少借生意凌挫難為繁又謝陳季
常惠一揞巾於感反藏也又次韻周種惠石棹詩皆
鼎鐺之意想與銚同山谷云能奴登切獸名熊屬足
似塵鹿絶有力故有絶人之才者謂之能能奴來切三
足鱉也今徐季海於來字韻用法士多壞能乃是僧似
鱉耳然魏晉人作詩多如此借韻潘子真云曾子固
言阿房宫賦鼎鐺玉石珠瑰金礫弃擲邐迤秦人視之
亦不甚惜瑰當作塊盖言秦人視珠玉如土塊瓦礫也
洪駒父云牧之云未雩何龍鮑欽止謂予言古本是
未雲何龍當以此為是摭言云李相讀春秋誤以叔
孫婼敕略呼為敕晷有小吏曰某緣師受誤呼文字今
聞相公呼婼為婼方悟之耳公曰不然因撿釋文果敕
略反公大慚號小吏為一字師李陽冰上李大夫古
篆書云常痛孔壁遺文汲冢□簡年代浸遠謬誤滋多
蔡中郎(邕)以豐同豊李丞相(斯)將束為宋魚魯一惑涇
渭同流抱朴子云書三寫魚成魯帝成虎劉歆七
略云古文或誤以見為典以陶為隂蔡邕撰郭有道
碑文先生諱泰字林宗其先出自有周王季之穆有虢
叔者實有懿德文王咨焉建國命氏或謂之郭即其後
也(李善曰高誘戰國策注曰郭古文虢字也)嵇康養生論云内懷殷憂則逹
旦不瞑(李善曰瞑古眠字劉良曰閉目曰眠)學林云格亦音閣前漢文
三王傳太后欲以梁王為嗣大臣及袁盎等有所關說
太后議格蘇林注曰格音閣義縱傳楊可方受告緍縱
以為此亂民捕其可使者天子聞以為廢格沮事漢書
音義曰廢格詔書沮已成之事師古曰格音閣凡此皆
讀為閣禮記發然後禁則扞格而不勝注讀曰凍&KR0982;之
&KR0982;陸德明釋文云恪胡格反一音戶各反格胡客反又
戶隔反凡此讀為胡客反又史記楊㒒傳云置伯格長
胡廣曰格古村落字街陌屯落皆設督長也前漢楊僕
傳云置伯落長師古曰置伯及邑落之長(予考前漢落長之語乃在)
(王温舒傳非楊僕傳也)則知史記讀格為落凡此格讀為落學
林云孟子曰士未可以言而言是以言餂之也趙岐注
曰餂取也郭璞注曰方言音忝謂取物也其字從金亦
作奴兼切玉篇食部有餂字注曰逹兼切古甜字廣韻
曰餂他點切取也義與孟子合孫奭音義餂奴兼切禮
部韻奴廉切公羊傳昭公二十年惡惡止其身善善
及子孫惡惡並如字一讀上烏路反又定公八年睋而
鋟其板睋五多反鋟本又作鑯七廉反又且審反以爪
刻鏤歛板也古汲高元之茶甘錄云杜子美哀貶台
州鄭司戶虔詩云薈蕞何技癢薈烏外切草多貌蕞在
最切又徂外切小也虔自謂著書雖多而皆碎小之事
也後人傳寫誤為會粹謂會集其純粹失之遠矣癢以
兩切痒也謂人有藝技不能自忍如人之癢也甫謂虔
私著國史者不能自忍也爾唐史氏謂虔集當世事著
書八十篇目其書為會粹亦承襲之誤矣邵氏聞見
後錄云前漢叙傳外博四荒按書外薄四海博字為誤
魏高堂隆傳是用大簡按詩是用大諫簡字為誤後漢
書方術傳懷協道藝當作挾字胡廣傳議者剥異當作
駮字朱浮傳保宥生人當作祐字王允乳藥求死當作
茹字(珩璜論此一叚並同但王允作充字)史官失於是正類此者不一
王荆公晚喜說字客曰覇字何以從西荆公以西在方
域主殺伐累言數百不休或曰霸從雨不從西荆公輒
曰如時雨化之耳其學務鑿無定論類此劉器之與
東坡元祐初同朝東坡勇於為義或失之過則器之必
約以典故東坡至發怒曰何處把上(把去聲農人乘以事田之具)獲
得一劉正言來知得許多典故䕫州古名朐䏰朐音
蠢又音劬䏰如尹反又音忍蚯蚓也崔偓佺淳化中
判國子監有字學太宗問曰李覺嘗言四皓中一人姓
或云用上加一撇或云用上加一點果何音偓佺曰臣
聞刀下用𣙜音兩點下用鹿音用上一撇一點俱不成
字四皓中一人甪里先生也予謂今書甪里用上加撇
者非是俗語借與人書為一癡還書與人為一癡予
每疑此語近薄借書還書理也何癡云後見王樂道與
前穆四書出師頌書函中最妙絶古語借書一瓻還書
一瓻欲以酒二尊往知却例外物不敢因撿說文瓻抽
遅反亦音絺注云酒器古以借書蓋俗誤以為癡也(並邵)
(氏聞見後錄)顔氏家訓云文字者墳籍根本世之學徒多
不曉字讀五經者是徐邈而非許慎習賦誦者信褚詮
而忽呂忱明史記者專皮鄒而廢篆籀學漢書者悅應
蘇而略蒼雅不知書音是其枝葉小學乃其宗系晉宋
以來所以部帙楷正可觀不無俗字非其大損至梁天
監之間斯風未變大同之末訛替滋生蕭子雲改易字
體邵陵王頗行偽字(前上為草能傍作長之類是也)朝野翕然以為楷
式畫虎不成多所傷敗爾後墳籍略不可看北朝喪亂
之餘書迹鄙陋加以專輒造字猥拙甚於江南乃以百
念為憂言反為變不用為罷追來為歸更生為蘇先人
為老如此非一徧滿經傳或曰今經典子皆謂非說文
所言子皆云是然則許慎勝孔子乎曰今之經典皆孔
子手迹耶客曰今之說文皆許慎乎荅曰許慎撿以六
文貫以部分使不得誤誤則覺之孔子存其義而不論
其文也先儒尚得改文從意何况書寫流傳耶必如左
傳止戈為武反正為乏皿蟲為蠱亥有二首六身之類
後人自不得輒改也安敢以說文校其是非哉且余亦
不專以說文為是也其有援引經傳與今乖者未之敢
從大抵服其為書櫽括有條例剖㭊窮根源鄭玄注書
往往引其為證若不信其說則冥冥不知一點一畫有
何意焉世間小學者不通古今必依小篆是正書記及
爾雅三蒼說文豈能悉得蒼頡本指哉亦是隨代損益
各有同異西晉已往字書何可全非但令體例成就不
為專輒耳古字多假借以中為仲以說為悅以召為邵
以間為閑如此之徒亦不勞改自有訛謬過成鄙俗亂
旁為舌揖下無耳席中加帶惡上安西鼔外設皮鑿頭
生毁獵化為獦(音葛獸名出山海經)竉變成寵(竉音郎動反孔也故從宂)如此
之類不可不治吾昔初看說文嗤薄世字從正則懼人
不識隨俗則意嫌其非略是不得下筆也所見漸廣更
知通變救前之執將欲半焉若文章著述猶擇微相影
響者行之官曹文書世間尺牘□不違俗也楊文公
談苑云今之姓胥姓雍者皆平聲春秋胥臣漢雍齒唐
雍陶皆是也蜀中作上聲去聲呼之盖蜀人率以平為
去陳曄𤨏碎錄云南粤志載嶺南字&KR0034;(音匾)&KR0034;(音矮)&KR0034;(音穩)
似此有十數字皆以意為之又云數之大字皆是借用
專壹疑貳相參放肆軍伍水陸膠㭍把捌瓊玖收拾叔
伯阡陌萬舞又云善字從口惡字從心喜怒字亦然
示兒編卷二十二
