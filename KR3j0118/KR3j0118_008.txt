示兒編卷八宋孫奕撰
文說
史異文
前高帝贊曰劉向頌云漢帝本系出自唐帝由是推之
漢承堯運德祚已盛叙傳又曰皇矣漢祖纂堯之緒後
漢杜林議郊祀制乃謂漢業特起功不緣堯宣帝紀
曰神爵三年八月詔益吏百石以下俸十五(韋昭曰若食一斛則)
(益五斗)荀悦漢紀云益吏百石以下俸五十斛劉輔上
書曰腐木不可以為柱卑人不可以為主荀紀云腐木
不可以為柱人婢不可以為主東漢仇覽傳為蒲亭
長化不孝子陳元謝承以為陽遂亭長化不孝子羊元
唐書來濟傳宣城石仲覽高智周傳江都石仲覽唐
百官志云平章事自李靖始郭正一傳自正一始百官
志云太宗設官七百三十員曹確傳乃曰太宗著令文
武官六百四十三員兵志曰天下府兵六百三十有四
而在關中者二百六十有一陸贄奏議謂置府兵八百
而關中五百太宗實錄云正觀四年天下斷死罪二
十九人七年天下死囚凡三百九十人自詣朝堂實錄
乃云二百九十人白居易樂府云死囚四百來歸獄舊
本紀統紀年代記皆云二百九十人(温公考異曰今從新書刑法志)新
書刑法志云正觀四年天下斷死罪二十九人六年觀
錄囚徒憫死罪者三百九十人縱之還家期以明年秋
即刑及期囚皆詣朝堂無後者太宗嘉其誠信悉原之
班固賓戲曰孔席不煖墨突不黔淮南子修務訓篇曰
孔子無黔突墨子無煖席前食貨志晁錯曰堯禹有
九年之水湯有七年之旱而國亾捐瘠者以蓄積多而
備先具也荀子富國篇云禹十年水湯七年旱而天下
無菜色者十年之後年榖俱熟而陳積有餘是無他故
焉知本末源流之謂也晉荀勖曰省吏不如省官省
官不如省事省事不如清心唐李德裕曰省事不如省
官省官不如省吏白居易傳云九歲暗識聲律元稹
白氏長慶集云五六歲識聲韵又白氏長慶集云雞林
賈人求市其詩頗切自云本國宰相每以百金換一篇
本傳乃云雞林行賈售其國相亦篇易一金
經史異
易曰養賢以及萬民蕭何曰養其民以致賢人舜典曰
四罪而天下咸服前鮑宣時政書曰堯放四罪而天下
服孟子曰夏曰校殷曰序周曰庠前儒林傳曰夏曰校
殷曰庠周曰序孟子曰庾公之斯學射於尹公之他
(離婁下)左氏襄十四年尹公他學射於庾公差孟子曰
詩亾然後春秋作文中子曰小雅廢春秋作文中子
王道篇叔恬曰舜一歲而廵五嶽舜典止廵四嶽
破題道盡
為文有三難命意上也破題次也遣辭又其次也不善
遣辭則莫能敷暢其意不善涵蓄題意破題何自而道
盡哉則是破題尤難者也嘗即是而觀古文第一句便
道盡題意而盡善盡美者我國朝得三人焉歐陽文忠
公縱囚論曰信義行於君子刑戮施於小人則一句道
盡太宗求名之意矣其後韓文公廟碑蘇文忠有匹夫
而為百世師一言而為天下法又一句道盡昌黎之道
義矣百有餘年而至周益公(必大)三忠堂碑其曰文章
天下之公器萬世不可得而私也節義天下之大閑萬
世不可得而踰也謂文忠歐陽公以文鳴忠襄楊公忠
簡胡公俱以忠義鳴故首句已道盡三公平生事實然
太宗文公一人耳皆易道三忠既三人又兩塗尤難道
公兩句無一字無來處殆與歐蘇争光不寧惟是以言
乎表則誕皇孫賀重華宮曰有天下傳之子初微黃屋
之心受帝祉施于孫俶誕青宮之胄乞致仕曰三千同
臣心甫際興王之運七十致君事適臨告老之年謝復
益國公曰華陽黑水裂地而封舊物青氊從天而下以
言乎啟則賀陳右相曰底績政塗奮庸揆路濟巨川汝
作舟楫式資利涉之功若和羹爾惟鹽梅更頼均調之
助賀王德言除工部侍郎曰擢登起部仍直鑾坡閶闔
晨趨班冠貳卿之玉筍絲綸夜草燭搖内相之金蓮賀
直院楊給事(椿)曰塗歸東省儤直北門論事激昂百辟
憚回天之力摛文掞麗四方傳擲地之聲謝劉守冄送
朱墨錢曰長者賜不敢辭正惟禮屈小人腹已屬饜過
為身謀凡此皆字字破的篇篇出竒只在首聫其題意
粲然靡所不載可謂文中虎也公平昔所著可觀不可
殫姑舉此則嘗鼎一臠可知矣
作文法
艮齋先生謝公昌國自起部丐祠歸渝上嘗往謁焉舂
容浹日無所不論因求作文之法先生曰余少時讀昌
黎文得四字取為文法平生用不盡乃跽而請曰四字
謂何答曰竒而法正而葩易詩之體盡在是矣文體亦
不過是然文貴乎竒過於竒則艷故濟之以法文貴乎
正過於正則朴故濟之以葩竒而有法度正而有葩華
兩兩相濟不至偏勝則古作者不難到况今文乎又
嘗得尚書張公茂獻文箴曰作文有三病意到而辭不
達如訟者抱直理口訥莫伸一病辭達而調不工如委
巷相爾汝俚鄙厭聞二病調工而體不徤如堂堂衣冠
美丈夫而無精神三病又曰非積氣之清以為日月星
辰則日月星辰不足以為天下之文非馭氣之正以為
充實之文則文雖文不足以議自然之文是說也雖詩
人之優遠騷客之靚深史家之詳贍一舉而兼之又豈
特舉子之文而已哉
賦要識題
前輩作賦湏看韻脚誠不易之論然近年主司亦有以
韻脚誤人者如吉州出明哲通天地之心韻脚云此其
實通而無間者而所取不主禮刑三代有道之長韻脚
云三代長久其故可知而所取乃專主教太子筠州出
明主謹養其和以知本末源流之謂也為韻而所取不
主財貨乃知作賦湏就題熟認不可参入外意必若太
學出天子當陽韻脚云天子當陽照臨萬國則以陽字
為太陽却不可不從
賦湏韻脚意全
賀方回言學詩於前輩得八句云平澹不流於淺俗竒
古不流於怪僻題詠不窘於物象序事不病於聲律比
興深者通物理用事工者如已出格見於成篇渾然不
可雋氣出於言外浩然不可屈盡心於此守而勿失請
借此以為八韻之法苟妙達此旨始可言賦昔秦少游
賦郭子儀單騎見虜第四韻云兹蓋事方急則宜有異
謀軍既孤則難拘常法遭彼虜之勁悍屬我師之困乏
較之力則理必敗露示以誠則意當親狎我得不徹衛
四環去兵兩夾雖鋒無鏌鎁之銳而勢有泰山之壓踞
鞍以出若無擒虎之威失隊而驚如棄華元之甲押險
韻而意全若此乃為盡善凡八韻皆即此可反三隅矣
近歲效莆陽體者雖貴意全然疊字多而失之冗句法
長而失之強此非善學柳下惠者也若解試省試尤貴
得體切宜知之
賦貴巧於使事
高安解試由也升堂賦滿場皆苦其無故實林振體狀
題意獨得活法只用孔門同時之事映𢃄其第六聫云
攀鱗附翼仰窺在寢之淵聞禮學詩下視過庭之鯉主
文李先之(朴)撫案稱賞曰祗消此聫已見由也果在堂
上矣遂寘首選消艮齋先生謝尚書嘗云未第時試仁
義天下之表制賦當時從游場屋者衆皆閣筆無以體
表制者自作第四韻散句有曰民多拱極之星世絶駭
輿之馬為表制設也有學生曾其姓者巧於移掇上添
兩句云如天其大民皆拱極之星若路以由世絶駭輿
之馬非特唤醒得題目意透又以星襯仁天馬襯義路
表制在其中矣較有工夫乃占第一予次之作者不可
不知
賦以一字見工夫
東坡有曰詩賦以一字見工拙誠哉是言嘗記前輩說
歐公柄文衡出堯舜性仁賦取劉煇天下第一首聫句
曰世陶極治之風雖稽於古内積安行之德蓋稟於天
劉來謁謝頗自矜公雖喜之而嫌其積字不是性為改
作藴劉頓駭服紹興己卯廬陵秋試大衍天地之樞賦
劉明老破題八字云法著大衍理關萬殊主司喜其關
字包盡題意取為冠場有用該字者皆末綴其後太學
復出魁者亦不過用此八字郭昌明首冠宜春賦曰重
明麗正化天下第三隔云德增日日之新斯能凝命世
被風風之教孰不胥然以風風對日日真不經人道語
也
示兒編卷八
