素履子儒家類
提要
(臣)等謹案素履子三卷唐張弧撰其書新唐
書藝文志晁公武讀書志陳振孫書錄解題
尤袤遂初堂書目皆未著錄惟鄭樵藝文略
宋史藝文志有之蓋其詞義平近出於後代
不能與漢魏諸子抗衡故自宋以來不甚顯
於世宋濓作諸子辨亦未之及然其援引經
史根極理道要皆本聖賢垂訓之旨而歸之
於正亦儒家者流也弧唐書無傳宋晁說之
謂世所傳子夏易傳乃弧偽作舊題其官為
將仕郎試大理寺評事而里貫已不可考藝
文略及宋志皆作一卷今本三卷殆後人所
分析歟乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
