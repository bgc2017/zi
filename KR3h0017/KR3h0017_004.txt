圖畫見聞誌第四
紀藝下
山水門(凢二十四人僧附)
范寬劉永王端翟院深
燕貴許道寧紀眞黃懷玉
商訓丘訥龐崇穆李隱
高克明屈鼎郝銳梁忠信
李宗成郭熙董贇侯封
符道隱擇仁巨然繼肇
范寬字中立華原人工畫山水理通神會竒能絶世
體與關李特異而格律相抗(叙論卷中巳述)寬儀狀峭古進
止疎野性嗜酒好道嘗往來雍雒間天聖中猶在耆
舊多識之有冒雪高峯四時山水并故事人物傳於
世(或云名中立以其性寬故人呼爲范寬也)
劉永京師人工畫山水始師僧德符畫松石後遍求
諸家山水採其所長而傚之及見荆浩之迹乃知諸
家有所未盡一日復覩關同畫俄歎曰是乃得名至
藝者乎向所謂登東山而小魯遂捐棄餘學專法關
氏果遂升堂馳名當代矣有瀑泉屏風四時山水山
居詩意等圖傳於世
王端字子正瓘之子工畫山水專學關同得其要者
惟劉永與端耳相國寺淨土院舊有畫壁惜乎主僧
不鑒遂至杇墁端雖以山水著名然於佛道人馬自
爲絶格兼善傳寫嘗寫真廟御容稱旨授三班奉
職有佛道功德故事人物四時山水傳於世
翟院深北海人工畫山水學李光丞院深少爲本郡
伶官一日府會院深擊鼔忘其節奏部長按舉其罪
太守面詰之院深乃曰院深雖賤品天與之性好畫
山水向擊鼔次偶見雲聳竒峯堪爲畫範難明兩視
忽亂五聲太守嘉而釋之院深學李光丞爲酷似但
自創意者覺其格下專臨模者往往亂真
燕貴本隷尺籍工畫山水不專師法自立一家規範
大中祥符初建玉清昭應宫貴預役焉偶暇日畫山
水一幅人有告董役劉都知者因奏𥙷圖畫院祗候
實精品也吕文靖宅廳後屏風乃貴所畫亦有圖軸
傳於世
許道寧長安人工畫山水學李光丞始尚矜謹老年
唯以筆畫簡快爲已任故峯巒峭拔林木勁硬別成
一家體故張文懿贈詩曰李成謝世范寬死唯有長
安許道寧非過言也長安凉榭中寫終南太華二壁
今存有山水寒林臨深履薄早行詩意潘閬倒騎驢
等圖傳於世
紀真黃懷玉並工畫山水學范寬逼真
商訓工畫山水亦學寬但皴淡山石圖寫林木皆不
及紀與黃也
丘訥河南雒陽人工畫山水體近許道寧筆氣不逮
而用墨過之
龐崇穆右北平人工畫山水始建玉清昭應宮召崇
穆畫山水數壁能爲群峯列岫雲煙聚散之象功畢
上欲旌以畫院之職乃遯去不仕
李隱五原人工畫山水大中祥符末營會靈觀命隱
寫五嶽山形於壁及畫山水於五殿屏扆觀其危峯
疊嶂遠水疎林可謂盡美矣然而鈎描筆困槍(上聲)淡
墨焦斯爲未至爾
高克明京師人仁宗朝爲翰林待詔工畫山水採
擷諸家之美參成一藝之精團扇卧屏尤長小景但
矜其巧密殊乏飄逸之妙
屈鼎京師人仁宗朝爲圖畫院祗候工畫山水得
燕貴之彷彿龐相第屏風乃鼎所畫
郝銳不知何許人工畫山水人或稱之而未見其迹
梁忠信京師人仁宗朝爲圖畫院祗候工畫山水
體近高克明而筆墨差嫰又寺宇過盛棧道兼繁人
或譏之也(恐其亂高故顯出之)以上各有圖軸傳於世
李宗成鄜畤人工畫山水寒林學李成破墨潤媚取
象幽竒林麓江臯尤爲盡善樞府東廳有大濺撲屏
風乃宗成所畫(石上有崔慤畫鷺鷥一隻)有風雨江山拜月圖四
時山水松栢寒林等傳於世
郭熙河陽温人今爲御書院藝學工畫山水寒林施
爲巧贍位置淵深雖復學慕營丘亦能自放匈臆巨
障高壁多多益壯今之世爲獨絶矣(熙寧初勑畫小殿屏風熙畫中)
(扇李宗成符道隱畫兩側扇各盡所藴然符生鼎立於郭李之間爲幸矣)
董贇穎川長社人工畫山水寒林學志精勤毫鋒老
硬但噐類近俗格致非高
侯封邠人今爲圖畫院學生工畫山水寒林始學許
道寧不能踐其老格然而筆墨調潤自成一體亦郭
熙之亞
符道隱長安人工畫山水寒林學無師法多從已見
當其合作亦有可觀
永嘉僧擇仁善畫松初採諸家所長而學之後夢吞
數百條龍遂臻神妙性嗜酒每醉揮墨於綃紈粉堵
之上醒乃添𥙷千形萬狀極於竒怪曾飲酒永嘉市
醉甚顧新泥壁取拭盤巾濡墨灑其上明日少增修
爲狂枝枯枿畫者皆伏其神筆
鍾陵僧巨然工畫山水筆墨秀潤善爲煙嵐氣象山
川高曠之景但林木非其所長隨李主至闕下學士
院有畫壁兼有圖軸傳於世
吳僧繼肇工畫山水與巨然同時體雖相類而峯巒
稍薄怯也相國寺資聖閣院有所畫屏風
花鳥門(凢二十九人僧道附)
黃居寀劉贊夏侯延祐丘慶餘
高懷寳徐熙徐崇矩徐崇嗣
唐希雅唐宿唐忠祚解處中
祁序陶裔母咸之傳文用
劉夢松劉文惠李符李懷衮
王曉趙昌王友鐔宏
易元吉崔白崔慤艾宣
李吉侯文慶董祥葛守昌
李祐丁貺閻士安居寧
慧崇何尊師牛戩
黃居寀字伯鸞筌之季子也工畫花竹翎毛默契天
眞冥周物理(叙論卷中巳述)始事孟蜀爲翰林待詔與父筌
俱蒙恩遇圖畫殿庭牆壁宫闈屏障不可勝紀學士
徐光溥嘗獻秋山圖歌以美之曾於彭州棲眞觀壁
畫水石一堵自未至酉而畢觀者莫不歎其神速且
妙也乾德乙丑歲隨蜀主至闕下太祖舊知其名
尋眞命太宗皇帝尤加睠遇供進圖畫恩寵優異
仍委之搜訪名蹤銓定品目居寀狀太湖石尤過乃
父有四時山景花竹翎毛鷹鶻犬兔湖灘水石春田
放牧等圖傳於世
劉贊蜀人工畫花竹翎毛兼長龍水迹意兼美名播
蜀川
夏侯延祐蜀郡人工畫花竹翎毛師黃筌粗得其要
始事孟蜀爲翰林待詔旣歸朝拜眞命爲圖畫院藝
學各有圖軸傳於世
丘慶餘潛之子工畫花竹翎毛兼長草蟲墨彩俱媚
風韻尤高有四時花鳥蜂蟬竹枝等傳於世
高懷寶懷節之弟工畫花竹翎毛草蟲𬞞菓頗臻精
妙與兄懷節同時入仕爲圖畫院祗候高氏自道興
至二子凢四世皆以畫進雖曰藝成然而不墜家聲
賞延於世可佳矣
徐熙鍾陵人世爲江南仕族熙識度閑放以高雅自
任善畫花木禽魚蟬蝶𬞞果學窮造化意出古今(叙論)
(卷中巳述)徐鉉云落墨爲格雜彩副之迹與色不相隱映
也又熙自撰翠微堂記云落筆之際未嘗以傅色暈
淡細碎爲功此眞無愧於前賢之作當時巳爲難得
李後主愛重其迹開寳末歸朝悉貢上宸廷藏之秘
府亦有寒蘆野鴨花竹雜禽魚蠏草蟲𬞞苗果蓏并
四時折枝等圖傳於世
徐崇矩徐崇嗣並熙之孫善繼先志克著佳聲
唐希雅嘉興人妙於畫竹兼工翎毛始學李後主金
錯刀書遂緣興入於畫故爲竹木多顫掣之筆蕭疎
氣韻無謝東海矣徐鉉云翎毛粗成而巳精神過之
唐宿唐忠祚並希雅之孫夙擅家聲皆躋妙格
解處中江南人事李後主爲翰林司藝特於畫竹盡
嬋娟之妙但間泊翎毛頗虧形似耳
祁序江南人工畫花竹翎毛兼長水牛鬱有高致也
陶裔京兆鄠人工畫花竹翎毛形製設色亞於黃筌
眞宗朝爲圖畫院祗候祥符中畫御座屏扆稱旨尋
改翰林待詔
母咸之江南人工畫朝雞妙冠一時
傳文用京師人工畫花竹翎毛有黃氏之風特精野
雉鵪鶉能辨四時毛彩
劉夢松江南人善畫水墨花鳥隨宜取象如施衆形
劉文惠不知何許人善畫花竹翎毛傳彩雖勤而氣
格傷懦
李符襄陽人工畫花竹翎毛彷彿黃體而丹青雅淡
別是一種風格然於翎毛骨氣間有得失耳
李懷衮蜀郡人工畫花竹翎毛學黃氏與夏侯延祐
不相上下今陳康肅第屏風乃懷衮所畫
王曉魯郡泗水人善畫鷹鷂柘棘師郭乾暉而遊其
藩
趙昌字昌之廣漢人工畫花果其名最著然則生意
未許全株折枝多從定本惟於傳彩曠代無雙古所
謂失於妙而後精者也昌兼畫草蟲皆云盡善苟圖
禽石咸謂非精昌家冨晚年復自購己畫故近世尤
爲難得
王友漢州人少隷本郡克寧軍籍工畫花果師趙昌
爲高足雖窮傳彩之功終乏潤澤之妙
鐔宏成都人工畫花果復師王友初云齒教後即肩
隨矣以上各有圖軸傳於世
易元吉字慶之長沙人靈機深敏畫製優長花鳥蜂
蟬動臻精奥始以花果專門及見趙昌之迹乃歎服
焉後志欲以古人所未到者馳其名遂寫獐猿嘗遊
荆湖間入萬守山百餘里以覘猿狖獐鹿之屬逮諸
林石景物一一心傳足記得天性野逸之姿寓宿山
家動經累月其欣愛勤篤如此又嘗於長沙所居舍
後䟽鑿池沼間以亂石叢花疎篁折葦其間多蓄諸
水禽每穴䆫伺其動静遊息之態以資畫筆之妙治
平甲辰歲景靈宫建孝嚴殿乃召元吉畫迎釐齊殿
御扆其中扇畫太湖石仍寫都下有名鵓鴿及雒中
名花其兩側扇畫孔雀又於神遊殿之小屏畫牙獐
皆極其思元吉始蒙其召也欣然聞命謂所親曰吾
平生至藝於是有所顯發矣未幾果勑令就開先
殿之西廡張素畫百猨圖命近要中貴人領其事仍
先給粉墨之資二百千畫猨纔十餘枚感時疾而卒
元吉平日作畫格實不群意有疎密雖不全拘師法
而能伏義古人是乃超忽時流周旋善譽也尚使元
吉卒就百猨當有遇於人主然而遽喪其命矣夫有
獐猿孔雀四時花鳥寫生𬞞果等傳於世(建隆觀翊教院殿東)
(獐猿林石絶佳又嘗於餘杭後市都監廳屏風上畫鷂子一隻舊有鷰二巢自此不復來止)
崔白字子西濠梁人工畫花竹翎毛體製清贍作用
䟽通雖以敗荷鳬鴈得名然於佛道鬼神山林人獸
無不精絶凢臨素多不用杇復能不假直尺界筆爲
長絃挺刃熙寧初命白與艾宣丁貺葛守昌畫垂拱
殿御扆鶴竹各一扇而白爲首出後恩𥙷圖畫院藝
學白自以性疎闊度不能執事固辭之于時上命
特免雷同差遣非御前有旨母召(凢直授聖旨不經有司者謂之御)
(前祗應)出於異恩也然白之才格有邁前脩但過恃主
知不能無纇相國寺廊之東壁有熾盛光十一曜坐
神等廊之西壁有佛一鋪圓光透徹筆勢欲動北都
大安寺許昌湖亭皆有畫壁及嘗見敗荷雪鴈四時
花鳥謝安登山子猷訪戴等圖多遇合作
崔慤字子中白之弟也今爲左廷直工畫花竹翎毛
狀物布景與白相類嘗觀敗荷雪鴈及四時花竹風
範清懿動多新巧有時作隔蘆睡鴈尤多意思
艾宣鍾陵人工畫花竹翎毛孤標高致别是風規敗
草荒榛尤長野趣鵪鶉一種特見精絶
李吉京師人嘗爲圖畫院藝學工畫花竹翎毛學黃
氏爲有功後來院體未有繼者
侯文慶京師人今爲翰林待詔工畫草蟲及寫𬞞菜
體尚精謹殊乏生氣
董祥京師人今爲翰林待詔工畫花木有瑠璃瓶中
雜花折枝人多愛之
葛守昌京師人今爲圖畫院祗候工畫花竹翎毛兼
長草蟲𬞞菜
李祐河内人丁貺濠梁人皆工畫花竹翎毛各有所
長求之才格難乎其人也
閻士安陳州宛丘人以醫術爲助教工畫墨竹筆力
老勁名著當時每於大卷高壁爲不盡景或爲風勢
甚有意趣復愛作墨蠏蒲藻等閑而成爲人所重也
僧居寧毗陵人妙工草蟲其名藉甚嘗見水墨草蟲
有長四五寸者題云居寧醉筆雖傷大而失眞然則
筆力勁俊可謂稀竒梅聖俞贈詩云草根有纖意醉
墨得已熟好事者每得一扇自爲珍物
建陽僧慧崇工畫鵝鴈鷺鷥尤工小景善爲寒汀遠
渚蕭灑虚曠之象人所難到也
何尊師(亡其名)閬中人善畫猫兒今爲難得
道士牛戩河内人工畫翎毛多寫班鳩野鵲但柘棘
不甚精高以上各有圖軸傳於世
雜畫門(凢三十五人僧道附)
卑顯張翼張戡丘士元
裴文睍胡九齡馮清包貴
包鼎趙邈齪辛成馮進成
吳進吳懷董羽任從一
趙幹曹仁熙荀信戚文秀
路衙推楊揮朱澄徐易
徐白劉文通蔡潤蒲永昇
何覇張經支選藴能
吕拙趙裔鄧隱
卑顯不知何許人眞宗朝爲翰林待詔工畫馬有
韓幹之風而筆力勁健有按御馬圖伯樂相馬秣馬
渲馬等圖傳於世
張翼一名鈐豳國人工畫蕃馬師趙光輔得其筆法
但狀彼胡人不能酷似耳
張戡瓦橋人工畫蕃馬居近燕山得胡人形骨之妙
盡戎衣鞍勒之精然則人稱高名馬虧先匠今時爲
獨步矣
丘士元不知何許人工畫水牛精神形似外特有意
趣
裴文睍京師人仁宗朝爲翰林待詔工畫水牛骨
氣老重劄渲謹密亦一代之佳手也
胡九齡絳人工畫水牛筆弱於裴而意特蕭灑愛作
臨水倒影牛人多稱之
馮清陜郡閿鄕人善畫橐駞兼工平畫景靈宫北廊
墻壁道經變相乃清之筆
包貴宣城人善畫虎名聞四遠世號老包也
包鼎貴之子雖從父訓抑又次焉子孫襲而學者甚
衆雖非類犬然終不能踐貴鼎之閾矣以上各有圖
軸傳於世
趙邈齪(亡其名)性惟質魯不善修飾故人號爲邈齪妙
工畫虎有伏崖嘯風䑛掌等虎傳於世
辛成不知何許人亦以畫虎聞於時
馮進成江南人善畫犬兔筆迹縝細
吳進吳懷並江南人善畫龍水
董羽毗陵人有鄧艾之疾語不能出俗號董啞子善
畫龍水海魚始事江南爲翰林待詔旣歸朝領真命
爲圖畫院藝學鍾陵清凉寺有李中主八分題名李
簫遠草書羽畫海水爲三絶又畫李後主香花閣圖
屏及歸朝後太宗嘗令畫端拱樓下龍水四壁極
其精思及畫玉堂屋壁海水見存羽始被命畫端拱
樓龍水凢半載功畢自謂即拜恩命一日上與
嬪御登樓時皇子尚幼見畫壁驚畏啼呼亟令杇
鏝羽卒不受賞亦其命也
任從一京師人仁宗朝爲翰林待詔工畫龍水海
魚爲時推賞舊有金明池水心殿御座屏扆畫出水
金龍勢力遒怪今建隆觀翊教院殿後有所畫龍水
二壁
趙幹江南人工畫水事江南爲畫院學生
曹仁熙毗陵人工畫水善爲驚濤怒浪馳名江介
荀信江南人工畫龍水真宗朝爲翰林待詔天禧
中嘗被旨畫會靈觀御座屏扆看水龍妙絶一時後
移入禁中
戚文秀工畫水筆力調暢嘗觀所畫清濟灌河圖旁
題云中有一筆長五丈旣尋之果有所謂一筆者自
邊際起通貫於波浪之間與衆毫不失次序超騰回
摺實逾五丈矣
路衙推(亡其名)不知何許人善畫魚體致純古以上各
有圖軸傳於世
朱澄事江南爲翰林待詔工畫屋木李中主保大五
年嘗令與高太冲等合畫雪景宴圖時稱絶手
楊揮江南人善畫魚人稱之而未見其迹
徐易暨弟白海州人並工畫魚精密形似綽有可觀
易兼工雜畫尤能篆隷今爲御書院藝學
劉文通京師人善畫屋木當代稱之眞宗朝爲圖
畫院藝學嘗被旨寫玉清昭應宫七賢閣兼預畫壁
爲優等
蔡潤鍾陵人工畫船水始隨李主至闕下&KR0674;八作司
彩畫匠人後因畫舟車圖進上上方知其名遂𥙷
畫院之職後令畫楚王渡江圖藏於内府以上各有
圖軸傳於世
蒲永昇成都人性嗜酒放浪善畫水人或以勢力使
之則嘻笑捨去遇其欲畫不擇貴賤蘇子贍内翰嘗
得永昇畫二十四幅每觀之則隂風襲人毛髮爲立
子瞻在黃州臨臯亭乘興書數百言寄成都僧惟簡
具述其妙謂董戚之流爲死水耳(惟簡住大慈寺勝相院其書刻石在)
(焉)
何覇不知何許人工畫船水其名尤著有瀟湘逢故
人舶客等圖傳於世
張經姑蘇人善雜畫尤精傳模
支選不知何許人仁宗朝爲圖畫院祗候工畫太
平車及江州車又畫酒肆邊絞縛樓子有分疎界畫
之功兼工雜畫
浙陽僧藴能工雜畫錯揔萬彙無不兼通然絶佳者
未易多得
道士呂拙京師人工畫屋木至道中爲圖畫院祗候
時方建上清宫拙因畫鬱羅霄臺樣進上恩改翰林
待詔不就願於本宫爲道士尋得披挂仍賜紫衣拙
畫屋木絶妙然多以人物繁雜爲累以上各有圖軸
傳於世
趙裔不知何許人工雜畫兼長佛道人物學朱繇用
筆少亞而傳彩爲精有十現老君像蘇逹挐太子變
相士女看花等圖并四時花鳥傳於世
鄧隱梓州人工雜畫兼佛像鬼神本州州宅有畫天
王壁并牛頭寺畫羅漢皆妙及有山水花鳥傳於世
圖畫見聞誌卷第四
