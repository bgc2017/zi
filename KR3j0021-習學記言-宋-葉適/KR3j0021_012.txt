習學記言卷十二宋葉適撰
國語
周至晉
祭公謀父諫征犬戎自春秋以來讀之便為迂緩然穆
王時上接成康兵偃刑措久矣一旦征行倉猝暴師於
遠是始禍也其語如此正合事宜爾古今遼闊學者不
推其世觀之難乎得其要矣修字尤宜細看
榮夷公專利在當時大為異事故曰王人者導利而布
之上下由後言之為材臣矣
宣王不籍千畆而料民戰國之風氣已開然號稱中興
而吉甫方召之徒自相歌頌得非新進驟起以旦夕成
功盖舊人前輩所不與耶故太子晉但與幽厲同稱亦
學者所當知也修德者以為無事於功責功者功成而
德日削矣
常棣詩國語以為周公作與左傳異左氏採國語凡數
百言者約以數十字而已
穀洛鬭將毁宫而壅之由後世而言水敗宫闕隄防急
務不待令而趨也而太子晉諫詞深切前鑒共鯀後指
幽厲怛然畏禍亂之在前古今異意不亦甚乎學者從
是求之足以深思而遠尤矣孟子論禹行水但以為無
惡乎智猶降此等數語當併考
周人之論尚德尊舊薄功厚本嚴報應崇鬼神至東遷
後流風不改然坐視俗壊道淪亦不能反也周語所記
雖皆古意極有不通於世者如叔向子産晏子乃無此
病然與時升降先民之所存者鮮矣惟孔子渾融不見
其隙爾
叔孫穆子謂臧文仲之言立今在魯語者不稱豈陋於
記錄將忽忘之耶
莒僕事魯語與左氏詳略大異左氏雖記舜之功然近
於浮矣
伊訓謂方懋厥德鳥獸魚鱉咸若行葦言牛羊勿踐履
而孟子有不勝食用之論觀里革斷罟事廉貪仁暴盖
有底止王政君道其則匪渝古人常所講明也後世失
其宗本雖儒者亦不復知可歎爾
義理有擇而無降謂陷而入恭誠非矣老子於道德仁
義各有失字
齊語載管仲相齊本末粗備後世言治功者皆祖述之
然詳驗細考多所不合今䟽下方
昭穆固無治效可論捨文武而論昭穆豈是時已變周
制耶然其語不類春秋時盖未足據
四民勿使雜處别生分類雖自古而然然民情亦未嘗
不然也處士於閒燕謂學校也不言學校而言閒燕是
不知學制爾工必於官府是使餘民(闕)於器用也商之
市井農之田野固不待上之教令矣其要欲使四民世
為之其理固當然而四民古今未有不以世至於烝進
髦士則古人盖曰無類雖工商不敢絶也
制國為二十一鄉不知太公舊法如何公與高國各有
所帥君從臣則卑臣踰君則犯君臣相媮則競非霸術
也此處士妄議為國者也
𨼆令寄政尤為複重盖比閭族黨古人未有不於此𨼆
令寄政者豈待管仲而後能之軌里連鄉皆作書者自
為之名非其實也又言有此士三萬人方行天下齊國
之大何止三萬人為兵併家計不知矣(田單亦言帝王之兵不過三萬)
令鄉長舉善刑姦退而自修此意固善自古亦未嘗不
如此何必管仲也其說草略疾急安能上下孚信而欲
在家者各得為善之利乎若以為上下簡直易通則鄉
大夫賓興之法與民何嘗拘礙而管仲輕變之也以為
修廢則非舊典以為作新則奚用紛更管仲通達治體
固不如此但其智不足以盡行王道故有殘缺苟且之
患而張其說者方以為新竒陋矣
伍鄙亦舊法但伍字為異耳
且制國以萬家為軍三軍三鼓大柄所在制鄙乃以九
萬家為屬都鄙不相命而以五承古人也
觀優施之言誦柏舟之詩善惡之相仇不待相遇而後
毒加焉悲夫
晉之亂荀息為之也其不遂亡里克也其亂久而不已
亦里克也
宰周公言齊桓不務德此周人及當時君子之論也自
常人及後世言之德之貶於桓者衆矣晉非號召而欲
自至後之為霸固無此事
晉文公不圖入於惠公未入之前為廉也然其後不免
妻懷嬴殺懷公以求入
晉語始末比諸國最詳左氏叙事採用其語煩簡工拙
可考
使同姓同德而為異姓異德兄弟而為路人則堯之親
睦舜禹之惇叙周人常棣之義廢矣霸圖淺近乃有此
等見識議論雖多聞何為也
多聞不能行古人分此二節子路謂唯恐有聞也然聞
識無盡行之道易言畜德可矣
晉之興司空季子慱習陽處父為國人所敬其後伯宗
似之
諸侯之史日存君側以其善行以其惡戒此晉人所言
春秋也教之春秋而為之聳善而抑惡焉以戒懼其心
此楚人所言春秋也韓宣子所見孔子所修左氏傳之
此魯春秋也然則晉謂之乘楚謂之檮杌當是戰國時
妄立名字上世之史固皆名春秋也
古之人君不能從諫其相為終始以諫者不加怒也後
之人君雖能從諫其相為終始以諫者不加恕也叔向
之思司馬侯後世人君之所諱也
人材隨世盛衰晉暮年盡入強家雖叔向之賢猶不得
盡為公臣如董安于閻没女寬之流固不足道也家臣
自是一種氣象
晉陽尹鐸之所寬沈竈産鼃民無叛意戰國以後有此
事不知游士增飾其詞抑實然乎等為虐用其民無復
愛利之心而姑欲致厚於一二以為喪亡之地何哉
鄭至越
史伯所答雖鄭事盖周語也宗周將亡天下分裂史伯
以諸侯輕重之勢占其所歸是時猶有古人功德之餘
異乎後世謀臣策士徒巧詐數力而已
鄭雖王母弟受封而以併吞得國故春秋之初其俗最
先變與戰國無異及諸大國並争而鄭薾然奔走聽命
不暇遂先亡者地狹而居中國戰場也
棄和取同史伯以是為幽王致斃之本晏子辨和同之
異甚詳然不言其為興王之所在也武王言同謂心與
德若幽王所取正反是心離但以勢利為同耳因史伯
晏子所言騐天下古今之常理凡異民力作百工成事
萬物並生未有不求其和者雖欲同之不敢同也非惟
不敢勢亦不能同也惟人心之取捨好惡求同者皆是
而求和者千百之一二焉若夫惎而至人主又萬一焉
賢否聖狂之不齊治亂存亡之難常其機惟在於此可
不畏哉
申叔時之言春秋詩禮樂故志訓典皆以教世子
左史倚相舉衛武公語當是時未有生老病死入士大
夫之心不以聰明寄之佛老為善者有全力故多成材
宜哉凡人壯不自定老而自逸孔子稱君子有三戒亦
以末世人材言之若周之道俗未衰則不然也
說命當與白公子張語並看又言既得道得道必有物
故孔子亦言朝聞道楚本以詐力得國而其人材見識
所造如此非齊晉之淺陋所能及也
乃命重黎絶地天通世之亂也聽於神故絶地天通罔
使降格而後命三后以德牖民士制刑之中以人道治
也觀射父徒能記重黎職業而未及穆王序堯恤刑之
意盖古人於詩書禮樂亦未能盡知大意爾
唯仁者可好也可惡也可高也可下也葉公非知仁者
也而能論仁盖在我者惟知有仁而已人之好惡高下
於我無加損焉孔子曰唯仁者能好人能惡人觀人之
所以施好惡于我而不足以動吾之仁觀我之所以施
好惡於人而足以得吾之仁也如是而已孟子曰仁則
榮又曰仁者宜在高位高榮仁之報也而不能必高與
榮必高是不可下也必榮是不可惡也是以利誘人使
為仁不榮不高則強者以為詬弱者以為怨而仁始病
矣
按吴語載王孫雒教夫差挑戰争長遂得先歃左氏乃
曰日旰矣大事未成二臣之罪也建鼔整列二臣死之
長幼必可知也乃先晉人自宋之盟言之楚衷甲而晉
不備楚得歃而先書晉然傳必當紀其實安有吳求挑
戰而反以晉為建鼓整列吳實先㰱而乃稱先晉人者
盖國語出於辨士浮夸之詞又言晉禦吳稱王吳楚雖
自王其國其會諸侯固未嘗稱王何禦之為皆謬妄不
足信也
以國語左氏二書參較左氏雖有全用國語文字者然
所採次僅十一而已至齊語不復用吳越語則採用絶
少盖徒空文非事實也左氏合諸國記載成一家之言
工拙煩簡自應若此惜他書不存無以徧觀也而漢魏
相𫝊乃以左氏國語一人所為左氏雅志未盡故别著
外傳餘人為此語不足怪若賈誼司馬遷劉向不加訂
正乃異事爾
習學記言卷十二
