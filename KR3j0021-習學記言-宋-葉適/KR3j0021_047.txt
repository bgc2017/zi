習學記言卷四十七宋葉適撰
吕氏文鑑
吕祖謙字伯恭公著五世孫中進士第又中慱學宏詞
與張栻朱熹同時學者宗之仕至著作郎卒年四十五
初孝宗命知臨安府趙磻老詮校本朝文海磻老辭不
能遂以命祖謙因盡取渡江前衆作備加蒐擇成百五
十卷蓋自古類書未有善於此按上世以道為治而文
出於其中戰國至秦道統放滅自無可論後世可論惟
漢唐然既不知以道為治當時見於文者往往訛雜乖
戾各恣私情極其所到便為雄長類次者復不能歸一
以為文正當爾華忘實巧傷正蕩流不反於義理愈害
而治道愈遠矣此書刊落浩穰者百存一二苟其義無
所考雖甚文不錄或於事有所該雖稍質不廢鉅家鴻
筆以浮淺受黜稀名短句以幽遠見收合而論之大抵
欲約一代治體歸之於道而不以區區虚文為主余以
舊所聞於吕氏又推言之學者可以覽焉然則謂莊周
相如為文章宗者司馬遷韓愈之過也
禮部尚書周必大承詔為序稱建隆雍熙之間其文偉
咸平景德之際其文慱天聖明道之辭古熙寧元祐之
辭達按吕氏所次二千餘篇天聖明道以前在者不能
十一其工拙可驗矣文字之興萌芽於柳開穆修而歐
陽修最有力曾鞏王安石蘇洵父子繼之始大振故蘇
氏謂雖天聖景祐斯文終有愧於古此論世所共知不
可改安得均年析號各擅其美乎及王氏用事以周孔
自比掩絶前作程氏兄弟發明道學從者十八九文字遂
復淪壊則所謂熙寧元祐其辭達亦豈的論哉且人主
之職以道出治形而為文堯舜禹湯是也若所好者文
由文合道則必深明統紀洞見本末使淺知狹好者無
所行於其間然後能有助於治乃侍從之臣相與論思
之力也而此序無一詞不諂尚何望其開廣德意哉蓋
此書以序而晦不以序而顯學者宜審觀也
賦雖詩人以来有之而司馬相如始為廣體撼動一世
司馬遷至為備錄其文駭所無也揚雄喜而效焉晚則
悔之矣然自班固以後不惟文浸不及而義味亦俱盡
然後世猶繼作不已其虚夸妄說蓋可鄙厭故韓愈歐
王蘇氏皆絶不為今所謂皇畿汴都感山南都之類非
於其文有所取直以一代之制一方之事不可不知而
已皇畿以事實勝而汴都惟盛稱熙豊興作遂特被賞
識昔梁孝王漢武宣每有所為輒令臣下述賦戲弄文
墨直俳優之雄而歷代文士相與沿襲不恥是可歎也
自與虜通和太行皆為禁山坐失地利故此賦感之然
謂以元祐之版書較景德之圖籙雖增田三十四萬餘
頃反減賦七十一萬餘斛以為不用先王之法致然則
非也夫墾闢衆則利在下蠲放多則恩在上何害為王
政而必欲如宇文融乎蓋近世之論無不然矣
五鳳樓賦是時大梁宫室始與西京比而梁周翰歷陳
前代亡國之君滛於土木者為戒何止諷也蓋顯刺必
出於明時無若丹朱傲信其為舜禹之盛矣世多言太
祖嘗議都洛陽以省冗兵恨後世不能用本據王禹偁
遺事其載李符李懷忠之諫或當有之至謂太祖答晉
王欲循周漢故事以安天下又謂不及百年民力必殚
則其家子孫以當時所見聞增益之非本語也冗兵自
在真宗仁宗世太祖時兵何嘗冗而頓憂其後乎自唐
裂藩鎮養兵民力固已殚而士大夫不能知就有能知
者亦不能改安得謂本朝百年後民力始殚為太祖語
且五代時鹽酒末利皆輒殺人民命尚不可保何止殚
民力乎秦漢及唐雖都關中何嘗不以兵強天下隋唐
府衛民半為兵而人主歲猶就食東都何止冗兵為費
哉歷代帝王不常厥居汴無不可都之理蓋自得太原
即乘勢伐幽州筭畫無素一時倉猝幾不自保國勢由
此而弱契丹侵陵河北破壊始堅守和好而兵因以日
增乃謀國者之謬非謂必恃兵以為固也使太祖臨御
久其所以處此要自有道遺事所記失其實矣
籍田大蒐大酺不常有賦頌所以記也明堂未之有所
以兆也凡此類以事觀可也張詠聲賦詞近指遠宏達
朗暢異乎鳴蝉秋聲之為蓋古今竒作文人不能進也
晏殊中園葉清臣松江秋汎自謂得窮達奢儉之中今
亦以此錄之然上無補衮拯溺之公義下無隠居放言
之逸想則所謂中者特居處飲食之泰而已不足道也
秋蓬度石室鑿二江賦發明文翁李冰有功於蜀其言
民未得所欲事或有不利先世所未暇除去聖人所未
及裁制皆吾人之所事有感於斯言也
聞之吕氏讀王深父文字使人長一格事君責難愛人
抱關諸賦可以熟玩自王安石王回始有幽遠遺俗之
思異於他文人而回不志於利能充其言殆非安石所
能及然若少假不死及安石之用未知與曾鞏常秩何
如士之出處固難言也
周氏拙賦為今世講學之要按書稱作偽心勞日拙古
人不貴拙也大巧若拙巧者勞而智者憂無能者無所
求老莊之學然爾蓋削世俗纖浮靡薄之巧而歸之於
正則不以拙言也以拙易巧而不能運道則拙有時而
偽矣學者所當思也
初歐陽氏以文起從之者雖衆而尹洙李覯王今諸人
各自名家其後王氏尤衆而文學大壊矣獨黃庭堅秦
觀張耒晁補之始終蘇氏陳師道出於曾而客於蘇蘇
氏極力援此數人者以為可及古人世或未能盡信然
聚群作而驗之自歐曾王蘇外非無文人而其卓然可
以名家者不過此數人而已邢居實蚤夭沈括劉跂之
流終不近也黃庭堅言屈宋之後自鑄偉辭此語當考
天下為一家賦吕大鈞作大鈞兄弟從張氏學而大防為相程
氏與司馬氏善當時在要地者多程氏之門故元祐之
政亦有自来此賦與西銘相出入然其言昔既有離則
今必有合彼既可廢則我亦可舉謂井田封建當復也
若存古道自可如此論若實欲為治當更審詳
漢以經義造士唐以詞賦取人方其假物喻理聲諧字
恊巧者趨之經義之樸閣筆而不能措王安石深惡之
以為市井小人皆可以得之也然及其廢賦而用經流
弊至今斷題折字破碎大道反甚於賦故今日之經義
即昔日之賦而今日之賦皆遲鈍拙澁不能為經義者
然後為之蓋不以德而以言無往而能獲也諸律賦皆
場屋之伎於理道材品非有所關惟王曾范仲淹有以
自見故當時相𫝊有得我之小者散而為草木得我之
大者聚而為山川如云區别妍媸願為軒鑑儻使削平
禍亂請就干將之句而歐蘇二賦非舉場所作蓋欲知
昔時格律寬假人各以意為之不拘礙也有物混成先
天地生老氏之言道如此按自古聖人中天地而立因
天地而教道可言未有於天地之先而言道者有司不
考詳以邪說取士士亦以邪說應之既以此得遂以為
是豈惟不以德而以言又併其言失之矣
按吕氏有家塾讀詩記麗澤集詩行於世本朝詩與今
篇目不同無幾乃其素所詮次云爾孟子言王者之迹
熄而詩亡詩亡然後春秋作春秋作不作不繫詩存亡
此論非是然孔子時人已不能作詩其後别為逐臣憂
憤之詞其體變壊蓋王道行而後王迹著王政廢而後
王迹熄詩之廢興非小故也自是詩絶不繼數百年漢
中世文字興人稍為歌詩既失舊制始以意為五七言
與古詩指趣音節異而出於人心者實同然後世儒者
以古詩為王道之盛而漢魏以来乃文人浮靡之作也
棄而不論諱而不講至或禁使勿習上既不能涵濡道
德發舒心術之所存與古詩庶幾下復不能抑揚文義
鋪寫物象之所有為近詩繩準塊然樸拙而謂聖賢
之教如是而止此學者之大患也吕氏自古樂府至本
朝詩人存其性情之正哀樂之中者上接古詩差不甚
異可與學者共由而從之尚少故略為明其大槩如此
後世詩文選集詩通為一家陶潜杜甫李白韋應物韓
愈歐陽脩王安石蘇軾各自為家唐詩通為一家黃庭
堅及江西詩通為一家人或自謂知古詩而不能知後
世詩或自謂知後世詩而不能知古詩及其皆知而辭
之所至皆不類則皆非也韓愈稱臯䕫伊周孔子之鳴
其卒歸之於詩詩之道固大矣雖以聖賢當之未為失
然遂謂魏晉以来無善鳴者其聲清以浮其節數以急
其辭滛以哀其志弛以肆其為言亂雜而無章則尊古
而陋今太過而又以孟郊張籍當之則尤非也如郊寒
苦孤時自鳴其私刻深刺骨何足以繼古人之統又况
於無本者乎愈欲以絶識高一世而不自知其無識至
此重可歎爾
張衡四愁雖在蘇李後得古人意則過之建安至晉高
遠宋齊麗密梁陳稍放靡大抵辭意終未盡唐變為近
體雖白居易元稹以多為能觀其論叙亦未失詩意而
韓愈盡廢之至有亂雜蟬噪之譏此語未經昔人評量
或以為是而呌呼怒罵之態濫溢不可禦所以後世詩
去古益遠雖如愈所謂亂雜蝉噪者尚不能到况欲求
風雅之萬一乎孟郊謂詩骨聳東野詩濤洶退之而愈
亦自謂還當三千秋更起鳴相詶嗚呼以豪氣言詩憑
陵古今與孔子之論何異指哉
四言自韋孟司馬遷相如班固束晢陶潜韓愈柳宗元
尹洙梅堯臣歐陽脩王安石蘇軾工拙略可見余嘗怪
五言而上往往世人極其材之所至而四言雖文詞巨
伯輒不能工何也按古詩作者無不以一物立義物之
所在道則在焉物有止道無止也非知道者不能該物
非知物者不能至道道雖廣大理備事足而終歸之於
物不使散流此聖賢經世之業非習為文詞者所能知
也詩既亡孔子與弟子講習其義能明之而已不敢言
作雖如游夏子思孟子之流皆不敢言作詩也後世操
筆研思存其體可也而韓愈便自謂古人復生未肯多
讓或者不知量乎
李至桃花犬歌史官書事無大於此犬者乎蓋譏之也
月石硯屏余頃見之長溪陳氏云其舊物莫知是非然
何足道喜其似而強名之又為之窮搜異說以為慱君
子之學所宜慎也
王禹偁高錫詩言文自咸通後流蕩不復雅因仍歷五
代秉筆多豔冶高公在紫微濫觴誘學者自此遂彬彬
不蕩亦不雅此文章小氣數只論用世者柳開穆脩至
歐陽氏以不用世之文欲捩回機括雖不能獨勝然後
世學者要為有用力處夫可以自勉而安於自棄時文
誤之爾
韓氏晝錦堂自為詩而歐陽氏為記未知與蘇季子朱
買臣所較幾何而謂伊周事業可幾而及崧高韓奕備
叙文物之美使誠得其道孔子不以為過不然則沐猴
而冠顧影惕息韓生之譏終在未可以言邦家之光也
歐陽氏讀書正經首唐虞偽說起秦漢篇章與句讀解
詁及箋𫝊是非自相攻去取在勇斷初如兩軍交乘勝
方酣戰當其旗鼔催不覺人馬汗至哉天下樂終日在
几案以經為正而不汨於章讀箋詀此歐陽氏讀書法
也然其間節目甚多蓋未易言以其學考之雖能信經
而失事理之實者不少矣且箋傳雜亂無所不有必待
戰勝而後得則迫切而無味強勉而非真几案之間徒
見其勞而未見其樂也几案之樂當默識先覺迎刃自
解如日月朗耀雲隂解駁安在鬭是非决勝負哉
東州逸黨言西晉阮籍王衍等事余固辨之司馬懿父
子殺夏侯玄嵇康遂簒曹氏天地隂陽為之顛倒者數
百年使孔子在何止臨河而返太初憤逸黨可也柰何
以罪籍衍乎
劉敞言多古意與王安石同安石為世所信而敞不能
者敞據科目為官職故也蘇軾少年時便謂其奮臂取
兩制不十餘年非有汗馬之勞米鹽之能大意略可見
堯舜文王不作士無必遇者固多得於奔走困窮之餘
爾日出堂上飲欲主人高礎為去蟻之地其自任重矣
然不知蚍蜉由己而生蚍蜉猶惡其漸而又尋斧焉余
嘗疑其文字言語之工未當在小人之列吕氏云既為
小人之事只是小人今人往往未知此王令邢居實皆
少而雄邁有古人筋骨略不相上下然令逆為憤嫉不
能容人居實過自摧殘不能自容夀夭雖有命其德之
所近或有以取之也令採選詩韓愈遭駁議最甚愈年
長矣後生何可畏之甚也然令謂安知九列榮顧是德
所累按孔子稱以吾從大夫之後不可以徒行又謂喜
將閭巷好特與妻子議子疾病子路使門人為臣曾子
曰季孫之賜也我未之能易古人亦未至輕鄙富貴顧
其義何如爾令一至之見固未能盡道謂之有志可矣
蘇氏半字韻詩酬和最工為一時所慕次韻自此盛於
天下失詩本意最多夫以六義為詩猶不足言詩况以
韻為詩乎言今年一線在那復堪把玩欲起強持酒故
交雲雨散無乃與川上之逝異觀比於博塞為歡娱粗
勝耳
東坡七首哀而不傷放而無怨高於古今數等秦黃諸
人欲至而不能蓋其天之所資至是而後信爾
五七言律詩按詩自曹劉至二謝日趨於工然猶未以聯
屬校巧拙靈運自誇池塘生春草而無偶句亦不計也
及沈約謝朓競為浮聲竊響自言靈均所未覩其後浸
有聲病之拘前高後下左律右吕勻緻麗密哀思宛轉
極於唐人而古詩廢矣杜甫強作近體以功力氣勢掩
奪衆作然當時為律詩者不服甚或絶口不道至本朝
初年律詩大壊王安石黃庭堅欲兼用二體擅其所長
然終不能庶幾唐人蘇氏但謂七言之偉麗者則失之
尤甚蓋不考源流所自來姑因其已成者貌似求之耳
王安石七言絶句人皆以為特工此亦後人貎似之論
爾七言絶句凡唐人所謂工者今人皆不能到惟杜甫
功力氣勢之所掩奪則不復在其䋲墨中若王氏則徒
有纖弱而已而今人絶句無不祖述王氏則安能窺唐
人之藩牆况甫之所掩奪者尚安得至乎
初分大道非常道纔有先天未後天大道常道孔安國
語先天後天易師𫝊之辭也三墳今不𫝊且不經孔氏
莫知其為何道而師𫝊先後天乃義理之見於形容者
非有其實然山人隠士輙以意附益别為先天之學且
天不以言命人所謂卦畫爻象皆古聖智所自為寓之
於物以濟世用未知其於天道孰先孰後而先後二字
亦何繫損益山人隠士以此玩世自足則可矣而儒者
信之遂有參用先後天之論夫天地之道常與人接顧
恐人之所以法象者不能相為流通至其差忒乖戾則
無以輔其不及而天人交失矣柰何捨實事而希影象
棄有用而為無益此與孟子所謂毁瓦畫墁何異蓋學
者之大患也
邵雍詩以玩物為道非是孔氏之門惟曾晳直云浴乎
沂風乎舞雩詠而歸孔子與之若言偃觀蜡樊遲從游
仲由揖觀射者皆因物以講德指意不在物也此亦山
人隠士所以自樂而儒者信之故有雲淡風輕傍花隨
柳之趣其與穿花蛺蝶點水蜻蜓何以較重輕而謂道
在此不在彼乎
吕大臨送劉戶曹獨立孔門無一事惟𫝊顔氏得心齋
按顔氏立孔門其𫝊具在博我以文約我以禮欲罷不
能既竭吾才雖非杜預之癖相如之俳然非無事也心
齋莊列之寓言也其言若一志無聽以耳而聽以心無
聽以心而聽以氣蓋寓言之無理者非所以言顔子也
今初學者誦之深入肺腑不可抽吐為害最甚
鮮于侁九誦亦為當時所稱清廟祀文王蓋無以言其
德而侁祠堯舜周孔語絶鄙近不知何故
通商茶法詔按是時富弼韓琦為相貢舉條制勅按是
時范仲淹為參政本朝治道極盛之日也余嘗考自慶
歷嘉祐以來士之有志於當世者不少顯用於時者亦
衆然不知天下事經隋唐苟且變壊古人治法遂不可
復如財賦則天寶之後以稅養兵如取士則開皇貞觀
已為科舉以韓富極力僅能使茶法通商以范深思僅
能先試策論而歐陽氏又謂欲復訓誥於三代之文者
不過如此是可悲已古人治法從上相承當其將變而
知其不可變者叔向與孔子而已旣變而以為當復者
孟子而已蕭曹邴魏偶當治法未甚變壊之時故其行
事猶粗有可觀使其已壊則一等是收拾不來韓范富
亦不足深責也歐陽氏言古者山澤之利與民共之此
謂鹽鐡金錫之類可也若茶則民所自種官直禁而奪
之爾何共之有至韓刺義男為兵則不惟不知所以復
而增益其變壊又甚矣
賜陜西招討經略都部署司寬放公用庫錢事吕氏言
國初宰相權重臺諫侍從莫敢議朝士不平屢有攻擊
如盧多遜雷德驤翟馬周趙昌言王禹偁宋湜胡旦李
昌齡范諷孔道輔更勝迭負然終不能損廟堂之勢至
范仲淹空一時所謂賢者而争之天下議論相因而起
朝廷不能主令而勢始輕矣雖賢否邪正不同要為以
下攻上為名節地可也而未知為國家計也然范韓既
以此取勝及其自得用臺諫侍從方襲其迹朝廷每立
一事則是非鋒起譁然不安如滕宗諒張亢因用公使
錢過當至為置獄劾治范始覺其非以去就争之雖幸
而獄不竟而小人窺伺間隙外則尹洙貨部將内則蘇
舜欽賣故紙方紛紛交作諸人之身幾不能自保且元
昊反敗軍殺將殚困天下曾不知所以為謀乃以公使
錢數十百萬持英豪長短而陷之死地耶鄭子孔為載
書大夫諸司門子弗順將殺之子産止之又請為之焚
書子孔曰為書以定國衆怒而焚之是衆為政也國不
亦難乎子産以為衆怒難犯專欲難成迄焚而後定然
及子産自為相却不如此直云禮義不愆何恤於人言
而已蓋韓范之所以攻人者卒其所以受攻而無以處
此是以雖有志而無成也至於歐陽先為諫官後為侍
從尤好立論士之有言者皆依以為重遂以成俗及濮
園議起未知是非所在而傾國之人反回戈向之平日
盛舉一朝隳損善人君子無不化為仇敵至今不定然
則歐陽氏之所以攻人者亦其所以受攻而不自知也
孔子曰天下有道則政不在大夫天下有道則庶人不
議夫不以道而以言其末流宜若是矣歐陽脩尊皇太
后冊文昔者明王之以孝治天下者非家至而日見之
矣推所以行於已者為天下率盡所以奉其親者為天
下先而四海靡然其承風矣此人臣規諷人主之辭非
人子所以施於其親也又言深鑒漢家母后之失訖不
踐於外朝此人臣推美母后之辭亦非人子所以施於
其親也又言歸政冲人合於易之進退不失其正之聖
且英宗本以荒迷得疾不能聽斷故暫請后非后自欲
之此尤非人子所當言也曹后還政世多異說然以神
宗奉承之謹終始待遇曹氏不少衰則知宫閫固無間
言而外人妄𫝊耳
習學記言卷四十七
