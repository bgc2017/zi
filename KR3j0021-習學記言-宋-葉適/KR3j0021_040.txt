習學記言卷四十宋葉適撰
唐書
列傳
高祖竇后太宗長孫后唐賢后獨此二人爾新史所載
皆不如舊史詳實徐賢妃二十餘歲作諫征伐䟽詞富
理博王勃不能逮也新史但約載百餘言讀者不復成
章掩其美矣至言韋后持權不如武后故敗而無成未
知武韋何論成否
憲宗郭后事新史記其為宣宗不禮欲自殞是夕暴崩
及貶禮官王皥白敏中周墀皆詰怒甚詳而舊史乃言
宣宗即后之諸子恩禮愈異於前朝無一語類新史豈
唐故史文所諱遂承用之耶
江夏王道宗以贓論太宗謂侍臣曰朕富有四海士馬
如林欲使轍迹周宇内遊觀無休息絶域採竒玩海外
訪珍羞豈不得耶勞萬姓而樂一人朕所不取也人心
無厭惟當以理制之云云夫以其可為而不為太宗自見
識實處也堯曰人心惟危道心惟微若夫堯舜禹湯皆
以其不可為而不為者也如太宗所言皆决然不可為
之事而太宗自以為可為則古之治主無此論然能以
理制而不為則世之亂君無此識雖然欲在理先難乎
其語上矣
因太宗欲使功臣宗子世襲不行攪動論封建者蘇氏
謂柳宗元之論出諸子之論皆廢雖聖人復起不能易
然宗元言封建非聖人意也勢也觀易地上有水比先
王以建萬國親諸侯書載萬邦義尤多聖人惟恐德不
足以有諸侯更分别甚意與勢而又謂其不得已乎方
堯舜三代時所為建置其國家者皆天下之聖賢故臧
文仲聞六蓼滅謂臯陶庭堅不祀忽諸德之不建民之
無援豈如漢唐以腥臊劍挺之臣膏梁乳臭之子加諸
億兆人之上哉自晉楚滅國最多已自别為郡縣至秦
始盡空之天地霍然一變宗元乃言公天下之端自秦
始何也大要古無封建之論因李斯不主後世之說方
角立宗元據末以抗本自應失其旨也漢以後有國者
不論地大小皆為置相王侯未嘗自專相與守何異哉
然秦分三十六郡大於諸侯數十百倍綱目未繁粗得
體統漢稍分至百餘猶不害其為疎簡比齊隋唐益以
釐析至今愈甚長吏削弱代易促遽天下之貴聚於一
人德不能化力不能給而吏胥制其命其間藏無限弊
事民何嘗受實惠若此者盖宗元與諸人之所未通直
謂善制兵謹擇守則理平然則不習治道而強言之做
成標的後學反受聾瞽之患矣
舊史載建成元吉謀宴太宗於昆明池率更丞王眰以
告太宗召府僚定計盖房杜預焉其言舜焚廩浚井小
杖受大杖走世俗引聖賢以自觧固多如此不足怪舜
曾子可以免死而不可以屠戮其親也太伯至於斷髮
文身然後已夫以盜竊之利欲借聖賢之名亦何所不
至哉
長孫無忌殺吳王恪為高宗及身慮至矣及其身與家
不保而君與國從之反不能慮焉何哉無忌晟之子以
詐諼徼倖自其所長至於社稷安危存亡之地非其貴
也陳平之智漢高尚謂難獨任晟與房杜佐命猶較良
平蕭曹多少而漢高亦非太宗所能及漢人其未可輕
視
宋王憲之賢伯夷季札何遠使其得位有開元之治必
無天寶之亂也而當時執政乃謂聖庶抗嫡非唐人何
以發此論哉明皇於憲終始盡愛餘昆弟倂頼其寵盖
志滿願足之所生油然而不自知也而唐人又謂之友
悌天性使誠天性烏有悌於兄友於弟而不慈於子者
乎
李景儉善言王覇大略高自負王叔文比於管葛叔文
成敗雖已往然終未可定論景儉固俊偉人也前輕蕭
俛段文昌後罵王播崔植杜元穎朝士信無侵辱宰相
之理然如此軰人為百辟首何以服士大夫心不至於
見陵者幸也史家疎略不能記其語言行事無以考驗
是非可恨爾前代亦多如此唐事差未遠或尚有逸書
可求也
方豆盧著誣告宋申錫甘露之禍已成文宗志雖立於
此而聰明不加於彼坐失事會捨易求難悲夫
德宗始末無可道者惟有禮會院成婚一事而新史不
收然則肅代之衰微可勝嘆哉
漢光武得天下湖陽公主縱奴撓法幾殺董宣諸劉姑
嫂飲酒懽笑謂文叔直柔爾此固家人女子之常非責
望所及也而高祖柴氏女糾合羣賊有衆七萬遂與秦
王會兵渭北分定關中此古今所無其功多於楊玄感
李密遠矣然則唐安得不驟興豈亦天所命耶按馬三
寶傳又歸功家僮未知孰是
文宗問郭鏦公主所服何年法對以貞元時所賜未嘗
敢變乃言元和用兵賞士内中纖麗散於人間南陽信
有儉德然衣製不齊隨時變改亦未可遽定文宗時比
貞元為侈比神龍景雲天寳之間則陋矣自余省事五
六十年中見昔之狹者方為廣短者方為長又記元祐
以前冠髻簪履皆高廣長大盖當時所尚者時過則以
為棄故漢人有宫中好廣眉四方且半額宫中好大袖
四方全匹帛之謠文宗不正其本而區區以一己好惡
格物徒見其偪下未見其能化俗也詩稱何彼穠矣唐
棣之華曷不肅雝王姬之車又云彼都人士狐裘黃黃其
容不改出言有章行歸于周萬民所望人主苟知道而
示人以禮則非奢儉所能奪而由於中行矣
唐以義兵自名後世亦從而義之余固論其非矣如李
密竇建德之流其勢力材能不足以合一而卒以敗亡
然其是非善惡實與唐無以相絶而新史乃謂觸唐明
德折北不支又言偽辨易窮卒以誅死高祖聖矣哉按
司馬遷以漢人述史自陳勝項籍魏豹田儋兄弟皆極
其稱譽盖廢興常理成敗偶然陳壽為晉論諸葛亮則
聲價尤重矣今新史以異代之書所排毁如此不知何
等見識且於後學有三大害直以勝負成敗為德之有
無一也據下而言無復語上二也近前虛謟今事何望
三也世道益衰無足怪矣
劉文靜初與太宗建謀及詐集兵伐遼告王威高君雅
反於坐囚執詣突厥借助皆與前代起事者指意同符
自戰國以來一種智慮無不如此非有高下而新史乃
謂非有卓越之姿何也裴寂猶可文靜可乎此用司馬
遷語而失之也又言應龍之翔雲霧滃然而從震風薄
怒萬空不約而號尤不然易稱飛龍在天聖人事也道
成德熟居得尊位物無燥濕各以類從故有風雲龍虎
之喻若漢唐淺廹苟用末術並希富貴暫為君臣猜阻
在心獲全者少矣舊史載文靜獄詞云官賞不異衆人
東西征討家口無託實有觖望之心因醉或有怨言不
能自保故高祖以為反而新史節略其語但云官賞等
衆人家無嬴誠不能無少望則失其實矣當從舊史為
正然高祖雖守地而不得有其財賦父子倉猝反粟帛
甲兵皆寂所奉也又以美女滿其欲此功亦豈可忘耶
審其清者不加恤疑其濁者罪所舉亦好善不篤矣此
語魏晉以後人不能道也(當改尋初語如何)太宗智能及之加
以信受遂致貞觀之治盖非偶然所可惜者𥚹忮常在
先明豁常在後所以不及古人也
太宗諸將惟尉遲恭勇略異常急難得力雖粗暴而識
事體克以令終近古名將新史恭傳刻畫反不若舊史
之明揚頗著其功也新舊史皆言屈突通一心能事兩
主自古降人背前向後不觀其昔安保其今彼此常情
然安有一心兩事之理古人無如此立義者如通要於
隋臣節不盡但其人品素卑非譏貶所及耳新史又言敬
德與太宗君臣相遇古人謂之千載果若此而為相遇
則劉玄德何以得諸葛亮而輕關張又言張公謹抵龜
事為投機之會不知兄弟相屠遂攘父位何名機會甚
矣其無識也
余於隋旣叙李密事密始輕歸唐俄又捨去遂敗世共
笑之然無怪者亂離時英豪角逐迭相強弱直以幸不
幸為得失爾劉備轉側諸雄間去來尤不常卒亦能有
所就密謂事變方無窮而不知唐興之勢悍急不可禦
非前代比縱未值盛彦師終亦為擒然則負材而妄動
易審時而不為難也
歴觀前世崛起成事未有如唐高祖之縱放自快者爭
王競帝之人皆俘傫係頸陳於都市雖降者亦殺而無禍
盖子依父而盡力父依子而受功其數有以致然非道
勝也新史論蕭銑盜仁義詭臣亂俗聖人所必誅未知
高祖何以為聖賢哉
杜如晦雖蚤死房玄齡比死太宗亦崩矣唐一代典章文
物細大皆出二人之手其誰不知而新史反謂求所以
致治之蹟逮不可見輔贊彌縫藏諸用使人由而不知
如此閒言語流轉世間是懸日月而論夢寐也况後生
學問日益訛陋如房杜已不能望管蕭又鼓動以此等
無用見識銘刻心骨則人材何由可得增進又舊史言
世傳太宗嘗與文昭圖事則曰非如晦莫能籌之及如
晦至焉竟從玄齡策也盖房知杜之能斷大事杜知房
之善建嘉謀云云然則所𫝊嘗與圖事者非必事事須
得如晦其間盖有輕重緩急而新史乃改為每議事帝
所又房知杜能斷大事杜知房善建嘉謀已全模寫不
行然猶是分别輕重緩急而新史直謂如晦長於斷而
玄齡善謀古今未有待人之斷而後得為善謀亦未有
短於謀而自許以能斷者如新史所言則謀須是一人
斷須是一人各出並行頽然死法是教後世以不能謀
又不能斷也以余考之房杜近世名相固無改評之理
所為恨者以其如是之專且久而做唐風俗不成死則
墜地矣盖太宗英明果銳舉心動意不無輕失常須匡
弼方從中道自玄齡以下隨事救正每患不給旣無餘
力可以致遠然其建功立效亦止於目前雖欲致遠而
非其德器智慮之所及故也况于志寧李勣之徒乎
高士廉能敬禮朱桃椎當時以為美談士廉比一時士
大夫差有遠韻也太宗令撰氏族志仍以崔幹居第一
而太宗不許止取今日官職高下作等級信如太宗之
言世代衰微全無冠盖材識凡下偃仰自高而重舊錄
古之意固已失之况又未必盡然而今日以詐力相聚
遂居顯位者豈便為賢與光武用卓茂為太𫝊何不同乎
盖太宗止是據目前夸耀念未及遠爾余所謂做唐風
俗不成者此類是也又按作氏族志時貞觀九十年間
方國家新造本原風俗自有大者何暇至此許敬宗李
義甫又損益其間人但以為勲格不復貴重則太宗褒
貶進退之義亦何用也
貞觀致治全在魏徵一傳最當詳看以諫諍事攷之如
堯舜禹益臯陶湯伊尹武丁傅說皆是防虞警畏功用
非有驕淫敗德實亂於政也至詩言文王不顯亦臨無
射亦保不聞亦式不諫亦入則尤精密不惟本無敗德
亂政之畏而其身未嘗不先以有過自處古人所謂防
虞鑒省者抑又其次矣近世乃謂漢高祖唐太宗但以
改過不吝從諫如流為秦漢以來百王之冠使堯舜文
武之聽受禹益伊傅之進說精粗不辨微顯莫察學者
隨和混然一科於治道之統紀所失多矣孔子曰智及
之仁不能守之雖得之必失之太宗之於天下猶未能
以智及也力而已矣若其驕奢淫佚強狠暴戾猜阻疑
間動衆勞民如亂君敗國所為者色色皆有使其天資
不幸而不能聽諫又不幸而無魏徵之切諫則所謂仁
不能守危亡之禍及身而見矣然則實無過而諫不敢
忘與實有過而諫不可緩豈得並日而語哉考證傳中
提耳訓飭與察父嚴師之語無異而大抵以煬帝為戒
舜非不戒丹朱成王非不戒紂然舜則無之而太宗則
有之也或又謂太宗何不自置身於無過之地必待已
形於言動而後以受規為美余觀太宗㒺念在先克念
在後聖狂反手明白洞逹如使謂身無過耻於見攻處
偏受之地墮愎諫之域則其所喪又大矣此又學者所
當知也王安石初對神宗言諸葛亮魏徵皆有道者所
羞而舊史以為徵尤屬意縱横之說觀徵學問雖未足
以進於孔孟若夫儒墨之流諸子所言靖民厚下之意
知之有餘矣非為縱横者也安石以其未至於道而羞
之豈自悟其悖謬壊亂而為徵所羞乎然則道固未昜
知也
新史稱徵面折封倫三代以後人漸澆訛之說倫不能
對至貞觀四年帝謂羣臣曰此徵勸我行仁義旣效惜
不令封德彛見之後世謂太宗致治定於行仁義一言
按舊史言惟有魏徵勸朕偃革興文布德施惠中國旣
安遠人自服朕從其語天下大寧絶域君長皆來朝貢
九夷重譯相望於道皆魏徵之力盖舊史旣已着語而
新史又轉昜之不知當時本說定云何也仁義固致治
之標的然須有條目推行次第若只據此兩字便謂可
致貞觀之治而以徵傳及諸書所載雜考則有不然者
故戴胄稱關中河外盡置軍團富室強丁並從軍旅重
以九成作役餘丁向盡去京二千里内先配司農將作
假有遺餘勢何足紀云云此貞觀五年也馬周傳稱供
官徭役道路相繼兄去弟還首尾不絶遠者五六千里
春冬略無休時此貞觀十一年也又徵傳諫止封禪稱
今自伊洛東暨海岱灌莽巨澤蒼茫千里人煙斷絶雞
犬不聞道路蕭條進退艱阻此貞觀十二三年也安得
為仁義之效哉昔賈誼謂仁義恩厚人主之芒刃權勢
法制人主之斤斧今欲釋斤斧之用而嬰以芒刃不缺
則折豈可罪誼禁漢文帝不得行仁義乎然則不求致
治之實而姑被之以仁義之名則仁義無時而可行矣
太宗初立謂侍臣正主御邪臣不能致治正臣事邪主
不能致治惟君臣相遇有同魚水則海内可安於是有
諫官隨中書門下及三品入閣之事此太宗自知治道
所由不待人言而發者也然其幸九成宫以津川縣官
吏改舍宫人欲并按王珪李靖則魚水之心又已忘之
而威怒震於操制矣貞觀六年也
太宗使王珪論房玄齡温彦博戴胄李靖魏徵玄齡等
以為確論是時六人同輔政而君臣之間相知如此三
代以後最盛節目也盖魚水之言驗矣漢高自言三人
張良不相韓信殺死光武但只評量士官所至而已
權萬紀李仁發事太宗末世之度終不忘有識雖知其
非然畏偪者惟自拘防短懦者不足開廣猜阻旣立忌
克便成信不可一日無魏徵也又如權懷恩誚楊幹汴
橋成立木止過車事學者亦鮮有不以為快孔子曰不
教而殺謂之虐不戒視成謂之暴慢令致期謂之賊新
史何必收入傳也
蕭鈞諫高宗欲殺樂工宋四通等以其為官人通傳信
物仍令附律盖鑒如姬盗取兵符其思慮通於千載之
上可謂深遠矣然目前宗社為武后公取而乃不加省
何耶時在永徽中豈清明於初而昏惑於後耶其實意
外褊察者蔽之所生而度内虛朗者明之所集不可不
知也
蕭氏八宰相新史謂世家之盛與唐盛衰此論余固於
世系表發之按瑀𥚹狹不足以共武德貞觀之治俛潔
清遘自負然反以致亂湛寘無傳嵩華碌碌惟倣粗可
而復賢相也余觀本朝韓吕氏不過再世宰相皆自以
為國家源流所繫况八葉乎其講明本末酙酌世變使
盛有以致而衰有以扶所謂與唐盛衰也若唐盛亦盛
唐衰亦衰隨時高下卒以泯滅烏在其為世家哉
貞觀十一年糓洛汛溢岑文本以中書侍郎上封事言
古人譬之種樹年紀綿遠則枝葉扶疎若種之日淺根
本未固一人摇之必致枯槁今之百姓頗類於此常加
含養則日就蕃滋暫有征役則隨而凋耗可謂切於治
理新史削而不載唐人議論雖淺短然如此見識新史
本所不及故輕棄之也
令狐德棻在武德初便已建明修史故貞觀中晉及南
北諸書皆獲完具而李延壽又自為集史雖皆文字不
足以望古人而成敗有考統紀不失其補益於世多矣
自北齊至隋詞學彙興太宗又置文學館收拾時彦名
章俊筆相繼而起後世乃謂東漢以來道喪文弊房杜
姚宋不能救而古文由韓愈始復振此論固不可易本
朝繼之以歐王曾蘇然雖文詞為盛往往不過記叙銘
論浮說閒語而着實處反不逮唐人遠甚學者不可但
隨聲因時漫為唱和虚文無實終於斲喪而已今唐五
代姑因其舊勿論宋興二百五六十年尚未有成史諸
經自孔穎逹等舊義旣廢而新書雜沓各不相一其他
藝文流略亦皆無所宗統夫皆囂然以無涯之知而肆
其自私之辨則孰若知要而篤守降心而約言不然雖
有高材異能均為無用可長歎也
習學記言卷四十
