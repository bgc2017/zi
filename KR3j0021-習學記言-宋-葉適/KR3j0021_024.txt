習學記言卷二十四宋葉適撰
後漢書
帝紀
光武匹夫徒手得天下其難有甚於高祖然西漢初天
下謀臣畫策起而並馳者甚衆久猶不已東漢乃無之
雖有鄧禹參計謀亦不過常議論士大夫皆奉繩墨從
事以力用取之求如良平不可得夫興王同而人材異
何也王莽雖簒奪而政已亂天下固期漢以復興向若
劉伯升遂立誅盜反正還手即定矣偶為更始凡庸所
敗而能親致太平前史稱其身濟大業兢兢如不及高
祖在章邯項羽時椎鈍奔北及得志後矜其功伐屢以
盛氣加物反者四起終身不定求其與民息肩固無時
矣論者或謂高祖英豪大略非光武所能及是事吾未
知其孰賢若以民為貴則光武之得多也
東漢至孝和八十年間上無敗政天下乂安鄧后臨朝
災變備矣后約己為民撫以至誠復用寧息世多譏其
留權擅事不肯明辟禍釁逮宗然迄於永康上接興元
四十年紀綱扶持未甚濁亂后之力也不然以孝安昏
穢之資早親政事極其所欲則漢之亡不待桓靈而見
矣以三代盛德桀紂幽厲承之猶即壊滅况後世乎然則
桓靈之亡晩矣
名冠天下當受天下重賞天下重器常恐不任日復一
日安敢遠期十歲方今上無天子下無方伯若涉淵水
而無舟楫夫萬乘至重而壯者慮輕胤子無成康之質
羣臣無吕旦之謀尊事三老兄事五更朕親袒割執爵
而酳但患不能脱粟瓢飲耳襄城令劉方吏人同聲謂
之不煩雖未有他異斯亦殆近之矣車可以引避引避
之騑馬可以輟觧輟解之此東漢詔令語言近古可稱
者也魏晉以後無此體矣
志
知之者欲教而無從心達者體知而無師張光論律準
盖數術家語也豈惟數術而道何不然心悟獨見與庸
衆異耳且既得者無𫝊未得者無教古人所以歎絶學
之難繼微言之難識也然而精不極不為思物不驗不
為理三代以前用力於是道者多矣觀周孔所以教不
可言無𫝊顔曾所以學不可言無師秦漢雖殘滅士猶
欲思而不得欲求而不至也其後益下怠而不思棄而
不求其道廢絶故有此論自是以後偶然得者誇而無
𫝊汎然迷者傲而無師則此論乃為障道之面牆而心
悟獨見者至理之蟊賊也學者可以懼矣
歷家之說具於堯典詳於左氏至司馬遷劉歆始有歷
書而法術備焉東海又改用四分自此議論蠭起前後
相非各出己意執天愈急其時惟蔡邕最為通達以為
三光之行遲速進退不必若一術家以算追而求之取
合於當時而已故有古今之術今之不能上通於古亦
猶古之不能下通于今也其後杜預亦言當順天以
求合非為合以驗天此一言者皆古人所未發後世所
當遵也若孟子謂苟求其故千歲之日至可坐而致則
不過指其大歸而已雖然不當用昔之疎議今之密則
邕之論誠中為術之膏肓若夫不求詳於未差之前而
為合於已差之後則預猶未免以己意言歷者也
漢上陵儀胡廣所言蔡邕所記以為可以寓人子悲哀
之心其意固未失也然古人之於禮貴魂而賤魄捨降
而求升將以其氣為無所不在則悲哀無所不至也若
孝明戀戀焉致誠極孝不過枯骨之間則哀之所及者
狭矣君臣所見既皆若此故後無不厚墓而薄廟以形
為實以神為誣此委巷野人之事奚取於禮哉
孝明行養老禮意既篤實文亦丁寧可謂三代之後曠
千載而一遇也
東漢相承有巡狩之禮自人主而言固無獨坐深宫不
觀省風俗之禮然自後世行之則以為厲民觀章帝詔
書盖庶幾焉孟子載晏子語曰吾王不豫吾何以助吾
王不游吾何以休豈古人之舉遂不可復見耶
按堯典歲二月東巡狩至于岱宗柴望秩于山川徧于
羣神西南北皆然必若以柴為升中告天封禪之盛禮
則西南北皆然不得獨于泰山也至成周巡狩之詩雖
曰陟其高山而序但言祀四嶽河海不主於告天則是
登與不登皆未可知也後世獨始皇漢武封禪而其說
出于管子盖戰國諸子游士之言又雜以方士之狂誕
雖司馬遷博通不能明也至後漢又以讖文封禪益無
據矣
漢晉春秋載鍾離意治孔子廟室有古文策書言亂吾
書董仲舒事既怪學者所不道而别傳又言修吾書董
仲舒語參錯不能明也然自漢以来仲舒首為推明孔
氏後世咸從之宜若修其業者然而以春秋為宗以公
羊為師以刻薄為義以操切為法顛錯倫紀迷惑統緒
學者莫之或正是則亂孔氏之書亦不無也嗟夫尊聖
人而不足以知其道若之何可哉
應邵言郡國罷材官騎士馴致張角之變或又謂誅中
官引董卓以亡漢過在銷兵按光武自以精銳多而郡
國兵怯懦坐廢糧廩故還之民未為失策大亂以来父
子不相保休其疲弊未為失義承平之後因而不復後
世之失也若謂以此致亡則不然材官騎士自秦而有
散為羣盜何救於亡王莽講肄尤密天下亦盡化為賊
漢以再興董卓雖桀逆而四方牧守未嘗無兵興亡在
道得失不在材官騎士也龔遂教民棄弓弩而持鈎鉏
故能治郡要之漢晉南北兵農不分施置之間小小同
異未足害大體唐以来則不然矣
𫝊
光武兄弟跨牛舉事初馘阜賜再梟尋邑所謂海内豪
傑殺其牧守自稱將軍用漢年號以待詔命旬月之間
遍于天下者席兩勝之威也盖大事已就矣昔高祖雖
乘虚入關赴懷王之約然虜王離燒涉間降章邯收天
下權者乃在項羽固非光武比也不幸落羣盜手更始
立伯升死俯首受役事柄索然豈如高祖尚得蜀漢以
為資乎其難一也仗空節而旅燕趙王郎倡號顛沛垂
死僅依二部苟活旦暮猶張弮轉鬭卒滅邯鄲然而謝
躬苗争隂伺逆拒劇寇名賊交刃軍門一壘之外無復
安地若高祖劫五諸侯兵收項羽美人珍寳置酒高會
以致敗北則為自取矣其難二也昔高祖已殺項籍天
下為一從容固請然後即位而更始被禽四方蠭起光
武君臣危事機之去倉猝野次遽正尊名既數月後方
收朱鮪立都邑漂搖客寄未知所止故當時謂洛陽地
如掌耳其難三也稱帝之後劉永張步董憲李憲方各
割據立名字初藉幽燕以為根本而彭寵反叛朱浮敗
走輿地所披十無一二五六年間草鉏櫛理寸攘尺取
然後漁陽復平董憲李憲張步劉紆皆獲而齊梁山東
江淮甫定矣其餘盜賊不根土地身所誅降赤眉銅馬
以下盖數百萬人徒見高祖得秦項之逸不思光武復
漢業之勞其難四也若夫隗囂改圖合從公孫述決計
自立其憑恃巢窟經略面勢羣下用命衆士齊心非脆
敵也曠歲竭力僅乃勝之而盧芳結連匈奴侵擾代北
十餘年未已使韓信因冒頓致高祖困白登得毋悤悤
乎盖光武勇怯不踰矩沈慮精詳先勝後戰不試成敗
於一擲不然則自投高岸者何止一事而已或者乃謂
使當高帝之時羣雄角逐光武必有不能辦者不知使
當光武時羣盜力争高祖亦豈易辦哉石勒又言當並
驅争先未知鹿死誰手嗟夫使天下至於勒能稱豪者
魏晉積亂也高祖光武何預高下而學者遂信之歟故
馬援謂天下反覆盜名字不可勝數才明勇略非人敵
經學博覽政事文辨前世無比動如節度不喜飲酒援
雖狂率為光武所忌然皆實錄也夫才略勇智後世人
主所持以獨過天下而取之者也未有皆不及天下而
可以取也以有為無聖賢之事也以無為無而以為足
以勝有此學者之虚論不可以強同也
劉伯升慷慨大略忠信仁厚無媿興王之材然知以己
從人而不知以人從己招合羣盜與之共事急于苟且
所謂大兵聚會強者為雄宜其足以殺身而不能成功
也
鄧禹所以為元功者始贊光武自為政君臣之交合也
然天下事謀之若易而行之實難其披輿地圖始得其
一而禹以為古之興者在德薄厚不以大小若光武收
成業于百戰夷傷之後謂之以德不可也禹中分麾下
數年終不就功盖用力之難而使人以德自歸者不驗
矣彼湯武無意于天下而天下從之戰伐少而戡定多
及伊尹周公一以德輔而猶且不易况用力乎然則禹
之論謂之人思漢未衰有所憑藉而可以用力用力而
終歸於德則可矣謂之在德而不在力則與書生迂闊
之常談無異也
鄧隲兄弟之冤不旋踵而獲伸者有朱寵之直也漢中
世以後常有此事主德雖昏猶賴以未亡也
觀寇恂𫝊光武創業之初根本單薄可知矣高祖偶因
其厚故得與項羽相持耳若光武於朝菌求歲寒之功
所謂難也
馮異集關中岑彭定南方耿弇平齊漢事以成三將之
功大矣昔絳灌鄕曲以首級定功而糾合元勲乃付於
韓彭等故不得不割裂大國以王之賈誼謂諸公幸者
迺為中涓其次僅得舍人以此待信布之倫可乎功大
而賞小厚力而薄望惟雲臺諸將為然論者不貴其謙
讓易足之近道而反以頡頑難制者為雄傑盖未深考
也
光武處敗能勇處勝能怯雖以兵定天下一念未嘗不
在息兵能身享太平非偶然也平生雅言切中機會笑
談戲劇必有可稱自三代以後齊桓晉文之賢莫能望
也高祖大風歌尚為談者所誇與答臧宫詔相去何如
哉若會聚觀之自當有益於學者
王霸在上谷二十餘年邳彤在遼東三十年匈奴烏桓
鮮卑不能為患邊方撤備惠及内地此任人之效也漢
法雖嚴而光武顯宗能寬以待臣使各盡力其臣亦自
檢飭赴功不撓法度過高祖文景時遠矣
袁安任隗同心和帝初安自當然而隗可謂賢矣史稱
隗義行内修不求名譽而以沈正見重於世東漢有此
一等人以職分自致不為名怵不為利誘不可不知
史家謂邳彤近於一言興邦按光武以王郎猝起其下
不知所措若扳兩郡兵自送長安長安固不可得至就
便得至光武豈復有容身之地哉然遂謂如此即是成
業則亦不然盖幸而兩郡猶可假力何遽言成也
光武以繩墨待諸將諸將亦能以繩墨從之千里外如對
面無蹉跌者惟彭寵龐萌鄧奉反叛賈復任氣後亦收拾
矣功名不自矜一難也爵位不過望二難也奉身及家
皆自勤約三難也凡此皆高帝時不能及也大抵光武
材過諸將而以氣柔之高祖才不及諸將而以氣壓之
韓彭黥布亦輕視高祖而然耳使遇光武殆未必爾雖
石勒之流不盡心於展布正復何損而况勒語自不然
後人往往承誤盖疎略矣
卓茂為吏三代以後所無司馬遷班固所記盖不能髣
髴孔子言為政以德譬如北辰然春秋時無能以德者
如茂可謂近之光武言名冠天下當受天下重賞大哉
言乎亦三代以後所未有所謂周有大賚善人是富雖
有周親不如仁人也光武初立而茂為首相若茂有周
召之材而光武能受輔導未知當如何矣
按前漢宰相自蕭何外皆武臣軍功或外戚崛起武帝
始特用儒生終西京可稱者不數人而光武明帝雖以
吏職自任號為嚴察然舉相任重必望實相符德器自
過伏湛侯霸宋弘蔡茂杜林張湛張純牟融皆當時選
郭丹范遷清儉絶人馮勤趙熹雖文俗而幹正經遠非
偶然致身不厭衆論者宣秉王良有高世節亦本以輔
相待之此其所以上下自厲操行成俗人材之盛十倍
前漢也創業垂統為子孫程式而能柱石不撓後世效
之推致其位使典刑有繼雖成周作人亦不過此矣
習學記言卷二十四
