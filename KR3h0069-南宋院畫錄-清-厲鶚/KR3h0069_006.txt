南宋院畫錄卷六
錢唐厲鶚撰
夏珪(子森附見)
夏珪字禹玉寧宗朝待詔賜金帶院人中山水自李唐
以下無出其右子森亦善畫(畫史會要)
夏森字仲蔚珪之子運筆不及其父獨林石差勝(繪事備攷)
夏珪工人物山水醖釀墨色麗如染傅筆法蒼老墨汁
淋漓雪景學范寬(西湖志餘)
夏珪師李唐米元暉拖泥帶水皴先以水筆皴後却用
墨筆(妮古錄)
夏珪夾筆作樹梢間有丁香枝樹葉間有夾筆人物面
目點鑿為之衣褶柳梢間有斷缺樓閣不用尺界只信
手為之筆意精密竒怪突兀氣韻尤高故當為一代名
士(山水家法)
夏珪山水布置皴法與馬遠同但其意尚蒼古而簡淡
喜用秃筆樹葉間有夾筆樓閣不用尺界畫信手畫成
突兀竒怪氣韻尤高(格古要論)
夏珪畫之傳世者名山藏書圖一灞滻微行圖一南宫
避風圖一柏人宵征圖一博陸問璽圖一張陵叱劍圖
一秋風斜谷圖一五月渡瀘圖一峴山觀碑圖一樓船
濟江圖一明皇吹笛圖一羯鼓催花圖一靈武分兵圖
一劍閣題詩圖一右軍洗硯圖一籠鵝道士圖一王恭
涉雪圖一剡溪夜棹圖一灞橋詩思圖一溪橋暗雪圖
一千山暮雪圖一雪夜歸帆圖一雪景圖五遠山圖三
小景十二(繪事備攷)
古人遠矣論畫者當以耳目可考者為凖言山水則李
成郭熙石濬夏珪戴進李在(余永麟北窗瑣語)
夏珪溪山無盡圖匹紙所畫其長四丈有咫舊藏石田
先生家後歸陳道復氏復在金閶徐默川家蓋禹玉劇
迹也又入嚴分宜家今藏於錫山顧氏(清河書畫舫)
歙吴氏有夏珪江閣觀潮圖一册清勁可愛(同上)
夏珪江山清遠圖絹本其長十丈(南陽名畫表)
夏禹玉山水長卷卷高二尺餘其長五丈有竒絹本淺
絳色收藏得地可喜卷前署曰江山平遠西湖春雨有
晚翠軒蔣廷暉印廷暉筆也畫前有許氏廷美圓印松
臯清玩方印卷尾小楷云臣夏珪進書畫皆属真筆無
疑設色尤古所乏者士氣耳(真蹟日錄)
夏珪仙槎圖玩月夜景圖二軸烟村歸棹圖丹霞訪靈
照圖山水人物共二十軸(嚴氏書畫記)
夏珪鍾秀圖江山無盡圖山水竒觀圖草堂十二景圖
(同上)
夏珪春日田園居一小卷高六寸長三尺(東圖元覽)
夏珪清溪園亭小景筆簡而意殊遠又懸崖飛瀑一片
秃筆山水(同上)
松江曹涇楊氏藏夏珪千巖競秀圖(都穆鐵網珊瑚)
夏珪千巖萬壑圖在楊氏精細之極非殘山剰水之比
昔王履安道評馬夏山水謂其粗也而不失於俗細也
而不流於媚有清曠超凡之遠韵無猥闇蒙塵之鄙格
其推尊之也至矣(清河書畫舫)
夏珪長江萬里圖長二丈四尺絹墨如新(續書畫題跋記)
夏珪烟江叠嶂圖錢唐觀潮圖(珊瑚網)
夏珪江山平遠圖山水圖捕魚圖風雨圖毛良舜臣書
畫樓藏(無聲詩)
夏珪夜潮風景圖團扇絹本淡色高城傑閣有客凴闌
觀潮風樹蕭颯金塗圓月㶑灔喧豗中聲色俱動定
知玉兔十分圓已作霜風九月寒寄語重門休上鑰夜
潮留向月中看賜趙佑宋理宗對題御書之寳(珊瑚網)
夏珪山雨欲來圖團扇紙本溪雲初起日沉閣山雨
欲來風滿樓其景象盡於禹玉筆端矣西吴菰蘆中人
(珊瑚網)
夏禹玉瀟湘晩渡圖小斗方絹本高低藴藉筆寫出
瀟湘色竹浪晩山横歸帆不可忽(同上)
夏禹玉寒山行旅圖絹本禹玉筆法蒼老而墨色如
𫝊粉之色觀此良然玉水(同上)
夏珪遠浦歸帆圖三樹掩映斐亹天際一帆斷岫明滅
自足好致(弇州山人續稿)
夏珪雪江歸棹卷於浦溆曲岸間作麂眼短籬叢竹蒙
茸雪屋數椽掩映林薄中極荒寒之趣(居易錄)
程鉅夫題夏珪山水詩隱者多依泉石間結廬相對
共幽閒誰知泉石更多事日夜鬭聲來撼山(雪樓集)
黃公望夏珪晴江歸櫂圖詩漠漠江天吴楚分幾重
樹色幾重雲客心已逐歸帆好誰道溪邊有隱君(大癡道人)
(集)
夏珪烟江叠嶂圖大江來自岷山遠萬里東流幾深
淺洪濤巨浪自舂撞一泒西隨萬山轉萬山峩峩翠黛
浮大孤小孤當中流高城遠出武昌樹衰草微連鸚鵡
洲茅屋人家住深島雞犬不聞人跡少幾行鴻雁日邊
來一幅征帆天際小湘南雨歇秋風清落木黯惨哀猿
聲荆門月出夜潮長久疑山碧秋雲横我生自是優游
者足跡何曾半天下長江萬里欲神遊却喜今朝見圖
畫圖畫再展未能休似有模糊寒具油只恐通仙忽飛
去驚絶當年癡虎頭康里巴哈(書畫彙考)
金涓題夏珪江天霽雪圖詩小舟和雪載梅花水氣
吹寒拂髩華妙處人琴忘已久不知乘興到誰家(青邨遺稿)
明太祖高皇帝跋夏珪長江萬里圖洪武十三年春
正月奸臣胡維庸權奸發露令法司捕左右小人詢情
究源良久人報左相贓貪淫亂甚非寡慾朕謂來者曰
果何為實以驗贓貪對曰前犯罪人某被遷將起其左
相猶取本人山水圖一軸名曰夏珪長江萬里圖朕猶
未信試遣人取以驗去不逾時而至吁微物尚然受贓
必矣傍曰乃夏珪之親筆也時左右内臣盡舒其軸朕
的視之見皴山染水落筆有方陸有層巒叠嶂巖谷幽
冥樹生偃蹇藤掛龍蛇水有江灣屈曲其勢動蕩彷彿
萬里洪波又山意足而平川蕩蕩遠浦瀰漫俄生培塿
突曠野以壘壘觀相生血氣者則有寒雁穿雲喬松立
鶴水陸﨑嶇僧俗半出雲巖而似行似涉若此者非工
夫一日以成其圖也斯萬里也造次不節逡巡不成若
仁者體嵬山而聳拔知者效流水以守常不亦俊乎(御製)
(文集)
僧來復題夏珪風雨行舟圖詩君遊南越我西秦盡
日江頭采白蘋無限波濤起平陸順風休笑逆帆人(蒲菴集)
張昱題夏珪孤舟風雨圖詩此船載得許多愁使我
尊前感舊遊惆悵揚州十年夢滿江風雨泊瓜洲(盧陵集)
倪瓚題夏珪紈扇圖詩孰識琴中趣山峩水深深(闕)
史妙於畫無言會古音(清閟閣稿)
高啟題夏珪風雪歸莊圖詩江雲粘波晚模糊青山
忽失如亡逋乾坤瑩净冰作壺春意散入千林枯野橋
古渡行人無清響瑟索鳴殘蘆江天萬里一老夫短蓑
如蝟舟如鳬魚寒入泥不上罛歸來遠識漁村孤柴門
夜叩聞犬呼徑竹壓折誰撐扶山妻自炊稚子沽不羡
炙肉圍紅爐嗟予客遊歲屢徂詩囊隨驢走髯奴長安
何處覓酒徒飛花撲頭貌不烏旅舍無夢遠江湖慚對
風雪歸莊圖(青丘集)
陳川題夏珪溪山清遠圖詩我家東南丘壑好曲折
雲林護危杪澗沙流水春自香石楠碎葉秋如掃縳柴
野橋松雨凉鳴鐘破寺茶烟杳山椒茅亭如笠大石脚
漁舟似瓢小人家制度太古前雞犬比隣往還少酒杯
吹香小店門落日漁樵多醉倒六年不歸長夢見白髮
忘情負魚鳥晴窗見畫自摩挲舊梦微茫今了了不知
何處得此圖覺我山居殊草草安得溪南寫石田便携
妻子從兹老(明詩綜)
王直題夏珪風雪江村圖詩江天漫漫雲氣黑江風
蕭蕭雪花白荒村古道人跡稀惆悵津頭遠行客黃蘆
低折沙草平遥望不見長安城蹇驢凌兢縮如蝟鞭驅
還欲西南征四山溟濛日應晚辛苦羸僮未遑飯深林
歸鳥棲已定茅屋人家去猶遠吁嗟乎夏珪之筆凌范
寬滿堂凛凛生晝寒卷簾看罷重歎息歲晏高歌行路
難(抑菴集)
商輅題夏珪山水圖詩二首夾江山勢如削玉夾岸
人家結茅屋屋頭挺挺多修竹屋外垂垂楊柳綠漁舟
欸乃聲相續得魚沽酒聊自足就中高人美如玉策騎
時來訪幽獨石壁當年天琢成石逕迢迢縱復横近
山松柏如列屏遠山紺宇何崢嶸方壺蓬萊終杳冥未
若此境堪貽情一見令人塵慮清乃知禹玉筆法精(商文)
(毅公集)
夏禹玉長江萬里圖長二丈四尺絹墨如新雲山蒼
蒼江漠漠紹興年間夏珪作珍重須知應制難卷尾書
臣字端恪却憶當時和議成偏安即視如昇平惟開緝
熙較畫史兩河淪棄無人爭斯圖似寫南朝土還有樓
臺在烟雨釣叟碁翁不可呼漁舟野店誰能數但覺層
層境不同林泉到處生清風意遠筆精工莫比只許馬
遠齊稱雄中原殷富百不寫良工豈是無心者恐將長
物觸君懷恰宜剰水殘山也畫終思效一得愚更把飛
鴻添在圖願君更向飛鴻問五國城頭信有無水村居
士陸完書(續書畫題跋記)
夏禹玉夏江泛棹小絹畫一幅懸崖江上有白雲古木
藤蘿下有一艇人皆仰望白雲而去畫法高簡景趣悠
然識二字曰夏珪書在石壁上(吳其貞書畫記)
夏禹玉雪岡樓閣圖絹畫鏡面氣色如新丘壑緊密畫
在下段上則空之諺云馬半邊夏一角言不繆也識二
字夏珪又秋山草橋圖為前圖對幅精細無異識二
字亦然(同上)
夏禹玉洞庭秋月圖絹畫一幅畫法高簡渺然達觀上
有宋高宗題咏(同上)
夏禹玉竹窗讀書圖小紙畫一幅寫竹數竿於坡上一
人讀書草屋内畫法高簡識二字曰夏珪上有龍石元
鼎題詠老友陳君一贈予(同上)
夏珪柳隂納凉圖絹畫一幅畫法清簡識二字曰夏珪
在金陵李升之家(同上)
夏禹玉隔船烟火圖畫法古雅逼似唐人(同上)
夏禹玉雪圍圖絹畫鏡面一頁得於詹淡如手己卯三
月七日(同上)
劉泰題夏珪山水圖詩夏珪丹青世無敵遠近濃淡
歸數筆天機所到入神妙此圖尤為人愛惜青山峩峩
樹重重高泉一派飛日虹雲林烟谷互隱現羊腸細路
東西通溪邊丈人清似玉倚窗悠然吟不足我役黃塵
奔競途勞生頗欠看山福春風幾度薔薇開舊時猿鶴
相驚猜有田可耕書可讀家在山中歸去來(菊莊集)
張寧題夏珪風雨圖詩長風吹折巔崖樹江色愁雲
雨聲暮蒼茫野艇晩驚潮交揖横篙無住處何人倚岸
泛虚舟風雨不動如安流酒酣袒側蓬窗底忽憶瞿塘
五月秋(方洲集)
前人題夏珪松濤怪石圖詩二首巨靈鑿山翻地軸
老龍槎枒奮空谷茫洋灝氣溢不收一道奔騰鬼神哭
呂梁洪上孤月明徂徕黛色參天横黃河一瀉幾千里
人道天潢東向傾青陽使者膚如鐡元冥老翁頭似
雪雲根丈人勢敵虎狹路相逢不相協六和墖下天風
來孔明殿前雲水開仰天俯地望不極却憶西山灔澦
堆(同上)
田雯題夏珪畫詩高下數家村路好落日鳴鴉盤木
杪田背雨痕龜兆圻石床風過松花掃穿崖縳屋酒旗
斜犇瀨曳船漁蓑杳土廧半塌紅橘垂牧䜿横騎黑犢
小港口柳隂樵唱來茅亭四面有飛鳥吾家遠在鬲津
西紙上丘壑今了了萬峯屼峍一水灣願築莵裘身將
老(古懽堂集)
夏珪溪橋茅店圖妙品淡色人物樓閣精細(畫法年紀)
宋夏禹玉山水卷絹本高七寸七分長一丈六尺三寸
末尾著細楷書臣夏珪畫共十二景每景題字皆理宗
御筆有雙龍小璽内府大璽前後鈐縫宋印三方元印
五方絹素精堅完好筆墨閒雅位置清曠為所見第一
江臯玩遊汀洲静釣晴市炊烟清江寫望
茂林佳趣梯空烟寺靈巖對奕竒峯孕秀
遙山書雁烟村歸渡漁笛清幽烟堤晚泊
禹玉居錢唐早歲專工人物次及山水筆意蒼古墨氣
明潤點染嵐烟恍若欲雨樹石濃淡遐邇分明蓋畫院
中之首選也惟雪景更師范寬自李唐之後萟林可當
獨步矣在當時鄭重况今代乎嚴陵邵亨貞識(邵氏復儒)
(青溪野史)二印
右南宋夏珪禹玉畫一卷禹玉錢唐人寧宗朝為待詔
賜金帶善畫人物山水筆法蒼老墨氣淋漓高低醖釀
遠近濃淡不繁而意足更有不窮之趣院中畫山水者
自李唐以來無出其右真竒作也此卷乃經進之畫其
欵書臣其上各題皆有雙龍小印當是理宗之筆可為
妙品矣宜寶藏之嘉靖壬戌仲春之望王穀祥
夏珪師李唐更加簡率如塑工所謂减塑其意欲盡去
模擬蹊徑而若滅若没寓二米墨戲於筆端他人破觚
為圓此則琢圓為觚耳天啓丁卯六月董其昌題(江村銷夏)
(錄)
倪瓚夏珪千巖競秀圖䟦夏珪所作千巖競秀圖巖
岫縈迴層見叠出林木樓觀深邃清遠亦非庸工俗史
所能造也蓋李唐者其源亦出於范荆之間夏珪馬遠
軰又法李唐故其形模若此便如馬和之人物犬馬未
嘗不知祖吳生而師龍眠耳錢唐詹仲華以端石一華
邦憲墨半丸古玉璏一易此卷至正四年十二月二十
四日倪瓚記(清閟閣集)
宋夏禹玉長江萬里圖卷絹本高七寸許長三丈三尺
水墨畫欵在起首石上臣夏珪三小字前後有天歷璽
印至元後六年立冬日柯九思觀於復古齋(江村銷夏錄)
宋寧宗朝畫院待詔夏珪山水師李唐用墨如傅粉今
觀長江萬里圖往往潑墨縱筆濃淡醖釀出於自然真
竒筆也夫大江發源於岷山而珪畫泉流迴互跳珠噴
雪可駭可愕至於濫觴之後直下一瀉舟楫縱横旅店
隱見渡口漁船林邊鴉點烟巒雲樹戍樓城郭無不極
其精妙所謂李唐之下無出其右者非耶唐宋以來君
臣俱遊心萟文皆具畫院以延攬名士良工宋之南渡
馬夏稱首若禹玉者其可多得哉(汪砢玉珊瑚網此下有云長幅如此卷又)
(可多得哉)覽閱旣畢為題其後(珊瑚網此下有云至于弧矢四方曾經風波江濤之險者)
(又余所習見不覺其身之飄然於三峽間爾)成化三年仲春五日(珊瑚網作翰林承旨)
(無年月)太原王汝玉敬題(同上)
夏珪長江萬里横卷乃分宜嚴相公物後歸天府償武
臣俸朱太傅得之寶若琛貝近韓敬塘學士購歸其水
勢欲濺壁石欲出雲樹欲含霧人物舟楫樓櫓室廬種
種悉具氣韵但用水墨而神采燦爛如五色莊嚴可與
李唐並駕爭先馬遠諸人皆當北面往時屢閱於朱公
綠蔭亭上今復見之因誦舊時王謝堂前燕飛入尋常
百姓家唾壺幾缺太原王穉登題(同上)
夏珪長江萬里圖長六丈四尺在絹上此卷長江萬里
圖為今大參張夏山先生所藏予嘗於京口見米元章
澄心堂紙一卷筆勢竒怪有意外象家居時吳人持至
一卷夏珪墨氣古勁可愛此卷則規模郭熙而平遠清
潤有不盡之趣宋室倚長江為湯池故當時畫手多喜
為之卒不能守而鐡騎飛渡矣乃相與為之浩嘆夏山
字用載家金華山下景物絶勝而宦囊半貯此物將所
謂行住坐卧不離這個邪復相與為之大笑是歲嘉靖
甲午八月吉觀於江西布政使之䔝薇樓下遂書雲間
陸深(珊瑚網)
夏珪錢唐觀潮圖董其昌䟦此幅畫錢唐觀潮圖乍
見之即定為閻次平及諦視始得細欵於柳梢則夏珪
也又復展之於石角中亦注夏珪名意禹玉自愛不欲
以姓名借客者與然次平之去夏珪乃不盈咫尺矣丁
酉秋九月二十一日龍游舟中書元宰(同上)
張寧夏珪畫卷䟦畫家長幅難於深遠褊幅難於深
高此卷上下互見前後相照高低遠近深淺小大隱顯
紆直夷險静躁各得其宜類不失一而意趣之妙能使
觀者神遊真所謂竒作予平生近見二卷一近為海鹽
某家一故在温州致仕都閫陳彦章所意境皆不如此
卷而筆墨似尤老爛但少觀老憶不復親切汝輝尚珍
藏之(方洲集)
徐渭書夏珪山水卷後觀夏珪此畫蒼潔曠迥令人
舍形而悅影但兩接處墨與景俱不交似有遺矣惜哉
雲護蛟龍支股必間斷亦在意會而已(徐文長集)
陳衎夏珪雲泉清話圖䟦馬夏同稱然夏珪畫視馬
遠為少見此尤竒絶其法從玉洽淘洗而出雲氣淋漓
樹影蒼鬱使人欲就蔭焉(大江艸堂集)
夏珪遠浦歸帆劉松年溪隱山田馬遠觀梅觀瀑松下
揮扇閻次平小景松溪别業李嵩内苑圖采蓮圖松間
醉卧霞嶺扁舟風雨泊舟柳隂放棹劉阮天台高閣燕
思皆畫册(珊瑚網)
平顯次陳東之韵題夏珪溪山清遠卷詩畫家粉墨
尤精好賞鑒誰能察豪杪良由天質發自然惨淡經營
信揮掃珪森父子鳴趙季邱壑胸襟氣深杳墨捲波濤
蒼海立筆縮烟雲天地小冥搜遠寄作此圖繹思通靈
古來少東南四萬八千丈玉室璿臺勢傾倒共歸賈客
懷故鄕悵望清猿與幽鳥空悲白髮歲年徂不得癡兒
公事了神遊翠壁攬長蘿梦濯靈溪藉纖草金庭之䰟
可些招應躡元蹤追二老(滄海遺珠)
馬逵(畫繼補遺作遠弟)
馬逵河中人(世榮之子)遠兄得家學之妙畫山水人物花果
禽鳥疏渲極工毛羽燦然飛鳴生動之態逼真他皆不
逮(圖繪寳鑑)
馬逵松窗讀書圖小絹畫一幅畫法無殊於馬遠識二
字曰馬逵在松樹上(吴其貞書畫記)
馬逵畫之傳世者教鸚鵡士女圖一祝鷄翁圖一馴雉
圖一菊團圖一桃源圖二梅岑圖一柳村圖二(繪事備考)
馬逵花鳥圖毛舜臣書畫樓所藏(無聲詩)
張英題馬逵松溪小艇圖詩(畫六大内觀書幅之一)幽人寄跡水
雲間坐卧扁舟看晚山倚櫂不知吟嘯久松風吹過小
溪灣(存誠堂集)
南宋院畫錄卷六
