南宋院畫錄卷四
錢唐厲鶚撰
閻次平次于
閻次平弟次于皆仲之子能世其學而過之畫山水人
物工於畫牛次平髣髴李唐而蹟不逮意次于又次之
孝宗隆興初進畫稱旨補次平將仕郎次于承務郎畫
院祗候賜金帶(圖繪寳鑑)
閻次平積雪圖上題淳熙辛丑門次平畫寒巖積雪(明豐)
(道生華氏真賞齋賦注)
閻次平溪山深雪圖手卷(嚴氏書畫記)
閻次平牧牛圖卷(凡四段高尺餘長三尺水墨絹本)第一段春牧圖風
柳平坡二牛相間齧草一牧童左執繩右握鞭坐牛背
作欲策勢第二段夏牧圖叢木蓊翳清流汪濊二童
子各跨一牛先後渡水第三段秋牧圖碧水疎林滿
堤落葉一平頭趺坐戲蟾母子二牛卧樹底一牛散羈
閒行第四段冬牧圖古樹槎牙漫空風雪二牛相與
暮歸一童披蓑伏牛背(書畫彙考)
陳衎閻次平風林放牧圖跋宋時朱羲祁序與李唐
皆工畫牛得荒閒野趣古樹木筆墨絶似李而坡石皴
法又不類傳云次平學李唐而工畫牛得無是耶凡鳥
獸皆迎風立畫上樹葉離披老牧掩面支策牛獨舉首
掀鼻當風其神情融景會趣盖善得物情非徒粉繪也
(大江草堂集)
閻次平梅林牧牛圖一牧童在牛背張口而歌氣韻如
生用筆亦秀(吳其貞書畫記)
閻次平風雨歸莊圖絹畫鏡面繪狂風驟雨有人張盖
而行畫法簡略大抵宋人喜寫此圖也(同上)
閻次平小景高宗題云西来白水滿南池走馬池邊
日暮時橋底荷花無限思幽清乞與路人知又題繞
池曳杖攜雙鶴架水澆花課小奴汴瑩題云東風雙
鶴啄蒼苔杖履從容一徑開分付澆花莫多水韓郎昨
日染根来觀汴句非閻將仕筆明矣殆石城韓祐耶
祐為紹興畫院祗候又善寫生染色可並石橋王也(珊瑚)
(網)
武衍題次平小景詩一拂殘烟暝不收作成溪上十
分秋空林落日西風急紅葉無詩水自流(蔵拙餘藁)
門次平專借荆關而入自脫北傖躁氣(周亮工讀畫錄)
門次平畫品頗類王詵而清勁過之沈氏所藏山水一
卷玉山顧阿瑛之故物也(清河書畫舫)
文徵明閻次平畫跋元季崑山顧仲瑛氏好文重士
家有玉山草堂多客四方名流所蓄書畫悉品題此畫
仲瑛物也自題其後目為閻次平筆詠之者四人于立
彦成錢惟善思復袁華子英釋良琦元璞彦成仲瑛特厚
之為設行窩於家彦成至如歸焉思復錢塘人號心白
道人嘗領鄉解以所賦羅刹江賦有名稱錢曲江子英
崑山人雋敏長於歌詩楊鐵厓稱為才子洪武中被累
卒於京元璞吳僧住浙之龍門寺有禪學詩筆尤俊仲
瑛後亦以事徙臨濠卒書畫散落人間甚衆此為吾友
沈潤卿所藏真贋余不能辨然而諸公品題具在可愛
也暇日從潤卿借觀因䟽其後而歸之(甫田集)
閻次平小景嵐頂&KR0766;&KR0766;當作叔明鼻祖其它綠樹豐縟
甚近自然(弇州山人續集)
次平松溪别業圖精勁可愛乃知唐伯虎周臣於此取
之不盡(同上)
閻次于梅林歸牧圖方絹本淡色野梅數樹牧童拍歌
牛背欵書閻次于筆河東閻氏印(書畫彙考)
蘇焯(無畫蹟可考子堅别見)
蘇焯漢臣子隆興畫院待詔(圖繪寳鑑)
毛益(父松附見見子允昇别)
毛益松子乾道中畫院待詔工畫翎毛花竹尤能渲染
似欲飛鳴有黃鸝出谷荷塘柳燕等圖傳於世(方鵬崑山志)
毛松崑山人善畫花鳥四時之景(張昶吳中人物志)
毛益黃鸝蒼翠圖鷺鷥圖毛良舜臣書畫樓所藏(無聲詩)
毛益善作三友圖(吳太素畫梅全譜)
侍郎吳公原博藏毛益聚禽圖後有紹興小印(都穆鐵網珊瑚)
毛益畫對幅松郡顧光禄家藏(妮古錄)
毛益柳杏山鳥圖方絹本著色垂柳外紅杏一枝枝頭
山鳥臨風弄語圖右角下朱文方印莫辨(書畫彙考)
毛松山茶雙鳥圖團扇絹本著色山茶一枝白花綠葉
雙鳥交栖圖右白文古印殘缺(同上)
毛益翎毛二軸(嚴氏書畫記)
何世昌(無畫蹟可考)
何世昌淳熙畫院人工花鳥(圖繪寳鑑)
林椿
林椿錢塘人工花鳥翎毛師趙昌傅色輕淡深得造化
之妙淳熙中畫院待詔(圖繪寳鑑)
林椿牡丹四幅(嚴氏書畫記)
林椿杏實圖方絹本著色杏實四枚紫色爛然極寫生
之妙(書畫彙考)
林椿芍藥圖團扇絹本著色紅藥一枝翠&KR1929;盛映圖旁
項氏四印(同上)
林椿戲禽集果圖團扇絹本著色花紅一榦四實爛漫
山雀啄殘驚飛欲起丁雲鵬題(南羽氏)(丁雲鵬)二印(同上)
林椿桂竹翠鳥圖長絹本著色桂花竹葉遊蜂上下翠
鳥偷窺振羽欲起(同上)
林椿榴花八哥圖絹畫鏡面一頁(吳其貞書畫記)
丁巳四月二日過宋牧仲刑部觀宋人翎毛二十幅多
雪景皆林椿吳炳馬遠作(池北偶談)
林椿茶花鴿子圖跋右宋錢塘林椿真蹟世不多見
或得片縑寸紙不啻天球河圖此卷茶花鴿子圖經營
布置各極其態覽之景物生情宛然欲活可謂曲盡能
事者矣若後世嫩弱柔腕率意而成者烏能如是耶彭
城錢良右白野台哈巴哈觀於持志齋時元統二年甲
戌春仲三日也梅花道人觀於西湖水濱(真蹟日錄)
劉松年
劉松年錢塘人居清波門外俗呼暗門劉淳熙畫院學
生紹興年待詔山水人物師張敦禮而神氣過之寧宗
朝進耕織圖稱旨賜金帶(畫史會要)
劉松年居清波門因呼為劉清波(繪事備考)
劉松年神氣精妙名過於師院人中絶品也(圖繪寳鑑)
宋駙馬都尉張敦禮(避光宗諱改訓禮)哲宗之壻人物樹石倣
顧陸劉松年之師也(居易錄)
劉松年多作雪松四圍暈墨松針先以墨筆疎疎畫出
再以草綠間點其榦則用淡赭著半邊留上半者雪也
(畫𫝊)
帘上酒字本劉松年(蕭雲從太平山水畫譜)
圓澤三生圖卷趙千里圖其前生劉松年圖其悟前生
並屬真蹟惜人物皆大丘壑趣寡一藏吾郡韓太史家
一藏松江莫雲卿氏王敬美皆有跋惜未得合為一處
亦可歎也(真蹟日錄)
趙大年劉松年同作著色杜拾遺春遊圖前元題咏極
多今在項氏(同上)
項又新藏劉松年中興四將像首劉次韓次張次岳後
有俞貞木跋記(同上)
宋劉松年中興四將畫像跋右宋中興四將世稱張
韓劉岳自王公大人下至牛童馬走妾婦稗官之口無
不稱道其武勇忠義君子恥沒世而無聞焉寧不思景
仰乎然以其生平大節較之則未免使人有慕有憾自
建炎初至紹興十二年其戰陳之勇英謀偉略功冠三
軍及其晚節末路大有逕庭識者惜焉先是劉武僖罷兵為萬
夀觀使實紹興十二年六月也至八月岳鄂王亦為萬夀觀
使韓蘄王尋亦罷為醴泉觀使繼而鄂王没至十二年十一
月張循王始以罪免充醴泉觀使嗚呼建炎紹興之際諸
將竭忠與金人力戰十有餘年之間幾復大業卒為秦
檜所困使紹興二年秦檜既免榜其罪於朝堂示不復
用自是而屏之遠方諸將戮力恢復可圖矣繼而再用
秦檜終以誤國悲夫然世稱四將齊名不復論其優劣
得無憾焉今以信史考之蘄王性戅直勇敢忠義事關
廟社必流涕極言嗜義輕財與士卒同甘苦深以和議
為不然抗疏極言檜誤國之罪既罷遂杜門以終鄂王
事親孝家無姬侍吳玠嘗飾名姝遺之辭曰主上宵旰
豈大將安樂時耶却而不受帝欲為之營第辭曰中原
未復何以家為或問天下何時太平答曰文臣不愛錢
武臣不惜死天下太平矣循王嘗問其用兵之術答曰
知仁信勇嚴缺一不可其忠憤激烈論議持正卒以得
禍循王初贊檜成和議約盡罷諸將獨以兵權歸已及
諸將已罷和議已定而居位無求去意及張邈有言乃
求去吁循王握兵早屢立戰功惜乎附檜殺鄂王為世
所鄙薄矣劉公在諸將為先進然而立身不嚴御軍無
法不能任事方之韓岳不逮遠矣嗚呼世稱四將齊名
而優劣若此不容不為之辨論今指揮中齋蔡公得其
畫像慕其忠武俾貞木識於左方貞木窮鄉晚進安敢
輕議謹考事蹟輒䟽於後中齋好賢禮士博覽古今其
得是像宜寳藏之洪武庚午八月秋日包山俞貞木書
(珊瑚網)
(按汪氏載中興四將像䟦中不記畫人姓名作亡名氏及考張青父真蹟日錄知係松年筆也真蹟日錄)
(作於清河書畫舫之後書畫舫近時傳抄頗多獨是書在吾郡吳君尺鳬繡谷亭中乃青父手寫予得借)
(而編輯誠厚幸也)
劉松年聽琴圖子美浣花醉歸圖西湖春暁圖(真蹟日錄)
張丑銘心集詩西湖風景松年寫秀色於今尚可餐
不似浣花圖醉叟數峯眉黛落齊紈(同上)
劉松年唐子西拾薪煮茗圖(畫題)
劉松年桃花書屋圖精品青綠山水桃柳争妍山巒聳
翠(畫法年紀)
劉松年桃源圖妙品黑白石山相間人物妙趣(同上)
劉松年登高遠望圖雲光山容歴落人面(闕)聲寂然雙
篷坐飛無以移其情也(同上)
劉松年松亭圖絹畫斗方氣色粲然寫一平坡二松樹
一亭子前有岐頭小路皆為深草不見路惟兩頭草分
處則徑也此松年著意妙處識三字曰松年畫(吳其貞書畫記)
劉松年九老圖有吳匏菴邵二泉詩(豐道生華氏真賞齋賦注)
前人劉松年香山九老圖跋香山九老圖當年𫝊寫
已遍京洛李唐劉松年又嘗奉旨圖之載在畫史可証
此卷位置顧盼笑語之状覺眉髮間有雲氣非李河陽
不能到也樂天往来裴晉公元微之間絶無左袒與白
敏中反復二李黨人者不同此公真可生入虎穴何止
游戱九老會耶臨卷三嘆(白石樵稿)
劉松年竹居文會圖雪江獨釣圖烟雨圖圓光小景風
晴雨雪圖四軸山水人物二十七軸(嚴氏書畫記)
劉松年陽關圖西湖圖圯橋進履圖昭君出塞九老圖
三卷宫蠶圖三卷山水人物各一卷(同上)
劉松年沉李浮瓜圖絹本立軸長三尺五寸闊一尺九
寸二柳樹下設椅案石上列冰盤二中累冰浮瓜果一
童疈瓜其旁兩人對奕一人背立反袖執拂沉想一人
左手執扇掩口右手撫樹而觀一童子捧果盤倚闌上
案上陳設鼎彛文石精妙絶倫(江村銷夏錄)
劉松年畫卷畫卷四段布景設色乃松年得意筆李
西涯題云劉松年畫考之小說平生不滿十幅圖四幅
作寫數年始成今觀筆力細密用心精巧可謂畫中之
聖者卷在朱子美處(同上)
劉松年竹裏梅花圖繪竹裏梅花路逕委曲竹木交加
景趣幽雅(吳其貞書畫記)
劉松年春亭對奕圖絹畫一幅工細而有秀色鄒臣虎
先生家藏(同上)
余近見廣平侯家有劉松年臨李伯時西園雅集圖位
置頗不同無文潛端叔無已无咎四人器物亦小異(茅元)
(儀西峯淡話)
嵇職方藏劉松年西園雅集圖景物悉倣龍眠居士居
士圖高不滿八寸長不滿六尺松年則高一尺五寸長
丈餘人物服色形容坐立一如伯時後有王叔明馬文
璧沈民則三跋(東圖元覽)
吳水部畫册二十片盖得之武林有松年馬遠夏珪數
册佳(同上)
劉松年卧看南園十里春一卷約長丈餘亦宜謙摹来
云真本在吳門後十餘年於嵇職方見後段盖前後拆
為二卷也(同上)
餘杭方同知相卿藏畫耕織圖四幅無欵廣尺五寸許
長三寸有竒傳為劉松年筆法却似馬遠其上有高廟
行書題詩各四句句七言(同上)
范司理龍石藏絹畫劉松年盧仝烹茶圖一卷有元人
䟦十餘家(同上)
劉松年溪隠圖山田圖翠屏削立雲表孤莊枕清漣平
疇交遠風各極其致(弇州山人續藁)
劉松年劉昆故實圖絹本高一尺五寸長三尺餘淺著
色山木古秀河水淵澄有虎負子截流而渡虎子跼蹐
昂首若怖畏循厓擁觀者一十八人一人張盖策騎一
人捧印馳後盖為劉昆故實云神氣逼真筆力老健非
元人可思議者(書畫彙考)
劉松年便橋見獵圖在絹素上金碧山水著色九老圖
在絹素上(同上)
劉松年秋江行旅圖大絹畫一幅畫喬松高山之景是
為能品識八字曰嘉定甲戌劉松年畫此圖在溪南吳
子祥家(吳其貞書畫記)
誠之叔祖時世傳劉松年老子出關圖絹本青綠短卷
樹石瀟灑人物古雅品在聽琴圖上後題五七言絶各
一首乃吾家舊物也近日不知何緣流落為妄人拆去
原題别購啟南原博二偽䟦至定為龍眠之筆良可歎
也夫松年老子出關圖不馳駿馬駕青牛西度函關
紫氣浮文字五千傳道德僅同釋教讓儒流曾孫意拜
書(清河書畫舫)
嚴氏藏劉松年西湖春曉圖筆法秀美設色古雅堪與
趙千里桃源問津卷相伯仲(同上)
劉松年風雨歸莊圖團扇絹本淡色江山風雨一人檥
舟斷岸一人張盖渡橋欵書劉松年初披之以為北宋
范中立已從石角中得劉松年欵盖松年脫去南宋本
色作中立得意筆法耳其昌都省書畫印項元汴印
(珊瑚網)
劉松年竹樓聽說圖團扇絹本著色松竹茂密籬落山
居一翁與老衲黃冠圍罏對談隔溪山樹人家雲烟
映靄小書樓下千竿竹深火爐前一盞燈此處與誰
相伴宿燒丹道士坐禪僧賜林恕高宗題明安國玩
黔寕王子子孫孫永保之二印(同上)
劉松年田園樂圖二幅(同上)
劉松年秋林訪道圖斗方絹本結廬在山水訪乘秋
氣新豈知讀易者抑亦草玄人(同上)
劉松年未央捉麈圖縑素斗方劉待詔師張敦禮工
人物山水精妙過於師如此圖焉乃有以劉夢松劉松
老混之不知夢松所長水墨花鳥也松老所學東坡竹
枝也二人各自成家耳(同上)
劉松年耕織圖絹畫一卷色新法健不工不簡草草而
成多有筆趣内中五月之圖屋上貼一張天師是為張
口作法者使人見此無不解意識四字曰劉松年筆此
圖觀於榆村程怡之家(吳其貞書畫記)
陳司空說巖家觀劉松年宫蠶圖(居易錄)
曹溶䟦劉松年宫蠶圖親蠶載自禮經成周詩人率
舉以鳴后妃之德後世踵行者鮮而女德始淫僻矣列
女關國家何事蔚宗於東漢特為傳歐陽公論閹人宫
妾謂女禍視閹為輕此所見止於五代非通論也人君
躬行節儉潔衣服以祀祖考勸耕織以勤民瘼然後六
宫被其化而蠶事興化行於家則天下馴以治苟失其
序有不可問者矣劉松年南渡院中名手寧宗嬖倖無
聞松年此圖供至尊一擊節嗟賞而已豈知四五百年
後同於脫簪之諫鷄鳴之詩哉坦齋善藏之勿徒以布
置設色辨其優劣可也(静惕堂集)
大學士兼吏部尚書李天馥赴暢春苑謝
恩回籍守制因奏前恭遇
萬夀節所進書畫等未蒙俯納有
旨留劉松年溪亭圖一幅(居易錄)
劉松年耕織圖董文敏題學邱文播(珊瑚網)
劉松年畫團扇絹本宋高宗題南山晴翠入波光一派
溪聲繞路長最愛早春沙岸暖東風輕浪拍鴛鴦(凊河書畫舫)
劉松年畫團扇高宗題荷葉如錢三月時幅巾藜杖
一追随爾来勝事知多少惟有風標公子知(同上)
楊妹子題劉松年趙清獻琴鶴圖清獻先生無一錢
故應琴鶴是家傳誰知默鼓無絃曲時向珠宫舞幻仙
楊妹子二印文訛莫辨絹本水墨畫(真蹟日錄)
聽琴圖劉松年真筆杜東原鑒定仙壇地老丹井渴
塵世心死寒潭空先生不語對松竹陶寫天地歸絲桐
復齋夷游夷游夷且愉滿堂哄耳洗筝竽遊絲著地
堕復起秋水涵珠有若無華屋風微春語燕江城月落
夜啼烏倩君莫鼔荆卿操自是秦姬善鹿盧此予聽大
梁劉嘯客琴詩也句曲外史以為此詩聽穎師長篇弗
能過之性初出此圖求題務要得識琴妙句故為書之
會稽楊維楨裊烟石壁對孤桐與和長松瑟瑟風不
為野夫清兩耳為君留目送飛鴻方外張雨琴師傳
得太古意聽琴之趣畫師傳昔聞善聽鍾期子今見妙
品劉松年東原杜瓊空看畫裏人不識琴中意何許
渡飛鴻秋聲滿天地有貞絃縆繭絲徽黃金一彈一
曲清人心心涵太古長不死松風竹韻皆知音仁和夏
時正耳聽不如心聽聪欲於絃上見飛鴻鐵崖仙子
神遊遠寫得無聲在有中朱存理(鐵網珊瑚)
劉松年秋江挂帆圖絹畫一小幅畫法甚妙觀於揚州
通判王公齋庚戌秋七月二日(吳其貞書畫記)
唐肅題劉松年仙居圖詩曾逐大茅君峯頭卧古雲
鳥青呼作使鶴白飬成羣客較丹砂法童窺玉劵文近
來烟火斷花氣作爐薰(丹崖集)
庚戌七月予寓公路浦萊陽宋荔裳琬北上過予所携
名畫甚夥有劉松年羅漢上有御府圖書皇妹圖書各
一(池北偶談)
劉松年山堂會晤圖(寳繪錄)
劉松年焚香圖(同上)
鄧文原劉松年春山仙隠圖詩綠柳疎花遶舍栽長
松灌木覆亭臺雲巒倒影水天夐蒲葦有聲山雨來内
史幽情觴詠樂右丞别業畫圖開何時許我遊真境野
色橋邊踏紫苔(素履齋集)
僧麟洲題劉松年桃花山水小幅詩杳無雞犬有人
家夾水山高路不賒劉阮别来頻甲子年年春雨送桃
花(桐嶼集)
劉松年雙鹿圖絹畫斗方懸崖石壁竹樹桃花有雙鹿
立在水口之上畫法精俊氣象如生(吳其貞書畫記)
劉松年便橋圖在絹素上金碧山水突厥控弦百萬
鴟張朔野當時非免胄一見幾敗唐事讀史者至此不
覺膚栗毛竪於以見太宗神武勘定之勲蠻夷率服之
義千載之後畫史圖之凛凛生色此卷為宋劉松年所
作便橋流水六龍千騎山川烟樹種種精妙非松年不
能為也孟頫以少時曾觀於臨安之睦宗院茲復瞻對
於普花平章之宅回首三十餘年感慨係之矣敬題其
後大德五年秋日吳興趙孟頫書(珊瑚網)
又跋此劉松年便橋圖丹青煥赫布置閒雅輦中旌
旗旃裘戎屋塵沙雲樹具見當時景象良工苦心哉前
有松雪道人遺墨而絜縫印章似又曾入裕陵内府者
是可寳也正德庚辰十月既望文璧題(同上)
張昱題劉松年張志和辭聘圖長安城中晨鼔響馬後
紅塵高十丈吳儂為爾去烟波卧聽樵青間蕩槳醉來
即唱滄浪歌平生志願今無多鷦鷯不巢上林樹鸒斯
不啄玉山禾是身眇焉寓天地何殊太倉之稊米野人
本乏濟時策孰謂要君徵不起所以漢光武不臣嚴子
陵放歸江湖從所志千年萬年呼客星聖人在位麟鳳
在野洛既出圖河復出馬普天率土遂其生四靈咸集
依至化唐堯垂拱而在上禹稷憂勤而在下當時天子
所不臣亦有臨流棄瓢者(張光弼詩集)
張寧劉松年山水二幅詩紅樹青山滿眼秋江南江
北路悠悠一行歸雁無書信倚盡斜陽不下樓春色
催人不耐閒危橋曲磵遠躋攀卻嫌昨夜東風雨飄得
桃花滿釣灣(方洲集)
凌雲翰題劉松年野意圖詩野水連村綠雲山隔岸
青橋低疑礙艇樹密不遮亭竒字無人問清琴只自聽
百年棲息意把卷憶曾經(柘軒集)
高啟題劉松年畫詩樵青刺篙閒蕩槳船頭分流水
聲響青山渺渺波漾漾白鷗飛過時一兩載書百卷酒
一壺日斜出遊女兒湖鄰舟買得巨口鱸醉拍銅斗歌
嗚嗚此樂除却江南無(缶鳴集)
都穆劉松年盧仝烹茶圖跋玉川子嗜茶見其所賦
茶歌松年圖此所謂破屋數間一婢赤脚舉扇向火竹
罏之湯未熟而長鬚之奴復負大瓢出汲玉川子方倚
案而坐側耳松風以俟七椀之入口可謂善於畫者矣
夫茶未易烹也余嘗覽茶經水品又嘗受其法於隠人
始知人之烹茶率漫浪而真知其味者鮮也嗚呼安得
如玉川子者與之談斯事哉(鐵網珊瑚)
劉松年盧仝烹茶圖老屋頽垣洛城裏綠樹團隂照
窗几石牀散帙有餘清應是先生睡初起竹爐火暖蒼
烟凝碧雲浮鼎香風生白頭老媪不解事時聞蚓竅蒼
蠅聲柴扄日高為誰啟有愧鄰僧頻送米長鬚裹頭始
出門想為韓公置雙鯉松年圖此寧無情似覺七椀通
仙靈何當更畫月初出仰天涕泗行中庭絶憐牛李方
傾軋獨羡先生保貞白孤忠耿耿孰與同足配能詩杜
陵客右題指揮張侯所藏盧仝烹茶圖盖宋人劉松
年筆也觀其布景蕭散用意清遠翛然有出塵之念張
侯寳而藏之俾諸名公形之詠歌觀其好尚可以知其
人焉趙郡李復(同上)
盧仝烹茶圖閉關高咏啜茶時咫尺蓬山發興竒為
念巔厓辛苦者不同煮雪詫歌姬淛河楊彛(同上)
玉川先生多好竒清才逸韻誇當時披圖已及數百載
髣髴猶見親容儀先生讀書閉柴扉翛然飬道超希夷
烹茶老婢脚不韈致鯉蒼頭鬚滿頥隔墻惡少不解事
側目未免相凌欺收縳時逢縣宰正長者處置非爾為
鳳團煮鼎汲清澗適意啜飲哦清詩大賢寄跡諒有以
七椀豈必徒規規丹青模寫不畫意勁節高風千古垂
嗚呼先生已遠兮吾將誰師臨川趙果鬢絲如織映烏
紗反閉柴門自煮茶赤脚長鬚是家口猶勝草石與蛙
蛇會稽胡維仁(同上)
烏斯道題劉松年盧仝烹茶圖詩玉川先生事幽獨
寂寂茅堂倚林麓琴書前陳白石静雲汎晴光落松竹
平生茶竈為故人一日不見心生塵婢僕烹茶識茶性
火斥老火溪泉新蒼龍躍入春濤底兔盌飛香白花起
枯腸自是冰雪清一飲枯腸更如洗洛陽公侯方醉眠
先生未必無酒錢要使香風滿天地可但吹到公侯前
當時先生索高價徑寸之珠空照夜千年猶著好茶名
高價於今在圖畫四明山人烏斯道(同上)
吳寬劉松年三生圖跋右三生圖趙松雪鑒為劉松
年筆其後題咏者二十人皆近代名僧盖亦有慕於澤
者歟(匏翁家藏集)
吳寬為陸全卿題劉松年香山九老圖詩高松大竹
生翠寒密樹隠隠攅峯巒杳然流水出深谷新鑿山中
八節灘江州司馬不愛官笑領諸客来盤桓棋枰詩卷
各有適適意豈在陳杯盤酒酣耳熱忽起舞戱折名花
斜插冠趨朝疲薾足非病在野輕健心偏安權門赫赫
誇牛李門下黨人分彼此直氣騰騰逼石樓甘作香山
老居士劉侯此圖超俗塵能與九老俱傳神衣冠雖作
山林樣状貌終為臺閣人孰為胡杲與吉旼孰為鄭據
并劉真二盧張狄總預集居士樂易皆相親獨憐舊友
今何處禹錫微之嗟失身(同上)
劉松年著色九老圖在絹上有馬芻書九老詩并跋(珊瑚)
(網)
祝允明題家藏劉松年小方詩暗門終日痼烟霞寫
得東南處處佳湖上烟波志和宅山隂風雪戴逵家老
僧引澗穿新竹童子和雲掃落花揖客入門如有影石
墻松盖夕陽斜(京兆集)
張羽書劉松年九老圖卷右九老圖一卷定為宋劉
松年所畫人物界畫林木水石各臻其妙今畫者工其
一猶足稱於世而劉乃兼衆工之所長可謂難矣按唐
會昌中白居易始為香山九老會好事繪而為圖宋至
道中李文正公昉欲集天下九人繼其事會蜀有變不
果至和中杜祁公衍退居睢陽常為會而止得五老元
豐五年文潞公以太尉留守西都富韓公以司徒致仕
復為耆英會時宣徽使王拱辰留守北京貽書願與其
會司馬温公年未七十潞公重其人請入會温公辭以
晚進不敢厠二公後乃命閩工鄭奐自摹寫其像又之
北京寫王公像自潞公而下合十又三人今此圖人數
與香山合而衣冠非唐製然以為至和之會則多四人
以為元豐之會則少四人豈劉直工畫而不知考故實
耶抑當時所𫝊此日諸公真像失其四人者遂不復補
耶而見在者劉又不識其誰某使後世不獲因是而想
其風采此尤可惋歎然一時衣冠文物之華水竹林亭
之勝朝野昇平之象耋老康寕之福靄然見於豪素使
人展卷為之歎息企慕恨不身生其時而目睹其事盖
有非後世俗吏之所能及也然當是時王安石方罷相
而黨類猶盛新法未除富文司馬諸老皆以碩德重望
不見柄用而優游散外之地雖諸老之福而實非朝廷
天下之福也觀此圖者又不可不知此卷舊為休寧縣
令唐棣子華家物今歸棗陽縣令莘野叔耕二令皆能
畫故其識鑒皆同張羽跋(張来儀文集)
王世貞劉松年大歷十才子圖跋潘子過余示此卷乃
劉松年繪大歷十才子其樹石琴玩茶竈之類皆精密
人物尤妍雅有韻此君所圖西園雅集頗埓毋論真蹟
臨本翩翩伯時子昂季孟間矣十才子為錢左司劉隨
州郎員外獨孤常州盧郎中孫舍人崔集賢之屬其詩
名膾炙人口不已而流溢丹青致足羨也雖然名者造
物所忌詩以陶寫性靈抒紀志事而已要不必有此名
即無論鄴中淪謝而此十才子無一登三事者豈所遘
人人絳灌耶追昔撫今不覺𢥠然因而墨池一泓生小
鱗甲也題後行自悔矣(弇州山人續集)
李引昌劉松年畫跋右錢唐劉松年筆山皴水痕皆
有格度繁柯密葉蔭翳衡茅小舟蕩漾於微波中綽有
濠濮之想最竒絶者遥空雁陣疎密高下殆將萬點圓
結似六花散布似八陣遠者似遊兵左右翼覆紛披昔
聞黃帝阪泉之戰驅百鳥為旌旂兹圖近之矣(顔氏畫譜)
汪砢玉劉松年絲綸圖跋長松覆前遠山聳後庭檻
綴花木殊幽曠簷間一嫗治絲一侍兒捧茶不襦而露
纖紅故是北妝筆法細潤有生氣標題作馬遠萬歷壬
子秋余在白下得之潤州吳汝廷歴三十餘年無有知
其非遠者今崇禎壬午秋付裝演淵兒於松身識其欵
曰松年蠅頭小楷雜鱗紋墨漬間不復可辨有如當時
稱之為暗門劉者今一旦豁然恍覩其為人可勝撫掌
稱快檇李汪砢玉樂卿甫題於韻石齋(珊瑚網)
汪砢玉劉松年長樂清吹圖跋錢唐暗門劉在寧廟
時以耕織圖進稱旨賜金帶此作宫中鼓吹景纖悉在
目未識曾經御覽否樂卿(同上)
北海孫氏所藏劉松年成王問道圖東山絲竹圖(劉□五石)
(瓠)
孫承澤劉松年成王問道圖跋舊稱松年畫傳世者
不滿十幅問道圖尤其得意之作畫法全似衛賢高士
圖林木殿宇人物蒼古精妙不似南宋人亦不似畫院
人寧宗當日特賜之金帶良有以也(庚子銷夏記)
前人劉松年東山絲竹圖跋東山圖乃松年筆圖中山
岡迴合弄蔭飛泉掩映噴洒極其幽勝安石策杖同諸
佳麗步行橋上風流藴藉可想見也圖乃晉府物四隅
皆有其印(同上)
陳繼儒劉松年便橋會盟圖跋唐文皇與突厥便橋
會盟圖顔師古創寫以示後世劉松年復摹丈許此卷
乃真跡也初隋煬帝征遼人皆斷手足以避征役突厥
始乘間騷動唐文皇時十六歲應募遞屯衛將軍從父
淵討之淵復稱臣借兵突厥遂問隋鼎甚則突厥以喪
告舉哀長樂門輟朝三日詔百官就館弔甚謹事之如
此已數數犯邊建成元吉裴寂等皆勸亟遷都避之文
皇曰霍去病漢庭一將志滅匈奴况臣備維藩願假數
年之期請係頡利之頸致之闕下傳位初年遂有便橋
會盟之役又五年遣李靖李世勣分道破之突厥内亂
頡利來降文皇帝御天順樓語之曰汝自便橋以來不
復大入寇以是得不死頡利不得意數與家人相對悲
啼容顔羸憊上憐之以虢州多麋鹿封刺史頡利不受
上皇召文皇貴臣十餘人及諸王妃主置酒凌烟閣上
皇彈琵琶文皇起舞七年又置酒漢故未央宫上皇命
頡利起舞南蠻酋長皆咏詩此古帝王未始有也余謂
便橋之盟猶近城下宜寫未央宫凌烟閣二圖鋪張胡
越一家氣象此千古大快事故識卷末以俟後之劉松
年其人者(白石樵稿)
明謝晉題劉松年仙山圖羣山岧嶤紫翠封樓臺縹
緲烟霞重青溪迥隔紅塵路玉洞遥連絳府宫溪邊洞
口相隈隩蹊徑深深映花竹風散花香瀉酒瓢日高松
影閒碁局巖前偶坐二三翁神氣蕭爽巾履同玲玲綠
髮稀可數皎皎雙瞳圓且濃其間一仙如識面憶在芙
蓉城下見曾將寶訣授長生還引瑶池開小晏别來倏
忽三千秋舊蹤那復更追游何當重跨軒間鶴來會諸
仙嶺上頭(蘭庭集)
竇遴竒題劉松年岳陽樓圖丹厓翠壁江南有數年
相對亦非偶岷江浩浩萬里來余昔泛舟在京口一時
謝政歸故鄉惟見浮伾與濁漳雖然素有向平志但苦
千里難裹糧少文卧遊亦可人安見畫裏即非真家無
米家書畫船揀得舊本劉松年岳陽樓比黃鶴樓懸來
滿室生雲烟我聞樓在瀟湘之尾洞庭之口下有長江
蛟龍吼有時風静水如練君山一點在兩肘湘女梳頭
對明鏡水光山色入戸牖黃陵廟裏人烟集西邊欲落
扶桑日萬艘千航泊江頭洞賓飛過人不識一一傳神
阿堵中惟有范老一記畫不出(本朝百名家詩選)
朱彛尊藍秀才見示劉松年風雪運糧圖詩潞河十
月櫓聲絶連檣如薺啼飢烏層簷炙背苦岑寂有客示
我運糧圖遥峯隠隠露積雪村原高下紛盤紆千年老
樹風怒黑寒葉脱盡無纖枯人家左右僅茅屋傍有水
碓臨山厨秕穅既揚力輸税安有擔石存桑樞大車檻
檻四黃犢疾馳下坂尋脩塗嗟爾農人歲已暮婦子不
得相歡愉披圖恍見南渡日北征甲士連戈殳當年諸
將猶四出轉粟未乏軍中需同仇大義動畎畝輸將豈
畏胥吏呼始知繪事非漫與堪與無逸豳風俱古來工
執蓺事諫斯人畫院良所無嗚呼斯人畫院良所無不
見宋之君臣定和議笙歌晨夕遊西湖(曝書亭集)
龔翔麟劉松年風雪運糧圖詩三首秃樹撑老鐵瘦
竹搖冬青高下山積雪野闊天沉冥檻檻大犢車轍迹
無留停碾沙去流水下坂來奔霆衝寒人與騎登頓良
苦辛載此萬斛糧星輓輸邊庭行者亦勞止居者何
閑閑場圃滌既平人與牛俱閒幅巾擕短袖開門對南
山優游以卒歲婦子皆歡顔太息古昔時征調鮮横斂
戎馬雖在郊未盡嗟痌瘝工執蓺事諫于古信有諸
松年作此畫意與古為徒我稽南渡日相姦君頗愚偷
安仗和議中原日淪胥師武臣戮力閭閻勤轉輸廟堂
反不講笙歌游西湖良工獨心苦誰復省其圖空令千
載下覽者生嗟吁(田居詩藁)
劉松年春水圖夏水圖秋水圖冬水圖滕王閣圖毛良
舜臣書畫樓所藏(無聲詩)
劉松年世掌絲綸圖乃畫一漁者手捧一釣輪(郭元釪一鶴菴)
(集)
卓爾堪劉松年海島圖詩中華百貨資百蠻海國紛
紛估客船扶桑之東羅烟島島中人習機杼巧一歲能
織幾船絲絲選七里春蠶好横海鼔吹樓船過賣絲市
上排衙坐島人争看大唐官日中曾無人易貨(近青堂詩集)
南宋院畫錄卷四
