南宋院畫錄卷五
錢唐厲鶚撰
吴炳
吴炳毘陵人工花鳥寫生折枝可奪造化光宗李后多
愛其畫恩賚甚厚紹熙間畫院待詔賜金帶(圖繪寶鑑)
吴炳工畫花鳥采繪精緻富麗(卓爾昌畫髓元筌)
吴炳畫之傳世者春池睡鴨圖一山茶白鴿圖一鴛鴦
瑞蓮圖一寳珠玉蝶圖一折枝絳桃圖三折枝芍葯圖
二寫生荷花圖二折枝寒菊圖四寫生薔薇圖二玫瑰
圖二長春圖二探春圖一水仙圖二鶯粟圖一茗花圖
一(繪事備考)
吴炳雞冠花圖鏡面絹畫簡易有生趣上有紹興小璽
(吴其貞書畫記)
常州吴中書夢竹家有畫花入幅菊花枝上題吴炳二
字佳(暖姝由筆)
吳炳石榴圖在維揚江孟明處(同上)
吳炳敗荷白鷺圖絹畫一幅溪南吳氏藏(嚴氏書畫記)
吳炳桂花八哥圖絹畫一方幅精彩如生識吳炳二字
觀於杭城翁氏(書畫彙考)
吳炳翎毛四幅(嚴氏書畫記)
吳炳水紅野鳥圖方絹本著色菱藻間亭亭紅蓼水鳥
上下(書畫彙考)
張茂(無畫跡可考)
張茂杭人光宗時隸畫院工山水花鳥俱精緻小景更
佳(畫史會要)
張茂字如松仁和人光宗時隸畫院(沈朝宣仁和縣志)
李嵩
李嵩錢唐人少為木工後為李從訓養子工人物尤精
於界畫光寧理三朝待詔(畫史會要)
李嵩工作圖巨幅絹本淺絳色筆法高古韓太史存良
之故物也(真蹟日錄)
戴生携示項又新藏卷李嵩錢唐觀潮絹本淺絳色佳
(真蹟日錄)
余家有從訓養子石壁松亭界畫極工緻柱上細欵三
朝供奉李嵩(珊瑚網)
李嵩服田圖前卷絹本重著色凢十二段後卷凢九段
宋高宗御題(按嵩為光寧時人云高宗御題誤)
浸種云溪頭夜雨足門外春水生什籃浸(闕)碧嘉榖抽
新萌西疇將有事耒耜隨晨興隻雞祭勾芒再拜期秋
成
耕云東臯一犁雨布榖抽新萌綠野暗春暁烏犍苦肩
頳我銜勸農字杖策東郊行永懷歴山下法事關聖情
耙耨云雨笠冒宿霧風蓑擁春寒破塊得甘霔齧塍浸
微瀾泥深四蹄重日暮兩股酸謂彼牛後人著鞭無作
難
耘云脫袴下田中盎漿著塍尾巡行遍畦畛扶耖均泥
滓遲遲春日斜稍稍樵歌起薄暮佩牛歸共浴前溪水
碌碡云力田巧機事利器由心造翩翩轉圜樞衮衮鳴
翠浪三春欲盡頭萬頃平如掌漸暄牛已喘長懷丙丞
相
布秧云舊榖發新穎梅黃雨生肥下田初播殖卻行手
奮揮明朝望平疇綠鍼刺風漪審此一寸根行作合穗
期
淤蔭云殺草聞吳兒洒灰傳自祖田田皆沃壤泫泫流
膏乳塍頭烏啄泥谷口鳩鳴雨敢望稼如雲工夫益如
許
拔秧云新秧初出水渺渺翠毯齊清晨且拔擢父子爭
提携既沐青滿握再櫛根無泥及時趁芒種散著畦東
西
插秧云晨雨麥秋潤午風槐夏凉溪南與溪北嘯歌插
新秧抛擲不停手左右莫亂行我將教秧馬代勞民莫
忘
一耘云時雨既已降良苗日懷新去草如去惡務令盡
塵根泥蟠任犢鼻膝行生浪紋眷惟聖天子儻亦思鳥
耘
二耘云解衣日炙背戴笠汗濡首敢辭冒炎蒸但欲去
稂莠壺漿與簞食亭午來餉婦要兒知稼穡豈曰事携
幼
三耘云農田亦甚劬三復事耘耔經年苦艱食喜見芸
薿薿老農念一飽對此生饞水願天均雨暘滿野如雲
委
斯卷止此則耘後成缺典矣崇禎己卯予至姑溪楊友
翼真招飲山樓出書畫鑒賞其一卷為韓太冲田家風
俗圖余諦審之故是李嵩服田圖後半高宗御題與前
卷無異其䟦俱偽筆也因錄諸詩如左以成全題云
灌溉云揠苗鄙宋人抱甕慚(闕)何如銜尾鴉倒流竭
池塘䆉稏舞翠浪蘧隂(闕)晝凉斜陽耿衰柳笑歌間女
郎
收刈云田家刈穫時腰鎌競倉卒霜濃手龜坼日永身
罄折兒童行拾穗風色凌短褐歡呼荷擔歸望望屋中
月
登場云禾黍已登場稍覺農事優黃雲滿高架白水空
西疇用此可卒歲願言免防秋太平本無象村舍吹烟
浮
持穗云霜時天氣佳風勁木葉脫持穗及此時連耞聲
亂發黃雞啄遺粒烏鳥喜聒聒歸家掃塵埃夜窟燒榾
柮
簸揚云臨風細揚簸穅秕零風前傾瀉雨聲碎把玩玉
粒圓短帬箕帚婦收拾亦已專豈圖較升斗未忘歌豐
年
礱云挽推人摩肩展轉石礪齒殷牀作春雷旋風落雲
子有如布山川部㟺勢相峙前時斗量珠滿眼俄有此
舂碓云娟娟月過墻䔩䔩風吹葉田家當此時村舂響
相答行聞炊玉香會見流匙滑更須水轉輪地碓勞蹴
蹋
簏云茅簷閒杵臼竹屋細篩簸照人珠琲光奮臂風雨
過計功初不淺飽食良自賀西鄰華屋兒醉飽正高卧
入倉云天寒牛在牢歲暮粟入庾田父有餘樂炙背卧
檐廡却愁催賦租胥吏來旁午輸官王事了索飯兒呌
怒(珊瑚網)
項氏藏李嵩服田圖卷係宋御府裝池前後凡十二段
每段有思陵楷書詩題詩中凡云耘雲等字皆缺其點
未詳係某廟諱字當考畫上識以紹興小璽乾卦圖書
井井可玩其卷通幅長絹以墨界斷末有李嵩畫三字
題名按思陵雖係偏安之主而能留心農事亦可謂之
賢矣(真蹟日錄)
李嵩骷髏圖紙畫一小幅畫在澄心堂紙上氣色尚新
畫一墩子上題三字曰五里墩墩下坐一骷髏手提一
小骷髏旁有婦乳嬰兒於懷又一嬰兒指著手中小骷
髏不知是何義意識二字曰李嵩(吳其貞書畫記)
李嵩金盤承露圖小紙畫一幅畫法逼似元人錢舜舉
觀於汪天錫(同上)
李嵩宮苑樓閣圖絹畫斗方又龍舟殿宇圖畫法工細
不用界尺而規矩凖繩皆備圖上空設御座只内官多
人以俟出朝意皆能品每幅識曰李嵩(同上)
李嵩樓閱積雪圖能品觀於榆村程子遜家辛巳二月
望日(同上)
李嵩貨郎擔圖絹畫一卷氣色佳識十字曰嘉定辛未
李從訓男嵩畫(同上)
李嵩夜潮圖絹畫小斗方一張畫法工緻上有蠅頭小
楷題曰寄語重門休上鑰夜潮留向月中看識二字曰
李嵩有坤卦圖書觀於揚州張黃美家(同上)
袁華題李嵩茶會圖榖雨初晴燕燕飛金河春水漲
凝脂挈瓶小試龍團餅想見東都全盛時(玉山草堂雅集)
張憲題李嵩觀潮圖詩磁州夜走泥馬駒卧牛城中
生綠蕪炎精烱烱照吳會大築錢唐作汴都玉殿珠樓
連翠閣七寶簾櫳敞雲幕坐移艮岳過江南不數東京
舊帷樂茂樹盤盤連綠雲龍飛鳳舞峯巒奔玉牀下壓
大江小海水正入東華門木犀花開秋可數紞紞靈鼉
振天鼓海門一線截江來雪壁銀城晝飛舞吳商楚估
千萬艘黃龍戰船頭尾高豈無海道走中土長驅逐北
乘風濤烟霧蒼蒼繞城郭屋瓦魚鱗互參錯百萬驕民
事醉醺坐使中原厭羊酪因循六帝不復讎西風八月
憑江樓櫕宫人飲白骨恨洪波不洗青衣羞邦基削盡
師臣逐軹道人亡子嬰哭繡胸文頸踏浪兒反首誰能
報君辱廟子沙頭卓大旗天吳縮項不敢馳行人指墖
話楊璉三十六宫秋草腓(玉笥集)
又張憲䟦至正二十二年秋八月既望自姑蘇來雲
間寓延慶方丈雲谷禪師出宋宫觀潮圖徵詩嘗記父
老言丞相巴延駐師江上潮不至者三日又記庚午歲
正月十四暁有雷自北高峯飛至故宫塔頂火不滅者
三日撫卷憶舊不覺慨然為賦七言長詩一解適宋仲
温至遂命書之(七脩類稿)
楊維楨題李嵩觀潮圖詩八月十八睡龍死海龜夜
食羅刹水須臾海擘龕赭門地捲銀龍薄於紙艮山移
來天子宫宫前一箭隨西風劫灰欲洗蛇鬼穴婆留朽
鐡猶爭雄望海樓頭誇景好斷鼇已走金銀島天吳一
夜海水移馬蹀沙田食沙草崖山樓船歸不歸七歲呱
呱啼軹道(鐵崖集)又楊維楨䟦練川嚴仁恭出宋宫
觀潮圖索余詩為首唱且曰得竒語始可抗浙江之竒
繼遣金露澆渴穎飲酣為之吐錦囊句時至正二十年
秋八月初楊維楨在元白亭試奎章龍香寶劑奉鳳味
者玉玲瓏也(七脩類稿)
張仁近題李潮觀潮圖詩神鰌怒决滄溟水浪沸波
騰亘天起巨靈擘山山為開玉龍捲雪從東來腥風撼
地坤軸剖長江萬鼔雷霆吼雄威欲吞吳越軍強弩三
千皆縮手金堤既成事已非錢唐江上開皇畿雕闌玉
檻照東海貪看秋潮忘黍離中原不復民易主百萬貔
貅宿沙渚倚樓望潮潮不來六帝同歸一丘土人間廢
興何代無誰能躭樂思艱虞良工不解寫無逸丹青却
作觀潮圖(同上)
楊基題李嵩觀潮圖詩君不見十五湖上月十八江
上潮君王連日醉伐鼓復吹簫簫聲忽如天上落大内
臨江起飛閣繡戶朱楹十二闌嬪娥歲歲觀潮樂潮水信
有定日日來朝宗人心獨不如而不思兩宫兩宫未雪
恥屢下班師旨白馬素車神何不令天吳磔食大奸髓
奸髓不可食國恥不可滌嗟爾江上潮雖雄復何益潮
無益於人看潮徒損神横江鐡騎來三日飛埃塵歷數
固有歸爾潮胡不仁致令鸞鳳雛戚戚悲殘春春光浩
無主花落隨暮雨回首幾秋風旌旗又如許又如許君
勿悲古來在德不在險一杯之潮安足竒(眉庵集)
張寧李嵩觀潮圖跋四海惟浙江潮最險雖勇悍強
厲如秦始皇者猶畏從峽中渡宋自慶歷以來杭海屢
溢嘉定中潮衝鹽官平野二十餘里論者皆以畿甸切
近為憂當時每遇潮盛之時傾宫出觀顧反以為太平
樂事獨不思建炎之初苗傅劉正彦因觀潮起釁幾危
宗社而復甘心於此嗟夫晏安酖毒雖利害切身亦不
暇自為謀况其興復遠大之計哉
張思廉與二楊所題皆載本集謂李嵩之畫嵩本錢唐
人歴光寧理三朝畫院待詔丹青藻繪宜有浮於世景
者今所畫略無内家人物儀衛供帳與吳俗文身戲水
之流惟空垣虚榭烟樹凄迷平坡遠山上下與帆檣相
映而已披圖中欲使人心目遲回有感慨弔惜之懷無
追扳壯浪之想嵩意匠經營情留象外豈亦逆見將來
預存後鑒耶杜陵詩曰江頭宫殿鎖千門細柳新蒲為
誰綠殆為此圖咏也(方洲集)
顧景星追和玉笥生李嵩觀潮圖詩吳山翠洗城頭
高錢唐遠望翻秋濤君王黃屋臨軒駐峯頭玉殿連岧
嶤朱簾綠樹在雲表石磴細路盤空磟夾城直接鳳凰
苑飛檻欲通烏鵲橋天空濤壯八月半雷奔雪歕三山
遙大江超涌號羅刹萬里倒吹來沃焦潮頭蠻奴詭出
没波心&KR1411;馬爭雄驍彩棚緣岡列市肆鈿轂隘路相遮
邀葛嶺羣姬傾府出西湖此日停笙簫海門不記備走
舸君臣半壁還宣驕翟衣徙倚扈步輦翬扇宛轉隨纖
腰何如東京作元夕彷彿六院朝神霄鐵甕江鳴喇罕
入金瓶酒盡英雄鎖捲天惡颶避不得鱷啼浪哭厓山
㘭天吳不靈海童怒蟠龍翥鳳全蕭條嗚呼事往不足
弔何代不鼓䲭夷濤李嵩摹畫到臨本玉笥忼慨留長
謠展圖罷酒發長歎山風白晝生哀號(白茅堂集)
胡虚白題李嵩宋宫觀潮圖詩月殿雲忩倚碧霄江
聲晝動海鮮橋如何邊將屯師處三日錢唐不見潮(斗南)
(詩集)
(按七脩類藁云宋宫觀潮圖在葉南屏家載張思廉楊廉夫張仁近三詩以玉笥集及張靖之跤考之知)
(為李嵩筆也即仁寶偶未詳爾珊瑚網亦收此圖有張仁近楊基二詩而無張思廉楊廉夫或是後人割)
(去)
明太祖高皇帝題李嵩西湖圖朕聞杭城之西湖今
古以為美賞人皆稱之我亦聽聞未見一日閱李嵩之
畫見西湖圖一幅其上皴山染水界畫樓臺寫人形而
駕舟舫舉棹擎橈飛帆布網抛綸擲鈎歌者音舞者旋
管絃者則有笙&KR0793;觱篥其湖也汪洋汗漫致玩景者如
是可不樂乎然斯湖之佳則佳矣於中昂君子卑小人
不難見也夫君子之游湖當世泰之時乘舟於湖晝則
推篷玩景極目遐觀覽佳氣於胸中著以詩文黼黻皇
猷夜則仰卧葉舟覩皓月而品瓊簫樂其樂而歌世之
清泰比狎小人者何若小人之遊會無知務聲色耗貲
財而酣飲無厭縱其欲而不絶是有破家蕩産身乏衣
食者多矣比君子遊何如於昂君子卑小人可不信乎
(御製文集)
李嵩堯民擊壤圖在絹上著色人物卷首隸書堯民擊
壤四字中書舍人程洛書
李嵩堯民擊壤圖右堯民擊壤圖相傳韓滉本為南
宋李嵩所摹嵩在畫院最善界畫昔人謂其折算無遺
今觀其人物各盡態度儼然太平氣象信乎非滉不能
作非嵩不能摩也文徵明題(珊瑚網)
郡城楊(一作湯)氏藏李嵩龍宫海藏圖一(都穆鐡網珊瑚)
李嵩春社圖都穆云吾鄉崔靜伯善鑒古畫嘗見嵩畫
村落之景村巫降神人有拜跪及環坐以飲聯布障之
一丐者曳囊乞食其側人與丐食犬羣吠欲囓丐抵以
杖有老人醉走媪曳之而歸則誠春社圖也(都穆鐡網珊瑚)
張寧題李嵩小景詩水西山外淨無塵樓閣東風萬
樹春獨倚闌干千里望半醒半醉是何人臺榭高虚
淡月明夜深風露起秋聲無端别鶴傷人思調得瑤琴
曲未成(方洲集)
陸深李嵩西湖圖䟦此卷購得之長安當是西湖圖
苐有蘇堤而無岳墳豈思陵時畫耶或云李嵩手筆然
無題識可考觀其粉金題額非宋人不能書也予夙有
山水之好頗留意錢唐之西湖昨歲出持浙憲輿舫往
來若為己有既去而未能忘之今嘉靖戊戌臘日邂逅
此幅恍如再到時適有山陵扈從之行表弟顧世安從
旁贊賞以為人世等鴻雪耳正可卧遊神往槖中自合
貯湖山也余笑曰吾老矣不復能有登臨之興儻遂歸
休得從二三子於江海之上左右圖書以樂餘年是卷
也寧非余鑑湖之一曲耶聊記於此(陸儼山文集)
余有李嵩骷髏圖團扇絹面大骷髏提小骷髏戱一婦
人婦人抱一小兒乳之下有貨郎擔皆零星百物可愛
(太平清話)
吳來庭李嵩骷髏圖䟦李嵩精工人物佛像觀其骷
髏圖必有所悟能發本來面目意耳(顧氏畫譜)
裱禙孫生家有人寄賣三官像三軸每軸下有大方印
曰姑蘇曹廸孫嘗求鑒於石田翁翁云是李嵩筆曹氏
蓋收藏者(都穆鐡網珊瑚)
近日於洪静夫家見西湖圖四幅欵云李嵩作寺觀峯
塢皆有標題工巧絶倫蓋當時進御物也(西湖志餘)
李嵩金谷圖并樓閣圖三軸士農工商圖四軸(嚴氏書畫記)
李嵩鬭茶圖柳塘聚禽圖手卷(同上)
劉子大藏李嵩殿閣一軸絹素極精用意高古是法唐
人(東圖元覽)
余參將有李嵩殿角一筴龍舟一筴(同上)
宋李嵩寒林聚雁圖絹本立軸長三尺九寸闊二尺五
寸焦墨喬柯雙鈎密竹蘆雁俱淡設色上有董文敏公
標題下有黃琳藏印(江村銷夏錄)
熊明遇題李嵩春溪渡牛圖詩一自桃林放牧年幾
朝風雨穩深眠舊開南畝催春種新漲東溪咽暮烟野
水照人騎背渡平蕪隔岸跂蹄連李師最識農家趣畫
出蒼蒼芳艸天(錄雪樓集)
王弇洲藏李嵩内苑圖采蓮圖松下鼓琴松間醉卧霞
嶺扁舟風雨泊舟柳隂放棹劉阮天台高閣燕思雪景
諸册(珊瑚網)
李嵩内苑圖或光堯德壽宫冷泉小景耶若以擬宣和
延福諸位則大寂寥(弇洲山人續稿)
李嵩四迷圖詩四迷粉圖誰所寫乃是錢唐之李嵩
嵩當三朝應奉日點染人物尤精工建炎已後和議定
歲聘雜沓金源東自兹民不識戈甲江南花草春融融
寬衫大帽脩眉翁低頭高揖身鞠躬輕裘緩帶竟莫顧
姓名却倩長須通阿鬟雙手闌前起傾身送酒如當熊
就中老奴增意氣鯨吸不覺金尊空平康巷中月皎皎
温柔鄕裏花叢叢寶釵斜欹粉胸露如此良宵偏惱公
蜀絲錦帳仙凡隔微見凌波羅襪弓更呼博塞相娛樂
靚粧夾坐分青紅玉盆投子呼五白百萬一擲逡巡中
錦裾繡袂金條脫瑤環瑜珥珠玲瓏梟盧不成戰屢北
袒跣抱膝心沖沖兩生格鬭氣力雄手挾長劍星流虹
白日横行都市裏粗豪不數漢秦宫翠鈿委地花狼籍
哀情已多樂未終古人圖史置左右善者可法惡者攻
躭淫鬭博古所戒意匠彷彿箴規同小窗展卷增感慨
嵩兮嵩兮何不圖陳無逸兼豳風(袁華耕學齋詩集)
蘇堅
蘇堅焯之子善道釋人物慶元間待詔(圖繪寳鑑)
蘇堅畫之傳世者藥師琉璃光如來像一文殊維摩四
因緣圖一宏濟真神像一玉闕真人像一玉樞上真像
二真誥事蹟圖八游仙圖五(繪事備考)
梁楷
梁楷東平相羲之後善畫人物山水道釋鬼神師賈師
古描寫飄逸青過於藍嘉泰年間畫院待詔賜金帶楷
不受挂於院中而去嗜酒自樂號曰梁風子院人見其
精妙之筆無不敬伏但傳世者皆草草謂之減筆(圖繪寶鑑)
梁楷撇捺折蘆描(夷門廣牘)
梁楷畫之傳世者孫子牝牡八變陣圖一太乙三宫用
兵陣圖一章賢十二時雲氣圖一世室明堂宗廟位次
圖一天蓬像一天猷像一天王圖二羅漢像六鍾馗圖
一(繪事備考)
宋妙峯和尚住靈隱有四鬼移之而出梁楷畫四鬼夜
移圖中峯為之䟦曰昔南泉謂王老師修行無力被鬼
神覷破不知鬼神不著便白日被王老師熱瞞相傳妙
峯和尚住靈隱時為四鬼所肩而出當時賴是妙峯若
是王老師未免又作修行無力會也一種是慢神嚇鬼
顯異惑衆今又被人描貎將來不知面皮厚多少(孫治靈隱)
(寺志)
釋居簡御前梁楷畫兩蟇贊並引一蟇逐蟻一蟇攫飛
不及而擲於地攫而擲翾而舉之二蟲請以戰喻翾
毋忘於射鈎攫毋忘於在莒蟻戰酣蟇襲其後非大
嚼盍及相友夢好忽同歸一麾何足疑(北磵文集)
宋梁楷畫右軍書扇圖(楮上横卷)松雪翁嘗以紈扇三十握
遺故人訢笑隱拔其尤者分惠二把遂賦詩一絶戲調
之子微出示此卷事適相類徵余語就書以贈之云故
人當暑遺紈扇最愛千絲雪色新輕薄王郎間點汚宜
教老媪也生嗔泰定初元歲在甲子上元後五日張淵
清夫道傍題扇出無心晉世風流說到今絶勝寫詞
陶學士故迷郵妓作知音吳興張世昌右宋梁楷東
平相羲之後畫院待詔賜金帶不受挂於院内嗜酒自
樂亦號梁風子但傳於世者皆草草謂之減筆今觀此
水墨題箑圖所作右軍立枯柳下丰神俊逸筆意蕭爽
老媪持扇俛僂有欣悅之狀想是賣扇後復來耳畫在
白宋紙上闊二尺許高不盈尺天啓七年龍集丁卯十
一月長至後三日水西道人識(郁逢慶書畫題跋記)
趙由㒞畫法始從梁楷變觀圖猶喜墨如新古來人
物為高品滿眼烟雲筆底春古汴趙由㒞(珊瑚網)
題梁楷右軍書扇圖詩右軍書扇真偶爾老姥無知
敢再煩松雪故人方外友欣然寫贈可同言江村民錢
良右山隂用筆妙如神題扇行遭老媪嗔莫怪只今
無别識清涇濁渭向誰陳汾亭石巖合作從來出偶
然蒲葵遺跡恨無傳祇今尺素開圖畫猶是衣冠識晉
賢吳郡羅元蕺姥手持扇邂逅成技癢五字妙入神
百錢起貪想妄求笑無知競買遇真賞畫圖挹清風千
載一俛仰吳下湯時懋(珊瑚網)
李日華梁楷右軍題扇圖䟦梁楷寫右軍題扇圖筆
力高古作右軍立枯柳下風神洒然媪捧扇俛僂以就
絶無懊強之色想是得錢後再來耳(六研齋筆記)
梁楷高僧圖紙畫一幅畫法簡略蓋仿吳道子者程正
言家物(吴其貞書畫記)
梁楷淵明圖小絹畫一幅寫淵明把菊行松樹下畫法
工緻精神迥出為楷之上作也辛卯十一月朢日過嘉
禾之長水觀於姪孫于庭家(同上)
梁楷黃庭經神像圖紙畫一卷畫法精工後有趙松雪
小楷黃庭經則非也(同上)
梁楷寒山拾得圖小紙畫一幅壬辰仲秋觀於鄒臣虎
先生家(同上)
梁楷花溪幽禽圖精妙(同上)
梁楷布袋羅漢圖紙畫一大卷紙墨如新畫法老蒼識
三字曰梁楷作前有徐髯仙題尊者二字後有杜檉居
兩䟦觀於蘇城歸希之家(同上)
戴表元梁楷雪塞游騎圖詩聳脰攅蹄一駐鞍氊衣
韋帽白漫漫祇應田舍騎牛者無此風沙踏雪寒(剡源集)
釋大訢題梁楷田樂圖詩作勞田中歸酒味薄可漉
人生一醉飽良不負吾腹牽擕影參差歌吹非有曲流
風一胥靡此樂不可復吾人孰非古亦有心與目封倫
恨不留重覩貞觀俗昔在唐虞世苗民有不服地磽知
良農畜瘠求善牧願持畫史心獻君比和玉朝來愧斯
圖惻愴意未足(蒲室集)
賈似道藏梁楷蓮經變相童氏六隱圖(悅生别錄)
張憲題梁楷畫鍾馗詩虎口插虬髭藍蔘髩脚垂帽
裠全破碎袍袖半離披夜雨高堂静秋風耗鬼悲人間
多大怪不獨錦䙀兒(玉笥集)
前人題梁楷鬼詩既竊寧王笛又盜妃子扇雖曰情
狀深終為端士見(同上)
吳能遠氏示余趙子昂臨黃庭經前有梁楷經相書畫
皆精(真蹟日錄)
余曾見梁楷孔子夢周公圖莊生夢蝴蝶圖蕭蕭數筆
神仙中人也(太平清話)
宋濓梁楷羲之觀鵝圖䟦梁楷本東平相羲之後善
畫人物鬼神學於賈師古寧宗時為畫院待詔賜以金
帶不受掛於院中而去君子許有高人之風或者但知
其筆勢遒逕為良畫師且又謂其師法李公麟誤矣(宋學)
(士集)
蔣主孝題梁楷畫鍾馗詩虎口虬鬚真可怪如何不
解縳人妖偷花竊笛渾間事忍見三郎萬里橋(樵林摘稿)
沈石田云余於友人處見梁楷鶴聽琴圖雪中洞壑意
趣超矌(珊瑚網)
梁楷士女圖毛良舜臣書畫樓藏(無聲詩)
王世貞梁楷參禪圖䟦圖中苾芻為宰官說法大有
態苐未見的然為梁楷筆攷欒城公集亦不見此三偈
結法秀逸瀟洒與同叔欹傾沓拖體全不類偈詞讀之
便堪拍碎金面碁盤是徑山石頭本色亦非此公所辦
也縫篆乃柯奎章家物印文眉山蘇氏云恐蘇後人收
藏私識耳伯起多米顚伎倆強標之曰梁楷畫同叔書
欲博予新集兩部而休承復依違其間但令佳足矣何
必真同叔梁楷哉(弇州山人續稿)
梁楷應真圖黃庭經換鵝圖(嚴氏書畫記)
梁楷虎溪三笑圖是折蘆描法(東圖元覽)
徐獻忠梁楷說劍圖䟦按說劍為秦人薛燭對越王
允常說所鑄五劍而取純鈎湛盧為獨良者也越聘歐
冶子作之蓋因破赤堇之山而出錫涸若耶之溪而出
銅合二物於水火之齊五精之陶用隂陽之候取剛軟
之和而後成焉者也劍器古所以防檢非常備威儀故
君子之國其人衣冠帶劍然莊子因越文王喜劍而規
之其所說又出乎劍器之外則君子之所尚抑又可知
已此圖本出宋梁楷其危然肅者越王也坐而偃恭而
詳者薛燭也侍王而聳聽佩劍而肅然者以禮承君者
也曼胡之纓短後之衣遠在堂階彪立虎視者侍衛之
力也其規畫布列如是而神氣不足以充之識者一見
知其模本鳳林吳氏宗伯藏此因識其詳云(長谷集)
梁楷寫佛道像細入毫髮而樹石點綴則極洒落若略
不住思者正以像既恭謹不容不借此以助雄逸之氣
耳(紫桃軒雜綴)
宋陳著題梁楷畫村樂圖誰歟畫者模糊藞&KR0034;道古
不古一味山野然今之時亦無此嬉天寒日薄我心傷
悲閼逢涒灘書於本堂(本堂集)
梁楷白描羅漢圖紙畫一卷紙墨如新人物衣褶皆為
釘頭鼠尾有一衣巾老人作迎送之意胯下拖出一尾
是為龍王也(吴其貞書畫記)
梁楷垂釣圖絹畫一大幅氣色如新畫一士人戴笠披
蓑垂釣於大柳之下翩翩若神仙狀(同上)
梁楷飛雪歸溪圖紙畫一小幅一漁父擔竹籃魚網冐
雪而行上有枯木垂下識二字曰梁楷(同上)
陳居中
陳居中嘉泰年待詔畫院工人物蕃馬布景著色可亞
黃宗道(圖繪寳鑑)
陳居中畫蜷蜿麗媚如西崑詩法(蕭雲從太平山水畫譜)
鈎葉柳陳居中多畫之(畫傳)
陳居中畫之傳世者落日照大旗圖一(繪事備考)
嘉興王庭槐藏陳居中蘇李泣别圖(都穆寓意編)
南京人家藏陳居中蕃馬圖(同上)
吳江史明古藏陳居中五馬圖(同上)
陳居中胡笳十八拍圖宋高宗題䟦(南陽名畫表)
陳居中較獵圖大軸(嚴氏書畫記)
陳居中寫誌公像胡笳圖二卷百馬圖(同上)
陳居中騎犢圖小絹畫一幅畫一牧童騎犢手執一竹
梢而行筆法精俊風韵動人有王叔明等圖書觀於溪
南吳修遠家(吴其貞書畫記)
陳居中胡孫圖紙畫斗方四張識曰臣陳居中畫(吴其貞書)
(畫記)
仇寔父臨趙伯駒光武渡河圖衷於李伯時單騎見虜
陳居中文姬歸漢二圖間(容臺集)
陳居中絶塞嬉春圖絹本嘉泰畫院待詔專工人物
蕃馬此又多山坡綠野(珊瑚網)
凌雲翰陳居中進馬圖詩明王愼德蠻夷賓尺天寸
土皆王臣遠人重譯貢龍馬流沙萬里來麒麟金丸聲
動拂郎國寶劍氣接明河津不知何年離榆塞但見此
日朝楓宸毛騧生來玉琢鼻淺驄簇起花攅鱗最後赭
白信無敵如此丹青信有神騰驤欲飛使者喜控制不
得奚奴嗔我聞陳閎善匠意無乃韓幹為前身按之圖
中得所似惜哉世上遺其真驪黃牝牡不易索九方臯
後知何人(柘軒集)
凌雲翰題陳居中女獵圖獵事應難屬女工院人名
畫說居中蛾眉狐媚唐家婦逐鹿何曾用角弓(同上)
熊明遇題陳居中綠茵牧馬圖詩為問春洲岸岸紅
桃花昨夜得春風扁舟未許漁郎渡短策遙知牧豎通
芳陸喜看遊赤驥鹽車愁殺困花驄馬羣一自居中寫
伯樂雖來野已空(綠雪樓集)
陳居中八駿圖絹畫一大幅丹墨鮮明氣色如新畫六
人乘於馬上一人將上踏凳一人立於馬之旁内有垂
紅纓白馬者上有一株梅花甚開有二株枯樹冲霄而
上有栖鳥其飛者十有九隻下有一株夾葉小樹山石
地坡皆設青綠人物精工馬匹神駿精彩逼人似唐畫
係臨史道碩韓幹軰為兩宋人馬圖第一神品也觀於
嘉興秋水庵張起生手(吴其貞書畫記)
陳居中羌胡翦馬圖陳居中嘉泰年供俸畫院待詔
善畫人物又工蕃馬設色精研布置清曠評者比之黃
宗道吾恐宗道未易方駕也丹丘柯九思䟦(寶繪錄)
高嗣昌(無畫迹可考)
高嗣昌珣之從子師李唐作山水寒林枯木嘉定間畫
院待詔(圖繪寳鑑)
蘇顯祖
蘇顯祖錢唐人工人物山水與馬遠同時筆法亦相類
嘉定年待詔俗呼其作為没興馬遠(圖繪寳鑑)
蘇顯祖游春圖絹畫一小頁高三寸餘長七寸畫平遠
花隄遊春之景畫法頗韻蓋倣馬遠未免單弱而謂之
没興馬遠此則不然矣(吴其貞書畫記)
蘇顯祖山水圖絹畫斗方一頁(同上)
南宋院畫錄卷五
