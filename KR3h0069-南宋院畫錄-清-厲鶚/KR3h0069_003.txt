南宋院畫錄卷三
錢唐厲鶚撰
馬和之
(按和之官至工部侍郎夏氏不列於院人之中考周草窗武林舊事載御前畫院僅十人和之)
(居其首焉或者以和之藝精一世命之總攝畫院事未可知也草窗南渡遺老必有所據今從)
(之)
馬和之錢唐人紹興中登第人物佛像山水倣吳装筆
法飄逸務去華藻自成一家高孝兩朝深重其畫每書
毛詩三百篇令之圖寫官至工部侍郎(圖繪寳鑑)
馬和之作人物甚佳行筆飄逸時人目為小吳生更能
脱去習俗留意高古人未易到也(畫鑒)
和之畫本工為平遠其寫山頭者百無一二(清河書畫舫)
游氏家藏馬和之倚樹觀音二(雲烟過眼錄)
莊蓼塘家所藏馬和之一册畫院十册皆精(同上)
高宗嘗以毛詩三百篇詔和之圖寫未及竣事而卒畫
之進御者關雎圖一桃夭圖一葛覃圖一螽斯圖一漢
廣圖一采蘩圖一采蘋圖一甘棠圖一騶虞圖一草蟲
圖一伐檀圖一蒹葭圖一晨風圖一衡門圖一鳲鳩圖
一九罭圖一鹿鳴圖一天保圖一采薇圖一常棣圖一
鶴鳴圖一沔水圖一采芑圖一鴻雁圖一白駒圖一黃
鳥圖一南山圖一桑扈圖一鴛鴦圖一鳬藻圖一白華
圖一隰桑圖一棫樸圖一旱麓圖一靈臺圖一雲漢圖
一谷風圖一韓奕圖一江漢圖一振鷺圖一豐年圖一
嵩高圖一淇澳圖一干旄圖一考槃圖一木瓜圖一蓼
蕭圖一斯干圖一大田圖一駉圖一酌圖一潛圖一(繪事)
(備考)
張受益藏馬和之二喬倚樓觀書圖(志雅堂雜抄)
馬和之豳風圖紙畫一卷十則畫于澄心堂紙上畫法
工緻而飄逸如行雲流水脱盡院體逐則副頁宋高宗
楷書書其詩運筆遒勁宗宣示表上有玉璽觀于師利
兄之南樓(吳其貞書畫記)
馬和之後赤壁圖絹畫一卷畫法簡逸意趣有餘後高
宗書後赤壁賦一篇書法宗鍾王二家(同上)
馬和之設色山莊圖絹一卷畫法精細而有逸韻在揚
州觀於吳能遠手(同上)
馬和之九錫圖絹畫一頁氣色尚佳人物衣摺用柳葉
法盖倣顧長康吳道子為之神品副紙上有鄧氏題跋
辨為桓温圖也(同上)
馬和之東山高臥圖絹畫十大幅運筆飄逸為超妙入
神之畫(同上)
馬和之王右軍小像絹畫一小幅畫法簡略上有董思
白題(同上)
馬和之著色二南圖絹本小册有趙承旨楷書毛詩對
題在韓朝延家(真蹟日錄)
馬和之蓮社圖宋末人跋(南陽名畫表)
馬和之陳風十篇圖宋高宗寫毛詩并跋(同上)
甲子十二月十有七日過項公定出觀書畫卷内有思
陵書毛詩馬和之繪圖山有樞等數十章(六研齋筆記)
馬和之袁山松長楊步屧圖(畫題)
廣德藏馬和之風雅圖(真蹟日錄)
項希憲家馬和之豳風一卷七月至狼跋凡七段皆高
宗補書經文高宗每云寫字當寫經書不惟學字又且
經書不忘每書毛詩虚其後命和之圖焉(妮古錄)
張丑銘心集詩豳風七月農桑譜南渡和之描寫精
逸筆興酣時亹亹斷麻心賞見卿卿(真蹟日錄)
乙未六月四日過項又新觀馬和之鶉鵲圖破斧圖(太平清話)
馬和之照水圖絹本立軸長二尺六寸闊一尺四寸餘
有趙氏仲時楊氏家藏等印(江村銷夏錄)
馬和之山水大軸風雅圖九卷毛詩圖二册(嚴氏書畫記)
馬和之寫桓大司馬九錫小横幅有元人跋(東圖元覽)
畫詩意一片其詩曰就船買得魚偏美踏雪沽來酒更
佳無欵吾以為馬和之(清河書畫舫)
元宰公有馬和之范蠡五湖小册(同上)
馬和之著色唐風十二圖小雅六篇圖並在嚴分宜家
今歸韓太史處(同上)
馬和之毛詩圖紙畫二小横幅在澄心堂紙上一為雄
雉一為無羊上有趙松雪蓼庵二圖書蓼庵即莊蓼塘
也為元季大鑒賞人購於江基手(吳其貞書畫記)
丙申九月二十二日曹仲甫攜示馬和之水墨豳風圖
三卷(快雪堂集)
項墨林所藏有馬和之毛詩十二段(同上)
倪雲林清閟閣藏馬和之小雅六篇圖(清河書畫舫)
吳原博募得馬和之風雅八圖屬沈啟南鑒定未幾而
原博下世故無跋語傳後八圖者四風四雅乃關雎考
槃葛屨綢繆鹿鳴伐木鴻雁無羊也和之本工設色八
圖獨以白描見長不知者謂為粉本臆度之論也(同上)
馬和之伐木圖斗方絹本淡色空山老樹二客執柯仰
聽黃鳥圖右古印半方莫辨(書畫彙考)
馬和之柳隄待渡圖團扇絹本淡色一人立柳下待渡
童子勒馬臨流中流一舟揚帆風勢甚駛(同上)
馬和之風柳蟬蝶圖團扇絹本著色風柳蕭蕭蟬坐枝
間蝶飛葉底(同上)
馬侍郎二人圖卷絹本高八寸闊二尺有子昂收藏印
記破斧美周公也周大夫以惡四國焉既破我斧又
缺我斨周公東征四國是皇哀我人斯亦孔之將既破
我斧又缺我銶周公東征四國是遒哀我人斯亦孔之
休(高宗題)宋高宗書余曾以刻戲鴻堂帖中此檇李項
氏家藏趙集賢補圖於後惜流傳歲久只存一章其餘
不知何處二人如有所指授筆意高妙真希世之珍恨
不得仙人孟岐一問之耳己未九月其昌戊辰二月重
觀於眉公頑仙廬元宰(書畫彙考)
馬和之干旄圖絹横披孑孑干旄建於車後兩服兩驂
而維之正見衛大夫見賢之勤而彼姝者子罄折且前
是欲以畀之之氣象耳衣摺作馬蝗描古法昭燦如覩
商周法物樂卿(珊瑚網)
馬和之載驅圖絹横披許穆夫人本無唁衛事故不
作驅馬悠悠惟指其憂心而已乃猶作許大夫來告則是
以夫人意中事故不妨象外描寫若馬工部之落筆飄
逸倣吳装法也右册向為項又新所藏聞當時價值百
鎰砢玉(同上)
馬和之鶉奔圖絹本馬侍郎寫衛風鶉奔章不寫宣姜
妷事但寫鶉奔鵲彊樹石動合程法覽之冲然由其胸
中自有風雅也汪砢玉(同上)
汪砢玉馬和之定中圖跋登丘相度得文公營徙之
状子來趨事得國人悅復之象其蒼莽攸鬱則樹之榛
栗椅桐梓漆也定宿在中於以作室可想見矣此真千
句圖樂卿(同上)
馬和之棄瓢圖陶九成題真蹟(同上)
南宋馬和之侍郎嘗寫毛詩進御戊申在京師得其畫
檜風羔裘素冠萇楚匪風四章每幅書本詩於後楷法
殊妙有御府圖書(池北偶談)
元王逢題馬和之園有桃詩意圖華髮無情賦黍離
何堪盡託魏風詩漢皇日宴西王母合賜東方酒一巵
(梧溪集)
劉克莊馬和之覓句圖跋夜闌人静凍鶴先睡蒼頭
奴屈兩髐煨殘火此翁方假寐冥搜前有缺唇瓶貯梅
花一枝豈非極天下苦硬之人然後能道極天下秀傑
之句耶使銷金帳中淺斟低唱人見此必發一笑(後村集)
林希逸題馬和之覓句圖詩先生隠几奴煨火斜插
疎枝破瓦尊鶴夢未回更幾轉吟詩應是月黃昏(竹溪十一)
(集)
馬和之春宵鶴唳圖秋空隼舉圖皆項氏藏(太平清話)
鄧文原題馬和之卷詩迴嵐洞壑玉參差滿地濃隂
日影遲寂寂柴門雲自合深深灌木鳥仍窺滄浪唱晚
空天地綠綺尋幽過竹籬豈是柴桑歸去者時臨清淺
賦新詩(素履齋集)
吳鎮題馬和之卷詩青峯互合若為羣中有高人卧
白雲颯颯松風從澗出蕭蕭竹色過橋分閒來欲覓知
音伴病起還探頌酒人一段清幽雖離俗不禁長笛起
前濆(梅花菴集)
釋宗泐題馬和之王風揚之水圖馬卿獨念宋中微
圖寫詩篇墨采輝戍甫戍申都不及西風淮岸為沾衣
(全室外集)
陳衎馬和之劍仙圖跋宋思陵寫三百篇每篇必勅
和之作圖予嘗見采菽以下十四章於新安吳蹇叔家
其筆與此政同𫝊稱其吳装飄灑務去華藻不誣也(大江)
(草堂集)
李日華馬和之鷄鳴風雨圖跋馬和之毛詩圖余見
鶴鳴伐檀等篇此景色似為風雨鷄鳴而設蘇躭句或
南村翁别有為而後來諸公不復置辨然杜陵詩亦堪
入畫世間事將錯就錯者多矣但觀筆法以自暢悅可
也(恬致堂集)
馬和之寒巖行旅圖馬和之嘗畫毛詩三百篇已得
風人之旨矣今所作寒巖行旅脫去華麗而專為簡淡
誠可貴尚孟頫(張泰階寳繪錄)
張寧題馬和之豳風圖詩后稷肇王業豳風有遺詞
相彼千畝良為我百度資耕耨信勞止祭養當來斯匪
直今始然振古恒在茲(方洲集)
前人題馬和之匏葉圖詩匏葉苦未萎濟水盈瀰瀰
褰裳不可渡招舟非我儷鷕雉良足異鳴雁當何時周
行坦如砥卻顧安趦趄(同上)
前人題馬和之蔓草圖詩蔓草長滿野良辰胡不支
民窮井邑異豈獨荒閒思佳人歲年暮會晤恒苦遲夭
夭桃上花燕婉當何時(同上)
馬和之學李伯時龍眠山莊圖跋馬和之學龍眠山
莊只此卷一轉筆作馬蝗勾便有出藍之譽然如糟已
成酒其味不及矣董其昌晉魏以前畫家惟貴象形
用為寫圖以資考索故無取烟雲變滅之妙擅其技者
止於筆法見意余嘗得見古明堂習禮圖太常彛器圖
其筆皆有捩轉飄瞥之勢盖深忌状物平扁之患而以
筆端鼔舞耳及荆關董巨一以林麓溪瀨遠近出沒生
竒擅勝於是水墨滃淡為工而筆法不講矣余又諦觀
馬和之毛詩諸圖皆本習禮古圖其謂用伯時法而轉
作螞蝗勾者宗伯抑别有見乎試一參之(六硯齋三筆)
文徵明馬和之清谿點易圖跋右馬和之畫相傳為
清溪點易圖盖寫唐人高駢詩意按荆州記臨淮有清
溪山山東有泉泉側有道士舍所謂清溪道士也此圖
一羽人趺坐榻中一人褰裳回顧若有所指陳二從者
却立一執卷一捧古鼎二鶴一飛一止初無所謂洞門
碧窗滴露研珠之状疑自寫他事而後人目為清溪耳
若其筆法之妙則非和之不能和之紹興間人畫師吳
道玄好用掣筆所畫多經書故事思陵尤愛其畫每書
毛詩虛其後令和之為圖此或其遺簡不可知也(甫田集)
馮夢禎觀馬和之商魯二頌圖詩并序二月初七日
新霽登高深甫閣望羣山積雪主人出郭恕先輞川圖
本馬和之商魯頌圖相示二物俱生平所企尚會心豁
目喜不可言退述斯文以識竒賞至春霽開玄隂衆山
尚含雪高閣縱遠眸林巒逓曲折賢主富珍玩郭馬丹
青傑王維舊輞川百代護神物今朝見臨本有如第二
月洋洋商魯頌文章元氣結名物一以陳禮樂儼相接
情欣近累解理契異代合横几共披研寸晷當浩刧(快雪)
(堂集)
張丑馬和之風雅八圖跋余近購得吳原博尚書家
和之風雅八圖乃宋末莊蓼塘藏曾經石田翁鑒定雖
蕭疎小筆而理趣無涯陳仲醇稱其品極高妙當與郭
忠恕妙蹟雁行正如方外不食烟火人另具一骨相者
亦善比况也(清河書畫舫)
又跋萬歷甲寅十月之望不腆丑得宋馬和之風雅
圖卷於故尚書吳原博家四世孫惜其人不習毛詩装
潢失次又念古畫不敢重背觀者自當略其驪黃賞其
神駿竊喜妙迹来歸堪與李公麟九歌圖卷作配為之
通夕不寐因識於卷尾長洲後學張丑青父篝燈謹跋(同上)
嘗觀馬和之四小景有楊妹子各題一絶云人道中
秋明月好欲邀同賞意如何華陽洞裏秋壇上今夜清
光此處多石楠葉落小池清獨下平橋弄扇行蔽日
綠隂無覓處不如歸去兩三聲清獻先生無一錢故
應琴鶴是家傳誰知默鼔無絃曲時向珠宫舞列仙
雨洗東坡月色清市人行盡野人行莫嫌犖确坡頭路
自愛鏗然曳杖聲(沈津吏隠錄)
乾隆八年三月十四日過吾友周少穆欣託書齋出觀
馬和之小幅上有楊妹子題即雨洗東坡一詩也字畫
秀逸欵云楊妹子下有雙龍小圓印和之二小字在下
方即四景之一也少穆云得於淞江厲鶚記
厲鶚題楊妹子題馬和之小景二首六飛當日駐錢塘
曾畫毛詩馬侍郎五百年來遺墨盡秋林曳杖見吳装
便娟小楷媚多姿似見楊家弄筆時南渡已無文字
禁宫闈也愛寫蘇詩(樊榭山房集)
吳城題楊妹子題馬和之小景二首鏗然曳杖記經
行無限東坡句裏情剰水殘山風景在空教太息小吳
生惆悵楊娃落筆痕幾經劫火宛然存宫斜閉後無
人見一字堪銷一縷魂(甌亭小藁)
周京題馬和之畫(有楊妹子題)雙龍小篆玉錢圓墨淡香消
五百年遥想署書楊妹子綠窗朱戶繡簾前洗盡鉛
華馬侍郎獨留綵筆帶宫黃鳳凰山下莓苔路露井寒
林幾夕陽(圖為秋林曳杖無悔齋集)
施安題楊妹子題馬和之畫東坡詩意侍郎烟墨散
榛蕪曾寫東坡入畫圖想見清吟携笠屐雪堂秋色晚
糢糊(舊雨齋集)
賈師古
賈師古汴人善畫釋道人物師李伯時白描紹興畫院
祗候其人物頗得閒逸自在之状(圖繪寳鑑)
賈師古歸去来圖一筆法古雅絹素精好殊可愛玩亦
自龍眠翻出宋卷中之不易得者(文嘉嚴氏書畫記)
馬興祖
馬興祖河中人賁之後紹興待詔工花鳥雜畫高宗每
獲名跡卷軸多令辨騐(圖繪寳鑑)
劉娘子位馬興祖謄畫(齊東野語)
郡城楊氏所藏馬興祖胡人擊毬圖胡人雪獵圖(鐵網珊瑚)
李瑛(無畫蹟可考)
李瑛安忠子畫花竹禽獸紹興年畫院待詔(圖繪寳鑑)
馬公顯(弟世榮附見)
馬公顯弟世榮興祖子俱善花禽人物山水紹興間授
承務郎畫院待詔賜金帶世榮二子逵遠世其家學(圖繪)
(寳鑑)
馬世榮喬木水禽圖絹畫横披一幅畫法古雅與其子
遠不相上下(吳其貞書畫記)
馬世榮寒林雜鳥一片又池臺竹樹一片則為新退籜
二竹尤妙(東圖元覧)
陸青
陸青師李唐作山水得筆法喜用濃墨木葉不分惟風
雨圖最佳紹興待詔(圖繪寳鑑)
陸青畫之傳世者茂林圖一江雨圖一風帆圖二(繪事備考)
韓祐
韓祐石城人善寫生花鳥小景草蟲筆法可並石橋王
紹興畫院祗候(圖繪寳鑑)
韓祐畫之傳世者草蟲圖五(繪事備考)
韓祐山查白鳥圖團扇絹本著色山查小樹垂垂紅顆
白鳥窺枝(書畫會考)
劉思義
劉思義(繪事備考云號青巖)紹興間待詔專畫青綠山水拙於布
景善於傅色亦不足觀(圖繪寳鑑)
劉思義畫之傳世者澗底蒼松圖一(繪事備考)
朱光普
朱光普字東美汴人南渡補入畫院學左建畫村田樂
及田家迎婦等亦善山水(圖繪寳鑑)
朱光普畫之𫝊世者村社賽神圖一秋山圖一農家迎
婦圖一秋林圖一寒山圖一(繪事備考)
尹大夫(無畫蹟可考)
尹大夫遺其名高宗朝畫院待詔善畫墨竹(圖繪寳鑑)
林俊民(無畫蹟可考)
林俊民紹興畫院待詔習范寬山水(圖繪寳鑑)
蕭照
蕭照獲鹿人靖康中流入太行為盜一日掠至李唐檢
其行囊不過粉奩畫筆而已照雅聞唐名即随唐南渡
盡以所能授之紹興中補迪功郎畫院待詔(畫史會要)
蕭照畫山水人物異松怪石蒼浪古野書名於樹石間
(西湖志餘)
蕭照以姓名作石鼔文書(趙希鵠洞天清錄)
蕭照畫得北苑法而皴以遒勁過之尤喜為竒峯怪石
望之有波濤汹湧雲屯風卷之勢(畫傳)
蕭照頗知書亦善畫(書史會要)
蕭照盜之工畫者向記盧循輩盜賊多工畫皆可異也
(居易錄)
宋蕭照遊范羅山詩云蘿翠松青護寳幢烟波萬里送
飛艭真人舊有吹簫事俱傍明霞照晚江照字東生畫
學北苑而皴法遒細過之(蕭雲從太平山水畫譜)
蕭照比李唐筆法瀟灑超逸余家舊有照畫扇頭高宗
題十四字白雲斷處斜陽轉幾曲青山獻畫屏(畫繼補遺)
孤山凉堂西湖竒絶處也堂規模壮麗下植梅數百株
以備遊幸堂成有素堵幾三丈高宗翌日命聖駕有中
貴人相語曰官家所至壁乃素耶亟命御前蕭照往繪
山水照受命即乞尚方酒四斗昏出孤山每一鼔即飲
一斗盡一斗則一堵已成畫若此者四畫成蕭亦醉聖
駕至周行視壁間為之歎賞知為蕭畫賜以金帛蕭畫
無他長惟能使觀者精神如在名山勝水間不知其為
畫耳(四朝聞見錄)
西太乙宫舊四聖觀今黃庭殿乃昔凉堂也兩壁蕭照
畫尚存(武林舊事)
蕭照瑞應圖三卷(嚴氏書畫記)
蕭照中興瑞應圖凡六段筆法全師李唐幾於亂真
照畫余惟見此及讀碑圖耳(同上)
項氏藏蕭照中興瑞應圖前後共六段筆法原出李
唐而沉著過之品在晉文春秋上(清河書畫舫)
蕭照中興瑞應圖絹本長四丈六尺六寸高一尺二
寸曹勛贊引一圖十二幅著色圖左右各係以贊
臣恭維光堯夀聖憲天體道太上皇帝陛下聖文神
武本於生知天德地業復繇繼緒爰自誕聖以及纘
承上天祥應皆前代所未見如靖康改元離析其字
已符上瑞中外具悉臣又自燕山受徽宗帛書詔陛
下即大位顯仁密得符應皆為瑞騐所以擁珍圖登
大寳居人上無後艱者以瑞應昭昭可考而知臣比
仰蒙顯仁皇后洎陛下閒讌宣諭并中外所傳皆駭
心動目感化人心遂日靖四方再造王室詎等夫餘
分閏位僅欲鴟張一時遺百代笑哉今各輯瑞應凡
十有二稽首頓首繫之以贊少伸臣子之忠誠太尉
昭信軍節度使提舉皇城司臣曹勛編第一幅右
列長橋池荷分布水亭當中高宗臨盆顯仁后中立
傍妃扶者侍者十四人亭左一宫二少中坐侍妃凡
八亭外妃嬪七嬰兒一顯仁皇后在亭中因徽宗問
康邸祥異奏曰上初誕育口有金光燦然耀室中并
四聖從行事似非他兒比異日必得天位臣謹贊曰
聖人挺生咸臻上瑞玉質金相氣應必貴榮光煜煜
異色煒煒所以堯母期得天位第二幅水亭中開
顯仁后睡夢二神榻旁坐妃二簾外立者七妃亭下
荷花布滿右列竹林上未出閣顯仁皇后撫愛每賜
以所食之物一夕夢神人告顯仁曰爾後勿以殘物
食上戒之甚至顯仁驚寤即日嚴語諸御凡進上之
食必取於庖厨不得以殘物臣謹贊曰開先奕奕神
化拱極力悔殘餘勿繼玉食母后亦悟天真降蹟固
知至尊萬靈受職第三幅左閣一座高宗立於庭中
舉貯米二囊左右侍挟佩弓矢者十戟手者二觀者
四人遠張一的樹隂下繫鞍馬四上出閣講學餘暇
喜觀騎射及以二囊各貯斛米兩臂舉之行數百步
人皆駭服以至四裔聞之莫不畏仰臣謹贊曰上或
燕閒以力自舉臂挾兩斛從容百步逮挽六鈞亦不
愆素聲乃四馳敵畏神武第四幅高宗乘馬出城
先後騎而從者十九人步者四旁觀者二十一人有
舍有樓樹木虧蔽靖康初金人内侵大河失守敵抵
京城廟堂無策上慨然謂獨有增幣講好欽宗乃遣
上求成張邦昌副之見二太子阿固達謂其徒曰上
氣貌非常恐過河為宋人擁留不若令易之乃以他
意遣上入城肅王果代行臣謹贊曰惟聖有作異表
其臧珠庭日角鳳姿龍章敵乃他料為謀之長衆固
勿識宋德益昌第五幅高宗在宫攬轡且乘前二
奚官四神後随后與宫人送者二十二女嬰一宫外
執棒攜行具者凡十二人門外先驅二官導從者八
人更右人十二獒一橐駝二茂林綠柳點綴上下顯
仁皇后嘗宣諭曰靖康初遣親王使敵所擇或未受
命上慨然請行欽宗甚悦啟行日顯仁懿節送至廳
事小女奴招兒指曰有四人甚長大或執槍戟或持
弓劍從王馬後衆不見也顯仁曰吾事四聖甚謹必
獲保祐臣謹贊曰帝王有真畢彰殊應天心既卜護
以上聖凡目莫觀母后默敬至磁無行不墮敵境
第六幅一廟在左朱碧輝麗高宗冠袍升立廊上從
臣十六廊下朱輿一馬一廊上下人十四右横一橋
立者三人橋外攢集廿四人共執一人廟門内外騎
者立者凡廿二人林木青葱鬱然滿目上出使金國
王雲副之至磁州忽郡民數萬同聲請上謁崔廟上
翌旦至廟升自東廊見庭中一老人青巾秀異厲聲
曰王雲不得邀上北去時雲從上即有數人持雲下
尋為民所殺上令捕殺雲者甚峻顯應勿遣廳子馬
以所乘小朱漆輿令上乘歸是日非民殺雲則雲邀
上北去矣臣謹贊曰雲不知幾力邀北驅應王殺之
天心所如神民共濟乘以金輿天命已兆是為寳符
第七幅一宫居中朱碧焜耀顯仁皇后擲棋子盤
中侍妃凢七宫之左右樹木掩映間以竹栅靖康丙
午京城陷金盡取二聖及天眷在南郊謂守者云上
領兵河北旦夕即至且俾守者聞其言紿寬二聖之
心顯仁嘗以象棋黃羅裹將子書康王字晨起焚香
祝曰若擲子在盤惟康王子入九宫者上必得大位
擲下果如祝他子皆不入衆皆稱賀亟奏徽宗大悦
且異之臣謹贊曰宗廟大慶曷論舂陵三十二子乾
吉允升克應密祝如叶大横再造王宗萬福是膺
第八幅左為金軍人馬帶甲蜂湧而來凡五十三旗
幟蔽空右一茅舍老婦當門二騎策馬而去磁人以
王雲欲挾上北去民乃殺雲廟中上猶駐磁而敵騎
大集至郡東問路旁老婦曰上在磁否婦紿曰前日
上已過山東敵驚難追已不及即退舍臣謹贊曰上
駐滏源號召忠義敵知霸府追以精騎問媪期實媪
乃左指軍候不驚可識天意(守初)朱文印第九幅高
閣一座周以回闌閣西一臺高峙高宗持弓將射從
者人十馬一宫簷隱見林表臺外山水可望上經鄆
州館於州治圃有榭曰飛仙臺上意密有所卜命箭
連中榜上三字無偏無側箭皆在字形中上悦臣謹
贊曰霸府初建英雄林林謀畫雜進率罄忠誠上意
有卜三箭叶心曷求龜筮赫然有臨第十幅城郭
高峙郊原平衍高宗飛馬引弓射中白兔騎而從者
遠近凡二十人上駐磁州晨起出郊騎軍從行馬首
忽白兔躍起上彎弓一發中之將士莫不駭服然兔
色之異命中之的二事皆契上瑞臣謹贊曰維是狡
兔色應金方因時特出意在騰驤聖人應運撫定
陸梁一矢殪之遂滅天狼(伯起)朱文連珠印第十一
幅中横大河高宗乘馬既渡河冰忽解人凡二十一
馬十七一没河中首露水上上自磁州北回時窮
冬沍寒李固渡履冰過大河上令扈從馬先獨殿
其後惟高公海一騎從行上纔及岸冰作大聲坼
裂回視公海馬已陷冰中公海惟持馬籠頭得免
臣謹贊曰邊塵濛天朔方已隔冰河千里與雲同
色御驥登岸冰遽解坼呼沱曷聖維德光宅(松陵崔深)
白文印第十二幅高宗行營帳殿夢見欽宗人凡
二十旗幟輿馬各具(廖氏守初)白文印(懷迂道人)長方白文印
圖左角下(翰氏楚)白文缺一字印贊右角下上受命為
大元帥治兵選將應援京師忽夢欽宗如尋常在禁
中脫袍以衣上上恐懼辭避之際遂寤臣謹贊曰
靖康之初上為愛弟選將使指人畏英睿解袍見夢
授受莫避天命有德中興萬世(羣玉中秘)白文印(司馬垔氏)白
文印(賞鍳)朱文印(鳳翼)連珠朱文印(都穆)白文半印四印贊
左角下
蕭照中興瑞應圖卷跋蕭照為李晞古之嫡冡更覺
古雅此卷窮工極妍真有李昭道風節題字為曹勛則
以書足為米敷文優孟茲所書小楷乃全學高宗臨虞
永興足稱二絶董其昌觀并題不披此圖不見我輩
生長太平之樂然夢寐之事憂喜交集則又偷安者之
所不知也觀之憮然若夫筆墨之妙董先輩已不啻詳
言之矣崇禎甲戌清明後一日鄒之麟崇禎二年歲
在己巳春仲三日再觀於陳生甫之聽躍軒時余不到西
湖九年矣同觀者陳則梁孫仲魯馮雲將雷宸甫楊彦
冲王見可王玉煙其昌書主人陳階尺收藏(以上書畫彙考)
柳貫題蕭照江山圖詩荻浦楓橋宿暮烟夕陽收盡
月浮灣騷人一曲南歸思彈徹箜篌送雁還(柳待制集)
袁桷題蕭照江山圖詩蕭郎觧作湖山圖上皇一見
玉色愉明知此景落歌舞别灑妙墨為謨訏長江吞吐
恨無極突兀金鼇障西北鷄鳴不聞中夜起零落烽臺
候朝夕蒙衝揚帆去如仰遥望青徐在吾掌諸公坐談
籌畫疎年年送使瓜洲上輪囷米舟踰沔水驕將高眠
載吳妓卷蘆吹笛斜陽愁折箠投江等兒戲只今承平
五十年蜀荆賈客船相聯箜篌傳歌賽神舞不信人間
有今古(清容居士集)
明林湄題蕭照光武渡河圖詩此圖不合置之几案
間刀鳴馬奮勢如山層冰踏碎神龍寒神龍颯爽豈頓
殊感君生意寫須臾蕪蔞亭樹偃風呼人馬同時絶餔
芻沙礫黯慘不見人前行後隊各有神要知駿騎自空
塵飛騰冰上直輕身巖嶅阻折歴霜啼金鞭不斷聲驕
嘶隂山片玉埋塵泥恨不磨刀充佩觿安得為我再寫
鴻門會三看寳玦弄腰帶蹋翼起舞公無害(蟛蜞集)
蕭照竹林七賢圖絹畫一幅畫法精細大有唐人風概
觀於許霞遠家霞遠文穆公曾孫也(吳其貞書畫記)
蕭照畫之𫝊世者赤松黃石圖一嶽祠漢栢圖一岣嶁
丈人像一採芝仙女圖一松花石圖一清溪圖一幽㵎
圖一(繪事備考)
蕭照松壑清隂圖團扇絹本蕭護澤妙得李唐之神
是圖森松絶壑梵宇高下其間遥山在天末如層波真
景會意先筆遊象外者乎鴛水松隠子跋於青人巢(珊瑚)
(網)
戴表元題蕭照春江烟雨圖詩波痕如樹樹如烟更
是春隂小雨天何處得魚何處醉笋皮篷底解蓑眠(剡源)
(集)
陳善(武林舊事載在御前畫院)
陳善紹興間畫手學易元吉畫獐猿禽鳥花果頗能逼
真傅色輕淺過於林椿吳炳堪装堂壁(畫繼補遺)
陳善畫之𫝊世者清猿求木圖一騰猿圖二羣猿越澗
圖二葡萄圖五懸厓戲猿圖二甘&KR1000;圖二開房石榴圖
二霜橙圖二折枝文杏圖一(繪事備考)
南宋院畫錄卷三
