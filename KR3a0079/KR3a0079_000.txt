御製讀薛文清讀書錄
孔孟既云沒邪說浸倡熾祖龍焚坑之吾道益失墜漢
唐千載間孰為傳道噐宋氏正學明乃能闢邪詖周程
與張朱前後緒相繼卓哉薛文清為學知取棄獨宗五
子語可謂得大意茲讀讀書錄聿見平生志自云心所
開取以相劄記如香象度河步步皆實地澹泊味有餘
中庸行多愧所欽道聖賢文章乃餘事
讀書錄儒家類
提要
臣等謹案讀書錄十一卷續錄十二卷明薛
瑄撰瑄字德温河津人永樂辛丑進士官至
禮部右侍郎入閣預機務贈禮部尚書諡文
清事迹具明史本傳其書皆躬行心得之言
兩錄之首皆有自記言其因程子心有所開
不思則塞之語是以自錄隨時所得以備屢
省其後萬歷中有侯鶴齡者因所記錯雜更
為編次刪去重複名讀書全錄然去取之間
頗失瑄本意今仍錄原書以存其舊瑄嘗言
樂有雅鄭書亦有之小學四書六經濓洛關
閩諸聖賢之書雅也嗜者嘗少以其味之淡
也百家小說滛辭綺語怪誕不經之書鄭也
莫不喜談而樂道之蓋不待教督而好之矣
以其味之甘也淡則人心平而天理存甘則
人心迷而人欲肆觀瑄是錄可謂不愧所言
矣乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
