世緯卷下
明袁袠撰
汰異
昔孔子作春秋以攘夷狄孟氏談仁義以闢楊墨董生
述周孔以黜管商韓愈著原道以排佛老而佛老之害
為尤甚愈之言曰孟氏之功不在禹下然則愈之功豈
孟氏下乎世儒支離溺口耳之學昧教化之原知佛老
之害而甘心沉溺其中以清淨為宗以虚無為本以慈
悲為教以寂滅為歸棄綱常蔑禮法隳政事敗五等之
倫廢四民之業不蠶而衣不耕而食不誦讀而仕不婚
姻而配傷教化亂彛典生人之蠧未有虐於佛老者也
世之言者皆以佛老與吾道並立為三以釋迦老聃與
周孔並噫是何言歟是何言歟民之初生希希夷夷顓
蒙渾噩無思無為聖人者出訓以彛倫式以禮法威以
刑禁申以命令而後民知嚮方羲農堯舜之世惡覩所
謂釋老者哉而曰並立為三誣亦甚矣老氏之學昉於
周末佛氏之言興乎東漢周孔之教衰皇王之道熄而
後異說售焉氓之蚩蚩不究其本而倡為三教之說噫
斯言也佛老之徒倡之也仲尼之徒無道佛老之事者
然則佛老之教可遂寢歟曰奚為而不可韓愈之言曰
人其人火其書廬其居斯寢之之術也周秦以來惑老
氏者無如秦皇漢武惑佛氏者無如蕭梁秦梁以亡漢
以亂斯亦足鑒矣而或不之察甘心為之覆轍相尋亦
可哀矣高皇帝既定天下欲遂滅佛老之教當時諸臣
無傅奕之深識而襲蕭瑀之庸愚因循苟簡漸以滋蔓
周顚仙張三丰天眼尊者之徒妖荒迂誕怪亂不經成
化以來繼曉李孜省軰恣為幻惑百無一驗伎窮智屈
終膏斧鉞文成五利相繼誅戮斯亦往事之明驗也有
王者作焚其廬火其書人其人習老佛之教者必殺無
赦如此則異端汰而庶民興矣
距偽
記曰天下有道則行有枝葉天下無道則辭有枝葉辭
之繁者行之慝也道之賊也政之蠧也周衰處士橫議
楊墨塞路孟軻昌言以距之而後人知楊墨之非唐季
佛老之說横行乎中國上自天子下逮甿庶翕然信之
韓愈原道以排之而後人知佛老之非夫楊墨佛老與
吾周孔之道判若黑白可以惑憃愚而不可以欺賢智
故排之也易為力今之偽者則不然其所誦讀者周孔
之詩書也其所講習者程朱之傳疏也而其所談者則
佛老之糟粕也其所行者則桀跖之所弗為也假道學
之美名以濟其饕餮窮竒之慾勦聖賢之格言以文其
膚淺繆悠之說黨同而伐異尊陸以毁朱凡其所言者
不出老生之常談庸人孺子皆知其非而士之好名利
趨富貴者方以為孔孟復出也翕翕訾訾如沸如狂創
書院以聚徒而黌校幾廢著語錄以惑世而經史不講
學士薄舉業而弗習縉紳棄官守而弗務以靜坐為存
養以詩歌為禮樂互相標榜私立門戸以希終南之捷
利合則引援勢傾則擠軋吠聲聚臭牢不可破似是實
非固不特紫奪朱鄭亂雅而已今聖人御極大道為公
而邪說肆起正學湮蕪壞人心術禍慘乎楊墨災深乎
佛老世無軻愈孰能距之聖天子嘗下明詔示禁絶矣
而風俗頽敗株連蒂固勢莫能止昔孔子誅少正卯子
産誅鄧析惡其亂政也然亦未有詆毁先儒蔑棄明詔
亂王制蠱人心似是實非如今之偽者也距之如何火
其書迸其人不與同中國舉文皇之所以罪朱季友者
以罪之庶乎正學明而異端息邪說不至於誣民矣
抑躁
今天下之最可憂者莫甚乎士習之躁競夫躁競者進
則恬退者遠而賢不肖倒植教化陵夷風俗壞敗而淪
胥以潰矣管子曰禮義廉耻國之四維四維不張國乃
滅亡是豈可不為之寒心哉國初取士先行誼而後辭
華奬純實而鄙浮薄士皆避匿不樂仕進干旌賁乎丘
園束帛加乎巖穴上下久任内外均勞大臣有羔羊之
風小臣懷貂尾之耻司衡者秉公綽之廉潔而當官者
甘顔駟之沉滯士風樸醇猗歟美矣自久任之法壞而
速化之弊滋重内而輕外惡勞而喜逸士希清貫人競
要津牧宰冀臺諫之司郎署徼翰林之選視廨宇為傳
舍剝膏血為鈎餌苞苴公行貨賄晝入諂諛成風鑽刺
得志未有如今日者也惡直醜正反蒙譏笑由是清脩
者淹屈下僚恬退者肥遯丘壑而小人比周為鬼為蜮
鴟鴞嘯乎殿廷蜩螗沸乎宫社陰凝冰堅漸不可救勢
之所趨誰能禦之夫司銓者人物之衡鑑庶僚之儀表
也其進也既不以正則律己也必不嚴素望既輕則人
多侮易而貨賄易入不五六年超遷美秩既富且貴士
爭覬覦奔走權門以求必得先後居此者率以贓敗以
若人而望其低昂賢否黜陟幽明譬之責盲者以視遠
必不能矣此官方之所由汚濫士風之所由壞敗躁競
日繁而廉耻道銷也昔鮑宣進而王氏歛手楊綰相而
黎幹失色故表儀立則人知法式名器愼則士脩行檢
采純樸則浮偽屏崇正直則回邪遠擢修潔則貪濁畏
奬恬退則躁競消風俗美而教化興四維其張而國家
尊安矣
久任
漢去古未遠法制尚簡吏咸久於其任如倉氏庾氏類
以官為氏故史稱吏皆老死長子孫終漢之世多循吏
自久任之法壞而吏弊滋矣夫數易長吏則吏皆循資
計日以冀遷改其所施設因循苟簡曾無終歲之計而
繼之者又好為紛更令方行而遽寢政未成而中罷下
之人皇皇焉無復法守而吏胥得並緣為奸送故已去
而迎新未來其代署者肆為侵牟狼貪虎苛不饜不止
噫弊亦甚矣國初官皆久任内而公孤六卿臺諫郎署
外而方岳牧守丞簿掾史率九載三考而後敘遷其稱
職者有進秩而無改任如蹇夏三楊胡濙周忱諸公皆
專任責成上下相安無苟且之意列聖繼承守而勿失
自正德以來閹豎擅命倖塗旁啟士希終南之捷而鄙
更生之滯然清議頗嚴驟遷速化者羣譏衆訕不旋踵
而罷久任之法猶未大壞也自夫鬻爵之例數開而士
之待選於都下者日以停壅當衡者欲疏通之繇是長
吏數易而遷轉無常外之牧守丞簿内之臺諫郎署率
不滿一考而即敘遷不如是則人多缺少而停壅者益
甚甚者三載考績則令丞以下多不察其材否而槩罷
之以處待選之士下既數易則上必遞遷曾不數年内
而拜京堂官外不失為方岳伯者往往是矣遷轉既速
則罷黜亦易賢愚莫分略不愛惜積薪之喻良可慨歎
上下苟且日冀月望於祿秩之崇庳豐薄而久任之法
壞敗極矣今天子明聖深燭此弊亦嘗一詔吏部行久
任之法矣當衡者不考其本而急急焉救其末流知停
壅者之當疏通而不知鬻爵之例之當禁知守令之不
可數易而不知方岳之不可輕黜知臺諫郎署之當久
於其職而不知公卿之不可易退故欲行久任之法者
必自大臣始上不數易則下不得遞遷而鬻爵之例必
閉絶勿開凡府之貳倅邑之令丞必科貢乃授如是則
待選者不至於停壅而當官者莫敢為苟且庶績其凝
而九載三考之法可恒矣
惜爵
記曰大臣法則小臣廉夫大臣者是民之表也吏之帥
也天子之所尊信而禮敬者也秩高而祿且厚矣是奚
所不足而乃屑屑於小吏之賂遺甚者視其貨賄之多
寡以為高下即其有無以為否臧是教之貪也假令小
吏一再入賄却之而弗受且亟黜焉則墨者遠矣是故
苞苴行則碩鼠之風滋簠簋不飭則羔羊之節斁大臣
取之小吏小吏取之民禁隳而俗敗上不法而下亡耻
利壅而民日貧而國之喪亂無日矣今天下之彫敝其
最者莫若贓吏而吏之犯贓者多出於小官自丞簿以
至雜流其不貪者蓋百之一二焉是皆入錢以鬻爵者
也方其國用之不足也經國者曾不與少知治體者熟
計之而鬻爵之令下矣其始下令也以為是特取之富
家大室而已民不加賦而國以足用是亡傷也曾不熟
計其利之微而害之博也夫入錢以鬻爵者皆非有曾
史之行也皆非有游夏之藝也皆非有伯夷之潔也皆
非有卓魯之政也是鄉里之所謂白丁也而一旦偃然
使之臨民法令之弗習也文字之弗通也流濁而品卑
監司之弗禮也胥史之弗畏也而其人亦無復敘遷之
望闒茸骫骳嗜利亡厭視其初之所入于縣官者必數
倍而後止國之所得者亡幾而民之所損者亡算害博
而利微政蠧而民耗未有逾此極者也國初取士之途
甚廣而鬻爵之令不行吏之作姦犯科者少而丞簿以
下又多以進士為之其鄉舉歲貢者參用焉愼名器也
正統以後朝野多故師旅數興權宜之制興而鬻爵之
令開於是乎有納粟買馬之例蓋甚不得已也而入錢
拜官者不過處以雜流固未始有偃然為令得親民者
也今天下泰寧非有金革之事甚不得已也而數開此
例其就選也入錢多者且得為大縣令名器之濫流品
之淆未有如今日者也司衡者稍加之意凡以此例進
者悉視故事處以雜流而經國者雖甚不得已亦閉而
勿開塞僥倖之塗絶冒濫之端懲貪墨之源防衰亂之
漸一舉而四利附焉者禁鬻爵之謂也
懲墨
司馬君實有言天之生財止有此數不在官則在民今
天下之倉庫所在空虚曾無一年之蓄而縣官所入恒
苦於不足用箕歛日急而田野日窮農夫作苦終歲焦
勞不得一飽禾稼甫納而場圃已空破釡無糜敗突不
烟妻孥枵腹相對而泣催科隸下突如豺虎鞭撻不已
子女隨鬻愁苦萬狀言之痛心今日之財下不在民上
不在官盈箱累槖一歸貪墨下車視篆首籍富戸剝削
及膚歛括入髓脅以峻刑羅以密法百計敓攘不盡不
止兩浙之民以富為戚怨口載路思食其肉而當衡者
方利其賂餽苞苴一入立登清貫貪濁之風煽乎京轂
腥穢之臭遍乎遐壤墨吏之得志未有如今日者也昔
桓靈之世崔烈入錢為司徒史官書之以垂明戒今之
崔烈奚啻百千習以成風恬不知耻而清修之士反蒙
嗤笑廉潔之吏多見擯逐官失其職民不聊生瀾倒隄
潰莫知止極夫貪墨之吏幸而不敗也則捐其所有之
什一已足以躐清華而據津要不幸而敗也不過奪官
甚者發配極矣一經肆赦得歸田里乃復以其所有者
美田宅高宫室妖冶之妾便給之僕酣歌燕舞蕩心娛
意窮奢極歡遺之子孫利及數世揚揚里閈自謂得訃
良由贓鉅而罰太輕利博而害甚小導之為貪奚所忌
憚我高皇帝洞燭民隱深探化本崇廉潔之賞嚴貪墨
之誅吏犯贓者寘之極典枉法受賕坐以死律於是當
官者懷刑牧民者遠罪吏稱民安幾致刑措乃後鈔法
漸壅贓貫太嚴誅殺不勝不得已而從世輕之典增雜
犯之科而墨吏亦漸以肆矣正統以後贓賄繁滋益以
例禁贓多者發戍甚者則遠配極邊然發配未幾而詔
赦隨下司刑者及貫而止且無籍没之典高下任情出
入徇私贓者不必問而問者不必贓戍者未幾犯者相
繼建言者紛然病之而莫知變通之術夫律誠不易例
則可增如入官給主固有定律而贓至鉅萬者特以詔
例籍没之其以贓罪戍邊者永不得赦且著為令夫戍
者不得赦則不得歸享其所入而贓多者必籍則無以
遺其子孫彼將畏罪之不暇而何利之有將賞之不貪
矣國朝小吏之俸甚薄而冗員日增俸薄則不足以養
廉而中人之性罕克自樹陳平所謂不受金則無以為
資勢使然也是故冗員既增則吏俸不得不薄吏俸薄
則犯贓者必多此相因之勢也假令天子下方尺之詔
詔吏部凡冗員之無益者悉汰之而即以其祿冗員者
益小吏之俸又有籍没不赦之例以為之禁本既正而
末流衰止贓吏知畏而民其汔可小康矣乎
節浮
夫承平久則禁防闊禁防闊則奸偽滋奸偽滋則浮費
冗食莫知紀極而財力詘今六邊之士朝廷之所賴以
扞封守者也而日不得一飽寇至則京師震恐人無固
志兩浙之農朝廷之所賴以供軍國者也而日不得一
飽歲饑則父鬻子夫鬻妻而道殣相望夫人無固志而
道殣相望則囂然變其樂生之心而有思亂之志不逃
而之敵則挺而為盗此非細故也而當事者莫之省憂
宴然以為無虞病伏於膏肓而飲食如故此扁鵲之所
以駭而走也夫歲入有常而悖出無經則財必詘財詘
矣而土木不息師旅數興其最者則官之冗者日益增
裁革之詔未乾而添註之令尋下額外之員溢於常品
如工部太常寺光祿寺中書科太醫院皆亡賴之淵藪
而耗財之螟螣也正德間官方濫極聖天子嗣統下詔
清稽凡傳陞乞陞者悉汰無遺薄海内外鼔舞稱快今
幾復舊矣武官襲替比試之法特故事耳降革之例曾
不一行其帶俸者又數倍於正額錦衣衞之緝獲妖言
強盗者陞俸署級莫敢詰問而邊將之上首級論功者
歲不知幾何也軍士失伍而支糧如故上下相欺公私
並竭建言者方急急於理財之術而不知節費之說夫
浮費不節雖積如丘山來如江河日朘月削終致陵遲
朝滲夕洩立見枯涸雖使管商執籌桑孔司計亡益也
古者冢宰制國用量入以為出必使有九年之蓄而後
可以為國漢之文景躬行節儉海内富庶宋神宗銳於
富國而闇於知人新法紛紛卒基喪亂由此觀之則生
財之不如節用富國之不如足民亦已明矣今宜特詔
吏部凡額外之官如傳陞乞陞添註填註自工部以下
如前所云者一切革罷復詔兵部集議以聞新官之襲
替一如舊官比試而比試之法必嚴其不如式者不得
襲例應降革者必如例而功賞之濫者必痛裁之其軍
之無丁有糧者以法清之使不得冒支再詔戸部通計
歲之所入與所出者而消息之必入浮於出而後可凡
營繕賜予尚方監局歲造物料悖出不經者悉罷之行
之數年其鹽課之所贏與太倉之所積貯者悉以籌邊
而復下令時賜民田租之半則六邊之士皆樂戰而兩
浙之農悉力田矣其視不知節費而皇皇於財利者功
相萬萬也
革奢
痛乎風俗之移人而奢靡之蠧財也夫一人耕之十人
食之則饑者必多一人蠶之十人衣之則寒者必衆此
必至之理也今匹夫耕之匹婦蠶之而衣食者千百其
人又不特衣食之而已也窮水陸之珍竒極絲縞之纖
華而欲民之亡饑寒胡可得也曾子曰國奢則示之以
儉國儉則示之以禮禮者制用之節禁奢之防也今士
大夫之家鮮克由禮而况於齊民乎其大者則喪葬昏
娶動踰古制古者哭則不歌今乃雜以優伶導以髠緇
笙管鐃鼔當哀反樂會葬者擕妓以相娛主喪者沉湎
以忘返古者婚姻六禮而已今乃傾貲以相夸假貸以
求勝履以珠緣髻以金飾寶玉翠綠竒麗駭觀長衫大
袖旬日異制京師則世祿之家兩浙則富商大賈越禮
踰制僣儗王者是故巨室之昏喪者一而中人之破産
者幾矣農夫號于野紅女歎于室而貴遊之子方厭粱
肉而弗嘗棄紈縠而弗御靡也極矣我高皇帝躬服節
儉首重農桑服舍有等昏喪有制賤不偪貴下不干上
弘治以前純朴未彫禁防猶在自逆瑾黷貨繼以寧彬
奸贓百萬籍沒無算暨乎今日人有鄧通之銅山家有
郭况之金穴無和戎之策而備魏絳之女樂蔑造唐之
勲而侈令公之聲伎臨食者笑何曾之萬錢執籌者嗤
元載之八百而牧宰之吏方竭民之膏血以奉之上倡
下應翕然同風此賈生所以流涕馬廖所以咨嗟也夫
俗奢而不知禁財靡而不知節當官者皆黷貨而力田
者多逐末此亦民窮財盡之秋也及今不理後必無措
即不幸國家有方千里之水旱胡以恤之是故欲富國
者莫如足民欲足民者莫如節用重農桑而抑末作賞
廉潔而誅貪墨禮教以示之刑禁以威之天子公卿躬
行於上以為之先崇漢文之儉朴以修高皇之法軌則
財何以不若水火俗何以不若淳古哉
正典
今之迤北曾不足當中國之一大郡而兵至則上下震
恐惟其所欲無不如志深入内地殺略殆盡而沿邊諸
將曾不敢發一鏃以禦寇土崩瓦解之勢已成而當事
者弗寤建言者皆謂天下已安已治矣彼嘗歲一再入
水土弗調士馬多物故者且所志不過金繒子女頭畜
而止是何能為噫為斯言者可斬也天下之勢如腹心
既顛而四肢痿蹷筋骸脉絡無不受病外邪一觸斃可
立待而猶謂宴安無事此昔人所謂燕雀處堂厝火積
薪之下者也今天下財竭于東南兵熸于西北邊備日
壞而敵勢日強濟農侵擾士無息肩諳達阿布該又為
婚姻矣衛拉特朵顔烏梁海土魯番諸部相繼扇動禍
且不測甘肅延夏宣大無歲不兵山西又殘破矣梁鎮
馬永劉文王效相繼老死驍將欲盡而債帥得志驕卒
䟦扈公謀叛逆許銘張文錦李瑾橫遭慘酷置之弗問
大同一軍内殺主將而外通敵國唐之藩鎮曾不若此
是以敵敢深入無復顧忌長驅晉冀遂窺井陘所過殘
破殺掠士民四十餘萬長平之坑何以過此此則大同
為之也夫有功弗賞有罪弗誅雖堯舜不能以為理高
皇帝之祖訓有曰凡賞罰要當不當則人心不服久則
禍必生焉斯言也真百王之彛訓也况乎軍旅之事呼
吸之間存亡立異賞弗當功則士弗勸也誅弗當罪則
士弗懲也勸懲廢則紀律隳紀律隳則上下解體雖有
霍衞之勇李郭之忠無能為也是故孫武斬宫嬪穣苴
戮莊賈世宗誅愛能狄青殺陳曙知此道也今六邊諸
將覆軍失律輒蔽匿弗以上聞其聞也不過差官往勘
輕者罰俸重者降級而已夫進有必死之危而退無失
機之戮人情孰不樂生而惡死此士之所以聞鼓而奔
望烽而靡也敵退則拾其遺落甚者俘邊氓以為首級
上功幕府邀求爵賞遷秩任子濫及本兵夫功誠宜賞
罪亦宜罰今捨丘山之罪弗誅而惟毫毛之功是賞其
誰不效尤以相蒙也山西之事尤可痛憤丁璋以五千
饑疲之卒而迎十萬方張之敵揮空拳赴白刃刳剥支
解無一人得脱者山西士民無不流涕昔李陵以壯士
五千獨當匈奴卒為降虜馬遷猶以為有國士之風以
丁璋之忠壯而國家無殊異之典死事之家不蒙優恤
此忠臣烈士之所以喪氣也夫失機逗留者斬律至重
也今山西殘破奚止失機哭聲震乎原野鋒鏑逮乎嬰
豎髑髏山委流血川湧而總兵以下爭先逃匿巡撫大
臣束手坐視大同既壞禍延山西伊誰之咎而誅殛未
行爵位如故刑賞若此殆非所以鼓舞士氣而變移宿
習也假令北兵再入又何以責人之盡死力乎是故誅
賞之典不正而求將士用命疆場晏寧吾懼其日以陵
遲而噬臍無及也
實塞
邊境之困于敵者恒苦於兵之不足兵不足而地遼遠
則戍守者少而敵之出没無常彼聚而我分彼衆而我
寡此敵之所以數得志也兵可以多而食恒不足故不
經事者數議益兵而曾不虞夫乏食也食足矣或調或
募何患乎無兵今秦晉燕趙山之東河之南北歲所賦
者曾不足以餉軍而誅求供億宗藩官吏驛傳諸費又
於是乎取給烽火有警恒仰給於太倉銀至而敵去矣
士不得一飽而主者輒盈槖邊日益空虚士馬日益彫
耗而淺謀者急急於增戍益兵吾懼夫兵之不能枵腹
以嘗寇也夫秦隴河渭古稱富饒沃野數千里秦嘗以
一隅而北攘匈奴南吞六國矣今舉天下之全力而畏
濟農如虎首反居下足反居上此賈生所以痛哭流涕
也國初元裔遠遁猶歲一命將肅清沙漠文皇帝三征
迤北數千里外曾不見敵守在四夷屯田達乎河湟牧
馬窮乎瀚海鹽賈獲利而飛輓無壅紅粟腐倉牛羊被
野士飽而弗試馬肥而弗乘邊陲之樂永宣極矣正統
以來閹豎竊簸于内而債帥惰偷于外邊防漸懈敵勢
浸強暨乎土木之禍喪師蹙地受降之城河套之藪悉
為彼有士不得耕馬不得牧而屯田壞矣屯田壞則鹽
賈失利鹽賈失利則飛輓不行而延夏甘肅米價翔貴
率一鍾而銀二兩矣食之不足此其繇也古今言實塞
者莫善於晁賈雖一時權宜之術而實萬世經久之利
今其言具在消息損益師其意而不泥其故隨時以立
制因土以便俗募民以屯田因田以儲榖因榖以益兵
因兵以制敵時其衣糧增其戍守謹其烽燧遠其斥堠
而又特詔戶部講求鹽法博稽其興廢之源而熟計其
利害之故寬其歲課減其引額秤掣以時守支無壅痛
革其買窩賣窩之弊而略嚴夫餘鹽私鹽之禁使灶丁
不失所而富商大賈樂於報中且無令老耄貪墨者以
主之凡鹽課所入悉以餉邊而營繕不急之務一切停
罷籌之數年則飛輓之法通而屯田之利舉富強之形
成而祖宗之典復矣
均賦
天下之賦莫重於兩浙而尤莫重於蘇松松兩縣耳歲
賦一百二十萬蘇之歲賦三百五十萬有竒其始因偽
吳張士誠之舊額已過重後以漕運之費凡正糧一石
復加耗五斗故其重至此其他徭役科𣲖歲料織造郵
驛磚厰諸所徵納者又歲不知幾何也贓吏之侵漁巨
室之幷兼肆行而莫禁蘇之困極矣長民者思以救之
而未得其術公田變而為丈量丈量變而為挨號挨號
變而為牽攤咨詢未廣計慮不周甲可而乙否朝令而
夕改利未獲而害先滋法未成而謗遄起此則更張無
漸任用非人之故也夫丈量之法可行於秦渭燕趙山
之東河之南北而不可行於兩浙何則北方沃野千里
地皆方幅易於積筭高皇帝嘗命徐逹等丈量田畆事
竟不成至若兩浙之田環以溝澮錯以墳衍尖斜曲折
勢難整齊世無章亥誰能步之統泰間周文襄公亦嘗
行丈量之法昉于崑山匹馬獨行躬自履畆尋復中止
今崑山有今量同田是也夫以中山之謀略文襄之心
計猶且難之而况於今日乎其勢必守責之令令責之
丞簿丞簿責之耆長耆長責之里甲得賂則减多為寡
不賂則加寡為多私截步弓偽增畆角以希上指邀功
賞者什而九也挨號之法尤為舛謬夫自洪武以至今
日百七十餘年矣田數易主額則屢更其魚鱗圖册變
亂浥爛郡縣所攢造後湖所藏者且漫漶不可據而乃
欲以民間之圖籍為定乎此令一下耆長之狡猾者皆
偽造圖籍塗以埃塵刷以黝墨以欺長上至乃移易坵
段改換字圩得賂則减官為民不賂則加升為斗紛紛
變亂雖絲棼叢棘無以喻也不得已而行牽攤之法夫
牽攤誠是也裒多以益寡法既畫一而民不至大病然
地有高下田有肥瘠山田則病旱水田則病澇而坍江
坍湖坍海及積荒抛荒者又不可槩均也有田則有租
而城中之田其無糧者如故甚亡謂也其法必通計一
縣之田為頃為畆者幾歲賦者幾而審均之凡田之高
下肥瘠不大相遠者通為一則其最高下者與夫坍江
坍湖坍海及積荒抛荒者又通為一則而城中之無糧
者必槩科之庶乎利多而害少也抑此治其末耳減額
者既以為恩則加賦者必以為怨朝三暮四無異乎狙
公之術而欲以蘇兩浙之民未也故欲修萬世之利者
有三術焉均賦也減額也限田也夫偽吳以一隅而抗
天下日事金革其勢不得不重賦以足用高皇帝定都
金陵資吳會之榖粟因江東之財賦蓋欲減而未能非
能之而不欲也且今之天下皆王土也何獨天下之賦
皆輕而蘇松獨重乎議者必以變亂成法為言夫謂變
亂者防奸臣之專權亂法罔上行私也今朝野之人皆
知蘇松之重賦法當變通而莫有言者畏變亂之律重
也誠使聖天子下明詔集羣議以行之又何變亂之有
無已則減額乎議者必謂軍國之需一日不可缺加賦
且不足而乃欲減額乎昔漢文節儉三十税一且時賜
民田租之半高皇帝亦嘗數賜民田租矣詔令具在可
考也統泰間周忱况鍾奏减蘇賦七十二萬何獨可行
於統泰而不可行於今日乎殆未有周况其人耳誠使
三冗既去鹽法既修屯田既復則國課充盈而蘇松之
賦額可漸减矣限田之法雖若闊迂而尤為要切夫富
者連阡陌而貧者無立錐無制故也今宜稍為之限使
豪右并吞之家有所畏憚而貧者有恒産以為之資擇
循吏以為民牧而使之加意於農桑凡徭役科𣲖歲料
織造郵驛磚厰諸所徵納皆以次議減則蘇民小康而
天下亦永賴矣
世緯卷下
