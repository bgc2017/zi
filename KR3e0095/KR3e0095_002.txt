絳雪園古方選註卷二
蘇州王子接撰
寒劑
白虎湯
石膏(一觔碎綿裹)知母(六兩)甘草(二兩炙)粳米(六合)
右四味以水一斗煑米熟湯成去滓温服一升
日三服
白虎湯治陽明經表裏俱熱與調胃承氣湯為對峙調
胃承氣導陽明腑中熱邪白虎泄陽明經中熱邪石膏
泄陽知母滋陰粳米緩陽明之陽甘草緩陽明之陰因
石膏性重知母性滑恐其疾趨於下另設煎法以米熟
湯成俾辛寒重滑之性得粳米甘草載之於上逗遛陽
明成清化之功名曰白虎者虎為金獸以明石膏知母
之辛寒肅清肺金則陽明之熱自解實則瀉子之理也
白虎加人參湯
石膏(一斤碎綿裹)知母(六兩)甘草(二兩炙)粳米(六合)人參(三兩)
右五味以水一斗煑米熟湯成去滓温服一升
日三服
陽明熱病化燥用白虎加人葠者何也石膏辛寒僅能
散表熱知母甘苦僅能降裏熱甘草粳米僅能載藥留
於中焦若胃經熱久傷氣氣虚不能生津者必須人參
養正回津而後白虎湯乃能清化除燥
竹葉石膏湯
竹葉(二把)石膏(一斤)麥門冬(一升去心)人參(三兩)半夏(半升洗)甘
草(二兩炙)粳米(半升)
右七味以水一斗煑取六升去滓内粳米煑米熟
湯成去米温服一升日三服
竹葉石膏湯分走手足二經而不悖於理者以胃居中
焦分行津液於各臟補胃瀉肺有補母瀉子之義也竹
葉石膏麥冬瀉肺之熱人參半夏炙草平胃之逆複以
粳米緩於中使諸藥得成清化之功是亦白虎越脾麥
冬三湯變方也
葛根黃芩黃連湯
葛根(八兩)甘草(三兩)黃芩(三兩)黃連(三兩)
右四味以水八升先煑葛根減二升内諸藥煑取
二升去滓分温再服
是方即瀉心湯之變治表寒裏熱其義重在芩連肅清
裏熱雖以葛根為君再為先煎無非取其通陽明之津
佐以甘草緩陽明之氣使之鼔舞胃氣而為承宣苦寒
之使清上則喘定清下則利止裏熱解而邪亦不能留
戀於表矣
梔子栢皮湯
梔子(十五箇擘)甘草(一兩炙)黃栢(二兩)
右三味以水四升煑取一升半去滓分温再服
梔子栢皮表劑也以寒勝熱以苦燥濕已得治黃之要
矣而乃緩以甘草者黃必内合太陰之濕化若發熱者
熱已不瘀於裏有出表之勢故汗下皆所不必但當奠
安脾土使濕熱二邪不能復合其黃自除梔子厚朴
湯言熱梔子乾薑湯言寒治皆在裏此章之治則在表
也
白頭翁湯
白頭翁(二兩)秦皮(三兩)黃連(三兩)黃栢皮(三兩)
右四味以水七升煑取二升去滓温服一升
白頭翁湯治厥陰熱利後重者太少二陰下利屬寒惟
厥陰下利主熱以厥陰司相火也故以白頭翁凉陽明
血分之熱秦皮收厥陰之濕黃連勝中焦之熱黃柏燥
下焦之濕四者皆味苦性寒直入下焦堅陰止利考本
草白頭翁秦皮各列品類而今世所用乃於柴胡中揀
出紫皮頭有白毛者為白頭翁以防風細辛之紥縛為
秦皮余謂白頭翁沾柴胡之氣可入少陽秦皮沾細辛
之氣可入少陰當與禹餘糧湯並參但漢時採藥未識
亦如是否存之以質君子
文蛤散
文蛤(五兩)
右一味為散以沸湯和一錢七服湯用五合
蛤稟天一之剛氣而生故能獨用建功味醎性燥醎寒
足以勝熱寒燥足以滲濕大陷胸湯治太陽内水結於
胸鬲此治水寒之氣外鬱於表陽縮於内而成結胸只
須滲泄水氣功斯畢矣取用紫斑紋者得陰陽之氣若
黯色無紋者餌之令人狂走赴水
大黃黃連瀉心湯
大黃(二兩)黃連(一兩)
右二味以麻沸湯二升漬之須臾絞去滓分温再
服
痞有不因下而成者君火亢盛不得下交於陰而為痞
按之虚者非有形之痞獨用苦寒便可泄却如大黃瀉
營分之熱黃連泄氣分之熱且大黃有攻堅破結之能
其泄痞之功即寓於瀉熱之内故以大黃名其湯以麻
沸湯漬其須臾去滓取其氣不取其味治虚痞不傷正
氣也
茵陳蒿湯
茵陳蒿(六兩)梔子(十四枚擘)大黃(二兩去皮)
右三味以水一斗先煑茵陳減六升内二味煑取
三升去滓分温三服小便當利尿如皂角汁狀
色正赤一宿腹減黃從小便去也
茵陳散肌表之濕得大黃則兼瀉中焦之鬱熱山梔逐
肉理之濕得大黃則兼瀉上焦之鬱熱惟其性皆輕浮
故與大黃僅入氣分泄熱利小便建退黃之功與調胃
承氣僅瀉無形之熱同義無枳實芒硝不能疾行大便
故不得妄稱為下法
猪膚湯
猪膚(一斤用白皮去其内肥刮令如紙薄)
右一味以水一斗煑取五升去滓加白蜜一升白
粉五合熬香和令相得温分六服
腎應彘而肺主膚腎液下泄不能上蒸於肺致絡燥而
為咽痛者又非甘草所能治矣當以猪膚潤肺腎之燥
解虚煩之熱白粉白蜜緩於中俾猪膚比類而致津液
從腎上入肺中循喉嚨復從肺出絡心注胸中而上中下
燥邪解矣
絳雪園古方選註卷二
