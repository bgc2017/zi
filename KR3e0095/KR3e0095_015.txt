絳雪園古方選註卷十五
蘇州王子接撰
折傷科
接骨丹
七炁罌口(古屋上廣漢前上層生瓶年深者良用純鋼銼生剉末研之無聲水飛一錢)
古文錢(約五百年者良火煆醋淬七次研之無聲如塵者佳五分)
右和勻每服七厘先用甜瓜子仁(去殼三錢)嚼爛吐出拌
藥再服下清酒過口
附錄烏古散(邵以正真人方)
用路上牆脚下往來人便溺處久浸烏碎瓦一塊
洗潔火煆米醋淬五次黃色為度刀刮細末研之
無聲每服三錢好酒送下治骨折筋斷神效
罌小口瓶也七炁者日月風雨露霜雪也火土結成堅
剛性利復藉天之七炁能透骨入髓理傷續絶古文錢
其半兩五銖出自秦漢紅銅者佳唐時開元錢亦可入
藥功專腐蝕壊肉陳藏器曰能直入損處銲人斷骨甜
瓜子仁開腸胃之壅遏通筋骨之機關因丹藥厘數甚
微助以入胃轉輸爲丹藥之嚮導也烏古散其理相
同取其便捷故附錄於後
里東丸
五靈脂(炒醬色為度九兩五錢五分)番木鼈(用蔴油在銅灼内煎滚放在内約二)
(沉二浮即好十兩)穿山甲(炒黃焦二兩五錢)地龍(韭地者佳將滚湯泡熟在日内)
(曬乾如不乾在火上焙乾不得隔夜九兩五錢)黃蔴灰(切碎貯陽城鑵内鹽泥封固頭大火)
(内煆三兩)麝香(三錢三分)芸香(即白膠香楓脂也二兩五錢)乳香(去油一兩二錢)
(五分)古文五銖錢(火煆十七个)自然銅(火煆紅醋淬二兩)草烏(去皮)
(尖炒三錢五分)全蠍(去尾上鈎一兩二錢五分)當歸(酒洗一兩二錢五分)京墨(如方)
(氏陳者住火燒烟盡為度二錢五分)
右酒糊爲丸硃砂爲衣蠟丸永久不壊每丸一錢五
分重好酒開送下清晨服時須先略飲食然後用藥
即下部傷亦食後服
里東丸少陵僧所傳細繹是方都用血肉靈動之藥蓋
草木具無形之氣不足以治形傷也五靈脂受五行之
靈氣迅入肝經用以利氣行血退腫接骨番木鼈形傷
者必腫腫則氣凝血死用以解破處之血熱消形傷之
結腫穿山甲寓水而食穴陵而居用以出隂入陽走竄
經絡迅達傷處蚯蚓上食稿壤下飲黃泉用以從陽入
隂取蚓毒攻絡内之瘀更取蚓性逐水解熱消腫四者
功專外消結腫分兩獨重者治傷綱領之藥也黃蔴灰
用以破血利小便行傷接骨麝香通關入腎用以外通
百竅内透骨髓乳香入心經言諸痛皆屬心火用以護
心托裏昏神定痛芸香性燥入脾用以勝肉理之濕排
膿止痛強筋骨生肌肉古文錢跌撲損傷者用半兩五
銖折傷必然肉敗用以腐蝕壊肉自然銅性燥破血用
以逐敗惡之血六者去瘀生新安神定痛分兩次之者
治傷之條目也草烏外風襲入破傷之處即為破傷風
用以祛經絡之風從表而出全蠍外風襲入内風必從
用以直攻破損之處消散内風二者非防微杜漸亦折
傷中所必有之證也當歸補營血用以去瘀生新京墨
灰濇能固衞氣用以生肌膚合傷縫二者各具收成之
理統論全方雖非控經定證然其調治折傷之法井井
有條先退腫後定痛腐其壊肉去其惡血祛其風活其
血俾經脉流通則氣血條暢脂膏流着於傷處其骨自
接
敗蒲煎
敗蒲席(一握三寸)久用炊單布(一尺燒灰)緋帛(如手大燒灰)亂髮
(如雞子大燒灰)大黃(一兩切浸湯成下)桃仁(四十九箇去皮尖)甘草(如中指節)
(炙剉)
右七味以童子小便量多少煎湯成内酒一大盞次
下大黃去滓分温三服先剉敗蒲席半領煎湯浴衣
被蓋覆斯須通利數行痛楚立差利及浴水赤勿怪
即瘀血也
金匱敗蒲煎治馬墜傷者馳騁之時陽鼔於上卒然而
墜傷在於首病頭脹頸麤發熱體痛故其所治有不同
於平常跌撲所傷者方中多用陳敗之物取其伏陽而
行瘀也敗蒲席須作帆之蒲惟鄉船中嘗以爲臥具者
佳藉其精神所憑可以伏陽且陳蒲可逐上焦瘀血炊
單布久蒸則受湯熟之氣可以化陽自熄退腫除陳亂
髮療驚安神緋帛行瘀搜傷大黃桃仁甘草即桃仁調
胃承氣二湯之義用以掃除三焦之瘀外用敗蒲沐浴
以逐肌肉筋骨之瘀内外兼治非聖心化裁誰能及此
絳雪園古方選註卷十五
