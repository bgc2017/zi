北堂書鈔卷一百二十五
唐虞世南撰
明陳禹謨補註
武功部十三
弓四十六弩四十七
箭四十八
弓四十六
前聖制弓(李尤弓銘云前聖制弓後世造弩機牙發矢爰破醜虜補案釋名曰弓穹也張之穹崇然)
(也按世本揮始作弓宋表注曰揮黃帝臣又孫卿子曰倕作弓墨子曰羿作弓山海經曰少皥生股是始為弓)
(矢附)神名曲張(龍魚河圖云弓之神名曰曲張)招命在詩(李尤良弓銘云弓矢之作爰自)
(曩時鄉射載禮招命在詩妙稱顔高巧發晉師不爭之美亦以辨儀案晉師一作由基補)蓋取諸
睽(易繫辭云弦木為弧剡木為矢弧矢之利以威天下蓋取諸睽)如張之星(吳錄云揮觀弧星始)
(制弧者如張之星也)各因其君之躬志又隨其人之情性(周禮云凡為弓)
(者各因其君之躬志慮血氣鄭玄注云又隨其人之情性)天子戎器(明堂位云越棘大弓天子之戎)
(器也)天子之器(穀梁傳云偏弓錐矢不出疆場注曰偏弓錐矢皆天子之器也)以威天下
(易繫辭見上)用戒不虞(春秋元命苞曰夫弓矢之張侯變禦難用戒不虞)以射除患
(山海經曰帝夋賜契彤弓素矰以扶下國注曰以射除患也)賜征伐(尚書平王錫晉文侯秬鬯圭瓚)
(作文侯之命王曰用賚爾秬鬯一卣彤弓一彤矢百盧弓一盧矢百傳云諸侯有大功賜弓矢然後專征伐補)
錫有功(詩彤弓章序云彤弓天子錫有功諸侯也箋云諸侯敵王所愾而獻其功王饗禮之于是賜彤)
(弓彤矢玈弓矢補)上制上士服之(周禮云弓長六尺有六寸謂之上制上士服之弓長六尺)
(有三寸謂之中制中士服之弓長六尺謂之下制下士服之鄭注云人各以其形貌大小服此弓補)下制
下士服之(見上)泰山之阿(列女傳云弓工妻者繁人之女也晉平公使弓人為弓三年乃)
(成平公引弓而射不穿一札公怒將殺弓人其妻見公曰妾之夫造此弓其為之亦勞矣其幹生泰山之阿傅)
(以燕牛之角纏以荆麋之觔糊以阿魚之膠此四者天下之妙選也而君不能穿一札是君不能射也而反欲)
(殺妾之夫不亦謬乎妾聞射之道左手如拒右手如附枝右手發之左手不知此射之道也平公以其言而射)
(穿七札乃賜其夫金三鎰補)文武之道(禮記云子曰張而不弛文武弗能也弛而不張文武弗為)
(也一張一弛文武之道也注曰張弛以弓弩喻人也弓弩久張之則絶其力弛之則失其體)廢興之
行無忘自過(大戴禮云弓之銘曰屈伸之義廢興之行無忘自過注曰言得時也補)張弓
尚觔弛弓尚角(曲禮云凡遺人弓者張弓尚觔弛弓尚角注云弓有往來體皆欲令其下曲隤)
(然順也)有緣者弓(爾雅云弓有緣者謂之弓無緣者謂之弭以金者謂之詵以蜃者謂之珧以玉)
(者謂之珪)天子彫弓諸侯彤弓(孫卿子云天子彫弓諸侯彤弓大夫黑弓禮也)楚上
寶(魯連子云楚成章華之臺酌諸侯之酒魯君先至楚王悦之與大典之弓不琢之璧已而悔之薳啟彊聞)
(之見魯公曰夫此大曲之弓不琢之璧楚之上寶也齊與晉越欲此久矣寡君不與也而獨與君君其備禦三)
(隣慎守寶矣公懼反之補案左傳云楚子享公于新臺使長鬛者相好以大屈既而悔之薳啟彊聞之見公公)
(語之拜賀公曰何賀對曰齊與晉越欲此久矣寡君無適與也而傳諸君敢不賀乎公懼乃反之附)天下
選(列女傳見上)三年乃成(韓詩外傳云齊景公使人為弓三年乃成)九年來見(闕子)
(云宋景公使弓工為弓九年來見公曰為弓何遲對曰臣不得見公矣臣之精盡于弓矣獻公而歸三日而死)
(公張弓登虎圈之臺東面而射矢踰孟霜之山集彭城之東其餘力逸勁飲羽于石梁補)救日之(弓)
(周禮庭氏掌射國中之夭鳥若不見其之弓救月之矢射之若神也則以太隂)(獸則以救日弓與枉矢射)
(之注云枉矢救日之矢補鄭玄云日月之食隂陽相勝之變也于日食則射太隂月食則射大陽附)太隂
之弓(見上)桑弧(禮記云男子生桑弧蓬矢六以射天地四方鄭注云男子生則設弧于門左三日負)
(之人為之射孔疏云桑弧蓬矢者取其質也所以用六者射天地四方也補)桃矢(張衡東京賦云桃弧)
(棘矢所發無臬飛礫羽散剛癉必斃補注曰臬限也無限其數也附)象弭(詩采薇章云四牡翼翼象弭魚)
(服傳云象弭弓反末也所以解紒也鄭箋云弭弓反末彆者以象骨為之以助御者解轡紒宜骨也補)角
弧(列子云紀昌學射于飛衞飛衞曰爾先學不瞬而後能又使學視小如大紀昌以氂懸虱于牖南面而望)
(之三年之後如輪覩物皆山丘也乃以燕角之弧朔蓬之幹射之貫虱之心而懸不絶)戎弓(榖梁傳云)
(盜竊寶玉大弓寶玉者封圭也大弓者武王之戎弓也周公受賜藏之魯非其所以與人而與人謂之亡非其)
(所取而取之謂之盜)良弓(史記漢高祖禽韓信信曰狡兔死走狗亨高鳥盡良弓藏敵國破謀臣亡天下)
(已定臣固當亨補案禽今作擒亨今作烹附)安弓(周禮云豐肉而短寬緩以荼若是者謂之危弓危弓)
(為之安矢骨直以立忿埶以奔若是者為之安弓安弓為之危矢補案鄭注云言損嬴濟不足者奔猶疾也骨)
(直謂強毅荼古文舒假借字鄭司農云荼讀為舒附)鉅黍(孫卿子云繁弱鉅黍古之良弓)宛轉(鄴中)
(記云石虎女騎皆手握雌黃宛轉角弓)烏滸弧竹(南州異物志云烏滸國有弧竹皮厚寸餘破以)
(作弓長四尺名曰弧弓)鮮卑角端(續漢書云鮮卑禽獸異于中國者有野馬原羊角端牛以角為)
(弓俗謂之角端弓)挹婁如弩(魏志云挹婁弓長四尺力如弩矢用楛長尺八寸青石為鏃古之肅)
(慎氏之國也補)句麗謂貊(又云句麗别種依小水作國因小水貊出好弓所謂貊弓是也)不過
三石(尹文子曰宣王好射說人之謂已能用強也其實所用不過三石以示左右左右皆引試之中闕而)
(止皆曰不下九石非大王孰能用是宣王悦之然則宣王用不過三石而終身自以為九石補)彎三百
斤(東觀漢記云蓋延字巨卿漁陽人身長八尺彎弓三百斤)貫虱之心而懸不絶(列子)
(見上)餘力逸勁飲羽石梁(闕子見上)商陽手弓(禮記云工尹商陽與陳棄疾追)
(吳師及之手弓斃一人)子胥貫弓(史記云楚使者捕伍子胥子胥貫弓執矢嚮使者使者不敢進)
冉堅失弓(左氏曰冉堅射陳武子中手失弓而罵注曰冉堅季氏臣也失弓而罵武子罵也)楚
王亡弓(家語云楚恭王出遊亡其烏號之弓左右請求之王曰楚人失弓楚人得之又何求焉孔子聞)
(之曰惜乎其不大也不曰人遺之人得之何必楚也補)好以大屈(左傳見前)錫文侯(尚書)
(文侯之命見前)問子貢(左傳云衞出公自城鉏使以弓問子貢且曰吾其入乎子貢稽首受弓對曰臣)
(不識也私于使者曰昔成公孫于陳甯武子孫莊子為宛濮之盟而君入獻公孫于齊子鮮子展為夷儀之盟)
(而君入今君再在孫矣内不聞獻之親外不聞成之卿則賜不識所由入也補)受言藏之(詩云彤弓)
(弨兮受言藏之)受賜藏之(榖梁傳見上)偃王天瑞(博物志云徐偃王既治其國仁義著)
(聞欲舟行上國乃通溝陳蔡之間得朱弓矢以已為得天瑞遂因名為弓自稱徐偃王江淮諸侯皆伏從補)
模趺神感(吳時外國傳云有模趺國人混慎好事神一心不懈神感至意夜夢神賜弓一張混慎晨)
(入廟于神樹下得弓也)
弩四十七
弩生于弓(吳越春秋云陳音對越王曰弩生於弓弓生于彈彈生于古之孝子臣聞楚琴氏以弓矢)
(之勢不足以威天下遂乃横弓著臂施機設樞加之以力郭為方城守臣子也校為人君命所起也牙為執法)
(守吏卒也牛為中將主内裹也關為守禦檢去止也錡為侍從聽人主也臂為道路通所使也弓為將軍主重)
(負也弦為軍師禦戰士也矢為飛客主教使也金為實敵往不止也衞為副使正道里也又為受教知可否也)
(縹為都尉執左右也敵為百死不得駭也鳥不及飛獸不暇走弩之所向無不死也臣之愚劣道悉如此越王)
(曰願聞正射之道左足縱右足横左手若附枝右手若抱兒右手發機左手不知此正射持弩之道也補)神
名遠望(太公兵法云弩之神名遠望)南岳之幹(朱異弩賦云南岳之幹鍾山之銅應機命)
(中射隼高墉)恒山檿幹(陳琳武庫賦云弩則幽都觔角恒山檿幹通肌暢骨起崇曲彈大黃沉紫)
(直矢輕弦當鋒摧決貫遐洞堅)其柄曰臂鉤弦曰牙(釋名云弩怒也有勢怒也其柄曰臂)
(似人臂也鉤弦者曰牙似齒牙也牙外曰郭為牙之規郭也下曰懸刀其形然也合名之曰機言如機之巧也)
(亦言如門戸之樞機開闔有節也補)臂為道路牙為執法弦為軍師關
為守禦(並吳越春秋見上)戀戰者危極武者傷(李尤弩銘曰克獲雖屢猶不可)
(常戀戰者危極武者傷補)大黃(漢書李廣以郎中令將四千騎出右北平匈奴左賢王將四萬騎圍廣廣)
(身自以大黃射其禆將殺數人胡虜益解會暮吏士無人色而廣意氣自如益治軍軍中服其勇也補案服虔)
(云大黃黃肩弩也孟康曰太公陷堅却敵以大黃參連弩也晉灼曰黃肩即黃間也大黃其大者也附)沉
紫(陳琳武庫賦見前)白竹(華陽國志云秦昭襄王時白虎為害自秦蜀巴漢患之秦皇乃重募國中)
(有能煞虎者邑萬家金帛乘之于是何射虎秦精等乃作白竹弩于高樓上射虎中頭三節白虎常從羣虎嗔)
(恚盡摶殺羣虎大呴而死補)黃間(潘岳射雉賦云捧黃間以密彀屬剛挂以潛擬倒禽紛以迸落機聲)
(振而未巳補案注云黃間弩名附)綠沉(劉邵趙都賦云其用器則六弓四弩綠沉黃間堂嵠魚腸丁令)
(角端)紫間(陸機七導云操紫間之神機審必中而後射)勁弩(戰國策云蘇秦說韓王曰天下良弓)
(勁弩皆自韓出谿子少府時力距來皆射六百步之外案鮑注谿子少府時力距來皆弩名徐注曰時力距)
(來謂得時力倍于常其勁足以距來敵補)神弩(日南傳曰南越王尉佗攻安陽安陽王有神人臯通為安)
(陽王治神弩一張一發萬人死三發殺三萬人佗退遣太子始降安陽不知通神人遇之無道通去始有姿容)
(端美安陽王女媚珠悦其貌而通之始與珠入庫盜鋸截神弓亡歸報佗佗出其非意安陽王弩折兵挫浮海)
(奔竄補)千鈞(史記蘇代遺穰侯書曰以天下攻齊如千鈞之弩決潰癰也)萬鈞(宋書云宋高祖)
(軍多萬鈞神弩所至莫不摧陷)八石(六韜云選車士之法取年四十以下長七尺五寸以上走能逐奔馬)
(及馳而乘之前後左右上下周旋能縳束旌旗力能彀八石弩射前後左右皆便習者名曰武車之士不可不)
(厚也)幽冀百石(魏明帝詩曰長戟十萬隊幽冀百石弩發機若雷迅一發連四五)神機十
兩(王㫤檄江南文云今使百萬之師已具十年之儲嚴鋒百鍊神機千萬)魏氏瑣連(漢官解詁)
(云魏氏瑣連孫吳之法注曰兵書有黃氏瑣連之器蓋弩射法也)陳王參連(華嶠後漢書云陳愍)
(王寵善弩射其祕法以天覆地載參連為竒又三微三小三微為經三小為緯經緯相將萬勝之方然要在機)
(牙其射十發十中中皆同處補)大僕擅名(崔寔正論云永平建初之際去戰未久官兵勁利有蔡太)
(僕之弩擅名天下)谿子所出(淮南子云烏號之弓谿子之弩不能無弦而射注曰南方谿子蠻夷)
(強弩所出)徐州強弩(英雄記云王匡字公節輕財好施以任俠聞辟大將軍何進府進使匡于徐州)
(發強弩五百西詣京師會進敗匡還鄉里)冀州強弩(蔡邕豳州刺史議云豳州突騎冀州強弩為天)
(下精兵四方有事未嘗不取辦于二州)陷陣強敵(六韜云陷堅陣攻強敵大黃參連弩大扶胥三)
(十六乘材士強弩矛戟為翼)張膽絶慮(尉繚子云兵如惣木弩如羊角人人無不騰陵張膽絶乎)
(疑慮補)踰水(六韜曰強弩長兵者所以踰水戰也補)乘風(慎子云弩弱而增高者乘于風也)
五鼓皆張羊角四鼓視麾所指(軍令云弩獨前戰令五鼔皆張羊角四鼓視麾)
(所指)右手發機左手不知(吳越春秋見上)三發衆潰(續漢書云虞詡為武都太)
(守虜來攻城詡出戰使二十強弩共射一人三發而三中虜衆潰)十發同處(華嶠後漢書陳愍王)
(寵見上)射六百步(戰國策見前)射五十步(黑子云二步一木弩必射五十步已上)
射三里(會稽典錄云鍾離牧謂朱育曰大皇帝以中國多騎欲得騎以當之然不若神鋒弩射三里貫)
(洞三四馬騎敢近之乎)殺萬人(日南傳見前)萬弩俱發(史記云龐涓追孫臏臏度其暮)
(當至馬陵馬陵道狹而旁多阻隘可伏兵乃斫大樹白而書之曰龐涓死于此樹之下于是令齊軍善射者萬)
(弩夾道而伏期日暮見火舉而俱發龐涓果夜至斫木下見白書以火燭之讀未畢齊軍萬弩俱發魏軍大亂)
(龐涓自知智窮兵敗乃自頸曰遂成豎子之名補案索隠曰豎子謂臏也附)千弩俱發(漢書云李)
(陵至浚稽山與單于相值騎可三萬圍陵軍軍居兩山間以大車為營陵引士出營外為陳前行持戟盾後行)
(持弓弩虜見漢軍少直前就營陵搏戰攻之千弩俱發應弦而倒)千張前登(英雄記云袁紹擊公)
(孫瓚先令麴義領精兵八百強弩千張以為前登)一張為備(謝承後漢書曰高帝在平城為胡所)
(困一人俱角弩一張為備)持滿外鄉(漢書匈奴傳云冒頓縱兵三十餘萬騎圍高帝于白登七日漢)
(兵中外不得相救餉匈奴騎其西方盡白東方盡駹北方盡驪南方盡騂馬高帝乃使使間厚遺閼氏閼氏乃)
(謂冒頓曰兩主不相困今得漢地單于終非能居之且漢主有神單于察之冒頓與韓信將王黃趙利期而兵)
(久不來疑其與漢有謀亦取閼氏之言乃開圍一角于是高皇帝令士皆持滿傳矢外鄉從解角直出得與大)
(軍合而冒頓遂引兵去漢亦引兵罷補)持強並發(後漢書耿純傳云時赤眉青犢上江大槍鐵脛)
(五幡十餘萬衆並在射犬世祖引兵將擊之純軍在前去衆營數里賊忽夜攻純雨射營中士多死傷純勒部)
(曲堅守不動選敢死二千人俱持強弩各傳三矢使銜枚間行繞出賊後齊聲呼譟彊弩並發賊衆驚走補)
聞陳音善說(吳越春秋見上)鄧芝性好(華陽國志云鄧芝征涪陵見玄猿緣山芝性好)
(弩手自射猿中之猿拔其箭卷木葉塞其創芝曰嘻吾違物之性其將死矣補)甘寧挾持(吳志甘寧)
(少有氣力好遊俠招合輕薄少年為之渠帥羣聚相隨挾持弓弩負毦帶鈴民聞鈴聲即知是寧補)嚴世
引射(晉陽秋云初宣王勒兵從闕下趣武庫當曹爽門人逼車住爽妻劉怖出至廳事謂帳下守督嚴世)
(曰公在外今兵起如何督曰夫人勿憂乃上門樓引弩注箭欲發將孫謙在後牽止之曰天下事未可知如此)
(者三宣王遂得過去補)太守負弩先驅(漢書霍去病為驃騎將軍過河東河東太守郊迎負)
(弩先驅)縣令負弩先驅(漢書司馬相如為中郎將建節往使因巴蜀吏幣物以賂西南夷至)
(蜀太守以下郊迎縣令負弩矢先驅蜀人以為寵補)弦斷矢激(續漢書云宋則子年十歲與蒼頭共)
(弩射蒼頭弦斷矢激誤中之即死奴叩頭就誅則察而恕潁川荀爽深以為美時人亦服焉□)忽禁不發
(王晉書云朱向拒魯賊于河南常所用弩忽禁不發向知巳必敗後果被傷)疏勒煮弩(東觀漢記)
(云耿恭在疏勒城救兵不至恭食盡窮困士卒乃煮鎧弩食其觔革恭與士推誠同死生故無二心補)狄
道噉弩(朱勃表云西羌寇叛唯狄道為國固守然民飢餓噉弩煮履宜救倒懸之急)枉矢西
流見之而驚(尚書帝命驗云王弩驚天下注曰秦野有枉矢星形似弩其星西流天下見之而驚)
(呼)其形如蛇惡之因疾(風俗通云汲令應郴夏至日請主簿杜宣賜酒時北壁上縣赤)
(弩照于杯中其形如蛇宣惡之然不敢不飲因得病攻治不差郴後知之過宣家問疾之由以為蛇入腹中郴)
(遶廳事思良久顧縣弩曰此是乎乃扶宣來于故處設酒杯中致復有蛇因謂宣曰此壁上弩影耳非有他怪)
(宣意解病即瘳)
箭四十八
夷牟作矢(世本云夷牟始作矢注曰夷牟黃帝臣也)浮游作矢(孫卿子)神名續
長(太公兵法云箭之神名續長)附於矢星(春秋元命苞曰矢附於矢星四射注曰四射四方射)
(之也)妢胡之笴(周禮考工記曰燕之角荆之幹妢胡之笴吳越之金錫此材之美也鄭注妢胡胡子)
(之國在楚旁笴矢幹也)淇園之竹(東觀漢記云上拜寇恂為河内太守恂移書屬縣講兵肄射伐)
(淇園之竹治矢百餘萬)南山之竹(家語云子路見孔子子曰何好對曰好長劍子曰以子所能加)
(之以學豈可及乎曰南山有竹不扶自直斬而用之射達于犀革以此言之何用學為子曰括而羽之鏃而礪)
(之其入不益深乎)董澤之蒲(左傳云秦晉楚戰楚熊負羈囚智罃以歸智莊子以其族反之厨武)
(子御下軍之士多從之每射抽矢菆納諸厨子之房武子怒曰非子之求而蒲之愛董澤之蒲可勝既乎杜注)
(云智罃莊子之子也菆好箭也側留反房箭舍蒲可以為箭董澤在聞喜縣補)綦衞之箭(列子云逢)
(蒙之弟子曰鴻超怒其妻而怖之引烏號之弓綦衞之箭射其目注眸子而眶不睫矢墜地而塵不揚)淇
衞&KR1642;簵(淮南子云水激則悍矢激則遠夫栝淇衞&KR1642;簵載以銀錫雖有薄縞之幨腐荷之矰然猶不能)
(獨射也假之觔角之力弓弩之勢則貫兕甲而徑於革盾矣)八矢之法(周禮司弓矢掌八矢之法)
(一曰枉二曰絜三曰殺四曰鍭五曰矰六曰茀七曰恒八曰痹凡枉矢絜矢利火射用諸守城車戰殺矢鍭矢)
(用諸近射田獵矰矢茀矢用諸弋射恒矢痹矢用諸散射此八矢者弓弩各有四焉蓋枉殺矰恒弓所用也絜)
(鍭茀痹弩所用也補)四鍭既鈞(詩云敦弓既堅四鍭既鈞舍矢既均孔疏云鍭矢參停者也輕重鈞)
(停四矢皆然故言四鍭既鈞補)金鏃(爾雅云金鏃箭羽謂之鏃)竹矢(尚書曰垂之竹矢在東房孔安)
(國注云垂舜共工所為中法故傳寶之)青石(魏志云挹婁在扶餘東北千餘里弓長四尺如弩括長八)
(寸青石為鏃)燋銅(陳琳武庫賦云矢則申息肅慎&KR1642;簵空流燋銅毒鐵簳鏃鳴鍭又博物志云交州山)
(夷名曰俚子弓長數尺箭長尺餘以燋銅為鏑塗毒藥于鏑鋒中人即死附)赤莖白羽青莖
赤羽(六韜云陷堅陣強敵大黃參連弩飛鳬電景矢自副注曰飛鳬赤莖白羽以鋼為首電景青莖赤羽)
(以鋼為首皆矢名補)忘歸之矢(王昶江南檄云楚王張繁弱之弓載忘歸之矢以射蛟兕于雲夢)
無前之矢(王昶江南檄云檡無前之矢貫映日之甲)肅慎楛矢(國語云弩長丈有咫肅慎)
(時之矢即楛矢也)申息箘簵(陳琳武庫賦見上)以威天下(周易見前弓篇)可以
禦敵(釋名云矢指也言其有所指向迅疾也又謂之箭前進也其本曰足矢形似木木以下為本本以根)
(為足也又謂之鏑鏑敵也可以禦敵也齊人謂之鏃鏃族也言其所中皆族滅也補)四方射(春秋元命)
(苞見前)激則遠(淮南子見上)入益深(家語見前)言皆滅(釋名見上)發發相
及矢矢相屬(列子云善射者能令後鏃中前括發發相及矢矢相屬前矢造準而無絶落後矢之)
(括猶銜弦視之若一焉注曰箭相連屬無絶落處前箭著物後箭復中前箭而後所凑者猶銜弦視之如一物)
(之相連也補)盧矢長三尺(三禮圖)木矢長六尺(山海經云東海之外有大人之)
(國郭璞注曰晉永嘉二年有鶖鳥集于始安縣南二十里之鷔陂中民周虎張得之木矢貫之鐵鏃其長六尺)
(有半以箭計之其射者人身應長一丈五六尺也補)彤矢(尚書文侯之命見前弓篇)朱矢(博物志見)
(前弓篇)棘矢(張衡東京賦云桃弧棘矢所發無臬飛礫雨散剛癉必斃)藥箭(英雄記云吕布將兵向莒)
(藏霸等畏布登城上以藥箭亂射中人馬布不能拔引還下邳補)火箭(魏略云諸葛亮攻郝昭于陳倉)
(以雲梯衝車臨城中昭以火箭射之雲梯盡然人皆燒死)毒藥(東觀漢記云匈奴攻金蒲城耿恭以毒藥)
(傅矢傳語匈奴曰漢家神箭其中創者必有異因發彊弩射之虜中矢者視創皆沸並大驚)毒鐵(陳琳)
(武庫賦見上)來歙斷木(續漢書云來歙擊隗囂徑至略陽斬囂守將金梁因保其城囂大驚曰何)
(其神也乃悉兵數萬人圍略陽斬山築堤激水灌城歙與將士固死堅守矢盡乃發屋斷木以為箭補)陳
球羽矛(後漢書云陳球為零陵太守球到設方略朞月間賊虜消散而州兵朱蓋等反與桂陽賊胡蘭)
(數萬人轉攻零陵零陵下溼編木為城不可守備郡中惶恐掾史白遣家避難球怒曰太守分國虎符受任一)
(邦豈顧妻孥而沮國威重乎復言者斬乃悉内吏人老弱與共城守弦大木為弓羽矛為矢引機發之遠射干)
(餘步多所殺傷賊復激流灌城球輒于内因地埶反決水淹賊相拒十餘日不能下會中郎將度尚將救兵至)
(球募士卒與尚共破斬朱蓋等賜錢五十萬拜子一人為郎補)
北堂書鈔卷一百二十五
