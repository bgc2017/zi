北堂書鈔卷七十
唐虞世南撰
明陳禹謨補註
設官部二十二
諸王一百四十八
帝子始封王(史記云自漢帝子弟始封為王適子襲父位為王也)皇子封為王(蔡邕)
(獨斷云漢制皇子封為王者其實古諸侯也王案周末諸侯或稱王而漢天子自以皇帝為稱故以號加之)
(總名諸侯王子弟封為侯者謂之諸侯羣臣異姓有功封者謂之徹侯補)割土王子弟(漢書諸侯)
(王表云漢興之初懲戒亡秦孤立之敗於是割裂疆土尊王子弟大啓九國)推恩分子弟(史記)
(王子侯年表云制詔御史諸侯王或欲推恩分子弟邑者令各條上朕且臨定其號名補)諸子畢王
天下乃安(賈誼新書云高帝瓜分天下以王有功之臣反者如蝟毛而起高皇帝以為不可故削去)
(諸侯空其國擇良日立諸子洛陽上東門外諸子畢王而天下乃安補)王同姓填天下(漢書)
(云荆王劉賈高祖從父兄也不知其初起時漢王使賈將九江兵與太尉盧綰西南擊臨江王共尉尉死以臨)
(江為南郡賈既有功而高祖子弱昆弟少又不賢欲王同姓以填天下乃下詔曰將軍劉賈有功及擇子弟可)
(以為王者羣臣皆曰立劉賈為荆王王淮東補)封皇子翰帝室(晉百官表注云封皇子及公族)
(親屬為王所以維翰帝室者也)擬於天子(史記曰高祖時諸侯王皆自除吏漢獨為置丞相擬於天)
(子也)位次三公(漢官解詁云諸王在長安位次三公)金璽盭綬(漢書百官公卿表云諸侯)
(王高帝初置金璽盭綬掌治其國也)金璽朱綬(晉百官表云王古號也夏殷冏稱王金璽龜紐細纁)
(朱綬五時朝服遠遊冠佩山玄玉補)御史授璽綬(續漢書云拜諸侯王之儀百官會位定御史授)
(璽綬)尚書名尺一(摯虞決疑注云尚書名王公及位班王公者皆用尺一)申以丹書
之信重以白馬之盟(漢書王子侯表云尊王子弟其誓曰使黃河如帶泰山如礪也)歸
國以立社稷授太祖之茅土(蔡邕獨斷云天子大社以五色土為壇皇子封為王)
(者受天子之社土以所封之方色東方受青南方受赤他如其方色苴以白茅授之各以其所封方之色歸國)
(以立社故謂之受茅土漢興以皇子封為王者得茅土其他功臣及鄉亭他姓公侯各以其戶數租入為限不)
(受茅土亦不立社也補)受兹青社(漢書齊懷王傳云齊懷王閎與燕王旦廣陵王胥同日立皆賜)
(策各以國土風俗申戒焉曰惟元狩六年四月乙巳皇帝使御史大夫張湯廟立子閎為齊王曰烏呼小子閎)
(受兹青社朕承天序惟稽古建爾國家封於東土世為漢藩輔補)建設蕃屛(晉百官表注曰王者)
(親建設蕃屏故封皇子也)保國艾民(史記世家齊王策文云於戲保國艾民可不敬與)擇日
立諸子(賈誼新書見上)同日拜三子(史記三王世家云丞相等請立臣閎臣旦臣胥為諸)
(侯王維六年四月乙巳策齊王曰於戲小子閎受兹青社云云見上策燕王曰於戲小子旦受兹玄社葷粥氏)
(虐老獸心侵犯寇盜加以姦巧邊萌於戲朕命將率徂征厥罪葷粥徙域北州以綏悉爾心毋作怨毋俷德毋)
(乃廢備策廣陵王曰於戲小子胥受兹赤社大江之南五湖之間其人輕心揚州保彊三代要服不及以政於)
(戲悉爾心戰戰兢兢乃惠乃順毋侗好佚毋邇宵人維法維則徐廣曰俷一作菲補案太史公曰古人有言曰)
(愛之欲其富親之欲其貴故王者壃土建國封立子弟所以褒親親序骨肉尊先祖貴支體廣同姓于天下也)
(是以形勢彊而王室安自古至今所由來久矣非有異也故弗論著也燕齊之事無足采者然封立三王天子)
(恭讓羣臣守義文辭爛然甚可觀也是以附之世家附)連城數十(袁子云漢鑒秦之孤立於天下)
(封子弟或連城數十)大啟九國(漢書諸侯王表見上)鎮衛九服置兵三千(晉啟)
(居注武帝太始二年詔曰列土樹蕃以鎮衛九服)封各四縣(漢官解詁云光武封諸子各四縣也)
皆五萬戶(晉官品令大云太康十年皇子三人為郡王皆五萬戶)戸二萬為大國
不滿萬戶為小國(晉百官表注曰今制王國戶二萬為大國也)去丞相(史記曰諸)
(侯王自吳楚反後盡為置二千石去丞相曰相焉)為置吏(漢書百官公卿表云景皇帝為諸侯王置)
(吏)皆以郡為國(魏志云明帝太和六年改封諸侯王皆以郡為國)改守為内史
(王晉書泰始十年令諸王國置相改太守為内史也)食租稅(諸侯王表云諸侯王自吳楚反後悉奪之)
(權食租稅而已)不治民(諸侯王表云景帝時吳楚七國作亂景帝遂令諸侯王不復治民)東平
王處家為善最樂(東觀漢記曰東平王蒼少有孝友之質寬仁弘雅明帝詔書示郡國曰詔)
(問東平王蒼處家何等最樂王對曰為善最樂帝曰其言甚大副其腰腹矣補)安平尊寵不以
為榮(王晉書安平王孚雖見尊寵不以為榮常有憂色)寬仁弘雅(東觀漢記東平王蒼見上)
仁惠謙約(王晉書齊王冏少稱仁惠謙約好振施在戚屬中最有名案冏既輔政大築第館使大)
(匠營制與西宫等後房施鐘懸前庭舞八佾坐拜百官符敕三臺選舉不均惟寵親昵于是朝廷側目海内失)
(望矣補初冏之盛也有一婦人詣大司馬門求寄産吏詰之婦人曰我截齊便去耳識者聞而惡之時又謠曰)
(著布拍腹為齊持服俄而冏誅附)雅有智慧(東平王蒼少好經書雅有智慧)雅性嚴恭
(王晉書齊獻王攸少以英竒見稱長好經書雅性嚴恭案攸特為文帝所寵愛每見攸輒撫牀呼其小字曰)
(此桃符座也幾為太子者數矣及帝寢疾慮攸不安為武帝敘漢淮南王魏陳思故事而泣臨崩執攸手以授)
(帝中書監荀勖侍中馮紞皆諂諛自進攸素疾之勗等以朝望在攸恐其為嗣禍必及已乃從容言於帝以為)
(大司馬都督青州諸軍事攸不悅主簿丁頤曰昔太公封齊猶表東海何必綘闕乃弘帝載攸曰吾無匡時之)
(用卿何多言補攸以禮自拘鮮有過事就人借書必手刊其謬然後反之加以至性過人有觸其諱者輒泫然)
(流涕雖武帝亦敬憚之每引之同處必擇言而後發附)畏事慎法(後漢書云清河孝王慶小心恭)
(孝自以廢黜尤畏事慎法每朝謁陵廟常夜分嚴裝衣冠待明約敕官屬不得與諸王車騎並驅補案慶母宋)
(貴人建初三年生慶明年立為皇太子後竇皇后寵盛以貴人姊妹並幸慶為太子心内惡之與母比陽主謀)
(陷宋氏外令兄弟求其纖過内使御者偵伺得失日夜毁譖貴人母子遂漸見疏慶出居承禄觀數月竇后諷)
(掖庭令誣奏遂廢附)戚屬有名(王晉書齊王冏見上)中外所宗(晉書東海獻王越有令名)
(謙虚持布衣之操為中外所宗補案越專擅威權圖為霸業朝賢素望選為佐吏名將勁卒充于已府不臣之)
(迹四海所知而公私罄乏所在寇亂州郡攜貳上下崩離禍結釁深遂憂懼成疾附)諸國之表(王晉)
(書河間王顒少有清名輕財愛士與諸王俱來朝武帝歎顒可以為諸國儀表補)宗室儀表(漢書)
(云河間惠王良脩獻王之行母太后薨服喪如禮哀帝下詔褒揚曰河間王良喪太后三年為宗室儀表其益)
(封萬戶補)剛毅慷慨(後漢宗室四王傳齊武王縯光武之長兄也性剛毅慷慨有大節自王莽簒漢)
(常憤憤懷復社稷之慮不事家人居業傾身破産交結天下雄俊莽末盜賊羣起南方尤甚縯召諸豪傑計議)
(曰王莽暴虐百姓分崩今枯旱連年兵革並起此亦天亡之時復高祖之業定萬世之秋也衆皆然之補)志
意慷慨(魏志任城威王少善射御膂力過人手格猛獸不避險阻數從征伐志意慷慨太祖常抑之曰)
(汝不念讀書慕聖道而好乘汗馬擊劍此一夫之用何足貴也課彰讀詩書彰謂左右曰丈夫一為衛霍將十)
(萬騎馳沙漠驅戎狄立功建號耳何能作博士邪太祖嘗問諸子所好使各言其志彰曰好為將太祖曰為將)
(奈何對曰被堅執銳臨難不顧為士卒先賞必行罰必信太祖大笑補)年少果銳(晉書云楚隠王)
(瑋武帝第五子也武帝崩入為衛將軍領北軍中候加侍中行太子少傅楊駿之誅也瑋屯司馬門瑋年少果)
(銳多立威刑朝廷忌之補)臨難不顧(魏志任城威王彰見上)開朗果斷(晉書云長沙厲)
(王人武帝第六子也時年十五孺慕過禮會楚王瑋奔喪諸王皆近路迎之乂獨至陵所號慟以俟瑋拜步兵)
(校尉及瑋之誅二公也乂守東掖門會騶虞幡出乂投弓流涕曰楚王被詔是以從之安知其非瑋既誅乂以)
(同母貶為常山王之國乂身長七尺五寸開朗果斷才力絶人虚心下士甚有名譽補)立功建號
(魏志任城威王見上)才堪廊廟(語林曰譙王丞作相州遇大將軍曰卿才堪廊廟)孝友之
質(東平憲王蒼見上)至德淳懿(范後漢書清河孝王至德淳懿載育明聖)哀毀過禮
(晉書云齊獻王攸居文帝喪哀毁過禮杖而後起左右以稻米乾飯雜理中丸進之攸泣而不受太后自往勉)
(諭曰若萬一加以他疾將復如何宜遠慮深計不可專守一志常遣人逼進飲食補)孝友篤於骨
肉(續漢書宗室王傳云北海敬王性孝友篤於骨肉)孝友甚得名稱(晉書下邳獻王晃孝)
(友貞廉謙虚下士甚得宗室之稱補)重行喪制(後漢書東海恭王彊傳云永建二年封曾孫孝王臻)
(二弟敏儉為鄉侯臻及弟蒸鄉侯儉並有篤行母卒皆吐血毁瘠至服練紅兄弟追念初喪父幼小哀禮有闕)
(因復重行喪制臻性敦厚有恩常分租秩賑給諸父昆弟國相籍褒具以狀聞順帝美之補)受拜流
涕(晉中興書武陵威王晞受拜云云簡案晞本傳云晞無學術而有武幹為桓温所忌及文帝即位温乃)
(表晞曰晞體自皇極故寵靈光世不能率由王度脩已慎行而聚納輕剽苞藏亡命又息綜矜忍虐加于人袁)
(真叛逆事相連染頃日猜具將成亂階請免晞官以王歸藩後奏徙新安郡補)聰敏畏慎(續漢書光)
(武十三王傳云河間孝王開忠真謹恭聰敏畏慎海案後漢書云河間孝王開以永元二年封分樂城勃涿)
(郡為國延平元年就國奉遵法度吏人敬之補)聰達恭謹(東觀漢記注未詳)難問應聲
而對(魏志鄧哀王沖傳云沖少聰察岐嶷生五六歲智意所及有若成人之智時孫權曾致巨象太祖欲)
(知其斤重訪之羣下咸莫能出其理沖曰置象大船之上而刻其水痕所至稱物以載之則校可知矣太祖大)
(悅即施行焉時軍國多事用刑嚴重太祖馬鞍在庫而為鼠所齧庫吏懼必死議面縛首罪猶懼不免沖謂曰)
(待三日中然後自歸沖於是以刀穿單衣如鼠齧者謬為失意貌有愁色太祖問之沖對曰世俗以為鼠齧衣)
(者其主者不吉今單衣見齧是以憂戚太祖曰此妄言耳無所苦也俄而庫吏以齧鞍聞太祖笑曰兒衣在側)
(尚齧况鞍縣柱乎一無所問沖仁愛識達皆此類也凡應罪戮而為沖微所辨理賴以濟宥者前後數十補)
智意有若成人(魏志鄧哀王見上)被服儒術(漢景十三王傳云河間獻王德脩學)
(好古實事求是從民得善書必為好寫與之留其真加金帛賜以招之由是四方道術之人不遠千里或有先)
(祖舊書多奉以奏獻王者故得書多與漢朝等是時淮南王安亦好書所招致率多浮辯獻王所得書皆古文)
(先秦舊書其學舉六蓺立毛氏詩左氏春秋博士脩禮樂被服儒術造次必于儒者山東諸儒多從而遊武帝)
(時獻王來朝獻雅樂對三雍宫及詔策所問三十餘事其對推道術而言得事之中文約指明補案班固贊曰)
(漢興至于孝平諸侯王以百數率多驕淫失道何則沈溺放恣之中居勢使然也自凡人猶繫于習俗而况哀)
(公之倫乎夫惟大雅卓爾不羣河間獻王近之矣附)覃思經典(魏志中山恭王衮少好學年十餘歲)
(能屬文每讀書文學左右常恐以精力為病數諫止之然性所樂不能廢也每兄弟游娛衮獨覃思經典補案)
(衮責讓文學曰脩身自守常人之行耳而諸君乃以上聞是適所以增其負累也且如有善何患不聞而遽共)
(如是是非益我者其戒慎如此附)好學聰敏(續漢書云宗室四王傳北海敬王睦少好學博通書)
(傳光武愛之)好學不倦(王晉書齊王傳云攸好學不倦)好詩(漢書楚王傳云文帝時聞申公)
(為詩最精以為博士元王好詩諸子皆讀詩申公始為詩傳號魯詩元王亦次之詩傳號曰元王詩)好書
(漢書曰淮南王安為人好書善鼔琴不喜弋獵狗馬馳騁亦欲以行隂德拊循百姓流名譽招致賓客方術之)
(士數千人補)好書術(未詳)敦經術(續漢書宗室四王傳云北海敬王睦云云案睦少好學)
(博通書傳光武愛之數被延納顯宗之在東宫尤見幸待入侍諷誦出則執轡中興初禁網尚闊而睦性謙恭)
(好士千里交結自名儒宿德莫不造門由是聲價益廣補)得書必為好寫(漢書河間獻王見上)
借書皆為治護(王晉書齊獻王攸好學不倦借人書皆為治護也)講論白虎殿
(范後漢書曰陳敬王羨博涉經書有威嚴與諸儒講論于白虎殿補)雅樂三雍宫(漢書孝景十三)
(王傳見上)作五經通論(後漢書曰沛獻王輔矜嚴有法度好經書善說京氏易孝經論語傳及圖)
(䜟作五經論時號之曰沛王通論在國謹節終始如一稱為賢王顯宗敬重數加賞賜補)聰達有才
(漢書宣元六王傳云淮陽憲王欽壯大好經書法律聰達有才帝甚愛之)少能屬文(魏志中山恭王)
(衮見上)善文辭(漢書淮南王安傳云武帝方好藝文以安屬為諸父辯博善為文辭甚尊重之案)
(安每為報書及賜常召司馬相如等視草乃遣初安入朝獻所作内篇新出上愛祕之使為離騷傳旦受詔日)
(食時上又獻頌德及長安都國頌每宴見談說得失及方技賦頌昏暮然後罷補)善屬文(魏志曰陳)
(思王植年十歲餘誦讀詩論及辭賦數十萬言善屬文案太祖嘗視其文謂植曰汝倩人邪植跪曰言出為)
(論下筆成章顧當面試奈何倩人時鄴銅雀臺新成太祖悉將諸子登臺使各為賦植援筆立成可觀太祖甚)
(異之補)上頌賦(續漢書琅邪孝王京性恭孝好經學數上詩賦頌德帝嘉美案光烈皇后崩帝悉)
(以太后遺金寶財物賜京京都莒好修宫室窮極伎巧殿館壁帶皆飾以金銀補)著文論(王晉書扶)
(風武王駿傳云駿少好學能著文論誦案晉書云扶風武王駿幼聰慧年五六歲能書疏諷經籍見者竒之)
(及長清貞守道宗室之中最為雋望補)為箴誄(晉書齊王攸為太子太傅獻箴與太子案其略云)
(無曰父子不間昔有江充無曰至親匪貳或容潘崇諛言亂真譖潤離親驪姬之讒晉侯疑申固親以道勿固)
(以恩脩身以敬勿託以尊自損者有餘自益者彌昏補誄不載)上縑助國(東觀漢記東海恭王彊薨)
(孫頃王肅嗣肅性謙儉循恭王法度永初中以西羌未平上錢二千萬元初中復上縑萬疋以助國費)求
絶常賜(晉書齊獻王攸表租秩足以自供絶常賜前後十餘上帝不許攸雖未之國文武官屬下至士)
(卒分租賦以給之疾病死喪常賜與之而時有水旱國内百姓則加賑貸須豐年乃責十減其二國内賴之補)
敬禮申公(漢書楚元王交傳云初元王敬禮申公等穆生不嗜酒元王每置酒常為穆生設醴及王)
(戊即位嘗設後忘設焉穆生退曰可以逝矣醴酒不設王之意怠不去楚人將鉗我於市稱疾卧申公白生強)
(起之曰獨不念先王之德與今王一旦失小禮何足至此穆生曰易稱知幾其神乎先王之所以禮吾三人者)
(為道之存故也今而忽之是忘道也忘道之人胡可與久處豈為區區之禮哉遂謝病去補案師古曰醴甘酒)
(也少麯多米一宿而熟附)好辟名士(王晉書齊王攸好辟名士降身虚已待物以信)租秩賑
昆弟(范漢書東海恭王臻性敦厚有恩常分租秩賑給諸父昆弟國相籍褒具以狀聞帝甚美之制誥大)
(將軍三公大鴻臚曰東海王臻以近藩之尊少襲王爵膺受多福未知艱難而能克已率禮孝敬自然事親盡)
(愛送終竭哀降儀從事寢苫三年和睦兄弟恤養孤弱至孝純備仁義兼弘朕甚嘉焉補)租秩賑國
人(晉書齊獻王攸見上)輕財愛士(河間獻王見上)虚心下士(王晉書長沙厲王乂見上)
仁洽於物意結民心(晉書齊王攸在國仁化洽於萬物意德結于民心)容貌美
(魏志鄧哀王沖每見當刑者輒探覩其冤枉之情而澂理之及勤勞之吏以過誤觸罪常為太祖陳設宜寬宥)
(之辯察仁愛與性俱生容貌姿美有殊于衆故特見寵異補裴松之以容貌姿美一類之言而分以為三亦敘)
(屬之一病也附)形狀美(晉書成都王穎形美而神昏不知書然器性敦厚委事于志故得成其美焉補)
美鬢髯(東觀漢記東平王蒼見上)美鬚髯(王晉書曰東安王繇美鬚髯性剛毅有威望博學多)
(才事親孝居喪盡禮誅楊駿之際繇屯雲龍門兼統諸軍補)如朝霞舉(世說云海西時諸公每朝)
(朝堂猶暗唯會稽王來軒軒如朝霞之舉)出入卧内(漢書曰楚元王交高帝弟自帝即位交與盧綰)
(常侍上出入卧内傳言語諸内事隠謀文帝尊寵元王子爵比皇子補)出則同輦(漢書文三王傳)
(云梁孝王武入朝景帝使使持乘輿駟迎梁王於闕下既朝上疏因留以太后故入則侍帝同輦出則同車遊)
(獵上林中梁之侍中郎謁者著引籍出入天子殿門與漢宦官亡異補)撫育如子(東觀漢記曰齊)
(武王縯字伯升有二子建武二年立長子章為太原王興為魯王十一年徙章為齊王十五年追諡伯升為齊)
(武王章少孤光武感伯升功業不就撫育恩愛甚篤以其少貴欲令親吏事故試守平隂令補)有傳後
意(魏志鄧哀王傳曰太祖數對羣臣稱述有欲傳後意年十三建安十三年疾病太祖親為請命及亡哀甚)
(文帝寬喻太祖太祖曰此我之不幸而汝曹之幸也補)出稱警入言蹕(漢書文三王傳云梁)
(孝王武太后少子愛之賞賜不可勝道於是孝王築東苑方三百餘里廣睢陽城七十里大治宫室為復道自)
(宫連屬于平臺三十餘里得賜天子旌旗從千乘萬騎出稱警入言蹕儗于天子招延四方豪傑自山東游士)
(莫不至補案師古曰警者戒肅也蹕止行人也言出入者互文耳出亦有䟆漢儀注皇帝輦動左右侍帷幄者)
(稱警出殿則傳蹕止人清道也附)入共室出同輿(范後漢書清河王慶帝敕皇后令衣服與)
(太子齊等太子特親愛慶入則共室出則同輿補)尊寵比皇子(漢書楚元王見上)親待
隆諸弟(魏略云趙王幹一名良良本陳妾子良生而陳氏死太祖令王夫人養之年五歲而太祖疾困)
(遺令語太子言此兒三歲亡母五歲失父以累汝也太子由是親待隆于諸弟良年少常呼文帝為阿翁帝謂)
(良曰我汝兄耳文帝又愍其如是每為涕泪補)一門三世同時十人(王晉書安平獻王孚)
(世祖受禪為太宰四年正會上見太宰身執子孫之禮輿車上殿上於阼階下迎拜王既坐上又親奉上壽孚)
(雖見尊寵而常有戚容獻王一門三世同時十人封王二世子父位極人臣子孫咸居大官出則旌旗節鉞入)
(則貂蟬衮冕自公族之寵未始有也補)位在公上(東觀漢記東平王蒼傳云明帝即位詔蒼為驃)
(騎將軍位在三公上)租倍諸王(東觀漢記東海恭王彊兼食魯國二郡租倍諸王賜虎賁)備物
典策(王晉書成帝紀太康三年詔曰齊王攸當出統方岳撫其國家增封齊郡備物典策)宫殿設
鐘虡(後漢書東海恭王彊傳云帝以彊廢不以過去就有禮故優以大封兼食魯郡合二十九縣賜虎賁)
(旄頭宫殿設鐘虡之縣擬于乘輿彊臨之國數上書讓還東海又因皇太子固辭帝不許深嘉歎之以彊章宣)
(示公卿初魯恭王好宫室起靈光殿甚壯麗是時猶存補)殿上施牀帳(晉書云西陽王羕字延年)
(輔成帝時帝幼沖詔羕依安平獻王孚故事設牀帳於殿上帝親迎拜補)高選參佐(又云梁王肜宣)
(帝子高選參佐拜為大將軍領西戎校尉)自選長吏(晉書齊獻王攸傳云詔議藩王令自選國内長)
(吏攸奏議乃議復古之制書比三上輒報不許)獨留京師(東觀漢記中山簡王焉以郭太后少子獨)
(留京師)入省宿止(范後漢書云清河孝王慶永元四年帝移幸北宫章德殿講於白虎觀慶得入)
(省宿止)上親臨送(東觀漢記東平王蒼傳云大鴻臚奏遣諸王歸國上親臨送)朝夕問
訊(范後漢書清河王慶多被病或時不安帝朝夕問訊)如家人禮(漢書齊悼惠王肥孝惠二年入)
(朝帝與齊王燕飲太后前置齊王上坐如家人禮太后怒迺令人酌兩巵鴆酒置前令齊王為壽齊王起帝亦)
(起欲俱為壽太后恐自起反巵齊王怪之因不敢飲陽醉去補)執子孫禮(王晉書安平王孚見上)
黃門侍疾(後漢東平王蒼還國後疾病帝馳遣名醫小黃門侍疾使者冠蓋不絶于道補)太醫
侍疾(魏志中山恭王衮傳云青龍二年秋衮得疾病詔遣太醫視疾殿中虎賁賫手詔賜珍膳相屬案)
(衮疾困敕令官屬曰吾寡德忝寵大命將盡吾既好儉而聖朝著終誥之制為天下法吾氣絶之日自殯及葬)
(務奉詔書昔衛大夫蘧瑗葬濮陽吾望其墓常想其遺風願託賢靈以弊髮齒營吾兆域必往從之禮男子不)
(卒婦人之手亟以時成東堂堂成名之曰遂志之堂輿疾往居之補)數受賞賜(范漢書楚王英傳云)
(自顯宗為太子時英常獨歸附太子太子特親愛之及即位數受賞賜)食七十城(漢書高五王傳)
(云齊悼惠王肥高帝六年立食七十餘城)租入八千萬(范後漢書陳敬王羨傳云建初三年有司)
(奏遣羨與鉅鹿王恭樂城王黨俱就國肅宗性篤愛不忍與諸王乖離遂皆留京師明年案輿地圖令諸國戶)
(口皆等租入歲各八千萬補)梁膏腴大國(漢書文三王傳云梁孝王武最親有功又為大國居)
(天下膏腴地)卑溼貧國(漢書景十三王傳云長沙定王發以母唐姬故程姬侍者景帝召程姬程)
(姬有所避不願進而飾侍者唐兒使夜進上醉不知以為程姬而幸之遂有身已乃覺非程姬也及生子因名)
(曰發以孝景前二年立以其母微無寵故王卑溼貧國補)帛布單衣(漢書曰趙敬肅王彭祖每相二)
(千石至彭祖衣帛布單衣)多殖財貨大修宫室(東觀漢記曰濟南安王康多殖財貨大修)
(宫室起内第奴婢至千四百人廏馬千二百匹私田八百頃奢侈恣慾游觀無節補案何敞上疏諫曰蓋聞諸)
(侯之義制節謹度然後能保其社稷和其民人大王以骨肉之親享食茅土當施張政令明其典法出入進止)
(宜有期度輿馬臺隸應為科品而今奴婢廏馬皆有千數增無用之口以自蠶食宫婢閉隔失其天性感亂和)
(氣又多起内第觸犯防禁費以巨萬而功猶未半夫文繁者質荒木勝者人亡皆非所以奉禮承上傳福無窮)
(者也故楚作章華以凶吳興姑蘇而滅景公千駟民無稱焉今數游諸第晨夜無節又非所以遠防未然臨深)
(履薄之法也願大王修恭儉遵古制省奴婢之口減乘馬之數斥私田之富節游觀之宴以禮起居則敞乃敢)
(安心自保惟大王深慮愚言康素敬重敞雖無所嫌牾然終不能改附)好治宫室(漢書景十三王)
(傳云魯恭王餘初好治宫室壞孔子舊宅以廣其宫聞鐘磬琴瑟之聲遂不敢復壞於其壁中得古文經傳補)
(案餘好治宫室苑囿狗馬季年好音不喜辭為人口吃難言附)雅好宫室(東觀漢記琅邪孝王京見)
(上)侈其府第(王晉書曰齊獻王攸子蕤躭酒色侈其府第案蕤性強暴使酒數陵侮弟冏冏以兄)
(故容之冏起義兵趙王倫收蕤及弟北海王寔繫廷尉當誅補)築山穿池(晉會稽王道子寵嬖人趙)
(牙牙為道子開東第築山穿池列樹竹木功用鉅萬)好氣力(漢書江都易王非傳云非好氣力治宫館)
(招四方豪傑驕奢甚)好狗馬(漢書魯恭王餘見上)好射獵(漢書曰燕刺王旦壯大就國為人辯)
(略博學經書雜說好星歷數術倡優射獵之事招致游士)好逸遊(漢書武五子傳云廣陵王胥壯大好)
(倡樂逸游力扛鼎空手搏熊彘猛獸動作無法度故終不得為漢嗣)好聲色(後漢任城貞王安傳云云)
(數案安性輕易貪吝微服出入遊觀補)好為吏(漢書景十三王傳云趙敬肅王彭祖不好治宫室禨)
(祥好為吏鬼案師古曰禨鬼俗也字或作&KR3547;淮南子曰荆人越人&KR3547;禨祥總謂鬼神之事也附)好遊
俠(范後漢書曰楚王英少時好遊俠通賓客晚節喜黃老學為浮屠齋戒祭祀補)距諫飾非(漢書)
(景十三王傳云膠西于王端彊足以距諫知足以飾非)巧佞卑諂(漢書景十三王傳云趙敬肅王)
(彭祖為人巧佞卑諂足恭)慠狠不法(范後漢書曰河間孝王開薨子惠王政嗣政慠狠不奉法憲)
白衣布出(後漢書宗室五王傳云趙王良玄孫乾居父喪私聘小妻又白衣出司馬門坐削中邱縣)
(補)奢泰驕佚(東觀漢記阜陵王傳云阜陵質王延在國奢泰驕佚案後漢書曰延性驕奢而遇)
(下嚴烈永平初有上書告延與姬兄謝弇及姊館陶主壻駙馬都尉韓光招姦猾作圖䜟祠祭祝詛事下案驗)
(光弇被殺辭所連及死徙者甚衆有司奏請誅延顯宗以延罪薄於楚王英故特加恩徙為阜陵王補)樂
酒好内(漢書景帝十三王傳云中山靖王勝為人樂酒好内有子百二十餘人案勝常與趙王彭祖)
(相非曰兄為王專代吏治事王者當日聽音樂御聲色趙王亦曰中山王但奢淫不佐天子拊循百姓何以稱)
(為藩臣補)驕淫犯禁(漢書景十三王傳云常山憲王舜以孝景中五年立舜帝少子驕淫數犯禁上)
(常寬之補)通姦犯法(漢書宣元六王傳云東平思王宇甘露二年立元帝即位就國壯大通姦犯法)
(補案師古注曰與奸猾交通好犯法附)致游士(漢書武五子傳云燕刺王旦見上)聚奸猾
(後漢書云永平中有司奏楚王英招聚奸猾造作圖䜟擅相官秩置諸王公將軍二千石大逆不道請誅之帝)
(以親親不忍乃廢英徙丹陽涇縣補)楚巫祝詛(漢書廣陵王胥傳云昭帝時胥見上年少無子有覬)
(欲心而楚地巫鬼胥迎女巫李女須使下神祝詛補案女須泣曰孝武帝下我左右皆伏言吾必今胥為天子)
(胥多賜女須錢使禱巫山會昭帝崩胥曰女須良巫也殺牛塞禱及昌邑王徵復使巫祝詛之後王廢胥寖信)
(女須等數賜予錢物宣帝即位胥曰太子孫何以反得立復令女須祝詛如前附)作節綬(漢書景十)
(三王傳云云波案江都王建游雷波天大風建使郎兩人乘小船入中船覆兩郎溺攀船乍見乍沒建臨觀)
(大笑令皆死宫人姬八子有過者輒令臝立擊鼓或置樹上久者三十日乃得衣或髠鉗以鉛杵舂不中程輒)
(掠或縦狼令齧殺之建觀而大笑或閉不食令餓死建欲令人與禽獸交而生子彊令宫人臝而四據與羝羊)
(及狗交專為淫虐自知罪多國中多欲告言者建恐誅心内不安與其后成光共使越婢下神祝詛上與郎中)
(令等語怨望漢庭使者即復來覆我我決不獨死建亦頗聞淮南衡山隂謀恐一日發為所并遂作兵器號王)
(后父胡應為將軍中大夫疾有材力善騎射號曰靈武君作治黃屋蓋刻皇帝璽鑄將軍都尉金銀印作漢使)
(節二十綬千餘具置軍官品員及拜爵封侯之賞具天下之輿地及軍陳圖補)建旗旌鼓車(漢書)
(曰燕刺王旦建旗旌鼓車旄頭先敺)刻皇帝璽鑄將軍印(漢書江都王建見上)徙房
陵(漢書景十三王傳云常山憲王舜薨太子勃嗣勃私姦飲酒博戲擊筑與女子載馳環城過市入獄視囚)
(天子遣大行張蹇驗問逮諸證者王又匿之吏求捕勃使人致擊笞掠擅出漢所疑囚有司請誅勃上曰勃無)
(良師傅不忍致誅有司請廢勿王徙王勃以家屬處房陵上許之補)徙丹陽(范後漢書楚王英見上)
(案英交通方士作金龜玉鶴刻文字以為符瑞補)貶食一縣(後漢書千乘貞王伉傳云渤海王悝)
(謀為不道有司請廢之帝不忍乃貶為癭陶王食一縣悝伉之曾孫也補)入朝墮馬(漢書文三王傳)
(云梁懷王楫文帝少子也好詩書帝愛之異于他子五年一朝凡再入朝因墮馬死補)北門軸折
(漢書景十三王傳云臨江閔王榮三歲坐侵廟堧地為宫上徵榮榮行祖于江陵北門既上車軸折車廢江陵)
(父老流涕竊言曰吾王不反矣)不食而死(漢三王傳云淮南厲王被廢謂侍者曰誰謂乃公勇者吾)
(以驕不聞過故至此乃不食而死補)以綬自絞(漢書武五子傳云燕刺王旦武帝崩太子立是為孝)
(昭帝賜諸侯王書旦得書自絞屏案賜燕王璽書曰昔高皇帝王天下建立子弟以藩社稷先日諸吕隂謀)
(大逆劉氏不絶若髮賴絳侯等誅討賊亂尊立孝文以安宗廟非以中外有人表裏相應故邪樊酈曹灌攜劍)
(摧鋒從高皇帝墾菑除害耘鉏海内當此之時頭如蓬葆勤苦至矣然其賞不過封侯今宗室子孫曾無暴衣)
(露冠之勞裂地而王之分財而賜之父死子繼兄終弟及今王骨肉至親敵吾一體乃與他姓異族謀害社稷)
(親其所疎疎其所親有逆悖之心無忠愛之義如使古人有知當何面目復奉齊酎見高祖之廟乎旦得書以)
(符璽屬醫工長謝相二千石奉事不謹死矣即以綬自絞后夫人隨旦自殺者二十餘人天子加恩赦王太子)
(建為庶人賜旦諡曰刺王補)髮紛骨籍(漢書燕刺王旦傳云左將軍上官桀等專為燕王謀反皆)
(伏誅旦聞之云云兮案王自歌曰歸空城兮狗不吠雞不鳴横術何廣廣固知國中之無人華容夫人起舞)
(曰髮紛紛兮寘渠骨籍籍兮亡居母求死子兮妻求死夫裴回兩渠間兮君子獨安居補)廢為庶人
(漢書文三王傳云梁共王買立十一年薨子平王襄嗣濟川王明以垣邑侯立七年坐射殺其中尉有司請誅)
(武帝弗忍廢為庶人徙房陵國除補案濟東王彭離驕悍昏暮私與其奴亡命少年數十人行剽殺人取財物)
(以為好所殺發覺者百餘人國皆知之莫敢夜行所殺者子上書告言有司請誅武帝弗忍廢為庶人徙上庸)
(國除附)
北堂書鈔卷七十
