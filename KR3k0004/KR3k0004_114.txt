北堂書鈔卷一百十四
唐虞世南撰
明陳禹謨補註
武功部二
講武二征伐三
講武二
春蒐夏苗秋獮冬狩(左傳云春蒐夏苗秋獮冬狩皆于農隙以講武事也三年而治兵入)
(而振旅歸而飲至以數軍實昭文章明貴賤辨等列順少長習威儀也補案杜預注曰蒐索擇取不孕者苗為)
(苗除害也獮殺也以殺為名順秋氣也狩圍守也冬物畢成獲則取之無所擇也附)中春教振旅
(周禮大司馬職云中春教振旅司馬以旗致民平列陳如戰之陳鄭注曰以旗者立旗期民于其下也兵者守)
(國之備兵者凶事不可空設因蒐狩而習之凡師出曰治兵入曰振旅皆習戰也)中夏教茇舍
(大司馬職云中夏教茇舍如振旅之陳羣吏撰車徒讀書契辨貌名之用帥以門名縣鄙各以其名家以號名)
(鄉以州名野以邑名百官各象其事以辨軍之夜事其他皆如振旅鄭注云茇讀如菜沛之沛茇舍草止之也)
(軍有草止之法補)中秋教治兵(大司馬職云仲秋教治兵如振旅之陣孔疏云言教治兵者秋)
(以出兵為名秋嚴尚威故也補)中冬教大閱(大司馬職云中冬教大閱鄭注云大閱備軍禮而旌)
(旗不如出軍之時)治兵振旅(左傳見上杜預注曰雖四時講武猶復三年而大習出曰治兵始治)
(其事入曰振旅治兵禮畢整衆而還振整也旅衆也)起事動衆(爾雅云起大事動大衆必先有事于)
(社稷而後出謂之宜也)出尚威武入反尊卑(又云出曰治兵尚威武也入曰振旅反尊)
(卑也)簡車馬(左傳桓六年秋大閱簡車馬也)撰車徒(大司馬職見上鄭注曰撰讀曰算算車徒)
(謂數擇之也補)數軍實(左傳見前)辨旗物(周禮大司馬職辨旗物之用王載太常諸侯載旂軍)
(吏載旗師都載旜鄉遂載物郊野載旐百官載旟各書其事與其號焉其他皆如振旅鄭注云凡旌旗有軍旅)
(者畫異物無者帛而已書當為畫事也號也皆畫以雲氣補)習威儀(左傳見上)讀書契(周禮)
(大司馬職見上鄭注曰讀書契以簿書校錄軍實之凡要)講攻戰進取之方(謝承與步子山)
(書云但日講攻戰進取之方而易詩禮樂春秋不復開篋)教進退疾徐之節(周禮大司馬職)
(云以教坐作進退疾徐疏數之節鄭注曰習戰法也)修教明喻(公羊傳云秋八月壬午大閱大閱者)
(何閱兵車也修教明諭國道也平而修戎事非正也其日以為崇武故謹而日之)訓卒利兵(左傳)
(云晉立靈公以禦秦師趙盾曰先人有奪人之心軍之善謀也逐寇如追逃軍之善政也訓卒利兵秣馬蓐食)
(潛師夜起戊子敗秦師于令狐)張六師(尚書康王之誥張皇六師無壊我高祖寡命)作三軍
(左傳云晉侯蒐于被盧作三軍)選徒萬騎(司馬相如子虚賦云王駕車千乘選徒萬騎畋于海濱列)
(卒滿澤罘網彌山)革車千乘(左傳云大蒐于紅革車千乘)王建太常諸侯建
旂(周禮司常掌國之大閱贊司馬頒旗物王建太常諸侯建旂孤卿建旜大夫士建物師都建旗州里建旟)
(縣鄙建旐道車載旞斿車載旌鄭注云仲冬教大閱司馬主其禮自王以下治民者旗畫成物之象王畫日月)
(象天明也諸侯畫蛟龍一象其升朝一象其下復也孤卿不畫言奉王之政教而已大夫士雜帛言以先王正)
(道佐職也師都六鄉六遂大夫也謂之師都都民所聚也畫熊虎者鄉遂出軍賦象其守猛莫敢犯也州里縣)
(鄙鄉遂之官互約言之鳥隼象其勇捷也龜蛇象其扞難辟害也)王執路鼓諸侯執賁
鼓(周禮大司馬辨鼓鐸鐲鐃之用王執路鼓諸侯執賁鼓軍將執晉鼓師帥執提旅帥執鼙卒長執鐃兩司)
(馬執鐸公司馬執鐲)司馬振鐸羣吏作旗(大司馬職云中軍以鼙令鼓鼓人皆三鼓司馬)
(振鐸羣吏作旗車徒皆作鼓行鳴鐲車徒皆行及表乃止三鼓摝鐸羣吏弊旗車徒皆坐鄭注云中軍中軍之)
(將也天子六軍三三而居一偏羣吏既聽誓各復其部曲中軍之將令鼓鼓以作其士衆之氣也鼓人者中軍)
(之將師帥旅帥也司馬兩司馬也振鐸以作衆作起也既起鼓人擊鼓以行之伍長鳴鐸以節之補)車徒
皆行(大司馬職見上)車徒皆譟(大司馬職云及所弊鼓皆駴車徒皆譟鄭注云譟讙也)銜
枚而進(大司馬職云軍徒皆作遂鼓行徒銜枚而進鄭注云枚如箸銜之有繣結項中軍法止語為相)
(疑惑也)鳴鐃且卻(大司馬職云乃鼓退鳴鐃且卻及表乃止坐作如初鄭注曰鐃所以止鼓軍退)
(卒長鳴鐃和衆鼓人為止之也)
征伐二
有鐘鼓曰伐無曰侵(左傳鄭人侵許凡師有鐘鼔曰伐無曰侵輕曰襲案注伐者聲其罪)
(也侵者鐘鼓無聲也襲者掩其不備也補)觕者曰侵精者曰伐(公羊傳云公侵宋曷為或)
(言侵或言伐觕者曰侵精者曰伐戰不言伐圍不言戰入不言圍滅不言入書其重者也補案何休注曰觕粗)
(也將兵至竟以過侵責之服則引兵而去用意尚粗精猶精密也侵責之不服推兵入竟伐擊之益深用意稍)
(精密附)以正邦國(周禮大司馬職云以九伐之法正邦國鄭注云諸侯有違王命則出兵以征伐)
(之所以正之也諸侯之于國如樹木之有根本是以言伐云補)以匡王國(詩云獫狁孔熾我是用急)
(王于出征以匡王國)致征弔民(大戴禮云明主之所征必道之所廢者也彼廢道而不行然後誅其)
(君致其征弔其民補)伐叛懷遠(魏略遼東太守公孫淵自立為燕王遣使假單于璽封拜邊民韓忠)
(曰曹公允恭明哲翼戴天子伐叛懷遠寧靜四海汝君臣侮弄神器方當屠戮豈能久也淵大怒斬忠後果為)
(太祖所滅補)救無辜(周禮大司馬職云大合軍以行禁令以救無辜伐有罪)執有罪(禮記)
(云出征執有罪反釋奠于學以訊馘告)奉辭伐罪(尚書云肆予以爾衆士奉辭伐罪)仗義
伐貳(晉書荀勖參文帝大將軍事時官騎路遺求為刺客入蜀勖言於帝曰明公以至公宰天下宜仗正)
(義以伐違貳而名以刺客除賊非所謂刑于四海以德服遠也)叛而伐之服而舍之(左傳)
(云楚君討鄭怒其貳而哀其卑叛而伐之服而舍之德刑成矣伐叛刑也柔服德也德立刑行若之何敵之補)
征伐以正之(周禮大司馬注見上)明德以誅之(六韜太公曰夫紂無道流毒諸侯欺)
(侮羣臣失百姓之心秉明德以誅之誰曰弗充)政有九因(周書云征有四戚五和四戚一内姓二外)
(婚三友朋四同里五和一有天無惡二有人無郄三同好相固四同惡相助五遠宅不薄此九者政之因也)
伐有七機(周書云伐有四時三興四時一春違其農二夏食其榖三秋取其刈四冬凍其葆三興一)
(政以和時二伐亂以治三伐饑以飽此七者伐之機也)相時而動(左傳見前論兵篇)觀釁
而動(左傳云晉師救鄭聞鄭既及楚平隨武子曰會聞用師觀釁而動德刑政事典禮不易不可敵也不)
(為是征)琰圭以除慝(周禮典瑞職云琰圭以易行以除慝鄭司農注曰琰圭有鋒芒傷害征伐)
(誅討之象故以易行除慝)牙璋以起軍(周禮玉人職云牙璋中璋七寸射二寸厚寸以起軍旅以)
(治兵守鄭注曰二璋皆有鉏牙之飭於琰側先言牙璋有文飾也)裹糧坐甲(左傳云秦軍掩晉上)
(軍趙穿追之不及反怒曰裹糧坐甲固敵是求敵至不擊將何俟焉軍吏曰將有待也穿曰我不知謀將獨出)
(乃以其屬出宣子曰秦獲穿也獲一卿矣秦以勝歸我何以報乃皆出戰交綏補)練師簡卒(魏明)
(帝樂府云我徂北征伐彼蠻虜練師簡卒爰整其旅發桴若雷吐氣成雨)類于上帝(禮記云天子將)
(出征類于上帝宜乎社造乎禰禡于所征之地受命于祖受成于學)封于大神(周禮肆師職云類造)
(上帝封于大神祭兵于山川亦如之鄭注云大神社及一方岳也山川蓋軍之所依止大傳曰牧之野武王之)
(大事也既事而退柴于上帝祈于社設奠于牧室補)宜乎社造乎禰(禮記見上)受命于
祖受成于學(禮記鄭注曰受命于祖告祖也受成于學定兵謀也)兵行而雨(六韜云武)
(王伐殷兵行之日大雨太公曰是洗濯甲兵行之象幟為折首太公曰此斬紂首之象)師行而雨
(左傳僖十九年衞大旱卜有事于山川不吉寗莊子曰昔周饑克殷而年豐今邢方無道諸侯無伯天其或者)
(欲使衞討邢乎從之師興而雨補)未發先聞(管子曰桓公與管仲闔門而謀伐莒未發而已聞于)
(國其故何也管仲曰國必有聖人桓公曰然少焉東郭郵至桓公問焉曰子言伐莒者乎東郭郵曰然桓公曰)
(寡人不言伐莒而子言伐莒其故何也東郭郵對曰夫欣然喜樂者鐘鼓之色也夫淵然清靜者縗絰之色也)
(漻然豐滿而手足拇動者兵甲之色也日者臣視二君之在臺上也口開而不闔是言莒也舉手而指勢當莒)
(也且臣觀小國諸侯之不服者唯莒于是臣故曰伐莒補)葛伯不祀(尚書序云湯征諸侯葛伯不祀)
(湯始征之作湯征)羲和廢時(尚書序云羲和湎淫廢時亂日胤往征之作胤征)周公東
征(詩曰周公東征四國是皇)宣王北伐(詩六月篇宣王北伐也鄭箋云六月言周室微而復興美)
(宣王之北伐也補)穆王征西戎(列子云周穆王征西戎獻昆吾劍赤刀切玉如泥)穆王
伐大越(竹書紀年云周穆王伐大越大起九師東至于九江架黿鼉以為梁伐越至于紆)奄征
南海(左傳云楚子卒子囊謀諡大夫曰君有命矣子囊曰君命以共若之何毁之赫赫楚國而君臨之撫)
(有蠻夷奄征南海以屬諸夏而知其過可不謂共乎請諡之共大夫從之)掩征江漢(王司馬穆侯頌)
(云經綸文武謀略弘深方將網羅鯨鯢掩征江漢大戰于絶南之地)掩其不備(論衡云太公隂謀書)
(武王伐殷兵至牧野晨舉脂燭掩其不備)衝其心腹(後漢書云金城塞羌反馬防遣司馬夏駿將五)
(千人從大道向其前潛遣司馬彭將五千人從間道衝其心腹又令將兵長史李調等將四千人繞其西三道)
(俱擊遂破之補)懸車束馬(管子云桓公用管仲計西征攘白狄之地遂至于西河方舟投柎乘桴濟)
(河至于石枕縣車束馬踰大行與卑耳之貉拘秦夏西服流沙西虞而秦戎始從故兵一出而大功十二故東)
(夷西戎南蠻北狄中諸侯國莫不賓服補)攀木緣崖(魏志云鄧艾伐蜀鑿山通道造作橋閣山高谷)
(深至為艱險又糧運將匱瀕于危殆艾以氊自裹推轉而下將士皆攀木緣崖魚貫而進)入純門及
逵市(左傳楚子元以車六百乘伐鄭入于桔柣之門子元鬭御彊鬭梧耿之不比為旆鬭班王孫游王孫)
(喜殿衆車入自純門及逵市)入孟門登太行(又云齊侯伐晉取朝歌為二隊入孟門登太行)
(張武軍于熒庭戍郫邵封少水以報平隂之役乃還)斬孤竹遇山戎(管子云桓公北伐令支斬)
(孤竹遇山戎顧問管仲曰將何行管仲對曰君教諸侯為民聚食諸侯之兵不足者君助之發如此則始可以)
(加政矣補)超天關横漢津(崔駰武都賦云超天關兮横漢津寧西土兮徂北征)伐楚致
包茅(新序云齊桓公南伐強楚以致包茅之貢北伐山戎為燕開路三存亡國一繼絶世尊事周室九合)
(諸侯一匡天下功次三王為五伯長信起乎柯之盟也補)伐齊取祭器(史記云樂毅為上將軍趙)
(惠文王以相國印授樂毅樂毅于是并護趙楚韓魏燕之兵以伐齊破之濟西諸侯兵罷歸而燕軍樂毅獨追)
(至于臨淄齊湣王之敗濟西亡走保于莒樂毅獨留徇齊齊皆城守樂毅攻入臨淄盡取齊重寶財物祭器輸)
(之燕燕昭王大說親至濟上勞軍行賞饗士封樂毅于昌國補)井堙木刊(左傳云陳侯會楚子伐鄭)
(當陳隧者井堙木刊鄭人怨之)斬祀煞厲(禮記云吳侵陳斬祀煞厲鄭注曰祀神位有屋樹者厲疫)
(病也)其車三千(詩云方叔蒞止其車三千)步卒五千(李陵與蘇武書曰昔先帝授陵步卒)
(五千出征絶域五將失道陵獨遇戰而裹萬里之糧帥徒步之師出天漢之外入強胡之域以五千之衆對十)
(萬之軍策疲乏之兵當新羈之馬然猶斬將搴旗追奔逐北滅跡埽塵斬其梟帥使三軍之士視死如歸陵也)
(不才希當大任意謂此時功難堪矣)窮域極邊(史岑出師頌云况我將軍窮域極邊鼓無停響旗不暫搴)
窮絶天阻(崔駰與竇憲書云將軍窮絶天阻萬里長途)足歷王庭垂餌虎口
(司馬遷書云李陵提步卒不滿五千深踐戎馬之地足歷王庭垂餌虎口横挑強胡)破匈奴臨瀚
海(漢書云驃騎將軍霍去病破匈奴渾邪王封狼居胥山登臨瀚海案去病為人少言不泄有氣敢往上)
(嘗欲教之孫吳兵法對曰顧方略何如耳不至學古兵法上為治第令視之對曰匈奴不滅無以家為也由此)
(上益重愛之附)擊呼衍至木樓(後漢書曰竇固擊呼衍王斬首千餘級呼衍王走追至蒲類海)
(留吏士屯伊吾盧城耿秉秦彭絶漠六百餘里至三木樓山來苗文穆至匈奴河水上虜皆奔走無所獲祭彤)
(吳棠坐不至涿邪山免為庶人時諸將唯固有功加位特進補)縣旌萬里揚威昆山(劉向)
(上疏曰單于背恩叛德困殺使者羣臣皆閔焉陛下赫然欲誅之意未嘗有忘西域都護甘延壽副校陳湯)
(承聖指倚神靈出百死入絶域遂蹈康居屠五重城搴歙侯之旗斬郅支之首縣旌萬里之外揚威昆山之西)
(萬夷慴服莫不懼震補)師凍徒盡(左傳云楚師伐鄭涉于魚齒之下甚雨及之楚師多凍役徒幾)
(盡)車敗馬失(越絶云吳王夫差興師伐越敗兵檇李大風發狂日夜不止車敗馬失騎士墮死大)
(船陵居小船没水)
北堂書鈔卷一百十四
