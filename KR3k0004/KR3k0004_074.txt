北堂書鈔卷七十四
唐虞世南撰
明陳禹謨補註
設官部二十六
太守上一百六十六
始皇罷侯而置守(史記始皇本紀二十六年滅六國罷侯置太守)景帝更名太
守(漢書百官公卿表云郡守秦官掌治其郡秩二千石有丞邊郡又有長史掌兵馬秩皆六百石景帝中二)
(年更名太守補)銀章青綬(漢書百官表云太守品第五秩二千石銀章青綬)銅虎竹使
符(漢書文帝紀云二年九月初與郡守為銅虎符竹使符應劭注曰銅虎符第一至第五國家當發兵遣使)
(者至郡合符符合乃聽受之竹使符皆以竹箭五枚長五寸鐫刻篆書第一至第五張晏曰符以代古之珪璋)
(從簡易也)吏民之本(晉書何曾上疏曰臣聞為國者以清靜為基而百姓以良吏為本今海内虚耗)
(事役衆多誠宜恤養黎元悅以使人郡守之權雖輕猶專任千里比之於古則列國之君也上當奉宣朝恩以)
(致惠和下當興利而除害得其人則可安非其人則為患故漢宣稱曰百姓所以安其田里而無歎息愁恨之)
(心者政平訟理也與我共此者其惟良二千石乎此誠可謂吏民之本也補)比古國君(見上)信
理庶績舉善黜惡(漢書解詁云太守信理庶績勸農賑貧決訟而斷辟興利除害檢察郡奸)
(舉善黜惡誅討強暴)奉宣國恩興利除害(王隠晉書何曾見上)得其人則可
安非其人則為患(王隠晉書何曾見上)河東股肱(漢書季布為河東太守孝文時)
(人有言其賢召以為御史大夫人又言其勇使酒至留邸一月見罷布進曰臣待罪河東陛下無故召臣此人)
(必有以臣欺陛下者今臣至無所受事罷去此人必有毀臣者夫陛下以一人譽召臣一人毁去臣臣恐天下)
(有識者聞之有以窺陛下上默然慙曰河東吾股肱郡故特召君耳)汝南心腹(謝承後漢書韓崇遷)
(汝南太守詔引見賜車馬劍革帶上敕崇曰汝南朕之心腹也)河内完富(後漢書曰寇恂為河内太)
(守上謂恂曰河内完富吾將因是而起昔高祖留蕭何鎮關中吾今委公以河内堅守轉運給足軍粮率厲士)
(馬防遏他兵勿令北渡而已補)魏郡都會(晉起居注武帝太康元年詔曰方今天下無事所重唯民)
(魏郡大都會也太守宜得其才宜以荀良為魏郡太守)内史多貴(史記汲黯為主爵都尉丞相公)
(孫弘上言曰右内史界部中多貴人宗室難治非素重臣弗能任請徙黯為右内史)涿郡濱近外
虜(魏志曰王觀為涿郡太守時明帝即位下詔書使郡縣條為劇中平者主者欲言郡為中平觀教曰此郡)
(濱近外虜數有寇害云何不為劇邪主者曰若郡為外劇恐於明府有任子觀曰夫君者所以為民也今郡在)
(外劇則於役條當有降差豈可為太守之私而負一郡之民乎遂言為外劇郡後送任子詣鄴時觀但有一子)
(而又幼弱其公心如此補)常山北道主人(司馬彪續漢書曰鄧晨為常山太守會王郎反光武)
(自薊走信都晨亦間行會於鉅鹿下自請從擊邯鄲光武曰偉卿以一身從我不如以一郡為我北道主人乃)
(遣晨歸郡)潁川京師蒙福(華嶠續漢書郭伋拜潁川太守召見辭謁帝勞之曰賢能太守去帝)
(城不遠河潤九里冀京師并蒙福也)懷印綬(漢書曰朱買臣為會稽太守初買臣免待詔常從會稽守)
(邸者寄居飯食拜為太守買臣衣故衣懷其印綬步歸郡邸時會稽吏方相與羣飲不視買臣買臣入室中守)
(邸與共食食且飽少見其綬守邸怪之前引其綬視其印會稽太守章也守邸驚出語上計掾吏皆醉大呼曰)
(妄誕耳守邸曰試來視之其故人素輕買臣者入視之還走疾呼曰實然坐中驚駭白守丞相推排陳列中庭)
(拜謁買臣徐出戶有頃長安廏吏乘駟馬車來迎買臣遂乘傳去補)擁轓蓋(後漢書輿服志云二千石)
(皆皂蓋朱兩轓補案景帝詔曰夫吏者民之師也車駕衣服宜稱吏六百石以上皆長吏也令長吏二千石車)
(朱兩轓千石至六百石朱左轓附)起徒為二千石(漢書韓安國字長孺拜為梁内史起徒中)
(為二千石)起小吏為太守(魏志曰公孫度起玄菟小吏為遼東郡太守)於家受詔
(漢書龔舍傳云哀帝遣使者拜舍為泰山太守舍家居在武原使者至縣請舍欲令至公庭拜授印綬舍曰王)
(者以天下為家何必縣官遂于家受詔便道之官)病不就府(司馬彪續漢書云王良遷沛郡太守)
(稱病不之府官屬皆隨就之良遂上疾篤乞骸骨)兄弟繼踵(漢書曰馮立遷五原太守徙西河上)
(郡立居職公廉治行略與野王相似而多知有恩貸好為條教吏民嘉美野王立相代為太守民歌之曰大馮)
(君小馮君兄弟繼踵相因循聰明賢智惠吏民政如魯衛德化鉤周公康叔猶二君)父子同拜(漢雜)
(事云蔣滿為上黨太守長子萬為北地都尉次子輔為安定太守滿與萬俱知名並見徵用時徵為二千石者)
(十三人俱引見萬退却不敢與父並詔遣問謁者曰何以不齊左右曰此乃父子也宣帝歎息曰乃父子剖符)
(耶即先詔曰上黨太守滿經行篤著信行山東其以滿為淮陽王相誨導東藩弘農股肱郡其以萬為弘農太)
(守父子同日拜於前上甚嘉之補)兩子夾河(漢書杜周為廷史有一馬及久任事列三公而兩子)
(夾河為郡守家貲累巨萬矣)八男典郡(東觀漢記云馮勤曾祖揚宣帝時為弘農太守生八男皆)
(典郡趙魏聞之號曰馮萬石)無屬刺史乘傳奏事(漢書曰京房為魏郡太守秩八百石)
(居得以考功法治郡房自請願無屬刺史得除用他郡人自第吏千石以下歲竟乘傳奏事天子許焉補)隨
路所經聽採風俗(謝承後漢書高弘遷琅邪太守將到官隨路所經聽採風俗)便道
之官(漢書龔舍見上)迎者如雲(華陽國志云張翕子端方察孝廉起家拜越巂太守迎者如雲)
下車表行義(東觀漢記韓稜遷云南陽太守下車云)下車擢賢俊(東觀漢記張酺為東)
(郡太守下車擢賢俊擊豪強賞賜分明郡中肅然)崇表異行(華嶠後漢書郅惲拜長沙太守崇教)
(化表異行)為周璆置榻(謝承後漢書陳蕃為樂安太守郡人周璆高潔之士前後郡守招命莫肯)
(至唯蕃能致焉字而不名特為置一榻去則縣之)有素行者皆見擢用(謝承後漢書曰)
(張霸為會稽太守甚有名稱其餘有素行者皆見擢用郡中爭厲志節習經者以千數道路但聞誦書聲案)
(霸始到越賊未解郡界不寧乃移書開購明用信賞賊遂束手歸附不煩士卒之力童謠曰棄我戟捐我矛盜)
(賊盡吏皆休補)孝子順孫隨時慰勉(魏志杜畿傳云畿為河東太守是時天下郡縣皆殘)
(破河東最先定少耗減畿治之崇寬惠與民無為民嘗辭訟有相告者畿為陳大義遣令歸諦思之若意有所)
(不盡更來詣府鄉邑父老自相責怒曰有君如此奈何不從其教自是少有辭訟班下屬縣舉孝子貞婦順孫)
(復其徭役隨時慰勉之漸課民畜牸牛草馬下逮雞豚犬豕皆有章程百姓勸農家家豐實畿乃曰民富矣不)
(可不教也於是冬月修戎講武又開學宫親自執經教授郡中化之補)顯孝悌(後漢書曰何敞遷汝)
(南太守敞疾文俗吏以苛刻求當時名譽故在職以寬和為政立春日常召督郵還府分遣儒術大吏案行屬)
(縣顯孝弟有義行者及舉冤獄以春秋義斷之是以郡中無怨聲百姓化其恩禮其出居者皆歸養其父母追)
(行喪服推財相讓者二百許人置立禮官不任文吏又修理鮦陽舊渠百姓賴具利補)舉孝順(魏志)
(杜畿見上)仁愛好教化(漢書文翁傳云翁為蜀郡太守仁愛好教化見蜀地僻陋有蠻夷風文翁)
(欲誘進之乃選郡縣小吏開敏有才者遣詣京師受業博士)修禮樂教授(續漢書曰寇恂為潁)
(川太守誅討賊盜政教施行郡中無事修禮樂教授盜案恂為汝南太守驃騎將軍杜茂將兵助恂討盜賊)
(賊清靜郡中無事恂素好學乃脩鄉校教生徒聘能為左氏春秋者親受學焉補)脩庠序之教
(華嶠後漢書曰衛諷遷桂陽太守下車脩庠序之教設婚姻之禮朞年間邦俗從化補)行喪娶之
禮(漢書曰韓延壽為潁川太守脩學校為吏民行喪娶之禮百姓遵用其教)教誘後進(晉中興書)
(云孔衍為廣陵郡時人為之寒心而衍不形於色雖郡隣接西賊猶教誘後進不以戎務廢業)庠序大
興(魏志牽招出為鴈門太守乃簡選有才識者詣太學受業還相教授數年中庠序大興案郡所治廣武)
(井水鹹苦民皆擔輦遠汲流水往返七里招準望地勢因山陵之宜鑿原開渠注水城内民賴其益附)修
學校(晉書曰李重為平陽太守崇德化修學校表篤行拔賢能清簡無欲正身率下在職三年彈黜四縣)
(補)開學業(晉書曰虞溥遷鄱陽太守廣開學業以讃協時雍光揚盛化乃具為條制於是至者七百)
(餘人補)不以戎務廢業(晉中興書孔衍見上)親自執經教授(魏志杜畿見上)
欲民善射(韓子云李悝為魏文侯上地守欲民善射乃下令云民有狐疑之訟者令之射狗中之者)
(勝不中者負民皆習射日夜不休與秦戰大敗之以民之善射也補)伐竹為矢(續漢書寇恂拜河内)
(太守移書屬縣講兵肄射伐淇園之竹為矢百餘萬養馬二千疋收租四百萬斛轉以給軍)為百姓
興利(漢書曰召信臣遷南陽太守荆州刺史奏信臣為百姓興利郡以殷富賜黃金四十斤遷河内太守)
制移居之法(魏志云鄭渾為上黨太守渾以百姓新集為制移居之法使兼複者與單輕者相伍)
(温信者與孤老為比勤稼穡明禁令由是民安于農而盜賊止息補)整陌樹桑果(魏略顔斐為京)
(兆太守到官乃令屬縣整阡陌樹桑果)益樹五果(魏志云鄭渾為山陽魏郡太守郡下百姓苦乏)
(材木乃課樹榆為籬並益樹五果榆皆成藩五果豐實入魏郡界村落齊整如一民得財足用饒補)課民
畜牛(魏志杜畿見上)造作木棑鑄為農器(謝承後漢書杜詩遷南陽太守性節儉而)
(政治清平以誅暴立威善於計略省愛民役造作木棑鑄為農器用力少見功多百姓便之又修治陂池廣拓)
(土田郡内比室殷足時人方于召信臣故南陽為之語曰前有召父後有杜母補)教民種榆(漢書)
(龔遂為渤海太守勸民務農桑令口種一樹榆百本薤五十本蔥一畦韭家二母彘五母雞吏民皆富實獄訟)
(止息補)教民牛耕(華嶠後漢書任延傳云延拜九真太守民以射獵為業不知牛耕民嘗告糴交)
(阯每致困乏延乃令鑄作田器教之墾闢田疇歲歲開廣百姓充足)教民紡績(東觀漢記云崔寔為)
(五原太守五原土宜麻枲而俗不知紡績民冬月無衣積細草而卧其中見吏則衣草而出寔至官斥賣儲峙)
(為作紡績織絍綀緼之具以教之而民得以免其寒苦也)勸民農桑(漢書龔遂見上)修起蕪
廢(後漢書曰王景遷廬江太守先是百姓不知牛耕致地力有餘而食嘗不足郡界有楚相孫叔敖所起芍)
(陂稻田景乃驅率吏民修起蕪廢教用犂耕由是墾闢倍多境内豐給遂銘石刻誓令民知常禁又訓令蠶織)
(為作法制皆著于鄉亭補)開通溝瀆(漢書召信臣遷南陽太守開通溝瀆起水門堤閼凡數十處以)
(廣溉灌民得其利)作方梁石洫(後漢書曰鮑昱拜汝南太守郡多陂地歲歲決壞年費嘗三千餘)
(萬昱乃上作方梁石洫水常饒足溉田倍多人以殷富補)興鴻郄陂(續漢書鄧晨傳云晨為汝南太)
(守興鴻郄陂數千頃田汝土以殷魚稻之饒流衍他郡案鴻隙陂名在今豫州汝陽縣東成帝時關東水陂)
(溢為害翟方進為丞相奏罷之附)立新豐塘(晉中興書曰張敬續出補晉陵内史乃立新豐塘萬)
(九千四尺)開兩江溉萬頃(風俗通云秦昭王使陳永為蜀郡太守開成都兩江溉田萬頃)興
陂遏開稻田(魏志云鄭渾遷陽平沛郡二太守郡界下溼患水澇百姓飢乏渾於蕭湘二縣界興)
(陂遏開稻田郡人皆以為不便渾曰地勢洿下宜溉灌終有魚稻經久之利此豐民之本也遂躬率吏民興立)
(功夫一冬間皆成比年大收頃田歲增租入倍常民賴其利刻石頌之號曰鄭陂補)斷太壽水身
自負土(魏志夏侯惇領陳留太守時大旱蝗蟲起惇乃斷太壽水作陂身自負土率將士勸種稻民賴)
(其利)躬率吏民以填金隄(漢書上尊遷東郡太守久之河水盛溢泛浸瓠子金隄老弱奔)
(走恐水大決為害尊躬率吏民投沈白馬祀水神河伯尊親執圭璧使巫策祝請以身填金隄因止宿廬居堤)
(上吏民數千萬人爭叩頭救止尊尊終不肯去及水盛堤壞吏民皆奔走唯一主簿泣在尊傍立不動而水波)
(稍却迴還補)廣拓土田郡内殷足(謝承後漢書杜詩見上)勸種稻田民
賴其利(魏志夏侯惇見上)吏不煩民民不求利(魏略曰顔斐字文林為京兆太)
(守到官是時人多無車牛斐課人閒月取車材使轉相教作車又課民無牛者命畜猪貴時賣以買牛始人以)
(為煩一二年間家家有丁車大牛吏不煩民民不求利遷為平原太守吏人啼哭遮道車馬不得前十餘日乃)
(出補)平均徭賦(華嶠後漢書曰張英遷武威太守平均徭賦勤課農桑)清已平賦(魏略)
(曰孟康正始中出為弘農太守康到官清已平賦省息獄訟緣民所欲而利之郡領吏三百餘人涉春遣休常)
(四分遣一事無宿諾時出案行不欲煩損吏民常豫勅卒行各持鎌所在自刈馬草不止停傳露宿樹下補)
撫䘏貧弱(續漢書陳俊為琅邪太守撫䘏貧弱表有行義百姓錄之)開倉賑民(後漢書云)
(第五訪遷張掖太守歲飢粟石數千訪乃開倉賑給以救其弊吏懼譴爭欲上言訪曰若上須報是棄民也太)
(守樂以一身救百姓遂出穀賑民順帝璽書嘉之由是一郡得全補)開倉賑給(晉書云鄭默為東郡)
(太守值歲荒人飢默輒開倉賑給乃舍都亭自表待罪朝廷嘉默憂國詔書褒歎比之汲黯班告天下若郡縣)
(有此比者皆聽出給補)遇吏如弟(華嶠後漢書馬援為隴西太守遇長吏如兄弟委以任之)遇
民如子(華嶠後漢書劉寬為南陽太守遇民如子未嘗疾言遽色)蒲鞭示恥(後漢書曰劉寬)
(為南陽太守典歷三郡温仁多恕雖在倉卒未嘗疾言遽色嘗以為齊之以刑民免而無恥吏人有過但用蒲)
(鞭罰之示辱而已終不加苦補案異苑云崔景貢守昌平有惠政常懸一蒲鞭而未嘗用則又加寬一等矣)
恕而後行(魏志袁渙見上)掾吏有過閉閤自責(謝承後漢書曰嚴翊遷潁川太)
(守掾吏有過輒閉閤自責)吏有隂過長假還家(謝承後漢書沈豐為零陵太守吏有隂過)
(長假還家)民常詞訟為陳大義(魏志杜畿見上)摘發姦邪詞訟立決
(謝承後漢書曰黃香為魏郡太守摘發姦邪立決詞訟案香遷魏郡太守郡舊有内外園田常與人分種收)
(穀歲數千斛香曰田令商者不農王制仕者不耕伐冰食禄之人不與百姓爭利乃悉以賦人課令人耕種時)
(被水年飢乃分俸禄及所得賞賜班贍貧者于是豐富之家各出義穀助官荒民獲全補)繫囚千數
一時論決(魏志云陳矯為魏郡太守時繫囚千數至有歷年矯以為周有三典之制漢約三章之法)
(今惜輕重之理而忽久繫之患可謂謬矣悉自覽罪狀一時論決補)囚至詰之莫敢匿詐
(魏志宋華遷陳郡太守有繫囚多所連及囚至詰之皆不敢匿詐)王經不發私書(世說云王)
(經為江夏太守不發私書)郅都不顧妻子(漢書云郅都拜濟南太守至則誅瞷氏首惡餘皆股)
(栗居歲餘郡中不拾遺旁十餘郡守畏都如大府都為人勇有氣公廉不發私書問遺無所受請寄無所聽常)
(稱曰已背親而出身固當奉職死節官下終不顧妻子矣補)美行愛之如骨肉無義
憎之如仇讐(華嶠後漢書孔奮傳云奮為武都太守云云案奮拜武都太守自為府丞已見敬)
(重及拜太守舉郡莫不改操為政明斷甄善疾非見有美德愛之如親其無行者忿之若讐郡中稱為清平補)
振厲威風(謝承漢書王暢拜南陽太守下車振厲威風)稱其威信(漢書馮野王傳云馮)
(竝為池陽令竝素行貪汙輕野王外戚年少治行不改野王部督郵掾祋祤趙都案驗得其主守盜千金罪收)
(捕並不收吏都格殺之竝家上書陳冤事下廷尉都詣吏自殺以明野王京師稱其威信補)吏畏其威
(後漢書朱暉傳云暉遷臨淮太守好節槩有所拔用皆厲行士其諸報怨以義犯率皆為求其理多得生濟其)
(不義之囚即時僵仆吏人畏愛為之歌曰彊直自遂南陽朱季吏畏其威人懷其惠補)旁郡畏如
大府(漢書云郅都見上)威名流於匈奴(漢書云趙廣漢拜潁川太守郡大姓原褚宗族)
(横恣賓客犯為盜賊前二千石莫能禽制廣漢既至數月誅原褚首惡郡中震慄奸黨散落風俗大改吏民相)
(告訐廣漢得以為耳目盜賊以故不發發又輒得壹切治理威名流聞及匈奴降者言匈奴中皆聞廣漢補)
北堂書鈔卷七十四
