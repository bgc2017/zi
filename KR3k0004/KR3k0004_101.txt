北堂書鈔卷一百一
唐虞世南撰
明陳禹謨補註
藝文部
寫書十七藏書十八
刊校謬語十九採求遺逸二十
載書負書二十一賜書二十二
廢學二十三
寫書十七
温舒截蒲(漢書路温舒見前好學篇)孫敬編柳(楚國先賢傳見前好學篇)薪火寫
書(葛洪見前)燃薪寫書(晉書云范汪少孤貧六歲過江依外家新野庾氏及長好學外氏家貧無)
(以資給汪乃廬於園中布衣蔬食燃薪寫書寫畢誦讀亦遍遂博學多通善談名理補)為官傭書
(東觀漢記云班超孝謹家貧嘗為官傭書以供養久勞苦嘗輟業投筆歎曰大丈夫無他志略猶當效傅介子)
(張騫立功異域以取封侯安能久事筆研間乎補)自伏寫書(桓子新論云高君頗知律令自伏寫)
(書著作郎哀其老欲代之不肯)賃書以養(謝承後漢書云陳常字君淵晝則躬耕夜則賃書以養母)
傭書供筆(吳志闞澤見前)公孫寫書自給(謝承後漢書公孫曄傳云曄到太學受尚)
(書寫書自給)李卻賃書自給(李卻别傳云卻遊學京師嘗賃書自給)
藏書十八
藏策之府(穆天子傳云天子北征東還乃循黑水至於羣玉之山阿平無險四轍中繩先王之所謂)
(策府注曰中繩言皆平直策府言往古帝王以為藏書册之府所謂藏之於名山者也)祕室之府
(劉歆七略云武帝廣間獻書之路百年之間書積如邱山故外有太常太史博士之藏内則延閣廣祕室之府)
太史祕府道家所貴(張衡云太史祕府道家所貴衡再得之竊為幸也)老氏藏
室道家蓬萊(華嶠後漢書云學者稱東觀為老氏藏室道家蓬萊山案史記老子周守藏室之)
(史也索隐曰藏室史乃周藏書室之史也又張湯傳老子為柱下史即藏室之柱下因以為官名補又案山海)
(經云蓬萊山海中之神山非有道者不到十洲記云蓬萊山外别負海謂之溟海無風而洪波百丈有九氣丈)
(人九天真君宫附)連山藏於蘭臺歸藏藏於太卜(桓子新論)壁藏尚
書(漢書伏生傳云孝文時求能治尚書者天下亡有聞伏生治之欲召時伏生年九十餘老不能行於是詔)
(太常使掌故晁錯往受之秦時禁書伏生壁藏之其後大兵起流亡漢定伏生求其書亡數十篇獨得二十九)
(篇即以教於齊魯之間齊學者由此頗能言尚書補)藏書於壁(孔安國尚書序云秦始皇滅先代典)
(籍焚書坑儒學士逃難解散我先人用藏其家書於屋壁漢室龍興開設學校旁求儒雅以闌大猷濟南伏生)
(年過九十失其本經口以傳授裁二十餘篇以其上古之書謂之尚書百篇之義世莫得聞補)積聚
篇卷於時最多(蜀志云向朗少時雖涉獵文學然不治素檢以吏能見稱自去長史優游無事)
(垂三十年乃更潛心典籍孜孜不倦年踰八十猶手自校書刊定謬誤積聚篇卷於時最多開門接賓誘納後)
(進但講論古義不干時事以是見稱上自執政下及童冠皆敬重焉補)伯喈有書近萬卷
(博物志曰蔡邕有書近萬卷漢末年載數車與王粲粲亡後相國掾魏諷謀反粲子與焉既被誅邕所與粲書)
(悉入粲族補案魏志云粲徙長安左中郎將蔡邕見而竒之時邕才學顯著貴重朝廷常車騎填巷賓客盈坐)
(聞粲在門倒屣迎之粲至年既幼弱容状短小一坐盡驚邕曰此王公孫也有異才吾不如也吾家書籍文章)
(盡當與之附)林宗有書五千卷(郭太别傳云太字林宗家有書五千餘卷案後漢書云)
(太博通墳籍善談論河南尹李膺見而大竒之遂相與友善於是名震京師後歸鄉里衣冠諸儒送至河上車)
(數千兩補)王脩有書數百卷(魏志王脩傳云太祖破鄴籍沒審配等家財物以萬數及破南)
(皮閱脩家榖不滿十斛有書數百卷太祖歎曰士不妄有名補)張華有書三十乘(文士傳云)
(張華窮覽古今嘗徙居有書三十乘)書倉(拾遺記云曹曾慮先文湮没乃積石為倉以藏書故謂曹氏書)
(倉續補)學海(拾遺記云京師謂鄭康成為經神何休為學海續補)
刊校謬誤十九
以陶為隂(劉歆七略云古文或誤以典為與以陶為隂如此類多)以魚為魯(抱朴子云)
(書三寫以魚為魯以帝為&KR0849;)孔子反魯(漢書禮樂志云周道始缺怨刺之詩起王澤既竭而詩不)
(能作王官失業雅頌相錯孔子論而定之故曰吾自衛反魯然後樂正雅頌各得其所)卜商返衛
(家語云卜商字子夏嘗返衛見讀史志者云晉師伐秦三豕渡河子夏曰非也己亥耳讀史志者問諸晉史果)
(曰己亥於是衛人以子夏為聖)校書麟閣(漢書云揚雄校書麟閣之上)校書天禄(揚雄)
(集序云王莽篡位時雄為中散大夫嘗校書天禄閣)張霸春秋減為二十萬言(東觀)
(漢記云張霸少就樊儵受嚴氏公羊春秋猶多繁詞及減為二十萬言更名張氏之學)桓郁尚書
省成十三萬言(范曄後漢書云桓榮以尚書入授顯宗為二十三萬言子郁復刪省定成十三)
(萬言由是有桓君大小之學)崇七經删百氏(劉楨魯都賦云若乃考王道之去就覽萬代之)
(興衰發龍圖於金縢啓麟史於華匱崇七經之旨義刪百氏之乖違)芟煩亂剪浮辭(孔安)
(國尚書序見前藏書篇)刊定謬誤(蜀志向朗見前藏書篇)覆校錯誤(荀勖讓樂事表)
(云臣掌著作又知祕書今覆校鍇誤十萬餘卷書不可倉卒復兼他職必有廢頓案晉書勖進位光禄大夫)
(命掌樂事修律吕故有是表附)刪除繁重甚有條貫(晉中興書云李充為大著作郎)
(時典籍混亂充刪除繁重以類相從分作四部甚有條貫)
採求遺逸二十
開獻書路(劉歆七略云漢武帝開獻書之路一年之間書積如邱山)詔求亡失(論衡佚文)
(篇云孝明世好文人並徵蘭臺之官文雄會聚今上即令詔求亡失購募以金安得不有好文之聲唐虞既遠)
(所在書散殷周頗近諸子存焉漢興以來傳文未遠以所聞見伍唐虞而什殷周煥炳郁郁莫盛於斯天晏賜)
(者星辰曉爛人性竒者掌文藻炳漢今為盛故文繁凑也補)採遺禮於殘竹聽遺詩
於逹路(劉楨魯都賦)集天下遺書(漢武故事云淮南王安好學集天下遺書招南方之)
(術士)求遺書於天下(漢書云成帝河平三年使謁者陳農求遺書於天下)壞孔子宅
得古文經傳(漢書魯恭王壞孔子舊宅於其壁中得古文經傳)開魏王冢得穆
天子傳(漢書魯開魏襄王冢得穆天子傳)河西得漆書(東觀漢記云杜林於西州得漆)
(書古文尚書一卷嘗寳愛之雖遭艱困握持不離身補)汲縣得竹書(王隐晉書云太康元年汲)
(縣民盗發魏王冢得竹書漆字)
載書負書二十一
墨子載書(墨子見前好學篇)王夀負書(韓子云王夀負書而行見徐馮於周塗馮曰事)
(者為也為生於時知者無常事書者言也言生於知知者不藏書今子何獨負之而行於是王夀因焚其書而)
(儛之故知者不以言談教而惠者不以藏書篋此世之所過也而王夀復之是學不學也故曰學不學復歸衆)
(人之所過也補)蔡邕書載數車(博物志見前藏書篇)張華書三十乘(文士傳見)
(前藏書篇)負書擔槖(戰國策曰蘇秦說秦王書十上而說不行去秦而歸負書擔槖形容枯槁面目)
(黧黑状有愧色云云補)抱符子而趨(符子云朗家楚朗棄千金之劍抱符子而趨曰夫千金利)
(劍剖割之所存焉符子之書大道之所居焉)負周官不捨(車胤奏書曰太常居家雖流移苦寒)
(嘗自負周官終不敢捨)
賜書二十二
家有賜書(後漢書班彪幼與從兄嗣伯同遊太學家有賜書内足於才好古之士自遠方至焉)賜
祕閣書(續晉陽秋太元三年詔賜會稽王祕閣書八千卷)賜黃香孟子(東觀漢記章帝)
(賜黃香淮南孟子各一通)韓子賜太子(晉中興書中宗任刑法以韓子賜太子)詔與一
千卷(義熙起居注云何無忌在祕閣求賜祕書詔與一千卷)送一車與之(晉書云皇甫謐)
(自表就帝借書帝送一車書與之謐雖羸疾而披閱不怠)賜祕書之副(漢書班游以選受詔進讀)
(羣書上器其能賜以祕書之副)賜書四千卷(蔡琰别傳曹操問琰曰聞夫人家先多墳籍猶能憶)
(識之不文姬曰昔亡父賜書四千許卷流離塗炭罔有存者今所誦憶裁四百餘篇耳補)
廢學二十三
仲尼沒而微言絶(漢書藝文志云昔仲尼沒而微言絶七十弟子喪而大義乖李竒曰微言)
(隐微不顯之言也師古曰精微要妙之言耳補)學校不脩(詩子衿序云子衿刺學校廢也亂世則學)
(校不脩焉鄭箋云鄭國謂學為校言可以校正道藝補)經籍道息(孔安國尚書序云書序序所以)
(為作者之意昭然義見宜相附近故引之名冠其篇首定五十八篇既畢會國有巫蠱事經籍道息因不復以)
(聞傳之子孫以貽後代若好古博雅君子與我同志亦所不隐也補)圖籍散亂(史記云周道既廢秦)
(焚詩書故明堂石室金匱玉板圖籍散亂)藏詩書者燒之(史記云秦始皇三十四年令天下敢)
(有藏詩書百家語者悉詣守尉雜燒之有敢偶語詩書棄市以古非今者族見知不舉者與同罪補)有偶
語者棄市(見上)賢儒皆坑(古文竒字云秦始皇三十五年拜諸生七百人為郎密種瓜驪)
(山下硎谷中温處候成實使人上書曰驪山硎谷中有寳詔下諸生往視之預為伏機諸生方進谷因發機從)
(上投之以土一時賢儒皆坑死谷中補其坑在咸陽西南三十里今為憫儒鄉也附)學書棄觚(西京)
(雜記云傅介子年十四好學書嘗棄觚而歎曰大丈夫當立功絶域何能坐事散儒後卒斬匈奴使者還拜中)
(郎復斬樓蘭王首封義陽侯續補)
北堂書鈔卷一百一
