北堂書鈔卷三十
唐虞世南撰
明陳禹謨補註
政術部
錫命五勸賞六
戒慎七弊政八
佞邪九貪暴十
錫命五
王三錫命懷萬邦也敬敷王命以綏四國(左傳)策功以
命且有後命(春秋)諸侯有德天子錫之(韓詩)諸侯獻功於
是錫之錫鈇鉞然後殺錫圭瓚然後為鬯命為二
伯迺加九錫奄受百國撫征東夏(春秋)命以天子
禮樂得賜天子旌旗分之采物(左傳)錫之山川致
於渠門(國語)分魯公以大路封於少皡之虛(左傳蔡衛爭長子魚曰昔)
(先王選建明德以藩屏周分魯公以大路大旂夏后氏之璜封父之繁弱因商奄之民命以伯禽而封於少皡)
(之虛補)分唐叔以大路密須之鼔闕鞏之甲(左傳子魚曰分唐叔以大)
(路密須之鼔闕鞏姑洗懷姓九宗職官五正命以唐誥而封於夏虚補)鈇鉞秬鬯弓矢大
啟南陽(文選潘元茂冊魏公九錫文命晉文登為侯伯錫以二輅虎賁云云補)錫彤弓彤
矢賜盧矢(左傳)釐爾圭瓚賚爾秬鬯何以予之路
車乘馬又何予之玄袞及黼賜冕旒(東觀)經緯禮律為
民軌儀是用錫君大輅(漢獻帝加魏公九錫)紀綱禮度萬國是式
是以錫公大輅戎輅(晉恭帝加宋武九錫)綱紀江外民以安業是
用錫君大輅戎輅(魏文帝)經用道德穆序人倫是用錫君
大輅戎輅(袁宏撰桓温九錫文)勸分務本粟帛滯積是用錫君袞
冕之服(漢獻帝)務力勸農倉庾盈積是用錫君袞冕之服
(魏文帝)纖毫之惡靡不抑退是用錫君虎賁之士(漢獻帝)顯
直厝枉羣善必舉是用錫君虎賁之士(孫權傳)誠勇並著
清除萬慝是用錫君虎賁之士(魏文帝)式遏寇讐清除苛
慝是用錫公虎賁之士(晉恭帝)謙愛為基仁愛為德是用
錫君秬鬯一卣(桓温)文和於内武信於外是用錫君彤弓
盧弓(魏文帝)化民以德教民興行是用錫君軒縣之樂(魏文)
(帝)俾民興行少長有禮是用錫君軒縣之樂(漢獻帝)敦義
崇謙内外咸和是用錫君軒縣之樂(孫權傳)以虛受人内
外協和是用錫君軒縣之樂(桓温)研其明哲官才任賢是
用錫君納陛以登(漢獻帝)任其才能官方任賢是用錫君
納陛以登(魏文帝)官方任能網羅幽滯是用錫公納陛以
登(晉恭帝)翼宣風化遠人回面是用錫君朱戸以居(漢獻帝)
(按回面魏志作革面此從文選補)宣美王化遠人胥萃是用錫公朱戶
以居(晉恭帝)德音遠流懷義慕化是用錫公朱戶以居(桓温)
旁眺八維折衝四海是用錫君彤弓盧弓(漢獻帝)括囊四
海折衝無外是用錫公彤弓盧弓(晉恭帝)禽討逆節折衝
掩難是用錫君彤弓盧弓(孫權傳)糾虔天刑章厥有罪是
用錫君鈇鉞各一(漢獻帝)梟滅凶醜罪人斯得是用錫君
鈇鉞各一(晉惠帝)明罸恤刑庶獄詳允是用錫公鈇鉞各
一(晉恭帝)温恭為基孝友為德是用錫君秬鬯一卣(漢獻帝)
誠肅為基恪勤為德是用錫君秬鬯一卣(桓温)温恭孝思
致&KR1050;禋祀是用錫公秬鬯一卣(晉恭帝)
勸賞六
古之治民者勸賞而畏刑(左傳蔡聲子)慶賞賜予民之所好
誅罰殺戮民之所惡(韓非子子罕謂宋君曰夫慶賞賜予者民之所喜也君自行之殺戮)
(刑罰者民之所惡也臣請當之於是宋君失刑而子罕用之故宋君見劫補)為國者賞不僭
刑不濫(左氏)為政者不賞私勞不罰私惡(左氏)先賞後罰
賞於國賞者貴信(韓子云公孫治秦)賞必加功有功必賞
(新語)至賞不費(管子)賞一人而千萬人喜(太公金匱)賞一人而天
下人勸(傅子)賞重則民移(呂氏春秋)無賞士不往(三略曰軍無財士不來軍)
(無賞士不往又曰賞者士之所死補)死於厚賞賞延於世賞不踰時
(傅咸陳事)報功崇德大賚四海不恡千金(魏書)進賢受
上賞(鶡冠子)輔義為上賞教我以善為次賞數舉吾
過為末賞(並呂覽)晉侯行賞狐偃為首(史記晉世家曰晉侯度河北歸國行)
(賞狐偃為首或曰城濮之事先軫之謀文公曰城濮之事偃說我毋失信先軫曰軍事勝為右吾用之以勝然)
(此一時之說偃言萬世之功奈何以一時之利而加萬世功乎是以先之補)襄子賞功高赫
為首(韓子)賜汶陽田(左氏)賜雲夢田(宋玉集小言賦)賜舟人田(尸子)賜
魏絳歌鐘(左氏)給周瑜鼔吹(江表傳記)賜之千金(管子)賜衣冠見
(淮南子)賜獨坐(顧啟期)賜高孟車賜齊軿車(吳志)賜車蓋以
勸有德(漢書循吏傳)賜牀帳以顯節義(襄陽記云)
戒慎七
敬慎不敗不自滿假恪謹天命玩人喪德克
自抑畏心之憂危若蹈虎尾涉於春冰怵惕惟厲
中夜以興思免厥愆慎乃儉德惟懷永圖惟予小
子不聰敬止各敬爾儀天命不又温温恭人如集
於木惴惴小心如臨於谷謹爾侯度用戒不虞謂
天蓋高不敢不跼謂地蓋厚不敢不蹐莫見乎隠莫
顯乎微戒慎乎其所不睹恐懼乎其所不聞愛其
死以有待養其身以有為夫有尤物則必移人苟非
德義則有禍春秋之法信以傳信疑以傳疑師曠
聞子晉之言束躅其足狐有牙而不敢以噬貔有爪
而不敢以橛鑒戒善敗護守勿失戒守以信武
王圖商至於鮮原綿綿不絶將成網羅毫末不札
將尋斧柯失在自克過在自懲攻其所不能補其
所不備芝蘭生於深林不以無人而不芳君子脩道
立德不以窮困而改節爾有力於王室敬之哉無隳
乃力畏威如疾民之上也從懷如流民之下也見懷
思威民之中也(晉語姜氏謂公子昔管敬仲云云補)賢者寵至而益戒不
足者為寵驕趙文子冠見張老而語之曰善哉從欒
伯之言可以滋范叔之教可以大韓子之戒可以成物
備矣(國語注滋益也補)擇福莫如重擇禍莫如輕福無所用輕
禍無所用重(范文子言)夫備有未至而設之有至而後救之
是不相入(國語單穆公云不注曰二者先後各有宜不相入相為用也補)范武子謂
文子干人怒必獲毒焉問謗譽於路辨灾祥於謠
有邪而正之盡誡之術無曠其衆以為亂梯范獻
子聘魯問具敖二山魯人以鄉對曰先君獻武之諱(晉語范獻子聘)
(於魯問具山敖山魯人以其鄉對獻子曰不為具敖乎對曰先君獻武之諱也獻子歸徧戒其所知曰人不可)
(以不學吾適魯而名其二諱為笑焉唯不學也補)子入太廟每事問蓋眘之至
也
弊政八
弗若於政不自為政卒勞百姓赫赫師尹不平謂
何不躬不親庶人不信誣上行私不可止也不
勝其弊未能寡怨於人(禮記曰夏虞之道寡怨於民殷周之道不勝其弊補)無&KR0579;
怛之愛無忠利之教政散人亡上人疑則百姓惑
下難知則君長勞矯誣犯禁衆誰適從(左傳杜注云聽彘子)
(趙同趙括則爲軍無上令衆不知所從補)晉政多門賞罰無章何以沮勸
怠於其位吾聞學而後入政未聞以政學也政
不率法而制於心弊邑失政天降之灾善人未勸
淫人不懼亟肄以疲之多方以誤之(左傳伍員云注曰肄猶勞也補)
厭政甚矣(春秋夏五月公四不視朔穀梁傳曰天子告公不朔於諸侯諸侯受乎禰廟禮也公四不視朔)
(臣也以公為厭政以甚矣補)上有困令聽讒自亂聽䛕自欺多易
自怠恨多無親怨多不克繁政害力繁賦害財淫
政破國動不時民乃不保淫好破義言不協民乃不和
淫采破服服不度民乃不順淫文破典典不式教民乃不
類(汲冡周書補)上不知無以利事下不力無以承順佐不利
無以集衆卿不仁無以讓賢伯不勤無以行令度之
天神則非祥也比之地物則非義也類之民則則非仁
也方之時動則非順也咨之前訓則非正也上下儀之
無所比度(周語靈王二十二年穀洛鬭將毁王宮王欲壅之太子晉諫云云補)變前之大
章以沗天下以智治國國之賊也(老子曰古之善為道者非以明民將)
(以愚之民之難治以其智多故以智治國國之賊不以智治國國之福補)水背源而流竭木
無根而不長
佞邪九
無妄之灾天命不祐有言不信尚口乃窮比之匪
人浚恒之凶始求深也不恒其德或承之羞變
動以利言吉凶以情遷情偽相感而利害生無以
利口亂厥官盜言孔甘好言自口莠言自口巧
言如簧顔之厚矣無易由言耳屬於垣言之醜
也言之辱也君子不以口譽人情疏貌親小人
溺於水君子溺於口口費而煩易出而悔易以溺人
小人行險以僥倖慢易以犯節沈湎以忘本華
而不實怨之所聚目動而言肆(左傳臾駢曰使者目動而言肆懼我也補)
視流行遠不安其位愚弄其人其言僭嫚無信
多私姦以事君吾所能御(左傳叔向云注御止也補)齊人執鄭詹
書其佞也自齊逃歸曰佞人來矣(淮南子曰鄭詹入魯春秋曰佞人來)
(佞人來補)極言無度其言曲媚曲躬要利並得厥求
面相誣蒙及爾顛覆說者流於辨得者亂於辭安
知是諓諓者乎(越語范蠡謂王孫子曰吾濱於東海之陂黿鼉魚鼈之與處而鼃黽之與同陼)
(余雖靦然而人面哉吾猶禽獸也又安知是諓諓者乎補)展而不給愛而不仁詐而
不智毅而不勇直而不哀周而不淑大臣享其禄弗諫
而阿之亦必及焉優施謂里克之妻曰主孟啗我我
教兹暇豫事君乃歌之曰暇豫之吾吾不如鳥烏人皆
集於苑已獨集於枯(晉語驪姬與優施謀殺太子驪姬使優施飲里克酒中飲優施起舞)
(謂里克妻云云注曰大夫之妻補主從夫稱也孟里克妻字兹此里克也吾吾不敢自親之貎言里克欲為閒樂)
(事君之道反不敢自親吾吾然其智曾不如鳥烏苑茂木貌已里克也喻人皆與奚齊已獨與申生也補)母
為夫人其子為君可不謂苑乎其母既死其子又有謗
可不謂枯乎(晉語里克曰何謂苑何謂枯優施云云補)撓志以從君廢人以
自利佞心剪剪謬悠之說荒唐之言恣縱不羈
無稽之言各興心而嫉妬(騷經云衆皆競進而貪婪兮憑不厭乎求索羌)
(内恕己以量人兮各興心而嫉妬心王逸注云興生也害賢為嫉害色為妬言在位之臣皆貪婪内以其志)
(恕度他人謂與已不同則各生嫉妬之心推棄清潔使不得用也補)荃蕙化而為茅(楚辭曰蘭)
(芷變而不芳兮荃蕙化而為茅王逸注曰荃蕙皆美香草也言蘭芷之草變易其體而不復香荃蕙化而為菅)
(茅失其本性也以言君子更為小人忠信更為佞偽也補)雷開阿順而賜封之金(楚辭)
(天問曰彼王紂之躬孰使亂惑何惡輔弼讒諂是服比干何逆而抑沈之雷開阿順而賜封之金王逸注曰)
(雷開佞臣也阿順於紂乃賜之金玉而封之也補)明白不進荆棘成林巧佞
在人賢人滅息連蕙茞以為佩遇鮑肆而失香
浮雲蔽悔姦臣浮說世雷同而炫燿何毁譽之昧昧
視忠正之何若改前賢之法度喜囁如之妄詐
貪暴十
弗迪率典沈湎冒色敢行暴虐作威作福玉食
害於而家凶於而國降割於我家不少延叨躓日
欽劓割夏邑倚勢作威倚法以削非人其吉惟貨
其吉欲敗度縱敗禮以速戾於厥躬正月大夫刺
幽王在位貪鄙無功而受禄也終風乃刺虐也碩
鼠刺重歛蠶食於人貪而畏人若大鼠哀刑政之苛
斂怨以為德下泉思治也曹人疾其王公侵刻下
人不得其所率人以暴而人從之唯戮是聞棄
命專殺不能致順至於用鉞肆於人上以縱其淫
子木有禍人之心武有仁人之心(左傳趙文子曰宋之盟子木有禍人之心)
(武有仁人之心是楚所以駕於晉也愛林注曰子木稱兵是有禍人之心趙武欲弭兵是有人之心此楚所)
(以得志陵駕於晉補)肆其㒺極視人如草莽艾殺其人暴骨
如莽反易天常斬艾百姓呌天之無辜駟顓殺
鄧析而用其竹刑侵欲崇侈不可盈厭侵欲不忌
(左傳郤至曰世之亂也諸侯貪冒侵欲不忌爭尋常以盡其民林注云好財曰貪盡利曰冒侵奪嗜欲無所)
(顧忌爭杜注八尺曰尋倍尋曰常言尺丈之地以相攻伐補)政以賄成干國之紀
貪貨棄命不聞令德而聞重幣僑也惑之(左傳曰范宣子)
(為政諸侯之幣重鄭人病之二月鄭伯如晉子產寓書於子西以告宣子曰子為晉國四鄰諸侯不聞令德而聞重幣僑)
(也惑之僑聞君子長國家者非無賄之患而無令名之難夫諸侯之賄聚於公室則諸侯貳若吾子賴之則晉)
(國貳諸侯貳則晉國壞晉國貳則子之家壊云云補)何沒沒也將焉用賄象有
齒以焚其身賄也貪以敗官以玉賈罪強奪商
人無所還忌内寵之妾肆奪於市外寵之臣僭令於
鄙(左傳晏子謂景公曰内寵云云私欲養求不給則應民人苦病夫婦皆詛祝有益也詛亦有損補)山
林藪澤之利所以與人共也而虞之非也(左傳成公十八年春秋書)
(築鹿囿穀梁傳曰山林藪澤之利所以與民共也虞之非正也補)天子受獻無徵求求
車非禮也求金甚矣(春秋桓十有五年春二月天王使家父來求車穀梁傳曰古者諸侯)
(時獻於天子以其國之所有故有辭讓而無徵求求車非禮也求金甚矣補)君人者必時視
人之所動人之所動勤於力則功築罕勤於財則貢賦
少勤於食則百事廢用人之力為已悉矣財盡則
怨力盡則懟驕頑之虎見利無親賄無成事專
利作威今爾執政小人惟以貪䛕爵以賄成飲
食以親貨賄以處接利以合厚顔忍恥遂非不悛
享一利亦得一惡(晉語曰欒武子中行獻子圍公於匠麗氏乃召韓獻子獻子辭曰殺君以)
(求威非吾所能為也威行為不仁事廢為不智享一利亦得一惡非所務也補)黃口貪食而易
得大雀善驚難得也黃口從大雀則不得大雀從黃
口亦可得孔子曰善驚以遠害利食以忘患君子慎
所從也(家語曰孔子見羅雀者所得皆黃口小雀問之曰大雀獨不可得何也羅者曰大雀善驚而難得)
(黃口貪食而易得黃口從大雀則不得大雀從黃口亦可得孔子顧謂弟子曰善驚以遠害利食而忘患自其)
(心矣而以所從為禍福故君子慎其所從以長者之慮則有全身之階隨小人之戅則有危亡之敗也補)
北堂書鈔卷三十
