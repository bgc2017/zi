北堂書鈔卷八十八
唐虞世南撰
明陳禹謨補註
禮儀部九
祭祀總上十八
祀國之大事(左傳文公二年八月丁夘大事于太廟躋僖公逆祀也君子以為失禮禮無不順祀)
(國之大事也而逆之可謂事乎)祭者教之本(禮記祭統云君子之教也必由其本順之至也祭其)
(是與故曰祭者教之本也已)祭有三重(祭統云夫祭有三重焉獻之屬莫重于祼聲莫重於升歌)
(舞莫重於武宿夜此周道也鄭注云武宿夜武曲名也周道猶周之禮也)祭有十倫(祭統曰夫祭有)
(十倫焉見事鬼神之道焉見君臣之義焉見父子之倫焉見貴賤之等焉見親疎之殺焉見爵賞之施焉見夫)
(婦之别焉見政事之均焉見長幼之序焉見上下之際焉此之謂十倫鄭注云倫猶義也)祭有報焉
(郊特牲鄭注曰謂若穫禾報社也)祭有祈焉(郊特牲鄭注曰祈猶求也謂祈福祥求永貞也)賢
者能盡祭義(禮記祭統云祭者非物自外至者也自中出生於心也心怵而奉之以禮是故惟賢)
(者能盡祭之義)孝子為能饗親(鄭注云惟祭之能使饗也)賢者之祭受福(祭統)
(云賢者之祭也必受其福非世所謂福也福者備也備者百順之名也無所不順者之謂備言内盡於己而外)
(順於道也忠臣以事其君孝子以事其親其本一也鄭注曰賢者之所謂福者謂受大順之顯名也補)賢
者之祭致其誠(祭統曰賢者之祭也致其誠信與其忠敬奉之以物道之以禮安之以樂參之)
(以時明薦之而已矣不求其為此孝子之心也補)祀禮教敬則民不苟(周禮大司徒職)
(云一曰以祀禮教敬則民不苟生案賈公彦疏曰凡祭祀者所以追養繼孝事死如事但人於死者不見其)
(形多有致慢故禮云祭極敬也是以一曰以祀禮教敬死者尚敬則生事其親不苟且也補)祀乎明
堂而民知孝(樂記云武王克殷祀乎明堂而民知孝鄭注云文王之廟為明堂也)敬恭明
神(毛詩雲漢篇云敬恭明神宜無悔怒傳云悔恨也箋云肅事明神如是明神宜不恨怒于我我何由常遭)
(此旱乎)祭祀主敬(禮少儀曰賓客主恭祭祀主敬喪事主哀會同主詡鄭注云敬在心也)祭
觀其敬(祭統云孝子之事親也有三道焉生則養沒則喪喪畢則祭養則觀其順也喪則觀其哀也祭)
(則觀其敬而時也盡此三道者孝子之行也)祭則致其嚴(孝經鄭注云齋戒沐浴明發不寐)
神不歆非類民不祀非族(左傳僖公十年秋狐突適下國遇太子太子使登僕而告)
(之曰夷吾無禮余得請於帝矣將以晉畀秦秦將祀余對曰臣聞之神不歆非類民不祀非族君祀無乃殄乎)
(且民何罪失刑乏祀君其圖之)祭死如生(祭義云文王之祭也)祭神如在(論語)必見
其位必聞其聲(祭統云祭之日入室僾然必有見乎其位出戶而聽愾然必有聞乎其歎息之)
(聲)春秋匪解享祀不忒(毛詩閟宫篇鄭箋云忒變也疏云錯舉春秋以明冬夏故云春)
(秋猶言四時也補)春秋祭祀以時思之(孝經鄭注云寒暑變移益用增感以時祭祀展)
(其孝思也補又曰四時變移物有成熟將欲食之先薦先祖念之若生不忘親也附)建邦天神之
禮(周禮大宗伯職云掌建邦之天神地祇人鬼之禮者謂祀之祭之享之也禮吉禮是也補)建邦地
祇之禮(見上)崇明祀(左傳云僖公二十一年秋邾人滅須句須句子來奔因成風也成風為之)
(言于公曰崇明祀保小寡周禮也蠻夷猾夏周禍也若封須句是崇皥濟而脩祀紓禍也補案須句音勾須句)
(成風家明祀太皥有濟之祀邾迫近諸戎雜用夷禮故曰蠻夷附)事神祇(周禮大宗伯職云以吉禮)
(事邦國之鬼神祇鄭注云事謂祀之祭之享之故書吉或謂告)明德恤祀(尚書多士篇云自成湯至)
(于帝乙罔不明德恤祀孔安國傳云自帝乙以上無不顯用有德憂念齊敬奉其祭祀言能保其宗廟社稷也)
盛德必祀(左傳晉侯問於史趙曰陳其遂亡乎對曰陳顓頊之後也舜重之以明德至胡公不淫故)
(周賜之姓使祀虞帝臣聞盛德必百世祀虞之世數未也)咸秩無文(尚書洛誥篇云惇宗將禮稱秩)
(元祀咸秩無文孔安國傳云厚尊大禮舉秩大祀皆次秩無禮文而宜在祀典者凡此待公而行補)吉蠲
為饎(小雅天保云吉蠲為饎是用孝享傳云吉善蠲潔也饎酒食也鄭箋云謂將祭祀也補)徧于
羣神(尚書舜典曰望于山川徧于羣神孔安國傳云謂在遠者望祭之也羣神邱陵墳衍之屬)懷柔
百神(毛詩時邁篇云懷柔百神及河喬嶽注云懷來柔安喬高也喬岳岱宗也言武王狩至方岳之下來)
(安羣神祭于山川皆以尊卑次第祭之也)靡神不舉(毛詩雲漢篇注云靡無也言宣王為旱之故求)
(于羣神無不祭也)告祭柴望(毛詩時邁篇時邁巡守告祭柴望也鄭箋云巡守告祭者天子巡行)
(邦國至于方岳之下而封禪也補)克禋克祀(毛詩生民篇克禋克祀以弗無子傳云禋敬也弗去)
(也去無子求有子鄭箋云克能也弗之言祓也姜嫄之生后稷如何乎乃禋祀上帝於郊禖以祓除其無子之)
(疾而得其福也能者言齊肅當神明意也補)天子祭四方(曲禮云天子祭天地祭四方祭山川)
(祭五祀歲徧諸侯方祀祭山川祭五祀歲徧大夫祭五祀歲徧士祭其先鄭注云祭四方謂祭五官之神於四)
(郊也句芒在東祝融后土在南蓐收在西玄冥在北也)天子祭四極(尸子云天子祭四極諸侯)
(祭山川大夫祀五祠士祭其廟)天子祭天地諸侯祀山川(曲禮見上)天子祭
天諸侯祭土(公羊傳曰曷為或言三卜或言四卜三卜禮也四卜非禮也三卜何以禮四卜何以)
(非禮求吉之道三禘嘗不卜郊何以卜卜郊非禮也卜郊何以非禮魯郊非禮也魯郊何以非禮天子祭天諸)
(侯祭土天子有方望之事無所不通諸侯山川有不在其封内者則不祭也曷為或言免牲或言免牛免牲禮)
(也免牛非禮也免牛何以非禮傷者曰牛三望者何望祭也然則曷祭祭泰山河海曷為祭泰山河海山川有)
(能潤于百里者天子秩而祭之觸石而出膚寸而合不崇朝而徧雨乎天下者唯泰山爾河海潤于千里猶者)
(何通可以已也何以書譏不郊而望祭也補)王立七祀(祭法曰王為羣姓立七祀曰司命曰中霤)
(曰國門曰國行曰泰厲曰戶曰竈王自為立七祀)諸侯五祀(祭法曰諸侯為國立五祀曰司命曰)
(中霤曰國門曰國行曰公厲諸侯自為立五祀)大夫三祀(祭法曰大夫立三祀曰族厲曰門曰行)
適士二祀(祭法曰適士立二祀曰門曰行)宜乎社(王制云天子將出類乎上帝宜乎社造乎)
(禰鄭注云宜祭名孔疏云宜乎社者此巡行方事誅殺封割應載社主也宜者今誅伐得宜亦隨其宜而吉也)
(社主于地又為隂而誅殺亦隂故于社也故書云弗用命戮于社是也補)祠黃帝(漢書郊祀志曰古者)
(天子常以春解祠祠黃帝用一梟破鏡案張晏注云破鏡獸名補)類上帝(尚書肆類于上帝又云類)
(乎上帝名注云類祭補)祭五帝(漢舊儀云宗廟八月飲酎用太牢元年祭天二年祭地三年祭五帝)
(于五畤補)祭八神(漢書郊祀志云祀八神一曰天主祠天齊天齊淵水居臨淄南郊山下者二曰地主)
(祠太山梁父蓋天好隂祠之必於高山之下畤命曰畤地貴陽祭之必於澤中圜丘云三曰兵主祠蚩尤蚩尤)
(在東平陸監鄉齊之西境也四曰隂主祠三山五曰陽主祠之罘山六曰月主祠之萊山皆在齊北並渤海七)
(曰日主祠盛山盛山斗入海最居齊東北陽㠯迎日出云八曰四時主祠瑯邪瑯邪在齊東北蓋歲之所始皆)
(各用牢具祠而巫祝所損益圭幣雜異焉補)孟春祀戶(月令云孟春之月其祀戶祭先脾鄭注云)
(春陽氣出祀之於戸内陽也祀之先祭脾者春為陽中於藏值脾脾為尊也)孟夏祀竈(月令云孟)
(夏之月其祀竈祭先肺鄭注云夏陽氣盛熱於外祀之於竈從熱類也祀之先祭肺者陽位在上肺亦在上肺)
(為尊也)孟秋祀門(月令云孟秋之月其祀門祭先肝鄭注云秋隂氣出祀之於門外隂也祀之先)
(祭肝者秋為隂中於藏值肝肝為尊也)孟冬祀行(月令云孟冬之月其祀行祭先腎鄭注云冬隂)
(盛寒於水祀之於行從辟除之類也祀之先祭腎者隂位在下腎亦在下腎為尊也)祭不越望(左傳)
(云楚昭王有疾卜曰河為祟王弗祭大夫請祭諸郊王曰三代命祀祭不越望江漢睢漳楚之望也禍福之至)
(不是過也不穀雖不德河非所獲罪也遂弗祭)祭在其地(王制鄭注云魯人祭泰山晉人祭河是也)
春祭三江秋祭五湖(越絶書云越王既往平吳春祭三江秋祭五湖因以其時為之立祠)
(垂之末世傳之萬載)法施於民則祀之(祭法云夫聖王之制祭祀也法施於民則祀之)以
死勤事則祀之以勞定國則祀之能禦大菑則祀
之能捍大患則祀之(已上並祭法)祠五畤(漢書武帝紀云元光二年行幸)
(雍邱祠五畤)祀三戶(漢書郊祀志云宣帝即位祠三戶山於密)成山祀日(又云宣帝即位)
(於黃成山祠日)萊山祀月(又云宣帝即位於萊山祀月)密畤祭青帝(史記封禪書云)
(秦宣公作密畤於渭南祭青帝)鄜畤祭白帝(又云文公夢黃蛇自天下屬地其口止於鄜衍文公)
(問史敦敦曰此上帝之徵君其祠之於是作鄜畤用三牲郊祭白帝焉)上畤祭黃帝(漢書郊祀)
(志云秦靈公於吳陽作上畤祭黃帝作下畤祭炎帝)遊雲夢祠虞舜(史記云始皇出遊至雲夢)
(望祠虞舜於九嶷山)幸闕里祀孔子(孔叢子云元和二年春孝章皇帝東巡狩過魯幸闕里以)
(太牢祀孔子及七十弟子作六代之樂乃召諸孔丈夫年二十以上者六十三人與子和講論經義)巡朔
方祭黃帝(史記漢武本紀云武帝北巡朔方勒兵十餘萬還祭黃帝冢)巡盛唐祀虞
帝(漢書武帝紀云元封五年冬帝南巡狩至于盛唐望祀虞舜於九嶷)臨渤海祠蓬萊(漢書)
(武帝紀云太初元年十二月帝東臨渤海望祠蓬萊)幸河東祠后土(漢書武帝紀云元封四年)
(帝幸河東春三月祠后土詔曰朕躬祭后土地祇見光集于靈壇一夜三燭補服虔曰燭音注師古曰燭謂照)
(也讀如本字附)祀上帝於北河(十三州記云昔禹治洪水既畢乃乘車到鍾山祀上帝于北河)
(歸大功于九湖也)祭先聖於太學(摯虞新禮儀云故事祀臯陶於廷尉祭先聖於太學)祭
蚩尤於沛庭(漢高帝紀云高祖立為沛公祠黃帝祭蚩尤於沛庭而釁鼔旗幟皆赤)祀臯
陶於廷尉(摯虞新禮儀云見上)祠唐堯於咸陽(後漢書云章帝詔使者奉太牢致祠)
(唐堯于咸陽補)祠黃老於躍龍(東觀漢記云桓帝初立黃老祠於躍龍潭中以文罽為壇綵色)
(眩曜)祠子胥於江濱(吳越春秋云夫差帥詣羣臣出國門祠子胥于江濱諸臣並在夫差乃言)
(曰寡人蒙先王之遺恩為千乘之主昔不聽相國之言乃用讒佞之辭至令相國遠沒江海自亡以來濛濛惑)
(惑如霧蔽日莫誰與言泣下沾襟哀不自勝左右羣僚莫不悲傷補)祭孔明於道陌(襄陽記云)
(諸葛亮初亡所在各求為立廟朝議不合百姓遂因時節私祭之於道陌)王下祭殤五(祭法云王)
(下祭殤五適子適孫適曾孫適玄孫適來孫諸侯下祭三大夫下祭二適士及庶人祭子而止補案鄭注云祭)
(適殤者重適也祭適殤於廟之奥謂之隂厭王子公子祭其適殤於其黨之廟大夫以下庶子祭其適殤於宗)
(子之家皆當室之白謂之陽厭凡庶殤不祭附)侯下祭殤三(見上)士祭其先(曲禮孔疏)
(曰士祭其先不云歲徧者以士祭先祖歲有四時更無餘神故也補)庶人祭子(見上)五年再
祭(公羊傳云大事於太廟躋僖公大事者何大祫也大祫者何合祭也其合祭柰何毁廟之主陳于太祖未)
(毀廟之主皆升合食於太祖五年而再殷祭躋者何升也何言乎升僖公譏何譏爾逆祀也其逆祀柰何先禰)
(而后祖也補)因時而祭(春秋繁露云古者歲四祭四祭者因四時所生之物熟而祭其先祖父母)
(也)有閏加祠(漢舊儀云原廟一歲十二祠有閏加一祠皆用太牢)祠春享先王(周禮)
(大宗伯職云以肆獻祼享先王以饋食享先王以祠春享先王以禴夏享先王以嘗秋享先王以烝冬享先王)
(鄭注曰宗廟之祭有此六享肆獻祼饋食在四時之上則是祫也禘也祼之言灌灌以鬱鬯謂始獻尸求神時)
(也郊特牲曰魂氣歸于天形魄歸于地故祭所以求諸隂陽之義也殷人先求諸陽周人先求諸隂灌是也祭)
(必先灌乃後薦腥薦熟補)禴夏享先王嘗秋享先王烝冬享先
王(並見上)天子造乎禰(王制鄭注云造祭名也)王者禘其祖(禮大傳云鄭注)
(禘大祭也大祭其生祖所由生謂郊祀天也王者之先祖皆感太微五帝之精以生蒼則靈威仰赤則赤熛怒)
(黃則含樞紐白則白招拒黑則汁光紀皆用正歲之正月郊祭之蓋特尊焉補)黷于祭祀時謂
弗欽(尚書說命孔傳祭不欲數數則煩煩則不敬)君子之祭敬而不黷(公羊傳曰)
(己卯蒸嘗不書此何以書譏黷則不敬君子之祭敬而不黷疏則怠怠則忘士不及兹四者則冬不裘夏不葛)
祭不欲疏疏則怠(祭義云祭不欲疏疏則怠怠則忘鄭注云忘違禮莫大焉)祭不欲
數數則煩(又云祭不欲數數則煩煩則不敬鄭注云不敬違禮莫大焉)豐年不奢凶
年不儉(王制云祭豐年不奢凶年不儉)有其廢之莫敢舉也(曲禮云凡祭有其廢)
(之莫敢舉也有其舉之莫敢廢也鄭注曰為其瀆神也廢舉謂若殷廢農祀棄後不可復廢棄祀農也)有
其舉之莫敢廢也(見上)淫祀無福(曲禮鄭注云妄祭神不享也)祀齊五
日(漢舊儀云大祀齊五日小祀齊三日)祭齊六日(黃帝問玄女兵法曰六甲將及夫人姓名服色)
(曰其將皆著青幘小冠帶白綬夫人足皆各象其禽獸足凡欲致神格當於帛上書諸神之名如法祭齊事六)
(日見形六十日一祭合諸神祭之祭法舖張一尺廣三寸白茅為籍編以青絲籍長二尺四寸廣六尺餅棗栗)
(并脯置籍上杯皆黑中以丹沙九兩盛米囊九枚置北斗座上中為九星六甲坐外四面十二座壇東北向祭)
(南向再拜祝補)禮不卜常祀(左傳僖三十一年夏四月四卜郊不從乃免牲非禮也猶三望亦非)
(禮也禮不卜常祀而卜其牲日牛卜日曰牲牲成而卜郊上怠慢也望郊之細也不郊亦無望可也)大饗
不問卜(曲禮鄭注云祭五帝於明堂莫適卜也)宗廟之事君親割夫人親
舂敬之至也(穀梁云太室屋壞者有壞道也譏不脩也太室猶世室也周公曰太廟伯禽曰太室)
(羣公曰宫禮宗廟之事君親割夫人親舂敬之至也為社稷之主而先君之廟壞極稱之志不敬也)二王
助祭(毛詩振鷺序云振鷺二王之後來助祭也鄭箋云二王夏殷也其後杞宋也白鳥集於西雝之澤言)
(所集得其處也興者喻杞宋之君有潔白之德來助祭於周之廟得禮之宜也)百蠻助祭(續漢書明)
(帝永平二年正月宗祀光武皇帝于明堂以配五帝時羣僚藩輔宗室子孫衆郡奉計百蠻貢職烏桓歲貊咸)
(來助祭補)諸侯王祭(漢書平帝紀云元始五年春祫祭明堂諸侯王二十八人列侯百二十人宗室)
(子九百餘人徵助祭禮畢皆益戶賜爵及金帛增秩補吏各有差補)公侯報祭(五經異義云公侯祭)
(百辟自卿以下不過其族夫鬼神之所及非其族類則紹其國位百辟者百君先有功德于人者今在其位故)
(報祭之續補)朝奠日出夕奠逮日(檀弓鄭注云隂陽交接庶幾遇之)室事交
乎戸堂事交乎階(禮器孔疏云室事交乎戶者室事謂正祭之時事尸在室故云室事交乎)
(戸外人將饌至戶内人于戸受饌設于尸前相交承接在于戶也堂事交乎階者謂正祭之後儐尸之時尸于)
(堂故云堂事交乎階謂堂下之人送饌至階堂上之人在階受取是交乎階也補)飲酒于序以
正齒位(周禮黨正職云各掌其黨之政令教治及四時之孟月吉日則屬民而讀邦法以糾戒之春秋)
(祭禜亦如之國索鬼神而祭祀則以禮屬民而飲酒于序以正齒位一命齒於鄉里再命齒於父族三命而不)
(齒)飲酒于序三命不齒(見上)周曰繹(爾雅注云壬午猶繹)祭天曰燔
柴(爾雅注云既祭積薪燒之)祭風曰磔(爾雅注曰今俗當大道中磔狗云以止風此其遺象也)
祭山曰庪縣(爾雅注曰或庪或縣置之於山)祭川曰浮沈(爾雅注云投祭水中或浮)
(或沈)是禷是禡師祭也(爾雅注云師出征伐類于上帝禡于所征之地補)五年大
祭(爾雅曰禘大祭也郭璞注曰五年一大祭)國有五祭(袁淮正論曰國之大祭有五禘祫郊祖宗)
(報此五者禮之大節也續補)春祭曰祠夏祭曰礿(爾雅注云祠之言食也礿新菜可礿)
(也補)秋祭曰嘗冬祭曰蒸(爾雅注云嘗嘗新穀也蒸進物品也補)大祝辨九
祭(周禮大祝職云大祝辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八)
(曰繚祭九曰共祭燔按鄭注云命祭祭有王命也衍祭如今之殤祭炮祭柴也周祭四面為坐也振讀為慎)
(擩讀為芮絶不循其本直絶肺以祭也繚以手從肺本循之至于末乃絶以祭也共猶授也主祭食宰夫授祭)
(孝經說曰共綏執授補)大祝辨六號(大祝辨六號一曰神號二曰鬼號三曰示號四曰牲號五)
(曰齍號六曰幣號上按鄭注云號謂尊其名更為美稱焉神號若云皇天帝鬼號若云皇祖伯某示與祇同)
(牲為犧牲皆有名號齍為黍稷皆有名號幣號若玉云嘉玉幣云量幣是也補)大祝掌六祈(大祝)
(掌六祈以同鬼神示一曰類二曰造三曰禬四曰禜五曰攻六曰說案鄭注云祈謂有災變號呼告于神以)
(求福天神人鬼地祇不和則六癘作見故以祈禮同之六祈皆祭名補)大祝掌六祝(大祝掌六)
(祝之辭以事鬼神示祈福祥求永貞一曰順祝二曰年祝三曰吉祝四曰化祝五曰瑞祝六曰筴祝案鄭注)
(云順祝順豐年也年祝求永貞也吉祝祈福祥也化祝弭災兵也瑞祝逆時雨寧風旱也筴祝遠罪疾也補)
祝將命(郊特牲注云用傳主人之命於神也)史薦信(左傳齊侯有疾欲誅祝史晏子曰若有德)
(之君外内不廢上下無怨動無違事其祝史薦信無愧心矣是以鬼神用享國受其福祝史與焉其所以蕃祉)
(老壽者為信君使也)稱孝孫(郊特牲云祭稱孝孫孝子以其義稱也鄭注云謂事祖禰也)稱曾
孫(郊特牲云稱曾孫某為國家也於曾祖以上稱曾孫而已)祝以孝告是謂大祥(禮運)
(云祝以孝告嘏以慈告是謂大祥鄭注云祝告嘏告各首其義也祥善也補)
北堂書鈔卷八十八
