北堂書鈔卷三十二
唐虞世南撰
明陳禹謨補註
政術部
禁令十急假十一
黜免十二去官十三
禁令十
命以防欲禁以齊衆巽以申命所存者命(穀梁傳云)
(君之所以存者命也為人臣而侵其君之命為用是不臣也為人君而失其命是不君也)奮鐸以令
(月令云仲春之月雷乃發聲始電蟄蟲咸動啟戶始出先雷三日奮木鐸以令兆民曰雷將發聲有不戒其容)
(止者生子不備必有凶灾)振鐸於朝(周禮小宰職云正歲帥治官之屬而觀治象之法徇以木鐸曰)
(不用法者國有常刑木鄭注云古者將有新令必奮木鐸以警衆使明聽也鐸木舌也文事奮木鐸武事奮)
(金鐸補)殷其雷在南山之陽(鄭箋云雷以喻號令)懲肆去貪(左傳云齊豹為)
(衛司宼守嗣大夫作而不義其書為盜邾庶其莒牟夷邾黑肱以土地出求食而已不求其名賤而必書此二)
(物者所以懲肆而去貪也)結信止訟(周禮司市云以質劑結信而止訟鄭注云質劑謂兩書一札而)
(别之也)外内時禁(周禮宫正云辨外内而時禁鄭注云分别外人内人禁其非時出入)先後
刑罰(周禮土師之職以五戒先後刑罰毋使罪麗於民一曰誓用之於軍旅二曰誥用之於會同三曰禁)
(用諸田役四曰糾用諸國中五曰憲用諸都鄙)法令由一(史記秦始皇本紀云二十六年丞相奏曰)
(今陛下興義兵誅殘賊定天下海内為郡縣法令由一統自上古以來未嘗有五帝所不及也)禁民為
非去其竒衺(周禮宫正云去其淫怠與其竒衺之民鄭注云民宫中吏之家人淫放濫也怠)
(懈慢竒衺譎觚非常觚案兵書有譎觚之人謂譎詐桀出角非常也補)為之律度(左傳云古之王)
(者並建聖哲為之律度與之法制)議事以制(春秋傳云鄭人鑄刑書叔向使遺子産書曰昔先王)
(議事以制不為刑辟懼民之有爭也)禁以横行(周禮野廬氏曰禁野之横行徑踰者鄭注曰皆為防)
(姦也横行妄由田中徑踰射邪趨疾越隄渠也)禁山為苑(周禮雍氏云禁山之為苑澤之沈者鄭注)
(云為其就禽獸魚鼈自然之居而害之)禁虣而去盜(周禮司市云以刑罰禁虣而去盜鄭注云)
(刑罰憲徇扑也農案徇舉以示其地之衆也扑撻也鄭司云憲罰播其肆也補)禁偽而除詐
(周禮司市云以賈民禁偽而除詐鄭注云賈民胥師賈師之屬必以賈民為之者知物之情偽與實詐)禁
原蠶(周禮馬質注曰原再也天文辰為馬蠶書蠶為龍精月直大火則浴其種是蠶與馬同氣物莫能兩)
(大禁再蠶為傷馬王案淮南王蠶經云周禮忌原蠶歲再登非不利也然者法禁之謂其殘桑也然則夏天)
(最不宜多育補)禁物靡(周禮司市云以正令禁物靡而均市鄭云物之靡者易售而無用禁之則市均)
(也)圭璧金璋不粥於市禽獸魚鼈不中殺不粥於市
布帛精麤不中數不粥於市五穀不時果實未熟
不粥於市表裘不入公門振絺綌不入公門竒
服怪民不入宫(周禮鄭注云竒服非常衣怪民狂易也)不掩弱不暴寡(淮南)
(子曰黃帝治天下使強不得掩弱衆不得暴寡人民相保而不失也)不墮山不崇藪(國語曰周)
(靈王二十二年穀洛鬭將毀王宫王欲壅之太子晉諫曰不可晉聞古之長民者不墮山不崇藪不防川不竇)
(澤夫山土之聚也藪物之歸也川氣之導也澤水之鍾也)民不遷農不移(太公曰民有三械知)
(之者昌不知者亡春無奪農夏無奪功秋無奪斂冬無奪藏此仁人之王機也)獺祭魚然後虞
人入澤梁豺祭獸然後田獵昆蟲未蟄不以火田
不殺胎不殀夭無障谷(公羊傳何休註曰無障斷川谷專水利也水注川曰溪注)
(溪曰谷)無貯粟(何注曰有無當相通)謹關梁塞蹊徑塞阱杜檴(周禮)
(雍氏職曰秋令塞阱杜檴鄭注云阱穿地為塹所以禦禽獸檴作鄂也堅地阱淺則設作鄂於其中秋而杜塞)
(阱檴收刈之時為其陷害人也)幾酒(周禮萍氏鄭注曰苛察沽買過多及非時者)謹酒(鄭注云使)
(民節用酒也)不得以地相與(春秋鄭伯以璧假許田穀梁傳曰假不言以言以非假也非假)
(而曰假諱易地也禮天子在上諸侯不得以地相與也)不得以屬通(春秋鄭伯使其弟禦來盟)
(穀梁傳曰諸侯之尊弟兄不得以屬通其弟云者以其來我舉其貴者也)不與世子同名
五大不在邊五細不在庭(春秋左傳云在又曰親不在外羈不内補)裔不
謀夏夷不亂華(左傳)始禍者死(左傳)越職即死(韓非子曰昔者韓昭侯醉)
(而寢典冠者見君之寒也故加衣於君之上覺寢而說問左右曰誰加衣者左右對曰典冠君因兼罪典衣與)
(典冠其罪典衣以為失其事也其罪典冠以為越其職也非不惡寒也以為侵官之害甚於寒故明主之畜臣)
(臣不得越官而有功不得陳言而不當越官則死補)倒筴側龜於君前有誅振書
端書於君前有誅命夫過市罰一蓋命婦過市罰
一帷夫人過市罰一幕(周禮司市云國君過市則刑人赦夫人過市罰一幕世子)
(過市罰一帟命夫過市罰一蓋命婦過市罰一帷過鄭注云謂諸侯及大夫世子過其國之市大夫内子其)
(都之市也市者人之所交利而行刑之處君子無故不遊觀焉若遊觀則施惠以為說也國君則赦其刑人夫)
(人世子命夫命婦則使之出罰異尊卑也補)宅不毛者有里布(周禮載師注云謂不桑樹)
(麻也不毛者罰以一里二十五家之泉泉錢也以其流布則謂之布以其轉易不窮則謂之泉布者也)田
不耕者出屋粟(載師注云空田者罰以三家之税粟以供吉凶二服及喪器也)不耕者
祭無盛(周禮閭師云凡民不耕者祭無盛鄭云掌罰其家事盛黍稷也)不畜者祭無牲
(又云凡庶民不畜者祭無牲注云牲羊豕屬也庶民不養者祭不得用也)不蠶者不帛(又云几庶)
(民不蠶者不帛注云不帛不衣帛也)不績不衰(又云庶民不績者不衰也注云不衰喪不得衣衰)
(皆所以恥不勉)無君者不二采士不衣狐白莫予荓蜂自
求辛螫
急假十一(急假凡七則無攷姑以傳疑首則&KR0008;音烏引也又音枯)
尚書不上皆&KR0008;急(傳咸相諭草云黃紙故事鋪不上皆取急於自須多廢輒皆移病前門自)
(今以後尚書鋪不上門&KR0008;急)請急跨月有違憲制(元喜起居注云王韻之彈著作佐郎)
(王燮法坐十月十四日正直請急二朝)禁旅請急無經宿文(又云御史中丞劉武之奏)
(彈強弩將軍陶文朗請急二日半經之正輒彈表辭省尋禁旅之官惟請急出三十五里外)隨所欲
之適任取日多少(范甯啟&KR0008;衆官管改解故事云伏見内外正官皆陳假紛煩瀆無已臣謂)
(宜去疾病假紛解故之制一令令陽改日隨其所欲逼其任取日多少也)顧榮得還欣然自
得(文士傳曰顧榮觀中國日弊乃求病急還中既造江渚欣然自得也)李登得假(風俗通曰濟北)
(李登為從事吏病得假皈自嫌不甚羸瘦謂雙生弟寧我兄弟相似不得别汝差數病者我代居府後人所言)
(廢事見時相弊久弟大怒曰濟北而乃欲相為也)毛據請假(范甯斷啟二千石急假事云江南太)
(守毛據尋後請假臣則失甚多且建國以來急制所不及)
黜免十二
河水溢三公黜(京房云)三公以灾異免(謝承後漢書)成王黜廷
理(說苑云楚令尹子文之族有干法者廷理拘之聞其令尹之族也而釋之子文召廷理而責之曰何廷理)
(之駮於法也今吾族犯法甚明而使廷理因緣吾心而釋之是吾不公之心明著於國也執一國之柄而以私)
(聞與吾生不以義不若吾死也遂致其族人於廷理曰不是刑也吾將死廷理懼遂刑其族人成王聞之不及)
(履而至子文之室曰寡人幼少置理失其人以違夫子之意於是黜廷理而尊子文補)晏子逐高
糺(晏子使高糺治家三年而辭焉儐者諫曰高糺之事夫子三年曾無以爵位而逐之敢請其罪晏子曰若)
(夫方立之人維聖人而已如嬰者反陋之人也若夫左嬰右嬰之人不舉曰維將不正今此子事吾三年未嘗)
(弼吾過也吾是以辭之補)柳下惠三黜安仁再免(潘岳閒居賦云自弱冠涉於知)
(命之年八徙官而一進階再免一除名一不拜職遷者三而已矣雖通塞有遇抑亦拙者之效也補)無賴
被斥(漢武故事云西王母降東方朔於朱牖之中窺母母曰此兒無賴人被斥退也)鳴舌免官
(典略云梁太后臨朝使梁冀下治山陵尚書欒巴上書欲勿令壞民冢太后詔曰巴小子弄口鳴舌遂免官)
(案後漢欒巴傳云順帝崩營起憲陵陵左右或有小人墳冢主者欲有所侵毁巴連上書苦諫時梁太后臨朝)
(詔詰巴曰大行皇帝晏駕有日卜擇陵園務從省約塋域所極裁二十頃而巴虛言主者壞人冢墓事既非)
(實寢不報下巴猶固遂其愚復上誹謗苟肆狂瞽益不可長巴坐下獄抵罪禁錮還家補)陳遵置酒
跳梁(前漢陳遵傳遵為河南太守弟級為荆州牧當之官俱過長安富人左氏飲酒作樂陳崇劾奏之)
(案遵嗜酒每大飲賓客滿堂輒關門取客車轄投井中雖有急終不得去嘗有部刺史奏事過遵值其方飲刺)
(史大窮候遵霑醉時突入見遵母叩頭自白當對尚書有期會状母迺令從後閤出去補)廖立視屋
憤咤(蜀志廖立本意自謂才名宜為諸葛亮之貳而更游散在李嚴等下常懷怏怏亮表立曰誹謗先帝)
(疵毁衆臣人有言國家兵衆簡練部伍分明者立舉頭視屋憤咤作色曰何足言凡如是者不可勝數羊之亂)
(羣猶能為害况立托在大位中人以下識真偽耶於是廢立為民徙汶山郡立躬率妻子耕殖自守聞亮卒垂)
(泣嘆曰吾終為左袵矣補)李密作詩奏免(晉書李密傳密有才能常望内轉而朝廷無援乃遷)
(漢中太守自以失分懷怨及賜餞東堂詔密令賦詩末章曰人亦有言有因有緣官無中人不如歸田明明在)
(上斯語豈然武帝忿之於是都官從事奏免密官戀案李密字令伯父早亡母何氏改醮密時年數歲感彌)
(至烝烝之性遂以成疾祖母劉氏躬自撫養密奉事以孝謹聞補)謝瞻種蔥免官(義熙十二)
(年有司奏太常謝瞻四人還家種蔥免官)上司空印綬(前漢何武傳武為九卿後母在郡遣吏歸)
(迎會成帝崩吏恐道路有盜賊後母留止左右或譏武事親不篤哀帝亦欲改易大臣遂策免武)收丞
相印綬(漢書王鳳怨王商隂求其短使人上書言王商隂事制曰勿治鳳固爭之遣使者收丞相印綬)
(商免相三日嘔血而死大案王商傳曰商為人多質有威重長八尺餘身體鴻容貌甚過絶人河平四年單)
(于來朝引見白虎殿丞相商坐未央庭中單于前拜謁商商起離席與言單于仰視商貌大畏之遷延却退天子聞)
(而歎曰此真漢相矣補)上印就第(前漢傳喜傳傅太后欲求稱尊號與成帝母齊尊喜與丞相孔光大)
(司空師丹共執正議傳太后大怒上不得已先免師丹以感動喜喜終不順後數月遂策免案喜以光禄大夫養)
(病大司空何武尚書令唐林皆上書言喜行義修潔忠誠憂國内輔之臣也今以寢病一旦遣歸衆庶失望皆曰傳)
(氏賢子以論議不合於定陶太后故退百寮莫不為國恨之忠臣社稷之衛魯以季友治亂楚以子玉輕重魏以無)
(忌折衝項以范增存亡故楚跨有南土帶甲百萬鄰國不以為難子玉為將則文公側席而坐及其死也君臣相慶)
(百萬之衆不如一賢故秦行千金以間廉頗漢散萬金以疏亞父喜立於朝陛下之光輝傅氏之廢興也上亦自重)
(之補)上印綬還第(前漢佞幸傳曰傳太后從弟喜先為大司空輔政數諫失太后指免官上舅丁明代)
(為大司馬亦任職頗害賢寵及丞相王嘉死明甚憐之上寖重賢欲極其位而恨明如此遂策免明補)特
進歸第(後漢竇憲傳憲既平匈奴威名大盛以耿䕫任尚等為爪牙鄧疊郭璜為心腹班固傅毅之徒)
(皆置幕府以典文章刺史守令多出其門尚書僕射郅壽樂恢並以忤意相繼自殺由是朝臣震懾望風承旨)
(而篤進位特進得舉吏見理依三公景為執金吾瓌光禄勲權貴顯赫傾動京都雖俱驕縱而景為尤甚奴客)
(緹騎依倚形勢侵凌小人強奪財貨篡取罪人妻略婦女商賈閉塞如避寇讐有司畏懦莫敢舉奏太后聞之)
(使謁者策免景官以特進就朝位補)庶人終家(前漢諸葛豐傳云豐上書告光禄勲周堪光禄大夫)
(張猛上不直豐迺制誥御史城門校尉豐告案無證之辭暴揚難驗之罪毁譽恣意不顧前言不信之大者也)
(朕憐豐之耆老不忍加刑其免為庶人終於家補)免歸田里(謝承漢書)免徙合浦
徙歸故郡(後漢竇融傳融長子穆尚内黃公主代友為城門校尉穆子勲尚東海恭王彊女泚陽公)
(主友子固亦尚光武女涅陽公主顯宗即位融在宿衞十餘年年老子孫縱誕多不法帝大怒乃盡免穆等官)
(諸竇為郎吏者皆將家屬歸故郡補案竇氏一公兩侯三公主四二千石皆相與並時附)西歸故里
(後漢馮衍傳帝懲西京外戚賓客故皆以法繩之大者抵死徙其餘至貶黜衍由此得罪嘗自詣獄有詔赦不)
(問西歸故郡閉門自保不敢復與親故通補)寮位儡其隆替名節漼以隳落
(潘岳西征賦)門可設羅(漢書汲黯傳云先是時翟公為廷尉賓客填門及廢門可設羅也)反
服私門(潘岳西征賦云甄大義於明責反初服於私門)
去官十三
趙溫去官(東觀漢記趙溫為京兆丞歎曰大丈夫當雄飛何能雌伏也)周&KR1169;去官(會稽)
(典錄云周&KR1169;為湘令)投板去官(范曄漢書)上還舉板(荆州先賢傳云董正少有美姿太守)
(舉孝廉正負笈單步也)即投傳去(豫章云孔恂為别駕)投劾而歸(後漢崔駰傳曰篆王)
(莽時為郡文學以明經徵詣公車太保甄豐舉為步兵校尉篆辭曰吾聞伐國不問仁人戰陳不訪儒士此舉)
(奚為至哉遂投劾歸乎案篆為建新大尹所至之縣獄犴填滿篆垂涕曰嗟刑罰不中乃陷人於穽此皆何)
(罪而至於是遂平理所出二千餘人掾吏叩頭諫曰朝廷初政州牧峻刻宥過申枉誠仁者之心然獨為君子)
(將有悔乎篆曰邾文公不以一人易其身君子謂之知命如殺一大尹贖二千人蓋所願也遂稱疾去補)迺
以疾歸(汝南先賢傳云黃憲舉孝廉聞案後漢書范曄論曰黃憲言論風旨無所傳然士君子見之)
(者靡不服深遠去玼吝將以道周性全無德而稱乎余曾祖穆侯以為憲隤然其處順淵乎其似道淺深莫臻)
(其分清濁未議其方若及門於孔氏其殆庶乎補)稱病歸家(文士傳云高岱有操都將盛憲以為)
(上計吏岱辭不行謂司卿曰懷書千卷隠光藏暉)表送章綬(晉書魏舒為司徒案舒以年老每)
(稱疾遜位後因正旦朝罷還第表送章綬帝手詔敦勉而舒執意彌固於是賜安車駟馬門施行馬舒為事必)
(先行而後言遜位之際莫有知者時論以為晉興以來三公能辭榮禄終者未之有也補)
北堂書鈔卷三十二
