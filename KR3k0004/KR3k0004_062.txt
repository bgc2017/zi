北堂書鈔卷六十二
唐虞世南撰
明陳禹謨補註
設官部十四
御史中丞八十五治書侍御史八十六
侍御史八十七直指錦衣八十八
蘭臺令史八十九司直九十
謁者僕射九十一
御史中丞八十五
殿内舉劾(漢書曰御史中丞二人本御史大夫之丞其一别在殿中舉劾案章故曰中丞補)監
國得失(王充論衡云蘭臺之官監國得失漢官典職云中丞掌蘭臺)總蘭臺(漢官解詁云建)
(武以來省御史大夫官屬入侍蘭臺蘭臺有十五人特置中丞一人以總之此官得舉非法其權次尚書補)
督司隷(漢書儀云武帝時御史中丞督司隷司隷督丞相丞相督司直司直督刺史刺史督二千石下)
(至墨綬)掌圖籍受章奏(漢書百官公卿表云御史大夫有兩丞秩千石一曰中丞在殿中蘭)
(臺掌圖籍秘書外督部刺史内領侍御史員十五人受公卿奏事所舉劾按章環濟要略云御史中丞有石室以)
(藏秘書圖䜟之屬)不得糾尚書(晉書傳咸奏云司隷中丞得糾太子而不得糾尚書臣所未譬)
(朝廷無以易之)督太子以下(晉百官表注云漢以御史中丞為臺主與司隷分督百寮自皇太子)
(以下無所不糾初不得糾尚書後亦糾之補)糾察百僚(漢書儀云御史中丞内掌蘭臺督諸州刺)
(史糾察百僚)課第刺吏(漢書陳咸為中丞總領州郡奏事課第諸刺史執法殿中公卿以下皆敬)
(憚之)在殿内察非法(續漢書百官志云御史中丞在殿内掌察舉非法)居殿中舉
不法(韋昭辨釋名云中丞自御史大夫下丞有二其一别居殿中舉不法故曰中丞補)會同專
席(東觀漢記云宣秉拜御史中丞上特詔御史中丞與司隷校尉尚書令會同並專席而坐故京師號曰三)
(獨坐補)遇尚書郎避車住揖(漢書典職云御史中丞遇尚書郎避車執板住揖車過乃)
(去之)遇洛陽令分路而行(魏氏春秋云故事御史中丞與洛陽令相遇則分路而行不欲)
(稽留也)陳羣舉鮑勛(魏志黃初四年尚書令陳羣僕射司馬懿並舉鮑勛為宫正宫正即御史)
(中丞也帝不得已而用之百僚嚴憚罔不肅然)山公啓刁攸(山公啓事云御史中丞刁攸舊人年)
(衰百僚未甚為憚坐治政事故尚書可也)周浚有才用(山公啓事云御史中丞周浚果烈有才用)
(也)孔顯有才能(山公啓事云孔顯有才能果勁不撓以為御史中丞詔可之)察舉無
所迴避(東觀馬嚴拜御史中丞賜冠幘衣服車馬嚴舉劾案章申明舊典奉法察舉無所迴避百寮憚)
(之)彈奏無所屈撓(晉中興書濟陽錄江繪為御史中丞既到職彈奏無所屈撓時元顯專政)
(多行驕横繪密啓之)秉直不憚彊禦(晉書李憙遷御史中丞當官秉直不憚彊禦案時景帝)
(輔政命憙為大將軍從事中郎憙到引見謂憙曰昔先公辟君而君不應今孤命君而君至何也對曰先君以)
(禮見待憙得以禮進退明公以法見繩憙畏法而至帝甚重之補)彈奏不畏彊禦(晉中興書)
(鄧隗為御史中丞劾奏南中郎將王含以族彊顯貴驕慠自恣事雖被寢王氏深忌疾之隗之彈奏不畏彊禦)
(皆此類也)奏劾少府穢濁(王晉書傅咸字長處遷御史中丞奏劾少府夏侯陵取官田立私屋)
(近小人委以家計令工匠竊盜官物附益於私所營唯利醜問充斥大臣穢濁無以為訓奏上免陵官)奏
劾司馬不敬(晉中興書云晉宗室譙王恬為御史中丞值海西公廢太宗即位未解嚴大司馬桓)
(温屯中堂夜吹警角恬奏劾温大不敬請理罪明日温見奏事嘆曰此兒乃敢彈我真可畏也)舉正非
法百僚震悚(東觀樊準為御史中丞舉正非法百僚震悚)明法直繩内外震
肅(傅宣列傳曰宣為御史中丞明法直繩内外震肅甚有威風)正繩直筆(王隱晉書云周處為)
(御史中丞奏征虜將軍石崇大將軍梁王肜等正繩直筆權豪振肅補)羣寮憚之(東觀何熙為御)
(史中丞羣寮憚之)百官憚之(晉書李徹字宣伯遷御史中丞恭恪直繩百官憚之)執憲百
僚敬服(謝漢書傅賢拜御史中丞執憲公平百僚敬服)奉法百寮所敬(續漢書陳謙拜)
(御史中丞執憲奉法多所糾正為百寮所敬也)貶退分明(漢書薛宣以明習文法詔補御史中丞執)
(法殿中外總部刺史舉奏郡國二千石所貶退稱進白黑分明由是知名)豪強屏息(卞敬宗司直箴)
(云惟玆憲臺皇威斯翼昔有二鮑豪強屛息良臣獻箴敢告司直)寬而不縱(晉書侯史光傳太始)
(初詔曰光忠亮篤素有居正執義之心歷職内外恪勤在公其以光為御史中丞雖屈其列校之位亦所以伸)
(其司直之才光在職寬而不縱太保王祥久疾廢朝光奏請免之詔優祥而寢光奏後遷少府又詔曰光厲志)
(守約冇清忠之節家極貧儉其賜錢五十萬光儒學博士歷官著績文章奏議皆有條理補)威而不
剋(臧榮緒晉書庾峻為御史中丞威而不剋)梅陶奉王憲(梅陶自敘云余居中丞曾以法鞭皇)
(太子傅令親友莫不致諫余笑而應之曰堂高曰陛皇太子所以得崇於上由吾奉王者法吾豈枉道曲媚後)
(皇太子將見延請賜以清讌於是太子禮敬如師補)劉隗多所糾(虞預晉書云劉隗為司直多所)
(糾劾)臧宣微文深詆(史記臧宣遷至御史及中丞使治主父偃及淮南反獄所以微文深詆殺)
(者甚衆稱為敢決疑數廢數起為御史及中丞者幾二十歲補案宣居官數年壹切為小治辦然獨宣以小治)
(大能自行之難以為經中廢為右扶風坐怒其吏成信信亡藏上林中宣使郡令將吏卒闌入上林中蠶室門)
(攻亭格殺信射中苑門宣下吏為大逆當族自殺而杜周任用附)杜周内深(又云杜周與臧宣相)
(繼更為中丞十餘歲其治與宣相放然重遲外寬内深刺骨補)鍾雅阿撓(晉中興書王導稱疾不朝)
(而出送郄鑒十臺奏導專任無敬御史中丞鍾雅阿撓不糾並宜彈肅雖事寢不行舉朝憚之)臧宣酷
暴(見上)
治書侍御史八十六
冠法冠(胡廣漢官儀曰御史四人持書皆法冠一名柱後一名獬豸獬豸獸名知人曲直觸邪佞補案)
(神異經云東北荒中有獸如牛一角毛青四足似熊見人鬭則觸不直聞人論則咋不正名曰獬豸一名任法)
(獸故立獄皆東北依所在也張華曰今御史法冠曰獬豸又名觟&KR1694;論衡曰觟&KR1694;者一角之羊也性知有罪臯)
(陶治獄其罪疑者令羊觸之有罪則觸無罪則不觸斯蓋天生一角聖獸助獄為驗故臯陶敬羊起坐事之附)
諸讞疑(續漢書百官表注云治書侍御史秩六百石掌選明法律者為之凡天下諸讞疑掌以法律當)
(其是非)評廷尉獄事(漢百官公卿表云宣帝從路温舒議幸宣室決獄令侍御史二人治書評)
(廷尉獄事)治廷尉奏事(漢官典職云治書侍御史二人治廷尉奏事罪當輕重)掌法是
非(續漢書百官志見前)罪當輕重(漢官典職見上)糾察六品(續漢書百官志云治書侍)
(御史察六品以下惠帝以後無所平治備位而已)慰勞四方(魏氏春秋云荀寓字景伯為治書侍)
(御史慰勞四方)選明法律(續漢書百官表見前)授準繩官(繆世應石鑒碑云君為治書御)
(史朝廷以公雅節不羣直方其道仍授準繩之官頻居爪牙之任鷹跱虎視而庶僚風靡案晉書石鑒傳云)
(武帝崩鑒與中議軍張劭監綂山陵時大司馬汝南王亮為太傅楊駿所疑不敢臨喪出營城外時有告亮欲)
(舉兵討駿駿大懼白太后令為帝手詔詔鑒及張劭使率陵兵討亮劭駿甥也便率所領催鑒速發鑒以為不)
(然保持之遣人密覘視亮已别道還許昌於是駿止論者稱之補)識朗明正(山公啓事云治書侍)
(御史王啓識朗明正後來之俊也)鷹跱虎視(見上)高柔省訟(魏志高柔為治書侍御史)
(執法民間數有誹謗妖言帝疾之有妖言輒殺而賞告者柔上疏曰今妖言者必戮告之者輒賞既使過誤無)
(反善之路又將開凶狡之羣相誣罔之漸誠非所以息姦省訟緝熙治道也案魏氏春秋曰柔既處法平允)
(又夙夜匪懈至擁膝抱文書而寢太祖嘗夜微行觀察諸吏見柔哀之徐解裘覆柔而去自是辟焉補)石
鑒直方(繆世應石鑒碑見上)詔以王仲為治書(晉起居注武帝詔曰故司空王基夙)
(為先帝授任基子尚書郎仲其以為治書御史)詔以陳壽為治書(王晉書陳壽傳云杜預將)
(之鎮入辭啓曰蜀有陳壽才史通博宜補黃散詔即用壽為治書侍御史案壽撰魏吳蜀三國志凡六十五)
(篇時人稱其善敘事有良史之才夏侯湛時著魏書見壽所作便壞已書而罷張華深善之謂壽曰當以晉書)
(相付耳其為時所重如此補)程邈作大篆(衞桓集云程邈為御史得罪始皇繫雲陽十年被獄)
(中作大篆少者增益多者減損方者使員員者使方奏之始皇善之出為御史)兒寬語經學(漢書)
(兒寬傳舉侍御史見上語經學上說之從問尚書一篇擢為中大夫案武帝將封禪拜兒寬為御史大夫從)
(東封泰山初梁相禇大通五經為博士時寬為弟子及御史大夫缺徵禇大大自以為得御史大夫至洛陽聞)
(兒寬為之禇大笑及至與寬議封襌于上前大不能及退而服曰上誠知人寬為御史大夫以稱意任職故久)
(無有所匡諫於上官屬易之補)班固作哀辭(班固集馬仲都辭云車騎陽文侯馬仲都明帝舅也)
(從車駕於洛川浮橋馬入水溺死帝顧謂侍御史班固為上作哀辭也)李恂寫山川(續漢書李)
(恂遷侍御史持節使幽州宣布恩澤慰撫北狄所過皆寫圖山川屯田聚落百餘卷悉封奏上肅宗嘉之)周
騰觀星象(豫章周騰字叔達為侍御史桓帝當郊平明應出騰仰觀曰夫主者象星今宫中宿及策)
(馬星悉下不動上明不出至四更皇太子卒)陳咸歸于鄉里(東觀漢記陳寵曾祖父咸哀平)
(間以明律為侍御史王莽簒位父子相將歸鄉里閉門不出乃收家中律令文書璧藏之以俟聖主咸常戒子)
(孫曰為人議法當依于輕雖有百金之利慎無與人重)惠伯遁入山林(陳留風俗云桓烈字)
(惠伯為侍御史以王莽之初遁入山林世祖即位就其家食以二千石禄以旌其德)
侍御史八十七
周曰柱下秦為御史(六典云周官宗伯屬官御史掌邦國都鄙及萬民之治令以贊冢宰)
(凡治之者受法令焉以其在殿柱之間亦謂之柱下史老耼嘗為之秦改為侍御史冠法冠一名柱後惠文冠)
(以鐵為柱言其審固不撓也法冠者秦事云始皇滅楚以其君冠賜御史亦名獬豸冠補)初上稱守
滿歲拜真(續漢書百官志云侍御史十五人皆用公法府掾屬高第補之初上稱守滿歲拜真)冠
法冠(見前)簮白筆(魏略云帝嘗大會殿中侍御史簮白筆側階而坐上問左右此為何官何主左)
(右不對辛毘對曰此謂御史舊時簮筆以奏不法今者直備位但毦筆耳)官注言行(漢書儀云侍御)
(史周官也漢興襲秦因而不改掌注言行糺諸不法)主方書(史記張蒼自秦時為御史主柱下方書即)
(其任也)受奏事(續漢書百官志云侍御史十五人秩六百石掌察舉非法受公卿羣吏奏事有違失)
(舉劾之)治詔獄(晉百官奏事箴云侍御史一人與御史同掌治詔獄及廷尉不當者皆治之)察
辭詔(漢官辨詀云惠帝三年相國奏遣御史監三輔察辭詔凡九條監者二歲更常以中月奏事也)舉
非法(續漢書百官志見前)察百僚督州郡(漢官典職云侍御史糾察百僚督州郡)掌
萬民(又云侍御史秦官周有御史掌郡國都邑萬民之治以贊冢宰)監三輔(漢官辨詁云見前)
掌殿門宿衞(晉百官表注云侍御史掌殿門以内案防宿衞署在殿中者皆總攝)不入殿
案行(傅咸集百官表云侍御史不得入殿案行)監威儀(續漢書百官志云侍御史十五人凡郊廟)
(之祠及大朝會大封拜則二人監威儀有違失則劾奏)監祭祀(晉百官表云侍御史周為柱下老耼)
(職掌諸曹其治事糺察不法監祀朝會)趙堯刀筆稍遷至御史(漢雜事云趙堯以刀)
(筆稍遷至侍御史也案漢書趙堯傳云堯為符壐御史趙人方與公謂御史大夫周昌曰君之史趙延年雖少)
(然奇士君必異之是且代君之位昌笑曰堯年少刀筆吏耳何至是乎居頃之堯侍高祖高祖獨心不樂悲歌)
(羣臣不知上所以然堯進請問曰陛下所為不樂非以趙王年少而戚夫人與吕后有隙備萬歲之後而趙王)
(不能自全乎高祖曰我私憂之不知所出堯曰陛下獨為趙王置貴彊相及吕后太子羣臣素所敬憚者乃可)
(高祖曰然吾念之欲如是而羣臣誰可者堯曰御史大夫昌其人堅忍伉直自吕后太子及大臣皆素嚴憚之)
(獨昌可補)鄭均月餘而遷(東觀漢書云鄭均拜侍御史月餘遷尚書案後漢書鄭均傳云均)
(少好黃老書兄為縣吏頗受禮遺均數諫止不聽即脱身為傭歲餘得錢帛歸以與兄曰物盡可復得為吏坐)
(贓終身捐棄兄感其言遂為廉潔均好義篤實養寡嫂孤兒恩禮敦至常稱疾家庭不應州郡辟召補)盛
吉一月而遷(會稽典錄云盛吉拜司徒一月而遷中丞也)斬伐不避貴埶(漢書)
(云尹齊以刀筆吏稍遷至御史事張湯湯數稱以為廉武帝使督盜賊斬伐不避貴埶案齊遷關都尉聲甚)
(于甯成上以為能拜為中尉吏民益凋敝輕齊木強少文豪強吏伏匿而善吏不能為治以故事多廢抵罪後)
(復為淮陽都尉王温舒敗後數年病死家直不滿五十金所誅滅淮陽甚多及死仇家欲燒其尸妻亡去歸葬)
(補)執正無所迴避(續漢書桓典為侍御史是時宦官秉權典執正無所迴避常乘驄馬京師)
(畏憚為之語曰行行且止避驄馬御史)埋車奏梁冀(後漢張綱為御史時順帝委縱宦官有識)
(危心綱常感激慨然歎曰穢惡滿朝不能奮身出命埽國家之難雖生吾不願也漢安元年選遣八使巡行風)
(俗皆耆儒知名多歷顯位唯綱年少官次最微餘人受命之部而綱獨埋其車輪于洛陽都亭曰豺狼當路安)
(問狐貍遂奏曰大將軍梁冀河南尹不疑蒙外戚之援荷國厚恩專為封豕長蛇貪縱無底多樹諂諛以害忠)
(良誠天威所不赦大辟所宜加也謹條其無君之心十五事斯皆臣子所切齒者也書御京師震悚補)索
紙奏郭彰(晉書云劉暾轉侍御史會司徒王渾主簿劉輿獄辭連暾將收付廷尉渾不欲使府有過)
(欲距劾自舉之與暾更相曲直渾怒便遜位還第暾乃奏渾曰謹按司徒王渾蒙國厚恩僃位鼎司敢因劉輿)
(拒扞詔使私欲大府興長獄訟昔陳平不答漢文之問丙吉不問死人之變誠得宰相之體也既興刑獄怨懟)
(而退舉動輕速無大臣之節請免渾官其後武庫火尚書郭彰率百人自衞而不救火暾正色詰之彰怒曰我)
(能截君角也暾勃然謂彰曰君何敢恃寵作威作福天子法冠而欲截角乎求紙筆奏之彰伏不敢言衆人解)
(釋乃止彰久貴豪侈每出輒從百餘人自此之後務從簡素補)延年劾霍光無人臣禮
(漢書嚴延年少學法律舉侍御史是時大將軍霍光廢昌邑王尊立宣帝宣帝初即位延年劾奏光擅廢立無)
(人臣禮不道奏雖寢然朝廷肅焉敬憚補案延年為人短小精悍敏捷于事雖子貢冉有通藝于政事不能絕)
(也吏忠盡節者厚遇之如骨肉皆親鄉之出身不顧以是治下無隱情然疾惡太甚中傷者多尤巧為獄文善)
(吏書所欲誅殺奏成于手中主簿親近史不得聞知奏可論死奄忽如神冬月傳屬縣囚會論府上流血數里)
(河南號曰屠伯附)陳翔奏梁冀威儀不整(續漢書陳翔遷侍御史元日朝賀梁冀威)
(儀不整請收理治罪時人奇之)劉暾奏王渾無大臣之節(晉書劉暾見上)治獄
以為能(史記張湯補侍御史案事治陳皇后蠱獄深竟黨與上以為能案湯父為長安丞出湯為兒)
(守舍還而鼠盜肉其父怒笞湯湯掘窟得盜鼠及餘肉劾鼠掠治傅爰書訊鞫論報并取鼠與肉具獄磔堂下)
(其父見之視其文辭如老獄吏大驚遂使書獄補)斷獄朝野稱當(王隱晉書云庾峻博學有)
(才思長安有大獄久不決轉峻為侍御史往斷之朝野稱當)戴禮能治劇(謝承後漢書云戴禮)
(雅有威望拜侍御史以能治劇出為丹陽東都尉)孫綝習内事(山公啓事云通事令史孫綝限)
(滿久習内事才宜殿中侍御史須空補之不審可否詔曰可)鄭劇盡節剛正(東觀鄭劇拜内)
(史上疏曰臣斗筲之小吏擢在察視之官職任過分當刺邪矯枉詔書示官府曰劇盡節剛正亦何陵遲之有)
(賜劇素六十匹由是顯名)劉暾用心厲正(傅暢晉讚云劉暾遵其家業用心厲正為侍御史之)
(職)上以為能(史記趙禹以刀筆吏積勞稍遷為御史上以為能)嘉其持重(續漢書云)
(种暠順帝時為侍御史監護太子承光宫中常侍高梵受敕迎太子不齎詔書以衣車載太子欲出太子太傅)
(杜喬不知所以力不能止開門臨去暠至横劍當車曰御史受詔監護太子太子國之儲副人命所繫今常侍)
(來無詔信安知非挾姦耶今日之事有死而已梵辭屈不敢對馳奏之詔報太子乃得去喬退而歎息愧暠臨)
(事不惑帝亦嘉其持重稱善者良久補案暠為涼州刺史甚得百姓歡心被徵當遷吏人詣關請留之太后嘆)
(曰未聞刺史得人心如此乃許之暠復留一年遷漢陽太守戎夷男女送至漢陽界暠與相揖謝千里不得乘)
(車及到郡化行羌胡禁侵掠附)議法依輕(東觀漢記陳寵見前)刺邪矯枉(東觀鄭璩見上)
楊秉有宰相之才(謝漢書楊秉拜侍御史多所彈糾名由此顯京師咸稱有宰相之才案)
(秉免歸雅素清儉家至貧窶并日而食任城故孝廉景慮齎錢百餘萬就以餉秉秉閉門距絕不受補)刁
曜有邊臣之節(謝漢書刁曜拜侍御史自在朝廷堂堂蹇諤有邊臣之節)
直指繡衣八十八
繡衣直指武帝所制(漢書百官公卿表云侍御史有繡衣直指出討姦猾治大獄武帝所)
(制不常置)討姦猾治大獄(見上)貴戚惶恐(漢書江充為直指繡衣使者督三輔盜賊)
(禁察踰侈貴戚近臣多奢僭充皆舉劾奏請没入車馬令身待北軍擊匈奴奏可充即移書光禄勲中黃門逮)
(召近臣侍中諸當詣北軍者移劾門衞禁止無令得出入宫殿于是貴戚子弟惶恐皆見上叩頭求哀願得入)
(錢贖罪上許之令各以秩次輸錢北軍補)威震州郡(漢書雋不疑傳云武帝末郡國盜賊羣起暴勝)
(之為直指使者衣繡衣持斧逐捕盜賊督課郡國東至海以軍興誅不從命者威振州郡)王賀縱而
不誅(漢書王賀為武帝繡衣御史逐捕魏郡羣盜堅盧等黨與及吏畏懦逗留當坐者賀皆縱不誅它部)
(御史暴勝之等奏殺二千石誅千石以下及通行飲食坐連及者大部至斬萬餘人賀以奉使不稱免嘆曰吾)
(聞活千人者封子孫吾所活者萬餘人後世其興乎補)
蘭臺令史八十九
景伯作頌除蘭臺令史(華譚漢書賈逵字景伯有贍才能通今古時有神爵集宫殿上)
(召見敕蘭臺給筆札作神爵頌除蘭臺令史)武仲能文為蘭臺令史(魏文典論云班)
(固與弟書曰武仲以能文為蘭臺令史)班固作本紀(續漢書班固除蘭臺令史與前睢陽令陳)
(宗長陵令尹敏司隷從事孟異共成世祖本紀百案固年九歲能屬文誦詩賦及長遂博貫載籍九流家之)
(言無不窮究所學無常師不為章句舉大義而已性寬和容衆不以才能高人諸儒以此慕之補謝承書曰固)
(年十三王充見之拊其背謂彪曰此兒必記漢事附)李尤撰漢記(魏文典論云李尤字伯仁少以)
(文章顯賈逵薦尤有相如揚雄之風拜蘭臺令史與劉珍等共撰漢記)
司直九十
朝廷憚之(漢書翟方進為丞相司直旬歲間免兩司隷朝廷由是憚之丞相薛宣甚器重焉常誡掾)
(史謹事司直翟君必在相位不久也守案方進為相公潔請托不行郡國持法刻深舉奏牧九卿峻文深詆)
(中傷者尤多如陳咸朱博蕭育逢信孫閎之屬皆京師世家以材能少歷牧守列卿知名當世而方進特立後)
(起十餘年間至宰相據法以彈咸等皆罷退之補)百僚憚之(東觀漢記杜林遷大司徒司直百僚)
(知林以明德用甚敬憚之)方進免涓勲(漢書翟方進為丞相司直初方進新視事而涓勲亦初拜)
(為司隷不肯謁丞相御史大夫後朝會禮節又倨方進陰察之勲私過光禄勲辛慶忌又出逢帝舅商道路下)
(車立&KR1220;過乃就車於是方進舉奏勲輕慢宰相賤易上卿而又詘節失度邪讇無常色厲内荏墮國體亂朝廷)
(之序不宜處位臣請下丞相免勲)劉隗劾王含(晉中興書劉隗為丞相司直時南中郎王含以)
(族彊顯貴驕慠自恣一請參佐及守長二十許人多取非其才隗劾奏文致甚苦事雖被寢王氏深忌疾之隗)
(之彈奏不畏強禦皆此類也補)彈奏不畏強禦(晉中興書劉隗見上)所糾多見採
用(虞預晉書劉隗為丞相司直在朝多所彈糾雖上不盡從多見採用也案隗以王敦威權太盛終不可)
(制勸帝出腹心以鎮方隅故以譙王承為湘州續用隗及戴若思為都督敦甚惡之與隗書隗答曰竭股肱之)
(力效之以忠貞吾之志也敦得書甚怒及敦作亂以討隗為名詔徵隗還京師百官迎之於道隗岸幘大言意)
(氣自若補)王良節儉妻子不入官舍(續漢書王良拜大司徒司直在位恭儉妻子不)
(入官舍布被瓦器無兼膳節儉過度)宣秉篤義禄奉收養宗族(續漢書宣秉字巨公)
(拜大司徒司直清白篤義得禄收養内外宗族也)
謁者僕射九十一
謁者僕射秦官(應劭漢官儀云謁者僕射秦官也古重武事是故設主射以督之)持匕
首劍(漢官儀明帝詔曰昔燕太子使荆軻劫始皇變起兩楹之間其後謁者持匕首劍刺腋高祖偃武行)
(文故易之以板)冠高山冠(胡廣漢官儀云秦滅齊以其君冠賜近臣今謁者僕射所冠高山冠是也)
掌朝覲威儀(晉百官表注云謁者僕射一人秦官掌朝覲威儀)釋之言便宜(漢書)
(張釋之傳云時中郎將爰盎知其賢請徙釋之補謁者釋之既朝畢因前言便宜事文帝曰卑之母甚高論令)
(今可行也于是釋之言秦漢之間事秦所以失漢所以興者文帝稱善拜釋之為謁者僕射從行上登虎圈問)
(上林尉禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對響)
(應亡窮者文帝曰吏不當如此耶尉亡賴詔釋之拜嗇夫為上林令釋之前曰夫絳矦東陽侯稱為長者此兩)
(人言事曾不能出口豈效此嗇夫喋喋利口捷給哉且秦以任刀筆之吏爭以亟疾苛察相高其敝徒文具亡)
(惻隱之實以故不聞其過陵夷至于二世天下土崩今陛下以嗇夫口辯而超遷之臣恐天下隨風靡爭口辯)
(亡其實且下之化上疾于景響舉錯不可不察也文帝曰善乃止不拜嗇夫就車召釋之驂乘徐行行問釋之)
(秦之敝具以質言至宫上拜釋之為公車令)耿秉議邊事(漢書耿秉傳云永平中召秉詣省闥)
(問前後所上便宜方略拜謁者僕射遂見親幸每公卿會議常引秉上殿訪以邊事多簡帝心補案秉有偉體)
(腰帶八圍博通書記能設司馬兵法尤好將帥之略以父任為郎數上言兵事常以中國虛費邊陲不寧其患)
(專在匈奴以戰去戰盛王之道秉性勇壯而簡易于事軍行常自披甲在前休止不結營部然遠斥候明要誓)
(有警軍陣立成士卒皆樂為死附)季明有高才(張顯云謁者僕射季明清達有高才多識前代)
(格言)堯之尊官(漢官儀明帝詔曰謁者乃堯之尊官所以試舜賓于四門)漢武初置(漢書)
(百官公卿表云武帝太初元年置謁者僕射七十人秩六百石)大聲者補之(漢書儀云謁者缺選)
(郎中美鬚眉大聲者以補之)威容者為之(晉百官表注曰舊漢皆用孝廉年五十威容嚴恪能)
(賓之者為之)出則奉引(續漢書百官志云謁者僕射為天子出則奉引也)朝則儐贊
(晉百官表注云謁者十人掌捧詔書朝會則儐贊)掌報章奏事(漢官儀云謁者三十人秩四百)
(石掌報章奏事及喪弔祭享)領臺内禁令(晉百官表註云詔謁者問免卿校以上官監祠請雨)
(及喪葬弔祭高功者兼臺内禁令)視河内失火(漢書汲黯為謁者時河内失火燒千餘家上使)
(黯往視之還報曰家人失火屋比延燒不足憂臣過河内貧人傷水旱萬餘家或父子相食臣謹以便宜持節)
(發河内倉粟以賑貧民請歸節伏矯制罪上賢而釋之案黯學黃老言治官民好清靜擇丞史任之責大指)
(而已不細苛黯多病臥閤内不出歲餘東海大治稱之上聞召為主爵都尉列于九卿治務在無為而已引大)
(體不拘文法為人性倨少禮面折不能容人之過合己者善待之不合者弗能忍見士亦以此不附焉然好遊)
(俠任氣節行修潔其諫犯主之顏色常慕傅伯爰盎之為人補)求天下遺書(漢書成帝河平三年)
(謁者陳農使使求遺書于天下遺案師古注曰言令陳農為使而使之求書也補)江充使匈奴
(漢書江充拜謁者使匈奴詔問其状充對曰因變制宜以敵為師事不可豫圖)終軍行郡國(漢書)
(終軍傳云初軍從濟南常詣博士步入關關吏予軍繻軍問以此何為吏曰為復傳還當以合符軍曰大丈夫)
(西遊終不復傳還棄繻而去軍為謁者使行郡國建節東出關關吏識之曰此使者迺前棄繻生也軍行郡國)
(所見便宜以聞還奏事上甚說南越與漢和親迺遣軍使南越說其王欲令入朝比内諸侯軍自請願受長纓)
(必羈南越王而致之闕下軍遂往說越王越王聽許請舉國内屬越相吕嘉不欲内屬發兵攻殺其王及漢使)
(者皆死軍死時年二十餘故世謂之終童補)主父偃所言九事(漢書主父偃傳云元光元)
(年迺西入關見衞將軍衞將軍數言上上不省資用乏留久諸矦賓客多厭之迺上書闕下朝奏暮召入見所)
(言九事其八事為律令一事諫伐匈奴尊立衞皇后及發燕王定國陰事偃有功焉大臣皆畏其口賂遺累千)
(金或說偃曰太横偃曰臣結髮游學四十餘年身不得遂親不以為子昆弟不收賓客棄我我阸日久矣丈夫)
(生不五鼎食死則五鼎烹耳吾日暮途窮故倒行逆施之補)宋叔平奏罷九卿(謝漢書宋)
(度字叔平除謁者京師稱曰宋叔平一使奏罷九卿)因流為水排(魏志韓暨為謁者舊時詔作馬)
(排每一熟石用馬百疋更作人排又費功力暨乃因長流水為水排年計其利益三倍于前在職七年器用充)
(實)上直持赤幘(益部耆舊傳曰何汝字景伯為謁者上直令持赤幘百僚不解至晡曰果食也)
次倩魁岸武帝異之(漢書江充字次倩為人魁岸容貌甚壯帝望見而異之謂左右曰燕)
(趙固多奇士既至前問以當世政事上說之遂拜為謁者)孟孫瓌偉和帝偉之(華嶠漢書)
(何熙字孟孫身長八尺五寸體貌瓌偉與人絕異和帝時拜謁者為威容贊拜殿中音動左右帝偉之)
北堂書鈔卷六十二
