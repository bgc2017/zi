北堂書鈔卷一百二十三
唐虞世南撰
明陳禹謨補註
武功部十一
刀三十五匕首三十六(鋏附)
戈三十七矛三十八
刀三十五
利用衞身以威弗治(魏文帝露陌刀銘云於鑠良刀胡練亶時譬諸麟角靡所任茲不逢)
(不若永世寶持利用衞身以威弗治)用戒不虞(馮敬通胡刀陽銘曰惟爾甲兵用戒不虞見危致命臨)
(事而懼又刀隂銘曰温温穆穆配天之威苗裔無疆將戒有身補)將戒其身(李尤錯佩刀銘云佩)
(之有錯抑武揚文豈為麗好將戒其身)以備不虞(東觀漢記李通傳云齊武王嘗殺通同母弟申)
(徒臣上恐其怨不欲與軼相見軼數請上乃強見之軼深達通意上乃許往意不安買半臿佩刀懷之至通舍)
(通甚歡握上手得半臿乃謂上曰一何武也上曰倉卒時以備不虞耳案後漢書光武避事在宛李通聞之)
(即遣其弟軼往近光武光武初以通士君子相慕也故往答之及相見共語移日握手極歡補)以討不
庭(費禕别傳云孫權以手中常所執寶刀贈褘禕答曰臣不才何以堪明命然刀所以討不庭禁暴亂者也)
(但願大王勉建功業同奬漢室臣雖闇弱終不負東顧)可使無鬼(列異傳云有仙人王方平降陳)
(節方家以刀一口長五尺三寸名泰山寶環語節方曰此刀不能為餘益獨卧可使無鬼入軍不傷勿以入厠)
(溷且不宜久服三年後有從汝求者可急與之後果有車載錢百萬請刀者補)以辟不祥(魏武帝内)
(戒令云往歲作百辟刀五口所謂百鍊利器以辟不祥懾服姦宄)將軍所服(班固與竇憲箋云昨)
(上以寶刀賜臣曰此大將軍少小時所服今以賜卿固伏念大恩且喜且慙)三公可服(晉中興書)
(云初魏徐州刺史吕虔有佩刀工相之以為必三公可服此刀虔謂别駕王祥曰苟非其人刀或為害卿有公)
(輔之量故以相與祥辭之固強乃受之)阮師受法金神(物理論云古有阮師之刀天下所寶)
(貴也初阮作刀受法於金精之靈七月庚辛見金神于冶監之門其人光色燁燿向神再拜神執其手曰子可)
(教也遂教以水火之劑五精之陶用隂陽之候取剛柔之和三年作刀千七百七十口其刀平背夾刃方口洪)
(首截輕微絶絲髮之系斫堅剛無變動之異補)蒲元得之天然(蒲元傳云君性多竒思得之天)
(然為諸葛亮鑄刀三千口鎔金造器特異常法刀成言漢水鈍弱不任淬礪蜀江水爽烈是謂大金之元精天)
(分其野乃命人于成都取之水既至君以淬乃言雜涪水不可用取水者猶悍言不雜君以刀畫水云雜八升)
(何故言不雜取水者叩首曰實于涪津渡覆水懼怖以涪水八升益之于是咸共驚服稱為神妙補)取隂
陽之候用剛柔之和(物理論見上)五色充鑪巨槖自鼓(典論云魏)
(太子丕好擊劍百辟始成五色充鑪巨槖自鼓靈物髣髴飛鳥翔舞以為三劍三刀三匕首)規景定
環攄神造像(曹植寶刀劍賦云礪以五方之石鑑以中黃之壤規圓景以定環攄神功而造像陸)
(斬犀革水斷龍舟輕擊浮截刃不瀐流踰南越之巨闕超西楚之太阿實真人之攸御求天禄而是荷補)淬
以清流礪以越砥(李尤金馬書刀銘)白虎象(春秋繁露云刀在右白虎之象)金
馬形(李尤金馬書刀銘云巧冶鍊剛金馬託形)采似丹霞鋒似嚴霜(典論云魏太子)
(丕造百辟寶刀三其一長四尺三寸六分重三斤六兩文以靈龜名曰靈寶其二采似丹霞名曰含章長四尺)
(四寸三分重三斤十兩其三鋒似嚴霜刀身劍鋏名曰素質長四尺三寸重二斤九兩)斂文波迴
流光電照(張協文身刀銘云寶刀既成窮理盡妙斂文波迴流光電照)陸斬犀革水
斷龍舟(曹植寶刀賦見上)切玉如切泥(十洲記云周穆王時西戎所獻昆吾刀切玉如)
(切泥)割玉如割木(孔叢子曰秦王得西戎利刀割玉如割木)寶器(博物志曰赤刀周之寶器)
火精(吳喜志林曰古人鑄刀以五月丙午取純火精以協其數補)脱光(龍魚河圖云有脱光刀)
漏影(崔豹古今注云漢文帝有百鍊青犢漏影三刀)龍鱗(續漢書云龍鱗御刀也)青犢(崔豹)
(古今注見上)孟勞(榖梁傳云公子友謂莒挐曰吾二人不相說士卒何罪屏左右而相搏公子友處下)
(左右曰孟勞孟勞魯之寶刀也公子友以殺之然則何以惡乎紿也曰棄師之道也補又典論云昔者周魯寶)
(赤刀孟勞附)金頭(謝尚與楊征南書曰今飾五尺金頭刀碧綾車中盾)大環(晉書赫連勃勃造百)
(鍊剛刀為龍雀大環號曰大夏龍雀銘其背曰古之利器吳楚湛盧大夏龍雀名冠神都可以懷遠可以柔逋)
(如風靡草威服九區補)大櫓(六韜云大櫓刀重八斤柄長六尺三百枚)卑手(魏武策軍令云孤先)
(在襄邑有起兵意與工師共作卑手刀)吳刀(張華詩云雄魏任氣俠聲溢少年場吳刀鳴手中利劍嚴)
(秋霜刀案初學記曰歷代有吳赤刀容刀鸞刀補)鄭刀(周禮考工記云鄭之刀宋之斤魯之削吳越之)
(劍遷其地不能為良地氣然也)操刀必割(六韜云日中必彗操刀必割執斧必伐日中不彗是謂失)
(時操刀不割失利之期執斧不伐賊人將來補)執刀袒割(張衡東京賦云執鸞刀以袒割奉觴豆于)
(國叟)賣刀遼東(列仙傳云丁次卿不知何許人也漢順帝時賣刀遼東市時人名之丁氏次卿有寶)
(刀)市刀都亭(列女傳云龐娥者酒泉郡龐子夏妻趙君安女君安為同郡李壽所殺三子遭疫而)
(死壽大喜娥聞曰李壽汝莫喜焉知娥不手刃汝耶乃隂市刀志在殺壽後于都亭奮刀斫壽刀折拔壽佩刀)
(斷壽頭詣獄求死詔赦之補)西湖割玉(陳思王辨道論云時西湖有獻香者腰帶割玉刀)女
休白陽(樂府歌云始出在西門遥望秦氏廬秦氏有好女自名為女休女休十四五為宗行報仇左執)
(白陽刀右據宛景矛)師望鼓刀揚聲(楚辭云師望在肆昌何識鼓刀揚聲后乃喜注曰言太)
(公在市肆而屠文王何以知識之補)庖丁游刃若新(莊子云庖丁為文惠君解牛丁曰今臣之)
(刀十九年矣所解數千牛矣而刀刃若新發于硎彼節者有間而刀刃者無厚以無厚入有間恢恢乎其于游)
(刃必有餘地矣是以十九年而刀刃若新發于硎)王尊引視(漢書云王尊為東平相王以至親驕)
(奢不奉法度尊數直諫王欲格殺之即好謂尊曰願觀相君佩刀尊舉掖顧謂傍侍郎前引佩刀視王王欲誣)
(相拔刀向王王情得師古曰謂尊所測正得其情也補)朱暉向賊(東觀漢記云朱暉年十三與舅)
(母家屬入宛城道遇賊欲奪婦女衣暉拔刀向賊曰錢物可得諸母衣不可奪今朱暉死日也賊義之笑曰童)
(子内刀遂放遣)許褚懷入帳下(魏志云許褚從討袁紹於官渡時常從徐他等謀為逆以禇常)
(侍左右憚之不敢發伺禇休下日他等懷刀入禇至下舍心動即還侍他等不知入帳見禇大驚愕他色變禇)
(覺之即擊殺他等太祖益親信之出入同行不離左右)谷利拔向柂工(江表傳云孫權於武)
(昌新裝大船名為長安試泛之鈞臺泝時風大盛谷利令柂工取樊口權曰當張頭取羅州利拔刀向柂工曰)
(不取樊口者斬工即轉柂入樊口風遂猛不可行乃還權曰阿利畏水何怯也利跪曰大王萬乘之主輕于不)
(測之淵戲于猛浪之中船樓裝高邂逅顛危奈社稷何是以利輒以敢死爭權于是貴重之自此後不復名之)
(常呼曰谷補)專諸置魚(烈士傳云專諸持一剛刀置魚腹中以刺王僚)聶政内琴(琴操)
(曰聶政父為韓王沿劍過期不成王殺之時政未生及壯問母知之乃入泰山遇仙人學琴操漆身為癩吞炭)
(變音七年琴成入韓逢其妻以刀内琴中刺韓王)孫權擲刀泣(吳志云孫權以公孫淵稱藩遣)
(張彌許晏至遼東拜淵為燕王張昭諫曰淵背魏懼討遠來求援非本志也若淵改圖欲自明于魏兩使不反)
(不亦取笑于天下乎權與相反覆昭意彌切權不能堪案刀而怒曰吳國士人入宫則拜孤出宫則拜君孤之)
(敬君亦為至矣而數于衆中折孤孤嘗恐失計昭熟視權曰臣雖知言不用每竭愚忠者誠以太后臨崩呼老)
(臣于牀下遺詔顧命之言故在耳因涕泣横流權擲刀致地與昭對泣補)凌綂拔刀舞(吳書云凌)
(統怨甘寧殺其父寧嘗備統不得與相見嘗於吕蒙舍會酒酣統乃拔刀舞寧起曰寧能雙戟舞蒙操刀持盾)
(分之)拔刀斫案(江表傳云孫權拔刀斫前奏案曰諸將吏敢復有言當迎曹操者與此案同)取
刀擊石(神仙傳云蜀人李阿傳世不老有古強者隨阿入青城山恐有虎狼取大刀隨阿見而怒取強)
(刀以擊石刀折散強竊憂刀敗阿復取刀左右擊地刀復如故)佩刀横揖(英雄記云董卓謂袁紹曰)
(皇帝冲闇非萬機之主陳留王猶勝今欲立之紹勃然曰天下健者豈惟董公横刀長揖徑出懸節於東門而)
(奔冀州)跳刀大呼(王濬表云孫皓出案行石頭還左右兵士皆跳刀大呼云要當為國家决一死)
(戰魏帝尚以千人定天下况今有數萬衆自足辦事皓意大喜便開庫藏盡出金寶以賜與之補)引刀
自剄(漢書蓋寬饒傳云諫大夫鄭昌愍傷寬饒忠直憂國以言事不當意而為文吏所詆挫上書頌寬饒)
(上不聽遂下寬饒吏寬饒引佩刀自剄北闕下衆莫不憐之補)持刀自刎(漢書田延年傳云丞相議)
(奏延年主守盜三十萬不道就獄延年曰幸縣官寬我耳何面目入牢獄即閉閤獨居齋舍偏袒持刀東西步)
(數日使者召延年詣廷尉聞鼓聲自刎死)鉛刀進御(楚辭云鉛刀進御遥棄太阿)強刀一
割(張衡與特進書云以為鉛刀強可一割)破魚得瓜刀(晉中興書云孫恩世奉事五斗因叔)
(泰師事錢塘杜子恭為弟子子恭有異術嘗就人借瓜刀其主索之子恭曰當送還刀主行至嘉興有魚躍入)
(船中破魚得瓜刀其為神效往往如此)夢得者為利(夢書云刀為利斷鐵也夢得刀者為利)
礪井者被刑(論衡云世諱礪刀井上恐刀墜井中或說以為刑字井與刀也礪刀井上井刀相見)
(恐被刑也)夢懸四刀臨益州(陸機晉記云王濬之在巴郡夢懸四刀于上甚惡之濬問主簿)
(李毅毅拜賀曰夫三刀為州而見四為益一也明府其臨益州乎後果為益州)鑄作兩刀為國
王(林邑記云林邑王范文先常為人牧牛洞中得鱧魚私將還還家欲食之其主檢求文恐因曰將礪石還)
(非魚也主往看果是石文知異看石有鐵作兩刀呪曰魚變為刀若斫石入者當為此國王文斫石即入人漸)
(附之)
匕首三十六(鋏附)
虞帝匕首(漢書王莽傳云漢兵縱火追莽莽避火宣室前殿火輒隨之莽紺袧服帶璽韍持虞帝匕)
(首天文郎按拭于前日時加某莽旋席隨斗柄而坐補)徐氏匕首(典論云昔周魯寶雍狐之戟屈)
(盧之矛孤父之戈徐氏匕首凡斯皆上世名器君子雖有文事必有武備矣補)似冰名曰清剛
曜日名曰陽文(又云魏太子丕造百辟匕首三其一理似堅冰名曰清剛其二曜似朝日)
(名曰陽文其三狀似龍文名曰龍鱗補)佩匕首(零陵先賢傳云劉璋請劉備璋將揚懷數諫不聽備)
(亦設宴請璋及子禕懷從之酒酣備見懷佩匕首乃出其匕首謂曰將軍匕首好孤亦有可得觀之乎懷與之)
(備得匕首謂懷曰女小子何敢間吾兄弟之好邪懷罵言未訖備斬之補)懷匕首(神仙傳云有書生姓)
(張就李仲文學隠術久無所得張患之懷匕首斫之仲文笑曰我寧可殺耶)匕首三千(東觀漢記)
(云祭遵破匈奴得匕首三千枚)匕首五百(諸葛亮教云成都作匕首五百枚以給騎士)以藥
淬之(史記云燕太子丹使荆軻刺秦王豫求天下之利匕首得趙人徐夫人匕首取之百金使工以藥淬)
(之以試人血濡縷人無不立死者乃裝為遣荆卿補)應速用近(張載匕首銘先民造制戒豫惟謹匕)
(首之設應速用近既不忽備亦無輕忿利以形彰功以道隠補)素刃霜厲(張協長鋏銘云五材並建)
(金作明威長鋏陸離弭凶防危素刃霜厲溢景横飛補)清輝載爛(又短鋏銘云器用名品巧制殊)
(觀亦有短鋏清輝載爛昔在光明輯兵靜亂惟皇寶之優而弗玩)
戈三十七
二寸(周禮冶氏職云戈廣二寸内倍之胡三之援四之鄭注云戈今句孑戟也或謂之雞鳴或謂之擁)
(頸内謂胡以内接柲者也長四寸胡六寸援八寸鄭司農云援直刃也胡其孑補)六尺(周禮廬人為廬)
(器戈柲六尺有六寸鄭注云柲猶柄也補)前其鐏後其刃(曲禮云進戈者前其鐏後其刃)
(八鄭注云後刃敬也孔疏云戈如戟而横安刃直刃長寸横刃長六寸刃下接柄處長四寸並廣二寸刃當)
(頭而利者也利故不持向人也鐏在尾而鈍鈍向人為敬所以前鐏後刃也補)比戈立矛(尚書云武)
(王左杖黃鉞右秉白旄以麾曰逖矣西土之人稱爾干比爾戈立爾矛予其誓)擊闔廬(左傳云吳伐越)
(越子句踐禦之陳于擕李靈姑浮以戈擊闔閭傷將指取其一屨案注曰其足大指見斬遂失屨姑浮取之)
(補)逐子犯(又云晉公子重耳及齊齊桓公妻之公子安之姜與子犯謀醉而遣之醒以戈逐子犯)
執戈而舞(莊子云孔子窮于陳蔡七日不食絃歌鼓琴子路仡然執戈而舞)衡戈見使
(國語云秦師侵晉惠公令韓簡挑戰曰昔君之惠寡人未之敢忘寡人有衆能合之弗能離也君若還寡人之)
(願也君若不還寡人將無所避穆公衡雕戈出見使者曰昔君之未入寡人之憂也君入而列未成寡人未敢)
(忘今君既定而列成君其整列寡人將身見)援戈撝日(淮南子云魯陽公韓搆難戰酣日暮援戈)
(而撝之日反三舍縣案注曰魯陽楚人也司馬期之子楚僭號稱王其守大夫皆稱公故曰魯陽公今南陽)
(是也補)執戈洗馬(韓子云勾踐入臣於吳執戈為吳王洗馬故能殺夫差破姑蘇)戈鋋彗
雲(班固東都賦云元戎竟野戈鋋彗雲羽旄掃霓旌旗拂天補)戈矛若林(張衡東京賦云戈矛)
(若林牙旗繽紛迄于上林結徒為營補又干寳晉紀曰惠帝自鄴還&KR0982;張方以三千騎奉迎自河橋至芒山旌)
(旗前後相屬戈矛若林附)雕戈(國語見上)吳戈(楚辭九歌云操吳戈兮被犀甲車錯轂兮短兵接旌)
(蔽日兮敵若雲矢交墜兮士爭先補)
矛三十八
名天矢隂(龍魚河圖云矛名天矢隂)神名跌蹌(太公兵法云矛之神名跌蹌)殺五
十步之内(尉繚子云殺人于百步之外者弓矢也殺人于五十步之内者矛戟也)殺百步
之外(六韜云紂之卒握炭流湯者十八人綰矛殺百步之外者千人)公孫手執兩矛(魏志)
(云公孫瓚手執兩矛殺鮮卑數十人補)翼德瞋目横矛(蜀志云先主為曹公所逐棄妻子走)
(令張飛將二十騎拒後據水斷橋瞋目横矛曰我張翼德也可來决死戰無敢進者補)仗勃盧(越絶)
(書云越王被腸夷之甲仗勃盧之矛舞步光之劍)逐左慈(神仙傳云左慈見吳主孫討逆欲殺之後)
(出遊請慈俱行使慈行于馬前欲自後刺殺之慈在馬前著木屐拄一竹杖徐徐而行討逆著鞭策馬操矛逐)
(之終不能及討逆知其有術終不能止補案慈明五經兼通星氣見漢祚將衰天下亂起乃歎曰值此衰亂官)
(高者危財多者死當世榮華不足貪也乃學道尤明六甲能役使鬼神坐致行厨精思于天柱山中得石室中)
(九丹金液經能變化萬端不可勝記魏曹公間而召之閉一石室中使人守視斷榖期年乃出顔色如故又刺)
(史劉表亦以慈為惑衆擬收害之表乃耀兵慈意欲見其術乃徐徐去因又詣表云有薄禮願以餉軍表曰道)
(人卑僑吾軍人衆安能為濟乎慈重道之表使視之有酒一斗器盛脯一束而十人共舉不勝慈乃自出取之)
(以刀削脯投地請百人奉酒及脯以賜兵士酒三杯脯一片食之如常脯味凡萬餘人皆周足而器中酒如故)
(脯亦不盡座上又有賓客千人皆得大醉表乃大驚無復害慈之意補)以矛陷盾(韓子云人有鬻)
(矛盾者譽之曰吾盾之堅物莫能陷也又譽其矛曰吾矛之利于物無不陷也或曰以子之矛陷子之盾何如)
(其人弗能應也)用之獻吳(吳越春秋云越以屈盧之矛步光之劍獻之吳王)二矛重英
(詩云二矛重英河上乎翺翔傳曰重英矛有英飾也鄭箋云二矛酋矛夷矛也各有畫飾補)厹矛鋈
錞(詩云俴駟孔羣厹矛鋈錞蒙伐有苑毛傳曰厹三隅矛也錞鐏也案曲禮曰矛戟者前其錞是矛之下)
(端當有錞也彼注云銳底曰鐏平底曰錞則鐏錞異物言錞鐏者取類相明非訓為鐏也補)如鶴脛
(方言云矛骹細如鶴脛者謂之鶴膝案骹音敲脛也補)如錐鐵(張奐與崔子真書云僕以元年到任)
(有見兵二百馬如羖羊矛如錐鐵盾如榆葉)生角有赤風(春秋運斗樞云行室遥光則矛生角)
(矛生角則有赤風)生火主兵氣(漢書西域傳云車師後王姑句家矛端生火其妻曰股紫陬謂)
(姑句曰矛端生火此兵氣也利以用兵前車師前王為都護司馬所殺今久繫必死不如降匈奴即馳入匈奴)
(王莽遣使告單于西域内屬不當得受單于謝罪執姑句以付使者王莽殺之補)賊舉矛(烈女傳云)
(巴趙娥者趙萬之妻遭亂萬得足疾不能行為賊所殺賊欲殺娥娥守喪不去賊舉矛指娥欲以怖之娥知賊)
(必劫掠乃以身赴矛貫胷達背而死)鬼持矛(魏志管輅傳云時信都令家婦女驚恐更互疾病使輅筮)
(之輅曰君北堂西頭有兩死男子一男持矛一男持弓箭頭在壁内脚在壁外持矛者主刺頭故頭重痛不得)
(舉也持弓箭者主射胷腹故心中懸痛不得飲食也晝則浮遊夜來病人故使驚恐也于是掘徙骸骨家中皆)
(愈補)
北堂書鈔卷一百二十三
