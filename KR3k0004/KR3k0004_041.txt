北堂書鈔卷四十一
唐虞世南撰
明陳禹謨補註
政術部
亂政三十七貪冒三十八
掊剋三十九暴虐四十
亂政三十七
不軌不物謂之亂政(左傳云公將如棠觀魚臧僖伯諫云云)夏有亂政(左傳)
(云夏有亂政而作禹刑)秦爲亂政(漢書張耳傳)晉政多門政在家門
(並左傳)上慢下暴下陵上替(左傳)廢時亂日以亂濟亂
大敗天下(董仲舒傳)編戶騷動天下思亂(薛瑩靈帝贊云)天下騷動
起爲盜賊(續漢書靈帝時)三輔苦之罵詈載道世亂則學校
不修孔氏之道抑孫吳之術興(劉歆移書)焚滅詩書圖籍
散亂(史記秦始皇云)天下學士逃難太史令終古出其圖法
奔商(呂氏春秋云夏太史令終古出其圖法執而泣之夏桀迷惑暴亂愈甚太史令終古乃出奔如商湯)
(喜而告諸侯曰夏王無道暴虐百姓窮其父兄恥其功臣輕其賢良棄義聽讒衆庶咸怨守法之臣自歸於商)
(補按殷内史向摯見紂之愈亂迷惑也於是載其圖法出亡之周附)太史屠黍以其圖法
歸周(吕氏春秋曰晉太史屠黍見晉之亂也見晉公之驕而無德義也以其圖法歸周周威公見而問焉)
(曰天下之國孰先亡對曰晉先亡威公問其故對曰臣比在晉也不敢直言示晉公以天妖日月星辰之行多)
(以不當曰是何能為又示以人事多不義百姓皆鬱怨曰是何能傷又示以鄰國不服賢良不舉曰是何能害)
(如是是不知所以亡也故臣曰晉先亡也居三年晉果亡補)蕩析離居㒺有定極
長戟詣闕(漢書息夫躬傳)火燒官府(獻帝春秋)蕩覆王室(典論云初平之元董)
(卓殺主鴆后云云)京室爲虛(薛瑩靈帝贊云)邊境雷動四野風起(息夫躬傳)
四方州郡擁強兵(獻帝春秋)瓜分臠切塵消鼎沸(袁宏後漢書)山
無嵈幹澤無注水(淮南子云夏之法)黃巾盛於海嶽山寇暴於
并冀(典論云董卓遷大駕西都長安而山東大者連郡國中者嬰城邑小者聚阡陌以還相吞倂會黃巾)
(盛於海嶽山寇暴於并冀乘勝轉攻席捲而南鄕邑望烟而奔城郭覩塵而潰百姓死亡暴骨如莽補)帝
躬擐甲胄稱無上將軍(後漢靈帝中平五年帝自稱無上將軍燿兵於平樂觀補按平)
(樂觀在洛陽城西附)
貪冒三十八
上貪於利則下叛先財後禮則民利貪以敗官(左傳)
(晉邢侯與雍子争)貪人敗類貪受不祥貪貨棄命貪婪
無厭專利不厭(並左傳)好利不顧多饗大利猶思
不義(左傳云子服景伯)安官貪禄(說苑云安官貪禄營於私家不務公事懷其智藏其能主)
(飢於論渴於策猶不肯盡節容容乎與世沈浮上下左右觀望如此者具臣也補)受爵不讓至
於已斯亡違不出境則利禄也聚斂積實不知紀
極(傳云縉雲氏不才子也)蓄聚無厭積禍滋多(國語云子韋相楚君無令名於四方)
有豐富者誣以大罪(後漢書侯覽傳云覽兄參為益州刺史民有豐富者輒誣以大逆皆)
(誅滅之没入財物前後累億計太尉楊秉奏參檻車徵於道自殺京兆尹袁逢於旅舍閱參車三百餘兩皆金)
(銀錦帛珍玩不可勝數覽坐免補)聚斂無厭取譏當世(晉中興書謝萬安石弟)懷
璧以賈害(左傳虞叔有玉虞公求旃弗獻既而悔之曰匹夫無罪懷璧其罪吾焉用此其以賈害也)
(乃獻之又求其寶劍叔曰是無厭也無厭將及我遂伐虞公故虞公出奔共池補)爲富不仁(左傳)
(云陽虎奔齊請師以伐魯曰三加必取之齊侯將許之鮑文子諫曰夫陽虎有寵於季氏而將殺季孫以不利)
(魯國而求容焉親富不親仁君焉用之君富於季氏而大於魯國兹陽虎所欲傾覆也魯免其疾而君又收之)
(無乃害乎齊侯執陽虎補)非人其吉惟貨其吉不聞令德而聞重
幣(左傳)公聚朽蠧三老凍餒(左傳云齊使晏嬰於晉叔向從之宴相與語叔向曰齊其)
(何如晏子曰此季世也吾弗知齊其為陳氏矣民參其力二入於公而衣食其一公聚朽蠧而三老凍餒國之)
(諸市屨賤踊貴民人痛疾而或燠休之其愛之如父母而歸之如流水欲無獲民將焉避之補)入錢五
百萬以買司徒(後漢崔寔傳云靈帝時開鴻都門榜賣官爵公卿州郡下至黃綬各有差其富)
(者則先入錢貧者到官而後倍輸或因常侍阿保别自通達是時段熲樊陵張温等雖有功勤名譽然皆先輸)
(貨財而後登公位崔烈時因傳母入錢五百萬得為司徒及拜日天子臨軒百僚畢會帝顧謂親倖者曰悔不)
(小靳可至千萬烈從容問其子鈞曰吾居三公於議者何如鈞曰大人少有英稱歷位卿守論者不謂當為三)
(公而今登其位天下失望烈曰何為然也鈞曰論者嫌其銅臭補)輸錢一億萬位至太
尉(范曄云曹嵩貨賂中官靈帝時輸西園錢一億萬位至太尉也後漢靈帝紀云初開西邸賣官自關内)
(侯虎賁羽林入錢各有差私令左右賣公卿公千萬卿五百萬補按山陽公載記曰時賣官二千石二千萬四)
(百石四百萬其以德次應選者半之或三分之一於西園立庫以貯之附)許芝每争肉(魏志)慕
容恒賣水(慕容評恒賣水與軍人)廢爲殘賊莫知其尤秋日凄
凄百卉具腓
掊尅三十九
初稅畝(穀梁傳云初稅畝古者公田什一籍而不稅)多賦斂(說苑云晉平公好樂多賦斂也)
田萊多荒杼軸其空重賦於民侵刻小民(王莽傳云)
頭會箕斂(漢書張耳傳耳說豪傑曰秦爲亂政虐刑殘滅天下北為長城之役南有五嶺之戍外内)
(騷動百姓罷敝補按服虔曰吏到其家人人頭數出穀以箕斂之附)民饑重斂(管子)賦斂甚
數(太公兵法)賦斂羌胡(後漢馬防兄弟貴盛奴婢各千人以上資産巨億皆買京師膏腴美田又)
(大起地觀連閣臨道彌亘街路多聚聲樂曲度比諸郊廟賓客奔湊四方畢至京兆杜篤之徒數百人常為食)
(客居門下刺史守令多出其家歲時賑給鄉閭故人莫不周給防又多牧馬畜賦斂羌胡帝不喜之數加譴勅)
(所以禁遏甚備由是權勢稍損賓客亦衰補)收田畝錢(後漢書靈帝紀中平二年税天下田畝十)
(錢補注云以修宫室附)責治官錢(靈帝紀云)繇役無止時徵發傾四海(傅玄)
(擬班氏詩云)海内虛耗戶口減半(前漢昭帝贊曰孝昭承孝武奢侈餘敝師旅之後海)
(内虛耗戶口減半光知時務之要輕繇薄賦與民休息至始元元鳳之問匈奴和親百姓充實舉賢良文學問)
(民所疾苦議鹽鐵而罷𣙜酤尊號曰昭不亦宜乎補)
暴虐四十
不戒視成謂之暴不教而殺謂之虐慢令致期謂之賊
殺人不忌爲賊(左傳)夏王滅德作威商王罪人以族
斬艾百姓百姓懍懍若崩厥角小大戰戰罔不
懼於非辜棄五帝之德刑摧三王之法籍(淮南子云夏桀)結
怨于民降災下民罔密文峻姦軌不勝(漢書景帝紀)害
虐烝民民不勝痛(漢武故事云)民泣於道(漢書王莽傳云)封豨其
士猰窳其民(揚雄長楊賦云)視民如讎(左傳子西曰今聞夫差視民如讎)汚吏
爲虐(春秋感精符)毒痡四海流毒下國剝喪元良殘
賊天下(尚書中侯云)道路以目(國語云厲王虐國人謗王)海内無聊(荀悦漢紀)
(云武帝奢侈)敖虐是作敢行暴虐囚箕子(史記殷本紀)殺季
歷(竹書紀年云文丁十一年周公季歷伐醫徒之戎獲其三大夫來獻捷王殺季歷補按沈約注王嘉季歷)
(之功錫之圭瓉秬鬯九命為伯既而執諸塞庫季歷困而死因謂文丁殺歷附)殺管修(左傳云楚作亂)
(殺管修也)殺人奪其餉殺人恐弗勝(韓詩外傳云龍逢諫桀)殺人以
興謗偶語詩書棄市以古非今者族(史記始皇本紀)焚炙無
罪(墨子云殷紂)斮朝涉之脛剖賢人之心刳剔孕婦好剖
人心炮烙始于熨斗(淮南子糟邱生於象箸炮烙始於熨斗)銅柱加于
㸐炭(帝王世紀紂為銅柱以膏塗之)爛金爲烙骨肉成泥(桓子新論云紂爛金為烙)
(溢酒為池骨肉成泥)醢九侯炙翼侯(俱帝王世紀云紂)脯九侯以饗諸
侯酌梅酒以賜文王(帝王世紀)用鄫子於次睢之社(左傳云宋)
(公使邾文公用鄫子於次睢之社也)用隱太子於岡山(左傳楚子滅蔡用隱太子於岡山)
虐而好劍鑄必試之(左傳)燒鋸斷頭舍我穡事而割正
夏率割夏邑劓割夏邑以虎充市而視者驚(世紀)
(云紂之為)微文深詆殺者甚衆(史記臧宣傳云宣為御史丞)書夜驗治竟
致死事(前漢張敞傳云敞使賊捕掾絮舜有所按驗舜以敞劾奏當免不肯為敞竟事私歸其家人或)
(諫舜舜曰吾為是公盡力多矣今五日京兆耳安能復按事敞聞舜語即部吏收舜繫獄是時冬月未盡數日)
(按事吏晝夜驗治舜竟致其死事舜當出死敞使主簿持教告舜曰五日京兆竟何如冬月已盡延命乎乃棄)
(舜市)寧見乳虎無直甯成怒(前漢酷吏傳云甯成為關都尉歲餘關吏税肄郡國出入)
(關者號曰寧見乳虎無直甯成之怒其暴如此補成家居上欲以為郡守御史大夫弘曰臣居山東為小吏時)
(甯成為濟南都尉其治如狼牧羊誠不可令治民又史記酷吏傳甯成以郎謁者事景帝好氣為人小吏必陵)
(其長吏為人上操下如束溼薪滑賊任威附)流血成川號曰屠伯(苟晞見前)無罪
無辜讒口囂囂天降罪罟蟊賊内訌
北堂書鈔卷四十一
