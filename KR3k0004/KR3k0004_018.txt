北堂書鈔卷十八
唐虞世南撰
明陳禹謨補註
帝王部
勅誡五十九撫勞六十
責讓六十一
勅誡五十九
商湯有景亳之命周武有盟津之誓(春秋)用之于會同用
之于軍旅(並周禮)申命行事告爾朕志明聽予告
后非民罔使民非后罔事民之所欲天必從之樹
德務本作善降之百祥作不善降之百殃若網在
綱有條弗紊若農力穡乃亦有秋僕臣正厥后克正
懋乃后德匡其不及㒺不同心乃心王室
沃朕心訓朕志爾有嘉謀人告爾后永綏厥位
毗予一人以佑乃辟永康兆民惟公懋德惟時
懋哉覽照前世紀爲鏡戒(東觀)各守爾典時亮天功
顧乃德高乃聽正色率下莅事惟能欽乃
攸司愼乃出令省乃成愼乃憲敬明乃罰
敬明乃訓敬爾繇獄敬爾有官舉能其官惟爾
之能率不良保赤子惟民康乂一乃心力其
克有勛乃一德一心立定厥功恭儉惟德往盡
乃心爾有善朕弗敢蔽予弗掩爾善德懋懋官
功懋懋賞汝無面從退有後言罔以辨言亂舊政
無以利口亂厥官無倚勢作威無倚法以削罔
違道無忿疾無傲從康汝無起穢無載爾僞
勿用非謀罔湎于酒弗腆于酒無彝酒矧
敢崇飲德將無醉節酒愼言(魏文帝)作福作威害于
而家凶于而國爾惟自鞠汝自生毒罰及爾身
弗可悔無替朕命無棄朕命陳師鞠旅聚衆
而誓巡師誓衆嗟我有邦冡君越御士庶事格
爾衆庶悉聽朕言以爾衆士奉詞伐罪爾其奉予
一人恭行天罰爾尚弼予一人永清四海予以爾
有衆奉將天罰致天之罰肅將天威底天之罰
假手于我有命予弗替上帝有夏多罪天命殛之
商罪貫盈天命誅之予畏上帝弗敢弗正予弗順
天厥罪惟均勖哉夫子尚桓桓尚迪果毅以登乃
辟我武惟揚侵于之疆㒺或無畏寧執非敵威
克厥愛允濟愛克厥威允罔功殲厥渠魁脅從罔治
既敬既戒惠此南國稱爾戈鍜乃戈矛&KR1423;乃
擭敜乃穽歭乃芻茭無敢弗多歭乃糗糧無敢弗逮
火炎崑岡玉石俱焚功多有厚賞不迪有顯戮
用命賞于祖不用命戮于社其或弗恭邦有常刑
爾無弗信朕弗食言
撫勞六十
悅以使民民忘其勞悅以犯難民忘其死子路問政
先之勞之四牡勞使臣也采薇遣戍役也出車勞還
帥也杕杜勞還役也不留不處三事就緒鞠哉庶
正疚哉冢宰
責讓六十一
晉侯築宫而美康王使讓之(紀年云)晉帥隂戎伐潁景王
使辭於晉(春秋)弗知稼穡之艱難惟湛樂之從厥父
菑厥子弗肯播厥考作室厥子弗肯堂職事竝廢盜
賊縱横民多冤結州郡不理非有斬將搴旗之實非
所以輔國家綏海内未聞成言嘉謀(並漢書)欲以身試
法耶將軍乘傳行塞因用歸家(並漢書)詔書千條萬端
何意臨敵㪍亂(後漢)
北堂書鈔卷十八
