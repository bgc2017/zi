北堂書鈔卷六十七
唐虞世南撰
明陳禹謨補註
設官部十九
三老五更一百二十九祭酒一百三十
國子祭酒一百三十一博士一百三十二
學士一百三十三
三老五更一百二十九
以崇其敬(魏氏春秋云甘露二年詔曰古者有三老五更以崇其敬)三代所尊(漢舊儀云)
(三老五更三代所尊)三老道成于三五更訓于五品(並孝經援神契案)
(孝經援神契云尊事三老父象也宋均注曰老人知天地之事者劉攽曰注老人知天地之事案本以知天地)
(人三才故謂三老則此之事當作人也五更老人知五行更代事者漢官儀曰三老五更皆取有首妻男女全)
(具者補)尊事三老兄事五更(後漢書明帝永平二年詔曰光武皇帝建三朝之禮而未)
(及臨饗眇眇小子屬當聖業間暮春吉辰初行大射令月元日復踐辟雍尊事三老兄事五更安車輭輪供綏)
(執授侯王設醬公卿饌珍朕親袒割執爵而酳祝哽在前祝噎在後升歌鹿鳴下管新宫八佾具脩萬舞于庭)
(朕固薄德何以克當易陳負乘詩刺彼已永念慙疚無忘厥心三老李躬年耆學明五更桓榮授朕尚書詩曰)
(無德不報無言不酬其賜榮爵關内侯食邑五千戶三老五更皆以二千石禄養終厥身其賜天下三老酒人)
(一石肉四十斤有司其存耆耋恤幼孤惠鰥寡稱朕意焉補)獨拜于屏(漢舊儀云天子尊事三老)
(兄事五更天子獨拜于屏)北面乞言(晉書王祥傳云天子幸太學命祥為三老祥南面几杖以師道)
(自居天子北面乞言祥陳明皇聖帝君臣政化之要以訓之聞者莫不砥礪補)執醬而饋執爵
而酳(禮内則云傅案續漢書志云養三老五更先吉日司徒上太若講師故三公人名用其德行年耆)
(高者三公一人為三老次卿一人為五更皆服絺紵大袍單衣皂緣領袖中衣冠進賢扶玉杖五更亦如之不)
(杖皆齋于太學講堂其日乘輿先到辟雍禮畢殿坐於東廂遣使者安車迎三老五更天子迎于門屏交拜導)
(自阼階三老自賓階升東面三公設几杖九卿正履天子親袒割俎執醬而饋執爵而酳五更南面三公進供)
(禮亦如之明日皆詣闕謝以其于已禮太隆也醬醢也珍謂肴羞之屬即周禮八珍之類鄭玄注儀禮云酳漱)
(也所以潔口音胤補)祝哽在前祝噎在後(後漢明帝紀咽案注云老人食多哽故置人)
(于前後祝之令其不哽噎也補)三公設几九卿正履(漢官儀云)授以玉杖(續漢)
(書百官志云)安車輭輪(後漢明帝紀裹案注云安車坐乘之車輭輪以蒲輪輭音而兖反三老)
(就車天子親執綏授之說文綏車中把也)桓榮尚書賜爵李躬學明賜爵
(並後漢明帝紀見前)王祥秉義淳固小同温恭孝友(魏氏春秋云甘露二年詔)
(曰關内侯王祥秉義淳固鄭小同温恭孝友可以祥為三老小同為五更於是天子乃親率羣司躬行古禮)
祭酒一百三十
聰明者為祭酒(晉百官表注云光武好古學廉考太常差次博士有聰明威重者為祭酒)取
長者為祭酒(徐野太釋祭酒儀云主人具饌則賓中取長者一人舉酒祭地則長者為祭酒也)
以酒沃酹(辨釋名曰祭酒者謂祭六神先以酒沃酹之也)以酒先祭(見上)蘇武著
節優寵(漢書蘇武傳云宣帝時召武待詔宦者署以武著節老臣令朝朔望號稱祭酒甚優寵之補)
荀卿為老師(史記荀卿傳云齊襄王時而荀卿最為老師齊尚脩列大夫之缺而荀卿三為祭酒)
(焉補)杜夷秉真素(晉中興書云杜夷素以儒稱秉操真素中宗以為祭酒)
國子祭酒一百三十一
選有道人(漢書儀云博士祭酒選有道之人習學者祭酒國子卿大夫之子弟)宜素業士
(孔儼用阮叔為儒林祭酒教云方當庠序之教宜素業士)掌國子學(晉百官表云博士祭酒掌國子)
(學)領五官掾(蜀志秦宓傳云先主定益州請宓為師友祭酒領五官掾)安車迎君賓
(漢書云龔勝字君賓王莽遣使者拜勝為講學祭酒勝稱疾不應徵後莽復遣使者奉璽書太子師友祭酒印)
(綬安車駟馬迎勝即拜秩上卿勝稱病篤使者五日一與太守俱問起居為勝兩子及門人高暉等言朝廷虛)
(心待君以茅土之封雖疾病宜動移至傳舍示有行意必為子孫遺大業暉等白使者語勝自知不見聽即謂)
(暉等吾受漢家厚恩亡以報今年老矣旦暮入地誼豈以一身事二姓下見故主哉遂不開口飲食積十四日)
(死有老父來弔哭甚哀既而曰嗟乎薰以香自燒膏以明自銷龔生竟夭天年非吾徒也補)執經問
行齊(臧榮緒晉書杜機字行齊除國子祭酒皇太子禮之執經問焉)戴逵遠槩發蒙胄
子(王珣啓戴逵為國子祭酒云前國子博士戴逵綽有遠槩堪發胄子之蒙案逵本傳云詹事王珣上疏)
(逵執操貞厲含味獨游年在耆老清風彌劭東宫虚德式延事外宜加旌命以參僚侍逵既重幽居之操必以)
(難進為美宜下所在備禮發遣補)庾純儒行訓導國子(臧榮緒晉書云咸寧三年詔曰)
(議郎庾純篤志好古敦說詩書儒行也宜訓導國子眅案純本傳云純為國子祭酒加散騎常侍後將軍荀)
(于朝會中奏純以前坐不孝免黜不宜升進侍中甄德進曰孝以顯親為大禄養為榮詔赦純前愆擢為近侍)
(兼掌教官此純召不俟駕之日而後將軍眅敢以私議眅坐免官初眅與純俱為大將軍所辟眅整麗車服純)
(率素而已眅以為愧恨至是毁絀眅既免黜純更以此愧之亟往慰勉之時人稱純通恕補)奏立國
子學(晉諸公贊云裴領惠帝時拜為國子祭酒&KR2734;立國子太學起講堂築門閣刻石寫五經也)上疏
興國學(晉中興書陳郡表錄云環字山甫為祭酒上疏興國學)劉毅博學多聞(臧榮)
(緒晉書武帝詔曰劉毅博學多聞其以毅為散騎常侍國子祭酒)劉智學行優著(又云咸亨)
(四年詔曰南陽王師劉智學行優著其以智為國子祭酒)
博士一百三十二
博士秦官(漢百官公卿表云博士秦官也事通古今)端委佩玉(晉中興書云博士之職端)
(委佩玉朝之大典必詢度之)四海淵源(漢書成帝紀陽朔二年詔曰古之立太學將以成先王之)
(業流化于天下也儒林之官四海淵源宜皆明于古今温故知新通達國體故謂之博士補)道之淵
藪(魏志云高柔字文惠明帝時博士執經柔上疏曰遵道重學聖人洪訓褒文崇儒帝者明義今博士皆經)
(明行脩一國清選而使遷除限不過長懼非所以崇顯儒術帥勵怠惰也博士者道之淵藪六藝所宗宜隨學)
(行優劣待以不次之位敦崇道教以勸學者於化為弘帝納之補)博習舊說訓教學徒
(晉中興書云博士之職博習舊聞訓教學徒而已端委佩玉列為朝吏人大典)闡弘胄子(晉起居注)
(咸寧二年詔曰甄誠公曹志為篤行道履先覺宜在儒林闡弘胄子)參訓國子(晉中興書荀菘上疏)
(云國子博士一則應對殿堂奉酬頋問二則以參訓國子)明典義(晉中興書令云博士皆取履行清淳)
(通典明義)曉古人(漢書儀云武帝初置博士取學道行脩通曉古人者)通古今(漢舊儀云博士)
(秦官博者通于古今辯于然否)稽合同異(漢官解詁云博士稽合同異講語五始)辯于然
否(漢舊儀見上)禮義所寄(晉中興書郭璞云秦博士典教職禮義所寄也)典禮是脩
(揚雄博士箴云洋洋三代典禮是脩畫為辟雍固有學校)入平尚書出部刺史(漢官儀云)
(博士入平尚書出部刺史諸侯相次轉諫大夫也)陳元博士第一(後漢書陳元少傳父欽業)
(為之訓詁銳精覃思至不與鄉里通以父任為郎建武初元與桓譚杜林鄭興俱為學者所宗時議欲立左氏)
(傳博士范升奏以為左氏淺末不宜立元聞之乃詣闕上疏書奏下其議范升復與元相辯難凡十餘上帝卒)
(立左氏學太常選博士四人元為第一帝以元新忿爭乃用其次司隷從事李封于是諸儒以左氏之立論議)
(讙譁自公卿以下數廷爭之會封病卒左氏復廢元以才高著名辟司空李通府補)公孫對策第
一(漢書云武帝初即位招賢良文學士是時公孫弘年六十以賢良徵為博士弘至太常上策詔諸儒時對)
(者百餘人太常奏弘第居下策奏天子擢弘對為第一召入見容貌甚麗拜為博士待詔金馬門補)匡衡
射策甲科(漢書云匡衡射策甲科為博士)桓榮說經拜博士(後漢書云桓榮少學)
(長安十五年不窺家園年六十餘光武召令說尚書甚善之每朝會輒令榮于公卿前敷奏經書帝稱善曰得)
(生幾晚會博士缺遂拜榮為博士補)賈誼通書為博士(漢書云賈誼年十八以能詩書屬文)
(稱于郡中時徵吴公為廷尉乃言誼年少頗通諸家之書文帝召以為博士是時誼年二十餘最為少每詔令)
(議下諸老先生未能言誼盡為之對人人各如其意所出諸生于是以為能文帝說之補)長孺通尚
書為博士(漢書云韋賢字長孺為人質朴少欲篤志于學兼通禮尚書以詩教授號稱鄒魯大儒徵)
(為博士補案賢少子玄成復以明經歷位至丞相故鄒魯諺曰遺子黃金滿籯不如一經附)仲舒治
春秋為博士(漢書云董仲舒少治春秋孝景時為博士下帷講誦弟子傳以久次相授業或不見)
(其面蓋三年不窺園其精如此進退容止非禮不行學士皆師尊之補)延問得失(漢書翼奉治齊)
(詩與蕭望之匡衡同師三人經術皆明衡為後進望之施之政事而奉惇學不仕好律歷隂陽之占元帝初即)
(位諸儒薦之徵待詔宦者署數言事宴見天子敬焉後遷博士上延問得失補)用質疑滯(晉中興書)
(云時朝議七廟毁於是徵太學博士用質疑滯)曹褒制定禮樂(後漢曹褒拜博士會肅宗制定)
(禮樂乃上疏曰昔者聖人受命而王莫不制禮作樂以著功德功成作樂化定制禮所以救世俗致禎祥為萬)
(姓獲福於皇天者也今皇天降祉嘉瑞並臻制作之符甚於言語宜定文制著成漢禮丕顯祖宗盛德之美補)
董鈞參議禮樂(後漢書云董鈞博通古今數言政事永平中為博士時草創五郊祭祀及宗廟)
(禮樂威儀章服輒令鈞參議多見從用當世稱為通儒補)升平諫饗(魏志云高堂隆字升平為博士)
(帝初踐阼羣臣或以為宜饗會隆曰唐虞有遏密之哀高宗有不言之思是以至德雍熙光于四海以為不宜)
(為會帝敬納之補)叔孫起朝儀(史記叔孫通為博士號稷嗣君徵魯諸生共起朝儀)上陳
制禮(後漢書曹褒見上)上言制樂(續漢書云魯充為博士受詔議立七部三雍大射養老)
災異問子思(漢書平當字子思以明經為博士每有災異輒傅經術言得失也)大議訪
范叔(東觀漢記范叔遷博士每有大議輒見訪問)錄冤獄行風俗(漢書孔光傳云成帝)
(即位舉光為博士數使錄冤獄行風俗流民奉使稱旨由是知名補)應元學義著名(王晉書江)
(統字應元以學義著名為國子博士)盧浮修行明經(晉起居注云武帝大熙元年詔曰盧浮修)
(行明經以為國子博士)張禹經學精習(漢書張禹傳云太子太傅蕭望之奏禹經學精習為)
(博士也)申公為詩最精(魯子先賢傳云漢文帝時聞申公為詩最精以為博士)魯平
兼通五經(東觀漢記云魯平字叔陵專心於學朝夕孜孜兼通五經)張玄兼通數家
(又云張玄字君夏其學兼通數家)樂詳五業並授(魏略曰樂詳少好學黃初中徵拜博士于)
(時太學初立有博士十餘人學多偏狹又不孰悉略不親教備具而已惟詳五業並授其或難解質而不解詳)
(無愠色以杖畫地牽譬引類至忘寢食以是獨擅名于遠近補)長卿以詩教授(漢書云薛廣德)
(字長卿以魯詩教授楚國龔勝舍師事焉蕭望之為御史大夫除廣德為屬數與論語器之薦廣德經行宜充)
(本朝為博士論石渠補)子叔善蒼雅(魏略曰邯鄲淳字子叔博學有才章又善蒼雅蟲篆許氏)
(字指初平時從三輔客荆州荆州内附太祖素聞其名召與相見甚敬異之以淳為博士給事中補)孝
友通字指(魏略曰蘇林字孝友博學多通古今字指凡諸書傳文間危疑林皆釋之黃初中為博士)
(給事中補)朱雲登堂論難(漢書朱雲傳云是時少府五鹿充宗貴幸為梁邱易自宣帝時善梁)
(邱氏說元帝好之欲考其異同令充宗與諸易家論充宗乘貴辯口諸儒莫能與抗皆稱疾不敢會有薦雲者)
(召入攝齋登堂抗首而請音動左右既論難連拄五鹿君故諸儒為之語曰五鹿嶽嶽朱雲折其角繇是為博)
(士補)子華重席講學(殷氏世傳云殷亮字子華建武中徵拜博士遷講學大夫諸儒論勝者賜)
(席亮重席至八九帝嘉之曰學不當如是耶補)儒者高之(續漢書云桓榮為博士榮之官車駕親幸)
(儒者高之)學者自遠而至(謝漢書云路仲翁好學家居受學者自遠方而至徵為博士)著
錄自遠方至(東觀漢記薛漢字公子才高名遠兼通書傳無不招覽道術尤精教授常數百子弟)
(自遠方至者著為錄)
學生一百三十三
順帝二百人(胡伯始漢官儀云順帝時學生二百人)漢末至千人(摯虞決疑要注)
(云漢末弟子五千人與博士習禮儀)通二經補文學(又云弟子滿二歲通二經者補文學掌故)
通一經稱弟子(又云魏時募學者好誦大學為門人滿三年通一經者稱弟子)甲科補
文學(胡伯始漢官儀云弟子乙科補文學)上書請嵇康(王晉書云晉文王上書請嵇康為博)
(士)下牀拜符融(後漢書仇覽傳云覽一名香覽入太學時諸生同郡符融有高名與覽比宇賓)
(客盈室覽常自守不與融言融觀其容止心獨竒之乃謂曰與先生同郡壤鄰房牖今京師英雄四集志士交)
(結之秋雖務經學守之何固覽乃正色曰天子修設太學豈但使人游談其中高揖而去不復與言後融)
(以告郭林宗林宗因與齎刺就房謁之遂請留宿林宗嗟嘆下牀為拜補)孔嵩遊集帝學
(謝承後漢書孔嵩字仲山與范式遊集太學)郭憲遊志太學(汝南先賢傳云郭憲體忠烈之)
(節遊志太學)仇香不與賓言(後漢仇香見上)
北堂書鈔卷六十七
