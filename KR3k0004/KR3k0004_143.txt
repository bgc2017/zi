北堂書鈔卷一百四十三
唐虞世南撰
明陳禹謨補註
酒食部
總篇二
王者日食(白虎通云王者所以日食者何明有四方之物食四時之功也四方不平四時不順有徹)
(膳之法焉所以鳴至尊著法戒也王平居中央制御四方平旦食少陽之始也晝食太陽之始也晡食少隂之)
(始也暮食太隂之始也諸侯三飯卿大夫再飯尊卑之差也補)王鼎十二(周禮膳夫職云王日一舉)
(鼎十有二物皆有俎王案鄭注云殺牲盛饌曰舉王日一舉以朝食也后與同庖鼎十有二牢鼎九陪鼎三)
(物謂牢鼎之實亦九俎補)膳日雙雞(左傳云公膳日雙雞)食用六穀(周禮膳夫職云凡王)
(之饋食用六穀膳用六牲飲用六清羞用百二十品珍用八物醬用百有二十罋補案鄭司農云六穀稌黍稷)
(梁麥苽苽彫胡也附)珍用八物(見上豚鄭玄注曰珍謂淳熬淳母炮炮牂擣珍漬熬肝䁝也)膳
用六牲(見上羊鄭注曰六牲馬牛豕犬雞也)飲用六清(見上水鄭注曰六清漿醴䣼)
(醫酏)庖人共六獸六禽(周禮庖人掌共六獸六禽辨其名物鄭司農曰六獸糜鹿熊麕野豕)
(兔六禽鴈鶉鷃雉鳩鴿玄謂獸人冬獻狼夏獻糜又内則無熊則六獸當有狼而熊不屬六禽於禽獸及六摯)
(宜為羔豚犢麛雉雁凡鳥獸未孕曰禽司馬職曰大獸公之小禽私之補)食醫和六食六膳
(周禮食醫掌和王之六食六飲六膳百羞百醬八珍之齊)膳夫掌食(周禮膳夫掌王之食飲膳羞以)
(養王及后世子滋案鄭注云食飯也飲酒漿也膳牲肉也羞有味者凡養之具大略有四補)宰人上
食(莊子云趙文王好劍莊子說之王乃牽而上殿宰人上食王三環之注云聞義而愧繞饌三周不能坐食)
(也補)大官供食(蔡質漢官儀云尚書郎直入臺大官供食五日一美食下太子一等)凌人共
冰(周禮凌人祭祀共冰鑑賓客共冰鄭注曰不以鑑往嫌使停膳羞孔䟽云冰若有鑑則冰不銷釋食得停)
(久)嘗據一饋而七十起(鬻子云禹嘗據一饋而七十起日中而不暇飽食)四方
不順有徹膳焉(白虎通見上)春食羊夏食菽(蔡邕月令論)孟夏以
彘食麥(月令云孟夏之月天子乃以彘嘗麥先薦寢廟注曰麥之新氣尤盛以彘食之散其熱也補)
食齊視春時羹齊視夏時醬齊視秋時飲齊視冬時(禮記)
(注曰飯宜温羹宜熱醬宜凉飲宜寒)春宜羔豚夏宜腒鱐秋宜犢麛冬宜
鮮羽(禮記云春宜羔豚膳膏薌夏宜腒鱐膳膏臊秋宜犢麛膳膏腥冬宜鮮羽膳膏羶注牛膏薌犬膏臊)
(雞膏腥羊膏羶如春食羔豚則煎之以牛膏故云膳膏薌也餘倣此)冬獻狼夏獻麋(周禮庖人)
(鄭注見上)牛宜稌羊宜黍豕宜稷犬宜粱(又云食醫掌王之六食案禮記牛宜)
(稌羊宜黍豕宜稷犬宜粱鴈宜麥魚宜苽注曰言氣味相成也)和用醯獸用梅(禮記注云畜與)
(家物自相和亦野物自相和也補)脂用蔥膏用薤(禮記注云脂肥凝者釋者曰膏補)鱠
春用葱秋用芥豚春用韮秋用蓼肉曰脫之魚曰
作之狗去腎豚去腦魚去乙鱉去醜牛夜鳴則
庮羊冷毛而毳羶豕望視而交睫腥馬黑脊而般臂
漏(上並禮記)舒鴈翠鵠鴞胖舒鳬翠(禮記注曰舒雁鵝也翠尾肉也補)雞肝
鴈腎鴞奥鹿胃(禮記注云奥脾肶也)牲孕弗食(禮記云天子牲孕不食祭帝弗用也)
不食雛鱉(禮記注為不利人也)膾炙處外醯醬處内(禮記注膾炙異饌故在殽)
(胾之外醯醬食之主故在殽胾之内)食無強厚(吕氏春秋見前篇)不宜露食(曹毗杜蘭)
(香傳云蘭香戒張碩曰不宜露頭食)節飲食(周易曰山下有雷頥君子以慎言語節飲食)毋咤
食(禮記)食有樂(白虎通云王者食所以有樂何樂食天下之太平富積之饒也)食無魚(史記)
(馮驩聞孟嘗君好客躡屩而見之孟嘗君置傳舍十日馮驩彈劍而謌曰長鋏歸來兮食無魚孟嘗君遷之幸)
(舍補)每食擊鐘(左傳曰左師每食擊鐘)飲食必鼓(吕氏春秋云有娀氏有三佚女為之)
(九成之臺飲食必以鼓)王齊三舉(周禮膳夫職云王齊日三舉鄭司農曰齊必變食)王齊
食玉(周禮玉府職云王齊則共食玉鄭玄云玉是陽精之純者食之以禦水氣鄭司農云王齊當食玉屑)
(補)君子以飲食宴樂(易曰雲上于天需君子以飲食宴樂)貧者不以酒肉
為禮(晉書皇甫謐傳云城陽太守梁柳謐從姑子也當之官人勸謐餞之謐曰柳為布衣時過我吾送迎)
(不出門食不過鹽菜貧者不以酒肉為禮今作郡而送之是貴城陽太守而賤梁柳豈中古人之道是非吾心)
(所安也補)惟辟玉食(尚書)自求口實(周易)饔饍(說文云熟肉曰饔具食曰膳當作膳)
(補案周禮有内饔外饔膳夫之職附)噬嗑(易曰頥中有物曰噬嗑)需于酒食(又云需于酒食)
(貞吉)困于酒食(又云困于酒食朱紱方來利用享祀)民之質矣日用飲食(詩注)
(曰質成也箋云成平也民事平以禮飲食相燕樂而已補)民之失德乾餱以諐(詩箋云失)
(德謂見謗訕也民尚以乾餱之食穫諐過於人况天子之饌反可以恨兄弟乎故不當遠之補)三世長
者知飲食(魏文帝詔朝臣三世長者知飲食言被服飲食難曉非長者不别也)伊尹說湯
以至味(吕氏春秋見前)堯王天下糲粱之食(韓子云堯之王天下也糲粢之食藜)
(藿之羹雖監門之養不厭於此矣)晏子相齊脫粟之食(晏子云晏子相齊衣十升之布)
(脫粟之食五卵苔菜而已左右以告公公為之封邑使田無宇致臺與無鹽晏子對曰昔吾先君太公受之營)
(丘為地五百里為世國長自太公至於公之身有數十公矣苟能說其君以取邑不至公之身趣齊摶以求升)
(土不得容足而寓焉嬰聞之臣有德益禄無德退祿惡有不肖父為不肖子為封邑以敗其君之政者乎遂不)
(受補)文公食不重肉(尹文子云晉國尚奢文公以儉矯之衣不重帛食不重肉無幾國人皆粗)
(布之衣脱粟之餕附案熟食謂之餕饔)叔敖枯魚之膳(韓子云孫叔敖相楚糲飯菜羹枯魚)
(之膳)孔子七日不食(家語曰孔子厄於陳蔡從者七日不食子貢以所齎貨竊犯圍而出告糴)
(於野人得米一石焉補)子思二旬九食(說苑云子思居於衛緼袍無裏二旬九食)蔬食
茹菜兄弟怡怡(東觀漢記云趙孝字長平建武初天下新定穀食貴孝得榖炊將熟時弟他出)
(至莫始回孝待之同飯雖蔬食茹菜兄弟怡怡案後漢書云天下亂人相食孝弟禮為賊所得孝聞之即自縳)
(詣賊曰禮久餓羸瘦不如孝肥賊大驚並放之附)三弋五卵(晏子曰晏子相景公食脱粟之食炙)
(三弋五卵苔菜耳矣公聞之往燕焉睹晏子之食也公曰嘻夫子之家如此其貧乎而寡人不知寡人之罪也)
(晏子對曰以世之不足也免粟之食飽士之一乞也炙三弋士之二乞也五卵士之三乞也嬰無倍人之行而)
(有參士之食君之賜厚矣嬰之家不貧再拜而謝補)多鹽少豉(束晳近遊賦)不食糟糠
食必梁肉(墨子曰人不衣短褐不食糟糠飲食不美面目顔色不足視衣服不美身體從容不足觀)
(也是以食必粱肉衣必文繡補)何曾日食萬錢(晉書何曾日食萬錢猶曰無下箸處)庾業
膳必方丈(沈約宋書宗慤傳鄉人庾業家甚富豪每待賓客膳必方丈而慤至設以菜葅粟飰謂客)
(曰宗軍人慣噉麤食慤致飽而去後業為慤長史帶梁郡慤待之甚厚不以前事為嫌補)王珣果炙
畢僃(續晉陽秋云王珣當之吳郡就汰公道入宿汰公設豆藿糜汰公自噉一大甌珣強進半甌須臾珣)
(設精饌果炙畢僃汰公都無所噉補)弘微滋味豐美(謝弘微集云弘微居身清約器服不華而)
(飲食滋味盡其豐美)飲如犢(風俗通云俗說飲如犢人飲酒無量如犢之多也)食若壑(曹植)
(與吳季重書云當斯之時願舉太山以為肉傾東海以為酒食若填巨壑飲若灌漏巵其樂固難量豈非大丈)
(夫之樂哉補)廉頗噉肉百斤(束晳發蒙記云廉頗既老日噉肉百斤)兒直一飯
五升(鍾離意别傳云瑕丘男子直勇悍有力三日一飯十斤肉飯米五升)何祇大能飲食
(益部耆舊傳云何祇家貧為人寬厚通濟體甚壯大能飲食好聲色不治節儉時人少之)典韋飲噉
兼人(魏志云典韋性忠至謹重好酒食飲噉兼人每賜食於前大飲長歠左右相屬數人益乃供太祖壯)
(之補)食兼十人一鄉為儉(博物志云魏明帝時京邑有一人食噉兼十人遂肥不能動其)
(父嘗為遠方長吏送彼往縣令傳食之一二年間一鄉為儉)食斛餘米家至罄貧(齊諧)
(記云江夏安陸縣隆安之初有一姓郭名坦者兄弟三人其大兒忽得時行病病後遂大能食一日食斛餘米)
(其家供給五年乃至罄貧語之曰汝當自覓食後至一家兩門前己得筥飯又從後門乞其人問之答曰實不知君有)
(門腹大飢不可忍後門有三畦韭一畦蒜因噉兩畦便大悶極卧地須臾大吐吐一物似龍出地漸大主人持)
(飯出腹不能食遂撮飯著向所出吐物上即消成水病遂得差補)獨食何丼(應璩新詩云豐隆窮)
(美味獨食有何丼)美食思親(說苑云魯有儉者煮甂中之食食而美以遺孔子孔子受之如受犬)
(馬之遺弟子曰先生何為受之喜如此曰非以煮甂瓦之薄也食之美故念吾親也附)梁鴻不與
人同食(東觀漢記云梁鴻少孤以童幼詣大學受業治禮詩春秋常獨坐止不與人同食補)麗姬
與王食芻豢(莊子云麗姬之與王同匡床食芻豢)太子荆軻同案而食(燕丹)
(子云太子常與荆軻同案而食同床而寢)反役與之禮食(左傳云晉侯之弟楊干亂行于曲梁)
(魏絳戮其僕晉侯以魏絳為能以刑佐民矣反役與之禮食)拜官輿飾供饌(世說云過江初)
(拜官輿飾供饌羊曼拜丹陽尹客來蚤者並得佳設日晏漸罄不復及精隨客早晩不問貴賤羊固拜臨海竟)
(日皆美供雖晩至亦獲盛饌時論以固之豐華不如曼之真率補)衛公戒食日旰不召
(左傳云衛獻公戒孫文子寗惠子食皆服而朝日旰不召而射鴻于囿二子從之不釋皮冠而與之言二子怒)
(文子如戚補)魏子召之皆置三歎(左傳云魏獻子為政梗陽人有獄魏戊不能斷以獄)
(上其大宗賂以女樂獻子將受之魏戊謂閻沒女寬曰王以不賄聞于諸侯若受梗陽人賄莫甚焉吾子必諫)
(皆許諾退朝待于庭饋入召之比置三歎既食使坐獻子曰惟食忘憂吾子置食之間三歎何也同辭而對曰)
(或賜二小人酒不夕食餽之始至恐其不足是以歎補)魯公稽首以受(公羊傳云魯昭公走)
(之齊齊侯使高子執簞食與四脡脯國子執壺漿曰吾寡君聞君在外餕饔未就敢致糗于從者昭公再拜稽)
(首以衽受補)石君俯伏而食(漢書萬石君奮傳云上時賜食於家必稽首俯伏而食如在上)
(前)大胾無櫡條侯心不平(史記云景帝召條侯周亞夫賜食獨置大胾無切肉又不)
(置箸條侯心不平顧謂尚席取箸景帝視而笑曰此非不足君所乎補案輿服雜事云尚席掌武帳帷幔也櫡)
(音筯漢書作箸孟康曰設胾無箸者此非不足滿於君所乎嫌恨之附)菜葅粟飰宗慤飽
而去(沈約宋書見前)少施曰敢傷吾子(禮記云孔子曰吾食於少施氏而飽少施氏食)
(我以禮吾祭作而辭曰蔬食也何敢以傷吾子)子夏曰不為公費(韓詩外傳云子夏過曾子)
(食之子夏曰不為公費乎)黔敖於路待餓者(禮記曰齊大飢黔敖為食於路以待餓者而食)
(之有餓者蒙袂輯屦貿貿然來黔敖左奉食右執飲曰嗟來食揚其目而視之曰予惟不食嗟來之食以至於)
(斯也從而謝焉終不食而死曾子聞之曰微與其嗟也可去其謝也可食補)吳起至暮待故
人(韓子云吳起出遇故人而止之食故人曰諾今返而御吳子以待公而食故人至暮不來起不食待之明)
(日蚤令人求故人故人來方與之食補)茅容草蔬同飯(謝承後漢書云茅容避雨樹下危坐)
(愈恭郭林宗見而竒之因請宿寓旦日容殺鷄為饌林宗謂為已設既而共其母自以艸蔬與客同飯林宗起)
(拜之曰卿賢乎哉因勸令學卒以成德補)陸納止設茶果(晉書詳下茶篇)韓信從人
寄食(史記云准隂侯韓信始為布衣時貧無行不得推擇為吏又不能治生商賈常從人寄食飲人多厭)
(之者常數從其下鄉南昌亭長寄食數月亭長妻患之乃晨炊蓐食食時信往不為具食信亦知其意怒竟絶)
(去補)買臣寄居飲食(漢書朱買臣傳云初買臣免待詔常從會稽守邸者寄居飯食拜為太守)
(買臣衣故衣懷其印綬步歸郡邸直上計時會稽吏方相與羣飲不視買臣買臣入室中守邸與共食食且飽)
(少見其綬守邸怪之前引其綬視其印會稽太守章也守邸驚出語上計掾吏皆醉大呼曰妄誕耳守邸曰試)
(來視之其故人素輕買臣者入視之還走疾呼曰實然坐中驚駭白守丞相推排陳列中庭拜謁買臣徐出戶)
(有頃長安廐吏乘駟馬車來迎買臣遂乘傳去補)襄子方食有憂(吕氏春秋曰趙襄子攻翟)
(勝老人中人使使者來謁之襄子方食摶飯有憂色左右曰一朝而兩城下此人之所以喜也今君有憂色何)
(襄子曰江河之大也不過三日飄風暴雨日中不須臾今趙氏之德行無所於積一朝而兩城下亡其及我乎)
(孔子聞之曰趙氏其昌乎夫憂所以為昌也而喜所以為亡也勝非其難者也持之其難者也補)竇嬰
病痱不食(漢書云有司劾竇嬰矯先帝詔旨罪當棄市五年十月悉論灌夫支屬嬰良久迺聞有劾)
(即陽病痱不食欲死補案痱風病也音肥附)叔肸織屨而食(穀梁傳云公弟叔肸卒其曰公)
(弟叔肸賢之也其賢之何也宣弑而非之也非之則胡為不去也曰兄弟也何去而之與之財則曰我足矣織)
(屨而食終身不食宣公之食君子以是為通恩也以取貴乎春秋補)石奮對案不食(漢書萬石)
(君石奮孝景季年萬石君以上大夫禄歸老于家以歲時為朝臣過宫門闕必下車趨見路馬必軾焉子孫為)
(小吏來歸謁萬石君必朝服見之不名子孫有過失不誚讓為便坐對案不食然後諸子相責因長老肉袒固)
(謝罪改之廼許補)景公請進煖食(晏子云晏子侍于景公朝寒公曰請進煖食對曰嬰非君)
(奉也敢辭)桓瑊就兄索食(俗說云桓大司馬弟瑊性能噉食兼數人桓每晏之設必倍豐瑊食)
(竟復就兄索食)懷其餘肉(史記云東方朔待詔賜之飯食頃悉懷其餘肉持去衣盡汙)併食
一器(燕書云孫鳳隱昌黎每倂食茹于一器久之蛆臭然後乃食)賜食必飽(漢書云成帝元)
(延四年中山王入朝每賜食必飽而出)設饌十起(江表傳云南陽樊伷為武昌部從事誘導諸夷)
(叛屬劉備孫權召問潘濬濬曰以五千兵往成擒矣權曰卿何以輕之濬曰伷昔為州人設饌比至日中食不)
(可得而十餘自起此亦侏儒觀一節之騐權即遣將五千兵往果平武昌補)客舍飲食(四王遺事)
(云惠帝還洛陽道間中于客舍作飲食官人有持升餘秔米飯者以供至尊)官屬遮食(東觀漢記)
(云光武至饒陽官屬皆乏食光武乃自稱邯鄲使者入傳舍傳吏方進食從者飢爭奪之傳吏疑其偽乃椎鼓)
(數十通紿言邯鄲將軍至官屬皆失色光武升車欲馳既而懼不免徐還坐曰請邯鄲將軍入久乃駕去補)
庶人勠力勞役飢即食(白虎通云食力無數庶人職在耕桑勠力勞役飢即食飽即作)
(故無數大案禮器云天子一食諸侯再夫士三食力無數附)無能無求食而遨遊(莊子)
(云巧者勞而智者憂無能而無所求飽食而遨遊汎若不係之舟)民冬不火食(桓譚新論云太)
(原郡民以隆冬不火食五日雖有疾病不敢觸犯)太原人清明寒食(又云太原咸奉介君)
(之靈至三月清明斷火寒食)周舉使炊食(汝南先賢傳云周舉為并州刺史太原舊俗以介子)
(推燒死至其亡時民為絶火食老小不堪歲多死者舉乃作弔書置子推廟中說民不宜寒食因勸使炊食如)
(故補)石勒復寒食(趙書云石勒時斷寒食忽暴風霹雷雨雹大者如彈丸平地水深三尺勒大驚)
(復令民寒食如故)饌啓(梁劉孝威謝東宫賜净饌啓曰糜獻牛牧飯出龍宫千品甘露之食百花珍藥)
(之果微物多幸叨奉曲恩性命可捐殊私難答補)食箴(徐處食箴云民之初生有生有食資生順性甘)
(是黍稷炎皇俶載后棄茂殖三榖既翳五味亦宜潔㸑豐盛滋芬腴美)五味所傷(黃帝内經云多)
(食醎則脈凝血而變色多食苦則皮槁而毛拔多食辛則筋急而爪枮多食酸則肉胝䐢而唇揭多食甘則骨)
(痛而髮落此五味之所傷也續補)五味所合(内經云心欲苦肺欲辛肝欲酸脾欲甘腎欲醎此五)
(味之所合也續補)五味所宜(内經云肝色青宜食甘粳米牛肉棗葵皆甘心色赤宜食酸小豆大)
(肉李韭皆酸肺色白宜食苦麥羊肉杏薤皆苦脾色黃宜食醎大豆豕肉栗藿皆醎腎色黑宜食辛黃黍雞肉)
(桃葱皆辛辛散酸收甘緩苦堅醎耎此五味之所宜也續補)五榖為養(粳米小豆麥大豆黃黍)
五果為助(桃李杏栗棗)五畜為益(牛羊豕犬雞)五菜為充(葵藿薤蔥韭以)
(上並内經詳見前續補)
北堂書鈔卷一百四十三
