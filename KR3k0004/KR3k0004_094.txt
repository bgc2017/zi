北堂書鈔卷九十四
唐虞世南撰
明陳禹謨補註
禮儀部
諡三十九諱四十
忌日四十一冢墓四十二
諡三十九
太古無諡中古爲諡(史記秦始皇本紀制曰朕聞太古有號無諡中古有號死而以行爲)
(諡如此則子議父臣議君也甚無謂朕弗取焉自今已來除諡法朕爲始皇帝後世以計數二世三世至千萬)
(世傳之無窮抱朴子云上古無諡始於周家耳)諡者行之迹(說文云諡者行之迹也從言兮皿聲)
(神至切)陳生時行迹(周禮大師職云大喪帥瞽而廞作匿諡鄭玄注云廞興也興言王之行謂)
(諷誦其治功之詩故書廞爲淫鄭司農云淫陳也陳其生時行迹爲作諡補)定以德(榖梁云葬而後)
(舉諡諡所以成德也徐邈注云成謂定其德之優劣)易其名(禮記衞公叔文子卒其子戍請諡於君曰)
(日月有時將葬矣請所以易其名者君曰昔者衛國凶饑夫子爲粥以與國之饑者是不亦惠乎昔者衞國有)
(難夫子以其死衛寡人不亦貞乎夫子聽衞國之政修其班制以與四隣交衞國社稷不辱不亦文乎故謂夫)
(子貞惠文子補)大行受大名小行受小名(晉中興書曰中宗即位尊號時賜諡多由)
(封爵不考德行王導上疏曰臣聞大行受大名小行受小名則實稱不誣而已近代以來惟爵得諡武官牙門)
(有爵必諡卿校常伯無爵悉不賜諡甚失制諡之本今中興肇建勲德兼被宜深體前訓使行以諡彰豈可限)
(以有爵中宗納焉自後公卿無爵而諡自導始也補)據德錄功名當其實(崔駰議章帝諡)
(云臣聞號者功之表諡者行之迹據德錄功名當其實)大名必加茂實美號必附
豐功(孫毓諡議云大名必加茂實美號必附豐功臣以爲宜諡曰文獻皇后)諡以尊名(表記)
(云先王諡以尊名鄭注云諡者行之迹也名者謂聲譽也言先王論行以爲諡以尊名者使聲譽可得而尊信)
(也)諡以成德(榖梁云見上)别尊卑彰有德(白虎通云死有諡何諡者别尊卑彰)
(有德也)生無爵死無諡(郊特牲云死而諡今也古者生無爵死無諡鄭注曰古謂殷以前也)
(大夫以上乃謂之爵死有諡也周制爵及命士雖及之猶不諡耳今記時死則諡之非禮也)近代以
來唯爵得諡(王導疏見上)文者一言質者兩言(白虎通云諡或一言或兩)
(言何文者以一言爲諡高宗殷宗也質者以兩言爲諡故湯死後世稱成湯以兩言爲諡也)諡有七
十二品(白虎通云所以諡之爲堯何爲諡有七十二品禮記諡法曰翼善傳聖諡曰堯仁聖盛明諡曰)
(舜慈惠愛民諡曰文強理勁直諡曰武補)議者百五十人(何晏魏明帝諡議表云案外内羣寮)
(議宜曰明餘所執難各不同書曰三人占則從二人之言傳曰善鈞從衆今稱明者可謂衆也)大夫會
葬諡(白虎通云諸侯薨世子赴告天子天子遣大夫會其葬而諡之何幼不誄長賤不誄貴諸侯相誄非)
(禮也臣當受諡于君也補)鴻臚奏諡誄策(漢書云諸侯薨大鴻臚奏諡誄策註曰誄策簡也)
帝后一體禮亦宜同(蔡邕諡議云漢世母氏無諡至于明帝始建先烈之稱諡法有功安)
(民曰烈帝后一體禮亦宜同皇太后宜諡爲和熹烈皇后)
諱四十
尊卑有序以諱爲首(孔融集云晉有獻武之議尊卑有序以諱爲首)爲尊者諱
爲親者諱(公羊傳云齊仲孫來齊仲孫者何公子慶父也公子慶父則曷爲謂之齊仲孫繫之齊也)
(曷爲繫之齊外之也曷爲外之春秋爲尊者諱爲親者諱爲賢者諱何休注曰尊者諱爲閔公諱受賊人也親)
(者諱爲季子親親而受之故諱也爲賢者諱以季子有遏牙不殺慶父之賢故爲諱之)無所私諱
(曲禮云君所無私諱鄭注曰謂臣言于君前不避家諱尊無二也)卒哭乃諱(雜記云卒哭乃諱鄭)
(注云敬鬼神之名也生者不相避名衞侯名惡大夫有名惡君臣同名春秋不非)卒哭而諱(雜記)
(云卒哭而諱王父母兄弟世父叔父姑姊妹子與父同諱鄭注云自此而鬼神事之尊而諱其名父爲其親諱)
(則子不敢不從諱也)詩書不諱臨文不諱(曲禮云詩書不諱廟中不諱臨文不諱鄭注云)
(爲其失事正有事於高祖則不諱曾祖以下尊無二也於下則諱上)道其父名(世說云桓玄呼人温)
(酒自道其父名既而曰英雄正自麄疎補)永有攸諱(孔融集云在家永有攸諱)言徵不稱
在(曲禮云二名不偏諱夫子之母名徵在言在不稱徵言徵不稱在)舉君之諱則起(雜記)
(云過而舉君之諱則起鄭注舉猶言也起者失言而變也與君諱同則稱字)夫人諱君前不
諱(曲禮云夫人之諱雖質君之前臣不諱也鄭注云臣于夫人之家恩遠也)臣不避夫人之
所諱(徐邈難謝康樂云臣不避夫人之所諱唯事關于夫人者不言也)妻之諱不舉其
側(雜記云母之諱宫中諱妻之諱不舉諸其側與從祖昆弟同名則諱)婦諱不出門(曲禮云婦)
(諱不出門鄭注云婦親遠于宫中言避之)惟祖惟考四海所知(語林云王藍田作會稽主)
(簿請諱答曰惟祖惟考四海所知内諱不出于外餘無所諱)犯我家諱何預卿事(世說)
(云桓南郡被召作太子洗馬船泊荻渚王大服散後已小醉往看桓桓爲設酒不能冷飲頻語左右令温酒來)
(桓乃流涕嗚咽王便欲去桓以手巾掩淚因徐謂王曰犯我家諱何預卿事王嘆曰靈寶故自逹)有公
諱(曲禮云大夫之所有公諱鄭注曰避君諱也)
忌日四十一
終身之喪(祭義云君子有終身之喪忌日之謂也忌日不用非不祥也言夫日志有所至而不敢盡)
(其私也鄭注云忌日親亡之日不用舉他事如有時日之禁也志有所至至于親以此日亡其哀心如喪時)
終身之憂(檀弓云君子有終身之憂故忌日不樂鄭注云謂死日言忌日不用舉吉事)忌日
哀戚(續漢書申屠蟠字子龍九歲喪父哀毁過禮服除不進酒肉十餘年每忌日哀戚輒三日不食案)
(海内先賢傳云蟠在冢側致甘露白雉以孝稱補)季節辭酒(孔叢子云季節見于子順子順賜之)
(酒辭問其故對曰今日家之忌日也故不敢飲子順曰飲也禮雖服衰麻見于君及先生與之梁肉無辭所以)
(敬尊長而不敢遂其私也忌日方于有服則輕矣補)子龍不食(續漢書申屠蟠見上)桓玄絃
觴(語林云桓玄不立忌日絃觴無廢)王修哀感(蕭廣濟孝子傳云王修字叔治北海人年七歲)
(喪母母以社日亡來年社日修哀感悲號隣人爲之罷社續補)
冢墓四十二
易墓非古(檀弓云易墓非古也鄭注云易謂芟除草木也)辨其兆域(周禮冢人掌公墓之)
(地辨其兆域而爲之圖先王之葬居中以昭穆爲左右鄭注曰公君也圖謂畫其地形及丘壟所處而藏之)
冢高七尺(皇覧冢墓記云湯冢在濟陽薄縣北郭冢四方八十步高七尺上平)墳高三仞
(白虎通云春秋含文嘉曰天子墳高三仞樹以松諸侯半之樹以栢大夫八尺樹以欒士四尺樹以槐庶人無)
(墳樹以楊柳)周方一畝(越傳云禹到大越上苗山更名山曰會稽因死葬焉穿地深七尺上無瀉)
(泄下無流水壇高三尺土階三等周圍方一畝補)塋方百畝(皇覽冢墓記云孔子塚在魯城北便)
(門外南去城十里塚塋方百畝冢南北廣十步東西十步高丈二尺冢爲祠壇方六尺與地方平無祠堂冢塋)
(中樹皆以百數皆異種魯人世世皆無能名其樹者盖孔子弟子異國人各持其國樹來種之孔子塋中不生)
(荆棘及刺人草補)上無瀉泄(越傳云見上)古者不封不樹(鹽鉄論云古者不樹)
(反虞祭于寢無壇宇之居廟堂之位及其後則封之庶民之墳半仞其高可隱今冨者積土成山列樹成林臺)
(榭連閣集觀增樓中者祠堂屏閤垣闕罘罳補)已葬牛馬乘之(墨子云見前篇)古者墓
而不墳今也封之崇四尺(檀弓云孔子曰吾聞之古也墓而不墳今丘也東西南北)
(之人也不可以弗識也于是封之崇四尺鄭注云封之周禮也崇高也四尺者蓋周之士制)陵高十
四丈(潘岳關中記云漢諸陵皆高十二丈方百二十步唯茂陵高十四丈方一百四十步徙民置諸縣者)
(凡七陵長陵茂陵各萬戸其餘五陵皆各五千戸縣屬太常不領郡)墳高五十丈(皇覽冢墓記云)
(秦始皇冢在驪山之右晉獻公伐驪戎獲二女其山隂多黃金其陽多美玉謂藍田是也故貪而葬焉其葬時)
(天下民徒詣七十餘萬人穿三泉下銅而致槨宫觀奇器珍怪諸物徙藏滿之令匠作機弩人有近穴者輒射)
(之以水銀爲百川江河大海金銀爲鳬鶴機相灌輸上具天文下具地理以人魚膏爲燭度久不滅後宫無子)
(者皆殉從死者甚衆恐匠知之殺工匠于藏中因閉羨門復以土樹草木以象山墳高五十餘丈周迴五里餘)
(後項籍燒其宫觀關東賊發之又牧羊兒亡羊羊入藏中持火覓羊燔其槨補)若夏屋(檀弓云昔者夫)
(子言之曰吾見封之若堂者矣見若覆夏屋者矣鄭云覆猶茨瓦也夏屋今之門廡也其形旁廣而卑)如
絲帛(皇覽冢墓記云蚩尤冢在東郡壽張縣城中高七尺民常以十月祀之有赤氣出如一疋絲帛)
(民名爲蚩尤旗補案龍魚河圖云黃帝攝政有蚩尤刀兄弟八十一人並獸身人語銅鐵額食沙造五兵杖)
(戟大弩威振天下誅殺無道萬民欽命黃帝行天子女事黃帝以仁義不能禁止蚩尤乃仰天而歎天遣玄)
(下授黃帝兵符伏蚩尤後天下復擾亂黃帝遂畫蚩尤形像以威天下咸謂蚩尤不死八方皆爲殄滅山海經)
(云黃帝令應龍攻蚩尤請風伯雨師以從大風雨黃帝乃下天女曰魃以止雨雨止遂殺蚩尤孔安國曰九黎)
(君號蚩尤是也又案天官書曰元光元狩蚩尤之旗再見張則半天其後京師師四出誅夷狄者數十年而伐)
(胡尤甚附)累石爲冢(鄧德明南康記曰白水有高巖臨水頂有㭍侯墓遥望松柏卒歲不彫說者云)
(墓處極峻及累石爲冢又别有金錢藏不可得開若欲由上必遇雷晦之異夜時見光色如電之爛所謂金精)
(也補)以石爲藏(續述征記云碣山梁孝王冢以石爲藏行一里許到藏中中有數尺水有大鯉魚靈)
(異人不敢犯有至藏者輒有獸噬之其獸似豹)積土成山(鹽鐵論見上)築起大墳(三輔)
(决錄云竇后父名倚遭秦亂隱身釣魚墜淵而卒后登尊號遣使者于父墜所築起大墳)書生語地
(錄異傳云見前篇)老父安墳(晉書云陶侃微時丁艱將葬家中忽失牛而不知所在遇一老父謂)
(曰前崗見一牛眠山汙中其地若葬位極人臣矣又指一山云此亦其次當世出二千石言訖不見侃尋牛得)
(之因葬其處以所指别山與周訪訪父葬焉果爲刺史自訪以下三世爲益州四十一年如其所言云補案志)
(怪集亦載附)馬行掊地(博物志云見前篇)車不肯前(襄陽耆舊傳云秦頡者字幼起)
(往南陽過宜城中一家東向大道住車往視之此居處可作冢後喪還至此住車處喪車不肯前故更爲市此)
(宅葬之)泗水却流(論衡云見前篇)松柏西靡(皇覽冢墓記云東平王冢在東平傳言王)
(思歸京師其冢上松栢皆西靡)白虎據墳(吳越春秋見前)大蛇繞墳(南康記云獻山大唐)
(下流三十里有漢太傅陳蕃冢昔值軍亂聞墓有寶三軍爭掘忽有大蛇圍繞墳崩雷雨晦冥竟不得發案)
(竇武傳云初武母産武而并産一蛇送之林中後母卒及葬未窆有大蛇自榛草而出徑至喪所以頭擊柩涕)
(血皆流俯仰蛣屈若哀泣之容有頃而去附)成樓閣之狀(皇覽冢墓記云趙簡子墓在臨水縣)
(界冢上氣成樓閣之狀)有絃管之聲(異苑云潁川諸葛閭字道明墓在楊州莊蔣山之西每至)
(隂雨冢中輒有絃管之聲)墓門肅肅(潘岳寡婦賦云動懷兮奈何言陟兮山阿墓門兮肅肅修隴兮)
(峩峩孤鳥嚶嚶兮悲鳴長松萋萋兮振柯哀欝結兮交集淚横流兮滂沱蹈共姜兮明誓詠栢舟兮清歌補)
北邙壘壘(張載七哀詩云北邙何壘壘高陵有四五借問誰家冢皆云漢世主)昭王墓(荆州)
(圖記曰江陵縣東七十里有楚昭王墓高四丈餘王仲宣登樓賦所謂西接昭丘是也)桓公墳(原注)
(桓公墳隴在南山之阿管仲墳側亦案括地志齊桓公墓在臨淄縣南二十一里牛山上名鼎足山一名牛)
(首堈一所三墳晉永嘉末人發之初得版次得水銀池有氣不得入經數日乃牽犬入中得金蠶數十簿珠𥜗)
(玉匣繒綵軍器不可勝數又以人殉葬骸骨狼藉也補)滕侯璲(會稽記云大司馬滕公冢山下路猶)
(謂之滕侯𡑞)簡子塚(皇覽冡墓記云見上)壯士塚(三齊記田開疆公孫接古冶子三壯士冢)
(在齊城東南三百步蕩隂里中力案晏子春秋云公孫接田開疆古冶子事景公以勇摶虎聞晏子過而趨)
(三子者不起晏子入見公曰君所蓄勇力之士危國之器也不若去之因請公使人少餽之二桃曰三子何不)
(計功而食桃公孫接仰天而歎曰接一搏&KR2210;而再搏乳虎若接之功可以食桃而無與人同矣援桃而起田開)
(疆曰吾伏兵而卻三軍者再若開疆之功亦可以食桃而無與人同矣援桃而起古冶子曰吾嘗從君濟于河)
(黿御左驂以入砥柱之流當是時也冶少不能游潛行逆流百步順流九里得黿而殺之左操驂尾右挈黿頭)
(鶴躍而出津人皆曰河伯也若冶視之則大黿之首若冶之功亦可以食桃而無與人同矣二子何不反桃抽)
(劍而起公孫接田開疆曰吾勇不子若功不子逮取桃不讓是貪也然而不死無勇也皆反其桃挈領而死古)
(冶子曰二子死之冶獨生之不仁恥人以言而夸其聲不義恨乎所行不死無勇亦反其桃挈領而死公殮之)
(以服葬之以士禮焉補)淑人丘(穆天子傳云天子南葬盛姬于樂池之南諡曰哀淑人是曰淑人丘)
百夫冢(南康記曰南野有百夫冢)三女墳(越記云闔閭葬女于邽西名爲三女墳)牛山
之阿(齊地記云齊桓公冢在牛山山西八里有仲父冢公葬牛山之阿)首陽之南(杜預遺令)
(曰自表營洛陽城東首陽之南爲將來兆域顔案路史曰夷齊冢廟在蒲之蒲阪首陽山之南馬融師古之)
(說同而高誘乃以爲洛東南去二十里之首陽山杜預阮籍之徒咸以爲然更謂二子餓死在是即今二山皆)
(有夷齊冢廟九域志兩從之戴延之竊以爲疑按夷齊之蹤當在河東首山者雷首也是爲中條一曰薄山一)
(山九名即萯山也據河南郡城東北十里首陽山上有首陽祠夷齊所居而黃太史猶以或者指武師渡孟津)
(二子叩馬而諫當以洛陽爲是夫首山之名所在固不一曹大家云在隴西而今隴西有地曰首陽東有鳥鼠)
(山謂之首陽而許叔重言首陽則正在遼西今遼之和順東實有山曰首陽俱有祠廟其在吳郡亦有首山豈)
(得徧爲據邪石曼卿云死蒲阪者恥周之事而死于堯舜之區庶幾見揖遜之風焉則亦非洛陽矣附)爲
壽藏(華嶠後漢書曰趙岐先自爲壽藏圖季札子産晏嬰叔向四像居賓位又自畫其像居主位皆爲讚)
(頌髮案岐勅子曰我死之後墓中聚沙爲牀布簟白衣散其上覆以單被即日便下下訖便掩岐多所述作)
(著孟子章句三輔决錄傳于時附)號玄冢(楊雄冢錄見前)構玄宫(曹植平原㦤公主誄國號)
(既崇哀爾孤獨配爾君子華宗貴族爵以列侯銀艾優渥成禮于宫靈輀交榖生雖異室殁同山岳爰構玄宫)
(玉石交連朱房皓壁日曜電鮮補)搆玄室(張衡冢賦云乃樹靈木戎戎繁霜周旋顧盻亦各有行乃)
(相厥宇乃立厥堂直之以䋲正之以日有覺其林以搆玄室奕奕將將崇横廣宇在冬不凉在夏不暑補)賜
便房(漢書曰霍光死賜便房黃腸題凑各一具服虔注曰便房藏中便坐也蘇林曰以柏木黃心致累棺)
(外故曰黃腸木頭皆内向故曰題湊)超峻壟(張衡冢賦云刊藂林鑿磐石超峻壟構大椁高岡冠其南)
(平原承其北列石限其壇羅竹藩其域補)象祁連(漢書霍去病傳云元狩六玄年去病薨上悼之發屬國)
(甲軍陳自長安至茂陵爲冢象祁連山兵案去病爲人少言不泄有氣敢往上嘗欲教之孫吳法對曰顧方)
(略何如耳不至學古兵法上爲治第令視之對曰匈奴不滅無以家爲也由此上益重愛之然少而侍中貴不)
(省士其從軍上爲遣太官齎數十乘既還重車餘棄梁肉而士有饑者其在塞外卒乏粮或不能自振而去病)
(尚穿域躢鞠也事多此類附)象盧山(漢書衞青尚平陽公主後與主合葬起冢象盧山)銅爲
椁(董覽天地記云闔閭墓鑄銅爲椁地理書云衞青尚平陽公主後與主合葬冢在華山葬時發土得銅椁)
(一枚)石爲冢(王隱晉書云曹疑葬金鄉縣北鑿石爲冢)喪共廞衣(周禮司服職云大喪共其)
(復衣服歛衣服奠衣服廞衣服皆掌其陳序鄭注云廞衣服所藏于椁中者)明衣用布(儀禮士喪)
(禮云明衣裳用布鄭注曰所以親身爲圭潔也)塗車芻靈(檀弓云塗車芻靈自古有之明器之道也)
(鄭注云芻靈束茅爲人芻謂之靈者神之類)珠𥜗玉匣(西京雜記云漢帝送死皆珠𥜗玉匣匣形)
(如鎧甲連以金縷武帝匣上皆鏤爲蛟龍鸞鳳龜麟之象世謂爲蛟龍玉匣補)明器之道多陳
省納(喪服小記云陳器之道多陳而省納之可也省陳而盡納之可也)明器備而不用
(檀弓云孔子謂爲明器者知喪道矣備物而不可用也其曰明器神明之也)明器有形無實
(鹽鐵論曰古者明器有形無實示民不用也)束茅爲人(檀弓鄭注云見上)刻石爲栢
(三輔故事秦始皇葬驪山明月珠爲日月水銀爲大海金銀爲鳬鶴又刻玉石爲松栢)桐車不可
馳(傅玄挽歌見前篇)瓦鷄焉能鳴(陸機挽歌辭云見前篇)石鏡一枚(蜀王本紀)
(云成都有丈夫化爲女子顔色美好盖山精也蜀王娶以爲妻不習水土疾病欲歸國蜀王畱之無幾物故蜀)
(王發卒之成都郭中葬蓋地數畝高七丈號曰武擔以石作鏡一枚表其墓)水銀爲海(三輔故事)
(見上)璢璃爲魚(王子年拾遺記云始皇冢中以璢璃雜寶爲龜魚)石麒麟(西京雜記云五)
(柞宫有五柞樹皆連屬抱上枝蔭覆數十畝其宫西有青梧觀觀前有三梧桐樹下有石麒麟二枚刊其脇爲)
(文字是秦始皇驪山墓上物也頭高一丈三尺東邊者前左脚折折處有赤如血父老謂其有神皆含血屬筋)
(焉補)玉蟾蜍(西京雜記云廣川王發晉靈公冢得玉蟾蜍一枚大如拳腹空容五合水光潤如新王取)
(以盛書滴補)玉鳬(越絶書已見前篇)白狐(西京雜記云廣川王發欒書塚有一白狐見人驚走)
(左右遂擊之傷其左脚其夕王夢一丈夫鬚眉盡白來謂王曰何故傷吾左脚乃以杖扣王左脚王覺脚腫痛)
(生瘡至死不差補)金蠶(括地志云齊桓公墓見前)金鶴(三輔故事見上)樹檟(左傳吳將伐齊)
(越子率其衆以朝焉王及列士皆有饋賂吳人皆喜唯子胥懼曰是豢吳也夫諫曰越在我心腹之疾也壤地)
(同而有欲于我夫其柔服求濟其欲也不如早從事焉得志于齊猶獲石田也無所用之越不爲沼吳其冺矣)
(使醫除疾而曰必遺類焉者未之有也弗聽使于齊屬其子于鮑氏爲王孫氏反役王聞之使賜之屬鏤以死)
(將死曰樹吾墓檟檟可材也吳其亡乎三年其始弱矣盈必毁天之道也補)樹松(潛夫論云見前)四
危以備法當滅族(管輅别傳云輅隨軍西行過毌丘儉墓下倚樹哀吟精神不樂人問其故)
(輅曰林木雖茂無形可久碑誄雖美無後可守玄武藏頭蒼龍無足白虎銜尸朱雀悲哭四危以備法當滅族)
(不過二載其應至矣卒如其言補)
北堂書鈔卷九十四
