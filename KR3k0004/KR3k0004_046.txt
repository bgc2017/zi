北堂書鈔卷四十六
唐虞世南撰
明陳禹謨補註
封爵部上
總篇一親戚封二
總篇一
明王之所貴者爵也(禹書云)主之勸者爵(商君書云凡人主之所以勸民)
(者官也)爵禄者人臣之銜轡(淮南子云)爵尊禄重圖難犯危(管于)
(云爵不尊禄不重不輿圖難犯危)爵以馭貴(周禮大宰職云一曰爵以馭其貴也)爵以辯
貴以賢制爵(周禮司徒職云以賢制爵則民慎德也)以德詔爵(司士職云以德)
(詔爵)爵有德封有功(白虎通云景風至爵有德封有功)以著其德(白虎通云必封)
(諸侯何重民之至也善惡比而易故知擇賢而封使治其民以著其德極其才上以尊天子備藩輔下以子養)
(百姓施行其道補)論功封爵(晉百官表注云高祖定天下論功封爵一百三十有三人大侯邑至)
(萬戶小者五六百戶)任官然後爵之稱人美則爵之修天爵
則人爵從之爵罔及惡德惟其賢我有好爵吾與
爾縻之王三錫命懷萬邦也利建侯建萬國
建侯樹屏開國承家以蕃王室蕃衛天子(史記高祖)
(功臣表序云書曰恊和萬國遷於夏商或數千歲蓋周封八百幽厲之後見於春秋尚書有唐虞之侯伯歷三)
(代千有餘載自全以蕃衛天子豈非篤於仁義奉上法哉補)上以尊天子下以子百
姓(白虎通見上注)取象剛柔(晉百官表注曰王者之制公侯伯子男五等)取法於雷
(漢光武紀建武二年正月益封諸侯大國四縣博士丁恭議曰古帝王封諸侯不過百里故利以建侯取法於)
(雷強幹弱枝所以為治也今封諸侯四縣不合法制帝曰古之亡國皆以無道未嘗聞功臣地多而滅亡者乃)
(遣謁者即授印綬補)封諸侯以夏養賢也(白虎通曰封諸侯以夏何陽氣盛養故封諸侯)
(盛養賢也封立人君陽德之盛者補)繼世以立諸侯象賢也(白虎通)爵人於
朝與士共之(白虎通云爵人於朝者示不私人以官與衆共之義也)封侯於廟不
自專也(白虎通云封諸侯於廟者示不自專也明法度皆祖之制也舉事必告焉補)名山大
澤不以封(白虎通曰不以封者與百姓共之不使一國獨專也山木之饒水泉之利千里相通所以)
(均有無贍不足)巖險之邑不以封(魏書相國晉王奏)斬一將封侯(袁子云)
從無爵封侯(王粲爵論云後世賞人不由等級從無爵封為列侯也)大者食邑小
者食鄉亭(解語云功隨大小而侯也)大侯萬家(史記高祖功臣表序云漢興功臣受封者)
(百有餘人天下初定故大臣名都散亡戶口可得而數者十二三是以大侯不過萬家小者五六百戶按索)
(隱曰高祖功臣百三十七人兼外戚及王子凡一百四十三人受封補)地方百里立社
於國(雜事云天子大社以五色土為壇封諸侯各以其所方之色以立社于其受土也)臣其吏
民(漢書解語云大小隨邑縣鄉所食也)國爲己土衆皆我民(陸機云立五等則知國為)
(己土衆皆我民)大小相維萬國相維(功臣表云)國以及苗裔(史記功臣)
(表序云封爵之誓曰使黃河如𢃄太山若礪國以永寧爰及苗裔按應劭注曰𢃄衣𢃄也礪砥石也河當何)
(時如衣𢃄山當何時如厲石言如𢃄礪國乃絶耳補)五等之制始於皇唐(陸機云五等之)
(制始於皇唐郡縣之制創於秦漢也)立爵五等(晉百官表注云周道興隆三聖制法立爵五等封國)
(八百親親建國則周公宅魯康叔啟衛賢賢表德則太公封齊也)制土三等(白虎通云制土地三)
(等何因土地有高下中三等)五等法五行三等法三光(白虎通云爵五等者法五)
(行也三等者法三光也)能移於衆謂之公(逸周書正按白虎通曰公者公無私之意補)
樹名生物謂之侯(逸周書也按白虎通曰侯者候候逆順也補)齊衆時作謂
之伯(逸周書者按白虎通曰伯百也補)孳孳恤下曰子(環濟要略云孳孳恤下子之稱)
任治政事曰男(環濟要略云男任也任治政事受王命為君也)剖符之封析圭
之爵(司馬相如喻巴蜀檄云夫邊郡之士觸白刃冐矢石人懷怒心如報私讐故有剖符之封析圭為爵)
(位為通侯居列東第補)金章朱綬(晉百官表注云三等諸公周官也金章朱綬)金章紫
綬(百官表云縣侯漢官也自縣已下通號列侯金章紫綬)公執桓圭(周禮大宗伯職云以玉作)
(六瑞以等邦國王執鎮圭公執桓圭侯執信圭伯執躬圭子執穀璧男執蒲璧補按鄭注云公二王之後及王)
(之上公雙植謂之桓桓宫室之象所以安其上也桓圭蓋亦以桓為瑑飾圭長九寸附)侯執信圭
伯執躬圭(鄭注云信當為身聲之誤也身圭躬圭蓋皆象以人形為瑑飾文有麄縟耳欲其慎)
(行以保身圭皆長七寸補)子執穀璧男執蒲璧(鄭注云穀所以養人蒲為席所以安人二)
(玉蓋或以穀為飾或以蒲為瑑飾璧皆徑五寸不執圭者未成國也補)五命賜則(周禮大宗伯職)
(云以九儀之命正邦國之位一命受職再命受服三命受位四命受器五命賜則六命賜官七命賜國八命作)
(牧九命作伯謂案鄭注云則者法也出為子男玄則地未成國之名補)七命賜國(鄭注云王之卿)
(六命出封加一等者補)八命作牧(鄭注云謂侯伯有功德者加命得專征伐於諸侯補)九命
作伯(鄭注云上公有功德者加命為二伯得征五侯九伯者補)以五爲節(周禮典命掌諸侯之)
(五儀諸臣之五等之命上公九命為伯其國家宫室車旗衣服禮儀皆以九為節侯伯七命其國家宫室車旗)
(衣服禮儀皆以七為節子男五命其國家宫室車旗衣服禮儀皆以五為節補)受命器於王室
(左傳)錫爾介圭以作爾寶金路九就同姓以封(周禮巾車)
(職云掌公車之政令辨其用與其旗物而等敘之以治其出入王之五路一曰玉路錫樊纓十有再就建大常)
(十有二斿以祀金路鉤樊纓九就建大旂以賓同姓以封象路朱樊纓七就建大赤以朝異姓以封革路龍勒)
(條纓五就建大白以即戎以封四衛木路前樊鵠纓建大麾以田以封蕃國補)象路七就異姓以
封革路龍勒以封四衛(見上)木路鵠纓以封蕃國(並見上)
子弟封者爲諸侯(蔡邕獨斷云侯王之子弟封者為諸侯也)異姓者爲徹侯
(獨斷云異姓諸侯封者為徹侯避武帝諱曰通侯也)小國隨時會見(獨斷云其小國侯以肺腑)
(宿衛親公主子孫奉墳墓在京者亦隨時見會謂之猥朝侯也補)
親戚封二
王者始起封諸父昆弟(白虎通云王者始封諸父昆弟示與已共財之義故可以共土)
(也)天下太平乃封親屬(白虎通云天下太平乃封親屬者示不私也)封建親
戚(左傳王將以狄伐鄭富辰諫曰不可臣聞之太上以德撫民其次親親以相及)竝建母弟(左傳)
(云召伯盈逐王朝奔楚使告於諸侯曰昔武王克殷成王靖四方康王息民並建母弟也)割名都以
建周親(范曄後漢書章帝紀論云章帝割裂名都以崇周親)推私恩以分子弟(史記)
(王子侯表序云制詔御史諸侯王或欲推私恩分子弟邑者令各條上)褒有德(史記諸侯年表太史)
(公曰殷以前尚矣周封五等公侯伯子男然封伯禽康叔於魯衛地各四百里親親之義褒有德也)愛
所愛(韓詩外傳云惟明主能愛其所愛闇主則必危其所愛夫文王非無便辟親比已者超然乃舉太公)
(於舟人而用之豈私之哉文王欲立貴道欲白貴名兼制天下以惠中國而不可以獨故舉是人而用之貴道)
(果立貴名果白兼制天下立國七十二姬姓獨居五十二周之子孫苟不狂惑莫不為天下顯諸侯夫是之謂)
(能愛其所愛矣補)犬牙相制(漢文帝紀云高帝崩丞相陳平等謀立代王郎中令張武等議願稱)
(疾無往以觀其變中尉宋昌進曰羣臣之議皆非也夫秦失其政豪傑並起人人自以為得之者萬數然卒踐)
(天子位者劉氏也天下絶望一矣高帝王子弟地犬牙相制所謂磐石之宗也天下服其彊二矣漢興除秦煩)
(苛約法令施德惠人人自安難動搖三矣故大臣因天下之心而欲迎立大王大王勿疑也補)封城相
近(晉起居注武帝詔)輔衛王室(史記諸侯年表曰武王成康所封數百而同姓五十五地上不)
(過百里下三十里以輔衛王室)鎮撫四海承衛天子(年表又云天下初定骨肉同姓少故)
(廣彊庶孽以鎮撫四海用承衛天子也補)蕃輔京師(年表又曰吳楚時前後諸侯或以適削地是以)
(燕代無北邊郡吳淮南長沙無南邊郡齊趙梁楚支郡名山陂海咸納於漢諸侯稍微大國不過十餘城小侯)
(不過數十里上足以奉貢職下足以貢祭祀以蕃輔京師而漢郡八九十形錯諸侯間犬牙相臨秉其阸塞地)
(利彊本幹弱枝葉之勢也尊卑明而萬事各得其所矣索隱曰適音宅或作過補)大宗維翰
宗子維城同姓五十五(諸侯年表見前)淮南之四子(漢淮南王傳云)
(孝文八年憐淮南王王有子四人年皆七八歲迺封子安為阜陵侯子勃為安陽侯子賜為陽周侯子良為東)
(城侯補)齊王子七人(漢書文帝紀云四年封齊悼惠王肥子七人為列侯按齊悼惠王肥高)
(祖六年立孝惠二年入朝帝與齊王燕飲太后前置齊王上坐如家人禮太后怒迺令人酌兩巵鴆酒置前令)
(齊王為壽齊王起帝亦起欲俱為壽太后恐自起反巵齊王怪之因不敢飲陽醉去問知其鴆迺憂自以為不)
(得脫長安内史士曰太后獨有帝與魯元公主今王有七十餘城而公主乃食數城王誠以一郡上太后為公)
(主湯沐邑太后必喜王無患矣於是齊王獻城陽郡以尊公主為王太后呂太后喜而許之補師古曰王太后)
(為齊王太后也言以母禮事之所以自媚也附)封周公於曲阜(史記魯周公世家云封周公於)
(少昊之虚曲阜按括地志云兖州曲阜縣外城即魯公伯禽所築也補)封康叔於河淇(史記)
(衛康叔世家云以武庚殷餘民封康叔為衛君於河淇間故商墟按宋忠云今定昌也補)周公宅
魯康叔啓衛(晉百官表注云周道興隆三聖制法以懿親建國則周公宅魯云云)桓公封
鄭(史記鄭桓公世家云鄭桓公友者周厲王少子而宣王庶弟也宣王立二十二年友初封於鄭按索隱)
(曰鄭縣名屬京兆補)周章君吳(史記吳太伯世家云武王克殷求太伯仲雍之後得周章以君吳因)
(而封之)封之於畢(史記魏世家云畢公高與周同姓武王封之於畢按杜預注曰畢在長安縣)
(西北補)封之韓原(史記韓世家云韓之先與周同姓其後苗裔事晉得封於韓原曰韓武子按)
(括地志云韓原在同州韓城縣西南八里補)建爾元子俾侯於魯周公拜
前魯公拜後(公羊傳云世室屋壊世室者何魯公之廟也周公稱太廟魯公稱世室羣公稱宫此)
(魯公之廟也曷為謂之世室世室猶世世也世世不毁也周公何以稱太廟於魯封魯公以為周公也周公拜)
(乎前魯公拜乎後曰生以養周公死以為周公主然則周公之魯乎曰不之魯也封魯公以為周公主然則周)
(公曷為不之魯欲天下之一乎周也補)援梧葉而封虞(吕氏春秋成王與唐叔虞燕居剪梧)
(桐葉以為圭而授唐叔虞曰余以此封汝唐叔虞喜以告周公周公以請曰天子封虞耶成王曰余一與虞戲)
(也周公對曰臣聞之天子無戲言言則史書之工誦之士稱之於是遂封唐叔虞於晉周公旦可謂善說矣一)
(稱而成王益重言明愛弟之義有輔王室之固補)得葉以與弟(說苑云周成王幼與弟戲於地)
(得葉以與弟曰以此封汝周公曰選王曰戲耳不封也周公曰王者重言封人而悔者不信於是遂封之也)
克庸祇德邦之于蔡骨肉之親粲然不殊(漢書宣帝紀云詔曰)
(蓋聞象有罪舜封之骨肉之親粲而不殊其封故昌邑王賀為海昏侯按師古注曰粲明也殊絶也當明於)
(仁恩不離絶也補)
北堂書鈔卷四十六
