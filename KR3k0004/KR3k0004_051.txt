北堂書鈔卷五十一
唐虞世南撰
明陳禹謨補註
設官部三
太宰太尉
大司馬大將軍
太宰
太宰古官金章紫綬(晉百官表注云云五時朝服進賢三梁冠珮山玄玉官品第一也)
冢宰之官以成道(家語云古之御天下者以六官總治焉冢宰之官以成道司徒之官以成)
(德宗伯之官以成仁司馬之官以成聖司寇之官以成義司空之官以成禮補)統理百官均平
四海百官總已贊王聽治(周禮太宰職云王視治朝則贊聽治鄭玄注治)
(朝在路門外羣臣治事之朝王視之則助王平斷)正百官正百工掌邦治
(周禮天官職惟王建國辨方正位體國經野設官分職以為民極乃立天官冢宰使率其屬而掌邦治鄭注治)
(謂六官之職)主國政布治于邦國(周禮太宰職云太宰掌以正月之吉始和布治)
(于邦國都鄙乃縣治象之法于象魏使萬民觀治象挾日而斂之)乃施典于邦國(又云太宰)
(乃施典于邦國而建其牧立其監設其參傅其伍陳其殷置其輔鄭注乃者更申勅之以侯伯有功德者加命)
(作州長謂之牧監一國參謂卿三人伍謂大夫五人也殷謂衆士輔府史庶人在官者也)乃施法于
官府(又云太宰乃施法于官府而建其正立其貳設其考陳其殷置其輔鄭注正謂冢宰司徒宗伯司馬)
(司寇司空也貳謂小宰小司徒小宗伯小司馬小司寇小司空也考成也)乃施則于都鄙(又云)
(太宰乃施則于都鄙而建其長立其兩設其伍陳其殷置其輔鄭注長謂公卿大夫王子弟食采邑者兩謂兩)
(卿不言三卿者不足於諸侯補)以六典佐王(一曰治典以經邦國二曰教典以安邦國三曰禮典)
(以和邦國四曰政典以平邦國五曰刑典以詰邦國六曰事典以富邦國)以八柄詔王(又云太宰)
(以八柄詔王馭羣臣一曰爵以馭其貴二曰禄以馭其富三曰予以馭其幸四曰置以馭其行五曰生以馭其)
(福六曰奪以馭其貧七曰廢以馭其罪八曰誅以馭其過)以六職辨邦治(又小宰職云一曰治)
(職以平邦國二曰教職以安邦國三曰禮職以和邦國四曰政職以服邦國五曰刑職以詰邦國六曰事職以)
(富邦國補)以六屬舉邦治(又云小宰以官府之六屬舉邦治一曰天官二曰地官三曰春官四)
(曰夏官五曰秋官六曰冬官)以六聮合邦治(又云小宰以官府之六聮合邦治一曰祭祀之)
(聮事二曰賓客之聮事三曰喪荒之聮事四曰軍旅之聮事五曰田役之聮事六曰斂弛之聮事)以八
成經邦治(又云小宰以官府之八成經邦治一曰聽政役以比居二曰聽師田以簡稽三曰聽閭里)
(以版圖四曰聽稱責以傅别五曰聽禄位以禮命六曰聽取予以書契七曰聽賣買以質劑八曰聽出入以要)
(會)以八法治官府(又云太宰以八法治官府一曰官屬以舉邦治二曰官職以辨邦治三曰)
(官聮以會官治四曰官常以聽官治五曰官成以經邦治六曰官法以正邦治七曰官刑以糾邦治八曰官計)
(以弊邦治)以八則治都鄙(又云太宰以八則治都鄙一曰祭祀以馭其神二曰法則以馭其官)
(三曰廢置以馭其吏四曰禄位以馭其士五曰賦貢以馭其用六曰禮俗以馭其民七曰刑賞以馭其威八曰)
(田役以馭其衆)以六計弊羣吏(乂小宰以聽官府之六計弊羣吏之治一曰廉善二曰廉能三)
(曰廉敬四曰廉正五曰廉法六曰廉辨)以六敘正羣吏(又云小宰以官府之六叙正羣吏一)
(曰以敘正其位二曰以敘進其治三曰以敘作其事四曰以敘制其食五曰以敘受其會六曰以敘聽其情)
以九兩繫邦國之民(又曰太宰以九兩繫邦國之民一曰牧以地得民二曰長以貴得民)
(三曰師以賢得民四曰儒以道得民五曰宗以族得民六曰主以利得民七曰吏以治得民八曰友以任得民)
(九曰藪以富得民)以九貢致邦國之用(又云太宰以九貢致邦國之用一曰祀貢二曰)
(嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢)以八統馭萬民
(又云太宰以八統詔王馭萬民一曰親親二曰敬故三曰進賢四曰使能五曰保庸六曰尊貴七曰達吏八曰)
(禮賓)以九職任萬民(又云太宰以九職任萬民一曰三農生九穀二曰園圃毓草木三曰虞衡)
(作山澤之材四曰藪牧養蕃鳥獸五曰百工飭化八材六曰商賈阜通貨賄七曰嬪婦化治絲枲八曰臣妾聚)
(斂疏材九曰閒民無常職轉移執事)以九賦斂財賄(又云太宰以九賦斂財賄一曰邦中之賦)
(二曰四郊之賦三曰邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦)
(九曰幣餘之賦)以九式均財用(又云太宰以九式均財用一曰祭祀之式二曰賓客之式三曰)
(喪荒之式四曰羞服之式五曰工事之式六曰幣帛之式七曰芻秣之式八曰匪頒之式九曰好用之式)計
羣吏(又曰太宰三歲則大計羣吏之治而誅賞之)制國用收舉五穀播
時百穀西陽王以宗室加禮(晉起居注咸康元年以太宰西陽王義宗室長)
(厚特加禮敬依安平王故事設床帳于後也)何太傅以耆艾進位(晉書何曾進位太傅)
(以老年屢乞遜位詔曰司徒所掌務煩不可久勞耆艾其進太宰侍中如故朝會劒履乘輿上殿如漢相國蕭)
(何千秋魏太傅鍾繇故事補)
太尉
太尉古官金印紫綬(晉百官表注下按漢百官表應劭注曰自上安曰尉武官悉以爲)
(稱補)掌武事(漢百官表云)郊祀之事掌亞獻(漢書百官志云太尉公一人掌四方)
(兵事功課歲盡即奏其殿最而行賞罰凡郊祀之事掌亞獻大喪則告諡南郊凡國有大造大疑則與司徒司)
(空通而論之國有過事則與三公通諫争之補)定大疑通政事(見上)贊俊傑遂賢
良興仁隆化(古今通典云興仁隆化幽贊神明奉度順道使灾不生)綱維皇室
(魏志明帝寢疾劉放孫資召太尉司馬宣王以綱維王室)九州用綏羣公咸治(崔駰太尉)
(箴云天官冢宰庶僚之率師錫有帝命虞作尉爰叶台極爰平國域制軍詰禁王旅惟式九州用綏羣公咸治)
(干戈載戢宿躔其紀上之云據下之云戴苟非其人斁我帝載昔周人思文公而召南詠甘棠昆吾崇夏伊摯)
(盛商季葉頗僻禮用不匡無曰我強莫余敢喪無曰我大輕戰好殺紂師百萬卒以不殳宰臣司馬敢告在際)
(補)上清三元下寧九域(隴西王泰爲太尉册曰惟君爲世家親則宗臣其上清三元下)
(寧九域永欽洪範以康濟宇宙敬哉補按初學記册曰朕惟君行爲時表親則宗臣論道經邦保乂皇家是用)
(進登上台附)牟融六年典職(應劭漢官儀章帝詔曰司空牟融典職六年勤勞不怠其以融)
(爲太尉錄尚書事)趙峻二世掌機(又云沖帝丁酉策書太尉趙峻二世掌典機衡有匪石不)
(貳之心大司農李固公族之苗忠直不回有史魚之風今以峻為太傅固為太尉與大將軍冀參錄尚書事補)
每陳諫争(東觀漢記楊震為太尉性忠誠每諫争中常侍樊豐等譖之收印綬歸本郡震到洛陽都)
(亭謂門生曰吾蒙恩居上司奸臣狡猾而不能誅寵嬖傾亂而不能禁何面目以見日月遂飲鴆而死)臨
朝謇諤(謝承集云永平之初太尉鄭洪臨朝謇諤日旰忘食)周勃厚重少文(漢書高祖)
(曰周勃厚重少文然安劉氏者必勃也可使為太尉)華歆清素寡欲(曹植輔臣論曰清素寡欲)
(明敏特達志存太虚安心玄妙處平則以和養德遭變則以斷蹈義華太尉歆之謂也)王龔在位
恭愼(漢書王龔為太尉在位恭慎自非公事不通州郡書記其所辟命皆海内長者)鄧彪在位
清白(東觀漢記鄧彪為太尉在位清白公廉)鄭弘曲躬自卑(謝承漢書云鄭弘為太尉)
(舉主第五倫為司空班次在下每正朔朝見弘曲躬自卑帝知遂置雲母屏風分隔之由此為故事)郄鑒
沖心愈約(晉書郄鑒進位太尉雖在公位中心愈約勞謙自處誦玩典墳咸寧中寢疾上疏遜位也)
楊秉不惑酒色(張璠漢記楊秉為太尉嘗曰我有三不惑酒色財也則天下稱為名公)劉
寔不治産業(王隱晉書劉寔拜太尉不治産業居無第宅禄賜皆給付親舊家無餘財)脫粟
布被(謝承後漢書曰朱寵為太尉家貧食脱粟飯卧布被朝廷賜錦被梁肉皆不敢當)菲食惡
衣(失姓氏)仲舉歎黃憲(後漢陳蕃拜太尉臨朝歎曰黃憲在吾不敢先佩印綬)道徽
舉蔡謨(晉書郄鑒進位太尉篤疾舉蔡謨自代謂按郄鑒疏曰太常臣謨平簡貞正素望所歸可為)
(都督徐州刺史臣亡兄息晉陵内史邁謙愛養士甚為流亡所宗又是臣門戶子弟堪任兖州刺史是以敢希)
(祁奚之舉補初鑒值永嘉喪亂在鄉里甚窮餒鄉人以鑒名德轉供給之時兄子邁外甥周翼並小常携之就)
(食鄉人曰恐不能兼有所存鑒於是獨往食訖以飯著兩頰邊還吐與二兒後並得存邁位至護軍翼為剡縣)
(令附)固讓不就(謝漢書鄭洪爲太尉固讓云云)稱疾不退(魏志華歆拜太尉歆稱病乞退)
(讓位於管寧帝不許臨當大會乃遣散騎常侍繆襲奉詔喻旨曰君其力疾就會以惠予一人將立席几筵命)
(百官總已以須君到朕然後御坐又詔襲須歆必起乃還歆不得已乃起)年老固辭(晉書劉寔拜太)
(尉自陳年老固辭上不許賜几杖宅一區不朝萬按太安初寔轉太傅以老病遜位賜安車駟馬錢百以侯)
(就第附)篤疾請代(晉書郄鑒傳見前)病免賜俸終身(東觀漢記鄧彪為太尉在)
(位清白為百僚式視事以疾乞骸骨賜策罷贈錢三十萬在所以二千石奉終其身補)告老以侯
就第(劉寔見前)寇賊策免(後漢太尉徐防以災異寇賊策免就國始自防也按東觀記曰郡)
(國被水災北州湮没死者以千數災異數䧏西羌反叛殺掠人吏京師淫雨蟊賊傷稼穡防比上書自陳過咎)
(遂策免補)災異策免(見上)以日蝕免(東觀云太尉張輔鄭弘徐防趙喜並以日蝕免)以
流星免(後漢太尉皇甫嵩以流星策免按續漢書曰以日有重珥免補)
大司馬
古之御天下以六官司馬之官以成聖(家語注云聖通也征伐所以通)
(天下成聖者聖功於是成也補)絳服玄玉(晉官品令司馬官品第一武冠絳朝服佩山玄玉)金
印紫綬(漢書百官表云武帝元狩四年初置大司馬以冠將軍之號宣帝地節三年置大司馬不冠將)
(軍亦無印綬官屬成帝綏和元年初賜大司馬金印紫綬置官屬禄比丞相去將軍哀帝建平二年復去大司)
(馬印綬官屬冠將軍如故元壽二年復賜大司馬印綬置官屬去將軍位在司徒上有長史秩千石補按應劭)
(曰司馬主武也諸武官亦以為號師古曰冠者加於其上共為一官也附)以冠將軍之號
位在司徒上禄比丞相(並漢書百官表見上)平尚書事(漢官解故)司
馬主天(韓詩外傳云司馬主天司空主土司徒主人)司馬主兵(白虎通云司馬主兵不言)
(兵而言馬者陽乾之所為行兵用馬不以傷害為文故言馬也)施邦國之政(周禮大司馬云乃以)
(九畿之籍施邦國之政職方千里曰國畿其外方五百里曰侯畿又其外方五百里曰甸畿又其外方五百里)
(曰男畿又其外方五百里曰采畿又其外方五百里曰衛畿又其外方五百里曰蠻畿又其外方五百里曰夷)
(畿又其外方五百里曰鎮畿又其外方五百里曰蕃畿)平邦國之亂掌九法平
邦國(周禮大司馬職云掌建邦國之九法以佐王平邦國制畿封國以正邦國設儀辨位以等邦國進賢)
(興功以作邦國建牧立監以維邦國制軍詰禁以糾邦國施貢分職以任邦國簡稽鄉民以用邦國均守平則)
(以安邦國比小事大以和邦國鄭玄注云興猶舉也作起也起其勸善樂業之心使不惰廢也簡謂比數之稽)
(猶計也)以九法正邦國(又云以九伐之法正邦國馮弱犯寡則𤯝之賊賢害民則伐之暴内)
(陵外則壇之野荒民散則削之負固不服則侵之賊殺其親則正之放弑其君則殘之犯令陵政則杜之外内)
(亂鳥獸行則滅之)主戎馬之事(尚書孔傅云司馬官主戎馬之事)教治兵之法
(環濟要略夏官司馬云云)中春教振旅(周禮大司馬職云中春教振旅司馬以旗致民平列陳如)
(戰之陳鄭注以旗者立其民於旗下也兵者守國之備凡師出曰治兵入曰振旅皆習戰也四時各教民以其)
(一焉春習振旅兵入收衆專於農平猶正也)中冬教大閱(又云中冬教大閱鄭注春辨鼓鐸夏)
(辨號名秋辨旗物至冬大閱簡軍實)大總武事(韋昭辨釋名云大司馬者武也大總武事訓馬為武)
(者取其速行也)以整武事(物理論云高祖定天下立大司馬以整武事)統六師建九
法平諸侯正天下(晉百官表注周禮云掌邦政者所以平諸侯正天下)涼風至
白露下全組甲勵士衆(管子云涼風至白露下天子命左右司馬全組甲勵士衆)予
王爪牙違命則征害民則伐(環濟要略云夏官司馬職若有違命則征之暴)
(賢害民則伐之)宰尹樞機(漢官解故)寇賊姦宄責之司馬(尚書大傳蠻夷猾夏)
(寇賊奸宄則責之司馬也)大司馬容光玄滬觀鳳凰(河圖錄云黃帝坐玄滬與大司)
(馬容光臨觀鳳凰)周公爲司馬白魚入舟(侯謹歌詩云周公爲司馬白魚入王舟)
名應圖䜟(東觀云䜟曰孫咸征狄今以平狄將軍孫咸行大司馬事咸以武為官治圖䜟)入毗
皇家(曹植輔臣論云文武並亮權智時發奢不過制儉不損禮入毗皇家帝之股肱出作侯伯實撫東夏)
(者曹大司馬也按大司馬曹仁也仁少時不修行檢及長為將嚴整奉法令常置科於左右按以從事鄢陵侯)
(彰北征烏丸文帝在東宫為書戒彰曰為將奉法不當如征南邪傅子曰曹大司馬之勇賁育弗如也張遼其)
(次焉補)景舍辭不受賞(春秋傳大司馬景舍帥軍伐蔡侯奉社稷而歸之楚發其賞舍辭)
安世懼不敢當(漢書張安世傳云霍光薨魏相上封事言張安世上欲用之安世懼不敢當上)
(曰君而不可尚誰可者數日拜大司馬車騎將軍安世尊為諸侯身衣弋綈夫人自紡績也)吳漢在
朝唯公(續漢書吳漢傳上即位漢為大司馬華嶠漢書云漢在朝廷唯公按漢性彊力每從征伐帝)
(未安恒側足而立諸將見戰陳不利或多惶懼失其常度漢意氣自若方整勵器械激揚士吏帝時遣人觀大)
(司馬何為還言方修戰攻之其乃歎曰吳公差強人意隱若一敵國矣每當出師朝受詔夕即引道初無辦嚴)
(之日故能常任職以功名終及在朝廷斤斤謹質形於體貌漢常出征妻子在後買田業漢還讓之曰軍師在)
(外吏士不足何多買田宅乎補)張奮名爲清白(華嶠漢書張奮為大司馬在位名為清白)穰
苴文能附衆(史記晏子薦穰苴曰文能附衆武能敵國乃為大司馬)子孟可屬社
稷(漢書霍光傳云上年老寵姬鉤弋趙倢伃有男上心欲以為嗣命大臣輔之察羣臣唯光任大重可屬社)
(稷上乃使黃門畫者畫周公負成王朝諸侯以賜光後上病篤以光為大司馬大將軍輔少主)位極人
臣(晉書陳騫為太尉加黃鉞為大司馬位極人臣)石苞加羽葆鼓吹(晉書石苞為大司馬)
(進封樂陵郡公加侍中羽葆鼔吹之樂)威震海内(漢書霍光為大司馬大將軍政事一出於光威)
(震海内訖十三年百姓充實四夷賓服也)陳騫賜衮冕之服(晉書陳騫為大司馬致仕賜騫)
(衮冕之服)
大將軍
將軍漢官金章紫綬(晉書官表注)晉以爲卿號(續漢書百官志云將軍始)
(自秦晉以為卿號故置大司馬官號以冠之其後霍光王鳳等皆然)趙始受大名(漢官儀云將軍)
(周官也趙王以李牧為將軍破秦始受大名王剪灌嬰並為之)如三公(續漢書百官志云順帝即位以)
(皇后父兄弟相繼為大將軍如三公焉端按梁冀别傳曰元嘉二年又加冀禮儀大將軍朝到門若龍門謁)
(者將引增掾屬舍人令史官騎鼔吹各十人梁冀順帝皇后父補)次丞相(蔡質漢儀曰漢興置大將)
(軍驃騎位次丞相車騎衛將軍左右前後皆金紫位次上卿典京師兵衛四夷屯警補)位在三公
上奏在三公下(辨釋名曰大將軍位在三公之上昭帝時霍光為大將軍猶在丞相下晉公卿)
(秩云陳騫為大將軍位次在三公下王伸為大將軍復在三公上)安帝嫡舅爲之(續漢書百)
(官志云安帝政治衰缺始以嫡舅耿寳為大將軍常在京都)漢時貴戚爲之(辨釋名云大漢)
(時將軍貴戚為之或錄尚書事)鎮撫四夷(漢武柏梁詩)威震州郡(續漢書吳漢為大將)
(軍持節北發十郡突騎更姑幽州牧苗曾不肯應調漢斬曾威鎮州郡將其兵詣上按漢與光武會清陽諸)
(將望見漢還士馬甚盛皆曰是寧肯分兵與人耶及漢至幕府上兵簿諸將人人多請之光武曰屬者恐不與)
(人今所請又何多也諸將皆慙補)漢祖具禮拜韓信(漢書韓信傳云王欲召信拜為大將)
(軍蕭何曰王素嫚無禮今拜大將如呼小兒此乃信所以去也王必欲拜之擇日齊戒設壇場其禮乃可王許)
(之諸將皆喜人人各自以為得大將至拜乃韓信也一軍皆驚補)軍内拜衛青(漢書衛青為車)
(騎將軍擊匈奴右賢王引兵至塞天子使使者持大將軍印於軍内拜青也)卧内拜曹爽(魏志)
(曹爽為武衛將軍明帝寢疾乃引爽入卧内拜大將軍假節鉞都督中外諸軍事錄尚書事受遺詔輔少主)
衛青九卿皆拜韓信一軍皆驚(漢書韓信傳見前)梁冀賜官
騎(見前)吳漢不離公門(漢書吳漢為大將軍為人質厚少文造次不能以自達鄧禹及諸將)
(多知之數相薦舉乃得召見遂見親信常居門下愛按范曄論曰吳漢自建武世常居上公之位終始倚之)
(親諒由質簡而彊力也子曰剛毅木訥近仁斯豈漢之方乎昔陳平智有餘以見疑周勃質朴忠而見信夫仁)
(義不足以相懷則智者以有餘為疑而朴者以不足取信矣補)曹眞恭以奉上(曹植輔臣論曰)
(智慮深奥淵然難測執節平敵中表條暢恭以奉上謙以接下曹大將軍也按大將軍曹真也)
北堂書鈔卷五十一
