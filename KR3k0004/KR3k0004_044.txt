北堂書鈔卷四十四
唐虞世南撰
明陳禹謨補註
刑法部
聽訟二象刑三
肉刑四贖刑五
聽訟二
子曰聽訟吾猶人也必也使無訟乎凡聽五刑之訟
必原父子之親立君臣之義明辟以聽訟聽之棘木
之下(禮記王制云)五聲聽獄訟(周禮小司寇云以五聲聽獄訟求民情一曰辭聽二曰色)
(聽三曰氣聽四曰耳聽五曰目聽補釋曰按下五事惟辭聽一是聲而以五聲目之者四事雖不是聲亦以聲)
(為本故也按吕刑云惟貌有稽在獄定之後則此五聽亦在要辭定訖恐其濫失更以五聽觀之以求民情也)
(附)三刺斷獄訟(周禮司刺職云掌三刺三宥之法以贊司寇聽獄訟一刺曰訊羣臣再刺曰訊)
(羣吏三刺曰訊萬民一宥曰不識再宥曰過失三宥曰遺忘補)三宥聽獄訟(見上)兩造具
備師聽五辭五辭簡孚正于五刑五刑不簡正于
五罰五罰不服正于五過知法者省刑(漢書刑法志云古之)
(知法者能省刑)惟良折獄哀敬折獄片言折獄察其情色
(魏志胡質云)動不失情察其要辭明于單辭非從惟
從惟察惟法意論輕重之序慎測淺深之量附
從輕赦從重罪疑惟輕刑故無小𤯝災肆赦怙
終賊刑閱實其罪意苟不惡釋而無罪(董仲舒)意惡
功遂不免於誅(漢薛宣傳)不可曲生意(後漢郭躬云君王法天刑不可以委曲生)
(意補)不假以喜怒以怒增刑(漢雜事篇云博士申威也)疑獄氾與衆
共之罪疑者令羊觸之(論衡)決獄觀璧(賈子云梁嘗有疑獄乃召朱公)
(而問之朱公曰臣鄙人也不知當獄然臣家有二白璧其色相如也其徑相如也然其價一者千金一者五百)
(金王曰徑與色澤皆相如也一者千金一者五百金何也朱公曰側而視之其一者厚倍之是以千金王曰善)
(故獄疑則從去賞疑則從予補)治獄如水(桓子新論)穆公明於聽訟(尸子云秦穆公)
(明于聽獄斷刑)定國治獄精明(于定國傳)丙吉處度得所(風俗通云陳留富公)
(年九十無子娶田家女為婦一交接便絶氣後生得男其女爭財丙吉決之)何武原情得理
于公所決皆不隱情(說苑云定國父號于公為縣獄吏決曹掾決獄平法未嘗有所)
(冤郡中罹文法者于公所決皆不敢隱情)郭公所決退無怨情(後漢郭躬傳躬父弘習小)
(杜律太守寇恂以弘為決曹掾斷獄至三十年用法平諸為弘所決者退無怨情郡内比之東海于公補按躬)
(為廷尉家世掌法務在寬平及典理官決獄斷刑多依矜恕乃條諸重文可從輕者四十一事奏之事皆施行)
(著於令注曰小杜律者杜周武帝時為廷尉御史大夫斷獄深刻少子延年亦明法律宣帝時又為御史大夫)
(對父故言小附)陳寵平治無所不服(漢雜事云陳寵為司徒掾天下之訟所平皆伏)于
公所決皆不恨(于定國傳)長婦盜兒詰責具服(風俗通云潁川有富家兄)
(弟婦爭子三年不決丞相黃霸決之)後人争縑悉歸本主(薛宣能決獄也)在家之
女從父之制既醮之婦從夫之戮(王隱晉書何曾云)文姜去氏
(孔叢子)禽獸處之(搜神記云漢靈帝時燕代有三男共娶一婦生四子范廷壽斷子從母)定
公失席(邾婁定公)穆公失教(尸子云秦穆公明於聽獄斷刑曰寡人不敏教不至)決獄
不當援刀自割(淮南子云越王如是)如得其情哀矜勿喜
象刑三
唐虞象刑畫衣冠異章服(刑法志云)犯墨者蒙巾(以下並書大傳)
犯劓者赭其衣犯臏者象其臏(又云犯髕者以墨幪其髕處而畫之)犯
大辟者衣無領(又云犯大辟者布衣無領)畫跪當黥(以下並慎子)草纓當
劓履屝當刖艾&KR1302;當宫(按晉刑法志云犯黥者皂其巾犯劓者丹其服犯臏)
(者墨其體犯宫者雜其屨大辟之罪殊刑之極布其衣裾而無領緣補)
肉刑四
害輕全重去死取生(肉刑論開按漢除肉刑除墨劓剕耳大隋皇之初始除男子宫刑)
(婦人猶閉於宫補)劓象七政臏象七精墨象斗度(並德刑考)臏
去節木(禮綂)大辟法水之滅火(白虎通云大辟者謂死也)宫者法土之
壅水(又云宫者女子淫執置宫中不得出也丈夫淫割去其勢也)臏者法金之剋木
(又云脱其臏也)劓者法木之穿土墨罪五百宫罪五百
刖罪五百殺罪五百(已上並周禮司刑職注見前)墨者使守門(周禮)
(掌戮職鄭玄注云黥者無妨於禁御)劓者使守關(鄭玄注云截鼻亦無妨以貎醜遠之)宫者
使守内(鄭玄注云以其人道絶也)刖者使守囿(鄭玄注云斷足驅衛禽獸無急行)
贖刑五
金作贖刑(書舜典云)誤者之試(張斐律序云贖罰誤者之試)墨辟疑赦其
罰百鍰劓辟疑赦其罰惟倍宫辟疑赦其罰六百
鍰大辟疑赦其罰千鍰甲兵贖死(管子令齊桓公制重罪贖以犀)
(甲一戟輕罪楯一戟補按注云謂征伐不足也)贖死金二斤贖囚金四兩
諸侯不敬皆贖論八議得減皆收贖(已上並晉律)入錢
五十萬減死(漢武帝紀天漢四年秋九月令死罪入贖錢五十萬減死罪一等)買爵三
十級免罪(漢書惠帝紀云民有罪得買爵三十級以免死罪按應劭曰一級直錢二千凡為六萬若)
(今贖罪入三十疋縑矣師古曰令出買爵之錢以贖罪補)
北堂書鈔卷四十四
