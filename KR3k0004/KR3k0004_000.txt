北堂書鈔類書類
提要
臣等謹案北堂書鈔一百六十卷唐虞世南
撰世南字伯施餘姚人官至銀青光禄大夫
宏文館學士諡文懿事蹟具唐書本傳北堂
者秘書省之後堂此書蓋世南在隋為秘書
郎時所作也分八十部凡八百一類唐志作
一百七十三卷晁公武讀書志因之中興書
目作一百六十卷宋史藝文志因之今本卷
帙與中興書目同其地部至泥沙石而畢度
非完帙豈原書在宋已有亡佚耶王應麟云
二館舊闕書鈔惟趙安仁家有本真宗命内
侍取之手詔襃美蓋前代甚珍其書矣是編
為明萬歷間常熟陳禹謨所校刻錢曾讀書
敏求記云世行北堂書鈔攙亂增改無從訂
正向聞嘉禾收藏家有原書尋訪十餘年而
始得繙閱之令人心目朗然朱彝尊亦稱曾
見大唐類要百六十卷反覆觀之即虞氏北
堂書鈔今世所行者出陳禹謨刪補至以貞
觀後事及五代十國之書雜入其中盡失其
舊類要大略出於原書殊未易得云云蓋明
人好增刪古書逞臆妄改其雜亂無識誠有
如錢朱二氏所譏然今嘉禾舊本及大唐類
要均已不可得見獨禹謨此本猶存其增加
各條幸皆注明補字猶有蹤跡可尋則存什
一於千百未始非唐人舊籍所藉以留貽者
也乾隆四十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
