北堂書鈔卷一百五十四
唐虞世南撰
明陳禹謨補註
歲時部二
春篇七夏篇八
秋篇九冬篇十
春七
東方者春(禮記云東方者春春之言蠢也産萬物者也註曰蠢動也)東陸謂春(續漢書云)
(日行東陸謂之春補)春為青陽(爾雅春為青陽一曰發生補)春者精華(春秋元命苞曰)
(春者神明推竒精華結紐註云神明為隂陽也相推使物精華結成紐要也補)開春發歲獻
歲發春(並楚辭見前歲篇)洋洋暮春(蔡邕脩褉說)浩浩陽春(張衡歌曰浩浩)
(陽春發楊柳何依依百鳥自南歸閒翔萃我枝補)芳春(陸機樂府云芳春傷客心)喜春(潘岳門居)
(賦云凜秋暑退熙春寒往微雨新晴六合清朗補)春帝好生(尚書緯云春東方青龍房位其帝青)
(好生不賊補)春氣故生(春秋繁露春氣喜故生補)敷和氣(傳咸詩云春敷和氣百鳥翔鳴)
含寒氣(劉公幹詩云初春含寒氣)春女悲(淮南子云春女悲秋士哀知物化矣補)春可
樂(晉王廙春可樂曰春可樂兮樂孟月之初陽冰泮渙以微流土冐橛而解剛野暄卉以揮綠山葱蒨以發)
(蒼補)孟春日在營室(月令孟春日在營室昏參中旦尾中)仲春在奎(月令仲春日在)
(奎昏弧中旦建星中)季春日在胃(月令季春之月日在胃昏七星中旦牽牛中)東風解
凍(禮記云孟春之月其數八其味酸其臭羶其祀戸祭先脾東風解凍蟄蟲始振魚上冰獺祭魚鴻鴈來補)
春氣轉節(王升之詩云春風轉節萬物爭揚)春德風(吕氏春秋云春之德風風不信其華)
(不盛華不盛則果實不生)春條風(易通卦驗云立春條風至註云條風者條達萬物之風補)玄鳥
至(禮記云是月也玄鳥至至之日以太牢祀于高禖註玄烏鷰也)鴻鴈來(周書云雨水之月獺祭魚)
(後五日鴻鴈來)倉庚鳴(月令云仲春之月桃始華倉庚鳴鷹潙鳩補)獺祭魚鷹化
鳩(並禮記見上)鳴鳩趨農(又云鳴鳩拂其羽戴勝降于桑註曰鳴鳩飛其翼相擊趨農急也戴)
(勝織紝之烏是時恒在桑言降者若時始自天來重之也補)戴勝織紝(見上)春日遲遲
(詩云春日遲遲采繁祁祁)春日載陽(詩云春日載陽有鳴倉庚補)陽炎日以進(崔駰)
(觀洛賦云迎夏之首餞春之杪陽炎炎以日進隂冉冉而日衰)景婉以收寒(王升之賦云景婉婉)
(而收寒風飄飄而日新)朗景淑鮮(李顒悲四時曰悲春日兮布和氣之氤氲舒朗景之淑鮮)青
天翠采(傅玄雜詩習習谷風興回回景雲飛青天敷翠采朝日含丹輝)萬物光輝(古樂府詩)
(云青青園中葵朝露待日晞陽春布德澤萬物生光輝)使物精華(春秋元命苞見上)天地
和草木萌(禮記曰孟春之月天地和同草木萌動)清明桐始華(周書云清明之)
(日桐始華)仲春桃始華(禮記見上)百華隆德(揚雄蜀都賦云百華投春隆德芬芬)蘩
華葳蕤(傅玄雜詩云浮萍蔽綠水楊柳何依依云云)春草萋萋(楚辭云王孫遊兮不歸春)
(草生兮萋萋)楊柳依依(張衡歌見前)萌草綠池紅葩曜天(杜預七規)
麥芃芃兮方秀(梁鴻詩云)木欣欣而向榮(陶淵明歸去來辭云木欣欣以向榮)
(泉涓涓而始流善萬物之得時感吾生之行休補)麥芃芃而含秀葉藹藹而
敷榮(李顒悲四時)如豋春臺(老子云衆人熙熙若享太牢如登春臺)春遊外廬
(張華歸田賦云冬奥處于城邑春嬉遊于外廬)孟春居青陽左个仰春居青
陽太廟季春青陽右个乘鸞輅(已上並禮記)乘蒼馬(尚書)
(考靈曜云春佩蒼璧乘蒼馬以出遊發令于外春行仁政順天之常以安國也補)衣青衣(禮記)佩
蒼璧(尚書考靈曜見上)百官衣青衣令史服青幘(後漢書云立春之日京都)
(百官皆衣青衣郡國縣道官下至斗食令史皆服青幘立青旛施土牛耕人于門外以示兆民補)乃命
太史守典奉法(禮記)振木鐸徇道路(漢書云孟春之月羣居者將散行人振木)
(鐸徇于道路)負青幡而令春(王粲務本論云末世之始負青幡而令春)命國儺以
畢春氣(禮記)施土牛以示兆民(後漢書見上)止獄訟(月令云仲春之日毋)
(肆掠止獄訟)省囹圄(又云仲春之月命有司省囹圄去桎梏)毋覆巢毋殺虫
(月令云孟春之月毋覆巢毋殺孩蟲胎夭飛鳥)毋漉池(又云仲春之月毋竭川澤毋漉陂池毋焚山林)
(註曰順陽養物也補)毋伐桑(又云季春之月命野虞毋伐桑柘註曰愛蠶食也補)同度量鈞
衡石(月令仲春之月日夜分則同度量鈞衡石角斗甬正權概註曰因晝夜等而平當平也同角正皆謂)
(平之也概平斗斛者補)角斗甬正權概(見上)聘名士禮賢者(又云季春之月)
(開府庫出幣帛周天下勉諸侯聘名士禮賢者補)退貪殘進柔良(京房易占云春當退貪殘)
(進柔良)安萌芽養幼少(月令云仲春之月安萌芽養幼少存諸孤註云助生氣也補)春
獻鳩(周禮羅氏中春羅春鳥獻鳩以養國老行羽物補)春獻蜃(周禮鱉人職云春獻鱉蜃)仲
春鮮羔(月令云仲春之月天子乃鮮羔開冰先薦寢廟註鮮獻也)季春薦鮪(又云季春之月)
(天子始乘舟薦鮪于寢廟)春薦笋(范汪祠制云仲春薦竹笋)春食麥(月令孟春之月天子食麥)
(與羊)皆脩封疆(月令云孟春之月王命布農事命田舍東郊皆脩封疆審端徑術善相丘陵阪險原)
(隰土地所宜五榖所殖以教道民必躬親之補附案術周禮作遂夫間有遂遂上有徑遂小溝也)審端
徑術(見上)善相丘陵(見上)周視原野(又云季春循行國邑周視原野)簡稼器
脩稼政(周禮)親載耒耜(禮記云天子親載耒耜措之於參保介之御間)躬耕帝籍
(又云孟春天子帥三公九卿躬耕帝籍)孟春習舞(禮記春命樂正入學習舞)季春習樂
(禮記云仲春之月仲丁又命樂正入學習樂)籥豳詩(周禮籥章掌仲春畫擊土鼔吹豳詩以逆暑)
鼓琴瑟(淮南子云孟春之月鼔琴瑟)戒伐樹木(東觀漢記云章行幸勑御史司空道橋所)
(過歷樹木方春月無得有所伐輅車可引避也續補)助陽育物(後漢書云章帝元和二年春正月詔)
(三公日方春生養萬物孚甲宜助萌陽以育時物其令有司罪非殊死且勿案驗續補)望杏花(孟昶)
(勸農詔云望杏敦耕瞻蒲勸穡又氾勝之書云杏始華榮輒耕輕土又四民月令云清明節杏花盛又云杏花)
(生種百榖續補)看蒲葉(儲光羲詩云蒲葉日已長杏花日已滋農人要看此貴不違天時續補)占
雨霧(占書云正月朔雨春早人食一升二日雨人食二升三日雨人食三升四日雨人食四升五日雨主)
(大熟五日内霧榖傷民饑元日霧歲必饑續補)驗歲草(師曠云歲欲甘甘草先生薺是也歲欲苦苦草)
(先生葶藶是也歲欲雨雨草先生藕是也歲欲旱旱草先生蒺藜是也歲欲流流草先生蓬是也歲欲惡惡草)
(先生水藻是也歲欲病病草先生艾是也皆以孟春占之續補)
夏八
南方者夏(禮記云南方者也夏夏之為言假)斗指為夏(孝經緯云榖雨後十五日斗指戊為)
(立夏)四月維夏六月徂暑(詩云)日永星火以正仲夏(尚書註云永長)
(也謂夏至之日火蒼龍之中星也補)季夏之月土潤溽暑(月令)隂陽爭死生
分(月令云仲夏日長至陰陽爭死生分)日在畢(月令云孟夏日在畢昏翼巾旦婺女中)日在
柳(又云季夏日在柳昏火中旦奎中)日在東井(又云仲夏日在東井昏亢中旦危中)日行
南陸(續漢書日行南陸謂之夏)其帝炎帝(月令云孟夏其帝炎帝註云赤精也)其神祝
融(月令)其音宫(月令)温風至(周書云小暑日温風至)景風至(易通卦驗云夏至景)
(風至蟬始鳴螳螂生補)長風扇暑(風土記云仲夏濯枝盪川長風扇暑註曰此節多大雨名濯枝)
景風扇物(魏文帝與吳季重書云方今蕤賓紀時景風扇物天氣和暖衆果具繁時駕而遊北遵河)
(曲從者鳴笳以啟路文學托乘于後車節同時異物是人非我勞如何今遣騎到鄴故使枉道相過行矣自愛)
(補)青氣生(易通卦驗云夏至時有青氣生此正氣也)赤氣出(易通卦驗云離南方也夏至日)
(中赤氣出直離此正氣也氣出右萬物半死氣出左赤地千里補)鳥獸希革(尚書傳云夏時鳥獸)
(毛羽希少變易改革也)麋鹿解角(蔡邕獨斷云夏至隂氣始起麋鹿解角)腐草為螢
(月令季夏之月蟋蟀居壁鷹乃學習腐草為螢補)螳螂生(又云仲夏小暑至螳螂生鵙始鳴反舌無)
(聲補)螻蟈鳴(又云孟夏之月螻蟈鳴蚯蚓出補)蟬始鳴(又云仲夏之月鹿角解蟬始鳴補)
鷹學習(見上)蚯蚓出(見上)鳲鳩鳴(淮南子云孟夏鳲鳩鳴)斯螽動股(詩云)
莎雞振羽(詩云)樹木方盛(月令云季夏之月樹木方盛命虞人入山行木毋有斬伐補)
草木昌繁(徐榦詩云陶陶朱夏德草木昌且繁)木條長(傅玄述夏賦云清徵從于琴瑟朱鳥)
(感于炎荒鹿解角于中野草木蔚其條長補)麥飛芒(又云四月惟夏運臻正陽和氣穆而扇物麥含)
(露而飛芒補)木槿榮(月令云仲夏之月半夏生木槿榮補)葽草秀(詩云四月秀葽註云不榮)
(而實曰秀葽葽草也)初莖蔚其曜新陳柯摵以改舊(潘岳射雉賦云於是)
(青陽告謝朱明肇授靡木不滋無草不茂初莖蔚其曜新陳柯摵以改舊補)草木莽莽(楚辭云滔)
(滔孟夏兮草木莽莽傷懷永哀兮淚祖南土補)草木萋萋(杜預七規云仲夏草木萋萋)夏可
種黍(尚書大𫝊主夏者火火昏中可以種黍菽上告乎天子而下以賦民補)孟夏樹桃(淮南)
(子)朱明(爾雅云夏為朱明亦云長贏)長嬴(見上)成養(神農書云夏日成養)日德(管子)
(云南方曰日其時曰夏其氣曰陽陽至火與氣九暑乃至時雨乃降五榖乃登此謂日德補)滔滔孟
夏(楚辭見前)陶陶朱夏(徐榦詩見前)乘朱輅駕赤騶(月令云孟夏天子乘朱輅)
(駕赤騶載赤旂衣赤衣服赤玉食菽與雞補)乘大路駕黃騮衣赤衣服赤
玉(並月令)處臺榭(月令云仲夏之月可以居高明可以遠眺望可以升山陵可以處臺榭補)處
南宫(淮南子云孟夏之月處南宮)居明堂(月令云孟夏之月天子明堂左个補)居正殿
(尚書考靈曜云季夏可以居正殿)居正廟(皇覽逸禮云夏則居明堂正廟)居高明(禮見上)
靜處朝諸侯(管子云春盡而夏始天子服黃而靜處朝諸侯卿大夫列士循于百姓發號出令補)
坐閣作名倡(魏文帝詩云夏時曾避暑坐閣作名倡)毋舉事以搖養氣(月令)
(云季夏毋舉大事以搖養氣註大事興徭役以有為)毋發令以妨農事(月令云季夏毋發令)
(而待以妨神農之事也註曰發令而待謂出徭役之令以豫驚民也民驚則心動是害土神之氣土神稱日神)
(農者以其主于稼穡補)不動衆(月令云季夏不可起兵動衆)無出兵(尚書考靈曜云季夏)
(無出兵)挺重囚(月令云仲夏挺重四益其食)赦罪人(尚書大傳云季夏可以大赦罪人)
斷薄刑(月令云孟夏麥秋至斷薄刑決小罪出輕繫補)出輕繫(見上)百官靜事毋
刑樂師習合禮樂(並月令)脩鞀鞞飾鐘磬(月令云命樂師脩鞀鞞鼓)
(均琴瑟管簫執干戚戈羽調竽笙竾簧飾鐘磬柷敔)止聲色薄滋味(月令)夏食李梅
(周書云夏食欝李梅杏)食欝及薁(詩云六月食欝及薁也案欝本作鬱棣屬薁蘡薁補)食
菽與雞(月令見前)首夏(纂要云四月曰首夏又謝靈運詩云首夏猶清和補)長夏(岐伯曰春)
(勝長夏長夏勝冬註曰長夏者六月也土生于火長在夏中既長而王故云長夏也續補)乏月(四時纂要)
(云四月也是謂之乏月冬糓既盡夏麥未登宜賑乏絶救饑窮九族不能自活者救之無固藴蓄而忍人之貧)
(貪貨殖之宜忘種福之利君子弗取續補)臯月(爾雅云五月為臯月註云五月得戊則曰厲臯續補)龍
皮扇(開元遺事云王元寳都中巨豪也家有皮扇製作甚精寳每暑月宴客即以此扇置于坐前使新水)
(洒之則颯然風生酒筵之間客有寒色遂命撤去明皇亦曾差中使取看愛而不授曰此龍皮扇子也續補)
冰絲䄄(樂府雜錄云康老子本長安富家子生計蕩盡遇老嫗持舊錦褥貨鬻乃以半千獲之尋有波)
(斯人見之乃曰此是冰蠶絲所織暑月置于座滿室清涼即酬千萬續補)龍髯拂(杜陽編云元載有紫)
(龍髯拂色如爛椹刻水晶為柄置于堂中夜則蚊蚋不敢入拂之有聲雞犬無不驚逸續補)澄冰帛
(杜陽編云同昌公主一日大會韋氏族于廣化里玉饌俱列暑氣將甚公主命取澄水帛以水蘸之掛于南軒)
(良久滿座皆思挾纊澄冰帛長八九尺似布而細明薄可鑒中有龍涎故能消暑毒也續補)
秋九
西方者秋(禮記云西方者秋秋之為言愁也案註愁讀為揫歛也補)西陸謂秋(續漢)
(書云日行西陸謂之秋)夏盡秋始(管子云夏盡而秋始而黍熟天子祀于太祖其盛以黍黍者穀)
(之美者也祖者國之重者也補)歲云秋矣(左傳)孟秋日在翼仲秋日在
角季秋日在房(並月令)斗指酉為秋分(孝經緯云大暑後斗指酉為秋)
(分)其帝少昊(禮記云孟秋之月其帝少昊其神蓐收)其神蓐收(見上)日夜分
(月令仲秋之月日夜分雷始收聲蟄虫坯戸殺氣浸盛陽氣日衰水始涸補)聲晷合(袁淑秋晴賦詳)
(下)雷始收(周書云秋分之日雷始收聲)霆收曜(袁淑秋晴賦云聲晷合霆收曜虹戢文炎)
(都褰埃旻寓滌氣曳悲泉之凝霧轉絶垠之嚴雲補)虹戢文(見上)星傾輝(湛方生秋夜詩火星)
(傾其輝皓月流素流)白藏(爾雅云秋為白藏註曰氣白而收藏)白商(張協七命云白商素節月既授)
(衣天凝地閉風厲霜飛補)三秋(詩云一日不見兮如隔三秋)四秋(管子云歲有四秋而分有四時)
(故曰農事且作請以什伍農夫賦耜鐵此之謂春之秋大夏且至絲纊之所作此之謂夏之秋而大秋成五穀)
(之所會此之謂秋之秋大冬營室中女事紡績緝縷之所作也此之謂冬之秋故歲有四秋而分有四時補)
大秋(見上又云大秋甲兵求繕弓弩求弦補)獨悲凜秋(楚辭云皇天平分四時兮竊獨悲此)
(凜秋)忽焉素秋(張華詩)秋分白氣出(易通卦驗云秋分日入酉白氣出此正氣也)
立秋黃氣出(又云立秋晡時黃氣出此正氣也)殺氣浸盛(月令云仲秋之月殺氣浸)
(盛陽氣日衰)寒氣總至(人云季秋寒氣總至)天高氣清(楚辭云泬寥兮天高而氣清寂)
(&KR2191;兮收潦而水清)雲高氣靜(曹植秋思賦云雲高氣靜露凝衣野草變色莖葉稀)天清氣
和(張協詩云天清氣和野有甘瓜)天氣高明(賈林感秋賦)立秋涼風至(周書云立)
(秋之日涼風至)微涼漸感(盧湛感運賦云朱明送夏白藏迎秋微涼漸屇溽暑日收)商風初
授(潘岳詩云商風初授大火西流朱明送夏少昊迎秋)清商應秋(又云清商應秋至溽暑隨節闌)
高風送秋(張協七命云若乃龍火西穨暄氣初收飛霜迎節高風送秋)風蕭氣涼(魏文)
(帝燕歌云秋風蕭瑟天氣涼)風遼氣爽(王洵秋懷云天悠雲際風遼氣爽)秋風吐商
氣(張載詩云秋風吐商氣蕭瑟掃前林朱光馳北陸浮景忽西沉)秋氣轉微涼(曹植詩)嫋
嫋秋風(楚辭云嫋嫋兮秋風洞庭波兮木葉下)蕭蕭山風(湛方生詩云仲秋有清氣始涼)
(猶未凄蕭蕭山磵風泠泠積石溪)清商激牖(孫綽詩云迢迢雲端月灼爍霞間星清霜激西牖澄)
(景自南櫺)商風入帷(曹植感節賦又潘岳秋興賦勁風戾而吹帷附)涼風薄體(陸機行思)
(賦云涼風凄其薄體)清氣入肌(湛方生秋夜賦云氣入秋以凄凜風灑林而蕭索云云)青女
降霜(淮南子云秋三月青女乃出降霜雪補案註云青女乃天神青霄玉女主霜雪)白露霏
以靜降(湛方生秋夜賦)微霜慘而夕結(賈林感秋賦云冷露滴而朝凝微霜慘而夕結)
草木黃落(月令云季秋之月草木黃落乃伐薪為炭)榮華零落(傅玄詩云蕭蕭秋氣)
(升凄凄萬物衰榮華盡零落槁葉縱横飛)百草萎(司馬彪詩云秋節良可悲百華咸萎落堂前柳隨風)
(疎林樹蕭索)萬物衰(傅玄詩見上)桂枝落(漢武帝李夫人賦云秋氣憯以凄悷兮桂枝落)
(而銷亡)胡桃落(馬融西茅頌云仲秋隂中節胡桃已零落)菊挺葩蘭飛馨(李顒悲四)
(季詩云秋日悲兮火流天而滌暑風入林而疎條菊挺葩于綠莖蘭飛馨于翠翹)秋菊黃華(周書)
(云立秋後菊有黃華)秋蘭紫莖(楚辭云秋蘭兮青青綠葉兮紫莖)鳥獸毛毨(尚書)鷹
隼始鷙(漢書孫寳為京兆尹以立秋日暑侯文為東部督郵入見勑曰今鷹隼始鷙當從天氣取姦惡)
(以成嚴霜之誅掾部其有人乎)鳴鶴戒露(風土記云鳴鶴戒露白鶴也此鳥性儆至八月白露降即)
(高鳴相儆)鳴蜩厲音(潘岳詩)鴻雁來(月令云季秋之月鴻雁來賓)燕辭歸(楚辭)
(燕翻翻其辭歸鳥嗈嗈而南遊)蟄虫坯戶(月令見前)羣鳥養羞(周書云季秋後羣鳥養羞)
寒蟬鳴(月令孟秋之月涼風至白露降寒蟬鳴鷹乃祭鳥)趣織鳴(春秋元命苞孟秋趣織鳴)
(註云趣織蟋蟀也趣與促同)熠燿燦於階闥蟋蟀鳴於軒屏(潘岳秋興賦熠)
(燿燦于階闥蟋蟀鳴于軒屏聽離鴻之晨吟望流火之餘景補)寒露雀入大水(周書云寒露五)
(日雀入大水化為蛤)季秋蟄虫墐戸(月令云季秋之月蟄虫咸俯在内皆墐其戸)蟋蟀
宵征(楚辭云獨申旦而不寐兮哀蟋蟀之宵征)熠燿宵流(張華邁志詩云商飈振落熠燿宵流)
豺祭獸(周書云霜降之日豺乃祭獸)鷹祭鳥(禮見前)三公迎秋(月令云立秋之)
(日天子親率三公九卿迎秋于西郊)百官迎氣(續漢書云立秋之日京都皆衣白袍皂領綠内衣迎)
(氣西郊)季秋饗帝(禮記季秋之月大饗帝嘗犧牲告備于天子補)孟秋祀神(月令云孟)
(秋之月命主祠祭禽于四方註曰以所獲禽祀四方之神也補)天子嘗新先薦寢廟(月令)
(云孟秋之月農乃登穀天子嘗新先薦寢廟)秋獻龜魚(周禮鱉人春獻鼈蜃秋獻龜魚註曰龜鼈)
(之屬補)秋行犧牲(月令云仲秋命宰祝循行犧牲補)築場圃(詩云九月築場圃註曰場)
(圃同地自物生之時耕治之以種菜茹至物盡成熟築堅以為場補)多積聚(月令云仲秋之月趣民收)
(歛務畜菜多積聚)舉五榖之要(禮記云季秋命冢宰舉五榖之要)藏帝籍之收
(月令云季秋之月藏帝籍之收于神倉祇敬必飭補)九月授衣(詩註云九月霜始降婦功成可以授)
(冬衣矣補)司服飭裳(月令云仲秋之月命司服具飭衣裳文繡有恒)獻功裘(周禮司裘職云)
(季秋獻功裘也以待頒賜)獻良裘(又云仲秋獻良裘王乃行羽物)衣白衣(月令季秋之月天子)
(居總章左个乘戎路駕白駱載白旂衣白衣服白玉食麻與犬補)御袷衣(潘岳秋興賦云屏輕箑釋)
(纖絺藉莞蒻御袷衣)築城郭建都邑(月令云仲秋之月可以築城郭建都邑)脩宫室
坏垣牆(月令孟秋之月命百官始收歛完隄坊謹壅塞以備水潦脩宫室坏垣牆補城郭補)處西
宫(淮南子云孟秋之月西宫御女白色衣白采撞白鐘)啓西戶(皇覽逸禮云秋居明堂右啟西戶)
擊土鼓(周禮籥章仲秋擊土鼓以樂田畯)撞白鐘(淮南子見上)易關市來商
旅(月令仲秋之月易關市來商旅納貨賄以便民事補)授几杖行糜粥(禮記仲秋之月養衰)
(老授几杖行粥飲食補)習五戎(月令季秋之月天子乃教于田獵以習五戎註曰五戎五兵弓矢殳)
(矛戈戟也補)秋治兵(尚書考靈曜云秋絶太白是謂大武用時治兵得功)百官收歛(禮記)
(見前)選士厲兵(月令孟秋之月天子乃命將帥選士厲兵簡練傑俊專任有功以征不義詰誅暴慢)
(以明好惡順彼遠方補)簡練傑俊(月令見上)商風初授(潘岳詩)專任有功
以征不義詰誅暴慢以明好惡(並月令見前)脩法制(又云孟秋)
(之月命有司脩法制繕囹圄具桎梏禁止姦慎罪邪務搏執)審斷決(月令孟秋之月審斷決獄訟必)
(端平補)嚴百刑(又云仲秋之月天子乃命有司申嚴百刑斬殺必當補)申號令(又云季秋)
(之月申嚴號令命百官貴賤無不務内以會天地之藏補)命將帥(月秋見上)繕囹圄(見前)素
秋(纂要云素秋素商高商天曰旻天風曰商風素風凄風高風涼風激風悲風景曰朗景澄景清景時曰凄)
(辰霜辰節曰素節高節草曰衰草木曰疎木衰林霜柯霜條續補)蘭秋(纂要云七月孟秋首秋上秋肇)
(秋蘭秋續補)桂月(又云八月仲秋亦曰仲商亦曰桂月續補)九秋(隂陽五行歷云一時為三月一)
(月為一秋三月為三秋又一月為三秋故三月有九秋之名也續補)五政(管子云秋三月以庚辛之日發)
(五政一政曰禁賭賽二政曰無見五兵之刅三政曰慎旅農趨聚收四政曰補缺塞坼脩垣牆謹門閭五政曰)
(敬時五穀之皆入續補)
冬十
日在北陸(左傳申豐曰古者日在北陸而藏冰西陸朝覿而出之其藏之也黑牡秬黍以享司寒其)
(出之也桃弧棘矢以除其災註云十一月日在虛危春分之中奎星朝見東方補)月窮于紀(月令)
(季冬之月日窮于次月窮于紀星回于天註言日月星辰運行于此月皆周匝于故處也次舍也紀會也補)
其神玄冥(月令孟冬之月其神玄冥註云水官之臣自古以來著德立功者也玄冥少皥氏之子曰)
(脩曰熙為水官)顓頊主冬(帝王世紀云帝顓頊以水承金位在北方主冬)玄隂戒寒(王粲)
(七釋云農功既登玄隂戒寒)玄風扇厲(應吉甫華林詩云隂陽運潛玄風扇厲鷹隼騰揚狐狸搏)
(噬)素冰彌澤白雪依山(包播詩曰冬日悽慘玄雲蔽天素冰彌澤白雪依山)冰
益壯地始坼(月令仲冬之月冰益壯地始坼鶡旦不鳴虎始交補)一之日觱發
(詩云一之日觱發二之日栗烈傳云一之日十之餘也一之日周正月也觱發風寒也補)二之日鑿
冰(詩云二之日鑿冰沖沖傳曰冰盛水腹則命取冰于山林補)水泉動(禮記云仲冬水泉動註記)
(時候也水泉動潤上行)蚯蚓結鹿角解(月令仲冬之月芸始生茘挺出蚯蚓結鹿角解補)
鷹騰揚狸搏噬(應吉甫華林詩見前)納禾稼(詩云十月納禾稼)處城邑(張衡)
(詩云冬月處城邑)擊黃鐘(易通卦驗云冬至之日從八能之士擊黃鐘)擊磬石(淮南子云)
(孟冬之月北宫御女黑色衣黑采擊磬石)伏陽(漢書律歴志云太隂者北方北伏也陽伏于下于時為冬)
(續補)積隂(董仲舒云隂常居大冬而積于空虚不用之地續補)呼吸(尚書大傳云冬中也物方藏于)
(中也陽盛則吁舒萬物而養之外隂盛則呼吸萬物而藏之内故曰呼吸者隂陽之交接萬物之始終續補)
閉塞(月令云天地不通閉塞而成冬續補)冬德(吕氏春秋云冬之德寒寒生不信其地不成續補)
水德(禮記云立冬盛德在水續補)良月(左傳云良月十月也就盈數也續補)辜月(爾雅云十)
(一月為辜續補)上冬(纂要云十月孟冬亦曰上冬續補)杪冬(纂要云十二月季冬亦曰暮冬杪冬)
(除月暮節暮歲窮稔窮紀續補)禁火(桓譚新論云太原郡民以隆冬禁火食五日雖有疾病緩急猶不敢)
(犯為介子推故也續補)煖香(異景志云寳雲溪有僧舍盛冬若客至不然薪火煖香一炷滿室如春人)
(歸更收餘燼續補)同巷(漢書云冬民既入婦人同巷相從夜績所以省費燎火同巧拙而合習俗也續)
(補)營窟(禮記云上古之人冬則居營窟夏則居橧巢續補)煖爐(歲時雜記云京師十月朔沃酒)
(炙臠肉于爐中圍坐飲㗖謂之煖爐續補)折冰(文子云冬冰可折夏條可結續補)求堇(晉書云劉)
(長盛母王氏盛冬思堇長盛時九歲乃往慟哭澤巾忽若有人云止聲長盛收淚視地有堇因得斛餘歸續補)
披絮(晉書云吳隱之為牧守冬月無被嘗澣衣乃披絮勤苦同于貧庶續補)教織(崔實政論云實)
(為五原太守土地不知緝績冬積草伏卧其中若見吏以草纏身而出實至官乃賣諸峙得三十餘萬詣鴈門)
(廣武迎織師使巧手作機及紡以教民織續補)致薪(魏略云顔裴字文林為京兆尹課民當輸租時車牛)
(各致薪兩束為冬寒冰炙筆硯續補)無被(三輔決錄云孫辰字允公家貧不仕居社城申織箕為業明詩)
(書為郡功曹冬月無被有藁一束暮卧其中旦收之續補)單衣(世說云晉孝武年十二時冬天晝日不著)
(複衣但著單練衫五六重夜則累裀褥謝公諫曰聖體宜令有常陛下晝過冷夜過熱恐非攝養之術帝曰晝)
(動夜靜謝公出笑曰上理不減先帝續補)妓圍(天寳遺事云申王每至冬月有風雪苦寒之際使宫妓密)
(圍于坐側以禦寒氣自呼為妓圍續補)肉陣(天寳遺事云楊國忠于冬月常選婢妾肥大者行列于前)
(令遮風蓋藉人之氣相暖故謂之肉陣續補)常春木(杜陽編云李輔國嚴凝之時置鳳首木于高堂)
(大厦中其木高一尺而雕刻如鸞鳳之形龢煦之氣如二三月故别名曰常春木續補)暖金合(裴鉶)
(傳竒云進士張無頗遇袁天罡女袁大孃受藥以暖金合盛之曰寒時但出此合則一室暄熱不假爐炭矣金)
(合乃廣厲王宫中之寳續補)
北堂書鈔卷一百五十四
