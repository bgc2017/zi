北堂書鈔卷一百五十
唐虞世南撰
明陳禹謨補註
天部二
晷三月四
星五漢六
雲七
晷三
晷規也(釋名云晷規也如規畫也)晷景也(說文云晷日影也)以土圭正景(周禮)
(見前日篇)以銅儀度日(張衡渾儀論曰以銅儀度之則日晷可知也)反景(山海經見前日)
(篇)倒景(漢書谷永上書曰登遐倒景注曰景在日月上日月反從下照故云倒景)
月四
夜光謂之月(廣雅)宵曜名夜光(皇甫謐年歷云月羣隂之宗光内日影以宵曜名曰)
(夜光)太隂之精(說文云月者太隂之精也)羣隂之宗(吕氏春秋曰月羣隂之宗月毁則魚)
(腦減補)太隂水精(春秋元命苞云太隂水精為月)可以遠望不可細書(淮南)
(子云月之光可以遠望而不可以細書)潮有大小月有虧盈(揚泉物理論云月水之精)
(潮有大小月有虧盈)日月運行一寒一暑(易繫辭)天之使(淮南子云日月天之)
(使也積隂之寒氣久者為水水氣之精者為月補)諸侯象(漢書李尋上書云月者衆隂之長后妃大)
(臣諸侯之象也)主夜(范子云月水之精也水者内景月主夜居夜為明夜者内也)司時(尸子云使)
(星司夜使月司時)紀度成數(范子云月夜為明主紀度而成數)月徑千里(徐整長歷)
(云月徑千里周圍三千里下於天七千里)月有九行(河圖云月有九行黑道二出黃道北赤道二出)
(黃道南白道二出黃道西青道二出黃道東并黃道為九行補)周圍三千里(徐整長歷見上)躔
二十八宿(吕氏春秋云月躔二十八宿)春從青道(漢書云立春春分月行東方青道曰)
(東陸)夏從赤道(又云立夏夏至月行南方赤道曰南陸)秋從白道(又云立秋秋分月行)
(西方白道曰西陸)冬從黑道(又云立冬冬至月行北方黑道曰北陸)上弦(楊泉物理論云)
(上弦月從下侵)月半(釋名云弦月半之名也其形一旁曲一旁直若張弓弦也補)月魄(又云朏月)
(未明也魄月始生魄然也)晦朓(尚書大傳云晦而月見西方謂之朓朔而月見東方謂之側匿)魄落
(揚子法言云月之望則魄落于東)澄景(曹植公讌詩云清夜遊西園飛蓋相追隨明月澄清景列宿正)
(參差補)側匿(尚書大傳見上)縮肭(說文云朔而見東方為縮)圓璧(庾肅之月讃云圓璧)
(月鏡璆琳星羅結秀藍田擢真荆和補)圓暈(禮斗威儀曰君國政平則月圓而多暈)奔月(淮南)
(子云羿請不死之藥于西王母姮娥竊之奔月宫姮娥羿妻也服藥得仙奔入月中為月精補)浴月(山海)
(經云大荒之中有山名曰日月山天樞也有女子方浴月帝俊妻常羲生月十有二此始浴之補)兔蛤
(張衡靈憲云月者隂精而成獸象兔蛤焉補)姮娥(淮南子見上)顧兔(楚辭天問云夜光何得死)
(而又育厥利維何顧兔在腹)白兔擣藥(傅玄擬白問云月中何有兔擣藥)設以蟾蠩
(春秋元命苞云月之為言闕也而設以蟾蠩與兔者隂陽雙居明陽之制隂隂之倚陽補)靈娥上奔
(郭璞詩)蜯蛤實羣隂盈(吕氏春秋云月羣隂之本月望則蜯蛤實羣隂盈月晦則蜯蛤虚羣)
(隂廢夫月行乎天而羣隂化于淵)畫隨灰月暈闕(淮南子云畫隨灰而月暈闕注曰月暈)
(以蘆灰為環缺其一面則月暈亦闕于上補)金波(漢書云月穆穆似金波)瓊兔(王子年拾遺云)
(瀛海南有金巒之觀飾以衆寳左懸則火精為日刻黑玉為烏右以水精為月削青瓊為蟾兔亦有神龍神鳳)
(徘徊其邊補)合璧(帝王世紀云堯時日月如合璧)連璧(易靈神圖云至德之世日月若連璧)似
鈎(枚乘月賦云隱圓巖而似鈎蔽修堞而如鏡補)如鏡(見上)重輪(樂府歌詞有日重輪行)重
輝(陸機詩云八風應律日月重輝)三五而盈(禮記云天秉陽垂日星地秉隂竅於山川播五行于)
(四時和而後月生也是以三五而盈三五而闕補)三五明月滿(古詩云三五明月滿四五蟾兔)
(欹)端形潔質(張衡靈憲云夫月端其形而潔其質向日稟光)有形無光(京房易說云月)
(與星主隂也有形無光日照之乃有光)向日稟光(張衡靈憲見上)光生於日(舊歷說云)
(月無光也光生于日)皎皎流素光(左思詩云明月出靈崖皎皎流素光)皎皎明月光
(傅玄詩云皎皎明月光灼灼朝日暉)仰明月(楚辭云仰明月而太息兮步列星而極明)步朗
月(李顒步朗月詩序云潘安仁為步朗月之文經荒亂失之想其清曉良可惜也)皎月(說文云皎月之)
(白)朗月(潘岳詩云歲寒無與同朗月何朧朧)曜清暉(傅玄詩云團團三五月皎皎曜清暉)揚
明暉(古詩云春水滿四澤夏雲多竒峰秋月揚明暉冬嶺秀孤松)朣朧含光(潘岳秋興賦云)
(月朣朧而含光露凄清而凝冷)流光徘徊(曹植詩云明月照高樓流光正徘徊)明月照戸
(李陵詩云明月照戶樞想見餘光輝)朗月照軒(嵇康詩云開戸肅清朗月照軒)明月入我
牖(陸機詩云安寢北堂上明月入我牖照之有餘暉攬之不盈手補)皎皎照我床(魏文帝燕)
(歌行云明月皎皎照我床星漢西流夜未央)皎皎照我室(潘岳詩云皎皎窗間月照我室南端)
明月照高樓(曹植詩見上)明月照鸞臺(傅玄詩云靜夜微風起明月照鸞臺)照
之有餘暉攬之不盈手(陸機詩見上)夢月入懷(漢書云元后母夢月)
(入懷而生后)夢月著身(帝王世紀云文王夢日月著其身)晉楚將戰吕錡夢
射月(左傳云晉楚將戰吕錡夢射月中之退入于泥占之曰姬姓日也異姓月也必楚王也射而中之退)
(入于泥亦必死矣及戰射共王中目補)夢見月者旦見公卿也(夢書云月者太隂之)
(精也夢見月者旦見公卿也)
星五
日分為星(春秋說題辭云星之為言精也陽之榮也陽精為日日分為星故其字日下生為星補)
金之散氣(漢書天文志云星者金之散氣其本曰人星衆則吉少則凶補案孟康注曰星石也金石)
(相生人與星氣相應也附)元氣之英(三五歷云星者元氣之英水之精也)萬物之精(說文)
(云萬物之精上為列星)陽之榮也(春秋說題辭見上)水之精也(三五歷見上)體
生於地精成於天(張衡靈憲云星者體生於地精成於天列居錯時各有逌屬在野象物在)
(朝象官在人象事補)大徑百里小三十里(徐整長歷云大星徑百里中星五十里小星三)
(十里北斗七星相去九千里皆在日月下補)天關(天官星占云北辰者一名天關一名北極北極者紫)
(官太乙座也太微者天閤也南端門間十星分為左右掖太微之宫天子之庭五帝之座也北斗為帝車運于)
(中央臨制四方北斗魁第一星少微一名處士星明大而黃澤則賢良舉忠臣用招搖者常陽也一名矛盾胡)
(星也補)天闔(見上)天府(文耀鈎云文昌宫為天府)天苑(史記天官書云句曲九星三處羅一)
(曰天旗二曰天苑三曰九游)天營(天官星占曰紫微者天之帝座也一名天營一名長垣)天根
(爾雅云天根氐也注云角亢下繫于氐若木之有根補)天街(漢書云畢昴間天街也街北胡也街南中)
(國也昴為匈奴參為趙畢為邊兵是歲高祖至平城為冒頓所圍七日乃解補)天柱(荆州星占云三台者)
(諸侯也名曰天柱三公之位太乙之階也補)天駟(爾雅云天駟房也注云龍為天馬故房四星謂之天)
(駟補案史記云漢中四星曰天駟旁一星曰王良王良策馬車騎滿野附)天錢(列星圖云天錢十星在北)
(落西補)天鼓(荆州星占云河鼓一名三武一名天鼓)天狗(春秋元命苞云天狗主守財)天
雞(荆州星占云匏瓜一名天雞匏瓜明則歲大熟補)太微少微(並天官星占見上)三
能(史記云魁下六星兩兩相比者名曰三能三能色齊君臣和不齊為乖戾補)五車(荆州星占云五)
(車一名倉庫凡十四星五車内有三柱三星若不見兵盡起)王良(史記見上)老人(史記云狼北地)
(有大星曰南極老人老人見治安不見兵起常以秋分時候之于南郊補)織女(荆州星占云織女一名天)
(女漢天文志云織女天孫也)闕兵(又云攝提者一名環樞一名闕兵案石氏星經曰闕兵星在南河)
(主天子門闕補)矛盾長垣(並天官星占見上)大陵(後漢魯恭傳云仲夏行秋令則草木)
(零落人傷于疫注云大陵之氣為害也大陵星名補)玉衡(春秋元命苞云玉衡北星為玉繩)金庭
(荆州星占云招搖者常陽一名金庭)玉繩(春秋元命苞見上)金雞(易是類謀云當藏者出當出者)
(消太山失金雞西岳亡玉羊鄭玄云失金雞者箕星亡玉羊者狼星補)玉羊(見上)朱鳥(淮南子云)
(太微主朱鳥)蒼龍(張衡靈憲云蒼龍連蜷於左白虎猛據於右朱雀奮翼于前靈龜匿首于後黃龍軒)
(轅于中則軒轅一星與蒼龍白虎朱雀玄武四獸為五矣補)黃龍(石氏星書云中宫黃帝其精黃龍為)
(軒轅)白虎(史記云西方七星白虎宿也)牽牛(爾雅云河鼓謂之牽牛注云今荆楚人呼牽牛星為)
(檐鼓檐者荷也補)筴馬(豫章列士傳云周騰為侍御史桓帝欲南郊平明出騰仰首曰王者象星今宫)
(中宿筴馬星不動帝何出焉四更皇子卒遂止補)地候(春秋考異云下有謀則星入月注曰地候星也)
司夜(天子候云使星司夜使月司時猶雞能司晨也)北辰所以正四時(爾雅云北極謂)
(之北辰又注云北極天之中以正四時補)斗極所以成寒暑(楊泉物理論)角亢宿
之長(爾雅云壽星角亢也注曰數起角亢列宿之長故曰壽星)軒轅雷雨之神(楊泉物理)
(論云軒轅主雷雨之神)太微天子之庭(天官星占見上)三台三公之位(荆州)
(星占見上)尾箕後宫之長(春秋佐助期云尾箕為後宮之長)天河羣臣之闕
(淮南子云天河羣臣之闕注曰天河星名闕猶門也)咸池水魚之國(又云咸池者水魚之國注)
(曰咸池星名)房為四表亢為朝廷心為明堂(並春秋佐助期)觜
觽天廟(樂叶圖徵)文昌天府(荆州星占云文昌者天府離宮也)畢為天階(春秋)
(元命苞)軫為天車(荆州星占)翼為天倡(春秋合誠圖)柳為天厨(荆州星占)
胃主倉廩(荆州星占云胃主倉廩南斗主爵禄七星主衣裳牽牛主關梁補)婁主苑牧
(春秋佐助期云婁主苑牧奎主武庫虛主禮堂鬼主神明昴主獄事天女主布帛營室主軍粮補)奎主
武庫虛主禮堂鬼主神明昴主獄事(並春秋佐助期見上)
南斗主爵禄(荆州星占見上)北斗為帝車(天官星占見上)七星主衣裳
(荆州星占見上)天女主布帛(春秋佐助期見上)東井主水衡(春秋合誠圖)營
室主軍糧(春秋佐助期見上)牽牛主關渠(荆州星占見上)天法察奸謀
(荆州星占云五星天府一名天法主察奸謀)四角主災(春秋運斗樞云地動則見於天象四角主)
(災月蝕則見)四守司賞(淮南子云四守司賞罰注曰四守謂紫宫軒轅咸池天河也)角亢
兖州(漢書云角亢主兖州房心豫州尾箕幽州斗江河牽牛婺女揚州虚危青州營室東璧并州奎婁胃)
(徐州昴畢冀州觜觽參益州東井輿鬼雍州柳七星張周翼軫荆州補)房心豫州尾
箕幽州翼軫荆州斗星江湖柳星張周奎婁
胃徐州昴畢冀州觜參益州牛女揚州井鬼
雍州虛危青州室壁并州(並漢書見上角案淮南子星部地名亢鄭氐)
(房心宋尾箕燕斗牽牛越須女吳虚危齊營室東壁衛奎婁魯胃昴畢魏觜嶲參趙東井輿鬼秦柳七星張周)
(翼軫楚補)北辰謂之曜魄(尚書大傳)昴畢一名旄頭(荆州星古云昴畢之間五)
(星所遊一名天街一名旄頭)北極謂之北辰(爾雅見前)大火謂之大辰(爾雅)
(注曰大火心也在中最明故時候主焉補)房為龍角(春秋運斗樞)井為鶉首(博雅云東)
(井謂之鶉首)朱鳥奮翼(張衡靈憲見上)青龍垂尾(成公綏星賦云分宿有章懸象成文)
(或青龍垂尾或白虎踞參)桓屏珠連三台鴈行(又云玄龜匿首于女虛朱鳥奮翼于井鬼)
(桓屏連珠三台鴈行)軒轅華布攝提鼎峙(又云軒轅華布而曲分攝提鼎峙而直埽)五
星聚(漢書云漢元年五星聚于東井)德星聚(異苑云陳仲弓從諸子侄造荀季和父子其夜德星)
(聚太史奏五百里内有賢人聚)五星若編珠(尚書考靈曜云五星若編珠旋璣中星星調則風雨)
(時補)五星若貫珠(易坤靈圖云至德之朝五星若貫珠)流星如水(釋名云流星轉行如)
(流水)筆星如筆(釋名云筆星星氣有一枝末銳似筆也)攝提東向天下無事
招搖光澤天下安寧(並荆州星占)三能色齊君臣和(史記見上)
五星同色百姓安(漢書云五星同色天下偃兵百姓安寧歌舞以行不見災疾五榖蕃息補)
少微黃賢士舉(天官星占云北斗魁第一星少微一名處士星明大而黃澤即賢士舉忠臣用)
(補)箕后動大風生(荆州星占云箕后一星動則大風生)匏瓜明則歲熟(荆州)
(星占見上)天市明則糴賤(荆州星占云市天子旗幟也大明則糴賤補)客星犯天
子(會稽典錄云嚴遵字子陵與世祖俱受業長安建武五年下詔徵遵設樂陽明殿命宴會暮留宿遵以足)
(荷上其夜客星犯天子宿明旦太史以聞上曰此無異也昨夜與嚴子陵俱卧耳補)客星入天市
(謝承後漢書云吳郡周敞師事京房為石顯所譛繫獄謂敞曰吾死後四十日客星必入天市即吾無辜之驗)
(也房死後果如其言補)使星向益部(李郃别傳云郃好天文之術和帝遣使者觀採風俗有二)
(使向益州夏月郃露坐問二人曰君發京師君知二使何時發二人驚問曰何以知之郃指星曰有二使星來)
(益部補)星犯牽牛(博物志詳下漢篇)星犯少微(續晉陽秋云會稽謝敷隱若耶生初)
(有星犯少微)熒惑徙舍(吕氏春秋云宋景公時熒惑守心公召子韋問焉子韋曰禍當君可移于)
(相公曰相所以治國家也曰可移于百姓公曰百姓死寡人將誰為君曰可移于歲公曰歲飢人餓必死子韋)
(曰君有至德之言三天必三賞君是夜熒惑退三舍補)太白食昴(漢書鄒陽上書曰衛先生為秦)
(畫長平之事太白食昴昭王疑之)神星晝見(東觀漢記云光武破聖公與伯叔書曰交鋒之)
(日神星晝見太白清明)恒星不見(左傳曰恒星不見夜明也星隕如雨與雨偕也補)流星
投營(晉陽秋云有星赤而芒角自東北西南流投于諸葛亮營三投再還往大還小俄而亮卒)流星
墮瓫(續晉陽秋云桓玄庶母馬氏本袁真之妓也與同列薛氏郭氏夏夜同坐月下有銅瓫冰在其側見)
(一流星墮瓫中驚起共視星如二寸火珠于冰底問然明淨乃相謂曰此吉祥也當誰應之于是薛郭更以瓢)
(杓接取並不得馬最後取星正入瓢中便飲之既而若有感焉俄而懷玄玄雖簒位不終而數年之中榮貴極)
(矣補)
漢六
河精上為天漢(河圖括地象)水浮精曰天河(揚泉物理論云星者元氣之英)
(水之精氣上浮宛轉隨流水名曰天河)箕斗之間漢津(爾雅注曰箕龍尾斗南斗天漢之津)
(梁)天官高為五漢(樂叶圖)維天有漢(詩云維天有漢臨照河光)倬彼雲
漢(詩云倬彼雲漢昭回于天)河漢清淺(古詩云河漢清且淺相去誰幾許盈盈一水間脉脉不得)
(語)七月案戸(大戴禮云七月案戶漢也案戶也者直戶也言正南北也)乘浮槎到天
河(博物志云舊說天河與海通近世有居海者年年八月有浮槎來甚大往反不失期此人乃多齎糧乘槎)
(去怱怱不覺晝夜奄至一處有城郭居舍望室中見一女方織見一丈夫牽牛渚次飲之驚問此人何由至此)
(此人即問為何處答曰君可詣蜀問嚴君平此人還問君平君平曰某年某月有客星犯牽牛即此人到天河也)
(補)浮南濱涉天漢(抱朴子若浮南濱而涉天漢)
雲七
天地之本(河圖通記云雲者天地之本也)山川之氣(說文云雲者山川之氣)潤澤
舉賢(京房易飛候云青雲潤澤在西北為舉賢良)起山彌天(洪範五行傳云雲者起于山彌)
(于天)狀如積水(易通卦驗云立春青陽雲出房狀如積水)聲如雷雨(魏志太和元年七月)
(雲鬭聲如暴風急雨)赤如兔(京房易傳云赤雲如兔蜀國當富)形如鳥(京房易要占雲形如)
(鳥其下主兵)大如席(京房易傳云漢川有黑雲大如席不出五日必雨名曰海雲)形如箒
(京房易要決占候云雲形如箒雲下有兵)舒覆四海(成公綏雲賦云舒則彌綸覆四海卷則消液入)
(無形補)朝彌八方(劉植詩云玄雲起高岳終朝彌八方)歸故山(應㻛詩云朝雲流四海暮)
(雲歸故山)起高岳(劉植詩見上)含水雲起(楚國先賢傳云天旱有含水雲從西方起則焚)
(香祝之)火滅灰散(陸機雲賦云日赫弈而照躍雲火滅而灰散)冰消瓦離(成公綏雲)
(賦云玄氣仰散歸雲四旋冰消瓦離奕奕翩翩)觸石而起(春秋說題辭云雲之為言運也觸石而起)
(謂之雲含陽而起以精運也補)膚寸而合(公羊傳云雲觸石而出膚寸而合不崇朝而徧雨乎天下)
(者其泰山之雲也)五色隱賢(京房易飛候云視四方常有大雲五色俱其下賢人隱)四塞
即雨(京房易傳云青白赤黑雲在東西南北名曰四塞之雲見即有雨)保章辨吉凶(周禮)
(保章氏以五雲之物辨吉凶水旱豐荒之祲象)豐莖得雲氣(歸藏云雖有豐隆莖得雲氣而結核)
(又楚辭云願寄言于浮雲兮遇豐隆而不將補)磻石(易通卦驗云寒露正隂雲出如冠纓霜降大隂雲出)
(上如羊下如磻石補)積水(易通卦驗見上)軍精(兵書云雲如日月有赤氣繞地不可攻城内有黑雲)
(大如火星名曰軍精勿犯)雨具(張璠漢紀荀顗上書曰久隂不雨雲者雨之具也)綠翹(陸機浮雲)
(賦云金柯分玉葉散綠翹明嚴英散)赤繒(易通卦驗云立秋屬隂雲出如赤繒處暑雲出南黃北蒼補)
冠珥(東方朔别傳云武帝時雲氣青色而圓如冠珥)冠纓(易通卦驗見上)車蓋(魏書云文帝生)
(時有雲氣青色而圓如車蓋其上終日望氣者以為大貴之徵非人臣之氣補)車輪(兵書云韓雲如布趙)
(雲如牛楚雲如日宋雲如車魯雲如馬衛雲如犬周雲如車輪秦雲如行人魏雲如鼠齊雲如絳衣越雲如龍)
(頭蜀雲如囷補)白鵠(易通卦驗云春分正陽雲出張如白鵠)丹蛇(兵書云有雲如丹蛇隨星後大)
(戰殺將)鸞舞(陸機雲賦云鸞舞角以軒罷鷙企翮而延佇)羣羊(易飛候云凡候雨有黑雲如羣)
(羊奔如飛鳥五日必雨補)雄雉(兵書云雲如雄雉或如雄雞臨城其城必降)飛鳥(易飛候見上)
禽獸(兵書云雲氣形似禽獸客吉主人之忌)奔牛(又云賊上雲如奔牛兵不可往)從龍(易云)
(雲從龍風從虎聖人作而萬物覩)冠巖(廬山記云有白雲冠帶岑巖)覆車(東方朔别傳云凡占)
(長吏下車當視天有黃雲來覆車五榖大熟有烏雲多水青雲致兵白雲致盗赤雲有火補)玉葉(陸機)
(浮雲賦見上)水波(易通卦驗云夏至隂雲如水波)樹木(易通卦驗云冬至初陽雲出箕如樹木之)
(狀)草莽(吕氏春秋云山雲草莽水雲魚鱗旱雲烟火雨雲水氣無不比類其所生以示人補)烟火
(見上)日月(兵書見上)汎濫(楚辭云汎濫之浮雲又云涉青雲以泛濫遊兮忽臨睨夫舊鄉補)窈
窕(曹植飛龍篇云晨遊太山雲霧窈窕)含愁(傅玄雜詩云浮雲含愁氣悲風坐自歎)翳日(何晏)
(詩云浮雲翳皎日微風起輕塵)蒼雲(易通卦驗云大寒降雪蒼雲生又春秋文曜鈎云楚有蒼雲如電)
紫雲(漢武故事云帝于尋真臺七月七日夜見西王母乘紫雲輦來香氣馥郁補)玄雲(河圖始開)
(云黃泉之埃上為黃雲青泉之埃上為青雲赤泉之埃上為赤雲白泉之埃上為白雲玄泉之埃上為玄雲補)
黃雲青雲(見上)烏雲(東方朔別傳見上)赤雲白雲(並河圖始開見上)
卿雲(尚書大傳云舜為賓客堯為主人于時卿雲聚焉)景雲(孝經援神契云王者德至山陵則景)
(雲見又云天子孝則景雲見)周雲(兵書見上)密雲(易云密雲不雨自我西郊)朝雲(宋玉高唐)
(賦序宋玉對楚王曰昔者先王嘗遊高唐晝寢夢見一婦人曰妾巫山之女也朝為行雲暮為行雨朝朝暮暮)
(陽臺之下補)陣雲(京房易要占云陣雲貫月)矞雲(西京雜記曰雲外赤内青謂之矞雲補案太平)
(之世雲則五色而為慶三色而成矞矞以律切附)慶雲(又云瑞雲曰慶雲或曰卿雲補又陸機樂府云)
(長風萬里舉慶雲鬱嵯峨附)海雲(京房易傳見上)水雲(吕氏春秋見上)屯雲不解(傅玄)
(詩云屯雲結不解轟雷動四阿)纖雲不形(傅成神泉賦又傅玄雜詩云纖雲時髣髴渥露沾我裳附)
魚鱗(吕氏春秋見上)秦雲如行人齊雲如絳衣楚雲如日
韓雲如布蜀雲如囷宋雲如車越雲如龍
魯雲如馬趙雲如牛衛雲如犬魏雲如鼠(已上並兵)
(書見上)蔽陽光於湯谷暗天文乎常居繞蓬萊以結
曜薄崑崙而增暉集輕浮之衆采厠五色之藻氣
有輕虛之豔象無實體之真形若秬鬯揚芒嘉榖垂
穎長城曲蜿采閣相扶内揚綠祲外襲紫霞(並陸機雲)
(賦)金枝玉葉(史記云黃帝與蚩尤戰于涿鹿之野常有五色雲氣金枝玉葉止于帝上有花葩之)
(象因作華蓋也續補)繡文錦章(成公綏雲賦云或繡文錦章依微要眇綿邈凌虛輕翔漂渺續補)
燃石聞香(王子年拾遺云爛石色紅似肺燒之有香烟聞數百里烟氣升天則成香雲遍潤則成香)
(雨續補)濯魚立雨(黃子發相雨書云四方有濯魚雲疾者立雨續補)出蒼梧(歸藏云有)
(白雲出蒼梧入于大梁續補)至帝鄉(莊子曰夫天下有道與物皆昌天下無道則厭俗上仙乘彼白)
(雲至于帝鄉續補)觀河(禮斗威儀云周成王治平觀于河青雲浮于河上續補)沈璧(尚書中候)
(云堯沈璧于河白雲起迴風搖落續補)
北堂書鈔卷一百五十
