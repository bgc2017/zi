北堂書鈔卷八十七
唐虞世南撰
明陳禹謨補註
禮儀部八
宗廟十六社稷十七
宗廟十六
王假有廟(易萃卦云萃亨王假有廟王弼註曰假至也王以聚至有廟也補案孔穎達疏云假至也)
(天下崩離則民怨神怒雖復享祀與無廟同王至大聚之時孝德乃洽始可謂之有廟矣故曰王假有廟附)
象生之居(白虎通云聖王所以制宗廟何曰生死殊路故敬鬼神而遠之所以有屋何所以象生之)
(居補)緣生以事死敬亡若事存(又云王者立宗廟何緣生以事死敬亡若事存欲立)
(宗廟而祭之此孝子之心所以追繼養也)宗廟致敬不忘親也(孝經)形貌所在
(釋名云宗尊也廟貌也先祖形貌所在也)衣服藏焉(周禮守祧職云掌守先王先公之廟祧其遺衣)
(服藏焉鄭注云廟謂大祖之廟及三昭三穆遷主所藏曰祧先公之遷主藏于后稷之廟先王之遷主藏于文)
(武之廟遺衣服大斂之餘也故書祧作濯鄭司農濯讀為祧此王者之宫而有先公謂大王以前為諸侯)可
以觀德(商書云七世之廟可以觀德孔安國傳云天子七廟必有德之主則為祖宗其廟不毁故可觀)
(德)所以尊祖(孝經援神契云宗廟所以尊祖也)冠娶必告(禮文王世子云五廟未毁)
(雖及庶人冠娶妻必告死必赴不忘親也)天子七廟(王制鄭注云此周制七者太祖及文王武王之)
(祧與親廟四)諸侯五廟(又云鄭注云太祖始封之君王者之後不為始封之君廟)大夫三
廟(鄭注云太祖别子始爵者)士二廟(鄭注云謂諸侯之中士下士名曰官師者上士二廟)夏曰
世室世世祀之(王嬰古今通論)殷人重屋(周禮考工記匠人職云殷人重屋鄭注云)
(重屋者王宫正堂若大寢也)周公稱廟羣公稱宫(公羊傳云世室屋壞世室者何魯公)
(之廟也周公稱太廟魯公稱世室羣公稱宫此魯公之廟也曷為謂之世室世世不毁也)正室(文王世子)
(云正室守太廟尊宗室正室適子也疏云此覆釋所以遣適子守太廟適子是宗室之正太廟是祖之正用適)
(子守太廟是尊于宗及廟之室故也補)貴室下室(又云諸父諸兄守貴室子弟守下室而讓道達)
(疏云此覆釋前諸父諸子諸孫守貴室下室之事而貴者守貴賤者守賤賤者讓于貴貴者不相陵犯是讓道)
(達也補)姜嫄曰神宫(魯頌云閟宫有洫實實枚枚鄭箋云閟神也姜嫄神所依故廟曰神宫補)
景帝名德陽(帝王世紀云漢景帝廟名德陽宣帝廟名長壽武帝廟名龍淵文帝廟名顧成昭帝)
(廟名徘徊補)宣帝名長壽武帝名龍淵文帝名顧成
昭帝名徘徊(並見上)將營宫室宗廟為先(曲禮)規矩天地擬則
隂陽(孫敏表云)雉門之外(周禮云小宗伯之職掌建國之神位右社稷左宗廟鄭注云庫門内)
(雉門外之左右)地形顯敞(晉起居注武帝太安中詔曰往者乃魏氏舊廟處立廟既壅翳不顯又材)
(木短小至今中間有跌橈之患今當修立不宜在故處太僕寺南臨甬道地形顯敞更于此營之主者依典禮)
(施行補)徂來之松新甫之柏(毛詩閟宫篇徂來新甫二山名)南致荆山之
木西採華山之石(晉陽秋云武帝改營太廟南致荆山之木西採華山之石鑄銅柱十二塗)
(以黃金鏤以百物填以丹青綴以珠玉)復廟重檐(明堂位云山節藻梲復廟重檐刮楹達鄉反坫)
(出尊崇坫康圭疏屏天子之廟飾也補)大夫蒼士黈(穀梁云丹桓公楹禮天子諸侯黝堊大夫)
(蒼士黈丹楹非禮也)銅柱金鏤(晉陽秋見上)圖畫神靈(楚辭天問序曰屈原放逐彷徨)
(山澤見楚有先王之廟及公卿祠堂圖畫天地山川神靈及古賢怪物行事因書其壁呵而問之以渫憤懣)
新廟奕奕(魯頌閟宫篇云新廟奕奕奚斯所作鄭箋云奕奕姣美也修舊曰新新者姜嫄廟也補)
奕奕寢廟君子作之(小雅小宛篇毛傳云奕奕大貌)諸侯不得祔於天
子(禮喪服小記謹案諸侯卑故不得祔於天子也)天子諸侯可祔於士(鄭注云人莫敢)
(卑其祖也)神無依據以主繼心(白虎通云祭有主言神無所依據孝子以主繼心焉)宗
廟之主亦當盡敬(禮云宗廟之主以木為之長尺二寸孝子入宗廟之中雖見木主亦當盡)
(敬)主狀四方(五經要義云木主之狀四方穿中央以達四方天子長尺二寸刻諡於其背補)方
明為主(又云諸侯會天子則以方明為主覲禮云方明木也其形四面方六上玄下黃東青南赤西白北)
(黑方明者上下四方神明之象也)虞主用桑(公羊傳云作僖公主者何為僖公作主也主者曷用)
(虞主用桑練主用栗用栗者藏主也作僖公主者何以書譏何譏爾不時也其不時奈何欲久喪而後不能也)
(補)練主用栗(見上)世世祭之(王嬰古今通論)四時享祭(魏書云有司奏立武)
(皇帝廟四時享祀)羞含桃(禮月令云仲夏之月天子乃以雛嘗黍羞以含桃先薦寢廟)獻櫻
桃(漢書叔孫通傳云惠帝常出遊離宫通曰古者有春嘗菓方今櫻桃熟可獻願陛下出因取櫻桃獻宗廟)
(上許之諸果之獻由此興)獻羔開冰先薦寢廟(月令鄭注云獻羔謂祭司寒也祭司寒而)
(出冰薦于宗廟乃後賦之)天子乘舟薦鮪于寢廟(鄭注云進時美物也)以彘嘗
麥先薦寢廟(鄭注云蓋麥之新氣尤盛以彘嘗之散其熱也彘水畜也)以犬嘗麻先
薦寢廟(鄭注云麻始熟也)白虎銜肉(漢武故事云宣帝立孝武廟于東宫告祠日見白虎)
(銜肉置殿前白龍夜見神光滿殿如秋月)白龍夜見(見上)鶴集後庭(漢書郊祀志云宣帝)
(即位由武帝正統興故立三年尊孝武廟為世宗行所巡狩郡國皆立廟告祠世宗廟日有白鶴集後庭以立)
(世宗廟告祠孝昭寢有鴈五色集殿前西河築世宗廟神光興于殿旁有烏如白鶴前赤後青神光又興于房)
(中如燭狀廣川國世宗廟殿上有鐘音門戶大開夜有光殿上盡明補)鴈集前殿(見上)神光
滿殿(漢武故事見上)神光興殿(漢書郊祀志見上)上有鐘音(漢書郊祀志見上)
札變為金(漢武故事云宣帝立孝武廟於河東告祠日見一人騎白馬馬異於常馬持尺一札賜將)
(作匠文曰汝賃客成賜汝金一斤因忽不見札乃變為金秤有一斤)
社稷十七
勾龍為社(國語云共工氏之伯九有也其子曰勾龍能平九土故祀以為社)周棄為稷
(禮祭法云厲山氏之有天下也其子曰農能植百穀夏之衰也周棄繼之故祀以為稷)禹為社(淮南)
(子云禹勤天下故死而為社神)祀為稷(見上)國之神(周禮小宗伯職云小宗伯掌建國之神位)
土之主(禮運云命降于社之謂殽地鄭注云謂教令由社下者也社土地之主也)主隂氣(禮郊)
(特牲云社祭土而主隂氣也君南向於北牖下答隂之義也日用甲用日之始也補)配帝王(曹植社賦)
(云於惟大社官名后土是曰勾龍功著上古德配帝王實為靈主克明播殖農政日舉)位上公(五經)
(異義云今民謂社神為公社位上公非地祇也)尊田主(晉張華朽社賦曰伊兹槐之挺植于京路之東)
(隅得託尊於田主據爽塏以高居垂重隂於周道臨大路之通衢饗春秋之所報應豐胙於無射歷漢京之康)
(樂踰喪亂之横逆朱夏當陽蓊藹蕭森征夫雲會行旅歸心輶軒停蓋輕輿託隂吉人向風而袪袂王孫清嘯)
(而啟襟晞甘棠之廣覆褊喬木之無隂補)擇元日命民社(月令鄭注云社后土也使民祀焉神)
(其農業也)建邦國立社稷(周禮小司徒職云凡建邦國立其社稷賈疏云諸侯亦有三社三稷)
(謂國社侯社勝國之社皆有稷配之補)五穀之長(周禮大司徒職鄭注云稷五穀之長也故立稷)
(以表神名)百穀之主(漢書郊祀志云宗廟王者所居稷者百榖之主)殖百穀(祭法云見上)
平九州(祭法云共工氏之霸九州也其子曰后土能平九州故祀以為社)達天之氣(禮郊)
(特牲云天子大社必受霜露風雨以達天地之氣)神地之道(禮祭法云社所以神地之道也地載)
(萬物天垂象取財於地取法於天是以尊天而親地也故教民美報焉)春祈秋報(毛詩云載芟春)
(籍田而祈社稷也又曰良耜秋報社稷也畟畟良耜俶載南畝播厥百穀補)求福報功(白虎通云)
(王者所以有社稷者何為天下求福報功人非土不立非穀不食土地廣博不可徧敬也五穀衆多不可一一)
(而祭也故封土立社示有土尊稷五穀之長故封稷而祭之也補)報本反始(郊特牲云唯社丘乘)
(供粢盛所以報本反始也鄭注云丘十六井也四丘六十四井曰甸或謂之乘乘者以於車賦出長轂一乘乘)
(或為鄰補)尊天親地(祭法見前)社于新邑(尚書召誥篇云乃社于新邑牛一羊一豕一)
社于洛陽(續漢書百官志云建武二年立大社於洛陽)為畿封樹(周禮云封人設王之)
(壇壝為畿封而樹之鄭注云壝謂壇反堳埒也補)為羣姓立(禮祭法王為羣姓立社曰大社)乃
建太社(周書云諸侯受命于周乃建立太社於國中其壝東青土南赤土西白土北驪土中央冒以黃)
(土明建諸侯鑿取其方一面土苴以白茅以土封之故曰列土于周室)乃立冢土(小雅緜篇云乃)
(立冢土戎醜攸行毛傳云冢大戎大醜衆也冢土大社也起大事動大衆必先有事乎社而後出謂之宜美大)
(王之社遂為大社也補)國社(禮祭法云諸侯為百姓立社曰國社)王社(又云王自為立社曰王社)
侯社(又云諸侯自立社曰侯社)置社(又云大夫以下成羣立社曰置社鄭注云羣衆也大夫以下謂)
(下至庶人也大夫不得特立與民族居百家以上則共立一社今時里社也)王者土五色為
社(尚書禹貢云海岱及淮唯徐州厥貢惟土五色孔安國傳云古者封五色土為社建諸侯則各割其方色)
(土與之使立社燾以黃土苴以白茅茅取其潔黃取王者覆四方補)天子五色土為壇(蔡邕)
(獨斷云天子太社以五色土為壇皇子封為王者受天子之社土以所封之方色東方受青南方受赤他如其)
(方色苴以白茅授之各以其所封方之色歸國以立社故謂之受茅土漢興以皇子封為王者得茅土其他功)
(臣及鄉亭他姓公侯各以其戶數租入為限不受茅土亦不立社也補)在外門之内(白虎通云)
(社稷在中門之外外門之内何尊而親之與先祖同也不置中門内何敬之示不䙝凟也)在宗廟之
右(續漢書百官志云立大社于洛陽在宗廟之右皆方壇無屋)高十仞(莊子云匠石之齊至乎曲)
(轅見櫟社樹其大蔽牛絜之百圍其高臨山十仞而後有枝其可以為舟者旁十數觀者如市)方壇無
屋(續漢書百官志見上)配天地以作範併造化以垂制(徐邈社讃云勾龍后)
(土敷殖百穀配天地以作範倂造化以垂制宇宙賴其弘贊之勲有生資其日用之惠)封土以報
功(孝經緯云社土地之主也土地闊不可盡敬故封土為社以執功也)有樹以表功(白虎通云)
(社稷所以有樹何尊而職之使也民人望見師敬之又所以表功)南社用梓北社惟槐(白虎)
(通云大社惟松東社惟柏南社惟梓西社惟栗北社惟槐又云天子之社稷廣五丈諸侯半之)殷人以
柏周人以栗匠石見櫟社(莊子見前)威輦在白社(戴延之西征記)
(云洛陽建春門外迎道北有白社董威輦所住也去門二里白社有牛馬市即嵇公臨刑處也補)白社
(見上)朽社(張華賦見前)民人師敬(白虎通見前)行旅歸心(張華賦見前)帗
舞舞社稷(周禮云舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞)
(四方之祭祀教皇舞帥而舞旱暵之事補)血祭祭社稷(周禮大宗伯職云以血祭祭社稷鄭玄注)
(云隂祀自血起貴氣臭也社稷土穀之神有德者配食焉)祭以酒脯(太公金匱云植槐於王路之右)
(起兩社築垣壇祭以酒脯食以犧特尊之曰社)祠之羊彘(漢書郊祀志云高祖下詔御史令豐治枌)
(榆社春以羊彘祠之)皆太牢(禮王制云天子社稷皆太牢諸侯社稷皆少牢)以三牲(孝經援神)
(契云仲春獲禾報社祭稷以三牲何重功故也)陳俎豆(禮記曾子問曰諸侯祭社稷俎豆既陳)施
金石(又云樂之施金石越於聲音用于宗廟社稷)陳平宰肉(漢書云陳平既娶張氏女資用)
(益饒游道日廣里中社平為之宰分肉甚均里父老曰善陳孺子之為宰平曰嗟乎使平得宰天下亦如此肉)
(矣補)邴原行廉(邴原别傳云原到遼東遼東多虎原之邑獨無虎患原嘗行而得遺錢拾以繫樹枝)
(此錢既不見取而繫錢者愈多問其故答者謂之神樹原惡其由己以成淫祀乃辯之於是里中遂斂其錢以)
(為社供補)宰相繼踵咸出斯里(蔡邕陳留東昏庫上里社碑云惟斯庫上里曰東昏縣者)
(衛地古陽武之戶牖鄉也秦時有池子為丞相漢興陳平由此為社下宰隨相高祖尅定天下為右丞相孝平)
(之世虞延為太尉延熹中平曾孫放為尚書令宰相繼踵咸出斯里延雖有積德修身之政亦斯社所相乃樹)
(碑作頌云鄉又按陳留風俗傳云東昏縣者衛地故陽武之戶牖也漢相陳平家焉少為社下宰今民祀其)
(社補)諸子宦學並有才名(搜神記云中興初有應嫗者生四子每見神光照社試探之乃)
(得黃金自是諸子宦學並有才名)賀璃得劍(錄異傳云會稽賀璃曾得疾不愈一日入社見曲房)
(中有層架其上有劍璃取劍以出蓋其劍可以驅絶百神其疾遂愈也)應嫗得金(搜神記見上)
子路搏烏(博物志云子路與子貢過社社樹有烏子路搏烏社神牽率子路子貢說之乃止)湯
蕤袪瘧(列異傳云大司馬河内湯蕤字聖卿少時病瘧過社中有人持書一卷呼蕤曰取此書去得素)
(書一卷譴袪百鬼無不靈效)欒布封侯民為立社(漢書郊祀志云欒布吳軍時以功封)
(為鄃侯燕齊之間皆為立社號曰欒公社補)郭凝二心為社所責(述異記云庾邈與女)
(子郭凝通詣社約不二心俱不婚聘經二載凝忽暴亡邈偶出遇凝凝斂手歎息告云前從北村還道遇強人)
(抽刀見逼凝懼死從之不能守節為社神所責暴得心痛一宿而絶人鬼異路毋勞爾念因泣下霑襟)窮
鄉之社相和而歌(淮南子云夫窮鄉之社叩甕拊缻擊相和而歌自以為樂也嘗試為之)
(建鼓撞巨鐘乃始知甕缻之足羞也夫至道之諭亦學者之建鼔也又曰蕪鄉之社易為黍肉蕪國之稷易為)
(求福補)蕪國之稷易為求福(見上)斂錢為供(邴原别傳見前)割羊以
祀(續漢書禮儀志云日有變割羊以祠社用救日變執事者冠長冠衣皂單衣綘領袖綠中衣絳袴絑以行)
(禮如故事)喪國之社屋之(禮郊特牲云喪國之社屋之不受天陽也薄社北牖使隂明也鄭注)
(云絶其陽通其隂而已薄社殷之社殷始都薄補)亡國之社掩上(公羊傳云亡國之社掩其)
(上柴其下)為宗廟屏(白虎通云亡國之社稷必以為宗廟之屏示賤之也)以朱絲營(公羊)
(傳云日有食之鼓用牲于社求乎隂道也以朱絲營社或曰脅之或曰為闇恐人犯之故營之也)宋公
用人(左傳云宋公使邾文公用鄫子于次睢之社司馬子魚曰古者六畜不相為用小事不用大牲而況)
(敢用人乎祭祀以為人也民神之主也用人其誰饗之補伍輯之從征記云臨沂厚邱間有次睢里社常以人)
(祭襄公使邾子用鄫子其俗相承雇貧人命齊潔祭時縛著社前如見牲犧魏初乃止附)宣子伐樹
(世說云阮宣子伐樹人有止之宣子曰若樹而為社伐樹則社移社而為樹樹伐則社亡矣續補)以求
一日之澤(殷仲堪社文曰夫社之由來尚矣自喪亂流遷舊俗隳廢今二三宗親思桑梓之遺風遵)
(先聖之明誥潔齊牲牢庶乎自祐以求一日之澤續補)以祈來年之豐(博物志云周之正月)
(受社雍及祭以沐蠶種上辛乃用黑牲于帝郊以祈來年之豐續補)非近世所植(卞敬宗櫟社序)
(讚曰余門前有一社樹盤根疏柯似非近世所植挺秀路左流蔭庭宇莊周喻道于商邱之木匠石辯才于曲)
(轅之櫟由斯而觀固可以悟徵矣續補)數百年之木(張華朽社賦序云高柏橋南大道傍有古)
(槐樹蓋數百年木也余少居近之後去行路遇之則已朽株意有緬然聊為之賤因以言盛衰之理云續補)
保祐萬邦(宋書禮志云晉元帝建武元年又依洛京立三社一稷其太社之祝曰地德普施惠存無)
(疆乃建太社保祐萬邦悠悠四海咸賴嘉祥續補)率育萬物(宋何承天社頌曰社實隂祇稷惟穀)
(元率育萬物協贊坤乾續補)
北堂書鈔卷八十七
