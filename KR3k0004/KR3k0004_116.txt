北堂書鈔卷一百十六
唐虞世南撰
明陳禹謨補註
武功部四
謀策五號令六
謀策五
謀謨為劍戟策略為旌旗(陳思王征蜀論云今將以謀謨為劍戟策略為旌旗師徒)
(不擾藉力天師)上略伐智下略伐勢(孫子兵法論云非文無以平治非武無以治亂善用)
(兵者有三略焉上略伐智中略伐義下略伐勢)武之善經(左傳隨武子曰見可而進知難而退武之)
(善政也兼弱攻昧武之善經也)軍之善謀(左傳秦康公送公子雍于晉宣子曰我若受秦秦則賓也)
(不受寇也既不受矣而復緩師秦將生心先人有奪人之心軍之善謀也逐寇如追逃軍之善政也補)始
如處女後如脱兔(孫子兵法云始如處女敵人開戸後如脱兔敵不及拒注曰處女示弱脱)
(兔往疾)不動如山難知如隂(孫子兵法見前篇)動如雷震住如岳
立(桓譚新論云動如雷震住如岳立攻如奔電取如疾風前輕後重内實外虚)徙之如振鞭
去之如絶絃(兵法云見利徙之如振鞭見不利去之如絶絃)猛獸之攫匿其爪
(淮南子云飛鳥之摯也俛其首猛獸之攫也匿其爪虎豹不外其爪而噬不見齒故用兵之道示之以柔而迎)
(之以剛示之以弱而乘之以強為之以歙而應之以張將欲西而示之以東先忤而後合前冥而後明補)飛
鳥之摯俛其首(見上)尅敵出竒(周禮司勲職云戰功曰多鄭玄注云克敵出竒若韓)
(信陳平是也)善出竒者無窮如天地(孫子兵法云凡戰者以正合以竒勝故善出竒)
(者無窮如天地不竭如江海終而復始日月是也死而更生四時是也聲不過五五聲之變不可勝聽也色不)
(過五五色之變不可勝視也味不過五五味之變不可勝嘗也戰勢不過竒正竒正之變不可勝窮也竒正相)
(生如循環之無端孰能窮之哉補)潛設神策若響之應聲(桓彦範集云行兵者因敵)
(為資故兵法從敵之意如示其形開其利路潛設神策使若響之應聲)近而示之遠遠而
示之近(孫子兵法云兵者詭道也故能而示之不能用而示之不用近而示之遠遠而示之近利而誘)
(之亂而取之實而備之強而避之怒而撓之卑而驕之佚而勞之親而離之攻其無備出其不意此兵家之勝)
(不可先傳也補)攻其所不守守其所不攻(孫子兵法云攻而必取者攻其所不守也)
(守而必固者守其所不攻也故善攻者敵不知其所守善守者敵不知其所攻)潛謀龍變應機
虎發(傅玄古今畫讚見前將帥篇)秦穆以女樂開地(韓子云秦穆公以女樂二人遺)
(戎王戎王大悦設酒張飲日以聽樂終歲不遷穆公舉兵伐之兼國十二開地千里)智伯以大鐘
取國(戰國策曰昔智伯欲伐厹由遺之大鐘載以廣車因隨入以兵厹由卒亡無備故也注云厹由夷國)
(屬臨淮漢志由作猶又九域圖并州有仇猶城引此補案吕氏春秋云中山之國有夙繇者智伯欲攻之而無)
(道也為鑄大鐘方車二軌以遺之夙繇之君斬岸堙谿以迎鐘斷轂而行至衞七日而夙繇亡二事絶相類附)
越王避怒蛙(尹文子云越王勾踐謀報吳欲人之勇路逢怒蛙而軾之比及數年民無長幼臨敵)
(雖湯火不避)秦王刻石牛(蜀王本紀云秦刻五石牛置金其後蜀人見之以為牛便金蜀王即)
(發卒千人令五丁力士拖牛成道致三牛于成都道乃通)范蠡蒸粟得地(史記云越與吳戰於)
(會稽不勝范蠡為吳所虜後吳放歸越獻粟十萬斛范蠡盡蒸之以與吳言粟好具付民種種不生吳五年因)
(饑越乃伐吳得其地)陳平畫女開圍(漢書云高祖北征至平城為單于所圍七日士卒飢困陳)
(平隂畫好女以遺閼氏閼氏見而妒之夜開西北角高祖散走得免)書木以尅龐涓(史記孫子)
(傳云孫臏為齊將使軍入魏地為十萬竈明日為五萬竈又明日為三萬竈龐涓行三日大喜曰我固知齊軍)
(怯入吾地三日士卒亡者過半矣乃棄其步軍與其輕銳倍日并行逐之孫子度其行暮當至馬陵馬陵道狹)
(而旁多阻隘可伏兵乃斫大樹白而書之曰龐涓死于此樹之下於是令齊軍善射者萬弩夾道而伏期曰暮)
(見火舉而俱發龐涓果夜至斫木下見白書乃鑚火燭之讀其書未畢齊軍萬弩俱發魏軍大亂相失龐涓自)
(知智窮兵敗乃自剄曰遂成豎子之名齊因乘勝盡破其軍虜魏太子申以歸孫臏以此名顯天下世傳其兵)
(法補)題樹以射張郃(漢末傳云蜀丞相亮出軍圍祈山始以木牛運糧魏將司馬宣王命張郃)
(救祁山夏六月亮糧盡引去郃追之亮駐軍削大樹皮題曰張郃死此樹下郃軍到亮預令軍士夾道而伏弓)
(弩亂發中郃而死)范匄塞井(左傳云晉楚遇于鄢陵楚晨壓晉軍而陣軍吏患之范匄趨進曰塞)
(井夷竈陣于軍中而疏行首晉楚惟天所授何患焉)孫臏減竈(史記云見上)廉范縳炬
(續漢書云廉范為雲中太守會匈奴大入塞范自率士卒拒之虜衆盛而范兵不敵會日暮令軍士各交縳兩)
(炬三頭爇火營中星列虜遥望火多謂漢兵救至大驚待旦將退范乃令軍中蓐食晨往赴之斬首數百級虜)
(自相轔藉死者千餘人由此不敢復入雲中)楊璇鼓灰(續漢書云靈帝時楊璇為零陵太守是時)
(蒼梧桂陽猾賊相聚璇乃特製馬車數十乘以排囊盛石灰于車上繫布索于馬尾又為兵車專彀弓弩尅期)
(會戰乃令馬車居前順風鼓灰賊不得視因以火燒布布然馬驚奔突賊陣因使後車弓弩亂發鉦鼔鳴震羣)
(盜波駭破散追逐傷斬無數梟其渠帥郡境以清)火燧繫象(左傳云吳伐楚昭王使執燧象以奔)
(吳師杜預注曰燒火燧繫象尾使赴吳師驚却之)連雞繫火(晉書江逌傳云逌遷吳令中軍將軍)
(殷浩將謀北伐請為諮議參軍浩甚重之遷長史浩方脩復洛陽經營荒梗逌為上佐甚有匡弼之益軍中書)
(檄皆以委逌時羌及丁零叛浩軍震懼姚襄去浩十里結營以逼浩浩令逌擊之逌進兵至襄營謂將校曰今)
(兵非不精而衆少于羌且其塹柵甚固難與較力吾當以計破之乃取數百雞以長繩連之繫火于足羣雞駭)
(散飛集襄營襄營火發因其亂隨而擊之襄遂少敗補)束刃牛角(史記云田單破燕乃收城中得)
(千餘牛為絳繒衣畫以五綵龍文束兵刃於其角而灌脂束葦于尾燒其端鑿城數十穴夜縱牛壯士五千人)
(隨其後牛尾熱怒而奔燕軍燕軍夜大驚牛尾炬火光明炫燿燕軍視之皆龍文所觸盡死傷五千人因銜枚)
(擊之而城中鼓譟從之老弱皆擊銅器為聲聲動天地燕軍大駭敗走齊人遂夷殺其將騎劫燕軍擾亂奔走)
(齊人追亡逐北所過城邑皆畔燕而歸田單兵日益多乘勝燕日敗亡卒至河上而齊七十餘城皆復為齊有)
(乃迎襄王于莒入臨淄而聽政襄王封田單號曰安平君補)縳戟馬頭(王隠晉書云馬隆子馬咸)
(為成都王前鋒王胡率衆討咸于市咸軍牢不可動胡乃使十騎與戰縳戟于馬頭以向咸又使數十騎各持)
(兵隨于後馬驚奔咸咸遂敗)起沙為城(曹瞞傳曰操與馬超分兵隔渭水時公軍每渡渭輒為超)
(騎所衝突營不得立地又多沙不可築壘婁子伯說公曰今天寒可起沙為城以水灌之可一夜而成公從之)
(乃多作縑囊以運水夜渡兵作城比明城立由是公軍盡得渡渭補)縫革為船(後漢書鄧訓代張紆)
(為護羌校尉迷唐伯父號迷吾乃將其母及種人八百戶自塞外來降訓因發湟中秦胡羌兵四千人出塞掩)
(擊迷唐于寫谷斬首虜六百餘人得馬牛羊萬餘頭迷唐乃去大小榆居頗巖谷衆悉破散其春復欲歸故地)
(就田業訓乃發湟中六千人令長史任尚將之縫革為船置于箄上以渡河掩擊迷唐廬落大豪多所斬獲復)
(追逐奔北會尚等夜為羌所攻于是義從羌胡并力破之補)蒙馬虎皮(左傳云晉師陳于莘北胥)
(臣蒙馬以虎皮先犯陳蔡陳蔡奔楚右師潰)畫牛龍文(見上)下馬解鞍(漢書李廣為上)
(郡太守匈奴入上郡上使中貴人從廣勒習兵擊匈奴中貴人將數十騎從見匈奴三人與戰射傷中貴人殺)
(其騎且盡中貴人走廣廣曰是必射鵰者也廣乃從百騎往馳三人三人亡馬步行行數十里廣令其騎張左)
(右翼而廣身自射彼三人者殺其二人生得一人果匈奴射鵰者也已縳之上山望匈奴數千騎見廣以為誘)
(騎驚上山陳廣之百騎皆大恐欲馳還走廣曰我去大軍數十里今如此走匈奴追射我立盡今我留匈奴必)
(以我為大軍之誘不我擊廣令曰前未到匈奴陳二里所止令曰皆下馬解鞍騎曰虜多如是解鞍即急奈何)
(廣曰彼虜以我為走今解鞍以示不去用堅其意有白馬將出護兵廣上馬與十餘騎奔射殺白馬將而復還)
(至其百騎中解鞍縱馬卧時會暮胡兵終怪之弗敢擊夜半胡兵以為漢有伏兵于傍欲夜取之即引去補)
開門偃旗(趙雲别傳云夏侯淵敗曹公爭漢中地運米北山下數千萬囊黃忠以為可取雲兵隨忠)
(取米忠過期不還雲將數十騎輕行出圍迎視忠等值曹公揚兵大出雲為公前鋒所擊方戰其大衆至勢逼)
(遂前突其陣且鬭且却公軍敗已復合雲陷敵還趣圍將張著被創雲復馳馬還營迎著公軍追至圍此時沔)
(陽長張翼在雲圍内翼欲閉門拒守而雲入營更大開門偃旗息鼓公軍疑雲有伏兵引去雲雷鼓震天惟以)
(戎弩於後射公軍公軍驚駭自相蹂踐墮漢水中死者甚多先主明旦自來至雲營圍視昨戰處曰子龍一身)
(都是膽也作樂飲宴至暝軍中號雲為虎威將軍補)按甲寢兵(九州春秋曰曹公征孫權參軍傅幹)
(諫曰往者天下大亂上下失序明公用武攘之十平其九今未承王命者吳與蜀也吳有長江之險蜀有崇山)
(之阻難以威服易以德懷愚以為且按甲寢兵息軍養士分土定封則普天之下無思不服矣今舉十萬之衆)
(頓之長江之濱若賊負固深藏則士卒不能逞其能竒變無所用其權則大威有屈而敵心未能服矣唯明公)
(思虞舜舞干戚之義全威養德以道制勝公不從軍遂無功補)卧旗息鼓(郭冲三事曰諸葛亮屯兵)
(于陽平遣魏延諸軍并兵東下亮惟留萬人守城晉宣帝率二十萬衆拒亮而與延軍錯道徑至前當亮六十)
(里所偵候白宣帝說亮在城中兵少力弱亮亦知宣帝垂至已與相偪欲前赴延軍相去又遠回迹反追勢不)
(相及將士失色莫知其計亮意氣自若勅軍中皆卧旗息鼓不得妄出菴幔又令大開四城門埽地却灑宣帝)
(常謂亮持重而猥見勢弱疑其有伏兵于是引軍北趣山明日食時亮謂參佐拊手大笑曰司馬懿必謂吾怯)
(將有彊伏循山走矣候邏還白如亮所言宣帝後知深以為恨補)孫權迴船受箭(魏略云孫)
(權乘大船來觀軍曹公使弓弩亂發箭著其船船偏重將覆權因回船復以一面受箭箭均船平乃還)道
濟白服乘輿(宋拾遺云初檀道濟伐匈奴大衆未集而為虜所圍數重是時道濟兵力甚寡軍中)
(大懼道濟令士卒悉解甲勿動既而道濟白服乘輿徐出向圍以長策為虜所憚虜相與謀曰檀公今居死地)
(即白服在軍猶不懼此伏兵誘我也遂不敢戰)欒書使輿曳柴(左傳晉與楚戰晉欒枝使輿曳)
(柴而偽遁楚師馳之原軫卻溱以中軍公族横擊之狐毛狐偃以上軍夾攻子西楚左師潰楚師敗績補)重
車載土(謝承後漢書云鄧弘與赤眉大戰移日赤眉佯敗棄輜重走車皆載土以豆覆其上兵士飢爭)
(取之赤眉引兵還擊弘弘軍潰亂馮異與禹合兵救之赤眉小却異以士卒饑倦可休弘不聽復戰大為所敗)
(補)弦高以餼牛退敵墨翟以縈帶全城(張衡云云及案左傳秦師滑)
(鄭商人弦高將市于周遇之以乘韋先牛十二犒師曰寡君聞吾子將步師出于敝邑敢犒從者不腆敝邑為)
(從者之淹居則具一日之積行則備一夕之衞且使遽告于鄭鄭穆公使視客館則束載厲兵秣馬矣又史記)
(云墨翟宋大夫善守禦公輸般為雲梯之械將攻宋墨子見之乃解帶為城以堞為械九設攻城之機墨子九)
(拒之補)曹劌視其轍亂(左傳齊師敗績曹劌登軾而望之曰可矣遂逐齊師既克公問其)
(故對曰夫大國難測也懼有伏焉吾視其轍亂望其旗靡故逐之)邢伯告有馬聲(左傳云齊)
(師夜遁邢伯告中行伯曰有班馬之聲齊師其遁杜預注曰夜遁馬不相見故鳴班别也)南風不競
楚必無功(左傳云楚師伐鄭甚雨及之楚師多凍役徒幾盡晉人聞有楚師師曠曰不害吾驟歌北)
(風又歌南風南風不競多死聲楚必無功)城上有烏齊師其遁(左傳云叔向告晉侯曰城)
(上有烏齊師其遁)
號令六
倚轅而令(韓子云吳起為魏武侯西河之守秦有小亭臨境吳起欲攻之不去則甚害田者去之則)
(不足以徵甲兵于是乃倚一車轅于北門之外而令之曰有能徙此南門之外者賜之上田上宅人莫之徙也)
(及有徙之者還賜之如令明日且攻亭有能先登者仕之國大夫賜之上田宅人爭趨之于是攻亭一朝而拔)
(之)挈壺以令(周禮挈壺氏掌挈壺以令軍井挈轡以令舍挈畚以令糧鄭司農注曰挈壺以令軍)
(井謂為軍穿井井成挈壺縣其上令軍中士衆皆望見知此下有井壺所以盛飲故以壺表井)挈轡令
舍(見上鄭司農注曰挈轡以令舍亦縣轡於所當舍止之處使軍望見知當舍止于此轡所以駕舍故以轡)
(表舍)挈畚令糧(見上鄭司農注曰挈畚以令糧亦縣畚于所當稟假之處令軍望見知當稟假于此)
(下也畚所以盛糧之器以畚表稟其案軍中人多車騎雜會讙囂號令不能相聞故各以物為表省煩趨疾)
(于事便也補)六事之人予誓告汝(尚書甘誓篇云王曰嗟六事之人予誓告汝孔安國)
(傳曰各有軍士故曰六事補)西土有衆咸聽朕言(尚書太誓曰惟戊午王次于河朔羣)
(后以師畢會王乃徇師而誓曰嗚呼西土有衆咸聽朕言)格爾衆庶悉聽朕言(尚書湯誓)
(王曰格爾衆庶悉聽朕言孔安國傳曰契始封商湯遂以為天下號湯稱王則比桀于一夫)濟濟有
衆咸聽朕命(尚書大禹謨篇云禹乃會羣后誓于師曰濟濟有衆咸聽朕命孔安國傳曰會諸侯)
(共伐有苗軍旅曰誓濟濟衆盛之貌)奉將天罰(尚書胤征篇云今予以爾有衆奉將天罰孔安國傳)
(云將行也奉王命行王誅謂殺湎淫之身立其賢子弟)恭行天罰(尚書甘誓篇云今予惟恭行天)
(之罰孔安國曰恭奉也言欲截絶之)致天之罰(尚書湯誓云爾尚輔予一人致天之罰予其大賚汝)
(孔安國傳云賚予也汝庶幾輔成我我大與汝爵賞)底天之罰(尚書泰誓曰以爾有衆底天之罰孔)
(傳曰用汝衆致天罰于紂)
北堂書鈔卷一百十六
