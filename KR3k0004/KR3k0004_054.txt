北堂書鈔卷五十四
唐虞世南撰
明陳禹謨補註
設官部六
大司寇執金吾
大司農少府
太僕大匠
鴻臚大長秋
大司寇
掌典刑邦國(周禮秋官大司寇之職掌建邦之三典以佐王刑邦國詰四方一曰刑新國用輕典)
(二曰刑平國用中典三曰刑亂國用重典鄭注典法也詰謹也)以五刑糾萬民(大司寇職云以)
(五刑糾萬民一曰野刑上功糾力二曰軍刑上命糾守三曰鄉刑上德糾孝四曰官刑上能糾職五曰國刑上)
(愿糾暴)以兩造禁民訟(大司寇職云以兩造禁民訟入束矢于朝然後聽之鄭注曰訟為以)
(財貨相告者造至也使訟者兩至既兩至使入束矢乃治之也矢者取其直也)以兩劑禁民獄
(大司寇職云以兩劑禁民獄入鈞金三日乃致于朝然後聽之鄭注劑今劵書也使獄者各齎劵書既兩劵書)
(使入鈞金又三日乃治之重刑必入金者取其堅也三十斤曰鈞補)以嘉石平罷民(大司寇職)
(云以嘉石平罷民凡萬民之有罪過未麗於法而害于州里者桎梏而坐于嘉石役諸司空重罪旬有三日坐)
(朞役其次九日坐九月役其次七日坐七月役其次五日坐五月役其下罪三日坐三月役使州里任之則宥)
(而舍之補)以肺石達窮民(大司寇職云以肺石達窮民凡遠近惸獨老幼之欲有復于上而其)
(長弗達者立于肺石三日士聽其辭以告于上而罪其長鄭注云肺石赤石也窮民天民之窮而無告者)以
邦典定之(大司寇職云凡諸侯之獄訟以邦典定之鄭注云邦典六典也以邦典待邦國之治)以
邦成弊之(大司寇職云凡庶民之獄訟以邦成弊之大祭祀奉大牲若禋祀五帝則戒之曰涖誓百)
(官戒于百族鄭注戒之日卜之日也百族謂府史以下也郊特牲曰卜之日王立于澤親聽誓命獻命庫門之)
(内戒百官也太廟之内戒百姓也)涖其盟書(大司寇職云凡邦之大盟約涖其盟書而登之于天)
(府鄭注云涖臨也天府祖廟之藏)涖戮于社(大司寇職云大軍旅涖戮于社鄭注曰社謂社主在)
(軍者也)戮于兩觀之下(家語云孔子為魯司寇朝政七日而誅亂政大夫少正卯戮于兩觀)
(之下尸于朝三日)不敢朝飲其羊(家語云初魯之販羊有沈猶氏者常朝飲其羊以詐市人)
(有公慎氏者妻淫不制有慎潰氏者奢侈踰法魯之鬻六畜者飾之以儲價及孔子之為政也則沈猶氏不敢)
(朝飲其羊公慎氏出其妻慎潰氏越境而徙三月則鬻牛馬者不儲價賣羊豚者不加飾男女行者别其塗道)
(不拾遺男尚忠信女尚貞順四方客至於邑者不求有司皆如歸焉補)
執金吾
典執金革(漢官解詁曰執金吾吾者禦也典執金革以禦非常也)徼循京師(漢書百官)
(公卿表云中尉秦官掌徼循京師有兩丞候司馬千人)徼道宫下(韋昭辨釋名云執金吾掌徼循)
(宫外司執奸邪至武帝更名金吾為外卿不見九卿之列也)掌司非常(續漢書百官執金吾掌宫)
(外戒司非常水火之事月三統行宫外及主兵器)以禦非常(漢官解詁見上)司執姦邪
(韋昭云執金吾掌徼循宫及司執奸邪也)擒姦討猾(胡廣曰衛尉巡行宫中則金吾徼於外相為表)
(裏以擒奸討猾也)禁執典兵(漢官解詁曰執金吾執禁典兵)從領宿衛(華嶠漢書執金)
(吾掌從領宿衛)車馬甚盛(東觀隂后紀云光武初適新野聞后美心悦之後至長安見執金吾車騎)
(甚盛因歎曰仕宦當作執金吾娶妻當得隂麗華)輿服滿道(應劭漢官儀曰執金吾緹騎二百人)
(持戟五百二十人輿服導從光滿道路羣僚之中斯最壯矣)從六百騎走六千人(漢官)
(儀執金吾車駕出從六百騎走六千二百人也)郅都法不避貴(漢書郅都遷為中尉丞相條侯)
(至貴倨也而都揖丞相是時民樸畏罪自重而都獨先嚴酷至行法不避貴戚列侯宗室見之側目而視號曰)
(蒼鷹)隂識語不及國(後漢隂識守執金吾轉導東宫帝每巡郡國識常留鎮守京師委以禁兵)
(入雖極言正議及與賓客語未嘗及國事帝敬重之補)馬防性矜嚴(東觀漢記馬防拜金吾性)
(矜嚴公正數言政事多見採用)崔琰有威重(魏志崔琰遷中尉琰聲姿高暢眉目疏郎鬚長四尺)
(甚有威重朝士瞻望太祖亦嚴憚焉)隂識正諫(續漢書隂識拜執金吾位特進入則極言正諫)朱
浮切諫(續漢書朱浮為執金吾六年有日食之異浮上疏切諫按浮疏曰間者守宰數見換易尋其)
(視事日淺未足昭見其職既加嚴切人不自保二千石及長吏迫於舉劾懼於刺譏故争飾詐僞以希虚譽斯)
(皆羣陽騷動日月失行之應夫物暴長者必夭折功卒成者必亟壤願陛下遊意於經年之外望化於一世之)
(後天下幸甚帝下其議補)
大司農
虞命羲和(應劭漢官儀曰大司農古官也唐虞分命羲和四子敬授民時續漢書百官志云平帝末)
(改大司農為羲和也)秦曰治粟(漢書百官公卿表云治粟内史秦官掌穀貨景帝後元年更名大農)
(令武帝太初元年更名大司農)武帝更名(見上)孝武復置(臧榮緒晉書云哀帝興寧二年)
(省司農之職至孝武寧康復置也)掌金帛(漢書百官志云大司農掌諸錢穀金帛)司金穀
(揚雄大司農箴云時惟大農爰司金穀自京徂荒粒民是斛肇自厥初實施惟食厥僚后稷有無遷易實均實)
(贏惟都作程旁求衣食厥民攸生上稽二帝下閱三王什一而征為民作常遠近貢篚百姓不忘帝王之盛咸)
(在農殖季周爛漫而東作不勅膏腴不穫庶物並荒府藏單虛靡積靡倉陵遲衰微姬卒以痒秦收太半二世)
(不瘳泣血之末海内無聊農臣司均敢告執繇補)國之淵(急就章云司農少府國之淵)司農
掌六府(崔瑗鮑德誄曰乃司大事掌是六府三事允功迺修迺聚)陳粟萬石揚以箕
(漢武柏梁詩大司農曰陳粟萬石揚以箕)朱邑治行第一入爲大司農
(漢書曰宣帝地節四年北海太守朱邑以治行第一入為大司農)梁習治政爲最徵拜
大司農(魏志云梁習為并州二十餘年政治常為天下最太和二年徵拜大司農按濟隂王思與習)
(俱為西曹令史恩因直日白事失太祖指太祖大怒教召主者將加重辟時思近出習代往對已被收執矣思)
(乃馳還自陳已罪罪應受死太祖歎習之不言思之識分曰何意吾軍中有二義士乎補裴松之以為習與王)
(思同寮而已親非骨肉義非刎頸而以身代思受不測之禍以之為義無乃乖先哲之雅旨乎史遷云死有重)
(於太山有輕於鴻毛故君子不為苟存不為苟亡若使思不引分主不加恕則所謂自經于溝瀆而莫之知也)
(習之死義者豈其然哉附)仲卿居處節儉(漢書朱邑字仲卿為大司農居處節儉然性公正不)
(可交以私天子器之朝廷敬焉)子優居職修治(東觀漢記牟融遷大司農居職修治又善論議)
(朝廷皆服其能帝數嗟歎以為才堪宰相)高詡在朝清白(東觀高詡以文學徵拜大司農在朝)
(以清白方正稱焉)鄭衆在位清正(華嶠後漢書鄭衆為大司農在位以清正稱其後受詔作春)
(秋刪十九篇)山東稱鄭莊(漢書鄭當時為大司農每朝候上士閒說未嘗不言天下長者其推轂)
(及官屬丞史誠有味其言也常引以為賢於己未嘗名吏與官屬言若恐傷之聞人之善言進之上唯恐後山)
(東諸公以此翕然稱鄭莊也)朝廷稱牟融(東觀牟融為大司農性明達朝廷稱為名卿)表
陳盜賊所由(續漢書李固為大司農上表具陳盜賊所由按先是周舉等八使按察天下多所)
(劾奏其中並是宦者親屬輒為請乞詔遂令勿考又舊任三府選令史光禄試尚書郎時皆特拜不復選試固)
(上疏以為八使所糾宜急誅罰選舉署置可歸有司朝廷稱善乃復上言自頃選舉牧守多非其人至行無道)
(侵害百姓又宜止盤遊專心庶政帝納其言補)諫以農桑為務(魏志云司馬芝為大司農先是)
(諸典農各部吏民末作治生以要利入芝奏曰王者之治崇本抑末務農重穀臣愚以為不宜復以商事雜亂)
(專以農桑為務於國計為便明帝從之)鄭弘科遣徒(漢書鄭弘遷大司農在位一月科遣諸徒)
(七百人弘舉吏范固為尚書弘曰舊常一歲不遣數為百明府一月遣近千人何其多也弘曰不應遣一人)
(多如是遣萬人為少者也艱按舊交阯七郡貢獻轉運皆從東冶汎海而至風波阻沉溺相係弘奏開零陵)
(桂陽嶠道於是夷通至今遂為常路在職二年所息省三億萬計時歲天下遭旱邊下有警人食不足而帑藏)
(盈積弘又奏宜省貢獻減徭費以利飢人帝順其議補東冶縣屬會稽郡太康地理志云漢武帝名為東冶後)
(改為東候官今泉州閩縣是附)鄭衆諫改葬(華嶠後漢書云鄭衆為左馮翊政有名迹建初六年)
(代鄧彪為大司農是時朝議欲改葬衆諫以為不可詔數切責至被奏劾衆執之不移補)王思苛碎
下吏嗷然(魏略王思正始中為大司農為人苛碎而喜怒無度下吏嗷然)延年盜錢自
殺(漢書田延年為大司農坐盜都内錢三千萬後自刎死)劉據被譴加捶(謝承漢書劉據大)
(司農以職事被譴召將加捶撲左雄諫曰九卿位亞三事班在大臣行有佩玉之節動有庠序之儀孝明皇帝)
(始有撲罰皆非古典帝從而改之其後九卿無復捶撲者補)
少府
少府秦官銀章青綬(晉百官表注云少府一人秦官銀章青綬五時朝服進賢兩梁冠也)
别爲小藏故曰少府(應劭漢官儀曰少府自别為藏少者小也故稱少府)掌服御
衣物(續漢書百官志云少府中二千石掌中服御諸物衣服寳貨珍膳之屬)掌山池澤(漢書)
(百官公卿表云少府秦官也掌山海池澤之稅以給供養有六丞屬官有尚書符節太醫太官湯官導官樂府)
(若盧考工室左弋居室甘泉居室左右司空東織西織東園匠十六官令丞又胞人都水均官三長丞又上林)
(中十池監又中書謁者黃門鉤盾上方御府永巷内者宦者八官令丞諸僕射署長中黃門皆屬焉補)統
尚方御物(魏志王觀為少府曹爽使材官張達斫家屋材及諸私用之物觀聞之皆錄奪以没官少)
(府統三尚方御府内藏玩弄之寳曹爽等奢放多有干求憚觀守法乃徙為太僕也)奉養是供(揚雄)
(少府箴云實實少府奉養是供紀經九品臣子攸同海内幣帑祁祁如雲家有孝子官有忠臣共僚率舊聖則)
(越遵民以不擾國以不煩昔在帝季癸辛之世酒池糟隄而象箸以噬至於躭樂流湎而妲妹作祟共寮不御)
(不恢夏殷喪其國康而卒以陵遲嗜不可不察欲不可不圖末嘗失之於約嘗失於奢府臣司共敢告執觚補)
紀經九品(見上)考定百工(傅玄太尉揚彪銘曰莅于少府考定百工)公孫賀儒
學爲少府(漢書百官公卿表云武帝建元六年公孫賀以儒學為少府)鮭陽鴻名儒
拜少府(東觀鮭陽鴻字孟孫為世名儒永平拜少府也)蔡義以光禄大夫爲少
府(漢書百官公卿表云蔡義以光禄大夫為少府)孔融以將作大匠爲少府(續漢)
(書孔融建安中以將作大匠為少府也隷按融遷少府每朝會訪對輒引正定議公卿大夫皆名而已補)
薛宣堪國器(漢雜事薛宣為少府谷永上書薦宣曰才茂行潔達於從政)王諶有容
止(襄陽記王諶為少府有容止操行)楊阜數諫争(魏書楊阜字義山遷少府每朝廷會議常)
(侃然以天下為己任數諫争不聽屢乞遜位未許會卒家無餘財按阜議以為致治在於任賢興國在於務)
(農若舍賢而任所私此忘治之甚者也廣開宫館高為臺榭以妨民務此害農之甚者也百工競作竒巧以合)
(上欲此傷本之甚者也守功文俗之吏為政不通治體苟好煩苛此亂民之甚者也當今之急宜去四甚並詔)
(公卿郡國舉賢良方正敦朴之士而選用之此亦求賢之一端也阜又上疏欲省宫人諸不見幸者乃召御府)
(吏問後宫人數吏對曰禁密不得宣露阜怒杖吏一百數之曰國家不與九卿為密反與小吏為密乎帝聞而)
(愈敬憚補)常林性清白(魏志常林文帝時為少府林性既清白當官又嚴按少府寺與鴻臚對)
(門時崔林為鴻臚崔性闊達不與林同數數聞林撻吏聲不以為可林夜撻吏不勝痛呌呼敖敖徹曙明日崔)
(出門與林車相遇乃啁林曰聞卿為廷尉爾耶林不覺答曰不也崔曰卿不為廷尉昨夜何故考囚乎林大慙)
(然不能自止附)君高大儒(東觀云牟長字君高建武中拜少府詔曰少府大儒不失法度其見優如)
(此)義山直士(魏書袁子曰或云故少府楊阜豈非忠臣哉見人主之非則勃然怒而觸之與人言)
(未嘗不道也豈非所謂王臣蹇蹇匪躬之故者歟答曰然可謂直士忠則吾不知也夫仁者愛人施於君謂之)
(忠施於親謂之孝忠孝者其本一也故仁愛之至者君親有故諫而不入求之反覆不得已而言不忍宣也今)
(為人臣見人主失道直詆其非而播揚其惡可謂直士未為忠臣也故司空陳羣則不然其談論終日未嘗言)
(人主之非書數十上而外人不知君子謂羣於是乎長者矣補)
太僕
掌輿馬(漢書百官公卿表云太僕秦官掌輿馬有兩丞屬官有大廏未央家馬三令各五丞一尉又車)
(府路軨騎馬駿馬四令丞又龍馬閑駒槖泉騊駼承華五監長丞又邊郡六牧師菀令各三丞又牧槖昆蹏令)
(丞皆屬焉補應劭曰太僕周穆王所置也蓋大御衆僕之長中大夫也如淳曰爾雅云昆蹏研善升甗者也因)
(以為廏名師古曰牧槖言牧養槖駞也昆獸名也蹏研者謂其蹏下平也善升甗者謂山形如甑而能升之也)
(蹏即古蹄字耳研音五見反甗音言又音牛偃反附)掌車馬(續漢書百官志云太僕秩中二千石掌車)
(馬天子每出奏駕上鹵簿用大駕則執馭補)牧輿馬(漢武柏梁詩太僕曰牧拭輿馬待駕來)車
馬是供(揚雄太僕箴云肅肅太僕車馬是供鏘鏘和鸞駕彼時龍昔在上帝巡狩四宅王用三驅前禽)
(是射紂作不令武王征殷檀車孔夏四騵孔昕僕夫執鞗載騂載駰我輿云安我馬惟閑雖馳雖驅匪逸匪愆)
(昔有淫羿馳騁忘歸景公千駟而淫於齊詩好牡馬牧於駉野輦車就牧而詩人興魯廏焚問人仲尼厚醜孟)
(子蓋惡夫廏多肥馬而野有餓殍僕臣司駕敢告執皂補)正於羣僕痃閑王御(傅玄)
(太尉楊彪銘云太僕痃閑王御)王出入則前驅(周禮太僕掌正王之服位出入王之大命王出)
(入則自左馭而前驅鄭注前驅如今導引也道而居左自馭不參乘辟王也)天子出則奏駕
(續漢書百官志云太僕周官秩中二千石掌車馬天子出則奏駕)視朝正位軍旅贊鼔
(周禮太僕職云凡軍田役贊王鼔救日月亦如之)燕相其法射贊弓矢(周禮太僕職云)
(王燕飲則相其法王射則贊弓矢鄭注云相左右也贊謂授之受之補)周穆王命伯冏爲
太僕夏侯嬰爲沛公太僕(漢書夏侯嬰自上初起沛常為太僕從竟高祖崩以)
(太僕事惠帝高后德嬰之脱孝惠魯元於下邑間也乃賜嬰北第第一曰近我以尊異之惠帝崩以太僕事高)
(后高后崩代王之來嬰以太僕與東牟侯入清宫廢少帝以天子法駕迎代王代邸與大臣共立文帝復為太)
(僕補)祭彤膂力爲太僕(東觀云祭彤膂力過人常貫三百斤弓入為太僕從至魯明帝至孔)
(子廟指子路室曰此太僕室也)馮魴高第爲太僕(續漢書馮魴為魏郡太守以高第入代趙)
(熹為太僕)執正廉平(漢雜事云陳萬年為太僕執正廉平内修行潔按萬年善事人賂遺外戚許)
(史傾家自盡子咸抗直萬年嘗病召咸教戒於牀下語至夜半咸睡頭觸屏風萬年大怒欲扙之曰乃公教戒)
(汝汝反睡不聽吾言何也咸叩頭謝曰具曉所言大要教咸讇也補)在朝盡節(東觀劉般爲太僕在)
(朝盡節夙夜不怠)蔣疊數言便宜(東觀云蔣疊字伯重為太僕久在臺閣文雅通達明故事)
(在九卿位數言便宜奏義可觀)傅玄陳事切直(王隱晉書傅玄為太僕時比年不登羌胡擾邊詔)
(公卿會議玄應對所問陳事切直雖不盡施行而常見優容也)次孫素清(後漢書祭彤為太僕在遼)
(東幾三十年衣無兼副顯宗既嘉其功又美彤素清約拜日賜錢百萬馬三匹衣被刀劒下至居室什物大小)
(無不悉備帝每見彤常歎息以為可屬以重任)子尼恭儉(魏志國淵字子尼為太僕居列卿位布衣)
(蔬食禄賜散舊故宗族以恭儉自守)石慶以策數馬(漢書石慶為太僕御出上問車中幾馬慶)
(以策數馬舉手曰六馬慶於兄弟中最為簡易而猶如此)郭展留心養生(晉書公卿表郭展為)
(太僕留心養生是以廏馬充丁其後征吳濟事也)減省諸費(東觀云馬元字叔山拜太僕視事減)
(省諸費歲千萬以上)撫慰天下(漢書趙岐遷太僕及李催專政使太傅馬日磾撫慰天下以岐為副)
(日磾行至洛陽表别遣岐宣揚國命所到郡縣百姓皆喜曰今日乃復見使者車騎是時袁紹曹操與公孫瓚)
(争冀州紹及操聞岐至皆自將兵數百里奉迎岐深陳天子恩德宜罷兵安人之道又移書公孫瓚為言利害)
(紹等各引兵去皆與岐期會洛陽奉迎車駕補)張閤以簡質聞(魏志永寧中太僕東郡張閤以)
(簡質聞)梁松爲請托免(續漢書梁松為太僕永平二年為松請托郡縣事覺免)
大匠
秦曰將作少府漢名將作大匠(漢書百官公卿表云將作少府秦官掌治宫室)
(有兩丞左右中候景帝中六年更名將作大匠)掌治宫室(見上)掌作宗廟(續漢書百官志)
(云將作大匠秩二千石掌修作宗廟路寢宫室園陵掌土木之功并樹桐梓之類列於道側)經構宫
室(揚雄將作大匠箴曰侃侃將作經構宫室牆以禦風宇以蔽日寒暑攸除鳥鼠攸去王有宫殿民有宅居)
(昔在帝世茅茨土階夏卑宫觀在彼溝洫桀作瑶臺紂作璇室人力不堪而帝業不卒詩詠宣王由儉改奢觀)
(豐上六大屋小家春秋譏刺書彼泉臺兩觀雉門而魯以不恢或作長府而閔子不仁秦築驪阿嬴姓以顛故)
(人君無云我貴榱題是遂毋云我富淫作極遊在彼牆屋而忘其國戮作臣司匠敢告執猷補)欂櫨支
持(漢柏梁詩大匠云柱枅欂櫨相支持)掌土木之功樹桐梓之類(續漢書見上)
除藻飾割浮費(汝南先賢傳云應順為將作大匠發姦摘伏除藻飾割浮費補按漢官曰永元)
(十年大匠應順上言百郡計吏觀國之光而舍逆旅崎嶇私舘直裝衣物敝朽暴露朝會邈遠事不肅給昔霸)
(國盟主耳舍諸侯於隸人子産以為大譏况今四海之大而可無乎和帝嘉納其言附)工無虛張
之繕徒無饑寒之色(東觀云鄧豹字伯庠遷大匠色工無虛張之繕徒無饑寒之)視事
五年省費億萬(華嶠漢書應順為將作大匠發衆奸皆極其刑豪猾吏累跡視事五年省費以億)
(萬)延年以勤賜秩(漢書馬延年為將作大匠成帝以其勤苦賜秩二千石)王彬以
勤賜爵(晉中興書琅邪王彬為將作大匠帝以其勤勞爵關内侯)李固遷大匠常推
賢進士(續漢書李固遷將作大匠常推賢進士王按固遷將作大匠上疏陳事曰昔秦欲謀楚孫圉)
(設壇西門陳列名臣秦使戄然遂為寢兵魏文侯師卜子夏田子方段干木故羣俊競至名過齊桓秦人不敢)
(闚兵於西河斯蓋積賢人之符也陛下撥亂龍飛初登大位聘南陽樊英江夏黃瓊廣漢楊厚會稽賀純四海)
(欣然歸服聖德臣前在荆州聞厚純等以病免歸誠以悵然為時惜之一日朝會見諸侍中並皆年少無一宿)
(儒大人可顧問者誠可歎息宜徵還厚等以副羣望瓊久處議郎已且十年衆人皆怪始隆崇今更滯也光禄)
(大夫周舉才謨高正宜在常伯訪以言議侍中杜喬學深行直當世良臣久托疾病可勅令起是日有詔徵用)
(倫厚等而遷瓊舉補)魏霸爲大匠皆懷恩竭節(東觀云魏霸為將作大匠吏皆懷恩)
(人自竭節作業無譴過之事也)百工畢力(謝承漠書陳球躬親作事為士卒先百工畢力)猾吏
累跡(華嶠漢書應順見上)廵行病徒爲致醫藥(續漢書曹褒遷將作大匠時有疾疫)
(褒巡行病徒為致醫藥經理饘粥多蒙濟活七年遷為河南太守)
鴻臚
秦曰典客(漢書百官公卿表云典客秦官掌諸歸義蠻夷景帝中六年更名大行令武帝太初元年)
(更名大鴻臚補)漢置鴻臚(應劭漢書鴻臚景帝署韋昭辨釋云鴻臚者本故典客事掌賓禮武帝時)
(更為鴻臚鴻大也臚陳序也欲大以禮陳序於賓客也按揚雄大鴻臚箴曰蕩蕩唐虞經通垓極陶陶百王)
(天工人力畫為上下羅條百職人有材能寮有級差遷能授官各有攸宜主以不廢官以不隳昔在三代二季)
(不蠲穢德慢道署非其人人失其材職反其官宷寮荒耄國政如漫文不可武武不可文大小上下不可奪倫)
(鴻臣司爵敢告在隣附)掌蠻夷(續漢書百官志云大鴻臚掌諸侯及四方歸義蠻夷其郊廟行禮贊)
(導請行事既可以命羣司諸王入朝當郊迎典其禮儀及郡國上計匡四方來亦屬焉皇子拜王贊授印綬及)
(拜諸侯諸侯嗣子及四方夷狄封者臺下鴻臚召拜之王薨則使弔之及拜王嗣補)主胡事(山濤啓事)
(云鴻臚主胡事前後為之者率多不善了今缺當選御史中丞刁攸舊能人也按胡一作故補)允正九
儀(傅玄楊彪銘云云)儐贊九賓(東觀漢記百官表云大鴻臚漢舊官主齋祠儐贊九賓之禮)
撫柔遠賓(漢官解詁云鴻臚贊通四門撫柔遠賓)懷柔遠人(張衡司空陳公誄云後作)
(鴻臚職掌九賓輯寧侯衛懷柔遠人)韓宣稱職(魏略韓宣為大鴻臚始南陽曲阜韓暨以宿德在宣)
(前為大鴻臚及宣在官亦稱職故鴻臚中為之語曰大鴻臚小鴻臚前後治行相曷如)刁攸能人
(山濤啓事云見上)韋彪議貢舉(漢書韋彪為大鴻臚是時陳事者多言郡國貢舉率非功次故)
(守職益懈而吏士寢䟽咎在州郡有詔下公卿朝臣議彪上議曰伏惟明詔憂勞百姓垂恩選舉務得其人夫)
(國以簡賢為務賢以孝行為首孔子曰事親孝故忠可移於君是以求忠臣必于孝子之門夫人才行少能相)
(兼是以孟公綽優於趙魏老不可以為滕薛大夫忠孝之人持心近厚鍛鍊之吏持心近薄三代之所以直道)
(而行者在其所以磨之故也士宜以才行為先不可純以閥閱然其要歸在于選二千石二千石賢則貢舉皆)
(得其人帝深納之補按彪以世承二帝更化之後多以苛刻為能又置官選職不必以才因盛夏多寒上疏諫)
(曰臣聞政化之本必順隂陽伏見立夏以來當暑而寒殆以刑罰刻急郡國不奉時令之所致也農人急于務)
(而苛吏奪其時賦發充常調而貪吏割其財此其巨患也夫欲急人所務當先除其所患天下樞要在於尚書)
(尚書之選豈可不重而間者多從郎官超升此位雖曉習文法長于應對然察察小慧類無大能宜簡嘗歷州)
(宰素有名者又諫議之職應用公直之士通才謇正有補益于朝者今或從徵試輩為大夫又御史外遷動據)
(州郡並宜清選其任責以言績其二千石視事雖久而為吏民所便安者宜增秩重賞勿妄遷徙維留聖心書)
(奏帝納之附)崔林求故事(魏書崔林為大鴻臚時龜兹王遣侍子來朝朝廷嘉其遠至褒賞其)
(王甚厚餘國各遣子來朝問使連屬林恐所遣或非真的權取䟽屬賈胡因通使命利得印綬而道路護送所)
(損滋多勞所養之民資無益之事為夷狄所笑此曩時之所患也乃移書燉煌喻指并錄前世待遇諸國豐約)
(故事使有恒常補)
大長秋
掌皇后家(續漢書百官志云承秦將行宦者景帝更名大長秋或用士人中興常用宦者職掌奉宣)
(中宫命)非天子卿(韋昭辨釋名云長秋自皇后官非天子卿釋云長秋主宫中凡物次春生)
(秋成欲使中宫之祚如之故為名辨皇后隂宫秋者隂之始長者欲其久也)吳彦威恩徵拜
(臧榮緒晉書云吳彦為交州刺史在鎮二十餘年威恩宣著南州寧靜自表求代徵為大長秋補)孫和
以妾免官(晉陽秋云大長秋孫和上書求以妾爲妻免官禁錮也)
北堂書鈔卷五十四
