北堂書鈔卷一百十一
唐虞世南撰
明陳禹謨補註
樂部
簫十八笛十九
箎二十壎二十一
籥二十二䈔二十三
缶二十四柷敔二十五
筍虡二十六
簫十八
班匠施功䕫襄准法(王褒洞簫賦云班匠施功䕫襄准法帶以象牙掍其會合)象鳳
翼(風俗通云舜作簫其形參差以象鳳翼十管長尺二寸補)為鳳鳴(史記云秦女吹簫鳴鳳遂下)
其形參差(風俗通見上)其聲肅清(釋名云簫肅也其聲肅肅而清)雅簫(凉州記云)
(咸寧三年胡人發張駿冡得白玉罇紫玉簫)江寧簫管之竹(丹陽記云江寧縣南四十里有)
(慈母山積石臨江生簫管之竹)廬山簫笳之聲(潯陽記云廬山西南有康王谷每天欲雨輒聞)
(鼔角簫笳之聲)君子聽簫聲(樂記云君子聽笙竽簫管之聲則思畜聚之臣)太子喜簫
頌(漢書王褒傳云元帝為太子體不安善忘不樂詔使王褒等之太子宫讀誦竒文太子喜褒洞簫頌令後)
(宫讀誦之)玉女吹簫(樂府詩云玉女坐吹簫)木人吹簫(傅子云馬先生能使木人吹簫)
(比妙般輸墨翟曰不劣古矣補)簫史吹簫(列仙傳云簫史者秦穆公時人善吹簫能致孔雀白鶴穆)
(公女弄玉好之公妻焉一旦隨鳳飛去故秦樓作鳳女祠雍宫世有簫聲云補)元帝能吹簫(漢書)
(云元帝多材藝能吹洞簫自度曲被歌聲補)吹籟見越王(吕氏春秋云客有以吹籟見越王者)
(上下宫商和而越王不喜或為之野音而王反悅之)吹簫乞吳市(史記云伍子胥鼓腹吹簫乞食)
(于吳市)武聲若雷霆(王褒洞簫賦云其武聲則若雷霆輘輷佚豫以沸渭)仁聲若凱
風(又云其仁聲若凱風紛披容與而施惠)肅雍和鳴(詩云既偹乃奏簫管備舉喤喤厥聲肅雍)
(和鳴補)清靜弗諠(王褒洞簫賦云惟詳察其素體兮宜清靜而弗諠)愪愪之可懷
醰醰而有味(又云哀愪愪之可味懷兮良醰醰而有)
笛十九
觀衡山之陽(宋玉笛賦云余嘗觀于衡山之陽見竒篠異幹罕節間枝之叢生也其處磅磄千仞)
(絶谿陵阜隆&KR1298;萬丈盤石雙起丹水涌其左醴泉流其右其隂則積雪凝霜霧露生焉其東則朱天皓日素朝)
(明焉其南則盛夏清微春陽榮焉其西則凉風遊旋吸逮存焉幹枝洞長傑出有良名高師曠將為陽春北鄙)
(白雪之曲假途南國至此山望其叢生見其異形曰命陪乘取其雄焉宋意將送荆卿于易水之上得其雌焉)
(于是乃使王爾公輸之徒合妙意角較手遂以為笛于是天旋少隂白日西靡合巖春使午子延長頸奮玉手)
(摛朱唇曜皓齒頳顏尊玉貎起吟清商追流徵歌伐擅號孤子補)伐雲夢之竹(陳思王與吳季)
(重書云願伐雲夢之竹以為笛斬泗濱之梓以為箏)假途南國(宋玉笛賦見上)出自西凉
(李尤笛銘云出自西凉流離浩蕩)竒篠異榦(宋玉笛賦見上)果有異聲(文士傳云蔡邕)
(告吳人曰吾昔嘗經會稽高橋亭見屋東間第十六竹椽可為笛取用果有異聲)邱仲所作(風俗)
(通云笛漢武帝時工人邱仲所作也本出羌中笛滌也所以滌邪穢納之于雅正也長一尺四寸七孔)蔡
邕所作(蔡邕長笛賦序云余同僚桓子野有故長笛賦傳之耆艾云蔡邕所作也初邕避難江南宿于)
(柯亭柯亭之館以竹為椽邕仰而盻之曰良材也取以為笛竒聲獨絶歴代傳之以至于今)王爾公
輸合妙意嚴春午子奮玉手(並宋玉笛賦見上)玉笛六孔(西京)
(雜記云高祖入咸陽宫周行府庫有玉笛長二尺三寸六孔)羌笛三孔(說文云笛七孔角也羌笛)
(三孔)吟清商追流徵(宋玉笛賦見上)歌壯士(宋玉笛賦云歌壯士之必往悲猛勇乎飄)
(疾)詠新詩(蔡邕瞽師賦撫長笛以攄憤氣轟鍠以横飛詠新詩之悲歌舒滯積而宣鬱何此聲之悲)
(痛愴然淚以隠惻類離鵾之孤鳴起婺婦之哀泣補)發音嘹亮(向秀思舊賦云隣人有吹笛者發音)
(嘹亮追想疇昔遊宴之好)竒聲獨絶(蔡邕長笛賦見上)吹為一弄(續晉陽秋云帝命桓)
(伊吹笛伊神色無忤即吹為一弄)為作三弄(世說云王子猷聞桓子野善笛而不識遇桓于岸上)
(車中客有識之者云此是桓子野王使人謂曰聞君善吹笛試為我一奏桓子時以貴顯素聞王名即便下車踞)
(胡床為作三弄畢便去客主不交一言)似龍鳴(馬融長笛賦云近世雙笛從羌起羌人伐木未及已)
(龍鳴水中不見已截竹吹之聲相似)類鵾鳴(蔡邕瞽賦見上)不變其材(馬融笛賦云惟笛因)
(其天姿不變其材伐而吹之其聲應律)一定之調(荀勗奏云長笛有一定之調故諸絃歌皆從笛)
(為正)長笛續短笛(古歌辭云長笛續短笛願陛下保夀無極)長笛吐清氣(魏文帝詩)
(云悲箏擊新聲長笛吐清氣)納之雅正(風俗通見上)瞽師撫笛(蔡邕瞽師賦見上)
合於律吕(荀勗奏云笛猶鐘聲宜必合於律吕)洛客吹笛(馬融長笛賦序云融性好音律)
(為督郵獨臥郿縣平陽塢中有洛客舍逆旅吹笛相和融去京師踰年暫聞甚悲樂之作長笛賦補)游楚
好笛(魏略云游楚好音樂畜笛者每持以自隨)宋禕善吹笛(俗說云宋禕是石崇妓綠珠弟)
(子有國色善吹笛)咸陽玉笛(西京雜記見上)張駿玉笛(凉州記云吕纂時胡人發張駿)
(塜得玉笛)女妓吹笛(晉中興書云帝舅王愷嘗置酒王導王敦俱往女妓吹笛小失聲愷怒便令黃)
(門毆殺之一坐改容敦神色自若續補)宋同吹笛(沈約宋書云晉太始十年中書監荀勗中書令)
(張華令郝生鼓琴宋同吹笛以為新引相和續補)
箎二十
箎六孔有底(五經要義云箎以竹為之六孔有底)鼓腹(史記云伍子胥鼓腹吹箎乞食於吳)
(市)柷手(曹植九歌詠云柷手兮吹箎)左箎右笙鐘鼓俱振(曹植七啓云既游觀)
(中原逍遥閑宫情放志蕩淫樂未終亦將有才人妙伎遺世越俗揚北里之流聲紹陽阿之妙曲爾乃御文軒)
(臨洞庭琴瑟交輝左箎右笙鐘鼔俱振簫管齊鳴補)自御塤箎以娛嘉賓(東觀漢記明帝)
(幸南陽舊宅召校官子弟作雅樂奏鹿鳴上自御塤箎和之以娛嘉賓)蘇成公造箎(世本云蘇)
(成公造箎吹孔有觜如酸棗蘇成公平王時諸侯續補)暴新公造箎(古史考云暴新公所造雖)
(不知暴新公何代人而非舜前人明矣案舜時補西王母獻箎則是已有此器新公安得造箎續)唱來雲
之曲(洞冥記云建元二年帝幸騰光臺以望四遠于臺上撞玉鐘擊懸離之磬吹霜條之箎唱來雲依日)
(之曲續補)為團扇之歌(洛陽伽藍記云後魏河間王琛有婢朝雲善吹箎能為團扇歌隴上聲琛)
(為秦州刺史羌叛屢討不勝琛令朝雲假為貧女吹箎而乞羌聞之皆流涕相謂曰何故捨鄉井在山谷為寇)
(耶即相尋而降秦民語曰快馬健兒不如老嫗吹箎續補)調節相應(齊書云世祖于南康郡作樂有)
(絲無管空中聞有箎聲調節相應續補)如兒啼聲(釋名云箎啼也聲從孔出如嬰兒啼聲也續補)
壎二十一
新公所造(世本云塤暴新公所造周畿内有暴國豈其時人也本作壎園五寸半長三寸半凡六孔)
(補案宋均注云暴新公周平王時諸侯附)燒土為之(風俗通云壎燒土為之也圍五寸半長三寸半)
(凡六孔補案壎亦作塤附)雅樂部用(說文云壎樂器壎謂聲濁而喧喧然今雅樂部用之續補)箎
聲相諧(爾雅云大壎謂之嘂注云銳上平底形象鐘大者如鵝子聲合黃鐘大吕也小者如雞子聲合)
(太簇夾鐘也皆六孔與箎聲相諧故曰塤箎相應續補)
籥二十二
大謂之產小謂之筠(爾雅云大籥謂之產其中謂之仲小者謂之筠)伊耆氏樂
(禮記云蕢桴土鼓葦籥伊耆氏之樂也)師教國子(周禮笙師掌教吹樂籥師教國子舞羽吹籥補)
為五聲(周禮籥章職云凡國祈年于田祖龡豳雅擊土鼔以樂田畯鄭注云祈年祈豐年也田祖始耕)
(田者謂神農也豳雅七月也七月有于耜舉趾饁彼南畆之事是亦歌其類謂之雅者以其言男女之正也杜)
(子春云土鼔以瓦為匡以革為兩面可擊也)有異聲(蔡邕别傳云邕常遊高橋亭見屋椽竹可以為)
(籥因取用之果有異聲)所以和衆(風俗通云籥樂器竹管三孔所以和衆聲也)以昭其
功(吕氏春秋云臯陶作為夏籥九成以昭其功)左手執籥右手秉翟(詩云左手執籥)
(右手秉翟毛萇傳曰籥六孔翟雉羽也鄭箋云碩人多才多藝又能籥舞言文武道備也)秋冬學羽
籥(王制云春夏學干戚秋冬學羽籥)商容執羽籥(韓詩外傳云商容嘗執羽籥馮于馬徒欲)
(以伐紂而不能遂去伏于大行及武王克殷立為天子欲以為三公商容辭曰吾常馮于馬徒欲以伐紂而不)
(能愚也不爭而隱無勇也愚且無勇不足以備乎三公遂固辭不受命君子聞之曰商容可謂内省而不誣能)
(矣君子哉去素餐矣)
䈔二十三(䈔亦作笳)
出於戎俗(杜摯笳賦序云昔伯陽避亂入戎戎越之思有懷土風遂建斯樂美其出于戎貉之俗有)
(大韶夏音續補)託於河澤(杜摯笳賦云惟笳蘆之為物受潔勁之自然託妙體于河澤歷百代而不)
(遷)揚青蘆隱皓齒(䈔賦云爾乃調唇吻整容止揚青蘆隱皓齒)潛氣内運浮
響外盈(䈔賦)吹東角動南徵(笳賦云乃命狄人操笳吹東角動南徵清羽發濁商起)
為出塞之聲(曹嘉之晉記云劉疇曾避難塢壁賈胡百數欲害之疇無懼色援䈔而吹之為出塞)
(之聲動其遊客之思於是羣胡垂泣而去遂得免之)有懷土之切(世說云劉越石為胡騎所圍數)
(重城中窘迫無計越石乘月登樓清嘯胡賊聞之皆凄然長歎中夜奏胡笳賊皆流涕人有懷土之切向晩又)
(吹之賊並棄圍而走補)懷凱風之思(蔡琰别傳云琰字文姬先適河東衛仲道夫亡無子歸寧)
(于家漢末大亂為胡騎所獲在左賢王部伍中春月登胡殿感䈔之音懷凱風之思作詩言志曰胡䈔動兮邊)
(馬鳴孤鴈歸兮聲嚶嚶今十八拍琰所作也附)向春風而吹(孫楚䈔賦云頃還北館遇華髮人于)
(潤水之濱向春風而吹長䈔音聲寥亮有感余情)合簫管之音(杜摯䈔賦見上)鴻鴈之
將雛(孫楚䈔賦云太山長曲哀及梁甫似鴻鴈之將雛乃羣翔于河渚)羣胡垂泣(曹嘉之晉)
(記見上)賊皆流涕(世說見上)鳴䈔啓路(魏文帝與吳質書云從者鳴䈔以啓路文學託)
(乘於後車)邊笳是崇(杜摯䈔賦序云昔伯陽避亂入戎遂為斯樂邊笳是崇)
缶二十四
坎其擊缶(詩云坎其擊缶宛邱之道)扣瓮鼓缶(淮南子云夫窮鄉之社扣瓮鼓缶相和而)
(歌自以為樂常試為之擊建鼔撞巨鐘乃始知夫瓮缶之足羞也補鼔缶一作拊瓶附)息於吟缶
(墨子云農夫春耕夏芸秋斂冬藏息於吟缶)鼓以節歌(風俗通云缶者瓦器所以盛酒漿秦人鼓)
(之以節歌)秦王擊缶(史記云秦王與趙王會澠池藺相如從秦王曰寡人聞趙王好音請奏瑟趙王)
(鼓瑟秦御史書曰某年某月秦王命趙王鼓瑟相如亦奉缶秦王請擊秦王不肯相如曰五步之内請以頸血)
(濺大王秦王不懌為一擊之相如亦命趙御史書曰某年某月秦王為趙王擊缶續補)道源擊缶
(樂府雜錄云唐大初中有調音律官大興縣丞郭道源善擊缶用越甌邢瓶共一十二旋加減以筯擊之其音)
(韻妙于方響續補案三禮圖云方響梁有銅磬蓋今方響也方響以鐵為之脩九寸廣二寸圓上方下架磬而)
(不設倚架上以代鐘磬人間使用者纔三四寸附)擊缶之細(徐幹論曰聽黃鐘之音知擊缶之細)
(涉庠序之教知不學之困續補)鼓缶而歌(易曰日昃之離不鼔缶而歌則大耋之嗟續補)
柷敔二十五
合止柷敔(尚書益稷云下管鼗鼔合止柷敔)命飭柷敔(月令云命樂師修鞀鞞鼔均琴)
(瑟管簫執干戚戈羽調竽笙竾簧飭鐘磬柷敔補案鄭注云為將大雩帝習樂也修均執調飭者治其器物習)
(其事之言附)聖人象天以制(樂記圖云乾主立冬隂陽終始故聖人象天以制柷形使死者)
(不恨生者不怨補案宋均曰柷圉從中發聲人情怨恨亦從中起附)聖人作為椌楬(樂記云聖)
(人作為鞉鼓椌楬壎箎此六者德音之音也補案鄭注云六者為本以其聲質也椌楬為柷敔也壎箎或為簨)
(虡附)如物始見(釋名云柷如物始見柷柷然也續補)所以止樂(釋名云敔止也所以止樂)
(續補案爾雅云敔謂之甄附)形如漆筩(樂記正義云案鄭注詩有瞽篇曰柷形如漆筩中有椎敔)
(狀如伏虎背上有二十七鉏鋙續補)狀如伏虎(見上)
筍虡二十六
横曰筍從曰虡(釋名云筍虡所以懸鐘者横曰筍筍峻也在上高峻也從曰虡虡舉也在傍舉)
(筍也簴筍虡作簨附)象巨獸(賈誼筍虡賦云牧太平以深志象巨獸之屈竒妙雕文以刻鏤舒循)
(尾之采垂)飾猛獸(說文云筍虡縣鐘鼔之器飾猛獸之象於其足)飾之鱗屬(明堂位云夏后)
(氏之龍筍虡鄭注云筍虡所以懸鐘磬者横曰筍飾之鱗屬植曰虡飾之羽屬)飾之羽屬(見上)殷
之崇牙(明堂位鄭注陶殷又於龍上刻畫之為重牙以縣絃也)周之璧翣(鄭注云周又畫)
(繒為翣載以璧垂五采羽于其下挂於筍之角上飾彌多也)瑶虡(楚辭九歌云縆瑟兮交鼔簫鐘兮瑶)
(虡)銅虡(三輔舊事云秦始皇斂天下銅鐵皆着咸陽鑄作銅虡後魏明帝徙詣雒陽補)設業設
虡崇牙樹羽(詩有瞽篇業案業筍上大板刻之捷業如鋸齒者也上縣鐘磬處飾以崇牙也樹)
(羽置五采之羽于崇牙之上也補)立萬石之虡(司馬相如上林賦云撞千石之鐘立萬石之虡)
建碣磍之虡(揚雄長楊賦云陳鐘鼔之懸鳴鞀磬之和建碣磍之虡)猛虡趪趪(張衡)
(西京賦云洪鐘萬鈞猛虡趪趪)猛虡高驤(傅玄朝會賦云猛虡化其高驤樹羽㦊以紛華)
北堂書鈔卷一百十一
