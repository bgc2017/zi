北堂書鈔卷一百五十一
唐虞世南撰
明陳禹謨補註
天部三
氣篇八霄篇九
霞篇十霧篇十一
霾篇十二曀篇十三
霽篇十四虹霓十五
風篇十六雨篇十七
氣篇八
三氣相接(博雅云太初之始清濁未分太始之始清者為精濁者為形太素之始已有素朴而未散)
(三氣相接剖判分離輕清為天重濁為地)五色屬天(吳錄云孫氏墓漢末數有光如五色雲氣屬天)
(父老曰非常氣也)白氣映嶺下(劉遺民廬山記)綠氣鬱樹頭(王瓉石榴賦云青烟)
(生于其間綠氣鬱其樹頭)丹氣(左思蜀都賦云干青霄而秀出舒丹氣以為霞案崑崙山有赤水其氣)
(上蒸為霞言此亦有之補)青氣(王隱晉書云咸寧元年洛陽太社内有青氣占者以為東方有天子氣應)
(在江東)紫氣(漢武故事云上巡狩過河間有紫青氣自地屬天望氣者以為其下當有竒女天子之祥)
(上使求之見有一女子在空館中姿貎殊絶兩手皆拳上令開其手數十人劈之莫能舒上于是自披手手即)
(伸由是得幸號拳夫人進為婕妤居鉤弋宫續補)翠氣(揚雄甘泉賦云曳虹彩之流離兮颺翠氣之宛)
(延)黃氣(魏書云卞后以漢延熹三年十二月己巳生齊郡白亭有黃氣滿室移日父敬侯怪之以問卜)
(者王旦旦曰此吉祥也補)黑氣(京房易飛候云黑氣如覆船於日下)喜氣(春秋繁露云天亦有喜怒)
(之氣哀樂之心與人相副以類合之天人一也春喜氣也故生秋怒氣也故殺夏樂氣也故養冬哀氣也故藏)
(四者天人同有之)美氣(東觀漢記云光武在舂陵時望氣者言舂陵城中有喜氣曰美哉王氣鬱鬱葱)
(葱)五氣(大戴記云軒轅治五氣)六氣(莊子云乘天地之正而御六氣之辯以遊于無窮者彼且)
(惡乎待哉補又枹朴子云咀六氣于丹霞附)如車騎(兵書云兩敵相當其氣如人相背如鹿相隨如)
(車騎皆敗氣也)若樓臺(史記云海旁蜃氣如樓臺廣野氣成宫闕補)象人(地境圖云欲觀金氣)
(以庚辛日其氣象人)如鹿(兵書見上)楚氣似馬齊氣為牛(並地境圖)如雞
相向如人相背如敗樓如壊山(並兵書)氣如幡旗(春秋)
(考異郵云西夷之氣如幡旗)氣如覆船(京房易飛侯見上)御氣(莊子見上)壇所有
白氣上與天屬(應劭漢官儀云世祖封禪壇所有白氣上與天屬)乘氣(抱朴子云太精)
(之氣乘氣也)
霄九
摩天赤氣(雜字解詁云霄摩天赤氣也)赤霄常氣(博雅又楚辭云辟若王喬之乘雲兮)
(載赤霄而凌太清補)縹霄(孫楚鶴賦云假使此鳥生自崑崙長于丹穴遊遨玄圃縹霄之際補)青霄
(左思蜀都賦見前)絳霄(郭璞遊仙詩云尋仙萬餘日今乃見子喬振髮戴翠霞解褐披絳霄)丹霄
(賈誼詩云青寒雲上拂丹霄)慶霄(顧愷之風賦云惠風颺以送融慶霄霏以將雨)
霞十
朱霞(十州記云崑崙之山上有瓊華之室紫翠丹房景雲燭日朱霞流光補)翠霞(郭璞江賦云撫)
(凌波而鳬躍吸翠霞而夭矯)丹霞(阮籍清思賦云厭白玉以為面霏丹霞以為裳)紫霞(陸機樂府)
(云獻酬既已周輕舉乘紫霞揔轡扶桑枝濯足湯谷波補又雲賦云外聚紫霞附)流霞一杯(論衡)
(云河東蒲坂項蔓都好道學仙去三年而反家人問其狀都曰欲飲食仙人輒飲我以流霞每飲一杯數日不)
(饑補)流霞之室(漢武内傳云上元夫人謂西王母曰阿瓊有六甲之術用之可以遊景雲之宫登流)
(霞之室)丹山霞起(袁山松宜都記云西郡北有丹山天清山嶺有霞忽起)赤城霞起
(孫綽天台山賦云赤城霞起而建標)迎日(張孟陽詩朝霞迎白日丹氣臨陽谷續補)蔽日(魏文帝辭)
(丹霞蔽日彩虹垂天續補)升山(郭璞遊仙詩朝霞升東山朝日何晃朗續補)炙林(嵇含悅晴詩朝)
(霞炙瓊林夕影映玉芝續補)
霧十一
隂陽氣亂為霧(左傳)騰水上溢為霧(莊子云騰水上溢故為霧)天以垂
霧(潘岳登山賦云天霏霏以垂霧水濛濛而興氣補)下潦上霧(東觀漢記馬援謂官屬曰吾在)
(浪泊西里聞虜未滅之時下潦上霧仰視鳶飛跕跕墮水中)霧從地汁(五經通義云隂亂則為霧)
(從地汁也)起霧半天(李先生傳云先生名廣南陽人劉備遣軍取先生先生起霧半天備騎自相殺)
(先生乃入吳補)如煙(宜都山川記云西北三十里丹山天晴時忽有霧起迴轉如煙不過再朝必雨)如
扇(王孚安城記云新山週迴十里有人常聞雷聲在山下俯看初霧大如扇須臾震霆彌漫雨敷數百里)
霧赤為兵(望氣經云十月癸巳霧赤為兵青為殃)霧青為殃(見上)白霧圍城
(抱朴子云白霧四面圍城不出百日大兵必至)黃霧四塞(漢書云建始巾黃霧四塞上問楊興等對)
(曰隂盛侵陽之氣也補)小霧(周昜雜占云土為小霧)大霧(淮南子云困敦之歲歲大霧起大水)
(出蠶稻麥昌民食三年補雅案困混也敦沌也言陽氣皆混沌萬物牙蘖也爾太歲在子曰困敦附)五
里霧(謝承漢後書云張楷好道術能作五里霧)三里霧(又云關西裴優能為三里霧)大霧
三日(百兩篇曰伊尹死大霧三日)大霧十日(龍魚河圖云山有大霧十日已上不除者乃山)
(崩之候也)霧繞軍(抱朴子云大霧繞軍霧之所在者其下有塞將軍之令)霧迷道(英雄記云)
(曹公赤壁之敗至雲夢大澤遇大霧迷道)方朔乘雲大霧覆之(漢武内傳云東方朔乘雲)
(飛去仰望大霧覆之不知所在)劉雄行霧識道不迷(魏略云劉雄每出行雲霧中識道不)
(迷惑時人因謂能為雲霧補)夏后神井致霧(劉裕傳云雍上縣有祠名曰夏后祠神井能致)
(霧雹)王彭號天霧消(宋元嘉起居注云旴𣅿王彭兄弟三人欲葬二親值天氣旱穿井無水彭)
(號天無計一旦天霧消散後于竈前忽然水生)天霏霏以垂霧水濛濛而興氣
(潘岳登山賦見前)
霾十二
雨土為霾(爾雅云風而雨土為霾雨案霾雨土也謂風疾土起如也)終風且霾(詩云)
(終風且霾惠然肯來補)風而雨土(釋名云風而土曰霾霾晦也言如物塵晦之色也續補)天
雨黃土(崔豹古今註曰漢昭帝元鳳三年天雨黃土晝夜昏霾續補)
曀十三
終風且曀(詩云終風且曀不日有曀補)隂而風曀(爾雅云隂而風為曀)曀曀其
隂(詩云曀曀其隂虺虺其靁續補)掩翳日光(釋名云隂而風曰曀曀翳也言掩翳日光使不明也)
(續補)
霽十四
濟謂之霽(爾雅注云今南陽人呼雨止為霽補)雨止為霽(見上)悅晴(嵇含悅晴詩云)
(勁風歸巽木玄雲起重基朝霞炙瓊樹夕影映玉芝翔鳳晞輕翮應龍曝纖鬐百榖偃而立大木顛復持續補)
喜霽(陸雲喜霽賦序云永寧二年鄴都大霖作秋霖賦賦成天雨已霽故又作喜霽賦續補)魏興
(魏略云延康元年大霖雨五十餘日魏有天下乃霽將受祚之應也續補)蘇滅(晉中興徵祥記云咸和四)
(年隂雨五十餘日蘇峻滅乃霽續補)
虹霓十五
陽氣之動(史記云虹者陽氣之動)樞星之散(春秋運斗樞云樞星散為虹霓)斗亂
精(春秋孔演圖云霓者斗之亂精也斗失度則虹霓見)鎮星散(河圖稽曜鈎云鎮星散為虹霓虹霓)
(主内滛霓者氣也起在日側其色青赤白黃補)清明始見(周書云清明後十日虹霓始見小雪日虹)
(藏不見虹不收藏婦不專一補)小雪虹藏(見上)夫妻荒年化成青絳(異苑云古)
(者有夫妻荒年菜食而死俱化成青絳故俗呼美人虹)夫妻失禮虹有赤色(詩義問云)
(夫婦失禮則虹氣盛有赤色在上者隂乘陽氣也)白虹繞城(黃帝出軍訣云白虹繞城不匝從虹)
(所缺擊之乃勝)黑虹下營(述異記云張駿薨子重華嗣立石虎遣將軍王擢攻廣武重華遣宋輯率)
(衆拒之濟河次于金城將決大戰乃有黑虹下于營中)雙虹升天(華陽國志云李時長子盈少子)
(雄初雄母羅娘孕雄時夢兩虹自地升天一虹中斷羅曰二兒有一先亡後者必貴雄後王蜀補)白虹
貫日(戰國策云聶政刺韓相白虹貫日又列士傳云荆軻為燕太子謀刺秦王精誠感天白虹貫日補)
宛然長舒上没霄漢(異苑云太原温湛婢見一嫗向婢流涕無孔竅婢駭怖湛遂抽刀逐)
(之化成一物如紫虹形宛然長舒上没霄漢)飲釡(異苑云晉陵薛願義熙初有虹飲其釡須臾吸響便)
(竭願以酒灌之隨涸吐金滿器于是災弊日祛而豐富歲臻)繞車(吳志云諸葛恪圍新城不克還府白)
(虹繞其車)紫霓(太玄經云紫霓圍日其疾不割)
風十六
博泛動物(釋名云風氾也其氣博氾而動物也)大塊噫氣(莊子云大塊噫氣其名為風)
天地之使(河圖云風者天地之使也)萬物之首(樂動聲儀云風者禮樂之使萬物之首)
撓萬物者莫疾乎風(易繫辭)天之號令譴告人君(風賦序云風者)
(天之號令譴告人君者也)星有好風(尚書云星有好風星有好雨)箕星致風(風俗通云)
(箕星主簸揚能致風氣)神息好為風(括地圖云鍾山之神名曰燭隂視為晝暝為夜吹為冬呼)
(為夏息為風也)鯨魚起而風(扶風傳云西海有山週迴千里中有大石鼓可百丈海行聞石鼓聲)
(如雷則鯨便起而風也)飛廉風伯(風俗通)折丹出風(山海經云大荒之中有山曰鞠)
(陵于天日月所出名曰折丹處東極以出入風註曰折丹神人也)風從虎(易云)風為馬(傅玄)
(歌辭云雲為車兮風為馬)宜都風井(荆州記云宜都狼山縣山上有風宂口大數尺名曰風井夏風)
(出冬風入風出入之時吹拂左右常淨)宂多陽風(梁州記云褒谷内有風出三四里内無草木)
風竅(王歆之記云沉軍壘北有崑崙山連峙千仞嶺岑常飈有風竅)風門(荆川記云沮陽縣黃竹山)
(常肅肅有風名曰風門)蒼梧出風(南海經云蒼梧山左右出風故號風門)春分後出
秋分後入(宋炳詩序云恒山風井口如甕春分後出秋分後入)竟山有聲(廬山記云)
(若風經竟山有聲若雷不十日便驗土人常以為候)宫商之韻(武陵記云綠羅山素崖若披雲寒松)
(摭翠流風來叩柯則有宫商之韻)聲歌(趙壹迅風賦云聲如歌響如雷)音響(陸機風賦云歛朱脣)
(而長嘯承音響而來薄續補)蕭然而起(湛方生風賦云有氣曰風出自幽冥蕭然而起寂爾而停)
(雖宇宙之宏遠儵俄頃而屢經補)寂爾而停(見上)風起雲飛(漢書高祖歌云大風起兮)
(雲飛揚威加四海兮歸故鄉補)長風蕭瑟(交州記云長風終日蕭瑟)綿綿眇𦕈(傅玄風賦)
清清冷冷(宋玉風賦云清清冷冷愈病析醒補)嫋嫋(楚辭云嫋嫋兮秋風洞庭兮葉下補)蕭
蕭(荆軻歌云風蕭蕭兮易水寒壯士一去兮不復還補)光風轉蕙(楚辭云光風轉蕙泛崇蘭些補)
流風回雪(曹植洛神賦云河洛之神名曰宓妃其形也翩若驚鴻婉若游龍榮曜秋菊華茂春松髣)
(髴兮若輕雲之蔽月飄颻兮若流風之回雪遠而望之皎若太陽升朝霞迫而察之灼若芙蓉出渌波補)六
鷁退飛(左傳云隕石于宋五隕星也六鷁退飛過宋都風也補案注云六鷁遇迅風而退飛風高不)
(為物害故不記風之異附)百川倒流(稽含云太康六年風暴怒百川倒流太山崩裂)胡馬增
思(湛方生風賦云胡馬感而增思風毋殞而復生補)猛虎騰驤(成公綏風賦)大木斯
拔(尚書云天大雷電以風禾盡偃大木斯拔)夏屋時傾(陸機連珠云衝波安流則龍舟不能以漂)
(霞風洞發則夏屋有時而傾補)四方風(南越志云熙安間多颺風颺者具四方之風也)八至風
(春秋考異郵云八至風距冬至四十五日條風至條者生也四十五日明庶風至明庶者迎衆也四十五日清)
(明風至清明者芒也四十五日景風至景者大也言陽氣長養也四十五日凉風至凉寒也隂氣行也四十五)
(日閶闔風至閶闔者咸收藏也四十五日不周風至不周者不交也隂陽未合化也四十五日廣莫風至廣莫)
(開陽氣也)獵蕙草離秦蘅(宋玉風賦云夫風生于地起于青蘋之末侵滛谿谷盛怒于土囊之)
(口緣于太山之阿舞于松栢之下飄忽淜滂激颺熛怒耾耾雷聲迴穴錯迕蹷石伐木梢殺林莽至其將衰也)
(被麗披離衝孔動楗眴渙粲㦨離散轉移故其清凉雄風則飄忽升降乘凌高城入于深宫邸萼葉而振氣徘)
(徊于桂椒之間翺翔于激水之上將擊芙蓉之精獵蕙草離秦蘅㮣新夷被稊楊迴宂衡陵蕭條衆芳補)槩
新夷被稊楊翔激水之上緣太山之阿生青蘋
之末舞松栢之下(並見上)千里風(抱朴子曰拔木之風必千里)三丈
風(風角云風或清明久長不搖樹枝葉離地二三丈者此聖人之風也)雄風(宋玉風賦見上)雌風
(宋玉風賦云塕然起于窮巷之間堀堁揚塵勃鬱煩冤衝孔襲門動沙塸吹死灰駭溷濁揚腐餘邪薄入甕牖)
(至于室廬此所謂庶人之雌風也補)嬰兒風(兵書云風從震來名嬰兒風補)少女風(管輅别傳)
(云時大旱輅乃言今夜當雨至日暮了無雲氣衆人皆欲咄輅輅曰樹上已有少女風樹間已有隂鳥和鳴雲)
(應至矣須臾乃見玄雲四集大雨至如傾)閶闔風不周風清明風(並春秋考)
(異郵見)凱風(山海經云南山東四百里至于旄山之尾其南有谷曰育遺多怪鳥凱風自是出補案)
(爾雅云南風謂之凱風附)終風(詩見前曀篇)條風(山海經云令丘之山無草木多火其南有谷焉)
(曰中谷條風自是出補)凄風(左傳云藏冰以時春無凄風)凉風(爾雅云北風謂之凉風)温
風(周書云小暑日温風至立秋之日凉風至)景風(爾雅云四時和為通正謂之景風)赤風(養生)
(經云修身之道春避青風夏避赤風秋避白風冬避黑風補)白風青風黑風(並養)
(生經見上)狂風(晉太康七年狂風大作)怪風(山海經云符陽之山多怪風)風獸似豹
(十州記云炎州在南海中上有風生獸似豹青色以鐵椎鍜其頭數十下乃死張其口向風須臾復活而起補)
風母似猨(交州記云風母出九縣似猨見人若慙屈頸打殺得風還活)黃雀長風(風土)
(記云南中六月則有東南長風俗號黃雀風時海魚變為黃雀因為名補)爰居避風(國語云海鳥曰)
(爰居止魯東門之外二日臧文仲使國人祭之展禽曰今茲海其有災乎夫廣川之鳥獸恒知而避其災也是)
(歲也海多大風)
雨十七
陽制於隂(春秋潛潭巴云陽制於隂故水為雨)天地之施(河圖云雨者天地之施也)雨
以潤之(易說卦)離畢多雨(書註云月離于畢則多雨慕案史記云孔子既没弟子思有)
(若狀似孔子弟子相與共立為師師之如夫子時也他日弟子進問曰昔夫子當行使弟子持雨具已而果雨)
(弟子問曰夫子何以知之夫子曰詩不云乎月離于畢俾滂沱矣昨暮月不宿畢乎他日月宿畢竞不雨何故)
(有若默然無以應弟子起曰有子避之此非子之座也補)天降時雨山川出雲(禮記云清)
(明在躬氣志如神嗜欲將至有開必先天降時雨山川出雲補)巫山行雨(宋玉高唐賦云巫山之陽)
(高丘之岨旦為朝雲暮為行雨朝朝暮暮陽臺之下補)石穴雲行(南徐州記云郯縣有石穴高丈)
(餘容數人天將雨雲輒羣行暎山山亦出雲應之即大雨)栢枝石泉名為雨穴(荆州圖記)
(云昆陽泉有栢枝山石泉名雨穴請輒雨)臨賀石人祭則天雨(荆州記云臨賀界有卧石)
(似人而色青黃隱起北鄉若旱祭之即雨)丹山霧如烟(宜都記云郡西北有丹山霧起如烟再朝)
(必雨)廬山氣如馬(廬山記云天將雨山氣如車馬)有聲如吹角(武昌記云武昌有龍)
(山如欲隂雨上有聲如吹角)黑氣如覆船(京房易飛候云黑氣如覆船於日下立雨)流潦
縱横(曹植贈王彪詩云霖雨泥我塗流潦浩縱横)溝瀆決溢(應璩新詩云溝瀆皆決溢)器
用浮漂(潘岳賦云臼竈為之沈溺器用為之浮漂)淫雨彌旬(傅咸詩云淫雨彌旬日河溜若)
(奔渠)霖雨如倒井(傅玄詩)驟雨(老子云飄風不終朝驟雨不終日)暴雨(禦寇子云)
(伯牙遊于泰山暴雨止巖下援琴為霜雨操)載塗(傅亮喜雨賦云春霆殷以遠響興雨霈而載塗)濯
枝(風土記云六月大雨名為濯枝)凍雨(楚辭云凍雨兮灑塗)苦雨(陸雲愁霖賦谷風扇而攸遠苦)
(雨播而成淫續補)皇天淫溢而秋霖后土何時而得乾(楚辭)雲乍
披而旋合霤暫輟而復零(傅咸患雨賦)聽微霤之涔涔(潘尼苦雨)
(賦瞻中塘之浩汙聽微霤之涔涔補)聽長霤之淋淋(曹植愁霖賦云瞻玄雲之晻晻兮聽長霤)
(之淋淋補)羅浮神龜(羅浮山記云山有龜淵淵有神龜龜鼻貫銅環若有人穢此淵便即澍雨續補)
武昌石鼓(武昌記云城西有石鼓山上有三石鼔鼓鳴天必雨也續補)玉女披衣(安城)
(記云萍鄉西城津有玉女岡天當雨輒先漏五色氣於石間俗謂玉女披衣續補)雷君出裝(易林)
(變占云雷君出裝隱隱西行霖雨不止流為江河續補)欒巴噀酒(神仙傳云欒巴蜀人徵尚書郎)
(大朝得酒不飲西南噀之詔問巴巴曰臣本縣成都大火臣以酒為雨救之帝驛問咸云雨從北來有酒氣續)
(補)樊英嗽水(晉書云樊英隱于壺山嘗有暴風從西南起英謂學者曰成都市火甚盛因含水西)
(向嗽之乃命記其時日後有從蜀來者云是日大火有雲從東起須臾大雨火滅續補)
北堂書鈔卷一百五十一
