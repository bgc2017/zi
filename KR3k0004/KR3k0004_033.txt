北堂書鈔卷三十三
唐虞世南撰
明陳禹謨補註
政術部
薦賢十四
三年一貢士(儀禮)三歲而貢士(鄭云大國三人次國二人小國一人是也)貢於
天子貢之天朝(虞預晉書)貢之宰相(荀爽云陳季方才能秀出超世逸羣金相)
(玉質文章虎變也)薦之宰相(趙穆傳云)薦於府門(先賢傳)薦升公朝
薦之朝廷(漢書何武)抱玉朝君不如貢賢(琴操云史魚薦蘧伯玉於靈公未用)
(史魚有是言也)限年後失舉賢才(崔瑗上疏以孝廉限年後失舉賢才)拔茅征吉
薑桂因地(新序曰宋玉因其友以見於楚襄王襄王待之無以異宋玉讓其友其友曰夫薑桂)
(因地而生不因地而辛婦人因媒而嫁不因媒而親子之事王未耳何怨於我案宋玉曰不然昔者齊有良)
(兔曰東郭㕙良狗曰韓盧並一旦而走五百里使之遥見而指屬則雖韓盧不及衆兔之塵若躡迹而縱緤與)
(則雖東郭㕙亦不能離今子之屬臣也躡迹而縱緤與遥見而指屬與其友人曰僕人有過補)薦白屋
薦良能(吴志華覈傳覈前後陳便宜及貢薦良能解釋罪過書百餘上皆有補益)推賢士
(後漢鄧隲傳隲崇節儉罷力役推進天下賢士置之幕府故天下復安案范曄論曰漢世外戚自東西京十)
(有餘族非徒豪横盈極自取灾故必於貽釁後主以致顛敗者其數有可言焉何則恩非已結而權已先之情)
(疏禮重而枉性圖之來寵方授地既害之隙開勢謝讒亦勝之悲哉隲悝兄弟委遠時柄忠勞王室而終莫之)
(免斯樂生所以泣而辭燕也補)貢賢士(鍾離意)舉遺逸(王逸臨預州教云舉遺逸於山藪黜)
(奸邪於國)達史(周禮太宰職云七曰達吏鄭注云察舉勤勞之吏)除吏(前漢田蚡傳云上初即位)
(富於春秋蚡以肺腑為相非痛折節以禮屈之天下不肅當是時丞相入奏事語移日所言皆聽薦人或起家)
(至二千石權移主上上乃曰君除吏盡未吾亦欲除吏補)達賢(黃石公三略)進賢(白虎通)表
賢(范曄漢書云魯丕為州吏務在表賢)表能(荀悅漢紀夫立典有五志一曰達道二曰章法三曰一古)
(今四曰著功勲五曰表能)薦吏揚善(漢書張湯為廷尉奏事薦吏揚人之善云)舉賢置之
舉無失才(晉書山濤傳濤再居選職十有餘年每一官缺輒啟擬數人詔旨有所向然後顯奏)
(隨帝意所欲為先故帝之所用或非舉首衆情不察以濤輕重任意或譛之於帝故帝手詔戒濤曰夫用人惟)
(才不遺疎遠單賤天下便化矣而濤行之自若一年之後衆情乃寢濤所奏甄拔人物各為題目時稱山公啟)
(事補)推舉皆賢已(前漢韓安國傳安國為人多大略知足以當世取舍而出於忠厚貪嗜財利然)
(所推舉皆廉士賢於己者此案安國於梁舉壺遂臧固至它皆天下名士士亦以稱慕之唯天子以為國器)
(補)所舉甚得人(漢書馮奉世傳云先時漢數出使西域多辱命不稱或貪汚外國所苦時選可)
(使外國者前將軍韓增舉奉世奉世進擊莎車攻拔其城諸國悉平威震西域乃罷兵以聞宣帝召見增曰賀)
(將軍所舉得其人補)外舉不避讐(吕氏春秋晉平公問於祁黃羊曰南陽無令其誰可而為之祁)
(黃羊對曰解狐可平公曰解狐非子之讐耶對曰君問可非問臣之讐也平公曰善遂用之國人稱善焉居有)
(間平公又問祁黃羊曰國無尉其誰可而為之對曰午可平公曰午非子之子耶對曰君問可非問臣之子也)
(平公曰善又遂用之國人稱善焉)内舉不失親(左傳晉囚叔向樂王鮒見叔向曰吾為子請叔)
(向弗應出不拜其人皆咎叔向叔向曰必祁大夫室老聞之曰樂王鮒言於君無不行求赦吾子吾子不許祁)
(大夫所不能也而曰必由之何也叔向曰樂王鮒從君者也何能行祁大夫外舉不棄讐内舉不失親其獨遺)
(我乎補)不如音(漢書王鳳傳鳳病天子自臨問執其手垂矣泣曰將軍病如不可言平阿侯譚次將軍)
(鳳曰譚等雖與臣至親皆僭奢無以率導百姓不如御史大夫音敢以死保之)玄堪此任(晉書謝玄)
(傳云於時苻堅強盛邊境數被侵宼朝廷求文武良將可以鎮禦北方者無如玄案郄超曰吾嘗與玄共在)
(桓公府見其使才雖履屐間亦得其任所以知之補)田光進荆軻(史記荆軻傳太子曰燕秦不兩)
(立願先生留意也田光曰臣聞騏驥盛壮之時一日而馳千里至其衰老駕馬先之今太子聞光盛壮之時不)
(知臣精已消亡矣雖然光不敢以圖國事所善荆卿可使也補)翟璜薦樂羊(韓非子)桓範
薦管寧山濤舉汜源(山濤書云源有德素久沈滯也)子胥論兵以薦
孫武(吴越春秋云孫子者名武吴人也善為兵法辟隠深居世人莫知其能胥乃明知鑒辯知孫子可以)
(折衝銷敵乃一旦與吴王論兵七薦孫子吴王曰子胥託言進士欲以自納而召孫子問以兵法每陳一篇王)
(不知口之稱善補)虞邱辭位進升孫敖(新序云楚莊王晏朝樊姬問莊王曰旦與賢相)
(語不知曰之晏)陳平須魏倩韓信賴蕭何(前漢朱邑傳張敞為膠東相與邑書曰明)
(主游心太古廣延茂士此誠忠臣竭思之時也直敞遠守劇郡馭於繩墨胸臆約結固亡竒也雖有亦安所施)
(足下以清明之德掌周稷之業猶饑者甘糟糠穰歲餘梁肉何則有亡之勢異也昔陳平雖賢須魏倩而後進)
(韓信雖竒賴蕭公而後信故事各達其時之英俊若必伊尹吕望而後薦之則此人不因足下而進矣邑感敞)
(言貢薦賢士大夫多得其助者補)用公山於前擢正禮於後(吴志劉繇傳曰平原)
(陶邱洪薦繇欲令舉茂才刺史曰前年舉公山奈何復舉正禮乎洪曰若明使君用公山於前擢正禮於後所)
(謂御二龍於長塗騁騏驥於千里不亦可乎)善治國家者其管夷吾(國語云齊桓公)
(使鮑叔牙為宰辭曰臣君之庸臣也若必治國家者其管夷吾乎)必欲爭天下非信無
與計(前漢韓信傳蕭何聞信亡不及以聞自追之人有言上曰丞相何亡上怒如失左右手居一二日何)
(來謁上且怒且喜罵何曰若亡何也何曰臣非敢亡追亡者耳上曰所追者誰也曰韓信上復罵曰諸將亡者)
(以數十公無所追追信詐也何曰諸將易得至如信國士無雙王必欲長王漢中無所事信必欲爭天下非信)
(無可與計事者補)侍衞則孫尹其人(山濤云)薛宣明文法(前漢薛宣傳大)
(將軍王鳳聞其能廌宣為長安令治果有名以明習文法詔補御史中丞案谷永上疏曰臣聞賢才莫大於)
(治人宣已有效其法律任廷尉有餘經術文雅足以謀王體斷國論身兼數器有退食自公之節宣無私黨游)
(說之助臣恐陛下忽於羔羊之詩舍公實之臣任華虛之譽是用越職陳宣行能唯陛下留神考察上然之遂)
(以宣為御史大夫補)蘇武明習故事(前漢蘇武傳衛將軍張安世薦武明習故事奉使不辱命)
(先帝以為遺言宣帝即時召武待詔宦者署數進見復為右曹典屬國以武著節老臣令朝朔朢號稱祭酒補)
薛宣達於從政(漢書谷永云御史大夫内承本朝之風化外佐丞相統理天下任重職大非庸)
(材所能堪今當選於羣卿以充其缺)魯肅才宜佐時(吴志周瑜疏曰當今天下方有事役是瑜)
(乃心夙夜所憂願至尊先慮未然然後康樂今既與曹操為敵劉備近在公安邊境密邇百姓未附宜得良將)
(以鎮撫之魯肅智略足任乞以代瑜瑜隕踣之日所懷盡矣補案周瑜為居巢長將數百人故過候肅并求資)
(糧肅家有兩囷米各三千斛肅乃指一囷與周瑜瑜益知其竒也遂相親結定僑札之分附)寇恂文
武備足(後漢寇恂傳云光武南定河内而更始大司馬朱鮪等盛兵據洛陽又并州未安光武難其守)
(問於鄧禹曰諸將誰可使守河内者禹曰昔高祖任蕭何於關中無復西顧之憂所以得專精山東終成大業)
(今河内帶河為固戶口殷實北通上黨南迫洛陽寇恂文武備足有牧人御衆之才非此子莫可使也乃拜恂)
(河内太守附)鄧殷道識文武(山公啟事)桓譚才學洽聞(後漢桓譚傳譚以父)
(任為郎因好音律善鼓琴博學多通徧習五經皆詁訓大義不為章句能文章尤好古樂數從劉歆揚雄辯析)
(疑異性嗜倡樂簡易不修威儀而喜非毁俗儒由是多見排抵補)賀循才鑒清遠(晉書賀循)
(傳著作郎陸機上疏薦循曰伏見武康令賀循德量遠茂才鑒清遠補案賀循字彦先其先慶普漢世傳禮世)
(所稱慶氏學族高祖純博學有重名漢安帝時為侍中避安帝父諱改為賀氏循少嬰家難流放海隅吴平乃)
(還本郡操尚高厲童齔不羣言行進止必以禮讓附)趙岐博古(後漢趙岐傳趙岐字邠卿京兆長陵)
(人也初名嘉生於御史臺因字臺卿後避難故自改名字示不忘本土也岐少明經有才藝娶扶風馬融兄女)
(融外戚豪家岐常鄙之不與融相見仕州郡以廉直疾惡見憚補)裴楷通理(晉書裴楷傳楷風神)
(高邁容儀俊爽博涉羣書特精理義時人謂之玉人又稱見裴叔則如近玉山照映人也補)裴楷清
通王戎簡要(晉書裴楷傳云楷善宣吐左右屬目聽者忘倦武帝為撫軍妙選僚采以楷為參軍)
(事吏部郎闕文帝問其人於鍾會會曰裴楷清通王戎簡要皆其選也補)清真寡欲物不能
移(世說新語山公舉阮咸為吏部郎目曰清真寡欲萬物不能移也補名士傳曰咸字仲容陳留人籍兄子)
(也任達不拘當世皆怪其所為及與之處少嗜欲哀樂至到過絶於人然後皆忘其向議晉陽秋曰咸行已多)
(違禮度濤舉以為吏部郎世祖不許竹林七賢論曰山濤之舉阮咸固知上不能用蓋惜曠世之儁莫識其意)
(故耳附)確然難動社稷之節秉節持重有不可奪(東觀漢紀)
敦風篤俗邃學弘達(晉書成公綏傳云張華雅重綏每見其文歎伏以為絶倫薦之太常)
(徵為博士歷祕書郎轉丞遷中書郎每與華受詔並為詩賦案成公綏幼而聰敏博涉經傳性寡欲不營貲)
(產家貧歲寒常晏如也少有俊才詞賦甚麗閑默自守不求聞達時有孝烏每集其廬舍綏謂有反哺之德以)
(為祥禽乃作賦美之補)性與道合思若有神(後漢禰衡傳禰衡字正平淑質貞亮英才)
(卓礫初涉藝文升堂覩奥目所一見輒誦於口耳所瞥聞不忘於心性與道合思若有神弘羊潛計安世默識)
(以衡凖之誠不足怪忠果正直志懷霜雪見善若驚疾惡如讐任座抗行史魚厲節殆無以過也鷙鳥累百不)
(如一鶚使衡立朝必有可觀飛辯騁辭溢氣坌涌解疑釋結臨敵有餘如得龍躍天衢振翼雲漢掦聲紫微垂)
(光虹蜺足以昭近署之多士增四門之穆穆補)魯璠之遺英楚和之祕曜(王鑒薦丹)
(陽馮訪)帝室之瑰寳清廟之偉器(陸雲薦張瞻文云)東南之遺寳
宰相之竒璞(陸機薦戴若思文云)奕世不刊之文斷金之良佐(後漢)
(竇章傳竇章字伯向少好學有文章與馬融崔瑗同好更相推薦補案融集與竇伯向書曰孟陵奴來賜書見)
(手跡歡喜何量見於面也書雖兩紙紙八行行七字附)利見顯衝必能騰跳天路
(東觀漢記)龍躍天衢增四門之穆穆(注見前)紓迹儒冠必足弘
振禮樂(晉書戴逵傳云孝武帝時以散騎常侍國子博士累徵辭父疾不就郡縣敦追不已乃逃於吴)
(吴國内史王珣有别館在武邱山逵潛詣之與珣遊處積旬補案戴逵少博學好談論善屬文能鼓琴工書畫)
(其餘巧藝靡不畢綜總角時以雞卵汁溲白瓦屑作鄭玄碑又為文而自鐫之詞麗器妙武陵王晞聞其善鼓)
(琴使人召之逵對使者破琴曰戴安道不為王門伶人補)奉法作政有周召風(後漢書謝)
(夷吾傳第五倫薦夷吾曰奉法作政有周召之風督案謝夷吾少為郡吏學風角占候太守第五倫擢為郵)
(時烏程長有臧釁倫使收案其罪夷吾到縣無所驗但望閤伏哭而還一縣驚怪不知所為及還白倫曰竊以)
(占候知長當死近三十日遠不過六十日遊魂假息非刑所加故不收之倫聽其言至月餘果有驛馬齎長印)
(綬上言暴卒倫以此益禮信之補)明略威重任國柱石(前漢辛慶忌傳云大將軍王鳳)
(薦慶忌前在兩郡著功迹徵入歷位朝廷莫不信卿質行正直仁勇得衆心通於兵事明略威重任國柱石父)
(破羌將軍武賢顯名前世有威四夷臣鳳不宜久處慶忌之右)有智謀諸將鮮及(東觀漢記)
(鄧禹破邯鄲誅王郎)有才義宰相之儁(山公啟事)喜立於朝陛下之光
輝(傅喜)使衡立朝必可觀(注見前)按以千里之路(應璩)歸以公
相之位(海内先賢傳云陳寔為海内高名在位之臣歸以公相位)舉授之政國可使
寧(說苑云楚令尹虞邱子言於莊王)表為祭酒(魏志潁川盛志才籌忠蓋太祖甚器之)薦
為廷尉(續漢書云高玄素與南陽太守陳琳有隙及在位薦為廷尉)為世表儀宜備
司空(典略)果勁不撓宜為御史(山公啟事云孔顥有才能果勁不撓補)質直
威重宜備諫官(漢書張禹傳禹成就弟子尤著者淮陽彭宣至大司空沛郡戴崇至少府九卿)
(宣為人恭儉有法度而崇愷弟多智二人異行禹心親愛崇敬宣而疏之崇每候禹常責師宜置酒設樂與弟)
(子相娱禹將崇入後堂飲食婦女相對優人筦絃鏗鏘極樂昏夜乃罷而宣之來也禹見之於便坐講論經義)
(日晏賜食不過一肉巵酒相對宣未嘗得至後堂及兩人皆聞知各自得也)方毅廉直宜拜
尚書(後漢李固曰陛下之有尚書猶天之有北斗也斗為天喉舌尚書亦為陛下喉舌斗斟酌元氣運平)
(四時尚書出納王命賦政四海權尊勢重責之所歸若不平心灾𤯝必至誠宜審擇其人以毗聖政補案春秋)
(合誠圖曰天理在斗中司三公也如人喉在咽以理舌語宋均注曰斗為天之舌口主出政教三公主導宣君)
(命喻於人則宜如人喉在咽以理舌口使言有條理又春秋保乾圖曰天皇於是斟元氣陳樞以五易威宋均)
(注曰威則也法也天皇斟元氣陳列樞機受行次之當得也附)得人懽心任為大將(王朗)
(云幽州刺史王雄)器識朗拔誠可洗馬(陸機薦郭納)左雄宜在喉舌
(後漢左雄傳云虞詡以雄有忠公節上疏薦之曰臣見方今公卿以下類多拱默以樹恩為賢盡節為愚至相)
(戒曰白璧不可為容容多後福伏見議郎左雄數上封事至引陛下身遭難戹以為警戒實有王臣蹇蹇之節)
(周公謨成王之風宜擢在喉舌之官必有匡弼之益由是拜雄尚書)慶忌宜在爪牙(漢雜事云)
(辛慶忌為光禄寺丞何武上封事云夫將不預設則無以應卒)羊祜秉德可久其事(山濤)
處别駕任當展驥足(蜀志魯肅遺先主書曰龐士元非百里才也使處治中别駕之任始)
(當展其驥足耳怪案統性好人倫勤於長養每所稱述多過其才時人而問之統答曰當今天下大亂雅道)
(陵遲善人少而惡人多方欲興風俗長道業不美其譚即聲名不足慕企不足慕企而為善者少矣今拔十失)
(五猶得其半而可以崇邁世教使有志者自勵不亦可乎補)
北堂書鈔卷三十三
