北堂書鈔卷五十八
唐虞世南撰
明陳禹謨補註
設官部十
侍中給事黃門侍郎
散騎常侍通直散騎常侍
員外散騎常侍散騎侍郎
給事中奉朝請
侍中
侍中古官(環濟要略曰侍中古官也或曰風后為黃帝侍中周時號常伯者言其道德可常遵也補)
周號常伯(見上)侍中王喉舌萬機無亂也(應瑗新詩云云)鵔鸃貝
帶(漢書云孝惠帝時侍中皆冠鵔鸃貝帶傅脂粉鳥案師古曰以鵔鸃毛羽飾冠海貝飾帶鵔鸃即鷩也)
(補)金蟬右貂(應劭漢官儀曰侍中周官也金蟬右貂金取堅剛百鍊不耗蟬居高食潔目在腋下)
(貂内勁悍而外温潤侍中便繁左右與帝升降卒思近對拾遺補闕百僚之中莫密於兹秦始皇破趙得其冠)
(以賜侍中補)傅粉(漢書見前)含香(應劭漢官云侍中方存年老口臭上出鷄舌香使含之)抱
劍(又云侍中殿下稱制出則參乘佩璽抱劍)掌御壺(孔叢子云孔臧與子琳書曰侍中安國羣臣近)
(見崇禮不供褻事猶復掌御唾壺朝廷之士莫不榮之)負國璽(環濟要略云侍帷幄受顧問拾遺於)
(左右大駕出則負璽以從小則參乘補)侍中舍人(應劭漢官云漢因秦置侍中舍人)比二
千石(續漢書百官志云侍中比二千石漢案漢官秩云二千石周禮太僕于寶注曰若侍中補)入
侍天子(漢書百官公卿表云侍中中常侍得入禁中補案應劭注曰入侍天子故曰侍中)拾遺
補闕(魏志文帝勅侍臣曰公卿等宜拾朕之遺補朕之闕補案晉武帝詔曰公卿等宜補闕拾遺獻可替)
(否附)入侍帷幄(環濟要略見前案七賢傳曰山濤太始七年為侍中詔曰清風淳履思心通遠宜侍)
(帷幄盡規左右補)盡規左右(見上)出則參乘(環濟要略見前)次直護駕(晉書)
(職官志云大駕出則次直護駕正直侍中負璽陪乘不帶劍餘皆騎從御登殿與散騎常侍對扶侍中居左常)
(侍居右)出常陪乘(漢書元帝以史丹為侍中出則陪乘)出擁華蓋(王仲宣誄云戴蟬珥)
(貂朱衣皓帶入侍帷幄出擁華蓋)左右近臣(漢舊儀云侍中左右近臣見皇后如見帝婕妤行則)
(對壁坐則守茵)卒思近對(應劭漢官儀云見前)拾遺左右(漢書元帝初立侍中金敞拾遺)
(於左右)親近起居(魏略云集儀侍中親省起居故俗因謂之執席子)切問近對(蔡質)
(漢儀曰侍中常伯選舊儒高德博學淵懿仰古俯視切問近對喻旨公卿上殿稱制參乘佩璽秉劍補)顧
問應對(後漢百官制本注曰掌侍左右贊導衆事顧問應對補)儐贊威儀(晉書職官志云)
(魏晉以來置四人别加官者則非數掌儐贊威儀補)喻旨公卿(蔡質漢儀云見前)使辟公
卿(應劭漢官儀漢成帝取明經者充為侍中使辟百官公卿參議可正上殿行則負璽)侍帷幄典
秘書(東觀漢記賈逵拜侍中領騎都尉内備帷幄兼領秘書近署甚見信用案逵自為兒童常在太學)
(不通人間事身長八尺二寸諸儒為之語曰問事不休賈長頭性愷悌多智思俶儻有大節尤明左氏傳國語)
(為之解詁五十一篇永平中上疏獻之顯宗重其書寫藏秘館時有神雀集宫殿官府冠羽有五采色帝異之)
(以問臨邑侯劉復復不能對薦逵博物多識帝乃召見逵問之對曰昔武王終父之業鸑鷟在岐宣帝威懷戎)
(狄神雀仍集此胡降之徵也帝勅蘭臺給筆札使作神雀頌補)侍清宴陳道德(續漢書淳于恭)
(遷侍中禮待甚優其所薦名賢無不徵用進對陳政皆本道德上未嘗不稱善案于恭善說老子清淨不慕)
(榮名家有山田果樹人或侵盜輒助為收採乂見偷刈禾者恭念其愧因伏草中盜去乃起里落化之王莽末)
(歲饑兵起恭兄崇將為盜所烹恭請代得與俱免補)朝夕獻納(東觀漢記鄧閶拜侍中出則陪乘入)
(侍左右忠言善謀朝夕獻納)朝夕建議(謝承後漢書劉升為侍中朝夕建議竭忠於朝補正二百)
(餘事悉有篇章)常論經書(後漢桓郁為議郎敦厚篤學傳父業以尙書教授門徒常數百人父卒郁)
(當襲爵上書讓于兄子汎顯宗不許不得已受封悉以租入與之帝以郁先師子有禮讓甚見親厚常居中論)
(經書問以政事稍遷侍中帝自制五家要說章句令郁校定于宣明殿補案東觀記上謂郁曰卿經及先師致)
(復文雅其冬上親于辟雍自講所制五行章句已復令郁說一篇上謂郁曰我為孔子卿為子夏起予者商也)
(又問郁曰子幾人能傳學郁曰臣子皆未能傳學孤兄子一人學方起上曰努力教之有起者即白之附)從
容諷議(文士傳云張衡拜侍中恒居帷幄從容諷議拾遺左右)問事輒對(東觀漢記李育)
(為侍中時章帝西謁園陵育陪乘問舊事育輒對由是見重也案育嘗讀左氏傳雖樂文采然謂不得聖人深)
(意以為前世陳元范升之徒更相非折而多引圖䜟不據理體於是作難左氏義四十一事補)言語辯
捷(吳志張尚孫皓時為侍郎以言語辯捷見知擢為侍中)楊奇靡事不對(謝漢書楊奇通)
(經才尤敏暢入補侍中天子所問引經據義靡不條對)王粲問無不對(魏書王粲拜侍中博)
(物多識問無不對時舊儀廢㢮興造制度粲恒典之)戴憑解經不窮(後漢戴憑拜侍中數進見)
(問得失帝謂憑曰侍中當匡補國政勿有隱情憑對曰陛下嚴帝曰朕何用嚴憑曰伏見前太尉西曹掾蔣遵)
(清亮忠孝學通古今陛下納膚受之訴遂致禁錮世以是為嚴帝怒曰汝南子欲復黨乎憑出自繫廷尉有詔)
(勅出後復引見拜憑虎賁中郎將以侍中兼領之正旦朝賀百寮畢會帝令羣臣能說經者更相難詰義有不)
(通輒奪其席以益通者憑遂重坐五十餘席故京師為之語曰解經不窮戴侍中補)庾峻辯質無
屈(晉書庾峻拜侍中加諫議大夫常侍帝講詩中庶子何劭論風雅正變之義峻起難往反四坐莫能屈之)
(補案峻為博士時重莊老而輕經史峻懼雅道陵遲乃潛心儒典屬高貴鄉公幸太學問尚書義於峻峻援引)
(師說發明經旨申暢疑滯對荅詳悉附)國有疑常問得失(謝承後漢書延篤為侍中自在)
(機樞常見延納上殿問政事得失以經義古典諫帷幄之言不宣外也案後漢書篤本傳云篤為侍中帝數)
(問政事篤詭辭密對動依典義遷左馮翊又徙京兆尹其政用寬仁憂恤民黎擢用長者與參政事郡中歡愛)
(三輔咨嗟焉時皇子有疾下郡縣出珍藥而大將軍梁冀遣客齎書詣京兆并貨牛黃篤發書收客曰大將軍)
(椒房外家而皇子有疾必應陳進醫方豈當使客千里求利乎遂殺之冀慙而不得言補吳普本草曰牛黃味)
(苦無毒牛出入呻者有之夜有光走角中牛死入膽中如雞子黃神農本草曰療驚癎除邪逐鬼附)宿儒
顧問進楊厚(益部耆舊傳曰李固諫帝曰一日會朝見侍中皆年少無一宿儒可顧問者乃楊厚)
(黃瓊也)博雅顧問以何邵(晉起居注云武帝太康四年詔曰何劭已歷試朝位博雅有拾)
(遺顧問之才其以劭為侍中)張馴有智惠(謝後漢張馴與蔡邕共奏定六經文字擢拜侍中典)
(領秘書馴儒雅敏達有智惠)王濟有美才(山濤啓事云雍州刺史郭奕右衞將軍王濟誠有亮)
(美才侍中最高者也列案濟本傳云濟累遷侍中與侍中孔恂王恂楊濟同為一時秀彥武帝常會公卿藩)
(牧於式乾殿顧濟恂而謂諸公曰朕左右可謂恂恂濟濟矣每侍見未嘗不諮論人物及萬機得失濟善於清)
(言修飾辭令諷議將順朝臣莫能尚焉然外雖弘雅而内多忌刻好以言傷物儕類以此少之補)盧植
天下之望(後漢盧植為侍中遷尚書時大將軍何進謀誅中官乃召并州牧董卓以懼太后植知卓)
(凶悍難制必生後患固止之進不從及卓至果陵虐朝廷乃大會百官于朝堂議欲廢立羣寮無敢言植獨抗)
(議不同卓怒罷會將誅植植素善蔡邕邕前徙朔方植獨上書請之邕時見親於卓故往請植事又議郎彭伯)
(諫卓曰盧尚書海内大儒人之望也今先害之天下震怖卓乃止但免植官而已植以老病求歸懼不免禍乃)
(詭道從轘轅出卓果使人追之到懷不及遂隠於上谷不交人事補)顏髦廊廟之望(顏含别傳)
(云髦形儀嚴整風貌端美大司馬桓公嘆曰顏侍中廊廟之望喉舌機要案髦父含本傳云含為侍中除吳)
(郡太守含所歷簡而有恩明而能斷然以威御下王導嘆曰顏公在事吳人歛手矣未之官復為侍中累遷光)
(禄勲以年老遜位成帝美其素行就加右光禄大夫門施行馬賜牀帳被褥勅太官四時致膳固辭不受于時)
(論者以王導帝之師傅名位隆重百僚宜為降禮太常馮懷以問於含含曰王公雖重理無偏敬降禮之言或)
(是諸君事宜鄙人老矣不識時務既而告人曰吾聞伐國不問仁人向馮祖思問佞於我我有邪德乎補)王
粲識舊佩(摯虞決疑要注云漢末喪亂絕無玉佩侍中王粲識舊佩始復作之今之玉佩受法自於)
(王粲也)顧和奏舊冕(晉中興書顧和遷侍中初中興東遷舊章多闕而冕旒飾以翡翠珊瑚及)
(雜珠等和奏舊冕十有二旒皆用玉珠今用雜珠等非禮若不能用玉可用白旋成帝於是始下太常改之)
從祀甘泉(益部耆舊傳云蜀郡張寬漢武帝時為侍中從祀甘泉至渭橋有女子浴於渭水乳長七)
(尺上怪其異遣問之女曰帝後第七車張寬知我所來時寬在第七車對曰天星主祭祀齋戒不嚴則女人見)
(也)從幸黎邱(襄陽耆舊傳云習都為侍中從光武幸黎邱與光武通夢見蘇山神光武嘉之拜大)
(鴻臚主蘇嶺之祀也)西謁陪乘(東觀漢記李育見上)南郊參乘(謝後漢書劉陵字孟高為)
(侍中車駕南郊陵參乘)馮魴三世(東觀漢記曰馮魴父子兄弟並帶青紫三世侍中)張辟
疆年十五(漢書云張辟疆留侯子年十五為侍中)桑弘羊年十二(又云桑弘羊雒)
(陽賈人子以心計年十二為侍中)問貂不知左遷(應劭漢官未詳)作詩稽留奏
免(魏陽秋云甘露二年帝幸辟雍命羣臣賦詩侍中和道作詩稽留有司奏免)
給事黃門侍郎
名曰夕郎(漢舊儀云黃門日暮入對青瑣門名曰夕郎)主諸宦者(續漢書百官志云黃)
(門令一人主省中諸宦者)關通内外(應劭漢官儀曰給事黃門部位次侍中得從左右關通内外給)
(事於中故曰給事黃門獻帝置六員)讚相威儀(晉官品令給事黃門四人與侍中掌文案讚相威儀)
(典署其事)常操小蓋(續漢書陰興為黃門侍郎每從出入常操小蓋障翳風雨險隘躬自履涉率先)
(期門上所幸止先入清辟也)次直護駕(晉官令品云給事黃門四人大法駕次直黃門郎從駕也)
皆用姓族博選耆儒(謝後漢書朱穆諫曰臣聞漢家舊典置侍中中常侍各一人省尚書)
(事黃門侍郎一人傳發書奏皆用姓族自和熹太后以女主稱制不接公卿乃以閹人為常侍小黃門通命兩)
(宫自此以來權傾人主窮困天下宜皆罷遣博選耆儒宿德與參政事)三世不徙(漢書揚雄待詔)
(歲餘為給事黃門成哀平三代不徙)永平不遷(東觀漢記云馬俊老至志在克己輔上不私家于朝)
(廷兄為虎賁中郎將弟為黃門郎永平世不遷)張禹少子(漢書張禹為太傅有疾成帝臨視拜於牀)
(下有少子在側目之帝知其意於前拜黃門郎)馬防小侯(東觀漢記馬防為常從小侯上欲冠防夜)
(拜為黃門侍郎)劉歆年少(劉向與子歆書曰今若年少得黃門侍郎要處也)竇固節操
(東觀漢記竇固少為黃門郎諫讓有節操)杜恕威嚴(三輔決錄云杜恕拜黃門侍郎每宣省閤威儀)
(矜嚴)張華博覽圖籍(王隠晉書云張華為黃門侍郎博覽圖籍四海之内若指諸掌)石浚
鑒識人物(臧榮緒漢書石浚字景倫清儉鑒識敬愛人物為黃門郎兩官為當時名士)荀悅
侍講(後漢書荀悅遷黃門侍郎獻帝頗好文學悅與從貧無弟彧及孔融侍講禁中案悅年十二能說春秋家)
(書每之人間所見篇牘一覽多能誦記性沈靜美姿容尤好著述靈帝時閹宦弄權士多退身窮處悅乃托疾)
(隠居時人莫之識從弟彧時稱敬焉累遷秘書監侍中時政移曹氏天子恭已而已悅志在獻替而謀無所用)
(乃作申鑒五篇其所論辨通見政體既成而奏之補)董遇侍講(魏略云董遇字季直獻帝時為黃門)
(侍郎旦夕侍講天子所愛信也)郭況謹慎(東觀漢記郭況以后弟小心謹慎年十六為黃門侍郎)
任嘏淑慎(任嘏别傳云魏文帝以嘏為黃門郎每納忠言輒手懷其本自在禁省歸不書封帝嘉其)
(淑慎)馮參恂恂可觀(漢書馮參昭儀少弟為黃門郎給事中為人矜嚴好修容儀進止恂恂可)
(觀也)王黎軒軒得志(傅子云王黎為黃門郎軒軒然得志煦煦然自樂)美麗見悅
(漢書董賢為太子舍人哀帝立賢隨太子官為郎二歲餘賢傳漏在殿下為人美麗自喜哀帝望見悅其儀貌)
(識而問之曰是舍人董賢耶因引上與語拜為黃門郎)疏敏合意(續漢書耿國為黃門郎疏敏有)
(識于時見問常多合意上以為能也)江綂作儀(王晉書云江綂為黃門郎作朝會儀)曹毗作
詩(曹毗五言詩序云余從中書轉為黃門在直多懷作詩書屛風云爾)
散騎常侍
獻可替否(應劭漢官儀云秦及漢置散騎中常侍各一人官並無員散騎馬夾乘輿車獻可替否補)
承答顧問(華嶠集云散騎以從容侍從承答顧問為職又掌贊詔命平處分籍故前世多參用言語)
(文學之士)同掌規諫(魏志文帝延康元年置散騎常侍為一官省中字置四人與侍中同掌規諫)
朝夕規獻(應璩新詩散騎常師友朝夕進獻規)俱掌直諫(王隠晉書云傅玄為散騎常侍)
(及受襌進爵為子加駙馬都尉與皇甫陶共掌諫職之案玄少博學善屬文解鐘律性剛勁亮直不能容人)
(短補)集比詔策(晉中興云興寧二年桓温春省散騎常侍二人復置四人凡一省文書表奏意異者)
(為散騎常侍比於侍中貂璫插右黃初中始置四人出入侍從與上談議不典事)貂璫之暉(王晉)
(書顧凱之拜散騎常侍表云不悟陛下聖恩所加登之常伯之列飾以貂璫之暉案愷之本傳愷之每食甘)
(蔗恒自尾至本人或怪之云漸入佳境尤善丹青圖寫特妙謝安深重之以為有蒼生以來未之有也愷之每)
(畫人成或數年不點目睛人問其故答曰四體姸媸本無關於妙處傳神寫照正在阿堵中義熙初為散騎)
(常侍與謝瞻連省夜於月下長詠瞻每遥贊之愷之彌自力忘倦瞻將眠令人代已愷之不覺有異遂申旦而)
(止尤信小術以為求之必得桓玄嘗以一柳葉紿之曰此蟬所翳葉也取以自蔽人不見已愷之喜引葉自蔽)
(玄就溺焉愷之信其不見已也甚珍之初愷之在桓温府常曰愷之體中癡黠各半合而論之正得平耳故俗)
(傳愷之有三絕才絕畫絕癡絕補)夾乘輿車(應邵漢官儀云見前)入侍左右(環濟要略)
(云散騎常侍入侍左右出則侍事於廊廡之下)鄭思元參乘(王隠晉書鄭默字思元為散騎常侍)
(世祖祀南郊侍中已陪乘詔曰使鄭常侍默參乘)司馬駿侍講(傅暢晉諸公讚云司馬駿八歲)
(為散騎常侍侍講十二遷步兵校尉也)謝萬宜居獻替(晉起居注云升平五年詔曰前西中)
(郎謝萬才義簡亮宜居獻替其以為散騎常侍衒案謝萬本傳云萬才器儁秀雖器量不及安而善自耀故)
(早有時譽工言論善屬文敘漁父屈原季主賈誼楚老龔勝孫登嵇康四隠四顯為八賢論其旨以處者為優)
(出者為劣以示孫綽綽與往反以體公識遠者則出處同歸嘗與蔡系送客於征虜亭與系爭言系推萬落牀)
(冠帽傾脫萬徐拂衣就席神意自若坐定謂系曰卿幾壞我面系曰本不為卿面計然俱不以介意時亦以此)
(稱之補)王恂宜進拾遺(晉起居注太始元年詔曰給事黃門侍郎王恂篤志好學不殞先業)
(久歷朝班職用有效宜拾遺左右其以恂為散騎常侍案恂本傳恂弱冠與陳郡謝玄為桓温掾俱為温所)
(敬重嘗謂之曰謝掾年四十必擁旄仗節王掾當作黑頭公皆未易才也後恂夢人以大筆如椽與之既覺語)
(人曰此當有大手筆事俄而帝崩哀册諡議皆恂所草補)孟達容觀(蜀志孟達自蜀降魏文帝善達)
(之姿才容觀以為散騎常侍)庾闡文章(晉中興書云庾闡有文章才義議者以為宜綜國史於是)
(召為散騎常侍)譙周博物洽聞(干寶晉紀曰詔騎都尉譙周閒居中道不仕危國蜀亡之際勸)
(劉禪歸命有忠君濟民之謀又躭習典藝博物洽聞朕甚嘉之以為散騎常侍案譙周本傳鄧艾入隂平百)
(姓擾擾皆迸山野不可禁制後主使羣臣會議計無所出或以為蜀之與吳本為和國宜可奔吳或以為南中)
(七郡阻險斗絶易以自守宜可奔南惟周以為自古以來無寄他國為天子者也今若入吳固當臣服且政理)
(不殊則大能吞小此數之自然也由此言之則魏能倂吳吳不能併魏明矣等為小稱臣孰與為大再辱之恥)
(何與一辱且若欲奔南則當早為之計然後可果今大敵已近禍敗將及羣小之心無一可保恐發足之日其)
(變不測何至南之有乎又上疏曰堯舜以子不善知天有授而求授人子雖不肖禍尚未萌而迎授與人況禍)
(已至乎故微子以殷王之昆面縛銜璧而歸武王豈所樂哉不得已也於是遂從周策劉氏無虞一邦蒙賴周)
(之謀也補襄陽記曰譙周言先帝諱備其訓具也後主諱禪其訓授也如言劉已具矣當授與人也附)程
咸博學洽通(王晉書云程咸字延祚太始十年詔曰黃門郎程咸博學洽通文藻清敏其以為散)
(騎常侍)阮嗣宗非好事(七賢傳云高貴鄉公以阮籍為散騎常侍非其好也案籍本傳云)
(籍容貌瓌傑志氣宏放傲然獨得任性不羈而喜怒不形於色或閉戶視書累月不出或登臨山水經日忘歸)
(博覽羣籍尤好莊老嗜酒能嘯善彈琴當其得意忽忘形骸時人多謂之癡惟族兄文業每嘆服之以為勝已)
(由是咸共稱異補)王永年時論清之(吳志王藩字永年孫休即位與賀邵薛瑩虞汜俱為)
(散騎中常侍皆加駙馬都尉時論清之)
通直散騎常侍
東平王懋為通直之始(晉起居注云太始十年詔東平王懋為員外常侍通殿中直散)
(騎常侍通直之號蓋自此始也)日新匪懈(又云惠帝永寧元年詔曰散騎常侍瑯邪王睿日新匪懈)
(宜在機近其令睿通直也)夙夜不懈(臧榮緒晉書云太始十年詔程咸歷職左右劬勞内侍乃心在)
(公夙夜不懈以咸為散騎常侍左通直郎)
員外散騎常侍
公族閒任(晉諸公贊云任愷王俊齊王攸皆為魏員外散騎常侍于時公族務在閒任故置外位也)
登之常伯(王隠晉書顧愷之拜員外散騎常侍見前)嘉之宜補(王晉書云吏部李重啓太)
(常博士曹嘉之宜補員外常侍)孫朝宜給(晉起居注云咸康八年司徒王導表員外常侍孫朝告老)
(宜給本官秩以給餘年)天錫歸國(晉書張天錫為苻融征南司馬於陣歸國詔曰昔孟明不替終)
(顯厥功豈以一眚而廢才用其以天錫為散騎常侍左員外又詔曰故太尉西平公張軌著德遐域世襲前勞)
(彊兵縱害遂至失守散騎常侍天錫拔迹登朝先祀淪替用增矜慨可復天錫西平郡公爵俄拜金紫光禄大)
(夫天錫少有文才流譽遠近及歸朝甚被恩遇朝士以其國破身虜多共毁之會稽王道子嘗問其西土所出)
(天錫應聲曰桑葚甜甘䲭鴞革響乳酪養性人無妬心補)苻朗歸化(載記苻朗為青州刺史在任甚)
(有稱績後晉遣淮南太守高素伐青州朗遣使詣謝玄於彭城求降玄表朗許之詔加員外散騎侍郎既至揚)
(州風流邁於一世超然自得志凌萬物所與晤言不過一二人而已補案朗善識味鹹酢及肉皆别所由會稽)
(王司馬道子為朗設盛饌極江左精餚食訖問曰關中之食孰若此荅曰皆好唯鹽味小生耳既問宰夫皆如)
(其言或人殺雞以食之既進朗曰此雞栖恒半露檢之皆驗又食鵝肉知黑白之處人不信記而試之無毫釐)
(之差附)
散騎侍郎
掌問應對(應劭漢官儀云漢武元鼎三年初置散騎俱掌問應對世祖省之案漢初有散騎侍郎掌)
(侍省皆為騎郎貲滿五萬為常侍郎張釋之以貲為常侍蓋為此官也)為賓宴臣(桓氏家傳曰延)
(康元年初置散騎之官皆選新舊文武之才以為賓宴之臣遷桓範為散騎侍郎官也)詔集羣書
(魏書云劉劭字孔才為散騎侍郎受詔集五經羣書以類相從作皇覽)撰正音訓(晉書云徐邈姿)
(性端雅勤行勵學博涉多聞以慎密自居少與鄉人臧壽齊名下帷讀書不游城邑及孝武帝始覽典籍招延)
(儒學之士邈既東州儒素太傅謝安舉以應選補中書舍人在西省侍帝雖不口傅章句然開釋文義標明旨)
(趣撰正五經音訓學者宗之遷散騎常侍補)帝室茂親(束晳集云員外侍郎皆帝室茂親貴游子)
(弟)皆貴子弟(魏志孟康拜散騎侍郎是時散騎侍郎多貴子弟或以高才英儒充其選而康以外)
(屬雜其間故皆輕之不復呼其姓字而謂之何元康既有才敏又好學衆人更嘉之)荀顗擢拜(晉書)
(荀顗傳顗幼為陳羣所賞性至孝博學洽聞理思周密魏時以父勲除中郎宣帝輔政見顗奇之曰荀令君之)
(子也擢拜散騎侍郎難鍾會易無互體又與扶風王駿論仁孝孰先見稱于世補)謝頥顯侍(謝知)
(表云兄頤除員外散騎侍郎顯侍帷幄)清和著稱(晉中興書云王悅弱冠有高名每侍講東宫以)
(清和著稱除散騎侍郎)知名美稱(晉中興書云王洽字敬和王導諸子中最知名與荀羨俱有美)
(稱弱冠除散騎中書郎)張賀七歲拜散騎(漢書云張賀年七歲拜散騎)鍾毓十
四為散騎(魏志鍾毓年十四為散騎侍郎機捷談笑有父風案太和初蜀相諸葛亮圍祁山明帝)
(欲西征毓上疏曰夫策貴廟勝功尚帷幄不下殿堂之上而決勝千里之外車駕宜鎮守中土以為四方威勢)
(之援今大軍西征雖有百倍之威於關中之費所損非一且盛暑行師詩人所重實非至尊動軔之時也補)
給事中
掌顧問(漢書百官公卿表曰給事中亦加官或大夫博士議郎掌顧問應對位次中常侍補)掌侍
從(胡伯始云給事掌侍左右無員位次侍中中常侍或名儒或國親漢東方朔拜中郎為給事中劉向諫議)
(大夫為給事中)帝室茂親(束晳集云員外侍郎及給事尣從皆是帝室茂親或貴游子弟補)貴
游子弟(見上)鄭衆明經(范煜後漢書云鄭衆以明經拜給事中案衆年十二從父授左氏)
(春秋精力於學明三綂歷作春秋難記條例兼通易詩知名於世以越騎司馬復留給事中是時北匈奴遣使)
(求和親顯宗遣衆持節使匈奴衆至北庭虜欲令拜衆不為屈單于大怒圍守閉之不與水火欲脅服衆衆拔)
(刀自誓單于恐而止乃更發使隨衆還京師補)陳邵儒教(王隠晉書太始中詔曰燕王師陳邵清貞)
(潔靜行著邦族篤學好古博通六籍躭悅典誥老而不倦宜在左右以篤教可為給事中補)蘇林文
學(魏略云蘇林博學多通古今字指凡諸書傳文間危疑林皆釋之建安中為五官中郎將文學甚見禮待)
(黃初中為博士給事中文帝作典論所稱蘇林者是也補)袁准俊才(荀緯兗州記云袁准有俊才太)
(始中為給事中)
奉朝請
朝會而已(沈約宋志云奉朝請無員亦不為官漢東京罷省三公外戚宗室諸侯多奉朝請奉朝請)
(者奉朝會請召而已補案周禮大宗伯職云諸侯春見曰朝時見曰會附)從容閒豫(晉起居注武寧)
(三年詔曰前相國掾主簿雖奉朝請並從容閒豫若大縣關宜以治民也)皆奉朝請(漢書霍光傳自)
(昭帝時光子禹及兄孫雲皆中郎將雲弟山奉車都尉侍中領胡越兵光兩女壻為東西宫衞尉昆弟諸壻外)
(孫皆奉朝請為諸曹大夫騎都尉給事中黨親連體根據於朝廷補)獨奉朝請(漢官解詁云三輔職)
(如郡守獨奉朝請成帝丞相時張禹避位時進奉朝請又以關内侯蕭望之大司馬嘉皆奉朝請)位次
三公(續漢書云前漢列侯奉朝請在長安位次三公)宜兼三公(晉太常劉寔表云郊廟諸王見)
(在奉朝請宜兼三公奏可)在丁傅之右(漢書董賢傳賢年二十二雖為三公常給事中領尚書百)
(官因賢奏事以父恭不宜在卿位徙為光禄大夫秩中二千石弟寬信代賢為駙馬都尉董氏親屬皆侍中諸)
(曹奉朝請寵在丁傅之右矣補案賢貴震朝廷常與上臥起嘗晝寢偏籍上褏上欲起賢未覺不欲動賢迺斷)
(褏而起其恩愛至此賢亦性柔和便辟善為媚以自固每賜洗沐不肯出常畱中視醫藥上以賢難歸詔令賢)
(妻得通引籍殿中止賢廬若吏妻子居官寺舍又召賢女弟以為昭儀位次皇后詔將作大匠為賢起大第北)
(闕下重殿洞門木土之功窮極技巧柱檻衣以綈錦下至賢家僮僕皆受上賜及武庫禁兵上方珍寶其選物)
(上第盡在董氏而乘輿所服迺其副也附)與太子遊處(晉武帝詔曰隴西王世子越駙馬都尉楊)
(邈並可奉朝請付與太子遊處也)
北堂書鈔卷五十八
