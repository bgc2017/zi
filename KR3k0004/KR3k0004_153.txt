北堂書鈔卷一百五十三
唐虞世南撰
明陳禹謨補註
歲時部一
惣篇一律篇二
歷篇三五行四
歲篇五閏六
惣一
同律度量衡(尚書云恊時月正日同律度量衡孔疏云均同其國之法制度之丈尺量之斛斗衡)
(之斤兩皆使齊同無輕重大小補又漢書云乃同律度量衡所以齊遠近立民信也附)大儀斡運
天迴地遊(張華詩云大儀斡運天迴地遊四氣鱗次寒暑環週)日月之行有冬有
夏(尚書云日月之行則有冬有夏孔疏云日月之行冬夏各有常度喻人君為政小大各有常法也補)天
地之正四時之行(周書云萬物春生夏長秋收冬藏天地之正四時之行不易之道也)動
靜有常剛柔斷矣(周易)隂陽少太是生四時(蔡邕月令章句云天之道)
(隂陽各有少太是生四時少陽為春太陽為夏少隂為秋太隂為冬也)隂陽為端故情可
睹(禮記云以隂陽為端故情可睹也孔疏云人情與隂陽相通今法隂陽為教故人情無隱所以可睹見也)
(補)伏羲列八節(尸子云伏羲始畫八卦列八節而化天下)神農立四時(尸子云神)
(農氏治天下立四時之序)辨四時之序(周官云冬夏致日春秋致月以辨四時之序)序四
時之位(漢書云歷譜者序四時之位正分至之節會日月五星之辰以考寒暑之實故聖王必定歷數)
(以正三光此聖人知命之術也)五紀(尚書云四五紀一曰歲二曰月三曰日四曰星辰五曰歷數補)四
選(春秋繁露云四時者天之四選春者少陽之選秋者少隂之選夏者太陽之選冬者太隂之選故四時成)
(歲者天之道也補)四時成歲(周書云凡四時成歲者春夏秋冬各有孟仲季以名十二月也)三
月成時(禮記云三月則成時是以禮有三讓建國必立三卿三賓者政教之本禮之大參也註曰禮者)
(隂也大數取象法於月也)四時者天之吏(淮南子云四時者天之吏也)天地節而
四時成(周易)天地變化(周易)節運代序(陸機思歸賦)四時變化(周易)
四時代謝(何元幹詩)四時鱗次(張華詩云四時鱗次寒暑環周補)四時之散
精為萬物(淮南子云隂陽之專精為四時四時之散精為萬物)年往迅矢時來急
絃(陸機詩云年往迅勁矢時來驚急絃續補)
律二
上古建律(太史公曰旋璣玉衡以齊七政即天地二十八宿十母十二子鐘律調自上古建律運歷)
(造曰度可據而度也合符節通道德即從斯之謂也補)推歷生律(漢書云夫推歷生律制器規圜)
(矩方權重衡平準繩嘉量探賾索隱鈎深致遠莫不用焉補案張晏曰推歷十二辰以生律呂也附)推
十二辰以生律吕(見上)制十二筩是為律本(漢書云律有三統之義其)
(傳曰黃帝之所作也黃帝使伶倫自大夏之西崑崙之隂取竹之解谷生其竅厚均者斷兩節間而吹之以為)
(黃鐘之官制十二筩以聽鳳之鳴其雄鳴為六雌鳴亦六比黃鐘之宫而皆可以生之是為律本至治之世天)
(地之氣合以生風天地之風氣正十二律定補)律通五行(太史公曰律歷天所以通五行八正之氣)
(天所以成熟萬物也補)律成萬物律歷八正(並見上)律吕五聲(漢書)
(律歷志六律五聲八音七始言以律吕和五聲施之八音合之成樂七者天地四時人之始也補)陽六
為律(漢書云律十有二陽六為律隂六為吕補)隂六為吕(見上)律吕唱和(漢書云律)
(吕唱和以育生成化歌奏用焉補)有三統義(漢書見上)同律以齊遠近(漢書云乃)
(同律度量衡所以齊遠近立民信也補)用銅以齊風俗(漢書云凡律度量衡用銅者名自名)
(也所以同天下齊風俗也補)積八十一寸(漢書云律容一龠積八十一寸則一日之分也補)
制十二之筩(漢書見上)三統相通(漢書云三統相通故黃鐘林鐘太簇律長皆全寸而)
(亡餘分也補)六爻所出(漢書云夫律隂陽九六爻象所從出也補)氣正律定(漢書見上)
風和律調(漢書)應鐘陽氣之應(史記云應鍾者陽氣之應不用事也黃鍾者陽氣踵)
(黃泉而出也大呂者萬物條之言條治萬物而出之秦簇者言萬物簇生也夾鐘者言隂陽相夾厠也姑洗者)
(言萬物流生仲吕者言萬物盡旅而西行也蕤賓者言隂氣幼少林鐘者言萬物就死氣林林然夷則者言隂)
(氣之賊萬物也南吕者言陽氣之旅入藏也無射者隂氣盛用事陽氣無餘也補)黃鐘陽氣而
出大吕萬物條治泰簇萬物簇生夾鐘隂陽夾
厠姑洗萬物洗生仲吕萬物盡旅蕤賓隂氣少
林鐘萬物就死夷則隂氣之賊南吕陽氣之旅
無射陽氣無餘(並見上)
歷三
顓頊命重黎(漢書云歷數之起上矣傳述顓頊命正南重司天火正黎司地)帝堯命羲
和(尚書云乃命羲和欽若昊天歷象日月星辰敬授人時)黃帝造歷(後漢律歷志云黃帝造歷)
(元起辛卯而顓頊用乙卯虞用戊午夏用丙寅殷用甲寅周用丁巳秦用乙卯漢作太初歷元以丁丑補)容
成作歷(世本註云容成黃帝臣也)張蒼首律(漢書云漢興平北侯張蒼首律事補案師古)
(曰首謂始定也附)天地之紀(漢書云歷者天地之大紀)帝王之司(後漢書云若夫用天)
(因地揆時施教頒諸明堂以為明極者莫大乎月令帝王之大司備矣天下之能事畢失補)聖人之
德(漢書云夫歷有聖人之德六焉以本氣者尚其體以綜數者尚其文以考類者尚其象以作事者尚其時)
(以占往者尚其源以知來者尚其流補)正歲年(周禮太史正歲年次以叙事頒于官府)覈晷
度(宋元嘉起居注云尚書郎樂詢以為治歷之官當覈晷度)羲和明時正度(太史公曰堯立)
(羲和之官明時正度)揆天行紀萬國(洪範五行傳曰歷者聖人所以揆天行而紀萬國也)正
分至之節考寒暑之實(漢書云歷譜者序四時之位正分至之節會日月五星之)
(辰以考寒暑殺生之實)正節氣審寒温(物理論云疇昔神農始治農功正節氣審寒温以為)
(早晚之期故立歷日補)唐都分天部(漢書云治歷者凡二十餘人方士唐都巴郡落下閎與焉)
(都分天部而閎運筭轉歷補閎案師古曰姓唐名都方術之士也姓落下名巴郡人也附)閎運筭
轉歷(見上)治歷明時(易云君子以治歷明時)治歷改元(杜預奏事云自黃帝已來)
(治歷改元永以為制)五家歷(五行傳云五家之歷多疎闊唯顓頊歷為微近補)六家歷(蔡邕)
(議云黃帝顓頊夏殷周魯凡六家歷)三統律(漢書劉放作三統律)四分歷(續漢書云黃帝徵能)
(術者為四分之歷)太和歷(魏略云推步弦望朔晦為太和歷)景初歷(魏志景初元年黃龍)
(見有司奏改太和歷為景初歷)乾象歷(吳志云孫權黃武二年改四分歷用乾象歷)陽歷(漢書)
(云先藉半日名曰陽歷不藉名曰隂歷所謂陽歷者先朔月生隂歷者朔而後月迺生補)隂歷(見上)顓
頊歷微近(洪範五行傳見前)太初歷最密(漢書云太初歷晦朔弦望皆最密日月如)
(合璧五星如連珠)
五行四
汩陳五行(尚書)羞用五事(漢書五行志經曰羞用五事一曰貎二曰言三曰視四曰聽五)
(曰思尚書羞作敬)震東為木(漢書曰震在東方為春為木)兊西為金(漢書云兊在西)
(方為秋為金)離南為火(漢書云離在南方為夏為火)坎北為水(又云坎在北方為冬)
(為水)水曰潤下火曰炎上木曰曲直金曰從革
土爰稼穡(並尚書)火水妃(左傳陳水屬也火水妃也而楚所相也今火出而火陳逐楚而)
(建陳也妃以五成故曰五年為案註陳顓頊之後故為水屬火畏水故之妃補)水火牡(漢書左傳)
(云有星孛入于大辰西及漢梓慎曰星孛于漢水祥也衛顓頊之墟其星為大水水火之牡也其以丙子若壬)
(午作乎水火所以合也)金為水宗(漢書五行志左氏傳曰五年陳將復封說曰顓頊以水王陳其)
(族也今茲歲在星紀後五年在大梁大梁昴也金為水宗得其宗而昌故曰五年陳將復封補)木為金
病(又云木為金病金畏于火陽氣脅水金木之氣補)金木之氣易變(漢書云春與秋日夜)
(分寒暑是以金木之氣易以相變)水火之氣不得(漢書云上失威儀則有強臣為害水火之)
(氣不得也)逆天時水不潤下(又云簡宗廟不禱祠廢祭祀逆天時則水不潤下)棄法
律火不炎上(又云棄法律逐功臣殺太子以妾為妻則火不炎上)有奸謀木不曲
直(又云田獵不宿飲食不享出入不節及有奸謀則木不曲直)輕百姓金不從革(又云)
(好戰攻輕百姓飾城郭侵邊境則金不從革)肅時雨若乂時暘若哲時
燠若謀時寒若聖時風若狂恒雨若僣恒暘
若豫恒燠若急恒塞若蒙恒風若(並尚書行案漢書五志)
(云貌之不恭是謂不肅厥咎狂厥罰恒雨厥極惡時則有服妖時則有龜孽時則有雞旤時則有下體生上之)
(痾時則有青𤯝青祥唯金殄水言之不從是謂不乂厥咎僣厥罰恒陽厥極憂時則有詩妖時則有介蟲之孽)
(時則有犬旤時則有口舌之痾時則有白𤯝白祥唯水沴金視之不明是謂不哲厥咎舒厥罰恒燠厥極疾時)
(則有草妖時則有嬴蟲之孽時則有羊旤時則有目痾時則有赤𤯝赤祥唯水沴火聽之不聰是謂不謀厥咎)
(急厥罰恒寒厥極貧時則有鼓妖時則有魚孽時則有豕旤時則有耳痾時則有黑𤯝黑祥惟火沴水思之)
(不睿是謂不聖厥咎霧厥罰恒風厥極凶短折時則有脂夜之妖時則有華孽時則有牛旤時則有心腹之痾)
(時則有黃𤯝黃祥時則有金木水火沴土補)廢正作淫火不明誅罰絶理
厥灾水(並京房易傳)
歲五
寒暑相推而歲成(易云寒暑相推而歲成焉)四時殊氣故歲成(莊子)數
將幾終歲且更始(禮記云日窮于次月窮于紀星回于天數將幾終歲且更始)載成
萬物終始之道(白虎通)夏曰歲殷曰祀周曰年虞曰載
(並爾雅)三歲而改節六歲而一衰(淮南子云太隂治春則欲行仁惠温良治夏則)
(欲布施鮮明治秋則欲脩備繕兵治冬則欲猛毅堅強三歲而改節六歲而一衰十二歲而一荒補)歲數
舉(春秋元命苞云冬至百八十日春夏成夏至百八十日秋冬成合三百六十日歲數舉註曰舉猶備也)
備歲事(易乾鑿度歲三百六十日而天氣周八卦用事各四十五日而備歲事)得歲伐之
必受其凶(左傳云越得歲而吳伐之必受其凶)天行不信莫能成歲(呂氏春秋)
興嗣歲(詩云載謀載惟取蕭祭脂取羝以軷載燔載烈以興嗣歲)為祈歲(淮南子云以冬至數)
(至來歲正月朔日五十者民食足不滿五十日日減一升有餘益一升為祈歲也)獻歲發春(楚辭)
(獻歲發春兮顧我南征註云獻進也補)開春發歲(楚辭云開春發歲兮白日出之悠悠補)鳩
為歲候(淮南子註云鳩布榖也)葉落知歲(又云見一葉之落知歲之將暮)歲在甲
曰閼逢(爾雅云太歲在甲曰閼逢在乙曰旃蒙在丙曰柔兆在丁曰強圉在戊曰著雍在已曰屠維在)
(庚曰上章在辛曰重光在壬曰玄&KR1580;左癸曰昭陽補)在寅曰攝提格(又云太歲在寅曰攝提格)
(在卯曰單閼在辰曰執徐在已曰大荒落在午曰敦牂在未曰協洽在申曰涒灘在酉曰作噩在戍曰閹茂在)
(亥曰大淵獻在子曰困敦在丑曰赤奮若補)天子迎歲(淮南子云冬至日天子率三公九卿迎歲)
后益占歲(世本云后益作占歲之法)歲豐則甘草先生歲饑則苦草
先生(師曠占云歲欲豐則甘草先生薺也歲欲饑則苦草先生葶藶也補)
閏六
歲餘為閏(漢書音義云歲之餘為閏補)易窮為閏(漢書云天數二十有五地數二十有)
(五易窮則變故為閏法天終數九地終數六)履端於始歸餘於終(左傳閏月不告朔非)
(禮也先王之正時也履端于始舉正于中歸餘于終履端于始序則不愆舉正于中人則不惑歸餘于終事則)
(不悖補)閏以成歲(春秋元命苞三年閏以起紀補成案宋均云紀法也三年加以一閏以歲也)
(附)閏者陽之餘(白虎通云月有閏餘何周天三百六十五度四分度之一歲十二月日過十二)
(度故三年一閏五年再閏明隂不足陽有餘也故䜟曰閏者陽之餘補)閏以起紀(春秋元命苞見)
(上)黃帝起消息正閏餘(史記)羲和以閏月定四時(尚書云咨汝羲)
(暨和朞三百有六旬有六日以閏月定四時成歲)三年一閏(白虎通見上)五歲再閏
(易云歸竒于扐以象閏五歲再閏故再扐而後閏孔疏云以法象天道歸殘聚餘分而成閏也五歲再者凡)
(前閏後閏相去大略三十二月在五歲之中故五歲再閏補)閏非常月(禮記云閏月則闔門左扉)
(立于其中鄭註云閏月非常月也補)閏月不告(公羊傳云閏月不告朔曷為不告朔天無是月也)
詔王居門(周禮云閏月太史詔王居門中)闔門左扉(禮記見上)
北堂書鈔卷一百五十三
