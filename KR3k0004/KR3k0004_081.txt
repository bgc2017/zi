北堂書鈔卷八十一
唐虞世南撰
明陳禹謨補註
禮儀部二
朝聘三執贄四
盟會五
朝聘三
朝曰述職(孟子)朝以講禮(左傳叔向曰明王之制使諸侯歲聘以志業間朝以講禮再朝而會)
(以示威再會而盟以著昭明志業於好講禮於等示威於衆昭明於神自古以來未之或失也)朝聘之道
(公羊傳云古者諸侯必有會聚之事相朝聘之道號辭必稱先君以相接然則齊紀無說焉不可以竝立乎天下故)
(將去紀侯者不得不去紀也有明天子則襄公得為若行乎曰不得也不得則襄公曷為為之上無天子下無方伯)
(緣恩疾者可也)嘉好之事(左傳劉文公合諸侯於召陵謀伐楚將會子行敬子言於公曰會同難嘖有煩)
(言莫之治也其使祝佗從公曰善乃使子魚子魚辭曰臣展四體以率舊職猶懼不給而煩刑書若又共二徼大罪)
(也且夫祝社稷之常隸也社稷不動祝不出竟官之制也君以軍行祓社釁鼓祝奉以從于是乎出竟若嘉好之事)
(君行師從卿行旅從臣無事焉補)小有述職大有巡功(左傳薳啟疆對楚子曰朝聘有圭享)
(頫有璋小有述職大有巡功)備文德明禮義(白虎通云朝者見也五年一朝備文德明禮義也)
講文德明禮讓(春秋說題辭曰諸侯執政尊卑有序各來朝講文德明禮讓天下法制四方受度)
考禮修德以尊天子(穀梁傳云滕侯薛侯來朝天子無事諸侯相朝正也考禮修德所以尊天)
(子也)正刑壹德以尊天子(白虎通云諸侯相聘為尊敬也故諸侯朝聘天子無恙法度得無變)
(更所以憲禮正刑壹德以尊天子也)圖天下之事(周禮大行人職云春朝諸侯而圖天下之事秋覲以比)
(邦國之功夏宗以陳天下之謨冬遇以協諸侯之慮時會以發四方之禁殷同以施天下之政補案鄭注云此六事)
(者以王見諸侯為文圖比陳協皆考績之言王者春見諸侯則比其功之高下夏見諸侯則陳其謀之是非冬見諸)
(侯則合其利之異同六服以其朝歲四時分來更迭如此而徧時會即時見也無常期諸侯有不順服者王將)
(有征討之事則既朝王命為壇於國外合諸侯而發禁命事焉禁謂九伐之法殷同即殷見也附)陳天
下之謨比邦國之功協諸侯之慮(已上並周禮大行人職見上)
習威儀(儀禮聘禮篇云)重法度(白虎通諸侯來朝天子親與之合忠信者正君臣重法度也)
從時命(左傳云子産相鄭伯如楚舍不為壇外僕言曰昔先大夫相先君適四國未嘗不為壇自是至)
(今亦皆循之今子草舍無乃不可乎子産曰大適小則為壇小適大苟舍而已焉用壇僑聞之大適小有五美)
(是故壇以昭其功小適大有五惡說其罪戾請其不足行其政事共其職貢從其時命不然則重其幣帛以賀)
(其福而弔其凶皆小國之禍也焉用作壇以昭其禍也補大適小有五美見下)奉珍物(白虎通云聘者)
(緣臣子欲知其君父無恙又當奉土地所生珍物以助祭是以皆得行聘問之禮也)結好(周禮大行人職)
(云時聘以結諸侯之好殷覜以除邦國之慝補案鄭注云此二事者以王見諸侯之臣使來者為文也時聘者)
(無常期天子有事諸侯使大夫來聘親以禮見之禮而遣之所以結其恩好也天子無事則已殷覜謂一服朝)
(之歲也慝猶惡也一服朝之歲五服諸侯皆使卿以聘禮來覜天子天子以禮見之命以政禁之事所以除其)
(惡行附)赦過(左傳子産相鄭伯如楚曰僑聞大適小有五美宥其罪戾赦其過失救其菑患賞其德刑)
(教其不及)除慝(周禮大行人職見上)賀福(左傳子産相鄭見上)知者慮義者行(穀梁)
(傳云二年春公會戎于潛會者外為主焉耳知者慮義者行仁者守有此三者然後可以出會會戎危公也)
賓有禮主則擇(左傳云隠公十一年春滕侯薛侯來朝爭長薛侯曰我先封滕侯曰我周之卜)
(正也薛庶姓也我不可以後之公使羽父請于薛侯曰君與滕君辱在寡人周諺有之曰山有木工則度之賓)
(有禮主則擇之周之宗盟異姓為後寡人若朝于薛不敢與諸任齒君若辱貺寡人則願以滕君為請薛侯許)
(之乃長滕侯補)大適小有五美(左傳見上)正班爵之義帥長幼之序
(左傳云莊公二十三年夏公如齊觀社非禮也曹劌諫曰不可夫禮所以整民也故會以訓上下之則制財用)
(之節朝以正班爵之義帥長幼之序補)輕財重禮(禮聘義云以圭璋聘重禮也已聘而還圭璋此)
(輕財而重禮之義也諸侯相勵以輕財重義則民作讓矣案鄭注云用之還之皆為重禮禮必親之不可以)
(已之有遥復之也財謂璧琮享幣也受之為輕財者財可遥復重賄反幣是也)多貨傷德(儀禮聘禮)
(云多貨則傷于德朝案鄭注云貨天地所化生謂玉也君子于玉比德焉聘之禮以為瑞節重禮也多之則)
(是主於貨傷敗其為德補)朝廷之容(周禮保氏職云保氏掌諫王惡而養國子以道乃教之六儀一)
(曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容補案鄭玄注云祭)
(祀之容齊齊皇皇賓客之容穆穆皇皇朝廷之容濟濟翔翔喪紀之容纍纍顛顛軍旅之容暨暨詻詻車馬之)
(容匪匪翼翼附)容貌舒揚(儀禮聘禮篇云衆介北面蹌焉鄭注云容貌舒揚)入有郊勞
出有贈賄(左傳云薳啟疆對楚子曰朝聘有圭享頫有璋入有郊勞出有贈賄)士迎于境
大夫郊勞卿為上擯大夫為承擯士為紹擯(禮聘義篇云云)上
公七介侯伯五介子男三介(又云聘禮上公七介侯伯五介子男三介所以明貴)
(賤也鄭注云此皆使卿出聘之介數也)三讓而後傳命三揖而後至階(禮聘)
(義云三讓而後傳命三讓而後入廟門三揖而後至階三讓而後升所以致尊讓也案鄭注云此揖讓主謂賓也)
(三讓而後傳命賓至廟門主請事時也賓見主人陳擯以大客禮當已則三讓之不得命乃傳其君之聘命也)
(三讓而後入廟門讓主人廟受也補)致饔餼還圭璋(又云聘禮君親禮賓致饔餼還圭璋賄贈)
(饗食燕所以明賓客君臣之義也謹案熟食曰饔牲食曰餼圭以為瑞也使臣執以聘君璋使臣執以聘后夫)
(人也)以圭璋聘(見上)私面私覿(禮聘義云君親禮賓賓私面私覿謹案私面私覿謂聘禮)
(訖賓乃私以已禮物面見主國之卿大夫覿見主國之君)歸時事於宰旅(左傳晉侯使韓宣子)
(聘于周王使請事對曰晉士起將歸時事於宰旅無他事矣王聞之曰韓氏其昌阜於晉乎辭不失舊)致
馬資於有司(少儀篇云君將適他臣如致金玉貨貝於君則曰致馬資於有司鄭注云適他行朝)
(會也資猶用也)貢賦不乏(左傳云貢賦不乏玩好時至公卿大夫相繼于朝史不絶書府無虚月)
相繼於朝(見上)周之宗盟異姓為後(左傳見前)六年一朝(尚書周官)
(篇六年五服一朝)五年再朝(左傳曹伯來朝禮也諸侯五年再相朝以修王命古之制也)三
年大聘五年一朝(禮王制篇云諸侯之于天子也比年一小聘三年一大聘五年一朝鄭注)
(云大聘使卿朝則君親行然此大聘與朝晉文霸時所制也)三歲而聘五歲而朝(左傳)
(云游吉如晉送少姜之葬梁丙與張趯見之梁丙曰甚矣哉子之為此來也游吉曰將得已乎昔文襄之伯也)
(其務不煩諸侯令諸侯三歲而聘五歲而朝有事而會不協而盟補)歲相問也(周禮大行人職云凡)
(諸侯之邦交歲相問也殷相聘也世相朝也補案鄭注云小聘曰問殷中也久無事又于殷朝者及而相聘也)
(父死子立曰世凡君即位大國朝焉小國聘焉此皆所以習禮考義正刑德以尊天子也必擇有道之國而就)
(修之補)殷相聘也(見上)春見曰朝夏見曰宗(周禮大宗伯職云春見曰朝夏)
(見曰宗秋見曰覲冬見曰遇時見曰會殷見曰同補案鄭注云此六禮者以諸侯見王為文六服之内四方以)
(時分來或朝春或宗夏或覲秋或遇冬名殊禮異更遞而遍朝猶朝也欲其來之早宗尊也欲其尊王覲之言)
(勤也欲其勤王之事遇偶也欲其若不期而偶至時見者言無常期諸侯有不順服者王將有征討之事則既)
(朝覲王為壇於國外合諸侯而命事焉春秋傳曰有事而會不協而盟是也殷猶衆也十二歲王如不巡守則)
(六服盡朝朝禮既畢王亦為壇合諸侯以命政焉所命之政如王巡守殷見四方四時分來終歲則徧附)秋
見曰覲冬見曰遇時見曰會殷見曰同(已上並周禮大宗伯見上)
時聘曰問殷覜曰視(周禮大宗伯職云時聘曰問殷覜曰視案鄭注云時聘者亦無常)
(期天子有事乃聘之焉竟外之臣既非朝歲不敢瀆為小禮殷覜謂一服朝之歲以朝者少諸侯乃使卿以大)
(禮衆聘焉一服朝在元年七年十一年補)入覲于王(大雅韓侯篇云四牡奕奕孔修且張韓侯入覲)
(以其介圭入覲于王鄭箋云諸侯秋見天子曰覲補)入覲天人(應貞華林園詩裁裁列辭䓇䓇庶民)
(恭時貢職入覲天人)朝于明堂(禮明堂位篇云昔者周公朝諸侯于明堂之位鄭注云周公攝王位)
(以明堂之禮儀朝諸侯不于宗廟辟王也)朝于甘泉(漢書武帝紀元年春正月朝諸侯王于甘泉之)
(宫)盛服將朝(左傳趙宣子盛服將朝尚早坐而假寢也)星陳夙駕(曹植應詔詩云夙承)
(明詔應會王都星陳夙駕秣馬脂車命彼掌徒肅我征旅朝發鸞臺夕宿蘭渚補)結駟連騎(史記)
(云子貢結駟連騎束帛玄纁以聘享諸侯所至國君無不分庭與之抗禮)和鸞雝雝(小雅蓼蕭篇云)
(和鸞雝雝萬福攸同毛傳云在軾曰和在鑣曰鸞補)其旂渒渒(小雅采菽篇云君子來朝言觀其旂)
(其旂渒渒毛傳云渒渒動也)君子來朝言觀其旂(見上)君子至止鸞聲
噦噦(小雅庭燎篇毛傳云噦噦徐行有節也)既見君子我心寫兮(小雅蓼蕭篇毛)
(傳云輸寫其心也鄭箋云既見君子者遠國之君朝見于天子也我心寫者輸其情意無留恨也補)三公
北面東上(禮明堂位篇云三公中階之前北面東上諸侯之位阼階之東西面北上諸伯之國西階)
(之西東面北上諸子之國門東北面東上諸男之國門西北面東上九夷之國東門之外西面北上八蠻之國)
(南門之外北面東上六戎之國西門之外東面南上五狄之國北門之外南面東上補)諸侯西面
北上諸伯之國西階諸男之國門西九夷之國
東門之外八蠻之國南門之外六戎之國西門之
外五狄之國北門之外(已上並禮明堂位篇見上)四塞告至(禮明堂位)
(篇云九采之國應門之外北面東上四塞世告至此周公明堂之位也案鄭注云九采九州之牧典貢職者)
(也四塞謂夷服鎮服蕃服在四方為蔽塞者新君即位則乃朝補)四海來假(商頌玄鳥篇云四海)
(來假來假祁祁鄭箋云假至也祁祁衆多也補)九州貢職(禮明堂位篇見前)六服盡朝
(周禮職方氏云王殷同亦如之鄭注云殷猶衆也十二歲王若不巡守則六服盡朝謂之殷同其戒四方諸侯)
(巡同)諸侯朝天子有朝宿之邑(公羊傳云鄭伯以璧假許田其言以璧假之何)
(易之也易之則其言假之何為恭也曷為為恭有天子存則諸侯不得專地也許田者何魯朝宿之邑也諸侯)
(時朝乎天子天子之郊諸侯皆有朝宿之邑焉)諸侯覲天子為宫三百步(儀禮覲禮)
(篇云諸侯覲于天子為宫方三百步四門壇十有二尋深四尺加方明于其上案司儀職云將會諸侯則命)
(為壇三成宫旁一門詔王儀南鄉見諸侯也補)延陵聘晉(左傳云吳王使延陵季子聘于魯晉諸國)
(以觀諸侯)宣子聘周(左傳見上)完客所館高其閈閎(左傳云子産相鄭伯如晉)
(子産使盡壞其館之垣而納車馬焉士文伯讓之曰敝邑以政刑之不修寇盜充斥無若諸侯之屬辱在寡君)
(者何是以令吏人完客所館高其閈閎厚其牆垣以無憂客使今吾子壞之雖從者能戒其若異客何對曰今)
(銅鞮之宫數里而諸侯舍于隸人門不容車而不可踰越案顔師古刊謬正俗云杜元凱注閎門也門庭之)
(内迫迮又有牆垣之限爾雅云所以止扉謂之閎郭景純注曰門辟旁長橛也案若館門實高而直庭内迫迮)
(者即當云庭不容車不應云門也又高為門戶非關止盜之方文伯所稱不應云以無憂客使若門得車入則)
(子産正須引車入門致室屋之下何勞壞垣云不可踰越蓋是門既不大而止扉有高以牢固扞禦寇賊子産)
(為其不容車入故壞垣耳尋文究理郭說得之但閎與門二字相似流俗轉寫致有混謬杜君不加詳覈就而)
(通之未為允當補)族談(周禮朝士職云禁慢朝錯立族談者補案鄭注云慢朝謂臨朝不肅敬也錯立)
(族談違其位僔語也附)爭長(左傳見前)聘覲禮廢君臣位失(禮經解云聘覲之禮)
(廢則君臣之位失諸侯之行惡而倍畔侵陵之敗起矣)
執贄四
執贄致敬(穆天子傳云天子賓于西王母乃執白圭玄璧以見致敬也)見君有贄(白虎)
(通云凡臣見君必有贄贄者質也致已質誠也大夫以雁為贄者取其飛成行止成列士以野雞為贄者取其)
(不可誘之以食脅之以威畢死不可畜也補)藩國世見貴寶為贄(周禮大行人職云九)
(州之外謂之藩國世一見各以其所貴寶為贄鄭注云各以其所貴寳為贄則藩國之君無執玉瑞者所貴寳)
(見傳者若犬戎獻白狼白鹿是也)六幣(周禮云小行人掌邦國賓客之禮籍以待四方之使者合六幣)
(圭以馬璋以皮璧以帛琮以錦琥以繡璜以黼此六物者以和諸侯之好故也)五玉(尚書舜典五玉三帛)
以玉作六瑞以等邦國(周禮大宗伯職云以玉作六瑞以等邦國鄭注云等猶齊也)
以禽作六贄以等諸臣(又云以禽作六贄以等諸臣鄭注云摯之言至也所執以自致)
(也)繅藉五采(周禮典瑞職云王搢大圭執鎮圭繅藉五采五就以朝日)天子鬯(曲禮云凡)
(摯天子鬯諸侯圭卿羔大夫雁士雉庶人之摯匹童子委摯而退鄭注云摯之言至也天子無客禮以鬯為摯)
(者所以唯用告神為至也)奠圭于繅(儀禮覲禮篇云奠圭于繅上鄭注云謂釋于地也繅雜采也)
天子圭(儀禮天子圭與繅皆九寸)王搢大圭(周禮典瑞職見上)王執鎮圭
公執桓圭侯執信圭伯執躬圭子執穀璧男
執蒲璧(已上並周禮大宗伯職)孤執皮帛(周禮大宗伯職云孤執皮帛卿執羔大夫執鴈)
(士執雉庶人執鷺工商執雞補案鄭注云皮帛者束帛而表以皮為之飾皮虎豹皮帛如今璧色繒也羔小羊)
(取其羣而不失其類雁取候時而行雉取其守介而死不失其節鶩取其不飛遷雞取其守時而動附)卿
執羔大夫執鴈士執雉庶人執鶩工商執鷄
(並見上)冬用雉(儀禮云士相見之禮贄冬用雉夏用腒補案鄭注云贄所執以至者君子見于所尊)
(敬必執贄以將其厚意也士贄用雉者取其介交有時别有倫也雉必用死者以其不可生服也夏用腒備腐)
(臭也補)夏用腒(見上)野外無摯以纓拾矢(曲禮云野外軍中無摯以纓拾矢可)
(也鄭注云非為禮之處用時物相禮而已纓馬繁纓也拾為射韝)婦人之贄脯脩棗栗
(又云婦人之䞇椇榛脯脩棗栗鄭注云婦人無外事見以羞物也)
盟會五
約信曰誓涖牲曰盟(曲禮云約信曰誓涖牲曰盟鄭注云涖臨也坎用牲臨而讀其盟書)
(也)盟所以周信(春秋左傳云吳子使太宰嚭請尋盟公不欲使子貢對曰盟所以周信也故心)
(以制之玉帛以奉之言以結之明神以要之)盟足以結信(吳語云越王使諸稽郢辭曰以盟為)
(有益乎前盟口血未乾足以結信矣以盟為無益乎君王舍甲兵之威以臨使之而胡重於鬼神而自輕也吳)
(王乃許之荒成不盟注曰荒空也)會同盟誓之辭(周禮大祝職云作六辭以通上下親疎遠)
(近一曰祠二曰命三曰誥四曰會五曰禱六曰誄鄭注云祠當為辭謂辭令也會謂會同盟誓之辭)會禮
之經(左傳云士匄錮欒氏會諸侯于商任齊侯衛侯不敬叔向曰二君者必不免會禮之經也禮政之輿)
(也政身之守也怠禮失政是以亂也)再朝而會再會而盟(左傳云叔向曰明王之制使諸)
(侯歲聘以志業間朝以講禮再朝而會以示威再會而盟以著昭明)丹書之信白馬之盟
(漢書云黃河如帶太山如礪其國永存爰及苗裔申以丹書之信重以白馬之盟)會以示威(左傳)
(見上)會以待事(曲禮云史載筆鄭注云謂從於會同各持其職以待事)掌其盟約及
其禮儀(周禮司盟職云凡邦國有疑會同則掌其盟約之載及其禮儀北面詔明神既盟則貳之)梐
枑再重(周禮掌舍職云掌王之會同之舍梐枑再重外案鄭玄注云梐枑謂行馬再重者以周衛有)
(内列補)珠槃玉敦(周禮玉府職云若合諸侯則共珠槃玉敦案鄭注云敦槃類珠玉以為飾古)
(者以槃盛血以敦盛食合諸侯者必割牛耳取其血歃之以盟珠槃以盛牛耳尸盟者執之故書珠為夷補)
飾陳其牲(齊語曰桓公與諸侯飾牲為載以約誓于上下庶神賈逵注曰飾牲陳其牲為載書加于)
(牲上而已不歃血也)為載書(左傳云同盟于戲鄭服也將盟鄭六卿公子騑公子發公子嘉公孫輒公)
(孫蠆公孫舍之及其大夫門子皆從鄭伯晉士莊子為載書曰自今日既盟之後鄭國而不唯晉命是聽而或)
(有異志者有如此盟)掌盟法(周禮司盟職掌盟載之法鄭注云載盟辭也盟者書其辭于策殺牲取血)
(坎其牲加書于上而埋之謂之載書也)執牛耳(左傳杜預注盟禮尊者執牛耳)割牛耳(周禮)
(玉府職見前)埋書(左傳云宋寺人柳有寵太子佐惡之華合比曰我殺之柳聞之乃坎用牲埋書而告)
(公曰合比將納亡人之族既盟于北郭矣公使視之有焉)歃血(左傳云晉楚爭先杜注云爭先者歃血也)
坎用牲加書其上(周禮詛祝職云作盟詛之載辭以敘國之信用以質邦國之劑信鄭注云)
(載辭為辭而載之于策坎用牲加書于其上)欿用牲加書徵之(左傳宋公太子痤美而狠)
(合左師畏而惡之寺人惠牆伊戾為太子内師而無寵襄二十六年秋楚客聘于晉過宋太子知之請野享之)
(公使往伊戾請從之遣之至則欿用牲加書徵之而騁告公曰太子將為亂既與楚客盟矣公使視之則信有)
(焉問諸夫人與左師則皆曰固聞之公囚太子補)衛社稷(左傳曰齊高厚相太子光以先會諸侯于)
(鍾離不敬士莊子曰高子相太子以會諸侯將社稷是衛而皆不敬棄社稷也其將不免乎)謀王室
(左傳曰夏會于黃父謀王室也杜注云王室有子朝之亂謀定之也)討不庭(左傳云晉士燮會楚公子)
(罷許偃盟于宋西門之外曰凡晉楚無相加戎好惡同亦之同恤菑危備救凶患若有患在楚則晉伐之在晉楚)
(如之交贄往來道路無壅謀其不協而討不庭有渝此盟明神殛之)詛不信(周禮司盟職云盟萬民之)
(犯命者詛其不信者亦如之鄭注云盟詛者欲相與共惡之也犯命犯君教令也不信違約者也)恤病
討貳(左傳云晉原縠宋華椒衛孔達曹人同盟于清丘曰恤病討貳于是卿不書不實其言也杜注云宋)
(伐陳衛救之不討貳也楚伐宋晉不救不恤病也)大無侵小(左傳曰大無侵小執邾悼公以其伐)
(我故也)同恤菑危(左傳見上)無相害也(左傳云王子虎盟諸侯于王庭要言曰皆奬王)
(室無相害也有渝此盟明神殛之俾墜其師無克祚國及而玄孫無有老幼君子謂是盟也信謂晉于是役也)
(能以德攻補)祈明神(周禮司盟職云凡盟詛各以其地域之衆庶共其牲而致焉既盟則為司盟共)
(祈酒脯鄭注云使其邑閭出牲而來盟已又使出酒脯司盟為之祈明神使不信者必凶也)誓庶神
(齊語見上)盟將告神犯之不善(左傳孔丘曰裔不謀夏夷不亂華俘不干盟兵不逼好於)
(神為不祥杜注云盟將告神犯之為不善也)盟誓之言豈敢背之(左傳云楚子伐鄭子)
(駟將及楚平子孔子高曰與大國盟口血未乾而背之楚可乎駟曰吾盟固云惟強是從今楚師至晉不我救則)
(強矣盟誓之言豈敢背之且要盟無質神弗臨也所臨唯信信者言之瑞也善之主也)背盟不祥
(左傳云劉康公徼戎將遂伐之叔服曰背盟而欺大國此必敗背盟不祥欺大國不義神人弗助將何以勝)
敢有異志(左傳曰鄭公子騑曰自今日既盟之後鄭國而不惟有禮與強可以庇民者是從而敢有)
(異志者亦如之)明神殛之(左傳見前)明神是殛(左傳云甯武子與衛人盟于宛濮曰天禍)
(衛國君臣不協以及此憂也今天誘其衷使皆降心以相從也不有居者誰守社稷不有行者誰扞牧圉不協)
(之故用昭乞盟于爾大神以誘天衷自今日以往既盟之後行者無保其力居者無懼其罪有渝此盟以相及)
(也明神先君是糾是殛國人聞此盟也而後不貳補)有渝此盟以相及也(見上)主諸
侯(左傳曰趙文子為政言于晉侯曰晉為盟主諸侯或相侵也則討而使歸其地今烏餘之邑皆討類也而)
(貪之是無以為盟主也請歸之)為盟主(魯語云子服惠伯見韓宣子曰與大國盟信之要也晉為盟主)
(是主信也若盟而棄魯侯信抑闕矣)合諸侯以崇德(左傳管仲言于齊侯曰夫合諸侯以崇德)
(也會而列姦何以示後嗣夫諸侯之會其德刑禮義無國不記記姦之位君盟替矣作而不記非盛德也)合
諸侯而命政(周禮大行人職云殷同以施天下之政鄭注云殷同即殷見也王不巡守則殷同殷)
(同者六服盡朝既朝王亦命為壇于國外合諸侯而命其政補)兵車之屬六(齊語云桓公朝諸侯)
(于陽穀兵車之屬六乘車之會三補案注云屬會也兵車之會謂魯莊十三年會于北杏十四年會于鄄十五)
(年復會于鄄魯僖元年會于檉十三年會于醎十六年會于淮也乘車之會在僖三年會于陽穀五年會于首)
(止九年會于葵丘凡九也附)乘車之會三(見上)再合諸侯三合大夫(左傳)
(祁午謂趙文子曰子相晉國以為盟主於今七年矣再合諸侯三合大夫服齊狄寧東夏平秦亂城淳于師徒)
(不頓國家不罷民無謗讟諸侯無怨天無大災子之力也)吳晉爭長(吳語云吳王夫差起師北征闕)
(為深溝于商魯之間以會晉公午于黃池吳晉爭長未成邊遽乃至以越亂告補案遽傳也附)信子之
言(左傳曰小邾射以句繹來奔曰使季路要我吾無盟矣使子路子路辭季康子使冉有謂之曰千乘之國)
(不信其盟而信子之言子何辱焉)嘖有煩言(左傳定四年會于召陵衛子行敬子言于靈公曰會)
(同難嘖有煩言莫之治也其使祝佗從公曰善乃使子魚)薳罷賦既醉(左傳曰楚薳罷如晉涖盟)
(晉侯享之將出賦既醉叔向曰薳氏之有後于楚國也宜哉承君命不忘敏子蕩將知政矣敏以事君必能養)
(民政其焉往補)韓子賦角弓(左傳曰晉侯使韓宣子來聘公享之韓子賦角弓季武子拜曰敢拜)
(子之彌縫敝邑寡君有望矣)
北堂書鈔卷八十一
