北堂書鈔卷七十一
唐虞世南撰
明陳禹謨補註
設官部二十三
諸王傅一百四十九(續補)諸王師一百五十(缺今補)
諸王相一百五十一(缺今補)諸王友一百五十二(缺今補)
諸王文學一百五十三(缺今補)諸王國郎令一百五十四(缺今補)
諸王國中尉一百五十五(續補)諸王國常侍一百五十六
諸王國侍郎一百五十七諸王國三軍一百五十八
諸王國典一百五十九諸王長史(續補)
諸王傅一百四十九
王傅一人秩二千石(續漢書百官志王傅一人秩二千石漢初立成帝改名太傅)漢
文思賈誼(漢賈誼為長沙王太傅後歲餘文帝思誼徵之至入見上方受釐坐宣室上因感鬼神事)
(而問鬼神之本誼具道所以然之故至夜半文帝席前既罷曰吾久不見賈生自以為過今不及也)漢武
重始昌(漢書夏侯始昌通五經以齊詩尚書教授自董仲舒韓嬰死後武帝得始昌甚重之始昌明于)
(隂陽先言柏梁臺災日至期日果災時昌邑王以少子愛上為選師始昌為太傅補)魯王傅(吳志是儀)
(字子羽北海營陵人也南魯二宫初立儀以本職領魯王傅嫌二宫相近切乃上疏以二宫宜有降殺正上下)
(之序明教化之本書三四上為傅盡忠動輒規諫事上勤與人恭不治産業不受施惠為屋舍纔足自容隣家)
(有起大宅者權出望見問起大室者誰左右對曰似是儀家也權曰儀儉必非問果他家其見知信如此續補)
岐王傅(唐書邱悅河南陸渾人也有學業景龍中為相王掾與文學韋利器典籖裴耀卿俱為王府直)
(學士睿宗在藩甚重之官至岐王傅開元初卒所撰有三國典略行于時續補)
諸王師一百五十(全補)
以三百篇諫(漢書曰王式字翁思為昌邑王師昭帝崩昌邑王嗣立以行淫亂廢昌邑羣臣皆下)
(獄式亦繫獄當死治事使者責問曰師何以亡諫書式對曰臣以詩三百五篇朝夕授上至于忠臣孝子之篇)
(未嘗不為王反復誦之也至于危亡失道之君未嘗不流涕為王深陳之也臣以三百五篇諫是以無諫書使)
(者以聞亦得減死論)
諸王相一百五十一(全補)
吏民不欺(東觀漢記曰吳祜字季英陳留人遷膠東相政惟仁簡以身率物民有相爭訴者輒閉閣)
(自責然後料其所訟以道譬之或身到閭里重相和解自是之後爭隙省息吏民不欺)五經復興
(東觀漢記曰魯平字叔陵拜趙相為政尚寬惠禮讓雖居官不廢教授門人常有數百關東號曰五經復興魯)
(叔陵)民用温給(後漢書曰張禹遷下邳相徐縣北界有蒲陽坡傍多良田而湮廢莫修禹為開水門)
(通引灌溉遂成熟田數百頃勸率吏民假與種粮親自勉勞遂大收穀實隣郡貧者歸之千餘戸室廬相屬其)
(下成市後歲至墾千餘頃民用温給有案東觀記曰坡水廣二十里徑亘百里在道西其東田可萬頃坡與)
(陂同附)趙君名重(後漢書曰趙咨應召拜東海相之官道經滎陽令燉煌曹暠暠咨之故孝廉也)
(迎路謁候咨不為留暠送至亭水次望塵不及謂主簿曰趙君名重今過界不見必為天下笑即棄印綬立追)
(東海謁咨畢辭歸家其為時人所貴若此案咨為燉煌太守時薦暠為孝廉附)以儉化俗(謝承)
(後漢書曰東郡趙咨為東海相人遺其雙枮魚噉之二歲不盡以儉化俗)以為魯相(魏志曰初曹公)
(為兖州以東平畢諶為别駕張邈之叛也邈劫諶父母弟妻子公遣之曰卿老母在彼可去諶頓首無二心公)
(嘉之為之流涕既出遂亡歸及邈敗生得諶衆為諶懼公曰夫人孝于其親者豈不亦忠于君乎吾所求也以)
(為魯相)客不忍刺(蜀志劉備領平原相郡民劉平素輕光主恥為之下使客刺之客不忍刺語之)
(而去其得人如此)乘驢到郡(晉書曰文帝輔政阮籍常從容言於帝曰平生曾遊東平縣樂其風)
(土帝大悅即拜東平相籍乘驢到郡壞府舍屏障使内外相望法令清簡旬日而還)殺部督郵(九州)
(春秋曰孔融為北海相一朝殺部督郵)捐俸給民(會稽典錄曰駱俊字孝遠孝靈皇帝擢拜陳相)
(汝南葛陂盜賊並起陳與接境四面受敵俊厲吏民為之保障發倉以贍貧民隣郡士庶咸往歸之身捐俸禄)
(給其衣食民産有子常敕主者厚致米肉生男女者輒以駱為名)
諸王友一百五十二(全補)
會稽王友(晉中興書曰謝尚字仁祖司徙左西屬為會稽王友)除滕王友(北史曰蕭大圜)
(除膝王逌友逌嘗問大圜曰吾聞湘東王作梁史有之乎對曰言之者妄耳如使有之亦不足怪昔漢明帝為)
(世祖紀章帝為顯宗紀殷鑒不遠足為成例且君子過如日月之蝕彰于四海安得而隠之如有不彰亦安得)
(不隠蓋子為父隠直在其中諱國之惡抑又禮也逌乃大笑)以浩為友(殷浩别傳曰會稽王少著)
(名譽以浩為友)南陽王友(山公啟事曰近啟脩武令劉訥補南陽王友訥才志内外非稱臣以為宜)
(蒙此者是以啓及不審固可用不)
諸王文學一百五十三(全補)
責讓文學(魏志曰中山恭王衮每讀書文學左右常恐以精力為病數諫止之然性所樂不能廢也)
(文學防輔相與言曰受詔察王舉錯有過當奏及有善亦宜以聞遂共表稱陳衮美衮聞之大驚懼責讓文學)
(曰脩身自守常人之行耳而諸君乃以上聞適增其負累也)臨淄文學(晉書鄭袤傳魏武帝初封)
(諸子為侯精選賓友袤與徐幹俱為臨淄文學)聰明善詩賦(晉諸公贊曰扶風王年八歲聰明善)
(詩賦中表竒之魏烈祖以為齊王芳文學)文學士之場(長沙耆舊傳曰太尉李公時為荆州刺史)
(下辟書曰欲採明珠求之于蚌欲得名士求之文學或割百蚌不得一珠不可舍玤求之于魚或百文學不出)
(奇士不可捨文學求之于斗筲也由是言之蚌乃珠之所藏文學亦士之場矣)吳王文學(晉書褚裒)
(字季野譙國桓彝見而目之曰季野有皮裹陽秋謝安亦雅重之恒云裒雖不言而四時之氣亦備矣初辟西)
(陽王掾吳王文學)
諸王國郎令一百五十四(全補)
面刺王過(漢書曰龔遂字少卿山陽人也以明經為官至昌邑郎中令事王賀賀動作多不正遂為)
(人忠厚剛毅有大節内諫諍于王外責傅相引經義陳禍福至于涕泣蹇蹇亡已面刺王過王至掩耳起走曰)
(郎中令善愧人及國中皆畏憚焉王嘗久與騶奴宰人遊戲飲食賞賜亡度遂入見王涕泣䣛行左右侍御皆)
(出涕王曰郎中令何為哭遂曰臣痛社稷危也)張武乘傳(漢書曰周勃等共誅諸吕迎代王郎中令)
(張武等議皆曰不可信願稱疾無往以觀其變中尉宋昌進曰羣臣之議皆非願大王勿疑也代王遣太后弟)
(薄昭見勃勃等具言所以迎立王者昭還報曰信矣上笑謂宋昌曰果如公言乃令宋昌驂乘張武等乘傳詣)
(長安羣臣奉法駕迎代邸皇帝即日夕入未央宮拜宋昌為衛將軍領南北軍張武為郎中令行殿中)置
郎中令(續漢書曰皇子封王其郡為國每國置郎中令一人秩千石案郎中宿衛官也附)太祖
賜穀(魏志曰袁渙為魏國郎中令及卒太祖為之流涕賜穀二千斛一教以太倉穀千斛賜郎中令之家)
(一教以垣下穀千斛與曜卿家外不解其意教曰以太倉穀者官法也以垣下穀者親舊也按渙字曜卿魏)
(初建為郎中令行御史大夫事言于太祖曰今天下大難已除文武並用長久之道也以為可大收篇籍明先)
(聖之教以易民視聽使海内斐然向風則遠人不服可以文德來之太祖善其言時有傳劉備死者羣臣皆賀)
(渙以嘗為備舉吏獨不賀附)隗禧儒者(魏略云隗禧少好學為譙王郎中令王宿聞其儒者常虚)
(心從學禧亦敬恭以授王由是大得賜遺)南土秀望(晉中興書曰顧榮時在洛者唯陸機陸雲及榮)
(三人機雲雖有才藻不及榮也上以榮南土秀望補吳王郎中令)吾得其人(沈約宋書曰宋國初)
(建當置郎中令高祖難其人謂傅亮曰今用郎中令不可減袁曜卿也既而曰吾得其人矣乃以王惠居之)
道弼姓字(續搜神記曰會稽朱弼為王國郎中令營立第舍未成而卒同郡謝子木代其事以弼死)
(亡乃定簿書多張功費至百餘萬以其贓誣弼子木夜寢忽聞有人道弼姓字者俄頃而到堂前立謂之曰卿)
(以枯骨腐肉專可得誣當以某日夜更相書言終忽不見)
諸王國中尉一百五十五(全補)
如郡都尉(漢書百官公卿表云武帝改中尉為執金吾成帝綏和元年以中尉如郡都尉)主
盜賊(續漢書百官志云皇子封王其郡為國置中尉一人比二千石本注曰職如郡都尉主盜賊補)以
禦非常(後漢百官表武帝太初元年改中尉更名執金吾以禦非常)司執姦邪(韋曜辯釋)
(名曰執金吾大中尉掌徼宫外司執姦邪)公孫賜千金(漢書曰梁孝王招延四方豪傑齊人公孫)
(詭多竒計初見日王賜千金官至中尉號曰公孫將軍)王子陽賢良(漢書曰王吉字子陽少好)
(學明經舉賢良為昌邑王中尉王好遊獵驅馳國中動作無節吉數諫後昭帝崩昌邑王嗣立王以行淫亂廢)
(昌邑羣臣坐在國時不舉奏王罪過令漢朝不聞知又不能輔導陷王大惡皆下獄誅唯吉與龔遂以忠直數)
(諫正得減死補)韋玄成禮讓(漢書韋玄成傳云初宣帝寵姬張婕妤男淮陽憲王好政事通法律)
(上奇其才有意欲以為嗣然因太子起于細微又早失母故不忍也久之上欲感風憲王輔以禮讓之臣乃召)
(拜玄成為淮陽中尉是時王未就國玄成受詔與太傅蕭望之及五經諸儒雜論同異于石渠閣條奏其對補)
徐偃治有廉節(史記曰魯申公弟子為博士者十餘人孔安國至臨淮太守徐偃為膠西中尉)
(其治官民皆有廉節補)玄成講論同異(見上)宋昌曰代王仁賢(漢書文帝)
(紀曰高祖十一年誅陳豨定代地立子恒為代王高后崩諸吕謀為亂丞相陳平等共誅之謀立代王郎中令)
(張武等議曰願稱疾無往以觀其變中尉宋昌進曰羣臣之議皆非也夫秦失其政豪傑並起人人自以為得)
(之者以萬數然卒踐天子位者劉氏也天下絶望一矣高帝王子弟犬牙相制所謂磐石之宗也天下服其強)
(二矣漢興除秦煩苛約法令施德惠人人自安難動搖三矣夫以吕太后之嚴立諸吕為三王擅權專恣然而)
(太尉以一節入北軍一呼士皆袒左為劉氏畔諸吕卒以滅之此乃天授非人力也今大臣雖欲為變百姓弗)
(為使其黨寧能專一耶内有朱虚東牟之親外畏吳楚淮南琅邪齊代之強方今高帝子獨淮南王與大王大)
(王又長賢聖仁孝聞于天下故大臣因天下之心而欲迎立大王大王勿疑也補按代王詔曰方大臣誅諸吕)
(迎朕朕狐疑皆止朕唯中尉宋昌勸朕朕已得保宗廟已尊昌為衛將軍其封昌為壯武侯附)常麗曰
王身恭儉(漢書常麗為河間獻王中尉王薨常麗以聞曰王身端行治温仁恭儉篤敬愛下明知深)
(察惠于鰥寡大行令奏諡法聰明睿知曰獻宜諡曰獻王補)邵弘上書(邵氏家傳云邵弘字德裕)
(時景帝為琅邪王詔書高選官屬請君為中尉君為人體素方嚴儀容甚偉雖私門接對僮僕儼然不厲而威)
(王甚憚焉王嘗候君晝息身隨使者潛至君舍令使者進曰王有命君徐理鬢冠履俯伏盡禮然後讀之王與)
(使者羣立瞻聽為之歎息曰古人稱不愧于屋漏其邵中尉乎吾反逆詐以試長者豈不陋哉王虚心受納忻)
(晏言語晝夜無休君乃上書諫王王讀三四瞿然失色謂左右曰思邵中尉之言使人于今毛豎)王吉
數諫(見上)王甚憚焉(見上)太子不悅(魏志云魏國既建楊俊遷中尉太祖征漢中魏)
(諷反于鄴俊自劾詣行在所俊以身方罪免牋辭太子太子不悅曰楊中尉便去何大高遠耶補)特置
中尉(續漢書清河王小心恭孝特見親愛後諸王就國鄧太后詔特聽清河王置中尉内史賜什物皆取)
(乘輿上御續補)秩二千石(漢舊儀曰帝子為王國置太傅中尉各一人秩二千石以輔王續補)
諸王國常侍一百五十六
贊相威儀獻納臧否(晉起居注成帝咸寧三年大國置左右常侍云云)龔舍高
名聘為常侍(漢書龔舍傳云楚王入朝聞舍高名聘為常侍不得已隨王歸國)有學有
才(晉中興書虞預有學有才轉琅邪王常侍)吳王常侍(晉書曰甘卓字季思郡命主簿功曹察孝)
(廉州舉秀才為吳王常侍補)
諸王國侍郎一百五十七
通傳教令(晉百官表注侍郎朝服武冠贊相威儀通傳教令大國置四人小國置二人)與諸
子遊(魏略司馬宣王為侍郎令與諸子遊)趙定鼓瑟(桓譚新論曰宣帝元康神爵之間丞相奏)
(能鼓雅瑟者勃海趙定梁國龍德召見温室拜為侍郎補)王鑒文筆(晉書王鑒少以文筆著稱初為)
(元帝琅邪王侍中)孫秀校才其志難滿(孫盛晉陽秋云孫秀為趙王倫侍郎劉弘為琅)
(邪内史秀于倫遂為所信弘謂人曰孫秀校才其志難滿)
諸王國三軍一百五十八
三軍之將(晉起居注太始二年詔曰大國三軍領兵五千人次國二軍領兵三千人小國一軍領兵)
(二千人上中下三等將軍)
諸王國典一百五十九
尚書改為治書(漢制云典書即今尚書改為治書又改為典書也)掌國教令(晉起)
(居注晉武置典書令掌國教令)典衛王宫(又云晉武置學官令主貢舉秀異云云)詔選典
令(晉起居注太康二年齊王攸統總軍事詔議藩王令自選國内長史云云補)
諸王長史(續補)
傾䣛酬接(晉書曰劉輿為魏郡太守東海王越將召之或曰輿猶膩也近則汙人及至越疑而御之)
(輿密視天下兵簿及倉庫牛馬器械水陸之形皆默識之是時軍國多事每會議自潘滔以下莫知所對輿既)
(見越應機辨畫越傾䣛酬接即以為左長史)越府三才(晉書曰劉輿為東海王越左長史越既總)
(錄以輿為上佐賓客滿筵文案盈几遠近書記日有數千終日不倦或以夜繼之人人懽暢莫不悅附命議如)
(流酬對欵備時人服其能比之陳遵時稱越府有三才潘滔大才劉輿長才裴邈清才)歷輔王政
(齊書曰陸慧曉為晉熙王冠軍長史慧曉歷輔王政治身清肅僚佐以下造請起送之或謂慧曉曰長史貴重)
(不宜妄自謙屈答曰我性惡人無禮不容不以禮處人)未有前例(齊書曰陸慧曉遷右長史時陳)
(郡謝朏為左長史府公竟陵王子良謂王融曰我府二上佐求之前世誰可為比融曰兩賢同時便是未有前)
(例)人之表範(崔鴻十六國春秋後趙錄曰張躍字世淵清河東武城人也學敏才達雅善清談石)
(勒偉其議辨拜世子衛軍長史敕世子曰張長史人之表範汝其師之)決策帷幄(後魏書曰張兖)
(上谷沮陽人也好學有文才太祖為代王遷為左長史決策帷幄太祖器之禮遇優厚)覘其醉醒
(南史曰孔覬除安陸王子綏後軍長史性使酒每醉輒彌日不醒僚類間多所凌忽尤不能曲意權倖莫不畏)
(而嫉之居常貧磬未嘗開懷為府長史典籖諮事不呼前不敢前不令去不敢去雖醉日居多而曉明政事醒)
(時判決未嘗有壅衆咸云孔公一月二十九日醉勝他人二十九日醒也孝武每欲引見遣人覘其醉醒)
北堂書鈔卷七十一
