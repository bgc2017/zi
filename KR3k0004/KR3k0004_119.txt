北堂書鈔卷一百十九
唐虞世南撰
明陳禹謨補註
武功部七
克捷十一守備十二
禦邊十三降伏十四
功勲十五
克捷十一
王封京觀以懲淫慝(左傳楚子云古者明王伐不敬取其鯨鯢而封之以為大戮于是乎)
(有京觀以懲淫慝杜注曰鯨鯢大魚名以喻不義之人吞食小國也)王命獻捷以勸有功
(左傳云晉侯使鞏朔獻齊捷於周王弗見使單襄公辭焉曰蠻夷戎狄不式王命淫湎毁常王命伐之則有獻)
(捷王親受而勞之所以懲不敬勸有功也)方叔率止執訊獲醜(詩鄭箋云方叔率其士衆)
(執其可言問所獲敵人之衆以還歸也)王師大獻則奏愷樂(周禮云王師大獻則合奏)
(愷樂鄭注云大獻獻捷於祖也)師克在和(左傳云師克在和不在衆商周之不敵君之所聞也)振
旅闐闐(詩采芑篇云伐鼓淵淵振旅闐闐謹案兵入曰振旅振猶止也闐闐謂戰止整衆而歸鼓聲闐)
(闐然也)攸馘安安(詩皇矣篇臨衝閑閑崇墉言言執訊連連攸馘安安萇曰閑閑動搖也言言高)
(大也連連徐也馘獲也不服者殺而獻其左耳曰馘)一月三捷(詩采薇章云戎車既駕四牡業業豈)
(敢定居一月三捷鄭箋云定止也將帥之志往至所征之地不敢止而居處自安也則庶乎一月之中三有勝)
(功謂侵也伐也戰也)七擒七縱(蜀志諸葛亮見前)攄高文之宿憤(班固燕然山銘)
(云上以攄高文之宿憤光祖宗之玄靈下以安固後嗣恢拓境宇振大漢之天聲補)收希世之洪
捷(陸機祖德論云走雄孫於長浪收希世之洪捷)破郅支得漢節(漢書陳湯見前)斬温
禺以釁鼓域滅區殫(並班固燕然山銘見前攻戰篇)海内大定(馮敬通說)
(鮑永清云皇帝聖德靈威龍興鳳舉破百萬之陣摧九虎之軍一謀之間海内大定)築武軍(左傳云楚)
(子敗晉師于邲潘黨曰君盍築武軍而收晉尸以為京觀臣聞克敵必示子孫以無忘武功楚子曰武有七德)
(我無一焉何以示子孫其為先君宫告成事而已武非吾功也補)封狼居(漢書云驃騎將軍霍去病)
(破匈奴渾邪王封狼居胥山禪於姑衍登臨瀚海)獻齊捷于周(左傳晉侯見前)飲至大
賞(左傳晉城濮之戰七月丙甲振旅愷以入于晉獻俘授馘飲至大賞)勞軍行賞(史記云燕昭王)
(使樂毅為上將軍趙惠文王以相國印授樂毅樂毅於是并護趙楚韓魏燕之兵以伐齊破之濟西諸侯兵罷)
(歸而燕軍樂毅獨追至于臨淄齊湣王之敗濟西亡走保于莒樂毅獨留徇齊齊皆城守樂毅攻入臨淄盡取)
(齊寶財物祭器輸之燕燕昭王大說親至濟上勞軍行賞饗士封樂毅於昌國補)聞南越破以
為聞喜縣(漢書武帝紀云元鼎六年將幸&KR1670;氏至左邑桐鄉聞南越破以為聞喜縣)得吕嘉
首以為獲嘉縣(漢書武帝紀云元鼎六年春至汲新中鄉得吕嘉首以為獲嘉縣)楚勝
鄭(公羊傳云楚莊王勝鄭鄭伯肉袒左執茅旌右執鸞刀以逆莊王莊王親自手旌左右撝軍退舍七里)
吳入楚(榖梁傳云庚辰吳入楚日入易無楚也易無楚者壊宗廟徙陳器撻平王之墓鄭注云陳器樂)
(縣也禮諸侯軒縣言吳人壊楚宗廟徙其樂器鞭其君之尸楚無能抗禦之者若曰無人也補)
守備十二
天子狩在海外(張衡東京賦云天子有道狩在海外守位以仁不恃隘害苟民志之不諒何云)
(巖險與襟帶秦負阻于二關卒開項而受沛補案文選濟注曰至德及遠故可巡狩四海之外淮南子曰若天)
(下無道守在四夷天下有道守在海外言四夷皆為臣僕也附)諸侯守在四隣(左傳沈尹戌曰)
(古者天子守在四夷天子卑守在諸侯諸侯守在四夷諸侯卑守在四境補)重門以待暴(周易)
(云重門擊柝以待暴客蓋取諸豫)設險以守國(周易云王公設險以守其國)守者匿
於九地(傅玄七依云守者匿於九地以自守)守者藏於九地(孫子兵法云善守者藏於)
(九地之下善攻者動於九天之上)崤函之固(賈誼過秦論云夫天下非小弱也雍州之地殽函之)
(固自若也一夫作難而七廟墮身死人手為天下笑者何也仁義不施而攻守之勢異也補)城郭為
固(禮記云大道既隠天下為家城郭溝池以為固)金城千里(漢書婁敬云金城千里天府之國)
金城萬雉(班固西都賦云建金城之萬雉呀周池而成淵案文選向注言立此城基固如金雉長)
(三丈高一丈呀大也言城下池周繞而大乃成深淵補)方城為城漢水為池(左傳屈完)
(對齊侯曰君若以德綏諸侯誰敢不服君若以力楚國方城以為城漢水以為池雖衆無所用之補)踐華
為城因河為池(賈誼過秦論云始皇使蒙恬北築長城而守藩籬却匈奴七百餘里胡人不敢)
(南下而牧馬士卒不敢彎弓而報怨于是廢先王之道焚百家之言以愚黔首墮名城殺豪傑收天下之兵聚)
(之咸陽銷鋒鏑鑄以為金人十二以弱天下之民然後踐華為城因河為池據億丈之高臨不測之淵以為固)
(良將勁弩守要害之處信臣精卒陳利兵而誰何天下已定始皇之心自以為關中之固金城千里子孫帝王)
(萬世之業也補)表裏山河(左傳云楚師背酅而舍晉侯患之舅犯曰戰也戰而捷必得諸侯若其不)
(捷表裏山河必無害也)山河之固(史記云魏文侯濟河中流而喜謂吳起曰美哉山河之固魏國)
(之寶也)東負滄海西阻險塞(陸機辨亡論云東負滄海西阻險塞長江制其區字峻山)
(帶其封域國家之利未有弘巨於茲者矣補)一人荷戟萬夫趦趄(張載劍閣銘云巖巖)
(梁山積石峩峩遠屬荆衡近綴岷嶓南通卭僰北達褒斜狹過彭碣高踰嵩華惟蜀之門作固作鎮是曰劍閣)
(壁立千仞窮地之險極路之峻世濁則逆道情斯順閉由往漢開自有晉秦得百二并吞諸侯齊得十二田生)
(獻籌矧茲狹隘土之外區一人荷戟萬夫赼趄形勝之地匪親勿居補)一人守隘萬夫莫
向(左思蜀都賦云臨谷為塞因山為障峻阻塍埒長城豁險吞若巨防一人守隘萬夫莫向補又案淮南子)
(曰一人守隘千夫莫向補)墨子九拒(史記見前攻戰篇)士無二心(東觀漢記云耿恭在)
(疏勒救兵不至車師復叛與匈奴共攻恭數月食盡窮困乃煮鎧弩食其筋革恭與士衆推誠同死生故皆無)
(二心也)乘堙而出(公羊傳云莊王圍宋軍有七日之糧盡此不勝將去而歸耳于是使司馬子反)
(乘堙而窺宋城宋華元亦乘堙而出見之補)介乎重圍(潘岳汧督馬敦誄序云秦隴之僭鞏更為)
(魁既已襲汧而館其縣子以𦕈爾之身介乎重圍之裏率寡弱之衆據十雉之城羣羌如蝟毛而起四面雨射)
(城中城中鑿穴而處負戶而汲木石將盡樵蘇乏竭芻蕘罄絶於是乎發梁棟而用之&KR1615;以鐵瑣機關既縱&KR1235;)
(而又升焉㸑陳焦之麥杮梠桷之松用能薪芻不匱人畜取給青煙傍起櫪馬長鳴凶醜駭而疑懼乃闕地而)
(攻子命穴浚壍壺鎦瓶甒以偵之將穿城響作因焚櫎火薰潛氏殱焉久之安西之救至竟免虎口之厄補案)
(文選銑注曰駭驚也掘地作地道攻城也子謂敦也浚深穴坑也壺鐳瓶甒並器名言以此器置深坑聽之器)
(中則知穴處偵覘也&KR1615;音的附)負戶而汲(後漢書云王尋王邑攻昆陽積弩亂發矢下如雨城中負)
(戶而汲王鳳等乞降不許尋邑自以為功在漏刻意氣甚逸夜有流星墮營中晝有雲如壊山當營而隕不及)
(地尺而散吏士皆厭伏補)瓶甒以偵(潘岳馬汧督誄序見上)存幾亡城(朱勃表曰氐羌)
(叛亂唯狄道能固守然民饑噉弩煮履援救倒懸之急存幾亡之城)固守孤城(潘岳馬汧督誄云敦)
(固守孤城獨當羣宼以少禦衆載離寒暑臨危奮節保榖全城補)
禦邊十三
治障塞築保壁(後漢書云馬成拜揚武將軍屯常山中山以備北邊又代驃騎大將軍杜茂繕)
(治障塞自西河至渭橋河上至安邑太原至井陘中山至鄴皆築保壁起烽燧十里一候在事五六年帝以成)
(勤勞徵還京師邊人多上書求請者復遣成還屯補)整士馬嚴烽堠(後漢書云崔寔為五原太)
(守五原土宜麻枲而俗不知織績民冬月無衣積細草而卧其中見吏則衣草而出寔至官斥賣儲峙為作紡)
(績織絍綀緼之具以教之民得以免寒苦是時胡虜連入雲中朔方殺略吏民一歲至九奔命寔整厲士馬嚴)
(烽堠虜不敢犯常為邊最補)壃埸清謐(左思詠史詩云梁習仕魏郎秦兵不敢出李牧為趙將壃)
(埸得清謐)邊境肅清(魏志云梁習領并州刺史時承高幹荒亂之餘胡狄在界張雄跋扈吏民亡叛)
(入其部落兵家擁衆作為寇害更相扇動往往棋跱習到官誘諭招納皆禮召其豪右稍稍薦舉使詣幕府豪)
(右已盡邊境肅清百姓布野勤勸農桑令行禁止貢達名士咸顯於世太祖嘉之更拜為真長老稱詠以為自)
(所聞識刺史未有及習者補)胡人不敢南下(賈誼過秦論見前)匈奴不敢闚
境(漢書云郅都為雁門太守匈奴不敢闚境雁案匈奴素聞郅都節舉邊為引兵去竟都死不近門匈奴)
(至為偶人象都令騎馳射莫能中其見憚如此補)
降伏十四
面縛銜璧(左傳云楚子圍許以救鄭諸侯救許乃還冬蔡穆侯將許僖公以見楚子于武城許男面)
(縛銜璧大夫衰絰士輿櫬楚子問諸逢伯對曰昔武王克殷微子啟如是武王親釋其縛受其璧而祓之焚其)
(櫬禮而命之使復其所楚子從之)肉袒牽羊(左傳云楚圍鄭三月克之鄭伯肉袒牽羊以逆曰孤)
(不天不能事君君懷怒以及敝邑孤之罪也敢不惟命是聽補)左執茅旌右執鸞刀(公羊)
(傳云楚子圍鄭鄭伯肉袒左執茅旌右執鸞刀以逆莊王何休注曰茅旌祀宗廟所用迎道神指護祭者斷曰)
(籍不斷曰旌用茅者取其心理順一自本而畼乎末所以通精誠副至意鸞刀宗廟割切之刀鐶有和鋒有鸞)
(執宗廟器者示以宗廟不血食自歸首也)奉璽綬輸鎧甲(東觀漢記云劉盆子及丞相徐宣以)
(下三十餘人肉袒降奉高皇帝傳國璽綬詔以屬城門校尉賊皆輸鎧甲積兵甲宜陽城西與熊耳山齊)面
縛輿櫬(王隠晉書云太康元年孫皓面縛輿櫬將其太子降之)待以不死(東觀漢記云赤)
(眉遇光武軍驚震不知所為乃遣劉恭乞降曰盆子將百萬衆降陛下何以待之上曰待汝以不死耳)以
計代戰(杜預集序云預為鎮南將軍觀兵于江男女降者百萬餘口軍中為之謠曰以計代戰一當萬)
萬餘人降(東觀漢記世祖詔曰馮異軍雁門胡卒萬餘人降之)
功勲十五
王功曰勲(周禮司勲掌六卿賞地之法以等其功王功曰勲國功曰功民功曰庸事功曰勞治功曰)
(力戰功曰多)國功曰功(見上)以功詔禄(周禮司士職云以德詔爵以功詔禄以能詔事)
(以久奠食補案鄭注云德謂賢者食稍食也賢者既爵乃禄之能者事成乃食之附)以庸制禄(周禮)
(大司徒職云以庸制禄則民興功鄭注云庸功也爵以顯賢禄以賞功)功定天下之半聲
馳四海之遠(後漢書云皇甫嵩之徒功定天下之半聲馳四海之遠)功若丘山(後漢)
(書帝下璽書曰虜兵之敗三輔功若丘山猶自以為不足孟之反之奔而殿亦何異之也)功著金石
(杜篤吳漢誄云死而不朽名立丹書功著金石與日月俱)銘於太常(周禮司勲職云凡有功者銘書)
(於王之太常祭於大烝司勲詔之鄭注云銘之言名也生則書于王旌以識其人與其功也)名于景
鐘(國語晉以彘季屏其宗使令狐文子佐之曰昔克潞親之役秦來圖敗晉功魏顆以其身卻退秦師于輔氏)
(止杜回其勲銘于景鐘)鑄器銘勲(周禮司勲職鄭注曰勲功也有功者鑄器以銘之)祭大
烝(周禮司勲職見上)封神邱(燕然山銘曰鑠王師兮征荒裔勒凶虐兮截海外夐其貌兮亘地界)
(封神邱兮建隆碣熙帝載兮振萬世補)立柱(喻益期牋云馬文淵立兩銅柱林邑表功)鏤石(蔡邕)
(橋玄鼎銘曰鮮卑入塞河朔虔劉度遼將軍始受旌斿鋌鼓之任鮮卑斂迹視事三年烽燧爰息弓不受彄馬)
(不帶纓是用鏤石文武之勲)
北堂書鈔卷一百十九
