北堂書鈔卷二十七
唐虞世南撰
明陳禹謨補註
政術部
論政一
政必本天惟辟奉天取諸兩儀(抱朴子)以天為本(潛夫)
(論)以四時為柄以日星為紀國有二柄(韓子)治有四術
(尸子)治有二機(說苑)必脩諸已以光四海(抱朴子)欲治其國先
齊其家家齊而後國治民從上所行上之所為民
之歸也(春秋)達民之情然後從命(家語)民之從上如璽印塗
下之從上猶金在鎔(董子)君子篤於親則民興於仁故
舊不遺則民不偷政者君之所藏術者主之所執
勢者君之輿威者君之策國者君之輿勢者君之馬
(並韓子)夫政猶張琴瑟(新序)治國無若五音(史記)琴瑟不調必
解而更張為政行變而更化(董子)道有升降政由俗革
政有細目法有大綱振裘持領舉綱收網(應璩)引其
紀萬目起引其綱萬目張(春秋)以一國目視故視莫明焉
以一國耳聽故聽莫聰焉(韓子)為政在人為政以德
政有三品(說苑)政道有三(魏書)堯舜不易民而治治桀紂不
易民而治亂(荀子)善治者使盜跖可信不善治者使伯夷
可疑德惟善政政在養民禮以體政政以正民(春秋)
道之以政齊之以刑民免而無恥道之以德齊之以禮
有恥且格先之以博愛而民莫遺其親先之以敬讓
而民不爭導之以禮樂而民和睦示之以好惡而民知
禁陳之以德義而民興行(並孝經)政如農功日夜思之思
其始而成其終政莫如猛望而畏之(並春秋)政如冰霜
姦軌消亡(舜云)治國若烹小鮮(老子)治民如御奔馬(說苑)治國
不以禮猶無耜而耕裁國無利器猶以鉛刀(阮子)治國
若耨去其害苗者而已(淮南子)治亂民猶治亂繩(漢書)治煩
事如治亂髮禮樂治之粉澤賞罰國之粉黛(韓子)託
是非於賞罰屬輕重於權衡(韓子)末產不禁則民無恥(管子)
齊其政不易其宜脩其教不易其俗其教不肅而成
其政不嚴而治成其德教而行其政令(並孝經)節用而
愛人使民以時務其德而安民(春秋)官爵以利民(韓子)官
職相序君臣相正辨上下定民志守我理因自然
(韓子)親仁善隣(春秋)悅近來遠(家語)因能受禄莫敢索官(韓子)利
君之禄焉得不報(韓子)與其食浮於人寧使人浮於食
為國富民帝王富其民(並管子)弗富不足無人不興無
以合親(六韜)何以守位曰仁何以聚人曰財王者藏於
天下諸侯藏於百姓(韓詩)野與市爭民家與府爭貨(管子)足
食足兵民信之矣擇可勞而勞之因民利而利之
利以得民(韓子)利以平民利以安之(春秋)利而勿害
四達不悖則王道僃四民用足則國家安樂(黃石公)治
國之難在知賢(列子)民非賢則不治俗非智則不振(杜預)案名察
實選才舉能因任而授官脩名而責實(周書)因事施公
仍便效才(劉子)官人以序綜核人才官方任能任賢
使能(周書)儁士登進無能降退明時無廢人水深則
魚鼈歸之主賢則豪傑赴之(春秋)若飢魚之歸餌渴馬之
赴泉(管子)崇道貴德則聖人自來任能黜否則官府理治
(家語)物有其官官脩其方(春秋)各勤其官以久其任官少
則精精則職理(並桓温)不以智累心不以私累世不吹毛
而求疵不洗垢而索瘢(並韓子)治化貴簡易法令不欲多
(應璩)無反無側不僭不濫不貴異物民乃足不寳遠
物則遠人格不尚賢使民不爭不貴貨使民不盜(老子)
罷無益之巧棄難得之貨(潘尼)不履其事則亂也漫於
政者害於國(管子)政不正則君位危危以動則民不與
政寬則姦易禁政急則姦難絶(物理論)法出而姦生(董子)
刑肅而俗弊刑罰不中無所措手足緩法重刑非
治平之理民怨者傷國民勞者傷國(劉子)知之者昌
不知者亡吏不徇功民不私力四疑不破損身失
國(韓子)四維不張國乃滅亡(管子)
北堂書鈔卷二十七
