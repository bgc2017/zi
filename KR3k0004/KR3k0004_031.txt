北堂書鈔卷三十一
唐虞世南撰
明陳禹謨補註
政術部
賦斂七徵役八
貢獻九
賦斂七
庶土交正底慎財賦(書孔安國注云庶土交正謂壤墳壚也底慎者財貨貢賦取之有節)
(也)所稅於民輕重之法(月令季秋云為來歲受朔日與諸侯所稅於民輕重之法貢職)
(之數)以諭九稅(周禮掌職云以諭鄭曰曉告也)山林藪澤有賦有稅(漢書食貨)
(志云淳鹵之地各以肥磽多少為差有賦有税兵案稅謂公田什一及工商衡虞之入也賦共車馬甲士徒)
(之役充實府庫賜予之用稅給郊社宗廟百神之祀天子奉養百官禄食庶事之費補)四郊人民
分時徵賦(周禮閭師掌國中及四郊之人民六畜之數以任其力以待其政令以時徵其賦案閭)
(師徵斂百里内之賦貢故云掌國中及四郊之人民及六畜之數以其人民是出賦之數其六畜是營作之本)
(故須知數也云以任其力者謂以人民六畜任使其力也云以待其政令者政令謂賦役皆是也以時徵其賦)
(者賦貢所徵當順其四時故云以時也補)田籍而不稅(禮記鄭注云籍之言借也借民力治公田)
(美惡取於此不稅民之所自治也補)市廛而不稅(鄭注云廛市物邸舍稅其舍不稅其物)關
譏而不征(鄭注云譏譏異服識異言征亦稅也周禮國凶札則無門關之征猶譏也補)百里
之内共官千里之内為御(王制曰天子百里之内以共官千里之内以為御鄭注云)
(謂此地之田稅所給也官謂其文書財用也御謂衣食)百里賦納總(禹貢孔注云甸服内之百)
(里近王城者禾稾曰總入之供飼國馬補)二百里納銍(孔注云銍刈謂禾穗案釋名云銍穫禾)
(鐵也說文云銍穫禾短鐮也詩云奄觀銍刈用銍刈者謂禾穗也禾穗用銍以刈故以銍表禾穗也補)三
百里納秸服(孔注云秸稾也服稾役亦案郊特牲云莞簟之安而稾秸之設秸稾也雙言之耳)
(去穗送稾易於送穗故為遠彌輕也補)四百里粟五百里米(孔注云所納精者少麤者)
(多)遠郊二十三漆林二十五(周禮載師云凡任地國宅無征園廛二十而一近郊)
(十一遠郊二十而三甸稍縣都皆無過十二唯其漆林之征二十而五鄭注云征稅也言征者以共國政也)
(鄭司農云任地謂任土地以起賦稅也國宅城中宅也無征無稅也故書漆林為桼林杜子春云當為桼林玄)
(謂國宅凡官所有宫室吏所治者也國稅輕近而重遠近者多役也園廛亦輕之者廛無穀園少利也古之宅)
(必樹而畺埸有瓜補)什五而稅(前漢食貨志云天下既定民亡蓋藏自天子不能具醇駟而將相或)
(乘牛車上於是約法省禁輕田租十五而稅一量吏禄度官用以賦於民而山川園池市肆租稅之入自天子)
(以至封君湯沐邑皆各為私奉養不領於天子之經費漕轉關東粟以給中都官歲不過數十萬石孝惠高后)
(之間衣食滋殖補)三十而稅一(前漢食貨志云孝景二年令民半出田租三十而稅一也補)
什一行頌聲作(公羊傳云什一天下之中正也)以桑為均(月令孟夏之月蠶事畢后)
(妃獻繭乃收繭稅以桑為均貴賤長幼如一以給郊廟之服鄭注云后妃獻繭者内命婦獻繭於后妃收繭)
(稅者收於外命婦外命婦雖就公桑蠶室而蠶其夫亦當有祭服以助祭收以近郊之税耳補)徹田為
糧九賦斂財賄(周禮一曰邦中二曰四郊三曰邦甸四曰家削五曰邦縣六曰邦都七曰)
(關市八曰山澤九曰幣餘之賦也)邦中之賦以待賓客(周禮注云邦中在城郭者待猶)
(給也)四郊之賦以待稍秣(注云四郊去國百里稍秣即芻秣也)邦甸之賦以
待工事(注云邦甸去國二百里工事待給工器物)家削之賦以待匪頒(注云家削)
(三百里頒為班謂頒賜三公及羣臣)邦縣之賦以待幣帛(注云邦縣去國四百里)邦
都之賦以待祭祀(注云邦都去國五百里)關市之賦以待膳服(注云)
(關市山澤謂占會百物膳服即羞服也)山澤之賦以待喪紀(注云喪紀即喪荒也)幣
餘之賦以待賜予(注云幣餘謂占賣國中之斥幣皆末作當增賦者賜予即好用也)
徵役八
使民任事(禮記曰凡使民任老者之事食壯者之食案鄭玄注云寬其力饒其食補)大役
任衆(周禮)興事任力(王制鄭注云事謂築邑廬宿市也補)木鐸徇於朝(周禮鄉師)
(云凡四時之徵令有常者以木鐸徇於市朝月案鄭注云徵令有常者謂田狩及正月命修封疆二命雷且)
(發聲補)鼛鼓役事(周禮鼔人掌教六鼔四金之音聲以節聲樂以和軍旅以正田役教為鼔而辨)
(其聲用以雷鼔鼔神祀以靈鼓鼔社祭以路鼓鼓鬼享以鼖鼓鼔軍事以鼛鼓鼔役事以晉鼓鼔金奏鄭注)
(云鼛鼓長丈二尺事案緜詩云鼛鼔弗勝鄭云鼛鼓不能止之此云鼓役謂擊鼓起役事彼不同者但起役)
(止役皆用鼛鼔兩處義得相兼耳補)大旗致之(鄭注云旗畫熊虎者也徵衆刻日樹旗期於其下補)
以役國事(周禮族師云五家為比十家為聮五人為伍十人為聮四閭為族八閭為聮使之相保相)
(受刑罰慶賞相及相共以受邦職以役國事)行役之事(周禮州長云若國作民而師田行役之事)
(則帥而致之掌其戒令與其賞罰補)起徒役家無過一人(周禮小司徒云凡起徒役毋過)
(家一人以其餘為羨唯田與追胥竭作)用民力歲不過三日(禮記鄭注云治宫室城郭)
(道渠年案周禮均人云豐年旬用三日中年旬用二日無旬用一日年歲不同雖豐不得過三日補)
貢獻九
天子班貢(左傳)諸侯入貢(周禮小行人云令諸侯春入貢秋獻功王親受之各以其國之)
(籍禮之貢鄭注云貢六服所貢也物案釋曰此云貢即太宰九必使春入者其所貢之並諸侯之國出稅)
(於民民税既得乃大國貢半次國三之一小國四之一皆市取美物必經冬至春乃可入王以是令春入之也)
(補)三邦底貢(尚書禹貢云惟箘簵楛三邦底貢三物皆出雲夢)五官致貢(曲禮鄭云)
(貢功也享獻也)定九州入貢棐(漢書食貨志云禹平洪水又九州判土田名因遠近賦貢棐)
以九貢致國用(周禮太宰云以九貢致邦國之用一曰祀二曰嬪三曰器四曰幣五曰材六曰)
(貨七曰服八曰斿九曰物貢也)任土作貢(禹貢孔安國曰任其土地所有定其貢賦之差)任貢
物(周禮閭師云任衡以山事貢其物任虞以澤事貢其物)任圃貢草(閭師云任圃以樹事貢草)
(木鄭注貢草木謂韭果蓏之屬)制地貢(周禮大司徒云乃分地職奠地守制地貢而頒職事焉以為地)
(法而待政令職鄭玄注云制地貢謂九所税也)各以其職來貢(說苑云禹陂九澤通九道)
(定九州各以其職來貢不失厥宜補)各以其國遠物(禮器云其餘無常貨各以其國之所有則)
(政遠物也鄭云其餘謂九州之外夷)厥貢惟土五色(禹貢徐州云王者封五色土為社建諸侯)
(則各割其方色土與之使立社燾以黃土苴以白茅案茅取其潔黃取王者覆四方補)厥貢球琳
琅玕(尚書皆玉名琅玕石似珠)厥貢浮磬(禹貢泗濱浮磬泗水涯中見石可以為磬)厥貢
惟金三品(禹貢云金三品金銀銅也)厥貢瑶琨篠簜(禹貢注云瑶琨皆美玉案王)
(肅云瑶琨美石次玉者也補)錫貢磬錯(尚書豫州治玉石曰磬錯)厥貢銀鏤(尚書梁州)
(銀鏤弩磬鐵案孔注云鏤剛補)厥貢怪石(禹貢青州岱畎絲枲鉛松怪石怪石好石似玉者岱)
(出五物貢)厥貢礪砥砮丹(尚書荆州砥細於礪皆磨石砮石中矢鏃)厥貢漆絲(尚書)
(兗州地宜漆林又宜桑盛之筐篚為貢)厥篚檿絲(尚書青州檿桑蠶絲中琴瑟絃也)厥篚
玄纖縞(尚書徐州云玄黑繒縞白繒纖細也纖在中明二物皆當細)厥篚織文(尚書兗州)
(云織文錦綺之屬篚盛之為貢也)厥篚織貝(尚書揚州織細紵貝水物案鄭玄云貝錦名補)厥
貢鹽絺(尚書青州絺細葛也)厥貢絺紵(尚書豫州)厥貢熊羆狐狸(尚書青州)
(貢四獸皮)厥貢羽毛齒革(尚書荆州)厥貢羽翟(尚書徐州翟雉名羽中旌旄羽山之)
(名也)納錫大龜(尚書荆州尺二寸曰大龜出九江非貢之常物也)厥貢嶧陽孤桐
(尚書徐州之嶧山陽特生桐中琴瑟)厥貢杶榦栝柏(尚書荆州榦柘也柏葉松身曰栝)厥
包橘柚(尚書掦州小曰橘大曰柚命乃貢也)厥貢菁茅(尚書菁以為葅茅以縮酒)獻其
所有(穀梁傳)畢獻方物正南以珠璣瑇瑁為獻正西以
龍角神龜為獻(汲冡周書伊尹受命為四方令曰臣請正東符婁仇州伊慮漚深九夷十蠻越)
(漚鬋文身請令以魚支之鞞闕鰂之醬鮫&KR0008;利劍為獻正南甌鄧桂國損子産里百濮九薗請令以珠璣瑇瑁)
(象齒文犀翠羽菌鶴短狗為獻正西崑崙狗國鬼親枳已闟耳貫胸雕題離邱漆齒請令以丹青白旄紕罽江)
(歷龍角神龜為獻正北空同大夏莎車姑他旦略貌胡戎翟匈奴樓煩月氐&KR1021;犁其龍東胡請令以槖駞白玉)
(野馬騊駼駃騠良弓為獻湯曰善補)内金示和加璧尊德獻泰山旁
邑(史記云濟北王以天子宜封禪上書乃獻其泰山旁邑)獻魚鹽之地(論衡恢國篇云孝平)
(元始元年越裳重譯獻白雉一黑雉二夫以成王之賢輔以周公越裳獻一平帝得三後至四年金城塞外羌)
(良橋橋鍾良願等獻其魚鹽之地願内屬漢遂得西王母石室因為西海郡補)元龜象齒大賂
南金來獻其琛來獻瓊玉(竹書紀年夷王二年蜀人吕人來獻瓊玉賓於)
(河用介珪)獻其白琯(大戴禮云昔虞舜以大德嗣堯布功散德西王母來獻其白琯粒食之民昭然)
(明視舜案琯所以候氣漢明帝時於廟下得玉琯一枚補)獻常滿杯(十洲記云周穆王時西胡)
(獻夜光常滿杯杯容三升案杯是白玉之精光明夜照冥夕出杯於中庭以向天比明而水汁已滿汁甘而香)
(美秦始皇時西胡獻切玉刀無復此杯矣補)獻珥於齊王(韓子云薛公相齊齊威王夫人死中)
(有十孺子皆貴於王薛公欲知王所欲立而請置一人以為夫人欲先知王之所欲置以勸王置之於是為十)
(玉珥而美其一而獻之王以賦十孺子明日坐視美珥之所在而勸王以為夫人乂國策云楚王后死未立)
(后也謂昭魚曰公何以不請立后也昭魚曰王不聽是智困而交絶也因買五雙珥令其一善而獻之王明日)
(視善珥所在請立之補)獻璧於秦王(戰國策云張儀為秦破從連横說楚王楚王遣車百乘獻)
(夜光之璧於秦王)西戎獻劍(列子云周穆王大征西戎戎獻劍切玉如泥)屠耆獻劍
(東觀漢記光武紀建武十三年是時屠耆國獻劍直百金以賜騎士)楯鏤黃金獻吳(越記云越)
(句踐作盾嬰以白璧鏤以黃金狀似龍蛇行者乃使大夫種獻之於吳王吴王大悦)銅生馬箠獻
於吴(吳會分地記云夏山者句踐於此山鑄銅不鑠埋之土生馬箠句踐遣使取從於南社種之飾治以)
(為箠獻之於吴者也)&KR1809;韓獻良馬(穆天子傳云天子大享於平衍之中&KR1809;韓之人無鳧乃獻良馬)
(百匹用牛三百良犬七千補)屠耆獻名馬(東觀漢武)燕人致梟騎(漢書高帝紀云)
(北燕人致梟騎北駱國也張晏曰梟勇)獻千里馬(漢書賈捐之上書曰孝文帝時有獻千里馬者)
(詔曰鸞旗在前屬車在後吉行日五十里朕乘千里馬獨先安之)獻朱鬛(太公六韜云商王拘周伯)
(昌於羑里太公與散宜生以金千鎰求天下珍物以免君之罪於是得犬戎氏文馬駁身朱鬛目如黃金項如)
(鷄毛名曰鷄斯之乘以獻商王補)獻服牛(穆天子傳注服可服用者)獻良犬(穆天子傳注良)
(調習者)三譯獻白雉(援神契曰周成王時越裳獻白雉去京師三萬里王者祭祀不相踰晏食)
(袍服有節則至補感精符云魯昭公時白雉銜環入裳抱朴子云白雉有種南越尤多今之九德則古之越)
(也附)九真獻竒獸(漢書宣帝紀神爵元年詔曰九真獻獸也)上翠羽(王燮雜章云伏聞令)
(月辰立皇后謹賫翠羽瑇瑁甲上萬歲壽也)奉鮍皮(王燮)道天簪(王燮云吉日佳辰誕聖生)
(副奉道天簪二枚珠千八百貫)獻駭雞犀(戰國策楚王獻雞駭之犀於秦)唐叔得禾獻
之天子(書序唐叔得禾異畝同穎獻諸天子王命唐叔歸周公於東作歸禾補)南夷奉茅
獻於天子(案左傳僖四年齊桓公責楚云爾貢包茅不入王祭不供無以縮酒郊特牲云縮酒用茅)
(明酌也周禮甸師云祭祀供蕭茅鄭興云蕭字或為莤莤讀為縮束茅立之祭前酒沃其上酒滲下若神飲之)
(故謂之縮補)胡土靈膠(十洲記武帝天漢三年帝幸北海祠恒山四月西國王使至獻此膠四兩)
(吉光毛裘武帝受以付外庫不知膠裘二物之妙用也以為西國雖遠而上貢者不竒稽留使者未遣又時武)
(帝幸華林園射虎而弩絃斷使者時從駕又上膠一分使口濡以續弩絃帝驚曰異物也乃使武士數人共對)
(掣引之終日不脱如未續時也膠色青如碧玉吉光毛裘黃色蓋神馬之類也裘入水數日不沈入火不燋帝)
(於是乃悟厚謝使者而遣去補)胡王獻神香(十洲記征和三年武帝幸安定西胡月支國王遣使)
(獻香四兩大如雀卵黑如桑椹帝以香非國中所有以付外庫案香一名驚精香一名震靈丸一名反生香一)
(名震檀香一名人鳥精一名却死香一種六名斯靈物也香氣聞數百里死者在地聞香氣乃却活不復亡也)
(以香薰死人更加神驗後元元年長安城内病者數百亡者太半帝試取月支神香燒之於城内其死未三月)
(者皆活芳氣經三月不歇於是信知其神物也乃更祕錄餘香後一旦失之補)獻不死之藥(戰國)
(策云有獻不死之藥於荆王者謁者操以入中射之士問曰可食乎曰可因奪而食之王怒使人殺中射之士)
(中射之士使人說王曰臣問謁者謁者曰可食臣故食之是臣無罪而罪在謁者也且客獻不死之藥臣食之)
(而王殺之是死藥也王殺無罪之臣而明人之欺王王乃不殺補)赤烏之人獻女於天
子(穆天子傳曰赤烏之人丌獻好女於天子女聽女列為嬖人曰赤烏氏美人之地也寳玉之所在也)越
飾美女獻於吴王(史記越王乃飾美女西施鄭旦使大夫種獻之於吳吳王悦之案拾遺)
(記云越謀滅吴有美女二人一名夷光二名脩明以貢於吴吴處以椒華之房貫細珠為簾幌朝下以蔽景夕)
(捲以待月二人當軒並坐理鏡靚粧於珠幌之内竊窺者莫不動心驚魂謂之神人矣乃嗟而目之若雙鸞之)
(在輕霧沚水之漾芙蕖吴王妖惑怠於國政及越兵入國乃抱二女以逃吴苑越軍亂入見二女在樹下皆言)
(神女望而不敢侵今吴蛇門内有朽株尚為祠神女處附)
北堂書鈔卷三十一
