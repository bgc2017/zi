北堂書鈔卷六十五
唐虞世南撰
明陳禹謨補註
設官部十七
太子太師一百十五太子太傅一百十六
太子太保一百十七太子少傅一百十八
太子詹事一百十九太子左右衛率一百二十
太子太師一百十五
先王之建立太子必擇九德之師六行之傅(薛綜少傅表)師
也者教之以事而諭諸德者也秩與卿同(晉公卿禮秩云太子)
(太師秩與卿同)規尚書令(晉官品令云太子太師品第三舊規尚書令位在卿下銀印青綬佩水蒼)
(玉進賢兩梁冠五時朝服)銀印青綬(見上)佩水蒼玉(見上)以公望為太師
(史記漢高祖以商山四皓為太子太師計案漢書張良傳云上欲易太子吕澤彊要曰為我畫良曰此難以)
(口舌爭也顧上有所不能致者四人四人年老矣皆以上嫚侮士故逃匿山中義不為漢臣然上高此四人今)
(公誠能母愛金玉璧帛令太子為書卑辭安車因使辯士固請宜來來以為客時從入朝令上見之則一助也)
(于是吕后令吕澤使人奉太子書卑辭厚禮迎此四人四人至及宴置酒太子侍四人者從太子年皆八十有)
(餘須眉皓白衣冠甚偉上怪問曰何為者四人前對各言其姓名上迺驚曰吾求公避逃我今公何自從吾兒)
(遊乎四人曰陛下輕士善罵臣等義不辱故恐而亡匿今聞太子仁孝恭敬愛士天下莫不延頸願為太子死)
(者故臣等來上曰煩公幸卒調護太子補案師古曰四人東園公綺里季夏黃公角里先生所謂商山四皓也)
(附)何邵領太子通省尚書事(晉書何邵傳云惠帝即位初建東宫太子年幼欲令)
(親屬萬機故盛選六傅以劭為太子太師通省尚書事)
太子太傅一百十六
凡三王教世子立太傅以養之太傅審父子君臣之
道以示之太傅古官(漢書百官公卿表云太子太傅古官也屬洗馬舍人)與卿
同班(晉公卿禮秩云太子太傅與卿同班)位次太師(漢官解詁云太子太傅日就月將琢磨玉)
(質言太子有玉之質琢磨以道也位次太師)職掌輔導(續漢書百官志云太子太傅一人中二千)
(石職掌輔導太子禮如師不領官屬)傅其德義(大戴禮云昔者周成王幼在襁褓之中周公為太傅)
(傅其德義)輔導東宫(後漢隂識傳云建武元年光武遣使迎隂貴人於新野并徵識識隨貴人至以)
(為騎都尉更封隂鄉侯及顯宗立為皇太子以識守執金吾輔導東宫帝每巡郡國識常留鎮守京師委以禁)
(兵入雖極言正議及與賓客語未嘗及國事帝敬重之常指識以勅戒貴戚激厲左右焉補)德訓儲
宫(晉書賀循傳云上以循行太子太傅太常如故循自以枕疾廢頓臣節不脩上隆降尊之義下替交敘之)
(敬懼非垂典之教也累表固讓帝以循體德率物有不言之益敦厲備至期于不許命皇太子親往拜焉補)
太傅在前(禮記文王世子篇太傅在前少傅在後)太傅不臣(漢魏故事云太傅於太子)
(不稱臣朔望不朝)太子拜太傅如事師之禮(晉起居注武帝太始五年詔)命
並選官屬(魏志涼茂為太子太傅時何䕫為少傅特命二傅與尚書並選太子官屬也)宫事
大小皆由(晉起居注云武帝太始中置二傅宫事大小皆二傅立草少傅寫之)盡天下之
選(山公啟事云太子始傳之東宫四海屬目保傅之官不可不盡天下之選)石奮以恭謹選
(史記石奮無文學恭謹無與比遷太子太傅)程秉以名儒徵(吳志程秉傳云孫權聞其名儒)
(以禮徵秉既到拜太子太傅)鄧禹以名臣拜(續漢書鄧禹傳云孝明皇帝以鄧禹先帝名臣)
(拜太子太傅東宫甚優寵)王導以驃騎領(晉中興書云王導以驃騎將軍儀同三司領太子太)
(傅)齊王以司空行(晉中興書百官公卿表注云齊王攸為司空行太子太傅事)衛綰
謹慎(史記云衛綰為太子太傅為人謹慎景帝為太子時嘗召稱病不行)彭祖廉直(漢書云嚴)
(彭祖遷太子太傅廉直不事權貴或說曰天時不勝人事君以不脩小禮曲意亡貴人左右之助經誼雖高不)
(至宰相願少自勉強彭祖曰凡通經術固當脩行先王之道何可委曲從俗苟求富貴乎補案彭祖與顔安樂)
(俱事眭孟孟弟子百餘人唯彭祖安樂為明質問疑誼各持所見孟曰春秋之意在二子矣孟死彭祖安樂各)
(顓門教授由是公羊春秋有顔嚴之學附)高帝欲立趙王叔孫願伏誅(史記云叔)
(孫通為太子太傅高祖欲以趙王如意易太子通諫上曰今太子仁孝天下皆聞之吕后與陛下攻苦食淡其)
(可背哉陛下必欲廢適而立少臣願先伏誅以頸血汙地高帝曰公罷矣吾直戲耳通曰太子天下本本一搖)
(天下振動奈何以天下為戲高帝曰吾聽公言補)景帝廢栗太子竇嬰因謝病
(史記竇嬰傳云孝景中立栗太子以嬰為傅後廢栗太子嬰爭弗能得謝病屏居藍田南山下補)王導
旦夕陳諫(晉書云王導為太子太傅初帝愛瑯琊王裒將有奪嫡之議以問導導曰夫立子以長且)
(紹又賢不宜改革帝猶疑之導日夕陳諫故太子卒定補)張湛稱疾不朝(後漢書云張湛為太)
(子太傅及郭后廢因稱疾不朝)夏侯勝受詔撰論語說(漢書云夏侯勝為太子太傅受)
(詔撰尚書論語說賜金百斤年九十卒)蕭望之以論語授太子(漢書蕭望之為太子)
(太傅以論語禮服授皇太子)賀循制度所正(虞預晉書云賀循為太子太傅朝廷初建動有)
(疑議宗廟制度皆循所正定朝野諮詢)李熹訓導盡規(晉書云李熹為太子太傅自魏明帝)
(以後久曠東宫制度廢闕官司不具詹事左右率庶子中舍人諸官並未置唯置衛率令典兵二傅并攝衆事)
(熹在位累年訓導盡規補)涼茂甚見敬禮(魏志云凉茂為太子太傅甚見敬禮)仲翁
深見器重由是數受賞賜(漢書云疏廣字仲翁為太子太傅廣兄子受為太子少傅)
(時太子外祖父特進平恩侯許伯以為太子少白使其弟中郎將舜監護太子家上以問廣廣對曰太子國儲)
(副君師友必于天下英俊不宜獨親外家許氏且太子自有太傅少傅官屬已備今復使舜護太子家視陋非)
(所以廣太子德於天下也上善其言以語丞相魏相相免冠謝曰此非臣等所能及廣繇是器重數受賞賜太)
(子每朝因進見太傅在前少傅在後父子並為師傅朝廷以為榮在位五歲皇太子年十二通論語孝經廣謂)
(受曰吾聞知足不辱知止不殆功遂身退天之道也今仕宦至二千石宦成名立如此不去懼有後悔豈如父)
(子相隨出關歸老故鄉以壽命終不亦善乎受叩頭曰從大人議即日父子俱移病滿三月賜告廣遂稱篤上)
(疏乞骸骨上以其年篤老皆許之加賜黃金二十斤皇太子贈以五十斤公卿大夫故人邑子設祖道供帳東)
(都門外送者車數百兩辭決而去及道路觀者皆曰賢哉二大夫或歎息為之下淚補案師古曰視陋視讀曰)
(示言獨親外家示天下以淺陋附)彦先枕疾廢頓太子親往拜焉(晉書賀循)
(見前)父子俱移疾公卿設祖道(漢書疏廣見上)
太子太保一百十七
成王在襁褓召公為太保(大戴禮云昔者周成王幼在襁褓之中召公為太保言保)
(其身體也)輔翼歸道(禮記文王世子篇云保其身以翼輔之而歸諸道者也)教諭而德
成(又云入則有保出則有師是以教諭而德成也)劉寔以開府加(王晉書云孝懷帝以劉寔)
(為特進開府加太子太保)賈充以太尉領(晉諸公贊云賈充以太尉領太子太保錄尚書事)
陳略有譽西湖渡江為太子太保(臧榮緒書陳略字永曜有譽西湖渡江為)
(太子太保也)
太子少傅一百十八
先王之建太子必擇六行之傅九德之師(薛綜讓少傅表)秩二
千石(續漢書百官志云太子少傅秩二千石亦以輔導為職悉主太子官屬)與卿同班(晉公)
(卿禮秩云少傅與卿同班)輔導玉質(漢書解詁云少傅琢磨玉質永承無疆言太子者珪玉也)輔
導東宫(王晉書山濤為太子少傅詔曰輔導東宫)宫事皆由(晉起居注見前)悉主官
屬(續漢書百官志見上)並選官屬(魏志何䕫見前)不朝朔望(漢故事云太傅少傅稱臣)
(並不朝朔望)准古不拜(王晉書荀顗傳師何曾儀少傅當稱臣)每月朔入見他
日無會儀(魏志云何䕫為少傅涼茂為太傅每月朔入見太子太子正法服而禮他日無會儀也)
少傅思訓(傅玄少傅箴云近朱者赤近墨者黑聲和則響清形正則影直)少傅觀德(禮記)
(文王世子云少傅奉世子之以觀太傅之德行而審諭)内管銓衡(晉書周顗拜太子少傅上疏曰臣學)
(不通一經智不效一官乃欲使臣内管銓衡外參傅訓質輕蟬翼事重千鈞此之不可不待識而明矣詔曰紹)
(幼沖便居儲副之貴當賴軌匠以袪蒙蔽望之儼然斯不言之益何學之習耶所謂與田蘇遊忘其鄙心者便)
(當副往意不宜沖讓補)秦西巴不忍放麑孟孫召為子傅(韓子云孟孫獵)
(得麑使秦西巴載之持歸其母隨之而啼秦西巴弗忍而與之孟孫歸至而求麑答曰余弗忍而與其母孟孫)
(大怒逐之居三月復召以為其子傅其御曰曩將罪之今召以為子傅何也孟孫曰夫不忍麑又且忍吾子乎)
(故曰巧詐不如拙誠樂羊以有功見疑秦西巴以有罪益信補)桓榮稽古之力(後漢書云桓榮)
(為太子少傅賜以輜車乘馬榮大會諸生陳其車馬印綬曰今日所蒙稽古之力也可不勉哉)山濤有
古人之風(王晉書云山濤轉為少傅詔曰濤秉德沖素心思潛通清虛履道有古人之風雖使輔導)
(東宫宜兼督朝事也)衛瓘鼓吹之府(王晉書云衛瓘為太保領太子少傅加千兵百騎鼔吹之)
(府)王雅冒雨而拜(晉書王雅傳云會稽王道子領太子太傅以雅為太子少傅時王珣兒婚)
(賓客車騎甚衆會聞雅拜少傅迴詣雅者過半時風俗頽弊無復廉恥然少傅之任朝望屬珣珣亦頗以自許)
(及中詔用雅衆遂赴雅焉將拜遇雨請以繖入王珣不許之因冒雨而拜補案雅性好接下敬慎奉公孝武帝)
(深加禮遇雖在外職侍見甚數朝廷大事多參謀議帝每置酒宴集雅未至不先舉觴其見重如此然任遇有)
(過其才時人被以佞幸之目帝起清暑殿於後宫開北上閤出華林園與美人張氏同遊止惟雅與焉附)張
良立奇策(漢書張良為少傅上欲廢太子張良立奇策云云詳見前)匡衡陳便宜(漢書)
(云匡衡為少傅數年數上疏陳便宜及朝廷有政議傅經以對言多法義上以為任公卿補案師古曰任堪也)
(附)疏受辭禮閑雅(漢書云疏受為太子家令受好禮恭謹敏而有辭時宣帝置酒太子宫奉)
(觴上壽辭禮閑雅上甚驩說頃之拜受為太子少傅補)王丹德重當時(續漢書云王丹為太)
(子少傅謇謇正直德重當時)甄宇清靜少欲(東觀漢記云甄宇拜太子太傅清靜少欲常稱)
(老氏知足之分也)羊祜克己復禮(山濤啓事云少傅羊祜秉德尚義克己復禮又年尚少可)
(久于其事也)華廙得傅導之義(王晉書華廙遷太子少傅加散騎常侍動遵禮典甚得傅)
(導之義)周顗有不言之益(晉書周顗見前)子房雖疾卧傅太子(漢書)
(張良傳云漢十一年黥布反上自將而東羣臣居守皆送至霸上良疾強起至曲郵見上曰臣宜從疾甚楚人)
(剽疾願上慎毋與楚爭鋒因說上令太子為將軍監關中兵上謂子房雖疾強卧傅太子是時叔孫通已為太)
(傅良行少傅事補)巨源雖疾乘輦導入(王晉書山濤轉少傅年已七十表疾求退手詔)
(不聽尋講武于宣武場帝命乘輦導入其案濤時與盧欽論用兵之本以為不宜去州郡武備論甚精于時)
(咸以濤不學孫吳而闇與之合帝稱之曰天下名言也補)上疏歸道以書辭謝(後漢書云)
(桓榮為太子少傅以太子經學成畢上疏謝曰臣幸得侍帷幄執經連年而智學淺短無以補益萬分今皇太)
(子以聰叡之姿通明經義觀覽古今儲君副主莫能專精博學若此者也臣師道已盡皆在太子謹使掾臣汜)
(再拜歸道太子報書曰莊以童蒙學道九載而典訓不明無所曉識昔之先師謝弟子者有矣上則通達經旨)
(分明章句下則去家慕鄉求謝師門今蒙下列不敢有辭願君慎疾加餐重愛玉體補)表疾求退
手詔不聽(王晉書山濤見上)三世傅東宫談者歎美(晉書云薛兼為太子)
(少傅自兼祖綜父瑩至兼三世傅東宫談者美之榮案兼清素有器宇少與同郡紀瞻廣陵閔鴻吳郡顧會)
(稽賀循齊名號為五儁初入洛司空張華見而奇之曰皆南金也補)父子為師傅朝廷榮
焉(漢書疏廣見前)
太子詹事一百十九
詹事秦官(漢書百官表云詹事秦官也應劭注云詹省也給也臣瓉曰茂陵書詹事秩真二千石)
真二千石(見上)銀章青綬(晉令云詹事兩梁冠絳朝服銀章青綬)舊規領護
(晉令云詹事品第三舊規中領護)掌一宫事務(晉公卿禮秩云云)總司之任(晉起)
(居注云武帝以王恭為丹陽尹領太子詹事恭讓表曰今日王儲始建四方是式總司之任崇替所宜妙柬才)
(賢盡一時之勝補)彈肅一宫(王珉答徐邈書曰詹事彈肅一宫如尚書令中丞也)妙柬賢
才盡一時之勝(晉起居注王恭見上)竇嬰諫傳梁王(漢書竇嬰傳云孝景即位)
(以嬰為太子詹事帝弟梁孝王母竇太后愛之孝王朝因宴昆弟飲是時上未立太子酒酣上從容曰千秋萬)
(歲後傳王太后驩嬰引巵酒進上曰天下者高祖天下父子相傳漢之約也上何以得傳梁王太后由此憎嬰)
(補)孔霸經授太子(漢書云孔光父霸字次孺宣帝時以經授太子為詹事)卞壼裁
斷朝廷(干寳晉紀云卞壺遷太子詹事世稱壼裁斷朝廷實忠於事上也)王恭清操過
人(晉中興書云太原王恭為巾書令領詹事學問清操過人)
太子左右衛率一百二十
主門衛秩千石(如淳注漢書百官儀云衛率主門衛秋千石續漢百官表云衛率一人主門衛)
(士)舊規中領護(晉令云左右衛率品第五舊規中領護)秦始分置左右(晉公)
(卿禮秩云晉建置衛率令一人秦人也始分置左右率一人領兵各五千)率精兵四萬人(王晉書劉)
(卞為左衛率知賈后必害太子乃問張華曰初無所聞也案注未詳率兵事晉書卞本傳云卞為左衛率知)
(賈后廢太子之謀甚憂之以計干張華而不見用益以不平賈后親黨微服聽察外間頗聞卞言乃遷卞為輕)
(車將軍雍州刺史卞知言泄恐為賈后所誅乃飲藥卒補)將順匡救拾遺補闕(臧榮緒晉)
(書云徐邈為前衛率在東宫朝夕入見將順匡救拾遺補闕)侍衛威重宜得其才(山濤)
(啓事云左衛率缺侍衛威重宜得其才無疾患者)裴康裴楷並為名士(喬潭冀州記云)
(裴康字仲預楷字叔則並為名士至太子衛率)石崇孫尹皆其選也(山濤啟事云太子左)
(衛率缺石崇孫尹忠篤有文武皆其選也)道胤為黃門領(晉中興書郄恢字道胤為給事黃門)
(侍郎領太子右衛率)處默以博士為(晉書云吳隠字處默以太學國子博士為左衛率)徐
邈建元為前衛(又云徐邈建元中為太子前衛率子案邈為前衛率領本郡大中正授太經)
(帝謂邈曰雖未勅以師禮相待然不以博士相遇也古之帝王受經必敬自魏晉以來多使微人教授號為博)
(士不復尊以為師故帝有云邈莅官簡惠達于從政論議精密當時多諮禀之觸類辨釋問則有對舊疑歲辰)
(在夘此宅之左則彼宅之右何得俱忌于東邈以為太歲之屬自是遊神譬如日出之時向東皆逆非為藏體)
(地中也所注穀梁傳見重于時補)先民一時儁彦(臧晉書徐邈字先民姿性端雅六云)茂
仲動可觀探(荀氏家傳云悝字茂仲山濤舉為右衛率清和履正從容顧問動可觀探也)卞
郭可式遏邊境(晉中興書云卞郭除右衛率時胡賊侵逼淮泗中宗求可以式遏邊境者公卿)
(舉郭也)郄恢有蕃伯之望(晉中興書云郄恢領右衛率恢風神魁梧烈宗器之以為有蕃)
(伯之望擢為雍州刺史)
北堂書鈔卷六十五
