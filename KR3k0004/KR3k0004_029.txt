北堂書鈔卷二十九
唐虞世南撰
明陳禹謨補註
政術部
君道三臣術四
君道三
君天也(左氏)君地也(韓子)君舟也(孫卿子)君以出令(左氏)羣下歸
心(白虎通)衆才所歸(曹植賦序)萬物之機利害之轂(韓子)蓋之
如天容之如地(左氏)若冬日之陽夏日之隂(鄧祈書)尊天事
地(新序)敬小慎微(春秋繁露)以民為體樂從規諫(抱朴子)儼然
玄默(淮南子)居高視尊(尸子)君猶儀也儀正則形正君猶
盂也民猶水也盂圓則水圓神之主亶聰明民
思明君猶赤子之慕慈母一人被之而不襃萬人蒙
之而不褊(淮南子注曰襃大也蒙冐褊小也補)有德之君以樂樂民無德
之君以樂樂身(後漢臧宫傳詔報宮曰有德之君以所樂樂人無德之君以所樂樂身樂人者)
(其樂長樂身者不久而亡今國無善政灾變不息百姓驚惶人不自保而復欲遠事邊外乎補)能為上
者若緣木(家語)善用才者如濟海(管子)禮讓為國仁義為宅
(揚雄傳)牢籠天地彈壓山川(淮南子)仰順天道俯協地理(家語)
七恕以進善九思以防惡(桓範新書)一言倚而天下靡(車子)五
穀俱傷君無德也(京氏易五星占)
臣術四
間氣為臣和氣為人(春秋)在國曰市井之臣在野曰草莽
之臣行六正則榮犯六邪則辱預禁未然之前
使主超然立乎顯榮之處此聖臣也功成事立歸善於
君此良臣也夙興夜寐進賢不解此忠臣也明察幽見
成敗早防而救之此知臣也守公奉法不受賂遺此正
臣也身死國安不悔所行此直臣也安官貪禄與世
沉浮此具臣也偷合苟容與世為樂不顧其後害此
䛕臣也所欲進則明美隱惡所欲退則眀過匿美此
姦臣也内離骨肉之親外則妬亂朝廷此讒臣也
擅矯主命以自貴顯此賊臣也讒言以邪墜主不義
此亡國之臣也(以上並說苑)上臣事君以人中臣事君以身
下臣事君以貨(董子)有弗二心之臣憂國奉公之臣(東觀)
梁棟大臣(桓子)社稷之臣(春秋)輔弼之臣(漢書)鄂鄂之臣(漢書)智
嚢之臣殺身益君賢臣(新序)能臣(左氏)亂臣謀臣(魏志)
以道事君有諫無訕奉上(韋昭)歸美報上北面委
質無有二心(韓子)履冰執熱不得辭焉(抱朴子)有口不以私
言有目不以私視(韓子)有難不死出亡不送(晏子)不擇事而
安之(莊子)怠則張而相之臣哉鄰哉鄰哉臣哉為君
既不易為臣良獨難(魏文帝詩)
北堂書鈔卷二十九
