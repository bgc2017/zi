北堂書鈔卷九十三
唐虞世南撰
明陳禹謨補註
禮儀部
喪服三十四居喪三十五
奔喪三十六訃喪三十七
奪禮三十八
喪服三十四
小宗伯職辨吉凶之五服(周禮小宗伯職云辨吉凶之五服車旗宫室之禁鄭注云)
(五服王及公卿大夫士之服也)服術有六(禮大傳云服術有六一曰親親二曰尊尊三曰名四曰出)
(入五曰長幼六曰從服鄭注云術猶道也親親父母爲首尊尊君爲首名世母叔母之屬也出入女子嫁者及)
(在室者長幼成人及殤也從服若夫爲妻之父母妻爲夫之黨服)從服有六(禮大傳云從服有六)
(有屬從有徒從有從有服而無服有從無服而有服有從重而輕有從輕而重鄭注云屬從子爲母之黨也徒)
(從臣爲君之黨也從有而無公子爲其妻之父母從無而有公子之妻爲公子之外兄弟從重而輕夫爲妻之)
(父母從輕而重公子之妻爲其皇姑)以三爲五以五爲九(喪服小記云親親以三爲五以)
(五爲九上殺下殺旁殺而親畢矣鄭注云已上親父下親子三也以父親祖以子親孫五也以祖親高祖以孫)
(親玄孫九也殺謂親益疏者服之則輕)稱情立文以别貴賤(三年問云三年之喪何也)
(曰稱情而立文因以飾羣别親疎貴賤之節而弗可損益也故曰無易之道也鄭注云稱情而立文稱人之情)
(輕重而制其禮也羣謂親之黨也無易猶不易也)喪有四制變而從宜(喪服四制云喪)
(有四制變而從宜取之四時也有恩有理有節有權取之人情也)有恩(又云恩者仁也其恩厚者其服)
(重故爲父斬衰三年以恩制者也)有理(又云理者義也門内之治恩揜義門外之治義斷恩資於事父)
(以事君而敬同貴貴尊尊義之大者也故爲君亦斬衰三年以義制者也補)有節(又云節者禮也三日)
(而食三月而沐朞而練毁不滅性不以死傷生也喪不過三年苴衰不補墳墓不培祥之日鼓素琴告民有終)
(也以節制者也)有權(又云權者智也資於事父以事母而愛同天無二日土無二王國無二君家無二尊)
(以一治之也故父在爲其母齊衰期者見無二尊也杖者何也爵也三日授子杖五日授大夫杖七日授士杖)
(婦人童子不杖不能病也百官備百物具不言而事行者扶而起言而後事行者杖而起身自執事而後行者)
(面垢而已秃者不髽傴者不袒跛者不踊老病不止酒肉凡此八者以權制者也)再朞之喪
三年也朞之喪二年也(喪服小記)五月之喪二時也三月之
喪一時也(喪服小記)三年之喪天下之達喪也(曾子問鄭注云達謂自天)
(子至於庶人補)三年之喪天下之通喪也三年之喪人道至
文(三年問云三年之喪人道之至文者也夫是之謂至隆是百王之所同古今之所臺也未有知其所由來)
(者也)三年之喪雖貴遂服(漢晉春秋曰初文帝之崩也羊祜謂傅玄曰三年之喪雖貴遂)
(服自天子達而漢文除之毀禮傷義常以爲歎今上天縱至孝有曾閔之性雖奪其服而寔行喪禮喪禮行除)
(服何爲耶若因此革魏之薄而興先王之法以敦厚風俗垂之百代不亦美乎玄曰漢文以來世乃淺薄不能)
(行國君之喪因而除之數百年一旦復古恐難行也祜曰就不能使天下如禮且使主上遂服不猶善乎玄曰)
(若主上不除而下除此爲但有父子無君臣三綱之道虧矣補)方喪三年(檀弓云事君有犯而無隱)
(左右就養有方服勤至死方喪三年鄭注云勤勞辱之事也致謂戚容稱其服也方喪資於事父此以義爲制)
服勤三年(服問云成壙而歸不敢入處室居於倚廬哀親之在外也寢苫枕塊哀親之在土也故哭)
(泣無時服勤三年思慕之心孝子之至也人情之實也)至尊至親故爲加隆(白虎通云)
(三年之喪何二十五月以爲古民質痛於死者不封不樹喪期無數亡之則除後代聖人因天地萬物有終始)
(而爲之制以朞斷之父至尊母至親故加隆以盡孝子之恩恩愛至深加之則倍故再朞二十五月也)恩
深義重故爲之服(白虎通云弟子爲師服者弟子有君臣父子朋友之道也故生則尊敬而)
(親之死則哀痛之恩深義重故爲之隆服入則絰出則否)創鉅者日久痛甚者愈遲
(三年問云創鉅者日久痛甚者愈遲三年者稱情而立文所以爲至痛極也斬衰苴杖居倚廬食粥寢苫枕塊)
(所以爲至痛飾也)賢者俯就以盡其哀不肖企及不足傷性(祭統)
小功不稅(檀弓云曾子曰小功不税則是遠兄弟終無服也而可乎鄭注云據禮而言也日月已過)
(乃聞喪而服曰稅大功以上則然小功輕不服)制重哀輕(潘岳悼亡賦序云吾聞喪禮之在妻制重)
(而哀輕)天子絶朞(白虎通云天子爲諸侯絶朞何示同愛百姓明不獨親也)大夫降緦
(禮云朞之喪逹乎諸侯三年之喪達乎天子大夫降緦)爲父後者爲出母無服(喪服)
(小記鄭注云不敢以己私廢父所傳重之祭祀補)爲殤後者以其服服之(喪服小記)
(鄭注云言爲後者據承之也殤無爲人父之道以本親之服服之)兄弟之子猶子也盖
引而進之嫂叔之無服也盖推而遠之(檀弓云喪兄弟之子猶子也盖)
(引而進之嫂叔之無服也盖推而遠之也)妾爲君之長子與女君同(喪服小記鄭注)
(云不敢以恩輕輕服君之正統)女君死妾爲女君之黨服(雜記鄭注妾於女君之親)
(若其親然)舊君無服明不二君(孔叢子曰子思居衞魯穆公卒縣子使乎衞聞喪而服謂)
(子思曰子雖未臣魯父母之國也先君宗廟在焉奈何不服子思曰吾豈愛乎禮不得也縣子曰請問之答曰)
(臣而出國君不掃其宗廟則爲之服寄公寓乎是國而爲國服吾既無列於魯而祭在衞吾何服哉是寄臣而)
(服所寄之君則舊君無服明不二君之義也縣子曰善哉我未之思也補)同僚有服相友之
義(孔叢子曰秦莊子死孟武伯問於孔子曰古者同寮有服乎答曰然同寮有相友之義貴賤殊等不爲)
(同官聞諸老&KR0008;昔者虢叔閎夭太顚容宜生南宫括五臣同寮比德以贊文武及虢叔死四人者爲之服朋友)
(之服古之達理者行之也補案容宜生當作散宜生尚書孔注云散氏宜生名漢書古今人表女皇堯妃散宜)
(氏女當以散宜爲氏附)玉爲公錫衰(司服職云王爲三公六卿錫衰爲諸侯緦衰爲大夫士疑)
(衰其首服皆弁絰鄭玄注云君爲臣服弔服也鄭司農云錫麻之滑易者十五升去其半有事其布無事其縷)
(緦亦十五井去其半有事其縷無事其布疑衰十四升衰玄謂有事其縷衰在内無事其布衰在外疑之言擬)
(也擬於吉補)王爲諸侯緦衰(司服職云見上)王爲大夫疑衰(司服職云見上)
庶人國君服齊衰(白虎通庶人國君服齊衰三月)士妾有子而爲之緦
(喪服小記鄭注云士卑妾無男女則不服不别貴賤)弟子爲師爲之隆服(白虎通云見上)
夫子喪顔回若喪子無服(家語云門人疑所服夫子者子貢曰昔夫子之喪顔回也)
(若喪其子而無服喪子路亦然今請喪夫子如喪父而無服於是弟子皆弔服而加麻絰出有所之則不絰也)
服以飾情(白虎通云喪禮必制衰麻何以副意也服以飾情情貌相配中外相應故吉凶不同服歌)
(哭不同聲所以表中誠也)絰以代帶(白虎通云腰絰者以代紳帶也所以結之何思慕腸若結也必)
(再結之何明思慕無已補)杖以扶身(白虎通云所以必杖者孝子失親悲哀哭泣三日不食身體羸)
(病故杖以扶身明不以死傷生也)杖者輔病(儀禮喪服云苴杖竹也削杖桐也杖各齊其心皆下)
(本杖者何爵也無爵而杖者何擔主也非主而杖者何輔病也)苴杖竹也削杖桐也(喪服)
(小記孔穎達疏云此一經解喪服苴杖削杖也然杖有苴削異者苴者黯也夫至痛内結必形色外章心如斬)
(斫破貌必蒼苴所以衰裳絰杖俱備苴色也必用竹者以其體圓性直履四時不改明子爲父禮申痛極自然)
(圓足有終身之痛故也故斬而用之無所厭殺也削杖者削殺也削奪其貌不使苴也必用桐者明其外雖披)
(削而心本同也且桐隨時凋落故謂母喪示外被削殺服從時除而終身之心當與父同也補)喪冠不
緌(檀弓云喪冠不緌鄭注云去飾也)絰必再結(白虎通云見上)麻不絕本(喪服小記)
(云下殤小功帶澡麻不絶本詘而反以報之鄭注曰報猶合也下殤小功本齊衰之親其絰帶澡率治麻爲絰)
(帶不絶其本詘而上至要中合而糾之明親重也凡殤散絶垂)斬不緝末(釋名云絞帶絞麻緦爲帶)
(也三年之縗曰斬不緝其末直翦斬而已期曰齊齊齊也補)榛以爲笄(檀弓云南宫縚之妻之姑)
(之喪夫子誨之髽曰爾毋從從爾爾毋扈扈爾盖榛以爲笄長尺而總八寸鄭注曰南宫縚孟僖子之子南宫)
(閱也緫束髮垂爲飾齊衰之緫八寸)鬠笄用桑(儀禮士喪禮云鬠笄用桑長四寸纋中鄭注云桑之)
(爲言喪也用爲笄取其名也長四寸不冠故也纋笄之中央以安髮)箭笄終三年(喪服小記鄭注)
(曰亦於喪所以自卷持者有除無變)惡笄以終喪(喪服小記云齊衰惡笄以終喪鄭注云笄所以)
(卷髮帶所以持身也婦人質於喪所以自卷持者有除無變)斬衰之葛與齊衰之麻
同(喪服小記云鄭注云絰之大俱七寸五分寸之一帶五寸二十五分寸之十九)齊衰之葛與
大功之麻同(喪服小記鄭注云絰之大俱五寸二十五分寸之十九帶四寸百二十五分寸之七)
(十六)除喪者先重者易服者易輕者(喪服小記鄭注云先重者謂練男子除乎)
(首婦人除乎要易輕者謂大喪既虞卒哭而遭小喪也易喪服男子易乎帶婦人易乎首)
居喪三十五
喪紀之容(周禮保氏職云掌諫王惡而養國子以道乃教之六儀一曰祭祀之容二曰賓客之容三)
(曰朝廷之容四曰喪紀之容五曰軍旅之容六曰車馬之容鄭注云喪紀之容纍纍顛顛也)齊斬之
情(檀弓云穆公之母卒使人問於曾子曰如之何對曰申也聞諸申之父曰哭泣之哀齊斬之情饘粥之食)
(自天子達鄭注云子喪父母尊卑同也)喪禮唯哀爲主(問喪云喪禮唯哀爲主矣女子哭泣)
(悲哀擊胷傷心男子哭泣悲哀稽顙觸地無容哀之至也)喪致其哀(孝經云孝子之事親也居則致)
(其敬養則致其樂病則致其憂喪則致其哀祭則致其嚴五者備矣然後能事親鄭注云擗踊哭泣盡其哀情)
以盡其哀(禮祭統云所以御三年何復父母之恩也夫三年之後飢能索食寒能索衣聖人量時制)
(服於中賢者俯而就之以盡其哀不肖者企而及之不足傷性也)顔色稱其情戚容稱
其服(禮雜記云子貢問喪子曰敬爲上哀次之瘠爲下顔色穪其情戚容稱其服)喪容纍纍
(禮記玉藻鄭注云贏&KR0629;也)喪容顚顚(周禮保氏職云見上)三年之喪如斬朞之
喪如剡(雜記云縣子曰三年之喪如斬朞之喪如剡鄭注云言其痛之惻怛有淺深也)斬衰三
日不食齊衰二日不食(間傳云斬衰三日不食齊衰二日不食大功三不食小功緦麻)
(再不食此哀之發於飲食也)斬衰貌若苴齊衰貌若枲(間傳云斬衰貌若苴齊衰)
(貌若枲大功貌若止小功緦麻容貌可也此哀之發於容體者也鄭注云有大憂者面必深黑止謂不動於喜)
(樂之事)斬衰之哭往而不反齊衰之哭若往而反(間傳云斬衰之)
(哭若往而不反齊衰之哭若往而反大功之哭三曲而偯小功緦麻哀容可也此哀之發於聲音者也鄭注云)
(三曲一舉聲而三折也偯聲於從容也)斬衰唯而不對齊衰對而不言(間傳)
(云斬衰唯而不對齊衰對而不言大功言而不議小功緦麻議而不及樂此哀之發於言語者也鄭注云議謂)
(陳說非時事也)齊衰之喪居堊室大功之喪寢有席(間傳云齊衰之喪居)
(堊室芐翦不納大功之喪寢有席小功緦麻床可也此哀之發於居處者也)大功不食醢醬
小功不飲醴酒(間傳云父母之喪不食菜果大功之喪不食醯醬小功緦麻不飲醴酒此哀之)
(發於飲食者也)小功緦麻哀容可也(間傳見上)小功緦麻容貌可也
(間傳見上)哭父之黨於廟母妻之黨於寢(奔喪云哭父之黨於廟母妻之黨於)
(寢師於廟門外朋友於寢門外所識於野張帷鄭注云黨諸族類無服者也逸奔喪禮曰哭父族與母黨於廟)
(妻之黨於寢朋友於寢門外壹哭而已不踊言壹哭而已則不爲位矣)朋友寢門外所知
哭野(檀弓云孔子曰兄弟吾哭諸廟父之友吾哭諸廟門之外師吾哭諸寢朋友吾哭諸寢門之外所知)
(吾哭諸野鄭注云别輕重也)始死充充如有窮既殯瞿瞿如有求(又云)
(始死充充如有窮既殯瞿瞿如有求而弗得既葬皇皇如有望而弗至鄭注云皆憂悼在心之貌也求猶索物)
水漿不入口七日(又云曾子謂子思曰伋吾執親之喪也水漿不入於口者七日子思曰先)
(王制禮也過之者俯而就之不至焉者跂而及之故君子之執親之喪也水漿不入口者三日杖而后能起鄭)
(注云爲曾子言難繼以禮抑之)水漿不入口三日(間傳云親始死惻怛之心痛疾之意水漿)
(不入口三日不舉火故鄰里爲之糜粥以飲食之)其往也如慕其反也如疑(檀弓)
哀至則哭(禮云已殯出中門之外居倚廬寢苫枕塊不脱絰帶哭泣無常葬疏食水飲哀至則哭)
哭何常聲(雜記云曾申問於曾子曰哭父母有常聲乎曰中路嬰兒失其母焉何常聲之有)哭
踊無節(檀弓曰弁人有母死而孺子泣者孔子曰哀則哀矣而難爲繼也夫禮爲可傳也爲可繼也故)
(哭踊有節鄭注云此誠哀言聲無節也)設菰廬(王肅喪服要記云魯哀公葬父孔子問曰寧設菰廬)
(乎哀公曰菰廬起太伯太伯出奔聞召公崩還赴喪故作菰廬)哭踊有節(檀弓見上)口不甘
味身不安美(問喪云夫悲哀在中故形變於外也痛疾在心故口不甘味身不安美也)禮無
容言不文(孝經云孝子之喪親也哭不偯禮無容言不文服美不安聞樂不樂食旨不甘此哀戚之)
(情也鄭注云禮無容觸地無容言不文不爲文飾)讀喪禮(曲禮云居喪未葬讀喪禮既葬讀祭禮喪)
(復常讀樂章居喪不言樂祭祀不言凶鄭注云爲禮各於其時)不遺人(雜記云喪者不遺人人遺之雖)
(酒肉受也從父昆弟以下既卒哭遺人可也)不慮居(檀弓云喪不慮居爲無廟也毁不危身爲無後)
(也鄭注云慮居謂賣舍宅以奉喪危身謂憔悴將滅性)公門說齊衰(檀弓)有疾則食
肉飲酒必有草木之滋焉(檀弓云曾子曰喪有疾則食肉飲酒必有草木之滋焉以)
(爲薑桂之謂也鄭注云增以香味爲其疾不嗜食)七十衰麻在身(曲禮云五十不致毁六十)
(不毁七十唯衰麻在身飲酒食肉處於内)童子不杖不菲(雜記云童子哭不偯不踊不杖不菲)
(不廬)練而慨然祥而廓然(檀弓云)小祥食菜果大祥有醯醬
(間傳云父母之喪既虞卒哭疏食水飲不食菜果朞而小祥食菜果又期而大祥有醯醬中月而禫禫而飲醴)
(酒)大連善居喪(雜記云孔子曰少連大連善居喪三日不怠三月不懈期悲哀三年憂東夷之)
(子也鄭注曰言其生於夷狄而知禮也怠惰也懈倦也)高宗三年不言(檀弓云子張問曰書)
(云高宗三年不言言乃讙有諸仲尼曰胡爲其不然也古者天子崩王世子聽於冢宰三年)子皋泣
血三年(檀弓云高子皋之執親之喪也泣血三年未嘗見齒君子以爲難)弁人而孺子
泣者(檀弓見土)子思之哭嫂也爲位(檀弓鄭注云善之也禮嫂叔無服)
奔喪三十六
始聞親喪哭答使者(奔喪云奔喪之禮始聞親喪以哭答使者盡哀問故又哭盡哀鄭注)
(云親父母也以哭答使者驚怛之哀無辭也)聞兄弟喪哭對可也(雜記云凡異居始聞)
(兄弟之喪惟以哭對可也鄭注云惻怛之痛不以辭言爲禮也補)問故又哭(奔喪鄭注云問故問)
(親喪所由也雖非父母聞喪而哭其禮亦然也)成服而后行(奔喪云若未得行則成服而后行鄭)
(注曰謂以君命有爲者也成喪服得行則行)曰行百里不以夜行(奔喪鄭注曰雖有哀)
(戚猶避害也晝夜之分别於昏明哭則遂行者不爲位也)見星而行見星而舍(奔喪)
(鄭注曰侵晨冒昏彌益促也曾子問云見星而行唯罪人與奔父母喪者乎)見星而行見
星而止(祭統云奔父母之喪不避晝夜齊衰喪見星而行見星而止)望其國竟哭(奔喪)
(都注曰斬衰者也自是哭且遂行)過國至竟哭(奔喪過國至竟哭盡哀而止哭辟市朝鄭注云)
(感此念親辟市朝爲驚衆也)齊衰望卿而哭大功望門而哭(奔喪云齊衰望)
(鄉而哭大功望門而哭小功至門而哭緦麻即位而哭鄭注云奔喪哭親疎遠近之差也)奔喪不及
殯先之墓(奔喪云奔喪不及殯先之墓北面坐哭盡哀主人之待之也即位於墓左婦人墓右成踊)
(盡哀括髮即主人位絰絞帶哭成踊拜賓反位我踊相者告事畢鄭注云主人之待之謂在家者也哭於墓謂)
(父母惻怛告事畢者於此後無事也)齊衰以下不及殯先之墓(奔喪云齊衰以下不)
(及殯先之墓西面哭盡哀免麻于東方即位與主人哭成踊襲有賓則主人拜賓送賓賓有後至者拜之如初)
(相者告事畢鄭注云不北面者亦統於主人不言袒言襲者容齊衰親者或袒可)行命出使臨
在軍旅雖哀不奔可也(祭綂)
訃告三十七
寡君不祿(雜記云君訃於他國之君曰寡君不祿敢告於執事夫人曰寡小君不祿太子之喪曰寡)
(君之適子某死)小君不祿(雜記見上)君之適子某死(雜記見上)君之臣某
死(雜記云凡訃於其君曰君之臣某死鄭注云赴至也臣死其子使人至君所告之)君痛於臣
子(白虎通云臣死亦赴告於君何此君哀痛於臣子也欲聞之加賻賵之禮補)臣子哀痛(白虎)
(通云天子崩訃告諸侯何緣臣子喪君哀痛憤懣無能不告語人者也諸侯欲聞之又當持土地所出以供喪)
(事補)使臣歸珪(白虎通云諸侯薨使臣歸瑞珪於天子何諸侯以瑞珪爲信今死矣嗣子諒闇三年)
(之後當乃更爵命故歸之推讓之義也)加賻賵禮(白虎通見上)持土地出以供
喪事(白虎通見上)使大夫弔之追遠重終(白虎通云天子聞諸侯薨哭之何慘)
(怛發中哀痛之至也使大夫弔之追遠重終之義也)
奪禮三十八
卒哭金革無避(禮記曾子問云子夏曰三年之喪卒哭金革之事無避也者禮與初有司與孔)
(子曰夏后氏三年之喪既殯而致事殷人旣葬而致事記曰君子不奪人之親亦不可奪親也此之謂乎子夏)
(曰金革之事無避也者非與孔子曰吾聞之老聃曰昔者魯公伯禽有爲爲之也今以三年之喪從其利者吾)
(弗知也鄭注云疑有司初使之然致仕還其職位於君也伯禽有徐戎作難喪卒哭而征之急王事也)已
練可以弁冕(公羊傳云古者臣有大喪則三年不呼其門也練可以弁冕服金革之事君使之非)
(也臣行之禮也閔子要絰絰而服事即而曰若此乎古之道不即人心退而致仕孔子盖善之也何休注曰已)
(練可以弁冕此說時衰正失非謂禮當然也弁禮所謂皮弁爵弁也皮弁武冠爵弁文冠加旒曰冕主所以入)
(宗廟服金革之事謂以兵事使之君使之非古道也臣順爲命亦禮也補)趙熹遭憂遣使釋
服(東觀漢記云趙熹遭母憂上疏乞身行喪禮顯宗不許遣使者爲釋服賞賜恩寵甚渥案熹内典宿衞)
(外幹宰職正身立朝未嘗懈惰及帝崩復典喪事再奉大行禮事修舉肅宗即位進爲太傅補)桓焉行
喪詔使即拜(東觀漢記云桓焉爲太傅以母憂自乞聽以大夫行喪踰年詔使賜牛酒奪服即拜)
(光禄大夫遷太常)丞相起視事不敢踰制(漢書云翟方進爲丞相遭後母憂既葬三)
(十六日除服起視事以爲身備漢相不敢踰國家之制案師古注曰漢制自文帝遺詔之後國家遵以爲常)
(大功十五日小功十四日緦麻七日方進自以大臣故云不敢踰制補)詔齎賜奪情不令
追服(後漢書曰耿恭征䟽勒時母卒及還追行喪制有詔使五官中郎將齎賜牛酒釋服奪情不令追服)
(續補)
北堂書鈔卷九十三
