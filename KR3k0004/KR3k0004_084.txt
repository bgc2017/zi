北堂書鈔卷八十四
唐虞世南撰
明陳禹謨補註
禮儀部五
冠十婚姻十一
冠十
冠者禮之始嘉事之重(禮冠義篇)二十弱冠(曲禮)十五而冠(左傳)
(云襄公九年晉會諸侯伐鄭公送晉侯晉侯以公宴于河上問公年季武子對曰會於沙隨之歲寡君以生晉)
(侯曰十二年矣是謂一終一星終也國君十五而生子冠而生子禮也君可以冠矣大夫盍為冠具武子對曰)
(君冠必以祼享之禮行之以金石之樂節之以先君之祧處之今寡君在行未可具也請及兄弟之國而假備)
(焉晉侯曰諾公還及衛冠于成公之廟假鐘磬焉禮也補)筮日筮賓(禮冠義云古者冠禮筮日筮賓)
(所以敬冠事)令月吉日(應亨贈四王冠詩云令月維吉日盛服加元首人咸飾其容鮮能離塵垢)
冠於阼以著代(禮冠義云冠於阼以著代也醮于客位三加彌尊加有成也鄭注云阼謂主人)
(之北也適子冠於阼若不醴則醮用酒於客位敬而成之也)行之廟以尊事(又云古者重冠)
(故行之于廟行之于廟者所以尊重事尊重事而不敢擅重事不敢擅重事所以自卑而尊先祖也)三加
彌尊喻其志也(禮郊特牲云三加彌尊喻其志也鄭注云始加緇布冠次皮弁次爵弁冠益尊)
(則志益大也)醮于客位加有成也(禮冠義見上)奠摯於君(又云玄冠玄端)
(奠摯於君鄭注云服玄冠玄端異於朝也)必以金石之樂(左傳見前)則有司過之
史(大戴禮太子既冠成人免於傅保則有司過之史有虧膳之宰太子有過史必書之)冠而字之
敬其名也(禮郊特牲鄭注曰重以未成人之時呼之)冠而字之成人之道(禮冠)
(義云已冠而字之成人之道也鄭注云字所以相尊也)見於母母拜之(又曰見于母母拜之)
(見于兄弟兄弟拜之成人而與為禮也補)見於兄兄拜之(見上)容體正顔色齊
(又云冠而后服備服備而后容體正顔色齊辭令順鄭注云言服未備者未可求以三始也童子之服采衣紒)
(補案三始言人為禮以正容體顔色齊辭令順以此三者為始附)棄爾幼志順爾成德
(儀禮冠禮篇云始加祝曰令月吉日始加元服棄爾幼志順爾成德壽考維祺介爾景福)帝加元服
大赦天下(後漢書云孝靈帝建寧四年正月帝加元服大赦天下賜公卿以下各有差唯黨人不赦)
(補)皇太子冠賜帛赦徒(漢書宣帝五鳳元年皇太子冠賜丞相以下帛赦徒作杜陵)
婚姻十一
婚禮萬世之始也(禮郊特牲云夫婚禮萬世之始也取於異姓所以附遠厚别也鄭注云同)
(姓或取多相䙝也)婚禮合二姓之好(婚禮云婚禮者將合二姓之好上以事宗廟而下以)
(繼後世也)謀合異類使和成者(周禮地官媒氏職鄭注云某合異類使和成者又云今)
(齊人名麴麩曰媒補)繼先聖之後為宗廟之主(禮哀公問云冕而親迎不已重乎孔)
(子曰合二姓之好以繼先聖之後以為宗廟社稷之主君何為已重乎)成男女之别立夫
婦之義(禮婚義云婚禮者所以成男女之别立夫婦之義也男女有别而後夫婦有義夫婦有義而後)
(父子有親父子有親而後君臣有正故曰婚禮者禮之本也)敬章别也(禮郊特牲云執摯以相見)
(敬章别也鄭注云言不敢相䙝也摯所奠鴈也)婚禮不賀(禮郊特牲云婚禮不賀人之序也鄭注云)
(序猶代也謹案所以不賀者有相代之義也)取婦之家三日不舉樂(禮曾子問云取)
(婦之家三日不舉樂思嗣親也鄭注曰重時變也)嫁女之家三夜不息燭(又云嫁女)
(之家三夜不息燭思相離也鄭注云親骨肉也)男女待禮而成(毛詩云綢繆束薪三星在天毛)
(傳云綢繆猶纏綿也三星參也在天謂始見東方也男女待禮而成若薪芻待人事而後束也三星在天可以)
(嫁娶矣補)男女以禮相求(毛詩草蟲篇云喓喓草蟲趯趯阜螽毛傳云喓喓聲也草蟲常羊也)
(趯趯躍也阜螽蠜也卿大夫之妻待禮而行隨從君子鄭箋云草蟲鳴阜螽躍而從之異種同類猶男女嘉時)
(以禮相求呼補案李巡云螽蝗子也蠜音煩附)四者備而後娶(穀梁傳云公如齊納幣納幣大)
(夫之事也禮有納采有問名有納徵有告期四者備而後娶禮也公之親納幣非禮也故譏之)物禮不
備必死不往(列女傳曰召南申女許嫁而夫家禮不備而欲迎之女曰夫家輕我一物不備一禮)
(不具守節持義必死不往)取妻如之何必告父母(毛詩南山篇傳云必告父母廟鄭箋)
(云取妻之禮議于生者卜于死者此之謂告補)取妻如之何匪媒不得(鄭箋云此言取)
(妻必待媒乃得也補)仲春成婚(周禮媒氏職云仲春之月令會男女鄭注云仲春隂陽交以成婚禮)
(順天時也)霜降送女(董仲舒論云聖人以男女隂陽其道同類天道向秋冬而隂氣結向春夏而隂)
(氣去故曰霜降而送女冰泮而止殺)嫁娶皆以秋冬(聖證論云嫁娶古人皆以秋冬)行事
必用昏昕(儀禮昏禮篇云行事必用昏昕鄭注云用昕使者用昏壻也按賈公彦疏云用昕使者)
(謂男氏使向女家納采問名納吉納徵請期五者皆用昕昕即明之始君子舉事尚早故用朝旦也用昏壻者)
(謂親迎時也補)男女以正婚姻以時(毛詩桃夭序云傳曰三十之男二十之女不待禮會)
(而行之謂期盡之法則男女以正謂男未三十女未二十也補)柔上剛下(易咸卦云咸亨利貞取女)
(吉彖曰咸感也柔上而剛下二氣感應以相與相案易疏云艮剛而兌柔若剛自在上柔自在下則不交感)
(无由得通今兌柔在上而艮剛在下是二氣感應以相授與所以為咸亨也補)得偶為合(周禮媒氏)
(職云掌萬民之判鄭注云判半也得偶為合主合其半成夫婦也)有待而行(易歸妹象云愆期之)
(志有待而行也)競赴良時(張華云方今歲在己巳將次四仲婚姻者競赴良時粲麗之觀相繼於路)
(嫁娶之會不乏乎目乃作感婚賦曰窈窕初茂玉質始盛容華外豐心神内正接軫連騎隠隠習習充街塞里)
(暉曜城邑補案曹植感婚賦云陽氣動兮淑清百卉鬱用兮含英春風起兮蕭條蟄蟲出兮悲鳴顧有懷兮妖人)
(搔首兮屏營附)投心委命(傅文樂府雜歌曰男當進田女適人投心委命誰受身)自家而
出(方言云自家而出謂之嫁)因夫而成(白虎通云婚姻者何謂也昏時行禮故謂之婚也婦人因)
(夫而成故曰因)眷以嘉姻(潘岳懷舊賦云余總角而獲見承戴侯之清塵名余以國士眷余以嘉姻)
十二而娶(淮南子云禮三十而娶文王十五而生武王非法也歲星十二歲而周天天道一備故國)
(君十二歲而冠冠而娶十五而生子重國嗣不從古制也補)三十而室(韓子云齊桓公微服以游)
(見人有年老而自養者公問其故對曰臣有子五人家貧無以妻之使傭未及反公歸以告管仲管仲曰畜積)
(有腐棄之財而民飢餓宫中有怨女而民無妻公曰善乃出宫中婦女而嫁之因下令曰丈夫三十而室女子)
(十五而嫁補)十五許嫁笄而禮之(儀禮婚禮鄭注云婦人年十五許嫁笄而禮之著纓)
(明有一繫也蓋以五色為之)十五許嫁有適人道(家語云男子三十而冠有成父之端)
(女子十五而許嫁有適人之道)牲用魚芼以蘋藻(禮昏義云教成祭之牲用魚芼以蘋藻鄭)
(注云魚蘋藻皆水物隂類也魚為俎實蘋藻為菜羹祭無牲牢告事耳非正祭也)于以采蘋南
澗之濱(毛詩采蘋篇云于以采蘋南澗之濱于以采藻于彼行潦補案鄭箋云古者婦人先嫁三月祖)
(廟未毀教于公宫祖廟既毀教于宗室教以婦德婦言婦容婦功教成之祭牲用魚芼用蘋藻所以成婦順也)
(此祭女所出祖也法度莫大于四教是又祭以成之故舉以言焉蘋之言賓也藻之言澡也婦人之行尚柔順)
(自潔清故取以為戒補)于以采藻于彼行潦(見上)女無二歸男有再
聘(潘岳答摯虞新婚云先王之禮隨時為正女無二歸男有再聘)一與之齊終身不改
(禮郊特牲云壹與之齊終身不改故夫死不嫁鄭注云齊或為醮)鹿皮為禮(古史攷云嫁娶以鹿)
(皮為禮)皮帛可制(儀禮婚禮云皮帛必可制鄭注云皮帛儷皮束帛也)兩者欲其配
合十象五行(周禮媒氏職云凡嫁子娶妻入幣純帛無過五兩鄭注云納幣用緇婦人隂也凡於)
(娶禮必用其類五兩十端也必言兩者欲得其配合之名十者象五行十日相成也)穀圭天子以
聘女(周禮考工記云穀圭七寸天子以聘女鄭注云納徵加於束帛)大璋諸侯以聘女
(又云大璋諸侯以聘女鄭注云亦納徵加於束帛也大璋者以大璋之文飾也)一娶九女(白虎通云)
(天子諸侯一娶九女者何重國廣繼嗣也地有九州承天之施無所不生也娶九女亦足以成君施也補公羊)
(云諸侯娶一國則二國往媵之以姪娣從之姪者何兄之子也娣者何女弟也)聘以萬金(漢舊儀云)
(皇帝聘皇后以金萬斤)納采用鴈(儀禮昏禮云納采用鴈鄭注云將欲與彼合昏姻必先使媒氏)
(下通其言女許之乃後使人納為擇之禮用鴈為摯者取其順隂陽往來也)執鴈問名(又云執鴈)
(請問名鄭注云問名者將歸卜其吉凶)納吉(儀禮昏禮云納吉用鴈鄭注卜于廟得吉兆復使使往告)
(吉也婚姻之事於是定)納徵(白虎通云納徵用玄幣故不用鴈也)請期用鴈(儀禮昏禮云請)
(期用鴈鄭注云陽倡隂和期日宜由夫家來也夫家必先卜之得吉乃使使者往辭)委禽奠鴈(崔駰)
(婚禮文曰載納嘉贄内結鞶褵委禽奠鴈配以鹿皮補)戒曰謹慎(穀梁傳云齊侯送姜氏于讙禮)
(送女父不下堂母不出祭門諸母兄弟不出闕門父戒之曰謹慎從爾舅之言母戒之曰謹慎從爾姑之言諸)
(母般申之曰謹慎從爾父母之言送女踰境非禮也補)送不下堂(見上)親結其褵(國風)
(東山篇云親結其縭九十其儀補案毛傳云縭婦人之褘也母戒女施衿結帨九十其儀言多儀也附)施
衿結帨(皇甫謐女怨詩曰施衿結帨三命丁寧)冕而親迎(禮哀公問見前)御輪三
周(婚禮云壻執鴈入揖讓升堂再拜奠鴈蓋親受之於父母也降出御婦車而婿授綏御輪三周先俟于門)
(外婦至壻揖婦以入)揖婦以入(見上)之子于歸百兩御之(毛詩鵲巢篇傳云百)
(兩百乘也御迎也諸侯之子嫁於諸侯送御皆百乘也)執鴈而入(禮婚義見上)棄我舊
廬爰適他館(皇甫謐詩云云)言秣其馬(毛詩江漢篇云之子于歸言秣其馬傳云秣養)
(也六尺以上曰馬之子是子也)皇駁其馬(毛詩東山篇云之子于歸皇駁其馬傳云黃白曰皇駵白)
(曰駁鄭箋謂始嫁時車服盛也)祁祁如雲(大雅韓侯篇云諸娣從之祁祁如雲韓侯顧之爛其盈門)
(毛傳云祁祁徐靚也如雲言衆多也諸侯一取九女二國媵之諸娣衆妾也顧之曲顧道義也鄭箋云媵者必)
(娣姪從之獨言娣者舉其貴者爛粲然鮮明且衆多之貌補)其從如水(毛詩敝笱篇云齊子歸止)
(其從如水傳云如水諭衆也)共牢而食合卺而酳(禮婚義云共牢而食合卺而酳謹案)
(共牢是用一牲合卺是取一瓢)四爵合卺(儀婚禮云四爵合卺鄭注云卺破匏也四爵兩卺凡六為)
(夫婦各三酳一升曰爵)三王陶匏(郊特牲云三王作牢用陶匏鄭注云太古無共牢之禮三王之)
(世作之而用太古之器重夫婦之始也)腶脩以見(禮婚義云婦執笲棗栗腶脩以見謹案婦見舅)
(姑之禮笲竹器盛棗栗者也)饋以特豚(又云舅姑入室婦以特豚饋明婦順也鄭注云以饋明婦)
(順者供養之禮主于孝順也)成婦禮明婦順(見上)辭父母(丁儀寡婦賦云惟女子之)
(有行信異代之彝倫辭父母而言歸奉君子之清塵又曰如懸蘿之附松云云)遠兄弟(毛詩云女子有)
(行遠父母兄弟鄭箋云行道也婦人有出嫁之道遠於親親故禮緣人情使得歸寧)執巾櫛(左傳云晉)
(太子圉為質于秦將逃歸謂嬴氏曰與子歸乎對曰子執晉太子而辱于秦子之欲歸不亦宜乎寡君使婢子侍)
(巾櫛以固子也從子而歸棄君命也不敢從亦不敢言杜注曰嬴氏秦所妻子圉懷嬴也婢子婦人之卑稱也)
備掃灑(曲禮云納女於天子曰備百姓於國君曰備酒漿於大夫曰備掃灑鄭注云納女猶致女也壻)
(不親迎則女之家遣人致之此其辭也姓之言生也天子皇后以下百二十人廣子姓也酒漿掃灑賤婦人之)
(職也)去君子之清宇(曹植愍志賦序云或人有好鄰人之女者時無良媒禮不成焉彼女遂行)
(適人有言之于予者予心感焉乃作賦曰竊托音于往昔迄來春之不從思同遊而無路情壅隔而靡通哀莫)
(哀于永絶悲莫悲于生離豈良時之難俟痛予質之日虧登高樓以臨下望所歡之攸居去君子之清宇歸小)
(人之蓬廬欲輕飛而從之迫禮防之我拘補)奉君子之清塵(曹植出婦賦云以才薄之陋質)
(奉君子之清塵承顔色以接意恐疎賤而不親悅新婚而忘妾哀愛惠之中零遂摧頽而失望退幽屏于下庭)
(痛一旦而見棄心忉忉以悲驚衣入門之初服背床室而出征攀僕御而登車左右悲而失聲嗟怨結而無訴)
(乃愁苦以長窮恨無愆而見棄悼君施之不終補)温如蒲葦固以膠漆(崔駰婚禮文云)
承慶雲之光覆(潘岳寡婦賦云伊女子之有行兮爰奉嬪于高族承慶雲之光覆荷君子之惠)
(渥補)如懸蘿之附松(丁儀寡婦賦見前)得壻如龍(楚國先賢傳云孫儁與李元禮)
(俱娶太尉桓焉女時人謂桓叔元兩女俱乘龍言得壻如龍也)委軀貴戚(曹植愍志賦云委薄軀于)
(貴戚奉公子之裳衣)娶于塗山(尚書)求后于齊(左傳靈王求后于齊齊侯問對于晏桓子)
(桓子對曰先王之禮辭有之天子求后于諸侯諸侯對曰夫婦所生若而人妾婦之子若而人無女而有姊妹)
(及姑姊妹則曰先守某公之遺女若而人齊侯許昏王使隂里結之補案隂里周大夫結成也附)必宋
之子(毛詩衡門篇云豈其食魚必河之鯉豈其取妻必宋之子鄭箋云子宋姓也補)
北堂書鈔卷八十四
