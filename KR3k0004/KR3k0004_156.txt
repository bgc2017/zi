北堂書鈔卷一百五十六
唐虞世南撰
明陳禹謨補註
歲時部四
冬至篇二十四寒篇二十五
熱篇二十六豐稔篇二十七
凶荒篇二十八
冬至二十四
冬至隂之復也(易象云雷在地中復先王以至日閉關商旅不行后不省方註曰方事也冬至)
(隂之復也夏至陽之復也故為復則至于寂然大靜先王則天地而行者也動復則靜行復則止事復則無事)
(也)斗指子為冬至(孝經疏云斗指子為冬至有三義一者隂極之至二者陽氣始至三者日)
(行南至故謂之至補)一隂下藏一陽上舒(史記云冬至則一隂下藏一陽上舒)隂氣
去陽氣生(易通卦驗云冬至晷長一丈三尺隂氣去陽氣生也)陽氣動(孝經援神契云冬至)
(陽氣動也)太隂奮於上青陽萌於下(易通卦驗)日短星昴(書云日短星昴)
(以正仲冬)日在外衡(孝經緯云日在外衡牽牛之初冬至之日)黃鍾以應(揚雄太玄經云)
(調律者截竹為管蘆莩為灰列之九門之内漠然無動寂然無聲微風不起纖塵不形冬至夜半黃鍾以應)
晷景鍾律(續漢書云天子常以冬夏至日御前殿合八能之士陳八音聽樂均度晷景候鍾律權土)
(炭傚陰陽也)菖蒲生(吕氏春秋云冬至後五旬十日菖蒲生菖者百卉之先生者也註曰菖蒲水草)
(也)射干生(易通卦驗云冬至射干生麋角解)鵲始巢(淮南子曰冬至鵲始巢)致鬼
神(周禮云以冬至日致天神人鬼)獻履襪(魏曹植獻履襪表云伏見舊儀國家冬至獻履貢襪所以)
(迎福踐長補日案崔駰襪銘有建子之月助養元氣之事陽升于下永于天長履景福至千億年後魏崔浩)
(女儀云近古婦人常以冬至日進履襪于舅姑踐長至之義也酉陽雜俎云北朝婦人常以冬至日進襪及鞾)
(附)擊磬石(淮南子云冬至衣黑采擊磬石補)脩邊境完要塞(又曰冬至之日命司)
(徒行積聚脩城郭警門閭脩楗閉慎管鑰固封璽脩邊境完要塞)繕宫殿封倉庫(京房易妖)
(占云冬至繕宫殿封倉庫)君子安身百官絶事(續漢書云冬至前後君子安身靜體百官)
(絶事不聽政擇吉辰而後省事)添線(歲時記云晉魏間宫中以紅線量日影冬至後日添長一線續補)
從樂(易通卦驗云冬至之始人主與羣臣左右從樂五日天下之衆亦家從樂五日為迎日至之禮註云)
(從就也續補)書雲(左傳云僖公五年辛亥朔日南至公既視朔遂登觀臺以望而書禮也凡分至啓閉)
(必書雲物為備故也續補)迎日(史記云黃帝得寳鼎宛朐問于鬼臾區對曰黃帝得寶鼎神策是歲己酉)
(朔旦冬至得天之紀終而復始于是黃帝迎日推策後卒二十歲復朔旦冬至續補)豆粥(歲時記云共工)
(氏有不才子以冬至日死為人厲畏赤豆故作粥禳之續補)黍糕(崔實四民月令云冬至之日薦黍糕)
(先薦玄冥以及祖襧其進酒肴及謁賀君師耆老如正日續補)駿狼(淮南子云冬至在駿狼之山續補)
養犬(四民月令云冬至五日買白犬養之以供祖續補)數日驗歲(淮南子云以冬至日數至)
(來歲正月朔日五十日者民食不足不滿五十日者減一升有餘則日日益一升四時纂要云此占最有據也)
(續補)天竺冬至(西域諸國志云天竺十一月十六日為冬至則麥秀十二月十六日為臘則麥熟續)
(補)
寒二十五
天道有寒(五經通義云寒暑和合以成歲也故易日月運行一寒一暑乾道成男坤道成女)地
冽為寒(黃帝素問)火見清風戒寒(國語云火見而清風戒寒清風至而脩城郭)日
在牽牛則寒(五經通義云日在牽牛則寒在東井則暑牽牛宿外遠人故寒東井宿内近人故温)
熱生寒(太玄經云陽不極則隂不萌隂不極則陽亦不牙極寒生熱極熱生寒信道致詘詘道致信補)
冬德寒(吕氏春秋云冬之德寒寒生不信其地不成剛地不成剛則凍閉不開天地之大四時之化而)
(猶不能以不剛成物又况人乎)黍谷地寒(劉向别錄云燕有黍谷地美而寒)不周地寒
(括地圖云不周之國地寒)龍涸常寒(沙州記云六月二十六日發龍涸晝夜肅肅常寒不復得脫𥜗)
(袴將從七十二人面盡黎黑口唇青□補)朔方之寒(尸子云朔方之寒冰厚六尺)雲南特
寒(漢書云雲南郡有點蒼山特寒四月五月中猶積雪皓然)凝冰結澗(陸機樂府苦寒行云凝冰)
(結重澗積雪被長巒)沉寒凝海(陸機連珠云列火流金不能燮景沉寒凝海不能結風)寒不
可勝(傳玄詩云季冬時慘烈猛寒不可勝)寒不可忍(英雄記曰袁尚熙被公孫康伏兵縳之坐)
(于凍地尚曰未死之時寒不可忍謂康求席熙曰頭顱方行萬里何席之為補)氣出為凌(博物志云)
(北方地寒冰厚三尺氣出口為凌)血流成冰(豫章耆舊志云龍碩字顯先太皇幸尋陽遊獵諸郡)
(詔不得干犯碩乃作章陳理髠頭割耳要候大駕于道以叩頭流血時大寒後流血成冰)寒破肌骨
(張英與延篤書云大隂之地寒破肌骨此非老憊所堪)寒入肌膚(風角云大寒入人肌膚内)寒
折骨(應璩詩云嵐山寒折骨面目盡生瘡)風截耳(傅玄詩云季冬時慘烈猛寒不可勝嚴風截人)
(耳素雪随地凝補)士卒凍饑(漢書云宋義遣其子襄相齊身送之無鹽飲酒高會因天寒大雨士)
(卒凍饑)士卒墮指(又云上聞韓王信降匈奴上將擊之連戰乘勝逐北至樓煩會天寒士卒墮指)
(者十二三)將士皸瘃(又云神爵元年趙充國伐羌勅書讓充國曰今冬虜皆當畜食多藏匿山中依)
(險阻將軍士寒手足皸瘃寧有利哉案文穎曰皸拆裂也瘃寒創也補)將從青&KR0008;(沙州記見上)
大寒水道冰(魏志云文帝黃初六年文帝入淮是歲大寒水道冰舟不得入乃引還補)大凌
破河橋(晉朝雜事云永寧二年十二月大寒凌破河橋)扶木顦顇(傅玄大寒賦云扶木顦顇)
(于湯火若單寒落于濛泥)園菓摧折(曹植慰情賦云黃初八年正月雨北風飄寒園菓墮水枝幹摧)
(折)虹蟄火龍藏金(袁淑七言詠寒云魚戢鱗兮鳥衿翰虹蟄火兮龍藏金)魚衿鱗
鳥失條(張衡思玄賦云魚衿鱗而并陵兮鳥登木而失條)曾子耕天寒不得歸
(琴操云曾子嘗耕于太山之下遭天雨雪寒凍旬日不得歸乃作憂思之歌)嚴遵學夜寒不
得寢(鍾離意别傳云嚴遵昔與光武俱為諸生暮夜宿息二人勤學不得寢更相謂曰後日豪貴憶此勿)
(相忘别後數年光武有天下徵遵不至)葛仙公與客談時天大寒(葛仙公别傳云)
(公與客談語時天大寒仙公謂客曰居貧不能人人得爐火請作一大火共致煖者仙公因吐氣火赫然從口)
(出須臾滿屋客皆熱脫衣)戎夷如魯時天大寒(吕氏春秋云戎夷違齊如魯時天大寒而)
(後與門弟子一人宿于郭外寒愈甚謂其弟子曰子與我衣我活也我與子衣子活也我國士也為天下惜死)
(子不肖人也不足愛也子與我子之衣弟子曰夫不肖人也又惡能與國士之衣哉戎夷太息嘆曰嗟夫道其)
(不濟夫解衣與弟子夜半而死弟子遂活)魏文入淮是歲大寒(魏志見上)桓玄入
宫是月酷寒(晉中書云桓玄入建康宫逆風迅激旌旗不立法章儀飾一皆傾偃是月酷寒補)
靈公鑿池民寒罷役(吕氏春秋云衛靈公天寒鑿池苑春諫曰天寒恐傷民公曰何寒哉)
(春曰君衣狐裘坐熊席四陬有火是以不寒民衣弊不補履決不苴君則不寒民則寒矣公曰善命罷役補)
景公起臺役餒罷之(晏子曰景公起大臺歲寒役之凍餒者鄉有焉公延晏子坐飲酒樂)
(晏子歌曰庶人之凍我若之何奉上靡弊我若之何歌終喟然流涕也)師人多寒巡軍勉
之(左傳云楚子圍蕭申公巫臣曰師人多寒王巡三軍撫而勉之三軍之士皆如挾纊)當戶而寒
絶糧賑之(尸子曰天雨雪楚莊王被裘當戶曰我猶寒彼百姓賓客甚矣乃遣使巡國内百姓賓客)
(無居絶糧者賑之國人大悅)當戶有寒出裘衣之(賈子云楚王當戶而立愀然有寒色)
(曰寡人尚然奈百姓何乃出府裘以衣寒者)范叔寒取袍以賜之(史記云范睢相秦睢)
(微行弊衣閒步見須賈賈驚曰范叔一寒如此哉乃取一綈袍以賜之)老人寒解裘以衣
之(戰國策云田單為齊相遇淄水有老人涉淄而出寒不能行坐沙中單乃解裘衣之)重衾無暖
(張華詩云重衾無暖氣挾纊如懷冰)被薄知寒(傅玄雜詩云浮雲含秋氣悲風坐自難年過憂命短)
(被薄知天寒)饑寒衣敝(史記云東郭先生因饑寒衣敝履不完)饑寒並至(蔡邕云居)
(處浮溧如樹之無根饑寒並至無以自安)饑寒俱解(東觀記云王郎起兵上自薊東南馳至蕪蔞亭)
(時天寒烈衆皆饑疲馮異上豆粥明旦謂諸將曰昨日得豆粥饑寒俱解)寒風凄其永至(張衡)
(思玄賦云寒風凄其永至兮拂穹岫之騷騷)北風興兮增涼(張華永懷賦)箕飊振
地作(任豫雪詩云箕飊振地作畢隂駭增高)凜厲寒氣升(曹毗詠冬詩)鰩魚碎
寒(神異經云東南海中有温湖其中有鰩魚長八尺食之宜暑碎寒風)磎鼠却寒(又云北方層冰)
(萬里厚百丈有磎鼠在冰之土中焉形如鼠食草木肉重千斤可以作脯其毛八尺可以為褥卧之却寒補)
胡貉能寒(漢書鼂錯上疏曰夫胡貉之地積隂之處也木皮三寸冰厚六尺食肉而飲酪其人密理)
(鳥獸毳毛其性能寒)方士忍寒(桓子新論曰元帝時漢中送方士王仲都詔問何所能對曰能忍寒)
(乃于盛寒日載以駟馬車于昆明池上環水而走御者厚衣狐裘甚寒而仲都獨無變色)
熱二十六
夫寒盛生於熱(黃帝素問黃帝問岐伯人傷于寒而轉為熱何也曰夫寒盛則生于熱也)離
氣見歲大熱(易通卦驗云離氣見立秋分則歲大熱)十日代出(楚辭云魂兮歸來東)
(方不可以託十日代出流金礫石)九日重光(曹植大暑賦曰暎暑桑之高熾燎九日之重光)流
金鑠石(楚辭見上)焦金爛石(春秋繁露云夏至隂陽之會北方物動于下南方物動于上故)
(至日後為熱焦金爛石)煎砂(賈誼旱雲賦云隆盛暑而無聊兮煎砂石而爛渭湯風至而含熱兮羣生)
(悶滿而愁潰畎畆枯槁而失澤兮壤石相聚而為害)壤石(見上)海沸礫爛(曹植大暑賦云温風)
(赫戲草木垂幹山折海沸砂融礫爛)海沸砂融(傅玄雜詩云大暑時鬱蒸海沸砂石融)熙天
灼地(傅咸羽扇賦云熾九日之隆赫然高燎于扶桑熱熙天而灼地沸巨海而成湯)沸海焦陵
(傅咸感涼賦云踐朱明之中月暑鬱隆以肇興赫融融以彌熾乃沸海而焦陵補)獸喘處鳥
戢翼(劉公幹暑賦云獸喘處於玄景鳥戢翼於高危)赫風灼守(潘岳狹室賦云當祝融之御節)
(熾朱明之隆景暑日曄以曜庭赫風湛其灼守)炎氣燎房(傅玄䊵扇賦曰隆暑翕以鬱蒸炎氣燎于)
(幽房)草木垂幹(曹植大暑賦見上)祍席營灼(壬癸大暑賦云)體□如鑠汗
揮如雨(潘岳狹室賦云沸體□其如鑠珠汗揮其如雨)汗珠隕玉體(傅咸感涼賦云獸竄)
(伏于幽林兮鳥垂翼而弗升汗珠隕于玉體兮粉附身而沾凝)珠汗洽玉體(傅玄詩云珠汗洽玉)
(體呼吸氣鬱蒸塵垢自成泥素粉隨手凝補)穿岸(馬援傳云援征武陵五溪蠻夷進營壺頭賊乘高守)
(隘水疾船不得上會暑甚士卒多疫死援亦中病遂因乃穿岸為室以避炎氣續補)入水(抱朴子云葛洪)
(從祖仙公每大醉及夏天盛熱輒入深水底入日乃出者正以能閉氣胎息故耳續補)冷蛇(酉陽雜俎)
(云申王有肉疾腹垂至骭玄宗召南方取冷蛇數條賜之蛇長數尺色白不螫人執之冷如握冰申王腹有數)
(約夏月置于約中不復覺煩暑續補)暑犀(神異經云文宗延學士于内庭討論經義李訓講周易微義頗)
(叶于上意時方盛夏遂命取冰玉腰帶及辟暑犀如意以賜訓訓謝之上曰如意足以與卿為談柄也續補)
露臺(關中記云桂館一名甘泉作迎風觀寒露臺以避暑續補)冰室(抱朴子云指冰室不能起暍子)
(之熱續補)
豐稔二十七
君乘木王嘉榖並生(禮斗威儀曰君乘木而王則草木豐茂嘉穀並生)君賢臣
職五榖豐滋(京氏别對災異云)寒温節則年熟(晏子云景公伐魯傳許得東門)
(無澤公問焉魯之年榖何如對曰隂冰厥陽冰厚五寸不知以告晏子晏子對曰君子也問年穀而對冰禮也)
(隂冰厥陽冰厚五寸者寒温節節則刑政平平則上下和和則年穀熟年充衆和而伐之臣恐罷民弊兵不成)
(君之意請禮魯以息吾怨遣其執以明吾德公曰善迺不伐魯補)祭祝得宜五榖豐(禮稽)
(命徵云天子祭祝天地宗廟六宗五岳得其宜則五穀豐登)天雨榖歲大熟(京房易妖占云)
天雨甑歲大熟(同上)歲欲豐甘草先生(子野占云帝問子野曰吾欲知歲苦)
(樂善惡可知否子野曰歲豐甘草先生甘草薺菜也)歲在辛酉乞漿得酒(袁子正書云)
正月黃氣其歲大熟(物理論云正月朝四方黃氣其歲大豐此黃帝用事土氣均和四方)
(並熟補)冬至見雲其鄉歲美(易通卦驗云冬至之日見雲從其鄉來歲美不災疫也)
銅雀再鳴五榖熟(魏文帝歌詩云長安城西雙圓闕上有一雙銅雀一鳴五穀生再鳴五榖)
(熟)容雞至則年穰(南越志云高興縣多容雞其形如雞而五采至則年穰)龍掘見
境大豐(南海記云程溪蒲口有蒲母養龍斷其尾因名曰龍掘村人見之則境大豐也)井冰厚
尺大有年(續漢書云靈帝光和六年井中冰厚尺餘大有年)米砂偏饒其方豐
穰(王子記云新喻縣有水沸涌白砂如米兩岸各數十斛呼為米砂以之候歲若一岸偏饒者則其方之鄉)
(豐饒也)黃雲覆車五榖大熟(東方朔别傳云)高下皆熟(鹽鐵論云周公時天)
(下太平丘陵高下皆熟)一縣遍熟(益部耆舊傳曰趙瑤字元珪為閬内令遭旱率掾吏齋戒請雨)
(靈應一縣遍熟)開江漑田歲當豐熟(風俗通云秦昭王使陳永為蜀郡太守開成都兩江)
(漑田萬頃無復水旱之災歲當豐熟)長我禾黍(漢書云大始二年趙申大夫白公復奏穿渠引涇水)
(首起谷口尾入櫟陽註謂中袤二百里因名曰白渠民得其饒歌之曰田于河所池陽谷口鄭谷在前白渠起)
(後舉臿為雲決渠為雨涇水一石其泥數斗且漑且糞長我禾黍衣食京師億萬之口言此兩渠饒也補)決
漳水灌鄴旁終古斥鹵生稻粱(吕氏春秋云魏襄王使史起為鄴令引漳水灌)
(田民得興利為歌曰鄴有令為史公決漳水灌鄴旁終古斥鹵令生稻粱)亦有高廩萬億及
秭(詩傳曰廩所以藏齍盛之穗也數萬至萬曰億數億至億曰秭箋云亦大也萬億及秭以言榖數多補)
我倉既盈我庾維億(詩傳云露積庾萬萬曰億箋云隂陽和風雨時則萬物成萬物成則)
(倉庾充滿矣)彼有遺秉此有滯穗(詩云彼有不穫穉此有不歛穧彼有遺秉此有滯穗)
(伊寡婦之利傳云秉把也箋云成王之時百榖既多種同齊熟收刈促遽力皆不足而有不穫不歛遺秉滯穗)
(故聽矜寡取之以為利補)榖石五錢(漢書云宣帝即位歲數豐稔榖石至五錢)榖石數錢
(桓子新論云世俗咸曰漢文帝儉約脩道德躬先天下天下化之故致充實殷富穀石數十錢)米流出
門(梅陶書云古人就食于安里今三州米流出門)粟敗不食(漢書云武帝之初國家無事天下富)
(饒太倉之粟腐敗不可食)
凶荒二十八
天有四殃水旱饑荒(周書云)天既喪亂饑饉荐臻(詩註曰荐重也)
(臻至也)榖不熟為饑蔬不熟為饉(爾雅云榖不熟曰饑蔬不熟曰饉菓不熟)
(為荒仍饑為荐補)仍饑(見上)荐饑(左傳曰晉荐饑使乞糴于秦秦伯謂百里奚與諸乎對曰天災)
(流行國家代有救災恤鄰道也行道有福平鄭之子豹在秦請伐晉秦伯曰其君是惡其民何罪秦于是乎輸)
(粟于晉自雍及絳相繼命之曰汎舟之役補)五榖不升為大饑(榖梁傳云五榖不升為大)
(饑一榖不升謂之嗛二穀不升謂之饑三穀不升謂之饉四穀不升謂之㱂五榖不升謂之大侵補)一榖
不升謂之嗛二榖不升謂之饑三榖不升謂之饉
四榖不升謂之㱂五榖不升謂大侵(並見上)九榖不
登(政書云比年九穀不登菜蔬不熟不可不深慮)三麥不收(曹植云太和三年大旱三麥不收百)
(姓饑饉)蜂食民苗(鴻範五行云秦昭王三十八年上郡大饑山木盡死蜂食民苗民無所食)虫
鼠為害(王洽臨吳郡上表云前民辭求相鬻賣一則救民也二則供官也方今之要當課功受業又虫)
(鼠為害瓜麥已盡也)囷鹿空(國語云越大夫種謀曰今吳既罷而荒大荐饑市無赤米而囷鹿空虚其)
(民必移就蒲羸于東海之濱補案註云圓者為菌方者為簏附)瓜麥盡(王洽臨吳郡上表見前)民
多饑饉(東觀漢記云王莽末南方枯旱民多饑饉掘&KR1856;茨而食)民饑告糴(國語云魯饑臧)
(文仲以玉磬如齊告糴)金斤易粟(東觀云王莽末天下旱連年榖不成建武元年耕作者少民饑)
(饉黃金一斤易粟一斗)米斛萬錢(漢書高祖二年關中大饑米斛萬錢)米石二千(又云)
(王莽時雒陽米石二千遣大夫謁者教民煮木實為酪補)榖斛五十萬豆麥二萬(英雄)
(記云李傕等相攻戰長安中盜賊不禁白日擄掠是時榖一斛五十萬豆麥二萬人相食補)士卒菜
菽雜半(漢書云宋義遣其子襄相齊身送之無鹽飲酒高會天寒大雨士卒凍饑項羽曰將戮力而攻)
(秦久留不行今歲饑民貧卒食半菽軍無見糧迺飲酒高會不恤士卒而徇私宴非社稷之臣也註曰士卒食)
(蔬菜以菽雜半之補)大夫糟糠不足(吳志云駱統母改適為華歆小妻統時八歲遂與親客歸)
(會稽事嫡母甚謹時饑荒鄉里及遠方客多有困乏統為之飲食衰少其姊仁愛有行寡居無子見統甚哀之)
(數問其故統曰士大夫糟糠不足我何心獨飽姊曰誠如是何不告我而自苦若此乃自以私粟與統又以告)
(母母亦賢之遂使分施由是顯名補)士食藻菜(東觀記云赤眉還入長安鄧禹與戰敗走至高陵軍)
(士饑餓皆食藻菜)民食桑榆(魏大尉司馬懿奏云秋雨潦傷五穀又無蔬菜比萬民已有食桑榆)
(皮者)黎藿給食(典略云從興平元年至建安元年其間四歲咸陽蕭條後賊李傕等始將部曲入長)
(安居董卓故塢中取棗藜藿以給食發塚取衣蓋形補)桑椹為糧(英雄記云五穀不登民人以桑)
(椹為糧)使民輸芋(汝南先賢傳云袁安為隂平長時年饑荒民皆菜食租入不畢使民輸芋)木
實為酪(漢書王莽見上)桑榆為飯(謝承後漢書云袁術在壽春百姓以桑榆為飯)噉弩
煮履(東觀漢記隗囂時民饑饉乃噉弩煮履)掘野鼠以食之(晉中興書云中原亂徐龕)
(石勒左右交侵百姓饑饉野無生草時或掘野鼠捕蟄鷰而食之)發苑果以活民(韓子云秦)
(大饑應侯請發五苑果棗栗以活民)開倉廩以賑民(魏志云黃初三年民饑使尚書杜畿持節)
(開倉廪以賑民)膳不祭肺馬不食榖(禮記云歲凶年穀不登君膳不祭肺馬不食穀馳道)
(不除)凶札則無關門之征(周禮司關職掌國貨之節以聯門市司貨賄之出入者掌其治)
(禁與其征廛凡貨不出于關者舉其貨罰其人凡所逹貨賄者則以節傳出之國凶札則無關門之征猶幾補)
無陳充庭戲作樂(續漢書云永初四年詔此年饑加有軍旅且勿設戲作樂正旦無陳充庭)
(車也)
北堂書鈔卷一百五十六
