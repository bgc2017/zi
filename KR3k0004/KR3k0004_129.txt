北堂書鈔卷一百二十九
唐虞世南撰
明陳禹謨補註
衣冠部三
衣二十裳二十一
袍二十二裘二十三
襦二十四褐二十五
衫二十六袴二十七
襜褕二十八綸巾二十九
絡帶三十
衣二十
衣者依也(釋名云凡服上曰衣衣依也人所依以芘寒暑也下曰裳裳障也所以自障蔽也補)衣
其羽皮(禮運云昔先王未有火化食草木之實鳥獸之肉飲其血茹其毛未有麻絲衣其羽皮鄭注云)
(此上古之時也)黃帝垂衣而治(周易云黃帝垂衣裳而天下治蓋取諸乾坤注云上衣下裳乾)
(坤之象補)黃帝為衣象天(帝王世紀云黃帝始去皮服為上衣以象天為下裳以象地)以
王天下(淮南子云古者有鍪而綣領以王天下者矣其德生而不辱予而不奪天下不非其服同懷其)
(德當此之時陰陽和平風兩時節萬物蕃息鳥鵲之巢可俯而探也禽獸可羈而從也豈必襃衣博帶句襟委)
(章甫哉補)以安天下(漢雜事云高祖時令羣臣議天子所服衣服以安天下謁者趙堯舉春李舜舉)
(夏倪湯舉秋貢禹舉冬四季各職一時制曰可四時衣制蓋始於此)取乾坤(周易見上)以芘寒
暑(釋名見上)以適體(墨子云古之人未知有衣服之制故聖人作之冬則絹帛輕且暖夏則絺綌清)
(且凉所以適身體如肌膚也)以飾外(傅玄衣銘衣服從其儀君子德也衣以飾外德以備内内修外)
(飾禮有制也)繩以應直齊以應平(深衣云負繩及踝以應直下齊如權衡以應平鄭注)
(云繩謂裻與後幅相當之縫也踝跟也齊緝也補)短毋見膚長毋被土(深衣云古者深)
(衣蓋有制度以應規矩繩權衡短毋見膚長母被土補)夏日葛衣冬日鹿裘(韓子云堯)
(之有天下也冬日鹿裘夏日葛衣補)夏則綺縠冬則裘帛(魏文帝令云長者夏則羅紈綺)
(縠未聞服葛也冬則毳裘重帛未聞衣布也)麻衣(詩云麻衣如雪毛傳曰如雪言鮮潔也麻衣深衣也)
紵衣(左思三都賦云士女佇眙工賈駢坒紵衣絺服雜沓漎萃)玉衣(列子云周穆王時西極之國有)
(化人來穆王敬之為築中天之臺日日獻玉衣旦旦薦玉食補)珠服(左思吳都賦云矜其宴居則珠服玉)
(饌)繡衣(漢書云武帝末郡國賊盜羣起暴勝之為直指使者衣繡衣持斧捕之)綺衣(漢書云文)
(帝時單于遣使遺繡祫綺衣)文衣(尉繚子云天子文衣文緣)采衣(楚辭云浴蘭湯兮沐芳華采衣)
(兮若英補)翠衣(說苑云襄成君始封之時翠衣玉帶劍履縞舄)綠衣(揚雄反騷云衿芰茄之綠衣兮)
(被夫容之朱裳補)龍文衣(漢書云王莽地皇三年正月九廟蓋搆成納神主莽謁者大駕乘六馬以)
(五采毛為龍文)虎頭衣(東觀記云明帝至長安有三老上章云見陛下甚喜帝令上殿欲觀上衣)
(因舉虎頭衣以畏三老)桓公好服紫(尹文子云齊桓公好紫服齊國盡服之案韓子云齊桓)
(公好服紫一國盡服紫當是時也五素不得一紫桓公患之謂管仲曰寡人好衣紫紫貴甚一國百姓好服紫)
(不已寡人奈何管仲曰君何不試勿衣紫也謂左右曰吾甚惡紫之臭于是左右適有衣紫而進者公必曰少)
(却吾惡紫臭公曰諾于是日郎中莫衣紫其明日國中莫衣紫三日境内莫衣紫也補)景公衣黼
黻(晏子云景公衣黼黻之衣素繡之裳一衣而五采具焉補)衣素繡(見上)服纖羅(阮籍詠懷)
(詩云西方有佳人皎若白月光被服纖羅衣左右佩雙璜)衣甚偉(漢書曰四皓隨太子入朝衣冠甚偉)
衣甚鮮(漢雜事云張倉高祖時有罪當斬身體長大肥白如玉帝一見而美之與衣服甚鮮遂赦)奉
養極鮮明(漢書云王吉字子陽好車馬衣服其自奉養極為鮮明而亡金銀錦綉之物及遷徙去處)
(所載不過嚢衣不畜積餘財去位家居亦布衣蔬食天下服其廉而怪其奢故俗傳子陽能作黃金補案師古)
(曰以其無所求取不營産業而車服鮮明故謂自作黃金以給用補)奢嚴必輕暖(蔡邕衣箴云今)
(人務在奢嚴志好美飾帛必薄細衣必輕暖或一朝之晏再三易衣私居移坐不因故服)朝衣新暮
衣弊(桓譚新論云楚之鄂都車轂擊人肩摩市路相排突號為朝衣鮮而暮衣弊)素衣朱襮(詩云)
(素衣朱襮從子于沃毛傳曰襮領也謹案子謂晉桓叔也沃曲沃桓叔所封邑也言桓有德國人願進丹朱中)
(衣去從桓叔以綃黼為領丹朱為純也)縞衣綦巾(又云縞衣綦巾聊樂我員毛傳云縞衣白色男)
(服也綦巾蒼艾色女服也願室家得相樂也補)布衣韋帶(說苑云秦王以五百里地易鄢陵鄢陵君)
(辭而不受使唐侯謝秦王怒曰公亦嘗見天子之怒乎伏尸百萬流血千里唐侯曰大王亦嘗見布衣韋帶之)
(士怒乎伏尸二人流血五步)荷衣蕙帶(楚辭云荷衣兮蕙帶儵而來兮忽而逝)鱗衣霓
裳(又云魚鱗衣而白蜺裳注云魚鱗衣雜五采為衣如鱗文也白霓裳素練也補)製芰荷(楚辭云製)
(芰荷以為衣集芙蓉以為裳補)被翠雲(曹植與陳琳書云被翠雲以為衣戴北斗以為裳)短衣
楚製(漢書云叔孫通降漢王通儒服漢王憎之迺變其服服短衣楚製)短衣小褏(又云王莽)
(以唐尊為太傅尊以國歉民貧乃著短衣小褏案褏古袖字)衣不曳地(文帝贊曰漢文帝所幸憤)
(夫人衣不曳地補)衣無文繡(晉中興書云中宗嘗幸鄭夫人衣無文繡)孝巳視厚薄
(尸子云孝巳一夕三起視衣之厚薄枕之高卑愛其親也)老萊常服斑斕(孝子傳云老萊子年)
(七十父母猶在萊子常服斑衣為嬰兒戲)曾子不製(莊子云曾子在衛十年不製衣服)婁敬
不易(漢書云婁敬齊人也漢五年戍隴西過雒陽高帝在焉敬脱輓輅見齊人虞將軍曰臣願見上言便)
(宜虞將軍欲與鮮衣敬曰臣衣帛衣帛見衣褐衣褐見不敢易衣補)布衣飯牛(莊子云魯君聞顔闔)
(得道之人也使人以幣先焉顔闔守陋閭麄布之衣而自飯牛)烏衣率將士(魏志云秦皇始三年)
(議郎段灼上疏理艾曰値歲凶旱艾為區種身被烏衣手執耒耜以率將士上下相感莫不盡力補)衣青
布(三輔決錄曰王邑為從弟奇求蒋翊女盛服送之翊辭不取但衣青布曰受父命不敢違邑乃嘆曰所以)
(與賢者婚欲為此也)不著新衣(世說云桓車騎不好着新衣浴後婦故送新衣與車騎大怒催使持)
(去婦更持還傳語云衣不經新何由而故桓公大笑著之補)衣不重帛(尹文子云昔晉國苦奢文)
(公以儉矯之乃衣不重帛食不兼肉無幾時國人皆大布之衣脱粟之飯補)衣不過青(鍾會母傳)
(云會自幼少衣不過青紺親營家事自知恭儉然見得思義臨財必譲會前後賜錢數百萬計悉送供公用之)
(家一無所取補)不衣帛(韓子云晏嬰相齊妾不衣帛馬不食粟)着鹿皮(列仙傳云鹿皮公者)
(淄川人也少為府小吏木工舉手能成器械岑山上有神泉人不能至也小吏白府君請木工斤斧三十人作)
(轉輪懸閣意思横生數十日梯道四間成上其巔作祠舍留止其旁絶其二間以自固食芝草飲神泉自七十)
(年淄水来川下呼宗族家室得六十餘人令上山半水盡漂一郡沒者萬計小吏乃辭遣宗家令上山着鹿皮)
(衣遂去復上閣後百餘年下賣藥于市補)解毛績以為衣(高士傳云楚王駕至老萊子之門萊)
(子方織畚王曰守國之政孤願煩先生萊子曰諾王去其妻樵還曰子許之乎老莱曰然妻曰妾聞之可食以)
(酒肉者可隨而鞭捶可擬以官禄者可隨而鈇鉞妾不能為人所制者妻投其畚而去老莱子亦隨其妻至于)
(江南而止曰鳥獸之毛可績而衣其遺粒足食也補)碎繒結以為衣(王隠晉書云董威輦至洛)
(陽止宿白社中于市得殘碎繒輒結以為衣號曰百結衣補)若懸鶉(孫卿子曰子夏家貧衣若懸鶉)
(人曰子何不仕曰諸侯之驕我者吾不為臣大夫之驕我者吾不復見補)百結(見上)無衣裘以
禦寒(楚辭)無衣無褐何以卒歲(詩云七月流火九月授衣云云鄭箋曰八月則當績)
(也補)衣之偏裻(國語云晉獻公使太子申生伐東山衣之偏裻補)賜之外府(說苑云魏)
(文侯封太子擊于中山使不往來舍人趙倉唐奉使文侯問子之君長大孰與寡人倉唐曰君賜之外府之衣)
(則能勝之文侯遣倉唐賜太子衣一襲令倉唐鷄鳴時至太子迎拜賜發篋衣盡顛倒太子趣具駕曰賜之衣)
(非以為寒也欲召擊也無誰與謀故遺子以詩曰東方未明顛倒衣裳顛之倒之自公召之補)漢王解
衣(漢書韓信既平齊項羽使武涉說信背漢歸楚信謝曰臣得事項王數年官不過郎中位不過執戟言不)
(聽畫策不用故背楚歸漢漢王授我上將軍印數萬之衆解衣衣我推食食我言聽計用吾得至于此夫人深)
(親信我背之不祥幸為信謝項王補)世祖解衣(東觀記云来歙與劉嘉俱詣洛陽世祖見歙與之大)
(歡即解衣以衣之)楊賜病罷詔賜御衣(續漢書云楊賜以病罷居無何拜為太常詔賜)
(御府衣一襲)華歆清貧特賜御衣(魏志華歆為司徒歆素清貧禄賜以振施親戚故人)
(家無擔石之儲公卿嘗並賜沒入生口唯歆出而嫁之帝歎息下詔曰司徒國之儁老所與和隂陽理庶事也)
(今太官重膳而司徒蔬食甚無謂也特賜御衣及為其妻子男女皆作衣服補)詔卓茂一襲(東觀)
(記光武下詔曰前密令卓茂束身自修執節淳固今以茂為太傅封裒德侯賜安車一乘衣一襲)賜周
瑜百領(吳書云孫權每賜周瑜衣寒暑皆百領諸將莫有及者)衣與弟子(吕氏春秋云戎)
(夷違齊如魯天大寒而後與門弟子一人宿于郭外寒逾急謂其弟子曰子與我衣我活我與子衣子活我國)
(士也為天子惜死子不肖也不足愛子與我衣弟子曰夫不肖之人安能與國士衣哉戎夷解衣與弟子夜半)
(而死弟子遂活補)持衣延年(列仙傳云道士徐延年平陽人也見人持新黃羅衣云延年五月五)
(日三更之時月明若書從五億萬人登仙)奉羹汚衣(後漢劉寬夫人欲試寬令恚伺當朝會装嚴已)
(訖使侍婢奉肉羹翻汙朝衣婢遽收之寬神色不異乃徐言曰羹爛汝手乎其性度如此海内稱為長者補)
對竈燎衣(後漢書馮異字公孫時光武自薊東南馳晨夜止宿草舍至饒陽蕪蔞亭時天寒烈衆皆)
(飢疲異上豆粥明旦光武謂諸將曰昨得公孫豆粥飢寒俱解及至南宫遇大風雪光武引車入道傍空舍異)
(抱薪鄧禹爇火光武對竈燎衣異復進麥飯莬肩因復度滹沱河至信都使異别收河間兵還拜偏將軍補)
使作徒衣(後漢書云鍾離意辟大司徒侯霸府詔部送徒詣河内時冬寒徒病不能行路過弘農意)
(輒移屬縣使作徒衣縣不得已與之而上書言状意亦且以聞)傭作賊衣(後漢書虞詡傳云朝歌賊)
(寗季等數千人攻殺長吏屯聚連年州郡不能禁詡為朝歌長乃潛遣貧民能縫者傭作賊衣以綵線縫其裾)
(為識有出市里者吏輒禽之賊由是駭服咸稱神明補)犯劓者赭衣大辟者布衣
(尚書大傳云唐虞象刑云云)
裳二十一
上衣下裳(傅玄裳銘云上衣下裳天地則也服從其宜君子德也)積素以為裳(周禮)
(司服職云眡朝則皮弁服鄭注云視朝視内外朝之事皮弁之服十五升白布衣積素以為裳王受諸侯朝覲)
(于廟則衮冕補案眡音視附)丹霞以為裳(阮籍清思賦云厭白玉以為面覆丹霞以為裳)集
芙蓉以為裳(楚辭見前)採薜荔以為裳(楚辭)衣素繡之裳(晏子見前)
紗縠之裳(劉梁七舉云黼黻之服紗縠之裳)黻衣繡裳(詩云君子至止黻衣繡裳毛傳)
(云黑與青為之黻五色備謂之繡)綠衣黃裳(詩云綠兮衣兮綠衣黃裳)褧裳(又云碩人其頎)
(衣錦褧衣錦毛云衣錦褧衣對裳褧裳補)朱裳(揚雄反離騷云衿芰荷之綠衣兮被芙蓉之朱裳補)
文繡(管子云昔桀之時女樂三萬人無不服文繡)芙蓉(楊雄反離騷見上)丹霞(阮籍清思)
(賦見上)白蜺(楚辭云青雲衣兮白蜺裳舉長矢兮射天狼)澤火莎裳(符子云有澤火者冠)
(霞笠兼莎裳褐衣緩步而去)少君布裳(東觀漢記云鮑宣之妻桓氏之女也字少君宣嘗就少君)
(父學父奇其清苦故以女妻之装送資賄甚盛宣不悅謂妻曰少君生富驕習美飾而吾實貧賤不敢當禮妻)
(曰大人以先生修德守約故使賤妾侍執巾櫛既奉君子唯命是從宣笑曰能如是是吾志也妻乃悉歸侍御)
(服飾更著短布裳與宣共挽鹿車歸鄉里拜姑禮畢提甕出汲修行婦道鄉邦稱之補)被裳鼔甕
(晏子云景公飲酒數日去冠被裳自鼓甕)單裳而坐(劉昆列傳云親故有窮老者每見之拜起甚恭)
(或脱袴以與之者或單衣裳而坐其天性如此)莎裳而去(符子見上)墨子裹足(淮南子云)
(昔楚欲攻宋墨子聞而悼之自魯趨而往十日十夜足重繭而不休息裂衣裳裹足至于郢見楚王)樊噲
裹楯(後漢書輿服志云樊噲常持鐵楯聞項羽有意殺漢王噲裂裳以裹楯冠之入軍門立漢王旁視項)
(羽)絳紗裙(東宫舊事云皇太子納妃有絳紗複裙)緗綺裙(古樂府陌上採桑云秦氏有好)
(女自名為羅敷緗綺為下裳紫綺為上襦補)碧纈裙(西河記云西河無蠶桑婦女着碧纈裙加細布)
(裳)紈素裙(繁欽定情詩云何以合歡欣紈素三條裙)織成裙(張敏神女傳云班義起感神女)
(智瓊智瓊去賜義起織成裙衫)青羽裙(真人三君内傳云南極夫人被錦服青羽裙)服索裙
(束晳近遊賦云若夫祭奠之醊親里往來服索裙曳藍縷)管寧著布裙(魏志管寧族人管貢說寧)
(著皂帽布襦袴布裙隨時單複補)王良妻布裙(東觀記云王良為司徒妻布裙徒跣曳柴)布
裙荷屐(荆州記云桓司空遊於靈溪劉盛公詣市還著補練帽布裙以杖荷屐與桓語語畢負荷而去續)
絹裙書字(沈約宋書云羊欣年十二時王獻之為吳興太守甚知愛之獻之嘗夏月入縣欣著新絹)
(裙晝寝獻之書裙數幅而去欣本工書因此彌善續補)
袍二十二
丹紗袍(鄴中記云石虎臨軒大會着丹紗袍)碧紗袍(虞譚筆記云泰寧二年詔贈大夫碧紗袍)
絳綾袍(齊地記云餘杭縣有民家近山嘗一夕其民與父同入山至更餘忽見一人着絳綾袍云是闕)
(山王)金獸袍(劉義恭啓事云賜臣金獸袍珍製巧飾)珠袍(搜神記云有談生讀書通夕不寐夜)
(有女子姿色無比求為生妻經三年生一兒祝云慎勿火照我三年後可照耳生不能忍私照之自腰上肉如)
(人腰以下乃枯骨耳後婦求去以珠袍贈生)太上着流霞(真人三君内傳云太上丈人着流霞)
(羽袍芙蓉之冠)上元服赤霜(漢武内傳云上元夫人降武帝服赤霜袍雲采亂色非錦非繡不可)
(得名)魏武遺貴室(魏武帝與楊彪書云今遺足下貴室錯彩羅縠錦袍一領)惠帝賜盧
志(四王遺事云惠帝與成都王自鄴還洛陽既至賜中書監盧志雲鶴綾袍一領)賜尚書皂袍
(後漢鍾離意傳云藥崧者河内人天性朴忠家貧為郎常獨直臺上無被枕杫食糟糠帝每夜入臺輒見崧問)
(其故甚嘉之自此詔大官賜尚書以下朝夕餐給帷被皂袍及侍史二人補)給將士韋袍(劉弘)
(教云將士寒窮者皆本部為之曾給一韋袍)取綈袍以賜之(史記云秦相范睢與魏人須賈)
(有隙及賈使秦睢自稱張祿先生往詣賈賈見其寒取一綈袍以賜之及睢數賈罪曰爾得不死者以綈袍戀)
(戀有故人之意也)脫布袍以與之(續搜神記云郭璞每自占其終凶嘗行建康逢一趨走少)
(年甚寒璞即脫布袍以與之)倪寬袍若僕妾(塩鐵論曰倪寬袍若僕妾食若傭夫)馬后
袍極麄疎(東觀記云馬后袍極麄疎諸王朝見皆不敢服錦綺補)孔伋緼袍無裏
(孔叢子)舉緼袍以示之(袁山松後漢書云靈帝欲羊續為太尉時拜三公者輸東園禮錢千)
(萬令中使督之續乃坐使者于單席舉緼袍以示之云臣之所資唯斯而已補)出葛袍以示使
(古今善言曰靈帝用南陽太守羊續為三司而求賂續乃出葛袍以示使者)
裘二十三
取彼狐狸(詩曰一之日于貉取彼狐狸為公子裘毛傳曰于貉取狐狸皮也鄭箋云于貉往搏貉以)
(自為裘也狐狸以供尊者言此者時寒宜助女功也補)以素絲飾(郭璞毛詩拾遺云古者以素絲)
(飾裘)供尊者助女功(見上)麛裘(禮記云麛裘青豻褏絞衣以裼之鄭注犴胡犬也)狐
裘(又云君子狐青裘豹褏玄綃衣以裼之鄭注云君子大夫士也綃綺屬也染之以玄于狐青裘相宜狐青)
(裘蓋玄衣之裘也)青鳳毛(王子年拾遺記云周昭王以青鳳之毛為二裘一曰燠質二曰暄肌常以)
(禦寒也補)綴孔翠(傅玄樂府云輕裘綴孔翠明珂曜珊瑚)日出有曜(詩云羔裘如膏日出)
(有曜按檜君好潔其衣服日出照曜羔裘光澤如膏)天下無䨇(史記云秦囚孟嘗君說幸姬求釋姬)
(曰妾願得君狐白裘此時孟嘗君有一狐白裘直千金天下無䨇入秦獻之昭王更無他裘孟嘗患之徧問客)
(莫能對最下坐有能為狗盜者曰臣能得狐白裘乃夜為狗以入秦宫藏中取所獻狐白裘以獻秦王幸姬遂)
(得歸補)千鎰(墨子云江河之大非一源之水千鎰之裘非一狐之白)千金(秦子云有千金之裘)
(而無千金之布)非一狐之皮(說苑云千金之裘非一狐之皮也先王之法非一士之知也)非
一狐之白(杜篤衆瑞賦云夫千金之裘非一狐之白雅頌之聲非一家之作也)錦裘(魏武與楊)
(彪書云今贈足下錦裘三領)罽裘(傅子云房陵都尉戰有功太祖賜罽裘豹䄄)貂裘(東觀記云)
(東平王蒼来朝章帝以王觸寒涉道賜王乘輿貂裘)鼲裘(吳書云陸遜破曹休吳主集羣僚大會酒命遜)
(對舞解所着鼲子裘賜遜補案鼲音渾鼠名皮可為裘)鷫鸘裘(西京雜記云司馬相如與卓文君還)
(成都居貧愁懣以所服鷫鸘裘就市鬻酒與文君為歡補)翠雲裘(宋玉風賦云主人之女翳承日之革)
(披翠雲之裘)雉頭裘(晉咸寧起居注云大司馬程據上雉頭裘一領詔曰據此裘非常衣服消費功)
(用宜於殿前燒之)狐腋(王裒講德論云千金之裘非一狐之腋也)有粹白(吕氏春秋云天下無)
(粹白之狐而有粹白之裘取衆白也)温且輕(說苑云趙簡子乘弊車瘦馬衣羖羊裘其宰進諫曰車新)
(則安馬肥則往來疾狐白之裘温且輕簡子曰吾非不知也吾聞之君子服善則益恭細人服善則益倨我以)
(自備恐有細人之心也傳曰周公位高愈卑勝敵愈懼家富愈儉故周家八百餘年此之謂也補)繡戶
洞房蓑不如裘(劉子云今處繡戶洞房則蓑不如裘被雪沐雨則裘不及蓑以此觀之適才所)
(施隨時成務各有宜也補)襲煖不憂至寒(聖主得賢臣頌云服絺綌之涼者不苦盛暑之欝燠)
(襲狐貉之煖者不憂至寒之悽愴何則有其具者易其備賢人君子亦聖王之所以易海内也是以嘔喻受之)
(開寬裕之路以延天下之英俊也補)重裘扇不清涼(趙書曰盛暑重裘因使人扇之扇者悉罷)
(而不得清凉)道人玄狐(黃帝出軍訣云黃帝伐蚩尤未克睡夢西王母令道人披玄狐之裘以符)
(授之)臯陶擇羝(尹子云臯陶擇羝裘以御之)狐白坐堂(晏子云景公之時雨雪三日而)
(不霽公被狐白之裘坐於堂側陛晏子入諫令公出裘發粟與饑寒者補)鶴氅而乘輿(世說云王)
(恭時乘高輿披鶴氅裘行雪中人以為神仙)君右虎裘厥左狼裘(玉藻案鄭注云衛尊)
(者宜武猛)鹿裘以朝(晏子云景公飲酒田桓子侍望見晏子而復于公曰請浮晏子公曰何故也無)
(宇對曰晏子衣緇布之衣麋鹿之裘棧軫之車而駕駑馬以朝是隠君之賜也公曰諾晏子坐酌者奉觴進之)
(曰君命浮子晏子曰何故也田桓子曰君賜之卿位以尊其身寵之百萬以富其家羣臣其爵莫尊于子祿莫)
(重于子今子衣緇布之衣麋鹿之裘棧軫之車而駕駑馬以朝是則隠君之賜也故浮子晏子避席曰請飲而)
(後辭乎其辭而後飲乎公曰辭然後飲晏子曰君之賜卿位以尊其身嬰非敢為顯受也為行君令也寵以百)
(萬以富其家嬰非敢為富受也為通君賜也臣聞古之賢君有受厚賜而不顧其困族則過之臨事守職不勝)
(其任則過之君之内隸臣之父兄若有離散在于野鄙此臣之罪也君之内隸臣之所職若有播之在于四方)
(此臣之罪也兵革之不完戰車之不修此臣之罪也若夫弊車駑馬以朝意者非臣之罪乎且臣以君之賜父)
(之黨無不乘車者母之黨無不足於衣食者妻之黨無凍餒者國之間士待臣而後舉火者數百家如此者為)
(彰君賜乎為隠君賜乎公曰善為浮無宇也補)豹裘入朝(管子云武王為侈靡令曰豹襜豹裘方得)
(入廟故豹皮百金功臣之家享千鍾而未得一豹皮補)犬羊不裼(玉藻云犬羊之裘不裼鄭注質)
(略亦庶人無文飾)底春被裘(列子云林類年且百歲底春被裘拾遺穗于故畦並歌並進)五
月被裘(吳越春秋云延陵季子見路有遺金謂從者請取之對曰五月被裘負薪豈取遺金)冬日
霓裘(韓子)冬日黑裘(又云孫叔敖冬日黑裘夏日葛衣)司裘獻良(周禮司裘職云)
(仲秋獻良裘鄭注曰良善也)渠搜獻珍裘(帝王世紀云禹治水畢天錫玄珪西戎渠搜國服禹)
(之德獻其珍裘)趙相遺黑貂(戰國策云蘇秦說趙相李兊兊遺秦黑貂之裘黃金百鎰也秦游秦)
(王不能用于是黑貂裘敝)魏文致白鼲(魏文帝與孫權書云今賜趙咨良馬一疋白鼲子裘一領)
老人涉淄解裘衣之(戰國策云齊襄王立田單相之過淄水有老人涉淄而寒出不能行)
(坐于沙中田單見其寒欲使後車分衣無可以分者單解裘而衣之)令史平允解裘覆之
(魏氏春秋云高柔為刺姦令史處法平允又夙夜匪懈至擁䣛抱文書而寝太祖常夜微出觀察諸吏見而哀)
(之徐解裘覆柔而去自是而辟焉滯案魏志太祖以高柔為刺姦令史處法允當獄無留辟為丞相倉曹屬)
(補)相如鬻酒(西京雜記見前)越石達情(劉越石箋云致裘一領亦達其情耳)鮮卑
䶉子(漢書曰鮮卑國以豹貉䶉子皮毛為裘案䶉音留食竹根鼠補)西國吉光(十洲記云)
(漢武帝天漢三年西國王獻吉光毛裘色黃蓋神馬之類入水不沉入火不焦)集翠裘(集異記云唐則)
(天時南海貢集翠裘后以賜張昌宗狄仁傑奏事命與昌宗䨇陸則天曰賭何物仁傑曰以臣紫絁袍為對賭)
(昌宗翠裘則天曰此裘價踰千金仁傑曰臣袍乃大臣朝見之衣翠裘乃嬖臣寵遇之服對臣之袍臣猶怏怏)
(昌宗神沮氣索累局連北仁傑對御裭裘謝恩而出及光範門遂付家奴衣之縱馬而去續補)
襦二十四
紫羅(語林曰謝鎮西着紫羅襦乃據胡床彈琵琶作大道曲)紫綺(古詩云細綺為上襄紫綺為上)
(襦縠案□音展丹衣也補)織成(西京雜記趙飛鷰為皇后其女弟在昭陽殿遺織成上襦)羅襦
(史記淳于髠云羅襦衿解微聞香澤)綺襦(漢書云班伯容貌甚麗誦說有法時上方向文學鄭寬中張禹)
(等朝夕入說尚書論語于金華殿中詔仰受焉數年金華之業絶班出與王許子弟為羣在于綺紈襦袴之中)
(非其好也補)繡縠(東宫舊事云太子納妃有紫縠襦絳紗綉縠襦)金銀(述異記云乾羅者慕容廆)
(十一世祖也忽一夕見一神着金銀襦鎧乘白馬金銀鞍勒自天而墜蓋鮮卑神也)縠襦(東宫舊事見上)
珠襦(吳越春秋云闔閭葬女以珠襦之寳)第五布襦(東觀記云第五倫雖有二千石常衣布襦)
管寧布襦(魏志管寧恒着皂帽布襦布裙隨時單複)蜀民無襦(後漢書廉范字叔度遷蜀)
(郡太守其俗尚文辯好相持短長范每厲以淳厚不受偷薄之說成都民物豐盛邑字逼側舊制禁民夜作以)
(防火災而更相隠蔽燒者相屬范乃毁削先令但嚴使儲水而已百姓為便乃歌之曰廉叔度来何暮不禁火)
(民安作平生無襦今五袴案作音佐俗作做非補)道倫冬不服襦(王韶孝子傳云竺彌字道)
(倫本外國人居吳興父母亡哀痛瘠毁冬不衣襦袴)司馬宣王無私施(世語云司馬宣王從)
(遼東還有老人寒凍于路乞一襦公惟與之酒左右曰官不少襦何不賜之公曰襦官物人臣無私施)鍾
離子阿為徒作(後漢鍾離意見前衣篇)着襦(晉書韓伯年數歲至大寒母方為作襦令)
(伯捉熨斗而謂之曰且著襦尋當作複褌伯曰不復須母問其故對曰火在斗中而炳尚熱今既著襦下亦當)
(煖母甚異之續補)
褐二十五
毛布(詩云無衣無褐何以卒歲鄭箋云褐毛布也卒終也人之貴者無衣賤者無褐將何以終歲乎)拂
褐詣宣王(新序云齊有婦人極醜無䨇號曰無鹽女其為人也臼頭深目長壮大節昂鼻結喉肥項)
(少髮折腰出胷皮膚若漆行年三十無所容入衒嫁不售流棄莫執于是乃拂拭短褐自詣宣王願一見謂謁)
(者曰妾齊之不售女也聞君王之聖德願備後宫之掃除頓首司馬門外惟王幸許之謁者以聞宣王方置酒)
(于漸臺左右聞之莫不掩口而大笑曰此天下強顔女子也于是宣王乃召而見之女歷陳齊之四殆宣王大)
(感拜為王后補)被褐說張温(范曄後漢書云張玄有才略以世亂不仕司空張温數以禮辟不就)
(建中二年温以車騎將軍欲出征凉州將行玄以田廬被褐帶索說温温不能用)被褐懷珠玉
(阮嗣宗詠懷詩)被褐懷玉(家語子路曰有人于此被褐而懷玉何如孔子曰國無道可也國有道則)
(衮冕而執玉補)衣褐懷璧(史記云藺相如奉璧西入秦視秦王無意償趙城乃使從者衣褐懷璧從)
(徑道亡歸璧于趙)衣褐墮履(史記張良遊下邳圯上有一老父衣褐至良所墮其履圯下謂良曰)
(孺子下取履良因長跪履之)短褐不全(漢書貢禹上書云年老貧窮而家貲不滿萬錢妻子糠豆)
(不贍短褐不全)短褐(古詩云短褐中無絮帶斷續以繩)縠皮為褐(裴淵南海記云蠻夷俗不)
(蠶取縠皮熟槌為褐)衣褐褐見(漢書婁敬見齊人虞將軍曰臣願見上言便宜虞將軍欲與鮮衣敬)
(曰臣衣帛衣帛見衣褐衣褐見不敢易衣續補)
衫二十六
白縠(東宫舊事云太子納妃有白縠白紗白絹衫並紫結纓)白越(吳錄云選曹令史劉卓病夢見)
(一人白越單衫與之言曰汝着衫汚火燒便潔)織成(志怪錄云建康小吏曹著為廬山使君所迎配以文)
(婉著意不安屢求請退婉澘然垂涕賦詩叙别并贈織成單衫)細葛(朱雀傳云男子着細葛小衫)
袴褶二十七
親耕青縑(趙書云裴憲撰三正東耕儀中書令徐光奏請親耕攻服宜服青縑袴褶)南郊斑
繡(北疆記云虞主南郊着皂斑褶繡袴)袴褶乘馬(語林云夏少明在東國不知名聞裴逸民知人)
(乃入洛從之未至家見一人着黃皮袴褶乘馬將獵少明問曰逸民家何在答曰君何以問少明曰聞其明而)
(知人從會稽來投)袴褶執鞭(江表傳曰呂範願暫領都督佐將軍部分之孫策曰子衡卿既士大)
(夫豈宜復屈小職知軍中細碎事乎範曰不然今捨本土而托將軍者非為妻子也欲濟世務猶同舟涉海一)
(事不牢即俱受其敗此亦範計非但將軍也策笑無以答範出便釋褠著袴褶執鞭詣閤下啓事補)侍官
除采衣袴褶(義熙起居注義熙元年百官更服侍官不備采衣袴褶)婢子皆綾羅
袴褶(世說云武帝嘗降王武子家武子供饌並用琉璃器婢子百餘人皆綾羅袴褶以手擎飲食)韋
袴褶(晉中興書云郭文舉避亂上餘杭山縣令顧颺親近文舉歸贈一無所受颺以文舉山行或須皮衣)
(與韋袴褶一其文舉不納)楊平善裁(魏舊事云楊平善裁袴以官絹百疋作小袴百枚)鄭妻
象故(韓子云鄭縣人卜子使其妻為袴妻問曰今袴何如夫曰象吾故袴妻因毁新令如故袴)紈袴
(漢書班伯見前襦篇)錦袴(東觀記云更始在長安時三輔吏士東迎更始見諸將過皆冠幘而服婦人衣)
(諸于襜䄖繡镼錦袴及案諸于太掖衣也如婦人之袿衣镼當作䘿音其物切補)明光錦(郭子云孫)
(興公道曹輔佐云如白地明光錦裁為負版袴也)虎衣錦(應劭漢官儀云虎賁中郎將衣紗縠虎文)
(單衣錦袴)文綺(東宫舊事云太子内妃有絳羅文綺袴)合歡(鄴中記云石虎獵着金縷合歡袴)
負版(見上明光錦注)刺水(俗說云謝仁祖年少時喜着刺水袴出郊郭)身衣皮袴(東觀)
(記馬援歎曰凡殖貨財產貴其能施賑也否則守錢虜耳乃盡散以班昆弟故舊身衣羊裘皮袴補)身衣
布袴(又云祭遵奉公賞賜與士卒家無私財身衣布袴卧布被夫人裳衣不加緣飾)韓宣脫袴
(魏書韓宣子字景然為尚書郎掌職事與諸曹受罰殿前皆束縳文帝輦過時原之時韓宣預脫袴纏褌)韓
昭藏袴(韓子云韓昭侯使人藏弊袴侍者曰君亦不仁矣弊袴不以賜左右而藏之昭侯曰吾聞明主)
(愛一嚬一笑嚬有為嚬笑有為笑今夫袴豈特嚬笑哉吾必待有功者故收藏之未有予也補)黃香冬
無袴(東觀記黃香家貧内無僕妾躬執勤苦盡心奉養寒冬無袴)曹掾尚無袴(東觀漢記)
(吳良為郡議曹掾歲旦與掾史入賀門下掾王望言曰齊郡敗亂遭盜賊不聞雞鳴犬吠之音明府視事五年)
(土地開闢盜賊滅息五穀豐熟家給人足今日歲首請上雅夀掾史皆稱萬歲良時跪曰門下掾佞諂明府勿)
(受其觴賊盜未盡人庶困乏今良曹掾尚無袴望曰議曹惰窳自無袴寧知百姓不家給人足邪太守曰此生)
(言是賜良鰒魚百枚補)冬常無袴(魏略云賈逵世為著姓少孤家貧冬常無袴過其妻兄柳孚宿)
(及明無何著孚袴去故時人謂之通健補)經冬無袴(列士傳云孟嘗君食客三千人厨有三列上客)
(食魚下客食菜齊市有乞食馮驩經冬無袴面有饑色)班伯紈袴(漢書見前襦篇)韓信袴
下(史記云淮陰屠中少時有侮信者曰若雖長大好帶刀劍中怯耳衆辱之曰信能刺我不能出我袴下于)
(是信熟視之俛出袴下一市皆笑信以為怯)趙岐布袴賣餅(魏略云趙岐避難北海着絮巾)
(布袴賣餅)鍾朔布袴(先賢傳云鍾朔為鬱林太守常衣布袴鄉邑嘆賞續補)
襜褕二十八(案襜褕音苫姚謂帷襜以前後也一曰襜蔽䣛也褕后服也附)
縑襜褕(東觀漢記王郎反世祖自薊東南馳耿純與從昆弟訢宿植共率宗族賓客二千餘人皆衣縑)
(襜褕絳衣奉迎牙有拜純為前將軍補)絳襜褕(又云世祖即位詔賜耿純錢十萬七尺絳襜褕一具)
(補)絳罽襜褕(桓譚新論云余從長安歸道病蒙絮被絳罽襜褕宿于下邑亭中)諸于襜
褕(見前袴褶篇)襜褕先生(述征記云齊之南有一谷谷中有䄡褕先生碑)襜褕有餘
(邊讓字文禮孔融薦讓於武帝則曰讓為九州之被則不足為單襜褕則有餘)
綸巾二十九
白綸巾(晉紀云王敦欲伐甘卓遣使送白綸巾與卓卓不取)紫綸巾(鄴中記云石虎皇后出以)
(女騎一千為鹵簿冬日皆着紫綸巾)綸巾乘車(漢書云大將軍梁高婦弟宴日着綸巾乘紫輜車)
綸巾繫頭(述異志云李通卒有客往弔之李子方哭便進上聽事忽見通從閣中出以綸巾繫頭着)
(袍有怒色)
絡帶三十
西域腰帶(魏略云文帝時西域來獻紫球腰帶)大秦絡帶(吳時外國傳云大秦國人皆着)
(袴褶絡帶)織成絡帶(述異記云夏侯祖觀為九州刺史表沈僧榮代之祖觀往見沈見沈床上有織)
(成寳飾絡帶夏侯曰此帶殊好然當慎藏後竟失去補)黃金横帶(戰國策云田單將攻狄往見魯)
(仲子仲子曰將軍攻狄不能下也單上車弗謝而去遂攻狄三月而不克田單懼問魯仲子仲子曰將軍東有)
(夜邑之奉西有淄上之虞黃金横帶而馳乎淄澠之間有生之樂無死之心所以不勝也補)黃金具
帶(史記云孝文帝遺匈奴黃金具帶)金剛鮮緄(東觀記云鄭遵破匈奴於是上賜金剛鮮緄帶)
(一具金銀帶各二)犀比金頭(班固與竇將軍牋云復賜固犀比金頭帶曰將軍所自服也)金
校帶(吳書陸遜破曹休上脫所御金校帶以賜遜)赤石帶(魏略云疏勒王獻大秦赤石帶)朱
帶(穆天子傳云天子北征舍于珠澤乃獻白玉酒食天子乃賜黃金之環三五朱帶貝飾三十)玉帶
(楚辭云撫余珮兮繽紛高太息兮自憐注云持我玉帶相糾結也長歎傷已遠放棄也補)銀帶(東觀記見)
(上金剛鮮緄注)寶帶(荀勖答王琛書曰陶邱神廟有鮮卑金頭寶帶二枚)
北堂書鈔卷一百二十九
