北堂書鈔卷八十三
唐虞世南撰
明陳禹謨補註
禮儀部四
學校七養老八
鄉飲九
學校七
古之教者國有學(禮樂記云古之教者家有塾黨有庠術有序國有學比年入學中年考校一年)
(視離經辨志三年視敬業樂羣五年視博習親師七年視論學取友謂之小成九年知類通達強立而不反謂之大)
(成補術作州附)古者帝王立大學王者建國教學為先(禮學記云玉不)
(琢不成器人不學不知道是故古之王者建國君民教學為先)大學之道在明明德化
民成俗必由學(禮學記云君子如欲化民成俗其必由學乎鄭注云所學者聖人之道在方策)化
民易俗太學之道(又云夫然後足以化民易俗近者悦服而遠者懷之此大學之道也)學以
遜志(尚書說命)學以聚之(易乾坤云君子學以聚之問以辨之寬以居之仁以行之)學者為
己學者附身(新序齊王問墨子曰古之學者為己今之學者為人何如對曰古之學者得一言以)
(附身今之學者得一善言務以悦人)學之染人甚於丹青(虞溥厲學篇案虞)
(溥訓文學諸生曰學之染人甚於丹青丹青吾見其久而渝矣未見久學而渝者也夫工人之染先修其質後事其)
(色質修色積而染工畢矣學亦有質孝悌忠信是也補)學之為福猶有羽翼(莊子云學之為)
(福猶飛之有羽翼也)學猶飲海(傅子云人之學者猶飲河海大飲則大盈小飲則小盈)學猶蒔
苗(潘岳釋奠頌云學猶蒔苗化若偃草博我以文知我以道)如日之光(說苑晉文公問師曠曰吾年七)
(十欲學恐暮矣對曰臣聞少而學者如日出之陽壯而學者如日中之陽老而學者如炳燭之明明孰與暗行也)
如麟角(抱朴子云學而牛毛成而麟角)猶土地有山川(鄭康成云夫學之於人猶土地之有)
(山川也財寳於是乎出猶樹木之有枝葉也根本於是出)如洿池注水(抱朴子云學如洿池注水)
(淹也)身之砥礪(尸子云今人皆知砥礪其劍弗知砥礪其身夫學身之砥礪也)人之脂粉(桓範)
(云學者人之脂粉也)修業不倦(禮學記云是故學然後知不足教然後知困知不足然後能自反也知困)
(然後能自強也故曰教學相長也補案鄭注云自反求諸已也自強修業不敢倦附)師逸功倍(又曰善學)
(者師逸而功倍又從而庸之不善學者師勤而功半又從而怨之補)因而鑑道(尸子曰未有不因學而鑑)
(道不假學而光身者)故能成聖(管子云明主不厭人故能成其聖士不厭學故能成其學)教然後
能自強學然後知不足(已上並禮學記見上)擇師不可不慎(禮學記篇)
(云君子知至學之難易而知其美惡然後能博喻能博喻然後能為師能為師然後能為長能為長然後能為君故)
(師也者所以學為君也是故擇師不可不慎也)師嚴然後道尊(又云凡學之道嚴師為難師嚴然後道尊)
(道尊然後民知敬學是故君之所不臣于其臣者二當其為尸則弗臣也當其為師則弗臣也補)待問
如撞鐘(又云善待問者如撞鐘叩之以卜者則小鳴叩之以大者則大鳴待其從容然後盡其聲不善)
(答問者反此此皆進學之道也補)人之學也或失則多或失則寡或失
則易或失則止(又曰學者有四失教者必知之人之學也或失則多或失則寡或失則易或失)
(則止此四者心之莫同也補案鄭注云失於多謂才少者失于寡謂才多者失于易謂好問不識者失于止謂)
(好思不問者附)玉不琢不成器人不學不知道(禮學記篇云見前)寶玉
不琢不成文章君子不學不成其德(董仲舒云)夫學殖也不
學將落(左傳葬曹平公往者見周原伯魯焉與之語不說學歸以語閔子馬閔子馬曰周其亂乎夫必)
(多有是說而後及其大人大人患失而惑又曰可以無學無學不害不害而不學則苟而可于是乎下陵上替)
(能無亂乎夫學殖也不學將落原氏其亡乎)獨學而無友則孤陋寡聞(禮學記云)
(發然後禁則扞格而不勝時過然後學則勤苦而難成雜施而不孫則壞亂而不脩獨學而無友則孤陋而寡)
(聞燕朋逆其師燕辟廢其學此六者教之所由廢也補)胷内無學猶手無錢(論衡云)
不患才不及而患志不立(虞溥訓文學諸生曰夫學者不患才不及而患志不立故)
(曰希驥之馬亦驥之乘希顔之徒亦顔之倫也又曰㓶而舍之朽木不知㓶而不舍金石可虧斯非其效乎補)
人而不學謂之視肉(莊子云人不學謂之視肉學而弗用謂之緝囊)内無質若
畫脂鏤冰(鹽鐵論云内無其質而外學其文雖有賢師良友若畫脂鏤冰也)時過然後
學勤苦而難成(禮學記篇云見上)心志不通身之罪也(穀梁云子既生)
(不免水火者天也成童不就師學父之罪也就師學文而無益方寸者身之罪也)唐虞三代威
崇辟雍(王沈辟雍頌云唐虞三代威崇辟雍養老之制也親降萬乘之貴而執子弟之禮自春秋以來)
(禮樂昏廢惟東京之後始創其義明堂之位復陳於洛邑也)成均五帝之學(周禮大司樂職)
(掌成均之法以治建國之學政鄭注云成均五帝之學成均之法者其遺禮可法也)米廩有虞之
庠(禮明堂位云米廩有虞氏之庠也序夏后氏之序也瞽宗殷學也頖宫周學也補案鄭注云庠序亦學也)
(庠之言詳也於以考禮詳事也魯謂之米廩虞帝之庠人藏粢盛之委焉序次序王事也瞽宗樂師瞽矇之所)
(宗也古者有道德者使教焉死則以為樂祖於此祭之頖之言班也於以班政教也附)天子曰辟
雍(禮王制云天子曰辟雍諸侯曰頖宫補案鄭注云尊卑學異名辟明也雍和也所以明和天下頖之言班)
(也所以班政教也附)諸侯曰頖宫(見上)釋奠先師(周禮大胥職云春入學舍采合舞鄭)
(注曰春始以學士入學宫而學之合舞等其進退使應節奏鄭司農云舍采謂舞者皆持芬香之采或曰古者)
(士見於君以雉為贄見於師以菜為贄菜直謂疏食菜羹之菜或曰學者皆人君卿大夫之子衣服采飾舍采)
(者減損解釋盛服以下其師也月令仲春之月上丁命樂正習舞釋采仲丁又命樂工入學習樂玄謂舍即釋)
(也采讀為菜始入學必釋菜禮先師也菜蘋蘩之屬補)上親而貴仁(大戴禮云帝入東學上親)
(而貴仁則親疎有序始恩相及矣)上齒而貴信(又云帝入南學上齒而貴信則長幼有差始民)
(不誣矣)上賢而貴德(又曰帝入西學上賢而貴德則聖主在位而功不匱矣補)上貴而
尊爵(又云帝入北學上貴而尊爵則貴賤有等而始下不渝矣)天子整法駕親拜三
老(王沈辟雍頌云天子親整法駕撫玉輅幸于雍宫親拜三老五更出于南門之外)天子親割
牲以尊三老(孝經鈎命決云天子臨辟雍親割牲以尊三老)幸辟雍乃賦詩(魏志)
(云高貴鄉公甘露二年幸辟雍會命羣臣賦詩侍中和逌尚書陳騫等作詩稽留有司奏免官)起太學
(東觀漢記云光武五年初起太學諸生吏子弟及民以義助作上自齊歸幸太學賜博士弟子)立學校
(魏志云劉表為荆州牧起立學校博求儒術)遂立庠序多聚生徒(晉中興書范甯為餘)
(杭令在郡興學校養生徒絜已脩禮志行之士莫不宗之朞年之後風化大行自中興已來崇學敦教未有如)
(甯者也在職六年遷臨淮太守求補豫章補案甯在郡大設庠序遣人往交州採磬石以供學用改革舊制不)
(拘常憲遠近至者千餘人資給衆費一出私禄并取郡四姓子弟皆充學生課讀五經又起學臺功用彌廣附)
泗上(文子云孔子教道魯衛之間教化洙泗之上)稷下(虞喜志林云齊有稷山館其下以周遊學)
(士因以為名齊都賦曰濟濟稷下環案史記云自騶衍與齊之稷下先生如淳于髠慎到淵接子田駢騶奭)
(之徒各著書言治亂之事以干世主補索隠曰稷齊之城門也或曰稷山名謂齊之學士集於稷門之下也正)
(義曰齊人游稷下號天口接田二人附)禮樂之府詩書之林(班彪奏臣聞師曰太學明)
(堂辟雍者禮樂之府詩書之林也)營以崇禮制以啟微(杜預七規云營辟雍以崇禮制)
(庠序以啓微)讚典禮(曹植七略云讚典禮于辟雍講文德於明堂刪流俗之華談綜孔氏之舊章)
詠聖術(傅毅七激云學士雲集以詠聖術)班政教序王事(已上並禮明堂位篇)
(見前)十五入大學(王粲德史論云十五入大學)五十步師門(應璩答韓大憲書云)
(昔公孫弘皓首入學顔郭五十始步師門)簡竒擢秀(傅喻云簡竒擢秀宗賢講智)清澄性
理(抱朴子云夫學者何以清澄性理簸揚埃穢雕鍛鑛璞礱鍊屯鈍啟道聰明飾染質素故瑶華不琢則耀)
(夜之景不發丹青不冶則純鉤之勁不就補)安學親師(禮學記篇云安其學而親其師樂其友而)
(信其道是以雖離師輔而不反說命曰敬孫務時敏厥修乃來其此之謂乎補)博喻為師(禮學記篇)
(云見前)鼔徵警衆(禮文王世子篇云天子視學大昕鼓徵所以警衆也鄭注云早昧爽擊鼓以召)
(衆也警猶起也)鼔篋孫業(禮學記云入學鼔篋孫其業也鄭注云鼓篋擊鼔警衆乃發篋出所治經)
(業也孫猶恭順也)以樂教國子(周禮大司樂職云以樂舞教國子舞雲門大卷大咸大㲈大夏)
(大濩大武)以德教國子(又曰師氏職云以三德教國子一曰至德二曰敏德三曰孝德鄭注云在)
(心為德也)離經辨志敬業樂羣博習親師論學取友
(已上並學記見前)四曰聯儒(周禮大司徒職云以本俗六安萬民一曰媺宫室二曰族墳墓三曰)
(聫兄弟四曰聫師儒五曰聫朋友六曰同衣服補)崇四術(禮王制云樂正崇四術立四教補案鄭注)
(云樂正樂官之長掌國子之教虞書云䕫命汝典樂教胄子崇高也高尚其術以作教也附)教六藝
(周禮保氏職云保氏掌諫王惡而養國子以道乃教之六藝一曰五禮二曰六樂三曰五射四曰五馭五曰六)
(書六曰九數鄭注云養國子道者以師氏之德行審諭之而後教之以藝也)通一經(魏明帝詔曰世)
(之質文隨教而變兵亂以來經學廢絶後生進趣不由典謨豈訓導未洽將進用者不以德顯乎其郎吏學通)
(一經才任牧民博士課試擢其高第者亟用其浮華不務道本者皆罷退之補)飾百行(孔臧與子書云)
(學者所以飾百行也)游鄉校(左傳云鄭人游于鄉校以論執政然明謂子産曰毁鄉校如何子産曰何)
(為夫人朝夕退而游焉以議執政之善否其所善者吾則行之其所惡者吾則改之是吾師也若之何毁之也)
升孔堂(世說云石崇與王敦入學戲見顔原象而歎曰若與同升孔堂去人何必有間王曰不知餘人)
(云何子貢去卿差近石正色云士當令身名俱泰何至以&KR1805;牖語人補案劉孝標注云顔原顔回原憲也原憲)
(以&KR1805;為戶牖附)知長幼之序學書詩之事(王粲儒史論云古者八歲入小學學)
(六甲五星書詩之事)論說義之淺深(文王世子篇云大司成論說在東序鄭注云論說課其義)
(之深淺才能優劣)論執政之善否(左傳見前)名顯天下其惟學乎(尸子)
(云名顯天下聞於四方其唯學者乎)
養老八
教化之本尚齒(禮鄉飲酒孔子曰吾觀于鄉而知王道之易易也鄭注云鄉鄉飲酒也易易謂)
(教化之本尊賢尚齒而已)治其國者上老故雖天子必有尊也(孝經)
遂設羣老之席位焉(禮文王世子篇云遂設三老五更羣老之席位焉鄭注云三老五更)
(各一人也皆年老更事致仕者也天子以父兄養之示天下之孝悌也名以三五者取象三辰五星天所因以)
(昭明天下者羣老無數其禮亡以鄉飲禮言之帝位之處則三老如賓五更如介羣老如衆賓)取象三
辰(見上)賢臣之老王以養之(周禮大宰職云以八柄詔王馭羣臣一曰爵以馭其貴二)
(曰禄以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八)
(曰誅以馭其過補案鄭注云五曰生以馭其福生猶養也賢臣之老者王有以養之成王封伯禽於魯曰生以)
(養周公死以為周公後是也五福一曰壽附)養老助生氣(周禮羅氏職云中春羅春鳥獻鳩以)
(養國老行羽物鄭注云春鳥蟄而始出者若今南郡黃雀之屬是時鷹化為鳩鳩與春鳥變舊為新宜以養老)
(助生氣行為賦賜)養之示孝悌(鄭注云天子以父兄養之示天下以孝悌)先見百年
(禮祭義云天子巡狩諸侯待于境天子先見百年者鄭注云問其國君以百年所在而往見之)存賞白
首(尚書中候云)虞氏貴德而尚齒(禮祭義篇云虞氏貴德而尚齒夏后氏貴爵而尚齒)
(殷人貴富而尚齒鄭注云貴謂燕賜有加於諸臣也尚謂有事尊之於其黨也)殷人貴富而尚
齒(見上)虞氏以燕禮(禮王制篇云凡養老有虞氏以燕禮夏后氏以饗禮殷人以食禮周人脩)
(而兼用之補案鄭注云兼用之備隂陽也凡飲養陽氣凡食養隂氣陽用春夏隂用秋冬補)殷人以
食禮(見上)五十養於鄉(又曰五十養於鄉六十養於國鄭注云天子諸侯養老同也)七
十養于學(又曰七十養于學鄭注云學大學也在郊此殷制明矣)養于庠(禮王制篇云有)
(虞氏養國老于上庠養庶老于下庠夏后氏養國老于東序養庶老于西序殷人養國老于右學養庶老于左)
(學周人養國老于東膠養庶老于虞庠虞庠在國之西郊補案鄭注云皆學名也異者四代相變耳或上西或)
(上東或貴在國或貴在郊上庠右學大學也在西郊下庠左學小學也在國中王宮之東東序東膠亦大學在)
(國中王宫之東西序虞庠亦小學也西序在西郊周立小學于西郊膠之言糾也庠之言養也周之小學為有)
(虞氏之庠制是以名庠云其立鄉學亦如之膠或作絿附)養於右學養於東膠(已上)
(並禮王制篇云見上)深衣而養老(又曰有虞氏皇而祭深衣而養老夏后氏收而祭燕衣而養老)
(殷人冔而祭縞衣而養老周人冕而祭玄衣而養老鄭注云凡養老之服皆其時與羣臣燕之服有虞氏質深)
(衣而已夏而改之尚黑而黑衣裳殷尚白而縞衣裳周則兼用之玄衣素裳也)燕衣而養老
玄衣而養老(已上並王制篇云見上)一坐再至(又曰八十拜君命一坐再至瞽亦如)
(之九十使人受鄭注云命謂君不親饗食必以其禮致之)揖君則退(又曰七十不俟朝鄭注云大夫)
(士之老者揖君則退)七十不俟朝(見上)九十問就室(又曰九十者天子欲有問焉則)
(就其室以珍從鄭注云尊養之)八十月告存(又曰八十月告存鄭注云每月致膳)九十日
有秩(又曰九十日有秩鄭注云秩常也有常膳)以珍從(見上)授玉杖(續漢書禮儀志云仲)
(秋之月縣道皆案戶比民年始七十者授之以玉杖餔之糜粥八十九十禮有加賜玉杖長尺端以鳩鳥為飾)
(鳩者不噎之鳥也欲老人不噎)為此春酒以介眉壽(毛詩七月篇云六月食鬱及薁七月)
(亨葵及菽八月剥棗十月穫稻為此春酒以介眉壽毛傳云鬱棣屬薁蘡薁也剥擊也春酒凍醪也眉壽豪眉)
(也鄭箋云介助也既以鬱薁及棗助男功又穰稻而釀酒以助其養老之具補)壽考維祺以介
景福(大雅行葦篇云黃耉台背以引以翼壽考維祺以介景福毛傳云台背大老也引長翼敬也祺吉也)
(鄭箋云台之言鮐也大老則背有鮐文介助也養老人而得吉所以助大福也補案釋詁云鮐背耉老壽人也)
(舍人曰老人氣衰皮膚涓瘠背若鮐魚也爾雅作鮐以其似鮐魚而此經作台故箋申之云台之言鮐也大老)
(則背有鮐文是依爾雅為說也劉熙釋名云九十曰鮐背背有鮐文或當然也補)
鄉飲九
尊賢尚齒(禮鄉飲酒云見前)少長以齒(禮鄉飲酒篇云賓酬主人主人酬介介酬衆賓)
(少長以齒終于沃洗者焉知其能弟長而無遺矣鄭注云遺猶脫也忘也)六十者坐五十者
立(又云鄉飲酒之禮六十坐五十立侍以聽政役所以明尊長也)賓主象天地(禮鄉飲酒篇云)
(賓主象天地也介僎象隂陽也三賓象三光也讓之三也象月之三日而成魄也四面之坐象四時也補案鄭)
(注云隂陽助天地養成萬物之氣也三賓象天三光者繫于天也古文僎作遵附)三賓象三光
四面象四時(已上並鄉飲酒篇見上)坐賓西北(禮鄉飲酒篇云主人者尊賓故)
(坐賓于西北而坐介于西南以輔賓賓者接人以義者也故坐于西北補)坐介西南(見上)介必
東鄉(又曰介必東鄉介賓主也鄭注云獻酬盥之禮主人將西賓將南介覸其間者也)洗揚觶
所以致潔(禮鄉飲酒云盥洗揚觶所以致潔也補案鄭注云揚舉也今禮皆作騰)羞出自
東房(又云羞出自東房主人共之也鄭注云羞燕私可以自專也)烹狗於東方(又云烹狗)
(於東方祖陽氣之發於東方也鄭注云祖猶法也狗所以養賓陽氣主養萬物)嚌肺嘗禮(又云嚌肺)
(嘗禮也鄭注云非專為飲食言主於相敬以禮也嚌肺於席中)啐酒成禮(又云啐酒成禮也鄭注云)
(啐酒於席末也)間歌三終合樂三終(禮鄉飲酒云工入升歌三終主人獻之間歌三終合)
(樂三終工告樂備遂出一人揚觶乃立司正焉知其和樂而不流也補)升歌三終主人獻
之(見上)朝不廢朝莫不廢夕(禮鄉飲酒云朝不廢朝莫不廢夕鄭注云朝夕朝莫聽事)
(也不廢之者既朝乃飲先夕則罷其正也)笙入三終主人獻之(禮鄉飲酒篇云見上)燕
樂無數盡歡而止(儀禮鄉飲酒云無算樂鄭注云算數也燕樂無數或間或合盡歡而止也)
爵行無數醉而止也(又云無算爵鄭注云賓主燕飲爵行無數醉而止也)吾觀其
鄉而知王道之易易(禮鄉飲酒見前)鄉飲酒之禮廢長幼之序
失(禮經解篇云鄉飲酒之禮廢則長幼之序失而爭鬭之獄繁矣)
北堂書鈔卷八十三
