北堂書鈔卷一百三
唐虞世南撰
明陳禹謨補註
藝文部
詔三十三(勑附)章三十四
表三十五書記三十六
符三十七檄三十八
詔三十三
渙汗大號(易渙卦云九五渙汗其大號王肅註云王者出令不可復返喻如身中汗出不可反也)
(案漢書劉向上封事云易曰渙汗其大號言號令如汗汗出而不反者也今出善令未能踰時而反是反汗也)
(補)其出如綸(禮記緇衣篇云王言如絲其出如綸鄭注云言言出彌大也綸今有秩嗇夫所佩也)
黃紙手詔(魏略曰明帝寢疾欲以燕王宇為大將軍劉放孫資曰陛下忘先帝詔勑藩王不得輔政)
(且燕王擁兵南面不聽臣等入此即豎刁趙高也帝曰曹爽可代不放資因贊之又白宜詔司馬宣王使相參)
(帝從之即以黃紙授放作詔放即上牀執帝手作之遂賫而出補)青紙詔書(晉書楚隐王瑋傳云)
(帝以瑋矯制害亮瓘父子遂斬之瑋臨死出其懷中青紙詔流涕以示監刑尚書劉頌曰受詔而行謂為社稷)
(今更為罪託體先帝受枉如此幸見申列頌亦歔欷不能仰視補)尺一詔書(魏書夏侯玄傳云初)
(中領軍高陽許允與豐玄親善先是有詐作尺一詔書以玄為大將軍允為太尉共錄尚書事補)五條
詔書(案晉書武帝太元四年班五條詔書於郡國一曰正身二曰勤百姓三曰撫孤寡四曰敦本息華五)
(曰去人事)與庾公函封(語林云明帝函封詔與庾公信誤致與王公王公開詔末云勿使冶城公)
(知道王公乃進表答曰伏讀明詔似不在臣臣開臣閉無有見者明帝甚愧數月不出見王公)與王導
敬(晉中興書云初顯宗幼冲見王導恒拜又帝與導手詔則曰敬白中書作詔則曰敬問於是以為永制)
見詔歎曰聖主(東觀漢記第五倫傳云倫每見光武詔書常歎息曰此聖主也)奉詔驚
喜踊躍(曹植表云即日奉手詔驚喜踴躍)青筒詔勑(晉八王故事云張方逼上出謁宗廟)
(上以青筒詔勅中書曰朕體中不佳不堪出也)朱鈞施行(漢舊儀云詔書以朱鈞施行)闇不
見事以此示之(釋名云詔照也人闇不見事則有所犯以此照示使昭然知所由也)使自
驚飾不敢廢慢(釋名云勑飾也使自驚飾不敢廢慢也)
章三十四
子雲筆有餘力(論衡云谷子雲唐子高章奏百上筆有餘力)孔璋微為煩冨
(魏文帝與吳質書見前論文篇)公車受章無避反支(潛夫論云明帝問今旦何得無上書)
(者左右對曰反支故帝曰民既廢農遠來詣闕而復使避反支是則又奪其日而冤之也乃敕公車受章無避)
(反支補)懷刀截章州受其短(吳志太史慈為郡奏曹史會郡與州有隙曲直未分以先)
(聞者為善時州章已去郡守恐後之選慈以行慈晨夜取道到洛陽詣公車門見州吏始欲求通慈問曰君欲)
(通章耶吏曰然問章安在曰車上慈曰章題署得無誤耶取來視之吏殊不知其為郡使也因為取章慈已先)
(懷刀便截敗之因與吏共亡去後有司以格章之故不復見理州受其短由是知名而為州家所疾恐受其禍)
(乃避之遼東續補)置章御坐(後漢周舉為平邱令上書言當世得失辭甚切正尚書郭虔應賀等)
(見之歎息共上䟽稱舉忠直欲帝置章御坐以為規誡續補)對揚王庭(文心雕龍曰原夫表章之)
(為用所以對揚王庭昭明心曲續補)
表三十五
思之於内表施於外(釋名云下言上曰表思之於内表施於外也又曰上示之於上也又)
(曰言言其意也補)孔璋殊健(魏文帝與吳質書見前)阮瑀之俊(典論云陳琳阮瑀之)
(章表書記今之俊也)樂假潘筆潘取樂旨(典論云樂廣累遷侍中河南尹廣善清言而不)
(長於筆將讓尹請潘岳為表岳曰當得君意廣乃作二百句語述已之志岳因取次比便成名筆時人咸云若)
(樂不假潘之筆潘不取樂之旨無以成斯美也)再呈不可意五字乃悅服(世語曰司)
(馬景王命中書令虞松作表再呈輒不可意命松更定經時松思竭不能改心存之形於顏色鍾會察其有憂)
(問松松以實告會取視為定五字松悅服以呈景王王曰不當爾耶誰所定也松曰鍾會向亦欲啟之會公見)
(問不敢饕其能王曰如此可大用可令來會問松王所能松曰博學明識無所不貫會乃絶賓客精思十日平)
(旦入見至二鼓乃出出後王獨拊手歎息曰此真王佐材也補)操筆便成(後魏董紹傳云孝武崩周)
(文與百官共推文帝上表勸進令吕思禮薛澄上表前後再奏帝尚執謙冲不許周文曰為文能動至尊惟董)
(公耳乃命紹為第三表紹操筆便成表奏文帝乃允續補)口占上表(高堂隆集隆寢疾篤口占上䟽)
(曰紂懸白旗桀放鳴條天子之尊湯武有之豈伊異人皆明王之胄也臣觀黃初之際天兆其戒異類之鳥育)
(長燕巢口爪胷赤此魏室之大異也宜防鷹揚之臣於蕭墻之内可選諸王使君國典兵星羅棋跱鎮撫皇畿)
(翼亮帝室昔周之東遷晉鄭是依諸吕之亂實頼朱虛斯蓋前代之明鑒也補案習鑿齒曰高堂隆可謂忠臣)
(矣君侈每思諫其惡將死不㤀憂社稷正辭動於昏主明戒騐於身後謇諤足以勵物德音没而彌彰可不謂)
(忠且智乎附)
書記三十六
應璩善書記(文章叙錄曰應璩博學好屬文善為書記又吳質别傳云質有才學善為書記)葛
龔善文記(後漢書葛龔傳云和帝時龔以善文記知名著文賦碑誄書記凡二十篇補)谷永
便筆札(漢書云谷永字子雲便於筆札故世人云谷子雲之筆札婁君卿之脣舌也)穆之便
尺牘(沈約宋書云劉穆之與朱齡石並便尺牘常於高祖坐與齡石答書自旦至中穆之得百函齡石得)
(八十函而穆之應對無廢客案穆之内總朝政外供軍旅决斷如流事無擁滯賓輻輳求訴百端内外諮禀)
(盈階滿室目覽辭訟手答牋書耳行聽受口並酬應不相參涉皆悉贍舉又數客暱賓言談賞笑引日亘時未)
(嘗倦苦裁有閒暇自手寫書尋覽篇章校定墳籍性奢豪食必方丈旦輒為十人饌穆之既好賓客未嘗獨餐)
(每至食時客止十人以此為常補)陳遵馮几口占(漢書陳遵字孟公性善書與人尺牘主皆)
(藏去以為榮請求不敢逆所到衣冠懷之惟恐在後時列侯與遵有同姓字者每至人門曰陳孟公坐中莫不)
(震動既至而非因號其人曰陳驚坐云王莽素竒遵材在位多稱譽者繇是起為河南太守既至官當遣從史)
(西召善書吏十人於前治私書謝京師故人遵馮几口占書吏且省官事書數百封親䟽各有意河南大驚補)
王平口授作書(蜀志云王平生長戎旅手不能書所識不過十字而口授作書皆有意理使人)
(讀史漢諸記傳聽之偹知其大義往往論說不失其指補)含欣而秉筆大笑而吐辭
(陳思王與丁敬書)寫情於萬里精思於一隅(傅咸紙賦云若乃六親乖分離羣索)
(居鱗鴻附便援筆飛書寫情於萬里精思於一隅)簡書如雨(王傑集阮瑜誄云既登宰輔充我秘)
(府允司文章爰及軍旅庶績惟殷簡書如雨強力敏成事至則舉)紙落如雲(潘岳楊荆州誄云多)
(才豐藝強記洽聞艸隸兼善尺牘必珍足不輟行手不釋文翰動若飛紙落如雲補)粲然耀眼(陸景)
(書云獲答虎蔚德音孔昭披紙尋句粲然耀眼)過百萬之衆(抱朴子云昔魯連以書下聊城是分)
(毫之力過百萬之衆也)勝十萬之衆(晉書云荀勗與裴秀羊祜共管機密時將發使聘吳並遣)
(當時文士作書與孫皓帝用勗所作皓既報命和親帝謂勗曰君前作書使吳思順勝十萬之衆也補)翕
然愈疾(典略云陳琳作諸書及檄草成呈太祖太祖先患頭風是日疾發而臥讀琳所作翕然而起曰)
(此愈我疾矣數加厚賜)賢於十部從事(晉書云劉弘為荆州鎮沔漢每有興發手相書喻丁)
(寧欵密所以人皆感悅有事人爭赴之咸曰得劉公一紙書賢於十部從事)射城燕將自殺
(魯連子云燕將攻下聊城聊城人或䜛之燕燕將懼誅因保守聊城不敢歸齊田單攻聊城崴餘士卒多死而)
(聊城不下魯連乃為書約之矢以射城中遺燕將燕將見魯連書泣三日猶預不能自决欲歸燕已有隙恐誅)
(欲降齊所殺虜于齊甚衆恐已降而復見辱喟然歎曰與人刃我寧自刃乃自殺聊城亂單遂屠聊城補)誤
書燕國大治(韓子云郢人有遺燕相國書者夜書火不明因謂持燭者曰舉燭云而過書舉燭舉)
(燭非書意也燕相受書而說之曰舉燭者尚明也尚明也者舉賢而任之燕相白王大說國以治治則治矣非)
(書意也今世學者多似此類補)蘇武鴈足係書(漢書云蘇武使匈奴被留昭帝即位數年匈奴)
(與漢和親漢求武等匈奴詭言武死後漢使復至匈奴常惠請其守者與俱得夜見漢使具自陳道教使者謂)
(單于言天子射上林中得鴈足有係帛書言武等在某澤中使者大喜如惠語以讓單于單于視左右而驚謝)
(漢使曰武等實在於是遣還漢)阮瑀馬上具草(典略云太祖常使阮瑀作書與韓遂時太祖適)
(近出瑀隨從因于馬上具草)孔翊書皆投水(魯國先賢傳云孔翊為洛陽令置器水于前庭)
(得私書皆投其中一無所發)洪喬書擲於水(語林云殷洪喬作豫章郡臨去人寄百餘函書)
(既至石頭悉擲水中因呪之曰沉者自沉浮者自浮殷洪喬不能作達書郵補)與書皆不發(先賢)
(行状云杜安年十歲名稱鄉黨十五入學號神童貴盛慕安高行多有與書皆不發以慮後患常鑿壁安書後)
(諸與書者果有大罪)
符三十七
刻玉符(史記吕不韋傳云華陽夫人承太子閒從容言子楚質於趙者絶賢來往者皆稱譽之乃因涕)
(泣曰妾幸得充後宫不幸無子願得子楚立以為適嗣以託妾身安國君許之乃與夫人刻玉符約以為適嗣)
銅虎符(漢書云文帝二年九月初與郡守為銅虎符竹使符)黃帝合符(史記云黃帝合符釡)
(山諸案索隠曰合諸侯符契圭瑞而朝之於釡山猶禹會侯于塗山然也補括地志云釡山在媯州懷戎縣)
(北山上有舜廟附)漢帝奪符(漢書云楚圍成臯漢王獨與滕公共車出成臯玉門北渡河馳宿脩)
(武自稱使者晨馳入張耳韓信壁奪其印符麾召諸將往擊齊趙)舜合已符(吕氏春秋云客有問)
(季子曰奚以知舜之能也季子曰堯固已治天下矣舜言治天下而合已之符是以知其能也)勝敵之
符(六韜云主與將有隂符凡八等有大勝克敵之符長一尺破軍擒將之符長九寸降城得邑之符長八寸)
(却敵報遠之符長七寸警衆竪守之符長六寸請糧益兵之符長五寸敗軍亡將之符長四寸失利亡士之符)
(長三寸補)得邑之符(見上)王母之符(帝王世紀云昔蚩尤無道黃帝討之於涿鹿之野西)
(王母遣道人以符授之黃帝乃立請祈之壇親自受符視之乃昔者夢中所見也即于是日擒蚩尤)玄女
出行(河圖記云玄女出行信符黃帝得之以刺蚩尤)投河送流(抱朴子云葛仙翁為册書符投)
(江中順流而下次投一符逆流而上次又投一符不上不下停住中流二符皆為就之)擲屋風靜
(搜神記云吳猛有道術嘗守潯陽參軍周家有狂風暴起猛即書符擲屋上須臾風静)青符壓鬼
(列仙傳云漢武帝時殿下有怪常見朱衣披髮相隨持燭而走帝謂劉憑曰卿可除此不憑曰可乃以青符擲)
(之見數鬼傾地帝驚曰以相試耳乃解之)介象知其謬誤(神仙傳曰介象見市中門戶有道家)
(符悉能讀之知其謬誤)應詹佩以周旋(王隠晉書云應詹少多患淳于知乃為符使佩之其)
(文云惟兹寳籙降自旻蒼佩以周旋萬夀無疆)
檄三十八
隗囂為檄莫不諷誦(東觀漢記云隗囂故宰府檄掾史善為文書每上檄士大夫莫不諷)
(誦)應詹作檄見者慷慨(晉書云應詹遷南平太守王澄為荆州假詹督南平天門武陵)
(三郡軍事及洛陽傾覆詹攘𬒮流涕勸澄赴援澄使詹為檄詹下筆便成辭義壮烈見者慷慨補)陳琳
愈太祖病(典略陳琳見前)易雄列王敦罪(晉書云長沙易雄既距王敦將謀起兵以)
(赴朝廷雄為作檄遠近列敦罪惡宣募縣境數日之中有衆千人負粮荷戈而從之丞既固守而湘中殘荒之)
(後城池不完兵資又闕敦遣魏乂李恒攻之雄勉厲所統扞禦累旬士卒死傷者相枕力屈城䧟為乂所虜意)
(氣慷慨神無懼色送到武昌敦遣人以檄示雄而數之雄曰此實有之惜雄位微力弱不能救國之難王室如)
(燬雄安用生為今日即戮得作忠鬼乃所願也敦憚其辭正釋之衆人皆賀雄嘆曰昨夜夢乘車挂肉其傍夫)
(肉必有筋筋者斤也車傍有斤吾其戮乎尋而敦遣殺之)賊檄百數(東觀漢記云光武數召諸將置)
(酒賞賜坐席之間以要其死力當此之時賊檄日以百數憂不可勝上猶以餘閒講經藝)羽檄三至
(魏志云袁紹以董昭領魏郡太守時郡界大亂賊以萬數遣使往來交易市買昭厚待之因用為間乘虛掩討)
(輒大克破二日之中羽檄三至驚案昭初領鉅鹿時郡右姓孫伉等數十人專為謀主動吏民昭至郡偽作)
(紹檄告郡云得賊羅侯安平張吉辭當攻鉅鹿賊故孝廉孫伉等為應檄致收行軍法惡止其身妻子勿坐昭)
(案檄告令皆即斬之一郡惶恐乃以次安慰遂皆平集事訖白紹紹稱善補)為本初作檄(獻帝)
(春秋云太祖平鄴謂陳琳曰君昔為本初作檄書但罪孤而已何乃以及父祖乎琳謝曰矢在弦上不得不發)
(也)高祖制檄(續晉陽秋云何無忌母劉牢之姊也無忌與高祖謀夜於屏風裏制檄文母潛登屏)
(風上窺既知其謀大喜曰汝能如此吾讐恥雪矣)毛義奉檄動顏(東觀記云廬江毛義性恭)
(儉謙約少時家貧以孝行稱南陽張奉慕其名往候之坐有頃府檄到當以義為守令義奉檄持入白母喜動)
(顏色)趙曄奉檄心恥(謝承後漢書云趙曄少嘗為縣吏奉檄送督郵曄心恥于厮役遂弃車馬)
(去到犍為資中詣杜撫受韓詩究竟其術受案資中縣名杜撫字叔和犍為武陽人也少有高才業於薛漢)
(定韓詩章句附)移書太常(漢書云劉歆欲建立左氏春秋及毛詩儀禮古文尚書皆列於學官哀帝)
(令歆與五經博士講論其義諸博士或不肯置對歆因移書太常博士責讓之)移書州郡(後漢書云)
(韓馥見民情歸袁紹忌其得衆恐將圖已常遣從事守紹門不聽發兵橋瑁乃詐作三公移書傳驛州郡說董)
(卓罪惡天子危逼企望義兵以釋國難馥於是方聽紹舉兵)
北堂書鈔卷一百三
