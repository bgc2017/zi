北堂書鈔卷七十二
唐虞世南撰
明陳禹謨補註
設官部二十四
刺史一百六十
九州之長(曲禮鄭注云每一州之中天子選侯之賢者為之牧)十有三牧(漢官解詁云京)
(畿十有三牧分部督察)銀印青綬(漢書百官公卿表云綏和元年改刺史為牧銀印青綬)銅
印墨綬(晉百官表云刺史漢官也銅印墨綬朝服進賢兩梁冠)位居牧伯(漢公卿表云今)
(刺史居牧伯之位一州之統)位下大夫(漢書朱博傳云哀帝初何武為大司空與丞相翟方進共)
(奏言古選諸侯賢者以為州伯所以廣聰明燭幽隱也今部刺史居牧伯之位秉一州之統位下大夫而臨二)
(千石輕重不相凖臣請罷刺史更置州牧以應古制博又奏言漢家至德溥大宇内萬里立置郡縣部刺史奉)
(使典州督察郡國吏民安寧故事居部九歲舉為守相秩卑而賞厚咸勸功樂進前丞相方進奏罷刺史更置)
(州牧秩真二千石位次九卿九卿缺以高第補其中材苟自守而已恐功效陵夷姦軌不禁臣請罷州牧置刺)
(史如故補)分刺諸州(後漢書百官志云秦有監察御史監諸郡漢興省之但遣丞相史分刺諸州無)
(常官補)分部督察(漢官解詁見上)訓導諸侯(國語云周宣王欲得國子之能訓導諸侯)
(者案注賈侍中云國子諸侯之嗣子或曰國子諸侯之子欲使訓導諸侯子也補)督察郡國(漢書)
(朱博傳見上)刺舉州事(應劭漢官儀云云)盡部州境(丹陽記漢承秦罷侯置守至武)
(帝元封五年始置刺史盡部州境)天王所使(交州記云刺者言其刺舉不法史者使也言為天子)
(之所使也)奉詔條察(漢書百官公卿表云見上)長一州(周禮太宰職云一曰牧以地得民鄭)
(注云牧州長也九州各有封域以居民也案賈公彦疏曰一曰牧以地得民者謂畿外八州之中州别立一州)
(牧使侯伯有功德者為之使統領二百一十國以有一州土地集安萬民故云牧以地得民也補)阜兆
民(尚書周官以倡九牧阜成兆民)秉一州之統(漢書朱博傳云見上)處方伯之任
(王隠晉書曰山濤為冀州刺史處方伯之任案晉書山濤傳曰羊祜執政時人欲危裴秀濤正色保持之由是)
(失權臣意出為冀州刺史加寧遠將軍冀州俗薄無相推轂濤甄拔隠屈搜訪賢才旌命三十餘人皆顯名當)
(時人懷慕尚風俗頗革補)位次九卿(漢書朱博傳云見上)所察六條(漢書百官公卿表注)
(曰刺史班宣周行郡國省察治狀黜陟能否斷治冤獄以六條問事非條所問即不省一條強宗豪右田宅踰)
(制以強陵弱以衆暴寡二條二千石不奉詔書遵承典制倍公向私旁詔守利侵漁百姓聚斂為奸三條二千)
(石不恤疑獄風厲殺人怒則任刑喜則淫賞煩擾刻暴剥截黎元為百姓所疾山崩石裂祅祥訛言四條二千)
(石選署不平苟阿所愛蔽賢寵頑五條二千石子弟恃怙榮埶請託所監六條二千石違公下比阿附豪強通)
(行貨賂割損政令補)監察郡縣糾遏非常(黃恭交州記云秦兼天下改牧為郡監察郡縣)
(糾遏非常)詣京奏事(續漢書百官志云建武十八年復為刺史十二人各主一州其一州屬司隸校)
(尉諸州常以八月巡行所部郡國錄囚徒考殿最初歲盡詣京師奏事中興但因計吏皆有從事史假佐補)
乘驛奏事(應劭漢官儀未詳)三年入奏事(王隠晉書云大康三年罷刺史將軍官刺)
(史依漢制三年一入奏事)九歲為守相(漢書朱博傳見上)賜三公服(後漢書曰郭賀)
(字喬卿拜荆州刺史引見賞賜恩寵隆異及到官有殊政百姓便之歌曰厥德仁明郭喬卿志正朝廷上下平)
(顯宗巡狩至南陽特見嗟歎賜以三公之服黼黻冕旒勅行部去襜帷使百姓見其容服以章有德補)賜
高山冠(會稽先賢傳詔賜交州刺史某高山冠絳三疋擁節臨難授命立功討賊以報上心)賈充
假羽葆(晉書曰賈充為使持節都督秦涼二州諸軍事侍中車騎將軍如故假羽葆鼔吹給第一駙馬)
(朝之賢良欲進忠規獻替者皆幸充此舉望隆惟新之化充既外出自以為失職深銜任愷計無所從將之鎮)
(百僚餞于夕陽亭荀勗私焉充以憂告勗曰公國之宰輔而為一夫所制不亦鄙乎然是行也辭之實難獨有)
(結婚太子不頓駕而自留矣補)杜預給追鋒(王晉書云杜預為鎮南大將軍都督荆州諸軍事給)
(追鋒車第二駙馬預既至鎮繕兵甲耀威武乃簡精銳南土歌之曰後世無叛有杜翁孰識智名與勇功)傳
車驂駕(謝漢書曰賈琮為冀州刺史舊典傳車驂駕垂赤帷裳迎於州界及琮之部升車言曰刺史當)
(遠視廣聽糾察美惡何有反垂帷裳以自掩塞乎乃命御者褰之百城聞風自然悚震案先時交趾屯兵及有)
(司舉賈琮為刺史即移書告示使其安資業百姓歌之曰賈父來晚使我先反今見清平吏不敢飯補)法
駕騑驂(謝漢書曰李壽為青州刺史發壐書於本縣傳舍乘法駕騑驂朱軒就路奏免四郡相百城怖)
(懼悉豫棄官)還京師曲蓋蔽日(東觀漢記曰段穎起於徒中為并州刺史有功後徵還京)
(師穎乘輕車介士鼔吹曲蓋朱旗騎馬殷天蔽日連騎相繼數十里)還本州衣繡晝行(魏志)
(張既為雍州刺史太祖謂既曰還君本州可為衣繡晝行矣)使刺三河(漢書田叔傳云叔少子仁)
(以壯勇為衛將軍舍人數從擊匃奴衛將軍進言仁為郎中至二千石丞相長史失官後使刺三河還奏事稱)
(意補)都督六州(晉書云庾亮遷都督江荆豫益梁雍六州諸軍事領江荆豫三州刺史)以能
治劇(謝漢書曰李壽為青州刺史奉法督案朝廷聞之以能治劇)益州險遠以親鎮
之(晉起居注云太始元年詔曰益州險遠素號難治宜以重將親鎮撫之以中郎將下邳王晃為之)湘
州險固以叔父居之(晉中興書譙閔王承字敬才為湘州刺史帝謂承曰湘州南楚險固)
(在上流之要控三州之會是用武之國也今以叔父居之)劉馥可任東南(魏志劉馥傳云太祖)
(方有袁紹之難謂馥可任以東南之事遂表為揚州刺史)賈充綏靜西夏(晉書賈充傳云武帝)
(詔曰侍中守尚書令車騎將軍賈充雅量弘高達見明遠武有折衝之威文懷經國之慮信結人心名震域外)
(使權統方任綏靜西夏則吾無西顧之念而遠近獲安矣其以充為使持節都督秦涼二州諸軍事侍中車騎)
(將軍如故補)南方稱之(魏志云王基為荆州刺史明制度整軍農兼脩學校南方稱之)南夏
悅服(王隠晉書羊祜都督荆州諸軍事自在南夏招攜以禮懷遠以德吳人悅服稱為羊公)教施
九郡(王隠晉書王沈為豫州刺史乃下教曰若能舉遺逸於林藪黜姦佞於州國陳長吏之可否皆給榖)
(五百斛别駕主簿奉行九郡施行案王沈傳曰俗化陵遲不可不革革俗之要實在敦學昔原伯魯不悅學閔)
(馬父知其必亡將吏子弟優閒家門若不教之必致遊戲傷毁風俗矣於是九郡之士咸悅道教移風易俗補)
宣風萬里(晉起居注詔曰太尉將軍衛瓘忠允清識有文武之士宜令宣風萬里為青州刺史以統)
(戎政煌晉書衛瓘傳曰瓘學問深博明習文藝與尚書郎敦索靖俱善草書時人號為一臺二妙論者謂瓘)
(得伯英筋靖得伯英肉為政清簡甚得朝野聲譽附)懷以道德(王隠晉書阮瞻遷平南將軍江州刺)
(史懷以道德案東海王越與瞻書曰禮年八歲出就外傅明始可以加師訓之則十年曰幼學明可漸先生之)
(教也然學之所入淺體之所安深是以閑習禮容不如式瞻儀度諷誦遺言不若親承音旨小兒毗既無令淑)
(之質不聞道德之風望君時以間豫周旋誨接補)示以恩信(晉書曰唐彬持節監幽州諸軍事領)
(護烏丸校尉右將軍彬既至鎮訓卒利兵廣農重稼震威耀武宣喻國命示以恩信補)風化大行
百姓歸心(魏志曰徐邈為涼州刺史立學明訓禁厚葬斷淫祀進善黜惡風化大行百姓歸心焉西)
(域流通荒戎入貢皆邈勛也補)州界寧肅百姓稱之(魏書司馬朗字伯達遷兖州刺史州)
(界寧肅百姓稱之雖在軍旅常惡衣惡食以儉率下補)恩化大行百姓樂政(謝承後漢)
(書曰謝夷吾遷荆州刺史雅性明遠能決斷罪疑行部始到南陽縣遇孝章皇帝巡狩駕幸魯陽有詔勅荆州)
(刺史入傳錄見囚徒誡長吏勿廢舊儀朕將覽焉上臨西廂南面夷吾處東廂分帷隔中央夷吾所決正一縣)
(三百餘事悉與上合而朝廷嘆息曰諸州刺史盡如此者朕不憂天下常以勵羣臣是時恩化大行百姓樂政)
(補)奬勵風俗(晉中興書云温嶠代應詹為江州刺史持節都督平南將軍鎮武昌逹於治道軍人)
(稱頌奬勵風俗補)州界肅清(三輔決錄云蘇章字孺文為冀州刺史每自舉正其罪州界肅清)
(按章為冀州刺史行部有故人為清河太守案得其好貨乃請太守設酒接以温顔太守喜曰人各有一天我)
(獨有二天章曰今夕蘇孺文與故人歡飲私恩也明日冀州刺史白奏事公法也遂舉正其罪補)風俗
頗革(續漢書云周舉為并州刺史太原舊俗以介子推焚骸有龍忌之禁輒一月寒食莫敢煙爨老小不)
(堪歲歲多死者舉既到州乃作弔書以置子推之廟言盛冬去火殘損人命非賢者之意以宣示愚民使還温)
(食於是衆人稍解風俗頗革)為十三州最(謝承後漢書賈琮為交趾刺史在任三年為十三州)
(最)治為天下最(魏志梁習字子虞為并州刺史政治常為天下最太和二年徵拜大司農習在)
(州二十餘年而居處貧窮無方面珍物明帝異之禮賜甚厚補)布告天下預為治法(魏志)
(賈逵傳云逵為豫州刺史其二千石以下阿縦不如法者皆舉奏免之帝曰逵真刺史矣布告天下當以預為)
(治法)得人民心復留一年(續漢書云种暠為梁州刺史甚得百姓歡心被徵當遷吏人詣)
(闕請留之太后歎曰未聞刺史年得人心如此乃許之暠復留一)惠愛在人留十八年(華陽)
(國志嚴遵為益州刺史惠愛每當遷官吏人塞路攀轅詔遂留之居官十八年)清約率下(東觀漢記)
(李恂為兖州刺史所種小麥胡蒜悉付從事無所留清約率下常席羊皮服布被)清淨化人(魏書)
(劉震為幽州刺史清淨儉約以禮化人)田豫清約(魏志田豫為護匈奴中郎將領并州刺史清約)
(儉素所賜皆散之將士人咸服之)吳隠清操(晉中興書云吳隠之素清操為廣州刺史州界有水)
(名貪泉父老云飲此者皆使廉士變貪隠之始踐境先至水所酌而飲之因賦詩曰古人云此水一歃懷千金)
(若使夷齊飲終當不易心至後清操愈厲)計日受俸(謝漢書楊秉為豫荆徐兖四州刺史遷任城相)
(自為刺史二千石計日受俸餘禄不入私門故吏齎錢百萬遺之閉門不受以廉潔稱)不然官燭
(謝後漢書巴祗為揚州刺史幘毁壞不復改易以水滲曝用之處暝暗之中不然官燭補)十日不炊
(後漢左雄為冀州刺史見前)巴祗不迎妻子(謝漢書云巴祗為揚州刺史在任不迎妻子)
吕岱不餉妻子(吳志吕岱為交州刺史歷年不餉家妻子飢乏孫權聞之歎息案奮威將軍)
(張承與岱書曰昔旦奭翼周二南作歌今則足下與陸子也忠勤相先勞謙相讓功以權成化與道合君子歎)
(其德小人悅其美加以文書鞅掌賓客終日罷不舍事勞不言倦又知上馬輒自超乘不由跨躡如此足下過)
(廉何其事事快也周易有之禮言恭德言盛足下何有盡此美耶補)貴要託書悉投於水
(華陽國志趙琰為青州刺史有貴要屬託琰於廳事前置大器水發書悉投置水中無有所執)貴人寄
貨皆掛於壁(魏志陳泰為并州刺史懷柔夷民甚有威惠京邑貴人多寄寶貨泰皆掛之於壁不)
(發其封及徵為尚書悉付還之)不畏彊禦(謝漢書陳朔遷揚州刺史貶黜姦慝不畏彊禦)不事
上司(魏志崔林為幽州刺史在官不事上司遷河間刺史案崔林傳魏名臣奏載侍中辛毗奏曰昔桓)
(階為尚書令以崔林非尚書才遷以為河間太守與此傳不同補)行部先至學宫(漢書何武)
(為揚州刺史行部必先至學宫見諸生試其誦論得失然後入傳舍問墾田頃畝五榖美惡)所過問
民疾苦(續漢書郭伋拜并州刺史前在并州素結恩德及後入界所到縣邑老少相攜邀迎道路所過)
(問民疾苦聘求耆德雄俊設几杖之禮朝夕與參政事案伋始至行部到西河美稷有兒童數百各騎竹馬)
(道次迎拜伋問兒曹何自遠來對曰聞使君到喜故來奉迎伋辭謝之及事訖諸兒復送至郭外問使君何日)
(當還伋謂别駕從事計日當告之行部既還先期一日伋為違信於諸兒遂止于野亭須期乃入補)甄拔
隠士(王晉書山濤見上)旌顯異行(陶氏家傳云陶清為荆州刺史旌顯所知三十餘人皆當)
(世異行冀州之士於是為盛)撫循羇旅(王晉書王渾督揚州諸軍處斷明允撫循羇旅勞謙接納)
(坐無虛席門不停賓江淮之士甚愛敬之)誘納降附(晉中興書高平郅恢為雍州鎮襄陽所撫恤大)
(得關隴聞譽誘納降附動以千計)修鹽池家家豐足(魏志云徐邈為涼州刺史使持節領)
(護羌校尉至值諸葛亮出祁山隴右三郡反邈輒遣參軍及金城太守等擊南安賊破之河右少雨常苦乏穀)
(邈上修武威酒泉鹽池以收虜穀又廣開水田募貧民佃之家家豐足倉庫盈溢乃支度州界軍用之餘以市)
(金帛犬馬通供中國之費以漸收斂民間私仗藏之府庫然後率以仁義百姓歸心焉補)治芍陂官
民有畜(魏志云劉馥為揚州刺史數年恩化大行百姓樂其政流民越江山而歸者以萬數於是聚諸)
(生立學校廣屯田興治芍陂及茹陂七門吳塘諸堨以溉稻田官民有畜補)張敞為冀州盜
賊禁止(漢書張敞為冀州刺史敞起亡命奉使典州既到部而廣川王國羣輩不道賊連發不得敞以)
(耳目發起賊主名區處誅其渠帥廣川王姬昆弟及王同族宗室劉調等通行為之囊橐吏逐捕窮窘蹤迹皆)
(入王宫敞自將郡國吏車數百兩圍守王宫搜索調等果得之殿屋重轑中敞傅吏皆捕格斷頭縣其頭王宫)
(門外因劾奏廣川王天子不忍致法削其戶敞居部歲餘冀州盜賊禁止補)王遜後濁(晉中興書)
(王遜為寧州刺史民人謁者多使作金刺通名妻詰之曰何先清而後濁者也)車永貪濁(晉中興書)
(曰車永為廣州刺史居官貪濁)石崇積財(晉書石崇傳崇穎悟有才氣而任俠無行檢在荆州劫遠)
(使商客致富不貲補)王戎治宅(晉書云王戎為荆州刺史坐遣吏脩園宅免官詔以贖論遷豫州刺)
(史)號曰獨坐(後漢王閎為冀州刺史閎性刻不發私書不交豪族賓客號曰王獨坐)號曰
屠伯(晉書苟晞見前)李疇見殺(晉書李疇為交州刺史不能檢制鈴下慮必見殺服藥死)王
浚伏屍(晉書王浚字彭祖為幽州刺史謠曰幽州城門似藏戶中有伏屍王彭祖)
北堂書鈔卷七十二
