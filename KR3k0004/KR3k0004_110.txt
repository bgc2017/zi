北堂書鈔卷一百十
唐虞世南撰
明陳禹謨補註
樂部
箏十一筑十二
箜篌十三琵琶十四
笙十五簧十六
竽十七
箏十一
上圓象天下平象地(傳子曰箏者上圓象天下平象地中空准六合絃柱十二擬十二月)
(設之則四象存鼓之則五音發斯乃仁智之器也補)絃十二四時備也柱三寸三
才具也(阮瑀箏賦)理絃歌秋風(俗說云謝仁祖為豫州主簿在桓玄閣下桓聞其善彈箏)
(便呼之既至取箏與彈謝即理絃撫箏因歌秋風意氣殊遒桓大以此知之)撫箏歌怨詩(晉書)
(桓伊傳云伊為右軍將軍孝武帝召伊飲宴謝安侍坐帝命伊吹笛伊神色無迕即吹為一弄乃放笛云臣于)
(箏分乃不及笛然自足以韻合歌管請以箏歌并請一吹笛人帝善其調遣乃勑御妓奏笛伊又云御府人于)
(臣必自不合臣有一奴善相便串帝彌賞其放率乃許召之奴既吹笛伊便撫箏而歌怨詩曰為君既不易為)
(臣良獨難忠信事不顯乃有見疑患周旦佐文武金縢功不刊推心輔王政二叔反流言聲節慷慨俯仰可觀)
(安泣下沾衿帝甚有愧色補)彈箏快耳(史記李斯諫逐客曰夫擊甕叩缻彈箏摶髀而歌呼嗚嗚)
(快耳目者真秦之聲也)彈箏合歌(晉書桓伊傳見上)秦箏奏西音(魏文帝詩云齊)
(琴發東舞秦箏奏西音)秦箏何慷慨(曹植箜篌引云秦箏何慷慨齊瑟和且柔)發新聲
(魏文帝詩云秦箏發新聲長笛吐清氣)奮逸響(曹植詩云彈箏奮逸響新聲妙入神)揚大雅
之哀吟(曹植幽思賦云搦素筆而慷慨揚大雅之哀吟)唱葛天之高韻(晉賈彬箏賦云)
(鍾子授箏伯牙擊節唱葛天之高韻讚幽蘭與白雪)豈蒙恬所能開思(傅玄箏賦序云箏乃)
(仁智之器豈蒙恬亡國之臣所能開思運巧哉或以為蒙恬所造非也)雖吳姬何以加之
(傅子云郝素善彈筝雖伯牙之妙手吳姬之竒聲何以加之)鼓箏潛遁(英雄記云吕布詣袁紹紹)
(患之布不自安求還洛紹假布領司隸校尉外言當遣内欲殺布明日當發紹遣甲士三十人辭以送布布使)
(止于帳側偽使人于帳中鼔箏紹兵臥布潛自遁出帳而兵不覺夜半兵起亂斫布牀被謂為己死明日紹訊)
(問知布尚在乃閉城門布遂引去續補)鼓箏悲歌(燉煌實錄云有善鼔箏者悲歌能使喜者墮淚)
(改調易謳能使戚者起舞時人號曰雍門周續補)
筑十二
還沛擊筑(史記高祖紀云高祖還沛自擊筑而歌)大會擊筑(東觀漢記云光武大會真)
(定王自擊筑)擊筑飲燕市(史記云荆軻擊筑與高漸離飲於燕市)擊筑為壯聲
(燕太子丹云高漸離擊筑荆軻和之為壯聲髮皆衝冠)如琴(樂書云筑形如琴十三絃項細肩圓鼔法)
(以左手扼之右手以竹尺擊之隨調應律唐代編入雅樂續補)如箏(釋名云筑以竹鼓之也如箏細項續)
(補案今制身長四尺二寸項長三寸圓四寸五分頭七寸五分闊七寸五分下闊六寸五分附)
箜篌十三
師延所作空國所存(釋名云箜篌師延所作靡靡之樂也後出于桑間濮上之地蓋空國)
(之侯所存也師㳙為晉平公鼔焉鄭衛分其地而有之遂為鄭衛之音謂之淫樂也)漢武祠太一
而作坎侯(風俗通云箜篌一作坎侯漢武帝祠太一后土令樂人侯調依琴作坎侯言其坎坎應節)
(也侯以姓冠章也或曰箜篌取其空中補)靈帝好胡服乃作箜篌(續漢書五行志云靈)
(帝好胡服乃作胡箜篌)東土君子雅善箜篌(曹毗箜篌賦)集會堂上長
彈箜篌(樂府歌詩)匪借和於簫管豈假韻於筑箏(鈞滔母孫氏箜篌賦)
(云考兹器之所起實侯氏之所營匪借和於簫管豈假韻於筑箏爾乃陟九峻之層岩晞承温之朝日剖嶧陽)
(之孤桐伐楚宫之倚漆補)箜篌引(琴操云箜篌引者朝鮮津卒霍里子高所作也子高晨刺船而濯有)
(一狂夫被髮提壺涉河而渡其妻追止之不及墮河而死乃號天嘘唏鼓箜篌而歌曰公無渡河公竟渡河公)
(墮河死當奈公何曲終自投河死子高援琴作其歌聲故曰箜篌引補)
琵琶十四
嬴秦之末(傅玄琵琶賦序云聞之故老云漢遣烏孫公主念其行道思慕使工人載琴箏筑箜篌之)
(屬作馬上之樂觀其器盤圓柄直隂陽之序也四絃法四時也以方語目之故云琵琶也取易傳于外國也杜)
(摯以為秦嬴之末蓋苦長城之役百姓乃作而鼓之二者各有所據以意斷之烏孫近焉補)興自末
世(成公綏琵琶賦云惟此琵琶興自末世)樂家所作(風俗通云琵琶近出樂家所作不知所起)
馬上所鼓(釋名云琵琶本於胡中馬上所鼔也推手前曰琵引手却曰琶象其鼔時因以為名也補)
(一作枇杷附)工人載琴之屬(傅玄琵琶賦序見上)梁山象犀之柱(成公綏琵)
(琶賦云樂則齊州之丹桂柱則梁山之象犀補)分柱列位歲數成也(成公綏琵琶賦云分)
(柱列位崴數成也回忩華表日月星也補)盤圓柄直隂陽序也(傅玄琵琶賦見上)絃
法四時(傅玄琵琶賦見上)控柄布柱(傅玄賦云控脩柄以布柱轉四時而發機)聞促
聲高形躁志越(嵇康無聲哀樂論云平和之人聽箏笛琵琶則形躁而志越聞琴瑟則體靜而)
(心閒夫琵琶箏笛聞促而聲高故使人形躁而志越也)惠文致琵琶(高惠文與婦書曰今致琵)
(琶一枚音甚清亮)仁祖彈琵琶(世說云或以方謝仁祖不乃重者桓大司馬曰諸君莫輕道仁)
(祖企脚北忩下彈琵琶故自有天際真人想)阮咸善琵琶(竹林七賢論曰阮咸善彈琵琶)叩
少宫騁明光(孫該琵琶賦云爾乃叩少宫騁明光發下柱展上腔儀蔡氏之繁絃放莊公之倍簧)
(補)操暢駱驛(又云操暢駱驛遊乎風颺抑揚按捻摧搦推藏)發越哀傷(傅玄琵琶賦云)
(飛纖指以促柱兮創發越以哀傷)能娛我心(傅玄歌詩云所樂亦非瑟所樂亦非琴唯言琵琶與)
(箏能娛我心)以慰其思(石崇琵琶引云王明君本為昭君以避文帝諱改匈奴請婚元帝以明君)
(配焉公主嫁烏孫令琵琶馬上作樂以慰其道路之思)范曄善琵琶(世說云范曄善彈琵琶能)
(為新聲宋武帝欲聞之屢諷以微旨偽為不曉終不肯彈一日因飲宴歡適謂曄曰我欲歌卿可彈曄乃奉旨)
(上歌既畢曄亦罷絃續補)鎮西彈琵琶(世說云謝鎮西着紫羅襦據胡床在大市佛圖門樓上彈)
(琵琶作大道曲續補)李謙素善琵琶(異苑云永熹中李謙素善琵琶元嘉初往廣州夜集坐倦)
(悉寢唯謙獨揮彈未竟輒聞窗外有唱歌聲每至契會無不擊節謙怪語曰何不進耶對曰遺生已久無宜于突)
(始悟是鬼續補)參軍善彈琵琶(幽明錄云司空桓豁在荆州有參事五月五日剪鸜鵒每教令)
(學語遂與人相顧問參軍善彈琵琶鸜鵒每聽移時續補)
笙十五
女媧笙(禮記云女媧之笙簧)隋作笙(世本云)太簇之氣象物之生(白虎)
(通云笙之言施也太簇之氣也象萬物之生也)汶陽孤篠(潘岳笙賦云河汾之寶有曲沃之縣瓠焉)
(鄒魯之珍有汶陽之孤篠馬)不周之竹(王廙笙賦云其制器也則取不周之竹魯城之瓠生懸崖)
(之絶嶺邈崫崒以高崇補)&KR1479;生簳裁熟簧(潘岳笙賦云徒觀其制器也則審洪&KR0655;面短長&KR1479;生)
(簳裁熟簧設宫分羽經徵列商基黃鐘以舉韻望儀鳳以擢形補)大笙謂之巢小笙謂
之和(爾雅云大笙謂之巢其小者謂之和)雅黃(三禮圖云笙有雅黃十三上六下七)名器(王興)
(之與謝安書云知君嘗得小笙是名器今見者皆不以為佳恐是不能識也)恊和陳宋混一
齊楚(潘岳笙賦云恊和陳宋混一齊楚邇不逼而遠無携聲成文而節有叙)吹雲和(漢武帝内)
(傳云西王母命侍女董雙成吹雲和之笙)作鳳鳴(列仙傳云王子喬者周靈王太子晉也好吹笙作鳳)
(鳴遊伊洛間道士浮邱公接以上嵩山)赤松吹笙(王廙洛都賦)王喬吐音(張衡逍遥)
(賦云王子喬吐鳳音)鳳皇吹笙(曹植樂賦云烏鳥起舞鳳皇吹笙)丹蛟吹笙(傅玄西都)
(賦云列仙逸唱熊虎聽音丹蛟吹笙文豹鼔琴)王母吹笙(穆天子傳西王母吟曰吹笙鼔簧中心翔)
(翔)桓帝善笙(東觀記云桓帝好音樂善琴笙)商容觀舞墨子吹笙(尸子案)
(吕氏春秋云墨子見荆王錦衣吹笙因也注云墨子好儉非樂錦與笙非其所服也而為之因荆王之所欲也)
(補)衣錦吹笙(淮南子云孟夏之月居南宫色赤采吹笙)吹笙鼓簧(詩云吹笙鼓簧承筐)
(是將)吹笙鼓琴(魏志云文帝令杜䕫於賓客中吹笙鼔琴䕫有難色遂黜免之)笙鏞以間
(尚書云笙鏞以間鳥獸蹌蹌傳云鏞大鐘也)
簧十六
女媧作簧(世本宋均注云女媧黃帝臣也補)飛瓊鼔簧(漢武内傳云西王母命侍女許)
(飛瓊鼔簧)君子執簧(詩云君子陽陽左執簧右招我由房其樂只且)樂師調簧(禮記月令)
(仲夏之月命樂師調笙簧)瑶池鼔簧(穆天子傳云天子觴西王母於瑶池之上西王母吹笙鼔簧)
石室鼓簧(神仙傳云王遥入石室發篋有五舌簧三枚遥自取一枚以二枚與室中人對共鼓之)
巧言(詩云巧言如簧)在口(蔡邕賦云思在口而為簧)假簧以舒憂(楚辭云願假簧以舒)
(憂)鳴簧發丹唇(陸雲詩云鳴簧發丹唇朱絃繞素腕)簧為約夢得賢(夢書云簧)
(為結約夢得簧者得賢友也)
竽十七
笙師掌教(周禮春官笙師職云笙師掌教吹竽)音家工吹(桓子新論成少伯工吹竽見安)
(昌侯張子夏鼔琴謂曰音不通千曲以上不足以為知音補)雅竽(三禮圖云雅竽簧上下各六)象
笙(爾雅云)吹以知法度(樂叶圖云吹竽有以知法度竽音調則度數得見)聽之思
蓄聚(禮記云君子聽竽之聲則思蓄聚之臣)補音(春秋感精符云冬至之日人主使八能之士吹)
(黃鍾之律間補音以竽)狂會(楚辭招魂云竽瑟狂會搷鳴鼔些宫庭震驚發激楚些吳歈蔡謳奏大吕)
(些補案注狂猶並也搷擊也言衆樂並會吹竽彈瑟又搷擊鳴鼓以進八音為之節闕)南郭請吹
(韓子云齊宣王使人吹竽必三百人南郭處士請為王吹竽宣王說之廩食以數百人宣王死湣王立好一一)
(聽之處士逃)商邱好吹(列仙傳云商邱于胥者高邑人也好牧豕吹竽年七十不娶婦而不老邑)
(人多竒之從受道問其要言但食木菖蒲根飲水不飢不老如此傳世見之三百餘年貴戚冨室聞之取而服)
(之不能終歲輒止惰慢矣謂將復有匿術也補)梁邱據右挈(晏子云景公飲酒夜移于晏子前驅)
(欵門曰君至晏子被玄端立于門曰諸侯得微有故乎國家得微有事乎君何為非時而夜辱公曰酒醴之味)
(金石之聲願與夫子樂之晏子對曰夫布薦席陳篕簋者有人臣不敢與焉公曰移于司馬穰苴之家前驅欵)
(門曰君至穰苴介胄操戟立于門曰諸侯得微有兵乎大臣得微有叛者乎君何為非時而夜辱公曰酒醴之)
(味金石之聲願與將軍樂之穰苴對曰夫布薦席陳簠簋者有人臣不敢與焉公曰移于梁邱據之家前驅欵)
(門曰君至梁邱據左操瑟右挈竽行歌而出公曰樂哉今夕吾飲矣微彼二子者何以治吾國微此一臣者何)
(以樂吾身君子曰聖賢之君皆有良友而無偷樂之臣景公弗能及故兩用之僅得不亡)臨菑民無
不吹(史記云臨菑冨而貴其民無不吹竽鼔瑟)為作陌上桑乃言鳳將雛(應璩)
(新詩云漢末桓帝時有馬子侯自謂善音律請客鳴笙竽為作陌上桑乃言鳳將雛)間音以竽(易通)
(卦驗云冬至吹黃鐘之律間音以竽續補)調如竹琴(文心雕龍云林籟結響調如竹琴續補)邱
仲作竽(通禮義纂云漢武帝時邱仲作竽三十六管續補)盲人吹竽(新序云楚王使謁者)
(徐光迎方與盲人吹竽續補)
北堂書鈔卷一百十
