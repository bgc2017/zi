北堂書鈔卷八十
唐虞世南撰
明陳禹謨補註
禮儀部一
禮總篇一視朝二
禮總篇一
禮猶體也(禮記云禮也者猶體也一體不備君子謂之不成人鄭注云若人身體)禮者履
也(物理論云禮者履也律也義同而名異五禮者吉凶軍賓嘉也補)禮也者物之致也
(禮器云云)禮也者義之實也(禮運云禮也者義之實也協諸義而協則禮雖先王未之有可)
(以義起也補)象五行(大戴禮曰禮象五行也其義四時也故以四時舉有恩有義有節有權補)合
於天時(禮器云禮也者合於天時設於地財順于鬼神合于人心理萬物者也)天之經也
地之義也(左傳云子太叔見趙簡子簡子問揖讓周旋之禮對曰是儀也非禮也簡子曰敢問何謂)
(禮對曰吉也聞諸先大夫子産曰夫禮天之經也地之義也民之行也天地之經而民實則之則天之明因地)
(之性生其六氣用其五行氣為五味發為五色章為五聲淫則昏亂民失其性是故為禮以奉之補)天地
同氣四時合信(禮稽命徵云禮之動搖與天地同氣四時合信隂陽為符日月為明)承天
之道(禮運云夫禮先王以承天之道以治人之情得之者生失之者死)則天之明(左傳見前)
天地之經緯(左傳簡子曰甚哉禮之大也太叔對曰禮上下之紀天地之經緯也民之所以生也)
(是以先王尚之故人之能自曲直以赴禮者謂之成人大不亦宜乎簡子曰鞅也請終身守此言也補)治
國之粉澤(周書禮儀曰禮義治國之粉澤雖然非所以富天下而強國)禮以法地(白虎)
(通云王者所以盛禮樂何節文之喜怒樂以象天禮以法地人無不含天地之氣有五常之性者故樂所以蕩)
(滌反其邪惡也禮所以防淫佚節其侈靡也補)禮以御民(說苑云齊景公登射晏子修理而待公曰)
(選射之禮寡人厭之矣吾欲得天下勇士與之圖國晏子對曰君子無禮是庶人也庶人無禮是禽獸也禮者)
(所以御民也轡者所以御馬也無禮而能治國家者嬰未之聞也)禮防其本(董生書云禮者人之)
(防也刑防其末禮防其本)禮從宜(曲禮云禮從宜使從俗鄭注云貴從當時之宜也)禮從俗
(慎子云禮從俗故上國有貴賤之禮無賢不肖之禮)禮之於人猶酒之有糵(禮運云禮)
(之于人猶酒之有糵君子以厚小人以薄鄭注云皆得以為美味性善醇耳)禮之於政如熱
有濯(左傳衛襄公如楚使北宫文子佗入聘鄭文子言于衛侯曰鄭有禮其數世之福也其無大國之討)
(乎詩云誰能執熱逝不以濯禮之于政如熱之有濯也濯以救熱何患之有)如竹箭之有筠
(禮器云禮在人如竹箭之有筠如松柏之有心二者居天下之大端矣案鄭注云箭篠也端本也四物于天)
(下最得氣之本或柔韌于外或和澤于内用此不變易也人之得禮亦猶然也補)如松柏之有
心(見上)猶繩墨之於曲直規矩之於方圓(禮經解云禮之于正國也猶衡)
(之于輕重也繩墨之于曲直也規矩之于方圜也故衡誠縣不可欺以輕重繩墨誠陳不可欺以曲直規矩誠)
(設不可欺以方圜君子審禮不可誣以姦詐審案鄭注云衡稱也縣謂鐘也陳設謂彈畫也誠猶也)以
為尋丈(荀子曰禮者人之主以為尺寸尋丈檢式者也)其猶橘柚(莊子云三皇五帝之禮儀)
(法度其猶楂梨橘柚耶其味相反而皆可于口)四嶽典三禮(史記五帝紀舜曰咨四岳有能典朕)
(三禮馬融注曰三禮天神地祇人鬼之禮也)司徒修六禮(王制云司徒修六禮以節民性)緣
義而節文(管子曰禮者因人之情緣義之理而為之節文者也補)體情而制文(淮南)
(子云禮者體情而制文者也補)義理禮之文(禮器云忠信禮之本也義理禮之文也無本不立無)
(文不行)進退是取(左傳曰邾隠公來朝子貢觀焉邾子執玉高其容仰公受玉卑其容俯子貢曰)
(以禮觀之二君皆有死亡焉夫禮生死存亡之體也將左右周旋進退俯仰於是乎取之今正月相朝而皆不)
(度高仰驕也卑俯替也驕近亂替近疾君為主其先亡乎)舉動所由(王褒服要記序云古之制禮其)
(品有五吉禮祭祀是也凶禮喪葬是也賓禮朝享是也軍禮師旅是也嘉禮婚冠是也是五者民之大事舉動)
(之所由也)章疑别微(禮坊記云夫禮章疑别微以為民防者也)防淫節侈(白虎通見上)
明天地體(春秋說題辭云禮者所以說容明天地之體)辨君臣之位(家語云孔子言)
(于魯哀公曰人之所以生禮為大非禮無以辨君臣之位也)辨兄弟之親(禮哀公問篇云非禮)
(無以别男女父子兄弟之親婚姻疏數之交也)明男女之别(禮經解云朝覲之禮所以明君臣之)
(義也聘問之禮所以使諸侯相尊敬也喪祭之禮所以明臣子之恩也鄉飲酒之禮所以明長幼之序也婚姻)
(之禮所以明男女之别也)百事之會(白虎通云夫禮者隂陽之際也百事之會也所以尊天地賓鬼)
(神序上下之道也)反本修古(禮器云禮也者反本修古不忘其初)人之大端(禮運云禮)
(義者人之大端也)雕斵人性(老子云為禮者雕斵人性矯拂其情也)國之幹也(左傳)
(云天王使召武公内史過賜晉侯命受玉惰過歸告王曰晉侯其無後乎王賜之命而惰于受瑞先自棄也已)
(其何繼之有禮國之幹也敬禮之輿也不敬則禮不行禮不行則上下昏何以長世補)君之柄也
(禮運云禮者君之大柄也)可以為國(左傳齊侯謂晏子曰吾今而後知禮之可以為國也對曰禮之)
(可以為國也久矣與天地並君令臣共父慈子孝兄愛弟敬夫和妻柔姑慈婦聽禮也君令而不違臣恭而不)
(貳婦慈而教子孝而箴兄愛而友弟敬而順夫和而義妻柔而正姑慈而從婦聽而婉禮之順物也公曰善哉)
(寡人今而後聞此禮之上也補)能以為國經國家定社稷(左傳云禮經國家定)
(社稷序民人利後嗣者也)儐鬼神考制度(禮運云禮者儐鬼神考制度也補)明是非
(曲禮云禮者所以定親疏決嫌疑别同異明是非也)兼仁義(袁子書云禮者兼仁義也)行其政
令(左傳云公如晉自郊勞至於贈賄無失禮晉侯謂女叔齊曰魯侯不亦善于禮乎對曰魯侯焉知禮是儀)
(也不可謂禮禮所以守其國行其政令無失其民者也)以治人情(禮運云故聖修義之柄禮之序)
(以治人情)以統百官以諧萬民(周禮太宰職云禮典以和邦國以統百官以諧萬民)物
恥足以振之(禮記哀公篇孔子遂言曰内以治宗廟之禮足以配天地之神明出以治朝廷之禮)
(足以立上下之敬物恥足以振之國恥足以興之恥案鄭注云物猶事也物恥臣恥也振猶救也國恥君也)
(君臣之行有可恥者禮足以救之足以興復之)國恥足以興之(見上)安上治民莫
善于禮(孝經云)有小有大有顯有微(禮器云禮有大有小有顯有微大者不可)
(損小者不可益顯者不可揜微者不可大)有以多為貴(禮器云禮有以多為貴者天子七廟諸侯)
(五大夫三士二此以多為貴也)有以少為貴(禮器云有以少為貴者天子無介祭天特牲天子適)
(諸侯諸侯膳以犢諸侯相朝灌用鬱鬯無籩豆之薦大夫聘禮以脯醢此以少為貴也補)有以大為
貴(禮器云有以大為貴者宫室之量器皿之度棺槨之厚丘封之大此以大為貴者也補)有以小
為貴(又云有以小為貴者宗廟之祭貴者獻以爵賤者獻以散此以小為貴也鄭注云三升曰爵五升曰)
(散)有以高為貴(又曰有以高為貴者天子之堂九尺諸侯七尺大夫五尺士三尺此以高為貴)
(也)有以下為貴(又曰有以下為貴者至敬不壇掃地而祭天子諸侯之尊廢禁大夫士棜禁此)
(以下為貴也補)有以文為貴(又曰有以文為貴者天子龍衮諸侯黼大夫黻士玄衣纁裳此以文)
(為貴也)有以素為貴(又云有以素為貴者至敬無文父黨無容大圭不琢大羹不和大路素而)
(越席此以素為貴也)道德仁義非禮不成(曲禮云道德仁義非禮不成教訓正俗非禮不)
(備分爭辨訟非禮不決君臣上下父子兄弟非禮不定宦學事師非禮不親班朝治軍涖官行法非禮威嚴不)
(行禱祠祭祀供給鬼神非禮不誠不莊是以君子恭敬撙節退讓以明禮補)教訓正俗非禮
不備君臣父子非禮不定宦學事師非禮不親
禱祠祭祀非禮不誠不莊分爭辨訟非禮不決(已上並曲)
(禮見前)富貴而知好禮則不驕不淫(曲禮云富貴而知好禮則不驕不淫貧賤)
(而知好禮則志不懾補)貧賤而知好禮則志不懾(見上)退讓以明禮
(曲禮見前)信讓以求禮(禮表記云君子恭儉以求役仁信讓以求役禮補)凶年不儉
豐年不奢(白虎通曰禮者盛不足節有餘使凶年不儉豐年不奢貧富不相懸也)不以禮
假人(左傳云虢公晉侯朝王王饗醴命之宥皆賜玉五㲄馬三匹非禮也王命諸侯名位不同禮亦異數)
(不以禮假人)不以菲廢禮(禮坊記云君子不以菲廢禮不以美沒禮案鄭注云不可以為薄)
(不及禮而不行禮亦不可以其美過禮而去禮禮主敬廢滅之是不敬補)有禮則安無禮則
危(曲禮云人有禮則安無禮則危故曰禮者不可不學也補)有禮則外諧内無怨(禮器)
(云君子有禮則外諧而内無怨)廢則恩薄(禮經解云喪祭之禮廢則臣子之恩薄而倍死忘生者衆矣)
視朝二
聖人南面而聽天下(禮大傳云聖人南面而聽天下所且先者五民不與焉一曰治親二)
(曰報功三曰舉賢四曰使能五曰存愛五者一得于天下民無不足無不贍者五者一物紕繆民莫得其死)
天子執冒以朝諸侯(周禮考工職云天子執冒四寸以朝諸侯鄭注曰名玉曰冒言德能)
(覆蓋天下也四寸者以尊接卑以小為貴也)朝諸侯于明堂(禮記明堂位云昔周公朝諸侯)
(於明堂之位)朝諸侯于甘泉(漢武帝紀云後元二年春正月朝諸侯于甘泉宫)覲羣
臣(舜典云既月乃日覲四岳于羣牧孔傳云既盡也覲見也言舜盡此正月乃日見羣牧也)朝羣臣
(左思吳都賦云昔夏后氏朝羣臣于兹土而執玉帛者萬國)居青陽之左个(吕氏春秋云孟)
(春之月天子居青陽左个乘鸞輅駕蒼龍載青旂衣青衣服青玉食麥與羊其器疏以達案青陽者明堂也)
(中方外圓通達四出各有左右房謂之个猶隔也東出謂之青陽南出謂之明堂西出謂之總章北出謂之玄)
(堂是月天子朝日告朔行令于左个之房東向堂北頭室也補)居明堂左个(吕氏春秋云孟夏之)
(月天子居明堂左个乘朱輅駕赤駵載赤旂衣赤衣服赤玉食菽與雞其器高以觕注云明堂南鄉堂左个)
(東頭室也補)居明堂太廟(吕氏春秋云仲夏之月天子居明堂太廟)居中央太室
(吕氏春秋季夏之月天子居中央太室乘大輅駕黃駵載黃旂衣黃衣服黃玉食稷與牛其器圜以閎注云)
(南向中央室曰太廟又處其中央故曰太室補)居總章左个(吕氏春秋云孟秋之月天子居總章)
(左个乘戎輅駕白駱載白旂衣白衣服白玉食麻與犬其器廉以深注云總章西向堂也西方總成萬物章)
(明之也故曰總章左个南頭室也補)居玄堂左个(吕氏春秋云孟冬之月天子居玄堂左个乘玄)
(輅駕鐡驪載玄旂衣黑衣服玄玉食黍與彘其器宏以弇注云玄堂西北堂也左个西頭室也補)合宫
聽政(管子曰黃帝有合宫以聽政也)酆宫之朝(左傳云康有酆宫之朝)日出視之
(禮玉藻云朝辨色始入君日出而視之退適路寢聽政使人視大夫大夫退然後適小寢釋服鄭注云小寢燕)
(寢也釋服服玄端也)日視朝(又云皮弁以聽朔于太廟朝服以日視朝于内朝鄭注云皮弁下天子也)
(朝服冠玄端素裳也内朝路寢門外之正朝也天子諸侯皆三朝)正朝儀之位辨貴賤
之等(周禮司士職云正朝儀之位辨其貴賤之等王南鄉三公北面東上孤東面北上卿大夫西面北上)
(王族故士虎士在路門之右南面東上大僕大右大僕從者在路門之左南面西上補案鄭注云此王日視朝)
(事于路門外之位王族故士故為士晚退留宿衛者未嘗仕雖同族不得在王宫大右司右也大僕從者小臣)
(祭僕御僕隸僕附)視朝皮弁(周禮司服職云視朝則皮弁服皮案鄭注云視朝視内外朝之事)
(弁之服十五升白布衣積素以為裳王受諸侯朝覲于廟則衮冕補視音視附)負斧南鄉(禮明堂位)
(云天子負斧依南鄉而立鄭注云負依為斧文屏風于戶牖之間周公于前立焉)當扆而立(曲禮)
(云天子當依而立諸侯北面而見天子曰覲)當宁而立(又云天子當宁而立諸公東面諸侯西面)
(曰朝)建大赤以朝(周禮巾車職云象輅朱樊纓七就建大赤以朝異姓以封鄭注云象路以象)
(飾諸末象路無鉤以朱飾勒而已其樊及纓以五采罽飾之而七成大赤九旗之通帛以朝以日視朝異姓王)
(甥舅補)道車載旞(周禮司常職云道車載旞鄭注云道車象路也王以朝夕燕出入)
北堂書鈔卷八十
