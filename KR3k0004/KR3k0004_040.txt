北堂書鈔卷四十
唐虞世南撰
明陳禹謨補註
政術部
奉使三十六
凡其使也必以旌節(周禮行夫職云掌邦國傳遽之小事媺惡而無禮者凡其使也必以)
(旌節雖道有難而不時必逹鄭玄注曰傳遽若今時乘傳騎驛而使者也媺福慶也惡喪荒也此事之小者無)
(禮行夫主使之道有難謂遭疾病他故不以時至也必逹王命不可廢也)皇皇者華君遣使
臣也入國而問俗使於四方不辱君命可謂士矣
使於四方不能專對雖多亦奚以爲結二國之好
(左傳秦伯使西乞術來聘襄仲辭玉對曰不腆敝器不足辭也主人三辭賓答曰不腆先君之敝器使下臣致)
(諸執事以為瑞節要結好命所以藉寡君之命結二國之好是以敢致之)採代方言(方言云遣輶軒)
(使者採絶代方言也)遣輶軒之使(風俗通云周秦常以歲八月遣輶軒之使採異代方言還奏籍)
(之於祕室也)馳四乘之傳(史記司馬相如傳云是時邛筰之君長開南夷與漢通得賞賜多多)
(欲願為内臣妾請吏比南夷天子問相如相如曰邛筰冉駹者近蜀道易通異時嘗通為郡縣矣至漢興而罷)
(今誠復通為置縣愈于南夷天子以為然乃拜相如為中郎將建節往使副使者王然于壺充國吕越人馳四)
(乘之傳因巴蜀吏幣物以賂西南夷)申盟載好(蜀志陳震傳云孫權稱尊號以為衛尉賀權踐祚震)
(入吳界移關侯曰東之與西驛使往來冠蓋相望申盟載好日新其事國典異制懼或有違幸必斟誨案震)
(到武昌孫權與震升壇㰱血交分天下以徐豫幽青屬吳并涼冀兗屬蜀其司州之土以函谷關為界補)南
北通好(吳錄云張儼使於晉孫皓謂曰今南北通好以君有出境之才故相屈行)循行風俗
(後漢書周舉傳順帝時詔遣八使循行風俗選素有威名者乃拜舉侍中與侍中杜喬守光禄大夫周栩前青)
(州刺史馮羨尚書欒巴侍御史張綱兗州刺史郭遵太尉長史劉班並守光禄大夫分行天下於是八使同時)
(俱拜天下號曰八俊舉於是奏劾貪猾表薦公清朝廷稱之)循行州郡(李郃别傳郃居漢中和帝)
(即位分遣使者循行州郡觀風俗皆微服單行使者二人到益州投公舍宿公察其人異焉時日暮露坐為出)
(酒與啖公仰視星問曰二君發京師時寧知使者何日發耶二人驚相視問公何以知之郃指星曰有二使星)
(來向益郡)任之以事不制以辭(說苑云趙王遣使者之楚方鼔琴而遣之誡之曰必如吾)
(言使者曰明君之使人也任之以事不制以辭遭吉則賀之凶則弔之)以安社稷專之可
也(春秋公羊傳云禮大夫受命不受辭出境以安社稷利國家者則專之可也何休注曰外事不素制不豫)
(設故云不受辭也)時聘以結諸侯之好(周禮大行人職鄭玄注曰時聘者亦無常期天)
(子有事諸侯使大夫來聘親以禮見之禮而遣之所以結其恩好也)間問以諭諸侯之志
(鄭玄注云此王使臣於諸侯之禮也間問者間歲一問諸侯謂存省之屬諭諸侯之志者諭言語諭書名其類)
(也)賀慶以贊諸侯之喜(鄭玄注云贊助也)致禬以補諸侯之災
(鄭玄注曰致禬凶禮之弔禮禬禮也補諸侯烖者若春秋澶淵之會謀歸宋財)聞喪徐行不反
(公羊傳曰公子遂如齊至黃乃復有疾也夫以君命聞喪行而不及何休注曰聞父母之喪不忍疾又為君當)
(使人追代己以喪喻疾者喪尚不反况于疾也)壇帷復命於介(左傳云公孫歸父以襄仲之立)
(公也有寵欲去三桓以張公室與公謀我殺適立庶以而聘於晉欲以晉人去之冬公薨季文子言於朝曰使我殺適立庶以)
(失大援者仲也夫遂逐東門氏子家還及笙壇帷復命於介杜預注曰歸父襄仲子也襄仲居東門故曰東門)
(氏子家歸父字適謂子惡齊外甥也襄仲殺之而立宣公除地為壇而張帷也介副也將去使介反命於君)
繡衣持斧(漢書雋不疑傳云武帝末郡國盜賊羣起暴勝之為直指使者衣繡衣持斧逐捕盜賊督)
(課郡國東至海以軍興誅不從命者威振州郡)錦車持節(漢書西域傳云烏孫公主侍者馮嫽常持)
(漢節為公主使行賞賜於城郭諸國敬信之號日馮夫人為烏孫右大將妻右大將與烏就屠相愛都護鄭吉)
(使馮夫人說烏就屠降漢烏就屠曰願得小號宣帝徵馮夫人自問狀遣謁者竺次期門甘延壽為副送馮夫)
(人乘錦車持節詔烏就屠為小昆彌賜印綬也)風舉龍堆(班固曰今朝廷昭明海内寧静空令朱輪)
(之使風舉龍堆之表)星向益都(李郃見前)揚虎視之威厲秋鷹之爪(華覈)
(表云今雖遣大夫循行風俗銜命糺察黜陟為名揚虎視之威厲秋鷹之爪則在人之畏威結舌未肯言人短)
(也)枉屈麟鸞奉計王室(蔡邕與故郡將子橋伯尉書云)銜命糺察黜陟
爲名(華覈表見前)挺刃交兵陳說其間(家語孔子登農山謂二三子各言爾志子)
(貢進曰願使齊楚合戰於漭瀁之野兩壘相望塵埃相接挺刃交兵賜著縞衣白冠陳說其間推論利害釋二)
(國之患唯賜能之夫子日辯哉)磨厲鋒鍔思不辱命(吳錄云張儼使晉曰皇皇者華臣蒙)
(其榮懼無古人延譽之美磨厲鋒鍔思不辱命也)辨於辭習於禮(說苑晏子使吳吳王謂行)
(人曰吾聞晏嬰蓋北方之辨於辭習於禮者命儐者客見則稱天子明日晏子有事行人曰天子請見晏子蹙)
(然者三曰臣受命敝邑之君將使於吳王之所不佞而迷惑入於天子之朝敢問吳王惡乎存然後吳王曰夫)
(差請見見以諸侯之禮)能專對有智謀(吳書曰沈珩少總經藝尤善春秋内外傳孫權以珩)
(有智謀能專對乃使至魏魏文帝問曰吳嫌魏東向乎珩曰不嫌曰何以曰信恃舊盟言歸于好是以不嫌若)
(魏渝盟自有豫備又問太子當來寧然乎珩曰臣在東朝朝不坐宴不與若此之議無所聞也文帝善之乃引)
(珩自近談語終日珩隨事響應無所屈服補)孔子適齊(孔叢子孔子適齊齊景公讓登夫子降一)
(等景公三辭然後登既坐曰夫子降德辱臨寡人寡人以為榮也而降階以遠自絶於寡人寡人未知所以為)
(罪孔子答曰君惠顧外臣君之賜也然以匹夫敵國君非所敢行也雖君私之其若義何)晏子使楚
(晏子春秋晏子使楚王謂左右曰嬰習辭者吾欲病之酒酣吏縛一人來王問何為對曰齊人也坐盜王視晏)
(子曰齊人固善盜乎嬰曰嬰聞橘生淮北為枳葉徒相似其味不同水土異也今民生於齊不盜入楚則盜得)
(無水土使之為盜耶王曰寡人反取病焉)淳于到楚(說苑云齊使淳于髠到楚楚王薄賤之王曰齊)
(無人也而使子來對曰臣無長腰中七尺劍欲斬無狀王王曰吾戲子耳即與髠共飲)公孫觀秦
(吕氏春秋曰孟嘗君為從公孫弘謂孟嘗君曰君不若使人西觀秦王孟嘗君曰善願因請公往矣公孫見昭)
(王昭王曰薛之地小大幾何公孫弘對曰百里昭王笑曰孟嘗君之地方百里而因欲以難寡人猶可乎公孫)
(弘對曰孟嘗君好士義不臣乎天子不友乎諸侯得意則慙為人君不得意則不屑為人臣如此者三人能治)
(可為管商之師說義聽行其能致主霸王如此者五人萬乘之嚴主辱其使者退而自刎也必以其血汙其衣)
(有如臣者七人昭王笑而謝焉補)叔孫如晉必葺其牆(左傳叔孫昭子所館者雖一日)
(必葺其牆屋去之如始至杜預注曰葺補治也不以當去而有所毁壞也)棄疾如晉禁芻牧
採樵(左傳楚公子棄疾如晉報韓子也過鄭鄭罕虎公孫僑游吉從鄭伯以勞諸柤辭不敢見固請見之)
(見如見王以其乘馬八匹私面見子皮如上卿以馬六匹見子産以馬四匹見子太叔以馬二匹禁芻牧採樵)
(不入田不樵樹不採蓺不抽屋不強匄誓曰有犯命者君子廢小人降舍不為暴主不慁賓往來如是鄭三卿)
(皆知其將為王也補按林注曰三卿罕虎公孫僑游吉皆知棄疾將為楚王以其愛人也附)陸賈使
南越(史記孝文元年召陸賈使南越讓尉佗自立之意佗甚恐為謝自稱曰蠻夷大長老夫臣佗頓首謝)
(願長為藩臣奉貢職帝按佗下令國中曰吾聞兩雄不俱立兩賢不並世皇賢天子也自今以後去帝制黃)
(屋左纛陸賈還報孝文帝大說至孝景時稱臣使人朝請然南越其居國竊如故號名其使天子稱王朝命如)
(諸侯補)相如使西夷(史記司馬相如傳云是時邛筰之君長聞南夷與漢通得賞賜多多欲願)
(為内臣妾請吏比南夷天子乃拜相如為中郎將建節往使因巴蜀吏幣物以賂西夷至蜀蜀太守以下郊迎)
(縣令負弩矢先驅便略定西夷邛筰冉駹斯榆之君皆請為内臣除邊關關益斥西至沫若水南至牂牁為徼)
(通零關道橋孫水以通邛都還報天子天子大說補)趙咨使魏文帝善之(吳書趙咨博聞)
(多識應對辯捷孫權為吳王擢中大夫使魏魏文帝善之嘲咨曰吳王頗知學乎咨曰吳王浮江萬艘帶甲百)
(萬任賢使能志存經略雖有餘閒博覽書傅歷史籍採竒異不效諸生尋章摘句而已按趙咨使魏魏帝問)
(曰吳王何等主也咨對曰聰明仁智雄略之主也帝問其狀咨曰納魯肅於凡品是其聰也拔吕蒙於行陣是)
(其明也獲于禁而不害是其仁也取荆州而兵不血刃是其智也據三州虎視於天下是其雄也屈身於陛下)
(是其略也補)費禕使吳舉坐稱之(荆州先德傳云諸葛亮以費禕有俊才宜遣使吳權)
(好嘲戲以觀人時琅邪諸葛恪羊衜等各知名皆在坐並發異端之論以難禕禕應機輒對舉坐稱之按禕)
(别傳曰孫權每别酌好酒以飲禕視其已醉然後問以國事并論當世之務辭難累至禕輒辭以醉退而撰次)
(所問事事條答無所遺失權乃以手中嘗所執寶刀贈之禕答曰臣不才何以堪明命然刀所以討不庭禁暴)
(亂者也但願大王勉建功業同奬漢室臣雖闇弱終不負東顧補)展喜犒師(春秋傳齊孝公伐我北)
(鄙使展喜犒師受命於展禽齊侯未入境喜從之曰寡君聞君親舉玉趾將辱敝邑使下臣犒執事)倉唐
奉使(說苑魏文侯封太子擊於中山三年使不往來趙倉唐曰君何以不遣人使大國太子曰願之久矣)
(未得可使者對曰臣願奉使侯何嗜好太子曰侯嗜晨鳧好北犬於是遣倉唐緤北犬奉晨鳧文侯悦曰擊愛)
(我哉乃復太子擊故曰倉唐一使文侯為慈父擊為孝子)奉使如魏(于寶晉紀曰陟璆奉使如魏入)
(境而問諱入國而問俗壽春將王布示之馬射既而問之曰吳之君子亦能斯乎陟曰此軍人騎士肄業所及)
(士大夫君子未有為之者矣布大慙曰按璆既至魏帝見之使儐問曰來時吳王何如陟對來時皇帝臨軒)
(百寮陪位御膳無恙晉文王饗之問吳之戍備幾何對曰自西陵以至江都五千七百里又問曰道里甚遠難)
(為堅固對曰疆界雖遠而其險要必争之地不過數四猶人雖有八尺之軀靡不受患其護風寒亦數處耳文)
(王善之厚為之禮補裴松之以為人有八尺之體靡不受患防護風寒豈唯數處取譬若此未足稱能若曰譬)
(如金城萬雉所急防者四門而已方陟此對不猶愈乎附)奉命使吳(蜀志陳震見前)獻民於
荆王(韓詩外傳云越王句踐使廉稽獻民於荆王荆王使者曰越夷狄之國也臣請欺其使者荆王曰越)
(王賢人也其使者亦賢子其慎之使者出見廉稽曰冠則得以俗見不冠不得見廉稽曰夫越亦周室之列封)
(也不得處於大國而處江海之陂與魭鱣魚鱉為伍文身翦髮而後處焉今來至上國必曰不冠不得見如此)
(則上國使適越亦將劓墨文身翦髮而後得以俗見可乎荆王聞之被衣出謝補)執梅遺梁王
(說苑越使諸發執一枝梅遺梁王梁王之臣曰韓子顧謂左右曰惡有以一枝梅以遺列國之君者乎請為二)
(三子慙之出謂諸發曰大王有命客冠則以禮見不冠則否諸發曰彼越亦天子之封也不得冀兗之州乃處)
(海垂之際而蛟龍又與我争焉是以翦髮文身爛然成章以像龍子者將避水神也今大國其命冠則見不冠)
(則否假令大國之使時過敝邑敝邑之君亦有命矣曰客必翦髮文身然後見之於大圃何如意而安之願假)
(冠以見意如不安願無變國俗梁王聞之被衣出見諸發乃逐韓子)臣願奉使(說苑趙唐見前)
臣請使之(漢書高紀漢王曰孰能為我使淮南使之發兵背楚留項王於齊數月我之取天下可以)
(萬全隨何曰臣請使之乃與二十人俱使淮南)登車攬轡(續漢書范滂少厲清節為州里所服舉孝)
(廉光禄四行時冀州飢荒盜賊羣起乃以滂為清詔使按察之滂登車攬轡慨然有澄清天下之志)受命
埋輪(後漢書張綱安帝元年遣八使循行風俗皆耆儒知名唯綱年少官次最微餘人受命之部而綱獨)
(埋其輪於洛陽都亭曰豺狼當路安問狐狸乃舉大將軍梁冀河南尹不疑十五事皆臣子所切齒者也)縣
令負弩先驅(史記司馬相如見前)守令望風解印(續漢書范滂至州境守令自知)
(臧汙望風解印綬去其所舉奏莫不壓塞衆議)夜縋而出見秦伯(左傳晉侯秦伯圍鄭晉軍)
(函陵秦軍氾南佚之狐言於公曰國危矣若使燭之武見秦君師必退武夜縋而出見秦伯曰秦晉圍鄭鄭既)
(知亡矣若亡鄭而有益於君敢以煩執事越國以鄙遠君知其難也焉用亡鄭以倍隣隣之厚君之薄也若舍)
(鄭以為東道主行李之往來供其困乏君亦無所害夫晉何厭之有既東封鄭又欲肆其西封若不闕秦將焉)
(用之闕秦以利晉唯君圖之)登諸樓車致君命(左傳晉使解揚如宋使無降楚曰晉師悉)
(起將至矣鄭人囚而獻諸楚楚子厚賂之使反其言不許三而許之登諸樓車使呼宋人而告之遂致其君命)
(楚子將殺之使與之言曰爾既許不穀而反之何故非我無信汝則棄之速即爾刑對曰臣聞之君能制命為)
(義臣能承命為信信載義而行之為利謀不失利以衛社稷民之主也受命以出有死無霣寡君有信臣下臣)
(獲考死又何求楚子舍之以歸)見犀而行(左傳楚子使申舟聘于齊曰無假道於宋申舟以孟諸之)
(役悪宋曰鄭昭宋聾晉使不害我則必死王曰殺汝我伐之也見犀而行)見溷而行(左傳宋樂)
(祁言於景公曰諸侯使唯我事晉今使不往晉其憾矣他日公謂樂祁曰唯寡人說子之言子必往陳寅曰子)
(立後而行吾室亦不亡唯君亦以我為知難而行也乃見其子溷而行)介子刺樓蘭(漢書傅介)
(子傳介子謂大將軍霍光曰樓蘭龜兹數反覆而不誅無所懲艾介子過龜兹時其王近就人易得也願往刺)
(之以威示諸國大將之軍曰龜兹道遠且驗之於樓蘭於是白遣之介子至樓蘭樓蘭王意不親介子介子陽引)
(去至其西界使譯謂曰漢使者持黃金錦繡行賜諸國王不來受我去之西國矣王貪漢物來見使者介子謂)
(王曰天子使我私報王王起隨介子入帳中屛語壯士二人從後刺之刃交胷立死其貴人左右皆散走介子)
(告諭以王負漢罪天子遣我來誅王漢兵方至毋敢動動滅國矣遂持王首還詣闕補)會宗刃昆
彌(漢書成帝時段會宗小昆彌末振將殺大昆彌而死漢遣會宗到昆彌手劍擊末振太子番邱還封關内)
(侯賜金百斤)唐蒙通夜郎(漢書西南夷傳云番陽令唐蒙上書曰南越王黃屋左纛地東西萬)
(餘里名為外臣實一州主仐以長沙豫章往水道多絶難行竊聞夜郎所有精兵可得十萬浮船牂牁出不意)
(此制越一竒也誠以漢之強巴蜀之饒通夜郎道為置吏甚易上許之乃拜蒙以中郎將將千人從巴莋關入)
(遂見夜郎侯諭以威德約為置吏)郴近單于(應劭漢官儀)下惠見齊侯解兵
(說苑昔齊起兵攻魯魯患之柳下惠見齊侯齊侯曰魯君懼乎曰不懼齊侯忿然怒曰何也柳下惠曰臣之君)
(所以不懼者以其先人出周南門刳羊相約曰自後子孫敢有鬭攻者令其罪若刳羊矣臣之君固以刳羊不)
(懼矣不然百姓非不急也齊侯乃解兵三百里)子貢使簡子按兵(說苑趙簡子將襲衛使史)
(黯往視之期以一月六日而後反簡子曰何其久也黯曰謀利而得害由不察也蘧伯玉為相史鰌佐焉孔子)
(為客子貢使令於君前其佐多賢矣簡子按兵不動)和合二國唯有鄧芝(蜀志鄧芝傳云)
(後主遣鄧芝修好於孫權權果狐疑芝對曰蜀有負險之固吳有三江之阻合此二長共為唇齒進可并兼天)
(下退可鼎足而立大王今若委質於魏江南之地非大王有也權與諸葛亮書曰丁厷掞張隂化不盡和合二)
(國唯有鄧芝前掞音夷念反或作艷裴松之按漢書禮樂志曰長離掞光耀明左思蜀都賦摛藻掞天庭孫)
(權蓋謂丁厷之言多浮豔也補)引刀自刺蘇武何異(吳書馮熙為中大夫使於魏魏使陳)
(羣誘之啗以重利熙不為迴送至摩陂欲困苦之熙懼見迫不從必危身辱命乃引刀自刺御者覺之得不死)
(孫權垂涕曰此與蘇武何異竟死于魏也)以單車之使適萬乘之虜(李陵與蘇武書)
(云足下以單車之使適萬乘之虜丁年奉使皓首而歸文選李善注曰丁年謂丁壯之年也漢書曰武留匈)
(奴凡十九歲始以強壯出及還鬢髮盡白補)周流絶域十有餘年(王逸子云或問張騫)
(可謂名使者歟周流絶域十有餘年自京師以西安息以東方數萬里有餘國或逐水草或逐城郭騫經歷之)
(知其習始得大蒜蒲萄苜蓿也)風告單于(漢書匈奴傳云天子巡邊親至朔方勒兵十八萬騎以見)
(武節而使郭吉風告單于既至匈奴匈奴主客問所使郭吉卑體好言曰吾見單于而口言單于見吉吉曰南)
(越王頭已懸於漢北闕下今單于即能前與漢戰天子自將兵待邊即不能亟南面而臣於漢何但遠走亡匿)
(於幕北寒苦無水草之地為語卒單于大怒立斬主客而留吉遷辱之北海上)振威西域(漢書馮奉)
(世傳前將軍韓增舉奉世以衛候使持節送大宛諸國客至伊脩城都尉宋將言莎車與旁國共攻殺漢所置)
(莎車王從鄯善以西皆絶不通奉世與其副嚴昌計以為不亟擊之其埶難制必危西域遂以節諭告諸國王)
(因發其兵進擊莎車攻拔其城莎車王自殺傳其首詣長安諸國悉平威振西域)虜欲令拜不
爲屈(東觀時北匈奴遣使求和親上遣鄭衆使匈奴衆至北庭虜欲令拜衆不為屈單于大怒圍守閉之)
(不與水火衆拔刀自誓單于恐而止)啗以重利不爲回(吳書馮熙傳見前)單于壯
其節(漢書蘇武傳武帝遣武以中郎將使持節送匈奴使留在漢者而武與副中郎將張勝及假吏常惠)
(等既至匈奴單于方欲發使送武會緱王與長水虞常等謀反張勝許之會單于出獵其一人夜亡告單于及)
(發兵緱王等皆死虞常生得張勝聞之恐前語發以狀語武武曰事如此此必及我虞常果引勝單于怒召武)
(受辭武謂惠等屈節辱命雖生何面目以歸漢引佩刀自刺氣絶半日復息單于壯其節)持漢節不
失(漢書張騫以郎應募使月氐與堂邑氐奴甘父俱出隴西徑匈奴得之傳詣單于單于曰月氐在吾北漢)
(何以得往使留騫十餘歲予妻有子然騫持漢節不失)持節至匈奴(三輔故事婁敬曰臣願為)
(高車使者持節往匈奴庭)捕羣盜活萬人(漢書外戚傳王賀為繡衣御史逐捕魏郡羣盜黨與)
(及吏畏懦逗遛當坐者賀縱不誅以奉使不稱免嘆曰吾聞活千人有封吾所活者萬餘人後世其興乎)持
節歸南陽(東觀郭丹傳丹從師於長安買符入函谷關乃慨然嘆曰丹不乘使者車終不出關更始)
(二年三公舉丹賢能徵為諫議大夫持節使歸南陽丹自去家十有二年果乘高車出關如其志焉)發倉
粟振貧民(史記汲黯為謁者河内失火燒千餘家上使黯往視之還報曰家人失火比屋延燒不足)
(憂也臣過河内貧人傷水旱萬餘家或父子相食臣謹以便宜持節發河内倉粟以賑貧民上賢而釋之)賜
裝千金(漢書陸賈傳尉佗平南越因王之高祖使賈賜佗印為南越王賈至大悦留與飲數月曰越中)
(無足與語至生來令我日聞所不聞賜賈囊中裝直千金他送亦千金賈卒拜佗為南越王令稱臣奉漢約歸)
(報高帝大悦拜賈為太中大夫二按賈有五男乃出所使越槖中裝賣千金分其子子百金令為生産賈常)
(乘安車駟馬從歌鼔瑟侍者十人寳劍值百金謂其子曰與汝約過汝汝給人馬酒食極欲十日而更所死家)
(得寳劍車騎侍從者一歲中以往來過它客率不過再過數擊鮮毋久溷汝為也補)遺珠一石(蜀志)
(宗預傳預將命使吳孫權問預曰東之與西譬如一家而西增白帝之守何也預對曰東益巴邱之兵西增白)
(帝之守此皆事勢宜然俱不足相問權捉預手泣涕而别遺預大珠一石)奏事稱意(漢書樓護傳護)
(方正為諫大夫使郡國多持幣帛過齊上書求上先人冢因會宗族故人各以親疏與束帛一日散百金之費)
(使還奏事稱意擢為天水太守也)可謂名使(王逸子見前)
北堂書鈔卷四十
