北堂書鈔卷七十五
唐虞世南撰
明陳禹謨補註
設官部二十七
太守中一百六十六
御衆之才(後漢書寇恂傳曰光武南定河内而更始大司馬朱鮪等盛兵據洛陽又并州未定光武)
(難其守問於鄧禹曰諸將誰可使守河内者禹曰昔高祖任蕭何於關中無復西顧之憂所以得專精山東終)
(成大業今河内帶河為固戸口殷實北通上黨南迫洛陽寇恂文武備足有牧人御衆之才非此子莫可使也)
(乃拜恂為河内太守補)撥煩之才(謝承後漢書謝夷吾遷鉅鹿太守臨發上賜車馬劍革帶勅曰)
(鉅鹿劇郡難治以君有撥煩之才故特授任當如刺史勿毀前政焉)衆事皆辦(蜀志云諸葛亮領蜀)
(郡太守衆事皆辦)恒得宿辦(晉書曰陳頵拜天門太守殊俗安之選腹心之吏為荆州參軍若有)
(調發動静馳白故恒得宿辦陶侃征還頵先至巴陵上禮侃以為能表為冀州刺史補)善作條教
(晉書鄭袤傳云時廣平太守缺宣帝謂袤曰賢叔大匠垂稱於陽平魏郡百姓蒙惠化且盧子家王子雍繼踵)
(此郡使世不乏賢故復相屈袤在廣平以德化為先善作條教郡中愛之補)明法令(謝承後漢書曰)
(李膺出補蜀郡太守脩庠序設條教明法令威恩並行蜀之珍玩不入於門益州紀其政化朝廷舉能理劇轉)
(烏桓校尉補)奉律令(漢書云朱博為琅邪太守文學儒吏時有奏記稱說云博見謂曰如太守漢吏)
(奉三尺律令以從事耳)申明賞罰(華嶠後漢書廉范為武原太守下車申明賞罰誅鋤姦猾表用)
(良吏)令行禁止(續漢書曰耿純為東郡太守在郡四年抑強扶弱令行禁止)賞罰得實
(漢書趙典為魏郡太守教令嚴明賞罰得實)善惡立斷(後漢書樊煜拜天水太守政嚴猛好申韓)
(法善惡立斷人有犯其禁者率不生出獄吏人及羌胡畏之道不拾遺行旅至夜聚衣裝道傍曰以付樊公涼)
(州為之歌曰游子嘗苦貧力子天所富寧見乳虎穴不入冀府寺大笑期必死忿怒或見置嗟我樊府君安可再)
(遭值補)殺伐立威(漢書陳咸為南陽太守所居以殺伐立威豪猾吏及大姓犯法輒論輸府)鄭
璩為漢陽以嚴刻見稱(東觀漢記鄭璩為漢陽太守以嚴刻見稱)鄧道為馮
翊豪彊所病(謝承後漢書鄧道出為馮翊太守下車治豪彊四海號為豪強所病)摧折豪
彊(漢書嚴延年為河南太守豪強脅息野無行盜威震旁郡其治務在摧折豪強扶助貧弱)抑挫權
右(魏志倉慈遷燉煌太守到郡抑挳權右撫恤貧羸甚得其理)姦黨散落(漢書趙廣漢見前)
盜賊不發(漢書趙廣漢見前)盜賊不入界(續漢書寇恂為潁川太守盜賊不敢入界)
姦人莫敢入界(漢書曰韓延壽為東郡太守置正五長相率以孝弟不得舍姦人閭里阡陌有)
(非常吏輒聞知姦人莫敢入界)涼州曰乳虎(東觀漢記樊煜見上)吏民號卧虎(益部)
(耆舊傳云張則為䍧牱太守吏民號之曰卧虎)當官明亮德教多竒(謝漢書董春為廬江)
(太守當官明亮德教多竒民吏稱之)雅正矯俗以禮導下(又云陳蕃為豫章太守雅正矯)
(俗以禮導下客案蕃為豫章太守性方峻不接賓士民亦畏其高補)簡除煩苛(後漢書云劉寵)
(拜會稽太守山民愿朴乃有白首不入市井者頗為官吏所擾寵簡除煩苛禁察非法郡中大化補)省息
(魏略云孟康為弘農太守見前)慎刑重殺愛民養化(謝承後漢書曰沈豊為零陵太守為)
(政慎刑重殺愛民養化罪法辭訟初不歷獄嫌疑不決一斷於口鞭杖不舉市無刑戮僚友有過初不暴揚有)
(竒謀異略輒為談述曰太守所不及也到官一年甘露降瑞芝生補)清簡無欲(王晉書李重見前)
歲餘不出(漢書韓延壽為左馮翊滿歲稱職為真歲餘不肯出行縣掾吏皆以為方春月可壹出勸)
(農桑)五日一聽事(華嶠後漢書宋均為九江太守五日一聽事冬以日終夏以平旦時多虎均曰)
(夫虎豹在山黿鼉在泉物性之所託故江淮之間有猛獸江北之雞豚也數為民害咎在貪殘令退檻穽進忠)
(良虎遂東渡江補)雖有職務好學不倦(王晉書石崇為陽城太守討吳有功封安陽鄉)
(侯在郡雖有職務好學不倦以疾自解)朝省官事晝誦經典(謝後漢書高吕為廣漢太)
(守朝省官事晝誦經典)晝則遊獵夜誦詩書(晉書云曹志遷章武趙郡太守雖累任郡)
(職不以政事為意晝則遊獵夜誦詩書以聲色自娛當時見者未審其量也補)為政修理清淨
不煩(續漢書第五倫遷會稽太守為政云)事無宿諾(魏略孟康為弘農太守見前)不嚴
而治(華漢書劉寬為南陽太守好為諸生講論經義不嚴而治)汲黯卧而治之(漢書汲黯)
(傳云文帝召黯拜為淮陽太守黯伏謝不受印綬詔數強予然後奉詔召上殿黯泣曰臣自以為填溝壑不復)
(見陛下不意陛下復收之臣常有狗馬之心今病力不能任郡事臣願為中郎出入禁闥補過拾遺臣之願也)
(上曰君薄淮陽邪吾今召君矣顧淮陽吏民不相得吾徒得君重卧而治之補案師古曰顧謂思念也徒但)
(也重威重也附)景丹卧以鎮之(東觀漢記云景丹拜弘農太守丹時病帝以其舊將欲令強起)
(領郡事乃夜召入謂曰賊逼近京師但得將軍威重卧以鎮之足矣補)不以事務嬰心(晉中)
(興書郄愔為臨淮太守不以事務嬰心)不以政事為意(王晉書曹志見上)省奢從
約事從清儉(謝漢書謝夷吾遷鉅鹿太守郡吏稱善省奢從約云)清廉無比(華漢書張)
(堪傳為漁陽太守帝嘗召見諸郡計吏問其風土及前後守令能否蜀郡計吏樊顯進曰漁陽太守張堪昔在)
(蜀其仁以惠下威能討姦清廉無比上曰何以為勅顯曰昔公孫述破時珍寶山積捲掘之物足富十世而堪)
(去職之日乘折轅車布被囊而已帝聞良久歎息拜顯為魚復長方徵堪會病卒帝深悼惜之補)清名
為基(陳留耆舊傳云高慎歷東萊太守其妻謂曰君累為宰守何不為蓄以遺子孫慎曰我之勤苦以清)
(名為基以二千石遺之也)計日受俸(謝漢書王暢拜南陽太守計日受俸不噉魚肉)計月受
俸(會稽典錄陳脩見前)五日一炊(謝漢書沈景為河間太守拜為二千石妻子不歷官舍五日一)
(炊)十日一炊(會稽典錄云陳修遷豫章太守十日一炊不然官薪布被覆身)妻子炊㸑
(續漢書第五倫見上)常食乾飯(謝漢書羊陟計日受俸常食乾飯茹菜)不噉魚肉(謝漢)
(書王暢見上)俸禄取赤米(續漢書第五倫見前)俸盡食醬䴸(桓階别傳曰階為趙)
(郡太守在郡時俸盡食醬䴸上聞之數戲之曰卿家醬頗得成不耶乃詔曰昔子文清儉朝不謀夕而有脯粮)
(之秩宣子守約軍食魚飱而有加梁之賜豈况大魏富有四海棟宇大臣而有蔬食非吾所以禮賢之意也其)
(賜射鹿師二人補)馬死步歸(華陽國志云張翕為平郡太守布衣蔬食儉以化民自乘二馬之官)
(久之一馬死一馬病翕曰吾將步行矣補)車毀不改(謝後漢書王賜拜南陽太守羊皮鹿身車毀不)
(改馬羸不易)船輕載土(宣城紀洪矩吳時為廬江太守清儉徵還船輕皆以載土)唯飲吳
水(王晉書鄧脩見前)私馬生駒悉以付官(王晉書王遜為上洛太守私牛馬在郡生)
(駒犢者秩滿悉以付官云是郡中所産也)寬猛俱濟(謝漢書陳翔遷定襄太守寬猛俱濟)民不
敢欺(華後漢書劉寬為南陽太守平心舉善每自刻責吏民愛敬不敢欺負也)民佩其德(漢魏)
(先賢行狀云陳登為廣陵太守及遷東城太守廣陵吏患民佩其恩德老弱繦負而追之登曉語令還曰諸卿何)
(無令君乎)民安其惠(華陽國志云張翕遷越巂太守民安其惠在官十年卒百姓好慕送葬者千數)
(人天子厚賜之)吏民從化(東觀漢記歐陽歙遷汝南太守推用賢俊吏民從化)吏民信向
(後漢書曰伏湛為平原太守時倉卒兵起天下驚擾而湛獨晏然教授不廢謂妻子曰夫一穀不登國君徹膳)
(今民皆飢柰何獨飽乃共食麤糲悉分奉禄以賑鄉里來客者百餘家時門下督素有氣力謀欲為湛起兵湛)
(惡其惑衆即收斬之徇首城郭以示百姓於是吏人信向郡内以安平原一境湛所全也補)吏民愛
樂(後漢書云侯霸為臨淮太守吏民愛樂)德懷遠人(桓階别傳云階為趙郡太守威能震敵德)
(懷遠人)外禦戎狄内卹百姓(王晉書云應詹遷南平太守天門武陵並反其州郡奔敗)
(唯詹獨保一郡外禦戎狄云云)襁負而至(魏志京茂傳云時泰山多盜賊以茂為泰山太守旬月之)
(間襁負而至者千餘家)撫和百姓(晉中興書庾翼除振威將軍轉西陽太守撫和百姓甚得歡心)
化清於上事緝於下(謝漢書王黨遷汝南太守拔才禮士不敢自專勞於求賢故能化清)
(於上云)囹圄空虚盜賊弭息(謝漢書云虞延為南陽太守廣宣德化勤修政教寬刑宥)
(罰囹圄空虚盜賊弭息)惠澤洽著(汝南先賢傳云應頃為東郡太守惠澤洽著)風化大
行(魏略云顔裴為京兆太守勤厲禮學風化大行)城門不閉(續漢書寇恂為汝南太守城門不閉)
(盜賊不起)狗不夜吠(謝漢書劉寬遷會稽太守自下車狗不夜吠)市無二價(謝漢書宋)
(登為潁川太守市無二價道不拾遺)路不拾遺(華漢書任浦拜武都太守路不拾遺)東海大
治(漢書云汲黯為東海太守學黃老言治官民好清淨擇丞史任之責大指而已不細苛黯多病卧閤内不)
(出歲餘東海大治稱之上聞召為主爵都尉補)河西改俗(東觀漢記鄧訓拜張掖太守以身率下河)
(西改俗隣郡則之)咸稱神明(漢書班伯為定襄太守分部收捕隐伏旬日盡得郡中震慄咸稱神)
(明)號為神父(華漢書云鮑德為南陽太守時歲多荒災唯南陽豐穰吏人愛悅號為神父)名子
曰任(後漢書曰任延為九真太守駱越之民無嫁娶之禮法各因淫好無適對匹不識父子之性夫婦之)
(道延乃移書屬縣各使男年二十至五十女年十五至四十皆以年齒相配其貧無禮聘令長吏以下各省奉)
(禄以賑助之同時相娶者二千餘人是歲風雨順節穀稼豐衍其産子者始知種姓咸曰使我有是子者任君)
(也多名子為任補)男子以廉為名(華嶠後漢書曰廉范遷蜀郡太守生子皆以廉為名)男
女以宗為名(謝漢書宗慶遷長沙太守人多以乏衣食産乳不舉慶切讓三老禁民殺子比年之)
(間民養子者三千餘人男女皆以宗為名)到郡朞月增戶萬餘(未詳)開喻勸導
漏脫自出(蜀志云吕乂累遷廣漢蜀郡太守蜀郡一都之會戶口衆多諸葛亮卒之後士卒亡命更)
(相重冒姦巧非一乂到官為之防禁開喻勸導數年之中漏脫自出者萬餘口後入為尚書補)麒麟集
郡境(後漢書曰秦彭轉潁川太守有鳳凰麒麟嘉禾甘露之瑞集其郡境肅宗巡行潁川輒賞賜錢穀恩)
(寵甚異補)神馬出滇河(東觀漢記云王阜為益州太守神馬出滇河甘露降白鳥見連見瑞應世)
(謂其用法平正寬慈惠化所致民懷之如父母補)黃龍望府(未詳)雁止於中庭(謝承)
(後漢書虔國遷日南太守每行縣有雁恒飛翔隨車止國府常在聽事中庭國病卒雁栖於墓前樹上二年乃)
(去時人嘉之)鳩巢於聽事(益部耆舊傳景放為益州太守威恩洽暢有鳩鳥巢於聽事)虎
負子渡河(謝漢書劉昆遷弘農太守先是崤黽驛道多虎災行路不通昆為弘農太守有善行虎皆)
(負子渡河帝聞而異之)鄰郡牽牛入界(東觀漢記朱暉遷臨淮太守建武十六年四方牛大)
(疫而臨淮獨否鄰郡人多牽牛入界)虎遠渡江(後漢書宋均見前)蝗飛入海(東觀漢記)
(馬稜為廣漢太守郡界常有蝗蟲食穀稜有威德蝗蟲飛入江海化為魚蝦)合浦珠還(謝漢書孟)
(嘗遷合浦太守郡不産穀食而海出珠寶與交趾比境常通商販貨糴粮食先時宰守並多貪穢詭人採求不)
(知紀極珠遂漸徙于交趾郡界於是行旅不至人物無貲貧者餓死於道嘗到官革易前弊求民病利曾未逾)
(歲去珠復還百姓皆反其業商貨流通稱為神明以病自上被徵當還吏民攀車請之)猛虎掃跡
(華陽國志趙瑶少有公望瑶始為緱氏袁趙二公相與書曰趙瑶在緱氏猛虎掃跡百里均耳叔平何難遷扶)
(風太守)白烏集(王晉書虞浦遷鄱陽太守有白烏集于庭樹)神爵降(襄陽耆舊傳黃穆為)
(山陽太守有德政感甘露白兔神爵之瑞)荆棘除(續漢書鮑永為魯郡太守孔子闕里無故荆棘自除)
(從講堂至於里門永異之謂府丞及魯令曰方今危急而闕里自開斯豈夫子欲令太守行禮助吾誅無道耶)
(補)嘉禾集郡境(東觀漢記云秦彭見上)豆生郡界(續漢書寇恂為潁川太守時有)
(豆生於郡界收得十餘萬斛以給諸營)行春隨車致雨(謝漢書云鄭弘見上)理冤甘
雨降澍(司馬彪續漢書北海靜王興遷弘農太守縣吏張中有伏罪興收申案論郡中震慄時年旱分)
(遣文學循行屬縣理冤獄宥小過應時甘雨降澍)
北堂書鈔卷七十五
