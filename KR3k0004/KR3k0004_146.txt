北堂書鈔卷一百四十六
唐虞世南撰
明陳禹謨補註
酒食部
鹽三十三豉三十四
醯三十五醬三十六(附醢)
齊三十七葅三十八
䱹三十九
鹽三十三
宿沙善煮(魯連子云宿沙瞿子善煮鹽使煮潰沙雖十宿不能得也案宋志曰宿沙衛在齊地齊)
(居海濱故多魚鹽之利補)青州厥貢(尚書禹貢云青州厥貢鹽絺海物惟錯)體同於水
(博物志云鹽體同於水)潤下作鹹(論衡云潤下作鹹水之滋味也東海水鹹流廣大也西州鹽井)
(源泉深也人或無井而食或穿井不得泉有鹽井之利乎補)成之自然(王冀洛都賦云東有鹽池)
(玉潔冰鮮不勞煮沷成之自然)莫知所生(郭璞鹽池賦云嗟玄液之潜潤蓋莫知其所生)朝取
暮生(三秦記云蒲坂出鹽池朝取暮生民爭市之)暮取朝復(劉公幹魯都賦云内有鹽池東)
(西長七十里南北七里鹽生水内暮取朝復生)挹之不損取之不勤(又云又有醎池漭沉)
(煎炙陽春焦暴濆沬疎鹽自殷挹之不損取之不勤)煮海為鹽(鹽鐵論云古者豪強大家得煮海為)
(鹽民皆效之作姦之業也補)積薪焚之(華陽國志云定筰縣在郡西渡瀘水賓剛徼白摩沙夷有)
(鹽池積薪以齊水灌而後焚之成鹽越案定筰一作大笮夷也汶山曰夷南中曰昆明漢加嶲曰筰蜀曰卭)
(皆夷種也補)水漬醎石(益州記云汶山越嶲煑鹽法各異汶山有醎石先以水漬既而煑之越雋)
(先燒炭以井水沷炭刮取鹽補)以共百事(周禮云鹽人掌鹽之政令以共百事之鹽鄭注云政令謂)
(受入教所處置求者所當得又孔䟽云謂四方鹽來鹽有數種處置不同故云受入教所處置也補)通行
有無(漢書王莽詔曰夫鹽食者將通行有無備民之用也)國之寳也(左傳云成公六年晉人謀)
(去故絳諸大夫皆曰必居郇瑕氏之地沃饒而近鹽國利民樂不可失也韓獻子對曰不可郇瑕氏土薄水淺)
(有沉溺重膇之疾不如新田土厚水深居之不疾且民從教十世之利也夫山澤林鹽國之寳也國饒則民驕)
(俠近寳公室乃貧不可謂樂公悦從之補)國之重利(晉中興書太元三年詔曰鹽者國之重利)國
用饒足(漢書云吳海水為鹽國用饒足)四域來京(劉公幹魯都賦)萬國畢仰(南州)
(異物志云天竺有水其名恒源一號新陶水特甘香下有鹽水萬國畢仰)鹹鹺(禮記云鹽曰鹹鹺鄭注云)
(大鹹曰鹺說文云鹺才何切補)飴鹽(周禮鹽人職云王之膳羞共飴鹽后及世子亦如之鄭注云飴鹽鹽)
(之甜者今戌鹽有焉疏云飴鹽即石鹽也補)苦鹽(又云祭祀共其苦鹽散鹽注云杜子春讀苦為鹽謂)
(出鹽直用不凍治鄭司農云散鹽凍冶者玄謂散鹽鬻水為鹽也補)青鹽(廣志云鹽體同于水故多産于)
(海濱海東有印成鹽西方有石子鹽皆生于水北胡有青鹽五原有紫鹽波斯國有白鹽如石子補)赤鹽
(抱朴子云作赤鹽法用寒鹽一斤雨泥一斤内鐵器中以火燒之消而成赤鹽)紫鹽(廣志見上)黑鹽
(續漢書云天竺國在月氐東南數千里其國有諸香石密胡椒薑黑鹽和帝時數遣使貢獻後西域反畔乃絶)
(補)大鹽(靈毓冀州論云河東有大鹽)散鹽(周禮見上)胡鹽(本草經云大鹽一名胡鹽戎鹽)
(主明目去病益氣牢肌骨去毒虫鹵鹽一名寒石味苦治消渴長肌膚去大熱除邪氣下毒虫補)戎鹽
(見上)渠展之鹽(管子云齊有渠展之鹽燕有遼東之煮)大夏之鹽(吕氏春秋云和之美)
(者陽樸之薑招搖之桂越駱之菌鱣鮪之醢大夏之鹽補案注大夏澤名在西北鹽形鹽也附)郇瑕之
鹽(延篤與李文德書云晉國有郇瑕氏之鹽)江陽之鹽(崔駰博徒論)似石(沙州記云自大)
(嶺北乙沸界屈海海西南三百里有鹽從闊半寸形似石味甚甜美無忝河東也)如繖(荆州記云鹽水)
(自凝生傘子鹽方寸中央隆起形如張傘補傘古作繖附)虎形(周禮籩人職云朝事之籩其實䵄蕡白黑)
(形鹽膴胞魚䐹注云築鹽以為虎形謂之形鹽故春秋傳曰鹽虎形玄謂以司尊彛之職参之朝事謂祭宗廟)
(薦血腥之事形鹽鹽之似虎者補)印成(廣志見前)狀如石英(異物志云天竺國有新陶水特)
(甘香有白鹽狀如石英)如細石子(吳時外國傳云海州有灣灣内常出自然白鹽嶧嶧如細石子)
(每歲以一車輸王國用)白如水精(又云天竺國有新陶水水甘美下有石鹽白如水精)皓若
雪華(劉公幹魯都賦云其鹽則素鹺凝結皓若雪華)鍔剡某方(郭璞鹽池賦云磊磪&KR0008;碌鍔剡)
(某方玉潤膏津雪積陵岡)玉潔冰鮮(王冀洛都賦見前)爛然漢明晃爾霞赤
(郭璞鹽池賦云爛然漢明晃爾霞赤望之雲蒸即之雪積)燦如散練煥若布章(又云燦如)
(散練煥若布章紫淪灑燄紅華籠光補)紫淪灑𦦨紅華籠光(見上)皓皓乎若
白雪之積鄂鄂乎若景阿之崇(徐幹齊都賦)熙金葩之融炎
穎躍結而淪成(郭璞鹽池賦)海濱田(鹽池賦序云吳都緣海海濱有鹽田相望皆赤)
(鹵吳民煮以為鹽)皮邱坑(齊地記云齊有皮邱坑民煮坑水為鹽色如白石)卭江井(杜預)
(益州記云益州冇卓王孫井舊常于此井取水煮鹽縣又博物志云臨卭火井一所從廣五尺深二三丈在)
(南百里昔時人以竹木投以取火諸葛丞相往視之火轉盛熱以盆蓋井上煮鹽得鹽入以家火即滅訖今不)
(復燃也補)斛成二斗(蜀郡志云中有鹽井深數丈汲水煮之一斛水得二斗鹽)石直八千
(續漢書云虞詡為武都太守始到郡鹽石直八千視事三歲鹽石四百)長肌膚牢肌骨
除邪下毒明目益氣(並本草見前)司鹽都尉(太康地記云鹽池在)
(河東安邑縣有司鹽都尉)掌鹽政令(周禮見上)一車輸王(吳時外國傳見前)一斛
為賦(魏略云漢哀帝時民家出鹽一斛以為賦)私煮者&KR0898;左趾(史記平準書云建元間以)
(東郭咸陽孔僅為大農丞領鹽鐵事乃上言山海天地之蔵也皆宜屬少府陛下不私以屬大農佐賦願募民)
(自給費因官器作主鹽官與牢盆浮食竒名欲擅管山海之貨以致富羡役利細民其沮事之議不可勝聽敢)
(私鑄鐵器煮鹽者&KR0898;左趾補)私煮者四歲刑(晉令云凡民不得私煮鹽犯者四歲刑主吏二)
(歲刑)大旱地生鹽(紀年云晉幽公二年大旱地生鹽)雨多以祭社(春秋繁露云雨)
(多以鹽及美酒祭社)温泉有氣(袁山松宜都山川記云佷山縣東有温泉大溪夏冬則大熱常有霧)
(氣百病久疾入水多愈此泉先出鹽)鹽味少生(晉符朗元達識味會稽王道子設食食之極江左精)
(饌食訖問曰關内食孰若此朗曰皆好唯鹽味少生即問宰夫果如其言補又玄晏春秋曰故侍中劉子揚精)
(于味食餅知鹽生附)觀鹽見百里奚(世語云秦繆公使賈人載鹽于衛諸賈人使百里奚引車)
(秦穆公觀鹽因得見百里奚)迎鹽會盗賊起(東觀漢記云賈復為縣椽迎鹽河東會盗賊起)
(等輩欺沒其鹽復獨完致縣中補)詔縣賜供湯直(劉起讓云恩詔縣賜臣鹽五十斛供湯藥)
(之直)賜鹽以周喪事(吳志云朱桓卒家無餘財孫權賜鹽五千斛以周喪事補)正鹽筴
(管子云桓公問于管子曰吾何以為國管子對曰唯官山海為可耳桓公曰何謂官山海管子對曰海王之國)
(謹正鹽筴公曰何謂正鹽筴管子對曰十口之家十人食鹽百口之家百人食鹽終月大男食鹽五升少半大)
(女食鹽三升少半吾子食鹽二升少半此其大歷也鹽百升而釡令鹽之重升加分彊釡五十也升加一彊釡)
(百也升加二彊釡二百也鍾二千十鍾二萬百鍾二十萬千鍾二百萬萬乘之國人數問口千萬也禺筴之商)
(日二百萬十日二千萬一月六千萬萬乘之國正九百萬也月人三十錢之籍為錢三千萬今吾非籍之諸君)
(吾子而有二國之籍者六千萬使君施令曰吾將籍于諸君吾子則必囂號今夫給之鹽筴則百倍歸于上人)
(無以避此者數也續補)減鹽價(漢書宣詔曰鹽人之食而價貴衆庶重困其減天下之鹽價續補)
豉三十四
五味調和須之而成(釋名曰䜴嗜也五味調和須之而成乃可甘嗜也故齊人謂䜴聲如)
(嗜也)辛甘之味皆發而行(楚辭曰大苦醎酸辛甘行些注曰大苦䜴也辛謂椒薑也甘謂)
(飴蜜也言取䜴汁調和以椒薑醎酸和以飴蜜則辛甘之味皆發而行也補)大苦(見上)康伯(博物)
(志云外國有䜴法以苦酒浸豆暴令極燥以麻油蒸蒸訖復暴三過乃止然後細擣椒屑隨多少合之中國謂)
(之康伯能下氣調和者也補)益氣(吳氏本草云䜴益人氣)下氣(博物志見上)美䜴出
魯(古豔歌云白鹽河東來美䜴出魯門)飯唯鹽䜴(謝承後漢書云韓崇為汝南太守遺妻子麄飯)
(唯菜茹鹽䜴而已)鹽豉共壺(謝承後漢書曰羊續為南陽太守鹽䜴共一壺補)未下鹽
䜴(世說云陸機詣王武子武子前置數斛羊酪指以示陸曰卿江東何以敵此陸曰有千里蓴羹但未下鹽)
(䜴耳續補)鹽豉共一筩(三輔决錄曰范仲公為大夫鹽䜴蒜果共一筩言其廉儉也續補)出
界買鹽豉(豫章列士傳曰羊茂為東郡大守出界買鹽䜴續補)
醯三十五
鳳林鳴酢(漢武内傳云西王母謂帝曰仙藥有鳳林鳴酢案酢俗作醋醯也今作在各切非補)
東里之醯(弘君舉食檄云大市覆罌之蒜東里獨嫗之醯補)辛成苦酒(食經云作辛成)
(苦酒其法取黍米一斛以熱粥澆其上二日便成酢)築城貯醯醢(吳地志云吳王築城以貯醯醢)
(今俗人呼為苦酒城補)欲食投水内(食經云作苦酒法用烏梅以酒漬之暴乾作屑欲食輒投)
(水内)食三十人(又云外國作苦酒法用水一升三合正月九日熱一銅七調之一杯可食三十人)
大功不食(禮記云大功之喪不食醯醬)四時之祠皆用苦酒(盧湛祭記)宋
葬夫人醯醢百甕(禮記云宋襄公葬其夫人醯醢百甕)不食鹽醋(後唐書云盧相)
(邁不食鹽醋同列問之足下不食鹽醋何堪邁笑曰足下終日食鹽醋復又何堪續補)以醯灌鼻
求索金寳(唐書云初薛仁呆拔秦州召富人磔于猛火之上或以醯灌鼻索其金寳續補)誤醯
強飲軍中感悅(又云任廸簡萬年人舉進士初為李景略判官景略性重厚常有宴行酒者誤)
(以醯進廸簡知誤以景略性嚴慮罪坐主酒者乃勉強飲盡之託以酒薄景略命換之于是軍中感悦續補)
醬三十六(附醢)
醬成於鹽(風俗通云醬成於鹽而醎於鹽夫物之變有時而重)醬齊視秋(禮記云醬齊視)
(秋時鄭注曰醬宜凉也)肉謂之醢(爾雅云肉謂之醢有骨者謂之臡)元靈之醬(漢武)
(内傳曰西王母謂帝曰神藥有元靈之醬補)百有二十甕(周禮云膳夫掌王饋食醬百有二十)
(罋)共醢六十罋(周僼云醢人為王及后世子共其内羞王舉則共醢六十罋以五齊七醢七葅)
(三臡實之補)榆醬(白虎通云榆梜醬曰&KR0008;&KR0008;音末補)蒟醬(漢書武帝使唐蒙封南越南越食蒟)
(醬補案蒟醬取桑椹實為醬附)蜯醬(蒼頡觧詁)□醬(交州記云蠏□形如龜色黑十二蠏足在腹下)
(雌負雄而行南方用以作醬)馬醢(東觀漢記云上至邯鄲趙王庶兄胡進馬醢)&KR0008;鰂之醬
(周書云伊尹受命於湯賜&KR0008;鰂之醬方言曰魚皮&KR0008;鰂之醬為貴注曰&KR0008;鰂魚名也)芍藥之醬(枚乘)
(七發)朱登蠏醬(張敞答朱登書云朱登為東海相遺敞蟹醬敞報曰謹分其貺于三老尊行者曷敢)
(獨享也)晉武魚醬(晉武帝與山濤書兼致魚醬一斗)孔子覆醢(禮記云孔子哭子路)
(於中庭從者曰醢之矣遂命覆醢)天子執醬(禮記云食三老五更于太學天子執醬而饋補)雷
不作醬(風俗通云雷不作醬俗說雷聲發作醬令人腹内雷鳴)喪不作醬(異苑未詳)賣
醬而踰侈(漢書云張氏賣醬而踰侈)千瓿比千乘(史記貨殖傳云通邑大都醢醬千瓿)
(比千乘之家補)醬瓿(漢書劉歆謂揚雄曰今學有禄利尚不能易又如太玄何吾恐後人覆醬瓿案瓿)
(音部小罌也補)醢署(唐百官志掌醢署令一人丞二人掌供醢醯之物一曰鹿醢二曰兔醢三曰羊醢四)
(曰魚醢續補)龍肉生文(博物志曰龍肉以醢漬之則文章生續補)
齊三十七(案齊俗作虀)
須醯成味(周禮云醯人掌共五齊七葅凡醯物以共祭祀之齊葅凡醯醬之物鄭注云齊葅醬屬醯)
(人者皆須醯成味補)諸味相成(釋名云齊濟也與諸味相濟成也)醯人共齊(周禮見上)
叛奴春齊(弘君舉食檄云大鹽雜以薑椒叛奴製之春齊補案叛奴石季倫之奴也晉書石崇為客)
(作豆粥咄嗟便辦每冬得韭䓑韲嘗與王愷出遊爭入洛城崇牛迅若飛禽愷絶不能及愷每以此三事為恨)
(乃密貨崇帳下問其所以答曰豆至難煮豫作熟末客來但作白粥以投之耳韭□韲是擣韭根雜以麥苗耳)
(牛本不遲良由馭者逐不及反制之可聽蹁轅則駚矣于是悉從之遂争長馬崇後知之因殺所告者附)蒜
齊(魏志云華佗行道見一人病咽塞嗜食而不得下家人車載欲往就醫佗聞其呻吟駐車往見語之曰向)
(來道邊有賣餅家蒜齊大酢從取三升飲之病自當去即如佗言立吐蛇一枚縣車邊欲造佗佗尚未還小兒)
(戲門前逆見自相謂曰似逢我公車邊病是也疾者前入坐見佗北壁縣此蛇輩約以十數補)韭齊(石崇)
(見前收又四民月令口八月韭菁持作齊補)蠏去其匡如齊(釋名云蠏齊去其匡熟擣之令)
(如齊也補)稻不可以為齊(王晉書曰美莫過稻稻不可以為齊)
葅三十八
葅藏菜也(聲類)阻於寒温(釋名云葅阻也生釀之遂使阻於寒温之間不得爛也)王
舉七葅(周禮云醢人掌共五齊七葅)祠祭用葅(荀氏春秋)芹葅(周禮醢人職云加豆)
(之實芹葅兔醢深蒲醓醢箈葅雁醢筍葅魚醢補)蒻葅(益州記云蒻之莖蜀人于冬月取以春碎炙之)
(水淋一宿為葅)鹹葅(荀氏春秋云孟冬祭用鹹葅)魚葅(司馬相如有魚葅賦)饋食葵葅
(周禮醢人職云饋食之豆其實葵葅蠃醢補)聘饗昌歜(左傳云僖三十年冬王使周公閱來聘饗)
(有昌歜白黑形鹽辭曰國君文足昭也武可畏也則有備物之饗以象其德荐五味羞嘉榖鹽虎形以獻其功)
(吾何以堪之補)文王嗜昌葅(吕氏春秋)惠王食寒葅(賈誼新書云楚惠王食寒葅而)
(得蛭因遂吞之腹冇疾而不能食令尹入問曰王安得此疾王曰我食寒葅而得蛭念譴之而不行其罪乎是)
(法廢而威不立也非所聞也譴而行其誅則庖宰監食者法皆當死心又弗忍也故吾恐蛭之見也遂吞之令)
(尹避席再拜而賀曰臣聞皇天無親惟德是輔王有仁德天之所奉也病不為傷補)
䱹三十九
南方謂之䰼北方謂之䱹(說文云䱹藏魚也南方謂之䰼北方謂之䱹俗作鮓)四
時之膳食荆州之䱹魚(周禮云庖人共祭祀之好羞鄭注曰謂四時所為膳食若㓝州)
(之䱹魚青州之蠏胥雖非常物進之孝也補)蜀人魚鮨(爾雅云魚謂之鮨蜀人取魚不去鮨案)
(鮨音其魚名又䱹屬補)西羌秋鮨(博物志云西羌仲秋月取赤頭鯉以為鮨)吳人蒲以
為䱹(草木記云吳人蒲始生取以為䱹)閩越噉獼猴䱹(博物志云閩越冮北諸夷噉獮)
(猴䱹)無損(神異經云南方有獸名曰無損其肉可作䱹)珠柱(草木記云採珠人取珠柱肉作䱹)
龍肉(世說云有人遺張華䱹者華見之曰此龍肉也遂以苦酒沃䱹䱹中有五色光補)鱣肉(爾雅)
(云鱣形似龍銳頭口在頷下背上腹下皆有甲縱廣四五尺今于盟津東石磧上鈎取之大者千餘斤肉可為)
(䱹案注鱣張連切補)方縳直截(楊泉五湖賦)醎鹽白糝(又云鹹鹽白糝雜以菜菓連堽)
(柳鮓積如陵邱)劉蘇初腑瓜金雜注(王襄僮幼賦云劉蘇初腑瓜金雜注注云蘇䱹也)
連堽(楊泉五湖賦見上)徑尺(交州記百簿瀨有魚眼徑尺似魶魚取以為䱹)沉䱹於江
(列女後傳云吳光禄勲孟宗為監魚池司馬罷職道作兩器䱹以歸奉母母怒曰吾老為母曾有戒言惟聽飲)
(彼水何吾言之不從也宗曰于道作之非池魚也母曰汝為主魚吏而獲醝以歸豈可家至戸告耶乃還醝于)
(宗宗伏謝罪遂沉醝于江補)封䱹付侃(世說云陶侃少時作魚梁吏嘗以一坩䱹餉母母封鮓及)
(書責侃曰汝為吏以官物見餉非唯不能益吾反以增吾憂也案坩音堪土器也補)陶侃十斛
(陶侃故事云蘇峻平後侃上成帝䱹十斛)謝玄一坩(謝玄與婦書云昨出釣所獲魚以為䱹一坩今)
(送來)漢川神憙食䱹(列異傳云漢川神常出行市中憙食鮓菜)以飯䱹上土公
(青烏子葬書云初掘塚之日常以飯䱹上土公四旁)骨青肉紫(漢昭帝時釣得蛟長三丈帝曰此魚)
(膳之類命大官為鮓骨青肉紫食之甚美帝更求之不獲續補)一㗖十臠(江南野史云陳陶所居不)
(與俗接唯嗜䱹一㗖或至十臠補)含風䱹(叩頭錄云房壽六月調羊酪造含風䱹續補)野猪
䱹(酉陽雜爼云安禄山恩寵莫比其所賜品目有野猪䱹續補)蘆菔(蠻甌志云白樂天方齊劉禹錫)
(饋蘆菔䱹續補)苞蘆(杜甫詩云香飯兼苞蘆續補)鱘䱹(地里志云潤州土貢鱘䱹續補)蛟䱹
(漢昭帝見上)後池(韓全誨傳云昭宗至鳳翔帝輟所御膳賜全誨等李茂真食䱹美帝曰此後池魚茂)
(真曰臣養魚以候天子聞者皆駭續補)縮地(列異傳云費長房能縮地脉坐客在家至市賣䱹一日之)
(間人見之千里外者數次續補)
北堂書鈔卷一百四十六
