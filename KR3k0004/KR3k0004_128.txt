北堂書鈔卷一百二十八
唐虞世南撰
明陳禹謨補註
衣冠部二
法服十朱衣十一
中衣十二單衣十三
革帶十四韍十五
佩十六玦十七
笏十八舄十九
法服十
副其德章其功(後漢書輿服志云德盛者文縟故聖人處乎天子之位服玉藻䆳延日月升龍)
(山車金根飾黃屋左纛所以副其德章其功也補)顯其仁光其能(乂云賢仁佐聖封國愛民)
(黼黻文繡降龍路車所以顯其仁光其能也)天子服日月星辰諸侯服山龍
華䖝(孝經云非先王之法服不敢服鄭注云天子服日月星辰諸侯服山龍華䖝卿大夫服藻火士服粉)
(米)裘冕袞冕鷩冕毳冕希冕玄冕(已上並周禮司)
(服職見前冕篇)染帛為五采(董巴輿服志云後世聖人觀翬翟之文榮華之色乃染帛以效之始)
(作五采成以為服)繢繡為九章(儀禮覲禮云天子袞冕負斧依鄭注云袞衣者禆之上也繢之)
(綉之為九章其龍天子有升龍有降龍衣此衣而冠冕南向而立以俟諸侯見)冕服采章(武成云華)
(夏蠻貊罔不率俾孔傳云冕服采章曰華大國曰夏及四夷皆相率而使奉天承命補)衣裳文章
(董巴輿服志云漢承秦故至顯宗初服旒冕衣裳文章赤舄絇屨以祠天地養三老五更于三雍)睢渙
文章以奉天子(陳留風俗記云㐮邑縣睢渙之間出文章故有黻藻絺繡日月華䖝以奉天子)
火龍黼黻以奉郊廟(摯虞決疑要注云中興後明帝永平中使諸儒案古文依圖書始復)
(造冕衮火龍黼黻以奉祀郊廟)郊廟禮天玄上纁下(蔡邕獨斷云天子公卿特進列侯祀)
(天地明堂衣玄上纁下日月星辰山龍華䖝)郊廟皂上絳下(徐野民車服雜註曰漢明帝始)
(案古禮備其服章天子郊廟衣畫而裳綉為日月星辰山龍華䖝藻火粉米之類)公卿行禮玄
端素裳(董巴輿服志云行大射禮於辟雍公卿諸侯大夫行禮者冠委貌衣玄端素裳執事者冠皮弁)
(衣緇麻衣皂領袖下素裳)大夫藻火粉米(鄭玄注孝經見前)王后之服刻繒
綴衣(周禮内司服職掌王后之六服禕衣揄狄闕狄鞠衣展衣緣衣鄭注曰狄當為翟雉名伊雒而南素)
(質五色皆備成章曰翬王后之服刻繒為之形而采畫之綴于衣以為文章禕衣畫翬者也)禕衣祭
先王(三禮圖云禕衣服者王后以從王祭先王之服也)揄翟祭先公(又云揄翟王后從王)
(祭先公服衣也刻青翟形采晝雉綴于衣是也)闕翟祭小祀(又云鞠衣王侯親喪之服也孤之妻)
(服以從助祭其鞠衣之色象桑始生又云闕翟王后祭解小祀服也刻赤繒為翟形而衣不采畫綴於衣也)
鞠衣親桑之服(見上)展衣見王之服(又云展衣王后以禮見王及賓客之服卿)
(大夫之妻服以助君祭也)緣衣御王服(又云緣衣王后御于王之服以從君助祭者也)太后
親蠶青上縹下(並後漢輿服志見前)夫人助蠶縹絹上下(董巴輿服志云)
(公卿列侯中二千石夫人助蠶者縹絹上下皆深衣制也)世婦助祭皂絹上下(徐野民車)
(服雜注云公卿特進列侯大夫卿世婦佐祭服皂絹上下)
朱衣十一
朱衣縞帶(神異經云西荒有一人不能五經而意合不觀天文而心通天賜其衣男朱衣縞𢃄委貌)
(冠女碧衣戴金勝皆無縫)朱衣玉質(郭璞詩云杞梓生于南奇才應世出遂應四科選朱衣耀玉質)
朱衣拭面(語林云何平叔美姿客面絶白魏文帝疑其傅粉夏月以熱餅噉之大汗出隨以朱衣自)
(拭面而顔色轉皎然)絳衣舍人(班彪奏事云可選師傅將相子孫好學有行者以為絳衣舍人)
中衣十二
釋奠絳緣(徐野民車服注云天子好禮釋奠中衣以緯絳緣其領袖其朝服皂緣)朝服皂
緣(晉令云朝服皂緣中單衣)
單衣十三
公孫制都布(後漢書馬援為隗囂使公孫述述盛陳陛衛以延援入交拜禮畢使出就館更為援)
(制都布單衣補)梁冀作火浣(傅子云梁冀作火浣布單衣會賓客行酒而汚之偽怒解衣而燒之)
(垢盡火滅粲然潔白補)虎賁衣紗縠(應劭漢官儀云虎賁中郎衣紗穀單衣)王隠朝
著作郎(徐野民車服雜注云元帝召陳郡王隠待詔着單衣絳幘朝於著作郎之省)禰衡坐
大營門(後漢禰衡傳云孔融宣曹操意衡許往融見操說衡狂疾今求得自謝操喜敕門者有客便通)
(待之極晏衡乃着布單衣疎巾手持三尺桃杖坐大營門以杖箠地大罵吏白外有狂生坐于營門言語悖逆)
(請收案罪操怒謂融曰禰衡孺子孤殺之猶雀鼠耳顧此人素有虛名遠近將謂孤不能容之今送與劉表視)
(當何如于是遣八騎送之補)寬饒離地(漢書云蓋寬饒初拜為衛司馬未出殿門短其單衣令離)
(地)寗戚至骭(三齊志略云齊桓公夜出迎客寗戚叩牛角歌曰短布單衣適至骭終朝飯牛至夜)
(半補)虎文(董巴輿服志云虎賁騎皆衣虎文單衣襄邑歲獻織成虎文)狐尾(梁冀别傳云冀作狐)
(尾單衣上短下長)白布(魏志云管寧在遼東時所有白布單衣親薦饌饋)越布(後書曰陸續會)
(稽人世為族姓祖父閎建武中為尚書令美姿貌喜着越布單衣光武見而好之自是常敕會稽郡獻越布)
羅縠(燕太子丹云荆軻左手把秦王袖右手碪其胷羅秦王曰乞聽琴聲而死乃召姬人鼔琴琴聲曰)
(縠單衣可掣而絶)絳紈(班固與竇憲牋見前簪篇)紺單衣(冢墓記云舜葬零陵葬時冒以紺單)
(衣)黃單衣(魏志云車離國有大人長三丈餘鬚長三尺二寸白髮着黃單衣冠黃巾)絳單衣
(東觀記云光武起義兵攻南陽暮聞冢上有哭聲後有人著大冠綘單衣案後漢書伯升會衆起兵諸家子)
(弟恐懼皆亡逃自匿曰伯升殺我及見光武綘衣大冠皆驚曰謹厚者亦復為之乃稍自安補)
革𢃄十四
鉤落𢃄(吳錄云鉤落者革𢃄也世謂之鉤落帶也)金革𢃄(王衍謝表云蒙賜臣單衣紫綃金革)
(帶臣謹佩服終矢弗諼)
韍十五
有虞氏韍(禮明堂位云有虞氏服韍夏后氏山殷火周龍章補案鄭注云韍冕服之鞞也舜始作之)
(以尊祭服禹湯至周增以畫文後王彌飾也山取其仁可仰也火取其明也龍取其變化也天子備焉諸侯火)
(而下卿大夫山士韎韋而已韍或作黻補)先知蔽前(五經要義云太古之時未有布帛食獸肉而衣)
(其皮先知蔽前而未知蔽後)&KR1302;裳前蔽也(乂云&KR1302;者舜之所制也裳前之蔽也)&KR1302;者舜
之所制也(見上)有事因(白虎通云韍者何謂也韍者蔽也行以蔽前韍蔽者小有事因以别)
(尊卑彰有德也補)彰有德(見上)夏山殷火周龍章(禮明堂位見前)天子朱
韍諸侯赤韍(白虎通見上)
佩十六
君子必佩玉(禮記云古之君子必佩玉鄭注云比德馬君子士以上)無故不去身
(又云君子無故玉不去身鄭注云故謂喪與灾𤯝)佩以章德(董巴輿服志云古者君臣佩玉尊卑)
(有度佩以章德也)解佩要之(曹植洛神賦云願誠素以先達兮解玉佩以要之)解佩結
言(楚辭云壒吾遊此春宫兮折瓊枝以繼佩及榮華之未落兮相下女之可詒吾令豐隆乘雲兮求宓妃之)
(所在解佩纕以結言兮吾令蹇修以為理補)解佩江濱(列仙傳云江濱二女者不知何許人出遊)
(於江濱逢鄭交甫挑之不知神人也女遂解佩與之交甫悦乃受佩而去數十步空懷無佩女亦不見)遺
佩澧浦(楚辭云捐余玦兮江中遺余佩兮澧浦)左佩紛帨刀礪小觿金燧
(曲禮鄭注曰紛帨拭物之佩巾也刀礪小刀及礪礱也小觿解小結也金燧可取火于日也)右佩玦
捍管遰大觹木燧(同上鄭注云捍謂拾也言可捍弦也管筆彄也遰刀鞞也木燧鑚火也)
玦十七
絶人以玦(隨巢子云召人以環絶人以玦)知其所能(白虎通云凡能決嫌疑者即佩玦故)
(見所佩玦即知其所能補)決嫌疑(見上)決狐疑(王隠晉書云禮能使決疑者佩玦故遺其臣亦)
(受之以玦晉受命有二玦其一當魏歷數既終一當禪大晉故與之玦凢受命居天子之位皆衆人之所疑以武)
(皇帝龍興應天順人受曹氏禪而無疑得應佩玦故以賜焉是以有二玦補)希世寳(魏文帝與鍾繇)
(書云南陽宋惠叔稱君侯昔有美玦聞之驚喜笑與抃會當自白書恐傳言未審是以令舍弟子建因荀仲茂)
(時從容喻鄙旨乃不忽遺厚見周稱鄴騎既到寳玦初至捧匣跪發五内震駭繩窮匣開爛然滿目猥以蒙鄙)
(之姿得觀希世之寳不煩一介之使不損連城之價既有秦昭章臺之觀而無藺生詭奪之誑嘉貺益腆敢不)
(欽承補)爛然滿目(見上)金玦(左傳云晉太子申生帥師晉侯佩之金玦狐突歎曰金寒玦離)
(胡可恃也補)玉玦(東觀漢記明帝詔曰馮魴以忠孝典兵出入八年數進忠言正諫其還故爵為楊邑)
(侯賜以玉玦)先主賜功臣(漢末傳云先主既取成都大會作樂乃取劉璋所藏金玉寳玦以賜)
(功臣)美玦寳玦(並魏文帝與鍾繇書見上)
笏十八
以備遺亡(王升之笏贊云慎為德要惟善用光敬上宗賢貴不渝常用制斯器以備遺亡由是施禮)
(升降有章)書思對命(五經要義云笏者臣見于君以書思對命)杼上終葵首諸侯
不終葵首(玉藻云笏度二尺有六寸其中博三寸其殺六分而去一鄭注云殺猶杼也天子杼上終)
(葵首諸侯不終葵首大夫士又杼其下首廣二寸半)諸侯前詘後直(又曰諸侯荼前詘後直譲)
(于天子也鄭注云茶讀為舒遲之舒懦者所畏在前也詘謂圜殺其首不為椎頭諸侯唯天子詘焉是為笏為)
(荼)大夫前詘後詘(又曰大夫前詘後詘無所不譲也鄭註云大夫奉君命出入者也上有天)
(子下有已君又殺其下而圜)天子以球(又云笏天子以球玉諸侯以象鄭注云球美玉也)諸
侯以象(見上)大夫魚須(三禮圖云士笏飾以象骨大夫飾以魚須)士飾象骨(見上)
天子搢珽(禮記云天子搢珽方正于天下也鄭注云此笏也謂之珽珽之言挺然無所屈也或謂之)
(大圭長三尺杼上終葵首終葵首者于杼上又廣其首方如椎頭是謂無所屈後則恒直相玉書曰珽玉六寸)
(明自炤補)天子搢笏(穆天子傳云天子大服冕褘帗𢃄搢笏夾佩奉璧南面立于寒下注云曶長三)
(尺杼上椎頭一名珽亦謂之大圭搢猶帶也曶音忽補)舉笏贊功(江表傳云孫權既即尊位會請)
(百官歸功周瑜張昭舉笏欲褒贊功德未及言權曰如張公之計今已乞食矣昭大慙伏地流汗昭忠譽亮直)
(有大臣節權敬重之然所以不相昭者蓋以昔駮周瑜魯肅等議為非也補)執版交拜(吳志云朱)
(治領吳郡時權歷位上將及為吳王治每進見權常親迎執版交拜)斂版正色(檀道鸞春秋云桓玄)
(嘗詣會稽王道子巳醉王斂版正色曰公廢昏立明功高社稷風塵之論直達聖聽)以版拄頰(世說)
(云王子猷作桓車騎參軍桓謂王曰卿在府久此當相料理初不答直高視以手版拄頰云西山朝来致有爽)
(氣)相笏(南部新書云有李參軍者善相笏知休咎必驗呼為李相笏又有龍復本者無目凡有象簡竹)
(笏以手捻之必知官禄年壽續補)笏囊(南部新書云始無笏囊皆摽笏于馬上張曲江清瘦不任乃置)
(笏嚢)
舄十九
複下曰舄(周禮履人職掌王赤舄黑舄鄭注云複下曰舄)使乾腊也(釋名云複其下曰舄)
(舄腊也行禮久立地或泥濕故複其末下使乾腊也)赤舄(周禮履人職見上)玉舄(列仙傳云安期)
(先生者瑯琊阜鄉人也賣藥於東海邊時人皆言千歲翁秦始皇東遊請見與語三日三夜賜金璧度數千萬)
(出于阜鄉亭皆置去留書以赤玉舄一量為報曰後數年求我于蓬萊山始皇即遣使者徐市盧生等數百人)
(入海未至蓬萊山輒逢風波而還立祠阜鄉亭海邊十數處云補)玄舄(三禮圖云皇后翬衣玄舄揄翟)
(赤舄鞠衣着履補)縞舄(說苑云襄成君始封之日翠衣縞舄也)龍舄(風土記云衣美爽之輕裘)
(躡華光之龍舄)豹舄(左傳云楚王皮冠豹舄以出杜預注云豹舄以豹皮為履)革舄(風俗通云孝文)
(身衣弋綈而履革舄)文舄(陸續裳衣經云冬服純青裘履文舄)金華(曹植七啓云金華玄舄動趾遺)
(光)鳳文(漢武内傳云元封二年七月七日夜二更之後西王母降于殿前履鳳文舄)
北堂書鈔卷一百二十八
