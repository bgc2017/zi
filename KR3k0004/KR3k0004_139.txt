北堂書鈔卷一百三十九
唐虞世南撰
明陳禹謨補註
車部
車總篇
黃帝作車(譙周古史考云黃帝作車少昊時略加牛禹時奚仲駕馬補)奚仲為車(續漢)
(書輿服志云奚仲為車正具物以時六材皆良補)觀蓬為車(淮南子曰聖人觀轉蓬而為車補)
以木為車(山海經云番禹生奚仲奚仲生吉光是始以木為車補)大車以載(易大有九)
(二)舍車而徒(焦貢易林賁之恒云舍車而徒亡其駁牛雖喪白頭酒以療憂)駕之大都
(易林睽之兑云黃馬綠車駕之大都讃達才能使我無憂)戰于牧野(尚書牧誓序云武王戎車三百)
(乘虎賁三千人與受戰于牧野)白雀集車(尚書中侯曰秦穆公出狩天震大雷有火為白雀銜丹書)
(集公車)白虹繞車(吳志云諸葛恪將征淮南自新城出往東興有白虹見其船還拜蔣陵白虹復)
(繞其車遂為孫峻所害補)簡車馬(左傳桓公六年秋大閱簡車馬也)撰車徒(周禮大司馬中)
(夏教茇舍如振旅之陳屖吏撰車徒鄭注曰撰讀曰算算車徒謂數擇之也補)翟車(周禮巾車職云翟車)
(貝面組總有握鄭玄注曰翟車不重不厭以翟飾車之側爾貝面貝飾勒之當面也有握則此無盖矣如今軿)
(車是也后所乘以出桑補)輦車(又云輦車組輓有翣羽盖鄭注云輦車不言飾后居宫中從容所乘但漆)
(之而已補)青牛車(列仙傳云仲尼至周見老子知其聖人乃師之後周德裒乃乘青牛車去入大秦過)
(西關關令尹喜待而迎之知真人也乃強使著書作道德經補案關令内傳云尹嘗登樓四望見東極有紫)
(氣西邁喜曰應有聖人經過京邑果見老君乘青牛車來度附)白鸞車(道經云太真文人登白鸞之車)
(補)白鷺車(鹵簿令曰記里白鷺鸞旗等車並駕四馬辟惡車太卜令一人在車執弓箭皮軒車左右)
(金吾隊正一人在車執弓)七香車(魏武帝與楊彪書曰今賜足下四望通幰七香車二乘青㹀牛二頭)
(補)五色車(應劭漢官儀曰天子有五色車皆駕四馬補案沈約宋書曰立車五色安車亦如之皆)
(天子之車也附)夫子車(鍾離意别傳曰意為魯相到官出私錢萬三千文付戸曹孔訢脩夫子車身入)
(廟拭機席劍履男子張伯除堂下草土中得玉璧七枚伯懷其一以六枚白意意令主簿安置几前孔子教授)
(堂下牀首有懸甕意召孔訢問此何甕也對曰夫子甕也背有丹書人莫敢發也意曰夫子聖人所以遺甕欲)
(以懸示後賢因發之中得素書文曰後世脩吾書董仲舒護吾車拭吾履發吾笥會稽鍾離意璧有七張伯藏)
(其一意即召問伯果服焉補)天子車(獻帝起居注曰初天子出到宣平門當渡橋郭氾兵數百人遮)
(橋問是天子車邪車不得前李傕兵數百人皆持大戟在乘輿車左右侍中劉艾大呼云是天子車也使侍中)
(楊琦高舉車帷帝言諸兵汝不郤何敢迫近至尊邪汜等兵乃郤既渡橋士衆咸呼萬歲補)齊高固
乘車(左傅齊晉戰于莘齊高固人晉師桀石以投人禽之而乘其車繫桑本焉以徇齊壘曰欲勇者賈余)
(餘勇)鄭丘緩推車(左傳齊晉戰于鞌晉觧張御郤克鄭丘緩為右齊侯曰余姑翦滅此而朝食不)
(介馬而馳之郤克傷於矢流血及屨未絶鼔音曰余病矣張侯曰自始合而矢貫余手及肘余折以御左輪朱)
(殷豈敢言病吾子忍之緩曰自始合苟有險余必下推車子豈識之然子病矣補)夏侯當車(尚書)
(洪範五行傳曰昌邑王賀為帝天隂七日畫夜不見日月賀欲出行光禄大夫夏侯勝當車諫曰天久隂不雨)
(臣下有謀上者陛下欲何之補)爰盎伏車(史記曰文帝出䞥談驂乘爰盎伏車前曰臣聞天子所與)
(共六尺輿者皆天下英豪今漢雖乏人獨奈何與刀鋸餘人載於是上笑下同同泣而下車補)醉汚車
茵(漢書丙吉為丞相馭吏嗜酒數逋蕩嘗從吉出醉嘔丞相車茵上西曹主吏白欲斥之吉曰以醉飽之失)
(去士使此人復何所容西曹第忍之不過汚丞相車茵爾補)血汚車輪(漢書薛廣德為御史大夫)
(直言諫爭上出便門欲御樓船廣德當乘輿免冠頓首曰宜從橋陛下不聽臣臣自刎以血汚車輪補)登
樓車呼宋人(左傳楚莊王伐宋宋人使樂嬰齊告急於晉晉侯欲救之伯宗曰不可古人有言曰)
(雖鞭之長不及馬腹天方授楚未可與争雖晉之強能違天乎諺曰高下在心川澤納汙山藪藏疾瑾瑜匿瑕)
(國君含垢天之道也君其待之乃止使解揚如宋使無降楚曰晉師悉起將至矣鄭人囚而獻諸楚楚子厚賂)
(之使反其言不許三而許之登諸樓車使呼宋人而告之遂致其君命補)登巢車望晉軍(左傳)
(晉楚戰于鄢陵楚子登巢車以望晉軍子重使太宰伯州犂侍于王後王曰騁而左右何也曰召軍吏也皆聚)
(于中軍矣曰合謀也張幕矣曰虔卜于先君也徹幕矣曰將發命也甚囂且塵上矣曰將塞井夷竈而為行也)
(皆乘矣左右執兵而下矣曰聽誓也戰乎曰木可知也乘而左右皆下矣曰戰禱也伯州犂以公卒告王苗賁)
(皇在晉侯之側亦以王卒告曰楚之良在其中軍王族而已請分良以擊其左右而三軍萃於王卒必大敗之)
(補宗案巢車車上為櫓也伯州犂晉伯宗子以三郤殺伯奔楚賁皇楚鬭椒子以椒亂奔晉晉楚各以彼國)
(亡臣為謀主晉侯左右皆以州犂在楚知晉之情且楚兵多憚于戰與賁皇意異故賁皇策楚必敗附)挾
輈以走(左傳鄭伯將伐許授兵於大宫公孫閼與潁考叔爭車潁考叔挾輈以走子都拔棘以遂之及)
(大逵弗及注云輈車轅也補)棄車而走(左傳潘黨既逐魏錡趙旃夜至於楚軍席於軍門之外使)
(其徒入之楚子為乘廣三十乘分為左右王乘左廣人以逐趙旃趙旃棄車而走林屈蕩摶之得其甲裳晉)
(懼二子之怒楚師也使輕車逆之潘黨望其塵使騁而告曰晉師至矣楚人亦懼王之入晉軍也遂出陣孫叔)
(曰進之寧我薄人無人薄我遂疾進師車馳卒奔乘晉軍補)擲果滿車(語林曰潘安仁至美每行)
(老嫗以果擲之滿車張景陽至醜每行小兒以瓦石投之亦滿車補案張景陽一作左太冲附)投石
滿車(見上)乘折轅車(後漢書云光武嘗召見諸郡計吏問其風土及前後守令能否蜀郡計掾)
(樊顯進曰漁陽太守張堪昔在蜀其仁以惠下威能討姦前公孫述破時珍寳山積捲握之物足富十世而堪)
(去職之日乘折轅車布被囊而已補)乘跛馬車(謝承後漢書云王阜幼好經學年十一辭父母欲出)
(就學父母以阜少不允阜竊書負篋乘跛馬車從安定受韓詩年十七經業大就聲聞鄉里補)敝車癯
馬(說苑云趙簡子乘敝車癯馬衣羖羊裘其宰曰車新則安馬肥則疾衣狐豹之裘温且輕簡子曰吾聞之)
(君子服善則益恭細人服善則益倨今我自備恐有細人之心也補)敝車駑馬(說苑云晏子朝乘敝)
(車駕駑馬景公遺之輅車乘馬三反不受曰夫輅車乘馬君乘之上臣亦乘之下民之無義侈其衣食而不顧)
(其行何以禁之卒不受也補)引車避匿(史記云藺相如功大拜為上卿位在廉頗之右廉頗曰我)
(為趙時有攻城野戰之大功而藺相如徒以口舌為勞而位居我上且相如素賤人吾羞不忍為之下宣言曰)
(我見相如必辱之相如聞不肯與會而相如出望見廉頗相如引車避匿補)迴車避之(韓詩外傳)
(云齊莊公出獵有螳螂舉足將摶其輪問其御曰此何虫也御曰此是螳螂也其為虫知進而不知退不量力)
(而輕就敵莊公曰以為人必為天下勇士矣於是迴車避之而勇士歸之補)共車同出(後漢書云)
(寇恂為潁川太守殺執金吾賈復部將復恥之欲手劒擊恂恂遣谷崇以狀聞帝乃徵恂恂至引見時復先在)
(坐欲起相避帝曰天下未定兩虎安得私鬭今日朕分之於是並坐極歡遂共載車同出結友而去)共車
而出(東觀漢紀云光武在長安時嘗與朱祐共車而出)武帝迎申公(漢書曰武帝使使束)
(帛加璧安車以蒲裹輪駕駟迎申公弟子二人乘軺傳從至見帝帝問冶亂之事申公時已八十餘老對曰為)
(治者不在多言顧力行何如耳補)信陵迎侯生(史記云魏有隱士曰侯嬴年七十家貧為大梁)
(夷門監者公子聞之往請欲厚遺之不肯受曰臣修身潔行數十年終不以監門困故而受公子財公子於是)
(乃置酒大會賓客坐定公子從車騎虛左自迎夷門侯生侯生攝弊衣冠直上載公子上坐不讓欲以觀公子)
(公子執轡愈恭補)山出根車(孝經援神契曰德至山陵則山出根車根車應載養萬物也補)山
出器車(禮記云天降膏露地出醴泉山出器車河出馬圖先王能修禮以達義體信以達順故此順之)
(實也補)擊轂(晏子曰齊人甚好轂擊相犯以為樂禁之不止晏子患之迺為新車良馬出與人相犯也)
(轂擊者不祥臣其祭祀不順居處不敬乎下車棄去之然後國人乃不為故曰禁之以制而身不先行民不能)
(止故化其心莫若教也補)染輪(文選司馬相如賦云鵹於鹽浦割鮮染輪)一器(周禮曰一器而工聚)
(者車為多補)六材(續漢書輿服志見前)黃金車(吳志曰初平中童謠曰黃金車班蘭耳闔閶門)
(出天子補)金根車(董巴輿服志云乘輿金根車五乘輪皆朱班重牙貳轂補)玳瑁廂(周遷輿服)
(雜事云五輅兩廂之後皆用玳瑁鵾翅注曰鵾大鳥名其羽關纖利故車箱象之補)茱萸輞(石崇奴劵)
(曰作車當取大良白槐之幅茱萸之輞補)山車(禮斗威儀曰山車垂句山車者自然之車也句者曲也不)
(揉治而自員曲故言垂句補)石車(魏志曰太祖還官渡與袁紹合戰太祖軍不利復壁紹為高櫓起土)
(山射營中營中皆蒙楯衆大懼太祖乃為發石車擊紹樓皆破紹衆號曰霹靂車補)竿摩車(魏志云董)
(卓至西京為太師號曰尚父乘青盖金華車爪畫兩轓時人號曰竿摩車補)霹靂車(魏志見上)追
鋒(傅子云追鋒車施通幰遽則乘之補)武剛(漢書云衛青見匈奴以武剛車自還為營補)三望
車(沈約宋書云沈慶之每朝賀常乘猪鼻無幰車左右從者不過三五人騎馬履行田園每農桑劇月無人)
(從行過者不知三公也及廢帝賜三望車謂人曰我每遊履田園有人時與馬成三無人時則與馬成二今乘)
(此車安所之乎補)四望車(東宫舊事云太子納妃四望車羽葆鼓吹各一部補)三寸轄(淮南)
(子曰夫車之所能轉千里者以其要在三寸轄補)四尺輈(周禮云輈度國馬之轉深四尺有七寸田)
(馬之輈深四尺補)藻車(周禮巾車職云薻車薻蔽鹿淺䄙革飾鄭注云故書藻作&KR2072;杜子春&KR2072;讀為華)
(藻之藻直謂華藻也玄謂藻水草蒼色以蒼土堊車以蒼繒為蔽也補)木車(又云王之喪車五乘木車)
(蒲蔽犬䄙尾櫜疏飾小服皆疏鄭玄注云木車不漆者補)素車(又云素車棼蔽犬䄙素飾小服皆素鄭注)
(云素車以白土堊車也補)漆車(又云漆車藩蔽豻䄙雀飾鄭注云漆車黑車也藩今時小車藩漆席以為)
(之補)駹車(又云駹車雚蔽然䄙髤飾鄭注云故書駹作龍髤為軟杜子春云龍讀為駹軟讀為桼垸之桼)
(直謂髤桼也玄謂駹車邊側有漆飾也補)大夫乘安車(禮記云大夫七十適四方乘安車夫為人)
(子者三賜不及車馬)大夫乘墨車(周禮巾車職云服車五乘孤乘夏篆卿乘夏幔大夫乘墨車士)
(乘棧車庶人乘役車)輼輬車(史記秦始皇崩餘羣臣皆莫知也李斯以為上在外崩無真太子故袐之)
(置始皇居輼輬車中百官奏事上食如故宦者輒從輼輬車中可諸奏事補案孟康曰如衣車有窗牖閉之)
(則温開之則凉故名之輼輬車如淳曰輼輬車其形廣大有羽飾也)蒲輪車(史記云封禪為蒲輪車惡)
(傷土石草木)葦車(後漢書云袁閎為沛相乘葦車到官以清亮稱補)柴車(後漢書云謝夷吾遷)
(鉅鹿太守行春乘柴車從兩吏冀州刺史上其儀序失中有損國典左轉下邳令補)車及蒲胥之
市(左傳云楚子使申舟聘于齊曰無假道于宋亦使公子馮聘于晉不假道于鄭申舟以孟諸之役惡宋曰)
(鄭昭宋聾晉使不害我則必死王曰殺女我伐之見犀而行及宋宋人止之華元曰過我而不假道鄙我也鄙)
(我亡也殺其使者必伐我伐我亦亡也亡一也乃殺之楚子聞之投袂而起屨及於窒皇劍及於寢門之外車)
(及於蒲胥之市補)車倚北門之外(韓子云吳起為魏武侯西河守秦有小亭臨境吳起欲攻)
(之不去則甚害田者去之則不足以徵甲兵於是乃倚一車轅於北門之外而令之曰有能徙此南門之外者)
(賜之上田上宅人莫之徙也及有徙之者還賜之如令俄又置一石赤菽東門之外而令之曰有能徙此於西)
(門之外者賜之如初人爭徙之乃下令大夫曰明日且攻亭有能先登者仕之國大夫賜之上田宅人爭趨之)
(於是攻亭一朝而拔之補)乘車入殿(漢書云車千秋為丞相年老上優之朝見得乘小車入宫殿中)
(故因號曰車丞相補案車千秋本姓田附)載輿上殿(魏志云鍾繇遷太傳有膝疾拜起不便時華歆)
(亦以高年疾病朝見皆使載輿車虎賁昇上殿就坐是後三公有疾遂以為故事補)出無車(戰國策云)
(馮驩客田文館彈鋏歌曰長鋏歸來乎出無車文乃與之車補)出奉車(漢書云霍光為奉車都尉光禄)
(大夫出則奉車入侍左右出入禁闥二十餘年小心謹慎未嘗有過甚見親信補)門多車轍(漢書)
(云陳平家乃負郭窮巷以席為門然門外多長者車轍補)門容車馬(漢書云于定國父于公其閭門)
(壊父老方共治之于公謂曰少高大門閭下容駟馬高盖車我治獄多隂德未嘗有所冤子孫必有興者至定)
(國為丞相永為御史大夫封侯傳世云補)過宫門必下車(漢書云孝景季年萬石君石奮以上)
(大夫禄歸老于家以歲時為朝臣過宫門闕必下車趨見路馬必軾焉子孫為小吏來歸必朝服而見之補)
入外門不下車(漢書曰内史石慶醉歸人外門不下車萬石君聞之不食慶恐肉袒謝請罪不)
(許舉宗及兄建肉袒萬石君讓曰内史貴人入閭里里中長老皆走匿而内史坐車中自如固當迺謝罷慶慶)
(及諸子入里門趨至家補)馳逐之車(說苑云晉平公為馳逐之車桂之以犀錯之以羽立於殿下羣)
(臣得觀焉田荖三過而不觀平公大怒荖曰桀以奢亡紂以侈敗是以不敢觀也平公曰善乃去車補)自
然之車(禮斗威儀見上)叔敖高車(史記云齊俗好卑車王以為不便輿馬欲下令使高之叔)
(敖曰令數下民不知所從不可王必欲高車臣請教閭里使高其車梱乘車者皆君子君子不能數下車王許)
(之居半歲民悉自高其車補)慶封美車(左傳云齊慶封來聘其車美叔孫曰服美不稱必以惡終)
(美車何為補)兵車不式(禮記曲禮曰兵車不式武車綏旌德軍結旌孔疏曰兵車革路也兵車尚)
(武猛宜無推讓故不為式敬也補)武車綏旌(禮記見上孔疏曰武車綏旌者武車亦革路也取其)
(建戈刃即云兵車取其威猛即云武車也綏謂垂舒散之也旌謂車上旗旛也尚威武故舒散旗旛垂綏然何)
(胤云垂放旌旗之旒以見於美也補)饋獻不及車馬(禮記曰父母在饋獻不及車馬示民不敢)
(專也)三賜不及車馬(禮記見前)賜車盖(漢書云黃霸為揚州刺史宣帝下詔賜車盖特)
(高一丈別駕主簿車緹油屏泥於軾前以彰有德補)賜車馬(後漢書云桓榮為太子少傅賜以輜車乘)
(馬榮大會諸生陳其車馬印綬曰今日所蒙稽古之力也可不勉哉補)德車結旌(禮記見上孔䟽)
(曰德車結旌者德車謂玉路金路象路木路四路不用兵故曰德車德美在内不尚赫奕故結纏其旒著於竿)
(也何胤云以德為美故略於飾此坐乘之車也補)武車不式(又云武車不式介者不拜)獻車
執綏(又曰獻車馬者執策綏)佐車授綏(又曰魯莊公及宋人戰于乘丘縣奔父御卜國為右)
(馬驚敗績公墜佐車授綏)上車和鸞(大戴禮云王升車則聞和鸞之聲是以非僻之心無自入也馬)
(動而鸞鳴鸞鳴而和應上車以和鸞為節下車以佩玉為度補)下車佩玉(見上)車馳療疫
(三十國春秋曰晉泰始五年夏四月地震大疫上命醫以駟馬小車馳救療)車送病人(晉中興書)
(曰司徒郭翻少有志操不交世事唯以漁釣射獵為事以車獵去家百餘里道中逢一病人以車送之徒步而)
(歸)乘車如殿(後魏書云高光年老高祖悅之詔光乘車如殿朝賀不拜)朝車設旗(宋鳳)
(晉書云咸寧中詔賜齊王攸之朝車設旗)廣德縣車(漢書云薛廣德為御史大夫乞骸骨賜安車駟)
(馬黃金六十斤罷廣德為御史大夫凡十月免東歸沛太守迎之界上沛以為榮縣其安車傳子孫案師古)
(曰縣其所賜安車以示榮幸也致仕縣車盖亦古法韋孟詩云縣車之義以洎小臣也補)阮裕焚車
(晉書云阮裕在剡曾有好車借無不給有人葬母意欲借而不敢言後裕聞之乃歎曰吾冇車而使人不敢借)
(何以車為遂命焚之補)排入車中(晉書云王徽之為桓冲參軍嘗從冲行值暴雨徽之因下馬排)
(入車中謂曰公豈得獨擅一車補)推墮車下(漢書云漢王東伐楚到外黃彭越將三萬人歸漢漢)
(王拜越為魏相國令定梁地漢王遂入彭城收羽美人貨賂置酒高會羽聞之令其將擊齊而自以精兵三萬)
(人從魯出胡陵至蕭晨擊漢軍大戰彭城靈壁東大破漢軍圍漢王三匝大風從西北起折木發屋揚沙石晝)
(晦楚軍大亂而漢王得以數十騎遁去過沛使人求室家室家亦已亡不相得漢王道逢孝惠魯元載行楚騎)
(追漢王漢王急推墮二子車下滕公下收載遂得脱)褰帷幔(世說云梁曹景宗為領軍性躁出行常褰)
(車帷慢左右諫以位望隆重景宗謂所親曰吾昔在鄉里騎快馬如龍拓弓弩作礕礰聲箭如餓䲭呌乎澤中)
(逐麞數肋射之渴飲其血飢食其胃甜如甘露漿覺耳後生風鼻頭出火使人忘死今來揚州作貴人路行開)
(車幔小人輒言不可閉坐車中如三日新婦於邑使人氣盡補)均茵憑(世說云汲黯與周陽由同列共)
(車未嘗敢均茵憑)車班班(後漢書云桓帝之初京都童謠曰城上烏尾畢逋公為吏子為徒一徒死)
(百乘車車班班入河間河間姹女工數錢以錢為室金為堂石上慊慊舂黃粱梁下有縣鼔我欲擊之丞卿怒)
車延延(又云桓帝之末京都童謠曰白益小車何延延河間來合諧河間來合諧)
北堂書鈔卷一百三十九
