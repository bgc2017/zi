北堂書鈔卷一百十二
唐虞世南撰
明陳禹謨補註
樂部
四夷二十七倡優二十八
律二十九(管附)
四夷樂二十七
作四夷一天下(周禮鞮鞻氏掌四夷之樂與其聲歌鄭注曰四夷之樂東方曰靺南方曰任西)
(方曰株離北方曰禁詩云以雅以南是也王者必作四夷之樂一天下也言與其聲歌則云樂者主于舞補)
鞮鞻所掌之音靺任株離禁之曲(左思魏都賦云鞮鞻所掌之音靺任株離)
(禁之曲以娛四夷之君以穆八荒之俗)東方曰韎南方曰任(周禮見上)昧東夷
之樂任南蠻之樂(明堂位)狄鞮之唱(司馬相如上林賦云俳優侏儒狄鞮之唱)
(所以娛耳目樂心意者麗靡爛漫于前靡曼美色于後補案善本作倡濟曰俳優侏儒皆樂人狄鞮西戎樂名)
(附)以娛四夷之君以穆八荒之俗(左思魏都賦見上)掌中備百
獸之樂(王子年拾遺記曰成王之時南垂之南有扶婁國或于掌中備百獸之樂婉轉屈曲于指間人)
(形或長數分神怪歙忽樂府傳此末代猶在焉續補)樂曲演釋氏之詞(唐會要曰驃國樂貞)
(元十八年正月内驃國王來獻凡一十二曲以樂工三十五人來朝樂曲皆演釋氏經典之詞續補案驃國在)
(雲南西南以天竺國相近故樂多演釋氏之詞每為曲皆齊聲唱和各以兩手十指齊斂為赴節之狀附)
倡優二十八
翼為天倡(春秋元命苞云翼星主南宫之羽儀文物聲明之所豐茂為樂庫為天倡先王以賓于四)
(門而列天庭之衛主俳倡近太微而尊補)鱓為樂倡(吕氏春秋云帝顓頊令鱓先為樂倡鱓乃偃浸)
(以其尾鼔其腹其音英)秦皇婦女(說苑云秦皇婦女連百倡優累千)襄國妓女(劉納)
(趙都賦見前)燕倡越舞(袁淮招公子云燕倡越舞齊商歌五色紛華曳綺羅)材女巧士
(王粲七釋云邯鄲材女三齊巧士名唱秘舞承閑並理)材童妙妓(傅玄西都賦云乃有材童妙妓)
(都盧迅足緣修竿而上下形既變而景屬忽垂身而倒絶若將墜而復續)妓樂名倡(魏志云夏侯惇)
(從太祖征孫權還賜妓樂名倡)名倡劉碧玉(樂府歌)自云倡家女(古詩云自云倡)
(家女嫁為蕩子婦)女樂羅(楚辭云肴羞未通女樂羅些陳鐘按鼔造新歌些涉江采菱發陽阿些補)
名倡陳(陸機七徵云施筍虡式絲竹名倡陳于璿房遞響薄乎華屋補)置酒優人管絃
(漢書云張禹嘗置酒設樂與子弟相娛禹將戴崇入後堂飲食婦女相對優人管絃鏗鏘極樂昏夜乃罷)置
酒妓女吹笛(晉中興書云帝舅王愷嘗置酒女妓吹笛小失聲韻愷便令黃門毆殺之一座改容)
侏儒戲前(家語云魯定公與齊侯會于夾谷孔子攝相事奏宫中之樂俳優侏儒戲于前孔子趨進)
(歷階而上不盡一等曰匹夫侮熒諸侯者罪應誅於是斬侏儒手足異處齊侯懼有慙色)俳優在前
(說苑云應周說孟嘗君曰今君俳優在前謟諛侍側)見視如倡(漢書云枚臯自言為賦不如相如又)
(言為賦乃俳見視如倡自悔類倡也媟案臯不通經術詼笑類俳倡為賦頌好嫚戲以故得黷貴幸比東方)
(朔郭舍人等而不得比嚴助等得尊官常從行至甘泉雍河東東巡狩封泰山塞決河宣房游觀三輔離宫館)
(臨山澤弋獵射馭狗馬蹵鞠刻鏤上有所感輒使賦之為文疾受詔輒成故所賦者多司馬相如善為文而遲)
(故所作少而善于臯補)本以倡進(漢書云漢武帝李夫人本以倡進)好倡優(曹瞞傳云)
(太祖為文佻易無威重好音樂倡優在側常以日達夕被服輕綃身自佩小鞶囊以盛手巾細物時或冠帢帽)
(以見賓客每與人談論戲弄言誦盡無所隱及歡悅大笑至以頭沒杯案中肴膳皆沾洿巾幘其輕易如此補)
司馬作妓(俗說云司馬郎君時貴好作妓堂然香烟薰之屋為之黑)謝公畜妓(郭子云謝)
(東山畜妓簡文曰安石必出與人同樂亦何得不與人同憂也)女倡着羅縠(魏志云曹洪令女倡)
(着羅縠之衣)俳優着單衣(趙書云石勒參軍周延為館陶令斷官絹數百疋下獄以八議宥之)
(後每大會使俳優着介幘黃絹單衣優問延為官在我輩中曰我本為館陶令故入汝輩中以為笑補)善
為笑言然合於道(史記云優旃者秦倡侏儒也善為笑言然合於大道秦始皇時置酒而天)
(雨陛楯者皆沾寒優旃見而哀之謂之曰汝欲休乎陛楯者皆曰幸甚優旃曰我即呼汝汝疾應曰諾居有頃)
(殿上上壽呼萬歲優旃臨檻大呼曰陛楯郎郎曰諾優旃曰汝雖長何益幸雨立我雖短也幸休居于是始皇)
(使陛楯者得半相代始皇嘗議欲大苑囿東至函谷關西至雍陳倉優旃曰善多縱禽獸于其中寇從東方來)
(令麋鹿觸之足矣始皇以故輟之二世立又欲漆其城優旃曰善主上雖無言臣固將請之漆城雖于百姓愁)
(費然佳哉漆城蕩蕩寇來不能上即欲就之易為漆耳顧難為蔭室于是二世笑之以其故止補)小語
大笑應節有方(崔琦七蠲云小語大笑應節有方衆戲並進耀目繞梁)秘舞更奏
(張衡西京賦云秘舞更奏妙材騁伎妖蠱豔夫夏姬美聲暢於虞氏始徐進而羸形似不任乎羅綺爵清商而)
(却轉增嬋娟以跐豸補)秘戲運竒(李尤平觀賦云方曲既設秘戲運竒馳騁百馬連翩九仞離合)
(上下)三聲二變(崔琦七蠲云妓人正容就列從行三聲二變激徵溢商)設極九變(劉梁)
(七舉)手無廢音足不徒跗(傅玄朝會賦云乃有海西名倡齊童才舞手無廢音足不徒跗)
衆戲進(崔琦七蠲見上)設角抵(漢武故事云内庭常設角抵戲角抵者六國時人所造也)建
戲車(張衡西京賦云爾乃建戲車樹修旃侲僮逞材上下翩翻)魚龍之戲(谷永對策言災異云)
(陛下即位災異蜂起宜飭躬罪已内省求愆今納倡優之樂作魚龍之戲)神龜歌舞(曹植宴樂賦)
舞行繩上(漢官典職云正旦天子幸德陽殿以絲繩繫兩柱間相去數丈兩倡女對舞行于繩上)
舞於幕下(榖梁傳云定公十年齊人使優舒施舞于魯君之幕下)木上安橦(石虎鄴中)
(記云虎正會殿前作樂龍魚鳳凰五案之屬莫不畢備有額上緣橦左回右轉又以橦著口齒上亦如之又立)
(木橦長二丈橦頭安木兩伎兒各坐木一頭或鳥飛或倒掛又作獼猴之形走馬或在馬脇或在馬頭或在馬)
(尾馬走如故名為猨騎補)額上緣橦(見上)跳丸躍劒(劉梁七舉云秦俳趙舞奮袖低仰跳)
(九躍劒騰虚蹈空)戲索上尋(曹植宴樂賦)猨戲雲表(傅玄朝會賦云猨戲于雲表燕)
(躍于輕機)摩興雲霧畫成河洛(孔煒七引)植瓜種棗(又云植瓜種棗立起尋尺)
吞刀吐火(夏仲舒别傳云敬寧祠有女巫張丹陳珠二人並有國色吞刀吐火雲霧冥杳案魏略)
(云秦國俗多竒幻口中出火自縳自觧巧妙非常補)女巫惑人(又云女巫張陳二人並有國色能絶)
(形匿影眩惑人目)妓兒走馬(石虎鄴中記見上)安陵徙倡(漢書云孝惠帝葬安陵安)
(關東倡優人五千以為陵戶)爵臺奏伎(魏武帝遺令云朔望日銅雀臺奏伎如平生)擲掘
舞輪(傅玄西都賦云手戲絶倒凌虛寄身跳九擲掘飛劒舞輪)
律二十九(管附)
律本於天(傅子云律吕本於天地豈崑崙之竹鳴鳳之聲能定之哉此迂遠之談也)象物貫
地(風俗通云管漆竹長一尺六孔十二月之音也象物貫地而牙故謂之管)黃帝命伶倫(吕氏)
(春秋云黃帝命伶倫作為律)漢家本張蒼(漢書律歷志云漢興方綱紀大基庶事艸創襲秦正)
(朔以北平侯張蒼言用顓頊之律補)取竹谿谷(吕氏春秋云黃帝命伶倫作為律伶倫自大夏之西)
(乃之阮隃之隂取竹于嶰谿之谷以生空竅厚均者斷兩節間其長三寸九分而吹之以為黃鐘之宫次制十)
(二筒聽鳳皇之鳴以别十二律其雄鳴為六雌鳴亦六以此黃鐘之宫適合黃鐘之宫皆可以生之故曰黃鐘)
(之宫律之本也)取竹解谷(漢書律歷志云昆侖之隂取竹之解谷孟康注曰解脫也谷竹溝也取竹)
(之脫無溝節者也一說昆侖之北谷名也)截竹為管(禮記云正月律中太簇二月律中夾鐘三月律)
(中姑洗四月律中仲吕五月律中蕤賓六月律中林鐘七月律中夷則八月律中南吕九月律中無射十月律)
(中應鐘十一月律中黃鐘十二月律中大吕蔡邕章句云上古聖人始鎔金以鑄鐘以應正月至十二月之聲)
(乃截竹為管謂之律聲之清濁以律管長短定之)泠竹為管(揚雄太玄經云泠竹為管室灰為候)
(以揆百度百度既設濟民不誤玄術瑩之補案注泠黃帝泠倫到大夏西取竹斷以為十二管吹而聽之各有)
(寸數聲有大小以應月氣又置于深室實以莩灰縠蒙序其口以候十二月氣氣至者則灰飛也月氣效則百事)
(以濟于民無失誤也附)山竹為管(楊泉物理論云聽清濁五聲之和然後制為鐘律取弘農宜陽)
(縣金門山竹為之管)聽鳳鳴(吕氏春秋云伶倫聽鳳凰之鳴以制十二律也)寫鳳音(淮南子云)
(物以三成以五合三與五為八律之初生也寫鳳之音故以黃鐘為宫宫者音之君也)布緹縵葭
莩灰(續漢書云候氣之法為室三重戶閉塗釁必周密布緹縵室中以木為案每律各一内庳外高從其)
(方位加律其上以葭莩灰抑其内端案歷而候之氣至者灰去其為氣所動者其灰散人及風所動者其灰聚)
(殿中候用玉律十二惟二至乃候靈臺用竹律六十候日如其歷補)玉律(見上)石律(趙書云劉曜築)
(武德殿于土城西南郭内得圖石玉碓其名曰律碓石重四鈞上有文曰同律度量衡有莘氏所造)銅律
(漢書律歷志云凡律度量衡用銅者名自名也所以同天下齊風俗也銅為物之至精不為燥溼寒暑變其節)
(不為風雨暴露改其形介然有常有似于士君子之行是以用銅也用竹為引者事之宜也案師古注云名)
(自名者取銅之名以合于同也李竒注曰引長十丈高一分廣六分惟竹篾柔而堅為宜耳補)竹律(續漢)
(書見上)六律(尚書云予欲聞六律五聲八音在治忽孔註云言欲以六律和聲音察天下之治亂汝當)
(聽審之也)三律(漢書律歷志云立人之道曰仁與義在天成象在地成形后以裁成天地之道輔相天地)
(之宜以左右民此三律之謂也)黃鐘之首(周禮大師職云大師掌六律六同以合隂陽之聲陽聲黃)
(鐘為首隂聲大吕為首鄭注云黃鐘子之氣也十一月建焉又云黃鐘長九寸其實一籥孔䟽云以黃鐘律之)
(首與大吕合故先言之補)黃鐘之本(吕氏春秋云黃鐘之宫律之本也)分氣(爾雅云律謂之)
(分注曰律管可以分氣)調聲(漢書云律者所以調樂人之音聲也)和聲(尚書舜典云聲依永律和)
(聲八音克諧無相奪倫神人以和)考聲(續漢書云截管為律吹以考聲列以物氣道之本也術家以聲)
(微而體知其分數不明故作凖以代之)立均出度(周語云景王將鑄無射問律於伶州鳩對曰律)
(所以立均出度也古之神瞽考中聲而量之以制度律均鐘百官軌儀紀之以三平之以六成於十二天之道)
(也)知敵人之壘(六韜云夫律管十二可以知敵金木水火土各以其勝攻也其法夜遣輕騎往)
(至敵人之壘去九百步外徧持律管當耳大呼驚之有聲應管其來甚微角聲應管當以白虎徵聲應管當以)
(玄武商聲應管當以朱雀羽聲應管當以勾陳五管聲盡不應者宫也當以青龍此五行之符佐勝之徵成敗)
(之機也)知南風不競(嵇康哀樂論云子野博物多識吹律知南風不競)齊地太簇
秦地南吕(詩含神霧云齊地處孟春之位律中太簇音中羽秦地處季秋之位律中南吕音中徵)
北堂書鈔卷一百十二
