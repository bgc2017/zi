夢溪筆談卷第二十
沈括存中
神竒
世人有得雷斧雷楔者云雷神所墜多於震雷
之下得之而未嘗得見元豐中予居随州
夏月大雷震一木折其下乃得一楔信如
所傳凡雷斧多以銅鐵爲之楔乃石耳似
斧而無孔世傳雷州多雷有雷祠在焉其
間多雷斧雷楔按圖經雷州境内有雷擎
二水雷水貫城下遂以名州如此則雷自
是水名言多雷乃妄也然高州有電白縣
乃是隣境又何謂也
越州應天寺有鰻井在一大磐石上其高數丈
井纔方數寸乃一石竅也其深不可知唐
徐浩詩云深泉鰻井開即此也其來亦遠
矣鰻將出遊人取之置懷䄂間了無驚猜
如鰻而有鱗兩耳甚大尾有刃跡相傳云
黃巢曾以劍刜之凡鰻出遊越中必有水
旱疫癘之災鄊人常以此候之
治平元年常州日禺時天有大聲如雷乃一火
星幾如月見于東南少時而又震一聲移
著西南又一震而墜在宜興縣民許氏園
中遠近皆見火光赫然照天許氏藩籬皆
爲所焚是時火息視地中只有一竅如柸
大極深下視之星在其中熒熒然良久漸
暗尚熱不可近又久之發其竅深三尺餘
乃得一圓石猶熱其大如拳二頭微銳色
如鐡重亦如之州守鄭伸得之送潤州金
山寺至今匣藏遊人到則發視王無咎爲
之傳甚詳
山陽有一女巫其神極靈予伯氏嘗召問之凡
人間物雖在千里之外問之皆能言乃至
人中心萌一意已能知之坐客方奕棋試
數白黑棋握手中問其數莫不符合更漫
取一把棋不數而問之則亦不能知數盖
人心所知者彼則知之心所無則莫能知
如季咸之見壷子大耳三藏觀忠國師也
又問以巾篋中物皆能悉數時伯氏有金
剛經百冊盛大篋中指以問之其中何物
則曰空篋也伯氏乃發以示之曰此有百
冊佛經安得曰空篋鬼良久又曰空篋耳
安得欺我此所謂文字相空因真心以顯
非相宜其鬼神所不能窺也
神仙之說傳聞固多予之目覩者二事供奉官
陳允任衢州監酒務日允已老髮秃齒脫
有客候之稱孫希齡衣服甚繿縷贈允藥
一刀圭令揩齒允不甚信之睱日因取揩
上齒數揩而良久歸家家人見之皆笑曰
何爲以墨染鬚允驚以鑑照之上髯黑如
&KR0238;矣急去巾視童首之髮已長數寸脫齒
亦隱然有生者余見允時年七十餘上髯
及髮盡黑而下髯如雪又正郎蕭渤罷白
波輦運至京師有黥卒姓石能以瓦石沙
土手挼之悉成銀渤厚禮之問其法石曰
此真氣所化未可遽傳若服丹藥可呵而
變也遂授渤丹數粒渤餌之取瓦石呵之
亦皆成銀渤乃丞相荆公&KR0666;家是時丞相
當國予爲宰士目覩此事都下士人求見
石者如市遂迯去不知所在石纔去渤之
術遂無驗石齊人也時曾子固守齊聞之
亦使人訪其家了不知石所在渤既服其
丹亦宜有𥙷年夀然不數年間渤乃病卒
疑其所化特幻耳
熙寕中予察訪過咸平是時劉定子先知縣事
同過一佛寺子先謂予曰此有一佛牙甚
異予乃齋潔取視之其牙忽生舍利如人
身之汗䬃然湧出莫知其數或飛空中或
墜地人以手承之即透過著床榻摘然有
聲透下光明瑩徹爛然滿目予到京師盛
傳于公卿間後有人迎至京師執政官取
入東府以次流布士大夫之家神異之跡
不可悉數有詔留大相國寺創造木浮圖
以藏之今相國寺西塔是也
菜品中蕪菁菘芥之類遇旱其標多結成花如
蓮花或作龍蛇之形此常性無足怪者熙
寕中李賓客及之知潤州園中菜花悉成
荷花仍各一佛坐于花中形如雕刻莫知
其數暴乾之其相依然或云李君之家奉
佛甚篤因有此異
彭蠡小龍顯異至多人人能道之一事最著熙
寕中王師南征有軍仗數十船泛江而南
自離真州即有一小蛇登船船師識之曰
此彭蠡小龍也當是來護君仗耳主典者
以潔噐薦之蛇伏其船乘便風日棹數百
里未嘗有波濤之恐不日至洞庭蛇乃附
一商人船回南康世傳其封域止於洞庭
未嘗踰洞庭而南也有司以状聞
詔封神爲順濟王遣禮官林希致詔子
中至祠下焚香畢空中忽有一蛇墜祝肩
上祝曰龍君至矣其重一臂不能勝徐下
至几案間首如龜不類蛇首也子中致
詔意曰使人至此齋三日然後致祭王受
天子命不可以不齋戒蛇受命徑入銀香
奩中蟠三日不動祭之日既酌酒蛇乃自
奩中引首吸之俄出循案行色如濕胭脂
爛然有光穿一剪綵花過其尾尚赤其前
已變爲黃矣正如雌黃色又過一花復變
爲綠如嫩草之色少頃行上屋梁乘紙旛
脚以行輕若鴻毛倏忽入帳中遂不見明
日子中還蛇在船後送之踰彭蠡而回此
龍常遊舟檝間與常蛇無辨但蛇行必蜿
蜒而此乃直行江人常以此辨之
天聖中近輔獻龍卵云得自大河中
詔遣中人送潤州金山寺是歲大水金山
廬舍爲水所漂者數十間人皆以爲龍卵
所致至今匵藏予屢見之形類色理都如
雞卵大若五斗囊舉之至輕唯空殼耳
内侍李舜舉家曾爲暴雷所震其堂之西室雷
火自䆫間出赫然出簷人以爲堂屋已焚
皆出避之及雷止其舍宛然墻壁窗紙皆
黔有一木格其中雜貯諸噐其漆噐銀釦
者銀悉鎔流在地漆噐曾不焦灼有一寳
刀極堅鋼就刀室中鎔爲汁而室亦儼然
人必謂火當先焚草木然後流金石今乃
金石皆鑠而草木無一燬者非人情所測
也佛書言龍火得水而熾人火得水而滅
此理信然人但知人境中事耳人境之外
事有何限𣣔以區區世智情識窮測至理
不其難哉
知道者苟求至脫然随其所得淺深皆有效驗
尹師魯自直龍圖閣謫官過梁下與一佛
者談師魯自言以静退爲樂其人曰此猶
所係不若進退兩忘師魯頓若有所得自
爲文以記其說後移鄧州是時范文正公
守南陽少日師魯忽手書與文正别仍囑
以後事文正極訝之時方饌客掌書記朱
炎在室炎老人好佛學文正以師魯書示
炎曰師魯遷謫失意遂至乖理殊可怪也
宜往見之爲致意開譬之無使成疾炎即
詣尹而師魯巳沐浴衣冠而坐見炎來道
文正意乃笑曰何希文猶以生人見待殊
死矣與炎談論頃時遂隱几而卒炎急使
人馳報文正文正至哭之甚哀師魯忽舉
頭曰早巳與公别安用復來文正驚問所
以師魯笑曰死生常理也希文豈不逹此
又問其後事尹曰此在公耳乃揖希文復
逝俄項又舉頭顧希文曰亦無鬼神亦無
恐怖言訖遂長往師魯所飬至此可謂有
力矣尚未能脫有無之見何也得非進退
兩忘猶存於匈中歟
吳人鄭夷甫少年登科有美才嘉祐中監高郵
軍稅務嘗遇一術士能推人死期無不驗
者令推其命不過三十五歲憂傷感嘆殆
不可堪人有勸其讀老莊以自廣久之潤
州金山有一僧端坐與人談笑間遂化去
夷甫聞之喟然嘆息曰既不得壽得如此
僧復何憾哉乃從佛者授首楞嚴經徑遷
吳中歲餘忽有所見曰生死之理我知之
矣遂釋然放懷無復蔕芥後調封州判官
預知死日先期旬日作書與交遊親戚叙
訣及次叙家事備盡至期沐浴更衣公舍
外有小園面溪一亭潔飾夷甫至其間親
督人灑掃及焚香揮手指畫之間屹然立
化家人奔出呼之巳立僵矣亭亭如植木
一手猶作指畫之状郡守而下少時皆至
士民觀者如墻明日乃就歛高郵崔伯易
爲墓誌略叙其事予與夷甫遠親知之甚
詳士人中盖未曾有此事
人有前知者數十百千年事皆能言之夢寐亦
或有之以此知萬事無不前定予以謂不
然事非前定方其知時即是今日中間年
歲亦與此同時元非先後此理宛然熟觀
之可諭或曰苟能前知事有不利者可遷
避之亦不然也苟可遷避則前知之時巳
見所避之事若不見所避之事即非前知
吳僧文捷戒律精苦竒跡甚多能知宿命然罕
與人言予群從爲知制誥知杭州禮爲上
客文通嘗學誦揭帝呪都未有人知捷一
日相見曰舍人誦呪何故闕一句既而思
其所誦果少一句浙人多言文通不壽一
日齊心往問捷捷曰公更三年爲翰林學
士壽四十歲後當為地下職任事權不減生
時與楊樂道待制聮曹然公此時當衣衰
絰視事文通聞之大駭曰數十日前曾夢
楊樂道相過云受命與同公職事所居甚
樂愼勿辝也後數年果爲學士而丁母喪
年三十九矣明年秋捷忽使人與文通訣
别時文通在姑蘇急往錢塘見之捷驚曰
公大期在此月何用更來宜即速還屈指
計之曰急行尚可到家文通如其言馳還
徧别骨肉是夜無疾而終捷與人言多如
此不能悉記此吾家事耳捷嘗持如意輪
呪靈變尤多缾中水呪之則涌立畜一舍
利晝夜轉於琉璃缾中捷行道遶之捷行
速則舍利亦速行緩則舍利亦緩士人郎
忠厚事之至謹就捷乞以舍利捷遂與之
封護甚嚴一日忽失所在但空缾耳忠厚
齋戒延捷加持少頃見觀音像衣上一物
蠢蠢而動疑其虫也試取乃所亡舍利如
此者非一忠厚以子愛之持以見歸予家
至今嚴奉盖神物也
郢州漁人擲網于漢水至一潭底舉之覺重得
一石長尺餘圓直如斷椽細視之乃群小
蛤鱗次相比綢&KR1230;鞏固以物試抉其一端
得一書卷乃唐天寳年所造金剛題誌甚
詳字法竒古其末云醫慱士攝比陽縣令
朱均施比陽乃唐州屬邑不知何年墜水
中首尾略無沾漬爲土豪李孝源所得孝
源素奉佛寳藏其書蛤筒復養之水中客
至𣣔見則出以視之孝源囙感經像之勝
異旆家財萬餘緍寫佛經一藏于郢州興
陽寺特爲嚴麗
張忠定少時謁華山陳圖南遂𣣔隱居華山圖
南曰他人即不可知如公者吾當分半以
相奉然公方有官職未可議此其勢如失
火家待君救火豈可不赴也乃贈以一詩
曰自吳入蜀是尋常歌舞筵中救火忙乞
得金陵飬閑散亦須多謝鬢邊瘡始皆不
諭其言後忠定更鎮杭益晚年有瘡發于
項後治不差遂自請得金陵皆如此詩言
忠定在蜀日與一僧善及歸謂僧曰君當
送我至鹿頭有事奉託僧依其言至鹿頭
關忠定出一書封角付僧曰謹收此後至
乙卯年七月二十六日當請於官司對衆
發之慎不可私發若不待其日及私發者
必有大禍僧得其書至大中祥符七年歲
乙卯時凌侍郎策帥蜀僧乃持其書詣府
具陳忠定之言其僧亦有道者凌信其言
集從官共開之乃忠定真容也其上有手
題曰詠當血食於此後數日得京師報忠
定以其年七月二十六日捐舘凌乃爲之
築廟于成都蜀人自唐以來嚴祀韋南康
自此乃改祠忠定至今
熙寕七年嘉興僧道親號通照大師爲秀州副
僧正因遊温州鴈蕩山自大龍湫回𣣔至
瑞鹿院見一人衣布𥜗行澗邊身輕若飛
履木葉而過葉皆不動心疑其異人乃下
澗中揖之遂相與坐於石上問其氏族閭
里年齒皆不荅鬚髮皓白面色如少年謂
道親曰今宋朝第六帝也更後九年當
有疾汝可持吾藥獻天子此藥人臣不
可服服之有大責宜善保守乃探囊出一
丸指端大𬗋色重如金錫以授道親曰龍
壽丹也𣣔去又謂道親曰明年歲當大疫
吳越尤甚汝名已在死籍今食吾藥勉脩
善業當免此患探囊中取一拍葉與之道
親即時食之老人曰定免矣慎守吾藥至
癸亥歲自詣闕獻之言訖遂去南方大疫
兩浙無貧富皆病死者十有五六道親殊
無恙至元豐六年夏夢老人趣之曰時至
矣何不速詣闕獻藥夢中爲雷電驅逐惶
懼而起徑詣秀州具述本末謁假入京詣
尚書省獻之執政親問以爲狂人不受其
獻明日因對奏知上急使人追尋付内
侍省問状以所遇對未數日先帝果不
豫乃使勾當御藥院梁從政持御香賜装
錢百千同道親乘驛詣鴈蕩山求訪老人
不復見乃於初遇處焚香而還先帝尋
康復謂輔臣曰此但預示服藥兆耳聞其
藥至今在彰善閤當時不曾進御
廬山太平觀乃九天採訪使者祠自唐開元中
創建元豐二年道士陶智仙營一舍令門
人陳若拙董作發地忽得一缾封鐍甚固
破之其中皆五色土唯有一銅錢文有應
元保運四字若拙得之以歸其師不甚爲
異至元豐四年忽有詔進號九天採訪
使者爲應元保運真君遣内侍廖維持
御書殿額賜之乃與錢文符同時知制誥
熊本提舉太平觀具聞其事召本觀主首
推詰其詳審其無偽乃以其錢付廖維表
獻之
祥符中方士王捷本黥卒嘗以罪配沙門島能
作黃金有老鍜工畢升曾在禁中爲捷鍜
金升云其法爲爐竈使人隔墻鼓鞴盖不
欲人覘其啓閉也其金鐡爲之初自冶中
出色尚黑凡百餘兩爲一餅每餅輻解鑿
爲八片謂之鴉觜金者是也今人尚有藏
者上令上坊鑄爲金龜金牌各數百龜
以賜近臣人一枚時受賜者除戚里外在
庭者十有七人餘悉埋玉清昭應宫寳符
閣及殿基之下以爲寳鎮牌賜天下州府
軍監各一今謂之金寳牌者是也洪州李
簡夫家有一龜乃其伯祖虚巳所得者盖
十七人之數也其龜夜中往往出遊爛然
有光掩之則無所得其家至今匱藏
