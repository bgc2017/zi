夢溪筆談卷第四
沈括存中
辯證
司馬相如上林賦叙上林諸水曰丹水紫淵㶚
滻涇渭八川分流相背而異態灝溔潢漾
東注太湖八川自入大河大河去太湖數
千里中間隔太山及淮濟大江何緣與太
湖相涉郭璞江賦云注五湖以漫漭灌三
江而漰沛墨子曰禹治天下南爲江漢淮
汝東流注之五湖孔安國曰自彭蠡江分
爲三入于震澤後爲北江而入于海此皆
未嘗詳考地理江漢至五湖自隔山其末
乃遶出五湖之下流徑入于海何緣入于
五湖淮汝徑自徐州入海全無交涉禹貢
云彭蠡旣潴陽鳥攸居三江旣入震澤底
定以對文言則彭蠡水之所潴三江水之
所入非入于震澤也震澤上源皆山環之
了無大川震澤之委乃多大川亦莫知孰
爲三江者蓋三江之水無所入則震澤壅
而爲害三江之水有所入然後震澤底定
此水之理也
海州東海縣西北有二古墓圖誌謂之黃兒墓
有一石碑已漫滅不可讀莫知黃兒者何
人石延年通判海州因行縣見之曰漢二
疎東海人此必其墓也遂謂之二疎墓刻
碑于其傍後人又收入圖經予按疎廣東
海蘭陵人蘭陵今属沂州承縣今東海縣
乃漢之贛榆自属琅瑘郡非古之東海也
今承縣東四十里自有疎廣墓其東又二
里有疎受墓延年不講地誌但見今謂之
東海縣遂以二疎名之極爲乖誤大凢地
名如此者至多無足紀者此乃予初仕爲
沐陽主簿日始見圖經中增此事後世不
知其因往往以爲實錄謾誌于此以見天
下地書皆不可堅信其北又有孝女塚廟
貌甚盛著在祀典孝女亦東海人贛榆旣
非東海故境則孝女塚廟亦後人附會縣
名爲之耳
楊文公談苑記江南後主患清暑閣前草生徐
鍇令以桂屑布甎縫中宿草盡死謂吕氏
春秋云桂枝之下無雜木蓋桂枝味辛螫
故也然桂之殺草木自是其性不爲辛螫
也雷公炮炙論云以桂爲丁以釘木中其
木即死一丁至微未必能螫大木自其性
相制耳
天下地名錯亂乖謬率難考信如楚章華臺亳
州城父縣陳州商水縣荆州江陵長林監
利縣皆有之乾谿亦有數處據左傳楚靈
王七年成章華之臺與諸侯落之杜預注
章華臺在華容城中華容即今之監利縣
非岳州之華容也至今有章華故臺在縣
郭中與杜預之說相符亳州城父縣有乾
谿其側亦有章華臺故臺基下往往得人
骨云楚靈王戰死于此商水縣章華之側
亦有乾谿薛綜注張衡東京賦引左氏傳
乃云楚子成章華之臺于乾谿皆誤說也
左傳實無此文章華與乾谿元非一處楚
靈王十二年王狩于州來使蕩侯潘子司
馬督囂尹午陵尹喜帥師圍徐以懼吴王
次于乾谿此則城父之乾谿靈王八年許
遷于夷者乃此地十三年公子比爲亂使
觀從從師于乾谿王衆潰靈王亡不知所
在平王即位殺囚衣之王服而流諸漢乃
取葬之以靖國人而赴以乾谿靈王實縊
于芋尹申亥氏他年申亥以王柩告乃改
葬之而非死于乾谿也昭王二十七年吴
伐陳王帥師救陳次于城父將戰王卒于
城父而春秋又云弑其君于乾谿則後世
謂靈王實死于是理不足怪也
今人守郡謂之建麾蓋用顔延年詩一麾乃出
守此誤也延年謂一麾者乃指麾之麾如
武王右秉白旄以麾之麾非旌麾之麾也
延年阮始平詩云屢薦不入官一麾乃出
守者謂山濤薦咸爲吏部郎三上武帝不
用後爲荀勉一擠遂出始平故有此句延
年被擯以此自託耳自杜牧爲登樂遊原
詩云擬把一麾江海去樂遊原上望昭陵
始謬用一麾自此遂爲故事
除拜官職謂除其舊籍不然也除猶易也以新
易舊曰除如新舊歲之交謂之歲除易除
戎器戒不虞以新易弊所以備不虞也階
謂之除者自下而上亦更易之義
世人畫韓退之小面而美髯著紗帽此乃江南
韓熙載耳尚有當時所畫題誌甚明熙載
謚文靖江南人謂之韓文公因此遂謬以
爲退之退之肥而寡髯元豐中以退之從
享文宣王廟郡縣所畫皆是熙載後世不
復可辯退之遂爲熙載矣
今之數錢百錢謂之陌者借陌字用之其實只
是百字如什與伍耳唐自皇甫鏄爲墊錢
法至昭宗末乃定八十爲百漢隱帝時三
司使王章每出官錢又減三錢以七十七
爲百輸官仍用八十至今輸官錢有用八
十陌者唐書開元錢重二銖四參今蜀部
亦以十參爲一銖參乃古之絫字恐相傳
之誤耳
前史稱嚴武爲劒南節度使放肆不法李白爲
之作蜀道難按孟棨所記白初至京師賀
知章聞其名首詣之白出蜀道難讀未畢
稱嘆數四時乃天寳初也此時白已作蜀
道難嚴武爲劒南乃在至德以後肅宗時
年代甚遠蓋小說所記各得於一時見聞
本末不相知率多舛誤皆此文之類李白
集中稱刺章仇兼瓊與唐書所載不同此
唐書誤也
舊尚書禹貢云雲夢土作乂太宗皇帝時得
古本尚書作雲土夢作乂詔改禹貢從古
本予按孔安國注雲夢之澤在江南不然
也據左傳吴人入郢楚子涉睢濟江入于
雲中王寢盗攻之以戈擊王王奔鄖楚子
自郢西走涉睢則當出于江南其後涉江
入于雲中遂奔鄖鄖則今之安州涉江而
後至雲入雲然後至鄖則雲在江北也左
傳曰鄭伯如楚王以田江南之夢杜預注
云楚之雲夢跨江南北曰江南之夢則雲
在江北明矣元豐中予自隨州道安陸入
于漢口有景陵主簿郭思者能言漢沔間
地理亦以謂江南爲夢江北爲雲予以左
傳驗之思之說信然江南則今之公安石
首建寧等縣江北則玉沙監利景陵等縣
乃水之所委其地最下江南二浙水出稍
高方土而夢已作乂矣此古本之爲允也
夢溪筆談卷第四
