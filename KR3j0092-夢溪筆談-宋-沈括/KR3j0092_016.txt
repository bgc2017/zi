夢溪筆談卷第十六
沈括存中
藝文三
士人劉克博觀異書杜甫詩有家家飬烏鬼頓
頓食黃魚世之說者皆謂䕫峽間至今有
鬼戸乃夷人也其主謂之鬼主然不聞有
烏鬼之說又鬼戸者夷人所稱又非人家
所飬克乃按䕫州圖經稱峽中人謂鸕鷀
爲烏鬼蜀人臨水居者皆飬鸕鷀繩繋其
頸使之捕魚得魚則倒提出之至今如此
予在蜀中見人家飬鸕鷀使捕魚信然但
不知謂之烏鬼耳
和魯公凝有豔詞一編名香奩集凝後貴乃嫁
其名爲韓偓今世傳韓偓香奩集乃凝所
爲也凝生平著述分爲演綸游藝孝悌疑
獄香奩籝金六集自爲游藝集序云予有
香奩籝金二集不行於世凝在政府避議
論諱其名又欲後人知故於游藝集序實
之此凝之意也予在秀州其曾孫和惇家
蔵諸書皆魯公舊物末有印記甚完
蜀人魏野隠居不仕宦善爲詩以詩著名卜居
陜州東門之外有陜州平陸縣詩云寒食
花蔵縣重陽菊遶灣一聲離岸櫓數點別
州山最爲警句所居頗䔥灑當世顯人多
與之游寇忠愍尤愛之嘗有贈忠愍詩云
好向上天辭冨貴却来平地作神仙後忠
愍鎮北都召野置門下北都有妓女美色
而舉止生梗土人謂之生張八因府會忠
愍令乞詩于野野贈之詩曰君爲北道生
張八我是西州熟魏三莫怪尊前無笑語
半生半熟未相諳吳正憲憶陜郊詩曰南
郭迎天使東郊訪隱人隱人謂野也野死
有子閑亦有清名今尚居陜中
夢溪筆談卷第十六
