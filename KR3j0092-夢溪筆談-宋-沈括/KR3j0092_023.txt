夢溪筆談卷第二十三
沈括存中
譏謔(謬誤附)
石曼卿爲集賢校理微行倡舘爲不逞者所窘
曼卿醉與之校爲街司所錄曼卿詭怪不
羈謂主者曰只乞就本廂科決欲詰旦歸
舘供職廂帥不喻其謔曰此必三舘吏人
也杖而遣之
司馬相如叙上林諸水曰丹水紫淵㶚滻涇渭
八川分流相背而異態灝溔潢漾東注太
湖李善注太湖所謂震澤按八水皆入大
河如何得東注震澤又白樂天長恨歌云
峨嵋山下少人行旌旗無光日色薄峨嵋
在嘉州與幸蜀路全無交涉杜甫武侯廟
柏詩云霜皮溜雨四十圍黛色參天二千
尺四十圍乃是徑七尺無乃太細長乎防
風氏身廣九畒長三丈姬室畒廣六尺九
畒乃五丈四尺如此防風之身乃一餅餤
耳此亦文章之病也
庫藏中物物數足而名差玄者帳籍中謂之色
繳(音叫)嘗有一從官知審官西院引見一武
人於格合遷官其人自陳年六十無材力
乞致仕叙致謙厚甚有可觀主判攘手曰
某年七十二尚能拳歐數人此轅門也方
六十歲豈得遽自引退京師人謂之色繳
舊日官爲中允者極少唯老於幕官者累資方
至故爲之者多潦倒之人近歲州縣官進
用者多除中允遂有冷中允熱中允又集
賢殿修撰舊多以舘閣久次者爲之近歲
有自常官超授要任未至從官者多除修
撰亦有冷撰熱撰時人謂熱中允不博冷
修撰
梅詢爲翰林學士一日書詔頗多屬思甚苦操
觚循階而行忽見一老卒卧於日中欠伸
甚適梅忽嘆曰暢哉徐問之曰汝識字乎
曰不識字梅曰更快活也
有一南方禪僧到京師衣間緋袈裟主事僧素
不識南宗體式以爲妖服執歸有司尹正
見之亦遲疑未能断良久喝出禪僧以袈
裟送報慈寺泥迦葉披之人以謂此僧未
有見處却是知府具一隻眼
士人應敵文章多用他人議論而非心得時人
爲之語曰問即不會用則不錯
張唐卿進士第一人及第期集于興國寺題壁
云一舉首登龍虎牓十年身到鳳凰池有
人續其下云君看姚曄并梁固不得朝官
未可知後果終於京官
信安滄景之間多蚊虻夏月牛馬皆以泥塗之
不𡭗多爲蚊虻所斃郊行不敢乘馬馬爲
蚊虻所毒則狂逸不可制行人以獨輪小
車馬鞍蒙之以乘謂之木馬挽車者皆衣
韋袴冬月作小坐床冰上拽之謂之凌床
予嘗按察河朔見挽床者相屬問其所用
曰此運使凌床此提刑凌床也聞者莫不
掩口
廬山簡寂觀道士王告好學有文與星子令相
善有邑豪修醮告當爲都工都工薄有施
利一客道士自言衣紫當爲都工訟于星
子云職位顛倒稱号不便星子令封牒與
告告乃判牒曰客僧做寺主俗諺有云散
衆奪都工教門無例雖紫衣與黃衣稍異
奈本觀與別觀不同非爲稱呼蓋利乎其
中有物妄自尊顯豈所謂大道無名宜自
退藏無抵刑憲告後歸貫登科爲健吏至
祠部員外郎江南西路提點刑獄而卒
舊制三班奉職月俸錢七百驛券肉半斤祥符
中有人爲詩題所在驛舍間曰三班奉職
實堪悲卑賤孤寒即可知七百料錢何日
冨半斤羊肉幾時肥朝廷聞之曰如此
何以責廉隅遂增今俸
嘗有一名公初任縣尉有舉人投書索米戲爲
一詩荅之曰五貫九百五十俸省錢請作
足錢用妻兒尚未厭糟糠僮僕豈免遭飢
凍贖典贖解不曾休喫酒喫肉何曾夢爲
報江南癡秀才更來謁索覓甚瓮熙寧中
例增選人俸錢不復有五貫九百俸者此
實飬廉隅之本也
石曼卿初登科有人訟科埸覆考落數人曼卿
是其數時方期集于興國寺符至追所賜
勅牒靴服數人皆啜泣而起曼卿獨解靴
袍還使人露體戴幞頭復坐語笑終席而
去次日被黜者皆授三班借職曼卿爲一
絶句曰無才且作三班借請俸争如錄事
參從此罷稱鄕貢進且須走馬東西南
蔡景繁爲河南軍巡判官曰緣事至留司御史
臺閱案牘得乾德中回南郊儀仗使司牒
檢云准來文取索本京大駕鹵簿勘會本
京鹵簿儀仗先於清泰年中末帝將帶逃
走不知所在
江南宋齊丘智謀之士也自以謂江南有精兵
三十萬士卒十萬大江當十萬而已當十
萬江南初主本徐温飬子及僣号遷徐氏
于海陵中主繼統用齊丘謀徐氏無男女
少長皆殺之其後齊丘嘗有一小兒病閉
閤謝客中主置燕召之亦不出有老樂工
且雙瞽作一詩書紙鳶上放入齊丘第中
詩曰化家爲國實良圖緫是先生畫計謨
一箇小兒抛不得上皇當日合何如海陵
州宅之東至今有小兒墳數十皆當時所
殺徐氏之族也
有一故相遠派在姑蘇有嬉遊書其壁曰大丞
相再從姪某嘗遊有士人李璋素好訕謔
題其傍曰混元皇帝三十七代孫李璋繼
至
吳中一士人曾爲轉運司别試解頭以此自負
好附託顯位是時侍御史李制知常州丞
相莊敏龐公知湖州士人遊毗陵挈其徒
飲倡家顧謂一騶卒曰汝往白李二我在
此飲速遣有司持酒肴來李二謂李御史
也俄頃郡厨以飲食至甚爲豐腆有一蓐
醫適在其家見其事後至御史之家因語
及之李君極怪使人捕得騶卒乃兵馬都
監所假受士人教戒就使庖買飲食以紿
坐客耳李乃杖騶卒使街司白士人出城
郡僚有相善者出與之别唁之曰倉卒遽
行當何所詣士人應之曰且往湖州依龐
九耳聞者莫不大笑
館閣每夜輪校官一人直宿如有故不宿則虚
其夜謂之豁宿故事豁宿不得過四至第
五日即須入宿遇豁宿例於宿曆名位下
書腹肚不安免宿故舘閣宿曆相傳謂之
害肚曆
吳人多謂梅子爲曹公以其嘗望梅止渴也又
謂鵝爲右軍有一士人遺人醋梅與燖鵝
作書云醋浸曹公一甏湯燖右軍兩隻聊
備一饌
夢溪筆談卷第二十三
