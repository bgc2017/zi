夢溪筆談卷第六
沈括存中
樂律二
前世遺事時有於古人文章中見之元稹詩有
琵琶宫調八十一三調絃中彈不出琵琶
共有八十四調蓋十二律各七均乃成八
十四調稹詩言八十一調人多不喻所謂
予於金陵丞相家得唐賀懷智琵琶譜一
冊其序云琵琶八十四調内黃鍾太蔟林
鍾宫聲絃中彈不出須管色定絃其餘八
十一調皆以此三調爲凖更不用管色定
絃始喻稹詩言如今之調琴須先用管色
合字定宫絃乃以宫絃下生徵徵絃商上
上下相生終於少商凢下生者隔二絃上
生者隔一絃取之凢絃聲皆當如此古人
仍須以金石爲凖商頌依我磬聲是也今
人苟簡不復以絃管定聲故其高下無凖
出於臨時懷智琵琶譜調格與今樂全不
同唐人樂學精深尚有雅律遺法今之燕
樂古聲多亡而新聲大率皆無法度樂工
自不能言其義如何得其聲和
今教坊燕樂比律高二均弱合字比太蔟微下
却以凢字當宫聲比宫之清宫微高外方
樂尤無法求體又高教坊一均以來唯北
狄樂聲比教坊樂下二均大凢北人衣冠
文物多用唐俗此樂疑亦唐之遺聲也
今之燕樂二十八調布在十一律唯黃鍾中吕
林鍾三律各具宫商角羽四音其餘或有
一調至二三調獨蕤賓一律都無内中管
仙吕調乃是蕤賓聲亦不正當本律其間
聲音出入亦不全應古法略可配合而巳
如今之中吕宫却是古夾鍾宫南吕宫乃
古林鍾宫今林鍾商乃古無射宫今大吕
調乃古林鍾羽雖國工亦莫能知其所因
十二律并清宫當有十六聲今之燕樂止有十
五聲蓋今樂高於古樂二律以下故無正
黃鍾聲只以合字當大吕猶差高當在大
吕太蔟之間下四字近太蔟之高四字近
夾鍾下一字近姑洗高一字近中吕上字近
蕤賓勾字近林鍾尺字近夷則工字近南
吕高工字近無射六字近應鍾下凢字爲
黃鍾清高凢字爲大吕清下五字爲太蔟
清高五字爲夾鍾清法雖如此然諸調殺
聲不能盡歸本律故有偏殺側殺寄殺元
殺之類雖與古法不同推之亦皆有理知
聲者皆能言之此不備載也
古法鍾磬每簴十六乃十六律也然一簴又自
應一律有黃鍾之簴有大吕之簴其他樂
皆然且以琴言之雖皆清實其間有聲重
者有聲輕者材中自有五音故古人名琴
或謂之清徵或謂之清角不獨五音也又
應諸調予友人家有一琵琶置之虚室以
管色奏雙調琵琶絃輒有聲應之奏他調
則不應寳之以爲異物殊不知此乃常理
二十八調但有聲同者即應若徧二十八
調而不應則是逸調聲也古法一律有七
音十二律共八十四調更細分之尚不止
八十四逸調至多偶在二十八調中人見
其應則以爲怪此常理耳此聲學至要妙
處也今人不知此理故不能極天地至和
之聲世之樂工絃上音調尚不能知何暇
及此
夢溪筆談卷第六
