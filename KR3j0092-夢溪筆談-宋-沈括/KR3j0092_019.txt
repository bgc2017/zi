夢溪筆談卷第十九
沈括存中
噐用
禮書所載黃彛乃畫人目爲飾謂之黃目予遊
關中得古銅黃彛殊不然其刻畫甚繁大
體似繆篆又如欄盾間所畫回波曲水之
文中間有二目如大彈丸突起煌煌然所
謂黃目也視其文髣髴有牙角口吻之象
或謂黃目乃自是一物又予昔年在姑熟
王敦城下土中得一銅鉦刻其底曰諸葛
士全茖鳴鉦茖即古落字也此部落之落
士全部將名其鉦中間鑄一物有角羊頭
其身亦如篆文如今時術士所畫符傍有
兩字乃大篆飛廉字篆文亦古怪則鉦間
所圖盖飛廉也飛廉神獸之名淮南轉運
使韓持正亦有一鉦所圖飛廉及篆字與
此亦同以此驗之則黃目疑亦是一物飛
廉之類其形状如字非字如畫非畫恐古
人别有深理大底先王之噐皆不苟爲昔
夏后鑄鼎以知神姦殆亦此類恨未能深
究其理必有所謂或曰禮圖罇彛皆以木
爲之未聞用銅者此亦未可質如今人得
古銅罇者極多安得言無如禮圖甕以瓦
爲之左傳却有瑶甕律以竹爲之晉時舜
祠下乃發得玉律此亦無常法如蒲糓璧
禮圖悉作草稼之象今世人發古冡得蒲
璧乃刻文蓬蓬如蒲花敷時糓璧如粟粒
耳則禮圖亦未可爲據
禮書言罍畫雲罍之象然莫知雷作何状今祭
噐中畫雷有作鬼神伐鼔之象此甚不經
子嘗得一古銅罍環其腹皆有畫正如人
間屋梁所畫曲水細觀之乃是雲雷相間
爲飾如者古雲字也象雲氣之形如
者雷字也古文爲雷象回旋之聲其銅
罍之飾皆一一相間乃所謂雲雷之象
也今漢書罍字作盖古人以此飾罍
後世字失傳耳
唐人詩多有言吳鈎者吳鈎刀名也刃彎今南
蠻用之謂之葛黨刀
古法以牛革爲矢服卧則以爲枕取其中虛附
地枕之數里内有人馬聲則皆聞之盖虛
能納聲也
鄆州發地得一銅弩機甚大製作極工其側有
刻文曰臂師虞士耳師張柔史傳無此色
目人不知何代物也
熙寕中李定獻偏架弩似弓而施榦鐙以鐙距
地而張之射三百步能洞重札謂之神臂
弓最爲利噐李定本党項羌首自投歸
朝廷官至防團而死諸子皆以驍勇雄於
西邊
古劍有沉盧魚腸之名沉音湛沉盧謂其湛湛
然黑色也古人以劑鋼爲刃柔鉄爲莖榦
不爾則多斷折劍之鋼者刃多毀缺巨闕
是也故不可純用劑鋼魚腸即今蟠鋼劍
也又謂之松文取諸魚燔熟裭去脇視見
其腸正如今之蟠鋼劍文也
濟州金鄉縣發一古塜乃漢大司徒朱鮪墓石
壁皆刻人物祭噐樂架之類人之衣冠多
品有如今之幞頭者巾額皆方悉如今制
但無脚耳婦人亦有如今之垂肩冠者如
近年所服角冠兩翼抱面下垂及肩略無
小異人情不相遠千餘年前冠服巳嘗如
此其祭噐亦有類今之食噐者
古人鑄鑑鑑大則平鑑小則凸凡鑑窪則照人
面大凸則照人面小小鑑不能全觀人面
故令微凸收人面令小則鑑雖小而能全
納人面仍復量鑑之小大增損高下常令
人面與鑑大小相若此工之巧智後人不
能造比得古鑑皆刮磨令平此師曠所以
傷知音也
長安故宫闕前有唐肺石尚在其制如佛寺所
擊響石而甚大可長八九尺形如垂肺亦
有欵志但漫剥不可讀按秋官大司宼以
肺石逹窮民原其義乃伸冤者擊之立其
下然後士聽其辭如今之撾登聞鼔也所
以肺形者便於垂又肺主聲聲所以逹其
冤也
熙寕中常發地得大錢三十餘千文皆順天得
一當時在庭皆疑古無得一年號莫知何
代物予按唐書史思明僣號鑄順天得一
錢順天乃其偽年號得一特以名鑄錢耳
非年號也
世有透光鑑鑑皆有銘文凡二十字字極古莫
能讀以鑑承日光則背文及二十字皆透
在屋璧上了了分明人有原其理以謂鑄
時薄處先冷唯背文上差厚後冷而銅縮
多文雖在背而鑑面隠然有跡所以於光
中現予觀之理誠如是然予家有三鑑又
見他家所藏皆是一樣文畫銘字無纖異
者形制甚古唯此一樣光透其他鑑雖至
薄者皆莫能透意古人别自有術
予頃年在海州人家穿地得一弩機其望山甚
長望山之側爲小短如尺之有分寸原其
意以目注鏃端以望山之度擬之准其高
下正用筭家勾股法也太甲曰往省括于
度則釋疑此乃度也漢陳王寵善弩射
十發十中中皆同處其法以天覆地載參
連爲竒三微三小三微爲經三小爲緯要
在機牙其言隠晦難暁大意天覆地載前
後手勢耳三連爲竒謂以度視鏃以鏃視
的參連如衡此正是勾股度高深之術也
三經三緯則設之於堋以誌其高下左右
耳予嘗設三經三緯以鏃注之發矢亦十
得七八設度于機定加密矣
予於關中得一銅匜其背有刻文二十字曰律
人衡蘭注水匜容一升始建國元年一月
癸夘造皆小篆律人當是官名王莾傳中
不載
青堂羌善鍜甲鐵色青黑塋徹可鍳毛髮以麝
皮爲綇旅之柔薄而韌鎮戎軍有一鉄甲
匵藏之相傳以爲寳噐韓魏公帥涇原曾
取試之去之五十步強弩射之不能入嘗
有一矢貫朴乃是中其鑚空爲鑚空所刮
鐡皆反卷其堅如此凡鍜甲之法其始甚
厚不用火今鍜之比元厚三分減二乃成
其末留筯頭許不鍜隠然如瘊子𣣔以驗
未鍜時厚薄如浚河留土筍也謂之瘊子
甲今人多於甲札之背隠起僞爲瘊子雖
置瘊子但元非精鋼或以火鍜爲之皆無
𥙷於用徒爲外飾而巳
朝士黃秉少居長安遊驪山值道士理故宫石
渠石下得折玉釵刻爲鳳首巳皆破缺然
製作精巧後人不能爲也鄭愚津陽門詩
曰破簮碎鈿不足拾金溝淺溜和纓緌非
虛語也予又嘗過金陵人有發六朝陵寢
得古物甚多予曾見一玉臂釵兩頭施轉
關可以屈伸合之令圓僅於無縫爲九龍
繞之功侔鬼神世多謂前古民醇工作率
多鹵拙是大不然古物至巧正由民醇故
也民醇則百工不苟後世風俗雖侈而工
之致力不及古人故物多不精
屋上覆橑古人謂之綺井亦曰藻井又謂之覆
海今令文中謂之闘八吳人謂之罳頂唯
宫室祠觀爲之
今人地中得古印章多是軍中官古之佩章罷
免遷死皆上印綬得以印綬葬者極稀土
中所得多是沒於行陣者
大駕玉輅唐高宗時造至今進御自唐至今
凡三至太山登封其他廵幸莫記其數至
今完壮乘之安若山岳以措柸水其上而
不搖慶曆中嘗别造玉輅極天下良工爲
之乘之搖不安竟廢不用元豐中復造一
輅尤極工巧未經進御方陳于大庭車
屋適壊遂壓而碎只用唐輅其穏利堅久
