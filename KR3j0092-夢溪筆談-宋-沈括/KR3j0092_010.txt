夢溪筆談卷第十
沈括存中
人事二
蔣堂侍郎爲淮南轉運使日屬縣例致賀冬至
書皆投書即還有一縣令使人獨不肯去
須責回書左右諭之皆不聽以至呵逐亦
不去曰寧得罪不得書不敢回邑時蘇子
美在坐頗駭怪曰皂隷如此野很其令可
知蔣曰不然審必健者能使人不敢慢其
命令如此乃爲一簡荅之方去子美歸吴
中月餘得蔣書曰縣令果健者遂爲之延
譽後卒爲名臣或云乃天章閣待制杜杞
也
國子博士李餘慶知常州強於政事果於去惡
凶人惡吏畏之如神末年得疾甚困有州
醫博士多過悪常懼爲餘慶所發因其困
進利藥以毒之服之洞泄不已勢已危餘
慶察其姦使人扶舁坐廳事召醫博士杖
殺之然後歸卧未及席而死葬於横山人
至今畏之過墓者皆下有病瘧者取墓土
着床席間輒差其敬憚之如此
盛文肅爲尚書右丞知揚州簡重少所許可時
夏有章自建州司戶參軍授鄭州推官過
揚州文肅驟稱其才雅明日置酒召之人
有謂有章曰盛公未嘗燕過客甚器重者
方召一飯有章荷其意别日爲一詩謝之
至客次先使人持詩以入公得詩不發封
即還之使人謝有章曰度已衰老無用此
詩不復得見有章殊不意往見通判刀繹
具言所以繹亦不諭其由曰府公性多忤
詩中得無激觸否有章曰元未曾發封又
曰無乃筆札不嚴曰有章自書極嚴謹曰
如此必是將命者有所忤耳乃往見文肅
而問之夏有章今曰獻詩何如公曰不曾
讀巳還之繹曰公始待有章甚厚今乃不
讀其詩何也公曰始見其氣韻清秀謂必
遠器今封詩乃自稱新圃田從事得一幕
官遂𡭗輕脫君但觀之必止於此官志巳
滿矣切記之他日可驗賈文元時爲參政
與有章有舊乃薦爲舘職有詔候到任一
年召試明年除舘閣校勘御史發其舊事
遂寢奪改差國子監主簿仍帶鄭州推官
未幾卒於京師文肅閱人物多如此不復
挾他術
林逋隱居杭州孤山常畜兩鶴縱之則飛入雲
霄盤旋久之復入籠中逋常汎小艇遊西
湖諸寺有客至逋所居則一童子出應門
延客坐爲開籠縱鶴良久逋必棹小舡而
歸蓋嘗以鶴飛爲驗也逋高逸倨傲多所
學唯不能棋常謂人曰逋世間事皆能之
唯不能擔糞與着棋
慶曆中有近侍犯法罪不至死執政以其情重
請殺之范希文獨無言退而謂同列曰諸
公勸人主法外殺近臣一時雖快意不
宜教手滑諸公默然
景祐中審刑院断獄有使臣何次公具獄主判
官方進呈上忽問此人名次公者何義
主判官不能對是時龐莊敏爲殿中丞審
刑院詳議官從官長上殿乃越次對曰臣
嘗讀前漢書黃覇字次公蓋以覇次王也
此人必慕黃覇之爲人上頷之異日復
進讞上顧知院官問曰前時姓龐詳議
官何故不來知院對任滿巳出外官上
遽指揮中書與在京差遣除三司檢法官
俄擢三司判官慶曆中遂入相
夢溪筆談卷第十
