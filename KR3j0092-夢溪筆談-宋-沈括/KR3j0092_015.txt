夢溪筆談卷第十五
沈括存中
藝文二
切韻之學本出于西域漢人訓字止曰讀如某
字未用反切然古語巳有二聲合爲一字
者如不可爲叵何不爲盍如是爲爾而巳
爲耳之乎爲諸之類似西域二合之音蓋
切字之原也如輭字文從而犬亦切音也
殆與聲俱生莫知從來今切韻之法先類
其字各歸其母唇音舌音各八牙音喉音
各四齒音十半齒半舌音二凢三十六分
爲五音天下之聲緫于是矣每聲復有四
等謂清次清濁平也如㒹天田年邦胮龐
厖之類是也皆得之自然非人爲之如幫
字横調之爲五音幫當剛臧央是也(幫宫之清)
(當商之清剛角之清臧徵之清央羽之清)縱調之爲四等幫滂
傍茫是也(幫宫之清滂宫之次清傍宫之濁茫宫之不清不濁)就本音
本等調之爲四聲幫牓傍博是也(幫宫之清平牓)
(宫清之上傍宫清之去博宫清之入)四等之聲多有聲無字
者如封峯逢止有三字邕匈止有兩字竦
火欲以皆止有一字五音亦然滂湯康蒼
止有四字四聲則有無聲亦有無字者如
蕭字肴字全韻皆無入聲此皆聲之類也
所謂切韻者上字爲切下字爲韻切須歸
本母韻須歸本等切歸本母謂之音和如
德紅爲東之類德與東同一母也字有重
中重輕中輕本等聲盡汎入别等謂之類
隔雖隔等須以其類謂唇與唇類齒與齒類
如武延爲綿符兵爲平之類是也韻歸本
等如冬與東字母皆屬端字冬乃端字中
第一等聲故都宗切宗字第一等韻也以
其歸精字故精徵音第一等聲東字乃端
字中第三等聲故德紅切紅字第三等韻
也以其歸匣字故匣羽音第三等聲又有
㸦用借聲類例頗多大都自沈約爲四聲
音韻愈密然梵學則有華笁之異南渡之
後又雜以吳音故音韻厖駮師法多門至
於所分五音法亦不一如樂家所用則隨
律命之本無定音常以濁者爲宫稍清爲
商最清爲角清濁不常爲徵羽切韻家則
定以唇齒牙舌喉爲宫商角徵羽其間又
有半徵半商者如來日二字是也皆不論
清濁五行家則以韻類清濁參配今五姓
是也梵學則喉牙齒舌唇之外又有折攝
二聲折聲自臍輪起至唇上發如字(浮金)
(反)之類是也攝字鼻音如歆字鼻中發之
是也字母則有四十二曰阿多波者那囉
拖婆茶沙嚩哆也瑟吒(二合)迦娑麽伽他社
鎻呼拖(前一拖輕呼此一拖重呼)奢佉乂(二合)娑多(二合)壤
曷攞多(二合)婆(上聲)車娑麽(二合)縒伽(上聲)吒拏娑
頗(二合)娑迦(二合)也娑(二合)室者(二合)佗陀爲法不
同各有理致雖先王所不言然不害有此
理歴世浸久學者日深自當造微耳
幽州僧行均集佛書中字爲切韻訓詁凢十六
萬字分四卷號龍龕手鏡燕僧智光爲之
序甚有詞辯契丹重熙二年集契丹書禁
甚嚴傳入中國者法皆死熙寧中有人自
虜中得之入傅欽之家蒲傳正帥浙西取
以鏤板其序末舊云重熙二年五月序蒲
公削去之觀其字音韻次序皆有理法後
世殆不以其爲燕人也
古人文章自應律度未以音韻爲主自沈約增
崇韻學其論文則曰欲使宫羽相變低昂
殊節若前有浮聲則後須切響一簡之内
音韻盡殊兩句之中輕重悉異妙逹此旨
始可言文自後浮巧之語體制漸多如傍
蹉對(蹉音千過反)假對雙聲疊韻之類詩又有
正格偏格類例極多故有三十四格十九
圖四聲八病之類今略舉數事如徐陵云
陪遊馺娑騁纖腰於結風長樂鴛鴦奏後
聲於度曲又云厭長樂之疎鍾勞中宫之
緩箭雖兩長樂意義不同不爲重複此類
爲傍犯如九歌蕙殽蒸兮蘭籍奠桂酒兮
椒漿當曰蒸蕙肴對奠桂酒今倒用之謂
之蹉對如自朱耶之狼狽致赤子之流離
不唯赤對朱耶對子兼狼狽流離乃獸名
對鳥名又如厨人具鷄黍稚子摘楊梅以
鷄對楊如此之類皆爲假對如幾家村草
裏吹唱隔江聞幾家村草對吹唱隔江皆
雙聲如月影侵簮冷江光逼履清侵簮逼
履皆疊韻詩第二字側入謂之正格如鳳
曆軒轅紀龍飛四十春之類第二字平入
謂之偏格如四更山吐月殘夜水明樓之
類唐名賢軰詩多用正格如杜甫律詩用
偏格者十無一二
文潞公保洛日年七十八同時有中散大夫程
昫朝議大夫司馬旦司封郎中致仕席汝
言皆年七十八嘗爲同甲會各賦詩一首
潞公詩曰四人三百十二歲况是同生丙
午年招得梁園爲賦客合成商嶺採芝仙
清談亹亹風盈席素髮飄飄雪滿肩此會
從來誠未有洛中應作畫圖傳
晚唐五代間士人作賦用事亦有甚工者如江
文蔚天䆫賦一竅初啓如鑿開混沌之時
兩瓦鴥飛類化作鴛鴦之後又土牛賦飲
渚俄臨訝盟津之捧塞度閞儻許疑函谷
之九封
河中府&KR1295;雀樓三層前瞻中條下瞰大河唐人
留詩者甚多唯李益王文奐暢諸三篇能
狀其景李益詩曰&KR1295;雀樓西百尺墻汀洲
雲樹共茫茫漢家蕭鼔隨流水魏國山河
半夕陽事去千年猶恨速愁來一日即知
長風煙併在思歸處遠目非春亦自傷王
文奐詩曰白日依山盡黃河入海流欲窮
千里目更上一層樓暢諸詩曰迥臨飛鳥
上高出世塵間天勢圍平野河流入断山
慶曆中予在金陵有饔人以一方石鎮肉視之
若有鎸刻試取石洗濯乃宋海陵王墓銘
謝眺撰并書其字如鍾繇極可愛予携之
十餘年文思副使夏元昭借去遂託以墜
水今不知落何處此銘眺集中不載今錄
于此中樞誕聖膺曆受命於穆二祖天臨
海鏡顯允世宗温文著性三善有聲四國
无競嗣德方衰時唯介弟景祚云及多難
攸啓載驟軨獵高闢代邸庶辟欣欣威儀
濟濟亦旣負扆言觀帝則正位恭已臨朝
淵嘿虔思寳締負荷非克敬順天人高遜
明德西光已謝東龜又良龍纛夕儼葆挽
晨鏘風摇草色日照松光春秋非我晩夜
何長
棗與棘相類皆有刺棗獨生高而少横枝棘列
生痺而成林以此爲别其文皆從束音刺
木芒刺也束而相戴立生者棗也束而相
比横生者棘也不識二物者觀文可辨
金陵人胡恢博物強記善篆隷臧否人物坐法
失官十餘年潦倒貧困赴選集于京師是
時韓魏公當國恢獻小詩自逹其一聮曰
建業閞山千里遠長安風雪一家寒魏公
深憐之令篆太學石經因此得復官任華
州推官而卒
熙寧六年有司言日當蝕四月朔上爲徹膳
避正殿一夕微雨明日不見日蝕百官入
賀是日有皇子之慶蔡子正爲樞密副使
獻詩一首前四句曰昨夜薰風入舜韶
君王未御正衙朝陽輝巳得前星助隂沴
潜隨夜雨消其叙四月一日避殿皇子慶
誕雲隂不見日蝕四句盡之當時無能過
之者
歐陽文忠好推挽後學王向少時爲三班奉職
幹當滁州一鎮時文忠守滁州有書生爲
學子不行束脩自往詣之學子閉門不接
書生訟于向向判其牒曰禮聞來學不聞
往教先生旣巳自屈弟子寧不少高盍二
物以收威豈兩辭而造獄書生不直向判
