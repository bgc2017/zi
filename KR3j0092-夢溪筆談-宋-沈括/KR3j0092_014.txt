夢溪筆談卷第十四
沈括存中
藝文一
歐陽文忠常愛林逋詩草泥行郭索雲木叫鈎
輈之句文忠以謂語新而屬對親切鈎輈
鷓鴣聲也李群玉詩云方穿詰曲﨑嶇路
又聽鈎輈格磔聲郭索蟹行貌也楊雄太
玄曰蟹之郭索用心躁也
韓退之集中羅池神碑銘有春與猿吟兮秋與
鶴飛今驗石刻乃春與猿吟兮秋鶴與飛
古人多用此格如楚詞吉日兮辰良又蕙
肴蒸兮蘭籍奠桂酒兮椒漿蓋欲相錯成
文則語勢矯健耳杜子美詩紅稻啄餘鸚
鵡粒碧梧棲老鳳凰枝此亦語反而意全
韓退之雪詩舞鏡鸞窺沼行天馬度橋亦
效此體然稍牽強不若前人之語渾成也
退之城南聮句首句曰竹影金鎻碎所謂金鎻
碎者乃日光耳非竹影也若題中有日字
則曰竹影金鎻碎可也
唐人作冨貴詩多紀其奉養器服之盛乃貧眼
所驚耳如貫休冨貴曲云刻成筝柱鴈相
挨此下里鬻彈者皆有之何足道哉又韋
楚老蚊詩云十幅紅綃圍夜玉十幅紅綃
爲帳方不及四五尺不知如何伸脚此所
謂不曾近冨兒家
詩人以詩主人物故雖小詩莫不埏蹂極工而
後巳所謂旬鍜月鍊者信非虚言小說崔
護題城南詩其始曰去年今日此門中人
面桃花相映紅人面不知何處去桃花依
舊笑春風後以其意未全語未工改第三
句曰人面祗今何處在至今所傳此兩本
唯本事詩作祗今何處在唐人工詩大率
多如此雖有兩今字不恤也取語意爲主
耳後人以其有兩今字只多行前篇
書之闕誤有可見於他書者如詩天夭是㭬後
漢蔡邕傳作夭夭是加與速速方榖爲對
又彼岨矣岐有夷之行朱浮傳作彼岨者
岐有夷之行坊記君子之道譬則坊焉大
戴禮君子之道譬猶坊焉夬卦君子以施
禄及下居德則忌王輔嗣曰居德而明禁
乃以則字爲明字
音韻之學自沈約爲四聲及天竺梵學入中國
其術漸密觀古人諧聲有不可解者如玖
字有字多與李字協用慶字正字多與章
字平字協用如詩或群或友以燕天子彼
留之子貽我佩玖投我以木李報之以瓊
玖終三十里十千維耦自今而後歲其有
君子有榖貽孫子陟降左右令聞不已膳
夫左右无不能止魚麗于罶鰋鯉君子有
酒旨且有如此極多又如孝孫有慶萬壽
无疆黍稷稻梁農夫之慶唯其有章矣是
以有慶矣則篤其慶載錫之光我田旣臧
農夫之慶萬舞洋洋孝孫有慶易云西南
得朋乃與類行東北喪朋乃終有慶積善
之家必有餘慶積不善之家必有餘殃班
固東都賦彰皇德兮侔周成永延長兮膺
天慶如此亦多今廣韻中慶一音卿然如
詩之未見君子憂心怲怲旣見君子庶幾
有臧誰秉國成卒勞百姓我王不寧覆怨
其正亦是怲正與寧平恊用不止慶而已
恐别有理也
小律詩雖末技工之不造微不足以名家故唐
人皆盡一生之業爲之至於字字皆鍊得
之甚難但患觀者滅裂則不見其工故不
唯爲之難知音亦鮮設有苦心得之者未
必爲人所知若字字是皆无瑕可指語音
亦掞麗但細論无功景意縱全一讀便盡
更无可諷味此類最易爲人激賞乃詩之
折揚黃華也譬若三館楷書作字不可謂
不精不麗求其佳處到死無一筆此病最
難爲醫也
王聖美治字學演其義以爲右文古之字書皆
從左文凢字其類在左其義在右如木類
其左皆從木所謂右文者如戔小也水之
小者曰淺金之小者曰錢歹而小者曰殘
貝之小者曰賤如此之類皆以戔爲義也
王聖美爲縣令時尚未知名謁一逹官值其方
與客談孟子殊不顧聖美聖美竊哂其所
論久之忽顧聖美曰嘗讀孟子否聖美對
曰生平愛之但都不曉其義主人問不曉
何義聖美曰從頭不曉主人曰如何從頭
不曉試言之聖美曰孟子見梁惠王已
不曉此語逹官深訝之曰此有何奥義聖
美曰旣云孟子不見諸侯因何見梁惠王
其人愕然無對
楊大年因奏事論及比紅兒詩大年不能對甚
以爲恨遍訪比紅兒詩終不可得忽一日
見鬻故書者有一小編偶取視之乃比紅
兒詩也自此士大夫始多傳之予按摭言
比紅兒詩乃羅虬所爲凢百篇蓋當時但
傳其詩而不載名氏大年亦偶忘摭言所
載晩唐士人專以小詩著名而讀書滅裂
如白樂天題座隅詩云俱化爲餓殍作孚
字押韻杜牧杜秋娘詩云厭飫不能飴飴
乃餳耳若作飲食當音飲又陸龜蒙作藥
名詩云烏啄蠧根回乃是烏喙非烏啄也
又断續玉琴哀藥名止有續断無断續此
類極多如杜牧阿房宫賦誤用龍見而雩
事宇文時斛斯椿巳有此繆蓋牧未嘗讀
周隋書也
往歲士人多尚對偶爲文穆修張景軰始爲平
文當時謂之古文穆張嘗同造朝待旦于
東華門外方論文次適見有奔馬踐死一
犬二人各記其事以較工拙穆脩曰馬逸
有黃犬遇蹄而斃張景曰有犬死奔馬之
下時文體新變二人之語皆拙澁當時已
謂之工傳之至今
按史記年表周平王東遷二年魯惠公方即位
則春秋當始惠公而始隱故諸儒之論紛
然乃春秋開卷第一義也唯啖趙都不解
始隱之義學者常疑之唯於纂例隱公下
注八字云惠公二年平王東遷若爾則春
秋自合始隱更無可論此啖趙所以不論
也然與史記不同不知啖趙得於何書又
嘗見士人石端集一紀年書考論諸家年
統極爲詳密其叙平王東遷亦在惠公二
年予得之甚喜亟問石君云出一史傳中
遽檢未得終未見的據史記年表注東遷
在平王元年辛未歲本紀中都無說諸侯
世家言東遷却盡在庚午歲史記亦自差
謬莫知其所的
長安慈恩寺塔有唐人盧宗回一詩頗佳唐人
諸集中不載今記于此東來曉日上翔鸞
西轉蒼龍拂露盤渭水冷光摇藻井玉峯
晴色墮欄竿九重宫闕參差見百二山河
表裏觀暫輟去蓬悲不定一凭金界望長
安
古人詩有風定花猶落之句以謂無人能對王
荆公以對鳥鳴山更幽鳥鳴山更幽本宋
王籍詩元對蟬噪林逾靜鳥鳴山更幽上
下句只是一意風定花猶落鳥鳴山更幽
則上句乃静中有動下句動中有静荆公
始爲集句詩多者至百韻皆集合前人之
句語意對偶往往親切過於本詩後人稍
稍有俲而爲者
歐陽文忠嘗言曰觀人題壁而可知其文章
毗陵郡士人家有一女姓李氏方年十六歲頗
能詩甚有佳句吳人多得之有拾得破錢
詩云半輪殘月掩塵埃依稀猶有開元字
想得清光未破時買盡人間不平事又有
彈琴詩云昔年剛笑卓文君豈信絲桐解
誤身今日未彈心巳亂此心元自不由人
雖有情致乃非女子所宜
夢溪筆談卷第十四
