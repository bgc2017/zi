夢溪筆談卷第十七
沈括存中
書畫
蔵書畫者多取空名偶傳爲鍾王顧陸之筆見
者爭售此所謂耳鍳又有觀畫而以手模
之相傳以謂色不隱指者爲佳畫此又在
耳鍳之下謂之揣骨聽聲歐陽公嘗得一
古畫牡丹叢其下有一猫未知其精粗丞
相正粛吳公與歐公姻家一見曰此正午
牡丹也何以眀之其花披哆而色燥此日
中時花也猫眼黑睛如線此正午猫眼也
有帶露花則房歛而色澤猫眼早暮則睛
圓日漸中狹長正午則如一線耳此亦善
求古人筆意也
相國寺舊畫壁乃高益之筆有畫衆工奏樂一
堵最有意人多病擁琵琶者誤撥下絃衆
管皆發四字琵琶四字在上絃此撥乃掩
下絃誤也予以謂非誤也盖管以發指爲
聲琵琶以撥過爲聲此撥掩下絃則聲在
上絃也益之布置尚能如此其心匠可知
書畫之妙當以神會難可以形噐求也世之觀
畫者多能指摘其間形象位置彩色瑕疵
而已至於奥理冥造者罕見其人如彦遠
畫評言王維畫物多不問四時如畫花往
往以桃杏芙蓉蓮花同畫一景予家所蔵
摩詰畫袁安卧雪圖有雪中芭蕉此乃得
心應手意到便成故造理入神迥得天意
此難可與俗人論也謝赫云衛協之畫雖
不詼備形妙而有氣韻凌跨群雄矌代絶
筆又歐文忠盤車圖詩云古畫畫意不畫
形梅詩詠物無隱情忘形得意知者寡不
若見詩如見畫此眞爲識畫也
王仲至閱吾家畫最愛王維畫黃梅出山圖盖
其所圖黃梅曺溪二人氣韻神檢皆如其
爲人讀二人事跡還觀所畫可以想見其
人
國史譜言客有以按樂圖示王維維曰此霓裳
第三疊第一拍也客未然引工按曲乃信
此好竒者爲之凡畫奏樂止能畫一聲不
過金石管絃同用一字耳何曲無此聲豈
獨霓裳第三疊第一拍也或疑舞節及他
舉動拍法中别有竒聲可驗此亦不然霓
裳曲凡十三疊前六疊無拍至苐七疊方
謂之疊遍自此始有拍而舞作故白樂天
詩云中序擘騞初入拍中序即苐七疊也
第三疊安得有拍但言苐三疊苐一拍即
知其妄也或說嘗有人觀畫彈琴圖曰此
彈廣陵散也此或可信廣陵散中有數聲
他曲皆無如撥儷聲之類是也
畫牛虎皆畫毛惟馬不畫予嘗以問畫工工言
馬毛細不可畫予難之曰鼠毛更細何故
却畫工不能對大凡畫馬其大不過尺此
乃以大爲小所以毛細而不可畫鼠乃如
其大自當畫毛然牛虎亦是以大爲小理
亦不應見毛但牛虎深毛馬淺毛理須有
别故名軰爲小牛小虎雖畫毛但略拂拭
而已若務詳密飜成冗長約略拂拭自有
神觀迥然生動難可與俗人論也若畫馬
如牛虎之大者理當畫毛盖見小馬無毛
遂亦不法此庸人&KR0670;跡非可與論理也又
李成畫山上亭館及樓塔之類皆仰畫飛
簷其說以謂自下望上如人平地望塔&KR0585;
間見其榱桷此論非也大都山水之法盖
以大觀小如人觀假山耳若同真山之法
以下望上只合見一重山豈可重重悉見
兼不應見其谿谷間事又如屋舍亦不應
見其中庭及後巷中事若人在東立則山
西便合是遠境人在西立則山東却合是
遠境似此如何成畫李君盖不知以大觀
小之法其間折高折遠自有妙理豈在掀
屋角也
畫工畫佛身光有匾圓如扇者身側則光亦側
此大謬也渠但見雕木佛耳不知此光常
圓也又有畫行佛光尾向後謂之順風光
此亦謬也佛光乃定果之光雖劫風不可
動豈常風能摇哉
古文己字從一從亡此乃通貫天地人與王字
義同中則爲王或左或右則爲己僧肇曰
會萬物爲一己者其惟聖人乎子曰下學
而上逹人不能至扵此皆自成之也得己
之全者如此
度支員外郎宋迪工畫尤善爲平遠山水其得
意者有平沙鴈落遠浦帆歸山市晴嵐江
天暮雪洞庭秋月瀟湘夜雨煙寺晩鐘漁
村落照謂之八景好事者多傳之往歲小
窰村陳用之善畫迪見其畫山水謂用之
曰汝畫信工但少天趣用之深伏其言曰
常患其不及古人者正在扵此迪曰此不
難耳汝先當求一敗墻張絹素訖倚之敗
墻之上朝夕觀之觀之既久隔素見敗墻
之上高平曲折皆成山水之象心存目想
高者爲山下者爲水坎者為谷缺者爲澗
顯者爲近晦者爲遠神領意造恍然見其
有人禽草木飛動往来之象了然在目則
随意命筆默以神會自然境皆天就不類
人爲是謂活筆用之自此畫格進
古文自變隷其法巳錯亂後轉爲楷字愈益訛
舛殆不可考如言有口爲吳無口爲天按
字書吳字夲從口從矢(音挨)非天字也此固
近世謬從楷法言之至如两漢篆文尚未
廢亦有可疑者如漢武帝以隱語召東方
朔云先生來來觧云来来棗也按棗定從
束(音刺)不從來此或是後人所傳非當時語
如卯金刀爲劉貨泉爲泉真人此則出於
緯書乃漢人之語按字從丣(音酉)從金如
桺駵畱從丣非卯字也貨從具真乃從真
亦非一法不知緣如此字書與今史所記
必有一誤也
唐韓偓爲詩極清麗有手寫詩百餘篇在其四
世孫奕處偓天復中避地泉州之南安縣
子孫遂家焉慶曆中予過南安見奕出其
手集字極淳勁可愛後數年奕詣獻之而
以忠臣之後得司士參軍終于殿中丞又
予在京師見偓送𧦬光上人詩亦墨跡也
與此無異
江南徐鉉善小篆映日視之畫之中心有一縷
濃墨正當其中至于屈折處亦當中無有
徧側處乃筆鋒直下不倒側故鋒常在畫
中此用筆之法也鉉嘗自謂吾晚年始得
竵匾之法凡小篆喜瘦而長竵匾之法非
老筆不能也
名畫錄吳道子嘗畫佛留其圓光當大會中對
萬衆舉手一揮圓中運規觀者莫不驚呼
畫家爲之自有法但以肩倚壁盡臂揮之
自然中規其筆畫之麄細則以一指拒壁
以爲准自然均勻此(無)足竒道子妙處不
在於此徒驚俗眼耳
晉宋人墨迹多是弔喪問疾書簡唐正觀中購
求前世墨迹甚嚴非弔喪問疾書迹皆入
内府士大夫家所存皆當日朝廷所不取
者所以流傳至今
鯉魚當脇一行三十六鱗鱗有黑文如十字故
謂之鯉文從魚里者三百六十也然井田
法卽以三百步爲一里恐四代之法容有
不相襲者
國初江南布衣徐熙僞蜀翰林待詔黃筌皆以
善畫著名尤長於畫花竹蜀平黃筌并
居寳弟惟亮皆隷翰林圖畫院
擅名一時其後江南平徐熙至京師送圖
畫院品其畫格諸黃畫花妙在賦色用筆
極新細殆不見墨迹但以輕色染成謂之
寫生徐熙以墨筆畫之殊草草略施丹粉
而巳神氣迥出别有生動之意筌惡其軋
己有其麄惡不入格罷之熙之子乃效諸
黃之格更不用墨筆直以彩色圖之謂之
沒骨圖工與諸黃不相下筌等不復能瑕
疵遂得齒院品其氣韻皆不及熙遠甚
予從子遼喜學書嘗論曰書之神韻雖得之扵
心然法度必資講學常患世之作字分制
無法凡字有兩字三四字合爲一字者須
字字可拆若筆畫多寡相近者須令大小
均停所謂筆畫相近如殺字乃四字合爲
一當使乂木几又四者小大皆均如尗字
乃二字合當使上與小二者大小長短皆
均若筆畫多寡相遠即不可強牽使停寡
在左則取上齊寡在右則取下齊如從口
從金唫即取上齊釦則取下齊如從尗從
又及從口從胃三字合者多寡不同則叔
當取下齊喟當取上齊如此之類不可不
知又曰運筆之時常使意在筆前此古人
之良法也
王羲之書舊傳惟樂毅論乃羲之親書于石其
他皆紙素所傳唐太宗裒聚二王墨跡惟
樂毅論石本其後随太宗入昭陵朱梁時
耀州節度使溫韜發昭陵得之復傳人間
或曰公主以僞本易之元不曾入壙
本朝入高紳學士家皇佑中紳之子高安
世爲錢塘主薄樂毅論在其家予嘗見之
時石已破缺末後獨有一海字者是也其
家後十餘年安世在蘇州石已破爲數片
以鐡束之後安世死石不知所在或云蘇
州一冨家得之亦不復見今傳樂毅論皆
摹本也筆畫無復昔之清勁羲之小楷字
扵此殆絶遺教經之類皆非其比也
王鉷據陜州集天下良工畫聖夀寺壁爲一時
妙絶畫工凡十八人皆殺之同爲一坎葬
于寺西廂使天下不復有此筆其不道如
此至今尚有十堵餘其間西廊迎佛舍利
東院佛母壁最竒妙神彩皆欲飛動又有
鬼母瘦佛二壁差次其餘亦不甚過人
江南中主時有北苑使董源善畫尤工秋嵐遠
景多寫江南眞山不爲竒峭之筆其後建
業僧巨然祖述源法皆臻妙理大體源及
巨然畫筆皆宜遠觀其用筆甚草草近視
之幾不類物象遠觀則景物粲然幽情遠
思如覩異境如源畫落照圖近視無功遠
觀村落杳然深遠悉是晚景遠峯之頂宛
有反照之色此妙處也
夢溪筆談卷第十七
