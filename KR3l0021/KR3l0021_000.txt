鑑戒錄小說家𩔖一(雜事之屬)
提要
(臣)等謹案鑑戒錄十卷蜀何光遠撰光遠字
輝夫東海人孟昶廣政初官普川軍事判官
其書多記唐及五代間事而蜀事為多皆近
俳諧之言各以三字標題凡六十六則趙希
弁讀書後志以為輯唐以來君臣事迹可為
世鑑者似未覩其書因其名而臆說也舊本
前有劉曦度序亦見希弁志宋史藝文志遂
以劉曦度鑑戒錄三卷何光遠鑑戒錄三卷
分為二書益舛誤矣書中間有夾注如判木
夾一條云此答本夾書元是胡曾與路巖相
公鎮蜀日修之非為高駢相公也何光遠悞
述危亂黜一條云據禪月詩集中此詩自哭
涪州張侍郎非張拾遺何光遠錯舉證也四
公會一條云此篇元在本事詩中叙說甚詳
何光遠重取論說又加改易非也皆駁正光
遠之說不知出自何人此本析為十卷有朱
彛尊䟦稱從項于汴家宋本影寫則猶宋人
所分也今觀所記如徐后事一條所載王承
旨詩後山詩話以為花蕊夫人作蜀門諷一
條所載向瓉嘲蔣鍊師詩南唐近事以為廬
山道士其語大同小異猶可曰𫝊聞異詞鑑
冤辱一條全剽襲殷芸小說東方朔辨怪哉
蟲事(案小說已佚此條見太平廣記四百七十三)已為附會鬼傳
書一條不知水經注有梁孝直事更屬粗疏
至逸士諫一條稱昭宗何后荒于從禽考新
唐書后妃列𫝊昭宗奔播岐梁后侍膳服無
須臾去舊唐書亦云后於蒙塵薄狩之中嘗
膳禦侮不離左右安得有畋遊之事且昭宗
寄命強藩不能自保又安能縱后畋遊恒至
六十里外殊為誣誕灌鐵汁一條稱秦宗權
本不欲叛乃太山神追其魂以酷刑逼之倡
亂是為盜賊藉口尤不可以訓特以其為五
代舊書所載軼事遺文往往可資采掇故仍
錄之小說家焉乾隆四十六年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
