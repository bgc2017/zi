管城碩記卷十四翰林院檢討徐文靖撰
楚辭集注一
離騷曰字余曰靈均朱子集注曰靈神也均調也
按尚書盤庚曰弔由靈孔安國傳曰弔至靈善也孔
穎逹疏曰弔至靈善皆釋詁文伯庸字其子靈當訓
善不當以神靈稱之
扈江離與辟芷集注曰扈被也離香草生於江中故曰
江離說文曰&KR1048;蕪也郭璞曰似水薺辟幽也芷亦香草
生於幽辟之處
按史記相如遊獵賦曰江離&KR1048;蕪索隐曰吳錄曰臨
海縣海中生江離正青似亂髮即離騷所云者是也
廣志云赤葉紅花則與張勃所說又别案今芎藭苗
曰江離綠葉白華又不同据山海經曰洞庭之山其
草多&KR1048;蕪芎藭淮南汜論曰夫亂人者若芎藭之與
藁本蛇床之與&KR1048;蕪上林賦被以江離揉以&KR1048;蕪以
數說證之則江離與&KR1048;蕪似非一物也本草李時珍
曰大葉似芹者為江離細葉似蛇床者為&KR1048;蕪緫為
芎藭苗也斯言得之矣辟芷辟即薜爾雅薜山蘄說
文蘄草也生山中者一名薜辟芷猶言蘄&KR0581;也爾雅
蘄&KR0581;&KR1048;蕪說文晉謂之䖀齊謂之&KR0581;楚謂之蘺又謂
之葯廣雅白芷葉謂之葯是也揚雄反騷卷薜芷與
若惠兮即辟芷也非以芷生於幽僻為辟芷也
朝搴阰之木蘭兮集注曰木蘭木名本草云皮似桂而
香状如楠樹高數仞去皮不死
按神農本草立春之日木蘭先生别錄曰杜蘭本經
曰林蘭綱目曰木蓮曰黃心白樂天集木蓮生巴峽
山谷間民呼為黃心樹身如青楊有白紋葉如桂而
厚大無脊花如蓮花四月初始開二十日即謝不結
實廣雅木蘭似桂皮辛可食菓冬夏常似其實如小
甘酸美則木蓮木蘭不得為一種明矣
夕㩜洲之宿莾集注曰草冬生不死者楚人名曰宿莾
按方言曰蘇草莾草也江淮南楚之間曰蘇自關而
西曰草或曰莾南楚江湘之間謂之莾是楚人凡草
皆謂之莾草未有冬生而不死者爾雅卷旆草拔心
不死郭注宿莾也則宿莾蓋專指卷旆而言耳卷旆
或亦為卷施南越志卷施江淮間謂之宿莾晉庾闡
賦草則蘩露菤葹梁王僧儒贈顧倉曹詩譬如菤施
草心謝葉空存是也木蘭去皮不死宿莾拔心不死
故原並取之李安溪曰木蘭去皮不死則德行之彌
貞宿莾經冬不枯則才能之彌茂
雜申椒與菌桂集注曰菌渠隕反或从竹椒木實之香
者申或地名或其美名耳桂木名本草云花白葉黃正
圓如竹
按嵇含草木状曰桂出合浦冬夏常青交阯置園有
三種葉如栢皮赤者為丹桂似柿葉者為菌桂葉似
枇杷者為牡桂則菌桂乃桂之一種耳張氏文選纂
注曰菌薰也即零陵香也謬甚
荃不揆余之中情兮集注曰荃與蓀同隐居云冬間溪
側有名溪蓀者極似石上菖蒲而葉無脊
按漢江都王建傳繇王閩侯遺建荃葛珠璣服虔曰
荃音蓀謂荃與蓀同則非說文荃芥脆蓀香草是荃
與蓀别也
薋菉葹以盈室兮集注曰薋蒺藜也菉王芻也葹枲耳
也三物皆惡草以比讒佞
按爾雅茨蒺藜郭注布地蔓生子有三角刺人茨即
薋蓋惡草也爾雅箓王芻注曰菉蓐也小雅終朝采
綠注曰綠王芻也序以為婦人思其君子豈得以惡
草加之爾雅又有竹篇蓄注曰似小藜好生道傍孫
炎及某氏以此為菉竹思美人篇曰觧萹薄與雜菜
注亦曰萹蓄雜菜皆非芳草此與薋相似同為惡草
者也至若葹枲耳葹當是蓩之譌許氏說文蓩卷耳
也後漢書劉聖公傳遣李松會朱鮪與赤眉戰於蓩
鄉字林曰蓩毒草因以為名郡國志弘農有蓩鄉蓋
即此也王逸本誤蓩為葹而因以葹為惡草謬矣葹
即宿莾也思美人篇曰嘉長州之宿莾吾誰與玩此
芳草又山海經圖贊曰菤葹之草拔心不死屈平嘉
之諷詠以比其不為惡草明矣
五子用失乎家衖集注曰五子太康兄弟五人也太康
盤遊無度五子用此亦失其家衖事見大禹謨
按周書嘗麥觧曰其在啓之五子忘伯禹之命假國
無正用胥興作亂遂亡厥國竹書夏啓十一年放王
季子武觀于西河十五年武觀以西河叛注曰武觀
即五觀蓋此五子者謂啓第五子也非謂書五子之
歌能述大禹之戒者
攬茹蕙以掩涕兮霑余襟之浪浪集注曰茹柔耎也言
心悲泣下而猶引取柔耎香草以自掩飾不以悲故失
仁義之則也
按易泰初云拔茅連茹王弼曰茹相牽引貎程傳曰
茹根之相連者茹蕙謂以連根之蕙而拭涕連根則
蕙多乃以之拭涕而涕尤多故復霑衣襟而浪浪也
山海經浮山有草麻葉而方莖赤華而黑實氣如&KR1048;
蕪名曰薰草張揖廣雅曰鹵薰也其葉謂之蕙陳藏
器曰薰草即是零陵香薰乃蕙草根也然則蕙之有
根者即所謂茹蕙也詩大雅柔則茹之陸氏釋文曰
茹音汝爾雅叕茹也茹無柔耎之訓
飲余馬於咸池兮緫余轡乎扶桑集注曰咸池日浴處
也緫結也扶桑木名日出其下也
按石氏星經曰咸池三星在天潢西北天官書曰西
宫咸池曰天五潢淮南子曰咸池者水魚之囿也郗
萌曰咸池者天子名池也飲馬咸池者謂此以咸池
為日浴處淮南之妄也山海經曰暘谷有扶桑十日
所浴蓋以日所行東出𤾉谷西經咸池有似於浴耳
以為日所浴處則妄矣又扶桑木名日出其下周髀
經曰日徑一千二百里石氏曰日暉徑千里周三千
里日如此之大豈有出於一木之下者南史扶桑國
傳曰齊永元元年其國有沙門慧深來至荆州說云
扶桑在大漢國東二萬餘里土多扶桑木故以為名
扶桑葉似桐初生如筍國人食之實如梨而赤績其
皮為布亦以為錦有文字以扶桑皮為紙其國人名
國王為乙祁据此則扶桑自是一國日出扶桑不得
專指一木也戴埴鼠璞曰或謂日出扶桑以日自東
方出耳猶倭自謂日出處天子是也大荒東經曰東
海之外大荒之中有山名曰大言日月所出有山名
曰合虛日月所出有山名曰明星日月所出有山名
曰鞠陵于天東極離瞀日月所出蓋日月之徑千里
冬南夏北不常厥處故所出之處不得以一地名之
而况於扶桑之一木乎
哀高丘之無女集注曰女神女蓋以比賢君也於此又
無所遇故下欲遊春宫求虙妃見佚女留二姚皆求賢
君之意也
按哀高丘之無女哀所遭之寡偶也即孟子願為有
室願為有家之意求虙妃則令蹇脩以為理紛緫緫
其離合也見有娀則吾令鴆以為媒鴆告余以不好
也留二姚則理弱而媒拙恐導言之不固也苟既無
媒妁之言是以所如不合也不得已而命靈氛為余
占之言雖兩美其必合孰信脩而慕之也若以求虙
妃佚女二姚皆求賢君之意夫不求宓犧而求其女
不求高辛而求其妃不求少康而求其二姚可謂求
賢君乎哉
吾令豐隆乘雲兮集注曰豐隆雷師
按穆天子傳天子升于昆侖之丘以觀黃帝之宫而
會豐隆之葬郭璞曰豐隆筮御雲得大壮遂為雷師
然則世所稱豐隆為雷師者亦猶莊子所云傅說乘
東維騎箕尾而比于列星者乎
夕歸次於窮石兮朝濯髮於洧盤集注曰窮石山名在
張掖即后羿之國也洧盤水名
按淮南子曰弱水源出窮石山括地志曰蘭門山一
名合黎山一名窮石山史記正義曰合黎山在張掖
縣西北二百里未有以是為有窮國者据竹書太康
元年癸未帝即位居斟鄩畋于洛表羿入居斟鄩京
相璠曰今鞏洛渡北有尋谷水東入洛則羿之所居
在河南而近洛也襄四年左傳后羿自鉏遷于窮石
家衆殺而烹之以食其子其子不忍食死于窮門是
羿雖據有夏都而始終未嘗離窮國也又哀二十六
年傳衛出公自城鉏使以弓問子贛括地志故鉏城
在滑州衛城縣東十里羿自鉏遷窮地應相近何由
遠引張掖之窮石以為即羿國乎水經注窮水出六
安國安豐縣窮谷春秋吳救灊沈尹戍與吳師遇于
窮是也吳氏以為即有窮國也又按定七年左傳敗
尹氏于窮谷晉地道記曰河南有窮谷蓋本有窮氏
所遷也或此為得其實矣又洧盤水名山海經崦嵫
之山苕水出焉郭注曰禹大傳曰洧盤之水出崦嵫
山十道志昧谷在秦州西南亦謂之兑山亦曰崦嵫
見有娀之佚女集注曰有娀國名佚美也謂帝嚳之妃
契母簡狄也事見商頌
按楚辭辯證曰舊說有娀國在不周之北恐其不應
絶遠如此今案殷本紀曰桀敗于有娀之虛桀奔于
鳴條夏師敗績括地志曰高涯原在蒲州安邑縣北
三十里南坂口即古鳴條陌也正義曰有娀當在蒲
州謂此也張掖記曰黑水出縣界雞山有娀氏女簡
狄浴于玄丘之水即黑水也亦非
巫咸將夕降兮懷椒糈而要之集注曰巫咸古神巫當
殷中宗之世
按世本巫咸作筮歸藏曰昔黃帝將戰筮于巫咸周
禮簭人一巫更二巫咸注曰巫當讀為筮者也南華
逸篇曰黃帝立巫咸以通九竅郭氏巫咸山賦序巫
咸以鴻術為帝堯醫師此巫咸主醫者也山海經大
荒之中有靈山巫咸巫即巫朌十巫從此升降此則
古所謂神巫者也史記封禪書曰太戊有桑穀生于
廷一暮大拱懼伊陟贊巫咸巫咸之興自此始索隐
曰尚書孔傳云巫咸臣名今云巫咸之同自此始則
以巫咸為巫覡然楚詞亦以巫咸主神蓋史遷以巫
咸是殷臣以巫接神事太戊使禳桑榖之災故云又
竹書紀年太戊十一年命巫咸禱于山川鄭康成亦
曰巫咸謂之巫官以此證之集注以巫咸為古神巫
當殷中宗之世蓋有所本也
曰勉升降以上下集注曰記巫咸語也恐鵜鴂之先鳴
百草為之不芳集注曰巫咸之言止此
按其上曰欲從靈氛之吉占又曰告余以吉故又曰
靈氛既告余以吉占兮歴吉日乎吾將行則是曰勉
升降以上下蓋靈氛語也升降即山海經十巫從此
升降也洪慶善補注以為原語朱子辯證斷以為巫
咸語夫既為殷之巫咸豈應稱引吕望之鼓刀寗戚
之飯牛
椒專佞以謾慆兮榝又欲充夫佩幃集注曰榝茱萸也
幃盛香之囊也椒芳烈之物而今亦變為邪佞茱萸固
為臭物而今又欲滿於香囊
按爾雅曰檓大椒李廵注曰檓茱萸也爾雅又曰椒
榝醜郭璞曰榝似茱萸而小赤色禮記内則曰三牲
用藙鄭康成曰藙煎茱萸也漢律會稽獻焉爾雅謂
之榝范至能成都古今記曰艾子茱萸類也實正綠
味辛蜀人每進酒以一粒投之少頃香滿盂盞艾即
藙藙榝今川椒檓今秦椒也三牲所用漢律所獻以
榝為香物故也集注乃以為臭物晉孫楚賦有茱萸
之嘉木茱萸豈臭物乎椒既謾慆榝欲充幃緫以况
羣小競進之意非在香臭之分也
覽椒蘭其若兹兮又况揭車與江離集注曰揭車江離
雖亦香草然不若椒蘭之盛今椒蘭既如此則二者從
可知矣
按楚辭辯證云屈子於蘭芷不芳之後更嘆其化為
惡物而揭車江離亦以次而書罪焉蓋其所感益以
深矣初非以為實有是人而以椒蘭為名字者也而
史遷作屈原傳乃有令尹子蘭之說班氏古今人表
又有令尹子椒之名使此文首尾横斷意思不活王
逸因之又譌以為司馬子蘭大夫子椒而不復記其
香草臭物之論流誤千載遂無一人覺其非者甚可
嘆也据此則史公之屈原傳懷王稚子子蘭勸王行
未必實有其事而鄭袖靳尚上官大夫皆可疑矣又
班氏古今人表屈原上中陳軫占尹中上令尹子椒
子蘭中下懷王靳尚下上雖取舍無可取正而要其
人則實也乃謂非實有是人而以椒蘭為名字過矣
後漢孔融曰屈平悼楚受譖於椒蘭豈亦妄為是言
哉雖離騷以香草喻君子雜卉喻小人非必定為椒
蘭而發而騷之言蘭者十言椒者六如所云幽蘭不
可佩謂申椒其不芳余以蘭為可恃羌無實而容長
椒專佞以謾慆榝又欲充夫佩幃而欲使言者無罪
聞者足戒不綦難哉此令尹子蘭聞之大怒卒使上
官大夫短屈原於頃襄王頃襄王怒而遷之者也揭
車凡兩見前言畦留夷與揭車者是也爾雅藒車芞
輿注云藒車香草見離騷据本草拾遺有揭車香陳
藏器曰藒車香生徐州高數尺黃葉白花齊民要術
曰凡諸樹蟲蠧者煎此香令淋之即辟也
邅吾道夫崑崙兮路脩遠以周流集注曰邅轉也後漢
書注云崑崙在肅州酒泉縣西南地之中也
按易屯二曰屯如邅如王弼曰正道未行困於侵害
故屯邅也此所云邅吾道者蓋亦屯邅之意也水經
曰崑崙墟在西北去嵩高五萬里地之中也河水出
其東北陬酈道元注曰禹本紀與此同按穆天子傳
天子自崑崙山入于宗周乃里西土之數自宗周瀍
水以西北至于河宗之邦陽紆之山三千有四百里
自陽紆西至河首四千里合七千四百里則云五萬
里者蓋妄也但此河水所出之崑崙世以為地之中
非肅州之崑崙也禹貢崑崙析支渠搜前漢地理志
金城臨羌縣有崑崙山祠燉煌廣至縣治崑崙障後
漢書竇固出燉煌擊崑崙塞注曰崑崙山名因以為
塞在今肅州酒泉縣西南蓋河源崑崙為大崑崙是
為地中此為小崑崙不得為地中也十六國春秋後
魏昭成帝建國十年凉張駿酒泉太守馬岌上言酒
泉南山即崑崙之體周穆王見西王母樂而忘歸即
謂此山
九歌東皇太一集注曰太一神名天之尊神祠在楚東
以配東帝故曰東皇
按春秋元命包曰中宫天極星星下一明者太一常
居文耀鉤曰中宫大帝其北極星下一明者為太一
之光含元氣以斗布當是天皇大帝之號也是時楚
僭稱王因僭祀昊天上帝故有皇太一之祠祠在楚
東故於皇太一之上加一東字非以配東帝為東皇
也漢郊祀志曰天神貴者太一太一佐曰五帝徐堅
曰昊天上帝一曰天皇大帝一曰太一其佐曰五帝
則東皇乃太一之佐耳豈太一反配之乎其辭曰穆
將愉兮上皇上皇即太一是也朱子謂楚俗信鬼而
好祀必使巫覡作樂歌舞以娛神原既放逐故頗為
更定其詞据甄烈湘中記曰屈潭之左玉笥山屈平
之放棲于此山而作九歌焉隋地理志曰大抵荆州
率敬鬼尤重祠祀昔屈原為制九歌蓋由此也則九
歌乃原所自作也集注謂因彼事神之心以寄忠君
愛國眷戀不忘之意則得之矣
雲中君集注曰謂雲神也亦見漢書郊祀志
按左傳定四年楚子涉雎濟江入于雲中杜注入雲
夢澤中是雲中一楚之巨藪也雲中君猶湘君耳尚
書雲土夢作乂爾雅楚有雲夢相如子虛賦雲夢者
方九百里湘君有祠巨藪如雲中可無祠乎靈皇皇兮
既降焱遠舉兮雲中亦猶湘君云横大江兮揚靈耳
豈必謂雲際乎封禪書晉巫祠東君雲中索隐曰王
逸注楚辭雲中君雲也則以雲中為雲神自逸始矣
湘君湘夫人君不行兮夷猶帝子降兮北渚集注曰君
謂湘君堯之長女娥皇為舜正妃者也帝子謂湘夫人
堯之次女女英舜次妃也
按禮檀弓曰舜葬於蒼梧之野蓋三妃未之從也鄭
康成曰三夫人離騷所歌湘夫人舜妃也韓昌黎黃
陵廟碑曰離騷九歌既有湘君又有湘夫人王逸注
以湘君為正妃之稱則次妃自宜降曰夫人也故九
歌謂娥皇為君女英為帝子朱子集注本此然案山
海經洞庭之山帝之二女居之郭璞曰天帝之二女
而處江為神即列仙傳江妃離騷九歌所謂湘夫人
稱帝子者是也九歌之有湘君湘夫人是二神江湘
之有夫人猶河洛間之有虙妃也此之為神與天地
並矣安得謂之堯女禮記曰舜葬蒼梧二妃不從明
二妃生不從征死不從葬義可知矣即令從之二妃
靈逹豈當不能自免於風波而有雙淪之患假復如
此禮嶽視三公瀆視諸侯今湘川不及四瀆無秩於
命祀而二女帝者之后配靈神祈無緣當復下降小
水而稱夫人也帝王世紀曰女英墓在商州蓋舜崩
之後女英隨子均徙于封所故卒葬在焉竹書紀年
曰帝舜三十年葬后育于渭沈約注曰后育娥皇也
帝舜五十年陟方乃死后已死二十年矣何從與女
英溺于湘江而改稱為湘君耶逸注以娥皇女英堕
湘水溺焉妄矣
大司命少司命集注曰周禮大宗伯以槱燎祀司中司
命疏引星傳云三台上台曰司命又文昌宫第四亦曰
司命故有兩司命也
按祭法王為羣姓立七祀曰司命中霤國門國行泰
厲戶竈王自為立七祀諸侯為國立五祀五祀無司
命泰厲則是天子之泰厲稱泰其司命亦應稱泰諸
侯五祀有公厲不得稱泰則司命亦不得稱泰可知
矣元命包曰三能西近文昌二星曰上台司命主壽
次二星曰中台司中主宗室東二星曰下台司禄主
兵又論語䜟曰上台上星主兖豫下星主荆揚中台
上星主梁雍下星主冀州下台上星主青州下星主
徐州又祭法鄭氏注曰司命主督察三命故九歌太
司命曰紛總總兮九州何壽夭兮在予謂此也此惟
天子得祀之楚祀大司命僭也少司命者甘氏曰司
命二星在虛北又曰司命繼嗣移正朔故九歌少司
命曰夫人自有兮美子叉曰聳長劍兮擁幼艾謂此
也此則楚所舊祀者先代之制不得而棄之故雖僭
祀太司命又兼祀少司命也周禮肆師曰立大祀用
玉帛牲牷立小祀用牲鄭司農曰小祀司命以下則
從司命以上者得用玉帛牲牷其為大祀稱太可知
矣若文昌四星亦為司命黃帝占曰主賞功進賢則
此乃主司王命非主壽命者也
東君集注曰此日神也禮曰天子朝日於東門之外又
曰王宫祭日也漢志亦有東君
按覲禮曰天子乘龍載大旂拜日於東門之外反祀
方明鄭注引朝事儀曰天子冕而執鎮圭帥諸侯而
朝日于東郊所以教尊尊也漢郊祀志曰天子始郊
拜泰一朝朝日夕夕月則揖而見泰一楚既祠皇泰
一而又祠東君是皆僭禮之大者原因其祠而作歌
蓋承習相沿而不覺耳
舉長矢兮射天狼操余&KR0707;兮反淪降集注曰晉志云狼
一星在東井南為野將主侵掠&KR0707;九星在狼東南天弓
也主備盗賊
按前漢天文志曰秦之彊候太白占狼星張衡大象
賦&KR0707;屬矢而承天韓公賓注曰&KR0707;矢九星常屬矢而
向狼原蓋以天狼喻秦己欲操&KR0707;以射之而孰意其
矢反激而淪降也史記曰時秦昭王與楚婚欲與懷
王會懷王欲行屈平曰秦虎狼之國不可信不如無
行則此以東君喻君以天狼喻秦從可知矣
河伯集注曰舊說以為馮夷其言荒誕不可稽考今闕
之大率謂黃河之神耳
按胡應麟筆叢曰竹書紀年帝芬十六年洛伯用與
河伯馮夷鬭洛伯河伯皆國名也用與馮夷諸侯名
也世率以馮夷為水神頼此折之
登崑崙兮四望心飛揚兮浩蕩集注曰崑崙山名河出
崑崙虚色白所渠并千七百一川色黃百里一小曲千
里一曲一直
按河圖曰風后對黃帝曰河凡有五皆始開於崑崙
之墟爾雅曰河出崑崙虛色白山海經曰河出崑崙
西北隅史記大宛列傳曰天子案古圖書名河所出
曰崑崙云唐書吐谷渾傳曰積石道總管侯君集任
城王道宗追吐谷渾王伏允登漢哭山戰烏海行空
荒二千里閱月次星宿川上望積石河源又吐蕃傳
曰會盟使劉元鼎逾湟水至龍泉谷西北湟水出蒙
谷抵龍泉與河合河之上流由洪濟梁西南行二千
里水益狹春可涉秋夏乃勝舟其南三百里三山中
高而四下曰紫山直大羊同國古所謂崑崙者也虜
曰悶摩黎括地志曰阿耨逹山亦曰建末逹山亦名
崑崙山水出一名拔扈利水一名恒伽河即經稱河
者也明一統志曰崑崙山在西蕃朵甘衛西北番名
一耳麻不莫刺山極高峻雪至夏不消綿亘五百餘
里黃河源在衛西鄙直馬湖蠻部正西三千餘里去
雲南䴡江府西北一千五百里水從地湧出百餘泓
方七八十里履高瞰之燦若星列番名火敦腦兒東
北流百餘里滙為大澤又東流為赤賓河又合忽蘭
等河始名黃河又東北至陜西蘭縣始入中國又東
北經沙漠地折而南流入山西境凡九千餘里此黃
河九曲千里一曲一直之大較也至黃河隨地異名
後魏書龜兹國傳龜兹東有輪臺其南三百里有大
河東流號計式水即黃河也又于闐國傳城東二十
里有大水北流號樹枝水即黃河也宋契丹志其地
有裊羅箇沒卑水源出饒州西南平地松林直東流
華言黃河也元史河源志騰乞里塔即崑崙也崑崙
以東有水西南來名納隣哈剌譯言細黃河也其他
蓋不勝記云
管城碩記卷十四
