管城碩記卷七翰林院檢討徐文靖撰
詩二
車鄰序云美秦仲也秦仲始大有車馬禮樂侍御之好
焉集傳曰君子指秦君寺人内小臣也
按安城劉氏曰秦仲但為宣王大夫未必得備寺人
之官蓋以朱子謂君子為秦君不言仲疑此詩為作
於襄公之後也据鄭語桓公問於史伯曰姜嬴其孰
興對曰國大而有德者近興秦仲齊侯姜嬴之雋也
且大其將興乎詩序秦仲始大之說蓋與此同也竹
書宣王三年王命大夫仲伐西戎仲既為大夫則受
地視伯得備寺人之官也宜矣何必疑此為作於襄
公之後
蒹葭序云刺襄公不能用周禮也集傳曰不知其何所
指
按僖二十五年傳晉侯次于陽樊晉語倉葛曰陽人
有樊仲之官守夫周以陽樊賜晉而人不服則以&KR1122;
周賜秦而人豈能遽服乎時襄公新得周地周禮具
在而襄不能用周之遺士素秉周禮者褰裳去之托
居水涯西周之民不復見周官威儀於是有伊人宛
在之思正與山有榛隰有苓云誰之思西方美人彼
美人兮西方之人兮同一感嘆耳觀陽人不忍去周
則&KR1122;人不忍忘周可知
晨風序云刺康公忘穆公之業始棄其賢臣集傳曰婦
人以夫不在而言與扊扅之歌同意
按韓詩外傳魏文侯封太子擊於中山三年使不往
來擊乃遣倉唐緤北犬奉晨鳬獻於文侯文侯曰子
之君何業對曰業詩文侯曰於詩何好曰好晨風文
侯自讀晨風曰鴆彼晨風欝彼北林未見君子憂心
欽欽如何如何忘我實多文侯曰子之君以我忘之
乎倉唐曰不敢時思耳乃封中山而復太子擊觀此
則晨風蓋父子之詩而非夫婦之吟也安必以忘我
二字與扊扅之歌同意遂改為婦人以夫不在而言
無衣序云刺用兵也箋云此責康公之言也朱子言序
意與詩情不協
按秦康公之元年春秋魯文公之七年也文七年晉
敗秦師于令狐至于刳首八年秦人伐晉取武城十
年秦伐晉取北徵十二年晉人秦人戰于河曲十六
年楚人秦人滅庸此無衣所以刺用兵也王于興師
者王肅曰疾其好攻戰不由王命故思王興師是也
安在與詩意不協
宛丘序云刺幽公也集傳曰國人見此人常遊於宛丘
之上故叙其事以刺之
按詩子之湯兮毛傳曰子大夫也鄭箋曰子者斥幽
公也二說不同故朱子集傳但云此人之遊蕩不言
所指然既曰坎其擊鼔又曰值其鷺羽恐非君未有
是樂故小序以為刺幽陳世家幽公十二年厲王奔
彘凡在位二十三年公卒据竹書紀年幽公二十二
年卒是史誤也
衡門序云誘僖公也集傳曰此隱居自樂而無求者之
辭
按序以為誘僖公朱子謂其因謚而配以此詩据陳
世家僖公六年周宣王即位是周室中興之日正僖
公奮發有為之時而乃愿而無立志故作詩者誘進
之見衡泌可安比國小可以有為後云齊姜宋子者
見人當自強豈必有大國之援總以誘掖其君耳若
謂因謚法小心畏忌曰僖序者因配以此詩未必然
也
東門之池序云疾其君之昏滛而思賢女以配君子也
集傳曰此亦男女會遇之辭
按集傳以東門為會遇之地漚麻為所見之物詩何
以又言彼美淑姬言彼美則非所會遇者可知豈非
所見者在此所思者又在彼耶水經注陳國東門内
有池池水東西七十步南北八十許步水至清㓗不
耗竭可以漚麻漚菅者喻賢女能柔順君子成其德
教耳
墓門序云刺陳佗無良師傅以至於不義集傳曰所謂
不良之人亦不知其何所指也
按左傳桓公五年正月甲戍己丑陳侯鮑卒再赴也
於是陳亂文公子佗殺太子免而代之杜注免桓公
太子詩蓋以桓公卒而亂作故因以墓門起興夫也
不良刺陳佗無良師傅序傳必有所授豈真以佗為
亂賊被殺遂以無良之詩與之哉
防有鵲巢序云宣公多信讒君子憂懼焉集傳曰此男
女之私而憂或間之之辭
按陳世家宣公後有嬖姬生子欵欲立之乃殺其太
子禦寇禦寇素愛厲公子完完懼禍及巳乃奔齊此
詩當作於是時而言誰侜張太子為予所美之人乎
使我心忉忉然也箋以所美謂宣公非是朱子謂男
女有私憂或間之何國風之多滛耶
蜉蝣序云刺奢也昭公國小而迫好奢而任小人集傳
曰此蓋以時人有玩細娛而忘遠慮者故以蜉蝣為比
而刺之
按鄭譜云當周惠王時昭公好奢而任小人曹之變
風始作蜉蝣盖昭公詩也其君臣徒整飾其衣裳不
知國之將迫脅君臣死亡無日如蜉蝣朝生夕死猶
有羽翼以自修飾也蜉蝣掘閱麻衣如雪毛傳曰掘
閱容閱也如雪言鮮絜鄭箋曰掘地解閱謂其始生
也麻衣深衣諸侯之朝夕則深衣也顧麟士曰按古
人所用帛以絲布以麻以葛木棉自後代始入中國
故經傳中凡言布者皆麻非如今喪服始用麻也觀
玉藻注皮弁服朝衣&KR0975;端服皆麻衣十五升布論語
麻冕三十升布可見故釋如雪以為鮮絜云麻衣猶
布衣之謂序以為刺其君者是也
鳲鳩序云刺不壹也在位無君子用心之不壹也朱子
曰此美詩非刺詩
按前候人序刺共公好近小人後下泉序疾共公侵
刻下民鳲鳩在其間亦共公詩也曹昭公以魯僖七
年卒共公即位其儀不忒正是四國曹之君果足當
斯美乎序以為刺不壹者是也集傳曰鳲鳩秸鞠也
亦名戴勝今之布榖也据月令季春之月鳲鳩拂其
羽戴勝降于桑既言鳲鳩又言戴勝舊說以為一物
者非也
魯詩世學云豳風八章章十一句周公作此詩本名豳
風蓋欲成王知豳國之風俗故以名篇而未有七月之
目也毛氏謬以此篇及鴟鴞東山狼䟦九罭破斧改為
豳風始摘此篇章首二字改名七月然詩實小正之體
與國風不同子貢之傳申公之編鴻都之刻是也
按周禮春官籥章龡籥以歌豳詩則周制之前巳繋
豳矣其周公自名豳風理或然也又襄二十九年傳
吳季札請觀周樂為之歌豳曰美哉蕩乎樂而不滛
其周公之東乎杜預曰周公遭管蔡之變東征三年
為成王陳后稷先公不敢荒滛以成王業故言周公
之東乎則是東山諸詩本繫之豳風明矣世學之說
未足据也
七月詩女心傷悲殆及公子同歸毛傳曰豳公子親率
其民同時出同時歸也集傳曰是時公子猶娶於國中
而貴家大族連姻公室者亦無不力於蠶桑之務故其
許嫁之女預以將及公子同歸而遠其父母為悲也
按求桑采蘩女子事也豳乃使公子親率之乎朱子
謂是時公子猶娶於國中而許嫁之女預以遠父母
為悲然則此治蠶之女果即豳公之婦乎且采蘩祁
祁既曰衆多而女心傷悲止同歸之一人乎春秋莊
元年秋築王姬之館于外公羊傳曰於路寢則不可
小寢則嫌羣公子之舍則以卑矣其道必為之改築
者也何休注曰謂女公子也諸侯之女稱公子豳公
之女得稱公子也當日豳公之化婚姻得時故公子
至貴于歸不愆而國中婚嫁各及其時雖貧賤之女
采蘩衆多猶得及與公子之貴同歸耳故曰豳風
鴟鴞序云周公救亂也鬻子之閔斯毛傳曰鬻稚稚子
指成王也集傳曰周公東征二年乃得管叔武庚而誅
之而成王猶未知周公之意也公乃作此詩以貽王
按東山詩云自我不見于今三年是出師巳三年也
今云東征二年乃得管叔武庚而誅之豈既誅之後
而又閒坐一年乎竹書成王元年秋武庚以殷叛周
文公出居于東二年秋大雷電以風王逆周文公于
郊遂伐殷三年王師滅殷殺武庚祿父是居東乃避
居於東都而非謂東征也且既云得管叔武庚而誅
之下又云以比武庚既敗管蔡不可更毁我王室豈
管蔡既誅而尚存乎且以無毁我室指管蔡則以鬻
子指成王既取我子所取者又何指乎惟廬陵劉氏
謂鴟鴞以比武庚子以比羣叔室以比王室是也詩
意言武庚誘致羣叔共相背叛罪不容誅則亦既取
我子而殘賊之矣其得毋又毁我王室乎夫抑思恩
愛勤篤先王之鬻養斯子誠可憐憫者乎安城劉氏
謂此詩歸罪武庚而於三叔則有閔惜之意公以此
貽王其欲動成王以親親之誼者至矣
詩序云政有小大故有小雅焉有大雅焉莆田鄭氏曰
如此不知常武之征伐何以大於六月卷阿之求賢何
以大於鹿鳴乎蓋小雅大雅者隨其音而寫之律耳律
有小呂大呂則歌小雅大雅宜其有别也
按樂記云師乙曰廣大而静疏逹而信者宜歌大雅
恭儉而好禮者宜歌小雅則是人之歌雅大小必問
所宜也上林賦掩羣雅張揖注曰詩小雅之材七十
四人大雅之材三十一人則是雅必分以小大者材
亦各有所分也鄭譜云其用於樂國君以小雅天子
以大雅然而饗賓或上取燕或下就孔氏曰魯語金
奏肆夏繁遏渠天子所以饗元侯也工歌文王大明
緜則兩君相見之樂也天子以大雅而饗元侯歌肆
夏國君以小雅於鄰國歌文王是饗賓或上取也天
子諸侯燕羣臣及聘問之賓皆歌鹿鳴合鄉樂是皆
為下就也若然則用樂以尊卑為差等而小雅大雅
亦自有差等之不同也其别之為大小者或亦如詩
之長歌短歌詞之中調長調後世失其傳而不知耳
明鄭世子朱載堉律呂精義曰詩三百篇皆周樂所
奏其國風凡一百六十篇皆角調小雅凡七十四篇
皆徵調大雅凡三十一篇皆宫調周頌凡三十一篇
及魯頌四篇皆羽調商頌五篇純用商調風雅頌為
調不同粲然而迥殊有條而不紊使鼓鐘于宫聲聞
于外不辨其文辭字義亦知所奏者為風為雅為頌
苟無一定之調其音無所分别則又何以謂之風雅
頌乎合數說觀之古樂器有雅琴雅瑟頌琴頌瑟者
正謂此耳豈漫然别為小雅大雅也哉
出車云自天子所謂我來矣集傳曰天子周王也
按詩王命南仲往城于方毛傳曰王殷王也南仲文
王之屬据竹書紀年殷文丁十二年周文王元年又
四年為殷帝乙三年王命南仲西拘昆夷是時文王
為西伯則詩曰王曰天子皆殷王也尚書傳曰文王
四年伐犬夷注云犬夷昆夷也出車之詩蓋作於是
時不得以王命南仲為周王也
南陔白華華黍由庚崇丘由儀序云有其義而亡其辭
集傳曰此笙詩也有聲無辭
按儀禮燕禮鄉飲酒禮具有是詩之名所謂升歌三
終者工歌鹿鳴四牡皇皇者華也笙入三終者笙奏
南陔白華華黍也間歌三終者歌魚麗則笙吹由庚
間之歌南有嘉魚則笙吹崇丘間之歌南山有臺則
笙吹由儀間之也合樂三終者歌關雎則笙吹鵲巢
合之歌葛覃則笙吹采蘩合之歌卷耳則笙吹采蘋
合之也如以為笙吹由庚由儀有聲無辭則笙吹鵲
巢采蘋亦可謂無辭乎如以為笙奏南陔華黍有聲
無辭左傳穆叔如晉晉侯享之金奏肆夏之三不拜
周禮鐘師注呂叔玉曰肆夏時邁也金奏與笙奏同
一奏也豈金奏有辭而笙奏獨無辭乎且南陔一詩
在鹿鳴之什而蓼蕭湛露諸詩又在白華之什設使
有聲無辭尚可並謂之什乎禮記經解下而管象示
事也孔氏疏曰案周頌維清奏象武也注云武王制
焉則象武用管有詩明矣鄭夾漈曰若笙詩有聲無
辭宜曰笙調不曰笙詩燕禮升歌鹿鳴下管新宫笙
入三成左傳昭二十五年宋元公享叔孫昭子賦新
宮則管詩有辭矣管詩與笙詩無異豈笙詩獨無辭
乎是則笙詩之亡也亦猶管詩之亡耳世以斯干為
新宮未必然也即以斯干為新宮可見其有辭矣故
舊說謂亡其辭亦如商頌十二篇而卒亡其七也
蓼蕭序云澤及四海也朱子曰序不知此為燕諸侯之
詩但見零露之云即以為澤及四海
按鄭箋云九夷八狄七戎六蠻謂之四海孔氏曰經
所陳是四海均蒙其澤而序漫言四海者以四海諸
侯朝王而得燕慶故本其在國蒙澤說其朝見光寵
也豈但見零露之云以為澤及四海哉
菁菁者莪序云樂育材也朱子曰此序全失詩意
按集傳曰此亦燕賓客之詩及自作白鹿洞賦又曰
樂菁莪之長育則仍依序說矣
吉日序云美宣王田也能慎微接下下無不自盡以奉
其上焉朱子曰序慎微以下非詩本意
按詩既伯既禱毛傳曰伯馬祖也重物慎微必先為
之禱其祖据周禮夏官校人春祭馬祖注云馬祖天
駟春祭其常也宣王以田而禱之是謹其細微也詩
曰以御賓客且以酌醴非接下而何曰悉率左右以
燕天子曰漆沮之從天子之所非自盡以奉上而何
庭燎序云美宣王也朱子曰自鴻鴈以下時世多不可
考
按劉向列女傳云姜后脱簪珥待罪永巷宣王感悟
勤於政事早朝晏退是可證為宣王時詩也又祈父
刺宣王也朱子集傳曰今攷之詩文未有以見其必
為宣王白駒大夫刺宣王也朱子曰為此詩者以賢
者之去而不可留亦不以為宣王詩乃他日又曰宣
王晚年怠心一生虢文公之徒諫既不行小人乘間
用事觀祈父之詩則司馬非其人白駒之詩賢者去
而不肯留則均為宣王詩矣烏在鴻鴈以下時世多
不可考哉
斯干序云宣王考室也集傳曰舊說厲王流彘宮室圮
壞宣王即位更作宮室既成而落之今亦未有以見其
必為是時之詩也
按竹書紀年宣王八年初考室晉荀勖曰案所得紀
年蓋魏惠成王子令王之冡也於世本蓋襄王也案
史記六國年表自令王二十一年至秦始皇三十四
年燔書之歲八十六年及至太康二年初得此書凡
五百七十九年當毛公之時竹書未出而宣王考室
詩序暗與之合其必非無本明矣朱子生數千年後
乃欲憑空而廢之何也
無羊序云宣王考牧也集傳曰此詩言牧事有成而牛
羊衆多也
按鄭箋曰宣王復古之牧法汲汲於其數故歌此詩
以解之也孔氏曰王者牛羊之數經典無文亦應有
其大數今言考牧故知復之也徐與喬曰宣王之牧
正梁鴦能馴鳥獸王使毛丘園傳其術鴦曰夫血氣
之性順則喜逆則怒吾豈逆之使怒哉亦第順之使
喜鳥獸之視吾猶其儕也雌雄在前孳尾成羣是可
以為是詩之證也
節南山序云家父刺幽王也集傳曰春秋桓十五年有
家父來求車上距幽王之終巳七十五年不知其人之
同異大抵序之時世皆不足信姑闕焉可也
按竹書紀年幽王元年王錫太師尹氏皇父命五年
皇父作都于向詩所謂尹氏太師即是人也孔氏曰
古人以父為字或累世同之宋大夫有孔父者其父
正考父其子木金父此家氏或父子同字父未必是
一人也又十月之交有家伯冡宰則家氏在仕籍者
多矣
正月繁霜毛傳曰正月夏之四月集傳曰此詩亦大夫
所作言霜降失節不以其時
按昭十七年經傳夏六月甲戍朔日有食之祝史請
所用幣平子禦之曰惟正月朔慝未作日有食之伐
鼓用牲餘則否太史曰在此月也杜預注曰於周為
六月於夏為四月竹書紀年幽王二年岐山崩三年
王嬖褒姒四年夏六月隕霜詩所云正月繁霜夏之
四月周之六月也非汎言霜降失節之謂
十月之交序云大夫刺幽王也鄭箋曰當為刺厲王幽
時司徒乃鄭桓公友非此篇所云番也
按竹書紀年幽王六年十月辛夘朔日有食之八年
王錫司徒鄭伯多父命則是幽六年日食之時猶是
番為司徒也序以為刺幽是也
雨無正序云大夫刺幽王也雨自上下者也衆多如雨
而非所以為政也鄭曰當為刺厲王
按孔氏曰經無此雨無正之字作者為之立名元城
劉氏曰韓詩有雨無極篇序云雨無極正大夫刺幽
王也篇首多雨無其極傷我稼穡八字按洪範庶徵
一極備凶一極無凶孔傳曰極備過甚則凶極無不
至亦凶孔疏曰雨多則澇雨少則旱是極備亦凶極
無亦凶詩以雨無極立名而不用詩中字者蓋用洪
範語也竹書厲王十二年王亡奔彘十三年王在彘
共伯和攝行天子事二十二年大旱二十四年大旱
二十五年大旱二十六年大旱王陟于彘周定公召
穆公立太子靖為王共伯和歸其國遂大雨則是汾
王未陟時五年之中大旱不雨是雨無也是洪範所
謂極無凶也降喪饑饉旻天疾威謂此也正大夫刺
王即詩正大夫離居之同官也既同官為正大夫則
當共任其勞勩何今者王流于彘悉皆散處竟無復
知我之勞勩者於是作詩以刺王而兼以責之也汲
冡書謂汾王時大旱既久廬舍俱焚其以雨無名篇
者正非無據然則詩序雨無句正大夫刺幽王句正
字屬下則得矣朱子謂此詩為正大夫離居之後暬
御之臣所作以詩有曾我暬御乃作詩者自我耳然
此所謂我亦如前所謂我不敢傚我友之類豈我友
亦即我哉
小旻序云大夫刺幽王也鄭箋曰亦當為刺厲王
按前篇雨無正曰旻天疾威此又曰旻天疾威故以
為小旻也爾雅秋為旻天左傳旻天不弔旻天豈有
小義哉鄭以為刺厲王者竹書厲王八年初監謗周
本紀厲王告召公曰吾能弭謗矣乃不敢言詩曰匪
先民是程匪大猶是經維邇言是聽維邇言是争蓋
謂此也
小宛序云大夫刺宣王也集傳曰此大夫遭時之亂兄
弟相戒以免禍之詩
按是詩蓋刺宣王不能善其子也言鳴鳩雖小飛可
戾天太子雖小便當以遠大期之念昔先人之奔彘
當有懷二人以思幹蠱庶幾乎有子考旡咎也則太
子雖小宜蚤諭教選左右彼乃童昏無知壹醉日富
天命所去能再來乎夫中原有菽采則得之豈無善
人之可采小蟲而蜾蠃負之不似者可教而似教誨
爾子用善而似之可也日邁月征當令其無沗所生
顧乃好人之所惡惡人之所好桑扈而啄粟填寡而
岸獄有非所宜而宜者即握粟而預卜其他日又何
能以自善哉蓋為太子者温恭小心惟恐隕墜可耳
作詩者於宣王之時已知西周之必亡於幽故以為
刺宣也
大東曰東有啓明西有長庚毛傳曰日旦出謂明星為
啓明日既入謂明星為長庚庚續也鄭夾漈曰啓明金
星長庚水星金在日西故日將出則東見水在日東故
日將没則西見實二星也毛傳云一星非也
按韓詩晨出東方曰啓明昏見西方曰長庚前漢鄒
陽上梁孝王書曰衛先生為秦畫長平之策太白食
昴張衡週天大象賦衛生設策長庚入昴魏都賦彼
桑榆之末光為長庚之初輝馬融廣成頌曳長庚之
飛髾太子賢注長庚即太白朱子曰啓明長庚皆金
星也金水二星常附日而行或先或後但金大水小
故獨以金星為言歴考諸說則以為二星非矣
無將大車序云大夫悔將小人也集傳曰此行役勞苦
而思憂者之作
按易大有九二曰大車以載王弼注曰任重而不危
詩人之意以大車喻在位者始以為可任重扶進之
孰知其既進也則蔽傷巳之功德使不得出於光明
如塵飛冥冥之汚人哉孔氏曰此以興後之君子無
得扶進小人也朱子乃謂其不識興體而誤以為比
何哉
鼓鐘序云刺幽王也朱子曰序不敢質其事但隨例為
刺幽耳
按歐陽傳云詩書史記皆無幽王柬廵之事又自成
王時淮夷不為周臣宣王時遣將征之亦不自往幽
王何得作樂於淮上据如歐說成康以來皆不得柬
至淮上則詩所云鼔鐘淮上者果屬何代之王也竹
書宣王六年王帥師伐徐戎皇伯休父從王伐徐戎
至于淮則宣王至于淮可知矣歐謂宣王不自往未
嘗至淮非也意宣王至淮作樂淮上以雅以南以籥
皆和而不僣而幽王舉烽以會諸侯復取是樂而奏
之故詩人為之刺不然幽之時禮崩樂壞安能以雅
以南以籥不僣哉淑人君子懷允不忘念前王正以
見今王之荒亂也蘇氏以為幽王之不德樂則是而
人則非是也
楚茨序云刺幽王政煩賦重田萊多荒故君子思古焉
集傳曰此述公卿有田禄者力於農事以奉其宗廟之
祭
按是時茨棘不除田萊多荒故詩人之意以為伐除
茨棘自古之人何乃勤苦為此事乎我將得藝黍稷
爾此所以為刺也又濟濟蹌蹌絜爾牛羊孔疏曰周
禮祭祀之聯事司徒奉牛司馬奉羊六牲各有司也
彼公卿有田禄者祭祀得備牛羊乎鼓鐘送尸集傳
曰鼓鐘者尸出入奏肆夏也据周禮大司樂曰尸出
入奏肆夏鍾師注曰先擊鍾次擊鼔以奏時邁也左
傳穆叔如晉金奏肆夏之三而不拜曰三夏天子所
以享元侯也彼公卿有田禄者果得用天子之禮尸
出入奏肆夏乎又諸宰君婦廢徹不遲集傳曰諸宰
家宰非一人之稱也据孔氏疏曰周禮宰夫無徹饌
之文膳夫云凡王祭祀賓客則徹王之胙俎言諸宰
者以膳夫是宰之屬官故繫之宰言諸者序官膳夫
上士二人中士四人下士八人故言諸也彼公卿有
田禄者果得備諸宰乎其妻得稱君婦乎如此類者
皆可疑也
信南山詩云南柬其畝集傳曰畝壟也劉氏曰其遂東
入于溝則其畝南矣其遂南入于溝則其畝東矣
按考工記匠人為溝洫一耦之伐深尺廣尺謂之&KR0850;
鄭氏注云其壟中曰&KR0850;&KR0850;上曰伐&KR0850;畎也疏云兩人
耕為耦共一尺一尺深者謂之畎畎上高土謂之伐
伐發也以發土於上故名伐也又周官遂人注云以
南畝圖之遂從溝横洫從澮横九澮而川周其外疏
云案詩有今適南畝又南東其畝故以南畝圖之其
田南北細分者是一行隔為一夫十夫則於首為横
溝十溝即百夫於東畔為南北之洫十洫則於南畔
為横澮九澮則於四畔為大川以此推之朱子畝壟
也畝當是畎之譌耳
甫田序云刺幽王也鄭箋曰刺其倉廪空虛政煩賦重
集傳曰此詩述公卿有田禄者力於農事以奉方社田
祖之祭
按詩倬彼甫田毛傳曰倬明貌甫田謂天下田也集
傳曰甫大也言於此大田歲取萬畝之田以為禄食
如此則甫田與大田何異也陸氏釋文曰倬韓詩作
箌音同云箌卓也又按爾雅曰箌大也甫我也下云
我田既臧則甫田猶我田也言以明大之我田於一
成之地為田九萬畝歲取十千而巳竹書宣王元年
復田賦作戎車幽王二年初增賦此作詩君子所以
傷今而思古也春官籥章凡國祈年于田祖吹豳雅
擊土鼓以樂田畯其曰凡國恐亦非公卿有田禄之
家之禮也
瞻彼洛矣序云刺幽王也集傳曰此天子會諸侯於東
都以講武事而諸侯美天子之詩
按詩韎韐有奭以作六師集傳曰韎韐合韋為之周
官所謂韋弁兵事之服也鄭箋曰此諸侯世子也除
三年之喪服士服而來未遇爵命之時時有征伐之
事天子使代卿士將六軍而出据竹書宣王二十二
年王錫王子多父命居洛幽王二年晉文侯同王子
多父伐鄶克之則是當元二之際君父之喪初除韋
弁韎韐自洛而來適有伐鄶之命以作六師詩曰瞻
彼洛矣維水泱泱又曰韎韐有奭以作六師詩當作
於是時也若宣王九年王會諸侯於東都遂狩于甫
不聞其有征伐之事也
賓之初筵序云衛武公刺時也幽王荒廢君臣上下沉
湎滛液武公既入而作是詩也集傳曰衛武公飲酒悔
過而作是詩
按國風二雅衛武公之詩有三淇澳美武公之德故
列之於風賓之初筵武公以刺時言君臣上下沉湎
滛液之事故列之於小雅抑武公刺厲王言天子之
事故列之於大雅若如集傳之說以賓筵為衛武公
飲酒悔過而作則仍為一人之事何不並列之風乎
魚藻序云刺幽王也王居鎬京將不能以自樂故君子
思武王焉集傳曰此天子燕諸侯而諸侯美天子之詩
也
按竹書殷帝辛三十六年西伯使世子發營鎬懿王
十五年王自宗周遷于槐里而鎬京宮室廢圮至宣
王八年復於鎬京營建宮室此斯干所由作也幽嗣
位居鎬將不能以自樂故君子以武王始營鎬而思
之焉隋煬帝時薛道衡上高祖頌帝曰此魚藻之義
也遂殺之是也朱子以為諸侯美天子之詩豈樂飲
酒遂足美哉
采菽序云刺幽王侮慢諸侯數徵會之而無信義君子
見微而思古焉集傳曰此天子所以答魚藻也
按左傳襄十一年晉侯以樂賜魏絳絳辭曰抑臣願
君安其樂而思其終也引是詩樂只君子殿天子之
邦又引書居安思危敢以此規則是詩非純美可知
也若以為天子之答魚藻詩有曰天子所予天子命
之殿天子之邦天子葵之又不免有翹然自多之意
竹書幽王十年春王及諸侯盟于太室是亦諸侯朝
於方岳之事也故序謂刺其諸侯來朝不能錫命以
禮而思古
白華序云周人刺幽后也幽王得褒姒而黜申后周人
為作是詩集傳曰申后作
按詩句有四之子朱子曰之子斥幽王也又有兩碩
人朱子曰碩人尊大之稱亦謂幽王也既斥之而忽
尊之何稱謂之不倫也鄭箋曰碩大也妖大之人謂
褒姒也其於詩義愈失之遠矣惟王肅云碩人謂申
后也孫毓云申后廢黜失所故嘯歌傷懷念之而勞
心序以為周人刺幽后褒姒者是也集傳謂申后自
作故於碩人之解不無委曲也
漸漸之石序云下國刺幽王也戎狄叛之荆舒不至乃
命將率東征役久病在外故作是詩
按詩序云命將率東征以詩有武人東征句也西戎
北狄荆舒南蠻而乃命將帥東征何也竹書幽王六
年王命伯士帥師伐六濟之戎王師敗逋水經注曰
濟瀆自濟陽縣故城南東逕戎城北春秋隱公二年
公會戎于潜杜預曰陳留濟陽縣東南有戎城幽王
命將帥東征蓋謂此耳是時王師敗逋故詩曰武人
東征不皇朝矣不然戎狄叛而荆舒不至胡用東征
為役久病在外哉
管城碩記卷七
