管城碩記卷二十八翰林院檢討徐文靖撰
楊升菴集
楊氏曰漢有博物記非張華博物志也周公謹云不知
誰著考後漢書始知博物記為唐蒙作
按後漢書郡國志犍為郡有魚涪津劉昭引蜀都賦
注云魚符津數百步在縣北三十里縣臨大江岸便
山嶺相連經益州郡有道廣四五丈深或百丈塹鑿
之迹今存昔唐蒙所造博物記縣西百里有牙門山
華陽國志縣西有熊耳峽南有峨眉山此盖言塹鑿
之蹟至今尚存乃唐蒙所創造也下引博物記華陽
國志以見其縣又有諸山耳豈可以唐蒙造博物記
為一句乎又按隋經籍志曰博物志十卷張華撰張
公雜記一卷張華撰梁有五卷與博物志相似小小
不同又史記龜策𫝊云桀為瓦室注曰世本昆吾作
陶張華博物記亦云桀作瓦据此則博物記亦張華
作也史記注現有明徵何乃云唐蒙所造乎近本草
綱目山海經廣注皆引唐蒙博物記誤皆自升菴始
也
楊氏曰後世謂登仕路為青雲謬矣自宋人用青雲於
登科詩中遂誤至今不改
按史記范雎𫝊賈不意君能自致於青雲之上揚雄
解嘲當塗者升青雲抱樸子有才有力者蹊青雲以
官躋北史魏長賢𫝊皆奮於泥滓自致青雲隋書李
德林𫝊贊君臣體合自致青雲唐張九齡詩夙昔青
雲志蹉蛇白髮年孟浩然送友之京詩子登青雲去
予望青山歸劉禹錫送韋道沖赴制舉詩一鳴從此
始相望青雲端錢起詩遥想青雲丞相府何時開閣
引書生唐摭言青雲得路可知異日之心何謂宋人
為誤
楊氏曰東坡嶺南詩稻凉初吠蛤柳老半書䖝不知蛤
為何物近覽嶺表異聞錄田中有蛤鳴注嶺南呼蝦蟆
為蛤
按漢五行志武帝元鼎五年秋蛙與蝦蟆羣鬭東方
朔傳水多䵷魚師古注䵷即蛙字也似蝦蟆而小長
脚陶弘景曰蛙有一種黑色者南人名蛤子食之至
美周禮蟈氏注鄭康成曰蟈今御所食蛙也寇宗弼
曰大聲蛙小聲蛤蛙自名蛤與蝦蟆不同蝦蟆豈蛤
乎隋書卞彬𫝊彬嘗作蝦蟆賦云紆青拖紫名為蛤
魚韓退之食蝦蟇詩強號為蛙蛤於實無所較皆誤
以蛤為蝦蟆裴迪詩草堂荒産蛤茶竈冷生魚元微
之詩鄕味尤珍蛤家神悉祀烏蛙自名蛤非蝦蟆也
李時珍曰蛙南人呼田雞此則是矣
楊氏曰李賀塞上詩天遠席箕愁劉會孟曰席箕如箕
踞秦韜玉塞下曲席箕風緊馬□豪此豈箕踞義乎究
未知席箕何物
按漢五行志幽王時童謠檿&KR0707;箕服注曰箕似荻而
細任昉述異記席箕草一名塞蘆生北方胡地古詩
云千里席箕愁又隋薛道衡詩天靜見旄頭沙遠席
箕愁王建席箕簾詩單于不敢南牧馬席箕徧滿天
山下皆即此也萁箕同古箕鼎銘維揚石刻作萁
楊氏曰通鑑厲蕭斧而伐朝菌蕭斧伐蕭之斧也詩取
蕭祭脂又采取蕭兮
按國策雍門子謂孟嘗君曰夫以秦楚之強而報讐
於弱薛譬之猶摩蕭楯而伐朝菌也魏路思令疏何
異厲蕭斧而伐朝菌盖本此也蕭斧削斧也莊子削
然反琴而絃歌注即蕭然鶡冠子究賢能之變極蕭
楯之元注云蕭蕭斧也蕭以戮人楯以衛已魏都賦
蕭戢斧柯梁張纉南征賦時有便乎建瓴事無留於
蕭斧皆以蕭斧為削斧豈可以為取蕭之斧乎
楊氏曰劉歆答揚雄懸諸日月不刊之書言不可削除
也今俗誤作刻梓之用唐肅亦國初文士送人從軍詩
碑因紀績刊謬誤可笑
按揚雄方言曰雄以此篇目煩示其成者張伯松伯
松曰是懸諸日月不刊之書也楊乃誤以為劉歆又
班固燕然山銘乃遂封山刊石西京雜記樹下有石
麒麟二枚刊其脅為文字蔡邕陳太丘碑文刊石作
銘司空楊公碑相與刊石樹碑禰衡顔子碑乃刊玄
石而旌之魏志明帝詔以先帝典論刊石於廟門之
外巴肅𫝊刺史賈琮刊石勒名以紀之晉中興書必
須綽銘而後刊石任彦昇為范始興求立太宰碑表
君長一城亦盡刊刻之美王巾頭陀寺碑文貞石南
刊水經注幽州刺史朱龜碑隂刊故吏姓名隋書徐
則𫝊為之刊山立頌陶弘景茅山長沙館碑刊字不
朽徐陵歐陽碩碑式刊豐琰徐悱擬白馬篇歸報明
天子燕然今復刊劉禹錫哭吕衡州詩欲為君刊第
二碑刊豈止可作削除用乎字彙依楊氏殊謬近古
今韻略仍謂俗作刻梓用誤余故辨之
山海經集獲之水其隂多銀黃金楊氏曰銀黃即黃銀
漢代用以為佩
按春秋運斗樞曰人君秉金德而王則黃銀見任昉
齊明帝諡議黃銀紫玉之瑞庾信羽調曲地不愛於
黃銀北史循吏𫝊隋辛公義為并州刺史山出黃銀
獲之以獻唐書太宗賜魏徵黃銀帶此皆真黃銀也
漢書酷吏𫝊楊僕封將梁侯懷銀黃垂三組注曰銀
銀印黃金印梁元帝長安有夾邪行大息騫金勒小
息綰銀黃劉孝標廣絶交論近世有樂安任昉早綰
銀黃皆謂銀印金印耳豈可謂漢代以黃銀為佩乎
他如西京雜記黃銀樹十株古嵩子真訣將白銀化
出砂令伏火鼔之乃成黃銀或製以美名或成以藥
力皆非即黃銀也山海經所云銀黃金者當指銀與
黃金耳升菴据以為銀黃鑿矣
楊氏曰頃日與顧箬溪唱和雪詩次東坡叉字顧言叉
字韻窄古人和此詩極多韻事押盡矣余言佛經力叉
北齊書趙野叉皆竒僻未經人押
按儀禮特牲饋食禮宗人執畢鄭注畢狀如叉祔練
祥執事用桑叉自此純吉用棘心叉晉書吕光竊號
河右中書監張資病光博營救療有外國道人羅叉
云能差資病後魏書江陽王元繼長子元叉字伯儁
小字夜叉又出帝初元勤叉封陽平縣伯北史齊諸
宦者𫝊有宦者盧勤叉又後魏書劉聰傳聰遊獵無
度其弟叉及子粲輿櫬切諫隋書高祖紀開皇二年
詔太府少卿高龍叉等創造新都三年以上柱國叱
李長叉為信州總管煬帝紀上臨戎於遼水橋大軍
為賊所拒不果濟虎賁郎將錢士雄孟金叉死之唐
書宗室志世祖次子湛封蜀王生子博叉封隴西王
唐占經曰天竺前半月曰白博叉後半月曰黑博叉
杜佑通典流鬼國在北海北北至夜叉國元史地理
志西北地有若叉書記洞詮有健陀羅國藥叉與王
舍城婆多藥叉書又有長者瞿答摩持貨往得叉城
興易又佛遺教經當尊重珍敬波羅提木叉叉字頗
亦不少
楊氏曰吳越春秋後漢書趙煜撰晉書楊方撰今世所
𫝊者煜耶方耶
按唐藝文志趙煜吳越春秋十二卷楊方吳越春秋
削煩五卷吳越記六卷皇甫遵吳越春秋傳十卷此
數書自别何得混之
楊氏曰綱目書徵處士盧鴻為諫議大夫舊唐書作盧
鴻一新唐書作盧鴻温公通鑑據新唐書綱目又據通
鑑誤減去一字
按唐書盧鴻字顥然開元五年詔曰鴻有泰一之道
中庸之德鴻至東都謁見拜諫議大夫固辭制許還
山正太白同時人也太白有贈盧徵君昆弟又有口
號贈徵君鴻詩果以鴻一為雙名當日命題亦減去
一字何也
楊氏曰何承天纂文仲師長尺二寸未知何据
按梁書劉杳𫝊沈約問杳云何承天纂文竒博其書
載張仲師及長頸王事此何出杳曰仲師長尺二寸
出論衡長頸是毗騫王朱建安扶南以南記云古來
至今不死又徐堅初學記引纂文曰漢光武時穎川
張仲師長尺二寸南史扶南傳曰頓遜國之外大海
洲中又有毗騫國去扶南八千里𫝊其王身長丈二
頭長三尺自古不死莫知其年南方號曰長頸王
楊氏曰古樂府井公能六博玉女善投壺盖因井星形
如博局而附會之亦詩人北斗挹酒漿之意也
按穆天子𫝊曰天子北入于邴與井公博三日而決
又曰西升于陽口過于靈口井公博郭璞注曰穆王
往返輙從井公博遊明其有道德人也梁蕭綺拾遺
錄曰觴瑶池而賦詩期井伯而六博王褒詩誰能攬
六著還須訪井公陳謝燮方諸曲井公能六著玉女
善投壺並用穆𫝊耳豈井星如博局之謂乎
楊氏曰武陵記四角三角曰芰兩角曰菱按菱乃今之
菱角芰乃今之鷄頭楚辭緝芰荷以為衣若是菱葉何
可為衣乎
按爾雅蔆蕨攗郭注蔆今水中芰周禮加籩之實有
蔆鄭注蔆芰也賈疏曰屈到嗜芰即蔆角也又吕忱
字林楚人名蔆曰芰謂此也許氏說文蔆菱也楚曰
芰秦曰薢茩王氏彙苑後漢昆明池有菱名薢茩此
盖秦人之方言呼菱為薢茩者也爾雅薢茩&KR0034;光郭
注芵明也葉黃銳赤花實如山茱萸此芵明之菜别
名薢茩非秦人所謂菱芰者也楊氏以屈到嗜芰為
決明之菜非水中之芰盖誤以爾雅薢茩即秦人呼
芰之薢茩也又江淹蓮賦著縹芰兮出波挈緗蓮兮
映渚今江南呼荷葉之桀出者曰芰荷芰荷之下藕
之所在餘即否此所以有縹芰之稱也楚辭製芰荷
以為衣魏都賦綠芰泛濤而浸潭芰即荷葉之高者
王逸注楚辭曰芰蔆也秦人作薢茩此盖逸注之謬
楊氏疑菱葉不可為衣以為即今之鷄頭何所据也
楊氏曰龍鍾竹名年老曰龍鍾言如竹枝之搖曳不能
自禁持也
按琴操卞和退怨之歌曰紫之亂朱粉墨同空山歔
欷涕龍鍾究未知龍鍾何義据星𫝊参三星直者為
衡石一曰龍鍾是龍鍾大石之謂郭憲洞冥記大秦
國貢花蹄牛跡在石上皆如花形時得異石長十丈
高三丈立於望仙宫因名龍鍾石和盖以良玉見棄
洒涕於龍鍾巨石為可悲耳老杜詩何大龍鍾極於
今出處妨賈島詩身事龍鍾應是分劇談錄引裴度
曰見我龍鍾故相戲耳此皆以遲重難行一如龍鍾
之巨石有妨出處盖用洞冥之說也王褒與周弘謨
書援筆攬紙龍鍾横集岑參詩雙袖龍鍾淚不乾則
用琴操之說也若謂如竹枝搖曳韓昌黎詩白首夸
龍鍾夸字已費解矣杜弢為侯景檄梁文龍鍾稚子
東坡贈叚田詩龍鍾三十九亦可謂年老者不自禁
持乎南越志龍鍾大竹徑七八圍節長一丈二尺庾
子山卭竹杖賦每與龍鍾之族幽翳沉沉嵇含筆銘
採管龍鍾拔毫秋兔蕭子顯詩横吹龍鍾管奏鼔象
牙笙皆引用之若以為竹枝搖曳豈獨龍鍾為然哉
楊氏曰宋人送使臣使契丹詩以青𤨏對紫濛人多不
知其出處按晉書慕容氏自謂有熊氏裔邑於紫濛之
野盖以慕容比遼方虛谷注云紫濛虜中館名盖隔壁
妄猜之語
按唐書張守珪𫝊契丹别部李過折以衆降守珪次
紫蒙川大閱軍實賞將士又唐地理志平州北平郡
有温溝白望西狹石東狹石綠疇米磚長楊黃花紫
蒙白狼昌黎遼東十二戍紫濛正契丹地名送人使
契丹用之豈必定以慕容比之耶又按宋使章頻使
契丹至紫濛館卒契丹遣内史就館奠祭紫濛為館
名非妄猜也
楊氏曰按王莽立西海郡於西寧之地亦妄也今滇西
百夷之外有大海在今阿瓦地沐璘曾至其地有詩云
篙師百櫓齊搖去阿瓦城邊水似湯即西海無疑矣又
按王充論衡云漢得西王母石室因立西海郡而漢書
不載其事
按漢地理志金城臨羌縣師古注曰闞駰云西有卑
禾羌即獻王莽地為西海郡者也王莽𫝊莽遣中郎
將李憲等多持金帛誘塞外羌願内屬憲言羌豪良
願等願為内臣獻鮮水海允谷鹽池平地美草莽奏
請受良願等所獻地為西海郡安得謂西海在滇西
之阿瓦而以西寧之西海郡為妄耶又按隋書地理
志西海郡置在古伏俟城即吐谷渾國都有西王母
石窟青海鹽池漢立西海郡即此地也所稱西王母
石室與論衡正同安得妄以阿瓦為證耶温庭筠昆
明水戰詞注亦引論衡西海郡云在阿瓦皆謬
楊氏曰向得石鼓文拓本於先師李文正公所載有六
百五十七字完好無譌
按古文苑序云石鼓文孫洙得於佛書龕中凡四百
九十七言至明正德嘉靖時安得有六百五十七字
楊氏曰南史稱張融海賦勝元虛惜今不𫝊北堂書鈔
載其略如湍轉則日月似驚浪動則星辰如覆信為竒
也
按南史張融𫝊融浮海至交州於海中遇風作海賦
後以示鎮軍將軍顧覬之覬之曰卿此賦實超玄虛
但恨不道鹽耳融即求筆注曰漉沙構白熬波出素
積雪中春飛霜暑路此四句後所足也餘不載而南
齊書融本𫝊海賦具有全文凡一千五百九十六字
所缺者五字而已乃謂惜今不𫝊當時亦未見南齊
書耶又警句如回混浩潰巔倒發濤浮天振遠灌日
飛高摐撞則八紘摧隤鼔怒則九紐拆裂&KR1912;長風以
舉波漷天地而為勢蕩洲礉岸而千里若崩衝崖沃
島其萬國如戰振駿氣以擺雷飛雄光以倒電詭激
雄偉殊當&KR0691;過木華也
楊氏曰漢武内𫝊王母使侍女問云上問起居遠隔絳
河道家有絳霄絳河即絳霄也
按王嘉拾遺記曰絳河去日南十萬里波如絳色多
赤龍漁而肥美可食上仙服得之則後天而死遠隔
絳河盖謂此也庾信詩絳河應遠别亦是遠隔之意
若杜審言七夕詩青雲斷絳河杜甫詩雲霄出絳河
乃銀河耳
楊氏曰漢靈帝修南宫鑄天禄蝦蟆轉水入宫天禄即
大蝦蟆伯樂之子案圖索駿以蝦蟆為馬即天禄也
按靈紀光和四年復修玉堂殿鑄天禄蝦蟆注云天
禄獸也漢宫殿疏天禄麒麟閣蕭何造水經注鄧州
南陽縣北宗資碑旁有兩石獸鐫其膊一曰天禄一
曰辟邪吳均贈王治書僧孺詩故人揚子雲挍書麟
閣下駱賓王帝京篇挍文天禄閣習戰昆明水宋張
夢卿家有太康墓中所得紫金鈿銅天禄高僅寸許
長可尺餘天禄盖獸名一曰天鹿後漢書西域𫝊注
似鹿長尾一角者為天鹿古禄鹿通用即所謂天禄
也史記孝武帝本紀獲一角獸若麃然索隱曰麃音
步交反按韋昭云體若麕而一角又周書王會解云
麃者若鹿爾雅云麃大鹿也牛尾一角郭璞曰漢武
獲一角獸若麃謂之麟是也漢時以天禄為麟豈可
謂蝦蟆即天禄乎孫綽漏刻銘隂蟲承瀉即蝦蟆矣
唐開元占經引皇甫謐曰鶉首一名天禄則余盖未
之前聞
楊氏曰馬總意林引相貝經不著作者讀初學記始知
為嚴助作
按胡元瑞續筆叢云初學記無藝文類聚乃有之用
修盖誤記也今按初學記引嚴助相貝經曰堯懸貝
於撝宫元瑞遽以為無殊謬也又按藝文類聚云相
貝經朱仲受之於琴高嚴助為會稽太守仲遺助以
徑寸之珠并致此文於助則經非助作也
楊氏曰漢書注齊服官有吹綸方空之目梁費昶詩金
輝起步搖紅彩發吹綸吹綸不知何物據詩意想是婦
人所執之物如暖扇之類
按章帝紀詔齊相省冰紈方空縠吹綸絮注云綸似
絮而細吹言吹嘘可成亦紗也紀本言綸絮注乃以
為紗非據南越志威寧縣有穿州其上多綸木似榖
皮可以為綿吹綸盖絮之輕者故以綸名後魏食貨
志天興中詔採諸漏戶令輸綸綿梁張瓉謝太子賚
果然褥啓嚴冰在節朔颷結宇吹綸媿暖挾纊懷慙
則吹綸為絮之輕細者明矣
楊氏曰閶闔一作閶&KR3177;省門從戶也儀禮又作㧁從盍
而去皿也
按□文曰㧁古闔字玉篇羌據公答二反禮雜記不
帷注既出則施其㧁陸氏曰㧁閉也此當公答反儀
禮士喪禮君使人弔徹帷㧁之事畢則下之賈氏曰
㧁是搴舉之名事畢則施下之此乃羌據反槩云同
闔非也今字書止知有闔音矣
楊氏曰漢藝文志鬼谷區三篇注即鬼臾區也郊祀志
冤候問於鬼臾區注即鬼容區今按鬼谷即鬼容以字
相似而誤也高似孫子略便謂藝文志無鬼谷子何其
輕於立論乎
按史封禪書黃帝得寳鼎宛朐問於鬼臾區又曰鬼
臾區號大鴻死葬雍李竒注區黃帝時諸侯蘇秦列
𫝊東師事於齊習之於鬼谷先生又張儀列𫝊始嘗
與蘇秦俱事鬼谷先生學術徐廣曰潁川陽城有鬼
谷盖是其人所居因為號隋經籍志鬼谷子周世隱
於鬼谷馮衍顯志賦幽張儀於鬼谷章懷太子注鬼
谷谷名今洛州唐志有樂臺注鬼谷子三卷史記注
作樂壹疑誤也楊云鬼谷子即鬼容區而改漢藝文
之鬼容為鬼谷謬誤何啻千里
楊氏曰文賦寤防露與桑間又雖悲而不雅注引東方
朔七諫楚客放而防露作謬矣防露與桑間為對則為
滛曲可知謝莊月賦徘徊房露惆悵陽阿房與防古字
通以房露對陽阿又可證其非雅曲也拾翠集引王彪
之竹賦上承霄而防露下漏月而來風庇清彈於幕下
影嬥歌於帷中盖楚人男女相悦之曲有防露有雞鳴
如今之竹枝
按楚辭上葳蕤而防露兮下泠泠而來風戴凱之竹
譜上密防露下疎來風北齊蕭放咏竹詩懷風枝轉
弱防露影逾濃梁劉孝標詩竹萌始防露桂挺已含
芳周庾信詩含風搖古度防露動林於虞世南詩波
放含風影流搖防露枝承霄防露猶言干霄蔽日也
豈可以竹賦防露同為男女相悦之曲乎靈運山居
賦楚客放而防露作注曰楚人放逐東方朔感江潭
而作七諫又文賦注曰靈運以七諫有防露之言遂
以七諫為防露則是楚客放而防露作亦非朔七諫
語也
楊氏曰李淳風引詩緯十五國星野云邶國當螔蝓之
宿注螔蝓蝸牛也玉篇&KR1915;與蜾同而解為&KR1889;螉細腰蜂
又不可曉名物之難辨如此
按爾雅蚹蠃螔蝓螔音移注云即蝸牛也開元占經
引地軸占曰營室一名鮧&KR0008;或作蛦蝓即螔蝓也營
室東壁為娵訾衛之分野故邶國當螔蝓之宿也說
文引詩曰螎臝負之玉篇螎與蜾同埤雅曰蜾蠃即
今細腰蜂也一名蒲盧一名&KR1889;螉化書曰蜂毒在尾
垂穎如鋒故謂之蜂今書家以書法匾者號藏鋒法
曰螎匾書史唐徐季海江南李楚金皆工小篆號&KR1915;
匾法湘山野錄江南徐騎省鉉善小篆嘗自謂晚年
始得螎匾法元吳觀穎詩楚金&KR1915;匾猶躇蹈是也山
堂肆考正字通皆云螎與融同其譌舛甚矣
楊氏曰詩注倉庚商庚也即黃鸝也李邵曰一名楚雀
方言曰齊人謂之摶黍今布榖也此鳥當名博榖
按詩黃鳥于飛毛𫝊曰黃鳥摶黍也爾雅皇黃鳥郭
注曰俗呼黃離留亦名摶黍說文□摧黃也權即離
古字從黍故或有摶黍之名陸璣詩疏曰幽州人謂
之黃鶯齊人謂之摶黍九經釋文摶徒端反非搏也
王伯厚謂演繁露摶黍為鶯不知何出盖未讀葛覃
注也唐孫處咏黃鶯詩聲詩辨摶黍比興思無窮王
半山詩翳木窺摶黍藉草聽批頰又詩視遇若摶黍
好音而睍睆皆用葛覃注耳用修誤摶為搏解黍為
榖云此鳥當名博榖即布榖也按廣雅擊榖布榖也
以布種時鳴豈摶黍耶其謬誤往往如此
楊氏曰注疏中有蜀才姓名宋儒謂蜀才即范長生盖
别無所見也陳子昂集東海王霸西山蜀才皆避人養
德躬耕求志由此觀之范長生與蜀才自是二人
按後魏書昭帝十年李雄僣稱成都王年號建興時
涪陵人范長生頗有術數勸雄即真十二年僣稱皇
帝拜長生為天地太師領丞相西山王陳子昂集所
謂西山蜀才也唐藝文志有蜀才注易十卷陸氏釋
文所引易有蜀才本王應麟玉海曰蜀才人多不識
顔之推曰范長生也以蜀才為范長生非宋儒之說
亦非二人
楊氏曰王建宫詞四面勾欄在水中叚國沙州記吐谷
渾於河上作橋謂之河厲勾欄甚嚴飾勾欄之名始見
此
按古今注漢成帝顧成廟玉鼎金鑪槐樹悉為扶老
勾欄勾欄自漢有之
楊氏曰王羲之蘭亭修禊事春禊也劉楨魯都賦素秋
二七天漢指隅人胥祓禳國子水嬉七月十四日秋禊
也
按唐明皇八月五日生張說上大衍歷序謹以開元
十六年八月端午赤光照室之夜獻之唐類表有宋
璟請以八月五日為千秋節表云月惟仲秋日在端
午則凡月五日皆可稱端午也唐文宗開成元年歸
融為京兆尹時兩公主出降府司供帳事繁又俯近
上已曲江賜宴奏請改日上曰去年重陽取九月十
九日未失重陽之意今改取十三日可也則上已不
必初三重陽不必初九也東坡在海南藝菊九畹以
十一月與客泛菊作重九此又以仲冬之十五日為
重陽也正與七月十四之修禊同為佳話
楊氏曰晉諺云和嶠牛𫝊咸鞦王戎踢嬲不得休王半
山詩嬲汝以一句西歸瘦如腊又細浪嬲雪千娉婷
按晉史潘岳為河陽令密作謠曰閣道東有大牛王
濟鞅裴楷鞦和刺促不得休世說和嶠鞅裴楷鞦王
濟剔嬲不得休今以裴楷為𫝊咸王濟為王戎皆誤
嵇康與山巨源絶交書足下若嬲之不置不過欲為
官得人以益時用耳隋經籍志是諸邪道並來嬲惱
梁吳孜春閨怨柳枝皆嬲燕桑葉復催蠶諸用嬲字
並在半山之前
楊氏曰張伯英與使君朱寬書上比崔杜不足下方羅
趙有餘
按三輔決錄趙襲燉煌太守先是杜伯度崔子玉以
工草書稱於前世襲與羅輝亦以能草頗自矜夸故
張伯英與襲同郡太僕朱賜書曰上比崔杜不足下
方羅趙有餘後漢書趙岐𫝊注亦引張伯英與朱賜
書楊以為使君朱寬非也
楊氏曰潦水出塞外衛臯山玄莵有大潦山小潦山所
出大潦即今潦水小潦即今渾源河潦音遼
按前漢地理志元莵高句&KR0784;遼山遼水所出西南至
遼隊入大遼水後漢郡國志注劉昭引山海經曰遼
水出白平東郭璞曰出塞外御白平山又桑欽水經
亦言遼水出衛白平山此盖指大遼水也遼山小遼
水所出西南至遼隊入大遼水是二遼分出合為一
水安得以小遼水為渾源河乎至所言衛臯衛當是
御之譌而臯乃合白平二字之譌也改遼為潦亦誤
楊氏曰宋文帝受命頌南通舜梧北平堯柳其句極工
且新
按晉載記苻健𫝊健遣其子萇率雄菁等衆五萬距
温於堯柳城愁思堆温轉戰而前次於灞上頌所謂
北平堯柳盖此城也
楊氏曰檮當音儔檮杌之音濤盖因陸德明九經釋音
而誤
按周禮外史氏注引楚之檮杌陸氏釋文音徒刀反
史記衛霍列傳從至檮余山索隱曰檮余音桃徒又
郭璞爾雅序曰璞不揣檮昧注曰檮音桃家語魚之
大名曰䲖亦徒刀切檮自有儔濤兩音安得一之
楊氏曰勾陳不知何物宋神宗祀六神以勾陳為麒麟
又曰勾陳天馬也
按荆州占曰勾陳黃龍之位也若以為麟鶡冠子曰
麟元枵之精也若以為天馬房為天駟安用復祀勾
陳乎
楊氏曰太行一名五行山列子作太形則行本音也崔
伯陽感山賦云起為名丘妥為平岡巍乎甚尊其名太
行盖趁韻之誤
按淮南子曰武王欲築宫於五行之山周公曰五行
險固德能覆也高誘注曰今太行山也列子曰太形
王屋二山方七百里此用修之所据也然按詩百爾
君子不知德行不忮不求何用不臧又晉成公綏棄
故筆賦慕羲氏之畫卦載萬物於五行乃發慮於書
契採秋毫之穎芒德行五行皆有戶郎反不得以崔
為趁韻之誤
管城碩記卷二十八
