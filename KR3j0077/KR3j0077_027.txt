管城碩記卷二十七翰林院檢討徐文靖撰
天文考異一
鄭康成注易乾鑿度曰太一者北辰神名也下行八卦
之宫每四乃還於中央中央者北辰之所居故謂之九
宫太乙下行九宫從坎宫起自此而從於坤宫而震宫
而㢲宫所行半矣還息於中央之宫既又自此而從於
乾宫而兊宫而艮宫而離宫行則周矣上遊息於太一
之宫而反紫宫行起
按素問曰太乙日遊以冬至之日居叶蟄之宫數所
在日從一處至九日復返於一常如是無已終而復
始馬蒔注曰太一者歲神也常以冬至之日居於坎
方叶蟄之宫計有四十六日至次日乃第四十七日
也則為立春而居於艮方之天留宫亦計四十六日
連前九十二日至次日乃第九十三日也則為春分
而居於震方之倉門宫亦計四十六日連前共計一
百三十八日至次日乃一百三十九日也則為立夏
而居於㢲方之隂洛宫亦計四十五日連前共計一
百八十三日至次日乃一百八十四日也則為夏至
而居於離方之上天宫亦計四十六日連前共計二
百二十九日至次日乃二百三十日也則為立秋而
居於坤方之玄委宫亦計四十六日連前共計二百
七十四日至次日乃二百七十五日也則為秋分而
居於兑方之倉果宫亦計四十六日連前共計三百
二十一日至次日乃三百二十二日也則為立冬而
居於乾方之新洛宫亦計四十五日連前共計三百
六十五日至次日乃來歲之冬至又居坎方之叶蟄
宫矣其太乙日遊照圖數所在之日從一處至九冬
至為一立秋為二春分為三立夏為四中央為五立
冬為六秋分為七立春為八夏至為九復反於冬至
之一常如是輪之無已終而復始
陶宏景冥通記曰北斗有九星今星七見二隱不出常
以二十七日月生二日伺之其形異餘者爾
按徐整長歷曰北斗九星相去九千里其二隂星不
見者相去八千里劉向九嘆曰訊九鬿與六神王逸
注曰九鬿謂北斗九星也洪興祖曰北斗第八星曰
招搖第九星曰玄戈其實北斗九星謂七星與輔弼
二星耳輔一星在北斗第六星左去極三十度入角
宿三度常見不隱弼一星在北斗第七星右常隱不
見宏景謂二隱不出亦非
漢書翟方進𫝊輔湛沒火守舍萬歲之期近在朝暮張
晏曰輔湛沒不見則天下之兵銷
按天官書曰輔星明近則輔臣親強正義曰占欲其
小而明則臣下任職明大與斗合國兵暴起晏注輔
湛沒則天下之兵銷疑謂此也及閱春秋緯曰輔星
沒天子佐消則晏注兵銷當是佐銷之譌
水經注曰紫微有勾陳之宿主鬭訟兵陣故遁甲攻取
之法以所攻神與勾陳并氣下制所臨之辰則秩禽敵
朱謀㙔箋曰秩字疑誤
按爾雅秩常也周禮酒正凡有秩酒者鄭司農注曰
秩常也則是秩禽敵者謂常禽敵非誤也
甘氏星經曰𫝊舍九星賓客之館舍又星簿讚曰𫝊舍
止客
按𫝊舍九星在紫微宫後華盖上焦延夀曰𫝊舍星
入紫微宫胡兵大起是傳舍為傳送文書者止宿之
處如今馹館非賓館也周禮太僕掌建鼓于大寢之
門外以待逹窮者與遽鄭司農曰遽傳也若今時馹
馬軍書當急聞者亦擊此鼔是𫝊舍有軍警亦得急
聞於禁中故傳舍入紫宫則兵起甘氏以為賓客之
館舍非矣
步天歌曰後門東邊大贊府鄭樵注闕
按贊府一星史記漢書晉隋唐諸史並闕不載據周
禮御史掌贊書注曰王有命當以書致之則贊為辭
若今尚書作詔文故亦得稱府也
唐會要曰九宫天蓬星太乙天内星攝提天衝星軒轅
天輔星招搖天禽星天符天心星青龍天柱星咸池天
任星太隂天英星天一
按素問刺法論岐伯曰木欲升而天柱窒抑之火欲
升而天蓬窒抑之土欲升而天衝窒抑之金欲升而
天英窒抑之水欲升而天内窒抑之注曰天柱金正
之宫天蓬水正之宫天衝木正之宫天英火正之宫
天内土神之應宫也則九星之名由來久已
淮南子曰晏子曰吾見勾星在房星之間地其動乎高
誘注曰勾星客星也
按前漢志曰辰星出於房星間地動天官書曰免七
命曰小正辰星天讒安調細爽能星鈎星郗萌曰辰
星一名鈎星誘注云客星非也
唐王砅素問注曰遁甲六戊為天門六巳為地戶天門
在戌亥之間奎壁之分地戶在辰巳之間角軫之分
按唐天文志曰雲漢自坤抵艮為地紀北斗自乾擕
㢲為天綱其在乾維内者降婁也為少昊墟乾維外
者娵訾也為顓頊墟其在㢲維内者夀星也為太昊
墟㢲維外者鶉尾也為列山氏墟盖乾維内外當戌
亥之間奎壁之分是為天門㢲維内外當辰巳之間
角軫之分是為地戶軒轅居乾㢲内外之中為有熊
氏墟戊巳之分是唐志天綱地紀之說即遁甲之所
謂天門地戶也
周髀算經曰冬至之後日右行夏至之後日左行左者
往右者來趙爽注曰冬至日出從辰來北故曰右行夏
至日出從寅往南故曰左行
按劉誠意曰日之行也冬行北陸斗牛等宿出辰入
申是行地下深也深則夜必長焉夏行南陸井鬼等
宿出寅入戌是行地下淺也淺則晝必長焉春行西
陸奎婁等宿秋行東陸角亢等宿皆出夘入酉是淺
深之中也中則晝夜適均焉雖為日之出入而其朝
東夕西則皆隨天之行也趙振芳曰元郭守敬用表
四丈四方參驗乃識天體天體如圓瓜分十二次猶
瓜有十二瓣周天三百六十五度餘四之一均十二
分一瓣為三十度四十三分七十五秒其度輻輳於
二極則度之形斂尖於瓜之兩端開廣於瓜之腰圍
瓜腰名赤道其度正得一度之廣去赤道漸遠漸狹
每度約十之九二分斜行赤道之交赤道度廣又斜
行每度廣十有一惟四立度在酌中之處是也
巫咸星經曰凡五星入月中星不見為月食星星見為
星食月
按姜岌渾天答難難者云日為陽故外照月為隂精
應内景而復能外照何也對云月光者日曜之所生
是故外景如日照也難云日曜星月明乃生焉然則
月望之日夜半之時日在地下月在地上其間隔地
日光何由得照對云日在下礙地不得直照而散故
薄天而照則遠在地上散而直照則近星𫝊曰日夜
食則星亡無月以照之也難云檢先望一日日未入
地而月已出相去三十餘萬里日在地上散而直照
不應及月而使月光明者何也又云日夜食則衆星
亡撿月體不大於地今日在地下月在地上地體大
尚不能掩日使不照月月體小於地安能掩日使不
照星也所難最為明快而所對未免迂逥故不具述
梁武帝曰月體不全光星亦自有光非受明於日此
則不易之論也盖月光自為生死望後明死朔後明
生書曰哉生明旁死魄天問曰夜光何德死則又育
月之自為生死可知矣觀熠燿宵行亦能自生光曜
豈有照之者乎
步天歌文昌之下曰三師更有三公相西邊
按晉志杓南三星及斗魁第一星西皆謂之三公盖
古無三師之名故有兩三公也後魏官氏志曰尊師
傅保為三師五代史百官志曰北齊因後魏亦曰三
師故星𫝊改斗魁西星為三師而在斗杓第二星下
者仍為三公
宋中興天文志曰天市垣一星明大者謂之帝座帝座
東北一星為后舊誤作候西南三星為妃舊失其位妃
北一星為帝右后北一星為帝左是為左右常侍妃南
四星為宦寺宦寺南一星為閽人閽人南四星為内屏
此其别也而舊乃以右常侍一星及妃三星為宦者又
以宦寺閽人合五星為斗又以内屏四星為斛皆誤也
按候一星在帝座東北石氏曰候星以候隂陽伺遠
國周禮遺人職云三十里有市市有候館注曰候館
樓可以觀望者也安得以帝座東北為后舊作候誤
也又宦者四星在帝座西南石氏曰宦者四星常侍
黃門左右小臣侍從之官常侍市中帝座也安得謂
以右常侍一星及妃三星為宦者四星誤也斛四星
在斗南斗五星在宦者西南甘氏曰斗斛稱量尺寸
分銖郗萌曰斗星明則吉不明凶若其星仰則天下
斗斛不平安在以宦寺四星及閽人一星為斗又以
内屏四星為斛皆誤也又周禮司市職云夫人過市
罰一幕世婦過市罰一帷而宋中興志乃欲使后妃
並居市肆何也
晉志曰太陽守西四星曰勢勢腐刑人也
按石氏星經勢四星助宣王命内常侍官也甘氏星
簿讚勢不專事相命御之注曰勢者宦也謂刑餘之
人凡此諸說皆誤也河圖曰河導昆侖名地首上為
權埶星周禮考工注曰埶音勢古勢字勢星即權埶
星也勢四星在斗魁下徐整長歷曰北斗當昆侖上
氣運注天下則其上為權勢星即勢星也權勢為王
者臨御之柄勢四星象之詎可以腐刑解乎
國語單子曰辰角見而雨畢天根見而水涸本見而草
木節解駟見而隕霜火見而清風戒寒韋昭注云夏后
氏之令周人所因
按唐志日度議曰推夏后之初秋分後五日日在氐
十三度龍角盡見時雨可以畢矣又先寒露三日天
根朝覿時訓爰始收潦而月令亦云水涸後寒露十
日日在尾八度而本見又五日而駟見故隕霜則蟄
䖝墐戶鄭康成據當時所見謂天根朝見在季秋之
末以月令為謬韋昭以仲秋水始涸天根見乃竭皆
非是
宋祖沖之曰殷歷日法九百四十而乾鑿度云殷歷以
八十一為日法若易緯非差殷歷必妄
按漢章帝時虞恭宗訢等議曰夫數出於秒忽以成
毫釐積累以成分寸兩儀既定日月始離初行主分
積分成度日行一度一歲而周故為術者各生度法
或以九百四十或以八十一法有細觕其歸一也沖
之所疑正未嘗考恭訢之說耳唐大衍以三千四十
分為日法元授時以萬分為日法豈有異乎
天官書赤帝行德天牢為之開正義曰天牢六星在北
斗魁下主秉禁暴亦貴人之牢也
按史記平準書曰募民自給費因官器作煑鹽官與
牢盆如淳曰牢廩食也古者名廩為牢也天牢乃天
廩屯積之所故天牢六星在北斗魁文昌間文昌第
一星曰上將第二星曰次將春秋合誠圖曰天牢主
守將荆州占曰客星入天牢其國得邑土則是天牢
主守將所以環守其牢廩同列於上將次將之間故
曰天牢而石氏星經天牢六星貴人牢與貫索同占
是以天牢為狴牢之牢而史記正義因之斯其謬矣
晉志曰北極五星第二星主日帝王也宋兩朝志曰北
極第二星為帝而勾陳口中又為天皇大帝奈宫一而
帝二也
按北極五星第二為帝者謂天下人君之象而大帝
為昊天上帝在勾陳口中故以天皇别之周書則有
若伊尹格于皇天鄭注曰皇天北極大帝周禮大宗
伯以禋祀祀昊天上帝鄭注曰謂冬至于圓丘所祀
天皇大帝星是也非一宫有二帝之謂
天官書曰斗魁中貴人之牢曰天理
按春秋合誠圖曰天理四星在斗中司三公也如人
喉在咽以理舌語宋均注曰斗為天之喉舌主出政
教後漢李固曰陛下有尚書猶天有北斗為天喉舌
盖謂此也巫咸曰北斗天理主貴者水官也孝經援
神契曰天理勑修糺中情糺察也盖言糺察萬物之
情理主三公貴者事也甘氏曰天理執平首鞫魁頭
巫咸曰大理者平獄之官盖天理大理字近而訛當
是大理司貴人之牢遂誤以為天理也
石氏曰女牀三星后宫御也衆妾所居宫也
按月令后妃齋戒躬桑禁婦女毋觀以勸蠶事注曰
女外内子女也周禮内女曰内宗外女曰外宗女牀
三星在紫微垣扶筐下是内外宗織女之機牀舊以
為衆妾所居宫非
月令仲冬之月旦建星中鄭注建星在斗上
按巫咸星經斗建之間三光道也賈逵曰古黃夏殷
周魯冬至日在建星建星即今斗星也唐天文志曰
古歷南斗至牽牛上星二十一度入太初星距四度
上直西建之初故六家或以南斗命度或以建星命
度甄耀度及魯歷北方有建星無斗
天官書隂德三星
按漢志亦云三星而石氏星經隂德二星主天下紀
綱隂德遺周給惠賑財之事則少一星晉志尚書西
二星曰隂德陽德則又以二星分為二座
唐天文志曰木金得天地之微氣其神治於季月水火
得天地之章氣其神治於孟月
按月令立春之日盛德在木其帝大皥則是以木德
王而主東東方七宿初交於角亢其氣尚微故夀星
屬木而得天地之微氣立秋之日盛德在金其帝少
昊則是以金德王而主西西方七宿初交於奎婁其
氣尚微故降婁屬金而得天地之微氣立冬之日盛
德在水其帝顓頊則是以水德王而主北北方七宿
首斗牛而尾室壁其氣畢章故娵觜屬水而得天地
之章氣立夏之日盛德在火其帝炎帝則是以火德
王而主南南方七宿首井鬼而尾翼軫其氣畢張故
鶉尾屬火而得天地之章氣史記律書明庶風居東
方南至於亢南至於角三月也其於十二子為辰是
夀星之神治於季春閶闔風居西方北至於婁北至
於奎九月也其於十二子為戌是降婁之神治於季
秋東壁居不周風東至於營室十月也其於十二子
為亥是娵訾之神治於孟冬清明風居東南維而西
之軫西至於翼四月也其於十二子為已是鶉尾之
神治於孟夏此從無解者故備注於山河兩戒中而
又筆之於此
治平策略曰西人專精歷律自前朝始來中土其言天
地也謂天地皆圓非猶中法所謂天圓而地方也
按周髀算經曰數之法出於圓方圓屬天方屬地天
圓地方趙爽注曰天動為圓其數竒地靜為方其數
偶此配隂陽之義非實天地之體也大戴記單居離
問於曾子曰天圓而地方者誠有之乎曾子曰如誠
天圓而地方則是四角之不相掩也參嘗聞之矣子
曰天道曰圓地道曰方道曰方圓耳非形也此豈待
西人而始知乎
天官書斗魁戴筐六星曰文昌宫
按大唐開元占經瞿曇悉逹曰石氏星經文昌六星
一本作七星陸績渾天圖曰文昌中有一星在司禄
内名為主禄是明有七星也
夏小正曰鞠則見鞠者何也星名也
按古樂府天上何所有歷歷種白榆亦以白榆為星
名皆未知何星也
天官書杓攜龍角衡殷南斗魁枕參首注云杓北斗杓
也龍角東方宿攜連也衡斗衡也殷當也直當南斗魁
斗第一星也枕於參星之首
按石氏曰北斗第六七指角第三四五指南斗第一
二指觜章本清圖書編曰杓為斗端以冬至日躔星
紀牛初加戌中則斗綱之端連貫營室織女之紀指
牽牛之初又自牛初連貫平星角前後各九十一度
此謂杓攜龍角玉衡中斗南斗十二度建星臨之冬
至牛初加戌中則玉衡當斗艮中相距元辰左右各
九十一度此之謂衡殷南斗魁為斗首參星在中冬
至牛初加戌中則斗魁在未天綱在坤馮藉申中參
宿如首伏枕然此之謂魁枕參首其去元辰杓魁亦
各九十一度是則天綱星紀交會之本始二說較史
記注為甚明
漢書天文志用昏建者杓夜半建者衡平旦建者魁孟
康曰假令杓昏建寅衡夜半亦建寅
按天元歷理曰斗魁在申斗衡在午斗杓在辰天運
左旋晝夜循環必自子而入丑入寅歷十二舍杓昏
建寅衡在杓之左夜半杓入夘辰則衡退而入巳入
午矣焉得復指寅乎以是知天元甲子夜半冬至日
躔軫九之初即太陽在子宫之中也其上值斗之玉
衡故曰夜半建者衡自此左旋右差凡千八百八十
七年而斗建退一宫仲冬建子而亥而酉則孟春建
寅而丑而子而亥凡七千五百四十九年而歷四建
則斗衡將入申矣斗衡在申則斗魁在酉夜半斗魁
在酉則平旦斗魁又在子故曰平旦建者魁自此又
七千五百四十九年而歷四建則斗魁又入申矣平
旦斗魁入申則黃昏斗杓又當入子故曰用昏建者
杓
星𫝊曰天有三垣紫微為中垣太微為上垣天市為下
垣
按月令昏中旦中言恒星也天官書昏建旦建言北
斗也而三垣昏旦罕有及者今按清類分野曰紫微
垣共十五星東垣八星左區也西垣七星右區也五
月黃昏斗在南則左區在東右區在西若冬至斗在
北極之下則左區在西右區在東如兩弓相抱環合
為垣緊貼斗口之上其中為北極又按天文集驗曰
太微以正月昏候於夘二月昏在辰三月在巳四月
在午五月在未六月在申七月在酉八月旦候於夘
九月旦在辰十月在巳十一月在午十二月在未正
月在申二月在酉天市在房斗之間尾箕之上常以
三月昏在夘四月昏在辰五月在巳六月在午七月
在未八月在申九月在酉十月旦在夘十一月旦在
辰十二月在巳正月旦在午三月在申四月在酉
時憲書年神方位圖云各神所臨之地惟奏書博士宜
向之餘各有所忌
按天元歷理曰亥子丑奏乾博㢲寅夘辰奏艮博坤
巳午未奏㢲博乾申酉戍奏坤博艮盖寅夘辰與申
酉戍相沖艮坤相對也亥子丑與巳午未相沖乾㢲
相對也
泰西利氏曰地球周九萬里厚二萬八千六百三十六
里零三十六丈日輪大於地球百六十五倍又八分之
三大於月輪六千五百三十八倍又五分之一而地球
大於月者三十八倍又三分之一恒星分為六等其第
一等大於地球一百零六倍又六分之一次者漸減
按張衡靈憲經曰懸象著明莫大乎日月其徑當天
周七百三十六分之一地廣二百四十三分之一祖
暅曰其率傷於周多徑少衡之疎也石氏曰日暉徑
千里周三千里今言日大於地百六十五倍星大者
大於地百零六倍是天下之至小者莫如地也坤輿
圖說曰至北海則半年無日氣候極寒而冰一曰冰
海圖說亦西儒所撰如果日大於地百六十五倍何
北海半年不見日耶易曰廣大配天地何以稱耶
淮南子曰東北為報德之維西南為背陽之維東南為
常陽之維西北為號通之維
按司馬温公潛虚圖報德居艮背陽居坤常陽居巽
蹏通居乾今本淮南子號通之維號當是蹏之譌
王氏彙苑參旗注參三也旗上畫日月星也
按石氏星經參旗九星在參西一名天弓禮含文嘉
曰王者制度有科物應以宜則參旗弓行宋均注曰
弓行者參旗星行列紆曲似弓也注者不知強為之
說
朱子曰向來人說北極便是北辰本朝人方去推得北
極只在北辰邊頭而極星依舊動
按隋書天文志曰張衡蔡邕王蕃陸績皆以北極紐
星為樞是不動處也祖暅以儀準候不動處在紐星
之末猶一度有餘元郭守敬曰祖沖之造大明歷始
悟太陽有歲差之數極星去不動處一度餘是從前
已有是說要以極本非星而云極星者指其近極之
星命之耳經天該曰近極小星強名極是也夢溪筆
談謂極星遠不動處三度有餘
張衡思元賦觀壁壘於北落兮伐河鼓之磅硠文選注
壁營壁也壘中壘也河鼓星名也李善曰漢書羽林天
軍西為壘旁一大星曰北落
按石氏曰壁壘陣十三星為營壅巫咸曰天壘主北
夷丁零匈奴是壁壘亦星名也
爾雅曰星紀斗牽牛也又曰河鼓謂之牽牛
按河鼔一名牽牛故有兩牽牛也星𫝊曰牽牛六星
在天河東河鼔三星在牽牛西本二星也魏伯陽參
同契曰河鼔臨星紀兮人民皆驚駭此盖以星紀為
斗牽牛而河鼓臨之非河鼓即牽牛也而周處風土
記曰七夕洒埽於庭施几筵設酒果祀河鼓織女言
二星神會乞富夀及子是誤以河鼓即牽牛矣古樂
府東飛伯勞西飛燕黃姑織女時相見荆楚歲時記
曰黃姑即河鼔或以河鼓音近而訛為黃姑元象博
議曰黃姑乃牛宿别名李太白詩黃姑與織女相去
不盈尺皆誤以牽牛為黃姑也李後主詩迢迢牽牛
星杳在河之陽粲粲黃姑女耿耿遥相望即以織女
為黃姑庶幾近之
天官書柳七星張三河開元占經曰三河河内河東河
南是也周之將亡惟河南一郡故以之為分野其河内
河東乃在魏次中未詳周分野三河之謂矣
按詩譜東都王城方六百里之地其封域在豫州太
華外方之間天官書於周分野不言豫州而言三河
依禹貢兖州濟河豫州荆河雍州西河而冀州帝都
不說境界但以三面距河而知是東都王城所在以
河洛伊為三河故不得比於列國止係之以一州也
考之職方豫州之滎洛荆州之穎湛兖州之河泲襟
帶左右而三河居天下之最中隂陽之所會風雨之
所和誠有見於三河者諸州之總會也況僖公二十
五年襄王始以河内賜晉文河内本周地乎
劉誠意伯曰星之所屬有星在而國亦在者譬如離南
坎北各有定位躔次相配上下同體者也經也又有星
在此而國在彼者譬如房日鬼也而反見象於月畢月
烏也而反見象於日又有或方或隅參差不等者譬如
書之生數居方成數居隅二與七相近六與一為隣者
也躔次相望上下異位者也緯也經緯錯綜天地之所
以成造化也
按國語伶州鳩曰歲之所在則我有周之分野是分
國有分星者必因其所受封之歲而祀之淮南子曰
太隂在四仲則歲行三宿在四鈎則歲行二宿春秋
緯曰太隂在亥歲星居角亢太隂在子歲星居氐房
心太隂在丑歲星居尾箕太隂在寅歲星居斗牽牛
太隂在夘歲星居須女虚危太隂在辰歲星居營室
東壁太隂在已歲星居奎婁太隂在午歲星居胃昴
畢太隂在未歲星居觜參太隂在申歲星居東井輿
鬼太隂在酉歲星居柳七星張太隂在戌歲星居翼
軫是歲星行四面之中皆三宿故女虚危為元枵胃
昴畢為大梁行四隅則皆二宿故斗牛為星紀室壁
為娵訾當時受封之歲或在四仲則星多或值四鈎
則星少國語所謂歲之所在則我周之分野者是也
受封之歲即祀其歲星所行之宿以為分野僖三十
年左傳注三望分野之星國中山川孔氏曰魯祭分
野之星其祭奎婁之神也昭元年左傳遷閼伯于商
丘主辰遷實沈於大夏主參杜預曰商丘宋地主祀
辰星辰大火也大夏今晉陽林堯叟曰參水星也主
祀參星則是分國之歲月各祀其歲星所行之宿以
為之主魯居東而降婁在西齊居東而元枵在北吳
越居東南而星紀在東北燕在北而析木在東盖值
其始封之歲歲星或行於東南或行於西北則分野
有遠近之不同或星在而國不在無可怪也周禮保
章氏以星土辨九州之地所封封域皆有分星以觀
妖祥以十有二歲之相觀天下之妖祥其占候亦以
歲星為主歲星在木則水為之相在土則火為之相
觀十有二歲因以知十二國之妖祥盖皆從歲星也
若秦之鶉首楚之鶉尾趙之大梁星在而國亦在則
又不在分星之類者何以言之當孝王邑非子於秦
與周初封熊繹於楚彈丸之地豈有分星又況六卿
分晉方始有趙何與分星之數當是秦楚趙始微終
大自崇其分野所值之星以為祭主故張衡西京賦
曰昔者天帝悅秦穆公而覲之饗以鈞天廣樂帝有
醉焉乃為金策錫用此土而翦諸鶉首庾信哀江南
賦曰以鶉首而賜秦天何為而此醉其非分國時所
分星可知矣楚蠶食諸夏環地六千里僣祀東皇太
一祀東君祀大司命其以鶉尾為所主土而祀之何
怪趙與韓魏分晉而趙地北踰衆山盡代郡鴈門雲
中西抵塞垣非晉之舊壤故韓魏無分而大梁獨為
趙有凡此星在國在者各是其國自所崇奉非關躔
次相配上下同體而可據以為經也誠意伯錯綜經
緯之說然耶否耶
賈公彦周禮疏曰二十八宿隨天左轉為經五星右行
為緯
按淮南子曰歲星日行十二分度之一歲行三十度
十六分度之七十二歲而周星備曰熒惑日行三十
三分度之一二歲而周天太白日行八分度之一八
歲而周天左傳孔氏疏曰土三百七十七日行星十
三度二十八歲而周天開元占經曰辰星平行日一
度一歲而周天舊云辰星效四仲謬矣通考曰木火
土三星行遲而經天金水二星行速而不經天為三
天兩地之道朱子詩𫝊曰金水二星附日而行三才
考曰木星八十三年而與日合者七十六火星七十
九年而與日合者三十七土星五十九年而與日合
者五十七金水雖隨日然金八年而合於日者五水
四十六年而合於日者一百四十五今西法審視太
白有上下弦凡三百六十五日二十三刻一周天填
星二十九年一百五十五日二十五刻一周天辰星
三百六十五日二十三刻一周天熒惑一年三百二
十一日九十三刻一周天歲星十一年三百一十三
日一周天又云歲星旁有四小星按周天者徧歷二
十八宿之謂也
荆楚歲時記七月七日為牽牛織女聚會之夜春秋運
斗樞云牽牛神名略佐助期云織女神名收隂
按大唐占經引春秋佐助期曰須女神名色舒虛神
名開陽危神名推長營室神名元耀登壁神名瞻工
奎神名列常婁神名及方胃神名稽覽昴神名敖金
畢神名扶盲參伐神名虛圖南斗神名帙瞻牽牛神
名略緒熾餘缺今本歲時記牽牛神名略俱不知有
緒熾二字矣古今書傳之磨滅大率類此
回回書西域馬哈麻之所造也其元起於隋開皇十九
年己未歲其法以三百五十五日為一歲歲有十二宫
第一曰白羊宫二曰金牛宫三曰隂陽四曰巨蟹五曰
獅子六曰雙女七曰天秤八曰天蝎九曰人馬十曰磨
蝎十一曰寳瓶十二曰雙魚
按陸廣微吳地記當磨蝎斗牛之宫列婺女星之分
野盖用回回歷也今泰西測驗可見可狀之星凡四
十八像其在黃道中者十二像與回回書同但隂陽
作雙兄雙女作列女星三百四十有六其在黃道北
者二十一像曰小熊曰大熊曰龍曰皇帝曰守熊人
曰北冕旒曰熊人曰琵琶曰鴈鵝曰岳母曰大將軍
曰御車曰醫生曰逐蛇曰毒蛇曰箭曰日鳥曰魚將
軍曰駒曰飛馬曰公主曰三角形星三百六十其在
黃道南者十五像曰獸海曰獵戶曰天河曰天兔曰
天犬曰小犬曰船曰水蛇曰酒瓶曰烏鴉曰半人牛
星三百一十有六
開元占經天竺每月二博叉瞿曇悉逹多譯曰博叉趐
也
按西域九執書云天竺每月二博叉月初至十五曰
白博叉十六至月盡曰黑博叉風曰阿脩日曰羅㬋
辰次曰星施度曰薄伽分曰立多月明量曰博夜加
時曰節
菽園記曰元人謂天曰統格落
按元史續通鑑元謂横天儀曰咱秃哈刺吉測驗周
天星曜之氣曰咱秃朔八台春秋分晷影堂曰魯哈
麻亦渺凹只冬夏至晷影堂曰魯哈麻亦木思塔渾
天圖曰苦來亦撒麻地里志曰苦來亦阿兒子晝夜
時刻之器曰兀速都兒刺不定其呼天為統格落元
史不載僅見於此
沈括筆談曰交道每月退一度餘凡二百四十九交而
一朞西天法交初謂之羅㬋交中謂之計都
按詩十月之交毛𫝊曰交日月之交會隋張胃元曰
日行黃道月行月道月道交結黃道外十三日有竒
而入經黃道謂之交朔望去交前後各十五度以下
即當食若月行内道在黃道之北食多有驗月行外
道在黃道之南雖遇正交無由掩映楊慎曰七政一
曰七曜今術家增入月孛紫炁羅㬋計都四餘為十
一曜盖日月行道如兩環兩環相交處一曰天首為
羅㬋一曰天尾為計都月行遲速有常度遲之處即
孛故曰月孛炁生於閏二十八年十閏而炁行一周
故曰紫炁炁孛皆有度數無光象故與羅計同謂之
四餘又宣和畫譜王齊翰有羅㬋圖計都圖武洞清
亦有羅㬋計都圖
蔡邕天文志曰言天體者有三家一曰周髀二曰宣夜
三曰渾天宣夜之學絶無師法周髀術數具存考驗天
狀多所違失惟渾天近得其情
按賀道養渾天記曰宣夜夏殷之法也周髀周人志
周公所傳也楊泉物理論曰儒家立渾天以追天形
從車輪焉周髀立盖天言天氣循邊而行從磨石焉
桓譚新論曰北斗極天樞猶盖有保斗矣盖雖轉而
保斗不移虞喜曰宣明也夜幽也幽明之數其術兼
之故曰宣夜徐爰曰史臣案渾天廢絶故有宣盖之
論其術並疎後世莫述抱樸子曰宣夜之書亡而郗
萌記先師相𫝊宣夜說云天體無質仰而瞻之高遠
無極譬遠望黃山皆青俯察千仞之谷而黝黑夫青
冥色黑非體也日月星辰浮生空中行止皆積氣焉
故七曜或住或遊順逆伏見無常由無所根繫故也
故辰極常居其所北斗不與衆星西沒焉七曜皆東
行日行一度月行十三度遲疾任性若附綴天體不
得爾也春秋文耀鈎曰唐堯即位羲和立渾儀鄭注
尚書大𫝊曰渾儀中筩為旋璣外規為玉衡此所稱
三家是也
象緯訂曰宋中興天文志曰天有客星曰老子曰國皇
曰温星錯乎五緯之間此毋論古今史𫝊未嘗載三星
之名即其立言誕謬姓名不詳亦有大可笑者
按黃帝占曰客星者周伯老子王蓬絮國皇温星凡
五星皆客星也又曰客星明大白淳然名曰老子所
出之國為饑為凶又曰客星色白而大狀如風動搖
名曰温星常出四隅出東南有兵出東北曝三千里
出西北如之出西南大水河圖曰歲星之精流為國
皇巫咸曰國皇之星大而赤類南極老人星也春秋
合誠圖曰國皇主内寇司馬彪天文志曰孝靈光和
中國皇星見東南角去地一二丈如炬火狀乃謂古
今書𫝊未嘗載三星之名何也
宋中興天文志曰周伯王蓬芮皆上世不仕之人王其
姓蓬芮其名周伯其姓字也其精為星帝命之為客星
按荆州占曰周伯星煌煌所至之國大昌又曰蓬星
一名王星狀如夜火之光多即至四五少即一二何
法盛中興書曰晉孝武太元二十年九月有蓬星如
粉絮東南行歷女虛危通考曰宋真宗景德二年四
月戊寅周伯星出氐南騎官西狀半月有芒角占曰
天下無兵國大昌張衡曰老子四星及周伯王蓬絮
芮各一錯乎五緯之間其見無期其行無度盖老子
一周伯一王蓬絮一芮一凡四也宋中興志瑞星十
二四曰王蓬芮以王蓬芮為一星謬矣又以其見無
期行無度故曰客星賈公彦周禮疏曰言用客星者
彗非本位奔霣而入他辰者也今乃以帝命之為客
星殊屬不根
張華博物志曰神仙𫝊云說上據辰尾為宿歲星降為
東方朔𫝊說死後有此宿東方朔生無歲星
按梁劉勰新論曰微子感牽牛星顔淵感中台星張
良感弧星樊噲感狼星老子感火星未聞諸賢既生
天上遂無此星也雖莊子有𫝊說乘東維騎箕尾而
比於列星之語當是星降為說而死後仍為星耳如
王良造父軒轅並是星名豈皆既生之後遂無此星
乎若謂朔生無歲星太史公曰歲隂左行在寅歲星
右轉居丑歲隂在夘歲星居子歲隂在辰星居亥歲
隂在巳星居戍歲隂在午星居酉歲隂在未星居申
歲隂在申星居未歲隂在酉星居午歲隂在戌星居
巳歲隂在亥星居辰歲隂在子星居夘歲隂在丑星
居寅若朔生後無歲星則司馬作史之時正值朔生
之候而所謂歲星居子居亥居戌居酉盡託之空言
已乎如荀陳相聚太史奏五百里内有賢人星聚晉
史苻堅密有迎羅什之意會太史奏云有星見外國
分野當有大智入中國如此類者皆捕風逐影之談
豈足信乎
管城碩記卷二十七
