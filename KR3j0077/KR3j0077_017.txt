管城碩記卷十七翰林院檢討徐文靖撰
楚辭集注四
涉江曰接輿髠首兮桑扈臝行集注曰接輿楚狂也被
髮佯狂後乃自髠桑扈即莊子所謂子桑戸
按論語楚狂接輿歌而過孔子言楚狂接孔子之輿
而歌耳故下直曰孔子下不曰下輿以前有輿字故
也後因號為狂接輿接輿猶荷蕢非楚狂字也蓋是
時楚狂趨避烏知其字哉莊子曰肩吾見狂接輿尸
子曰楚狂接輿耕方城楚辭曰接輿髠首蓋皆以是
為號耳列仙傳曰接輿名陸通楚人嵇康書曰子房
之佐漢接輿之行歌杜甫詩接輿還入楚王粲不登
樓直以接輿為字矣又論語子桑伯子王肅曰伯子
書傳無見焉邢昺曰鄭以左傳秦有公孫枝字子桑
恐非集注以楚辭桑扈臝行即此伯子也家語伯子
不衣冠而處即此臝行之證也良是
露申辛夷死林薄兮集注曰露申未詳
按爾雅木自弊柛邢昺曰自弊踣者名柛申疑即柛
露申謂露處而自柛之辛夷死于林薄者也
哀郢曰發郢都而去閭兮怊荒忽其焉極集注曰郢都
在漢南郡江陵縣
按春秋桓二年蔡侯鄭伯會于鄧傳曰始懼楚也杜
注楚國今南郡江陵縣北紀南城也楚世家文王熊
貲始都郢水經注曰江陵西北有紀南城楚文王自
丹陽徙此楚人謂之郢都地理志江陵故楚郢都孔
仲達曰世謂之南郢也亦曰紀郢楚雖都郢未有城
郭文公十四年楚莊王立鬭克公子燮因城郢為亂
事未得訖襄公十四年楚子囊還自伐吳將死遺言
謂子庚必城郢昭公二十三年楚囊瓦城郢事在楚
平王十一年也定四年吳人入郢昭王奔隨明年吳
師歸楚復入郢乂明年吳復伐楚取番楚恐去郢北
徙都鄀左傳令尹子西遷郢于鄀林氏曰改鄀為郢
故曰遷郢于鄀世謂之北郢亦曰若郢子惠王徙鄢
命曰鄢郢水經注滄浪之水纏絡鄢郢地連紀郢咸
楚都矣哀郢之所謂郢都不知其何所指楚記曰楚
郢都南面舊有二門一曰修門一曰龍門東面亦有
二門其下曰顧龍門而不見孰兩東門之可蕪哀故
都之日遠此集注據以為紀郢也
凌陽侯之汜濫兮集注曰陽侯陽國之侯也溺死於水
其神能為大波
按陶潜羣輔錄曰伏羲六佐陽侯為江海宋均曰主
江海事陽侯主水故後世謂陽侯為水神至溺死能
為大波之說雖見淮南子覽冥訓注未足据也
當陵陽之焉至兮森南渡之焉如集注曰陵陽未詳
按相如大人賦曰使五帝先導兮反太一而從陵陽
漢書音義曰仙人陵陽子明也列仙傳曰子明於沛
銍縣旋溪釣得白龍放之後白龍來迎子明去止陵
陽山上百餘年遂得仙也此言已南渡大江無白龍
之迎則陵陽其焉至涉江曰迷不知其所如此云焉
如意同也
曾不知夏之為丘兮孰兩東門之可蕪集注曰夏大屋
也兩東門郢都東關有二門也言懷王曾不知都邑宫
殿夏屋當為丘墟又不知兩東門亦先王所設以守國
者豈可使之至于蕪廢耶襄王二十一年秦遂拔郢而
楚徙陳不知在此後幾年也
按屈原𫝊曰王怒而疏屈平又曰屈平既疏不復在
位其後秦昭王欲與王會屈平曰秦虎狼之國不可
信不如無行懷王卒行入武關秦因留懷王徐廣曰
三十年入秦是原當懷王之時不過見疏而已未嘗
遷于江南也既令尹子蘭使上官大夫短屈原於頃
襄王王怒而遷之離騷序曰遷於江南哀郢曰森南
渡之焉如亂曰非吾罪而棄逐兮則此蓋作於襄王
之時集注以為言懷王疑時事有未合也
憎愠惀之脩美兮集注曰愠心所緼積也思求曉知謂
之惀
按戴侗六書故曰惀忠悃之意又唐書徐有功傳開
元初竇希瑊等請以已官讓有功子惀以報舊德推
當日以惀命名之意自以忠悃為是
抽思曰軫石崴嵬蹇吾願兮超回志度行隱進兮集注
曰軫石未詳超回隱進亦不可曉
按二十八宿山經曰翼山軫山相連在楚荆門山中
央齊伯曰軫者生於蒙山長為楚國一統志蒙山在
荆門州西又州南五里有荆門山是星家以蒙山為
軫山軫石崴嵬蓋言世路之﨑嶇於所願為蹇難也
超回隱進或超而前或回而返皆先以志揆度之有
所行則隱占其吉凶而後進也爾雅釋言曰隱占也
郭注曰隱度疏曰占者視兆以知吉凶必先隱度故
曰隱占也
懷沙曰易初本迪兮君子所鄙集注曰迪史作由易初
謂變易初心也本迪未詳
按方言曰由迪正也東齊青徐間相正謂之由迪本
迪本正也史作本由義同也此言其初志本正後乃
變易其初志是乃君子所鄙也
思美人曰遷逡次而勿驅兮聊假日以須峕集注曰遷
猶進也逡次猶逡巡也
按後漢志曰攝提遷次青龍移辰謂之歲孔氏詩疏
曰在天為次在地為辰賈公彦周禮疏曰次十二次
也左傳鄭裨竈曰歲不及此次也已皆是類也此承
上造父操駕遷移逡次而勿驅蓋假日以須峕非止
逡巡之謂也
惜往日曰君含怒以待臣兮不清澂其然否集注曰澂
音澄清澂猶審察也
按易損象曰君子以懲忿窒欲懲古文作徵鄭玄劉
瓛云懲清也是清澂當讀為清懲也與沔水民之訛
言寧莫之懲同一意也
悲回風曰借光景以往來兮施黃棘之枉策集注曰黃
棘棘刺也枉曲也以棘為策既有芒刺而又不直則馬
傷深而行速舊注以為願借神光電景飛注往來施黃
棘之刺以為策以求子推伯夷之故迹是也
按山海經曰苦山有木曰黃棘黃花而葉員其實如
蘭服之不字是亦木之貞潔者言施此木以為策迂
枉於道路求介子伯夷之故迹也
望大河之州渚兮悲申徒之抗迹集注曰莊子曰申徒
狄諫紂不聽負石自沉於河
按韓詩外傳曰申徒狄非其世將自投於河崔嘉聞
而止之曰聖仁之人民之父母也今為濡足不救溺
人可乎申徒曰昔桀殺龍逢紂殺比干而亡天下吳
殺子胥陳殺泄冶而滅其國非無聖智不用故也遂
負石而沉於河韋昭曰六國時人由此觀之莊周之
言未得其實也
遠遊曰聞赤松之清塵兮願承風乎遺則集注曰列仙
傳曰赤松子神農時為雨師服水玉教神農能入火自
燒至崑山上常止西王母石室張良欲從赤松子遊即
此也
按劉向列仙傳曰赤松子輿者黃帝時人不食五榖
啖百草花至堯時為木工能隨風雨上下史記留侯
世家留侯曰願弃人間事欲從赤松子遊耳乃學辟
榖道引輕身蓋良所學者辟榖以赤松子輿不食五
榖故願與之從遊耳古有兩赤松世多以良所願者
為能入火自燒之赤松失其旨矣
載營魄而登霞兮掩浮雲而上征集注曰載猶加也營
猶熒熒也蓋脩鍊之士必使魂常附魄如日光之載月
質魄常檢魂如月質之受日光則神不馳而魄不死遂
能登仙遠去而上征也
按魏伯陽參同契曰陽神日魂隂神月魄朱子語錄
曰日為魂月為魄其說蓋本於此又曰老子所謂載
營魄如車載人之載月載日光魂加於魄魄載魂也
皆見於語錄者也今楚辭集注載猶加也則又與車
載之義似相矛盾又按老子曰載營魄抱一能無離
乎吕吉甫注曰載者終而復始之謂營者環而無隙
之謂揚子法言曰月未望則載魄于西既望則終魄
于東載對終言則亦終而復始之意也楚辭載營魄
營者陽氣之迴旋魄者隂氣之迫著人之初生即具
有隂陽之氣初非有待於加也左傳樂祁曰心之精
爽是謂魂魄是也若謂載營魄載猶加也如日光之
加月質山海經漆吳之山處于東海其光載出載入
亦可以為加出加入乎
召豐隆使先導兮問太微之所居集重陽入帝宫兮造
旬始而觀清都集注曰太微宫垣十星在翼軫北重陽
者積陽為天天有九重故曰重陽旬始星名清都列子
以為帝之所居也
按石氏星經曰太微十星在翼軫北瞿曇悉逹曰司
馬遷天官書班固天文志並匡衛十二星驗圖簿及
所見星位止十星未詳其旨据漢書曰南執法四星
是多二星又春秋合誠圖曰太微主法式陳星十二
以備武患則亦十二星也今西儒星圖太微垣西蕃
第三一星為西次將外增一星東蕃第三一星為東
次將外增二星則又十三星矣重陽者以乾卦六畫
皆陽故謂之重陽也唐天文志曰升陽進踰天關得
純乾之位故鶉尾直建巳之月内列太微為天廷孔
穎逹左傳疏曰四月建已六隂盡消六陽並盛是為
純乾之卦是也非泛指天有九重為重陽也召豐隆
使先導者淮南子曰季春三月豐隆乃出則是建辰
之月也太微位於已故召使先導之也帝宫即太微
之宫郗萌曰太微之宫太一之廷上帝之治五帝之
座也旬始星名河圖曰鎮星之精散為旬始黃帝占
曰旬始出見北斗天子夀王者有福所謂造旬始而
觀清都蓋太清之所都也
張咸池奏承雲兮集注曰咸池堯樂承雲黃帝樂也又
曰顓頊樂又曰有虞氏之樂無所稽考未詳孰是
按竹書紀年帝顓頊高陽氏二十一年作承雲之樂
吕覽頊令飛龍作效八風之音命曰承雲
二女御九韶歌集注曰二女娥皇女英也御侍也九韶
已見騷經
按宋沈括曰舜陟方時二妃皆百餘歲豈得俱存猶
稱二女則以二女為娥皇女英非也山海經曰舜妻
登比氏生宵明燭光處河大澤二女之靈能照此所
方百里一曰癸比氏姓纂曰癸比舜之第三妃也郭
璞曰宵明燭光二女字也以能光照因名云則此所
云二女者舜第三妃之二女江淹遂古篇帝之二女
遊沅湘兮宵明燭光何焜煌兮二女御而九韶歌宜
即此也
舒并節以馳騖兮逴絶垠乎寒門集注曰絶垠天之邊
際也寒門北極之門也
按漢郊祀志黃帝接萬靈明庭明庭者甘泉也所謂
寒門者谷口也服虔曰黃帝升仙之處也師古曰谷
口仲山之谷口也㠯仲山之北寒凉故謂此谷為寒
門也
九辯曰願寄言於流星兮羌儵忽而難當集注曰寄言
欲附此言以諫誨其君也流星既不可值則卒為廱蔽
而不可解矣
按爾雅曰奔星為彴約邢昺曰即流星也荆州占曰
流星大如桃者為使事也司馬彪天文志曰流星者
貴使也星大者使大星小者使小此言欲寄言於使
臣以諫君無柰倏忽而不可值也
招魂曰帝告巫陽曰端人在下我欲輔之魂魄離散汝
筮予之集注曰帝天帝也女曰巫陽其字也端人謂屈
原也魂魄離散身將顛沛故使巫陽筮問所在求而與
之使反其身也
按海内西經曰開明東有巫彭巫抵巫陽巫履巫凡
巫相夾窫窳之尸皆操不死之藥以距之郭璞曰為
距却死氣求更生周禮簭人掌九簭之名五曰巫昜
昜即陽古今字也蓋巫陽乃主筮之一官代守其職
非女巫字陽者也
巫陽對曰掌㝱上帝其命難從若必筮予之恐後之謝
不能復用巫陽焉集注曰此一節巫陽對語不可曉恐
有脫誤然其大意以謂帝命有不可從者如必筮其所
在而後招以與之則恐其離散之遠而或後之以至徂
謝且將不得復用巫陽之技矣
按㝱當作㝱說文楚人謂寐曰㝱讀衣倨切於去聲
巫陽之意以人之死猶㝱也其修短之數有掌之者
雖上帝有筮予之命難從矣若必然欲筮予之則不
宜後恐後之而神氣凋謝不能復禮雜記曰諸侯行
死於館則復如於其國注曰復招魂復魄也檀弓疏
曰招魂者是六國以來之言故楚辭有招魂之篇此
蓋言魂魄離散久則徂落衰謝不能如始死之時以
衣招魂而復之至是始用巫陽焉則無及矣意或然
也
雕題黑齒得人肉以祀集注曰題額也雕刻其肌以丹
青湼之也南方人常食蠃蜯得人肉則用以祭
按唐書驃國傳曰羣蠻種類多不可記有黑齒金齒
銀齒三種見人以漆及鏤金銀飾齒寢食則去之隋
書真臘國傳曰城東有神名婆多利祭用人肉其王
年别殺人以夜禱祀又女國傳曰俗事阿脩羅神又
有樹神歲初以人祭皆可見玉之言信而有徵云
五榖不生藂菅是食些集注曰菅茅屬言其地不生五
榖其人但食此菅草也
按魏書吐谷渾傳北有乙佛勿敵國不識五榖唯食
魚及蘇子蘇子狀若中國枸杞子唐書拂菻傳自拂
菻西南行二千里有國曰磨隣曰老勃薩無草木五
榖飼馬以槁魚人食鶻莽鶻莽波斯棗也南史扶桑
國傳扶桑東千里有女國食鹹艸鹹草葉似邪蒿而
氣香味鹹一統志瀚海在火州柳陳城東地皆沙磧
宋史云沙深三尺不育五榖沙中生草名登相收之
以食皆此類也
層冰峨峨飛雪千里些集注曰言北方常寒其冰重累
峨峨如山凉風急疾時雪隨之飛行千里乃至地也
按坤輿圖說北海半年無日氣候極寒而冰故曰冰
海舶為冰海所阻直守至冰解方得去又苦海中冰
塊為風擊堆疊成山舶觸之定為虀粉此所謂層冰
峨峨者也唐書康國傳有碎葉者西南直葱嶺贏二
千里北三日行度雪海春夏常雨雪此所謂飛雪千
里者也
九侯淑女多迅衆些集注曰商九侯之女八之紂而不
憙淫者也迅衆未詳
按爾雅曰振迅也郭璞曰振者奮迅言雖九侯之好
女亦多奮迅於衆人之中以自脩飾也殷本紀曰九
侯女不憙淫徐廣曰一云無不憙淫今案玉所稱九
侯淑女則是廣注誤也
稻粢穱麥挐黃粱些集傳曰穱擇也穱麥稻處種麥擇
取其先熟者也
按張衡南都賦曰冬稌夏穱隨時代熟則是稌稻也
而熟於冬穱麥也而熟於夏不當訓穱為擇
大苦鹹甘辛酸行些集注曰大苦豉也鹹鹽也酸酢也
辛謂椒薑也甘謂飴蜜也
按月令春其味酸夏其味苦季夏中央其味甘秋其
味辛冬其味鹹内則凡和春多酸夏多苦秋多辛冬
多鹹調以滑甘注曰多其時味以養氣此所云苦甘
鹹辛酸者概舉五味之和而言不必專指一物也又
按釋名曰豉嗜也調五味可甘嗜也不得以大苦名
之
吳歈蔡謳奏大吕些集注曰大吕律名
按史記平原君傳毛先生一至楚使趙重於九鼎大
吕正義曰大吕周廟大鐘樂毅傳大吕陳於元英索
隱曰大吕齊鐘名以兩說證之此所云大吕者蓋所
鑄之鐘聲應大吕之律因以為名襄十九年𫝊季武
子以所得於齊之兵作林鍾昭二十一年天王將鑄
無射皆鐘名也又周禮大司樂曰奏黃鐘歌大吕若
大吕律名不得以為奏矣况律有十二何當獨奏大
吕耶
路貫盧江兮左長薄集注曰貫穿過也盧江長薄皆地
名左者行出其右也
按水經匯水出桂陽縣盧聚酈注曰水出桂陽縣西
北上驛山盧溪為盧溪水東南流逕桂陽縣故城謂
之匯水又深水注曰許慎云深水出桂陽南平縣也
縣有盧溪盧聚山在南平縣之南九疑山東也又按
隋書地理志桂陽縣有盧水即楚辭所謂盧江者也
一統志盧溪在辰州府盧溪縣西二百五十里唐志
謂武德四年割沅陵置盧溪縣則又與桂陽盧溪相
去絶遠讀者不可不知也又長薄乃江邊長岸草木
交錯處非地名也陸機詩按轡遵長薄王維詩清川
帶長薄則長薄不得專以一地名之
還與王趨夢兮課後先君王親發兮憚青兕集注曰夢
澤名楚有雲夢澤跨江兩岸雲在江北夢在江南憚懼
也兕似牛一角青色重千斤言王親發矢以射青兕中
之而懼走也
按埤雅曰犀形似水牛黑色三角一在頂一在額一
在鼻上鼻上者即食角也亦有一角者交州記曰犀
有二角鼻上角長額上角短或曰三角者水犀也二
角者山犀也則兕不盡一角也吕氏春秋曰楚莊王
獵于雲夢射隨兕而獲之劉向新序曰楚王載繁弱
之弓忘歸之矢以射隨兕于夢也玉所言蓋指此也
大招曰北有寒山逴龍赩只集注曰逴龍山名赩赤色
無草木貌
按大荒北經西北海之外有神人面蛇身而赤其暝
乃晦其視乃明是謂燭龍吳志伊山海經廣注曰燭
或作逴楚辭大招曰北有寒山逴龍赩只陸時雍注
云逴龍當是燭龍又按此言赩只者以燭龍身赤故
也非赤色無草木之謂
醢豚苦狗膾苴蓴只集注曰苦以膽和醬也世所謂膽
和者也苴蓴一名蘘荷
按特牲饋食禮鉶芼用苦鄭注曰苦苦荼内則濡豚
包苦孔疏曰包褁豚肉以苦菜殺其惡氣公食大夫
禮三牲皆有芼注曰牛藿羊苦豕薇也是苦狗乃包
苦用苦之類非謂以膽和醬也又逸注曰苴蓴蘘荷
也蓴音博史記相如遊獵賦諸蔗&KR0008;且闞駰曰&KR0008;且
蘘荷與逸注同&KR0008;且漢書作巴且文穎曰巴蕉芭蓴
音近則以為巴蕉是也陸佃埤雅曰蕉不落葉一葉
舒則一葉焦故謂之蕉崔豹古今注曰蘘荷似巴蕉
而白色其子花生根中花未敗時可食此苴蓴與蘘
荷别者也又按相如賦既有諸蔗&KR0008;且乂有茈薑蘘
荷若使&KR0008;且即蘘荷當時作此賦上獻天子豈應兩
用之乎
吳酸蒿蔞不沾薄只集注曰酸蒿蔞一作&KR0008;&KR1753;䤅&KR1753;音
模䤅音途
按白虎通榆莢醬曰&KR0008;&KR0008;音末蓋即&KR0008;也說文&KR1753;䤅
榆醬也&KR1753;音茂䤅音豆崔實四民月令音牟偷釋名
䤅投也味相投也据此䤅音途疑有譌也
炙鴰烝鳬煔鶉敶只集注曰煔爚也鶉鴽也
按内則曰鶉羹雞羹鴽釀之蓼孔氏疏曰謂用鶉用
雞為羹鴽者唯蒸煮之而已不以為羹爾雅曰鴽鴾
母又曰鷯鶉其雄鶛牝痺邢昺疏曰鴽田鼠所化者
鶉蝦蟇所化者也淮南萬畢術曰蝦蟇得瓜化為鶉
鶉鴽非一種也
煎鰿&KR0796;雀遽爽存只集注曰鰿小魚也遽爽存未詳
按易井谷射鮒廣雅曰鮒一名鰿今之鯽也遽疑即
臄山海經苦山有獸焉名曰山膏其狀如逐郭注曰
即豚字是遽即臄與腒通周禮庖人注腒乾雉也左
傳五鳩有爽鳩則遽爽蓋爽鳩之乾者煎鯽&KR0796;雀而
遽爽不敗并有可存義或然也
伏羲駕辯楚勞商只集注曰伏羲之駕辯楚之勞商疑
皆古曲名而未有考
按王逸注伏羲作瑟造駕辯之曲吳都賦或超延露
而駕辯宜即此也纂注曰駕辯凌出其上而辯也失
其旨矣又招魂宫庭震驚發激楚些後漢邊讓傳揚
激楚之清宫注激楚曲名楚勞商謂激楚之含商者
勞謂屬和而助之也與大雅神所勞矣義同
鴻鵠代遊曼鷫鷞只集注曰曼衍也鷫鷞長頸綠身似
鴈
按淮南子曰馳騁夷道釣射鷫鸘之謂樂乎歸藏曰
有鳬鴛鴦有鴈鷫鸘馬融曰其羽如紈高首而修頸
洪興祖楚辭補注曰長頸綠身其形似鴈是也又一
曰鳳凰别名非也唐書拂林國傳曰王坐金蘤榻側
有鳥如鵝綠毛上食有毒輙鳴其殆鷫鷞乎世以鷫
鷞為西方神鳥蓋有由矣
直贏在位近禹麾只集注曰直贏謂理直而才有餘者
禹麾未詳
按國語曰嬴伯翳之後也秦本紀曰大費與禹平水
土帝錫元圭禹受曰非予能成亦大費為輔帝曰咨
爾費贊禹功其賜爾皂游是為柏翳舜賜姓嬴氏索
隱游音旒謂皂色旌旆之旒又禮大傳殊徽號注曰
徽號旌旗之名也疏曰殊别也周大赤殷大白夏大
麾各有别也是禹之旌旗名麾色尚黑也贏與嬴同
直贏謂臯陶伯益劉向列女傳臯子五歲而贊禹注
曰臯陶之子伯益也此言直贏在位而贊禹舜賜以
皂游黑色與禹麾為近也
昭質既設大侯張只集注曰昭質謂射侯所畫之地如
言白質赤質之類也
按儀禮郊社禮曰凡侯天子熊侯白質諸侯麋侯赤
質大夫布侯畫以虎豹士布侯畫以鹿豕凡畫者丹
質又小雅賓之初筵發彼有的毛𫝊曰的質也正義
曰周禮鄭衆馬融注皆云十尺曰侯四尺曰鵠二尺
曰正四寸曰質是質在正之中也
惜誓曰飛朱鳥使先驅兮駕太一之象輿集注曰淮南
云前朱雀後玄武注云張為朱雀沈存中云朱雀不知
何物但謂鳥而朱者羽族赤而翔止必附木此火之象
也或云鳥即鳳也然天文家朱鳥乃取象於鶉南方七
宿曰鶉首鶉火鶉尾是也鶉無尾故以翼為尾云
按師曠禽經曰赤鳳謂之鶉鶡冠子曰鳳鶉火之禽
陽之精也安成王教曰鶉火之禽不匿景於丹山崔
豹古今注曰禮記行前朱鳥鸞也山海經曰帝臺之
碁五色而文狀如鶉卵又曰崑崙之丘有鳥曰鶉鳥
是司帝之百服黃帝占曰張天府也朱鳥嗉也主天
王宫内衣服玄覽曰鳳赤曰鶉三輔黃圖曰蒼龍白
虎朱雀元武天之四靈以正四方漢書莽使曉知地
理圖籍者共校治於夀成朱鳥堂唐書渤海傳渤海
言義立改年朱雀魏伯陽參同契曰朱雀翺翔戲兮
飛揚色五彩其必非鶉䳺明矣集注鶉無尾以翼為
尾哀時命篇為鳳凰作鶉籠兮集注又以鶉為鳥之
小而無尾者直以為鶉䳺矣夫鶉䳺而為朱鳥豈可
以為四靈之一乎
哀時命曰務光自投於深淵兮不獲世之塵垢集注曰
務光古清白之士也言不見從自投深淵而死不為讒
佞所塵汚也
按莊子讓王篇曰堯讓天下於許由由遂逃箕山洗
耳於潁水卞隨自投於桐水務光負石自沉於盧水
史記伯夷列傳說者曰堯讓天下於許由許由不受
及夏之時有卞隨務光索隱曰夏時有卞隨務光殷
湯讓之天下竝不受而逃蓋光之自沉以讓天下為
汚已非為言不見從自投深淵不為讒佞所塵汚也
管城碩記卷十七
