管城碩記卷三十翰林院檢討徐文靖撰
雜述
山海經桂林八樹在番禺東西事珥曰番禺即今桂州
番禺東在何處予讀路史桂國引伊尹四方令盖桂陽
也然則八桂乃桂陽以桂林為八桂者誤
按漢書注桂林今桂州番禺今廣州考之地圖桂陽
在番禺西北何得云在東乎范雲詩南中有八樹繁
華無四時陶潛詩亭亭凌風桂八榦共成林禇禋詩
誰謂重三珠終焉競八桂天台賦八桂森挺以凌霜
盖八桂共成一林非以桂陽為桂林也
杜詩谷神如不死仇氏詳注云谷神即丹田之說庾信
詩虛無養谷神舊解谷為養則谷神上不當加養字
按老子谷神不死注云谷養也抱樸子咀吸日華谷
神太清庾肩吾賦得嵇叔夜詩著書惟隠士談玄止
谷神又陶華陽墓誌大德所以長生谷神所以不死
自當以養字解之後漢高義方清誡智慮赫赫盡谷
神綿綿存梁簡文帝何徵君墓誌銘氣高瓊岳心虛
谷神王襃明慶寺石壁詩石生銘字長山久谷神虛
温湯銘谷神不死川德愈深則又不可以養字解矣
盖心體虛無如空谷之神故須養耳
容齋隨筆曰海一而已北至於青滄則曰北海南至於
交廣則曰南海東漸吳越則曰東海無由所謂西海者
漢西域𫝊所云蒲昌海疑亦渟居一澤爾班超遣甘英
往條支臨大海盖即南海之西云
按山海經西北海之外有山而不合名曰不周離騷
經路不周以左轉兮指西海以為期前漢西域𫝊烏
弋山離國西與犁靬條支接行可百餘日乃至條支
臨西海又于闐之西水皆西流注西海范史西域論
臨西海以望大秦距玉門陽關四萬里隋書裴矩𫝊
發自燉煌至於西海凡為三道各有襟帶北道從伊
吾經蒲類海至拂菻國逹於西海其中道從高昌焉
蓍至波斯逹於西海其南道從鄯善于闐至北婆羅
門達於西海唐書西域𫝊有碎葉者出安西西北千
里所得勃達嶺由嶺北行嬴千里得細葉川川長千
里西屬恒邏斯城自此抵西海矣又按釋法顯記曰
度葱嶺已入北天竺境於此順嶺西南行十五日有
水名新頭河自新頭河至南天竺入於南海四五萬
里也安得謂甘英窮臨西海盖即南海之西耶
朱文公曰自古無人窮至北海者想北海只挨却天殼
邊其勢甚狹而長
按魏書列傳烏洛侯國在地豆于之北去代都四千
五百餘里其國西北二十日行有于已尼大水所謂
北海也杜氏通典流鬼國在北海之北北至夜叉國
餘三面皆抵大海骨利幹國居迴紇北方瀚海之北
其北又距大海晝長夜短煮一羊胛纔熟而東方已
明唐書骨利幹𫝊煮羊胛熟日已出歐陽公詩邇來
不覺三十年歲月纔如羊胛熟黃魯直詩數面欣羊
胛論詩在雉膏正用此耳
張衡靈憲曰微星之數萬一千五百二十海人之占所
未詳也
按唐開元中測影使者太相元太云交州望極纔出
地三十餘度以八月自海中望老人星殊高老人星
下衆星粲然其明大者甚衆圖所不載莫辨其名大
率去南極二十度以上其星皆見乃自古渾天以為
常没地中伏而不見之所也今西洋南極星圖有火
馬金魚海石十字架之類即靈憲所云海人之占唐
志所云莫辨其名者也坤輿圖說曰天下有五大州
利未亞州其地南至大浪山航海過大浪山已見南
極出地三十五度矣
唐天文志參伐為戎索為武政
按康成注尚書大傳曰參伐為武府向以為武府即
武政也近讀管子曰武政聽屬房喬注曰以武為政
者聽於屬乃知武政二字所出也
新唐書藝文志蕭方三十國春秋容齋隨筆曰崔鴻十
六國春秋蕭方武敏之三十國春秋
按内典有大方等大集經徐陵𫝊大士碑文大乘方
等靈藥寳珠江總大莊嚴寺碑弘宣方等博綜圍陀
皆謂此也梁尚佛教故元帝世子以方等為名据梁
書徐妃生忠壯世子方等王夫人生貞惠世子方諸
愍懷太子方矩兄弟皆雙名也方等以母失寵内不
自安嘗啟曰申生不顧其死方等敢爱其生南史梁
太清三年七月遣世子方等討河南王譽軍敗死之
方等為雙名歴歴可證綱目亦書蕭方無等字非是
孟子外丙二年仲壬四年程子曰古人謂歲為年湯崩
時外丙方二歲仲壬方四歲惟太甲差長故立之也
按竹書紀年成湯十八年癸亥王即位二十九年陟
外丙名勝元年乙亥王即位居亳二年陟仲壬名庸
元年丁丑王即位居亳四年陟太甲名至元年辛巳
王即位居亳命卿士伊尹趙岐注孟子謂外丙立二
年仲壬立四年皆太丁弟也太甲太丁子也時竹書
未出岐注先與之符必有所據也
列女傳云紂為長夜飲而諸侯有叛者妲己曰罰輕誅
薄威不立耳紂乃重刑辟為炮烙之法
按竹書帝辛元年己亥王即位居殷命九侯周侯邘
侯三年有雀生鸇四年大蒐于黎作炮烙之刑九年
王師伐有蘇獲妲己以歸列女傳之說出於漢儒而
牧誓書疏引之殊失考也
曹植螢火論曰詩云熠燿宵行章句以為鬼火或謂之
燐未為得也天隂沈數雨在於秋日螢火夜飛之時也
故曰宵行
按毛𫝊熠燿燐也燐螢火也張揖廣雅曰景天螢火
䗲也䗲音吝為螢火毛𫝊燐螢火燐一作䗲說見解
詁則是作燐者字之譌也或引淮南子久血為燐以
燐為鬼火因以為毛𫝊之誤非矣
杜牧池州别孟遲先輩詩好鳥響丁丁小溪光汃汃
按爾雅丁丁嚶嚶求友聲也牧盖據之而誤以丁丁
為鳥聲當依毛𫝊云丁丁伐木聲也又劉夢得嘉話
曰毛詩伐木丁丁鳥鳴嚶嚶出自幽谷遷于喬木並
無鶯字頃歲省試早鶯求友詩及鶯出谷詩别書固
無證據斯大謬也
隋天文志云三國吳太史令陳卓始列甘氏石氏巫咸
三家星官著於圖錄
按晉志云班固以十二次配十二野又費直周易蔡
邕月令所言頗有後先魏太史令陳卓更言郡國所
入宿度此太史令陳卓是一人而晉志誤吳為魏又
按晉戴洋𫝊云元帝將登祚使洋擇日洋以為宜用
三月二十四日景午太史令陳卓奏用二十二日是
又一太史令陳卓也
杜詩已從招提遊更宿招提境注云魏太武始光元年
創造伽藍立招提之名
按杜詩兩用招提上招提指僧言下招提指寺言也
指寺言者如謝靈運有石壁立招提精舍詩杜他日
又有詩云招提憑高岡是也其指僧言者如劉孝綽
棲隠寺碑文莫不嚴事招提歸仰慧覺梁元帝金樓
子云余於諸僧重招提琰法師梁安寺刹下銘云有
識之所虔仰無覺之所招提是也
魏伯陽參同契曰鄶國鄙夫幽谷朽生朱子曰魏君實
上虞人當作會稽或是魏隠語作鄶
按地志會稽郡秦置漢高帝六年為荆國十二年更
名吳國永建中分置會稽郡晉為會稽國至咸和三
年拜王舒為撫軍將軍會稽内史舒䟽父名會乞換
他郡朝廷乃改會為鄶或當時本云會國而注錄之
家因改為鄶國也
陳仁山四書考云唐志曰鶉首實沈以負西海其神主
於華山太白位焉太白即鬼谷子授蘇秦以佐國之術
處
按唐志降婁元枵以負東海其神主於岱宗歲星位
焉星紀鶉尾以負南海其神主於衡山熒惑位焉鶉
首實沈以負西海其神主於華山太白位焉大梁析
木以負北海其神主於恒山辰星位焉此太白即金
星也仁山碩學何有是誤及閱山堂肆考亦引唐天
文志曰其神主於華山太白位焉太白即鬼谷子授
蘇秦以佐國之術處仁山採之而不考其謬可謂疎
矣
李義山為懷州李中丞謝上表曰蘇公舊田懷侯故邑
注曰懷侯未詳韓詩外𫝊武王更邢丘曰懷括地志懷
在武陟歴考𫝊記未有以此為懷國之邑者
按寰宇記曰管叔廢絀封康叔為懷侯又按叔改封
衛此為南宫氏國周南宫仲鼎銘曰王命太史括懷
土王曰中兹懷人内史錫於琖王作臣今括里汝懷
土括地志曰故懷城周之懷邑在懷州武陟縣西十
一里路史國名記有懷國所謂懷侯故邑者指此中
讀為仲或引懷姓九宗以實之皆謬說也
筆叢曰阿環上元名王介甫雪詩瑤池渺漫阿環家方
萬里謂阿環王母名王方二子俱誤
按漢武内𫝊上元遣侍女答問王母云阿環再拜上
問起居時上元未至漢殿遣其侍女阿環來故李義
山曼倩辭如何漢殿穿針夜又向忩中覷阿環陳心
叔名疑曰阿環上元侍女也酉陽雜俎王母名回字
婉妗其說雖屬不經而要以阿環為王母名則非然
以為上元名亦非也
彛器欵式漢武安侯鈁
按許氏說文鈁方鐘也他書不見有此器又漢田蚡
劉㥅皆封武安侯不知是誰器也
劉公幹贈五官中郎將詩昔我從元后整駕至南鄉文
選注元后謂曹操也南鄉謂征劉表也
按史建安十二年秋七月曹操南擊劉表會表卒子
琮為嗣操至新野琮遂舉州降又曹丕為五官中郎
將在建安十六年楨是時謂曹操為元后操甘心於
簒漢者皆若輩有以逢其惡也又王仲宣從軍詩籌
策運帷幄一由我聖君恨我無時謀譬諸具官臣聖
君謂操也具官臣粲自謂也据魏志建安二十年三
月公西征張魯魯及五子降十二月至自南鄭侍中
王粲作五言以美其事夫操欲簒漢久已此稱為聖
君彼稱為元后真名教中罪人也而昭明並錄之而
不削抑已過矣
謝惠連西陵遇風詩昨發浦陽汭今宿浙江湄注引晉
灼漢書注江水至會稽山隂為浙江
按山海經浙江出三天子都與岷江江水無涉此晉
注之誤引之非也
韓文公諫佛骨表自黃帝以至禹湯文武皆享夀考
百姓安樂當是時未有佛也漢明帝時始有佛法其後亂
亡相繼運祚不長宋齊梁陳元魏以下事佛愈謹年代
尤促梁武帝身為寺奴事佛求福乃更得禍上怒貶潮
州刺史
按唐書姚崇𫝊崇治令曰今之佛經羅什所譯姚興
與之對翻而興命不延國亦隨滅梁武帝身為寺奴
胡太后以六宫入道皆亡國殄家孝和皇帝發使贖
生太平公主武三思等度人造寺身嬰夷戮為天下
笑五帝之時父不喪子兄不哭弟致仁夀無凶折也
下逮三王國祚延久其臣則彭祖老𣆀皆得長齡此
時無佛豈鈔經鑄象力耶緣死喪造經像以為追福
夫死者生之常古所不免彼經與像何所施為兒曹
慎不得為此此又昌黎公諫佛骨表之藍本也
張衡西京賦集重陽之清瀓索隠曰言神明臺高上止
於太陽之宇清瀓之中上為陽清又為陽故曰重陽
按天為陽天有九重故曰重陽楚辭云集重陽而入
帝宫造旬始而觀清都是重陽盖圓則九重之謂也
范至能石榴詩玉池嚥清肥三彭迹如掃
按鄧元錫曰石榴子白者名水晶石榴道家謂之三
尸酒此范詩所由出也東坡榧子詩驅攘三彭仇已
我心腹疾意亦相似而不必實有所指
阮籍登廣武嘆曰時無英雄使竪子成名史經臣曰豈
謂沛公竪子乎東坡曰非也傷時無劉項也竪子謂晉
魏間人耳
按漢紀韓信破齊且欲擊襲楚羽亦軍廣武與漢相
守及信死詔齊捕蒯通通曰竪子不用臣之計故令
自夷于此籍所謂使竪子成名者正謂淮隂竪子耳
籍是以遭時遇主如漢高者自屬一世之英雄何至
令竪子成名李白弔古戰場詩沈酣呼竪子狂言非
至公盖譏其自許太過以為狂也東坡以白為誤非
韓昌黎詩瘖蟬終不鳴有抱不列陳陶隠居本草曰瘖
蟬不能鳴者雌蟬也
按揚雄方言蟬楚謂之蜩寒蜩瘖蜩也郭璞注云月
令亦曰寒蜩鳴知寒蜩非瘖者也然揚子以寒蜩瘖
蜩二者楚人通謂之蜩也豈以寒蜩為瘖哉周書時
訓解寒蜩不鳴人皆力爭風土記寒螿鳴於夕王粲
詩寒蜩在樹鳴曹子建詩寒蟬鳴我側寒蟬非瘖人
所知也
黃山谷聽崇德君鼓琴詩猶如優曇花時亦出世間
按法華經如優鉢曇花時一見耳東坡詩優鉢曇花
豈有花皆用此也梁書云波斯國中有優鉢曇花杜
佑通典云優鉢曇花鮮華可爱廣志云優鉢曇花似
枇杷不花而實實不因花而生本草綱目云優鉢曇
花波斯謂之阿駔又謂之底珍蘇黃二公猶未免為
法華所愚耳
杜詩波漂菰米沉雲黑施愚山曰沉雲黑言黑如池水
見菰米之繁殖
按周禮膳夫注苽雕胡也賈氏曰今南方見有苽米
一名雕胡于寳曰苽米其米色黑庾肩吾奉和山子
納凉詩黑米生菰葑又有詩秋菰成黑米菰蔣結實
至秋乃黑則黑字屬苽不屬波也
沈約宋書云漢武帝令樂人侯暉依琴作坎侯即空侯
也
按史郊祀志禱祠泰一后土始用樂舞益召歌兒作
二十五絃及空侯瑟自此起晉鈕滔母孫氏箜篌賦
考兹器之所起實侯氏之所營又楊方賦序作兹器
於漢代猶擬易之玄經應劭曰箜篌漢武帝令樂人
侯調依琴作宋書云侯暉恐字誤也惟劉熙釋名以
空侯為師延作不知何据隋書禮樂志又云箜篌出
自西域非華夏舊器杜氏通典謂竪箜篌胡樂也漢
靈帝好之體曲而長二十二絃又後魏書云烏洛侯
國樂有箜篌木槽革面而施九絃隋志以為非華夏
舊器疑此類也
古令通韻云客有出韻要一書謂石部有&KR0008;字引羊士
諤和蕭侍御覧鏡詩歲晏豈磷&KR0008;為證予謂此必緇譌
客以咏鏡於緇何有後見陳子昂荆玉篇此玉有緇磷
南巨川賦得沽美玉緇磷志不移則咏玉亦著緇字始
知&KR0008;譌
按陸賈新語琥珀珊瑚翠羽珠玉山生水藏擇地而
居磨而不磷湼而不緇沈約高士贊猶玉在泥湼而
不緇簡文帝君子行君子懷琬琰不使湼塵緇劉孝
威堂上行辛苦篇黃金坐銷鑠白玉遂緇磷咏玉用
緇字不始唐人
張景陽七命促封豨僨馮豕選注曰淮南子曰吳為封
豨脩蛇小雅曰封大也爾雅曰僨僵也僨或為㩌非也
按字彙引晉書㩌馬豕則㩌是批擊之義未始為非
通雅引作㩌馬家誤矣又左傳后䕫娶有仍氏女生
子伯封實有豕心故謂之封豕注家並以為大豕恐
非
華陽國志公孫述廢銅錢置鐵錢百姓貨賣不行鐵錢
鑄始見此
按史梁普通中乃議盡罷銅錢置鐵錢人以鐵錢易
得盡皆私鑄任昉贈到溉詩云鐵錢兩當一百易代
名實盖謂此也宋太祖令收民間鐵錢鑄農器給江
北流民復業者黃山谷詩紫薓可斸宜包貢青鐵無
多莫鑄錢盖謂此也
王弇州宛委餘編云蔡倫造紙見東觀雜記
按盛弘之荆州記蔡倫漢順帝時人始以魚網造紙
張華博物志漢桓帝時桂陽人蔡倫始擣故魚網造
紙後漢書蔡倫和帝中常侍按漢紀自和帝歴殤帝
安帝至順帝又歴冲帝質帝至桓帝相距六七十年
而三書所言各異意當從范史是也
趙德麟曰潘安仁餉人酒云一經二經至五經乃五瓶
也
按侯鯖錄曰陶人為器有酒經環口脩腹可以盛酒
受一斗徐淵子以三雅對五經研北雜錄記昔人飲
酒詩云登樓客在𫝊三雅問字人來揖五經是也又
按東觀漢記曰今日歲首請上雅夀注云雅酒閜也
酒杯名雅不始於劉表之子伯雅仲雅季雅也
元史大都八百里以内以天鵝雌䳓仙鶴鴉鶻賣者即
以其家婦子給捕獲之人
按歐陽原功漁家傲詞水暖天鵝紛欲下鷹房奏獵
催車駕柯九思宫詞得雋歸來如奏凱天鵝馳道入
宫庭諷刺之意盖在言外
淮南子墬形訓曰海外有無繼民雒常武人在西北陬
硥魚在其南誘注硥魚如鯉有神聖者乘行九野在無
繼民之南硥音䂜
按括地圖曰龍魚一名鰕魚而有神聖乘此以行九
野是淮南所說硥魚即龍魚也尨盖為龍之省文硥
當音龍注云音䂜非
周禮龜人注東龜青西龜白左倪靈右倪若賈疏引爾
雅曰右倪不若不若即若也
按墨子夏后開使飛廉鑄鼎於昆吾使翁難雉乙灼
白若之龜盖即所謂西龜白右倪若也爾雅不若即
若又即詩所謂於乎不顯不顯即顯也
月令鴻鴈來賓雀入大水為蛤鄭注曰來賓言其客止
未去也
按魏摯笳賦賓鳥鼓翼蟋蟀悲鳴謝眺郊廟歌榆關
命賓鳥當即以賓鴻為賓鳥也吕氏春秋高誘注曰
賓雀入水化為蛤張叔皮論曰賓雀下革田鼠上騰
則誤以賓字屬下又古今注曰麻雀一曰家賓李嶠
詩大厦初成日家賓集杏梁則又因賓雀之譌以瓦
雀為賓雀矣
尚書考靈曜曰冬至日月在牽牛一度求昏中者取六
項加三旁蠡順布之鄭注曰蠡猶羅也
按史記黃帝順天之紀旁羅日月星辰陸倕刻漏銘
俯察旁羅即旁蠡也用修以為即今之羅盤非矣
周七律記曰揆觀琴制舊惟五絃少宫少商加二為七
琴書所載起於文武實自周始
按通禮纂義曰堯使無勾作琴揚雄琴清英曰舜彈
五弦之琴而天下治堯加二弦以合君臣之恩則七
弦不始周也又按魏氏春秋曰孫登好讀易鼓一弦
琴真誥曰周大賓善鼓一絃琴是教孫登者杜氏通
典曰一絃琴有十二柱柱如琵琶此一絃琴也雲山
雜記曰謝涓子魯人作琴名龍腰三絃琴談曰漢琴
客張道作琴名響泉三絃此三絃琴也琴書曰琴本
七絃後漢蔡邕又加二絃以象九星在人法九竅筆
談曰太宗令待詔蔡裔增琴為九絃此九絃琴也西
京雜記曰高祖初入咸陽周行府庫見有琴長六尺
按十三絃二十六徽此又十三絃琴也
李義山詩錦瑟無端五十絃或曰此詩當為十五絃吕
氏春秋朱襄氏作五絃瑟瞽叟拌為十五絃
按漢郊祀志泰帝使素女鼓五十絃瑟高誘注淮南
子覽冥訓白雪太乙五十絃琴瑟樂名李長吉上雲
樂篇五十絃瑟海上聞義山與王鄭二秀才聽雨夢
後作雨打湘靈五十絃豈不為五十絃明証哉爾雅
注大瑟二十七絃周禮樂器圖雅瑟二十三絃頌瑟
二十五絃温庭筠詩二十三絃何太哀雅瑟也又一
詩二十五絃彈夜月頌瑟也世本伏羲作瑟四十五
絃帝王世紀云三十六絃則又所𫝊聞之不同也
黃伯思曰按刀劍錄夏少康三年商太甲四年各鑄銅
劍一其文曰定光
按刀劍錄啓子太康歲在辛夘三月春鑄一銅劍又
曰殷太甲四年歲次甲子鑄一銅劍長三尺文曰定
光今云各鑄銅劍一其文曰定光非是又竹書紀年
帝太康元年癸未四年陟無辛夘太甲元年辛巳四
年是甲申非甲子也其說都無足據
朱子小學云孫思邈曰胆欲大而心欲小智欲圓而行
欲方
按計然子曰凡人之道心欲小志欲大智欲圓行欲
方孫思邈曰心為之君君尚恭故欲小詩曰如臨深
淵如履薄冰小之謂也胆為之將以果决為務故欲
大詩曰赳赳武夫公侯干城大之謂也仁者静地之
象故欲方𫝊曰不為利回不為義疚方之謂也智者
動天之象故欲圓易曰見幾而作不俟終日圓之謂
也以此言之盖是心欲小而胆欲大仁欲方而智欲
圓孫盖因季然之語而為之釋其義小學引之則又
誤仁欲方為行欲方也
唐書五行志大中十年舒州吳塘堰有衆禽成巢闊七
尺高一尺水禽山鳥無不馴狎中有如人面綠毛紺爪
嘴者其聲曰甘人謂之甘蟲
按隋五行志陳后主時蔣山有衆鳥鼓翼而鳴曰奈
何帝唐書董昌𫝊中和時鳥見吳越四目三足其鳴
曰羅平天册此周禮庭氏所謂妖鳥若神者也鄭氏
曰神謂非鳥獸之聲或呌於宋太廟譆譆詘詘者是
也
楚辭九思云思丁文兮聖明哲哀平差兮迷謬愚呂傅
舉兮殷周興忌嚭專兮郢吳虛王逸注云丁當也文文
王也
按離騷經說操築於傅巖兮武丁用而不疑呂望之
鼓刀兮遭周文而得舉豈非丁文之證乎今云吕傅
舉兮殷周興豈非武丁舉傅文王舉吕乎平楚平差
夫差忌嚭皆吳楚佞臣詞意甚明以丁為當盖謬也
胡元瑞曰象戲之製載太平御覽用修似未覩也又周
武所造象戲與今俗象戲迥不同亦無楊所謂孤虛衝
破也
按御覽所載即王褒象經序也一曰天文二曰地理
三隂陽四時令五算數六律吕七八卦八忠孝九君
臣十文武十一曰禮儀以制其則十二曰觀德以考
其行元瑞於十二下無所述但曰御覽缺此二字則
元瑞仍未覩也又庾信象戲賦曰應對坎而衝離或
當申而取未亦未始無孤虛衝破也又按隋書郭茂
𫝊周武帝為象經隋文從容謂茂曰人主之所為也
感天地動鬼神而象經多亂法何以致人茂竊歎曰
此言豈常人所及因念漢帝之彈棋唐宗之擊踘周
武之象戲無益於治徒以階亂人主之所為可不慎
乎
顧炎武日知錄曰三代以上人皆知天文七月流火農
夫之辭也三星在天婦人之語也月離于畢戌卒之作
也龍尾㐲晨兒童之謠也後世文人學士有問之而茫
然不知者
按秦苻生時有奏太白犯東井者言東井秦分太白
謫見必有暴兵起於京師生曰星入井者自為渴耳
何足怪乎又北齊源師攝祠部謂高阿那肱曰龍見
當雩阿那肱驚曰何處龍見其色何如皆此類也
茅鹿門漢書王褒𫝊以褒作中和樂為句職先布詩為
句
按何武𫝊使辨士王褒頌漢德作中和樂職先布詩
三篇師古曰樂職謂百官萬姓之樂得其常道也茅
以中和樂為樂篇之名與武𫝊云詩三篇舛矣
山堂肆考云無為州西北有墨池宋米芾為守時所穿
初厭池中蛙鳴取瓦書字投之自是無蛙鳴
按吳僧贊寧感應類從志甑瓦之契投梟自止注云
以故瓦書契字置墻上忽聞梟鳴取以投之即不敢
更鳴亦此類也周禮硩蔟氏覆妖鳥之巢以方書日
月星辰歲之號懸其巢上則去之是古者已有是術
尚書大𫝊别風淮雨
按隋書虞綽大鳥銘叙聖德遐宣息别風與淮雨休
符潜感表重潤於夷波是别風為烈風之譌淮雨為
淫雨之譌也
張揖博雅曰昌光握譽為祥氣
按天官書曰地維藏光見有德者昌疑即為昌光也
孝經援神契曰喜則含譽射荆州占曰含譽似彗通
考曰大中祥符七年正月己酉含譽星見似彗有尾
而不長與周伯星同占疑即為握譽也
張揖博雅曰天地闢設人皇以來至魯哀公十有四年
積二百七十六萬歲
按自周敬王四十一年壬戌孔子卒至於宋慶元三
年丁巳一千六百七十六年文公是年正旦書於藏
書閣下東楹盖文公以道統自任之意也
管城碩記卷三十
