管城碩記卷十翰林院檢討徐文靖撰
春秋二
隱元年𫝊莊公寤生驚姜氏杜注寤寐而莊公已生故
驚而惡之
按十六國春秋曰西燕慕容皝其妻方娠夢日入臍
喜而不敢言一日晝寢而生子左右以告方寤而起
其夫曰此兒易生似鄭莊公長必有大德遂以德名
此則以寤寐而生為寤生也若然則姜氏何由惡之
魏書高句驪傳曰莫來裔孫宫生而開目能視國人
惡之及長凶虐國以殘破曾孫位宫亦生而視人以
其似曾祖宫故名為位宫魏正始中入寇遼東安平
為幽州刺史母丘儉所破世以生而開目能視為寤
生故武姜惡之
昭公二十六年傳幽王用愆厥位攜王奸命諸侯替之
而建王嗣杜注攜王幽王少子伯服也王嗣宜臼也
按竹書紀年幽王十一年申人鄫人及犬戎入宗周
弑王犬戎殺王子伯服執褒姒以歸申侯魯侯許男
鄭子立宜臼于申虢公翰立王子余臣于攜是伯服
久已見殺而攜王乃余臣也杜注以攜王為伯服非
僖二十五年晉侯圍原遷原伯貫于冀杜注伯貫周守
原大夫
按昭十二年周原伯絞十八年周原伯魯皆稱原伯
原伯貫蓋原伯名貫也不得以伯貫為二名又按周
本紀叔帶殺譚伯唐固據左傳讀譚為原則亦稱原
伯也
莊二十八年傳小戎子生夷吾杜注小戎允姓之戎子
女也襄十九年傳齊諸子仲子戎子杜注諸子諸妾姓
子者二子皆宋女
按昭九年傳王使詹桓伯辭於晉曰允姓之姦居於
瓜州伯父惠公歸自秦而誘以來晉惠公夷吾之立
在魯僖十年距莊公二十八年之後十有六年安得
先為允姓之女所生乎且二戎子也一以為子姓一
以為子女何所據乎又按管子曰桓公外舍而不鼎
饋中婦諸子謂宫人君將有行公怒召中婦諸子房
元齡注曰中婦諸子内臣之號蓋當時仲子戎子同
官諸子之職故繫之以其職耳杜以為諸妾姓子非
矣哀五年傳諸子鬻姒之子荼嬖杜又以諸子為庶
公子非矣觀周禮夏官之屬諸子掌國子之倅則亦
以諸子名官是也
宣八年楚為衆舒叛故伐舒蓼杜注舒蓼二國名
按漢五行志宣八年七月甲子日有食之董仲舒劉
向以為楚乘弱横行六侵弱而一滅國師古曰一滅
國者謂八年滅舒蓼也則舒蓼不為二國明矣僖三
年齊人取舒至是五十六年文五年楚公子燮滅蓼
至是二十有一年此舒蓼蓋群舒之一耳世本偃姓
有舒庸舒鳩舒蓼是也舒庸見成十七年舒鳩見襄
二十四年
文元年天王使毛伯來錫公命杜注毛國伯爵諸侯入
為卿士者路史國名記曰河南籍水旁有毛泉近上邽
按漢志上邽縣屬隴西郡應劭曰史記故邽戎邑也
其地為今鞏昌府秦州清水縣也河南安得近之嘗
見宋本水經注於榖水注中藥草翳蔽下錯以渭水
注中渭水又東得歴泉至即洋水也三百二十有二
字列於其下内有云藉水又東合毛泉谷水又東逕
上邽城南路史不審其誤遂謂河南毛泉近上邽謬
矣
路史麋嬴姓子桓王三年楚子再敗麋師于房渚今之
房陵荆州釋例云在當陽非當陽乃麇見文十一年及
定五年芊姓子舊云鄖鄉非也
按桓王三年即魯隠六年無楚伐麋事惟頃王三年
成大心敗麋師于房渚又文十一年楚子伐麋字皆
作麇麇九倫反從鹿從禾非麋也再敗麋師者潘崇
非楚子在錫穴非房渚定五年吳師居麇蓋麇所遷
之處也是時子期焚麇吳師大敗乃歸王使由于城
麇杜預曰於麇築城是也麇麋字近而譌穎容春秋
釋例曰麋當陽也郡國志漢中錫縣劉昭注引楚子
伐麋二書麇並作麋當是傳寫者誤耳或謂當陽有
麋城三國時麋芳所築然則春秋時安有麋也又錫
穴漢為錫縣沈約宋書曰漢錫縣晉太康五年改曰
鄖鄉又改漢長利縣曰錫縣据此則春秋錫穴於晉
時在鄖鄉也羅氏初未嘗深考而轉以舊注為非何
也
路史宗即賨國芊姓子頃王四年拘執宗子圍巢者
按文十二年傳楚子孔執舒子及宗子遂圍巢杜注
宗巢二國羣舒之屬地在舒城巢縣之間路史謂頃
王四年即文公十二年也拘執宗子即子孔執舒子
及宗子者也潛夫論宗子媯姓非芊姓也水經注曰
宕渠古賨國寰宇記曰故賨國在江流縣東北八十
四里安得謂即舒城巢縣之宗乎
唐書宰相世系表平王奪虢叔之地予鄭武公楚莊王
起陸渾之師伐周責王滅虢於是乎王求虢叔裔孫序
封於陽曲號曰郭公
按竹書晉文侯十四年鄭人滅虢其事當平王四年
左傳宣公三年楚子伐陸渾之戎遂至於雒觀兵於
周疆定王使王孫滿勞楚子事在楚莊王八年周定
王元年去平王東遷一百六十餘年中間尚隔桓莊
僖惠襄頃匡七王何從責平王封虢裔孫漢志弘農
陜縣故虢國北虢在太陽東虢在滎陽西虢在雍州
鄭所滅者東虢也虢亦稱郭而為晉所滅者北虢也
安得混之
唐書世系表平輿之沈出那季載成八年為晉所滅沈
子生逞奔楚為沈氏其孫尹戍生諸梁食采于葉
按成八年晉侵沈獲沈子揖是晉雖獲其君而沈未
滅也襄二十八年沈子朝於晉昭十三年楚靈王遷
沈于荆平王即位而復之則沈之未滅可知昭二十
三年吳敗頓胡蔡沈許之師于鷄父沈子逞滅杜注
國存君死曰滅時沈猶未滅也定四年蔡公孫姓帥
師滅沈以沈子嘉歸蓋平輿之沈至是始滅後漢書
沈姬姓也通考以為姒姓非又昭元年傳金天氏裔
孫曰臺駘封諸汾川沈姒蓐黃實守其祀此蓋與平
輿之沈兩不相涉宋書沈休文自序以汾川之沈為
即平輿之沈非路史又以為沈在汾川成八年為晉
所滅沈子逞奔楚曾孫諸梁采于葉不知成八年晉
所獲者沈子名揖昭二十三年吳所獲者沈子名逞
安得一之又况逞既滅則逞死矣又安得有奔楚之
事乎左傳非僻書而諸家謬誤至此殊不解也至若
昭二十三年上距成八年凡五十年系表謂成八年
晉滅沈沈子生逞奔楚為沈氏當時史館皆博雅之
士而獨於左傳多所錯迕何也
桓十三年楚屈瑕伐羅楚子使賴人追之不及杜注賴
國在義陽隨縣
按杜以賴國在隨縣者誤也賴公榖作厲厲讀曰賴
僖公十五年齊師曹師伐厲杜注義陽隨縣北有厲
鄉是杜以賴厲二國皆在隨縣蓋以厲讀為賴而誤
耳据司馬彪郡國志汝南褒信縣有賴亭故賴國史
記正義曰褒信故漢郾縣之地今賴亭在光州商城
縣隋志殷城縣有賴亭即今商城也何由在隨縣以
厲賴為一處乎
定六年鄭游速帥師滅許以許男斯歸春秋地名考略
曰哀元年許男復從楚圍蔡似未嘗滅
按鄭滅許以許男斯歸是時許更立君是為元公成
春秋哀十三年書許男成卒則許之未滅可知何云
似未滅是年秋葬許元公明年春秋獲麟係元公成
子結之元年成卒已踰年矣文獻通考云元公成二
年獲麟亦誤
隠十一年宋人蔡人衛人伐戴鄭人伐取之杜注今陳
留外黃縣東南有戴城顔師古注漢書曰鄭滅戴讀者
多誤為載故隋室置載州焉
按公羊榖梁二傳戴皆作載說文云&KR0146;故國在陳留
字林云載故國在陳留&KR0146;與載古今字也史記功臣
侯表有戴國索隠曰戴音載不得以載為誤
哀三年傳萇弘事劉文公趙鞅以為討六月癸卯周人
殺萇弘杜注終違天之禍
按漢書郊祀志曰昔周史萇弘欲以鬼神之術輔尊
靈王會朝諸侯而周室愈微諸侯愈叛韓非子曰叔
向之讒萇弘也為書曰子為謂晉君何不急以兵來
因佯遺其書周君之庭而急去周以弘為賣周也乃
殺之据此則萇子見殺當别有說春秋昭三十二年
諸侯城成周晉女叔以萇弘主城周之議為違天杜
注以見殺為終違天之禍子貢詩傳曰萇弘忠於王
晉趙鞅殺之周人傷之賦有免傳注皆以城周為違
天不亦謬乎
隠公三年夏四月辛卯尹氏卒胡傳曰尹氏天子大夫
世執朝權
按春秋三傳公榖皆曰尹氏卒左傳曰君氏卒不稱
夫人故不言葬不書姓為公故曰君氏杜注不書姓
辟正夫人也隠見為君故特書於經稱曰君氏以别
凡妾媵馬端臨曰三傳經文多有異同君氏卒則以
為聲子魯之夫人也尹氏卒則以為師尹周之卿士
也然則夫子所書隠三年夏四月辛卯卒者竟為何
人乎日知錄曰君氏卒或疑君氏之名别無所見左
傳襄公二十六年左師見夫人之步馬者問之對曰
君夫人氏也蓋當時有此稱然則去其夫人即為君
氏矣僖公元年夫人氏之喪至自齊亦是義也据左
氏曰君氏卒不稱夫人故不言葬是則君夫人氏也
以不稱夫人故曰君氏義自了然無可疑也胡傳不
審其義依公榖作尹氏非
徐嘉炎日知錄曰讀春秋之文必證諸左氏之傳舍左
氏則春秋無從考矣
按春秋之作旨遠義微有謂其為尊諱者為親諱者
有謂其危行言孫以辟當時之害故微其文隠其義
者有謂其據事直書褒貶自見者其實不盡然也春
秋之作不有左傳以明之聖人之意或幾乎晦矣余
嘗見郝楚望之論春秋矣魯隠公之死仲翬弑之也
而書公薨桓公死于齊彭生殺之也書薨于齊昭公
出奔季孫意如逐之也書孫于齊文姜敬嬴穆姜之
滛惡亦書夫人書小君死亦書薨季友酖殺其兄叔
牙書公子牙卒慶父殺子般書子般卒齊桓公殺哀
姜以屍歸魯書夫人薨喪至自齊襄仲弑嗣君書子
卒逐君母書夫人姜氏歸于齊季武子弑嗣君書子
野卒此皆魯事之惡曲為之諱者如郝之所云不有
左傳以明之亦烏知隠桓之薨由于弑之殺之也又
如周惠王之見逐於五大夫也鄭莊公之射王中肩
也王子帶召戎伐王火其東門也周大夫王叔伯輿
爭政而晉士匃聽訟也周殺大夫萇弘以謝晉趙鞅
也晉重耳召襄王于踐土不書再召至溫書狩此皆
天王之醜曲為之諱者如郝之所云不有左傳以志
之亦烏知聖人不書之意書狩之意也又如莒僕弑
父不書僕而書莒晉欒書中行偃弑君不書偃而書
晉鄭子駟弑君髠頑書卒于鄵莒展輿弑父密州不
書展輿而書莒人楚子圍弑其君麇齊人弑其君陽
生而皆書卒鄭祭仲衞黔牟孫林父寗殖北燕大夫
逐君皆書君出奔此皆外事之疑而從輕者如郝之
所云不有左傳以著之亦烏知莒晉之弑父弑君者
實何人也又如春秋僭國三魯僭禮楚僭號晉僭權
魯用八佾郊禘大雩大蒐兩觀世室皆微舉其事而
不直書楚武王始稱王晉襄公徵諸侯入朝晉悼公
命諸侯朝貢之數齊頃公欲王晉魯鄭之君入晉稽
首皆不書至于伯子男稱公侯一切因之而不改不
有左傳以發之又烏知其不直書與不書不改者為
何事也他如晉趙盾鄭歸生許世子未操刃而書弑
君晉申生宋痤自縊死而書殺子不有左傳以證之
亦烏知書弑者未操刃書殺者實自經也讀春秋之
文必證諸左氏之傳舍左氏則春秋無從考此蓋不
易之論也
金華王柏曰王者之迹熄而詩亡詩亡然後春秋作解
者謂夫子止因雅亡而作春秋則雅者自為朝會之樂
春秋自為魯國之史事情闊遠而脈絡不貫且言詩風
雅皆在其中非獨以為雅也王制天子五年一巡狩太
師陳詩以觀民風自巡狩絶迹諸侯豈復有陳詩之事
民風之善惡既不得知夫子因魯史以備載諸國之行
事不待褒貶而善惡自明故詩與春秋體異而用則同
按朱子集傳曰詩亡謂黍離降為國風而雅亡也夫
所謂雅亡是也乃以黍離降為國風因謂之雅亡則
亦未然詩小雅六月序曰鹿鳴廢則和樂缺矣四牡
廢則君臣缺矣皇皇者華廢則忠信缺矣常棣廢則
兄弟缺矣伐木廢則朋友缺矣魚麗廢則法度缺矣
南陔廢則孝友缺矣白華廢則廉恥缺矣小雅盡廢
則四夷交侵中國微矣此雅亡所以為詩亡也詩與
春秋相表裏故公羊疏曰春秋說云春秋書有七缺
八缺之義七缺者惠公妃匹不正隠桓之禍生是為
夫之道缺也文姜滛而害夫為婦之道缺也夫人無
罪而致戮為君之道缺也臣而害上為臣之道缺也
僖五年晉侯殺其世子申生襄二十六年宋公殺其
世子痤殘虐枉殺其子是為父之道缺也襄三十年
蔡世子般弑其君固是為子之道缺也桓八年正月
己卯烝桓十四年八月乙亥嘗僖三十一年夏四月
四卜郊不從乃免牲猶三望郊祀不修周公之禮缺
是為七缺也矣此春秋繼詩亡而作也詩與春秋相
表裏豈但以黍離降為國風然後春秋乃作哉
襄二十六年傳晉叔向曰鄭七穆罕氏其後亡者也杜
注鄭穆公十一子子然二子孔三族已亡子羽不為卿
故唯言七穆
按襄十九年傳鄭子孔之為政也專子展子西殺子
孔而分其室子然子孔宋子之子也鄭僖之四年子
然卒士子孔圭媯之子也鄭簡之元年士子孔卒故
云子然二子孔三族已亡成十三年傳鄭公子班殺
子印子羽而春秋不書故知不為卿也唐書武平一
傳初崔日用自言明左氏春秋諸侯官族它日學士
大集日用折平一曰君文章固耐久若言經則敗績
矣時崔湜張說素知平一該習勸令酧詰平一乃請
所疑日用曰魯三桓鄭七穆奈何答曰慶父叔牙季
友桓三子也孟孫至彘凡九世叔孫舒季孫肥凡八
世鄭穆公十一子子然及二子孔三族亡子羽不為
卿故稱七穆子駟子良子國子游子印子豐也一坐
驚服
成公元年冬十月榖梁傳曰季孫行父禿晉郤克眇衛
孫良夫跛曹公子手僂同時而聘於齊
按左氏經文冬十月下並無其事與傳惟公羊二年
傳曰前此者郤克與臧孫許同時而聘于齊齊使跛
者迓跛者眇者迓眇者又榖梁傳於成元年冬十月
下有是文范寗曰榖梁子作傳皆釋經以言義未有
無其文而横發傳者寗疑冬十月下云季孫行父如
齊脱此六字又如桓公四年七年闕秋冬二時定公
十四年闕冬一時昭公十年十二月無冬僖公二十
八年冬無月而有壬申丁丑桓公十四年有夏五而
無月桓公十七年冬十月有朔而無甲子桓公五年
春正月甲戌有日而無事公羊傳成公十年闕冬十
月日知錄謂春秋之闕文皆後人之脱漏亦是類也
范介儒曰紀子帛郭公夏五傳經者之脫文耳謂為夫
子之闕疑吾不信已
按趙氏汸春秋屬辭曰隠二年冬紀子帛莒子盟于
密程子曰闕文也春秋未有外大夫在諸侯上者當
曰紀侯某伯莒子盟于密陳氏曰子帛裂繻字蓋杜
氏意之學者遂以駁左氏誤矣又按子帛二傳作子
伯公羊傳曰紀子伯者何無聞焉爾然則公羊時巳
無聞矣後人烏從而知之
文十一年傳冬敗狄于鹹獲長狄僑如初宋武公之世
敗狄于長丘獲長狄緣斯晉之滅潞也獲僑如之弟焚
如齊襄公之二年獲其弟榮如衛人獲其弟簡如鄋瞞
由是遂亡注曰長狄之種絶
按宋武公之世在春秋之前史記宋世家宋昭公四
年敗翟緣斯於長丘則是當魯文公十一年也何謂
在春秋前魯世家云宋武公之世則庶與左傳合矣
傳稱晉滅潞焚如之獲在魯宣之十五年榮如之獲
在齊襄二年當魯桓之十六年杜注云榮如焚如之
弟榮如以魯桓十六年死至宣十五年一百三歲其
兄猶在傳言既長且壽有異於人陸氏粲曰史記魯
世家引此傳作齊惠公二年又齊世家曰惠公二年
長翟來王子城父攻殺之十二諸侯年表齊惠公二
年王子城父敗長翟三傳皆同蓋齊惠二年即魯宣
二年在晉滅潞之前十三年傳云齊襄公二年傳寫
之誤也唐孔氏曰長狄種類相生當有支胤惟獲數
人其種遂絶深可疑之且方以類聚不應獨立三尺
之君使牧八尺之民按長狄既為君長賜以漆姓自
是一國但或於所最長者奉為國主不必支屬臣庶
盡長三丈也一統志秦始皇時阮翁仲為臨洮守身
長二丈崔鴻前燕錄苻堅以乞活夏默為左鎮郎長
一丈八尺蕭方等三十國春秋申香為拂蓋郎長一
丈九尺大抵亦間氣所生其支屬不盡然也
襄七年鄭伯卒于鄵杜注鄵鄭地路史曰盟會圖疏云
鄵侯國在慈州
按世本唐叔虞居鄂宋衷曰鄂地今在大夏括地志
故鄂城在慈州昌寧縣東二里隠六年傳逆晉侯於
隨納諸鄂是為鄂侯是也鄵鄂字近而譌路史妄引
之今春秋地名攷略亦引盟會圖疏曰鄵侯國在慈
州其失攷甚矣
定四年傳武王之母弟八人五叔無官杜注五叔管叔
鮮蔡叔度成叔武霍叔處毛叔聃也
按國語冉季鄭姬賈逵曰文王子聃季之國聃與冉
同即冉季載也又按周書克殷解毛叔鄭奉明水是
毛為叔鄭封國非叔聃也杜云毛叔聃誤矣史管蔡
世家五叔皆就國無為天子吏者索隠曰五叔管叔
蔡叔成叔曹叔霍叔其不數毛叔是也其數成叔與
杜同非也夫既云五叔無官則無有官於王朝為天
子吏者而文元年有毛伯昭十八年有毛伯過成十
三年有成肅公成子文十四年有聃啟杜注聃啟周
大夫蓋皆聃叔成叔毛叔之後為天子吏者則當日
不為無官可知唐孔氏曰杜云毛叔聃或别有所見
不以管蔡世家為說則亦以此為疑也
定二年夏五月壬辰雉門及兩觀災孔氏疏曰公羊稱
子家駒云設兩觀諸侯僭天子其意以其奢僭故天災
之左氏無此意
按周禮太宰正月之吉縣治象之法于象魏使萬民
觀治象此觀之所由名也以在雉門之兩旁故謂之
兩觀也竹書成王二十一年除治象昭王元年春正
月復設象魏象魏即兩觀天子制也禮器天子外闕
兩觀諸侯内闕一觀則魯之有兩觀也其僭明矣劉
向曰雉門天子之門而今過魯制故致天災也公羊
所引子家駒之說正可以補左氏之闕云
哀十四年成子兄弟四乘如公杜注成子之兄弟昭子
莊簡子齒宣子夷穆子安廩丘子意兹芒子盈惠子得
凡八人二人共一乘成子兄弟四乘如公
按齊太公世家注服虔曰成子兄弟八人二人共一
乘故曰四乘索隠曰系本陳僖子乞産陳子常簡子
齒宣子其夷穆子安廩丘子尚毉兹子芒盈惠子得
凡七人杜預又取昭子莊以充八人之數按系本昭
子是桓公之子成子之叔父又不名莊強相證會言
四乘有八人耳今按田敬仲系家云田常兄弟四人
乘如公宫與此事同知四乘謂兄弟四人乘車而入
非二人共乘也然其昆弟三人不見者蓋時或不在
不同入公宫不可強以四乘為八人添叔父為兄弟
之數
哀二十四年傳公如越將妻公而多與之地季孫懼使
因太宰嚭而納賂焉乃止
按吳越春秋越王謂太宰嚭曰子為臣不忠無信亡
國滅君乃誅嚭越絶書擒夫差殺太宰嚭史記世家
並同据左氏則滅吳後嚭固無恙也
莊四年夏紀侯大去其國杜注曰大去者不反之辭
按榖梁傳曰大去者不遺一人之辭也言民之從者
四年而後畢也蓋自元年遷紀不取其民故民之從
紀者至是畢去也城冡記云鄒縣東南二十五里有
紀城相傳為紀侯去國居此不然大去不反矣瞻烏
爰止于誰之屋乎
昭九年晉梁丙張趯率隂戎伐潁杜注隂戎陸渾之戎
潁周邑
按地理風俗記曰河南平隂縣故晉隂地隂戎之所
居宣二年趙盾自隂地率諸侯之師以侵鄭即平隂
也杜注隂地晉河南山北自上雒以至陸渾則隂地
固無所專指矣据哀四年蠻子赤奔晉隂地楚使謂
隂地之命大夫士蔑則隂地不得統言河南山北而
無所專指矣
桓四年夏天王使宰渠伯糾來聘杜注渠氏伯糾名
按昭二十六年傳劉子以王出次于渠杜注渠周地
水經注洛水又東合渠谷水水出宜陽縣南女几山
是渠伯食采于渠非渠氏也
昭十三年楚常壽過圍固城克息舟城而居之杜注息
舟楚邑城之堅固者
按水經注沔南有固城城側沔川即新野山都舊治
也魏收地形志汝南臨汝縣有固城是固城當為城
名非堅固之謂
隠七年戎伐凡伯于楚丘以歸杜注楚丘衛地在濟隂
成武縣西南
按子貢詩傳僖公城楚丘以備戎史克頌之賦楚宫
春秋襄三十一年夏六月辛巳公薨于楚宫杜注曰
公不居先君之路寢而安所樂則即楚丘之楚宫明
矣是時天王使凡伯來聘入曹魯之界而戎伐之楚
丘蓋魯地也觀僖二年城楚丘與書城中丘城郎城
小榖之類同蓋楚丘魯地魯自城之以備戎諸侯無
與也竹書晉幽公二年魯季孫會幽公于楚丘是即
魯楚丘也故程敬叔春秋或問曰戎伐凡伯于楚丘
正義何以無責衛之詞張氏以為非衛之楚丘不得
而責衛也衛楚丘在隋衛南縣屬滑州故杜佑通典
曰衛南衛國楚丘也傳曰諸侯城楚丘而封衛焉與
經所書城楚丘同時故說者均疑為衛地也杜注誤
以成武之楚丘為衛地由此也
禮記經解云子曰温柔敦厚詩教也絜净精微易教也
比事屬辭春秋教也疏通知遠書教也
按春秋作於孔子世儒以經解為疑謂孔子不應自
稱為經殊不知孝經作於孔子亦嘗自稱曰志在春
秋行在孝經經曰孝者天之經其取名應始是矣周
禮太卜掌三易之法其經卦皆八賈公彦曰云經卦
皆八者謂以卦為經即周易上經下經是也周禮小
宗伯之職掌建國之神位故書位作立鄭司農曰立
讀為位古文春秋經公即位為公即立漢書藝文志
春秋古經十二卷隠七年左傳凡諸侯同盟薨則赴
以名謂之禮經預注此言凡例乃周公所制禮經也
易詩禮春秋周時巳稱經矣古人經止訓常未始如
後世之尊蓋後世以經為聖人之書故尊之而不敢
並博物志曰太古書今見存有神農經山海經又如
巫咸星經甘石星經師曠禽經商周時巳有漢武置
五經博士必是先有五經之名矣
馬端臨曰先公曰論春秋者言夫子感麟而作作起獲
麟而文止於所起
按公羊疏曰閔因叙云昔孔子受端門之命制春秋
之義使子夏等十四人求周史記得百二十國寳書
九月經立感精符考異郵說題辭具有其文則是孔
子修春秋在未獲麟以前故曰志在春秋也修之九
月而春秋垂成適遇獲麟而絶筆蓋平日傷鳳鳥之
不至而嘆吾道之不行今麟出既非其時用世之心
於焉銷歇絶筆於獲麟蓋傷之也以為感麟而作者
非也
春秋公羊疏三十卷崇文總目不著撰人名氏
按陳氏讀書考曰廣川藏書志云世傳徐彦撰不知
何代意其在貞元長慶後也又按莊五年紀季以&KR0566;
入于齊公羊傳曰何賢乎紀季服罪也其服罪奈何
魯子曰請後五廟以存姑姊妹何休曰傳所以言魯
子者欲言孔氏之門徒受春秋非唯子夏故有他師
矣其隠十一年傳記子沈子者欲明子夏所傳非獨
公羊氏矣魯沈二子受學於聖人之徒而失其名字
殊可惜也今徐彦有其名姓而刻公羊者不錄吾恐
愈久而愈沿矣
春秋榖梁傳序曰左氏豔而富其失也巫榖梁清而婉
其失也短公羊辯而裁其失也俗
按唐楊士勛疏曰豔者文辭可美之稱也其失也巫
者謂多叙鬼神之事預言禍福之期申生之託狐突
荀偃死不受含伯有之厲彭生之妖是也清而婉者
辭義清通若論隠公之小惠虞公之中智是也其失
也短者謂元年大義而無傳益師不日之惡略而不
言是也辯而裁者辯謂說事分明裁謂善能裁斷若
斷元年五始益師三辭美惡不嫌同辭貴賤不嫌同
號是也今文人引用巫誤作誣劉呆齋策略曰三傳
之說互有得失語其得則左氏善於理公羊善於䜟
榖梁善於經語其失則左氏失之誣榖梁失之短公
羊失之俗袁坤儀備考曰左氏豔而富其失也誣張
蒼賈誼皆治之後進勦襲譌舛相承幾不知巫字為
何義矣
漢志曰春秋五傳鄒氏無師夾氏未有書
按王吉傳吉通五經能為鄒氏春秋孝經序學開五
傳注曰鄒氏傳十二卷夾氏傳十一卷而史記正義
乃謂建武中鄒夾氏皆絶不知此傳是誰作也
左傳哀十六年四月己丑孔子卒公羊傳孔子襄二十
一年十一月庚子生
按史記孔子世家生卒年月日與二傳同彭雲舉曰
余昔遊金陵邂逅孔子六十代孫承先者持所誌孔
子像授余稱至聖先師生於魯襄二十二年庚戌之
歲十月庚子即今之八月二十七日也卒於哀十六
年四月乙丑即今之二月十八日也据授時所推日
食襄二十年戊申二十二年庚戌則公羊二十一年
一當為二十一月一又當衍左傳己丑卒已當為乙
又按南齊書臧榮緒傳榮緒惇愛五經乃著拜五經
序論嘗以宣尼生庚子日陳五經拜之余竊謂當拜
於八月二十七榮緒乃拘於庚子則所拜之日先後
無定在矣
管城碩記卷十
