管城碩記卷二十五翰林院檢討徐文靖撰
詩賦一
杜子美王兵馬使二角鷹詩將軍玉帳軒翠氣仇氏詳
注云軒然翠氣鷹之毛色也
按揚雄傳曳紅采之流離兮颺翠氣之宛延顔師古
曰言宫室廣大自然有紅翠之氣此蓋以玉帳軒翥
自有翠氣耳豈謂鷹之毛色乎
駱賓王帝京篇且論三萬六千是唐仲言引李集注云
三萬六千百年光景也
按易緯河圖黃帝曰凡人生一日天帝賜算三萬六
千詩之意亦且論一日之是焉知四十九年之非若
以為且論百年之是詞義乖舛矣王建短歌行百年
三萬六千朝夜裏分將強半日乃謂百年光景耳
黃伯思曰小宋太一宫詩仙圖幾弔開注云真誥謂一
卷為一弔殊不知真誥所謂㢧即卷字
按隋經籍志唐藝文志何遜集八㢧温岐卿詩内史
書千&KR1505;將軍畫一厨揚子法言一弮之書㢧&KR1505;與弮
皆即卷也陳景元以㢧為篇方密之以㢧為函楊升
菴云㢧音周皆非
庾信宫調曲嗣德受堯琴倪魯玉注云世本神農作琴
知樂記舜作五絃之琴以歌南風乃是作南風之歌非
謂舜始造琴故亦可言堯琴
按通禮纂義曰堯使無勾作琴五絃又傳疑錄曰揚
雄曰舜彈五絃之琴而天下化堯加二絃以合君臣
之恩則稱堯琴者以此
温庭筠詩畫圖驚畏獸注魏道武造畏獸辟邪諸戲
按山海經有神人操蛇銜蛇名曰彊良郭璞注曰在
畏獸畫中中曲山有獸如馬一角名曰駁食虎豹注
曰在畏獸畫中譙明山有獸如貆赤豪名曰孟槐注
曰亦在畏獸畫中畫史隋畫官本有王廙畏獸圖
温庭筠詩家乏兩千萬注云未詳
按晉書庾敳傳劉輿說東海王越令就換錢千萬冀
其有吝因此可乘越於衆坐中問敳答曰下官家有
二千萬隨公所取矣
老杜詩五雲高太甲嚴滄浪云太甲之義殆不可曉得
非高太一耶
按班固武帝内傳曰㐲見廣扶山青真小童授六甲
靈飛於太甲中元凡十二事又雲氣千犯占曰黃雲
氣八六甲術士用黃白氣入太史受爵賜蓋太甲者
主司六甲之神也五色雲氣入則有賢人利見之祥
王勃益州夫子廟碑曰華蓋西臨高五雲於太甲帝
車南指遁七曜於中階杜句本此
老杜放船詩黃知橘柚來四明劉鑰曰嘗與蜀黃文叔
食花椑云此物正出閬州杜所云黃知橘柚來誤曾親
到蒼溪順流而下兩岸黃色照耀直似橘柚其實乃椑
按蜀都賦家有鹽泉之井戸有橘柚之園老杜詩或
當用此不得云誤
老杜苦熱行閉關人事休注引易至日閉關
按文中子曰五柳先生傳則幾於閉關矣又曰劉伶
者古之閉關人也注云閉關喻藏身也若至日閉關
及藏身意與苦熱殊舛讀後漢和帝紀六月己酉初
令伏閉盡日杜苦熱用閉關謂此耳
杜咏諸葛武侯詩伯仲之間見伊吕指揮若定失蕭曹
按晉張輔名士優劣論余以為覩孔明之忠奸臣立
節矣殆將與伊吕爭衡豈徒樂毅為伍哉又抱樸子
臣節篇儀蕭曹之指揮羨張陳之竒畫合二書觀之
足見使事之妙無一字無來歴
老杜詩惟待吹嘘送上天注引鄭太傳孔公緒嘘枯吹
生疑杜為誤
按揚雄方言吹扇助也郭璞曰吹嘘扇拂相佐助也
左思詩吹嘘對鼎䥶虞世南詩吹嘘偶縉紳周庾信
賦昔早濫於吹嘘藉文言之慶餘隋王孝藉啟咳吐
足以活涸鱗吹嘘可用蜚窮羽皆如此用
杜贈太白詩痛飲狂歌空度日飛揚跋扈為誰雄錢牧
齋謂太白性倜儻好縱横術魏顥稱其眸子炯然哆如
餓虎好任俠手刃數人故公以飛揚跋扈目之猶云平
生飛動意也
按西京賦盱雎跋扈梁冀傳此跋扈將軍朱浮傳往
者赤眉跋扈長安周書閻慶傳高歡跋扈將有篡弑
之謀北史賀六渾論侯景專制河南十四年有飛揚
跋扈之意則飛揚跋扈豈贈人所得言者蓋是時林
甫方說帝宜用番將祿山侵奚契丹以祈寵以史思
明安守忠田承嗣為爪牙驕縱自恣飛揚跋扈雄視
於河東河北平盧之際以太白之才沈淪不用惟有
痛飲狂歌空度日耳主上好邊功奸相棄文吏飛揚
跋扈遂至於此其曰為誰雄意深哉杜遣興呈蘇渙
詩胡狄跋扈徒逡廵亦如此說詳注謂贈語含諷朋
友相規之意非也
老杜詩大家東征逐子回劉須溪云逐字不佳陳澤州
云大家賦余隨子兮東征直當作隨字
按神仙傳客逐左慈叩頭謝北史李業興傳鮮于靈
馥曰李生久逐羌博士何所得也開元遺事帝與貴
妃日逐宴於樹下費昶巫山高辭願解千金佩請逐
大王歸王建雉將雛逐母行旋母行逐子字不佳逐
王逐母可乎
杜詩奉使虚隨八月槎蔣一葵云乘槎至天河乃海上
客也杜誤為漢之張騫
按風俗通周秦常以歲八月遣輶軒之使採異代方
言還奏之故老杜用八月槎荆楚歲時記漢武帝令
張騫使大夏尋河源乘槎經月而至一處見城郭如
州府室内有一女織又見一丈夫牽牛飲河織女取
搘機石與騫而還則以乘槎至天河為張騫者不自
杜始杜又有詩云伏聞周柱史因依漢使槎亦主騫
說元稹詩迢逓河源遠因依漢使槎則又祖老杜也
据庾肩吾奉使江州詩漢使俱為客星槎共逐流庾
信枯樹賦建章三月火黃河萬里槎沈君攸詩仙槎
逐源終未竭漢帝遺跡尚難遷皆在老杜之前
杜詩軒墀曾寵鶴邵氏聞見錄曰鶴乘軒指軒車言非
軒墀之軒朱鶴齡曰韻會簷宇之末曰軒取車象也借
用無疑
按左傳鶴有乘軒者孔德紹詩華亭失侣鶴乘軒寵
遂終是也簷宇之末曰軒庾信代人乞致仕表臣等
經侍軒墀杜牧華清宫詩軒墀接禹湯李義府在嶲
州遥敘封禪詩趍迹奉軒墀老杜苦竹詩軒墀曾不
重隋許善心神雀頌載行載止當扆宁而徐前來集
來儀承軒墀而顧步皆是也至老杜軒墀曾寵鶴句
蓋本隂鏗咏鶴詩依池屢獨舞對影或孤鳴乍動軒
墀步時轉入琴聲豈鶴乘軒之謂哉
老杜觀公孫大娘弟子舞劍器行自序云開元三載余
尚童穉記於郾城觀公孫舞劍器渾脱瀏灕頓挫獨出
冠時硯北雜記曰今讀序者以劍器為句而以渾脱瀏
灕頓挫六字為句以為皆極贊嘆劍器之妙譌謬沿襲
文字中往往以渾脱瀏灕四字連綴用之据陳暘樂書
云樂府諸曲自古不用犯聲唐自則天末劍器入渾脱
為犯聲之始劍器宫調渾脱商調以臣犯君故為犯聲
又唐多解曲如柘枝用渾脱解之類則劍器渾脱自各
為舞曲之名
按唐書山惲傳景龍中帝昵宴近臣及修文學士詔
徧為伎工部尚書張錫為談容娘舞將作大匠宗晉
卿為渾脱舞又宋務光傳清源尉吕元泰亦上書言
政事曰比見坊邑相率為渾脱隊渾脱為號非美名
也則渾脱之為舞名豈可與瀏灕頓挫並言又唐五
行志長孫無忌以烏羊毛為渾脱氊帽人多效之謂
趙公渾脱杜佑通典軍行渡水用浮囊以渾脱羊皮
吹氣令滿係其孔束於腋下浮渡渾脱之為名正不
一也
杜詩皇輿三極北注云非易之三極
按周書成開篇曰三極一天有九列二地有九州三
人有四佐又小開篇曰動獲三極無疆又月令章句
曰冬至為三極晝漏極短去極極遠晷景極長若以
此解杜句並難通据爾雅東至於泰遠西至於邠國
南至於濮鉛北至於祝栗謂之四極則皇輿在東西
南三極之北為正解也
杜詩王母晝下雲旗翻楊用脩云齊郡函山有鳥名王
母詳注云王母晝下有似旗翻尾動搖也
按列仙傳穆王與王母會瑶池雲旗霓裳擁簇自天
而下詩言晝下雲旗翻正用此耳豈可以鳥名王母
解之
杜詩安得并州快剪刀
按杜佑通典新平郡貢剪刀十具今邠州則杜詩并
州之并疑當是邠之譌也
庾子山詩鳳翼纏篸管倪注云篸疑作篸綴衣也以从
竹故曰管也
按梁簡文帝詩簪管白鴉纏與子山鳳翼纏篸管同
篸即簪子山鄭國夫人墓誌銘節行聲玉副加珈篸
姚翻詩風搖翡翠篸吳筠詩翹翻翠鳳篸白居易詩
銀篦穩篸烏羅帽皆簪字耳子山傷心賦犀角虛篸
胡宿詩雕盤分篸何由得从竹从參乃去聲篸耳
子山入道士館詩山巾篸竹皮倪注云篸疑作糝鄭康
成覆公餗注糝謂之餗震為竹竹萌曰筍筍者餗之為
菜也
按王維詩俱簪竹皮巾與此山巾篸竹皮義同何用
以糝釋之
太白臨江王節士歌節士悲秋淚如雨注云臨江節士
史失其名
按漢藝文志有臨江王及愁思節士歌詩四篇臨江
王者一篇之名耳時景帝廢太子為臨江王坐侵廟
堧為宫徵入自殺時人悲之故為作歌愁思節士皆
篇名非臨江王所作也自南齊陸厥有臨江王節士
歌承襲誤用庾子山哀江南賦臨江王有愁思之歌
杜子美魏將軍歌臨江節士安足數皆沿陸誤
太白詩風吹柳花野店香解者謂柳花亦可言香
按唐書南蠻傳訶陵國以柳花椰子為酒飲之輒醉
太白風吹柳花野店香亦以酒言如七命豫北竹葉
竹葉亦酒名也又梁書頓遜國酒樹似安石榴取花
汁貯杯中數日成酒宋史外國傳闍婆國其酒出於
椰子蝦蝚及丹樹一統志浡泥國有加蒙樹其樹心
可為酒瓊州有嚴樹搗皮葉浸水和以釀數日成酒
皆此類也
陶淵明還舊居詩疇昔家上京六載去還歸韓子蒼以
為作於乙巳趙泉山謂自乙未佐鎮軍幕迄今六載
按先生有庚子歲五月中從都還阻風於規林詩行
行循歸路計日望舊居則還舊居詩即作於庚子趙
說是也
薛逢詩醉後獨知殷甲子郝注云陶潛所著文字皆書
年月永初以後惟書古甲子又紂以甲子日死
按韓非子曰紂為長夜之飲懼以失日使人問箕子
箕子曰舉國不知而予獨知之予其危矣因辭以醉
而不知獨知殷甲子當謂此耳
李冶寄校書七兄詩因過大雷澤莫忘幾行書仲言注
雷澤城在東昌府濮州東南一百里
按舊唐書地理志湖州武德四年置領烏程一縣李
冶詩起句無事烏程縣蹉跎歲月餘與濮州雷澤無
涉周處風土記震澤有大雷山小雷山相傳為舜漁
澤之所水經注湖中有大雷小雷三山亦謂之三山
湖楊脩五湖賦頭首無錫足蹄松江負烏程於背上
懷大吳以當胸岝㠋崔嵬穹窿紆曲大雷小雷湍波
相逐是雷澤近烏程之南也冶詩自當謂此
温庭筠寒食日詩窗中草色妬鷄卵注引歲時記云玉
燭寶典謂此節城市尤多鬭鷄卵之戲其鬭卵則莫知
所出管子曰雕卵然鬭之所以發積藏散萬物也
按管子書周容子夏曰夫雕橑然後炊之雕卵然後
瀹之所以發積藏散萬物也王廙洛都賦爛毛瀹卵
此又瀹卵之證也宗懍記於雕卵然下缺一字初學
記作雕卵然鬭之亦無後字鬭當是瀹之譌古樂府
焬帝令大樂令白明達造新聲有鬭鷄子鬭百草還
舊宫樂則鬭鷄子之戲城市多有之可知
老杜詩北去紫臺連朔漠注云紫臺猶紫宫
按括地志北岳有五别名一曰蘭臺府二曰列女宫
三曰華陽臺四曰紫臺五曰太一宫江淹别賦紫臺
稍遠梁簡文帝詩棲神紫臺上縱意白雲邊乃謂此
也注者直以為紫宫而並疑連字為誤失之遠矣
吳融金橋感事詩郝注云洛陽橋名
按融詩首句太行和雪疊晴空則金橋為近太行可
知李義山為河南盧尹賀上尊號表清明皇之舊宫
復金橋之故地李衛公集序天井雄關金橋故地漢
志上黨高都縣有天井關劉歆遂初賦馳太行之崖
坂入天井之喬關玉海地志金橋在上黨南二里何
得為洛陽橋名
杜牧洛陽詩已見玄戈收相土郝注云憲宗元和七年
田承嗣納土
按唐書高祖武德二年置十二軍取天星為名富平
道為玄戈軍杜牧以太和二年登第當文宗初立裴
度韋處厚等奏用高瑀為忠武軍節度使詩蓋以玄
戈諸軍收羅文征武戰之將相如夏之收相土耳王
肅謂相土在夏為司馬之職相土之土詎納土乎又
憲宗元和七年魏博兵馬使田興奉貢詔以興為節
度使賜名弘正非承嗣也
王右丞酧張諲詩不逐城東遊俠兒隱囊紗帽坐彈碁
楊用脩曰顔氏家訓梁朝全盛時貴遊子弟駕長筵車
坐棋子方褥馮斑絲隱囊王詩坐彈碁即方褥也或以
為坐與人奕棋誤也
按南史張永傳朝廷所給賜脯餼必棋坐齊割手自
頒賜棋坐棋褥也又按西京雜記馬合作彈碁以獻
成帝帝大悦賜青羔裘紫絲履晉傳玄彈棋賦序漢
成帝好蹴踘劉向以為勞人體竭人力非至尊所宜
御乃因其體作彈碁未知孰是世說彈碁始自魏宫
内用妝奩戲文帝於此技特妙殊失考也後漢蔡邕
已有彈棋賦
北齊文宣帝崩文士各作挽歌劉逖用二首盧思道用
八首時稱八米盧郎困學紀聞曰或謂米當為采
按八米續世說作八采蓋以其采用八首云爾漢王
符潛夫論曰尅削綺縠寸竊八采沈約内典序曰龍
章八采瓊華九苞或當日稱為八采未可知也然文
人好竒多用八米張佑詩少見雙魚信多聞八米詩
黃山谷詩尊前八米句窗下十年書徐師川詩字直
千金師智永句稱八米繼盧郎李義山獻侍郎鉅鹿
公啟聞郢中之白雪媿列千人比齊日之黃門慙非
八米
義山詩火棗承天姻注引真誥紫微王夫人謂許長史
曰交梨火棗騰飛之藥
按史記李少君以却老方見上曰臣曾遊海上見安
期生食巨棗棗大如瓜洞冥記北方有七尺之棗赤
松子曰北方大棗味有殊既可益氣又安軀火棗疑
即大棗之譌耳
薛逄詩雲外笙歌岐薛醉月中臺榭后妃眠郝注云岐
王隆範薛王隆業
按唐書岐王隆範開元十四年薨薛王隆業開元二
十二年薨二十八年十月甲子幸温泉以壽王妃楊
氏為道士號太真天寶四載立太真為貴妃詩及注
皆失考義山詩半夜宴歸宫漏永薛王沈醉壽王醒
元稹連昌宫詞百官隊仗避岐薛蘇子瞻題申王畫
馬圖天寶諸王愛名馬千金爭致華軒下兩坊岐薛
寧與申憑陵内廐多清新其誤相承不改
筆叢云穆天子傳駕八駿之乘馳驅千里義山詩八駿
日行三萬里信筆之語無足證也
按穆天子傳各行兼數三萬有五千里拾遺記穆王
馭八龍之駿逓而駕焉按轡徐行以匝天地之域李
詩所云日行者非謂一日行三萬里也
陸放翁詩穿林雙不借取水一軍持方子謙曰草鞋人
人所有可不借而得
按方言屝屨麄履也絲作之者謂之履麻作之者謂
之不借儀禮喪服傳繩履者繩屝也鄭氏曰繩屝今
時不借也賈公彦曰周時謂之履子夏時謂之屝漢
時謂之不借者此凶荼履不得從人借亦不得借人
据此不借正未可輕用非直以為人之所有也又按
釋家戒相儀有五種水羅一軍遲以絹繫口繩懸水
中待滿引出即軍持也
方密之云希圓禹廟詩高閣無恢台恢台火氣也山谷
跋引爾雅夏為長嬴即恢台也殊謬
按楚辭收恢台之孟夏徐浩寶林寺詩禪堂清溽暑
高閣無恢台謂高閣生涼無長夏耳猶何晏景福殿
賦所謂夏無炎燀也希圓高閣無恢台直用季海句
也又梁元帝纂要曰夏為長嬴即恢台也山谷之說
蓋本於此傅毅舞賦舒恢台之廣度顔師古聖德頌
恢台學府則又以恢台為恢宏矣
庾子山和詠舞詩低鬟逐上聲倪注云四聲中有上聲
按通典上聲歌者此因上聲促往得名或用一調或
用無名調如古歌辭所謂哀思之音不合中和也
曹唐詩自添文武養丹砂郝注云文武脩煉之火候也
按魏伯陽參同契炎火張於上晝夜聲正勤始文使
可脩終竟武乃陳古嵩子真訣大丹第六轉以文武
火養一㐲時司空圖新歲對寫真詩文武輕銷丹竈
火楊萬里十一月朔早起詩文武自勻香底火聖賢
教帶老時愁
曹唐和周侍御買劍詩青天露拔雲霓泣黑地潛擎鬼
魅愁注引李賀春坊正字歌嗷嗷鬼母秋郊哭
按後漢士孫瑞劍銘剖山竭川虹霓消亡拾遺記越
王八劍六曰滅魂挾之夜行不逢魑魅詩中用事悉
有所本故往往不嫌其俗
白樂天上裴晉公詩為穆先陳醴自注云居易每十齋
日在會蒙以三勒湯代酒
按本草蘇恭曰毗梨勒出嶺南交愛等州謂之三果
樹子形似胡桃核似訶梨勒而圓短無稜番人以作
漿甚熱李時珍曰古千金方補腎鹿角丸用三果漿
吞之云無則以酒代之意三勒以三果而得名或曰
合菴摩勒訶梨勒為之故曰三勒南方草木狀訶梨
勒樹似木杬花白子形如橄欖六路皮肉相著可作
飲變白髭鬚令黑出九真菴摩勒樹葉細如合昏花
黃實似李青黃色食之先苦後甘本草餘甘子梵書
名菴摩勒黃山谷味諫軒詩想共餘甘有瓜葛苦中
真味晚方回
皮襲美和讀隂符經詩玄機一以發五賊紛然喜黃東
發云隂符經天有五賊見之者昌五行豈可言賊賊豈
所以為昌
按經所云五賊者謂土作甘金作辛木作酸水火作
醎作苦之類集注引太公曰聖人謂之五賊天下謂
之五德人食五味而生食五味而死無有怨而棄之
者也心之所味也亦然然則經所謂五賊舉世皆見
以為德無有見以為賊者果能見之豈不昌乎
岑參胡笳歌君不見胡笳聲最悲紫髯綠眼胡人吹注
云獻帝春秋張遼問吳降人向有紫髯將軍是誰答曰
孫會稽也
按唐書黠戞斯傳人皆長大赤髮晳面綠瞳以黑髮
為不祥詩明言紫髯綠眼之胡人矣豈可以孫會稽
解之耶
黃山谷戲題高節亭邊山礬花詩云高節亭邊竹已空
山礬獨自倚春風自序云野人呼為椗花
按本草山礬芸香椗花&KR1634;花㻛花一物而數名李時
珍曰按周必大云&KR1634;音陣見南史荆俗誤&KR1634;為鄭呼
為鄭礬而江南又誤鄭為㻛也梁史劉杳傳杳在任
昉坐有人餉昉&KR1634;酒字作榐昉問此字是不杳對曰
葛洪字苑作木旁&KR0034;周益公謂&KR1634;音陣見南史然南
史無是文而梁史有之周誤記也郭義恭廣志有芸
香醪蒼頡解詁芸香似邪蒿可食晉成公綏芸香賦
莖類秋竹枝象青松當即是&KR1634;花以&KR1634;花釀酒故謂
之&KR1634;酒字書皆曰&KR1634;木名汁可作酒非也格物總論
山礬又號七里香沈括筆談云芸香即今七里香是
也唐書扶南國以&KR1634;葉覆屋不知即此&KR1634;否也
後漢禰衡傳衡方為漁陽參撾蹀𨄌而前注云參撾是
擊鼓之法而王僧孺詩散度廣陵音參寫漁陽曲自音
云參七紺反據詩意則參曲奏之名撾字入下句全不
成文下云復參撾而去知參撾二字相連而讀參字音
去聲不知何所憑也參七甘反
按天中記云徐鍇任江左秘書時吳淑為校理古樂
府有摻字淑多改為撡鍇曰非可一例若漁陽摻者
七鑒反三撾鼓也古歌云邊城晏開漁陽摻黃塵蕭
蕭白日暗淑嘆服据此僧孺詩參寫漁陽曲參七紺
反未為非也孟郊詩笑伊漁陽摻空恃文章多李商
隱詩欲問漁陽摻時無禰正平皆如此讀蓋撾者擊
鼔槌也參與摻同詩鄭風云摻執子之袪兮陸氏釋
文摻所覽反徐邈所斬反皆讀為去聲參撾者摻執
鼔槌蹀𨄌而前故下云復參撾而去也衡傳當以方
為漁陽句蓋方為漁陽之曲參撾而前太子賢以參
為曲名徐鍇以參為三撾鼓皆未審參與摻同而以
漁陽參撾為句也
彙苑詳注云玉谿編事南詔命清平官賦詩自我居震
旦翊衛賴稷契彼國謂詞臣為清平官天子為震旦
按山海經大荒之中日月所出名曰折丹郭璞曰神
人震旦與折丹音近以中國為震旦神之也法苑珠
林梵稱此方為脂那或云真丹或云震旦唐玄奘見
戒賢論師曰頃夢文殊大士謂吾曰後三年震旦有
大沙門從汝授道唐書天竺傳真觀十五年帝命雲
騎尉梁懷璥持節慰撫尸羅逸多驚問國人自古亦
有摩訶震旦使者至吾國乎皆曰無有戎言中國為
摩訶震旦乃出迎膜拜南詔傳王自稱曰元猶朕也
謂其下曰昶猶卿爾也官曰坦綽曰布燮曰久贊謂
之清平官猶唐宰相也詩言居震旦自以為居中國
耳徐陵𫝊大士碑用震旦之常儀乖闍維之舊法王
半山和俞秀老禪思詞怎得離真丹皆謂此也
顔氏家訓引梁簡文帝鴈門太守行大宛歸善馬小月
送降書
按簡文帝燕歌行先平小月陣却滅大宛城褚翔詩
大宛歸善馬小月送降書顔誤記也
鄭谷石城詩石城昔為莫愁鄉郝注即金陵石頭城
按通典石城樂宋臧質所作也石城在竟陵質嘗為
竟陵郡見群少歌謠因作此曲莫愁樂者出於石城
女子名莫愁善歌謠郡縣志郢州長壽縣本古之石
城故谷詩有千古漢陽間夕陽之句注以為金陵石
頭城非
老杜荔枝詩雲壑布衣駘背死勞人害馬翠眉須彭雲
舉云雲壑駘背指唐羌也
按唐書楊妃生於蜀性好荔枝南海荔枝勝於蜀者
故每歲飛馳以進七日七夜至京人馬多斃於路杜
牧之華清宫詩一騎紅塵妃子笑無人知是荔枝來
是也又續博物志漢孝和時南海獻龍眼荔枝十里
一置五里一堠謝承後漢書唐羌字伯游為臨武長
上書曰龍眼荔枝及生鮮獻之晝夜傳送至有死者
二物升殿未必延年益壽帝從之杜蓋以雲壑布衣
如伯游者既老且死無有能諫之者遂至勞人害馬
以供翠眉所須也
黃伯思跋華山廟碑曰歐陽集古錄云所謂集靈他書
皆不見惟見此碑按漢地理志集靈宫武帝起桓譚仙
賦敘華山下有集靈宫二書所載其詳如是文忠博古
矣猶時有舛漏
按隋經籍志有黃帝集靈三卷宫之取名者以此後
漢張昶華岳碑敘世宗又營集靈之宫於其下水經
注敷水又北逕集靈宫西謝莊瑞雪咏晰景兮便娟
冠集靈兮藹望仙徐堅初學記集靈宫望仙門杜牧
漢宫詩君王長在集靈臺亦多用此
春秋佐助期曰武露布文露沈楊用脩云文露之說他
書所罕聞文人亦罕引用
按虞世南奉和月夜觀星應令詩清風滌暑氣文露
淨囂塵李商隱寓懷詩鬭龍風結陣惱鶴露成文甘
子布光賦露沈文而委淨徐堅初學記文露光風惟
武露則罕用之楊用脩關索廟詩月捷西來武露布
蓋用此也
野客叢談曰沈約碑痛棠隂之不畱注云落棠山日入
之地今人類知棠隂為甘棠之隂而落棠罕有知者
按唐書地理志自驩州西南三日行度霧嶺又二日
行至棠州日落縣又有崦嵫州以遏忽部落置屬條
支都督府事物紺珠曰崦嵫亦曰落棠山盧象詩停
杯歌麥秀秉燭醉棠隂
太白詩昔作芙蓉花今為斷腸草冷齋夜話云陶弘景
仙方註斷腸草不可食其花名芙蓉花乃知詩人無一
字閒話
按述異記今秦趙間有相思草狀如石竹而節節相
續一名斷腸草又名愁婦草白所謂當即是耳若只
一物豈可以今昔言之
黃伯思跋右軍甘䉀帖後云此帖云甘䉀十丈初不可
曉因思曹子建詩都䉀雖甘杖之必折十丈云者恐是
竹竿萬箇之類
按南中八郡志交趾有甘蔗圍數寸長丈餘晉太康
六年扶南國貢諸蔗一丈三節梁吳筠移文扶南甘
蔗一丈三節白日炙便銷清風吹即折十丈云者十
挺也一挺長一丈則十挺為十丈矣南史張暢傳魏
太武求甘蔗及酒孝武遣人送酒二器甘蔗百挺是
也劉向杖銘曰都蔗雖甘殆不可杖佞人悦己亦不
可相子建詩蓋本此
梁武帝遊鍾山大愛敬寺詩正趣果上果歸依天中天
釋氏要覽云釋迦佛小名天中天
按前漢書匈奴稱天曰祁連亦曰撐犁後漢遠夷樂
德詩稱天曰冒王氏彙苑注韃靼國及兀良哈國稱
天曰騰吉里朝鮮國曰哈嫩二日本曰唆𠻳琉球曰
甸尼安南曰雷占城曰剌儀暹羅曰普剌滿剌加曰
安剌西番曰難女直曰阿瓜又按菽園記西域稱天
曰提婆元人稱天曰統格落皆未有如中土呼天者
然則佛名天中天亦翻譯者為之也梁武帝身為佛
奴而作詩敢斥其小名者未必然也佛屠以金人祭
天而其子初生即尊之為天中天未必然也文中子
曰齋戒修而梁國亡非釋迦之罪也楊萬里詩曰梵
王豈是無甘露不為君王致蜜來是二者誰為向天
中天而問之
阮籍詩西遊咸陽市趙李相經過顔延年注謂趙飛燕
李夫人
按班固敘傳成帝進侍者李平為倢妤而趙飛燕為
皇后富平定陵侯等入侍禁中設宴飲之會與趙李
諸侍中皆引滿舉白談笑大噱阮詩所稱趙李者指
此陳沈炯魂歸賦指咸陽而長望何趙李之經過駱
賓王帝京篇趙李經過密蕭朱交結親皆用班氏敘
傳之趙李若趙飛燕李夫人一成帝一武帝相去遠
矣安得同時經過乎梁簡文帝擢歌行參同趙飛燕
借問李延年則顔注可用耳又簡文有西齊行馬篇
不效孫吳術寧須趙李過乃用谷永傳主為趙李報
德復怨何並傳趙李桀惡安得以詩中有趙李字而
混注之
管城碩記卷二十五
