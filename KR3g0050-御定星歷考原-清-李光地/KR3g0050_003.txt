欽定四庫全書
御定星歷考原卷三
月事吉神
天道
乾坤寳典曰天道者天之元陽順理之方也其地宜興
舉衆務向之上吉廣聖歷曰天道正月九月在南
方二月在西南方三月七月在北方四月十二月在
西方五月在西北方六月十月在東方八月在東北
方十一月在東南方也
按天道者天德所在之方也義見下節
天德
乾坤寳典曰天德者天之福德也所理之方所直之日
可以興土功營宫室堪輿經曰天德者正月丁二
月坤三月壬四月辛五月乾六月甲七月癸八月艮
九月丙十月乙十一月巽十二月庚曹震圭曰四
孟之月以隂干為天德者是天道惠其未生也正月
丙火生而丁火未生四月庚金生而辛金未生七月
壬水生而癸水未生十月甲木生而乙木未生故以
隂干為德也四季之月以陽干為天德者是天道惠
其自墓也三月壬水墓六月甲木墓九月丙火墓十
二月庚金墓故以陽干為德也四仲之月以四維之
卦為德者是天道變化成功也二月萬物將生致役
乎坤也五月隂氣將生乾道變化也八月萬物將收
成言乎艮也十一月隂氣散陽氣入巽入也風以散
之也
按天德者三合之氣也如正五九月建寅午戌合火
局故以火為德正月丁九月丙五月乾戌火墓在乾
宫也二六十月建卯未亥合木局故以木為德六月
甲十月乙二月坤未木墓在坤宫也三七十一月建
辰申子合水局故以水為德三月壬七月癸十一月
巽辰水墓在巽宫也四八月十二月建巳酉丑合金
局故以金為德四月辛十二月庚八月艮丑金墓在
艮宫也寅申己亥月乃五行長生之位故配隂干辰
戌丑未乃五行墓庫之位故配陽干子午卯酉乃五
行當王之位故以配墓辰本宫之卦不用支而用干
者支地也干天也名曰天德故用天干又用四卦以
代辰戌丑未者不用地支故也
月德
天寳歷曰月德者月之德神也取土修營宜向其方宴
樂上官利用其日歷例曰月德者正五九月在丙
二六十月在甲三七十一月在壬四八十二月在庚
曹震圭曰月德者月中之陽德也故幹為尊枝為
卑是臣求君德也以三合五行陽幹為德假令寅午
戌三合為火以丙為德是各求自旺之幹為應助也
餘倣此
天德合
天寳歷曰天德合者合德之神也所理之方宜營構宫
室修築城垣所直之日宜覃恩賜赦命將出師禱禮
山川祈請福願歷例曰天德合者正月壬三月丁
四月丙六月己七月戊九月辛十月庚十二月乙是
也四仲之月天德居四維故無合也
按天德合者即各以其月天德所合之干為之
月德合
五行論曰月德合者五行之精符會為合也所理之地
衆惡皆消所直之日百福並集利以出師命將上冊
受封祠祀星辰營建宫室歷例曰月德合者正五
九月在辛二六十月在巳三七十一月在丁四八十
二月在乙
按月德合者即各以月德所合之干為之
月空
天寳歷曰月空者月中隂德之神所理之地宜會親姻
安產室所直之日宜設籌謀定計策陳剝利害獻封
表章歷例曰月空者正五九月壬二六十月庚三
七十一月丙四八十二月甲曹震圭曰月空者月
内不掌吉凶待時而動之神也蓋寅午戌月火王用
事壬水無用亦不能克火王也故謂之月空餘倣此
天恩
天寳歷曰天恩者施德寬下之辰也天有四禁常開一
門甲為陽德配巳成養育之功故甲配子己配卯酉
各五日而為恩也南方衰謝之地無施之方故不配
之萬物非土不生故以巳土配甲成功其日可以施
恩賞布政事恤孤惸興宴樂歷例曰常以甲子至
戊辰己夘至癸未己酉至癸丑凡一十五日曹震
圭曰天有四禁子午卯酉也子為元武門午為明堂
門卯為日門酉為月門蓋聖人居明堂而治天下故
常開此門易所謂聖人南面聽天下嚮明而治者也
甲為乾之納甲巳為離之納甲先天乾居正南後天
離居正南故以甲配子己配卯酉然則不配午者以
甲巳皆南方卦之納甲也各進五辰而不及六者謂
五為君位中央之數不可過也故各配五日合之成
一十有五為天恩上吉日
天赦
天寳歷曰天赦者赦過宥罪之辰也天之生育甲與戊
地之成立子午寅申故以甲戊配成天赦其日可以
緩刑獄雪冤枉施恩惠若與德神會合尤宜興造
歷例曰春戊寅夏甲午秋戊申冬甲子是也曹震
圭曰天赦者乃天之赦過宥罪之神也生萬物者土
也土之所居者四季也助土而成功者甲巳也子午者
隂陽氣爭之辰是其罪也寅申者隂陽否泰之辰是
其過也至此四辰天道憫其罪過故以甲巳配合而
助以赦之辰戌者陽土也以甲配之春起甲戌秋起
甲辰丑未者隂土也以巳配之夏起己丑冬起己未
皆四時長生前一辰順數至當王之陽辰是也
按天赦為赦過之辰則非以子午寅申為罪過也蓋
子午寅申者乃四時當王之陽辰甲戊於十干中為
最尊所謂甲為諸神之首戊以助甲成功也故以配
其日皆取干不克支有上能生下之意如戊寅木非
土不生也甲午木生火也戊申土生金也甲子雖非
相生若戊子則以土克水故以甲配之且甲木生於
亥水亦生木也故曰天赦
母倉
天寳歷曰母倉者五行當王所生者為母倉如遇土王
後則以己午為之其日宜養育羣畜栽植種蒔歷
例曰春亥子夏寅卯秋辰戌丑未冬申酉土王後己
午曹震圭曰生我者為母積藏者為倉故以名之
各以生當時五行之辰為之
按春屬木水生之故以亥子為母倉也餘倣此不用
干而用支者支為地有母道焉萬物生於土有藏道
焉
月恩
五行論曰月恩者陽建所生之干也子母相從謂之月
恩其日宜營造婚姻移徙祭祀上官納財歷例曰
月恩者正月丙二月丁三月庚四月己五月戊六月
辛七月壬八月癸九月庚十月乙十一月甲十二月
辛曹震圭曰月恩者子母相從是月建反生於彼
蓋母生我我生子之義
按正月寅陽木生丙陽火二月卯隂木生丁隂火則
各從其類也餘倣此
生氣
五行論曰生氣者極福之神也其日宜修築城壘開道
溝渠起土修營養育羣畜種蒔如出軍戰陣則宜背
之歷例曰生氣者常居月建後二辰曹震圭曰
生氣者萬物所生之辰也生育萬物者土也土之所
居者四季也四季者乃四時五行所衰之辰也自衰
然後可生彼故以四時前季辰為生物之位假令冬
水生春木水衰於丑生木於前木之長生在亥也木
衰於辰生火於前火之長生在寅也火衰於未生金
於前金生於巳也金衰於戌生水於前水生於申也
皆各居其後二辰此其義也
按月建乃當王之氣不可以衰言也且生氣亦不耑
在四維之位亦不可耑以五行之長生言也大抵月
建者當正王之位而前二辰巳有生氣是未旺而將
旺者也如正月為三陽之月而子則一陽己生是為
生氣也可與王日官日參看益明
天喜
總要歷曰天喜者慶喜之神也其日宜封建宴樂策試
賢良納采問名拜官慶賜歷例曰春午夏丑秋辰
冬未曹震圭曰天喜者四時天道喜愛之辰也萬
物之喜愛者無比於子母謂春木生火為子以火王
於午為天喜也夏火生土土無正位遂以火為生金
實四時代謝之理洞源經云火不克金何王是也故
以金為子金之所居者丑以丑為天喜也秋金生水
為子水之所居者辰以辰為天喜也冬水生木為子
木之所居者未以未為天喜也火不喜其所居而喜
其王者春氣發泄萬物始生未成體實而無所居故
取王為喜也别隂陽家亦以所居為天喜
按通書所載春皆以戌為天喜蓋春木生火火墓於
戌也餘曹氏之說得之
天倉
總要歷曰天倉者天庫之神也其日可以修倉庫受賞
賜納財牧養歷例曰天倉者正月起寅逆行十二
辰曹震圭曰倉者藏也月建私藏之神也蓋建寅
之月天地交泰隂陽各半而氣同故共藏於本建至
二月隂陽氣離則建事於前私藏於後故歷丑逆行
至七月隂陽否其氣又同隂陽各半亦同藏於申也
天馬
神樞經曰天馬者天之驛騎也其日宜拜公卿擇賢良
宣布政事遠行出征李鼎祚曰天馬者正月起午
順行六陽辰曹震圭曰天馬者是乾體六陽用事
之神也建戌之月剝卦直事惟餘上九一陽爻辭云
碩果不食是陽不可以盡剝故建戌之月復得本位
為乾之世爻易云乾為天為馬因以名之
按乾卦納子寅辰午申戌從初九順配之天馬則四
十月在子意者四月乾卦十月建亥又在乾宫故以
配乾之初九歟與曹氏之說相發又按午為馬故正
月起午馬健行故順歴六陽辰又天馬與白虎同見
後
驛馬
神樞經曰驛馬者驛騎也其日宜封贈官爵詔命公卿
遠行赴任移徙遷居李鼎祚曰驛馬者正月起申
逆行四孟曹震圭曰驛馬者五行將病得見妻子
似人値困途逢妻子者也假令寅午戌火也病於申
中有庚為妻戊為子故以申為馬申子辰水也病於
寅中有丙為妻甲為子亥卯未木也病於巳中有戊
為妻丙為子巳酉丑金也病於亥中有甲為妻壬為
子也洞源經云既病見子驛馬到來
天醫
總要歷曰天醫者天之巫醫其日宜請藥避病尋巫禱
祀歷例曰天醫者正月起戌順行十二辰曹震
圭曰天醫者三合後辰能使萬物死而復生損而復
益如正月建寅三合為寅午戌而戌為寅之後辰是
也餘倣此
六合
神樞經曰六合者日月合宿之辰也其日宜會賓客結
親姻立契券合交易李鼎祚曰正月在亥逆行十
二辰
按六合者月建與月將相合也義見第一卷
三合
曾門經曰三合者異位而同氣也寅午戌火之三合巳
酉丑金之三合申子辰水之三合亥卯未木之三合
其日宜結會親姻和合交易修營起土立木上梁
歷例曰正月在午戌二月在未亥三月在子申四月
在丑酉五月在寅戌六月在卯亥七月在子辰八月
在丑巳九月在寅午十月在卯未十一月在辰申十
二月在丑巳
按三合者各與其月建會成三合局也義見第一卷
福德
總要歷曰福德者月中福德之神也其日宜祀神祗求
福願修宫室獻封章歷例曰福德常居月建前二
辰曹震圭曰建前二辰者是月所生之子以其當
相氣在前為引與我能為福為德之神也故易卦以
子孫爻為福德其義一也大抵子能制乎鬼使不害
巳故為福德假令正月寅以火生辰土為子其土能
制水鬼也二月卯木生巳火為子火能制金鬼也三
月辰之衰木能生午火為子去制金鬼也餘倣此
按十二地支各有所藏若以前二辰為月建所生者
亦無不合則生氣之在月建前二辰亦當取此義
五冨
總要歷曰五冨者冨盛之神也其日宜興舉運動估市
經求歷例曰正月起亥順行四孟曹震圭曰五
冨者月中餘盛之神也蓋寅午戌月火王喜亥中甲
木而生申子辰月水王愛巳中庚金而生亥卯未月
木王求寅木相助巳酉丑月金王求申中庚金相益
故曰餘盛此其義也
吉期
總要歷曰吉期者吉慶之神也所直之日宜出軍行師
攻城寨興弔伐會親姻歷例曰常居月建前一辰
也曹震圭曰吉期者是月建腹心同契之侍臣也
蓋常居建前一辰可與要約吉事故因名之
要安
樞要歷曰要安者月中吉神也所直之日宜安撫邊境
修葺城隍歷例曰要安者正月寅二月申三月卯
四月酉五月辰六月戌七月巳八月亥九月午十月
子十一月未十二月丑也曹震圭曰要安者要而
用之可得安也蓋陽建之月歷寅卯辰巳午未隂建
之月歷申酉戌亥子丑也如是則陽辰之月用陽氣
通泰之辰隂辰之月用隂氣柔和之辰類易卦之六
爻剛柔相應之象
玉宇
樞要歷曰玉宇者月中貴神也所直之日宜修宫闕繕
亭臺結婚姻會賓客歷例曰正月卯二月酉三月
辰四月戌五月巳六月亥七月午八月子九月未十
月丑十一月申十二月寅曹震圭曰玉宇者月建
所安之室也卯酉者日月之門分界之位東南方陽
位也為外為前故陽建居之西北方隂位也為内為
後故隂月居之似人之居處男居於前女居於後也
金堂
樞要歷曰金堂者月中善神也所直之日宜營建宫室
興造修築歷例曰正月辰二月戌三月巳四月亥
五月午六月子七月未八月丑九月申十月寅十一
月酉十二月卯曹震圭曰金堂者建神安樂之堂
也常在玉宇之前似王公建修宅第之次序也
敬安
樞要歷曰敬安者恭順之神也所直之日宜睦親族敘
尊卑納禮儀行慶賜歷例曰敬安者正月未二月
丑三月申四月寅五月酉六月卯七月戌八月辰九
月亥十月巳十一月子十二月午曹震圭曰敬安
者是隂陽相會之義也陽會隂而必敬隂會陽而必
恭若恭而敬必得安也蓋未申酉戌亥隂氣用事之
辰故陽辰之月會之丑寅卯辰巳陽氣用事故隂辰
之月會之子午隂陽爭故自會也其義如此
普護
樞要歷曰普護者福廕之神也所直之日宜祭祀禱祠
尋醫避病歷例曰普護者正月申二月寅三月酉
四月卯五月戌六月辰七月亥八月巳九月子十月
午十一月丑十二月未曹震圭曰普護者乃月中
普護萬物無偏私之神也常與要安相對蓋申酉戌
亥子丑乃隂權否窒之位與陽建之月相配寅卯辰
巳午未乃陽氣通泰之位與隂建之月相配是月内
隂陽暗有相護之神也
福生
樞要歷曰福生者月中福神也所直之日宜祈福求恩
祀神致祭歷例曰福生者正月酉二月卯三月戌
四月辰五月亥六月巳七月子八月午九月丑十月
未十一月寅十二月申曹震圭曰福生者月内祈
求福願之神也故與玉宇相對謂玉宇為月建之所
安向之則所以邀福月建顧其所向亦所以造福也
聖心
樞要歷曰聖心者月中福神也其日宜上表章行恩澤
營百事歷例曰聖心者正月亥二月巳三月子四
月午五月丑六月未七月寅八月申九月卯十月酉
十一月辰十二月戌曹震圭曰勞而不敢安者聖
人之心也蓋陽辰之月順理陽卦之位隂辰之月順
治隂卦之位聖人居中治理八方隂陽各當使君子
小人無交錯也初寅之月起於乾宫亥者是順天之
道也
按正三五七九十一為陽建之月故從亥至辰配乾
坎艮震四陽卦二四六八十十二為隂建之月故從
巳至戌配巽離坤兌四隂卦
益後
樞要歷曰益後者月中福神也所直之日宜造宅舍築
垣牆行嫁娶安產室歷例曰正月子二月午三月
丑四月未五月寅六月申七月卯八月酉九月辰十
月戌十一月巳十二月亥曹震圭曰益後者於子
嗣有補益之神也子丑寅卯辰巳為陽氣之位以陽
建之月配之午未申酉戌亥為隂氣之位則以隂建
之月配之隂陽會和既生男女當夫訓其男婦教其
女使男從夫道女從婦德各從其道當有益於將來
故云益後
續世
樞要歷曰續世者月中善神也所直之日宜結婚姻睦
親族祀神祗求嗣續歷例曰續世者正月丑二月
未三月寅四月申五月卯六月酉七月辰八月戌九
月巳十月亥十一月午十二月子是也
按續世者月中繼續之神也常在益後後一辰蓋亦
與玉宇金堂之相連者同意又按自要安至續世
凡九神其起例皆以六隂月與六陽月對衝如正月
寅則二月申正月卯則二月酉是也餘倣此
天后
總要歷曰天后者月中福神也所直之日宜求醫療病
祈福禮神歷例曰天后正月起申逆行四孟曹
震圭曰天后者驛馬也是五行受病復見妻子反有
救助而有食有養也似困而得馬饑而得食也假命
寅午戌火以申為妻為馬及有生戊為食也故曰天
后后者主生育萬物為萬物之母故因名之
天巫
總要歷曰天巫者月中善神也所直之日宜合藥請醫
祀鬼神求福願歷例曰常居月建前二辰曹震
圭曰天巫者月中善神能克除鬼殺也義與福德同
天願
總要歷曰天願者月中善神也所直之日宜嫁娶納財
敦睦親族歷例曰天願者正月甲午二月甲戌三
月乙酉四月丙子五月丁丑六月戊午七月甲寅八
月丙辰九月辛卯十月戊辰十一月甲子十二月癸
未曹震圭曰天願者乃月建枝德合神也陽前隂
後五辰各以陽干配之四季月以隂干配之若遇四
孟及丑未子午者無合蓋謂亥巳為隂陽終極之辰
寅申為隂陽否泰之辰丑未為隂陽絶蔑之辰子午
為陽消隂長之辰故不可為合也十干巳為六賊庚
為白虎壬為元武故不可用也若逢忌用之辰以前
後近者用之假令正月未為枝德今忌用取近未者
午以王干甲配之得甲午也二月甲戌三月乙酉四
月丙子五月忌亥退合丑就以丁配故得丁丑六月
忌寅就午六合以戊配得戊午七月否建之辰忌丑
就寅寅中有甲從其泰也八月忌庚用丙(謂金生於己巳中有)
(丙火也)配得丙辰九月辛卯十月忌壬以戊之陽土能
聚水潰易有比卦之義故得戊辰十一月以其自建
者謂前後皆無所配然建子之月未可假力於人其
忌壬用甲者是待其子有所助也十二月忌申以就
近申之未故得癸未其義如此
四相
總要歷曰四相者四時王相之辰也其日宜修營起工
養育生財栽植種蒔移徙遠行歷例曰春丙丁夏
戊巳秋壬癸冬甲乙曹震圭曰四相者養育之道
母生子也春木王生丙丁夏火王生戊巳秋金王生
壬癸冬水王生甲乙惟庚辛者金也能殺萬物故不
用
四時天德
總要歷曰四時天德者四序中德神也其日宜慶賜宴
樂拜官賞賀歷例曰春午夏辰秋子冬寅曹震
圭曰子寅辰午乃東方生育之陽辰故用事吉也申
戌者西方之殺氣故不可用也各以四時所生之陽
辰而為之是我生者為德也亦名時德
按時德與四相同義春木生午火夏火生辰土秋金
生子水冬水生寅木也四相取天干時德取地支
陽德
總要歷曰陽德者月中德神也所直之日宜交易開市
結親姻歷例曰正月起戌順行六陽辰曹震圭
曰陽德者乾陽之道也陽道不可以盡剝故正月起
戌應乾之上九戌者乾之世爻又五月一隂生即配
於午順歷乾之六爻六陽月居於寅午戌火炎上為
尊為夫也六隂月臨於申子辰水潤下為卑為婦也
故所直之日長幼有序夫婦有别是嘉會合禮之辰
故宜如此
隂德
總要歷曰隂德者月内隂德之神也所直之日宜施隂
隲行惠愛雪冤枉舉正直歷例曰正月起酉逆行
六隂辰曹震圭曰隂德者是月中坤隂之道也正
月起於酉應坤之上六酉者坤之世爻故從酉逆歷
坤之六爻坤者厚德載物也含弘光大萬物資生故
宜如此
解神
總要歷曰解神者月中善神也所直之日宜上詞章雪
冤枉歷例曰正二月申三四月戌五六月子七八
月寅九十月辰十一月十二月午也曹震圭曰解
神者月中對奏直諫之臣也常居與月建相對之陽
辰與太歲中奏書一義蓋忠直之臣不處私隂之位
也
六儀
神樞經曰六儀者月中吉神也所直之日宜牧養生財
栽植樹木結親納禮視事臨官歷例曰正月起辰
逆行十二辰曹震圭曰六儀者月中内正禮儀使
隂建無敢私邪之神也月厭主事暗昧不正之神故
六儀與敵衝以威厲之使不敢妄失儀容也因以名
之常與隂建對衝者是也
時陽
總要歷曰時陽者月中陽神也所直之日宜敘婚姻行
宴樂歷例曰常居月建後二辰曹震圭曰時陽
者月内掌陽氣之神父夫之象故陽之主事威儀正
直有禮義儀容故其日宜敘婚姻行宴樂其起例見
下節
時隂
總要歷曰時隂者月中隂神也所直之日宜運謀算畫
計策睦子孫會親友歷例曰常居月建前四辰
曹震圭曰時隂者月内隂氣之神母婦之象故隂神
主事機密不測故其日宜運謀算畫計策會親友睦
子孫起例常以月建加功曹子上所得之辰為時陽
午上所得之辰為時隂謂子者一陽初生也故時陽
取焉午者一隂初生也故時隂取焉寅者艮方成終
成始之位三陽交泰之所故以加之太乙家常以計
神加和德其義一也
兵吉兵福兵寳
總要歷曰兵吉兵福兵寳者皆月内用兵之吉辰也其
日宜出師命將攻伐略地歷例曰兵吉者正月子
丑寅卯二月亥子丑寅三月戌亥子丑四月酉戌亥
子五月申酉戌亥六月未申酉戌七月午未申酉八
月巳午未申九月辰巳午未十月卯辰巳午十一月
寅卯辰巳十二月丑寅卯辰兵福者與月建同行
兵寳者月建前一辰也曹震圭曰兵吉逐月漸
退一辰者是兵家無有妄進無有躁動之意故云兵
者不祥之器不得已而用之也又易卦師之六四曰
師左次無咎言左次則為退舍也故見可而進知難
而退師之常也又太白隂經曰未見而戰雖衆必潰
見利而戰雖寡必勝是兵家不可以妄舉輕進此隂
陽之戒也兵福兵寳者乃當時王相之辰也太白
陽經曰五帝所在不可出軍向之必敗春東方夏南
方秋西方冬北方又云春不東行是謂伐生百事不
成夏不南行是謂伐強兵卒多殃秋不西行是謂伐
熟兵將不復冬不北行是謂伐藏士卒多傷故月建
所在為王相之方我用而我利也
王日官日相日民日守日
壇經曰王官相民守日者皆月内視事之吉辰也所直
之日宜命將登壇襲爵受封上官赴任臨政親民
歷例曰王日者春寅夏巳秋申冬亥(今易為官日)官日者
春卯夏午秋酉冬子(今易為王日)相日者春巳夏申秋亥
冬寅民日者春午夏酉秋子冬卯守日者春酉夏子
秋卯冬午曹震圭曰王日者四時正王之辰四正
之位帝王之象故得其政治也官日者四時臨官之
辰諸侯之象相日者四時官日所生也相氣之辰宰
相之象民日者四時死絶之辰庶民之象守日者四
時胎絶之辰無氣能自固守以待將來各取其義以
為名也
天寳天對天玉天岳天符執儲
樞要歷曰天寳天對天玉天岳(今疑天岳非吉神)天符執儲皆
月内明星也所直之日各宜修宫室繕城郭納親禮
進人口歷例曰天寳者正月起辰天岳者正月起
申天符者正月起戌皆順行六陽辰天對者正月起
已天玉者正月起未執儲者正月起丑皆順行六隂
辰曹震圭曰此天黃道也蓋天者萬物之主黃者
中央之色道者乃天皇居九重之内出入所履之道
也故名曰天黃道其神逐年月日各有所主易傳云
乾為天為君為父是天皇之正位也主御羣靈司萬
物生死故曰司命亦能掌握萬物故又名曰天符今
皆作天府此乾卦之主也初行其道起於戌是乾之
世爻納甲也其對衝巽宫為明堂是天皇治事之宫
也聖人南面而聽天下故以巽為明堂又名曰執儲
是天皇所操執以除暴虐也故曰齊乎巽初行其道
起於丑是巽之初爻納甲也其明堂之左有青龍宰
相之象是震宫也震為雷為龍故曰青龍又名曰雷
公初行其道起於子是震之初爻納甲也其明堂之
前有朱雀是離宫也又曰飛流故離為火朱雀飛流
之象初行其道起於卯是離卦初爻納甲也其明堂
之右有白虎將軍之象又曰天棒是天皇之先驅也
又曰天馬是天皇之所乘也初行其道起於午是震
卦外體之納甲也謂震為大臣之象向外則為將軍
也其天皇之右有玉堂是天皇寢安之宫天后之位
是坤宫也又曰天玉是天皇寵愛之所初行其道起
於未是坤之初爻納甲也天皇之左有金櫃是寳藏
之府庫艮之位也又曰天寳初行其道起於辰是艮
卦初爻納甲也天皇右旁有天德兌也是天皇施仁
布德喜樂之宫又曰天對是天皇納諫聽政論道經
邦之所初行其道起於巳是兌之初爻納甲也天皇
左旁有天刑坎也勞卦也是掌刑罰之所又曰蚩尤
蚩尤者虐民之神初行其道起於寅坎之初爻納甲
也白虎天棒之後有天牢又曰天獄是囚禁之所也
配之朱雀明堂之間蓋使刑禁明而無私也初行其
道起於申是坎之外體納甲也故云勞乎坎也天皇
天牢之間有元武又曰隂私是邪妄之臣故論正道
必有讒言舉正直則邪妄亦進易卦爻辭半君子半
小人則天下之道然也初行其道起於酉是離卦外
體納甲也故離為朱雀飛流皆小人之軰也中宫之
位有勾陳是天皇嬪妃之位天帝之所居也初行其
道起於亥是乾宫之隂辰兌宫之外體納甲也蓋兌
者說也是天皇喜悅之宫也故用配焉又曰天岳疑
是天獄岳者山之高地祗也在天必無此雷公本吉
神也非凶神也今故以天岳為天獄凶神以雷公可
為吉神又曰易卦納甲各有逆順今六隂之神亦順
者謂奉上之禮不可以逆其情是天道順動而無逆
也
按曹氏之說合黃黑二道而論之也其次序起例并
見第五卷
青龍明堂金櫃天德玉堂司命
神樞經曰青龍明堂金櫃天德玉堂司命皆月内天黃
道之神也所直之日皆宜興衆務不避太歲將軍月
刑一切凶惡自然避之李鼎祚曰青龍正月起子
金櫃正月起辰司命正月起戌皆順行六陽辰也明
堂正月起丑天德正月起巳玉堂正月起未皆順行
六隂辰也曹震圭曰明堂即執儲金櫃即天寳天
德即天對玉堂即天玉司命即天府其名雖異其理
一也義見前篇
枝德
經曰枝德者地支帶德也所直之日宜修造築垣歷
例曰枝德者正月在未順行十二辰義見第二卷歲
枝德節
寳日義日制日
經曰寶日者幹生枝也義日者枝生幹也制日者幹克
枝也其日利行軍歷例曰寶日者丁未丁丑丙戌
甲午庚子壬寅癸卯乙巳戊申己酉辛亥丙辰義日
者甲子丙寅丁卯己巳辛未壬申癸酉乙亥庚辰辛
丑庚戌戊午制日者乙丑甲戌壬午戊子庚寅辛卯
癸巳乙未丙申丁酉己亥甲辰是也曹震圭曰幹
生枝者得其天時也枝生幹者得其地利也幹克枝
者得其人和我可制彼也故幹為天為我枝為地為
彼也
大明
唐李淳風將諸家隂陽書總集一十五日謂之大明其
日宜舉動百事歷例曰大明者辛未壬申癸酉己
卯壬午甲申壬寅甲辰丙午己酉庚戌丙辰己未庚
申辛酉是也曹震圭曰不用亥子丑巳四枝乙丁
戊三幹者何也蓋子丑北方之位隂陽始立之辰其
道暗故不用也亥巳為隂陽極終之位反於不顯亦
不用也乙為草族其體不眞丁為灰火其光不照戊
為王土其體不動故不用也其餘十四日各有所論
如寅午戌火也甲土也土中之火不顯也卯未木也
癸為隂微之火居木中有烟無焰也辰戌王土也壬
為水也若相加則兩無成也寅戌火未盛也丙從水
滅微火也寅午戌火庚金也相加則虧損也辛卯丙
申亦然
七聖日
唐賈耽集黃帝元女文王周公孔子天老董仲舒通用
之日謂之七聖總三十七日其日宜興動百事七聖
者丙寅丁卯戊辰己巳壬申癸酉甲戌乙亥丙子丁
丑庚辰辛巳甲申乙酉戊子己丑庚寅辛卯甲午乙
未戊戌己亥壬寅癸卯甲辰乙巳戊申己酉庚戌壬
子癸丑甲寅乙卯戊午己未庚申辛酉
神在日
唐賈耽總集三十五日為之神在其日宜禱祠祭祀實
受其福神在日者甲子乙丑丁卯戊辰辛未壬申癸
酉甲戌丁丑己卯庚辰壬午甲申乙酉丙戌丁亥己
丑辛卯甲午乙未丙申丁酉乙巳丙午丁未戊申己
酉庚戌乙卯丙辰丁巳戊午己未辛酉癸亥曹震
圭曰子者隂陽未顯禍福未分故不獲福也惟甲子
乃隂陽始建之辰羣靈皆在故宜用焉寅者陽氣發
泄之辰隂氣消盡之位鬼神者隂氣也消滅則亡故
不在焉亥巳者隂陽極終之辰亦不受福也惟乙巳
丁巳陽光相助丁亥癸亥隂氣暗助此四辰亦可祭
也壬癸者隂氣水也鬼神之屬也四季者墓土也若
相加得壬辰壬戌癸丑癸未此四日是鬼神自受克
制故不獲福也其餘庚午戊戌辛丑癸卯甲辰庚申
此六日未詳其義三歷撮要云舊歷錯悞今依官歷
改正未審舊歷為非新歷為是也
五合日
樞要歷曰五合者月内良日也其日宜結婚姻會親友
立券交易歷例曰五合者寅卯日也曹震圭曰
十幹者夫之象十二支者婦之象今自子為始以甲
相配至酉而止不及戌亥然戌能進五辰配寅中之
甲亥能進前五辰配卯中之乙而成夫婦會合之禮
故曰五合若其他則進五無所配也雖有辰配申中
之庚巳配酉中之辛而申酉反為五離者易曰一隂
一陽之謂道雜則相乖合則暌離也故曰五離忌見
本節
除神
按通書以申酉日為除神與五合對衝之日也宜沐浴
祓除災眚
隂陽不將
天寶歷曰隂陽不將者以月建為陽謂之陽建正月起
寅順行十二辰月厭為隂謂之隂建正月起戌逆行
十二辰分於卯酉會於子午厭前枝幹自相配者為
陽將厭後枝幹自相配者為隂將厭後幹配厭前枝
為隂陽俱將厭前幹配厭後枝者為隂陽不將也陽
將傷夫隂將傷婦隂陽俱將夫婦俱傷隂陽不將夫
婦榮昌戊巳之幹位在中央戊為陽將寄於艮已為
隂將寄於坤經云春冬巳不將秋夏戊不將歷例
曰隂陽不將者正月辛亥辛丑辛卯庚子庚寅己亥
己丑己卯丁亥丁丑丁卯丙子丙寅二月庚子庚寅
庚戌己亥己丑丁亥丁丑丙子丙戌丙寅乙亥乙丑
三月己酉己亥己丑丁酉丁亥丁丑丙戌丙子乙酉
乙亥乙丑甲戌甲子四月丁酉丁亥丙申丙戌丙子
戊戌戊申戊子乙酉乙亥甲申甲戌甲子五月丙申
丙戌戊申戊戌癸未乙酉乙亥甲申甲戌癸未癸酉
癸亥六月乙未乙酉戊戌戊申戊午甲午甲申甲戌
癸未癸酉壬午壬申壬戌七月乙巳乙未乙酉戊午
戊申甲午甲申癸未癸酉癸巳壬申壬午八月甲辰
甲午甲申戊辰戊午戊申癸巳癸未壬辰壬午壬申
辛巳辛未九月戊辰戊午癸卯癸巳癸未壬辰壬午
辛卯辛巳辛未庚辰庚午十月癸卯癸巳己卯己巳
壬寅壬辰壬午辛卯辛巳庚寅庚辰庚午十一月壬
寅壬辰巳丑己卯己巳辛丑辛卯辛巳庚寅庚辰丁
丑丁卯丁巳十二月己丑己卯辛丑辛卯庚子庚寅
丁丑丁卯丙子丙寅丙辰庚辰
按厭前枝幹自相配者為陽將是純陽無隂也厭後
枝幹自相配者為隂將是純隂無陽也厭後幹配厭
前枝者為隂陽俱將是隂非其隂陽非其陽則其道
相乖也蓋幹為陽當居於前枝為隂當從其後是夫
唱婦隨之理故厭前幹配厭後枝為隂陽不將也
周堂
歷曰大月從夫順數小月從婦逆數値第堂厨竈日宜
用之如値翁姑日而無翁姑者亦可用曹震圭曰
乾為父故配翁也坤為母故配姑也坎
為宅第居北向南也艮為竈丙火長生
之位也巽為厨是萬物潔齊之所也離
為夫南方陽位男正位乎外也震為婦
厨竈之間婦所在也兌為堂在翁姑之間其所安也
大月從夫順數小月從婦逆行是夫尊而婦卑陽順
而隂逆之理也遇翁姑夫婦者凶第堂厨竈者吉或
以第為兄弟之弟悞矣
鳴吠日
一行云鳴吠者五姓安葬之辰也用之者得金鷄鳴玉
犬吠上下不呼亡靈安穩子孫冨昌如用破地則於
其日擇克姓者用鳴吠日者庚午壬申癸酉壬午
甲申乙酉庚寅丙申丁酉壬寅丙午己酉庚申辛酉
也曹震圭曰金鷄者兌也兌宫酉也玉犬者艮也
艮為犬也大抵外宅之要在山澤地勢是坤艮兌也
故以坤兌往來加艮順布八卦視艮所臨之辰為良
也如兌加艮則艮臨離午也又以離加艮則艮臨兌
酉也又以坤加艮則艮臨坤未申也又以艮自加艮
丑寅也丑未二辰乃墓絶無氣之位故不可用又十
幹之中戊為陽土以配中宫明堂之位不可用也甲
午甲寅丙寅者乃自死自旺自生之日故不用止餘
一十四日為鳴吠吉日也又地理新書括地圖云去
東海有桃都山大桃樹盤曲三千里上有一金鷄下
有二神人一名鬱一名壘各持葦索用捉不祥之鬼
及天將旦日照金鷄鳴天下衆鷄悉從而鳴金鷄鳴
訖下食惡鬼金鷄鳴時百鬼皆走避也
鳴吠對日
一行經云鳴吠對日者是五姓外宅用之破土斬草也
鳴吠對日者丙寅丁卯丙子辛卯甲午庚子癸卯
壬子甲寅乙卯也
按鳴吠對者乃與鳴吠對衝之日其己丑日無對衝
庚寅與甲申壬寅與丙申又互為對衝故止餘九日
今取十日者蓋甲午日雖不用為鳴吠然其對衝庚
子可用為鳴吠對也若甲寅之對庚申丙寅之對壬
申則鳴吠日中已用之矣惟甲午疑應作甲子蓋甲
子本與庚午對衝且既用庚子不宜幷用甲午也恐
傳者有悞
御定星歷考原卷三
