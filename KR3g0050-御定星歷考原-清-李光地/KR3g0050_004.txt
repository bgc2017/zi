欽定四庫全書
御定星歷考原卷四
月事凶神
月建
天寶歷曰月建者陽建之神也所理之方戰鬭攻伐宜
背之不可抵向所直之日宜封建視事不宜興造土
功結親禮歷例曰正月建寅順行十二辰曹震
圭曰月建所理之地戰鬭攻伐不宜向而宜背者蓋
使我乘旺氣而攻彼休囚也所直之日宜封建視事
者建者健也是月内羣神之長萬神無不咸服也不
可興造土功者蓋彼當旺勢不可犯也其不可結親
禮者是陽建獨旺隂建氣消之辰親禮之道宜隂陽
相和若偏則不宜也
月破
月破者月建所衝之日也與歲破義同
天罡河魁
桑道茂曰天罡河魁者月内凶神也所直之日百事宜
避歷例曰陽建之月前三辰為天罡後三辰為河
魁隂建之月反是曹震圭曰魁罡者乃月建四殺
之辰平收之日也洞源經云對七為衝隔三為破
選擇家所謂辰破丑而丑衝未亥破寅而寅衝申午
破卯而卯衝酉酉破子而子衝午申破已而已衝亥
戌破未而未衝丑是也
月殺
廣聖歷曰月殺者月内之殺神也其日忌停賓客興穿
掘營種植納羣畜歷例曰月殺者正月起丑逆行
四季
按月殺與歲殺同義見第二卷
月刑
廣聖歷曰月建所刑之辰其日忌出軍攻戰養育生財
結婚姻營造屋舍歷例曰月刑者正月巳二月子
三月辰四月申五月午六月丑七月寅八月酉九月
未十月亥十一月卯十二月戌選擇家書曰寅刑
己巳刑申申刑寅為無恩之刑未刑丑丑刑戌戌刑
未為恃勢之刑子刑卯卯刑子為無禮之刑辰午酉
亥為自刑曹震圭曰月刑者月建之三刑也是前
後三辰相尅制也因名曰三刑假如無恩刑者謂已
火也賴寅木而生反以長生之庚金制寅木也申金
也賴已火而生反以長生之壬水制已火也寅木也
賴申中長生之水土而生反以所生火尅申金也以
子反害其母為無恩故曰刑也或曰寅以生火刑己
中生金巳以寄土刑申中生水申以生水刑寅中生
火也恃勢刑者丑以墓金尅未中墓木未以隂墓之
水尅戌中墓火戌以墓火尅丑中墓金又云丑恃癸
水刑戌之墓火戌恃辛金刑未之墓木未恃丁火刑丑
之墓金也無禮刑者謂卯中之乙賴子為貴子中之
癸賴卯為貴然卯以長生之巳土刑子中之癸水子
以長生之辛金刑卯中之乙木傷其貴德失其尊卑
故曰無禮也自刑者辰之墓土自制其墓水午中生
乙自制其己土酉中生丁自制其辛金亥中生木自
制其已土故曰自刑也
按月刑與歲刑同而理解各異兩存其說以備互考
又褚華谷曰子卯一刑也寅巳申二刑也丑戌未三
刑也自卯順至子子逆至卯極十數而為無禮之刑
寅逆至己己逆至申極十數而為無恩之刑丑順至
戌戌順至未極十數而為恃勢之刑故皇數中天以
十為殺數積數至十則悉空其數天道惡盈滿則覆
也此三刑之法所由起也此亦可備一說
月害
神樞經曰月害者陽建所害之辰也所直之日忌攻城
野戰牧養羣畜結會親姻請醫巫納奴婢歷例曰
正月起已逆行十二辰曹震圭曰月害者月中六
害也假令卯辰相害者卯以乙旺之木害辰墓之土
辰以墓土却害卯中癸水也寅巳相害者謂寅以旺
甲害己中戊土而已以生庚害寅中旺甲也丑午相
害者丑以癸水害午中丁火午以己土害丑中癸水
也子未相害者子以所生之辛金害未中墓木未以
旺土害子中旺水也申亥相害者亥以生木害申中
生土申以旺金害亥中生木又以生土害亥中旺水
也酉戌相害者戌以墓火害酉之旺金酉以所生丁
火害戌中辛金也
按六害者不和也凡事莫不喜合而忌衝正月建寅
與亥合而已衝之故寅與己害二月建卯與戌合而
辰衝之故卯與辰害蓋月建者衆神之首衝其所合
是以害也
獨火
按獨火與月害同亦名遊禍又名六害
月虛
樞要歷曰月虛者月内虚神也其日忌開倉庫出財物
運動征行成親禮歷例曰月虚者正月起丑逆行
四季曹震圭曰月虛者月建三合五行成形之位
物初成形其體未實故名曰虛與月殺同位
大耗
樞要歷曰大耗者月中虛耗之神也其日忌營庫藏出
財物遠經求取債負歷例曰大耗者正月起申順
行十二辰曹震圭曰大耗者月建擊衝破散之辰
也與月破同位並見第二卷
小耗
樞要歷曰亦月内之耗神也其日忌經營種蒔納財交
易開市歷例曰小耗者常居月建前五辰曹震
圭曰小耗者小損也乃月建氣絶之辰大耗之從神
也並見第二卷
大時
神樞經曰大時者將軍之象也所直之日忌出軍攻戰
築室會親李鼎祚曰大時者正月起卯逆行四仲
淮南子曰大時者咸池也曹震圭曰大時者乃
月建三合五行沐浴之辰也蓋五行至此則敗絶是
最凶之辰也故曰大凶之時
小時
神樞經曰小時者郎將之象也其日忌結親姻開倉庫
淮南子曰小時者月建也曹震圭曰小時者是
當時之旺辰也忌結親姻者因陽氣獨持旺氣也忌
開倉庫者是旺氣發而不收也
四廢
廣聖歷曰四廢者四時衰謝之辰也其日忌出軍征伐
造舍迎親封建拜官納財開市歷例曰春庚申辛
酉夏壬子癸亥秋甲寅乙卯冬丙午丁巳蓬瀛經
曰四廢者是五行無氣福德不臨之辰百事忌用
通書云春以庚辛為廢夏以壬癸為廢秋以甲乙為
廢冬以丙丁為廢春庚辛者而申酉亦屬金夏壬癸
者而子亥亦屬水秋甲乙者而寅卯亦屬木冬丙丁
者而己午亦屬火謂之支干連見曹震圭曰四廢
者干支俱絶也假令庚申辛酉絶於春寅卯辰也他
倣此
四窮
總要歷曰四窮者謂亥為隂絶之辰以四時旺干臨之
故曰四窮所直之日不可遠行征伐出納財物歷
例曰春乙亥夏丁亥秋辛亥冬癸亥曹震圭曰亥
者地支末辰極隂之位以四時隂干配之故曰四窮
四耗
總聖歷曰四耗者謂四時休干臨分至之辰也其日忌
會親姻出師開倉庫施債負歷例曰春壬子夏乙
卯秋戊午冬辛酉曹震圭曰物之將分者必散也
至者盡也是隂陽數盡而將分也又得休干臨之故
曰耗
按四耗日固是休干亦休支也春壬子幹枝皆水夏
乙卯幹枝皆木冬辛酉幹枝皆金秋戊午幹土而枝
火洞源經云火不尅金何旺土生金火亦生金也蓋
春木旺則水耗夏火旺則木耗秋金旺則火土耗冬
水旺則金耗故曰四耗
四擊
四擊者春戌夏丑秋辰冬未
按四擊者四時所衝之墓辰也如正二三月建寅卯
辰辰與戌衝故戌為四擊也餘倣此
五虚
樞要歷曰五虛者四時絶辰也其日忌開倉庫營種蒔
出財寶放債負歷例曰五虛者春己酉丑夏申子
辰秋亥卯未冬寅午戌也曹震圭曰五虚者四時
逢絶之辰也物絶則損朽其中虛而無實也故曰虛
如春木旺已酉丑金絶也夏火旺申子辰水絶也秋
金旺亥卯未木絶也冬水旺寅午戌火絶也
按五虛者三合五行絶胎養之位與歲神三殺起例
同
五墓
廣聖歷曰五墓者四旺之墓辰也其日忌營造起土嫁
娶出軍歷例曰五墓者正二月乙未四五月丙戌
七八月辛丑十月十一月壬辰四季月戊辰也曹
震圭曰五墓者五行旺干自臨墓辰也十干者身之
象若營造起土似臨於無氣之位也又以干為夫之
象若嫁娶則夫自臨死氣之位也又以干為我若出
軍征伐是自臨死墓之地也故忌之假如正二月木
旺木墓於未加以乙未是自臨墓辰也餘倣此
九坎
廣聖歷曰九坎者月中殺神也其日忌乘船渡水修隄
防築垣牆苫蓋屋舍歷例曰九坎者正月在辰逆
行四季五月在卯逆行四仲九月在寅逆行四孟
曹震圭曰坎者陷也險也不平也其忌如此義與次
節九焦同
九焦
廣聖歷曰九焦者月中殺神也其日忌爐冶鑄造種植
修築園圃歷例曰正月在辰逆行四季五月在卯
逆行四仲九月在寅逆行四孟曹震圭曰九坎九
焦者是月中之殺神逆天地之道者也假令正二三
四為歲首東方之位當用孟辰以生萬物今則以季
辰收殺萬物是其逆也五六七八為歲中今雖用仲
辰成熟萬物然歲首不與其生焉有成熟哉九十十
一十二月為歲之終萬物收藏之時今方欲以孟辰
生育萬物豈能有生育哉是逆天地之道萬物無能
成就也
九空
廣聖歷曰九空者月内殺神也其日忌修造倉庫出入
貨財歷例曰九空者正月在辰逆行四季曹震
圭曰九空者墓庫破散之神也庫破則空衝則散假
令寅午戌月火庫在戌辰能衝散也亥卯未月木墓
在未丑能衝散也申子辰月水墓在辰戌能衝散也
己酉丑月金墓在丑未能衝散也今歷家所𫝊與九
坎九焦同行者非蓋所傳有誤紀歲歷亦止是逆行
四季
大殺
神樞經曰大殺者月中廉察也所直之日忌出軍征討
嫁娶納財豎柱上樑移徙置室李鼎祚曰大殺者
正月在戌二月在巳三月在午四月在未五月在寅
六月在卯七月在辰八月在亥九月在子十月在丑
十一月在申十二月在酉曹震圭曰東方之位生
育萬物南方之地成熟萬物西方之位殺伐萬物北
方之位收藏萬物大殺者月中廉察也子丑寅月歷
西方申酉戌者蓋謂陽氣將出萬物將生故巡察西
方無以妄殺也卯辰巳月歷南方巳午未者謂萬物
生長之時故巡察南方使有成熟也午未申月歷東
方寅卯辰者謂萬物成熟宜在養育也酉戌亥月歷
北方亥子丑者謂萬物收成使有斂藏也
劫殺
神樞經曰劫殺者劫害之辰也其日忌臨官視事納禮
成親戰伐行軍出入興販李鼎祚曰正月起亥逆
行四孟曹震圭曰劫殺者三合五行之絶神也
按劫殺起於絶並見第二卷
死氣
神樞經曰死氣者無氣之辰也其日忌戰鬭征伐療病
求醫安置產室經營栽植李鼎祚曰死氣者常居
月建前四辰曹震圭曰死氣者以月建為臨官前
臨死位也假令二月建卯為臨官帝旺在辰衰在巳
病在午死在未也或云生氣之衝辰也謂此愛其生
彼愛其死我旺而彼死也故常與生氣對衝
死神
神樞經曰死神者月中凶神也其日忌請醫服藥出師
征討種植樹木進人納畜李鼎祚曰常居月建前
三辰曹震圭曰死神者以月建為旺辰前逢死位
也大抵死氣之前必有死神其義同前
遊禍
神樞經曰遊禍者月中惡神也其日忌服藥請醫祀神
致祭李鼎祚曰遊禍者正月起已逆行四孟曹
震圭曰遊禍者三合五行臨官之神是對衝劫殺之
位也
按遊禍者以其流行於四隅故曰遊以其過旺故曰
禍
天獄
神樞經曰天獄者月中禁神也其日忌獻封章興詞訟
赴任征討李鼎祚曰天獄者正月在子順行四仲
曹震圭曰天獄者是三合五行胎位之辰也當正
月起子逆行非順行也恐𫝊之者有誤
天火
玉帳經曰天火者月中凶神也其日忌苫蓋築壘垣牆
振旅興師會親娶婦歷例曰天火者正月在子順
行四仲曹震圭曰天火非天之火是五行旺辰中
藏陽火也假令寅午戌月在子蓋子中藏陽氣之火
其勢最弱待寅午戌月火勢興旺以顯其光故子中
有霹靂火也是水中之火見之於天也亥卯未月在
卯蓋卯中有伏燄之火也火氣既生於寅至卯而木
旺反蔽其燄而成炭又待亥卯未月木再生之故卯
内有爐中火也申子辰月在午蓋午中有正旺之火
其勢最大物莫敢侵其光反闇待申子辰月水勢將
興反制其光上下俱明故午中有天上火也己酉丑
月在酉謂酉中有長生丁火如硫黃煤炭之類故待
己酉丑月金石之氣而再發旺也故酉中有山下之
火也且子中之陽火卯中之木火午中之旺火酉中
長生丁火莫非天道自然故以名之
地火
神樞經曰地火者月中凶神也其日忌修築園圃栽植
種蒔歷例曰地火者正月起戌逆行十二辰曹
震圭曰地火者隂奪陽也是隂建之權勢也天文
志曰隂行陽之政物傷而必尅終以自害也竝見月
厭節
天狗
樞要歷曰天狗者月中凶神也其日忌禱祀鬼神祈求
福願歷例曰天狗者常居月建前二辰曹震圭
曰天狗者月中禦衛之犬也去除私邪之神無使敢
侵故居建前二辰是禦於門首也自子建之月起於
寅寅者艮之陽辰也易曰艮為犬是也祈福願祠鬼
神皆為正道故竝忌之
土符土府地囊
總要歷曰土符土府地囊皆土神也其日忌破土穿井
開渠築牆歷例曰土符者正月丑二月己三月酉
四月寅五月午六月戌七月卯八月未九月亥十月
辰十一月申十二月子土府者與月建同行地
囊者正月庚子庚午二月癸未癸丑三月甲子甲寅
四月己卯己丑五月戊辰戊午六月癸未癸巳七月
丙寅丙申八月丁卯丁巳九月戊辰戊子十月庚戌
庚子十一月辛未辛酉十二月乙未乙酉曹震圭
曰土符者乃土地握符信之神使掌五土也假令春
木旺土受其尅故托子金以制之是春三月歷己酉
丑也夏火旺土休賴火為母以養之故夏三月歷寅
午戌也秋金旺土相不畏木制故秋三月歷亥卯未
也冬水旺土亦剛堅賴水以柔和之故冬三月歴申
子辰也土府者是土地之府庭也土為萬物之主
月建為月内萬神之主各隨四時而運蓋月建之體
本土也以其居故曰府地囊者乃土地之庫藏也
其義未詳
兵禁
總要歷曰兵禁者用兵凶辰也其日忌出師振旅閱武
教戰歷例曰兵禁者正月起寅逆行六陽辰曹
震圭曰兵家所利者隂道也所忌者陽道也故兵禁
正月起寅逆行六陽辰也又月令曰孟春之月不
可稱兵稱兵必天殃兵戎不起不可從我始故正月
以寅為禁辰也二月子相行四殺也三月戌耗破之
辰也四月申四殺三刑也五月午自刑也六月辰天
罡四殺也七月寅破耗三刑也八月子四殺死神也
九月戌河魁也十月申六害也十一月午破耗也十
二月辰四殺天罡也其忌可知
大敗
總要歷曰大敗者兵敗忌辰也其日忌臨陣侵敵攻城
野戰歷例曰正月起卯逆行四仲曹震圭曰大
敗者三合五行沐浴休敗之辰也其氣敗絶無以勝
彼其忌可知
伐日
遁甲經曰伐日者支尅干辰也其日忌攻討征伐出軍
掠地王璋曰伐日者庚午辛巳丙子戊寅己卯癸
未癸丑甲申乙酉丁亥壬辰壬戌也曹震圭曰伐
者彼伐於我也六壬經云干為尊為我支為卑為彼
是卑伐於尊彼尅於我其義逆也故忌之
專日
經曰專日者謂支干五行相同也其日忌出軍歷例
曰專日者甲寅乙卯丁巳丙午庚申辛酉癸亥壬子
戊辰戊戌己丑己未共十二日也曹震圭曰六壬
經云幹為我枝為彼今幹枝同類是彼我同德兩勢
相敵不分勝負故忌出軍
按專日亦名和日
月厭
天寶歷曰月厭者隂建之辰也所理之方可以禳災祈
福避病所直之日忌遠行歸家移徙婚嫁歷例曰
月厭者正月在戌逆行十二辰曹震圭曰月厭者
厭魅之神也其性暗昧私邪不正故各忌之蓋十一
月建子隂陽氣争冬至前隂氣極冬至後陽氣生故
自建子之月陽建順歷丑寅卯一十二辰隂建逆歷
亥戌酉一十二辰至五月夏至二氣又同建而相争
也亦名曰隂建
按淮南子曰北斗之神有雌雄十一月起運於子月
徙一辰雄左行雌右行五月合於午謀刑十一月合
於子謀德太隂所居辰為厭日厭日不可以舉百事
厭對
天寶歷曰厭對者月厭所衝之辰也其日忌嫁娶歷
例曰厭對者正月起辰逆行十二辰
往亡氣往亡
堪輿經曰往者去也亡者無也其日忌拜官上任遠行
歸家出軍征討嫁娶尋醫歷例曰往亡者正月在
寅二月在巳三月在申四月在亥五月在卯六月在
午七月在酉八月在子九月在辰十月在未十一月
在戌十二月在丑又氣往亡者立春後七日驚蟄
後十四日清明後二十一日立夏後八日芒種後十
六日小暑後二十四日立秋後九日白露後十八日
寒露後二十七日立冬後十日大雪後二十日小雪
後三十日皆自交節日數之曹震圭曰往亡者往
而不反之意也孟者初也仲者中也季者末也蓋歲
之始中終之義也正二三四月乃歲之初皆以四孟
辰為之乃五行初生之地是生氣之道往而亡也五
六七八月乃歲之中皆以四仲辰為之蓋四仲者五
行當旺之辰是旺氣之道往而亡也九十十一十二
月乃歲之終皆以四季辰為之謂四季者乃五行終
墓之地是萬物皆歸往而亡也又氣往亡者以四立
月往亡之辰三合化象之成數言之也假令正月立
春寅為往亡寅午戌合火局火之成數七也四月立
夏卯為往亡亥卯未合木局木之成數八也七月立
秋酉為往亡己酉丑合金局金之成數九也十月立
冬未為往亡土無化象便以本行土為之其成數十
也各倍之為次月往亡日三之為下月往亡日也獨
水數不用者蓋四立之月往亡無申子辰日也然一
歲之内四季之月以辰為首辰月以申為往亡申合
水局水之成數六也故三月中氣後六日九月中氣
後十二日各得往亡六月則土旺後二六一十二日
十二月土旺後三六一十八日亦得往亡或節氣加
時早晩間有差一日者然其理大槩如此通書云
唐太宗曰宋武帝以往亡起兵軍吏以為不可帝曰
我往彼亡果克之由此言之可廢明矣
歸忌
廣聖歷曰歸忌者月内凶神也其日忌遠行歸家移徙
娶婦歷例曰孟月丑仲月寅季月子曹震圭曰
子者一陽丑乃二陽寅乃三陽蓋此三辰陽氣始盛
主動於外不可反歸於内也
按孟月忌丑仲月忌寅季月忌子者皆忌退後一辰
所謂歸忌也如子為仲丑為季寅為孟故孟月忌退
歸於季仲月忌退歸於孟季月忌退歸於仲也
章光
堪輿經曰章光者隂建前辰也其日忌嫁娶歷例曰
常居隂建前一辰也曹震圭曰章光者能為月厭
彰顯其道故曰章光
無翹
天寶歷曰無翹者翹猶尾也陽烏所主隂則無之常居
厭後故曰無翹其日忌嫁娶曹震圭曰翹猶首翹
婦人之飾也無翹者是無其飾也故忌嫁娶
咸池招搖八風觸水龍
樞要歷曰咸池招搖八風觸水龍所直之日忌乘船渡
水涉江河歷例曰咸池者正月起卯逆行四仲招
搖者正月起辰逆行十二辰八風者春丁丑己酉夏
甲申甲辰秋辛未丁未冬甲戌甲寅觸水龍者丙子
癸丑癸未也曹震圭曰咸池者三合五行沐浴之
辰是陽建之浴地也五行至此皆值沒溺其忌可知
招搖者動而不安隂建之衝也故與六儀同行又天
文志有招搖之星在梗河亢池之左角亢之次辰宫
也故正月起辰八風者是八節八卦之風也各以四
立之建後一辰為四立之風以其三合前辰為次節
風如立夏建巳以辰為立夏風也申為三合前辰為
夏至風是也假令立春建寅以建前丑為正風以丁
配之取溫和之意也以酉為傍風配之以已取巳土
長生之地也立夏建巳以辰為正風申為傍風皆以
甲配之者立夏之後風勢極微故配甲以生之也立
秋建申以未為正風而不取傍風者謂秋氣好殺而
無養育之性以辛配之取金風之象又以丁配之存
其溫和之氣也立冬建亥以戌為正風寅為傍風皆
以甲配之者以風鳴冬其勢極大配之以甲木以生
風也共為八節故曰八風觸水龍者觸犯也龍水物
也壬癸亥子水也能與水相勝者火土也火在上為
丙土居下為四季辰乃龍之正位壬水所居戌亥為
乾天之位有龍象焉故惟餘丙子癸未癸丑為觸水
龍日也
血忌血支
樞要經曰血忌血支其日忌針刺出血歷例曰血忌
者正月丑二月未三月寅四月申五月卯六月酉七
月辰八月戌九月巳十月亥十一月午十二月子血
支者正月在丑順行十二辰曹震圭曰血支者氣
血之支流也故起於旺建之後生氣之前如人生之
後自有血脈暢於四肢若其日針刺者是去其血也
故忌之血忌者以人之血脈出入往來一噓一吸運
動不息故一歷本位一居其衝亦隂陽各相配之義
也故建陽之月則歷於丑寅卯辰巳午陽氣之位建
隂之月則歷於未申酉戌亥子隂氣之位與續世義
同正月與血支同起於丑者正月隂陽交泰血氣通
和然後流布於四肢也
官符
總要歷曰官符者其日忌拜官視事上表章陳詞訟
歷例曰官符者正月起午順行十二辰曹震圭曰
官符者是歲月中掌符信之官文權之職也常居三
合前辰大抵歲辰月建以其三合前辰為文官後辰
為武職是左文右武之義假令正月建寅則午上有
官符文權也戌上有白虎武職也併見第二卷
天吏
樞要歷曰天吏者月中凶神也其日忌臨官赴任遠行
詞訟歷例曰天吏者正月起酉逆行四仲曹震
圭曰天吏者三合五行死氣之位五行至此死而無
氣乃天之凶吏全無生意也其忌可知
臨日
樞要歷曰臨日者上臨下之義也其日忌臨民訴訟
歷例曰臨日者正月午二月亥三月申四月丑五月
戌六月卯七月子八月巳九月寅十月未十一月辰
十二月酉曹震圭曰臨者上臨於下也是陽建之
使臣奉上命以授百官者也建陽之月在三合前辰
是臨於文官官符也建隂之月在三合後辰是臨於
武職白虎也
天賊
神樞經曰天賊者月中盜神也其日忌遠行李鼎祚
曰天賊者正月在丑逆行十二辰曹震圭曰天賊
者盜神也常居天倉後辰蓋倉庫之後必有盜也
致死
樞要歷曰致死者月中凶神也其日忌求醫藥歷例
曰致死者正月起酉逆行四仲曹震圭曰致死者
月建三合五行死敗之辰也與天吏同
牢日獄日徒隷死别伏罪不舉
罪刑
壇經曰牢日獄日徒隷死别伏罪不舉罪刑其日皆不
宜臨官視事登壇受職歷例曰牢日者春辰夏未
秋戌冬丑也獄日者春未夏戌秋丑冬辰也徒隷者
春申夏亥秋寅冬巳也死别者春戌夏丑秋辰冬未
也伏罪者春亥夏寅秋巳冬申也不舉者春子夏卯
秋午冬酉也罪刑者春丑夏辰秋未冬戌也曹震
圭曰牢日者四時衰謝之辰也衰在墓地故曰牢獄
日者四時墓辰也入於墓故曰獄徒隷者是四時五
行絶辰也置之於卑賤也死别者以其將死而又歸
於墓是四時五行死辰之墓也如春屬木死於午午
為火戌為火墓是也伏罪者是子見其母也蓋為子
有罪父母責之故云伏罪也不舉者是四時五行沐
浴之辰似初沐浴而未冠帶之象不可舉薦於上人
也罪刑者四時五行相刑之墓辰也如春金尅木金
墓在丑也餘倣此
蚩尤飛流天棒隂私土勃雷公
樞要經曰蚩尤飛流天棒隂私土勃雷公月内黑道也
其日忌開掘取土立柱上樑嫁娶出行臨官視事
歷例曰蚩尤者正月起寅天棒者正月起午雷公者
正月起子皆順行六陽辰飛流者正月起卯隂私者
正月起酉土勃者正月起亥皆順行六隂辰幷解見
月事吉神篇
天刑朱雀白虎天牢元武勾陳
神樞經曰天刑朱雀白虎天牢元武勾陳者月中黑道
也所理之方所直之日皆不可興土功營屋舍移徙
遠行嫁娶出軍李鼎祚曰天刑者正月起寅白虎
者正月起午天牢者正月起申皆順行六陽辰朱雀
者正月起卯元武者正月起酉勾陳者正月起亥皆
順行六隂辰幷解見月事吉神篇
八龍七鳥九虎六蛇
總要歷曰八龍七鳥九虎六蛇其日皆不可迎婚嫁娶
歷例曰春甲子乙亥為八龍夏丙子丁亥為七鳥
秋庚子辛亥為九虎冬壬子癸亥為六蛇曹震圭
曰亥者隂氣之極子者陽氣初生是隂陽氣絶脱謝
之辰也十干象夫十二支象婦今以四時旺干而配
亥子是夫旺而婦絶且我臨於絶地也故忌用之
按甲乙者東方木也為青龍其成數八丙丁者南方
火也為朱雀其成數七庚辛者西方金也為白虎其
成數九壬癸者北方水也為龜蛇其成數六故各因
以為名也
九醜
金櫃經曰乙者雷電始發之日戊巳者北辰位下之日
辛者萬物決斷之日壬者三光不照之日子午卯酉
四仲之辰日月之門隂陽之界五干臨此四辰其日
不可出軍嫁娶移徙築室曹植曰九醜者乙卯己
卯辛卯乙酉己酉辛酉戊午戊子壬午壬子曹震
圭曰卯酉為日月出入之門子午為隂陽交争之界
乙為六合辛為太陽壬為元武已為六賊戊為勾陳
故此五干加此四辰名曰醜又以五干四辰其共數
九故以名之
八專
曾門經曰八專日忌出軍嫁娶曹植曰八專者丁未
己未庚申甲寅癸丑也
按六壬日辰課體訣曰甲寄居寅乙寄辰還將丙戊
己宫尋未支丁巳藏功用申地庚金作主盟辛在戌
宫癸寄丑壬干原寄在登明二盤四正無差錯運式
通靈動鬼神蓋即十干祿辰除子午卯酉四正不用
故移於辰戌丑未而各取其干支所配之日是為八
專今六壬三傳起例用之如甲祿在寅卯不用故乙
在辰辰中亦有乙木也丙戊祿在己午不用故丁巳
在未也庚禄在申酉不用故辛在戌壬禄在亥子不
用故癸在丑相配止有五日以其干支比和故為專
同專日取義以十二支除四正不用餘八故為八專
也
五離
樞要歷曰五離者月中離神也其日忌結婚姻會親友
作交關立契券歷例曰五離者申酉日是也曹
震圭曰五離者是隂陽重會之辰也再合則離義見
月吉神五合節
重日
天寶歷曰重日者以隂陽混合於亥陽起於甲子而順
隂起於甲戌而逆至己亥而同故曰重日其日忌為
凶事利為吉事歷例曰重日者己亥二日也曹
震圭曰亥為隂極之位坤辟在焉己為陽極之位乾
辟在焉是陽中陽而隂中隂也故曰重其日忌為凶
事者恐重犯也利為吉事者宜再見也
復日
天寶歷曰復日者為魁罡所繫之辰也其日忌為凶事
利為吉事歷例曰復日者正七月甲庚二八月乙
辛四十月丙壬五十一月丁癸三九六十二月戊巳
日也曹震圭曰復者重見也為本建之辰與所遇
之干同也假令正月寅即甲也而又見甲是復也又
如辰戌即戊也丑未即巳也而又見戊巳是復也餘
倣此又地理新書云正月甲七月庚二月乙八月辛
四月丙十月壬五月丁十一月癸三月九月戊六月
十二月巳
四離
玉門經曰離者隂陽分至前一辰也謂建卯之月陽氣
出隂氣入建子之月隂氣降陽氣升建酉之月隂氣
出陽氣入建午之月陽氣降隂氣升故先一日為四
離辰也李鼎祚曰此日忌出行征伐曹震圭曰
四離者冬至前一日水離夏至前一日火離春分前
一日陽體分而木亦離也秋分前一日隂體分而金
亦離也故名曰四離
四絶
玉門經曰四絶者四立前一辰也李鼎祚曰此日忌
出軍遠行曹震圭曰立春木旺水絶立夏火旺木
絶立秋金旺土絶立冬水旺金絶故先一日為絶也
長短星
歷例曰長星者正月初七二月初四三月初一四月初
九五月十五六月初十七月初八八月初二初五九
月初三初四十月初一十一月十二十二月初九是
也短星者正月二十一二月十九三月十六四月
二十五五月二十五六月二十七月二十二八月十
八十九九月十六十七十月十四十一月二十二十
二月二十五日是也其日忌開市納財立券交易裁
衣曹震圭曰長者過也短者不及也凡開市納財
立券交易裁衣皆貴乎中平適宜若或過或不及其
忌可知蓋長短星者金火也謂金火之氣能毁傷萬
物也
按長星者庚辛也春夏用庚秋冬用辛陽取陽隂取
隂也以月建内所寄之干四季則用四時隂干依五
虎元遁得庚辛者自建辰向前數之春夏至庚則止
秋冬至辛則止其本節所當之卦則取其宫數如春
月則以卯為震三四月則以巳為巽四其餘辰則一
辰當一得數是也假如正月建寅寅中有甲以甲遁
得庚午自寅一震三辰一巳一午一共得七數故七
日為長星也二月建卯卯中有乙以乙遁得庚辰自
卯之震三倂辰一共四數故四日為長星也三月建
辰辰中無所寄就乙仍遁得庚辰止得一數故一日
為長星也四月建己巳中有丁以丁遁得庚戌自已
之巽四歷午未申酉戌共九數也午不用離九者以
己用巽四故也五月建午午中有丙以丙遁得庚寅
為丙火長生之位故向前得庚子自離九歷未申酉
戌亥子得一十五也六月建未就丁遁得庚戌自未
申歷酉之兌七至戌共得一十也用兌七者以六月
為金氣伏藏之時故用西方之卦也七月建申申中
有庚為同體又以秋冬用辛故不用遁辰而用旺辰
之酉自申至酉之兌七共得八數也八月建酉酉中
有辛故即得兌七也今為二日五日合之亦得七九
月建戌就辛遁得庚子辛丑自戌至子得三自戌至
丑得四也不用宫數者以戌尚西方之令未至於乾
也十月建亥亥中有癸遁得辛酉謂干支同體故用
壬遁得辛亥故止得一也十一月建子子中有壬遁
得辛亥故自子之坎一至亥得十二也十二月建丑
就癸遁得辛酉自丑至酉得九也不用宫數與九月
同短星者丙丁也春夏用丙秋冬用丁陽取陽隂
取隂也各以月建内所寄之干四季則用四時隂干
依五子遁得丙丁者自建辰向前數之春夏至丙則
止秋冬至丁則止其本節所當之卦則取其宫數其
餘辰則一辰當一得數于朔實二十九日内減之餘
數是也假如正月甲遁得丙寅寅為艮八以減二十
九餘二十一故二十一日為短星也二月乙遁得丙
戌自卯之震三至戌得一十以減二十九餘一十九
也三月就乙遁得丙子自辰一歷巽四至子得一十
三以減二十九餘一十六也四月丁遁得丙午為干
支同體故即用旺辰之巽四以減二十九餘二十五
也五月丙遁得丙申自午至申之坤二共四以減二
十九餘二十五也六月就丁遁得丙午為干支同體
故即用旺辰得午之離九以減二十九餘二十也七
月庚遁得丁丑自申之坤二歷酉戌亥子丑得七以
減二十九餘二十二也八月辛遁得丙申丁酉自兑
七至申得一十八至酉得一十九也不以減二十九
者以其在一十六以上也九月就辛遁得丙申丁酉
故自戌至申得一十一至酉得一十二不用宫數與
長星同以減二十九餘十八十七也今為十六日十
七日者未知孰是十月建亥用癸遁得丁巳自亥之
乾六至巳得十二以減二十九餘一十七也今為十
四日者未知孰是大抵長星應在十五以前短星應
在十六以後恐𫝊者誤也十一月壬遁得丙午以子
丑之月水旺火寒又為丙胎養之位故復用也自子
之坎一至午得七以減二十九餘二十二也十二月
就癸遁得丙辰自丑至辰得四以減二十九餘二十
五也不用宫數與長星同又按長星用五虎遁短
星用五子遁者長星金也隂也短星火也陽也隂金胎
於寅陽火胎於子也酉月金旺戌月火墓又為西方之
位既取能傷萬物之義則其各二日也宜矣
反支
歷例曰反支以月朔得戌亥日者初一日得申酉日者
初二日得午未日者初三日得辰巳日者初四日得
寅卯日者初五日得子丑日者初六日為反支也其
日忌上表章
按十二支皆以順布今自戌亥而逆之是反支也其
忌可知
上朔
堪輿經曰上朔日忌宴會嫁娶遠行上官歷例曰陽
年以年干加寅順數至亥隂年以年干加丑順數至
巳也曹震圭曰丑寅者艮卦之方也萬物始終之
所也巳者陽極之辰亥者隂極之辰故陽有生發萬
物之功者寅也隂有成終萬物之道者丑也以陽而
來會於極隂以隂而往會於極陽則非其相會之道
也其忌可知
御定星歷考原卷四
