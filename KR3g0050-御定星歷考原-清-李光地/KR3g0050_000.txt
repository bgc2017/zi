欽定四庫全書子部七
御定星歷考原術數類六(隂陽五行之屬)
提要
(臣)等謹案
御定星歷考原六卷康熙五十二年
聖祖仁皇帝御定初康熙二十二年
命廷臣會議修輯選擇通書與萬年書一體頒行
而二書未能畫一餘相沿舊說亦多未能
改正是年因
簡命舊臣明於星學數學者在
内廷蒙養齋算輯算法樂律諸書乃併取曹
振圭歷事明原
詔大學士李光地等重為考定以成是編凡分六
目一曰象數考原二曰年神方位三曰月事
吉神四曰月事凶神五曰日時總類六月用
事宜忌每一目為一卷考古者外事用剛日
内事用柔日其日以卜不以擇趙岐孟子註
天時為孤虚王相則戰國時已漸講之然神
煞之說則莫知所起易緯乾鑿度有太乙行
九宫法太乙天之貴神也漢志兵家隂陽類
亦稱順時而發推刑德隨斗擊因五勝假鬼
神而為助又隂陽家類稱出於羲和之官拘
者為之則牽于禁忌拘于小數舍人事而任
鬼神則神煞之說自漢代已盛行矣夫鬼神
本乎二氣二氣化為五行以相生相尅為用
得其相生之氣則其神吉得其相尅之氣則
其神凶此亦自然之理至其神各命以名雖
似乎無稽然物本無名凡名皆人之所加如
周天列宿各有其名亦人所加非所本有則
所謂某神某神不過假以記其方位别其性
情而已不必以詞害意也歷代方技之家所
𫝊不一輾轉附益其說愈繁要以不悖于隂陽
五行之理者近是是書簡汰諸家删其鄙倍
而括其綱要于以順天之道宜民之用
大聖人之于百姓事事欲其趨利而遠害誠無微
之不至矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
