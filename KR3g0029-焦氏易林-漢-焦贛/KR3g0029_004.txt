焦氏易林卷四漢焦贛撰
姤之第四十四
姤河伯大呼津不可渡往復示故乃無大悔
乾蒙被恩澤長大成就柔順利貞君臣合好
坤東山西山各自止安雖欲登望竟不同堂
屯登山上谷與虎相觸猬為功曹班叔奔北脱之嘉
同
蒙躓跌未起失利後市不得鹿子
需結珠懷履卓斯以思為君奴婢
訟鷄鳴失時民僑勞苦犬吠不休行者稽留
師陳媯敬仲兆興齊姜營丘立適八世大昌
比鹿畏人匿俱入深谷短命不長為虎所得死於牙
腹
小畜言無約結不成劵契殷叔季姬公孫爭之強入
委禽不悦於心乃適子南
履鼓瑟歌舞懽悦於酒龍喜張口大悦在後
泰凶憂災殃日益明章禍不可救王却夷傷
否水流趨下遂成東海求我所有貿鱣與鯉
同人隂為陽賊君不能克舉&KR0978;失常利無所得
大有離牀失案龜喪其願都市無會叔季懷恨
謙壅遏隄防水不得行大慎陽光隂霓伏藏先歸其
鄉
豫躄屈復伸東乘浮雲貴寵母前
隨實沈參伐以義斷割次陸服刑成我霸功
蠱金泉黃寶宜與我市娶嫁有息利後過母
臨禹召諸神會稽南山執玉萬國天下安寧
觀三蟲作蠱踐跡無與勝母盜泉君子不處
噬嗑花葉隕落公歸樞宅夷子失民潔已不食
賁履機懼毁身王子廢終得所欲無有凶害
剝道理和得仁不相賊君子攸往我有利福
復合匏同牢姬姜並居壽考長乂
无妄關雎淑女賢妃聖偶宜家壽母福禄長久
大畜騅驥脱乳不知子處旋踵悲鳴痛傷我心
頤知嚴絶理隂孽謀主十日不食困於申亥
大過鑿諸攻玉無不宜鑿鱗鳳成形得象君子三人
翼事所求必喜(人一作仁鑿諸攻玉者鑿其攻玉之事無不宜鑿者鑿則必有也)
坎昧暮乘車以至伯家踰梁渡河濟脱無他
離吾有黍稷委積外場有角服箱運致我藏富於嘉
糧
咸喜笑且語不能掩口官爵並至慶賀盈門
恒霧露雪霜日暗不明隂孽為疾年榖大傷
遯伯去我東髮如飛蓬寤寐長歎展轉空牀内懷悵
恨心摧肝腸
大壯亡羊補牢張氏失牛騂駟奔走鵠盜我魚
晉販鼠賣鼃利少無謀難以得家
明夷西戎為秩幽君去室陳子發難項伯成亂
家人秋風生哀花落心悲公室多難蒙古氏衰(蒙古一作)
(羊舌)
睽持福厭患去除大殘日長夜盡嘉世蒙恩
蹇新受大喜福履重來樂且日富足用豐財
解前頓却躓左跌右逆登高安梯復反來歸
損夢飯不飽酒來入口嬰女難好媒應不許
益大都王市稠人多寶公孫宜買資禍萬倍(禍當作貨)
夬兩人俱醉相與悖戾心乖不同爭訟恟恟
萃身無頭足超蹠庶乖不能遠中之道疲休失利後
市
升三人俱行六目光明道逢淑女與我驥子
困進士為官不若復田獲壽保年
井先易後否失我所市騷蘇自苦思吾故事
革蘇秦發言韓魏無患張子馳說燕齊以安
鼎武庫軍府甲兵所聚非里邑居不可舍止(師之蹇)
震二桃三口莫適所與為孺子牛西氏生咎
艮西山東山各自止安雖相登望竟不同堂
漸不改柯葉和氣冲適君子所在安無怵惕
歸妹將戌繫亥陽藏不起君子散亂太上危殆
豐天官列宿五神舍室宫闕完堅君安其居
旅左手把水如光與鬼不可得徙
㢲逐狐東山水遏我前深不可涉失利後便
兊水瀆魚室來灌吾邑衝破我家與狗俱遊
渙山險難登澗中多石車馳轊擊重載傷軸擔負善
躓跌踒右足
節槽空無實豚彘不食庶民屈竭離其居室
中孚執熱爛手大為災咎公孫無賴敗我王室
小過三虎上山更相噬囓心志不親如仇如怨
既濟西家嫁女借隣送女嘉我淑姬賓主俱喜
未濟克身潔已逢禹巡狩錫我玄圭拜受福祉
萃之第四十五
萃蒙慶受福有所獲得不利出城疾人困極
乾碩鼠四足飛不上屋顔氏淵德未有爵禄
坤新受大喜福優重職樂且日富
屯克身潔已逢禹巡狩錫我玄圭拜受福祉(姤之未濟)
蒙置筐失筥輪破無輔家伯為政病我下土
需機言不發頑不能逹齊魯為仇亡我葵丘
訟亡錐失斧公輸無輔抱其彛器適君子處(一本蒙下二句)
(在訟之下訟下二句在蒙之下)
師家在海隅橈短深流伯氏難行無木以超
比德施流行利之四鄉雨師灑道風伯逐殃巡狩封
禪以告成功
小畜筐傾筥覆畏我公置簡伯無禮太師正食
履泥滓汚辱棄捐溝瀆為衆所笑終不顯禄
泰獮猴兔走腥臊少肉漏巵盛酒利無所有
否鹿畏人藏俱入深谷命短不長為虎所得死於牙
腹
同人南山芝蘭君子所有東家淑女生我王室
大有左指右揮邪望侈靡執節無良靈君以亡
謙爵秩不明為臣所傷衆隂羣聚共奪日光
豫穿鼻繫株為虎所拘王母祝禱禍不成災突然自
來
隨貧鬼守門日破我盆毁鼠傷綬空虚無子
蠱襄王束帶鄭人是賴莊公卿士王母憂喜
臨昭君守國諸夏蒙德異類既同崇我王室
觀冬藪朽腐當風於道蒙被塵埃左右勞苦
噬嗑六爻既立神明所告文定吉祥康叔受福
賁泣涕長訣我心不悦遠送衞野歸寧无咎
剝三宿無主南行勞苦東里失利喪其珍寶(本卦遯同)
復大斧破木讒佞敗國東關良工禍及三子晉人亂
危懷公出走
无妄乘風上天為時服軒周旋萬里無有患難
大畜大樹百根比與山連文君作義受福萬年
頤陽伏在下隂制祐福生不逢時潛龍隠處
大過亂頭多憂搔蝨生愁膳夫仲年使我無聊
坎江河淮海天之都市商人受福國家富有
離泰山幽谷鳳凰遊宿禮義有序可以求福
咸水山暴怒壊梁折柱稽難行旅留連愁苦
恒阿衡服箱太一載行延時歴舍所之吉昌
遯三宿無主南行勞苦東里失利喪其珍寶(本卦剥同)
大壯生無父母出門不喜買椒失粟亡我大利
晉安坐玉堂聽樂行觴飲福萬鍾日受無疆
明夷登危入厄四時變易春霜夏雪物皆凋落
家人衣空履穿無以禦寒細小貧窶不能自好
睽目不可合憂來搔足怵惕恐懼去其邦域
蹇齎貝贖狸不聽我辭繫於虎鬚牽不得來
解伯夷叔齊貞廉之師以德防患憂禍不存芳聲後
時
損張王子李爭財相制商君頑嚚不知所由
益長城既立四夷賓服交和結好昭君是福
夬千歡萬悦舉事為决獲受嘉慶動作有福
姤種一得十日益有息仁政獲民四國親睦
升安子富有東國不殃齊鄭和親顯比以喜
困九里十山道仰峻難牛馬不前復反來還
井鳩杖扶老衣食百口曾孫壽考凶惡不起
革霧露雪霜日暗不明隂孽為疾年榖大傷
鼎迷行數却不知東西隂強暴逆道理不通
震登高上山見王自言信理我冤得職蒙恩
艮三世為德天祚以國封建少昊魯侯之福
漸喬木無息漢女難得禱神請佩反手離汝
歸妹東鄰西家來即我謀中告吉誠使君安寧
豐褰衣出戶心欲奔走王孫母驚使我長生
旅三日不飲遠水無酒晝夜焦喉使我為咎
㢲衆口銷金愆言不驗腐臭敗兔入市不售
兊嫗冠應門與伯爭言東家失狗意在不存爭亂無
怠絶吾所歡
渙祚加明德與我周國公劉文母福流子孫
節針頭刺手百病瘳愈抑按捫灸死人復起
中孚元龜象齒大賂為寶稽疑當否衰微復起
小過故室舊廬消散無餘不如新創可以樂居
既濟老狐多態行為蠱怪為魅為妖驚我王母終無
咎悔
未濟愛子多材起迹空虚避害如神水不能濡
升之第四十六
升禹鑿龍門通利水源東注滄海人民得安
乾白鹿鳴呦呼其老少喜彼茂草樂我君子
坤百里南行雖微復明去虞適秦為穆國卿
屯王孫宜家張名益有龍子善行西得大壽
蒙畫龍頭頸文章不成甘言善語譎辭無名
需商子無良相怨一方引鬭交爭咎以自當
訟衰老困極無齒不食痔病痏瘵就隂為室
師鴛生會稽稍巨能飛翺翔桂林為衆鳥雄
比安平不傾載福長生君子以寧
小畜牛驥同槽郭氏以亡國破為墟君奔走逃
履日中明德兩國盛興仁聖會遇君受其福臣多榮
禄
泰公劉之居太王所業可以長生拜受福爵
否時凋歲寂君子疾病宋女無辜鄭受其殃
同人濟河踰厄脱母怵惕四序為衞使惠不廢
大有缺破不完殘際側偏公孫幽遏跛倚後門
謙延頸遠望昧為目病不見叔姬使伯心憂
豫上無飛鳥下無走獸擾亂未清民勞於事
隨久隂霖雨塗行泥潦民人休止市空無有
蠱盲者目張跛倚起行瞻望日月與主相迎
臨据斗運樞順天無憂與樂並居萬代歡慶
觀稼穡不偏重適不傾巧言賊忠傷我申生
噬嗑金城銕郭上下同力政平民歡寇不敢賊
賁日鏡不明冬災大傷盜花失實十年消亡
剝鰥寡孤獨命禄苦薄入室無妻武子悲哀
復飲酒醉飽跳起爭鬭伯傷叔僵東家治喪
无妄介召微子使君不殆二國合歡燕齊以安
大畜牽頸繫尾詘折幾死彫世無仁不知所比
頤東龍究毒不知所觸南北困窮王子危急
大過疾貧王孫北極無輝禄命苦薄兩守孤門
坎公孫駕車載遊東齊延陵故産遺季紵衣
離王良善御伯樂知馬文王東獵獲嘉賢士開福佑
周發且興起
咸日月不居重耳趨舍遊燕入秦晉國是霸
恒假文翰翼隨風背北至虞夏國與舜相得年歲大
樂邑無盜賊
遯南行北走延頸望食舉口失利累我子孫
大壯開市作喜建造利事平凖貨寶海内殷富
晉三犬俱走鬭於谷口白者不勝死於坂下
明夷驕胡火形造惡作凶無所能成還自滅身
家人拜跪贊辭無益於尤大夫頑嚚使我心憂
睽辰次降婁王嘉巡狩廣佑施惠萬國咸喜子孫榮
品長安不殆
蹇牽羭上樓與福俱遊勞躬治國安樂無憂
解白鳥銜餌鳴呼其子旋枝張翅來從其母
損盲聾獨宿莫與共食老窮於人病在心腹
益登木出淵稍上升天明德孔聖白日載熒寵禄再
榮
夬彭離濟東遷之上庸狼戾無節失其寵功
姤讚陽上舞神明正氣禹拜受福君使我德居則厚
禄(使一作死)
萃從首至足部分為六室家離散逐南乞食
困民迷失道亂我統紀空使乾華賓無所有先憂後
樂
井刻畫為飾毛嬙西施求事必得
革日居月諸遇暗不明長夜喪車絶其紀綱
鼎衣裳顛倒為王來呼成就東周封受大侯
震當變立權擿解患難渙然冰釋六國以寧
艮西戎獯鬻病於我國扶陽之正以保乾德終無患
惑
漸南行逐羊子利喜亡隂孽為病復返其邦
歸妹遊戲仁德日益有福凶言不至妖孽滅息
豐春日新婚就陽日温嘉樂萬歲獲福大椿
旅隂升陽伏鬼哭其室相飾不食安巢如棘(鬼一作癸)
㢲臣尊主卑權威日衰侵奪無光三家逐公
兊反言為賊戎女生患亂吾家國父子相賊
渙迎福開戶喜逐我后康伯愷悌治民以禮
節日就月將昭明有功靈臺觀賞膠鼓作仁
中孚百草嘉卉萌芽將出昆蟲扶戶陽明所得
小過天所佑助福至禍去君主何憂
既濟窮夫失居惟守舊廬初憂中懼終日競競無悔
無虞
未濟買玉得石失其所欲荷蕢擊磬隠耳無聲
困之第四十七
困席多針刺不可以卧為身作累動而有悔言行俱
過
乾烏鵲食榖張口受哺蒙被恩德長大成就柔順利
貞君臣合好
坤六鶂退飛為襄敗祥陳師合戰左股夷傷遂以薨
崩霸功不成
屯匍匐出走驚惶悼恐白虎生孫蓐收在後居中无
咎
蒙庇廬不明使禮德妨女孽亂國虐政傷仁
需碩鼠四足不能上屋顔氏淑德未有爵禄
訟襄送季女至於蕩道齊子旦夕留連久處
師麞鹿遂牧飽歸其居還於次舍樂得自如
比望尚阿衡太宰周公藩居輔弼福禄來同
小畜開廓洪緒王迹所居振以公子功德俟時
履八會大都饒富有餘安民利國可以長居(八疑當作入)
泰隂雲四方日在中央人雖昏霧我獨昭明
否薄為災虐大風吹却欲上不得復歸其宅
同人昭昭略略非忠信客言多反覆以黑為白
大有三女為姦俱遊高國背室夜行與伯笑言禍反
及身冤無所禱
謙涉尸留鬼大斧所視文昌司過簡公亂死
豫大足長股利出行道囷合充盈疏齒善市宜以錢
富事得萬倍
隨筐筥錡釡河活百吕伊氏鼎俎大福所起
蠱升高登虚欲有望候駕之北邑與喜相扶
臨用彼嘉賓政平且均螟蟲不作民得安寧
觀桃夭少華婚悦宜家君子樂胥長利止居
噬嗑東行失旅不知所處西歸無配莫與笑語
賁玩好亂目巧聲迷耳賊敗貞良君受其殃
剝明德孔嘉萬歲無虧駕龍巡狩王得所安
復同本異葉安仁尚德東隣慕義來興古國
无妄戴山崔嵬日高無頽君王好德賜以嘉國
大畜築室合歡千里無患周公萬年佑我三人壽以
高遠
頤養雞生雛畜馬得駒明堂太學君子所居
大過雷行相逐無有休息戰於平陸為夷所覆
坎委蛇循河至北海涯涉歴要荒在世無他
離鴻聲大視高舉神化背昧皆明以通福功
咸比目四翼安我邦國上下無患為吾家福
恒士縠彘季反謀桓子不從元帥遂行挑戰為荆所
敗
遯三頭六足欲盜東國顔子在庭禍滅不成
大壯緣山升木中墮於谷子與失勞黃鳥哀作
晉南有嘉魚駕黃取鰌魴鯉瀰瀰利來無憂
明夷邃炁作雲蒙覆大臣塞聰閉明殷人賈傷
家人舉翅攄翼跣望南國延頸卻縮未有所得
睽坎中蝦蟆乍盈乍虛三夕二朝形消無餘
蹇僮或射御不知所定質疑蓍龜孰可避之國安土
樂宜利止居兵寇不作民無騷憂
解隂淫寒疾水流其室舟楫大作傷害黍稷民饑於
食不無病厄
損離友絶朋巧言讒匿覆白汚玉顔叔哀哭
益童女無媒不宜動摇安其室廬傅母何憂(傅一作傍)
夬作凶造患北榭困貧東與福連傷我左根(榭一作檄)
姤東南其戶風雨不處&KR0008;晲仁人父子相倮
萃被髮獸心難與比隣來如飄風去似絶絃為狼所
殘
升天覆地載日月運照隂陽允作方内四富
井桀亂無道民散不聚背室棄家君孤出走
革申酉敗時隂匿萌作荷葭載牧泥塗不白
鼎踝踵足傷左指病瘍失旅後時利走不來
震四足俱走駑疲在後俱戰不勝敗於東野
艮塗行破車醜女無媒莫適為耦孤困獨居
漸搏髀大笑不知憂懼開立大路為王所召
歸妹伯主東行與利相逢出既遭時孰不相知
豐東行賊家鄭伯失辭國無貞良君受其殃
旅前屈後曲形體勁急絞黑大索困於清室
㢲鼓翼大喜行嫁飲酒嘉彼諸姜樂我皇考
兊狐嘈向城三旦悲鳴邑主大驚
渙明德光敏重華貢舉被勲徵用公哲蒙佑
節秋隼冬翔數被嚴霜甲兵充庭萬物不生鷄犬夜
鳴民大擾驚(克疑作充)
中孚絲紵布帛人所衣服摻搔女手紡績繕織南國
饒足取之有息
小過鳳有十子同巢共母懽以相保富市之地多財
積彀(彀疑作榖)
既濟雄雞不晨雌雞具呻志疵心離三旅生哀(離一作輕)
未濟光休出城陳寶雞鳴陽明失道不能自守消已
為咎
井之第四十八
井躓跛未起失利後市不得麏子
乾左輔右弼金玉滿堂常盈不亡富如厫倉
坤雨師娶婦黃巖季女成禮既婚相呼南上膏澤下
土年歲大喜
屯螟蟲為賊害我嘉榖中留空虚家無所食
蒙跛躃難步道不及舍露宿澤陂亡其襦袴
需大夫祈父無地不涉為吾相土莫如韓樂可以居
止長安富有
訟少孤無父長失慈母悖悖煢煢莫與為耦
師側弁醉客長舌作凶披髮夜行迷亂相誤亡失居
處
比馬驚車破王墜深津身絶魂去離其室廬貞難無
虞
小畜東行述職征討不服侵齊伐陳銜璧為臣犬得
意還(犬宜作大)
履百足俱行相輔為強三聖翼事王室寵光
泰根本不固華葉落去更為孤嫗
否牧羊稻園聞虎喧讙畏懼怵惕終無禍焉
同人履位乘勢靡有絶弊為隸所圖與衆庶伍
大有大輿多塵小人傷賢皇甫司徒使君失家
謙安如泰山福禄屢臻雖有狼虎不能危身
豫同氣異門各别東西南與凶遇北傷其孫
隨蜺見不祥禍起我鄉行人畏懼邑客逃藏
蠱養虎畜狼還自賊傷無事招禍自取災殃
臨順風吹火幸附驥尾易為功力因權受福
觀五岳四瀆沾濡為德行不失理民賴恩福
噬嗑延陵聰敏聽樂太史鷄鳴大國姜氏受福
賁神鳥五氣鳳凰為主集於王國使君得所
剝媒妁無明雖期不行齊女長子亂我紀綱
復明月作晝大人失居衆星宵亂不知所據
无妄少康興起誅澆復祖微滅復明宫祀大禹
大畜千門萬戶大福所處黃屋左纛龍德獨右
頤乾作聖男坤為智女配合成就長住樂所
大過羿張烏號彀射驚狼鐘鼓夜鳴將軍壯心趙國
雄勇鬭死滎陽
坎灸魚銅斗張伺夜鼠不忍香味機發為祟祟在頭
頸
離高飛不視貪饕所在臭腐為患自害其身(一作竊位貪榮)
(内汚外清時時暫過日日禍生)
咸鉛刀攻玉堅不可得盡我筋力胝腁為疾
恒方喙宣口聖智仁厚解釋倒懸歴國安泰
遯踟蹰南北誤入喪國社季利兵傷我心腹
大壯公孫之政惠而不煩喬子相國終身無患
晉弧矢大張道絶不通小人寇盜君子塞壅
明夷藏戟之室封豕受福充澤肥腯子孫蕃息
家人八子同巢心勞相思雉苦無憂
睽循理舉手典求相予六休相磨終無殃咎
蹇公子王孫把彈攝丸發輒有獲室家饒足
解井渚有悔渴蜺為怪不亟徒鄉家受其殃(徒當作徙)
損鄭澮有聲國亂失傾弘明早見止樂不能
益穿室鑿墻不直生訟褰衣涉河雖勢無功
夬胎卵胞乳長大成就君子萬年動有利得
姤五心乖離各引是非莫適為主道路塞壅
萃百柱載梁千歲不僵大願輔福文武以昌
升營城洛邑周公所作世連三十年歴七百福佑豐
實堅固不落(連當作運七當作八)
困從叔旅行食於東昌嘉伯悦喜與我芝香
革失耳聾蔽不曉聲味委以鼎俎方始亂憒
鼎訾娵開門鶴鳴彈冠文章進用舞韶和鸞三仁翼
政國無災殃
震遊魂六子百木所起三男從父三女隨母至已而
足各得其所
艮兩山崩使莘君娟好皇女長婦多孫衆子
漸黃虹之野賢君所在榮段為相國無災殃
歸妹穿鑿道路為君除舍開闢福門喜在我隣
豐商風數起天下昏晦旱魃為虐七凡兵作
旅自衞反魯時不我與冰炭異室仁道閉塞
㢲春陽生草夏長條枝萬物蕃滋充實益有
兊六蛇奔走奔入茂草驚於長住畏懼喙口
渙明月照夜使暗為晝國有仁賢君尊於故
節避地東走反入虎口制於爪牙骨於灰土
中孚傾迭不行弱走善僵孟縶無良失其寵光
小過十年俱見黃頭為首歲尾民安國樂无咎
既濟望風入門來到我隣鋪吾養均
未濟登高連返視失彌遠虎口不張害賊消亡
革之第四十九
革馬眠長股宜行善市皆蒙福佑獲金三倍
乾高原峻山阯大少泉草木林麓喜得所蓄
坤一門二關結弭不便峻道異路日暮不到
屯憂患解除喜至慶來坐立懽門與樂為隣
蒙疎類異路心不相慕牝牛牡猳鰥無室家
需太王為父王季孝友文武聖明仁政興起旦隆四
國載福綏厚
訟臨河求鯉燕婉笑弭屏氣攝息不得鯉子
師買利求福莫如南國仁德所在金玉為寶
比白虎赤憤門觀王庭宫闕被甲大小出征天下煩
憒育不能嬰
小畜子車鍼虎善人危殆黃鳥悲鳴傷國無輔
履兩目失明入暮無光脛足跛步不可以行頓於丘
傍
泰羅網四張鳥無所翔征伐困極饑窮不食(窮一作寒)
否伯夷叔齊貞廉之師以德防患憂禍不存(歸妹之臨泰之)
(乾比之剝)
同人疾貧望幸使伯行販開牢擇羊多得大䍧(夬之觀否)
(之坎)
大有南山之楊其葉將將嘉樂君子為國寵光
謙東壁餘光數暗不明主母嫉妒亂我事業
豫迷行晨夜道多湛露沾濡襦袴重不可步
隨目瞤足動嘉喜有頃舉家蒙寵
蠱鷹鷂欲食雉兔困急延頸見尾為我所賊
臨鼻移在項枯葉傷生下枯上榮家擾不寧失其金
城
觀飛不遠去汝為内傷禄養未富終無災咎君善安
止
噬嗑倒基敗筥重舌作凶被髮長夜迷亂相誤深亡
吉居
賁亥午相錯敗亂緒業民不得作
剝野麋畏人俱入山谷命短不長為虎所得死於牙
腹
復秋冬探巢不得鵲鶵銜指北去愧我少姬(觀之屯)
无妄雙鳧俱飛欲歸稻池經涉雚澤為矢所射傷我
胷臆(屯履咸同)
大畜天門開闢牢戶寥廓桎梏解脱拘囚縱釋(小畜之泰)
(蹇之謙)
頤尼父孔丘善釣鯉魚羅網一舉得獲萬頭富我家
居(漸之明夷)
大過彭生為妖暴龍作災盜堯衣裳聚跖荷兵青禽
照夜三日夷亡
坎華言風語亂相誑誤終無凶事安寧如故(咸之頤)
離延頸見足身困名辱欲隠避仇為害所滅
咸無足斷跟居處不安凶惡為殘君臣相得(一作君臣得安)
(和合於天保下奠上大相蒙湛)
恒三人俱行北求大䍧孟長病足借季負糧柳下之
貞不失驪黃
遯退飛見祥傷敗毁墜守小失大功名不遂
大壯持心懼怒善摇數動不安其處散渙府藏利得
無有
晉牽尾不前逆理失臣怒朔以奔
明夷禄如周公建國洛東父子俱封
家人君有八人信允篤敏為堯所舉
睽久隂霖雨泥塗行潦商人休止市空無有
蹇無足斷跟居處不安凶惡為殘(夬之大過)
解馬蹄躓車婦惡破家青蠅汚白恭子離居
損噂噂所言莫如我垣懽樂堅固可以長安(乾之困大有之)
(屯)
益懿公淺愚不受深謀無援失國為狄所滅
夬騏驥綠耳章明造父夙伯奉獻衰續厥緒佐文成
伯為晉元輔
姤駕車十里求鮮魴鯉非其肆居自令後市
萃求麞嘉鄉惡地不行道止中返復還其牀
升使鳩負裝醉卧道傍不知何公竊我衣囊
困登崑崙入天門過糟丘宿玉泉開惠觀見仁君
井木為大牀患厭不起季伯夜行與善相逢
鼎烏孫氏女深目黑醜嗜欲不同過時無耦
震子鉏執麟春秋作隂元聖將終尼父悲心(豫之大有)
艮灼火泉源釣魴山巔魚不可得火不肯燃(鼎之旅)
漸天馬五道炎火久處往來上下作文約已衣枲絲
麻相隨笑歌凶惡如何
歸妹鴟鴞破斧冲人危殆賴旦忠德轉禍為福危傾
復立(否之蠱同)
豐牡飛關啟憂患大解不為身禍
旅石門晨門荷蕢食貧遁世隠居竟不逢時
㢲兔聚東郭衆犬俱獵圍缺不成無所能獲
兊三羊羣走雉兔驚駭非所畏懼自令勞苦
渙羽翮病傷無以為強宋公德薄敗於水泓
節姬姜稚叔三人偶食論仁議福以安王室
中孚精誠所在神人為輔德教亡患彌世長久三聖
仍事多受福祉
小過岐周海隅獨樂不憂可以避難全身保財
既濟孤獨特處莫為依輔心勞志苦
未濟顧望登臺意常欲逃買妾醜惡妻不安夫
鼎之第五十
鼎積德之君仁政且温伊吕股肱國富民安
乾傾筐卷耳憂不能傷心思古人悲慕失母
坤郤叔賈貸行禄多悔利無所得
屯蹶足狂跛怪碎不行棄捐平人名字無申
蒙文王四乳仁愛篤厚子畜十男夭折無有
需容民畜衆不離其君
訟三雛相逐蠅墜釡中灌沸潦殪與母長决
師所望在外鼎令方來拭爵滌罍炊食待之不為季
憂
比陸居少泉高山無雲車行千里塗汚爾輪亦為我
患
小畜東家殺牛汚臰腥臊神背西顧命絶衰周亳社
災燒宋人夷誅(睽之明夷)
履長子入獄婦饋母哭霜降旬日嚮晦伏法
泰温山松栢常茂不落鳳凰以庇得其歡樂
否大屋之下朝多君子德施溥育宋受其福
同人羅張目列圍合有缺採捕無功魚鳥得脱
大有羔裘豹衣高易我宇君子維好至老無憂
謙大頭明目載受福喜三雀飛來與祿相得
豫銷鋒鑄耜縱牛放馬甲兵解散夫婦相保(晉同)
隨吉日車攻田弋獲禽宣王飲酒以告嘉功
蠱商人行旅資無所有貪貝逐利留連王市轘轅内
安君子何咎
臨火入井口陽芒生角犯歴天門窺見太微登上玉
牀家易其公
觀秋隼冬翔數被嚴霜甲兵充庭萬物不生雄父夜
鳴民擾大驚
噬嗑東行西步失其次舍乾侯野井昭君喪居
賁腫脛病腹陷厠汚辱命短時極孤子哀哭
剝切膚近災虎絶我鬚小人横暴君子何災
復女室作毒為我心疾和弗能治晉人赴吉
无妄兵征大宛北出玉門與胡寇戰平城道西七日
絶糧身幾不全
大畜十子夫九莫適與居貞心不宣至今名孤
頤車行稻麥遂至家國樂土無災君子何憂
大過作室山根所以為安一夕崩巔破我甕飡
坎六人俱行各遺其囊黃鵠失珠無以為明
離伯蹇叔盲莫為守裝失我衣裘我是隂邦
咸褒寵溢尤敗政傾家覆我宗國秦滅周室
恒詭言譯語仇禍相得冰入炭室消滅不息
遯彭生為妖暴龍作災盜堯衣裳聚跖荷兵青禽照
夜三日夷亡
大壯朝暮日月四馬過隙歲短期促時難再得
晉耳闕道喪所為不成所求匪得
明夷申公患楚危不自安重耳出奔側喪其魂
家人南上泰山困於空桑左沙右石牛馬無食
睽海隅遼右福禄所在柔嘉義禮九夷何咎
蹇陽春生長萬物茂壯垂秋布葉君子比德
解低頭竊視有所畏避行作不利酒酸魚敗衆莫貪
嗜
損左輔右弼金玉滿堂常盈不亡富如厫倉(師之歸妹)
益坐朝垂軒據德宰民虞叔受命六合和親
夬東行西走喪其犬馬南求驊騮失車林下
姤砥德礪材果當成周拜受大命封為齊侯
萃西逢王母慈我九子相對歡喜王孫萬戶家蒙福
祉
升安坐玉牀聽韶行觴飲福萬歲曰壽無疆
困登高望家役事未休王事靡盬不得逍遥
井擊鼓陷陔不得相踰章甫文德福厭禍消
革追亡逐北呼還幼叔至止而德復歸其室
震老猾大㺄東行盜珠困於噬敖幾不得去
艮禹召諸神南山會稽執玉萬國天下康安(姤之臨)
漸忉忉怛怛如將不活黍稷之恩靈輒以存獲生保
年(蒙之損)
歸妹俟叔興起季子富有照臨楚國蠻荆是安
豐白馬駿騮更生不休富我商人利得如丘
旅灼火泉源釣魴山巔魚不可得火不肯燃(革之艮)
㢲避患東西反入禍門糟糠不足憂動我心
兊我王多寵商人惶恐生其禍心使我危殆終無災
咎
渙虎饑欲食見猬而伏禹通龍門避咎除禍元醜以
安
節安民呼池玉杯大案泉如白蜜一挹獲願
中孚雙鳬鴛鴦相隨羣行南至饒澤食魚與粱君子
樂長(澤一作洋)
小過蔡侯朝楚留連江渚踰時歴月思其君后
既濟膠車駕東與雨相逢五楘解墮頽杌獨坐憂為
身禍
未濟螟蟲為賊害我稼穡盡禾殫麥秋無所得(同人之節)
(豫之謙)
震之第五十一
震枯瓠不朽利以濟舟渡踰江海無有溺憂
乾陷塗溺水火燒我履憂患重累
坤旦生夕死名曰嬰鬼不可得祀(小畜之升)
屯揚水潛鑿使石潔白衣素表朱遊戲臯澤得君所
願心志娛樂(豫之大過)
蒙衆鳥所翔中有大怪九身無頭魂驚魄去不可以
居
需刖根枯株不生肌膚病在於心身以燋枯
訟府藏之富王以振貧捕魚河海罟網多得(損之睽坎之大)
(過)
師一莖九躔更用牽攣安明俯仰不得東西讚讞當
決日午被刑
比耋老鮐背齒牙動摇近地遠天下入黃泉
小畜羊舌叔虎野心善怒黷貨無厭以滅其身
履訏疑八子更相欺紿管叔善政不見邪期
泰絆逃不遠心與言反尼丘顧家茅簟朱華
否蜉蝣戴盆不能上山摇推&KR0008;跛頓傷其顔
同人朝露不久為恩惠少膏澤欲盡咎在枯槁
大有河伯之功九州攸同載祀六百光烈無窮
謙三人北行大見光明道逢淑女與我驥子
豫金精耀怒帶劒過午徘徊高庫宿於木下兩虎相
距弓弩滿野
隨江河淮海天之奥府衆利所聚可以富有安樂無
憂
蠱不虞之患禍至此門奄忽暴卒病傷我心
臨畫龍頭角文章未成甘言美語說譯無名
觀缺破不成胎卵不生不見兆刑(晉之益)
噬嗑旁行不遠三里反復心多畏惡日中止舍
賁四凟不安兵革為患探我妻子家復饑寒
剝喜來如雲舉家蒙歡衆財君子嘉福盈門(睽之豐)
復載金販狗利棄我走藏匿淵底折晦為咎(艮之革)
无妄日中為市各抱所有交易貲賄函珠為寶心悦
歡喜
大畜日趨月步周遍次舍經歴致遠無有難處
頤陽明失時隂凝為憂主君哀泣喪其元侯
大過年衰歲暮精魂遊去形容消枯哀子相呼
坎少無功績老困失福跌行跛踦不知所立
離持心耀日善數摇動自東徂西不安其處渙散府
藏無有利得
咸齎貝贖狸不聽我辭繫於虎鬚牽不得來(需睽否革同人)
(否隨師)
恒老狼白獹長尾大胡前顛後躓岐人悦喜
遯背地相憎心志不同如火與金君猛臣懾虎行兔
伏
大壯夏臺羑里湯文厄處鬼侯歠醢岐人悦喜
晉牙孽生齒螳螂啟戶幽人利貞鼓翼起舞
明夷烈女無夫閔思苦憂齊子無良使我心愁
家人踐履危難脱厄去患入福喜門見我大君(我一作海)
睽折臂接手不能進酒析杞閑曠神怒弗喜
蹇蟻封戶穴大雨將集鵲數起鳴牝鷄歎室相薨雄
文來到在道
解胡俗戎狄太隂所積涸洌沍寒君子不存
損翕翕&KR1985;&KR1985;稍頽崩顛滅其令名身不得全
益螟蟲為賊害我稼穡盡禾殫麥秋無所得
夬三鳥飛來自我逢時俱行先至多得大利
姤龍馬上山絶無水泉喉唇燋乾渴不可言
萃春生子乳萬物蕃熾君子所集禍災不至
升王孫季子相與為友明允篤誠升擢薦舉(大有之小過)
困六明並照政入有統秦楚戰國民受其咎
井蝃蝀充側佞人所惑女謁横行正道壅塞
革登崑崙入天門過糟丘宿玉泉開惠觀見仁君(比之)
(姤革之困)
鼎體重飛難未能越關不離空垣
艮玄黃虺隤行者勞罷役夫憔悴踰時得歸(乾之革師之臨)
(得作不)
漸孔德如玉出於幽谷飛上高木鼓其羽翼輝光照
國(同人之坎)
歸妹火雖熾在吾後寇雖衆在吾右身安吉不危殆
豐旃裘羶國文禮不飾跨馬控弦伐我都邑(豫之需)
旅被髮八十慕德獻服邊鄙不聳以安王國
㢲心得所好口常欲笑公孫蛾眉鷄鳴樂從
兊馬西負乘見邑之野并獲梁稻喜悦无咎
渙高飛視下貪饕所在腐臭為患害於躬身
節東行西步失其次舍乾侯野井昭公喪居(鼎之噬嗑)
中孚神鳥五彩鳳凰為主集於山谷使年歲育
小過石門晨門荷蕢食貧遁世隠居竟不逢時(革之旅)
既濟&KR2094;&KR2094;齧齧貧鬼相責無有懽怡一日九結
未濟白日揚光雷車避藏雲雨不行為止其鄉
艮之第五十二
艮君孤獨處單弱無輔名曰困苦輔心湧泉碌碌如
山
乾憂驚已深禍不為災安全以來
坤穿匏浥水搆鐵熒火勞疲力竭饑渴為禍
屯蹇牛折角不能載粟災害不避年歲無榖
蒙邑將為墟居之憂危
需根刖樹殘花葉落去卒逢火焱隨風僵仆
訟元后貪欲窮極民力執政乖劣為夷所覆
師北山有黍使叔壽考東嶺多粟宜行賈市陸梁雄
雉所至利喜
比高原峻山陸土少泉草木林麓嘉禾所災
小過辰次降婁王駕巡狩廣施德惠國安無憂
履&KR1985;&KR1985;&KR0008;&KR0008;歲暮偏弊寵名復棄君衰於位
泰放銜委轡奔亂不制法度無常君失其位
否獨登西垣莫與笑言秋風多哀使我心悲
同人脛急股攣不可出門暮速羣旅必為身患
大有情偽難知使我偏頗小人在位雖聖何咎
謙黍稷醇醲敬奉山宗神嗜飲食甘雨嘉祥庶物蕃
茂時無災咎獨蒙福祉
豫公子王孫把彈攝丸發輒有獲室家饒足
隨隂升陽伏舜失其室元元赤子相餒不食
蠱七竅龍身造易八元法天則地順時施恩引和貴
長以富永存
臨逐狐東山水遏我前深不可涉失利後便(姤之㢲漸之夬)
(蒙之蠱)
觀銜命辱使不堪其事中墜落去更為負載
噬嗑温仁君子忠孝所在入閏為儀禍災不起
賁春多膏澤夏潤優渥稼穡熟成數獲百斛師行以
律霸功不遠
剝二女同室心不聊食首髮如蓬憂常在中
復築闕石顛立本泉源病疾不安老孤為隣
无妄欲避凶門反與禍隣顛覆不制痛薰我心
大畜踧行竊視有所畏避狸首伏藏以夜為利
頤八面九口長舌為斧斵破瑚璉殷商絶後
大過和氣相薄膏澤津液生我嘉榖
坎消金鑄兵雷車不行民安其鄉
離秦儀機言解其國患一說燕下齊相以權
咸旦奭輔王周德孔明越裳獻雉萬國咸寧
恒弱足刖跟不利出門賈市無過折亡為患
遯堅冰黃鳥常哀悲愁不見甘粒但覩藜蒿數驚鷙
鳥為我心憂(乾之噬嗑益之大過)
大壯魂微惙惙屬纊聽絶豁然大通復更生活
晉隂生麞鹿鼠舞鬼谷靈龜陸處(一云靈鼠陸處鬼哭鼠舞)釡甑
草土人知敗國桀亂無緒
明夷鑿諸攻玉無不穿鑿龍體吾舉魯班為輔舞鳳
成形德象君子
家人山作天時陸為海口民不安處
睽東風啟戶隠伏懽喜萌庶蒙恩復得我子
蹇華燈百枝植暗衰微精光欲盡命如灰糜
解三十無室寄伯桑中上宫長女不得樂同
損卵與石鬭麋碎無處勤而有悔出不得時(勤疑作動)
益尋兵爭強失其貞良敗我殽鄉
夬虐除善疑難為攻醫驥窮鹽車困於銜御
姤操笱搏狸荷弓射魚非其器用自令心勞
萃葵丘之盟獻晉會庭見太宰辭後秦還興
升臏詐龐子夷竈書木伏兵卒發矢至如雨魏師驚
亂將獲為虜
困南行出城世得大福王姬歸齊賴其所欲以安邦
國
井冬采薇蘭地凍堅難雖利奔走暮無所得(堅難一作冰堅)
革王喬無病狗頭不痛亡破失履乏我徒從
鼎宛馬疾步盲師坐御自不見路中止弗到
震求我難國亡去我北憂歸其域反為我賊
漸比目四翼安我邦國上下無思為我嘉福
歸妹八材既登以成嘉功尨降庭堅國無災凶
豐消弊穿空家莫為宗奴婢逃走子西父東為身作
凶
旅鳥舞國城邑懼卒驚仁德不修為下所傾
㢲五榖不熟民苦困急駕之南國嘉樂有得
兊黃裳建元病得在身福佑洋溢封為齊君賈市無
門富貴多飱
渙齊東郭廬嬪於洛都俊良美好利得萬倍
節安牀厚褥不得失宿棄我嘉宴困於南國投杼之
憂不成禍災
中孚内崩身傷中亂無恒雖有美粟不得其食
小過出門逢患與禍為怨更有挐刺傷我指端
既濟出入節持南北無憂行者即至在外歸來
未濟公孫駕車載遊東齊延陵說産遺季紵衣
漸之第五十三
漸别離分散長子從軍稚叔就賊寡老獨安莫為種
瓜
乾旦種榖豆暮成藿羹心之所願志快意惬
坤牡飛門啟憂患大解不為身禍
屯東山西山各自止安雖相登望竟未同堂(姤之坤艮)
蒙衆鳥所翔中有大怪九身無頭魂驚魄去不可以
居(震之蒙)
需交侵如亂民無聊賴追我濟西狄人便殫
訟麟鳳所翔國無咎殃賈市十倍復歸惠鄉
師鑿井求玉非卞氏宅身困名辱勞無所得
比文山鴻豹肥腯多脂王孫獲願載福巍巍
小畜周成之隆刑措除凶太宰費祐君子作仁
履珪璧琮璋執䞇見王百里甯戚應聘齊秦(需之井否之訟)
泰穿空漏弊破桴殘缺陶弗能治瓦甓不鑿
否鴻飛循陸公出不復伯氏客宿(損之蹇)
同人蝦蟇羣聚從天請雨雲雷連集應時輒下得其
所願(大過之升)
大有先弱無子不能自理為民雖憂終不離咎管子
治國侯伯賓服乘輿八百尊我桓德
謙摇梅折枝與母别離絶不相知
豫盛中不絶衰老復拙盈滿减虧瘯&KR0146;腯肥鄭昭失
國重耳興起(一云盛去必衰羸去却肥鄭昭失國重耳得時)
隨聞虎入邑心欲逃匿走據陽德不見霍叔絶無憂
慝
蠱隨時逐便不失利門多獲得福富於封君
臨禹作神鼎伯益衒指斧斤既折憧立獨倚賣市不
售枯槁為禍
觀春鴻飛東以馬貨金利得十倍重載歸鄉
噬嗑金齒鐵牙壽考宜家年歲有餘貪利者得雖憂
无咎
賁膏澤沐浴洗去汚辱振除災咎更與壽福(浴一作德)
剝履階登墀高升峻巍福禄洋溢依天之威
復坤厚地德庶物蕃息平康正直以綏大福
无妄絶域異路多所畏惡使我驚惶思吾故處
大畜襁褓孩幼冠𢃄成家出門如賓父母何憂(遯之恒)
頤一尋百節綢繆相結其指詰屈不能解脱
大過鷹鸇獵食雉兔困極逃走見尾為人所賊
坎危坐至暮請求不得膏澤不降政戾民忒
離剛柔相呼二姓為家霜降既同惠我以仁
咸慈母念子饗賜德士蠻夷來服國人懽喜
恒良夫孔姬負悝登臺欒季不扶衞輒走逃
遯子長忠直季氏為賊禍及無嗣司馬失福
大壯節慶之德不涉亂國雖昧無光民受大福
晉驅羊南行與福相逢狼驚我馬虎盜我子悲恨自
咎
明夷尼父孔丘善釣鯉魚羅網一舉獲利萬頭富我
家居
家人本根不用華葉落去更為孤嫗
睽設罟捕魚反得居諸負困竭忠伍氏夷誅
蹇敏捷亟疾如猿集木彤弓雖調終不能獲
解冠帶南行與福相期邀於嘉國拜位逢時
損年豐歲熟政仁民樂禄入獲福
益築闕石巔立基水源疾病不安老孤無隣
夬逐狐東山水遏我前深不可涉失利後還(蒙之蠱姤之㢲)
(艮之臨)
姤麟子鳳雛生長嘉國和氣所居康樂温仁邦多聖
人
萃西行求玉莫得卞璞反得凶惡使我驚惑
升心狂志悖聽視聾盲正命無常下民多孽
困高國少子才略美好求我長女賤薄不與反得醜
惡後乃大悔(噬嗑之夬)
井逶迤高源家伯妄施亂其在官
革謝恩拜德東歸吾國歡樂有福
鼎鷄鳴同舉思配無家執佩持鳬莫使致之
震凶重憂慮身受誅罪神不能解
艮虎豹熊羆遊戲山谷仁賢君子得其所欲(謙之中孚)
歸妹海隅遼右福禄所至柔嘉蒙祉尤夷何咎
豐華首之山仙道所遊利以居止長無咎憂(謙之井)
旅甲乙戊庚隨時轉行不失常節萌芽律屈咸逹生
出各順其類(歸妹之同人)
㢲跂躓未起失利後市不得鹿子
兊惟恃自負不志於下血從地出誅罰失理
渙江河淮海天之都市商人受福國家饒有
節節情省慾賦歛有度家給人足且貴且富
中孚牝馬鳴呴求呼其潦雲雨大會流成河海
小過日月之塗所行必到無有患故
既濟乘風而舉與飛鳥俱一舉千里見吾愛母(明夷之鼎)
未濟隂配陽事卧木反立君子攸行喪其官職
歸妹之第五十四
歸妹堅冰黃鳥常悲哀鳴不見甘粒但歡藜荆數驚
鷙鳥為我心憂
乾荆木冬生司寇緩刑威權在下國亂且傾
坤喘牛傷暑弗能耕畆草萊不闢年歲無有
屯魚欲負流衆不同心至德潛伏
蒙春耕有息秋入利福獻豜大豭以樂成功
需生有聖德上配太極皇靈建中授我以福(家人之需)
訟右撫琴頭左手援帶凶訟不已相與相戾失利而
歸
師炙魚拈斗隂倚碩鼠舌不思味譏發為祟笮不得
去
比申酉說服牛馬休息君子以安勞者得懽
小畜堯門尹爵聖德增益使民不疲安無怵惕
履孤公寡婦獨宿悲苦目張耳鳴莫與笑語(訟之歸妹)
泰外得好畜相與嫁娶仁賢集聚諮詢厥事傾奪我
城使家不寧
否煎砂盛暑鮮有不朽去河三里敗我利市老手育
馬去之何悔
同人甲乙戊庚隨時轉行不失常節萌芽律屈咸逹
出生各樂其類(漸之旅)
大有依宵夜遊與君相遭除解煩惑使心不憂
謙無有絶明巧言為讒覆白汚玉顔叔哀音
豫逐利三年利走如神展轉東西如鳥避丸
隨隄防壊決河水泛溢傷害稼穡民流去室君孤獨
宿没溺我邑
蠱隂陽隔塞許嫁不答旄丘新臺悔往歎息(晉之无妄)
臨伯夷叔齊貞廉之師以德防患憂禍不存(泰之乾革之否)
(比之剝)
觀陽為狂悖拔劍自傷為身生殃(明夷之井)
噬嗑進士為官不苦服田獲壽保年
賁耕石不生弃禮無名縫衣失針襦袴弗成
剝靈龜陸處一旦失所伊子復耕桀亂無輔
復室當原口漂溺為海財産殫盡衣食無有
无妄鷄方啄粟為狐所逐走不得食惶懼喘息
大畜家在海隅繞旋深流豈敢憚行無木以趨
頤他山之錯與璆為仇來攻吾城傷我肌膚國家騷
憂(明夷之井)
大過弊鏡無光不見文章少女不嫁棄於其公
坎大蛇巨魚相輔殺之君臣隔塞郭公失廬
離絶世無嗣福禄不存精神渙散離其躬身
咸文君之德養人致福年無胎夭國富民寶憂者之
望曾參盜息
恒合歡之國喜為我福東岳南山朝濟成恩
遯憂人之患履悖易顔為身禍殘率身自守與喜相
抱長子成考封受福祐
大壯太公避紂七十隠處卒逢聖文為王室輔(明夷之坤)
晉江漢上流政逆民憂隂代其陽雌為雄公
明夷縮縮亂絲舉手為災越畆逐兔濡其衣袴
家人臭彘腐木與狼相輔亡夫失子憂及父母
睽刲羊不當女執空筐兔跛鹿踦緣山墜墮讒佞亂
作
蹇拔劍傷手見敵不喜良臣無佐困憂為咎
解三羖五䍧相隨俱行迷入空澤循入直北經涉六
駁為德傷敗
損爭鷄失羊亡其金囊利得不長陳蔡之患賴楚以
安(恒之夬)
益三灑負衡南取芷香秋蘭芬馥盈滿神匱利我仲
季
夬孟春己丑哀呼仲父明德訖終亂虐滋起
姤履不容足南山多葉家有芝蘭乃無病疾(葉一作草)
萃三足無頭弗知所之心在精傷莫使為明不見日
光
升戴堯扶禹從喬彭祖西過王母道路夷易無敢難
者(師之離)
困式微式微憂禍相半隔以巖山室家分散
井靈龜陸處一旦失所伊子復耕桀亂無輔
革仁德覆洽恩及異域澤及殊方禍災隠伏蠶不作
室寒無所得
鼎夏麥&KR1855;&KR1855;霜擊其芒疾君敗國使年夭傷
震火雖熾在吾後寇雖多在吾右身安吉不危殆(震之)
(歸妹大有之需)
艮遼遠絶路客宿多悔頑嚚相聚生我畏惡(明夷之小畜)
漸懸懸南海去家萬里飛兔褭駿一日見母除我憂
悔
豐困而後通難厄不窮終得其願姬姜相從
旅西賈巴蜀寒雪已没欲前不得還反空室
㢲作新初陵爛焰難登三駒推車躓頓傷頤
兊延頸望酒不入我口深目自苦利得無有幽人悦
喜
渙仲春孟夏和氣所舍生我喜福國無殘賊
節張網捕鳩兔離其災雌雄俱得為罝所賊(離當作罹)
中孚三人俱行一人言北伯仲欲南少叔不得中欲
分道爭鬭相賊
小過然諾不行欺紿誤人使我露宿夜歸温室神怒
不直鬼擊其目欲求福利適反自賊(恒之觀)
既濟陳辭逹誠使安不傾增禄益壽以成功名(明夷之晉)
未濟火燒公牀家破滅亡然得安昌先憂後喪
豐之第五十五
豐情懦行賈徑涉山阻與狄為市不憂危殆利得十
倍
乾鼎足承德嘉謀生福為王間庭得心所欲(晉之大壯)
坤曳綸江海釣魴與鯉王孫列俎以饗仲友
屯東山臯落叛逆不服興師征討恭子敗覆
蒙千里騂駒為王服車嘉其驪榮君子有成
需三龍北行道逢六狼莫宿中澤為禍所傷
訟天災所遊凶不可居轉徙獲福留止危憂
師狐狸雉兔畏人逃去分走竄匿不知所處(益之解睽之大)
(有)
比雨師娶婦黃巖季子成禮既婚相呼南上膏潤下
土年歲大有(損之益井之坤恒之晉本卦之大過)
小畜外棲野鼠與雉為伍瘡痍不息即去其室
履天命絶後孤傷無主彷徨兩社獨不得酒
泰鵠思其雄欲隨鳳東順理羽翼出次日中傾流北
邑反復其室(明夷之益需之離益之觀)
否蜲蛇九子長尾不殆均明光澤燕自受福
同人日走月步趨不同舍夫妻反目君主失國(小畜之同)
(人謙之睽)
大有定房戶室括薪除毒文德淵府害不能賊(一作宣房)
(戶室括卿深毒)
謙東齊郭廬嫁於洛都俊良美好多好讓主利得過
倍
豫病篤難醫和不能治命期終訖下即蒿里(臨之益)
隨開郭聚業王迹所起姬德七百振以八子
蠱豐年多儲河海饒魚商客善賈大國富有
臨鵠求魚食過彼食邑繒加我頸繳挂羽翼欲飛不
能為羿所得
觀望城抱子見邑不殆公孫上堂文君悦喜
噬嗑左指右麾邪侈靡靡執節無良靈君以亡
賁日中為市各持所有交易資賄函珠懷寶心悦歡
喜(泰之升)
剝山没丘浮陸為水魚燕雀無廬
復馬服長股宜行善市蒙祐諧偈獲利五倍(一作終日在市詰朝)
(獲利既享嘉福得久乃幾)
无妄三狸捕鼠遮遏前後死於國城不得脱走(離之遯)
大畜鬼舞國社歲樂民喜臣禮於君子孝於父
頤慈母望子遥思不已久客外野我心悲苦
大過雨師娶婦黃巖季子成禮既婚相呼南上膏潤
下土年歲大有(損之益恒之晉井之坤本卦之比)
坎兩狗圍室相咬爭食枉矢西流射我暴國高宗伐
鬼三年乃服
離早霜晚雪傷禾害麥損功棄力饑無可食(離之蠱)
咸腐臭何在青繩集聚變白為黑敗亂邦國君為臣
逐失其寵光
恒牽羊不前與心戾旋聞言不信誤紿丈人(一云言語不富)
(誤詒丈人)
遯甘忍利害還相克敵商子酷刑鞅喪厥身
大壯刲羊不當血少無羹女執空筐不得桑根(隨之艮)
晉&KR2094;&KR2094;&KR0008;&KR0008;貧鬼相責無有歡怡一日九結(震之既濟)
明夷兩足四翼飛入嘉國寧我伯姊子母相得(賁之同人)
家人文山紫芝雍梁朱草生長和氣王以為寶公尸
侑食福禄來處
睽絶世遊魂福禄不存精神渙散離其躬身
蹇北辰紫宫衣冠立中含弘建德常受大福
解伯蹇叔盲莫為守株失我衣裘代爾隂鄉(鼎之離)
損兩女共室心不聊食亂髮如蓬憂常在中(艮之剝)
益去辛就蓼毒愈酷甚避穽遇坑憂患日生
夬初病終凶季為死喪不見光明
姤三鳥飛來自到逢時俱行先至多得大利(同人之夬)
萃鹿食山草不思邑里雖久无咎
升羊腸九縈相摧併前止須王孫乃能上天(損之夬履之師)
(蠱之剝臨之㢲)
困管仲遇桓得其願歡膠日殺糾振冠無憂笑戲不
莊空言妄行(明夷之旅)
井桀跖並處民困愁苦旅行遲遲留連齊魯(復之離)
革魂孤無室銜損不食盜張氏饋見敵失肉
鼎讒言亂國覆是為非伯竒乖離恭子憂哀(㢲之觀)
震衞侯東遊惑於少姬亡我考妣久迷不來(乾之升旅之師)
艮鷄鳴同興思配無家執佩持鳧莫使致之(漸之鼎)
漸義不勝情以欲自縈覬利危躬摧角折頸(坤之豐復之坤)
(小過之升)
歸妹臣尊主卑權力日衰侵奪無光三家逐公(升之㢲)
旅叔仲善賈與喜為市不憂危殆利得十倍
㢲六蛇奔走俱入茂草驚於長路畏懼啄口(井之兊中孚之)
(家人)
兊水壊我里東流為海鳧鼈讙囂不可安居(旅之歸妹)
渙飛不遠去卑厮内侍禄食未富(渙之大畜)
節隂變為陽女化為男治道大通君臣相承(屯之離未濟之)
(夬渙之旅)
中孚踐履危難脱厄去患入福喜門見誨大君(震之家人)
(兊之乾)
小過網密綱縮動益慼急困不得息
既濟負牛上山力劣行難烈風雨雪遮遏我前中道
復還憂者得歡(同人之无妄訟之剝旅之睽)
未濟喁喁嘉草思降甘雨景風升上沾洽時澍生我
禾稼
旅之第五十六
旅羅網四張鳥無所翔征伐困極饑渴不食(革之泰兊之小)
(過)
乾寄生無根如過浮雲立本不固斯須落去更為枯
樹(小畜之蠱)
坤人無定法綬降牛出蛇雄走趨陽不制隂宜其家
困
屯衆鳥所翔中有大怪九身無頭魂驚魄去不可以
居(漸之蒙)
蒙封豕溝瀆灌潰國邑人宿口中民多病疾
需奮翅鼓翼翺翔外國逍遥徙倚來歸温室(損之觀)
訟秋蠶不成冬種不生設王逆理棄其寵名
師衞侯東遊惑於少姬亡我考妣久迷不來(乾之升豐之震)
比鳥會雀合與惡相得鴟鴞相酬為心所賊
小畜鳴鷄無距與雀格鬭翅折目盲為仇所傷
履木生内蠧上下相賊禍亂我國
泰延陵適魯觀樂太史車鄰白顛知秦興起卒兼其
國一統為主(坎之剝大畜之離)
否輔相之好無有休息時行雲集所在遇福
同人牀傾簀折屋漏垣缺季姬不惬
大有東入海口循流北走一高一下五邑失主七夜
六日死於水浦(睽之蹇)
謙羣虎入邑求索肉食大人守禦君失其國
豫四亂不安東西為患退身止足無出邦域乃得完
全賴其生福(大有之睽)
隨叔肸抱冤祁子自邑乘遽解患羊舌以免賴其生
全(蹇之乾)
蠱延頸望酒不入我口深目自苦利得無有(訟之益履之萃)
臨仁政之德參參日息成都就邑日受厥福(㢲之屯)
觀牽頭擊尾屈折幾死彫世無仁不知所歸(升之大畜)
噬嗑教羊逐兔使魚捕鼠任非其人費日無功(需之噬嗑)
賁生角有尾張孽制家排揚逐狐張氏易公憂禍重
凶
剝去安就危墜陷井池破我玉螭
復茹芝餌黃飡飲玉英與神流通長無憂凶(既濟之蹇)
无妄體重飛難未能越關不離室垣(震之鼎)
大畜巢成樹折傷我彝器伯踒叔跌亡羊乃追
頤六人俱行各遺其囊黃鵠失珠無以為明(賁之噬嗑)
大過播枝遷岐與母分離絶不相知(大有之坤)
坎迎福開戶喜隨我後曹伯愷悌為宋國主
離既癡且狂兩目又盲箕踞坐喑名為無用
咸金梁鐵柱十年牢固完全不腐聖人安處
恒裹糗荷糧與跖相逢欲飛不得為網所獲
遯彭生為妖暴龍作災盜堯衣裳聚跖荷兵青禽照
夜三旦夷亡(鼎之遯比之蒙)
大壯褐夫老婦不能生子鰥寡居處
晉鷦鷯竊脂巢於小枝摇動不安為風所吹内寒飄
摇常憂殆危
明夷素車木輿不任負重王子出征憂疑為咎
家人土陷四維安平不危利以居止保其玉女
睽負牛上山力劣行難烈風雨雪遮遏我前中道復
還(訟之剝)
蹇金城鐡郭上下同力政平民親寇不敢賊
解清潔淵塞為讒所言證訓詰情繫於枳温甘棠聽
斷昭然蒙恩(師之蠱)
損臯陶聽理岐伯悦喜西登華道東歸无咎
益低頭竊視有所畏避行作不利酒酸魚敗衆莫貪
嗜(鼎之解)
夬十雉百雛常與母俱抱鷄搏虎誰肯為娛
姤高阜山陵峻阤顛崩為國妖祥元后以薨
萃六鷁退飛為襄敗祥陳師合戰左股疾傷遂以崩
薨霸功不成(蹇之蠱)
升異國殊俗情不相得金木為仇酋賊擅役(家人之未濟)
困鴉噪庭中以戒災凶重門擊柝儕憂暴客
井慈母赤子享賜得士獲夷服除以安王家側陋逢
時(除疑作徐)
革迹造惡人使德不通炎旱為殃年榖大傷(迹造作遷延坤)
(之大有)
鼎躬履孔德以帶束帶文王燎獵呂尚獲福號稱太
師封建齊國
震征將止惡鼓鼙除賊慶仲奔莒子般獲福
艮良夫淑女配合相保多孫壽子懽樂長久
漸逶迤四牡思念父母王事靡盬不得安處(渙之復)
歸妹水壊我里東流為海龜鼉讙囂不得安居(豐之兊)
豐束帛戔戔賻我盂空徵召送君處號易子
㢲乾行大德覆贍六合嘔喣成熟使我福德
兊秦併六國更相克賊獲惠質圉鄭被其咎
渙晦昧昏冥君無紀綱甲子成亂簡公喪亡
節三足無頭弗知所之心狂精傷莫使為明不見日
光(小畜之復)
中孚長夜短日隂為陽賊萬物空枯藏於北陸(夬之明夷)
(謙之漸)
小過依宵夜遊與君相遭除煩解惑使我無憂(無或作先)
(歸妹之大有)
既濟逐鹿南山知我入門隂陽和調國無災殘長子
出逃須其仁君(逃一作迎)
未濟請騁作耳嗇不我與驅我父母
㢲之第五十七
㢲温山松栢常茂不落鸞鳳以芘得其歡樂(鼎之泰需之坤)
(否之恒)
乾采唐沬鄉要我桑中失信不會憂在鉤帶(无妄之恒師之)
(噬嗑)
坤有鳥飛來集于宫樹鳴聲畏惡主將出去(屯之夬)
屯仁政之德參參日息成都就邑日受厥福
蒙他山之錯與璆為仇夾攻吾城傷我肌膚邦家騷
憂(明夷㢲蒙)
需齎貝贖狸不聽我辭繫於虎鬚牽不得來(震之咸萃之蹇)
(否之革隨之師)
訟一簧兩舌佞言諂語三姦成虎曾母投杼(師之乾)
師薄行搔尾逐雲涂水汚泥為陸下田宜稷
比天門九重澤内難通明登到莫不見神公
小畜闇昧不明耳聾不聰陷入深淵滅頂成凶(兊之井)
履霧露早霜日暗不明隂陽孽疾年榖大傷
泰三階土廓德義明堂交讓往來享燕相承箕伯朝
王錫我玄黃
否爭鷄失羊利得不長陳蔡之患賴楚以安
同人天旱水涸枯槁無澤未有所獲
大有陶朱白圭善賈息貲公子王孫富利不貧
謙龜厭江海陸行不止自令枯槁失其都市憂悔无
咎
豫黃鳥採蓄既嫁不答念吾父兄思復邦國
隨田鼠野雛意當欲逃拘制籠檻不得動摇(夬之謙需之隨)
蠱平國不君夏氏作亂烏號竊發靈公殞命(既濟之噬嗑臨)
(之晉)
臨巨蛇大鰌戰於國郊上下閉塞君主走逃(剝之艮)
觀讒言亂國覆是為非伯竒留離恭子憂哀(豐之鼎)
噬嗑鬱映不明為隂所傷衆霧集聚共奪日光
賁望城抱子見邑不殆公孫上堂大君歡喜
剝三蟲為蠱剗迹無與勝母盜泉君子弗處(姤之觀觀之困)
復車馳人趨卷甲相求齊魯寇戰敗於犬丘(復之小畜明夷)
(之兊)
无妄欲訪子車善相欺紿桓叔相迎不見所期
大畜爭雉失羊亡其金囊利得不長陳蔡之患賴楚
以安(歸妹之損)
頤歲莫花落陽入隂室萬物伏匿利不可得
大過晨風文翰大舉就温過我成邑羿無所得(大壯之震)
(小畜之革大過之豫)
坎持鵠抱子見蛇何咎室家俱在不失其所
離隠隠大雷霶霈為雨有女癡狂驚駭隣里
咸無足斷跟居處不安凶惡為患(革之蹇)
恒破筐敝筥棄損於道不復為寶
遯三鷄啄粟十雛從食饑鳶卒擊亡其兩叔(中孚之頤作八)
(雛從食)
大壯乘車七百以明文德踐土葵丘齊晉受福(兊之剝)
晉百足俱行相輔為強三聖翼事王室寵光(屯之履晉之坤)
(遯之復井之履)
明夷典策法書藏在蘭臺雖遭潰亂獨不遇災(坤之大畜)
(大有之恒中孚之恒)
家人西誅不服恃強負力倍道奔敵師徒敗覆(益之同人)
(需之屯)
睽春陽生草夏長條肄萬物蕃滋充實益有(井之㢲)
蹇磝磽秃白不生黍稷無以供祭祗靈代祀
解褰衣涉河澗流浚多幸賴舟子濟脱無他(坤之萃蹇之師)
損宜行賈市所求必倍載喜抱子與利為友(未濟之益大過)
(之恒)
益兄征東燕弟伐遼西大克勝還封君河間
夬初雖驚惶後乃無傷受其福慶相孝為王
姤隨風乘龍與利相逢田獲三倍商旅有功憧憧之
邑長安無他
萃魚擾水濁寇圍吾邑城危不安驚恐狂惑
升雖塞復通履危不凶保其明功以道立宗
困坤厚地德庶物蕃植平康正直以綏大福(泰之解賁之履)
(渙之解漸之復)
井山水暴怒壊梁折柱稽難行旅留連愁苦(咸之豫)
革使燕築室身不庇宿家無聊賴織我衣服
鼎矢石所射襄公㾐據吳子巢門傷病不治
震日月運行一寒一暑榮寵赫赫不可得保顛隕墜
墮更為士伍(中孚之晉)
艮宫門悲鳴臣圍其君不得東西
漸戴盆望天不見星辰顧小失大福逃墻外(賁之蒙小過之)
(蠱)
歸妹天之所明禍不遇家反目相逐終得和美
豐天隂霖雨塗行泥潦商人休止市無所有(革之睽升之困)
(夬之大過)
旅善門福喜增累盛熾日就有得宜其家國
兊南山之楊華葉鏘鏘嘉樂君子為國寵光(革之大有)
渙畫龍頭頸文章未成甘言美語詭辭無名(升之蒙蒙之噬)
(嗑家人之賁)
節嬰兒孩子未有知識彼童而角亂我政事
中孚隂作大姦欲君勿言鴻鵠利口發其禍亂荆季
懷憂張伯被患
小過德之流行利之四鄉雨師灑道風伯逐殃巡狩
封禪以告成功(萃之比益之復)
既濟禹將為君裝入崑崙稍進陽光登見温湯功德
昭明
未濟五岳四瀆含潤為德行不失理民賴恩福(恒之井頤)
(之明夷離之恒)
兊之第五十八
兊班馬還師以息勞疲役夫嘉言入戶見妻(觀之既濟賁之)
(蠱剝之復)
乾踐履厄難脱去危患入福喜門見誨大君(震之家人豐之)
(中孚)
坤子鉏執麟春秋作隂元聖將終尼父悲心(訟之同人豫之)
(大有革之震)
屯夾河為婚期至無船婬心失望不見所歡(屯之小畜)
蒙天孫帝子與日月處光榮於世福禄繁祉(解之臨)
需三年爭妻相隨奔馳終日不食精氣勞疲(乾之大畜坎之)
(家人年一作羊)
訟禹召諸神會稽南山執玉萬國天下安寧(姤之臨鼎之艮)
(損之旅)
師早霜晚雪傷害禾麥損功棄力饑無所食(比之遯豐之離)
(需之咸)
比嵩融持戟杜伯荷弩降觀下國誅逐無道憂商之
季失福逃走
小畜生有聖德上配太極皇靈建中授我以福(家人之需)
(歸妹之需)
履下田陸黍萬華生齒大雨霖集波病漬腐
泰子畏於匡困厄陳蔡明德不危竟克免害(渙之坎大過之)
(晉)
否有兩赤頭從五岳遊淫言無祐趨爾之丘俯伏聽
命不敢動摇
同人當得自知不逢凶災衰來復興終得福來
大有朽根枯樹華葉落去卒逢火焱隨風僵仆(屯之坎噬)
(嗑之否艮之需夬之恒)
謙葛生衍蔓絺綌為願家道篤厚父兄悦喜
豫東行求玉反得弊石名曰無直字曰醜惡衆所賤
薄(家人之否)
隨瞻白用弦駑孱恐怯任力隨身如蝟見鵲偃視怒
腸不敢拒格
蠱瘡痍多病宋公危殆吳子巢門無命失所
臨東山西岳會合俱食為吳從送以成恩福
觀舞非其處失節多悔不合我意
噬嗑南循汝水伐樹斬枝過時不遇惄如周飢
賁公孫駕驪載遊東齊延陵說産遺季紵衣(艮之未濟)
剝乘輿八百以明文德踐土葵丘齊晉受福(㢲之大壯)
復雄處弱水雌在海邊别離將食哀悲於心
无妄結網得鮮受福安坐終無禍患
大畜秋南春北隨時休息處和履中無有憂凶
頤啟戶閉門巡狩釋冤夏臺羑里湯文悦喜
大過符左契右相與合屬乾坤利貞乳生六子長大
成就夙言如母
坎飢蠶作室絲多亂緒端不可得
離東壁餘光數暗不明主母嫉妒亂我事業(革之謙大壯之)
(恒謙之屯)
咸白茅&KR0008;酒靈巫拜禱神嗜飲食使君壽考
恒范公陶朱巧賈貨資東之營丘易字子皮抱珠載
金多得利歸
遯三羖五䍧相隨俱行迷入空澤經涉虎廬循谷直
北經涉六駁為所傷賊死於牙腹
大壯雄鵠延頸欲飛入關雨師灑道纖我袍裘車重
難前侍者稽首
晉中年蒙慶今歲受福必有所得
明夷禄如周公建國洛東父子俱封(革之明夷)
家人安牀厚褥不得久宿棄我嘉讌困於東國投杼
之憂不成禍災(家人之睽艮之節)
睽蓄積有餘糞土不居利有所得
蹇心願所喜乃今逢時我得利福不離兵革(既濟之復)
解目不可合憂來搔足怵惕危懼去其邦族(萃之睽)
損福德之士懽悦日喜夷吾相桓三歸為臣賞流子
孫
益夏姬附耳心聽悦喜利後博取
夬叔迎兄弟遇巷在陽君子季姬並坐鼓簧(咸之震)
姤徙巢去家南遇白烏東西受福與喜相得
萃舜登大禹石夷之野徵詣王庭拜治水土(乾之中孚師之)
(小畜)
升江河淮海天之都市商人受福國家富有
困隠隠煩煩火燒山根下潤我隣獨不蒙恩(賁之蹇)
井闇昧不明耳聾不聰陷入深淵滅頂憂凶(㢲之小畜)
革鳥鳴喈喈天火將下燔我館舍災及妃后(中孚)
鼎十雉百雛常與母俱抱虎搏鷄誰敢難者
震營城洛邑周公所作世建三十年歴八百福祐盤
結堅固不落(井之升)
艮三人俱行别離將食一身五心反復迷惑
漸三虎搏狼力不相當如鷹格雉一擊破亡
歸妹養虎畜狼還自賊傷年歲息長疾君拜禱雖危
不凶
豐後時失利不得所欲
旅雉兔之東以野為場見鷹奔走死於谷口
㢲秋蛇見穴不失其節夫人姜氏自齊復入
渙鳥鳴巢端一呼三顛摇動東西危魄不安
節命夭不遂死多為祟妻子啼喑早失其雄
中孚茆屋結席崇我文德三辰旆旗家受行福
小過羅網一張鳥無一翔征伐困極饑窮不食
既濟天成地安積石為山潤給萬里人賴其歡
未濟銅人鐡柱暴露勞苦終月卒歲無有休止
渙之第五十九
渙望幸不到文章未就羊子逐兔犬踦不得(未濟之兊謙之)
(既濟)
乾焱風阻越車馳竭竭棄名追亡失其和節憂心惙
惙(需之小過)
坤蛇得澤草不憂危殆
屯兩犬爭鬭股瘡無處不成仇讐行解却去
蒙因禍受福喜盈其室求事皆得
需江有寶珠海多大魚亟行疾去可以得財(節之中孚)
訟三牛生狗以戌為母荆夷上侵伯姬出走(坤之震否之姤)
(需之訟賁之復)
師安息康居異國穹廬非吾習俗使伯憂惑
比行觸天綱馬死車傷身無聊賴困窮乏糧
小畜裸裎逐狐為人觀笑牝鷄司晨主母亂門(大有之咸)
履為季求婦家在東海水長無舡不見所歡(屯之蹇)
泰男女合室二姓同食婚姻孔云宜我多孫
否天門帝室黃帝所直藩屏周衞不可得入常安長
在終無禍患
同人齎金觀市欲置騮子猾偷竊發盜我黃寶
大有三思俱行欲歸故鄉望邑入門拜見家親
謙娶於姜女駕迎新婦少齊在門夫子悦喜
豫伯仲旅行南求大䍧孟長痛足倩季負囊柳下之
貞不失我邦
隨潔身白齒衰老復起多孫衆子宜利姑舅
蠱獨宿深夜嫫母畏晝平王逐建荆子憂懼
臨追亡逐北呼還幼叔至山而得復歸其室(未濟之大過需)
(之渙)
觀鳥飛無翼兔走折足雖欲會同未得其功
噬嗑抱空握虚鴞驚我雛利出不成(離之家人)
賁山作大池陸地為海各得其所
剝為虎所囓太山之陽衆多從者莫敢救藏
復逶迤四牡思歸念母王事靡盬不得安處(旅之漸)
无妄獼猴所言語無成全誤我白馬使口不至(一作使乾)
(口來)
大畜飛不遠去卑厮内侍禄養未富(豐之渙)
頤大尾細腰重不可摇隂權制國平子逐昭
大過旦生夕死名曰嬰鬼不可得祀(小畜之升未濟之乾震之坤)
坎子畏於匡困於陳蔡明德不危竟免厄害(兊之泰大過之)
(晉坤之鼎)
離畏昏?處候時昭朗卒逢白日為世榮主
咸白鳥銜餌鳴呼其子旋枝張翅來從其母(晉之震)
恒宮商角徵五音和起君臣父子弟順有序唐虞襲
德國無災咎
遯季姬踟蹰望孟城隅終日至暮不見齊侯(豫之㢲)
大壯鬼哭於社悲傷無後甲子昧爽殷人絶祀(大過之坤)
晉天之所予福禄常在不憂危殆(小畜之遯損之遯臨之復)
明夷比目附翼相待為福姜氏季女與君合德(節之隨)
家人翕翕&KR1985;&KR1985;稍崩墜顛滅其令名長没不全(泰之謙否)
(之離益之坎)
睽折葉蔽目不見雉叔三足飛鳥遠去家室(師之家人)
蹇羊腸九縈相催稍前止須王孫乃能上天(豐之升履之師)
(蠱之剝損之屯)
解坤厚地德庶物蕃息平康正直以綏大福(泰之解㢲之困)
(賁之履)
損有莘外野不逢堯主復歸窮處心勞志苦
益咠長景行來觀柘桑止伯自喜都叔允臧
夬周師伐紂戰于牧野甲子平旦天下喜悦(謙之噬嗑節之)
(升)
姤踰江求橘并得大栗烹羊食豕飲食歌笑
萃敝笱在梁魴逸不禁漁父勞苦口燋喉乾虚空無
有(遯之大過)
升生有隂孽制家非陽遂受還作張氏易休憂禍重
凶
困絶域異路多有怪惡使我驚懼思我故處
井迷行失道不得馬牛伯賈逃亡市没無有
革雌鸑生鵰神異興起乘雲龍騰民戴為父
鼎疊疊纍纍如岐之室畜一息十古公治邑(恒之小過)
震瘡瘍疥瘙孝婦不省君多疣贅四時作災
艮羊頭兔足羸瘦少肉漏囊敗粟利無所得(剝之恒既濟之)
(訟)
漸孽蔑徙靡空無誰是言季不明樂減少解
歸妹妹貌親熟敗君正色作事不成自為心賊
豐四馬共轅東上泰山騂驪同力無有重艱與君笑
言(剥之解)
旅隂變為陽女化為男治道得通君臣相衞(豐之節未濟之)
(夬屯之離)
㢲南國少子才略美好求我長女賤薄不與反得醜
惡後乃大悔(比之漸泰之震漸之困)
兊昭公失常季氏悖狂遜齊處野喪其寵光(遯之蠱)
節文山紫芝雍梁朱草生長和氣王以為寶公尸侑
食福禄来處(同人之剝豐之家人)
中孚牽羊不前與心戾旋聞言不信誤紿丈人
小過東山西山各自止安心雖相望竟不同堂(姤之坤漸)
(之屯中孚之賁)
既濟鹿求其子虎廬之里唐伯李耳貪不我許(隨之否)
未濟三虎上山更相跑哮心志不親如仇與怨(姤之小過)
節之第六十
節海為水王聰聖且明百流歸德無有叛逆常饒優
足不利攻玉所求弗得(末二句疑衍)
乾虎豹怒咆慎戒外憂上下俱騷士民無聊
坤探巢得雛鳩鵲俱来使我心憂
屯日望一食常恐不足禄命寡薄
蒙良馬疾走千里一宿離逃他鄉誰能追復
需鵲巢鳩城上下不親内外乖畔子走失願
訟雲龍集會征討西戎招邊定衆誰敢當鋒
師春多膏澤夏潤優渥稼穡成熟畆獲百斛(臨之明夷)
比僮妾獨宿長女未室利無所得(豫之益蠱之履乾之蒙)
小畜四野不安東西為患退身止足無出邦域乃得
全完賴其生福(觀之小過旅之豫大有之睽)
履長寧履福安我百榖嘉賓上堂與季同牀
泰騏驥綠耳章明造父伯夙奉獻衰續厥緒佐文成
霸為晉元輔
否張陳嘉謀贊成漢都主歡民喜其樂休休(張良陳平也)
同人大面長頭来解君憂遺吾福善與我嘉惠
大有畏昏不行待旦昭明燎獵受福老賴其慶(夬之損)
謙伯去我東首髮如蓬長夜不寐輾轉空牀内懷惆
悵憂摧肝腸(姤之遯)
豫朽條腐索不堪施用安靜候時以待親知
隨比目四翼相倚為福姜氏季女與君合德(渙之明夷)
蠱履階升墀登高崔嵬福禄洋溢依天之威
臨奢淫吝嗇神所不福靈祗憑怒鬼瞰其室
觀大步上車南到喜家送我狐裘與福載来(中孚之泰未濟)
(之坤)
噬嗑東行西步失次後合乾侯野井昭公失居與彼
作期不覺至夜
賁喜樂踴躍来迎歡客鵲巢百兩以成嘉福多獲利
益
剝非理所求誰肯相與往來不獲徒勞道路
復北敵匈奴數侵邊境左袵為長國猶未慶
无妄續事康域鍼折不成嬰兒短舌說辭無名(一作征不)
(以理辭乃無名縱獲臣子伯功不成)
大畜景星明堂麟遊鳳翔仁施大行頌聲作興(豫之節損)
(之坤)
頤文明之世銷鋒鑄耜以道順昌百王不易(一作焚膏銷鋒)
(鑄壓危凶招来文德君安其國)
大過鳥飛無羽鷄鬭折距徒自長嗟誰肯為侶(一作不順)
(其德自為凶咎)
坎羣隊虎狼嚙彼牛羊道路不通妨人害商
離商伯沉醉庶兄奔遠遊女蕩夫仁德並孤
咸三狸搏鼠路遏前後當此之時不能脱走
恒陶叔孔圉不處亂國初雖未萌後受福慶
遯奮翅鼓翼翺翔外國逍遥北域不入温室
大壯德音孔博升在王室八極蒙祐受其福禄
晉當變立權擿解患難渙然冰釋大國以安(升之震)
明夷羽動角甘雨續草木茂年歲熟
家人天所佑助福來禍去君王何憂
睽方喙廣口聖智仁厚釋解倒懸唐國大安(小畜之噬嗑)
蹇葛藟蒙棘華不得實讒佞亂政使恩壅塞(泰之蒙蠱之明)
(夷師之中孚)
解皇母多恩字養孝孫脱於襁褓成就為君
損積水下溼北陸苦寒露宿多風君子傷心(睽之㢲)
益伯夷叔齊貞廉之師以德防患憂禍不存(革之否歸妹之)
(臨中孚之解)
夬一雌二雄子不得公亂我族類使吾心憒
姤主安多福天禄所伏居之寵昌君子有光
萃千歲槐根身多斧瘢樹維枯屈枝葉不出
升周師伐紂勝殷牧野甲子平旦天下大喜(謙之噬嗑渙之)
(夬復)
困日走月步趨不同舍夫妻反目主君失居(豐之同人小畜)
(之同人豫之睽)
井宣勞就力為王主國安土成稷天下蒙福
革諷德誦功美周盛隆奭旦輔成光濟冲人(明夷之蒙益之)
(升)
鼎三夜不寢憂來益甚戒以危懼棄其安居
震思願所之乃今逢時洗濯故憂并其懽來(睽之艮)
艮噂噂懾懾夜行晝伏謀議我資來攻吾室空盡己
財幾無所食
漸騂牛亡子鳴於大野申後隂徵還歸其母說我除
悔
歸妹王良善御伯樂知馬周旋步驟行中規矩止息
有節延命壽考(遯之豫)
豐釋然遠咎避患革害田獲三狐以貝為寶
旅仁獸所處國無凶咎市賈十倍復歸惠里
㢲六目俱視各欲有志一言不同乖戾生訟
兊傅說休明驂御四龍周徑萬里無有危凶
渙伯仲叔季日暮寢寐醉醒失明喪其貝囊卧拜道
旁(謙之蠱)
中孚江有寶珠海多大魚亟行疾至可以得財(渙之需)
小過遠視千里不見所視離婁之明無益於耳
既濟弱足刖跟不利出門市賈無贏折亡為患(乾之鼎)
未濟利盡得媒時不我來鳴雌深步寡宿獨居
中孚之第六十一
中孚鳥鳴喈喈天火將下燔我屋室災及妃后(兊之革)
乾黃虹之野賢君所在管仲為相國無災咎
坤叔梁有名相與合齒乾坤利貞乳生六子長大成
就夙言如母
屯蝗齧我稻驅不可去實穗無有但見空藁(豫之師)
蒙嬰兒求乳母歸其子黃麑悦喜
需折葉蔽目不見稚叔失旅亡民遠去家室
訟䍧羊羵首君子不飽年饑孔荒士民危殆
師靈龜陸處盤桓失所伊子退耕桀亂無輔(歸妹之井歸妹)
(之剥)
比威約拘囚為人所誣臯陶平理幾得脱免
小畜烏升鵲舉照臨東海尨降庭堅為陶叔後封於
蓼丘福履綏厚(謙之頤需之大畜觀之頤)
履四目相視稍延同執日昳之後見吾伯姊(益之需)
泰大步上車南至喜家送我狐裘與福載來(節之觀未濟之)
(坤)
否穿都相合未敢面見媒妁無良使我不鄉
同人鴻飛遵陸公母不復伯氏客宿(剥之井)
大有代戍失期患至無聊懼以發難為我開基邦國
憂愁
謙伯氏爭言戰於龍門搆怨結禍三世不安
豫周政養賊背生人足陸行不安國危為患
隨蜩螗歡喜草木嘉茂百果蕃生日益富有(謙之解)
蠱薄災暴虎風吹雲却欲上不得復歸其宅
臨乘騮駕驪遊至東齊遭遇行旅送我以貨厚得利
歸
觀鳳生十子同巢共乳歡悦相保
噬嗑桃雀竊脂巢於小枝動摇不安為風所吹心寒
慄摇常憂殆危(損之渙)
賁東山西山各自止安雖相登望不得同堂(姤之坤漸之屯)
(渙之小過)
剝匍匐出走驚懼皇恐白虎生孫蓐收在後
復重弋射隼不知所定質疑蓍龜告以肥牡明神答
報宜利止居
无妄開門内福喜至我側加以善祥為吾家宅宮城
洛邑以昭文德
大畜鳥飛狐鳴國亂不寧下強上弱為隂所刑
頤三鷄啄粟八雛從食飢鷹卒擊失亡兩叔
大過歎息不悦憂逆中出喪我金罌无妄失位
坎剛柔相呼二姓為家霜降既同惠我以仁(家人之損漸之)
(離)
離送我季女至於蕩道齊子旦夕留連久處
咸低頭竊視有所畏避行作不利酒酸魚敗衆莫貪
嗜(鼎之解)
恒典策法書藏在蘭臺雖遭亂潰獨不遇災(㢲之明夷坤之)
(大畜大有之恒)
遯旦醉病酒暮即瘳愈獨不及咎
大壯畫龍頭頸文章未成甘言美語說辭不名(升之蒙蒙)
(之噬嗑家人之賁)
晉日月運行一寒一暑榮光赫赫不可得保顛躓殞
墜更為士伍(㢲之震)
明夷爭利王市朝多君子蘇氏六國獲其榮寵
家人六蛇奔走俱入茂草驚於長塗畏懼啄口(井之兊豐)
(之兊)
睽懸貆素餐食非其任失輿剝廬休坐徙居(頤之益)
蹇歡欣九子俱見大喜攜提福至王孫是富
解伯夷叔齊貞廉之師以德防患憂禍不存(革之否歸妹之)
(臨節之益)
損雄聖伏名人匿麟驚走鳳飛北亂潰未息(否之大過剝之)
(臨)
益久鰥無偶思配織女求其非望自令寡處
夬破亡之國天所不福難以止息
姤老慵多欲弊政為賊阿房驪山子嬰失國
萃三羖六䍧相隨俱行迷入空澤經涉虎廬為所傷
賊死於牙腹
升噬囁&KR1744;嚾昧冥相搏多言少實語無成事(明夷之豫謙之)
(乾)
困舞陽漸離擊筑善歌慕丹之義為燕荆軻隂謀不
遂霍目死亡功名何施
井尹氏伯竒父子分離無罪被辜長舌為災
革五精亂行政逆皇恩湯武赫怒天伐利域
鼎西歴玉山東入玉門登上福堂飲萬歲漿
震行觸忌諱與司命忤執囚束縛拘制於吏迷人有
喜
艮機父不賢朝多讒臣君失其政保我久貧
漸三人俱行北求大䍧孟長病足倩季負囊柳下之
貞不失我邦
歸妹鵠思其雄欲隨鳳東順理羽翼出次日中雖留
比邑復歸其室(益之觀需之離豐之泰)
豐常德自如不逢禍災(如一作加)
旅白鵠遊望君子以寧履德不愆福禄來成
㢲膚敏之德發憤忘食虜豹擒說為王得福(大有之困)
兊百足俱行相輔為強三聖翼事王室寵光國富民
康(屯之履)
渙生不逢時困且多憂年老衰極中心悲愁
節出門蹉跌看道後旅買羊逸亡所謂逃走空手握
拳坐狼為咎
小過牧羊稻田聞虎喧讙畏懼惕息終無禍患(隨之漸井)
(之否剥之損)
既濟龍潛鳳池箕子變服隂孽萌作
未濟國無比隣相與爭強紛紛凶凶天下擾攘
小過之第六十二
小過初雖驚惶後反無傷受其福慶永永其祥
乾積德累仁靈祐順信福祉日增
坤謹慎重言不幸遭患周召述職脱免牢門
屯鳥飛鼓翼喜樂堯德虞夏著功要荒賓服
蒙牙蘖生齒室堂啟戶幽人利貞鼓翼起舞
需使伯東求拒不肯行與叔爭訟更相毁傷
訟手足易處頭尾顛倒公為雌嫗亂其蠶織
師匠卿操斧豫章危殆袍衣既剝禄命訖已
比天女踞牀不成文章南箕無舌飯多砂糠虐衆盜
名雌雄折頸(大畜之益)
小畜大椎破轂長舌亂國墻茨之言三世不安
履銜命辱使不堪厥事中墜落去更為負載
泰三蛇共室同類相得甘露時降生我百榖
否衣繡夜遊與君相逢除患解惑使君不憂
同人被髮獸心難與為隣來如風雨去如絶弦為狼
所殘
大有剛柔相呼二姓為家霜降既同惠我以仁(家人之損)
(中孚之坎漸之離)
謙牛耳聾瞶不曉聲味委以鼎俎治亂潰潰
豫低頭竊視有所畏避行旅不利酒酸魚餒衆莫貪
嗜(鼎之解)
隨雨師娶婦黃巖季子成禮既婚相呼南上膏我下
土年歲大有(否之坤恒之晉豐之比豐之大過)
蠱戴盆望天不見星辰顧小失大遁逃墻外(賁之蒙㢲之漸)
(益之中孚)
臨二人輦車徙去其家井沸釡鳴不可以居
觀攘臂反肘怒不可止狼戾腹心無與為市
噬嗑湯火之憂轉解喜來
賁忠信輔成王政不傾公劉肇基文武綏之
剝登高折木頓躓蹈險車傾馬疲叔伯嗟嘘
復桑方隕落黃葉敗散失勢傾側如無所立
无妄鸞鳳翺翔集于家國念我伯姊與母相得
大畜隂淫所居盈溢過度傷害禾稼
頤霄冥高山道險峻難王孫罷極困於阪間
大過和璧隋珠為火所燒冥昧失明奪精無光棄於
道傍
坎虞君好田惠我老親恭承宗廟長愠不去復我内
事
離爪牙之士怨毒祈父轉憂與己傷不及母(謙之歸妹)
咸倉盈庾億宜稼黍稷年歲有息
恒窗牖戶傍通利明光賢智輔聖仁德大行家給人
足海内殷昌(大畜之升)
遯忉忉之患凶重與薦為虎所吞
大壯水無魚滋陸為海涯君子失居小人相攜
晉九疑鬱林沮溼不中鸞鳳所惡君子攸去(无妄之㢲)
明夷六翮泛飛走歸不及脱歸王室上其騂特
家人不直莊公與我爭訟媒伯無禮自令壅塞
睽倉庚多億宋公危殆吳子巢門殞命失所(庚一作庾)
蹇失羊捕牛無損無憂
解夏麥麩&KR1855;霜擊其芒疾君敗國使我誅傷(泰之賁)
損昧昧暗暗不知白黑風雨亂擾光明伏匿幽王失
國
益執斧破薪使媒求婦和合二姓親御飲酒色比毛
嬙姑公說喜
夬六疾生狂癡走妄行北入患門與禍為鄰
姤驅羊就羣狼不肯前慶季愎諫子之被患
萃二人異路東趨西步十里之外不知相處
升義不勝情以欲自營覩利為躬折角摧頸
困騷騷擾擾不安其類疾在頸項凶危為憂
井三河俱合水怒湧躍壊我王室民困於食
革陽曜旱疾傷病稼穡農人無食
鼎流浮出食載豢入屋釋轡繫馬西南廡下
震門戶之居可以止舍進士不殆安樂相保
艮過時不歸雌雄苦悲徘徊外國與母分離(咸之遯豫之大)
(壯)
漸中田有廬疆埸有瓜獻進皇祖曾孫壽考
歸妹失時無友覆家出走何如喪狗
豐反鼻岐頭二寡獨居
旅衣裳顛倒為王來呼成就東周封受大福
㢲飛不遠去還歸故處興事多悔
兊含血走禽不曉五音匏巴鼓瑟不悦於心
渙求玉獲石非心所欲祝願不得
節山崩谷絶大福盡歇涇渭失紀玉石既已
中孚雜目懼怒不安其居散漫府藏無有利得
既濟衆邪充側鳳凰折翼微子復北去其邦國
未濟六月采芑征伐無道張仲叔季孝友飲酒(離之坎)
既濟之第六十三
既濟玄兔捐掌與足相視證訊詰問詿情自侶死誣
難告口為身禍
乾游駒石門騄耳安全受福西隣歸隠玉泉
坤陽春草生萬物風興君子所居禍災不到
屯人無足法紱除牛出雄走羊驚不失其家
蒙太山上奔變見太傲陳吾廢忽作為禍患
需乘龍光土先暗後明燎獵大得太師以昌
訟羊頭兔足羸瘦少肉漏囊貯粟利無所得(渙之艮剝之恒)
師因禍受福喜盈其室螟蟲不作君無苛惑
比舜升大禹石夷之野徵詣黃門拜治水土(乾之中孚豫之)
(小畜兊之萃)
小畜烏子鵲雛常與母居顧類羣聚不離其巢
履夷羿所射發輒有獲矰加蒼鷹雙鳥俱得
泰晨風文翰大舉就温昧過我邑羿無所得(小畜之革大過)
(之豫大壯之震)
否六喜三福南至歡國與喜同樂嘉我潔德
同人鬭龍股折日就遂明自外為主弟伐其兄
大有蒙慶受福有所獲得不利出域
謙蠻夷戎狄太隂所積涸冰沍寒君子不存
豫畏昏?處候時昭明卒遭白日為榮祿主
隨水流趨下欲至東海求我所有買鮪與鯉(姤之否損之需)
(益之无妄)
蠱冠帶南遊與福喜期徼為嘉國釋為逢時
臨莎鷄振羽為季門戶新沐彈冠仲父悦喜
觀結衿流弼遭讒桎梏周召述職身受大福
噬嗑田鼠野鷄意常欲逃拘制籠檻不得&KR0978;摇(夬之謙需)
(之隨㢲之隨)
賁居華山巔遊觀浮雲有雨不濡心樂無憂
剝傾倚將顛亂不能存英雄作業家困無年
復心願所喜乃今逢時保我利福不離兵革(兊之蹇)
无妄靈龜陸處盤桓失所阿衡退耕夏封於國
大畜弱水之右有西王母生不知老與天相保不利
行旅
頤抱瑰求金日暮坐吟終身卒歲竟無成功
大過言笑未畢憂來暴卒身加檻纜囚繫縳束
坎望幸不至文章未成王子逐兔犬踦不得(未濟之兊)
離震悚恐懼多所畏忌行道留難不可以步
咸雄狐綏綏登山崔嵬昭告顯功大福允興
恒火起吾後喜炙我廡蒼龍含水深噀吾柱雖憂无
咎
遯危坐至暮請求不得膏澤不降政戾民忒(剝之頤需之頤)
(漸之坎)
大壯孟春和氣鷹隼搏鷙衆雀憂潰
晉緩法長姦不能理冤沉湎失節君受其患
明夷魚鼈貪餌死於網釣受危因寵為身殃咎
家人金精耀怒帶劍過午徘徊高原宿於山谷兩虎
相距弓矢滿野(震之豫)
睽四目相望精近同光並坐鼔簧
蹇茹芝餌黃飲酒玉漿與神流通長無憂凶
解求獐嘉鄉惡蛇不行豳岐口還復反其床
損天門地戶幽冥不觀不知所在(觀一作睹)
益跛足息肩有所忌難金城鐡郭以銅為關藩屏息
衞安止無患(遯之旅)
夬三雁俱飛欲歸稻池經涉山澤為矢所射
姤濟深難渡濡我衣袴王子善濯決無他故
萃飲酒醉飽跳趨爭鬭伯傷叔僵東家治喪(比之鼎大畜之)
(晉益之蒙)
升跛躓未起失利後市蒙被殃咎不得鹿子
困辰次降婁建星中堅子無遠行外顛霄陷遂合訖
終
井商風召寇来呼外盜間諜内應與我爭鬭殫已寶
藏主人不勝
革甘露醴泉太平機關仁德感應歲樂民安
鼎祭仲子突要門逐忽禍起子傷弟代其兄鄭文不
昌
震反孽難步留不及舍露宿澤陂亡其襦袴
艮狼虎結謀相聚為保伺候牛羊病我商人
漸明德克敏乘興貢舉放勲御用乂哲蒙佑
歸妹貧鬼守門日破我盆毁罌破甕空虚無子(損之剝)
豐天命赤烏與兵徼期征伐無道箕子遨遊
旅威約拘囚為人所誣臯陶平理剖械出牢脱歸家
閭
㢲羊驚虎狼聳耳羣聚無益威僵為齒所傷
兊初雖啼號後必慶笑光明照耀百嘉如意
渙馬服長股宜行善市蒙祐諧偶獲金五倍
節應門内崩誅賢殺暴上下咸惬景公失位長歸元
洹望妻不來
中孚執斧破薪使媒求婦好合二姓親御斯酒色比
毛嬙姑悦公喜(小過之益)
小過兩輪日轉南上大阪四馬共轅無有險難與禹
笑言(賁之需)
未濟千柱百梁終不傾僵周家寧康
未濟之第六十四
未濟志慢未習單酒糗脯數至神前欲求所願反得
大患
乾旦生夕死名曰嬰鬼不可得祀(渙之大過震之坤小過之升)
坤大步上車南至喜家送我狐裘與福喜來(節之觀大過之)
(困中孚之泰)
屯西多小星三五在東早夜晨行勞苦無功(大過之夬)
蒙北陸藏冰君子心悲困於粒食鬼驚我門
需山泉暴怒壊梁折柱稽難行旅留連愁苦
訟比目四翼來安吾國福喜上堂與我同牀(損之隨同人之)
(兊比之離)
師狡兔趯趯良犬逐咋雄雌爰爰為鷹所獲
比增禄益福喜來入室解除憂惑
小畜騎龍乘鳳上見神公彭祖受制王喬贊通巫咸
就位拜福無窮(家人之剝)
履天火卒起燒我旁里延及吾家空盡己財
泰金帛黃寶宜與我市嫁娶有息利得萬倍
否鬼魅之居凶不可舍
同人飛鳥逐兔各有畏惡鵰鷹為賊亂我室舍
大有初雖驚惶後乃無傷受其福慶
謙兩金相擊勇氣均敵日月鬭戰不破不缺
豫曳綸河海掛釣魴鯉王孫利德以享仲發(一作友)
隨犬畏虎狼依人作輔三夫執戟伏不敢起身安无
咎
蠱蜘蛛作網以伺行旅青蠅嚵聚觸我羅域為網所
得死於網羅
臨所望在外鼎命方來拭爵滌罍炊食待之不為季
憂
觀日月並居常暗匪明高山崩顚丘陵為溪(蹇之咸)
噬嗑春服既成載華復生莖葉茂盛實穗泥泥
賁華首山頭仙道所遊利以居止長无咎憂
剝三狐嘷哭自悲孤獨野無所由死於丘室
復火中暑退求藿其食商人不至市空無有
无妄獨立山顛求麋耕田草木不闢秋饑無年
大畜火雖熾在吾後寇雖近在吾右身安吉不危殆
(歸妹之震)
頤&KR2094;&KR2094;&KR0008;&KR0008;貧鬼相責無有懽怡一日九結(豐之晉)
大過追亡逐北呼還幼叔至山而得反歸其室(渙之臨需)
(之渙)
坎銜命辱使不堪厥事遂墮落去更為欺吏
離被珠銜玉沐浴仁德應聘唐國四門穆穆蟊賊不
作凶惡伏匿
咸機關不便不能出言精誠適通為人所冤
恒甕破缶缺南行亡失
遯唇亡齒寒積日凌根朽不可用為身災患
大壯蒙惑憧憧不知西東魁罡指南告我失中利以
宜止去國憂患
晉鳥鴟搏翼以避隂賊盜伺二女賴厥生福旱災為
疾君無黍稷
明夷名成德就項領不伐景公耄耋尼父避去
家人言與心詭西行東望鯀湮洪水佞賊為禍
睽獫狁匪度治兵焦穫伐鎬及方與周爭疆元戎其
駕衰及夷王(末句一作以安我王)
蹇三火起明雨滅其光高位疾顚驕恣誅傷
解隂涿川決水為吾祟使我潰心母樹枲麻居止凶殆
損厭浥晨夜道多湛露沾我襦袴重難以步
益宜行賈市所求必倍載喜抱子與利為友(大過之恒㢲之)
(損)
夬隂變為陽女化為男治道得通君臣相承(渙之旅豐之節)
(屯之離)
姤淵蔽牡荆生翳山旁仇敵皆憎孰肯相迎
萃坐茵乘軒握德宰臣虞叔受命六合和親
升雲興蔽日雨集草木年茂歲熟
困播枝折岐與母别離絶不相知(旅之大過)
井天旱水涸枯槁無澤困於沙石未有所獲
革圭璧琮璜執贄見王百里&KR1108;戚應聘齊秦
鼎龍渴求飲雲黑景從河伯捧醴跪進酒漿流潦滂
滂
震雹梅零蔕心思積憤亂我雲氣
艮鹿求其子虎廬之西唐伯李耳貪不我許(渙之既濟隨之)
(否)
漸穿匏挹水搆鐵燃火勞瘦力竭饑渴為禍
歸妹龍生馬淵壽考且神舍宿軒轅居樂長安
豐崔嵬北岳天神貴客温仁正直主布恩德衣冠不
已蒙受天福
旅鬼夜哭泣齊失其國為下所賊
㢲二政多門君失其權三家專制禍起季孫
兊望幸不到文章未就三子逐兔犬踦不得(渙卦)
渙伯虎仲熊德義淵弘使布五教隂陽順序
節兩足四翼飛入家國寧我伯姊與母相得
中孚春秋禱祝解禍除憂君無災咎
小過牧羊稻園聞虎諠讙畏懼悚息終無禍患(剝之損井)
(之否隨之漸)
既濟大蛇巨魚相搏於郊君臣隔塞郭公出廬
焦氏易林卷四
