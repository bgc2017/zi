焦氏易林卷二漢焦贛撰
觀之第二十
觀歴山之下虞唐所處躬耕致孝名聞四海為堯所
薦禪位天子(唐當作舜)
乾蜎飛蠕動各有所配歡悦相迎咸得其處
坤繼祀宗邑追明成康光照萬國享世久長病疾不
醫下即蒿蘆(此二句疑衍)
屯秋冬探巢不得鵲雛銜指北去媿我少姬
蒙僮妾獨宿長女未室利無所得
需洪魚逆流至人潛去蒿蓬代柱大屋顛仆
訟日闇不明讒夫在堂右臂疾痺君失其光
師王孫季子相與孝友明允篤誠昇擢薦舉為國榦
柱
比麟趾龍身日馭三千南上蒼梧與福為婚道理平
易安全無患
小畜三子成駒折損轅軸輪載空輿後時失期
履逐福除患道德神仙避惡萬里常歡以安
泰黃池之盟吳楚爭強句踐為患夷門不安探鷇得
螽所願不喜
否青牛白咽呼我俱田歴山之下可以多耕歲藏時
節人保安寧(呼我句一作招我于田)
同人有頭無目赫赫粟粟(一作不見菽粟)消耗為疾三年不
復
大有山沒丘浮陸為水魚燕雀無巢民無室廬
謙高岡鳳凰朝陽梧桐雝雝喈喈菶菶萋萋陳辭不
多以告孔嘉
豫鰥寡獨宿憂動胸臆莫與笑食
隨躓馬破車惡婦破家青蠅汙白恭子離居
蠱長女二嫁進退無羞逐狐作妖行者離憂
臨人無足法緩行長姦地雄走歸陽不制陰男失其
家
噬嗑茹芝餌黃飲食玉英與神流通長無憂凶(豫之蠱)
賁東行無門西出華山道塞於難遊子為患
剝夀如松喬與日月俱常安康樂不罹禍憂
復探鷇得螽所願不喜黃池之盟吳楚爭強句踐為
患夷門不安
无妄蝸螺生子深目黑醜雖飾相就衆人莫取
大畜喜怒不時霜雪為災稼穡無功后稷饑寒
頤烏升鵲舉照臨東海尨降庭堅為陶叔後封於蓼
丘履禄綏厚
大過黃離白日照我四國元首昭明民賴其福
坎黍稷醇醲敬奉山宗神嗜飲食甘雨嘉降獨蒙福
力時災不至
離禍不更生福過我里入門笑喜與吾利市
咸晝卧牢門怵惕不安目不得闔鬼搔我足
恒春早榮華長女宜夫受福多年世有封禄
遯雍門内崩賊賢傷仁暴亂狂悖簡公失位
大壯心壯無良猖獗妄行觸抵牆壁不見戸房
晉膠車木馬不利遠賈出門為患安止不危
明夷家在海隅橈短流深企立望宋無木以趨
家人冬桑枯槁當風失道蒙被塵埃左右勞苦
睽過時不行妄逐王公老女無夫不安其居
蹇履泥汚足名困身辱兩仇相當自為痛疾
解精華墮落形容醜惡齟齬挫頓枯槁腐蠧
損長生無極子孫千億松柏為梁堅固不傾
益去辛就蓼毒愈酷甚避井入坎憂患日生
夬行堯欽德養賢致禮衆英積聚國無寇賊
姤狗逐兔走俱入谷口與虎逢之廹不得去
萃望尚阿衡太宰周公藩屏湯武立為侯王
升清人高子久屯外野逍遥不歸思我慈母
困三虫作蠱削跡無與勝母盜泉居不安處
井獹作龍身進無所前三日五夜得其所欽
革黃裏綠衣君服不宜淫湎毀常失其寵光
鼎天所顧佑禍災不到安吉無懼
震盤紆九回行道留難止須千丘乃睹所歡
艮暴虐失國為下所逐北奔陰胡主君旄頭
漸御騂從龍至霍華東與禹相逢送至子邦
歸妹銅人鐵距雨露勞苦終日卒歲無有休息
豐大夫失宜盈滿復虧成長之木盛者滅衰
旅梅李冬實國多盜賊亂擾並作王不能制
㢲澤枯無魚山童難株長女嫉妬使身虚空
兌天門冬虚晉季為災膉睽默蒼秦伯受殃
渙褰衣涉河水深漬衣幸賴舟子濟脫無他
節推車上山高仰重難終日至暮不見阜顛
中孚鼎易其耳熱不可舉大路壅塞旅人心苦
小過四亂不安東西為患退身止足無出邦域乃得
完全賴其生福
既濟班馬還師以息勞疲役夫嘉喜入戸見妻
未濟積德不怠遇生逢時載善(一作喜)渭陽身受榮光
噬嗑之第二十一
噬嗑麒麟鳳凰善政得祥陰陽和調國無災殃
乾北風相牽提笑語言伯歌叔舞燕樂以喜北風牽
手
坤甲戊己庚隨時運行不失常節咸逢出生各樂其
類達性任情
屯破亡之虚神所憂衰進德無光留止有慶
蒙注斯膏澤祈衛百毒防以江南虺不能螫
需日月相望光輝盛昌三聖成功仁德大隆
訟大蛇巨魚戰於國郊上下濟塞衛侯廬漕
師龍入天關經歴九山登高上下道里險難日晏不
食絶無甘酸
比沙漠北塞純無水泉君子征凶役夫力殫
小畜關柝開啓衿帶解墮福與善生憂不為禍
履狼虎所嘷患害必遭不利有為宜以遁逃
泰金精耀怒帶劒過午兩虎相距弓弩滿野雖憂無
咎
否朽根枯樹華葉落去卒逢火焱相隨偃仆
同人入和出暗動作有光轉運休息常樂允康
大有國多忌諱大人恒畏結口無患可以長存
謙天地淳亨六合光明陰序陽順厥功以成
豫裸裎逐狐為人觀笑牝雞鳴晨主作亂妖
隨陰失陽復桀失其室相餧不食
蠱蜎飛蠢動各有配偶大小相保咸得其所(臨之豫)
臨鬼守我廬欲呼伯去曾孫夀考司命不許與生相
保
觀禍走患伏喜為我福凶惡消亡災害不作
賁智不别揚張誑妄行陷淵仆顛傷殺伯身
剥凶憂災殃日益明章禍不可救三都夷傷
復長尾蜲蛇畫地為河深不可涉絶無以北悵然憤
息
无妄愛我嬰女牽衣不與冀幸高貴反曰下賤
大畜鳧遊江湖甘樂其餌既不近人雖驚不駭
頤明滅光息不能復食精魂既喪以夜為室
大過竒適無偶習静獨處所願不從心思勞苦
坎葛藟蒙棘花不得實讒佞亂政使忠壅塞
離鵲笑鳩舞來遺我酒大喜在後授我龜紐龍喜張
口超拜福祉
咸摇尾逐災雲㜸辟除洿泥生粱下為田主
恒白鶴銜珠夜食為明膏潤優渥國歲年豐
遯内執柔德止訟以默宗邑賴德禍災不作
大壯犬吠驚駭公拔戈起玄冥厭火消散瓦解
晉公悦嫗喜子孫俱在榮譽日登福禄來處
明夷鳥鳴捕鷇長欲飛去循枝上下適與風遇顛損
樹根命不可救
家人析薪熾酒使媒求婦和合齊宋姜子悦喜
睽隣不我顧而望玉女身多疣癩誰當媚者
蹇遠視無光不知青黃黈纊塞耳使君闇聾
解尅身整已逢禹巡狩賜我玄圭蒙受福祐
損遠望千里不見黑子離婁之明無益於光
益斧斤所斫瘡痏不息鍼口不施下即空室
夬齊侯少子才略美好求我長女賤薄不與反得醜
陋後乃大悔
姤失儷後旅天門地戸不知所在安止无咎
萃烏孫氏女深目黑醜嗜欲不同過時无偶
升伯駕純騮南至東華求索車馬道闕中止
困二女寶珠誤鄭大夫君父無禮自為作笑
井陽城太室神明所息仁者之君獨無兵革
革反(一作大)蛇為殃使道不通歲收甚少年榖敗傷
鼎三足孤鳥靈明為御司過罰惡自殘其家毀敗為
憂(坎之渙)
震車駕兩靷絶馬欲步雙輪脱行至道遇害(一本作膠車乃)
(駕兩引如䋲馬絶靷走雙輪脱去)
艮鬱映不明為陰所傷衆霧麗集共奪日光
漸鸇鴂䲭梟治城禦災周公勤勞綏得安家
歸妹名成德就項領不試景公耄老尼父逝去
豐一夫兩心拔刺不深所為無功求事不成
旅羿張烏號彀射天狼趙國雄勇敗於滎陽
㢲東家殺牛汚臭腥臊神皆西顧命衰絶周
兌火起我後喜炙吾廬蒼龍銜水泉噀屋柱雖難無
咎
渙桃雀竊脂巢於小枝摇動不安為風所吹寒心飄
摇常憂殆危
節徒足去域飛入東國有所畏避深藏遠匿
中孚璚英朱草仁政得道鳧鷖在渚福禄來下
小過陳蔡之厄從者饑瘦明德上通憂不為凶
既濟春桃生花季女宜家受福多年男為邦君
未濟徑邪賊田政惡傷民夫婦呪咀泰山覆顛
賁之第二十二
賁仁政不暴鳳凰來舍四時順節民安其居
乾八口九頭長舌破家帝辛沉湎商滅其墟
坤鬼守我門呼伯入山去其室家捨其兆墓
屯日出阜東山蔽其明章甫薦履箕子佯狂
蒙戴盆望天不見星辰顧小失大福逃墻外
需兩輪日轉南上大阪四馬共轅無有重難與語笑
言
訟羊驚狼虎聳耳羣聚行旅稽難留連愁苦
師楩生荆山命制輸班袍衣剥脫夏熱冬寒饑餓枯
槁衆人莫憐
比鳥飛無翼兔走折足不常其德自為羞辱
小畜條風制氣萬物出生明庶長養花葉壯盛(坤之乾)
履坤厚地德萬物蕃息平康正直以綏大福
泰昴畢附耳將軍乘怒徑路隔塞燕雀驚駭
否東風啓戸黔啄翻舞各樂其類咸得生處
同人兩足四翼飛入家國寧我伯姊與母相得
大有歲暮花落陽入陰室萬物伏匿歲不可得
謙釋然遠咎避患高阜田獲三狐以貝為寶君子所
在安寧不殆
豫遷延卻縮不見頭目日以困急
隨秋隼冬翔數被嚴霜雄犬夜鳴家擾不寧
蠱班馬還師以息勞疲役夫嘉喜入室見妻
臨老楊日衰條多枯枝爵級不進遂至摧隤
觀順風吹火牽騎驥尾易為功力因懼受福
噬嗑六人俱行各遺其囊黃鵠失珠無以為明
剥依叔墻隅志下心勞楚王晨食韓子低頭
復三牛生狗以戌為母荆夷上侵姬伯出走(坤之震需之訟)
(否之姤)
无妄鶴盜我珠逃於東都鵠起追求郭氏之墟不見
蹤跡反為禍災
大畜外與中退舉事不遂餔糜毀齒失其道理
頤鴻鵠高飛鳴求其雌雌來在戸雄哺嘻嘻甚獨勞
苦炮鼈膾鯉
大過褰衣涉河水深漬衣幸賴舟子濟脫無他(觀之渙)
坎虎齧龍指泰山之崖天命不佑不見其雌
離明不處暗智不履危終年卒歲樂以笑歌
咸三足俱行傾危善僵六指不便慁累弟兄樹柱閡
居失其正當
恒舍車而徒亡其駁牛雖喪白頭酒以療憂
遯析薪熾酒使媒求婦和合齊宋姜子悦喜
大壯夜視無明不離商賈子反笑歡與市為仇
晉徒行離車冒厭泥塗利以休居
明夷作室山根人以為安一夕崩顛破我壺餐
家人東山西山各自言安雖相登望竟未同堂
睽君子在朝凶言消去驚駭逐狼不見雄英
蹇&KR0008;&KR0008;慎慎(一作&KR0008;&KR0008;墳墳)火燒山根不潤我隣獨不蒙恩
解南山之蹊真人所遊德配唐虞天命為子保佑歆
享身受大慶(復之比否之豫)
損龍蛇所聚大小來處泱泱霈霈淡淡磕磕使我無
賴
益旃裘若闔慕德獻服邊鄙不悚以安王國
夬光體春成陳倉雞鳴陽明失道不能自守消亡為
咎(大有之井)
姤下泉苞稂十年無王郇伯遇時憂念周京(無一作九蠱之)
(歸妹)
萃仁德不暴五精就舍四序允釐民安其居
升隨和重寶衆所貪有相如睨柱趙王危殆
困鳳生五雛長於南郭君子康寧悦樂身榮
井二人為旅俱歸北海入門上堂拜謁王母勞賜我
酒女功不喜
革逐憂除殃洿泥生粱下田為王
鼎東門之墠茹藘在阪禮義不行與我心反
震鳧遇稻蘆甘樂&KR1855;鰌雖驅不去
艮清人高子久屯外野逍遥不歸思我君母公子謁
請王孫嘉許
漸讒佞所言語不成全虎狼之患不為我殘
歸妹張羅捕鳩鳥麗其災雌雄俱得為網所賊(剝之歸妹)
豐安仁尚德東隣慕義來安吾國
旅猾醜假誠前後相違言如鼈咳語不可知
㢲懷璧越鄉不可遠行蔡侯兩裘久苦流離
兌伯氏歸國多所恨惑車頓蓋傾身常驚惶乃得其
願雌雄相從
渙火石相得乾無潤澤利少囊縮
節君明聖哲鳴呼其友顯德之徒可以禮仕
中孚騎豚逐羊不見所望徑涉虎廬亡豚失羊(乾之蹇)
小過玄黃虺隤行者勞罷役夫憔悴處子猥衰
既濟右手掩目不見長叔失其所得悔吝相仍
未濟免冠進賢步出朝門儀體不正賊孽為患(否之兑)
剥之第二十三
剥行觸大諱與司命忤執囚束縛拘制於吏憂人有
喜(中孚之震)
乾穿胸狗邦僵離旁舂天地易紀日月更始(師之謙)
坤從風縱火荻芝俱死三害集房十子中傷
屯北山有棗橘柚所聚荷囊載擔香盈筐筥
蒙齎金贖狸不聽我辭繫於虎鬚牽不得來(否之革需之睽)
(震之咸㢲之需)
需上下惟邪寡婦無夫歡心隔塞君子離居
訟二人輦車徙去其家井沸釡鳴不可安居(復之旅)
師蹇驢不才駿驥失時筋力勞盡罷於沙丘(履之㢲)
比明傷之初為穆出郊以讒復歸名曰䜿牛剥亂叔
孫餓於空丘
小畜天火大起飛鳥驚駭作事不時自為多咎
履土與山連共保歲寒終無災患萬世長安
泰日出阜東山蔽其明章甫薦履箕子佯狂(賁之屯)
否龍馬上山絶無水泉喉焦唇乾口不能言(乾之訟)
同人雄處弱水雌在海濱將别持食悲哀於心
大有庭燎夜明追嗣日光陽軟不至陰雄生戾
謙三婦同夫忽不相思志恒不愁顔色不怡
豫鶴盜我珠迯於東都鵠怒追求郭氏之墟不見武
跡反為患災(豫之明夷)
隨沐猴冠帶盜在非位衆犬共吠倉狂蹶足
蠱黍稷禾稻垂畝方好中旱不雨傷風病槁
臨雄聖伏名人匿麟遠走鳳飛北亂禍未息(中孚之損)
觀三母多福天禄所伏居之寵光君子有福
噬嗑被服文德升入大麓四門雍肅登受大福
賁褰裳涉河水流漬衣幸賴舟子濟脱無他(觀之渙賁之大)
(過坤之萃)
復班馬還師以息勞疲役夫嘉喜入戸見妻(觀之既濟賁之)
(蠱)
无妄東隣嫁女為王妃后莊公築館以尊王母歸于
京師季姜悦喜
大畜百足俱行相輔為強三聖翼事王室寵光(屯之履晉)
(之坤遯之復)
頤危坐至暮請求不得膏澤不降政戾民忒(泰之離需之頤)
(漸之坎)
大過百川朝海泛流不止路雖遼遠無不到者
坎乘騮駕驪東至于濟遭遇仁友送我以資厚得利
歸
離禮壊樂崩陰請不當成子傲慢為簡生殃欲求致
理力疲心爛
咸一人輦車乘入虎家王母貪饕盜我犂牛
恒羊頭兔足少肉不飽漏囊敗粟利無所得(渙之艮)
遯新田宜粟上農得穀君子懷德以干百福(恒之離)
大壯夷羿所射發輒有獲雙鳧俱得利伐王國
晉鳧舞鼔翼嘉樂堯德虞夏美功要荒賓服
明夷登丘上山對酒遇歡終年卒歲優福無患
家人歲暮花落陽入陰室萬物伏匿藏不可得
睽螟蟲為賊害我禾穀簞瓶空虚饑無所食
蹇陽虎脅主使德不通炎離為殃年穀患傷
解四馬共轅東上泰山騂驪同力無有重難與君笑
言(渙之豐)
損牧羊稻園聞虎喧讙畏懼悚息終無禍患(隨之漸井之否)
(中孚之小過)
益陽花不時冬實生危憂多横賊生不能服崑崙之
玉取求必得
夬高阜所在陰氣不淋洪水不處為家利寶
姤釋然遠咎避患革害田獲三狐以貝為寶君子所
在安寧不殆
萃兩目失明日奪無光脛足跛曳不可以行頓於丘
旁亡妾莫逐嵬然獨宿
升鴻飛循陸公出不復伯氏客宿(中孚之同人)
困佩玉纍蘃無以繫之孤怨獨處愁哀相憂(一作桑方云云)
井載船渡海雖深何咎孫子俱在不失其所
革鵠求魚食道遇射弋繒加我頸繳縛兩翼欲飛不
能為羿所得
鼎泥面亂頭忍恥少羞日以削消
震桑方將落隕其黃葉失勢傾倒如無所立(一作佩玉云云)
艮巨蛇大鰌戰於國邦上下隔塞主君走逃(㢲之臨)
漸已動死連商子揚砂石胡狢擾軍鼓振吏士苦
歸妹張羅摶鳩鳥麗其災雌雄俱得為網所滅(一作二人)
(同行别離持食一身五心亂無所得賁之歸妹)
豐三聖相輔鳥獸喜舞安樂富有二人諧偶
旅三竒六偶相隨俱市王孫善賈先得利寶居止不
移大盜為咎
㢲三人俱行一人言北伯叔欲南少叔不得中路分
道爭鬭相賊(歸妹之中孚)
兌播天舞地擾亂神所居樂无咎言不信誤
渙坐爭立訟紛紛洶洶幸成禍亂災及我公(大過之離)
節蛇行蜿蜒不能上阪履節安居可以無憂
中孚隙大墻壞蠧衆木折狼虎為政天降罪伐高殺
望夷胡亥以斃
小過陽不違德高山多澤顔子逐兔未有所得
既濟心多畏惡時愁日懼雖有小咎終無大悔
未濟衆神集聚相與議語南國虐亂百姓愁苦舉師
征伐别立賢主
復之第二十四
復周師伐紂尅於牧野甲子平旦天下悦喜
乾任武負力東征不伏陷履泥塗雄師敗覆
坤義不勝情以欲自營覬利危躬折角摧頸
屯懸貆素飡食非其任失輿剥廬休坐徙居室家何
憂
蒙鶹䲭娶婦深目窈身折腰不媚與伯相背
需東風解凍河川流通西門子産陞擢有功
訟三足俱行傾危善僵六指不便累慁弟兄樹柱閡
車失其正當(賁之咸)
師京庾積倉黍稷以興極行疾至以厭飽食
比南山之蹊真人所在德配唐虞天命為子保佑歆
享身受大慶(賁之解)
小畜車馳人趨卷甲相仇齊魯寇戰敗於犬丘(坤之兌)
履十五許室柔順有德霜降歸嫁夫以為合先王日
至不利出域
泰任力劣薄遠托邦國輔車不僵為癰所傷
否千載舊室將有困急荷糧負囊出門直北
同人惡災殆盈日益章明禍不可救三卻夷傷
大有冠危載患身驚不安與福馳逐凶來入門
謙虎狼並處不可以事忠謀轉改禍必及已退隱深
山身乃不殆
豫卵與石鬭糜碎無處挈瓶之使不為憂懼
隨五心六意岐道多怪非君本志生我恨悔
蠱雨雪載塗東行破車旅人無家
臨尚利壊義月出平地國亂天常咎徵滅亡
觀東行破車步入范家衡門穿射無以為主賣袍續
食糟糠不飽
噬嗑逐金出門并失玉丸往來井上甑破缺盆
賁春孟醴酒使君夀考南山多福宜行賈市秋梁雌
雉所至利喜
剥持刃操肉對酒不食夫亡從軍長子入獄抱膝獨
宿
无妄踦牛傷暑不能成畝草萊不墾年歲無有
大畜南邦大域鬼魅滿室讙聲相逐為我行賊
頤噂噂所言莫如我垣歡樂堅固可以長安
大過堯舜禹湯四聖敦仁允施德音民安無窮旅人
相望未同朝卿
坎桎梏拘獲身入牢獄髠刑受法終不得釋耳閉道
塞求事不得
離跖並桀處民困愁苦行旅遲遲留連齊魯
咸求雞獲雉買鼈失魚出入均貨利得無餘齊姜宋
子婚姻孔喜
恒雨師駕駟風伯吹雲秦楚爭強施不得行
遯仲冬兼秋鳥散飲憂困於米食數驚鸇鵰
大壯三羝上山俱至陰安遂到南陽完其芝香兩崖
相望未有枕牀
晉飛之日南還歸遼東雌雄相從和鳴雍雍解我胸
舂
明夷堯飲舜舞禹拜上酒禮樂所豐可以安處保我
淑女
家人太乙置酒樂正起舞萬神攸同可以安處綏我
兒齒
睽白馬騂騮生乳不休富我商人得利饒優
蹇踠馬疾步盲師坐御目不見路中止不到
解春桃萌生萬物華榮邦君所居國樂無憂
損把珠入口蓄為玉寶得吾所有歡然嘉喜
益襦燒袴燔羸剝饑寒病症凍攣
夬水沫沉浮沮溼不居為心疾憂
姤行如桀紂雖禱不祐命衰絶周文君乏祀
萃蜉蝣戴盆不能上山脚摧跛蹶損傷其頭
升長子入獄婦饋母哭霜降旬甚嚮晦伏法
困求犬得兔請新遇故雖不當路踰吾舊舍
井鳥鳴葭端一呼三顛動摇東西危而不安靈符禱
祉疾病無患
革天厭禹德命興湯國祓社釁鼓以除民疾
鼎陰霧作慝不見白日邪徑迷通使君亂惑
震猿墮喬木不跛手足握珠懷玉還歸我室(屯之豫蒙之隨)
艮三驪負衡南取芝香秋蘭芬馥盈滿篋筐利我少
姜
漸春生孚乳羽毛成就舉不失宜君臣相好盜走奔
北終無所悔
歸妹東行破車還反室家天命訖終無所禱凶
豐九雁列陣雌獨不羣為罾所牽死於庖人
旅二人輦車從去其家井沸釜鳴不可以居(從疑作徙)
㢲閉塞復通與喪相逢甘棠之人解我憂凶
兌賦斂重數政為民賊杼軸空虚家去其室
渙怒非其怨貪妒腐鼠而呼鵲䲭自令失餌倒被災
患
節簪短帶長幽思最苦瘠貌少疲以疾病
中孚三人俱行各别採桑藴其筐筥留我嘉侣得歸
无咎四月來處
小過逐鳩南飛與喜相隨并獲鹿子多得利歸雖憂
无危
既濟驅羊南行與禍相逢狼驚吾馬虎盜我子悲恨
自咎
未濟東隣西國福喜同樂出得隋珠留獲和玉俱利
有息
无妄之第二十五
无妄夏臺羑里湯文厄處臯陶聽斷岐人悦喜西望
華首東歸无咎
乾儋耳穿胸纏離勞舂天地易紀日月更始蝮螫我
手痛為吾毒
坤慈母之恩長大無孫消息襁褓害不入門
屯譌言妄語傳相詿誤道左失跡不知郎處
蒙鬱映不明陰積無光日在北陸萬物彫藏
需主母多福天禄所伏居之寵昌君子有光
訟不耕而穫家食不給中女無良長子跛足疎齒善
市商人有喜
師火起上門不為我殘跳脱東西獨得生完不利出
隣病疾憂患
比持刀操肉對酒不食夫亡從軍少子入獄抱膝獨
宿(復之剥)
小畜鰌蝦去海遊於枯里街巷迫狹不得自在南北
四極渴餒成疾
履啞啞笑語與歡飲酒長樂行觴千秋起舞拜受大
福
泰登高上山賓於四門士伍得歡福為我根
否天厭周德命與南國以禮静民兵革休息
同人壅遏隄防水不得行火光盛陽陰魄伏匿走歸
其鄉
大有河海都市國之奥府商人受福少子玉石(一作食)
謙東行避兵南去不祥西逐凶惡北逃福生與喜相
逢
豫東家中女嫫母最醜三十無室媒伯勞苦
隨破亡之國天所不福難以止息
蠱驂駕蹇驢日暮失時居者無憂保我樂娛
臨蝃蝀之側佞幸傾惑女謁横行王道充塞
觀三羖五羊相隨並行迷入空澤有谷直北徑涉六
駁為所傷賊
噬嗑戴喜抱子與利為友天之所命不憂危殆荀伯
勞苦西來王母
賁織縷未就針折不復女工多態亂我政事
剥行露之訟貞女不行君子無食使道壅塞
復羿張烏號彀射天狼鐘鼓不鳴將軍振攘趙國雄
勇鬭死滎陽
大畜延頸望酒不入我口商人勞苦利得無有夏臺
羑里難為復喜
頤冠帶南遊與喜相期邀於嘉國拜位逢時(坎之井)
大過東西觸垣不利出門魚藏深水無以樂賓爵級
摧頽光威咸衰
坎兩母千子轉息無已五乳百雛騂駁驤駒
離重黎祖後司馬太史陽氏之災雕宫悲苦
咸内執柔德止訟以默宗邑賴福禍災不作
恒采唐沬鄉邀期桑中失信不會憂思約帶(一作牛驥同堂)
(郭氏以亡國破為墟君奔走逃㢲之乾師之噬嗑)
遯官成立政衣就缺袂恭謙為衛終無禍尤
大壯麒麟鳳凰子孫盛昌少齊在門利以合婚貴人
大歡
晉亂危之國不可涉域機機發發身頓僵覆
明夷千雀萬鳩與鷂為仇威勢不敵雖衆無益為鷹
所擊萬事皆失
家人衆神集聚相與議語南國虐亂百姓愁苦興師
征討更立賢主(剥之未濟屯之節小畜之豫)
睽顔淵閔騫以禮自閑君子所居禍災不存
蹇三桓子孫世秉國權爵勢上卿富於周公
解鶴鳴九臯處子失時載土販鹽難為功力
損方軸圓輪車行不前組囊以錐失其事便還師振
旅兵革休止(二句疑衍文)
益魚擾水濁桀亂我國駕龍出遊東之樂邑天賜我
樂與生為福
夬白虎黑狼伏伺山陽遮遏牛羊病我商人
姤履危不安疎顛我顔傷腫為瘢
萃三人輦車東入旁家主母貪饕盜我資財亡失犂
牛
升三鶴南飛俱就塘池蝦鰌饒有利得過倍
困鷹棲茂樹猴雀往來一擊獲兩利在枝柯
井堯舜欽明禹稷股肱伊尹往來進履登堂顯德之
徒可以輔王
革枯旱三年草萊不生粢盛空乏無以供靈
鼎方口圓舌為知樞門解釋鈎帶商旅以歡
震鳧池水溢高陸為海江河横流魚鼈成市千里無
墻鴛鳳游行
艮烹魚失刀駕車馬亡錫刃不入魴鯉腥臊
漸戎狄蹲踞無禮貪饕非吾族類君子攸去
歸妹渡河踰水狐濡其尾不為禍憂捕魚遇蟹利得
無幾
豐河出小魚不宜勞煩苛政害民君受其患
旅偃武修文兵革休安清人逍遥來歸空閒
㢲九疑鬱林沮溼不中鸞鳥易去君子不安
兌搏猬逢虎患厭不起遂至懽國與福笑語君子樂
喜
渙狗生龍馬公勞嫗苦家無筐筥折悔為吝
節嬰孩求乳慈母歸子黃麑悦喜得其甘餌
中孚有兩赤鷂從五隼噪操矢無筈趣釋爾射扶伏
聽命不敢動摇(射一作財)
小過伊尹智士去桀耕野執順以強天祐无咎
既濟逐鹿山西利入我門陰陽和調國無災殃長子
東遊須其三仇(二句疑衍文)
未濟龍興之德周武成福長女宜家與君相德長股
遠行狸且善藏
大畜之第二十六
大畜朝鮮之地姬伯所保宜人宜家業處子孫求事
大喜
乾金柱鐵關膠固衛災君子居之安無憂疑
坤轉禍為福喜來入屋春城夏國可以飲食保全家
室
屯水暴横行浮屋壞墻泱泱溢溢市師驚惶居止不
殆與母相保
蒙虎豹熊羆遊戱山隅得其所欲君子無憂旅人失
利市空無人
需躬禮履仁尚德止訟宗邑已安三伯無患
訟江淮易服玄黃朱飾靈公夏徵哀禍無極高位崩
顛失其寵室
師不虞之患禍至無門奄忽暴卒痛傷我心(蒙之明夷)
比三塗五岳去危入室凶禍不作桀盜堯服失其寵
福貴人有疾
小畜配合相迎利之四鄉昏以為期明星煌煌欣喜
奭懌所言得償
履三首六身莫適所閒更伏摇動動失事宜箕子佯
狂國乃不昌
泰虎卧山隅鹿過後胊弓矢設張猬為功曹伏不敢
起遂全其軀得我美章(大有之訟)
否麟鳳執獲英雄失職自衛反魯畏昧不起福禄訖
已
同人欒子作殃伯氏誅傷州犂奔楚失其寵光
大有黃帝出遊駕龍乘馬東至泰山南過齊魯王良
御右文武何咎不利市賈
謙齊魯爭言戰於龍門遘怨致禍三世不安
豫道禮和德仁不相賊君子往之樂有其利
隨嫗妒公姥毀益亂類使我家憤利不得遂
蠱一巢九子同公共母柔順利貞君子不殆福禄所
在
臨崔嵬北岳天神貴客温仁正直主布恩德閔哀不
已蒙受大福
觀三蛆逐蠅陷墮釡中灌沸淹殪與母長訣
噬嗑東山西陵高峻難升滅夷掘壘使道不通商旅
無功復反其邦
賁常德自如不逢禍殃福禄自來
剥范子妙材戮辱傷膚後相秦國封為應侯
復狼虎結謀相聚為儔同嚙牛羊道絶不通病我商
人
无妄不宜杜公與我爭訟媒伯無禮自令塞壅
頤上天樓臺登拜受福喜慶大來
大過三羊上山東至平康黃龍服箱南至魯陽完其
珮囊執綏車中行人有慶
坎天地閉塞仁智隱伏商旅不行利深難得
離延陵適魯觀樂太史車鄰白顛知秦興起卒兼其
國一統為主
咸櫜戢甲兵歸放馬牛徑路開通國無凶憂(一下有朽墻難)
(鑿疾病難治)
恒牛驥同堂郭氏以亡國破為墟君奔走趨
遯大尾小腰重不可摇棟撓壤壞臣為君憂湯火之
言消不為患使我復安
大壯太乙置酒樂正起舞萬福攸同可以安處保我
齯齒(一下有暗空無餌不利為旅)
晉飲酒醉酗跳起爭鬭伯傷叔僵東家治喪
明夷陵險難登澗中多石車馳轊擊重載傷軸擔負
善躓跌踒右足
家人爭訟不已更相咨詢張李弱口被髮北走(一下有耳)
(順從心躬行至仁不須以兵天下太平)
睽心志無良傷破妄行觸墻抵壁不見戸房先王閉
關商旅委棄
蹇鸋鴂䲭鴞治成御災綏德安家周公勤勞
解清人高子久屯外野逍遥不歸思我慈母
損兩虎争鬭股創無處不成仇讐行解却去
益天女推牀不成文章南箕無舌飯多沙糠虐衆盜
名雄雞折頸
夬太子扶蘇出於遠郊佞幸成邪改命生憂慈母之
恩無路致之
姤寒暑相推一明一微赫赫宗周榮光滅衰
萃雞狗相望仁道篤行不吠昏明各安其鄉周鼎和
餌國富民有八極蒙祐
升窗牖戸房通利明光賢智輔聖仁施大行家給人
足海内殷昌
困雨雪三月鳥獸饑乏旅人失宜利不可得機言解
患以療篤難危身復安
井白鵠銜珠夜食為明膏潤優渥國歲年豐中子來
同見惡不凶
革從豕牽羊與虎相逢雖驚不凶
鼎鳧雁啞啞以水為宅雌雄相和心志娱樂得其所
欲(大有之歸妹)
震逐狐平原水遏我前深不可涉暮無所得
艮窟室蓬戸寒賤所處千里望烟渙散四方形體滅
亡下入深淵終不見君
漸桀紂之主悖不堪輔貪榮為人必定其咎聚斂積
實野在都邑未來我室
歸妹倉庫盈億年歲有息商人留連雖久有得陰多
陽少因地就力
豐泰山不然釣鯉失綸魚不可得利去我北(一作三人同福)
(以興周國君子安息)
旅童女無媒不利動摇安其室廬待母動憂
㢲載風雲母遊觀東海鼓翼千里見吾愛子
兌鴻盜我襦逃於山隅不見其迹使伯心憂
渙夜視失明不利遠鄉閉門塞牖福為我母
節三狗逐兔於東門路利以進取商人有得
中孚武王不豫周公禱謝載璧秉圭安寧如故
小過同載共車中道别去爵級不進君子下輿
既濟六雁俱飛遊戱稻池大飲多食食飽無患
未濟符左契右相與合齒乾以坤利季生六子長大
成就風言如母不利為咎
頤之第二十七
頤家給人足頌聲並作四夷賓服干戈卷閣
乾思初道古哀吟無輔陽明不制上失其所
坤江河淮海天之奥府衆利所聚可以饒有樂我君
子
屯三雁俱飛避暑就涼適與矰遇為繳所傷
蒙秋南春北隨時休息處和履中安無憂凶
需履危無患逃脱獨全不利出門傷我左膝疾病不
食鬼哭其室
訟東家凶婦怨其公姥毀盤破盆棄其飯飱使吾困
貧
師泥滓汙辱棄捐溝瀆衆所笑哭終不顯錄
比旦往暮還吝與相存身無患凶
小畜六翮長翼夜過射國羿氏無得
履蜂蠆之國難以止息嘉媚之士為王所食從去其
室
泰被狐乘龍為王道東過時不返使我憂聾
否雪梅零墜心思憒憒懷憂少愧亂我魂氣
同人長女三嫁進退多態牝狐作妖夜行離憂
大有轟轟&KR1985;&KR1985;驅東逐西盛盈必毀高位崩顛
謙乘船涉濟載水逢火賴得無患蒙我全生
豫德至之君政仁且温伊吕股肱國富民安
隨生不逢時困且多憂無有冬夏心常悲愁
蠱南歴玉山東入生門登福上堂飲萬歲漿
臨大斧斫木讒人敗國東關二五禍及三子晉人亂
危懷公出走
觀一室百孫公悦嫗歡相與笑言家樂以安
噬嗑隨陽轉行不失其常君安於鄉國无咎殃
賁羣虎入邑求索肉食大人禦守君不失國
剥弱足刖跟不利出門商賈無贏折崩為患湯火之
憂轉解喜來
復夏臺幽戸文王厄處鬼侯飲食岐人悦喜
无妄棟橈壤壊廊屋大敗宫闕空廓如冬枯樹
大畜讒以内安不利其國室家大懼幽囚重閉疾病
多求罪亂憤憒
大過六龍俱怒戰於陂下蒼黃不勝旅人艱苦
坎天下雷行塵起不明市空無羊疾人憂凶三木不
喜脱歸家邦
離一指食肉口無所得染其鼎鼐舌饞於腹
咸喜笑不常失其福慶口辯言疥行者畏忌
恒毛生毫背國樂民富侯王有德
遯豶豕童牛害傷不來三光同堂生我福仁
大壯江河淮濟盈溢為害邑被其癩年困無歲
晉兩虎爭鬭股瘡無處不成仇讐行解却去
明夷五嶽四瀆潤洽為德行不失理民賴恩福
家人載車乘馬南逢君子與我嘉福離憂无咎
睽缺囊破筐空無黍粱不媚始公棄於糞場
蹇殺行桃園見虎東還螳螂之敵使我無患
解箕仁入室政衰弊極抱其彝器奔於他國因禍受
福
損庭燎夜明追古傷今陽弱不制陰雄坐戾
益懸貆素飡食非其任失輿剥廬休坐徙居
夬嘉聞福喜繒帛盛織日就為得
姤執綏登車驂乘東遊說齊解燕霸國以安
萃水深無桴蹇難何遊商伯失利庶人愁憂
升三鳥鴛鴦相隨俱行南到饒澤食魚與粱君子長
樂見惡不傷
困遠視目盼臨深苦眩不離越都旅人留難
井終風東西渙散四方終日至暮不見子懽
革言無要約不成券契殷叔季姬公孫争之彊入委
命不悦我心
鼎牛馬聾聵不知聲味遠賢賤仁自令亂憒疾病無
患生福在門
震從商近遊食飽無憂囹圄之困中子見囚
艮据斗運樞順天無憂與樂並居
漸姬奭姜望為武守邦藩屏燕齊周室以彊子孫億
昌
歸妹亡羊東澤循隄直北子思其母隨返其所
豐張鳥開口舌直距齒然諾不行政亂無緒
旅載船逢火憂不為禍家在山東入門見公
㢲絶國異路心不相慕蛇子兩角使我相惡
兌鼻項移徙居不安坐枯竹後生失其寵榮
渙火息無光千歲不長殷湯遠明
節文王四乳仁孝篤厚子蓄十男無有折夭
中孚熊羆豺狼在山陰陽伺鹿取麞道伏畏難
小過彫葉被霜獨蔽不傷駕入喜門與福為婚
既濟黃離白日照我四國元首昭明民賴為福(一下有漢)
(有游女人不可得)
未濟順風直北與歡相得歲熟年豐邑無盜賊(一下有長)
(女行嫁子孫不昌棄疾為殃)
大過之第二十八
大過典冊法書藏在蘭臺雖遭亂潰獨不遇災
乾日在北陸陰蔽陽目萬物空虚不見長育
坤鬼泣哭社悲商無後甲子昧爽殷人絶祀
屯涉塗履危不利有為安坐垂堂乃無災殃門戸自
開君憂不昌
蒙陽失其紀枯木復起秋華冬實君不得失
需大樹之子百條共母當夏六月枝葉盛茂鸞鳳以
庇召伯避暑翩翩偃仰各得其所
訟秉鉞執殳挑戰先驅不役元帥敗破為憂
師啓室開門巡狩釋冤夏臺羑里湯文悦喜
比衰滅無幾淵溺在頃吠狗夜驚家乃不寧
小畜西隣小女未有所許志如委衣不出房戸心無
所處𫝊母何咎
履狗吠夜驚履鬼頭頸危者弗傾患者不成
泰當年少寡獨與孤處雞鳴犬吠無敢難者我生不
辰獨嬰寒苦
否無道之君鬼哭其門命與下國絶不得食
同人乘龍南遊夜過糟丘脱厄增憂(一下有矰絶魯傷羿不得美)
大有馬躓車傷長舌破家東關二五晉君出走
謙瓜花瓠實百女同室醯苦不熟未有配合
豫晨風文翰大舉就温時過我邑羿無所得
隨浼浼促促塗泥至轂雨濘不進虎嚙不得
蠱膠車駕東與雨相逢放革懈惰頓禹(一作輪)獨坐憂
不為禍(一作福)
臨六家作權公室剖分陰制其陽唐叔失明
觀去室離家來奔大都火息復明姬伯以昌商人失
功
噬嗑牧羊稻園逢虎喧讙危懼喘息終無禍患
賁嬰兒求乳母歸其子黃麑悦喜乃得甘飽
剥廓落失業跨禍變福利無所得
復出入無時憂患為災行人失牛利去不來若馬遺
駒勿與久居
无妄風怒漂木女感生疾陽失其時陰孽為賊
大畜車馬疾傷不利越鄉幽人無貪去晦就明
頤三竒六耦各有所主周南召南聖人所在德義流
行民悦以喜
坎坐争立訟紛紛詾詾卒成禍亂災及家公
離凶憂為殘使我不安從之南國以除心疾
咸愛我嬰女牽引不得冀幸高貴反目下賤
恒宜行賈市所取必倍載喜抱子與利為友
遯坐席未温憂來扣門踰牆北走兵交我後脱於虎
口
大壯赤帝懸車廢職不朝叔帶之災君子記廬
晉子畏於匡厄困陳蔡明德不危竟自免害
明夷逐雁南飛馬疾牛罷不見漁池失利憂危牢戸
之冤脱免無患
家人推輦上山高仰重難終日至暮不見阜巔
睽憂不為患福在堂門使君偃安
蹇春桃生華季女宜家受福多年男為邦君
解高山之巔去地億千雖有兵寇足以自守
損過時歴月役夫憔悴處子歎室思我伯叔
益太微復明說升傅巖乃稱高宗(一作疾在頭頸和不能生滅其令名)
夬旁多小星三五在東早夜晨行勞苦無功
姤東鄉煩煩相與笑言子般鞭犖圉人作患
萃鼻移在頭枯葦復生下朽上榮家乃不寧其舍不
成
升蝦蟆羣聚從天請雨雲雷集聚應時輒與得其所
願
困大步上車南到喜家送我貂裘與福載來
井賊仁傷德天怒不福斬刈宗社失其土宇
革從猬見虎雖危無殆終已不處
鼎履行素德卒蒙祐福與堯侑食君子有息
震利在北陸寒苦難得憂危之患福為道門商叔生
存
艮四蹇六盲足痛難行終日至暮不離其隣
漸臺駘昧子明知地理障澤宣德封居河涘
歸妹畜水待時以備火災柱車絆馬郊行出旅可以
无咎
豐歲暮花落君衰於德榮寵隕墜陰棄其室
旅夏敗蔡悲千里為市黃落潱鬱利得无有
㢲仲春巡狩東見羣后昭德允明不失其所
兌冽潔縲縲締構難解嫫母衒嫁媒不得坐自為身
禍
渙烏嚕夜中以戒災凶重門擊柝備憂外客
節朝霽暮露纖我衣濡道無行牛
中孚抱璞懷玉與桀跖觴詘坐不申道無良人
小過兩心相悦共其茀&KR0034;夙夜在公不離房中得君
子意(茀&KR0034;一作茅藘)
既濟載餽茹田破鉏失餐苗稼不闢獨饑於年
未濟甘露醴泉太平機關仁德感應歲樂民安(屯之謙)
坎之第二十九
坎有鳥黃足歸呼季玉從我睢陽可避刀兵與福俱
行有命久長
乾太王為父季歴孝友文武聖明仁德興起孔張四
國載福綏厚
坤猿墮高木不踒手足保我全生還歸其室
屯重耳恭敏遇讒出處北奔戎狄經涉齊楚以秦代
懷誅殺子圉身為伯主
蒙倚鋒據戟傷我胸臆耗折不息
需狗冠雞步君失其所出門抵山行者憂難水灌我
園高陸為泉
訟衆鳥所翔中有大怪丈身長頸為我驚憂
師虎行相逐未有休息戰於平陸為夷所覆
比禹鑿龍門通利水泉同注滄海民得安然
小畜堯舜仁德養賢致福衆英積聚國無寇賊
履陸居少泉山高無雲車行千里塗不汚輪渴我為
怨
泰朝不見光夜不見明暝抵空牀季女奔亡愴然心
傷
否齊魯永國仁聖輔德造禮雅言定公以安
同人束帛玄圭君以布德伊吕百里應聘輔國
大有棘鈎我襦為絆所拘靈巫拜祝禍不成災東山
之邑中有肥土可以饒飽
謙門燒屋燔為下所殘西行出戸順其道理虎卧不
起牛羊歡喜
豫牆高蔽目崑崙翳日遠行無明不見懽叔
隨天地際會不見内外祖辭遣送與世長訣
蠱深水難涉泥塗至轂牛罷不進浮陷為疾
臨羊驚虎狼獼猴羣走無益於僵為齒所傷
觀履蛇躡虺與鬼相視驚恐失氣如騎虎尾
噬嗑車驚人傾兩輪脱去行者不止人生憂懼結締
復解夜明為喜
賁南販北賈與喜為市利得百倍
剥延陵適魯觀樂太史車鄰白顛知秦興起卒兼其
國一統為主
復出門逢惡與福為患反相擊刺傷我手端
无妄獐鹿羣走自然燕喜公子好遊他人多有
大畜恭寬信敏履福不殆從其邦域與喜相得
頤欲飛無翼鼎重折足失其福利庖羞為賊(一下有上妻之)
(家富其冢宰喜除我憂解吾思愁)
大過府藏之富王以振貸捕魚河海布網多得
離陰生麓鹿鼠舞鬼哭靈龜陸處釜甑塵生仁智盤
桓國亂無歡
咸風塵坎坷不見南北行迷失利復反其室
恒金革白黃宜利戎市嫁娶有息商人悦喜
遯匏瓜之德宜繫不食君子失輿官正懷憂
大壯乘船渡濟載水逢火賴得免患我有所持
晉道險多石傷車折軸與市為仇不利客宿
明夷託寄之徒不利請求結衿無言乃有悔患
家人三年争妻相逐奔馳終日不食精氣竭罷
睽退惡防患日之中息解釋倒懸
蹇兩足四翼飛入家國寧我伯姊與母相得
解寒露所凌漸至堅冰草木瘡瘍花落葉亡
損后稷農功富利我國南畝治理一室百子
益設網張羅捕魚園池網罟自決雖得復失危許之
患受其忻歡
夬路與縣休侯伯恣驕上失其威周室相微
姤逐走追亡相及扶桑復見其鄉使我悔喪
萃履禄綏厚載受福祉衰微復起繼世長久疾病無
危晉人起告
升鰥寡孤獨禄命苦薄入宫無妻武子哀悲
困山沒丘浮陸為水魚燕雀無巢民無室廬
井冠帶南遊與福喜期遨遊嘉國拜位逢時
革東行亡羊失其羝䍧少女無夫獨坐空廬
鼎探巢捕魚耕田捕鰌費日無功右手虚空
震東行飲酒與喜相抱福為吾家利來從母水澤之
徒望邑而處
艮妄怒失精自令畏悔怡怡之歡君子无咎
漸白雲如帶往往來處飛風送迎大雹將下擊我禾
稼僵死不起
歸妹南至之日陽消不息北風烈寒萬物藏伏
豐火中仲夏鴻雁解舍體重難移未能高舉君子顯
名不失其譽
旅北行出門履蹈躓顛踒足據塗汚我襦袴
㢲輕車醊祖疾風暴起促亂祭器飛揚鼓舞明神降
佑道無害寇
兌酒為歡伯除憂來樂福喜入門與君相索使我有
得
渙三足孤烏虚鳴督郵司過罰惡自賊其家毀敗為
憂
節三河俱合水怒踴躍壞我王室民饑於食
中孚南行棗園惡虎畏班執火銷鋒使我無患
小過求鹿過山與利為怨闇襲不言誰知其懽
既濟行旅困蹵失明守宿囹圄之憂啓蟄出遊
未濟据棘履把跌刺為憂夫婦不和亂我良家
離之第三十
離時乘六龍為帝使東達命宣旨無所不通
乾執轡四驪王以為師陰陽之明載受東齊
坤春秋禱祀解禍除憂君子无咎
屯坐朝乘軒据國子民虞叔受命和合六親
蒙門戸下堂與福相迎禄於公室曾孫以昌
需高木腐巢漏溼難居不去甘棠使我無憂
訟三女為姦俱行高園倍室夜行與伯笑言不認主
母為設歡酒冤尤誰禱
師漏巵盛酒無以養老春貸黍稷年歲實有履道坦
坦平安无咎
比松栢枝葉常茂不落君子懽寧日富求樂
小畜夫婦不諧為燕攻齊良弓不張騎劫憂亡
履出令不勝反為大災強不克弱君受其憂
泰奔走相錯敗亂諸緒民不得作
否載璧秉珪請命於河周公克敏沖人瘳愈
同人素車為馬不任重負王侯出征憂危為咎
大有大樹之子百條共母比之火中枝葉盛茂
謙壅遏隄防水不得行火盛陽光陰蜺伏藏走歸其
鄉
豫五岳四瀆合潤為德行不失理民賴恩福
隨駕駿南遊虎驚我牛陰不奉陽其光滅蹴訾之謙
謙奉義解患
蠱早霜晚雪傷害禾麥損功棄力饑無所食
臨岐周海隅獨樂無憂可以避難全身保財
觀陰蔽其陽日暗不明君憂其國求騂得黃駒犢從
行
噬嗑金城鐵郭上下同力政平民歡寇不敢賊
賁平公有疾迎醫秦國和不能治晉人疑惑
剥載堯扶禹從喬彭祖西遇王母道路夷易無敢難
者
復羔羊皮革君子朝服輔政天德以合萬國
无妄振鐘鼓樂將軍受福安帖之家虎狼為憂履危
不殆師行何咎
大畜嫡庶不明孽亂生殃陳失其邦
頤鳥驚孤鴻亂國不寧上弱下強為陰所行
大過被繡夜行不見文章安坐於堂乃无咎殃長子
帥師得其正常
坎六月采芑征伐無道張仲方叔克勝飲酒
咸昧暮乘車東至伯家踰梁越河濟脱無他
恒東風解凍和氣兆升年歲豐登
遯三貍搏鼠遮遏前後死於圜城不得脫走
大壯綏德孔明履禄久長貴且有光疾病憂傷
晉三虎搏狼力不相當如摧腐枯一擊破亡
明夷使伯采桑狠不肯行與叔争訟更相毀傷
家人抱空握虚鴞驚我雛利去不來
睽李花再實鴻卵降集仁哲以興隆國不賊
蹇東山臯落勇悍不服金玦玩好衣為身賊絲麻不
作
解飛蚊汚身為邪所率青蠅分白真孝放逐
損南山大木丈身六目制命出文東里宣敷尊主安
居鄭國无患
益泉起崑崙西出玉門流為九河無有憂患
夬命短不長中年夭傷思及哭堂哀其子亡
姤君臣不和上下失宜宗子哀歌
萃苛政日作螟食華葉割下啖上民被其賊秋無所
得
升南行載鎧登履九魁車傷牛罷日莫嗟咨
困春東夏南隨陽有功與利相逢
井頭尾顛倒不知緒處君失其國
革言無要約不成劵契殷叔季姬公孫爭之強入委
禽不悦子南
鼎缺陷不成胎卵不生不見其形
震見蛇交卧惜蜒畏惡心乃无悔
艮河水孔穴壞敗我室水深無涯魚鼈傾倒
漸五岳四瀆地得以安高而不危驚懼避患
歸妹南至之日陽消不息北風冽寒萬物藏伏
豐五利四福俱田高邑黍稷盛茂多穫高稻
旅公孫駕車載遊東齊延陵子産遺我紵衣疾病哀
悲
㢲蛟虬當道民困愁苦望羊置羣長子在門
兌金玉滿堂忠直乘危三老凍餓鬼奪我室求魚河
海網舉必得
渙日入明匿陽晶隱伏小人心勞求事不得
節頻逢招飲失利後福不如子息舊器故杵申請必
得乃無大悔
中孚南有嘉魚駕黃取遊魴鱮詡詡利來無憂
小過黃裳建元文德在身禄佑洋溢封為齊君
既濟口不從心欲東反西與意乖戾動舉失便
未濟虎狼之鄉日争凶訟叨爾為長不能定証
焦氏易林卷二
