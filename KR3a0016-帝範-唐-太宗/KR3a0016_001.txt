帝範卷一唐太宗文皇帝撰
(帝者天之一名以形體謂之天以主宰謂之帝帝者諦也言天蕩然無心忘于物我公平通遠舉事)
(審諦故謂之帝又曰察道者帝又三皇五帝三王或曰帝既天之一名而以三皇居先是優於帝而)
(過於天耶曰三皇不能過天但優於帝矣何以為優以遂同天之名以為優劣耳何則以五帝有為)
(而同天三皇無為而同天以有為無為故知三皇優也或曰三王抑劣於帝乎曰三王雖實聖人但)
(内同天而外隨時運不得盡其聖用逐迹為名故謂之為王也禮運曰大道之行天下為公即帝也)
(大道既隠各親其親即王也三王亦順帝之則而不盡故不得名帝然天之與帝義為一也故繼天)
(則謂之天子其號謂之帝總三而論之以帝得其中正矣皇者天也美也王者大也天地人以一貫)
(三為王天下所法也帝王按左氏傳並音于况反範法也言可以為王之法式故名之帝範以)
(漢孔安國尚書序曰典謨訓誥誓命之文凡百篇示人主以軌範也其義同)
君體第一
(君白虎通曰君者羣也羣下所歸心又苟卿曰君者儀也民者影也儀正則影正君者盤也民者水)
(也盤圓則水圓君者源也源清則流清源濁則流濁左傳云慶賞刑威曰君體者治體也君之所治)
(體勢規模第者次第也一者數之始也萬物得一以生老子曰聖人抱一為天下式故君體為第一)
(也按荀子無民者影也民者水也二語又君者源也作君者人之源也)
夫(夫音扶語辭後放此)人者國之先(易曰有天地然後有萬物有萬物然後有男女有男女然)
(後有夫婦有夫婦然後有父子有父子然後有君臣有君臣然後有上下有上下然後禮義有所錯故大學曰)
(有人此有上所以人者國之先也先者前也凡在前者謂之先)國者君之本(國者域也域者居也)
(人民所聚居欲為君者能以德和民民人樂為之用乃可以為國苟不以德和民人民離散而不附雖欲為君)
(得乎故聖人云得衆則得國失衆則失國所以國者君之本也)人主(主即君也領也主領庶衆)之體
如山嶽焉高峻而不動(東漢仲長統傳曰德重如山嶽山者謂四鎮山之重大者也揚)
(州之會稽山青州之沂山幽州之醫無閭山冀州之霍山嶽謂五嶽泰華衡崧恒也詳見前序註言人君之體)
(當如山嶽之尊崇巍然鎮静故云不動)如日月焉貞明而普照(易曰日月之道貞明)
(者也言若日月正一自然之明晝夜更迭不息於至高至極之上普徧照燭在下之萬物自然貞一無私向者)
(唯日月焉人君照臨萬方之衆務故取法日月貞明之象耳貞正也)兆庶之所瞻仰(卜萬曰億)
(十億曰兆庶衆也凡人君有動作兆億庶衆咸瞻仰以為則而行之也)天下之所歸往(易乾)
(鑿度曰王者天下所歸四海之内曰天下孟子曰伯夷辟紂居北海之濱聞文王作興曰盍歸乎來吾聞西伯)
(善養老者大公辟紂居東海之濱聞文王作興曰盍歸乎來吾聞西伯善養老者二老者天下之大老也而歸)
(之是天下之父歸之也天下之父歸之其子焉往此二者歸往之明效焉故太宗曉之)寬大其志
足以兼包(志心之所之也人君之志當寬裕廣大與天地同德包括其區宇㴠容庶物)平正
其心足以制斷(大學曰所謂脩身在正其心者心有所忿懥則不得其正有所好樂則不得其)
(正有所憂患則不得其正有所恐懼則不得其正此言人君心不平正則是非不明心若平正則是非明矣以)
(此制斷事事物物自得其宜矣)非威德無以致遠(班固典引曰威靈行於鬼區注云鬼區遠)
(方也威德者非窮兵黷武慘酷之暴乃應天順民以征不義故能令行禁止天下畏服無遠而不至也)非
慈厚無以懷人(孔子曰慈可以服衆又書曰安人則惠黎民懷之慈惠愛也懷安保也謂王者)
(撫緌兆民若非慈愛廣厚則成小惠故云非慈厚無以懷人)撫九族以仁(商書堯典曰克明俊)
(德以親九族歐陽夏侯氏謂九族者父族四五属之内為一族父女昆弟適人者與其子為一族已女昆弟適)
(人者與其子為一族已之子適人者與其子為一族母族三母之父姓為一族母之母姓為一族母之昆弟適)
(人者為一族妻族二妻之父姓為一族妻之母姓為一族又唐孔氏說九族者上從高祖下至元孫凡九族皆)
(為同姓二說不同故並存之太宗言此九族之親長者安之少者懷之愛之勿可驕慢驕慢則離而相怨矣自)
(天子至于庶人惟九族不可不撫愛詩曰綿綿葛藟在河之滸終遠兄弟謂他人父謂他人父終莫我顧此刺)
(平王失禮于親戚也可不誡哉)接大臣以禮(論語曰君使臣以禮中庸曰敬大臣也體羣臣也又)
(曰敬大臣則不眩體羣臣則士之報禮重)奉先思孝(尚書太甲曰奉先思孝以念祖德為孝先祖先)
(也中庸曰善繼人之志善述人之事者也奉父勇切)處位思恭(太甲篇曰接下思恭以不驕慢)
(為恭下臣下也處上聲)傾已勤勞以行德義(傾猶抑也已我也即虛已之義不以我為)
(尊不以我為貴不以我為才不以我為智當以孜孜不倦於德義耳勤孜孜也勞事功曰勞德者得也得之於)
(道之謂德義事之宜也裁制事物合宜之謂義)此乃君之體也(言若能行此是乃為君之大體)
(矣)
建親第二
(左傳曰封建親戚以藩屏周室親骨肉也言有天下者宜樹立藩鎮骨肉分置之於内外以相與維)
(持庶無孤削單弱之患夫水之無本縱築而亦涸木之無柢縱溉而亦焦大厦將興資衆材而後可)
(成千間之廣大鵬將翥藉短羽而後可揚萬里之遠人君欲為國享萬世無疆之休者豈可獨立任)
(其智力者乎左傳曰葛藟猶能庇其根本故君子以為比况國君乎固宜建親建親之道不特骨肉)
(之謂也至如賢德忠純明哲通才之君子建而親之孰曰不可)
夫六合曠道(六合謂天地四方之對曠遠也道猶路也言天地四方是曠遠至廣至大之道耳)
大寳重任(天子大寳是至極至尊之位也重極也)曠道不可偏制故與人
共理之重任不可獨居故與人共守之(五等諸侯論曰夫先王知帝業)
(至重天下至曠曠不可以偏制重不可以獨任任重必於借力制曠終乎因人故設官分職所以輕其任也並)
(建五長所以宏其制也又六代論曰先王知獨治之不能久故與人共治之知獨守之不能固故與人共守之)
(所以項羽自任而亡沛公任人而興也太宗雍容慶享貞觀之至治用是理矣)是以封建親戚
以為藩衛(傳曰封建親戚以藩屏周室)安危同力盛衰一心(書曰乃一德一)
(心立定厥功惟克永世言同心同德立功則能長世安民也)遠近相持親疎兩用(郭伋)
(諫光武曰無專用南陽人)并兼路塞逆節不生(六代論曰并兼路塞逆節不生并兼謂交)
(相侵劫逆節謂不尊王命也如是所以尚其分封裂建親戚以為藩籬衛尉之其盛也一其心而飬之其衰也)
(一其心而救之如此遠近各能維固更加親疎兼任縱然有并兼之門路亦可閉之而不能開矣縱然有悖逆)
(之隙節亦可以沮遏而不得長矣案註所以尚其至衛尉之一句疑有脱誤)昔周之興也割
裂山河分王宗族(武王既定天下封武王弟振鐸于曹封太師吕望于齊餘皆有封)内
有晉鄭之輔(晉始以唐名成王母弟叔虞封於此其地有晉水叔虞之子爕父改之故號晉鄭始)
(以宣王母弟桓公友封於鄭輔助也)外有魯衛之虞(衛者周公既誅管蔡封其弟康叔號孟侯)
(魯者周公子伯禽封於魯虞防也)故卜祚靈長歴年數百(左傳王孫滿日成王定鼎)
(于郏鄏卜世三十卜年七百故曰卜祚靈長也此謂周之所以興者為封建親戚也)秦之季也(季猶)
(末也)棄淳于之策(秦紀始皇三十四年置酒咸陽宫博士僕射周青臣等頌稱始皇威德齊人淳)
(于越進諫曰臣聞之敫周之王千餘歲封子弟功臣自為支輔今陛下有海内而子弟為匹夫卒有田常六卿)
(之臣無輔弼何以救哉事不師古而能長久者非所聞也今青臣等又面諛以重陛下過非忠臣也始皇下其)
(議丞相丞相謬其說絀其辭)納李斯之謀(丞相李斯破議淳于策曰周文武所封子弟同姓甚)
(衆然後属疎遠相攻擊如仇讐諸侯更相誅伐周天子弗能禁始皇竟從其議按李斯議乃駁丞相綰等非)
(為淳于越言破字亦疑誤)不親其親獨智其智(中庸曰愚而好自用賤而好自專生乎今)
(之世反古之道如此者烖及其身者也又列子曰治國之難在于知賢而不在自賢書曰自用則小是也)顛
覆莫恃二世而亡(始皇至胡亥纔二世耳顛頽也覆敗也此謂秦之所以亡者為分置郡縣)
(也福覆方切)斯豈非枝葉不疎則根柢難拔(晉紀總論曰基廣則難傾根深)
(則難拔夫根夲鞏固枝葉榮茂不疎者榮茂也既枝葉榮茂是根夲鞏固矣既根夲鞏固則未易提拔也柢)
(都禮切夲也)股肱既殞則心腹無依者哉(書曰元首明哉股肱良哉庶事康哉)
(元首叢脞哉股肱惰哉萬事墮哉君者元體也臣者股肱也君之有臣譬人之一身有手臂也凡欲有為必資)
(手臂以運用手臂既傷雖心腹欲有為無所倚藉也何能運用哉故曰股肱既殞則心腹無依殞傷也堕許)
(規反)漢初定關中(謂漢高帝)誡亡秦之失策(秦以孤立而亡故云失策)廣封
懿親(高祖初定天下因秦之失大封懿親以帝從父兄劉賈封為荆王以從祖兄弟劉澤封為燕王兄劉)
(仲為代王同父少弟劉交為楚王凡同姓為王者九國)過於古制(周封爵五等公侯伯子男公地)
(方五百里其次侯四百里其次伯三百里其次子二百里其次男百里其分封之古制也)大則專都
偶國小則跨郡連州(漢紀自鴈門太原以東至遼陽為燕代國常山以南大行左轉度河)
(濟阿甄以東薄海為齊趙國自陳以西南至九疑東帶江淮穀泗薄會稽為梁楚吴淮南長沙國皆外接於胡)
(越内地北距山以東盡諸侯地大者或五六郡連城數十置百官宫觀僣於天子漢獨有三河東郡穎川南陽)
(自江陵以西至蜀北自雲中至隴西與内史凡十五郡而已左傳曰嬖子配適大都偶國亂之夲也又坊記曰)
(故制國不過千乘都城不過百雉家富不過百乘以此坊民諸侯猶有畔者况以如此過制寧有不亂乎適)
(音嫡按注漢紀當作史記)末大則危尾大難掉(左傳曰末大必折尾大不掉此謂諸)
(侯地廣而強帝室弱而見侵如末大根小必折尾大身小難掉且尾在于身者也欲掉之尚猶不從其心况諸)
(侯強盛且非已體之尾何掉哉謂難以禁止也掉徒弔切)六王懷叛逆之志(六王謂楚)
(王戊趙王遂膠西王卬濟南王辟光淄川王賢膠東王雄渠約從共謀反)七國受鈇鉞之誅
(七國謂吳楚趙濟南淄川膠東膠西也)此皆地廣兵彊積勢之所致也(高祖)
(封以齊七十二城楚四十城吴三十城餘各有等差是地廣也)魏武創業(魏武曹操也操本譙人獻)
(帝時封魏王其子丕受漢禪是為文帝創初也)暗於遠圖(魏武只知漢過不知秦失漢封雖過至四)
(百年始失天下殊不知秦二世而亡故云暗於遠圖也)子弟無封戶之人宗室無
立錐之地(莊子曰堯舜有天下子孫無置錐之地魏時子弟宗室但封之一位不與其土擁虛名而)
(已)外無維城以自固内無盤石以為基(在外無藩維之城以為固保内)
(無大盤之石以為基址盤者大也又柱下之石也謂柱下既無磐石以為基址承載棟梁則必易為頽陷屋有)
(磐石猶有懿親賢臣也屋有磐石則固君有賢臣則安故荀子曰國安于磐石又漢書宋昌曰高帝王子弟犬)
(牙相制所謂磐石之宗也言萬國相連以固王室如大石之不可轉動也按盤磐通)遂乃大器
保於他人社稷亡於異姓(老子曰國之利器不可示人大器謂君之權位言魏不自)
(保其權位太阿倒持削弱滋甚竟以天下付於他人終於異姓奪之耳異姓謂司馬氏魏禪位與司馬氏是為)
(晉)語曰(古人之語也)流盡其源竭條落則根枯此之謂也(六代)
(論曰夫泉竭則流涸根朽則葉枯枝繁者蔭根條落者本枯夫水無活源則其流易盡故孟子曰七八月之間)
(雨集溝澮皆盈其涸也可立而待流盡源竭謂水無本也按文選本枯作本孤)夫封之太彊
則為噬臍之患(在傳莊六年楚文王伐申過鄧祁侯曰吾甥也止而享之騅甥聃甥飬甥請殺)
(楚子鄧侯弗許三甥曰亡鄧國者必此人也若不早圖後君噬臍其及圖之乎圖之此為時矣鄧侯曰人將不)
(食吾餘對曰若不從三臣抑社稷實不血食而君焉取餘弗從還年楚子伐鄧滅之噬臍言若自噬腹臍喻不)
(可及也)致之太弱則無固夲之基(弱則不能膠固根基)由此而言莫
若衆建宗親而少力(賈誼說文帝曰諸侯強盛長亂起姦夫欲天下之治安莫若衆建諸)
(侯而少其力令海内之勢若身之使臂臂之使指則下無背叛之心上無誅伐之事)使輕重相鎮
(輕重謂大小之國也)憂樂是同(六代論曰共其樂者人必憂其憂同其安者人必拯其危)則上
無猜忌之心下無侵冤之慮此封建之鑒也(無過不及之謂中不)
(偏不倚之謂正太強則張太弱則弛若隨時處宜得其中正而居之其衅罅自塞萌芽不生奸邪禍亂從何而)
(出哉自是在上者絶嫌猜疑忌之意矣既嫌猜疑忌絶矣則争端怨由不起而疾害不生矣則上下和合而侵)
(陵冤枉之機除矣如此方為封建之昭鑒也)斯二者安國之基(斯二者謂損其太強益其)
(太弱執其中道乃是安治國家之基本)君德之宏唯資博達(董仲舒賢良策曰今陛下)
(并有天下海内莫不率服廣覽兼聽極羣下之知盡天下之美至德昭然施於方外此為宏德之資也)設
分懸教以術化人(術法也法可以治民故張設明分懸示教令使民不敢犯也設張也分名)
(分也懸示也教令也分扶問反)應務適時以道制物(道理也理可以御物故應决事)
(務適當時宜使物得其所也務事物也適當也)術以神隱為妙(術者不易之法兆民之所遵也)
(故當神隱使民莫測則為妙矣若非神隱民或竊玩其法亂矣)道以光大為功(道者乃無窮之)
(理萬物之所由也故當光大使物不遺則為功矣若非光大物或失照其理陿矣)括蒼旻以體
心則人仰之而不測(記曰天子者與天地参故德配天地兼利萬物與日月並明明照四)
(海而不遺微小蒼旻天也言人君當總括其天以質我之心則人仰望之而不得以窺測謂無物我之界以至)
(大至公也)包厚地以為量則人循之而無端(坤為地地底也其體底下載萬)
(物也易坤卦大象曰地勢坤君子以厚德載物言人君度量當如廣厚之地無所不包容則人循依之而不得)
(其端涯也謂無憎愛之限至寬至貞也)蕩蕩難名宜其宏遠(語曰大哉堯之為君也巍)
(巍乎唯天為大唯堯則之蕩蕩乎民無能名焉人君既能以天為心以地為量豈不宏遠哉)且敦穆
九族(敦重也穆和也九族見前序注)放勲流美於前(放勲帝堯名又放效也勲功也書曰)
(放勲欽明文思安安允恭克讓光被四表格于上下克明俊德以親九族九族既睦言堯聖德又能親睦九族)
(流布美善之道在于前爾可則之放上聲)克諧烝乂重華垂譽於後(重華帝舜)
(名克能也諧和也烝進也乂善也書曰重華協於帝華謂文德言其光又重華合于帝堯謂俱聖明也又曰克)
(諧以孝烝烝乂不格奸言帝舜有嚚母頑父傲弟能和諧以孝使進之于善自不至于奸惡也此克諧烝乂帝)
(舜垂美譽在于後爾可法之)無以奸破義無以疎間親(左傳曰遠間親滛破義所)
(謂六逆也間謂居其間使彼疎遠也破謂破散滛謂邪滛間去聲)察之以德則邦家俱
泰骨肉無虞良為美矣(凡事事物物審察必合于道德庶幾邦家盡得泰安并近親之)
(間亦可保無疎虞如此則實為大善矣美善也)
求賢第三
(周書隂符曰凡治國有三常一曰君以舉賢為常二曰官以任賢為常三曰士以敬賢為常夫然雖)
(百代可知也故孟子曰堯舜之仁不徧愛人急親賢也是以知聖人之言不徒發也苟賢人在野小)
(人在朝縱欲以仁徧愛人亦狭矣惟急親賢而牧之天下俱得其所也用賢人則邦家泰用小人則)
(邦家否其泰否之一吉一凶在易焉泰之彖辭曰泰小往大來吉亨則是天地交而萬物通也上下)
(交而其志同也内陽而外隂内健而外順内君子而外小人君子道長小人道消也泰之時天地交)
(萬物通天地之極治也上下交其志同天下之極治也極治之功幽至於天地明至於人物無不泰)
(而通焉孰為此者聖人也聖人何道臻此一言以蔽之曰進君子退小人而已消之長之在彼内之)
(外之在此又初九曰拔茅連茹以其彙征吉夫一茅拔衆根隨一賢舉衆俊歸堯舉一舜乃得十六)
(舜舜舉一禹乃得九禹所謂彙征吉者此也至否之彖辭曰否之匪人不利君子貞大往小來則是)
(天地不交而萬物不通也上下不交而天下無邦也内隂而外陽内柔而外剛内小人而外君子小)
(人道長君子道消也楊誠齋曰易中極亂之辭未有痛于否之彖者匪人一用何遽至於天地不交)
(而萬物不通上下不交而天下無邦乎萬物不通則舉天下而為墟天下無邦則舉國家而為墟小)
(人之禍何若是烈也盖秦亡于李斯上書之日漢替于張禹談經之時咸陽之煨燼地皇之塗炭何)
(必見而後悟哉此說深得旨矣天地之氣不交則萬物無生成之理上下之義不交則天下無邦國)
(之道建邦國所以為治也上施政以治民民戴君而從命上下相交所以治安也今上下不交是天)
(下無邦國之道也隂柔在内陽剛在外君子往處于外小人来處于内小人道長君子道消之時六)
(二六三包承包羞小人柔諂之資不中不正並包羣小而為宗相援相引濫謀邪慮何所不至也如)
(林甫仙客許史石顯鄭朋五鹿極小人之情狀以喪國危君此小人之烈酷更有何加焉嗚呼聖君)
(觀此否泰安危之道可不慎歟可不誡歟是不可不求賢也能求賢則必得君子荀子曰天地生君)
(子君子理天地君子者天地之参也萬物之統也民之父母也無君子則天地不理禮義不統上無)
(君師下無父母夫是之謂至亂如用及君子必至泰矣)
夫國之匡輔必待忠良(書曰佑賢輔德顯忠遂良匡正也輔弼也不欺之謂忠為善之)
(謂良夫國之匡輔上佐一人中緫百官下撫兆民其任重矣若非忠良欲臻至化未之有也)任使得
人天下自治(昔魯哀公問政孔子對曰文武之政布在方策其人存則其政舉其人亡則其政息)
(此之謂也得人則治失人則亂)故堯命四岳(堯典帝曰咨四岳四岳官位如三公堯時舜為之舜)
(時禹為之)舜舉八元(左傳曰昔高辛氏有才子八人忠肅恭懿宣慈惠和天下之民謂之八元舜臣)
(堯舉八元使布五教于四方五教者父義母慈兄友弟恭子孝五常之教八元伯奮仲堪叔獻季仲伯虎仲熊)
(叔豹季貍也)以成恭己之隆(論語子曰無為而治者其舜也與夫何為哉恭己正南面而已)
(矣此謂舜舉八元而任之故能成其恭己之隆也)用贊欽明之道(堯典曰若稽古帝堯曰放)
(勲欽明文思安安此謂堯命四岳而任之故能贊其欽明之道)士之居世賢之立身(漢志)
(曰學以居位曰士士者事也通合古今事務曰士春秋繁露曰人之清者為賢)莫不戢翼隱鱗
待風雲之會(任昉敦勸梁王令曰在昔晦明隱鱗戢翼博通羣籍而讓齒乎一卷之師劔氣陵雲)
(而屈跡於萬夫之下又班固賓戲曰卒不能攄首尾奮翼鱗振拔洿塗跨騰風雲又云躡風雲之會言士賢未)
(遇藏器待時亦猶鱗翼以待風雲也按注躡風雲之會文選作風塵)懷竒藴異思會遇
之秋(漢梅福上書曰天下之士雲合歸漢争進竒異今謂懷竒藴異必待有所求者故思會遇也所以思)
(會遇者非汲汲於自衒也禮記曰麤而翹之又不急為也其是之謂與)是眀君旁求俊乂
(書曰旁招俊乂又曰旁求俊彦晉阮种曰旁求俊乂以輔至化此誠堯舜之用心也北史蘇綽傳曰萬人之秀)
(謂之俊)博訪英賢搜揚側陋(堯曰明明揚側陋乂漢元帝詔曰延登賢俊招顯側陋北)
(史蘇綽傳曰千人之秀曰英側陋者隱僻鄙陋之處夫俊賢之處世也懷寳韞玉不肯自售於時是以旁求博)
(訪者惟明君為能耳)不以卑而不用不以辱而不尊(卑下也辱汙也自三代以)
(來明君聖主求訪賢俊惟在野無遺賢共成無為之化何嘗擇其貴賤哉古今用卑辱之事下文自明)昔
伊尹有莘之媵臣(伊尹名摯力牧之後生於空桑又吕氏春秋曰伊尹有侁氏女採得嬰兒)
(于空桑後居伊水命曰伊尹故耕有莘之野後為有莘氏媵臣有莘氏列女傳云湯妃有莘氏之女也)吕
望渭濱之賤老(吕望吕氏春秋曰東夷之士也案史記太公吕尚者東海上人其先祖嘗為四)
(嶽佐禹平水土甚有功虞夏之際封于吕或封於申姓姜氏夏商之時申吕或封支庶子或為庶人尚其後苗)
(裔也夲姓姜氏從其封姓故曰吕尚盖嘗窮困年老矣以漁釣奸周西伯西伯將出獵卜之曰所獲非龍非彲)
(非虎非熊所獲覇王之輔於是周西伯獵果遇太公於渭之陽與語大說曰自吾先君太公曰當有聖人適周)
(周以興子真是耶吾太公望子久矣故號之曰太公望載與俱歸立為師伊尹吕望卑賤者也按注支庶子)
(下脱孫字)夷吾困於縲紲(魯仲連曰管仲不恥身在縲紲之中而恥天下之不治案史記管仲)
(字夷吾穎上人也少時嘗與鮑叔牙游鮑叔知其賢管仲貧困嘗欺陵鮑叔鮑叔終善遇之不以言己而鮑叔)
(事齊公子小白管仲事公子糾及小白立為桓公公子糾死管仲囚焉縲紲獄中黑索也)韓信弊於
逃亡(漢書韓信淮隂人也家貧無行不得推擇為吏而又不能治生為商賈常從人寄食其母死無以葬)
(廼行營高燥地令傍可值萬家者及項梁度淮乃仗劍從之居戲下無所知名梁没則又属項羽為郎中信數)
(策干項羽羽弗用漢王入蜀信亡楚歸漢未得知名為連敖坐法當斬其疇十三人皆已斬至信信乃仰視適)
(見滕公曰上不欲就天下乎而斬壯士滕公竒其言壯其貎釋弗斬與語大說之言於漢王王以為治粟都尉)
(上未竒之也數與蕭何語何竒之至南鄭諸將道亡者數十人信度何等已數言上不我用即亡何聞信亡不)
(及以聞追之人有言上曰丞相何亡上怒如失左右手居一二日何来謁上且怒且喜罵何曰若何亡也何曰)
(臣非敢亡追亡者耳上日所追者誰也曰韓信上復罵曰諸將亡者已數十公無所追追信詐也何曰諸將易)
(得如信國士無雙王必欲長王漢中無所事信必欲争天下非信無可與計事者頋王策安决王曰吾亦欲東)
(耳安能鬱鬱久居此乎何曰王計必東能用信信即留不能用信終亡耳王曰吾為公以為將何曰雖為將信)
(不留王曰以為大將何曰幸甚於是王欲召信拜之何曰王素嫚無禮今拜大將如召小兒此乃信所以去也)
(王必欲拜之擇日齋戒設壇具禮乃可王許之諸將皆喜人人各自以為得大將至拜乃信也一軍皆驚信己)
(拜上坐王曰丞相素言將軍將軍何以教寡人計策信謝因問王曰今東鄉争權天下豈非項王邪上曰然大)
(王自料勇悍仁彊孰與項王漢王默然良久曰弗如也信再拜賀曰唯信亦以為大王弗如也然臣嘗事項王)
(請言項王為人項王怒烏猝嗟千人皆廢然不能任属賢將此特匹夫之勇也項王見人恭謹言語姁姁姁)
(許于反和也忍人有疾病涕泣分食飲至使人有功當封爵刻印刓不能予此所謂婦人之仁也項王雖覇)
(天下而臣諸侯不居關中而都彭城又背義帝約而以親愛王諸侯不平諸侯之見項王逐義帝江南亦皆歸)
(逐其主自王善地項王所過亡不殘滅多怨百姓百姓不附特劫于威彊服耳名雖為覇實失天下心故曰其)
(彊易弱今大王誠能反其道任天下武勇何不謀以天下城邑予功臣何不服以義兵從思東歸之士何不散)
(且秦王為秦將將秦子弟數歲而所殺不可勝計又欺其衆降諸侯至新安項王詐坑秦降卒二十餘萬人唯)
(獨章邯欣翳脫秦父兄怨此三人痛于骨髓今楚以威王此三人秦民莫愛也大王之入武關秋毫亡所犯除)
(秦苛法與民約三章耳秦民亡不欲得大王王秦者於諸侯之約大王當王關中民戶知之王失職之蜀民亡)
(不恨者今王舉而東三秦可傳檄而定也於是漢王大喜自以得信晚遂聽信計後平趙燕齊并項羽遂封信)
(為齊王再封楚王管仲韓信汙辱者也按漢書怒烏作意烏何不謀作何不誅斬其衆作欺其衆邯字上無)
(章字與民約下有法字)商湯不以鼎俎為羞(案史記阿衡欲干湯而無由乃為有莘氏)
(媵臣負鼎俎以滋味說湯致于王道)姬文不以屠釣為恥(國策云太公當紂之時隱于朝)
(歌屠牛沽酒居七年無有識者人人謂之狂夫隨復釣于渭水文王見而師之)終能獻規景亳
光啓敫朝(此指伊尹也成湯既没太甲嗣位伊尹乃作伊訓肆命徂后咸有一德以戒之太甲不明)
(伊尹放諸桐三年克終允德伊尹以冕服奉嗣王復歸于亳以昌湯祚故曰光啟敫朝)執旌牧野
會昌周室(此指太公也文王崩武王即位九年欲脩文王業尊太公師尚父東伐以觀諸侯集否師)
(渡孟津諸侯不期而會者八百國十一年正月甲子誓於牧野作牧誓王左杖黃鉞右秉白旄以麾恭行天罰)
(一戎衣而天下大定皆太公之功也牧野商郊名)齊成一匡之業實資仲父之
謀(史載鮑叔既出夷吾囚而累進之于桓公管仲既任政于齊連五家之兵設輕重魚鹽之利以贍貧窮禄)
(賢能齊人大說所以齊桓公九合諸侯一匡天下皆管仲之謀也隨尊為仲父)漢以六合為家
是頼淮隂之策(韓信既滅項羽封為楚王降封淮隂侯漢之滅楚以定天下不出韓信壇上一)
(論耳故云頼其策)故舟航之絶海也必假橈楫之功(劉子曰故信行之於)
(人譬濟之須舟也信之於行猶舟之待檝也將涉大川非舟何以濟之欲泛方舟非檝何以行之今人雖欲為)
(善而不知立行猶無舟而濟川也雖欲立行而不知立信猶無檝而行舟也故舟航必藉橈楫也假藉也航大)
(船)鴻鵠之凌雲也必因羽翮之用(管子覇形篇桓公在位管仲隰朋見立有)
(間有一鴻飛過桓公嘆曰仲父今彼鴻有時而南有時而北四方無遠所欲至而至焉惟有羽翼之故是能通)
(其意於天下乎寡人之有仲父猶飛鴻之有羽翼也)帝王之為國也必藉匡輔之
資(四子講德論曰千金之裘非一狐之腋大厦之材非一丘之木太平之功非一人之略言帝王欲用建邦)
(國期廣大綿遠無疆者亦必須藉托賢才輔翼資助不然竒居孤處雖欲有為亦無如之何也故當藉托匡輔)
(之資矣)故求之斯勞任之斯逸(聖主得賢臣頌云君人者勤於求賢而逸於得人人)
(臣亦然即此義也蜀先主三屈茅廬而謁孔明斯即勞也一用孔明而王蜀中斯即逸也)照車十二
(史記梁惠王與齊威王田於郊惠王問曰王亦有寳乎威王曰無之惠王曰若寡人國小尚有徑寸之珠照車)
(前後各十二乘者十枚奈何以萬乘之國而無寳乎威王曰寡人之為寳者與王異吾臣有檀子者使守南城)
(則楚人不敢為寇東取泗上十二諸侯皆來朝吾臣有盻子者使守高唐則趙人不敢東漁吾臣有黔夫者使)
(守徐州則燕人祭北門趙人祭西門徙而從之者七千餘家吾臣有種首者使備盗賊則道不拾遺將以照千)
(里豈特十二乘哉梁惠王慙不懌而去)黃金累千(語林曰黃金累千不如一賢士)豈如多
士之隆一賢之重(詩曰濟濟多士文王以寧吕氏春秋曰得地千里不如得一賢也以此言)
(之雖得地千里之廣尚不如一賢之重况其累千之金十二之珠乎此盖為士之居世賢之立身懷竒藴異張)
(本)此乃求賢之貴也(韓詩外傳曰聖人求賢者以自輔尚書曰所寳惟賢有國者既不以)
(寳為寳故以求賢為貴也)
