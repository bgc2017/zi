墨莊漫錄卷第三
明州士人陳生失其名不知何年間赴舉京師
家貧治行後時乃於定海求附大賈之舟𣣔航
海至通州而西焉時同行十餘舟一日正在大
洋忽遇暴風巨浪如山舟失措俄視前後舟覆
溺相継也獨相寄之舟人力徤捷張蓬随風而
去𣣔葬魚腹者屡矣凢東行𢾗日風方止恍然
迷津不知涯涘盖非常日所經行也俄聞鐘声
舂容指顧之際見山川甚迩乃急趋焉果得浦
溆遂維矴近岸陳生驚悸稍定乃登岸前有徑
路因跬步而前左右皆佳木薈蔚珍禽鳴弄行
十里許見一精舍金碧明煥榜曰天宫之院遂
瞻禮而入長廊幽&KR1940;寂無諠譁堂上一老人㩀
牀而坐厖眉鶴髮神觀清&KR0751;方若講說環侍左
右皆白袍烏巾約三百餘人見客皆驚問其行
止告以飄風之事惻然憫之授舘于一室懸錦
帳乃饌客焉噐皿皆金玉飲食精㓗𬞞茹皆藥
苗極甘美而不識名老人自言我軰皆中原人
自唐末巢寇之亂避地至此不知今幾甲子也
中原天子今誰氏尚都長安否陳生為言自李
唐之後更五代凢五十餘年天下太定今皇帝
趙氏國號宋都于汴海内承平兵革不用如唐
虞之世也老人首肯嗟嘆之又命二弟子相與
游處因問二人此何所也老人謂誰曰我軰號
處士非神仙皆人也老人唐丞相裴休也弟子
凢三等每等一百人皆授學於先生者復引登
山觀覧﨑嶇而上至於峻極有一亭榜曰笑秦
意以秦始皇遣徐福求三山神藥為可笑也二
人遥指一峯突兀干霄峯頂積雪皓白曰此蓬
萊島也山脚有蛟龍蟠繞故異物畏之莫可干
犯也陳生留彼久之一日西望浩然有歸思口
未言也老人者微笑曰尔乃懷家耶尔以夙契
得踐此地豈易得也而乃俗緣未盡此別無復
再來矣然尔旣得至此吾當助尔舟楫一至蓬
萊登覧勝境而後去遂使具舟倏已至山下時
夜已暝暁見日輪晃曜傍山而出波聲先騰沸
洶湧澎湃聲若雷霆赤光勃欝洞貫太虛頃之
天明見重楼複閣翬飛雲外迨非人力之所為
但不見有人居之惟瑞霧葱蘢而已同來處士
云近世嘗有人跡至此群仙厭之故超然遠引
鴻濛之外矣唯吕洞賓一歲两来臥聽松風耳
乃復至老人所陳生求歸甚力老人曰當送尔
歸山中生人葠甚太多如人形陳生𣣔乞𢾗本
老人曰此物為鬼神所護惜持歸經涉海洋恐
貽禍也山中良金美玉皆至寳也任尔取之老
人再三教告皆修心養性為善遠悪之事仍云
世人慎勿臥而語言為害甚大又云楞嚴經乃
諸佛心地之本當循習之陳生再拜而辭復令
人導之登一舟轉盻之久已至明州海次矣時
元祜間也比至里門則妻子已死矣皇皇無所
之方悔其歸復𣣔求往不可得也遂為人言之
後病而狂未幾以死惜哉余在四明見郡人有
能言此事者又聞舒信道嘗記之甚詳求其本
不獲乃以所聞書之
睦寇方臘未起之前一年歙州生麟即死後十
日州人葉世寧夢乘麟而登山山東北有洞乃
捨麟而登入二武士執而問之世寧以實對且
言幸得放還當有重報一武士笑曰誤矣我即
歙州某橋南停紙朱慶也與子不熟頗識其面
此洞有三堂四室試令子觀之遂引而前中堂
垂䈴曰此堂待陳公文帳堆壅吏不敢登左堂
簾捲其半慶曰天符已差羅浮天王居此諸司
往迓矣旣昇有牌牌有三字世寧惟記一定字
右堂無簾上有衣紫袢曳杖而行吏𢾗十軰随
之二武士止世寧立世寧識視即尚書彭公汝
礪也遽出拜之公劳之曰近到饒州否曰去歲
到饒州公無恙公何以至此公曰吾位高不當
治獄以吾最知本末故受命至此汝何能来也
世寧驟對乘洞前石馬而来公曰獸今安在二
武士趋出曰介獸誤取至公曰杖之百朱慶者
唯而出一武士領世寧𣣔出世寧曰願一觀四
室不敢泄於人公逡廵首肯一吏持鑰而下引
世寧往開東室有十餘人露首愁坐竹噐𢾗十
封鑰甚固旁有金帶十餘條持鑰者復開一室
架大木於两楹之間有官者凢九人亦露頂蹲
踞其上見人皆泣下持鑰者未嘗少佇世寧請
入他室持鑰者曰西有貴臣大閹及前唐後唐
未具獄囚法嚴不可輙近言未幾忽有聲如雷
震見巨蛇自屋東垂首而下火舌電目口鼻氣
出如煙世寧懼而走持鑰者曰東將入西室矣
此類甚多豈可近也世寧因問何以至是曰吁
吾姓嚴前唐宦者親見當時中官勢盛士人知
有中官不知有朝廷吾私竊笑而薄之有能言
中官太盛者吾必咨嗟嘆賞聞近代亦然業力
所招也世寧不盡記大略如此復往謝彭公則
堂已虛矣世寧不敢問心動求出持鑰者復曰
吾在北司無過即世後凢三領江淮要職此事
了則吾為地下主者矣汝到人間為吾誦金光
明經具䟽焼與嚴直事吾能報汝世寧拜辭獨
與武士出見朱慶騎麟自山頂来下而揖世寧
撫麟乃石也慶曰山高不可陟遵河甚徑煩語
慶家人蘄黃間卜居甚善鄕中當大亂慶亦自
以夢報得子言當信而不疑也一武士曰金光
明經亦望垂賜得免追取之劳幸矣世寧曰仍
為公等設醮及水陸二人以手加額世寧曰此
洞何名慶曰洞名金源司名某凢四字世寧不
暁而問之忽失足墜河而窹汗浹眷病瘖三日
而愈其後歙人稍稍聞之
宣和改元揚州學吏嚴清晝寝夢人叩門呼之
清一手挈帽以趋見植牌於康莊清不暇讀斯
湏入一門兵衞森然吏引造庭鞠躬曰嚴清至
清戰汗伏不能拜上擲一巨板縱横萬釘布如
棋局斜倚于階傳呼令上一人衮而冕坐紫衣
侍左朱衣侍右清竊視之衮冕者乃前太守劉
尚書拯也朱衣者两浙運副劉河也尚書問清
茶塩法更張否對曰清學吏耳茶塩法所不知
又問學法更張否對曰仍舊但近日興建道學
遂命朱衣取簿令清自閱其姓名每葉大書一
人姓名鄕里其下有細書若功與過中有識者
中有一葉乃清姓名細書極少尚書曰後十旬
汝當來此又命紫衣導清過西壁以手排之壁
間見衆罪人雜老幼男女或血汚其衣帶係其
&KR1450;悲哀愁苦幽咽墮淚可畏可憐紫衣復道清
出尚書曰汝當治此獄俟取某人及淮南塩香
提舉黃敦信清逡巡攝衣循板而下吏以手招
清使出清過舊路仰視其牌書曰辨正司旣窹
言其事於教官錢耜良仲時黃侯使一路氣熖
赫然未幾盛怒間暴得疾一夕而卒清後臥病
果死揚人多知之予𢾗詢鄕人乃得其詳
秦少游侍兒朝華姓邊氏京師人也元祐癸酉
納之嘗為詩云天風吹月入欄干烏鵲無聲子
夜闌織女星明来枕上了知身不在人間時朝
華年十九也後三年少游𣣔修真断世緣遂遣
朝華歸父母家貧以金帛而嫁之朝華臨别泣
不已少游作詩云月霧茫茫暁柝悲玉人揮手
断腸時不湏重向燈前泣百歲終當一别離朝
華旣去二十餘日使其父來云不願嫁乞歸少
游憐而復取歸明年少游出倅錢唐至淮上因
與道友議論嘆光景之遄歸謂華曰汝不去吾
不得修真矣亟使人走京師呼其父來遣朝華
随去復作詩云玉人前去却重來此度分携更
不逥腸断亀山離别處夕暘孤塔自崔嵬
時紹聖元年五月十一日少游嘗手書記此事
未幾遂竄南荒云吴郡唐寅𥙷之以詩淮海修
真黜華他言道是我言差金丹不了紅顔别
地下相逄两面沙
毆陽文忠公與韓子華書於柱上其後過限七
年方踐前志作詩寄子華曰俗諺云也賣弄得
過裡其詩曰人事從来無處定世途多故踐言
難誰知穎水閑居士十頃西湖一釣竿
劉貢父詩話云文士用事誤錯雖為缺失然不
害其美杜甫詩云功曹無復漢䔥何按光武紀
帝謂鄧禹曰何以不掾功曹又曹参嘗為功曹
云鄼侯非也貢父之意直以少陵誤耳然前漢
高紀云单父人吕父善沛令辟仇從之客因家
焉沛中豪傑吏聞令有重客皆往賀䔥何為主
吏主進令諸大夫曰進不满千錢坐之堂下(云)
(云)注孟康曰主吏功曹也然則少陵用此非誤
也第貢父偶思之未至耳
嘉州凌雲寺大像記韋臯文張綽書其碑甚豊
字畫雄偉頃扵潘義荣處見之
閬州州治大&KR0550;梁間有一凾書前後人莫敢取
視者有一太守之子必𣣔開之人勸之不從竟
取之乃三國蜀時断一大辟案文耳復置舊所
未幾守遂死
河陽縣尉司印前後相傳不敢開匣開必境内
有盗𧺫但以一木朱記用代行移新舊官交易
但易匣之封耳(大明弘治十七年蘇州衞印熱如火其年一衞官皆去聀)
商州州治&KR0550;角各有一刻成壓角石兔以碧紗
籠護之吏軰献紙錢者堆積焉人不敢正視吏
軰正視者必遭刑甚畏惮之云夜即相馳逐於
圃中三事皆聞之耿宗純彦醇云
徐州有营妓馬盻者甚慧麗東坡守徐日甚喜
之盻能學公書得其彷彿公嘗書黃鶴賦未畢
盻竊效公書山川開合四字公見之大笑略為
潤色不復易之今碑中四字盻之書也
崔鶠德符穎昌陽翟人元祐中畢漸榜登科不
汲汲於仕宦宣和中監西京洛南稲田務時中
官容佐掌宫鑰於洛郡僚事之惟恐不及惟德
符不肯見之容極銜之德符一日送客於會節
園時梅花已残與客飲梅下已而容奏陳以節
會園為景華御苑德符初不知也明年暮春復
騎瘠馬從老兵竟入園中梅下哦詩曰去年白
玉花結子深林間小憩籍清影低顰啄微酸故
人不復見春事今已闌繞樹尋履跡空餘土花
斑徘徊而去次日容見地有馬跡問園吏吏以
崔對容怒其輕已遂劾奏鶠徑入御苑以此罪
廢累年靖康初起為左正言未幾卒贈直龍圖
閣歸葬郟城詩文甚高
東坡為翰苑元祐三年供端午貼子有云上林
珍木暗池臺蜀産吴苞萬里來不獨盤中見盧
橘時於粽裡得楊梅每疑粽裡楊梅之句玉臺
新詠徐君蒨共内人夜坐守歲詩酒中挑喜子
粽裡覓楊梅今人未見以楊梅為粽徐公乃守
歲詩楊梅夏熟歲暮安有此果豈昔人以乾實
為之耶東坡以角黍為午日之饌故借言之耳
無錫惠山泉水久留不敗政和甲午歲趙霆始
貢水于上方月進百樽先是以十二樽為水式
泥印置泉亭每貢發以為之則靖康丙午罷貢
至是開之水味不變與他水異也寺僧法皥(言之)
北京壓沙寺梨謂之御園其栽接之故先植棠
梨本與棗木相近以鵝梨條接于梨木上候始
生枝條又於棗木大枝上鑿一竅度接活梨條
扵其中不一二年即生乃砍去棗之上枝又断
棠梨下幹根脉即梨條巳接於棗本矣結實所
以甘而美者以此頃又見北人云以胡桃條接
於柳木易活而速實
章聖時煉丹一爐在翰林司金丹閤日供炭五
秤至熙寧元年猶飬火不絶劉袤延仲之父被
旨裁减百司此一項在經費之𢾗有旨罷之其
丹作鉄色詔藏天章閣
張忠定公安道居南都煉丹一爐飬火𢾗十年
丹成不敢服張芻聖民守南都羸瘠殊甚聞有
此丹堅求餌之安道云不敢吝也但此丹服火
之久不有大功必有大毒不可遽服聖民求之
甚力乃以一粒如粟大以與之且戒宜韜藏慎
勿輕餌聖民得之即吞焉不𢾗日便血不止五
臓皆麋潰而下竟死云二事聞之劉延仲
宣和間有旨蘇軾追復軄名時衞仲逹逹可當
行詞同列戲之云逹可宜刻意為此詞盖湏焚
黃耳聞者莫不大笑
許道寧京北人少亦業儒性頗跌宕不羈畫山
水法李成獨造其妙可與營丘抗行亦工傳神
每見人寝陋者必戲寫貌於酒肆識者皆笑之
為其人毆擊至碎衣敗面而竟不悛後游太華
見其峯巒崷崒始有意於山水清潤高秀濃纖
得法不愧前人矣杜祁公帥長安道寧恃其技
犯公公怒捕之道寧懼𣣔竄避或謂道寧曰杜
公嚴毅汝乃干犯汝將何之雖走夷狄必獲汝
矣時种師誼守環州道寧乃往投誼杜公聞之
笑曰道寧真善自為謀者乃移書种公俾善遇
之在環歲餘乃歸環學從祀弟子乃道寧筆也
予舅吴順啚有道寧畫終南積雪圖八幅真絶
品也亡於兵火惜哉長安凉榭大屏面亦道寕
所作殊竒偉也
眺無咎謫玉山過徐州時陳無已廢居里中無
咎置酒出小姬娉娉舞梁州無已作减字木蘭
花長短句云娉娉裊裊芍藥稍頭紅檏小舞䄂
低回心到郎邊客已知金樽玉酒勸我花前千
萬壽莫莫休休白髮簮花我自羞無咎嘆曰人
疑宋開府鉄石心腸及為梅花賦清豔殆不類
其為人無已清通雖鉄石心腸不至於開府而
此詞過於梅花賦矣
元祐六年七夕日東坡時知楊州與發運使眺
端彦吴倅眺無咎大明寺汲塔院西廊井與下
院蜀井二水校其高下以塔院水為勝
玫瑰油出北虜其色瑩白其香芬馥不可名状
用為試粧法用衆香煎煉北人貴重之每報聘
禮物中祗一合奉使者例獲一小甖其法秘不
傳也宣和間周武仲憲之使虜過磁州時葉著
宣遠為守祝周云回日願以此油分餉旣反命
以油贈之葉云今不湏矣近禁中厚賂虜使遂
得其法煎成賜近臣色香勝北來者婦翁蔡京
新寄𢾗合且云公還朝必有取者今反献一合
周亦不受也北人方物不過一合貴惜如此而
貴近之家贈遺若此之多足知其侈靡之甚也
蔡肇天啓久官京師日有薮澤之思常於尺素
作平岡老木極有清思因授李伯時令於餘地
加遠水歸鴈作扁舟以載天啓及題小詩曰鴻
鴈歸時水拍天平岡老木向寒煙借君餘地安
漁艇乞我寒江聽雨眠伯時嬾不能竟他日王
渙之彦舟取去以示宗子令戬即取筆點染如
詩中意天啓見之極愛其佳後天啓汎舟宿横
塘遇雨閉蓬而臥夜分不寝聞歸鴈聲因復為
詩云平野風煙入梦思殷勤作畫更題詩扁舟
臥聽横塘雨恰遇江南歸鴈時此畫後歸貴人
家予嘗見之渺然有江湖之思
眺無咎作慶州使宅記黃魯直云大為佳作
蘇明允作成都府張公安道畫像記魯直讀之
云司馬子長復出也王逄原作過唐論介甫云
可方賈誼過秦論不及而馳騁過之
裴鉶傳竒載成都古仙人吴彩鸞善書小字嘗
書唐韻鬻之今蜀中導江迎祥院經藏中佛本
行經六十卷乃彩鸞所書亦異物也今世間所
傳唐韻猶有皆旋風葉字畫清勁人家往往有
之
建炎庚戌二月二十五日虜兵䧟平江府两浙
宣撫使周望移軍退保崑山縣泊舟馬鞍山下
湖邊吏方用印忽有風旋轉入舟印與文移盡
卷墮水相視駭愕使水工探之不獲望懼北兵
之來襲也𣣔亟走屯惠通鎮為失印所撓留吏
求之吏禱於馬鞍山神曰静濟侯者曰苟不獲
且將得罪必焚廟而行縣宰亦懼乃作堰捍水
以踏車涸之畚&KR1257;如雲鑿𢾗尺始得之已淪於
泥中矣此說與吴中記聞同
頃有一士人每於班列中好與祕閣諸公交語
好事者戲目之為舘職裡行此盖緣御史有裏
行職銜故也
李豸方叔祭東坡文有云皇天后土鍳平生忠
義之心名山大川還千古英靈之氣
兵部郎官莫卞居場屋日因赴浙漕夢人就旅
邸報姓莫人作状元卞出迎之乃云名儔非卞
也時卞已投卷是舉登科明年得子因名曰儔
後二十四年儔作大魁卞對賀客言之
朱勔喪父作黃籙醮請茅山道士陳赤夷字彦
真拜章回得報應但見金甲神人杖劒叱云朱
勔父子罪惡貫盈上天不赦汝焉得為拜章彦
真不敢言勔私為親密者道不踰三年勔果敗
李去偽紹聖初知通州静海縣至夜即入一室
判冥外人皆聞訊問枷鎖聲因目為李見鬼去
替密迩會集同官出二子拜縣尉陳噩噩不敢
當乃云去偽老矣不及見公之貴若長子儔雖
自成立不能遠大次子僖異日與公有恩契當
令今日先識面耳衆皆罔測政和初噩為司勲
郎官主銓試文僖中乙授西京偃師簿又三年
為噩壻果符恩契之言噩終徽猷閣侍制僖終
朝請大夫儔登科未及禄而卒
崇寧間平江府天平山白雲寺有𢾗僧行山間
得簟一叢共煮食之至夜發吐内三人急取鴛
鴛草生啖遂愈其二人不啖者吐至死鴛鴦草
藤蔓而生黃白花對開傍水依山處處有之治
癰疽腫毒猶妙或服或傅皆可盖沈存中良方
所載金銀花又曰老翁湏者本草名忍冬
山谷詩云争名朝市魚千里予問諸學生魚千
里多云此齊民要術載范蠡種魚事發池中作
九墩然初無千里字心頗疑之後因讀關尹子
云以盆為沼以石為島魚環游之不知其幾千
萬里不窮也乃知前軰用事如此該博字皆有
來處
班行李質人才魁岸磊落甚偉徽廟朝𣣔求一
人相稱者為對無可&KR1275;當時同列目為察隻子
京師俚語謂無對者為察隻建炎三年擢權殿
帥
蘇黃門子由薨於許下王鞏定國作挽詩三首
其一云憶昔持風憲防微意獨深一時經國慮
千載爱君心坤道存君终始乾坤正古今當時
人物盡惆悵獨知音注云元祐中議冊后宣仁
御文德殿發冊公語余密告吕丞相微仲母后
御前殿兹不可啓微仲明日留身宣仁詔宫中
本殿發冊時人無知者其云已矣東門路空悲
未盡情交親踰四紀憂患共平生此去音容隔
徒多涕淚横蜀山千萬疊何處是佳城注云公
前年寄書約予至許田曰有南齋翠竹满軒可
與定國為十日之飲此老年未盡之情也其三
云静者宜&KR0574;壽胡爲忽夢楹傷嗟見行路優典
識皇情徒記巴山路空悲蜀道程弟兄仁逹意
千古各垂名註云公與子瞻嘗泊巴江夜雨相
約共游蜀竟不果歸今子瞻葬汝公歸眉王祥
有言歸葬仁也留葬逹也右三詩予在高郵於
公之子處見其遺藁因錄之皆當時事今公之
後邈然家集不復存惜其亡也因附於此
晏叔原聚書甚多每有遷徙其妻厭之謂叔原
有類乞兒搬&KR0238;椀叔原戲作詩云生計惟兹椀
般檠豈惮劳造雖從假合成不自埏陶阮杓非
同調顔瓢庶共操朝盛負餘米暮貯籍殘糟幸
免墦間乞終甘澤畔迯挑宜卭竹杖捧稱葛為
袍倘受桑間餉何堪井上螬綽然真自許嘑爾
未應饕世久輕原憲人方逐子敖願君同此噐
珍重到霜毛
唐寅醉中校畢
墨莊漫錄卷第三
