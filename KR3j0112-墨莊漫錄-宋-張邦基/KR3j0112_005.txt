墨莊漫錄卷第五
元豊五年状元黃裳榜神廟御集英殿唱名至
第三甲有曁陶者主司誤呼為曁(去声)三呼之無
應者蘇丞相頌時為吏部侍郎侍立上顧頌頌
曰當呼為居乙切果應而出上曰卿何以知之
出何書頌曰臣嘗觀三國時吴有暨豔造營府
之論恐其後也問陶鄕里乃建州人上喜曰果
吴人褒諭再三
大觀三年状元賈安宅榜徽廟御集英殿唱名
至五甲有甄徹者中書侍郎林攄彦振唱名呼
爲甄(籍延切)徹自言姓甄(之人切)攄猶強辯之近侍
匿笑継而御史有言攄罷而出
神廟朝御馬有曰玉逍遥者盖赭白也嘗幸金
明池歸乘之
胡世將成公爲中書舍人兼權給事中與張夀
子公同在後省一日胡將上馬忽内逼乃觧衣
奏厠張戲之曰觧衣脫冕而行舍人給事(取急事同)
(音)𣣔尋属對無有其事後李彌大似矩尚書知
平江府似矩嘗為宣撫使趙九齡次張忽云子
公之句吾有對矣可對棄甲曳兵而走宣撫尚
書(取常輸字同音)聞者莫不大笑且以為的對盖為帥
臣嘗為賊所窘也
范文正公長子監簿純佑自幼警悟明敏過人
文正公所料事必先知之善能出神公在西邊
凢虜情幾事皆預遥知盖出神至虜廷得之故
公每制勝料敵如神者監簿之力也一日因出
神為人所驚自此神觀不足未幾而亡時甚少
也公之族子誾彦和云
邦基外祖父吴豪字特起世家臨川其兄仕於
唐州而亡因家㳂上治田於黃玉二陂遂以多
貲聞倜儻尚義潜德不曜荆公夫人之同祖兄
弟也荆公更新法心不喜之將授之官力辭不
願自外祖死伯舅元順啚持門戶順啚䔥散風
度雅意翰墨畜法書名畫甚冨烹茶焚香吟詩
弹琴而己隴畆漫不省也坐是東臯廢弛歲不
睱給乃委仲舅兊悅啚其墮敗悅啚孝友修愿
賙貧樂施有父風未幾多稼復如曩時歲收𢾗
萬斛公心持已無絲髮之私輸載長兄房以聽
出納悅啚奉太夫人盡子道待兄弟得怡怡之
義四方親舊以貧投者存恤無厭臧獲咸無怨
言鄕曲皆得其&KR0794;心宣和辛丑秋得病至冬不
起視笥中衣無两襲未嘗有一物私蓄也人始
服其廉謹時京師調發科敷動以萬計適丁連
年旱歉悅啚憂家成瘁欝欝感病其死𢾗日姪
芾夢悅啚云吾有詩爾其志之及覺憶其二句
云春風陌上一杯酒回首家原事若何盖悅啚
雖死猶不忘家也悲夫
僧如壁乃江西進士饒節次子也少年嘗投書
於曾子宣論新法非是不合乃祝髮更名尤長
於詩嘗住𢾗刹士大夫多與之游後改字德操
梅花一聮云遂教天下無雙色來作人間第一
春風味亦不淺又答吕居仁寄詩云長憶他時
對短檠詩成重改又鷄鳴如今老矣無心力口
誦君詩遶竹行居仁甚稱之
玉臺新咏梁沈約休文有六憶詩盖豔詞也其
後少有效其體者王全玉乃作宫體十憶詩李
元&KR0574;重見之愛其詞意宛轉且曰讀之動人老
狂不能已聊復效尤亦作十絶謂憶行憶坐憶
飲憶歌憶書憶博憶顰憶笑憶眠憶粧也其一
曰屏帳腰支出洞房花枝窣地引巾長裙邊遮
定雙鴛小只有金蓮步步香其二云椅上&KR0238;花
闞面平綉裙斜綽茜羅輕踏青姊妹頻來喚鴛
履貪弓不意行其三云綠蟻頻傾不厭多帕羅
香軟襯金荷從教弄酒春衫涴别有風流上眼
波其四云一串紅牙碎玉敲碧雲無力駐晴霄
也知唱到關情處緩按餘聲眼色招其五云纖
玉參差象𬋩輕蜀牋小研(一作砑)碧窗明䄂紗密
映嗔郎看學寫鴛鴦字未成其六云小閤争蒲
畫燭低錦茵團坐玉相欹嬌羞慣被諸郎戲䄂
映春䓤出注遲其七云漫注横波無語處輕籠
小板𣣔歌時千愁萬恨關心曲却使眉尖學别
離其八云從來題目直千金無事羞多始見心
乍向客前猶掩歛不知己覺鈿窩深其九云泥
嬌成困日初長暫卸輕裙玉簟凉漠漠帳煙籠
玉枕粉肌生汗白蓮香其十云宫樣梳兒金縷
犀釵梁冰玉刻蛟螭眉間要點雙心字不𬋩䔥
郎只畫眉其情致殊妍麗自非風流才思者不
能作也
藏書之冨如宋宣獻畢文簡王原叔錢穆父王
仲至家及荆南田氏歴陽沈氏各有書目譙郡
祁氏多書號外府太清老氏之藏室後皆散亡
田沈二家不肖子盡鬻之京都盛時貴人及賢
宗室往往聚書至多者萬卷兵火之後焚毀迨
盡間有一二留落人間亦書史一時之厄也吴
中曾旼彦和賀鑄方回二家書其子献之朝廷
各命以官皆經彦和方回手自讐校非如田沈
家貪多務得舛謬訛錯也
平江自朱勔用事花木之竒異者盡移供禁籞
下至墟墓間珍木亦遭發鑿山林所餘惟合抱
成圍或臃腫散者乃保天年建炎已酉冬洎
庚戌春宣撫使周望留姑蘇諸將之兵斧斤日
往樵斫俱盡棟梁之材析而為薪莫敢誰何諸
山皆童矣亦草木一時之厄耶
吴中魚市以㪷計(一斗謂二斤半)松陵唱和皮日休釣
佀詩云一斗霜鱗換濁醪註云吴中買魚論斗
酒即秤斤其来盖遠矣然酒今已用升至市芡
及𬞞反論斤土風不可革也
僧謂酒爲般若湯鮮有知其說者予偶讀釋氏
會要乃得其說云有一客僧長慶中留一寺呼
淨人酤酒寺僧見之怒其麄暴奪瓶擊栢樹其
缾百碎其酒凝滯着樹如綠玉搖之不散僧曰
某常持般若經湏預飲此物一杯即諷詠瀏亮
乃將缾就樹盛之其酒盡落噐中略無孑遺奄
然流啜斯湏噐窳(音庾)酣暢矣酒之廋辭其起此
乎
樂全先生張安道薨東坡時守穎州於僧寺舉
掛參酌古今用唐人服座主緦麻三月又别為
文往祭其柩盖感其知遇也
王文公安石為相日奏事殿中忽覺偏頭痛不
可忍遽奏上請歸治疾𥙿陵令且在中書偃臥
已而小黃門持一小金杯藥少許賜之云左痛
即灌右鼻右即反之左右俱痛並灌之即時痛
愈明日入謝上曰禁中自太祖時有此𢾗十方
不傳人間此其一也因并賜此方蘇軾自黃州
歸過金陵安石傳其方用之如神但目赤少時
頭痛即愈法用新四蔔取自然汁入生龍腦少
許調勻昂頭使人滴入鼻竅
舒信道敗荷詩云忍看夜影分殘月别送秋声
入晚風前軰云一郡之政觀於酒一家之政觀
於虀盖二物若善則其他可知矣
處州縉雲縣簿&KR0550;舊為武尉司頃有一婦人常
現形與人接妍麗閑婉有殊色其來也異香芬
馥非世間之香自稱曰英華或曰綠華前後官
此者多為所惑建炎中一武尉與之配合如伉
儷同僚皆預其宴集慧辯可喜與尉料理事家
自言我非妖媚不害於人尉以郡檄部兵至楊
州時車駕駐蹕淮南英華亦随而行至揚州南
門不肯入謂尉曰天子之所門有守禦之神我
不可入我從此而逝矣然君之行若復差往泗
上禍即至矣遂慘別而去尉至御营果令所部
兵往泗州交割尉乃行未幾而北兵至遂不知
存亡獨小得脱而歸英華已先至邑久矣其
後有蒋敦書字輝遠永嘉人為邑簿英華出如
平時其家母妻不安之而歸輝遠獨在官所英
華時復出現其來也香先襲人輝遠不少動心
一日謂輝遠曰君索居於此妾𣣔事巾櫛可乎
而君介然不蒙眄顧亦木心石腸之人也輝遠
曰汝宜亟反母相接也因齋戒具章奏𣣔祈天
是夕復至曰君母庸訴我某無所舍得一芘身
之地不復出矣輝遠曰汝果尔吾為汝立祠以
祀何如華感激而去自是不復至輝遠越𢾗日
亦忘之時家有素絲𢾗束一旦其絲悉穿繫於
窗牗連絡不可觧輝遠因悟曰吾許汝立祠而
逾約矣即為汝謀之乃於&KR0550;事之偏室塑像以
祠香火明日其絲悉已成束若不經手者其怪
遂絶余舊聞斯事後見彼州士人所說悉同意
其為草木之妖也
龐寅孫待制一女有容色適毗陵胡道修甚雍
睦數年後道修每夜即有一婦人來同寝龐或
聞其語言𢾗詰之道修笑而不答一夜道修先
就枕龐牽幔𣣔入其人自帳中出姿容妍麗自
顧已不若也龐亦不懼道修曰子見之否不必
怒也我與你同往訪之恍惚與道修同至一處
如王侯第簾幕華煥廊廡間懸琉璃燈光彩奪
目道修與龐方携手而行至一堂有一人自屏
後來乃向帳中所出之人也道修捨龐走從之
相挽而去已而對飲堂上龐憤之亟𣣔走歸顧
門字悉關鐍倉皇至一處見有断垣乃大呼踰
之而出恍然而窹盖夢也明日道修曰昨宵胡
不少留乃怒而遁也自尔無可柰何時寅孫任
發運使乃具舟楫迎其女并婿至真州召就醫
召一道士能使物治病俾令治之道士以一木
板一釘付龐戒令伺道修咳聲即以釘釘其板
如其言釘之道修大呌曰是甚道理亟來奪之
龐懼為所得擲板於河中時寅孫有舘客在後
舟見之即以手招之其板遂流至船邊舘客取
之拔去其釘道修大笑道士悵惋而去卒不可
療乃復歸毗陵不復為怪也一日道修謂龐曰
來日有人携一女子來求顧可為我得之慎勿
靳其直而失之也明日果有人携老媪一村女
來寝陋可駭道修見之喜曰是矣乃以𢾗千得
之道修自是嬖惑此婢甚歡而向之人不得至
矣盖是怪依附此婢之體而道修見之乃向之
人耳龐竟離歸道修與此婢生男女𢾗人亦無
他怪待制之猶子温孺潤甫言後問之胡氏信
然
宣和間朱勔應奉進為節度使子汝賢慶陽軍
承宣使汝功静江軍承宣使汝文閣門宣贊舍
人弟勣閤門宣贊舍人汝翼朝奉大夫直龍啚
閣汝舟明州觀察使汝楫華州觀察使汝明荣
州刺史孫絺繹約絢緯綬並閤門宣贊舍人綽
紳並閤門祗候一時軒裳之盛未之有也靖康
之初籍其家並追奪悉竄嶺外
蔡君謨作福守日有一書生投詩來謁云遠入
青青疊疊峰峯前真宰讀書公半嵓冷落高宗
雨一枕凄凉吉甫風煙鎻豹眠閑霧露井凋鳳
宿舊梧桐九龍山下英雄氣盡属君家世胄中
君謨異之尋令人伺其所歸至一山下忽不見
四顧無人唯一社屋爾意其社神也
王荆公女適吴丞相之子封長安縣君者能詩
嘗見親族婦女有服者帶白羅繫頭子者因戲
為詩云香羅如雪&KR0866;新詩惹住烏雲不放回還
似遠山秋水際夜來吹散一枝梅其姑丞相魚
軒李氏侍從徐宥之女也亦能文有詩云絮飛
柳陌三春雨花落梨園一笛風百尺玉楼簾半
捲夜深人在水晶宫皆婦人有才思者可喜也
邦基從伯康孫字曼老時彦榜高科宰溧陽日
晨有道士來謁授以藥二粒且以橡栗四十枚
副之戒曰此去千日當有大厄宜封識如法勿
令妾婦見之庶緩急可為俻後至揚州遇母舅
錢勰穆父携二侍姬來偶探藥嚢而未及取尋
而得疾取藥無有矣計其時正三年竟不起云
重和戊戌冬予道由穎昌之汝墳驛壁間得廖
正一明略手題三詩其一云阿憐二十頗有餘
秀眉豊頰冰瓊膚無端𣣔作商人婦更枉方尋
海畔夫其二云阿梅笄歲得同歡懊惱情深觧
夢蘭鶯語輕清花裡活柳條弱軟掌中看其三
云淮源距㐮陽亭候逾十舍征鞭背綉幃雲雨
虚四夜雙豔盡傾城一姝偏擅價獨怒蕙心輕
誤許商人嫁初不暁其意是年至唐州外氏家
因舉是詩邦人任喻義可云頃年明略與郡之
二营妓往來情好甚䔍其一小字憐憐其一名
梅時憐憐將為大賈所納明略旣去道過汝墳
作詩盖有所感也憐憐竟随賈去方尋海畔夫
用海上有逐臭之夫事譏之也
禁中舊有鴨脚子四本俗謂之銀杏大皆合抱
其三在翠芳亭之北歲收實至𢾗斛而所托隂
溢無可臨賞之所其一在太清楼之東得地顯
敞可以就賞而未嘗著花也𥙿陵嘗臨觀而興
嘆以謂事有不能適人意者如此越明年一枝
遂花而結實至千餘莹大可爱𥙿陵大悅命宴
太清楼賞之分賜禁從有差迨次年則不復花
矣中官帶御噐械石璘者老於禁掖供奉嘗為
何正臣去非言之正臣嘗記是事且謂凢草木
之華實盖有常性人主者為起一念乃能感格
穹壌使隂陽造化之工為之巧徙曲成以適其
一時之所𣣔豈為天子者凢一言動致盖高之
鍳聽若影響之速耶由是觀之為人上者使有
宋景公之言時發於城心則召應豈俟終日哉
正臣所論如此邦基嘗從正臣之子薳子楚見
其手書因復記之
翟三丈公巽少年侍龍啚公守會稽時嘗賦猩
猩毛筆詩甚竒妙何去非次韻和之云貌妍足
巧語軀惡招歋&KR2023;賦形具人獸寕脫荆榛居肉
嘗登䁀爼餉餽傳甘腴失計墮醉鄕顛躓無與
扶柔毫就束縛航海歸仙癯浴質逸少池摛藻
知章湖弑身固有用賦芧從衆狙坐令宣城工
無復誇栗鬚(宣城出栗鼠須筆)文房甲四寳萬兔慙蒙
膚𢾗管支十年閉門賦三都之子信豪邁嗜學
每致劬未冠游膠庠已推經行儒蓬山天禄閣
峥嵘陵碧虚期子早登躡舍校魯魚公巽之
詩恨未見有綠毛龜詩皆少年所作也
予在四明市舶局日同官司戶王操粹昭郡檄
往昌國縣普陀山觀音洞禱雨歸為予言普陀
山去昌國两潮山不甚高峻山下居民百許家
以魚塩為業亦有耕稼有一寺僧五六十人佛
殿上有頻伽鳥二枚营窠梁棟間大如鴨頰毛
羽紺翠其聲清越如擊玉每歲生子必引去不
知所之山有洞其深罔測莫得而入洞中水聲
如&KR0690;𢾗百面鼓語不相聞其上復有洞穴日光
所射可見𢾗十步外菩薩每現像於其中粹昭
旣致州郡之命因密禱願有所覩湏臾見欄楯
𢾗尺皆碧玉也有刻&KR0866;之文為毬路如世間宫
殿所造者已而復現紋如珊瑚者亦𢾗尺去人
不遠極昭然也久之於深遠處見菩薩像但見
下身如腰而上即晦矣白衣瓔珞了了可𢾗但
不見其首寺僧云頃有見其面者乃作紅赤色
今於山上作塑像正作此色乃當時所見者東
望三韓外國諸山在杳冥間海舶至此必有所
禱寺有鐘磬銅物皆雞林商賈所施者多刻彼
國之年號亦有外國人留題頗有文彩者僧云
禱于洞者所現之相有不同有見净缾者有見
纓絡者善財者橋梁者亦有無所覩者洞前大
石下有白玉晶莹謂之菩薩石粹昭平生倔強
至是頗信向云
唐人詩行役異鄕懷歸感嘆而意相同者如賈
島云客舍并州已十霜歸心日夜憶咸陽無端
更度桑乾水却望并州是故鄕竇鞏云風雨荆
州二月天問人初雇峽中船西南一望雲和水
猶道黔南有四千柳宗元云林邑山聮瘴海秋
牂柯水向郡前流劳君更問龍池地正北三千
到錦州李商隱云君問歸期未有期巴山夜雨
漲秋池何時共剪西窗燭却語巴山夜雨時皆
佳作也
叚承務者醫術甚精貴人奏以不理選限恩澤
居宜興非有勢者力不能屈致翟公巽參政居
常熟𣣔見之托平江守梁仲謨尚書邀之始来
乃回平江一冨人病求叚醫叚曰此病不過湯
劑𢾗服可愈然非五百千足為酬不可其家始
許其半叚拂衣而去竟從其請復以五十星為
藥資叚復求益增至百星始肯出藥果如其說
而差叚其載所獲而歸中塗夜夢一朱衣曰上
帝以尔為醫而厚取賄賂殊無濟物之心命杖
脊二十敕左右牽而鞭之旣窹猶覺脊痛令人
視之有捶痕歸家未幾而死
東坡性喜飲而飲亦不多在黃州嘗以蜜為釀
又作蜜酒歌人罕傳其法每蜜用四斤煉熟入
熟湯相攪成一斗入好麺麯二两南方白酒餅
子米麯一两半搗細生絹袋盛都置一噐中密
封之大暑中冷下稍凉温下天冷即熱下一二
日即沸又𢾗日沸定酒即清可飲初全帶蜜味
澄之半月渾是佳酎方沸時又煉蜜半斤冷投
之尤妙予嘗試為之味甜如醇醪善飲之人恐
非其好也
蘇子由在政府子瞻為翰苑有一故人與子由
兄弟有舊者來干子由求差遣久而未遂一日
來見子瞻且云某有望内翰以一言為助公徐
曰舊聞有人貧甚無以為生乃謀伐塚遂破一
墓見一人祼而坐曰尔不聞漢世楊王孫乎祼
葬以矯無物以濟汝也復鑿一冢用力艱旣
入見一王者曰我文帝也遺制壙中無納金玉
噐皆陶瓦何以濟汝復見有二冢相連乃穿其
在左者久之方透見一人曰我伯夷也羸瘠面
有飢色餓于首陽之下無以應汝之求其人嘆
曰用力之勤無所獲不若更穿西冢或冀有得
也羸瘠者謂曰勸汝别謀於他可汝視我形骸
如此舍弟叔齊豈能為人也故人大笑而去
梅摯公儀龍啚景祐初以殿中丞知昭州昭號
二廣煙瘴水土惡弱處公嘗為瘴說其略云仕
亦有瘴急催暴歛剥下奉上此租賦之瘴也深
文以逞良惡不白此刑獄之瘴也侵牟民利以
實私儲此貸財之瘴也盛揀姬妾以娛声色此
帷薄之瘴也有一於此民怨神怒安者必疚疚
者必隕雖在輦下亦不可免何但遠方而已仕
者或不自知乃歸咎於土瘴也不亦謬乎予讀
此文慨然有感涖仕者當書座右亦可為訓也
世謂子瞻詩多用小說中事而介甫詩則無有
也予謂介甫詩亦為用之比子瞻差少耳如酬
王賢良松詩云世傳壽可三松倒此語難為常
人道夀倒三松見裴鉶傳竒春日郊步云興盡
無人楫迎汝却随倦鵲歸隣舂檝迎汝見古樂
府王献之桃葉歌金陵西齋詩云黃奴三倒類
瓊樹小砑紅綾闘詩句小砑紅綾見大業拾遺
舒州云巫祝萬端曾不救只疑天賜雨工閑雨
工見洞庭烟傳
徽州硯石有紋如眉者謂之眉子石東坡常作
眉子石硯歌極有連娟環可愛者東海宫聲
應中有一硯尉氏孫宗鑑少魏舍人為作銘曰
㐮城愁京兆嫵北窗散黛東家翠羽稜稜筆鋒
與此等伍胡不累子英氣妙語又曰夕鋒旣去
碧落方暮澹疎星之微明横青霞之𢾗縷想像
泬寥夷猶毫楮俾子之文萬丈軒翥梁冀妻孫
壽封㐮城君作愁眉啼粧詩云北牎朝向鏡錦
帳復斜萦嬌羞不肯出猶言粧未成散黛随眉
廣胭脂逐臉生試將持出衆定向可憐名宋玉
好色賦東家之子眉如翠羽用斯事也
杜子美詩云江閣要賓許馬迎午時坐起自天
明晉王修字敬仁語林曰敬仁有異才時賢皆
重之王右軍在郡迎敬仁叔仁輙同車每惡其
遲後以馬迎之敬仁雖復風雨亦不以車也
杜子美有憶鄭南北玭詩云鄭南伏毒守䔥洒
到天心殊不暁㐲毒守之義守當作寺按華州
啚經有伏毒寺劉禹錫外集有貞元中侍郎舅
氏牧華州時予再忝科第前後由華覲謁陪登
伏毒嵓今世行本皆作守誤也
正德辛已夏五月端五後一日燈下勘畢
姑蘇唐寅借勘俞子容家鈔書
墨莊漫錄卷第五
