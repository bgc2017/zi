墨莊漫錄卷第一
僕以聞見慮其忘也書藏其篋歸耕山間遇力
罷釋耒之壟上與老農憩談非敢示諸好事也
其間是非毁譽均無容心焉僕性喜藏書随所
寓榜曰墨莊故題其首曰墨莊漫錄淮海張邦
基子賢
范蜀公乞致仕章四上未允第五章言臣所懷
有可去者二謂言青苗不見聽一可去薦蘇軾
孔文仲不見用二可去章旣上遂得請
張宣徽安道守成都眷籍娼陳鳳儀後𢾗年王
懿敏仲儀出守蜀安道祝仲儀致書與之仲儀
至郡呼鳳儀曰張尚書頃與汝留情乎鳳儀泣
下仲儀曰亦嘗遺尺牘今且存否曰迨今蓄之
仲儀云尚書有信至汝可盡索舊帖吾𣣔觀之
不可隱也遂悉取呈韜於錦嚢甚密仲儀謂曰
尚書以剛勁立朝少與多仇汝母以此黷公乃
取書付鳳儀并嚢盡焚之後語安道張甚感之
王張姻家也
東坡在杭州一日遊西湖坐孤山竹閣前臨湖
亭上時二客皆有服預焉久之湖心有一綵舟
漸進亭前靚粧𢾗人中有一人尤麗方鼓筝年
且三十餘風韻閒雅綽有態度二客競目送之
曲未終翩然而逝公戲作長短句云鳳凰山下
雨初晴水風清晚霞明一朵芙蓉開過尚盈盈
何處飛來雙白鷺如有意慕娉婷忽聞江上弄
哀箏
并郡宅後池光亭臺上白公檜世傳白樂天手
植也(此朱勔進后事首有脫字以上是一事創造以下别是一事)
創造二大舟費八千緡以獻時常潤間河渠淺
淤重載不前乃先繪圖以聞宸翰賜石名神運
昭功敷慶萬年之峯時人莫不目擊余時初至
吴中亦獲一觀是秋方至京師詔置于艮嶽
范純仁尭夫丞相薨禮官謚曰忠宣考功鄧忠
臣議曰每思捐身而開策嘗願休兵而息民秪
知扶危而濟傾寧恤䟦前而㚄後又曰讒言亂
國而明蔡確之無罪姦黨投石而謂大防之可
原當衆人莫敢言之時在偏州無所用之地義
形色正憤激至誠非特救當世正人端士之織
羅直𣣔戒後世亂臣賊子之迷國徇公忘已為
國惜賢又曰父母之國有時而去股肱之義於
是或虧放之江湖忽如草芥紉蘭澤畔更甚屈
原之忠占鵩坐隅已分賈生之死又曰側席南
望而快浮雲之蔽趋節東歸而詠零雨之濛又
曰法座想見其風采詔書相望於道塗(云云)時
論皆以為允當崇寧初追奪元謚并定謚覆官
並罰銅二年六月言者再論忠臣得宫祠
東坡作儋耳山詩云突兀隘空虛他山㧾不如
君看道傍石盡是𥙷天餘叔黨云當作者傳寫
之誤一字不工遂使全篇俱病
王荆公書清劲峭拔飄飄不凢世謂之横風疾
雨黃魯直謂學王濛米元章謂學楊凝式以余
觀之乃天然如此
武帝建安二十年冬十月始置名號至五大夫
與舊列侯關内侯凡六等以賞軍功名號侯爵
十八級關中侯爵十七級皆金印紫綬又置關
内外侯十六級銅印亀紐墨綬五大夫十五級
銅印環紐亦墨綬皆不食租此印决曹氏物也
表舅唐悊端仲見之亦以予言為然乃賦詩云
關中金印豈秦關想見風流漢已還大饗似書
譙縣石蘭亭寧𢾗會稽山空餘此日歸嚢槖曾
是當年雜佩環萬戶兄將取如斗此章何足繫
腰間後范左轄謙叔在方城以書求借舅氏不
與也(此則亦缺首簡)
崇寧初旣立黨籍臣僚論元祐史官云初大臣
挾其私忿濟以邪說力引儇浮與其厚善布列
史職毁詆先烈或鑿空造語以厚誣若范祖禹
黃庭堅張耒秦觀是也或隱沒盛德而不錄若
曾肇是也或含糊取容而不敢言若陸佃是也
皆再謫降時舊史已盡改矣
王鞏定國為太常博士常從術士作軌革畫一
堂廡庭中有明珠一枚旁置棋局未幾為御史
朱光庭所抨得𥙷外
東坡在海外瓊州士人姜公弼來從學坡題其
扇云滄海何曾断地脉白袍(或作朱厓)端合破天荒
公弼求足之坡云候汝登科當為汝足後入廣
被貢至京師時坡已薨乃謁黃門於許下子由
乃為足之云生長間已異風流稷下古諸
姜適從瓊𬋩魚龍窟秀出羊城翰墨埸滄海何
曾断地䐂白袍端合破天荒錦衣他日千人看
始信東坡眼目長
國朝宗室例除環衞𥙿陵始以非袒免𥙷外官
継有登科者然未有為侍從者宣和五年始除
子崧徽猷閣待制継而子植亦除八年又除子
櫟宗室為從官自伯山始然皆外任未有任禁
從者紹興三年始除子晝侍郎皆子字也然其
他字號未有也十八年始除不棄侍郎不字任
禁從自德夫始
香滿釣筒萍雨夜綠搖花塢柳風春舒亶信道
詩也信道清才而詩刻削有如此者又有云空
外水光風動月暗中花氣雪藏梅又云宿雨閣
雲千嶂碧野花弄日一村香又云萬壑水澄知
月白千林霜重見松高皆警句也
韓駒子蒼詩云倦鵲遶枝翻凍影征鴻摩月墮
孤音誠佳句也但太費工夫
浮休居士張芸叟久經遷旣還鞅鞅不平嘗内
集分題賦詩其女得蠟燭有云莫訝淚頻滴都
緣心未灰浮休有慙色自是無復躁進意司馬
朴之室浮休之女也有詩在鄜延路上一寺中
一聮云滿地煙含芳草綠倚欄露泣海棠紅或
云便是詠燭者
紹聖初逐元祐黨人禁中䟽出當責人姓名及
廣南州郡以水土美惡係罪之輕重而貶竄焉
執政聚議至劉安世噐之時蒋之竒穎叔云劉
某平昔人推命極好章惇子厚以筆於昭州上
點之云劉某命好且去昭州試命一廵
杜子美玄都壇歌子規夜啼山竹裂王母晝下
雲旗翻說者多不暁王母或以謂瑶池之金母
母也中官陳彦和言頃在宣和間掌禽苑四方
所貢珍禽不可殚舉蜀中貢一種鳥状如燕色
紺翠尾甚多長飛則尾開顫裊如两旗名曰王
母則子美所言乃此禽也盖遐方異種人罕識
者子規夜啼山竹裂言其聲清越如竹裂也
鄱陽胡詠之朝散生平好道元符初嘗於信州
弋陽縣見一道人青巾葛衣神氣特異因揖而
延之對飲道人止取大白滿引無筭曰君有從
軍之行去否胡竦然曰當去盖是時𣣔就熙和
河帥姚雄之辟也道人曰西陲方用師好去索
紙書詩曰濟世湏應不世才調羹重見用塩梅
種成白璧人何處熟了黃梁夢未回相府舊開
延士閣武夷新築望仙臺青雞唱徹亟關暁好
卷游幃歸去來授詠曰爲我以此寄章相公且
曰章相公好箇人又錯了路徑也詠叩其說但
云未可立談胡問其姓名亦不肯言曰吾非晚
亦游邊可以復相見夜艾詠曰先生可就此寝
曰吾歸邸中只在河下乃拂衣去明日遣人往
諸邸尋問皆云未嘗有道人因告縣令徧邑物
色竟無曾見者詠至京師見王副車詵具告以
此𣣔持詩謁子厚詵曰不可上方以邊事倚辨
相公丞相得此必堅請去上必疑怪詰其所以
然君且得罪詠以為然徑趋姚幕從取青唐曁
還闕則子厚已去矣他日子厚北歸聞有此詩
就詠求之其真本已為附車奄有之乃錄寄子
厚見詩歎曰使吾早得此詩去位久矣豈復有
今日之事乎方詠之在邊日嘗至秦州天慶觀
聞說吕先生在此月餘近日方去矣問何以知
其為吕道士云道人去時適道人衆赴隣郡醮
道人顧小童曰吾且去借筆書壁侯師歸示之
小童辭以觀新修師戒勿令題涴乃曰煩貯火
殿鑪吾𣣔禮三清而去旣而行殿後砌下有石
池水甚清泚乃以瓜畫殿壁留詩云石池清水
是吾心漫被桃花倒影沉一到邽山空闕内消
閑塵累七絃琴回後看題衆驚嘆以為必吕翁
也壁甚高其字非手可能及邽山即泰山也詠
因思弋陽所遇有游邊之約豈非斯人歟此說
予聞江元一太初云
宿州靈璧縣張氏蘭臯園一石甚竒所謂小蓬
萊也蘇子瞻愛之題其上云東坡居士醉中觀
此&KR0904;然而醒子瞻之意盖取李德𥙿平泉莊有
醒醉石則踞之乃醒也蒋穎叔過見之復題云
荆溪居士暑中觀此爽然而凉吴右司師禮安
中為宿守題其後云紫溪翁大暑醉中讀二題
一笑而去張氏皆刻之石後歸禁中
姑蘇士人家有玉蟾蜍一枚皤腹中空每焚香
置爐邊煙盡歸腹中久之冉冉復自蟾口噴出
亦異物也
退之詩風能折黃觜露亦染梨腮魯直本亦作
風稜露液又與興元宴集詩有云茫漫華墨間
墨當作黑華梁黑水惟梁州興元梁州也
吴安中少年時為堠子詩云行客往来渾望我
我於行客本無心喜為人書之
李商隱錦瑟詩云莊周暁夢迷蝴蝶望帝春心
托杜鵑滄海月明珠有淚藍田日煖玉生煙人
多不暁劉貢父詩話云錦瑟令狐綯家青衣亦
莫能考瑟譜有適怨清和四曲名四句盖形容
四曲耳
方亞夫幾仲興化人乙軍五百至省闈皆不捷
嘗夢廷試而無試卷甚惡之晚以八行舉詔免
廷試賈安宅榜唱名排入第一甲以通直郎終
崇寧中初興書畫學米芾元章方為太常博士
奉詔以黃庭小楷作千文以獻継以所藏法書
名畫来上賜白金十八笏是時禁中萃前代筆
蹟號宣和御覧宸翰序之詔丞相蔡京跋尾芾
亦被旨預觀已而出知無為軍復召為書學博
士便殿賜對詢移晷因上其子友仁楚山清
暁圖旣退賜御書畫扇各二遂除春官外郎人
以為荣十八笏盖戲之耳
宣和癸卯平江朱勔採石太湖黿山得一石長
四丈有竒廣得其半玲瓏嵌空竅穴百千非雕
刻所能成也(此則即并郡宅後云云首簡)
因上之道君曰斯物寧人臣家所蓄縝以元
𣣔獻表言之止得賜幣焉(此則亦脫首簡)
毗陵一士人姓常為蠏詩云水清詎免雙螯黑
湯老難逃一背紅盖譏朱勔父子
田衍魏泰居㐮陽郡人畏其吻謠曰㐮陽二害
田衍魏泰未幾李豸方叔亦來郡居㐮陽人憎
之曰近日多磨又添一豸
唐庚子西嘗見桃李盛開而梅尚存𢾗枝因作
詩時張無盡天覺被召乃以詩投之云桃花能
紅李能白春來無處無春色不應尚有𢾗枝梅
可是東君苦留客向来開處當嚴冬李桃未在
交游中只今已是丈人行勿與年少争春風無
盡大加稱賞
延安夫人蘇氏丞相子容妹曾子宣内也有詞
行於世或以為東坡女弟適柳子玉者所作非
也
崇寧三年邦基伯父文簡公賓老自翰宛拜左
丞而伯父倪老後除内相宣和八年宇文粹中
自翰苑拜右丞而其季虚中除内相皆兄弟相
代於北扉亦盛事也
廣陵先生王逢原嘗詠暑熱思風詩云力卷雨
來無歲旱盡驅雲去放天高客有傳示王介甫
嘆曰有致君澤民之志惜乎不振也
逄原一日與王平甫𢾗人登蒋山相與賦詩而
逄原先成舉𢾗聮平甫未屈至聞仰躋蒼崖顛
下視白日徂夜半身在高若騎箕尾居乃嘆曰
此天上語非我曹所及遂閣筆
㐮陽有一曹掾不為郡將所禮屡窘幾殆一日
掾被召以詩上郡將而别之有云已覺目光在
牛角未信鞭長及馬腹郡將雖嘉賞而愈銜之
蔡元長魯公在位賜賚無窮而用度亦廣京師
感慈走修浮啚一題三千緡時有吴鍊師者丹
陽人辟榖修飬舘于西園庵中後有隙地吴勸
令蒔麥旣穫頗厭狼籍公見之題詩于庵曰塔
緣便入三千貫月俸無餘一萬緡却向西園課
小麥老來㒹倒見愁人
胡師文元質侍郎知利州一日晝寝書室蹶然
而興呼吏問曰適有人投訟牒自稱吴伴姑吏
無有斯湏復夢如初旣覺復呼吏曰倅&KR0550;庖舍
在何所其戶牖何向吏具白之即命駕至彼率
倅同觀指一隅命&KR1257;發之不𢾗尺得一婦人尸
倒植土中衣履猶未敗盖前倅子舍之婢因捶
死瘞於此人莫知之因命具棺衾薦以佛事復
夢婦人云今免倒形以就安宅且將訴於隂府
矣感激而去高郵人徐伯通與直時為舘客親
見此事
杜甫詩東閣觀梅動詩興還如何遜在揚州多
不詳遜在揚州之說以本傳考之但言遜天監
中為尚書水部郎南平王引為賓客掌書記室
薦之武帝與吴均俱進倖後稍失意帝曰吴均
不均何遜不遜遜卒於廬陵王記室亦不言在
揚州也及觀遜有梅花詩見於藝文類聚初學
記云兔園標節物驚時最是梅銜霜當路發映
雪擬寒開枝横却月觀花遶凌風臺朝洒長門
泣夕注臨卭杯應知早彫落故逐上春來余後
見别本遜文集乃有此詩而集首有梁王僧儒
所作序乃云遜東海郯人舉本州秀才射策為
當時之魁歴官奉朝請時南平王殿下為中權
將軍揚州刺史望高右戚曰賢主擁篲分庭愛
客接士東閣一開競收揚馬左席暫起争趨鄒
枚君以詞藝早聞故深親禮引為水部行參軍
事仍掌文記室(云云)乃知遜嘗在揚州也盖本
傳但言南平引為記室略去揚州耳然東晉宋
齊梁陳皆以建業為揚州則遜之所在揚州乃
建業耳非今之廣陵也隋以後始以廣陵名州
潤州州蘇氏家書畫甚多書之絶異者有太宗
賜易簡御書宋玉大言賦并名真戒酒批荅鍾
繇賀吴滅關羽上文帝表王右軍答會稽内史
王述書雪晴寄山隂張侯帖献之秋風詞梁䔥
子雲節班固漢史唐禇遂良模本蘭亭李太白
天馬歌賀知章醉中吟張長史書逸人壁顔魯
公進文殊碑讃李陽冰篆新泉銘永禅師真草
千文齊已題贈並皆真跡名畫則顧凱之雪霽
圖望五老峯啚北齊舞鶴啚閻立本醉道啚
吴道子六甲神薛稷戲鶴陳宏蕃馬韓幹御馬
戴嵩牛啚王維臥披啚邊鸞雀竹李將軍暁景
屏風李成山水徐熙草虫黃筌墨竹居寧翎毛
董羽龍水劉道士鬼神刀處士竹石鍾隱乳兔
物之尤異者有明皇賜蘇小許公四代相玉印
贊皇父子石研石兔竹拂連理拄杖陳後主宫
娃七寳束帶雷公斧珊瑚筆架玉連環皆希世
之寳皆散逸或有歸御府者今不知流落何處荆
公退居金陵蒋山學佛者俗姓吴日供洒掃山
下田家子也一日風堕掛壁舊烏巾吴舉之復
置于壁公適見之謂曰乞汝歸遺父𢾗日公問
幞頭安在吴曰父村老無用貨於市中嘗賣得
錢三百金供父感相公之賜也公嘆息之因呼
一僕同吴以原價往贖且戒苟以轉售即不湏
訪索果以弊惡猶存乃贖以歸公命取小刀自
於巾脚刮磨燦然黃金也盖禁中所賜者乃復
遺吴吴後潦倒竟不能祝髮以竹工居真州政
和丙申年予嘗令造竹噐親說如此時已年六
十餘貧窶之甚亦命也
呂温卿為浙漕旣起錢濟明獄又發廖明略事
二人皆廢斥復𣣔網羅參寥未有以中之會有
僧與參寥有隙言參寥度牒冒名盖參寥本名
曇潜因子瞻改曰道潜温卿索牒騐之信然竟
坐刑之歸俗編管兖州未幾温卿亦為孫傑鼎
臣發其贓濫繫獄人以為菑人者人必反菑之
孔雀毛着龍腦則相綴禁中以翠羽作帚每幸
諸閣擲龍腦以辟穢過則以翠羽掃之皆聚無
有遺者亦若磁石引針琥珀拾芥物類相感然
也
中表錢洎子全穆父之孫蒙仲之子三歲喪父
自少刻苦能立志好學有節操何㮚榜登科即
丁母艱及第十餘年未嘗到官試中學官除濟
南府教授車駕駐蹕揚州有薦權國子博士者
始入局參謁長貳方茶疾作仆地輿歸一夕而
殂竟無一日之禄惜哉命薄如此可為奔啚躁
求之戒
世傳宗室中昔有昏&KR0861;(俗呼為厥撤太尉)一日坐宫門
見釘鉸者亟呼之命僕取弊履令工以革護其
首工笑曰非我技也公乃悮曰我謬也誤呼汝
矣適𣣔喚一錮漏(俗呼骨路)者耳聞者大笑之
王黼將明盛時搜求四方瓌竒之物以充玩好
有人以核桃半枚來獻中容米三四斗其間題
詠之字滿矣李之儀端叔題云觀此桃則退之
所謂華山十丈蓮信有之矣今不知存否也予
嘗觀洽聞記云吐谷渾桃大如六石甕豈非此
桃也耶
晉昌唐寅校畢
墨莊漫錄卷第一
