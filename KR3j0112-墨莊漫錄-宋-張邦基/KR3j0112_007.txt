墨莊漫錄卷第七
西施美人也三尺童子皆知其為越獻於吴以
亡吴也吴越春秋云越王使相者得苧羅山鬻
薪之女曰西施鄭旦餙以羅縠教以容步而獻
於吴莊子曰西施病心而矉其里之醜人見而
美之歸亦捧心而矉孟子云西子蒙不㓗則人
皆掩面而過之注云西子古之好女西施也毛
嬙亦美人也莊子云毛墙䴡姬人之所美也魚
見之而深入鳥見之而高飛釋音注司馬彪云
毛墙古美女一云越王美姬也麗姬晉獻公嬖
之以為夫人崔譔本作西施又慎子云毛嬙西
施天下之至姣也按左氏傳越之滅吴在魯哀
公之二十二年孟子嘗見梁惠王齊宣王自哀
公二十二年至魏王之元年一百四年至齊宣
王之元年一百三十二年乃魏惠王之二十九
年也史記莊子傳云名周與梁惠王齊宣同時
則莊子與孟盖一時慎子名到與淳與于髠騶
奭之徒皆戰國時人亦莊孟一時也又史記表
晉獻公五年伐&KR0784;戎得&KR0784;姬是歲己酉也至魏
惠王之元年三百七年若以毛嬙為越王美姬
又與&KR0784;姬非同時而崔譔以&KR0784;姬為西施故以
為近故說者謂莊孟慎子所言西施皆越之獻
吴者然予讀管子小稱篇有云毛嬙西施天下
之美人也盛怒氣於面不能以為可好史記表
齊威公小白之元年丙申也魯𣣔與齊公子紏
入後小白齊距魯生致𬋩仲是歲至&KR1724;吴計二
百一十三年而𬋩仲之書己言毛嬙西施是二
人者皆前古之人矣豈越之西施冐古之美人
以為名耶是有两西施矣而毛嬙亦非越王美
姬明甚司馬彪之注乃臆說也當更質於博洽
者
政和問朝廷求訪三代鼎彜噐程唐為陜西提
點茶馬李朝孺為陜西轉運遣人於鳳翔府破
商北干墓得銅&KR0777;徑二尺餘中有欵識一十六
字又得玉片四十三枚其長三寸許上圓而銳
下闊而方厚半指許玉色明莹以盤獻之于朝
玉乃留秦州軍資庫道君皇帝曰前代忠賢之
墓安得發掘乃罷朝孺退出其&KR0777;聖德高明有
如此者不然丘冢之厄不止此矣其玉久在秦
帑近年王庶知秦州日取之而去祁寬居之嘗
見之為予言之然予又見劉褒延仲言比干墓
在衞州西山去城𢾗十里有漢唐以來碑刻甚
多墓周圍𢾗里生異木摎結不可入而居之言
墓在關中未知何也真州六合縣界有山四面
平直曰方山山之左右多古墓冢予從甥魏惇
紹興十二三年間任天長縣尉日有一監司属
官過邑舘于尉司出一襆物云昨過方山得之
出以示惇皆美玉也其長二三寸闊一指許厚
三四分光潤方正上有小竅約百餘枚不知為
何物也惇𣣔丐其一二枚属官靳而不與且云
方山民因耕穿一墓得此疑其為玉策以予考
之此乃两漢以前貴近之墓所謂珠𥜗玉押者
古以歛尸惟王公則有之耳盖與比干墓所獲
正同爾
川峽間有一種惡草羅生於野雖人家庭砌亦
有之如此間之蒿蓬也土人呼為䕭麻(音㻸)其枝
葉拂人肌肉即成瘡炮浸淫潰爛久不能愈杜
子美除草詩所謂草有害於人曾何生阻修其
毒甚蜂蠆其多彌道周盖謂此也劉褒延仲至
蜀嘗見之
宣和間蔡寳臣致君收南唐後主書𢾗軸来京
師以獻蔡絛約之其一乃王師收金陵城垂破
時倉皇中作一䟽禱于释氏願兵退之後許造
佛像若干身菩薩若干身齋僧若干萬員建殿
宇若干所其𢾗皆甚多字畫老草然皆遒劲可
愛盖危窘急中所書也又有看經發願文自稱
蓮蓬居士李煜又有長短句臨江仙云櫻桃結
子春歸盡蝶翻金粉雙飛子規啼月小楼西玉
鈎羅幕惆悵捲金泥門巷寂寥人去後望殘煙
草低迷而無尾句劉延仲為𥙷之云何時重聽
玉騘嘶撲簾飛絮依約夢回時
東坡四時冬詞云真態生香誰畫得玉奴纖手
嗅梅花每疑玉奴字殊無意味若以為潘淑妃
小字則當為玉兒亦非故實劉延仲嘗見東坡
手書本乃作玉如纖方知上下之意相貫愈覺
此聮之妙也
閩廣多異花悉清芬郁烈而末利花為衆花之
冠嶺外人或云抹麗謂能掩衆花也至暮則尤
香今閩人以陶盎種之轉海而来浙中人家以
為嘉玩然性不耐寒極難爱護經霜雪則多死
亦土地之異宜也顔慱文持約謫官嶺表爱而
賦詩云竹稍脫青錦榕葉堕黃雲嶺頭暑正煩
見此綠萼君𣣔言嬌不吐藏意久未分最憐月
初上濃香夢中聞䔥然六曲屏西施帶微醺叢
深珊瑚帳枝轉翡翠裙譬如追風騎一抹萬馬
群銅缾汲清泚聊復為子勤願言少湏臾對此
髯將軍觀此詩則花之清淑柔婉風味不見可
知矣
京口北固山甘露寺舊有二大鉄鑊梁天監中
鑄東坡游寺詩云䔥翁古鉄鑊相對空團團坡
陀受百斛積雨生微瀾是也予往來𢾗見之然
未嘗稽考本何物為何用也近復游于寺因熟
觀之盖有文可讀云天監十八年太歲乙亥十
二月丙午朔十日乙卯皇帝親造鉄鑊於觧脫
仏(古佛字)殿前滿(漫滅一字)甘泉種以荷葉供養十方
一切諸仏以仏神力遍至十方盡虚空界窮未
來際令地獄苦鑊變為七珍寳池地獄沸湯化
為八功德水一切四生觧脫衆苦如蓮花在泥
清净無染同得安樂到涅槃城斯鑊之用本在
烹鮮八珍與染五味生纏我皇净照慈被無邊
法喜禅悅何取(又漫一字)檀緣造斯噐回成勝緣如
含碧水(又漫一字)發紅蓮道場供飬永末無遷其後
又云帥吴虎子近禁道真㮣懷於佐陳僧圓承
宋(又漫一字)令宣令鄭休之義不可暁疑當時幹造
之人耳又一行云五十石鑊然形制不能容今
之五十石盖古之斗斛小也始知二鑊乃當時
植蓮供飬佛之噐耳
李端叔有贈人二小詩一云通中玉冷夢偏長
花影籠階月浸凉挽断羅巾留不住覺來猶有
去時香二云情随榆筴不勝飄心似楊花暖𣣔
消儗借瓊林大盈庫約君孤注賭妖嬈盖有所
謂也或云是與當塗楊姝者慱者以勝彩注累
𢾗者至垂敗者惟有畸零不累注𢾗謂之孤注
故端叔戲云
韓退之詩云前計頓乖張居然見其贋廣韻及
字書云贋五晏切注偽物也東坡嶺外詩云茯
苓無人採千歲化虎魄我豈無長鑱真贋苦難
識韓非子曰齊伐魯索讒鼎魯以其鴈往齊曰
鴈也魯曰真也古以㕍為贋亦借用也今人若
作真鴈人必笑之
東坡在黃州陳慥季常在岐亭時相往來季常
喜談飬生自謂吐納有所得後季常因病公以
書戲之云公飬生之效有成績今又示病彌月
雖使臯陶聽之未昜平反公之養性正如小子
之圓覺可謂害脚法師鸚鵡禅五通氣毬黃門
妾也前軰相與可謂善謔也
崇寧二年三月一日衞州獲嘉縣民職氏殺猪
祭神而民劉氏獵犬得其棄首骨㗸之狺狺四
日不食民使其子析之其左牡齒臼中得肉如
拇諦視之如來像也髻有珠如粟瞑目跏趺瞳
子隱然莊嚴畢具觀者萬人眺載之伯宇嘗記
其事眺無咎又作贊以稱嘆之政和丁酉予侍
親在真州時慈受禅師懷深住持資福寺一日
深老謂先君曰近赴村落冨人家齋見群犬争
㗸嚙一牛脛骨甚狂噬相嗾不已村人持挺驅
逐亦竟不去衆頗異因奪而破之其中血髄已
堅凝如玉自成一菩薩形衣紋瓔珞相好竒特
雖雕琢有所不及其家乃取去藏之此與職氏
猪齒事極相類佛之慈悲化身無所不在此警
於好殺者俾生信心哀愍有情故示希有之異
闡提者得不少悛乎
翟三丈公巽宣和末蔡絛約之用事外召從官
七人公巽再以瑣闥召力辭之未至闕有指揮
落職宫祠継而復還待制公作謝表有云弹貢
禹之冠城非本志奪伯氏之邑其又何言又云
惟一與一奪之命無有二三而三仕三己之心
敢懷愠喜人多稱之
翟公巽謝對衣金帶鞍馬表云顧臣非緇衣之
宜敝予又改以吾從大夫之後不可徒行葉少
藴謝賜曆日表云豈特千歲之日可坐而致將
使百畆之田勿奪其時汪彦章賀進築隆兊二
州及城寨表云我陵我阿不以山谿之險有民
有社在吾邦域之中皆用經史全語有工者
優詞樂語前軰以爲文章餘事然鮮能得体王
安中履道政和六年天寧節集英殿宴作教坊
致語其誦聖德云盖五帝其臣莫及自致丕平
凡三代受命之符畢彰殊應又云歌太平旣醉
之詩頼一代之有慶得久視長生之道參萬歲
以成純可謂妙語也至放小兒隊詞云戢戢两
髦已對㐮城之問翩翩群舞却從沂水之歸放
女童詞云奏閬圃之雲謠已瞻天而獻祝曳廣
寒之電䄂將偶月以言歸益更巧䴡而切當矣
履道之掌内制可謂盡軄凢樂語不必典雅惟
語時近俳乃妙如王履道天寧節宴小兒致語
云五百里采五百里衞外并有截之區八千歲
春八千歲秋共上無彊之夀又正旦宴小兒致
語云君子有酒多且旨得盡群心化國之日舒
以長對揚萬壽孫近叔詣宣和春晏女童致語
云黛耜載耕於帝籍廣十千維耦之彊青娃往
祓於高禖兆則百斯男之慶皆為得體然未若
東坡元祐秋宴教坊致語云南極呈祥侯秋分
而老人見西夷慕義涉流沙而天馬來又春宴
致語云稍寬中昃之憂一均湛露之澤方將麹
蘖群賢而惡旨酒鼓吹六藝而放鄭聲雖白雪
陽春莫致天顔之一笑而献芹負日各畫野人
之寸心則又不可跂及矣樂語中有俳諧之言
一两聮則伶人於進趋誦詠之間尤覺可觀而
警絶如石𢡟敏若外州天寧節賜宴云飛碧篆
之爐煙薰為和氣動紅鱗之酒面起作恩波何
安中得之外州上元云五雲縹緲出危嶠於靈
鼍九陌荧煌下繁星於陸海暗塵随馬素月流
天如熙熙登春臺舉欣欣有喜色孫仲益和州
送交代云渭城朝雨寄別恨於垂楊南浦春波
眇愁心於碧草皆為人所膾灸也
翟公巽知密州侯蒙元功自中書侍郎罷政歸
鄕公有啓云得請真祠歸荣故里雖老成去國
之昜而明哲保身之全多士嘆嗟餞韓侯之出
祖邦人尉喜詠季子之來歸又云乘安車而過
諸子未慕昔賢揮賜金以娛故人用償夙志公
平時四六多聱牙高古而此啓特平昜誠太平
太守筆也後元功於里第築臺曰高藍光旣落
成公就臺張具為宴自作致語有云公槐避寵
衣繍歸榮從外方之赤松寄高懷於綠野珍禽
綷羽借雞樹之遺棲曲沼回塘分鳳池之餘潤
晉世語云劉放為中書監孫資為中書令共領
樞要夏侯献曹肇心内不平殿中有雞棲樹二
人相謂曰此亦久矣其能復幾指放資也又晉
書荀勖守中書監毗贊朝政及遷尚書令勖久
在中書專掌機事失之甚愠人有賀者怒曰奪
我鳳凰池何賀焉故公用雞樹鳳池皆中書事
考之方見其工
李昭玘成季自京東西路提刑移東路西路置
司在兊東路置司在青州謝上表有云去長安
之日雖遥千里之圍望岱宗之雲猶均一雨之
潤
杜子美佳人詞云合昏尚知時鴛鴦不獨宿本
草合歡或曰合昏陳藏噐云葉至暮則合故曰
合昏今夜合花是也又往在詩云當宁䧟玉座
白間剥畫蟲文選景福殿賦云皎皎白間微微
列錢注白間牎也又大食刀歌云得君亂絲與
君理北史齊文宣帝高洋神武第三子神武嘗
令諸子各理亂絲帝獨抽刀斬之曰亂者湏斬
神武以為然
范忠宣公薨朝廷賜墓碑之額曰世濟忠直時
唐彦猷君益知穎昌為表其居曰忠直坊范公
之子正平正思直謂君益曰荷公之意但上之
所賜刻於螭首揭於墓隧假寵於范氏若&KR1138;於
康莊以為往來之觀非朝廷之意也君益曰此
州郡之事於君家無與也二公曰先祖先人功
名聞於遠邇何待此而顯且十室之邑必有忠
信流俗所尚識者所耻異時不獨吾家為人嗤
誚公亦寧逃於指議故不得不力請也時李端
叔官於許下乃見唐公且言曰頃胡文公恭宿
知蘇州時蒋堂希魯將致政歸文恭昔為諸生
嘗受學於蒋公乃即其里第表之為難老坊蔣
公見之不樂曰此俚俗歆熖内不足而假之人
以為夸者非所望於故人也願即撤去文恭謝
之𣣔如其請則營繕已畢乃資其嘗獲芝草之
瑞更為靈芝文公退而語人曰識必因德而後
達蒋公之德盖所畏而其識如此非吾所及也
君益聞端叔之言遂撤去之范氏二公聞之乃
謝端叔曰非公之語莫遂吾心也因復笑曰凢
以伎能物貨自营啚售於人則多曰元本某家
至於假供御供使州土為名殆與此一類顔子
居陋巷一簞食一瓢飲人不堪其憂而不改其
樂故與禹稷同道當時未聞表其巷爲何坊也
端叔亦笑之後復陳此語於君益君益亦大笑
之
李資政邦直有與韓魏公書云前書戲問玉梳
金篦者侍白鬚翁幾𣣔談死矣然常山頗多老
伶人吹弹甚熟日使教此五六人者近稍便串
異時願侍飲期一釂觴也玉梳金篦盖邦直之
侍姬也人或問命名之意邦直笑曰此俗所謂
和尚置梳篦也又有與魏公書云舊日梳篦固
無恙亦嘗曾添三两人更似和尚撮頭帶子尔
元祐中哲宗句日一召輔臣於延英閣聽講讀
時曾肇子開蘇轍子由自左右史益除中書舍
人入侍講筵子由作詩呈同省諸公悉和之邇
英延義皆仁宗所建溝記注官賜生飲茶
將罷賜湯仍皆免拜無復外廷之禮故子開詩
云二閣從容訪古今諸儒葵藿但傾心君臣相
對疑賓主誰識昭陵用意深邇英閣前槐後竹
雙槐極高而柯葉拂地状如龍蛇或謂之鳳尾
槐子開詩云鳳尾扶疎槐影寒龍吟䔥瑟竹聲
乾漢皇恭默尊儒學不似公孫見不冠子由詩
云銅缾洒遍不勝寒雨點勻圓凍未乾回首曈
曨朝日上槐龍對舞覆衣冠並謂此也
宣和中予在唐州外氏吴家時㐮陽府光化縣
村人耕穴一冢得一噐類鼎而有盖盖及鼎腹
皆雷紋中有虬形两耳為饕餮足為蚩尤制作
甚精一足微蝕損尚可立也表舅唐慤端仲𢾗
千得之以予舅氏啚好古博雅乃以歸之而強
名曰虬鼎且作歌以紀之予得熟視焉予以謂
古之鼎鼐皆無盖而足皆圓直無作獸形者此
乃敦耳端仲以其腹高如鼎而敦乃形匾故名
之為鼎耳其饕餮蚩尤與李伯時古噐圖所畫
小敦耳足正同但小敦耳之两獸開口有餙玉
處古之玉敦多如此也而此噐乃無餙玉之状
復無欵識耳又按吕氏春秋云周鼎饕餮有首
無身食人未咽害及此身此盖周噐也古噐多
為饕餮蚩尤者深戒於貪暴也两舅皆以予言
為然乃秪名曰虬敦極寳惜之時京西漕時道
陳聞有此噐諷太守王玨來取之舅氏秘而不
出後𣣔自携往京師并關中侯金印獻之上方
未幾而俶優外門避地湘潭平時玩好書畫寳
玉悉為賊有不知此噐存亡何所惜哉
天下之事每患於無公論徇於一已之好惡則
其說必偏雖以曲詞夸語以勝於人然卒不若
公論之使人必信也硯之美者無出於端溪之
石而唐詢彦猷作硯錄乃以青州黑山紅絲石
為冠米芾元章則以唐州方城山葛仙公巖石
為冠彦猷則謂紅絲石理黃者其絲紅理紅者
其絲黃文之美者則有旋轉其絲凢十餘重次
第不亂資質潤美發墨久為水所浸漬即有膏
液出焉此石之至靈者非他石可與較議故列
之於首元章則謂方城&KR1104;石石理向日視之如
玉莹如鑑光而著墨如澄泥不滑稍磨之則已
下而不熟生泡發墨生光如&KR0238;如油歲久不退
常如新成有君子一德之操色紫可愛聲平而
有韻此石近出始見十餘枚矣二公皆於翰學
留意者然此說恐未為公也予伯父毅老提學
嘗官青社得紅絲石硯雖文采誠如彦猷之說
但石理麤慢殊不發墨時堪為几案之竒玩耳
予外氏居唐州而方城外邑也予往來必過仙
公山下地名新寨居民多以石為工所貨之硯
紫青白三種石也亦作鼎斛盤盂之類其硯如
吴郡㠛村石之昜得一枚不過百錢惟有一種
曰太陽坑石乃元章所謂近出者坑在山巔其
石色如端溪堅重縝密作硯極挫墨不𢾗磨而
已盈硯殊可爱也盖元章性急每用磨墨發豔
甚昜故以適意爲快也然多損筆墨故士人謂
之筆墨劊子可與端州後歴石相抗焉得居上
&KR1104;下岩之二石之上也予在京西時擇求𢾗年
得一巨璞琢爲玉斗檏不知者以爲無眼之端
溪也余舅吴衮顯啚爲余銘其背云琢雲根陪
玄穎贊斯文貽久永無磷緇堅以璟之子操同
其炳渡江以來之後亡之矣二公之論當否䆒
心於文房者必能訂評之
黃魯直有乞猫詩云秋來鼠軰欺猫死窺甕翻
盆攪夜眠聞道貍奴將𢾗子買魚穿柳聘銜蝉
蔡天啓乞猫於孫元忠亦有詩云厨廩空虛鼠
亦飢終宵咬齧近秋幃腐儒生計惟黃卷乞取
銜蝉與護持余友李廣德卲以二猫送余仍以
二詩一云吾家入雪白於霜更有歌鞍似閙裝
便請爐邊义手立從他鼠子自跳梁二云銜蝉
毛色白勝酥搦絮堆綿亦不如老病毗耶湏减
口從今休嘆食無魚
墨莊漫錄卷第七
