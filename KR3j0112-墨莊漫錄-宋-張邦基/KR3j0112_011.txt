禅官小說雖曰無關治亂然所書者必勸善懲
惡之事亦不爲無𥙷於世也唐人所著小說家
流不啻𢾗百家後史官採摭者甚衆然復有一
種皆神怪茫昧肆爲詭誕如玄怪錄河東記會
昌觧頥錄纂異之類盖才士寓言以逞辭皆亡
是公烏有先生之比無足取焉近世諸公所記
可觀而傳者如楊文公談苑歐文忠公歸田錄
沈存中筆談蘇耆開談錄傅獻簡公佳話張芸
叟畫墁錄王得臣麈史王定國甲申聞見随手
三錄孫君孚談圃吕氏家塾紀陳無已談叢蘇
子由龍川志葉少藴石林詩話避暑錄魏道輔
東軒筆錄碧雲騢詩話王性之四六錄話趙德
麟侯鯖錄章氏延满錄李方叔師友談記錢申
仲照堂詩話王原叔談錄孫少魏東皋新錄曾
子固雜志宋次道春明退朝錄文瑩湘山野錄
玉壺清話范蜀公東齋舊事張師王倦游錄王
闢之澠水燕談畢仲詢幕府燕閑錄吴淑祕閣
閑談惠洪覺範冷齋夜話石門林間錄王立之
詩話吴處厚青箱雜記劉貢父詩話潘淳詩話
𥙷遺張文潜明道雜志胡先生賢惠錄孝行錄
何子楚春渚紀聞蔡約之西清詩話不可槩舉
但著述者於褒貶去取或有未公皆出於好惡
之不同耳故予抄此集如寓言寄意者皆不敢
載聞之審傳之的方錄焉非敢貽諸久遠聊資
暇時為引睡之具耳覧者或有所不然願為我
筆削之淮海張孝基子賢䟦
晉昌唐寅勘校畢
