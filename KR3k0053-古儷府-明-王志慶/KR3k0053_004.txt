古儷府卷四
明王志慶編
政術部(總載)
陳徐陵與王僧辨書行糜仲月王政無塞分榖高年
仁風斯遠
梁簡文帝南郊頌道洽世昌國殷民阜鄉知舜讓邑
比堯封委粟栖畆神絲被澤可謂我化若風民應如草
我靜如鏡物動猶煙
唐王勃乾元殿頌鄭竹分科燕棠輟諷銅機化極
珠囊業洞禮貴丹虬樂調朱鳳殊坰獻寳綿鄉委
貢
李湜唐江州沖陽觀碑文以化成虞庠有籯金之業
法惟刑措夏臺鮮辨璧之疑
吕温故太子少保韋君神道碑于時戡復日近勲勤
者衆都市惰游盡垂金組邦畿豪奪半賜丹書輕禽逸
于疎網悍馬駭于柔轡二境之間百里而近靈源自
出殊派共清膏澤所霑異壤同潤下車期月報政如初
如秩賜金借留累歲
政術部(勤政)
宋晁補之日蝕請皇帝御正殿表徒傾葵藿之誠敢
期回照未竭潢汙之滴尚或可著矧變異之已消尤故
常之當復(中叙)恭惟皇帝陛下法禹罪已繼文小心惟
五事之罔愆于三光而何累爰以朔旦自興重雲不用
其行史前占于必蝕增修其德人莫覩其或虧和足致
祥順宜獲助而猶謙尊自牧震虩靡寧雖天所以愛人
君常欲制于未亂而王所以奉天道故當懼于無灾然
與其戒居處飲食之安孰若擴視聽猷為之善豈惟過
也見而更也仰是謂應以實而不以文南面宅尊達四
聰于虞舜大庖日御綏五福于周成庶或聽卑終聞詔
可
隋許善心神雀頌序上庠養老躬問百年下士字民心
為百姓
政術部(求言)
梁武帝詔晉氏陵替虚誕為風自此相因其失彌遠
遂使武帳空勞無汲公之奏丹墀徒闢闕鄭生之履
梁任昉策秀才文朕立諫鼓設謗木于兹有年矣比
雖輻輳闕下多非政要日伏青蒲罕能切直將齊季多
諱風流遂往將謂朕空然慕古虚受弗宏然自君臨萬
㝢介在民上何嘗以一言失旨轉徙朔方睚眦有違論
輸左校而使直臣杜口忠讜路絶將恐弘長之道别有
未周悉意以陳極言無隱明臺既闢承雲之歌闡衢
室爰啟南風之頌流莫非降道爝輝紆靈浸澤垂聽
革之典降聆金之訓
召對神功不宰而萬化得以鈞陶者唯天心之有常
皇治無疆而百職得以承宣者在淵衷之不息故堯仁
蕩蕩不忘衢室之咨而舜治巍巍猶大闢門之典在禹
下臯陶之拜雖磬鐸而有詢惟商有傅說之師盖左右
之是置彼其君臣之際眞如父子之歡殿庭交勅都俞
吁咈以相聞堂陛周旋可否是非之交正慨自面對之
規不復致使封章之上日煩深拱禁庭疏奏密裁于幕
内高居臺閣敷陳僅隔于階前手足腹心之義無聞元
首股肱之情安在竊恐密謀機事㚥或出于𫝊宣至于
大政羣疑事必宜于奏對相須既切論事必深宣室流
聲何取鬼神之問齋居决事未聞延訪之公唯譚理于
延英者勵精忘日旰之勞而召對于天章者雅意給上
方之札頗為一時之芳潤遂來千古之美名門外翠
雲旗何鞀可擊殿頭金鳳簡無事堪書地連霄漢風
生鳷鵲之樓座倚太清光映龜龍之沼
天章閣詔問天子為億兆生靈之主獨理惟艱而朝
廷設左右輔弼之臣論思是倚故一堂交儆猶不忘總
章衢室之開即四方無虞未嘗撤吁咈都俞之響予違
汝弼毋面從而有後言朕德乃風必交修而㒺余棄
建武賢稱七制公卿郎將數被召以至夜分貞觀推美
三宗宰相諫官並入閣而商大政斯皆超出凡庸之上
以故光輝信史之間
批答條奏衢室闢于堯年嘉猷㒺伏明臺開于黃序
庶績其凝惠哲安民臯謨夏室聰明憲帝說訓商廷鐘
磬鼓鞀古風既遠表啟章疏故事徒存奏牘三千惜俳
優之見畜陳篇五百恨左校之旋輸皂嚢切論于金商
難彌鼠社彤史昌言于白虎莫止龍漦鳳扆一箴景德
之天書益侈麟臺七驗巴陵之地道猶開
召還諫臣芻蕘工瞽虞帝所以發神聰鐘磬鼓鞀夏
王因而昭明德何古今之異代遂開塞之殊途殷侑八
十四通竟長黜而不返元成三百餘奏嘆遇合之惟艱
憶仙臺徒嘉仲郢之弼直披香殿空羡世長之忠貞時
人爭畏其筆端誰問崔鴻之虎天下想望其丰采孰誇
任昉之龍劾陳岵之邪怒其傷體論延齡之佞借以知
名藏罟思忠何如置革于左右葺檻旌直孰若列雲於
公卿放跡江湘致托譏于漁父竄身遼海嗟獨弔于舟
人是以觸邪之神羊無登于殿陛指佞之屈軼不産于
台階
政術部(相業)
唐劉禹錫謝中書張相公啟伏以相公心符上德道
冠如仁一夫不獲慼見于色密啟未下歎形于言竟廻
三舍之光能拔九泉之厄袁公之平楚獄不忍錮人晏
子之哀越石仍伸知己所以慶垂胤祚言成春秋神理
孔昭報應斯必身侔蟬翼何以受恩死輕鴻毛固得其
所
宋蘇軾賀韓丞相啟洪惟上聖之后眷求一德之臣
謂莫如公遂授以政付八音於師曠孰敢争能捐六轡
于王良坐將致遠引領以望惟日為年恭以昭文相公
全德難名巨才不器亹亹申伯之望堂堂漢相之風出
入三朝險夷一節蕞爾種羌之叛命慨然當宁以請行
威聲所加羶穢自屏淮蔡既定而裴度相徐方不回而
召虎歸縱復遺種龍荒遊魂沙海譬之癬疥豈足爬搔
必將訓兵擇帥而授之規模積榖堅城而磨以歲月破
斧之惡四國實願周公之亟還折箠以鞭赤眉無煩鄧
禹之久外
唐鄭亞太尉衛公會昌一品制集序唐虞之盛二典存
焉夏殷之隆厥有訓誥自胤征甘誓乃有誓命之書皆
三代之文一王之法也虞夏之際代祀綿遠其代王掌
制之名氏莫得而知至于成湯太甲則有仲虺伊尹為
之訓誥高宗得傅說則有說命之篇周公召公相成王
則有洛誥酒誥周官顧命秦始皇帝并一區宇丞相李
斯實掌其言漢興當秦焚書之後侍從之臣皆不習文
史蕭曹之軰又乏儒墨之用每封功臣建子弟其辭多
天子為之縱委于執翰者亦非彰灼知名之士武帝使
司馬相如視草率皆文章之流以相如非將相之器也
厥後寖微寖長下于魏晉亦代有其人我高祖革隋文
物大備在貞觀中則顔公師古岑公文本興焉在天后
時則李公嶠崔公融出焉燕許角立于玄宗之朝常楊
繼美于代宗之世洎憲宗皇帝英武啟運雄圖赫張中
興之業高映前古其時則先太師忠公翺翔内署有密
勿贊佐之績平吳定蜀時唯其功及登樞衡作霖雨尊
王室卑諸侯圖蔡料齊外定内理顯王言于典誥彰帝
範于圖籍紀在徽册播于無窮沃心無疑躡足乃定
由是洞啟宸衷大破羣議運籌制勝舉無遺策防微
慮遠必契神機授鉞之臣伏膺承命謝安之圍碁尚劫
曹参之飲酒方酣果有軍書繼聞戎捷砥磨周鉞水淬
鄭刀萬里來袁尚之頭顱二塜葬蚩尤之肩髀歡聲雖
震于朝市喜氣不見于形容何其纂立功勲鎮定風俗
若是之重也每牙管既拔芝泥將熟(一作乾)嘗于前席
親授筆札公亦分隂可就落簡如飛時有急宣關于密
畫内庭外制皆不與聞或勢切疾雷機難終日宣室未
召武帳莫開公則手疏封章達于旒扆當乙夜觀書之
際未嘗不稱美再三此又豈可與賦洞簫而諷于後庭
聞子虚而嗟不同世者論功校德耶
李商隱太尉衛公會昌一品制集序意以默識確乎
寡詞車匠胡奴㒺迷于半面背碑覆局無俟于專心聿
承儉訓不有長物昔猶卑官端坐心齋江革分謝朓之
舊襦便為卧具周正得袁憲之談柄常在講筵五車自
娛三篋能識麗則孔氏之賦清新鄴下之詩重以多能
推於小學王子敬之隷法遒媚皇休明之草勢沉著異
代相逼當世罕儔不妄遇人慎于取友與李杜齊名者
少願僑札交貺者稀故能應是昌時媚于天子憲章皇
極燮理玄穹燭耀家聲粉飾國史侔帝典之灝灝噩噩
尊王道之蕩蕩平平
陳徐陵侯安都德政碑天生宰輔堯年致白虎之祥神
賜英賢殷帝感蒼龍之傑公亦觀時佇聖嘯咤風雲跪
開黃石之書高詠玄池之野沈吟梁甫自比管仲之才
惆悵莘郊久負伊生之嘆
政術部(選舉)
隋楊素贈薛播州詩(二首)有帛賁丘園生芻自幽谷塵芳
金馬路瀾清鳳池澳零露既垂光清風復流穆傾盖如
舊知彈冠豈新沐利心金各斷芬言蘭共馥自余歴
端揆緝熙恧時彥及爾陪帷幄出納先天睠高調發清
音縟藻流餘絢或如彼金玉歲暮無凋變余松待爾心
爾筠留我箭
唐王維送丘為落第歸江東詩憐君不得意况復柳
條春為客黃金盡還家白髮新五湖三畆宅萬里一歸
人知爾不能薦羞稱獻納臣
劉禹錫聞韓賓擢第歸覲以詩美之兼賀韓十五曹長
時韓牧永州詩零陵香草滿郊坰丹穴雛飛入翠屏
孝若歸來呈畫讃孟陽别後有山銘蘭陵舊地花纔結
桂樹新枝色尚清為報儒林丈人道如今縱放鬢星星
劉希夷餞李秀才赴舉詩鴻鵠振羽翮翻飛入帝鄉
朝鳴集銀樹暝宿下金塘日月天門近風烟驛路長自
憐窮浦鴈歲歲不隨陽
白居易東都冬日會諸同年宴鄭家林亭詩盛時陪
上第暇日會羣賢桂折應同樹鸎遷各異年賓階紛組
綬妓席儼花鈿促膝齊榮賤差肩次後先助歌林下水
銷酒雪中天他日昇沉者無忘共此筵
孟郊同年春讌詩少年三十士嘉會良在兹高歌搖
春風醉舞摧花枝意動婉娩景喜凝芳菲時馬跡攅騕
褭樂聲韻參差視聽改舊趣物象含新姿紅雨花上滴
綠烟柳際垂淹中講精義南皮戲清詞前賢與今人千
載為一期明鍳有皎潔澄玉無磷緇永將泥沙别各整
霄漢儀盛氣自中積英名日四馳塞鴻無儔匹海月難
等夷欝抑忽已盡親朋樂無涯幽蘅發空曲芳杜綿所
思浮跡自聚散壯心誰别離願保金石志無令有奪移
劉得仁和鄭先軰謝秩閒居寓書所懷詩西風日夜
吹萬木共離披近甸新晴後高人得意時暫閒心亦泰
論道面難欺把筆還詩債將琴當酒資藍衫懸竹桁烏
帽掛松枝名占文章重官歸諫憲遲生涯貧帝里公議
到台司室冷沾苔蘚門清絶路岐莫言隣白屋即賀立
丹墀豈慮塵埃久雲霄故有期
梁武帝詔在昔周漢取士方國頃代凋訛幽仄罕被
人孤地絶用隔聽覧士操淪胥因兹靡勸豈岳瀆縱靈
偏有厚薄實由知與不知用與不用耳朕以菲德君此
兆民而兼明廣照屈于堂戸飛耳長目不及四方永言
懷愧無忘旦夕
任昉求薦士詔朕纂統鴻緒寅畏大寶思用俊異協
贊雍熙歴聽九工物色輿皂而白駒盈谷萇楚未刈所
以臨朝咏嘆日昃伊佇
陳後主令百官舉士詔旁求俊乂爰逮側微用道和
羹是隆大厦上智中主咸由此術朕以寡薄嗣膺景祚
思所以登俊髦彥式備周行但空勞宵夢屢勤史卜申
旦凝慮丙夜損懷豈以食玉炊桂無因自達將懷寶迷
邦咸思獨善應内外衆官可各薦一人以會彙征之旨
且取備大小之用其有負能伏義擯壓當時著賓戲以
自憐草客嘲以慰志人生一世逢遇誠難亦宜去此幽
谷翔兹天路趨銅駝以觀國望金馬而來庭便當隨彼
方員飭之矩矱
唐顔師古策問設官分職非賢不任知人則哲惟帝
難之良由言行相違名實乖舛情態難覩蘭艾莫分藻
鏡銓衡苦其混糅如何審綜察兹優劣八觀之術往彦
所陳七繆之郵非無前說澄汰糠粃其可必陳
吳師道賢良方正策是知席蘿黃屋握(一作緬)鏡紫微
誠(一作咸)資獻替之功必待弼諧之助所以軒轅撫運遂
感大風之祥伊帝乘時遽致秋雲之兆朕雖慙古烈而
情切上皇未校滋泉之占猶虚傅野之夢欲使歲星入
仕風伯來朝河薦蕭張之名山降甫申之佐垂衣佇化
端拱仰成多士溢于周朝得人過于漢日行何政道可
以至斯下僚必錄上賞頻霑則葉縣遊龍自九天而
下降燕郊駿馬赴千金而遥集
崔沔詞標文苑策撫踠足于吳阪指潜璧于荆山
房晉詞標文苑科策誠願察彼山苖之詞求夫縱壑
之論材或可紀超升于槐棘之班德或可褒擢任于公
卿之位開其上賞之路頌以中和之詩則淳于髠之進
賢一朝而見七士許子將之舉德少選而收二俊自然
時人闊步才子長鳴公理息昌言之篇節信罷潜夫之
作
皇甫瓊詞標文苑科策洎嬴暉掩鏡漢道亡珠位以
恩升榮非德進挂網羅者則黃鵠高飛縻爵禄者則青
鳬競至靈祗翕忽出震宫而齊巽圍雲雨氤氲辨天
垓而通地圻慕崩沙之靈運符潤石之休期憂在進賢
道叶採苓之化恩無不逮德合樛木之風掩媧后以稱
尊邁姬任(一作旦)而立政吹塵(一作竽)釣璜之侣接武于階
墀騎星弄電之夫肩隨于廊廟雖良駿充廐逾懷買骨
之謀真龍在堂更佇丹青之翫應休璉之獨坐鳥雀來
庭尹叔良之閒居蠨蛸在戸傍加策問親覧政途詞麗
汾州聲侔沛邑(一作聲洋洛邑)掩鵬圖而該魏網漆園無控地
之詞飛鶴板而徵漢臣九臯有聞天之譽凡曰羣生孰
不幸甚
彭殷賢文詞雅麗策斷斷之士必擢于廟堂九九之
術不遺于管庫自土鼓簣桴之後始自無聲汙樽抔
飲之初彰乎有用既而莫不曲諧九變信合四時是知
大樂與天地同和大禮與天地同節移風易俗義切于
鐘鼓安上理人事寖乎揖讓既而祀歴三王時更七國
經籍道息颺宣榭之煙埃儒生數窮赴秦坑而歇滅迨
乎斷蛇立極乘牛設位紀綿蕝之儀鳴鼓舞之節必欲
樂宣惉懘禮釋回邪取其不肅而成必在既富而教
孟萬石文詞雅麗策張雲羅以掩俊設天網以頓竒
片善不遺有能皆進故得飛飛丹鳳棲翼于帝梧皎皎
白駒連食于場藿
上官儀求賢對鳳德方亨必資英輔龍光未聘實俟
明君既藏器以須時亦虛襟而待物莫不理符靈應道
洽冥通類霜降而鐘鳴同雲蒸而礎潤秘策赴之如投
水神心應之若轉規用能感會一時抑揚千古是以沉
鱗暫躍遂游泳于天漢墜羽纔遷乃騰驤于日陸弘心
體之妙音播舟水之嘉謨義列丹青德融金璧迨乎時
鍾季叔化漸澆訛拔萃之惠罕流因地之階愈篤使西
都金(一作陳)子奕葉稱榮東國袁生八公為貴廷尉之明
窮識理十載無知黃門之妙極摛文八遷寧進徒使干
星秀氣永翳窮塵照廡竒光長湮幽石自可循風市馬
襲軌(闕)龍三聘不虧七年無廢戔戔束帛指丘園而畢
陳翹翹車乘望林泉而載轄則材標海若霧集丹墀德
表星精雲飛紫闕豈直高尚之士遥集于台司衡泌之
儔喬遷于鼎職
梁王僧孺至南海郡求士教是以文舉下車寤夢于根
矩長孫入境明發于龍丘此境三閩奥壤百越舊都漢
開吳别分星畫部風序洋洋衣簮斯盛其川岳所産豈
直明珠大貝桂蠧翠羽而已哉
梁元帝薦鮑幾表臣聞思皇多士仄陋所以明敭疇
咨熙載髦俊所以並作斯固殷殿初基拾龍淵之寶虞
祠始構獻鳳管之玉旌蒲出魯賁帛歸齊頌聲既興盛
業斯在伏惟陛下則天緯地乘正馭才沙汰八風澄明
六合叶龜登夢之客日賁于丘園韋轂投竿之臣相望
于魏闕故以物無遺寳矣振鷺有充庭之謳白駒罕空
谷之咏洋洋濟濟無得而稱者焉臣識愧知才職非選
舉竊以進賢上賞蔽賢顯戮敢緣斯義用舉所知伏見
臣府中錄事参軍東海鮑幾年五十有七字景玄門庭
雍睦立身貞退博涉文史頗閑刀筆公忠抗直出宰廉
平雅志弘深安貧專静觧巾入仕三十餘年自游臣府
一紀于兹前宰東邑實有二魯之風近處南臺欲尊兩
鮑之則伏揆天嚴已當簡在脱蒙顯居良局登以清貫
將齊毛玠古人之服實同吳隱酌水之廉昔丁隈牧州
陳顧翟之好禮徐靖為郡薦袁奐之篤學桓範驅傳先
舉管寧朱則剖符亦稱董直臣才非往哲識愧前修輕
塵聽覽伏待斧鉞
又薦顧協表貢玉之士歸之潤山論珠之人出於枯
岸
沈約薦劉粲表陛下則天開業冠帶要荒輶軒韋轂
交軫于遐路捨築投竿相望于魏闕或以開圻未採管
庫遺賢執戟忘疲倚輈不息
劉義慶薦庾寔等表降睿慮于管庫紆聖思于版築
劉孝儀為江僕射禮薦士表陛下緝禮裁樂化俗移
風當扆思治分宵夢相枯岸之珠既論潤山之玉已薦
伏見太學博士賀瑒幼能斧藻長則琢磨結卷就賢擔
簦來學鄉塾染其丹采朋友叩其洪鐘聲無愧于東筠
材有踰乎西祀如使聯事宗伯握蘭建禮庶用得其才
人知自勖
任昉為蕭揚州薦士表陛下道隱旒纊信充符璽六
飛同塵五尚高世白駒空谷振鷺在廷猶懼隱鱗卜祝
藏器屠保物色關下委裘河上非取製于一狐諒求味
于兼採
宋汪藻(闕)謝狀元及第表龔慶璇源幸備維城之
列陞榮桂籍俄先入彀之英廣陛臚𫝊諸儒環視共欣千
載之嘉會親值一人之至公嘗謂朝廷設科目以致英豪
學者用文章而取富貴自古布韋之士有終身鉛槧之
間既登鴈塔之標題至比龍門之變化豈有恩隆于帝
胄更令名玷于賢書班聯玉笋之華光動金枝之秀由
聖德曲成于大小視人材無間于親疎慮汨沒于膏梁
特甄陶于翰墨肆垂淵問猥及孱蹤仰漸聖化之深雖
能僅綴俯揆天資之陋終愧無竒甫上奏篇遽塵殊等
鵬擊天潢之浪鶯遷帝苑之春伏遇陛下長育羣才幷
包衆美謂秦之士賤由先王教養之衰方周以宗強宜
近屬奬成之急倘不俯同于寒畯孰為自致于亨衢昔
慚假寵于分茅今喜成名于拾芥繄君父義方之素致
邦家儒術之尊臣敢不敦尚詩書勉思忠孝既與在庭
之多士同值文興將令就傅之百男悉從隗始
唐權德輿舉楊憑狀卓爾山立不隨波流
白居易薦韋楚狀雖飛鴻入冥自忘飲啄而白駒在
谷亦貴縶維倘蒙寘彼周行縻之好爵降羔雁之禮命
助鴛鷺之羽儀足以厚貞退之風遏躁進之俗
李商隱為濮陽公薦人狀鏡納無私山高不譲
又為渤海公舉人自代狀莊栗以裕簡嚴而寬玉無
寒温松有霜雪頃居内署實事文皇引裾而外朝莫知
視草而中言罔漏隱之清節無愧于投香江革歸資
唯聞于單舸使桴鼓希鳴建瓴流化
又為濮陽公薦人狀慕碣石之築宫廣延儒雅效西
河之擁篲樂得賢才
令狐綯薦李羣玉状羣玉苦心歌篇屏跡林壑佳句
流傳於衆口芳聲藉甚于一時守道安貧遠絶名利當
文明之盛代宜備搜羅俾典校于瀛洲佇光志業
齊王融求自試啟臣聞春庚秋蟀集候相悲露木風
榮臨年共悦夫惟動植且或有心况在生靈而能無感
夫君道含弘臣術無隱翁歸乃居中自見充國曰莫若
老臣竊慕前修敢蹈輕節
梁元帝啟東宫薦石門侯啟切以鳳鳴朝陽必資藍
田之寶龍門點額亦俟堂溪之珍是以紫玉見稱黃金
為貴文傳夢鳥學重靈蛇點漆凝脂事逾衛玠渾金璞
玉才匹山濤昔翟陽隱逸見稱庾亮陳平器局被薦無
知以人廢言誠增竦讋進賢上賞伏待慈照
丘遲答舉秀才啟方今八友盈庭五丞在幄七教畢
修九功具舉猶乃物色關屠夢想巖釣故已天不愛寶
野無遺賢
唐駱賓王上兖州刺史啟某淹中故俗體朴厚之宏
規稷下遺氓陶禮義之餘化頗游簡素少閱縑緗每蟋
蟀凄吟映素雪于書帳莎雞振羽截碧蒲于翰池既而
學異懷蛟才非夢鳥價不齊于南漢芳不重于東山幸
属日月光華雲霞紛郁方結羡魚之網將謠叩角之詞
奮短翮於搶榆希高標之餘拂濯纖鱗于涓滴望洪浪
之微沾所冀顧盼曲流剪拂增價則鉛刀起一割之用
跛鼈致千里之行是知竊混吹于齊竽濫飛聲于郢路
拘山雞而自恧顧遼豕以多慙輕觸威顔不遑流汗
駱賓王上司列太常伯啟雕其璞嶧山有半死之桐
賞其聲柯亭無永枯之竹
王勃上吏部裴侍郎啟駿骨長朽真龍不降鸞扃
停逸頻虚不次之階鶴板徵賢累發非常之詔天下有
道吾豈匏瓜
李商隱為張周封上楊相公啟竽將濫吹石有參瓊
顧雲上池州庾員外啟陳於器用則魏瓠興譏列在
宫商則齊竽致誚
又謝徐學士啟今也河薦綠圖山張(疑)翠檢開張網
罟漁獵英髦周渭商巖皆辭釣築抱關負鼎盡掛簮裾
宋真德秀回馬探花啟發西洛之正傳繹考亭之大
義識微見遠憂治危明僉謂劉蕡空臆之言出于董子
潛心之業龍津一躍三十喜骨骼之成鵬翼高騫九萬
摶扶搖而上翌日報泥金之帖䨇親傾藥玉之杯一經
教子以有功羣兒祝身而願學
方雲冀謝試中宏詞啟勒成功于砥柱草木聞風述
畫像于凌煙丹青動色
李守真賀人及第啟奏藝明庭策名上第喧前騶于
廣路觀者肩摩落餘藁于四方傳之紙貴望高時俊光
動儒林乃太平養士之功亦諸生稽古之力恭惟某官
天姿峻澈學術粹深璧水升堂七年並席金鑾通籍一
唱驚人盖志大而氣豪故實修而名至落落高騫于日
下錚錚獨韻于彀中御史直聲固遺風之自許平津相
業不數歲而可期某夙仰英游阻聞緒論方欲效李邕
之識面慕盧仝之卜交奉詔殿廬幸觀落筆曳裾公府
復枉過門惠然投我以夜光何以報君之玉案載懷深
厚但極感藏通衢在望絶足方遒陽春白雪之音一時
寡和金馬玉堂之步指日可期某猥預盛時喜聞榮捷
雖仰洛中之價未親麈尾之談
吳叔玉賀第三人及第啟賜第宸廷聯名鼎甲傳玉
音而申論藹桂籍以生光恭惟某官經史淹該文詞贍
蔚卓爾功名之志見于議論之英以貲為郎欲獻相如
之賦隨計詣闕果蒙漢武之知殊科收摘頷之功絶技
有中肩之恨高名始唱實居季孟之間故事攸拘遂處
王楊之後昭聲華于白日開途轍于青雲某頃預攸司
獲觀大對拔象犀之寶本自因人標龍虎之稱徒欣得
士方傳盛事賜貺長牋仰謙德之光亨增鄙悰之感激
方岳回史督相啟微如腹背之毛亦玷齒牙之論
真德秀回孫榜眼啟比承清問獨罄丹衷鋪陳主德
隆替之由力辯國論是非之正雖明白峭直不為媚俗
之言而渾厚深醇自得告君之體衆共稱于卓偉公特
出于緒餘夫既都儒者之至榮要必慕古人之盛節昔
仁皇帝旁搜于多士若韓魏公擢遷在二人顧科第之
相同不知其幾而勲名之有爛獨到于今願恢他日之
遠圖㒺俾前修之專美
歐陽修賀試中舘職啟被召試文陞華儒舘伏以某
官天麟異禀廟璉至珍學通古今之淵源言合質文之
體要英躔高步羣俊夐以望風雄彀籠材妙選稱為得
士果膺帝意入耀書林給札揮毫聳如墻而駭目奏篇
稱善喧貴紙以傳都惟秘府之育賢乃熙朝之盛美優
游歲課豈鉛槧之是專選取國材寔棟梁之此出蔚然
茂業奚測遠塗
楊億賀試中賢良啟召對紫庭祗膺清問揮毫洒落
見武仲之不休對策稱嗟升平津于第一翌日便頒于
成命十洲咸慶于榮登暫淹椎月之曹豈測摶風之勢
趙德莊謝太守薦舉啟伏念某愚不通今拙而嗜古
百世而下莫究聖人之大全中年以來不堪世路之多
故簿書汨沒師友散亡驚短髮之半華悼初心其既遠
靦從煩劇尤失故常當民敝財殫為方今之公患而政
苛歛急豈學者之安行故嘗取予于權宜不盡拘攣于
文法苟少紓于罷俗亦何愛于微躬所幸人主大明日
月其照我公盛德父兄乃心用能三歲之間或致一毫
之效然塵埃不可以薰沐拜起甚慚于步趨舉瓢而酌
天漿坐歎星辰之遠比竹而聞人籟益知耳目之卑謂
當黜而外之豈曰從之遊者惟時指授不愛巧雕出五
色于深嚢既將脱其毛骨捐千金于敝帚又復借以齒
牙豈徒了于一生固足施于後世
播芳大全干倉使薦舉啟昔者東坡之門卓然北斗
之望惟斯文之宗主盡在是故當世之豪傑皆歸之陳
後山之在徐嘗賦稲田待公秧之句黃山谷之遊魏亦
哦小草有遠志之詩皆由郡文學之臣自負墨客卿之
列品題一出聲價倍增遂令四學士之名等華岳而俱
重以至六君子之選與星日以並垂此風無𫝊吾道誰
屬骨相郊寒性資参魯付悲歌于長鋏每思看劒之
文成甘活計于短檠自喜床頭之易在
齊江淹奏記詣南徐州新安王伏惟殿下削赤野之
玉剪燕山之金至如某者東國之徒走耳方歛影逃形
匡坐編蓬之下遂遭烟霞餘彩日月末光惟恩知泰變
色薰心某聞齊石既撫無待巴人之唱檀臺已構寧俟
不才之木豈宜炫璞鄭氏獻鳳楚門
宋崔賾答豫章王書燕南贅客河朔惰游本無意于希
顔豈有心于慕藺未嘗聚螢映雪懸頭刺股讀論惟取
一篇披莊不過盈尺况復桑榆漸暮藜藿屢空舉燭無
成穿楊盡棄但以燕求馬骨薛養雞鳴謬齒鴻儀虛班
驥皂挾太山而超海比報德而非難堙崑崙以為池
匹酬恩而反易
隋王孝藉上牛弘書坐人物之源運銓衡之柄反披狐
白不好緇衣此小人為明尚書不取也
唐王勃上劉右相書嵩衡不拒細壤故能崇其峻江
海不譲纖流所以存其廣是以星臺曉闢上台忘吐握
之勞月殿宵興中宇軫山林之慕知夫御天下者必待
人也詩曰濟濟多士文王以寧未見君子憂心如醉伏
見皇明遠燭帝采遐宣張樂岱郊騰勲社首徵廉察孝
瑤壇虛不次之階署行議年璿檢動非常之詔天下可
謂幸甚矣于是友月朋霞之客背青臯而至馮唐顔駟
之才排紫閣而集夫豈知終始異數涇渭同流蘿薜失
圖簮纓解體惜哉羣英霧散名侯招蔽善之嫌天下雷
同才子鮮長鳴之地而欲招絶足致真龍難矣伏願
闢東閣開北堂待之以上賓期之以國士使得披肝膽
布腹心大論古今之利害高譚帝王之綱紀然後鷹揚
豹變出蓬戸而拜青墀附景摶風捨薹衣而見丹闕庶
幾乎麑卵不棄終感玄枵之精駿骨時收或致飛黃之
錫
周庾信擬連珠盖聞十室之邑忠信在焉五步之内芬
芳可錄是以日南枯蚌猶含明月之珠龍門死樹尚抱
咸池之曲豫章七年蔽于豐草芳蘭九畹淪于幽谷
是以欲求其真晉陽有自埋之蒿若賞其聲吳亭有已
枯之竹
政術部(招隠)
周明帝招隱士逍遥公韋夐詩六爻貞遁世三辰光
少微潁陽譲逾遠滄州去不歸坐石窺仙洞乘槎下釣
磯嶺松千仞直巖泉百丈飛香動秋蘭佩風飄蓮葉衣
聊登平樂觀遥想首陽薇詎能同四皓來参余萬機
梁沈約為武帝與謝朏敕是用虛心側席属想清塵
不得不屈兹獨往同此濡足便望釋蘿襲衮出野登朝
必不以湯有慙德武未盡善不降其身不屈其志使璧
帛虚往蒲輪空歸傾首東路望兼立表羲軒邈矣古今
殊事不獲總駕崆峒依風問道今方復引領雲臺虚已
宣室紆賢之媿載結寢興
晉陶弘景解官表臣聞堯風沖天潁陽振飲河之談
漢德括地商隂峻餐芝之氣臣棲遲早日簮帶久年仕
豈留榮學非待禄恒思懸纓象闕孤耕壟下席月澗門
横琴雲際始奉中恩得遂丘壑今便滅影桂庭神交松
友一出東關故鄉就望睠言興念臨波瀉泪
隋晉王庚與逸人徐則書夫道得衆妙法體自然包
涵二儀混成萬物人能弘道道不虛行先生履德養空
空玄相濟將深明義味曉達法門悦性沖和恬神虚白
餐松餌栢栖息煙霞望赤城而待風雲遊玉堂而駕龍
鳳雖復藏名台嶠猶且騰實江淮藉甚才華有勞寤
寐欽承素道久積虛襟側席幽人夢想巖穴霜色已
冷海氣將寒偃息茂林道體休逸念昔商山四皓輕舉
漢庭淮南八公羽(一作來)儀藩邸古今雖異山谷不殊市
朝之隱前賢往說遵凡述聖非先生而誰故遣使人往
彼延請想無勞束帛賁然來思不待蒲輪去彼空谷希
能屈已竚望披雲
李密與道士徐鴻客書今龍戰于野鵬翔寥廓或出
或處且變星霜猶未(闕)授道是曰仁人除暴静
亂方稱君子贊我興運今也其時尊師宜躡屩擔簦用
虞卿之禮披榛輓輅襲婁敬之風引領瞻望拂席相待
遲聽酈生之談方聞左車之說桂樹山幽歲云暮矣桃
花源穴想見其人
宋豫章王遺崔賾書昔漢氏西京梁王建國平臺東
苑慕義如林馬卿辭武騎之官枚乘罷弘農之守每覽
史傳嘗竊怪之何乃脱略官榮栖遲藩邸以今望古方
知雅志彼二子者豈徒然哉足下博聞強記鉤深致遠
視漢臣之三篋似陟蒙山對梁相之五車若吞雲夢吾
兄欽賢重士敬愛忘疲先築郭隗之宫常置穆生之醴
今者重開土宇更誓山河地方七百牢籠曲阜城兼七
十包舉臨淄大啟南陽方開東閣想得奉飛盖曳長裾
藉玳筵躡珠履歌山桂之偃蹇賦池竹之檀欒其崇貴
也如彼其風流也如此幸甚幸甚何樂如之高視上京
有懷德祖才謝天人多慙子建書不盡意寧俟繁辭
唐上官儀招高士書則天分命箕山多長往之賓濬川
劬勞滄州有肥遁之客是以北荒孤竹甘(一作隱)草澤而
輕周南岳紫芝翫林泉而恥漢此盖為匹夫小節未達
汾陽之旨獨行幽姿寧動少微之宿豈若大風在夢飛
熊入兆下箕尾而稱師委干旄而作傅自大君有命遠
頓天紘盡巖穴之英竒揔濠梁之薖軸脱荷裳而襲朱
紱觧薜蘿而綰青綬五尺童子羞稱荷蓧三事大夫恥
觀瓢飲將使鄭君谷口擅不言之謠曹相府門多清淨
之化方知聖人在上真隱不獲全其高淳風所偃幽貞
不能固其節麛卵(一作麛貍)得性麟鳳所以呈姿山林不夭
風雲以之通氣
唐王勃乾元殿頌序飛鶴書而抽海狀桂壑于是投
綸轉麟旆而揖山容松澗由其削衽龜文獵彦麟旌
放逸桂客攀榮松賓改律紫鵷開紀丹虬聳秩縱壑摶
飇登山捧日
陳子昂别中嶽二三真人序實欲執青節從白蜺陪
飲崑崙之庭觀化玄元之府宿心遂矣冥骨甘焉豈知
瓊都命淺金格道微攀倒景而迷途顧中峰而失路塵
縈俗累復汨吾和仙人真侣永幽靈契翳青芝而延佇
遥會何期結丹桂而徘徊遠心空絶
政術部(吏治)
唐張說送蘇合宫頲詩都邑羣方首商泉舊俗
訛變風須愷悌成化佇絃歌疇昔珪璋友雍容文雅多
振纓遊省闥鏘玉宰京河别曲鸞初下行軒雉尚過百
壺非餞意流詠在人和
又洛橋北亭餞諸刺史詩離亭拂御溝别曲舞船樓
詔餞朝廷牧符分海縣憂股肱還入郡父母更臨州扇
逐仁風轉車隨靈雨流恩光水上溢榮色柳間浮預待
羣芳最三公不遠求
蘇頲春晩送瑕丘田少府還任因寄洛中鏡上人詩
聞道還沂上因聲寄洛濱别時花欲盡歸處酒應春聚
散同行客悲歡属故人少年追樂地遥贈一霑巾
又餞澤州盧使君赴任詩聞道降綸書為邦建綵旟
政憑循吏往才以貴卿除詞賦良無敵聲華藹有餘榮
承四嶽後清絶上天初關路通秦壁城池繞晉墟撰期
行子赴分曲列侯居别望喧追餞離言繫惨舒平蕪寒
蛬亂喬木夜蟬疎寥泬秋先起推移月向虛舊交何以
贈客至待烹魚
盧象奉和張使君宴别加朝散詩佐理星辰貴分榮
渙汗深言從大夫後用答聖人心騎擁軒裳客鸞驚翰
墨林停杯歌麥秀秉燭醉棠隂爽氣凌秋笛輕寒散暝
砧祗應將四子講德謝知音
劉禹錫奉送裴司徒令公自東都留守再命太原詩
星使出關東兵符賜上公山河歸舊國管籥換離宫行
色旌旗動軍聲鼓角雄愛棠餘故吏騎竹見新童漢壘
三秋静胡沙萬里空其如天下望旦夕詠清風
錢起送彈琴李長史赴洪州詩携琴為傲吏孤棹復
南征幾渡秋江水皆添白雪聲佳期來客夢幽興緩王
程佐牧無勞問心和政自平
又送沈少府還江寧詩遠宦碧雲外此行皆興牽湖
山入閭井鷗鳥傍神仙斜日背鄉樹春潮迎客船江樓
新興發應與政聲傳
李夷簡西亭暇日書懷上相公詩勝賞不在遠無然
念玄搜兹亭有殊致經始富人侯澄澹分沼沚縈廻間
林丘荷香奪芳麝石溜當鳴球撫俗來康濟經邦去咨
謀寬明洽時論惠愛聞甿謳代斵豈容易守城獲優悠
文翁舊學校子產昔田疇琬琰富佳什池臺想舊遊誰
言矜改作曾是日增修憲省忝陪属岷峨嗣徽猷提携
當有路勿使滯刀州
武元衡奉酬李十一西亭暇日書懷詩鼎鉉昔云忝
西南分主憂烟塵開僰道旌節護蠻陬任重功不立力
微恩未酬據鞍慙齒髮責帥懼春秋高德間鄭履儉居
稱晏裘三刀君入夢九折我廽輈時景屢遷易兹焉期
退休方追故山事豈謂台階留遐挹清静理眷言蘭杜
幽一緘瓊玖贈萬里别離愁巴嶺雲外沒蜀江天際流
懷賢耿遥思相望鳳池頭
杜荀鶴贈漣水崔少府詩庭戸蕭條燕雀喧日高忩
下枕書眠只聞留客教沽酒未省逢人說料錢洞口禮
星披鶴氅溪頭吟月上漁船九華山叟心相許不計官
資贈一篇
白居易奉和汴州令狐相公詩客有東征者夷門一
落帆二年方得到五日未為淹在浚旌重葺遊梁館更
添心因好善樂貌為禮賢謙俗阜知敦勸民安見察廉
仁風扇道路陰雨膏閭閻文律操將柄兵機釣得鈐碧
幢油業業紅旆火襜襜景象春加麗威容曉助嚴槍森
赤豹尾纛吒黑龍髯門静塵初斂城昏日半銜選幽開
後院占勝坐前簷平展絲頭毯高褰錦額簾雷槌柘枝
鼓雪擺鶻騰衫髮滑歌釵墜粧光舞汗霑廻燈花簇簇
過酒玉纖纖饌盛盤心殢醅濃盞底粘陸珍熊掌爛海
味蟹螯鹹福履千夫祝儀型四座瞻羊公長在峴傅說
莫歸巖眷愛人人遍風情事事兼猶嫌客不醉同賦夜
厭厭
馬戴寄金州姚使君員外詩老懷清淨化乞去守洵
陽廢井人應滿空林虎自藏迸泉疎石誤殘雨發椒香
山缺通巴峽江流帶楚檣憂農生野思禱廟結雲裝覆
局松移影聽琴月墮光鳥鳴開郡印僧去置禪床罷貢
金休鑿凌寒笋更長退公披鶴氅高步隔鵷行相見朱
門内麾幢拂曙霜
張祜投常州從兄中丞詩扁舟何所往言入善人邦
舊愛鵬摶海今聞虎渡江士因為政樂儒為說詩降素
履冰容静新詞玉韻樅金魚聊觧帶畫鷁稍移椿邀妓
思逃席留賓命倒缸吏材誰是伍經術世無䨇廣厦當
宏構洪鐘倂待撞成龍須譲邴展驥莫先龐應念宗中
末秋螢照一忩
姚鵠寄贈許璋少府詩若說君高道何人更得如公
庭唯樹石生計是琴書詩句峭無敵文才清有餘不知
尺水内争滯北溟魚
皇甫曾送杜中丞還京詩罷戰廻龍節朝天見鳳池
寒生五湖道春及萬年枝召化多遺愛胡清已畏知懷
恩偏感别墮淚向旌麾
崔峒贈同官李明府詩訟堂寂寂對烟霞五柳門前
聚曉鵶流水聲中視公事寒山影裏見人家觀風競美
新為政計日還知舊觸邪可惜陶潜無限酒不逢籬菊
正開花
宋舉廉吏詔鞭撻不已而寵賂章簠簋不飭而節行
缺退食鮮羔羊之節虐民多碩鼠之譏念激濁在於揚
清而癉惡莫如彰善神爵奬朱邑之潔治盛循良開元
旌王(闕)之廉風移苛嬈一賢蒙擢百辟向方
齊王融策秀才文下邑必樹其風一鄉可以為績至
有旦撫鳴琴日置醇酒文而無害嚴而不殘故能出人
于阽危之域躋俗于仁壽之地頃深汰珪符妙簡銅
墨而春雉未馴秋螟不散豈薪槱之道未宏為網羅之
目尚簡
唐駱賓王上齊州張司馬啟推公平而折獄磔鼠謝
其嚴明擁端慤而行仁化蛇慙其勇智
又上瑕丘韋明府啟化浹下車恩孚攬轡德聲洽詠
仁風飄十地之雄道化編謠惠露洒三天之渥狎中牟
之馴雉豈懼驍媒驚重泉之瑞鸞非關照舞
又上梁明府啟水鏡澄瀾照孤鸞之舞影鳴琴動操
叶馴翬之雅音
陳徐陵與王吳郡僧智書竊承富春頃歲多難荐臻
邑閈皆空黔黎將盡御史舊榻零落不存太傅齋室荒
茫無處自神麾所届襁負斯歸新屋方華故田斯墾府
吏閒坐長史誦經督郵無事唯慮吹笛東苞海水俱承
幕府之威西泊江沱同仰惟良之化政差邊張何其神
也
梁任昉王文憲集序六輔殊風五方異俗公不謀聲訓
而楚夏移情故能使解劒拜仇歸田息訟
唐張說唐故凉州長史元君石柱銘序簡綱鳩人峻
策羈吏閒田盡闢鰥寡委犬彘之餘絶澗無遊豪猾屏
蠶漁之氣
晉書劉琨傳轉鬭至晉陽府寺焚毁僵尸蔽地其有
存者飢羸無復人色荆棘成林豺狼滿道琨翦除荆棘
收葬枯骸造府朝建市獄寇盗互來掩襲恒以城門為
戰場百姓負楯以耕属鞬而耨
周庾信丘乃敦崇𫝊清不置水明非舉燭乃是入境
移風非直停車待雨
唐顧况宋州刺史廳壁記下車之日無土不殖桑麥翳
野舟艫織川城高以堅士選以飽
符載鄧州刺史廳壁記以大誠受物以至信結物以
玄機運物以嚴禁肅物構壊竿為廬舍銷遺鏃為鋤耜
伐蒿萊為場圃掘腥穢為泉井交父子之歡正夫婦之
倫依仁化者如水赴壑首年而富中年而教季年而政
成
李白兖州任城縣令廳壁記季野備四時之氣士元
紆百里之才撥煩彌閒剖劇無滯鏑百發尅破于楊葉
刀一鼓必合于桑林寬猛相須韋弦適中一之歲肅而
教之二之歲惠而安之三之歲富而樂之然後青衿向
訓黃髮履禮耒耜就役農無遊手之夫機杼和鳴織罕
嚬蛾之女物不知化陶然自春
皇甫湜廬陵縣令廳壁記萼合兄弟之析居者而民
以養麕復老弱之流庸者而疆以實
程浩相州公宴堂記入境而七德有餘及庭而三歎
不足
鄧衮望雪樓記昔西漢進儒術臣多貞方魏晉扇虚
玄吏采風流孰謂公精六籍練衆務藴張趙之幹敏兼
王謝之清雅辨辭盈庭奮毫電飛具牘百幅歴眸冰釋
前可以折穆之之角近可以挫戴胄之銳
王勃益州夫子廟碑玄機應物潜銷水怪之災丹筆
申冤俯絶山精之訟仙鳬旦舉影入銅章乳翟朝飛
聲含玉軫臨卭客位自高文雅之庭彭澤賓門猶主壺
觴之境
又益州德陽縣善寂寺碑仁風易狎候丹籜于春坰
惠化難經佇青鸞于曉墜
又廣州寶莊嚴寺舍利塔碑越谿仙鍔吐光芒而駭
人岱嶺寒松排風飇以成性美哉稱由功著鶻響徹于
雲霄方為時須熊軾疲于道路廣陵單轂如送張綱渤
海亂繩復思龔遂王尊皂盖欣臨折坂之前吳隱朱軿
更集貪泉之右高名夙著佛化横飛羣盗屏跡而歸農
姦吏聞風而去職京坻坐積圄犴潜廽汲黯之卧淮陽
直聞清淨王堂之居汝郡但舉賢良用能使檻穽不施
猛獸廵江而遠竄市㕓無擾商旅倍道而相歡颶風寢
毒炎埃罷厲人稱有道家實無為
又梓州玄武縣福會寺碑泉魚狎夜多單父之深恩
隴翟遊春嗣中牟之善政
張文成滄州弓高縣實性寺釋迦像碑横綺琴于膝
上翠翟朝馴攬明鏡于懷中青鸞曉集
李嶠宣州大雲寺碑卓子康之莅政不任刑書虞承
卿之到官唯開講席
李嶠攀龍臺碑泉藪未懲萑蒲猶在鈎距闇施既
問羊而知馬網羅潛設亦因魚而得鴻降北海之渠未
踰期月盡南山之盗詎假旬時黃次公政稱長者裂
壌開封杜伯侯動無間然賜書增秩
梁沈約齊故安陸昭王碑文撫同上德綏用中典疑
獄得情而弗喜宿訟兩譲而同歸扇以廉風孚以誠
德盡任棠置水之情宏郭伋待期之信金如粟而弗覩
馬如羊而靡入雛雉必懷豚魚不爽由是傾巢舉落望
德如歸椎髻髽首日拜門關卉服滿塗夷歌成韻禮義
既敷威刑具舉強民獷俗反志遷情風塵不起囹圄寂
寞富商野次宿秉停菑蝝蝗弗起豺虎遠跡北狄懼威
關塞謐静偵諜不敢東窺駝馬不敢南牧
陳徐陵為徐州刺史侯安都德政碑于是鎮之以清
静安之以惠和望杏敦耕瞻蒲勸穡室歌千耦家喜萬
鍾陌上成隂桑中可詠春鶊始囀必具籠筐秋蟀載吟
競鳴機杼或肅拜靈祀躬瞻舞雩去駕擁于風塵還旌
阻于飄沐京坻歲積非勞楚堰之泉倉廩年豐無用秦
渠之水雖復東過小縣夏雨逐其輕輪南渡滄江秋濤
弭其張盖固不得同年而語矣約法遵寬設蒲鞭之恥
立言惟信控竹馬之期甘雨隨車雲低輕重之盖還珠
合浦波含遠近之星至如卧理稱難坐嘯匪易披裳問
疾垂愛景以字人褰帷廣聽穆薰風而扇物嚴霜秋降
叶隼擊而防小人零露春濡飾羔旌而禮君子譬諸
烹魚勿煩擾則免于糜爛如彼種木任生植則自然蕃
滋
周庾信周柱國大將軍尒綿永神道碑名馳梓嶺聲
振榆關無雷畏威負霜懷惠繁不秋荼嚴無夏日民
知約法未肯以獄吏為尊吏識刑名無敢以死灰相懼
唐楊烱瀘州都督王湛神道碑欒巴典郡山鬼潛移
張禹牧州江濤不起
張說夏州都督王公神道碑銘勤由宰邑借恂臨郡
海女避途山蛇可問
嚴識玄潭州都督楊志本碑貪殘盡去自使乳虎浮
江灾疫不生即有牽牛入界
楊烱唐恒州刺史建昌公王公神道碑門容駟馬位
列三刀防薏苡之譏嫌絶簡書之流謗豈直廣州清節
酌貪泉于石門合浦神君返明珠于漲海鄧晨一郡
漢帝稱為主人李廣數年匈奴號為飛將行嘗計日郭
伋不負于童兒郡異中平王觀無私于任子
楊烱益州温江縣令任君神道碑洛陽行馬門士無
心齊國池魚權家絶望鄭文公邵陵之縣但稱男子之
名師尚父灌壇之鄉唯有神人之哭
又原州百泉縣令李君神道碑抽琴命操還臨單父
之堂擊石飛鳴即對李泉之學明以御下將水鏡而通
輝清以立身共冰壺而合照
周庾信大將軍上開府廣饒公鄭常墓誌銘及驅犀
節乃牧雄州吏不驚犬人無喘牛西蠶得歲東作逢秋
草爛獄戸星低市樓
又周大將軍聞喜公柳遐墓誌静尋欹案或吟長岑
之遠乍撫鳴琴不以河陽為陋日南金柱合浦珠泉莫
肯經懷未嘗留目(已上吏治)
宋余靖去官受饋判古之循吏名列青編挂府丞之
魚誠在涖官之日留壽春之犢實維去任之晨何乃肆
貪罔知守節歌鄧侯之五鼔曾是遵途持山隂之一錢
當思勵俗
唐祖君彦為李密檄洛州文錢神起論銅臭為公梁冀
受黃金之蛇孟佗薦葡萄之酒(已上不職)
唐張次宗請立李德裕德政碑狀勲著王室者則銘
于景鐘功及生人者則刊于樂石故扶風存必拜之地
峴山有墮淚之思來暮之謠已彰于昔歲去思之美
無謝于古人今合境同辭諸郡獻狀雖黃覇入用寵方
盛于登賢而鄧侯不留情猶深于愛樹臣謬當交代備
聞政能願嗟卧轍之情特允紀功之請
陳簡甫宣州開元以來良吏記召公之化勿剪其棠
柳季之仁不薪其墓
楊炎河西節度使杜公碑庶乎覩斯文者有襄南之
慕頌遺美者深潁上之風
李嶠攀龍臺碑潁川之還借寇恂臨淮之重祈侯覇
儔功語德彼獨何人
周庾信上柱國齊王憲神道碑成都有文翁之祀非
謂生前漢陽有諸葛之碑止論身後(已上遺愛)
政術部(重農)
漢張衡東京賦及至農祥晨正土膏脉起乘鑾輅而駕
蒼龍介馭間以剡耜躬三推于天田修帝籍于千畆供
禘郊之粢盛必致思乎勤已兆人勸于疆埸感懋力以
耘耔
唐(闕)觀農賦是時也杏花毓樹蒲葉抽叢繞出鳳
城疲道路之攸往迴瞻鶉野知耕鑿之斯崇美夫原隰底
績溝塍刻鏤耒耜交横煙雲輻輳人沮溺而為伴水鄭白
以分溜一稃二米禾同北里之禾苗盛草稀豆異南山之
豆觀夫田畯至喜室家相歡揮鎡去莠築堰澆蘭野餉
曉持于斜逕畚鍤暮荷于層巒鄰近山之樹密悦臨流
之地寬葵腰鎌而乍采黍策杖而時看
張仲素稼如雲賦爰恊古公之政式弘管氏之虞至
夫實穎蓁蓁厥田上上膏陰潤以蕃庶矗朝隮之異狀
丘陵共秀且聞束晢之詩黍稷盈疇更欝仲宣之望懿
夫白露凝冷清風戒寒是刈是穫式宴且歡諒遺滯之
足利思京坻而可觀
賈餗中和節百辟獻農書賦稽重榖之言徒稱董仲
驗深耕之法何媿朱虚所以候驚蟄之辰應夾鍾之律
昭八政之所用蓄九年之罔失是藨是蓘將致乎千斯
倉爰始爰謀必因乎四之日
鄭式方中和節百辟獻農書賦道洽無外化康有截
猶慮九扈未宏三時尚缺命陳書而王化可闡俾知方
而農政斯列既戒既種粢盛之望有期弗震弗渝地理
之宜奚設豈不以寒氣揔入春陽始初陳乎五種之用
本乎三農之書王者則千畆是藉庶人則中田有廬故
年榖之順不差物力之功克實首嘉節而東作方起符
中星而西成乃畢
梁元帝令軍國多虞戎旃未静青領雖熾黔首宜安
時惟星鳥表年祥于東秩春紀宿龍歌歲取于南畯况
三農務業尚看夭桃敷水四民有令猶及落杏飛花化
俗移風常在所急勸耕且戰彌須自許豈直燕垂寒谷
積黍自温寧可隨此玄苖坐餐紅粒不植鷰頷空候鳴
蟬可悉深耕溉種安堵復業無棄民力並分地利
政術部(屯田)
元魏薛虎子屯田積粟表臣聞金湯之固非粟不守
韓白之勇非糧不戰故自用兵以來莫不先積聚然後
圖兼并者也今江左未賓鯨鯢待戮自不委粟彭城以
彊豐沛將何以拓定江關掃一衡霍竊惟在鎮之兵不
減數萬資糧之絹人十二匹即自隨身用度無凖未及
代下不免飢寒論之於公無毫釐之潤語其利私則横
費不足非所謂納民軌度公私相益也徐州左右水陸
壤沃清汴通流足盈激灌其中糧田十餘萬頃若以兵
絹市牛分減戍卒計其牛數足得萬頭興力公田必當
大獲粟稲一歲之中且給官食半兵&KR1846;植餘兵尚衆且
耕且守不妨捍邊一年之收過于十倍之絹暫時之耕
足充數載之食于後兵資唯須内庫五稔之後榖帛俱
溢匪直戍士有豐飽之資於國有吞敵之勢昔杜預田
宛葉以平吳充國耕西零以彊漢臣雖識謝古人任當
邊守庶竭塵露有增山海
南齊徐孝嗣立屯田表有國急務兵食是同一夫輟
耕于是彌切故井陌疆里長轂盛于周朝屯田廣置勝
戈富于漢室降此以還詳略可見但求之自古為論則
賒即以當今宜有要術竊尋緣淮諸鎮皆取給京師費
引既殷漕運艱澀聚糧待敵每苦不周利害之基莫此
為急臣比訪之故老及經被宰守淮南舊田觸處極目
陂遏不修咸成茂草平原陸地彌望尤多今邊備既嚴
戍卒增衆遠資餽運近廢良疇士多飢色可為嗟嘆愚
欲使刺史二千石躬自履行隨地墾闢精尋灌溉之源
善商肥确之異州郡縣戍主帥以下悉分番附農今水
田雖晚方是菽麥菽麥二種益是北土所宜彼人便之
不減粳稲開創之利宜在及時所啓允合請即使至徐
兖司豫爰及荆雍各當境規度勿有所遺别立主曹專
司其事田器耕牛臺詳所給歲中言殿最明其刑賞此
功克舉庶有宏益若緣邊足食則江南自豐權其所饒
略不可計
政術部(財賦)
晉左思吳都賦國税再熟之稲鄉貢八蠶之綿
齊王融策秀才文充都内之金紹圜府之職但赤仄
深巧學之患榆莢難輕重之權
梁沈約(闕)九棘播于農皇十朋興于上代
昔醇人未漓情嗜疎寡奉生贍己事有異同一夫躬耕
則餘餐委室匹婦務織則兼衣被體雖貿遷之道適用
濟乏龜貝之益為功盖輕及事有訛變姦弊大起昏作
役苦故穡人去而從商末業所流非復始造之意也於
是競收罕至之珍遠蓄未名之貨明珠翠羽無足而馳
彩罽文犀飛不待翼天下蕩蕩咸以棄本事末豐衍則
同多稔之資飢凶又減田家之蓄錢雖盈尺不療飢于
堯年貝或如山無救渴於湯代其為疵病亦已深矣固
宜一罷泉貨專用榖帛使人知役生之路非此莫由夫
千匹為貨事難于懷璧萬觔為市未易于越鄉斯可使
末技自禁游食必返而事改一朝廢而莫用交易所寄
朝夕無待先宜削華止偽還醇返古抵璧幽峰捐珠清
壑驅一代之人返耕桑之路蕩滌圜洪銷鑄無遺立制
垂統永𫝊於後桓玄知其始而不覺其終琳之睹其末
而不探其本豈慮有開塞將一往之譚乎
唐宋伯宜泉貨策且鑄金為貝信有從來漢改四銖秦
行半兩用捨更互廢輕就重之宜損益不常地馬天龍
之異復有豫章銅岳蜀道銅山全歸佞倖之爐頓入諸
侯之冶所以公私太半偽實相蒙姦佞用此而兼并豪
戚因兹而聚歛洛京三鄽之内賈客雲屯齊宫七市之
間商人霧塞乃令東漢楚子高閣浮空西蜀彭家連樓
跨術雷車電騎多出工巧之家列鼎撞鐘無非貨殖之
里賓徒藿肉鮑書不足倫僮僕藜餘張詩莫能序三田
為之廢業五稼由此多荒五羊銜粟時和之義先表
雙雀飛鳴歲稔之徵已見
郭正一鄽肆策問鄽肆之興用存交易山澤之利事
属貿遷是以先王因井而制居往聖觀爻而立義將以
致兹百族通彼萬商羅肆巨千廣充上積之貨旗亭五
里俯映星繁之珍是使蹀馬廻轅歴闤闠而流溢往商
來賈候朝夕以盈途豈唯灼蓍蔡以觀貞旁臨季主之
肆泛萍蟻而開宴近對文君之壚詎比夫齊宫七市女
閭連閉殷室九君姬屋成列但負販之徒異業趣競刺
繡謝其倚門多財歸其善賈由此聶政屠養無辭屈辱
平仲有求終甘湫隘故知㭊毫之子不可責以亡機徇
利之夫難以徵其重義况墆翳之侣本異夷齊貨殖之
徒率同猗白若通其小利諒無擁于四民限以淳心恐
有乖於一物誠可除兹濫賄禁彼邪贏則姦黨自銷不
待曹参之令市無二價詎止黃軒之風
食貨志若乃九土既敷四民承範東吳有齒角之饒
西蜀有丹砂之富兖豫漆絲之廥燕齊怪石之府秦邠
旄羽迥帶琅玕荆郢桂林旁通竹箭江干橘柚河外舟
車遼西旃罽之鄉葱右蒲梢之駿殖物怪錯於何不有
若乃上法星象下料無外因天地之利而總山海之饒
百畆之田十一而税九年躬稼而有三年之蓄可以長
孺齒可以養耆年因乎人民用之邦國宫室有度旗章
有序朝聘自其儀宴饗由其制家殷國阜遠至邇安救
水旱之灾卹寰瀛之弊然後王之常膳乃間笙鏞商周
之興用此道也
食貨志建元中州郡各擁強兵委輸不至尚書郎官
自出棌梠或不能自反死于墟巷魏武之初九州雲擾
攻城略地保此懷民軍旅之資權時調給於時袁紹軍
人皆資椹棗袁術戰士取給蒲蠃魏武乃募民屯田許
下以充兵戎之用(已上財賦)
唐祖君彦為李密檄洛州文公田所藉不過十畆人力
所供才止三日是以輕徭薄賦不奪農時寧積于人不
藏府庫而課税繁猥不知紀極猛火屢燒漏巵難滿頭
會箕斂逆折十年之租杼軸其空日有萬金之用父母
不保其赤子夫妻相顧于匡床萬邦則城郭空虚千室
則烟火斷絶西蜀王孫之室翻同原憲之貧東海糜竺
之家俄成鄧通之鬼
隋盧思道為北齊檄陳文疎棄良士狎近小人守宰蠶
漁子弟荒暴頭會箕斂杼軸其空災異相仍稻蟹不熟
(横征附)
政術部(漕)
宋真德秀江東漕到任謝表吏責既稀所願優游于邇
列主恩未報寧忘眷戀于本朝其如親闈喜懼之年當
謹人子温凊之職輙援公輔辭翰林之請庶幾潘岳奉
板輿之懽分太守之符日需成命出少府之節遽冒殊
恩懷章而過里門閱宿而臨封部敬卜中和之節重宣
寬大之書軺𫝊初馳旄倪争覩謂朝廷所以輟柱下之
史盖聖主將以惠江右之民因博采于風謠頗䆒知其
疾苦以垂磬之家而困追需之目以屢歉之歲而多流
徙之人官無定證之簿書里有難平之徭役文移星火
不勝胥史之誅求牒訴丘山半為賦租之繁重興言及
此勿救可乎輙殫朝夕之咨諏兼酌公私之緩急賦難
遽省盍漸損賦外之征民未易蘇當先去民間之蠧切
自量其綿薄恐終負于選掄
宋史百禮賀張漕改秩啓雲梯石棧不辭蜀道之難
流馬木牛遠倣草廬之製惠風扇物游刃發硎奮澄清
之志於攬轡之中講水陸之運于鑿潭之始蘇一方之
疲瘵權萬貨之低昂非獨有觀風聽吏之才又能善富
國強兵之術
宋劉克莊賀諸葛提刑除漕啓兹移使指就駕漕車
得非煑摘利饒轉輸權重上于鹽鐵之論有感方欲變
通公于王伯之辨素嚴必知取予深鄙富強之說痛懲
聚歛之人養基本以厚黎元捐錐刀以惠商賈承風問
俗修明此日之皇華足國裕民講貫它時之相業
唐楊烱上騎都尉高君神道碑搜粟都尉河堤使者
銅橈鐵舳蒼鷹白鶴之船竹箭桃花貝闕龍堂之水引
紅粟于淮海汎歸舟于秦晉遂使齊臣獻納先陳不涸
之名漢后絲綸即有常平之號望千石之氣可以療飢
開萬箱之儲自然知禮
政術部(鹽政)
唐閻伯璵鹽池賦坤之美兮焉可以測鹽之池漭沆兮
劃開于郇瑕之側廓平陸而無際浸長天之一色前對
條山照峯巒之&KR0008;嶨却鄰安邑對城郭之嶷岌其出形
鹽也状雄虎之蹲于長野攫拏兮布濩其吐精光也如
白日之升於暘谷照爛兮熻赩既似乎鏡湖之不遠又似
乎渤澥之在即皎皛池濱皚峨嶙峋髣髴珪璧依稀碝
珉入澤遐窺喜晴天之速曙隔林斜望訝瓊樹之驚春
餌之者若茹膏之客捧之者疑獻玉之人
張濯唐寶應靈慶池神廟記寶應靈慶池者山海經
所謂鹽販之澤也俗稱官號皆曰鹽池供華夏二十餘
州宅黃河千里之曲北抱原勢南負山陰涵濡泓澄浸
漬舄鹵外無寸草内絶纖鱗水或紫赤鹽皆潔白有自
來矣紅鹽自生盈掬傾筐或蠒或栗形攢伏虎色澈
丹砂靈貺休徵古未之有
權德輿贈太師崔倕神道碑修牢盆謹衡石煎和既
精飴散乃盈商通而洊至吏懼而循法民不絓網而國
用益饒
政術部(刑法)
唐高祖武德二年春(闕)月甲子詔釋典微妙净業始
于慈悲道教冲虚至德去其殘暴况乎四時之禁毋伐
麛卵三驅之禮不取順從盖欲敦崇仁惠蕃衍庶物立
政經邦咸率斯道朕祗膺靈命撫遂羣生言念亭育無
忘鍳昧殷帝去網庶踵前修齊王捨牛實符本志
梁任昉為梁公請刊改律令表臣聞淳源既遠天討
是因畫衣象服以致刑措草纓艾韠民不能犯及淳德
下衰運距澆季湯刑禹政不足禁奸九法三章無以息
獄所以赭衣塞路圄犴成市凝脂已疎秋荼非苦奸吏
為市生殺並用可為慟哭非徒一緒夫肖貌天地禀靈
川嶽受體愛敬髮膚為重流矢影風顧有憂色而當妄
加刳斮金木為伍且夫刻木不對畫地不入畏避若是
而動貽非命王道為虧良在于此法開二門為政之蠧
生殺多緒誰其失政
唐李朝隱執奏裴景仙獄表所以為國惜法期守律
文非敢以法隨人曲矜微命射兔魏苑驚馬漢橋初震
皇赫竟從廷議豈威不能制而法貴有恒
晉郭璞奏立刑以禁刑立殺以去殺重之以死所以
求其生峻之以刑所以輕其死子臯行戮刖者忘痛
釋之典刑民無怨色何者積之于誠也
齊王融永明九年策秀才文自萌俗澆弛法令滋彰
肺石少不冤之人棘林多夜哭之鬼朕所以明發動容
昃食興慮傷秋荼之密網惻夏日之嚴威永念畫冠緬
追刑措徒以百鍰輕科反行季葉四支重罰爰創前古
訪游禽于絶澗作覇秦基歌雞鳴于闕下仁稱漢牘二
途殊爽即用兼通昌言所安朕將親覽
唐白居易罷刑獄策問朕恭臨萬國祗御兆人視之如
傷有同赤子未能以理代刑捨其律憲亦輕罰緩死漸
就蠲除去凝脂之網收刺骨之怨臨麥秋而惆悵望窮
冬而載懷思使畫服象刑同唐虞之世罷獄息罪等成
康之時循酷俱治宜有辨析
李德裕罷刑獄策但臯陶之類常問黃沙定國之流
恒持丹筆分陜有棠隂之德剖符致蒲鞭之美梁獄决
疑不假陶朱之璧楚國以理無用莊生之金稍簡刑書
漸行禮教使駃騠遠至懸感仁心獬豸來儀不知所觸
然後升東獄而揖羣后望西方以謝聖人復何如也
上官儀用刑寬猛策甫侯設法徒有說于輕重子產
鑄書竟無救于衰敗是知風淳俗厚草艾而可懲主僻
時昏黥鑿而猶犯
張昌齡用刑寬猛策兩儀亭育蓄嚴刑于積隂四氣
平分降明罰于秋序是知觀象設教聖人所以勝殘因
物造端懿后由其立辟故媯川受命士師陳九德之歌
瑤山載刑吕侯訓百鍰之典然則激揚神化鼓舞皇階
資粉澤而宏風俟德刑而振俗是故六轡在御飛龍之
駕可期九罭不施奔鯨之害斯兆縱使業優倦領道邁
曾巢齊飲啄於鶉居絶往來於犬吠猶未可長懸三禮
永擯五刑削兹噬嗑之科專行忠信之薄况今時推纂
聖運屬升皇猶勞丹浦之誅尚漏青丘之罪伯夷典禮
與猾夏而同科司寇詳刑共春官而聫事自可遠稽九
代近命三驅釋刀鋸于凶魁休甲兵于原野然後施(疑作)
(弛)威象闕展事天宗繼美媧黃追風火燧石渠未滅豈
待(一作得)輒議寢刑中嶽既封自可專循大禮
郝連梵用刑寬猛策舜遊媯汭乃去四凶湯出鑣宫
&KR1706;除三面然則質文異代興廢殊途微禹會昌仁流于
下泣獨夫受戮禍招于剖心自運往道消淳離朴散王
風不競菀柳之刺斯聞后德方衰杞(疑作棘)槐之刺(疑作制)
斯闕望夷招敗酷甚凝脂函谷生灾冤多精氣雖復蕭
何改創爰始九章温舒上言仍譏一失網漏吞舟之罪
主苟持寬律加盈閣之繁吏還舞智念向隅之獨嚬
乃納隍而軫慮曲詢管庫取薦芻蕘誠宜妙簡平反旁
求庶獄渭橋驚馬必歸張季之言禁圍射兔勿爽高柔
之旨于公陰德委以廷尉之司盛吉深仁授以憲曹之
任剖符寄劉寬之軰蒲鞭之教可追分陜趨召奭之儔
棠陰之聽斯在加以五詞咸備兩造兼持運靜躁于韋
弦聽遲速于寬猛獬豸雖觸咎繇行其惠化蒼鷹輟號
郅都息于煩苛自然圄犴空虚靡怨黃沙之罪鉗&KR0008;安
用無施白粲之刑則迹邁成康道逾文景不仁自遠無
得而稱
張處信折獄之理策敬刑若祭重獄如傷且律之
興其來尚矣盖三光列景法星麗于天文立位成刑習
坎彰于易象爰洎貳負(見山海經)初沿維縶之科降及四凶
始受殛流之罰及庭堅翼舜獄律遂此陶情蕭相主劉
甲令于焉刻意至如鋸鑽之絶班固書而可知肉刑之
興孫卿論而已備
劉藏器往代為刑是非策問若云刑法不施于淳朴
殺戮必用于凋訛則感電前皇不應染刃望雲後帝方
示草纓沉吟久之未知孰是
梁簡文帝啟囚徒配役事啟玉科輕重全關墨綬金
書去取更由丹筆
任昉為王金紫謝齊武帝示皇太子律序啟臣聞化
澄上葉草纓垂典教清中世艾服懲刑自禮失宗周俗
返炎漢張馮導其跡賈杜浚其流仲舒之得情孔子之
博約故以義該往哲美盡前王而年世浸遠篇牘訛誤
朽編落簡見誣前淑侮文擅議取弊後昆立不倚衡遂
均鴻毛之隕傷足居憂忘貽髮膚之痛豈所以臨河永
嘆含肓最靈者也伏惟陛下施博天地澤深禹湯温舒
之策優游虚授衛展之議寧失弗經削秋荼之法解凝
脂之網
唐李嶠上巡察覆囚使歷城張明府書幽明三光止水
洞窮神之察雷電六爻連山繹噬膚之象是以金祗獻
序肅帝典于秋霜瑞節宣風播皇華于春澤鷞鳩司讞
黃沙俟清問之仁神獬推姦素簡飛惠文之筆賓舜門
而佇穆指軒郊而静害分聽之寄其在兹乎然後銅
章底務絃佩維襟泱泱大風汎游歌而成韻巖巖崇岫
應宓琴而度曲誠招異感春狎仁童德禪靈遊夜呼神
女屬二星齊騖八駿駢驅議馬良規兹承不冤之裔誅
狼俊槩是寄埋輪之風廼者繡衣貳日錦𫝊詢風下璿
樞而禀涣劑玉關而致職宰鮮東夏舊辨淄澠道鼠西
源近分涇渭鎬池十朱端衡制其輕重清河二天直繩
糾其枉紊故使晨雞輟唱于酸吻夜鵲緘謠于苦衷寘
棘剗束薪之苛食苖愜甘荼之戮矣
梁簡文菩提樹頌序秋荼不設廢九律之嚴科春雨
愛生解三驅之密網
唐王勃乾元殿頌序爽鳩分職素雲頽鳥啄之祥神獬
關司玄水照龍顔之側黃沙鞠草剗叢棘而遷訛丹石
滋苔仰甘棠而息訟
長孫無忌律疏序古者大刑用甲兵其次用斧鉞中
刑用刀鋸其次用鑽鑿薄刑用鞭朴其所由來亦以尚
矣昔白龍白雲則伏羲軒轅之代西火西水則炎帝共
工之年鷞鳩筮賓于少皥金正策(一作榮)名于顓頊咸有
天秩典司刑(一作刑司)憲大道之化擊壤無違
周庾信大將軍豳國公墓銘犴戸苔生囹關籥動載
酒属車幸無怨氣觀囚軍府或聽鳴琴
刑法志若夫穹厚肇判宵晝攸分流形播其喜怒禀
氣彰其善惡則有自然理焉畫衣後刑衢樽先惠將以
屏除灾害引導休和取譬琴瑟不忘銜策擬陽秋之成
化若堯舜之為心也秦文初造参夷始皇加之抽脅囹
圄如市悲哀盈路漢王以三章之法吊之文帝以刑厝
之道臨之于時百姓欣然將逢交泰而奸逐情遷科隨
意往獻瓊杯于闕上徙青衣于蜀路覆醢裁刑傾宗致
獄况乃數囚于京兆之夜五日于長安之市北闕相引
中都繼及者亦往往而有焉
政術部(恩赦)
唐張說和張監觀赦詩日御臨雙闕天開儼百神雷
舒作觧氣歲復建寅春喜候同新驛歡聲發市人金環
能作賦來入管絃新
梁陸倕豫章王拜後赦教夫議獄緩死著在令圖疑
罪維輕聞諸雅誥是以虞經惻隱流涕冬决鍾意垂仁
哀矜寒送吾以虚薄夙頒寵章光宅襟險奄有全粤非
有沛獻矜嚴空紆青組東平智思徒舉赤帷思所以仰
述皇猷導揚弘澤遵彼下車譬兹觧網
唐獨孤及賀赦表猶念刑不可變死不復生泣辜興
慈納隍軫慮與民更始其命維新禦魑魅者復還係桎
梏者咸宥丹徼無滯黃沙已空疎漢網而遠無不賓祝
湯羅而下無犯順
柳宗元賀赦表繼絶存亡忠賢飲德于黃壤棄瑕肆
眚奪魄再麗于遺骸極天地之歡心盡帝王之上事疲
史臣之筆編簡難書涸詩人之思謳謠絶路
李吉甫賀赦表挺黃沙之罪再荷生成洗白璧之瑕
俱承涣汗
戴叔倫賀平賊赦表雪滌痕累發生枯朽榮光被于
草木和氣貫于華夷
宋岳飛後昭雪謝表青編塵乙夜之觀白簡悟壬人
之譖誠既格于穹昊福遂均于庶品振憂矜寡原眚
宥烖第五玉以褒封善人是富發三錢而慶賜賤者不
虚天其居歆人以呼舞
梁袁昂謝武帝啟塗山始會致防風之誅酆邑方構
有崇侯之伐未有緩憲于斮戮之人賖刑于耐罪之族
出萬死入一生如臣今日者也幸約法之弘承觧網
之宥猶當降等薪粲遂乃頓釋鉗赭歛骨吹魂還編黔
庶濯疵蕩穢入楚游陳天波既洗雲油遽沐
漢張俊上書臣棄恩負義自陷重刑情斷意訖無所
復望廷尉鞠遣歐刀在前棺絮在後魂魄飛揚形容已
枯陛下聖澤以臣常在近密識其状貌傷其眼目留心
曲慮特加偏覆喪車復還白骨更肉披棺發槨起見白
日天地父母能生臣俊不能使臣俊當死復生陛下德
過天地恩重父母誠非臣俊破碎骸骨舉宗肉爛所報
萬一
政術部(風俗)
晉左思吳都賦開市朝而並納橫闤闠而流溢混品
物而同㕓并都鄙而為一士女佇眙工賈駢坒紵衣絺
服雜沓漎萃輕輿按轡以經隧樓船舉颿而過肆果布
輻凑而常然致遠流離與珂珬䌖賄紛紜器用萬端金
溢磊砢珠琲闌干桃笙象簟韜于筒中蕉葛升越弱于
羅紈澀譶澩㺒交貿相競諠譁喤呷芬葩蔭映揮袖風
飄而紅塵晝昏流汗霡霂而中逵泥濘富中之氓貨殖
之選乘時射利財豐巨萬競其區宇則并疆兼巷矜其
宴居則珠服玉饌
唐李庾東都賦開元太平海波不驚乃駕神都東人
誇榮時則轔轔其車殷殷其徒行者不賫衣食委衢冠
冕之夫綺羅之婦百室連歌千筵接舞高樓大觀陳賓
宴侣金堂玉尸絲哇管語我道如堯我税如貉貧庾而
稲賤笥如裼比屋相視恥衣空帛開場分肆不列麰麥
唐盧照鄰長安古意詩長安大道連狹斜青牛白馬
七香車玉輦縱橫過主第金鞭絡繹向侯家龍銜寶盖
承朝日鳳吐流蘇帶晚霞百丈游絲爭繞樹一羣嬌鳥
共啼花啼花戲蝶千門側碧樹銀臺萬種色複道交忩
作合歡雙闕連甍垂鳳翼梁家畫閣天中起漢帝金莖
雲外直樓前相望不相知陌上相逢詎相識借問吹簫
向紫烟曾經學舞度芳年得成比目何辭死願作鴛鴦
不羡仙比目鴛鴦真可羡雙去雙來君不見生憎帳額
綉孤鸞好取開簾帖雙燕雙燕雙飛遶畫梁羅帷翠被
欝金香片片行雲著蟬鬢纖纖初月上鵶黃鵶黃粉白
車中出含嬌含態情非一妖童寶馬鐵連錢倡婦盤龍
金屈膝御史府中烏夜啼廷尉門前雀欲棲隱隱朱城
臨玉道遥遥翠幰沒金堤挾彈飛鷹杜陵北探丸借客
渭橋西俱邀俠客芙蓉劒共宿倡家桃李蹊倡家日暮
紫羅裙清歌一轉口氛氲北堂夜夜人如月南陌朝朝
騎似雲南陌北堂連北里五劇三條控三市弱柳青槐
拂地垂佳氣紅塵暗天起漢代金吾千騎來翡翠屠蘇
鸚鵡杯羅襦寶帶為君觧燕歌趙舞為君開别有豪華
稱將相轉日廻天不相讓意氣由來排灌夫專權判不
容蕭相專權意氣本豪雄青虬紫燕坐生風自矜歌舞
長千載自謂驕奢陵五公節物風光不相待桑田碧海
須臾改昔時金階白玉堂即今唯見青松在寂寂寥寥
揚子居年年歲歲一牀書獨有南山桂華發飛來飛去
襲人裾
梁武帝霸府禁奢令夫在上化下草偃風從世之澆
淳恒由此作自永元失德書契未紀窮凶極悖焉可勝
言既而琁室外搆傾宫内積竒技異服殫所未見上慢
下暴淫侈競馳國命朝權政移近習販官鬻爵賄貨公
行竝甲第康衢漸臺廣室長袖低昂等和戎之賜珍羞
百品同伐冰之家愚人因之浸以成俗驕豔競爽夸麗
相高至乃市井之家貂狐在御工商之子緹繡是襲日
入之次夜分未反昧爽之朝期之清旦聖明肇運勵精
惟始雖曰纘戎殆同創革且淫費之後繼以興師鉅橋
鹿臺洞罄不一孤忝荷大寵務在澄清思所以仰述皇
朝大帛之旨俯厲微躬鹿裘之義解絃更張斵雕為樸
自非可以奉粢盛修黻冕習禮樂之容繕甲兵之備此
外衆費一皆禁絶御府中署量宜罷省掖庭備御妾之
數大響絶鄭衛之音其中有可以率先卿士准的甿庶
菲食薄衣請自孤始加羣才竝軌九官咸事若能人務
退食競存約已移風易俗庶期月有成昔毛玠在朝士
大夫不敢靡衣偷食魏武歎曰孤之法不如毛尚書孤
雖德謝往賢任重先達實望多士得其此心
唐獨孤及上元二年豫章冠盖盛集記弘舸巨鷁舳
接艫隘輶車鸞鑣轊挂轂擊
晉書石崇𫝊春畦靃靡列于凝沍之晨錦帳逶迤亘
以山川之外
政術部(興亡)
唐吕令問雲中古城賦既而年代倏忽朝市遷徙干戈
鼙鼓之雄綺羅絲竹之美孰不煙散雨絶沙埋灰委樹
名觀而詎存鳥稱樂而俱死危堞既覆高墉復夷寥落
殘徑依稀舊墀榛棘蔓而未合苔蘚紛乎相滋伏熊鬭
贙騰麕聚麋常鳴悍鷩乍嘯愁鴟不可勝紀但令人悲
胡風起兮馬嘶急漢月生兮鴈飛入可憐久戍人懷歸
空佇立
張嵩雲中古城賦温室樹古瀛洲水涸城未哭而先
崩梁無歌而自落
張鼎古銅雀臺賦慷慨遺文凄凉舊閣罇盈玉座燈
映蘭幕婕妤妓人鼓舞歌唱當春月而朝臨悵日暮而
西望見松栢之成行愁歌舞之相向及石氏之謀帝位
高歡之竊神器雖修舊而增崇竟移時而改代銅龍噴
水似落九天金鳳銜珠終淪五綵我君遑遑行指鄴旁
弔古太息馮高獨傷東郊道兮蕪漫西原樹兮微茫露
窟吒兮泣蒼蘚風蕭梢兮悲白楊粧樓歇豔畫閣銷香
陂陀巖岏巋峞摧藏井幹滅兮有遺甃殿垣毁兮無華
構但見蓁蓁蒿棘生復看觺觺飢鼯鬭雨嘯幽畿(渠希切)
月哀離狖宿莾撐骨危巢覆鷇平臯晚兮拱木生寒紫
陌昏兮黃埃奪晝人壽幾何留恨日多追士衡以投弔
效明遠以作歌
唐吳少微過漢故城詩大漢昔未定強秦猶擅場中
原逐鹿罷高祖鬱龍驤經始謀帝坐兹焉壯未央規模
窮棟宇表裏浚城隍羣后崇長樂中朝增建章鈎陳被
蘭錡樂府奏芝房翡翠明珠帳鴛鴦白玉堂清晨寶鼎
食閒夜鬱金香天馬來東道佳人傾北方何其赫隆盛
自謂寶靈長歷數有時盡哀平嗟不昌冰堅成巨猾火
德遂頽綱奥位非虚校貪夫竟速亡魂神吁社稷豺虎
鬭巖廊金狄移㶚岸銅盤向洛陽君王無處所年代幾
荒凉宫闕誰家域榛蕪罥我裳井田唯有草海水變成
桑在昔高門内于今岐路傍餘基不可識古墓列成行
狐兔驚魍魎鴟鴞嚇獝狂空城寒日晚平野暮雲黃烈
烈樊青棘蕭蕭吹白楊千秋并萬歲空使詠歌傷
張九齡經江寧覽舊跡至玄武湖詩南國更數世北
湖方十洲天清華林苑日晏景陽樓幕下廻仙騎津傍
駐綵斿鳬鷖喧鳳管荷芰鬭龍舟七子陪詩賦千人和
棹謳應言在鎬樂不譲橫汾秋風俗因紓慢江山成易
由駒王信不武孫叔是無謀佳氣日將歇覇功誰與修
桑田東海變麋鹿姑蘇遊否運争三國康時劣九州山
雖幕府在舘豈豫章留水淀還相閱菱歌亦故遒雄圖
不足問難想事風流
司空曙南浦望漢宫詩荒原空有漢宫名衰草茫茫
雉堞平連鴈下時秋水在行人過盡暮烟生西陵歌唱
何年絶南陌登臨此日情故事悠悠不可問寒禽野水
自縱橫
宋曾肇賀上𫝊國寶表臣聞夫國璽之有去來猶周
鼎之有輕重好治而惡亂舍昏而即明頃自有唐之衰
荐更五代之季伏而不發殆且百年忽爾自歸將𫝊萬
世所以表祖宗積累之慶告社稷靈長之休在聖與仁
宜昌而壽恭惟皇帝陛下沉潛廸哲剛健好生參天地
以成能垂子孫而作則果有神物是貽皇家固將配甘
露以紀元豈止擬芝房而度曲
徐陵為梁貞陽侯與王太尉僧辨書天狼炳曜非無
戰陣之風參虎揚芒便有干戈之務至于夏鍾夷羿周
厄犬戎漢委珠嚢秦亡寶篋彰于史籍可得而聞陶
唐既作天歸烏啄之臣豐畢將興特挺鷹揚之佐明公
量苞金鉉神表玉璜儷衮欽才平階佇德固以留連管
樂惆悵風雲濡足維時投竿斯在去歲兇徒不騁言次
巴丘鼓聲聞一柱之臺烽火照三休之殿公則懸麾羽
扇猶對投壺戎羯咸奔鯨鯢俱剪樓船萬舳還繫昆明
胡馬千羣皆輸長樂于是乎夏首西浮雲行電邁彭波
東匯谷静山空扼鵲尾而據王畿登牛頭而掃天闕漸
臺偽帥仍𫝊首于帝京郿塢元兇咸刳腸于軍市青羌
赤狄同畀豺狼胡服夷言咸為京觀公園陵盡拜忠貫
長沙神主咸安勲踰高密重以秦宫既獲魯殿猶存闢
綠草于應門開青槐于武庫長安五陵之族鄠杜六遷
之民襁負而歸都壥斯滿鬻脂藏脯遊騎擊鐘故市新
城飛甍華屋東莞舊宅人識桑榆南頓荒田家分禾黍
豈以鄉名穀熟邑號禾興而已哉
周庾信擬連珠盖聞彼黍離離大夫有喪亂之感麥
秀漸漸君子有去國之悲是以建章低昂不得猶瞻㶚
岸景陽淪没非復能臨偃師
又盖聞市朝遷貿山川悠遠是以狐兔所處由來建
始之宫荆棘參天昔日長洲之苑
唐蘇頲長安西明寺塔豐不當必蔀儉不師且奪終
異謀始之則滿非守成之具從梁邸第寧復賓遊封薛
池臺果成童牧
元黃之潤州江寧縣瓦棺寺維摩詰畫像碑江山寂
寥居處緬邈年移代改留侯歎過隙之駒物是人非丁
令化遼城之鶴
古儷府卷四
