古儷府卷三
眀王志慶編
帝王部(君道總)
李庾西都賦建金雞於仗内聳修竿而揭起其下則
稅三關解銀鐺追共工徙驩兜煦舜絃浹堯年臺收白
簡史閣丹筆總秩官之計料不踰乎三十斥匡衡之失
論罪温舒之不足司刑無鬼哭之庭大理有烏巢之獄
唐太宗執契静三邊詩執契静三邊持衡臨萬姓玉
彩輝關燭金華流日鏡無為宇宙清有美璇璣正皎珮
星連景飄衣雲結慶戢戈榮七德昇文輝九功烟波澄
舊碧塵火息前紅霜野韜蓮劒關城罷月弓錢綴榆天
合新城柳塞空花稍蔥嶺雪縠盡流沙霧秋駕轉兢懷
春冰彌軫慮書絶龍庭羽烽休鳳穴戍衣宵寢二難食
旰飱三懼剪暴興先廢除凶存昔亡圓盖歸天懷方輿
入地荒孔海池京邑雙河沼帝鄉修躬思勵已撫俗愧
時康元首佇鹽梅股肱唯輔弼羽賢崆嶺四翼聖襄城
七澆俗庶反淳替文聊就質已知隆至道共歡區宇一
盧綸皇帝聖感詞提劒雲雷動垂衣日月明禁花呈
瑞色國老見星精發棹魚先躍窺巢鳥不驚山呼一萬
歲直入九重城
杜牧今皇帝陛下一詔徵兵不日功集河湟關郡次苐
歸降臣獲覩聖功輙獻歌詠捷書皆應睿謀期十萬
曾無一鏃遺漢武慙誇朔方地周宣休道太原師威加
塞外寒來早恩入河源凍合遲聽取滿城歌舞曲凉州
聲韻遠參差
(闕)七召風無掩稼雨不破塵天瑞磊砢而相尋
地符氤氲而不少收六穗于征賦翫九莖于池沼三足
應時而來儀一角知時而自擾映景星于初月聆鳳音
于將曉
梁簡文七勵堯舜垂拱煥彼前聞今唯聖歷萬代一
君壁儀照氣玉井珠分德合天地道方華勲滄海碧徹
黃河黛文愛人育德澤等春雲宣尼茂典周姬禮容黃
裳進士青衿俊童邦知改俗國化移風賣藥無藏名之
老河泗無洗耳之翁德星夜映慶雲畫色異草雙條靈
禽比翼狐尾既九茅脊復三金船漾寳銀甕呈甘康歌
壤笑悅禮樞譚隆周謝德盛漢知慙慈照無礙化湛靈
覺散漓弘淳極澆敦朴國被仁壽家欣教學三眀鑒道
六度弘風出塵照苦入冥觀空善識無盡因性必通天
不愛寳地無隱瑞百神受職三苗奉義石策紫泥繩金
玉刺或託諷梁甫權卧德而龍盤或織箔渭濱恥藏名
而鳳跂于是露點飴蜜溜泓澄于玉掌雲垂五采覆旖
旎于仙樓漾醴泉于浪井拂垂楊于御溝
唐中宗斷進竒巧制蒿宫茅柱實興國之清猷玉席
朱衣乃危邦之敝化漢文提舄少小留心晉武焚裘
生平措意
漢司馬相如封禪文大漢之德㷭涌源泉沕潏漫衍
旁魄四塞雲布霧散上暢九垓下泝八埏昆蟲闓懌廻
首面内然後囿騶虞之珍羣繳麋鹿之怪獸導一莖六
穗于庖犧雙觡共抵之獸獲周餘珍放龜于岐招翠黃乘
龍于沼欽哉符瑞臻兹猶以為德薄不敢道封禪
班固典引是以來儀集羽族于觀魏肉角馴毛宗于
外囿擾緇文皓質于郊升黃輝采鱗于沼甘露宵零于
豐草三足騫翥于茂樹若乃嘉榖靈草竒獸神禽應圖
合牒窮祥極瑞者朝夕坰牧日月邦畿卓犖乎方州洋溢
乎要荒
周王褒上祥瑞表眀王孝治岳瀆所以效靈至人澤
及風雲以之懸感是以若霧非霧天道叶至德之符似
烟非烟觸石表嘉祥之氣玄黃蕭索之輝丹紫輪囷之
狀豈止唐堯沈璧氣合金方姬后望河形如車蓋
梁沈烱勸進梁元帝表指揮則丹浦不戰顧盼則板
泉自蕩地維絶而重紐天柱傾而更植鑿河津于孟門
百川復啟補穹儀于五石萬物再生
梁南平王恪上元帝牋麰麥兩穗出于南平之邦甘
露泥枝降乎當陽之境野蠶自績何謝歐絲閒旧生稻
寧殊雨粟
唐王勃乾元殿頌序元戎握節黃公授犀闕之圖帝
座聞鼙玄女薦龍庭之策頳柯捭(疑)刃中權决勝于兩
階白羽俄麾善陣推亡于四表朱匡反景之域削蛇弭
于文㮰黑山眀月之鄉委龍琛于武帳錦軒星騖控乾
絡而觀風繡服霞驚浹神紘而問俗川浮沒羽鯨谿静
丹浦之虞陸薦飛毛熊瓛動青雲之偵銀關驟雨望紫
陌而趨恩鐵幌馳風計彤闈而瀝思赤馬文猨之寳叢
積乎郊虞紈牛露犬之貢滿盈乎儲邸青丘畫野不踰
征賦之鄉蒼水奉圖未盡隄封之貫紫庭合粹括宇宙
于宸襟丹扆凝尊運陶鈞于寳思摛碧霄而鍊石上清
耀魄之宫詔寰海而捐珠俯睇陽侯之室功驅偃伯頓鶚
視于華封道被來王静龍吟于武庫
梁簡文帝南郊頌流樂復雅遠符雲韶之世墜禮還
章非因忠信之薄九垓同軌四海無波儲明變照儀天
作兩三衮咸作叶化台光麴蘖王風鹽梅帝載塵清世
晏蒼兕無用其武功運謐時平鵷鷺咸修其文德桃林
散甲華山弢刃玉門罷候紫塞沉烽屠羊釣壑之士厭
洗耳而襲簪佩版築藏巖之逸去燥榖而紆珩組
唐王勃九成宫頌蠶功順令業著于青裳蜃磨迎春
恩周于黛耜黃沙静讞爽鳩興頓足之悲丹石銷魂
神獬輟推鋒之計星墟列將揮玉節而長驅天策神
兵下金壇而決勝横麾赤坂葱山成不戰之郊會繳青
丘桃野見其亡之兆烟馳火徼厲珠産而移琛雪騖冰
洲駕瑶谿而納賮
顔師古聖德頌雲飛九域電擊八區共工慝斃涿鹿妖
除枝換斯撤攙搶靡餘建武戢刃偃伯衅車蠲苛削密
求瘼䘏隠琴瑟更張銜策俱盡滿堂已樂聲頌猶軫扇
暍垂仁泣辜流憫吏勉端潔民歸愿謹閭閻外戶馬
牛内壤畎畆相移康莊交讓勿用桴鼔無虞亭障賮納
鮫人朔班狼望至誠感慶休氣致祥馴擾一角栖集五
章華苹挺幹朱草曜芳良耜畟畟多稌穰穰國儲億庾
家登萬箱
李百藥皇德頌龜書龍匣河圖將游東鰈西鶼云亭
載佇
魏曹植文帝誄朱旗所𠞰九壤披震疇克不若孰敢
不臣懸旗海表萬里無塵回回凱風祈祈甘雨稼惟歲
豐登我稷黍家佩惠尹戸蒙慈父
宋謝靈運武帝誄悠悠聲教綿綿川陸北獻氊裘南
貢金竹髽首冠弁穿胷斂服寒穴欣日巢栖玩屋
謝莊孝武帝哀冊文百神慕而行雲沈萬國哀而素
霜霣綴響蘭深緝言瓊秘浹宇斯澄綿區咸鏡修
風曉逸德星夕映溽露飛甘舒雲結慶禎被動植信泊
翔泳
陳江總陳宣帝哀冊文廣敷丘索弘啟膠庠書林吐
馥文囿含鏘
梁沈約齊武帝諡議至仁與造化争流靈威與雷霆
齊軌上貫蒼昊下洞深泉春無悽風夏無苦雨時若罔
愆多稔如積三革不累五刃不砥庠塾大啟儒雅雲集
訓閱得宜蒐狩有序丹徼青丘之野跂踵反舌之民浮
深駕阻回首革面
梁元帝高祖武皇帝諡議虹旌式卷堡燧載清胥象
相因環楛無曠天衢亨泰王道升平南海候風東溟奉
貢膏露凝脂慶雲觸石山開蒼璧地出玄珪驃騎把鉞
則休屠欵塞太尉抗旌則名王蹷角聲教所漸浹靈蛇
之都威令所行通燭龍之外
徐陵侯安都德政碑皇帝以陶唐啟國致玉版于河
宗顓頊承家佐金天于江水經綸草昧定鼎之業居多
締構權輿斷鼇之功相半固以英聲馳于海外信義感
于寰中主器攸歸當璧斯在
隋薛道衡老氏碑千年靈蔡著天性以效徵三足神
烏感陽精而表質春泉如醴出自京師秋露凝甘遍于
竹葦星光若月雲氣飛烟三農應銅爵之鳴五緯叶珠
囊之度
唐元黃之潤州江寧縣瓦棺寺維摩詰畫像碑我國
家神明造物聖政調時滌瑕穢而玉鏡清剗澆訛而撝
大朴牢籠七十七代欝映萬八千年率土之濱㒺有弗
(一作不)韙普天之下共惟帝臣京坻積而銅爵鳴鐘鼔和
而玉羊現
李德裕進幽州紀聖功碑文狀臣學慚荒淺久病衰
殘紀軒后之功徒知渴思敘唐堯之德終媿難名
李德裕幽州紀聖功碑銘龍顔善將任人傑而不疑
日角好謀歎敵國而強意羌髳率師以翼周北貊梟
騎以助漢王褒以日逐歸德稱為人瑞班固以稽落
盪寇大振天聲孰若天子神武百蠻震疊(集作慴)乘其蹙
國臨以兵鋒割單于之旗納休屠之附非萬里之伐無
三年之勤巍乎成功輝焯後代
王勃益州夫子廟碑冠帶混并之所書軌八絃閭閻
兼匝之鄉烟火四極竭河追日夸父力盡于楹間越海
陵山章亥塗窮于廡下溢金膏于紫洞雨露均華栖
玉燭于玄都風雷順軌丹蓂翠菌藻繪軒庭鳳彩龍姿
激揚池籞
楊烱遂州長江縣先聖孔子廟堂碑星連月合層臺
有觀羽之勞海晏河移直筆有書祥之倦
楊烱少室山少姨廟碑下應猶草王言如絲畫衣
不犯載酒無冤免禽獸于網羅備寰瀛于軌物周人
之養國老始闢西膠漢氏之召諸生初開太學辟雍所
以行其禮泮宫所以辨其教童子五尺羞談霸后之臣
冠者六人唯述眀王之道其文德有如此者涼風至司
馬于是乎陳兵太白高將軍于是乎宜戰乘斗杓而誓
旅出星門而仗鉞莊周稱天子之劒舉之按之吕望言聖
人之兵如風如雨其武功有如此者稽其殷室有文犀
利劒之效珍考其周書有兹(一作諸)白乘黃之騁力東漸
西被南馳北走盧敖之窮觀六合不出于城隍陶侃之
飛入八門未游于仙室其疆理有如此者
帝王部(聖學)
玉海開寳讀漢書而感于張治獄之無冤雍熙讀晉
史而謂後宫繁費之當戒端拱讀漢書而感賈誼之激
切淳化覽唐史而譏太宗之好名真宗謂三國志足為
鑒戒適時用者莫若漢史景德覽六朝實錄而言褒貶
之不當祥符讀前史必究事之始終有未見本末者必
記之他日異書中可以質正惟昔咸平之盛稍存天
策之規遴擇英髦進陪講讀晝則密承于顧問夜則逓
宿于禁嚴程頥以敬涵養君德范祖禹以和開導主意
勸講猶有分章析理之勞進讀專以因事納言為職
帝王部(聖製)
唐權德輿奉和聖製豐年多慶九日示懷寒露應秋
節清光澄曙空澤均行葦厚年慶華黍豐聲名暢八表
宴喜陶九功文麗日月合樂和天地同聖言在推誠臣
軄惟匪躬瑣細何以報翾飛淳化中
唐崔位為人賀聖製政刑箴表爰自繩契已還歴選
列辟憲章代有詞義罕工湯製局促于盤銘虞歌淡泊
于琴曲横汾乃縱賞之事黃竹匪勸誡之文其餘流泊
國風飄淪樂府典謨雅誥寂爾無聞曷若光啟格言昭
融至道勤萬幾于一日二日立盛德于先天後天
王維謝賜中和節御製詩序表文輝三象諧同六律
邁殷湯之晨露掩虞舜之薰風
陳子昂為陳御史進奉和秋景觀競渡詩表臣聞白
雲興詠漢游汾水之詞黃竹申歌周舞瑶池之駕然而
志崇遠轍事或勞人故文思之化未光太清之道猶闕
伏惟聖母神皇陛下太虹齊聖感月含神玄德茂于
皇階文明照于天下用能提玉斗挹璇衡百神景從三
靈叶贊青雲出洛爰開受命之符赤甲縈河終御興王
之寳非窮神之至德者其孰能格于是哉既而黃屋務
閒紫極時暇洞庭張樂思接軫于軒游媯水披圖想同
參于堯輦然而遠而勞物者未若近而安人動而勤已
者豈比靜而神泰于是徙金蹕鳴玉鑾清禁林御池殿
肅波臣而戒事命舟子為水嬉彩鷁蓮歌乍起吳江之
引青龍桂擑時謳越女之風鳥逝魚驚沸珠潭而競逐
雪飛電集横玉浦而流光信可以娛樂性靈發揮文物
皇歡允協白日俄光於是奏薰風于管絃詠嚴雲于林
籞帝歌爰作天藻遐彰黼帳帷宫縟文房之綉彩祥烟
瑞景霏翰苑之榮光信探賾于玄苞得斯文于紫極太
平允矣元首康哉方欲朝明堂之宫輯羣后之瑞尊榮
顯籙光啟聖圖封玉嵩丘以接千年之統泥金少室攸
增萬歲之規卓哉煌煌聖君之表也微臣曲學蓬戶竊
位蘭臺未聞騘馬之謠非有雕龍之思鞠躬霜署謬睹
于天章逖聽鈞臺側聞于帝樂天文尊貴不遠于下臣
帝寳珍崇曲宣于近貴竊以為君唱臣和固不隔于尊
卑宫變商從方允諧于金石輙用齋心扣寂假翰求詞
以攀日月之末光繼螢爝之微照
禇亮聖製故司空魏徵挽歌詞表詞窮清曲理備哀
傷漢武北管之書更慙追遠魏文南皮之嘆取愧悼亡
與辰緯而相暉隨鍾石而俱振臣趨侍學林竊觀睿
藻不入玉山屢逢盈尺如游珠水常睹照車
房玄齡遺表翰邁鍾張詞窮班馬文鋒既振則宫徵
自諧輕豪暫飛則花蘤競發
崔沔謝手詔表豈謂玄化曲成宏私薦及特紆睿思
親洒仙毫降自九天粲然五色初喜麗天之象遠燭輝
光旋驚垂露之蹤曲覃霈澤鸞鶴廻翔而變態烟雲舒
卷以成姿賦彩飛空竦神蕩目恭惟國寳何幸家藏
周庾信謝趙王示新詩啟八體六文足驚毫翰四始
六義實動性靈落落詞高飄飄意遠文異水而湧泉筆
非秋而垂露藏之山嵓可使雲霧鬱起濟之江浦必當
蛟龍繞舟首夏清和聖躬怡裕瑠璃彫管鵲顧鸞回婉
轉綠沈猿驚鴈落下風傾首以日為年犍為舍人實有
微願碧雞主簿無有遂心寂寞荆扉疎蕪蘭徑驂駕來
梁未期卜日遣騎到鄴希垂枉道
王勃乾元殿頌序靈襟索隱控風伯于詞林睿想鈎
深詔天吳于筆海神窮獨照傍探赤水之珍思洽幾深
迥寫丹谿之韻金壇紫露映銀籕而翻華瑶林白雪藻
瓊章而吐絢
帝王部(御書)
唐李嶠為何舍人賀梁王處見御書襍文表天文景
爍璧合而珠連聖理雲回鸞驚而鳳集究黃軒鳥跡之
巧殫紫府結空之勢偃波垂露會寳意而咸新半魄全
曦象天形而得妙固已竒縱絶俗美態入神掩八體而
擅規模冠千齡而垂楷法是用編之玉軸勒以銀繩盡
罄梁珠特裝玳瑁之匣揔攻陶璧用飾瑠璃之笥雕鏤
千品緹巾萬襲芸香却蠧芝體為封珍寳之精下燭西
崑之岫文章之氣上纏東璧之象實可為天下之妙迹
域中之竒觀者焉
又為納言姚璹等謝賜飛白書表跪承寳貺仰戴瓊
文如披七曜之圖似發五神之檢九霄靈澤與垂露而
同霑千載嘉祥共廻鸞而並集冠六文而首出掩八體
而孤騫眇乎若游霧之拂春林靄乎似輕雲之上秋漢
頡皇之始模蟲篆未足多竒劉后之嘗學史書孰云能
擬固已工踰懸帳妙盡刻符鍾繇竭力而難比伯英絶
筋而不逮則知乃神乃聖包衆智而同歸多藝多才總
羣方而兼善諒天機之獨運豈凡識之能窺臣等才埓
瓶筲任叨衡石器滿之戒每切于愚心棟隆之吉實慙
于眀代而天慈曲奬聖造不遺厚禄尊官既殫恩而極
寵良辰美景又申歡而接宴慶方行而已及澤未溥而
先加殊恩與骨肉等深縟禮共衣冠相絶今復親陪睿
賞特流宸翰嬴氏之魂游天上未比超昇闞生之名在
月中詎方遐邈昔者韓稜深博肇蒙于署劒田鳳名流
僅聞于題柱未有芝英草聖近縟于綵箋合壁連珠俯
光于掌握在臣叨忝獨冠古今方且示彼記言𫝊諸貽
訓表一人之殊寵留百代之榮觀
宋蘇軾謝賜御書詩表玉斝金尊霈若雲天之澤寳
章宸翰煥乎奎璧之文喜溢心顔光生懷袖伏念臣猥緣
末技獲玷清流早歲數竒已老江湖之上餘生何幸得
依日月之光入侍燕閒與聞講學卒桓榮之業因人而
成登劉泊之床則臣豈敢夫何珍賜及此微軀兹遇皇
帝陛下道夲生知才惟天縱文不數于游夏書已逼于
鍾王心慕手追陋文皇之猶學筆縱字大笑宋武之未
工知臣遭遇之難亦欲顯榮其老鏤之金石庶𫝊玩于
人人付與子孫俾輸忠于世世鳥企龍躍珠解泉
分
張說謝賜御書大通禪師碑額狀畫起平雲點蹲芒
玉戈矛攢倚鸞鶴交飛神功發于至想睿思成于玄德
權德輿太宗飛白書答詔記至若縹緲鴻翥之勢輕
濃蟬翼之狀子敬白而不飛子雲飛而不白稽合衆美
裁成絶藝又以見哲王之餘裕書圃之逸品云
舞鳳廻翔于懷袖飛龍顧盼于縑緗霞舒舞鵠之紋
雲繞廻鸞之勢宫中刀尺剪雲霧于赤城筆下風雷走
龍蛇于碧落仙風助其縹緲辰象供其粹凝
宫掖部(皇太后)
唐常衮賀冊皇太后表塗山降瑞華渚呈祥照臨典
禮示天人之慶範裁成風化表戚屬之宗師
劉禹錫賀冊皇太后表禀靈作合誕聖表祥徽號極
域中之尊至仁為天下之母長樂宫中永獻南山之
壽濯龍門上再揚東海之風
楊於陵賀冊皇太后表周室興王文母同其經禮漢
王嗣聖明德佐其徽猷堯門薦祉延寳祚于無疆長
信頥神播歡心于率土
賀太后尊號表修長樂之註已觀景曜之宣誦思齊
之詩更侈徽音之嗣
賀太后生辰表動鼔鐘于長樂何慙漢家為壽之儀
響環佩于後宫更邁唐室奉觴之禮五十而慕父母
顧聖德之難加八千以為春秋喜慈齡之方永
賀太上皇后尊號表擁篲迎門漢祖悟櫟陽之敬望
樓執鞚唐宗修興慶之歡玉巵惟志于夸毗寳冊不心
(疑作忘)于授受奮乎百世在我一時
宋晁補之代北京賀坤成節表建畢占中歴紀金行
之始妊姜協聖禮嚴坤德之成率土傾心後天申祀恭
以太皇太后階下慈仁世濟睿哲生知昊穹所懷宗廟
牧享配烈祖勤勞之禮隆嗣王保佑之功盈成祗慎于
薄冰豐美大蒙于潤澤式虔至養允荅常尊誕惟考室
之祥肇届登禾之候謳謠歸美華夏舉同伏願太皇太
后百順咸臻三靈共贊天高地厚扶不拔之洪基松茂
竹苞資無疆之妙筭
又代人冬至賀太皇太后表道參穹厚澤及飛潛生
民本姜嫄之仁終配天者后稷思齊詠太任之美要成
聖者文王九功可歌五韙咸備
又賀皇太后稱尊表漢典具修式虔長樂之養周詩
足繼大顯思齊之功
宋文天祥皇子進封左衛上將軍嘉國公賀皇太后表
東朝保艾方隆堯母之仁西國分茅式篤文孫之慶
兩宫喜色萬宇歡聲德厚慈元神怡長樂尊之至也上
承視膳之勤宜爾繩兮下適含飴之趣瑶池日永玉葉
春濃臣遠被繡衣隃瞻綵仗于其王母知介壽之來崇
佑我後人願丕圖之有衍
陸游賀皇太后牋唐虞盛際乃出一家父子之親任
姒徽音仍見三朝婦姑之法
播芳大全賀皇太后壽牋重闈介壽聳瞻瑶極之紫
僊顯號推崇卓冠玉清之丹籍祲容焜燿茀祉駢蕃殿
下離麗重眀坤載萬物德諧烈祖蚤釐降以嬪虞慶篤
文孫終貽謀而與啓歷數衍仍雲之系蓬萊宴日月之
長熒煌彤管之書赫奕洪徽之盛慈顔不老孝治有光
誦思齊思媚之詩遠繼周大任之躅紀長信長秋之制
俯卑漢太后之功
夏侯孜皇太后諡冊文塗山佐夏莘野興商潛耀空
藴于方祇秘景莫觀于圓魄卓爾潔操穆然凝暉正
位號于瑶齋森禮容于金配母儀無斁廟貌有嚴柔
順承天廣大法地齊二儀以發育含萬物而化光靜專
宅心謙儉約已塗山積厚淮水秉靈四德交修六宫承
式
宫掖部(皇后)
宋梁燾立皇后孟氏制謂王道之大所由興故人倫
之始不可緩明揚德閥之懿簡在慈闈之公欽承温詔之
音俾正中宫之位幽閒貞靜藹聞和聲婉睦惠慈雅
應柔則天作之合文定厥祥人謀協從龜告并吉是宜
入聽内職輔宣外和式瞻褘翟之章卜直軒龍之象嘉
典大備並行今古之情文盛德有開增美國家之治理
於戲惟恭儉為富貴之守惟憂勤為康樂之資如關睢
之進賢則可以基風化之成如樛木之逮下則可以將
福履之盛用久乃濟匪初其難勉爾欽修以法三宫之
端一相予顯祀以崇七廟之清眀
晉書后妃傳序夫乾坤定位男女流形伉儷之義同
歸貴賤之名異等若乃作配皇極齊體紫宸象玉牀之
連後星喻金波之合羲璧爰自夐古是謂元妃降及中
年乃稱皇后四人並列光于帝嚳之宫二妃同降著于
有虞之典夏商以上六宫之制其詳靡得而聞焉姬劉
以降五翟之規其事可略而言矣周禮天子立一后三
夫人九嬪二十七世婦八十一御妻以聽王者内政故
㛰義曰天子之與后如日之與月隂之與陽由斯而譚
其所從來遠矣故能母儀天㝢助宣王化德均載物比
大坤維宗廟歆其薦羞穹壤俟其交泰是以哲王垂憲
尤重造舟之禮詩人立言先奬葛覃之訓後燭流景所
以裁其宴私房樂希聲是用節其容止履端正本抑斯
之謂歟若乃娉納有方防閑有禮肅尊儀而修四德體
柔範而弘六義隂教洽于宫闈淑譽騰于區域則玄雲
入戸上帝錫母萌之符黃神降徵坤靈贊壽丘之道終
能鼎祚惟永胤嗣克昌至若儷極虧閑憑天作孽倒裳
衣于袵席感朓側于弦望則龍漦結釁宗周鞠為黍苖
鷰尾挻灾隆漢墜其枌社矣自曹劉内主位以色登甄
衛之家榮非德舉滛荒挺性蔑西郊之禮容婉戀含詞
作南國之竒態詖謁由斯外入穢德于是内宣椒掖播
晨牝之風蘭殿絶河雎之響永言彤史大練之範逾微
緬視青蒲脫珥之猷替矣晉承其末與世汚隆宣皇創
基功弘而道屈穆后一善勣侔于十亂洎乎太祖始親
選良家既而帝掩紈扇躬行請托后採長白實彰妬忌
之情賈納短青竟踐覆亡之轍得失遺迹煥在綈緗興
滅所由義同畫一故列其本事以為后妃傳云
李商隱太尉衛公會昌一品制集序惟先后懋守丕
基允資内助秀南頓嘉禾之瑞開烈山神井之祥德駕
河洲淑肩沙麓將顯降媯之配未弘褒紀之恩渝(集作論)
美椒塗掩華蘭掖緣山破芿夙聞齊主之悲採石𫝊形
早降漢皇之慟繞樞有慶鳴社承輝而懿號未彰貞魂
莫祔
唐閭丘均為人賀赦表皇后垂曜軒轅命兆沙麓眀
彰教訓以致其功隂祗助宣于陽靈坤德承順于乾道
是故貺流椒掖慶發瑶筵祥矞五雲絳丹黃而振色禕
䄖六服合黼藻而融文
錢翊為人請冊淑妃何氏為皇后表掖庭累行詎無
白鷰之徵簡冊正名宜受金螭之錫
梁江淹為建平王慶皇后正位章嘉月惠時膺曜宸
正翬珩昭品䄖組在飾休徧函夏譽殷靈昧伏惟岳曜
静德式懷謙順升降圖𫝊左右詩史夙競茂資早摛芳
訓衍教紫庭麗軌華屋聲激綺組風偃家邦
宋文天祥湖南提刑到任謝皇后牋德侔坤地位正
家人關雎之化既行用之天下象魏之法使布正自王
宫爰取踐更載叨詳讞臣敢不靈承欽恤祗若平反無
刑以乂黎民誕敷聖化式敬以長王國永誦徽音
晉書后妃論史臣曰方祗體安儷乾儀而合德圓舒
循晷配羲曜以齊眀故知陽爍隂凝萬物假其陶鑄火
炎水潤六氣由其調理取譬賢淑作伉文思靈根式固實
資于此宣穆閱禮偶德潛鱗翊天造之艱虞嗣塗山之
逸響寳運歸其後胤盖有母儀之助焉武元楊氏豫聞
朝政眀不逮遠愛溺私情深杜衛瓘之言不曉張泓之
詐運其隂沴韜映乾眀晉道中微基於是矣惠皇禀質天
縱其嚚識暗鳴蛙智昏文蛤南風肆狡扇禍稽天初踐
椒宫逞梟心于長樂方觀梓樹頒鴆羽于離眀襃后滅
周方之蓋小妺妃傾夏曾何足喻中原䧟于鳴鏑其兆
彰于此焉昔者高宗諒闇總百官于元老成王沖𦕈託
萬機于上公太后御宸諒知非古而眀穆康獻仍世臨
朝時屬委裘躬行負扆各免華陽之釁竟躡和熹之蹤
保陵遲以克終所幸實為多矣
梁高祖德皇后郗氏諡議應祥月德比載坤靈柔範
隂化儀形自遠俔天作合義先造舟
宋衛涇成肅皇后(孝宗后謝氏)諡議禮義致化周詩所以
著二南之本光大含宏羲易所以贊重坤之象盖后妃
之德始于閨門刑于邦家垂于來裔其體則一而其用
有三承順于上則欲殫其婦道之勤儆戒于中則欲觀
其内則之助保艾爾後則欲求其孫謀之詒三者備而
後二南無餘藴坤道無遺功矣端靖而誠莊淑聖而
柔令惠問光於彤管慈儀冠乎六宫遊娱之事希從圖
史之箴自警紘綖是則蘋藻必躬化始閨閫風行邦國
有廉退之節有徽嘉之行迹其垂髫之初體相多異則
有以著俔天之表受冊之夕日華宣明則有以彰天作
之合母育累朝壽盈七袠號榮衍于六字瑶冊侈乎四
上尊崇之養康寕之福奐乎不可尚已鷄嗚問安而
喜憂有常盥櫛佐餕而旨甘必進紀千秋之節則每從
于鳳輦上萬歲之觴則克悅于龍顔嚴君既樂聖嗣之
無違永壽益喜椒塗之盡愛于是五日一朝之禮風雨
弗渝兩宫九閏之餘毫釐無間
漢揚雄元后誄沙麓之靈太隂之精天生聖姿豫有
祥禎作合于漢配元生成孝順皇姑聖敬齋莊内則純
備後烈丕光肇初配天元命是將志在黎元是勞是襄
寅賓出日東秩暘谷鳴鳩拂羽勝降桑木蠶于繭館躬
執筐曲帥導羣妾咸修蠶族分繭理絲女工是勅遐邇
蒙祉中外禔福自京逮海靡不仰德
晉左九嬪元皇后楊氏誄昔有莘適殷姜姒歸周宣
德中閨徽音永流樊衛二姬匡齊翼楚馬鄧兩妃亦毗
漢主峨峨元后光嬪晉宇伉儷聖皇比蹤往古
宋顔延之元皇后哀冊文倫昭儷昇有總有憑圓精
初爍方祗始凝昭哉世族祥發慶膺秘儀景冑圖光玉
繩昌暉在隂柔明將進率禮蹈和稱詩納順爰自待年
金聲夙振亦既有行素章增絢象服是加言觀維則俾
我王風始基嬪德惠問川流芳猷允塞方江泳漢再謠
南國伊昔不造鴻化中微用集寳命仰陟天機釋位公
宫登曜紫闈欽若皇姑允廸前徽孝遠寧親敬行宗祀
進思才淑傍綜圖史發音在詠動容成紀坤則順成星
軒潤飾下節震騰上清朓側有來斯雍無思不極
齊謝朓敬皇后哀冊文肇惟淑聖克柔克令清漢表
靈曾沙膺慶爰定厥祥徽音允穆光華沼沚榮曜中谷
敬始絺綌教先穜稑睿問川流神襟蘭郁先德韜光君
道方被輔佐求賢在謁無陂顧史弘式陳詩展義厚下
曰仁藏往伊智十亂斯俟四教㒺式思媚諸姑貽我嬪
則化自公宫遠被南國軒曜懷光素舒佇德
盧照隣歌中宫祥遊沙麓慶洽瑶衣黃雲晝聚白氣
宵飛居中履正禀和體微儀刑赤縣演教椒闈陶鈞萬
國丹青四妃河洲在詠風化攸歸
宫掖部(妃嬪)
梁簡文帝有所思詩昔未離長信金翠奉乘輿何言
人事異宿昔故恩疎寂莫錦筵靜玲瓏玉殿虛掩閨泣
團扇羅幌詠蘼蕪
陳張正見昭君怨詩塞樹暗胡塵霜樓眀漢月泪染
上春衣憂變華年髮
又隂鏗詩跨鞍今永訣垂淚别親賓漢地隨行盡胡
關逐望新交河擁寒霧隴日闇沙塵唯有孤眀月猶能送
遠人
又周庾信詩拭啼辭戚里廻顧望昭陽鏡失菱花影
釵除却月梁圍腰無一尺垂淚有千行綠衫承馬汗紅
袖拂秋霜别曲真多恨哀絃須更張歛眉光禄塞遥
望夫人城片片紅妝落雙雙淚眼生冰河牽馬度雪路
抱鞍行朔風入骨冷夜月照心眀方調琴上曲變作胡
笳聲
又陳後主詩圖形漢宫裏遥聘單于庭狼山聚雲暗
龍沙飛雪輕笳吟度隴咽笛轉出關嗚啼粧寒葉下初
月愁眉生只餘馬上曲猶作别時聲
又唐盧照隣詩金殿恩中絶交河使漸稀肝腸隨玉
輦形影向金微漢宫草應綠胡庭沙正飛願逐三秋鴈
年年一度歸
又駱賓王詩斂容辭豹尾緘恨度龍鱗金鈿眀漢月
玉筯染胡塵粧鏡菱花暗愁眉柳葉嚬唯有清笳曲時
聞芳樹春
又董思恭詩琵琶馬上彈行路曲中難漢月正南遠
燕山直北寒髻鬟風拂亂眉黛雪沾殘斟酌紅顔改徒
勞握鏡看
又上官儀詩玉關春色曉金河路幾千琴悲桂條上
笛怨柳花前霧掩臨粧鳳風驚入鬢蟬緘書待還使淚
盡向高天
梁孔翁歸班婕妤怨詩長門與長信日暮九重空雷
聲聽隱隱車響絶籠籠恩光隨妙舞團扇逐秋風鉛花
誰不見人意自難同
又何思澄詩寂寂長信晚雀聲愁洞房蜘蛛網高閣
駮蘇被長廊虛殿簾帷寂閒階花蘂香悠悠視日暮還
復守空牀
又陳隂鏗詩栢梁新寵盛長信昔恩傾誰為諸人巧
翻為歌舞輕花月分窗進苔草共階生睫淚衫前滿單
眠魂裡驚可惜逢秋扇何用合歡名
又陳標詩掌上恩移玉帳空香珠滿眼泣春風飄零
怨柳凋眉翠狼藉愁桃墜臉紅鳳輦秪應三殿北鸞聲
不散五湖中笙歌處處廻天睠獨自無情長信宫
陳張正見銅雀臺詩荒凉銅雀晚搖落墓田通雲慘
當歌日松吟欲舞風人疎瑶席冷曲罷繐帷空可惜年
年淚俱盡望陵中
喬知之銅雀妓詩金閣早分香鉛華不重粧空餘強
歌舞猶是為君王哀絃調已絶曲艷不須長共看西陵
暮秋烟生白楊
又劉方平詩遺令奉君王嚬娥強一粧歲移陵樹色
恩在舞衣香玉樹生秋氣銅臺下夕陽淚痕沾井幹舞
袖為誰長
沈佺期長門怨詩月皎風泠泠長門次掖庭玉階聞
墜葉羅幌見飛螢清露凝珠綴流塵下翠屏妾心君未
察愁嘆劇繁星
又崔顥詩君王寵初歇棄妾長門宫紫殿清苔滿高
樓眀月空夜愁生枕席春意罷簾櫳泣盡無人問容華
落鏡中
又劉長卿詩何事長門閉珠簾只自垂月移深殿早
春向後宫遲蕙草生閒地梨花發舊枝芳菲似恩幸看
著被風吹
又岑參詩君王嫌妾妬閉妾在長門舞袖垂新寵愁
眉結舊恩綠錢侵履跡紅粉濕啼痕羞被夭桃笑看春
獨不言
又賈至詩獨坐思千里春庭曉景長鸎喧翡翠幕柳
覆鬱金堂舞蝶縈愁緒繁花對靚粧深情託瑶瑟絃斷
不成章
又王貞白詩寂寞故宫春殘燈曉尙存從來非妾過
偶爾失君恩花落傷容鬢鶯啼驚夢魂翠華如可待應
免老長門
又王貞白詩葉落長門靜苔生永巷幽相思對眀月
獨坐向空樓鑾駕迷終轉蛾眉老自愁昭陽歌舞伴此
夕未知秋
劉長卿故女道士婉儀太原郭氏挽歌作範宫闈睦
歸真藝業超馭風仙路遠背日帝居遥鸞殿空留處霓
裳已罷朝淮王哀不盡松栢但蕭蕭宫禁恩長隔神
仙道已分人間驚早露天上失朝雲逝水年無限佳城
日易曛簫聲浮薤曲哀斷不堪聞
江總為六宫謝表鶴鑰晨啟雀釵曉映恭承盛典夙
荷徽章步動雲袿香飄霧縠媿纏艷粉無情拂鏡愁縈
巧黛息意臨窗妾聞漢水贈珠人間絶世洛川拾翠仙
處無雙或有風流行雲窈窕初日聲高一笑價起兩環
乃可桂殿迎春蘭房侍寵借班姬之扇未掩驚羞假蔡
琰之文寧披竦戴
梁沈約為六宫拜章蓬閨菲質嘉淑無筭越自幽衡登
軀宸漢奉日月之華侍巾屣之末何以厠鴛鸞之盛序
奉屬車之清塵
陳江總為陳六宫謝章恭膺禮命愧集丹縷之顔拜
奉曲私愁縈翬羽之色魯宫夜火伯媛匪驚楚榭奔濤
貞姜何懼豈期日月騰影風雲瀉潤遂復位崇九御聲
高六列象服增華丹軿耀采何以弼佐王風克柔隂化
兢惶並集追想流荇之詩荷遽相并遂失鳴環之節
張說上官昭容集序明淑挺生才華絶代敏識聰聽
探微鏡理開卷海納宛若前聞搖筆雲飛咸同宿構則
天久視之後中宗景龍之際十數年間六合清謐内峻
圖書之府外闢修文之館搜英獵俊野無遺才右職以
精學為先大臣以無文為恥每豫遊宫觀行幸河山白
雲起而帝歌翠華飛而臣賦雅頌之盛與三代同風豈
惟聖后之好文亦云奥主之協讚者也古者有女史記
功書過復有女尚書決事宫閤昭容兩朝專美一日萬
幾顧問不遺應接如響雖漢稱班媛晉譽左嬪文章之
道不殊輔佐之功則異跡祕九天之上身沒重泉之下
嘉猷令範代罕得聞庶姬後學嗚呼何仰然則大君據
四海之圖懸百靈之命喜則九圍挾纊怒則千里流血
靜則黔黎乂安動則蒼甿罷弊入耳之語諒其難乎貴
而勢大者疑賤而禮絶者隔近而言輕者忽遠而章忠
者忤惟窈窕柔曼誘掖善心忘味九德之衢傾情六藝
之圃故登崑廵海之意寢剪胡刈越之威息璿臺珍服
之態消從禽嗜樂之端廢獨使温柔之教漸于生人風
雅之聲流于來葉非夫玄黃毓粹貞眀助思衆妙該識
群靈挾志誕異人之寳授興王之瑞其孰能臻斯懿乎
鎮國太平公主道高帝妹才重天人昔嘗共遊東壁同
宴北渚倏來忽往物在人亡憫雕琯之殘言悲素扇之
空曲上聞天子求椒掖之故事有命史臣叙蘭臺之新
集
謝莊孝武帝宣貴妃誄玄丘烟煴瑶臺降芬高唐渫
雨巫山欝雲誕發蘭儀光啟玉度望月方娥瞻星比婺
毓德素里栖景宸軒處麗絺綌出懋蘋蘩脩詩賁道稱
圖昭言翼訓姒幄贊軌堯門展如之華實邦之媛
宋謝莊殷貴妃諡冊文惟爾含徽挺茂爰光素里友
琴流荇實華紫掖奉軒景以柔眀登譽處椒風以婉孌
升名幽閑之範日藹層闈繁祉之慶方崇蕃世而當春
掩藻中波滅源朕用震悼傷于厥心松區已剪泉冥將
墜宜有旌德第行式衍聲芳
張纘梁高祖丁貴嬪哀冊文隂化代終王風攸始動
容諮式出言顧史宜其家人刑于國紀素魄貞眀紫
宫炤晰逮下靡傷思賢罔蔽躬儉則節昭事惟虔金玉
無玩筐筥不捐祥流德化慶表親賢甄昌軼啟孕魯陶
燕方論婦道眀章閫席玄池早扃沅湘已穸展衣委華
朱幩寢迹幕結儲闈哀深蕃辟
常衮贈婕妤董氏墓誌銘瑶臺入寵金屋流芳映月
幌而方娥上星樓而比婺恩多不恃顧重無矜讓以同
車恭而避寢
儲宫部(太子總)
梁庾肩吾侍宴宣猷堂應令副君德將聖陳王才掞
天歸來宴平樂置酒對林泉爐香雜山氣殿影入池漣
艷舞時移節新歌屢上絃聽曲慙回顧思經徒欲眠
劉孝威奉和簡文帝太子應令太子天下本元良萬
國貞周朝推上嗣漢代紀重眀前星涵瑞彩洊雷揚遠
聲三善傳樂正百行紀司成九流遍已辨七經咸所精
博聞強子政高才陵長卿禮尊逾屈已德盛益卑情仙
氣貽鍾相儒道推桓榮延賢博望苑視膳長安城園綺
隨金輅浮丘侍玉笙智囊前斂笏端士後垂纓九仙良
所重四海更誰傾班輪同策乘甲館齊蓬瀛
周庾信北園新齋成應教紅粉跂鳥翼山節拱蘭枝
畫梁雲氣繞雕窗玉女窺月懸惟反照蓮開長倒垂盤
根細壊石行雨暴澆池長藤連格徙高樹帶巢移鳥聲
惟雜曲花風直亂吹白虎題書觀元熊帖射皮文絃入
舞曲扇月掩歌兒玉節調笙管金船代酒巵若論曹子
建天人本共知
唐薛元超奉和同太子監守儲禁銅扉啟宸行玉[車犬]
遥空懷壽街吏尚隔寢門朝地首瞻龍戟塵外想鸞鑣
飛文映仙牓瀝思叶神颷帝念紆蒼陸乾文煥紫霄雲
塘横筆海平圃振詞條欲應重輪曲鏘洋韻九韶
梁簡文帝上昭眀太子集别𫝊等表眀月西流幼有
文章之敏羽籥東序長備元良之德非假二疎寧勞四
皓虎賁恧其經學智囊慙其調護豈止博望延賓壽春
能賦問疑棗據書戒憑陵而已哉玉折何追星頽靡續
地尊虢嗣外陽之術無徵位比周儲緱山之駕不返
梁任昉為皇太子求一日一入朝表臣聞内豎告安
姬昌怡色鳴雞戒旦周發冠履或以凉燠之候晨昏異
宜膳羞之和鼎飪殊節一辰三朝稱情猶簡終日承顔
在理斯愜且長壽之對撫循無已馳道未窮顧懷不輟
豈直下動天至固亦上結慈衷自頃半旬乃朝遂為通
制事踰信次義乖晨省一日萬幾不敢三塵御省每旦
改宿特乞一至寢門
蕭子範求撰昭眀太子集表臣聞姬旦云亡播禮樂
于百代宣尼既沒𫝊雅頌于千祀夏啟之風載𫝊樂野
周晉之迹止在洛濱入侍四公西京見美長壽一察東
漢流名魏擊之悟篋衣事關戰國孫登之愛田苗義屬
偏覇各稱小善靡擅雕蟲子桓雖詩賦可嘉矩範頓闕
貽譏良史取誚前載備而為論發奥允歸自少陽潛位
震方滅采神儀長往銅樓毁搆音顔緬邈舟壑遷移若
乃緣情體物繁絃縟錦縱横豔思籠盖詞林積練累素
盈車滿笈金石有銷斯文方遠既異陳王之躬撰又非
當陽之自集臣蟬翼輕身未從塵露而班輸嚴駕永輟
騑驂戀主懷兹伏深涕慕冒乞銓次遺藻勒成卷軸
唐劉(闕)論太子初立請尊賢學表臣聞郊迎四方孟
侯所以成德齒學三讓元良由是作貞斯皆屈主祀之
尊申下交之義故得芻言咸薦睿問傍通不出軒庭坐
知天壤率由兹道永為鴻基者焉至若生乎深宫之中
長乎婦人之手未嘗識憂懼無由曉風俗雖復神機不
測天縱生知而開物成務終由外奬夫宗彼干籥聽兹
謠頌何以辨章庶績甄覈彛倫歴考賢聖咸資琢玉是
故周儲上哲師望奭而加裕漢嗣深仁引園綺而昭德
原夫太子宗祧是繫善惡之際興亡斯在不勤乎始將
悔于終是以晁錯上書令先通政術賈誼獻策務前知
禮教竊惟皇太子玉裕挺生金聲夙振眀允篤誠之美
孝友仁義之方皆挺自天姿非勞審諭是以華夷仰德
翔沛希風矣然寢門視膳已表于三朝藝宫論道宜弘
于四術雖則春秋鼎盛飭躬有漸實恐歲月易往惰業
興譏取適晏安言從此始臣以愚短幸參侍從恩廣離
眀輕願聞徹不敢曲陳故事請以聖德言之伏惟陛下
誕叡膺圖登庸歴試多才多藝道著于匡時允武允文
功成于纂祀萬方即序九圍清晏尚且雖休勿休日慎
一日求異聞于振古勞睿思于當年乙夜觀書事高漢
帝馬上披卷勤過魏后陛下自勵如此而令太子優游
棄日不習圖書臣所未諭一也加以暫屏機務即寓雕
蟲紆寳思于天文則長河韜映摛玉字于仙札則霽霞
成彩固以錙銖萬代冠冕百王屈宋不足以升堂鍾張
何階于入室陛下自好如此而令太子悠然静處不尋
篇翰臣所未諭二也陛下備該衆藝獨秀寰中仰達天聰
俯詢凡識聽朝之隙引見群儒降以温顔訪以今古故
得朝廷是非里閭好惡凡有巨細必關聽覽陛下自行
如此而令太子久入趨侍不接正人臣所未諭三也陛
下若謂無益則何事勞神若謂有成則宜申貽厥後蔑
而不急未見其可伏願俯惟睿範訓及儲君授以良書
娛之嘉客朝披經史觀成敗于前蹤晚接賓遊訪得失
于當代間以書札繼以篇章則日聞其所未聞日見其
所未見副德逾光群生之福也竊以良娣之選遍于中
國仰惟聖旨本求内助防微慎遠之慮固非羣臣所測
暨乎徵簡人物則與聘納相違監撫二周未延一士愚
謂内既如彼外亦宜然者恐招物議將謂陛下重内而
輕外也古之太子問安而退所以廣敬于君父異宫而
處所以分别于嫌疑今太子一侍天闈動移旬朔師傅
以下無由接見假令供奉有隙暫還東宫朝謁既疏且
事欣仰規諫之道故所未暇陛下不可以親教宫寀無
因以進言雖有具寮竟將何補伏願俯循前躅稍抑下
流弘遠大之規展師友之義則離徽克茂帝圖斯廣凡
在黎元孰不慶賴太子温良恭儉聰眀睿哲含靈所悉
臣豈不知而淺識勤勤思效愚衷者願滄溟益潤日月
增華也
李商隱為濮陽公論皇太子表伏惟皇帝陛下道冠
百王功高三古事窺化本謀洞機先皇太子自正位春
坊𫝊輝望苑陛下旁延雋乂以贊温文並學探泉源氣
壓浮競嗜魚不進求玦莫從有王褒之獻箴無卞蘭之
奏賦今縱粗乖睿旨微慊聖心當以猶屬妙齡未加元
服或攜徒御時縱逸遊欒野夏儲亦嘗觀舞南皮魏副
屢見飛觴陛下濬發慈仁殷勤措教稍踰規戒即震威
靈雖伐木析薪必循其理而逝梁發笱亦有可虞抑臣
又聞父之于子也有嚴訓而無責善君之于臣也有掩
惡而復錄功故得各務日新並從夕改同寘于道不傷
其慈儻犯在斯須便遺天性過當造次遽抵國章則以
古以今孰為令子在朝在野誰曰全臣虛牽復之微言
失不貳之深旨伏以陛下侔覆育於天地霽赫怒于雷
霆復許省勵宫闈早謝師傅蹈殊休于列聖慰欽矚于
兆人臣才則荒凉志惟朴騃因緣代業蒙被官榮竊諸
侯之土田領大將之旗鼓當車折檻合首他人瀝膽刺
心正當今日而名非朝籍務切軍機道阻且修佇立以
泣龍樓獻直戴逵之辭翰蔑聞鳳闕拜章張儼之精誠
未冺
于志寧諫太子承乾引突厥達哥支入宫書上天盖
高日月以光其德明君至聖輔佐以贊其功是以周誦
升儲見匡毛畢漢盈居震取資黃綺周公抗法於伯禽
賈生陳事于文帝莫不殷勤于端士懇切于正人昔鄧
禹名臣方授審諭之任疎受宿望始除輔導之官歴代
賢君莫不丁寧于太子者良以地膺上嗣位處副君善
則率土霑其恩惡則海内罹其禍
梁簡文帝上皇太子玄圃講頌啟竊以舜韶始唱靈
儀自舞陳律纔宣風心競萼輕禽短葉尚識音光沐善
歡心寧忘撫抃伏惟殿下體高玄賾養道春禁牢籠文
圃漁獵義河注意龍宫研心寳印雲聚生什之才並命
應王之疋探機析理怡然不倦朱華景月詎此忘罷屬
素藏晚節玄英初氣霜竹浮隂風梧散葉從容雅論實
會神衷綱經生多幸屬此休世躊蹰奉渥得備磐藩而
黏蠅未拔迷象不羈寳沒醉衣珠沉勇額得聞勝善寧
忘歌詠
許敬宗謝皇太子玉華山宫銘賦啟伏惟殿下天資
學府道貫生知絢發詞林若春華之麗韶景漪清筆海
譬秋水之澹晨霞仙鶴和吟慙八音于雅韻神龍縟彩
謝五色于彫文綺布天庭雲生石砌理含貞邃雅達谷
處之端趣極幽閒妙盡嵓居之體烟松合翠露桂分紅
察彼殊形翻然共色䆒寫真之奥旨擅體物之窮神若
乃漢月鈎空乍臨珠箔石苕垂髮或映莊帷莫不理超
詞表意生文外自餘清拔觸類竒新成若神化之工光
乎性道之製盖由基天挺裕纂聖凝離故能邁古超前
納卿雲于度内逾儔絶侣括啟誦于胸中
薛元超諫皇太子牋昔漢苑招賢高軒洞敞曹園愛
客飛盖連隂此乃副君之待士也亦有推心鄭衆每佇
於諮詢降禮桓榮用承于誨命此則副君之尊師也
固以苑囿之地草樹極深絶磴危嶠往往而有控纖離
之馬影踰流電擁太阿之劒氣駭奔星截輕禽逐狡兔
倘有銜勒之變雖悔何追殿下假以温顔人各申其
藝業鈎深理窟者思憤懷蛟摭實詞條者文成吐鳳此
亦一時之竒觀可以澡慮怡神預在宫僚人知自效便
僻取容者疎之正直不撓者親之棄不急之務而省遊
娛絶無益之慾而敦節儉以儒墨為城池翺翔其際以
禮義為干櫓棲息其間
許敬宗為司徒趙國公謝皇太子寄詩牋手開玉札
炫目澄心行諷金聲式歌且抃竊惟化成天下(闕)以
導洪源體物緣情自風騷而綿列代莫不咸相祖述罕
見生知伏惟殿下摛絢紹天含章挺睿温文表裕藻清
漢于離暉麗則凝華縟春秋于博望乃以監守餘暇俯
貺清篇覽夜月之流光降無私于遠客想懸旌之未卷
察翹心于征旆依依垂柳益愴邊城鬱鬱中園偏傷遠
塞殊私所被文旨兼深詞運理而參神氣凌雲而含粹
五章間發若啟榮光之圖六律相宣如覿奏金之字無
忌幸從神武愧乏王粲之才忝降斯文益深吳質之思
無任感荷慶躍之至于是扣寂求音繼震方之逸響披
吟見意吐爝火之微光
宋汪藻代人賀皇太子正位牋分輝寳緒毓粹璿源
挺天人岐嶷之資禀聖人徇齊之教保毓元良星輝
海潤琢磨令德玉粹金純
(闕)賀元正箋乾九四之潛德震一索之長男問
寢雞鳴紫禁耐烟花之繞賓賢鴻翼皓眉峙雪柏之堅
王勃乾元殿頌序皇太子承雲紫座翊八柱于乾維
湛粹青衢揖三樞于地戶黃離踵曜太陽分銑樹之輝
蒼震薦音少海控銀河之色鶴筌飛奏想丹駕于瓊山
鮑爼捐芳齒玄冠于寳序彤闈問豎禮崇監撫之威黼
席興賢義極君親之愛若乃東門䘏胤疊仙構于熊山
西苑承家導靈波于鴈沼桐圭作瑞鳳毛曜丹穴之英
茅壤分維麟距冠玄丘之俊
楊盈川崇文館宴集詩序齒于成均所以眀其長幼
通于博望所以昭其賓客東方曼倩之文史即自陳詞
甪里先生之羽翼仍參獻壽為賓者四友等黃龍之簡
才論奏者八人同赤烏之下士莫不縉紳舊德縫掖名
儒衣簮拜高闕之門驂駕陪直城之路
梁王筠昭明太子哀冊文式載明兩實惟少陽既稱
上嗣且曰元良儀天比峻儷景騰光奉祀延福守器傳
芳睿哲膺期旦暮斯在外弘莊肅内含和愷軒緯掩
精隂羲弛位纏哀在疚殷憂銜恤孺泣無時蔬饘不溢
禫遵踰月哀號未畢實惟監撫亦嗣郊禋問安肅肅視
膳恂恂金華玉璪玄駟班輪隆家幹國主祭安民光奉
成務萬幾是理矜慎庶獄勤恤關市誠存隠惻容無愠
喜殷勤博施綢繆恩紀爰初敬業離經斷句奠爵崇師
卑躬待傅馳神圖緯研精爻畫沈吟典禮優游方冊
饜飫膏腴含咀肴核括囊流略包舉藝文遍該緗素殫
極丘墳幐帙充積儒墨區分贍河闡訓望魯揚芬吟咏
性靈豈惟薄伎屬詞婉約緣情綺靡字無點竄筆不停
綴壯思泉流清章雲委總攬時才網羅英茂學窮優洽辭
歸繁富或擅譚叢或稱文囿四友推德七子慙秀望苑
招賢華池愛客託乘同舟連輿接席摛文掞藻飛觴泛
醳恩隆置醴賞逾賜璧徽風遐被盛業日新仁器非重
德輶易遵澤流兆庶福降百神四方慕義天下歸仁雲
物告徵祲沴褰象星霾恒耀山頽朽壤靈儀上賓德音
長往
儲宫部(太子生)
後魏温子昇魏莊帝生皇太子赦詔彩雲映日神光
照殿方開博望將起龍樓遠近同歡神人共悦
宋王安石賀生皇太子表燕禖饗德方儲錫羨之祥
羆夢生賢克協會昌之運與在照臨之廣敷同慶頼之
深竊以思齊神㒺時恫假樂民之攸塈天所保佑厥惟
太姒之多男國之榮懷亦曰成王之衆子恭惟皇帝陛
下令德光乎洛誦康功茂乎岐昌鴻休無疆景命有僕
盖芣苢之薄言采采衆皆先成則螽斯之宜爾振振宗
強孰禦臣久叨眷遇適阻進趨親值夲支百世之盛時
敢忘壽考萬年之善祝
李劉賀皇帝誕太子表斗揭柄于子躔式對履長之
慶星重輝于甲觀肇開震索之祥封人祝華願惟在
于多男帝子生商命誕膺于百禄矧春秋鼎盛之會重
日月離麗之眀有道之長無思不服斯干詠朱芾之
宜長樂增綵衣之喜臣濫竽郡紱阻綴庭紳歌本支百
世之詩知不遺于周士獻父母萬年之頌尚竊附于唐
人
宋沈清臣賀誕皇嫡孫表洪圖錫羡卜年過蒼籙之
期朱邸發祥奕葉啓綠車之慶事關廟社喜極神人
毛(闕)皇子晬日淨髮祝詞帝祉儲休皇圖增永熊夢
占筦簟之祥燕禖襲弓矢之慶維時百子來侈千齡標
日月以含粹擢山河而赫靈
儲宫部(太子冠)
宋謝莊皇太子加元服上太后表離景承震樞光陪
極毓問東華飛英上序樂正歌風司威頌德清眀神鏡
温文在躬練日簡辰昭備元服懋三王之教爥少陽之
重
又賀太子表伏惟殿下眀兩承乾元良作貳抗法遷
身英華自遠樂以脩中禮以治外三善克茂德成教尊
自今吉辰昭加元服對靈祗之望儔上庠之歡率天罄
世莫不載躍
儲宫部(冊立)
唐内制冊遂王為皇太子文體乾降靈襲聖生德教
深藴瑟氣叶吹銅早集大成丕肩幼志温文得于天縱
孝友因于自然符彩昭融器業英遠爰膺錫社實寄維
城懿河間之不羣慕東平之最樂自頃離眀輟耀震位
虛宫地德可尊人神攸屬式稽令典載煥徽章
宋鄧潤甫立皇太子制温文日就睿智夙成回馳道
之車能止班輪之騖辨南陽之牘允符東海之休自疏
錫于王封益光華于德望勝衣視膳溢然孝友之姿好
禮受經不煩師傅之誨
周王褒為百寮請立太子表洊雷居震春方應守器
之禮眀兩作離少陽纂重暉之業是以三善昭德載祀
之祚克隆一人元良貞國之基永固問安寢門視膳
天幄
梁簡文帝謝立為皇太子表臣本凡質賓實無取特
以毓慶雲霄馮暉璿極鳴玉内侍指揮外藩猶懼不任
尙疑廢職况復監撫守從道著前經恭敬温文義彰昔
記震維禮絶離景事尊飬德北宫贊業東序事異定
陶之舉有類膠東之冊將何以著三善之德延四皓之
游屈叔譽之辭繹卞蘭之頌
梁陸倕為豫章王慶太子出宫表臣聞周固夲支實
資眀兩漢啓磐石必係元良所以闡宏祚鼎光崇守器
伏惟皇太子道契生知照均天縱不藉審諭之功無待
温文之輔而冬書秋記夙表睿資春誦夏絃幼彰神度
雖復直門守令長壽察微魏贊多容漢稱寬博不足以
連輝茂則匹景令圖甲觀惟新桂宫告始朱班徙次翠
盖移隂華裔式瞻人祗蹈舞
唐常衮為代宗讓皇太子表國之上嗣古曰元良觀
象于天應前星之環極取法于地視少海之朝宗必訪
蓍龜以承主鬯臣幼非樂善長未好儒慈奬特深愚蒙
不易教之羽籥有昧樂章訓以詩書終迷義府遊虧四
老才乏五官人莫係心德非守器頃者外統羣帥内錄
尚書竊懼任榮以憂官謗今謬塵博望猥辱壽春位登
青宫禮絶朱邸且乖人望載黷朝經循名責實未足承
天之序捨長立賢亦猶行古之道伏惟陛下博求公議
久納微誠更擇温文俾膺繼紹遠想伯夷之讓用升季歴
之材
劉禹錫賀冊皇太子表前星位定拱宸極以昭彰蒼
震氣宣與天地而長久禮光匕鬯澤被華夷宗祉有無
彊之休生靈懷莫大之慶
柳宗元為百官賀册立皇太子表伏惟陛下奉率前
規敷揚盛典顧茲守器之重爰正承華之位遵義方之
教載錫嘉名崇建儲之禮式光典命以長而立自符于
慎擇必子之選遂合于至公邦本不搖王業彌固載錫
琱珉之冊委頒青輅之旂
宋汪藻代人賀皇太子正位牋分輝寳緒毓粹璿源
挺天人岐嶷之資禀神聖徇齊之教當周室本支之盛
獨冠百男宜漢家羽翼之成無煩四皓前星外炳洊震
中潛某幸列宗枝喜隆邦本河潤九里方率族以依仁
月有重輪願登歌而薦祉
儲宫部(儲學)
唐崔融為皇太子請修書表臣聞昔者眀王學以化
人成俗古之君子文以緯地經天雖有閬風之高嶽弗
登弗知其峻也雖有浴日之巨溟弗涉弗知其廣也伏
惟天皇域中居大天下化成百官以理萬民以察日行
中道而淑清歲起攝提而位序光薰萬物豈直芝珥蓂
&KR1999;澤加四海寧惟壽麻孤竹地成形而天成象其道彌
光河出圖而洛出書其徵可驗瓊林璧沼金門石室墳
典積于丘山筆墨盈于泉海聖朝多士自可包二代之
文臣顧不才可足奉三王之教皇慈渥洽帝奬優隆擢
公望為太師徵子房為少傅所冀習與智長化與心成
嘗辛苦于歲餘終未階于日就臣聞學者殖也問以辨
之積必有成勤則不匱以周公之上聖日讀百篇以孔
父之多能韋編三絶臣雖不敏竊所庶幾然以列代遺
章先王舊典康成興業纔覽卷于八千士安覃思願加
年于累百豈不以學而時習博則難精者乎今欲搴
其蕭稂撮其樞要可以出忠入孝可以益國利人極賢
聖之大猷盡今昔之能事商𣙜百氏勒成一家庶有
代于箴規長不違于左右謹當開桂樹之山鑿芙蓉
之水引甘泉之詞賦總望園之賓客下芸閣而長謠臨
梓厨而高會一遊蘭芷佇變蓬麻區區之誠敢希矜允
豈使肅城門内唯傳魏國之名崇政殿中獨紀晉朝之
事
劉孝綽為東宫奉經啟皇太子四術夙和三善非學
猶復旁求儒雅應物稽疑業光夏校德茂周庠諸侯宋
魯於焉觀則參陪盛禮莫非國華
梁元帝皇太子講學碑皇太子洊雷種德重離作兩
業冠孟侯道高上嗣宫墻累仞高山仰止承華之闈更
似通德之門博望之園反類華隂之市家丞庶子並入
四科洗馬後車俱通六學轉金路而下辟雍晬玉裕而
經槐市詳其懸鏡高堂衢樽待酌瞻後忽前博文約禮
將使東極長男之宫不獨銘于銀牓南皮太子之序豈
徒擅於金碑
陳江總皇太子太學講碑我大陳之御天下若水渙
其長瀾瑶星躔其永歷重華誕睿興于大鹿之野敬仲
繼業盛矣鳴鳳之占兼以鴻才海富逸思泉瀉含毫落
紙動八闋之歌謠隻句片言諧五聲之節奏雲飛風起
追壓漢帝之辭高觀華池遠跨魏王之什爰復建藏書
之冊開獻書之路帷帳叢殘家壁遺逸紫臺秘典綠帙
奇文羽陵蠧迹嵩山落簡外史所掌廣内所司靡不飾
以鉛槧彫以緗素此文教之修也
儲宫部(太子妃)
唐太宗冊太子妃文族茂冠冕慶成禮訓貞順自然
言容有則作合春宫實協三善曰嬪守器式昌萬乘僃
兹令典仰惟國章
宋謝莊皇太子妃哀策文楹凝桂酒庭肅龍輼風吹
國輅雲起郊門皇帝傷總繸之掩綵悼副禕之滅華行
光既宴長河又斜顧而言曰璇瑶有毁郁烈無湮翦素
裁簡授之史臣其辭曰霍岫窺天灊流凝漢祥發桐珪
慶昭金筭毓景帝里飛芳戚閈秘儀施谷升音集灌月
晷幾望娣袂維良釋幃春宫承飾少陽五葉衍藻四訓
抽光葳蕤蕙振婉孌瓊相清徽就遠祲沴方搏臨華罷
翠當曄收蘭複殿生響長廡結寒節移虛饋氣變容衣
中庭草曖階上螢飛傷縈里第痛溢朝闈霜侵燭昧風
密帷凄驚葭夕轉龍驂夜嘶筵既訣兮奠既徹背青闕
兮去神閨旌掩欝而還泛盖逶遲而顧低素紼斂維華
軿解馭山燧恒隂松阿不曙離天渥兮就銷沉委白日
兮即幽暮菊有秀兮蘅有芬德方遠兮聲彌樹
齊王儉皇太子妃哀策文肇惟初識芳猷夙就翩翻
禮園徘徊樂囿視秋齊眀方春等茂伊宋之季天衢薦
阻咨我儲貳締胥江滸衛女事齊樊姬贊楚美著嬪嗣
徽音踵武數盈則反否極斯昌肅膺靈命經緯三光往
儀衡館來式椒堂紃組咸事象服有章八演仰則六幽
望景悠悠草昧如何不永方中委曜先秋落穎世有遺
塵庭無餘影嗚呼哀哉遵三兆之嘉日迢九筮之靈期
澄金波而映鑾旆命飛廉而拂瓊輜揚清笳于漢表動
嘶挽于雲基
帝戚部(諸王)
梁劉孝威過康王第宅詩入梁逢故苑渡薛見餘宫
尚識招賢閣猶懷愛士風靈光一超遠行館復朦朧洞
門餘舊色甘棠留昔叢送禽悲不去過客慕難窮池竹
徒如在林堂暖已空遠樓隔樹出廻澗隱崖通芳流小
山桂塵起大王風具物咸如此是地感余衷空想靈前
劍徒悲壠上桐
陳徐陵征虜亭送新安王應令詩鳳吹臨南浦神駕
餞東平亭廻漳水乘旆轉洛賓笙地凍斑輪響風嚴羽
盖輕曉田雲色暗古樹雪花眀岐路一廻首流襟動睿
情
唐李嶠劉侍讀見和山邸十篇重申此贈詩神嶽瑶
池圃仙宫玉樹林垂時警天御清暑滌宸襟梁駕陪玄
賞淄庭掩翠岑對巖龍岫出分壑鴈池深簷迥松蘿映
窗高石鏡臨落泉奔澗響驚吹助猿吟野氣迷凉燠山
花雜古今英藩盛賓侣勝境相招尋踐逕披蘭葉攀崖
引桂隂穆生時泛醴鄒子或調琴雉翳分場合魚鈎向
浦沉朝迷極斜景夕宴待横參顧已慙鉛鍔叨名齒瑇
簪暫依朱邸館還暢白雲心丘壑信多美烟霞得所欽
寓言攄宿志竊吹簡知音奬價踰珍石訓文重振金方
從仁智所攜手濯清潯
宋之問奉和梁王宴龍泓應教詩水府淪幽壑星軺
下太微鳥驚司僕馭花落侍臣衣芳樹搖春晚晴雲遶
坐飛淮王正留客不醉莫言歸
宋之問梁宣王挽詞詩金精何日閉玉匣此時開東
望連吾子南瞻近帝臺地形龜食報墳土燕銜來可嘆
虞歌夕紛紛騎吹廻
王維從岐王過楊氏别業應教詩楊子談經處淮王
載酒過興闌啼鳥換坐久落花多逕轉廻銀燭林開散
玉珂嚴城時未啟前路擁笙歌
王維從岐王夜宴衛家山池應教詩座客香貂滿宫
娃綺幔張澗花輕粉色山月吐燈光積翠紗窗透飛泉
綉戸凉還將歌舞出歸路莫愁長
宋蘇頲封衡陽郡王成義為申王等制敦詩執禮本
仁祖義名教之樂得自幾深温良之容發于忠孝晨趨
魏闕則望掩軒霞夕賦曹園則思含澄景
梁沈約為南郡王讓中軍表挹道未弘踐義多缺徒
升國彛空襲宸寵光珪華組晻藹于關陲令采徽猷寂
寥于甸表
又為晉安王謝南兖州章臣以萊孱幼無秀業依天
宅照藉海憑瀾王爵早加藩麾夙樹進不能閑詩西楚
好禮北河退無以振采六條宣風萬里
周庾信為杞公讓宗師表臣幼無學植長闕才成鴻
都之門不能定其章句鷄鹿之塞無以名其碑碣馮天
漢之派水附弱木之分枝東岳則朝宿有名南宫則門
闌有籍在臣庸劣久知滿盈武陽以功臣之重特拜宗
師東平以母弟之尊超登上將臣有何德能兼此榮
當今玉燭調和既非金革之世璿璣齊政豈忘松檟
之餘况復一枝踡曲終危九層之臺一股涔蹄必傷千
里之駕
唐李嶠為皇太子請加相王封邑表相王旦發彩璿
萼承流寳派雖班尋錫瑞既同于伯叔之封而食采苴
茅不逮于子男之國敢緣敦叙之義輒獻由衷之誠
臣聞命以車服錫之土田實將共安邦家永固宗祏炎
漢之開藩樹屏㕓開七十城隆姬之書社建侯封彊四
百里故知業隆者基大本盛者末豐涯涘闊而潤澤深
枝條繁而庇蔭遠至今骨肉禮薄藩維業曠曲阜之
特高才藝仍減附庸平臺之深篤孝慈僅留湯沐徽章
空列于五等禄秩不踰于九命曦舒兼曜之德久被于
寰中雲雨曲成之恩翻遺于膝上異強幹弱枝之道違
先親後疎之意劃以山川優其井賦剖符開國依稀
魯衛之親磐石居宗髣髴應韓之躅眀鳲鳩均養之惠
慰鶺鴒同氣之心使麟趾式安犬牙愈固
又為定王讓官封表陛下懸旌訪逸刻象求才朝有
白駒之賢野無黃犢之彦方使思皇多士必眀于至公
豈令棫樸能官近廢于親昵伏冀回光斂靄寢紱收
綸察臣不移之心矜臣非飾之請特停過誤改命才良
則白馬丹書不慙于異姓和羹作礪不逮于凡庸
又為臨川王讓千牛將軍表花萼同榮依上林而發
彩鶺鴒交賀仰大厦而相歡恩比丘山效微塵露伏乞
收迹丹墀歸骸素里庇堯雲之光彩浴舜海之波瀾柳
蔚桃濃聽南隣之鐘磬茅舒桂滿陪北闕之簪纓飡厚
渥而忘饑樂太平而愈疾
又為安平王讓楊州都督府長史表刷燕雀之毛羽
求其奮飛飾駑駘之銜轡徵其滅沒
梁書太祖五王贊自昔王者創業廣植親親割裂州
國封建子弟是以大旂少帛崇于魯衛磐石凝脂樹斯
梁楚高祖遠遵前軌藩屛懿親至于安成南平鄱陽始
興俱以名跡著盖亦漢之間平矣
晉史論八王史臣曰昔高辛撫運釁起參商宗周嗣
歷禍纏管蔡詳攷曩册逖聽前古亂臣賊子昭鑒在焉有
晉欝興載崇藩翰分茅錫瑞道光恒典儀古飾衮禮備
彛章汝南以純和之姿失於無斷楚隠習果銳之性遂
成凶狠或位居朝右或職參近禁俱為女子所詐相次
受誅雖曰自貽良可哀也倫實庸璅見欺孫秀潛構異
圖煽成姦慝乃使元良遘怨酷上宰䧟誅夷乾耀以之
暫傾皇綱于焉中圮遂裂冠毁冕幸百六之會綰璽揚
纛窺九五之尊夫神器焉可偷安鴻名豈容妄假而欲
託兹滛祀享彼天年凶闇之極未之有也冏名父之子
唱義勤王摧偽業于既成拯皇輿于已墜策勲考績良
足可稱然而臨禍忘憂逞心縱欲曾不知樂不可極盈
難久持笑古人之未工忘己事之已拙向若採王豹之
竒策納孫惠之嘉謀高謝衮章永表東海雖古之伊霍
何以加焉長沙材力絶人忠槩邁俗投弓掖門落落標
壯夫之氣馳車魏闕凛凛懷烈士之風雖復陽九數屯
在三之情無奪撫其遺節終始可觀穎既入總大權出
居重鎮中臺藉以成務東夏資其宅心乃協契河間共
圖進取而顒任李含之狙詐杖張方之陵虐遂使武閔
喪元長沙授首逞其無君之志矜其不義之彊鸞駕北
廵異乎有征無戰乘輿西幸非由望秩觀風若火燎原
猶可撲滅矧兹安忍能無及乎東海紏合同盟創為義
舉匡復之功未立陵暴之釁已彰罄彼車徒固求出鎮
既而帝京寡弱狡寇憑陵遂令神器劫遷宗社顛覆數
十萬衆並垂餌于豺狼三十六王咸隕身于鋒刃禍難
之極振古未聞雖及焚如猶為幸也自惠皇失政難起
蕭墻骨肉相殘黎元塗炭氛塵驚而天地閉戎兵接而
宫廟隳支屬肇其禍端戎羌乘其間隙悲夫詩所謂誰
生厲階至今為梗其八王之謂矣
盧照隣歌諸王星陳帝子嶽列天孫義光帶礪象著
乾坤我有眀德利建攸存苴以茅社錫以犧樽藩屏王
室翼亮堯門八才兩獻夫何足論
梁沈約齊司徒安陸昭王碑公含辰象之秀德體河
嶽之上靈氣藴風雲身負日月慧露沾吳仁風扇越
北齊邢子才廣平王碑日月在躬水鏡被物望青松
而比秀干白雲而上征侍講金華參遊銅雀出陪芝蓋
入奉桂室發言為論受詔成文碧雞自口靈蛇在握
方見建安之體復聞正始之音
梁任昉齊竟陵文宣王蕭子良行狀公道亞生知照
臨幾庶孝始人倫忠為令德公實體之非毁譽所至天材
博贍學綜兼眀至曲臺之禮九師之易樂分龍趙詩析
齊韓有一于此㒺不兼綜昔沛獻訪對于雲臺東平齊
聲于楊史淮南取貴于食時陳思見稱于七步方斯蔑
如也夫家國之道互為公私君親之義逓為隱犯公二
極一致愛敬同歸亮誠盡規謀猷弘遠矣他人之善若
已有之民之不臧公實貽耻誘接恂恂降以顔色人有
不及内恕諸已非意相干每為禮屈任天下之重體生
民之俊華衮與緼&KR0008;同歸山藻與蓬茨俱逸良田廣宅
符仲長之言邙山洛水協應臾之志丘園東國錙銖軒
冕乃依林構宇傍巖拓架清猿與壺人爭旦緹幕與素
瀨交輝置之虛室人野何辨高人何點躡履于鍾阿徵
士劉虬獻書于衡岳贈以真人之服弘以度外之禮
梁裴子野司空安城康王行狀降七緯之禎靈禀五
行之正性珪璋特達清眀在躬學無常師希追風乎孔
父幾神殆庶諒亞跡乎顔生說禮敦詩方昔人而有裕
既眀且哲體大雅而弗渝仁恕以懷君子刑憲以肅
小人位煩以簡居難則易霈如時雨芬若蘭蓀皇上
震天倫之悼庶僚懷人百之感
帝戚部(外戚)
故趙王屬贈黃門侍郎上官公挽詞常門旌舊德班
氏業前書謫去因丞相歸來為婕妤周原烏相塚越嶺
鴈隨車冥漠辭昭代空憐賦子虛
晉書外戚𫝊論詳觀往册逖聽前聞階緣外戚以致
顯榮者其所由來尚矣而多至禍敗鮮克令終者何哉
豈不由禄以恩升位非德舉識慙明哲材謝經通假椒
房之寵靈總軍國之樞要或威權震主或勢力傾朝居安
而不慮危務進而不知退驕奢既至釁隙隨之者乎是
以吕霍之家誅夷于西漢梁鄧之族𠞰絶于東都其餘
干紀亂常害時蠧政者不可勝載至若樊靡卿之父子
竇廣國之弟兄隂興之守約戒奢史丹之掩惡揚善斯
並后族之所美者也由此觀之干時縱溢者必以凶終
守道謙沖者永保貞吉古人所謂禍福無門惟人所召
此非其效歟逮于晉難始自宫掖楊駿藉武帝之寵私
叨竊非據賈謐乘惠皇之蒙昧成此厲階遂使悼后遇
雲林之災愍懷濫湖城之酷天人道盡喪亂弘多宗廟
以之顛覆黎庶於焉殄瘁詩云赫赫宗周褒姒烕之其
此之謂也爰及江左未改覆車庾亮世族羽儀王恭高
門領袖既而職兼出納任切股肱孝伯竟以亡身元規
幾于敗國豈不哀哉若褚季野之畏避朝權王叔仁之
固求出鎮用能全身遠害有可稱焉
帝戚部(公主)
宗楚客侍宴安樂公主新宅應制詩星橋他日構仙
牓此時開馬向鋪錢埒簫聞弄玉臺人疑衛叔美客有
馬卿才借問遊天漢誰能帶石廻
李嶠侍宴安樂公主莊應制詩黃金瑞牓綘河隈白
玉仙輿紫府來碧樹青岑雲外聳朱樓畫閣水前開龍
舟下瞰鮫人室羽節高臨鳳女臺遽惜歡娛歌吹晩揮
戈却使耀雲廻
又盧藏用詩皇女瓊臺天漢潯星橋月宇構山林飛
羅半拂銀題影瀑布環流玉砌隂菊浦香隨鸚鵡泛簫
笙韻逐鳳凰吟瑶池駐蹕恩方久璧月無聞興轉深
又李適詩平陽金榜鳳凰樓沁水銀河鸚鵡州綵仗
遥尋丹壑裏仙輿暫幸綠亭幽前池錦石蓮花豔後嶺
香爐桂蘂秋貴主稱觴萬年壽還輕漢武濟汾遊
李嶠侍宴長寧公主東莊應制詩别業臨青甸鳴鸞
降紫霄長筵鴛鷺集仙管鳳凰調樹接南山近烟含北
渚遥承恩咸已醉戀賞未還鑣
又李適詩鳳樓紆睿幸龍舸暢宸襟歌舞平陽第園
亭沁水林山花添聖酒澗竹繞薰琴願奉瑶池駕千春
待德音
又李乂詩紫禁乘雷動青門訪水嬉貴台鱣序集仙
女鳳樓期合宴簪紳滿承恩雨露滋北辰還捧日東館
幸逢時
蘇頲奉和初春幸太平公主南莊應制詩主家山第
早春歸御輦春遊繞翠微買地鋪金曾作埒尋河取石
舊支機雲間樹色干花滿竹上泉聲百道飛自有神仙
鳴鳳曲併將歌舞報恩暉
又沈佺期詩主第山門起灞川宸遊風景入初年鳳
凰樓下歌天仗烏鵲橋頭敞御筵往往花間逢綵石時
時竹裏見虹泉今朝扈蹕平陽館不羡乘槎雲漢邊
宋之問宴長樂公主宅應制詩英藩築外館愛主出
王宫賓至星槎落仙来月宇空玳梁翻駕燕金埒倚晴
虹簫奏秦樓裏書開魯壁中短歌能駐日艷舞欲嬌風
聞有淹留處山河滿桂叢
薛稷奉和送金城公主適西蕃應制詩天道容殊俗
深仁乃戢兵懷荒寄赤子忍愛鞠蒼生月下瓊娥出星
分寳婺行關山馬上曲相送不勝情
上官儀上高密長公主挽歌湖渚韜靈跡娥臺靜瑞
音鳳逐清簫遠鸞隨幽鏡沉霜處華英落風前銀燭侵
寂寞平陽宅月冷洞房深
吳兢永泰公主挽歌穠華從婦道釐降適諸侯河漢
天孫合瀟湘帝子遊關雎方作訓鳴鳳自相求可嘆凌
波迹東川遂不流舜華徂北渚宸思結南陽盭綬哀
榮備遊軒寵悼彰三川謀遠日八水宅連岡無復秦樓
上吹簫下鳳凰
李乂高安公主挽歌(二首)湯沐三千賦樓臺十二重
銀鑪稱貴子玉輦盛過逢嬪則留中饋娥輝沒下舂平
陽百歲後歌舞為誰容賓衛儼相依横門啟曙扉靈
隂蟾兔缺仙影鳳凰飛一水秋難渡三泉夜不歸况臨
青女節瑶草更前衰
宋歐陽修皇第十女封慶壽公主制詩紀王姬之盛
車服之制甚嚴漢優帝女之儀湯沐之封並列蓋敦國
體匪曰親私寳婺分暉仙源襲慶天姿異稟温而有
儀姆教不煩生而知善方居妙歲蔚有令猷朕仰承燕
翼之謀兹膺(一作膺兹)蕃衍之祉俾新禮命式示褒榮
虞通之讓婚表自晉氏以來配尚王姬者雖累經美
冑亟有名才至如王敦懾氣桓温斂威真長佯愚以求
免子敬炙足以違禍王偃無仲都之質而祼雪于北階
何瑀闕龍工之姿而投軀于深井謝莊殆自害于矇叟
殷沖幾不免于強鉏彼數人者非無才意而勢屈于崇
貴事隔于聞覽吞悲茹氣無所逃訴制勒甚于僕隸防
閑過于婢妾行求出入人理之常當待賓客朋從之義
而令掃轍息駕無窺門之期廢筵抽席絶接對之理非
惟交友離異乃亦兄弟疎闊第令受酒肉之賜制以動
静監子待錢帛之私節其言笑姆妳爭媚相勸以嚴尼
媪競前相諂以急第令必凡庸下才監子皆葭萌愚豎
議舉止則未閑是非聽言語則謬其虛實姆妳敢恃耆
舊唯贊妬忌尼媪自唱多知務檢口舌其間又有應答
問訊卜筮師母乃至殘餘飲食詰辨與誰衣被故弊必
責頭領又出入之宜繁省難齊或進不獲前或入不聽
出不入則嫌于欲疎求出則疑有别意召必以三晡為
期遣必以日出為限夕不見晩魄朝不識曙星至于夜
步月而弄琴晝拱袂而披卷一生之内與此長乖又聲
影裁聞則少婢奔迸裾袂向席則醜老叢來左右整刷
以疑寵見嫌賓客未冠以少容致斥禮有别媵象有貫
魚本無嫚嫡之嫌豈有輕婦之誚今義絶傍私虔恭正
匹而每事必言無儀適設辭輒云輕易我又竊聞諸主
聚集唯論夫族緩不足為急者法急則可為緩者師更
相扇誘本其恒意不可貸借固實嘗辭或云野敗去或
云人笑我雖曰家事有甚王憲發口所言恒同科律王
藻雖復彊佷頗經學涉戲笑之事遂為冤魂禇曖憂憤
用致夭絶傷理害義難以具聞夫螽斯之德實致克昌
專妬之言有妨繁衍是以尚主之門往往絶嗣駙馬之
身通離釁咎以臣凡弱何以克堪
唐李嶠為太平公主請住山陵轉一切經表使烏鳥
微志獲與耘禽致哀犬馬孤誠得從耕象申慕
李嶠為公主辭家人畜産官給料表妾聞賢相防微
格盈門之車騎通人酌損忌滿堂之金玉尚子平之讀
易富不如貧孔宣尼之立言奢也寧儉永言故實此為
明鑒妾等並承靈坤載荷蔭中樞或天妺申慈忝扶桑
之瑞萼或王姬藉寵竊穠李之竒秀開沁水之園苑賜
常山之湯沐榜懸金字分衢離巽之宫路夾銀河竝列
星辰之位通秘籍於龍廷之内枉僊輿于鳳樓之下殊
私曲奬以日而繫年縟禮崇徽夸今而邁昔兼復别隆
朝旨猥存家務輿臺供隸之衣食棧廐豢牢之秣養竝
廻中府俱出大農聚終歲之儲但憑絲紱供闔門之費
不煩機杼仰祗鴻澤退省微躬生以地高徒竊雲霄之
幸寵非德進曾微纖芥之勞何義而虛受渥恩何功而
謬延賞賜是用每積慚悚常憂顛沛敢忘周公逸豫之
誡深念老氏止足之言乞留聖慈俯鑒愚懇使榮無過
腆滿不至溢國邑田租之常料既已豐殷馬牛陪隸之
雜供竝希停減庶得無耗府實稍清朝謗長轂遠馭不
逢于致寇之人高門洞開無怯于害盈之鬼
李嶠代公主讓起新宅表陛下骨肉之愛天至而溟
深敦叙之風日隆而月厚乃復推心連萼結念同胞方
欲廣沁水之庭除增常山之版築雖殊恩曲奬惠澤實
浸于肌膚而妨公害私謗訕恐盈于道路况臣妾承靈
天妹藉寵王姬輿服亞於椒宫土田方於茅社甲第之
當衢向市竝列三區别廬之帶水連山將盈萬畆深埒
則可乘騏驥高樓則唯待鳳凰常憂瞰室之易灾實懼
滿堂之難守寧可更求輪奐别構崇深擾閭里之甿黎
傾國家之府藏且鬼神所福常矜于缺隅賢聖垂箴必
誡于豐屋孫叔辭良沃之土晏嬰求湫隘之居妾雖愚
蒙頗聞訓典實願歸師老氏以止足自防仰慕周公將
逸豫為戒但希安分于容膝非敢攀榮于潤身
宋文天祥皇女進封同壽公主賀皇帝表竊惟興君
之際必有積善之餘播在正風則曰王姬之美陳于小
雅是為女子之祥無非歌福禄之同于以著國家之盛
苞體深仁既茂緜瓜之瓞岡陵厚積復培穠李之華
王勃乾元殿頌巽宫延粹構朱柱于娥臺兊野流芬
疏紫蘭于别館頻隈毓範雲扃分戚里之歡覃嶼凝規
星閣絶郎官之請
魏温子昇常山公主碑昆山西峙宛有夜光漢水東
流是生眀月公主禀靈宸極資和天地芬芳有性温潤
成質自然秘遠若上元之隔綘河直置清高類姮娥之
依桂樹令淑之至比光眀于宵燭幽閒之盛匹穠華于
桃李託體宫闈而執心撝順宛然左辟率禮如賓舉華
燭以宵征動鳴佩而晨去致肅雍于車乘成好合于琴
瑟立行潔于清冰抗志高于黃鵠停輪表信闔門示禮
終能成其子姓貽厥孫謀而鐘漏相催日夜不息川有
急流風無静樹奄辭身世從宓妃于伊洛遽捐館舍追帝
子于瀟湘
蘇頲高安長公主神道碑公主承娣月之華分女皇
之耀閑和美度婉娩令德有循其禮無擇于言鍳圖取
則聞詩服義故可以賦絲緡而開湯沐者也于是曳紅
綬賜青圭香滿玉罏綵搖金縷允所謂帝乙歸妹以祉
元吉魯侯主婚是稱同姓門昌帝緒家累天姻徵平
叔之才貌得孟孫之閥閱亦既遘止展也令儀成其肅
雍率由俊彩黃金象牙眀珠翠羽之飾積于外雕文
刻鏤衣紈履絲之巧充于内然後堅車良馬漿酒藿肉
吹笙竽學歌舞于其間者殊不知以相強而結禍因自
恣而招危魯元所以好過度竇太所以縱踰禮鄂邑所
以懟抵罪湖陽所以匿犯法館陶所以求不獲昭平所
以免河上埒開邙阜胤子孰聞田在漢京權臣所奪吁
可長嘆息者矣宜於秋犢以助宗人率彼春蠶以從
王后
蘇頲凉國長公主神道碑思過魯元王豈上邑寵逾
竇太常豈臨山每絶館陶之祈自無昭平之贖瑶草淪
霜桂枝辭月
李嶠攀龍臺碑降六禮于璿樞指三星于金穴魯夫
人(一作大夫)之嫁女卿士送迎張公子之取妻乘輿供帳作
儷于鳳凰之兆相從于孔雀之樓伐柯則歡其食魚流
荇則美其巢鵲是配琴瑟爰宜室家
齊王融永嘉長公主墓誌銘相金陋質穠李漸輝
顧史求箴披圖問則
唐中宗賜駙馬制鳳凰樓上宛符琴瑟之歡烏雀橋
前載叶松蘿之契宜覃茅土式廣山河
帝戚部(公族)
宋王清仲赴任上推官啟銀潢禀潤玉牒聫輝江夏
之略而河間之賢朱虛之忠而東平之善麟千年而一
角聲譽卓然鳳五色而九苞文華燦若信振振之公子
為蹇蹇之王臣
古儷府卷三
