古儷府卷十二
明王志慶編
物類部(珍寶)
梁吳均碎珠賦寳月生焉越浦隨川標魏之美擅楚之
賢既登席而趨麗亦綴履而升妍豈銜恩以赴時獨佩
皎而騰天瀛淮激電甘海震雷明珠碎矣于川之隈視
員流而失轉見折水之亡迴謝驪宫之瑞飾粉靈蚌之
神胎
魏文帝瑪瑙勒賦乃加砥礪刻方為圓沈光内照浮
景外鮮繁文縟藻交采接連
晉潘尼瑠璃椀賦光映日耀圓盛月盈纖瑕罔麗飛塵
靡停灼爚旁燭表裏相形凝霜不足方其潔澄水不能
喻其清剛堅金石勁勵瓊玉磨之不磷湼之不濁
唐仲之玄玉賦振鶴羽以益鮮聳鷄冠而增煥匪蒸栗
之足侔何純漆之能亂乍騰虹于白氣或見女以青
衣山林孕之而含鬱川瀆育之而漣漪復有逍遥人
俗髣髴仙府泛醴流膏崇臺結宇飛華崑閬之岫結彩
蓬瀛之浦
獨孤授韞玉求價賦雪澤膏光隂中之陽工成六器
色備五方
暢瓘良玉比君子賦融雪華于潛潤洞冰彩而凝清
王奉珪明珠賦西山之下隨珠星而隠見東海之上
逐明月而虧全故能色奪瑠璃光射金玉鮫人泣吳江
之際遊女弄漢皋之曲在蜀郡而浮青居石家而自綠
去映魏車之裏來還合浦之中垂輕簾而璀璨綴蛛
網之玲瓏文魚謝恩將我酬于漢室靈蛇報德將我
答于隨侯一丸則鶴贈于噲參九曲乃蟻穿于夫子
(上見搜神記)
令狐楚珠還合浦賦上掩星彩遥迷月規粲粲離離
與波逶迤乍入潭心時依浦口驚泉客之初泣疑馮夷
之始剖發潤洲蘋增輝岸草水容益媚澤氣彌好川
實效珍地寧愛寶隠見諒符乎龍躍虧全非繫乎蚌老
王季友商丘開泳得明珠賦於是握照乘之珍出重
泉之濱星輝耀掌雪彩環身當太陽之益照射衆象而
驚新虚白無瑕粲瓊華而納景清規半濕炯冰狀而流
津
吕穎西域獻徑寸珠賦彼珠之靈積隂之魄禀金氣
而堅固韞河潤之耀澤布指而小大無差洞物而纖毫
不隔迥夜常滿初月每讓其圓明爽曙欲凝高星自掩
其孤白奪夏璜以為美齊楚璧而積異
莫宣卿水懷珠詩長川含媚色波底孕靈珠素魄生
蘋末圓規照水隅淪漣冰彩動蕩漾瑞光鋪迥夜星同
貫清秋岸不枯江妃思在掌海客亦忘軀合浦當還日
恩威信已敷
葉季良琢玉成器詩片玉寄幽石紛綸當代名荆人
獻始遇良匠琢初成冰映寒光動虹開晚色明雅容看
更澈餘響扣彌清自與瓊瑶比方隨掌握榮因知君有
用高價佇連城
吳丹玉水記方流詩玉泉何處比四折水文浮潤下
寧踰矩居方在上流映空虚碌碌涵白淨悠悠影碎疑
衝斗光清耐掩舟珪璋分辨狀沙礫共懷柔願赴朝宗
日縈迴入御溝
又鄭俞詩積水棋文動因知玉産幽如天涵素色侔
地引方流潛潤滋雲起英華射浪浮魚龍泉不夜草木
岸無秋璧沼寧堪比瑶池詎可儔若非懸可測誰復寄
冥搜
王維清如玉壺冰詩玉壺何用好偏許素冰居未共
銷丹日還同照綺疏抱明中不隠含淨外疑虚氣似庭
霜積光言砌月餘曉凌飛鵲鏡宵映聚螢書若向貪夫
比貞心定不如
魏文帝與鍾大理書良玉比德君子珪璋見美詩人
晉之垂棘魯之璵璠宋之結綠楚之和璞價越萬金貴
重都城有稱疇昔流聲將來是以垂棘出晉虞虢雙禽
和璧入秦相如抗節竊見玉書稱玉白如截肪黑如純
漆赤擬雞冠黃侔蒸栗側聞斯語未覩厥狀
物類部(五穀)
唐許敬宗麥秋賦應制考宿麥于生類起嚴秋于溽暑
扇漸秀于梅風潤岐苗于穀雨雜芸黃于綠野參肅
殺于朱明疇中氣爽壟際風清引神飇于綺殿指明
月于紈扇砌積玉兮凝冰庭飛花兮似霰矯微陽于脩
景溽寒露于方甸棟刻桂兮含英井雕蓮兮發絢雲標
峯而勢詭氣登商而節變
高敭庭瑞麥賦冠異氣于繚垣吐嘉麰于寒藪不忘
風雪全抽兩穗逼日月之光華得雲雨之攸利芒纖纖
而擢隴葉青青而聳翠同黍谷之移暄類榆林之因地
瑞紀增煥嘉禾異植出天苑以稱竒訪人寰而未識凌
玉霜而表勁挺金莖而孤植成粒貴于鳥銜覆苗期
于雉雊
潘炎嘉禾合穗賦脉震土膏且分苗于南畆駟臨天
漢爰合穗以西成生非百里驗管仲之虚詞出異崑
山自我皇之所寶唐叔得之而合穎周成得之以充
箱雙米一稃稱之表異孤莖六穗頌以非常今也尤盛
居然允臧轉風而屢騰佳氣就日而交見祥光獨天不
生託厚載於富媪非聖不感效元符于我皇
張真祥嘉禾合穎賦稃已聞于二米莖乃殊于九穗
麥兩岐而能匹茅三脊而徒稱固神倉之可貯期郊
廟之以升欲薦堯階且聞挃挃之穫將登禹膳遂入浮
浮之烝
趙蕃甸人獻嘉禾賦合穗之珍方將效祉于今日異
畆之美豈獨標竒于古風祥煙近拂乍疑連理之形
喜氣旁臨更辨合歡之色豈比躬稼之時盡化晉君
之草挺生之歲克符漢帝之名
孟簡嘉禾合穎詩(二首)玉燭將成歲封人亦自歌八
方霑聖澤異畆發嘉禾共秀芳何遠連莖瑞且多穎低
甘露滴影亂惠風過表稔由神化為祥識氣和因知興
嗣歲王道舊無頗天祚皇王德神呈瑞穀嘉感時苗
特秀證道葉方華氣轉騰佳色雲披映早霞薰風浮合
穎湛露淨祥花六穗垂兼倒孤莖嫋復斜影同唐叔獻
稱慶比周家
鄭畋麥穗兩岐詩聖慮憂干畆嘉苗薦兩岐如雲方
表盛成穗忽標竒瑞露縱横滴祥風左右吹謳謠連上
苑花實遍平陂史冊書堪重丹青畫更宜願依連理樹
俱作萬年枝
張聿餘瑞麥詩瑞麥生堯日芃芃雨露偏兩岐分更
合異畆穎仍連冀獲明王慶寧唯太守賢仁風吹靡靡
甘雨長芊芊聖德應多稔皇家配有年已聞天下泰誰
為濟西田
柳宗元為御史臺賀嘉禾表嘉穀順成靈貺昭格天
人合應遐邇同風睿謨廣運神化旁行植物知仁祥圖
應聖靈岳不愆于贊祐燕谷用遂于生成豐稔既均知
朔南之被澤休嘉克協見天地之同和六德慙稱于漢
臣異畆恥書于周典自中形外均慶同歡
常衮賀芝草嘉禾表垂蓋連莖三華煥發離根合穎
一穗孤秀沐我渥澤扇其祥風衆草之英百穀之長以
兆稔歲以符大年昔周得唐郊之獻列篇于典策漢獲
甘泉之祉薦歌於清廟三瑞之極一朝會同長發其祥
無疆之慶
崔融為皇太子賀嘉麥表纖芒濯露疑同黑壤之宜
香稼搖風若吐黃金之色豈非靈心昭應睿德感通降
之自天何必來麰之詠嘗之于廟先符孟夏之時凡在
含生相趨動色臣謬當居守肅奉宗祧一穗兩岐徒說
張君之詠千畆一石方輕汜氏之書仰天意而增歡顧
人心而載躍
物類部(布帛)
唐李君房海人獻文錦賦非同㡛氏之練更異仙家之
織臨風始啓全含琪樹之芳向闕爰開遥寫蜃樓之色
當其綵縷方織鳴梭静聞絢霞光于隂火綴縟藻於
卿雲舞鳳翔鸞乍徘徊而撫翼重葩疊葉紛宛轉以成
文疑映地之花拆似飲渚之虹分離披耀彩臨玉砌
以蓮舒燦爛生姿映金門而霞起
梁張率繡賦尋造物之妙巧固飾化于百工嗟莫先于
黼繡自帝虞而觀風雜藻火與粉米鬱山龍與華蟲若
夫觀其締綴與其依放龜龍為文神仙成象總五色而
極思藉羅紈而發想具萬物之有狀盡衆化之為形既
綿華而稠彩亦密照而疎明若春隰之揚蘤似秋漢之
含星已間紅而韵紫亦表玄而裏素間綠竹與蘅杜雜
青松與芳樹若乃邯鄲之女宛洛少年顧影自媚窺鏡
自憐極車馬之光飾盡衣裳之妖妍既徙倚于丹墀亦
徘徊于青閣不息末而反本吾謂遂離乎澆薄
魏殷臣竒布賦森森豐林在海之洲煌煌烈火焚焉靡
休天性固然兹殖是由牙萌炭中穎發燼隅葉因焰潔
翹與炎敷焱榮華實焚灼萼珠丹輝電逝彤炯星流飛
耀衝霄光赫天區惟造化之所陶理萬端而難察燎無
爍而不焦在兹林而獨昵火焚木而弗枯木吐火而無
竭同五行而並生與大椿其相率乃採乃析是紡是績
每以為布不盈數尺以為巾帊服之無斁既垢既汙以
焚為濯投之朱鑪載然載赫停而冷之皎潔凝白
唐康翊仁鮫人潛織詩珠館馮夷室靈鮫信所潛幽閒
雲碧牖滉瀁水精簾機動龍梭躍絲縈藕綷添七襄牛
女恨三日大人嫌透手擊吳練凝冰笑越縑無因聽札
札空想濯纖纖
物類部(服飾)
陳江總山水納袍賦濫時來之寵沐振長纓以祗肅奉
性與之文章侍相娛之絲竹解女蘿之山帶佩流霞之
羽服裁縫則萬壑縈體鍼縷則千巖映目圖島嶼之削
成寫淪漣之徑復埒符采於雕煥並芬芳于蘭菊憫四
選之徂遷軫百慮之迴邅霜飛空而浸霧鴈照月而猜
弦聽風鐘之易近對水霤之疎懸若董衣之百結同衛
服之十年嗟斑鬢之已颯愧冶袖之為妍謝銜珠之有
報荷墜履之無捐
魏文帝玉玦賦有崑山之妙璞産曾城之峻崖𠻳丹
水之炎波蔭瑶樹之玄枝包黃中之純氣抱至靜而無為
應九德之淑懿體五材之表儀
唐雍陶千金裘賦乍掩孔雀全欺鷫鸘獻武帝之時
人來西域受平公之處鳥下東方
杜顔白環賦玉華温潤玉理精堅英光千以旁達肉
好一以虚圓皛皛霜皎田田月懸分清輝于綺殿失皓
質于瓊筵
魏曹植七啓步光之劍華藻繁縟飾以文犀彫以翠綠
綴以驪龍之珠錯以荆山之玉陸斷犀象未足稱儁隨
波截鴻水不漸刃九旒之冕散曜垂文華組之纓從風
紛紜佩則結綠懸黎寶之妙微符采照爛流景揚暉黼
黻之服紗縠之裳金華之舄動趾遺光繁飾參差微鮮
若霜緄珮綢繆或彫或錯薰以幽若流芳肆布雍容閒
步周旋馳曜南威為之解顔西施為之巧笑
晉書輿服志前史以為聖人見鳥獸容貌草木英
華始創衣冠而玄黃殊采見秋蓬孤轉杓觿旁建乃
作輿輪而方圓異則遇物成象觸類興端周因於殷
其來已舊成王之會壇垂隂雨五方之盛有八十物
者焉宗馬鳥旌奚往不格殷公曹叔此焉低首周禮
巾車氏建大赤以朝大白以戎雅制弘多式遵遺範
賓入異憲師行殊則是以有嚴有翼用光其武鉤膺
鞗革乃暢其文六服之冕五時之路王之常制各有
等差逮禮業彫訛人情馳爽諸侯征伐憲度淪亡一
紫亂於齊飾長纓混于鄒翫孔子曰君子其學也博
其服也鄉若乃豪傑不經庶人干典彯鷸冠於鄭伯
之門躡珠履于春申之第及秦皇并國攬其餘軌豐
貂東至獬豸南來又有玄旗皂旒之制旄頭罕車之
飾寫九王之廷于咸陽北坂車輿之綵各樹其文所
謂秦人大備而陳戰國之後車者也
物類部(器用)
唐趙良器鼎賦煥以雕文錯虬龍之鱗介騰乎瑞色雜
天地之玄黃影射金晶光飛玉鉉論者徒議其小大
觀者寧識其深淺故道歸天命無勞楚子之言德自休
明實賴王孫之辨爾其法剛柔之節順行藏之志乃有
道則見生于汾水之隂無道則隠没于彭城之地可以
斥奸慝可以禦魑魅應時而動吉無不利
梁德裕寶鼎賦昔軒皇之有天下也鑠至範恢崇謨
用建皇極永康帝圖徵鐵于晉國之野鑄鼎于荆山之
湖以隂陽作炭以天地為爐下碎礦而星入鼔長扇而
風驅炎氣旁飛寒雪影消于玉馬紅光四照晴日色掩
于丹烏(已上鼎)
梁昭明太子銅博山香爐賦于時青女司寒紅光翳景
吐圓舒于東岳匿丹曦于西嶺翠帷已低蘭膏未屏爨
松柏之火焚蘭麝之芳熒熒内曜芬芬外揚似慶雲之
呈色如景星之舒光齊姬合歡而流盼燕女巧笑而蛾
揚劉公聞之見錫粤女惹之留香信名嘉而器美永服
玩于華堂
陳傅縡博山香爐賦器象南山香傳西國丁緩巧鑄兼
資匠刻麝火埋朱蘭煙毁黑結構危峯横羅雜樹寒夜
含煖清宵吐霧(已上香鑪)
漢蔡邕筆賦惟其翰之所生於季冬之狡兔性精亟以
慓悍體遄迅以騁步削文竹以為管加漆絲之纏束形
調摶以直端染玄墨以定色畫乾坤之隂陽贊宓皇之
洪勲叙五帝之休德揚蕩蕩之典文紀三王之功伐兮
表八百之肆覲傳六經而綴百氏兮建皇極而叙彛倫
綜人事于晻昧兮贊幽冥于神明象類多喻靡施不協
上剛下柔乾坤之位也新故代謝四時之次也圓和正
直規矩之極也玄首黃管天地之色也
晉傅玄筆賦簡脩毫之竒兔選珍皮之上翰濯之以清
水芬之以幽蘭嘉竹翠色彤管含丹于是班匠竭巧名
工逞術纏以素枲納以玄漆豐約得中不文不質爾乃
染芳松之淳煙寫文象于紈素動應手而從心煥光流
而星布
唐竇紃五色筆賦效用辭林分宿鳥之丹羽呈功學海
間游魚之彩鱗所以成盡飾之規得和光之道輕肆力
于垂露覩流精于起草俾題橋之處轉稱舒虹當進牘
之時尤宜奮藻是能潛映丹誠暗彰吉夢嘉不亂之
如削意相宣而載弄混青蠅之點取類華蟲述皓鶴之
書思齊彩鳳故可以彰施薤葉點綴桃花舒彩牋以增
麗耀彤管以孔嘉彼雕翠羽而示功鏤文犀以窮奢曾
不如披藻翰而發光華
李德裕斑竹筆管賦昔漢代之方侈增其炳煥綴明
璣以為柙飾文犀以為玩徒有貴于繁華竟何資于藻
翰曾不知擇美于江潭訪竒於湘岸
梁吳筠筆格賦幽山之桂樹恒縈風而抱霧葉委鬱而
陸離根縱横而盤互爾其負霜含液枝翠心赤翦其匡
條為此筆格趺則岩岩方爽似華山之孤生上則員員
峻逸若九疑之争出長對坐而銜烟永臨窗而儲筆
庾肩吾謝賚銅硯筆格啟烟磨青石已踐孔氏之壇
管插銅龍還笑王生之壁西域胡人卧織成之金簟遊
仙童子隠芙蓉之行障莫不並出梁園來頒狹室(已上筆)
晉傅玄硯賦採隂山之潛璞簡衆材之攸宜節方圓以
定形鍛金鐵而為池設上下之剖判配法象乎二儀水
貴其能軟石美其潤堅加采漆之膠固含沖德之清玄
唐張少博石硯賦徒觀夫清光影耀真質霜浮符彩華
鮮精神隠暎皎如之色比藏冰之玉壺煥然之文狀吐
菱之石鏡當其山谷之側沈竒未識韜玉吐雲懷珍隠
德及乎入用以磨礪因人而拂拭故能撫之類磬發竒
音對之若鏡開新色既垂文以呈象亦澄瀾而漬墨
用之漢帝常同彭祖之席存之魯國猶列宣尼之廟
光鳥跡于青簡發龜文于洪筆
魏繁欽硯贊方如地象圓似天常或薄或厚乃圓乃方
班采散色漚潤毫芒點黛文字曜明典章施而不德吐
惠無疆漸漬甘液吸受流芳(已上硯)
曹植九華扇賦有神區之名竹生不周之高岑對淥
水之素波背玄澗之重深體虚暢以立幹播翠葉以成
隂形五離而九折篾氂解而縷分效虬龍之蜿蜒法虹
蜺之烟煴因形致好不常厥儀方不應矩圓不中規隨
皓腕以徐轉發惠風之微寒時氣清以芳厲紛飄動乎
綺紈
梁江淹扇上綵畫賦臨淄之稚女宋鄭之妙工織素麗
于白日傅畫明于綵虹洛陽之技極江南之巧窮故飾
以赤野之玉文以紫山之金空青生蛾眉之陽雌黃出
嶓冢之隂丹石發王屋之岫碧髓挺青峻之岑粉則南
陽鉛澤墨則上黨松心乃雜以為此扇與君翳素女與
玉琴玉琴兮珠徽素女兮錦衣促織兮始鳴秋蛾兮初
飛識桂莖之就罷知蘭葉之行衰重曰碧臺寂兮無人
蔓丹草與朱塵度俄然如一代經半景若九春命幸得
為綵扇出入玉帶與綺紳
唐田鶴扇賦織飛禽而寫妙規曉月以成圓葉隨意出
花逐情妍飾金翠而作彩緻膠漆以期堅題竹流譽
贈葵稱美
梁庾肩吾團扇銘武王玄覽造扇于前班生贍博白綺
仍傳裁筠比霧裂素輕蟬片月内掩重規外圓炎隆火
正石鑠沙煎清逾蘋末瑩等寒泉恩深難恃愛極則遷
秋風颯至篋笥長捐勒銘華扇敢薦夏筵(已上扇)
梁劉緩照鏡賦夜籌已竭曉鐘將絶窗外明來帷前影
滅荆王欲起侍妾應還前齋上幔内閣除關開屏易疊
捲簾難扳搔頭斂髻釵子縈鬟階邊就水盤中光映訝
宿粉之猶調笑殘籹之不正欲開奩而更飾乃當窗而
取鏡臺本王宫氏姓温背後銘文宜子孫四面迴風若
流水勾欄&KR0146;匝似城門分明似無礙影前彌可愛近來
顔色不須紅即時好眉猶約黛世間好鏡自無多唯聞
一箇比嫦娥曾經玉女照屢被仙人磨
周庾信鏡賦天河漸没日輪將起燕噪吳王烏驚御史
玉花簟上金蓮帳裏始摺屏風新開戶扇朝光晃眼早
風吹面臨桁下而牽衫就箱邊而著釧宿鬟尚卷殘妝
已薄無復脣硃纔餘眉萼靨上星稀黃中月落鏡臺銀
帶本出魏宫能横却月巧挂迴風龍垂匣外鳳倚花中
鏡乃照膽照心難逢難值鏤五色之盤龍刻千年之古
字山鷄看而獨舞海鳥見而孤鳴臨水則池中月出照
日則壁上菱生暫設粧奩還抽鏡屜競學生情争憐今
世鬢齊故略眉平猶剃飛花塼子次第須安朱開錦蹹
黛蘸油檀脂和甲煎澤漬香蘭量髻鬢之長短度安花
之相去懸媚子于搔頭拭釵梁于粉絮梳頭新罷照著
衣還從粧處取將歸暫看弦繫懸知纈縵衫正身長裙
斜假襻真成箇鏡特相宜不能片時藏匣裏暫出園中
也自隨
唐趙自勵八月五日花萼樓賜百官明鏡賦偉其爛矣
生光炯爾明發色洞秋水清涵夜月均曲池之引照或
淺或深比太陽之圓明不盈不闕
崔膺金鏡賦于是考斗建候天清波上飛燄日中鑄
成磨洗既畢澄瑩秋日玉匣初開寒光飛出仰映晴空
天地洞通萬象在中虚涵不窮湛為寒潭搖為飛電任
在公以無心有妍媸而自見向陽烏而燧發照金波
而水泠色合天而為一規分月而成雙玄蟾躍影於
藻井姮娥飛豔于前窗
張彙干秋鏡賦映空而天地且霽照遠而山河更重
何據鏡花賦洞碧空其何際湛清潭其絶底鸞舞翮
于曈曨龍怒鱗于清泚
又古鏡賦四規是徹百鍊彌輕裁冰比麗止水侔清
盤龍發彩玄兔生隂若乃秦樓對月魏乘臨珠共照
而車中轉麗雙明而臺上不孤
梁簡文帝鏡銘金精玉英冰輝沼清高堂懸影仁夀
摛聲雲開月見水淨珠明(已上饒)
江淹燈賦若大王之燈者銅華金檠錯質鏤形碧為
雲氣玉為仙靈雙椀百枝豔帳充庭炤錦地之文席映
繡柱之鴻筝恣靈修之浩蕩釋心疑而未平兹侯服之
誇詡而處士所莫營也若庶人之燈者非珠非銀無藻
無縟心不貴美器窮于樸是以露冷帷幔風結羅紈螢
光别桂蛾命辭蘭秋夜如歲秋情如絲怨此愁抱傷此
秋期必丹燈坐嘆停說忘辭至夫霜封園橘冰裂池蓀
雲雪無際河海方昏冬膏既凝冬節未度涓連冬心寂
歴冬暮亦復朱燈空明但為傷故乃知燈之為寶信可
賦也
周庾信燈賦九龍將暝三爵行棲瓊鈎半上弱木全低
窗藏明于粉壁柳助暗于蘭閨翡翠珠被流蘇羽帳舒
屈膝之屏風掩芙蓉之行障卷衣秦后之牀送枕荆臺
之上乃有百枝同樹四照連盤香添然蜜氣雜燒蘭燼
長宵久光青夜寒秀華掩映蚖膏照灼動鱗甲于鯨魚
燄光芒于鳴鶴蛾飄則碎花亂下風起則流星細落況
復上蘭深夜中山醑清楚妃留客韓娥合聲低歌著節
游絃絶鳴輝輝朱燼焰焰紅榮乍九光而連彩或雙花
而並明寄言蘇季子應知餘照情
唐馮真素燈賦日杲而朝隮月朧而西出禀純陽而合
彩體沈隂而盈質照未被于覆盆光豈周於暗室顧兹
燈之燠炫保謙光于自薦推九華于洞房攅百枝于複
殿嗟微瑣之陋質侍君子之高讌光逶迤于舞袖影朦
朧于歌扇絲竹夜響綺羅春絢玉階星列金釭花徧至
若上客將歡中樽未闌吐氤氲于玉宇流豔溢于金盤
雜行月而浮桂乘流風而泛蘭瑟韻喧兮逾炳更籌深
兮轉寒覺離筵之閴寂知别恨之良難
梁簡文帝對燭賦雲母窗中合花氈茱萸幔裏鋪錦
筵照夜明珠且莫取金羊燈火不須然下弦三更未有
月中夜繁星徒依天于是挂同心之明燭施雕金之麗
盤眠龍傍繞倒鳳雙安轉辟邪而取正推欞窗而畏寬
綠炬懷翠朱燭含丹豹脂宜火牛膫耐寒銅芝抱帶復
纏柯金藕相縈共吐荷視横芒之昭曜見密淚之蹉跎
漸覺流珠走熟視絳花多宵深色麗燄動風過夜久唯
煩鋏天寒不畏蛾菖蒲傳酒座欲闌碧玉舞罷羅衣單
影度臨長枕煙生向果盤迴照金屏裏脉脉兩相看(已上燈)
周庾信卭竹杖賦㛹娟高節寂歴無心霜零色苦露染
斑深每與龍鍾之族幽翳沈沈文不自殊質而見賞藴
諸鳴鳳之律制以成龍之杖枝條勁直璘斌色滋和輪
人之不重待羽客以相貽青春欲暮白雲來遲謀于長
者操以從之執末而獻無因自持謂蔗雖甘不可以倚
彼藜雖實不可以美未若處不材之間當有用之始魯
分以爵漢錫以年昔尚爾齒今優我賢
梁簡文帝錫杖銘妙節嘉光遊聖振灼排空霧轉騰
雲鳳躍永異玉神長踰金錯(已上杖)
唐仲子陵清簟賦雙入巧作連心織成始葱蘢而席卷
終絢練而砥平本其初則王爾運心班匠寓目吳谿赤
剛楚澤寒竹皓簳冰截素膚縞裂斷此枝間略其溝節
然後角軼手匠妙意文理横生波瀾荐至雕龍綺錯切
玉鱗次澹冰泮而泉開分霜勁而雪地況乃虚館方
晝華堂且空高梧閟景密篠生風撤文茵與綺席虚翠
幕及朱櫳惟珍簟之在御望美人之來同美人遲兮隔
修路對珍簟兮日已暮矚筵幌之虚深卧層隂之空度
帶餘霞而斂綺映片月而舒素昭列宿之清光披青天
之薄霧于時輕箑屏用微綃罷服霜簡自凄冰壺增肅
獨孤授清簟賦發緘而冰氣驚客入座而波文滿目
入芙蓉之幕煥以相鮮照瓊樹之姿粲其增色亦有
别號行唐是稱流黃紋織錦象凝霜承以羅綺薦以玉
牀肅葱蘢之翠幄取寂歴之洞房(已上簟)
梁簡文帝案銘刻香鏤彩纖銀卷足照色黃金迴花
青玉漆華映紫畫製舒綠性廣知平文雕非曲厠質錦
帷承芳綺縟敬客禮賢恭思儼束披古通今察姦理俗
仁義可安忠貞自燭鍳矣勒銘知微敬勖
漢鄒陽几賦高樹凌雲蟠紆煩冤旁生附枝王命公輸
之徒荷斧斤援葛虆攀喬枝上不測之絶頂伐之以歸
𦕈者督直聾者磨礱齊貢金斧楚入名工迺成斯几離
竒髣髴似龍盤馬迴鳳去鸞歸君王憑之聖德日躋(已上)
(几案)
晉棗據船賦伊河海之深廣兮嗟綿邈而無垠彼限隔
而靡覩兮此由兹而莫聞雖后土之同載兮實殊代而
乖分嘉聖王之神化兮理通微而達幽悼生民之隔塞
兮愍王教之不周立成器以被用兮因垂象以造舟濟
凌波之絶軌兮越巨川之懸流水無深而不渡兮路無
廣而不由運重固之滯質雖載沈而載浮飄燕鼎於吳
會轉金石于洪濤愬無涯之浩浩不抑進而輟流登陽
侯之激浦兮方魚翔而龍游雖滔天而横厲長抱樂而
無憂且論器而比象似君子之淑清外質樸而無飾内
空虚以受盈乘流則逝遇坻而停受命若響唯時而征
不辭勞而惡動不偷安而自寧不貪財以徇功不愛力
而欲輕且其行無轍跡止無所根不疾而速忽若馳奔
豐儉隨乎質量所勝任乎本形雖不乘而常浮雖涉險
而必正周遊曲折動與時併博載善施心無所營囊括
品物受辱含榮唯載涉之所欲混貴賤于一門包涵通
于道德普納比乎乾坤感斯用之却廣信人道之所存
梁甄玄成車賦鑄金磨玉之麗凝土剡木之竒體
衆術而特妙未若作車而載馳爾其車也名稱合于星
辰圓方象乎天地夏言以庸之服周曰聚焉之器制度
不以陋移規矩不以飾異古今貴其同軌華夷獲其兼
利爾其利也天子以郊祀田伐諸侯以朝聘會盟庶人
以商農工賈夷狄以致蓄遷生爾其作也均輕重而攻
材正隂陽而斵木既中正而合剖亦面勢而審曲候離
婁之督繩須公輸而削墨布骸服之有定施爪牙之不
忒既涉用于牛馬亦受名于羊鹿爾其容也侔蓋樹之
獨立似高雲之出巘獨映水也如舞鸞之對鏡衆行陸
也若翔鴻之赴遠聽長響之轔轔望遥儀之婉婉信有
美兮宜比興徒欲貌兮不能辨及其駕也堅珊瑚之駐
引絶羣之駮既絲靷之縈頭亦銅鈎而瑩角始向軛而
龍轉就入轅而獸躍或鼽&KR2153;而鳴鼻或參差而動脚咆
哮歇轉鬱怏隕閣見輪隂之翻亂視帶影之飛泊及其
乘也或方夏虐暑炎氣歊烈浮幰動以來風輕紗飛而
去熱纖埃著而即墜煩氣衝而爰歇或固隂沍寒祁嚴
凛厲複帷下而前屏重幨垂而後蔽霜露侵而靡及風
飇激而不戾或油雲雨霈中逵半恢宏宇宙而雷奔杼
軸割而去衍被洪流染而自落散水湔而不霑云(已上舟車)
物類部(飲食茶附)
後漢張衡南都賦酒則九醖甘醴十旬兼清醪敷徑寸
浮蟻若蓱其甘不爽醉而不酲及其糾宗綏族禴祠烝嘗
以速遠朋嘉賓是將
魏曹植酒賦嘉儀氏之造思亮兹美之獨珍仰酒旗之
景曜協嘉號于天辰穆生以醴而辭楚侯嬴感爵而增
深其味有宜城醪醴蒼梧縹清或秋藏冬發或春醖夏
成或雲沸潮涌或素蟻浮萍爾乃王孫公子遊俠翺翔
將承芬以接意會陵雲于朱堂獻酬交錯宴笑無方於
是飲者並醉縱横諠譁或揚袂屢舞或扣劒清歌或嚬
噈辭觴或奮爵横飛或歎驪駒既駕或稱朝露未晞於
斯時也質者或文剛者或仁卑者忘賤窶者忘貧于是
矯俗先生聞之而歎曰噫夫言何容易此乃淫荒之原
非作者之事若耽于觴酌流情縱逸先王所禁君子所
斥
晉束晳餅賦爾乃重羅之麫塵飛白雪膠黏筋䵑溔液
濡澤肉則羊膀豕脇脂膚相半臠如蛇首珠連礫散薑
株葱本萃縷切判辛桂剉末椒蘭是灑和鹽漉豉攬和
膠亂于是火盛湯涌猛氣蒸作振衣振裳握搦拊搏麫
彌離于指端手縈迴而交錯紛紛駁駁星分雹落籠無
迸肉餅無流麫姝媮冽欶薄而不綻弱如春錦白若秋
練氣勃鬱以揚布香飛散而遠徧行人垂涎于下風童
僕空噍而邪眄擎器者䑛唇立侍者乾咽
宋蘇軾老饕賦庖丁鼓刀易牙烹熬水欲新而釡欲
潔火惡陳而薪惡勞九蒸暴而日燥百上下而湯鏖嘗
項上之一臠嚼霜前之兩螯爛櫻珠之煎蜜滃杏酪之
蒸羔蛤半熟而含酒蟹微生而帶糟蓋聚物之天美以
養吾之老饕引南海之玻璃酌涼州之葡萄願先生
之耆夀分餘瀝于兩髦候紅潮于玉頰驚緩響于檀槽
忽纍珠之妙唱抽獨蠒之長繰閔手倦而少休疑吻燥
而當膏倒一缸之雪乳列百柁之瓊艘各眼灧于秋水
咸骨醉于春醪
又菜羹賦嗟余生之褊迫如脫兔其何因殷詩腸之
轉雷聊禦餓而食陳無芻豢以適口荷隣蔬之見分汲
幽泉以糅濯摶露葉與瓊根爨鉶錡以膏油泫融液而
流津適湯濛如松風投豆糝而偕勻覆陶甌之穹崇罷
攬觸之煩勤屏醯醬之厚味却椒桂之芳辛水耗初而
釜治火增壯而力均滃嘈雜而廉清信淨美而甘芬登
盤盂而薦之具匕梜而晨飱助生肥於玉池與五鼎其
齊珍鄙易牙之效技超傅說而策勲沮彭尸之爽惑調
竈鬼之嫌嗔嗟丘㛐其自隘陋樂羊而匪人先生心平
而氣和故雖老而體胖忘口腹之為累似不殺而成仁
竊比余于誰歟葛天氏之遺民
唐陸龜蒙中酒賦前歡已誓于抛擲往事空經乎思慮
有馘卓擒靈(與伶同)之伍我願先登有殛狄放杜之君臣
能執御必當拔酒樹平麴封掊仲榼碎堯鍾先刊美椽
次削真龍編虎鬚者寧教畔去持蟹螯者不要相逢
晉張協七命大梁之黍瓊山之禾唐稷播其根農帝
嘗其華爾乃六禽殊珍四膳異肴窮海之錯極陸之毛
伊公爨鼎庖丁揮刀味重九沸和兼芍藥晨鳬露鵠霜
鵽黃雀圓案星亂方丈華錯封熊之蹯翰音之跖燕髀
猩唇髦殘象白靈淵之龜萊黃之鮐丹穴之鷚玄豹之
胎燀以秋橙酟以春梅接以商王之箸承以帝辛之杯
范公之鱗出自九谿赬尾丹腮紫翼青鬐爾乃命支離
飛霜鍔紅肌綺散素膚雪落婁子之毫不能厠其細秋
蟬之翼不足擬其薄繁肴既闋亦有嘉羞商山之果漢
皋之楱析龍眼之房剖㭨子之殼芳旨萬選承意代奏
漢𫝊毅七激殫極滋味嘉旨之膳芻豢常珍庶修異饌
涔養之魚膾其鯉魴分毫之割纖如髮芒散如絶縠積
如委紅殊方異味厥和不同既食日晏乃進夫雍州之
梨出于麗隂下生芷隰上託桂林甘露潤其葉醴泉漸
其根脆不抗齒在口流液握之摧沮披之離坼
桓驎七說香萁為飯雜以粳菰散如細蚳摶似凝膚
河黿之美齊以蘭梅芳芬甘旨未咽先滋
魏曹植七啓芳菰精稗霜蓄露葵玄熊素膚肥豢膿
肌蟬翼之割剖纖析微累如疊縠離若散雪輕隨風飛
刃不轉切山鵽斥鷃珠翠之珍寒芳蓮之巢龜鱠西海
之飛鱗臛江東之潛鼉臇漢南之鳴鶉乃有春清縹
酒康狄所營應化則變感氣而成彈徵則苦發叩宫則
甘生于是盛以翠樽酌以彫觴浮蟻鼎沸酷烈馨香可
以和神可以娛腸
劉卲七華乃有荆南烏程豫北竹葉浮蟻星沸飛華
萍接玄石嘗其味儀氏進其法傾罍一朝可以流湎干
日單醪投川可使三軍告捷
晉湛方生七歡良疇沃壤傍山之阿靈澤津其根春
露染其禾上蔭玄雲輕靄下流石泉清波含山澤之清
潤結玉實于秋霜簡嘉穗以精微璀冰散而珠光釀縹
醪于九秋醖千日于三陽米望麯而冰消甕未啟而流
芳
梁何遜七召銅瓶玉井金釜桂薪六穀九鼎百葉千
珍熊蹯虚掌雞跖猩唇䲋魚兩味玄犀五肉拾卵鳳巢
剖胎豹腹三臠甘口七葅愜目蒸餅十字湯官五熟梅
椒魯豉河鹽蜀薑劑水火而調和糅蘇蔱以芬芳脯追
復而不盡犢魚稍割其何傷黿羹流歠蚳醬先嘗鱠温
湖之美蚶切丙穴之嘉魴落爼霞散逐刃飛揚輕同曳
蠒白似飛霜蔗有盈丈之名桃表兼斤之實杏積魏國
之貢菱為鉅野所出衡曲黃梨汶垂蒼栗隴西白榛湘
南朱橘荔枝沙棠蒲萄石蜜瓜稱素腕之美棗有細腰
之質並抗吻以除煩亦咀牙而消疾于是三雅陳席百
味開印玉机星稀蘭英縹潤既夷志于坎壈亦忘懷于
鄙恡
梁昭明太子七契輔性和神實惟至味非直方今見
重乃亦自古攸貴不周之和調腸補胃雜以龍肝玃炙
豹舌猩唇劉氏之醢范氏之麟鶬出雲際鱘來江岷蒲
爼芬馥古聖所珍其酒則蒼梧九醖中山千日取譬湛
露擬之飴蜜百味交馳三雅間出若其珍異則修筵斯
溢千品萬類不可詳悉西母靈桃南楚萍實東陵之瓜
北燕之栗湖畔之柿江隂之橘張掖白柰恒陽黃棃河
東洗犬隴蜀蹲鴟並怡神甘口窮美極滋加以伊公調
和易氏燔爨傳車渠之椀置青玉之案瑶爼既已麗竒
雕盤復為美玩
梁簡文帝七勵九州珍雜八方豐貴名廉天地之聲
殽竭山海之味蟬鳴秋稻鷰頷玉精離紅之膾勺藥之
羹蒙山擅重灌水傳聲桂蠧石瓊龍胎鳳肺四膳八珍
五肉七菜纍似縠雜切均鮮繪色若紫蘭紛如紅綷若
乃越梅變實楚醴方添陳晨鳬之美味薦雋鷰之肥甜
洗以三危之露水調以大夏之香鹽霜薤沸烈露葵繁
舒芳菰之菜白霜之茹澄瓊漿之素色雜金筍之甘葅
素醥浮氣酃醪凝清獻三爵之踰雅等千日之芳醴酌
玉斗之英麗照銀杯之輕蟻
晉劉伶酒德頌先生于是方捧甖承糟銜杯潄醪奮髯
踑踞枕麴藉糟無思無慮其樂陶陶兀然而醉怳爾而
醒静聽不聞雷霆之聲熟視不見泰山之形不覺寒暑
之切肌嗜欲之感情俯觀萬物擾擾焉如江漢之載浮萍
二豪侍側焉如蜾蠃之與螟蛉
梁吳均餅說安定噎鳩之麥洛陽董德之磨河東長若
之葱隴西䑛背之犢枹罕赤髓之羊張掖比門之䜴然
以銀屑煎以金銚洞庭負霜之橘仇池連蔕之椒調以
濟北之鹽剉以新豐之雞細如華山之玉屑白如梁甫
之銀泥既聞香而口悶亦見色而心迷(已上飲食)
唐顧況茶賦夢裏還錢懷中贈橘
韋應物喜園中茶生詩潔性不可汙為飲滌塵煩此
物信靈味本自出山原聊因理郡餘率爾植荒園喜隨
衆草長得與幽人言
鄭谷峽中嘗茶詩簇簇新英摘露光小江園裏火煎
嘗吳僧謾說鴉山好蜀叟休誇鳥觜香入座半甌輕泛
綠開緘數片淺含黃鹿門病客不歸去酒渴更知春味
長(茶附)
物類部(木)
齊謝朓高松賦若夫修幹垂隂喬柯飛穎望肅肅而既
閒即微微而方静懷風音而送聲當月路而留影既芊
眠于廣隰亦迢遞于孤嶺集九僊之羽儀棲五鳳之光
景固總木之為選貫山川而自永爾乃青春爰謝雲物
含明江皋綠草曖然已平紛弱葉而凝照競新藻而抽
英陵翠山其如剪施懸蘿而共輕
梁沈約高松賦鬱彼高松栖根得地託北園于上邸依
平臺而養翠若夫蟠株聳幹之懿含星漏月之竒經千
霜而得拱仰百仞而方枝朝吐輕烟薄霧夜宿迷鳥羈
雌露雖滋而不潤風未動而先知既捎雲于清漢亦倒
景于華池輕隂蒙密喬柯布濩葉斷禽蹤枝通猨路聽
騷騷于既曉望隠隠于將暮曖平湖而漾青綠拂繒綺
而籠丹素於時風急壟首寒浮塞天流蓬不息明月孤
懸檀欒之竹可詠鄒枚之客存焉清都之念方遠姑射
之想攸然擢柔情于蕙圃涌寶思于珠泉豈徒為善之
小樂離(闕)之短篇若此而已乎
晉左九嬪松柏賦何竒樹之英蔚託峻岳之嵯峩被玄
澗之逶迤臨綠水之素波擢脩木之丸丸萃綠葉之芬
葩敷纖莖之蘢蓯布秀葉之葱蒨列翠實之離離馥幽
藹而永馨紛翕習以披離氣肅肅以清泠應長風以鳴
條似絲竹之遺聲禀天然之貞勁經嚴冬而不零雖凝
霜而挺幹近青春而秀榮若君子之順時又似乎真人
之抗貞赤松游其下而得道文賓餐其實而長生詩人
歌其榮蔚齊南山以永寧
唐謝偃高松賦若乃月起陽爻歲窮隂律匝地冰厚周
空霧密雪積巖而逾峻風乘林而轉疾結晻霮之愁雲
暗蒼茫之寒日於是衆草零羣木墜千巖槁萬嶺悴獨
潔固而不渝常猗猗而結翠始見貞而表潔乃以叢而
辨類夫其深山遂性委液流津感天地之粹質禀隂陽
之精純根含冰而彌固枝負雪而更新既無懼于玄月
寧有悅乎芳春含竒文而養勁收高節而自珍恥取嫓
于嵇子嗤受封于亡秦本絶希于雕刻詎有憂於斧斤
若乃流膏可咀嘉賓可薦香有四飛味逾九轉延促齡
于度隙駐生涯于流電故餌之者目改服之者容變紛
羽翼而上騰排紫虚而高扇起九垓而憩息周四海而
顧盼信神經而最品實秘錄而精選
李嶠松詩鬱鬱高巖遠森森幽澗垂鶴棲君子樹風
拂大夫枝百尺條隂合千年蓋影披歲寒知不及勁節
幸君知
顧況蕭寺偃松詩淒淒百卉病亭亭雙松迥直上古
寺深横拂秋殿冷輕響入龜目片隂栖鶴頂山中多好
樹可憐無比並
鄭澣中書相公任兵部侍郎日後閣植四松逾數年澣
忝此官因獻拙詩丞相當時植幽襟對此開人知舟
檝器天假棟樑材錯落龍鱗出離褷鶴翅迴重隂羅武
庫細響静山臺得地公堂裏移根澗水隈吳臣夢寐遠
泰嶽歲年催轉覺飛纓謬何因繼組來幾尋珠履跡願
比角弓培柏悅猶依社星高久照台後彫應共操無復
問良媒
又劉禹錫奉和詩右相歴中臺移松武庫栽紫茸抽
組綬青實長玫瑰便有干霄勢看成構厦材數分天柱
半影逐日輪迴舊賞台階去新知谷口來息隂常仰望
翫意幾徘徊翠粒晴懸露蒼鱗雨起苔凝音助瑶瑟飄
蘂泛金罍月桂光搖燭星榆葉對開終須似鷄樹榮茂
近昭回
又姚合奉和詩右相歴兵署四松皆手栽斸時驚鶴
去移處帶雲來根倍雙桐植花分八桂開生成造化力
長作棟梁材豈羨蘭依省猶嫌栢占臺出樓終百尺入
夢已三台幽韻和宫漏餘香度酒杯拂冠枝上雪染履
影中苔高位相承地新詩寡和才何由比蘿蔓扳附在
條枚
白居易題遺愛寺前溪松詩偃亞長松樹侵臨小石
磎静將流水對高共遠峯齊翠蓋烟籠密花幢雪壓低
與僧清影坐借鶴穏枝栖筆寫形難似琴偷韻易迷暑
天風槭槭晴夜露淒淒獨憩依為舍閒行遶作蹊棟梁
君莫採留著伴幽棲
韓喜松詩倚空高檻冷無塵往事閒微夢欲分翠色
本宜霜後見寒聲偏向月中聞啼猿想帶蒼山雨歸鶴
遥知紫府雲莫向東園競桃李春光還是不容君
張喬興善寺古松詩種種近王城前朝古寺名瘦根
侵地遠香吹入雲清鶴動池臺影僧禪雨雪聲看來人
旋老因此嘆浮生(已上松)
李嶠桐詩孤秀嶧陽岑亭亭出衆林春花雜鳳影秋
月弄珪隂忽被夜風激遂逢霜雪侵不因將入爨誰為
作鳴琴
王昌齡段宥廳孤桐詩鳳凰所宿處月映孤桐寒槁
葉零落盡空柯蒼翠殘虚心誰能見直影非無端響發
調恒苦清商勞一彈(已上桐)
梁簡文帝梅花賦年歸氣新搖芸動塵梅花特早偏
能識春或承陽而發金乍雜雪而披銀吐艷四照之林
舒榮五衢之路既玉綴而珠離且冰懸而雹布葉嫩出
而未成枝抽心而插故標半落而飛空香隨風而遠度
挂靡靡之遊絲雜霏霏之晨霧争樓上之落粉奪機中
之織素乍開花而傍巘或含影而臨池向玉階而結彩
拂網戶而低枝七言表柏梁之詠三軍傳魏武之竒于
是重閨佳麗貌婉心嫺憐早花之驚節訝春光之追寒
裌衣始薄羅袖初單折此芳花舉兹羅袖或插鬢而問
人或殘枝而相授恨鬟前之太空嫌金鈿之轉舊顧影
丹墀弄此嬌姿洞開春牖四卷羅帷春風吹梅畏落盡
賤妾為此歛蛾眉花色持相比恒愁恐失時
陳後主梅花落詩春砌落芳梅飄飄上鳳臺拂粧疑
粉散逐溜似萍開映日花光動迎風香氣來佳人早插
髻試立且徘徊
張正見梅花落詩芳梅映雲野發早覺寒侵落遠香
風急飛多花徑深周人嘆初摽魏帝指前林邊城少灌
木折此自悲吟
唐楊炯梅花落詩窗外一株梅寒花五出開影隨朝日
遠香逐便風來泣對銅鈎幛愁看玉鏡臺行人斷消息
春恨幾徘徊
盧照隣梅花落詩梅院花初發天山雪未開處處疑
花滿花邊似雪迴因風入舞袖雜粉向粧臺匈奴幾萬
里春至不知來
梁何遜早梅詩兔園標物序驚時最是梅御霜當路發
映雪擬寒開枝横却月觀花遶陵風臺朝灑長門泣夕
駐臨卭杯應知早飄落故逐上春來
庾肩吾同蕭左丞詠摘梅花詩窗梅朝始發庭雪晚
初消折花牽短樹扳叢入細條垂冰溜玉手含刺冒春
腰遠道終難寄馨香徒自饒
唐杜牧梅詩輕盈照野水掩歛下瑶臺妬雪聊相比欺
春不逐來偶同佳客見似為凍醪開若在秦樓畔堪為
弄玉媒
李商隠酬崔八早梅有贈詩知訪寒梅過野塘久留
金勒為迴腸謝郎衣袖初翻雪荀令薰鑪更換香何處
拂胷資粉蝶幾時塗額藉蜂黃維摩一室雖多病要舞
天花作道場
李羣玉人日梅花病中作詩去年今日湘西寺獨抱
寒梅愁斷腸今年此日江邊宅卧見瓊枝低壓牆半落
半開臨野岸團情團思醉韶光玉麟寂寂飛斜月素艷
亭亭帶夕陽已被兒童苦攀折更遭風雨損馨香洛陽
桃李漸撩亂迴首行宫春景長
羅隠梅花詩吳王醉處十餘里照野拂衣今正繁經
雨不隨山鳥散倚風疑共路人言愁憐粉艷飄歌席静
愛寒香撲酒罇欲寄所思無好信為君惆悵又黃昏(已上梅)
唐太宗賦得李詩玉衡流桂圃成蹊正可尋鸎啼密
葉外蝶戱脆花心麗景光朝彩輕煙散夕隂暫顧暉章
側還眺靈山林
李嶠賦得李詩潘岳閒居暇王戎戲陌辰蝶遊芳徑
馥鶯囀弱枝新葉暗青房晚花明玉井春方知有靈幹
持用表真人(已上李)
李嶠桃詩獨有成蹊處紅桃發井傍含風如笑臉裛
露似啼粧隠士顔應改仙人路漸長還欣上林苑千歲
奉君王
章孝標玄都觀栽桃詩驅使鬼神功妖金遍累空色
燃燒藥火影舞步虚風粉撲青牛過枝驚白鶴沖拜星
春錦上服食晚霞中碁局隂長合簫聲秘不通艷陽迷
俗客幽邃失壺公根柢終盤石桑麻自轉蓬求師飽靈
藥他日訪遼東
薛能桃花詩香色是天種千年豈易逢開齊全未落
繁極欲相重冷濕朝如澹晴乾晩更濃風光新社燕時
節舊春鴻籬落欹臨竹亭臺盡間松亂緣堪羨蟻深入
不如蜂有影宜暄照無言自冶容洞連非俗世蹊盡接
仙蹤子熟河應變根盤土已封西王潛愛惜東朔恣偷
從醉席眠英好題詩戀境慵芳菲聊一望何必是臨卭
又羅隠詩暖觸衣襟漠漠香間梅遮柳不勝芳數枝
艷拂文君酒半里紅欹宋玉墻盡日無人疑怨望有時
經雨乍淒涼舊山山下還如此迴首東風一斷腸(已上桃)
李商隠杏花詩上國昔相值亭亭如欲言異鄉今暫
賞脉脉豈無恩援少風多力墻高月有痕為含無限思
遂到不勝繁仙子玉京路主人金谷園幾時醉碧落誰
伴過黃昏鏡拂鉛華膩鑪藏桂燼温終應催竹葉先擬
詠桃根莫學啼成血從教夢寄魂吳王採香逕失路入
煙村(已上杏)
唐郭炯西掖瑞柳賦衆皆畢出盡達我則向日而衰衆
皆黃落萎腓我則感時而盛不然何以知至德之動天
運神功而瑞聖者矣翠色牂牂異酒泉嘉㮏之祥輕盈
澹澹同鄱郡枯梓之感煙銷雨霽霏素雪于宸居日晏
春深雜繁花于睿覽
梁元帝詠雲陽樓簷柳詩楊柳非花樹依樓自覺春
枝邊通粉色隙裏暎紅巾帶日交簾影因吹掃窗塵拂
簷應有意偏宜桃李人
唐太宗春池柳詩年柳變池臺隋堤曲直迴逐浪分
隂去迎風帶影來疎黃一鳥哢半翠幾眉開縈雪臨春
岸參差間早梅
姚係庭柳詩裊裊楊柳枝當軒雜珮垂交隂總共密
分條各自宜因依似永久攬結更傷離愛此陽春色秋
風莫遽吹
温庭筠柳詩楊柳千條拂面絲綠煙金穗不勝吹香
隨静婉歌塵起影伴嬌嬈舞袖垂羌管一聲何處曲流
鶯百囀最高枝千門九陌花如雪飛過宫墻兩不知
李商隠謔柳詩已帶黃金縷仍飛白玉花長時須拂
馬密處少藏鵶眉細從他斂腰輕莫自斜瑇梁誰道好
偏擬映盧家
韓喜柳詩雪入青雲弄影微暖風遲日早鶯歸如憑
細葉留春色須把長條繫落暉彭澤有情還鬱鬱隋隄
無主自依依世間惹恨偏饒此可是行人折贈稀
顧雲柳詩帶露含煙處處垂綻黃搖綠嫩參差長堤
未見風飄絮廣陌初憐日映絲斜傍畫筵偷舞態低臨
粧閣學愁眉離亭不放到春暮折盡拂簷千萬枝
張昔小苑春望宫池柳色詩小苑春初至皇衢日更
清遥分萬條柳迥出九重城隠映龍池潤參差鳳闕明
影宜宫雪曙色帶禁煙晴深淺殘陽變高低曉吹輕年
光正堪折欲寄一枝榮
賈稜御溝新柳詩御苑陽和早章溝柳色新託根偏
近日布葉乍迎春秀質方含翠清隂欲庇人輕煙度斜
景多露滴行塵褭褭堪離贈依依獨望頻王孫如可賞
攀折在芳辰
又歐陽詹詩東風韶景至垂柳御溝新媚作千門秀
連為一道春柔荑生女指嫩葉長龍鱗舞絮迴青岸輕
煙拂綠蘋王孫初命賞佳客幾傷神芳意能相贈一枝
先遠人
又李觀詩御溝迴廣陌芳柳對行人翠色枝枝滿年
光樹樹新畏逢攀折客愁見别離辰近映章臺騎遥分
禁苑春嫩隂初覆水高影漸離塵莫入胡兒笛還令淚
濕巾(已上柳)
舒元輿牡丹賦圓玄瑞精有星而景有雲而卿其光
下垂遇物流形草木得之發為紅英英之甚紅鍾乎牡
丹拔類邁倫國香欺蘭我研物情次第而觀暮春氣極
綠苞如珠清露宵偃韶光曉驅動盪支節如解凝結百
脉融暢氣不可遏兀然盛怒如將憤洩淑日披開照曜
酷烈美膚膩體萬狀皆絶錦衾相覆繡帳連接晴籠
晝薰宿霧宵裛或的的騰秀或亭亭露竒或颭然如招
或儼然如思或帶風如吟或泫露如悲或垂然如縋或
爛然如披或迎日擁階或照影臨池或山鷄已馴或威
鳳將飛乍疑孫武來此教戰其戰謂何搖搖纖柯玉
欄滿風流霞成波歴階重臺萬朵千窠西子南威洛神
湘娥或倚或扶朱顔已酡角衒紅缸争嚬翠蛾灼灼妖
妖逶逶迤迤漢宫三千豔列星河我見其少孰云其多
弄彩呈妍壓景駢肩席奪銀燭爐昇絳煙洞府真人會
于羣仙晶熒往來金釭列錢凝睇相看曾不晤言未及
行雨先驚早蓮公室侯家列之如麻咳唾萬金買此繁
華遑恤終日以言相誇列幄庭中步障開霞曲廡重梁
松篁相加如貯深閨似隔窗紗髣髴息媯依稀館娃我
來觀之如乘仙槎脉脉不語遲遲日斜九衢遊人駿馬
香車有酒如澠萬坐笙歌一醉是競孰知其他
王建題所賃宅牡丹詩賃宅得花饒初開恐是妖霞
光深紫膩肉色退紅嬌且願風流著唯愁日炙燋可憐
零落蘂收取作香燒
又賞牡丹詩此花名價别開豔益皇都香逼苓菱(疑)
死紅燒躑躅枯軟光籠細脉妖色暖鮮膚滿蕊攅黃粉
含稜縷綘蘇好和薰御服堪畫入宫圖晚態愁新婦殘
粧望病夫教人知箇數留客賞斯須一夜輕風起千金
買亦無
韓愈戲題牡丹詩幸自同開俱隠約何須相倚鬭輕
盈凌晨併作新粧面對客偏含不語情雙燕無機來拂
略遊蜂多思正經營長年是事皆抛盡今日欄邊暫眼
明
白居易惜牡丹花詩惆悵階前紅牡丹晚來唯有兩
花殘明朝風起應吹盡夜惜衰紅把火看
李商隠牡丹詩錦帷初卷衛夫人繡被猶堆越鄂君垂
手亂翻雕玉珮招腰争舞鬱金裙石家蠟燭何曾剪荀令
香爐可待薰我是夢中傳彩筆欲書花片寄朝雲
白居易牡丹詩絶代祗西子衆芳唯牡丹月中虛有桂
天上謾誇蘭夜濯金波滿朝傾玉露殘性因輕菡蓞根本
是琅玕奪目霞千片陵風綺一端稍宜經宿雨偏覺耐
春寒見說開元歲初令植御欄貴妃嬌欲比侍女妬羞
看巧類鴛機織光攅麝月團漸移公子第還種杏花壇
豪士傾囊買貧儒假乘觀葉藏梧際鳳枝動鏡中鸞似
笑賓初至如愁酒欲闌詩人忘芍藥釋子愧栴檀酷烈
宜名夀恣容想姓潘素光翻鷺羽丹燄赩雞冠燕拂驚
還語蜂貪困未安儻令紅臉笑兼解翠眉攅少長呈連
萼嬌矜寄合歡息肩移九軌無脛到千官日耀香房折
風披蘂粉乾好酬青玉案稱貯碧冰盤璧要連城與珠
堪十斛判更思初甲拆那得異泥蟠騷詠應遺恨農經
祗粗刊魯般雕不得延夀筆將殫醉客同攀折佳人惜
犯干始知來苑囿全勝在林巒泥滓當澆洒庭除又綽
寬若將桃李並方覺效嚬難
韓琮牡丹詩桃時杏日不争濃葉帳隂成始放紅曉
艷遠分金掌露暮香深惹玉堂風名移蘭杜千年後貴
擅笙歌百醉中如夢如仙忽零落暮霞何處綠屏空
盧綸裴給事宅白牡丹詩長安豪貴惜春殘争翫街
西紫牡丹别有玉盤承露冷無人起就月中看
王貞白白牡丹詩穀雨洗纖素裁為白牡丹異香開
玉合輕粉泥銀盤時貯露華濕宵傾月魄寒家人淡粧
罷無語倚朱欄(已上牡丹)
魏曹植芙蓉賦其始榮也皦若夜光尋扶桑其揚暉也
晃若九陽出暘谷芙蓉蹇産菡蓞星屬絲條垂珠丹榮
吐綠焜焜韡韡爛若龍燭觀者終朝情猶未足(已上芙蓉)
唐王維海棠詩海邊佳樹生竒彩知是仙山取得栽瓊
蘂籍中聞閬苑紫芝圖上見蓬萊淺深芳萼通宵換委
積紅英報晚開寄語春園百花道莫争顔色泛金杯
温庭筠題磁嶺海棠花詩幽態竟誰賞歲華空與期
島迴香盡處泉照艷濃時蜀彩淡搖曳吳粧低怨思王
孫又誰恨惆悵下山遲
鄭谷海棠詩春風用意勻顔色銷得攜觴與賦詩艷
麗最宜新著雨嬌嬈全在欲開時莫愁粉黛臨窗嬾梁
廣丹青點筆遲朝醉暮吟看不足羨他蝴蝶宿深枝(已上)
(海棠)
楊巨源夏日裴尹員外西齋看花詩笑向東來客看
花枉在前始知清夏月更勝艷陽天露濕呈粧汙風吹
畏火燃蔥蘢和葉盛爛漫壓枝鮮紅彩當鈴閣清香到
玉筵蝶栖驚曙色鶯語帶晴烟得地殊堪賞過時倍覺
妍芳菲遲最好唯是謝家憐
羅隠紅葉詩不奈荒城畔那堪晚照中野晴霜裛綠
山冷雨摧紅游子灞陵道美人長信宫等閒俱歲暮搖
落意無窮
唐彦謙紅葉詩無處不飄颺高樓臨道旁素娥前夕
月青女夜來霜宿雨隨時潤秋晴著物光幽懷長若此
病眼更相妨蜀紙裁深色燕脂落靚粧低叢侵小閤倒
影入回塘謝朓留霞綺甘寧棄錦張何人休遠道是處
有斜陽薜荔垂書幌梧桐墜井床晚風生旅館寒籟近
僧房桂綠明淮甸楓丹照楚鄉鴈疎臨鄠杜蟬急傍瀟
湘樹異桓宣武園非顧辟疆茂陵愁卧客不自保危腸
(已上花葉)
許敬宗竹賦惟脩竹之勁節偉聖賢之留賞覽山經
而逖聽詠周詩而遐想掩寰中而獨秀非庶物之所仰
若夫嶰谷著美稽山見知衛國之稱淇澳梁園之賦夾
池山陽之翻密葉江潭之竦喬枝雖有聞于在昔諒無
得而標竒上便娟而防露下檀欒而來風散歸雲之
掩翳引落日之玲瓏雖復嚴霜曉結驚飇夕扇雪覆層
臺寒生複殿惟貞心與勁節隨春冬而不變
吳筠竹賦若乃渭川千畆山陽數林會稽方潤于碧
玉羅浮比色于黃金上點點以雲翳下泠泠而鳳吟祛
赫曦之燠景納淒涼之清隂王子所以嘯詠嵇生為之
幽尋召嘉賓及令友暢綠醖與鳴琴美遊盤之逸趣清
寂寞之遠心若乃夾滄江倚丹崿蓄水霧之沈沈搖巖
煙之漠漠湘妃有揮涕之感楚謠興防露之作或挺鼓
吹之嶔崟或垂天門之旁薄皆鸞鳳之所翔集孔翠之
所棲託豈獨嬋娟於廣漢之壤亦有璀璨於蓬萊之峯
結實珠粒敷花紫茸拂皓絮以飛雪摧紺莖以韻鐘故
列仙之攸翫匪吾人之所從也亦有化雉吳國成龍葛
陂容人篔簹育蟲桃枝一笋明其胤嗣三節獲乎嬰兒
榮燈纂以感孝茂窗櫺以表竒篲霜壇以塵滅環石牀
以隂滋皆靈變之譎怪良難得而備知爾其衆彙非一
則有策簩筋蔓射筒箖箊蕕&KR0034;箛箠之肅矗龍鍾雲母
之扶疎箬箭浮色以縹燠䈄&KR0034;綷文而繡攄方志之所
遺載山經之所闕書安可得而詳矣靡不勁堅其性葱
蒨厥色不規而圓不操而直故高皇製冠以守位孝文
剖符以表職博望侯傳于大夏之外穆天子樹于玄池
之側推此類以彌廣匪斯文之可極也
梁元帝竹詩嶰谷管新抽淇園節復脩作龍還葛水
為馬向并州柯亭臨絶澗桃枝夾細流冠學芙蓉勢花
堪威鳳游卭王若有獻張騫應拜侯
陳隂鏗侍宴賦得夾池竹詩夾池一叢竹青翠不驚寒
葉醖宜城酒皮裁薛縣冠湘川染別淚衡嶺拂仙壇欲
見葳蕤色當來兔苑看
唐虞世南賦得臨池竹詩蔥翠捎雲質垂彩映清池波
泛含風影流搖防露枝龍鱗漾嶰谷鳳翅拂漣漪欲識
凌冬性唯有歲寒知
李嶠竹詩高簳楚江濆蕭條含翠氛白花搖鳳影青節
動龍紋葉拂東南日枝捎西北雲誰知湘水上流淚獨
思君
王維沈十四拾遺新竹生讀經處同諸公作詩閒居
日清静脩竹復檀欒嫩節留餘籜新叢出舊欄細枝風
響亂疎影月光寒樂府裁龍笛漁家伐釣竿何如道門
裏青翠拂仙壇
朱放竹詩青林何森然沈沈獨曙前出墻同淅瀝開
戶滿嬋娟籜卷初呈粉苔侵亂上錢疎中思水過深處
若山連疊夜常栖露清朝乍有蟬砌隂迎緩策簷翠對
攲眠迸笋雙分箭繁梢一向偏月過驚散雪風動極聞
泉幽谷添詩譜高人欲製篇蕭蕭意何限不獨住湘川
令狐楚郡齋左偏栽竹詩齋居栽竹北窗邊素壁新
開映碧鮮青藹近當行樂處綠隂深到卧帷前風驚曉
葉如聞雨月過春枝似帶煙老子憶山心暫緩退公閒
坐對嬋娟
白居易題盧秘書夏日新栽竹詩湘竹初封植盧生
此考槃久持霜節苦新託露根難等度雖當戶疎稠要
滿欄買憐分薄俸栽稱作閒官葉剪藍羅碎莖抽玉管
端幾聲清淅瀝一簇綠檀欒未夜青嵐入先秋白露漙
拂樓搖翡翠熨手弄琅玕韻遶窗風起隂鋪砌月殘炎
天聞覺冷窄地見疑寬梢動勝搖扇枝低好挂冠碧籠
煙羃幕珠灑雨珊珊曉籜晴雲展隂牙蟄虺蟠愛從抽
馬策惜未截漁竿松韻徒頻聽桃天不足觀梁慙當家
杏臺陋本司蘭撑撥詩人興勾牽酒客歡静連蘆簟滑
涼拂葛衣單豈止銷時暑應能保歲寒莫同凡草木一
種夏中看
李紳南庭竹詩東南舊美陵霜操五月凝隂入座寒
煙惹翠梢含玉露粉開春籜聳琅玕莫令戱馬童兒見
試引為龍道士看須信結根香實在鳳皇終擬下雲端
賈島題鄭常侍廳前竹詩綠竹臨詩酒嬋娟思不窮
亂枝低積雪繁葉亞寒風蕭颯疑泉過縈迴有徑通侵
庭根出土隔壁笋成叢疎影紗窗外清音寶瑟中卷簾
終日看欹枕幾秋同萬頃歌王子千竿伴阮公露光憐
片片雨潤愛濛濛嶰谷蠻湖北湘川灞水東何如軒檻
側蒼翠褭長空
許渾題諸塘館竹詩蕭蕭陵雪霜濃翠異三湘疎影
月移壁寒聲風滿堂卷簾秋更早高枕夜偏長忽憶南
游路萬竿今正涼
陳陶題僧院紫竹詩喜遊蛟井寺復見炎州竹杳藹
萬丈間嘯風清獨速江南正霜霰吐秀弄顓頊似瑞驚
堅貞如魔試金粟笋非孝子泣文異湘靈哭金碧誰與
隣蕭森自成族新聞赤帝種子落毛人谷遠祖賜鷦鵬
遺芳遍南陸對烟蘇麻醜夾澗篔簹伏美譽動丹青瓌
姿豔秦蜀因緣鹿苑識想像蛇丘斸幾葉別黃茅何年
依白足龍樹蟄一花砌搖掃雲屋色静曼陁羅名高給
孤獨青葱太子樹灑落觀音目法雨每沾濡玉毫時照
燭離居鸞節變住冷金顔縮豈念葛陂榮幸無狙父辱
光搖水精串影送蓮花軸江霧日相尋野鶚時寄宿幽
香入茶竈静翠直碁局肯羨垣上蒿自多籬下菊從來
道生一況伴龜藏六棲託詎星迴檀欒已雲矗霞杯傳
縹葉羽管吹紫玉久絶釣竿歌聊裁竹枝曲媿生黃金
地千秋為師綠
李嶠為百寮賀瑞笋表綠籜含霜紫苞承雪凌九冬
而擢穎冒重隂而發翠伏惟陛下仁兼動植化感靈祇
故得萌動維新象珍臺之更始貞堅效質符聖夀之無
疆隣帝座而虚心當歲寒而抱節一人有慶萬類呈祥
凡在見聞無不欣躍(竹附)
物類部(果)
唐張九齡荔枝賦果之美者厥有荔枝雖受氣于震
方實禀精于火離乃作酸于此裔爰負陽以從宜蒙休
和之所播涉寒暑而匪虧下合圍以擢本傍蔭畆而抱
規紫文紺理黛葉緗枝蓊茸霮䨴環合棼纚如蓋之張
如帷之垂雲煙沃若孔翠于斯靈根所盤不高不卑陋
下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇允含滋芳敷謐溢綠
穗靡靡青英苾苾不豐其華但旨其實如有意乎敦本
故從文而妙質蔕葯房以攅萃披龍鱗以駢比膚玉英
而含津色江萍以吐日朱苞剖明璫出炯然數寸猶不
可匹未玉齒而殆銷雖瓊漿而可軼彼衆味之有五此
甘滋之不一伊醇淑之無準非精言之能悉聞者歡而
竦企見者訝而驚仡心恚可以蠲忿口爽可以忘疾且
欲神于醴露何比數于甘橘援蒲桃以見擬亦古人之
深失若乃華軒洞開嘉賓四會時當燠煜客或煩憒而
斯果在焉莫不心侈而體泰信琱盤之仙液實玳筵之
綺繢有終食于累百逾益氣而理内故無厭于所甘雖
不貪而必愛沈李美而莫取浮瓜甘而自退豈一座之
所榮冠四時而為最夫其貴可以薦宗廟珍可以羞王
公亭十里而莫致門九重兮曷通山五嶠兮白雲江千
里兮青楓何斯美之獨遠嗟爾命之不工每被誚于凡
口罕獲知于貴躬柿何稱乎梁侯梨何幸乎張公亦因
地之所遇孰能辨乎其中哉
鄭谷荔枝樹詩二京曾見畫圖中數本芳菲色不同
孤棹今來巴徼外一枝煙雨思無窮夜郎城近含春瘴
杜宇巢低起暝風腸斷渝瀘霜霰薄不教葉似灞陵紅
曹松南海陪鄭司空遊荔園詩荔枝時節出旌斿南
國名園盡興游亂結羅紋照襟袖别含瓊露爽咽喉葉
中新火欺寒食樹上丹砂勝錦州他日為霖不將去也
須圖畫取風流(已上荔枝)
後梁宣帝櫻桃賦惟櫻桃之為樹先百果而含榮既
離離而春就乍冉冉而冬迎異羣龍之無首垂牢器之
晚成鳥纔食而便墮雨薄灑而皆零未覩紅顔之實空
有薦廟之名等橘柚于簷戶匹諸薦乎中庭異梧桐之
棲鳳愧綠竹之恒貞豈復論其美惡且聳榦乎前&KR0905;葉
繁抽而掩日枝長弱而風生且得蔽乎羲赫實當暑之
淒清
梁簡文帝奉答南平王康賚朱櫻詩倒流映碧叢照
露擎朱實花茂蝶争飛枝濃鳥相失已麗金釵瓜仍美
玉盤橘寧異梅似丸不羨萍如日永植平臺垂長與雲
桂密徒然奉推甘終以愧操筆
唐太宗賦得櫻桃詩華林滿芳景洛陽偏宜春朱顔
含遠日翠色影長津喬柯囀嬌鳥低枝映美人昔作園
中實今來席上珍
權德輿酬裴傑秀才新櫻詩新果真瓊液來應宴紫
蘭圓疑竊龍頷色已奪雞冠遠火微微辨殘星隠隠看
茂先知味易曼倩恨偷難忍用烹騂駱從將玩玉盤流
年如可駐何必九華丹(已上櫻桃)
宋謝惠連甘賦嘉寒園之麗木美獨有此貞芳質葳蕤
而懷風性耿介而凌霜擬夕霞以表色指朝景以齊圓
侔萍實乎江介超玉果于崑山傾子節兮湘之區承君
翫兮堂之隅濯雨兮冒霜長無絶兮芬敷
陳徐陵詠甘詩朱實挺江南苞品擅珍淑上林雜嘉樹
江潭間脩竹萬室擬封家千株挺荆國綠葉萋以布素
榮芬且郁得陳終宴歡良垂雲雨育(已上甘)
梁吳均橘賦增枝之木既稱英于綠地金衣之果亦委
體于玉盤見雲夢之千樹笑江陵之十欄葉葉之雲共
琉璃而並碧枝枝之日與金輪而共丹若乃秋夜初露
長郊欲素風賫寒而北來鴈銜霜而南渡方散藻于年
深遂凝貞于冬暮
唐何頻瑜洞庭獻新橘賦白商謝玄律改風落瑶林寒
生窮海枇杷落而將盡荔枝摘而不待然後浮香外散
美味中成照斜暉而金色帶曉潤而霜清圓甚垂珠琪
樹方而孰可味能適口玉果比而全輕
白居易揀貢橘書情詩洞庭貢橘揀宜精太守勤王
請自行珠顆形容隨日長瓊漿氣味得霜成登山敢惜
駑駘力望闕難申螻蟻情疎賤無由親跪獻願憑朱實
表丹誠
周元範奉和揀貢橘詩離離朱實綠叢中似火燒山
處處紅影下寒林沈綠水火搖高樹照晴空銀章自竭
人臣力玉液誰知造化功看取明朝船發後餘香猶尚
逐仁風
李嶠橘詩萬里盤根植千株布葉繁既榮潘子賦方
重陸生言玉蘤含霜動金衣逐吹翻願辭湘水曲長茂
上林園(已上橘)
晉傅玄桃賦有東園之珍果兮承隂陽之靈和結柔根
以列樹兮豔長畆而駢羅夏日先熟初進廟堂辛氏踐
秋厥味益長亦有冬桃冷侔冰霜放神適意恣口所嘗
華升御于内庭兮飾佳人之令顔實充虚而療饑兮信
功烈之難原嘉放牛于斯林兮悅萬國之乂安望海島
而慷慨兮懷度朔之靈山何兹樹之獨茂兮條枝紛而
麗閒根龍虬而雲結兮彌萬里而屈盤禦百鬼之妖慝
兮列神荼以司姦辟凶邪而濟正兮豈唯榮美之足言
(已上桃)
張協安石榴賦揮長枝以揚綠披翠葉以吐丹流暉
俯散迴葩仰照爛若百枝並燃爀如烽燧俱燎皦如朝
日晃若龍燭晞絳綵于扶桑接朱光于若木爾乃赬萼
挺蔕金牙承蕤蔭佳人之玄髻發窈窕之素姿遊女一
顧傾城無鹽化為南威于是天漢西流辰角南傾芳實
纍落月滿虧盈爰採爰收乃剖乃拆内璘豳以含紫外
滴瀝以震赤柔膚冰潔凝光玉瑩漼如冰碎泫若珠迸
含清冷之温潤信和神以理性(已上榴)
唐李嶠梨詩擅美玄光側傳芳瀚海中鳳文疎象郡花
影麗新豐春暮條應紫秋來葉早紅(集作色對瑶池紫甘依大谷紅)若
令逢漢主還冀識張公(已上梨)
梁簡文帝棗詩浮華齊水麗垂彩鄭都竒白英紛靡
靡紫實摽離離風搖羊角樹日映雞心枝穀城踰石蜜
蓬岳表仙儀已聞安邑美永茂玉門垂(已上棗)
梁禇澐柰詩成都貴素質酒泉稱白麗紅紫奪夏藻芬
芳掩春蕙映日照新芳叢林抽晚翠誰為種三珠終焉
競八桂不讓圜丘中粲潔華庭際(已上柰)
唐李嶠梅詩大庾斂寒光南枝獨早芳雪含朝暝色風
引去來香舞袖迴青徑歌塵起畫梁若能遥止渴何暇
泛瓊漿(已上梅)
梁沈約麥李詩青玉冠西海碧石彌外區化為中園實
其下成路衢在先良足貴因小邈難逾色潤房陵縹味
奪寒水朱摘持欲以獻尚食且踟蹰
王筠答元金紫餉朱李詩穠華春發彩結實不成蹊
潘生詠金谷魏后沈寒溪逢君重妖麗移翫入崇閨慙
無瓊玖報徒用萃幽棲(已上李)
唐權德輿賀神龍寺渠中瑞蓮表絪緼降祉菡蓞敷榮
瑞兹灼灼之華迥出田田之葉雙房挺茂一雨均霑
柳宗元賀西内嘉蓮表祥圖煥開異彩交映道協重
華慶傳種德陶隂陽之粹美孕造化之精英是使雙華
擢秀連蒂垂芳香激大王之風影耀天泉之水煥開宫
沼旁映給園靈貺應期天龍護聖寶歷夐超于小劫神
功允洽于大千(已上蓮)
李嶠菱詩鉅野韶光暮東平春溜通影搖江浦月香
引棹歌風日色翻池上潭花發鏡中五湖多賞樂千里
望難窮(已上菱)
物類部(草)
梁江淹蓮花賦檢水陸之具品閱山海之異名珍爾秀
之不定乃天地之精英殖東國以流詠出西極而擅名
方翠羽而結葉比碧石而為莖蘂金花而赩色藕冰拆
而玉清載紅蓮以吐秀披絳華以舒英故香氛感俗淑
氣參靈躑躅人世茵蒀祇冥青桂羞烈沈水慙馨於是
生乎澤陂出乎江隂見綵霞之夕照覿雕雲之晝臨既
翕赩于洲渚亦映曖于川潯奪夜月及熒光掩朝日與
赩火出金沙而延曜被淥波而覃沲冠百草而絶羣出
異類之衆夥故仙聖傳圖英隠流記一為道珍二為世
瑞發青蓮于王宫騐竒花於陸地若其江淡澤芬則照
電爍日池光沼綠則明壁洞室曜長洲而瓊文映青崖
而火質或憑天淵之清峭或殖疏圃之蒙密
唐顔籀幽蘭賦洒嘉言而擅美擬自操以稱賢詠秀
質于楚賦騰芳聲于漢篇冠庶卉而超絶歴終古而彌
傳若乃浮雲卷岫明月澄天光風細轉清露微懸紫莖
膏潤綠葉水鮮若翠羽之羣集譬彤霞之競燃
宋之問秋蓮賦曉而望之若電裳宛轉朝玉京夕而
察之若霞標灼爍散赤城既如秦女艷日兮鳳鳴又似
洛妃拾翠兮鴻驚足使瑶草罷色芳樹無情複道兮詰
曲離宫兮相屬飛閣兮周廬金鋪兮璧除君之駕兮旖
旎蓮之葉兮扶疎萬乘顧兮駐綵騎六宫喜兮停羅裾
仰仙遊而德澤縱玄覽而神虚豈與夫溪澗兮沼沚自
生兮自死海沂兮江沱萬里兮煙波泛漢女遊湘娥佩
鳴玉戲清渦中流欲渡兮木蘭楫幽泉一曲兮採蓮歌
江南兮峴北汀洲兮不極既有芳兮蓑城長無依兮水
國豈知移植天泉香飄列仙嬌紫臺之月露含玉宇之
風煙雜葩兮照燭衆彩兮相宣鳥翡翠兮丹青翰樹珊
瑚兮林碧鮮夫其生也春風盡蕩爍日相煎天桃盡兮
穠李滅出大堤兮豔欲燃夫其謝也秋灰度管金氣騰
天宫槐疎兮井桐變搖寒波兮風颯然歸根息豔兮八
九月乘化無窮兮千萬年越人望兮已長久鄭女採兮
無由緣何深蔕之能固何穠香之獨全別有待制揚雄
悲秋宋玉夏之來兮翫早紅秋之暮兮悲餘綠禮盛燕
臺人非楚材雲霞圖兮蘭為閤金銀酒兮蓮作杯落英
兮徘徊風轉兮衰頹入黃扉兮灑錦石縈白蘋兮覆綠
苔
史近漢武帝齋宫産靈芝賦豈比夫楚水之空嘉萍
實仙宫之獨貴玄霜拔竒瑶砌標異彤庭紫蓋與祥雲
允合朱莖將火德相冥秀射猗蘭之室光連雲母之屏
煥國典而永昭歌頌徹玄風而丕耀德馨彼丹甑呈豐
器車表德潛美巖野挺芳幽側曷比夫耀甲乙之帳赫
矣朱榮結天地之精混然剛克異朝菌之為體同夜光
之非飾含聖澤以成春體正陽而禀色
陸龜蒙書帶草賦吳娃楫上空羨苔滋魏主帷中惟
通蕙氣或乃蘭熒越徼薰茂周原幽搜莫及興詠徒存
此則對仲舉蕭疎之室處子山搖落之園不識深宫豈
是曾為帝女非侵遠道誰言能憶王孫金燈照灼尚
驚秦帝之焚粉蝶留連真謂羽陵之蠧
楊炯幽蘭賦(全)惟幽蘭之芳草禀天地之純精抱青
紫之竒色挺龍虎之佳名不起林而獨秀必固本而叢
生爾乃丰茸十步綿連九畹莖受露而將低香從風而
自遠當此之時叢蘭正滋美庭幃之孝子循南陔而採
之楚襄王蘭臺之宫零落無叢漢武帝猗蘭之殿荒涼
幾變聞昔日之芳菲恨今日之不見至若桃花水上佩
蘭若而續魂竹箭山隂坐蘭亭而開宴江南則蘭澤為
洲東海則蘭陵為縣隰有蘭兮蘭有枝贈遠別兮交新
知氣如蘭兮長不改心若蘭兮終不移及夫東山月出
西軒日晩受燕女于春闈降陳王于秋坂乃有送客金
谷林塘坐曛鶴琴未罷龍劒將分蘭釭燭燿蘭麝氛氲
舞袖迴雪歌聲遏雲度清夜之未艾酌蘭英以奉君若
夫靈均放逐離羣散侣亂鄢郢之南都下瀟湘之北渚
步遲遲而適越心鬱鬱而懷楚徒眷戀于君王歛精神
于帝女汀洲兮極目芳菲兮襲予思公子兮不言結芳
蘭兮延佇借如君章有德通神感靈懸車舊館請老山
庭白露下而鶴警秋風高而虬縈循階除而下望見秋
蘭之青青重曰若有人兮山之阿紉秋蘭兮歲月多思
握之兮猶未得空珮之兮欲如何抽琴命操為幽蘭之歌
歌曰幽蘭生兮于彼朝陽含雨露之津潤吸日月之休
光美人愁思兮採芙蓉于南浦公子忘憂兮樹萱草于
北堂雖處幽林與窮谷不以無人而不芳趙元淑聞而
嘆曰昔聞蘭葉據龍圖復道蘭林引鳳雛鴻歸鷰去紫
莖歇露往霜來綠葉枯悲秋風之一敗與蒿草而為芻
又庭菊賦含天地之精氣吹日月之淳光雲布霧合
箕舒翼張鬱兮曼衍郁兮芬芳珉枝金萼翠葉紅芒其
在夕也言庭燎之晢晢其向晨也謂明星之煌煌爾其
萬里年華九州春色花灼爍兮如錦草綿連兮似織當
此時也和其光同其塵應春光而早殖及夫秋星下照
金氣上騰風蕭蕭兮瑟瑟霜剌剌兮稜稜當此時也弱
其志強其骨獨歲寒而晚登雨還風去天長地久純黃
象于后土故採桑而菊衣輕體御于神仙故登山而菊
酒文賓採之而羽化康公服之而不朽東極于是長在
南陽以之眉夀
李康成採蓮詩採蓮去月没春江曙翠鈿紅袖水中
央青荷蓮子雜衣香雲起風生歸路長歸路長那得久
各迴船兩搖手
王勃採蓮詩採蓮歸綠水芙蓉衣秋風起浪鳬雁飛
桂棹蘭橈下長浦羅裙玉腕搖輕櫓葉嶼花潭極望平
江謳越吹相思苦相思苦佳期不可駐塞外征夫猶未
還江南採蓮今已暮今已暮摘蓮花渠今那必盡倡家
官道城南把桑葉何如江上採蓮花蓮花復蓮花花葉
何重疊葉翠本羞眉花紅強如頰佳人不在兹悵望別
離時牽花憐共蔕折藕愛連絲故情無處所新物徒華
滋不惜西津交解佩還羞北海雁書遲採蓮歌有節採
蓮夜未歇正逢浩蕩江上風徘徊蓮浦夜相逢吳姬楚
女何丰茸共問寒光千里外征客關山路幾重
鄭愔採蓮詩錦楫沙棠艦羅帶石榴裙綠潭采荷芰
清江日稍曛魚鳥争唼喋花木相芬蒕不覺芳洲暮菱
歌處處聞
張敬徽採蓮詩遊女泛江晴蓮紅水復清競多愁日
暮争疾畏船傾波動疑釵落風生覺袖輕相看未盡意
歸浦棹歌聲
楊衡採蓮詩凝鮮霧渚夕揚艷綠波風魚遊乍散藻
露重稍欹紅楚客傷暮節吳娃泣敗藂促令芳本固寧
望雪霜中
温庭筠和太常杜少卿東都修竹里有嘉蓮詩春秋
罷注直銅龍舊宅嘉蓮照水紅兩處龜巢清露裏一時
魚躍翠莖東同心表瑞荀池上半面分粧樂鏡中應為
臨川多麗句故持重艷向西風
李紳重臺蓮詩綠荷舒卷涼風曉紅萼開縈紫的重
游女漢皋争笑臉二妃湘浦並愁容自含秋露貞姿潔
不曉春妖冶態穠終恐玉京仙子識却持歸種碧池中
雍陶永樂殷堯藩明府縣池嘉蓮詠詩青蘋白石匝
蓮塘水裏蓮開帶瑞光露濕紅芳雙朵重風搖綠蔕一
枝長同心梔子徒誇艷合穗嘉禾豈解香不獨豐祥先
有應更宜花縣對潘郎
李商隠荷花詩都無色可並不奈此香何瑶席乘涼
設金羈落曉過覆衾燈照綺渡韈水沾羅預想秋前別
離居夢棹歌
王貞白宫池産瑞蓮詩雨露及萬物嘉祥有瑞蓮香
飄雞樹近榮占鳳池先聖日臨雙麗恩波照並妍願同
指佞草生向帝堯前
唐太宗賦得殘菊花詩階蘭凝曙霜岸菊照晨光露
濃晞曉笑風勁搖殘香細葉雕輕翠圓花飛碎黃還將
今歲色復結後年芳
駱賓王秋菊詩擢秀三秋晚開芳十步中分黃俱笑
日含翠共搖風碎影涵流動浮香隔岸通金翹徒可泛
玉斝竟誰同
白居易和錢員外早冬翫禁中新菊詩禁署寒氣遲
孟冬菊初拆新黃間繁綠爛若金照碧仙郎小隠日心
似陶彭澤秋憐潭上看日慣籬邊摘今來此地賞野意
潛自適金馬門内花玉山峯下客寒芳引清句吟賞煙
景夕賜酒色偏宜握蘭香不敵淒淒百卉死歲晚冰霜
積有此花開時殷勤助君惜
李商隠菊詩暗暗澹澹紫融融冶冶黃陶令籬邊色
羅含宅裏香幾時禁重露實是怯斜陽願泛金鸚鵡昇
君白玉堂
又野菊詩苦竹園南椒塢邊微香冉冉淚涓涓已悲
節物同寒鴈忍委芳心與暮蟬細路獨來當此夕清罇
相伴省他年紫雲新苑移花處不取霜栽近御筵
許棠白菊詩所向雪霜姿非關落帽期香飄風外別
影到月中疑發在林凋後繁當露冷時人間稀有此自
古乃無詩
羅隠菊詩籬落歲云晏數枝聊自芳雪裁纖蘂密金
拆小苞香千載白衣酒一生青女霜春叢莫輕薄彼此
有行藏
梁孝元帝蘭澤多芳草詩春蘭本無艷春澤最葳蕤
燕姬得夢罷尚書奏事歸臨池影入浪從風香拂衣當
門已芬馥入室更芳菲蘭生不擇逕十步豈難稀
陳張正見蘭生野逕詩披襟出蘭畹命酌動幽心鋤罷
還開路歌諠自動琴華燈共影落芳杜雜花深莫言閒
逕裏遂不斷黃金
唐張九齡園中時蔬盡加鋤理唯秋蘭數本委而不顧彼
雖一物有足悲者遂賦二章詩幸得不鋤去孤苗守
舊根無心羨旨蓄豈欲近名園遇賞寧充佩為生莫礙
門幽林芳意在非是為人論
釋無可蘭詩蘭色結春光氛氲掩衆芳過門階覆葉
尋澤逕連香畹静風吹亂亭秋雨引長靈均曾擥擷紉
珮挂荷裳
梁吳均採藥大布山詩我本此山北緣澗採山麻九莖
日反照三葉長生花可以蠲憂疾聊持駐景斜景斜不
可駐年來果如驅安得崑崙山偃蹇樹三珠三珠樹始
荄絳葉陵朱臺玉壺白鳳肺金鼎青龍胎韓衆及王子
何代無仙才安期倘欲顧相見在蓬萊
唐王績採藥詩野情貪藥餌郊居倦蓬蓽青龍護道符
白犬遊仙術要䥥戊巳月負鍤庚辛日時時斷嶂遮往
往孤峯出行披葛仙經坐撿農皇帙龜蛇採二苓赤白
尋雙术地凍根難盡藂枯苗易失從容肉作名薯蕷膏
成質家豐松葉酒器貯參花蜜且復歸去來刀圭輔衰
疾
劉禹錫楚州開元寺北苑枸杞詩僧房藥樹依寒井
井有香泉樹有靈翠黛葉生籠石甃殷紅子熟照銅瓶
枝繁本是仙人杖根老新成瑞犬形上品功能甘露味
還知一勺可延齡
蕭穎士為李北海進芝草表遐考曩歷旁窺瑞諜多
矣至若神爵九枝青龍三幹菌蠢池籞葳蕤甸服猶復
登諸宗廟被以頌聲又況極道德之至精鑠玄元之景
命超漢軼魏光圖掩諜之秘瑞哉雖復晨敷者五競
爽于丹田歲秀者三擢榮于玄圃以兹覩彼奚其瑣碎
崔融為皇太子賀天后芝草表霑霈雨露之精搖
動風雲之氣斜臨網樹分貝葉而重開近對淪池接蓮
華而倒下豈與夫生于石室空傳好道之言産自珠宫
徒事不經之說
崔融為皇太子賀芝草表瑞命天來祥符日至煌煌
三秀分芰井而攅柯曄曄九光間梅梁而吐葉晉都宫
閣何必靈芝之臺洛邑山川居然密芝之地觀其如
蓋如閣如日如星得五方之氣象合四時之景色僊人
在上則車馬疑飛神龍居下則風雲不去謂蓬瀛之海
列即崑閬之山開魏皇之雙榦莫儔漢帝之九莖為劣
可以薦郊廟可以觴公卿
梁庾肩吾答陶隠居賚术煎啟竊以綠葉抽條生于首
峯之側紫花標色出自鄭岩之下百邪外禦六府内充
山精見書華神在籙木熒火謝盡採擷之難啟旦移申
窮淋漉之劑故能競爽雲珠争竒冰玉自非身疲掌硯
役倦攀桃豈可立致還年坐生羽翼臨沅丹井方覺可
捐酈縣菊泉無勞復汲庶得遨遊海岸追涓子之塵馳
騖霍山共陳生為侣謠俗輕施尚曰難酬出世鴻恩寧
知上報
唐于邵遊李校書花藥園序但覩其縹𦕈霞錯葱蘢煙
布密葉層映虚根不搖珠點夕露金燃曉光而後花發
五色色帶深淺藂生一香香有近遠色若錦繡酷如芝
蘭動皆襲人静則奪目此李公及時之適也至若上苗
可食下體可採子入菰飯華雜蒲葅既甘平而性寒又
辛温而執熱癖除而不為去傳風愈而安知及書此李
公谷中之本也
物類部(蔬)
晉陸機瓜賦發金榮于秀翹結玉實于柔柯蔽翠景以
自育綴脩莖而星羅夫其種族類數則有括蔞定桃黃
㼐白摶金文密筩小青大斑玄骭素椀貍首虎蹯東陵
出于秦谷桂髓起于巫山五色比象殊形異端或濟貌
以表内或惠心而醜顔或攄文而抱綠或披素而懷丹
氣洪細而俱芬體修短而必圓芳郁烈其充堂味窮理
而不䬼德弘濟于饑渴道殷流乎貴賤
唐康子玉瓜賦爾其大則三尺二升美則金漿玉實狸
頭羊骹之字黃㼐白摶之質感仙貴于孫鍾避世資于
步隲異蔕表于前代同心彰乎曩日既而横綺席會嘉
賓琴罇逸賞海陸具陳香分四座氣雜八珍既取類于
母子亦取辨於君臣
李嶠瓜詩欲識東陵味青門五色瓜龍蹄遠珠履女
臂動金花六子方呈瑞三仙實可嘉終期奉絺綌謁帝
佇非賒
柳宗元禮部賀嘉瓜表伏惟陛下保合太和緝熙庶
類德馨上達神化旁行嘉瓜發祥來自侯服質惟同蒂
見車書之永均地則移風知化育之方始七月而食豳
土歌王業之艱五色稱珍東陵詠嘉賓之會未聞感通
若斯昭著者也背芳春以初載近朱夏而自延奮
脩絲之漠漠邁秀體之綿綿赴廣武以長蔓粲煙接
以雲連有葛虆之覃及象椒聊之衆多
物類部(鳥)
晉顧愷之鳳賦望太清以抗思誕儀鳳之逸羣禀鶉火
之靈曜資和氣之烟煴允鷄喙而燕頷宛蛇頸而龍文
勵歸昌于漢陽發明德乎聖君荷義躡正雞跱鴻前比
翼交輝五色備宣興八風而降時雨音中鍾律步則規
矩朱冠赫以雙翹靈質翽其高舉歴黃冠于招搖陵帝
居之懸圃
唐(闕)鳳巢阿閣賦臨四榮而肅乎雲委播五采而
煥爾霞鮮爰居爰處恒依應龍之祥載飛載鳴寧侣
化鴛之瓦道既砥平時亦鏡清厭丹穴而不息鄙高岡
而不鳴方為應至仁而來玄扈豈徒愛層構而集丹楹
李解鳳凰來儀賦吸天地之嘉氣赴簫韶之雅聲知至
道之可樂識太階之已平身安撫馴或顧步以屢舞心
畏榮寵乍聮騫而若驚寧同衆鳥之德竊比達人之情
夜宿椅桐之枝朝飡竹實之粒望雙闕以上下先百
禽而翔集祥風飄而響清甘露沾而羽濕對離景以照
耀披慶雲而出入
崔損鳳鳴朝陽賦旁應玄律調十二管于四時上陵
紫煙擊九萬里而一息非丹穴勿處非蒼竹不食小鵬
起于扶搖卑鸞棲乎枳棘若夫鷄冠鷰頷心遠貌閒雖
衆禽之累百諒比德而難攀六合為之澄朗八風于
是揚清川不波而昭其德地不翳而感其聲
李嶠鳳詩有鳥居丹穴其名曰鳳凰九苞應靈瑞五
色成文章屢向秦樓側頻過洛水陽鳴岐今日見阿閣
佇來翔(已上鳳)
宋鮑照舞鶴賦散幽經以驗物偉胎化之仙禽鍾浮曠
之藻質抱清迥之明心指蓬壺而翻翰望崑閬而揚音
帀日域以迴騖窮天步而高尋踐神區其既遠積靈祀
而方多精含丹而星曜頂凝紫而烟華引員吭之纖婉
頓脩趾之洪姱疊霜毛而弄影振玉羽而臨霞朝戲于
芝田夕飲乎瑶池厭江海而遊澤掩雲羅而見羈去帝
鄉之岑寂歸人寰之喧卑歲峥嶸而愁暮心惆悵而哀
離于是窮隂殺節急景凋年涼沙振野箕風動天嚴嚴
苦霧皎皎悲泉冰塞長河雪滿羣山既而氛昏夜歇景
物澄廓星翻漢迴曉月將落感寒鷄之早辰憐霜雁之
違漠臨驚風之蕭條對流光之照灼唳清響于丹墀舞
飛容于金閣始連軒以鳳蹌終宛轉而龍躍躑躅徘徊
振迅騰摧驚身蓬集矯翅雪飛離綱别赴合緒相依將
興中止若往而歸颯沓矜顧遷延遲暮逸翮後塵翺翥
先路指會規翔臨岐矩步態有遺妍貌無停趣奔機逗
節角睞分形長揚緩騖並翼連聲輕迹凌亂浮影交横
衆變繁姿參差洊密烟交霧凝若無毛質風去雨還不
可殚悉既散魂而盪目迷不知其所之忽星離而雲罷
整神容而自持仰天居之崇絶更惆悵以驚思當是時
也燕姬色沮巴童心恥巾拂兩停丸劒雙止雖邯鄲其
敢倫豈陽阿之能擬入衛國而乘軒出吳都而傾市守
馴養于千齡結長悲于萬里
梁簡文帝賦得舞鶴詩來自芝田遠飛渡武溪深振
迅依吳市差池逐晉琴竒聲傳迴澗動翅拂花林欲知
情外物伊洛有清潯
隋孔德紹賦得華亭鶴詩華亭失侣鶴乘軒寵遂終三
山陵苦霧千里激悲風心危白露下聲斷綵絃中何言
斯物變翻復似遼東
唐虞世南飛來雙白鶴詩飛來雙白鶴奮翼遠凌煙俱
棲集紫蓋一舉背青田颺影過伊洛流聲入管絃鳴儔
倒景外刷羽閬風前映海疑浮雪拂澗瀉飛泉燕雀能
知去蜉蝣不識還何言別儔侣從此間山川顧步已相
失徘徊反自憐危心猶警露哀響詎聞天無因振六翮
輕舉復隨仙
張九齡郡府中見羣鶴詩雲間有數鶴撫翼意無違
曉日東田去宵煙北渚歸讙呼良自適羅列好相依遠
集長江静高翔衆鳥稀豈煩仙子馭何畏野人機却念
乘軒者拘留不得飛
裴度白二十侍郎有雙鶴留在洛下予西園多野水長
松可以栖息遂以詩請之聞君有雙鶴羈旅洛城東
未放歸仙去何如乞老翁且將臨野水莫閉在樊籠好
是長鳴處西園白露中
白居易酬裴相公乞予雙鶴詩警露聲音好沖天相
貌殊終宜向寥廓不稱在泥塗白首勞為伴朱門幸見
呼不知疎野性解愛鳳池無
李遠失鶴詩秋風吹起九皋禽一片閒雲萬里心碧
落有情應悵望瑶臺無路可追尋初來白雪翎猶短欲
去丹砂頂漸深華表柱頭留語後更無消息到如今
趙嘏山陽盧明府以雙鶴寄遺白氏以詩為答因寄和
詩緱山雙去羽翰輕應為仙家好弟兄茅固枕前秋
對舞陸雲溪上夜曾鳴紫泥封處曾回首碧落歸時莫
問程自笑滄江一漁叟何由似爾到層城
李羣玉失鶴詩瑶臺煙霧外一去没還心暗海蓬壺
遠秋風碧落深墮翎留片雪雅操入孤琴不是籠中物
雲羅更莫尋(已上鶴)
周庾信齊王進蒼烏表臣聞飛南陽之雉尚闡霸圖
下建章之鵠猶調和氣況乃虞廷告瑞姬社呈祥咸高
識哺之心實貫能知之性伏惟皇帝陛下德教百姓孝
刑四海攝提從紀天下文明是以東海輸禽乍改黔質
西山度羽或變蒼精臣去月三十日行到陜州獲大都
督莫仁回樂列稱于州射堂内見一蒼烏林薄回翔循
環不去駐乘木之精轉司風之翼即召儀同等同時觀
見斯實禮敬所覃孝慈之感理宜歸瑞秘圖書祥帝冊
用光至德取效升平無令赤鳳留止偏為瘞玉之歌玄
鶴徘徊獨擅銜珠之舞
唐張說進白烏賦雪羽霜毛冰清玉狀拔竒綠林之下
賞異紫臺之上瞰鳷鵲之紗窗抱鳳凰之衣桁恐同類
之見嫉畏不才之速謗期委命于渥恩豈願思于閒放
採朝噪之聲樂眷夜啼之曲新無芒距而躍武不鈎
觜以懷仁謝先容而特達却假飾以全真鑒深心于反
哺終報德于君親
裴度白烏呈瑞賦上瓊樹而若無下瑶階而乍失懷
恩反哺方去去以凌雲養素來儀且翻翻而就日不
染而成因心之孝以立匪召而至感物之道遐宣雲
凝標于羽族玉潤合于王度常從碧海隨杲日而悠揚
今在華林偶盛時而瞻顧
孟簡白烏呈瑞賦驗白烏之祥諜告皇家之寶祚蓋
由天子張至仁本太素享宗廟而無爽薦孝敬而有度
何嘗日浴翻皓體以來儀曾異火流奚丹羽之可慕凌
翯翯之白鳥類振振之翔鷺禀純德而自甄誠衆色之
難汙觀其皎皎竒狀明明麗質霜毳潔朗玉姿閒逸不
愛其瑞嘉載飛之可瞻思效其祥見莫黑之如失出
林而日華亂動繞樹而月影相鮮(已上烏)
晉潘岳射雉賦涉青林以游覽兮樂羽族之羣飛聿采
毛之英麗兮有五色之名翬厲耿介之專心兮侈雄豔
之姱姿巡丘陵以經略兮畫墳衍而分畿麥漸漸以
擢芒雉鷕鷕而朝雊眄箱籠以揭驕睨驍媒之變態奮
勁骹以角搓瞵悍目以旁睞鶯綺翼而䞓撾灼繡頸而
衮背鬱軒翥以餘怒思長鳴以效能爾乃搫場拄翳停
僮葱翠綠栢參差文翮鱗次蕭森繁茂婉轉輕利裏料
戾以徹鑒表厭躡以密緻恐吾游之晏起慮原禽之罕
至甘疲心于企想分倦目以寓視何調翰之喬桀邈儔
類而殊才候扇舉而清呌野聞聲而應媒褰微罟以長
眺已踉蹡而徐來摛朱冠之赩赫敷藻翰之毰毸首葯
綠素身拖黼繪青鞦莎靡丹臆蘭綷或蹶或啄時行時
止斑尾揚翹雙角特起良遊呃喔引之規裏應叱愕立
擢身竦峙捧黃間以密彀屬剛罫以潛擬倒禽紛以迸
落機聲振而未已
唐謝觀越裳獻白雉賦閉靈質于雕玉馳星使于絶域
夕辭南土形迷夜月之光曉向北風影混朝霜之色
過吳門而練影光透惹曹風而麻衣色浮歴雉門而
捧進隨鴻臚而坌入俯雕題而就位拱疏趾以前集利
觜玉植修領縞戢風搖細尾當軒而練帶長垂日照輕
毛在手而雪花孤立以其耿介無比貞明可稱距列瑶
刺身摛鶴翎徘徊而隟駒其轉奮迅而振鷺將興其淨
珉潔其神露凝皎皎敷粉亭亭卓冰自禀時清之化誠
非日浴之能(已上雉)
隋許善心神雀頌序月棲日浴熱坂寒門吹鱗没羽之
荒赤蛇青馬之裔解辮請吏削袵承風豈止呼韓北埸
頫勒狼居之岫息慎南境近表不耐之城故使天不愛
道地寧恡寶川岳展異幽顯效靈狎素游赬團膏潄醴
半景青赤孳歴虧盈足足懷仁般般擾義祥祐之來若
此升降之化如彼白爵主鐵象之竒赤爵銜丹書之
貴班固神爵之頌履武戴文曹植嘉雀之篇棲庭集牖
未若于飛武帳來賀文㮰刷彩青蒲將翺赤罽玉几朝
御取翫軒楯之間金門旦開兼留翬翟之鑒終古曠世
未或前聞福召冥徵得之兹日煥發王策昭彰帝道
御地七神飛天五老山祗吐秘河靈孕寶黑羽升壇青
麟伏皂丹烏流火白雉從風棲阿德卲鳴岐祚隆未如
神爵近賀王宫五靈何有百福攸同孔圖獻赤荀文表
白節節竒音行行瑞迹化玉黼扆銜環陛戟上天之命
明神所格謹按考異記曰軒轅有黃爵赤頭立日傍
占云土精之應又禮稽命徵云祭祀合宜則黃雀集昔
漢集泰畤之殿魏立文昌之宫一見雍丘之祠三入東
平(一作平東)之府並旁觀迴矚事陋人微奚足稱之矣
周庾信齊王進赤雀表臣聞南陽雉飛尚論秦霸建章
鵠下猶明漢德當今天不愛寶地必呈祥自應長樂觀
符文昌啟瑞光同朱鳳色類丹烏降火飛精似入公
車之府流金成製若上凌雲之臺謹按赤雀銜書止于
酆戶周之受命興乎此祥即事所觀同符合契實可圖
形瑞譜書頌儒林事足成臺名堪紀號豈直雲中太守
見赤心之奉主蓬萊童子知白環之報恩(已上雀)
宋汪藻賀赤烏白鵲表治格時雍祥昭羽屬生皆異
禀凝丹素以成形出若相符信圖書之上瑞必有召此
來非偶然伏以烏本陽精鵲知歲事方聖祚紹隆於
火德適天時應在于金穰宜爾珍禽呈兹瑞質孝能致
哺煌煌儀則之新喜必傳音翯翯羽毛之潔用明諸福
之畢至孰謂二蟲之無知是生神物來相昌期將合
采以成章乃同時而薦祉徊翔有煒協周家王屋之符
粹美而真異莊子彫陵之見既九重之有托寧三匝以
求安(已上鵲)
唐鄭繇白鷹詩白錦文章亂丹霄羽翮齊雲間呼暫下
雪裏放還迷梁苑驚池鶩陳倉拂野鷄不知寥廓外何
處是依棲
張謂進白鷹狀特禀異氣挺生殊姿頭圓頂平臆
闊脛短丹目時轉志凌雲霄花毛始齊色淨霜雪徒
有願于擊搏竟無階于效用今寒風凛冽殺氣嚴凝萬
乘時巡六龍各狩出樊籠之地登校獵之場必能隨人
指縱驅御苑之狐兔順時行令逐禁林之鳥雀物性有
適天心所知
蘇頲雙白鷹讃序皓如練色班若綵章積雪全映飛
花碎點所謂金氣之英瑶光之精高髻偉臆長距秀頸
奮發而銳堅剛則厲摩天絶海電擊飈逝觀其行時令
順秋殺指麾應捷顧盼餘雄當落鵬之賞蔑仇鷂之敵
實稀代之尤也職命司寇師惟尚父聞箴刺奸擇善
為吏
晉孫楚鷹賦有金剛之俊鳥生井陘之巖阻超萬仞之
崇巔蔭青松以静處體勁悍之自然振肅肅之輕羽摛
狡兔于平原截鴻雁于河渚且其為相也疏尾闊臆高
鬐秃顱深目蛾眉狀似愁胡曲觜短頸足若雙枯麾則
應機招則易呼背碣石以西遊經馬嶺而南徂于時商
秋既邁歲在玄冥風霜激厲羽毛振驚爾乃策良驥服
羔裘鞲青骹戲田疇縈深谷繞山丘定心意審精眸獸
馳厥足鳥矯其翼下赴幽谿上翔辰極隨指授以騰踴
因升降以畢力紛連薄以攖竄遂陷首以摧臆
唐(闕)蒼鷹賦散以瑶光之彩來自鍾巖之丘周
官以司寇比德漢氏以將軍作儔鈎成利嘴電轉竒眸
蒼姿疊色玄距聯鞲凌紫氣而蔽日下平皋而覆草
歸鴻失四飛之路狡兔亡三穴之道
章孝標見人臂蒼鷹詩星眸未放瞥秋毫頻掣金鈴
試雪毛會使老拳供口腹莫辭親口啖腥臊穿雲自怪
身如電殺兔誰知爪勝刀可惜忍饑寒日暮向人鵮(知咸)
(切鳥啄食也)斷碧絲絛(已上鷹)
杜甫鵰賦當九秋之清淒見一鶚之直上以雄才為
己任横殺氣而獨往梢梢勁翻肅肅遺響杳不可追俊
無留賞然後綴以珠飾呈于至尊摶風槍櫐用壯旌
門乘輿或幸别館獵平原塞蕪空闊霜仗喧繁觀其夾
翠華而上下卷毛血之崩奔隨意氣而電落引塵沙而
晝昏豁堵墻之榮觀棄功效而不論斯亦足重也降
精于金立骨如鐵目通于腦筋入于節架軒楹之上純
漆光芒掣棟梁之間寒風凜烈雖趾蹻千變林嶺萬穴
擊藂薄之不開突杈枒而皆折此又有觸邪之義也(已上鵰)
李邕鶻賦一指一呼一擊一搏為主之用騁人之樂
凛然神動翕然氣作殞三窟之狡兔斃五里之仙鶴騰
霄漢而風卷透原野而星落萬乘為之顧盼六軍為之
揮霍歡聲動于天地逸氣靄于林薄驅逐妙于人智
促節合于兵機禽雖小而不陋獸雖捷而無依或則九
霄擊下萬里接來風行電轉月上雲開乍差池而不中
終棄置而不迴彼俊異之英決豈凝滯于嫌猜
高適奉和鶻賦嚴冬欲雪蔓草初焚野莽蕩而風緊
天峥嶸而日曛忿頑兔之狡伏恥高鳥之成羣始滅没
而略地忽昇騰而篲雲翻決裂以電擊皆披靡而星分
奔走者折脇而絶脰鳴噪者血灑而毛紛雖百中而自
我終一呼而在君翕六翮以直上交雙指以迅擊合
連弩之應機類鳴&KR1076;之破的升巢絶壁獨立危條心
倏忽于萬里思超遥于九霄豈外物之能慕豈凡禽之
見邀(已上鶻)
陳後主夜亭度鴈賦春望山楹日暖苔生雲隨竹動
月共水明暫逍遥于夕逕聽霜鴻之度聲度聲已悽切
猶含關塞鳴從風兮前侣駛帶暗兮後羣驚帛久兮書
字滅蘆束兮斷銜輕
唐盧照鄰失羣雁詩三秋北地雪皚皚萬里南翔渡海
來欲隨石鷰沈湘水試逐銅烏繞帝臺帝臺銀闕距金
塘中間鴛鷺已成行先過上苑傳書信暫下中州戲稻
粱虞人負繳來相及齊客虚弓忽見傷毛翎顦&KR0008;飛無
力羽翮摧頽君不識唯有莊周解愛鳴復道郊歌重竒
色惆悵驚思悲未已徘徊自憐中罔極傳聞有鳥集朝
陽詎勝仙鳬邇帝鄉雲間海上應鳴舞遠得鵾絃猶獨
撫金龜全寫中牟印玉鵠當變萊蕪釜願君弄影鳳凰
池時憶籠中摧折羽
又同臨津紀明府孤鴈詩三秋違北雁萬里向南翔
河洲花稍白關塞葉初黃避繳風霜勁懷書道路長水
流疑箭動月照似弓傷横天無有陣度海不成行會刷
能鳴羽還赴上林鄉
駱賓王秋鴈詩聮翩辭海曲搖曳指江干陣去金河
冷書歸玉塞寒帶月凌空易迷煙逗浦難何當同顧影
刷羽泛清瀾
又詠雁詩唼藻滄江遠銜蘆紫塞長霧深迷曉景風
急斷秋行陣照通宵月書封幾夜霜無復能鳴分空知
愧稻粱
杜牧早鴈詩金河秋半虜弦開雲際驚飛四散哀仙
掌月明孤影過長門燈暗數聲來須知胡騎紛紛在豈
逐春風一一迴莫厭瀟湘少人處水多菰米岸莓苔
鄭谷早鴈詩八月悲風九月霜蓼花紅淡葦條黃石
頭城下波搖影星子灣西雲間行驚散漁家吹短笛失
羣征戍鏁殘陽故鄉聞爾亦惆悵何況扁舟非故鄉(已上鴈)
樊晦鷰巢賦鳳凰集于梧桐鷦鷯巢于枳棘俱順時
以適理盡攝生以自得豈如雕梁禖燕葺高巢以安息
既開珧戶逐仙羽以長生或在王筵(疑作玉筐文選安陸王碑文注有娀)
(氏取燕復入筐)馴主人而含識質有禀于玄造妙無方兮何極
頡頏金屋差池翠宫銜泥繞棟度勢巡空憐綺窗之華
影愛羅幌之春風得地相賀分飛就功廣狹殊軌規模
不同散彩彬斑攅文潗㵫疊輕蘂而矜暖布重泥而訝
濕
陳蕭詮銜泥雙燕詩銜泥金屋外表瑞玉筐中學飛疑
漢妾巢幕憚吳宫爪截還猶短窠成長不空詎並零陵
石飛舞逐春風
唐李嶠燕詩天女伺辰至玄依澹碧空差池沐時雨頡
頏舞春風相賀雕楹側雙飛翠幕中勿驚留爪去猶冀
識吳宫
李益早燕送別詩碧草漫如線來去雙飛燕長門未
有春先入班姬殿梁空繞復息簷寒窺欲遍今至隨紅
蘂昔還悲素扇一别與秋鴻差池詎相見
鄭谷燕詩年去年來來去忙春寒煙暝度瀟湘低飛
綠岸和梅雨散入紅樓揀杏梁閒几硯中窺水淺落花
徑裏得泥香千言萬語無人會又逐流鶯過短牆(已上燕)
漢禰衡鸚鵡賦惟西域之靈鳥挺自然之竒姿體金精
之妙質含火德之明煇性辯慧而能言兮才聰明以識
機故其嬉遊高峻栖跱幽深飛不妄集翔必擇林紺趾
丹觜綠衣翠衿采采麗容咬咬好音雖同族于羽毛固
殊智而異心配鸞皇而等美焉比德于衆禽於是羨芳
聲之遠揚偉靈表之可嘉命虞人于隴坻詔伯益於流
沙跨崑崙而播弋冠雲霓而張羅雖綱維之備設終一
目之所加且其容止閒暇守植安停逼之不懼撫之不
驚寧順從以遠害不違忤以喪生故獻全者受賞而傷
肌者被刑爾乃歸窮委命離羣喪侣閉以彫籠翦其翅
羽流飄萬里﨑嶇重阻踰岷越障載罹寒暑女辭家而
適人臣出身而事主彼賢哲之逢患猶棲遲以羈旅矧
禽鳥之微物能馴擾以安處
宋謝莊赤鸚鵡賦及其雲移霞峙霰委雪翻陸離翬漸
容裔鴻軒躍林飛岫煥若輕電溢煙門集場棲圃曄若
夭桃被玉園至于氣淳體浮霧下崖沈月圖光于綠水
雲寫影于青林遡還風而聳翮霑清露而調音
唐李百藥鸚鵡賦繡領綺翼紅衿翠裳飾以朱紫間以
玄黃碧雞仰而寢色金鵝對以韜光亘萬里之重阻隨
四夷而來王既逾嶺以自致亦凌江而遠翔開神情之
聰辨發樞機而抑揚咨此鳥之來儀亦攝生而遂性
辨方物于圖象具靈表于言詠酬對清敏發吐祥正實
靡靡而可悅雖喋喋而無競徘徊阿閣容與堂皇背風
雲之遐路承日月之休光聽簫韶之逸響味椒掖之餘
芳更無歎于羅罻終懷恩于稻粱應舞節以鸞回慕
知來而鵲起先假道于朱咮方徐行于紺趾配六象以
表德參四靈而效祉庭開霧夕景淨霞空乍褰珠網始
出金籠遊萬年于木末翫四照于花叢窺仙盤而飲露
登井幹以承風
唐(闕)白鸚鵡賦雪膚皎晶擯池鷗之光潔霜毛
瑩淨奪軒
郝名遠白鸚鵡賦霜毛雪毳鮮襟皓臆明眸珠朗脩
趾赬飾理翮整翰仰雲路而翻飛自邇陟遐託風林以
棲息(已上鸚鵡)
梁元帝鴛鴦賦勝林鳥之同心邁池魚之比目朝浮
兮浪華夜集兮江沙萍隨流而傅岸網因風而綴花見
虹梁之春色復相鳴而戢翼蘭渚兮相依同盛兮同衰
魂上相思之樹文生新市之機金鷄玉鵲不成羣紫鶴
紅雉一生分願學鴛鴦鳥連翩恒逐君
崔珏和友人鴛鴦詩(三首)翠鬛紅毛舞夕暉水禽情似
此禽稀暫分烟島猶迴首只渡寒塘亦並飛映霧乍迷金
殿瓦逐梭齊上玉人機採蓮無限蘭橈女笑指中流羨
爾歸寂寂春塘煙晩時兩心如影共依依溪頭日暖
眠沙穏渡口風寒浴浪稀翡翠莫誇饒彩飾鸊鵜須美
好毛衣蘭深芷密無人見相逐相呼何處歸舞鶴翔
鸞俱别離可憐生死兩相隨紅絲毳落眠沙處白雪花
成蹙浪時琴上只聞交頸語窗前空展共飛時如何相
見長相對肯羨人間多所思(已上鴛鴦)
魏鍾會孔雀賦有炎方之偉鳥感靈和而來儀禀麗精
以挺質生丹穴之南垂戴翠旄以表弁垂綠蕤之森纚
裁脩尾之翹翹若順風而揚麾五色點注華羽參差鱗
交綺錯文藻陸離丹口金輔玄目素規或舒翼軒峙奮
迅洪姿或蹀足躇蹰鳴嘯郁吚(已上孔雀)
梁沈約反舌賦其聲也驚詭噂噆縈紆離亂駢浮迴合
嵒危瑣散或發曲無漸或收音去半既含意于將曉亦
流妍于始旦雜沓逶迤噭咷參差攅嬌動葉促囀縈枝
分宫析徵萬矩千規因風起哢曳響生竒對芳辰于此
月屬今余之遵暮倦城守之諠疲愛田郊之閒素眷春
物而懷之聞好音于庭樹(已上反舌)
唐張何織鳥詩季春三月裏戴勝下桑來映日華冠動
迎風繡羽開候驚蠶事晩織向女工裁旅宿依花定輕
飛遶樹迴欲過高閣柳更拂小庭梅所寄一枝在寧憂
弋者猜
陸扆禁林聞曉鶯詩曙色分層漢鶯聲繞上林報花
開瑞錦催柳綻黃金斷續隨風遠間關送月沈語當温
樹近飛覺禁林深繡戶驚殘夢瑶池囀好音願將棲息
意從此沃天心
顧況春鳥詞送元秀才入京詩春來繡羽齊暮向竹
林栖禁苑銜花出河橋隔樹啼尋聲知去遠顧影念飛
低别有無巢鷰猶窺幕上泥(已上鶯)
晉傅玄鬭雞賦玄羽黝而含曜兮素毛熲而揚精紅縹
厠于微黃兮翠彩蔚而流青五色錯而成文兮質光麗
而豐盈前看如倒傍視如傾目象規作觜似削成高膺
峭跱雙翅齊平躍身竦體怒勢横生爪似鍊鋼目如奔
星揚翹因風撫翮長鳴猛志横逸勢凌天廷或躑躅踟
蹰或囁喋容與或爬地俯仰或撫翼未舉或狼顧鴟視或
鸞翔鵠舞或佯背而引敵或畢命于強禦于是紛紜翕
赫雷合電擊争奮身而相戟兮競隼鷙而鵰睨得勢者
凌九天失據者淪九地徒觀其戰也則距不虚挂翮不
徒拊意如飢鷹勢如逸虎
梁簡文帝鬭鷄詩歡樂良無已東郊春可遊百花非
一色新田多異流龍尾横津漢車箱起戍樓玉冠初警
敵芥羽忽猜儔十日驕既滿九勝勢恒遒脫使田饒見
堪能說魯侯
又劉孝威詩丹鷄翠羽張妬敵復專場翅中含芥粉
距外耀金芒氣踰上黨烈名貴下韝良祭橋愁魏后食
跖忌齊王願賜淮南藥一使雲間翔
唐杜淹寒食鬭雞詩寒食東郊上揚鞲競出籠花冠
初照日芥羽正生風顧敵知心勇先鳴覺氣雄長翹頻
拂陣利距屢通中飛毛遍綠野洒血漬芳叢雖然百戰
勝會自不論功
陳張正見晨雞高樹鳴詩晨鷄振翮鳴咿喔擅竒聲蜀
郡隨金馬天津應玉衡摧冠騐遠石繫火出連營争棲
斜揭暮解翼横飛度試飲淮南藥翻上仙都樹枝低且
候潮葉淺還承露承露觸嚴霜葉淺向朝陽猜羣怯寶
劒勇戰出花場尚損黃金距誰論白玉璫長鳴逢晉帝
恃氣遇周王流名說魯國分影入陳倉不復愁苻朗猶
能感孟嘗(已上鷄)
物類部(獸)
唐李嶠賀麟迹表靈貺潛開禎符顯發唯此仁獸獨
冠毛羣識變知機通靈感化悟金輪之欲轉即見殊祥
知玉輦之方游先呈異迹九九為數(曜儀院内有麟迹八十一故云)明
歷筭之無疆濯濯咸歌見休明之有應五蹄顯五方之
會一角彰一統之符式廣弘基方鴻象教昔有鳳巢軒
閣纓冕相趨龍止堯壇神祗動色豈若祥開紫掖瑞感
玄樞發揮萬劫之符幽贊三天之果美超五籍珍越四
靈曠千古而不聞超九皇而獨遠
張仲素賀東川麟表伏惟陛下昭事上帝凝情衢室
宵興滌慮申旦忘倦大敷至化以永時雍故得希世之
祥應我皇運異質卓犖竒彩光明顧步幽巖發聞郡國
神物自生于聖日靈編徒載其嘉名況大田之中衆穗
斯茂沐以膏澤扇其和氣而後呈彼珍羣承兹共觝必
生長畆之秀以期王者之瑞因緣所驗鄭重合符有以
識上聖之心兆至和之本德超千古慶洽無疆日月所
均無思不服(已上麟)
唐(闕)獬豸賦步玄墀以龍擾向彤庭而鶚視夫
其洪纖之狀周正之儀摶風比毳素絲類皮人間之所常
覩天下之所備知騰雙眸而舉柱聳特角而觸邪
宋暠獬豸賦肇允丕應時惟我皇咨爾輔弼咸懷忠
良感觸邪之義成無妄之綱五福儲峙四靈彷徨爾有
足兮不行而至爾有角兮其用也剛人是知勸實丁厥
祥孰與鳳鳥去飛龍圖未揚惜暌闊于明代竟流連于
素王懿兹神獸間執讒慝分兩造之疑冠百祥之特
勇毅而能斷智明而不惑守法者仰之以司南疾惡者
投之于有北固操斧而思用因伐柯而取則龍闕分官
烏臺肅政扶直指之角象繩愆之性聮繡衣以生風借
白簡而增勁物莫不肅時靡有競(已上獬豸)
虞世南獅子賦其為狀也則筋骨糾纏殊文異制闊
臆脩尾勁毫柔毳鈎爪鋸牙藏鋒蓄銳弭耳宛足伺間
借勢暨乎奮鬛䑛脣倏來忽往瞋目電曜發聲雷響拉
虎吞貔裂犀分象碎遒兕于斷齶屈巴蛇於指掌踐藉
則林麓摧殘哮呼則江河振蕩
牛上士獅子賦非取俊于熊豹豈方姿于甝虪簇
拳毛以被勁縷柔毳以為裳口裂奔貙足捎狂兕猛
虎摧于掌握豪猪碎于牙齒(已上獅)
(闕)越人獻馴象賦牙櫛比而槮槮眼星翻而熠
熠中黃雖勇力不能加蒼舒信竒知之莫及輪囷而
重若旄丘贔屭而高如巨防執燧奔戰牽鈎委貺
常衮賀文丹國獻白象表舊典未載之邦前王不賓
之長聲教所隔言語莫通攸攸南溟幾千萬里瞻望中
國知有聖人踰海而來歴年方至陵冒重阻奔波載馳
黃金設冠白璫玩耳伏柔羣象獻致闕前低徊馴擾稽
顙屈膝隨萬國而來庭與百獸而率舞如知禮樂之節
益盛羽儀之容犀來徼外表章帝之重熙雉貢越裳
慕成王之極治昔虞因齒以焚身今獲逢辰而獻技
名應周郊之五輅克協御儀耳聞舜樂之八音能參率
舞(已上象)
虞世南白鹿賦有金方之瑞獸乃曜質于名都既馴
洽于郊甸亦騰倚于山隅素毳呈彩霜毫應圖宴嘉賓
于雅什偶仙客于天衢故能著美祥瑞流名典謨
李蒙上林白鹿賦粤有竒獸言彰聖德賁然來思載
白其色才麌麌以呈貺不呦呦于野食謝仙家之騰倚
歸御苑而棲息于是上囿幽閒禁林清祕炯如玉立皎
若霜萃場町疃于地沙影光芒于山翠畫輻為飾能
隨太守之車緣繢稱珍可薦王侯之位勁角昭勇縞
色呈鮮應皇家之盛德當聖運之承天足使殷帝之狼
恥擅銜鈎之瑞吳門之馬慙當曳練之妍(已上鹿)
蔣防白兔賦乘金氣而來居然正色因月輪而下
大叶祥經皎似霜輝温如玉粹毫素絲而可擬足瓊
枝而取類與三窟以殊歸將五靈而共至飲玉池而
冰光不散食瑶草而雪影長新倘使銜鈎殷帝之狼
不若如令受彩江生之筆非神
梁簡文帝上白兔表瑞表丹陵祥因舊沛四靈可邁
既驗玉衡之精千歲變采有符明月之狀豈殊丹岫之
羽來止帝梧庶比素質之禽得遊君囿
周庾信齊王進白兔表臣聞與國欲遠則玉虎晨鳴轍
迹方開則銀麞入貢伏惟陛下明明在上翼翼居尊德
動天關威移地軸是以風煙照燭毛羽徵祥史不絶書
府無虚日臣受脤元戎用綏邊鄙轅門所届始次熊山
前茅慮無乃獲白兔光鮮越雉色麗秦狐月德符徵金
精表瑞呈祥輿頌效異披圖尊敬之迹既明應事之機
斯兆臣之龔行實從陜略瑞以素質彌雄西氣庶重承
廟筭方事申威揜代偃齊分韓裂趙不任鳬藻踊躍之
情
唐令狐楚為人進白兔狀皓質玉立素毛霜垂清明
不遜于殷狼皎潔可齊于周鹿協元符之一氣彰皇德
于千齡雖標中瑞之科實應太廟之曲皓然養素恬爾
守柔方弘三面之仁果應千齡之瑞冰光雪影被白
含文豈比魯傳趙郡獨歌如練之詞實同晉獲夀春
又繼凝鉛之詠來從月窟疊霜毳以蒙茸獻自梁園粲
冰毫而皎潔增輝瑞牒歸美皇猷協太隂之瑞應千歲
之祥毓質雪園淪精月殿紀周宣舞鎬之年外攘
復古按韓愈辨徐之說不戰來戎(已上兔)
宋劉義恭白馬賦是以周稱踰輪漢則天駟體自乾維
衍生坎位伊赭白之為駿超絶世而稱驥爾其為狀也
竦身輕足高顙露睛氣猛聲烈步遠視明著獻西宛表
德東京價傾幽夏觀竭都城飾金鑁之倏爍揚玉鸞之
玲瓏發鳴鏑于懸月驅永埒于脩坰旋四介以作好耀
二矛之重英舉舊閑而未儔考前迅而較名
顔延之赭白馬賦昔帝軒陟位飛黃服皂后唐膺籙
赤文候日漢道亨而天驥呈才魏德懋而澤馬效質伊
逸倫之妙足自前代而間出並榮光于瑞典登郊歌乎
司律所以崇衛威神扶護警蹕精曜叶從靈物咸秩
徒觀其附筋樹骨垂梢植髮雙瞳夾鏡兩權協月異體
峯生殊相逸發超攄絶夫塵轍驅騖迅于滅没簡偉塞
門獻狀絳闕旦刷幽燕晝秣荆越
梁張率舞馬賦伊況古而赤文爰在兹而朱翼既效
德于炎運亦表祥于尚色資皎月而載生祖河房而挺
授種北唐之絶類嗣西宛之鴻胄禀妙足而逸倫有殊
資而特茂善環旋于齊夏知蹈躧于金奏超六種于周
閑踰八品于漢廏爾其挾尺懸鑿之辨附蟬伏兔之
别十形五觀之姿三毛八肉之勢臣何得而稱焉固已
詳于前製徒觀其神爽視其豪異軼跨野而忽踰輪齊
秀騏而並末駟貶代盤而陋小華越定單而小天驥信
無等于漏面孰有取于决鼻可以迹章亥之所未游踰
禹益之所未至既傾首于律同又蹀足于鼓振擢龍
首回鹿軀睨兩鏡蹙雙鳬既就場而雅拜時赴曲而徐
趨敏躁中于促節捷繁外于驚桴騏行驥動獸發龍驤
雀躍燕集鵠引鳬翔妍七盤之綽約陵九劒之抑揚豈
借儀于褕袂寧假器于髦皇婉脊投頌俛音合雅露沫
歕紅沾汗流赭
唐喬彛渥洼馬賦(全)域中之寶生乎天涯天子之馬
産乎渥洼澤出騰黃獨降精于太乙神開滇壑固不涉
乎流沙目散電兮彪駮喙含丹而虎牙躡紅雲而噴玉
霑赤汗以攅花望兮已久來何晚耶應圖合謀光我帝
業星通兩眸月貼雙頰四蹄曳練翻瀚海之霜華一噴
生風下胡山之木葉然後絡以金羈拂于鱗鬐睛射紫
焰梢垂綠絲凝驕欲嘶嚼淒鏘之玉勒疊影不顧紛偃
蹇之朱旗皇矣帝徹漢綱斯缺憑百萬之精勁倚四夷
之磔裂屠蒲梢而亘大漠指貳師而求汗血謂滅没之
未來竟羈縻而不絶有生必感有感必通通也不極環
之無窮彼泓汚之斗水乃幽贊于神功然後豗沙卷浪
于馮夷之宫疊足側身于奫淪之中星精降兮河嶽動
天駟入兮駑駘空嗟我皇之英特而牽其惑欲能敗度
侈多涼德夏后九伐越天地之紀穆滿八駿荒帝王之
則而況金通月支價及疎勒悉復馳去終無所得此余
吾之降生解倒懸于中國祈招愔愔式昭德音感激萬
古淒涼至今願以采求馬之人為求賢之使待馬之意
為待賢之心
唐(闕)漢文帝却千里馬賦吉良之種渥洼之出
嫓飛黃于軒宫奄驊騮于周室
王損之汗血馬賦名重騄驥價高驌驦骨騰肉飛既
揮紅而沛艾麟超龍翥亦流汗以徜徉初疑霡霂染
瀚海之霜華終訝淋漓變榆關之霞影獻闕之始就
駕之初飾金羈而勢如躡景排玉勒而態若凌虚伯樂
乍觀訝霑襟而沃若王良載馭驚濺袖以班如觀其步
驟如流驅馳若滅恣餘力而聳躍控中衢而夐絶長鳴
向日躞蹀而色若渥丹驤首臨風奮迅而光如振血
王起朔方獻千里馬賦名超兹白瑞掩飛黃權竒
于絳闕之下沛艾于紫庭之前禀月未匹追風莫先
牛上士古駿賦則有俠少驫眓雄駒捷疾耳若插筩
顱疑削出跼金鑣以弄影控鐵銜而齧膝始驂驔以舞
風忽濩略而追日超騰絶壑走及奔箭疑隔漢之流
星似披雲而出電左賢為之膽懾骨都為之頷戰飛奔
肅肅恣意馳逐宛若游龍行如驚鹿左右披靡東西往
復溝蹙漢以朱殷毛拂霜而蝟縮
梁簡文帝西齋行馬詩晨風白金絡桃花紫玉珂影
斜鞭照耀塵起足蹉跎任俠稱六輔輕薄出三河風吹
鳳凰袖日映織成靴遠江舳艫少遥山煙霧多雲開瑪
瑙葉水静琉璃波廣路拂青柳回塘繞碧莎不效孫吳
術寧須趙李過
梁元帝後園看騎馬詩良馬出蘭池連翩驅桂枝鳴
珂隨跼駛輕塵逐影移香來知驟近汗斂覺風吹遥望
黃金絡懸識幽并兒
陳張正見君馬黃詩五色乘馬黃追風時滅没血汗染
龍花胡鞍抱秋月唯騰渥洼水不飲長城窟詎待燕昭
王千金市駿骨
李燮紫騮馬詩紫燕忽踟蹰紅塵起路隅圉人移苜
蓿騎士逐蘼蕪三邊追黠虜一鼓定強胡安用珂為玉
自有汗成珠
徐陵紫騮馬詩玉鐙繡纏鬃金鞍錦覆幪風驚塵未
起草淺埒猶空角弓連兩兔珠彈落雙鴻日斜馳逐罷
連翩還上東
唐盧照隣紫騮馬詩騮馬照金鞍轉戰入皐蘭塞門風
稍急長城水正寒雪暗鳴珂重山長噴玉難不辭横絶
漠流血幾時乾
楊炯驄馬詩驄馬鐵連錢長安俠少年帝畿平若水
官路直如絃夜玉裝車軸秋金鑄馬鞭風霜但自保窮
達任皇天
沈佺期驄馬詩西北五花驄來時道向東四蹄碧玉
片雙眼黃金瞳鞍上留明月嘶間動朔風借君馳沛艾
一戰取雲中
陳沈炯邊馬有歸心詩窮秋邊馬肥向塞甚思歸連鑣
渡蒲海束舌下金微已却魚麗陣將摧鶴翼圍彌憶長
秋道金鞍背落暉
唐韓翃羽林騎詩駿馬牽來御柳中鳴鞭欲過渭橋東
紅蹄亂踏春殘雪花領頻嘶上苑風
又觀調馬詩鴛鴦赭白齒新齊晩日花中教碧蹄玉
勒斗迴初噴沫金鞭欲下不成嘶
嚴維奉和劉祭酒傷白馬詩沛艾如龍馬來從上苑
中棣華恩見賜伯舅禮仍崇鏡點黃金眼花開白雪騣
性柔君子德足逸大王風色照鳴珂淨聲連噴玉雄食
場恩未盡過隙命旋終練影依雲没銀鞍向月空仍聞
樂府唱猶念代勞功
唐太宗詠飲馬詩駿骨飲長涇奔流灑絡纓細紋連
噴聚亂荇遶蹄縈水光鞍上側馬影溜中横翻似天池
裏騰波龍種生
楊師道詠飲馬應詔詩清晨控龍馬弄影出花林躞
蹀依春澗聯翩度碧潯苔流染絲絡水潔寫雕簮一御
瑶池駕詎憶長城隂
張籍蒙裴相公賜馬謹以詩謝綠耳新駒已有名司
空自選寄書生遠離華廏移蹄澁初到貧家覺眼驚每
見閒人多被問唯尋古寺獨騎行思量幾夜沙堤上得
從鳴珂倚火城
韓愈和張秘書得裴司空馬司空遠寄養初成毛色
桃花眼鏡明落日已曾交轡語春風還擬並鞍行長令
奴僕知飢渴須著賢良待性情旦夕公歸申拜謝免勞
騎去逐雙旌
又白居易詩齒齊臕足毛頭膩秘閣張家叱撥駒洗
了頷花翻假錦走時蹄汗踏真珠青衫乍見曾驚否紅
粟難賒得飽無丞相寄來應有意遣君騎去上雲衢
又劉禹錫詩草玄門戶少塵埃丞相并州寄馬來初
自塞垣銜苜蓿忽行幽徑破莓苔尋花緩轡威遲去帶
酒垂鞭躞蹀迴不與王侯與詞客知輕富貴重清才
晉張協七命天驥之駿逸態超越禀氣靈淵受精皎月
眸&KR0008;黑照玄采紺發沬如揮紅汗如振血秦青不能識
其衆尺方堙不能覩其若滅爾乃巾雲軒踐朝霧赴春
衢整秋御虯踊螭騰麟超龍翥望山載奔視林載赴氣
盛怒發星飛電駭志陵九州勢越四海影不及形塵不
暇起浮箭未移再踐千里爾乃踰天垠越地隔過汗漫
之不遊躡章亥之未跡陽烏為之頓羽夸父為之投策
後漢傅毅七激驥騄之乘龍驤超攄騰虚鳥踊莫能
執御前不可先後不可追踰埃絶景倏忽若飛日不
轉曜窮遠旋歸
劉廣世七興駿壯之馬慉不征路其荷衡也躍似驚
禽其即行也翬若游鷹飈駭風逝電發波騰影不及形
塵不暇興
梁昭明太子七契通肩合相平腹應圖激電比速躡
景競驅騰黃弗敢擬駿赤兔莫與争途異態蹥踡竒姿
猗倚逸足驟反遊雲移駛形函遊葉日不暇徙
宋顔延之天馬狀降靈驥子九方是選白&KR0008;朱文綠蛇
紫燕水軼驚鳬陸越飛箭遇山為風值雲成電
唐元稹進馬狀羡魏闕之塵埃猶隨日御恨新豐之雞
犬亦聽車音目斷魂消形留神往
梁簡文帝馬寶頌序詔以馬寶示羣臣太僕效官趣
馬掌贊三令五申丞聮事舉八麗四圍給役相趨暉煜
金鑣陸離寶勒天地無疆之德永星致遠之功鸞眄善
鳴龍儀美稱沸毅權竒之威趨攄抑揚之態足轉驚電
眼流含燭霧噴粉霏流沬飄洒數千為夀豈待原蠶之
禁萬里一息不藉杜衡之草王良不能控其衡策伯樂
不能辨其文機方知總轡崑岑周非吾馭張樂大野夏
有慙德豈止沈河用璧獨有綠文之稱盛德在木偏受
蒼龍之名至于干將寶劒遥服書鄭之軍蓮花烏玉騰
威大海之際況乎馬寶義實踰之方當夙沙自歸滑(疑)
橋屈膝款關入塞偃武修文去病無出師之勞充國罷
議邊之略五律成珍九河如鏡
唐張說隴右監牧頌德碑水瑞感而河龍出星精應
而天駟來騊駼騕褭乘黃兹白來儀外廏呈技内櫪
朝刷浪風夕洗天潢聖王一馭長夀萬年骨必殊貌
毛不襍羣行如動地止若屯雲秦汧渺渺尚想非子
之風魯野區區猶傳史克之頌有霍公之掌政擇張
氏之舊令乾道為良坤元利牝駒從渥水駿發中廬
屈産貴其能鳴雁門多其美脊象車垂德以服箱龍
馬宅神而受轡竦身輕足高顙露精著猷西宛表
德東京價傾函夏觀竭都城飾金騣之倏爍揚玉鑾
之玲瓏泰階之平可升興王之規既接訪國美于舊
史考方載于往牒昔帝軒陟位飛黃服皂后唐應籙赤
文候日漢道興而天驥呈材魏德懋而澤馬效質伊逸
倫之妙足自前代而間出並榮光于瑞典登郊歌乎司
律異體峯生殊相逸發月晷呈祥乾確效氣賦景
河房承靈天駟辭冰空而南傃去輪臺而東暨登壁門
而歸實掩芝庭而獻轡超益野而踰綠蛇軼蘭池而
轢紫燕方疊鎔于丹縞亦連規而朱駁始徘徊而
龍俯終沃若而鸞盼迎調露于飛鐘起承雲于金箭寫
秦坰之躡塵狀吳門之曳練(已上馬)
物類部(鱗介)
魏繆襲青龍賦觀夫仙龍之為形也蓋鴻洞輪碩豐盈
脩長容姿温潤蜲蛇成章繁蛇虯蟉不可度量遠而視
之似朝日之陽邇而察之象列缺之光爚若鑒陽和映
瑶瓊㬣若望飛雲曳旗旌或蒙翠黛或類流星或如虹
蜺之垂耀或似紅蘭之芳縈
唐錢起西海雙白龍見賦我君宣八風之惠化澄四
海之波瀾覆燾斯極生靈以安惟此上瑞灼然可觀其
始見也精光暠耀溟澥清廓曳冰雪于半空晏雷電于
萬壑若長雲帶水而不散雙劒倚天而中落忽虹立而
電迴其儀不可彌度表其祥同乘黃之偶運處其度掩
嘉魚之有樂昔軒以負圖為景福舜以入壇為神變
殊旨同歸千載一見
潘炎黃龍再見賦目中精耀光飛列缺之火頷下珠
懸色奪蟾蜍之月秦王之夢立乎鄜畤漢后之時見
于成紀彼皆一至此則重光采色炫燿文明焜煌錯甲
鏤鱗既以來乎宇分官紀號可以表其祥超紫鳳于丹
穴越青鸞于女牀(已上龍)
獨孤申叔資州獻白龜賦足使孟津之鱗恥捷乎素
鬛越裳之雉羞奮于翹英然後知戲朝之虎不足徵
銜鈎之狼不足云彼駒來思徒稱皎皎爾獸至止虚擅
諄諄未若兹瑞德無與隣應天之命昭王之仁非櫝中
之毁棄不蓮上以因循(已上龜)
李羣玉石門韋明府為置東陽潭石魚鱠詩錦鱗銜
釣出清漣煖日江亭動鱠筵疊雪亂飛消筯底散絲繁
灑拂刀前太湖浪說朱衣鮒漢浦休誇縮項鯿俊味品
流知第一更勞霜橘助芳鮮(已上魚)
物類部(蟲)
晉潘岳螢火賦載飛載止光色可嘉無聲無臭明影暢
遐㗖朝露于曠野庇一葉之垂柯無干欲于萬物豈顧
恤于網羅至夫重隂之夕風雨晦暝萬物眩惑翩翩獨
征竒姿燎朗在隂益榮猶賢哲之處時時昏昧而道明
若蘭香之在幽越羣臭而彌馨隨隂陽以飄飄非飲食
之是營
梁蕭和螢火賦聊披書以娛性悅草螢之夜翔乍依欄
而回亮或傍牖而舒光忽翔飛而暫隠時凌空而更颺
竹依窗而度影蘭因風而送香此時逸趣方遒良夜淹
留眺姮娥之澄景觀熠燿之羣遊類乾沙之飛火若清
漢之星流入玄夜而光淨出明燈而色幽時臨池而汎
影與列宿而俱浮覺更籌之稍竭見微光之漸收爾其
斜月西傾獨照蓬楹矚曙河之低漢聞夜潮之遠聲望
落星之掩色見晨禽之曉征悲扶桑之吐曜翳微軀而
不明寫余襟其未盡聊染翰以書情
晉郭璞蜜蜂賦眩猨之雀下林天井青松冠谷赤蘿繡
嶺無花不纏無陳不省吮瓊液于懸峯吸赮津乎晨景
於是迴鶩林篁經營堂窟繁布金房疊構玉室咀嚼華
滋釀以為蜜自然靈化莫識其術散似甘露凝如割肪
冰鮮玉潤髓滑蘭香百藥須之以諧和扁鵲得之而術
良
唐左牢蟬蛻賦吟遠樹于荒郊思盈秋野噪寒花于别
浦韻遶晴江
李遠蟬蛻賦嘒嘒而頻遷碧樹淒淒而若紡寒絲響
遶晴雲傳楚岸之風遠聲催晚景怨陶家之柳衰
駱賓王螢火賦序夫類同而心異者龍蹲歸而宋樹
伐質殊而聲合者魚形出而吳石鳴苟有會于精靈夫
何患于異類
古儷府卷十二
