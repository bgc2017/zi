古儷府卷九
明王志慶編
文學部(經典總)
太學壁經賦國家誕敷文命建學崇政置六經於屋
壁作羣儒之龜鏡剪遺文以辨謬俾雅誥以詳正是以
儒業益敷皇風載盛斆學既闡廓宇斯分飾素壁而照
月搆丹梁而結雲於是集青衿之侣延鴻都之羣貞八
索起三墳採典謨之淪翳次編簡之繽紛稽古至今從
百家之正義歸真背偽俾四海之同文於是博考羣臣
宣明舊典既蝌斗之互缺亦魚魯之相舛依鳥跡而難
從訪蛇形而莫辨定茲金簡規程邈之隸書遵彼古文
參史籀之大篆然後命鍾張之藝詔文學之官界四壁
以繩直揮五色之毫端粲爾其彩昭然可觀雖一勞之
克定乃千載之不刊
太學剏置石經賦由是雕鎪之功備矣文質之義昭
然鑿寒光而嶄嶄迭映駢古色而字字相宣儼彼貞規
韞玉之姿益壯窮諸墨妙崩雲之勢彌堅旁分鳥跡
且非精衛之銜來遠映天光有若媧皇之補出
許堯佐五經閣賦於是六籍咸萃百代無遺恭儉之
教比事之辭虞夏商周之五典國風雅頌之四詩旣精
微之與廣博莫不森羅而在茲文移蝌斗之質字别魯
魚之疑軸星攢而花散帶蜺舒而草滋櫺檻風來動芸
香之苾苾綺疏日映見鉛槧之纍纍覽彼縑緗請披記
𫝊或崇其臺以邀非望之福或邃其榭以逞荒怠之讌
未若事惟師古政以化成樸斵之勤每弛怠於儒學黼
藻之飾不加賁於檐楹
李端送耿拾遺使江南括圖書詩驅𫝊草連天凉風
滿樹蟬將過夫子宅亦問孝廉船漢史收三篋周書採
百篇别來將有淚不是怨流年
劉勰宗經尚書則覽文如詭而尋理即暢春秋則觀
辭立曉而訪義方隱故論說詞序則易統其旨詔策
章奏則書發其源賦頌歌贊則詩立其本銘誄箴祝則
禮總其端紀傳移檄則春秋為根並窮高以樹表極遠
以啟疆所以百家騰躍終入環内者也若禀經以製式
酌雅以富言是仰山而鑄銅煑海而為鹽也
李令琛書史百家日月經天星辰助其明耀江河紀
地畎澮資其廣深俱麗於乾綱同歸於坤(一作坎)軸況六
經旣出百子並騖萬卷五車七略四部組織仁義琢磨
道德雖非全璧之珍亦是連珠之寳當有求書之官遠
探禹穴近開汲塜之文具修蠧簡或隂陽不謬朱紫自
分仲任叢殘之譏並非通論稚川翡翠之喻實得大方
豈重以芟夷加之翦截敢申直筆以塞異端則有百兩
之篇張霸所喜七分之術京房獨精陳農訪天下之書
荀勖决塜中之策識二簡者束皙觀四轍者穆王京兆
耆舊之篇創於光武陳留神仙之傳起自阮蒼劉向修
孝子之圖梁鴻首逸人之記
文學部(經)
梁簡文帝請右將軍朱异奉述制旨易義表疑關永
闢踰弘農之洞啟辭河旣吐邁龍門之已鑿
宋洪邁謝賜御書周易表法始四營莫辨乎易文兼五
典皆聚此書續東魯之韋編發先秦之竹簡意廣大而
莫測辭灝噩以難窺其在累朝以為古訓顧宣帝立梁
丘之學豈革荄茲之談彼明皇覩洪範之篇徒改陂頗
之字未有留神乙夜探賾前經刪妄論於九師掇微言
於四代寫之㡘帙示於縉紳體飛動於龍鸞義昭回於
日月月將日就彰聖學於祇勤墨妙筆精竦侯籓之瞻
戴識際道真行高世表垂衣裳而致治盖取乾坤廣
視聽以御圖一似堯禹故此躬行之至見於心畫之間
教兼備於臣隣賜不殊於中外秘書深刻已參神化之
孝經方國咸頒遠陋漢光之手札
孔穎達周易正義序夫易者象也爻者效也聖人有
以仰觀俯察象天地而育羣品雲行雨施效四時以生
萬物若用之以順則兩儀序而百物和若行之以逆則
六位傾而五行亂故王者動必則天地之道不使一物
失其性行必協隂陽之宜不使一物受其害故能彌綸
宇宙酬酢神明宗社所以無窮風聲所以不朽非夫道
極玄妙孰能與於此乎斯乃乾坤之大造生靈之所益
也若夫龍出於河則八卦宣其象麟傷於澤則十翼彰
其用業資九聖時歴三古及秦亡金鏡未墜斯文漢理
珠囊重興儒雅其傳易者西都則有丁孟京田東都則
有荀劉馬鄭大體更相祖述非有絶倫唯魏世王輔嗣
之注獨冠古今所以江左諸儒並傳其學河北學者罕
能及之(已上易)
孔穎達尚書正義序夫書者人君辭誥之典右史記
言之策古之王者事總萬幾發號出令義非一揆或設
教以馭下或展禮以事上或宣威以肅震曜或敷和而
散風雨得之則百度惟貞失之則千里斯謬樞機之發
榮辱之主絲綸之動不可不慎所以辭不苟出君舉必
書欲其昭法誡慎言行也其泉源所漸基於出震之君
黼藻斯彰郁乎如雲之后勲華揖讓而典謨起湯武革
命而誓誥興先君宣父生於周末有至德而無至位修
聖道以顯聖人芟煩亂而翦浮辭舉宏綱而撮機要上
斷唐虞下終秦魯時經五代書總百篇採翡翠之羽毛
拔犀象之牙角罄荆山之石所得者連城窮漢水之濱
所求者照乘巍巍蕩蕩無得而稱郁郁紛紛於斯為盛
斯乃前言往行足以垂法將來者也暨乎七雄已戰五
精未聚儒雅與深穽同埋經典共積薪俱燎漢氏大濟
區宇廣求遺逸採古文於金石得今書於齊魯但古
文經雖然早出晚始得行其辭富而備其義弘而雅故
復而不厭久而愈亮江左學者咸悉祖焉近至隋初始
流河朔其為正義者蔡大寳巢猗費甝顧彪劉焯劉炫
等焯乃織綜經文穿鑿孔穴詭其新見異彼前儒非險
而更為險無義而更生義斯乃鼓怒浪於平流震驚
飈於靜樹使教者煩而多惑學者勞而少功過猶不及
良為此也炫嫌焯之煩雜就而刪焉雖復微稍省要又
好改張前義義更太略辭又過華雖為文筆之善乃非
開奬之路(已上書)
梁簡文帝請尚書左丞賀琛奉述制旨毛詩義表東
魯夢周窮茲刪採西河紹魏著彼纘述叶星辰而建詩
觀斗儀而命禮以為陳徐雅頌膏肓匪一燕韓篇什痼
疾多端北海鄭君徒逢箋釋南郡太守空為異序庶令
中和永播碩學知宗大胥負師國子咸紹孝敬之德化
洽天下多識之風道行比屋(已上詩)
宋景德二年頒行公羊傳勑國家欽崇儒術啟廸化
源眷六籍之垂文實百王之取法著於緗素皎若丹青
乃有前修詮其奥義為之疏釋播厥方來頗索隱於微
言用擊蒙於後學流傳旣久譌舛遂多爰命校讎俾從
刊正歴歲時而盡瘁探簡策以惟精載嘉稽古之功允
助好文之理宜從雕印以廣頒行
春秋第一問孔聖屬詞丘明同恥裁成義類比事繫
年居體元之前已有先傳在獲麟之後尚列餘經豈脱
簡之難徵復絶筆之云誤子産遺愛也而賂伯石叔向
遺直也而戮叔魚吳季札附子臧而吳衰宋宣公捨與
夷而宋亂陣為鵝鸛戰豈捷於魚麗詛以犬雞信寧優
於牛耳子(集有之字)所習也為予言之
左氏傳第一道問魯史之文先師用明於王道漢武
之代左氏不列於學官誠義例之可觀(集作徵)終誣豔而
多失鳳凰啟兆陳氏不得不昌鸜鵒成謠季氏不得不
叛旣未然而前定於立教而謂何同恥釋經豈其如是
夏五之闕雖繫月而何嫌艮八之占於兼山為何象因生因
諡未詳命氏之殊德命類命請數制名之義(集作一)生旣
充賦無辭說經
吕溫代國子陸博士進集註春秋表庶因儀鳳之辰
永洗獲麟之恨憫世降而托始於東遷悲道窮而絶
筆於西狩一十二公之事炳若日星二百餘年之權凜
乎衮鉞道名分於一統為斷例於五經操典禮命討
之權謹王伯夏夷之辨傳之者失短失俗而失誣擬
之者或僭或亂而或散子夏不能措詞元凱猶其成
癖
齊謝朓謝隋王賜左傳啟昭晰殺靑近發中汗恩勸
挾冊慈勖下帷脁未睹山笥早懵河籍業謝專門說非
章句庶得旣困而學括羽瑩其蒙心家藏賜書籝金耻
其貽厥披覽神勝吟諷知厚
晉范甯春秋穀梁傳序昔周道衰陵乾綱絶紐禮壞
樂崩彝倫攸斁弑逆簒盜者國有淫縱破義者比肩是
以妖災因釁而作民俗染化而遷隂陽為之愆度七曜
為之盈縮川岳為之崩竭鬼神為之疵厲故父子之恩
缺則小弁之刺作君臣之禮廢則桑扈之諷興夫婦之
道絶則谷風之篇奏骨肉之親離則角弓之怨彰君子
之路塞則白駒之詩賦幽王以暴虐見禍平王以微
弱東遷征伐不由天子之命號令出自權臣之門故兩
觀表而臣禮亡朱干設而君權喪下陵上替僭逼理極
天下蕩蕩王道盡矣孔子覩滄海之横流於是就太師
而正雅頌因魯史而修春秋列黍離於國風齊王德於
邦君所以明其不能復雅政化不足以被羣后也該
二儀之化育贊人道之幽變舉得失以彰黜陟明成敗
以著勸誡拯頽綱以繼三五鼓芳風以扇遊塵一字之
褒寵踰華衮之贈片言之貶辱過市朝之撻德之所助
雖賤必申義之所抑雖貴必屈故附勢匿非者無所逃其
罪潛德獨運者無所隱其名信不易之宏軌百王之通
典也春秋之傳有三而為經之旨一臧否不同褒貶
殊致盖九流分而微言隱異端作而大義乖左氏以鬻
拳兵諫為愛君文公納幣為用禮穀梁以衛輒拒父為
尊祖不納子紏為内惡公羊以祭仲廢君為行權妾母
稱夫人爲合正以兵諫為愛君是人主可得而脅也以
納幣為用禮是居喪可得而婚也以拒父為尊祖是為
子可得而叛也以不納子紏為内惡是仇讎可得而容
也以廢君為行權是神器可得而闚也以妾母為夫人
是嫡庶可得而齊也漢興以來瓌望碩儒各信所習
是非紛錯凖裁靡定故有父子異同之論石渠分爭之
說廢興由於好惡盛衰繼之辨訥斯盖非通方之至理
誠君子之所歎息也左氏豔而富其失也誣穀梁清而
婉其失也短公羊辨而裁其失也俗若能富而不誣清
而不短裁而不俗則深於其道者也(已上春秋并三傳)
梁簡文帝謝勑賫中庸講疏啟若睹玄珪如觀金板
洽日九披流光照灼慶雲五色垂彩氤氲周武上聖
問五行於箕子宣尼照極訪六儛於萇弘未有懸鏡獨
曉仰均神鑑方知始畫八卦風羲有慙正名百物軒轅
為陋
唐歐陽詹大學博士講禮記記没階雲來即席鱗居
攢弁如星連襟成帷公先申有禮之本次陳用禮之要
正三代損益得失定百家疏義長短鎔乎作者之意注
乎學者之耳河傾於懸風落於天淸泠灑蕩幽遠無泥
所昧鏡徹於靈臺所疑冰釋於心泉
禮記第二問三代之弊或樸或薄六經之失或愚或
誣夫以殷周之理道詩書之述作施於風俗豈皆有所
未至耶輟祭納書誠為追遠執戈桃茢無乃傷恩何二
者之相反耶兩楹坐奠歎有切於宗子九齡魂交數能
移於與爾何二者之不一耶山節藻梲豚肩狐裘皆大
夫也又何相遠耶檀弓袒免子游衰麻何如直諒而忠
告之耶各以經對(已上三禮)
唐明皇孝經序嗟乎夫子没而微言絶異端起而大
義乖況冺絶於秦得之者皆煨燼之末濫觴於漢傳之
者皆糟粕之餘故魯史春秋學開五傳國風雅頌分為
四詩去聖逾遠源流益别近觀孝經舊註蹖駁尤甚至
於迹相祖述殆且百家業擅專門猶將十室希升堂者
必自開戶牖攀逸駕者必騁殊軌轍是以道隱小成言
隱浮偽且傳以通經為義義以必當為主至當歸一精
義無二安得不翦其繁蕪而撮其樞要也韋昭王肅先
儒之領袖虞翻劉邵抑又次焉劉炫明安國之本陸澄
譏康成之註在理或當何必求人今故特舉六家之異
同會五經之旨趣約文敷暢義則昭然分註錯經理亦
條貫寫之琬琰庶有補於將來且夫子談經志取垂訓
雖五孝之用則别而百行之源不殊是以一章之中凡
有數句一句之内意有兼明具載則文繁略之又義闕
今存於疏用廣發揮
晉郭璞爾雅序夫爾雅者所以通詁訓之指歸敘詩
人之興詠總絶代之離詞辨同實而殊號者也誠九流
之津涉六藝之鈐鍵學覽者之潭奥摛翰者之華苑也
盖興於中古隆於漢氏豹鼠旣辨其業亦顯英儒贍
聞之士洪筆麗藻之客靡不欽玩耽味為之義訓璞不
揆檮昧少而習焉復綴集異聞會萃舊說考方國之語
采謠俗之志錯綜樊孫博關羣言剟其瑕礫搴其蕭稂
事有隱滯援據徵之其所易了闕而不論别為音圖用
袪未寤輒復擁篲清道企望塵躅者以將來君子為亦有
涉乎此也
宋孫奭孟子正義序夫總羣聖之道者莫大乎六經
紹六經之教者莫尚乎孟子自昔仲尼旣没戰國初興
至化陵遲異端並作儀衍肆其詭辨楊墨飾其淫辭遂
致王公納其謀以紛亂於上學者循其踵以蔽惑於下
猶洚水懷山時盡昏墊繁蕪塞路孰可芟夷惟孟子挺
名世之才秉先覺之志拔邪樹正高行厲辭𨗳王化之
源以救時弊開聖人之道以斷羣疑其言精而贍其旨
淵而通致仲尼之教獨尊於千古非聖賢之倫安能至
於此乎(已上雜經)
文學部(史)
裴松之上三國志注表臣聞智周則萬物自賓鑒遠
則物無遺照雖盡性窮微深不可識至於緒餘所寄則
必接乎粗迹是以體備之量猶曰好察邇言畜德之厚
在於多識往行壽書銓序可觀事多審正誠游覽之
苑囿近世之嘉史然失在於略時有所脱漏臣奉旨尋
詳務在周悉上搜舊聞旁摭遺逸按三國雖歴年不遠
而事關漢晉首尾所涉出入百載注記紛錯每多舛互
其壽所不載事宜存錄者則罔不畢取以補其缺或同
說一事而辭有乖雜或出事本異疑不能判並皆抄内
以備異聞若乃紕繆顯然言不附理則隨違矯正以懲
其妄其時事當否及夀之小失頗以愚意有所論辨自
就撰集已垂期月寫校始訖謹封上呈竊惟繢事以衆
色成文蜜蠭以兼采為味故能使絢素有章甘踰本質
臣實頑乏顧慙二物雖自罄勵分絶藻繪旣謝淮南食
時之敏又微狂簡斐然之作淹留無成祗穢翰墨不足
以上酬聖旨少塞愆責愧懼之深若墜淵谷
宋曾公亮進新唐書表竊惟唐有天下幾三百年其
君臣行事之始終所以治亂興衰之迹與其典章制度
之英宜其粲然著在簡册而紀次無法詳略失中文采
不明事實零落盖又百有五十年然後得以發揮幽昧
補輯闕亡黜正偽謬克備一家之史以為萬世之傳成
之至難理若有待以為商周以來為國長久惟漢與
唐而不幸接乎五代衰世之士氣力卑弱言淺意陋不
足以起其文而使明君賢臣雋功偉烈與夫昏虐賊亂
禍根罪首皆不得暴其善惡以動人耳目誠不可以垂
勸戒示久遠甚可歎也乃因邇臣之有言適契上心之
所憫於是云云並膺儒學之選悉發秘府之藏俾之討
論共加刪定凡十有七年成二百二十五卷其事則增
於前其文則損於舊至於名篇著目有革有因立傳紀
實或增或損義類凡例皆有依據纖悉綱條具載别錄
臣公亮典司事領徒費日月誠不足以成大典稱明詔
(歐陽修宋祁范鎮王疇宋敏求吕夏卿劉義叟)
司馬光進資治通鑑表伏念臣性識愚魯學術荒疎
凡百事為皆出人下獨於前史粗常盡心自幼至老嗜
之不厭每患遷固以來文字繁多自布衣之士讀之不
徧况於人主日有萬幾何暇周覽臣嘗不自揆欲刪削
冗長舉撮機要取關國家興衰係生民休戚善可為法
惡可為戒者為編年一書使先後有倫精粗不雜私家
力薄無由可成伏遇英宗皇帝資睿知之性敷文明之
治思歴覽古事用恢張大猷爰詔下臣俾之編集臣夙
昔所願一朝獲伸踴躍奉承惟懼不稱先帝仍命自選
辟官屬於崇文院置局許借龍圖天章閣三館秘閣書
籍賜以御府筆墨繒帛及御前錢以供菓餌以内臣為
承受眷遇之隆近古莫及不幸書未進御先帝違棄羣
臣陛下紹膺大統欽承先志寵以冠序錫之嘉名每開
經筵常令進讀臣雖頑愚荷兩朝知待如此其厚隕身
喪元未足報塞苟知力所及豈敢有違會差知永興軍
以衰疾不任治劇乞就冗官陛下俯從所欲曲賜容養
差判西京留守御史臺提舉嵩山崇福宫前後六任仍
聽以書局自隨給之禄秩不責職業臣既無他事得以
研精極慮窮竭所有日力不足繼之以夜徧閱舊史傍
採小說簡牘盈積浩如淵海抉擿幽隱較計毫釐上起
戰國下終五代凡一千三百六十二年修成二百九十
四卷又略舉事目年經國緯以備檢尋為目錄三十卷
又參羣書評其同異俾歸一塗為考異三十卷合三百
五十四卷自治平開局迨今始成歲月淹久其間牴牾
不敢自保罪負之重固無所逃重念臣違離闕庭十有
五年雖身處於外區區之心朝夕寤寐何嘗不在陛下
左右顧以駑蹇無施而可是以專事鉛槧用酬大恩庶
竭涓塵少禆海岳臣今筋骸癯瘁目視昏近齒牙無幾
神識衰耗目前所為旋踵遺忘臣之精力盡於此書伏
望陛下寬其妄作之誅察其願忠之意以清閒之燕時
賜省覽監前世之興衰考當今之得失嘉善矜惡取是
捨非足以懋稽古之盛德躋無前之至治俾四海羣生
咸蒙其福則臣雖委骨九泉志願永畢矣
李燾進續通鑑長編表臣竊聞司馬光之作資治通
鑑也先使其寮採摭異聞以年月日時為叢目叢目旣
成乃修長編唐三百年范祖禹實掌之光謂祖禹長編
寧失於繁無失於略今唐紀取祖禹之六百卷刪為八
十卷是也臣今所纂義例悉用光所創立錯綜銓次皆
有依憑顧臣此書詎可便謂續資治通鑑姑謂續資治
通鑑長編可也旁采異聞補實錄正史之闕略參求真
是破巧說偽辨之紛紜益以昭明祖宗之豐功盛德區
區小忠或在可錄紀一祖八宗之盛德至善義寧止
於百篇聚九朝三世之各見殊聞事必傳於兩說惟折
諸聖廼得其真臣網羅收拾垂四十年綴葺穿聯踰一
千卷牴牾何敢自保精力幾盡此書非仰托大君之品
題懼難逃衆人之指目漢孝宣稱制决疑故事最高於
甘露我神考錫名冠序治鑑莫毁於元符豫席恩言比
迹先正臣死且不朽
元歐陽玄進宋史表臣等編劘分局彙萃為書起自
東都迄於南渡紀載餘三百載始終纔一再期考夫建
隆淳化之經營景定咸平之潤色慶歷皇祐以忠厚美
風化元豐熙寧以聰明紊憲章馴致紹聖紛紜崇寧荒
亂治忽昭陳於方册操存實本於宫庭若乃建炎紹興
之圖存乾道淳熙之保乂正直用則人存政舉邪佞進
則臣辱主憂光寧之朝僅守宗社理度之世日蹙封疆
顧乃拘信使以渝盟納叛臣而侵境由姦權之擅命啟
事釁以召兵厥後瀛國歸朝吉王航海齊亡而訪王蠋
乃存秉節之臣楚滅而諭魯公堪矜守禮之國載惟貞
元之會合屬當泰道之熙明衆言殽亂於當時大誼昭
宣於今日矧先儒性命之說資聖代表章之功先理致
而後文辭崇道德而黜功利書法以之而矜式彝倫賴
是而匡扶雖微董狐直筆之可稱庶逃司馬寡識而輕
信至若論其有弊亦惟斷以至公大槩聲容盛而武備
衰論建多而成效少且辭之煩簡以事而文之今古以
時舊史之傳述旣多雜記之蒐羅又廣於是參是非而
去取權豐約以損增事嚴敢計於疾徐日積亦虞於玩
愒臣等忝司當揆實預提綱周詢在局之言靡不究心
乃職第述作之才有限而報效之志無窮倘垂清燕之
觀尚助緝熙之益曰若帝堯曰若帝舜惟聖心稽古之
功鑒于有夏鑒于有殷乃臣子告君之道
柳虬上周太祖書且著述之人密書其事縱能直筆
人莫之知何止物議横生亦自異端互起故班固致受
金之名陳壽有求米之論著漢魏者非一氏造晉史者
至數家後代紛紜莫知凖的
唐羅衮謝監修相公啟固以時屬叡文事當修舉列
聖之青編再輯盛朝之鴻藻將鋪是宜對季札以歌唐
求孟堅而述漢然後可以昭彰一代舄奕千齡如衮之
才非此之任誠欲奉身而退瀝懇以辭無傷棫樸之風
自適輪轅之用一家之言莫就空慕馬遷三國之志
未聞實慙陳壽乍簪筆於宸軒復和鉛於綸閣中書
肄入寧同著作之郎相府依棲乃類司徒之掾分誠已
過恩亦太隆既辭讓以難諧但憂兢而㒺寘穀梁清婉
休校力於短長王隱混淆預甘心於譏誚
劉知幾史通斷限篇若四裔本係種落所興北貊起
自淳維南蠻出於槃瓠高句麗以鼈橋獲濟吐谷渾因
馬鬭徙居諸如此說者求之歷代何書不有而作之者
曾不知前撰已著而後修宜輟遂乃百世相傳一字無
改盖駢指在手不加力於千鈞附贅居身非廣形於七
尺為史之體有若於斯苟濫引他事豐其部帙以此稱
博異乎吾黨之所聞
文學部(子)
梁劉勰諸子至鬻熊知道而文王諮詢餘文遺事錄
為鬻子子自肇始莫先於茲及伯陽識禮而仲尼訪
問爰序道德以冠百氏然則鬻惟文友李實孔師聖賢
並世而經子異流矣逮及七國力政俊乂蠭起孟軻膺
儒以罄折莊周述道以翺翔墨翟執儉确之教尹文課
名實之符野老治國於地利騶子養政於天文申商刀
鋸以制理鬼谷唇吻以策勲尸佼兼總於雜術青史曲
綴以街譚承流而枝附者不可勝筭並飛辨以馳術饜
禄而餘榮矣暨於暴秦烈火勢炎崐岡而煙燎之毒不
及諸子逮漢成普思子政讎校於是七略芬菲九流鱗萃
殺青所編百有八十餘家矣迄今魏晉作者間出讕言
兼存璅語必錄類聚而求亦充箱照軫矣研夫荀孟
所述理懿而辭雅管晏屬篇事覈而言練列禦寇之書
氣偉而采奇鄒子之說心奢而辭壯墨翟隨巢意顯而
語質尸佼尉繚術通而文鈍鶡冠綿綿亟發深言鬼谷
渺渺每環奥義情辨以澤文子擅其能辭約而精尹文
得其要眘到析密理之巧韓非著博喻之富呂氏鑒遠
而體周淮南泛採而文麗斯則得百氏之華彩而辭氣
文之大略也
文學部(集)
盧照隣駙馬都尉喬君集序痛乎王澤旣竭諸侯為
麋鹿之場帝圖伊梗天下作豺狼之國秦人一滅舊章
大愚黔首羣書赴火化崑岳之高煙儒士投坑變蓬萊
之巨壑樂沈於海河間王初睠睠於古篇禮適諸夷齊
叔孫乃區區於綿蕝
又南陽公集序含毫顧盼漢家之城闕風烟逸韻縱
横秦地之林泉魚鳥黃山羽獵幾奏瓊篇汾水樓船參
聞寳思南津弔屈去逐蒼梧之雲西路悲昂來挽葱巖
之雪江湖廊廟造次不忒其儀沙塞朝廷顛沛必歸於
漢是使名流俱至親翰闐門愛客相尋雞談滿席嚶嚶
好鳥花欲白兮柳將菲&KR0008;&KR0008;遊魚蓮欲紅兮蘋可望綠
樽恒湛齊閣臨霞綺札逾新園亭坐月
文學部(政書)
唐吕温代百寮進農書表臣聞不愛牲玉祈穀于圜
丘可以致誠未足以勸農躬秉耒耜籍田於千畝可以
示勸未足以教人必也殷天地之和順隂陽之理利其
器用精厥法式行之而不倦動之而不勞四海靡而風
行百姓迷其日用弘我政本實惟農書伏惟睿聖文武
皇帝陛下德茂生成道光慈儉捐金而寳穀菲食而粒
人考堯典以授時稽禹貢而任土潔粢盛而大事在祀
銷劍戟而盡力為農豐年屢薦於郊歌嘉瑞繼書於國
史而不自滿假惟懷永圖每至獻歲載陽仲春初吉俯
察土膏之候仰視晨正之祥經始歲功𨗳揚生德徵有
司之舊典奉先后之遺文深居穆淸親覽奥妙匪崇朝
而盡更田畞不出戶而遍洽人情見捽草坯土之艱知
寒耕熱耘之苦宸心感念甽畞昭蘇一歎而時雨先飛
三復而春雷自起臣等業慙學稼禄過代耕親承務本
之風日奉在勤之訓三時不害觀玉燭於氤氲九扈孔
修賀生靈於富庶
唐柳宗元進農書表平秩東作虞書立制俶載南畞
周雅垂文此皆奉天時以授人盡地力而豐食惟新
令節益厲農功旣立典於可傳每陳書而作則耕鑿之
利敷帝力於嘉謨稼穡之難動天心而睿覽勤勞率下
超邁古先
曾鞏謝賜唐六典表繼貞觀之造邦維開元之稱治
財成唐典本庶務於尚書則象周官綴舊聞於經禮行
之當世垂及方來接五聖之休期振千齡之絶業號
令風采卑秦漢而不言綱紀文章體唐虞而特起爰因
廣覽俯逮遺編俾加鏤板之傳賜及在廷之士竊典
故之緒餘少禆寡陋審官儀之委曲益勵疲駑
竇儀進刑統表虞帝聰明始恤刑而御物漢高豁達
先約法以臨人盖此丹書輔於皇極禮之失則刑之得
作於涼而弊於貪百王之損益相因四海之凖繩斯在
如銜勒之持逸駕猶郛郭之域羣居哀矜在念欽恤
為懷網欲自密而疎文務從微而顯乃詔執事明啟刑
書俾自我朝彌隆大典貴體時之寬簡使率土以遵行
國有常科吏無敢侮刑統前朝創始羣彦規為貫彼
舊章采綴已從於撮要屬茲新造發揮愈合於執中
幸偶文明謬參憲法金科奥妙比虧洞達之能丹筆重
輕徒竊討論之寄將塵睿覽唯俟嚴誅
上官儀為李秘書上祖集表臣聞漢朝中葉陳農求
訪於圖書魏歷初基袁渙請收於篇籍遂使容臺增餙
丹府載輝雅道照於前古風流被於末裔陛下睿德緯
天神功光表截海班朔益地延圖垂衣視典探羣玉之
幽賾虚已緣情動兼金之歌咏由是芸香秘室青簡具
陳璧水上庠漆書咸集
宋陳瓘進四明尊堯集表畎畝愛君精誠雖至芻蕘
議政迂闊難行葵向不習而常傾芹陋敢期於得獻獨
因睿斷許貢危衷愚公老矣益堅平險之心精衛𦕈
然未捨填波之願殁而後已志不可踰望雖隔於戴盆
夢不忘於馳闕丹誠上格天語遥詢要觀尊主之恭緩
議奸時之罪天大普容日明徧照覽熙豐記動之史
倣虞夏採詩之官咨輿議於多方證私書之百毁舜纂
堯緒孜孜乎善繼之勤武廣文聲斤斤乎丕承之美茲
所謂一人之慶可以得萬國之歡宣宗當紹獻之時
寧容德裕之奮語武帝以述景為事忍事馬遷之短辭
父子至情古今一揆不懲謗史之罪則何以謝過於宗
廟不毁坐像之悖則何以示順於華夷國是方強勢難
遽改大器至重要在深思庶乎苖莠之分始於冠履之
辨至美成於剛健大患生乎因循儒宗數人自是一家
之說聖主獨斷乃為我宋之休天心篤愛之甚明人情
企想而有待
文學部(說)
顧況戴氏廣異記序大鈞播氣不滯一方檮杌為黃
熊彭生為大豕萇弘為碧舒女為泉牛哀為虎黃母為
黿(一作鱉)君子為猿鶴小人為蟲沙武都婦人化為男成
都男子化為女周娥殉墓十載却活嬴諜(一作姬)暴市六
日而蘇蜀帝之魂曰杜鵑炎帝之女曰精衛洪荒窈窕
莫可紀極古者靑烏之相冢墓白澤之窮神姦舜之命
䕫以和神湯之問革以語怪音聞魯壁形鏤夏鼎玉牒
石記五圖九籥說者紛然故漢文帝召賈誼問鬼神之
事夜半前席志怪之士劉子政之列仙葛稚川之神仙
王子年之拾遺東方朔之神異張茂先之博物郭子潢
(一作横)之洞冥顔黃門之稽聖侯君素之精(一作旌)異其中
神奥顧君真誥周氏之冥通而異苑搜神山海之經幽
冥之錄襄陽之耆舊楚國之先賢風俗所通歲時所記
吳興陽羡南越西京注引古今辭標淮海裴松之盛弘
之陸道瞻等諸家之說蔓延無窮國朝燕梁四公傳唐
臨冥報記王度古鏡記孔慎言神怪志趙自勤定命錄
至如李庾成張孝舉之徒互相傳說
文學部(藏書)
高士廉文思博要序爰自卦起龍圖文成鳥篆墳典
開其緒丘索𨗳其流虞夏之書猶旭日之始旦殷商之
誥若覆簣之為山及曲阜佐周攝政踐祚而又闕里自
衛將聖多能損益禮樂極乎天而蟠乎地祖述堯舜繫
星辰而振河海郁郁焉鼓王風於九合誾誾焉闢儒門
於百代旣而雅道雖廢學者未衰挾册如林遂偶縱横
之運懷經成市俄屬坑焚之灾下土怨咨上天廻睠咸
洛基命懸賞而崇儒術曹馬御紀疏爵而啟膠庠人拾
青紫家握鉛素求古文於孔壁專門者重闡收竹書於
汲冢異說者無遺逮乎有隋失御羣凶競逐辟雍蔓於
荆棘延閣殫於煨燼孟堅九流與川瀆而俱竭弘(一作尹非)
度四部隨岳敦而分崩淹中稷下博古洽聞之生盡殄
散矣蘭臺藏室金簡玉匱之文咸殘逸矣皇帝仰膺靈
命俯叶萌心智周乾坤之表道濟宇宙之外操征伐而
清天步横崑海而紐地維櫜弓矢於靈臺執贄者萬國
張禮樂於太室受職者百神蒼旻降祥黔黎禔福置成
均之職劉董與馬鄭風馳開崇文之館揚班與潘江霧
集搢紳先生聚蠧簡於内輶軒使者採遺篆於外刊正
分其朱紫繕寫埒於坵山外史所未錄既盈太常之藏
中經所不載盛積秘室之府比夫軒皇宛委穆滿羽陵
炎漢之廣内有晉之秘閣何異乎牛宫之水爭浮天於
谷王蟻垤之林競拂日於若木也帝聽朝之暇屬意斯
文精義窮神微言探賾紆樓船於學海獲十城之珍駐
羽盖於翰林搴三珠之寳以為觀書貴要則十家並馳
觀要貴博則七略殊致自非總質文而分其流混古今
而共其轍則萬物雖衆可以同類千里雖遥可以同聲
然則魏之皇鑒登巨川之濫觴梁之遍略標崇山之增
構歲月茲多論次逾廣類苑耕錄齊玉軑而並馳要略
御覽揚金鑣而繼路雖草創之指義在廉也而編錄之
内猶多遺闕並未能絶雲而負蒼天杜罻羅之用激水
而縱溟海息鈎餌之心帝乃親縈聖情曲留玄覽垂權
衡以正其失定凖繩以矯其違頓天網於蓬萊綱目自
舉馳雲車於策府轍跡可尋述作之義坦然筆削之規
大備
楊盈川登秘書省閣詩序若夫麒麟鳳凰之署三臺
四部之經周王羣玉之山漢帝蓬萊之室觀星文而考
南北大象入於機衡披帝冊而質龍神負圖出於河洛
司先王之載籍掌制書之典謨劉向沈研揚雄寂寞之
士於茲翰墨馬融該博傅毅文章之才此焉游處
周庾信漢武聚書贊獻書路廣藏書柱開秦儒山谷
漢聞吹灰芝泥印上玉匣封來坐觀風俗不出蘭臺
文學部(好學)
晉束皙讀書賦耽道先生澹泊閒居藻練精神呼吸
清虛抗志雲表戢形陋廬垂帷帳以隱几被紈素而讀
書抑揚嘈囋或疾或徐優游藴藉亦卷亦舒頌卷耳則
忠臣喜詠蓼莪則孝子悲稱碩鼠則貪民去唱白駒而
賢士歸是故重華詠詩以終已仲尼讀易於終身原憲
潛吟而㤀賤顔回精勤以輕貧倪寬口誦而芸耨買臣
行吟而負薪賢聖其猶孳孳況中才與小人
蔣防螢光照字賦士有閱簡策尚專精恒俾夜而作
晝每聚螢以襲明期照燭於無隱俟沈研而有成縹帙
時開玉篆共丹輝並耀銀鈎下映繁星與片月俱生帷
幌之際微明舒蔽或熠熠以光吐復離離而珠綴俯而
察煥乎呈科斗之文靜而觀烱爾見雕蟲之藝諒依人
以明道匪韜光以自衛
任昉為蕭揚州薦士表集螢映雪編蒲緝柳先言往
行人物雅俗甘泉遺儀南宫故事畫地成圖抵掌可述
豈特豹鼠有必對之辨竹書無落簡之謬瑩襟靈於
藝圃散耳目於書林下帷覃思穿林嗜古蓬山雲觀
之書羣玉懸金之記魯宫藏篆汲冢遺編無不日覽萬
言暗藏三箧
陸游江西到任謝表臣禀資迂愚立身羇藐偶竊犁
鉏之餘暇妄窺述作之淵源纍然自力於簡編老之將
至過矣見稱於流輩轉而上聞
晁補之答賀李祥改宣德啟粤從幼學夙有俊聲下
帷未省窺園持竿寧悟流麥其精如此故資之深
梁劉孝標答劉之遴借類苑書九冬有隟三餘暇時
多遊書圃代樹萱蘇若夫采亹亹於緗紈閱微言於殘
竹嗢飫膏液咀嚼英華不知地之為輿天之為蓋靡測
廻塘莫辨輿馬烏足以言乎是用周流墳索詳觀圖牒
搦管聯冊纂茲英奇蛩蛩之謀止於善草周周之計利
在銜翼故鳩集斯文盖自綴其漏耳豈冀藏之名山播
於士大夫哉
梁王僧孺太常敬子任府君傳恥一物之不知惜寸
隂之徒靡下帷閉戶投斧懸梁雖玄晏書淫文勝經溢
康成之忽㤀所往公叔之顛墜硎岸無以異也
宇文逌庾信集序穿壁未勤映螢逾甚若乃德聖兩
禮韓魯四詩九流七略之文萬卷百家之說名山海上
金匱玉版之書魯壁魏墳縹帙緗囊之記莫不窮其枝
葉誦其篇簡豈止仲任一見之敏世叔五行之速
任昉王文憲序淵角殊祥山庭異表望衢罕窺其術
觀海莫際其瀾宏覽載籍博游才義若乃金版玉匱之
書海上名山之旨沉鬱澹雅之思離堅合異之談莫不
總制清衷遞為心極
王僧孺伏海府君集序至於神經怪牒綠笥丹筒金
版玉箱錦文緹帙並藏諸靈府秘在瑶臺而君莫不徧探
冥賾具閱局檢常以前賢往學亟與聖違賈馬盧鄭非
無紕越荀郭何王彌多蹐謬二義可辨未値高卿之疑
九事非難不逢平叔之問
庾信高鳳讀書不知流麥贊高鳳好學專心不廽留
連經笥對玩書臺石門雲度銅梁雨來麥流雖遠書卷
猶開
楊烱楊去盈墓誌銘朱穆將學中食忘飱譙周研精
欣然獨笑張華四海之内若指諸掌班固百家之言無
不窮究
文學部(講論)
浩虚舟解議圍賦王子猷之延賓暇時偶切磋於經
史遂交戰於言詞出竒而彼力方壯向敵而吾矛莫持
阻辨口而不通去來都絶閉赤城之深固中外生疑既
而謝婦側聆翠帷潛至察攻討之餘勢知勝敗之有自
情甲遂闢縱堂上之竒兵靈府忽開出身中之利器是
用自伐期乎不爭因漁獵之近習得籌謀之至精縱吟
嘯為鼔鼙之雄倍增其勇察顔色為風雲之候暗識其
情俄執訊於折角將犒師於重席驗運輸而經笥不
窮察苞裹而智囊猶積是以扞格斯闢書文必同逆無
不服滯無不通義櫓罷持倒載於德車之上仁寳悉獲
横行於王道之中故得學海長清言讎不起百家咸湊
其軌轍六籍各分其疆理
文學部(文章)
晉陸機文賦佇中區以玄覽頥情志於典墳遵四時
以歎逝瞻萬物而思紛悲落葉於勁秋喜柔條於芳春
心懍懍以懷霜志眇𦕈而臨雲詠世德之駿烈誦先人
之清芬慨投篇而援筆聊宣之乎斯文其始也皆收視
反聽耽思傍訊精騖八極心游萬仞其致也情曈曨而
彌鮮物昭晳而互進傾羣言之瀝液漱六藝之芳潤浮
天淵以安流濯下泉而潛浸於是沈辭怫悦若游魚銜
鈎而出重淵之深浮藻聯翩若翰鳥纓繳而墜曾雲之
峻收百世之闕文探千載之遺韻謝朝華於已披啟夕
秀於未振觀古今於須臾撫四海於一瞬然後選義按
部考辭就班藏景者咸叩懷響者畢彈或因枝以振葉
或緣波而討源或本隱以之顯或求易而得難或虎變
而獸擾或龍見而鳥瀾或妥帖而易施或齟齬而不安
罄澄心以凝思眇衆慮而為言籠天地於形内挫萬物
於筆端伊兹事之可樂固聖賢之所欽課虚無以責
有叩寂寞而求音函緜邈於尺素吐滂霈乎寸心言恢
之而彌廣思按之而愈深播芳蕤之馥馥發清條之森森
粲風飛而猋豎鬱雲起乎翰林故夫夸目者尚奢惬
心者貴當言窮者無隘論達者唯曠詩緣情而綺靡賦
體物而瀏亮碑披文以相質誄纏綿而悽愴銘博約而
温潤箴頓挫而清壯頌優游以彬蔚論精微而朗暢奏
平徹以閑雅說煒曄而譎誑雖區分之在茲亦禁邪而
制放要辭逹而理舉故無取乎冗長其為物也多姿其
為體也屢遷其會意也尚巧其遣言也貴妍曁音聲之
迭代若五色之相宣或仰逼於先條或俯侵於後章
或辭害而理比或言順而義妨離之則雙美合之則兩
傷考殿最乎錙銖定去留於毫芒立片言以居要乃
一篇之警策雖衆辭之有條必待茲而效績亮功多而
累寡故取足而不易或藻思綺合清麗芊眠爛若縟繡
悽若繁絃必所擬之不殊乃闇合乎曩篇雖杼軸於予
懷怵他人之我先苟傷廉而愆義亦雖愛而必捐或苕
發穎䜿離衆絶致形不可逐響難為係塊孤立而特峙
非常音之所緯心牢落而無偶意徘徊而不能揥石韞
玉而山輝水懷珠而川媚彼榛楛之勿翦亦蒙榮於集
翠綴下里於白雪吾亦濟夫所偉或托言於短韻對窮
迹而孤興俯寂寞而無友仰寥廓而莫承譬偏絃之獨
張含清唱而靡應或寄辭於瘁音言徒靡而弗華混妍
蚩而成體累良質而為瑕象下管之偏疾故雖應而不
和或遺理以存異徒尋虚以逐微言寡情而鮮愛辭浮
漂而不歸猶絃幺而徽急故雖和而不悲或奔放以諧
合務嘈囋而妖冶徒悦目而偶俗固聲高而曲下寤防
露與桑間又雖悲而不雅或清虚以婉約每除煩而去
濫闕大羹之遺味同朱絃之清汜雖一唱而三歎固既
雅而不豔若夫豐約之裁俯仰之形因宜適變曲有微
情或言拙而喻巧或理樸而辭輕或襲故而彌新或沿
濁而更清或覽之而必察或研之而後精譬猶舞者赴
節以投袂歌者應弦而遣聲是盖輪扁所不得言亦非
華說之所能精普辭條與文律良予膺之所服練世情
之常尤識前修之所淑雖濬發於巧心或受嗤於拙目
彼瓊敷與玉藻若中原之有菽同橐籥之罔窮與天地
乎並育若夫應感之會通塞之紀來不可遏去不可
止藏若影滅行猶響起思風發於胸臆言泉流於唇齒
紛葳蕤以馺遝唯豪素之所擬文徽徽以溢目音泠泠
而盈耳及其六情底滯志往神留兀若枯木豁若涸流
覽營魂以探賾頓精爽而自求理翳翳而愈伏思軋軋
其若抽是故或竭情而多悔或率意而寡尤雖兹物
之在我非余力之所勠故時撫空懷而自惋吾未識夫
開塞之所由伊兹文之為用固衆理之所因配霑潤於
雲雨象變化乎鬼神被金石而德廣流管絃而日新
杜甫寄李十二白詩昔年有狂客號爾謫仙人筆落
驚風雨詩成泣鬼神聲名從此大汨没一朝伸文彩承
殊渥流傳必絶倫龍舟移棹晚獸錦奪袍新白日來深
殿清雲滿後塵乞歸優詔許遇我夙心親未負幽栖志
兼全寵辱身劇談憐野逸嗜酒見天真醉舞梁園夜行
歌泗水春才高心不展道屈善無隣處士禰衡俊諸生
原憲貧稻粱求未足薏苡謗何頻五嶺炎蒸地三危放
逐臣幾年遭鵩鳥獨泣向麒麟蘇武先還漢黃公豈事
秦楚筵辭醴日梁獄上書辰巳用當時法誰將此義陳
老吟秋月下病起暮江濱莫怪恩波隔乘槎與問津
王建寄上韓愈侍郎詩重登太學領儒流學浪詞鋒
壓九州不以雄名殊野賤唯將直氣折王侯詠傷松桂
青山瘦取盡珠璣碧海愁序述異篇經總核鞭驅險句
物先投碑文合遣貞魂謝史筆應令諂骨羞清俸探將
還酒債黃金旋得起書樓客來擬設官人禮朝退多逢
月下遊見向雲泉求住處若為知薦一生休
羅隱感德叙懷寄上羅鄴王詩盛業𫝊家有寳刀况
聞餘力更揮亳腰間印佩黃金重卷裏詩裁白雪高宴
罷嘉賓吟鳳藻獵廻諸將問龍韜分茅列土纔三十猶
擬回頭賭錦袍脉散源分歴幾朝縱然官宦只賓僚
正憂末𣲖淪滄海忽見高枝拂絳霄百萬貔貅趨玉帳
三千賓客冠金貂良時難得吾宗少應念衰門久寂寥
張子容贈司勲蕭郎中詩作相開黃閣為郎奏赤墀
君臣道合體父子貴同時國以推賢答家無内舉疑鳳
池真水鏡蘭省得華滋未睹風流日先聞所賦詩江山
清謝朓花木媚丘遲吏部來何暮王言念在兹丹青無
不可霖雨亦相期昔我投荒處孤烟望島夷羣鷗終日
狎落葉數年悲漁父留歌詠江妃入興詞今將獻知已
相感勿吾欺
唐代宗答王縉詔卿之伯氏位歴先朝名高希代抗
行周雅長揖楚辭調六氣於終篇正五音於逸韻泉飛
藻思雲散襟情詩家者流時論歸美誦於人口久鬱文
房歌以國風宜登樂府眎朝之後乙夜將觀石室所藏
殁而不朽柏梁之會今也則亡乃眷棣華克成編錄聲
猷益茂歎息良深
王勃上九成宫頌表臣聞帝機無朕道洽則時邕靈
化不言功成則頌顯伏惟陛下體元纂極模神建隧棟
梁三氣庭衝六合松軒夜警杳冥姑射之心茅殿晨凝
寥廓峒山之駕臣霑風太上庇影華胥仰衢室而無階
候襄城而有地雖望卑平叔空勤景福之詞而文謝子
雲願竭甘泉之思謹憑天造輒貢九成宫頌二十四章
攀紫墀而絶望呌丹闕而累息
李嶠謝撰德懿太子哀策文降勑褒揚表昨奉勑令
臣撰懿德太子哀策文臣術異懷蛟藝非吞鳥四科函
丈多謝於文學士子登筵有慙於詞賦恭聞聖旨輒奏
庸音豈足以褒敘重離激揚三善宣睿慈之惻愴述天
顧之綢繆曲降絲綸猥垂剪拂諭之以雲間日下方之
以陸海潘江飾嫫母之容加其粉澤瑩碔砆之質發其
光彩雖宋玉大言見褒於楚國公孫下策蒙賞於漢朝
無以比此揄揚方斯恩渥欽戴紫紱伏銘玄造仰高天
而發悸顧短札而成羞
唐李善進注文選表道光九野縟景緯以照臨德載
八埏儼山川以錯峙垂象之文斯著含章之義聿宣協
人靈以取則基化成而自遠故羲繩之前飛葛天之浩
唱媧簧之後掞叢雲之奥詞步驟分途星躔殊建球鐘
愈暢舞詠方滋楚國詞人御蘭芬於絶代漢朝才子綜
鞶帨於遥年虚玄流正始之音氣質馳建安之體長離
北度騰雅詠於圭隂化龍東騖煽風流於江左爰逮有
梁宏材彌劭昭明太子業膺守器譽貞問寢居肅成而
講藝開博望以招賢搴中葉之詞林酌前修之筆海周
廵緜嶠品盈尺之珍楚望長瀾比徑寸之寳故撰斯一
集名曰文選後俊英髦咸資凖的伏惟陛下經緯成德
文思垂風孰可撮壤崇山𨗳涓宗海臣蓬衡蕞品樗散
陋姿汾河委筴夙非成誦崇山墜簡未議澄心握玩斯
文載移凉燠有欣永日實昧通津故勉十舍之勞寄三
餘之暇弋釣書部願言註輯殺青甫就輕用上聞敝帚
自珍緘石知繆敢有塵於廣内庶無遺於小說
庾信謝滕王集序啟伏覽制垂賜集序紫微懸映如
傳闕里之書青鳥遥飛似送層城之璧若夫甘泉宫裏
玉樹一叢玄武闕前明珠六寸不得譬此光芒方斯照
燭有節有度即是能平八風愈昌愈高殆欲去天三尺
殿下雄才盖代逸氣横雲濟北顔淵關西孔子譬其毫
翰則風雨爭飛論其文采則魚龍百變蒲桃繞館新開
碣石之宫修竹夾池始作睢陽之苑琉璃汎酒鸚鵡承
杯鳳穴歌聲鸞林舞曲况復行雲逐雨廻雪隨風湖陽
之尉既成為喜之因舂陵之侯便是積慶之地某本乏
材用無多述作加以建業陽九劣免儒硎江陵百六幾
從士隴至如殘編落簡並入塵埃赤軸青箱多從灰燼
比年痾恙彌留光隂視息桑榆已逼蒲柳方衰不無秋
氣之悲實有窮途之恨是以精采瞀亂頗同宋玉言辭
蹇吃更甚揚雄一吟一咏其可知矣好事者不求知音
者不用非有班超之志遂已棄筆未見陸機之文久同
燒硯至於凋零之後殘缺所餘又已雜用補袍隨時覆
醬聖慈憐愍遂垂存錄始至揄揚過差君子失辭比擬
從横小人迷惑荆玉抵鵲正恐輕用重寳龍淵削玉豈
不徒勞神慮匠石廻顧朽材變於彫梁孫陽一言奔蹄
成於駿馬故知假人延譽重於連城借人羽毛榮於尺
玉溟池九萬里無踰此澤之深華山五千仞終愧斯恩
之重即日金門細管未動春灰石壁輕雷尚藏冬蟄伏
願聖躬與時納豫南陽寳雉幸足觀瞻酈縣菊泉差能
延壽伏遲至鄴可期從梁有日同杞子之盟會必欲瞻
仰風塵共薛侯而來朝謹當逢迎冠盖魚腹尺素鳳足
數行書此謝辭終知不盡
唐王勃上武侍極啟某聞玄螭掩耀光銷赤堇之芒
白鶴摧輝影滅青胡之寳由是紫氛霄耿指牛漢而忘
歸丹水神迷道驪泉而罔悔其有龍文已遠輕圖剸兕
之功魚目濫持自疑靈蛇之色循榮覽分朝聞夕可君
侯締華椒閣席寵芝扄粲貂冕於金軒藻龜章於玉署
月開鸞鏡懷精鑑以分形霜湛虬鐘蘊希聲而待物吞
九溟於筆海若控牛涔抗五岳於詞鋒如臨蟻垤馳魂
露谷忻逢紫岫之英驛思霞坵佇接青田之響某北巖
曲藝東臯下節攀翰苑而思齊傃文風而立至迹疲千
里未陪丹轂之遊葉契三英尚隔黃衣之夢謹憑洪貸
輒錄舊文輕敢上呈列之如右涓波有託望日谷以馳
誠鐘鼓無施伏雷門而假息
駱賓王上兖州刺史啟縟綺萼於詞林綷仙花於筆
苑文江翻浪織玉㶑以韜霞學海驚瀾綴珠連於濯錦
李商隱為李貽孫上李德裕啟提枹於絶藝之場班
揚掃地鞠旅於無前之敵江鮑輿尸詞窮體物律變
登高文星留伏於筆間綵鳳翺翔於夢裏
李商隱為舉人上翰林蕭侍郎啟當時人物何戢唯
效於褚公邇日風流杜乂難方於衛玠加以弘成與石
郭璞𫝊毫渙水儻來皆逢藻繪荆峰若至只有球琳合
沓縑緗縱横筆硯三都作序不勞皇甫士安萬乘為僚
只有東方曼倩
温庭筠上鹽鐵侍郎啟素勵顓蒙常耽比興未逢仁
祖誰知風月之情因夢惠連或得池塘之句莫不冥搜
刻骨默想勞神未嫌彭澤之車不歎萊蕪之甑其或嚴
霜墜葉孤月離雲片席飄然方思獨往空亭悄爾不廢
閒吟強將麋鹿之情欲學鴛鴦之性遂使幽蘭九畹傷
謠諑之情多丹桂一枝竟攀援之路斷
梁簡文與湘東王論文書握瑜懷玉之士瞻鄭邦而
知退章甫翠履之人望閩鄉而歎息詩既若此筆又如
之徒以煙墨不言受其驅染紙札無情任其搖襞甚矣
哉文之横流一至於此
徐陵與李那書獲殷公所借陪駕纔南入重陽閤詩
及荆州大乘寺宜陽石像碑四首鏗鏘並奏能驚趙鞅
之魂輝煥相華時瞬安豐之眼山澤晻靄竹松參差若
見三峻之峯依然四皓之廟甘泉鹵簿盡在清文扶風
輦路悉陳華簡昔魏武虚帳韓王故臺自古文人皆為
詞賦未有登茲舊閣歎兹幽宫標句清新發言哀斷豈
止悲聞帝瑟泣望羊碑一詠歌梁之言便掩盈懷之淚
至如披文相質意致縱横才壯風雲義深淵海方今二
乘斯悟同免化城六道知歸皆踰火宅宜陽(縣名)之作特
會幽襟所覩黃絹之詞彌懷白雲之頌但恨賒遠擅特
高峰閒上羅浮康公懸溜不獲銘兹雅頌耀彼幽巖循
環諷詠用忘飢渴握之不置恒如趙璧翫之不足同於
玉枕京師長者好事才人争造蓬門請觀高製軒車滿
路如看太學之碑街巷相填無異華隂之市但豐城兩
劒尚不阻來韓子雙環必皆希見莫不以好龍無别木
雁可嗤載望瓊瑶因乏行李金風已勁玉質宜調書不
盡言但聞爻繫
李那答書僕世傳經術才謝劉歆家有賜書學匪班
嗣弱年有志頻愛雕蟲歲月三餘無㤀肄業戶牖之間
時安筆硯嚬眉難巧學步非工恒經牧孺之譏屢被陳
思之誚羞逢仲子類君山之鼓琴屢見子將同本初之
車服不謂殷侯虚談成價遂同布鼓輕響雷門燕石空
雕終慙比德楚軍雖拂實愧棲桐豈若邯鄲舉袖唯聞
變曲協律飛塵必應不顧是以日南寳貝遥望歸秦合
浦文犀更希還漢芳春行獻鸎其鳴矣懸豫章之床置
長安之驛厚築墻垣思逢鄭僑之聘工歌周頌佇奏延
陵之樂書繒有復道意無伸
梁簡文帝答張纘謝示集纘好文章於今二十五載
矣竊嘗論之日月參辰火龍黼黻尚且著於玄象章於
人事而況文辭可止詠歌可輟乎不為壯夫揚雄實小
言破道非謂君子曹植亦小辨破言論之科刑罪在不
赦至如春庭落景轉蕙承風秋雨且晴檐梧初下浮雲
生野明月入樓時命親賓乍動嚴駕&KR2036;璖屢酌鸚鵡驟
傾伊昔三邊久留四載胡霧連天征旗拂日時聞塢笛
遥聽塞笳或鄉思悽然或雄心噴薄是以沈吟短翰補
綴庸音寓目寫心因事而作
又答新渝侯和詩書垂示三首風雲吐於行間珠玉
生於字裏跨躡曹左含超潘陸雙鬢向光風流已絶九
梁插花步搖為古高樓懷怨結眉表色長門下泣破粉
成㾗復有影裏細腰令與真類鏡中好面還將畫等此
皆性情卓絶新致英奇故知吹簫入秦方識來鳳之巧
鳴瑟向趙始覩駐雲之曲手持口誦喜荷交并也
周庾信趙國公集序竊聞平陽擊石山谷為之調大
禹吹筠風雲為之動與夫含吐性靈抑揚詞氣曲變陽
春光廻白日豈得同年而語哉柱國趙國公發言為論
下筆成章逸態横生新情振起風雨争飛魚龍各變方
之珪璧塗山之會萬重譬似雲霞赤城之巖千丈文參
歷象即入天官之書韻涉絲桐咸歸總章之觀論其壯
也則鵬起半天語其細也則鷦巢蚊睫豈直熊熊旦上
增城抱日月之光燄燄宵飛南斗燭蛟龍之氣昔者屈
原宋玉始於哀怨之深蘇武李陵生於别離之世自魏
建安之末晉太康以來雕蟲篆刻其體三變人人自謂
握靈蛇之珠抱荆山之玉矣公斟酌雅頌諧和律吕若
使言乖節目則曲臺不顧聲止操縵則成均無取遂得
棟梁文囿冠冕詞林大雅扶輪小山承盖
梁劉孝綽昭明太子集序編綈緗於七閣彈竹素於
九流於是淹中稷下之生金華石渠之士莫不過衢
樽而挹多少見斗極而曉西東屬文之體鮮能周備
長卿徒善既累為遲少孺雖疾俳優而已子淵淫靡若
女工之蠧子雲侈靡異詩人之則孔璋詞賦曹祖勸其
修今伯喈答贈摯虞知其頗古孟堅之頌尚有似贊之
譏士衡之碑猶聞類賦之貶深乎文者兼而善之能使
典而不野遠而不放麗而不淫約而不儉獨擅衆美斯
文在斯
楊烱王勃集序先鳴楚舘孤峙齊宫乘忌側目應劉
失步於是鼓舞其心發洩其用八埏馳騁於思緒萬
代出沒於毫端契將往而必融防未來而先制動搖文
律宫商有奔命之勞沃蕩詞源河海無息肩之地以兹
偉鑒取其雄伯壯而不虚剛而能潤雕而不碎按而彌
堅大則用之以時小則施之有序徒縱横以取勢非鼔
怒以為資長風一振衆萌自偃遂使繁綜淺術無籓籬
之固粉繪小才失金湯之險積年綺碎一朝清廓翰苑
豁如辭林增峻反諸宏博君之力焉於是窮蓍蔡以
象告考爻彖以情言既乘理而得玄亦研精而徇道虞
仲翔之盡思徒見三爻韓康伯之成功僅踰兩繫君之
所注見光前古與夫發天地之秘藏知鬼神之情狀者
合其心矣陳羣稟太丘之訓時不逮焉孔伋𫝊司寇
之文彼何功矣
晉書機雲𫝊論高詞迥映如朗月之懸光疉意廻舒
若重巖之積秀千條析理則電折霜開一緒連文則珠
流璧合其詞深而雅其義博而顯故足遠超枚馬高躡
王劉百代文宗一人而已
沈約謝靈運傳論周室既衰風流彌著屈平宋玉𨗳
清源於前賈誼相如振芳塵於後英辭潤金石高義薄
雲天自兹以降情志愈廣王褒劉向揚班崔蔡之徒異
軌同奔遞相師祖雖清辭麗曲時發乎篇而蕪音累氣
固亦多矣若夫平子豔發文以情變絶唱高蹤久無嗣
響至於建安曹氏基命三祖陳王咸蓄盛藻甫乃以情
緯物以文被質自漢至魏四百餘年辭人才子文體三
變相如工為形似之言二班長於情理之說子建仲宣
以氣質為體並標能擅美獨映當時是以一世之士各
相慕習原其飈流所始莫不同祖風騷徒以賞好異情
故意製相詭降及元康潘陸特秀律異班賈體變曹王
縟旨星稠繁文綺合綴平臺之逸響采南皮之高韻遺
風餘烈事極江右在晉中興玄風獨扇為學窮於柱下
博物止乎七篇馳騁文辭義殫於此自建武暨於義熙
歴載將百雖比響聯辭波屬雲委莫不寄言上德託意
玄珠遒麗之辭無聞焉耳仲文始革孫許之風叔源大
變太元之氣爰逮宋氏顔謝騰聲靈運之興會標舉延
年之體裁明密並方軌前秀垂範後昆若夫敷衽論心
商榷前藻工拙之數如有可言夫五色相宣八音協暢
由乎玄黃律吕各適物宜欲使宫羽相變低昂舛節若
前有浮聲則後須切響一簡之内音韻盡殊兩句之中
輕重悉異妙達此旨始可言文至於先士茂制諷高歴
賞子建函京之作仲宣灞岸之篇子荆零雨之章正長
朔風之句並直舉胷情非傍詩史正以音律調韻取高
前式自靈均以來多歴年代雖文體稍精而此秘未覩
至於高言妙句音韻天成皆暗與理合匪由思至張蔡
曹王曾無先覺潘陸顔謝去之彌遠世之知音者有以
得之此言非謬
劉勰文心雕龍原道自鳥跡代繩文字始炳炎皥遺
事紀在三墳而年世渺邈聲采靡追唐虞文章則煥乎
始盛元首載歌既發吟咏之志益稷陳謨亦垂敷奏之
風夏后氏興業峻鴻績九敘惟歌勲德彌縟逮及商周
文勝其質雅頌所被英華日新文王憂患繇(音宙)辭炳曜
符采複隱精意艱深重以公旦多材振其徽烈剬(音端)詩
緝頌斧藻羣言至夫子繼聖獨秀前哲鎔鈞六經必金
聲而玉振雕琢情性組織辭令木鐸起而千里應席珍
流而萬世響寫天地之輝光曉斯民之耳目矣
詮賦觀夫荀結隱語事數自環宋發巧譚實始淫麗
枚乘兔園舉要以會新相如上林繁類以成豔賈誼鵩
鳥致辨於情理子淵洞簫窮變於聲貌孟堅兩都明絢
以雅贍張衡二京迅發以宏富子雲甘泉構深瑋之風
延夀靈光合飛動之勢凡此十家並詞賦之流也及仲
宣靡密發端必遒偉長博通時逢壯采太冲安仁策勲
於鴻規士衡子安底績於流制景純綺巧縟理有餘彦
伯梗槩情韻不匱亦晉魏之賦首也
頌讚原夫頌惟典雅辭必精鑠敷寫似賦而不入華
侈之區敬慎如銘而異乎規戒之域揄揚以發藻汪洋
以樹義容體底煩勲業垂讃鏤影螭文聲理有爛年
積逾遠音徽如旦降及品物炫辭作翫
祝盟漢之羣祀肅其旨禮既總碩儒之儀亦參方士
之術所以秘祝移過異於成湯之心侲(真)子毆疫同於
越巫之祝
誄碑論其人也曖乎若可覿道其哀也悽焉如可傷
寫實追虚碑誄以立銘德慕行文采允集觀風似面
聽詞如泣石墨鐫華頹影豈忒
哀弔必使情性會悲文采引泣乃其貴耳
諧隱華元棄甲城者發睅目之謳臧紇喪師國人造
侏儒之歌並嗤戲形貌内怨為俳也又蠶蠏鄙諺貍首
淫哇苟可箴戒載於禮典故知諧詞隱言亦無棄矣
昔還社求拯於楚師喻眢井而稱麥麴叔儀乞糧於魯
人歌被玉而呼庚癸伍舉刺荆王以大鳥齊客譏薛公
以海魚莊姬托辭於龍尾臧文謬書於羊裘
詔策故兩漢詔誥職在尚書王言之大動入史策其
出如綍不反若汗是淮南有英才武帝使相如視草隴
右多文士光武加意於文書是豈直取美當時亦敬慎
來葉矣夫王言崇秘大觀在上所以百辟其刑萬邦
作孚故授官選賢則義炳重離之輝優文封策則氣含
風雨之潤敕戒恒誥則筆吐星漢之華治戎爕伐則聲
有荐雷之威𤯝灾肆赦則文有春露之滋明罰勑法則
辭有秋霜之烈此詔策之大略也
檄移夫兵以定亂莫敢自專天子親戎則稱恭行天
罰諸侯御師則云肅將王誅故分閫推轂奉詞罰罪非
惟致果為毅亦且厲辭為武使聲如衝風所擊氣似欃
槍所掃奮其武怒總其罪人懲其惡稔之時顯其貫盈
之數搖姦宄之膽訂信慎之心使百尺之衝摧折於咫
書萬雉之城顛墜於一檄者也凡檄之大體或述此
休明或敘彼苛虐指天時審人事筭強弱角權勢標蓍
龜於前騐懸鞶鑑於已然雖本國信實參兵詐譎詭以
馳旨煒曄以騰說凡此衆條莫或違之者也
封禪茲文為用盖一代之典章也構位之始宜明大
體樹骨於訓典之區選言於宏富之路使意古而不晦
於深文今而不墜於淺義吐光鋩辭成廉鍔則為偉矣
章表左雄奏議臺閣為式胡廣章奏天下第一
奏啟後之彈事迭相斟酌惟新日用而舊凖弗差然
函人欲全矢人欲傷術在紏惡勢必深峭詩刺讒人投
畀豺虎禮疾無禮方之鸚猩墨翟非儒目以豕彘孟軻
譏墨比諸禽獸詩禮儒墨既其如茲奏劾嚴文孰云能
免是以世人為文競於詆訶吹毛取瑕次骨為戾復似
善罵多失折衷若能闊禮門以懸規標義路以植矩然
後踰垣者折肱捷徑者滅趾何必躁言醜句詬病為功
哉是以立範運衡宜明體要必使理有典刑辭有風軌
總法家之式秉儒家之文不畏強禦氣流墨中無縱詭
隨聲動簡外乃絶稱席之雄直方之舉耳
議對夫動先擬議明用稽疑所以敬慎羣務弛張治
術故其大體所資必樞紐經典採故實於前代觀通變
於當今理不謬搖其枝字不妄舒其藻又郊祀必洞於
禮戎事必練於兵佃穀先曉於農斷訟務精於律然後
標以顯義約以正辭文以辨潔為能不以繁縟為巧事
以明覈為美不以深隱為奇此綱領之大要也若不達
政體而舞筆弄文支離構辭穿鑿會巧苟空騁其華固
為事實所擯設得其理亦為游辭所埋昔秦女嫁晉從
文衣之媵晉人貴媵而賤女楚珠鬻鄭為薰桂之櫝鄭
人買櫝而還珠若文浮於理末勝其本則秦女楚珠復
在於兹矣漢飲博士而雉集乎堂晉策秀才而麏興
於前無他怪也選失之異耳
書記詳總書體本在盡言言以散鬱陶託風采故宜
條暢以任氣優柔以懌懷文明從容亦心聲之獻酬也
意少一字則義闕句長一言則辭妨才冠鴻筆多
疎尺牘譬九方歅之識駿足而不知毛色牝牡也言既
身文信亦邦瑞翰林之士思理實焉
神思(全)古人云形在江海之上心存魏闕之下神思
之謂也文之思也其神遠矣故寂然凝慮思接千載悄
焉動容視通萬里吟咏之間吐納珠玉之聲眉睫之前
卷舒風雲之色其思理之致乎故思理為妙神與物游
神居胸臆而志氣統其關鍵物沿耳目而辭令管其樞
機樞機方通則物無隱貌關鍵將塞則神有遯心是以
鈞陶文思貴在虚静䟽瀹五藏澡雪精神積學以儲寳
酌理以富才研閱以窮照馴致以懌辭然後使玄解之
宰尋聲律而定墨獨照之匠闚意象而運斤此盖馭文
之首術謀篇之大端夫神思方運萬途競萌規矩虚位
刻鏤無形登山則情滿於山觀海則意溢於海我才之
多少將與風雲而並驅矣方其搦翰氣倍詞前暨乎篇
成半折心始何則意翻空而易奇言徵實而難巧也是
以意授於思言授於意密則無際疎則千里或理在方
寸而求之域表或義在咫尺而思隔山河是以秉心養
術無務苦慮合章司契不必勞情也人之稟才遲速異
分文之制體大小殊功相如含筆而腐毫揚雄輟翰而
驚夢桓譚疾感於苦思王充氣竭於思慮張衡研京以
十年左思練都以一紀雖有巨文亦思之緩也淮南崇
朝而賦騷枚臯應詔而成賦子建援牘如口誦仲宣舉
筆似㝛構阮瑀據案而制書禰衡當食而草奏雖有短篇
亦思之速也若夫駿發之士心總要術敏在慮前應機
立斷覃思之人情饒岐路鑒在疑後研慮方定機敏故
造次而成功慮疑故愈久而致績難易雖殊並資博練
若學淺而空遲才疎而徒速以斯成器未之前聞是以
臨篇綴慮必有二患理鬱者苦貧辭溺者傷亂然則博
聞為饋貧之糧貫一為拯亂之藥博而能一亦有助乎
心力矣若情數詭襍體變遷貿拙辭或孕於巧義庸事
或萌於新意視布於麻雖云未費杼軸獻功煥然乃珍
至於思表纖旨文外曲致言所不追筆固知止至精而
後闡其妙至變而後通其數伊摯不能言鼎輪扁不能
語斤其微矣乎
體性是以賈生駿發故文潔而體清長卿傲誕故理
侈而辭溢子雲沈寂故志隱而味深子政簡易故趣昭
而事博孟堅雅懿故裁密而思靡平子淹通故慮周而
藻密仲宣躁銳故穎出而才果公幹氣褊故言壯而情
駭嗣宗俶儻故響逸而調遠叔夜儁俠故興高而采烈
安仁輕敏故鋒發而韻流士衡重矜故情繁而辭隱觸
類以推表裏必符
風骨(全)詩總六義風貫其首斯乃化感之本原志氣
之符契也是以怊悵述情必始乎風沉吟鋪辭莫先於
骨故辭之待骨如體之樹骸情之含風猶形之包氣結
言端直則文骨成焉意氣駿爽則文風清焉若豐藻充
贍風骨不飛則振采失鮮負聲無力是以綴慮裁篇務
盈守氣剛健既實輝光乃新其為文用譬征鳥之使翼
也故練於骨者析辭必精深乎風者述情必顯捶(朵)字
堅而難移結響凝而不滯此風骨之力也若瘠義肥辭
繁雜失統則無骨之徵也思不環周索莫乏氣則無風
之騐也昔潘勖錫魏思摹經典羣才韜筆乃其骨髓峻
也相如賦仙氣號凌雲蔚為詞宗乃其風力遒也能鑒
斯要可以定文茲術或違無務繁采故魏文稱文以氣
為主氣之清濁有體不可力強而致故其論孔融則云
氣體高妙論徐幹則云時有齊氣論劉楨則云時有逸
氣公幹亦云孔氏卓卓信含異氣筆墨之性殆不可勝
並重氣之旨也夫翬(輝)翟備色翾(緩)翥百步肌豐而力
沉也鷹隼乏彩翰飛戾天骨勁而氣猛也文章力才有
似於此若風骨乏采則鷙集翰林采乏風骨則雉竄文
囿惟藻耀而高翔固文筆之鳴鳳也若夫鎔鑄經典之
範翔集子史之術洞曉情變曲昭文體然後能孚甲新
意雕畫奇辭昭體故意新而不亂曉變故辭奇而不黷
若骨采未圓風辭未練而跨略舊規馳騖新作雖獲巧
意危敗亦多豈空結奇字紕繆而成輕矣周書云辭尚
體要弗惟好異盖防文濫也然文術多門各適所好明
者弗授學者弗師於是習華隨侈流遁㤀反若能確乎
正式使文明以健則風清骨峻篇體光華能研諸慮何
遠之有哉
通變確而論之則黃唐淳而質虞夏質而辨商周麗
而雅楚漢侈而豔魏晉淺而綺宋初訛而新從質及訛
彌近彌淡何則競今疎古風味氣衰也今才穎之士刻
意學文多略漢篇師範宋集雖古今偹閱然近附而遠
疎矣夫青生於藍絳生於蒨雖踰本色不能復化桓君
山云予見新進麗文美而無採及見劉揚言辭常輒有
得此其騐也故練青濯錦必歸藍蒨矯訛翻淺還宗經
誥斯斟酌乎文質之間而隱括乎雅俗之際可與言變
通矣采如宛鴻之奮鬐光若長離之振翼乃穎脱之
文矣若乃齷齪於偏解矜激乎一致此庭間之廻驟豈
萬里之逸步哉
定勢勢者乘利而為制也如機發矢直澗曲湍回自
然之趣也漪水不激槁木無陰
情采(全)聖賢書辭總稱文章非采而何夫水性虚而
淪漪結木體實而花萼振文附質也虎豹無文則鞹同
犬羊犀兕有皮而色資丹漆質待文也若乃綜述性靈
敷寫氣象鏤心鳥跡之中織辭魚網之上其為彪炳縟
采名矣故立文之道其理有三一曰形文五色是也二
曰聲文五音是也三曰情文五性是也五色雜而成黼
黻五音比而成韶夏五情發而為辭章神理之數也孝
經垂典喪言不文故知君子常言未嘗質也老子疾偽
故稱美言不信而五千精妙則非棄美矣莊周云辨雕
萬物謂藻餙也韓非云豔采辨說謂綺麗也綺麗以豔
說藻飾以辨雕文辭之變於斯極矣研味孝老則知文
質附乎性情詳覽莊韓則見華實過乎淫侈若擇源於
涇渭之流按轡於邪正之路亦可以馭文采矣夫鉛黛
所以飾容而盼倩生於淑姿文采所以飾言而辨麗本
於情性故情者文之經辭者理之緯經正而後緯成理
定而後辭暢此立文之本源也昔者詩人什篇為情而
造文辭人賦頌為文而造情何以明其然盖風雅之興
志思蓄憤而吟咏情性以諷其上此為情而造文也諸
子之徒心非鬱陶苟馳夸飾鬻聲釣世此為文而造情
也故為情者要約而寫真為文者淫麗而煩濫而後之
作者採濫忽真遠棄風雅近師辭賦故體情之製日疎
逐文之篇愈盛故有志深軒冕而汎詠臯壤心纏幾務而
虚述人外真宰弗存翩其反矣夫桃李不言而成蹊有
實存也男子樹蘭而不芳無其情也夫以草木之微依
情待實況乎文章述志為本言與志反文豈足徵是以
聯詞結采將欲明經采濫詞詭則心理愈翳固知翠綸
桂餌反所以失魚言隱榮華殆謂此也是以衣錦褧衣
惡文太章賁象窮白貴乎反本夫能設模以位理擬地
以置心心定而後結音理正而後摛藻使文不滅質博
不溺心正采耀乎朱藍間色屏於紅紫乃可謂雕琢其
章彬彬君子矣
鎔裁規範本體謂之鎔剪截浮詞謂之裁裁則蕪穢
不生鎔則綱領昭暢凡思緒初發辭采苦雜心非權
衡勢必輕重是以草剏鴻筆先標三凖履端於始則設
情以位體舉正於中則酌事以取類歸餘於終則撮辭
以舉要思贍者善敷才覈者善刪善刪者事去而意
留善敷者辭殊而意顯昔謝艾王濟西河文士張駿以
為艾繁而不可刪濟略而不可益若二子者可謂鍊鎔
裁而曉繁略矣
聲律古之教歌先揆以法使疾呼中宫徐呼中徵夫
商徵響高宫羽聲下抗喉矯舌之差攅唇激齒之異廉
肉相凖皎然可分今操瑟不調必知改張摘文乖張而
不識所調響在彼絃乃得克諧聲萌我心更失和律其
故何哉良由内聽難為聰也故外聽之易絃以手定内
聽之難心與聲紛可以數求難以辭逐凡聲有飛沈響
有雙疉雙聲隔字而每舛疉韻雜句而必暌沈則響發
而斷飛則聲颺不還並轆轤交往逆鱗相比迂其際會
則往蹇來連亦文家之吃也
章句其控引情理送往際會譬舞容廻環而有綴兆
之位歌聲靡曼而有抗墜之節也尋詩人擬喻雖斷
章取義然章句在篇如繭之抽緒原始要終體必鱗次
啟行之辭逆萌中篇之意絶筆之言追勝前句之旨故
能外文綺交内義脉注跗萼相銜首尾一體若辭失其
明則羈旅而無友事乖其次則飄寓而不安
夸飾是以言峻則嵩高極天論狹則河不容舠說多
則子孫千億稱少則民靡孑遺襄陵舉滔天之目倒戈
立漂杵之論辭雖已甚其義無害也且夫鴞音之醜豈
有泮林而變好荼味之苦寧以周原而成飴並意深褒
讃故義成矯飾大聖所錄以垂憲章孟軻云說詩者不
以文害辭不以辭害志也自宋玉景差夸飾始盛相如
憑風詭濫愈甚故上林之舘奔星與宛虹入軒從禽之
盛飛廉與鷦鷯俱獲又子雲校獵鞭宓妃以饟屈原張
衡羽獵困玄冥於朔野孌彼洛神既非魑魅惟此水怪
亦非魍魎而虚用濫形不其疎乎
事類故魏武稱張子之文為拙然學問膚淺所見不
博專拾掇崔杜小文所作不可悉難難便不知所出斯
則寡聞之病也夫經典沉深載籍浩瀚實羣言之奥區
而才思之神臯也揚班以下莫不取資任力耕耨縱意
漁獵操刀能割必列膏腴是以將贍才力務在博見狐
腋非一皮能溫雞蹠必數千而飽矣故事得其要雖
小成績譬寸轄制輪尺樞運關也或微言美事置於閒
散是綴金翠於足脛靚粉黛於胸臆也
養氣若夫器分有限智用無涯或慚鳬企鶴瀝辭鐫
思於是精氣内銷有似尾閭之波神志外傷同乎牛山
之木怛惕之盛疾亦可推矣至如仲任置研以綜述叔
通懷筆以專業既暄之以歲序又煎之以日時是以曹
公懼為文之傷命陸雲歎用思之困神非虛談也夫學
業在勤故有錐股自勵至於文也則申寫鬱滯故宜從
容率情優柔適會若銷鑠精膽蹙迫和氣秉牘以驅齡
灑翰以伐性豈聖賢之素心會文之直理哉且夫思有
利鈍時有通塞沐則心覆且或反常神之方昏再三愈
黷是以吐納文藝務在節宣清和其心調暢其氣煩而
即捨勿使壅滯意得則舒懷以命筆理伏則投筆以卷
懷逍遥以針勞譚笑以藥倦常弄閒於才鋒賈餘於文
勇使刃發如新湊理無滯雖非胎息之邁術斯亦衛氣
之一方也
附會是以四牡異力而六轡如琴馭文之法有似於
此去留在心修短在手齊其步驟總轡而已故善附者
異旨如肝膽拙會者同音如胡越改章難於造篇易字
艱於代句此已然之騐也昔張湯疑奏而再却虞松草
表而履譴並理事之不明而辭旨之失調也及倪寬更
草鍾會易字而漢武歎奇晉景稱善者乃理得而事明
心敏而辭富也
物色是以詩人感物聯類不窮流連萬象之際沈吟
視聽之區寫氣圖貌既隨物以宛轉屬采附聲亦與心
而徘徊故灼灼狀桃花之鮮依依盡楊柳之貌杲杲為
出日之容瀌瀌擬雨雪之狀喈喈逐黃鳥之聲喓喓學
草蟲之韻皎日嘒星一言窮理參差沃若兩字連形並
以少總多情貌無遺矣雖復思經千載將何易奪及離
騷代興觸類而長物貌難盡故重沓舒狀於是嵯峨之
類聚葳蕤之羣積矣及長卿之徒詭勢瓌聲模山範水
字必魚貫所謂詩人麗則而約言辭人淫麗而繁句也
山沓水匝樹雜雲合日既往還心亦吐納春日遲遲
秋風颯颯情往似贈興來如答
文學部(書問)
劉褘之酬鄭沁州詩麒閣一代良熊軒千里躅緝圖
昭國典按部留宸矚匪厭承明廬佇兼司隸局芸書暫
輟載行使方臨俗節變風緒高秋深露華溽寒山歛輕
靄霽野澄初旭已覺長年悲誰堪岐路促遥林征馬迅
别舘嘶驂跼雅贈響摐金索居暌倚玉悽斷離鴻引勞
歌思足曲
楊烱和酬虢州李司法詩唇齒標形勝關河壯邑居
寒山抵方伯秋水面鴻臚君子從遊宦忘情任卷舒風
霜下刀筆軒盖擁門閭平野芸黃遍長洲鴻雁初菊花
宜泛酒蒲葉好裁書昔我芝蘭契悠然雲雨疎非君重
千里誰肻惠雙魚
李白代佳人寄翁參樞先輩詩等閒經夏復經寒夢
裏驚嗟豈暫安南國風光當世少西陵波浪過江難周
旋小字挑燈讀重疉遥山隔霧看直是為君飡不得書
來莫說更加飡
劉長卿奉寄婺州李使君舍人詩建隼罷鳴珂初傳
來暮歌漁樵識太古草樹得陽和東道諸生從南依遠
客過天清婺女出土厚絳人多永日空相望流年復幾
何崖開當夕照葉去逐寒波眼闇經難受身閒劍懶磨
似鵩占賈誼上馬識廉頗窮分安藜藿衰容稱薜蘿只
應隨越鳥南翥託高柯
包佶酬于侍郎湖南見寄詩桂嶺千崖斷湘江一派
通長沙今賈傅東海舊于公章甫經殊俗離騷繼雅風
金閨文作字玉匣氣成虹翰墨時無侣丹青夙在工主
恩留左掖人望積南宫巧拙循名異浮沉顧位同九遷
歸上略三已契愚衷責謝庭中吏悲寬塞上翁楚材欣
有適燕石愧無功山曉重嵐外林春若霧中雪花翻海
鶴波影倒江楓去札頻逢信廽帆早挂空避賢方有日
非敢愛微躬
周賀投江州張郎中詩要地無閒日仍容冒謁頻借
山年涉閏寝郡月踰旬驛徑曾衝雪公泉省滌塵隨行
溪路細接話草堂新減藥痊餘癖飛書問苦貧噪蟬離
宿殼吟客寄秋身鍊句盈箱箧懸圖視蜀閩静居匡阜
近終作社中人
崔峒書情寄上蘇州韋使君兼呈吳縣李明府詩數
年湖上謝浮名竹杖紗巾遂性情雲外有時逢寺宿日
西無事傍江行陶潛縣裏看花發庾亮樓中對月明誰
念獻書來萬里君王深在九重城
梁簡文帝與劉孝綽書執别灞滻嗣音沮闊合璧不
停旋灰屢徙玉霜夜下旅雁晨飛想凉燠得宜時候無
爽既官寺務煩簿領殷湊等張釋之條理同于公之明
察雕龍之才本博靈蛇之譽自高頗得暇逸於篇章從
容於文諷頃擁旄西邁載離寒暑曉河未落拂桂棹而
先征夕鳥歸林懸孤帆而未息足使邊心憤薄鄉思邅
廻但離闊已久載勞寤寐行聞還驛以慰相思
又答湘東王書暮春美景風雲韶麗蘭葉堪齅沂水
可浴苐邵南寡訟時輟甘棠之隂冀州為政暫止褰襜
之務唐景薦大言之賦安汰述連環之辯盡遊玩之美
致足樂乎吾春初卧疾極成委弊雖西山白鹿懼不能
愈子預赤丸尚憂未振高卧六安每思扁鵲之問静然
四屋念絶修都之香皇上慈被率土甘露聿宣鳴銀鼓
於寳坊轉金輪於香地法雷驚夢惠日暉朝道俗輻湊
遠近畢集獨以疾障致隔聞道豈止楊僕有關外之傷
周南起留滯之恨
又與蕭臨川書零雨送秋輕寒迎節江楓曉落林葉
初黃登舟玉河(一作已積)殊足勞止解維金關定在何日八
區内侍厭直御史之廬九棘外府且息官曹之務應分
竹南川剖符千里但黑水初旋未申十千之飲桂宫既
啟復乖雙闕之宴文雅縱横即事分阻清夜西園𦕈然
未克想征艫而結歎望桂席而霑襟若使弘農書疏脱
還鄴下河南口占儻歸鄉里必遲青泥之封且觀朱明
之詩白雲在天蒼波無極瞻言岐路眷慨良深愛護波
潮敬勖光彩
李嶠與雍州崔錄事司馬錄事書伏惟公等思侔天
假道合神契清襟與秋水俱映縟藻共春葩競發風雲
感其聲律牆仞深其閫奥羽陵湘簡遥開博綜之門洞
庭金石近入鏗鏘之韻固以重規坐右連華史筆深思
匠之真筌畢文心之能事嶠學術蕪淺才藝寡薄弓冶
遺業獨事斯文而衣冠後進多慙接武頃以三餘暇景
四時風月斗酒娛樂嚶鳴感召春還江北時興楚客之
謠木落淮南乍動潘生之思有同狂簡無近雅什不意
頻降德音猥垂訪逮恭承嘉惠揣摹虚寡鑒淄水而慙
容遵壽陵而恧步但以螢燭光耀尚增輝於暘谷畎澮
微流且朝宗於水府敢緣斯義上呈如别大夫攄思空
擬登高小子裁章顧羞調下
又上廵察覆囚使歴城張明府書伏冀晰鑒蘭苖綴
思茅茹俾夫集螢收曜攀若華而翳景射鮒堙流泝扶
津而飲液野籟叶編鐘之韻甘黎味和鼎之滋則樹李
其緘反抛知執昔鯷濱據地抗嘉言於直指龍門蹈閫
邀遠好於司隸兩賓不嫌於黷進二主無忤於歡接並
雕芳憲序灼美清流然則古之望今亦猶今之視昔矣
投翰魄沮授簡心馳
又上雍州高長史書河陽春樹開四照於詞林洞庭
秋水清九流於心鏡夫引往納來江海所以深廣損
上益下乾坤所以光大是故虚已之求有屈位而伸道
汎接之愛或開懷而受物若乃崇峻宫垣扄鑰閫奥使
屬睇之目隔愈深而照窮仰止之心限彌高而望絶仰
賓以之失位篲客以之亡門將恐慕義之夫思為黃鶴
之舉企景之客不作真龍之遊願君侯垂古人之風申
國士之分假其白璧之契接以黃金之言不忽當年要
之卒歲則重如熊掌府中饒取義之賓輕若鴻毛節下
有徇生之士矣
王勃上絳州上官司馬書下官者康衢之賤耳嘗聞
闕里之言頗挂平輿之目豈不知塵形俗狀游水鏡而
多慙枹鼓援鼙偶雷門而自失而欲刻鵠飾鳬唐突扄
餘者邪徒以登山泛海庶測高深執炬𫝊螢希增日月
君侯極天分構振瓊樹而韜霞帶地疏源握珠胎而
冠月鱗軒羽殿瑶臺降卿相之榮鵲印蟬簮金社發公
侯之始青臯獨唳望鴻漸而翻霞丹穴高鳴對鵷池而
矯霧嚴助以賢良待詔未厭承明汲黯以方正拾遺終
榮卧里藩維克振旣參來暮之歌邦國不空自有康沂
之相加以雄材廣度散琬琰於胸懷逸氣遒文運風霜
於掌握迫青冥而構合煙霞之涯涘莫尋振滄渤以流
謙江漢之波瀾未測耀靈桂於趙席垂棘知歸辨羣籟
於莊軒懸匏自記賓階夕敞清河銷驥贄之虞虚榻晨
披心禮得龍驅之地方當翊贊宸極羽儀台屏豈徒偃
仰州縣勞事藩庭而已哉借如僕者言不滿於鄉黨聲
不出於堂閾東海取樂於簞瓢南山畢志於文史飡花
佩葉入蘭室而談玄挹露攀霞坐松扄而嘯逸揚子雲
之澹泊心竊慕之嵇叔夜之逍遥真其好也未嘗露才
揚已飾小智以驚愚假勢憑時託中人而樹迹遍遊天
下寒心於將相之門獨守太玄側身於名利之境嘗謂
奉琴巵於北牖詠詩禮於南陔坐商洛而折雲英臨江
湖而採煙液生願畢矣而屬鸞扄停逸頻虚不次之階
鶴板徵賢累發非常之詔天下有道吾豈匏瓜承達人
一顧之榮辱公車再辟之禮平津侯之博物終屈奉常
賈大夫之才名猶逢絳灌况庸者而可免於此乎君侯
要津先據圖海盛於當時下官覆簣方勤為山始於今
日雖陵深谷變終非入室之賓而晝詠宵吟敢預升堂
之列夫以幽明不測尺標見天下之心巨細相傾寸管
合羲舒之度豈非道存斯貴理在必亨霸略近發於輿
歌皇圖不隔於芻議故有榮枯絶等奉推轂而欣然年
勢不侔受分庭而罔愧風規可接惟君侯體之今古未
殊則下官願矣常恨霜松列澗萬尋無罩月之期露草
滋山寸莖有梢雲之望斯則聲實困於兼濟才位難於
俱立况乎地勢不足以誇俗容貌不足以動人遑遑藪
澤安足以奉高明之咳唾也所冀蠅階賤質附雲足而
追飈蚋序輕姿託霜毛而絶海委名勵已蛟鐔申獨斷
之能偶跡當仁驪珠鮮闇投之懼天衢可望指鵬程而
三休巨壑難遊伏龍門而一息
又為人與蜀城父老書韓信之無津也昌亭之一餓
夫耳馬卿之失路也臨卭之一食客耳武不足以服衆
文不足以動時長劒屈於無知洪筆淪於不用洎乎雄
圖躡運至尊納背水之謀麗藻昇朝天子賞凌雲之作
威加海岳聲振廟廊彼淮隂之俠少成都之遺老也又
焉能知遠近哉是以鑒物於肇不於成賞士於窮不於
達是知卞和之得玉也精存於岸谷之間張華之得劒
也氣發於星辰之際夫豈琢磨成器然後知其寳剸斷
為能然後知其用哉劉仲文之遠識不以乾沒詣梁
城閔仲叔之高風不以口腹累安邑雖其已没生氣猶
存方今白藏紹序朱律謝期天高而林野疎候肅而
江山静輕蟬送夏驚晚吹於風園旅雁乘秋動宵吟於
露渚蜀都廣鎮岷㠊奥壤山分玉宇水向金陵歸
雲止雁流曙響於東津落照開鴻寫晴規於北岸螢疎
夕砌蟬促朝林昔者虞公再見懸光白璧之前季布
一言猶定黃金之諾況乎交已成於杵臼道已茂於金
蘭希照窮途遠流嘉貺若使恩裁口腹空留安邑之賓
惠闕始終取恨昌亭之客
史祥答隋太子廣書身在邊隅情馳魏闕每至清風
夜起朗月孤照想鳴笳之啟路思託駕於後車塞表京
華山川悠遠瞻仰浮雲伏增澘結
王孝籍上牛弘書夫以一介貧人七年直省課税不
勉慶賞不沾賣貢禹之田供釋之(一作氏)之費有弱子之
累無強兄之親加以老母在堂光隂遲暮寒暑違侍關
山迢遥齧臂為期前途邈矣倚閭之望朝夕已勤謝相
如之病無官可以免發梅福之狂非仙所能避愁疾甚
乎厲鬼人生異夫金石營魂且散恐筮予無徵齎恨入
冥則虚緣恩顧此乃王稽所以致言應侯為之不樂也
駱賓王上吏部裴侍郎書僕誠鄙人也頗覽前事每
讀古書見高堂九仞曾輿有北向之悲積粟萬鍾季路
起南遊之歎未嘗不廢書輟卷流涕霑衣何者情蓄自
衷事符則感形潛於内迹應斯通
又上兖州崔長史啟心波湛漢詠魄曜於黃陂情岳
干天韞風雲於稽巘龍津共濟競忻登御之車蕪室欽
賢必攬澄清之轡是以佐龜隂而演化務肅萬城翼
麟壤以宣風恩覃千里
又上兖州張司馬啟言阿激箭浴紫貝以飛湍情岳
驚峰蔽丹霄而傑峻文條擢秀馥長坂之幽蘭筆苑揚
葩燦小山之丹桂松飈結韻縉紳藉以雌黃巖電流光
通賢資其月旦緝諧麟甸下白鶴於仙庭輔弼鳬郊
重黃金於帝里所冀分其末照惠以餘波得預觀光
全由唾咳儻雲鑣釋絏申其潄玉之音霜匣開輝照以
盤蛟之影則隂山之雀敢懷飡蘂之心漢東之蛇期致
投珠之報
又上齊州張司馬啟金波離畢零陵之石自飛瑶光
建寅蕭坵之火暫爇
又上吏部侍郎帝京篇啟楚翬丹質在荆南以懷慙
遼豕白頭望河東而載恧賓王散財易朽蟠木難容雖
少好讀書無謝高鳳而老不曉事有類揚雄徒以易象
六爻幽贊通乎政本詩人五際比興存乎國風故體物
成章必寓情於小雅登高能賦豈圖榮於丈夫盖欲樂
道遺榮從心所好非敢希聲刻鵠竊譽雕蟲
又上司列太常伯啟至若峰秀學山列三墳而仰止
瀾清筆海疏四瀆以朝宗登小魯之巖辨練光於曳馬
臨大吳之國識寳氣於連牛垂秋實於譚叢絢春華於
詞苑辨河飛箭激流翻白馬之津文江散珠圓波潄驪
龍之穴是用德茂麟趾削桐葉以分珪道煥鵷池映桃
花而曳綬
王勃上皇甫常伯啟龍鑣就路駑駿相懸鵲鏡臨春
妍媸自遠亦有飛霜匝地蘭蕭銜共盡之悲烈火埋岡
玉石抱俱焚之慘然則知音罕嗣流水空存至寳不同
荆山有淚君侯飾揚芻議提奬蕪詞白圭成再見之榮
黃金定一言之重鵬飈旣接仰雲逕而將趨龍阪可登
指星臺而有望循襟佩德撫事知恩山岳有輕河漢無
極
又上明員外啟金烏聳轡俯圓燧而抽光瑶兔浮輪
候方諸而吐液斯則洪纖異數冥符造化之津高下相
懸精契陶鈞之表故知聲同義合存長幼於三州理隔
氣殊置山川於一面神交可託風雲於杵臼之間道不
虚行涇渭於簪裾之列榮加從袂上清蘭府之遊寵
奪攀輪更掌蓬山之務麟圖緝諡定榮辱於三泉鵷閤
裁書考薰蕕於四部既鶴鳴雲路望偃朝端鴻漸星臺
俯諧僉議廉平譽號李宣伯之當官雅操繩時山巨源
之稱職情源九派士流欣滿腹之期德宇千門詞人
有庇身之望
李商隱獻河東公啟有志為文無資就學雖雜賦八
首或庶於馬遷而讀書五車遠慙於惠子是以艮背
却行求心自處羅含蘭菊仲蔚蓬蒿見芳草則怨王孫
之不歸撫高松則歎大夫之虚位
又為張周封上楊相公啟某雖忝伊人亦惟華胄比
王謝之子弟誠有重輕在嵇吕之交朋夙嘗連接而獨
分光隣女貸潤監河野鶴天麟絶比倫於朝右髯參短
簿困擬議於軍前竊聽重言嘗興深歎是以願馳蹇步
誓奉光塵儻或厠錯薪之斯翹詠歸荑於自牧少窺上
路試睨重霄擊水三千暫隨鵬運澄流十二免使魚勞
猶能贊敘爕調謳歌鎔範
又為柳珪謝京兆公啟伏思相公直以大人頃居班
列獲奉恩私羅照乘於驪淵覬歸昌於鳳穴未見其可
處之不疑曾不念木朽石頑雕鐫莫就榆暝豆重性分
難移古人所以有以榮為憂受恩如敵斯言之作珪也
有焉
又上尚書范陽公啟成名踰於一紀旅宦過於十年
恩舊凋零路岐悽愴薦禰衡之表空出人間嘲揚子之
書僅盈天下去年遠從桂海來返玉亰無文通半頃之
田乏元亮數間之屋隘傭蝸舍危託燕巢春畹將遊則
蕙蘭絶逕秋庭欲掃則霜露沾衣勉調天官獲昇甸壤
歸惟却掃出則卑趨仰燕路以長懷望梁園而結慮
又上崔相公啟某荆氏凡材雕陵散質謬𫝊清白實
守幽貞矍圃彎弓何能中鵠孔門用賦尋恥雕蟲常患
荒蕪殊非挺拔依劉薦禰素乏梯航慕吕攀嵇全無等
級分甘終老莫有良期旣而竊仰洪鈞來窺皎鏡墳壚
下土敢望頒形甕盎頑姿寧希鑒貌豈謂不遺孤拙曲
假生成拔於泥滓之中致在煙霄之上
又為山南薛從事謝辟啟頃者湮淪孤賤綿隔音塵
其後從事梓潼經塗天漢初筵末席披霧睹天自邇以
來懷恩莫極鄭玄之腰腹若掛丹青崔琰之鬚眉常存
夢寐方思捧持杖屨厠列生徒豈望便上仙舟遽塵蓮
府
又為舉人上翰林蕭侍郎啟重以惠劣禰生專非董
氏殊顔回之易鑄若宰我之難雕徒欲萬卷咸披且乏
五行俱下叨從歲賦勉致文編戶戶醬瓿唯聞見辱人
人虀臼不肯留題再困於魚登一慙於雁序然天付直
氣家𫝊義方雖在顓蒙不苟述作廣絶交之論抑有旨
焉移太常之書非無為也
又為舍人絳郡公上李相公啟圍減帶緩髮稀弁傾
窅然向風目極心往
又為舉人獻韓郎中琮啟不授綵毫未吞瑞鳥馳名
江左陸機莫及於才多擅譽鄴中王粲終聞於體弱
捧爝火以干日御動已光銷抱布鼓以詣雷門忽然聲
寢不謂郎中搜才路廣登客門寬望犬附書冀雞談易
特垂題目曲賜丹青以卞和為玉人無不收之瓊玖
得蹇修為媒氏無不嫁之娉婷伏惟郎中與先輩賢
弟價重兩劉譽高二陸比李膺則仙舟對棹方馬融則
絳帳雙褰若某者雖陋若左思瘦同沈約無庾信之腰
腹乏崔琰之鬚眉然至於感分識歸銜誠議報將酬楊
寳則就雀求環欲答孔愉則從龜覓印推其異類不後
他人
又為先輩獻集賢相公啟伏惟相公日觀同光天球
並價揚鋒露鍔則武庫常開散藻摛華則文星鎮見一
言悟主三接承恩季孟伊繇友朋蕭邴漢皇發論十萬
常愧於淮隂齊后推誠一二皆歸於仲父百度旣已貞
矣九流又復諳焉牆東竈北隱淪者咸欲呈材猿飲鳥
言僻陋者皆思入貢莊生獻臂楊子拔毛三百篇之詩
更無諷刺二百年之史永絶譏嫌
杜牧謝周相公啟當受震駭神魂飛揚撫已自驚喜
過成泣藥肉白骨香返遊魂言於重恩無以過此雖買
臣懷紱郡邸蕭育召拜扶風楊僕三組垂腰蘇秦六印
在手較於榮忝無以為踰
張元晏謝時相啟蒙虎皮於下駟抑以騰驤綷鵠羽
於寒鴟教之騫翥
又未召試先與奉常啟念及孤沈奬兹顓僻遇孔梨
之津潤别借齒牙因姜被之包容俯明肝膈
羅衮謝史館裴相公啟發言為褒貶之經廻顧是寒
暄之律雖復毛慙腹背角困藩籬何嘗不砥礪公方
琢磨文術竟以長沙地窄難呈宛轉之姿南郡鬼逢每
受揶揄之恥
又謝宰相啟暄臨黍谷方知律吕之聲調境入蓬山
孰謂風飈之道阻
胡曾劒門寄上路相公啟伏惟相公神資重器天縱
偉才邦國金城朝廷玉燭文高庾月詞峻謝山纔見紫
髯便居黃閣陶鈞百辟啟沃一人議平吳皓之時雖云
推局報破秦堅之日不廢圍碁故能早執化權久司政
柄今則暫辭龍闕求鎮龜城將軍之細柳雖新丞相之
鹽梅仍舊不煩壯士自伏雄圖揚麾而氛祲晨銷按節
而妖星夜落
又謝賜錢啟伏惟相公英風獨振偉量孤標推葛亮
之秤心負姜維之斗膽内安宗廟外却蠻夷魚水賢良
塤篪骨肉桃李滿於衢路金帛遍於風塵六合之中一
人而已
柳宗元謝李相公示手札啟(全錄)省錄狂瞽收撫羈
縲沐以含弘之仁忘其進越之罪感深益懼喜極增悲
五情交戰不知所措宗元質性庸塞行能無取著書每
成於廢疾進德且乏其馨香常願操篲醫門掬溜蘭室
良辰不與夙志多違昨者踴躍殘魂奮揚蓄念激以死
灰之氣陳其敝箒之詞致之煙霄分絶流盼今則垂露
在手清風入懷華衮濫褒於赭衣龍門俯收於埳井藻
鏡洞開而秋毫在照文律傍暢而寒谷生輝化幽鬱之
志若覿清眀換兢危之心如承撫薦非常之幸豈獨此
生伏以淮海劇九天之遥瀟湘參百越之俗傾心積念
長懸星漢之上流形委骨永瀹魑魅之羣何以報恩唯
當結草
劉禹錫謝中書張相公啟身侔蟬翼何以受恩死輕
鴻毛固得其所
溫庭筠上令狐相公啟藐是流離自然飄蕩呌非獨
鶴欲近商陵嘯類斷猿況隣巴峽光隂詎幾天道如何
又上宰相啟儻張禹尊高猶為戴榮說禮鄭玄嚴毅
便令服愼聞詩敢歎朝飢誠甘夕死
又投憲丞啟古者窮士求知孤臣薦拔或三歲未嘗
交語或一言便許忘年奇偶之間彼何相遠則運租船
上便獲甄才避雨林中俄聞託契此又無由自致不介
而親者也
又上裴舍人啟今則阮路興悲商歌結恨牛衣夜哭
馬柱晨吟一笈徘徊九門深阻敢持幽欵上訴隆私
又上學士舍人啟荀鐸搖車邕琴入爨委悴輿人之
末殘摧膳宰之前不遇知音信為棄物
又上杜舍人啟物乘其勢則嘒紀畫塗(王褒傳忽若慧記畫塗英)
(華訛作嘒紀)才戾於時則荷戈入棘必由賢達之門乃是坦
夷之逕是以陸機行止惟繫張華孔闓文章先投謝朓
遂得名高洛下價重江南
羅隱投湖南王大夫啟間者龍門掌貢馬帳搜遺泉
客號咷只憂寳盡地靈惆悵不覺山空
又謝江都鄭長官啟於半郊半郭之中有一詠一觴
之趣為謀甚逸所得何多芳草遠山纔供掇拾晴陽媚
景别受指撝登臨則光禄寒山悲歎則雍丘明月將
風霜委地之姿值兵革滔天之日正平刺滅屢窘輿臺
叔夜燈殘頻逢鬼魅
顧雲投顧端公啟儻蒙少借餘波微廽誕說當見長
房之竹亦可為龍則知莊叟之魚終能化羽
又投戶部裴德符郎中啟加以秦吳路阻煙水程遥
甘滑多違問安常闕中宵夢到星漢俄沈萬里書廻槐
檀遽改
又投戶部鄭員外啟某聞柳文暢之遇王融初因雅
韻劉嗣芳之逢沈約實自片辭或兩句可嘉或一篇堪
奬則題於團扇寫在郊居遂使西邸流芳南朝溢美時
名愈大紙價彌高今也故事具存清風盡在每因投卷
竊賀伊人雖有負於斯文幸遭逢其至鑒
又投翰林劉學士啟時或嚴霜届節脱葉辭枝曲突
無煙幽窗有雪飛文月殿欲擬謝莊染翰蘭臺思齊宋
玉
又謝下第後使人存問啟收燼枝於烈熖必假良知
出埋刃於重泉當資至鑒委訪窮居曲𫝊芳訊側聆
尊旨跪聽玉音竊聞俯降咨嗟深垂憫惻初疑夢覺終
謂風傳方當退鷁之時忽得攀龍之便
又謝徐學士啟某嘗徧閱縑緗亦聞先達時接後來
遠則沈隱侯之奬何伯言纔聞發論近則韓文公之知
李長吉始議及門未有曲示恩私顯留翰墨才微往彦
遇倍昔時仰戴恩榮已增銘篆
又投刑部趙郎中啟一别楚山四凋秦葉進惟角觸
退則羈棲望化羽之期烏頭詎白困龍門之險魚尾將
頳近者輒以荒蕪上干裁鑒實慚小道不副至公或自
朋游竊聆風旨潘江陸海曲借品流繡段金聲仍加緣
飾今則將臨筆陣潛逼掄材旣乏先容惟憂點額絃哀
柱促風勁葉危輒寫丹誠仰塵清鑒儻蒙特分餘潤微
假末光朽枿生荑寒灰發熖纔沾慰薦便是輝華
羅隱投禮部鄭員外啟道薄而魚腮易曝計疎而鳬
脛難加所以甯戚叩歌不惟長夜魏舒對策近至中年
丹霄無獨上之期雙鬢有相輕之色而員外芝田養秀
桂苑摛華口裏雌黃旋成典故座中薤白早避風流敢
因誘善之初仰冀嘘枯之便儻一掬華陰之土聊拭蘇
文則數升涇水之泥永依清濟
鼂補之亳州上李中書啟賦分薄而造物不能厚禀
資拙而匠石無由工開籠鵠失而始驚捩手羹空而自
笑迷途未反壯日已賒惟激烈之素懷則蕭條而長在
每羞王密謁楊震之意猶鄙谷永謝王鳳之詞使愚無
似有宣光不比之稱則賢我公乃獻子可賀之舉然而
志闊事迕才疎效遲下若戰國公子之市名當時羣豪
之赴義猶可蒯緱彈鋏預三千客而有魚或能左手捧
盤招十九人而俱歃此自不果他復何言第依庇姑存
逭疵悔念虚死不如立節而止謗莫若自修鶴鳴遠而
終聞蘭生幽而亦佩誠足動金石則有不誠無不動信
可行蠻貊則有不信無不行奔踶可馴千里要煩於良
御鉛刀且弊一割更繄於善操若唐兩生奏記當路
至願為燎供席蒸之效祥顧有義焉何至是也
文學部(詩)
白居易宣武令狐相公以詩寄贈傳播吳中聊奉短章
用申酧謝詩新詩傳詠忽紛紛楚老吳娃耳徧聞盡
解呼為好才子不知官是大將軍詞人命薄多無位戰
將功高少有文謝朓篇章韓信鉞一生雙得不如君
李羣玉寄長沙許侍御詩二年文會許追隨和遍南
朝雜體詩未以綵毫還郭璞乞留殘錦與丘遲竹齋琴
酒歡成夢水寺煙霞相對誰今日秋風滿湘浦只令搔
首詠瓊枝
羅隱淮南李僕射借示近詩因有投獻詩朝論國計
暮論兵餘力猶隨鳳藻生語繼盤盂抛俗格氣通河岳
帶商聲閒尋綺思千花麗靜向高吟六藝清文柄已持
堯典在更堪回首向緣情
又贈湖州裴郎中詩貴提金印出咸秦瀟灑江城兩
度春一𣲖水清疑見膽數重山翠欲留人望崇早合歸
黃閣詩好何妨戀白蘋自是受恩心未足却垂雙翅羡
吳均
又寄前宣州竇常侍詩往年西謁謝玄暉樽酒留歡
醉始歸曲檻柳濃鶯未老小園花暖蝶初飛噴香瑞獸
金三尺舞雪佳人玉一圍今日亂離尋不得滿簔風雨
釣魚磯
又贈宣武盧從事詩前年帝里望行塵記得仙家第
四人泉煖舊諳龍偃息露寒初見鶴精神歌聽上榻梁
園晚夢遶殘鐘汜水春知有箧中編集在只應從此是
經綸
陳子昂為陳御史進奉和秋景觀競渡詩表天文爰
䧏品彙咸亨金簡潜開珍圖斯見臣聞白雲興詠漢遊
汾水之詞黃竹申歌周舞瑶池之駕然而志崇遠轍事
式勞人故文思之化未光太清之道猶闕伏惟聖母神
皇陛下太虹齊聖感月含神玄德茂於皇陛文明照於
天下用能提玉斗把旋衡百神景從三靈叶贊青雲出
洛爰開受命之符赤甲縈河終御興王之寳非窮神之
至德者其孰能格於是哉旣而黃屋務閒紫極時暇洞
庭張樂思接軫於軒遊媯水披圖想同參於堯輦然而
遠而勞物者未若近而安人動而勤已者豈比靜而神
泰於是徙金蹕鳴玉鑾清禁林御池殿肅波臣而戒事
命舟子為水嬉彩鷁蓮歌乍起吳江之引青龍桂檝時
謳越女之風鳥逝虯驚沸珠潭而競逐雪飛電集横玉
浦而流光信可以娱樂性靈發揮文物皇歡允洽白日
俄光於是奏薰風於管絃詠炎雲於林籞帝歌爰作天
藻遐彰黼帳帷宫縟文房之繡綵祥烟瑞景霏翰苑之
榮光信探賾於玄苞得斯文於紫極太平允矣元首康
哉方欲朝明堂之官輯羣后之瑞尊崇顯籙光啟聖圖
封玉嵩丘以接千年之統泥金少室攸增萬歲之規卓
哉煌煌聖君之表也微臣曲學蓬尸竊位蘭臺未聞驄
馬之謠非有雕龍之思鞠躬霜署謬覩於天章逖聽鈞
臺側聞於帝樂天文尊貴不遠於下臣帝寳殊崇曲宣
於近貴竊以為君唱臣和固不隔於尊卑宫變商從方
允諧於金石輒用齋心扣寂假翰求詞將以攀日月之
末光繼螢爝之微照
錢珝為史舘王相公進和詩表臣聞在心為志發言
為詩志通而若啟源流詩作而自合律吕伏惟陛下道
惟恭默禀在文思永圖欲漸於無為睿覽且明於多暇
因臨丹壑遂躡金繩喜象物之澄清假咏歌而放曠聲
傳天籟韻合霜鐘篇殊黃竹之名辭掩白雲之美臣等
逢時竊位敢並韋平應詔屬詞文非顔謝徒偶昭融之
運舊聞雅正之音傾聽不知愧延陵之季子試吹必濫
比南郭之先生但思忝列輔臣安敢首違聖旨輒同擊
壤仰和貫珠誠懷鄭衛之慙但感宫商之說星辰自轉
難參旭日之光鼙鼔空鳴莫續春雷之響
唐李羣玉進詩表以居住沅湘宗師屈宋楓江蘭浦
蕩思搖情蕪纇之餘過於諷野天文不到徒窺星漢之
高滄海攸歸豈阻潢汙之陋然爨桐不爆俄成曲突之
煙埋劍無光永作幽泉之鐡巴濮下調塵觸天聽螻蟻
之微伏待刑戮
宋(闕)進嘉泰頌表(見翰苑新書失名)自古帝王之功雖卓
犖奇偉而不可及必得名世文學之士益鋪張潤色以
垂無窮載之簡冊則炳炳如丹播之管絃則洋洋盈耳
商之猗那周之清廟固以跨越千古而巍乎漢之燕然唐
之磨崖抑欲追倣三代之作者於昭駿命肇啟鴻休閎儀
已七於六經懿鑠可三於二典何人筆老再賡慶歷之
詩有士管窺借陳嘉泰之頌顧未有鏤白玉以告名
山汗青竹以絢華藻缺焉鉅典鬱若輿情臣猥以謏聞
親承曠舉倣穆如之作頌輙斐然而成章雖敲金戞玉
無容瓦釡之雷鳴然擊壤歌衢共和簫韶之獸舞
晏殊進兩制三館牡丹詩歌表昔者虞舜膺期有臯
陶之賡載周宣繼業聞吉甫之誦章盖默相以謨猷不
專工於辭翰迨於漢室尤好藝文别館離宫多命從臣
之制作倡優鄭衛已無前古之箴規中葉以還其風未
冺永平神雀之頌孝明稱美者五人貞元重九之篇德
宗考第於三等並垂編簡式著熙隆洪惟聖運之會昌
可以繼重華之輝耀然於衆製未復前修思諷諭者隱
其誠而靡宣局聲律者豔其言而罕實不足以上禆睿
覽下達民情效明良喜起之音續雅頌清微之範姑用
登高而能賦庶幾博奕之猶賢罔協精求豈任多愧臣
首當庸濫實玷恩華興寤以思靦惶無極
李嶠上高長史述和詩啟雕文將錦繡同美惠氣與
芝蘭等馥用迴秦肆懸輕吕氏之金持入周京即貴洛
陽之紙足使兩都賓主羞談翰墨二陸兄弟恥論詞賦
死者可作賈生為入室之徒來者難誣潘子得扶輪之
地
駱賓王和閨情詩啟竊惟詩之興作兆基邃古唐歌
虞詠始載典謨商頌周雅方陳金石其後言志緣情二
京斯盛含毫瀝思魏晉彌繁布在縑簡差可商略李都
尉鴛鴦之辭纏綿巧妙班婕妤霜雪之句發越清廽平
子桂林理在文外伯喈翠鳥意盡行間河朔詞人王劉
為稱首洛陽才子潘左為先覺若乃子建之牢籠羣彦
士衡之藉甚一時並文苑之羽儀詩人之龜鏡爰逮江
左謠詠不輟非有神骨仙才專事玄風道意顔謝特挺
戕罰典麗自兹已䧏聲律稍精其間沿改莫能正本
李商隱謝河東公和詩啟(全錄)前因暇日出次西溪
旣惜斜陽聊裁短什盖以徘徊勝境顧慕佳辰為芳草
以怨王孫借美人以喻君子思將玳瑁為逸少裝書願
把珊瑚與徐陵駕筆斐然而作曾無足觀不知誰何仰
達尊重果煩屬和彌復驚惶某曾讀隋書見楊越公地
處親賢才兼文武每舒錦繡必播管絃當時與之握手
言情披襟得侣者惟薛道衡一人而已及觀其唱和乃
數百篇力鈞聲同德隣義比彼若陳葛天氏之舞此必
引穆天子之歌彼若言太華三峰此必曰潯陽九派神
功古跡皆應物無疲地理人名亦爭承不缺後來酬唱
罕繼聲塵嘗以斯風望於哲匠豈知今日屬在所天坐
席行衣分為七覆煙花魚鳥置作五衡詎能狎晉之盟
實見取鄫之易不以釁鼓惠莫大焉
又獻侍郎鉅鹿公啟夫玄黃備綵者繡之用清越為
樂者玉之奇固以慮合元機運清俗累陟䧏於四始之
際優游於六義之中竊計前時承榮内署栢臺侍宴熊
舘從畋式以風騷仰陪天籟動沛中之舊老駭汾水之
佳人非首義於論思實終篇於潤色光𫝊樂錄道煥詩
家況屬詞之工言志為最自魯毛兆軌蘇李揚聲代有
遺音時無絶響雖古今異制而律吕同歸我朝已來此
道尤盛皆陷於偏巧罕或兼材枕石潄流則尚於枯槁
寂寞之句攀龍附翼則先於驕奢艷佚之篇推李杜則
怨刺居多效沈宋則綺靡為甚至於秉無私之刀尺立
莫測之門牆自非託於䧏神安可定夫衆製
昭明太子答湘東王求文集詩苑書或日因陽春具
物韶麗樹花發鶯鳴和春泉生暄風至陶嘉月而熙游
藉芳草而眺矚或朱炎受謝白藏紀時玉露夕流金風
時扇悟秋士之心登高而遠託或夏條可結倦於邑而
屬詞冬雪千里覩紛霏而興咏密親離則手為心使昆
弟宴則墨以歡露
顧雲唐風集序高宗朝拾遺陳公作詩出繼(杜集作沒)二
雅馳驟建安削苦澀僻碎略淫靡淺切破豔冶之堅陳
擒雕巧之酋帥皆摧撞(杜集作幢)折角崩潰解散掃蕩詞場
廓清文祲
韋莊又玄集序謝玄暉文集盈編止誦澄江之句曹
子建詩名冠古唯吟清夜之篇是知美稼千箱兩岐奚
少繁絃九變大濩殊稀入華林而珠樹非多閱衆籟而
紫簫惟一所以擷芳林下拾翠巖邊沙之汰之始辨辟
寒之寳載雕載琢方成瑚璉之珍故知頷下採珠難求
十斛管中窺豹但取一斑自國朝大手名人以至今之
作者或百篇之内時紀一章或全集之中微徵數首但
掇其清詞麗句錄在西齋莫窮其巨𣲖洪瀾任歸東海
總其記得者才子一百五十人誦得者名詩三百首長
樂暇日陋巷窮時聊撼膝以書紳匪攅心而就簡盖詩
中鼓吹名下笙簧擊鳬氏之鐘霜清日觀淬雷公之劍
影動星津雲間分合璧之光海上運摩天之翅奪造化
而雷雲湧起役鬼神而風雨奔馳但思其食馬留肝徒
云染指豈慮其烹魚去乙或至傷鱗自慙乎鼴腹易盈
非嗜其熊蹯獨美然則律者旣採繁者自除何知黑白
之鵝強識淄澠之水左太冲十年三賦未必無瑕劉穆
之一日百函焉能盡麗是知班張屈宋亦有蕪辭沈謝
應劉猶多累句雖遺妍可惜而備載斯難亦由執斧伐
山止求嘉木挈瓶赴海但汲井泉等同於風月煙花各
是其樝梨橘柚昔姚合所撰極玄集一卷傳於當代已
盡精微今更採其玄者勒成又玄集三卷記方流而目
眩閱麗水而神疲魚兔雖存筌蹄是棄所以金盤飲露
惟採沆瀣之精花界食珍但享醍醐之味非獨資於短
見亦可貽於後昆
王勃入蜀紀行詩序出褒斜之隘道扺岷峨之絶徑
超玄溪歴翠阜迨彌月而臻焉若乃採江山之俊勢觀
天地之奇作丹壑爭流青峰雜起陵濤鼔怒以伏注天
壁嵯峨而横立亦宇宙之絶者也
鍾仲偉詩評序楚臣去境漢妾辭宫或骨横朔野或
魂逐飛蓬或負戈外戍或殺氣雄邊塞客衣單霜閨淚
盡文士有解珮出朝一去忘返美女有揚蛾入寵再盼傾
國凡斯種種感蕩心靈非陳詩何以展其義非長歌何
以釋其情臣聞七聲無主律吕綜其和五采無章黼
黻交其采故言者志之所之文者物之相雜然則心不
可藴故發揮以形容詞不可陋故錯綜以潤色京師紙
貴天下家藏調移齊右之音韻改河西之俗
劉勰眀詩詩者持也持人性情三百篇之蔽義歸無
邪持之為訓有符焉爾自王澤殄竭風人輟采春秋
觀志諷誦舊章酬酢以為賓榮吐納而成身文逮楚國
諷怨則離騷為刺秦皇滅典亦造仙詩漢初四言韋孟
首唱匡諫之義繼軌周文孝武愛文柏梁列韻嚴馬之
徒屬詞無方至成帝品錄三百餘篇朝章國采亦云周
備而辭人遺翰莫見五言所以李陵班婕妤見疑於後
代也按召南行露始肇半章孺子滄浪亦有全曲暇豫
優歌遠見春秋邪徑童謠近在成世閱時取證則五言
久矣又古詩佳麗或稱枚叔其孤竹一篇則傅毅之詞
比采而推兩漢之作乎觀其結體散文直而不野婉轉
附物怊悵切情實五言之冠冕也至於張衡怨篇清曲
可味仙詩緩歌雅有新聲暨建安初五言騰踴文帝陳
思縱轡以騁節王徐應劉望路而爭驅並憐風月狎池
苑述恩榮敘酣宴慷慨以任氣磊落以使才造懷指事
不求纖密之巧驅辭逐貌唯取昭晰之能此其所同也
乃正始明道詩雜仙心何晏之徒率多浮淺唯嵇旨清
峻阮旨遥深故能標焉若乃應璩百一獨立不懼辭譎
義貞亦魏之遺直也晉世羣才稍入輕綺張潘左陸比
肩詩衢采縟於正始力柔於建安或析文以為妙或流
靡以自妍此其大略也江左篇製溺乎玄風嗤笑徇務
之志崇盛亡機之譚袁孫已下雖各有雕采而詞趣一
揆莫與爭雄所以景純仙篇挺拔而為俊矣宋初文詠
體有因革莊老告退而山水方滋儷采百篇之偶争價
一句之竒情必極貌以寫物辭必窮力而追新此近世
之所競也
又樂府武德興乎高祖四時廣於孝文雖摹韶夏而
頗襲秦舊中和之響閴其不還暨武帝崇禮始立樂府
總趙代之音撮齊楚之氣延年以㬅聲協律朱馬以騷
體製歌桂華雜曲麗而不經赤雁羣篇靡而非典河間
薦雅而罕御故汲黯致譏於天馬也至於魏之三祖
氣爽才麗宰割詞調音靡節平觀其北上衆引秋風列
篇或述酣宴或傷羈戍志不出於滔蕩辭不離於哀思
雖三調之正聲實韶夏之鄭曲也好樂無荒晉風所
以稱遠伊其相謔鄭國所以云亡雅詠温恭必欠伸
魚睨奇辭切至則撫髀雀躍
文學部(騷)
劉勰辨騷故其陳堯舜之耿介稱湯武之祗敬典誥
之體也譏桀紂之昌披傷羿澆之顛隕規諷之旨也虬
龍以喻君子雲蜺以譬䜛邪比興之義也每一顧而掩
涕歎君門之九重忠怨之詞也觀兹四事同於風雅者
也至於托雲龍說迂怪豐隆求宓妃鴆鳥媒娀女詭異
之詞也康回傾地夷羿彈日木天九首土伯三目譎怪
之譚也依彭咸之遺則從子胥以自適狷狹之志也士
女雜坐亂而不分指以為樂娱酒不廢沈湎日夜舉以
為歡荒淫之意也摘此四事異乎經典者故論其典誥
則如彼語其夸誕則如此觀其骨鯁所樹肌膚所附
雖取鎔經意亦自鑄偉詞故離騷九章朗麗以哀志九
歌九辨綺靡以傷情遠遊天問瓌詭而惠巧招魂招隱
耀豔而深華卜居標放言之志漁父寄獨往之才故能
氣往轢古辭來切今驚采絶豔難與並能矣
文學部(書)
梁庾肩吾謝東宫古跡啟竊以仙巖遺傳入握成塵
孔壁藏文隨開已蠧石書有暗厨畫猶飛豈有跡經四
代年踰十紀芝英雲氣之巧未損松鉛鵲反鸞驚之勢
不侵蒲竹必使酒肆來人池流色變將損北海之績還
代西河之簡
梁元帝上東宫古跡啟師宜八分之巧元帝三體之
妙史籀李斯之篆梁鴻曹喜之書莫不總萃桂宫盈滿
甲館竊以鸞驚之勢旣聞之於索靖鷹時之巧又顯之
於蔡邕是以遊霧重雲𫝊敬禮之法鳥頡魚頏表揚泉
之賦頗好六文多慙三禮尚方大篆既其牢落柱下方
書何曾彷彿空慕河間之聚書竟徵東平之獻表齊攸
尺牘顧已缺然北海楷隸終成難擬
梁簡文帝答湘東王上王羲之書試筆成文臨池染
墨疏密俱巧真草皆得以望城扉如瞻星石不營雲飛
之散何待曲辱之丹方當奉彼筐中置之帳裏乍楷銅
鉤時懸欹案戢意之深良不能已
唐太宗論書煙霏露結狀若斷而還連鳳翥龍蟠勢
如斜而反正巧同懸露妙等崩雲雖秃千兔之翰
聚無一毫之筋窮萬穀之皮歛無半分之骨
衛恒字勢皇帝之史沮誦倉頡眺彼鳥跡始作書契
紀綱萬事垂法立制帝典用宣質文著世爰暨暴秦滔
天作戾大道既冺古文亦滅魏文好古世傳丘墳歴代
莫發真偽靡分大晉開元弘道敷訓天垂其象地耀其
文其文乃耀粲矣其章因聲會意類物有方日處君而
盈其度月執臣而虧其傍雲委蛇而上布星離離以舒
光禾卉苯䔿以垂穎山嶽嵳峨而連崗蟲跂跂以若動
鳥似飛而未揚觀其錯筆綴墨用心精專勢和體均發
止無間或守正循檢矩折規旋或方圓靡則因事制權
其曲如弓其直如弦矯然特出若龍騰於川森爾下頹
若雨墜於天或引筆奮力若鴻鴈高飛邈邈翩翩或縱
肆阿那若流蘇懸羽靡靡緜緜是故遠而望之若翔風
厲水清波漪漣就而察之有若自然信黃唐之遺跡為
六藝之範先籀篆盖其子孫隸草乃其曾玄覩物象以
致思非言辭之所宣
衛恒隸勢鳥跡之變乃惟佐隸蠲彼繁文崇此簡易
厥用既弘體象有度煥若星陳鬱若雲布其大徑尋細
不容髮隨事從宜靡有常制或穹隆恢廓或櫛比鍼列
或砥平繩直或蜿蜒繆戾或長邪角趣或規旋矩折修
短相副異體同勢奮筆輕舉離而不絶纖波濃點錯落
其間若鐘簴設張庭燎飛烟嶄巖嶻嵯高下屬連似崇
臺重宇增雲冠山遠而望之若飛龍在天近而察之心
亂目眩奇姿譎詭不可勝原研桑所不能計宰賜所不
能言何草篆之足筭而斯文之未宣豈體大之難覩將
秘奥之不傳聊俯仰而詳觀舉大較而論旃
蔡邕篆勢鳥遺跡皇頡循聖作則制斯文體有六篆
為真形要妙巧入神或龜文斜列櫛比龍鱗紆體放尾
長短副身頽若黍稷之垂穎藴若蟲蛇之棼蘊揚波振
激鷹跱鳥震延頸脅翼勢似凌雲或輕舉内投微本濃
末若絶若連似霧緣絲垂凝下端從者如懸衡者如編
抄者邪趣不方不圜若行若飛跂跂翾翾遠而望之象
鴻鵠羣遊絡繹遷延迫而察之端澄不可得見指撝不
可勝原研桑不能數其詰屈離婁不能覩其隙間般倕
揖讓而辭巧籀誦拱手而韜翰處篇籍之首目粲粲斌
斌其可觀摛華豔於紈素為學藝之範圓嘉文德之弘
懿舉大體而論旃
崔瑗草書勢書契之興始自頡皇寫彼鳥跡以定文
章爰暨末葉典籍彌繁時之多僻政之多權官事荒蕪
勦其墨翰惟作佐隸舊字是刪草書之法盖又簡略應
時諭指用於卒迫兼功并用愛日省力純儉之變豈必
古式觀其法象俯仰有儀方不中矩圓不副規抑左揚
右望之若崎竦企鳥峙志在飛移狡獸暴駭將奔未馳
或&KR0008;&KR1677;點&KR1709;狀似連珠絶而不離畜怒怫鬱放逸生奇
或凌䆳惴慄或據槁臨危旁點邪附似蜩螗挶枝絶筆
收勢餘綖糾結若杜伯捷毒緣巇螣蛇赴穴頭沒尾垂
是故遠而望之&KR2844;焉若沮岑崩崖就而察之一畫不可
移機微要妙臨時從宜略率大較髣髴若斯
索靖草書狀草書之為狀也婉若銀鉤漂若驚鸞舒
翼未發若舉復安蟲蛇虬蟉或往或還類阿那以嬴嬴
歘奮興而桓桓及其逸遊盻嚮乍正乍邪騏驥暴怒逼
其轡海水窊隆揚其波芝草蒲陶還相繼棠棣融融載
其華玄熊對距於山嶽飛燕相追而差池舉而察之又
似乎和風吹林偃草扇樹枝條順氣轉相比附窈嬈廉
苫隨體散布紛擾擾以猗靡中持疑而猶豫玄螭狡獸
嬉其間騰猨飛鼺相奔趣陵魚奮尾蛟龍反據投空自
竄張設牙距或若登高望其類或若旣往而中顧或若
俶儻而不羣或若自檢於常度
劉邵飛白書勢鳥魚龍蛇龜獸仙人蚊脚偃波楷隸
八分世施常妙索草鍾真爰有飛白之麗貌豔勢珍若
乃敷析毫芒纖手和會素幹冰解蘭墨電掣直准箭馳
屈擬蠖勢繁節參譚綺靡循殺有若烟雲拂蔚交紛刻
繼韓盧接飛宋鵲遊逝
文學部(畫)
孫逖奉和李右相中書壁畫山水詩廟堂多暇日山
水契中情欲寫高深趣還因藻繪成九江臨戶牖三峽
遶檐楹花柳窮年發煙霞逐意生能令萬里近不覺四
時行氣染荀香馥光含樂鏡清詠歌齊出處圖畫表冲
盈自保千年遇何論八載榮
柳宗元觀慶雲圖設色方成象卿雲示國都九天開
秘旨百辟贊嘉謨抱日依龍衮非烟近御爐高標連汗
漫廽望接虚無裂素雲光發舒華瑞色敷恒將配堯德
垂慶代河圖
李翺代李尚書進畫馬屏風狀觀其體閒色浮氣逸
神駿練影吳浦指山川而不搖花攅上林若雨露之新
洗或屈膝千里或長鳴九霄昔以負圖為寳今願捍蔽
成功形影不殊效用何别謹裁成十二扇隨狀奉進若
以時從啟閉猶足靖於埃塵倘將用以馳驅庶可效其
筋力
王維為畫人謝賜表猥以賤伎得備衆工誤點屏風
乏成蠅之巧偶持團扇無事牸之能徒以職官不敢貳
事顧惟時論有慚三絶伏惟皇帝陛下撥亂反正受命
中興俯協龜圖傍觀鳥跡卦因於畫畫始生書知微知
彰惟聖體聖臣奉詔旨令寫功臣適遇鳳翔之初無非
鷹揚之士燕頷猿臂裂眥奮髯髮衝鶡冠力舉龍鼎骨
風猛毅眸子分明皆就筆端别生身外𫝊神寫照雖非
巧心審象求形或皆暗識姸蚩無枉敢顧黃金取舍惟
精時憑白粉且如日磾下泣知其孝思于禁懷慚媿此
忠節乃無聲之箴頌亦何賤於丹青宣父之似臯繇元
子之類越石不待或人之說無煩故妓之言此又一奇
誠為可尚臣得䑛筆麟閣繼踵虎頭頻蒙奬教之恩益
用精誠自勵勤以補拙雖未仙飛感而遂通實因聖訓
况賜衣服累問官資中使相望屢加宣慰微臣戰灼無
答恩私之至
梁元帝謝上畫蒙勅褒賞啟臣簿領餘暇竊愛丹青
雲臺之像終微髣髴宣室之圖更難擬議成蠅罕術畫
馬疎文人非世將恩深晉帝之賞跡愧景山寵踰魏皇
之詔
又謝東宫賚陸探微畫啟工踰畫馬巧邁圖龍試映
玉池即看魚動還傍金屏復疑蠅集史遷暫睹懸識留
侯之貌漢帝一瞻便見王嬙之像
唐張彦遠畫記許詢逸少經年共賞山泉謝傅戴逵
終日惟論琴畫萬卷之書盡歸王粲一厨之畫惟寄
桓玄只如田僧亮楊子華楊契丹鄭法士董伯仁展
子虔孫子尚閻立德立本並祖述顧陸僧繇田則郊野
柴荆為勝楊則鞍馬人物為勝契丹則朝廷簮組為勝
法士則游宴豪華為勝董則臺閣為勝展則車馬為勝
孫則美人魑魅為勝閻則六法該備萬象不失李嗣真
云三休輪奐董氏造其微六轡沃若展生居其駿吳
道子畫仲由便帶木劒閻令公畫昭君已著幃帽殊不
知木劒創於晉代幃帽興於國朝舉此凡例亦畫之一
病也且如幅巾𫝊於漢魏羃離起自齊隋幞頭始於北
朝巾子創於武德胡服靴衫豈可輒施於古像衣冠組
綬不宜長用於今人芒屩非塞北所宜牛車非嶺南所
有詳辨古今之物商較土風之宜指事繪形可騐時代
姚最評湘東王云時過揮毫造化驚絶足使荀衛閣
筆袁陸韜翰
古儷府卷九
