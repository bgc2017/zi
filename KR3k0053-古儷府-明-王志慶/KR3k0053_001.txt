古儷府卷一
明王志慶編
天文部(總載)
唐劉允濟天賦臣聞混成發粹大道含元興於物祖
首自胚渾分泰階而立極光耀魄以司尊懸兩明而必
照列五緯而無言驅馭隂陽裁成風雨叶乾位而凝化
建坤儀而作輔錯落九垓岧嶤八柱燦黃道而開域闢
紫宫而為宇横斗樞以旋運廓星漢之昭回緫三統之
遷易乘五運之逓來察文明而降祥瑞觀草昧而動雲
雷託璇樞之妙術應玉管之浮灰柔克斯高聽卑逾廣
覆燾千容苞含萬象載光道德聿符刑賞既霆震而霜
威亦春生而夏長其功不測其變惟神大哉其施曠乎
其仁周八紘而化育籠四海而陶鈞雖感通而下濟終
輔翼而無親登大寳於上皇發神圖於下帝憑理亂而
倚伏候昏明而開閉遘堯舜以降禎休遇辛癸而呈祲
沴歴成敗而無爽在興亡而必契
(闕)天賦其為道也或比之以張弓其入夢也或
方之於潄乳憫鄒衍則嚴霜夏降應陳寔則繁星夜聚
孔階遠而難登樂霧披而已覩雖覆繖之可嫓豈鍊石
之能補美夫有功不伐無遠不盖德冠三才名參四大
日朝上而疑璧河夜横而如帶破鏡飛乎其所長劍倚
乎其外違之則風雨差錯順之則隂陽交泰
王起披霧見青天賦狀烟消於羃羃始露澄潭凝塵
洗之濛濛自開朗鏡陋决雲而觀劍小披沙而見金有
美人兮青陽是仰藻鏡斯臨自然比天於霄漢卷霧於
沉隂亦何必觀樂廣之容始欽重噐信衛瓘之說方獲
明心者哉
(闕)鍊石補天賦觀夫圓則九重功惟百鍊眷無
親而克敬當有道而可見言柔與剛崇高是將運有徒
於晝夜比為炭於隂陽織女停梭受支機於河漢荆人
抱璞嗟韞玉於穹蒼
後魏張淵觀象賦荆軻慕丹則白虹貫日而不徹衛
生畫策則太白食昴而摛朗魯陽指麾而曜靈為之回
駕嚴陵來游而客氣著於乾象隂精乘箕則大飇暮
鼓西南入畢則淫雨滂沱譬猶晉鐘之應銅山風雲之
從斑螭
唐楊烱渾天賦部之以三門張之以八紀其周天也三
百六十五度其去地也九萬一千餘里日居而月諸天
行而地止載之以氣浮之以水生之育之長之畜之亭
之毒之盖之覆之天聰明也聖人得之天垂象也聖人
則之其道也不言而信其神也不怒而威騐之以衡軸
考之以樞機三十五官(一作宫)有羣生之繫命一十二次
當下土之封畿中衡外衡每不召而自至黃道赤道亦
殊塗而同歸表裏見伏聖人於是乎發揮分至啓閉聖
人於是乎範圍可以窮理而盡性可以極深而研幾
天有北斗杓攜龍角魁枕參首天有北辰衆星環拱天
帝威神尊之以曜魄配之以勾陳有四輔之上相有三
公之近臣華盖巖巖俯臨於帝坐離宫奕奕旁絶於天
津列長垣之百堵啓閶闔之重闉文昌拜於大將天理
囚於貴人(見晉天文志)泰階平而君臣穆招搖指而天下春
東宫則析木之津夀星之野箕為傲客房為駟馬天王
對於攝提皇極臨於宦者左角右角兩曜之所廵行隂
間陽間五星之所取舍後宫掌於蕃(一作燕)息太子承
於冢社宗人宗正内外敦叙於家邦市樓市垣貨殖畢
陳於天下北宫則靈龜潜匿螣蛇伏藏匏瓜宛然而獨
處織女終朝而七襄登漸臺而顧步御輦道而徜徉聞雷
霆之隠隠聽枹鼓之硠硠南斗主爵禄東壁主文章須
女主布帛牽牛主關梁羽林之軍所以除暴亂壘壁之
陣所以備非常西宫則天潢(一作漢)咸池五車三柱奎為
封豕參為白虎胃為天倉婁為重聚旄頭之北宰制其
邊陲天畢之隂蓄洩其雲雨大陵積尸之肅殺參旗九
斿之部伍樵蘇之地出入於園苑萬億之資填積於倉
庾南宫則黃龍賦象朱鳥成形五帝之坐三光之庭傷
成于鉞誅成于鑕福成於井德成於衡執法者廷尉之
曹大夫之象少微者儲君之位處士之星天弧直而狼
顧軍市曉而鷄鳴三川之郊鶉火通其耀七澤之國翼
軫寓其精南河北河象闕於是乎增峻左轄右轄邊荒
於是乎自寧乃有金之散氣水之精液法清渭之横橋
像昆明之刻石歲時占其水旱滄溟應其潮汐織女之
室漢家之使可尋飲牛之津海畔之人易覿日也者衆
陽之長人君之尊天雞曉唱靈烏晝踆扶桑臨於大海
若木照於崑崙太平太蒙所以司出入南至北至所以
節寒温龍山銜燭不能議其光景夸父弃策無以方其
駿奔月也者羣隂之紀上天之使異姓之王后妃之事
方諸對而明水洽重暈匝而邊風駛裁盈蚌蛤則邊騎
先侵適闘麒麟則暗虎潜值五星者木為重華火為熒
惑鎮居戊己斯為土德太白主西辰星主北俯察人事
仰觀天則比參右肩之黃如奎大星之黑五材以之致
用七政於焉不忒同舍而有四方分天而利中國赤角
犯我城黃角天之争五星同色天下偃兵趨前舍為贏
退後舍為縮贏則侯王不寧縮則軍旅不復或向而或
背或遲而或速金火犯之而甚憂歲鎮居之而有福觀
衆星之部署歴七曜之驅馳定天下之文所以通其變
見天下之賾所以象其宜然後播之以風雨成之以霜
霰或吐霧而蒸雲或擊雷而奔電一旬而太平感膚寸
而天下遍白日為之晝昏恒星為之不見爾乃重明合
璧五緯連珠青氣夜朗黃雲晝扶握天鏡授河圖若曰
賜之以福此明王聖帝之休符至如怪雲祓氣冬雷夏
雪日暈長虹星芒伏鼈隂有餘而地動陽不足而天裂
若曰懼之以災此昏主亂君之妖孽
李光朝新渾儀賦琢璿為衡範金為盖其狀則小其
用則大南極北極正其端隅上規下矩正其外内繚繞
黃道環廻紫宫斗居其北日起其東别度數於分寸之
内點星象於毫釐之中處動而能静妙同乎造化之意
寂無以為有用擬於隂陽之功有象必見惟幽是通乃
知近能則遠合下正則上同因之以言寳歷遂乃授乎
人時以通天下之志以斷天下之疑
(闕)新渾儀賦則天工協謀鳬氏畢至煽洪鑪以
效役鎔珍金以為噐管之應一十二律罔極為期天之
列二十八宿各分爾位然仰觀俯察以參以稽森羅乎
象緯窮極乎端倪視朔於初時必書於雲物履端於始
歲如得乎攝提候月既殊於蓂草測景方異乎土圭侔
漢律之黍累不失同舜年之風雨不迷
盧肇海潮賦張衡考動以鑄儀淳風述時而建式
宋顔延之請立渾天儀表張衡創物蔡邕造論戎夏
相襲世重其術臣昔奉使入關值大軍旋旆渾儀在路
肆觀竒秘絶代異寳旋及王府考諸前志誠應夙聞尚
書璇璣玉衡以齊七政崔瑗所謂數術窮天地制作侔
造化經志所云圖憲所本故體度不渝精測尚矣則七
晷運變無匪康時九代貞觀不絶司歷
晉郭璞釋天地圖贊祭地肆瘞郊天致禋氣升太一
精淪九泉至敬不文明德惟鮮
宋何承天天贊軒轅改物以經天人容成造歷大撓
創辰龍集有次星紀乃分
玉海太元瑩天元咫步日月紀數斗振天而進日違
天而退
又太元告地坎而天嚴月遄而日湛(注月行日十三度故疾日行日一度故遲)
宋有善言星期必退齊無穢德彗或可禳天似盖笠
地法覆槃兩耀合璧萬芒旋蟻四七是經錯若棋峙焯
彼軒象内治既飭三能協明䕫進皋陟雨幄雲油長我稷
黍歲雖守心當庤先具一兵不試穉舞耋嬉芒匿角伏
常謹我師赤道帶天之中以分列宿之度黃道斜運於外以
明日月之行(唐一行銅儀)玉儀之游銅渾之轉義取璣
衡智起渾盖神橅巧械眎古無比治歷不難於筭平
朔而難於定氣差制儀不難於規赤道而難於步黃道
揚泉物理論儒家立渾天以追天形從車輪焉周髀
立盖天言天氣循邊而行從磨石焉
隋志劉焯閎制莫存(漢武時洛下閎鮮于妄人嘗為渾天)衡造有噐績
小有異蕃乃事同(陸績王蕃皆吴人)盖及宣夜三說並驅平
昕安穹四天騰沸至當不一理惟一揆豈容天體七種
殊說
晉成公綏天地賦若乃懸象成文列宿有章三辰燭
曜五緯重光衆星迴而環極招搖運而指方白虎時據
於參昴青龍垂尾於氐房玄龜匿首於女虛朱雀奮翼
於星張帝皇正坐於紫宫輔臣列位於文昌垣屏絡繹
而珠連三台差池而雁行軒轅華布而曲列攝提鼎峙
而相望
天文部(日)
唐王捧珪日賦及夫春景初動寒威始歇煦百川以
冰開煖千林而花發行乎赤道應其朱眀煎綠潭而水
沸爛青雲而火生於斯之時誠可畏也既而暑退凉進
烟歸霧返懸淨影以悠揚度斜暉而晼晩送秋景之已
末属冬隂之方盛融晴雪而曭朗曝晨霜而温映於斯
之時誠可愛也故能明以成象高以臨空有形必鍳無
幽不通在七政雖擅其長照萬物不競其功抱三足之
靈鳥挂五彩之輕虹魯陽揮戈而三舍漢皇握鏡而再
中曜凝霜而輕白帶飛霞而淡紅
(闕)二黃人守日賦宵依愕夢伴程昱以少留晝
遇揮戈感魯陽而俱返
(闕)慶雲抱日賦不曜青以干吕能叶慶以扶日
縹緲蜿蜒游龍相逐而不如斐亹葳蕤彩蜺舒狀而難
匹始流形於孤嶽終垂象於九圍麗碧霄以增媚捧金
烏而徐飛燦玉葉以繁布抱金輪而半出灼爍兮乍
似漢祖隠居横紫氣曈曨兮又若楚王乘舟捧萍實豈
錦江之所能擬諒秦鏡之所非匹既而五彩不散三足
增輝英英而浮光並射杲杲而合璧相依
韋展日月如合璧賦珥作如虹之氣波為旁達之華
映彼仙娥有佀夫佩而比德吐兹王字更疑乎瑜不掩
瑕
(闕)日月如合璧賦不縮不盈自契於三年之閏
無偏無黨何憂乎十月之交豈止合彩呈姿和光效異
陵珠星而掩縟逗洛水而增媚東西並耀疑夾鏡於長
空昇降相沿異藏珍於厚地
(闕)登天壇山望海日初出賦望若木之初出疑
查上於天河想隂火之潛然見焰燒於滄海湧上扶
桑謂蟠桃之有蕊照出仙島疑燭龍之映山
李程日五色賦時也寰宇廓清景氣澄霽浴咸池于
天末拂若木於海裔非烟捧於圓象蔚矣錦章餘霞散
於重輪煥然綺麗固知疇人有秩天紀無失必觀象以
察變不廢時而亂日合璧方而孰可抱珥比而奚匹泛
草際而瑞露相鮮動川上而榮光亂出信比象而可久
故成文之不一足使陽烏迷莫黑之容白駒驚受彩之
質名翬矯翼如威鳳兮鳴朝陽時藿傾心狀靈芝兮
耀中圃
湛賁日五色賦馴翬對而沮色儀鳳臨而委質光浮
石壁謂媧皇之補天影人詞林疑江淹之夢筆祥光
旁燭偏宜連畛之瓜瑞彩下臨更並建社之土
(闕)黃雲捧日賦與抱珥而偶方守人而匹呈
彼瑞暾曜於天門
(闕)黃雲捧日賦入房焉可以擬議干吕何足以
為懷
梁李鏡遠日詩始臨東岳觀俄升若木枝萍實詎儔
彩合扇且慙規北林耿初耀員忩鍳早曦照庭餘雪盡
映簷滴溜垂徘徊匝花樹煜爚滿春池柳隂纔歴歴簾
影復離離曾泉豈停舍桑榆忽在斯廻戈安得中長繩
不可羈沖情愛景落清宴惜光馳温暉徒已荷深心竊
自知
唐太宗賦秋日懸清光賜房玄齡詩秋露凝高掌朝
光上翠微參差麗雙闕照耀滿重闈仙馭隨輪轉靈烏
帶影飛臨波無定彩入隙有圓暉還當葵藿志傾葉自
相依
虞世南詠日午奉和詩高天淨秋色長漢轉曦車玉
樹隂初正桐圭影未斜翠盖飛圓影明鏡發輕花再中
良表瑞共仰璧暉賖
董思恭日詩滄海十枝暉玄圃重輪慶舜華發晨檻
菱彩翻朝鏡忽遇驚風飄自有浮雲映更也人皆仰無
待揮戈正
李嶠日詩旦出扶桑路遥升若木枝雲間五色滿霞
際九光披東陸蒼龍駕南郊赤羽馳傾心比葵藿朝夕
奉堯曦
石殷士日華川上動詩曙霞攅旭日浮景弄晴川杲
曜曾潭上悠揚極浦前岸高時擁媚波遠漸澄鮮萍實
空隨浪珠胎不照淵早暄依曲渚微動觸輕漣詎假咸
池望幽情得古篇
獨孤鉉日南長至詩玉歷頒新律凝隂發一陽輪輝
猶惜短圭影此偏長晷度經南斗流星盡北堂乍疑周
戶耀可愛逗林光積雪銷微煦初萌動早芒更昇臺上
望雲物已昭彰
柴宿初日照華清宫詩靈山初煦澤遠近見離宫影
動參差裏光分縹緲中鮮飇收晩翠佳氣滿晴空林潤
温泉入樓深複道通璇題生烱晃珠綴引蔥曨鳳輦何
時幸朝朝此望同
唐常衮中書門下賀日當蝕不蝕表臣聞日之所躔
行有虛道至之所會蝕亦無災况聖以合天德以禔福
是有幽贊宜於感通伏惟陛下協用五紀順用三極歷
象日月統和隂陽迺者疇人推策合朔於辰非正陽之
所忌於大明而何損猶能懼而勤政實以應天齋於穆
清益用恭默精誠所達玄運相符圜尺之影始生於海
上膚寸之雲忽遍於天下霈然而起豈止終朝莫測應
龍之外潛復踆烏之次伐鼓用幣悉罷於有司潤物蕃
生普歡於在野及乎睿宿更益清光同道相避則聞昭
子之對當交而變果徵劉邵之言古今殊祥中外所慶
天文部(月)
宋謝莊月賦陳王初喪應劉端憂多暇綠苔生閣芳
塵凝榭悄焉疚懷不怡中夜乃清蘭路肅桂苑騰吹寒
山弭盖秋坂臨濬壑而怨遥登崇岫而傷遠於時斜漢
左界北陸南躔白露曖空素月流天沈吟齊章殷勤陳
篇抽毫進牘以命仲宣仲宣跪而稱曰臣東鄙幽介長
自丘樊昧道懵學孤奉明恩臣聞沈潛既義高明既經
日以陽德月以隂靈擅扶光于東沼嗣若英於西冥引
玄兔於帝臺集素娥於后庭朒朓警闕朏魄示沖順辰
通爥從星澤風增華台室揚彩軒宫委照而吴業昌淪
精而漢道融若夫氣霽地表雲斂天末洞庭始波木葉
微脱菊散芳於山椒鴈流哀於江瀨升清質之悠悠降
澄暉之藹藹列宿掩縟長河韜映柔祗雪凝圓靈水鏡
連觀霜縞周除冰淨君王乃厭晨歡樂宵宴收妙舞弛
清縣去燭房即月殿芳酒登鳴琴薦若乃凉夜自凄風
篁成韻親懿莫從羇孤遞進聆臯禽之夕聞聽朔管之
秋引於是絃桐練響音容選和徘徊房露惆悵陽阿聲
林虛籟淪池滅波情紆軫其何託愬皓月而長歌歌曰
美人邁兮音塵闕隔千里兮共明月臨風歎兮將焉歇
川路長兮不可越歌響未終餘景就畢滿堂變容廽遑
如失又稱歌曰月既没兮露欲晞歲方晏兮無與歸佳
期可以還微霜霑人衣陳王曰善乃命執事獻夀羞璧
敬佩玉音復之無斁
周祇月賦弱不廢照清不激汙
唐王泠然初月賦散微華於粉壁集輕照於蘭叢
若乃斷山風入中天氣清雲徹暮景霞開晩晴望頽陽
之西落見微月之孤生出烟郊而漫漫映江浦之亭亭
凝碧臺以光淨度青樓以色明雖予情之斯得停搴攬
而不盈
鄭遥初月賦銜破鏡而飛斜抱彎弓而勢却蓂稀葉
少桂短花新
楊諫月映清淮流賦蟾蜍下沉對蠙珠而增美璇源
圓折混金波而更清皓鶴奪彩玉砂迷明
趙蕃月中桂樹賦沓沓低枝拂孤輪而挺秀依依密
樹侵滿魄而含芳同蟾蜍之片影似濯瑶池異珊瑚
之幽藂徒生滄海埃&KR1881;初歇關山正秋空泬寥而逾淨
色冉弱而彌幽謂扇花薄如珪玷浮望玉露之初垂遥
疑滴瀝聽金風之乍起遠若颼飀弱質中植纖條外
扶亂彩時搖起飛飛之驚鵲澄波靡隔掩歴歴之高榆
是故邈彼輕霄呈兹永夕紛敷遠瑩偃蹇旁射夾餘霞
而暫丹經斜漢而彌白臨紫極而天香不散指北斗而
仙花可摘
楊真弘月中桂樹賦籠玄兔以不動映素娥而如在
太陽讓美收若木之餘暉列宿懷慙掩白榆而沉彩
潘炎月重輪賦時属高秋瑞彰元后光泛皎潔之斜
漢色映闌干之北斗金波耀景非懸闞澤之名璧彩揚
輝不入士衡之手理殊吴夢符炳漢謠淨桂花於日道
環水鏡於丹霄臺榭冰潔郊原霜縞
梁元帝望江中月影詩澄江涵浩月水影若浮天風
來如可汎流急不成圓秦鏡斷復接和璧碎還聯裂紈
依岸草斜桂逐行船即此清江上無俟百枝然
庾肩吾望月詩桂殿月偏來留光引上才圓隨漢東
蚌暈逐淮南灰渡河光不濕移輪轍詎開此夜臨清景
還承終宴杯
陳張正見薄帷鍳明月詩長河上桂月澄彩照高楼
分簾疑碎璧隔慢佀垂鈎忩外光恒滿帷中影暫流豈
及西園夜長隨飛盖遊
周王褒詠月贈人詩月色當秋夜斜暉映薄帷上弦
如半璧初魄似蛾眉渡雲光忽駛中天影更遲高陽懷
許掾對此憶相思
庾信舟中望月詩(二首)舟子夜離家開舲望月華
山明疑有雪岸白不關沙天漢看珠蚌星橋視桂花灰
飛重暈闕蓂落獨輪斜夜光流未曙金波影尚賖照
人非七子含風異九華蓂新半璧上桂滿獨輪斜乘舟
聊可望無假逐靈槎
唐李嶠月詩桂生三五夕蓂開二八時分輝度鵲鏡
流彩入蛾眉皎潔凌疎牖朦朧鍳薄帷願陪北堂宴長
賦西園詩
杜甫月詩(二首)天上秋期近人間月影清入河蟾不
没𢷬藥兔長生只益丹心苦能添白髮明干戈知滿地
休照國西營四更山吐月殘夜水明樓塵匣元開鏡
風簾自上鈎兔應疑鶴髮蟾亦戀貂裘斟酌姮娥寡天
寒奈九秋
劉禹錫和崔舍人八月十五日夜翫月詩暮景中秋
爽隂靈既望圓騰精浮碧海分照接虞泉迥見孤輪出
高從倚盖旋二儀含皎潔萬象共澄鮮整御當西陸舒
光麗上玄從星變風雨順日助陶甄遠近同時望晶瑩
此夜偏運行調玉燭潔白應金天曲沼疑瑶鏡通衢若
象筵逢人盡冰雪遇景即神仙引素吞銀漢凝清洗綠
煙臯禽驚露下隣杵思風前水是還珠浦山成種玉田
劔沉三尺影燈罷九枝燃象外形無跡寰中影有遷稍
當雲闕正未映斗城懸静對揮宸翰閒臨擘彩牋境同
牛渚上宿在鳳池邊興掩尋安道詞勝命仲宣從今紙
貴後不復詠陳篇
李羣玉中秋越臺看月詩海雨洗塵埃月從空碧來
水光籠草樹練影掛樓臺皓耀迷鯨目晶瑩失蚌胎宵
分凭檻望應合見蓬萊
李商隐西掖翫月詩昨夜玉輪明傳聞近太清涼波
衝碧瓦曉暈落金莖露索秦宫井風絃漢殿筝幾時綿
竹頌擬薦子虛名
駱賓王秋月詩雲披玉繩淨桂滿鏡光圓裛露朱花
冷凌霜紈扇寒漏彩含疎薄浮波漾急瀾西園徒自賞
南飛終未安
盧照鄰江中望月詩江水向涔陽澄澄寫月光鏡圓
珠溜澈弦滿箭波長沉鈎搖兔影浮桂動舟芳延照相
思夕千里共霑裳
李嶠秋山望月酬李騎曹詩色帶銀河滿光含玉露
開白雲籠影度虛暈抱輪廽谷邃凉隂静山空夜響哀
葉季良月照冰池詩霽夕雲初斂棲娥月未虧圓光
生碧海素色滿瑶池天迥輪空見波凝影詎窺浮霜玉
比彩照像鏡同規皎潔寒偏淨徘徊夜轉宜誰憐幽境
在長與賞心隨
朱華海上生明月詩皎皎秋中月團團海上生影開
金鏡滿輪抱玉壺清漸出三山上將凌一漢横素娥嘗
藥去烏鵲遶枝驚照水光偏白浮雲色最明此時堯砌
下蓂莢正敷榮
蔣防秋月懸清輝詩秋月沿霄漢亭亭委素輝山明
桂花發池滿夜珠歸入牖人偏攬臨枝鵲正飛影連平
野淨輪度曉雲微晶晃浮輕露徘徊映薄帷此時千里
道延望獨依依
李羣玉望月寄人詩浮雲卷盡月朣朧直出滄溟上
碧空盈手水光寒不濕流天素彩静無風酒花蕩漾金
樽裏棹影飄颻玉浪中川路正長難可越美人千里思
何窮
天文部(星)
晉成公綏星賦玄龜匿首於女虛朱鳥奮翼於井鬼
垣屏珠連三台雁行軒轅華布而曲分攝提鼎峙而
直掃
梁陸雲公星賦漢武帝夜游昆明之池顧謂司馬遷
相如曰星之明麗矣考之歌頌求之經史龍屋著於虢
童天漢表於周士既妖謠之體陋嗟怨刺之蚩鄙每鬱
悒而未攄思命篇於二子於是司馬遷對曰臣代典天
官緒繇南正檢之圖籍傳之視聽臣聞連珠合璧曜靈
之所起也春鳥秋虚歷數之所紀也應黃鍾而正位建
玉衡以辨方五緯麗而周道四野分而畫疆至如下方
爽德上玄告變或守位而易所或凌光而掩炫故夫應
若轉環信如合契俾明鏡與元龜宜勅身而烱戒
唐郄昂老人星賦玄武宵中偵西陸以凝質白藏氣杪
直南郊以散精夫有開必先無福不應若政事中律則
嘉祥叶證五緯分影而交朗九月騰華而吐孕此乃王
澤弘天瑞作恒星轉曜而同煥布景搖輝而相薄初
升穹昊月午而孤燭猶燃末映疎林夜久而圓珠未落
騂芒下射滅草莽之螢飛紫焰旁融掩榆關之流火
楊烱老人星賦南極之庭老人之星煜煜爚爚煌
煌熒熒秋分之旦見乎丙春分之夕入乎丁配神山之
呼萬歲符水德之兆千齡晃如金粟粲若銀燭比秋草
之一螢狀荆山之片玉渾渾熊熊懸紫貝於河宫曄曄
暐暐曜明珠於漢水其光也如丹其大也如李稽元命
之攸述按星經之所紀見則化平主昌明則天下多士
崔淙五星同色賦且玉燭常明霜天若鏡隣月魄而
璀璨落天津而隠映朝臨日道助我后夙興之勤思暮
入天樞表聖皇夜寐之勤政
林益五星同色賦同色已傳於堯歷聚井更弭於漢
兵
夏方慶天晴景星見賦時也雲斂遥素天澄遠青纖
塵不起微露斯零掩映孤月乘陵衆星回燭北辰似將
朝乎帝座傍窺南極疑欲覲乎天庭激高風以熠熠耿
斜漢之熒熒青赤以辨其方合散以通其變連二氣而
初吐混三光而乍見否泰之運式孚天地之心可見
陶拱天晴景星見賦於時玄穹正清白日初匿爛景
星之效質絢佳氣以競色起青方者縈瑞彩以葱瓏發
赤位者統祥光而翕赩比懷珠而其狀匪異等抱珥而
其儀不忒懿吐黃以争光矧聚三而表德莫不熒煌於
碧漢焜耀於青霄照下土而乍朗掩繁星而自昭或半
虧其形類蟾魄而當晦朔或中虛其狀疑金環之在泬
寥佐朗月而其色惟盛臨安邦而其美不朽豈比
夫漢代稱竒空聞乎再中之日堯年紀異徒傳乎入昴
之星而已乎
李子蘭天晴景星見賦晴空寥寥列星炫炫紛乎二
氣始若烟而非烟烱彼羣星初乍隐而乍見並我質之
惟黃緫彼氣而成絢霏微類干吕之雲輝赫如繞樞之
電星氣合會光華動搖二氣之色交至三星之狀孔昭
曭朗惟明疑沐其雲露光芒振曜若擊夫天飇明麗太
極遐映青昊呈貺遥對乎三台效祥何慚於五老克表
王德信由玄造
唐敬括夀星見詩玄象今何應時和政亦平祥為一
人夀色映九霄明皎潔垂銀漢光芒近斗城含規同月
滿表瑞得天清甘露盈條降祥煙向日生無如此嘉祉
率土荷秋成
北齊邢邵賀老人星表冥貺未已靈應猶臻以某夜
老人星見逹旦揚光經旬未滅雖三星共色五老同游
擬之於此故無與匹
唐李商隠為滎陽公賀老人星表聖惟合德神實效
祥必垂有爛之文以表無疆之祚中賀臣聞玄象示人
昊穹凝命曜為經而宿為紀則曰常名斗挹酒而牛服
箱或標虛號未若候時而出有道則彰居五福之先在
三辰之列伏惟陛下昭明老契游吟莊寰式是中秋呈
兹上瑞况見於午位又属寅時仰考玄符乃有深意自
南曜彩將弘解愠之風近曉流光欲助無私之日皇心
載裕靈鍳孔昭凡居率土之濱皆慶後天之夀臣誤蒙
重寄實遠清光送玄燕於梁間傷時自切數白榆於天
上厥路無由
又武三思表荐人君之夀既稽元命之圖表天下之
安又見西京之志澄霞助月非唯石氏之占散翼垂芒
何獨斗樞之說
又令狐楚表色侔蒸栗光掩連珠彰爾寳圖類堯年
之河出延長聖歷齊漢代之山呼
天文部(雲)
晉楊又雲賦縹緲翩綿鬱若升烟蹇槃縈以詰屈兮
若虬龍之蟠蜿嶷岐岐以岳立兮狀有似乎列仙東西
絡繹南北油裔隨風徘徊流行晻藹豁兮仰披杳兮四
會凝寒冰於朱夏飛素雪於玄冥灑膏液於天漢騰鴻
泉於泰清乾坤以之交泰品物以之流形
陸機浮雲賦若層臺高觀重樓疊閣或如鐘首之鬱
律乍似塞門之寥廓金柯分玉葉散綠翹明巖英煥鸞
翔鳳翥鴻驚鶴奮鯨鯢泝波鮫鰐衝遁朱絲亂紀羅袿
失領飛仙凌虛隨風游騁有若芙蓉羣披蕣華揔會車
渠繞理瑪瑙縟文集輕浮之衆彩厠五雲之藻氣
繞蓬萊而結體薄崑崙而增輝秬鬯揚芒嘉榖垂穎
又白雲賦鳥殊類而比栖獸異跡而同處蛟引翳而
並潛龍攀鴻而雙舉麟舞角以軒罷鷙企翮而延佇
長城曲蜿采閣相扶聳瑶臺之嶻嶭搆瓊闥之離婁雄
虹矯而垂天翠鳥軒而扶日
唐張何早秋望海上五色雲賦嗤碭嶺之光淺恥汾
川之色輕
李惲五色卿雲賦叶千年之休裕垂五色之氤氲蕭
索離披狀虹輝之貫日徘徊搖曳疑鼎氣之歊汾散作
霞彩聚成錦文匪騰華於觸石信呈瑞於明君
(闕)五色卿雲賦光浮碧落奪虹彩於太虛影下
清潭照錦色於曲浦
韋執中白雲無心賦觸石蒼野揚埃白泉不恒厥所
有開必先搖颺縈空滅煙光於遠嶠輪囷委地雜波景
於遥川
(闕)白雲無心賦或假勢於重嶺或隔閡於孤山
挺竒峯於天末亘横陣於巖間順細雨以低舉隨輕風
而往還哂魚鱗之覆地輕鵬翼以垂天
唐于季子雲詩瑞雲千里映祥暉四望新隨風亂鳥
足泛水結魚鱗布葉疑臨夏開花詎待春願得承嘉景
無令掩桂輪
駱賓王秋雲詩南陸銅渾改西郊玉葉輕泛斗瑶光
暗臨陽瑞色明盖隂連鳳闕陣影翼龍城誰知時不遇
空傷留滯情
錢起賦得歸雲送友人歸華山詩秀色横千里歸雲
積幾重欲依毛女岫初卷少姨峰盖影隨征馬衣香拂
卧龍祗應函谷上真氣日溶溶
林藻青雲干吕詩應節偏干吕亭亭在紫氛綴雲
初度影捧日已成文結盖祥光迥為樓翠色分還同起
封上更似出横汾作瑞來藩國呈形表聖君徘徊如有
託誰道比閒雲
裴澄春雲詩漠漠復溶溶乘春任所從映林初展葉
觸石未成峰旭日消寒翠晴煙點淨容霏微將似滅深
淺又如重薄彩臨溪散輕隂帶雨濃空餘負樵者嶺上
自相逢
陸暢山出雲詩靈山蓄雲彩紛郁出清晨望樹繁花
白看峯小雪新映松張盖影依澗布魚鱗高似從龍處
低如觸石頻濃光藏半岫淺色類飄塵玉葉開天際遥
憐占早春
李紳詩杳靄祥雲起飃颺翠嶺新瑩峯開石秀吐葉
間松春林静翻空少山明度嶺頻廻崖時掩鶴幽澗或
隨人姑射朝凝雪陽臺晚伴神悠悠九霄上應坐玉京
賓
張勝之詩片雲初出岫孤迥色難親盖小辭山近根
輕觸石新飄颻經綠野明麗照晴春拂樹疑舒葉臨流
似結鱗從龍方有感捧日豈無因看取為霖去恩霑雨
露均
于尹躬華山慶雲見詩聖主祠名岳高峰發慶雲金
柯初繚繞玉葉漸氛氲氣色含珠日光明吐翠雰依稀
來鶴態髣髴列仙羣萬樹流光影千潭寫錦文蒼生忻有
望祥瑞在吾君
唐崔融為涇州刺史賀慶雲見表伏惟陛下早朝晏
罷憂勞庶政遠無不肅邇無不懷神感潛通至誠上格
凉秋中月滯雨移旬天心合而喜氣生陽德動而愁隂
歇文章郁郁惠日照而成彩花蘤逢逢晴雲搖而不散
雖復紫雲來漢皇殿白雲入殷帝房較其優劣孰以為
喻臣運奉休明榮霑刺舉千年多幸已逢河水之清百
辟相歡重偶叢雲之曲
許敬宗賀慶雲表金枝玉葉若臨軒帝之營蕭索氤
氲復入唐臣之詠駢枝合穎匹此為輕絳雪玄霜曾何
足喻
常衮賀天慶節慶雲見表從風蕭索抱日縈回色涵
流渚之虹影襍繞樞之電
李嶠為百官賀日抱戴慶雲見表祥光入於九重異
氣懸於三象雖復鼎來汾水黃雲冠於北山劔在豐城
紫氣沖於南斗無以方斯影響
韓愈賀慶雲表五彩五色光華不可徧觀非烟非雲
容狀詎能詳述抱日增麗浮空不收既變化而無窮亦
卷舒而莫定斯為上瑞實應太平
魏曹植吹雲贊天地變化是生神物吹雲吐潤浮氣
蓊鬱
宋孝武慶雲贊非烟非雲曳紫流光懸華曜藻奄鬱
臺堂
天文部(風)
楚宋玉風賦夫風生於地起於青蘋之末侵淫谿谷
盛怒於土囊之口緣太山之阿舞於松栢之下飄忽淜
滂激颺熛怒耾耾雷聲廽穴錯迕蹷石伐木梢殺林莾
至其將衰也被麗披離衝孔動楗眴煥粲爛離散轉移
故其清凉雄風則飄舉升降乘陵高城入於深宫邸華
葉而振氣徘徊於桂椒之間翺翔於激水之上將擊芙
蓉之精獵蕙草離秦蘅槩新夷被荑楊廽穴衝陵蕭條
衆芳然後倘佯中庭北上玉堂躋於羅惟經於洞房
晉陸沖風賦配無形於大象化萬品於絪緼釋凝潤
於黃壌降霈澤於蒼元生無常域潜無定栖擢昧聚發
尋虛散歸肆六合以騁邁括毫毛而徘徊引沈性於未萌
挫發形於已就宣剛柔之流化導四氣之靈候若乃祝
融司節炎精赫奕斂朱脣而長嘯承音響而來薄猥熻
熠以盈扉冽纏綿以結幕九域蕩搖區宇揮霍
晉湛方生風賦啓慘冬之潛蟄達青春之勾萌因嚴霜
以厲威順和澤以開榮故君德喻其靡草風人假以為
名及其猛勢將奮屯雲結隂洪氣鬱怫殷雷發音勃然
鼓作拂高陵深天無澄景嶺無停林六鷁為之退飛萬
竅為之哀吟亦有飄泠之氣不疾不徐飀飀微扇亹亹
清舒王喬以之控鶴列子以之乘虛若乃春惠始和重
褐初釋遨步蘭臯游盼平陌響詠空嶺朗吟竹柏穆開
林以流惠竦神襟以清滌軒濠梁之逸興暢方外之冥
適
齊謝眺擬風賦開翠帷之影藹響行佩之輕鳴揚淮
南之妙舞發齊后之妍聲下鴻池而蓮散上雀臺而雲
生子雲寂寞叔夜高張烟霞潤色荃荑結芳出幽澗而
泉冽入山戶而松涼𦕈神王於丘壑獨起遠於孤觴斯
則幽人之風也
(闕)風賦惟兹風之興寂獨玄妙而無形託萬物
以成象隨八卦而立名大則宇宙普洽小則纖毫必經
翕翕習習清清泠泠排春樹而如動帶秋蓬而似輕所
以炎清順夏勁厲隨冬入金縢而彰聖道通蘭臺而表
雌雄飄玉蘂於濃草零圭葉於衰桐候吴範於帷内御
列子於空中爾乃下振方輿上飛圓盖懷壯士之適秦
悦高皇之還沛乍靃靡於衆卉時颼飀於藂籟若乃乘
陵高迥出入幽微搖寳釵於雲髻動環珮於羅衣飄游
絲以隂映舞輕雪以零飛銅烏迎而廻翼胡馬聽而思
歸乍來復往有聲無象驚塵則白日晝昏卷霧則珠星
夜朗蕭瑟長松之下嘹唳高楼之上送夕鼓而傳音掃
晨鐘而成響出幽巷而搖拂擊華堂而清敞浸淫遷延
散漫聯綿送清聲於琴上落細粉於忩前乍卷通天之
霧時飄覆水之烟勃起則大木斯拔暫息則洪波寂然
或動或静時來歘失聆之兮有聞察之兮無質形乃虛
無體兼散逸雖含毫而搦管豈神仙之能述
(闕)風不鳴條賦中林静拂豈喧許子之瓢圓葉
孤翻似動班姬之扇契彼無言静入桃蹊之上示諸
有德潛來草偃之餘暗起軍營之柳取象於銜枚潛
飄清廟之松同和於土鼓
唐陳章風不鳴條賦嫩葉隨轉柔荑共舒颺絲光於
空際惹絮影於春餘
夏方慶風過簫賦爾其斷續清空蕭寥永夜歴虛無
而輕飇自遠拂松竹而幽韻相借微聞闕下伴金奏之
發天庭迥徹雲中疑笙簫之隨羽駕
梁沈約詠風詩樓上試朝粧風花下砌傍入鏡光飄
粉翻衫好染香度舞飛長袖傳歌共遶梁欲因吹少女
還將拂大王
庾肩吾詠風詩宋地鷁飛初湘川燕起餘拂烟聊動
竹吹薤欲成書蒼崦桐尚在合浦樹應疎陽鳥一轉翅
千里定非虛
唐董思恭詠風詩蕭蕭度閶闔習習下庭闈花蝶自
飄舞蘭蕙生光輝相烏正舉翼退鷁已驚飛方從列子
御更逐白雲歸
王勃詠風詩肅肅凉景生助吾林壑清驅烟尋澗戶
卷霧出山楹去來固無跡動息如有情日落山水静為
君起松聲
李嶠詠風詩落日正沉沉微風生北林帶花疑鳳舞
向竹似龍吟月動臨秋扇松清入夜琴若至蘭臺下還
拂楚王襟
駱賓王秋風詩紫陌炎氛歇青蘋晩吹浮亂竹搖疎
影縈池織細流飄香曳舞袖帶粉泛粧樓不忿君恩絶
紈扇曲中秋
陳通方春風扇微和詩習習和風扇悠悠淑氣微陽
升知候改律應喜春歸池柳晴初拆林鸎煖欲飛川原
浮彩翠臺舘動光輝泛豔搖丹闕揚芳入粉闈發生當
有分枯朽幸因依
盧肇風不鳴條詩習習和風至過條不自鳴暗通青
律起遠望白蘋生拂樹花仍落經林鳥自驚幾牽蘿蔓
動潛惹柳絲輕入谷迷松響開忩失竹聲薰絃方在御
萬國仰皇情
黃頗詩五緯起祥飇無聲瑞聖朝稍開含露蘂纔轉
惹烟條密葉應潛變低枝幾暗搖林間鸎欲囀花下蝶
微飄初偃緣堤草徐扶逐水苖太平無一事天外奏虞
韶
公乘億春風扇微和詩麗日催遲景和風扇早春暖
浮丹鳳闕韶媚黑龍津澹蕩迎仙仗霏微送畫輪綠搖
宫柳散紅待禁花新舞席潛廽雪歌筵暗起塵幸當陽
律候解愠及佳辰
玉海黃帝風經調長祥和天之喜風也折揚奮厲天
之怒風也魏相奏曰日冬夏至則八風之序立萬物
之性成應廣莫而修刑則眀庶而施惠待閶闔而藏
庶物候不周而謹邊偹
天文部(雨)
晉潘尼苦雨賦氣觸石而蒸結兮雲膚合而仰浮雨
紛射而下注兮潦波湧而横流豈信宿之云多乃踰月
而成霖瞻中塘之浩汗聽長霤之涔涔始濛瀎而徐墜
終滂沛而難禁悲列宿之匿景悼太陽之幽沈雲暫披
而驟合雨乍息而亟零旦漎漎以達暮夜淋淋以極明
黿鼉游於門闥蛙蝦戲乎中庭懼二源之并合畏黔首
之為魚處者含瘁於窮巷行者歎息於長衢
陸雲愁霖賦興介石之膚寸墜崩雲而洪沈谷風扇
而悠遠苦雨播而成淫天泱漭以懷慘民嚬蹙而愁霖
於是天地發揮隂陽交激萬物混而同波玄黃浩而無
質雷憑虛以振庭電凌牖而曜室霤鼎沸以駿奔潦風
馳而競疾豈南山之暴隮將溟海之暫溢
宋傅亮喜雨賦惟二儀之順動數有積而時偏墊襄
陵於唐籍慼雲漢於周篇匪叔葉之或遘在盛王其固
然伊元嘉之初載肇休明於此年懿玉燭之方熙愠積
陽之獨愆涸凉泉於井谷委嘉穎於中田嗟吾皇之翼
翼悵臨朝而輟娱踵沖謙於禹湯協至誠於在余且東
作之未晏庶雨露之夙濡遵懸子之徙㕓尤魯侯之焚
巫祗桑林之六禱修季宰之再雩誠在幽其必貫感
何遠而不孚聆晨鸛於高垤候宵畢於天隅發曾雲於
觸石晦重陽於八區春霆殷以遠響興雨霈而載塗灑
豐浸於中疇覃餘潤於嘉蔬殷嗇人於菑畝衍將繁於
中衢嗣良頌於多稌兆嘉夢於維魚
梁張纉秋雨賦甘泉集而溟溟油雲興而漠漠温飇
革於早暮炎凉改於今昨乍斜檐而上階或從風而灑
幕周小庭而密下泫高枝而疎落渌池泛澹員波鯈爍
低昂弱篠葳蕤叢薄
唐明皇喜雨賦仰重華之齊政步文命之彛倫何天
道之云遠亦明徵之在人迄中夏而自春遘愆陽而為
亢雲重結而復觧雨纔滴而還障山祠植珪而不答田
畯倚耒而怊悵京兆來奏音官撰曲將土龍而矯首請
神巫而頓足彼有憑而可舉子何抑而未許恐歲凶之
及人寧天譴於吾身乃潔齋壇墠五精是祠暴立炎赫
三日為期上帝臨吾衷誠不欺重泉蒸潤觸石吐滋平
雲黯而鋪幕密雨森其散絲無雷無電不震不昡匪疾
匪徐乍合乍散泛草泊樹垂珠點露過闕入樓含烟雜
霧或噴薄而攅集或淋漓而灌注亂積水之圓文拂微
風之斜度寰海浹而康樂畎畝欣而相顧絲管合兮夜
將曉芙蓉開兮日未暮原夫雨之為德也無小大之異
情無高卑之不平無華朽之偏潤無臭薰之隔榮喜夫
雨之今應也起一言而不舍經累辰而廣瀉納清隂之
浮凉同顥氣之飄灑感作霖於殷命諷其滂於周雅家
尚知乎禮節國有望於豐霸小陽臺之神人却大宛之
走馬觀雲行而雨施吾何事乎天下
張說奉和聖製喜雨賦退象龍之禮禱斥持鷺之貌
舞屛翳慙其廢職祝融悔其遷怒山泱漭而出雲天霶
𩃱而下雨速一言而感應尅三日而周溥氣滃靄以黭
黮聲颯灑以蕭條璀如銀漢之屑落散似珠泉之歕澆
街㕓漫其潢潦臯壌萋其綠苖舒四溟之清潤卷六合
之煩囂咸澡骨於神液共歡心於聖朝借如五月有梅
雨之名三春有榖雨之氣越人以泥牛待沃胡土以賣
龍求費出員嶠而石香入成都而酒味彼偏方與小節
非大人之所貴復有送地祇於鬱島迎海后於葛川疾
雷碎其山裂走電曄其海燃天子作愁霖之賦詞人綴
苦雨之篇墻屋壊於倒井黍稷沈於下田乃凶祲之不
令曷休徵之有焉請言瑞雨之可喜也協氣交泰嘉生
是頼湛覃而不溺衍溢而無害東漸出日之表西被無
雷之外南窮火鼠之譯北盡燭龍之會天文則雲漢昭
回王澤則江河滂霈雖欲談天而窺管孰知堯德之為
大
韓休奉和聖製喜雨賦天垂貫斗之雲神召離星之
月有渰淒淒南山朝隮林鳴隂鳥澗隠晴霓九光之霞
冠於雲日五色之氣映於巖谿始攅團而未下終颯洒
而俱齊若乃拂珠箔含綺疏微霧氣於金掌糅香烟
於玉除下碧雲而隂合滴銅池而響餘君王乃倚雲閣
憑雨殿臨清署奏繁薦欣大德之在生知上靈之有睠
徐安貞奉和聖製喜雨賦拂瑶席兮列神座藉白茅
兮推聖心却華盖而特立當赫曦之正臨如泰嶽
之朝下似陽臺之暮歸林籞增飾城池共色八水青田
千門紫極洗原隰於龍鱗拂甍標於鳳翼伊萬物之同
潤况油油之黍稷匝寰海而為期指咸林而一息
賈登奉和聖製喜雨賦其始至也歴亂希微霧雜烟
霏其少進也湛覃凌厲泉飛飇逝驚碎滴於瑶池噴懸
流於錦砌傳聲竹樹之末濯色菱荷之際
沈瑱賀雨賦濯上林之靃靡漲昆明之瀾汗驟繁響
於闕庭浮清風於樓觀玄澤優而霽止晴光炳兮澄渙
奔餘潦於廻塘掛晴虹於霄漢阡陌條暢而增綺黍稷
芬榮而若換
盧照隣秋霖賦覧萬物兮竊獨悲此秋霖風横天而
瑟瑟雲覆海而沉沉居人對之憂不觧行客見之思已
深若乃千升埋烟百㕓涵潦青苔被壁綠萍生道於時
巷無馬跡林無鳥聲野隂霾而自晦山幽暧而不明長
塗未半茫茫漫漫莫不埋輪據鞍銜悽茹歎借如尼父
去魯圍陳畏匡將飢不爨欲濟無梁問長沮與桀溺逢
漢隂與楚狂長風櫛而雨沐永悽悽以遑遑及夫屈平
既放登高一望湛湛江水悠悠千里泣故國之長秋(一作)
(楸)見玄雲之四起嗟夫子卿北海伏波南川金河别雁
銅柱辭鳶關山天骨霜露凋年眺窮隂兮斷地看積水
兮連天别有東國儒生西都才客屋漏鉛槧家虛甔石
茒棟淋淋蓬門寂寂蕪碧草於園徑聚綠塵於庖甓玉
為粒兮桂為薪堂有琴兮室無人抗高情以出俗馳精
義以入神論甚(一作有)能鳴之雁書成已泣之麟覩皇天
之淫溢孰不隅坐而含嚬已矣哉若夫繡轂銀鞍金杯
玉盤坐卧珠璧左右羅紈流酒為海積肉為巒視㐮陵
而昏墊曾不輟乎此歡豈知乎堯舜之臞瘠而孔墨之
艱難
梁庾肩吾從駕喜雨詩西嶽浮罇挂東皇事浴蘭赦
詔還京兆歸神出灌壇濕風含酒氣隂雲助麥寒典農
欣受職治粟喜當官復此隨車雨民人知可安
周庾信和李司錄喜雨詩純陽實久亢雲漢乃昭回臨
河沉璧玉夾道畫龍媒離光初繞電震氣始乘雷海童
還碣石神女向陽臺雲逐魚鱗起渠隨龍骨開崩沙雜
水去卧樹擁槎來嘉禾雙合穎熟稲再含胎属此欣膏
露逢君摛掞才愧乏瓊將玖無酬美且偲
梁劉孝威和太子春林晚雨詩雲樹交為密雨日共成
虹雷舒長男氣枝搖少女風葉珠垂滴水檐繩下溜空
蝶濡飛不颺花沾色更紅明離信養德能事畢春宫誰
堪偶鳳吹惟有浮丘公
劉孝威望雨詩清隂蕩暄濁飛雨入階廊瞻空亂無
緒望霤耿成行交枝含曉潤雜葉帶新光浮芥離還聚
沿漚滅復張浴禽飄落毳風荇散餘香瓊鈎掛綃幕象
簟列華床侍童拂羽扇厨人奉濫漿寄言楚臺客雄風
詎獨凉
隋王胄雨晴詩初晴物候凉反景照山莊殘虹低飲
澗新溜上侵塘風度蟬聲遠雲開鴈路長
唐虞世南幽山雨後應令詩肅城臨上苑黃山邇桂宫
雨歇連峯翠烟開竟野通排虛翔戲鳥跨水落長虹日
下林全暗雲收嶺半空水泉鳴石澗地籟響巖風
虞世南發營逢雨應詔詩豫遊欣勝地皇澤乃先天
油雲隂御道膏雨潤公田隴麥霑如翠山花濕更燃稼
穡良所重方復悦豐年
李嶠雨詩西北雲膚起東南雨足來靈童出海見神
女向山廻斜影風前合圓文水上開十旬無破塊九土
信康哉
李嶠晩秋喜雨詩積陽纏首夏隆旱届徂秋炎威振
皇服歊景暴神州氣滌朝川朗光澄夕照浮草木委林
甸禾黍悴原疇國懼流金眚人深懸磬憂紫宸兢履薄
丹扆念推溝望肅壇場祀冤申囹圄囚御車遷玉殿薦
菲撤瓊羞濟窘邦儲發蠲窮井賦優服閑雲驥屏冗術
土龍修睿感通三極天誠貫六幽夏祈良未擬商禱詎
為儔穴蟻貞符應山蛇毒影收騰雲八際滿飛雨四溟
周聚靄籠仙闕連霏繞畫樓旱陂仍積水涸沼更通流
晩穗萎還結寒苗瘁復抽九農歡歲阜萬㝢慶時休野
洽如坻詠途諠擊壤謳幸聞東李道欣奉北場遊
張九齡和崔尚書喜雨詩積陽雖有悔經月未為灾
上念人天重先祈雲漢回仁心及草木號令起風雷照
爛隂霞上交紛瑞雨來三農被黍稷四遠屏氛埃池溜
因添滿林芳為洒開聽中聲滴瀝望處影徘徊惠澤成
農歲昌言發上才無論騐石鼓不是御雲臺直頼皇恩
浹崇朝遍九垓
蘇味道單于川對雨詩飛雨欲迎旬浮甘已送春還
從濯枝後來應洗兵辰氣合龍祠外聲過鯨海濱伐邢
知有属已見静邊塵
温庭筠春初對暮雨詩淅瀝生叢篠涳濛泫網軒暝姿
看遠樹春意入塵根點細飄風急聲輕入夜繁雀喧争
槿樹人静出蔬園瓦濕光先起房深影易昏不應江上
草相與滯王孫
温庭筠秋雨詩雲雨鳥行滅池涼龍氣腥斜飄看碁
簟疎洒望山亭細響鳴林葉圓文破沼萍秋隂杳無際
平野但冥冥
薛能春雨詩電闊照潺潺驚流往復還遠聲如有洞
迷色似無山利物乾坤内隨風竹樹間静思來朔漠愁
望滿紫關迸濕消塵慮斜飄觸病顔誰知草茒逕沾此
尚虛閒
魏知古奉和春日途中喜雨詩皇游向洛城時雨應
天行麗日登巖送隂雲出野迎濯枝林杏發潤葉渚蒲
生絲入綸言喜花依錦字明微臣忝東觀載筆佇西成
杜甫春夜雨詩好雨知時節當春乃發生隨風潛入
夜潤物細無聲野徑雲俱黑江船火獨明曉看紅濕處
花重錦官城
盧綸客舍苦雨即事寄錢起郎士元員外詩積雨暮
凄凄羇人狀鳥栖響空宫樹接覆水野雲低穴蟻多隨
草巢蜂半墜泥遶池墻蘚合擁溜瓦松齊舊浦平如海
新溝曲似溪壊欄留衆蝶欹棟上羣鷄莠盛終無實槎
枯遂有荑綠萍藏廢井黃葉隐危隄閭里觀將絶朝昏
望亦迷不知霄漢裏何路可相携
韓愈雨中寄張博士籍侯主簿喜詩放朝還不報夜
半蹋泥歸雨慣曾無節雷頻自失威見墻生菌徧憂麥
作蛾飛歲晚偏蕭索誰當救晉飢
姚合酬王疇協律夏中苦雨見寄詩銀漢波瀾溢經
旬雨不休細聽宜隔牖遠望憶高樓風急飄還斷雲低
落更稠走童驚掣電飢鳥啄浮漚絲網張空際珠繩落
瓦溝青蛙多入戶潢潦欲勝舟雷怒疑山破池渾似土
流灰人漫禳猒水馬恣沉浮廣陌應翻浪貧家恐作湫
陽精藏不耀隂氣盛難收遠色重林暮繁聲四壁愁望
晴思見日防冷欲披裘枕膩眠還嬾車羸出轉憂琴書
凉簟静燈燭夜忩幽樹暗蝉吟咽巢傾燕語愁薄烟凝
竈額荒草覆墻頭天上那能問龍邊本不求下床先杖
屐汲井抵瓢甌遠思成涯涘佳期念阻修殷勤寄新什
清韻益難酬
魏曹植告咎文上帝有命風伯雨師夫風以動氣雨
以潤時隂陽協和庶物以滋元陽害苖暴風傷條伊周
是遇在湯是遭桑林既禱慶雲克舉偃禾之復姬公走
楚况我皇德承天統民禮敬川岳祇肅百神享兹元吉
釐福日新至若炎旱赫羲飇風扇發嘉卉以萎良木以
拔何谷宜填何山應伐何靈宜論何神宜謁於是五靈
振竦皇祇赫怒招搖警怯攙搶奮斧河伯典澤屏翳司
風右呵飛廉顧叱豐隆息飇遏暴元勅華嵩慶雲是興
效厥年豐遂乃沈隂坱北甘澤微微雨我公田爰及余
私黍稷盈疇芳草依依靈禾重穗生彼邦畿年登歲豐
民無餒饑
宋孝武帝祈晴文幽明失序就隂則滯連雨霖淫注
而不替潤既違時澤而非惠幸輟霖而吐景權停雲而
斂翳照鸞輅於大郊光龍旂於田際耒耜得施黍稷獲
藝增高廪於嘉年登十千於兹歲
唐李商隠為舍人絳郡公鄭州禱雨文旱魃為虐應龍
不興困杲日於詩人苦密雲於易象生物斯瘁民食攸
囏叨此分憂俯慙無政爰求其侣虔禱隂靈減哺表
勤褰帷引咎伏乞下通滎播上導天潢合為膏澤之原
用息藴隆之患其於效信敢或逡廵暴露託詞焦勞結
慮泉間候氣樹杪占風惟望玉女之披衣敢駭商羊之鼓
舞
又賽舜廟文憑離掣電跨巽揚風布沾渥於九臯起
焦枯於一瞬
又賽荔浦縣城隍神文無煩管輅之占不待欒巴之
噀
又賽白石神文果能愛我大田貺余膏澤不俟于公
之折獄無煩洛令之曝身(折集作雪)
又賽古㰖神文神能感氣蜧泉傳祥鸛垤使宋生抒
賦始悦於雄風高士讀書忽驚於暴雨化太甚旱為大
有年
又祭全義縣伏波廟文雲興柱礎電繞墻藩何煩玉
女之投壺方聞天笑不待樵人之取箭已見風廻
唐崔融為百官賀雨請復膳表臣聞太平之代天地
合而流津至德之時隂陽和而布澤所以三農滋植百
物阜安伏惟陛下寳命絪緼玄期肹蠁包渾元而建極
宅造化而開陛德教布濩仁聲洋溢增高益厚已修中
岳之儀順時班令更緝正陽之禮近以少愆甘㴻親發
至誠懷宋景之一言採殷湯之六事德音纔降靈心允
協捧瑶緘而風起迎寶字而星流雲不崇朝復三千之
藥草雨必以夜通百億之江河遍高下而同霑在公私
而並及陳留雨榖譬此非多櫟陽雨金方斯未重邦國
延有年之慶黎元罷望歲之憂臣等伏願陛下凝神保
和頤情養夀復鱻魚之舊膳進鶴鼎之常羞使芝英有
駐液之期蓮蒲知送凉之地則光天之下率土之濱莫
不欣戴
李嶠賀雨表郊原吐潤品彙含蘇麥壟纖莖已擢兩
岐之秀黍田香粒方滋合穎之苖凡在羣生不勝幸甚
然後知御雲臺而占繇幸洛陽而錄囚盖其渺小曾何
髣髴
柳宗元為王京兆賀雨表衆靈受職薈蔚且隮於南
山百谷仰榮滂霈遂沾於東作睿謨朝降膏澤夕周知
天人之已交識隂陽之不測然則周王徒勤於方社殷
帝虛美於桑林豈若無灾而早圖未禱而先應化超前
聖道貫重玄徧野同歡傾都相慶
蘇頲賀雨狀德音朝降纔出於巖廊膏澤晩飛已周
於城闕麥宜早秀日助晴光禾欲潤成歲知秋穫惟皇
建極天且弗違用爾作霖臣復何補既叶夢魚之吉預
占鳴鶴之期
梁簡文帝謝勅示苦旱詩啓九年之水不傷堯政七
載之旱無累湯朝歲功則公田已修農勤則我庾惟億
今者亢陽已來為日未久將恐督郵不黜失在汝南之
守暴胔未收無傷河南之尹而載勞興居仰發歌咏無
愛珪璧有事山川菲飲食矣加之以撤膳焉中夜不寐
加之以申旦焉此唐虞之所闕如軒頊之所不逮
魏應璩與岑文瑜書沙礫銷鑠草木焦卷處凉臺而
有鬱蒸之煩浴寒水而有灼爛之慘宇宙雖廣無隂以
憩雲漢之詩何以過此土龍矯首於玄寺泥人鶴立於
闕里修之歴旬静無徵效明勸教之術非致雨之備也
知恤下民躬自暴露拜起靈壇勤亦至矣昔夏禹之解
陽紆殷湯之禱桑林言未發而水旋流辭未卒而澤滂
沛今者雲既積而復散雨垂落而復收得無賢聖殊品
優劣異姿割髮宜及膚翦爪宜侵肌乎周征殷而年豐
衛伐邢而致雨善否之應甚於影響未可以為不然也
宋播芳大全謝雨青詞敢謂叢霄之應曾無浹日之
淹月離畢以示期山出雲而效職風霆下擊澗壑交流
井汲如初家享一瓢之樂粟儲可繼士寬半菽之憂
天文部(雪)
宋謝惠連雪賦歲將暮時既昏寒風積愁雲繁梁王
不悦遊於兔園廼置旨酒命賓友召鄒生延枚叟相如
末至居客之右俄而微霰零密雪下王乃歌北風於衛
詩詠南山於周雅授簡於司馬大夫曰抽子秘思騁子
妍辭侔色揣稱為寡人賦之相如於是避席而起逡廵
而揖曰臣聞雪宫建於東國雪山峙於西域岐昌發詠
於來思姬滿申歌於黃竹曹風以麻衣比色楚謠以幽
蘭儷曲盈尺則呈瑞於豐年袤丈則表沴於隂德雪之
時義遠矣哉請言其始若乃玄律窮嚴氣升焦溪涸湯
谷凝火井滅温泉冰沸潭無涌炎風不興比戶墐扉裸
壤垂繒於是河海生雲朔漠飛沙連氛累䨠揜日韜霞
霰淅瀝而先集雪紛糅而遂多其為狀也散漫交錯氤
氲蕭索藹藹浮浮瀌瀌奕奕聯翩飛灑徘徊委積始緣
甍而冒棟終開簾而入隙初便娟於墀廡末縈盈於帷
席既因方而為珪亦遇圓而成璧眄隰則萬頃同縞瞻
山則千巖俱白於是臺如重璧逵似連璐庭列瑶階林
挺瓊樹皓鶴奪鮮白鷴失素紈袖慙冶玉顔掩嫮若乃
積素未虧白日朝鮮爛兮若燭龍銜耀照崑山爾其流
滴垂冰緣霤承隅粲兮若馮夷剖蚌列明珠至夫繽紛
繁鶩之貌皓汗皦潔之儀迴散縈積之勢飛聚凝曜之竒
固展轉而無窮嗟難得而備知若乃申娛翫之無已夜幽
静而多懷風觸楹而轉響月承幌而通暉酌湘吳之醇酎
御狐狢之兼衣對庭鵾之雙舞瞻雲鴈之孤飛折園中之
萱草摘階上之芳薇踐霜雪之交積憐枝葉之相違馳遙思
於千里願接手而同歸鄒陽聞之懣然心服有懷妍唱敬
接末曲於是乃作而賦積雪之歌歌曰攜佳人兮披重幄
援綺衾兮坐芳褥燎薰爐兮炳明燭酌桂酒兮揚清曲
又續而為白雪之歌歌曰曲既揚兮酒既陳朱顔酡兮思自
親願低帷以昵枕念解佩而褫紳怨年歲之易暮傷後會
之無因君寧見階上之白雪豈鮮耀於陽春歌卒王乃
尋繹吟翫撫覽扼腕顧謂枚叔起而為亂亂曰白羽雖
白質以輕兮白玉雖白空守貞兮未若兹雪因時興滅
玄隂凝不昧其潔太陽耀不固其節節豈我名潔既我
貞憑雲升降從風飄零值物賦象任地頒形素因遇立
汚隨染成縱心浩然何慮何營
唐李子卿聚雪為小山賦皓月旁射兮清虚上騰
閒階之下兮聚雪崚嶒歎此雪兮具知其有興有滅
故為山也庶期乎不騫不崩始也散而從風類元氣
之無象今也結而為阜若胚渾之初凝五嶺高標三
峰遠蹠昔則心往斯焉目擊千里之勢存乎袤丈萬
仞之容見乎盈尺皜曜起乎岑嶂曈曨生乎樹石峽
裏則秋月長懸封中則曉雲猶白夫其以近則遠以
遠則親玉林不夜瑤草先春照寒景而逾潔拂朝霞
而更親嶺上&KR0008;襂作緱氏之仙鶴巖中綽約寫姑射之
神人樵傍壑而疎隠徑臨崖而絶隣至若霽日生暖
融風變朔危容半頽儻遇嵇康之醉片影初墜謂
入郄詵之幄因降高而就卑遂散雕而為朴沍寒始
勁猶可持而斵見晛則消不可繫而握因知夫色不久
鮮物無常堅始則有於無有今乃然於自然觀陵谷
之推易信人世之徂遷亦何必怪桑田之變海都邑
之成川
梁任昉和謝朏花雪詩土膏候年動禎雪表辰暮
散蘤似浮玉飛英若揔素東序皆白珩西雍盡翔鷺山經
陋密榮騷人貶瓊樹
何遜詠雪詩凝階夜似月拂樹曉疑春蕭散忽如盡
徘徊已復新
陳徐陵詠雪詩瓊林玄圃葉桂樹日南花豈若天庭
瑞輕雪帶風斜三農喜盈尺六出舞崇華明朝闕門外
應見海神車
張正見玄都觀春雪詩同雲遙暎嶺瑞雪近浮空拂
鶴伊川上飄花桂苑中影麗重輪月飛隨團扇風
唐太宗校獵義成喜逢大雪率題九韻以示羣臣詩
北風勇士馬東日華組練觸地銀麞出連山縞鹿
見月兔落高矰星狼下飛箭既欣盈尺兆復憶磻溪
便
唐太宗喜雪詩碧昏朝合霧丹卷暝韜霞結葉繁雲
色凝瓊遍雪花光樓皎若粉映幕集疑沙泛柳飛飛絮
粧梅片片花照璧臺圓月飄珠箔穿露瑤潔短長階玉
叢高下樹映桐圭累白縈峰蓮抱素斷續氣將沉徘徊
歲云暮懷珍愧隠德表瑞佇豐年蕊間飛禁苑鶴處舞
伊川倘詠幽蘭曲同歌黃竹篇
又許敬宗奉和詩嵰州表奇貺閟竹應遐巡何如御
京洛流霰下天津忽若瓊林曙俄同李逕春姑峰映仙
質郢路雜歌塵伏檻觀花瑞稱觴慶冬積飄河共瀉銀
委樹還重璧連山分掩翠綿霄遠韜碧千里遍浮空五
軔咸淪跡機前暉裂素池上侔凌波騰華承玉宇凝照
混金娥是日松筠性欣奏柏梁歌
李適奉和遊禁苑幸臨渭亭遇雪應制詩長樂喜春
歸披香瑞雪飛花從銀閣度絮繞玉窗飛寫曜銜天藻
呈祥拂御衣上林紛可望無處不光輝
張說奉和野次喜雪應制詩寒更玉漏催曉色幄前
開泱漭雲隂積氛氲風雪迴山如銀作甕宫見璧為臺
欲驗豐年象飄颻仙藻來
駱賓王雪詩龍雲玉葉上鶴雪瑞華新影亂銅烏吹
光銷玉馬津含輝朗素篆隠迹奉祥輪幽蘭不可儷徒
自繞陽春
韓愈春雪詩觀雪乘清旦無人坐獨謠拂花輕尚𧺫
落地暖初消已訝凌歌扇還來伴舞腰灑篁留密節著
柳送長條入鏡鸞窺沼行天馬度橋徧階憐可掬滿樹
戲成搖江浪迎濤日風毛縱獵朝弄閒時細轉爭急忽
驚飄城險疑懸布砧寒未擣綃莫愁隂景促夜色自相
饒
韓愈詠雪贈張籍詩秪見縱横落寧知遠近來飄颻
還自弄歴亂竟誰催座暖消那怪池清失可猜坳中初
蓋底垤處遂成堆慢有先居後輕多去却回度前鋪瓦
壠奔發積墻隈穿細時雙透乘危忽半摧舞深逢坎井
集早值層臺砧練終宜擣階紈未暇裁城寒粧睥睨樹
凍裹莓苔片片勻如翦紛紛碎若捼定非燖鵠鷺真是
屑瓊瑰緯繣觀朝萼冥茫曯曉埃當窗恒懍懍出戶即
皚皚潤野榮芝菌傾都委貨財娥嬉華蕩漾胥怒浪
崔嵬磧迥疑浮地雲平想輾雷隨車翻縞帶逐馬散
銀杯萬屋漫汗合千株照耀開松篁遭挫抑糞壌獲
饒培隔絶門庭邃擠排階級纔豈堪禆嶽鎮強欲效
鹽梅隠匿瑕疵盡包羅委瑣該誤雞宵呃喔驚雀暗
徘徊浩浩過三暮悠悠匝九垓鯨鯢陸死骨玉石火
炎灰厚慮填溟壑高愁㨖斗魁日輪埋欲側坤軸壓
將頽堰似長蛇擾陵猶巨象豗水官夸傑黠木氣怯
胚胎著地無由卷連天不易推龍魚冷蟄苦虎豹餓
號哀巧借奢豪便專繩困約災威貪凌布被光肯離
金罍賞玩捐他事歌謠放我才狂教詩硉矹興與酒
陪鰓惟子能諳耳諸人得語哉助留風作黨勸坐火
為媒雕刻文刀利搜求智網恢莫煩相屬和𫝊示及
提孩
釋無可和賓客相國雪詩近臘千巖白迎春四氣催
雲隂連海起風急度山來盡日隨堤絮經冬越嶺梅艷
疑歌處散輕似舞時迴道藴詩傳麗相如賦騁才霽添
松篠媚寒積蕙蘭猜暗漲宫池水平封輦路埃燭龍初
照耀巢鶴乍徘徊簷日瓊先挂墻風粉旋摧五門環玉
壘雙闕對瑶臺綺席凌寒坐珠簾逹曙開靈芝霜下秀
仙桂月中栽卷幌書千帙援琴酒百杯垂休編太史呈
瑞表中台皓夜迷三徑浮光徹九垓兹辰是豐歲歌詠
属良哉
温庭筠雪詩踏緊寒聲澁飛交細點重圃斜人過跡
階静鳥行蹤
李洞雪詩正繁秦甸暖漸厚楚宫飢凍把分泉澁光
凝二閣癡踏遺蘭署跡聽起石門思用表豐年瑞無令
掃玉墀
張九齡立春日晨起對積雪詩忽對林庭雪瑶花處
處開今年迎氣始昨夜伴春迴玉潤窗前竹花繁院裏
梅東郊齋祭所應見五神來
李白淮海對雪贈傅靄詩朔雪落吴天從風渡溟渤
海樹成陽春江山皓明月興從剡溪起思繞梁山發寄
君郢中歌曲罷心斷絶
錢起和王員外雪晴早朝詩紫微晴雪帶恩光繞仗
偏隨鴛鷺行長信月留寧避曉宜春花滿不飛香獨看
積素凝清禁已覺輕寒讓太陽題柱盛名兼絶唱風流
誰繼漢田郎
白居易春夜喜雪寄王二十二詩夜雪有佳趣幽人
出書帷微寒生枕席輕素對階墀坐罷楚絃曲起吟班
扇詩明宜滅燈後静愛卷簾時忩引曙色早庭消春氣
遲山隂應有興不卧待徽之
李衢都堂試貢士日慶春雪詩錫瑞來豐歲旌賢入
貢辰輕搖梅共笑飛嫋柳知春遶砌封瓊屑依階噴玉
塵蜉蝣吟更古科斗映還新鶴吹迷難辨冰壺鍳易真
因歌大君德率舞詠陶鈞
庾敬休春雪映早梅詩清晨凝雪彩新候變庭梅樹
愛春榮徧忩驚曙色催寒光添粉壁積潤履青苔分眀
六出瑞隠映幾枝開聞笛花疑落揮琴興轉來曲成非
寡和長使思悠哉
施肩吾早春殘雪詩春景照林巒玲瓏雪影殘井泉
添碧甃藥圃洗朱欄雲路迷初醒書堂映漸難花分梅
嶺色塵減玉階寒遠稱棲松鶴高宜點露盤佇逢春律
後隂谷始堪看
唐常袞賀雪表重隂益固應水澤腹堅之時積潤潛
通迎土膏脉起之候琪樹上林粲爛現六花之瑞瓊
田茂苑繽紛宜五榖之精
李嶠賀雪表層隂候律豐澤順時薈蔚方興起泰山
之膚寸參差荐委自平地而盈尺銅階皓其如素金隰
紛其遂滿縈樓栖檻疑璧臺之九重落絮飄花似芳林
之二月豈惟洛神呈象來舞帝宫故亦海騎相趨下朝
金闕東臯欣其望歲南史慶而書祥萬寶登秋居然可
咏雙銅協唱即事非遥
張九齡觀御製喜雪篇陳誠狀臣聞食者萬姓之命
雪為五榖之精兆且見於祈年律既和於言志聖心昭
感天瑞合符豈比夫漢詠白雲但嗟歡樂周歌黃竹徒
事廵遊而已哉臣等仰望昭回莫知遠近幸均生植同
是霑濡况臣忝在樞衡無能翼亮聞罪已之義若寘冰
谷循忘軀之節冀益涓塵
韓愈為宰相賀雪表深念黎甿屢形詞旨神監昭達
皇情感通春雲始繁時雪遂降寶豐穰之嘉瑞銷癘疫
於新年東作可期南畝有望此皆陛下與天地合德視
人如傷每發聖言則獲靈貺見天人之相應知朝野之
同歡
宋吕祖謙代宰臣以下賀雪表皇極之主疇既叙於
時寒豐年之冬兆先占於積雪繽紛六羃賁冒九圍綏
静嘉師財成元化嚴凝西北歛義氣以方升疆理東南
瞻同雲之已合瑞呈禹甸喜溢堯衢臣等幸際昌辰欣
逢休應授簡而居客右雖慚梁苑之辭為樂而與民同
請上齊宫之對
晉羊孚雪贊資清以化乘氣以霏遇象能鮮即潔成
暉
天文部(露)
唐李鐸秋露賦故色貴含秋光宜汎曉既騰文於地上復
垂容於筆杪烟澹彩而的的月籠華而皛皛豈只華山之
際童子受於囊中金莖之端仙掌承於雲表况乎胥臺
發色軒丘降祥紅蘭受而彌潔綠葵含而轉芳初益巨
海終晞太陽既隨時以隠見還任物以行藏
張彦勝露賦兆自元氣生於太虛巨人飲之而不
死上古吮之而穴居天無雲兮珠的皪野有草兮玉扶
疎寫蟲鳥兮為篆懷蛟龍兮著書河洛建都兮氣均風
雨甘泉築舘兮名亞儲胥或泛灧池臺或葳蕤竹柏鶬
鶊鳴兮色紫鴻鴈來兮光白
白行簡五色露賦惟上天之隂隲至誠感通靈液肇
吉能分五色之異以候一時之出祥風爍乎茂草瑞景
晞乎朝日玄黃雜錯綴玉樹以相鮮丹紺交輝映金盤
而乍失既能偶聖以呈貺寧有普天之不率飛液花塢
流光蕙圃青熒玉綴燦爛珠吐露藥訝仙童捧來潤石
疑女媧欲補花禽拂著宛如陳寳之雞平野染成煥若
徐方之土何必徵畢勒之言以為國泰騐吉雲之說
乃辨時康喜氣度關徒虛語耳雲光出水曷足方之
狀天酒類神漿超絳雪掩玄霜
唐駱賓王露詩玉關寒氣早金塘秋氣歸泛掌光逾
淨添荷滴尚微變霜凝曉液承月委圓輝别有吴臺上
應濕楚臣衣
董思恭露詩夜色凝仙掌晨甘下帝庭不覺九秋至
遠向三危零蘆渚花初白葵園葉尚青晞陽一洒惠方
願溢滄溟
李正封露詩霏霏靈液重雲表無聲落沾樹急玄蝉
洒池凄皓鶴流塵清遠陌飛月澄高閣宵潤玉堂簾曙
寒金井索佳人比珠泪坐感紅綃薄
梁沈約謝賜甘露啟臣往年經見不過霑條而已時
或凝結纔若輕霧未有玉聚珠聯光粲若是實繇積仁
上通冥德下降故能委華霄極氛被後彫
蕭欣謝賜甘露啟聖德至大和氣茂遠是以神
液甘流靈滋膏被求之前代鏡諸中古或降邑都尚君
臣動色遐邇趨慶未有發瑞殿庭呈祥翫瞩視聽罕聞
祥符絶代
梁褚洊芳林園甘露頌福以德彰慶沿業皎矧兹嘉
露因祥特表翻潤夕星流甘月曉竒越雕氛珍逾素鳥
至道伊融大化期肇惟此大化實感天眷降液丹墀飛
津綺殿九服依風八荒改面敢述蒙詞或旌舞忭
北齊邢邵甘露頌歴選列辟逖聽前聞三才易統五
運相君皇極攸序庶類以分乃忠乃敬或質或文一赫
矣景命烝哉上聖大德莫名至道無競川停岳跱雲臨
水鏡望日齊明瞻天比映(二)功深微禹業隆作周英華
内積文教外修廣輪四海提封十洲紫川北注赤水南
流(三)宸居兩楹恭已萬國聖敬日躋皇猷允塞禮有大
成樂無慙德用天之道順帝之則(四)政平民裕歲稔時
和九功惟叙九叙惟歌風輪輾漢毛羽沉河玉龜出沼
鳴鳳在阿(五)休徵屡動感極迴天流甘委素玉潤冰鮮
蜜房下結珠琲上懸布濩林野灑散旌旃(六)日月已明
宇宙已廓鼓缶成詠挹水為樂以為玄黃猶參沃若取
慰天壤用忘溝壑(七)
隋盧思道賀甘露表河榮洛變授祉於勲華玄玉素
鱗降靈於湯武其間微禽弱草改狀移形夜宿朝雲呈
光動色皆以照臨下土發揮帝載千歲一致隔代同符
伏惟陛下上摠天維傍握河紀持欽翼之小心纂升平
之大業萬靈翹首應三台以西廵兩儀貞觀乘六氣而
東指雲卿既出還聞百辟之歌河清可俟實得萬人之
歎而上玄乃顧神物荐委飛甘洒潤玉散珠連昔魏明
仙掌竟無靈液漢武金盤空望雲表豈若神漿可挹流
珠九戶之前天酒自零凝照三階之下斯實曠代禎符
前王罕遇休矣美矣皇哉唐哉臣等並邀昌運俱沐玄
造驟聞秘祉亟睹冥貺振鱗撫翼空馳魚鳥之心瘞玉
編金方待云亭之后
唐柳宗元禮部賀甘露表太和潛逹閟瑞克彰發於
天霄特降宫樹朝光初燭方湛湛而不晞晨景轉炎更
瀼瀼而未已綴葉而珠璣積耀盈噐而冰玉呈姿芳襲
椒蘭味兼飴醴然則零其庭而著異紀於年以標竒徒
矜往辰孰並茲日
崔融為皇太子賀甘露表五材並用天地合而凝津
四序迭來隂陽和而洒潤望之成雪若墜崑玉之山嘗
之則甘似降軒轅之國薦河圖而升洛範日載祥編
過竹院而憩芝臺宵零瑞液爾其塗塗被物滴滴流膏
承以玉杯凌漢宫而擅美獻之瓊爵掩魏殿而稱珍可
以致靈仙之竒可以延帝王之夀孝經援神契未足叙
其和平春秋運斗樞不能議其清濁
梁張率霜詩駟見視乾度鐘鳴測地機秋冬交代序
申霜白綏綏原野生暮靄階墀散夕霏徘徊總嚴氣悵
望淪清輝平臺寒月色池水愴風威凝隂同徂夜遞鴈
獨歸飛縈叢亂蕪絶繁林紛已稀貞松非受令芳草徒
具腓
唐蘇味道霜詩金祗暮律盡玉女暝氛歸孕冷隨鐘
徹飄華逐劔飛帶日浮寒景乘風進晩威自有貞筠質
寧將庶草腓
天文部(雷電)
晉李顒雷賦伊青陽之肇化兮陶萬殊於天壤結鬱
蒸以成雷兮鼓訇稜之逸響應萬風以相薄包羣動而
為長乘雲氣之鬱蓊兮舒電光之烱晃驚蟄於始作兮
懼遠邇之異象爾其發也則騰躍噴薄砰磕隠天起偉
霆於霄際催勁木於巖巔驅宏威之迅烈若崩岳之窴
窴斯寔陽臺之變化固大壯之宗源也若乃駭氣奔激
震響交搏濆淪隠轔崩騰磊落來無轍跡去無阡陌君
子恐懼而修省聖人因象以制作審其體勢觀其曲折
輕如伐鼓轟若走轍嶪猶地傾繣似天裂比五音而無
當校衆響而稱傑於是上穆下明順天承法戒刑獄以
致亨孰非善而可攝正震體於東方立不易之恒業豫
行師而景奮解宥過而人協若夫洪細靡常興廢難克
殷其山陽勸義崇德起五龍於河始戕武乙於渭北啓
周成之沖昧罰展氏之凶慝雖通塞於萬形猶違虛而
守盈肆大夏而有烈奮嚴冬而弗經保恬静以處順乃
上善以屏營夫有往而為閎若太音之希聲
顧凱之雷電賦太極紛綸元氣澄練隂陽相薄為雷
為電擊武乙於河而誅戮之罰明震展氏之廟而隠慝
之誅見是以宣尼敬威忽變夫其聲無定響光不恒照
砰訇輪轉倏閃羅曜若乃太隂下淪少陽初升蟄蟲將
啓動靈先應殷殷徐振不激不憑豈隠隠之虛應乃違
和而傷生昭王度之失節見二儀之幽情至乃辰開日
明太清無靄靈眼揚積以瞿煥壯鼓崩天而砰磕陵堆
訇隠以待傾方地嶪㟧其若敗蒼生非悟而喪䰟龍鬼
失據以顛沛光驚於泉底聲動於天外及其洒北斗以
誕聖震昆陽以伐違降投鹿以命桀島䨇濆而横尸倒
驚檜於霄際摧騰龍於雲湄烈天地以繞映帷六合以
動威在虛德而卷舒謝神艷之難追
又賦若夫子午相乘水旱太零仲冬奮發代雷先行
林鐘統節溽暑烟煴星月不朗衣牀若焚爾乃清風前
䬃蕩濁流塵豐隆破響列缺開雲當時倦容廓焉清新豈
直驚安竦寐乃以暢精怡神天怒將凌赤電先發窺巖
四照映流䨇絶雷電赫以驚衡山海磕其崩裂
天文部(虹)
梁江淹赤虹賦東南嶠外爰有九石之山乃紅壁千
里青㠋百仞苔滑臨水石險帶蹊自非巫咸採藥羣帝
上下者皆歛意焉於是夏蓮始舒春蓀未歇肅舲投渚
緩拽江潭正逢巖崖相照雨雲爛色俄而雄虹赫然暈
光耀水偃蹇山頂舄奕江湄廹而察之實曰隂陽之氣
信可觀也紫霧上河絳氛下漢白日無餘碧雲卷半
殘雨蕭索騰光豔爛水學金波石似瓊岸錯龜鱗之崚
崚繞蛟色之漫漫俄而赤蜺電出蚴蚪神驤曖昧以變
依稀不常非虛非實乍滅乍光赩赫山頂照燎水陽雖
圖緯之有載曠代識而未逢既咨嗟而躑躅聊周流
而從容想番禺之廣澤憶丹山之喬峰騎傅說之一星
乘夏后之兩龍彼靈物其詎幾寂火滅而山紅餘形可
覧殘色未去曜葳蕤而在草映青葸而結樹昏青苔於
丹渚曖朱草於石路霞晃朗而下飛日通曨而上度俯
形命之窘局哀時俗之不固定赤舄之易遺乃鼎湖之
可慕既以為騂鬐四毳之駕方瞳一角之人帝臺北荒
之際弇山西海之濱流沙之野析木之津雲或怪彩烟
或異鱗必雜虹蜺之氣隂陽之神焉
唐閻朝隠晴虹賦洗竒光於暴雨留豔彩於飄風隠
顯之情奚爾造化之理何窮若乃碧嶂無雲清江息浪
曲折異體低昂殊狀半出高岊疑蟾魄之孤生全入澄
瀾若蛾眉之相向又乃綺忩遠闢錦帳斜褰髣髴天上
依稀目前暐兮曄兮既類丹山碧樹之重疊斷兮連兮
又似美人綵女之婵娟
天文部(天漢)
唐謝偃明河賦徒觀其粲兮如磋潔兮如磨明月照
而不失其素飄風驚而匪揚其波莫測其深含天際之
四氣莫度其遠掩人間之衆河及夫歲入三秋勢直千
里度龍駕而容曳構鵲橋而迤邐霞粧星靨知婺女之
不如雜珮明璫必姮娥之相似七夕作之以良會羣方
於是而仰止固能流不可凖涯不可度既莫見乎端倪
亦焉知其厚薄名連地脉影雜天文當霽夕而逾曉
凝微雨以暫曛明白可稱則皓如曳練正平可緝亦矗
似長雲亘紫極以斜轉横碧空而中分吐霄光而澹灧
含曙色而氤氲將欲問之於槎客如何欲決於嚴君
張環秋河賦非碧海之分上即黃河之轉來萬里直
繩九霄横帶奕奕高影湯湯連瀨透垂簾於戶前飛瀑
布於雲外黯如平江不動矗似長雲欲銷映東吴而寫
練掛南斗而成橋氣象晶明波瀾澒洞泛濫星點紆餘月
弄界黃道而宵迎落青山而曉送雖㴞天而作限乃沃
日而為節識示盈而必謙恒昏凝而晝滅亦猶靈烏之
謝顧兔之缺適足明其卷舒夫何累乎昭晰鵲填銀
而何去人取石而何依
盧肇天河賦光連月窟何慙媚以懷珠影照天津豈
愧静而如練至若白榆風勁析木烟秋吹玉葉而將落
泛金波而共流皎皛無際闌干自浮渡蟾魄之孤輪不
聞濡軌漲鵲橋之遠岸詎見操舟流合璧之輝幾疑
沉玉映散金之氣或類披沙
王損之曙觀秋河賦孤星迥泛狀清淺之沉珠殘月
斜臨似滄浪之垂釣積曙色之牢落涵爽氣之淒清
疑曳練而勢遠訝殘虹而體輕
古儷府卷一
