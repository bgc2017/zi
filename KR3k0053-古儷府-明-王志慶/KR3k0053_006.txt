古儷府卷六
明王志慶編
職官部(三公)
宋李綱宰相除三公制臣作朕股肱擢預經綸之政
帝賚予良弼遂膺考爰之求勱相國家敉寧方夏燮諧
四氣之序參聽百官之成當軸處中材足以運動樞極
贊元經體道足以和同天人禮樂興於百年聲教訖於
四海俾予從欲以治時乃佐王之休疇其勲庸宜有褒
寵
齊孔稚珪爲王敬則讓司空表先帝擢臣以榮華陛
下伸臣以富貴遂行北帶五州東跨六郡内亞三鼎外
齊四嶽蟬佩之暎則左右交暉龜組之華則縱横吐耀
輕輪徐動則劔戟如雲飛蓋暫停則歌鐘成列摐金龍
吹鬱其前鳴笳鳳管疊其後鄧禹若不遭漢光則南陽
之掾吏微臣若不逢明聖則孤城之戍客豈可加以正
台之席登以論道之寄啟黃扉而燮五緯躡青帷而調
四序
梁劉孝儀爲臨川王解司空表臣以庸薄謬竊隆重
職班三事任總六條衣衮坐槐既闕論道馳𫝊憩棠尤
慚爲政而俯司土地仰燮隂陽棟撓之譏已彰愆伏之
咎爰著今水沴乃作旱魃爲災山無薈蔚雲成煙火陛
下曲私未垂策免臣職是當逃責乞降兹台步協此天
人
陳沈烱爲陳太傅讓表若使幅巾衡巷口絶平吳朝
遊赤松暮過濟北出就侯服入褫龍章則四郊有壘誰
守社稷如其雄戟在前強弩自衛負孺子之圖飾緣鶴
之鼎軍威重於護將國禮貴於寒門則臣道尚卑孰云
非逼
吳均揚州建安王讓知司徒表臣聞玄黃之馬事絶
於銜鑣蠧朽之材飾乖於丹漆何則千里之志已窮萬
乘之噐無取遠物近身於焉在譬
後魏温子昇爲司徒高敖曹謝表委水横流羣龍交
戰徒悲道喪空懷主辱雖復見義援戈臨危奮劔顧慚
後衂終謝先鞭事等泣河無救三川之竭有類憂天豈
支四極之壊
宋李劉賀史丞相除太傅啟竊以傅者傅之德義不惟
其官惟其人臣哉臣作股肱罕有是父有是子若西京
厚王陵之寵及東都旌卓茂之年雖加衡紞以鞶纓俱
匪箕裘之鼎鼐於皇孝廟舊學越倫當淳熙丙午之壽
上皇以正月戊子而進亞父今專槐之正位有喬木之
世臣父子一家兩兩齊三台之色君臣千載重重聚四
紀之間賁然綠綈之新復此青氊之舊風震雨凌而
棟梁自若火炎水潤而鼎實各調蓋享天心非要人爵
陶侃之指紋貫徹猶三遜以滋高丁固之松夢留連甘
十年之不調上念慈闈之訓日思元老之功無官酬公
維師尚父猶堅謙抑力反渙揚姑隆絶席之班式舉戴
輿之典虹明帶玉龜顧印金備衮冕之上儀增衣冠之
盛事改容而禮論道以經平淮用八千兵更酬謝傅蒼
生之志辭齊封三萬戶會尋留侯黃石之盟
蘇軾賀文太尉啟道本天合德爲人師信及二川之
豚魚威加兩河之草木身任休戚言爲重輕始若留侯
弱冠而遇高祖晩同尚父黃髮而亮武王既奉册書益
新民聽方將威懷北敵係頸長纓約束河工軌流故道
然後入調伊傅之鼎歸躡松喬之游輿論所期斯言可
必
周王褒太傅燕文公于謹碑銘公稟山岳之上靈含
風雲之秀氣雕良玉於廉劌鍊貞金於鍌鋈魏恭帝
元年爲大司寇正刑糾慝國無害馬之倫翦暴詰姦民
無飲羊之俗三刺薦無簡之文兩造陳禁邪之憲世
爲邊將少習兵書當敵制機臨戎應變增壘減竈之圖
題樹繫桑之略軍中罷戰無廢雅歌壮士志驕時觀投
石及乎名高衛霍爵重韓彭錫邑增於鄭僑賜樂同於
魏絳丹節比司隸之貴緹騎埒金吾之寵座闕倡歌之
娛堂無鐘鼓之奏辭功坐樹不伐征西之勲還第角巾
無競龍驤之賞
王褒太保吳武公尉遲綱碑銘公命世挺生應期
間出嵩華峻極降惟岳之上靈霜露所均體中和之秀
氣危松擢本且觀後雕之質貞桂挺生便體冬華之秀
是故以辰昴膺慶風雲玄感者焉公柔順内凝英華外
發斧藻仁義珪璋令範危勁之節冠四序而喻秀堅貞
之操經百鍊而不銷加以逵門射法遠中戟支飬由箭
神遥穿懸葉巧極將軍之伎精窮校尉之官
後漢蔡邕太尉李咸碑銘天垂三台地應五岳降生
我公應鼎之足奕世載德名昭圖籙既文且武桓桓紹
續外則折衝内則大麓
梁沈約齊太尉王儉碑銘瞻旦奭而齊軫軼䕫龍而
長騖百辟翹首譬列星之仰望舒千里結轍若派流之
宗江漢及宋道盛運鼎命將改而瞻烏所集未知適歸
公高卧閒宇獨咤虚室眷龍顔以託夢詠日角以興言
佇傅巖之下懷滋水之上慨深版蕩念在濡足霸君亦
慮屬一匡情降三顧卜匪熊羆唯人是與公深覩興廢
妙識人英察榮光於河渚攀龍翼於雲漢傾方寸以奉
國忘七尺以事君殊文共會異軫同歸堆案盈几充庭
滿室隨方引應斷决如流辭不輟響紙無停筆精明外
朗神彩傍映矖矚接其光景風雲溢乎帷席
後魏温子昇西河王謝太尉表臣聞拂羽決起力謝
摩天策蹇載馳功微送日將短翮難以陵高駑乘無由
致遠雖復建旟出郡未追楚趙之風捧壺入侍徒踵金
張之迹及天祚明德運啟興王六遂始遷九鼎初定於
焉承乏有用當官草靡從風未遑克讓常恐執轡輕輪
操刀傷錦
宋傅亮司徒劉穆之碑飛雲西泝則水絶鯨鯢乘轅
東指則陸殪長蛇
陳徐陵司空章昭逹墓誌銘周原膴膴佳氣葱葱王
業攸興帝圖斯盛在昔光武佐命鄰縣者鄧侯高祖元
臣同郡者蕭相公台輔之量便著綺紈瑚璉之姿無待
雕琢起家爲東宫直前所奉之君則梁簡文皇帝既而
黑山巨盗憑陵上國白水彊胡虔劉中夏公傾其産業
募是驍雄思報皇儲累殱鯨寇屬幽風有象代邸方降
搜荆楚之英才資班輸之妙略百樓忽起登雲霄而俯
臨萬弩俱張隨雷霆而並震揚兵於九天之上决勝於
千里之中殪彼羣兇皆無旋踵陳寳應至懷反叛客引
周迪資其食力更事窺窬公奉詔崇朝飲冰將力前茅
後勁步驟奔馳仍向甌閩殄其巢窟若夫鳴蛇之洞深
谷隠於蒼天飛猿之嶺喬樹參於雲日宜越艇而登嶠
蒙燕犀而涉江威力紛紜震山風海於是咸俘僞師悉
據高墉爰洎滄溟莫不懲乂既而齊人無信將謀郢藩
鬭艦戈船窺江淹漢公纔聞羽檄遽稟師期馳襲荆鄖
應時燒蕩方欲宣威瀧汧大討梁華屬上將之韜光逢
中台之掩曜大建三年薨於軍幕爾乃青烏栖墓白鶺
標墳林有逃車樹同華蓋前旍熊軾後乘龍轜介士發
三河之民哀鐃同駟馬之曲長安𫝊坐恩禮盛於西京
襄陽堕淚悲痛喧於南峴
職官部(政府)
唐張九齡酧宋使君見贈詩時來不自意宿昔謬樞衡
翼聖負明主妨賢愧友生罷歸猶右職待罪尚南荆政
有留棠舊風因繼組成高軒問疾苦蒸庶荷仁明衰廢
時所薄祇言僚故情
高適古樂府飛龍曲留上陳左相詩德以精靈降時
膺夢寐求蒼生謝安石天子富民侯樽爼資高論巖廊
揖大猷卿才𫝊世業相府盛嘉謀豁逹雲開景清明月
映秋能爲吉甫頌更忝子房籌戶牖思攀陟門欄尚阻
脩高山不易仰大匠本難投迹向松喬合心緣啟沃留
公才山吏部書癖杜荆州幸沐千年聖何辭一尉休折
腰知寵辱迴首見沈浮天地莊生馬江湖范蠡舟逍遥
堪自樂浩蕩信無憂去矣從黃綬歸歟任白頭風塵與
霄漢瞻望日悠悠
高適奉贈李右相林甫詩風俗登淳古君臣揖大庭
深沈謀九德密勿契千齡獨立調元氣清心豁窅冥本
枝連帝系長策冠生靈傅說明殷道蕭何律漢刑鈞衡
持國柄柱石總朝經隠軫江山藻氛氲鼎鼐銘興中皆
白雪身外盡丹青江海呼窮鳥詩書問聚螢吹嘘成羽
翼提握動芳馨倚伏悲還笑昇沈醉復醒恩榮初就列
含育忝宵形有竊丘山惠無時枕席寧壮心瞻落景生
事感流萍莫以才難用終期善易聽未爲門下客徒謝
少微星
杜甫投贈韋左相詩鳳歷軒轅紀龍飛四十春八荒
開壽域一氣轉鴻鈞霖雨思賢佐丹青憶舊臣應圖求
駿馬驚代得麒麟沙汰江湖濁調和鼎鼐新韋賢初相
漢范叔已歸秦盛業今如此𫝊經固絶倫豫章深出地
滄海闊無津北斗思喉舌東方領縉紳持衡留藻鑑聽
履上星辰獨步才超古餘波德照隣聰明過管輅尺牘
倒陳遵豈是池中物由來席上珍廟堂知至理風俗盡
還淳才傑俱登用愚蒙但隠淪長卿多病久子夏索居
頻迴首驅流俗生涯似衆人巫咸不可問鄒魯莫容身
感激時將晚蒼茫興有神爲君歌此曲涕淚在衣巾
杜甫贈韋左丞丈濟詩左轄頻虚位今年得舊儒相
門韋氏在經術漢官須時議歸前列天倫恨莫俱鴒原
荒宿草鳳沼接亨衢有客雖安命衰容豈壮夫家人憂
几杖甲子混泥塗不謂矜餘力還來謁大巫歲寒仍顧
遇日暮且踟蹰老驥思千里飢鷹待一呼君能微感激
亦足慰榛蕪
劉禹錫奉賀吏部尚書太常李卿二相公策免後即事
述懷贈答詩文雅關西族衣冠趙北都有聲真漢相
無纇勝隨珠當軸龍爲友臨池鳳不孤九天開内殿百
辟看晨趨誡滿懲欹噐成功别大罏餘芳在公論積慶
是神扶步武離台席徊翔集帝梧銓材秉秦鏡典樂去
齊竽瀟灑風塵外逢迎詩酒徒唯應待華皓更食萬錢
厨
白居易寄獻北都留守裴令公詩天上中台正人間
一品高休明值堯舜勲業過蕭曹始擅文三捷終兼武
六韜動人名赫赫憂國意忉忉伐蔡擒封豕平齊斬巨
鼇兩河收土宇四海定波濤寵重移宫籥恩新換閫旄
保釐東宅静守護北門牢晉國封疆闊并州士馬豪胡
兵驚赤幟邊雁避烏號令下流如水仁沾澤似膏路喧
歌五袴軍醉感單醪將校森貔武賓僚儼雋髦客無煩
夜柝吏不犯秋毫神在臺駘助魂亡獫狁逃德星銷彗
孛霖雨滅腥臊烽戍高臨代關河遠控洮汾雲時漠漠
朔吹冷颾颾豹尾交牙戟虬髯捧佩刀通天白犀帶照
地紫麟袍羌管吹楊柳燕姬酌蒲萄銀含鑿落線金屑
琵琶槽遥想從軍樂應忘報國勞紫微留北闕綠野寄
東臯忽憶前時會多慙下客叨清宵陪讌話美景從遊
遨花月還同賞琴詩雅自操朱絃拂宫徵洪筆振風騷
近竹開方丈依林架桔橰春池八九曲畫舫兩三艘徑
滑苔粘屐潭深水没篙綠絲縈岸柳紅粉映樓桃爲穆
先陳醴招劉共藉糟舞環金翡翠歌頸玉蠐螬盛德終
難退明時豈易遭公雖慕張范帝未捨伊臯眷戀心方
結踟蹰首已搔鸞凰上寥廓燕雀住蓬蒿欲獻文狂簡
徒煩思鬱陶可憐四百字輕重抵鴻毛
姚合奉寄東都留守令狐相公詩除書東守洛陽宫
恩比藩方任更雄拜表出時𫝊七刻排班衙日有三公
旌旗嚴重臨關外侍府清深接禁中三十六峰詩酒思
朝朝閒望與誰同
項斯獻令狐相公時相公郊壇行事迴詩鶚在卿雲
冰在壺代天才業本訏謨榮同伊陟𫝊朱戶秀比王商
入畫圖昨夜星辰回劒履前年風月滿江湖不知機務
時多暇還許詩家屬和無
李洞述懷獻覃相公詩帝夢求良弼生身屬聖明青
雲縣噐業白日貫忠貞靄靄隨春動忻忻共物榮静宜
浮競息坐覺好風生萬國惟應躍千門望盡傾瑞含楊
柳色氣變管絃聲百辟尋知度三階正有程魯儒視藴
藉周誥美和平碧水遺幽抱朱絲寄遠情風流秦印綬
儀表漢公卿忠讜期登用回邪自震驚雲開長劒倚路
絶一峯横九野方無事滄溟本不争國將身共許心與
衆爲城早晩中條下煙塵一顧清南潭容伴鶴西笑忽
遷鶯折樹恩難報懷仁命甚輕二年猶困辱百口望經
營未在英侯選空勞短羽征知音初相國從此免長鳴
唐沈詢魏謨拜相制風后登庸軒圖以穆文終佐理
漢業遂昌自騰芳詞林振跡諫垣文宗知臣深加寵
遇檢校甚峻守道不回未至逹官蔚爲國噐星霜屢變
流落幾途秀木摧風燎原見玉汲黯心存乎廊廟望之
志在於本朝昔爾先祖爲唐輔臣人鏡之名阿衡比
德爾尚纂承藝訓克嗣清風勉思貽厥之謀以闡將明
之業
玉堂遺範張弘靖拜相制實天生德惟嶽降神端方
静深信厚温密質抱荆山之璞光含魏國之寳錯爾素
履穆然清風出備爪牙總近關之紀律入膺喉舌練中
臺之法制從容宰輔密勿鼎司
又王涯拜相制屬者禁垣揮翰五字日宣選部持衡
九流風動洊居肘腋之地歴試股肱之才進嘗伏於青
蒲出不洩其温樹牟融得大臣之節毛玠有古人之風
詢廟算以生知論兵鈐而暗合
又權德輿拜相制驥騄之質常識於遠途鸞鳳之姿
宜巢於阿閣期於致理推之至公
又夏侯孜拜相制篙檝克修航艦以之濟海羽翮可
勵鵾鵬於是摩天大昴分精維嵩挺秀擅四海之賢
俊作中朝之表儀禮樂詩書資其懿範温恭孝愛輔
以多才服道以致身含章而底力經國之用貫百川而
不改其清應物之明體萬象而莫窮其照福星時雨
既惠巴庸景化元和須歸鼎鉉是用召於驛騎待以天
工重開集鳳之池再仰問牛之化
又楊收加恩制噐茂渾金寳欽大玉瑩清冰於溽暑
挺綠桂於嚴霜行過曾顔道兼夷惠詞冠一時而若非
游藝學該千古而似不能言自鴻飛名場鷺振班列憲
署每聞其守法曲臺咸著於推公常懷造膝之中俾見
沃心之旨謝安體識王儉精能動爲僉論所諧居益具
瞻之望
太平内制源乾曜拜相制貞白可以勵時道義可以
宏物虚懷同於抱月懸鏡不疲利噐比於成風刜鐘無
滯固可充左曹之駮議翊中臺之謀猷用參金鉉之司
兼踐玉壺之制
裴度拜相制文融菁華行茂枝葉居然廊廟之噐出
於領袖之門西掖司言南臺執憲常懷遠略屢告嘉猷
實宣力以徇公况外身而憂國霜雪無改雷風有恒
崇道德之藩籬士有致命資忠信之甲胄兵無容刃人
具瞻爾天方賚予
崔嶼崔龜從拜相制漢中大業魏邴克贊其謨謀開
元盛時姚宋同匡其治理烈火方熾珪璋更寒飛霜
已嚴竹栢猶翠自出入劇職徊翔清途經歴五年恭勤
一貫粉署潔賜衣之操掖垣高白鳳之文吉甫德全
於文武彦回望著於台衡旣諧具瞻實允元輔於戲
惟木從繩載懷藥石之誡惟風偃草冀流霖雨之功與
其順美以昭忠不若盡規而輔德與其嚴刑而就理不
若齊禮以安人佇聞嘉言共底交泰無令伊傅獨美典
墳
張說讓右丞相表臣少長儒門懇鑿墳史才非高俗
官不因人徒以命偶龍興位階鴻漸五入西掖七踐南
宫中間拙延謫放直招玷缺傷矢之禽聞弦虚墜賜環
之客聽歌先泣此則魂爲危感氣由懼奪安可重收廢
器再辱端揆何以師長禮闈正持憲府當今典章革故
風教鼎新野無四隠朝有三傑具瞻之地願擇時髦臣
幸沐遺簮墮履之恩好生養老之德朝遊簡牘暮對圖
書受賜無涯循榮過分豈更干處士之横議招匈奴之
遙哂艾骨自瘡負乘致寇雖則愚情懷戀靦冒求寵亦
望聖慈限約令度餘年願停今授長守舊史
元稹爲蕭相公讓官表臣猥以凡才謬居重任當陛
下維新之始辱陛下爰立之恩有累樞衡無禆衮職外
致匈奴之哂内失蒼生之心推換炎凉因循德澤妨塞
賢路塵忝台階自顧疲驂方求息駕豈謂陛下特迂神
鑒曲盼凡材再生(集作提)腹背之毛重委股肱之地大辜
人望猶簡帝心雖君父深恩莫知其惡而駑駘力竭何
以自安豈敢退而生光實願求其死所伏望再移天眷
重選時英特迴加膝之恩别求沃心之相
錢翊代人謝再入相表中台不耀先慙箕斗之光元
首自明何效股肱之力
胡曾賀高相公除荆南啟臂斷華山宜假巨靈之力
决平洪水須憑大禹之才既無易於肩堯遂有成於
命說
杜牧謝周相公啟常切如家之憂每懷撻市之恥
羅隱投永寧李相公啟今者風雨得生成之候鑪鎚
升鼓鑄之司郭令軍前潜抽妓樂崔寧城外暗毁池臺
登庸之時序未遙反旆之鎡基已兆
李商隠賀相國汝南公啟伏惟閣下昭回降彩沆
瀣融精往執靈鉟正星辰之分野今調鏤鼎猶日月之
得天昔軒后師臣成王畏相殷奉伊尹則謂之元聖周
事吕尚則命爲太公此王者之所以尊賢傑而不以爲
疑也至於姬旦金縢不與燕召同列仲尼麟史不令游
夏措辭甘盤尊舊學之名夷吾居仲父之位此又賢傑
之所以自負其道而不以爲讓也上下交感人祗叶從
是我后夷姦秉哲之辰是閣下宰物匡時之夕清廟係心
矣蒼生延首矣允也無間樂哉惟時某早奉輝光嘗蒙
咳唾牛心致譽麈尾交談而契闊十年流離萬里扶風
歌則劉琨抱膝白頭吟則鮑照撫膺重至門闈空餘皮
骨方從初服無補大鈞穿履弊衣正同東郭槁項枯馘
乃類曹商未知伏謁之期徒切太平之賀
宋劉克莊賀范左相啟恭惟某官稟元化之精粹蹈聖
人之中庸貴處廟堂臞如山澤其秉心誠實故君子咸
附其蓄德深厚故小人不疑屬者諸公欲手版下新亭
之拜時惟元老獨舉扇障武昌之塵然後太阿之柄還
然後九鼎之勢重十全無遺慮矣一變猶反手然斯謀
斯猷惟君陳之告我朕夢朕卜以汝說而賚予必能容
折檻之人必不罪舉播之士必開密網必革副封必斥
絶弘羊張湯必追還陽城陸贄魯安得削隐然儒無敵
之功吳未可圖良以彼有人之故
魏了翁賀鄭丞相啟翰苑受命於禁中掖垣代言於
閣下今或先數旬而呈藁斷無楊大年因三讓而求歸
或後累月而草詞亦非劉原父以九制而被遇
張守賀趙丞相啟獻納論思夙著排姦之節贊襄
輔弼尤高經遠之謀惟光武能推赤心而綘侯可屬大
事會羽書之遽至奉革輅以徂征師律一新坐據江山
之險捷書屢上幾成京觀之封致醜類之宵奔本嘉猷
之辰告射鵰賈勇雖多李廣之無雙指獸收功誰出蕭
何之第一宜頒宸綍首冠台躔舍爵之賞既行歸疆之
期可待
石楙賀張左丞啟妙呼吸百家之學久代王言奮
經綸四海之才進陪國論賢者在位君子得輿帝曰往
哉汝諧人亦喜而不寐
王安石賀韓魏公啟受天秀氣爲世元龜誠節表於
當時德望冠乎近代典司密總命攬中權毁譽幾至於
萬端夷險常持於一意故四海以公之用舍一時爲國
之安危越執鴻樞遂躋元輔以人才未用爲大恥以國
本不建爲深憂言衆人之所未嘗任大臣之所不敢及
臻變故果有成功英宗以哀疾荒迷慈聖以謙沖退託
内揆百官之衆外當萬事之微國無危疑人以静一周
勃霍光之於漢能定策而終以致疑姚崇宋璟之於唐
善致理而未嘗遭變記在舊史號爲元功未有獨運廟
堂再安社稷弼亮三世敉寧四方崛然在諸公之先煥
乎如今日之懿若夫進退之當於義出處之適其時以
彼相方又爲特美
秦觀賀吕相公啟媧皇補天之際高宗夢帝之初未
就泥金正資陶鑄不調琴瑟方賴更張是謂大有爲之
時必得非常人之佐恭惟中書僕射相公累朝元老名
世大儒力足以扶持顛危風足以興起貪懦青天白日
奴隸亦知其明璞玉渾金鑒識莫名其器既天資之篤
實加地胄以高華四世五公勲在王室一門萬石寵冠
廷臣宗族謂之小許公夷狄以爲真漢相果從人望爰
享天心方思左轄之嚴遽踐鸞臺之峻獻可替否而思
矯激之過解紛挫銳而有調和之能必欲成仁之始終
非特潔身之去就繇是端人坌集異黨寖微寬大之澤
四覃苛刻之風一變名既得功而並立位當與德而俱
崇明詔始班吉士交慶太公入國固知天下之父歸伊
尹得君益見聖人之任重某猥緣幸會叨被題評昔陪
北海之樽有同夢寐今望平津之舘如隔雲天但欣衆
正之路開始信太平之塞責
唐王勃上劉右相書聖人有作羣材畢舉星辰入仕揖
讓朱鳥之門風雨稱臣奔走蒼龍之闕方欲停旒金室
引成康於己任闢廣瑶林復堯舜於兹日可謂明明穆
穆盡天子之容貌矣抑嘗聞之丹山九仞烟峰非數簣
之功紫極千門雲臺俟萬楹之力故天下至曠神器不
可獨專天道無私玄勲有待而立書曰元首明哉股肱
良哉好問則裕自用則小况掌萬國之權受一人之寵
動見臧否言知利害君侯足下何時易耶
(闕)策宰相科問夢想傅巖之野佇思磻溪之上
遂得乘箕入相就三命而作鹽梅投釣昇朝封四履而
稱師父欲使隂陽調六律風雨應四時一百姓之心
平九州之利餘糧棲畝外戶不扄亭障無虞關河罷戍
漁者虚湍瀨田者讓肥腴路不拾遺市無二價眷言於
此何道以臻
晉袁宏丞相桓温碑銘河洛澄清華梁卷翳
孫綽丞相王導碑文柔暢協乎春風温煗侔於冬日
信人倫之水鏡道德之標準也匪躬而身全遺功而
勲舉
唐李嶠讓知政事表臣才實凡庸志無遠大叨預簮履
遂升臺閣踐金門而游石室掌狐史而參鳳綸被蜉蝣
之衣徒竊榮寵接鴛鷺之羽久慚尸曠甘受妨賢之責
忽承非次之恩仍使參預機衡獻替帷幄持濟川之舟
楫味和羹之醯醢以挈瓶之智陪負鼎之遊將何以祗
奉帝難弼亮皇極况丹青所運鼓舞通於四時鑪錘所
裁綱紀行於萬俗動關政體豈易其人
宋陸游賀周參政啟典謨實列於六經臣主難逢於
千載高文大作或托之不得其人老師宿儒有死而莫
見於世維時鴻碩之彦早冠清華之途成功昭於神明
大業刻之金石發德音下明詔大哉王言建顯位施尊
名震於方外一變猥釀枝駢之體以還雄深灝噩之風
縉紳竊誦而得師夷狄𫝊觀而動色顧於昭代可謂殊
勲雖箕潁之志屢陳然莘渭之求焉往恭惟某官任重
而宏毅謨明而弼諧以窮深測遠之才坐酬衆務以極
高蟠厚之氣隂折遐衝至於擅世之英辭本皆全德之
餘事僅少施於一二已見謂於崇谹豈容卷懷經濟之
圖遂欲袖手寬閒之地公無困我初誦留行之言上誠知
人亟下延登之命然易簡者聖君之眷難居者天下之
名方仰對於寵光願益思於抑損茂迪謙尊之吉永爲
善類之依(已上知政事)
唐賈至授房琯文部尚書同平章事制秉忠義之規
靡憚艱險挺松筠之操寧移歲寒宜承題劒之榮式允
濟川之望
楊鉅授陸扆平章事制咸濩抱降神之韻珪璋挺華
國之容包倚相之典墳紹平原之辭藻
又授孫渥平章事制壁立孤峰渭清一派早以閨門
之行聞乎鄉黨之間張融高文聚爲玉海孫綽麗賦擲
作金聲頗喧驚座之辭華遂整冲天之羽翼鵬張上國
顔淵首冠於諸科弓招小山穆生道優於置醴厥後簮
御史筆講博士書從容累踐於南宫諫諍俄升於左闥
蘭香見忌玉冷多猜比騷人湘浦之行繼賈誼長沙之
役朕自知直道召歸掖垣每於敷陳必盡肺腑因朱雲
折檻之對識張華王佐之才斷自中宸爰立作相彌縫
不倦匡益居先操心願革於澆浮進善必先於行實搜
決沈滯拔用隱淪致我時風自爾而厚張說當玄宗
之代初啟集賢竇參居德宗之朝别分戶部一則籠九
流之墳籍一則萃四海之賦輿式仗英規遂兹兼領
除鄭朗工部尚書同平章事制王室髦彦士林菁英
温華凝珪玉之姿磊落負棟梁之任
宋鄧潤甫除文彦博平章軍國重事制惇大而清明
方嚴而信厚出則秉乎旄鉞入則總我鈞衡文武兼備
其才夷險能致其力畢公之弼四世三紀於兹傅說之
總百官萬邦其乂爵隆無富溢之累名遂有身退之榮
神明相其康壽人心想其風采是用還之論道倚以經
邦以帝者之師臣謀議廟堂之上以天下之大老制馭
夷狄之情庶幾有爲底於極治陪敦多井申衍真封於
戲吕望惟賢起佐文王之治周公已老留爲孺子之師
矧我耆英無愧前哲往宣一德用格多盤
李沆除吕蒙正中書侍郎兼戶部尚書平章事制天
道無私日月星辰助其照皇王不宰股肱輔弼代其工
所以端拱守成垂衣制理求建丕平之景運遐追三代
之令猷其有業茂經綸才推謹厚參大政而已淹星歲
秉至公而無捨寅昏宜頒出綍之殊恩俾正持衡之重
柄爰擇剛日特降命書推忠佐理功臣朝散大夫給事
中參知政事柱國東平郡開國男吕蒙正四氣均和五
行鍾秀有濟時之略輔之以温恭挺命世之才守之以
循默爰覩舜旌之進善遂指魏闕以來儀臨軒覩敏贍
之能射策見縱横之略暨兹登用益著謨明公忠推社
稷之臣凝重見廟堂之器秉兹大體久鬱具瞻屢宣作
礪之功克懋秉鈞之績别錫褒功之美號仍陞馭貴之
崇階勲籍增榮井田加賦預列侯之峻爵同大利之計
書顧優恩之在兹諒名器之無假於戲雲從龍而風從
虎今也其時啟朕心而沃朕心必求諸道爾宜周旋庶
政佐佑𦕈躬緩兹宵旰之憂翊我隆平之運同底於道
豈不美歟
唐李嶠為水潦災異陳情表臣聞明主程才先求於稱
職忠臣效用必務於量己然後庶官無廢百度以康若
使假鳳登朝真龍不馭將緣鶴之鼎方憂於折足和鸞
之駕必誡於傾輈豈徒鐘鼓生妖蠻夷起笑而已臣瓶
筲賤器駑蹇輕姿同鼯鼠之五伎不成異飛鴻之六翮
兼備遭逢幸會累叨階級陛下降非常之澤垂不次之
恩昇之冢司握九流之銓管委以樞近參萬幾之損益
傅說作舟之命徒奉箴規仲山補衮之談曾微答效致
令衡鏡失序紀綱不張官僚日增府庫歲減謬職之謗
或譏於畫虎續貂敗官之尤有議於諠盧吠鵲下生朝
野之蠧上悖隂陽之和水潦爲災慮深於昏墊黎氓失
稔憂在於溝壑軫皇情於南面墜國庾於西成虧爕理
之則失平分之度推其咎戾實在微臣昔者堯逢阻饑
而四岳咨訪漢遇灾異而三公策免舉遺才而求俊乂
退不肖而清庶官厥有由來著於古昔臣緝熙莫效尸
曠無成以擁腫之凡材抱支離之痼疾久懷致寇之禄
猶帶妨官之綬靦目而視不遑自安是用啟處慚惶寝
興誡惕思解鵜鶘之服願辭鵷鷺之行庶得保愚公之
廬避賢者之路以寧衆口之囂謗以答三靈之譴咎物
情朝序誰謂不宜昔干木辭第恒思衛生營平寝瘵不
忘憂國當今兵戎未静費務方多人庶空虚官僚苟且
不可不深爲防慮妙思政術臣銜恩佩德念咎慚榮雖
智效無聞自甘於罷黜而庸短所見猶樂於輸畫
劉禹錫代杜司徒謝平章事表臣聞天下安危注意
將相處論道具瞻之地當總戎作鎮之權雖叶夢而求
無聞秉鉞之寄登壇以拜不兼調鼎之榮授受惟難伊
昔猶爾况臣庸瑣何以克堪陛下玄造曲成大明私照
俾掌戎律復參廟謨寵光之命在臣已極毫毛之效於
國何施謹當罄竭微誠奉遵至教仗天威以懾不順敷
聖澤以遂羣生上分旰食之憂下塞素飡之責力誠不
足心實念兹(已上平章事)
唐中宗授韋嗣立黃門侍郎制綘衣近侍秩亞貂蟬
青瑣崇班職參鴛鷺實神化之有寄信賢才之攸重某
忠規奕葉孝緒蟬聯家匡玄鷰之朝人輔彤雲之代芝
蘭並秀見謝砌之階庭騏驥齊驅有劉山之昆季入光
振鷺譽滿三臺出據憑熊聲流十部近者命兹鸞渚已
擢雁行纔出芸扄奄歸蒿里永言荆樹坐折連枝眷彼
恒山空餘一鳥俾遷榮於皂盖宜襲寵於黃樞
陸贄授盧翰劉從一門下中書侍郎平章事制自鸞
車載駕薄狩於梁執羈有從我之勤及霤勵匪躬之節
交修不逮庶績其凝
梁任孝恭爲羊侍中讓表摶風扇翮不覺高升擊水
揚鬐遂迷遠大猶願長城巨防射魯仲之書白羽朱旗
振武安之几深入五千張空弮以報主横行十萬勒燕
嶺而酬君
梁王筠爲從兄讓侍中表至如元勲舊儒之胄積德
累仁之基九世七葉之華相韓事漢之資不然則子駿
之學洞古今平子之思侔造化仲宣之辯識無滯次重
之解經不窮然後可以喻旨公卿問對帷扆陪六尺之
輿通四方之意求之微臣此塗頓隔
任昉爲王思遠讓侍中表行則六尺之内陪接天光
語則親璽申命誠信區宇獻可替否出納惟幾敷奏於
金華之上進讓於玉堂之下金遷七貴之茂王粲二公
之孫雖復仲蔚孤緒元卿末裔未有不階民譽妄承曲
私者也
唐錢珝代王相公謝加門下侍郎食邑表陛下道惟樂
育志在紹聞待河清而先静化源致俗阜而深探理窟
當乙夜縱觀之後啟輔臣夢得之休而遽以平衡授兹
弱質頗乖庶政莫逹大經何施作相之才但累知臣之
鑒厭兵而五兵尚在唯恐人殘祈榖而百榖未升仍憂
歲旱尋宜待罪己合避賢陛下慎以退人容於竊位兼
迴睿睠遽正台階進當浴鳳之榮更懼惟鵜之刺
李嶠讓鸞臺侍郎表臣志狹量淺業空理疎揆才異
言行之科入仕非廉高之選邀屬時幸累叨榮級石渠
麟閣司典簿之林金門鳳池參廟堂之議以小才而居
大任用近智而恢遠略緣鶴之鼎既失於鹽梅濡鵜之
衣實慙於紱冕甘待素飡之責忽承非次之恩夫以瑣
闥崇嚴玉堂祕近職參持蓋位亞掌壺子雲以善屬文
詞始應夕拜李真以妙通經術方陪旦講臣之愚陋實
畏友朋豈足以奉帷幄之昌言聯名賢之逸軌且短才
不齒未減雙鳬之數豐秩妄加必喪羣龍之績
梁元帝黃門侍郎劉孝綽墓誌銘蔡墨攸陳有草有
茵梁荆世樻或魏或秦積善餘慶時惟俊民孝乎惟孝
其德有隣曰風曰雅文章動神鶴開阮瑀鵬翥楊循身
兹惟屈扶搖未申人㒺石火山有楸椿佳城無曙寒野
方春(已上門下省)
唐韋承慶直中書省詩清切鳳凰池扶疎鷄樹枝唯應集
鸞鷺何爲宿羈雌大造乾坤闢恩深雨露垂昆蚑既含
養駑駘亦驅馳木偶翻爲用芝泥忽濫窺九思空自勉
五字本無施徒喜逢千載何階答二儀螢光向日盡蚊
力負山疲禁宇庭除闊閒宵鐘箭移暗花臨戶發殘月
下簾欹白鬢隨身改丹心爲主披命將時並泰言與行
俱危寄謝登巢客堯年復在斯
楊烱和騫右丞省中暮望詩故事閒臺閣仙門藹已深
舊章窺複道雲幌肅重隂玄律葮灰變青陽斗柄臨年
光搖樹色春氣繞蘭心風響高窗度流痕曲岸侵天明
總樞轄人鏡辨衣簮日暮南宫静瑶華振雅音
唐蘇頲授姚崇兼紫微令制聞善若驚欲仁斯至衣
冠以爲蓍蔡廊廟資其柱石朕之欽者管樂人之傑者
蕭張遂能以身許國開物成務邦是用乂朝唯得賢北
辰環拱西垣近密俾因題劒之榮式演如絲之命
沈詢授裴休中書門下平章事依前判鹽鐵制俾登
玉鉉用振金聲早昇甲乙首冠賢良諫垣馳讜正之
名史氏動直言之筆羽儀著定律吕縉紳仙闈道播於
彌綸右掖詞推於潤色爾其允釐庶績俾起訏謨涉
大川而示吾津涯馭六馬而遺吾銜策無使阿衡專
美於殷家山甫獨稱於周室
吳融授王摶中書侍郎同中書門下平章事判戶部制
朕聞王茂弘官在治中已恭佐命謝安石身爲相掾
常切憂時後果俱秉國鈞克諧人望忠誠懿烈焜燿冊
書孰謂我朝鍾兹丕運厥有佳士龍興壮圖植勁草於
衷腸繫苞桑於宗社特立當代何慙古人將表至公爰
申異渥具官王摶霜高一鶚玉振孤峰孕和煦於情田
自華而實道縱横於義路無往不通藴是淑聲居然上
品縶駒場裏早颯清塵振鷺行中難究逸翰踐揚三署
横絶一時實名教之丹青乃縉紳之領袖
除韋嗣立鳳閣侍郎平章事制鳳池清切鸞渚便蕃
出納兩闈允資一德
除唐休璟左庶子同鳳閣鸞臺三品制巨源請老仍
參翼贊之榮叔子養德選預國朝之議宜輟五曹之務
俾同三令之班
宋謝莊讓中書令表伏惟陛下登取震維臨齊璿政
澤與風翔恩從雲動臣聞璧門天邃鳳沼神深絲綸王
言出納帝命自非望允當時譽宣庠塾未有謬垂曲寵
空席兹榮在於平壮猶不可勉况今綿痼百志俱淪
唐李嶠為王及善讓内史第二表臣才疎行缺運偶時
來榮匪德遷官由恩達法河象岳升臺歴府行參八命
坐陟九霄彤軒皂騶非振鷺之飾青組丹紱是濡鵜之
譏施重丘山效微涓滴妨賢自久速謗滋深頃因齒髮
之衰得蒙骸骨之賜西河退老非翫經書東海歸閒空
求藥餌方養支離之疾翻成愷悌之恩曲降絲綸重收
簮屨徵榮槁木責熖寒灰將使策蹇磨鉛入總樞秘牽
羸引&KR0629;參典鈞石仰抃恩渥顧探心守桑榆且晏蒲柳
先秋方與綘縣老人論其甲子淄川艾耋比其容貎將
何以對敭金扆趨奉玉墀當鳳沼之便蕃望龍闈之清
切况寅亮皇極經綸帝道功參濟巨義等作霖隆替是
因具瞻斯在永言授受豈當容易是用深鑒陳力載懷
量己方憂折鼎乞保懸車且今百度惟貞九流式序鵷
鴻齊列俊乂在官可使畫虎承羞豐貂竊幸謬中孚之
好爵辱大雅之能官伏願深惟至公俯收曲澤矜此疲
劣改命才賢則器滿之凶不累於愚叟棟隆之吉永光
於聖代
又爲王方慶讓鳳閣侍郎表爰迴斗極之暉更寵掖
垣之授下神畿而入仙禁未變葭灰自鸞渚而游鳳池
僅雕蓂葉荀侯之十旬累命未可爲儔車公之一歲九
遷曾無足比
又爲楊執柔讓同鳳閣鸞臺平章事表夫以衡石萬
機鹽梅三鉉參翕闢之玄造輔丹青之景化自非媵莘
占渭出昴乘箕安可寅亮帝圖弼諧邦教
梁元帝中書令庾肩吾墓誌荆山萬重地産卞和之
玉隨流千仞水出靈蛇之珠故能胤兹屈景育斯庚朱
掌庾命族世濟琳琅遂昌開國蟬聯冠冕父易高尚其
道肥遁貞吉關吏早逢夙表真人之氣少微晚暎還彰
隱士之星肩吾氣識淹通風神閒逸鐘鼓辭林笙簧文
苑入爲度支尚書任同北斗錫韓稜之劒朝比南宫識
鄭崇之履余以其爲人也瑚璉之器無慚垂棘杞梓之
材有均廊廟故贈散騎常侍盖旌賢也(已上中書省)
唐任希古和左僕射燕公春日端居述懷詩豐野光三
傑嬀庭贊五臣綈緗歌美譽絲竹詠芳塵聖歷開環象
昌年降甫申高門非捨築華構豈垂綸鳳邸摶霄翰龍
池躍海鱗玉鼎昇黃閣金章謁紫宸禮闈通政本文昌
總國均調風振薄俗清教叙彛倫星迴應緹管日御驚
寅賓葉上曾槐變花發小堂春思挂東都冕言訪北山
中赫赫容臺上千祀耀平津
羅隱投宣武鄭尚書詩漢代簮纓盛梁園雉堞雄物
情須重德時論在明公族大踰開魏神高本降嵩世家
唯蹇諤官業即清通翰苑論思外綸闈嘯傲中健毫驚
綵鳳高步出冥鴻履歴雖吾道行藏必聖聰綘霄無繫
滯浙水忽西東庾監高樓月袁郎滿扇風四年將故事
兩地有全功去去才須展行行道益隆避權辭憲署仗
節出南宫鴈影相承接龍圖共始終自然須作礪不必
恨臨戎幕下蓮花盛竿頭㺗佩紅騎兒逢郭伋戰士得文
翁人地應無比簞瓢奈屢空因思一枝桂已作斷根蓬
往事應歸捷勞歌且責躬殷勤信陵舘今日自途窮
陳後主授江總尚書令冊文夫文昌政本司會化經
韋彪謂之樞機李固方之斗極况其五曹斯綜百揆是
諧同冢宰之司專臺閣之任惟爾道業慄峻宇量弘深勝
範清規風流以爲凖的儒宗學府衣冠以爲領袖故能
師長六官具瞻允塞明府八座儀刑載遠其登朝握揆
朕所望焉往欽哉懋建爾徽猷亮采我邦國可不慎與
唐常衮授李忠臣右僕射制文昌所以法成象端右
所以長庶寮秦漢則内掌武事魏晉或外綏戎政備
五才之用有百勝之全往者寇孽亂常關洛多故爰奮
其旅以先啟行大城名都所麾必克元兇巨猾𫝊首相
望定齊休士有建威之得雋破趙會食亦淮隂之用竒
漢東汝南專制千里總三軍之號令兼八使之澄清約
己撫人守公遵職訓師以禮載寧於戎閫庀賦從薄繼
入於王府四封不聳一紀於兹况忠衛之勲邦家是賴
陜郊巡幸憂國存誠能釋位以勤王亦見危而致命疾
風逾勁何日忘之申伯于蕃自當褒勸韓侯入覲宜有
寵光式是南宫俾崇禮秩
又授令狐彰右僕射制有張仲孝友之行有吉甫文
武之才秉其直方資以簡厚早擅韜略尤工墨妙艱危
致命出入勤王中興之勲羣帥難尚雖驃騎之北至高
闕淮隂之東下井陘積事度長抗衡異代自受任千里
彊於兩河靖安軍戎肇正封域弘布風教宣明憲章優
禮意於文吏洽仁化於甿俗息馬論道讓其保塞之勞
愛人省刑守我中朝之典
蘇頲授劉知柔尚書右丞制蹈典墳之芳潤總詞賦
之笙簧慮常密於在公迹自勤於爲政萬人登數已聞
書版之精六官揆才更俟彈珠之妙
齊謝朓爲明帝拜錄尚書表升降玉階對揚休命六
轡在手千里何偕司會天官之統尚書百僚之本弘之
即庶績惟凝替之則彛倫斯斁修身踐言本慙五美果
行育德未階六正妄屬負圖之寄多謝五仁之績操檜
檝於龍津荷梓梁於雲構無以輔位明堂遺像麟閣
北齊邢子才爲文襄皇帝讓尚書令表揚職萬機總
任百揆懸衡庶物凖納羣僚何以助日月之光華增天
地之高厚反鑒取照匹此何難倒裳求領方之爲易
梁沈約拜尚書令到都上表油雲湛露徒降旻昊之
德弱縞輕蟬不載丘嶽之重登階望席恍焉失步
唐柳宗元為樊左丞讓官表尚書百揆翊亮萬機故天
上尊北斗中樞陛下有南宫左轄晉昇孔坦諒直當時
漢拜楊喬閑練故事庶得百僚有禆於會府諸侯取法
於京師
後漢繁欽尚書箴龍作納言帝命惟允山甫翼周實
司喉吻赫赫禁臺萬邦所庭無曰我平而慢爾衡無曰
我審而怠爾明四岳阿鯀績用不成虞登八凱五教聿
清舉涉其私乃忝服榮正直是與伊道之經先人匪懈
永世流聲君子下問敢告侍廷
晉摯虞尚書令箴明明先王開國承家作制垂憲仰
觀列曜俯令百官政用㒺僣昔舜納大麓七政以齊内
成外平而風雨不迷山甫翼周靡剛靡柔補我衮職闡
我王猷王猷允塞而四海咸休雖曰聖明必賴良材無
曰我智官不任能發言如絲其出成綸千里之應樞機
在身三季道缺天綱縱替既無老成改舊法制法制不
循不長厥裔尚在司臺敢告侍衛(已上尚書省)
宋蘇軾賀吕副樞啟近膺告命入總樞機中外聳觀朝
廷增重伏惟慶慰竊以古之爲國權在用人德厚者輔
其才而名益隆望重者無所爲而人自服是以淮南叛
國先止謀於長孺汾陽元老尚改觀於公權樽爼可以
折衝藜藿爲之不採哀此風流之莫繼久矣寂寥而無
聞
李劉賀喬樞密除參政兼知院啟歲大旱而作霖
啟沃良資於傅說天未隂而徹土綢繆允頼於周公邦
其永孚於休公有無窮之聞
又賀薛樞使啟顓席紫樞均茵黃閣仲虺居薛宜登
左揆之虚臯陶矢謨還倚右平之重有常立武無競維
人合文武以兼資佩安危而注意熙帝載宅百揆民
具爾瞻掌邦政統六師君則誰與式端兵本專領使權
匈奴欵塞五原固出干羽之舞子房决勝千里正須帷
幄之籌帝曰欽哉相尊等耳山有木而工則度姑遜滕
侯之先封河如帶而國永存實自薛公之上計
又賀俞簽樞啟春秋九世之讐固將必報善人百年
之運未有不興今觸蠻交鬭之已深計蚌鷸相持之不
久下策莫危於浪戰上兵實貴於伐謀在帝王之萬舉
萬全固求耆宿然疆場之一彼一此正欠堅凝幸而及
閒暇之時亟宜定修攘之計取亂侮亡兼弱也時則易
然同寅協恭和衷哉政將焉往鴻鈞既轉於一氣黃麻
即似於六經(已上樞密院)
唐李嶠授張昌宗麟臺監制碩學總於丘墳高才軼於
睢渙資澹雅之操無欲無營體撝謙之風不矜不伐每
懷五嶽之舉期陟九仙之路雖混濟之量未去朝廷而
玄遠之心恒對山水子雲寂寞雅好文詞季長博通
堪典經史宜因松柏之性處以蓬萊之山
又授王方慶麟臺監修國史制芸閣秘文蓬山奥府
是爲國重尤切帝難西垣掌誥雖藉謨猷東觀屬詞
更資通博宜輟鳳凰之省俾緝麒麟之署
常衮授李潓秘書監制𫝊魯恭之古文稟吳季之知
樂寧止於敦族以恩固在於叙賢以位周稱外史晉
謂内臺俾領儒官是崇禮秩
又除李羣玉校書郎制放懷丘壑吟咏性情孤雲無
心浮磬有韻吐妍詞於麗則動清律於風騷冥鴻不歸
羽翰自逸霧豹遠跡文彩益竒信不試而逾精能久幽
而獨樂念其求志可以言詩用是縶維俾之刊校可守
弘文舘校書郎
唐太宗正授顔師古秘書監詔秘府望華史官任重
選衆而舉歴代攸難守秘書監顔師古體業淹和器用
詳敏學該流略詞兼典麗職司圖書亟經歲序朱紫既
辨著述有成宜正名器允兹望實可秘書監
晉華嶠謝秘書監表劉向父子世典史籍馬融博通三
入東觀非臣庸賤所敢擬跡
齊王融拜秘書丞謝表臣聞升離戒晨隂墻不照其
景膚雲停夕幽草或漏其津至如明兼就日澤深行雨
不有聖德誰或其然所以欽至道而出青臯捨布衣而
望朱闕懷禄惟在代耕期榮不謀入用豈悟特擢之例
事均延祖置左之恩任光元幹踰溢情涯普燭身表畏
翹車而不讓誡濡翼之願辭既聖主謂其可施故愚臣
默思自勉
梁沈約到著作省表臣藝不博古學謝專家乏懷鉛
之志慙夢腸之術聯事乖善握蘭慚良謬勒斷蛇之符
預刊冰河之業路遥難騁才弱未勝而神工曲造雕絢
彌叠珥筆史觀記言文府趨奉載揚腆懵交顔
唐李嶠讓麟臺少監表含香握蘭惟塵於兩鳬之署
切問近對匪服於雙鸞之沼西垣載筆五字非工東觀
屬詞兩班難嗣惟此挈瓶有同畫餅豈足以比肩良
史參領秘文猶陪二子之行尚忝四郎之末網羅帝籍
既佇英才出納王言寧容妄處
宋真德秀除校書謝丞相啟聖朝重英俊之儲册府萃
圖書之富匪特養以資望盖將充乃見聞使旁搜博覽
優游文史之清庶潜省默觀磨礱器質之美觀作人之
有道殆與天之同功故菁莪既盛於一時而豐芑尚遺
於數世大者光明魁壘足以翼邦家小者靖重端方可
以善風俗深嗟流弊寖異前觀育才之意視以具文庇
職其間指爲借徑至有深居儒舘心别騖於高華名在
書林手弗親於讎校鄙習相仍而莫悟清途沿是以反
輕力回此風政在今日念昔脱身於場屋益思銳意
於簡編然家無鄴侯插架之藏徒日發董子下帷之憤
今將徜徉東觀凌厲西崑閱河圖寳訓人間希有之珍
窺金匱石室歴代不𫝊之秘刊訂譌謬含咀英華庶幾
因文字以窺聖賢之用心夫豈假梯媒以爲富貴之張
本昔揚雄之居天禄盖二三世而不徙官而韋述之在
集賢亦四十年而後卒業故能發揮大典焜燿方來此
前修之所已行而小子之所願學迄成微志有賴洪私
何㮚賀曾校書啟登天禄之峥嶸遊道山之清切
玉杯繁露之異悉考舊聞金馬碧雞之雄盡探竒跡豈
惟閱簽軸之秘良以養梁幹之才
唐李華著作郎壁記化成天下莫尚乎文文之大司是
爲國史職在褒貶懲勸區别昏明故駉牧頌於魯侯祈
招諷於楚子史官之任有述作焉盖王者之元符生人
之極教也昔沮誦(一作諷)倉頡爲黃帝史臣文字以興
其來尚矣若南正北正建於顓頊羲氏和氏命於唐堯
更虞夏商代序天地周官宗伯之屬有太史正歲年以
序事小史奠系代辨昭穆内史受納訪以詔王聽理外
史逹書名於四方前志所載有左史記事或箴王之闕
或司過於朝所典不同其納君於善一也𫝊曰天子有
日官則史逸史伯(疑作史佚史倫)是也諸侯有日御則禆竈子
韋是也倚相在楚南史在齊董狐在晉邦之司直也其
事舉則三靈不慝其政息則百度惟危故先王貴之至
於漢庭參用周禮太史公既殁其子遷緘金匱石室之
文焉降及東京永平中特詔班固著作東觀繼其事者
楊彪蔡邕由是太史但掌天文律歷而已小雅寝周聖
人生魯道尊而文武將墜德至而天地不通感於獲麟
嘆於與蜡爰制國典丘明𫝊之因歷象以正時元假鬼
神而討有罪善人勸焉淫人懼焉百代之英所由用也
向若前代闕能文之史曠記事之官雖舜禹之烈無聞
焉有國有家何以直道而行也魏太和年肇以著作名
官爲中書屬晉元康年改隸秘書朝服單衣介幘始親
職必選名臣𫝊歴宋齊梁陳官品第六元魏高齊周隋
秩從五品魏則王沉以侍中兼之衛凱以尚書帶之至
於有晉若史材之美陳壽自佐郎遷元舅之尊庾亮以
中書領宋則徐爰何承天齊則沈約裴子野梁則陸雲
公姚察陳則顧野王張正見後魏則崔光高允北齊則
邢子才魏收周則蘇亮柳蚪隋則虞綽王邵皆一朝名
選也唐之建官㒺非俊乂若虞永興德函大雅魏侍
中才高王佐鄭吏部絶韵鏘鳴崔司業雄詞飛動皆歴
焉名岳已遷别封天柱舊章不改尚列周官登陟蓬
萊之峯循環藏室之奥從容簡貴信君子保明弘道之
司歟(已上秘書省)
職官部(舘閣)
唐白居易授沈傳師左拾遺史舘修撰制昔談之書遷
能修之彪之史固能終之惟爾先父嘗撰建中實錄文
質詳略頗得其中爾宜繼前志率前修無忝爾父之官
之職
薛廷珪授鄭璘盧擇充史舘修撰制紀綱專總於丞
相筆削分任於名儒非夫望藴司南才膺載筆者不當
其選博聞強識繩直冰清四時之和氣襲人一字之
褒貶惟正聞見事典周知故實可以著不刊之書論司
過之史爾宜詳於注記紀乎言動之非繼彼春秋明乎
得失之跡彰善癉惡無忿疾厥心舉直錯枉無上下其
手
崔嘏授李毗等集賢校理制披書殿讎校之文秉東
觀鉛黃之筆必選其雄詞擲地敏學通天者而授之
或荆山藴片玉之姿或桂樹擇一枝之秀
崔瑶授蕭寘充翰林學士制揮翰金門諒屬詞華之
妙論思玉署尤資周慎之才文摛錦繡學富縑緗早
命中於射宫遂從知於壼奥静無違心動有餘裕用雖
繫於通塞道自保於歲寒
崔嘏授裴諗司封郎中依前充職制臺郎望美詞苑
地高粲列宿之輝華參起草之宥密自非風儀玉立器
宇川停摛掞天之雄文藴擲地之清韻則不足以膺我
妙選爲時美談襲慶於門騰芳載席端莊抱吉士之
操謹默得賢人之風灼若春華皎如瑞素
錢珝授韓偓翰林學士制雖公賞曾光於赤紙而直
誠尚記於皂&KR0809;
薛廷珪授李昌遠等充翰林學士制士林擢秀聞爾
則百尺無枝筆陣交鋒聞爾則一戰而霸皆伸於知己
副我旁求濬柱下之清源無忘啟沃紹雲間之華譽勿
鼓喧囂慎繼前修㒺言温樹
宋吕祖謙中書舍人除翰林學士誥内外演綸之職
獨高翰苑之清華左右持槖之臣疇若禁林之近密維
時盛選屬我洪儒輟從西掖之聯延入北門之直具官
某學窮閫奥文冠倫魁增主之明洋洋晁董之對發帝
之令渾渾虞夏之書休有德聲最於邇列是用進陟鑾
坡之邃深居鈴索之嚴虞侍燕閒輔陪遺㤀鬯典謨於
三代新瞻聽於四方近天子之光允賴謀猷之啟沃見
王者之志邇觀詔命之發揮
唐權德輿為齊相公讓修國史表伏以褒貶善否裁成
義類直辭是繫往哲攸難臣謬踐台司無補皇化每憂
覆敗上負聰明豈足以再紆宸慈累忝榮渥稽前古之
彝訓昭聖朝之法誡立言載筆豈易其人量力循涯自
知不可又自貞元四年李泌後宰臣遂不兼此職盖以
論著慎重留於聖心自非時謂全才何以遠循故事用
此内省以榮爲憂况君舉必書時同堯舜之理任人以
器顧無遷固之能
宋翰苑新書謝除學士表歴考名臣具存故實陸贄
於詔書之重每上奏編歐陽雖帖子之微不忘規諫臣
何爲者心切慕之
歐陽修謝宣召入翰林表久叨塵於侍從曾莫著於
勞能而自出守外藩近遭家禍苟存餘喘復齒周行風
波流落者十年天日再瞻於雙闕進退之際已蕭䬃於
霜毛慰勞有加賜憐憫於玉色
唐王維謝集賢學士表臣抽毫作賦非古詩之流挾策
讀書無專經之業伏惟陛下文思超前哲之后書契踰
畫卦之君龜圖不能比其詞龍甲不足究其義聞相如
在蜀畏不同時徵枚乘於齊惜其已老急賢之旨欲賜
追鋒如臣不才豈宜濫吹將何以編次漆簡刊定石經
東堂賦詩將招不成之罰北面待詔必無善對之才以
榮爲憂席寵知懼
宋真德秀謝宣召入學士院備顧問表切觀列聖之用
人惟待詞臣而加禮盖於言語文章之外責其論思獻
納之忠或雖忤旨而暫閒終必棄瑕而復用修除翰苑
在環滁出守之餘軾侍禁庭亦赤壁歸來之際加歲月
則其文老涉變患則其慮長乃登邃嚴以備顧問如臣
者才華弗競戅拙自將掌先皇帝内制者六年每慚越
俎迨陛下初元之再命竟許循墻以驅馳州縣之頻且
放廢山林之久見聞寖少藝業益荒結茅屋於雲邊已
甘終老瞻玉堂於天上若隔前生敢云白首之重來誤
辱清衷之親簡
蘇軾謝宣召入院狀視草之官自唐為盛雖職親
事秘號爲北門學士之榮而禄薄地寒至有京兆掾曹
之請豈如聖代一振儒風非徒好爵之縻兼享大烹之
養玉堂賜篆仰淳化之彌文寳帶重金佩元豐之新渥
既厚其禮愈難其人朝論所高禁林爲重非徒翰墨
之選乃是將相之儲禮絶同僚嘆裴李於座上功成異
域得頗牧於禁中宜有異人來膺此選
又謝宣召再入學士院状使星下燭生蓬蓽之光華
天澤旁流失桑榆之枯槁國有用儒之盛士知稽古之
榮翰墨之林號稱内相文章之外不取他長至於用人
可以觀政文武並用或成頗牧之功邪正襍居至有伾
文之患惟貴且近故難其人而况金鑾玉堂親被絲綸
之密北扉東閣獨稱年德之高必有異人以齊衆口而
臣本緣衰病出守江湖以一方彫弊之餘當二年水潦
之厄戴星而治僅免流離及瓜而還怳如夢寐交親迎
勞都邑聚觀驚華髮之半空笑丹心之未折宜投閒
散以養衰殘豈期過採於虚名復使榮加於舊物
王邁賀林直院啟矧當多事屢驚夜響之鈴縧豈比
平時卧看日移於磚影慰撫河北則大手筆何慊於德
裕調撥關西則凡號令宜付之遜能起詔草若湧泉惟
陸相始當於機務發德音於時雨必韋公乃福於生人
求如在昔之前修庶可當上之遴選學力與天相融
聲名無地可著筆有活法珠走於盤而不出於盤𣲖接
古文冰生於水而尤寒於水凡名山大川之偉觀與浮
屠老子之靚居皆藻飾以雄詞盡膾炙於衆口帝謂琳
琅散落至煩雷霆之取將孰如琬琰編摩要與日星而
争耀乃攽天旨寵畀冰銜吏部二百年之文已歸中禁
瀛洲十八士之選皆避一頭
夏竦謝直集賢院表竊以承明設待詔之官實漢朝
之芳潤麗正啟修書之院乃唐氏之英華濬圖書之淵
敞龍鳳之宇自非弓裘繼世章句名家通授羲畀姒之
靈篇閑書笏珥彤之故事則何以繼成康之美頌考宣
武之懿文陪法從於甘泉奉宸游於屬玉况當聖日允
屬簡求如臣者學不𫝊經文非近史青青子佩雖見刺
於勞心翹翹錯薪亦濫期於刈楚遂殺青而奏技果
出綍以推恩禁林俾試於彫蟲書殿遽令於抱槧閱上
帝之冊府目眩星辰登道家之蓬山足踐雲氣奉長者
之餘論與先生而並行分直石渠地接嚴更之守縱觀
金匱門連著作之廷載惟螻螘之軀莫報乾坤之賜
趙(闕)賀集賢楊修撰啟平津第一諒博極於天
人江夏無雙且恣觀於圖史顧亨途之伊始實輿議之
攸歸矧瀛洲列仙之殊庭羣玉上帝之冊府昔者金泥
石檢嘗草東觀之儀縹帙芸籖重定開元之目今天孫候
翠華之幸屋壁藏科斗之書必將講故事於乾封聿修
盛禮訪遺編於汲冢大備闕文
秦觀謝舘職啟文章末技固非道義之尊箕斗虚名
祗取謗傷之速亟從引避幾至顛躋褒未就於衮華惡
已成於瘡痏三期之内王尊乍佞而乍賢七年之中魯田
一與而一奪伏遇某官道欲濟時仁能錫類始憐貧
女稍分秦壁之光終念波臣爲激越江之水矧兹竒蹇
亦與甄收敢不以古人行己之方爲國士報君之義千
金弊帚聊依翰墨以自娛一割鉛刀或冀事功之可立
宋洪邁賀黃左史啟黑白既分丹青自炳聖朝舉無
缺事可少緩於箴規人主蔑有戲言正欲明於記注進
躋左墄密侍前旒移疇昔皂囊剴切之誠示此日青史
簡嚴之筆侍玉皇之香案共欽稽古之榮築宰相之沙
隄佇究濟時之業
翟公巽謝試中舘職啟奉對西清凛天顔之咫尺
策名東觀近雲漢之昭回顧影自慚無顔以寄惟石渠
天禄之府秘金櫃玉板之藏翰林墨客之文章河圖洛
書之典訓怪如齊諧之所志微至稗官之所收極備至
於方言其流及於瑣語煨燼竹簡發羽陵汲冢之編科
斗漆書讐魯壁淹中之蠧盖古人禮求諸野而史官學
在四夷僅有典刑誰云古昔仲尼之悼借馬猶及闕文
夏禹之尚遺聲以存追蠡自非網羅百氏之學貫穿千
載之文約六藝以成章洞九流之領略孰能删除繁穢
放輯舊聞得商頌十二篇考次逸詩之缺取武成二三
策緒正古書之遺至於曉幼婦之微文釋四蟲之訓纂
討論疑識辨岐周栒鼎之銘義證古文跡東漢顯陵之
策唯時遴選益歎才難建章鳳闕望帝極之太微策
府玉山應星躔之東壁乃眷蓬山世唯舊物慨流波
之未遠創風樹之纏悲再命及躬相望踵武惟先人嘗
掌斯事獲繼前修卒父業復總羣書敢期故實永言陟
岵之感終廢蓼莪之篇然以碩儒之熟訓詁而誤爾雅
之蟛蜞大夫之識具敖而名先君之獻武况乎淺陋無
乃滋疑庶幾農馬之專可與蟲魚之注述陶唐至於麟
止安所發明頌聖主之得賢臣或能論著
播芳大全賀劉内翰啟功既成於授鉞命爰錫於
賜環不遠千里而見王果以一言而悟主精神夙契眷
注益深北門正内相之除南部領天官之長玉堂揮翰
日觀雲漢之昭回金殿掣鈴時近天威之咫尺爲命雖
資於潤色矢謨實賴於弼諧豈止發爲文章號禁中之
頗牧要當諫本仁義措天下於唐虞佇聞綸綍之攽即
正鈞衡之拜
楊萬里賀章侍郎兼侍讀啟衆徯九遷而未快自
乞一麾而遽行王尊之乍佞乍賢何有於我子文之無
喜無愠一聽之天公論以久而自明德望因退而愈重
宋陳耆卿賀真右史啟楓宸渙號柱史升華峻直北
扉矯矯麻頭之健筆摛毫右陛英英簡上之清風疊組
孔嘉垂紳丕聳切以唐虞雖遠都俞具載於典謨班馬
不生筆削允資於記注折旋螭首咫尺龍顔必有襲六
爲七之功足載登三咸五之治賈生通逹氣少和平
仲舒淵源言多迂闊惟我公之謦欬中有國之膏肓以
此猷爲必能衮鉞發揮神聖有公是公非之權判白奸
回無乍賢乍佞之惑直聲九鼎正氣千尋
元袁桷謝閻學士啟王言之制曰七史官之長有三風
動四方必訓詞之温雅詔垂萬世在書法之簡嚴維班
馬之良不能繼獲麟之筆而燕許之體難以推倚馬之
才藝不兩能物無全美筆則筆削則削非曲學之可爲
見所見聞所聞恐直情而難致古有斗米而作𫝊近多
千金以致詞好惡成一己之私褒貶失當時之實掩長
卷以竊歎抱遺經而自娛故魏收以輕薄寡才咸稱穢
史王通雖隱淪不仕獨著元經方今偉績無前太平有
象大禮略封禪之紀純誠汰郊丘之儀聲教萬邦文質
二代追皇猷創業之永𫝊丕基嗣服之初必屬鴻文以
揚駿德彰施作繪極妙巧於羣工雜比成音合天和於
衆耳拔犀之選非易聚毛之長亦難
唐顧雲謝下第後使人存問啟優游仙苑泛泳天潢覆
錦高眠八花磚而讓寵含香視草五色筆以慙神
薛逢上翰林韋學士啟優游仙署偃息禁闈筆灑王
猷硯涵天澤成霖而雨露非遠吐氣而虹蜺坐舒(已上翰林)
(學士)
王建上裴舍人度詩小松窗對鳳池開履跡衣香逼
上台天意皆從彩毫出宸心盡向紫烟來非時玉案呈
宣旨每日金階賜對迴仙侣何因記名姓縣丞頭白走
塵埃
皇甫曾奉寄中書王舍人詩腰金載筆謁承明至道
安禪得此生西掖幾年綸綍貴東山遥夜薜蘿情風𫝊
漏刻星河曙月上梧桐雨露清聖主好文誰爲薦閉門
空賦子虚成
温庭筠投翰林蕭舍人詩人間鴛鷺杳難從猶恨金
扉直幾重萬象曉歸仁壽鏡百花春滿景陽鐘紫微芒
動詞初出紅蠟香殘詔未封每過朱門愛庭樹一枝何
日許從容
蘇頲授崔琳紫微舍人制宜遷振鷺之行用集栖雞
之地
王丘授裴敦復中書舍人制或學辯文鼠核綜兼於
隱賾或詞握靈蛇光輝映於等夷
崔嘏授裴諗中書舍人制自擢居内署掌兹制命謹
密無曠馨香有聞問對備見其一心敏捷共推其七步
况臧孫有後且聞得鳳之音枚乘多才雅蓄雕龍之妙
爰因滿歲授以正名
劉崇望授翰林學士鄭延昌兼中書舍人制以爾彯
纓著稱夢筆爲文富以美才披其禁闥典由中之詔成
布下之言方謂得人雅當入侍盖聞羊祜謀議是草皆焚
周仁重厚其言不泄親近之地慎密爲先爾既不能何
爽居外西省亦吾教誥之地戒之可矣
李嶠授太子舍人劉如玉等右史制並言芳蘭芷行
温珪璧或譽美銅樓或名高石室記言之重選衆尤難
宜收博辨之才俾居良史之任
蘇頲授崔銑起居舍人制識遠心明懷才藴藝缺碑
盡記亡篋不遺
崔嘏授崔瑶等起居郎制載筆赤墀之下掌禮曲臺
之中注記行而鉛槧是資褒貶當而縉紳知懼顧兹所
職豈易其人
宋蘇軾謝中書舍人表右史記言己塵高選西垣視
草復玷近班皆儒者之至榮豈平生之所望詞命之
職古今所難非獨取之於文盖將試之以事至於機務
亦或與聞雖四戶擅權非當時之公議而五花判事亦
前代之美譚及夫三字之除乃是一切之政但謂内朝
之法從安知宰相之屬官既任止於訓詞故權移於胥
吏恬不知怪習爲故常先皇帝道冠百王法垂萬世建
六官而修故事闢三省以待異人典章一新名實皆正
遂申明於四禁俾分領於六曹遠則追直閣之司近則
通檢正之任雖未聞政而聞事盖須有德而有言如臣
之愚無一而可草創潤色既非鄭國之材除書德音又
乏唐人之譽忽當此選莫測其由將聖與仁能哲而
惠雖在三年不言之際已有十日並照之光而臣日侍
邇英親聞訪道仰天威之甚近知聖鑒之難逃謂臣嘗
受先帝之知實無左右之助棄瑕往昔責效將來臣敢
不益厲素心無忘舊學上體周公煩悉之誥助成漢家
忠厚之文苟無曠官其敢言報
曾鞏謝除中書舍人表甫上程篇遽塵寵仕載惟
遭遇倍集兢慙盖聖君難諭之情將欲施於號令得當
世能言之士然後逹於文辭矧今綱理四方彌綸庶政
肇維新之王度備久簡之官儀計謀常越於拘攣注措
舉爲於希闊豈伊凡庶可測高深方當覺悟邇遐使徧
知於上意訓齊内外用丕變於羣心尤資演暢之才曲
盡丁寧之旨布爲邦典兹謂人文顧在臣愚豈堪此選
敷導訓辭懼空疎之難強追參諷議憂膚淺之易窮
於風波流落之餘以蒲柳衰殘之質自循涯分曷副恩
榮雖日月之光何加於潤色而天地之德無待於論思
然臣素堅好古之誠粗識愛君之義既抗顔以就列敢
恕己以懷私謹當尋繹舊聞用闡揚於命令激昂懦志
庶補助於謀猷
李劉賀鍾侍郎除左兼中書及侍講啓恭惟某官
目營四海胷著千年關百姓於寸心不夷不惠而願孔
子之學掃千軍以獨筆非韓非孟而成歐陽之文雲雷
十載之經綸江漢六年之方泳怒鵬既擊凡馬皆空蜕
骨地仙直上蓬萊瀛洲之島彯纓天策偏儀承明金馬
之庭堯醲舜醺最宜爲誥班香宋豔安敢比材非道不
陳於前在庭無出其右日獻月納亦有嘉謀年除歲遷
士無異論四輔既備命史佚以記言五禮有庸咨伯夷
而降典露門重席星戶鳴珂緝熙有賴於仔肩左右宜
咨於汝翼掌六典之貳更追裴馬之蹤遂萬物之宜即
接䕫龍之武(已上中書舍人)
唐崔嘏授裴諗知制誥制生而有文弱不好弄中藴明
敏外涵清和藹乎君子之風蔚有賢人之操自擢昇翰
苑入侍禁闈動必知機静而適道大玉之韻清越以長
小山之姿貞芳自茂是用資其粉澤演我絲綸斧藻方耀
於鳳銜揮灑更期於鴻筆
常衮授庾凖楊炎知制誥制詔令之重潤色攸難其
文流則失正其詞質則不麗固宜酌風雅之變參漢魏
之作發揮綸音其在兹乎
常衮謝知制誥表五字非工四年待罪禁垣之右朝
奉如綸宸扆之前夜參視草以地尤密惟才必精在臣
無堪忝跡斯甚食浮之議所責何逃翺翔雲霄沐浴
雨露
宋歐陽修謝知制誥表伏以王者尊居萬民之上而誠
意能與下通奄有四海之大而惠澤得以徧及者豈惟
號令誥詔發揮而已哉然其爲言也質而不文則不足
以行遠而昭聖謀麗而不典則不足以示後而爲世法
居是職者古難其人乃以愚臣而當此選伏惟皇帝陛
下茂仁聖之姿荷祖宗之業日謹一日曾未少懈而自
羌戎負固邊鄙用師勤儉率先於聖躬焦勞常見於玉
色雖有憂民之志而億姓未蘇雖有欲治之心而羣臣
未副故每進一善則未嘗不欲勸天下之能每官一賢
則未始不欲盡人材之用雖以爵禄而砥礪尚須訓誡
之丁寧尤假能言以諭至意可稱是者不又艱歟伏念
臣雖以儒術進身本無辭藝可取徒值向者時文之弊
偶能獨守好古之勤志欲去於雕華文反成於樸鄙本
懼不適當世之用敢期自結聖主之知陛下奬之特深
用之太過此臣所以懇讓三四至於辭窮而天意不回
寵命難止尚慮頑然之未諭更加使者以臨門恩出非
常理難屢瀆及俯而受命伏讀訓辭則有必能復古之
言然後益知所責之重夙夜惶惑未知所措伏以文字
之職厠於侍從之班在於周行是爲超擢不徒揮翰以
爲效自當死節以報恩惟所使之期於盡瘁(已上知制誥)
歐陽修謝復龍圖閣直學表再念臣稟生孤拙本乏
藝能徒因學古之勤粗識事君之節苟臨危效命尚當
不顧以奮身况爲善無傷何憚竭忠而報國
陸游賀台州曾直閣啟歴考平生追配古人而奚
愧中更俗吏益知儒者之有功比由直舘之宴閒起奉
中臺之委寄翔而後集泛然敢辭子房避三萬戶之封
曼容至六百石而去當宁爲之太息舉朝仰其高風
楊億賀刁秘閣啟羣玉之府圖籍攸歸承明之廬
俊賢所聚自非兼該文史洞逹天人擅博物之稱負多
聞之益則何以掌蘭臺之秘記辨魯壁之古文克分豕
亥之非榮對鬼神之問允資鴻博式副選掄
職官部(宫僚)
唐蘇頲授唐休璟太子少師制私第懸車耆年益壮公
門軾馬朔見逾聞求舊所期懷賢是切諭於三善况待
正人營於百工孰過元老宜紆几杖俾作鹽梅
白居易授嚴綬可太子少傅制東朝保傅歴代尊崇
漢擇名儒任先疏廣晉求耆德選在山濤實資六傅之
賢用弘三善之道
蘇頲授韋嗣立太子賓客制鑒測毫端詞詮象外昆
弟承一經之業登相者代不乏人閨門有萬石之風立
言者士是則效疇咨滿於故事潤色敷於令典屬以疾
辭用體張良之志資於德舉宜從綺季之遊
孫逖授賀知章等太子賓客制衣冠耆舊詞學宗師
或恬淡風流獨擅東南之美或清貞介特是稱江漢之
英負當朝之令名有錫類之純行頓令教導久侍藩維
善利則多寵章宜及方之四老用列賓友之班綜彼三
墳俾在圖書之府
常衮授嗣吳王祇太子賓客制文昭之慶蔚於公族
楚元之後繼有忠賢
李嶠授王方慶左庶子制昇降銅樓輔弼玉裕必求
時望以隆國本體温恭之性造次不違守廉退之風
終始若一實舊德之明允見通人之老成昔張良以三
傑之才始傅儲右史丹資八舍之重方護春宫簡賢任
能抑有前事宜膺九德之選用光三善之才
蘇頲授韋杭太子左庶子制可以發揮夏籥光踐春
華宜從綺季之遊益重王商之拜
李嶠授于復業太子中允制銅樓俟俊銀牓翹賢漢
水觀風且輟彤襜之務瑶山聽樂宜煦黃離之景
又授相王男成器太子左贊善大夫制毓彩桂山承
規椒掖韶容霞舉美志月將望苑翹才瑶山佇俊宜參
多士之選俾從正人之列
又授吳昇太子左贊善大夫制悟理明逹用心微妙
博以才藝精於談吐西園月上亟聞飛盖之篇東陸春
歸宜聽鳴笳之響
又授竇元泰太子洗馬制觀津之榮累稱外戚伏波
之訓方裕後昆可勸導宗黨儀刑門族俾登洗馬之秩
㒺忝濯龍之戒
又授柳冲兼温王師制族茂汾鼎價珍垂璧雅負通
才備聞遺訓探六經之奥如叩鴻鐘窮百氏之源若披
明鏡扶輿切問侍從增榮擁篲崇儒師資佇德
薛廷珪授太子賓客王牘等諸王傅制明君臣父子
之道知禮樂詩書之源可使高步承華入參望苑琢磨
羽翼朕有冀焉或授正卿或加峻級宜旌優異往傅童
蒙邪蒿鮑魚勿俾登爼胄筵講肆爲惜分隂使其知東
平爲善之規喜王褒洞簫之賦承萬代之業固磐石之
基斯賴於老成人也
元稹授郭皎冀王府諮議制材任爪牙姻連肺腑領
轅門之右廣假桂苑之元僚夙著威名嘗頒勇爵元戎
啟状慶澤覃恩宜輟豹韜之雄以資鴈沼之畫
蘇頲授崔子源岐王府長史制地緒清茂風襟亮拔
有如繩之直懷匪石之心學不爲人文能飾吏憲曹白
簡秋隼曾飛禮闥青縑晨鳬就列
又授王守廉申王府長史制俾瑇筵之茂寵參碣舘
之元寮
元稹授薛昌族等王府長史制河山在念肯忘奬勞
藩邸求才實思高選昔阮孚以嘯咏自樂龐秀有忠烈
可佳更任王宫咸稱國器今之榮授其在兹乎
宋播芳大全吏部侍郎兼太子詹事制太子乃天下
之本而賢者爲邦家之基思得直諒多聞以爲益友庶
幾左右前後㒺非正人故兹一時端尹之臣率用兩朝
髦俊之選
齊孔稚珪讓詹事表太子霞鶱青殿日晃春宫駕紫
谷之英振洛笙之響自非器上白雲韻同明月何以延
芳芝苑插羽瓊條竇嬰戚貴於西京陸曄風素於東國
伊人之美方曰可舉臣亦何斯而敢忝冒也
陳江緫謝宫爲製讓詹事表如攀珠樹徒仰照匣之
輝若踐玉田不知照廡之價芙蓉之水亟奉北園迷迭
之文屬陪南舘久降嘘枯之旨許賜凌雲之筆清夜讌
斯謂言善戲黃金然諾並遂殊寵年齊柏寝豈報恩榮
紙罄蘭臺未書悚戴
宋汪藻謝除太子賓客表儲闈肇啟當收卓異之才
詔綍中頒首玷高華之秩既預論思之秘仍參調護之
榮承命便蕃撫躬跼蹐伏以三王之教世子必用正人
兩漢之詔宫僚無非碩學矧在賓筵之列尤爲儒者之
光方朝廷新曠古之儀俾世嫡正前星之位養德兹始
求賢實艱尚虚六傅之聯先遴十人之選如臣膚淺非
國俊髦司典謨訓誥之文猶孤眷倚豈父子君臣之道
能有建明弗獲固辭終慙非據敢不益懋嘉猷誓堅
晩節密爲羽翼當如園綺之賢徒事文詞敢效應劉之
陋
又除詹事謝宫啟庇身修德濫迹端形陳蘿故葛攀
附不涯解角蜕鱗超踰非次方辭璽會覬收渥澤
梁簡文帝庶子王規墓誌銘玉挺藍田珠潤隨水價
重連城聲同垂棘偶應龍之籥影等威鳳之羽儀名理
超於荀王博洽侔於終賈稍遷侍中佩玉璽於文昌珥
金貂於武帳文雅與綺縠相宣逸氣並雲霞俱遠副君
取敬杜夷時迴晉儲之駕追嗟徐幹亦降魏貳之書爰
發睿辭爲銘云爾七略百家三藏九部成誦於心談天
其口勝氣無儔高塵誰偶榮珪掩采靈劔摧鋒宋郊淪
鼎洛水沉鐘玄扉不晝幽夜恒冬
職官部(六官)
唐白居易授鄭絪吏部尚書制昔魏用崔琰毛玠典吏
曹一時之士以廉節自勵國朝宋璟李義掌選部亦能
遏絶謁託振張紀綱官無古今得人則理吾言及此欲
爾繼之
錢珝授劉崇望吏部尚書制來整軒裳再提衡鏡山
公密啟更廣規模楚客騷離休勞諷諭
蘇頲授盧藏用檢校吏部侍郎制風塵之外獨秀瑶
林清白之中常懸冰鏡自四年掌誥九品作程峻而不
離重輕咸當簡而能要浮競斯遠刀尺之委銓衡已歸
特選周才更符僉望
常衮授楊綰吏部侍郎制三揖而進能守謙光一命
而僂不忘恭敬當勵濯纓之操不遺刈楚之才
孫逖授陸景融吏部侍郎制恬淡之性足以抑退浮
華徽明之識足以激揚淹滯類能而使僉議允屬俾澄
清於九流期風俗之一變
崔嘏授韋博等司勲郎中制頃以邊城命將肇建麾
幢當警塵未息之時及烽火向明之日故於粉署妙選
星郎欲以贊充國屯田之謀佐武賢備戎之術既而賓筵
有耀幕畫已多荐居於沙漠之中茇舍於戎旌之下亦
既勞績亟更歲寒念其裹革之誠更復握蘭之美
又授馮韜等司封員外郎制分列宿之位應覆被之
榮入可以封還詔書出可以分領符竹優游於粉署之
内談笑於錦帳之前苟非清才不在斯選以韜文章炳
煥獨步詞科以同靖門胄光華深通聖典荆玉韜含章
之美霜鐘蓄待扣之音是用升彼名曹擢於芸閣
蘇頲授裴耀卿檢校考功員外郎制士行純密文詞
典麗時人許其清秀職事推其綜核惟才是舉方憑止
水之明在位斯聞佇考觀光之彦
梁沈約爲褚炫讓吏部尚書表竊惟玄素未辨必謬
朱紫之察規矩或昧理喪方圓之功東西兩漢左雄孤
絶於前南北二晉山濤莫嗣於後良由性藏於貌才隱
乎心楚越無以况其迥殊山川未足方其險阻雖復拂
暗爲明勉愚生智亦何以登竒拔異離渭分涇
張纉讓吏部尚書表漢革民曹魏仍東掾毛孝先以
清公見美盧子加以貞固任職降及晉代希覩其人樂
彦輔雍容自守當時恨其寡譽山巨源意存賞拔不免
與世浮沈鄧攸牧馬家庭何益止競之操卞壼如含瓦
石未聞檢裁之功
王筠爲第六叔讓重除吏部尚書表臣聞剸犀截鴈
必俟昆吾之鋒逐日追風信資伯樂之駿未有驂駕蹇
足而方騁遙塗採藝鉛刀而求其斷割伏惟則哲爲體事
艱歴代明别攸寄義重前王必使玉石薰蕕區别靡雜
涇渭玄黃條流不爽自非伯豪之天下稱能仲子之時
人歸德孝先之拔真抑僞巨源之黜惡舉善然後可以
銓鏡流品平均衡石
王僧孺讓吏部郎表臣生輕飛籜品細䟽壤寂寞州
閭取淪窐竇不自求於善管寧許人以能官從班隨牒
自安疎遠豈望翰飛終知跡滯一逢浸漉幾聞昭晉假
拙爲心變竒成偶寧爲天覆地長復與雨露相滋秋成
春發必如暄寒無爽自變泥塗多超嵩鄧屢考固其北
越在累誠於可聞方愧朱紫永懵鈞衡固惟許李終非
王畢取其清尚㒺所經企求之碎密寧可庶幾
唐李嶠爲李景湛讓天官尚書表鏘金鳴玉坐榮枯
朽擊水摶風顧慙腹背自忝司衡鏡亟積(一作易)星灰雖
智力已窮而清通未效朱紫多紊涇渭莫辨宜其抵罪
觸網稍清官謗翻乃假寵增服更垂天奬是用荷恩内
訟以榮爲憂且夫八座位隆五曹望重典南宫之喉舌
象北斗之樞機式資藻鑑奚綜賓實自非孝先亮直彦
輔公忠山濤之簡静篤素顧譚之心精體密何以對楊
天哲厭塞人望
獨孤及吏部郎中廳壁記楚金百鍊顔(集作旋)弓六鈞
(已上吏部)
唐中宗授李承嘉戶部尚書制門下紫極八座非德
勿居丹屏六曹惟賢是擇金紫光禄大夫李承嘉靈襟
峻嶷識宇嚴明早聞道德之名夙有大臣之望雄才逐
日共騏驥而齊驅迅翼搏風與鵷鴻而並翥柏臺憲府
高膺弄印之榮芝甸神州獨著題輿之任堅同白玉直
若朱繩臺閣生風權豪氣懾洪才可重茂秩須崇宜加
曳履之班式奬從橋之對
蘇頲授畢構戶部尚書制器無不綜含清明以見微
言有可觀負忠讜以居直百郡仰其成績三臺推其故
事頃者任殷河尹聲滿洛師姦豪懼秋霜之威孤老懷
冬日之愛故可辨於五物書以萬人誰其釐之俾爾作
則
孫逖授裴寬戶部尚書制蹇諤之用累鷙鳥而莫當
操割之能斷犀革而何有亟登臺閣嘗擁旌旄禮樂爲
從政之文德刑是戢兵之武雖地卿所掌實佇通才而
天憲惟艱尚資兼領
李虞中授學士王源中戶部侍郎制天籟無器大球
不磨範圍可以程縉紳刀尺可以制度量自拔於郎署
寘諸中禁嘗因進見敷奏以言揖黃憲而鄙吝不生覩
汲黯而風神自整
元稹授高允恭戶部郎中判度支案制大比生齒之
書仍掌圻毫之牘戎車方駕物力未豐剖滯應期斯任
不細
劉禹錫授(闕)倉部郎中制周制倉人以辨於邦用
廪人以待乎匪頒後代或均輸或平糴皆周官倉廪之職
也於戲王者藏於天下吾何私焉收歛以時儲蓄必謹俾
夫凶荒無患貧富克均宜詠京坻之詩勿守豆區之限
唐李嶠讓地官尚書表臣少無竒志長乏異能短步
非疾於驊騮翾飛自同於燕雀逢聖神之再造屬天地
之兼容鄭璞齊竽竊混聲價秦冠漢綬叨踐名級步鴛
池之清切陟鸞渚之便蕃出入五臺周旋三閣行膺負
璽之任遂服專車之寵萬機損益蔽於庸陋之心百揆
謨猷滯於膏肓之疾爰發皇揆特留宸眷假優閒之秩
雖入杏壇參翊亮之謀尚和梅鼎徒延舟檝之舉竟微
股肱之效挈瓶之智患在於空虚瞰室之災懼深於盈
滿方陳骸骨之情遽荷雲霄之命負乘之責前謗未除
忝越之譏後恩仍及還振蜉蝣之羽欲參龍鳳之行赤
紱妨賢物知不可素食得位臣亦胡顔况八座樞機五
曹要劇上儀七星之象旁理萬邦之教自非元凱之明
允忠肅陳韓之敦樸淳深將何以釐正版圖擾安邦國
臣之淺狹誠則貪叨朝有典章敢叨非望伏乞迴乾坤
之曲澤收雨露之殊私廣訪訏謨詳求棫樸更引食場
之彦俾臨均土之司則受任得才無愆振鷺之美官方
有序不失貫魚之次(已上戶部)
鄭處誨授鄭薰禮部侍郎制緫百郡之俊造考五禮
之異同必求上才以允僉屬高陽茂族通德盛門秉
莊氏之風規藴名卿之器業文諧騷雅鼓吹前言譽洽
縉紳領袖時輩操守必修其謙柄進退常踐於德藩疊
中詞科亟升清貫持橐列金章之侍揮毫擅紫闥之工
貳職冬官克揚休問是用俾司貢籍以振儒風朕以化
天下者莫尚於人文序多士者以備乎時選育材之本
惟善是從搴拔既尚於幽貞聳勸勿遺於曹緒無求冠
玉無採雕蟲當思取實之方必有酌中之道
劉禹錫授(闕)主客郎中制漢制尚書郎四人一人
主營部成帝又署客曹主外國戎狄事皆今主客之任也
其後或東西列職左右分名統彼行人之家綏其外臣之
務朝聘則定位宴會則辨儀穆我四門深於九譯用委
藁街之政克資粉署之賢
薛廷珪授徐彦樞禮部員外郎制澹以立身謙而履
道情田萬頃瑶林將玉樹森羅文律九成調露與承雲
交奏動必由禮人無間言克承德行之規不染脂膏之
態
常衮授張謂禮部侍郎制貳宗伯之掌禮典諸侯之
貢士
白居易授韋貫之禮部侍郎制可使典禮以和神人
可使考文以第俊秀
李嶠為司禮武卿讓官表但禮秩(一作宗)之職歴選
所難苟非得賢於何求化西京置一十二列首貫金吾
東漢有三十九人多遷玉鉉妙擇時望將以洽神祗博
採列侯所以重宗廟桓榮之經學始展今恩孫通之禮
儀方膺此命在臣無取遠謝古人將何以載玄冕之七
旒驅素(一作赤)車之十乘
李嶠爲定王謙兼知司禮寺事表臣本無操履素乏
藝能憑藉葭莩遂叨冕笏畫龍刻鵠非有天才簮犀紐
龜但因地勢鍳空虚微眇之質驗庸闇不逮之姿素簡
神衷豈勞銓叙幸得攀光日月藉寵侯王禄比萬鍾爵
窮五等備梁園之車服司周室之典經朝夕起居出入
陪奉在生多幸於臣已足豈可重叨非據更竊隆班上
虧國章下速身謗昔漢疇稷嗣將冠九卿虞昇伯夷實
掌三禮奉烝嘗祈祀之典有匏土笙鏞之節匪徒移風
易俗兼且尊事神祗豈於凡庸所可參議
宋陸游賀禮部鄭侍郎啟恭惟某官好是正直擇乎
中庸大册高文固已寫之琬琰崇言谹議皆可質於鬼
神殆將與日月而争光奚止當雷霆而獨立惟上聖克
勤於聦鑑察羣臣各盡於才能謂其代予言既久煩於
鴻碩求能典朕禮宜無易於老成况以南省之要司仍
寓西垣之舊直惟時異數實冠清途然而文關國之盛
衰官以人而輕重籲俊尊上帝豈止在玉帛鐘鼓之間
歛福錫庶民其必有典謨訓誥之盛視古無愧非公而
誰所冀復如三代禮樂大備之時抑亦追還兩漢文辭爾雅
之體顧雖老矣尚及見之
唐張鷟禮部判典朕三禮大舜委於伯夷分敕六卿
成王任於彤伯建兹歲首實曰春官敦叙九族之親欽
若五常之教祀天郊地之典舉其宏綱朝日夕月之儀
撮其機要
蘇頲贈禮部尚書褚公神道碑化益淳儒益信則郊
廟有典賓軍有容發揮牲玉斟酌犧象必咨焉度焉(已上)
(禮部)
蘇頲授張仁愿兵部尚書制有將相之才樹忠公之
績入稱三傑帷幄所以運籌出摠六師塞垣由其卧鼔
懸利器而御物自中於桑林推素心以得士更成於李
徑故能居室而應在邦必聞洎養疾歸休辭榮及禮用
旌渭濱之兆空想潁陽之問乞言繄賴寵德攸宜佇增
題劔之榮更遂揮金之樂
錢翊授陸扆兵部尚書制執政雖新犯顔巳急我則
有違蹇叔爾詎不如王陵剖竹遂行伏蒲未足還好爵
而來惟辨色掩閒門而退乃韜光
蒋廷珪授劉崇望兵部尚書制云罷鈞軸亟移光隂
室既生白舟惟任觸浩然正氣充塞乎天地之間卓爾
神光瑩徹乎星辰之表琴樽遂性名教檢身
孫逖授張均兵部侍郎制修身自逹擅鴻陸之羽儀
涖事無難有龍泉之斷割
賈至授趙良弼司庫員外郎制元戎起行師出以律
將謀韓厥之職宜選子方之智俾登仙署仍佐中權
李嶠爲歐陽通讓夏官尚書表臣識量凡淺志業空
廢之刀筆之吏能無爼豆之經術徒以積勞爲忝久宦
成資承日月之末光霑雨露之弘貸丈二之組每慙於
假竊尺一之制更奬於庸微俛仰慙惶屏營反側夫以
天臺峻密帝猷殷曠端揆隆於八座樞衡緫於萬機非
夫賢才孰能綜理况周官司馬有甲兵之職漢服珥貂
兼喉舌之任歴觀前載此選尤難安可以樗櫟散才瓶
筲小器比德陳劔差蹤鄭履豈無慚於謬寵實有懼於
妨官(已上兵部)
蘇頲授李乂刑部尚書制恒碣之寳衣冠之華業摠
四科才抱九德爲邦理要洞入精微當代詞雄居成凖
的忠義得在公之體清修稟行己之用紫泥掌誥雖密
王言黃沙定罪是懸人命眷兹欽恤尤賴簡孚
孫逖授裴敦復刑部尚書制誠無不通爼豆兼於軍
旅行有餘力文學資於政事頃者巡撫江徼肅清姦宄
太叔之謀既能止盗穰苴之法亦在安人功實簡心賞
宜超等委之刑柄俾踐白雲之司錫以身章更增金印
之秩
陳子昂爲司刑袁卿讓官表臣聞王者敬懼愆在典
刑天下取平允兹廷尉苟非其人法不虚行伏見某
官某乙弱冠登仕早有能名每以清白洗心不爲寒温
變節誠使榮加天寵職察雲司必能利用文明哀矜庶
獄弼成五教無謝於堯臣載光三典允諧於周議
宋播芳大全除刑部尚書謝表班固志刑法兼存兵
甲之繕修臯陶作士師曰惟宼賊之姦宄盖二者相爲
表裏而四夷正賴鞭笞乃咨分閫之臣與聞司臬之事
繄此責則重矣非其人而謂何
唐張鷟判國之二柄在德與刑邦之三典惟清與慎大
舜有欽恤之言穆王有哀矜之教爽鳩之爲司寇矜在
澤人臯陶之作士師明於政理
李洞感知上刑部鄭侍郎詩寄掩白雲司蜀都高卧
時隣僧點寒燭宿鳥動秋池帝誦嘉蓮表人吟寳劍詩
石渠流月斷畫角截江吹閒出黃金勒前飛白鷺鷥公
心外國說重望兩朝持淨蘚斜圭影孤窗響錫枝興幽
松雪見心苦硯冰知緣文蟲聲切過門馬足遲漏殘終
卷讀日下大名垂平磧容鵰上仙山許狖窺數聯金口
出死免愧丘為
周庾信余綿永神道碑三度有星名天獄八卦有坎
象刑書公繁不秋荼嚴無夏日民知約法未肯以獄吏
為尊吏職刑名無敢以死灰相懼(已上刑部)
唐中宗授張錫工部尚書制白虹良寳紫電雄鋒家
傳鵲印之祥世襲貂冠之緒文遒吐鳳思縟騰蛟質暎
南金材逾東箭自提綱左轄立帷中臺奏郭奕而無慙
射崔洪而不愧紫樞佇俊彤管須賢宜升賜劍之榮式
表委珠之潔
蘇頲授劉知柔工部尚書制司空之職以平水土常
伯之任尤重臺閣文詞有綺繢之工望實有珪璋之
譽出膺賢守則郡國循良入位名臣則衣冠凖的可謂
朝之明哲代之純懿俾遷榮於北斗宜作範於南宫
元稹授羅讓工部員外郎制昔陶弘景一代高人始
願四十為尚書而猶不遂國朝選署尤用其良以爾讓
敏而好學直而能温甲乙亟登班資歴踐頃將軍辟士
權資孫楚之坐籌今會府掄材復奬馬宫之射策無忘
辨護以宣程品日省月試用勸百工
蘇頲授王琪水部員外郎制奕代儒雅門𫝊教義風
襟育粹詞韻含清雖職尚安卑而才方致遠連枝席寵
爰暎於棣華起草升榮俾光於蘭握
黃疇若賀工部劉尚書啟恩綸拜寵起部升華帝曰
疇若垂哉擢典汝工之職漢廷誰如卿者遂陞常伯之
班朝登偉人士載嘉頌恭惟某官天球不琢王井無波
學有淵源倒彭蠡三江之勢事無盤錯倚豐城雙劍之
鋒早登名躔休有華問處憲府抨彈之地得勉益尊立
延英諫議之班如尊乃勇懋展經綸之業見謂通明之才
信湖山之炳靈有槐鼎之相繼爰膺眷命申畀彝章出
納居喉舌之司拔巧陋元成之世聖人作百工之事政
少藉於研思文昌峻八座之躔行即參於鬷假
張鷟判位當玄武之官職在司空之任虞舜之代伯
禹統其班周成之朝毛公處其地(已上工部)
職官部(列卿)
唐蘇頲授韋希仲宗正卿制以醖藉之姿中折旋之
禮趨事端雅吐詞雄暢束帶立朝既副聲實彯纓在位
迭居文武宜輟魚鈐之委叙於麟族之盟(右宗正寺)
又授韋元珪通事舍人制占對閒詳風規韶茂鷰庖
分職已命膏梁之緒鸞墀敷奏佇揚賓客之言
又授韋振通事舍人制良玉藴價明珠耀彩宜擢才
於金穴俾趨侍於瑶墀(已上通政使司)
梁沈約授蔡法度廷尉制民命所懸繫乎三尺止殺
除殘實由乎此是以臯陶作士五刑惟明于張莅官世
無冤獄且漢代律書出乎小杜吳雄以三世法家係爲
理職郭恭以律學通明仍業司士爰及晉氏此風未泯
叔則元凱並各名家自兹厥後斯尚漸薄迄至於今捐
棄頓盡衣冠士子耻復用心州郡姦吏恣其取捨舞文
弄法非止一塗朕膺天受命爲兆民主每一念此忘寝
與食尚書删定左曹郎中蔡法度少好律書明曉法令
世之所廢篤志不怠至於章句蹖滯名程乖礙莫不斟
酌厥衷允得其門方欲寄以國刑開示後學拔才取士
豈有定方自世道澆流浮僞雲起量計多少辯校錐刀
若遵往從舊守而勿失豈所以軌儀上世垂風於後宜
加褒擢弗繫常階
唐蘇頲授陸餘慶大理卿制早回翔於近密久踐歴
於中外雍容文雅自然素徵清商蕭散風華莫不瑶林
瓊樹必當和而不撓貞則有恒正罰金於後人戒刻木
於前吏念兹欽恤深可哀矜宜修白雲之典俾静黃沙
之職(已上大理寺)
常衮授楊綰太常卿制舜以伯夷作秩宗漢以列侯
掌郊廟至於圓丘大射之制禮官博士之論莫不綜詳
得失而折衷焉故事職尊冠九卿之首恭儉忠信守
而彌固一時模表清議所高固可以處楊震桓榮之位
領曲臺司宗之重勉思厥服以稱任賢
李虞仲授崔羣右僕射兼太常卿制出作垣翰入標
羽儀風雨有不已之鳴雪霜無可變之色秉是全德㒺
聞異辭乃者輟自夏卿授之戎閫統荆衡之巨鎮嗣羊
杜之前聲政推洽平理在徵復禮樂之器予心所難冀
流合雅之音將考依經之制慎簡斯職僉諧乃俞俾迴
軍旅之謀式暢人祗之職伯夷官業佇乃修明
蘇頲授陳貞節太常博士制卞寳輝光楚材翹秀窮
禮經之奥博踐詞律之風雅參名列侍每獻昌言掌事
奉常宜銓令典
梁陸倕爲王光禄轉太常讓表昔者楚德方盛孫叔
濯衣漢道克隆王陽結綬故受命無辭受爵不讓况宗
卿清重歴選所難漢晉以降莫非素範辭爵則桓郁張
奮讓封則丁鴻劉愷潘尼之文雅深純華歆之從容退
默自昔迄兹風流繼軌以臣况之曾無等級
陳沈烱爲周弘讓太常表臣聞玉舄雕楹不取材於
蟠木丹朱繡黼豈襲冕於蘿薜何則適用各有所宜朝
野不可一旨叔孫之分定禮儀倍資典實刁協之躬爲
唱引豈易其儀賓主闕對封禪失儀責以司存云誰之
咎况南史執簡轉見違才君舉必書尤難妄冒
唐高郢謝再除太常卿充禮儀使表臣聞秩宗之任典
司三禮奉常之選班列九卿前古以來用人爲重非有
望實不宜謬居臣昔叨此官已積負乘之懼今復再
歴倍增濡翼之憂况專職禮儀别蒙委遇明時大禮方
奉郊禋末學謏聞何徵損益
錢珝代戶部孫相公謝授兄太常卿表陛下禮行舟
楫念及塤篪慰其友愛之懷進以優崇之秩伏以九卿
之位列代所尊舜以三禮命伯夷漢以奉常加稷嗣依
古則重得人始光用典之難敢言兄氏方懷慙惕忽荷
皇私而階峻銀青寵兼端揆喜溢在原之屬恩加當軸
之臣既激弼諧且弘名教股肱作輔莫成鎮撫之功手
足相須但有腁胝之誓
漢揚雄太常箴翼翼太常實爲宗伯穆穆靈祗寝廟
奕奕稱秩元祀班於羣神我祀既祗我粢孔蠲匪愆匪
忒公尸攸宜弗祈弗求惟德之報不矯不誣庶無罪悔
無曰我材輕身恃筮東鄰之犧牛不如西鄰之麥魚秦
殞望夷隱斃鍾巫常臣司宗敢告執書(已上太常寺)
唐蘇頲授房光義光禄卿制雅容端操惟玉有温擇行
踐言復珪無玷頃祗班序尤稱望實蘭猗趨職已伏於
誰何柏梁賦詩俾聞於緫領
劉崇望授李授光禄少卿制勉幹吉蠲之職無忽禋
祀之官
又為武奉御謝官表臣聞瑶庭任切猶稱六尚之榮玉
食禮尊實緫八珍之貴臣術慙禄鶴業匪豢龍將何以
致美瓊芳式和金鼎(已上光禄寺)
蘇頲授王希雋太僕卿制登於副尹聲滿於字人試
乃列卿眷踰於數馬巾車是屬建鼓攸司
薛廷珪(闕)授太僕卿制昔周穆王命伯冏為太僕
正曰昔在文武聰明齊聖侍御僕從㒺匪正人以承弼
厥辟且曰僕臣正厥后克正僕臣諛厥后自聖太僕之
爲官也重矣朕每讀書允擇其可矧惟前代畢用名臣
數馬執綏故實具在爲予禦侮作我前驅審官擇人今
以命汝稽諸訓誥得不勉之
漢揚雄太僕箴肅肅太僕車馬是供鏘鏘和鑾駕彼
時龍昔在上帝巡狩四宅王用三驅前禽是失紂作不
令武王征殷檀車孔夏四騵孔昕僕夫執鞗載騂載駰
我輿云安我馬云閑雖馳雖驅匪逸匪愆昔有淫羿馳
騁忘歸景公千駟而淫於齊詩好牡馬牧於埛野輦車
就牧而詩人興魯廐焚問人仲尼厚醜孟子盖惡夫廐
多肥馬而野有餓殍僕臣司駕敢告執皂
唐楊烱後周明威將軍梁公神道碑識高東野職參西
極勵銜策而追風逐日加剪拂則絶電奔星駃騠將駙
騄齊衡驥騮共騶駼伏櫪於是龍媒間出麟友挺生伯
樂多謝於精微日磾有慙於秣養
張九齡太僕卿王君墓誌買臣還郡無矜於出綬張
既本州是榮於衣繡訓以六騶正於君(疑)僕日加數
馬之慎歲有展軨之勤(已上太僕寺)
常衮授蒋渙鴻臚卿制朕方修文德以撫區外則重
譯象胥之事九儀相贊之職正用髦碩俾之典領時
屬四夷之叙參授大賓之任韓暨以宿德而拜陳紀以
至行而遷求舊任賢正當此選
李嶠為崔神基讓授司賓卿表自謬司六尚承乏九
賓星琯驟移塵露無紀每懷忌滿之誡實負曠官之責
寧可以更奉殊徽重叨非據當象河之顯列處惟月之
崇班陛下刻象琱金焚山牓道維駒在詠異人並出無
容使芳蕙爲蕭康瓠成寳
孫逖鴻臚少卿壁記帝唐亮采立政稽古命官柔服
遠人綏厥有衆肅慎來賀渠搜即叙示之以干羽通之
以冠帶允諧是職豈易其人非夫野王之政理玄成之
經術德孺之明識元方之令望則曷由臻兹(已上鴻臚寺)
蘇頲授韋玢司農少卿制盛禮興樂望雖重於執珪
八政一農事尤殷於理粟况洛京轉漕淮海通波宜任
牟融之能遷改鄭莊之弊
晉張華大司農箴家有廬井王有廩籍阜茂豐物和
鈞關石在周之季不虔政首棄稷弗務不籍千畆匱神
乏祀敗於戎醜穡臣司農敢告左右
唐楊烱後周青州刺史宇文公神道碑奏稱内史漢曰
司農管夷吾陳不涸之名耿壽昌立常平之議時播百
榖后稷讓於虞書阜成兆民列卿拜於周典(已上司農)
蘇頲授鄭孝式衛尉少卿制詢事可以樹風聽言可
以從政韜戈之任衛戟是司俾移名於白簡宜亞寵於
丹棘(右衛尉寺)
蘇頲授李從遠守太府卿制膺河寺之秩寵選方高
致泉府之殷惟才是屬學仞山高詞場雲鬱闕里之
室動不違仁潁川之門居而會理
白居易授裴武太府卿制聚九州之賦辨百貨之名
按其度程謹其出納孰爲主者外府上卿有通敏之識
有倚辦之才以兹器用早膺任使小大之務㒺不勵精
累有勤績存乎官次爾宜率其官屬欽乃職司會帑
藏出入之要修權量平校之法(已上太府寺)
孫逖授牛仙客殿中監制長才爲萬里之城沈略乃
百夫之禦頃持節鉞嘗鎮河湟兵器惟精邊人咸賴出
則靖國方資五利之功入則訓騶宜修六尚之職
李嶠爲第十舅讓殿中監兼仗内閑廏表臣本乏才
藝素無操植徒因緒業獲齒簮裾屬兩曜重光三靈再
造登山捧日始會於風雲涉海窺天遂攀於星漢位非
德進榮以恩昇出捧鸞鑣驂玉輿之式道入陪鳳扆預
金門之通籍扈清切之嚴衛接綢繆之宴私丘山之恩
徒慚冒忝絲髮之效竟知無補加以兼烏竊幸假鳳連
棲弟兄分侍於閫闈甥舅齊蹤於樞秘光榮被於九族
寵遇傾於百寮是以常誡滿盈亟慚尸素叔寳之遇武
子雖願輸忠正禮之對山公唯憂曠職常思高明之瞰
室每懼平路之傾輈豈謂天道不貲聖慈逾厚仍降非
常之澤重紆加等之命妨賢受位多慚於鴛鷺之羣匪
服叨榮實愧於蜉蝣之羽竊惟先王慎擇不進於凡庸
明主虚求務延於才俊伏乞傍羅杞梓更詢棫樸必取
尤能秀傑方爲御府之臣無使五技輕姿謬處七閑之
任自然六尚增價七騶無忝納於百揆終無廢事之譏
賓於四門必有得人之頌
宋之問爲田歸道讓殿中監表臣聞欲成大厦必寄
於瓌材將適遠途理歸於駿足未有闕公輸之巧輙事
揮斤無良樂之能謬令市骨再趨武禁誠恪未聞三入
文昌涓埃莫效剖符爲郡山東無勿剪之謠握節和戎
漠北有不賓之域(已上殿中監)
職官部(省)
唐沈佺期自考功員外授給事中詩南省推丹地東曹
拜瑣闈惠移雙管筆恩降五時衣出入宜真選遭逢每濫
飛器慙公理拙才謝子雲微案牘遺常禮朋僚隔等威
上台行揖讓中禁動光暉旭日千門起初春八舍歸贈
蘭聞宿昔談樹隱芳菲何幸鹽梅處唯憂對問機省躬
知任重寧止冒榮非
王維酬郭給事詩洞門高閣靄餘暉桃李隂隂柳絮
飛禁裏疎鐘官舍晩省中啼鳥吏人稀晨搖玉珮趨金
殿夕奉天書拜璅闈強欲從君無那老將因卧病解朝
衣
杜牧李給事詩一章緘拜皂嚢中懍懍朝廷有古風
元禮去歸緱氏學江充來見犬臺宫紛紜白簡驚千古
鐵鎖朱殷幾一空曲突徙薪人不會海邊今作釣魚翁
杜牧寄宣州鄭諫議詩大夫官重鎮江東瀟灑名儒
振古風文石階前辭聖主碧雲天外作冥鴻五言寧謝
顔光禄百歲須齊衛武公再拜宜爲丈人行過庭交分
有誰同
鄭谷賀新除左省韋拾遺詩初昇諫署是真仙浪透
桃花十五年垂白郎官居坐末着緋人吏立階前百僚
班定趨丹陛兩腋風清上碧天從此追飛何處去金鸞
殿與玉堂連
黃滔寄獻梓桐山侯侍郎詩漢宫行廟略簮笏落人
間直道三湘水高情四皓山賜衣僧脱去表奏主批還
地得松蘿塢泉通雨雪灣東門添故事南省缺新班片
石秋從露幽窗夜不關夢餘蟾隱映吟罷鳥綿蠻可惜
相如作當時事悉閒
方干茅山贈高拾遺詩聖代諫臣停諫舌求還故里
傲雲霞溪頭講樹遺漁艇篋裏朝衣盡酒家但愛身閒
辭禄俸那嫌歲計在桑麻我來幸與諸生異問答時容
近絳紗
又獻王大夫詩高情不與俗人知恥學諸生取桂枝
荀宋五言行世早巢由三詔出溪遲操心已在精微域
落筆皆成典誥詞一鶚難成燕雀伍非熊本是帝王師
賢臣雖藴經邦術明主終無諫獵時莫道百僚憂禮絶
兼聞七郡怕天移直緣材力頭頭贍專彼文星步步隨
不信重言通造化須臾便可變榮衰
唐元稹授裴向左散騎常侍制縉紳之徒言其閨門
之行僅至於衣無常主兒無常父矣推是爲政仁何遠
乎是以發自王畿至於陜服多歴年所終無尤違每移
孝友之風以懲強暴之俗甘棠之下廉讓興焉予欲用
垂璫夾乘之官以代吾盤盂韋弦之戒不亦可乎
白居易授歸登右散騎常侍制朴忠沈厚心無適莫
介圭不飾止水無波
薛廷珪授李澥右散騎常侍制清明照物以忘疲澹
泊居貞而有守來司綸誥潤色推工去卧雲山含章見
譽增重價誠由於合櫃固深根頗異夫揠苗久漏搜羅
幾爲遺逸昇之近署官以豐貂
蘇頲授于經野給事中制理必中於繩墨才見推於
札翰中臺奉草已承更直之榮左曹顧問宜接雙遊之
美
又授李懷讓給事中制絲綸所屬常推起草之能駁
正是司更接遊蘭之寵
崔嘏授崔璹等給事中制玉在湼而不緇金投火而
彌勁眷言久次是用遷昇我有絲綸期汝論駮我有金
石資爾諧和無忝官常自貽公讓
李德裕授元誨諫議大夫制往在内庭嘗感先顧奮
發忠懇不私形骸伏俯青蒲至於雪涕數共工之罪不
蔽堯聰辨垣平之詐益彰文德近因旌别邪正宰弼上
言以魯公藏罟莫如寘革於左右漢后輯檻孰若列雲
於公卿是用命爾登於文陛其副我寵擢不替初心勿
沽小名以枉大節
崔嘏授李方等右諫議大夫制爾等皆擢秀瑶林飛
華桂苑早登俊造共許清貞入憲府而自竦孤標歴文
昌而更光列宿分符茂績遠繼於龔黃視草雄詞舊推
於賈馬是用擢居右省陟彼首曹爾宜徵五諫之司佐
三銓之任
蘇頲授梁升卿等拾遺制爰廣獻書之路用開納諫
之門不獨美於雕龍頗思齊於市駿
陳徐陵讓散騎常侍表臣聞五十知命宗師之格言
六百辭滿通賢之高槩昔墨子諸生褰裳求楚魯連隱
士高論却秦况乎謬蒙知已寧無感激洪私過誤寘以
通班司憲文昌遂諧常伯今者昆吾小器諦視不見玄
黃鈞天並奏静聽能聞鐘鼓雖神農分藥岐伯提針冥
衆因緣難可匡救陛下嗣臨寳歷光闡大猷屬意銓衡
留情槱棫燕臺装玉儻不精真齊客吹竽諒宜澄簡南
郊奉乘當求鄭默之才西省文辭應用羅含之學
宋張舜民謝諫議大夫表方安謫籍忽對鋒車入瞻八
彩之秀毫進與七人之上列竊聞明主臨政而願治先
王爲官而擇人號曰梓材取其器使若夫諫争之任政
惟待從之人地密而選清秩卑而望重其所以起居言
動則與史官相表裏其所以彈訶風察則與臺憲同戚
休始則專弼人主之違今乃泛論天下之事乃者藥石
不進鳬雁僅存仗馬一鳴茅茹不已豈無大明之東出
廓然晛雪之曰消敢望桑榆之晚景獲依日月之末
光招魂於楚水之涯拭目於雲臺之表手遮西日口誦
離騷齒髮摧頽謾索太倉之米衣裳顛倒驚聞長樂之
鐘敢不激昂暮氣緝理空文乘白馬而伏青蒲試圖
來效餓西山而蹈東海期免後艱
蘇軾賀楊龍圖啟方今朝廷之上號爲無諱而太平
之美終不能全臺諫之列歲不乏人而衆弊之原猶或
未去豈聽之者徒能容而不能用言之者但爲名而不
爲功歴觀古人之效忠皆因當世而用智不務過直期
於必行右尹子革因典墳而道祈招之詩左師觸龍語
饘粥而及長安之質徒盡拳拳之意不求赫赫之名此
仁人及物之休功忠臣愛君之至分方傾耳以聽願
續書諫苑之篇若有待而言或能著争臣之論
宋翰苑新書賀鄭正言除司諫啟孤忠上簡於龍光
清貴亟躋於鷺序冠峩豸角隂見晛而已消手批龍鱗
木從繩而自直
劉克莊賀湯司諫啟鄭公所上百奏莫不切心陸
生所著一篇必蒙稱善後宫敬憚於質肅貴璫欲避於
淳夫乃冠伏蒲之清班以旌折檻之直氣有若仲山甫
補衮方嘉賴之欲如种明逸之拂衣胡可得已行陟大
坡之峻徑齊兩地之尊
王邁賀給事鄭帥啟方鼠穴權門趨者成市而螭坳
直筆屹然如山及調更化之絃時方多事獨衛出疆之璧
義不辭難入還班行進掌封駁誰不批勅鮮有如何郯
之力争因此結知故每見殷浩而輙喜居中未久丐外
即行國事日新比貞觀初年而何若君子一去覺貞元
朝士之無多心戀闕以常丹髮憂邊而漸白惟有甘棠
之蔽芾遠到海頭最宜叢桂之婆娑久留春脚驩聲無
地可著最課爲天簡知太史夜占喜長沙之星見行人朝
發趨衡嶽之雲開寳閣陞大學士之班輕車奉太夫人
之養衆皆争先而稱賀僕知大用之有階盖當夷夏消
長之交未决和戰依違之策春秋復讎之義大乃素學
之欲行英俊在朝則本強正善類之所屬有以中書何
無寇公爲問者當以吾國即相司馬而答之初立本竒
更好黃花之晩節倘來不計直垂汗竹之芳名
蔡襄賀梁給事中啟凑風雲之佳會躡霄漢之清
躔鶱騰夕拜之遷傾倒辰猷之告封詞頭而不下舊𫝊
觧事舍人之名批敇尾以復歸共觀儒者給事之效惟
出令毋嫌於反汗則論議咸歎於回天仁人之利溥哉
君子之道長矣可速則速寧論諸公衮衮之升當言必
言要爲一士諤諤之益日三接而甚寵歲九遷而可量
起海濱而擢賢良已兆封侯之業游都城而取卿相方
歆稽古之榮某刺首吏韁託身德㝢悵阻光儀之久欣
聞寵渥之新鵬兩翼之垂天孰測南溟之運鳳九苞而
瑞世但快朝陽之鳴歲律峥嶸禁途密勿願精鼎食亟
副巖瞻
改補闕拾遺爲司諫正言渙寵龍墀地聯八舍升華
騎省奏劾千官用銷落膽之姦毁麻儤直競壮啟心之
論納牖陳詞鸞禁星沈見皂囊之凝露螭頭日永驚白
簡之飛霜寵榮夐異於往時責任愈隆於舊日盖將令
引裾折檻之士得奮發於功名故不愛峩冠珥筆之階
以籠致乎豪傑誠英主轉圜之舉而忠臣補牘之秋
古儷府卷六
