古儷府卷八
明王志慶編
樂部(總載)
唐劉公輿太常觀四夷樂賦於是鞮鞻掌其方位太常
總其樂器列在天庭陳其鼓吹僸佅兜離風旋鳥翅其
舞也無進旅退旅之容其音也非皦如繹如之義狄鞮騁
能扶婁效智既夷樂之具陳彰帝德之廣被
周存太常新復樂懸冬日薦之圜丘賦於是繩五元
以應氣考八能而術全侈弇不興鳬氏之規惟妙上下
合度磬師之法可𫝊爰設業以設簴備宫懸與宿懸爾
其金石具陳鞉鼓間出和其戛擊節以徐疾五色不亂
以成文八風不奸而從律大章彰之已合陶唐之代韶
盡美矣不惟有虞之日撞黃鍾而角動扣太蔟而徵
流大不踰宫而清濁迭和細不過羽而終始相酬是以
六變而天神可禮九成而帝德惟休
高郢吳公子聽樂賦時則崇牙對望猛簴相向搥鐘
擊鼓乍陵厲而清壯鳴磬戛絃又發越而寥亮八音宣
六律暢馬彌髦而仰秣魚竦鱗而躍浪信可以察邦國
政教之盛衰見造化隂陽之情狀及夫曲已終奏斯闋
言之者莫隠觀之者咸悅足使䕫曠心沮牙期思絶
邵軫雲韶樂賦乃翌日出雲韶而舞之徒觀其降輦
路臨廣場曳羅裠之嫋嫋鳴玉佩之鏘鏘始逶迤而並
進終婉轉而成行於是合以絃匏從之磬管昭敬意于
廉直本喜心之嘽緩克和四夷應春候而角調取象八
風如舞行之綴短霓裳綵鬭雲髻花垂清歌互舉玉步
徐移俯仰有節周旋中規將導志以變轉幾成文于合
離爾其美目流盼輕姿聳峙或少進而赴商俄善來而
應徵貫魚初度驚鴻乍起容裔自得蹁躚未已褧衣屢
更新態不窮忽舉䄂而縈紫復迴身而拖紅及夫繁音
九變曲度將終神人以和天地攸同立五常之行移四
海之風然後樂師告罷退之惟宫
李子卿功成作樂賦貞觀草創已模五莖六英開元
增修更叶黃鍾大吕命䕫典事大制宫懸鳴絲則文動
奏金則武宣羽毛含其春露干戚耀其秋天慶雲既同
于舜日大風無異于漢年于是八音具舉六樂斯備工
無奪倫守不假器伏羲之琴瑟有序女媧之笙簧畢萃
乘逸韻于伯牙得遺音于師摰窮搏拊之深術盡戛擊
之幽致動角則寒谷花明叩商則春林葉墜聲無誤曲
周郎之顧何施調有雅音季子之聽應異初舞而魚躍
龍騰終曲而鶴翔鳳至誠可以克諧神人交暢天地者
矣
蒋至洞庭張樂賦聆黃帝之遺音澹乎至察天非私
覆稱其德以無三國有玄風應其方以宣八所以合德
樞之幽鍵率至人之大戛非剽之以耳寧聽之以心
風師拊石雲將摐金弃園客之絲彈為鶴舞辭羌人之
竹擫以龍吟雖不擊而不考或習習而愔愔迴日月
之運行會鬼神之柔克凄清廣莫之野蔓衍華胥之國
奔夷貊于蟠木之東聳鱗翰于幽陵之北和容遠被休
氣充塞邦用榮懷人之克諧何以鼓靈鼗之坎坎撞猛
簴之喈喈
吕温樂出虚賦聖人取象于物觀民以風闢嗜欲之
由塞决形神之未通欲使和氣潛作玄關暗空與吹萬
而皆唱起生三而盡同自我及人託物于未分之表蟠
天極地開機于方寸之中于是澹以無倪留而不滯有
非象之象生無際之際是故實其想而道升窒其空而
聲蔽洞乎内而笙竽作刳其中而琴瑟製波騰悅豫風
行于有道之年𣲖别商宫雷動于無為之世杳杳徐徐
周流六虚信闐爾于始寂乃譁然而戒初鏗鏘于百姓
之心於斯已矣鼓舞于一人之德知彼何如是則垂其
仁有其實樂因之祖述六其形實其質聲因之洞出理
在無二情歸得一塞雲谷而響絶疏天籟而音逸未隨
于物絪縕乎七政八風忽變其和剖判于五聲六律由
是遷為草木散作笙鏞羣分自此而焱起九奏因之而
景從道薄風醨莫究簫韶之本聲銷韻息空𫝊干戚之
容今則素扆垂休清懸繼響平心已立于皇極率舞猶
虚于睿想如是則薰然洩洩將生于象罔
梁王暕觀樂應詔詩趙瑟含清音秦筝凝逸響参差
陳九夏依遲紛四上從風繞金梁含雲映珠網遞奏豈
二八繁絃非一兩幸叨東郭吹厠陪南風賞忘味信鏗
鏘飡和終俯仰輕塵已飛散遊魚亦翻蕩恩光實難遇
詠言寕易放
隋何妥奉勅于太常寺修正古樂詩大樂遺鐘鼓至
樂貴忘情俗久淳和變年深禮教生嶰谷調孤管崙山
學鳳鳴浮雲成舞曲白雪作歌名聞詩六義辨觀漏八
風平肅穆皇威暢淪漣河水清鈞天動絲竹聒地響錞
鉦盡美兼韶濩威德摠咸英寥亮鳬鐘徹飄揚翟羽輕
小臣屬千載時幸預簮纓行欣負蒼璧衢壇聽九成
何妥樂部曹觀樂詩東海餘風大陶唐遺思深何
如觀徧舞奏鼓間樅金清管調絲竹朱絃韻雅琴八行
陳樹羽六德審知音至道兼韶濩充庭總韎任高天度
流火落日廣城隂百神諧景福萬國仰君臨大樂非鐘
鼓且用戒民心
許善心於太常寺聽陳國蔡子元所教正聲樂詩維
陽盛禮樂治定昔君臨充庭觀樹羽上帝仰摐金既因
鐘石變將隨河海沈湛露廢還序承風絶復尋衮章無
舊迹韶夏有餘音澤竭英莖散人遺憂思深悲來未減
瑟淚下正聞琴詎似文侯睡聊同微子吟鍾奏殊南北
商聲異古今獨有延陵聽應知亡國音
北齊馬元熙日晚彈琴詩上客敞前扉鳴琴對晚暉掩
抑歌張女凄清奏楚妃稍視紅塵落漸覺白雲飛新聲獨
見賞莫恨知音稀
唐吕炅貢舉人謁先師聞雅樂詩禮聖來羣彦觀光在
此時聞歌音乍遠合樂和還遲調朗能偕竹聲微又契
絲輕泠流簨簴繚繞動纓緌九變將隨節三終必盡儀
國風由是正王化自雍熙
陸䞇曉過南宫聞太常清樂詩南宫聞古樂拂曙聽
初驚煙靄遥迷處絲桐暗辨名節隨新律改聲帶緒風
輕合雅將移俗同和自感情遠音兼曉漏餘響過春城
九奏明初日寥寥天地清
周庾信賀新樂表天地順動則雷出為豫聖人功成
則風行有節故六德在咸池之宫山谷可調八風入承
雲之奏人神不雜吾太祖文皇帝體國經野設官分職
變魏作周移風正雅衣裳而朝萬國珪璧而會諸侯至
如經綸圖籍校讐烟燼樂正無缺章秩宗無廢典豈但
商頌十篇得諸太師之室虞書五禮取于恭王之宫伏
惟陛下以下武嗣興中陽繼業運日月之明動淵泉之
慮律歷著微無煩于太史隂陽晷度躬定于天官故得
參考八音研精六代封晉魏為二王序殷周為三恪雖
復朱干玉戚尚識典刑素韍纁裳猶因雄據未若山雲
特起八卦成形鳳凰于飛九州觀德改金奏于八列合
天元于六舞聲含擊石更入登歌調起初鍾還參玉管
足以感天地而通神明康帝德而光玄象昔者齋居玄
扈為曲在于雲門師渡盟津習舞歸于山立遂乃包括
三名克諧一代作者之謂聖天之所啟乎豈唯路鼓靈
鼗空桑孤竹廣矣大矣輪焉奐焉是知零陵孝廉空𫝊
玉管始平太守虚稱銅尺臣等並與鈞天同觀張樂軒
墀弘敞欄檻眺聽崇牙業業猛簴趪趪翠鳳揚旌靈鼉
樹鼓杳冥雲霧蕩薄丘陵醴泉與甘露同飛赤雁與斑
麟並下聘魯請觀自當見其盛德適齊忘味定是知其
盡美淵魚聽曲尚得聳鱗櫪馬聞絃猶能仰秣臣等誠
愧知音敢忘說豫若使詳其音律是所邈然但能記其
鏗鏘於茲為幸
唐王維賀古樂器表臣聞隂陽不測之謂神變化無
方之謂聖唯神與聖感而遂通伏惟開元天寳聖文神
武應道皇帝陛下居皇建之極中得混成之大道奉先
天之聖祖玄化協于無為育率土之羣生至仁侔于隂
隲然猶精意不倦聖祀逾崇遍禮羣仙思祐九服故得
龐眉皓髮遙同入昴之人真訣玄言来告馭風之客棲
身七曜以俟唐堯藏樂九疑不𫝊虞舜留之石室思獻
玉墀憑野豕以呈形表洞仙之屬意且神物思變古亦
有之龍躍平津實為寳劍鳬飛葉縣空餘素履器非上
品人纔下仙猶能積誠聿修神變浚若况殊庭致貺天
老效祥願授至尊以享上帝亦既考擊動諧律吕韶濩
慙其九奏雲咸失其八音翠鳳入于洞簫殊非雅韻朱
鷺𫝊于鼗鼓敢比仙聲天地同和神人降福無窮之夀
永撫寳圖無疆之休以康庶績實由至德斯感大道玄
通神人親告于休徵靈仙不秘其空樂稽之古昔實未
見聞
樂部(律)
唐王起律吕相生賦原夫制自伶倫迹于嶰谷始叶音
于靈鳳終制器于截竹其名可紀則一暑而一寒其數
可陳則隂六而陽六所以均我節物而周乎倚伏借如
黃鍾建子以為本林鍾建未以為君動夷則而葉墜應
姑洗而草薰霜雪因之以罔忒禽鳥候之而必聞雖覆
載之莫窮而飛灰可揣謂隂陽之不測而寸管斯分故
王者歷象為務職司是勖奉之以布令法之以成俗肅
殺初佐于金風絪縕竟調于玉燭動植無擾含靈斯足
莫不因律吕之相生濟仁夀之大欲既而同其法度節
其疾徐既環周之無極亦鱗次而用諸故能欽月令之
不爽布歲和之有餘八風既從兮惠化爰被十旬不散
兮休徵可書伊上瑞之臨汝實疇人之起予則律不作
無以叶五音之術吕不助無以成萬物之實洞于精微
生于隂隲在孕育以咸暢處金石而無失則吹于寒谷
不惟鄒子之方叶於樂府奚獨延年之律
(闕)黃鍾宫為律本賦克諧韶濩唯子野以能知
自得厚均匪伶倫而莫究故洪纖溥暢上下無頗騰葭
灰而漸散映緹幕以方多初感于人復京房之姓氏終
均于地成燕谷之陽和俾玉燭以調均與璇璣而錯綜
於以宣于四序于以貞乎三統雄鳳鳴而雌鳳應盖
皆類此商為臣而徵為事未足方斯為律之本兮既如
彼為天之統兮又如此明廷樂協寧俟于李延年堂上
聲撝豈慙于夏后氏
(闕)黃鍾管賦黃帝稽六氣正三光頒命于伶倫
之職伐竹于嶰谷之鄉創管籥于分寸審制度于毫芒
為十二之首律道初九之潛陽俟青陸之功微而可紀
察黃鍾之氣闇然而彰所以定位于初道生于一將啟
四分之歷潛運三重之室取厚竅而均者當分至而藏
密統緹幔以依辰布葭灰以候律經天順地察晷度而
有常隂伏陽回知萌芽而溥出超土圭之至理得銅渾
之妙術一氣潜應定立均于數源七曜旋行酌至神
于物極由是平之以六紀之惟三仰經綸之秘奥終
視聽之所覃單穆不獨稱其美周景抑亦懷其慙故以
鳳為名也于盡善而稱未以律為候也實用之而不既
裴元律中應鍾詩律窮方數寸室暗在三重伶管灰
先動秦正節已逢商聲辭玉笛羽調入金鐘密葉翻霜
彩輕冰歛水容望鴻南去絶迎氣北来濃願託無凋性
寒林自比松
周庾信為晉陽公進玉律秤尺斗升表臣聞三才既
立君臣之道已陳六位時成禮樂之功斯正故以叶和
日月測度隂陽悅豫兆民儀刑萬國者也伏見勅旨
刊正音律平章歷象奏黃鍾而歌大吕變孤竹而舞雲
門莫不器取疎通聲從安樂四分既明三微是定是以
聞鐘于洛浦即辨聲乖聽鐸于邯鄲先知響隕二分二
至行于司歷之官九變九成被于和樂之職足以動天
地感鬼神化被風俗平分寒暑豈直嘯吟谿谷迴翔鸞
鳳而已哉是知零陵廟前徒尋舜管始平城下空論周
尺臣聞上制其禮下習其儀君定其法臣行其事謹造
玉律云云所冀節移隂管毋勞河内之灰氣動陽鍾不
待金門之竹而琬琰事輕般倕慮淺不足展采成均增
耀度量
王褒上新定鐘表周發聽聲候春冬之生殺師曠
吹律知晉楚之衰亡
晉書律歷志聖人觀四時之變刻玉紀其盈虚察五
行之聲鑄金均其清濁所以遂八風而宣九德和大樂
而成政道然金質從革侈弇無方竹體圓虚修短利制
是以神瞽作律用寫鍾聲乃紀之以三平之以六成于
十二天之道也
隋書律志昔者淳古葦籥創觀人籟之源女媧笙簧
仍昭鳳律之首後聖廣業稽古彌崇伶倫含少乃擅比
竹之工虞舜昭華方𫝊刻玉之美是以書稱叶時月正
日同律度量衡又曰余欲聞六律五聲八音七始訓以
出納五言此皆候金常而列管憑璿璣以運鈞統三極
之元紀七衡之響可以作樂崇德殷薦上帝(七衡六間見援神契)
劉貺太樂令壁記周世旋宫因孝孫而再設京房灰
管遇毛爽而重彰漢章和世實用旋宫漢世羣儒備言
其義牛弘祖孝孫所由凖的也杜䕫漢世之樂郎不識
旋宫之義荀勉晉朝之博識莫知古律之則歷動而右
移律動而左轉律以歷合氣以錯行金奏隨律而變宫
以宣地靈登歌與歷而改調以應天氣歌奏相命所以
合天地之情也
玉海周顯德六年正月詔王朴考正雅樂朴依京房
為律凖至景祐元年九月帝親臨視宋祁為之贊曰有
周有臣嗣古成器絃寫琯音柱分律位俾授攸司謹𫝊
來世上聖稽古規庭閱視嘉御正聲親銘寳字奎鈎奮
芒河龍獻勢樂府增崇乾華俯賁用叶咸韶永和天地
蔡氏曰晉氏而下多求之金石梁隋以来又參之秬
黍下至王朴專恃累黍而金石亦不復考矣金門浮
竹玉尺調鍾河内之灰金門之竹冬至陽氣應則
樂均清景長極黃鍾通土炭輕而衡仰夏至隂氣應則
樂均濁景短極蕤賓通土炭重而衡低
樂部(歌)
晉袁山松歌賦朱唇不啓皓齒不離清氣獨轉妍弄潛
移或似停而不留或如疾而不馳
唐謝偃聽歌賦于時日下梧宫隂清竹殿羣雲始落光
風初扇餘霞未歛殘虹猶見玉輦既陳蘭肴乃薦登高
閣以騁目臨曲池而遊眄于是徵趙女命齊倡動瓊珮
出蘭房横寶釵而曜首覩鉛華而飾粧低翠蛾而歛色
睇横波而流光聲欲抽而含態氣未理而騰芳乍綿連
以爛漫時頓挫而抑揚始析宫而合徵終分角而和商
掩餘姿于彫扇散輕塵于畫梁若夫振幽蘭飛激楚俯
仰豔逸顧盼容與故其繁會也類春禽振響而流變其
微引也若秋蟬輕吟而曳緒似將絶而更連疑欲止而
復舉短不可續長不可去延促合度舒縱有所聽之者
慮蕩而憂忘聞之者意悅而情抒
閻伯璵歌賦騐謳歌于樂府戒伶人以迭唱隨轉意
合難為形狀始趨曲以熙熙終沿風以颺颺繚繞容與
逶迤超暢函五聲之參差極六律之清壯浮而不蕩聚
而不盈比擊鼓以作氣尋鳴笛以遣聲亘簫笳之易響
亂楚漢之疑兵或引商刻角或潰渭通涇思彈劍于
逆旅念採菱于江汀于是載賡載揚頽思覆句引韻
下散沿源上遡若寒雲凝于沙漠秋風起于燕路情慷
慨而為霜氣絪緼而掩露啟子均洛北之曲泉客理
淮南之調蹈迹載德流言居要九辨勤于水土二南
分于周召寳鼎見于汾隂天馬來于荒徼省周詩于
魯策欽漢風于沛鄉制頌創雅漂齊流商瞽統樂教
士符人康展來蘇于日域諧擊壤于皇唐附威儀之濟
濟和金石之鏘鏘白雲互進綠水激揚聊以永日歌而
無荒
沈朗霓裳羽衣曲賦假宫商之具舉成曲度之妙絶
變虚徐之歌態始訝遏雲振飄颻之舞容忽驚迴雪既
應絃而合雅亦投袂而赴節已而樂自宸慮備于太常
首瓊殿之法曲改梨園之樂章配八佾以稱美旌九功
而無荒盡文物之全盛致衆庶之歡康
(闕)霓裳羽衣曲賦霓裳綽約兮羽衣蹁躚高舞
妙曲兮似扵羣仙長袖若緩而若急雅音或斷而或連
想奏禁城之裏如聞玉皇之前迎拍動容縹緲而羅衣
曳霧含霜吐曲響亮而德音徹天止有餘態動無遺妍
金石鏗鏘而不雜絲竹要妙而相續舞隨節以袖
急歌和氣而韻長退若游龍之乍婉進如驚鴻之欲翔
陳嘏霓裳羽衣曲賦爾其絳節迴互霞袂飄颺或眄
盼以不動或輕盈而欲翔八風韻肅清音思長引洞雲
于丹墀之下颯天風於紫殿之旁懿乎樂洽人和曲含
仙意雜絃管之繁節澹君臣之玄思清凄滿聽無非冲
漠之音颯沓盈庭盡是雲霄之事
(闕)歌響遏行雲賦息直氣以足踵激清聲于匏
墀(疑作瓠犀)四暢既交五聲大戛以咽喉為管聲以唇吻為
椌楬氣調萬象口運四時奏羽商而寒光冽冽動角
徵而春光熙熙聲欲斷而復續若貫珠之纍纍
元稹善歌如貫珠賦悠揚綠水訝合浦之同歸繚繞
青霄環五星以一氣望明月而宛轉感潛蛟之歔欷
美清泠而發越憶輝光之璀璨始終無異細大靡殊中
規矩而圓折成條貫以縈紆似是而非賦湛露則方驚
綴網有聲無實歌芳樹而空想垂珠
梁簡文帝江南行桂檝曉應旋歴岸扣輕舷紫荷釣
鯉魚銀筐插短蓮人歸浦已暗那得久迴船陽春路
時使家人度桂中水上春併歸長揚拂地桃花飛清風
吹人光照衣景將夕且擲黃金留上客
梁柳惲江南行汀洲採白蘋日落江南春洞庭有歸
客瀟湘逢故人故人久不還春華復應晚不道新知樂
只言行路遠
唐李商隠聞歌詩斂笑凝眸意欲歌高雲不動碧嵯峨
銅臺罷望歸何處玉輦忘還事幾多青塚路邊南鴈盡細
腰宫裏北人過此聲腸斷非令日香灺燈光奈爾何
薛能贈歌者詩一字新聲一顆珠囀喉疑是擊珊瑚
聽時坐部音中有唱後瓔花葉裏無漢浦蔑聞虚解珮
臨卭焉用枉當壚誰人得向青樓宿便是仙郎不是虚
梁沈約謝齊竟陵王宋永明樂歌啟鳳綵鸞章霞鮮
錦縟覿寳河宗未必比麗觀樂帝所遠有慙德雖日月
在天理絶稱詠而徘徊光景不能自息
魏繁欽與太子箋都尉薛訪車子年始十四能轉喉
引聲與笳同音乃知天壤之所生誠有自然之妙物潛
氣内轉哀音外激大不抗越細不幽散聲悲奮笳曲美
常均及與黃門鼓吹温胡迭唱迭和喉所發音無不響
應遺聲抑揚不可勝窮暨其清激悲吟雜以怨慕詠北
狄之遐征奏胡馬之長思是時凉風拂袵背山臨谿莫
不泫泣隕涕悲懷慷慨竊惟聖體兼好愛竒是以先白
魏文帝答披書歡笑不能自勝竒才妙技何其善也
頃守土孫世有女曰瑣年始九歲夢與神通寐而悲吟
哀聲激切涉歴六載于今十五近者督將具以狀聞是
日博延衆賢遂奏名倡曲極數彈歡情未逞乃令從官
引内世女須臾而至厥狀甚美素顔玄髮皓齒丹唇詳
而問之云善歌舞于是提袂徐進揚蛾微眺芳聲清激
逸足横集然後循容節粧改曲變度斯可謂聲協鐘石
氣應風律令之妙舞莫巧于絳樹清歌莫善于宋臘豈
能上亂靈祇下變庶物漂悠風雲横厲無方若斯也哉
固非車子喉轉長吟所能逮也吾練色知聲雅應此選
謹卜良日納之閒房
陳琳答東阿王牋刜鐘無聲應機立斷此乃天然異
稟非鑽仰者所庶幾也音義既遠清辭妙句焱絶煥炳
譬猶飛兔流星超山越海龍驥所不敢追况扵駑馬可
得齊足夫聽白雪之音觀綠水之節然後東野巴人蚩
鄙益著載懽載笑欲罷不能謹韞櫝玩耽以為吟頌
樂部(舞)
漢張衡西京賦秘舞更奏妙材騁伎妖蠱豔夫夏姬
美聲暢于虞氏始徐進而羸形似不任乎羅綺嚼清商
而却轉增嬋娟以跐豸紛縱體而迅赴若驚鶴之羣羆
振朱屣于盤樽奮長䄂之颯纚要紹修態麗服颺菁眳
藐流眄一顧傾城展季桑門誰能不營
張衡舞賦抗修䄂以翳面兮展清聲而長歌歌曰驚
雄逝兮孤雌翔臨歸風兮思故鄉搦纖腰而互折嬛傾
倚兮低昂增芙蓉之紅花兮光的皪以發揚騰&KR0008;目以
顧盼眸爛爛以流光連翩絡繹乍續乍絶裾似飛燕袖
如迴雪于是粉黛施兮玉質粲珠簮挺兮緇髮亂然後
整筓攬髮被纖垂縈同服駢奏合體齊聲進退無差若
影追形
傅毅舞賦其始興也若俯若仰若来若往雍容惆悵
不可為象其少進也若翔若行若竦若傾兀動赴度指
顧應聲羅衣從風長袖交横駱驛飛散颯沓合并翩&KR1473;
燕舉拉㧺鵠驚綽約閑靡機迅體輕姿絶倫之妙態懷
慤素之潔清修儀操以顯志兮獨馳思乎杳冥在山峨
峨在水湯湯與志遷化容不虚生明詩表指嘳息激昂
氣若浮雲志如秋霜觀者增嘆諸工莫當
梁簡文帝舞賦不遲不疾若輕若重盼鼓微吟迴巾
自擁髮亂難持簮低易捧牽情恃恩懷嬌妬寵
唐謝偃觀舞賦羅薦周設黼帳高舒霧凝珠網風清
玉除煙浮暉子緹幕燭籠光于綺疏爾乃咀清哇揚激
徵金石奏絲桐理竒調間發新聲互起促宴洽而忘疲
歡情暢而未已于是燕餘齊列絳樹分行曳綃裾兮拖
瑤珮簮羽釵兮珥鳴璫擢纖腰之孤立若卷旌之未揚
紆脩袂而將舉似驚鴻之欲翔退不失倫進不踰曲流
而不滯急而不促絃無差袖聲必應足香散飛巾光流
轉玉若乃巴姬並進鄭女俱前對席齊舉分庭共旋乍
差池以燕接又䬃沓而鳬連止有餘態動無遺妍似兩
豔之同發類雙花之偶然進止合度俯仰如一節緩則
顧遲唱遠則迴疾殊姿異制不可殫悉若夫金翠的皪
緗綺参差方趨應矩圓步中規飛鉛雪落頽鬢雲垂舒
類飛霞曳清漢屈若垂柳縈華池既而曲變終雅奏闋
清角止流商絶頓華履以自持整文袿而竚節始綽約
而迴步乃遷延而就列
(闕)平列舞賦掩長袖以徐吟頓纖腰而起舞低
鳳鬟于綺席聽鸞歌于促柱燭若蓉蕖折波而湧出婉
若鴻鵠凌雲而欲舉其為體也似流風迴雪而相應其
為勢也似野鶴山雞而對鏡總衆麗以為姿集羣眸而
動詠觀其躡影赴節體若摧折將欲来而不進既似去
而復輟迴身若春林之動條舉袂若寒庭之流雪
(闕)開元字舞賦八佾之羽儀繁會七盤之綺袖
繽紛雷轉風旋應鼉鼓以赴節鸞迴鶴舉循鳥跡以成
文周瑜之顧不作蒼頡之字爰分煙霏桃李對玉顔
而共春日照晴霓間羅衣而一色
錢衆仲舞中成八卦賦赴度應聲倏鳳轉而龍翥攅
青拖紫粲霞駭而錦新翹遙兮比大章而未匹縹緲兮
異鈞天之下陳
(闕)國子舞賦天子歛賢才之地合禮樂之府命
宗伯因四時之宜教胄子以六代之舞惟德是務以和
為主翕左手以執籥就前軒以樹羽方將發揮五禮張
皇六詩忽投步而赴節乍整容而自持雖鏘鏘與濟濟
必庸庸以祇祇及夫鐘鼓鏗訇絲竹宴衍音容間起干
旄迭見屹然山立歘然風從觀者如堵曷不肅雍寔經
國之洪範盖訓人于中庸文德温恭則羽籥在歸根
之時武事發揚則干戈居蘖萌之後夫手之舞之有小
有大成童舞象弱冠舞夏並允浹于生靈良克諧于風
雅莫善于樂執而勿捨聖人若斯須而去身則孰垂拱
于天下
盧肇湖南觀雙柘枝舞賦乃整金蟬收玉鷰襲舞
衫突舞弁珠彩熒煌鈐光炫轉外寳帶以連玉中丹裾
以疉蒨則有鞶鑑逶迤瓊瑰四垂鞾瑞錦以雲匝袍蹙
金而鴈歌(疑作欹)再撫華裙巧襞修袂將勻玉顔若抗
瓊睇懷要妙以盈心望深思而滿背突如其来翼爾
而進每當節而必改乍慘舒而復振驚顧兮若嚴進退
兮若慎或迎兮如流即避兮如恡傍睨兮如慵俛視兮
如引風褭兮弱柳煙羃兮春松縹緲兮翔風婉轉兮游
龍相邇兮如借相遠兮如謝忽抗足而相跐復和容而
若射勢雖窘于趨速態終守乎閒暇飛飇忽旋鸞鶴聯
翩撼帝子之瑤珮觸仙池之玉蓮擁驚波與急雪捲祥
雲及瑞烟屹而立若雙鸞之窺石鏡專而望似孤雲
之駐蓬萊輕攅翠蛾稍拂香汗暫爾安逸復騁陵亂抽
軋軋于蕙心耀纖纖之玉腕躊躇曠望若戀虞以南馳
俯僂迴旋非為劉而左袒拾華袵以雙舉露輕裾之一
半花灼灼鼓逄逄帽瑩随蛇熠熠浥蘭之露裾翻莊蝶
翩翩獵蕙之風来復來兮飛燕去復去兮驚鴻善睞睢
盱偃師之招周妓輕軀動蕩蔡姬之讋齊公
喬潭裴將軍劔舞賦合桑林之容以盡其意照蓮花
之彩以宣其利翕然鷹揚翼爾龍驤鋒隨指顧鍔應回
翔爾其陵厲清浮絢練夐絶青天兮何倚白雲兮可
决覩二龍之追飛見七星之明滅雜朱干之逸勢應金
奏之繁節至乃天輪宛轉貫索迴環光冲融乎其外氣
混合乎其間若湧雪濤如飛雲山萬夫為之雨汗八佾
為之慙顔
梁簡文帝舞詩(二首)戚里多妖麗重娉夢燕餘逐節
工新舞嬌態似凌虚納花承襵&KR0008;垂翠逐璫舒扇開衫
影亂巾度履行疎徒勞交甫憶自有專城居可憐二
八初逐節似飛鴻懸勝河陽妓闇與淮南同入行看履
進轉面望鬟空腕動昭華玉衫隨如意風上客何須起
啼烏曲未終
王訓舞詩新粧本絶世妙舞亦如仙傾腰逐韻管歛
色聽張絃袖輕風易入釵重步難前笑態千金動衣香
十里𫝊持此雙飛鷰定當誰可憐
楊皦舞詩紅顔自燕趙妙妓邁陽阿就行齊逐唱赴
節闇相和折腰送餘曲歛袖待新歌嚬容生翠羽曼睇
出横波雖稱趙飛燕比此詎成多
陳徐陵舞詩十五屬平陽因來入建章主家能教舞城
中巧畫粧低鬟向綺席舉袖拂花黃燭送窗邊影衫𫝊
釦裏香當筵好留客故作舞衣長
周庾信舞詩洞房花燭明燕餘雙舞輕頓履隨疎節低
鬟逐上聲伴轉行初進衫飄曲未成鸞迴鏡欲滿鶴顧
市應傾已曾天上學詎見地中生
魏曹植七啓亦將有才人妙技遺世超俗揚北里之
流聲紹陽阿之妙曲爾乃御文軒臨彤庭琴瑟交彈左
篪右笙然後姣人乃披文縠之華袿振輕綺之飄颻戴
金搖之熠爍揚翠羽之雙翹飜爾鴻翥濈然鳬沒縱輕
軀以迅赴影追形而不逮為歡未洩白日西頽散樂變
飾微步中閨玄眉弛兮鉛華落收亂髮兮拂蘭澤紅顔
宜笑睇盼流光時與吾子攜手同行踐飛除即閒房華
燭爛羅幬張動朱唇發清商九秋之夕為歡未央
晉成公綏七唱奮長袖以飇迴擢纖腰以煙起鎮抗
首而委蛇䬃頓足而立峙紛龍轉而鳳翔忽若倒而中
止
樂部(樂器)
唐敬括觀樂器賦遠而瞻則金石絲竹雜之而殊狀俯
而察則東西南北懸之而異方乃既埏埴為之塤篪貌
有古象制無新規其氣混其音吹此土之器也及夫汶
陽之篠入用曲沃之匏見娛爰裁爰截為笙為竽其氣
散其音吁此匏之器也收犬羊之皮取虎豹之鞟為鼗
為路是模是度其氣勃其音博此革之器也嶧陽之桐
孤生荆山之玉秀出是鍊是斵為琴為瑟其氣清其音
密此木之器也皆能協六律暢八聲合天地交神明調
風雨以順序布隂陽以元亨既粲然以盈目盖難得而
縷名
達奚珣太常觀樂器賦國之盛事殫所未識雅象純
殷藂光翕赩樹羽紛纚崇牙崱屴玉管清通瑤琴古色
朱絲疏越之制雷鼓靈鼉之飾清笳閟列于軍容畫角
融怡于武力故能頓應朄張柷敔猛獸赫怒而擎鐘金
人嵌巖以負簴鸞笙在目疑彷彿于周王鳳簫可吹紛
肸蠁于嬴女况復天球曜逸金銳(疑)蒙鴻大籥清警虚
籟生風怒齊竽之濫吹壯秦缶之爭雄稽爾既倬猗歟
載豐匪天子之明德孰以成其衆美總四夷而徵妙越
六代而高視思其鏗鍠嘈囋清暢逶迤五色成文而不
亂八風從律而不虧窮高遠而測深厚故乃盡美而在
斯(已上樂器總)
漢蔡邕琴賦然後哀聲既發秘弄乃開左手抑揚右
手徘徊指掌反覆抑按藏摧于是繁絃既抑雅韻乃揚
仲尼思歸鹿鳴三章梁父悲吟周公越裳青雀西飛别
鶴東翔飲馬長城楚曲明光楚姬遺嘆鷄鳴高桑走獸
率舞飛鳥下翔感激兹歌一低一昂
晉嵇康琴賦乃使離子督墨匠石奮斤䕫襄薦法班
倕騁神鎪會裛厠朗密調均華繪雕琢布藻垂文於
時也金石寢聲匏竹屏氣王豹輟謳狄牙喪味天吳踴
躍于重淵王喬披雲而下墜舞鸑鷟于庭階游女飄焉
而来萃若乃高軒飛觀廣厦閒房冬夜肅清朗月垂
光新衣翠粲纓徽流芳于是器冷絃調心閒手敏觸&KR1290;
如志唯意所擬初涉渌水中奏清徵拊絃安歌新聲代
起曲引向闌衆音將歇改韻易調竒弄乃發或徘徊顧
慕擁鬱抑按盤桓毓養從容秘玩牢落凌厲布濩半散
英聲發越采采粲粲穆温柔以怡懌婉順叙而委蛇或
乘險投會邀隙趨危嚶若離鵾鳴清池翼若游鴻翔層
崕或摟&KR1290;擽捋縹繚潎冽遠而聽之若鸞鳳和鳴戲雲
中迫而察之若衆葩敷榮曜春風
唐王起焦桐入聽賦當其大匠未收樵人所利圭葉零
落孫枝殘瘁以薪見迷以竈求媚聲連而丹熖乍飛響
送而紅星忽墜聞之者徒為木之槁火之熾殊不知八
音之珍佇五絃之至于是收質燄燄求音泠泠撲滅
其色鱗皴其形被之以絃佇水流而山立鼓之為操必
鶴舞而魚聽
張隨無絃琴賦陶先生解印彭澤抗跡廬阜不矯性
于人代笑遺名于身後適性者以琴怡神者以酒酒兮
無量琴也無絃粲星徽于日下陳鳳啄(一作軫)于風前振
素手以揮拍循良質而周旋幽蘭無聲媚庭際之芬馥
淥水不奏流舍後之潺湲以為心和即樂暢性靜則音
全和由中出靜非外𫝊若窮樂于求和即樂流而和喪
扣音以徵靜則音溺而靜捐是以撫空器而意得遺繁
絃而道宣豈必誘玄鵠以率舞驚赤龍而躍泉者哉
仲子陵五色琴絃賦召姑洗則草木潛發歌黃鍾而
川池異沍泉魚瀺灂以躍鱗雲鶴婆娑而拂羽
林慮山人鍾期聽伯牙鼓琴賦琴者所以納正禁邪
弄者所以協情和性必藉其手敏亦假其心靜
王太眞鍾期聽琴賦空山之谷清澗之湄幽人彷彿
絶粒茹芝憑高梧引長颸激楚窈窕流波逶迤陽阿布
濩結綠參差高秋風冷遠浦霜滋素月滿繁星稀雅調
閒逸流風遠吹鍾期當日傾耳志之怡性愜靈中矩應
規躊躇四顧侯其禕而曰聽商則知愁霖春零聞角乃
覩韶華秋榮羽發則寒生朱夏徵来則暑移玄英陵厲
翕忽消息竭盈君子悦懌導心和平斯實庖丁投刃而
節應郢人運斤而風生者也高張絶絃韻清調苦惝
怳惻憾一龍一虎猛將之逐虜冰雪操蘭蕙薰嶷兮崇
山動若寒雲烈士之諫君跂燕趙望江漢行路難杳無
畔淋漓沸渭牢落泮渙遊子之悽斷䕫襄愕眙昭曠
咄咨
北齊蕭慤聽琴詩洞門凉氣滿閒館夕隂生絃隨流水
急調雜秋風清掩抑朝飛弄凄斷夜啼聲至人齊物我持
此悅高情
唐劉希夷琴詩隠士竹林隈英聲寳匣開風前綠綺弄
月下白雲来淮海多為寳梁岷舊作臺子期如可聽山
水響餘哀
王昌齡琴詩孤桐祕虚鳴樸素𫝊幽真彷彿絃指外
遂見初古人意遠風雪苦時来江上春高宴未終曲誰
能辨經綸
岑參秋夕聽羅山人彈三峽流泉詩皤皤岷山老抱
琴鬢蒼然衫袖拂玉徽為彈三峽泉此曲彈未半高堂
如空山石林何颼飀忽在窗戶間纖指弄嗚咽清絲激
潺湲演漾怨楚雲虚徐韻秋煙疑兼陽臺雨似雜巫山
猿幽引鬼神聽靜令耳目便楚客腸欲斷湘妃泪斑斑
誰裁青桐枝亘以朱絲絃能含古人曲逓與今人傳知
音難再逢惜君方老年曲終月已落惆悵東齋眠
司空曙同張參軍喜李尚書寄新琴詩新琴𫝊鳳凰
晴景稱高張白玉連徽淨朱絃擊爪長輕埃隨拂拭新
籟滿鏗鏘暗想山泉合如親蘭蕙芳正聲銷鄭衛古狀
掩笙簧遠識賢人意清風願激揚
晉張協七命寒山之桐出自太冥合黃鍾以吐幹據
蒼岑而孤生晞三春之溢露遡九秋之鳴飇零雪洒其
根霏霜封其條木既繁而未綠草未素而先凋構雲梯
陟崢嶸剪蕤賓之陽柯剖大吕之隂莖營匠斵其樸伶
倫均其聲器舉樂奏促調高張音朗號鐘韻清繞梁若
乃龍火西頽暄氣初收飛霜迎節高風送秋羇旅懷土
之徒流宕百罹之儔撫促柱則酸鼻揮危絃則淚流
梁昭明太子七契製起玄修形踰綠綺
晉嵇康琴贊惟彼雅器載璞靈山體其德真清和自
然澡以春雪澹若洞泉温乎其仁玉潤外鮮(已上琴)
梁簡文帝筝賦(全錄)江南之竹弄玉有鳴鳳之簫焉
洞隂之石范女有遊仙之磬焉若夫排雲入漢之美含
商觸徵之竒罷雍祠之麗響絶漢殿之容儀别有泗濱
之梓聳幹孤峙負隂拂石停雪栖霜嶔崟岝崿玄嶺相
望寄丹崕而茂采依青壁而懷芳奔電碭突而彌固嚴
風掎拔而無傷途畏峰澁人羣罕至乃命䕫班剪而成
器隆殺得宜修短合思矩制端平雕鎪綺媚既而春桑
已舒暄風晻曖丹荑成葉翠隂如黛佳人採掇動容生
態値使君而有辭逢秋胡而不對里閭既返伏食蠶饑
五色之縿雖亂八熟之緒方治異東垂之野繭非山經
之漚絲于是制絃擬月設柱方時若夫鏗鏘奏曲温潤
初鳴或徘徊而蘊藉或慷慨而逢迎若將連而類絶乍
欲緩而頻驚陸離抑按磊落縱横竒調間發美態孤生
若將往而自返似欲息而復征聲習習而流韻時怦怦
而不竑如浮波之遠驚若麗樹之爭榮譬雲龍之無蔕
如笙鳳之有情學離鵾之弄響擬翔鴛之妙聲朱絃在
手擊重還輕爾其曲也雅俗兼施諧雲門與四變雜六
列與咸池王讚既工阮賦亦竒曹后聽之而懽讌謝相
聞之而涕垂至若登山望别之心臨流送歸之目隴葉
夜黃關雲曉伏覩獨鴈之寒飛望交河之水縮聽鳴筝
之弄響聞茲絃之一彈足使遊客戀國壯士衝冠若夫
楚王怡蕩楊生娛志小國寡民督郵無事乃有燕餘麗
妾方桃譬李本住南城經移東里納千金之重聘擅專
房之宴私方美珥而不減擬甘(一作投)橘而無嗤聞削成
于斜領照玉緻于鉛脂度玲瓏之曲閤出翡翠之香帷
腕凝紗薄珮重行遲爾乃促筵命妓銜觴置酒耳熱眼
花之娛千金萬年之夀白日蹉跎時淹樂久玩飛花之
度窗看春風之入柳命麗人于玉席陳寳器于紈羅撫
鳴筝而動曲譬輕薄之經過黛眉如掃曼睇成波情長
響怨意滿聲多奏相思而不見吟夜月而怨歌笑素彈
之未工疑秦宫之詎和若夫釣竿復發蛺蝶初揮動玉
匣之餘怨鳴陽鳥之始飛逐東趨于鄭女和西舞于荆
妃足使長廊之瓦虚墜梁上之塵染衣鱏魚遊而不沒
白鶴至而忘歸于是乎餘音未盡新弄縈纏參差容與
顧慕流連落横釵于袖下歛垂衫于膝前乍含猜而移
柱或斜倚而續絃照瓊環而俯捻度玉爪而徐牽見微
嚬之有趣看巧笑之多妍抗長吟之靡曼雜新歌之可
憐歌曰年年花色好足侍愛君傍影入著衣鏡裠含辟
惡香鴛鴦七十二亂舞未成行故乃宋偉綠珠之好聲
文君慎女之清角上掩面而不前言韜輝而恥學實獨
立之麗人乃入神之佳樂
唐張九齡聽筝詩端居正無緒那復發秦筝纖指𫝊新
意繁絃起怨情悠揚思欲絶掩抑態還生豈是聲能感
人心自不平
白居易筝詩雲髻飄蕭綠花顔旖旎紅雙眸剪秋水
十指剥春葱楚豔為門閥秦聲是女功甲鳴銀玓瓅柱
觸玉玲瓏猿苦啼嫌月鶯嬌語泥風移愁来手底送恨
入絃中趙瑟情相似胡琴調不同慢彈迴斷鴈急奏轉
飛蓬霜珮鏘還委冰泉咽復通珠聯千拍碎刀截一聲
終倚麗精神定矜能意態融歇時情不斷休去思無窮
燈下清歌夜罇前白首翁且聽應得在老耳未多聾(已上)
(筝)
晉鈕滔母孫氏箜篌賦徵班輸之造器命伶倫而調律
浮音穆以遐暢沈響幽而若絶樂操則寒條反榮哀曼
則晨華朝滅邈漸離之清角超子野之白雪然思超梁
甫願登華岳路嶮悲秦道難怨蜀遺逸悼行邁之離秋
風哀年時之速陵危柱以頡頏憑哀絃以躑躅于是數
轉難測聲變無方或冉弱以飄沈或頓挫以抑揚或散
角以放羽或攄徵以騁商
曹毗箜篌賦嶧陽之桐植穎巖標清泉潤根女蘿被
條爾乃楚班制器窮妙極巧龍身鳳形連翩窈窕纓以
金采絡以翠藻其絃則烏號之絲用應所任體勁質朗
虚置自吟(已上箜篌)
晉傅玄琵琶賦素手紛其若飄兮逸響薄于高梁弱
腕忽以競騁兮象驚電之絶光飛纖指以促柱兮創發
越以哀傷時旃搦以劫蹇兮聲皦耀以激揚啟飛龍之
秘引逞竒妙于清商哀聲内結沈氣外澈舒誕沈浮徊
翔曲折
孫該琵琶賦絃則岱谷檿絲篚貢天府伯竒執軛杞
妻抽緒大不過宫細不過羽清朗緊勁絶而不茹伶人
鼓焉景響豐硠操暢駱驛游手風颺抑揚按捻拰搦摧
藏于是酒酣日晚改為秦聲壯諒慷慨土風所生延年
度曲六彈俱成絀邪存正疏密有程離而不散滿而不
盈沈而不重浮而不輕綿駒遺謳岱宗梁父淮南廣陵
郢都激楚每至曲終歌闋亂以衆契上下奔騖鹿奮猛
厲波騰雨注飇飛電逝
唐薛收琵琶賦爾其狀也龜腹鳳頸熊據龍旋戴曲履
直破觚成員虚心内受勁質外宣磅礴象地穹窿法天
候八風而運軸感四氣而鳴絃金華徘徊而月照玉柱
的歴以星懸
虞世南琵琶賦若夫巢木為金門之始轉蓬乃玉輅
之先斯盖前古之樸略而後代之精研是以鼉鼔質而
罕見葦籥輕而莫𫝊笛不為于商律瑟見毁于繁絃
尋斯樂之所始乃絃鼗之遺事強秦創其濫觴盛漢盡
其深致爰有逹人演茲竒器集古今而定質擬神明而
攄思慰遠嫁之羇情寬絶域之歸志既而班爾運能鈞
繩將設求嘉木于五嶺取殊材于九折剖文梓而縦分
割香檀而横裂木瓜貞柘盤根錯節或錦散而花開或
絲縈而緒結徒觀其為狀也則象形斗極殊姿巧製随
良樸之修短逐規模之巨細既異才而合體亦刻方而
為銳惟適道以從宜故無取乎凝滯若乃琢玉範金之
巧雕文鏤采之竒上覆手以懸映下承絃而仰施帖則
西域神獸南山瑞枝屈盤犀嶺迴旋鳳池開寳掫(一作撥)
以更運帶文綬而旁垂體備商角韻包宫羽横却月于
天漢靄迴風于洛浦始聞絃之既調乃長弄之徐撫應
緩步之疎節随輕身之妙舞悲紫塞之昭君泣烏孫之
公主季倫歡金谷之宴仲容暢竹林之聚至如七德昭
備六軍凱旋諧戎麾而威遠合金奏而功宣詠燕山之
已勒美瀚海之方鐫亦有飛梁邸遊楚館聞促柱之再
調聽鳴絃之疎彈叶高文而自遠飛羽觴之無筭又如
長河草綠高樓月下入小苑而看花遊上蘭而藉野泛
澄波而轉鷁息長松而繫馬臨清吹之揮絃與殊方而
俱寫其竒趣則抑揚嘈囋聯綿斷續紆餘雙鵠之吟清
壯三秦之曲望南山之遙翠見西江之始綠少年有長
命之詞娼女有可憐之調願百齡兮眉夀重千金之巧
笑逮乎嘉客既醉高宴將闌浮觴劇飲披襟極歡乃催
絃而急調交酬獻之無端若以河而注海亦杯来而始
彈盖感物動神和心悦耳豈振木之為輩奚繞梁之足
擬
唐太宗琵琶詩半月無雙影金花有四時摧藏千里
態掩抑幾重悲促節縈紅袖清音滿翠帷駛彈風響急
緩曲釧聲遲空遺關隴恨因此代相思(已上琵琶)
(闕)洞簫賦南國之紀兮江水深中嶻櫱兮天姥
岑試一望兮見簫筦之參差碧雲飄其正色白日出其
重隂每含和以自守雖歲寒其莫侵于是乃使夫匠人
陵皛淼明幽窅攀重蘿閱豐篠截成枝之龍質擬銜花
之鳳鳥作為洞簫其聲窈窕纖指敏手隨抑揚之虚
滿曲折等分任吹嘘而懿&KR1485;爾其為樂也則龢羅稽詣
而逸其為苦也則瀏漂冽清而悴或&KR2162;㟋以相從復淋
漓而遠被有若層山抱空而晴燭巨海涵虚而夕涖是
以君子聽之載其平粹(已上簫)
晉潘岳笙賦河汾之寳有曲沃之懸匏焉鄒魯之珍有
汶陽之孤篠焉若乃綿蔓紛敷之麗浸潤靈液之滋隅
隈夷險之勢禽鳥翔集之嬉固衆作者之所詳余可得
而略之也徒觀其制器也則審洪纖面短長&KR1479;生簳裁
熟簧設宫分羽經徵列商泄之反謐厭焉乃揚管攅羅
而表列音要妙而含清各守一以司應統大魁以為笙
基黃鍾以舉韻望儀鳳以擢形寫皇翼以插羽摹鸞音
以厲聲如鳥斯企翾翾跂跂明珠在咮若銜若垂修檛
内辟餘簫外逶駢田獵攦魻鰈參差于是乃有始泰終
約前榮後悴激憤於今賤永懷乎故貴衆滿堂而飲酒獨
向隅而掩淚援鳴笙而將吹先嗢噦以理氣初雍容以
安暇中拂鬱以怫㥜終嵬峨以蹇諤又颯遝而緐沸罔
浪孟以惆悵若欲絶而復肆懰檄糴以奔邀似將放而
中匱若夫時陽初暖臨川送離酒酣徒擾樂闋日移
疎客始闌主人微疲弛絃韜籥徹塤屏篪爾乃促中筵
携友生解嚴顔擢幽情披黃苞以授甘傾縹瓷以酌醽
光歧儼其階列雙鳳嘈以和鳴晉野悚而投琴况齊瑟
與秦筝新聲變曲竒韻横逸縈纏歌鼔網羅鐘律爛熠
爚以放豔鬱蓬勃以氣出秋風詠于燕路天光重乎朝
日大不踰宫細不過羽唱發章夏導揚韶武協和陳宋
混一齊楚邇不逼而遠無携聲成文而節有叙彼政有
失得而化以醇薄樂所以移風于善亦所以易俗于惡
隋李百藥笙賦發繁絃于流徵動浮磬于清商舒披蓮
于舞席散垂藻于歌牀獨仙吹之容裔將凌雲而抑揚
見秦趙之音劣識巴渝之調下掩衆技而奪氣諒聲高
而和寡歌狂會于楚謠詠承筐于周雅既駭聽于吳札
亦留神于晉野婉婉鴻驚喈喈鳳鳴或萬殊而競響乍
孤囀而飛聲清則混之而不濁濁則澄之而不清實當
無而應有固虚受而徐盈舄奕多緒紛綸難狀抑之則
徘徊綿密申之則散朗寥亮始掩歛以夷靡終優游以
怊悵随流睇而煦愉應微嚬而悽愴挫玉簫之清管息
瓊篁之虚唱落遺囀于梁間墜纖腰于掌上既而重門
半掩高宴將終飄餘音于霄漢遏嬌韻于房櫳遠而聽
之若遊鴛翔鶴嘹唳飛空近而察之譬瓊枝玉樹響亮
從風信絶俗之神解何變態之無窮(已上笙)
楚宋玉笛賦余嘗觀于衡山之陽見竒篠異幹罕節
間枝之叢生也其處磅磄千仞絶谿陵阜隆崛萬丈磐
石雙起丹水涌其左醴泉流其右師曠將為陽春北鄙
白雪之曲取其雄焉宋意將送荆卿于易水之上得其
雌焉于是天旋少隂白日西靡命嚴春使午子延長頸
奮玉指摛朱唇曜皓齒赬顔臻玉貌起吟清角追流徵
歌伐檀號孤子
後漢馬融長笛賦律吕既和哀聲五降曲終闋盡餘
絃更興繁手累發密節疉重上擬法于韶箾南籥中取
度于白雪淥水下采制于延露巴人於時也綿駒吞聲
伯牙毁絃瓠巴聑(下挾反)柱磬襄弛懸近世雙笛從羌起
羌人伐竹未及已龍鳴水中不見已截竹吹之聲相似
剡其上孔通洞之裁以當簻使易持京房君明識音律
故本四孔加以一君明所加孔後出是謂商聲五音畢
晉伏滔長笛賦雲禽為之婉翼潛鱏為之躍鱗(潛一作泉)
傅縡笛賦貞雲翠節冒霜停雪江潭薦竿巴人所截
五音是備六孔斯設殊響抑揚似出平陽曲凝高殿聲
幽洞房既逐舞而迴袖亦將歌而繞梁忽從弄而危短
乍調吹而柔長
唐鄭瀆吹笛樓賦當昔開元之時天下無事鴻恩不
間于中土鑾駕常遊于北地姚公宋公之智略動必諮
謀寧王薛王之忠貞出皆參侍西則秦京東則洛城八
百里之歌鐘斷續五十年之寰海升平于是駐清蹕御
丹楹執簫管而宸衷時(一作暗)悦臨曲欄而睿思俄生莫
不湘絃罷彈泗磬休擊楚舞態止齊謳韻寂九天歛霧
送芳景于瓊軒萬籟韜音讓嘉名于玉笛既運指而有
規乃濡唇而是吹林巒兮彷彿如變寒暑兮須臾可移
折楊柳之數聲鴈驚前渚落梅花之一曲鳥散芳枝自
從弓劔有遺星霜頻度綺窗蕭索以將毁繡嶺連延而
若故竟無六律繼當時紫府之清音空有一條是往日
翠華之來路
隋姚察詠笛詩作曲是佳人制名由巧匠鵾絃時莫並
鳳管還相向隨歌響更發逐舞聲彌亮宛轉度雲窗逶
迤出黼帳長隨畫堂裏承恩無所讓
唐李嶠詠笛詩羌笛寫龍聲長吟入夜清關山孤月下
来向隴頭鳴逐吹梅花落含春柳色驚行觀向子賦坐
憶舊鄰情(已上笛)
喬潭霜鐘賦豐山之峰巉嵒積翠之石森爽凌寒之
松上無鳥飛下無人蹤深杳杳以靜謐有天然之古鐘
兩欒神資九乳靈化寧失制于侈弇豈遺音于窕摦每
簴器以自閑常宿懸而不下動于耳而藏于心必高秋
之良夜于是泬寥兮日暮而天皛蕭瑟兮霜落而風清
爽氣無朕前来滿盈跳然出復鏗爾有聲信不擊而不
考能大鳴而小鳴始則函胡擁鬱旋復充詘絀閒若往若
還徘徊其間爾其舒肆奔放長齊遠暢乍浮空以紆餘
更觸物而瀏湸入林蕭蕭在水蕩蕩泛濫淺瀨聯綿疎
篁夜鶴怨兮彌苦寒猿悲兮更長餘韻舂容随風悠揚
遶于洞庭浮于瀟湘梧楸紛以離披蒹葭颯其蒼蒼及
夫夜已艾兮彌靜山無人兮月冷時肅肅而自凄復硠
硠而虚警其動愈出其来甚徐合于元化遊于太虚轉
遠而盡誰知所如聊獨立以傾聽恍若失其躊躇
翟楚賢觀鑄鐘賦回禄用事兮烈氣激揚飛廉呈巧
兮熾聲赫怒沸沸渭渭奪于日光霍[穫-禾+火]燐亂青熒蒼黃
玄穹之星夜落焉可侔象赤城之霞朝起無以比方疑
崐崘之飛爍吸晴天之太陽
唐岑文本太極殿前鐘銘夫金之為德冠五材以稱
珤鐘之為器諧八音而表節成物兼于軍國致用適于
洪纖故習戎者用之以警衆司歷者俟之以考晨其由
来也尚矣爾乃卭都作貢虞倕騁神六齊不忒四時合
度大小允窕摦之中清濁得舒徐之和聲隨曉唱則貴
賤有序響應漏盡則士庶有禁同夏后之喻義異周王
之鮮(闕)加以博採故實無忘彛典肱股之績必紀爪牙
之功是勒永貽懿範被之無疆
吳少微唐北京崇福寺銅鐘銘序猛虎贔屓以奮翣
長絙掣曳以縻&KR0008;
蘇頲太清觀鐘銘序攫蹲獸而俯(一作旁)捧儼旋蟲而
上扶號遠則𫝊聲希以節時環而載擊載考律應而
不舒不疾西昇路接韻閶闔之清風北斗城連含未央
之夕漏
李邕越州華嚴寺鐘銘序曾臺大起雕簴懸列鯨魚
吒怒以震擊蒲牢跧曲以駭噭
權德輿興唐觀新鐘銘序上士仁人展其助飛廉回
禄理其具精乎六齊合以萬數以心齊以神遇槖地籟
騰天光無害金無耗氣不窕不摦不石不播于是登簴
在懸希聲殷然小大隨扣昏昕警衆周六虚而洞三界
投九幽而清五苦(已上鐘)
張仲素玉磬賦嗟至寳之朋契如截肪之曲成挺十
德以為美諧八音而作程韞櫝未施尚秘璘玢之色在
懸以和乍聞清越之聲明半規而似月發異彩而如
虹練響而鳴球可諧還和而浮石非匹爛鮮華之温
潤含正聲之縝密惠而好我為齊路以足珍藏或俟時
殊泗濱之自出
釋皎然妙善寺達公院賦得夜磬送吕評事詩一磬
寒山至凝心轉清越細和虚籟盡疎繞懸泉發在夜吟
更長停空韻難絶幽僧悟深定歸客忘遠别寂歴無性
中真聲何起滅(已上磬)
樂部(雜載)
梁孝元帝和彈箏人詩瓊柱動金絲秦聲發趙曲流
徵含陽春美手過如玉
唐厲玄緱山月下聞王子晉吹笙詩緱山明月夜岑寂
隔塵氛紫府参差曲清宵次第聞韻流多入洞聲度半
和雲拂竹鸞驚侣經松鶴舞羣蟾光聽處合仙路望中
分坐惜千嵒曙遺音過汝墳
魏璀湘靈鼓瑟詩瑤瑟多哀怨朱絃且莫聽扁舟三
楚客藂竹二妃靈淅瀝聞餘響依稀欲辨形柱間寒水
碧曲裏暮山青良馬悲銜草遊魚思繞萍知音若相遇
終不滯南溟
又錢起詩善撫雲和瑟常聞帝子靈馮夷空自舞楚
客不堪聽逸韻諧金石清音發杳冥蒼梧来怨慕白芷
動芳馨流水𫝊湘浦悲風過洞庭曲終人不見江上數
峰青
又王邕詩寳瑟和琴韻靈妃應樂章依稀聞促柱彷
彿夢新粧波外聲初發風前曲正長凄清和萬籟斷續
繞三湘轉覺雲山迥空懷杜若芳誰能𫝊此意雅會在
宫商
劉長卿鄂渚聽杜别駕彈胡琴詩文姬留此曲千載
一知音不解胡兒語空愁楚客心聲隨邊草動意入隴
雲深何事長江上蕭蕭出塞吟
陳賀徹長笛吐清氣詩胡關氛霧侵羌笛吐清音韻
切山陽曲聲悲隴上吟柳折城邊樹梅舒嶺外林方知
出塞虜不憚武溪深
梁簡文帝七勵奏白雪之楚緩陳亭蓆之吳疾躍鳥
追飛潛魚伴出遠流歌于東夏出秘舞于京華金鈿
設翠步搖藏花遥同暮雨逼似朝霞髮鬢如點纖腰成
削
道術部(儒)
梁敬宗詔夫子降靈體喆經仁緯義允光素王載闡
玄功仰之者彌高誨之者不倦立忠立孝德被蒸民制
禮作樂道冠羣后雖泰山頽峻一簣不遺而泗水餘瀾
千載猶在自皇圖屯阻祀薦不修奉聖之門胤嗣殱滅
敬神之寢簠簋寂寥永言聲烈實兼欽愴
宋魏良臣謝賜御製孔門七十二賢贊表(全)奎畫文
章丕顯杏壇之至教牙籖玉軸蔚為泮水之榮觀偉此
道之興崇振斯文而烜赫三薰拜賜十襲秘藏竊以元
聖素王雖一時之窮厄立言垂訓實萬世之宗師受其
義者三千速而肖者七十類升堂而入室咸附翼以攀
鱗自昔流𫝊見史臣之稱贊於今特盛仰聖作以褒揚
如聞魯國之絃歌恍若孔門之問答煥龍光之所被覺
廟貌以增輝普頒惠于儒宫用開明于士類伏遇陛下
多能天縱盛德日新當萬幾之燕閒探六經之奥旨發
為睿藻迥超兩漢之文親洒宸毫高出二王之法恢張
吾道竦動多方臣猥以諸生欽承寵錫潛心熟讀真同
羲易之重爻盥手披觀下陋唐宗之三絶
范端臣謝賜御書孟子表(全)藴奥之義默契于淵
衷昭回之文發揮乎宸翰分頒有寵拜賜惟寅竊以戰
國縦横衆言淆亂乃篤生夫亞聖以丕振于醇風闢楊
墨之功不在禹下非堯舜之道不陳王前著為一經垂
之萬世伏遇陛下投戈講藝肆筆成書既深造于七篇
復妙臻乎八法寫之琬琰炳茲丹青鳳翥鸞翔載出河
圖之畫金聲玉振復𫝊洛誦之文臣猥被鴻秘親瞻睿
藻樂與諸生之講習益昭治世之昇平
後漢張超尼父頌巖巖孔聖異世稱傑量合乾坤明
參日月德被八荒名充遐外終于獲麟遺歌魯衛
晉孫楚尼父頌皇矣尼父聖哲之傑德比天地明齊日
月周室陵遲大道蕪穢禮樂崩阻奸雄㒺世乃養門徒
廣延俊乂垂訓列國頌聲魯衛威震夾谷義厭陳蔡德
之休明幽而彌泰超美三代風馳雲邁
唐顔師古聖德頌天下文明日月貞觀百神受職三靈
叶贊太階既平光華照爛超軒跨皥騰周軼漢萬夀無
疆永延遐筭
晉陸機孔子贊孔子叡聖配天弘道風扇玄流思探神
寶明發懷周興言謨老靈魄有行言觀蒼昊清歌先誡
丹書有造
後漢禰衡魯夫子碑受天至精純粹睿哲崇高足以長
世寬容足以廣包幽明足以測神文藻足以辯物然而敏
學以求之下問以諏之虚心以受之深思以詠之愍周
道之迴遹悼九疇之乖悖故發憤忘食應聘四方魯以
大夫之位任以國政之權譬若飛鴻鸞于中庭騁騏驥
於閭巷也是以期月之頃五教克諧移風易俗邦國肅
焉無思不服懿文德以紆餘綴三五之紀綱流洪耀之
休赫曠萬世而揚光夫大明以動天則也廣大無疆地
德也六經混成洪式也備此三者聖極也合吉凶于鬼
神遂殂落于夢寐是以風烈流行無所不通故立石銘
勛以示昭明辭曰煌煌上天篤降若人邈矣悠哉千祀
一鄰明德弘監情性存存奕奕純嘏稽憲乾坤曜彼靈
祇以訓黎元終日乾乾配天之行在險而正在困而亨
窮達之運委諸穹蒼日月則隂天地不光聖叡殂崩大
猷不綱
禰衡顔子碑稟天地之純和鍾岳瀆之休靈睿哲之
姿誕自初育英絶之才顯乎嬰孩在束修之齒入宣尼
之室德行邁于三千仁風横于萬國知微知彰聞一覺
十用行舍藏與聖合契名為四友之冠寔盡疏附之益
爾乃安陋巷挹清流甘簞瓢以充飽雖屢空而不憂于
時河不出圖周祚未訖仲尼無舜禹之功先生包元凱
之烈
唐楊炯遂州長江縣孔子廟堂碑隂陽混合洩符瑞于
平鄉宇宙氤氲灑休徵于闕里龍峻而龜背月角而雷
聲有軒帝之殊姿有殷王之異表山開遁甲尼丘落于
紫垣星掌巫咸鈎鈐墜于蒼陸十五而志學三十而
有成申下問于伯陽屈帝師于郯子天為木鐸九州知
發號之期吾豈匏瓜一國有來蘇之望下學而上達
將聖而多能博而無名信而好古察殷周之禮樂捐益
可知觀杞宋之文章賢才不足數年學易伏羲龍馬之
圖三月聞韶嬀帝鳳凰之典泰山頽而梁木壞微言
絶而大義乖𫝊饗祀于百家奉琴書于十代秦始皇見
登床之識(集作䜟)始亂衣裳魯恭王看壞壁之書猶聞絲
竹漢圖起于六千日賜金之禮載優魏德行于五千年
刻石之風未冺述文武者皆憲章于聖人修學校者僉
折衷于夫子自革(集作韋)鞲玉歷毳幕瑤圖皇天無皂白
之徵戎狄起豺狼之釁
王勃益州夫子廟碑靈襟不測睿視無涯石砮昭集
隼之庭土缶騐羵羊之井稽山南望識皓骨于禹封蠡
澤東浮考丹萍于夢渚麟圖鑒遠金編題佐漢之符鳳
德鈎深玉策筮亡秦之兆自四教遠而微言絶十哲
喪而大義乖九師爭大易之門五𫝊列春秋之輻六體
分于楚晉四始派于齊韓淹中之妙鍵不追稷下之高
風代起百家騰曜攀戶牖而同歸萬匹驅馳仰陶鈞而
共貫猶使絲簧金石長懸闕里之堂荆棘蓬蒿不入昌
平之墓聖人之遺風也歴先王之舊國懷列聖之遺
塵翔赤驥而下云亭吟翠虬而望鄒魯泗濱休駕杳疑
汾水之陽尼岫凝鑾暫似銅(疑作峒)山之典迺下詔曰可
追贈太師託鹽梅于異代鼎路生光寄舟楫于同時泉
塗改照
梁劉勰徵聖贊妙極生知睿哲惟宰精理為文秀氣
成采鍳懸日月辭富山海百齡影徂千載心在
晉庾亮祭孔子文詩書煥于唐虞憲章盛于文武然後
黎民時雍彛倫攸叙幽厲頽構王繩絶紀高岸為谷六
合錯否上凌夷而失教下苟免而無恥公以玄聖之靈
應感圓通萬物我賴匪我求蒙夫子既沒洪範乖流秦
雖慢道漢聿孔修洎我皇晉仰欽大猷宗聖既建遐胄
俾侯令月吉辰祇陳大禮磬管鏘鏘威儀濟濟嘉奠既
設欽若靈規心存鳳德尚想来儀
道術部(道)
梁沈約遊仙詩朝上閶闔宫高宴清都闕騰盖擁奔星
低鸞避行月九嶷紛相從虹旌乍升沒青鳥去復留高
唐雲不歇若華有餘照淹留且睎髮
周庾信詩藏山還採藥有道得從師京兆陳安世成
都李意期玉京𫝊相鶴太一受飛龜白石香新芋青泥
美熟芝山精逢照鏡樵客遇圍碁石紋如碎錦藤苗似
亂絲蓬萊在何處漢后欲遙祠
唐王績詩暫出東陂路過訪北巖前蔡經新學道王
烈舊成仙駕鶴来無日乘龍去幾年三山銀作地八洞
玉為天金精飛欲盡石髓溜應堅自悲生世促無暇待
桑田上月芝蘭徑中巖紫翠房金壺新練乳玉釡始
煎香六局黃公術三門赤帝方吹砂聊作鳥動石試為
羊緱氏還程促瀛洲會日長誰知北巖下延首詠霓裳
結衣尋野路負杖入山門道士言無宅仙人更有村
斜溪横桂渚小徑入桃源玉床塵稍冷金爐火尚温心
疑遊北極望似陟西崑逆愁歸舊里蕭條訪子孫真
經知那是仙骨定何為許邁心長切嵇康命似竒桑疎
金闕迥苔重石梁危照水燃犀角遊山費虎皮鴨桃聞
已種龍竹未經騎為向天仙道棲遑君詎知葳蕤三
株樹杳靄仙源路日規半隠霞山䆫未歛霧泛琴宜秋
寂吹簫看鳳度披雲振輕衣踏葉羅幽步前溪鬼谷隠
後嶺王喬住翡翠映碧流柱花凝清露眇然歸天理逍
遙任真趣寄謝桑榆客榮耀非所務
又賈島詩掬河洗古貌照月生嫩輝
又王貞白詩露香紅玉樹風綻碧蟠桃
曹唐大遊仙詩(二首)崑崙凝想最高峰王母来乘五
色龍歌聽紫鸞猶縹緲語來青鳥許從容風迴水落三
清月漏苦霜𫝊五夜鐘樹影悠悠花悄悄若聞簫管是
行蹤鼇岫雲低太一壇武皇齋潔不勝懽長生碧字
期親署延夀丹泉許細看劍佩有聲宫樹靜星河無影
禁花寒秋風褭褭月朗朗玉女清歌一夜闌
北齊顔之推神仙詩紅顔恃容色青春矜盛年自言曉
書劔不得學神仙風雲落時後歲月度人前鏡中不相識
捫心徒自憐願得金樓要思逢玉鈐篇九龍遊弱水八
鳳出飛煙朝遊采瓊實夕宴酌膏泉崢嶸下無地列缺
上陵天舉世聊一息中州安足旋
唐王勃懷仙詩鶴岑有竒徑麟洲富仙家紫泉潄珠液
玄巖列丹葩常希披塵網𦕈然登雲車鸞情極霄漢鳳
想疲煙霞道存蓬瀛近意愜朝市賖無為坐惆悵虚此
江上華
王勃觀内懷仙詩玉架殘書隠金壇舊跡迷牽花尋
紫洞步葉下清溪瓊漿猶類乳石髓尚如泥自能成羽
翼何必俟雲梯
梁范雲答句曲陶先生詩終朝吐祥霧薄晚孕竒煙
洞澗生芝草重崕出醴泉中有懷真士被褐守中玄石
戶棲十秘金壇謁九仙乘鵷方履漢轡鶴且騰天
又贈學仙者詩採藥層城遠尋師海路賖玉壺横日
月金闕斷煙霞仙人何處在道士未還家誰知彭澤意
更覓步兵家春釀煎松葉秋杯浸菊花相逢寧可醉定
不學丹砂
唐盧照鄰贈李榮道士詩錦節銜天使瓊仙駕羽君投
金翠山曲奠璧清江濆圓洞開丹鼎方壇聚綘雲寳貺
幽難識空歌迥易分風搖十洲影日亂九江文敷誠歸
上帝應詔在明君獨有南冠客耿耿泣離羣遙看八會
所真氣曉氛氳
劉孝孫遊清都觀尋沈道士詩紛吾因暇豫行樂極
留連尋真謁紫府披霧覿青天緬懷金闕外遐想玉京
前飛軒俯松竹抗殿接雲烟熖熖清夏景嘒嘒早秋蟬
横琴對危石酌醴臨寒泉聊祛塵俗累寧希龜鶴年無
勞生翼羽自可狎神仙
許敬宗遊清都觀尋沈道士詩幽人蹈箕穎方士訪
蓬瀛豈若逢真氣齊契體無名既詮衆妙理聊暢遠遊
情縦心馳貝闕怡神想玉京或命餘杭酒時聽洛濱笙
風衢通閬苑星使下層城蕙帳晨飇動芝房夕露清方
叶棲遲趣于此遂鐘聲
又凌敬詩聊排靈鎖闥徐步入清都青溪冥寂士思
玄徇道樞十芒生藥笥七熖發丹爐縹袠桐君籙朱書
王母符宫槐散綠穗日槿落青柎矯翰雷門鶴飛来葉
縣鳬凌空自可御安事迫中區方追羽化侣從此得玄
珠
王維贈焦道士詩海上遊三島淮南遇八公坐知千
里外跳向一壺中縮地朝珠闕行天使玉童飲人聊割
酒送客乍分風天老能行氣吾師不養空謝居徒雀躍
無可問鴻蒙
李頎謁張果先生詩先生谷神者甲子焉能計自說
軒轅師于今數千歲寓遊城郭裏浪跡希夷際應物雲
無心逢時舟不繫霞飡斷火粒野服兼荷製白雲淨肌
膚青松養身世韜精殊豹隠鍊質同蟬蜕忽去不知誰
偶來寧有契二儀齊夀考六合隨休憩彭耼猶嬰孩松
期且微細常問穆天子更憶漢皇帝親屈萬乘尊將遊
四海裔車徒徧草木錦帛招談說八駿空往還三山轉
虧蔽吾君感至德玄老欣来詣受籙金殿開清齋玉堂
閉笙歌迎拜首羽帳崇嚴衛禁柳垂香爐宫花拂仙袂
彌慶寳祚廣致福蒼生惠何必待龍髯鼎成方取濟
包佶宿贈廬山白鶴觀劉尊師詩蒼蒼五老霧中壇
杳杳三山洞裏官手護崑崙象牙簡心推霹靂棗枝盤
春飛雪粉如毫潤曉潄瓊膏冰齒寒漸恨流年筋力少
唯思露冕事星冠
盧綸酬暢當嵩山尊道士見寄詩聞逐樵夫閒看棋
忽聞人世是秦時開雲種玉嫌山淺渡海𫝊書怪鶴遲
隂洞石幢微有字古壇松樹半無枝煩君遠示青囊籙
願得相從一問師
崔洞送李道士歸山詩秋城臨古路城上望君還曠
野入寒草獨行隨遠山授人鴻寳内將犬白雲間早晚
燒丹罷遙知冰雪寒
戎昱送吉州閻使君入道詩廬陵太守近隳官月帔
初朝玉帝壇風過鬼神迎受籙夜深龍虎衛燒丹水容
入鏡纖埃靜玉液添瓶潄齒寒莫遣桃花迷客舫千山
萬水訪君難
于鵠終南褚尊師詩得道終南久曾教四皓碁閉門
醫病鶴倒篋養神龜松際風長在泉中草不衰誰知茅
屋裏有路向峨嵋
司空曙送張鍊師還峨嵋山詩太一天壇天柱西垂
蘿為挽石為梯前登靈境青霄絶下視人間白日低松
籟萬聲和管磬丹光五色雜虹蜺春山一入尋無路鳥
響烟深水滿溪
又送王尊師歸湖州詩煙蕪滿洞青山遠幢節飄空
紫鳳飛金闕乍看迎日麗玉簫遙聽隔花微多開石髄
調供膳時御霓裳奉易衣莫學遼東華表上千年始欲
一迴歸
李端送吉道士拜官歸舊業詩聞有華陽客儒裳靄
紫薇舊山連藥賣孤鶴帶雲歸柳市名猶在桃源夢已
稀還鄉見鷗鳥應愧背船飛
楊衡贈羅浮易鍊師詩海上多仙嶠靈人信長生榮
衛冰雪姿嚥嚼日月精默書終符遍晦步斗文成翠髮
披肩長金盖凌風輕曉籟息塵響天雞叱幽聲碧樹
来戶隂丹霞照窗明焚香扣虚寂稽首迴太清鸞鷺振
羽儀飛翻拂旆旌左挹玉泉液右搴雲芝英念得參龍
駕攀天度赤城
孟郊送李尊師玄詩口誦碧簡文身是青霞君頭冠
兩片月肩披一條雲松骨輕自飛鶴心高不羣
張籍靈都觀李道士詩仙觀雨未靜繞房瓊草春素
書天上字花洞古時人泥竈煮靈液掃壇朝玉真幾迴
遊閬苑青節亦隨身
殷堯藩中元日看諸道士步虚詩玄都開秘籙白石
禮先生上界秋光淨中元夜景清星辰朝帝處鸞鶴步
虚聲玉樹花難老珠宫月最明掃壇天地肅投簡鬼神
驚倘賜刀圭藥還留不死名
姚合贈温尊師詩先生自說瀛洲路多在青松白石
間海岸夜中常見月仙宫深處却無山犬隨鶴去遊諸
洞龍作人来問大還今日偶聞塵外事朝簮未擲復何
顔
曹唐送羽人王錫歸羅浮詩風前整頓紫荷巾常向
羅浮保養神石磴倚天行帶月鐡橋通海入無塵龍蛇
出洞閒邀雨犀象眠花不避人最愛葛洪尋藥處露苗
烟蘂滿山春
曹唐送劉尊師祇詔闕庭詩海風葉葉駕霓旌天路
悠悠接上清錦誥凄凉遺去恨玉簫哀絶醉離情五湖
夜月幡幢濕雙闕清風劍珮輕從此暫辭華表柱更應
千載是歸程
李商隠贈華陽宋真人兼寄清都劉先生詩淪謫千
年别帝宸至今猶識蘂珠人但驚茅許多玄分不記盧
劉是世親玉檢賜書迷鳳籙金華歸駕冷龍鱗不因杖
屨逢周史徐甲何曾有此身(多玄分集作通仙籍)
李羣玉謫仙吟贈趙道士詩汗漫東遊黃鶴雛縉雲
仙子住清都三元麟鳳推高座六甲風雷閟小壺日月
暗資靈夀藥山河直擬化生符若為失意居蓬島鼇足
塵飛桑樹枯
于鵠送宫人入道詩十五吹簫入漢宫看修水殿種
芙蓉自傷白髮辭金屋許著黃衣向雪峰解語老猿開
曉戶學飛雛鶴落高松定知别後宫中伴遙聽緱山半
夜鐘
釋皎然賦得顔氏古今事得晉仙𫝊送顔逸詩曾看
顔氏𫝊多記晉時仙却憶桐君老俱還桂父年青春留
鬢髮白日向雲煙遠别賫遺簡囊中有幾篇
梁何遜七召若夫洗精服食慕道遊仙尋玉塵于萬
里守金竈于千年三尸可度九轉難𫝊飛騰水陸咀嚼
靈玄若乃壁上眞辭枕中秘要彈壓神鬼吐納靈妙既
變醜以成妍亦反老而為少虬駕夭矯而出沒霓裳颯
杳而容與接鵠馭于後乘追鳳簫于前侣雨散漫以霑
服雲霏微而襲宇瞰芝闕以窈窕見玉臺之相拒盖排
煙而漸滅旌拖風而未舉値解佩于江濱逢弄珠于漢
渚薄遊玄圃弭節太華列神童于羽帳侍玉女于仙車
澗採兮危實苑拔兮迴花聽弱水之晨浪望崐山之夕
霞窮北辰而比夀指中岳以為家此神仙之恍惚豈從
我而蠲邪
沈約上陶隠居啟先生糠粃俗流超然獨遠裂霓羽
帶總轡雲霞方當名書絳簡身遊玄闕馮星夕卧望日
朝飡而至理深微眇焉難睹惟欲下風問道未知厥路
若夫栖遲閒遠咀嚥瓊芝出入清都師友靈聖循崕反
迹無缺惟心
唐陳子昂送中岳真人序常謂烟駕不逢羽人長往去
囂世走青雲登玉女之峰窺石人之廟見司馬子徽馮
太和蜺裳眇然冥壑獨立其朋羽會金漿玉液則有楊
仙翁玄默洞天賈上士幽棲牝谷玉笙吟鳳瑤衣駐鶴
方且迷軒轅之駕期汗漫之遊吾亦何人躬接茲賞寔
欲執青節從白蜺陪飲崐崘之庭觀化玄元之府宿心
遂矣冥骨甘焉豈知瓊都命淺金籙道微攀倒景而迷
途顧中峰而失路塵縈俗累復汨吾和仙人真侣永幽
靈契翳青芝而延佇遙會何期結丹桂而徘徊遠心空
絶紫烟去黃庭極仰寥廓而無光視寰區而寡色悠悠
何往白頭名利之交咄咄誰嗟玄運盛衰之感始知楊
朱岐路墨翟素絲尚平辭家而不歸鮑焦抱木而枯死
可以慟可以悲古人之心吾今得之也
隋柳䛒徐則畫贊可道非道常道無名上德不德至德
無營玄風扇矣亦有先生夙鍊金液怡神玉清石髓方
軟靈丹欲成言追葛稚將侣茅盈我王遙屬爰感靈誠
柱下暫啟河上沈精留符告信化杖飛聲永思靈跡曷
用攄情時披繪素如臨赤城
薛道衡老氏碑老君感星載誕莫測受氣之由指樹
為姓未詳吹律之本含靈在孕七十餘年生而白首自
(一作因)以老子為號其狀也三門雙柱表耳鼻之竒蹈五
把十影手足之異爰自伏羲至于周氏綿祀歴代見質
變名在文王武王之時居藏史柱史之職南(疑)朝屢易
容貌不改宣尼一覩嘆龍德之難知關尹四望識真人
之將隠乃發揮衆妙著書二篇率性歸道以無為用其
辭簡而要其旨深而遠飛龍成卦未足比其精微獲麟
筆削不能方其顯晦用之治身則神清志靜用之治國
則反樸還淳既而鍊形物表卷迹方外蜺裳鶴駕往来
紫府金漿玉酒讌衍清都參日月之光華與天地而終
始涉其流者則擯落囂塵得其門者則騰驤雲霧大椿
凋茂非蜉蝣之所知溟渤淺深豈馮夷之能測盛矣哉
固無德之稱也莊周云老耼死秦佚弔之三號而出是
謂遁天之形雖復傲吏之寓言抑亦蟬蜕之微旨
唐陳子昂唐故中嶽體玄先生潘尊師碑崇標曠迹
遐情遠意志摩青雲蓬視紫闥投身霄嶺滅景雲林
盧照鄰益州至真觀主黎君碑氤氳祖帝發皓鬢於
東周兆朕皇輿飛紫雲于西道鳳交開景返徐甲之營
魂龍光照天杜宣尼之神氣得一吹萬有大造于蒼生
把十蹈五樹靈基于寳祚能使秦皇東指見赤舄而長
懷漢帝北遊望青煙而下拜玉笈雲囊之術龍緘鳳
蘊之圖莫不吞楚夢于胸中指魯城于掌上臨長水而
飲犢不就堯徵卧巨澤而牧羊徒勞漢使冥丘聳駕左
肘符觀化之辰濬壑停裝横目𫝊栖真之地閉門鍊
火陪嘯父之高煙卜肆驅筠記壺公之遠御迷方看
博邀赤斧于萬(一作寓)山失路乘槎問君平于蜀郡地
分輿井城連劔關錦瀨開霞嵋峰吐月白雲舒卷青山
迴沒芸(一作菌)閣香飛桃源花發
道術部(釋)
唐李子卿興唐寺聖容瑞光賦中國之至聖兮西方之
大仙凝旒為出代之日立極是分身之年不然者何以
垂其拱而鏡清四海建其像而燭耀三天故知有相無
相而雙合前聖後聖而兩全不儀刑乎何以表三身之
義不鎔範乎何以愜萬人之意乃命鳬氏立法冬官蕆
事棲真于會玉之庭禮佛於布金之地炎帝司火飛廉
扇吹率天下觀百神旁伺聲激射氣憑凌殷爾而風雷
怒囂然而雲霧蒸波旬下回禄昇爍寶刹炘金繩忽星
透而泉噴遂烟消而氣澄圓相鏡開謂太陽新吐真質
山立乃胚渾初凝怡然花臺耀此金髻睟容若動慈眼
如睇清净而青蓮始春圓明而白月新霽光然照夜瑞
有應于周王像乃見時夢豈慙于漢帝既營珠額仍輝
玉毫見之者宜知極樂之近仰之者誰識須彌之高心
遂得于真正身豈有于塵勞乘流者于焉捨筏滯縛者
于此操刀夫其發靈光凝瑞相異色傍射清暉遠暢陽
烏自耀于暘谷之中燭龍滅焰于鍾山之上自有頂而
咸覩歴恒山而遠望赤光照室而多慙紫氣度關而應
讓于是百辟奔走萬姓知歸拂塵而香雲自遍著人而
花雨如飛莫不請施瓔珞願解寶衣期誓心于相好聿
求福于光輝
蘇味道和武三思於中天寺尋復禮上人詩藩戚三
雍暇禪居二室隈忽聞從桂苑移步踐花臺敏學推多
藝高談屬辨才是非寧滯著空有掠嫌猜五術幽機暢
三番妙鍵開味同甘露灑香似逆風来砌古留方石池
清辨燒灰人尋鶴洲返月逐虎溪迴連躅瞻飛盖攀游
想玉杯願陪為善樂從此去塵埃
劉長卿送少微上人遊天台詩石橋人不到獨往更
迢迢乞食山家少尋鐘野寺遙松門風自掃瀑布雪難
消秋夜聞清梵餘音逐海潮
又送靈澈上人歸嵩陽蘭巖詩南地随緣久東林幾
歲空暮山門獨掩青草路難通作梵連松韻焚香入桂
叢唯將舊瓶鉢却寄白雲中
又初夜碧澗招明契上人詩漸老知身累初寒曝背
眠白雲留永日黃葉減餘年猿護窗前樹泉澆谷口田
沃洲能共隠不用道林錢
又禪智寺上方懷演和尚寺即和尚所創詩絶巘東
林寺高僧惠遠公買園隋苑下持鉢楚城中斗極千燈
近煙波萬井通遠山低月殿寒木露花宫紺宇燒香静
滄洲罷霧空鴈来秋色裏曙起早潮東飛錫今何在蒼
生待發蒙白雲飛送客黃葉自辭風捨筏追開士迴舟
狎釣翁平生江海意唯共白鷗同
岑參晚過盤石寺禮鄭和尚詩暫詣高僧話来尋野
寺孤岸花藏水碓溪竹映風鑪頂上巢新鵲衣中帶舊
珠談禪未得去輟棹且踟蹰
錢起送僧歸日本詩上國隨緣去東途若夢行浮天
滄海遠去世法舟輕水月通禪觀魚龍聽梵聲唯憐塔
燈影萬里眼中明
皇甫曾贈鑒上人詩律儀𫝊教誘僧臘老煙霄樹色
依禪誦泉聲入寂寥寳龕經末劫畫壁見南朝深竹風
開合寒潭月動搖息心歸靜理愛道坐中宵更欲尋真
去乘船過海潮
顧况寄江南鶴林寺石冰上人詩山川重復出心地
暗相逢忽憶秋江月如聞古寺鐘湖平南北岸雲抱兩
三峰定力超香象真言攝毒龍風中何處鶴石上幾年
松為報烟霞道人間共不容
盧綸夜投終南豐德寺詣海上人詩半夜中峰有磬
聲偶逢樵者問山名上方日晚聞僧語下路林疎見客
行野鶴巢邊松最老獨龍潛處水偏清願得遠公知姓
字焚香洗鉢過浮生
嚴維送桃巖成上人歸本寺詩長老歸緣起桃花憶
舊巖清晨雲抱石深夜月籠杉道具門人捧齋糧谷鳥
銜餘生願依止文字欲三緘
楊巨源送定師歸蜀詩鳳城初日照紅樓禁寺公卿
識惠休詩引棣花霑一雨經分貝葉向雙流孤猿學定
前山夕遠鴈傷離幾地秋空悵碧雲無處所約公曾許
剡溪遊
又送澹公歸嵩山龍潭寺葬本師詩野煙秋水蒼茫
遠禪境真機去住閒雙樹為容思舊壑千花成塔禮寒
山洞宫曾向龍邊宿雲徑應從鳥外還莫戀本師金骨
地空門無處復無關
劉禹錫贈日本僧智藏詩浮杯萬里過滄溟遍禮名
山適舊扄深夜降龍潭水黑新秋放鶴野田青身無彼
我那懷土心會真如不讀經為問中華學道者幾人雄
猛得寧馨
白居易送文暢上人東遊詩得道即無著隨緣西復
東貌依年臘老心到夜禪空山宿馴溪虎江行濾水蟲
悠悠塵客思春色滿雲中
姚合寄元緒上人詩石窗紫蘚牆此世此清涼研露
題詩潔銷冰煮茗香閒雲春影薄孤磬夜聲長何計休
為吏從師老草堂
又送真實上人歸杭州天竺寺詩石橋寺裏最清凉
聞說茅庵寄上方林外猿聲連曉磬月中湖色到禪牀
他生念我身何在此世惟師性亦忘九陌相逢千里别
青山重叠樹蒼蒼
于武陵夜尋僧僧遊山未歸詩數歇渡煙水漸非塵
俗間泉聲入秋寺月色遍寒山石路幾迴雪竹房猶閉
關不知雙樹客何處與雲閒
周賀送忍禪師歸廬嶽詩浪匝湓城嶽壁青白頭僧
去掃禪扃龕燈夜雪補殘衲山日上軒看舊經瀑布下
冰寒溜澁薜蘿逢雨曙煙腥已知身事非吾道甘臥荒
齋竹滿庭
温庭筠贈越僧岳雲詩世機銷已盡巾履亦飄然一
窗故山月滿缾秋澗泉禪庵過微雪鄉寺隔寒煙應共
白蓮客相期松桂前
又宿白盖峰寺寄僧詩山房霜氣晴一宿遂平生閣
上見林影月中聞澗聲佛燈銷永夜僧磬徹寒更不學
何居士焚香為宦情
又寄清源寺僧詩石路無塵竹逕開昔年曾伴戴顒
来窗間半偈聞鐘後松下殘碁送客迴簾向玉峰藏夜
雪砌因藍水長秋苔白蓮社裏如相問為說遊人是姓
雷
又訪知玄上人遇曝經因有贈詩縹帙無塵滿畫廊
終山弟子靜焚香惠能未肯𫝊心法張湛徒勞與眼方
風颺檀煙銷篆印日移松影過禪牀客兒自有翻經處
江上秋来蕙草荒
方干思桐廬舊居便送鑒上人詩莫道東南路不賖
思歸一步是天涯林中夜半雙臺月洲上春深九里花
綠樹遶村含細雨寒潮背郭卷平沙聞師却到鄉中去
為我殷勤謝酒家
李洞喜鸞公自蜀歸詩禁院對生臺尋師到綠槐寺
高猿看講鐘動鳥知齋拂石月盈箒濾泉花滿篩歸來
逢聖節吟步上堯階
許渾和友人送僧歸桂州靈巖寺詩楚客送僧歸故
鄉海門帆勢落瀟湘碧雲千里暮愁合白雪一聲春思
長滿院草花平講石遶龕藤葉盖禪牀憐師不得隨師
去已戴儒冠事素王(一本後四句異柳絮擁堤添衲軟松花浮水注瓶香南宗長老幾年)
(别聞道半嵓多影堂)
項斯寄石橋僧詩逢師入山日道住石橋邊别後無
人見秋来幾處禪溪中雲隔寺夜半雪添泉生有天台
約應無却出緣
馬戴贈禪僧詩弟子人天遍童年在沃洲開禪山木
長浣衲海沙秋振錫搖汀月持瓶接瀑流赤城何日上
鄙願從師遊
又贈别空公詩雲門秋却入微徑久無人後夜中峰
月空林百衲身寂寥寒磬盡盥漱瀑泉新履跡誰相見
松風掃石塵
顧非熊寄太白無能禪師詩太白山中寺師居最上
方獵人偷佛火櫟鼠戲禪牀定久衣塵積行稀徑草長
有誰来問法林杪過殘陽
陳陶題贈高閒上人詩薝蔔花間客軒轅席上珍筆
江秋菡萏僧國瑞麒麟内殿初招隠曹溪得後塵龍蛇
驚粉署花雨對金輪白馬方依漢朱星又入秦劇談凌
鑿齒清論倒波旬拂石先天古降龍舊國春珠還合浦
老先(疑)去玉州貧鴛鷺輸黃絹場壇遶白蘋鼎湖閒入
夢金閣靜通神海氣成方丈山泉落净巾獼猴深愛月
鷗鳥不猜人拂岳蕭蕭竹垂空澹澹津漢姝難覓對荆
璞夲来真伊傅多聯璧劉雷競買隣江邊有國寳時為
劚(疑)星辰
司空圖贈圓昉公詩天階讓紫衣冷格鶴猶卑道勝
嫌名出身閒覺老遲曉香延宿火寒碧度高枝每說長
松寺他年與我期
張喬聞仰山禪師歸曹溪因贈詩曹溪松下路猿鳥
重相親四海求玄理千峰遶定身異花天上堕靈草雪
中春自惜經行處焚香禮舊真
張蠙送南海僧遊蜀詩真修絶故鄉一衲度暄凉此
世能先覺他生豈再忘定中船過海臘後路沿湘野迥
鴉隨笠山深虎背囊瀑流垂石室蘿蔓盖銅梁却後何
年會西方有上房
錢起送外甥懷素歸覲詩釋子吾家寳神清慧有餘
能翻梵王字妙盡伯英書遠鶴無前侣孤雲寄太虚往
來輕世界醉裏得眞如飛錫離江久寧親喜臘初故池
殘雪滿寒柳霽烟疎夀酒還嘗藥晨飡不薦魚遙知禪
誦外健筆赴(疑賦字)閒居
周庾信送靈法師葬詩龍泉今日掩石洞即時封玉匣
摧談柄懸河落辯鋒香爐猶是栢麈尾更成松郭門未
十里山迴已數重尚聞香閤梵猶憶竹林鐘送客風塵
擁寒郊霜露濃性靈如不滅神理定何從
唐楊炯和旻上人傷杲禪師詩淨業初中日浮生大小
年無人夲無我非後亦非前簫鼓旁喧地龍蛇直映天
法門摧棟宇覺海破舟船書鎮秦王餉經文宋國𫝊聲
華周百億風烈破三千蕪沒青園寺荒凉紫陌田德音
殊未遠拱木已生煙
張謂哭護國上人詩昔喜三身淨今悲萬劫長不應
歸北斗多是向西方舍利衆生得袈裟弟子將鼠行殘
藥椀蟲網舊繩牀别起千花塔空留一草堂支公何處
在神理竟茫茫
陳陶哭寶月三藏大禪師詩五峰習聖罷乾竺化身
歸帝子𫝊真印門人哭寳衣一囊窮海沒三藏故園稀
無復天花落悲風滿鐡圍
李商隠上河東公啟(全)周朝貝葉列妙引于王褒梁
日枳園灑芳詞于沈約必資乎鴻筆麗藻刻乎真金翠
珉然後可以充足天人發揮龍象苟其曖昧即匪莊嚴
爰託亨塗夙聞妙喻雖從幕府常在道場猶恨出俗情
微破邪工少二百日斷酒有謝蕭綱十一年長齋多慙
王奐仰戀東閤未歸西林近者財俸有餘津梁是念適
依勝絶微復經營伏以妙法蓮華經者諸經中王最尊
最勝始自童幼常所護持或公幹漳濱有時疾疹或謝
安海上此日風波恍惚之間感騐非少今年于此州長
平山慧義精舍經藏院特創右壁五間金字勒上件經
七卷既成勝果思託其音伏惟尚書有夫子之文章備
如来之行願不逢慧遠已飛廬岳之書未見簡栖便制
頭陁之頌是敢右繞三匝仰希一言庶使鵝殿增輝龍
宫發色流𫝊沙界震動風輪報恩于蓮目果脣奪美于
江毫蔡絹伏希道念得降神鋒瞻望旌幢携持碪斧曝
身晞髮以俟還辭
周庾信秦州天水郡麥積崖佛龕銘序方之鷲島迹遁
三禪譬彼鶴鳴虚飛六甲鳥道乍窮羊腸或斷雲如鵬
翼忽已垂天樹若桂華翻能拂日是以飛錫遥来英杯
遠至疏山鑿洞鬱為净土拜燈王于石室乃假馭風禮
花首于山龕方資控鶴似刻浮檀如攻水玉從容滿
月照耀青蓮影現須彌香聞忉利如斯塵野還開說法
之堂猶彼香山更對安居之佛
唐盧照鄰相樂夫人檀龕讚序青蓮皓月爭華蚊睫之
端寳樹天倡競爽鴻毛之際納須彌于纖芥嘗謂徒言
置由旬于方丈今過其實
僧皎然畫藥師琉璃光佛讃序光射金扉日月不開
于天上影朧珠綴煙霄自出于壁間
盧照隣益州長史胡樹禮為亡女造畫讚序徵竒綃
于水府採妙色于霞莊月面澄華疑金雲之夜敞蓮毫
吐照狀珠浦之晨開花寳參差眺鶴林其非遠仙雲肹
蠁登鷲巖其可望窮形盡相陋燕壁之含丹寫妙分容
嗤吳屏之墜筆
王勃四分律宗記序仰揚垢路之業以疆理情田闡
導毗尼之藏以隄防性海二邊雲徹方知實相之尊十
刹風行乃識真如之貴將使龍象緇服維明克允鶖鷺
玄明有恥且格故能莊嚴百福粉繪三身摧憍慢山
拔生死樹覆簣菩薩之道濫觴正覺之源除惑箭而斷
愛枝銷恚刀而解疑網其後卑摩覃思猶沈赤水之
輝惠遠研精尚玷玄巖之彩遂使瓊編浩汗利涉迷于
要津瑤軸紛綸登高暗于飛陛所以禆助三明抑揚
四謗弘八正之道成一家之言庶使衆善雷奔羣疑霧
歛照歡戚之兩鏡蕩欣憂之二瓶憑此戒由方躋定境
豈直功周沙甸道制鐡圍而已哉
(闕)宗鏡錄序從此遺真失性執相徇名積滯著
之塵情結相續之識浪鏁真覺于夢夜沈迷三界之中
瞽智眼于昏衢匍匐九居之内向不遷境上虛受輪
迴扵無脱法中自生繫縛然後違順想風動搖覺海
貪癡愛水資潤苦芽一向徇塵罔知反本發狂亂之知
見翳于自心立幻化之色聲認為他法從此一微涉境
漸成戛漢之高峰滴水興波終起吞舟之巨浪復有
邪根外種小智機權不了生死之病源罔知人我之見
本唯欲厭喧斥動破相析塵雖云味靜冥空不知埋真
拒覺如不辨眼中之赤眚但滅燈上之重光㒺窮識内
之幻身空避日中之虚影豈知重光在眚虚影隨身
除病眼而重光自消息幻質而虚影當滅若能迴光就
已反境觀心佛眼明而業影空法身現而塵跡絶以自
覺之智刃剖開纏内之心珠用一念之慧鋒斬斷塵中
之見網了萬物由我明妙覺在身可謂搜抉玄根磨
礱理窟剔禪宗之骨髓標教網之紀綱餘惑微瑕應手
圓净玄宗妙旨舉意全彰能摧七慢之山永塞六衰之
路塵勞外道盡赴指呼生死魔軍全消影響法性山
高頓落羣峰之峻醍醐海闊横吞衆派之波神珠在
手永息馳求覺樹垂隂全消影跡獲眞寶于春池之内
拾礫渾非得本頭于古鏡之前狂心頓歇或離此别
修隨他妄解如㜌角取乳緣木求魚徒歴三祇終無一
得無一色非三摩鉢地無一聲非陀羅尼門嘗一味
而盡變醍醐聞一香而皆入法界風柯月渚並可傳心
煙島雲林咸提妙旨步步蹈金色之界念念齅薝蔔之
香掬滄海而已得百川倒須彌而皆同一色煥兮開觀
象之目盡復自宗寂爾道求珠之心俱還本法遂使邪
山落仞苦海收波智檝以之安流妙峰以之高出
呂温藥師如来繡像贊貞元二十年余西使吐蕃辭
高堂而出萬死介單車而馳不測國故遽至戎情猜閉
坎險一遇星霜再周夫人盥饋之餘膏鉛不御日亂蓬
首坐銷蕣華異域無期良時自晚書委塵篋跡淪苔階
漸昧音容孰知存沒黷龜不告因夢難徵觸慮成端沿
情多緒黃昏望絶見偶語而生疑清旭意新聞疾行而
誤喜是用濬發慧根妙求真相斷鳴機躬織之素染
懿筐手繢之絲纏苦心于香縷注精意于針鋒指下而
露洗青蓮思盡而雲開白日遂得慈舟密濟覺路潛引
當道場發念之日是荒裔来歸之晨幽贊冥符一何昭
焯乃知織迴文之錦無補離憂登望歸之臺空為廢日
獨孤及洪州大雲寺銅鐘銘徘徊乎霜天凌厲乎清
夜千門徹萬戶警魚龍皆奮蟲豸不蟄于是聆其音者
貪騃遷善聾盲知方識浪安流地獄清凉吒王解形刀
輪摧藏嚴乎心者聞聲以知受觀受以悟法若露清耳
根鏡照身業彼金鼓聲氣木鐸徇路整衆孚號方斯陋
矣
費冠卿九華山化成寺記丹素交彩層層倚空嵒巒
隊起于前面松檜陣横于後嶺日月晦明以增其色雲
霞聚散而變其狀松聲猿嘯相與斷續都非人間也
夏則食兼土冬則衣半火(山居苦行)
于頔潭州法華院記佛說九部法華為最其逗機也
韜靈珠于髻上指衆寳于藏内藥草沐莖葉之雨諸子
悦羊鹿之車
歐陽詹福州南澗寺上方石像記斯石象者其珍慶
歟始孕靈韞質朕兆未見則峩峩巨石巖峭山立鎮郡
城之前阜壓蓮宫之上界海若鞭而莫動天時泐而終
固皇唐天寳八年五月六日清晝忽騰雲傍湧驟雨来
集驚飇環駭軒訇杳冥雄雄者雷騞然中震迸火噴野
大聲殷空岑嶺躨跜潭洞簸盪須臾風雨散雲雷收激
辟輪囷斬焉中闢南委地以梯(集作柿)落北干霄而碣(一作)
(揭)樹不上不下不西不東亭亭厥心隠出真像三十二
相具八十種好備列侍環衛品覺有序莊嚴供養文物
咸秩融然慈面儼矣儀形似倚雪山而授法如開月殿
以趺坐
韋臯再修成都府大聖慈寺金銅普賢菩薩記真如
常寂色相假名法本無緣誠感必應儀合天表制侔神
工蓮開慈顔月滿毫相
釋真言大唐金剛般若石經記夫先佛者法法空則
境證後佛者教教離則言亡雖至德而無形亦假名而
有後繇是脱靈之源流重華于漢土慧命之懸解載頌
于魯文
李華故中岳越禪師塔記雨寳之珠伏于泥下燎原
之火隠在木中智月開瞽法雷破聾
周庾信陜州弘農郡五張寺經藏碑如来說法萬萬恒
沙菩薩轉輪生生世界豈直優波提舍祇夜修多而已
哉是以熙連禪河質多羅樹七處八會三清四說皮紙
骨筆木葉山花象負之所未勝龍藏之所不盡雖復銀
函東度金疊南翻秦景遙𫝊竺蘭私記譬猶得海水之
一珠不下崐山之片玉
唐王勃益州德陽縣善寂寺碑太昊奉檝截若海而横
流風伯扶輪歴邪山而效駕騰燭龍于慧炬俯鏡重昏
奏鳴鳳于天歌下清羣籟摩珍在握遙臨七寳之宫正
覺為心俯闢三乘之路湛衢罇于忍地品藻鷄園推水
砥于言河扶持象化
王勃梓州通泉縣惠普寺碑爾其譯雉林之寳偈詮
鷲嶺之真圖抽紫玉于禪山朗玄珠于智水不生不滅
光臨妙物之津無去無来濬發乘時之契仗三明而獨
運施洽平分據二諦而同歸功超邃古故能使三千法
界向風知袵席之師百億大王聞道失巖廊之貴非釋
迦之神化其孰能與于此乎既而正法將隠微言不嗣
應身既沒遺儀間起恒星夜掩西天銜風霧之悲夢日
宵成東漢肅壇場之禮由是鹿園曾敞像教旁流宣妙
奬于希夷範靈蹤于顯晦瑤龕寳座光華震旦之墟鳳
刹蜺裳斧藻閻浮之域覃機色外練迹塵間浴甘露
于身田集祥風于性宇栖情不二頓起初地之權授手
大千猶擁彌天之具
王勃廣州寳莊嚴寺舍利塔碑寶瓶宵注則雨露隨
軒玉柄朝揮則風霜滿席魚峰多讚唄之懽虎溪有
送迎之限紫蘿山徑居藏勝記青松磵戶坐諧幽致
楚鐸淪照擢紫靄以衝星周鼎沈華吐黃雲而噴景
翰飛般若之林高步檀那之舍慈衿密洞散明月于談
筵智鍔相輝化繁霜于寳刃
王勃梓州玄武縣福會寺碑身持寳印口出神珠心
動巴南化行蜀右法羅潛舉馴鳥性于慈林慧鏡旁開
息猿心于定水亦有情鈎五縛遙騰解脱之川想瘞六
塵迴拔沈迷之域名臣長者締玉珮于銀庭苦女靈姬
落金環于寶地貪機霧滌法施泉流林衡掄杞梓之材
班匠獻鈞繩之巧望遠連規攀澄襲矩
張文成滄州弓高縣實性寺釋迦像碑妙覺常身本
無顔色至人垂教遂有形儀開滿月之竒姿韞中天之
異相髻銜龍髮頂秀螺文萬印生于瑞手千花發于神
足蓮開青目毫光照于四天花豔丹唇頂彩周于十地
鵝珠護戒標苦節于堅林龍鏡澄空照真歸于靜域
鎔金範素寫雘圖青斵象浦之靈珠瑑龍泉之羽璧
鮫人水織競送霜縑蛾客抽絲爭投雪線七重交映百
寶莊嚴實相端凝睟容圓備蜂王獻蜜紛飛紫紺之樓
龍女持華出入珊瑚之殿諸天獻果芙蓉生寶座之前
居士焚香栢葉起金爐之上千軀聖像據六地而揚音
八部龍神下三天而奏樂
李嶠洛州昭覺寺釋迦牟尼佛金銅瑞像碑百工獻
技九牧輸琛瑞雀棲鑪仙人鍊火觀秘影于龍窟得真
形于鷲山一輪千輻之偉姿七滿八圓之殊相青毛紺
髮蓮目晬容珠纓大士登護法之筵金杵神王夾降魔
之座罄崐岑之瑤碧窮蜀道之丹青黼繢周施莊嚴具
足于時人天盡室法俗傾都衆有稻葉之多地無針
鋒之隟並睎玉鏡咸仰珠輪莫不注目虔心稽首禮足
慶薝蔔之還嗅悦優曇之更開咸訝難思得未曾有爾
乃寳坊四敞銀關雙闢地如龜甲山似龍鱗羽騎銜枚
列萬隊而清警天龍按部總八神而環衛威容儼其既
肅中外寂而無譁然後借座燈王請飯香士大乘法匠
開不住之宗耆儒禮官獻無遮之式傾中藏之寶貨移
大官之玉厨衣鉢分行簮居聯事流三川之水未足方
油渠酪池興二室之榮(疑作雲)不能嫓香烟花雨大樂驚
于寳刹高幢入于梵宫誦經則上界遙聞彈指則下方
俱動用慈悲而行喜捨以清净而為功德初中之布施
寧比其多南北之虚空未量其果方見如来種智化成
于天寳之基菩薩慧明利建乎維城之業寧止百千聞
法咸蒙離垢億萬同會俱證無生
蘇頲唐長安西明寺塔碑約身利牧維忍辱之行全
信役仁守毗尼之律明猶染壘壑比持綖摧伏魔障弼
成學徒
張說荆州玉泉寺大通禪師碑仰佛日之再中慶優
曇之一現然處都邑婉其秘旨每帝王分座后妃臨席
鴛鷺四匝龍象三遶時熾炭待礦故對默而心降時診
飢投味故告約而義領一雨溥霑于衆緣萬籟各吹于
本分非夫安住無畏應變無方者孰能至爾乎三界
火心四部冰背
元黃之潤州江寧縣瓦棺寺維摩詰畫像碑毛孔之
内鼓大海之波濤芥子之中鬱須彌之巘崿擲世界于
恒沙之外不覺不知攝高堂于大會之前同瞻同仰嵐
風動地口吸莫以為難猛火燃天腹(一作腸)貯但聞其一
由是騁自在之力縱無礙之威破煩惱而繫慳貪斬
毒蛇而擒醉象朦憧暫建面縛四魔智劔纔揮心降六
賊故使波旬震讋不能變帝釋之容外道摧殘不能竊
真如之業若迺上棟下宇空寂為輪奐之資净服名衣
慙愧入裁縫之用開八正之路則衆馬交馳坐四禪之
牀則身心不動智惠之果秋繁無漏之林淨妙之花春
發摠持之苑禪悦為味詎假珍羞解脱充漿寧思玉液
奏法音之樂則絲竹藏聲燒異品之香則栴檀罷郁
岑勛西京千福寺多寳佛塔感應碑夜夢諸佛覺而
有娠是生龍象之徵無取熊羆之兆誕彌厥月炳然殊
相岐嶷絶于葷茹齠齔不為童遊道樹萌芽聳豫章之
楨幹禪池畎澮涵巨海之波濤舟遷夜壑無變度門
劫筭墨塵永垂貞範譬滿月麗天螢光列宿山王映
海蟻垤羣峰
李邕大唐泗州臨淮縣普光王寺碑德水五瓶霑濡
紫極甘露一斗福潤蒼生
李華杭州餘杭縣龍泉寺故大律師碑至若齋場星
列談座雲繞四衆仰山王之高萬里赴龍宫之會遠夷
逾海而来聽長老順風而請益至仁生滅至辨成簡判
析疑問若陽和解冰弘敷妙理如止水觀月化童蒙為
上智伏我慢為調柔引諸佛戒定之池浴衆生輕重之
垢垢自流去池常湛然儒墨者般若之笙簧詞賦者
伽陀之鼓吹
李華荆州南泉大雲寺故蘭若和尚碑質孤晴山神
瑩澄海妙聲宣布而剛強悽感慈眼運照而濁惱清凉
李華潤州天鄉寺故大德雲禪師碑南方以殺害為
事北方多豪右犯法故大通在北能公在南至慈救愍
曲無不至其餘則澄公威神止石羯之虐惠始定力悛
赫連之暴淨檢尼部之初曇柯律藏之始道安垂範羅
什詮譯惠遠道生闡教于廬匡杯渡寶誌著異于江浙
吕温南嶽彌陀寺承遠和尚碑七尺全軀峨岷與瞻
教之狀九漏懸解江漢資清淨之源
蘇頲唐河南龍門天竺寺碑每熙春載陽具物和暢
此都人士則填城隘陌自北而南遺光相涉羣聽相接
震聞乎數十里外無不舉袂隂峰揚橈沸水潔誠而往
修禮而去
王維大唐大安國寺故大德净覺師碑銘禪師嘆曰
昔我太師尚以菩提釋位今我小子欲以恩澤為侯仁
遠乎哉行之即是裂裳裹足以宵遁乞食餬口以兼行
入太行山削髮受具尋某禪師故蘭若居焉猛虎䑛足
毒蛇熏體山神獻果天女散花澹爾宴安曾無喜懼先
有涸泉枯柏至是布葉跳波東魏神泉應焚香而怱湧
北天衆果候飛錫而還生禪枝必復之徵法水再興之
象聞東京有頥大師乃脫履戶前摳衣座下天資義性
半字敵于多聞宿植聖胎一瞬超于累劫九次第定乘
風雲而不留三解脱門揭日月而常照雪山童子不顧
芭蕉之身雲地比丘欲成甘蔗之種大師委運遂廣化
緣海澄而龍額珠明雷震而象牙花發外家公主長跪
獻衣薦紳先生却行擁篲乞言于無說請益于又損天
池杯水遍含秋月之輝草葉樹根皆霑宿雨之潤不窺
世典門人與宣父中分不受人爵廪食與封君相比至
于律儀細行由来護持經典深宗毫釐剖析窮其二翼
即入佛乘趣得一毛亦成僧寶于是同凡現疾處順將
終忽謂衆人有疑皆問我于是夜當入無餘開口萬言
音和水馬踴身七樹光映天人如暫如行冺然趺坐香
油細㲲用以茶毗合璧連珠為之葬具城門至于谷口
幡盖相連法侣之與都人縞素相半叩膺拔髮灑水坌
塵升堂入室之徒數踰七十破山㴻海之哭聲振三千
或行如白雪或名詎紅蓮或為勝鬘夫人或稱毗邪居
士二空法外何處進求七覺分中誰當决釋猶依舍利
冀獲菩提身塔不出虎溪淚碑有同羊峴
王維能禪師碑舉足下足長在道場是心是情同歸
性海商人告倦自息化城窮子無疑直開寳藏泉館
卉服之人去聖歴劫塗身穿耳之國航海窮年皆願拭
目于龍象之姿忘身于鯨鯢之口駢立于戶外趺坐于
牀前林是栴檀更無雜樹花惟薝蔔不嗅餘香皆以實
歸多離妄執九重延想萬里馳誠思布髮以奉迎願叉
手而作禮則天太后孝和皇帝並勅書勸諭徵赴京城
禪師子牟之心敢忘鳳闕遠公之足不過虎溪固以此
辭竟不奉詔遂送百衲袈裟及錢帛等供養天王厚禮
獻玉衣于幻人女后宿因施金錢于化佛尚德貴物異
代同符彈指不留水流燈熖金身永謝薪盡火滅山崩
川竭鳥哭猿啼諸人唱言人無眼目列郡慟哭世且空
虚擇吉祥之地不待青烏變功德之林皆成白鶴故能
五天重跡百越稽首修蛇雄虺毒螫之氣銷跳殳彎弓
猜悍之風變畋漁悉罷蠱酖知非多絶羶腥效桑門之
食悉棄罟網襲稻田之衣
梁王巾頭陀寺碑文彼岸者引之于有則高謝四流推
之於無則俯弘六度名言不得其性相随迎不見其終
始不可以學地知不可以意生及宅生者緣業空則
緣廢存軀者惑理勝則惑亡于是民以悦来工以心
競亘丘被陵因高就遠層軒延袤上出雲霓飛閣逶迤
下臨無地夕露為珠網朝霞為丹雘九衢之草千計四
照之花萬品崕谷共清風泉相渙金姿寳相永藉閒安
息心了義終焉游集
宋劉辰翁趙良傑落髮題度牒疏五陵蕭索覺空門
氣味之長十地逍遙在一宅塵勞之外然雖如是未免
有求盖摩頂放踵而悲絲須榨蔗摶泥而成佛聞說諸
方善誘尚參一語全題鎮州蘿蔔濮州鐘何須刻削仰
山藤條德山棒一任承當
趙抃定業禪院請慧覺長老住持開堂疏夫如來
法無異同衆生根有利鈍上焉者純一不雜下焉者餘
二非真大慈則舍實從權頓悟則離凡即聖舉黃葉則
小兒之啼暫止詢白練則先師之意愈明古有宗門今
𫝊法要覺師長老機先電事行企山高輟由鷲嶺之禪
林来應龜城之使旨門外榜子湖之犬神力復興堂中
示南山之蛇禪魔競伏
道術部(藝術)
唐何據射楊葉百中賦寢石遇而洞啓蹲甲徹而激勢
張友正射已之鵠賦啼猿散繞飛鴈雙中
白居易射中正鵠賦及夫觀者坌入射者挺立矢既
挾弓既執抗大侯次决拾指正則掌内必取料鵠乃彀
中所及雕弧乍滿當晝而明月彎彎銀鏑忽飛不夜而
流星熠熠其一發也騞若徹札其再中也&KR1721;如貫笠玉
霜降而弓力調金氣勁而弦聲急恢羣心而踴躍駭衆
目而翕習若然者安知不能空彎而鴈落虚引而猿泣
者也
隋薛道衡和許給事善心戲場轉韻詩京洛重新年復
屬月輪圓雲間璧獨轉空裏鏡孤懸萬方皆集會百戲
盡来前臨衢車不絶夾道閣相連驚鴻出洛水翔鶴下
伊川豔質回風雪笙歌韻管絃佳麗儼成行相携入戲
場衣類何平叔人同張子房高高城裏髻峩峩樓上粧
羅帬飛孔雀綺帶垂鴛鴦月映班姬扇風飄韓夀香竟
夕魚負燈徹夜龍銜燭歡笑無窮已歌吹還相續羌笛
隴頭吟胡舞龜茲曲假面飾金銀盛服搖珠玉宵深戲
未闌競為人所讙臥馳飛玉勒立騎前銀鞍縱横既躍
劔揮霍復跳丸抑揚百獸舞盤跚五禽戲狻猊弄斑足
巨象垂長鼻青羊跪復跳白馬回旋駛忽見羅浮起俄
看鬱島至峰嶺既崔嵬林叢亦青翠麏䴥下騰倚猴猿
或蹲跂金徒列舊刻玉律動新灰甲荑垂陌柳殘花散
苑梅繁星漸寥落斜月尚徘徊王孫猶勞戲公子未歸
来共酌瓊蘇酒同傾鸚鵡杯普天逢盛日兆庶喜康哉
唐元稹酬段丞與諸碁流會宿弊居見贈詩鳴局寧虚
日閒窗任廢時琴書甘盡棄園井詎能窺運石疑填海
爭籌憶坐帷赤心方苦鬭紅燭已先施蛇勢縈山合鴻
聯度嶺遲堂堂排直陣衮衮逼羸師懸劫偏深猛迴征
特險巇旁攻百道進死戰萬般為異日玄黃隊今宵黑
白碁斫營看一點對壘重相持善敗雖稱怯驕盈最易
欺狼牙當必碎虎口禍難移乘勝同三捷扶顛望一搘
希因送目便敢恃指蹤竒退引防邊策雄吟斬將詩眠
牀都浪置通夕共忘疲曉雉風𫝊角寒叢雪堕枝繁星
收玉版殘月耀冰池僧請聞鐘粥賓催下藥巵獸炎餘
炭在臘淚短光衰俛仰嗟陳跡殷勤卜後期公私牽去
住車馬各支離分作終身癖兼從是事隳此中無限興
唯怕俗人知
盧藏用折滯論夫環城自守接陣重圍無關地形不
乖天道若兵強將智粟積城堅雖復屢轉魁剛頻移太
歲坐推白武行計貪狼自符雞鬭之祥多移蟻附之困
故曰任賢使能則不時日而事利法審令正則不卜筮
而事吉養勞貴功則不禱祀而得福此所謂天時不如
地利地利不如人和故太公犯雨逆天時也韓信背水
乖地利也並存人事俱成大業削樹而斬龐涓舉火而
屠張郃未必暗同歲德冥會日遊俱運三門並占四殺
杜郵齒劍抑惟計沮垓下悲歌實階刓印若以並資厭
勝不事良圖則長平盡坑固須恒濟襄城無噍亦可常
保是知拘而多忌終喪大功百姓與能必違小數金雞
樹上(一作玉鶴)方為楚國之殃萬畢枕中適搆淮南之禍刻
符止(一作指)盜反更亡身被髮邀神翻招夷族吁嗟威斗
占星不禳赤伏之運築城斷岡何救素靈之哭火災不
騐禆竈無力以窺天超乘階凶王孫取監于觀德
古儷府卷八
