古儷府卷七
明王志慶編
禮部(總載)
梁徐勉上修五禮表臣聞立天之道曰隂與陽立人
之道曰仁與義故稱導之以德齊之以禮夫禮所以安
上治人弘風訓俗經國家利後嗣者也唐虞三代咸必
由之在乎有周憲章尤備因殷革夏損益可知雖復經
禮三百曲禮三千經文三百威儀三千其大歸有五即
宗伯所掌典禮吉為上凶次之賓次之軍次之嘉為下
也故祠祭不以禮則不齋不莊喪紀不以禮則背死忘
生者衆賓客不以禮則朝覲失其儀軍旅不以禮則致
亂于師律冠婚不以禮則男女失其時為國修身于斯
為急洎周室大壊王道既衰官守斯文日失其序禮樂
征伐出自諸侯小雅盡廢舊章缺矣是以韓宣適魯知
周公之德叔侯在晉辨郊勞之儀戰國從横政教愈泯
暴秦滅學掃地無餘漢氏鬱興日不暇給猶命叔孫于
外野方知帝王之為貴末葉紛綸逓有興毁或以武功
銳志或好黃老之言禮義之式于焉中止及東京曹褒
南宫制述集其散略百有餘篇雖寫以尺簡而終闕平
奏其後兵革相尋異端互起章句既淪俎豆斯輟方領
矩步之容事滅于旌鼓蘭臺石室之文用盡于末既而
中原喪亂罕有所遺江左草創因循而已釐革之風是
則未暇伏惟陛下睿明啟運先天改物撥亂惟武經時
以文作樂在乎功成制禮弘于業定光啟二學皇枝等
于貴遊闢兹五館草萊升以好爵爰自受命迄于告成
盛德形容備矣天下能事畢矣明明穆穆無德而稱焉
至若玄符靈貺之祥浮溟機山之賮固亦日書左史副
在司存今可得而略也是以命彼羣才搜甘泉之法延
兹碩學闡曲臺之儀淄上淹中之儒連蹤繼軌負笈懷
鉛之彦匪旦伊夕諒以化穆三雍人從五典秩宗之教
勃焉以興詔旨云禮壊樂缺故國異家殊實宜以時
修定以為永准但頃之修撰以情取人不以學進其掌
知者以貴總一不以稽古所以歴年不就有名無實此
既經國所先外可議其人人定便即撰次于是尚書僕
射沈約等參議請五禮各置舊學士一人人各自舉學
士二人相助抄撰其中有疑者依前漢石渠後漢白虎
隨源以聞請旨斷决復以禮儀深廣記載殘缺宜須
博論共盡其致更使鎮軍將軍丹陽尹沈約太常卿張
充及臣三人同參厥務臣又奉别勅總知其事末又使
中書侍郎周捨庾於陵二人復預參知若有疑義所掌
學士當職先立議通諮五禮舊學士及參知各言異同
條牒啟聞决之制旨疑事既多歲時又積制旨裁斷其
數不少莫不網羅經誥玉振金聲義貫幽微理入神契
前儒所不釋後學所未聞凡諸奏决皆載篇首具列聖
旨為不刊之則洪規盛範冠絶百王茂實英聲方垂千
載寧孝宣之能擬豈孝章之足云
隋潘徽江都集禮序禮之為用至矣大與天地同節明
與日月齊照源開三本體合四端巢居穴處之前即萌
其理龜文鳥跡以後稍顯其事雖情存易簡意非玉帛
而夏造殷因可得知也至於秩宗三禮之職司徒五禮
之官邦國以和人神惟敬道德仁義非此莫成進退俯
仰去兹安適若璽印塗猶防止水豈直譬彼耕耨均斯
粉澤而已哉加以佃漁六學網羅百氏繼稷下之絶
軌弘泗上之淪風賾無隠而不探事有難而必綜至于
采標綠錯華垂丹篆刑名長短儒墨是非書圃翰林之
域理窟譚叢之内謁者所求之餘侍醫所挍之逸莫不
澄涇辨渭拾珠棄蚌以為質文逓改損益不同明堂曲
臺之記南宫東觀之說鄭王徐賀之答崔譙何庾之論
簡牒雖盈菁華盖鮮乃以宣條暇日聽訟餘晨娱情窺
寳之鄉凝想觀濤之岸摠括油素躬披緗縹芟蕪刈楚
振領提綱去其繁襍撮其指要勒成一家名曰江都集
禮方可韜之頖水副彼名山見刻石之非工嗤懸金
之已陋是知沛王通論不獨擅于前修寧朔新書更追
慙于往册
禮部(明堂)
唐劉允濟明堂賦體神化以成規應靈圖而立矩度七
筵以垂憲分四室而通輔合宫之典鬱乎軒丘重屋之
儀崇于夏禹因殷成于五帝繼周道於千古答后土
之嘉祥藹上雲之殊祉望仙閣之秀出瞻月觀之左峙
鏤紅玉以圖芳肅龜壇而荐祀道不言而有洽物無為
而自致訪子輿于前跡揆公玉之遺芳順春秋之左
右法天地之圓方成八風而統刑德觀四序而候炎凉
跨東西而作甸掩二七以疏疆下臨星雨傍控煙霜翔
鶤墜於層極宛虹拖于遊梁崑山之玉樓偃蹇曾何髣
髴蒼海之銀宫煥爛安足翺翔于是覽時則徵月令觀
百王綏萬姓肆類之典攸集郊禋之禮爰盛衣冠肅于
虔誠禮樂崇于景令三陽再啟百姓來朝玄纁霧集旌
旆雲搖湛恩畢被元氣斯調羅九賓之玉帛舞六代之
咸韶澤被翔泳慶溢煙霄穆穆焉煌煌焉粤自開闢未
有若斯之壯觀者矣
任華明堂賦其宫十二以象辰行水四周而為海堂
筵楣徑可以見乾坤之籌策暑往寒來可以知六九之
變改室也州之數窗也卦之在高得黃鍾之實柱懸列
星之彩畢千古之能事終一人之不宰至有虞之總章
期夏后之太室殷重屋以五周太廟以七伊數君之餘
制各殊途而並逸雖信美于當年是無取于今日别有
清河絆鳥長沙求贄(一作試)討論公玉之圖錯綜伯喈之
議倘繡桷之有漸庶青雲之可致
王諲明堂賦徒觀其藻畫周設雕刻具美綺寮豁達
以生風重檐周流以藏晷嶔崟﨑嶬狀崑岳含霧而插
天衢隆崇峍屼若蓬萊駕鼇而涌海水屹乎氤氲孤標
紫氛琁題皓飾金鋪洞文拱星辰以端居傍眺白日憑
軒檻以直視俯見青雲
于沼明堂賦下之象地也以列五位之神上之法天
也以配五方之帝稟太乙之威靈順隂陽之開閉左个
右个分以寒暑之宜以筵以几度以堂室之際
劉允濟萬象明堂賦睿哲惟唐受天之明究皇王之
鴻休包宇宙之純精恢天禄以作乂攄元命之振英鼓
黔雷以播氣運蒼昊而時成括闓陽與泰階襲三聖以
光亨禮樂交通典謨洋溢天以洛視而龜書至地以河
觀而龍圖出擁神休尊明號激清流揚茂實將大報于
玄天享神祗以稱秩願卑宫而自處惟禋宗而是恤思
致美于總章覽娵訾而法營室訪夏后之軌儀云廣四
而修一彼宗周之有制聞或九而或七錯綜乎舊典經
始乎玉律紹先志以高興匪矜功而首出乃延公侯卿
士藝人表臣而審其議焉咸以為明堂者明乎天道者
也所以明有功表有德崇大教發大政登假嚴經欽修
宗祀非夫為己者也安可已乎粤正月庚午始創明堂
之制焉考經緯之長策應黃鍾之旋宫穆穆四門可納
四氣明明八窗均調八風靡金靡玉非磨非礱去隨侯
之夜光明素質以為工思承天以接神故峻極乎皇穹
䬃乎懿濞繣兮豐融雷承乾以震耀雲大壯乎其中非
至聖之精誠孰能克勤乎此功
宋虞通之明堂頌肅肅明堂惟國之光儀天矩地崇
姬潤黃縣殷颺輝服夏擅芳無斁伊典有煥斯章緜緜
教樞翳翳化紀聲沈五都風晦千祀我皇烝哉追孝創
軌縟憲垂統光圖麗史宗祀既崇享配惟馨六樂荐和
四圭流明殷殷華海鑒盥孚誠慶輝旁燭休光下盈
唐崔融代宗奉御賀明堂成表臣聞昭昭上天五座
列降神之府赫赫中國几筵開布政之宫自軒皇肇制
帝堯嗣作歴虞夏而惟新在殷周而克壯斯在尊祖配
帝從時統天節寒暑而吹律順隂陽以班令降及有漢
頗採前章雖年惟屢豐而日不暇給過此以往寂寥無
聲伏惟陛下興復舊邦光啟新邑萬物睹而聖人作百
寳用而神靈滋遠肅邇安功成道洽泥金刻玉紀修中
嶽之儀乘鑾駕龍更葺正陽之禮乾策坤策具稟宸聰
左个右个親承叡式朴略淹中莫能言其制度﨑嶇汶
上疇克效其規模土事不文木事不鏤九柱自立豈藉
瑯琊之飛二石潛開寧煩穀城之採板築星奔而化造
斧斤風動而神助聖有通于上帝産無費于中人由是
日抱紅輝雲叢紫靄霜毛下翥電翼羣飛夕見神光似
對莊嚴之國晝聞仙響疑過數樂之天匪日而成衝霄
特起仰浮圓笠俯鎮方輿金鸑鷟而將飛玉驪龍而若
動三辰引曜相望于複道之間六氣氤氲旁魄于重檐
之半可以發大教陳盛容會百神朝萬國比二儀而永
固齊四序而偕行允所謂穆穆皇皇巍巍蕩蕩者矣
又代百官賀明堂成上禮表上帝居高懸太微之府
先王建國闡宗祀之堂不有聖人誰其經始伏惟陛下
尊祖揚禰嚴禋之德再光統天順時布政之道尤急親
紆睿思躬運玄模故能上合乾象下當坤策柱將扶而
已立石未鑿而懸開丹鷟踶甍似鳴岐而遠至蒼虯繞
棟疑出河而欲飛神光熠燿于向晩仙樂清泠而方晝
月惟孟夏時属正陽張文物于闕庭震聲名于㝢縣聖
皇戾止諸侯在列穆穆焉顒顒焉交喜氣于三靈動歡
心于萬類者也臣等進窺朝典既逢嘗麥之辰旋顧野
誠輕襲獻芹之禮謹上禮若干轝如别項滋疎鶴鼎味
劣鱻庖何以延萐莆之涼契芝英之夀
盧照隣歌明堂穆穆聖皇雍雍明堂左平右墄上圓
下方調均風雨制度隂陽四窗八達五室九房南通夏
火西瞰秋霜天子臨御萬玉鏘鏘
禮部(郊祀)
漢揚雄甘泉賦於是欽柴宗祈燎薰皇天招搖太一舉
洪頥樹靈旗樵蒸焜上配藜四施東爥滄海西燿流沙
北熿幽都南煬丹涯玄瓚觩䚧秬鬯泔淡肸蠁豐融懿
懿芬芬炎感黃龍兮熛訛碩麟選巫咸兮呌帝閽開天
庭兮延羣神儐暗藹兮降清壇瑞穰穰兮委如山
張衡東京賦及將祀天郊報地功祈福乎上玄思所
以為虔肅肅之儀盡穆穆之禮殫然後以獻精誠奉禋
祀曰允矣天子也乃整法服正冕帶珩紞紘綖玉筓綦
會火龍黼黻藻繂鞶厲結飛雲之袷輅樹翠羽之高盖
建辰旒之太常紛飇悠以容裔六玄虯之奕奕齊騰驤
而沛艾龍輈華轙金鋄鏤錫方釳左纛鉤膺玉瓖鑾聲
噦噦和鈴鉠鉠重輪貳轄疏轂飛軨羽盖葳蕤葩瑵曲
莖順時服而設副咸龍旂而繁纓立戈迤戛農輿輅木
屬車九九乘軒並轂&KR1352;弩重旃朱旄青屋奉引既畢先
輅乃發鑾旗皮軒通帛蒨旆雲罕九斿鈒戟轇轕髶髦
被繡虎夫戴鶡駙承華之蒲梢飛流蘇之騷殺總輕武
於後陳奏嚴鼔之嘈囐戎士介而揚揮戴金鉦而建黃
鉞清道按列天行星陳肅肅習習隠隠轔轔殿未出乎
城闕旆已反乎郊畛盛夏后之致美爰恭敬乎明神爾
乃孤竹之管雲和之瑟雷鼓鼝鼝六變既畢冠華秉翟
列舞八佾元祀惟稱羣望咸秩颺槱燎之炎煬致高煙
于太一神歆馨而顧德祚靈主以元吉
晉郭璞南郊賦於是時惟青陽日在方旭我后將受
命靈壇乃改步而鳴玉升金軒撫太僕揚六鸞齊八騄
列五幡于一元兮靡日月乎黃屋矯陵烏以偵候兮整
豹尾於後屬武騎仡以清道被練煥以波燭爾乃造曠
場戾壇庭百寮山立萬乘雲縈延祝史肆玉牲登圓丘
揖太清禮羣望告皇靈天澄其氣日朗其精飛廉鼓舞
于八維兮豐隆擊節于九冥祝融穆以肅侍兮陽侯澹
以中停于是司烜戒燧火烈具炳宗皇祖而配祀增孝
思之惟永郊寰之内區域之外雕題卉服被髮左帶駿
奔在壇不期而會峩峩羣辟蚩蚩黎庶翹懷聖猷思我
王度事崇其簡服尚其素化無不融萬物自鼓振西北
之絶維隆東南之撓柱廓清紫衢電掃神宇風馬桂林
抗旌琳圃五岳不足以題其勲九韶不足以贊其舞饗
駭鬼神聲振丘隴倒景望風龍漢企踵爛若列星之環
辰咸雲騰而海涌此盖和氣旁通玄羅潛總自然之感
鼓而遂動
唐崔立之南至郊壇有司書雲物賦矧器用陶匏藉以
包茅光逾泰畤馨邁周郊朱火煬煙遠浮于華盖玄酒
止水近映乎長旓
徐彦伯南郊賦左日壑右星圃吹烈火于炎丘覿堅
冰于委羽莫不匍匐我聲教駿奔我珪組納大荒之管
鑰伏堪輿之扃戶肇允神聖浸發葆命芬德馨香崇
庸祗敬吟蓼蕭以游握合枲(一作台)桑而藴正關石和鈞
飛沈翔泳擇明居之全法撰蒼渠之闕令則太階平而
玉衡正也庶績洪凝賡歌浩作隂隲于下有孚顒若恢
負勝之圖賁昭功之籥是以玄龜遊乎湍瀨丹鳥吟于
觀閣芝房菌蠢而玉英景雲璀璨而金萼雙&KR0008;共觝(一作)
(抵)之獸躑躅苑山一稃二米之穎紛拏畎壑邦誦中和
甿歌小毖歲合作噩日交長至遘朔旦之明期擇純陽
之正地欲陳大旅展時事告紫宙之成功定皇天之寳
位蜃鷩司典鳲鳩蕆職崇泰壇考星翼劃八卦以通道
錯五行而辨域對越精祗森羅正直木巽火而殷薦豫
乘雷以㒺極載師清野土訓掃㕓繚垣虹合參途電聯
籠組帷以艾景覆皇邸以慶煙宫伯糾其禁内饔烹其
鱻周廬攢構以戢孴列纛抗莖而翩綿繩繩都人濟濟
多士九牧之守百蠻之子莫不絜(一作挈)鴈提羔攢驂噎
軌紛鴻溶以騰逗叛遹皇而佁儗或駢肩而側足候吾
君之戾止若葵藿之傾離光同江河之赴溟水也然後
啟端門警仙蹕雙鳳矯首六龍齊膝青旆罥雲紅旌彗
日鏘玉鸞之鳴轙按金雞之廣術傳畫角以啾嘈曳朱
旗以駢坒(蒲必切見吳都賦)呵風伯令戒道制玄冥使司律此
靈祗所以保綏皇天所以宥密於是闢龍次幸蜺幬鶉
鳥司表熊羆奉收皇帝乃彰畫黻襲大裘端玉珽肅珠
旒翼翼穆穆遂臻乎圜丘躬孝享擁神休設天宗之六
席援長發之二球盥以明水薦以香羞陳蒼璧而咸事
藉白茅而闡幽絜騂旄之泔淡酌玄瓚之觩䚧盛哉神
(疑作坤言后亞獻)極順天而見邸乳祥開曾沙業荐赫禮數于
彤壼布徽音于紫縣率先于金簿之蠶謹覆以瑤筐之
燕皇后介禮恭兹亞奠凝億兆之歡心注穹蒼之景盼
紫微開兮天香滿神之來兮軒星纂候黃鍾兮雪飛調
大吕兮風煖戛雲和之寳瑟吟孤竹之清管石麟夭矯
團翠烟而上征蕤鳳㫚霍迓鴻釐之無算瑞氣蜿蜒于
藪甸祥光熠爚于旄罕三觶終獻萬祗呈醺昇羽節導
靈羣凝肆夏以青晷颺登歌而咽雲徽鸞鷖之颯沓致
戩穀之絪緼
杜甫朝獻太清宫賦太一奉引庖犧在右堯步舜趨
禹馳湯驟鬱曾(一作閟)宫之嵂崒拆元氣以經構斷紫雲
而竦牆撫流沙而承霤紛隳珠而陷(一作隠)碧㸌波錦而
浪繡森青冥而欲雨赩色(一作光)炯而初晝于是翠蕤俄
的藻藉舒就祝融擲火以焚香溪女捧壺而盥潄羣有
司之望幸辨名物之難究瓊漿自間于粢盛羽客先來
于介胄
賈餗至日圓丘祀昊天上帝賦是時星昏東壁日躔
南至爰命有司肅將祀事羅幄帟以雲黕駢罍俎以鱗
次藉白茅兮取諸潔薦蒼璧兮象其類皇威允穆司儀
辨等而以班明德惟馨祝史陳辭而不愧覆玉葉之
卿雲昭扶桑之初日齋心滌慮所以感無不通樂徧禮
成故能神降之吉
杜甫有事于南郊賦盖主上兆于南郊聿懷多福
者舊矣今兹練時日就陽位之美又所以厚祖考通神
明而已職在宗伯首崇禋祀先是春官修頌祗之書獻
祭天之紀令泰龜而不昧俟萬乘之將履掌次閱氊邸
之則封人考壝宫之旨司門轉致乎牲牢之繫小胥專
達乎懸位之使二之日朝廟之禮既畢天子蒼然視于
無形澹然若有所聽又齋心于宿設將旰食而匪寧旌
門坡陀以前騖彀騎反覆以相經頓曾城之軋軋軼萬
方之熒熒馳道端而如砥浴日上而如萍掣翠旄于華
盖之角彗黃屋于鈎陳之星神仙戌削以落羽魍魎幽
憂以固扃戰岐慄華擺渭掉涇地回回而風淅淅天泱
泱而氣青青甲胄乘陵轉迅雷於荆門巫峽玉帛清迥
霽夕雨于瀟湘洞庭于是乘輿霈然乃作翳夫鸞鳳將
至以沖融寥廓不可乎彌度聲明通乎純粹溟涬為之
垠堮駟蒼螭而蜒蜿若無骨以柔弱奔烏獲而黝蟉徒
有勢于殺縛朱輪竟野而杳冥金鋄成隂以結絡吹堪
輿以軒輊槍寒暑以前却中營密擁乎太陽宸眷𦕈臨
乎長薄熊羆弭耳以相䑛虎豹高跳以虚攫上方將降
帷宫之綝縭屏玉軑以蠼略人門行馬以拱乎合沓之
場皮弁大裘始進乎穹崇之幕衝牙鏗鏘以將集周衞
轇轕而咸若月窟黑而扶桑寒田燭稠而曉星落肅定
位以告潔藹嚴上而清超雲菡萏以張盖春葳蕤以建
杓簪裾斐斐樽俎蕭蕭方面曲折周旋寂寥必本於天
王宫與夜明相射動而之地山林與川谷俱標于是乎
官有御事有職所以敬鬼神所以勤稼穡所以報本反
始所以度長立極玄酒明水之上越席疏布之側必取
先于稻秫麴糵之勤必取著于紛純文繡之飾雖三牲
八簋豐備以相沿而蒼璧黃琮實歸乎正色先王之丕
業繼起信可永其昭配羣望之徧祭在斯示有明其翼
戴由是播其聲音以陳列從乎節奏以進退韶夏濩武
采之于訓謨鍾石陶匏具之于梗槩變方形于動植聽
宫徵于砰礚英華發外非因乎簨簴之高和順積中不
在乎雷鼓之大既而臠醟挂罥柴燎窟塊騞砉擘赫葩
斜晦潰電纏風升雪颯星碎拂勿侹濙渺溟蓯淬聖慮
岑寂玄黃增霈蒼生顒昂毛髮清籟雷公河伯或駓騃
以修聳霜女江妃乍紛綸而晻曖執紱秉翟朱干玉戚
鼓瑟吹笙金支翠旌神光倏斂祀事虚明於是涾&KR0008;乎
渙汗紆餘乎經營浸朱崖而灑朔漠洶暘谷而濡若英
耆艾涕而童子儛叢棘坼而狴犴傾是率土之濱覃酺
醵以涵泳非奉郊之縣獨宴慰以縱横玄澤淡泞乎無
極殷薦綢繆乎至精稽古之時屢應符而合契聖人有
作不逆寡而雄成爾乃孤卿侯伯羣儒三老儼而絶皮
軒趨帳殿稽首曰臣聞燧人氏已往法度難知文質未
變太昊氏繼天而王根啟閉于厥初以木傳子攄終始
而可見洎虞夏殷周兹煥炳而葱蒨秦失之于狼貪蠶
食漢綴之以蛇斷龍戰中莽茫茫夫何從聖蓄縮曾不
下眷伏惟道祖視生靈之磔裂醜害馬之蹄齧呵五精
之息肩考正氣之無轍協夫貽孫以降使之造命更挈
累聖昭洗中祚觸蹶氣慘黷乎脂夜之妖勢迴薄乎龍
蛇之孽伏惟陛下勃然憤激之際天關不敢旅拒鬼神
為之嗚咽高衢騰塵長劒吼血尊卑配宇縣刷插紫極
之將頽拾清芬于已缺鑪之以仁義鍛之以賢哲聯祖
宗之耿光卷夷狄之彯撇盖九五之後人人自以遭唐
虞四十年來家家自以為稷禼王綱近古而不軌天聽
貞觀以高揭蠶爾差僭粲然優劣宜其課密于空積忽
微刊定于興廢繼絶而後覩數統從首八音六律而惟
新日起算外一字千金而不滅上曰吁昊天有成命惟
五聖以受我其夙夜匪遑實用素樸以守于嗟乎麟鳳
胡為乎郊藪豈上帝之降鑒及兹玄元之垂裕于後夫
聖以百年為鶉鵓道以萬物為芻狗今何以茫茫臨乎
八極眇眇託乎羣后端策拂龜于周漢之餘緩步闊視
于魏晉之首斯上古成法盖其人已朽不足道也於是
天子默然而徐思終將固之又固之意不在抑殊方之
貢亦不必廣無用之祠金馬碧雞非理人之術珊瑚翡
翠此一物何疑奉郊廟以為寳增怵惕以孜孜况大庭
氏之時六龍飛御而歸
權德輿朔旦冬至攝職南郊因書即事詩大明南至
應天正朔旦圜丘樂六成文軌盡同堯歷象齋祠忝備
漢公卿星辰列位祥光滿金石交音曉奏清更有觀臺
稱賀處黃雲捧日瑞昇平
李吉甫圜丘攝事合于中書後閣宿齋移止于集賢院
會門下相公以七言垂寄因叙所懷奉寄詩淮海同
三入樞衡過六年廟齋兢永夕書府會羣仙粉壁連霜
曙冰池對月圓歲時憂裏換鐘漏静中傳蓬髮顔空老
松心契獨全贈言因傅說垂訓在三篇
武元衡奉酬中書相公至日圜丘攝事宿齋叙懷見寄
詩郊廟祗嚴祀齋莊覿上玄别開金虎觀不離紫微
天樹古長楊接池深太液連仲山方補職文舉自傷年
風澁銅壺漏香凝綺閣煙仍聞白雪唱流詠滿鵾絃
又裴度詩翼亮登三命謨猷本一心致齋移秘府祗
事見沖襟皓月當延閣祥風自禁林相庭方積玉王度
已如金運偶唐虞盛情同丙魏深幽蘭與白雪何處寄
庸音
鄭谷丞相孟夏禮薦南郊紀獻十韻詩節應清和後
郊宫事潔羞至誠聞上帝明德祀圜丘雅用陶匏器馨
非黍稷流就陽陳盛禮匡國稱鴻休漸曉蘭凝露微涼
麥弄秋夀山横紫閣瑞靄抱皇州外肅通班序中嚴錫
慶優升歌三酒備表敬百神柔池碧將還鳳源清再問
牛萬方瞻輔翊共賀贊王猷
梁簡文帝上南郊頌表雖周郊南甸宗伯之官徒設
漢興北畤夤恪之道未隆而體元含極先後弗違典盛
望禋禮通孝敬潔静之禮載光禘郊之風斯洽昔東平
瑯琊著藻炎德臨淄中山摛文魏美
唐令狐楚為桂府王珙中丞賀南郊表臣聞禘嘗之
禮所以仁祖禰也郊祀之儀所以尊天地也五帝之前
蕢桴土鼓致其敬敬有餘矣而禮不足三王以降金罍
玉斝備其禮禮有餘矣而敬不聞秦之增封也覬望神
仙漢之郊丘也禳除災害雖無文而咸秩終有廢而莫
舉猶可以編在方册垂其鴻名豈若國家參文質于六
經之中陛下酌損益于百代之後既昊天之承(疑作成)命
得黎人之歡心九穀有年四方無事然後因吉土迎長
日咸池屢舞太蔟登歌萬靈識周旋之位百神知饗獻
之節雲斂而柴燎高達風清而蕭薌遠聞信大報之無
私亦玄鑒之不昧當時集軍州官吏僧道百姓等丁寧
宣示訖惟天之意莫遺于細微如日之輝不隔于幽遠
頑鈍知感鬼神懷柔何則刑莫大于成獄陛下捨之罪
無輕重恩莫深于延賞陛下推之澤及存殁行道求志
敢于直言者既許以親覽觸綸罣網屏于遠方者又移
之近郊減來歲之新税昭其儉也棄七歲之逋債弘諸
仁也念勲臣而樹勲者益勸尊有德而不德者知慙賜
羸老有粟帛之優禮神祗無牲幣之愛此所謂幽室盡
曉枯條遍春雷雨作而蟄蟲昭蘇疾風行而窮鳥飛舞
率土臣下不勝大慶况臣蒙被恩澤獲齒生類會守遠
郡阻窺盛禮徘徊天外目與心斷
王晙賀南郊表燔燎洞合于神光日月共禎于瑞色
宋宋祁賀南郊大赦表顧懷時憶瑞應日來亟修上
儀若祗舊典戒期百職攽詔九州曳雲鳳之徜徉服翠
虯之伴奐殊庭一獻諸祜徧躋遂自陽靈之宫往會天
元之旦羽旄四合垓陛參登上璧左琮之華合袪而信
祝祖蕝宗題之次更侑而迪嘗拜嘉胙于席垂列欽柴
于雲表靈心合答熙典備成臣嚮觀舊史殫見往朝
或不愛牲玉為恭殊非明薦或所過租賦為復盖出重
勞語昔罕全訂今絶擬所恨清塵在望自苦周南之留
紫槖仍持不與甘泉之從
宋王安石賀南郊禮畢肆赦表精意上昭神靈底豫茂
恩旁暢夷夏接和(中賀)臣聞道以饗帝為難禮以配天
為至有秩斯祜唯四表之歡心胡臭亶時匪九州之美
味自古在昔若聖與仁厥遭昌辰乃覩熙事恭惟皇帝
陛下邁種三德敷奏九功率籲奉璋之衆髦肇稱奠璧
之新禮廟籩致孝郊血告幽誠既格于穹旻福遂均于
品庶振憂矜寡原宥眚烖第五玉以褒封善人是富發
三錢而慶賜賤者不虚天其居歆人以呼舞
曾鞏賀熙寧十年南郊禮畢大赦表其功施于人效
見于事則宅仁由義搢紳之徒成材于學校超距蹋鞠
熊羆之旅養勇于營屯甌窶汚邪之收充于倉廩關石
和鈞之利阜于市㕓家有樂豫之聲人無愁怨之色協
氣所召休應自殊鈎陳太微星緯咸若崑崙渤澥波濤
不驚近則金石之音鳥獸欣躍遠則干羽之舞蠻夷駿
奔象齒旅于闕庭龍媒納于閑廏是謂六府三事皆可
以歌四海九州罔不率俾盖巍巍而特起非瑣瑣之能
闚故寅畏嚴恭積之有素而齋明薰祓進而益虔在
于物者不取其煩盡諸已者必求其實是以蕭光之烈
奏于宗祊柴燎之蒸焜于郊兆幽隠昭答神靈顧懷無
疆惟休方寖昌于萬世不敢專享故敷錫于羣元
梁簡文帝南郊頌龍官弱言之后合揆于蒼旻鳥紀
垂衣之君昭格于上帝皇帝之御天下也塵清世晏
蒼兕無所用其武功運謐時雍鴛鷺咸並修其文德玉
門罷候紫塞沈烽畫一之政萬代表于時和三章之律
百姓沐於仁夀于是龍光之地日浴之鄉紫舌黃支頭
飛鼻飲自西自南無思不服由是嘉祥被衆瑞發金人
澤馬丹甑玉雞三角九尾四肩六足參差于郊藪布濩
于宫闈乃以恭肅神祗理通孝敬江左以來爽塏未闢
爰命將作揆日載營三靈叶響百工咸事宛如神造儼
類仙居五達四通廓郊彌澤南瞻重岳北眺芒嶺東臨
霸滻西望舊豐紆餘委蛇丘陵起伏澎湃嶤屼山川異
態飛梁邃宇洞爥空懸紫殿仙宫霞鶱鳥翥霧映倒梁
日光疎鈑玉桃卷葉銀樹抽芳百果千株三珠八桂朝
葉與蜜露共鮮晚花與薰風俱落露禽乍聚望北翼之
翺翔歸飛時宿聞同心之夜響故以熊熊灼灼炫兩明
而仰七曜紛紛沐沐承五煙而帶三靈圓丘閒静紫壇
肅設五精之場千神之位八階弘麗四維博敞宛若千
仞狀懸流之仙館煥如五彩同瑤山之帝壇石牒神昌
之瑞方臻金縷飛光之徵永固是雕是琢鄙茅茨之為
倫非珠非玉嗤甘泉之已奢望昔方今獨高千古沿襲
異等質文斯中於是歲在單閼星次娵訾律中太蔟日
惟辛卯特有事于南郊甸師清野封人壝宫朱幕夕峙
帷宫宿設曉漢斜隂挈壺升漏天子御玉輅動金根八
驥揚衡雙龍翼盖雲罕徐迴鳴鐃韻響風承豹尾日映
鶡冠萬騎天行千乘雷動石鎧犀衣之士連七萃而雲
屯珠旗日羽之兵亘五營而星列鬱鬱阡阡震震填填
充溢乎國都彌漫于鄽邑者也若乃迴輿降蹕荐禮帝
儀揖太清秩羣望被大裘服山冕恭蒼璧之明祀穆靈
壇之禋敬黍稷非馨明德惟馨日曜彤精天澄翠色百
僚師師九官濟濟千神叶福萬億均慶六典斯備三禮
必該焚柴告成㒺不欽若翠煙升綠(疑)同河濱之瑞雲
丹燎燭天若帝鄉之美氣雲門麗舞咸池廣樂已叶九
韶之曲復諧六列之奏金匏既動望蜿蟬之遊龍玉磬
徐鳴觀參差之舞鳳袿轊駕肩士女填噎接袂為幃連
裾猶堵鼓腹擊轅行歌舞抃然後紆玉輦而謝書生登
靈臺而望雲物欽明美化跨萬古于兹日廣運愉樂表
千載于當今其辭曰肅恭明神逖聽前踵配天道尊
迎陽義重玄酒陶匏燔柴雲聳跨舜論韶籠堯稱拱郊
宫載静紫壇新謐肅肅禁闈隂隂仙室六戎列野八鑾
昭日架殿星羅重宫霧出康哉德盛美矣時豐三辰增
曜七政永崇五方來洎四煥兹通懸繩度笮駕塵追風
既敷懋化復覩瑞滋金車出野玉露霑墀紫脱神草華
平瑞芝長愉汪濊永固雍熙
唐王勃拜南郊賦三門遁甲黃公成不戰之師五壘神
兵玄女下先登之策肅牙璋而按律輝旄節而分麾降
南宫之元老裂西營之毅卒良將首路偏戎竟野軸轤
萬里旌旗四合金緗玉匱司空憑首勝之威鶚視龍趨
將軍仗萬全之略負鼇丘而峻壁據黿壑而深溝一鼓
而亭塞無塵七縱而江山失險伐罪以明而不以衆懷
遠人于絶境均惠化于殊隣登若木以照臨折紅桃以
延佇然後分州列鎮對明月以收營返旆旋戈部玄雲
而振旅爰考吉日遂静行宫有司具典乘輿乃出撫
玄虯戴翠鳳鼉鼔按節鯨鐘流響千乘嶽動萬騎林迴
星陳而天行雷震而霧合是時未登夫太壇也迺齋帷
宫宿帳殿華盖移影鈎陳從蹕千營夕布亘蒼野而烟
凝萬幕宵懸背黃闉而霧列既而屏翳清曉飛廉警旦
孫叔奉轡王良聳策雲藏星謐宇曠山明旌軒具照簫
笳互凝陟名嶽以告成歴神丘而展事國容象物而動
朝章視令而肅宸儀有睟虚徐大帝之庭列侍無譁髣
髴華胥之國於是襲袞服戒俎豆端瑞班儼華旒樂懸
六代禮備三古奠惟蒼璧藉用白茅鳴孤竹之簫管奏
空桑之琴瑟感格以誠不以事動植咸驩敬神以道不
以華天人合應然後駐聲名於上邑反文物于仙宫因
雷雨而作施法雲天而用響風行電舉未寸景而浹九
埏野抃途歌不崇朝而晏六合
盧照隣歌南郊虔郊上帝肅事圓丘龍駕四牡鸞旗
九斿鐘鼓晚引紫煬高浮日麗蒼璧雲飛清球皇之慶
矣萬壽千秋
晉郊祀歌整泰壇禮皇神精氣感百靈賓藴朱火燎
芳薪紫烟起冠青雲營泰畤定天衷思心睿謀筮從
建表藴設郊宫田燭置雚火通歴元旬集首吉飾階壇
坎列室
周庾信方澤降神歌辭報功隂澤展禮玄郊平琮鎮
瑞方鼎升庖調歌孤竹縮酒江茅聲揚鐘鼓器用陶匏
列曜秀華凝芳郁荔川澤茂祉丘陵容裔雲飾山罍蘭
浮沈齊日至之禮歆兹大祭
(闕)祠靈星賦於是驗星紀稽帝文覩農祥之晨
正彰土膏之脈分奠玉杯于青帝用潔牲于白雲列
綴兆于峻舞徵歌頌于絲衣雕豆玉觴自殊器於宗
祀青圭紺席乃叶禮於禳祈(祭星附)
禮部(社稷)
唐張餘慶祀后土賦隔歲梅花氛氲于帳殿迎春楊柳
搖曳於離宫戈横鐵騎旗掣長虹叠靈鼓於流水引繁
笳于朔風甸師清野宗伯奉秩端旒垂綖左輔右弼
修五禮之大道酌千靈之故實綵幣藻耀層壇崷崪黃
琮展前以備陳白茅有藉而間出玄酒式降以尚本瑞
圭不瑑(音篆)而貴質繁纓藻帶燦爛于祭容孤竹雲和鏗
鏘于聲律鬱人獻爵司干授器據青野之雕阜肅黃祗
之神位鼎氣歊雲神光燭地魏珠映天子之輦汾鴈入
大夫之贄薰風偃草以浹洽遲景暄空而明媚河圖所
以無隠天寳由其不秘豈比夫魯蜡有乖仲尼聞而
發嘆漢祀多僻匡衡陳其用祥
唐玄宗后土神祠碑往者漢氏之祠也牲以養牛五
歲蠒栗所以貴其誠藉以采席六重藁稭(一作秸)所以尚
其質事與古及(一作反)義不經見朕因其地而不因其儀
取其得而不取其失凡牲幣法物之事歌舞接神之類
咨故實于方澤不遂過于元鼎此皆公卿大夫鴻生鉅
儒獻其方聞匡于不逮朕何有也享於至誠錫以繁
祉黃雲盖于神鼎降光燭于靈壇自昔已然乃今復見
豈與夫封禪有牒專在求僊秘祝有辭密于移過而
已
隋牛弘祈社歌厚地開靈方壇崇祀逹以風露樹之松
梓句萌既申芟柞伊始恭祈粢盛載膺休祉
又祈稷歌粒食興教播厥有先尊神致潔報本惟虔
瞻榆秉耒望杏開田方憑戩福佇詠豐年
禮部(封禪)
唐李義府在巂州遙叙封禪詩天齊標巨鎮日觀啓崇
祠岧嶤臨渤澥隠嶙控河沂建嶽誠為長升功諒在兹
帝猷符廣運玄範暢文思飛聲總地絡裁化撫乾維瑞
策開珍鳳禎圖薦寳龜創封超昔夏修禪掩前姬東后
方肆覲西都尊六師肅駕移星苑揚罕馭風司沸鼓喧
平陸凝蹕静通逵汶陽馳月羽蒙隂警電麾巖花飄曙
輦峰葉蕩春旗石閭環藻衞金壇映黼帷仙階溢秘秬
靈檢耀祥芝三始貽遐貺萬歲受重釐菲質陶恩奬趣
迹奉軒墀觸網淪幽裔乘繳限明時周南昔已歎卭西
今復悲
宋之問扈從登封告成頌詩御路迴中嶽天宫接下
都百靈無後至萬國競前驅文衞嚴清蹕幽仙讀寳符
貝花明漢菓芝草入堯厨濟濟衣冠會喧喧夷夏俱宗
禋仰神理凱樂望仙途撫已貧非病時來本不愚願陪
丹鳳輦率舞白雲衢
唐許敬宗勸封禪表粤自生民兆興司牧朱襄皓英
之日黃軒葛天之世莫不雷鼗振響節萬舞于雲門大
路脂輪籍千藁于嬴里使夫空桑孤竹仰鈞天而合奏
十碑再累齊厚地以相終是以員精朗鑒睠欽明之
同德方祗效祉祚至仁之比義馳薰風而驛膏露靈心
急于置郵驟澤馬而騖山車神物切于推轂帝道浸
微淳風不競南茅北秬綿百世而寂寥升中告成歴千
祀而湮墜使太山靡紀梁甫曠巡復盛禮于休明企來
蘇于肆覲大夫之樹傾柔荑以望塵仙人之閭聳危峰
而佇貺
駱賓王為齊州父老請陪封禪表臣聞元天列象紫
宫通北極之尊天帝凝圖玄猷展東巡之禮是知道隆
光宅既輯玉于雲臺績劭禋宗必塗金于日觀河浮
五老啟赤文于帝期海薦四神奉丹書于王會瑞開三
脊祥洽五靈既而緝總章之舊文捃辟雍之故事非烟
翼軫移玉輦于梁隂若月承輪祕金繩于岱巘鄒魯
舊邦臨淄遺俗俱穆二周之化咸稱一變之風境接青
疇俯瞰獲麟之野山開翠岊斜連辨馬之峯豈可使稷
下遺甿頓隔陪封之禮淹中故老獨奏告成之儀是用
就日披丹御壁輪之三舍望雲抒素呌天門於九重倘
允微誠許陪大禮則夢瓊餘息翫仙閭以相驩就木殘
魂遊岱宗而載躍
上官儀勸封禪表臣聞乾元惟大播四序而無言坤
儀盖厚寧萬象而得一至于號均三大體覆載以曲成
聖表千齡順剛柔以藏用是以可久可大永固皇王之
緒貞觀貞明獨照陶鈞之上故可登封泰嶽類帝以尊
天降禪肅然禋宗以厚地伏惟陛下膺圖紹籙儀天纂
鏡受昭華而光寳位正璣衡而握金符銷伏鼇而綴上
玄剪應龍而清下瀆于是靈臺偃伯暢轂埋輪刑政肅
清削秋荼之繁廡雅頌光烈激圓海之漪瀾就月幽覃
則燭龍開景薰風遠暢則蟠木增華没羽浮金之章昭
載筆于仙室韋韝卉袵之首襲長纓于蘭錡九疇式序
七德攸宣發神化之丹青敷禮義之粉澤既而睿德潛
通至誠冥召禎圖載啟神物發揮雙觡呈班馴擾于君
囿九芝獻彩燭耀于帝池太史標祥鏡流千里卿雲表
貺凝華五色江茅鄗黍歲時鱗萃東鰈西鶼日月波屬
鴻符巨慶疇可詳言誠迺岱郊佇遂云坰望蹕某等永
言遐載緬鏡前徽王迹之所葳蕤帝圖之所凝遠龍官
結繩之后鳥紀垂衣之君治定功成俱肅升中之禮塵
清海晏咸申謁欵之誠異世同符干載一揆諒以增高
益厚式酬靈睠陛下德光宙始文煥震初蓆蘿而因萬
物典裒而濟下元鎔範生靈張四維于地絡締構函夏
建八柱于玄樞宏視絶跡功無與二駕三五而遙集超
八九而騰驤加以瑤歷啟微躔南至于朔旦金鼓問罪
削左袵于交河固可恭柴燎之展采穆靈壇之禋敬焉
得徇小節於沖挹忘至公之鴻典絶三神之歡拒萬方
之志雖復翹心天路未留三舍之感延佇帝閣逾邈九
霄之望伏惟陛下紆瑤池之渺轡屈姑射之凝神酌令
典于中樽遵時邁于嬴里採公卿之嘉議覽搢紳之讜
辭逸記重甄頽章再紐詔雨師以先路命風伯以清塵
六飛案軌九旗齊列榮光承幰非烟翼衡輯瑞而嘉肆
覲瘞玉而恭儲祉方使日觀增華仙閭改飾神光霄映
若流照于春陵雲色盡開似凝暉于豐谷表咸池於翠
岊萬歲叶其殷薦席藁秸于紫壇八神歆其明祀籠千
古之偉觀孕七百之丕業某等命與時偕濯景昌運優
游渠閣之内怊悵南風之絃棲息蓬山之阿弋釣先皇
之道至于朝獻國紀頗踐奥隅陛下推而不居竊所未
喻鬱云梁之典缺懷庭之儀沮神主之欲漏貪天之議
伏願杲其日出照其傾陽之心油然作雲降其離畢之
澤庶使飛英騰茂秘玉檢而遐傳手舞足蹈扈翠華於
喬嶽
岑文本勸封禪表伏願順萬國之歡心膺三靈之睠
命備天官以周衞盛輿服以巡遊五輅齊列六龍按轡
瞻岱郊而啟軔指嬴里為一息詔卿士延禮官設壇場
陳玉帛禋六宗而報上帝班五瑞以朝諸侯成天下之
壯觀紹帝王之盛節俾夫山稱萬歲壇燭神光播厚福
于無窮揚鴻徽于來裔
高若思勸封禪表伏願褰旒寫照洽羣請于帝俞闢
纊垂矜遂微懇於人欲騰兹璽誥激彼天波徵萬玉以
警塗詔八神而弭策藉江茅而陳鄗黍飾蒼璧而奠黃
琮馳萬歲以飛聲接九重而嫓美使編珠毓貺開麗色
于金泥觸石凝禎蕩浮華于石䃭式昭昌祚永播鴻名
凡在生靈義深聳踊
崔融代宰相賀尊號表于是靈命孔彰玄心㧾集山
開秘篆洛出祥圖每纓冕同觀軒墀共謁則有曦車五
色對玉匣而如遲雲盖三層伴瓊緘而不去
張說大唐封禪壇頌帝乃揖之曰欽崇天道俯率嘉
誥恐德不類敢憚于勤其撰巡狩之儀求封禪之故既
而禮官不誡而備軍政不謀而輯天老練日雨師洒道
六甲按隊八神警蹕孟冬仲旬乘輿乃出千旗雲列萬
戟林行霍濩燐爛飛熖揚精原野為之震動草木為之
風生歴郡縣省謠俗問耆年舉百祀興墜典葺闕政攸
徂之人室家相慶萬方縱觀千里如堵城邑連歡丘陵
聚舞其中垂白之老樂過以泣不圖蒿里之魂復見乾
封之事堯雲往舜日還神華靈鬱瀾漫乎穹壤之間
累封壇于高岡築泰壇于陽阯夫其天壇三襲辰陛十
二咸秩衆靈列座有次崇牙樹羽管磬鏞鼓宫懸于重
壝之内干戚釵殳鈎戟戣戵周衞于四門之外代國重
器傳代絶瑞旅之于中庭玉輦金轂翠冒黃屋夾之於
端路庶官百辟羌夷蠻貊褒成之後讓王之客叙立于
禮神之場髦頭弩牙鐵馬金鏃介胄如雪旗幟如火遠
匝于清禁之野於是乎以天正上元法駕徐進屯千乘
于平路留羣臣于谷口皇帝御六龍陟萬仞獨與一二
元老執事之人出天門臨日觀次沆瀣宿巉巖赤霄可
接白雲在下金奏作佾羽舞撞黃鐘歌大吕開閶闔
與天語請將信公奉斗布度懋建皇極勤恤蒼生招嘏
乎未兆禳災乎未萌上下傳節而禮成樂遍福夀同歸
而帝賜神策乃檢玉牒於中頂揚柴燎于高天庶衷誠
而上達若憑熖而駕煙日轡方旋神心餘眷五色雲氣
拂馬而隨人萬歲山呼從天而至地
謝偃玉牒真記我聖王之受命也則九服翹心三靈
竚睠振乾維以綴象舉地絡以籠人曩者炎運將終九
域淪陷于是披丹霄而軒鵬翼駕玄海而截鯨鱗俯拔
嵩華仰迴星漢納風雲于懷抱鼓雷電於胸臆流雕矢
于日谷横文劒於天外所以八狄乘風九夷請朔固可
以包鎮虞夏跨躡殷周今陛下乃欲貶惡百靈拒絶
羣議虧厥真紀昧兹懿德使泰山指望梁甫失幸金繩
脱檢玉牒收文瑞日潛暉德星晦色此非所以發榮舒
德應天順時垂裕百代激流千祀者也伏願陛下上
祗天休下順坤德叶羣靈之望從億兆之心清蹕云亭
鳴鑾岱岳肆射牛之禮展大澤之詩垂紺幄而佇羣神
謁紫壇而陳衆瑞使白雲朝起靈光夜燭應千齡之期
流萬歲之響則四溟受福天下稱泰明明聖範巍巍
至德玄化難名神功靡測上包乾蒙下括坤域五岳塵
銷四溟波息仁風綿浹惠澤下霈船海極琛梯山窮貝
九譯同德萬里齊信宿彗收芒朝雲解陳階蓂晦落庭
軼晨鮮氤氲和氣蕭索非烟輪重璧合星次珠聯鴻名
始茂景祚方延霧闢雲岸霞褰日觀山川效祉人神叶
贊靈貺凝祥光華啟旦播美貞石馳芳柔翰德盈彌損
道積逾中禮成斯大樂變推功讓為政始益寡謙終千
齡展美萬古承風
李嶠大周降禪碑正八柱之低昂理三光之盈縮乾
坤(一作象)關鑰于廡下品物鑪錘於堂(一作掌)内春生夏長
循環奉亭毒之仁暑往寒來奔走赴財成之節干苞
虎皮箭射貍首鞞鼔不作廟堂懸百勝之威尉候無虞
征戍罷三邊之役恩澤流通教化洽著龍荒鼠徼覃
㝢外之雍熙鳳穴麟洲奉寰中之度律遠安邇肅地平
天成(一作天平地成)玉律調年珠囊叶紀棲京坻于隴畆逸馬
牛于衢路惸嫠蒙餼班白不提閭閻無犬吠之驚風俗
有鶉居之暇原隰驅軺之使採詩聽歌菑畬植杖之翁
擊壤鼓腹和氣旁薄禎符肸蠁招一角五蹄之仁獸儀
九苞六象之仙禽亳蟬出其祥麟昆田化其珍物日烏
素毛而丹喙天龜玄甲而青純雲蒸霧涌拜九洛之璿
圖電激雷奔受三清之寳册若乃山鶼海鯨石銘巖篆
之符候月搖風連葉駢柯之祉神靈之所酬酢廣大之
所荐成紛綸葳蕤紹至疊見董狐之窮墨罄簡書而未
周夷吾之傾辯畢辭談而不盡包含藝文考練風俗
採儒術徵禮官窺五歲之典章覈四朝之制度叔孫掌
事容成諏日以天册萬歲二年臘月乙亥闢丹掖開紫
微撫玄虯按黃道叶紀先路靈威並轂五戎促節旗常
(一作旌旗)畫垂象之文六甲分營壁壘曖太隂之氣雷動海
運天迴星轉踰鼎觀而南下望圭臺而左薄陸離方攘
煥炳聿皇以届夫嵩陽萬乘停鑣百司就列文物隠地
遺光滿于竹宫輿徒沸川輕壒埋于石柱山祗護野
風伯清塵玉醴潛滋金砂闇涌神鐘驚曙峰巖傳九乳
之音寒律移暄草樹動三陽之色藉陳蒩秸器用陶
匏高炎四施耀流沙而燭滄海廣樂六變來象物而降
天神感霏烟瑞(一作潏)露之徵延薰風景星之祉戈矛
山立玉帛星陳登澗沼之毛輯江淮之物禹會之殊方
異俗俱執豆籩漢祠之偉獸珍禽悉加壇墠撫空桑之
琴瑟㪺鬱鬯之樽罍咸秩衆靈遍祀羣望席以黃琮為
鎮書以青石為緘元封之謁欵(一作欵謁)方丘儀因東峙建
武之推功太折禮視北郊陽烏珥而仙鶴飛紫雲騰而
黃霧起靈之來兮如雨瑞之委兮如山方使炎農抱
愧愕睨于梁甫之阿姚舜欽風延佇于崇高之路
盧照隣歌登封炎圖喪寳黃歷開璿祖武類帝宗文
配天玉鑾垂日翠華陵煙東雲干吕南風入絃山稱萬
歲河慶千年金繩永結璧麗長懸
禮部(祭山川)
(闕)衛顗西岳華山亭碑文巖巖西嶽五顛次宗緒德之
尊太華優隆皇帝永思祀典孔明高神肯宴圭璧贄通
赫赫在上以畜萬邦惟嶽降神實生羣公卿士百辟纘
業攸蒙帝命不違歲事報功羣后命卿散齋外亭敬恭
明祀以奉皇靈處所逼窄屑窣有聲神樂其静翛翬無
形尊卑有序潔心致誠因繕舊室整頓端平在其板屋
孰不加精天人同道萬祚來迎既受帝祉延於後生為
龍為光顯乂王庭為公為侯福禄來成刻石紀號永享
利貞
後漢張昶西嶽華山堂闕銘易曰天地定位山澤通氣
然山莫尊於嶽澤莫盛于瀆山嶽有五而華處其一瀆有
四而河在其數其靈也至矣聖人廢興必有其應故岱
山石立中宗繼統太華授璧秦胡絶緒白魚入舟姬武
建業寳珪出水子朝喪位布五方則處其四列三條則
居其中若廣袤竒蟲山經有紀矣是以帝王巡狩親五
嶽而告至覲方后而考禮故經有望秩之禋典有生殖
之祀盖所以崇山川而報功也四海一統天子秉其禮
諸侯力政彊國攝其祭奉其邑曰華隂也久矣乃紀于
禹貢而分秦晉之境秦鄙晉之西則曰隂晉晉邊秦之東
則曰寧秦邑既遷徙禮亦如之二國力争以奉以祭其
城險固基趾猶存故老之言未殞於民也逮至大漢受
命克亂不愆不忘舊名是復率禮不越故祀是尊歴葉
增修虔恭又備一禱三祝終歲而四以迄于今而世宗
又經集靈之宫于其下想喬松之疇是遊是憩郡國方
士自遠而至者充巖塞厓鄉邑巫覡宗祝乎其中者盈
谷溢谿咸有浮飄之志愉悦之色必雲霄之路可升而
越果繁昌之福可降而致也故殖財之寳黃玉自出令
德之珍卿相是毓匪惟嵩高降生申甫此亦有焉天有
所興必先廢之故殷宗周宣以衰致盛是時也王業中
缺大化陵遲郡縣既毁財匱禮乏庭廟傾壊壇場蕪穢
祭祀之禮有缺焉于是鎮遠將軍領北地太守閺鄉亭
侯段君諱煨字忠明自武威占此土憑託河華二靈是
與故能以昭烈之德享上將之尊銜命持重屯斯寄國
討叛柔服威懷是示羣兇既除郡縣集寧家給人足戶
有樂生之歡朝釋西顧之慮而懷關中之恃雖昔蕭相
輔佐之功功冠羣后弗以加也遂解甲休士陣而不戰
以逸其力修飾享廟壇場之位荒而復辟禮廢而復興
又造祠堂表以參闕建神路之端首觀壯麗乎孔徹然
後旅祀祈請既有常處雖雨霑衣而禮不廢於穆堂
闕堂闕昭明經之營之不日而成匪奢匪儉惟德是程
匪豐匪約惟禮是榮虔恭禋祀黍稷芬馨神具醉止降
福穰穰
隋薛道衡祭江文引雙流而分九𣲖長四瀆而納百川
自晉永嘉乾靈落綱蕞爾吳越僭偽相承陳賊叔寳世
濟其凶士庶為其塗炭人神所以怨憤忝司九伐清彼
一方分命將士乘流南渡仰憑靈佑咸蒙利涉今申命
蒼兕躬總精銳直趨金陵行登石首庶蛟螭竄于洲渚
帷盖静于波濤江表克平海内清泰謹申禮薦惟神尚
享
禮部(祀廟)
(闕)新修四晧廟記昔申后黜而小弁賦子朝寵
而王室亂獻公從筮晉祀如線楚建遇讒芊姓累棋列于
格言垂作殷鑒漢高皇帝提三尺劔奮布衣夷秦剪項南
面而帝及乎疎孝惠私趙王本根一搖海内失望向使安
車空駕羽翼不來蹈金寒玦離之蹤成母愛子抱之計
四百之祚岌乎殆哉非四公之高名不能割漢祖肌膚
之愛非留侯之竒策不能振大賢金玉之音然而顯晦
異宜語默殊用塗山玉帛有櫛風沐雨之勞陋巷簞瓢
無被髮纓冠之責兼濟獨善相與背馳唯四先生兩有
之矣往者明祠頽壊靡有孑遺太傅兼中書令許國公
爰命經營不日而就棟宇甚美神形若生如裁兔鹿之
書似指狼羊之喻松涼桂燠雲白霞丹坐視天倪時聞
地籟
周庾信拓拔儉神道碑桂棟杏梁綠墀青瑣按歌會
舞鳳盖霓裳南浦送而行雲東風飈而零雨是知漢陽
郡前非徒武侯之廟臨淄城下豈獨欒公之社
唐裴度蜀丞相諸葛亮祠堂碑我未從虎時稱卧龍
禮部(宗廟)
唐杜甫朝享太廟賦初高祖太宗之櫛風沐雨勞身
焦思用黃鉞白旄者五年而天下始一歴三朝而戮力
今庶績之大備上方采庬俗之謠稽正統之類盖王者
盛事臣聞之於里曰昔武德已前黔黎蕭條無復生意
遭鯨鯢之蕩汨荒歲月而沸渭袞服紛紛朝廷多閏者
仍亘乎晉魏臣竊以自赤精之衰歇曠千歲而無真人
及黃圖之經綸息五行而歸厚地則知至數不可以久
缺凡材不可以長寄故高下相形而尊卑各異惟神斷
繫之于是本先帝取之以義壬辰既格于道祖乘輿即
以是日致齋于九室所以昭達孝之誠所以明繼天之
質具禮有素六官咸秩大輅每出或黎元不知豐年則
多而筐筥甚實既而太尉參乘司僕扈蹕望重闉以肅
恭順法駕之徐疾公卿淳古士卒精一黕宗廟之愈深
抵職司之所密宿翠華于外戶曙黃屋于通術氣凄凄
于前旒光靡靡於嘉栗階有賓阼帳有甲乙升降之際
見玉柱生芝擊拊之初覺鈞天合律簨簴仡以碣磍干
戚宛而婆娑鞉鼓塤篪為之主鐘磬竽瑟以之和雲門
咸池取之至空桑孤竹貴之多八音循通既比乎旭日
升而氛埃滅萬舞凌亂又似乎春風壯而江海波鳥不
敢飛而玄甲&KR1895;嵺以岳峙象不敢去而鳴珮剡爚以星
羅已而上乾豆以登歌美休成之既享璧玉儲精以稠
疊門闌洞豁而森爽黑帝歸寒而激昂蒼靈戒曉而來
往熙事莽而充塞羣心麌以振蕩桐花未吐孫枝之鸞
鳳相鮮雲氣何多宫井之蛟龍亂上若夫生弘佐命之
道死配貴神之列則殷劉房魏之勲是可以中摩伊吕
上冠䕫卨代天之工為人之傑丹青滿地松竹高節自
唐興已來若此時哲皆朝有數四名垂卓絶向不遇反
正撥亂之主君臣父子之别奕葉文武之雄注意生靈
之切雖前輩之温良寬大豪俊果决曾何以措其筋力
與韜鈴載其刀筆與喉舌使祭則與食則血若斯之盛
而已爾乃直于主索于祊警幽全之物散純道之精盖
我后常用惟時克貞膋以蕭合酌以茅明嘏以慈告祝
以孝成故天意張皇不敢殄其瑞神姦妥帖不敢秘其
精而撫絶軌享鴻名者矣于以奏永安于以奏王夏福
穰穰于絳闕芳霏霏于玉斝沛枯骨而破聾盲施殀胎
而逮鰥寡園陵動色躍在藻之泉魚弓劒皆鳴汗鑄金
之風馬霜露堪吸禎祥可把曾宫歔欷隂事儼雅薄清
輝于鼎湖之上静餘響于蒼梧之野窅然漠漠惕然兢
兢紛益所慕若不自勝瞰牙旗而獨立吟翠駮而未乘
五老侍祠而精駭千官逖聽而思凝于是二丞相進曰
陛下應道而作惟天與能澆訛散淳朴登尚猶日慎業
業孝思烝烝恐一物之失所懼先王之咎徵如此之勤
恤匪懈是百姓何以報夫元首在臣等何以充其股肱
且如周宣之教親不暇孝武之滛祀相仍諸侯敢于迫
脅方士奮其威稜一則以微弱内侮一則以輕舉虚馮
又非陛下恢廓緒業其𤨏細亦曷足稱丞相退上跼天
蹐地授綏登車伊澒洞槍櫐先出為儲胥本枝根株乎
萬代睿想經緯乎六虚甲午方有事于綵壇紺席宿夫
行所如初(已上宗廟)
徐彦伯送特進李嶠入都祔廟詩特進三公下台臣
百揆先孝圖開寢石祠坐卜牲筵思急青綸賜徂裝紫
槖懸綢繆金鼎席宴餞玉横川北斗分征路東山起贈
篇樂池歌綠藻梁苑藉紅荃騎轉商巖日旌搖關塞煙
廟堂須鯁議錦節佇來旋
唐吕温代齊賈二相賀遷獻懿二祖表臣聞國有事
莫大於嚴祀禮有經莫大于尊祖夏殷得之以繁祉周
漢用之以休明爰自魏晉迄于隋氏或以祚短而不及
祧正或以時艱而未遑討論紛綸興謝綿曠載祀竟虚
盛典允属昌期陛下道冠前王慶殷累聖奉無競之烈
克廣鴻休瞻有赫之靈思正大典精誠感念旰食疇咨
内斷皇明俯裁羣議奉祖宗于常尊之地定昭穆于式
序之宜清廟肅雍玄穹保佑奔走夷裔鼓舞生靈煥乎
觀一代之光盛矣接千年之統
劉禹錫代京兆李尹賀遷獻懿二祖表陛下濬發睿
謩旁延正論爰詔多士會于中臺酌三禮之前文參百
王之故事講貫斯定詢謀僉同備物展儀考祥視履配
貴神于遠祖正尊位于始封廟貌有嚴禘嘗允穆示人
以孝得禮之中既觀秩秩之容必降穰穰之福(遷祔附)
禮部(陵寢)
梁何遜經孫氏陵詩山鸎空曙響壠月自秋輝銀海終
無浪金鳬永不飛閴閴今如此望望沾人衣
唐王維過始皇墓詩古墓成蒼嶺幽宫象紫臺星辰七
曜隔河漢九泉開有海人寧渡無春鴈不迴更聞松韵
切疑是大夫哀
杜甫行次昭陵詩舊俗疲庸主羣雄問獨夫䜟歸龍
鳳質威定虎狼都天属尊堯典神功協禹謨風雲隨逸
足日月繼高衢文物多師古朝廷半老儒直詞寧戮辱
賢路不﨑嶇往者災猶降蒼生喘未蘇指麾安率土盪
滌撫洪鑪壯士悲陵邑幽人拜鼎湖玉衣晨自舉石馬
汗嘗趨松柏瞻虚殿塵沙立暝途寂寥開國日流恨滿
山隅
宋傅亮修復漢諸陵教夫信陵之墳守衛無曠展季
之壟採樵有刑彼匹夫懷道列國陪隸猶見禮異世取
貴鄰邦漢高撥亂反正大造區宇道拯横流功高百代
盛德之烈義在不冺
唐韓休梁宣帝明帝二陵碑陵谷驟改市朝無處荒墳
巋然蔓草蕪没孟嘗尊貴獨愴雍門之言魏武英威空
留士衡之弔有可悲矣
禮部(朝會)
唐白居易叔孫通定朝儀賦天地澄爽宫殿清曠風傳
警蹕日麗天仗於是右陳列辟左立丞相東西分而則
别文武儼以相向簪裾奕奕頌鵷鷺之具寮劒戟森森
列熊羆之名將帝容式展皇威克壯莫不上恭已以臨
下下竭誠而奉上
謝觀周公朝諸侯于明堂賦洞八闥以臨八極闢四
門而來萬有所司備班品于庭除執事肅文物于前後
及夫諸位散設三公最崇當中階而列位與羣臣而不
同諸侯東階之東西面而北上諸伯西階之西東面而
相向諸子應門之東而鶚立諸男應門之西而鶴望戎
夷金木之戶外蠻狄水火而位配九采外屏之右以成
列四塞外屏之左而遙對朱干玉戚森聳以相参龍旂
豹韜抑揚而相偝肅肅沈沈巒崇壑深烟收而卿士齊
列日出而天顔始臨戴冕旒以當軒見八紘稽顙負斧
扆而南面知萬國歸心於是鏘金石揚律吕動塤篪搖
柷敔儼若思而山立悄不言而鴈序一拜一起嶽抃而
齊傾舞之蹈之雷屯而復舉俄而翠華轉仙仗迴恩覃
率土化溢九垓合蠻貊以畢至盡梯航以爰來彼禹有
大室武作靈臺曷與此而同哉
梁簡文帝守東華開門詩脂車向馳道揔轡息東華
落關猶待漏交戟未通車薄雲初啟雨曙色始成霞壍
流鋪紫若城風泛橘花弦誦終無取顧已自懷嗟
周王褒入朝守開門詩直城通複道嚴駕早凌晨鐵符
行警曙銀棨未開闉壍暗城無影晴新路不塵屯兵引
畫劒騎吹動班輪徒知仰睿藻抽辭慙未申
陳江總賦得謁帝承明廬詩霧開仁壽殿雲曉承明廬
輪停紺幰引馬度紅塵餘香貂拜黻袞花綬拂玄除謁
帝升清漢何殊入紫虚
唐太宗正日臨朝詩條風開獻節灰律動初陽百蠻
奉遐賮萬國朝未央雖無舜禹跡幸欣天地康車軌同
八表書文混四方赫奕儼冠盖紛綸盛服章羽旄飛馳
道鐘鼓震巖廊組練暉霞色霜戟照朝光晨宵懷至理
終愧撫遐荒
又魏徵奉和詩百靈侍軒后萬國會塗山豈如今睿
哲邁古獨光前聲教溢四海朝宗引百川鏘洋鳴玉珮
灼爍輝金蟬淑景輝雕輦高旌揚翠煙庭實超王會廣
樂盛鈞天既欣東戶日復詠南風篇願奉光華慶從斯
萬億年
又岑文本奉和詩時雍表昌運日正叶靈符德兼三
代禮功包四海圖踰沙紛在列執玉儼相趨清蹕喧輦
道張樂駭天衢拂蜺九旗映儀鳳八音殊佳氣浮仙掌
薰風繞帝裾天文光七政皇恩被九區方陪瘞玉禮珥
筆岱山隅
鄭愔早朝詩瑞闕龍車峻宸庭鳳掖深才良寄天綍
趨拜侣朝簪飛舄看來影喧車識駐音重軒輕霧入洞
戶落花侵聞有題新翰依然想舊林同聲慙卞玉謬此
託韋金
又沈佺期詩閶闔連雲起巖廊拂霧開玉珂龍影度
珠履鴈行來長樂宵鐘盡明光曉奏催一經推舊德五
字擢英才儼若神仙去紛從霄漢迴千春奉休歷分禁
喜趨陪
沈佺期和崔正諫登秋日早朝詩雞鳴朝謁滿白露
禁門秋爽氣臨旌戟朝光映冕旒河宗來獻寳天子命
焚裘獨負池陽議言從建禮遊
王維春日直門下省早朝詩騎省直明光雞鳴謁建
章遙聞侍中珮暗識令公香玉漏催銅史天書問夕郎
旌旗映閶闔歌吹滿昭陽官舍梅初紫宫門柳欲黃願
將遲日意同與聖恩長
竇叔向春日早朝應制詩紫殿俯千官春松應合歡
御爐香熖暖馳道玉聲寒乳鷰翻珠綴祥烏集露盤宫
花一萬樹不敢舉頭看
司空曙和耿拾遺元日觀早朝詩元日争朝闕奔流
若會溟路塵和薄霧騎火接低星門響雙魚鑰車喧百
子鈴冕旒當翠殿憧戟滿彤庭積歲方編瑞乘春即省
刑太官陳禹玉司歷貢堯蓂壽酒三聲退簫韶九奏停
太陽開物象霈澤及生靈南陌高山碧東方遠氣青自
憐揚子賤歸草太玄經
韓愈和庫部盧四兄曹長元日朝迴詩天仗宵嚴建
羽旄春雲送色曉雞號金爐香動螭頭暗玉珮聲來雉
尾高戎服上趨承北極儒冠列侍映東曹太平時節身
難遇郎署何湏歎二毛
白居易行簡初授拾遺同早朝入門因示十二韻詩
夜色尚蒼蒼槐隂夾路長聽鐘出長樂傳鼓到新昌宿
雨沙堤潤秋風樺燭香馬驕欺地軟人健得天涼待漏
排閶闔停珂擁建章爾隨黃閣老吾次紫微郎並入連
稱籍齊趨對折方鬭班花接萼綽立鴈分行近職誠為
美微才豈合當綸言難下筆諫紙易盈箱老去何徼幸
時來不料量唯求致身地相誓答恩光
鄭谷朝謁詩捧日整朝簪千官一片心班趨黃道急
殿揖紫宸深威鳳迴香扆新鸎囀上林小松含瑞露春
翠易成隂
魏陳王曹植請赴元正表欣豫百官之美想見朝覲
之禮耳存九成目想率舞
唐岑文本三元頌攝提改度孟陬順紀歸餘既終獻
歲方始乃詔司存命掌故考憲章修法度三朝之禮畢
陳九賓之儀咸具庭燎晃以飇舉明燈燁以星布爾乃
月正元日節應勾芒浮祥煙而泛佳氣闢閶闔而敞德
陽虞賓光于列位呼韓厠乎班行百寮濟濟萬國皇皇
腰金鳴玉執贄奉璋内自畿甸外被要荒輸賝王會納
貢職方司儀之職無替臚人之列有章既伸睠于宸極
亦矯首于巖廊猶川流之歸海若湛露之晞陽張崇牙
設柷敔陳鼎實列樽俎梐枑肅而為衞戈鋋森以齊舉
五輅接軫九旗揚旆羽盖葳蕤雲車晻靄發聲明于文
物備威儀于冠帶
禮部(燕享)
隋薛道衡宴喜賦于時霜重庭蘭秋深氣寒横長河之
耿耿挂孤月之團團乃有丹墀縹碧柘館椒宫徘徊宛
轉掩映玲瓏妖姬淑媛玉貌花叢織女下而星落姮娥
來而月空澄粧影于歌扇散衣香于舞風圖雲刻雷之
樽漬桂釀花之酒拭珠瀝于羅袂傳金杯于素手
李百藥笙賦玉饌厲而不爽金罍湛而將溢
梁王僧孺侍宴詩迥鑾避暑宫下輦迎風館渺漫卿煙
轉霏微商雲散蔓草亘巖垂高枝起天半迴風稍驚水
落花漸斜岸妙舞駐行雲清歌入層漢睟顔暢有懌德
音良已粲
陳江總宴樂修堂應令詩肅城通甲觀承華啟畫堂北
宫降恩賞西園度羽觴殊私奉玉裕終宴在金房庭暉
連樹彩簷影接雲光仙如伊水駕樂似洞庭張彈絲命
琴瑟吹竹動笙簧庸疎濫應阮衰朽媿連章
又秋日侍宴婁湖苑應詔詩翠渚還鸞輅瑤池命羽
觴千門響雲蹕四澤動榮光玉軸昆池浪金舟太液張
虹旗照島嶼鳳盖繞林塘野静重隂閣淮秋水氣涼霧
開樓闕近日迥烟波長洛宴諒斯在鎬飲詎能方朽劣
叨榮遇簪笏奉同行
梁何遜九日侍宴詩皇德無餘讓重規習帝勲垂衣化
比屋眷顧慎為君翾飛悦有道草木荷平分宸襟動時
豫歲序属涼氛城霞朝晃朗槐霧曉氛氲鸞輿和八襲
鳳駕起千羣羽觴歡湛露佾舞奏承雲禁林終宴晩華
池物色曛疏樹翻高葉寒流聚細紋日斜迢逓雨風起
嵳峩雲運偶參侯服恩洽厠朝聞於焉籍多幸歲暮仰
遊汾晴軒連瑞氣飛惹御香芬
又庾肩吾詩轍迹光周頌巡遊盛夏功鈎陳萬騎轉
閶闔九門通秋暉逐行漏朔氣遶相風獻壽重陽節迴
鑾上苑中疏山開輦道間樹出離宫玉醴吹巖菊銀牀
落井桐御梨寒更紫仙桃秋轉紅飲羽山西射浮雲冀
北騘塵飛金埒滿葉破柳條空騰猨疑矯箭驚鴈避虚
弓雕才濫杞梓花綬接鵷鴻愧乏天庭藻徒參文雅雄
唐太宗春日玄武門宴羣臣詩韶光開令序淑氣動
芳年駐輦華林側高宴柏梁前紫庭文樹滿丹墀袞紱
連九夷簉瑤席五狄列瓊筵娛賓歌湛露廣樂奏鈞天
盈樽浮綠醑雅曲韻朱絃粤余君萬國還慙撫八埏庶
幾保貞固虚己厲求賢
李嶠奉和天樞成宴夷夏羣寮應制詩轍迹銘西弇
勲庸紀北燕何如萬方會頌德九門前的的臨黃道迢
迢入紫煙仙盤正下露高柱欲承天山類叢雲起珠疑
大火懸聲流塵作劫業固海成田帝澤傾堯酒宸歌掩
舜絃欣逢下生日還覩上皇年
盧綸奉和麟德殿宴百僚應制詩雲闢御筵張山呼
聖壽長玉欄豐瑞草金陛立神羊台鼎資庖膳天星奉
酒漿蠻夷陪作位犀象舞成行網已祛三面歌因守四
方千秋不可極花發滿宫香
張說奉和御製春曉宴兩相及禮官麗正殿學士探得
開字詩聖政惟稽古賓門引上才坊因購書立殿為
集賢開髦彦星辰下仙章日月迴字如龍負出韻是鳳
銜來庭柳餘春駐宫櫻早夏催喜承芸閣宴幸捧栢梁
杯
張說奉和聖製送赴集賢院詩侍帝金華講千齡道
固稀位將賢士說書共學徒歸首命深燕隗通經淺漢
韋列筵榮賜食送客愧儒衣賀鷰窺簷下遷鸎入殿飛
欲知朝野慶文教日光輝
又賀知章詩西學垂玄鑒東堂發聖謩天光燭武殿
時宰集鴻都枯朽霑皇澤翾飛舞碧梧跡同遊汗漫榮
是出汙塗三歎承湯鼎千歡接舜壺微軀不可答空欲
詠依蒲
又劉昇詩圖書應明主策府宴嘉賓台曜臨東壁乾
光自北辰網羅窮象繫述作究天人聖酒千鍾洽仙厨
百品陳成山徒可仰涉海詎知津幸逢文雅盛還覩頌
聲新
又褚琇詩講習延東觀趨陪盛北宫惟師恢帝則敷
教叶天工宣室恩嘗異金華禮更崇洞門清永日華紱
接徽風蓮降堯厨翠榴開舜酒紅文思光萬宇高議待
升中
虞世南侍宴應詔得前字詩芬芳禁林晩容與桂舟
前横空一鳥度照水百花燃綠野明斜日青山澹晚烟
濫得陪終宴握管類窺天
杜審言蓬萊三殿侍宴奉勅詠終南山應制詩北斗
挂城邊南山倚殿前雲標金闕迥樹杪玉堂懸半嶺通
佳氣中峯繞瑞烟小臣持獻壽長此戴高天
趙彦昭立春日侍宴内出剪綵花應制詩剪綵迎初
候攀條故寫真花隨紅意發葉就綠情新嫩色驚銜鷰
輕香誤採人應為薰風拂能令芳樹春
又宋之問詩金閣装仙杏瓊筵弄綺梅人間都未識
天上忽先開蝶繞香絲住蜂憐豔粉迴今年春色早應
為剪刀催
又上官昭容詩葉密因裁吐新花逐剪舒攀條雖不
謬摘葉詎知虚春至由來發秋還未肯疎借問桃將李
相亂欲何如
李嶠春日侍宴幸芙蓉園應制詩年光竹裏遍春色
杏間遙烟氣籠青閣流文蕩畫橋飛花隨蝶舞豔曲伴
鸎嬌今日陪歡豫還疑陟紫霄
蘇頲九日侍宴應制詩嘉會宜長日高遊順動時曉
光雲半洗晴色雨餘滋降鶴因韶德吹花入御詞願陪
陽數節億萬九秋期
沈佺期白蓮花亭侍宴應制詩九日陪天仗三秋幸
禁林霜威變綠嶼雲氣落青岑水殿黃花合山亭絳葉
深朱旗夾小徑寳馬駐清潯苑吏收寒菓饔人膳野禽
承歡不覺暝遙響素秋砧
張九齡奉和登封禪禮畢洛陽酺宴應制詩大君畢
能事端扆樂成功運與千齡合歡將萬國同漢酺歌聖
酒韶樂舞薰風河洛榮光遍雲烟喜氣通春花頻覺早
天澤倍知崇草木皆霑被猶言不在躬
唐玄宗左丞相說右丞相璟太子少傅乾曜同日上官
命宴都堂賜詩詩赤帝收三傑黃軒舉二臣由來丞
相重分掌國之均我有握中璧雙飛席上珍子房推道
要仲子訝風神復輟台衡老將為調護人鴛鸞同拜日
車騎擁行塵樂聚南宫宴觴連北斗醇俾予成百揆垂
拱問彛倫
又源乾曜奉和御製詩睿作超千古湛恩育萬人遞
遷齊荷澤同拜忽為鄰道洽音徽暢芳馳景命新鼓鐘
重享禮鴛鷺集朝倫竊位思官謗凋容謝木春慙多無
以叙拙實固難陳進級懷三少承光盡百身自當歸第
日何幸列宫臣
王昌齡夏月花萼樓酺宴應制詩土德三元正堯心
一國同汾隂備冬禮長樂應和風賜慶垂天澤流歡舊
渚宫樓臺生海上簫鼓出天中霧曉筵初接宵長曲未
終雨隨行羃合月影舞羅空玉陛分朝列文章發聖聰
愚臣忝書賦歌詠頌絲桐
唐宋璟三月三日為百官謝賜宴表萃帟文茵俱來
天上嘉肴清酤亦自大官
常袞謝賜宴表臣聞禮之制也以飲食親宗族詩之
義也以愷樂宴嘉賓以通上下之情以展君臣之義
錢翊為宰相謝内宴表我心則悦洞開咫尺之顔不
醉無歸畢降獻酬之禮
又為兩省官謝内宴表忘憂而飲備六清既飽而羞
踰百品戒膳夫之失飪詔酒正以如澠賜者鮮闕行之
皆徧飾喜則聲從禹律製曲則音自堯聰樂和而鳳鳥
應來舞妙而薰風共轉曲形文字全為生靈承天詔以
咸觀兼聞金石泛恩波而已醉不待罇罍柏梁殿惟召
詞臣華林園亦非密座共當異寵難並兹辰
李嶠為姚疇等上禮食表瞻鳳闈而列鼎抗龜浦而
開筵風光滿佳麗之城烟霧上神仙之閣傾罍倒斝盡
百辟之歡娛伏檻馮軒延九霄之眺矚五日開十旬之
賞千齡逢萬歲之期
又為孔禎等上獻食表和如九沸美異八珍有慙殷
鼎之滋豈益堯厨之膳
陳子昂為建安郡王獻食表白茅微藉願享于鈞臺
潢汙菲誠思奉于瑤水伏知金雞瑞鼎盈上帝之珍
羞玉女行厨盡羣仙之品味以兹菲薄有陋蘋蘩多慚
在藻之歡竊有獻芹之志
李邕謝賜遊曲江宴表順發生之時弘在鎬之宴仙
厨和鼎浹洽于廣筵舜瑟歌風均調于法曲
吕温代百寮謝許游宴表令行如春神應若響寒木
暉潤嚴風變和始覺飛沈之樂宇宙之寬物自不疑
人知所措在宗載考夜飲承湛露之恩求友相鳴時宴
奉需雲之慶
白居易九日謝賜曲江宴會狀樂感形骸歡容動而
成舞榮均草木秋色變以為春徒激丹心豈報玄澤
張說先天酺宴序原夫樂生于心非因結風之奏和
達于氣無待陽春之節盖澤之所及者深則情之所感
者遠是日六樂振作萬舞苒弱鳥獸徘徊士女踴躍
則知衆庶觀聽之所樂旨酒絡繹大庖燔炙芳溢風烟
醉流阡陌則知衣冠酣暢之所適也由近而視遠萬國
之慶皆然自明而察幽三靈之歡可接
張說季春下旬詔宴薛王山池序泉賙御府味給天
厨仙倡侑樂中貴督酒太平佳事前史未書申錫逾
于百甕慈惠出于三爵炮炙熏林塘醪醴厭丘壑抃急
管于無算醉湛恩以取樂
禮部(藉田)
晉潘岳藉田賦乃使甸師清畿野廬掃路封人壝宫
掌舍設枑青壇蔚其嶽立翠幕黕以雲布結崇基之靈
趾啟四塗之廣阼沃野墳腴膏壤平砥清洛濁渠引流
激水遐阡繩直邇陌如矢葱犗服于縹軛紺轅綴于黛
耜儼儲駕于㕓左俟萬乘之躬履百僚先置位以職分
自上下下具惟命臣襲春服之萋萋接游車之轔轔微
風生于輕幰纖埃起乎朱輪森奉璋以階列望皇軒而
肅震若湛露之晞朝陽似衆星之拱北辰于是前驅魚
麗屬車鱗萃閶闔洞啟參塗方駟常伯陪乘太僕秉轡
后妃獻穜稑之種司農撰播植之器挈壺掌升降之節
宫正設門閭之蹕天子乃御玉輦蔭華盖衝牙錚鎗綃
紈綷䌨表朱玄于離坎飛青縞于震兑中黃曄以發暉
方綵紛其繁會震震填填以幸乎藉田蟬冕熲以灼灼
碧色肅其芊芊似夜光之剖荆璞若松栢之依山顛于
是我皇乃降靈壇撫御耦遊場染屨洪縻在手三推而
舍庶人終畆貴賤以班或五或九躡踵側肩掎裳連袂
黃塵為之四合陽光為之潛翳動容發音而觀者莫不
抃舞乎康衢謳吟乎聖世
陳江總勞酒賦在陽春之仲序覽具物之芳菲帥公
卿而播百穀親耒耜而命三推開青壇于迥甸列翠幕
于清沂乃遵執爵之典爰降食苹之讌豁朱鳥之高窗
啟黃龍之抗殿奏帝鴻之萬舞動鈞天之九變顧曲私
之亭育遞寒暑而徂遷謬陳力而策駘豈酬恩于暮年
(闕)藉田賦祥風發于耒耜瑞雪掩于郊鄽萬姓顒
顒若百川之朝海九宫濟濟如衆星之麗天出甲乙
之帳命先農之官設庭燎而晰晰陳量幣而戔戔旌旄
夾于翠幕簨簴列于青壇然後華鐘撞焚燎舉馨香發
乎聖躬烟煴感乎寰宇常伯撰播植之器宗人掌牲帛
之數既金石而間陳亦籩豆而静旅晨光漸朗湛露初
晞告九天之事畢將三辰之禮依帝猶懷神農之務穡
想伯禹之疆理一之日于是躬耕二之日于是舉趾秉
金耦而顒若駕鐡驪而禮矣將致美于粢盛遂盡力于
耘耔望農祥之晨正知土膏之脈起所寳惟穀故大飲
以勞農所貴惟人故躬耕以悦使祭惟司嗇蜡必田
畯即異畆同穎豈獨瑞于往年象畊鳥耘是錫羨于今
運
陳張正見從藉田應衡陽王教詩帝京惟赤縣宸居映
紫微塗山萬國仰滄海百川歸東郊事平秩仲月祀靈
威含光開早扇閶闔啟朝扉洛城鐘漏息靈臺雲霧卷
森森虎戟前靄靄鸞旗轉屬車遊絳闕風鳥度丹巘帳
殿幸金輿旌門擁玉輦玉輦帶飛烟金輿映綠川雨師
清遠路風伯静遙天分渠通沃野激水入公田草發青
壇外花飛蒼玉邊蒼玉陳珪璧青壇躬帝籍冒撅乃三
推齊衡均百辟蘭場儼芝駕桂圃芳瑤席山禽詠管絃
野獸和金石金石既相和江海復無波梁客簪裾盛陳
王文雅多修塗參弱駘喬木蔽輕羅幸承温吹末擊壤
自為歌
梁簡文帝藉田詩禮經聞往說觀寳著華篇豈如春
路動祈穀重民天蒼龍引玉[車犬]交旗影曲旃皮軒承早
日豹尾拂遊烟地廣重畦淨林芳翠幕懸青壇出長畎
帷宫繞直阡秉耒光帝則報獻重皇虔度諧金石奏德
厚歌頌詮三春潤蓂莢七月待鳴蟬鰩魚顯嘉瑞銅雀
應豐年不勞鄭國雨無營鄴令田是知躬稼美兼聞富
教先
齊王融永明九年策秀才文昔周宣惰千畆之禮虢
公納諫漢文缺三推之義賈生直言良以食為民天農
為政本金湯非粟而不守水旱有待而無遷朕式照前
經寳兹稼穡祥正而青旗肅事土膏而朱紘戒典將使
杏花菖葉耕穫不愆清甽泠風述遵無廢而釋耒佩牛
相沿莫返兼貧擅富浸以為俗若爰井開制懼驚擾愚
民舄鹵可腴恐時無史白
宋(闕)賀耕藉表藉乃借民周雅述載芟之訓冕而
從事戴經垂秉耒之詞不惟敦龐純固于是乎誠抑亦醴
酪粢盛由此而出故孝武頒詔于東郊章帝親巡于懷
縣豈止一時之稱美實為千古之流光千耦其耘佇
慶康功之即萬邦無斁永歌嗣歲之興
梁元帝慶東耕啟伏惟陛下敬授民時造幄藉圃漢
之元鳳未足捧羈晉之太始非堪扶轂
梁元帝祭東耕文三農九穀為政所先萬箱億庾是
曰民天繫稱斵耜書美厥田花開杏樹凍解新泉當使
黍稷莫莫民翳胥樂甘雨祁祁遂及我私我私之熟表
裏禔福禔福中田歲取十千是藨是蔉登頌有年
禮部(親蠶)
魏韋誕皇后親蠶頌于時明庶扇物鳥帑昏正躬耕
帝籍邁德班令嘉柔桑之肇敷思郊廟之至敬命皇后
以親蠶俾躬桑于外坰考時日于巫咸詔太卜以獻禎
御坤德之大輅翳翠葆以揚旌爾乃皇英參乘塗山奉
輿總姜任于後乘載樊衞于貳車千乘隠其雷動萬騎
粲以星敷啟前路于三宫命蚩尤而清衢遊青虯于左
角步素螭于右隅登崇壇而正位覿休氣于朝陽步雕
輦而下降手柔條于公桑嬪妾肅以涖事職蠶植而承
筐供副褘之六服昭孝敬于烝嘗平土就蠶彰乎曩
烈亘山成繭著自前書爰崇黻冕之宜遂展鞠衣之範
禮部(巡幸)
漢揚雄幸河東賦伊年暮春將瘞后土禮靈祗謁汾
隂于東郊乃撫翠鳳之駕馳先景之乘棹奔星之流旃
攫天狼之威弧奮電鞭驂雷輜鳴洪鐘建五旂羲和司
日顔倫奉輿樂往昔之遺風喜虞舜之所耕瞰帝唐之
嵩高兮眽隆周之大寧叱風伯于南北呵雨師于西東
參天地而獨立廓蕩蕩其無雙
周庾信華林園馬射賦玄鳥司歷蒼龍馭行羔獻冰
開桐花萍生皇帝幸于華林之園千乘雷動萬騎雲屯
落花與芝盖同飛楊柳共春旗一色乃命羣臣陳大射
之禮騶虞九節狸首七章于是選朱汗之馬校黃金之
埒紅陽飛鵲紫燕晨風唐成公之驌驦海西侯之千里
莫不飲羽銜竿吟猨落鴈鐘鼔振地埃塵漲天綵則錦
帳俱移錢則銅山合徙實天下之至樂景福之歡欣者
也歲次昭陽月在大梁其日上已其時少陽春吏司職
青祗效祥徵萬騎于平樂開千門于建章皇帝翊四圉
于帝閑迴六龍于天苑華盖平飛風烏細轉帷宫宿設
帳殿開筵傍臨細柳斜界宜年河漘薙草渭口澆泉堋
雲五色的暈重員陽管既調春絃實撫玉律調鐘金錞
節鼓于是咀銜拉鐵逐日追風並試長秋之埓俱下蘭
池之宫鳴鞭則汗赭入埓則塵紅變三驅而畫鹿登百
尺而懸熊禮正六耦詩歌九節弓如明月對堋馬似浮
雲向埒鴈失羣而行斷猿求林而路絶乃有六郡雄材
五陵高選新迴馬邑之兵始罷龍城之戰尚帶流星猶
乘奔電始聽鼓而唱籌即移竿而摽箭熊耳刻杯浮雲
畫罍水衡之錢山積織室之錦霞開司筵賞至酒正杯
來既而日下澤宫筵闌相圃悵徙蹕之流歡眷迴鑾之
餘武
唐(闕)述聖賦至如雲觀晨開風亭夜敞迴長飇于輕
翼凝濃露于仙掌沈落月于璧臺挂奔星于珠網羅紈飄
而散馥環珮動而流響垂密葉于綺窗散飛花于翠幌
復有天池濛沼以嬉以遊鼓輕枻漾仙舟蔭喬木鏡清流
魚鳥陵亂蘋藻沈浮控飛梁以架迥列層閣以環洲漬
檀欒之修竹映迢遰之危樓風未生而葉動景將昃而
光收若夫瑞草竒色祥樹嘉名霏紅曜紫垂緗拖青或
玲瓏于玉砌或點綴于金楹交九衢而結影分四照以
開榮浥朝露而逾馥帶星風而更輕于是登崇觀以周
覽闢層軒而遐瞩樹含嶺而共青草帶原而同綠俯八
紘而非遠願千里而為局
(闕)望春宫賦鮮飇微扇籠輕靄于高臺淑氣初臨
鏁浮光於綠仗吾君于是縱目前檻馳神遠郊散晴煙于
地表拂佳氣于林梢覩青陽之煦然載懷祈榖聽鶬鶊之
鳴矣不使覆巢布政有孚宸遊是假察微明于遠嶠睇
新綠于平野南山之翠色盈前渭水之素光在下盖將
賦藉田于晉代豈比撰吉月(疑作吉日)於周雅
李程華清宫望幸賦竹花雖吐如含待鳳之誠雲氣
纔升若睹從龍之狀
李子卿駕幸九成宫賦由是叶清秋練吉日乘石洗
皇輿出七騶按隊千乘扈蹕戈矛林森士馬櫛比始地
嶪而天旋終電馳而飇疾翻然而八駿騫騰霍濩而六
龍奔逸雷公轉轂風伯按馭朱旗列而秋野生春金甲照
而暮川增曙陋漢帝之遊衍哂秦皇之逸豫祥烟不散
近飛槍壘之間瑞草常開併拂車宫之處廣陌鳴鑾異
彼遊盤訪百年之疾苦知五稼之艱難成王之蒐由是
問古公之政有以觀翠華來兮野老喜屬車至兮國人
歡詎比夫隴塞回中妄開行幸之路泰郊畤上虚立禮
神之壇
張仲素穆天子宴瑤池賦絳宫玄囿異故鄉之樓臺
鳳舞鸞歌勝至樂之韶濩澄光渺瀰極望瑤池湛水容
之漫漭蕩日彩以參差遠近洲沚駢羅羽儀蕩蕩五雲
冒芝田而不散翩翩三鳥拂珠樹以相隨金液是嘗玉
杯是挹桃杏之花競秀蓬瀛之侣遙集遊仙可戀覺天
路之日長惟帝念歸懼人間之景急
梁簡文帝幸甘泉宫歌雉歸海水寂裘來重譯通吉
行五十里隨處宿離宫鼓聲恒入地塵飛暗上空尚書
隨豹尾太史逐相風銅鳴周國旞旗曳楚雲紅倖臣射
覆罷從騎新歌終董逃拜金紫賢妻侍禁中不羨神仙
侣排烟逐駕鴻
劉孝威幸甘泉宫歌漢家迎夏畢避暑甘泉宫機車
鳴里鼓駟馬駕相風校尉烏丸騎待制樓煩弓後旌猶
五柞前笳度九嵕才人豹尾内御酒屬車中輦迴百子
閤扇動七輪風鳴鐘休衞士披圖召後宫材官促校獵
凉秋戲射熊
梁簡文帝侍遊新亭應令詩神襟愍行邁岐路愴徘
徊遙瞻十里陌傍望九成臺鳳管流虚谷龍騎籍春荄
曉光浮野映朝烟承日迴沙文浪中積春隂江上來柳
葉帶風轉桃花含雨開聖情藴珠綺札命表英才顧憐
碔砆質何以儷瓊瓌
陳張正見御幸樂遊苑侍宴詩大君臨四表榮光普八
埏區中文化洽海外武功宣鳳書下丹篆龜符著綠編
昆明不習戰雲夢豈遊畋軌文通萬國旗節靖三邊高
秋藐姑射睿想属汾川兩宫明合璧雙闕帶非烟揚鑾
出城觀詔蹕指郊壥禁苑迴雕輦離宫建翠旃流水犇
雷轂追風赴電鞭畫熊飄析羽金埒響膠弦鳴玉升文
砌稱觴溢綺筵獸舞依鐘石鸞歌應管絃霞明黃鵠路
風爽白雲天潦收荷盖折露重菊花鮮上林賓早鴈長
楊唱晚蟬小臣慙藝業擊壤慕懷鉛康衢飛駛羽大海
滴微涓詠歌還集木舞蹈遂臨泉願薦南山夀明明奉
萬年
隋薛道衡奉和臨渭源應詔詩玄功復禹迹至德去
湯羅玉關亭障遠金方水石多八川兹一態萬里導長
波驚流注陸海激浪還天河鸞旗歴巖谷龍穴暫經過
西老陪遊宴南風起詠歌庶品蒙仁澤生靈沐太和微
臣惜暮景願駐魯陽戈
李德林從駕還京詩至仁文教遠惟聖武功宣大
師觀六義諸侯問百年玄覽時乘隙訓旅次山川鎮象
屯休氣華盖翼飛烟鼓奏千人響旗動七星連峻嶺戈
迴日高原馬煦天姑射神遊罷蕭關獵騎旋更待東山
上看君巡狩篇
李德林從駕巡遊詩大夏堯遺俗汾河漢豫遊今隨
龍駕往還属鴈飛秋天行肅輦路日馭翼華輈朝乘六
氣輦夕動七星旒谷静禽多思風高松易秋遠林才有
色遙水漫無流京華佳麗所目極與雲浮但覩凌霄觀
詎見望仙樓璅門皆秀發鴛池盡學優待君草封禪東
山觀射牛
薛道衡從駕幸晉陽詩省方遵往冊遊豫叶前經金
吾朝戒道校尉晚巡營重巒下飛騎絶浦渡連旌澗水
寒逾咽松風遠更清方觀翠華返簪筆上云亭
虞世南奉和幸江都應詔詩南國行周化稽山秘夏
圖百王豈殊軌千載叶前謨肆覲遵時豫順動悦來蘇
安流浮玉舳戒道翼金吾龍旗煥辰象鳳吹溢川塗封
唐昔敷錫分陜被荆吳沐道咸知讓遵儀允美都冬律
初飛管陽鴈正銜蘆嚴飇肅林薄愛景落江湖鴻私浹
幽遠厚澤潤凋枯虞琴起歌詠漢筑動巴歈多幸沾行
葦無庸類散樗
唐太宗重幸武功詩代馬依朔吹驚禽愁昔藂况兹
承睿德懷舊感深衷積善欣餘慶暢武悦神功垂衣天
下治端拱車書同白水巡前跡丹陵幸舊宫列筵歡故
老高宴聚新豐駐蹕撫田畯迴輿訪牧童瑞氣縈丹闕
祥烟散碧空孤嶼含霜白遙山帶日紅於焉歡擊筑聊
以詠南風
沈佺期仙萼池亭侍宴應制詩步輦尋丹嶂行宫在
翠微川長看鳥滅谷轉聽猿稀天磴扶階迥雲泉透戶
飛閒花開石竹幽葉吐薔薇徑狹難留騎亭寒欲進衣
白龜表獻夀仙吹返彤闈
宋之問三陽宫石淙侍宴應制詩離宫秘苑勝瀛洲
别有仙人洞壑幽巖邊樹色含風冷石上泉聲帶雨秋
鳥向歌筵來度曲雲依帳殿結為樓微臣昔忝方明御
今日還陪八駿遊
蘇頲奉和登驪山高頂寓目應制詩仙蹕御層氲高
高積翠分巖聲中谷應天語半空聞豐樹連黃葉函關
入紫雲聖圖恢㝢縣歌賦小横汾
徐彦伯幸新豐温泉宫應制詩姬典歌時邁虞編記
省方何如黑帝月玄覽白雲鄉翠仗縈船岸明旆應萯
陽風搖花毦彩雪艷寳戈芒御柏開油次離宫夾樹行
桂枝籠騕褭松葉覆堂皇仙女含珠液温池孕璧房湧
疑神瀵溢澄若帝臺漿獨沸流常熱潛蒸氣轉香青坻
環玉甃紅淀鑠金光藻耀凝芳潔葳蕤獻淑祥五龍歸
寳算九鳸叶時康同預華封老中衢祝聖皇
又武平一詩秦王登碣石周后襲崑崙何必在遐遠
方稱萬㝢尊我皇順時豫星駕動軒轅雄戟交馳道清
笳度國門迴輿長樂觀校獵上林園行漏移三象連營
摠八屯旌搖鸚鵡谷騎轉鳳凰原絶壁蒼苔古靈泉碧
溜温參差開水殿窈窕敞巖軒豐邑模猶在驪宫跡尚
存烟松銜翠幄雪徑遶花源侍從推玄草文章負武賁
深仁浹夷夏大造溢乾坤謬忝王枚列多慚雨露恩
張說奉和途經華嶽應制詩西嶽鎮皇京中峰入太
清玉鑾重嶺應緹騎薄雲迎霽日懸高掌寒空映削成
軒遊會神處漢幸望仙情舊廟青林古新碑綠字生羣
臣願封岱迴駕勒鴻名
又張九齡詩萬乘華山下千巖雲漢中靈宫雖奥密
睿覽忽玄同日月臨高掌神仙仰大風攢峰勢岌岌翊
輦氣熊熊揆物知幽贊銘勲表聖衷會應陪玉檢來此
告成功
唐明皇早渡蒲津關詩鐘鼔嚴更曙山河野望通鳴
鑾下蒲阪飛旆入秦中地險關逾壯天平鎮尚雄春來
津樹合月落戍樓空馬色分朝景雞聲逐曉風所希常
道泰非復候繻同
又張九齡奉和應制詩魏武中流處軒皇問道迴長
堤春樹發高掌曙雲開龍負王舟度人占仙氣來河津
會日月天仗役風雷東顧重關盡西馳萬國陪還聞股
肱郡元首詠康哉
唐明皇早登太行山中言志詩清蹕渡河陽鳴笳上
太行火龍明鳥道鐵騎遶羊腸白霧埋隂壑丹霞助曉
光澗泉含宿凍山木帶餘霜野老茅為屋樵人薜作裳
宣風問耆艾敦俗勸耕桑凉德慙先哲徽猷慕昔皇不
因今展義何必冒垂堂
又張九齡奉和詩孟月攝提貞乘時我后征晨嚴九
折度暮戒六軍行日御馳中道風師卷太清戈鋋林表
出組練雪間明動植希皇豫高深奉睿情陪遊七聖列
望幸百神迎氣色烟猶喜恩光草尚榮之罘稱萬歲今
此復同聲
張說扈從南出雀鼠谷詩豫動三靈贊時巡四海威
硤關凌曙出平路半春歸霍鎮迎雲罕汾河送羽旂南
山柳半密谷北草全稀遲日宜華盖和風入夾衣上林
千里近應見百花飛
蘇頲奉和聖製答張說南出雀鼠詩雨施巡方罷雲
從訓俗迴密途汾水衞清蹕晉郊陪寒看山邊静春當
日下來御祠玄鳥應仙仗綠楊開作頌音傳雅觀文色
動台更知西向樂宸藻叶鹽梅
又張九齡奉和詩設險諸侯地承平聖主巡東君朝
二月南旆擁三辰寒出重關盡年隨行漏新瑞雲叢捧
日芳樹曲迎春舞詠先馳道恩華及近臣汾川花鳥意
併捧屬車塵
杜審言宿羽亭侍宴應制詩步輦千門外離宫二月
開風光新柳報宴賞百花催碧水搖雲閣青山繞吹臺
聖情留晚興歌管送金杯
又夏日仙萼亭應制詩高嶺逼星河乘輿此日過野
含時雨潤山雜夏雲多睿藻光巖穴宸襟洽薜蘿悠然
小天下歸路滿笙歌
唐明皇同二相已下羣臣樂遊園宴詩選日巖廊暇
需雲宴樂初萬方朝玉帛千品會簪裾地入南山近城
分北斗餘池塘隨柳密原野雜花疎帝幕看逾暗歌鐘
聽自虚興闌歸騎轉還奏弼違書
張說奉和恩賜樂遊園宴應制詩漢苑佳遊地軒庭
近侍臣共持榮幸日來賞艷陽春饌玉頒王篚摐金下
帝鈞池臺草色徧宫觀柳條新花綬光連榻朱顔暢飲
醇聖朝多樂事天意每隨人
又蘇頲詩侍飲終酺會承恩續聖遊戴天惟慶幸選
地即殊尤北面祗雙闕南臨賞一丘曲江新溜緩上苑
雜花稠亹亹韶絃屢戔戔賁帛周醉歸填畛陌榮耀接
軒裘
又張九齡詩寳筵延錫命供帳叙羣公形勝宜春接
威儀建禮同晞陽人似露解愠物從風朝慶千齡始年
華二月中輝光變草木和氣發絲桐歲歲無為化徒知
樂九功
李嶠奉和幸韋嗣立山莊侍宴應制詩南洛師臣契
東巖王佐居幽情遺紱冕神眷属樵漁制下峒山蹕恩
迴灞水輿松門駐旌罕薜幄引簪裾石磴平黃陸烟樓
半紫虛雲霞仙路近琴酒俗塵疎喬木千齡外懸泉百
丈餘崖深經鍊藥穴古舊藏書樹宿搏風鳥池遊縱壑
魚寧知天子貴尚憶武侯廬
又武平一詩三光迴斗極萬騎肅勾陳地若遊汾水
畋疑歴渭濱圓塘冰寫鏡遙樹雪成春絃奏魚聽曲機
忘鳥狎人築巖思感夢磻石想垂綸落景搖紅碧層隂
結翠筠素風紛可尚玄澤藹無垠薄暮清笳動天文煥
紫宸
又徐彦昭詩鼎臣休澣隙方外結遐心别業清霞逕
孤潭碧樹林每持東野策遙弄北溪琴帝幸紆時豫台
園賞歲隂移鑾明月沼張俎白雲岑御酒瑤觥落仙壇
竹徑深三光懸聖藻五等冠朝簪自愧承恩盛咸言獨
在今
又崔湜詩丞相登前府尚書啟舊林式閭明主睿榮
族聖嬪心川狹旌門抵巖高蔽帳臨閒窗憑柳暗小徑
入松深雲卷千峰色泉和萬籟吟蘭迎天女珮竹礙侍
臣簪宸翰三光燭朝榮四海欽還嗟絶機叟白首漢川
隂
又蘇頲詩摐金寒野霽步玉曉山幽帝握期松子臣
廬問葛侯百工徵往夢七聖扈來遊斗柄乘時轉台階
捧日留樹重巖籟合泉迸水光浮石徑喧朝履璜溪擁
釣舟恩如犯星夜歡比濟河秋不學堯年隠空令傲許
由
沈佺期奉和幸禮部尚書竇希玠宅應制詩北闕垂
旒暇南宫聽履迴天臨祥鳳轉恩向濯龍開蘭氣承仙
帳榴花引御杯水從金穴吐雲是玉山來池影搖歌席
林香散舞臺不知行漏晚清蹕尚徘徊
又蘇頲詩尚書列侯地外戚近臣家飛棟臨青綺迴
輿轉翠華日交當戶樹泉漾滿池華圓頂圖嵩石方流
擁魏沙豫遊今聽履侍從昔鳴笳自有天文降無勞訪
海查
蘇頲幸新豐及同州勅虞之四朝且徧區㝢漢之三
輔本同京師善于古者考于今發乎邇者應乎遠若順
豫之事缺則紊于王制巡遊之典備則慮于人勞朕受
命膺期勵精設教幸乾坤幽贊風雨咸若百物既阜三
農已登同穎薦于宗廟雙穗生于郡國我無大桀實欣
於歲取人有小康未果于時邁但左翊之地近入黃圖
新豐之邑甫鄰青綺山川宫館咫尺相望欲過灞亭而
涉滻經沙阜而臨渭見彼耆耋問其疾苦察長吏之政
恤黎甿之冤盖所以展義陳詩觀風問俗始自畿甸化
於天下
張說諫則天幸三陽宫表臣聞明王不惡切諫以博
覽忠臣不敢隠忠以曲辭陛下屯萬乘幸離宫暑退凉
歸未降還旨愚臣固陋恐非長策請為陛下陳其不可
三陽宫去洛陽城一百餘里有伊水之隔崿岅之峻遇
涉夏秋扈從兵馬日費資給連雨彌旬即難周濟陛下太
倉武庫並在都邑積粟利器藴若丘山奈何去宗廟之
上都安山谷之僻處是猶倒持劒戟示人鐔柄臣竊為
陛下不取夫禍敗之生在人所忽故曰安樂必戒無行
所悔此不可止之理一也告成𥚹小萬方輻湊填城溢
郭併插無所排斥居人蓬宿草次風雨暴至不知庇託
孤惸老疾流轉衢巷陛下作人父母將若之何此不可
止之理二也造設竒巧誘掖上心鑿山疏觀竭流漲海
俯貫地脈仰出雲路易山川之氣奪農桑之土延木石
運斧斤山谷連聲春夏不輟勸陛下作此者豈正人邪
詩云民亦勞止汔可小康此不可止之理三也御苑東
西僅三十里出入來去雜人甚多外無牆垣扃禁内有
榛藂谿谷猛獸所伏暴慝是憑陛下來往輕行警蹕不
肅歴蒙密乘險巇卒然有逸獸狂夫驚犯左右豈不殆
哉雖萬全無疑然人主之動不宜容易也易曰思患豫
防願陛下為萬姓持重此不可止之理四也
崔融為皇太子請停幸東都表臣聞乘雲駕羽者非
以逸樂其身觀風設教者將以弘濟于物故後予胥怨
幾望湯來吾王不遊嘗思禹會
林希尚書省謝車駕臨幸表天臺肇建具崇喉舌之
司帝車下臨增重陛廉之寄非常之舉視古無倫忽
紆清蹕之傳罙聳鴻都之觀且北辰居極外環象斗之
宫而黃道所經旁及積星之位瞻威顔于咫尺被法語
之丁寧勅以在公退而交儆分曹率屬燦然周典之文
望輦拜恩陋彼漢郎之歎
齊王融三月三日曲水詩序臣聞出豫為象鈞天之樂
張焉時乘既位御氣之駕翔焉是以得一奉宸逍遙襄
城之域體元則大悵望姑射之阿然窅渺寂寥其獨適
者也至如夏后兩龍載驅璿臺之上穆滿八駿如舞瑤
水之隂亦有饗云固不與萬民共也
後漢班固東巡頌粤若稽古在漢迪哲聿修厥德憲章
丕烈翿六龍較五輅齊百僚陶質素命南重以司歷厥
中月之六辰備天官之列衞盛輿服而東巡
馬融東巡頌允迪在昔紹烈陶唐殷天衷克搖光若
時則運瓊衡敷六典經八成肆類乎上帝實柴乎三辰
禋祀乎六宗祗燎乎羣神遂發號羣司申戒百工卜筮
稱吉蓍龜襲從南征有時馮相告祥清夷道而後行曜
四國而揚光展聖義于巡狩喜圻畤而詠八荒指宗嶽
以為期固岱神之所望散齋既畢越翼良辰棫槱增構
烈火燔燃暉光四煬焱爛薄天蕭香肆升青烟習雲珪
璋峩峩犧牲潔純鬱鬯宗彛明水玄樽空桑孤竹咸池
雲門六八匝變神祗並存
唐王勃九成宫頌姬文考筮容成奏日千旌鳳轉儼鏤
象而星陳萬騎龍嘶伐靈鼉而曉胤静帷宫于綠野肅
帳殿于黃街奔欃槍而走陸梁陳浮靈而候明月前驅
電竦下列缺于騰鞭後乘雷驚起豐隆于驟轂瓊戈晝
指太陽疲轉日之鋒玉劒霄翻懸象睹衝星之氣
禮部(登極)
梁王僧辯勸進表以錫珪之功既歸有道當璧之禮允
属聖明而優詔謙沖窅然凝邈飛龍可躋而乾爻在四
帝閽云扣而閶闔未開謳歌再馳是用翹首所以越人
固執薰丹穴以求君周氏樂推踰岐山而事主漢王不
即位無以賞功臣光武不止戈豈謂紹宗廟縱陛下
拂袗衣而游廣城登弇山而去東土羣臣安得仰訴兆
庶何所歸仁况郊祀配天罍篚禮曠齋宫清廟匏竹不
陳仰望鑾輿匪朝伊夕瞻言法駕載渴且飢豈可久羈
衆議有曠彛則舊郊既復函洛已平高奴櫟陽宫館雖
毁濁河清濟佳氣猶存皋門有伉甘泉四敞土圭測景
仙人承露斯盖九州之赤縣六合之樞機博士捧圖書
而稍還太常定禮儀而已列豈得不揚清駕而赴名都
其玉鑾而游正寢
陳徐陵勸進梁元帝表封唐有聖還居帝嚳之家居
代維賢終纂高皇之祚無為稱于革舄至治表于垂裳
而撥亂反正非聞前古至如金行重作源出東莞炎運
猶昌枝分南頓豈得掩顯姓於軒轅非才子于顓頊莫
不因時多難俱繼神宗者也伏惟陛下出震等于勲華
鳴謙同于旦奭握褒秉鉞將在御天玉媵珠衡先彰元
后神祗所合非惟太室之祥圖牒斯歸何止堯門之瑞
若夫大孝聖人之心中庸君子之德固已作訓生民貽
風多士一日二日研覽萬幾允文允武包羅羣藝兹以
三大賓是四門歴試諸艱咸熙庶績斯無得而稱也自
無妄為象踵禍上京梟獍咸劉宗社蕩墜銅頭鐵額興
暴皇年封狶修蛇行災中國靈心所宅下武其興望紫
極而行號瞻丹陵而殞慟家冤將報天賜黃鳥之旗國
害宜誅神奉玄狐之錄尅李軼於河津征陶謙于海岱
滕公擁樹雄氣方嚴張繡交兵風神彌勇忠誠貫于日
月孝義感于冰霜如雷如霆非貔非虎前驅效命元惡
斯殱既挂膽于西州方燃臍于東市蚩尤三塚寧謂嚴
誅王莽千剸非云明罰青羌赤狄同界豺狼胡服夷言
咸為京觀邦畿濟濟還見隆平宗祀愔愔方承多福自
氛氲渾沌之世驪連栗陸之君卦起龍圖文因鳥跡雲
師火帝非無戰陣之文禹誓湯征咸用干戈之道星躔
東井時破肴潼霆震南陽初平尋邑未有援三靈之已
墜救四海之羣飛赫赫明明龔行天罰得如當今之盛
者也於是卿雲似盖晨映姚鄉甘露如珠朝垂原寢芝
房感德咸出銅池蓂莢伺辰無勞銀箭重以東漸玄兔
西踰白狼高柳生風扶桑銜日莫不編名屬國歸貢鴻
臚荒服來賓遐邇同慶其文昭武穆跗萼也如彼天平
地成功業也如此久應旁求典故詢詔天官斟酌繁昌
經營高邑宗王啟霸非勞武德之侯清蹕無虞何事長
安之邸揚龍旂以享帝御鳳扆以承天歷數在躬疇咨
為讓七月二十四日散騎常侍柳暉等至鄴伏承聖旨
謙沖為而不宰咸云洛陽未復函谷無泥旋駕金陵方
膺天眷愚謂大庭少昊非有定居漢祖殷宗皆無恒宅
登封岱嶽且置明堂巡狩荆州時行司隸何必西瞻虎
踞乃建王宫南望牛頭方稱天闕抑又聞之玄珪既錫
蒼玉無陳乃棫樸之愆期非包茅之不貢雲和之瑟久
廢甘泉孤竹之管無聞方澤豈不懼歟伏願陛下因百
姓之心振萬邦之命豈可逡巡固讓方示石戶之農高
謝為君徒效箕山之客未知上德之不德惟見聖人之
不仁率土翹翹蒼生何望昔蘇秦張儀違鄉負俗尚復
招三方以事趙請六國以尊秦况臣等預奉皇華親承
朝命珪璋特達通聘河陽貂珥雍容尋盟漳水加牢貶
館隨世汚隆瞻望鄉關誠均休戚但輕生不造命與時
乖等一介之行人同三危之遠擯承問内殿事絶耿弇
之因封奏邊城私等劉琨之哭
唐柳宗元賀登極表天地泰而聖人出雷雨解而品
物榮是以五行迭用木火更其位千葉重光宗廟輔其
德殷宗恭默再開成湯之業漢文聰明克成高祖之緒
梁元帝答王僧辯勸進書孤以不德天降之災枕戈
飲膽叩心泣血風樹之酷萬死不追霜露之哀百憂摠
萃甫聞伯升之禍彌切仲謀之悲若封豕既殱長蛇即
戮方欲追延陵之逸軌繼子臧之高讓豈資秋亭之壇
安事繁陽之石侯景項籍也蕭棟殷辛也赤泉未賞劉
邦尚曰漢王白旗弗懸周發猶稱太子飛龍之位孰謂
可躋附鳳之徒既聞來議羣臣卿士其諭孤之志
禮部(聖誕)
唐明皇千秋節宴詩蘭殿千秋節稱名萬歲觴風傳
率土慶日表繼天祥玉宇開花萼宫懸動會昌衣冠白
鷺下帟幕翠雲長獻遺成新俗朝儀入舊章月銜花綬
鏡露綴綵絲囊處處祠田祖年年宴杖鄉深思一德事
小獲萬人康
張說奉和千秋節宴應制詩五德生王者千齡啟聖
人赤光來照夜黃雲上覆辰海縣銜恩久朝章獻夀新
高居帝坐出夾道衆官陳槊仗洗晴景磬管凝秋旻珠
囊含瑞露金鏡抱僊輪何歲無鄉飲何田不報神薰歌
與名節傳代幸羣臣
王季友皇帝移晦日為中和節詩皇心不向晦改節
號中和淑氣同風景佳名别詠歌湔裙移舊俗賜尺下
新科歷象千年正酺醵四海多花隨春令發鳥度歲陽
過天地齊休慶歡聲欲盪波
宋史文昌賀聖節表穹昊儲祥光輔萬億年之祚聖
神開世適符五百歲之期藹佳氣于乾坤溢歡聲于朝
野福全洪範符周后之歴年筴受泰元通漢家之永
世與天齊久如日方升
唐吕頌降誕日進光明砂等狀大電遶樞千年感聖
神光照室六合歸尊恭唯降誕之辰是啟乾坤之祚普
天稱慶率土同歡仰舜日而徘徊望堯雲而抃躍上
玄降聖之時皇帝出震之日天垂景麗曜北斗以呈祥人竭
歡心願南山以為夀
裴次元降誕日進物狀搖光之祥貫月於佳夕遶樞
之感降聖於良辰百靈效祉固增夀于南山萬國一
心皆貢珍于北闕
令狐楚降誕日進鞍馬等狀臣任重戎旃路遙天闕
懽呼萬歲如聞山嶽之聲傾竭一心庶均葵藿之志
臣限守邊陲未朝雲闕尚想河清之色如聞里鼓之
聲
王仲周降誕日進器物狀紫氣充庭黃河變色用符
昌運式表誕彌雖聖夀齊天不假封人之祝而獻芹為
禮空馳野老之誠
禮部(天子加元服)
後漢黃香天子冠頌惟永元之盛代聖皇德之茂純躬烝
烝之至孝崇敬順以奉天以三載之孟春建寅月之上
旬皇帝將加玄冕簡甲子之元辰厥日王于太皥厥時
叶于百神皇輿幸夫金根駕玄虯之連蜷建螭龍以為
旂鳴節路之和鑾既臻廟而成禮乃迴軫而反宫正朝
服以享宴撞太蔟之庭鐘祚蕃屏與鼎輔暨夷裔之君
王咸進酌于金罍獻萬年之玉觴
禮部(太學)
後漢張衡東京賦春日載陽合射辟雍設業設虡宫懸
全鏞鼖鼓路鼗樹羽幢幢于是備物物有其容伯夷起而
相儀后䕫坐而為工張大侯制五正設三乏厞司旌并
夾既設儲乎廣庭于是皇輿夙駕䡨于東階以須消啟
明掃朝霞登天光于扶桑天子乃撫玉輅時乘六龍發
鯨魚鏗華鐘大丙弭節風后陪乘攝提運衡徐至于射
宫禮事展樂物具王夏闋騶虞秦决拾既次彫弓斯彀
達餘萌于暮春昭誠心以遠喻進明德而崇業滌饕餮
之貪慾仁風衍而外流誼方激而遐騖
唐朱休駕幸太學賦属車連延輾御陌而後入翠華容
裔向文囿以前驅臺觀惟新牆垣盡飾宗伯禮賢以蕆
事司成執經而奉職端冕旃而綵仗初立始駐六龍發
聲教而翠華未旋以行萬國龍顔不遠顧探索之惟
勤天步下臨曷斯須之敢惰雲布星攢周回可觀彼儒
風之習習資睿思以安安頥指于學海儒林自因澤及
目擊乎雄詞麗藻誰謂才難恩下育而冬暖命遐宣而
晝寒宣化畢盛禮終繳素志播皇風轉龍旂于祥烟
之表返鑾輅于瑞氣之中
黎逢貢士謁文宣王賦聖人没而教在明王興而道
宣命上公以陳信展大禮以登賢觴酒豆肉金鏞筦懸
致克禋以如在當質明而不愆祁祁諸生必恭敬止廓
廣庭以容衆峩高冠以修己臨奠獻之筵肅造秀之士
階間儼以成列槐隂布以如市將備禮于先師遂儲精
于祝史于以致君恢復王化弘闡人文磬音繼于夜杵
燭影迎于朝雲見曲暢于和易知具歆于苾芬肅肅階
戺隂隂門闕喬木棲于暮烟前軒滿于行月羣士沓而
歲至庶工齊而曉謁上玄酒以清滌間朱絃而疎越齊
百王于建號歴千古而未歇盖以教俟天地而不朽功
格宇宙而不伐
陳沈不害上高祖置學書臣聞立人建國莫尚于尊
儒成俗化民必崇于教學故東膠西序事隆乎三代環
林璧水業成于兩京自淳源既遠澆風以扇物之感人
無窮人之逐物無節是知施設訓範啟導心靈譬彼染
藍類諸琢玉然後人倫以正高卑有序忠孝之禮既明
君臣之道攸固執禮自塞魯公所以難侮歌樂已細鄭
伯于前知亡干戚舞而有苗至泮宫成而淮夷服長想
洙泗之風載懷淹稷之盛有國有家莫不尚已成均
自斯墜業瞽宗于是不修褒成之祠不陳祼享釋菜之
禮無稱俎豆後生敦悦不見函丈之儀晚學鑽仰徒
深倚席之歎使擔簦負笈鏘鏘接袵方領矩步濟濟
成林如切如磋聞詩聞禮一年可以倍功三冬于是足
用故能擢秀雄州揚廷觀國入仕登朝資優學以自輔
莅官從政有經業以治身輜駕列廷青紫拾地
唐皮日休移成均博士書俾庠聲序音玲瓏于珩珮鏗
訇于金石為諸生之蓍龜作後來之綿蕝
又請韓文公配饗太學書唯昌黎文公之文蹴楊墨
于不毛之地蹂釋老于無人之境故得孔道爣(集本作巍)然
而自正
陳徐陵皇太子臨辟雍頌臣聞天大王大詳于道德
之言天文人文顯于爻象之說是以大君革命黔首所
以庇焉聖人創制文籍所以生焉咸由此道制為民極
莫不對越上靈裁成庶類濟世育德昭被昆蟲皇帝世
膺下武體兹上德握天鏡而授河圖執玉衡而運乾象
皇太子曜彼重離光兹匕鬯儀天以文化成天下侍中
國子祭酒新安王宗室羽儀衣冠凖的惟善為樂造次
必儒粤以十一年三月二十一日受詔弘宣發論語題
攝齊升堂摳衣即席對揚天人開闢大訓清言既吐精
義入神副德爰動音(闕)鋒起問難泉涌辨論綸之異定
倫理之疑玉振鏘鏘雲浮雨布介王奉繫聖蹤馳辨秀
出信令張禹慙其師法何晏忸其訓詁穆穆焉洋洋焉
此實虞朝之盛德生民之壯觀者也臣抑又聞之魯頌
聿興史克宣其懿晉雍大啟王廙逞其詞所以述休平
之風揚君上之德輕以下材敢為頌曰皇運勃啟膺圖
受命紫盖東臨黃旌南映積仁累德重明疊聖四海無
浪三階已平儲駕戾止和鸞有聲弘風講肆崇儒肅成
丹書貴道黃金賤籝洙泗興業闕里增榮
禮部(州郡學)
梁簡文帝求寧國臨城二公入學表臣聞瞻彼緝狐
既次良冶相諸筍玉猶藉他山故沮渙之水可居鄒魯
之鄉為貴下帷投斧昔人以為精力棄竿委麥先哲以
為美譚伏惟陛下弘至德之微言闡無為之妙說話郊
講道不勞賈生之議就陽啟位無待公玉之圖願得齒
年國胄隨肩選造
梁元帝請于州立學校表臣聞公宫之南四術四教
司樂成均六詩六律韶濩既舞羽籥之道行焉黨塾兹
備離經之志辨焉故不升嵩霍豈識乾行之峻不臨溟
渤安知地載之厚洎乎秦焚金篆周亡玉鏡羣言争亂
諸子相騰書則夏侯歐陽易則神輸道訓詩乃齊魯毛
韓傳稱鄒左張夾禮有曲臺王史之異樂有龍德趙定
之殊伏惟陛下撫五辰而建五長播九德而導九州容
成為歷興景雲之瑞伶倫吹律應黃鍾之管撥亂反正
經武也制禮作樂緯文也若非六經庖厨百家異饌三
墳為瑚璉五典為笙簧豈能暴以秋陽紆就望之景濯
以江漢播垂天之澤
王僧孺為蕭監利求入學啟竊以翹首伺飛不如修
弋宛足念遠莫若驅鑣故樸斵成于丹雘篠簜資于栝
羽敢因莩末有志庠均為山資于一簣學海漸其微流
任昉為劉瓛立館啟昔在魏中爰及晉始書貴虚玄
人悦陶縱瑚璉廢泗上之容樽俎恣林下之適春干秋
羽委曠而弗陳西序東膠寂寥而誰仰所以金雞忘曉
玉羊失馭神器毁于獯戎寳歷遷于於越豈不悲歟劉
瓛澡身浴德修行明經賤珪璧于光隂勁松筠於歲晚
貧不隕穫其心窮不二三其操而困無居止浮寓親遊
垣棟傾替窐衢墊側有朋自遠無用栖憑皆負笈擔簦
櫛風沐露瓛之器學無謝前修輒欲與之周旋開館招
屈臣第西偏官有閒地北距晉山南望通邑雖曰人境
實少浮喧廣輪裁盈數畆布以施立黌塾薄藝桑麻麤
創茨宇
唐梁肅崑山縣學記昔崔瑗有南陽文學志王粲有
荆州文學志皆表儒訓以著不朽
蕭定袁州文宣王廟記廊廡庭除㒺不畢葺籩豆簠
簋㒺不畢陳入其室若聞講誦之音升其堂如聆金石
之響冀夫袁江之上將弘洙泗之風袁山之人能傳鄒
魯之學儒行充于比屋中庸化而為俗矣
禮部(養老)
後漢張衡東京賦日月會於龍狵恤人事之勞疚因休
力以息勤致歡忻于春酒執鑾刀以袒割奉觴豆於國叟
降至尊以訓恭送迎拜于三壽敬慎威儀示民不偷我
有嘉賓其樂愉愉
晉隂澹請索襲為三老書今四表輯寧將行鄉射之禮
先生年耆望重道冠一時養老之義實繫儒賢既樹非梧
桐而希鸞鳳降翼器謝曹公而冀盖公枉駕誠非所謂
也然夫子至聖有召赴焉孟軻大德無聘不至盖欲弘
闡大猷敷明道化故也今之相屈遵道崇教非有爵位
意者或可然乎
禮部(喪葬)
梁何遜悲行路孤墳詩行路一孤墳路成墳已毁空疑
年歲積不知陵谷徙幾經秋葉飛驟見春流瀰金蠶不
可織玉樹何曾蕊陌上驅馳人笑歌自侈靡今日非明
日可憐詎憐此
陳張正見和楊侯送袁全紫葬詩玄泉開隧道白日照
佳城一朝嗟此路千載幾傷情秋氣悲松色凄風咽晚
聲歸雲回谷散還柳背山輕唯當三五夜壟月暫時明
唐太宗望送魏徵葬詩閶闔摠金鞍上林移玉輦野
郊愴新别河橋非舊餞慘日映峰沈愁雲隨盖轉哀笳
時斷續悲旌乍舒卷望望情何極浪浪淚空泫無復昔
時人芳春共誰遣
皇甫冉送魏六侍御葬詩哭葬寒郊外行將何所從
盛曹徒列柏新墓已栽松海月同千古江雲復幾重舊
書曾諫獵遺草議登封疇昔輕三事常期老一峰門臨
商嶺道忩引洛城鐘應積泉中恨無因世上逢招尋偏
見厚疎慢亦相容張范唯通夢求羊永絶蹤誰知長卿
疾歌賦不還邛
李端張丞相挽歌素旆低寒水清笳出曉風鳥來傷
賈傅馬立禍滕公松栢青山上城池白日中一朝今古
隔唯有月明同
張說崔司業挽詞像設存華館威儀下墓田鳳池傷
舊草麟史泣遺篇帷盖墟烟没干旌壠日懸古來埋玉
樹流恨盡山川
温庭筠過北海墓詩撫事如神遇臨風獨涕零墓平
春草綠碑折古苔青珪玉埋英氣山河孕炳靈發言驚
辨囿揮翰動文星藴策期干世持權欲反經激揚思壯
氣流落歎頽齡惡木人皆息貪泉我獨醒輪轅無匠石
刀几有庖丁碌碌迷藏器規規守潔瓶憤容陵鼎鑊公
議動朝廷故國將辭寵危邦竟緩刑上卿廉白璧凡石
礪青萍揭月昭東夏摶風滯北溟後塵遵軌轍前席詠
儀型木秀當憂悴絃傷不底寧矜誇遭尺鷃光彩困飛
螢草羽留談柄清風襲德馨鸞凰嬰雪刃狼虎犯雲屏
蘭蕙荒遺址榛蕪蔽舊坰羨君雖不禄猶得到明庭
又過陳琳墓詩曾於青史見遺文今日飄蓬過此墳
詞客有靈應識我霸才無主始憐君石麟埋没藏春草
銅雀荒凉對暮雲莫怪臨風倍惆悵欲將弓劒學從軍
張祜真娘墓詩佛地葬羅衣孤魂此是歸舞為蝴蝶
夢歌謝伯勞飛翠髮朝雲斷青蛾夜月微傷心一花落
無復戀春暉
羅隠經耒陽杜工部墓詩紫菊馨香覆楚醪奠君江
畔雨蕭騷旅魂自是才相累閒骨何妨塚更高騄驥喪
來輕蹇蹶芝蘭衰後遠蓬蒿屈原宋玉憐居處幾駕青
螭緩鬱陶
宋晁補之代司馬康子植謝應副葬事表致主之心已
淪幽壤飾終之錫更躐舊章兆協卜之以時思殞身而
莫報伏念臣祖光以德業名世常擢任于宰衡臣父康
以詩禮成家亦登延而勸講而侈俗方改哀楊綰之已
亡太醫遽臨痛桓榮之未老無禄私室荐罹鞠凶自啟
手足之初至掩窀穸之際君命屢至賵賜有加復因屬
匠之鳩材俾過家塋而視堋殘喘何力秋毫賴官仁深
念功禮不遺舊將博勸于士類豈曲私于臣門克意紹
先獨自期于忠孝纏哀待盡兩無報於君親
周庾信擬連珠盖聞穀林長遠蒼梧不從惟桐惟葛
無樹無封是以隨珠日月無益驪山之火雀臺絃管空
望西陵之松
唐李商隠重祭外舅司徒公文簡子將戰之誓唯止
桐棺晏嬰送死之文寧思石槨素車樸馬疎巾弊帷成
一代之清規揚百古之休聞
周庾信婁慈神道碑但以遊魂久客反葬途遠道阻山
長妻孤子幼哀聲滿野愁氣連雲况復松檟飄颻方臨
武威之戍丘陵迴遠直對臨洮之城馬援亡于武溪尸
柩返於魏里梁鴻死于會計妻子歸于平陵
又鄭偉墓誌合葬非古既異三王之前死則同穴還
同六載之始雖復銜珠兩鶴同歸紫盖之松出匣雙龍
共没延平之水
梁任孝恭祭雜墳文惟爾冥然往代求圓石而無名邈
矣遐年討方磚而不記封樹漂殄誰别羽商之家墳壟
傾迴終迷庚癸之向不謂綸繩所用遂毁牛亭之基鍬
鍤所侵爰傷馬鬛之勢重使翠幕臨風佳城見日昔靈
沼枯骨周王盖以衣冠廣武横尸漢主加其轊櫝輙勒
彼山虞覆頽隍于舊址命兹匠者修反壤于故林還蟻
結之文依似坊之勢幸得宜陽大道無變無移京兆長
阡勿迴勿徙庶幽魂遊止踐昔徑而不疑塗車往還瞻
舊轍而猶在
陳沈炯祭袁府君文長樂未央已夾樗里之墓公宫魯
庫非復少昊之墟成土一棺未知何託解劒絮漿轉增
欷歔(已上喪葬)
唐陳子昂為義興公求拜掃表臣禍釁所鍾早日孤露
墳塋莫掃松柏凋荒臣之不天實有由咎死罪死罪昔
先臣下代遺訓未亡而殃降不圖家禍漸遘兄弟無故
並為參商中冓之言所不可道孤臣不孝萬死餘責死
罪死罪然臣之負譴實陷無辜吏議不明以投魑魅自
泣血去國寄命南荒歴年被病再以生死炎山漲海氣
瘴窮天戴白之老俗無聞者孤臣疲苶豈望須臾分謂
委骨滄溟餌身魚鼈狼荒之鬼永悲長逝不意慶雲重
澤天渙横流拂拭露霜生見白日踴躍昭泰情何以堪
死罪死罪而餘殃未泯凶故仍臻亡兄濟江合家淪溺
嫂姪俱没一不生存尋途未中臣妻又殞重疊亡殁契
闊山川至止之日生意盡矣誓將守死陵墓殁齒家園
不圖恩幸曲成寵章仍及題輿别駕職是恩州再造生
涯天實為德死罪死罪臣自歸日淺塋廟未修荆棘荒
蕪祭祀無主今則便祗王命遠職邊夷歲月方賖拜掃
何日瞻言出涕感咽崩摧伏惟陛下仁養羣生孝理天
下萬物咸遂各得其宜臣獨向隅有以長戚伏願天慈
愷悌憐憫孤窮寬以簡書之刑賜其告歸之請使其駿
奔西土長號北陵獲申存殁之悲生謁園塋之樹稽顙
松闕謝不睦之辜肉袒山門祈自新之路誓刻肌骨奉
以周旋然後退死蠻夷沈骸糞土甘心朽滅庶無遺恨
倘昊天鑒照孤誠可哀則臣之鮿生志畢今日不勝崩
迫之至
李商隠為楊贊善奏請東都洒掃狀竊惟令式合許
芟除追遠興情敢希榮于陸&KR0008;報恩未死寧自誓於羲
之(祭掃附)
禮部(諡)
南齊虞羲為袁彖求諡與蕭令王僕射書岱山委岫崑
岳摧峰四海搢紳誰不掩泣明公德冠時宗道高物表若
得横議聖時斟酌今古採茂實于當年標流芳于千載
馳徽諡于山道潤貞氣于泉門豈非體國之至公典謨
之盛軌者哉
禮部(家廟)
唐顔真卿郭子儀家廟碑友于著睦臠龍虎者十人貽
厥有光紆青紫者八九勲庸舉集今古莫儔昔奮號尊
榮紅粟纔霑于萬石惲家全盛朱輪不出于十人繇吾
觀之事不侔焉清廟之典所以仁祖考鴻伐之刻亦
以垂子孫爰創制于舊居將永圖而觀德中堂有侐丕
構克崇感霜露而怵惕以增叙昭穆而敬恭斯在庶乎
觀盥顒若既無斁于永懷入室僾然必有覿乎其位哀
榮既極情禮用申仁人之所及遠哉孝子之事親終矣
豈惟温温孔父遠稱讒鼎之銘穆穆魯侯獨美龍旂之
祀
牛僧孺代郡開國公王涯家廟碑銘閟宇神庭邃清
而嚴上公之儀四室耽耽犧以潔牲粢以大糦交神尚
敬合魄尚氣子姓宗工駿奔奉事副笄侈袂儼恪居次
孝孫兢兢執爵而升以祼以濯以伏以興水陸具來羶
薌畢登列于圜方其氣增增乃初烝嘗敬而追遠二昭
二穆孝以尊本瞻瞻几幄蹜蹜堂閫禮成起慕涕洟玄
袞濡露踐霜誰無永懷不如達者哀與榮偕逢時奮庸
誰不得位不如仁人以道為貴惟公之達兮名以顯親惟
公之仁兮德以澡身六朝之清臣一代之全人宜其世
家翼亮振振㒺不恭肅祗于廟門
古儷府卷七
