古儷府卷五
明王志慶編
人部(君臣)
唐潘炎君臣相遇樂賦繼天者君也戴天者臣也下之
事上作股肱耳目上之任下敷心腹腎腸
宋王安石除平章事監修國史謝表臣聞人君代天
而理物人臣資父以事君然而君臣之大義有方非若
父子之至恩無間須倡而後和則誠意每患於難通不
入而後量則忠力或嫌於自獻惟成湯之聽伊尹與傅
說之遇高宗皆以䟽遠而相求何其親厚之獨至盖所
趨非由於二道故所為若出於一身夫豈於越夷貉之
異心是謂元首股肱之同體二臣既以此獲展事君之
義兩君亦以此得成理物之功苟非其人孰與於此
齊王融求自試啟春庚秋蟀集候相悲露木風榮臨
年共悦夫惟動植且或有心况在生靈而能無感夫
君道含弘臣術無隱翁歸乃居中自見充國曰莫若老
臣竊景前修敢蹈輕節
唐盧照隣歌公卿歌雲佐漢捧日匡堯
獨孤及送餘杭薛郡守入朝序受宣室之釐忽思賈
誼以謗書之篋先示樂羊
李嶠攀龍臺碑賈文和之揣君酈食其之觀將翔而
後集可謂明遠
人部(父子)
唐杜甫送許八拾遺歸江寧覲省詩詔許辭中禁慈
顔赴北堂聖朝新孝理祖席倍恩光内帛擎偏重宮衣
著更香淮隂清夜驛京口渡江航春隔雞人晝秋期燕
子凉賜書誇父老壽酒樂城隍看畫曾飢渴追蹤恨淼
茫虎頭金粟影神妙獨難忘
劉長卿送張七判官還京覲省詩春蘭方可採此去
葉初齊函谷鶯聲裏秦山馬首西庭闈新栢署門舘舊
桃蹊春日長安道相隨入禁閨
錢起送邊補闕東歸覲省詩東去有餘意風生賜錦
衣鳳凰銜詔下才子採蘭歸斗酒百花裏人情一笑稀
别離須計日想望在彤闈
盧綸送尹樞令狐楚及第後歸覲詩佳人比香草君
子即芳蘭寶器金罍重清音玉佩寒貢文齊受寵獻醴
兩承歡鞍馬并汾地争迎陸與潘
盧綸送渾鍊歸覲却赴闕庭詩雲幕擁簮裾台庭餞
伯魚綵衣人競看銀詔帝親書知子當元老為臣餞二
疏執珪期已迫捧膳步寧徐而我誠愚者夫君豈病諸
探題多決勝饌玉每分餘榮比成功後恩同造化初甑
塵方欲合籠翮忽將舒榆筴錢難比楊花雪不如明朝
古隄路心斷玉人車
盧綸送内弟韋仁宗歸信州覲省詩常嗟外族弟兄
稀轉覺心孤是送歸醉掩壺觴人有淚愁穿魂夢月無
輝烹魚綠岸烟浮草採橘青溪露濕衣聞說江樓長卷
幔幾回風起望胡威
權德輿送崔端公郎君入京覲省詩已見風姿美仍聞
藝業勤清秋上國路白晳少年人帶月輕帆疾迎霜綵
服新過庭若有問一為說漳濱
戎昱送王端公之太原歸覲相公詩柱史今何適西
行詠陟岡也知人惜别終美鴈成行春雨桃花静離樽
竹葉香到時丞相閣應喜棣華芳
周庾信傷心賦或有擁樹罹災藏衣遭難未設桑弧
先空柘館人惟一丘亭遂千秋邊韶永恨孫楚長愁張
壯武之心疾羊南城之淚流膝下龍摧掌中珠碎芝
在室而先枯蘭生庭而早刈對寶盌而痛心撫玄經
而流慟石華空服犀角虛篸風無少女草不宜男烏毛
徒覆獸乳空含
周宇文逌庾信集序青鸞降宿樹之祥白雉有依欄
之感
唐李華二孝讃序靈武二孝曰侯知道程俱羅生養
以孝没奉以哀廬於塜次號泣無節埃垢積首草生髮
間每大漠晨空連山夜寂人烟四絶虎豹與隣擁墳椎
膺聲氣咽塞下入九泉上徹九天背爛心朽皮枯節攣
草水先秋而凋落景氣不時而凝烟(一作閉)殊鳥異獸助
之悲號萬物有極此哀無窮色慘莪蒿聲酸棘薪
晉書孝友傳論大矣哉孝之為德也分渾元而立體
道貫三靈資品彙以順名功苞萬象用之于國動天地
而降休徵行之于家感鬼神而昭景福若乃博施備物
尊仁安義柔色承顔怡怡盡樂擊鮮就養亹亹忘劬集
苞思蓺黍之勤循陔有採蘭之詠事親之道也屬屬如
在哀哀罔極聚薪流慟銜索興嗟灑風樹以隤心頫寒
泉而沫泣追遠之情也審德筮仕正務移官居高匪危
在醜無争協修升以匡化懷履冰而砥節立身之行也
是以閔曾翼翼遵六教而緝貞規蔡董烝烝弘七體而
垂令迹亦有至誠上感明祇下贊郭巨致錫金之慶陽
雍標蒔玉之祉烏馴丹羽巢叔和之室鹿呈白毳擾功
文之廬
唐王維右豹韜衛長史任君神道碑廬以長號淚少
於血杖而後起骨餘於形彈琴不成從先王之禮捧筐
便慟有終身之哀
段文昌平淮西碑欒書作帥鍼為戎右充國討虜印
統支軍是能從帥之命成父之志昔趙孟慕成季之
勲復能霸晉亞夫紹絳侯之武亦克擒吳
周庾信大將軍趙公墓銘泉驚孝水竹動寒林
又柱國大將軍紇干弘神道碑對其苫寝則梓樹寒
生聞其悲泣則巢禽夜下
又大將軍聞喜公柳遐墓誌成都孝子自赴江流桂
陽先賢身彰野火並存靈應咸可傷嗟
人部(夫婦閒情附)
漢蔡邕協初賦其在近也若神龍采鱗翼將舉其既
遠也若披雲緣漢見織女立若碧山屹其堅動若翡翠
奮其羽衆色遼照視之無主面若明月輝似朝日色若
蓮葩肌如凝蜜
宋謝靈運江妃賦小腰微骨朱衣皓齒矊視騰來靡
容膩理出月隱山落日映嶼收霞歛色廻飇拂渚每馳
情於晨暮矧良遇之莫叙投明珠以申贈覬色授而魂
與嗟佳人之眇邁眺霄際而皓語懼展愛之未期抑傾
念而暫佇天台二娥宮亭雙媛青袿神接紫衣形見或
飄翰凌煙或潜泳浮海萬里俄頃寸隂未改事雖假于
雲物心常得於無待
梁江淹麗色賦夫絶世獨立者信東鄰之佳人既翠
眉而瑶質亦盼瞳而赬脣鍱金花及珠履颯綺袂與錦
紳色練練而欲奪光炎炎而若神非氣象之可譬焉影
響而能陳故仙藻靈葩冰華玉儀其始見也若紅蓮鏡
池其少進也如綵雲出崖五光徘徊十色陸離寶過珊
瑚同樹價直瓊草共枝于是雕臺繡戶當衢横術椒庭
承月碧幌延日架虬柱之嚴麗亘虹梁之峻密錦幔垂
而香寂桂煙起而清謐女乃曜邯鄲之躧步媚北里之
鳴瑟若夫紅華舒春黃鳥飛時紺蕙初軟赬蘭始滋不
掔蘅帶無倚桂旗摘芳拾蕊涵詠吐辭笑月出于陳歌
感蔓草于衛詩氣炎日永離明火中槿榮任露蓮花勝
風後欄丹奈前軒碧桐笙歌畹右琴舞池東至乃西陸
始秋白道月弦金波照戶玉露曖天氣以濕兮曉未半
星水流兮夜何央憶雜佩兮且一欷念錦衾兮以九傷
於是帳必藍田之寳席必蒲萄之文館圖明月室畫浮
雲言必入媚動必應規有光有豔如合如離氣柔色靡
神凝骨竒經秦歴趙既無其雙尋楚訪蔡不覿其容非
天下之至麗孰能與於此哉
沈約麗人賦有客弱冠未仕締交戚里馳驚王室遨
遊許史歸而稱曰狹斜才女銅街麗人亭亭似月嬿婉
如春凝情待價思尚衣巾芳踰散麝色茂開蓮陸離羽
佩雜錯花鈿嚮羅幃而不進隱明燈而未前步中檐而
一息順長廊而迥歸池翻荷而納影風動竹而吹衣薄
暮延佇宵分乃至出闇入光含羞隱媚垂羅曳錦鳴瑶
動翠來脱薄粧去留餘膩霑膚委露理鬢清渠落花入
領微風動裾
唐駱賓王蕩子從軍賦(全錄)胡兵十萬起妖氛漢騎
三千掃代(一作陣)雲隠隠地中鳴戰鼔迢迢天上下(一作出)
將軍邊沙遠雜風塵氣塞草長垂霜露文蕩子苦辛十
年行逥首關山萬里情遠天横劍氣邊地聚笳聲鐵騎
朝恒警銅焦夜不鳴抗左賢而列陣屯右校以䟽營滄
波積凍連蒲海白雪凝寒逼柳城若乃地分玄徼路指
青波邊城暖氣由來少關塞寒雲本自多嚴風凛凛將
軍樹苦霧蒼蒼太史河既拔距而從軍亦揚麾而挑戰
征旆隣沙漠戎衣犯霜霰樓船一舉争沸騰烽火四連
相隱見戈文耿耿懸落星馬足駸駸擁飛電終取雋而
先鳴豈論功而後殿征夫行樂踐榆溪倡婦銜怨守空
閨蘼蕪舊曲終難贈芍藥新詩豈易題池前怯對鴛鴦
伴庭際羞看桃李蹊花有情而獨笑鳥無事而恒啼見
空陌之草積知闇牖之塵栖蕩子别來年月久賤妾空
閨更難守鳳凰樓上罷吹簫鸚鵡杯中寧勸酒聞道書
來一鴈飛此時緘怨下鳴機裁鴛帖夜被薰麝染春衣
屏風宛轉蓮花帳窗月玲瓏翡翠惟箇日新粧始復罷
祇應含笑待君歸
呂向美人賦燕趙鄭衛楚越巴漢之邦士農工商皂
隸輿臺之族不鄙褊陋不隔賤卑工技者密聞淑邈者
遽知上心由是震動中使載以交馳周若雲布迅如飇
發以日繫時以時繫月德雋相次為樂不歇闐紫微環
帝座蕖華灼爍柳容婀娜輕羅隨風長縠舒蒙霧隔膚
紅柔姿靡質妖艷逞逸絶衆挺出嬛然容冶霍若明媚
曼睩騰光以横波修蛾濯色以揔翠齒編貝鬢含雲顔
綽約以冰雪氣芬郁而蘭薰腰珮激而成響首飾曜而
騰文或纖麗婉以似羸或穠盛態而多肌有沈靜見節
有語笑呈姿思若老成體類嬰兒妙舞謂何尚以輕
善歌取何矜以清齊列捷獵按次屏營間直往以曳緒
歘轉入而旋縈低視候節紆體遺聲遏行雲結遺風衆
工相錯迭美不同
徐寅勾踐進西施賦波淺丹臉鴉深綠鬟楊柳羞
弱芙蓉遜妍乃命寶馬騰龍香車輾風迎織女于銀
漢聘姮娥于月宮炫燿雲外喧闐洞中粧成而瑞玉凝
彩服麗而朝霞剪紅昨日猶賤今晨不同
陳張正見怨歌行新豐妖冶地遊俠競嬌奢池臺間
羅綺桃李雜烟霞蓋影分連騎衣香合並車艷粉驚飛
蝶紅粧映落花舞衫飄冶袖歌扇掩團紗玉帳珠簾捲
金樓鏡月斜還疑簫史鳳不及季倫家
唐宋之問江南行妾住越城南離居不自堪採花驚
曙鳥摘葉餧春蠺懶結茱萸帶愁安玳瑁篸待君銷瘦
盡日暮綠江潭
李叔卿江南行湖上女江南花無雙越女春浣紗風
似箭月如弦少年吳兒曉進船郗家子弟謝家郎烏巾
白袷紫香囊菱歌思欲絶楚舞斷人腸歌舞未終涕雙
隕舊宮坡陁纔嶙隱西山暮雨過江來北渚春雲沿海
盡渡日水流緩妾歸宵剰遲含情為君再理曲月華照
出澄江時
芮挺章江南行春江可憐事最在美人家鸚鵡能言
鳥芙蓉巧笑花馬銜金作埒水抱玉為砂薄晩青絲騎
長鞭赴狹斜
劉眘虚江南行美人何蕩漾湖上風月長玉手欲有
贈徘徊雙明璫唱歌隨渌水怨色起青陽日暮還家望
烟雲横洞房
陳標江南行水光春色滿江天蘋葉風吹荷葉錢香
蟻翠旗臨岸市艷娥紅袖渡江船曉驚白鷺聯翩雪浪
蹙青茭瀲灧煙不怕汀洲芳草暮待將春興折湖蓮
梁張率長相思詩長相思久别離所思何在若天垂鬱
陶相望不得知玉階月夕映羅帷風夜吹相思不能寢
坐望天河移
又陸瓊詩長相思久離别一罷鴛鴦機聲絶鴻始去
柳堪結室冷鏡凝冰庭幽花似雪容貌春春減書字朝
朝滅
又王磋詩長相思久離别兩同心憶不相徹悲風凄
愁雲結柳葉眉上銷菱花鏡中滅鴈封歸飛斷鯉素還
流絶
唐權德輿詩少小别潘郎嬌羞倚畫堂有時裁尺素
無事約殘黃鵲語臨粧鏡花飛落繡床相思不解說明
月照空房
梁王筠有所思詩丹墀生細草紫殿網輕隂曖曖巫山
遠悠悠湘水深徒歌轆轤劔空貽瑇瑁簮望君終不見
屑淚且微吟
又庾肩吾詩佳期杳不歸春物生芳菲拂匣看離扇
開箱見别衣井桐生未合宮槐卷復稀不及銜泥燕從
來相逐飛
又王僧孺詩夜風吹熠燿朝光照辟邪幾銷蘼蕪葉
空落蒲萄花不堪長織素誰能獨浣沙光隂復何極望
促反成賖知君自蕩子奈妾亦倡家
梁簡文帝櫂歌妾住在湘川菱歌本自便風生解刺
浪水深能捉船葉亂由牽荇絲飄為折蓮濺粧疑薄汗
霑衣似故湔浣沙流暫濁汰錦色還鮮參伺趙飛燕借
問李延年從來入絃管詎在櫂歌前
隋盧思道詩秋江見底清越女復傾城方舟共采摘最
得可憐名落花流寶珥微吹動香纓帶隨連理濕棹舉
木蘭輕避人傳細語因波送遠情誰能結錦䌫薄暮隠
長汀
唐駱賓王詩寫月塗黃罷凌波拾翠通鏡花搖芰日衣
麝入荷風葉密舟難蕩蓮疎浦易空鳳媒羞自託鴛翼
恨難窮愁帳燈光翠倡樓粉色紅相思無别曲併在櫂
歌中
温庭筠和友人悼亡詩玉貌潘郎淚滿衣畫羅輕鬢
兩霏微紅蘭委露愁難盡白馬朝天望不歸寶鏡塵昏
鸞影在細筝絃斷鴈行稀春來多少傷心事碧草侵階
粉蝶飛
杜審言悼亡詩二八泉扉掩帷屏寵愛空淚痕銷夜
燭愁思亂春風巧笑人疑在新粧曲未終尚憐脂粉氣
留著舞衣中
隋盧思道後園宴詩嘗聞崑閬有神仙雲冠羽佩得長
年秋夕風動三珠樹春朝露濕九芝田不如鄴城佳麗所
玉樓銀閣與天連太液回波千丈映上林花樹百枝燃
流風續洛渚行雲在南楚可憐白水神可念青樓女便
妍不羞澁遥艷工言語池苑正芳菲得戲不知歸媚眼
臨歌扇嬌香出舞衣纖腰如欲斷側髻似能飛南樓日
已暮長簷鳥應度竹殿遥聞鳳管聲虹橋别有羊車路
擕手傍花叢徐步入房櫳欲眠衣先解半醉臉逾紅日
日相看轉難厭千嬌萬熊不知窮欲知妾心無劇已明
月流光滿帳中
(闕)七召妍姿艷逸淑性閒華效施顰于宋里
經墮馬于梁家折纖腰以微步揎皓腕乎輕紗臨池正
領拂鏡看花觀堵墻以颯沓傾城國以諠譁墨欲歸而
抽軫惠將返而逥車至乃鄭衛繁聲抑揚絶調足使風
雲變動性靈感召擊哀嚮則春臺之人愴焉而雪涕起
歡情則崩城之婦嫣然而微笑嶰谷調鳳之竹龍門獨
鵠之柯綠珠絳樹宋獵韓娥青春婉娩上客經過開洞
房以命賞召才人而合宴舉輕幔以徐來隔珠簾而可
見牀披珠象簟展羅薦聽促柱之方進聞廣聲之始轉
步想象以頓足腕蹁躚而拂面托斜視於遺簮寄含情
而舉扇俄而夕烏東返落日西懸綺霞映水蛾月昇天
解鴛鴦之繡被拂距蛩之長氊燭中帷而動爛香出帳
而微烟願横施以自眤脱斜領于君前
後漢張衡七辨西施之徒姿容修嫮弱顔回植妍夸
閒暇形似削成腰如束素淑性窈窕秀色美艷鬒髮玄
髻光可以鑒靨輔巧笑清眸流盼皓齒殊唇的皪粲練
于是紅華曼理遺芳酷烈待夕先至同兹宴䙝假明蘭
燈指圖觀列蟬綿宜愧夭紹紆折
晉陸機七徵若夫妖嬪艷女蒐羣擢俊穆藻儀于令
表茂當年之柔曼罄視趨之綽約體每變而增閒秀紅
蕤其愉愉若餘穎之可餐若夫靈晷潛祖顔退羽觴升
清琴厲因清明以宣誠流微睇而授愛纖手揮而鳴珮
鏗華衿被則芳塵萃
梁簡文帝七勵于時斜光西委薄霧舒紅隨珠照影
羅衣從風觀者方堤覩者盈淇令二鷰之綴翼使八鶴
之增悲明君為之歛泣西施為之解眉
唐李商隠上河東公啟某悼傷已來光隂未幾梧桐半
死才有述哀靈光猶存且兼多病眷言息胤不暇提㩦
或小于叔夜之男或幼于伯喈之女檢庾信荀娘之啓
常有酸辛詠陶潜通子之詩每嗟漂泊所賴因依德宇
馳驟府庭方思效命旌旄不敢載懷鄉土錦茵象榻石
舘金臺入則陪奉光塵出則揣摩鉛鈍兼之早歲志在
玄門及到此都更敦夙契自安衰薄微得端倪至于南
國妖姬叢臺妙妓雖有涉于篇什實不接于風流况張
懿仙本自無雙曾來獨立既從上將又託英僚汲縣勒
銘方依崔瑗漢庭曳履猶憶鄭崇寧復河裏飛星雲間
墜月窺西家之宋玉恨東舍之王昌誠出恩私非所宜
稱伏惟克從至願賜寢前言使國人盡保展禽酒肆不
疑阮籍則恩眷之理何以加焉
陳伏知道為王寬與婦義安主書昔魚嶺逢車芝田
息駕雖見妖媱終成揮忽遂使家勝陽臺為歡非夢人
慙簫史相偶成仙輕扇初開欣看笑靨長眉始畫愁對
離粧猶聞徙佩顧長廊之未盡尚分行幰冀迥陌之難
逥廣攝金屏莫令愁擁恒開錦幔速望人歸鏡臺新去
應餘落彩薰爐未徙定有餘烟泪滴芳衾錦花長濕愁
隨玉軫琴鶴恒驚已覺錦水丹鱗素書稀遠玉山青鳥
仙使難通綵筆試操香牋遂滿行雲可托夢想還勞九
重千日詎想倡家單枕一宵便如蕩子當令照影雙來
一鸞羞鏡勿使窺窗獨坐嫦娥笑人
梁何遜為衡山侯與婦書昔人邀遊洛汭會遇陽臺
神仙髣髴有如今别雖帳前微笑涉想猶存而握裏餘
香從風且歇掩屏為疾引領成勞鏡想分鸞琴悲别鶴
心如膏火獨夜自煎思等流波終朝不息始知萋萋萱
草忘憂之言不實團團輕扇合歡之用為虚路邇人遐
音塵寂絶一日三秋不足為喻聊陳往翰寧寫欵懷遲
枉瓊瑶慰其杼軸
陳徐陵玉臺新詠序凌雲槩日由余之所未窺千門
萬戶張衡之所曾賦周王璧臺之上漢帝金屋之中玉
樹以珊瑚作枝珠簾以玳瑁為匣其中有麗人焉其人
也五陵豪族克選掖庭四姓良家馳名永巷亦有潁川
新市河間觀津本號嬌娥曾名巧笑楚王宮内無不推
其細腰魏國佳人俱言訝其纖手閱詩敦禮非直東隣之
自媒婉約風流無異西施之被教弟兄協律生小學歌
少長河陽由來能舞琵琶新曲無待石崇箜篌雜引非
因曹植𫝊鼔瑟于楊家得吹簫于秦女至若寵聞長樂
陳后知而不平畫出天仙閼氏覽而遥妬且如東隣巧
笑來侍寢于更衣西子微顰將横陳於甲帳陪游馺娑
騁纖腰于結風長樂鴛鴦奏新聲于度曲粧鳴蟬之薄
鬢照墮馬之垂鬟反插金鈿横抽寶樹南都石黛最發
雙蛾北地臙脂偏開兩靨亦有嶺上仙童分丸魏帝腰
中寶鳳授歷軒轅金星與婺女争華麝月共嫦娥競爽
驚鸞冶袖時飄韓掾之香飛燕長裾宜結陳王之佩雖
非圖畫入甘泉而不分言異神仙戲陽臺而無别真可
謂傾國傾城無對無雙者也加以天情開朗逸思雕華
妙解文章尤工詩賦琉璃硯匣終日隨身翡翠筆床無
時離手清文滿篋非惟芍藥之花新製連篇寧止蒲萄
之樹九日登高時有緣情之作萬年公主非無累德之
詞其佳麗也如彼其才情也如此既而椒房宛轉柘館
隂岑綘鶴宸嚴銅蠡晝靜三星未夕不事懷衾五日猶
賒誰能理曲優游少託寂寞多閒厭長樂之疎鐘勞中
宮之緩箭輕身無力怯南陽之搗衣生長深宮笑扶風
之織錦雖投壺玉女為歡盡于百驍争博齊姬心賞窮
于六著無怡神于暇景惟屬意于新詩庶得代彼萱蘇
蠲兹愁疾但往世名篇當今巧製分諸麟閣散在鴻都
不藉篇章無由披覽于是燃脂暝寫弄墨晨書撰錄艷
歌凡為十卷曾無參于雅頌亦靡濫於風騷涇渭之間
若斯而已于是麗以金箱裝之寶軸三臺妙迹龍伸蠖
屈之書五色花牋河北膠東之紙高樓紅粉仍定魯魚
之文辟惡生香聊防羽陵之蠧靈飛六甲高擅玉函鴻
烈仙方長推丹枕至如青牛帳裏餘曲既終朱鳥窗前
新粧已竟方當開兹縹帙散此縚繩永對玩于書帷長
循環于纖手豈如鄧學春秋儒者之功難習竇傳黃老
金丹之術不成固勝西蜀豪家託情窮于魯殿東臺甲
館流詠止于洞簫孌彼諸姬聊同棄日猗與彤管麗矣
香奩
梁劉孝儀為人作連珠洛妃高髻不資于草澤玄妻
長髮無藉于金鈿故雲名由于自美蟬稱得于天然是
以梁妻獨其妖艷衞姬專其可憐津亭掩馥祇結秦
婦之恨爵臺餘妬追生魏妾之悲
唐楊烱原州百泉縣令李君神道碑霜凄月瑩菊艷
苕華淑問秀于閨房柔風洽于詩禮琴前鏡裏孤鸞别
鶴之哀竹死城崩杞婦霜娥之泣
人部(兄弟)
唐岑參送李太保兼御史大夫充渭北節度使詩詔
出未央宮登壇近總戎上公周太保副相漢司空弓抱
關西月旗翻渭北風弟兄皆許國天地荷成功
白居易同夢得暮春寄賀東西川二楊尚書詩龍
節對持真可愛鴈行相接更堪誇兩川風景同三月千
里江山屬一家魯衛定知聯氣色潘楊亦覺有光華應
憐洛下分司伴冷宴閒遊老看花
章孝標贈劉侍郎子弟三人一時及第詩文動星辰
衣彩霞問誰兄弟是劉家鴈行雲接參差翼庭樹風開
次第花天假聲名喧日月國憑騷雅變浮華曾看晉漢
儒家傳龍虎雖多不足誇
劉商送李元規昆季赴舉詩見誦甘泉賦心期折桂
歸鳳雛皆五色鴻漸又雙飛别思看衰柳秋風動客衣
明朝問禮處暫覺鴈行稀
盧綸宴趙氏昆季書院詩詩禮挹餘波相歡在琢磨
琴樽方會集珠玉忽駢羅謝族風流盛于門福慶多花
攅騏驥櫪錦絢鳳凰窠詠雪因饒妹書經欲換鵝仍聞
廣練被更有遠儒過
晉書孝友傳論夫天倫之重共氣分形心暌則葉顇
荆枝性合則華承棣萼乃有推肥代瘦徇急難之情讓
果同衾盡歡愉之致緬窺緗素載流塵躅者歟晉氏始
自中朝逮于江左雖百六之災遄及而君子之道未消
孝悌名流猶為繼踵王偉元之行已許季義之立節夏
方盛彥體至性以馳芬庾衮顔含篤友于而宣範自餘
羣士咸標懿德採其遺絢足厲澆風
唐楊炯恒州刺史建昌公王公神道碑荆枝擢秀棣
萼生光何止平輿之二龍是為賈家之三虎
人部(師)
唐白居易和楊郎中賀楊僕射致仕後楊侍郎門生合宴
席上詩業重關西繼大名恩深闕下遂高情祥鱣降
伴趨庭鯉賀燕飛和出谷鶯范蠡舟中無子弟疏家席
上欠門生可憐玉樹連桃李從古無如此會榮
漢蔡邕郭有道碑序先生誕膺天衷聰睿明哲孝友
温恭仁篤慈惠貞固足以幹事隠括足以矯時遂考覽
六經探綜圖緯周流華夏隨集帝學收文武之將墜拯
微言之未絶于時纓緌之徒紳佩之士望形表而影附
聆嘉聲而響和者猶百川之歸巨海鱗介之宗龜龍也
又文範先生陳仲弓銘序夫其仁愛温柔足以孕育
羣生廣大寬容足以包覆無方剛毅強固足以威暴矯
邪正身體化足以陶冶士心先生有此四德故言斯可
法行斯可樂動斯可象靜斯可傚是以邦之子弟遐方
後生莫不同情瞻仰由其模範從其趨嚮戾很思和争
訟化讓雖嚴君猛政廹以刑戮未若先生潛道之速
人部(友)
唐權德輿奉酬張鑑閣老雪後過中書見贈輒加兩韻
通簡南省僚舊詩寓直久叨榮新恩倍若驚風清五
夜永節換一陽生潘鬢年空長齊竽藝本輕常時望連
茹今日劇懸旌枉步歡方接含毫思又縈煩君白雲句
歲晏若為情
梁朱瑒與徐陵請王琳首書瑒早簉末僚預參下席荷
公(一作降薛君)之吐握感君(一作荷魏公)之知遇是用沾(一本作霑)巾
拭袂痛可識之顔廽腸疾首切猶生之面伏惟聖恩博
厚明詔爰發赦王經之哭許田横之葬瑒雖芻賤竊亦
有心琳往莅壽陽頗存遺愛曾遊江左非無舊德比肩
東閣之吏繼踵西園之賓願歸元彼境還修窀穸庶孤
墳既築或飛銜土之燕豐碑式樹時留墮淚之民近故
舊王綰等已有論牒仰蒙制議不遂所陳昔廉公告逝
即肥川而建塋域孫叔云亡仍芍陂而植楸檟由此言之
抑有前例不使壽春城下惟傳報葛之人滄洲島上獨
有悲田之士
唐張九齡上姚令公書夫見勢則附俗人之所能也
與不妄受志士之所難也君侯察其苟附及不輕受就
而厚之因而用之則禽息之首為知己而必碎豫讓之
身感國士而能漆至于合如市道廉公之門客盈虚勢
比雀羅廷尉之交情貴賤初則許之以死殉體面俱柔
終乃背之而飽飛身名已遂小人恒態不可不察
梁劉峻廣絶交論若其寵鈞董石權壓梁竇雕刻百工
鑪錘萬物吐潄興雲雨呼噏下霜露九域聳其風塵四
海疊其燻灼靡不望影星奔藉響川騖鷄人始唱鶴盖
成隂高門旦開流水接軫皆願摩頂至踵隳膽抽腸約
同要離焚妻子誓殉荆卿湛七族是曰勢交其流一也
富埒陶白貲巨程羅山擅銅陵家藏金穴出平原而聯
騎居里閈而鳴鐘則有窮巷之賓繩樞之子冀宵燭之
末光邀潤屋之微澤魚貫鳬躍䬃沓鱗萃分鴈鶩之稻
梁霑玉斝之餘瀝銜恩遇進欵誠援青松以示心指白
水而旌信是曰賄交其流二也陸大夫讌喜西都郭有
道人倫東國公卿貴其藉甚搢紳羡其登仙加以顩頥
䠞頞涕唾流沫騁黃馬之劇談縱碧雞之雄辨叙温燠
則寒谷成暄論嚴苦則春叢零葉飛沈出其顧指榮辱
定其一言于是有弱冠王孫綺紈公子道不挂于通人
聲未遒於雲閣攀其鱗翼丐其餘論附駔驥之旄端軼
歸鴻于碣石是曰談交其流三也陽舒隂慘生民大情
憂合歡離品物恒性故魚以泉涸而喣沫鳥因將死而
鳴哀同病相憐綴河上之悲曲恐懼寘懷昭谷風之盛
典斯則斷金由于湫隘刎頸起于苫蓋是以伍員濯溉
于宰嚭張王撫翼于陳相是曰窮交其流四也馳騖之
倫澆薄之俗無不操權衡秉纖纊衡所以揣其輕重纊
所以屬其鼻息若衡不能舉纊不能飛雖顔冉龍翰鳳
雛曾史蘭薰雪白舒向金玉淵海卿雲黼黻河漢視若
遊塵遇同土梗莫肯費其半菽罕有落其一毛若衡重
錙銖纊微彯撇雖共工之蒐慝驩兜之掩義南荆之䟦
扈東陵之巨猾皆為匍匐逶迤折枝䑛痔金膏翠羽將
其意脂韋便辟導其誠故輪蓋所遊必非夷惠之室苞
苴所入實行張霍之家謀而後動毫芒寡忒是曰量交
其流五也
周庾信擬連珠蓋聞廉將軍之客館翟廷尉之高門盈
虛倏忽貴賤何論是以平生故人灌夫不去門下賓客
任安獨存蓋聞居蘭處庖在其所習白羽素絲隨其
所染是以金性雖質處劒即凶水德雖平經風即險
宋周祇執友箴四輔揚輝伐木幽林撫喬鸞飛爰逮
姬衰俗遂凋成交緣利昵朋因偽情谷風興哀繁霜夏
零道之未盡弘焉由人自室有迴過門則親微言綿邈
清談輟響金雖能照塵積翳朗西河感離口悟投杖慊
慊文侯友賢好學英英燕昭禮郭致樂推誠歲寒功標
松竹落落僑札遼遼莊惠解帶一愚道映萬世人亦有
言貴則交易利重太山道輕鴻毛久而致敬見之晏平
霜雪既至勁栢冬青
唐楊炯楊去盈墓誌銘莊公獨歎聞潁叔之純深有道
相推見茅容之盡禮則閨門雍穆以孝聞也輔仁會友
合志同方晏平仲之善交鮑叔牙之知我張琪死日妻
子唯托于朱暉劉惔生平風月每思于玄度則朋友之
德若蘭芬也
人部(宗)
唐温庭筠上首座相公啟舉不違宗得于王濟近因其
族聞自謝玄雖通人與善之規亦前哲睦親之道儻
或假一言之甄發隨百蟄之昭蘇庶令葛藟之隂均其
煦育椒聊之實遂彼扶疎成鍾儀操樂之規寬顧悌拜
書之戀
李商隱為鄭從事妻李氏祭從父文馬援於兒姪之
間一情無異王華在弟兄之列數從猶親
人部(戚)
唐蕭穎士登臨河城賦羊曇是日獨吟零落之篇周翼
終身寧亡吐哺之愛韓伯懷恩羊曇念昔追北渚之
曩餞歎西州之忽覿曾一顧而不忘况仁深與密戚也
張九齡為王司馬祭妻父文謬入郄公之選當荷戴
侯之遇
人部(品藻)
周王褒俠客行京洛出名謳豪俠競交遊河南期四姓
關西謁五侯鬭雞横大道走馬出長秋桑隂徙將夕槐
路轉淹留
庾信詩俠客重連鑣金鞍被桂條細塵障路起驚花
亂眼飄酒醺人半醉汗濕馬全驕歸鞍畏日晚争路上
河橋
陳良詩洛陽春色麗遊俠騁輕肥水逐車輪轉塵隨
馬足飛雲影遥臨蓋花氣近薰衣東郊鬭鷄罷南坡射
雉歸日暮河橋上揚鞭惜晩暉
梁元帝劉生詩任俠有劉生然諾重西京扶風好驚坐
長安恒借名菊花連夜飲竹葉解朝酲結交李都尉遨
遊佳麗城
陳張正見詩劉生絶名價豪俠恣遊陪金門四姓聚簫
鼓五香來塵飛瑪瑙勒酒映車渠杯别有追遊夜愁窗
向月開
唐楊炯詩卿家本六郡年長入三秦白璧酬知己黃金
謝主人劍鋒生赤電馬足起紅塵日暮歌鐘發喧喧動
四隣
周庾信和劉儀同詩止戈興禮樂修文盛典謨璧開金
石篆河浮雲霧圖芸香上延閤碑石向鴻都誦書徵博士
明經拜大夫璧池寒水落學樹舊槐枯高談變白馬雄
辨塞飛狐月落將軍樹風驚御史烏子雲猶汗簡温舒
正削蒲連雲雖有閣終歎想江湖
唐楊炯和劉長史答十九兄詩帝堯平百姓高祖宅三
秦子弟分河岳衣冠動搢紳盛名恒不隕歴代幾相因
街巷塗山曲門閭洛水濱五龍金作友一子玉為人寶
劒豐城氣明珠魏國珍風飇自落落文質且彬彬共許
刁玄亮同推周伯仁石城俯天闕鍾阜對江津驥足方
遐駛狼心獨未馴鼓鼙鳴九域風火集重闉城勢餘三版
兵威乏四隣居然混玉石直置保松筠耿介酬天子危
言數賊臣鍾儀琴未奏蘇武節猶新受禄寧辭死揚名
不顧身精誠動天地忠義感明神怪鳥來垂翼修蛇竟
暴鱗來朝拜休命述職下梁岷善政馳金馬嘉聲繞玉
輪三荆忽有贈四海更相親宮徵諧鳴石光輝掩燭銀
山川遥滿目零淚坐霑巾友愛光天下恩波浹後塵懦
夫仰高節下俚繼陽春
盧象贈張員外詩公家世業昌才子冠裴王出自平
津邸還為吏部郎神仙餘氣色列宿動輝光夜直南宮
靜朝趨北禁長時人窺水鏡明主賜衣裳翰苑飛鸚鵡
天池待鳳凰承欣疇日顧未記後時傷去去圖南遠微
才幸不忘
方干贈趙常詩貴達合逢明聖日風流又及少年時
才因出衆人皆嫉勢欲摩霄自不知迢遞早年聞苦節
從容此日見清規却教鸚鵡呼桃葉便遣嬋娟唱竹枝
閒話篇章倚燭久醉迷歌舞出花遲雲鴻别有回翔便
應笑啁噍燕雀卑
唐上官儀詔册周王為并州都督文識表槐扉之象
詞掩蘭臺之駕西園孤月秀心鏡而齊明小山叢桂偃
情田而並烈温恭夙劭業尚日新棣萼交芬珪璋具美
簡文與湘東王令風韻遒上神峯標映千里絶跡百
尺無枝
樂明龜賜陳敬暄太尉鐵券文論清政而水鏡無光
吐赤誠而朝霞失色
梁武帝請徵補謝朏何胤表家膺鼎食而甘兹橡艾
世襲青紫而安此懸鶉
陸徽刺史廣州薦從事朱萬嗣表年暨知命廉尚愈
高冰心與貪流争激霜情與晚節彌茂歴宰金山家無
寶鏤之飾連組珠海室靡璫珥之珍确然守志不求聞
達實足以澄革汚吏洗鏡貪氓
梁元帝法寶聯璧序似懸鐘之應響猶衢罇之待酌
周宇文逌庾信集序德茂褰帷才膺刺舉吏不敢賄人
不忍欺上洛兒童如迎郭汲商山故老似值劉弘
晉書郭璞𫝊論景純篤志綈緗洽聞強記在異書而畢
綜瞻往滯而咸釋情源秀逸思業高竒襲文雅于西朝振
辭鋒于南夏為中興才學之宗矣夫語怪徵神伎成則
賤前修貽訓鄙乎兹道景純之探策定數考往知來邁
京管于前圖軼梓竈于遐篆而官微于世禮薄于時區
區然寄客傲以申懷斯亦伎成之累也
王湛諸人𫝊論勝氣籠霄飛譚卷霧
後魏温子昇寒陵山寺碑序渤海王命世作宰唯幾
成務摽格千仞崖岸萬里運鼎阿于襟抱納山岳于胸
懷擁玄雲以上騰負青天而高引
又印山寺碑序既而蒼龍入隱白虎出見命世有期
匡時作宰拯沈溺以援手涉波瀾而濡足懸皎日于胸
懷起大風于襟袖動之以仁義行之以忠貞附之者影
從應之者響起
唐李嶠宣州大雲寺碑或文房學府吐鳳而懷蛟或劔
室珠泉衝星而襲月水火錯居而致用青(一作朱)藍糅色
而成彩羣務允緝喧北汝之謳謠庶事無留閴南陽之
府寺
唐德宗段秀實紀功碑利刃在手投節皆虚貞松有
心老而彌勁
周庾信上柱國齊王憲神道碑王武子以上將開府
未滿立年荀中郎為十州都督才踰弱冠
又大將軍豳國公墓銘為子則名高五都為臣則光
照千里華蓋中天之峯未階其峻虞淵浴日之水不盡
其源
唐楊炯楊去溢墓誌銘至如白雪逥光清風度曲崔亭
伯真龍之氣揚子雲吐鳳之才莫不玉振金聲筆有餘
力遠心天授高興生知盡江海之良圖得烟霞之祕筭
又從甥梁錡墓誌銘歴諸侯而說劒直之無前引司
馬而操弓觀者如堵(已上品藻總)
梁任昉王文憲集序年始志學家門禮訓皆折衷於公
孝友之性豈伊喬梓夷雅之體無待韋弦汝郁之幼挺淳
至黃琬之早標聰察曾何足尚
周宇文逌庾信集序雖桓驎十四之歲答宿客之詩魯
連十二之年杜離堅之辨匪或斯尚同日語哉
楊烱王勃集序時師百年之學旬日兼之昔人千載
之機立談可見
唐魏徵故邢國公李密墓誌銘體質貞明機神警悟
五行一覽半面十年(已上夙慧)
郭適人不易知賦復覽前志清通不易或失子羽之
容或失宰我之議自非識周郎之顧曲辨齊竽之濫吹
安能取士于飯牛之時拔才于卧龍之器聞撤俎而
興歎指負甑而留規管仲霸齊終慟哭于鮑叔國僑相
鄭始登舉于子皮(已上知人)
齊謝朓為東海太守教昔長孫東組降龍丘之節文舉
北輜高通德之稱所以激貪立懦式揚風範
唐駱賓王上司列太常伯啟分庭讓士虚右禮賢片善
經心揖仲宣于蔡席一言合道接然明于鄭階
駱賓王上李少常伯啟片善必甄揖虞翻于東箭一
言可記許顧榮以南金
駱賓王上兗州刺史啟求小善于毫芥顧正禮于二
龍振幽滯于泥沙許公明于一驥
李商隱為任侍御史上崔相國啟孫閣時開邴茵多
恕
又為舉人上翰林蕭侍郎啟昔管仲經邦賓客有二
周公待士吐握皆三邴丞相之車茵寧彈醉客平津侯
之賓館不礙布衣並脂粉簡編冠纓圖史後之披卷皆
若升堂
又為柳珪謝京兆公啟玳簮珠履綠水紅蓮成藉藉
于淮山致憧憧于燕路
呂温湖南都團練副使廳壁記羣材響附各以類至
文雅之器(集作器用)歲餘大備錯金碧于晴壑綷孔翠于春
林遐邇翕然稱為盛府中行感會知己竭其誠能黃鍾
音韻調于嶰谷之竹太阿鋒鋩拭以華山之土其吟鸞
鳳斷犀兕不足怪也
員半千蜀州青城縣令達奚君神道碑採芳草于蘭
澤省靈苗于松澗
楊烱唐恒州刺史建昌公王公神道碑吐食下士倒
屣迎賓無笑客之美人有拜賓之童隸(已上好士)
周庾信大將軍司馬裔碑渭南千畆之竹更懼盈滿
池陽二頃之田常思止足身殁之日家無餘財素車白
馬狹室﨑嶇黃腸玄甲階庭仄陋有詔冬官為營寢室
朱邑祭酹無所漢后是以賜金陳表妻子露立吳王為
之開舘
又柱國大將軍拓拔儉神道碑拔園葵而去織婦無
三惑而絶四知一室之中未免虚白日膳之資三杯而
已居常服翫或以布被松牀盤案之間不過桑杯石
鼎
唐嚴識玄潭州都督楊志本碑侁侁五嶠皇皇百越路
窮南服境淑西屠握水衡之錢權御府之産歴剖蚌泣
鮫之巨漲窺結綠珊瑚之怪穴自異時魁傑之士以事
而臨其地罕有聲背于黷節全其貞將軍北旋猶見猜
于薏苡大夫南使亦受遺于金裝而公散國財市蠻寶
混之不濁湼而不緇易生人之所難凛然有伯夷之風矣
張說唐故凉州長史元君石柱銘化澄巴濮無侵橘
柚之園教溢河湼不飲蒲萄之酒(已上廉潔)
蘇晉賢良方正策夫選物化人著誠去偽豈惟君上
之道實亦官聯之職故文翁好儒蜀學比于齊魯毛玠
崇質魏士素其裘裳是知易俗移風使天下廻心而嚮
道者非俗吏之所能為也
蘇頲御史大夫贈右丞相程行謀神道碑含照灼而
更幽蓄堅剛而轉銳常謂處山者猛不採藜藿成蹊者
芳不言桃李悉心果孚履尾奚懼獖豕既制拉二竪
于威弧之張神羊既立挫三思于止戈之武固亦霜驅
隼勁露落鵬摧
周庾信車騎大將軍贈小司空宇文顯墓誌銘不聽
雜樂以變齊國之風不食鮮禽以斷荆王之獵(已上方正)
人部(節義撫孤附)
晉書忠義𫝊論古人有言君子殺身以成仁不求生
以害仁人云非死之難處死之難信哉斯言也是知隕
節苟合其宜義夫豈吝其沒捐軀若得其所烈士不愛
其存故能守鐵石之深衷厲松筠之雅操見貞心于歲
暮摽勁節于嚴風赴鼎鑊其如歸履危亡而不顧書名
竹帛畫象丹青前史以為美談後來仰其徽烈者也晉
自元康之後政亂朝昏禍難荐興艱虞孔熾遂使奸凶
放命戎狄交侵函夏沸騰蒼生塗炭干戈日用戰争方
興雖背恩忘義之徒不可勝載而蹈節輕生之士無乏
于時至若嵇紹之衛難乘輿卞壼之亡軀鋒鏑桓雄之
義高田叔周﨑之節邁解揚羅丁致命于舊君辛吉耻
臣于戎虜張禕引鴆以全節王諒斷臂以厲忠莫不志
烈秋霜精貫白日足以激清風于萬古厲薄俗于當年
者歟所謂亂世識忠臣斯之謂也
宋顔延之陽給事誄貞不常祜義有必甄處父勤君怨
在登賢苫夷致果題子行間忠壯之烈宜自爾先舊勲
雖廢邑氏遂𫝊惟邑及氏自温徂陽狐續既降晉族弗
昌之子之生立績宋皇拳猛沈毅温敏肅良如彼竹栢
負雪懷霜如彼騑駟配服驂衡力雖可窮氣不可奪
義立邊疆身終鋒栝嗚呼哀哉賁父隕節魯人是志汧
督效貞晉策攸記皇上嘉悼思存寵異
唐王維臨汝太守贈秘書監韋公神道碑并序坑七族
而不顧赴五鼎而如歸徇千載之名輕一朝之命烈士
之勇也隱身流涕獄急不見南冠而縶遜詞以免北風
忽起刎頸送君智士之勇也種族其家則廢先君之嗣
戮辱及室則累天子之姻非苟免以全其身思得當有
以報漢棄身為餌俯首入槖偽就以亂其謀佯愚以折
其僭謝安伺桓温之亟蔡邕制董卓之邪然後吞藥自
裁嘔血而死仁者之勇夫子為之嗚呼上京既駭法
駕大遷天地不仁穀洛方鬭鑿齒入國磨牙食人君子
為投檻之猿小臣若喪家之狗偽疾將遁以猜見囚勺
飲不入者一旬穢溺不離者十月白刃臨者四至赤棒
守者五人刀環築口戟枝入領(已上節義)
張九齡故光禄大夫右散騎常侍徐文公神道碑景
倩幼露實賴愍孫令伯大成抑由祖母
周庾信大將軍司馬裔碑複壁襁負深山擁樹程嬰
之匿趙武從役家臣王成之藏李燮為傭酒市年十
有五始幹家事楹前鑿柱即取遺書石上開松仍求故
劒(撫孤附)
人部(壽)
宋蘇軾宣德郎劉錫永父元年一百四歲可承事郎制
尚齒教民三代之義咨爾百年之故老乃吾六世之
遺民自非吉人莫享上壽張蒼事秦柱下而至漢孝景
思邈生隋開皇而及唐永淳古有其人乃今親見何愛
一命慰其子孫
張正巳賀丞相生日啟五百年而名世有開合德之
符八千歲以為春願罄大年之祝方國家卜世以無
疆宜福禄自天之未艾慶傳衮舄封誓山河階符同
耀拱宸極以常尊神岳比崇鎮坤輿而益固
播芳大全代胡侍郎謝朝士賀生日啟五十之年過
二應憐坡老之衰三萬之日無多欲擬茶山之老華其斑
白飾以青黃人情欲壽欲安顧所蒙矣君子善頌善禱
何以報之
歐陽修聖節五方老人祝壽文但某太山老叟東海
真仙(一有一字)溜穿石而曾究初終(一有五字)松避雨而備知歲
月羲氏定三百六日嘗守寅賓之官夷吾紀七十二君
盡覩登封之事遇安期而遺棗笑方朔之偷桃風入律
而來自巖前斗指春而光臨洞口昔漢武帝嘗懷三島
之勝遊有羡門生欲謁巨公于昭代今則紫庭降聖華
渚開祥遠離朝日之方來展望雲之懇千八百國咸歸
至治之風億萬斯年共禱無疆之夀遥望天庭敢進祝
聖之頌
東海蓬萊第一仙遥瞻西北祝堯天願皇長似東君壽
與物為春億萬年(右東方老人)
但某秦川故老華岳幽人詢仙掌之遺蹤咸知始末戀
蓮峯之絶頂不記歲時潄流玉乳之泉枕石雲陽之洞
逍遥物外笑傲林間奉王母之蟠桃嘗延漢帝指老耼
之仙李永佑唐基掌中五色之丸世上千年之壽欣逢
聖代來至塵寰當洪河澄九曲之時是甲觀誕一人之
日祥麟遊于泰畤天馬來于大宛景星見而朱草生瑞
露降而赤烏集既遇無為之化宜歌有道之君是以駕
青牛而度函關指丹鳳而趨魏闕唯願慶源流遠齊河
海以無窮睿算綿長等乾坤而不老遥望天庭敢進祝
聖之頌
華岳峯頭萬葉蓮開花今古世相𫝊願皇長似蓮峯久
結實盤根不記年(右西方老人)
但某棲心嵩極振迹伊川年高而可等松椿氣粹而嘗
飱芝术洞裏之煙霞不老壺中之日月偏長當聖主之
盛時居天心之奥壤但見璿璣運而寒暑正土圭測而
隂陽和冠帶被于百蠻玉帛來于萬國龍在沼而麟在
藪河出圖而洛出書民躋壽域之中俗樂春臺之上今
則堯眉誕秀舜目開祥遠離王屋之間來入帝畿之内
仰瞻天表莫非嶽降之神上祝皇圖豈止山呼之歲遥
望天庭敢進祝聖之頌
嵩高維嶽鎮中天王氣盤基降夀仙惟願吾皇等嵩嶽
三靈齊祝萬斯年(右中央老人)
但某託迹炎洲遊神衡嶽非海濱之野叟乃星極之老
人當火德為治之朝是離明繼照之日里社鳴而聖人
出泰階正而王道平百蠻向風重譯來貢屢覩豐年之
上瑞故知百姓之懽心鼓腹而歌治世之音安以樂曲
肱而枕化國之日舒以長斯可謂唐虞之民又豈止成
康之俗今則流虹誕聖遶電開祥來趨北闕之前上祝
南山之永雲翔霧集既羅仙籍之班地久天長以禱皇
家之祚遥望天庭敢進祝聖之頌
南極星中一老人南山為壽祝吾君願君永奏南薰曲
當使淳音萬國聞(右南方老人)
但某修真北嶽常傾葵藿之心混俗幽都不避草茅之
迹潛神自得味道為娛易水歌風曾識荆軻于往歲燕
山勒石親逢竇憲于當年仙家之景物常春人世之光
華易老華表之鶴未久還來蓮葉之龜于時屢見且處
積隂之境每舒就日之誠望干呂之青雲慶流虹于華
渚當萬域來王之際是千齡誕聖之初是以歴沙漠而
朝宗叩天閽而祝頌惟願慶基不朽永齊金石之堅寶
祚無疆更等山河之固遥望天庭敢進祝聖之頌
北嶽神仙九轉丹持來北闕獻君前願將北極齊君壽
萬國陶陶共戴天(右北方老人)
人部(棲逸)
唐王績遊北山賦南山故情老而彌篤東坡餘業悠哉
自寧酒甕多于步兵秫田廣于彭澤皇甫謐之心事壠
畝終焉仲長統之規模園林幸足歴丹危而尋捷徑
攀翠險而覓修塗聳飛情于遐道振逸想于烟衢况
乃幽谷藏真傍無四隣紫房半掩玄壇尚新逢閬風之
逸客直蓬萊之故人忽據梧而策枝亦披裘而負薪荷
衣薜帶藜杖葛巾出芝田而計畆入桃源而問津昆丘
若礪渤澥揚塵栽碧奈而何日種瓊瓜而幾春自然詭
異非徒隱淪乃有上元仙骨大清神手走電奔雷耘空
蒔朽河間之業不齊貫淮南之術無虛受祝動南極符
廽北斗偓佺贈藥麻姑送酒青龍就食於甲辰玄牛自
拘於乙丑永懷世事天長地久瞻顧流俗紅顔白首儻
千秋之可營亦何為而自輕拭丹爐而調石髓裛翠
釡而出金精珠流玉結雪耀霜明咸謂刀圭暫近足使
雲車下迎雲峯龜甲而重聚霞岫龍鱗而結絡水出
浦而潺潺霧含川而漠漠是忻是賞爰遊爰豫結蘿幌
而迎宵敞茅軒而待曙爾其雜樹相糾長條交茹葉動
猿來花驚鳥去起公子之殊賞澹王孫之遠慮山水幽
尋風雲路深蘭窗左闢菌閣斜臨石當階而虎踞泉映
牖而龍吟月照南浦煙生北林閱丘壑之新趣縱江湖
之舊心道集吾室風吹我襟許由避地張超成市察
俗刪詩依經正史康成負笈而相繼根矩摳衣而未已
組帶青衿鏘鏘儗儗階庭禮樂生徒杞梓山似尼丘泉
凝洙泗丘園散誕窟室徘徊坐等枯木心同死灰亦
有山羞野饌蘭漿木麨杞葉煎羹松根溜醥既採藥而
為食諒隨情而不矯負鍤春前腰鎌歲抄草漸密而饒
蟬樹彌高而足鳥地寂寞而森深路縱横而窈窕野亭
鶴唳山梁雉鷕遠遊之所幽棲之次或抱犢而新來乍
聞鷄而始至藋畦一兩茅齋數四山為險而無人嶺時
平而有地石菌抽葉金芝吐穗鏡執山精刀驅水魅泉
繞砌而魚躍樹横窗而鳥萃天網何寬人生幾難飲河
知足巢林必安亦何榮于拾紫亦何羡于還丹紅藜促
節之仗綠籜斑文之冠野飱二簋園蔬一盤送阮籍而
長嘯得劉伶而甚懽曉入柴戶暮歸藥欄老萊地僻鄒
生谷寒楊柳則條垂鍜沼杏樹則花飛坐壇賦或鼓吹
詩如彈丸擕始醉之嗚鶴對新婚之伯鸞我有懷抱蕭
然自保古人則與子同歸紛吾則此焉將老磵溪沼沚
之蘋艾丘陵坂險之梨棗接果移桑栽苗散稻不藏無
用之器不愛非常之寳抵玉驚禽揮金薙草接朋友於
杯案弄兒童于襁褓樂山澤之浮遊笑江潭之枯槁戒
非佞佛齋非媚道無譽無功形骸自空坐成老圃居成
下農身與世而相棄賞隨山而不窮披衣竈北逐食墻
東
皇甫松大隱賦擁萬卷而笑百城舉簞瓢而歌一室
乃步重水常趨遥林竒峯峞&KR1041;古木深沈泉出山而
漸淺雲入洞而愈深遇清風而藉席對綠篠以開襟垂
蘿窱窵以樛結連巒菌蠢而相尋望去鶴于沙尾見歸
龍于水心青苔潤而饒露碧梧欹而足隂松脂滴酒樹
癭薦琴山席平鋪而葉墜書卷横開而露侵廽首遥壑
松蘿漠漠曲徑抱雲根斜陽遶山脚瀑迸疑懸峯危欲
落歴斷岫而峥嶸入疎林而綺錯委葉交扶盤根相閣
野鼠鬭於林梢山鷄鳴於叢薄蔓韌時縈壁危或拓
出入烟蘿徊翔寥廓山泉鳴而入夜洞花寒而變春
閒遊諳野蔬食慣貧盤中之周生紫蓼嶺上之陶公白
雲野岸波澄蓬門露曉徘徊綠水之際蕭洒青林之表
杞根成狗蘿葉垂蔦山鹿奔而草低野鶴飛而桂褭溪
外負薪田中荷蓧鶉披子夏之衣蛙鳴稚圭之沼壠畆
連延桑麻繚繞入崦而朽竹芟疎出溪而茅茨稀少依
林壑以終焉經沼沚而留連花披籬而綿絡瀑鳴山而
布懸潭中則赬魚躍日洞裏則沈鹿呌煙遇山客以停
杖逢沙禽而駐船槎崩水没樹空籬穿雉雊霧日鼉鳴
雨天灌於陵之藥圃耕彭澤之黍田偷閒散于一日役
筋骸于百年開山决水澆蘭蒔芷移風桂于嶺頭種煙
篁于澗裏浪滿沈舟苔生濕地山廪空而鼠喧野浪高
而鷗喜或曲岸而流觴或平崖而隱几白鷗兩岸青
莎一床或刺舟而共去或駕犢而相從採藥于巖下
行歌于里中兒童目以痴叔鄉人指作愚公怪蔣詡之
徑狹笑孫登之室空昔者梁伯鸞之牧猪馬仲圭之□
兔毛公隱身于博徒嚴生攻書于卜舗咸蓄竒聲共沈
高步
陸龜蒙幽居賦遂求衡泌聊以棲遲建一畝之宮忝
稱儒者置千金之産雅叶中人晏子以囂塵可容曹公
以泥水自蔽羅含宋玉嘗戾止於荆蠻蕭相武侯亦潛
安于僻巷楊德祖家唯弱柳殷仲文庭只枯槐馮衍薑
辛繁欽苔碧復有稻名半夏藥號恒春長榆是降星精
修竹乃生雲母潘尼館裏嘗聞柰素瓜甘庾信園中亦
信棗酸梨酢切觀流詠雅尚清風古今攸同聖賢何遠
武仲遊于沛澤伊尹耕于有莘余欲無言回不願仕神
交六位方為賣卜之人歌動五噫竟作賃舂之客龜
床鹿幘訝招隱兮何遲橡飯菁羹笑謀生之太簡名
安可釣筆不堪耕頽垣抱碧無非海髮山衣暗坐飄
紅盡是松脂桂蠧加以籬邊種菊堂後生萱覆井之新
桐乍引臨窗之舊竹猶存花妨過帽柳礙移門夢去而
雲遮絶洞樵歸而水遶孤村遇景逍遥就魚鳥之情樂
開襟散誕見羲皇之道尊讀仙氏之琅書安能解慍
傾洛公之金醴幾得消憂清樽方灧于遥水寶瑟坐
凝于華月
周庾信奉和趙王隠士詩洛陽徵五隱東都别二賢雲
氣浮函谷星光集潁川霸陵採樵路成都賣卜錢鹿裘
披稍裂藜床坐欲穿阮籍推長嘯稽康訝下絃澗險無
平石山深足細泉低松猶百尺少鶴已千年野鳥繁絃
囀山花熖火燃雖無亭長識終見野人船
庾信奉報窮秋寄隱士詩王倪逢齧缺桀溺遇長沮
藜床負日卧麥隴帶經鋤自然曲木几無名科斗書聚
花聊飼雀穿池試養魚小徑治澁路低田補瓌渠秋水
牽沙落寒藤抱樹疎空枉平原騎來過仲蔚廬
庾信尋周處士弘讓詩欣逢赤松遊披林對一丘梨
紅大谷晚桂白小山秋石鏡菱花發桐門琴曲愁泉飛
疑度雨雲積似重樓王孫若不去山中定可留
唐司空曙過終南山柳處士詩雲起山蒼蒼林居蘿薜
荒幽人老深境素髮與青裳雨滌莓苔綠風搖菡萏香
洞泉分𣲖淺巖笋出叢長敗屨安松砌餘碁在石牀書
名一為别還路已堪傷
周庾信贈周處士詩九丹開石室三徑没荒林仙人翻
可見隱士更難尋籬下黃花菊丘中白雪琴方欣松葉
酒自和遊仙吟
唐釋皎然山居寄呈吳處士詩山事由來别只應中
老身寒園掃綻栗秋浪拾乾薪領鶴閒書竹誇雲笑向
人俗家相去遠野水作東隣
王績贈李徵君大夀詩孔淳辭散騎陸昶謝中郎幅
巾朝帝罷策杖去官忙附車還趙郡乘船向武昌九徵
書未已十辟譽彌彰副君迎綺季天子送嚴光霸陵幽
徑近磻溪隱路長編蓬還作室績草更為裳會稽置樵
處蘭陵賣藥行看書惟道德開教止農桑别有懷幽侶
由來高讓王前年辭厚幣今歲返寒鄉有書横石架無
氊坐土牀蘭英猶足釀竹實本無糧澗松攀轉直山菊
秋自香管寧存祭禮王霸重朝章去去相隨去披裘驕
盛唐
李白贈盧徵君鴻詩陶令辭彭澤梁鴻入會稽我尋
高士𫝊君與古人齊雲卧留丹壑天書降紫泥不知楊
伯起早晩向關西
釋理瑩送戴三徵君還谷口舊居詩巖穴多遺秀弓
車屢遠招周王尊渭叟潁客傲唐堯出處天波洽關河
地勢遥瞻星吳郡夜作霧華山朝清論虚重席閒居挂
一瓢漁歌思坐酌宸渥寵行軺春為荷裳暖霜因葛履
消層崖懸瀑溜萬壑振清飆谷鳥猶遷木場駒正食苗
謝安何日起台鼎佇君調
錢起送温逸人詩垂白無名老何年此陸沈丘園應
得性婚嫁不縈心歲計因山薄霞棲在谷深設罝連草
色曝藥避松隂觸興雲生岫隨耕鳥下林搘頥笑來客
頭上有朝簮
張籍和盧常侍寄華山鄭隱者詩獨憶三峰下年深
學鍊丹一間松葉屋數片石花冠酒待山中飲琴將洞
内彈開門移遠竹剪草出幽蘭荒壁通泉架晴崖曬藥
壇寧知騎省客長向白雲看
張籍酬李僕射春日見示詩戟戶洞初晨鸎聲雨後
頻虚庭清氣在衆藥濕光新魚動芳池面苔侵老竹身
教鋪嘗酒處自問探花人獨此長多病閒居欲過春今
朝聽高韻忽覺離埃塵
許渾寄題商洛王隱士居詩近逢商洛客知爾住南
塘草閣平春水柴門掩夕陽尋蜂收野蜜隨麝拾生香
更憶前年别松花滿石床
李羣玉送隠者歸羅浮詩春山杳杳日遲遲露入雲峯
白犬隨兩卷囊書留貰酒一柯樵斧坐看碁蓬萊道士
飛霞札清遠仙人寄好詩自此塵寰音信斷山川風月
永相思
溫庭筠西江上送漁父詩却逐嚴光向若耶釣綸菱
棹寄年華三秋梅雨愁楓葉一夜篷舟宿葦花不見水
雲應有夢偶隨烟鳥便成家白蘋風起樓船暮江燕雙
雙五兩斜
許渾題韋處士山居詩劚藥去還歸家人半掩扉山
風藤子落溪雨豆花肥寺遠僧來少橋危客過稀不聞
碪杵動應解剪荷衣
温庭筠處士盧岵山居詩西溪問樵客遥識主人家
古樹老連石急泉清露沙千峯隨雨暗一徑入雲斜日
暮鳥飛散滿山蕎麥花
皮日休李處士郊居詩石衣如髮小溪清溪上柴門
架樹成圜裏水流澆竹響窗中人静下棋聲幾多狎鳥
皆諳性無限幽花未得名滿引紅螺詩一首劉楨失却
病心情
劉長卿送鄭山人還廬山别業詩潯陽數畆宅歸
卧掩柴關谷口何人待門前秋草閒忘機賣藥罷揮手
杖藜還舊筍成寒竹空齋向暮山水流經舍下雲去到
人間桂樹花應發因行寄一攀
李嘉祐送韋山人歸鍾山别業詩旗亭閱書罷負笈
向桃源萬卷長開帙千山不掩門綠楊垂野渡黃鳥傍
山村念爾能高枕丹墀會一論
皇甫曾送陸鴻漸山人採茶廽詩千峯待逋客香茗
復叢生採摘知深處烟霞羡獨行幽期山寺遠野飯石
泉清寂寂燃燈火相思一磬聲
梁昭明太子七契三春蔓戶八桂攅簷蓽門鳥宿圭
竇狐潜風來室搖霧下窗霑
齊孔稚珪北山移文鍾山之英草堂之靈馳烟驛路勒
移山庭夫以耿介拔俗之標瀟洒出塵之想度白雪以
方潔干青雲而直上吾方知之矣若其亭亭物表皎皎
霞外芥千金而不盼屣萬乘其如脱聞鳳吹于洛浦值
新歌于延瀨固亦有焉豈其始終參差蒼黃飜覆泪翟
子之悲慟朱公之哭乍回迹以心染或先貞而後黷何
其謬哉嗚呼尚生不存仲氏既往山阿寂寥千載誰賞
世有周子儁俗之士既文既博亦玄亦史然而學道東
魯習隱南郭竊吹草堂濫衿北岳誘我松桂欺我雲壑
雖假容于江臯乃纓情于好爵其始至也將欲排巢父
拉許由傲百氏蔑王侯風情張日霜氣横秋或嘆幽人
長往或怨王孫不游譚空空于釋部覈玄玄于道流務
光何足比涓子不能儔及其鳴騶入谷鶴書赴隴形馳
魄散志變神動爾乃眉軒席次袂聳筵上焚芰製而裂
荷衣抗塵容而走俗狀風寒悽其帶憤石泉咽而下愴
望林巒而有失顧草木而如喪至其紐金章綰墨綬跨
屬城之雄冠百里之首張英風于海甸馳妙譽于浙右
道帙長擯法筵久埋敲扑諠囂犯其慮牒訴倥偬裝其懷
琴歌既斷酒賦無續常綢繆于結課每紛綸于折獄籠
張趙于往圖架卓魯于前籙希蹤三輔豪馳聲九州牧
使我高霞孤映明月獨舉青松落隂白雲誰侶澗戶摧
絶無與歸石徑荒凉徒延佇至于還飇入幕寫霧出楹
蕙帳空兮夜鶴怨山人去兮曉猿驚昔聞投簮逸海岸
今見解蘭縛塵纓於是南岳獻嘲北隴騰笑列壑争譏
攅峯竦誚慨游子之我欺悲無人以赴弔故其林慚無
盡澗愧不歇秋桂遣風春蘿擺月騁西山之逸議馳東
臯之素謁今乃促裝下邑浪拽上京雖情投于魏闕或
假步于山扄豈可使芳杜厚顔薜荔無恥碧嶺再辱丹
崖重滓塵游躅于蕙路汙渌池以洗耳宜扄岫幌掩雲
關歛輕霧藏鳴湍截來轅于谷口杜妄轡于郊端於是
叢條瞋膽叠穎怒魄或飛柯以折輪乍低枝而掃迹請
廽俗士駕為君謝逋客
宋洪适通周太尉啟榆莢生涯菊花歸夢
方岳除兵部架閣制幹謝丞相啟蠧簡故貧牛衣猶
暖半畦夜雨甘自隨黃犢之鑱兩鬢秋風已不作青山
之夢芍藥揚州歎已老三生之杜牧桃花觀裏笑重
來前度之劉郎
周王褒與周弘讓書鏟迹幽蹊銷聲穹谷
祖弘勛與陽休之書比以家貧親老時還故郡在本
縣之西界有雕山焉其處閒遠水石清麗高巖四匝良
田數頃家先有野舍于斯而遭亂荒廢今復經始即石
成基憑林起棟蘿生映宇泉流繞階月松風草緣庭綺
合日華雲實傍沼星羅簷下流煙共雲氣而舒卷園中
桃李雜椿栢而䓤蒨時一褰裳涉澗負杖登峯心悠悠
以孤上身飄飄而將逝杳然不復自知在天地間矣若
此者久之乃還所住孤坐危石撫琴對水獨詠山阿舉
酒望月聽風聲以興思聞鶴唳以動懷企莊生之逍遥
慕尚子之清曠首戴萌蒲身衣縕襏出藝稻粱歸奉慈
親緩步當車無事為貴斯已適矣豈必出塵哉而吾生
既繫名聲之韁鏁就良工之剞劂振佩紫臺之上鼓袖丹
墀之下采金匱之漏簡訪玉山之遺文敝精神于丘墳
盡心力於河漢摛藻期之鞶繡發議必在芬香兹自美
耳吾無取焉嘗試論之夫崐峰積玉光澤者前毁瑶山
叢桂芳茂者先折是以東都有挂冕之臣南國見捐情
之士斯豈惡粱錦好蔬布哉蓋欲保其七尺終其百年
耳今弟官位既達聲華已遠象由齒斃膏用明煎既覧
老氐谷神之譚應體留侯止足之逸若能飜然清尚解
佩捐簮則吾于兹山莊可辦一得把臂入林挂巾垂枝
攜酒登巘舒席平山道素志論舊欵訪丹法語玄書斯
亦樂矣何必富貴乎去矣陽子途乖趣别緬尋此旨杳
若天漢已矣哉書不盡意
梁何胤答皇太子書胤性愛山泉情篤魚鳥而從鷗未
狎入獸相驚兼年齒衰暮荒徑榛梗既無語稼之客寧
有論書之賓緘默畎畆栖息丘壑秀水清潭于兹永已
陶弘景答謝中書書山川之美古來共譚高峯入雲
清流見底兩岸石壁五色交暉青林翠竹四時俱備曉
霧將歇猿鳥亂鳴夕日欲頽沈鱗競躍實是欲界之僊
都自康樂以來未有能與其竒者
又答趙英才書隴薪井汲樂有餘歡切松煮术此外
何務
謝幾卿答湘東王書本立金羈之飾無假玉璧為資
徒以老使形疎疾令心阻沈滯床簟彌歴七旬夢幻俄
頃憂傷在念竟知無益思自祛遺尋理滌意即以任命
為膏酥鑒鏡照形翻以支離代萱樹故得仰慕徽猷永
言前哲鬼谷深栖接輿高舉遯名屠肆發迹關市其人
緬邈餘流可想
張充與王儉書介然之志峭聳霜崖確乎之情峯横
海岸飄纓天闕既謝廊廟之華綴組雲臺終慚衣冠之
秀所以擯跡江臯佯狂隴畔者實由氣岸疏凝情塗狷
隔獨師懷抱不見許于俗人孤秀神崖每邅回于在世
故君山直上蹙壓于當年叔陽夐舉坎壈乎千載充所
以長羣魚鳥畢影松阿半頃之田足以輸税五畆之宅
樹以桑麻嘯歌于川澤之間諷詠于澠池之上泛濫于
漁父之遊偃息于卜居之下如此而已充何識焉若夫
驚巖罩日壯海逢天竦石崩尋分危落仞桂蘭綺靡叢
雜于山幽松栢隂森環繚于澗曲元卿于是乎不歸伯
休亦以兹長往若乃飛竿釣渚濯足滄洲獨浪煙霞
高卧風月悠悠琴酒岫遠誰來灼灼文譚空罷方寸不
覺鬱然千里路阻江河每至西風何嘗不眷聊因疾隙
略舉諸襟持此片言輕枉高聽
唐王績答刺史杜之松書承欲相招講禮聞命驚笑
不能已已豈明公前眷或徒與下走相知不熟也下走
意疎體放抑有由焉兼棄俗遺名為日久矣淵明對酒
非復禮義能拘叔夜攜琴惟以烟霞自適登山臨水邈
矣忘歸譚虚語玄忽焉終夜僻居南渚時來北山兄弟
以俗外相期鄉閭以狂生見待歌去來之作不覺情親
詠招隱之詩惟憂句盡帷天席地友月交風新年則柏
葉為罇仲秋則菊花盈把羅含宅内自有幽蘭數叢孫
綽庭前惟對長松一樹高吟朗嘯挈榼攜壺直與同志
為羣不知老之將至欲令復整理簮屨修束精神揖讓
邦君之門低昂刺史之座遠譚糟粕近棄醇醪必不能
矣亦將恐芻狗貽夢社櫟見嘲去矣君侯無落吾事
梁昭明太子陶淵明集序玉之在山以見珍而終破蘭
之生谷雖無人而自芳故莊周垂釣於濠伯成躬耕於
野或貨海東之藥草或紡江南之落毛譬彼鵷雛豈競
鳶鴟之肉猶斯雜縣寧勞文仲之牲鼔枻清潭棄機
漢曲
江淹自序淹字文通濟陽考城人為建安吳興令地
在東南嶠外閩越之舊境也爰有碧水丹山珍木靈草
皆淹平生所至愛不覺行路之遠也山中無事專與道
書為偶及悠然獨往或日夕忘歸放浪之際頗著文章
自娛常願卜居築宇絶棄人事苑以丹林池以綠水左
倚郊甸右帶瀛澤青春受謝則接武平皋素秋澄景則
獨酌虚室侍姬三四趙女數人否則逍遥經紀彈琴詠
詩朝露夕月忽忘老之將至云爾淹之學盡此而已矣
唐王勃山亭宴序山人對興即是桃花之源隱士相逢
不異菖蒲之澗黃精野饌赤石神脂玉案金盤徵石髓
于蛟龍之窟山樽野酌求玉液于蓬萊之峰溪横燕尾
巖豎龍頭鍜野老之真珠掛幽人之明鏡山腰半折溜
王烈之香膏洞口横開滴嚴遵之芳乳藤牽赤絮南方
之物産可知粉隤青田外域之謠風在即人高調遠地
爽氣清漢家二百所之都郭宮殿平看秦氏四十郡
之封畿山河坐見班孟堅騁兩京雄筆以為天地之奥
區張平子奮一代宏才以為帝王之神麗珠城隱隱闌
干象北斗之宮清渭澄澄滉漾即天河之水長松茂栢
鑚宇宙而頓風雲大壑横溪吐江河而懸日月鳳凰神
嶽起煙霧而當軒鸚鵡春泉雜風花而滿谷
顧雲題致仕武賓客嵩山舊隠詩序捫危選勝駕
迥裁基鈿走伊波控隱士飲牛之渚螺排緱嶠對仙人
駕鶴之峯移紫府之全模寫清都之勝槩王桃植砌董
杏栽壇帳合蘿高床平石古飛流界練貫幽響於風湍
曙景張屏掛清光于露壑時或春花發盡秋雨晴初虚
籟調風斜窗印月吞露華兮漱煙液而樂天和吟酒賦
兮唱吟歌焉知帝力乃知飛霜匝野冰崖留不死之蠶
烈日熒溟珠岸有不枯之草故能振清風于戚里飛逸
駕于雲逵宜乎與禄産分鑣夷齊結轍比夫吞腥咽腐
懷禄偷安者不亦優乎今則八桂森指五芝零落立松
崖而盡日不見王孫掃石壁以題詩别招逋客
楊盈川羣官尋楊隱居詩序忽乎將行指林壑而非
遠莞爾而笑覽烟霞而在矚登岡阜踐莓苔阮籍之見
蘇門止聞鸞嘯盧敖之逢高士詎識鳶肩憶桑海而無
時問桃源之易失寒山四絶烟霧蒼蒼古樹千年藤蘿
漠漠
晉庾闡孫登贊靈巖霞蔚石室鱗搆青松標空蘭泉
吐漏蘢薈可游芳津可嗽玄谷蕭寥鳴琴獨奏先生體
之寂坐幽岸凝冰結璞熙陽靡煖潛真内全飛榮外散
凌崖高嘯希風朗彈道有冥廢運有昏消達隱不巖玄
迹不標或曰先生晦德逍遥嵇子秀達英風朗烈道攜
薰秀鮮不玉折兆動初萌妙鑒竒絶翹首丘冥仰想玄
哲
戴逵閒游贊降及黃綺至于臺尚莫不有以保其太
和肆其天真者也且夫巖嶺高則雲霞之氣鮮林藪深
則蕭瑟之音清其可以藻玄瑩素疵其皓然者舍是焉
往
庾亮翟徵君贊夫所謂至人者體包傑量神凝域表
該落萬動玄心獨融故能虬驤慶霄而不紲豢龍之轡
鳳鳴瑶林而不屈伶倫之網豈必欣太清而樂瓊藹哉
顧蹄涔不足以濯神鬚翳薈不足以翔雲翮是故藐姑
有綽約之膚箕阜有高嘯之宇唐勛表于玄亭夏功忘
于虚室
晉書阮籍諸人𫝊論帝堯縱許由于埃壒之表光武
舍子陵于潺湲之瀨松蘿任舉用以優賢岩水澄華兹
焉賜隱臣行厥志主有嘉名
梁陶隱居尋山誌荆門晝掩蓬戶夜開室迷夏草徑
惑春苔庭虚月映琴響風哀夕鳥依簷暮獸争來時復
歴近隴尋遠巒坐磐石望平原日負障以共隱月披雲
而出山風下松而含曲泉縈石而生文草靃靃以拂露
塵颯颯(集作鹿飈飇)而來羣捫虛蘿以入谷傍洪潭而比清
照石壁以端色攀桂枝而齊貞函扈蘭而佩蕙及春鴂
之未鳴且含懷以屏氣待惠風而舒情
梁元帝陶弘景碑昔太和中有許遠游者乃雲霄之
勝賓太虚之選客先生規同矩合實踵高步曩基先搆
即駕胥宇千尋危聳憑牖以望奔星百栱高懸倚櫺而
觀朝日飛流界道似天漢之横波觸石起雲若竒峯之
出岫碧嶂千嶺清流萬谷景落崖重烟生岫複
裴子野劉虬碑鑿室林臯面流傍隴咫尺荆衡表裏
巫夢樹蕙滋蘭蕪没庭中平疇翠㶑千里極目信物外
之神區幽居之勝境
蕭綸隱居貞白先生陶君碑倚巖栖隱依林遁跡交
柯結宇剗徑為門懸崖對溜悲吟灌木深壑絶峭組織
烟霞枕石漱流水禽無撓採藥耦耕野獸不亂逍遥閒
曠放浪陵山嗒然若喪確乎難拔慕遥風于緱氏繪
遺像于橋陽勒玄碑而相質騰綘霄之流芳留舄表
化棄劔凝神徘徊紫氣照耀丹鱗厥跡猶在餘風可遵
結宇依巖貞棲茂草水玉留年華精却老泉過危
庭峯臨窈洞露凝蘭階雲生桂棟日斜欄席花落窗甕
尚平未反王孫不旋海桑交易陵谷貿遷豐碑有樹遺
烈無騫
人部(游賞)
唐范慥競渡賦飾畫舸以争麗建綵標而競取聿來肇
自于北津所届𦕈期于南浦選孟賁烏獲以用壯酹川
后天吳以潛輔重輕莫異于錙銖先後不差于步武外
希得雋之稱内約疇庸之伍遠岸天闊乘流鏡清援
枹者氣作于一鼔理棹者伎癢于先鳴聆大呼之始發
若縱柂而迅征直衝諒駃于狂兕忽往未殊于駭鯨目
正晝而懼眩浪無風兮歘生鳴鼙吹竽上聒天衢如伏
波整旅合水獸于江湖建旗列卒俯映泉室若五利將
軍訪仙師于溟渤攝弄竒以潛駭恒游泳而下逸羣聲
合譟羣手齊力慮勍敵之我先莫遑捨于瞬息乘輕若
在于風馭處疾訝飛于首飭舳艫惟正審流鏑之向齊
檝棹翻然亂驚鳬之揮翼
王勃採蓮賦黛葉青跗煙周五湖紅葩絳蘤電鑠千
里吳娃越艷鄭婉秦妍感靈翹于上朔悦瑞色于中
年錦帆映浦羅衣塞川飛木蘭之畫楫駕芙蓉之綺船
至若金室麗妃璇宫佚女傷鳳臺之寂寞厭鸞扄之
閒處侍飲南津陪歡北渚見磯岸之紆直覿旌旄之低
舉上苑神池芳林御陂樓隂架沚殿彩乘漪張拜洛之
容衛備横汾之羽儀簫鼓發兮龍文動鱗羽喧兮鷁首
移咸靚粧而麗服各分騖而並馳蘋縈槳礙荇觸船危
視雲霞之沃蕩望林泉之蔽虧折紺房與緗菂攬紅葩
及碧枝廽綃裙兮竊獨嘆步羅襪兮私自竒莫不驚香
悼色畏别傷離復有濯宮年少期門公子翠髮蛾眉赬
唇皓齒傅粉蘭堂之上偷香椒屋之裏亦復銜恩激誓
佩寵緘愁承好賜之珍席奉嬉游之彩斿繡棟曛兮翠
羽帳瑶塘曙兮青翰舟搴條拾蘂沿波泝流池心寬而
藻薄浦口窄而萍稠和橈姬之衛吹接榜女之齊謳去
復去兮水色夕採復採兮荷華秋侯家瑣第戚里芳
園穿池灞岸之曲蓄水河陽之源隄防谷口島嶼轘轅
嘉木畢植靈草具繁沈桂北之丹藕播荆南之紫根鬱
萋萋而霧合燦曄曄而霞飜洎乎氣徹都鄙景華川陸
麥雨微凉梅飇淺燠命妖侶于石城嘯娛朋于金谷乃
使綠珠捧棹青琴理舳樽芳醪藉珍餗汎玉潭之瀰漫
遶金渠之隈隩石近水而苔濃岸連山而樹複排芰末
而争遠託蘆間而競逐赴汨凌波飛袿振羅風低綠榦
水濺黃螺上客喧兮樂未已美人醉兮顔將酡愛蓮色
之如臉願衣香兮勝荷又若妖姬蕩媵命侣招羣淇
上洛表湘臯汝濆望洲草兮翡翠色動浦水兮驪龍文
願解珮以邀子思褰裳而從君憐曙野之綘氣愛晴天
之碧雲棹廵汀而柳拂船向渚而菱分掇翠莖以翳景
襲朱萼以為裙艇怯奔潮篙憎淺石絲著手而偏遶
刺牽衣而屢襞貴子王孫乘閒縱觀何平叔之符彩
潘安仁之藻翰税龍馬於金堤命鳬舟於石岸錦䌫飜
洒銀檣照爛日側光沈風驚浪深快北渚之新贈恣東溪
之密尋鴛鴦繡彩之文履玳瑁瓊華之寶琴扣舷擊榜
吳歈越吟溱與洧兮葉履水淮與濟兮花冒潯值明月
之夕出逢丹霞之夜臨茱萸歌兮軫妾思芍藥贈兮傷
人心宜其色震百草香奪九芝栖碧羽之神爵負青
&KR0008;之寶龜紫秩流記丹經秘詞豈徒加繡柱之光彩煜
文井之華滋
王勃上巳浮江宴詩披觀玉京路駐賞金臺阯逸興
懷九仙良辰傾四美松吟白雲際桂馥清溪裏别有江
海心日暮情何已上巳年光促中川興緒遥綠齊山
葉滿紅洩片花銷泉聲喧後澗虹影照前橋遽悲春望
遠江路積波潮
又聖泉宴詩披襟乘石磴列席俯春泉蘭氣薰山酌
松聲韻野紘影飄垂葉外香度落花前興洽林塘晩重
巖起夕烟
盧照隣三月曲水宴詩風煙彭澤里山水仲長園由
來棄銅墨本自重琴樽高情邈不嗣雅道今復存有美
光時彥養德坐山樊門開芳杜徑室距桃花源公子黃
金勒仙人紫氣軒長懷去城市高詠狎蘭蓀連沙飛白
鷺孤嶼嘯玄猿日影巖前落雲花江上翻興闌車馬散
林塘夕鳥喧
趙嘏和令狐補闕春日獨遊西街詩左掖初辭近侍
班馬嘶尋得過街閒映鞭柳色微遮水隨步花枝欲礙
山暖泛鳥聲來席上醉從詩句落人間此時失意哀吟
客更覺風流不可攀
宋之問鳳閣尋勝地詩西掖持醇酒東山就白雲開
軒綠池映命席紫蘭芬舞度花為伴鶯來管作羣太平
多樂事春物共氛氲
韓翃寄劉太真詩長安道上落花朝羡爾當年賞事
饒下筯已憐鵝炙美開籠不奈鴨媒驕春衣晩入青楊
巷細馬初過皂莢橋相訪不辭千里遠西風好借木蘭
橈
魏曹植七啓于是逍遥暇豫忽若忘歸乃使任子垂釣
魏氏發機芳餌沈水輕繳弋飛落翳雲之翔鳥援九淵
之靈龜然後采菱蓽擢水蘋弄珠蜯戲鮫人諷漢廣之
所詠覿遊女于水濱燿神景于中沚被輕縠之纖羅遺
芳烈而靖步抗皓手而清歌
晉張協七命携公子而雙遊時娛觀于林麓登翠阜臨
丹谷華草錦繁飛采星燭陽葉春青隂條秋綠華實代
新承意恣觀仰折神囂俯采朝蘭遡惠風于蘅薄眷椒
塗于瑶壇爾乃浮三翼戲中沚潛鰓駭驚翰起沈絲結
飛矰理挂歸翮于赤霄之表出華鱗于紫淵之裏然後
縱棹隨風弭楫乘波吹孤竹拊雲和淵客唱淮南之曲
榜人奏采菱之歌
魏文帝與吳質書妙思六經逍遥百氏彈棋閒設終
以博奕高談娛心哀筝順耳馳騁北場旅食南館浮甘
瓜于清泉沈朱李于寒水白日既匿繼以朗月同乘并
載以游後園輿輪徐動賓從無聲清風夜起悲笳微吟
樂往哀來愴然傷懷方今蕤賓紀時景風扇物天氣
和暖衆果具繁時駕而游北遵河曲從者鳴笳以啟路
文學託乘于後車
應璩與滿公琰書會承來命知諸君子復有漳渠之
會夫漳渠西有伯陽之舘北有曠野之望高樹翳朝雲
文禽蔽綠水沙場夷敞清風肅穆是京臺之樂也得無
流而不反乎
宋顔延之三月三日曲水詩序有詔掌故爰命司歷獻
洛飲之禮具上巳之儀南除輦道北清禁林左關巖隥
右梁潮源略亭臯跨芝㕓苑太液懷曾山松石峻峗葱
翠隂烟游泳之所攅萃翔驟之所往還于是離宮設衛
别殿周徼旌門洞立筵帷接枑閱水環階引池分席春
官聯事蒼靈奉塗然後升秘駕胤緹騎搖玉鑾發流吹
天動神移淵旋雲被以降于行所禮也既而帝暉臨幄
百司定列鳳盖俄軫紅旗委旆肴䔩芬藉觴醳泛浮妍
歌妙舞之容銜組樹羽之器三奏四上之調六莖九成
之曲競氣繁聲合變争節龍文飾轡青翰侍御華裔殷
至觀聽騖集揚袂風山舉袖隂澤靚裝藻野袨服縟川
故以殷賑外區煥衍都内者矣
王融三月三日曲水詩序既而滅宿澄霞登光辨色
戒道執殳展軨效駕徐鑾警節明鐘暢音七萃連鑣九
斿齊軌建旗拂蜺揚葭振木魚甲煙聚貝胄星羅重英
曲瑵之飾絶景追風之騎昭灼甄部駔駿函列虎視龍
超雷駭電逝轟轟隱隱紛紛軫軫羌難得而稱計爾乃
逥輿駐罕嶽鎮淵渟睟容有穆賓儀式序授几肆筵因
流波而成次蕙肴芳醴任激水而推移葆佾陳階金匏
在席戚奏翹舞籥動邠詩召鳴鳥于弇州追伶倫于嶰
谷發參差于王子𫝊妙靡于帝江正歌有闋羽觴無筭
上陳景福之賜下獻南山之壽信凱燕之在藻知和樂
于食苹桑榆之隂不居草露之滋方渥
唐王勃秋日宴季處士宅序庭前柳葉纔聽鳴蟬野外
蘆花行看過雁數人之内幾度琴樽百年之中少時風
月蘭亭有昔時之會竹林無今日之歡
又上巳浮江宴序兼以上巳芳節雲開勝地大江浩
曠雲山紛糾出重城而振策下長浦而方舟林壑清其
顧盼風雲蕩其懷抱于時序躔青律運啟朱明輕荑秀
而郊戍青落花盡而亭臯晩丹鸎紫蝶候芳晷而騰姿
早燕歸鴻俟迅風而弄影巖暄蕙密野淑蘭滋弱荷抽
紫疎萍泛綠于是儼松舲于石嶼停桂檝于璇潭指林
岸而長懷出河洲而極睇妍粧炫服香驚北渚之風翠
幕玄帷彩綴南津之霧若乃尋曲渚歴逥溪榜謳齊引
漁歌互起飛沙濺石湍流百勢翠嶮丹崕岡巒萬色亦
有銀鈎犯浪掛赬翼于文竿瓊轄乘波耀錦鱗于畫網
鍾期在聽玄雲白雪之琴阮籍同歸紫桂蒼梧之酌既
而遊盤興遠景促時淹野日照晴山烟送晩方披襟朗
咏餞斜光于碧岫之前散髮高吟對明月于青溪之下
客懷既暢遊思遄征視泉石而如歸佇雲霞而有自昔
周川故事初傳曲路之悲江甸名流始命山隂之筆蓋
遵清轍共舒幽襟俾後之視今亦猶今之視昔
又綿州北亭羣公宴序離亭北望烟霞生故國之悲
别舘南開風雨積他鄉之思于是蒼雲寡色白日無光
沙塵起而桂浦昏鳬鴈下而蘆洲晩傍隣蒼野霜風橘
柚之園斜枕碧潭直斷芙蓉之水
宋之問奉勅從太平公主遊九龍潭尋安平王宴别序
籍桃花而聽時鳥累宿忘歸蔭芳樹而弄春泉窮年
不厭衣冠車馬明日下于春山鸞鶴笙歌今宵共乎芳
月隱淪可作將知心與事違城闕非遥終惜風流雲散
下官少懷微尚早事靈丘踐疇昔之桃源留不能去攀
君王之桂樹情可何之
王勃夏日諸公見尋訪詩序幽人待士非無北壁之
書隱士迎賓自有西山之饌席門蓬巷佇高士之來遊
叢桂幽蘭喜王孫之相對山南花囿澗北松林黃雀至
而清風生白鶴飛而蒼雲起停琴綠水仲長統之歡娛
置酒青山郭子期之賓客
駱賓王揚州看競渡序夏日江干駕言臨眺於時桂
舟始泛蘭棹初遊鼓吹咽江山綺羅蔽雲日便娟舞袖
向渌水以全低飄颺歌聲聽清風而更遠是以臨波笑臉
艷出浦之輕蓮映渚蛾眉麗穿波之半月靚粧舊飾此
日争奇絃管相催兹辰特妙能使洛川逥雪猶賦陳思
巫嶺行雲專稱宋玉凡諸同好請各賦詩
王維暮春太師左丞相諸公于韋氏逍遥谷讌集序
山有姑射人蓋方外海有蓬瀛地非宇下逍遥谷天都
近者王官有之不廢大倫存乎小隱跡空同而身拖朱
紱朝承明而暮宿青靄故可尚也神臯藉其綠草驪
山啟于朱戶渭之美竹魯之嘉樹雲出其棟水源于室
灞陵下連乎萊地新豐半入于冡林館層巔檻側徑師
古節儉惟新丹堊巖谷先曙羲和不能信其時卉木後
春勾芒不能一其令花逕窈窕蘅臯漣漪(一作超忽)驂御延
佇于叢薄珮玉升降于蒼翠於是外僕告次獸人獻鮮
樽以大罍烹用五鼎木器擁腫即天姿以為飾沼毛蘋
蘩在山羞而可薦伶人在位曼姬始縠齊瑟慷慨于座
右趙舞徘徊于白雲衮旒松風珠翠煙露日在濛汜羣
山夕嵐猶有濯纓清歌據梧高咏與松喬為伍是羲皇
上人且三代之後而其君舜帝九服之内而其俗華胥
上客則冠冕巢由主人則弟兄元愷合是四美同乎一
時廢而不書罪在司禮竊賢楚傅常諧茅堂之居仰謝
右軍忽序蘭亭之事蓋不獲命豈曰能賢
王勃遊山廟序雅厭城闕酷嗜江海常學仙經博涉
道記知軒冕可以理隔鸞鳳可以術待而事親多衣食
之虞登朝有聲利之迫清識滯于煩城仙骨摧于俗境
嗚呼阮籍意疎嵇康體放有自來矣常恐運促風火身
非金石遂令林壑交喪烟霞版蕩此僕所以懷泉塗而
惴恐臨山河而歎息者也
人部(别)
梁簡文帝餞别詩行樂此南皮讌餞臨華池籜解篁
開節花暗鳥迷枝窗隂隨影度水色帶風移徒命銜杯
酒終成憫别離
梁簡文帝傷離新體詩傷離復傷離别後情鬱紆悽
悽隱去棹憫憫愴還途還途意不申轉顧獨霑巾前驅
經御宿後騎歴河漘朱旗翼還幰清笳送後塵落日斜
飛蓋餘暉承畫輪柳影長横路槐枝深隱人桂宮夕掩
銅龍扉甲舘霄垂雲母幃朧朧月色上的的夜螢飛草
香襲余袂露灑霑人衣帶堞凌城雲亂聚排枝度葉鳥
争歸盆中浮蟻不能酌琴間玉徽調别鶴别鶴千里别
離聲絃調軫急心自驚試起登南樓還向華池遊前時
篠生今欲合近日栽荷尚不抽猶是銜杯共賞處今兹
對此獨生愁樓高望曖曖山川自分態偃師雖北連轘
轅已南背遠聽寂無聞遥瞻目有礙含毫意不迷長歎
情無賴
沈約送别友人詩君東我亦西銜悲涕如霰浮雲一
南北何由展言宴方作異鄉人贈子同心扇遥裔發海
鴻連翩出簷燕春秋更去來參差不相見
吳均同柳吳興烏亭集送柳舍人詩河陽一悵望南
浦送將歸雲山離晻曖花霧共依霏流連反舌喉下上
陽禽飛桂舟無淹枻玉軫有離徽願君嗣蘭杜時拂東
臯薇
吳均同柳吳興何山集送劉餘杭詩王孫重離别置
酒峯之畿逶迤川上草參差澗裏薇輕雲紉遠岫細雨
沐山衣簷端水禽息窗上野螢飛君隨綠波遠我逐清
風歸
吳均酬别江主簿屯騎詩有客告將離贈言重蘭蕙
泛舟當泛濟結交當結桂濟水有清源桂樹多芳根毛
公與朱亥俱在信陵門趙瑟鳳凰柱吳醥金罍樽我有
北山志留連為報恩夫君皆逸翮搏景復凌鶱白雲間
海樹秋日暗平原寒蟲鳴趯趯落葉飛翻翻何用贈分
首自有北堂萱
吳均酬别詩故人杯酒别天清明月亮露下寒草中
風起秋江上衣染潺湲泣棹犯參差浪七首直千金七
寶雕華壯生離何用表賴此持相餉
朱超别劉孝先詩疲疴積未瘳伏枕掩長愁復念夜
分手江上值徂秋隂凝變遠色落葉泛寒流繁霜積曉
䌫輕冰繞夜舟曳裾出兔苑引領望龍樓勿念荆臺側
無為戚情遊
王僧孺新林送劉之遴詩旆轉黃山路舟纚白馬津
送輪時合幰分驂各背塵常山喜臨岱隴頭悲望秦欲
持漢中策還以寄征人
范雲送沈記室夜别詩桂水澄夜氣桂山清曉雲秋
風兩鄉怨秋月千里分寒芝寧共採霜猿行獨聞捫蘿
勿遺我折桂方思君
范雲别詩孤煙起新豐候鴈出雲中草低金城霧木
下玉門風别君河初滿思君月屢空折桂衡山北摘蘭
湘水東蘭摘心焉寄桂折意誰通
陳徐陵别毛尚書詩顧子厲風規歸來振羽儀嗟余今
老病此别畏長離白馬君來哭黃泉我詎知徒勞脱寶
劒空掛隴頭枝
徐陵秋日别庾正員詩征途愁轉旆連騎慘停鑣朔
氣陵疎木江風送上潮青雀離帆遠朱鳶别路遥唯有
當秋月夜夜上河橋
周王褒别陸子雲詩解䌫出南浦征棹且凌晨還看分
手處唯餘送别人中流搖蓋影邊江落騎塵平湖開曙
日細柳發新春滄波不可望行雲聊共因
庾信别張洗馬樞詩别席慘無言離愁兩相顧君登
蘇武橋我見楊朱路關山負雪行河水乘冰渡顧子著
朱鳶知余在玄兔
陳江總别袁昌州詩河梁望壟頭分手路悠悠徂年驚
若電别日欲成秋黃鵠飛飛遠青山去去愁不言雲雨
散更似東西流
唐王勃餞韋兵曹詩征驂臨野吹别袂慘江垂川霽浮
烟斂山明落照移鷹風彫晩葉蟬露泫秋枝亭皋分遠
望延想間雲涯
王勃羈遊餞别詩客心懸隴路遊子惓江干槿濃朝
砌靜篠密夜窗寒琴聲銷别恨風景駐離歡寧覺山川
遠悠悠旅思難
楊烱送臨津房少府詩岐路三秋别江津萬里長煙
霞駐征蓋絃奏促飛觴階樹含斜日池風泛早凉贈言
未終竟流涕忽霑裳
楊烱送豐城王少府詩愁結亂如麻長天照落霞離
亭隱喬樹溝水浸平沙左尉才何屈東關望漸賖行看
轉牛斗持此報張華
楊烱送劉校書從軍詩天將下三宮星門召五戎坐
謀資廟略飛檄佇文雄赤土流星劍烏號明月弓秋隂
生蜀道殺氣繞湟中風雨何年别琴樽此日同離亭不
可望溝水自西東
盧照隣還京贈别詩風月清江夜山水白雲朝萬里
同為客三秋契不彫戲鳬分斷岸歸騎别高標一去仙
橋道還望錦城遥
盧照隣送幽州陳參軍赴任寄呈鄉曲故老詩薊北
三千里關西二十年馮唐猶在漢樂毅不歸燕人同黃
鶴遠鄉共白雲連郭隗池臺處昭王樽酒前故人當已
老舊壑幾成田紅顔如昨日衰鬢似秋天西蜀橋應毁
東周石尚全灞池水猶綠榆關月早圓塞雲初上鴈庭
樹欲銷蟬送君之舊國揮涕獨澘然
駱賓王送吳七遊蜀詩日觀分齊壤星橋接蜀門桃
花嘶别路竹葉瀉離樽夏去蘭猶老秋深柳尚繁霧銷
山望迥風高野聽喧勞歌徒欲奏贈别竟無言惟有當
秋月空照野人園
宗史别詩别酒正參差乖情將陸離悵焉臨桂苑愍
然瞻華池輕雲流惠彩時雨亂清漪耿耿追蘭徑悠悠
結芳枝眷言終可託心寄方在斯
盧照隣西使兼送孟學士南遊詩地道巴陵北天山弱
水東相看餘萬里共倚一征篷零雨悲王粲清樽别孔
融徘徊聞夜鶴悵望待秋鴻骨肉胡秦外風塵關塞中
惟餘劒鋒在耿耿氣成虹
盧照隣還赴蜀中貽示京邑遊好詩籞宿花初滿章
臺柳向飛如何正此日還望昔多違悵别風期阻將乖
雲會稀斂袵辭丹闕懸旗陟翠微野禽喧戍鼔春草變
征衣回顧長安道關山起夕霏
駱賓王别李嶠詩芳樽徒自滿别恨轉難勝客似遊
江岸人疑上灞陵寒更承夜永凉景向秋澄離心何以
贈自有玉壺冰
陳子昂春夜别友人詩銀燭吐青烟金樽對綺筵離
堂思琴瑟别路遶山川明月隱高樹長河没曉天悠悠
洛陽道此會在何年
宋之問漢江宴别詩漢廣不分天舟移杳若仙秋虹
映晚日江鶴弄晴烟積水浮冠蓋搖風逐管絃嬉遊不
可極留恨此山川
宋之問渡吳江别王長史詩倚棹望兹川銷魂獨黯
然鄉連江北樹雲斷日南天劒别龍初没書成鴈不𫝊
離舟意無限催渡復催年
李白夜别張伍詩吾多張公子别酌酣高堂聽歌舞
銀燭把酒輕羅霜横笛弄秋水琵琶彈陌桑龍泉解錦
帶為爾傾千觴
李白江夏别宋之悌詩楚水秋若空遥將碧海通人
分千里外興在一杯中谷鳥吟晴日江猿嘯晩風平生
不下淚於此泣無窮
岑參趙少尹南亭送鄭侍御歸東臺詩江亭酒瓮香
白面繡衣郎砌冷蟲喧座簾疎雨到床鐘催離興急紘
逐醉歌長關樹應先落隨君滿路霜
陳子昂送客詩故人洞庭去楊柳春風生相送河洲
晩蒼茫别思盈白蘋已堪把綠芷復含榮江南多桂樹
歸客贈生平
陳子昂送别陶七詩黃鶴烟雲去清江琴酒同離帆
方楚越溝水復西東芙蓉生夏浦楊柳送春風明日相
思處應對菊花叢
李嶠送光禄劉主簿之洛詩函谷雙崤右伊川二陜
東仙舟窅將隔芳斝暫云同朋席餘歡盡文房舊侣空
他鄉千里月岐路九秋風背櫪嘶班馬分洲呌斷鴻别
後青山外相望白雲中
李嶠餞駱四詩平生何以樂斗酒夜相逢曲中驚别
緒醉裏失愁容星月懸秋漢風霜入曙鐘明日臨溝水
青山幾萬重
徐彥伯餞唐州高使君赴任詩桐栢膺新命芝蘭惜
舊遊鳴皋夜鶴在遷木早鶯求𫝊擁淮源路樽空灞水
流落花紛送遠春色别離憂
李適餞許州宋司馬赴任詩國為休徵選輿因仲舉
題山川襄野隔朋酒灞亭睽零雨征車警秋風别驥嘶
離歌一曲罷愁向勿悽悽
徐堅餞許州宋司馬赴任詩舊許星車轉神京祖帳
開斷煙傷别望寒雨送離杯辭燕依空遠賓鴻入聽哀
分襟與秋氣日夕共悲哉
宋之問送合宮蘇明府詩鉉府誕英規公才天下知
謂乘羔鴈族繼入鳳凰池赤縣求人隱青門起路岐翟
迴車少别鳬化舄遥馳神哭周南境童歌豫北垂賢哉
荀奉倩職衮佇來儀
宋之問送楊六望赴金水詩借問梁山道嶔岑幾
萬重遥州刀作字絶壁劍為峯惜别路窮此留歡意不
從憂來生白髮時晩愛青松勿以西南遠夷歌寖盛容
台階有高位寧復久臨卭
宋之問送杜審言詩臥病人事絶聞君萬里行河橋
不相送江樹遠含情别路追孫楚維舟弔屈平可惜龍
泉劒流落在豐城
張九齡送别鄉人南還詩橘柚南中煖桑榆北地隂
何言榮落異因見别離心吾亦江鄉子思歸夢寐深聞
君去水宿結思渺雲林牽綴從浮事遲逥謝所欽東南
行舫遠秋浦念猿吟
季明泛江送客詩二月頻送客東津江欲平烟花山
際重舟檝浪前輕淚逐勸杯落愁連吹笛生離筵不隔
日那得易為情
李白送袁明府任長江詩别離楊柳青樽酒表丹誠
古道攜琴去深山見峽迎暖風花繞樹秋雨草沿城自
此長江内無因夜犬驚
劉長卿送柳使君赴袁州詩宜陽出守新恩至京口
因家始願違五柳閉門高士去三苗按節遠人歸月明
江路聞猿斷花暗山城見吏稀惟有郡齋窗裏岫朝朝
空對謝玄暉
朱頎送竇參軍詩城南送歸客舉酒對林巒喧鳥迎
春囀風衣度雨寒桃花開翠幕柳色傍金鞍公子何時
至無令芳草闌
張謂道林寺送莫侍御詩何處堪留客香林隔翠微
薜蘿通驛騎松竹挂朝衣霜引臺烏集風驚塔鴈飛飲
茶勝飲酒聊以送君歸
楊凝送客東歸詩君向古營州春風戰地愁草青蒙
别路柳亞拂孤樓人意傷難醉鸎啼咽不流芳菲只合
樂離思返如秋
陳羽西蜀送許中庸歸秦赴舉詩春色華陽國秦人
此别離驛樓横水影鄉落入花枝日暖鶯飛好山晴馬
去遲劒門當石隘棧閣入雲危獨鶴心千里貧交酒一
巵桂條攀偃蹇蘭葉藉參差旅夢驚蝴蝶殘芳怨子規
碧霄今夜月惆悵上峨嵋
高適送柴司戶充劉鄉判官之嶺外詩嶺外資雄鎮
朝端寵節旄月卿臨幕府星使出詞曹海對羊城闊山
連象郡高風霜驅瘴癘忠信涉波濤别恨隨流水交情
脱寶刀有才無不適行矣莫徒勞
王昌齡送季濯遊江東詩清洛日夜漲微風引孤舟
離傷便千里遠夢生江樓楚國橙橘暗吳門烟雨愁東
南具今古歸望山雲秋
劉眘虚海上送薛文學詩日處歸且遠送君東悠悠
滄溟千萬里日夜一孤舟曠望絶國所微茫天際愁有
時近仙境不定若夢遊或見青山石孤舟百處秋前心
方杳眇此路獨夷猶離别惜吾道波澤敬皇休春浮溪
花遠思逐海水流日暮驪歌後永懷空滄洲
劉長卿送嚴員外詩春風倚棹闔閭城水國春寒隂
復晴細雨濕衣看不見閒花落地聽無聲日斜江上孤
帆影草綠湖南萬里情君去若逢相識問青袍今已悮
儒生
王勃秋晚入洛于畢公宅别道王宴序既而神馳象
外宴洽寰中白露下而南亭虚蒼烟生而北林晩鶢鶋
始望不及牲牢麋鹿長懷非忘林藪先生負局倦城市
之塵埃遊子横琴憶汀洲之杜若况乎迹不皆遂時不
再來屬宸駕之方旋值羣公之畢從洛城風景此會無
期戚里(一作維嶺)笙竽浮懽易盡仰雲霞而道意捨塵事而
論心夏仲御之浮舟願乘春水張季鷹之命駕思動秋
風策藜杖而非遥勅(一作整)柴車之有日青溪數曲幽人
長往白雲萬里帝鄉難見安貞抱樸已甘心于下走全
忠履道是所望于羣公倘心迹克諧去留咸遂廟堂多
暇返身滄海之隅軒冕所辭廽首箕山之路尋赤松而
見及泛黃菊以相從雖流水桃花時時失路而幽山桂
樹往往逢人庶公子之來遊幸王孫之畢至茅君待客
自有金壇王烈迎賓還開石架惟恐一丘風月侣山水
而忘年三徑蓬蒿待公卿之來日
宋之問袁侍御席餞永昌獨孤少府序爾乃撰辰開
宴考地疏筵落花覆沼懸藤掃砌竹林以清氣娛賓蘭
畹以芳心愛客環坐三尺起君子之風祖道百壺酌賢
人之酒去留交軫讌詠相喧管召魚樂杯薰鸎醉
陳子昂金門餞東平序昔者漢朝卿士供帳餞于東
都晉國名賢傾城祖于西郊雖時稱盛觀而人非帝族東
平紫微英胄朱邸天人藴岐嶷之瓌姿得山河之寶氣
劉君愛士常致禮于幽人曹植論文每交歡于數子屬
鑾輿拜日來朝太室之前玉檢停刊言返章華之路羣
公以眷深王粲思邀祖道之歡下走以遇重荀慈謬奉
芳筵之醴于時青陽二月黃鳥羣飛殘霞將落日交暉
遠樹與孤烟共色江山萬里眇然荆楚之塗城邑三春
去矣伊瀍之地既而朱軒不駐綠蓋行遥琴罇之清讌
已疲珠玉之芳言未贈請各陳志以序離襟
人部(傷逝)
唐杜甫八哀詩故司徒李公光弼司徒天寶末北收晉陽
甲胡騎攻吾城愁寂意不愜人安若泰山薊北斷右脅
朔方氣乃蘇黎首見帝業二宫泣西郊九廟起頽壓未
散河陽卒思明偽臣妾復自碣石來火焚乾坤獵高視
笑䘵山公又獻大捷異王冊崇勲小敵信所怯擁兵鎮
河汴千里初妥帖青蠅紛營營風雨秋一葉内省未入
朝死淚終映睫大屋去高棟長城掃遺堞平生白羽扇
零落蛟龍匣雅望與英姿惻愴槐里接三軍晦光彩烈
士痛稠疊直筆在史臣將來洗箱篋吾思哭孤冢南紀
阻歸檝扶顛永蕭條未濟失利涉疲苶竟何人灑淚巴
東峽
又贈左僕射鄭國公嚴公武詩鄭公瑚璉器華嶽金
天晶昔在童子日已聞老成名嶷若大賢後復見秀骨
清開口取將相小心事友生閱書百氏盡落筆四座驚
歴職匪父任嫉邪常力争漢儀尚整肅胡騎忽縱横飛
傳自河隴逢人問公卿不知萬乘出雪涕風悲鳴受詞
劒閣道謁帝蕭關城寂寞雲臺仗飄颻沙塞旌江山少
使者笳鼔凝皇情壯士血相視忠臣氣不平密論貞觀
體揮發岐陽征感激動四極聯翩收二京西郊牛酒至
原廟丹青明匡汲俄寵辱衛霍竟哀榮四登會府地三
掌華陽兵京兆空柳色尚書無履聲羣鳥自朝夕白馬
休横行諸葛蜀人愛文翁儒化成公來雪山重公去雪
山輕記室得何遜韜鈐延子荆四郊失壁壘虚舘開逢
迎堂上指圖畫軍中吹玉笙豈無成都酒憂國祇細傾
時觀錦水釣問俗終相并意待犬戎滅人藏紅粟盈以
兹報主願庶獲禆世程烱烱一心在沈沈二䜿嬰顏回
竟短折賈誼徒忠貞飛旐出江漢孤舟轉荆衡虚無馬
融笛悵望龍驤塋空餘老賓客身上愧簮纓
梁沈約悼亡詩秋去三五月今秋還照梁今春蘭蕙草
春來復吐芳悲哉人道異一謝永銷亡簾屏既毁撤帷
席更施張遊塵掩虚座孤帳覆空牀萬事無不盡徒令
存者傷
陳何胥傷章公大將軍詩十萬横行罷三千白日新短
簫應出塞長笛反驚隣槐庭慘芳樹舞閣思陽春所悲
金谷妓坐望玉關人
隋薛德音悼亡詩鳳樓簫曲斷桂帳瑟絃空畫梁纔照
日銀燭已隨風苔生履跡處花没鏡塵中惟餘長簟月
永夜何朦朧
陳張正見傷韋侍讀詩懷經侍北海藴義盛西河高峯
落迴照逝水役驚波柳下悲風急山陽秋氣多宿草摧
書帶寒松脆女蘿無復華隂市空餘蒿里歌
隂鏗和悼亡詩畫梁朝日盡芳樹晩花辭忽以千金
笑長作九泉悲鏡前塵劇粉機上網多絲戶餘雙入燕
牀有一空帷名香不可得詎見反魂時
江總在陳旦解酲共哭顧舍人詩獨酌一罇酒高詠
七哀詩何言蒿里别非復竹林期階荒鄭公草戶閴董
生帷人隨暮槿落客共晩鶯悲年鬢兩如此傷心詎幾
時
唐禇亮傷始平李少府正己詩勞息本相循悲歡理自
均誰能免玄夜惜爾正青春邁德惟家寶生才諒國珍
高文綴翡翠茂學掩麒麟述作紛無已言談妙入神斷
腸雖累月分手未盈旬輔嗣俄長往顔生即短辰聲華
滿昭代形影委窮塵禪草迴中使生芻引弔賓同遊秘
府日方駕直城闉並拜黃圖右分曹清渭濱風期嵇呂
好存沒范張親虚座懷王述遺篇慟景純精靈與豪翰
千祀壽何人
王勃傷裴錄事喪子詩蘭階霜候早松露穸臺深魄
散珠胎没芳銷玉樹沈露文晞宿草煙照慘平林焚芝
空歎息流恨滿籝金
盧照隣哭明堂裴主簿詩締歡三十載通家數百年
潘楊稱代穆秦晉忝姻連風雲洛陽道花月茂陵田相
悲復相樂交騎共交筵始謂調金鼎如何掩玉泉黃公
酒壚處青眼竹林前故琴無復雪新樹但生煙遽痛蘭
襟斷徒令寶劍懸客散同秋葉人亡似夜川送君一長
慟松臺路幾千
盧照隣同崔錄事哭鄭員外詩文學秋天遠郎官星
位尊伊人表時彥飛譽滿司存楚席光文雅瑶山侍討
論鳳詞陵漢閣龜辨罩周園已陪東岳駕將逝北溟鯤
如何萬化盡空歎九飛魂白馬西京驛青松北海門夜
臺無曉箭朝奠有虚樽一代儒風沒千年隴霧昏梁山
送夫子湘水弔王孫僕本多悲泪沾裳不待猨聞君絶
絃曲吞恨更無言
鄭愔哭郎著作詩詩禮康成學文章賈誼才已年人
得夢庚日鳥為災書草藏天閣琴聲入夜臺荒階羅駮
蘚虚座網浮埃白馬賓徒散青烏隴隧開空憐門下客
懷舊幾遲逥
趙彥昭哭僕射鄂公楊再思詩兩揆光天秩三朝奉
帝熙何言集大鳥忽此喪元龜坐歎公槐落行聞宰樹
萎壑舟今已去寧有濟川時
王維過山居哭沈居士詩楊朱來此哭桑戶返於真
獨自成千古依然舊四隣閒簷喧鳥雀故榻滿埃塵曙
月孤鶯轉空山五柳春野花愁對客泉水咽迎人善卷
明時隱黔婁在日貧逝川嗟爾命丘井歎吾身前後徒
言隔相悲詎幾晨
杜甫哭嚴僕射歸櫬詩素幔隨流水歸舟返故京老
親如夙昔部曲異平生風送蛟龍雨天長驃騎營一哀
三峽暮遺後見君情
又哭李尚書之芳詩漳濱與蒿里逝水竟同年欲挂
留徐劔猶逥憶戴船相知成白首此别間黃泉風雨嗟
何及江河涕泫然修文思管輅奉使失張騫史閣行人
在詩家秀句傳客亭鞍馬絶旅櫬網蟲懸復魄昭丘遠
歸魂素滻偏樵蘇封葬地喉舌罷朝天秋色凋春草王
孫若箇邊
劉長卿雙峯下哭故人李宥詩憐君孤塚寄雙峯埋
骨窮泉復幾重白露空沾九原草青山獨閉數株松圖
書經亂知何在妻子移家失所從惆悵東皋却歸去人
生無處更相逄
又哭張員外繼詩慟哭鍾陵下東流與别離二星來
不返雙劍沒相隨獨繼先賢傳誰刊有道碑故園荒峴
曲旅櫬寄天涯白簡曾連拜滄洲每共思撫存憐齒稚
歎逝顧身衰泉壤成終古雲山若在時秋風隣笛發寒
日寢門悲世難愁歸路家貧緩葬期舊賓傷未散夕臨
咽恒遲自此辭張邵何由見戴逵獨聞山吏部流涕訪
孤兒(公與夫人相次没於共州)
衞象傷李端詩才子浮生促泉臺此路賖官卑揚執
戟年少賈長沙人去門栖鳥災成酒誤蛇唯餘封禪草
留在茂陵家
劉禹錫哭呂衡州時余方謫居詩一夜霜風凋玉芝
蒼生絶望士林悲空懷濟世安人略不見男婚女嫁時
遺草一函歸太史旅墳三尺近要離朔方徙歲行當滿
欲為君刊第二碑
元稹傷呂衡州詩鵰鶚生難敵沈檀死更香兒童喧
巷市羸老哭碑堂鴈起沙汀暗雲連海氣黃祝融峯上
月幾照北人喪
白居易哭皇甫七郎中詩志業過玄晏詞華似禰衡
多才非福禄薄命是聰明不得人間壽還留身後名涉
江文一首便可敵公卿
賈島哭孟郊詩身死聲名在多應萬古傳寡妻無子
息破宅帶林泉塜近登山道詩隨過海船故人相弔後
斜日下寒天
張祜哭汴州陸大夫詩利劍太堅操何妨拔一毛冤
深陸機霧憤積伍員濤直道非無驗明時不錄勞誰當
青史上卒為顯詞褒
許渾傷馮秀才詩旅葬不可問茫茫西隴頭水雲青草
濕山月白楊愁琴信有時罷劍傷無處留淮南舊烟月
孤棹又逄秋
又傷楊攀處士詩先生憂道不憂貧白髮終為不仕
身嵇阮沒來無酒客應劉亡後少詩人山前月照荒墳
曉溪上花開舊宅春昨夜回舟更惆悵至今鐘磬滿南
鄰
又傷李秀才詩曾醉笙歌日正遲醉中相送易相期
菊花滿地人亡後菰葉連天客過時琴倚舊窗塵漠漠
劍埋新塚草離離河陽酒熟平生事更向東流奠一巵
李洞弔膳曹從叔郎中詩華省支殘俸寒齋辦祭稀
安墳對白閣買石折朱衣蜀客彈琴哭江鷗入宅飛帆
吹佳句遠不獨徧王畿
鄭谷弔禮部常員外序詩臘雪初晴共舉杯便期攜
手上春臺高情惟怕酒不滿長慟可悲花正開曉奠鶯
啼殘漏在風幃燕覓舊巢來杜陵荒草年年綠醉魄吟
魂無復回
陳陶哭王贊府詩白水流今古青山送死生驅馳三
楚掾倏忽一空名金玉埋皋壤芝蘭哭弟兄龍頭孤後
進鵬翅失前程愁變風雲色悲連鼓角聲落星辭聖代
寒夢閉佳城伊昔來江邑從容副國英德踰棲棘美公
亞飲冰清大厦亡孤直羣儒憶老成白駒悲里巷梁木
慟簮纓隴遂添新草珠還滿舊籝蒼蒼難可問原上晩
烟横
崔珏哭李商隱詩成紀星郎字義山適歸高壤抱長
歎詞林枝葉三春盡學海波瀾一夜乾風雨已吹燈燭
滅姓名長在齒牙寒只應物外攀琪樹便著蜺裳上綘
壇
周朴哭陳庾詩繫馬向山立一杯聊奠君野煙孤客
路寒草故人墳琴韻歸流水詩情寄白雲日斜休哭後
松韻不堪聞
又哭李端詩三年剪拂感知音哭向青山永夜心竹
在曉烟孤鳳去劒荒秋水一龍沈新墳日落松聲小舊
宅春殘草色深不及此時親執紼石門遥想淚沾襟
元姚燧丞相塔喇哈追封淇陽王制改為改作緇衣何
賴乎武桓拜後拜前赤舄未慚于周魯方歌功于清廟
倏委魄于玄閭豈意少者沒而老者存益信神難明而
理難測憐乃公獨傷于漠北誓爾後均胙乎淇陽嗚呼何
但上下床盡餘子可束之高閣如失左右手慨正人不
作于下泉
梁簡文帝與湘東王令威明昨宵奄復殂化甚可痛
傷其風韻遒上神丰標映千里絶迹百尺無枝文辯縱
横才學優贍跌宕之情彌遠濠梁之氣特多斯實俊民
也一爾過隟永歸長夜金刀掩芒長淮絶涸去歲冬中
已傷劉子今兹寒孟復悼王生俱往之傷信非虛說
劉孝儀從弟喪上東宮啟自碣宮陪宴釣臺從幸攀
附鱗翼三十餘載茫昧與善一旦長辭劒匿光芒璧碎
符采躬搖神筆親動妙思雖每想南皮書憶阮瑀行經
北館歌悼子侯不足擬此深仁齊兹舊愛
梁簡文帝南康簡王薨上東宮啟常願陪承甲館同
奉畫堂預得西苑賦文北場旋食豈謂不幸獨隔昭世
異林有悲飛鳴斯切伏惟殿下愛睦恩深常棣天篤北
海云亡騎傳餘藁東平告盡驛問留書嗚呼此恨復在
兹日
梁元帝荅晉安王書志異雙鸞之集遽切四鳥之悲
松茂栢悦夙昔歡抃芝焚蕙歎今用嗚咽
劉峻重答劉治書劉侯既重有斯難值余有天倫之
蹙竟未之致也尋而此君長逝化為異物緒言餘論藴
而莫傳或有自其家得而示余者余悲其音徽未沫而
其人已亡青簡尚新宿草將列泫然不知涕之無從也
隙駟不留尺波奄逝而秋菊春蘭英華靡絶故存其梗
槩更酬其旨若使墨翟之言無爽宣室之談有徵冀東
平之樹望咸陽而西靡蓋山之泉聞絃歌而赴節但懸
劒空隴有恨如何
任昉王文憲集序皇朝軫慟儲鉉傷情有識銜悲行路
掩泣豈直舂者不相工女寢機而已哉故痛深衣冠悲
纏教義豈非功深砥礪道邁舟航沒世遺愛古之益友
周庾信擬連珠蓋聞營魄不反燐火宵飛時遭獵夜之
兵或斃空亭之鬼是以射聲營之風雨時有冤魂廣莫
郡之隂寒偏多夜哭
庾信思舊銘序至于東首告辭西陵長往山陽車馬
望别郊門潁川賓客遥悲私路嵇叔夜之山亭尚多楊
柳王子猷之舊徑唯餘竹林王孫葬地方為長樂之宮
烈士埋魂即是將軍之墓昔嘗歡宴風月留連追憶平
生宛然心目麟亡星落月死珠傷瓶罄罍恥芝焚蕙
歎所望鐘沈德水聲出風雲劒沒豐城氣連牛斗
孀機嫠緯獨鳳(一作鶴)孤鸞閨深夜靜風高月寒生平已
矣懷舊何期匣中絃絶隣人笛悲
庾信周故大將軍趙公墓銘言尋聽訟猶見寒棠還
顧空營唯餘衰柳
唐李商隠為李郎中祭舅竇端州文銅梁改秩錦里經
時人去而琴臺壞棟文移而石室摧基劉弘之重銘葛
廟王商之更立嚴祠詎言渭水之乖離竟絶西州之
出入
人部(烈女)
晉書烈女傳論夫三才分位室家之道克隆二族交
歡貞烈之風斯著振高情而獨秀魯冊于是飛華挺峻
節而孤標周篇于焉騰茂徽烈兼邵柔順無愆隔代相
望諒非一緒然則虞興媯汭夏盛塗山有娀有㜪廣隆
殷之業大姙大姒衍昌姬之化馬鄧恭險(險作儉)漢朝推
德宣昭懿淑魏代揚芬斯皆禮極中闈義殊月室者矣
至若恭姜誓節孟母求仁華率傳而經齊樊授規而霸
楚譏文伯于奉劒讓子發于分菽少君之從約禮孟光
之符隱志既昭婦則且擅母儀
宋謝莊孝武宣貴妃誄玄丘烟煴瑶臺降芬高唐渫
雨巫山鬱雲誕發蘭儀光啟玉度望月方娥瞻星比婺
毓德素里棲景宸軒處麗絺綌出懋蘋蘩修詩賁道稱
圖照言翼訓姒幄贊軌堯門綢繆史館容與經闈陳風
緝藻臨彖分微游藝殫數撫律窮幾躊躇冬愛怊悵秋
暉展如之華實邦之媛
唐張說延州豆盧使君萬泉縣主薛氏神道碑貞孝義
烈之傳吉凶賓祭之儀一聞成誦紘綖紃組之制湆芼
醖羞之品一見懸解至乃鶴廻清泛蠶聚崩雲月韻玫
砧花穠綵樹婦人能事咸臻妙焉蘭行彰信于閨門
蕙風滿盈于邦國
又裴太尉母夫人神道碑有任姒之德班左氏之才
聖后臨朝召入宮闕拜為御正中宗踐祚歸養私門歲
時致禮媧皇(集作后)補天進參十亂少康嗣夏退叶三從
晉朝公卿列拜虞潭之母周官音注近同韋逞之家
周庾信譙國公夫人步陸孤氏墓誌銘七德含章四
星連曜敬愛天情言容禮典九日登高作銘秋菊三元
告始或誦春椒年十有四聘于譙國友其琴瑟愈恭節
儉之心伐其條枚實秉憂勤之德鄴地登高之錦自濯
江波平陽採桑之津躬勞蠶月星機北轉日轡西廽
陽泉伏氣隂律沈灰鶴辭吳市鳳去秦臺神光離合燈
影徘徊雙流反葬百兩廽旌少女離位夫人去城帷堂
野設帳殿郊營山川竒事風月無情搖落丘隴荒凉封
域樹樹秋聲山山寒色草短逾平松長轉直節墳方固
園陵永植
又周趙國公夫人紇豆陵氏墓誌銘河西斗絶觀津
孤起章武賢臣安豐貴仕木樓千仞金山萬里紹慶邢
姨基昌宋子施衿趙北待姆秦南紘綖禮數褕狄騑驂
義超江汜仁流葛覃玉筐迎燕金籠助蠶敬愛純深端
莊淑問有光國史無形喜愠舉案外恭停機下訓馨馥
于蘭年華于蕣風雨消散神靈離絶婺女還星姮娥歸
月左楹夕奠高堂朝發空揚凌波更無逥雪下平曰隰
高平曰原西臨火井北望塞門猶垂雉服尚駕魚軒平
原忽矣天道何言山廽地市路沒滕城松悲鶴去草亂
螢生新雲别起舊月孤明賢墳永式節隴常貞
又周安冒公夫人鄭氏墓誌銘三星在戶百兩言歸
虔恭内政榮曜中闈承姑奉盥訓子停機桑園蠶績錦
室鸞飛珩璜節步藻火文衣巴水幽咽猿鳴斷絶月落
珠傷春枯桂折趙瑟長辭秦簫永别貞姬掩隧節女封
墳洛濱無月荆臺失雲鳥悲傷聽松聲愴聞千年遂古
百代餘芬
又周冠軍公夫人烏石蘭氏墓誌銘人世風煙山川
超忽陵陂青麥儻逢貞女之墳隴首白楊或表賢姬之
墓三星麗天五岳鎮地禮有其秩人居其位燕趙多
竒山川雄氣挺兹令淑惟此含章玉生庭照蘭開室香
邢姨褧服宋子河魴百兩言歸九儀從聘褕狄七彩軒
車六命鼎室辭親槐庭贊政世為閱水人成大夢迥帳
山門移燈泉洞金棗長含銀蠶永送香填栢槨路閉松
城悲鸞獨影雄劒孤鳴留連趙瑟悽愴秦笙
又周大傅鄭國公夫人鄭氏墓誌銘夫有安世之貴
躬服浣濯子有文伯之尊無忘機杼
又儀同松滋公拓䟦兢夫人尉遲氏墓誌銘昔西河
女子值九節之菖蒲東海婦人得三山之芝草無由再
遇悲矣如何
又冠軍伯柴烈李夫人墓誌銘妻者齊也謂嫁曰歸
三星夜照百兩朝飛褕狄有典容禮無違台庭等秩侯
服同衣子奉母儀夫聞家政七族承和九閨連慶紛帨
恭肅温凊孝敬杼秉秋成蠶隨春令年華未落電影先
過徒飱日氣空飲天河星凋玉井月揜金波虞淵落日
薤露哀歌寂寞虚奠荒凉象設幽隴龜封重泉蟻結秋
色悽愴松聲斷絶百年何幾歸于此别
又彭城公夫人爾朱氏墓誌銘玉臺貞氣金河仙液
蔡中郎之女子早聽色絲謝太傅之閨門先揚麗則
巫山南眺逢暮雨於瑶姬華嶽西臨降明星於玉女動
合詩禮言成軌則晨昏展敬事極於移天蘋藻挈誠義
申於中饋女郎砧石響明月而思秋風織婦機牀聽寒
蛩而催絡緯用曹大家之明訓執宋伯姬之貞節加以
心依八覺理會三空遊智刃於檀林泛仙舟于法海機
神獨照嘿言象而無施空有兼忘束筌蹄而不用銀
臺竊藥想奔月而何年玉釡煎香思返魂而無日
唐張說司屬主簿博陵崔訥妻劉氏墓誌銘璇室載蘭
蕙林層秀喈喈黃鳥豔豔清月明詩說禮竊比諸生茂
行淵心實稱士女及鳳飛啟繇夫婦盡琴瑟之和鷄鳴
咸纚舅姑移喬梓之敬友愛洽乎姒媦任恤周乎姻戚
豈惟禮備澄羃工深機杼固以能循法度宜其室家矣
又上邽縣君李氏墓誌銘帷堂而哭有敬姜之禮擇
鄰而處有孟母之教入閭俟信有諸婦之期出言成章
有衆女之誡鏡下穸臺衣緘泉笥壠煙不散松風長
起
又鄧國夫人墓誌銘家芳淑女國茂賢妃具瞻四德
旁通八徽步幛馳辨連環定機調絃魚躍弄杼鴛飛
陳子昂袁州參軍李府君妻張氏墓誌銘青松摧抑
哀斷女蘿之心丹節孤高終守栢舟之誓而府君食先
人之德無厚生之財夫人徇黔婁之貞闕丹臺之產孀
居永日蓬首終年處貧素而彌堅保幽芳而不昩令
儀有穆惠問無諠敦雅志于詩書婉娩情於琴瑟若乃
母師酒食之儀女工纂組之繁莫不總制清衷弘宣懿
則茂蘋蘩之雅韻協沼沚之芳猷雖古稱敬姜詩云淑
女論容比德殆無以過
王維工部楊尚書夫人王氏墓誌銘事姑至孝旁穆
六姻為母深慈均養七子
又汧陽郡太守王公夫人成氏墓誌世有明訓家無
遺德蕙心紈質豈曰師成螓首蛾眉抑惟天與同雲降
雪常聞柳絮之詩獻歲發春即賦椒花之頌言事舅姑
宜其家室寢門纔闢筓六珈而問安擊鐘未晞具八籩
而獻饋染朱與綠不愆公子之衣采藻及蘋有甚季姜
之祭魚軒翟茀為諸侯之夫人鳴珮垂環對具國之君
子綺跡寓目助選賢人青帳藩身用酬高論誡良人之
從田不嘗原獸訓愛子之為政遂返池魚言成大家之
書行為衆婦之法至於彈琴製賦纂組攻書具舉百事
之能仍居四德之外
古儷府卷五
