痎瘧論疏醫家類
提要
(臣)等謹案痎瘧論疏一卷明盧之頤撰之頤
字子繇錢塘人是書論痎瘧證治于虚實寒
熱四者最為詳盡足以發明素問瘧論刺瘧
法諸篇微意大旨謂瘧屬陽痎屬隂日作者
屬陽間日間數日作者屬隂而曰温曰寒曰
癉曰牝皆可以痎瘧該之其主方多用王肯
堂證治準繩其餘所列諸方亦多簡當雖為
書不過一卷然治瘧之法約略盡乎是矣杭
世駿道古堂集有之頤小𫝊稱所著初有金
匱要略模象為其父所焚續著有本草乘雅
半偈今行于世後著有摩索金匱九卷又有
傷寒金鎞鈔醫難析疑二書今未見𫝊本獨
無此書之名或世駿作𫝊之時竟未見其本
故爾疎漏歟乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
