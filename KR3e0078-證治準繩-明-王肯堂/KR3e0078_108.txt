證治凖繩卷一百八
明王肯堂撰
外科
口部
口瘡
丹王四叔公口瘡舌強多痰
白木甘草稍(壹錢)人参赤芍藥木通生地
黃(半錢)黃連(炒壹錢)瓜蔞子(拾貳枚)
右作一貼煎
羅黃連升麻湯治口舌生瘡
升麻(壹錢生)黃連(叁錢)
右為細末綿裹含津嚥
丹治口瘡黃檗炙同細辛各貳錢研極細傅之噙少時
當滿口有涎吐之少刻又傅又噙如是五七次愈(千金方)
羅綠袍散治大人小兒口瘡多不效者
黃檗(肆兩)甘草(炙貳兩)青黛(壹兩)
右先取二味為末入青黛同研勻乾貼
衍黃檗蜜炙與青黛各壹分同為末入生龍腦壹字研
勻治心脾熱舌頰生瘡當掺瘡上有涎即吐之
垣密檗散治口瘡久不愈者用黃檗不計多少蜜炙
灰色為細末乾掺上臨卧忌酒醋醬犯之則瘡難愈
丹好酒煮黃連呷下立愈
本治膈上熱極口舌生瘡
膩粉(壹錢)杏仁(㭍粒不去皮尖)
右二味臨睡時細嚼令涎出則吐之用温湯𠻳口未
痊可又用
肘治口瘡以薔薇根避風處打去土煮濃汁温含冷易
之
衍五倍子治口瘡以末抹之便可飲食
本治口瘡以膽礬一塊用百沸湯泡開含漱一夕可瘥
八分一方用白礬湯漱口亦妙凡口瘡用西瓜漿
水瘡甚者以此徐徐飲之冬月無留皮燒灰噙之
治口瘡以好墨研螻蛄極細傅之立效(胡氏方)螻蛄走小
腸膀胱其效甚捷因力峻氣猛隂虚氣上致瘡者戒勿
用惟體實有熱在上焦者用之
子和治一男子病口瘡數年上至口中至咽嗌下至禺
脘皆痛不敢食熱物一涌一泄一汗十去其九次服黃
連解毒湯不十餘日皆釋
丹口瘡服凉藥不愈者此中焦氣不足虚火汎上先用
理中湯甚則加附子
本治滿口生瘡此因虛火上攻口舌生瘡
草烏頭(壹枚)南星(壹枚)生薑(壹塊)
右焙乾為細末每服貳錢臨卧時用醋調作掩之貼
手足心來日便愈
丹口瘡以遠志醋研鵝毛掃患處出涎
本治口鼻生瘡用生薑一塊臨睡時細嚼含睡不得開
口出氣眠著不妨睡覺嚥下
保半夏散治少隂口瘡聲絶不出者是寒過絶陽氣
不伸
半夏製(壹兩)桂烏頭(各壹字)
右水煎壹盞分作二服
甘礬散治太隂口瘡
甘草(貳寸)白礬(栗子大)
右含化嚥津
乳香散治赤口瘡
乳香没藥雄黃(各壹錢)輕粉(半錢)巴豆霜(少許)為末
掺之
丹治口瘡猪蹄殼燒為末傅之立止(張氏方)治口瘡與
走馬疳茄蒂中只去皮燒存性入少白梅灰與少礬細
末傅之立安
羅紅勺藥散
心病口瘡紫桔紅蒼三錢四兩五服安康
右件紫苑桔梗紅芍藥蒼术各等分為細末羊肝四
兩批開掺藥末叁錢用麻紥定火内燒令熟空心食
之白湯送下大效
聖主小兒口瘡通白者及風疳瘡蝕透者以白僵蠶炒
令黃色拭去蠶上黃肉毛為末用蜜和傅之立效
陳主口内熱瘡以古文錢貳拾文燒令赤投酒中飲之
立瘥
口舌生瘡胸膈疼痛用豆豉細末含一宿便瘥
聖治口瘡用縮砂不拘多少火煆為末掺瘡即愈
又法用㯽榔燒灰存性為末入輕粉傅之
千治口瘡取桑樹汁先以髮拭口即以汁傅之
垣化毒法凡口瘡無問新舊遇夜卧將自巳兩丸以手
攊緊左右換手揉三五十遍但遇夜睡覺行之如此三
五度因酒而生者一夜愈久病諸口瘡三二夜愈如鼻
流清涕惡寒者攊二丸向上揉之數夜可愈
牙癰
或問牙根生癰何如曰此名附牙癰屬足陽明胃經熱
毒所致宜服清胃散黃連消毒飲或刺出惡血則愈
清胃散治膏粱積熱唇口腫痛齒齦潰爛焮痛連頭
面或惡寒發熱
升麻(貳錢)生地黃牡丹皮黃連當歸(酒洗各壹錢)
右水煎服痛未止石膏之類可量加
骨槽風
或問牙齦腫痛寒熱大作腐爛不已作疳治之無益何
如曰此骨槽風也一名穿腮毒由憂愁思慮驚恐悲傷
所致初起生於耳下及頸項間隠隠皮膚之内略有小
核漸大如胡桃日增紅腫或上或下或左或右牙關緊
急不能進食先用鵝翎探吐風痰服黃連解毒湯活命
飲加玄参桔梗柴胡黃芩切不可用刀針有一人因用
藥點破入風虛火上升嘔吐血痰譫語臭穢不食而死
又一人上齒根連外腫痛後齒根潰膿醫者皆以牙癰
治之久而不歛膿汁不絶詢其故乃曾生廣瘡者即以
結毒治之而愈
東垣神功丸治多食肉人口臭不可近牙齒疳蝕斷
肉將脱牙落血出不止
黃連(去鬚净酒洗壹兩)縮砂仁(半兩)生地黃(酒浸)甘草(各叁錢)藿
香葉木香當歸身(各壹錢)升麻(貳錢)蘭香葉(如無以藿)
(香葉代之貳錢)
右為細末水浸蒸餅為丸菉豆大每服壹百丸加至
貳百丸止白湯下食後服兼治血痢及下血不止血
下褐色或紫黑色及腸澼下血空心米飲送下其脉
洪大而緩及治麻木厥氣上衝逆氣上行腰間者
上腭癰
或問上腭生疽狀如紫葡萄何如曰是名懸癰屬手太
隂手厥隂心包絡令人寒熱大作舌不能伸縮口不能
開闔惟欲仰面而卧鼻中時出紅涕屬手足少隂經及
三焦積熱所致宜黃連消毒飲加桔梗玄参急刺出惡
血犀角琥珀膏敷之壯實者一粒金丹下之過時不治
飲食不入神昏脉亂者死
唇瘡
世唇瘡以甑上滴下汗傅之累效如神
羅多效散治唇緊瘡及疹
訶子肉五焙子(各等分)
右為細末乾貼上效
丹唇黃泡腫烏頭炒灰研香油調傅之(胡氏方)
唇上生瘡連年不瘥以八月藍葉壹斤搗取汁洗之不
過三日瘥(千金方)
唇上生瘡用白荷花辦貼之神效如開裂出血者即止
項部
百脉疽
鬼遺云百脉疽腫起環頸項疼痛身體大熱不敢動止
悁悁不能食此有大畏恐駭上氣咳嗽其發引耳不可
以腫十五日可刺導引不刺導引見血八十日必死
頸癰
靈樞云發於頸者名曰天疽其癰大而赤黑不急治則
熱氣下入淵腋前傷任脉内熏肝肺熏肝肺十餘日而
死矣或問頸上生癰疽何如曰是項癰也屬手少陽
三焦經欝火積憤驚惶所致初覺即隔蒜炙服活命飲
加玄参桔梗升麻及勝金丹奪命丹汗之壯實者一粒
金丹下之老弱者十全大補湯人参養榮湯若潰而不
歛煩躁脹滿小便如淋嘔吐者死一婦頸痛不消與
神效瓜蔞散六劑少退更以小柴胡加青皮枳殼貝母
數劑痛腫减大半再以四物對小柴胡數劑而平一
人神勞多怒頸腫一塊久而不消諸藥不應予以八珍
湯加柴胡香附每日更隔蒜炙數壯日飲遠志酒貳叁
盞漸消一婦月水不行漸熱欬嗽肌體漸瘦胸膈不
利頸腫一塊日久不消令服逍遙散月餘更服八珍湯
加牡丹皮香附又月餘加黃茋白蘞兩月餘熱退腫消
經行而愈一人年踰三十每勞心過度頸腫發熱服
敗毒散愈盛用補中益氣湯數貼而消一人因暴怒
項下腫痛胸膈痞悶兼發熱用方脉流氣二劑胸膈利
以荆防敗毒散二劑而熱退肝脉尚弦濇以小柴胡加
芎歸芍藥四劑脉證頓退以散腫潰堅丸一料將平惟
一核不消服遇神仙無比丸貳兩而瘳一皃甫周歲
項患胎毒予俟有膿刺之膿出椀許乳食如常用托裏
藥月餘而愈又一兒患此待膿自出幾至不救大抵
瘡淺宜砭深宜刺使瘀血去於毒聚之始則易消也况
小兒氣血又弱膿成不針不砭鮮不斃矣一人項下
患毒已成因畏針焮延至胸赤如霞其脉滑數飲食不
進月餘不寐甚倦予蜜針之膿出即睡覺而思食用托
裏散兩月餘而愈又一人患此及時針刺數日而愈一
人素虛患此不針潰透頷頰血氣愈虛而死一婦因
怒頸腫後月水不通四肢浮腫小便如淋此血分證也
先以椒仁丸數服經行腫消更以六君子湯加柴胡枳
殼數劑頸腫亦消矣亦有先因小便不利後身發腫致
經水不通名曰水分宜葶&KR1047;丸治之良方云婦人腫滿
若先因經水斷絶後致四肢浮腫小便不通名曰血分
水化為血血不通則復化為水矣宜服椒紅丸
項中疽
或問頸後腦下發疽何如曰此即對口瘡也屬督脉陽
獨盛氣有餘火炎上而發疽也急服烏金散勝金丹汗
之壯實者一粒金丹下之稍遲潰出膿水入風發搐者
難治有毒邪壅盛鮮血暴湧而死毒攻心腹膨脹譫語
者死此證焮赤腫痛可治若根大精神昏憒即難治
也量表裏虚實而為汗下内托内消外用大圍藥篐住
中點六灰膏之類破泄其毒不可走失根脚若欲流兩
肩脊者不可療也或云先服追疔奪命湯二貼後服活
血化毒湯
治對口瘡效方用新鮮茄蒂㭍個秤若干重又用鮮何
首烏秤同茄蒂重用水壹鍾半煎服一服出膿一服收口
如無鮮茄蒂首烏乾者亦可但不及鮮者有力此方輕
劑不可以治重病觀者勿泥也
天柱疽
或問天柱骨上極痒入骨惡心吐逆肩背拘急何如曰
此名天柱疽急隔蒜炙痒止為度無蒜明炙可治服活
命飲加羌活桔梗烏金散勝金丹選用炙而有泡者吉
無泡者凶服汗劑得汗可治無汗難治若潰爛神昏嘔
噦惡心血不止者死
杼疽(參耳後)
或問頸上兩耳後生疽何如曰此名杼疽初不甚腫但
痛痒不時而出清水漸漸長大如玳瑁斑點者是也亦
名化骨瘡急服八陣散奪命丹活命飲加桔梗柴胡若
過時潰爛日久出骨者大惡之證也此證多生於積欝
之人七惡多少犯禁者不治
夾喉癰
或問喉之兩旁生疽何如曰此名夾疽屬手少隂心經
足太隂脾經足厥隂肝火熱毒上攻而然宜琥珀犀角
膏犀角散黃連消毒飲活命飲加玄参桔梗黃連潰内
者難治虚火上升痰壅飲食不進者死
結喉癰
靈樞云癰發於嗌中名曰猛疽猛疽不治化為膿膿不
瀉塞咽半日死其化為膿者瀉則合豕膏冷食三日而
已或問當結喉生癰何如曰是名喉癰又名猛疽以
其勢毒猛烈可畏也屬任脉及手太陽手少隂經積熱
憂憤所致急宜清熱攻毒用琥珀犀角膏及黃連消毒
飲紫金丹烏金散選用壯實者一粒金丹下之若過時
不治潰穿咽嗌者死
瘰癧馬刀(結核連續者為瘰癧結形長如蛤者為馬刀一云瘰癧者核是也或在耳)
(後耳前或在耳下連及頥頷或在頸下連缺盆皆謂之瘰癧或在胸前胸之側或在兩脇皆謂)
(之馬刀手足少陽主之)
集驗云夫瘰癧瘡者有風毒熱毒氣毒之異瘰癧結核
寒熱之殊其證皆由忿怒氣逆憂思過甚風熱邪氣内
搏於肝經盖怒傷肝肝主筋故令筋縮結畜而腫也其
候多生於頸項胸腋之間結聚成核初如豆粒後若梅
李累累相連大小無定初覺增寒壯熱咽項強痛腫結
不消者便當服散腫潰堅湯或五香連翹漏蘆湯之類
散之或用牡蠣大黃湯疎利三兩行瘡止可用十香膏
之類貼之及諸淋洗敷貼等藥治之庶得消散若不散
可用内消丸之類消之或隔蒜炙之仍斷慾息氣薄滋
味調理之不然恐日久變生寒熱咳𠻳而成勞瘵之疾
不可治矣又有馬刀瘡亦生於項之間有類瘰癧但初
起其狀如馬刀赤色如火燒烙極痛此瘡甚猛宜急治
之不然多成危殆也臨證辨之丹溪云夫瘰癧初發
必起於少陽經不守禁戒必延及陽明經大抵食味之
厚欝氣之積曰毒曰風曰熱皆此三端招引變换須分
虚實彼實者固易治之非痛斷厚味與發氣之物雖易
亦難殊為可慮以其屬膽經主决斷有相火而且氣多
血少婦人見此若月經行不作寒熱可生稍久轉為潮
熱其證危矣自非斷欲絶慮食淡雖神聖不可治也
戴復菴云瘰癧之病皆氣血壅結根在臟腑多結於頸
項之間纍纍大小無定發作寒熱膿血潰爛或此沒而
彼起宜於隔宿用米飲調下桂府滑石貳錢鐘動時進
黑白散必有物如葡萄肉從小便出至數枚其腫核則
愈仍常服四七湯加木香或蘇子降氣湯其匝頸者俗
名蟠蛇癧難治薛新甫云瘰癧之病屬三焦肝膽二
經怒火風熱血燥或肝腎二經精血虧損虛火内動或
恚怒氣逆憂思過甚風熱邪氣内搏於肝盖怒傷肝肝
主筋肝受病則筋累累然加貫珠也其候多生於耳前
後項腋間結聚成核初覺憎寒惡熱咽項強痛若寒熱
焮痛者此肝火風熱而氣病也用小柴胡湯以清肝火
并服加味四物湯以養肝血若寒熱既止而核不消散
者此肝經火燥而血病也用加味逍遙散以清肝火六
味地黃丸以生腎水若腫高而稍軟面色痿黃皮膚壯
熱膿已成也可用針以决之及服托裏之劑若經久不
愈或愈而復發膿水淋漓肌體羸瘦者必純補之劑庶
可收歛否則變成九瘻内經曰陷脉為瘻留連肉腠即
此病也外用豆豉餅琥珀膏以驅散寒邪補接陽氣内
服補中益氣湯六味丸以滋腎水培肝木健脾土亦有
可愈者大抵肝膽部分結核不問大小其脉左關弦緊
左尺洪數者乃腎水不能生肝木以致肝火燥而筋攣
須用前藥以滋化源是治其本也外臺秘要云肝腎虚
熱則生癧病機云瘰癧不係膏粱丹毒火熱之變因虛
勞氣欝所致止宜補形氣調經脉其瘡自消散盖不待
汗之下之而已也其不詳脉證經絡受病之異者下之
則犯經禁病禁虛虛之禍如指諸掌若脉洪大元氣虛
敗為不治若面㿠白為金尅木亦不治若眼内赤脉貫
瞳人見幾條則幾年死使不從本而治妄用伐肝之劑
則誤矣蓋伐肝則脾土先傷脾傷則損五臟之源矣可
不慎哉按脉經云人年五六十其脉浮大者痺俠背
行苦腸鳴馬刀俠癭者皆為勞得之可見瘰癧之證多
起於虛也薛氏之論可為典要故詳著之
治療次第初覺增寒壯熱咽項強痛腫結不消者以羌
活連翹湯又宜長服消癧丸却以稜針刺破出血以拔
毒湯熱淋洗一日洗五七次針五七次放蟾酥末少許
於針處上以琥珀膏貼之更以内消膏貼之久久自然
而消也如不散者用鐡筒拔毒膏貼破次以下品錠子
取去惡肉可作潰瘍治之用十宣散之類托裏若毒攻
心嘔吐者用粉乳托裏散發出毒此要兼針灸法同施
若已潰不愈者宜益氣養榮湯八珍湯加柴胡地骨皮
夏枯草香附子貝母多服取效凡用錠子藥線必用托
裏之劑服之焮赤腫痛脉沉數者邪氣實也宜泄之
以化毒消腫和裏散加减腫痛憎寒發熱或拘急脉
浮數者邪在表也宜散表以荆防敗毒散加减因怒
結核或腫痛或發熱者宜疎肝行氣以小柴胡湯加青
皮青木香紅花桃仁腫硬不潰者宜補氣血以益氣
養榮湯折欝所致者解欝結調氣血以益氣養榮湯
潰後不歛者屬氣血俱虚宜大補以益氣養榮湯次
用十全大補湯加香附子貝母遠志虛勞所致者宜
補之先以補中益氣湯次以益氣養榮湯加减因有
核潰而不歛者腐而補之以針頭散腐之以益氣養榮
湯補之脉實而不歛或不消者下之以羌活連翹湯
腫痛發寒熱大便祕以羌活連翹湯次以神仙活命
飲耳下結核腫痛發熱寒宜荆防敗毒散表證悉退
以散腫潰堅湯潰後核不腐以益氣養榮湯更敷針
頭散腐之腫硬久不消亦不作膿服散堅敗毒藥不
應宜灸肘尖肩尖服益氣養榮湯而消氣血壯實之人
脉沉實而大者亦不覺損方可進必效散遇仙無比丸
下其毒若其毒一下即止二藥更服益氣養榮湯調理
瘡口不歛宜用豆豉餅灸之以琥珀膏十香膏貼之
潰後發熱煩躁作渴脉大無力此血虛也宜以當歸
補血湯次以聖愈湯再八物湯加貝母遠志每勞心
過度頸腫發熱服敗毒藥愈甚以補中益氣湯數劑而
消
治驗閣老楊石齋子年十七發熱作渴日晡頰赤左關
尺脉大而浮此肝腎隂虛用補隂八珍湯五十餘劑又
加參茋二十餘劑而潰但膿水清稀肌肉不生乃以參
茋歸术為主佐以芍藥熟地麥門五味膿水稠而肌肉
生更服必效散一劑癧毒去而瘡口歛容臺張美之
善怒孟春患此或用伐肝之劑不愈余以為肝血不足
用六味地黃丸補中益氣湯以滋化源至冬季而愈
一儒者愈後體瘦發熱晝夜無定此足三隂氣血俱虛
用八珍加麥門五味二十餘劑又用補中益氣加麥門
五味及六味丸而愈儒者張子容素善怒患此久而
不愈瘡出鮮血左關弦洪重按如無此肝火動而血妄
行證屬氣血俱虛用補中益氣湯以補脾肺用六味丸
以滋腎肝而愈一人耳下患五枚如貫珠年許尚硬
面色痿黃飲食不甘勞而發熱脉數軟而濇以益氣養
榮湯六十餘劑元氣已復患處已消一核尚存以必效
散二服而平一人先於耳前耳下患之將愈延及項
側缺盆三年遂延胸腋診之肝脉弦數以龍會散堅二
丸治之將愈肝脉尚數四年後小腹隂囊内股皆患毒
年餘不歛脉診如前以清肝養血及前丸而愈一人
因怒耳下及缺盆患癧潰延腋下形氣頗實瘡口不合
治以散腫潰堅丸而愈一人因勞而患怠惰發熱脉
洪大按之無力宜用補中益氣湯彼不信輒服攻伐之
劑吐瀉不止而死大抵此證原屬虚損若不審虚實
而犯病禁經禁鮮有不誤常治先以調經解欝更以隔
蒜灸之多自消如不消即以琥珀膏貼之候有膿則針
之否則變生他證設若兼痰兼隂虚等證只宜加兼症
之劑不可干擾餘經或氣血已復而核不消却服散堅
之劑至月餘不應氣血亦不覺損方進必效散或遇神
仙無比丸其毒一下即止二藥更服益氣養榮湯數劑
以調理瘡口不歛豆豉餅琥珀膏貼氣血俱虛或不慎
飲食起居七情者俱不治然此證以氣血為主氣血壯
實不用追蝕之劑彼亦能自腐但取去使易于收歛若
氣血虚不先用補劑而數用追蝕之藥適足以敗矣若
發寒熱眼内有赤脉貫瞳人者亦不治一脉者一年死
二脉者二年死一人患之痰盛胸膈痞悶脾胃脉弦
此脾土虚肝木乘之也當實脾土伐肝木為主彼以治
痰為先乃服苦寒化痰藥不應又加破氣藥病愈甚始
用六君子湯加芎歸數劑飲食少思以補中益氣湯倍
加白术月餘中氣少健又以益氣養榮湯四月腫消而
血氣亦復矣夫右關脉弦弦屬木乃木盛而尅脾土為
賊邪也虛而用苦寒之劑是虚虚也况痰之為病其因
不一主治之法不同凡治痰利藥過多則脾氣愈虚虚
則痰愈易生如中氣不足必用参术之類為主佐以痰
藥一人久而不歛神思倦困脉虛予欲投以托裏彼
以為迂乃服散腫潰堅湯半月餘果發熱飲食愈少復
求治投益氣養榮湯三月喜其謹守得以收救齊氏
曰結核瘰癧初覺宜内消之如經久不除氣血漸衰肌
寒肉冷或膿汁清稀毒氣不出瘡口不合聚腫不赤結
核無膿外證不明者並宜托裏膿未成者使膿早成膿
已潰者使新肉早生血氣虚者托裏補之隂陽不和托
裏調之大抵托裏之法使瘡無變壊之證所以宜用也
一婦患瘰癧延至胸腋膿水淋漓日久五心煩熱肢體
疼痛頭目昏重心忪頰赤口乾咽燥發熱盗汗食少嗜
卧月水不調臍腹作痛予謂血虛而然非癧故也服逍
遙散月餘少可更服八珍湯加牡丹皮香附子又月餘
而經通再加黃耆白蘞兩月餘而愈一婦久患瘰癧
不消自汗惡寒此血氣俱虛服十全大補湯月餘而潰
然堅核雖取瘡口不歛予以豆豉餅仍與前藥加香附
烏藥兩月而愈一婦瘰癧潰後發熱煩躁作渴脉大無
力此血虛也以當歸補血湯六劑頓退又以聖愈湯數
劑少健加以八珍湯加貝母遠志三十餘劑而歛一
婦潰後核不腐以益氣養榮湯三十餘劑更敷針頭散
腐之再與前湯三十餘劑而歛一婦久潰發熱月經
過期且少用逍遙散兼前湯兩月餘氣血復而瘡亦愈
但瘡口不收敷針頭散更灸前穴而痊一婦肝經積
熱患而作痛脉沉數以射干連翹湯四劑少愈更用散
腫潰堅丸月餘而消一婦瘰癧與養氣順血藥不應
服神效瓜蔞散二劑頓退又六劑而消却與托裏藥氣
血平復而愈一婦年踰三十瘰癧已潰不愈與八珍
湯加柴胡地骨皮夏枯草香附貝母五十餘劑形氣漸
轉更與必效散二服瘡口遂合惟血氣未平再用前藥
三十餘劑而平一婦瘰癧不消膿清不歛用八珍湯
少愈忽肩背痛不能回顧此膀胱經氣欝所致當服防
風通氣湯彼云瘰癧膽經病也是經火動而然自服凉
肝降火之藥反致不食痛盛予診其脉胃氣愈弱先以
四君子加陳皮炒芍藥半夏羌活蔓荆子四劑食進痛
止繼以防風通氣二劑而愈一女年十七患瘰癧久
不愈月水尚未通發熱咳𠻳飲食少思老嫗欲用巴豆
肉桂之類先通其經予謂此證潮熱經候不調者不治
但喜脉不濇且不潮熱尚可治須養氣血益津液其經
自行彼欲效速用巴桂此慓悍之劑大助陽火隂血得
之則妄行脾胃得之則愈虚果通而不止飲食愈少更
加潮熱遂致不救一婦人瘰癧久不愈或以木旺之
證用散腫潰堅湯伐之腫硬益甚薛以為肝經氣血虧
損當滋化源用六味地黃丸補中益氣湯至春而愈此
證若肝經風火暴病元氣無虧宜用前湯若風木旺而
自病宜用瀉青丸虛者用地黃丸若水不能生木亦用
此丸若金來尅木宜補脾土生腎水大凡風木之病壯
脾土則木自不能尅矣若行伐肝則脾胃先傷而木反
尅土矣一婦患之恐不起致少寐年餘癧破膿水淋
漓經水或五十日或兩月餘一至誤服通經丸輾轉無
寐午前惡寒午後發熱薛以為思慮虧損脾血用當歸
湯作丸午前以六君送下午後以逍遙送下兩月餘得
寐半載後經行如期年餘瘡愈一婦瘰癧後遍身作
痒脉大按而虛以十全大補湯加香附治之而愈大凡
潰後午前痒作氣虚午後痒作血虛若作風症治之必
死子和治婦人病瘰癧延及胸臆皆成大瘡相連無
好皮肉求戴人療之戴人曰火滛所勝治以鹹寒命以
滄鹽吐之即一吐而結痂次用凉膈散解毒湯等劑皮
肉反復如初
東垣連翹散堅湯治耳下至缺盆或至肩上生瘡堅
硬如石動之無根者名馬刀瘡從手足少陽經中來
也或生兩脇或已流膿作瘡或未破並皆治之
當歸(酒洗)黃芩(生)連翹廣茂(酒洗)京三稜(細剉同廣茂酒洗一)
(次微炒乾已上各半兩)土瓜根(酒炒)草龍膽(酒洗各壹兩)柴胡根(壹兩)
(貳錢)酒炒芩(㭍錢)炙甘艸(陸錢)黃連(酒炒)蒼术(各叁錢)芍藥(壹錢)
右以一半為細末煉蜜為丸如菉豆大每服壹百丸
或一百五十丸一半㕮咀每服半兩水一盞八分先
浸半日煎去滓熱服臨卧頭低脚高去枕而卧每口
作十次嚥留一口送下丸子服畢如常安卧
升陽調經湯治遶項下或至頰車生瘰癧此證出足
陽明胃經中來也若其瘡深遠隠曲肉低是足少隂
腎經中來也是戊土𫝊癸水夫𫝊妻俱作塊子堅硬
大小不等並皆治之或作丸服亦得
升麻(八錢)連翹草龍膽(酒炒)桔梗黃連(去鬚酒洗)京三
稜(酒洗同廣茂微炒)葛根甘草(炙已上各半兩)知母(酒洗炒各一兩)細
黃芩(酒炒六錢)黃蘗(去粗皮酒炒二次㭍錢)
右秤一半作丸煉蜜丸如菉豆大每服一百丸或一
百五十丸一半㕮咀每服半兩若能食大便硬可旋
加至七八錢止水貳盞先浸半日煎至一盞去滓熱
服卧身脚在高處去枕頭噙一口作十次嚥之留一
口在後送下丸子服藥畢卧如常此治法也
散腫潰堅湯治馬刀瘡結硬如石在耳下至缺盆或
至肩上或至脇下皆手足少陽經中及瘰癧遍下頦
或至頰車堅而不潰在足陽明經中所出或二瘡已
破及流膿水並皆治之服藥多少臨病斟酌量病人
飲食多少大便硬軟以意消息之
柴胡稍(四錢)草龍膽(酒炒)黃檗(去粗皮酒炒)知母(炒)瓜蔞根
(酒洗)昆布(去土)桔梗(各半兩)甘草根(炙)京三稜(酒炒)廣茂(酒洗)
(炒)連翹當歸(各三錢)白芍藥葛根黃連(各二錢)
升麻(六錢)黃芩稍(八錢一半酒洗炒一半生用)
右㕮咀每服六錢或七錢水二盞先浸半日煎至一
盞去渣稍熱服於卧處伸脚在高處頭微低每噙一
口作十次嚥至服畢依常安卧取藥在胸中停留故
也另攅半料作細末煉蜜為丸如菉豆大每服一百
丸此湯留一口送下更加海藻半兩炒食後量虛實
加减多少服皆倣此例
救苦勝靈丹湯治馬刀挾癭者從耳下或耳後下頸
至肩上或入缺盆中者乃手足少陽經之分野其瘰
癧在於頦下或至頰車者乃足陽明經之分野受心
脾之邪而作也今將二證合治之
黃茋(一錢護皮毛實腠理及活血氣又實表補元氣乃瘡家之聖藥也)人参(三分補肺)
(氣如氣短及不調而喘者加之)真漏蘆(半錢勿以白頭翁代之)升麻(一錢)葛根
(半錢此三味俱足陽明本經藥)甘草(半錢能調中和諸藥瀉火益胃)連翹(一錢此一味乃)
(十二經瘡中之藥不可無者能散血結氣聚此瘡家之神藥也)牡丹皮(二分去腸胃中留滯)
(宿血)當歸身(三分)生地黃(三分此三味諸經中和血生血凉血藥也)白芍(三分)
(如夏月倍之其味酸其氣寒能補中益氣治腹痛如冬月寒症勿用)肉桂(二分大辛熱能散結)
(如聚隂症瘡瘍少用之此寒因熱用之意又為隂寒覆蓋其瘡用大辛熱去之煩躁者勿用)柴
胡(功同連翹如瘡不在少陽經勿用)黍粘子(三分無腫不用)昆布(二分味鹹瘡)
(堅硬甚者用之鹹能軟堅也)京三稜(炮二分)廣茂(三分此二味瘡堅硬甚者用之)
(不硬者勿用)羌活獨活防風(各一錢已上三味俱關手足太陽證脊痛)
(項強不可回顧腰似折項似拔防風辛温如瘡在膈上雖無手足太陽經證亦當用之為能散結去)
(上部風邪故也)益智仁(二分如唾多者胃不和也或吐沫吐食胃中寒者加之無則勿用)
麥芽(壹錢消食健脾)神麯(炒二分食不消化者用之)黃連(炒三分治煩悶)厚朴
(薑製一錢二分如腹脹加之)黃檗(炒三分如有熱或腿脚無力加之如煩躁欲去衣者此腎)
(中伏火也更宜加之)
右共為細末湯浸蒸餅捏作餅子晒乾搗如米粒大
每服三錢白湯下如氣不順加橘紅甚者加木香
少許量病人虚實消息之毋令藥多妨其飲食此治
之大法也如止在陽明分者去柴胡黍粘子二味
餘皆用之如在少陽分為馬刀挾癭去獨活漏蘆
升麻葛根加&KR1840;麥三分如本人氣素弱其病勢來
時氣盛而不短促者不可考其平素宜作氣盛而從
病變治之權也加黃芩黃連黃檗知母防己視邪氣
在上中下而用之假令在上焦加黃芩(半酒洗半生用)在中
焦加黃連(半酒洗半生用)在下焦加酒製黃檗知母防己之
類選而用之如大便不通而滋其邪盛者加酒製
大黃以利之如血燥而大便乾燥者加桃仁泥大
黃如風結燥不行者加麻仁大黃以潤之如無
澁而大便不行加煨皂角仁大黃秦艽以利之如脉
澁覺身有氣澁而大便不通者加郁李仁大黃以除
風燥如隂寒證為寒結祕而大便不通者以局方
半硫丸或加炮附子乾薑煎候冰冷服之
大抵用藥之法不惟瘡瘍一家凡諸疾病氣素怯弱
者當去苦寒之劑多加人参黃茋甘草之類以瀉火
而補元氣餘皆倣此
柴胡通經湯治小兒項側有瘡堅而不潰名曰馬刀
亦治瘰癧
柴胡當歸尾生甘草連翹黃芩牛蒡
子京三稜桔梗(各一錢半)黃連(一錢)紅花(少許)
右作一服水二鍾煎至一鍾食後服此是攻裏内削
之劑
柴胡連翹湯治男子婦人馬刀瘡
柴胡連翹知母(酒製)黃芩(炒各半兩)黃檗(酒製)生地黃
甘草(炙各三錢)當歸尾(一錢半)桂(三分)牛蒡子(二錢)瞿麥穗(六錢)
右剉如麻豆大每服三錢或五錢水二大盞煎至一
盞去滓食後稍熱時時用之
消腫湯治馬刀瘡
柴胡黃芩(生用各二錢)黃連牛蒡子(炒各半錢)黃茋
瓜蔞根(各一錢半)連翹(三錢)當歸尾甘草(各一錢)紅花(少許)
右㕮咀每服半兩水二大盞煎至一盞去滓食後稍
熱服忌酒濕麵
羅謙甫云曲陽縣劉禪師善治瘡瘍瘰癧其效更捷予
授四方太乙膏玉燭散尅效散翠玉膏用之每每見效
太乙膏治癧子瘡神效
没藥(四錢)清油(一斤)黃丹(五兩)腦子(研一錢)麝香(三錢)輕粉
乳香(各二錢)
右以清油黃丹熬成膏用柳枝攪又用憨蔥七枝旋
旋加下蔥盡為度下火不住手攪至滴水不散却入
乳沒腦麝輕粉等味攪勻磁器内盛用
尅效散
螌蝥(四十九箇不去翅足炒)粳米(四十九粒)赤小豆(四十九粒)官桂
磠砂(各半錢)
右五味研為細末初服一字次服半錢次服叁字又
次服四字煎章柳根湯送下空心服小便淋瀝併作
濇為效惡心嘔吐黃水無妨其瘰癧日日自消矣
玉燭散治瘰癧自消和血通經
當歸芍藥大黃甘草熟地黃芒硝
黃芩川芎(各等分)
右為粗末每服三錢水一盞生薑三片煎至七分去
渣温服日進一服七八日效
翠玉膏(方見連瘡)
羌活連翹湯治瘰癧初發寒熱腫痛
防風羌活連翹夏枯草柴胡昆布(洗)
枳殼黃芩(酒炒)川芎牛蒡子甘草金銀花
右薄荷水煎服次以追毒散行之以化堅湯消之
大效
防風羌活湯治瘰癧發熱者
防風羌活連翹升麻夏枯草牛蒡子
川芎黃芩(酒浸)甘草昆布(洗)海藻(洗)殭蠶
右薄荷水煎服虛者加人参當歸實者加黃連
大黃
加味敗毒散治風熱上壅頸痛或因怒氣增寒壯熱
如服四五劑不退宜服益氣養榮湯(即荆防敗毒散加牛蒡子玄参)
楊氏家藏治瘰癧方
荆芥白僵蠶黑牽牛(各二錢)螌蝥(二十八箇去頭翅足用大)
(米炒)
右為末臨臥時先將滑石末一錢用米飲調服半夜
時又一服五更初却用温酒調藥一錢或二三錢量
強弱用服訖如小便無惡物行次日早再進一服又
不行第三日五更初先進白糯米稀粥湯再進前藥
一服更以燈心湯下調琥珀末一錢重服以小便内
利去惡毒為愈如小便痛用青黛一錢以甘草湯調
送下即止
嚴氏三聖丸治瘰癧
丁香(五十粒)螌蝥(十箇)麝(另研一錢)
右為末用鹽豉五十粒湯浸研爛如泥和前藥令勻
丸如菉豆大每服五七丸食前温酒下日進三服五
七日外覺小便淋瀝是藥之效或便下如青筋膜之
狀是病之根也忌濕麵毒食
保命連翹湯
連翹瞿麥(各一斤)大黃(三兩)甘草(二兩)
右剉每服一兩水二椀煎至一盞半早食後巳時服
在項兩邊屬足少陽經服藥十餘日後可於臨泣宂
灸二七壯服藥不可住至五六十日方效一方加
大黃木通貝母(一作知母)各五兩雄黃七分㯽榔半兩減
甘草不用同前藥為細末熟水調下三伍錢
三因必勝丸治瘰癧不以年深月近及腦後兩邊有
小結塊連復數箇兼勞瘵腹内有塊
鯽魚(一箇去腸并子)雄黃(一塊雞子大)磠砂(一錢已上二味並入在鯽魚腹内仰)
(安魚於炭火上燒煙盡取出)蜈蚣(全者一條)蓬术(半兩)梔子(五枚)皂角(二挺)
(四味並燒存性)草蔴子(五箇去皮燈火上燒)黃明膠(三文)
右為末另用皂角二挺去皮搥碎以水三碗揉去滓
煮精羊肉四兩爛軟入輕粉五匣男子乳汁半兩同
研成膏和藥末丸如菉豆大硃砂為衣温酒侵晨下
十丸一服至晚看肉疙瘩子若項有五箇則以五服
藥取之視其所生多少以為服數既可更進數服
白花蛇散治久漏瘰癧發於項腋間增寒發熱或痛
或不痛
白花蛇(酒浸軟去皮骨焙乾二兩)犀角屑青皮黑牽牛(半生)
(半炒以上三味各半兩)
右為末每服二錢加膩粉半錢研勻五更糯米飲調
下巳時利下惡物乃瘡之根也更候十餘日再進一
服忌發風壅熱物如已成瘡一月可效神騐
小犀角丸常服除去根本截其源流應效如神諸癧
並宜服之
犀角青皮黑牽牛(半生半炒)陳皮(各一兩)連翹(半兩)
右為細末用皂角二挻去皮弦子泡搥以布絞取汁
一碗許又用新薄荷二斤研取汁同熬成膏以前藥
末為丸如桐子大每服三十丸連翹湯食後服間以
薄荷茶湯服
是齋立應散治瘰癧神效已破未破皆可服
連翹赤芍藥川芎當歸甘草(炙)滑石(研各)
(半兩)黃芩白牽牛(生取末)川烏尖(七箇)土蜂房(蜜水洗飯上蒸)
(日乾各二錢半)地膽(去頭翅足拌米炒米黃為度去米秤三錢)
右為細末每服抄一大錢匕濃煎木通湯調下臨卧
服毒根從小便中出澁痛不妨毒根如粉片塊血爛
肉是也如未效再服繼以薄荷丹解其風熱且地膽
性帶毒濟以烏尖或衝上麻悶不能強制嚼蔥白一
寸茶清下以解之如小便澁燈心湯調服五苓散瘡
處用好膏藥貼若癰疽用此宣導惡毒本方去黃芩
不用
雌雄散治瘰癧
螌蝥(一雌一雄足翅全者新瓦焙焦去頭翅足)貫衆(二錢)鶴蝨甘草
右細末作兩服飽飯後好茶濃點一盞調下
遇仙無比丸專治瘰癧
白术㯽榔防風黑牽牛(半生半炒)蜜陀僧郁
李仁(湯炮去皮)螌蝥(去翅足用糯米同炒去米不用)甘草(已上各五錢)
右為細末麵糊為丸如梧子大每服二十丸早晚煎
甘草㯽榔湯送下服至一月覺腹中微疼於小便中
取下癧子毒物有如魚目狀已破者自合未破者自
消
射干連翹湯治瘰癧寒熱
射干連翹玄参赤芍藥木香升麻
前胡山梔仁當歸甘草(炙各一兩)大黃(炒二兩)
右㕮咀每服三錢水一盞煎七分去渣入芒硝少許
食後温服日再服
括蔞子散治瘰癧初腫疼痛寒熱四肢不寧
括蔞子連翹何首烏皂角子仁牛蒡子
(微炒)大大黃(微炒)白螺殼梔子仁漏蘆牽牛(微炒)
甘草(生各一兩)
右為細末每服二錢匕食後温酒調下
枳殼丸治瘡疽熱癰腫瘰癧
枳殼(去穰麩炒)牽牛(炒取頭末)木香青皮(各一兩)甘草
大黃
右為細末用皂角長一尺許者三挺約三兩炮焦搥
碎以好酒煮軟挼取汁熬膏稠黏和前藥末為丸如
梧桐子大每服三五十丸食後蔥茶下日進二服
内消丸治瘡腫初生及瘰癧結核熱毒欝滯服之内
消矣大效
青皮陳皮(各二兩)牽牛(八兩取頭末二兩)薄荷葉(八兩)皂角
(八兩用不蛀者去麄皮搥碎以冷水一斗煮令極軟揉汁去滓熬成膏)
右將青皮陳皮末并牽牛末和勻用前膏子和丸如
菉豆大每服三十丸食後荆芥茶清温水皆可下
必效散治瘰癧氣血雖無虧損内有癧核未去而不
能愈
南硼砂(二錢半)輕粉(一錢)麝香(五分)巴豆(五粒去心膜)白㯽榔
(一箇)螌蝥(十四枚去足翅同糯米炒)
右同研極細末取鷄子二箇去黃用清調藥仍入殼
内以濕紙數重糊口入飯甑候熟取出曝乾研末虛
者每服半錢實者一錢用炒生薑酒五更初調服如
覺小腹痛用益元散一服其毒俱從大便出胎婦勿
餌毒去後多服益氣養榮湯瘡口自合(精要云治瘰癧用必效散)
(與瓜蔞散相間服神效後有不問虚實㮣用必效散殊不知螌蝥性猛大毒利水破血大損元氣若氣血)
(實者用此劫之而投補劑或可愈若虛而用此或用追蝕之劑瘀肉雖去而瘡口不合反致不救)
雞鳴散治氣癧疼痛及熱毒結核或多煩悶熱而不
寒者
牽牛(一兩)胡粉(一錢)大蒸(一錢)朴硝(煉成粉者三錢)
右為細末每服三錢雞鳴時井花水調服以利為度
如未利再服
法製靈雞彈治瘰癧馬刀腋下生者
螌蝥(七箇去頭翅足)
右將雞子一箇頂上敲開些小入藥在内紙封固了
於飯上蒸熟取出去殼切開去藥五更空心和米飯
嚼服候小便通如米泔水狀如脂即騐也如大便小
便不通却服琥珀散三二貼催之然後常服後二藥
尤佳
妙靈散服前藥後却將此散與連翹丸相間常服瘡
愈方止
木香(三錢)沉香(二錢)牛膝何首烏當歸海螵蛸
桑寄生(各一兩)海藻(二兩)海帶青葙子昆布
甘草節(各半兩)
右為末每服三二錢食後温酒調下
内消連羌丸
連翹(三兩)漏蘆胡桃仁夏枯草土瓜根
射干澤蘭沙参白芨(各一兩半)
右為末入胡桃仁研勻酒糊為丸如桐子大每服三
五十丸空心食前鹽酒下
玉屑妙靈散
滑石(細研為末)
右每服一錢煎川木通湯調下
六丁神散
苦丁香(六枚或秤半錢)白丁香(一錢)苦参末(五分)磨刀泥(胃石者佳)
(一名龍泉粉)赤小豆白殭蠶(去系嘴炒各一錢)大螌蝥(七箇去頭)
(足炒)
右六味共為細末每服一錢重空心用無灰酒調下
薄荷丹解瘰癧風熱之毒自小便去宣毒後常須服
薄荷皂角(不蛀者去弦皮)連翹何首烏(米泔浸)蔓荆子
京三稜(煨)荆芥(各一兩)
右為末好豉二兩半以米醋煎沸灑豉淹令軟研如
糊和丸桐子大每服三十丸食後熟水下日一服病
雖愈常服之
四聖散治瘰癧服白花蛇散轉利後服此藥調之永
去其根
海藻(洗)石決明(煨)羌活瞿麥穗(各等分)
右件共為細末每服二錢用米湯調下清水盡為度
瞿麥飲子治瘰癧馬刀
瞿麥穗(半斤)連翹(一斤)
右為粗末水煎臨卧服此藥經效多不能速騐宜待
歲月之久除也
海菜丸治癧生於頭頂上交接名蛇盤癧宜早治之
海藻菜(蕃麵炒)白殭蠶(微炒去絲嘴)
右等分為細末海藻菜旋炒研篩湯泡白梅取肉减
半用所泡湯為丸如梧桐子大每服六七十丸食後
臨卧米飲送下其毒自大便内泄出若與淡菜連服
為妙蓋淡菜生於海藻上亦治此病忌豆腐雞羊酒
麵日五六服
梹榔散治氣毒瘰癧心膈壅悶不下飲食
梹榔前胡(去蘆)赤茯苓牛蒡子(炒各一兩)人参(去蘆)枳
殼(去穰炒)沉香防風(去蘆各半兩)甘草(炙二錢半)
右剉碎每服四錢以水一盞入生薑半分煎至陸分
去渣空心及晚食前温服
皂角煎丸治風毒瘰癧
皂角(不蛀者三十挺内十挺炮黑十挺酥炙十挺用水一鐘煮軟揉取汁用)何首烏
玄参薄荷葉(各四兩)
右為細末以皂角汁熬膏同鍊密為丸如豌豆大每
服三四十丸食後温湯送下
祛風丸(一名何首烏丸)治風毒瘰癧
何首烏(蒸)乾薄荷葉玄参(各四兩為末)精羊肉(半斤)皂
角(三十挺用十挺火燒欲過拾挺酥炙去皮十挺水挼取汁去滓)
右以皂角水煮肉使爛細研和藥為丸如梧桐子大
每服二十丸空心温酒或薄荷湯送下
絳宫丸
大黃(酒蒸)白术(各二兩)山查連翹川芎當歸(酒洗)
麥芽桃仁蘆薈甘草芸薹子(各一兩)黃連
(酒洗)南星(酒浸)海藻(酒洗各一兩半)升麻羌活桔梗防
風(各半兩)黃芩(酒炒半兩)
右為末用神麯糊為丸已破加人参一兩煎膏用甘
草節僵蠶同煎
治瘰癧結核丸藥
黃茋(七分)玄参(八分)苦参牛蒡子(各九分)枳實(炒)大黃
羚羊角屑麥門冬(去心各五分)人参(去蘆)青木香蒼
耳子升麻茯苓甘草(炙)桂心朴硝(各四兩)
右為細末煉蜜為丸如梧子大以酒下十丸日夜三
四漸加至二三十丸以知為度忌生冷豬肉海藻松
菜生蔥酢蒜陳臭等物
水紅花飲治瘰癧腫核結硬不消及膿汁傍穿不瘥
水紅花(不拘多少一半炒一半生用)
右粗搗篩每服二錢水一盞煎七分去滓温服食後
臨卧日三好酒調亦可
又方
牡礪(不以多少用灰深培上以炭三斤煆火盡取半斤為細末)甘草(取末二兩)
右研勻每服二錢食遠以建茗同點日二服忌魚酒
鮓醬油鹽海味等物
治頸上塊動者
夏枯草(六錢)甘草(一錢)
右各另為末和勻每服三錢至二錢茶清調下
許學士云夏桔草大治瘰癧散結氣有補養厥隂血脉
之功而經不言觀其能退寒熱虛者儘可倚仗若實者
以行散之藥佐之外施艾灸亦漸取效此草三四月開
夏至邊便枯盖禀純陽之氣得隂則枯耳世人不知故
表而出之
本事方治鼠癧瘰癧
土附子(一枚)食鹽(三升)小便(五升)
右三味同浸半月日取出將附子去黑皮隂乾為末
用黑豆爛煮研為膏丸附子末如梧子大每服十丸
酒吞下早晚二服
治一切丈夫婦人瘰癧經效牡蠣用炭一稱煆通赤取
出於濕地上用紙襯出火毒一宿取四兩玄参三兩并
搗羅為末以麵糊為丸如梧桐子大早晚食後臨卧各
服三十丸酒吞下此藥將盡癧亦除根
肘後治頷下瘰癧如梅李大宜速消之海藻一斤酒一
升漬數日稍稍飲之
衍取蓼子微炒研為細末薄荷酒調二錢服治瘰癧久
則效
初虞世治瘰癧用夜合草遇夜則其葉閉合本草名合
明俗名連錢毋出禾田中貼水面取其葉搗自然汁服
之渣盫患處效
保命文武膏治瘰癧用桑椹黑熟者二斗以布袋絞
取汁石器中熬成膏子白湯化下一匙日三服紅者
晒乾為末湯調服
聖惠治瘰癧腫痛年深時久不瘥用狸頭蹄骨酥炙黃
搗羅為散每日空心粥飲調下一錢
破結散(大成)治石癭氣癭血癭肉癭馬刀瘰癧等證
海藻(酒洗净)龍膽草(酒洗)海蛤粉通草貝母(去心)
礬石(枯)昆布(酒洗净)松蘿(各三錢今以桑寄生代效)麥麯(二錢)
右為細末每服二錢熱酒調食後服忌甘草鯽魚雞
肉五辛生菓有人於項上生癧大如茄子潮熱不
食形瘦日久百方不效後得此方去松蘿加真桑寄
生一倍服五日後其瘡軟而散熱退而愈屢醫數人
皆效
益氣養榮湯治懷抱抑欝或氣血損傷四肢頸項等
處患腫不問軟硬赤白腫痛或潰而不歛
人参茯苓陳皮貝母香附子當歸(酒拌)
川芎黃茋(鹽水拌炒)熟地黃(酒拌)芍藥(炒各一錢)甘草(炙)桔
梗(各五分)白木(炒二錢)柴胡(六分)
右薑水煎服
附散腫潰堅丸治瘰癧馬刀瘡服益氣養榮湯不能
消散者宜服此丸五日又服益氣湯五日如此相兼
服之不應以針頭散傅之
知母黃檗(各酒拌炒)瓜蔞根(酒拌)昆布(酒洗炒)桔梗蓬
茂(酒拌炒)連翹黃連(炒)京三稜(酒拌炒)葛根白芍
藥(各三錢)升麻當歸尾(酒拌)柴胡甘草(各一兩)草龍
膽(四兩酒炒)黃芩(一錢五分一半酒炒一半生用)
右為細末煉蜜為丸如菉豆大每服一百丸或一百
五十丸滚湯送下
又治瘰癧
人参白术當歸陳皮芍藥(酒浸各壹錢)川芎
香附子茯苓半夏(各伍分)甘草(少許)
右作一服薑貳片以金銀藤煎湯一鍾半煎前藥食
後就吞絳宫丸伍拾丸(方見前)
補隂八珍湯治瘰癧等瘡屬手三隂虛者
當歸川芎熟地黃芍藥人参白术
茯苓甘草黃檗(酒炒黑)知母(酒炒各㭍分)
右水煎服
夏枯草湯治瘰癧馬刀不問已潰未潰或日久成漏
用夏枯草陸兩水二鍾煎至㭍分去渣食遠服此生
血治瘰癧之聖藥虚甚當煎濃膏服并塗患處多服
益善兼十全大補湯加香附子貝母遠志尤善
初虞世云瘰癧多生肩項或赤或白或沉或浮初生如
豆久似核年月浸久其大如梅或如雞卵排行成列或
生二三或生六七俗云蟠蛇癧是也用性努力思慮過
久則疾痛赤腫繼之早治為上
流注癧婦人多有之其性急躁其氣怫欝其心執著初
生在項破後膿注四肢遍體結毒如梅李狀不療自破
孔竅相穿寒熱疼痛或流膿汁是名流注癧也又名千
歲瘡宜服托裏救苦神應丸
川烏附(去皮臍生用)當歸(酒浸壹宿)沒藥白芷陳皮
甘草節(各壹兩)烏頭(伍兩)薑黃(壹兩半)蟬蛻(水洗半兩)大皂角
(㭍挺去皮弦子)
右用皂角&KR1201;碎水肆大椀煎至貳大椀瀘去渣用汁
一同煮烏頭川烏候烏頭爛為度擂如泥其餘諸藥
却另為末和烏頭泥為丸如桐子大每服陸拾丸饑
飽皆用薄荷湯下若瘡既破穿鑿孔穴其處必生腫
肉如指大或黑或白乃風與氣搏宜驅風行經散氣
之劑以化氣調經湯主之
化氣調經湯與神應丸間服治流注癧
香附子(酒洗壹宿日乾)羌活白芷(各壹兩)牡蠣(火煆)甘草
天花粉皂角(各半兩)橘皮(貳兩)
右為細末每服貳錢用白湯不拘時調下日三次
如脉有力者先用追毒神異湯下之却服救苦神應丸
辰砂血竭(各壹錢)麝香(壹字共研細)大黃大甘草節
(各半兩共為㕮咀)
右為㕮咀河水壹鍾煎至半鍾調前末子臨睡服之
單窠癧者生一箇也發於頸項最難治但宜如前藥服
之日久自消或發於𩕄骨亦難治用毒藥療之勿令浸
漬日久蓮子癧一胞裹十數枚生於項之左右以手
觸則能轉動尚可用藥治療如堅硬挨不動者乃不可
生憎寒發熱躁渴凡遇此證至難治雖神聖亦無如之
何也已
重臺癧生於項頸或左或右初則单窠結在上或在下
重叠見之是名重臺癧此證藥不可療不可針灸若是
毒行其腫痛發渴生痰萬死一生害人極速初覺有之
急用小犀角九粉金散治之燕窠癧形以燕窠不可治
程石香治法以火針刺入核中不可透底納蟾酥膏於
中外用綠雲膏貼之三日後取去核中稠膿膿盡取去
核外薄膜先破初起之核一枚以絶其源服藥後出者
皆愈或不肯收如銀杏者盡皆開了用藥取之其自潰
者猶如木菓之腐熟肉雖潰而核猶存故膿水淋漓久
難得愈治者用鐡烙燒赤烙去其破核猶存者併肉潰
處次用金寳膏龍珠膏等藥追去蠧惡之根遂能長肉
而愈隨經絡證候服除風熱兼引經之藥以除根本可
獲全功也
蟾酥膏
蟾酥(如大豆許)白丁香(拾伍粒)寒水石(些少)巴豆(伍粒)寒食麵
(些少)
右各另研和作一處再研煉蜜為丸如菉豆大每用
壹丸或貳叁丸納入針竅中如膿未盡再用數丸以
膿盡為度
綠雲膏
黃連大黃黃芩玄参黃檗木鼈子(去殼)
(各壹錢)
右細切用香油壹兩同煎焦色去藥入淨松香伍兩
再煎成膏濾入水中扯拔令金色入銚再熬放温入
後藥豬膽汁(叁枚)銅綠(叁錢醋浸壹宿綿濾去渣)右用竹篦帶
温攪勻然後如常攤貼兼治瘡口不乾加乳香没藥
輕粉尤妙
金寳膏去腐肉朽肉不傷良肉新肉
桑柴炭(伍椀用沸湯拾椀淋汁先以草紙一層皮紙二層放羅底次置炭於上淋之)穿
山甲(貳兩煨胖)信砒(貳錢)杏仁(㭍粒去皮同信砒穿山甲研細)生地黃(貳兩)
辰砂(壹錢)粉霜(另研)麝(各半錢)
右將灰汁濾清下煎濃下甲末候焦乾一半下麝香
次下粉霜乾及九分下辰砂候成膏下砂石灰末以
成塊子即收入小罐子内勿見風
龍珠膏
龍牙草(伍兩)棘棗根(半兩)海藻(貳錢半)蘇木(半兩)
右細切量水貳拾碗煎至拾貳叁椀濾去渣又用
桑柴炭石灰蒼耳草灰(各貳椀半)以草紙兩層皮紙
兩層放籮底次置灰於上用煎湯熱淋取灰汁十碗
許澄清入鍋内煎成膏用巴豆霜白丁香石膏麝香
輕粉磁礶子收貯取傅核上再傅即去舊藥併靨再
上新藥其核即潰而愈根小者但只塗藥於根上其
核自潰
散蝸牛散(三因)治瘰癧潰與未潰皆可治
蝸牛(不拘多少以竹簽穿瓦上晒乾燒存性)
右為末入輕粉少許豬骨髓調用紙花量瘡大小貼
之一法以帶殼蝸牛㭍箇生用取去肉入丁香㭍粒
於㭍殼内燒存性與肉同研成膏用紙花貼之
粉金散
黃檗草烏(各等分)為末蜜調傅之
東垣龍泉散塗癧
瓦粉龍泉粉(炒即磨刀石上粉也)廣茂京三稜(各酒浸炒乾)
昆布(洗去土各半兩)
右件同為極細末煎熟水調塗之用此去疾尤速
竒功散(郭氏)治瘰癧馬刀頑惡等瘡
野糞尖(乾壹兩)密陀僧無名異(各半兩)皂角乳香
没藥(各叁錢)
右糞用鹽泥封固炭火煆之去泥取出同藥五味研
為末加麝香少許用清油調勻漫敷上濕即乾&KR0757;其
功神效
蝙蝠散治癧多年不瘥
蝙蝠(壹箇)
右同燒作灰撒上黑豆煆其灰骨化碎為細末濕即
乾摻乾則油調傅内服五香連翹湯
螺灰散
大田螺(連殼燒存性)
右為細末破者乾貼未破者香油調傅
杏樹葉(隂乾為末伍分)萬年霜(火煆為末貳分半即人中白)蝙蝠(火焙乾為)
(末)白花蛇蛻(燒為灰存性為末各貳分半)蜜蜂(㭍箇焙為末)
右將杏樹葉末用清水調却入前四件藥末調勻傅
患處却將皮紙一片用針刺孔貼藥上如乾用清水
就紙上刷之每一晝夜换藥一次如面上發熱服清
凉飲子數貼其熱自退
敗散瘰癧方神效
白膠香海螵蛸降真香(用心無土氣者)
右等分為末摻患處外以水紙掩之一夕而退
已破者
蜜蜂(貳拾壹箇)蛇蛻(㭍分半)蜈蚣(貳條端午前收者)
右用香油肆兩將前三藥入油内用文武火熬成入
光粉貳兩用桑枝㭍條如筯大者急攪候冷出火氣
七晝夜方可用紙攤作膏貼患處(已上二方得於義門鄭氏累騐不須)
(服藥貼上五七日便消)
丹貼瘰癧方用大烏頭伍個火炮伍個生用並去皮臍
大皂莢貳條半以好米醋貳鍾刷炙醋乾為度一半焙
乾並去黑皮又用炒糯米一百六十粒同研末以好米
醋於火上略頓微煖傅貼患處入蜜少許尤佳不問
有頭無頭大蟢伍枚日乾細研酥調如麵日兩度貼之
(出聖惠方蟢一作蜘蛛)或破或不破項以下至胸前者皆治之
用九真藤如雞卵大洗生嚼常服之取葉槝傅瘡上數
服即止(出斗門方九真藤即何首烏也)治癧用鯽魚芫花燒灰存性水
調傅治鼠癧小嫩鼠未出毛者焙乾蝙蝠糞小麥炒
鬼箭根焙乾各為末和勻調傅乾再傅之
本治鼠癧瘰癧刺蝟皮瓦上焙右一味研為末加水銀
粉乾傅
廣治瘰癧經年不瘥者生玄参搗碎傅上日一易之
外治瘰癧燒狠屎灰傅上
治諸癧疾(本事)
硃砂砒霜磠砂馬牙硝(各等分)
右乳鉢内研細麵糊搜如香附子狀相瘡口大小作
之盡送入瘡口中恐腫時用薄荷研細塗之待收口
却將大檗皮白丁香並為末盡入孔中如邊不乾却
用江子去殼不拘多少用麻油煎令赤去火氣後去
江子入蠟合如膏看瘡口大小塗之及將白芨末水
調塗上立效
治漏癧用蛇菰子不拘多少瓦上晒乾為末用紙撚蘸
藥入瘡口立效(蛇菰子未詳恐即蛇苺子)
神聖换肌散(郭氏)去瘰癧頑瘡(此方乃追蝕死肉峻藥非頑急勿用)
白僵蠶(貳錢)白礬(壹錢半)砒霜(生)螌蝥(去翅足)草烏頭
青黛(各壹錢)麝香(少許)
右研極細末乾掺些少於瘡口内用膏藥蓋護其惡
肉化膿水
生肌乾膿散治瘰癧馬刀膿汁不乾者
黃連貝母降真香(燒存性)白芨海螵蛸
五倍子(炒黑)芸香(各伍錢)輕粉(伍分)
右為末用藥水洗次掞此末外貼膏藥
如神散治瘰癧已潰腐肉不去瘡口不合者
白礬(煆叁錢)松香(鎔化傾地上壹兩)
右末掞少許於瘡口上外貼膏藥
錠子三品錠子
上品治一切痔瘺
白礬(貳兩)信石(壹兩零伍分)乳香没藥(各叁錢半)雄黃(叁錢)
中品治五漏六瘤氣核瘰癧
白礬(貳兩)信石(壹兩叁錢)乳香没藥(各叁錢)雄黃(貳錢)
下品治瘰癧氣核惡瘡六瘤
白礬(貳兩)信石(壹兩伍錢)乳香没藥(各貳錢半)雄黃(壹錢)
右三品俱同製度先將信石打碎如豆大置甘鍋内
上以礬末蓋之瓦片盖上以炭火煆令烟盡取出候
冷為末用秫米糊為線挺隂乾隨瘡大小深淺長短
臨時裁度先以鉄筒拔毒膏點破次以藥線絍入瘡
内膏藥貼之藥線消盡又要换藥三四次年深者五
六次其根自腐潰如瘡露在外更用蜜水調搽濕則
乾上亦可
紫霞錠子治瘰癧痔瘺惡瘡
信石(煆)白礬(煆)磠砂(各壹錢)膽礬雄黃硃砂(各伍)
(分)乳香没藥(各貳分半)麝香片腦(各半分)
右末稠糊為錠子如豆大帶扁些及作藥線隨瘡大
小深淺長短臨時裁度先以拔毒膏點破次以藥錠
放在瘡口膏藥貼上三日一换藥待肉腐之時藥線
插入瘡口膏藥貼上直候腐肉去盡為度
三才絳雲錠子治瘰癧痔瘺六瘤惡瘡
天才初開瘡口緊峻之藥
白礬(煆伍錢)雄黃(叁錢)信石(生)磠砂(生)硃砂(各貳錢)膽礬
(生)乳香没藥(各壹錢半)兒茶血竭輕粉(各伍分)
麝香片腦(各少許)
人才又次生新肌去瘀肉緩慢之藥
白礬(煆伍錢)雄黃(叁錢)赤石脂(煆)兒茶硃砂(各貳錢)
磠砂(水煮乾)膽礬(煆)乳香没藥輕粉血竭(各壹)
(錢半)麝香片腦(各少許)
右末用秫米糊為錠子如豆大帶扁些隂乾又作藥
線如麻黃樣先用鉄礶膏點癧頭令黑次絍此錠膏
藥貼上三日一换藥腐肉不盡出者可更用下品錠
子及針頭散取盡腐肉止有膿汁不乾者用生肌乾
膿散掺瘡口膏藥貼上如要生肌速用生肌散掺瘡
口上膏藥貼之
碧玉錠子治瘰癧惡瘡
銅青(叁錢)膽礬(生)白礬(煆)白丁香信石(煆)磠砂(生)
雄黃硃砂乳香没藥輕粉(各壹錢)麝香
片腦(各少許)
右末稠糊為錠子如豆大帶扁些及作藥線隂乾先
用拔毒膏點破瘡口上貼膏藥直至腐肉去盡只貼
膏藥以肉生滿為度
有一老媪亦治此證索重價始肯醫治其方法乃是下
品錠子絍瘡内以膏藥貼之其根自腐未盡再用去盡
更搽生肌藥數日即愈人多異之予見其治氣血不虚
者果騐若氣血虚者雖潰亦不愈
餅項後側少陽經中疙瘩不辨肉色不問大小及月日
深遠或有赤硬腫痛用
生山藥(一塊去皮)萆麻子(一粒)
右研勻攤貼之如神(丹溪云山藥補陽氣生者能消腫硬經曰虛之所在邪必凑之)
(留而不去其病為實非腫硬之謂乎固其氣則留滯自不容不行)
清凉散餅
山慈菇(生用)良薑(等分)
右俱搗為餅去汁罨之能散去寒熱或以山慈菇磨
調酒服大妙此藥大能散癧如神
香附餅治瘰癧腫核或風寒襲於經絡結腫或痛
香附子(不拘多少)
右末酒和為餅覆患處以熱熨斗熨之未成者内消
已成者自潰若風寒濕毒用薑汁作餅
治瘰癧不問有頭無頭者
右用大蜘蛛伍箇晒乾細研酥調如面脂日二度傅
之蜘蛛用屋簷頭結網者其他不可用
又方用黃顙魚破開入萆麻子貳叁拾粒在肚内以
綿纏定於厠坑内放冬三月春秋二月夏一月取出
洗净用泥固濟文武火煨帶性爛研為末香油調傅
及治臁瘡
膏荔枝膏治瘰癧
荔枝肉(壹兩)輕粉麝香白豆䓻川芎砂仁
(各半錢)硃砂龍骨血竭乳香(各叁錢)全蠍(伍枚)
右將荔枝肉擂爛軟米飯和為膏看瘡大小攤貼如
有三五箇者止去點為頭者妙
琥珀膏治頸項瘰癧初發如梅子腫結硬強漸若連
珠或穿心穴膿潰肌汁不絶經久不瘥漸成瘻疾並
皆治之
琥珀(壹兩細研)丁香木香(各叁分)桂心(半兩)硃砂白芷
木鼈子(去殼)當歸防風(去蘆)木通(各半兩)黃丹(㭍兩)垂柳
枝(叁兩)松脂(貳兩)麻油(壹斤貳兩)
右除琥珀丁香桂心硃砂木香為細末餘藥細剉以
油浸一宿入鐺中以慢火煎候白芷焦黃漉出次下
松脂末濾去滓再澄清油却入鐺中慢火熬下黃丹
以柳木篦不住手攪令黑色滴水中成珠不散看軟
硬得所入琥珀等末攪勻磁器盛用時看大小用火
熁紙上勻攤貼
蜂房膏治熱毒氣毒結成瘰癧
露蜂房(炙)蛇蛻(炙)玄参蛇床子黃茋(剉各叁分)杏
仁(壹兩半)亂髮(雞子許)鉛丹蠟(各貳兩)
右先將前五味剉細綿裹用酒少許浸一宿勿令酒
多用油半斤入杏仁亂髮煎十五沸待髮消盡即綿
濾更下鐺中然後下丹蠟又煎五七沸即瀉出於磁
盆中盛取貼瘡上一日一換
鐡筒拔毒膏治癰疽癤毒瘰癧六瘤疔瘡頑癬痔漏
痣&KR0146;惡瘡腫瘍一切惡肉惡核等毒已成者點破膿
腐即去未成者自然消散其毒雖不能全消亦得以
殺其毒也
蕎麥稭灰桑柴灰礦石灰(各叁碗)真炭灰(壹盖)
右將四灰和勻用酒漏壹個將棕帕塞住竅用水叁
拾碗熬滚淋灰汁將汁復熬滚復淋過取净藥力慢
火入磁罐煎熬以紙數重固口熬至壹椀為度乘滚
入礦石灰末攪勻如糊之樣入黃丹取如微紅之色
蜜封固罐口候冷次日將厚實磁罐收貯蜜塞其口
每用少許塗毒頂之上即時咬破不黑又點以黑為
度如藥乾以唾調塗如要急用只將燒大柴灰九碗
石灰三碗淋灰汁熬濃汁如前製用更有枯瘤膏十
陳膏治法並同
黑虎膏治瘰癧諸瘡神效
大黃黃連黃芩黃檗當歸(各壹兩)木鼈子
(伍錢)穿山甲(叁錢)亂髮(壹丸)蛇蛻(壹條)麻油(壹斤)黃丹(水飛炒捌兩無)
(真的以好光粉代之妙)乳香(壹兩)沒藥(伍錢)阿魏(壹錢半)
右將前九味剉碎入油浸五七日煎熬微黑濾去渣
入黃丹慢火熬成膏候冷入乳香没藥阿魏末攪勻
油紙攤貼
十香膏治五發惡瘡結核瘰癧疳瘻疽痔
沉香麝香(各一錢)木香丁香乳香甘松
白芷安息香藿香零陵香(各五錢為細末)當歸
川芎黃茋木通芍藥細辛升麻
白蘞獨活川椒藁本菖蒲厚朴
商陸根木鼈子官桂(各二錢剉)桃仁拍子仁
松子仁杏仁(各五錢)槐枝桑枝柳枝松枝
(各二兩剉)没藥輕粉雄黃硃砂雲母石
生犀角亂髮灰白礬灰(各二兩另研如粉)真酥
羊腎脂(各二兩)黃丹(一斤)清芝麻油(三斤)
右先用木炭火煉油香熟下一十六味剉碎藥并四
枝四仁熬至紫色出火濾去滓入酥脂煎十餘沸再
以新綿濾過油澄清拭鐺令净再入火上煎油沸下
丹用濕柳枝作篦子不住攪熬一日滴在水中成珠
不散則成也離火入十味藥末攪勻再上火入雲母
等粉八味輕煎令沸出火不住攪一食時於磁盆内
密封收每用量瘡口大小緋帛上攤貼之腸胃癰疽
可作丸如梧桐子大每服七丸空心温酒送下
又方治瘰癧已破核不腐致瘡口不歛或貼琥珀膏不
應用時效針頭散傅之以去腐肉以如神散傅之更
服益氣養榮湯若氣血虛者先服益氣養榮湯待氣
血稍充方用針頭散仍服前湯
丸治瘰癧右先於瘡上炙三壯然後用藥潰作瘡口
用新活膳魚截作一指大批開就掩在瘡口上少時
覺瘡内痒急揭起魚覷魚上有細蟲如馬尾一節蟲
出如捲三五次取盡蟲子後用歛瘡口藥
龍腦乳香(各一字)麝香粉霜雄黃輕粉(各半)
(錢)
右為細末水糊為丸如小麥大每用一丸兩丸絍在
瘡口内覺腫痛是效
洗方拔毒湯治瘰癧百雜瘡腫悉能内消
防風荆芥羌活獨活細辛藁本
川芎白芷大黃苦参當歸赤芍藥
威靈仙玄参何首烏黃檗甘草蜂房
甘松藿香蒼术石菖蒲零陵香枸杞子
右蔥白川椒煎水熱洗又用綿布二帖煮熱蒸熨
靈樞寒熱篇黃帝曰寒熱瘰癧在於頸腋者皆何氣使
然岐伯曰此皆鼠瘻寒熱之毒氣也留於脉而不去者
也鼠瘻之本皆在於臟其末上出於頸腋之間共浮於
脉中而末内著於肌肉而外為膿血者易去也黃帝曰
去之奈何岐伯曰請從其本引其末可使衰去而絶其
寒熱審按其道以予之徐往徐來以去之其小如麥者
一刺知三刺而已
右經一章皆從經脉取臟腑之本以治瘰癧之本也
其末出於耳下或耳後下頸至眉上或入缺盆中者
當於手足少陽經取之或針或灸如後穴
扁瘰癧天井肩井撮瘰癧天井(半寸灸七壯瀉之)
東腋下腫馬刀挾癭善自嚙舌頰天牖中腫寒熱臨
泣丘墟(各一分五壯)太衛(一分灸三壯)腋下頸項腫天池
(順皮三分灸七壯)如頷腫加後谿(二分灸五壯)腋下腫馬刀挾
癭喉痺陽輔(五分灸二七壯)中脉(一分灸三壯立愈)甲胸中滿
腋下腫馬刀瘻善自嚙舌頰天牖中腫滛濼脛瘳頭眩
枕骨頷腮痛目澀身痺洒淅振寒季脇支滿寒熱脇腰
腹膝外臁痛臨泣主之馬刀腫瘻淵腋章門支溝主
之出於頦下或至頰車者當於手足陽明經取之或
針或灸如後宂三里(足陽明)合谷(手陽明)
丹搗生商陸根作餅子置於瘰癧上艾炷灸餅子上乾
即易之灸三四餅
世當癧上貼肉灸十四壯神效
東瘰癧馬刀將先出一瘡用四□鐡環定住不令出移
破作口子以油紙撚絍之勿令合了以絶其瘡之源其
效至速如瘡不破或病人不肯破更以藥塗之三日一
易之以龍泉散主之(方見前)
此穴治瘰癧之秘法盖瘰癧屬肝膽二經故患在耳前
後項腋之間男子多因恚怒虧損肝經之血隂火内作
或不慎起居耗損腎水不能生肝血婦女多因恚怒傷
肝火動血燥或欝結傷脾火動血耗或患於胸乳間亦
屬前經此證若因恚怒傷肝氣血壅遏而不愈者宜灸
此穴疎通經絡若因久欝怒元氣虧損而不愈當推其
所屬而調補化源如取其穴當以指甲搯兩肘兩肩四
所患處覺酸麻方是其穴
又方灸瘰癧未成膿者用大蒜切片如三錢厚安患處
用艾壯於蒜上灸之至三五壯换蒜每日灸十數蒜
片以拔欝毒如破久不合内有核或瘀肉此因血氣
不足不能腐爛以銅錢挺輕輕衣膜取去縱取重亦
不痛不必畏懼更用江西豆豉為末唾津和為餅如
前灸之以助陽氣内服補藥外貼琥珀膏或太乙膏
瘡口自合
靈樞黃帝曰决其生死柰何岐伯曰反其目視之其中
有赤脉上下貫瞳子見一脉一歲死見一脉半一歲半
死見二脉二歲死見二脉半二歲半死見三脉三歲而
死見赤脉不下貫瞳子可治也肺脉微濇為鼠瘻在
頸支腋之間下不勝其上其應善痠
證治凖繩卷一百八
