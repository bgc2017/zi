證治凖繩卷九十二
明王肯堂撰
幼科
脾臟門
疳
内經曰數食肥令人内熱數食甘令人中滿蓋其病因
肥甘所致故命名曰疳若夫襁褓中之乳子與四五歲
之孩提乳哺未息胃氣未全而穀氣尚未充也父母不
能調將惟務姑息䑛犢寵愛遂令恣食肥甘與夫瓜果
生冷及一切烹飪調和之味朝飱暮噉漸成積滯膠固
以致身熱體瘦面色痿黃或肚大青筋蟲痛瀉痢而諸
疳之症作矣錢諸疳皆脾胃之病内亡津液之所作
也因大病或吐瀉後醫又以藥吐下致脾胃虛弱亡失
津液且小兒病疳皆愚醫之所壞病假如潮熱是一臟
虛一臟實而内發虛熱也法當補母而瀉本臟則愈假
令日中發潮熱是心虛熱也肝為心母法宜先補肝母
肝實而後瀉心心得母氣則内平而潮熱自愈醫見潮
熱妄謂其實乃以大黃牙硝輩諸冷藥利之利既多而
不能禁則津液内亡漸成疳也又如癖病發作寒熱飲
水脇下有形硬痛法當用藥漸消磨之醫反以巴豆碙
砂輩駃藥下之小兒易虛易實下之既過胃中津液耗
損漸成疳瘦又有病傷寒五六日間有下證以冷藥下
之太過致脾胃虛而津液少即便引飲不止而生熱也
熱氣内耗肌肉外消他邪相干證變諸端亦成疳病又
有吐瀉久病或醫妄下之其虛益甚津液煩燥亦能成
疳也小兒病癖由乳食不消伏在腹中乍凉乍熱飲
水不止或喘而𠻳與潮熱相類若不早治必成勞疳以
其有癖癥則令兒不食致脾胃虛而發熱故引飲也飲
多即蕩滌脾胃亡失津液不能傳化水穀其脉沉細益
不能飲食致脾胃虛衰四肢不舉諸邪遂生羸瘦而成
疳矣楊兒童二十歲以下其病為疳二十歲以上其
病為癆疳與癆皆氣血虛憊腸胃受傷致之同出而異
名也何者小兒臟腑嬌嫩飽則易傷乳哺飲食一或失
常不為疳者鮮矣疳皆乳食不調甘肥無節而作也或
嬰幼闕乳粥飯太早耗傷形氣則疳之根生或三兩晬
後乳食稍多過飽無度則疳以傷得或恣食甘肥粘膩
生冷鹹醋以滯中脘則疳因積成或乳母寒暄失理飲
食乖常喜怒房勞即與兒乳則疳因母患傳氣而入此
非病家不能調適之過乎疳皆脾胃受病内無津液而
作也有因吐瀉之後妄施吐下津液虛竭得之者有因
潮熱大下利無禁約胃中焦燥得之者有因傷寒裏證
冷駃太過渴引水漿變而生熱熱氣未散復於他邪得
之者又有病癖寒熱脇下痛硬或者不能漸與消磨遽
以碙巴峻決津液暴傷得之者此非醫家輕藥壞病之
過乎疳之為候頭皮光急毛髮焦稀顋縮鼻乾口嚵唇
白兩眼昏爛揉鼻撏眉脊聳體黃鬭牙咬甲焦渴自汗
尿白瀉酸肚脹腸鳴癖結潮熱酷嗜瓜果鹹酸炭米泥
土而欲飲水者皆其候也
肝疳亦名風疳亦名筋疳錢肝疳白膜遮睛筋疳瀉
血而瘦湯肝疳眼白青睛澀癢聖惠搖頭揉目流
汗徧身合面而卧面色青黃髮竦頭焦筋青腦熱渾身
瘡癬腹中積聚下痢頻多久而不痊轉甚羸瘦曾氏
目生眵糞髮際左臉多青或白睛微黃瀉痢夾水或如
苔色
心疳亦名驚疳錢氏面黃夾赤身壮熱湯氏口内
生瘡聖惠渾身壮熱吐利無常頰赤面黃胸膈煩滿
鼻乾心躁口舌生瘡痢久不痊多下膿血有時盗汗或
乃虛驚楊氏小便赤澀五心皆熱曾氏齩牙舒舌
愛飲冷水喜伏眠於地
脾疳亦名食疳錢氏面黃腹大食泥土湯氏脾疳
食不消胃疳多吐聖惠腹多筋脈喘促氣粗乳食不
多心腹脹滿多啼欬逆面色痿黃骨立毛焦形枯力劣
胸膈壅悶水穀不消口鼻常乾情意不悦愛暗憎明腸
胃不和利多酸臭曾氏愛食冷物引飲無度身面俱
黃髮稀作穗頭大項小腹脹脚弱間或釀瀉肌瘦目慢
晝凉夜熱不思乳食錢氏又云肥疳即脾疳也身瘦
虛黃乾而有瘡其候不一種種異端今略舉之目澀或
生白膜唇赤身乾黃或黑喜卧冷地或食泥土身有瘡
疥瀉青白黃沫水痢色變易腹滿身耳鼻皆有瘡髮鬢
作穗頭大項細極瘦飲水皆其證也按此言脾疳證
候多與餘疳相濫蓋疳為脾經本病固應兼之
肺疳亦名氣疳錢氏氣喘口鼻生瘡聖惠咳𠻳氣
逆皮毛乾焦饒涕多啼咽喉不利揉鼻齩甲壮熱憎寒
唇邊赤癢腹内氣脹乳食漸稀大腸不調頻頻泄利糞
中米出皮上粟生曾氏鼻下赤爛手足枯細口有腥
氣右腮㿠白
腎疳亦名急疳亦名骨疳錢氏腎疳極瘦身有瘡疥
骨疳喜卧冷地湯氏齒爪黑聖惠肌骨消瘦齒齦
生瘡寒熱時作口鼻乾燥腦熱如火脚冷如冰吐逆既
增乳食減少瀉利頻併下部開張肛門不收疳瘡癢痛
曾氏兩耳内生瘡脚如鶴膝頭縫不合或未能行牙
齒生遲其縫臭爛傳作走馬疳之類楊五臟疳傷大抵
然爾析而論之曰五疳出蟲曰蛔疳曰脊疳曰腦疳曰
乾疳曰疳渴曰疳瀉曰疳痢曰疳腫脹曰疳癆曰無辜
疳曰丁奚曰哺露證狀非一可不舉宏撮要而條析之
乎五疳出蟲者疳傷之源雖起於乳餔不調然臟腑停
積已久莫不化而為蟲其蟲或如絲髮或如馬尾多出
於頭項腹背之間黃白或赤者可醫青黑則難療也蛔
疳者失乳飯早食肉太早或腸胃停蓄甜膩化為蛔蟲
皺眉多啼嘔吐清沫腹中乍痛肚腹青筋唇口紫黑腸
頭齒癢是也(蛔雖食蟲蟲不可動從口鼻出者難治)脊疳者蟲蝕脊膂身
熱羸黃積中生熱煩渴下痢拍背如鼓鳴脊骨如鋸齒
或十指皆瘡頻齧爪甲是也腦疳者胎中素挾風熱生
下乳哺越常頭皮光急滿頭餅瘡腦熱如火髮結如穗
遍身多汗顋腫𩕄高是也(臨産多慾亦然易損兒眼)乾疳者瘦悴少
血舌乾多啼其病在心目不轉睛乾啼少淚其病在肝
身熱尿乾手足清冷其病在腎聲焦皮燥大便乾結其
病在肺搭口癡眠胷脘乾渴其病在脾總為五乾疳是
也疳渴者臟中夙有疳氣加之乳母恣食五辛酒麵炙
&KR1572;使小兒心肺壅熱日則煩渴引水乳食不進夜則渴
止是爾疳瀉者毛乾唇白額上青紋肚脹腸鳴泄下糟
粕是爾(勿用熱藥止之)疳痢者挾授風寒暑濕或冷熱不調或
停積宿滯水穀不聚頻下惡物是爾疳腫脹者虛中有
積其毒與氣交并故令腹肚緊脹由是脾復受濕故令
頭面脚手虛浮是爾(法當磨積調氣)疳勞者潮熱往來五心煩
熱手足心及胸前熱而發瘡盗汗骨蒸𠻳喘枯悴是爾
或渴而復瀉飲水惡食肚硬如石面色如銀斷不可活
無辜疳者腦後項邊有核如彈按之轉動軟而不痛其
間有蟲如米粉不速破之則蟲隨熱氣流散淫蝕臟腑
以致肢體癰瘡便利膿血壯熱羸瘦頭露骨高是爾(鍼刺)
(破膏藥貼)或澣濯兒衣露於簷下為雌鳥落羽所汚兒着此
衣蟲入皮毛亦致無辜之疾兒衣已晒須微火烘之其
若手足極細項小骨高尻削體痿腹大臍突號哭胸䧟
或生穀癥是為丁奚虛熱來往頭骨分開翻食吐蟲煩
渴嘔噦是為哺露丁奚哺露皆因脾胃久虛不能化水
穀以榮血氣故肌肉消鑠腎氣不足復為風冷所傷使
柴骨枯露亦有胎中受毒臟腑少血致之此皆無辜種
類之疾病而至此不幾殆哉又有小兒久患腎疳内虛
不食甚者天柱骨倒治法當用錢氏地黃丸加驅疳等
劑仍與貼項強筋若不識證謂之五軟非也天柱骨倒
凡有三種有吐瀉日久羸弱成者有肝膽伏熱面赤唇
紅忽變此者有傷寒不及發表成者是皆風邪入肝以
致筋絡舒弛吐瀉者當調胃氣肝熱者隨輕重以凉肝
並與強筋貼項惟傷寒天柱骨倒者難療故併及之
莊氏家傳小兒二十四候第一候瀉膿血日漸瘦是
冷熱疳第二候脚細肚高胸前骨生愛喫泥土酸鹹
日久通身黃時時吐逆下痢腹内疼痛是脾疳第三
候鼻下赤爛愛揉眼兼血痢是肺疳乃因喫著承熱物
或病妳所損心肺加之欬𠻳更以服凉冷藥過多便上
熱下冷漸漸昏沉日夜煩哭第四候皮虛皺面無顔
色身上燥癢心煩第五候毛髮稀疎鼻生瘡是肺疳
第六候頭生瘡毛髮稀焦是肝疳第七候牙變黃
赤不定是腎疳第八候頭髮焦乾鼻下瘡生是肺疳
第九候咬指甲毛髮作穗四肢沉重是心疳第十
候肚上筋生齒蟲蝕是骨槽疳第十一候吐逆腹脹
是胃疳又名妳疳第十二候齒齗臭爛面無顔色心
不思食是脾疳又名口疳第十三候愛合面卧多睡
如醉腹脹氣急盖是因曾喫生肉如此腹内有蟲是心
脾疳第十四候鼻内乾痛口中臭氣齒根有鮮血是
肝肺疳第十五候脚細肚高并肚上有青脈是脾疳
第十六候非時生瘡愛喫冷水是熱疳第十七候
皮膚上生粟子糞中米出是脾冷疳第十八候氣滿
腹脹及口乾是心胃疳第十九候愛餐生米麫炭甎
瓦是脾胃疳第二十候揉鼻揩眼及咬指甲愛飲水
是肝渴疳第二十一候多寒熱愛卧不起是骨熱疳
第二十二候愛飲水眼目不開是肝疳第二十三
候肌體或熱或冷發渴無時是急疳第二十四候齒
齗黑唇懶開開則赤是心疳積熱
聖惠凡小兒疳在内眼澀腹脹痢色無常或如泔淀日
漸羸瘦此候可療若鼻下赤爛自揉鼻頭上有瘡生痂
痛癢漸漸流引遶於兩耳時時目赤頭髮稀疎腦皮光
緊頭大項細肌體羸瘦亦可治也若唇口被蝕齒齗作
五色或盡峭黑舌下有白瘡上齶有竅子口中時有臭氣
齒齗漸染欲爛亦可治也若下部開張有時赤爛癢不
可忍下痢無常亦可治也若疳蝕脊膂十指皆癢自咬
指甲頭髮作穗脊骨如鋸有時腹脹有時下痢若急治
之無不差也
聖惠凡小兒肝藏疳若目睛帶青脈左脇下硬多吐涎
沫眼角左右有黑氣所衝不可治也心藏疳若愛驚啼
常好飲水便食辛味耳邊有脈舌上有黑靨者不可治
也脾藏疳若肚大唇無血色人中平滿下痢無度水穀
不消好喫泥土皮枯骨露不可治也肺藏疳若欬逆氣
促多瀉白沫身上有斑生如粟米大色若黑者不可治
也腎藏疳若愛食酸鹹飲水無度小便如乳牙齒青黑
耳腦乾燥肩竦骨枯不可治也又五疳有五絶候一襯
著脚中指底不覺疼二抱着手足垂軃無力三病未退
遍身不煖四藏府瀉青涎及沫不止五項筋舒展無力
如此之候皆不可治也凡醫用藥切作審詳也
潔疳者小兒病癖或久吐瀉醫者妄投轉過之藥小兒
易為虛實致令胃虛而亡津液内發虛熱外消肌肉一
臟虛則諸臟皆弱其病目胞腫腹脹痢色無常漸加瘦
瘠久不痊可是腸胃有風積法當宣風散(痘發熱)導之後
各依本臟補其母
錢諸疳皆依本臟補其母及與治疳藥冷則木香丸熱
則胡黃連丸主之疳在内目腫腹脹利色無常或沫青
白漸瘦弱此冷證也史君子丸主之疳在外鼻下臭爛
自揉鼻頭上有瘡不着痂漸遶耳生瘡治鼻瘡爛蘭香
散諸瘡白粉散主之肝疳當補肝地黃丸主之心
疳當補心安神丸主之脾疳當補脾益黃散主之
腎疳當補腎地黃丸主之筋疳當補肝地黃丸主之
肺疳當補脾肺益黃散主之骨疳當補腎地黃丸
主之大抵疳病當辨冷熱肥瘦其初病者為肥熱疳
久病者為瘦冷疳冷者木香丸熱者胡黃連丸冷熱之
疳尤宜如聖丸(疳瀉)故小兒之藏府柔弱不可痛擊大下
必亡津液而成疳凡有可下量大小虛實而下之則不
至為疳也初病津液少者當生胃中津液白术散主之
惟多則妙楊熱者凉之冷者温之冷熱者温凉之此
其要也熱疳病多在外鼻下赤爛頭瘡濕癢五心煩熱
掀衣氣粗渴引冷水煩躁卧地肚熱脚冷潮熱往來皆
熱疳也冷疳病多在内利色無常其沫青白肢體軟弱
目腫面黧又一證躁渴卧地似有熱狀惟飲食不進滑
泄無已亦冷疳也其有瀉多膿血日加瘦弱此則謂之
冷熱疳大抵疳之受病皆虛使然熱者虛中之熱冷者
虛中之冷治熱不可妄表過凉治冷不可峻温驟補故
錢氏又曰小兒易為虚實脾虛不受寒温服寒則生冷
服温則生熱當識此而勿誤是果非幼幼之綱領乎上
醫處此消積和胃滋血調氣隨順餌藥以扶之淡泊飲
食以養之榮衛調和臟腑自然充實一或過焉君子未
保其往也取積之法又當權衡積者疳之母由積而虛
謂之疳極諸有積者無不肚熱脚冷須酌量虛實而取
之若積而虛甚則先與扶胃使胃氣内充然後為之微
利若積朕乎虛則先與利導纔得一泄急以和胃之劑
為之扶虛然取積雖當疎利如白荳蔲蘿蔔子縮砂蓬
术消積等輩亦不可無脇間癖痛亦虛中之積也先寒
後熱飲水不食或因飲水以致喘𠻳錢氏有癖為潮熱
之說治法解散寒熱即與下癖合是而觀發作不同療
治不一又可無權度於此哉曾大扺疳之為病皆因
過餐飲食於脾家一臟有積不治傳之餘臟而成五疳
之疾若脾家病去則餘臟皆安苟失其治日久必有傳
變然脾家病宜蘆薈丸沉香檳榔丸(積)或水晶丹(積)烏
犀丸(積)更察虛實療之有蟲者投使君子丸(腹痛)化蟲
飲(腹痛)如心腹痛吐清水蟲自下多投二聖丸(腹痛)諸
疳證皆宜用局方五疳保童丸或萬應丸常服化積治
疳仍各投本臟調理之劑寧心用茯神湯(驚悸)調肝用
耆歸湯調脾用參苓白术散(不乳食)補肺用補肺散(咳𠻳)
補腎用調元散庶各得其宜則前證不致再作演山
積是疳之母所以有積不治乃成疳候又有治積不下
其積存而臟虛成疳尤重大抵小兒所患疳證泄瀉無
時不作風候者何惟疳瀉名熱瀉其臟腑轉動有限所
以不成風候雖瀉不風亦轉他證作渴虛熱煩躁下痢
腫滿喘急皆疳候虛證古云疳虛用補虛是知疳之為
疾不可更利動臟腑發作之初名曰疳氣腹大脹急名
曰疳虛瀉痢頻併名曰疳積五心虛煩名曰疳熱毛焦
髮穗肚大青筋好喫異物名曰疳極(受病傳臟已極)熱發往來
形體枯槁面無神采無血色名曰疳勞手足細小項長
骨露尻臋無肉肚脹臍突名曰丁奚食加嘔噦頭骨分
開作渴引飲蟲從口出名曰哺露此皆疳候又因多食
生冷甘粘肥膩積滯中脘不化久亦成疳治疳之法量
候輕重理其臟腑和其中脘順其三焦使胃氣温而納
食益脾元壮以消化則臟腑自然調貼令氣脈與血脈
相參壯筋力與骨力俱健神清氣爽疳消蟲化漸次安
愈有以藥攻之五臟疎却腸胃下去積毒取出蟲子雖
曰醫療即非治法盖小兒臟腑虛則生蟲虛則積滯虛
則疳羸虚則脹滿何更利下若更轉動腸胃致虛由虚
成疳疳虛證候乃作無辜無辜之孩難救矣薛疳者
乾也因脾胃津液乾涸而患在小兒為五疳在大人為
五勞總以調補胃氣為主
後列諸方其證候龐雜不能名為何等疳者即於通治
諸疳方内檢之若證候的與五疳等條下證候對者即
檢本疳方分寒熱虛實擇而用之常須識此勿令誤也
肝疳楊氏云肝疳者由乳食不調肝藏受熱所致也若
乳母寒温不調滋味不節或外感風寒内傷喜怒邪氣
未散遽以乳兒多成風疳肝者眼之候上膈伏熱痰涎
壅滯以致肝風入眼赤腫翳生眵淚爛眶痛癢揉擦昏
暗雀盲甚至經月合眼亦名疳眼外證搖頭揉目白膜
遮睛眼青淚多頭焦髮豎筋青腦熱甲癢筋攣燥渴汗
多下痢瘡癬是也錢氏以地黃丸主之(腎)楊氏以
天麻丸生熟地黃湯主之曾氏調肝用耆歸湯
天麻丸治肝疳風疳疳眼
青黛川黃連天麻五靈脂夜明沙(微炒)川
芎蘆薈(各二錢)龍膽草防風蟬蛻(去足各一錢半)全
蝎(二枚焙)麝香(少許)乾蟾頭(炙焦三錢)研為末猪膽汁浸
糕丸麻子大每服十丸薄荷湯下
生熟地黃湯治疳眼閉合不開内有朦霧
生地黃熟地黃(各半兩)川芎赤茯苓枳殼(炒)
杏仁(水浸去皮)川黃連半夏麯天麻地骨皮
甘草(炙)當歸(各二錢半)
右剉散每服二錢生薑三片黑豆十五粒水煎温服
耆歸湯治小兒禀賦素弱豆瘡出不快者及肝虛目
視不明
黃耆(蜜水塗炙一兩)當歸(酒洗焙乾)白芍藥川芎(各半兩)廿草
(三錢炙)
右件㕮咀每服二錢水一盞煎七分無時温服
張渙熊膽天麻丸治風疳羸瘦搖頭揉目百脈拘急
天麻羌活真熊膽蟬殼使君子(去殼)胡黃
連(各一兩)蘆薈乾蟾(酥炙黃各半兩)已上搗羅為細末
粳米飯和如黍米大每服十粒煎荆芥湯下量兒大
小加減
烏蟾丹
烏蛇(酒浸去皮骨炙令黃)乾蟾(酥炙黃)蛇蛻皮(燒灰各一兩)胡黃連
(半兩已上搗羅為細末&KR0034;)真蘆薈麝香熊膽(各二錢半並細研)
右件同拌勻以粟米飯和如黍米大每服十粒煎薄
荷湯下乳前
莊氏家傳治小兒風疳順肝氣進飲食蘆薈丸
蘆薈(一錢别研秤或只以皂角水磨)草龍膽(一兩淨洗剉焙乾秤)
右件藥一處搗羅為末用不蚛皂角三鋌以水二升
挼汁用生絹濾去滓入銀器内慢火熬成膏入前二
味藥調和得所丸如菉豆大每服三丸至五丸薄荷
湯下
漢東王先生家寳治小兒風疳氣攻項下生核子皂角
膏方
皂角(大者一莖燒存性)糯米(一合炒黑色)草烏頭(二錢生)黃皮(一錢)
(炒黑色)
右為末每用不拘多少以井華水調貼如未安須用
水精丹取後用調氣觀音人參散等藥補仍再貼兼
與疳藥相間服
神妙觀音散補虛調胃氣進乳食止吐瀉久不進食
白扁豆(微炒)石蓮肉(炒去心)人參(焙各一分)茯苓(一錢半焙)甘草
(炙)香白芷綿黃耆(搥碎用密水拌炙)木香(炒各一錢)神麯(二錢)
右為末每服嬰孩一字二三歲半錢四五歲一錢用
水一藥注或半銀盞棗子半片煎十數沸服
人參散補虛調胃氣進乳食止吐瀉
人參茯苓蓮肉(去心炒各一分)黃耆(半兩搥蜜水拌炙)甘草
(二錢炙)
右為末每服嬰孩一字二三歲半錢四五歲一錢以
水一藥注或半銀盞入棗子半片煎十數沸服
莊氏第六候頭生瘡毛髮稀焦是肝疳方
肉豆蔲蟾灰(全者各一介)桔梗(炮)茯苓(煨)大黃(煨各一兩)
龍腦麝香(各一錢)研為末軟飯丸如麻子大粟
米飲下三丸只可兩服
治小兒手足動眼目不開有時語笑或即嗔怒兼多驚
手指甲青狀形似死妄稱天釣通神丸
茯苓龍齒(各煨半兩)鉛丹胡黃連(各一分)銀箔(五片)麝
香(一錢)釣藤(一兩煨)研為末煉蜜丸麻子大每十丸
米飲下(莊氏第二十二候用此方)
第三風疳小兒手足拘攣眼目不閉有時自笑或嗔怒
驚呌手瓜甲青狀似鬼形已似天瘹須服金箔茯苓
散
金箔(伍片)茯苓牛膝胡黃連(各一兩)龍骨(一分)木香
麝香(各一錢)
右件為末每服一字米飲下日二服忌油膩
心疳楊氏云由乳食不調心臟受熱所致也盖血氣未
足乳哺有傷易生壅滯内有滯熱未得疎通故心神驚
鬱而作驚疳之候外證身體壮熱臉唇紅口舌生瘡胸
膈煩悶小便赤澀五心皆熱盗汗發渴齧齒虛驚是也
錢氏安神丸主之薛氏用安神丸以治心異功散
以補脾楊氏以茯苓丸錢氏安神丸主之曾氏寧
心用茯神湯
朱砂安神丸治心疳怔忡心中痞悶
朱砂(四錢)黃連生地黃(各半兩)生甘草(二錢半)蘭香葉
(二錢燒灰)銅青輕粉(各五分)研為末乾敷上
茯苓丸治心疳驚疳茯神蘆薈琥珀黃連
(淨)赤茯苓(各三錢)釣藤皮遠志肉(薑製焙乾)蝦䗫灰(各二)
(錢)石菖蒲(一錢)麝香(少許)
右為末粟米糊丸麻子大每服十丸薄荷湯下
茯神湯治心氣不足虛而驚悸日常煩哭及嬰孩生
下羸瘦多驚宜子母同服自然有效
茯神(去皮木根一兩)人參(去蘆)當歸(去蘆尾酒洗各半兩)甘草(炙二錢)
右㕮咀每服二錢水一盞煎七分無時温服有微熱
煩躁入麥門冬去心同煎
張渙參黃丹治驚疳挾熱夜卧驚悸
乾蝎(二十一個微炒)天漿子(一十四個乾者微炒)人參胡黃連(各一)
(兩)天竺黃(半兩研已上為細末次入)青黛朱硃(各一兩)龍腦(一錢)
(並細研)上藥一處拌勻煉蜜和如黍米大每服十
粒人參湯下量兒大小加減
天竺黃丹
天竺黃(一兩細研)晚蠶蛾(微炒)白殭蠶(微炒)川黃連(各半兩已上搗)
(羅為細末次用)朱砂青黛麝香(各一分並細研)上藥拌勻
粳米飯和丸黍米大每服七粒至十粒煎人參湯下
量兒大小加減
仙人水鑑治小兒驚疳朱砂丸五歲至十五歲並宜
服之
硃炒(叄錢研)青黛(一兩研)黃連鬱金(為末)夜明砂(用炒焦黑)
(各半兩)麝香熊膽(用冷水一鷄子多浸一宿各一錢)同研細如
粉次入浸熊膽水和為丸如菉豆大空心臨卧金銀
薄荷湯下三丸至五丸切忌生冷油膩神效
萬全方真珠散治小兒心疳體熱黃瘦
真珠(末)麥門冬(去心各半兩)天竺黃金銀箔(各研五十片臨)
(和加入諸藥末内)牛黃麝香(各細研)胡黃連甘草(炙)羚
羊角(屑)川大黃(炒)當歸(微炒)朱砂雄黃茯神
犀角(屑各一分)
右搗羅為散每服以茵陳湯調半錢量兒大小服之
朱氏治小兒肚大項細即是驚疳方
釣藤甘草(各二分)人參&KR0797;&KR0803;(各一分)
右件為末以水一茶椀入藥二錢煎水六合去滓重
煎温服
治五疳下痢心藏熱方
蘆薈(半兩研)輕粉青黛香墨飛羅麫(各一錢)史
君子(一個)蝸牛(五個和肉炒焦細研)麝香(半錢)同為末研細滴
水為丸芥子大生地黃汁化下一丸至二丸薄荷湯
亦得(莊氏第九候用此方)
麝香丸治小兒一切驚疳等病
草龍膽胡黃連(各半兩)木香蟬蛻(去頭足洗淨各一錢)瓜
蒂龍腦麝香牛黃(各一錢並各細研)用猪膽為
丸如桐子及菉豆大驚疳或秘或瀉清米飲送下小
兒五七粒至一二十粒眼疳猪肝湯下疳渴燖猪湯
下猪肉湯亦得驚風發搐眼上竄薄荷湯下一丸更
水研一丸滴鼻中牙疳口瘡研貼蟲痛苦楝根湯
或白蕪荑湯送下百日内小兒大小便不通水研封
臍中有蟲候乾漆麝香各少許并入生油一兩點温
水化下一大丸慢驚勿服
睡驚丸治小兒一切驚疳食積風癎之證
史君子(五十個燒)香墨(棗大一塊)金銀箔(各七片)膩粉(二錢)
右先將史君子存性同墨研細次入金銀箔乳鉢内
研次入膩粉并麝香少許研令極細稀糊丸如桐子
大隂乾每服一丸薄荷湯磨下一歲巳下半丸一名
青金丹極效
治小兒因喫着患熱病妳次腹痛并及驚風毒妳便乃
下痢吐逆又名妳疳桃仁(去皮尖炒)胡黃連(各半兩)沉香
硃砂(别研各一分)金箔(五片)研為末軟飯丸麻子大
米飲下五丸妳汁下亦得(莊氏第十一候用此方)
治小兒胃疳及進食方
胡黃連蘆薈(各一分)肉豆蔲(一個)檳榔乾蟾(炙各半個)
夜明砂(半分炒)硃砂麝香(各半錢)研為末煉蜜丸
菉豆大一歲一丸米飲及乳汁下亦得如是疳盛次
加二丸至三丸取下蟲屎為騐五日(一服)
治小兒心藏積熱生疳桃花丸
寒水石(一兩用炭火燒熟研如麫細)朱砂(半錢細研合和如桃花色)研為
末水浸蒸餅丸如粟米大冷水下三五丸服旬日自
然安妙(莊氏第二十四候用此方)
脾疳楊氏云由乳食不節脾胃受傷所致也或乳母恣
食生冷肥膩或乳兒過傷或飯後與乳致吐或乳多眠
久則變為乳癖腹脇結塊亦為妳疳外證面黃身熱肚
大脚弱吐逆中滿乏力呌啼水穀不消泄下酸臭合面
困睡減食喫泥是也錢氏益黃散主之楊氏以靈
脂丸同益黃散主之薛氏用四味肥兒丸以治疳五
味異功散以生土曾氏調脾用參苓白术散(不乳食)
益黃散見脾
四味肥兒丸治嘔吐不食腹脹成疳或作瀉不止或
食積脾疳目生雲翳口舌生瘡牙根腐爛發熱瘦怯
遍身生瘡又治小便澄白腹大青筋一切疳證黃
連(炒)蕪荑神麯麥芽(炒各等分)
右為末水糊丸桐子大每服一二十丸空心白滚湯
送下
靈脂丸治脾疳食疳
白豆蔲仁麥蘖(炒)五靈脂縮砂仁蓬术(煨)
青皮(去穰)橘紅史君子(焙)蝦䗫(炙焦各二錢)研為末
米糊丸麻子大每服十丸米湯下
神效換肌丸治脾疳肌瘦潮熱盗汗泄瀉糟粕頭大
腹急
川黃連(炒)鱉甲(酒炙)肉豆蔲(煨)使君子(麵裹煨)神麯(炒)
麥芽(炒各半兩)訶子肉(二錢半)麝香(五分)研為末糊丸芥
子大米湯下
張渙木香煎治食疳不知饑飽積滯内停腹大脚細
下痢無度
南木香(剉)肉豆蔲(去殼各一兩)乾蟾(二個酥炙)胡黃連使
君子(去殼)五靈脂(各一兩已上搗羅為細末次用)巴豆(七個去皮心膜紙裹出油)
(細研)麝香(一分細研)
右件同拌勻滴水於石臼中搗一二百下和如黍米
大每服二粒至三粒温生薑湯下乳食後看兒大小
加減
檳榔丹能食不生肌肉宜常服
檳榔(麫裹炮麫乾為度)木香胡黃連(各一兩)代赭石(一分研已)
(上各搗羅為細末次用)香墨(燒存性細研)麝香(研細各一分)已上通
拌勻糯米飯和如黍米大每服十粒煎橘皮湯下食
後量兒大小加減
肉豆蔲丹肌瘦挾積常服尤佳
肉豆蔲(去壳)使君子(去壳)青橘皮(炒黃各一兩)牽牛子(炒黃一分)
(已上搗羅為細末次入)蘆薈(一分研)麝香(一錢研)已上一處拌
勻用糯米飯如黍米大每服十粒生薑湯下食後量
兒大小加減
聖惠木香丸治小兒食疳腹中多痛大腸或痢鼻癢
乾瘦時有體熱木香胡黃連蟾頭(炙令焦黃)麝香
蘆薈青黛雄黃(各細研)香墨熊膽(各一分)使
君子(半兩)已上藥搗羅為末鍊密和丸如菉豆大
每服以粥飲下五丸量兒大小以意加減
訶棃勒丸治小兒食疳水穀不消心腹脹滿好喫泥
土肌體瘦弱訶棃勒皮(三分)肉豆蔲(一枚去壳)青黛麝
香蘆薈朱砂(各細研)熊膽(研入各一分)已上藥搗
羅為末都研令勻用酒煮粳米飯和丸如黍米大每
服以粥飲下三丸日二服量兒大小增減服之
桃花散治小兒食疳腹脹
桃花(一分)乾蟾(塗酥炙令黃)肉豆蔲(去壳)青黛(細研)赤芍藥
紫笋茶(各半兩)
右件藥搗細羅為散每服以温粥飲調下半錢看兒
大小臨時加減
孔氏家傳治小兒脾疳方
胡黃連史君子五味子檳榔(各一錢)南木香
(半錢)
右為末粟飯丸如菉豆大飯内與五七丸日三服
大胡黃連丸(錢氏)治一切驚疳腹脹蟲動好喫泥土生米
不思飲食多睡吼啀藏府或瀉或秘肌膚黃瘦毛焦
髮黃飲水五心煩熱能殺蟲進飲食兼治瘡癬常服
不瀉痢(啀泥如切欲嘔聲)
胡黃連黃連苦楝子(各一兩)白蕪荑(去扇半兩秋初三錢)
乾蟾頭(燒存性研一分)麝香(另研一錢)青黛(另研一錢半)蘆薈(另研一分)
右先將前四味為細末猪膽汁和為劑每一丸如胡
桃大入巴豆仁一枚置其中用油單紙一重裹之同
米一升許蒸米熟為度入後四味為丸少入麫糊丸
如麻子大與十丸或十五丸清米飲下食後臨卧日
三服
大蕪荑湯又名梔子茯苓湯治黃疽土色(為熱為濕)當小
便不利(今反利者知黃色為躁胃經中大熱)髮黃脫落(知膀胱腎俱受土邪乃濕熱之)
(証)鼻下斷作瘡者(土逆行營氣伏火也)能乳者(胃中有熱故也)喜食土
者(胃氣不足)面色黑者(為寒為痺)大便青(屬寒)褐色血黑色(熱蓄血中)
間黃色(腸胃有食)治法當滋營潤燥内除寒熱外致津液
山梔黃連麻黃羌活柴胡茯苓(各三分)
黃檗甘草(炙各二分)大蕪荑白术(各五分)防風(一分)當
歸(四分)
右件剉如麻豆大作一服水一盞半煎至一盞去查
稍熱服食前
治小兒脾疳面黃多睡手足浮腫方
桑白皮(焙)漢防己(焙)人參茯苓胡黃連(炮)麝
香(各一分)
右為末煉蜜丸如麻子大用米飲下五丸一日二服
(莊氏第十候用此方)
莊氏第二候脚細肚高胸前骨生爱喫泥土酸醎日久
通身黃時時吐逆下痢腹内疼痛是脾疳宜服
虎睛(一對焙)牛黃朱砂麝香(各一分)桔梗(半兩煨)
右為末煉蜜丸生薑湯下三丸至五丸
治小兒脾疳瀉血肚大氣喘方
丁香白术龍腦乾蝎胡黃連夜明砂
(炒各一分)
右為末軟飯丸米粒大蕪荑湯下
治小兒通身黃瘦大小便結澀脾所召也漢防巳(炒)
甘草(炙各一兩)桑白皮木通木香(各半兩)檳榔(一個)胡
黃連(一分)研為末每服一錢水七分盞生薑少許
煎至五六分分温二服(莊氏第十五候用此方)
治小兒疳氣進飲食黃耆散黃耆五味子厚朴
(薑汁炙)白术蒼术芍藥甘草(炙)陳橘皮乾
薑乾蝎當歸(各一兩)木瓜(二兩)研為末每服半
錢米飲調下
丹小兒喫泥石膏黃芩陳皮茯苓甘草
白术
右為散煎服
經治小兒喫泥及䑋土膩粉一分用沙糖搜丸如麻
子大空心米飲下一丸瀉出土瘥(䑋如掌切脹也)
莊氏第十九候愛餐生米麵炭甎瓦是胃脾疳蘆薈丸
(治小兒驚風五疳)蘆薈胡黃連牛黃天竺黃草
龍膽茯苓(各半兩)龍腦麝香人參川大黃
雄黃(各一分)生犀(屑二分)
右為末煉蜜丸菉豆大每服三丸薄荷湯下温酒亦
得化下無妨
小兒脾疳常喫泥土日久通身通黃醫人不識或呼為
隂黃宜服虎睛丸虎睛(一個)牛黃(二錢)桔梗麝香
胡黃連(各一錢)
右件為末煉蜜為丸麻子大每服三丸食前米飲下
日二服
肺疳楊氏云由乳食不調壅熱傷肺所致也肺主乎氣
鼻乃肺所通其氣不和則風濕乘虛客於皮毛入於血
脈故鼻下兩傍赤癢瘡濕名為鼻疳其瘡不痛汁所流
處隨即生瘡亦名疳䘌外證咳𠻳喘逆壮熱惡寒皮膚
粟生鼻瘡流涕咽喉不利頤爛吐紅氣脹毛焦泄痢頻
併是也錢氏主補脾生肺以益黃散主之楊氏以
清肺飲化䘌丸錢氏阿膠散主之薛氏用清肺飲以
治肺益氣湯以生金曾氏用補肺散
地黃清肺飲治肺熱疳䘌咳𠻳氣逆多啼壮熱惡寒
桑白皮(炒半兩)紫蘇北前胡防風赤茯苓
黃芩當歸天門冬(去心)連翹桔梗生地黃
甘草(炙各二錢半)
右剉散每服二錢井水煎食後服次用化䘌丸
化䘌丸
蕪荑蘆薈青黛川芎白芷稍胡黃連
川黃連蝦䗫灰(各等分)
右為末猪膽汁浸糕糊丸麻子大每服二十丸食後
臨卧杏仁煎湯下其鼻常用熊膽泡湯小筆蘸洗俟
前藥各進數服却用青黛當歸赤小豆瓜蒂地榆黃
連蘆薈等分雄黃少許細末入鼻斂瘡
補肺散治久患咳𠻳肺虛氣促有痰惡心
阿膠(一兩半剉炒)白茯苓馬兜鈴(去老梗)糯米(各半兩)杏
仁(二十一粒湯泡去皮尖)甘草(四錢炙)剉碎每服二錢水一
盞煎七分無時温服
張渙麝香丹治小兒肺疳皮毛枯燥欬𠻳上氣
胡黃連(一兩)半夏(半兩湯洗七遍)紫蘇子(微炒)五味子(一枚塗酥炙微)
(黃已上搗羅為細末次用)麝香(細研)蘆薈(細研)朱砂(細研各一分)上件
一處拌勻以棗肉和如黍米大每服五粒至七粒米
飲下量兒大小加減
靈砂丹因𠻳成疳最宜服之
人參(半兩去蘆)甜葶&KR0995;(研)五靈脂胡黃連(各一分已上搗羅為)
(細末次用)辰砂(半兩細研)麝香(細研)蘆薈(細研)杏仁(麩炒去皮尖各一分)
右件一處拌勻以粳米飯和如黍米大每服十粒煎
人參湯下量兒大小加減
五靈脂丹久𠻳恐成疳常服尤佳
五靈脂(半兩)蟾頭(一枚塗酥炙微黃)蟬殼(微炒)欵冬花(各半兩已上搗)
(羅為細末次用)青黛(細研)雄黃(細研各一分)已上藥一處拌勻
糯米飯和如黍米大每服十粒煎人參湯下不拘時
候量兒大小加減
萬全方治小兒肺疳不欲乳食時復腹痛胡黃連丸
胡黃連當歸(焙微炒)訶梨勒皮木香(各半兩)青橘
皮(湯浸去白穰焙)紫蘇子杏仁(湯浸去皮尖麩炒微黃各一分)麝香(一錢)
(研入)已上搗羅為末用粟米飯和丸菉豆大每服
三丸以粥飲下量兒大小加減
張國材肺疳方
真珠(七十粒)辰砂(半錢)人參甘草(各二錢)麝香(半字)輕粉
(五錢七)白附子(一個)上藥先將人參甘草剉碎炒熟
白附子炮碾末次研入真珠辰砂麝香輕粉勻畢每
服半錢或一字用金銀薄荷煎湯調服日進一服食
後只三服其肺疳立愈
莊氏第三候鼻下赤爛愛揉眼兼血痢是肺疳乃因喫
着乘熱物或病妳所損心肺加之咳𠻳更以服凉冷
藥過多便上熱下冷漸漸昏沉日夜煩哭龍腦
朱砂(各一分)釣藤玄參(各一兩)胡黃連(炮半兩)麝香(一錢)
右為末煉蜜丸如黃米大米飲下三丸至五丸
治小兒頭項細心腹脹滿皮膚乾皺毛髮焦黃鼻下赤
爛口舌生瘡瀉痢不止日漸羸瘦大蟾(一个去四足劈開腹)
(去肚腸入胡黃連一兩和在内線縫合以濕紙三重裹用泥固濟四面令乾微火出隂氣更用炭三)
(斤燒令通赤即焦候冷淨去泥土細研如粉)麝香熊膽蘆薈(各半兩)
右一處細研如泥麫糊丸如麻子大米飲下三丸乳
汁亦得三歲以上加丸
理小兒五疳八痢腹脹羸瘦頭髮焦乾口鼻生瘡黃
連白蕪荑(與黃連同炒焦)夜明砂(用水淘五次焙各一兩)研為
末豶猪膽汁和丸如菉豆大三丸至五丸不計時候
麥門冬熟水下如久患疳氣服藥無效或腹脹氣促
不能飲食米飲下取出疳蟲即瘥(莊氏第八候用此方)
腎疳楊氏云由乳哺不調臟腑伏熱所致也凡甘味入
於脾而動蟲蟲動則侵食臟腑遂使孩提心下擾悶若
上蝕齒齗則口瘡出血齒色紫黑下蝕腸胃則下痢肛
爛濕癢生瘡療治不蚤精髓消耗難以有瘳蟲者䘌也
目為濕䘌多因疳傷久痢腸胃受濕得之狀如狐惑傷
寒齒蝕之證或以走馬命名盖齒屬腎腎主虛纔受熱
邪疳氣直奔上焦故以走馬為喻初作口氣名曰臭息
次第齒黑名曰崩砂盛則齗爛名曰潰槽熱血迸出名
曰宣露甚者齒皆脱落名曰腐根其根既腐縱得全活
齒不復生外證腦熱肌削手足如冰寒熱時來滑泄肚
痛口臭乾渴齒齗生瘡爪黑面黧身多瘡疥是也錢
氏地黃丸主之仍當於生脈散中多加黃耆以補肺
曾氏用調元散
調元散主禀受元氣不足顱𩕄開解肌肉消瘦腹大
如腫致語遲行遲手足如分同神色昏慢齒生遲服
之效
乾山藥(去黑皮五錢)人參(去蘆)白茯苓(去皮)茯神(去皮根)白术
白芍藥熟地黃(酒洗)當歸(酒洗)黃耆(蜜水炙各二錢半)川芎
甘草(炙各三錢)石膏
右碎每服二錢水一盞薑二片棗一枚煎七分無時
温服如嬰孩幼嫩與乳母同服
九味地黃丸治腎疳熟地黃(四錢五分)赤茯苓山茱
萸肉川揀子當歸川芎牡丹皮山藥
史君子肉(各二錢)
右為末蜜丸桐子大每服八十丸空心温酒下
張渙熊膽散治急疳蟲傷臟腑上蝕口齒生瘡赤爛
世呼為走馬疳莨宕子(炒令微黑)蝦蟆灰白礬(各半兩)
生硫黃(一分已上搗羅為細末次用)熊膽(半兩細研)麝香雄黃
蘆薈(各一分並細研)
右件藥一處拌勻為細末每服一字煎荆芥湯調下
如有瘡處宜薄傅之如鼻癢即取少許逐日吹鼻中
日三兩上
熊膽膏截急疳病
真熊膽(半兩研)蚺蛇膽(為末)蘆薈(研)牛黃(研各一分)龍腦
麝香(各一錢並研細)
右件藥都細研以井華水一小盞攪和勻以磁噐盛
重湯慢火熬成膏每服一豆大薄荷湯化下兼塗患
處
立聖膏治急疳侵蝕
人乳汁(半合)黃礬(一栗大)白礬(一棗大)石膽(一豆大)
右件藥都研細以綿裹内乳汁中浸經一宿看汁有
味慢火熬成膏每用少許塗於口裏如鼻中有瘡滴
入少許若有腫處先以三稜鍼刺破除去血然後即
塗此藥
二金散治急疳毒盛砒霜(一分)麝香(半兩)
右件藥先將砒霜去紙上炒過後入麝香同研令細
每用一字以鷄羽掠在瘡上日使三兩度隨時展去
藥無令嚥津
治小兒腎疳并疝氣偏墜寒熱方
没藥(炮)甘草(各二分)硫黃木香(炮)胡黃連(各一分)
右為末用蒸棗肉丸如麻子大蓯蓉湯下二丸可兩
服(莊氏第七候用此方)
通治五疳方五疳保童丸治小兒乳食不擇冷熱好
飡肥膩恣食甘鹹臟腑不和生疳青黛苦楝根
皮夜明砂五棓子蘆薈黃連龍膽草
白蕪荑乾蟾(各一分)麝香(少許)蟬蛻(去嘴爪一分)猪膽(大者)
(五個拌諸藥焙)已上粟米煮糊為丸如麻子大一歲兒
三丸不拘時米飲下日三服忌猪肉
大蘆薈丸治疳殺蟲和胃止瀉
胡黃連黃連白蕪荑(去扇)蘆薈木香青皮
白雷丸(破開紅者不用)鶴蝨(微炒各半兩)麝香(二錢另研)研為末
粟米飯丸菉豆大每服二十丸米飲下(愚按)前方肝
脾疳積食積發熱目生雲翳或疳熱頸項結核或耳
内生瘡肌體消瘦發熱作渴飲食少思肚腹膨脹或
牙齦蝕落頰顋腐爛或隂囊玉莖生瘡或脇胸小腹
作痛並效内青皮以龍膽草代之麝香不用尤效
蘆薈丸(曾氏)主五疳八痢蚘蟲臟腑虛弱身體瘦悴頭髮
焦疎腹青筋小便白濁渴水無度洞泄不時穀食難
化遍身瘡疥神色乾燥此藥大能養胃壮氣止痢除
蟲長肌南木香丁香(各二錢半)訶子(去核取肉)肉豆蔲(各半)
(兩)史君子肉蘆薈(各四錢)棗子肉(壹兩薄切用瓦盛慢火焙乾)
右除史君子肉薄切於乳鉢肉極細杵仍將前南木
香等四味濕麫裹煨至香熟取出地上候冷去麵剉
焙同棗肉蘆薈為細末再入乳鉢同史君子肉杵勻
煉蜜丸作麻仁大每服三十丸至五十五丸温米湯
送須是空心服之兒小米湯化服
萬應丸治諸疳證胃口有熱飲食不進頭髮作穗面
色痿黃
五棓子(去内蟲屑)胡黃連青皮(去白)陳皮(去白)黃蘖神
麯麥芽(淨洗焙乾)三稜(炮剉)莪术(炮剉)蕪荑檳榔龍
膽草川栜子肉史君子(各一兩)上除檳榔不
過火麥芽二味外餘十二味剉碎炒令微焦色候冷
同前檳榔麥芽研為細末水煮麫糊丸麻仁大每服
二十丸至五十丸或七十丸温米清湯無時送下或
空心兒小者丸粟穀大粒數下法同前
博濟方至聖青金丹治小兒一十五種風疾五般疳
氣變蒸寒熱便痢棗花糞脚細肚脹肚上青筋頭髮
稀疎多喫泥土撏眉毛咬指甲四肢羸瘦疳蚘咬心
瀉痢頻併饒驚多𠻳疳蝕口鼻赤白瘡疳眼雀目悉
皆能治
青黛(上細好者二分研良方三分)雄黃(二分研細良方二兩)龍腦(少許研局方一)
(字)朱砂(一分研良方一錢)膩粉(一分良方一錢)胡黃連(二分良方二兩)熊
膽(一分用温水化入藥良方一錢)白附子(二枚良方一錢局方二錢)蘆薈(一分研良)
(方一錢)麝香(半分研)蟾酥(一皂子大局方一字)鉛霜(少許良方皆同局方一字)
水銀(一皂子大局方一錢同膩粉研不見星)已上一十三味細研
杵羅為末後再都入乳鉢内細硏令勻用豶豬膽一
枚取汁熬過浸蒸餅少許為丸如黃米大曝乾於瓷
器内收密封或要旋取每服二丸各依湯使如小兒
患驚風天吊戴上眼睛手足搐搦狀候多端但取藥
一丸用温水化破滴入鼻中令嚏噴三五遍後眼晴
自然放下搐搦亦定更用薄荷湯下二丸小兒久患
五疳四肢瘦小肚高撏眉喫土咬指甲髮稀疎肚上
青筋粥飲下二丸小兒變蒸寒熱薄荷湯下二丸化
破服小兒久患瀉痢米飲下二丸小兒久患疳蚘咬
心苦楝子煎湯下二丸小兒患鼻下赤爛口齒疳蟲
并口瘡等用兒孩子妳汁研二丸塗在患處小兒患
疳眼雀目用白羊子腹一枚以竹刀批開内藥二丸
在肝内以麻縷纏定用淘米泔水内煮令熟空腹喫
仍令乳母常忌毒魚大蒜鷄鴨猪肉等此藥若小兒
常隔兩三日喫一服永無百病不染横夭之疾凡有
患俱與服必有功效
靈苑紅丸子治五疳肥孩兒
郁李仁(一百粒用温水浸去皮尖)坯子臙脂(一分)麝香(半錢别研)
右先研郁李仁細爛次入臙脂麝香同研用粳米生
瘡出血肛門不收毛髮焦黃伹是疳疾神效
乾蝦䗫(五箇燒灰)胡黃連宣連鶴蝨肉豆蔲
苦揀根白皮雷丸蘆薈蕪荑雄黃(一分飛過)
右為末麵糊為丸菉豆大雄黃為衣每服十五丸飯
飲下
張氏香蟾丸治五疳殺蟲消肚膨止痛住瀉痢生肌
膚
乾蝦䗫(酥炙黃色)大黃連(洗去鬚)蕪荑仁蘆薈
右件等分為末猪膽麵糊為丸如桐子大每用四十
粒用飯飲吞下不拘時一日二服至三服忌生冷宿
食毒物
莊氏五疳丸
熊膽蕪荑(去皮各一錢)麝香(一字)胡黃連(别杵為末一分)大乾
蟾(用上截去膊剉碎入在餅内鹽泥固濟以炭火燒通赤取出停一夜取藥研為細末秤一分)
右件先將蕪荑研極細次入麝香次入胡黃連蟾研
末令勻傾出却研熊膽以沸湯鎔化再入前四藥飯
為丸如麻子大每服三丸至五丸一日三服用薄荷
湯下量兒大小臨時加減丸數
譚氏蝦䗫丸治五疳羸瘦毛髮稀疎揉鼻咬甲好食
泥土腹大頸細痢如泔淀乳食不消小便白濁
綠礬(半斤為末)棗(一升半去核)先用米醋五升并礬煮棗
熟後入黃連肆兩訶子去核二兩使君子二兩夜明
砂二兩乾蝦䗫四個燒灰存性同搗碎入前藥内攪
勻直到乾焦為度再杵羅為末棗肉丸如黍米大三
四歲每服三十丸米飲下乳食前
張渙夜明丹治五疳腹脹目澀多睡
夜明砂(一兩微炒)胡黃連草龍膽苦棟根(各半兩)乾
蝦䗫(五個燒存性並為細末後用)蘆薈青黛麝香(各細研一分)
右件一處拌勻粳米飯和丸如黍米大每服十粒米
飲下不拘時候量兒大小加減
劉氏金蟬丸治小兒五疳羸瘦合面卧地筋青腦熱
吐瀉無度渾身壮熱口舌生瘡痢下膿血心腹脹滿
喘促氣急乳食全少多啼嘔逆飲食不化或時增寒
多涕欬𠻳鼻下赤爛十指皆癢蝕於唇齒味更研令
勻糊為丸如菉豆大每服三四歲十丸四五歲十五
丸米飲下食前服
王氏保童丸治五疳消化宿滯進食長肌肥孩兒
胡黃連草龍膽(末炒紫色各半兩)史君子木香蘆
薈(細研各一錢)大麥糵(半兩巴豆三七個去皮心同麥糵炒令蘖紫色去巴豆不用以)
(蘖為末)川苦棟(一分炒紫色)
右為細末同研令細用醋糊為丸如菉豆大每服十
粒至十五粒米飲下不計時候此藥大治小兒疳腹
脹
吳氏黃耆飲子治小兒五疳或傷脾腹脹髮黃時時
壮熱頭上虛汗日漸黃瘦或泄瀉綿黃耆(一兩)人參
陳皮(微炒不去白)白茯苓白檳榔(極大者)甘草(炙各半兩)肉
豆蔲(一箇小者)剉為麤末每服三錢水一大盞慢火
煎至七分濾去滓時時與服温喫
趙氏家傳治小兒五疳退黃榮肌膚解積熱壓驚消飲
進食
史君子(二十一個)胡黃連(半兩)五靈脂蟾頭(炙令焦各一分)麝
香(半錢研)蘆薈熊膽(各研二錢)研為末燒粟米飯為
丸菉豆大每服二十丸米飲下
治小兒五疳面色黃瘦身體壮熱喫乳食不能消化眼
目澀痛及胸膈痰涎愛食酸鹹常多瀉痢
胡黃連母丁香黃連(微炒去毛)蘆薈熊膽(研各半兩)
麝香(一分細研)蟾頭(一枚塗酥炙焦黃)
右為末用牛膽和丸菉豆大如患心藏疳煎蕪荑甘
草湯下三丸食疳瀉血或赤白痢新汲水下三丸吐
逆不止及水瀉生薑湯下眼疳羊子肝血與酒和看
多少微煎下三丸(莊氏第四候用此方)
脂連丸治五疳潮熱腹脹髮焦
胡黃連(半兩)五靈脂(一兩)研為末豶猪膽汁丸麻子
大米飲下
冷熱疳疳之新者為熱疳面黃臉赤骨熱盗汗鼻乾口
臭唇焦煩渴心躁驚悸情意不樂若疳之久者為冷疳
目腫腹脹便利不定瀉糞肥膩或似油珠煩渴黃瘦熱
疳病多在外冷疳病多在内又有冷熱二證交互非新
非久不内外因者
治冷疳木香丸木香青黛(另研)檳榔肉豆蔲(去皮各一)
(分)麝香(另研錢半)一續隨子(一兩半炒)蝦䗫(三個先用繩繫晒乾燒存性)
右末蜜丸如菉豆大每服三五丸至一二十丸薄荷
湯下食前湯氏云小兒冷疳多渴好卧冷地煩躁
啼呌飲食不進漸成羸瘦其候難明有若熱症但大
便滑泄百藥不效是也因女子百藥俱試而無偶中
者竟與錢氏木香丸不數服而愈自後凡有此證無
不獲騐
治熱疳胡黃連丸胡黃連黃連(各半兩)硃砂(一分)
右上二物為細末研入硃砂末都填入猪膽内用淡
漿於砂銚子内懸胎煮一飯時久取出研入蘆薈麝
香各一分飯丸如麻子大每服五七丸至一二十丸
米飲下食後一方加蝦䗫半兩不燒
治冷熱疳如聖丸(方見疳瀉)
無辜疳巢氏兒面黃髮直時壮熱飲食不生肌膚積經
日月遂至死者謂之無辜言天上有鳥名無辜晝伏夜
遊洗濯小兒衣席露之經宿此鳥即飛從上過而取此
衣與小兒著并席與小兒卧便令兒生此病聖惠小
兒無辜腦後有核如彈丸捏之反下轉是也凡小兒有
此物如禽獸舌下有禁蟲若不速去當損其命此核初
生軟而不痛中有蟲如米粉得熱氣漸長大大則筋結
定定即蟲隨血氣流散所有停留子母相生侵食臟腑
肌肉作瘡或大便泄膿血致使小兒漸漸黃瘦頭大髮
立手足細弱從兹夭折也夫小兒無辜疳痢者大腹
泄痢膿血毛髮皮膚枯槁肌體日漸瘦羸腸胃既虛痢
無時節故名無辜疳痢也漢東王先生云小兒無辜
疾者古云天上有一鳥名無辜因晒小兒衣服失取過
夜遇此鳥過尿之令兒啼呌諸病所生日漸黃瘦者非
也此盖是八邪所傷得之其八邪者饑飽勞役風驚暑
積謂之八邪久則令人日漸黃瘦喫食不長肌肉夜間
多哭身上或發微微壮熱多渴喫食不知饑飽或生瘡
癬是也朱氏八片錦歌孩子無辜氣多因母作為若
人能慎護安得見尫羸驚薄成風疾暄寒作氣痿須交
除病乳莫更著重衣喫食無令早能言不怕遲論中八
不許胸起力頻微頭皮光哲哲毛髮薄離離肝壅浸雙
眼脾黃入四肢渾身生[病-丙+(穩-禾)]疹遍體是瘡痍瀉痢無休歇
增寒少定時綉毬全不顧竹馬豈能騎白暈眸中現清
涎口畔垂鬭牙須咬甲舉手要撏眉夜夜餐瓜果朝朝
食土泥胃傷腸肚脹肺盛喘何疑飲食無休歇躭眼似
醉迷
肥兒丸治小兒腦後項邊有物如彈子按之轉動軟
而不痛名無辜疳久服神效
胡黃連神麯(炒)麥蘖(各五錢)檳榔(三錢)木香(二錢)肉豆
蔲(麫裹煨)史君子肉(各二錢半)研為細末蒸餅丸如黍
米大用米飲食遠服
聖惠鼈甲散治小兒無辜疳項細肚大毛髮乾立作
穗鼈甲(三分塗醋炙黃去裙襴)檳榔(三顆)沉香漏蘆牛蒡
子(微炒)史君子赤芍藥訶梨勒皮甘草(炙微赤剉)
(各半兩)已上搗羅為散每服一錢以水一小盞煎
至五分去查不計時候量兒大小分減温服
張渙蝎虎丹截疳去毒
乾蝎虎(雄者微炙一枚)蝸牛殼蘭香根澱花(各一分已上搗)
(羅為細末次入)雄黃(水磨者細研)麝香(細研各一分)龍腦(半分細研)
右通拌勻煎米醋打白麵糊和如黍米大每服十粒
煎脂麻湯下乳食後
香甲湯截疳辟邪
漏蘆(一兩)沈香(剉)牛蒡子(微炒)訶梨勒皮(微炮)安息香
鼈甲(塗酥炙黃去裙襴)乳香(硏各半兩)
右搗羅為細末同乳香拌勻每服一錢水八分入人
參少許煎四分去滓放温服量兒大小加減
張渙無辜疳痢玉粉散定痢截疳胡粉(一兩)白龍骨
水磨雄黃(各研微炒)楮木根白皮漏蘆白馬夜眠
(洗淨焙乾各半兩)已上搗羅為細末都拌勻每服一字
至半錢以雞卵清調下乳食前
二肝丹治無辜疳痢不止
地膽草菖蒲(一寸九節者)漏蘆(各一兩)胡黃連地榆
(各半兩已上搗羅為細末次用)鷄肝(薄切)猪肝(同入鹽少許用諸藥煮肝熟各一兩)
右件同於石臼中搗一二百下成膏和丸如黍米大
每服十粒麝香湯下食前量兒大小加減
梅肉散治無辜疳渴利不止眼出障翳身體浮腫
烏梅肉(炒乾)綿黃耆乾葛(各一兩)川黃連&KR0797;&KR0803;根
乾薑(炮)甘草(炙各半兩)已上搗羅為細末每服一錢
水一盞煎至六分去滓放温時時與服
藍葉湯治無辜疳血痢不斷藍葉(一兩)地龍人參
(去蘆頭)烏梅肉冬瓜仁黃連赤茯苓蝸牛
殼(微炒各半兩)已上搗羅為細末每服一錢水一小
盞煎至六分去滓温服乳食前
天靈丹治無辜疳痢久不差
天靈盖(一個)乾蟾(一兩燒灰)胡黃連莨菪子(水淘去浮者炒令黑)
(色各半兩)砒霜(一分同天靈盖濕紙三五重裹膠泥固濟於大炭火上燒冷通赤取出候冷已)
(上都搗細為細末次入)麝香(一分)
右件都拌勻軟飯和丸如黍米大每服五粒乳汁下
量兒大小加減服之
温藏湯治小兒無辜疳痢久不止手足逆冷
肉豆蔲(去壳)乾薑(炮各一兩)龍骨當歸厚朴(去粗皮塗生薑)
(汁炙令香熟各半兩)附子(一枚重半兩炮去皮臍)茅香(半分剉)已上搗
羅為細末每服一錢水八分一盞入生薑三片煎至
五分去滓温服乳食前
朴附丹治無辜疳痢赤白相雜厚朴(塗生薑汁炙令香熟)訶
梨勒皮(麫裹炮各一兩)附子(一枚炮去皮臍)龍骨烏梅肉赤
石脂(各半兩)
右件搗羅為細末鍊蜜和丸如黍米大每服十粒米
飲下乳食前
人中白散治小兒無辜疳氣寒熱積滯不化肚腹脹
痛
人中白(一分)麝香(半分)蝦䗫(塗酥炙焦)蘆薈(各半兩)
右件藥細研為散每日空心及晚後用熟水調下半
錢服後當下惡物量兒大小加減服之
硃砂丸治小兒一切無辜疳黃瘦腹痛或痢有蟲冷
之與熱悉主之硃砂(一分細研一方用三分)菖蒲漏蘆(各一)
(兩)雄黃(一分細研一方用三分)乾蟾(一枚酥炙令黃)麝香(一兩細研一方用一)
(分萬全方亦用一分)
右件藥搗羅為細末都研令勻用粟米飯和丸如麻
子大每服以粥飲化下二丸空心午後各一服隨兒
大小以意加減
决明子丸治小兒冷熱無辜疳或時驚熱或時夜啼
大便青黃白汁頭熱身熱頭髮作穗四肢黃瘦不多食
物
用馬蹄决明子二兩搗羅為末鍊密和丸如麻子大
每於食後以熟水下二丸更量兒大小加減服之
漏蘆散治小兒無辜疳肚脹或時瀉痢冷熱不調用
漏蘆一兩搗細羅為散每以猪肝一兩散子一錢鹽
少許斟酌以水煎熟空心頓服粥飲下
漏蘆丸治小兒無辜疳痢羸弱不欲飲食及腹内蟲
動作多吐清水漏蘆(二兩)猪肝(煿乾)楮株根白皮(剉各一兩)
右件藥搗羅為末鍊蜜和搗一二百杵丸如彈子大
每服以温水研一丸不計時候量兒大小分減服之
聖惠又方用地膽子一兩搗細羅為末每服一錢以猪
肝一兩入鹽少許煮熟無時量兒大小分減食之
治小兒無辜疳痢不止方
右用没石子二枚炒令赤黑色搗細羅為散以麫半
匙和作餅子煿熟却研為末不計時候以粥飲調下
半錢量兒大小加減服之
外臺備急治小兒無辜疳痢方
當歸龍骨黃連人參没石子甘草(炙各)
(一兩)
右六味搗散蜜丸服三丸日再以差為度大小增減
量之
外臺救急療小兒瘦頭乾無辜兼痢方
右用馬齒莧搗絞汁服三合以差止
子母秘錄治小兒無辜痢赤白兼成疳方
右用胡粉熟蒸熬令色變以飲服之
傳騐治一歲至兩歲小兒無辜病方
右用夜明砂熬𢷬為散任意拌飯并喫食與喫三歲
號乾無辜
證治凖繩卷九十二
