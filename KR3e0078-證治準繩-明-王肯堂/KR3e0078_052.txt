證治準繩卷五十二
明王肯堂撰
傷寒
脈
脈法上
問曰脈有隂陽者何謂也答曰凡脈大浮數動滑此名
陽也脈沉濇弱弦微此名隂也凡隂病見陽脈者生陽
病見隂脈者死
成陽道常饒大浮數動滑五者比之平脈也有餘故
謂之陽隂道常虧沉濇弱弦微五者比之平脈也不
及故謂之隂傷寒之為病邪在表則見陽脈邪在裏
則見隂脈病見陽脈而主生者則邪氣自裏之表欲
汗而解也如厥隂中風脈微浮為欲愈不浮為病未退
者是也陽病見隂脈而主死者則邪氣自表入裏正
虚邪勝如讝言妄語脈沉細者死是也大綱當以
靜躁處言下後靜者生躁者死不可拘以隂病見陽
脈邪氣外散也陽病見隂脈邪氣乘虚而入也丹
謹按經言大浮數動長滑為陽沉濇弱弦短微為隂
論之略去長短二脈其意何在若以傷寒為病無長
短脈耶仲景之書言長短者盖不少也經脈二十
種形狀亦無長短二脈又何耶見字恐當作得字說
猶言表病得裏脈裏病得表脈若作自表入裏說莫
有礙否夫太陽病不解以漸次傳入陽明少陽又三
陽經之病不解以漸次傳入于府悉是可愈之病又
有不傳經不加異氣者七日後自太陽以漸次傳入
陽明少陽與三陽經亦皆為不治自愈之證非自表
入裏者乎初未嘗死此吾之所以不能無疑也考之
論中陽病得隂脈有本病自得者有因醫而得者仲
景著治法甚詳如太陽病得之八九日如瘧狀發熱
惡寒熱多寒少不嘔清便欲自愈一日二三度發脈
微緩者為欲愈也夫脈微而惡寒者此隂陽俱虚不
可更發汗更下更吐也夫太陽病如瘧狀發熱惡寒
非陽病乎曰脈微非隂病乎又傷寒五六日頭汗出
微惡寒手足冷心下滿口不欲食大便鞕脈細者此
為陽微結必有表復有裏也汗出為陽微假令純隂
結不得復有外證悉入在裏此名半在裏半在表也
脈雖沉緊不得為少隂病所以然者隂不得有汗今
頭汗出故知非少隂也可與小柴胡湯夫仲景行小
柴胡湯非陽病乎曰脈微曰脈沉非隂脈乎此皆陽
病之得隂脈者悉是兼迷證之隂陽如此者不一未
暇枚舉誠思論意固是因病察脈求其所謂隂陽而
為生死之辨謂之傳經者必須推廣先賢之意以開
後學倘非推明證之隂陽惟以脈與病參之則後學
何所適從此吾之所以重有疑也張或謂經言大
浮數動滑此名陽也沉濇弱弦微此名隂也夫高陽
生又以弦脈編入七表而為陽者何也弦者不足之
脈也乃發汗後病在表裏之候也故云弦則為减所
以為隂也夫高陽生以弦為陽者因仲景云脈浮而
緊者名曰弦也弦者狀如弓弦按之不移也只因一
箇浮字故編入表脈也殊不知脈浮而弦病方在表
當未汗之時則為緊也已經發汗之後則為弦也此
一定之論大㮣與緊相類然其時則不同但脈候玄微
不若以未汗已汗為法則無差失之患矣許仲景
之意以弦脈為隂者兼合乎衆脈而言之也且浮大
者陽也兼之以濇弱弦微之類安得不為隂也若夫
沉微而弦沉濇而弦沉細而弦皆為隂證之脈也蓋
少陽之脈弦者仲景之意以一脈而言之也然少陽
之氣通于春春脈弦者以應春陽時令之脈也豈得
不為陽乎如浮大而弦洪長而弦浮滑而弦浮數而
弦者皆為陽也仲景以弦脈分隂陽二用之理其義
微矣王叔和以弦脈為陽而不言弦為隂者是以獨
指一脈而為雜病也故仲景之脈不可與雜病同日
而語也
問曰脈有陽結隂結者何以别之答曰其脈浮而數能
食不大便者此為實名曰陽結也期十七日當劇其脈
沉而遲不能食身體重大便反鞕名曰隂結也期十四
日當劇
成結者氣偏結固隂陽之氣不得而雜之隂中有陽
陽中有隂隂陽相雜以為和不相雜以為結浮數陽
脈也能食而不大便胃實也為陽氣結固隂不得而
雜之是名陽結沉遲隂脈也不能食身體重隂病也
隂病見隂脈則當下利令大便鞭者為隂氣結固陽
不得而雜之是名隂結傷寒之病一日太陽二日陽
明三日少陽四日太隂五日少隂六日厥隂至六日
為傳經盡七日當愈七日不愈者謂之再經言再經
者再自太陽而傳至十二日再至厥隂為傳經盡十
三日當愈十三日不愈者謂之過經言再過太陽之
經亦以次而傳之也陽結為火至十七日傳少隂水
水能制火火邪解散則愈隂結屬水至十四日傳陽
明土土能制水水邪解散則愈彼邪氣結甚水又不
制火土又不能制水故當劇内經曰一候後則病二
候後則病甚三候後則病危也一候五日受邪之
初明惡寒發熱自有偏勝故下文云云
問曰病有灑淅惡寒而復發熱者何答曰隂脈不足陽
往從之陽脈不足隂往乘之曰何謂陽不足答曰假令
寸口脈微名曰陽不足隂氣上入陽中則灑淅惡寒也
曰何謂隂不足答曰假令尺脈弱名曰隂不足陽氣下
陷入隂中則發熱也
成一隂一陽之謂道偏隂偏陽之謂疾隂偏不足則
陽得而從之陽偏不足則隂得而乘之陽不足則隂
氣上入陽中為惡寒者隂盛則寒矣隂不足陽氣下
陷入隂中為發熱者陽盛則熱矣陽脈不足則惡
寒也隂脈不足則發熱也丹按經言凡傷於寒則
為病熱蓋寒客于經陽氣怫鬱而成熱故發熱寒傷
于榮血血旣受傷故惡寒屬太陽證又曰發熱惡寒
發于陽也合此二者而觀明是體雖熱自惡寒宜解
表則麻黃青龍等主之今曰灑淅惡寒而復發熱當
是寒熱往來其屬表者宜小柴胡其屬裏者宜大柴
胡其或已汗已下者宜桂枝乾薑湯此三陽證論寒
熱往來之平等者如寒熱之或多或少又當輕重較量
而施治法今曰陰不足則陽勝而熱陽不足則陰勝而
寒又曰陽往從之陰往乘之當是陽併于陰陰併于陽
岐伯曰瘧氣者更盛更虚似與經文陽勝陰勝之意合
未審為傷寒立論邪為瘧立論邪孰為是否張或云
經言陰脈不足陽得從之陽脈不足陰得乘之不足
乃陽脈微弱之謂所以惡寒發熱也又云脈盛身寒
得之傷寒夫傷寒表病未有脈不浮盛者設或微弱
即陽病見陰脈也二說參差必有其理此章論所以
然之理非病已發於外而言也凡病傷寒者皆因榮
衞不足是以尺寸之脈皆微弱外邪因得相襲使陰
陽相乘故灑淅惡寒而復發熱也凡已病之脈則不
然若風併於衞則衞實而榮虚故桂枝證脈陽浮而
隂弱若風寒併於榮衞則脈皆浮盛所以麻黃證當
發其汗也仲景之書各有所指非淺見薄識所能知
也
陽脈浮隂脈弱者則血虚血虚則筋急也
成陽為氣隂為血陽脈浮者衞氣強也隂脈弱者榮
血弱也難經曰氣主呴之血主濡之血虚則不能濡
潤筋絡故筋急也
其脈沉者榮氣微也
成内經云脈者血之府也脈實則血實脈虚則血虚
此其常也脈沉者知榮血内微也
其脈浮而汗出如流珠者衞氣衰也
成鍼經云衞氣者所以溫分肉充皮毛肥腠理司開
闔者也脈浮汗出如流珠者腠理不密開闔不司為
衞氣外衰也浮主候衞沉主候榮以浮沉别榮衞之
衰微理固然矣然而衰甚於微所以於榮言微而衛
言衰者以其汗出如流珠為陽氣外脱所以衞病甚
於榮也
榮氣微者加燒針則血流不行更發熱而躁煩也
衞陽也榮隂也燒針益陽而損隂榮氣微者謂隂虚
也内經曰隂虚則内熱方其内熱又加燒針以補
陽不惟兩熱相合而榮血不行必更外發熱而内躁
煩也
脈藹藹如車蓋者名曰陽結也
成藹藹如車蓋者大而厭厭聶聶也為陽氣鬱結於
外不與隂氣和雜也按車蓋言浮大即前浮數之
陽結也
脈纍纍如循長竿者名曰隂結也
成纍纍如循長竿者連連而強直也為隂氣鬱結於
内不與陽氣和雜也按長竿者緊弦也即前沉遲
之隂結也
脈瞥瞥如羹上肥者陽氣微也
成輕浮而主微也
脈縈縈如蜘蛛絲者陽氣衰也
成縈縈滯也若縈縈惹惹之不利也如蜘蛛絲者至
細也微為陽微細為陽衰脈要曰微為氣痞是未至
於衰内經曰細則氣少以至細為陽衰宜矣按縈
說文曰收卷也有回旋之義
脈綿綿如瀉漆之絶者亡其血也
成綿綿者連綿而軟也如瀉漆之絶者前大而後細
也正理論曰天樞開發精移氣變隂陽交會胃和脈
生脈復生也陽氣前至隂氣後至則脈前為陽氣後
為隂氣脈來前大後細為陽氣有餘而隂氣不足是
知亡血按瀉漆之絶已縱而忽收亡血之脈如之
脈來緩時一止復來者名曰結脈來數時一止復來者
名曰促陽盛則促隂盛則結此皆病脈
結促代皆動而中止但自還為結促不能自還為代
無常數為結促有常數為代結促為病脈代為死脈
不可不辨雜病脈結促多有痰飲瘀血阻滯隧道而
然不然者病多難治也太陽病下之脈促不結胸為
欲解未必盡凶也少隂病手足厥冷脈促宜灸之非
必皆陽盛也
隂陽相摶名曰動陽動則汗出隂動則發熱形冷惡寒
者此三焦傷也若數脈見於關上上下無頭尾如豆大
厥厥動搖者名曰動也
陽升隂降二者交通上下往來於尺寸之内方且冲
和安靜焉覩所謂動者哉惟夫陽欲降而隂逆之隂
欲升而陽逆之兩者相摶不得上下鼓擊之勢隴然
高起而動脈之形著矣然必見於關上者何也以三
部言之寸陽也尺隂也關隂陽之中也故曰陽出隂
入以關為界是為隂陽升降往來之位者關也然則
相摶而動不於此見之而誰見乎内經手少隂脈動
甚者為妊子謂手少隂俞神門穴中脈動甚為有妊
之兆非言動脈言動脈自仲景始龐安常曰關位占
六分前三分為陽後三分為隂若當陽寸口動而隂
靜法當有汗而解素問曰陽加於隂謂之汗若當隂
連尺動而陽靜則發熱素問曰尺麤為熱中若大汗
後形冷惡寒者三焦傷此是死證按隂陽之氣寧謐
則實躁動則虚或動乎陽或動乎隂陽動則陽虚矣
故不能衞于膚腠而汗出隂動則隂虚矣故不能濡
於肌肉而發熱仲景又云陽微則惡寒隂弱則發熱
是也厥厥動搖者自為動搖不與三部脈混如人在
衆中不與衆合名之厥厥也後之說脈者指下尋之
似有舉之還無再再尋之不往不來曰動則與仲景
之言相反矣
陽脈浮大而濡隂脈浮大而濡隂脈與陽脈同等者名
曰緩也
緩有遲緩之意又有和緩之意獨陽獨隂緩無自而
見矣緩者非獨隂也有陽焉非獨陽也有隂焉二者
合而成體緩脈之名自此而生方其隂陽雜以成和
也其色黃其顔光其聲商毛髮長乃冲氣之洋溢者
也若夫發而為病即為虚為痺為氣戴氏曰每居中
部或下部間柔軟而慢但小於沉脈按之緩耎此有
邪之診為不及之緩隂陽氣和陽寸隂尺上下同等
同浮大而軟無有偏勝此無邪之診為隂陽和緩之
緩緩與遲二脈相類遲脈一息三至緩脈一息四至
脈浮而緊者名曰弦也弦者狀如弓弦按之不移也脈
緊者如轉索無常也
弦何以為肝脈耶肝木也以日言之甲者物始甲而
未拆乙者陽尚乙屈而未伸以經言之少陽陽之少
也厥隂隂之盡也以時言之春者萬物始生而未長
素問曰脈耎弱輕虚以滑端直以長曰弦以隂中有
陽也此曰浮而緊名曰弦浮者陽也緊者隂也陽而
未離乎隂也故脈訣列之于陽而仲景列之于隂戴
氏則以為半隂半陽之脈也浮字當以耎弱輕虚四
字體會之脈訣泥之而曰指下尋之不足舉之有餘
則是有浮弦而無沉弦也經曰脈沉而弦者主懸飲
内痛是沉中亦有弦也弦緊之狀並如引繩此旣以
緊釋弦又恐人混而無别故又别之曰指下不移如
弓弦者弦脈也無常如轉索者緊脈也狀如弓弦按
之不移即所謂端以長也端直以長者不轉也轉索
無常者不端也端便是有常無常便是不端直耳凡
病脈弦而軟易治弦而鞕難治又仲景曰脈至如轉
索者其日死為其緊急不軟無胃氣也轉索一也有
死生之分宜詳辨之
脈弦而大弦則為減大則為芤減則為寒芤則為虚寒
虚相摶此名曰革婦人則半産漏下男子則亡血失精
易曰革去故也革者改故從新之意夫人之脈方其
水穀腐化心榮肺衛流行灌漑而充溢於百骸之中
固自無變若夫虚寒停留經久不去則昔之充溢者
今且改易而為勞傷枯瘁矣其脈弦而大是其體也
何者弦則為减减則陽氣不足而為寒大則為芤芤
則隂血不足而為虚寒虚相摶氣血變易此名為革
婦人得之則半産漏下男子得之則亡血失精也然
諸脈為名多矣特此以革名之者豈非諸脈雖能為
病此則旣久而有改故之意歟然亦有暴而變此脈
者雖名曰革但病未成有不藥而愈之道焉故經曰
三部脈革長病得之死卒病得之生也脈訣云指下
尋之則無按之則有此可以言革脈所見之位而失
言革脈之本狀經言有似沉伏者革脈所居之位也
實而長微弦者革脈之形也要之大似實而弦似長
總不離乎弦之與大而已惟其雜乎沉伏實長故又
有牢之意此經以革與實相類而孫真人以革為牢
諸脈書有牢則無革有革則無牢者皆為是歟
問曰病有戰而汗出因得解者何也答曰脈浮而緊按
之反芤此為本虚故當戰而汗出也其人本虚是以發
戰以脈浮故當汗出而解也若脈浮而數按之不芤此
人本不虚若欲自解但汗出耳不發戰也問曰病有不
戰而汗出解者何也答曰脈大而浮數故知不戰汗
出而解也問曰病有不戰不汗出而解者何也答曰其
脈自微此以曾經發汗若吐若下若亡血以内無津液此
隂陽自和必自愈故不戰不汗出而解也
邪氣將出其人本虚邪與正爭故發戰戰已然後汗
出而解其人不虚邪不能與正爭故不發戰而汗出
解虚不虚以脈之芤不芤别之芤乃草之有孔者正
如卧蔥管於皮中輕取重取皆有而中取則無也經
云榮行脈中故以為血脱之候此所謂按即脈書所
謂尋在浮舉沉按之間者也若邪氣已衰正氣又弱
其脈自微則不戰不汗而解矣微脈原為吐下亡血
之診凡得之者陽微禁發汗隂微禁下以隂陽不足
故也或問此三者皆以脈决不審於何時候之曰發
表之脈候其始欲解之脈觀其止假如柴胡湯證六
七日每見弦脈今脈反浮欲解之候也若浮而芤者
戰而汗出浮而數不芤者不戰而汗出夫脈凡與邪
併則浮大弦數必因汗下欲解而後微今脈自微此
以曾經汗下内無津液隂陽自和故不戰不汗出而
解矣此三脈皆於病將解之時而候之也(海藏云戰而後解者)
(太陽也不戰有汗而解者陽明也不戰無汗而解者少陽也)
問曰傷寒三日脈浮數而微病人身涼和者何也答曰
此為欲解也解以夜半脈浮而解者濈然汗出也脈數
而解者必能食也脈微而解者必大汗出也
成傷寒三日陽去入隂之時病人身熱脉浮數而大
邪氣傳也若身凉和脉浮數而微者則邪氣不傳而
欲解也解以夜半者陽生於子也脉浮主濈然汗出
而解者邪從外散也脉數主能食而解者胃氣和也
脉微主大汗出而解者邪氣微也上言脉微故不
汗出而解此言脉微而解必大汗出二說相左何耶
曰上以曾經吐下亡血邪正俱衰不能作汗而解此
以未經汗下血氣未傷正盛邪衰故大汗出而解不
相左也
問曰脈病欲知愈未愈者何以别之答曰寸口關上尺
中三處大小浮沈遲數同等雖有寒熱不解者此脈陰
陽為和平雖劇當愈
陰陽偏而為病平而為和故雜病之脈内傷外感之不
同則氣口人迎不等上下盛衰之不同則浮中沉尺寸
不等况傷寒乎今寸關尺脈皆同等故為陰陽和平而
自愈也針經禁服篇云寸口人迎兩者相應若引繩大
小齊等者名曰平人言手之寸口脈與喉旁之人迎脈
齊等為平人後條云六脈陰陽俱停必先振慄汗出而
解者是也或曰寸關尺各有本部當見之脈如前章所
謂菽數輕重者春夏秋冬升降浮沉亦各有本部當見
之脈各得其位而不踰其等故曰同等病當愈如成
註所釋則寸浮而尺浮尺浮則反等矣何謂病愈
立夏得洪大脈是其本位其人病身體苦重疼者須發
其汗若眀日身不疼不重者不須發汗若汗濈濈自出
者明日便解矣何以言之立夏得洪大脈是其時脈故
使然也四時倣此
此論不即病之傷寒也春弦夏洪秋毛冬石當其時
得之則為平脈不治自愈非其時得之則為病脈須
兼視其證而治之乃愈也夏得洪脈而其人病身體
疼重此為邪客之故亦須治乃解倣此推之則春弦
秋毛冬石有應脈之證者皆當治之而愈也
問曰凡病欲知何時得何時愈答曰假令夜半得病明
日日中愈日中得病夜半愈何以言之日中得病夜半
愈者以陽得隂則解也夜半得病明日日中愈者以隂
得陽則解也
太陽病巳至未解陽明病申至戌解少陽病寅至辰
解太陰病亥至丑解少隂病子至寅解厥陰病丑至
卯解三陽晝解三陰夜解
寸口脈浮為在表沉為在裏數為在府遲為在藏假令
脈遲此為在藏也
前云凡脈浮大數動滑此名陽也沉濇弱弦微此名
陰也九難曰何以别知藏府之病然數者府也遲者
藏也數則為熱遲則為寒諸陽為熱諸陰為寒故以
别知藏府之病也此傷寒分三陽三陰證之總訣歟
若夫雜病則脈之數者藏亦有熱脈之遲者府亦有
寒勿泥此也
跌陽脈浮而濇少陰脈如經也其病在脾法當下利何
以知之若脈浮大者氣實血虚也今跌陽脈浮而濇故
知脾氣不足胃氣虚也以少陰脈弦而浮纔見此為調
脈故稱如經也若反滑而數者故知當屎膿也
跌陽脈一名會元一名衝陽在脚背上去陷谷三寸
脈動處乃足陽明胃經之動脈也胃者水穀之海五
藏六府之長若胃氣以憊水穀不進穀神以去藏府
無所禀受其脈不動而死也故必診跌陽脈以察胃
氣焉切脈下指輕重以為氣血之分浮而大者輕取
有餘重取不足故為氣實血虛之診也若輕取之便
不大而濇知脾胃之氣不足也脾胃之氣不足則轉
輸失職而下利之證見矣下利屬少陰證故云少陰
脈如經也少陰之脈微細沉緊而此乃以弦而浮為
調脈最宜活看應浮弦而反滑數知其便膿此桃花
湯證也少陰動脈名太蹊在足内踝後跟骨上
寸口脈浮而緊浮則為風緊則為寒風則傷衞寒則傷
榮榮衞俱病骨節煩疼當發其汗也
風陽物也其體在外其傷在衛飄然流行于上者其
脈不得不浮也寒陰物也其體在中其傷在榮揫然
繳急而斂縮者其脈不得不緊也榮衞俱病骨節煩
疼當開戸以逐之故以麻黃發汗
跌陽脈遲而緩胃氣如經也跌陽脈浮而數浮則傷胃
數則動脾此非本病醫特下之所為也榮衞内陷其數
先微脈反但浮其人必大便鞕氣噫而除何以言之本
以數脈動脾其數先微故知脾氣不治大便鞕氣噫而
除今脈反浮其數改微邪氣獨留心中則飢邪熱不殺
穀潮熱發渴數脈當遲緩脈因前後度數如法病者則
飢數脈不時則生惡瘡也
胃脈遲緩其本也若浮而數則病矣胃氣傷故虚虚
故浮脾氣動故躁躁故數知為誤下之過也榮衞之
氣脾胃之氣所為也胃傷脾動則内虚榮衞之邪乘
虚而内陷則浮數二脈數脈先退而浮脈獨存其人
必大便鞕氣噫而除也何以言之本以數脈動脾脾
雖躁動不能持久故數脈先改而微因數改微故知
脾氣不治脾氣不治則孰為津液津液少胃中乾燥
故知大便鞕脾病善噫得後與氣乃除故知氣噫而
除也本以浮脈傷胃胃傷則止于傷而已故浮脈獨
存不與數脈俱退邪氣獨留於脾無與于胃胃中空
虚故飢而思食也胃能納脾不能化則食而不消所
以然者脾中真火乃能殺穀邪熱不能殺穀也穀不
化反增胃中之熱則潮熱而渴勢所必至矣(調胃承氣湯)
若數脈不改微而徑改為遲緩病退之後與未病之
前一息四至度數如法如是而飢飢而能食食即能
化不為患也若數脈不改遲緩又不改微非時而見
則脾氣躁動不已脾主肌肉必生惡瘡也
師曰病人脈微而濇者此為醫所病也大發其汗又數
大下之其人亡血病當惡寒後乃發熱無休止時夏月
盛熱欲著複衣冬月盛寒欲裸其身所以然者陽微則
惡寒陰弱則發熱此醫發其汗令陽氣微又大下之令
隂氣弱五月之時陽氣在表胃中虚冷以陽氣内微不
能勝冷故欲著複衣十一月之時陽氣在裏胃中煩熱
以隂氣内弱不能勝熱故欲裸其身又隂脈遲濇故知
血亡也
大發其汗傷陽也宜其脈微而惡寒又數大下之傷
陰也宜其脈濇而發熱陰陽兩傷則氣血俱損而首
末獨言無血者何也曰下之亡隂不必言汗亦血類
故也内虚之人夏月陽氣在表則其内無陽也故不
勝其寒冬月陽氣在裏裏陰旣虚不能當陽之灼爍
也故不勝其熱然諸脈弦細而濇按之無力者往往
惡寒苦振慄不止或時發躁蒸蒸而熱如坐甑中必得去
衣居寒處或飲寒水則便如故其振寒復至非必遇夏乃
寒遇冬乃熱也此但立其例論其理耳王海藏曰六月
大熱之氣反得大寒之病氣難布息身凉脈遲何以治之
答曰病有標本病熱為本大寒為標用凉則順時而失本
用熱則順本而失時故不從乎標本而從乎中治中治者
何用溫是也然既曰溫則不能治大寒之病治大寒者非
薑附不可若用薑附又似非溫治之例然衰其大半乃止
脈得四至餘病便無令治之足矣雖用薑附是亦中治也
非溫而何張子和朱彦修皆嘗治六月惡寒之證以寒凉
藥而愈不可拘於海蔵之說大抵用藥之寒熱全視脈之
遲數也此言脈遲胃冷故取海蔵之說爾陰虚則發熱
冬月發熱者當補其陰使濟于陽而熱自除矣茯苓
補心湯之類是也若但用寒凉之藥火無所附而升
走必發躁欲坐井中宜煖藥治之
脈浮而大心下反鞭有熱屬藏者攻之不令發汗屬府
者不令溲數溲數則大便鞭汗多則熱愈汗少則便難
脈遲尚未可攻
論言脈浮大應發汗反下之為逆此以心下鞭有熱
知傳邪入裏故舍脈而從證也屬藏者宿屎在藏也
屬府者小便不利也大便則許攻之小便則不許何
也曰利大便則内熱除利小便則不能也徒走其津
液耳故傷寒治小便不利惟汗後脈浮煩渴始用五
苓散利之耳其他或溫或下或和解或泄濕熱或固
下散寒或溫經散濕或解錯雜之邪或散傳陰之熱
閉未嘗輕事乎分利也旣言不令發汗不令溲數故
又繼之曰溲數則大便鞭汗多則熱愈甚汗少則大
便難以發汗利小便亡其津液致有此失故不可不
慎也遲為陰為寒為藏腎者至陰之藏故病之所主
曰腎虚若遽攻之恐洩腎氣所以得此脈者雖具當
攻之證未可遽攻徐俟之以觀其變可也或曰論言
結胸脈浮大不可下下之即死而此又言宜下何矛
盾也曰心下鞕與結胸不同結胸又與痞不同病發
于陽下之成結胸病發于陰下之成痞結胸痛痞不
痛所謂發于陰者謂裏已受邪但下證未全而遽下
之故結而為痞視結胸為稍輕痞與結胸旣有陰陽
輕重之别則結胸之禁不可施之痞也故太陽病醫
下之心下痞按之濡其脈關上浮者大黃黃連瀉心
湯主之則夫按之鞭未經下者其當攻可知也如陽
明病心下鞭滿不可攻之攻之利遂不止者死要須
詳審勿令誤也
脈浮而洪身汗如油喘而不休水漿不下體形不仁乍
靜乍亂此為命絶也
火之將滅也必明脈來浮洪涌盛此將去人體之兆
也然得此脈者又必兼下一二證而後可斷其命絶
也
又未知何藏先受其災若汗出髮潤喘不休者此為肺
先絶也
肺主氣主皮毛故也經曰病人肺絶三日死何以知
之口張但氣出而不還
陽反獨留形體如煙熏直視搖頭此心絶也
心之于卦離也陽外而隂内也陽反獨留則心血已
盡而惟浮游之火獨光耳經曰病人心絶一日死何
以知之肩息回視立死一云目停停二日死
唇吻反青四肢漐習者此為肝絶也
肝脈支者從目系下頰裏環唇内經曰病人肝絶八
日死何以知之面青但欲伏眠目視而不見人汗出
如水不止一云二日死
環口黧黑柔汗發黃者此為脾絶也
脾其華在唇四白環口黧黑其華萎矣經曰病人脾
絶十二日死何以知之口冷足腫腹熱臚脹泄利不
覺出無時度一云五日死
溲便遺失狂言目反直視者此為腎絶也
經曰病人腎絶四日死何以知之齒為暴枯面為正
黑目中黃色腰中欲折自汗出如流水一云人中平
七日死
又未知何藏陰陽前絶若陽氣前絶陰氣後竭者其人
死身色必青陰氣前絶陽氣後竭者其人死身色必赤
腋下溫心下熱也
靈樞經曰人有兩死而無兩生故陰竭則身青而冷
陽竭則身赤而溫又云五陰氣俱絶則目系轉轉則
目運目運者為志先死志先死則遠一日半死矣六
陽氣絶則陰與陽相離離則腠理發泄絶汗乃出故
旦占夕死夕占旦死此所謂陰陽即藏府也
寸口脈浮大而醫反下之此為大逆浮則無血大則為
寒寒氣相摶則為腸鳴醫乃不知而反飲冷水令大汗
出水得寒氣冷必相搏其人必䭇跌陽脈浮浮則為虚
浮虚相搏故令氣䭇言胃氣虚竭也脈滑則為噦此為
醫咎責虚取實守空迫血脈浮鼻中燥者必衂也
脈大病當熱而曰寒者似指所傷之邪而言也然下
文曰水得寒氣冷必相搏則似又以寒為胃中之虚
寒矣旣是真寒而非邪熱又何以見大脈邪寒氣相
搏氣是何氣浮脈也虛浮脈之因也脈與因何以相
搏此皆吾所不能解也成氏亦依回釋之而不復致
疑何哉䭇與噎通噦即俗謂之呃逆者是也李東垣
王海藏以噦為乾嘔而陳無擇又以噦名欬逆皆失
之按靈樞經云噦以草刺鼻嚏嚏而已無息而疾迎
引之立已大驚之亦可已今之呃逆以此三法施之
則立止若以施之乾嘔嘔不為止也且嘔自有嘔條
而又别出此不已贅乎若古之所謂欬即今之所謂
嗽與呃逆又無干也䭇與噦皆因妄下之後復與之
水以發其汗胸中虚氣逆而作輕則為䭇重則為噦
以跌陽脈候之浮則為䭇滑則為噦䭇即東垣書所
載咽喉噎塞口開目瞪之證然無聲也噦則氣自臍
下直衝上出於口而吃吃然作聲頻頻相續為實可
治半時噦一聲為虚難治也夫䭇者止為水寒相搏
以小青龍湯去麻黃加附子散其水寒而可矣至于
噦則又有熱氣擁欝氣不得通而成者輕則和解之
重則有攻下之候熱病至噦則病已極非若渴煩等
輕緩之候也論云脈浮發熱口乾鼻燥能食者則衂
黃苓湯主之
諸脈浮數當發熱而灑淅惡寒若有痛處飲食如常者
蓄積有膿也
傷寒書舉類傷寒四證為脚氣為痰飲為傷食為虛煩
至于癰疽之發憎寒壯熱大似傷寒仲景已論及而
後人乃忽之甚可歎也然人身有焮腫痛楚之處未
有不自覺者此條所舉必是内廱故曰畜積有膿也
素問云肝滿腎滿肺滿皆實即為腫王注云滿謂脈
氣滿實腫謂癰腫大抵口中欬即胸中隱痛心胸甲
錯振寒脈數咽乾不渴時出濁唾腥臭久久吐膿如
米粥者肺廱也小腹重而強按之則痛便數似淋時
時汗出復惡寒身皮錯腹皮急如腫狀脈滑而數者
腸廱也胃脘隱隱而痛手不可近胃脈沈細人迎逆而
盛者胃脘廱也内傷外感以人迎氣口别之故内傷之脈
人迎平而胃脘癰之脈人迎反盛未有不誤以為傷寒者
宜辨之早也京口錢氏室女患腸癰發熱庸醫作傷寒治
之絶其飲食旬餘而斃垂斃之日下膿數升方知是癰
欲救己無及矣嗚呼仲景之書豈可以弗讀哉
脈浮而遲面熱赤而戰愓者六七日當汗出而解反發
熱者差遲遲為無陽不能作汗其身必痒也
脈浮而遲陽氣虚所以遲也氣怫鬱不得越故面熱
赤正與邪爭故戰愓猶天氣溽蒸而成雨豈不可以
汗乎而陽氣衰微不作汗故當六七日傳經已盡當
汗出而解之時而反發熱其身不痛而痒也經曰諸
痒為虚是也論云太陽病如瘧狀若脈微惡寒面反
有熱色而身痒者桂枝麻黃各半湯小汗之
寸口脈陰陽俱緊者法當清邪中於上焦濁邪中於下
焦清邪中上名曰潔也濁邪中下名曰渾也陰中於邪
必内慄也表氣微虚裏氣不守故使邪中於陰也陽中
於邪必發熱頭痛項強頸攣腰痛脛酸所為陽中霧露
之氣故曰清邪中上濁邪中下隂氣為慄足膝逆冷便
溺妄出表氣微虚裏氣微急三焦相溷内外不通上焦
怫鬱藏氣相熏口爛蝕齗也中焦不治胃氣上衝脾氣
不轉胃中為濁榮衞不通血凝不流若衞氣前通者小
便赤黃與熱相摶因熱作使遊於經絡出入藏府熱氣所
過則為癰膿若陰氣前通者陽氣厥微陰無所使客氣
内入嚏而出之聲嗢咽塞寒厥相逐為熱所擁血凝自
下狀如豚肝隂陽俱厥脾氣孤弱五液注下下焦不闔
清便下重令便數難臍築湫痛命將難全
成氏注以沉浮分陰陽為太陽少陰俱有緊脈但浮
而緊者太陽也沉而緊者少陰也又論文但言寸口
則不得以關前為陽關後為隂故不得不以浮沉分
之然古人所云寸口多兼關尺而言如難經及後章
所云水下二刻一周循環當復寸口虛實見焉皆謂
手太陰之經渠穴也知此則不必曲為疏解而無診
下焦于寸部之謬矣此所言邪似是濕邪蓋有天之
濕霧露雨是也天本乎氣故中上中表中經絡有地
之濕水泥是也地本乎形故中下中裏中筋骨今旣
明言清邪為霧露之氣矣則所謂濁邪者非地之濕
氣而何内經曰風者上先受之濕者下先受之又云
清濕地氣之中人也必從足始若濁邪是寒邪則足
太陽當先受之不應獨中下焦而見足膝逆冷便溺
妄出之證也或曰審爾則與濕痺脈證不同何也曰
濕痺重而此輕惟重則濕氣内流而趨下故其脈沉
細其證關節疼痛而煩身色如熏黃惟輕則所傷者
陰冷之氣而已故其脈緊其證頭痛項強腰痛與傷
寒同也惟濁邪中下焦則與傷寒異以其徑犯藏府
筋骨肌肉而不止于經絡故耳内慄者身不戰而但
心惕惕然慄也難經論五邪以中濕為腎邪其病足
脛寒而逆則此云足膝逆冷為腎中濕邪明甚其便
溺妄出者則河間所謂邪客於腎部手足厥陰之經
迋孔鬱結極甚而血氣不能宣通則痿痺神無所用
故津液滲入膀胱而旋溺遺失不能收禁也然則治
之奈何曰治天之濕當同司天法濕上甚而熱者平
以苦溫佐以甘辛以汗為效而止當於傷寒法中選
用治地之濕當同在泉法濕淫於内治以苦熱佐以
酸淡以苦燥之以淡泄之如四逆白通之類亦可也
三焦者原氣之别使主通行上中下之三氣經歴於
五藏六府也通行三氣即紀氏所謂下焦禀真元之
氣即元氣也上達至於中焦中焦受水穀精悍之氣
化為榮衞榮衞之氣與真元之氣通行達於上焦也
三焦通則上下内外左右皆通也今表氣微虚裏氣
微急三焦相溷則内外不通矣上焦病則鬱熱内發
而為口糜蝕齗中焦病則痺不能化胃之所納而胃
中為之濁胃中濁則無水穀之精氣以為榮無水穀
之悍氣以為衞而榮衞何由通也榮衞不通則血凝
沍而不流矣夫人之所以生者榮衞耳榮衞不通而
可以久乎榮行脈中衞行脈外不能一時而通必有
先後欲知榮與衞之孰為先通則於何而騐之若衞
氣先通者必先小便赤黃而後發癰膿若榮氣先通
者必先嚏嗢咽塞而後下血如豚肝也内經謂三焦
者决瀆之官水道通焉膀胱者州都之官津液藏焉
氣化則能出矣夫豈獨從下焦膀胱之氣化而已肺
主通調水道下輸膀胱而脾病者九竅不通小便不
利是小便亦從上中二焦之氣化者也故衞氣通則
小便赤黃也内經論嚏或因寒氣下臨心氣上從或
因熱氣下臨肺氣上從李明之云陽氣不得出者曰
塞陰氣不得下降者曰噎又曰塞者五藏之所主陰
也血也噎者六府之所主陽也氣也二者皆由陰中
伏陽而作也由此觀之則嚏塞皆陰陽寒熱相搏之
候耳故曰寒厥相逐為熱所擁血凝自下狀如豚肝
衞氣者溫分肉充皮膚肥腠理司開闔故其通也以
潰膿榮氣者其津液注之于脈化以為血以榮四末
注五藏六府故其通也以下血也若榮衞之氣畢竟
不通則陰陽俱厥脾氣孤弱不能散精上歸于肺通
調水道故五藏之液注下下焦不闔數至圊而難無
氣以出之故也臍中如築拘急而痛腎間動氣將絶
故也故曰命將難全
脈陰陽俱緊者口中氣出唇口乾燥踡卧足冷鼻中涕
出舌上胎滑勿妄治也到七日已來其人微發熱手足
溫者此為欲解或到八日已上反大發熱者此為難治
設使惡寒必欲嘔也腹内痛者必欲利也
此脈此證表裏陰陽混淆未的疑似之間慎勿妄投
藥餌徐而俟之若七日之外當解之候微熱手足溫
則為邪氣解而自愈矣若八日以上當解不解反發
大熱此為逆證不可治也
脈陰陽俱緊至於吐利其脈獨不解緊去入安此為欲
解若脈遲至六七日不欲食此為晚發水停故也為未
解食自可者為欲解
成脈陰陽俱緊為寒氣甚於上下至於吐利之後緊
脈不罷者為其脈獨不解緊去則入安為欲解若脈
遲至六七日不欲食者為吐利後脾胃大虛内經曰
飲入於胃游溢精氣上輸於脾脾氣散精上歸於肺
通調水道下輸膀胱水精四布五經並行脾胃氣強
則能輸散水飲之氣若脾胃氣虚則水飲内停也所
謂晚發者後來之疾也若至六七日而欲食者則脾
胃已和寒邪已散故云欲解緊病脈當作三節看
病六七日手足三部脈皆至大煩而口噤不能言其人
躁擾者必欲解也
成煩熱也傳經之時病人身大煩口噤不能言内作
躁擾則陰陽爭勝若手足三部脈皆至為正氣勝邪
氣微陽氣復寒氣散必欲解也
若脈和其人大煩目重臉内際黃者此為欲解也
成脈經曰病人兩目眥中有黃色起者其病方愈病
以脈為主若目黃大煩脈不和者邪勝也其病為進
目黃大煩而脈和者為正氣已和故云欲解
脈浮而數浮為風數為虚風為熱虚為寒風虚相摶則
灑淅惡寒也
成内經曰有者為實無者為虚氣并則無血血併
則無氣風則傷衞數則無血浮數之脈風邪併於
衞衞勝則榮虚也衞為陽風摶於衞所以為熱榮
為陰榮氣虚所以為寒風併於衞者發熱惡寒之
證具矣
張古今皆以數脈為熱今仲景以數脈為虚寒何也
數則為虚乃陰陽偏負之理非專寒而專熱也浮為
陽浮數為陽虚沉為陰沈數為陰虚陽虚者則惡寒
藥用溫熱抑陰扶陽陰虚者則發熱藥用寒凉抑陽
扶陰使二氣平其病自愈且如病在表脈浮而數乃
陰盛陽虚汗之則愈下之則死病在裏脈沉而數乃
陽盛陰虚下之則愈汗之則死經論昭然非有差别
脈浮而滑浮為陽滑為實陽實相搏其脈數疾衞氣失
度浮滑之脈數疾發熱汗出者此為不治
成浮為邪氣并於衞而衞氣勝滑為邪氣并於榮而
榮氣實邪氣勝實擁於榮衞則榮衞行速故脈數疾
一息六至曰數平人脈一息四至衞氣行六寸今一
息六至則衞氣行九寸計過平人之半是脈數疾知
衞氣失其常度也浮滑數疾之脈發熱汗出而當解
若不解者精氣脱也必不可治經曰脈陰陽俱盛大
汗出不解者死
傷寒欬逆上氣其脈散者死謂其形損故也
成千金方以喘嗽為欬逆上氣者肺病散者心脈是
心火刑於肺金也内經曰心之肺謂之死陰死陰之
屬不過三日而死以形見其損傷故也此内傷也
問曰脈有三部陰陽相乘榮衞血氣在人體躬呼吸出
入上下於中因息遊布津液流通隨時動作效象形容
春弦秋浮冬沉夏洪察色觀脈大小不同一時之間變
無經常尺寸參差或短或長上下乖錯或存或亡病輒
改易進退低昂心迷意惑動失紀綱願為具陳令得分
明師曰子之所問道之根源脈有三部尺寸及關
成寸為上部關為中部尺為下部按此下後人以
為出王叔和今按脈經載張仲景論脈止此一條則
知非叔和自撰也
榮衞流行不失衡銓
成衡銓者稱也可以稱量輕重内經曰春應中規夏
應中矩秋應中衡冬應中權榮行脈中衞行脈外榮
衞與脈相隨上下應四時不失其常度也
腎沉心洪肺浮肝弦此自經常不失銖分
成腎北方水王於冬而脈沉心南方火王於夏而脈
洪肺西方金王於秋而脈浮肝東方木王於春而脈
弦此為經常銖分之不差也
出入升降漏刻周旋水下二刻一周循環
成人身之脈計長一十六丈二尺一呼脈行三寸一
吸脈行三寸一呼一吸為一息脈行六寸一日一夜
漏水下百刻人一萬三千五百息脈行八百一十丈
五十度周於身則一刻之中人一百三十五息脈行
八丈一尺水下二刻人二百七十息脈行一十六丈
二尺一周於身也脈經之行終而復始若循環之無
端也
當復寸口虚實見焉
成經脈之始從中焦注于手大陰寸口二百七十息
脈行一周身復還至於寸口寸口為脈之經始故以
診視虚實焉經曰虚實死生之要皆見于寸口之中
變化相乘陰陽相干風則浮虚寒則牢堅沉潛水畜支
飲急弦動則為痛數則熱煩
成風傷陽故脈浮虚寒傷陰故脈牢堅滀積於内者
謂之水畜故脈沉潛支散於外者謂之支飲故脈急
弦動則陰陽相摶相摶則痛生焉數為陽邪氣勝陽
勝則熱煩焉
設有不應知變所緣三部不同病各異端
成脈與病不相應者必緣傳變之所致三部以候五
藏之氣隨部察其虚實焉
太過可怪不及亦然邪不空見中必有奸審察表裏三
焦别焉知其所舍消息診看料度藏府獨見若神為子
條記傳與賢人
成太過不及之脈皆有邪氣干於正氣審察在表在
裏入府入藏隨其所舍而治之
師曰呼吸者脈之頭也
成難經曰一呼脈行三寸一吸脈行三寸以脈隨呼
吸而行故言脈之頭也此乃診入門之要法
初持脈來疾去遲此出疾入遲名曰内虚外實也初持
脈來遲去疾此出遲入疾名曰内實外虚也
成外為陽内為陰内經曰來者為陽去者為陰是出
以候外入以候内疾為有餘有餘則實遲為不足不
足則虚來疾去遲者陽有餘而陰不足故曰内虚外
實來遲去疾者陽不足而陰有餘故曰内實外虚
問曰上工望而知之中工問而知之下工脈而知之願
聞其說師曰病家人請云病人苦發熱身體疼病人自
卧師到診其脈沉而遲者知其差也何以知之表有病
者脈當浮大今脈反沉遲故知愈也
成望以觀其形證問以知其病所苦脈以别其表裏
病若發熱身疼邪在表也當卧不安而脈浮數今病
人自卧而脈沉遲者表邪緩也是有裏脈而無表證
則知表邪當愈也
假令病人云腹内卒痛病人自坐師到脈之浮而大者
知其差也何以知之若裏有病者脈當沉而細今脈浮
大故知愈也
成腹痛者裏寒也痛甚則不能起而脈沉細今病人
自坐而脈浮大者裏寒散也是有表脈而無裏証也
則知裏邪當愈是望證問病切脈三者相參而得之
可謂十全之醫鍼經曰知一為上知二為神知三神
且明矣
師曰病家人來請云病人發熱煩極明日師到病人向
壁卧此熱已去也設令脈自和處言已愈
發熱煩極則不能靜卧今向壁靜卧知熱已去
設令向壁卧聞師到不驚起而盼視若三言三止脈之
嚥唾者此詐病也設令脈自和處言汝病太重常須服
吐下藥鍼灸數十百處乃愈
成詐病者非善人以言恐之使其畏懼則愈醫者意
也此其是歟此非治法設為詐病規模彼以詐病此
以詐治
師持脈病人欠者無病也
成鍼經曰陽引而上陰引而下陰陽相引故欠陰陽
不相引則病陰陽相引則和是欠者無病也
脈之呻者病也
呻為吟呻之聲身有所苦則然也
言遲者風也
成風客於中則經絡急舌強難運用也
摇頭言者裏痛也
成裏有病欲言則頭為之戰摇
行遲者表強也
成表強者由筋絡引急而行步不利也
坐而伏者短氣也
成短氣裏不和也故坐而喜伏
坐而下一脚者腰痛也
成内經曰腰者身之大關節也腰痛為大關節不利故
坐不能正下一脚以緩腰中之痛也
裏實護腹如懷卵物者心痛也
成心痛則不能伸仰護腹以按其痛
師曰伏氣之病以意候之今月之内欲有伏氣假令舊
有伏氣當須脈之若脈微弱者當喉中痛似傷非喉痺
也病人云實咽中痛雖爾今復欲下利
成冬時感寒伏藏於經中不即發者謂之伏氣至春
分之時伏寒欲發故云今月之内欲有伏氣假有伏
氣已發當須脈之審在何經得脈微弱者知邪在少
陰少陰之脈循喉嚨寒氣客之必發咽痛腎司開闔
少陰治在下焦寒邪内甚則開闔不治下焦不約必
成下利故云雖爾咽痛復欲下利
問曰人病恐佈者其脈何狀師曰脈行如循絲纍纍然
其面白脱色也
成内經曰血氣者人之神恐佈者血氣不足而神氣
弱也脈形似循絲纍纍然面白脱色者鍼經曰血奪
者色夭然不澤其脈空虚是知恐怖為血氣不足
問曰人不飲其脈何類師曰其脈自濇唇口乾燥也
成濇為陰雖主亡津液而唇口乾燥以陰為主内故
不飲也此節疑有闕文
問曰人愧者其脈何類師曰脈浮而面色乍白乍赤
成愧者羞也愧則神氣怯弱故脈浮而面色改變不
常也
問曰經說脈有三菽六菽重者何謂也師曰脈者人以
指按之如三菽之重者肺氣也如六菽之重者心氣也
如九菽之重者脾氣也如十二菽之重者肝氣也按之
至骨者腎氣也
成菽豆也難經曰如三菽之重與皮毛相得者肺部
也如六菽之重與血脈相得者心部也如九菽之重
與肌肉相得者脾部也如十二菽之重與筋平者肝
部也按之至骨舉指來疾者腎部也各隨所主之分
以候藏氣
假令下利寸口關上尺中悉不見脈然尺中時一小見
脈再舉頭者腎氣也若見損脈來至為難治
成脈經曰冷氣在胃中故令脈不通下利不見脈則冷
氣客於脾胃今尺中時一小見為脾虚腎氣所乘脈
再舉頭者脾為腎所乘也若尺中之脈更或減損為
腎氣亦衰脾復勝之鬼賊相刑故云難治是脾勝不
應時也
問曰脈有相乘有縱有横有逆有順何也師曰水行乘
火金行乘木名曰縱火行乘水木行乘金名曰横水行
乘金火行乘木名曰逆金行乘水木行乘火名曰順也
成金勝木水勝火縱者言縱任其氣乘其所勝横者
言其氣横逆反乘所不勝也縱横與恣縱恣横之義
通水為金子火為木子子行乘母其氣逆也母行乘
子其氣順也
問曰脈有殘賊何謂也師曰脈有弦緊浮滑沉濇此六
者名曰殘賊能為諸脈作病也
成為人病者名曰八邪風寒暑濕傷於外也饑飽勞
逸傷於内也經脈者榮衞也榮衞者隂陽也其為諸
經脈作病者必由風寒暑濕傷於榮衞客於陰陽之
中風則脈浮寒則脈緊中暑則脈滑中濕則脈濇傷
於陰則脈沉傷於陽則脈浮所以謂之殘賊者傷良
曰殘害良曰賊以能傷害正氣也
問曰脈有災怪何謂也師曰假令人病脈得太陽與形
證相應因為作湯比還送湯如食頃病人乃大吐若下
利腹中痛師曰我前來不見此證今乃變異是名災怪
又問曰何緣作此吐利答曰或有舊時服藥今乃發作
故名災怪耳
成醫以脈證與藥相對而反變異為其災可怪故名
災怪自三菽六菽以下至災怪脈凡五段皆診治
之法
問曰東方肝脈其形何似師曰肝者木也名厥陰其脈
微弦濡弱而長是肝脈也肝病自得濡弱者愈也
成難經曰春脈弦者肝東方木也萬物始生未有枝
葉故脈來濡弱而長故曰弦是肝之平脈肝病得此
脈者為肝氣已和也
假令得純弦脈者死何以知之以其脈如弦直是肝藏
傷故知死也
成純弦者謂如弦直而不軟此中無胃氣為真藏之
脈内經曰死肝脈來急益勁如新張弓弦
南方心脈其形何似師曰心者火也名少陰其脈洪大
而長是心脈也心病自得洪大者愈也
成心王於夏夏則陽外勝氣血淖溢故其脈洪大而
長也
假令脈來微去大故名反病在裏也脈來頭小本大者
故名覆病在表也上微頭小者則汗出下微本大者則
為關格不通不得尿頭無汗者可治有汗者不治
成心脈來盛去衰為平來微去大是反本脈内經曰
大則邪至小則平微為正氣大為邪氣來以候表來
微則知表和去以候裏去大則知裏病内經曰心脈
來不盛去反盛此為不及病在中頭小本大者即前
小後大也小為正氣大為邪氣則邪氣先在裏今復
還於表故名曰覆不云去而止云來者是知在表脈
經曰在上為表在下為裏汗者心之液上微為浮之
而微頭小為前小則表中氣虚故主汗下出微沉之而
微本大為後大沉則在裏大則病進内經曰心為牡
藏小腸為之使今邪甚下行格閉小腸使正氣不通
故不得尿名曰關格脈經曰陽氣上出汗見於頭今
關格正氣不通加之頭有汗者則陽氣不得下通而
上脱也其無汗者雖作關格然陽未衰而猶可治也
西方肺脈其形何似師曰肺者金也名太陰其脈毛浮
也肺病自得此脈若得緩遲者皆愈若得數者則劇何
以知之數者南方火火尅西方金治當癰腫為難治也
成輕虚浮曰毛肺之平脈也緩遲者脾之脈脾為肺
之母以子母相生故云皆愈數者心之脈火尅金為
鬼賊相刑故劇肺主皮毛數則為熱熱客皮膚留而
不去則為癰瘍經曰數脈不時則生惡瘡
問曰二月得毛浮脈何以處言至秋當死師曰二月之
時脈當濡弱反得毛浮者故知至秋死二月肝用事肝
脈屬木應濡弱反得毛浮者是肺脈也肺屬金金來尅
木故知至秋死他皆倣此
成當春時反見秋脈為金氣乘木肺來尅肝奪王脈
而見至秋肺王肝氣則絶故知至秋死也
師曰脈肥人責浮瘦人責沉肥人當沉今反浮瘦人當
浮今反沉故責之
成肥人肌膚厚其脈當沉瘦人肌膚薄其脈當浮今
肥人脈反浮瘦人脈反沉必有邪氣相干使脈反常
故當責之
師曰寸脈下不至關為陽絶尺脈上不至關為陰絶此
皆不治决死也若計其餘命死生之期期以月節尅之
也
成脈經曰陽生於寸動於尺陰生於尺動於寸寸脈
下不至關者為陽絶不能下應於尺也尺脈上不至
關者為陰絶不能上應於寸也内經曰陰陽離缺精
氣乃絶此陰陽偏絶故皆决死期以月節尅之者謂
如陽絶死於春夏陰絶死於秋冬也
師曰脈病人不病名曰行尸以無王氣卒眩仆不識人
者短命則死人病脈不病名曰内虚以有穀神雖困無
苦
成脈者人之根本也脈病人不病為根本内絶形雖
且強卒然氣脱則眩運僵仆而死不曰行尸而何人
病脈不病則根本内固形雖且羸止内虚爾穀神者
穀氣也穀氣旣足自然安矣内經曰形氣有餘脈氣
不足死脈氣有餘形氣不足生
問曰翕奄沉名曰滑何謂也沉為純陰翕為正陽陰陽
和合故令脈滑關尺自平陽明脈微沉食飲自可少陰
脈微滑滑者緊之浮名也此為陰實其人必股内汗出
陰下濕也
成脈來大而盛聚而沉謂之翕奄沉正如轉珠之狀
也沉為藏氣故曰純陰翕為府氣故曰正陽滑者陰
陽氣不為偏勝也關尺自平陽明脈微沉者當陽部
見陰脈則陰偏勝而陽不足也陽明胃脈胃中陰多
故食飲自可少陰脈微滑者當陰部見陽脈則陽偏
勝而陰不足也以陽凑陰分故曰陰實股與陰少陰
之部也今陽熱湊陰必熏發津液泄達於外股内汗
出而陰下濕也許沉為純陰翕為正陽陰陽和合
故名滑古人論滑脈雖云往來前却流利宛轉替替
然與數相似仲景三語而足也按翕奄沉三字狀
得滑字最好夫翕者合也奄者忽也當脈氣合聚而
盛之時奄忽之間即已沉去是名滑也仲景恐人誤
認滑脈為沉故下文又曰滑者緊之浮名也曰沉曰
浮若異而同更須慧解觀上文緊者如轉索無常也
一句則知浮為轉索無常之浮非輕手便得有常之
名也沉為翕奄之沉非重取乃得一定之說也仲景
下字具有史筆不可草草看過故趙嗣真曰今人不
解作秦漢文字觀可謂善讀仲景之書矣
問曰曾為人所難緊脈從何而來師曰假令亡汗若吐
以肺裏寒故令脈緊也假令欬者坐飲冷水故令脈緊
也假令下利以胃中虚冷故令脈緊也
陽舒緩陰急縮陰化為寒揫然收斂氣血以堅其為
脈也寧得不急經曰緊脈帶數如切繩狀一曰如轉
索無常故有寒則見
寸口衞氣勝名曰高
寸口通關尺而言高謂脈來浮而有力衞氣主表浮
以候之其體在上今浮中有力是衞氣盛也以其在
上故謂之高有升而不降之義焉
榮氣盛名曰章
章明也條也往來分明有條理也今滑脈為血實之
診殆近是乎
高章相摶名曰綱
綱總也以榮衞俱盛故謂之總
衞氣弱名曰惵
舉之濡弱恍忽故謂之惵
榮氣弱名曰卑
榮主血為陰按以候之其脈沉而無力故謂之卑
惵卑相摶名曰損
惵卑相摶陰陽俱虚總謂之損舉按俱無力也
衞氣和名曰緩
緩為胃脈胃合衞氣衞氣和故見緩脈
榮氣和名曰遲
遲為脾脈脾合榮氣榮氣和故見遲脈
遲緩相摶名曰強
榮衞俱和故遲緩相摶不亦強乎
寸口脈緩而遲緩則陽氣長其色鮮其顔光其聲商毛
髮長遲則陰氣盛骨髓生血滿肌肉緊薄鮮鞕陰陽相
抱榮衞俱行剛柔相摶名曰強也
此釋上一句之義此為平脈非病脈也
跌陽脈滑而緊滑者胃氣實緊者脾氣強持實擊強痛
還自傷以手把刃坐作瘡也
成跌陽之脈以候脾胃滑則穀氣實是為胃實緊則
陰氣勝是為脾強以脾胃一實一強而相摶擊故令
痛也若一強一弱相摶則不能作痛此脾胃兩各強
實相擊府蔵自傷而痛譬若以手把刃而成瘡豈非
自貽其害乎按此則敦阜大過之脈也
寸口脈浮而大浮為虚大為實在尺為關在寸為格關
則不得小便格則吐逆
成經曰浮為虚内經曰大則病進浮則為正氣
虚大則為邪氣實在尺則邪氣關閉下焦裏氣
不得下通故不得小便在寸則邪氣格拒上焦使
食不得入故吐逆丹謹按難經云吸入腎與
肝夫盈天地之間者一元之氣也氣之升者為
陽氣之降者為陰腎足少陰也肝足厥陰也
位居下主吸與入其所吸之氣不能達腎至肝
而還者此陰之弱也浮大之脈屬陽見于寸者
陽氣偏盛陰不得配之也為格主吐逆此無陰則
嘔謂見于尺者陰血不足陽往乘之也為關主不
得小便此東垣滋腎丸之意跌陽胃脈氣不宣血
不濡名曰關格主水穀不化與食不得入亦陽有
餘陰不足故有升而無降也何註文不之及而以邪
氣關格閉拒為言歟
跌陽脈伏而濇伏則吐逆水穀不化濇則食不得入名
曰關格
成伏則胃氣伏而不宣中焦關格正氣壅塞故吐逆
而水穀不化濇則脾氣濇而不布邪氣拒于上焦故
食不得入有婦人病吐逆大小便不通煩亂四逆
漸無脈一日與大承氣湯二盞至半夜漸得大便
煩亂漸舒脈漸生翼日乃安即此是關格也宜審之
脈浮而大浮為風虚大為氣強風氣相摶必成[病-丙+(穩-禾)]疹身
體為痒痒者名泄風久久為痂癩
成痂癩者眉少髮稀身有乾瘡而腥臭内經曰脈風
成癘
寸口脈弱而遲弱者衞氣微遲者榮中寒榮為血血寒
則發熱衞為氣氣微者心内飢飢而虚滿不能食也
成衞為陽榮為陰弱者衛氣微陽氣不足也遲者榮
中寒經中客邪也榮客寒邪摶而發熱也陽氣内微心
内雖飢飢而虚滿不能食也緩遲與弱遲雖止一
字之差却有千里之謬成氏不合註而分解無怪其
上下不相同也
跌陽脈大而緊者當即下利為難治
成大為虚緊為寒胃中虚寒當即下利下利脈當微
小反緊者邪氣也故云難治經曰下利脈大者為未
止大為實大為虚上下紛紛更易不一者只要識
得虚者正氣虚實者邪氣實之義已上以脈知病
寸口脈弱而緩弱者陽氣不足緩者胃氣有餘噫而吞
酸食卒不下氣填於膈上也
成弱者陽氣不足陽能消穀陽氣不足則不能消化
穀食緩者胃氣有餘則胃中有未消穀物也故使噫而
吞酸食卒不下氣填于膈上也金匱要略曰中焦未
和不能消穀故令噫弱緩與遲緩亦不同
跌陽脈緊而浮浮為氣緊為寒浮為腹滿緊為絞痛浮
緊相摶腸鳴而轉轉即氣動膈氣乃下少陰脈不出其
陰腫大而虚也
成浮為胃氣虚緊為脾中寒胃虚則滿脾寒則痛虚
寒相摶腸鳴而轉轉則膈中之氣因而下泄也若少
陰脈不出則虚寒之氣至于下焦結于少陰而聚于
陰器不得發泄使陰腫大而虚也
寸口脈微而濇微者衛氣不行濇者榮氣不足榮衞不
能相將三焦無所仰身體痺不仁榮氣不足則煩疼口
難言衞氣虚則惡寒數欠三焦不歸其部上焦不歸者
噫而酢吞中焦不歸者不能消穀引食下焦不歸者則
遺溲
成夫養成三焦者血也護三焦者氣也榮衞俱損不
相將而行三焦無所依仰身體為之頑痺而不仁内
經曰榮氣虚則不仁鍼經曰衞氣不行則為不仁榮
為血血不足則煩疼榮屬心榮弱心虚則口難言衞
為陽陽微則惡寒衞為氣氣虚則數欠三焦因榮衞
不足無所依仰其氣不能歸其部金匱要略曰上焦
竭善噫上焦受中焦氣中焦未和不能消穀故令噫
耳下焦竭即遺溺失便以上焦在膈上物未化之分
也不歸者不至也上焦之氣不至其部則物未能傳
化故噫而酢吞中焦在胃之中主腐熟水穀水穀化
則思食中焦之食不歸其部則水穀不化故云不能
消穀引食下焦在膀胱上口主分别清濁溲小便也
下焦不歸其部不能約制溲便故遺溲三焦病各
分其證自有三法存焉
跌陽脈沉而數沉為實數消穀緊有病難治
成沉為實者沉主裏也數消穀者數為熱也緊為肝
脈見於脾部木來尅土為鬼賊相刑故云難治按
緊與弦當有分别恐未可便以緊為弦也首卷曰弦
則為減金匱要略曰脈緊如轉索無常者有宿食也
以義求之則弦為虚而緊為實矣
寸口脈微而濇微者衞氣衰濇者榮氣不足衞氣衰面
色黃榮氣不足面色青榮為根衞為葉榮衞俱微則根
葉枯槁而寒慄欬逆唾腥吐涎沬也
子能令母虚肺主氣氣虚則脾色見於面而黃心主
血血衰則肝見於面而青肺臭腥脾液涎也榮虚則
寒慄衞虚則欬逆
跌陽脈浮而芤浮者衞氣衰芤者榮氣傷其身體瘦肌
肉甲錯浮芤相摶宗氣衰微四屬斷絶
成經曰衞氣盛名曰高高者暴狂而肥榮氣盛名曰
章章者暴澤而光其身體瘦而不肥者衞氣衰也肌
肉甲錯而不澤者榮氣傷也宗氣者三焦歸氣也四
屬者皮肉脂髓也榮衞衰傷則宗氣亦微四屬失所
滋養致斷絶矣
寸口脈微而緩微者衞氣疎疎則其膚空緩者胃氣實
實則穀消而水化也穀入於胃脈道乃行而入於經其
血乃成榮盛則其膚必疎三焦絶經名曰血崩
成衞為陽微為亡陽脈微者衞氣疎衞溫分肉肥腠
理衞氣旣疎皮膚不得溫肌則空虚也經曰緩者胃
氣有餘有餘為實故云緩者胃氣實内經曰食入於
胃淫精於脈是穀入於胃脈道乃行也鍼經曰飲而
液滲於絡合和於血是水入於經其血乃成也胃中
穀消水化而為血氣今衞疎榮盛是榮氣強而衞氣
弱也衞氣弱者外則不能固密皮膚而氣為之疎内
則不能衞護其血而血為之崩經常也三焦者氣之
道路衞氣疎則氣不循常度三焦絶其常度也按
經文曰而入於經則而字乃承上文穀字水亦在其
中矣註引鍼經水入於經乃是互文以見意仲景獨
重於穀故用而字若欠理會則血為水所化也豈理
也哉玩合和於三字則成氏之說未瑩
跌陽脈微而緊緊則為寒微則為虚微緊相摶則為短
氣
成中虚且寒氣自短矣
少陰脈弱而濇弱者微煩濇者厥逆
成煩者熱也少陰脈弱者陰虚也陰虚則發熱以陰
部見陽脈非大虚也故生微煩厥逆者四肢冷也經
曰陰陽不相順接便為厥厥者手足厥冷是也少陰脈
濇者陰氣濇不能與陽相順而接故云逆也此段
不當作二證
跌陽脈不出脾不上下身冷膚鞕
成脾胃為榮衞之根脾能上下則水穀消磨榮衞之
氣得以行脾氣虚衰不能上下則榮衞之氣不得通
營於外故跌陽脈不出身冷者衞氣不溫也膚鞕者
榮血不濡也
少陰脈不至腎氣微少精血奔氣促迫上入胸膈宗氣
反聚血結心下陽氣退下熱歸陰股與陰相動令身不
仁此為尸厥當刺期門巨闕
成尸厥者為其從厥而生形無所知其狀若尸故名
尸厥少陰脈不出則厥氣客於腎而腎氣微少精血
厥氣上奔填塞胸膈壅遏陽氣使宗氣反聚而血結
心下鍼經曰五穀入於胃其糟粕精液宗氣分為三
隧宗氣積於胸中出於喉嚨以貫心肺而行呼吸又
曰榮氣者泌其津液注之於脈化而為血以榮四末
今厥氣太甚宗氣反聚而不行則絶其呼吸血結心
下而不流則四體不仁陽氣為厥氣所擁不能宣發
退下至陰股間與陰相動仁者柔也不仁者言不柔
和也為寒熱痛痒俱不覺知者也陽氣外不為使内
不得通榮衛俱不能行身體不仁狀若尸也内經曰厥
氣上行滿脈去形刺期門者以通心下結血刺巨闕
者以行胸中宗氣血氣流通厥氣退則甦矣
寸口脈微尺脈緊其人必虚損多汗知陰常在絶不見
陽也
成寸微為亡陽尺緊為陰勝陽微陰勝故云虚損又
加之多汗則愈損陽氣是陰常在而絶不見陽也
寸口諸微亡陽諸濡亡血諸弱發熱諸緊為寒諸乘寒
者則為厥鬱冒不仁以胃無穀氣脾濇不通口急不能
言戰而慄也
成衞陽也微為衞氣微故云亡陽榮血也濡為榮氣
弱故云亡血弱為陰虚虚則發熱緊為陰勝故為寒
諸乘寒者則陰陽俱虚而為寒邪乘之也寒乘氣虚
抑伏陽氣不得宣發遂成厥也鬱冒為昏冒不知人
也不仁為強直而無覺也為尸厥焉以胃無穀氣致
脾濇不通於上下故使口急不能言戰者寒在表也
慄者寒在裏也
證治準繩卷五十二
