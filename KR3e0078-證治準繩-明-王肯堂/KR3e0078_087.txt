證治準繩卷八十七
明王肯堂撰
幼科
心臟門
陷伏倒靨
伏者毒畜於裏而不出也陷者毒出而復陷入也此皆
惡候伏惟一證陷有數種伏候於見形之時其人瘡出
熱不少減煩渴悶躁此有伏毒未得盡出也陷則見形
之後其血漸乾而變黑者謂之黑陷漿水未成破損癢
塌者謂之倒陷膿成復化為水不肯結痂者謂之倒靨
亦陷類也其瘡黑色皆謂之黑陷凡癍疹黑色皆不治
之以腎為水其黑色乃腎之真臟色見也粗工不知變
黑歸腎之理妄謂腎不可實欲瀉腎而使之虚不知人
之一身大言隂與陽小言心與腎即方家所謂真水真
火也瘡疹之火發於中賴此一點真水以制其光若欲
瀉之則火無所制本先撥矣豈治之要哉然謂歸腎者
以腎主骨髓又主閉藏也蓋瘡疹穢毒由骨髓達於筋
肉皮毛之間乃自内而外其毒得洩今既陷伏則自外而
復入於内藏於骨髓謂之歸腎也又初出形之時春氣
發生之令也出形而黑是春行冬令矣故皆謂之逆結
疕之時冬氣閉藏之令也此腎之正候若不著痂膿水
浸潤此冬行春夏之令亦謂之逆惟知造化之巧可以
語歸腎之說其色黑者火化也觀物之乾者其色黑出
於火者色亦黑豈可謂之水乎經曰火發而曛昧知此
可以語黑陷矣凡瘡伏而不出者雙解散主之(初熱)
癍點色白或黑色其人必不能食乳大便自利或嘔或
厥此胃虚弱而不能副榮衛故也宜用温中之劑令其
胃煖榮衛復行則當自出矣宜理中湯(痘吐利)丁香煮散
(痘吐逆)之類如倒陷者看其大腑何如如大小便秘四
順清涼飲(發熱)合奪命丹(見形)主之泄利氣弱者十全大
補湯(汗)合奪命丹主之並外用胡荽酒水楊湯(俱起發)
丹溪先生云痘瘡倒陷因真氣虚而毒氣不能盡出
者用黃茋人參紫草酒製治之若將成就之際却淡色
者屬血虛用當歸川芎之類或加紅花紫草屬熱毒者
用升麻芩連梗翹之類甚者用犀角屑大解痘毒薛
竊謂前證若熱毒方出每被風寒閉塞肌竅血脈不行
身體作痛或四肢微厥癍點不長或變青紫黑色者此
為倒靨若胃氣虚弱不能補接榮衛出而復没者謂之
陷伏誤用解毒之藥必致陷塌若喜熱飲食手足並冷
者乃脾胃虧損陽氣虚寒之證宜用辛熱之劑補之喜
冷飲食手足並熱乃陽氣實熱之證宜用苦寒之劑瀉
之外感風寒者温散之毒入腹者分利之陽氣虚者温
補之外寒觸犯者熏解之自昔謂白陷不可救蓋痘
色白者必變為灰慘灰慘者必至於平伏倒塌故謂之
白陷此固由氣虚所致然血不華色血亦本虚治法須
兼氣血為當血活氣行自可變而為紅自不至於陷塌
矣若單補氣則氣愈燥熱勢必陷伏故自陷抓破皮薄
乾燥而極癢者由失於補血致氣盛極而燥也愈用補
氣之藥速死之兆也故凡見痘色白者無分先後皆以
補中益氣湯合四物湯治之内有熱者加解毒藥或利
小便若待白陷已成而後治之難為力矣痘有紫黑
陷灰白陷紫黑陷者乃血熱乾滯而氣亦不能以運行
有餘之證也急治之猶多可活灰白之陷乃元氣衰敗
故不能起發而血亦不得通貫不足之證也多難救治
如將起發瘡亦有水但色黑黯者以十全大補湯(汗)
調無價散主之或以快癍湯(見形)奪命丹(見形)合而服之
如倒靨者亦視其大便何如大便祕宜利之三黃丸
四順清涼飲(俱發熱)泄利者宜補之輕則十全大補湯
重則陳氏木香散(瀉)並外用敗草散(收靨)主之
龐安常鬱金散癍痘始有白泡忽搐入腹漸作紫黑
色無膿日夜呌煩亂者
鬱金(一枚)甘草(一分)
水半碗煮乾去甘草切片焙乾為細末入腦子半錢
同研一錢匕用生猪血五七滴新汲水調下不過二
服甚者毒氣從手足心出如癰狀乃差此是五死一
生候也
四聖散黑陷倒靨不起發不紅活小便不利
紫草黃茋甘草木通
右水煎服熱甚色紫倍加紫草芩連紅花大便秘
加枳殼如常加糯米
參茋内托散(見癢塌)
無價散用人猫猪犬糞臘月内燒為灰沙糖水調服
南金散治痘已出而復攧其勢甚危諸藥不效者萬
無一失
紫背荷葉(霜後搭水紫背者)白殭蠶(洗去絲炒乾)
右為末等分每服看大小大者一錢小者五分研芫
荽汁和酒下米飲亦可治此證多有用龍腦人牙
者卒難措辦惟此無毒而效且速但紫背者甚難得
可於鹽舖内尋之
橄㰖飲治倒靨
橄㰖從中截斷水服少許服之立發
白花蛇散治痘疹黑陷倒靨
白花蛇(連骨一兩火炙乾勿焦)丁香(二十箇)
共為末每服五分或二分熱酒送下如黑陷者移時
轉紅甚效
羅浮方治塌陷痘歌曰烏蛇全蝎與殭蠶帶肉穿山甲
與纏四樣淨該均一兩綿茋官桂倍加焉白酒煮濃隨
意服見多陷痘得迴全愚每用此全活甚衆但殭蠶
須要去絲清水洗去石灰再曬乾烏蛇須用尾極好穿
山甲先酒洗焙乾用袁氏治倒靨歌曰倒靨原為痘
後難只因氣血兩相殘參茋歸地併蟬蛻連綿進服靨
自還又曰倒靨血不止名為迴陽泉若犯胸脇地十
來九不全速覓胭脂胚血竭加一錢燒之俱存性點上
血收痊予見痘後倒靨人多妄用浴法枉殺人男女
若痘後結痂厚壘不能脫起或半脫而半在或四圍脫
而中心錐痛者準用後方
生蜜蘇合油
二味調勻用銀簪敷於靨盤沿處其痛即止而靨自
速脫並無嗆血鑤肉之患如無蘇合油只以線雞油
代之甚妙
黑陷
萬水火者隂陽之迹也坎離者水火之位也心腎者坎
離之配也故水隂也而生於陽離中之隂乃真水也火
陽也而生於隂坎中之陽乃真火也隂根於陽陽根於
隂互為其根所以能變合而生萬物也孔子贊易以坎
為血卦爲赤離為鼈為蠏為螺為蚌為龜其義可見以
人身言之血隂也氣陽也心配離而生血陽中有隂乃
真隂也腎配坎而生氣隂中有陽乃真陽也故心中之
血即腎中之真水也灌溉滋濡水之德也腎中之氣即
心中之真火也呴嘘鼓動火之象也然水善而火惡老
子曰上善若水下愚若火善惡之分也況人之兩腎左
為水右為火經曰七節之旁中有小心小心者命門相
火也以其為君之相故云小心行君之令故云命門也
夫以一水立乎二火之間其不勝也明矣運之於中而
使火不赫曦水不涸流者有神以主之也所謂神者何
物也太虚之中神之棲也然水火不並立各有所勝盛
衰之變此其常也故勝則薄所不勝而乘所勝也命曰
氣淫衰則所勝妄行而所生受病所不勝薄之也命曰
氣迫瘡疹之火起於命門之下二火相合所謂得助者
強也相火復挾君火之勢肆其猖獗銷鑠燔炳無所不
至可恃者心中之真水尚有以制之奈何陽道常饒隂
道常乏赫曦者其氣淫涸流者其氣迫并真水亦亡而
已矣經曰成敗倚伏生乎動動而不已則變作焉真水
既亡津液暴絶其氣滯其發燥槁不能潤乎皮毛滋乎
腠理而瘡中之血亦乾而黑矣是則變黑者血色本赤
而乾則變黑也謂之歸腎者血本腎中之隂血乾則腎
水亦乾矣此腎虚之證豈有腎實為邪之理乎邵子
觀物篇曰東赤南白西黃北黑此正色也驗之於曉午
暮夜之時可見之矣由是推之嬰兒始生而赤長稍變
而白病則黃老死而黑物生地下而赤稍長而白萎落
則黃枯槁而黑凡物皆資一陽之氣以生此四色者乃
一陽之氣色遞變者也夫痘瘡由出現而起發起發而
成漿成漿而結痂亦人身中一陽之氣之流行也其出
現而赤起發稍變而白成漿則黃結痂則黑此亦色之
遞變自然者乃證之順未可全以變黑為不正之色也
夫以變黑為逆者以四時言之春主生夏主長秋主收
冬主藏此自然之序遞相成功者也痘瘡之出猶春之
生也起發猶夏之長也成漿猶秋之收也結痂猶冬之
藏也亦自然之序苟出現而黑色是春行冬令矣起發
而黑色是夏行冬令矣成漿而黑色是秋行冬令矣不
循遞變之次故謂之逆黑者腎之色也為起蟄封藏之
本故以變黑為歸腎也又肺主皮毛心主血脈脾主肌
肉肝主筋腎主骨髓瘡疹之毒由内而外為順内者不
出曰伏已出復入曰陷不能成漿謂之倒陷不能結痂
謂之倒靨曰伏曰陷曰倒皆由外而内入於骨髓故曰
歸腎為逆也按錢仲陽為萬世幼醫之祖而獨以變
黑歸腎為腎實之證其失不小萬氏闢之最為詳明故
備引之蓋耳骫者腎之部也諸痛瘡瘍皆屬於火腎本
屬水水不畏火故瘡疹之初腎獨無證凡五臟之部之
色之證見者皆為惡候故曰善則不可見惡則可見也
倘若小兒腎水本虧則火毒愈盛水不足以制之而火
反侮其所不勝及其既久火熬水熱於是腎之所部始
病而惡證見焉錢氏以百祥丸下之者大有至理蓋大
戟者瀉小腸之藥也心與小腸為表裏不直瀉其心而
瀉其合使心火下䧏而腎水上升得隂陽交媾之道有
起骨加肉之功然不救者尚十有九水火豈易抽添哉
蓋非百祥丸則無治也毒氣去而真氣不絶者猶活前
人謂百祥丸瀉膀胱之水令脾土復旺是不讀本草而
且大失仲陽之旨也又導赤散亦仲陽所製亦瀉小腸
但與百祥丸之功效有寬猛耳四聖散用木通亦妙世
以大戟為猛而易以其他淡滲之藥反瀉膀胱與腎者
是不刃而殺之矣萬氏以百祥丸下腎中毒氣是猶以
為腎實而瀉其子也毫釐之差千里之謬不可以不辨
瘡痘黑陷分四證詳見起發證治陷伏條薛云喜熱
飲食手足並冷者乃脾胃虧損陽氣虛寒之證宜用辛
熱之劑補之喜冷飲食手足並熱乃陽氣實熱之證宜
用苦寒之劑瀉之外感風寒者温散之毒入腹者分利
之陽氣虚者温補之外寒觸犯者熏解之陳宿州先生
用十二味異功散以預保脾土於未敗之先實發前人
之未發開萬世之聾瞶也
聞人人牙散治痘瘡方出風寒外襲或變黑或青紫宜
温肌發散使熱氣復行而癍自出用人齒脫落者不
拘多少瓦罐固濟煅過出火毒研末出不快而黑陷
者豶豬血調下一錢因服涼藥血澀倒陷者入麝香
温酒服之初虞世名回生散用人牙灰入麝香少
許每服半錢黃茋白芍藥煎湯(調下)錢氏方中用温
酒調下雲岐方中用升麻紫草煎湯調下海藏
云若乎昔油膩腸垢者通膈丸下之硃砂為衣與宣
風散相表裏一方用雞冠血調成膏好酒半盞人
乳半盞入葱白一莖煎湯送下彭氏云只用紫草
湯自好瘡痘最怕麝香與酒氣觸禁不可用凡服
牙齒不可過多每服止三分多則陽氣盡出於表恐
痘癍爛無血色隂氣内盛必裏寒而濡泄急以四君
子加芎歸服之
湯治痘瘡黑陷藥不能發者有驗用穿山甲一味燒存
性為細末入麝香當門子少許一歲五分三歲一錢
温酒調下一服取效雖半身黑陷欲絶者亦能暫甦
而發紅色但有目閉無魂者不復生矣
寇麻黃湯用麻黃剪去根節五錢用蜜一匙同炒良久
以水半升煎候沸去上沫再煎去三分之一不用查
病瘡疱倒靨黑者乘熱盡服之避風俟其瘡復出大
法用無灰酒煎更速但小兒不能飲酒者難服以此
藥入表也(世傳此法累用有效)萬凡痘子黑陷古方用穿山
甲者取其穿腸透膜而善走也用人牙者取牙齒乃
骨之餘腎主骨可以入腎也此二物者但借為向導
引解毒之劑以施治則可若單用之何濟於事哉有
用燒人屎者蓋屎大解疫毒痘乃時氣所發故宜用
之若加入發表和中解毒湯内尤良右方皆通表
發肌之藥首一證感風寒肌竅閉塞血凝不行而黑
陷者宜之
活人瘡黑倒陷豬尾湯無比散龍腦膏子無不驗(海藏云若)
(用草藥下之似勝腦麝必不得已而後用之可也)
豬尾膏治瘡倒靨用小豬尾尖刺血兩點入生腦子少
許同研新汲水調下食後立效
龍腦膏子治時疫發痘瘡及出瘡子未透心煩狂躁氣
喘妄語或見鬼神或已發而陷伏皆宜速治不治其
毒入藏決死用生龍腦一錢研細滴豬心血和丸如
豆子大每服一丸心煩狂躁者用紫草湯化下若瘡
子陷伏者用温酒化下少時心神便定得睡瘡疹發
透依常將息取安(海藏云此一法證極而用故活人云不得已也)
四糞散治癍瘡倒靨黑陷(出御院藥方)
歌曰人猫猪犬臘辰燒每服三錢蜜水調選甚倒靨
并黑陷萬兩黃金也合消(臘月辰日合此藥甚妙)
子和人中黃臘月者最佳通風處以火煅成煤水調下
三五錢陷者自出丹溪云子和黑陷甚者用燒人屎
即此方也
世治疹痘不透乾黑危困用山查肉一味為末每服二
錢紫草酒送下量兒大小加減徐徐進三四服即紅
活
海劉守真涼膈散治小兒癍疹黑陷亦妙然止能治大
便結硬小便赤澀為當若大便小便已通不宜用此惟
以易老去大黃硝者最為穏當錢凡痘疹重者猶十
活四五黑者無問何如十難救一其候或寒戰咬牙或
身黃腫紫宜急以百祥丸下之復惡寒不已身冷出汗
耳尻反熱者死何以然腎氣大旺脾虚不能治故也下
後身熱氣温欲飲水者可治以脾氣生勝腎寒去而温
熱也治之宜解毒不可妄下妄下則内虚多歸於腎若
能食而痂頭焦起或未焦而喘實者可下之宜四順飲
瘡赤陷而耳凥反熱者為逆用百祥丸牛李膏各三服
不愈者死
百祥丸一名南陽丸治瘡疹黑陷寒戰咬牙戛齒身
黃紫腫
紅牙大戟(不以多少隂乾漿水煮軟去骨日中晒乾復納汁煮汁盡焙乾為末)
右水丸如黍米大每服一二十丸研芝蔴湯下吐利
服無時此方治戛齒甚妙
牛李膏用牛李子不以多少取汁石器内熬成膏牛
李子生野道邊至秋結實黑子成穗如無生者以乾
者為末水熬代用每服皂子大煎杏膠湯化下此藥
須於九月中取之
睦親宅一大王病瘡疹始用一李醫又召錢氏錢留與
抱龍丸三服李以藥下之其疹稠密錢氏見大驚曰若
非轉下則為逆病王曰李已用藥下之錢曰瘡疹始出
未有他證不可下也但當用平和藥頻與乳食不受風
冷可也瘡痂若起能食者大黃丸瀉一二行即止今先
下之瘡疹未能出盡而稠密甚則難治此誤也縱得安
其病有三一者疥二者癰三者目赤李氏不能治經三
日黑陷後復召錢曰幸不發寒病未困也遂用百祥丸
為主牛李膏為助各二大服至五日間瘡復紅活七日
而愈蓋黑者歸腎水也腎旺勝脾土不尅水故脾虚寒
戰則難治所用百祥丸者以瀉膀胱之腑腑若不實臟
自不盛也何以不瀉腎由腎主虚不受瀉如二服不效
即加寒而死矣
子和治瘡疹黑陷鐵脚葳靈仙為末炒一錢腦子一分
用温水調服取下瘡痂為效
活人無比散治小兒瘡疹惡候
硃砂(先研一兩)牛黃麝香樟腦膩粉(研細各一錢)
右同研細如有患者小兒一字大人五分入水銀少
許用小豬尾上血三兩點新水同調服寧穏得睡者
然後取轉下如爛魚腸葡萄穗之類涎臭惡物便安
小兒用乳汁調妙(海藏云此瀉内熱之極不能開發於外則宜此内雖過泄外亦開發)
(即透肌膚之藥與至寶丹同)
小兒癍疹黑陷方
乾臙脂(三錢)胡桃(一箇燒存性)
右為細末煎胡荽酒調下藥一錢立效右治死血
黑陷凡前方用穿山甲及麝香等藥治黑陷皆為氣
滯者設也右方皆裏藥第二證所謂毒氣太盛内
外蒸爍毒復入裏必心煩狂躁氣喘妄言如見鬼神
大小便秘渴而腹脹者所宜選而用之者也
閻紫草散治瘡痘黑陷曾服此方愈亢錢皆云有枳
殼難服
紫草甘草糯米(亢云此味極好助胃氣)黃茋(各等分)
右水煎服
丹痘瘡黑陷二種因氣虚而毒氣不能盡出者用黃茋
人參酒炒紫草治之顔色正者如上治法(參茋之補佐以紫草之通)
(利也)
魏變黑歸腎乃氣弱不能畜血血亦不榮故致枯萎而
黑只用保元湯加芎桂補提其氣氣旺則黑者轉而為
黃矣
右補虚例第三證所謂内虛而不能使陽氣以副云
云者之所宜也
吳氏云痘色初深紅者必變紫紫必變黑紫黑必致於
乾枯此血熱漸變理勢之一定不移者也故初見深紅
失於解散至於乾枯黑陷危殆極矣治法當以涼血退
熱為主看其微甚或利大便或利小便或用解散之劑
頂雖平陷不可專以氣虚例之而惟用參茋補劑補則
氣愈盛而血愈乾涸矣翁氏治血熱證七八日間有
紫黑乾枯及青灰乾黑陷者其奪命大造談笑博金一
字金或百祥牛李豬尾等方然早能涼血解毒必無此
患患此而後用此藥得全者少矣若服涼解之藥過多
以致泄瀉滑脫而成黑陷者仍從陳氏法以木香異功
治之又不得以血熱為拘也
奪命五毒丹治痘黑陷倒靨乾枯不起者神驗
月魄(蟾酥少許)吐月華(牛黃二分)銀紅(硃砂一錢)男王(雄黃三分)梅精
(冰片二分)
右五味用豶豬尾血為丸如麻子大薄荷湯下一丸
移時活動
談笑博金丹治同上
取用寅亥戌未四時四靈丹加臍香下俱用天靈
蓋
大造保童丸治同上兼治痘毒亦妙
一蠻子(人胎骨炙過)二狼子(狗胎骨酥過)三猫子(猫胎骨炙過)
右加臍香下
一字金丹治同上
紫花地丁金線重樓山慈菇
至寶丹治同上
戌腹糧(即將火米淨室與犬食飽取其冀洗淨炙乾研細每一兩麝香一二分)
一粒金丹治同上虚證雖死者可立活
腽肭臍(二)鴉片(三)冰片(二)麝香(一)原蠶蛾(二)
已上六方治危急痘證有起死回生之妙
獨神散(即前穿山甲方)
天真膏治黑陷乾枯紅紫及癍不退用此救之十全
四五
初生小兒解下黑糞用磁罐收貯加水銀二兩麝香
一錢黃蠟封口埋於土中愈久愈妙久而化而為水
每遇前證看兒大小熱毒盛者量與二三茶匙酒煎
紫草湯對半和勻服之立時紅潤活澤真秘方也勝
天靈蓋枯臭無益之物萬萬矣緣此糞原係母之真
血所化蓋以血補血且入土日久又得隂氣多故能
解毒百日内小兒熱而煩躁啼哭不止用少許點
入眼角二三次便能神安氣和而睡蓋又能清心熱
也
大成散治痘出不快或頂陷或灰白黑陷一切不起
發之證俱可用之
穿山甲(酒炒一兩)甘草末(二錢)雄黃硃砂(各一錢半)紫草(三錢)
麝香(二分)
右每五歲兒用二分冷證熱酒調下熱證紫草
湯下寒者加入治中散内用熱證加入小無比
散内
無價散治黑陷欲死者
用無病小兒糞臘月將傾銀罐二箇上下合定鹽泥
固濟火煆通紅取出為末蜜水調服一錢一方加麝
香冰片少許
灰白
丹爐灰白色靜者怯者作寒看躁者勇者焮發者作熱
看凡痘疹白色將靨如豆殼者蓋因初起時飲水多
其靨不齊俗呼倒靨不妨但服實表之劑如毒氣鬱裏
消息他大小便如大便閉通大便小便閉通小便無妨
薛前證不起發不紅活者此因脾肺氣虚用參茋四
聖散(起發)頂陷灰白瀉渴者脾肺虚寒用木香散異功
散(出不快)張痘初出時色白者氣血虚也便宜大補氣
血參术茋芎升麻乾薑甘草木香丁香酒洗當歸白芍
藥若大便瀉加訶子肉果丹溪治吳□小兒周歲痘
癢色白甚癢藥中每加參茋半兩白术七分丁香兩箇
當歸一錢官桂三分水煎服
右治虚寒例
婁予族姪女笄年出痘灰白色身熱喘嗽渴脈洪有力
與八物湯加連翹桔梗犀角屑半夏木通紫草乾葛石
膏杏枳連芩前胡瓜蔞仁服之十貼後色紅活喘嗽緩
減漸微但熱未除遂於前方減茋杏胡枳連芩蔞七味
服三十餘貼而安安後髮皆落月餘方起牀虚之極也
又一男子二十餘歲出痘已破未破者灰白色又雜
間以黑陷倒靨者發熱寒戰身痛脈洪或時弦亦與八
物加木通紅花紫草陳皮連翹服十餘貼而安
右治虚熱例
凡血氣不足灰白頂陷不起者宜内托散(即十宣散見起發)加
紫草并乳汁調補痘色灰白漿不滿足欲成倒塌皮
薄易破者保元湯(大法)加芎歸芍藥升麻人乳好酒進之
右補虛例有一等白痘似粉醫人所不識有盤有
頂而軟肥者以加減大紫草散主之
加減大紫草散治白痘似粉人所不識者
紫草人參茯苓黃茋白术芍藥川
芎當歸甘草糯米
右各等分為麄散每服四五錢水煎服一方有木
通無黃茋名紫草快癍散又一方去甘草加木通
防風名參茋四聖散治表裏俱虚
補元湯治痘頂充滿而根盤不聚色不紅活乃氣有
餘而血不足也
川芎當歸白芍藥(酒炒)熟地黃(各一錢)紫草紅
花(各酒洗七分)陳皮甘草(各三分)白术(酒炒一錢五分)
酒水各半盞糯米五十粒棗二枚煎服
活血散治痘色淡白
當歸赤芍藥(酒炒)紫草川芎紅花(各五錢)血竭
(一錢)木香(二錢)
右為末每五歲者服一錢十歲已上者服二錢好酒
調下熱極血焦不紅活者酒煎紫草湯調下
保生散治氣血俱虚灰白色不灌膿回漿者
紫河車(一具焙為末)龜板(酥炙五錢)一方有鹿茸五錢
右為末每服五七分或一錢氣虚者保元湯下血虛
芎歸紫草煎湯下
混元散治同上
紫河車(一具分作五七塊)
用白糯米三合水淘淨入無油銚内同炒以米黃色
為度同為末每用五七分兒大者一錢極補氣血能
助灌漿如神緣糯米性温得紫河車之氣純化為河
車故其補功最速譬之造酒米從麯化意也
内助丹
黃茋(酒炒)人參(酒炒)白术茯苓當歸陳皮半
夏厚朴肉桂山查
薑三片棗一枚糯米五十粒水煎服如不食加人
乳一杯癢甚加大附子寒戰不止加附子防風
渴加麥門冬瀉加澤瀉猪苓不止加訶子肉果
助陽丹癢塌不起根窠不紅
黃茋人參白芍藥(各酒炒一錢)甘草(三分)川芎(一錢)
當歸(一錢)紅花(五分)陳皮(八分)官桂(二分)
薑棗水煎服
回生起死丹治痘灰白寒氣逆上不食腹脹嘔吐肚
痛泄瀉清水手足俱冷
丁香(九枚)乾薑(一錢)
水煎熱服被蓋片時令脾胃温煖隂退陽回痘自紅
活
夾疹(狀如錦紋其中有空缺處如雲頭樣者為癍徧身無空處疎密不等者為疹)
萬疹一名麻子君火所為也(或曰脾為疹)經曰少隂所至為
瘍疹在人則心火主之夫心火亢甚則制已所勝焚灼
肺金肺主皮毛故疹毒見於皮膚之間蚊蚤所咬之狀
痘瘡只出一般者善若與疹毒並出謂之夾疹其候極
惡惟痘本稀疎而夾疹者庶乎可治瘡本稠密與疹並
出彼此相混瑣碎莫辨急用辛涼之藥發而解之如疹
毒漸消瘡本磊落者亦可治也疹痘相併毒不少減此
危惡之疾孰能料其生乎瘡出夾疹者荆防敗毒散
主之疹毒消者可治如瘡收靨後復出疹者此餘毒解
散之兆不須治之薛夫疹乃風邪外患痘為胎毒内
發二證並作臟腑俱病也二者相雜赤暈發焮痘瘡愈
盛誤謂痘出太密多不可救然此乃夾疹痘也當治以
人參羌活散疹毒即解痘勢亦退其元氣虧損不能結
痂當補脾胃為急也翁痘内夾出丹疹者不必治之
當以托痘為主痘出而疹自消矣
荆防敗毒散
柴胡甘草人參桔梗川芎茯苓枳
殼前胡羌活獨活荆芥穗防風(各等分)
右剉細加薄荷五葉水一盞煎七分去查温服
人參羌活湯治時氣痘疹兼於發表
人參羌活獨活柴胡前胡桔梗茯
苓枳殼川芎天麻甘草地骨皮(各三分)
右入薄荷五分薑水煎服右表證多者宜之
清和飲
地骨皮(鮮者)麥門冬(去心各二錢)生地黃知母貝母
橘紅茯苓甘草荆芥穗(各七分)牛蒡子(炒研一錢)
(五分)桔梗(五分)全瓜蔞(一錢)
右裏證多者宜之虚者加人參黃茋
夾癍
萬活人書云傷寒下之太早熱氣乘虚入胃發癍下之
大遲熱留胃中發癍胃爛亦發癍癍者乃熱毒鬱遏煎
熬隂血血得熱而不解浮於肌肉為癍足陽明胃主之
痘瘡初出皮肉紅腫片片如錦紋者此夾癍也以辛涼
之藥解之其癍漸退瘡本堅實者吉否則皮膚癍爛瘡
易瘙癢所謂皮嫰易破者是也如赤癍成塊其肉浮腫
結硬者又名丹瘤其毒最酷瘡未成就此先潰爛工不
能治夾癍痘亦用荆防敗毒散主之癍退可治張
痘出而夾癍者痘毒隨臟而出其毒發之勢最為迅疾
或血太過而氣不及則衛氣疎缺不能密護脈絡而致
太過之血夾毒上浮亦乘毒出之勢而發為癍也較前
夾疹者稍為易治如瘡起齊其内必虚癍多從内解如
不解以升麻湯加歸芍主之又有或結痂後而發者餘
毒熱盛煎熬肉分其癍必爛以消毒散(出不快)加歸芍防
風盛則用連翹湯(疽大小便祕)爛處以生肌散(潰爛)傅之若夾
毒初出色赤如火乃毒滯不能宣發之故以四順飲(發熱)
利之如大便利一二次而癍或退則血附氣位急用四
君子湯(不能食)加茋薑棗與服以防其損陷如不止加肉
豆蔲必止翁用玄參升麻湯(咽喉)黃芩荆芥白芍歸芎
在初多用表散在後多用解利紅癍易退紫癍稍難藍
癍不可治矣婁用白虎湯袁痘中夾癍陽明受梟
炎之毒盛而然丁桂之藥纖毫莫可投也張半仙用
黃連解毒湯以治夾癍之痘則失之太寒錢氏用㯽
榔大黃以療痘中之癍則失之太峻總不如犀角地黃
湯以徹内陽明之鬱毒五龍化癍湯以消外蚊咬之血
紋内外夾攻表裏調和斯能復全矣愚治痘裏夾癍
者極多但見形就是癍不見痘樣者熱毒峻烈克全者
十止三四兩日而癍見者速清逐為尚患此者必煩躁
譫語渴飲不寧如劉禪師用地龍汁和犀角水投服亦
心得治癍之法者矣
山梔子湯治痘瘡及癍毒狀如蚊蚤所齧毒盛黑色
者
山梔子仁白蘚皮赤芍藥升麻(各一兩)寒水
石甘草(各五錢)
右為細末每服一錢水八分紫草薄荷各少許同煎
至五分去查放溫服
袁氏方
紫草紅花犀角木通芍藥生地黃
茯苓甘草蟬蛻
燈草金銀煎服外加荆芥紫蘇木通荔枝殼鳳凰
脫升麻楊枝濃煎湯浴之
陽毒升麻湯面赤狂言煩躁腰背疼下利脈浮喉痛
升麻(五錢)犀角射干黃芩人參甘草(各二錢半)
右水煎服
夾癭袁夾癭為痰毒凝結而成也或結於項頸或結於
耳後或結於腋下大者如桃小者似李長者似瓜短者
似棗身烙煩渴勢若不凶痘三四日而癭作則毒隨痘
洩膿隨痘灌自可挽全而無害倘癭紅腫將膿而痘隨
標焉吾恐毒膿一潰元氣囂漓痘焉能表暴充灌乎七
八之期痘已黃蠟而癭作焉保護元氣消毒袪邪竟獲
綏全之慶雖潰無妨治法在乎審日期之先後視元氣
之厚薄紀男女之大小範時令之寒暑庶幾免紊錯之
愆矣癭已紅腫而痘標焉法宜托裏毒盛消其毒元虚
補其元木通桔梗解毒而徹關鎖惡實生地除梟而袪
榮炎甘草清理諸邪蟬蛻袪風辟毒芍藥洩諸經之鬱
火荆芥散陽明之風邪諸藥缺一不可也痘起遂發
癭治以補托如芩連之藥不可用耗爍之劑不宜投消
痰解毒為尚痘標而癭破流膿出血自致元氣虚虧
大用黃茋衛元湯可也人參黃茋川歸紅花桔梗芍藥
甘草防風煎服痘兩三日而癭毒仍作急用三消散
半夏川歸茯苓甘草木通紅花生地芍藥牛蒡子天花
粉蟬蛻燈草煎服痘七八日充灌而癭作宜服沖和
飲子人參黃茋麥門柴胡防風荆芥芍藥茯苓炒白术
桔梗連翹當歸瓜蔞根頻進四服自愈矣歌曰木通
生地併黃茋桔梗當歸芍藥俱大力蟬蛻兼甘草白茯
殭蠶效實竒上焦加味升麻引貝母門冬不可遺下焦
牛膝相資助緊覓山姑倍用之熱多荆芥隨多少疼極
還尋白芷醫愚按方治證須驗時日若頭面盡腫而
癭腫則諸痘決不能鼎峻多致損傷
夾丹袁痘裏發丹内熱之極而然也不宜遽用極寒透
裏之劑若標兩三日竟以化癍湯徐徐浴之内服生地
牛蒡子芍藥甘草木通荆芥穗其毒自消矣若用豬膽
京墨冰片塗之竟罹其害慎之頭面項頸倘如蛇纏硬
腫火燒疼痛梟毒輳於上宜用炒黃連紫草車前子梔
子等藥余治痘丹準前藥加減單用露桃花二錢即
丹收痘朗若腫疼須加柴胡羌活生地芍藥倍之有用
鳳尾草獨煎湯飲豈知山蕨即鳳尾草名也性極寒而
沈走恐傷於痘不可輕用
夾瘡瘍袁痘裏夾瘡痘迎瘡見隙而盤據愈加多密矣
痘起氣虚風癢自作宜用紫蘇荆芥湯浴之隨用芍藥
生地防風黃茋白术殭蠶甘草蟬蛻等藥服之可也若
男女種患楊梅惡瘡痛不可忍而痘適標其間李少陽
用蝸牛丹以治但香油皂子仁不可輕用若患肥疳瘡
如松香輕粉飛丹雄黃皆不可塗也歌曰黃茋芍藥
直殭蠶生地防風白术聯甘草紅花牛蒡子酒煎來服
效難言若是楊梅瘡破爛牛黃土茯倍加焉痛極乳香
些少助自然瘡可痘安痊余歴驗小兒痘種於瘡瘍
中痘雖美麗勢必梟癢若不按法製湯以浴痘蹲聚於
瘡隙奚克鼎峻尹頭陀專以香馬蘭藤煎湯浴夾瘡瘍
之痘允得鎮痘之妙但香馬蘭有三種分别青紅白根
浮上紅者甚佳採用則可治法升麻黃茋為君芍藥生
地為臣羌活防風為佐甘草蟬蛻為使此準格也
夾損傷袁痘標一兩日或致撲跌或犯金石所傷則脾
脈虧損而血氣走散痘終受其阻厄李少陽用孩骨胡
桃酒以治則失之峻利況胡桃又作瀉之物用之不宜
王近川用歸尾桃仁湯以治則失之狂妄痘中豈宜破
敗其血者耶準依劉半塘拱元散人參黃茋當歸紅花
伏鳳雛蟬蛻防風芍藥甘草以補托其内用文蛤棕灰
盫於傷處以收歛其外可也若損而不破者用蝦蟆皮
貼之徐徐以手摩撫若是湯潑火烙者不宜敷以生冷
之藥以凝滯其痘也歌曰損傷須覓伏鳳雛土鼈參
茋蟬蛻馳橘紅甘草當歸合再入紅花防地俱昔黃
舍人次子十三歲患痘兩朝上樓失足損傷頭額致血
淋漓父母痛哭以為痘中損傷必不能生矣請予視治
即將前方倍下參茋歸地連進四服而痘遂鼎灌身帶
不寧加茯神桂心外單用棕灰敷之不半月而自靨脫
全美但痛甚者少加乳香若外傷重痕闊弗克收痂用
白芨白歛象皮末摻之自痊
痘疔(諸痘中有獨大者或黑或白其根結硬即是痘疔如疔瘡樣直抵筋骨宜桃破以四)
(聖散點之無凡黑陷中有微尖頂如苦楮樣者疔也此狀者謂之黑陷非疔也)
萬痘疔者熱毒蓄積氣血腐壊而成也狀如數種乃疫
毒之氣最為惡候宜謹察之有肌肉微腫狀如堆粟不
分顆粒者此氣滯血凝毒氣鬱結也有初出紅點漸變
黑色其硬如石者此肌肉已敗氣血中虚不能載毒而
出反致陷伏也有中心黑陷四畔突起戴漿者此血隨
毒走氣不為用也有中心戴漿四畔乾陷焦黑者此氣
附毒出血不為使也有頭戴白漿自破潰爛者此氣血
不充皮膚敗壊也有為水泡溶溶易破者此火濕併行
氣虚不能歛束也有為血泡色紫易破者此血熱妄行
不能自附於氣也有瘡頭鍼孔漿水自出者此衛氣已
敗其液外脫也此數證者於五六日間候之但見一證
即不可治薛痘疔又謂之賊痘或三五枚或五七枚
問雜於諸痘之問其色紫黯作痛不寧以致諸證蜂起
不能灌膿甚至不救乃熱毒勢甚併結也用仙方活命
飲(瘡瘍)如二便祕澀量加大黃遍身拘急加麻黃外必用
線鍼挑破出黑血或吮出毒血以泄其毒餘痘纔可灌
膿否則其毒無從而解必致不起如未應急用隔蒜灸
若毒氣盛者或不知痛者不用蒜隔就著肉灼艾灸之
若灸後瘡頭紅腫發焮用鍼挑破出毒血灼艾尤好雖
此法未出方書予屢用屢驗者世多用至寶丹之類亦
不可恃别見起法證治宜參攷凡痘瘡起發之時
但見乾燥其根焦黑者即内服奪命丹(見形)外用四聖散
塗之如原有瘡疹或灌瘡未愈或瘡將較瘢嫰者至
痘出之時其處痘本攢聚形色黑潰急以鍼刺破之吮
去毒血外以四聖散塗之内服加味四聖湯(見形)調無價
散(倒靨)併奪命丹主之如瘡焦黑渾身皆是者看大便
何如若大便祕者内服承氣湯(便秘)調無價散外用水楊
湯浴法(起發)大便利者内服十全大補湯(汗)陳氏木香散
(瀉)調無價散合奪命丹外用水楊湯浴法
四聖散
菉豆(四十九粒)豌豆(四十九粒各燒存性)珍珠(一分)油頭髮(燒過一分)
右為細末臙脂水調先以簪子撥開黑瘡以此塗之
二聖散治痘疔挑破以此點之
雄黃(二錢)紫草(三錢)
右研末用油臙脂調
敷方痂後痘疔潰爛成坑内見筋骨以此敷之
赤石脂膩粉黃蘖杭粉(炒)血竭伏龍肝
(各一錢)飛丹(炒八分)髮灰(五分)乳香没藥(各三分)冰片(三厘)
蜜陀僧(飛過二錢)有臭氣加阿魏三四分
右為細末綿紙篩過敷之外用膏藥貼内服人參
敗毒散加穿山甲蟬蛻連翹
拔毒膏治痘疔
雄黃(研)
右用臙脂重浸水令濃調雄黃點疔痘上立時紅活
亦神法也蓋雄黃能拔毒臙脂能活血也
飛龍奪命丹治痘疔痘毒痘癰或麻木嘔吐重者昏
憒咬牙
真蟾酥(乾者酒化)輕粉(各一錢)枯白礬寒水石銅綠
乳香没藥麝香(各二錢)硃砂(六錢)蝸牛(四十二箇另研如無)
(亦可)
右各為末入蟾酥蝸牛或加酒少許糊丸菉豆大每
服一丸温酒或葱湯送下重者外用隔蒜法灸甚者
多灸或著肉灸
捲簾疔袁痘六七朝舌望上捲喉鎖煩渴緊痛飲食
難進不知者妄用刀割舌下青筋儵時致死豈知疔毒
結坐於舌根疔甚者如黑豆次者似葡萄犯此證候要
把銀鈎鈎破患處儘淨惡血隨以苦茶嗽口盡吐其毒
血而以後方投之歌曰䀯仙妙製龍宫丹冰片硼砂
青黛間薄荷荆芥殭蠶炒還覓黃連法製難按合研勻
為細末慢吹喉内捲簾翻按此疔人多不曉夭殺兒
童若患此者痘定經於心急宜清解若補助之藥不宜
服也有方用蛤蜊汁和玉露滴者亦可
燕窩疔痘形五六日而腋下硬腫兩手坦垂不能活
動轉舒煩躁譫語眼碧臉赤惡渴吐沫不知者以為結
癰而然豈知痘毒結坐於腋下名曰燕窩疔急用銀鍼
挑去其根盡除惡血隨將燕窩打水澄清者洗淨而以
珍珠末和油臙脂塗其患處内服消毒飲歌曰燕窩
疔欲燕窩除挑破須將澄去泥洗淨盡除其毒血油臙
脂和米珍珠塗抹其中時刻候管教毒盡痘離離又
曰消毒飲是鼠粘先甘草通茯生地全紅花犀芍連翹
合燈草濃煎毒盡捐余歴詳察此痘左腋潛注則右
體之痘沈伏而失色右腋潛注則左體之痘叛逆而無
元是準格也若曰疔左而左痘壊則誤矣有方以蜒蝣
和核桃肉吞者雖暫獲效終之無濟
火珠疔痘值六七日而鼻竅中闐塞噴火氣息甚難
惡渴煩躁面赤眼紅痰緊飲食不餐名曰火珠疔外要
鈎破隨將藥點入眼角再服瀉金湯則愈矣歌曰鼻
中闐塞火珠疔速要鈎穿眼上行黃連膏和梅花片點
滴其中左右經再服瀉金湯二劑自然毒盡得安寧
瀉金湯歌曰烏犀桔梗鼠粘行芍藥甘梢伏火青生地
紅花通紫草合煎服後自消疔按此痘疔患於小兒
們人昧以為息肉闐塞不知挑剔屢致枉死慣治者允
宜詳驗眼翻氣急手足亂撒候則是矣或以田螺水滴
入者未善
忘汲疔痘值六七之期兩眼沿儵然結座疔毒封蛤
腫脹熱極而面色紫煩渴則以治鼻疔法治之挑破處
速以瓦葱搗爛盫之蓋此處不可以鈎穿者也歌曰
眼沿生疔眼必瞎自有仙家神治法瓦葱細搗盫封牢
莫待風梟再作惡昔穆修治此疔專用山慈菇和螳
螂肉搗爛盫上取疔根亦捷法也
豢虎疔痘期裏正要會膿結蠟而耳孔内結成疔毒
蓋腎地宜無痘毒而疔獨輳結於此者則梟炎熾而癸
元已耗矣急宜錐破隨用鵝管石女貞子薄荷共研為
極細末吹於患處再用馬蘭根洗淨寸斷塞耳歌曰
豢虎由來兩耳中少陽臨證製吹筒鵝管石和女貞子
薄荷三味并相攻再把馬蘭根洗淨隨將寸斷塞其中
不須時刻相回挽自然疔裏見竒功按此方鵝管石
宜改元精石以元精而寫鵝管此亦傳易隠射之失也
内還有冰片女貞子亦是女貞抄曰子者亦傳訛也
注命疔疔期裏兩足掌心痘毒輳結成疔硬腫惡痛
或如錢樣或如大黑豆或如胡椒粒紫筋直注透足股
盤處其毒甚矣速鋤取其根盡淨其血隨用田螺水
調和冰片點三次把慎火草菉豆浸脹搗爛盫於患處
内服化毒丹歌曰痘裏如生注命疔花欄決定不為
輕銀鍼挑盡其中毒尋箇田螺吐水清調和冰片臙脂
點再覓龍鱗草要真(即慎火草又名火丹草)脫皮菉豆浸漬脹共
搗將來盫一層内把化毒丹來服不怕疔生足掌心
俗人多以足下疔不加意豈知疔雖生於下而綰刺於
上竟犯脾心二經時刻不可捱故曰注命
驪含疔痘值五六朝身發惡熱躁譫語兩眼翻厥肚
腹膨脹小便閉塞惡痛呌號不寧蓋因梟毒澄聚於膀
胱而於陽莖竅裏驟結鴆疔名驪含疔語云痘疔結此
時刻要死急用銀硃冰片蟾酥牛黃麝香研勻極細末
將黃連細茶濃煎候冷取半匙調藥把細軟稻心蘸藥
通納其竅中再用油菜子鎈捋其莖内服木通敗毒散
歌曰驪含生疔疔如刀十箇疔來九不饒胡僧仙授
攻醫法繼後驪含命始逃牛黃冰片蟾酥麝和合銀硃
一樣&KR3421;茶連數沸煎濃冷稻草心將蘸藥膏依方按法
相為用何畏疔錐日夜號昔雲間一僧用細銀絲通
竅内隨以清水潄口淨吸之以盡其毒血外用珍珠片
腦調服亦驗
透腸疔痘六七朝之内腹中飽悶絞痛難忍大便閉
結煩渴遂於糞門旁闔輳坐疔毒腫硬紫錐名曰透腸
疔毒徹於陽明故耳速鍼錐其毒大用金銀花防風煎
湯透冷洗淨隨將輕粉珍珠片腦白歛末燈心蘸塗於
上内服黃連解毒湯歌曰透腸疔毒命隨傾治得全
時漏必成此方竒效人誰得惟是晡仙用自珍片腦珍
珠與輕粉分兩般般無重輕要將白歛先為末澄過乾
時後併行毒收還冀時乾結潰爛來時極可憎此疔
有剔後用苧根搗爛盫者有用桑杪搗爛和麝敷者俱
有明效總不如野菉豆末和紅花末乾摻甚美
痘癩
萬痘癩者熱毒拂鬱氣血虚弱肌肉敗壊經云熱勝則
肉腐若是也三理論曰脈浮而大浮為風虚大為氣強
風氣相摶必成[病-丙+(穩-禾)]疹身體為癢癢者名為泄風久久為
大癩凡氣血充實者外無虚風内無強邪必無是病惟
氣血素弱者不能榮衛於身易感天地肅殺之氣皮肉
之内虚風居之兼之痘疹穢毒疫癘惡氣擊搏燔灼流
散四布隨空而出所以瘡本稠密身無完膚瘙癢難任
肌肉潰爛而痘癩成矣急用大補氣血清熱解毒之法
庶可求全若待敗面堕鼻唇崩目盲肢體殘傷不致殞
命亦為廢人矣凡瘡破成癩者用十全大補湯(汗)苦
參丸合而服之外用滅瘢救苦散(收靨)塗之
救苦散
苦參(一兩)白蒺藜胡麻牛蒡子(各半兩)甘草(二錢五分)
共為末酒調麫為丸竹葉湯下
壅腫
經曰熱盛則腫大抵毒之盛者必腫毒微者不腫凡瘡
出盡應期起發頭面以漸浮腫者此毒火發越聚於三
陽之分欲作膿血故宜皮肉焮腫也設當起發之時頭
面不腫者必瘡本磊落毒氣輕淺雖爾作膿根不占處
所以不腫必須治之如瘡本模糊起發不腫者此毒伏
於内不即發洩不可以毒輕論也如起發腫大皮肉如
常瘡尖而圓粒粒分明者此佳兆也若皮色鮮紅瘡本
成串粘聚平塌者若瘡色灰白成餅如錫面者若瘡焦
紫無水者皆凶兆也有先起發頭面預腫此兼疫毒之
氣名大頭瘟者是也腮頷預腫者此名蝦蟆瘟也須兼
疫氣而治多凶少吉大凡瘡腫者直至乾漿結痂之時
毒化而腫消矣故應腫不腫應消不消者謹隄防之
凡瘡腫脹面浮目閉者急與解毒護目救咽喉相兼治
之内用消毒化斑湯(起發)外用神應膏(見形)護目凡瘡腫
脹切防瘙癢正面之中不可少有破損者苟生癢破沙
崩之勢漸不可為邪氣内陷真氣外泄腫消而死矣但
得破者復灌消者復腫飲食如常大小便自調者變凶
為吉用十全大補湯(汗)苦參丸(痘癩)合而治之如瘡色
灰白面腫如錫餅者但看其人臟腑何如若能食大便
調小便長無他苦者多吉若不能食吐利併作或生瘙
癢者多凶如頭面預腫或腮頰預腫者此時羌活救
苦湯(見起發)
潰爛(收靨門參看)
萬痘瘡所貴者堅實不破圓淨成痂也其有潰爛者火
勝也經曰熱勝則肉腐火之為用猛虐峻暴近之則躁
癢不寧迫之則焦痛難忍灼之則糜爛成瘡故敗物者
莫如火也火生於空非虚不燃乘之以風其燄益烈痘
瘡潰爛由肌肉素虚邪風侵襲風者善行數變行諸脈
絡散於榮衛之間一旦毒發於裏風應於表風火相扇
肌肉憤瞋皮膚決裂而瘡壊矣如膿成而潰則毒已化
但粘衣漬席不能乾較古方以敗草散主之誠良法也
膿漿未成其毒未化癢破潰爛者則衛氣暴泄津液不
榮譬諸草木剝削其皮枯萎而死矣經曰根於中者命
曰神機神去則機息根於外者名曰氣化氣止則化絶
此之謂也薛聞人氏云痘癍爛之證因當發散而不
發散則毒氣閉塞以致喘促悶亂不當發散而誤發散
則毒隨陽氣暴出於外遍身皮膚潰爛治宜調脾胃進
飲食大便調和榮衛健旺毒氣自解而無目赤咽痛口
瘡吐衂等證竊謂前證若發表過甚大便自利急用理
中丸荳蔲丸(俱痘瀉利)以救其裏亦有痘疹如蚊所齧而色
黑乃危證也若大小便袐結煩躁用山梔子湯(痘夾癍)豬
豬尾血調腦子治之自利不食者不可用蓋毒發於表
而妄汗之則腠理開泄榮衛益虚轉增瘡爛由是風邪
乘虚變證者有之若毒根於裏而妄下之則内氣愈虚
毒不能出而反入焉由是土不勝水變黑歸腎身體振
寒兩耳凥冷眼合肚脹其瘡黑陷十無一生治者審之
瘡出太盛濃汁淋漓不可著蓆疼痛者乾黃土羅末
傅之甚者白龍散(癢塌)帛裹撲之或敗草散(收靨)貼之丹溪
云瘡濕者用瀉濕乃肌表間濕宜用風藥白芷防風之
類聞人氏用麥麩襯卧暑月熱甚當藉之以芭蕉葉為
佳或瘡已出定大便不通而膿汁不乾者此熱毒合
下證也宜牛黃丹利之若瘡口濕及膿血雜流者百
花膏(收靨)生肌散金華散綿蠒散(收靨)魏氏白螺散乳香
韶粉散俱可用若靨後復生乃餘毒失於解利留滯於
肌肉之間而然也宜消毒散(出太密)或結痂久而不落亦
宜百花膏若痘爛無膿吐利不止或二便下血乳食
不化者不治之證也
牛黃丹治瘡子出定大便不通瘡中膿水不乾
牛黃大黃末(生用)珍珠末粉霜(各一兩)
右研勻煉蜜丸如黍米大每服十粒人參湯下量兒
大小加減
生肌散治疳蝕不斂併痘後毒血雜流不收等瘡
地骨皮黃連五倍子甘草黃蘖(各等分)
右為細末乾摻瘡上
金華散治痘證後肥瘡疳瘡疥癬能收水涼肌解毒
黃丹(水飛過火煆紅一兩)黃蘖(五錢)黃連(五錢)黃芩大黃(各三錢)
輕粉(一錢)麝香(一分)
右為細末瘡濕乾摻燥用臘豬油熬化調搽
白螺散專治瘡痘不收
白螺螄殼(不拘多少古牆上取)
右去土洗淨火煉紅取出存性為極細末瘡口濕處
乾摻為妙
乳香韶粉散即韶粉散加乳香末三錢(韶粉散方見落痂證治)
又方荔枝殼(微燒存性)草紙(燒灰存性)敗茅(多年者)
三味共為細末或搽或摻自能收水結痂
又方黃痘殼燒白灰為末摻之如痘風癬以痘殼
煎湯洗
秘傳茶葉方痘爛遍身無皮膿水流出粘拈衣被茶
葉要多揀去麤梗入滚水一渫即撈起再揀去梗濕
鋪牀上用草紙隔一層令兒睡上一夜則膿皆乾
蕎麥粉法(見收靨證治)
蟬花散治爛痘生蛆蟲及夏月諸蟲咬傷臭惡不可
近者服之蟲皆化而為水蒼蠅亦不敢近
蟬蛻(洗淨焙)青黛(澄去灰土各五錢)北細辛(二錢半)蛇退(一兩燒存)
(性)
右為細末每服三錢酒調下一加生寒水石細末
臭痘
袁先哲云臭痘不死以其得化洩陽明之毒氣故耳若
臭而黑爛成窩者元氣虧損亦死之證也患此者須服
定金湯
定金湯方
綿黃茋人參炒术當歸白芍藥生地
黃白茯苓甘草白芷防風荆芥升
麻
入芫荽一握白銀一塊燈心二十莖同煎服予每
診臭痘膿血流溢者生臭不梟癢者生臭不延人者
生臭不抓脫者生臭不黑爛者生犯此須以芫荽艾
葉燒闢其穢氣隨用升麻紫蘇湯楷挹其臭處淨潔
其衣服牀被即服前方無不獲全若頂脇胸頸氣窩
處凹爛黑臭洞見筋骨者必死之痘也四明余氏用
寒水丹摻之亦可
寒水丹
雞骨灰(帶血肉燒過)銀硃(各一錢)冰片赤石脂(各五分)棕
衣灰(二分)
右研細末洗淨徐徐摻之
證治準繩卷八十七
