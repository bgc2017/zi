證治凖繩卷五十八
明王肯堂撰
女科
雜症門
虛勞
勞倦所傷用補中益氣湯證治乃暴病也失治而有發
熱潮熱盜汗欬嗽諸症出焉謂之虛勞又復失治而有
皮聚毛落飲食不為肌膚骨髓中熱經閉不行諸症出
焉謂之瘵骨蒸熱至於𫝊尸之疾别自一種其源不起
於勞&KR1679;其流或至於滅門余於雜病首册則既條分而
偹列矣然男以精為主女以血為主其致病既殊其施
治亦異故應别著方法而陳氏良方分勞瘵骨蒸勞血
風勞氣虛風勞冷勞熱勞客熱䒭門未免惑亂後人靡
所適從今釐正如左醫者更参雜症虛勞傳尸勞二門
而用之則無道少之患矣
初病大法保治婦人虛勞局方中謂首尾六合如大聖
散熟地黃丸是治無熱虚勞也中道藥牡丹煎丸空心
食前人參荆芥散臨臥食後是治有熱虛勞也戴有
病後血虛者有夲軆血虛者其人往來寒熱或五心彂
熱言語無力面色痿黃頭目昏暈變生諸疾芎歸湯加
羊肉少許或十全大補湯四物湯養榮湯服之血虛而
氣旺者宜抑氣湯即香附末
增損四物湯(易簡方)治婦人氣血不足四支惰怠乏力
少氣兼治産後下血過多榮衛虚損隂陽不和乍寒
乍熱
當歸川芎人參乾薑(炮)甘草(炙)白芍藥(各等分)
右㕮咀每服四錢水一盞煎至六分去滓熱服
六神湯(御藥院方)治脾氣不和榮衛不足怠惰困倦不嗜
飲食服之補養真氣進美飲食充澤肌膚
當歸熟地黃白芍藥川芎黃耆地骨皮(各等分)
右為麤末每服五錢水一盞半煎至八分去滓空心
温服
加減大建中湯(普濟)治婦人胎前産後一切虚損月水
不調臍腹㽲痛往來寒熱自汗口乾煩渴
芍藥(二兩)當歸川芎黃耆桂(各一兩)甘草(炙)白术(各七錢半)
右硏為末每服二錢半水一盞半薑棗煎六分去滓
温服食前
清氣湯(普濟)治肌熱骨瘦者隂衰陽盛也是氣弱而血
熱則外蒸肌肉内蒸骨髓煩渴口乾頰赤頭痛飲食
無味心神驚悸肢軆痠疼或時盗汗或時欬嗽或月
家斷絶或經極少俗謂血勞産後曰蓐勞及羸瘦之
人與清氣湯羊乳丸治之
紫蘇子五味子大腹子枳殼桑白皮(微炒)菖蒲
地骨皮白术柴胡秦艽獨活乾葛甘草(炙各等分)
右哎咀每服五錢水一盞入紫蘇七片烏梅一箇煎
至七分温服
黃耆散(一名防風湯)治勞氣食後身痛倦夜間盗汗此因
失血榮衛損也
黃茋(一兩)白芍藥防風當歸乾地黃(各七錢五分)甘草(半兩)
右㕮咀每服五錢水一盞薑三片棗一枚煎至七分
去滓温服食前
四白散治男子婦人血虛發熱夜多盜汗不進飲食
四肢羸瘦骨節拘攣脚痛不能行
黃耆厚朴益智仁藿香白术白扁豆陳皮
(各一兩)半夏白茯苓人參白豆䓻仁天台烏藥
甘草(各半兩)京南芍藥檀香沈香(各一兩)
右為細末每服四錢水一盞薑三片棗一箇煎至七
分溫服
桔梗飲子(大全良方)治心氣不足解勞倦益血
黃茋人參麥門冬苦梗甘草(各一兩)青皮(半兩)
右為末每服三錢水一盞煎至七分温服
如聖散(大全良方)治婦人所禀血氣不足不耐寒暑易冐
疾傷月水不調久而心虛狀若心勞四肢倦怠筋骨
少力盜汗易驚或時不寕五心煩熱肌膚不長間作
頭昏飲食無味胸膈不利或産前産後受病並可服之
北柴胡白茯苓甘草熟地黃人參
當歸(各一兩)鼈甲胡黃連沉香知母(各半兩)
寄生乾葛(各七錢半)
右為細末每服二錢水一盞烏梅一箇棗二枚麥門
冬數粒煎至八分服無時
劫勞散治心腎俱虚勞𠻳二三聲無痰遇夜發熱熱
過即冷時有盗汗四肢倦怠軆劣黃瘦飲食減少夜
臥恍惚神氣不寕睡多異夢此藥能治微𠻳有唾唾
中有紅線名曰肺痿失治便成羸劣之疾
白芍藥(六兩)綿黃耆(蜜炙四兩)甘草(炙)人參(去蘆)當歸(去蘆酒洗)
半夏白茯苓(去皮)熟地黃(洗淨焙乾)五味子阿膠(各二兩炒)
右㕮咀每服三錢水一盞薑七片棗三枚煎至九分
温服無時日三
筒骨煎(大全良方)治諸虛症羸瘦乏力腰背引痛心煩喘嗽唾
膿嘔血頑涎壅盛睡臥有妨胸滿氣促夜多盗汗髮
焦耳鳴皮寒骨熱一切五勞七傷骨蒸等候並皆療治
地骨皮粉草北柴胡前胡烏藥麻
黃(不去節)乾葛青蒿苦梗知母天仙藤
條黃芩(各一兩)人參生乾地黃秦艽鼈甲
黃耆(各半雨)
右㕮咀每服三錢水一盞酒一分豬筒骨一莖炙焦
分為四服桃柳枝各七寸杏仁五粒去皮尖搥碎煎
至七分去滓温服加烏梅半箇尤妙
一方加當歸芍藥
滋血湯治婦人經候不通或血聚肢體麻木肌熱身
重倦怠少力將成勞瘵不可妄行破血宜滋養潤利
(見經閉)
補中丸(余居士選方)治婦人虚損諸疾
白术地黃(各一兩)川芎白芍藥當歸黃茋
人參陳皮(各半兩)
右為細末煉蜜丸如梧桐子大每服五七十丸温水下
温中丸(普濟)治衝任虛損血氣虧傷月水斷續來不應
期或多或少腹中疼痛不時寒熱煩壅咽燥舌乾心
神悚悸頭目眩暈肢體倦怠腰背引痛筋脈拘急帶
下赤白飲食進退或發寒熱
生地黃生薑(二味各一斤切碎各研取汁將薑汁炒地黃滓却將地黃汁炒)
(生薑滓)白芍藥(二兩)人參(去蘆)蒲黃(炒)當歸(酒洗)琥珀(另研)白
茯苓(去皮)黃耆(蜜炙)延胡索(炒)麥門冬(去心)烏梅肉(焙各一兩)
右為末别用白艾葉一觔水一斗煎取濃汁熬成膏
和前藥丸如梧桐子大每服五十丸温米飲下空心
食前
人參丸(十便良方)養陰生血補虛
人參鹿角膠(炒)熟地黃芍藥當歸白术
川芎(各等分)
右為末煉蜜丸如梧桐子大每服三十丸空心米飲下
秘方十補丸治婦人諸虛百損榮衛不調形體羸瘦
面黃背倦口苦舌乾心悸多汗血衰氣盛寒熱往來一
切血崩帶下墮胎落孕此藥皆治孕婦服之尤有神效
熟乾地黃(洗淨酒浸蒸過焙乾秤重四兩)肉蓯蓉(酒浸焙乾)人參
綿黃耆(去蘆蜜炙)川芎當歸(去蘆酒浸焙)白芍藥(洗)白茯
苓白术(去蘆洗淨炒各二兩)甘草(炙半兩)肉桂(一兩去皮)
右為細末用好酒調山藥末打糊為丸如梧桐子大
每服六七十丸食前米湯或温酒下
五聖丸調益榮衛滋養氣血治衝任虛損月水不調
臍腹㽲痛崩中漏下血瘕塊硬發渴疼痛妊娠宿冷
將理失宜胎動不安血下不止及産後乘虛風寒内
搏惡露不下結生瘕聚小腹堅痛時作寒熱
當歸川芎白芍藥熟乾地黃(各一兩)生乾地黃(二兩)
右為細末酒煑麵糊為丸如梧桐子大每服六七十
丸食前温酒下
七補丸(十便良方)治婦人氣血虛弱衝任不和腹中經結
狀若懷孕月候尚來未分經脈宜服此方
當歸芍藥川芎(各三分)白芷白术熟地黃
阿膠(炒各二分)
右為細末煉蜜丸如梧桐子大每服五六十丸空心
米飲下
羊乳丸治虛勞羸瘦
秦艽柴胡地骨皮山萸肉黃耆(蜜炙)地黃(酒浸蒸過各等分)
右為末煉蜜丸如梧桐子大每五十丸煎人參湯下
不拘時候日進三服
人參鼈甲丸(普濟)治婦人一切虚損肌肉瘦瘁盗汗心
忪&KR2098;嗽上氣經脈不調或作寒熱不思飲食
杏仁(湯浸去皮尖炒)人參當歸赤芍甘草(炙)柴胡
桔梗(去蘆各一兩)地骨皮宣黃連(去鬚)胡黃連(各七錢半)
肉桂(去皮)木香(各半兩)麝香(另研半錢)鼈甲(一枚重二兩者醋炙黃色)
右為細末用青蒿一觔研爛絞汁童便五升酒五升同熬
至二升次入真酥三兩白沙蜜三兩再熬成膏冷方下衆
藥末搜和令勻丸如梧子大每服五十丸温酒送下無時
艾煎丸(東垣)治婦人諸虛
北艾葉大當歸(各二兩)香附子(四兩)
右醋煑半日焙乾為末再用醋煮糊丸艾醋湯下
芪味丸(東垣)補虚敗
黃耆(四兩鹽水浸火炙)北五味(二兩)
右為末秫米糊丸空心鹽酒下
無熱虛勞大婦人冷勞屬血氣不足臟腑虛寒以致臍
下冷痛手足時寒月經失常飲食不消或時嘔吐惡寒
發熱骨節痠痛肌膚羸瘦面色痿黃也薛前證有内
外真寒然有内外真熱亦有内真熱而外假寒者又有
内真寒而外假熱者若飲食難化大便不實腸鳴腹痛
飲食畏寒手足逆冷面黃嘔吐畏見風寒此内外真寒
之證也宜用附子理中湯以回陽八味地黃丸以壯火
若飲食如常大便堅實胸腹痞脹飲食喜冷手足煩熱
面赤嘔吐不畏風寒此内外真熱之證也宜用黃連觧
毒湯以消隂六味丸以壯水若飲食如常大便堅實胸
腹痞脹飲食喜寒手足逆冷面黃嘔吐畏見風寒此内
真熱而外假寒也亦用觧毒湯六味丸若飲食少思大
便不實吞酸噯氣胸腹痞滿手足逆冷面赤嘔吐畏見
風寒此内真寒而外假熱也亦用附子理中湯與八味
丸當求其屬而治之經曰益火之源以消隂翳壯水之
主以制陽光使不知真水火之不足泛以寒熱藥治之
則舊疾未去新病復生矣夫所謂屬者猶主也謂心腎
也求其屬也者言水火不足而求之於心腎也火之源者
陽氣之根即心是也水之主者隂氣之根即腎是也非
謂火為心原為肝水為腎主為肺也一婦食少作嘔
口吐痰涎面黃腹痛月經不調手足逆冷此内外俱寒
之證以六君加附子木香治之而瘉一婦忽嘔吐酸
水内熱作渴飲食不進惟喜冷水面色青赤投之以藥
入口即吐此内外真熱之證積十餘日以黃連一味煎
湯飲之徐加白术茯苓仍加陳皮當歸炙甘草至月餘
始進米飲稀粥調理而瘉一婦内熱作渴大便秘結
畏惡風寒手足逆冷此内真熱而外假寒先用黃連觧
毒湯後用六味丸而瘉一婦初患痰喘熱渴醫以降
火散氣治之肌日削而氣日索延至甲辰木旺痰盛身
熱口腐腹脹神昏絶食幾死此虛熱無火投以壯水生
土之劑隨服隨效越數歲夏初坐則頭墜不能起視卧
則背冷覺風透體煩熱暈眩咳嘔痰湧手足麻冷此内
真寒外假熱之證也遂以大補薑附之劑投之不三四
服而大熱已平仍以前藥加減而瘉韓懋治其嫂年
三十餘十八胎九殰八夭會家難作驚憂過甚遂昏
昏不省人事口唇舌皆瘡或至封喉下部虛脫白帶如
注如此四十餘日或時少甦至欲自縊悲不能堪醫或
投涼劑觧其上則下部疾愈甚或投熱劑及以湯藥熏
蒸其下則熱暈欲絶此亡陽證也急以鹽煮大附子九
錢為君制以薄荷防風佐以薑桂芎歸之屬水煎入井
冰冷與之未盡劑鼾睡通宵覺即能識人或曰此何謂
也曰方書有之假對假真對真爾上乃假熱故以假冷
之藥從之下乃真冷故以真熱之藥反之斯上下和而
病觧矣繼以女金丹錯綜以三二方不但去其疾且調
治元氣無何連生二子(以上論及治驗有無當於虛勞者而實治寒熱變通之大法不)
(可不察也)
局大聖散治婦人血海虛冷久無子息及産後敗血
衝心中風口噤子死腹中擘開口灌藥須臾生下便
得無碍治墮胎腹中攻劇疼痛横生逆産胎衣不下
血運血癖血滯血崩血入四肢應血藏有患及諸種
風氣或傷寒吐逆欬嗽寒熱往來遍身生瘡頭痛惡
心經脈不調赤白帶下乳生惡氣胎藏虛冷數曾墮
胎崩中不定因此成疾室女經脈不通並宜服之常
服煖子宫和血氣悅顔色退風冷消除萬病兼療丈
夫五勞七傷等病
澤蘭葉石膏(研各二兩)卷栢(去根)白茯苓(去皮)防風(去蘆)厚朴(去麄)
(皮薑汁炙)細辛(去苗)栢子仁(微炒)桔梗吳茱萸(湯洗七次焙炒各一兩)五
味子(揀淨)人參藁本(去苗)乾薑(炮)川椒(去目閉口者微炒出汗)白芷
白术黃耆(去苗)川烏(炮去皮臍)丹參(各三分)蕪荑(微炒赤)甘
草(炙)川芎芍藥當歸(各三兩三分)白薇阿膠(碎炒)
(燥各半兩)肉桂(一兩一分)生乾地黃(一兩半)
右為細末每服二錢空心臨卧熱酒調下若急疾有
患不拘時候日服三
渾身碎痛飲子治婦人勞倦
虎骨(五錢)防風藁本甘草白芷茯苓(各二錢)
當歸芍藥續斷白术附子(各二錢)
右為粗末薑棗煎服不拘時
十全大補湯治婦人冷勞最妙(方見雜病虚勞)
當歸木香湯治婦人血氣虚勞令人頭目昏眩語聲
沈重舌根強硬言語蹇澀口苦不食白日困倦夜有
虚汗神思恍惚夢寢驚悸面色痿黃頻發喘𠻳遍身
疼痛脚氣走注四肢沈重背胛拘急時發寒熱五心
煩躁唇乾多渴胸膈不利咽喉噎蹇尫羸瘦弱經曰
大脈為勞宜服
當歸青皮五加皮海桐皮陳皮丁皮
桑白皮地骨皮牡丹皮棕櫚皮(燒存性各一兩)
赤芍藥木香(各半兩)
右為末每服一錢水一盞入香油一二點古錢一文
洗同煎至七分不拘時温服
熟乾地黃丸(方見前通治門)
木香丸治婦人冷勞經脈不調臟腑氣滯四肢疼痛
飲食無味漸加羸瘦
木香琥珀吳茱萸(炮)當歸牡丹皮赤芍
藥三稜附子(炮)延胡索川芎(各三分)乾薑
人參桂心(各半兩)北柴胡白术鼈甲(醋煑去裠炙)
厚朴熟地黃陳橘皮(各一兩)
右為末煉蜜丸如梧子大每服三十丸空心温酒下
煮肝散治婦人冷勞脾胃虚乏大腸轉洩水穀不化
四肢羸瘦口内生瘡不思飲食漸加無力
北柴胡宿砂仁蒔蘿蓽撥(各三分)白术白
芷胡椒白薑陳皮山茵蔯人參蕪荑
仁木香紫苑白芍藥北細辛桂心(各半兩)
右為細末以豶豬肝一具去脂膜切如柳葉片以新汲
水洗過入葱白三寸細切入藥末半兩於銚内以新水
二大醆入鹽醋少許以甆碗合煮令水盡空心以意食
之喫前飲下食後良久飲煖酒一盞為妙晚食前熱服
硇砂煎丸治婦人冷勞心腹積聚腹脇疼痛四肢羸瘦不食
鼈甲(醋炙)桃仁(去皮尖麵炒)木香五靈脂(去土石炒)當歸(各一)
(兩)硇砂(二兩醋一升煎成膏)
右為細末用硇砂膏為丸如梧桐子大空心温酒下
二十丸(此方硇砂太多不宜輕用)
有熱虚勞大婦人熱勞由心肺壅熱傷於氣血以致心
神煩躁頰赤頭疼眼澀唇乾口舌生瘡神思昏倦四肢
壯熱飲食無味肢體痠疼心悸盜汗肌膚日瘦或寒熱
往來當審其所因調補氣血其病自瘉矣薛前證乃
壯火食氣虚火煎熬真隂之所致也王太僕云如大寒
而甚熱之不熱是無火也熱來復去晝見夜伏夜發晝
止是無火也當治其心如大熱而甚寒之不寒是無水
也熱動復止倏忽往來時動時止是無水也當助其腎
心盛則生熱腎盛則生寒腎虚則寒動於中心虚則熱
收於内竊謂前證若肝脾血虚用四物參术肝脾鬱怒
小柴胡合四物湯脾胃氣虚補中益氣湯肝脾血虚加
味逍遥散肝經風熱加味小柴胡湯心經血虚天王補
心丹肺經氣虚人參補肺湯肝經血虚加味四物湯大
抵午前熱屬氣分用清心蓮子飲(方見雜病赤白濁)午後熱屬
血分用四物湯參术牡丹皮熱從左邊起肝火也實則
四物湯龍膽山梔虚則四物參术黃耆熱從臍下起陰
火也四物參术黃蘖知母酒拌炒黑五味子麥門冬肉
桂如不應急用加減八味丸不時而熱或無定處或從
脚心起此無根虚火也用加減八味丸及十全大補湯
加麥門五味主之一婦經行不調飲食少思日晡熱
甚此肝脾氣血俱虚用十全大補加山茱萸山藥牡丹
皮麥門五味而瘉次年秋寒熱如瘧仍用前藥而瘉
一婦生育多胎月經不調兩足發熱年餘其身亦熱勞
則足痠痛又年許唇腫裂痛又半年唇裂見血形體瘦
倦飲食無味月水不行此氣血俱衰之證彼誤用通經
丸等藥復傷氣血遂致不起
黃耆散(聖惠)治婦人熱勞羸瘦四肢煩疼心躁口乾不
欲飲食
人參黃芩當歸(各七錢半)北柴胡(去皮一兩半)黃耆地骨皮
赤茯苓麥冬(去心)生地黃赤芍藥(各一兩)甘草(炙一錢半)
右㕮咀每服四錢水一盞薑五片煎六分去滓溫服
無時
逍遥散(集成)治血虛勞倦五心煩熱肢體疼痛頭目昏
重心悸頰赤口燥咽乾發熱盗汗減食嗜臥及血熱
相傳月水不調臍腹脹痛寒熱如瘧又主室女血弱
隂虛榮衛不和痰𠻳潮熱肢體羸瘦漸成骨蒸
白茯苓白术(去蘆)白芍藥當歸(去蘆酒浸半日微炒)北柴胡
(去苗各一兩)甘草(炙一兩半)
右剉散每服三錢水一盞半薑三片麥門冬二十粒
去心煎服不拘時候一方加知母地骨皮一方
薄荷湯下無門冬一方名人參散治婦人血熱虛
勞骨蒸兼治邪熱客於經絡痰𠻳煩躁頭目昏痛夜
多盗汗補真氣觧勞倦用人參白术茯苓柴胡半夏
當歸赤芍藥乾葛甘草黃芩各䒭分㕮咀每服四錢
水一盞半生薑五片棗二箇煎至六分不拘時候溫
服應有勞熱之證皆可服之熱退即止
子芩散(拔萃)凉心肺解勞除熱使榮衛順血不絶
黃耆(一兩)白芍藥子芩人參白茯苓麥門冬
(去心)生乾地黃(各半兩)苦梗(二錢半)
右為麤末先用竹葉一握小麥七十粒水一盞薑三
片煎至一盞半入藥末三錢重煎至七分去滓温服
知母散(聖惠)治婦人熱勞體瘦壯熱四肢煩疼咽喉不
利少思飲食
知母黃芩(各七錢半)柴胡(去苗)生乾地黃(各一兩)赤芍藥
麥門冬(去心)射干川升麻(各七錢半)甘草(半兩炙微赤剉)
右為麤散每服四錢水一中盞入生薑半分淡竹葉
二十七片同煎至六分去滓不計時候温服
半夏散(大全)治婦人熱勞煩渴口乾體瘦無力四肢疼
痛或時寒熱痰逆嘔吐不思飲食
半夏知母苦梗人參赤茯苓秦艽赤芍
藥麥冬烏梅肉(各半兩)鼈甲(醋炙)北柴胡黃耆(各一兩)大
腹皮(七錢半)甘草(二錢半)
右為麤末每服四錢水一大盞半生薑三片煎至七
分去滓温服無時
秦艽散(大全)治血經有熱月脈凝滯五心煩倦
麥門冬秦艽(各一兩)生地黃當歸(各半兩)地骨皮鬱
金蘇木(各二錢半)
右為細末每服一錢半水一杯紅花少許同煎至七
分温服若經脉調不用紅花忌酒與熱物此方可服
一年
鼈甲地黃湯(補遺)治熱勞手足煩心怔忡悸悶婦人血
室有乾血身體羸不為肌肉
柴胡(去蘆)當歸(去蘆酒浸)麥門冬(去心)鼈甲(醋炙)石斛白术熟
地黃(酒浸)茯苓秦艽(去蘆各一兩)人參肉桂(不見火)甘草(炙各半兩)
右剉每服四錢薑四片烏梅半箇煎温服
胡黃連散(聖惠)治婦人熱勞體瘦經脉不通四肢疼痛
口乾煩渴不得眠臥飲食全少
鼈甲(一兩半醋炙黃去裙襴)天靈蓋(醋炙黃)柴胡(去蘆)生乾地黃地
骨皮黃耆(剉)川大黃(剉微炒)犀角屑(各一兩)胡黃連當
歸青蒿黃芩(各七錢半)赤芍藥木香麝香(細研入各半兩)
右為粗末每服四錢以水一中盞入生薑一錢三分
桃柳心各七莖煎至六分去滓不拘時溫服
犀角散(聖惠)治婦人熱勞心胸煩熱不思飲食四肢多
疼經脉澀滯
犀角屑黃芩甘草(炙微赤剉各半兩)赤芍藥虎杖
茯苓地骨皮麥門冬(去心)當歸枳殼(麩炒微黃)
(各七錢半)柴胡(去苗)紅藍花鼈甲(醋炙黃去裙襴各一兩)
右為粗散每服三錢以水一中杯入生薑半分煎至
六分去滓温服無時
紅藍花散(聖惠)治婦人熱勞四肢羸瘦經脉不通
柴胡(一兩半去苗)紅藍花當歸生地黃赤芍藥
鬼箭羽虎杖大腹皮(剉)麥門冬(去心)土瓜根
地骨皮枳殼(麩炒微黃去穰各一兩)甘草(炙微赤半兩)
右為粗末每服四錢以水一中杯入生薑半分煎至
六分去滓溫服無時
鼈甲散(聖惠)治婦人熱勞發渴壯熱四肢煩疼漸漸黃
瘦心胸躁悶
鼈甲(醋炙黃去裙襴)柴胡(去蘆各半兩)麥冬(去心一兩)知母大黃(剉炒)地骨皮
赤芍人參(去蘆)黃芩(剉)黃耆(剉)桑白皮(各七錢半)甘草(炙微赤半兩)
右為粗散每服四錢以水一中盞入生薑半分葱白
五寸䜴五十粒煎至六分去滓溫服無時
治婦人骨槽勞熱宫臟不調因感勞氣子母相傳邪氣
干心非時驚恐如人將捕戰慄不安(楊子建護命方)
桑寄生(半兩)人參茯苓鼈甲(醋炙)柴胡(去苗)獨活
天靈蓋(酥炙黑色)川芎(各二錢半)沈香(九分)木香(一錢二分半)
右細杵羅為末每服三錢水一杯煎兩三沸急瀉出
空心去滓喫
豬肚丸(聖惠)治婦人熱勞羸瘦
北柴胡赤苓人參黃耆(各一兩)黃連(三兩)地骨
皮木香(各半兩)桃仁鼈甲(各一兩半)
右為細末用好嫩猪肚一枚淨洗將藥末入猪肚内
以線縫合蒸令爛熟於砂盆内硏如膏丸如梧桐子
大食前粥飲下三十丸午食前再服
胡黃連丸(普濟)治婦人熱勞煩悶四肢黃瘦疼痛時有
咳𠻳不欲飲
黃連知母升麻玄參人參(去蘆)當歸甘草(炙微)
(赤)㯽榔桔梗(去蘆各半兩)赤芍犀角屑地骨皮茯神
杏仁(湯浸去皮尖雙仁麩炒微黃)紫苑(洗去苗土)大黃(剉碎微炒)秦艽(去苗)枳殼
(麩炒微黃去穰各七錢半)柴胡(去苗一兩)麥冬(去心焙一兩半)鼈甲(二兩醋炙黃去裙襴)
右為末煉蜜和搗三二百杵丸如梧桐子大不計時
候以湯飲下三十丸
益母草煎丸(普濟)治婦人熱勞煩悶四肢疼痛經脉滯
澀腹脇妨悶不欲飲食
益母草汁(一升)青蒿(一升)無灰酒(一升)薑汁(三合)童便(一升)
已上五味於銀器中以慢火熬成膏
柴胡(去苗)麥冬(去心)赤芍桃仁(湯浸去皮尖雙仁麩炒微黃)生地鬼
箭羽(各一兩)鼈甲(二兩醋炙去裠襴)人參(去蘆)琥珀(研細)地骨皮白
术枳殼(麩炒微黃去穰)桔梗(去蘆)當歸(各七錢半)麝香(二錢半研細)
右為末用前膏子和搗三二百杵丸如梧桐子大食
前以温水下三十丸
青蒿丸(聖惠)治婦人熱勞咳𠻳肌體消瘦心膈煩熱夜
多盜汗四肢疼痛食少無力
青蒿杏仁(湯浸去皮尖雙仁麩炒微黃)天靈蓋(酥炙黃)鼈甲(醋炙黃去裠襴各一兩半)
天門冬(去心焙)柴胡(去苗)地骨皮旋復花紫苑(洗去苗土)貝母
人參(去蘆)秦艽(去頭)葳蕤黃耆大黃(剉微炒)枳殼(麩炒)
(微黃去穰各一兩)甘草(炙微赤剉七錢半)龍膽草(半兩)朱砂(一兩細硏水飛)
(過)麝香(半兩細硏)
右為末入研了藥令勻煉蜜和搗三五百杵如梧桐
子大每以麥門冬湯下二十丸不計時候
鼈甲丸(普濟)治熱勞尤佳
河車(一具治法詳見後條)鼈甲(醋炙一兩)桔梗白芍藥大黃
(煨)甘草苦參貝母知母秋石豉心
草龍膽黃藥子莪术犀角屑硝石(各半兩)
右為末以前膏子為丸湯使如前
雞蘇丸(拔粹)治虚熱昏冒倦怠下虛上壅𠻳血衂血
雞蘇葉(半觔)黃耆苦梗(各半兩)防風荆芥穗生
乾地黃(各一兩)甘草川芎甘菊花(各二錢半)真腦子
(半錢)
右為細末煉蜜丸如彈子大每服一丸用麥門冬去
心煎湯嚼下又治肺損吐血日漸乏力瘦弱行步不
得喘&KR2098;痰涎飲食不美或發寒熱小便赤澀加車前
子二錢半每服一丸煎桑枝湯嚼下日可六七服桑
枝剉炒香每用水三杯煎至一杯去滓下藥
瘵骨蒸熱五勞六極七傷諸證治已見雜病虛勞門茲
不贅叙婦人致此多因經行胎産或飲食起居七情重
傷肝脾之所致又或失於調攝或過於攻伐而成與男
子治法稍有不同故彙集古今禁方專治婦人者於此
若欲窮其源流更當稽之彼籍
補虛治瘵疾得效方河車丸治勞嗽一切勞瘵虛損
骨蒸等疾
河車(一枚初生男者尤良長流水洗淨入磁器内重湯煮爛入藥)雲苓(半兩)揀參(一兩)山藥(二兩)
右為細末入河車汁加麵糊為丸如梧桐子大以少
麝香末為衣每服三五十丸米飲溫酒鹽湯送下空
心服嗽甚者五味子湯下
十全大補湯(方見雜病虛勞)治氣血虛熱加柴胡地骨皮秦艽
補虛退熱潤燥黃耆丸(聖惠)治婦人骨蒸煩熱四肢羸
瘦疼痛口乾心躁不得眠卧
黃芪麥冬(去心)茯神北柴胡甘草生地(各一兩)棗
仁(炒)郁李仁杏仁(去皮尖雙仁麩炒黃)枸杞子人參(去蘆)黃芩
(各七錢半)百合枳殼(去穰麩炒)赤芍藥知母秦艽(各半)
(兩)鼈甲(二兩製)
右為細末煉蜜為丸如梧桐子大清粥吞下三十丸
無時候
地黃煎丸(永類)解勞生肌進食活血養心
生地黃汁杏仁汁生薑汁藕汁(各五升)薄荷
汁鵝棃汁(各一升)法酒(二升)沙蜜(四升)
右慢火熬成膏入後藥
北柴胡(三兩)木香人參茯苓山藥栢子仁
(去皮炒研)遠志肉枳實(製炒)白术(各一兩)秦艽苦梗(各二)
(兩)麝香(半兩研)熟地(洗焙酒蒸四兩)
右細末以前膏和丸如梧子大食後甘草湯下二三十丸
攻補兼施人參散(普濟)治婦人骨蒸勞身體壯熱手臂
疼痛月水不通日見瘦悴兩脅氣刺四肢羸弱腹内
塊生時有&KR2098;𠻳不欲飲食
人參(去蘆)鼈甲(醋炙黃去裠襴)柴胡(去苗)地骨皮(各三兩)羚羊角屑
赤苓枳殼(麩炒微黃去穰)牛膝(去蘆)貝母栝蔞根(各二兩)知母
(一兩半)赤芍桃仁(湯浸去皮尖雙仁麩炒微黃各一兩)黃芩當歸(各七錢半)
右為細末每服半兩以豶豬肝一具用鹽醋葱白各
少許和煑空心食之後飲温酒二盞
赤茯苓散(聖惠)治婦人骨蒸及血勞等疾面色黃瘦
四肢無力煩疼痰壅涕唾稠粘不思飲食
鼈甲(製如前二兩)赤苓柴胡(去苗)麥冬(去心)大黃(剉碎微炒各一)
(兩)人參(去蘆)木香桃仁(製如前)白术瞿麥赤芍
藥當歸半夏(湯洗七遍去滑各七錢半)
右為粗末每服四錢以水一中盞入生薑半分煎至
六分去滓温服無時
攻積天門冬丸(大全)治伏連傳注腹中有堅硬積氣壅
心胸作痺痛引脇背脘膈滿悶
鬼臼天冬(去心各七錢半)巴豆芥草皂角(不蛙)葉子雄黃(各一兩)
右為細末煉蜜為丸如小豆大每服一丸漸加至三
十丸空心湯水吞下臨卧一服常宜斟酌勿令泄瀉
忌鯉魚山豬蘆荀
破血劫痰麥煎散(永類)治少男室女骨蒸婦人血風攻
疰四肢心胸煩壅
赤茯苓當歸乾膝(生)鼈甲(醋炙)常山大黃(煨)
北柴胡白术石膏生乾地黃(各一兩)甘草(半兩)
右為細末每服二錢水一盞小麥五十粒煎食後臨
卧臥温服有虛汗加麻黃根一兩東坡云在黃州療
骨蒸黃瘦口臭肌熱盗汗極效寳此方如希世之珍
通經破血牡丹湯(普濟)治婦人骨蒸經脉不通漸增瘦弱
牡丹皮(一兩半)桂(去麄皮)木通(拌炒各一兩)芍藥土瓜
根(各一兩半)鼈甲(醋炙去裙襴二兩)桃仁(製如前一兩)
右粗搗篩每服五錢水一杯半煎至一杯去滓温服
空心食後
鼈甲丸(聖惠)治婦人骨蒸勞月水不通脇下癥癖往往
腹痛
鼈甲(二兩醋炙黃)土瓜根桂心京三稜牡丹皮牛
膝(去苗)川大黃(剉碎微炒)訶棃勒皮琥珀(各一兩細研)桃仁(製一兩)
右為末煉蜜和搗三二百杵丸如梧桐子大不計時
候以桃仁湯下三十丸
清肺柴胡散(聖惠)治婦人骨蒸勞熱&KR2098;嗽胸膈痰壅腹
脇妨悶不欲飲食
柴胡(去苗)桑白皮麥冬(去心)赤芩(各一兩)大黃(剉碎微炒)枳殼(麩炒去穰)
百合秦艽(去苗)紫苑(洗)黃芩赤芍知母木通(剉各七錢半)
半夏(湯洗七遍去滑)甘草(炙微赤各半兩)鼈甲(醋炙二兩)
右為粗散每服三錢以水一中杯入生薑一錢三分
煎至六分去滓温服無時
涼劑黃連散(聖惠)治婦人骨蒸勞熱四體昏沈背轉疼
痛面色痿黃漸漸無力
黃連(去鬚)知母(各一兩)鼈甲(醋炙二兩)柴胡木通(各一兩半)麥冬(去心)
白术地骨皮黃芩犀角屑(各七錢半)龍膽(去蘆)甘草(炙微赤各半兩)
右為粗散每服四錢以水一中盞生薑一錢大淡竹
葉二七片煎至六分去滓温服無時
青蒿散(聖惠)治婦人骨蒸勞熱四肢煩疼日漸羸瘦
青蒿鼈甲(醋炙各二兩)柴胡(去苗一兩半)黃連(去鬚)黃耆
桑根白皮白术(各一兩)梔子仁知母(各七錢半)地骨
皮甘草(炙微赤各半兩)龍膽草(去蘆二錢半)
右為粗散每服四錢以水一中杯入生薑一錢三分
煎至六分去滓溫服無時
豬肚丸(永類)治骨蒸勞唇頬赤氣粗口乾壯熱虛汗大
腸秘澀小便赤黃減食
青蒿鼈甲(醋炙)北柴胡木香生地(各一兩)青皮(半兩)宣連(二兩)
右為細末以豬肚一箇洗淨入藥在内縳定蒸令極
軟硏如泥為丸如菉豆大湯下十五丸空心日三服
忌濕麫毒物
石膏散(靈苑)治婦人骨蒸外寒内熱附骨蒸盛之時四
肢微瘦足趺腫者病在臟腑中真石膏不以多少
硏極細每用新汲水和服方寸匕取身無熱為度
此方非實熱能食大便實者不可服
寒熱並用青蒿鼈甲煎丸(聖濟)治婦人骨蒸勞退熱解
肌進食
九肋鼈甲(一箇)北柴胡(二兩)甘草杏仁桔梗當
歸人參地骨皮赤芍藥(各一兩)胡黃連宣
連(各二錢半)官桂木香(各半兩)麝香(一字)酥蜜(各一兩)
右為細末用青蒿一觔童子小便五升好酒一升熬
青蒿汁約二升已來摝去青蒿不用入酥蜜再熬成
膏令後入藥末搜和為丸如梧桐子大每服十五丸
温酒下米飲亦得日三服如秋後合再入桃柳枝七
莖此藥甚妙即局方人參鼈甲丸也
傳尸天靈蓋散(聖惠)治婦人骨蒸勞四肢無力每至晚
間即熱兩頬紅色飲食不下心神煩躁
天靈蓋(酥炙)安息香地骨皮當歸人參(去蘆)山
梔子仁貝母(去心)黃連桃仁(去皮尖雙仁麩炒黃)㯽榔(各一)
(兩)鼈甲(醋炙)北柴胡生乾地黃赤茯苓麥門
冬(各一兩半)阿魏(半兩)
右為粗末以童子小便一大盞桃柳枝各七寸薑五
片葱白五寸藥四錢煎至七分去滓温服
益母草丸(普濟)治婦人骨蒸勞瘦月候不通心神煩熱
四肢疼痛不能飲食
益母草青蒿(各二觔)桃枝(一握長一尺)柳枝(一握長一尺)
已上四味細剉用童子小便一斗於銀鍋中煎至
三升絞去滓煎成膏
柴胡(去苗)赤芍犀角屑(各二兩)朱砂(一兩細研末飛過)天靈蓋(酥炙)
(微黃)木香甘草(炙微赤各一兩)鼈甲(三兩製)桃仁(五兩製淨)麝香(半兩細硏)
右為末用益母草煎都和搗五七百杵丸如梧桐子
大每以鳥梅百草湯下三十丸無時
獺肝丸(聖惠)治婦人骨蒸勞熱體瘦煩疼不欲飲食
獺肝(一具)鼈甲(醋炙)北柴胡(各一兩半)川升麻桃仁(製)天
靈蓋(酥炙)犀角屑梔子仁地骨皮知母(各一兩)
黃耆(七錢半)甘草麝香(二錢半硏)朱砂(一兩細硏水飛)
右為細末煉蜜丸如梧桐子大温水下三十丸無時
殺鬼方(聖惠)治婦人骨蒸傳尸勞瘦鬼氣伏連
麝香(七錢半)犀角屑木香白术鬼箭羽(各一兩)
虎頭骨(酥炙黃色)天靈蓋(醋炙黃)桃仁(去皮尖雙仁麩炒黃)雄黃(另研)
硃砂(光明者另研各一兩半)
右為細末入硏了藥和勻煉蜜丸如梧桐子大温水
下二十丸此藥辟瘟疫亦可帶
止𠻳温金散(永類)治勞𠻳
甘草黃芩桑白皮防風(各一兩)杏仁(二十七枚製)
人參茯神(各半兩)麥門冬(一分)
右前五味以米泔浸一宿曬乾次入人參茯神麥門冬
三味同為細末每服二錢水一杯蠟一豆大煎八分
食後温服
一方(永類)調榮衛消瘀血出聲音治痰𠻳
當歸牡丹皮白芍子芩木通麥門冬
甘草細辛(各半兩)生乾地黃(一兩)
右㕮咀每服三錢薑三片水煎温服
一方(永類)治肌瘦咯血肺痿等疾
蛤蚧(一雙全者酒浸一宿酥炙)知母貝母(去心)人參甘草
杏仁(製炒)枇杷葉(去毛炒)鹿角膠(炒各一兩)
右為細末每服三錢水一盞入桑白皮温服
補肺湯(永類)治勞𠻳
桑白皮熟地(各二兩)人參紫苑黃耆五味子(各一兩)
右為細末每服二錢水一盞入蜜少許食後温服
四君子湯加秦艽黃蠟煎服尤妙
治胸痺一方(永類)治心胸積氣作胸痺引兩脇痛昏悶
不收音聲不清虛熱上壅作鼻衂
桑白皮(三分)枳殼木通子芩生乾地黃白
芍藥甘草(各半兩)
右為末每服三錢水煎食後温服
一方(永類)治伏瘀血在心肺時作衂心胸徹背痛
白芍藥牡丹皮(各一兩)生犀屑(半兩)生地黃(三兩别搥)
右㕮咀每服半兩水煎温服
瓜蔞湯(永類)治胸痺
瓜蔞(一箇)枳殼(四枚)厚朴薤白(各一兩)桂枝(一兩有熱者除)
右㕮咀水煎温服
一方(永類)治積氣堅硬作氣噎胸脇引背痛
白芍藥(一兩半)鼈甲(醋炙)枳殼(製)北柴胡(各一兩)甘草
赤茯苓(各兩半)
右㕮咀每服三錢生薑三片棗一枚水煎温服
出音聲一方(永類)治失聲音
訶子肉木通(各一兩)甘草(半兩)
右㕮咀水三升煎至升半入生地黃一合再煎數沸
放温分六服食後日作半料
治喉痛一方(永類)咽喉痛
百藥煎(去黑皮)硼砂甘草生白礬(各等分)
右為細末每服一錢食後米飲調細細呷嚥以上
諸方辰陽李倅傳屢救人甚效服藥止可食淡煮豬
蹄肉仍須煮熟肉去元汁再以白湯熟煮仍忌房勞
生冷魚腥鹹醃藏䒭修合前藥忌一切生人男女猫
犬雞畜見仍不令病人知藥味大應效
血風勞大婦人血風勞證因氣血素虛經候不調或外
傷風邪内挾宿冷致使隂陽不和經絡痞澀腹中堅痛
四肢痠疼月水或斷或來面色痿黃羸瘦又有因産後
未滿百日不謹將護臟腑虚損百脈枯竭遂致勞損久
不瘥則變寒熱休作有時飲食減少肌膚瘦瘁遇經水
當至即頭目昏眩胸背拘急四肢疼痛身體煩熱足重
面浮或經水不通故謂之血風勞氣也薛東垣云喜
怒不節起居不時有所勞傷皆損其氣氣衰則火旺火
旺則乘其脾土脾主四肢故困熱懶言動作喘乏表熱
自汗心煩不安當病之時宜安心静坐存養其氣以甘
寒瀉其熱氣以酸味收其散氣以甘温補其中氣經言
勞者温之損者温之要略云平人脉大為勞以黃耆建
中湯治之一婦人勞則足跟熱痛此足三隂血虛用
聖愈湯而痊後徧身瘙養誤服風藥發熱抽搐肝脉洪
數此肝家血虛火盛而生風以天竺黃膽星為丸用四
物麥門五味芩連炙甘草山梔柴胡煎送而瘉一婦
素清苦勤於女工因感風邪自用表散之劑反朝寒暮
熱自汗盜汗形氣虚甚其脉或浮洪或微細其面或青
白或痿黃此邪去而氣血愈虛也用十全大補湯三十
餘劑漸愈又用加味逍遥散兼治半載而痊
人參荆芥散(大全良方)治婦人血風發熱身體疼痛頭昏
目澀心忪煩倦寒熱盜汗頰赤口乾痰𠻳胸滿精神不爽
或月水不調臍腹㽲痛痃癖塊硬疼痛發渴或時嘔逆飲
食不進或因産將理失節淹延瘦瘁乍起乍卧甚即著床
人參荆芥穗生乾地黃北柴胡鼈甲(醋炙)
酸棗仁(炒)枳殼(製)羚羊角(别鎊)白术(各七錢半)桂心甘
草防風川芎當歸(各半兩)
右為粗末每服五錢水一盞半生薑三錢煎至八分
去滓熱服無時
地骨皮散(大全良方)治婦人血氣體虚弱寒熱發渴
地骨皮桑白皮枳殼前胡黃耆(各一錢半)白茯
芩五加皮白芍藥人參(各一錢)柴胡(二錢)官桂
甘草(各半錢)
右作一服水二鍾生薑三片煎至一鍾不拘時服
地黃煎(大全良方)治婦人血風勞心忪發熱不退
生地黃熟乾地黃
右䒭分為細末用生薑自然汁和水打糊為丸如梧
桐子大每服三十丸用地黃湯下或只茶酒醋湯下
亦可食後日三服覺臟腑虚泠早間先服八味丸一
服不可謂地黃性冷沮洳壞脾大㮣隂虚則發熱盖
地黃大能補隂益隂血退熱也
薛云前方肝脾血虚發熱内熱晡熱盗汗作渴體倦
筋骨疼痛筋脉拘攣血虛發躁虚熱生痰咳嗽之良
劑若因肝脾腎精血燥熱生痰胸膈痞滿喘咳作渴
及一切虚火證必用六味丸為主
乞力伽散(大全良方)治血虚肌熱又治小兒脾虚蒸熱羸
瘦不能飲食
白术白芍藥白茯苓(各一兩)甘草(半兩)
右為細末薑棗煎三錢服
大效油煎方(大全良方)治血風勞氣攻疰四肢腰背疼痛
嘔逆醋心不思飲食日漸羸瘦面色痿黃手足麻痺
血海冷敗神效
五加皮川烏(炮)芍藥海桐皮牡丹皮(各一兩)桂
心乾薑川芎(各半兩)
右為細末每服二錢水一盞生麻油浸錢一文同煎至六
分温服常服以油浸二錢煎藥時不可攪吃藥時不可吹
治血風勞方(大全良方)
牡丹皮地骨皮防風甘草黑豆白芷
白芍藥(各兩)荆芥穗(二兩)川芎(二錢半)
右為細末每服二錢水一中盞薑三片棗一箇葱白
一寸煎至八分温服無時
馬鞭草散(大全良方)治血風攻透肢體疼痛或覺瘙癢或
覺痺麻作寒作熱飲食減味
馬鞭草(去梗)荆芥穗北柴胡烏梅肉(各二兩)枳
殼白术羌活白芍藥(各一兩)秦艽天台烏
藥麻黃(各一兩半)木香(半兩)當歸川烏(炮)甘草(各一兩)
右為細末每服三錢水一盞生薑三片棗一枚葱白
二寸煎至七分日午臨臥温服常服無忌有孕弗服
琥珀散(聖惠)治婦人血風勞氣臍腹疼痛經胍不調漸
加羸瘦
琥珀(細研)白术當歸桃仁(去皮尖麩炒)赤芍(各七錢半)柴胡(去苗)
鼈甲(醋炙各一兩)延胡索紅花子牡丹皮桂心(各半兩)
右為散每服四錢水一中盞入生薑半片煎至六分
去滓食前稍熱服
茯神散(聖惠)治婦人血風勞氣頭目赤胸背氣壅四肢
疼痛心煩驚悸少欲飲食
柴胡(去苗)石膏(各二兩)茯神羚羊角防風(去蘆)赤芍
人參(去蘆)天冬(去心)獨活郁李仁(去皮微炒)乾生地枳殼
(麩炒去穰各一兩)甘草(炙半兩)桃仁(湯浸去皮尖雙仁麩炒黃研如泥一兩半)
右為散每服四錢以水一中盞入生薑半分煎至六
分去滓温服無時
逍遥散(神巧萬全方)治血風勞解五心煩躁心多怔忪恍
忽憂懼頭目昏重夜多盜汗
人參白茯苓(去皮)柴胡(去苗)白术(炒)黃茋
右等分為散每服三錢入甘草一寸同煎至六分温
服
熟乾地黃散(神巧萬全方)治婦人血風勞冷氣攻心腹疼
痛四肢不和食漸少日漸羸瘦
熟乾地黃柴胡黃耆蒼术牛膝(去苗各一兩)鼈
甲(醋炙黃二兩)白芍藥當歸薑黃琥珀厚朴(去皮)
(薑汁塗炙)川芎陳橘皮(去白各七錢半)木香桂心羌活(各半兩)
右為散每服四錢以水一中盞生薑半分煎至六分
熱服
琥珀丸(慱濟方)治血風虚勞上熱下冷或發動即心中
煩躁困乏無力不美飲食醋心口瘡月水不調肌肉
黃瘁腹痛腸鳴或有氣塊攻衝或時作寒熱頭旋痰
逆手足麻痺大宜常服
琥珀當歸木香川芎防風檳榔(各一兩)三稜(炮)
乾薑(炮)桂心(各一兩二錢半)吳白术(冼)柴胡人參(各半兩)青皮
吳茱萸(洗泡)全蝎(炒)附子(炮)草豆蔲赤芍栢葉白芷
天麻(各七錢半)桃仁(去皮尖麩炒)敗龜甲(醋炙)鼈甲(醋炙各一兩半)
右為細末煉蜜丸如梧桐子大每日空心酒下二十
丸午前近晚更進一服如覺煖近晚不須服如腹内
塊積攻築於鼈甲桃仁㯽榔三棱各加一倍為妙忌
生冷葱莧菜毒魚䒭物
鼈甲丸(大全良方)治婦人血風勞氣四肢羸瘦疼痛經脉不
不利飲食無味漸加虚困
鼈甲紫苑桂心川芎防風川牛膝
當歸秦艽人參桃仁琥珀(各一兩)黃耆
赤芍藥蝱蟲(製)水蛭(製)鬼箭羽白术羌活
(各七錢五分)熟地黃(一兩半)麝香(二錢半)
右為細末煉蜜丸如梧桐子大空心食前温酒下三
十丸
牡丹丸(聖濟總錄)治婦人血風勞氣氣塊攻心日漸黃瘦
經脉不行
牡丹皮郁李仁(湯浸去皮各二兩)芍藥當歸芎藭
桂心苦參大黃(醋炙各一兩)貝母(半兩)
右細末煉蜜丸如梧子大每服二十丸食前温酒下日二
柴胡丸(聖濟)治婦人血風勞氣頭目昏眩胸背拘急四
肢痠痛心躁煩熱氣滿腹脹腰膝無力經脈不調
柴胡(去苗)黃連(去鬚)知母(焙)赤芍藥龍膽黃芩(去苗)
地骨皮麥門冬(去心焙)茯神(去木)甘草(炙各一兩)㯽榔(七錢)
(半)
右為末煉蜜丸如梧桐子大每服二十丸温酒下無
時
客熱
大客熱者因體虚而將温過度外熱加之非臟腑自生
故云客熱其狀上焦胸膈之間虚熱口燥心煩手足壯
熱者是也薛前證若客邪所侵用補中益氣加川芎防
風肝虛血少六味地黃丸胃火飲冷錢氏瀉黃散
胃虚飲湯七味白术散潮熱時熱八珍湯晡熱
内熱逍遥散發熱體倦補中益氣湯恚怒發熱小
柴胡湯鬱怒發熱加味歸脾湯寅邜酉戍時熱升
陽益隂湯
大麥門冬散治婦人客熱四肢煩悶疼痛飲食不下
揀麥門冬赤茯苓赤芍藥柴胡(各一錢半)桑白
皮生地黃黃耆羚羊角屑(各一錢)甘草(半錢)
右作一服水二鍾生薑三片煎至一鍾不拘時服
犀角散治婦人客熱四肢煩悶疼痛飲食不下
犀角屑赤芍藥地骨皮赤茯苓紅花人
參枳殼麥門冬(各一錢)柴胡(二錢)黃耆(二錢)甘草(半錢)
右作一服水二鍾生薑三片煎至一鍾不拘時服
黃耆飲治婦人客熱心胸壅悶肢節煩疼不思飲食
嫩黃耆生地黃(各二錢)人參茯神(炒)犀角屑
瓜蔞仁黃芩(各一錢)甘草(半錢)
右作一服水二鍾淡竹葉五片煎至一鍾不拘時服
丹砂散治婦人客熱心神煩躁口乾舌澀飲食無味
辰丹砂(一兩細硏水飛過)犀角屑天竺黃胡黃連(各半)
(兩)麥門冬(去心焙二兩)寒水石(細硏)馬牙硝(細硏各一分)鉛霜
(半兩細硏)
右為細末入硏了藥和勻每以竹葉湯調下一錢無
時
玉霜散治婦人客熱煩渴頭痛痰湧如泉
石膏(二兩細研水飛過)寒水石(一兩細研)
右和勻每以生地黃汁調下一錢無時
生乾地黃丸治婦人客熱面赤頭疼口舌生瘡心胸
煩壅飲食無味
生乾地黃(一兩)羚羊角屑白蘚皮葳蕤(各半兩)黃
連(去鬚七錢半)黃耆(炙微赤半兩)麥門冬(二兩去心焙)玄參犀
角屑地骨皮甘草(炙微赤各半兩)川大黃(一兩)
右為細末煉蜜和搗二三百杵丸如梧桐子大每以
温水下三十丸無時
敗毒散治婦人客熱四肢煩悶疼痛不思飲食甚者
可加地骨皮黃芩(方見雜病傷濕)
寒熱(師尼寡婦附)
大經曰陽不足則先寒後熱隂不足則先熱後寒皆由
勞傷氣血隂陽不調寒熱如瘧也當分氣血虛實而治
之薛前症若寸口脈微名曰陽不足則隂氣上入於
陽中用補中益氣湯若尺部脉弱名曰隂不足則陽氣
下䧟入隂中用益隂腎氣丸若因血氣俱虛用八珍湯
若因怒動肝火用小柴胡湯若隂陽俱不足則氣血不
歸其夲部以至寒熱交爭也一婦人年六十有四久鬱
怒頭痛寒熱春間乳内時痛服流氣飲之類益甚時有
血如經行又大驚恐飲食不進夜寐不寕兩乳腫脹兩
脇焮痛午後色赤余以為肝脾鬱怒火燥先以逍遥散
加酒炒黑龍膽一錢山梔一錢五分服二劑腫痛頓愈
大地骨皮散治血風氣虛時作寒熱或晡熱内熱
柴胡地骨皮(各一錢)桑白皮(炒)枳殼(麩炒)前胡黃
耆(炒各七錢五分)白茯苓五加皮人參甘草桂
心白芍藥(各半兩)
右㕮咀每服三五錢水一盞半生薑三片煎至七分
温服
生地黃散治婦人血氣不調或時寒熱體痛不思飲食
生乾地黃北柴胡(各一兩)羌活木香桂心
防風(各半兩)酸棗仁(炒硏)羚羊角屑白芍藥白
术黃耆川牛膝白茯苓當歸枳殼(各七)
(錢五分)
右㕮咀每服三五錢水一盞薑三片煎至七分去滓
空心温服
異功散治婦人血氣虛冷時發刺痛頭目昏悶四肢
無力寒熱往來狀似勞倦並宜服之
烏藥川芎苦梗玄胡索當歸陳皮(各一)
(錢半)官桂牡丹皮芍藥白芷乾薑(各一錢)
右作一服用水二鍾生薑三片煎至一鍾入酒半盞
再煎一二沸不拘時
右三方内有桂唯寒多者宜之第三方無滯氣汚血
尤不宜服
七寶湯治寒熱往來
防風(去蘆)知母生地(各半兩)柴胡(去蘆)秦艽甘草(炙)
前胡(去蘆各二錢半)
右㕮咀每服五錢水盞半加人參三分煎至七分熱服
柴胡散治婦人寒熱體瘦肢節疼痛口乾心煩不欲飲食
北柴胡赤茯苓黃耆白术(各一錢)麥門冬(三錢)
鼈甲(醋炙二錢)人參地骨皮枳殼(麩炒)生地黃桑
白皮赤芍藥桔梗甘草(各半錢)
右作一服水二鍾生薑三片煎至一鍾不拘時服
桃仁丸治婦人頭目昏重心神煩悶或時寒熱肢節
疼痛不欲飲食
桃仁(湯浸去皮尖雙仁麩炒微黃)芎藭白术柴胡(去苗)人參
(去蘆)生地黃酸棗仁(微炒各一兩)赤茯苓訶黎勒皮
(各七錢半)枳殼(麩炒微黃去穰)赤芍藥(各半兩)
右為末煉蜜和搗三二百杵丸如梧桐子大每以生
薑荆芥薄荷湯下三十丸
青蒿散治男子婦人肢體倦疼虚勞寒熱用青蒿八丸月
間將成實時採去枝梗以蒿用童便浸三日曬乾為末每
服二錢烏梅一箇煎七分服右三方熱多者宜之
師尼寡婦異乎妻妾之治羅劉宋禇澄療師尼寡婦别
製方者盖有謂也此二種寡居獨隂無陽慾心萌而多
不遂是以隂陽交爭乍寒乍熱全類温瘧久則為勞嘗
讀史記倉公傳載濟北王侍人韓女病腰背痛寒熱衆
醫皆以為寒熱病治之不瘥倉公曰此病得之欲男子
不可得也衆曰何以知欲男子不可得倉公曰診其脉
肝脈弦出寸口是以知之盖男子以精為主婦人以血
為主男子精盛以思室婦人血盛以懷胎夫肝攝血者
也是厥隂肝脈弦出寸口上魚際則隂盛可知故知禇
氏之言信有謂矣
大師尼寡婦與室女出嫁愆期者多因欲心萌而未遂
懨懨成病乍寒乍熱久則為勞又有經閉白淫痰逆頭
風膈氣痞悶面䵟瘦瘠等證皆寡婦之病也薛前證
若肝脉弦出魚際用小柴胡加生地黃送下生地黃丸
久而血虛佐以四物湯若兼怒動肝火而寒熱者佐
以加味逍遥散若兼虧損肝經而寒熱者佐以八珍
湯若兼虧損元氣而寒熱者佐以補中益氣湯若
兼鬱傷脾氣而寒熱者佐以濟生歸脾湯一婦人因
夫經商久不歸發寒熱月經旬日方止服降火涼血藥
反潮熱内熱自汗盜汗月經頻數余曰熱汗氣血虛也
經頻肝脾虛也用歸脾湯六味丸而愈嘗治兼證既愈
而寒熱不衰當仍用夲證藥一婦人年三十有七早
孀居兩腿骨作痛晡熱體倦月經不調或發寒熱數年
矣一日頸項兩側結核兩脇脹痛此係肝經鬱火而成
也先用小柴胡湯合四物數劑肝症頓愈又用加味逍
遥散加澤蘭乳香没藥三十劑血症漸愈再用加味歸
脾湯年餘而安一孀婦兩腿作痛或用除濕化痰等藥
遍身作痛而無定處此血症也不信乃服流氣飲之類而
殁一放出宫人年四十餘臀腿内股作痛晡熱口乾
月經不調此係肝經血少不能養經絡而然也宜加味
逍遥散加澤蘭葉五十帖諸症稍緩又以歸脾湯二百
餘劑而痊一放出宫人臀腿腫痛内熱晡熱惡寒體
倦咳嗽胸痞月經過期而少彼以為氣毒流注服清熱
理氣之劑益甚此肝經瘀血停留所致盖肝經上貫鬲
布脇肋循喉嚨下循膕内臁繞隂器抵少腹主治之法
但當補其所不勝而制其所勝補者脾也制者肝也經
曰虛即補之實即瀉之此定法也彼不信仍服前藥遂
致不起
夲生地黃丸許學士治一尼患惡風體倦乍寒乍熱
面赤心悸或時自汗是時疫氣大行醫見其寒熱作
傷寒治之用大小柴胡湯雜進數日病急召予診之
三部無寒邪脈但厥隂弦長而上魚際宜服抑隂等
藥故製此方
生地黃(二兩)柴胡秦艽黃芩(各半兩)芍藥(一兩)
右為細末煉蜜丸如桐子大每服三十丸用烏梅湯
吞下日三服不拘時
惡寒
大婦人惡寒者亦有隂陽二證發熱而惡寒者發於陽
也無熱而惡寒者發扵隂也發於陽者宜解表脉必浮
數發於隂者宜温裏脈必沈細又有汗後利後惡寒及
背惡寒已上疾證方治並載百問不復繁引僕嘗治一
婦人但惡寒别無他証六脉平静遂用敗毒散而安此
藥能去表中風邪故也經云惡寒家慎不可過當覆衣
被及近火氣寒熱相薄脈道沈伏愈令病人寒不可遏
但去被撤火兼以和表之藥自然不惡寒矣婦人惡寒
尤不可近火寒氣入腹血窒結聚針藥所不能治矣
薛前證若怠惰嗜臥洒淅惡寒乃陽不能升發用升陽
益胃湯若勞傷形氣而惡寒乃無陽以護衛用補中益
氣湯若飲食傷脾胃而惡寒乃元氣虛損用六君子湯若
加煩躁妄言或欲飲水仍進前劑但加薑桂若體倦煩
渴頭痛自汗用補中益氣湯加五味麥門東垣云晝則
發熱惡寒是隂氣上溢於陽分也夜則惡寒是隂血自
旺於隂分也海藏云六月大熱之氣反得大寒之證當
捨時從證治以薑桂之類丹溪云久病惡寒乃痰鬱於
脾抑遏陽氣不得外泄治當解鬱
證治凖繩卷五十八
