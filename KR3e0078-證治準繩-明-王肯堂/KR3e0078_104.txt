證治準繩卷一百四
明王肯堂撰
外科
久漏瘡
丹漏瘡須先服補藥以生氣血即參芪术歸芎為主大
劑服之外以附子末唾和作餅如錢厚艾炷灸炷隨漏
之大小但灸令微熱不可令痛乾則易之乾者再研為
末再和再灸如困則止來日再灸宜至肉平為效亦有
用附片灸者仍以前血氣藥作膏藥貼之婁經云肉
之大會為谷肉之小會為谿肉分之間谿谷之會以行
榮衛以會大氣邪溢氣壅脈熱肉敗榮衛不行必將為
膿内銷骨髓外破大膕留于節腠必將為敗積寒留舍
榮衛不養肉縮筋攣肘不得伸内為骨痺外為不仁命
曰大寒留于谿谷也此用附子灸者盖此義也時康
祖大夫患心漏二十年當胸數竅血液長流醫皆莫能
治或曰竅多則愈損閉則慮穴他岐當存其一二猶為
上策坐此形神困瘁又積苦腰痛行則傴僂不飲酒雖
雞魚蠏蛤之屬皆不入口淳熙間通判温州郡守韓子
温見而憐之為檢聖惠方載腰痛一門冷熱二症眎之
使自擇康祖曰某年老久羸安敢以為熱始作寒症治
療取一方用鹿茸者服之逾旬痛減更覺氣宇和暢遂
一意專服悉屏他藥洎月餘腰屈復伸無復呼痛心漏
亦愈以告醫者皆莫能測其所以然後九年康祖自鎮
江通判滿秩造朝訪子温則精力倍昔飲啖無所忌云
漏愈之後日勝一日子温書吏吴弼亦苦是疾照方服
之浹旬而愈其方本治腰痛用鹿茸去毛酥炙微黃附
子炮去皮臍皆二兩鹽花三分為末棗肉丸三十丸空
心酒下天聖中工部尚書忠肅公家有媪病漏十餘
年一日有醫過視之曰此可治也即取活鱔一竹針五
七枚乃擲鱔于地鱔因屈盤就盤以竹針貫之覆瘡良
久取視有白蟲數十如針著鱔即鉗置杯水中蠕動如
線復覆之又得十餘枚如是五六醫者曰蟲固未盡然
餘皆小蟲請以常用藥傅之時得㯽榔黃連一味即為
散傅之明日乃以乾艾作湯投白礬末二三錢先洗瘡
口然後傅藥盖人血氣冷必假艾力以助陽而艾性亦
能殺蟲也如是者再即生肌不逾月愈醫曰瘡一月不
治則有蟲蟲能蠕動氣血亦隨之故瘡漏不可遽合則
結毒實蟲所為又曰人每有疾經月不痊則必虚憊婦
人則補脾血小兒則防驚疳二廣則并治瘴癘由此醫
名大著有人脚肚上生一瘡久遂成漏經二年百藥
不效自度必死一山人見之云此鱔漏耳但以石灰二
三升白沸湯泡薰洗如覺瘡痒即是也如其言用灰湯
淋洗果痒三兩次遂乾一婦項下忽生一塊腫漸緣
至妳上腫起莫知何病偶用刀刺破出清水一碗日久
瘡不合有道人見之曰此蟻漏也緣用飯誤食蟻得此
耳詢之果然道人云此易治但用穿山甲數片燒存性
灰為末傅瘡上遂愈盖穿山甲蟻之畏也柳休祖者
善卜筮其妻病鼠瘤積年不瘥垂命休祖遂卜得頥之
復按卦合得姓石人治之當獲鼠而愈也既而鄉里有
奴姓石能治此病遂灸頭上三處覺佳俄有一鼠逕前
而伏呼猫咋之視鼠頭上有三灸處遂差
梅師云經云腎移寒於脾發為癰腫少氣脾移寒於肝
發為癰腫拘攣又云諸寒癰腫此皆安生岐伯曰生於
八風之所變也又云地之濕氣感則害人皮肉筋脈聖
濟云衣服過厚表易著寒所得之源大抵如此或發不
變色或堅硬如石或捻之不痛久則然後變色疼痛漸
軟而成膿如泔而稀久不能瘥瘡口不合變為疳漏敗
壊肌肉侵損骨髓以致痿痺宜以此骨碎補丸主之
骨碎補丸方
骨碎補補骨脂熟地黃川當歸續斷
石楠葉黃茋石斛牛膝杜仲蓽薢(以上)
(各二兩)附子(炮一兩)白芍藥兔絲子川芎沙參
羌活防風獨活天麻(各一兩半)此方與大僂
方相表裏前桂枝拾遺後有木瓜兔絲子白术
右為末煉蜜丸空心鹽湯下
元戎云邢三郎家小兒病寒疽久不愈先以四物穿山
甲湯透之復以地黃當歸湯補之繼以骨碎補丸外治
陽氣者精則養神柔則養筋開闔不得寒氣從之乃生
大瘻宜用
羌活防風細辛附子甘草川芎
續斷白芍藥白术當歸桂心麻黃
黃茋熟地黃此方與前骨碎補丸相表裏
營氣不從逆于肉理乃生癰腫陷脈為瘻留連肉腠
腧氣化薄傅為善畏及為驚駭
桂附丸治氣漏諸瘡
桂心附子(炮製米醋中浸再炮三五次去皮臍)厚朴(薑製)粉草(炙)
白术(各一兩)木香(二錢半)乳香(研二錢)
右為細末煉蜜丸如桐子大空心米飲下二三十丸
丹溪云精要治冷漏諸瘡與桂附丸此冷只因瘡久
不合風冷乘之血氣不潮而成也厚朴雖温其瀉衛
尤速恐不若參茋佐以陳皮庶乎與病情相得此方
治冷漏瘡若寒而虚者只以加味十全湯隨時令經
絡加減用之為當又虚甚者宜參术歸茋膏
陷脈散治漏瘡及二三十年癭瘤或大如杯盂久久
不瘥致有漏潰令人骨肉消盡或堅或軟或潰令人
驚惕卧寐不安體中掣痛愈而復作
乾薑(炮)琥珀(研)大黃附子(炮去皮各一兩)丹參(七錢半)
石硫黃(研)白石英(研)鍾乳粉(研)烏鱡骨(研各半兩)
右為末貯以甆合韋嚢勿令泄氣若瘡濕即傅無汁
即煎豬脂和傅之以乾為度或死肌不消加芒硝二
兩益佳一法胡燕窠一枚
丹治漏瘡
川芎(半兩)細辛(二錢半)白芷稍(二錢半)甘草(細末)
右每日作湯服上瘡食後下瘡食前看瘡孔大小用
隔年黃麻根刮去粗皮槌軟撚成繩子撚入孔中至
不可入則止日淺一日瘡用好膏藥貼之
子和小渠袁三因強寇入家傷其兩脛外臁作瘡數年
不已膿汁常涓涓然但飲冷則瘡間冷水浸淫而出延
為濕瘡求治戴人曰爾中焦當有綠水二三升涎數掬
袁曰何也戴人曰當被盜時感驚氣入腹驚則膽傷足
少陽經也兼兩外臁皆足少陽之部此膽之甲木受邪
甲木色青當有綠水少陽在中焦如漚既伏驚涎在中
焦飲冷水咽為驚涎所阻水隨經兩旁入瘡中故飲水
瘡中水出乃上湧寒痰汗如流水次下綠水果二三升
一夕而痂乾真可怪也
嘗治足膝下至踝漏瘡通足腫大於好足二倍行步不
全用五龍丸大下之者六番每番皆五七行下後用黃
檗蒼术茋芍地黃甘草升麻葛根南星半夏牛膝滑石
桂調之三四個月而安
本草治漏有頭出膿水不止以啄木鳥一隻燒灰酒調
服一錢匕立瘥
東垣云瘡醫自幼至老凡所經驗必須寫之嘗記疳瘻
惡瘡諸藥不效者取蠐螬剪去兩頭安瘡口上以艾炷
灸之七壯一易不過七枚無不效者又法用乞火婆蟲
兒灸之同前法累驗神效人皆祕之往往父子不傳
取附骨久疽及痔漏中管方
取黑骨雞脛骨上等砒礵實之鹽泥固濟火煆通紅
取出地上出火毒去鹽泥用骨研細飯丸如粟米大
以紙撚送入孔竅内更用膏藥貼之
本事雄黃治瘡瘍尚矣周禮瘍醫凡療瘍以五毒攻之
鄭康成注云今醫方有五毒之藥作之用黃堥置石膽
丹砂雄黃礬石磁石其中燒三日三夜其烟上著以雞
羽取之以注創惡肉破骨則盡出楊大年嘗記其事族
人楊偶年少時有瘍于頰連齒輔車外腫若覆甌肉潰
出膿血不輟吐之痛楚難忍療之百方彌久不瘥人語
鄭法依法製藥成注之瘡中少頃取朽骨連兩牙潰出
遂愈信古方攻病之速也黃堥即瓦盒也
豬骨膏治諸瘡口氣冷不瘥
豬筒骨(二筒取髓)松脂(二錢通明者研)乳香(另研)黃連(去鬚為末)
白芨(研末各二錢半)鉛丹(别研)黃蠟(各半兩)
右搗研鎔蠟和為膏不拘時傅之
附子散治冷瘡日夜發渴疼痛
附子(半兩炮去皮臍)川椒(去目)雄黃(研細各二錢半)白礬(七錢半火煆研)
膩粉(二錢研)為細末研勻每用清麻油調傅瘡上
雄黃散治冷瘡煖瘡口
雄黃(研)百合乳香黃檗(炙去粗皮)
墻上爛白蜆殼(小蚌蛤子是各一分)
右為細末研勻先用漿水煎甘草柳枝湯温洗拭乾
傅之
黑靈散治漏瘡
牡蠣粉虢丹硫磺(研各一分)露蜂房(剉二分)
右同炒令烟盡為細末入髮灰一分麝香少許和勻
傅之
馬齒莧膏治一切瘻
馬齒莧(隂乾)臘月燭燼(各等分一作臘月鼠灰)
右為細末以臘豬脂和先以温泔清淨洗拭乾然後
以藥傅之日三
治脇下生漏瘡如牛眼之狀膿水不止
右以鹽少許安白牛耳内然後取牛耳中垢以傅瘡
上即瘥如不用鹽即牛耳不痒難取垢
治諸瘡久不合口用炮附子去皮尖為細末唾津和隨
瘡大小作餅置患處用艾壯於餅上灸之更用大補
氣血藥用江西豆豉為餅多灸之亦效
神應膏宋褚防禦治理宗久漏瘡諸方不效獨此膏
愈之如腸毒胃毒為丸服之神效
當歸(一兩一錢)赤芍藥大黃(各一兩五錢)香白芷官桂
(各一兩)玄參(一兩三錢)川續斷(一兩二錢)莪术(一兩)生地黃(一兩二錢)
右九味細剉用真香油二斤浸春五日夏三日秋七
日冬十日入鍋内以文武火煎令黑色濾去渣如熱
天用黃丹廿兩冷月十五兩旋旋下丹不住手攪試
水中沉為度不可令婦人雞犬見如漏有孔者以膏
送入孔内外以膏攤貼之
㯽榔散治癰疽瘡癤膿潰之後外觸風寒腫焮&KR0008;硬
膿水清稀出而不絶肉腠空虚惡汁臭敗瘡邊干及
好肌不生及療疳瘻惡瘡浸漬不歛(方見潰瘍歛瘡口藥即木香㯽)
(榔黃連等分為末是也)
治漏外塞藥
罏甘石(童便煆淬)牡蠣粉
右為極細末傅之
烏金散貼惡瘡疳瘻
橡斗子二個一實黃丹一實白礬末相合定用黑
俏麻皮纏了火内燒研細加麝少許洗淨瘡貼之
東垣截疳散治年深疳瘻瘡
黃連麝香(另研)龍腦(各半兩)蜜陀僧黃丹
白芨白歛(各一兩)輕粉(一錢)
右為細末和勻乾掺在絍上以膏貼之
應效散(又名托裏散)治氣瘻疳蝕瘡多年不效者
地骨皮(不拘多少冬月取只要皮蔭乾)為細末每用紙撚蘸絍
瘡口内自然生肉更用米飲調二錢無時服日三
治漏瘡以五倍子末和血竭末塞之
灸漏瘡足内踝上一寸(灸三壯六壯)如在上者肩井
鳩尾
肺脈微緩為痿瘻緩者多熱
癰疽所兼諸證
渴
大法瘡瘍作渴不問腫潰但脈數發熱而渴用竹葉黃
茋湯脈不數不發熱或脈數無力而渴或口乾用補中
益氣湯若脈數便秘用清涼飲尺脈洪大按之無力而
渴用加減八味丸若治口燥舌黃飲水不歇此丸尤妙
薛瘡瘍作渴若焮痛發熱便利調和者上焦熱也用竹
葉石膏湯腫痛發熱大便秘澁者内臟熱也用四順清
涼飲焮腫痛甚者熱毒藴結也用仙方活命飲漫腫微
痛者氣血虚壅也用補中益氣湯若因胃火消爍而津
液短少者用竹葉黃茋湯若因胃氣虚而不能生津液
者用補中益氣湯若因胃氣傷而内亡津夜者用七味
白术散若因腎水乾涸作渴或口舌乾燥者用加減八
味丸或先口乾作渴小便頻數而後患疽或疽愈後作
渴飲水或舌黃乾硬小便數而疽生者尤惡候也苟能
逆知其因預服加減八味丸補中益氣湯以滋化源可
免後患
丹癰疽發渴乃氣血兩虚用參茋以補氣歸地以養血
或忍冬丸黃茋六一湯
伍氏云瘡作渴甚急與神仙追毒丸取下惡毒清膻湯
千金漏蘆湯五香連翹湯六味車螯散萬金散皆可選
用利後仍渴却用生津補氣藥津液生氣血完渴自止
丹溪曰大渴而與利藥非明示脈證何以知其當下
後言利後仍渴却用補藥又不明言脈證恐是但有大
渴必下下後尚渴方與補藥古人治未病如此用藥可
乎况渴屬上焦當腫瘍時猶或可用若潰瘍後渴多因
氣血之虚何待利後方議其虚也精要口乾與口渴
不同不宜用丹藥鎮墜用之其禍如反掌用桑枝煎五
味湯以救隂水丹溪曰此妙方也而不言食味起火
怒氣生火房勞激火吾恐渴亦未易除也
李氏云病疽愈後發渴多致不救惟加減八味丸最妙
蓋癰疽多因虚而得疽安而渴者服此丸則渴止安而
未渴者服此丸永不發渴或未疽而先渴者服此不惟
渴止而疽亦不作薛氏曰前證屬腎水枯涸虚火上
炎口乾作渴飲水無度或舌黃作裂小便頻數或痰氣
上壅煩躁不寧或二三年先作渴飲水或口舌生瘡兩
足發熱痰氣上壅或瘡愈三四年而口乾作渴小便頻
數急用前藥多有復生者能逆知其因預服前丸可免
此患若兼手足厥冷真陽虚也宜服八味丸大凡瘡後
審其腎水不足用加減八味丸中氣虚弱用補中益氣
湯氣血虚弱用十全大補湯陽氣虚寒加薑桂如不應
用八味丸
托裏消毒散加減法飲冷作渴熱毒也加赤小豆知
母如不應暫用竹葉黃茋湯善食作渴胃火也加
石膏山梔天花粉如不應暫用竹葉石膏湯食少
體倦作渴胃氣虚也去芷翹金銀花加人參白术如
不應暫用補中益氣湯膿多而作渴氣血虚也去
三味加熟地黃五味子如不應暫用十全大補湯
加五味子麥門冬口乾舌燥腎氣虚也去三味加
熟地黃山茱萸山藥如不應兼六味丸又不應佐以
補中益氣湯自汗内熱口乾胃氣虚也去三味加
參茋歸术如不應暫用六君子湯盜汗内熱口乾
隂血虚也去三味加熟地黃麥門冬五味子如不應
暫用當歸六黃湯
竹葉黃茋湯(神秘)治癰疽大渴發熱或瀉或小便如淋
生地黃黃茋(各二錢)當歸(酒拌)淡竹葉川芎
甘草(炙)黃芩(炒)白芍藥(炒)人參括蔞根石膏
(煆各一錢)麥門冬(去心二錢)水二鍾薑三片煎八分食遠
服
薛氏曰前證乃七惡中之一也此方治之其功甚捷
亦左手脈浮大而熱或渴者宜發散表邪右手脈沉
實而熱或渴者宜疎去内邪若潰後作渴或小便如
淋或脈大而無力者屬氣血虚也宜大補氣血亦有
潰後熱不止或作渴遂以為敗證不治若素有胃火
或胃經熱毒未盡胃脈尚數者仍宜用前湯服而脈
反大熱愈甚渴愈作斯為敗證蓋因真氣虚而邪氣
實也今之潰瘍畏石膏黃芩二藥性冷多不肯服若
胃脈未静非此藥莫能治也若因循日久煎熬氣血
膿血愈多氣血愈虚反成敗證矣治者當捨證從脈
可也大抵瘡瘍之證七惡内見一二惡甚可畏虚中
見惡證者不治實證無惡候者自愈
托裏黃茋湯治證同前
黃茋(炒六錢)甘草(炙)括蔞根(各一錢)水二鍾煎八分
頻服之加人參一錢尤妙
薛氏曰愚用此方治氣虚作渴甚效若氣血俱虚或
膿血大泄作渴或兼發熱者宜托裏養榮湯
托裏養榮湯
人參黃茋(炙)當歸(酒拌)芍藥(炒)熟地黃麥門冬
(去心)川芎白术(各一錢)五味子(研)炙甘草(各五分)水
二鍾薑三片棗二枚煎八分食遠服
黃茋六一湯常服終身可免癰疽實治渴補虚之要
劑也
綿黃茋(六兩用淡鹽水潤飯上蒸焙乾)甘草(一兩一半生一半炙)每剉一
兩水二鍾煎八分食遠服或為細末每服二錢
早晨日午白湯調服加人參尤妙
七味白术散治胃氣虚或因尅伐或因吐瀉口乾作
渴飲食少思
白术茯苓(去皮)人參(各七錢)甘草(炙一兩半)木香(二錢半)
藿香葉(半兩)葛根(一兩)
右為細末每服三五錢白湯調下
竹葉石膏湯治癰疽胃火盛腫痛作渴
淡竹葉石膏桔梗木通薄荷甘草(炙)
右薑水煎服
玄參散治癰疽成膿水不能下食心煩口乾煩渴飲
水多四肢羸瘦
玄參黃連(去鬚)土瓜根麥門冬(去心)赤芍藥
白鮮皮(各一兩)升麻(七錢半)火麻仁川朴硝
川大黃(剉炒各一兩半)
右剉每服三錢水一中盞入生地黃一分細切同煎
至六分去滓不拘時温服
葛根散治癰腫熱盛口乾煩渴或時乾嘔
葛根黃茋升麻麥門冬(去心)瓜蔞根赤芍
藥梔子仁生地黃(各一兩)黃芩(七錢半)甘草(生用半兩)
右剉每服四錢水一中盞煎六分去滓無時温服
乾葛飲治發背作渴
黃芩朴硝(各一兩二錢半)乾葛(一兩)
右剉散每服三錢用枇杷葉去背上白毛淨洗同煎
不拘時服
忍冬丸治渴疾既愈預防發疽先將忍冬草入瓶内
後入無灰酒微火煨一宿取出晒乾少加甘草俱為
末又以所浸餘酒調糊丸如梧桐子大每服六七十
丸温酒下又治五痔諸癭
桑枝方治口渴取嫩桑枝細切一升炒以水三升煎
一升日服五七劑更多尤妙抱朴子云療風痺乾燥
臂痛脚氣四肢拘攣上氣眩暈久服補肺消食利小
便輕身聰明令人光澤其功不能盡述薛氏曰桑枝
補血氣生津液輕身明目補肺腎之良劑也
五味子湯治腎水枯涸口燥舌乾
黃茋(炒三兩)人參(二兩)五味子麥門冬(去心各一兩)粉甘
草(炙五錢)每服五錢水煎日夜服五七劑
薛氏曰此方乃六一湯生脈散之複方滋化源之良
劑若腎水既涸虚火上炎而口燥作渴者須佐以加
減八味丸
加減八味地黃丸
懷慶地黃(肥大沉水者酒洗淨磁盌盛之大砂鍋内竹棒架起湯浸過盌底原蓋蓋之濕)
(紙糊縫勿令泄氣以火從巳至酉蒸之候冷取出晒極乾秤准八兩重再如前法蒸之乘熱杵爛入)
(藥)乾山藥山茱萸肉五味子(各四兩)牡丹皮
白茯苓澤瀉(酒浸蒸焙各三兩)肉桂(二兩)
右各叧為末入地黃和勻加煉蜜丸如梧桐子大每
服七八十丸空心食前白湯下
李氏曰一貴人病疽未安而渴作日飲水數升予用
前方諸醫大笑云此藥若能止渴我輩不復業醫矣
仍用木瓜烏梅百藥等煎渴愈甚不得已用此丸三
日渴止久服氣血益壯飲食加倍
嘔
大法精要云嘔逆有二證一證謂初發不曾服内托散
伏熱在心一證謂氣虚脾氣不正其伏熱在心者與内
托散三兩貼氣虚者宜嘉禾散有寒熱宜正氣散兼與
山藥丸以補腎丹溪曰諸逆衝上嘔噦皆屬於火内
托散性涼固有降火之理若嘉禾散補力已少徒温煖
以助火耳山藥丸補腎以壯下焦之隂粗為近理然治
嘔須分先後腫傷時當作毒氣上攻治之潰瘍後當作
隂虚治之若年老因疽潰後嘔逆不食者宜參茋白术
膏峻補取效佐使藥隨時隨證加減恐用山藥丸緩急
未易得力河間謂瘡瘍嘔者濕氣侵胃也藥中宜倍加
白术
薛瘡瘍作嘔不可泥於毒氣内攻而概用敗毒等藥如
熱甚焮痛邪氣實也仙方活命飲解之作膿焮痛胃氣
虚也托裏消毒散補之膿熱脹痛氣血虚也先用托裏
散後用針以泄之焮痛便秘熱藴於内也内疎黃連湯
導之若因寒藥傷胃而嘔者托裏健中湯胃寒少食而
嘔者托裏益中湯中虚寒涼而嘔者托裏温中湯肝木
乘脾土而嘔者托裏抑清湯胃脘停痰而嘔者托裏清
中湯脾虚自病而嘔者托裏益黃湯鬱結傷脾而嘔者
托裏越鞠湯若不詳究其源而妄用攻毒之藥則腫者
不能潰潰者不能歛矣丹溪雖曰腫瘍當作毒氣攻心
治之潰瘍當作隂虚治之亦大概之言耳今之熱毒内
攻而嘔者寡脾胃虚寒而嘔者多豈可膠柱而鼓瑟哉
又曰欲嘔作嘔或外搽内服寒涼或痛甚或感寒邪
穢氣而嘔皆胃氣虚也托裏消毒散去三味加藿香倍
參术
熱盛脈數精要與漏蘆湯單煮大黃湯等若不甚熱脈
緩弱只投五香連翹湯丹溪曰熱盛脈數若腫瘍時
藏府秘而體實者猶可與也若潰瘍膿血出多熱盛脈
數去死為近豈可下乎緩弱之脈古人皆以為邪毒已
散五香之飛走升散其可用乎
李氏云癰疽嘔逆是毒氣衝心非脾胃之冷當服内托
散楊氏云鼻衂初愈不曾表汗毒在經絡則背發大疽
自肩下連腰脇腫硬如石其色紫黑以涼藥投之終夜
大嘔連進内托散嘔止瘡潰赤水淋漓四十日而愈又
有患癧者痛過徹嘔服此即止今有病疽不服此藥者
故引楊氏之言以解世人之惑
丹溪治一老人年七十患背疽徑尺餘已雜與五香十
宣數十貼膿血腥穢嘔逆不食者旬餘病人自服内托
散膈中不安且素有淋病三十年今所苦者淋之痛與
嘔吐不得睡而已急以參茋歸木煮膏以牛膝湯入竹
瀝飲之三日後盡藥一升半淋止思食七日後盡藥四
斤膿自涌出而得睡又兼旬而安一男子年六十餘
性好酒肉背疽見膿嘔逆發熱蓋其得内托十宣多矣
醫以嘔逆於嘉禾散中加丁香以温胃行氣時七月大
熱脈洪數有力予因謂此脈證在潰瘍尤忌然形氣實
只與人參膏和竹瀝飲之盡藥十五斤竹百餘竿而安
予曰此病幸安也不薄味必再作仍厚味自若夏月醉
後坐水池中又年餘左脇傍生一軟塊如餅二年後軟
塊為疽本人見膿血淋漓而脈洪數有力又嘔逆食少
遂自以人參膏入竹瀝飲之又十餘斤百餘竿而安今
八十歲強健如舊此病兩以老年氣血弱專服人參竹
瀝而愈若與内托十宣恐未能若是之安全也婁全
善治一男子腫瘍嘔諸藥不止用獨參湯一服嘔即愈
薛新甫治一人腹癰焮痛煩躁作嘔脈實河間云瘡瘍
者火之屬須分内外以治其本若脈沉實者先當疎其
内以絶其源又云嘔噦心煩脈沉而實腫硬木悶或皮
肉不變邪氣在内宜用内疎黃連湯治之遂用前湯通
利二三行諸證悉去更以連翹消毒散而愈一人患
臂毒焮痛作嘔服托裏消毒藥愈甚以涼膈散二劑頓
退更以四物湯加芩連四劑而消
新甫又治一人年踰四十患發背已潰忽嘔而瘡痛胃
脈弦緊彼以為餘毒内攻東垣云嘔吐無時手足厥冷
臟腑之虚也丹溪云潰後發嘔不食者濕氣侵於内也
又云膿出而反痛此為虚也今胃脈弦緊木乘土位其
虚明矣欲以六君子湯用酒炒芍藥砂仁藿香治之彼
自服護心散嘔愈甚復邀治仍用前藥更以補氣血藥
兩月而愈大抵濕氣内侵或感穢氣而作嘔者必喜温
而脈弱熱毒内攻而作嘔者必喜涼而脈數必須辨認
明白
橘半胃苓湯治癰疽嘔吐不下食不知味
橘紅半夏(薑製各一錢)蒼术(米泔浸炒)白术(炒)厚朴(薑製)
甘草(炙)茯苓人參澤瀉茅根(各二錢)薑汁(數匙)
水二鍾煎一鍾入薑汁煎一二沸作十餘次飲之
薛氏曰前證七惡中之五惡也用此方後胃氣將
醒宜用六君子湯兼服之亦有煩躁飲冷不食脈
沉實而嘔者恐不可用此宜内疎黃連湯(方見腫瘍)
加減托裏消毒散治瘡瘍欲嘔作嘔或外搽内服寒
涼或痛甚或感寒邪穢氣而嘔皆胃氣虚也去白芷
連翹金銀花加參术藿香(方見腫瘍内托條)
托裏健中湯治瘡瘍元氣素虚或因涼藥傷胃飲食
少思或作嘔瀉等證
人參白术茯苓(各二錢)半夏炮薑(各一錢)
炙甘草(五分)黃茋(一錢五分)肉桂(三分)
右薑棗水煎服
托裏益中湯治中氣虚弱飲食少思或瘡不消散或
潰而不歛
人參白术陳皮半夏茯苓炮薑(各一錢)
木香炙甘草(各五分)
右薑棗水煎服
托裏抑青湯治脾土虚弱肝木所侮以致飲食少思
或胸膈不利等證
人參白术茯苓半夏(各一錢)芍藥柴胡(五分)
甘草(五分)陳皮(一錢)
右薑棗水煎服
托裏清中湯治脾胃虚弱痰氣不清飲食少思等證
人參白术陳皮茯苓(各一錢)半夏(八分)桔梗(七分)
甘草(五分)
右薑棗水煎服
托裏益黃湯治脾土虚寒水反侮土以致飲食少思
或嘔吐泄瀉等證
人參白术陳皮茯苓半夏(各一錢)炮薑
丁香炙甘草(各五分)
右薑棗水煎服
托裏越鞠湯治六鬱所傷脾胃虚弱飲食少思等證
人參白术(各二錢)陳皮半夏(各一錢)山梔川芎
香附米蒼术(各七分)炙甘草(五分)
右薑棗水煎服
人參理中湯治瘡瘍脾胃虚寒嘔吐泄瀉飲食少思
肚腹作脹或胸膈虚痞飲食不入
白术人參乾薑甘草(炙各等分)
右薑棗水煎服
痛
夫瘡瘍之證候不同寒熱虚實皆能為痛止痛之法殊
非一端世人皆謂乳没可以止痛殊不知因病制宜自
有活法故因熱而痛者以寒涼之劑折其熱則痛自止
也因寒而痛者以温熱之藥慰其寒則痛自除也因風
而痛者除其風因濕而痛者除其濕燥而痛者潤之塞
而痛者通之虚而痛者補之實而痛者瀉之膿鬱而閉
者開之惡肉侵潰者引之隂陽不和者調之經絡滯澁
者利之憂愁者遠志酒飲之虚寒而痛者乳香没藥止
之大抵癰疽不可不痛不可大痛若大痛悶亂者危
薛新甫云瘡瘍之作由六淫七情所傷其痛也因氣血
凝滯所致假如熱毒在内便秘而作痛者内疎黃連湯
導之熱毒熾盛焮腫而作痛者黃連解毒散治之不應
仙方活命飲解之瘀血凝滯而作痛者乳香定痛散和
之作膿而痛者托裏消毒散排之膿脹而痛者針之膿
潰而痛者補之若因氣虚而痛四君加歸茋血虚而痛
四物加參茋腎虚而痛六味地黃丸口乾作渴小便頻
數者加減八味丸此皆止痛之法也
托裏消毒散加減法若高腫焮痛熱毒也加黃連漫
腫微痛氣虚也去金銀花連翹加參术腫赤作痛
血凝滯也加乳香没藥如不應暫用仙方活命飲
膿出反痛氣血虚也去金銀花連翹白芷加參茋歸
地漫腫不痛或死肉不潰脾氣虚也去三味加人
參白术如不應加薑桂更不應急加附子
癰疽膿血大泄敗臭痛甚宜用黃茋人參湯
黃茋人參湯
人參蒼术(米泔浸炒)白术(炒)陳皮麥門冬(去心)當歸
(酒拌)神麯(炒)甘草(炙)五味子(杵各一錢)黃茋(炙二錢)黃檗(炒)
升麻(各四分)作一劑水二鍾薑三片棗二枚煎八
分食遠服
薛按前證七惡中之二惡也宜此方治之亦有潰後
虚而發熱或作痛少寐尤效若痛少止大便不實黃
檗麥門冬可不用蓋恐寒中也凡瘡膿潰之後若脈
洪大則難治自利者不治
癰疽大痛不止宜用加味解毒湯
加味解毒湯
黃茋(鹽水拌炒)黃連(炒)黃芩(炒)黃檗(炒)連翹當歸(酒拌)
(各七分)甘草(炙)白芍藥梔子仁(炒各一錢)作一劑水
二鍾煎八分服之藥下痛即止
按此方若脈洪大按之有力者用此解之其功甚捷
亦有便秘脈實而痛者宜用内疎黃連湯下之若潰
而反痛者宜用内補黃茋湯補之
内補黃茋湯
黃茋(鹽水拌炒二錢)熟地黃(酒拌)人參茯苓甘草(炙各五分)
芍藥(炒)川芎官桂遠志(去心炒)當歸(酒拌各八分)
麥門冬(去心五分)作一劑水一鍾半薑三片棗二枚
煎六分食遠服
當歸和血散治瘡瘍未發出内痛不可忍及治婦人
産前産後腹痛
當歸(二錢)乳香(半錢)没藥(一錢半)白芍藥(三錢)
右為細末每服一錢水一中盞煎七分和滓温服日
二婦人酒煎瘡既發不須用瘡痒者加人參木香婦
人服之加赤芍藥
迥瘡金銀花散治瘡瘍痛甚色變紫黑者
金銀花(連枝葉俱用剉研二兩)黃茋(四兩)甘草(一兩)
右㕮咀用酒一升同入壺瓶内閉口重湯煮三兩時
辰取出去滓頓服之一方無黃茋
郭氏定痛托裏散治一切瘡腫疼痛不可忍如少壯
氣充實先用疎利後服此藥
粟殼(去蒂炒二兩)當歸白芍藥川芎(各半兩)
乳香没藥桂(各三錢)
右㕮咀每服五錢水煎
乳香止痛散治一切瘡腫疼痛不止
粟殼(六兩製)白芷(三兩)甘草(炙)陳皮(各一兩半)乳香没藥
(各一兩)丁香(半兩)
右㕮咀每服三錢水一盞半煎
乳香黃茋散治一切惡瘡癰疽發背疔瘡疼痛不可
忍者或未成者速散已成者速潰敗膿不假力砭其惡
肉自下及治打撲傷損筋骨疼痛
黃茋(去蘆)當歸(酒洗)川芎麻黃(去根節)甘草(生用)芍藥
人參(去蘆)粟殼(各一兩蜜炒)乳香(另研)没藥(各五錢另研)陳皮(一兩)
右為細末每服三錢水一盞煎至七分去渣温服如
瘡在上食後在下食前服之
人參内托散治瘡瘍潰膿而作痛者
人參黃茋當歸川芎厚朴防風
桔梗白芷官桂紫草木香甘草
右入糯米一撮水煎服
乳香丸治發背及一切疽瘡潰爛痛不可忍
乳香(别研)没藥(别研)羌活五靈脂獨活(各三錢)當歸
真菉豆粉交阯桂川白芷白膠香(各半兩)
右為細末煉蜜和丸如彈子大每服一丸細嚼薄荷
湯送下手足損痛不能起者加草烏用木瓜鹽湯送
下
乳香定痛散治一切瘡瘍潰爛疼痛
乳香没藥(各五分)滑石寒水石(各一兩)冰片(一錢)
右為細末擦患處痛即止敷藥中加南星半夏能
止痛更加蓖麻仁尤佳
豆豉餅治瘡瘍腫痛硬而不潰及潰而不斂并一切
頑瘡惡瘡用江西豆豉餅為末唾津和作餅子如錢
大厚如三文置患處以艾壯於餅上灸之乾則易之
如背瘡用潄口水調作餅覆患處以艾鋪餅上灸之
如未成者即消已成者亦殺其大毒如有不效氣血
虚敗也
乳香膏治諸瘡痛久不瘥
乳香(一兩别研)食鹽松脂杏仁(去皮尖研各一兩半)
生地黃(取汁二合)白羊腎&KR1004;脂(半斤)黃蠟(三兩)
右先熬脂令沸下杏仁地黃汁蠟煎候蠟鎔盡入香
鹽松枝煎以柳箄攪令勻稀稠得所磁盒盛傅瘡上
日三二度
又乳香膏
木鱉子(去殼細剉)當歸(各一兩)柳枝(一尺八寸剉碎以清油四兩煎令黑色次)
(用後)乳香没藥(各半兩)白膠香(明淨者四兩同研細入油煎化用綿子濾)
(之)
右煉藥鐵銚令極淨再傾前藥油蠟在内候温入黃
丹一兩半以兩柳枝攪極得所再上火煎不住手攪
候油沸起住攪注在水中成珠不散為度秋冬欲軟
春夏欲堅傾在水中出火毒搜成劑收之
戴院使云有不傅藥時大痛傅即不痛有不傅藥不痛
傅之則痛蓋寒熱風濕并憂怒等氣積而内攻則痛不
禁藥拔出之故不痛也死血隂毒在中愈伏愈深愈不
覺痛藥發之於外故反痛也
出血
薛瘡瘍出血因五臟之氣虧損虚火動而錯經妄行也
當求其經審其因而治之若肝熱而血妄行者四物炒
梔丹皮苓术肝虚而不能藏血者六味地黃丸心虚而
不能主血者四物炒連丹皮苓术脾虚熱而不能統血
者四君炒梔丹皮若脾經鬱結用歸脾湯加五味子脾
肺氣虚用補中益氣加五味子氣血俱虚用十全大補
隂火動用六味丸加五味子大凡失血過多見煩熱發
渴等證勿論其脈急用獨參湯以補氣經云血生於氣
苟非參茋歸术甘温等劑以生心肝之血決不能愈若
發熱脈大者不治凡患血症皆當以犀角地黃湯為主
翰林屠漸山年四十患濕毒瘡疾誤用輕粉之劑虧
損元氣久不能愈一日將晡之際診之肝脈忽洪數而
有力余曰何肝脈之如此侵晨瘡出黯血三四碗體倦
自汗雖甚可畏所喜血黯而脈静余曰此輕粉之熱血
受其毒而妄行輕粉之毒亦得以泄邪氣去而真氣虚
也當急用獨參湯主之余重其為人體恤甚篤但惑於
他言不果致邪氣連綿不已惜哉一人背瘡出血煩
躁作渴脈洪大按之如無此血脱發躁用當歸補血湯
二劑少愈又以八珍加黃茋山梔數劑全愈一婦人
潰後吐鮮血三碗許余用獨參湯而血止用四君熟地
芎歸而瘡愈此血脱補氣陽生隂長之理也若用涼血
降火沉隂之劑脾土生氣復傷不惟血不歸源而死無
疑矣一老婦手大指患疔為人針破出鮮血手背俱
腫半體皆痛神思昏憒五日矣用活命飲始知痛在手
瘡勢雖惡不宜大攻再用大補劑又各一劑外用隔蒜
灸喜此手背赤腫而出毒水又各一劑赤腫漸潰又用
托裏藥而瘥南儀部賀朝卿陞山西少參别時余見
其唇鼻青黑且時搔背問其故曰有一小瘡耳余與視
之果疽也此脾胃敗壊為不治之證余素與善悲其途
次不便殯斂遂托其僚友張東沙輩強留之勉與大補
但出紫血虚極也或謂毒熾不能為膿乃服攻毒藥一
鍾以致嘔逆脈脱果卒於南都僉憲張碧崖腰患疽
醉而入房脈洪數兩尺更大余辭不治將發舟其子強
留頃間吐鼻血五六椀余意此腎經虚火而血妄行血
必從齒縫出將合肉桂等補腎制火之藥各用礶别煎
熟聽用血止拭齒視之果然遂合一鍾冷服之熱渴頓
止少頃温服一鍾脈細欲脱氣息奄奄得藥則脈少復
良久仍脱其子疑内有膿欲刺之余曰必無乃以鵝翎
管絍内果如余言次日脈脱脚寒至膝腹内如冰急用
六君加薑附腹始温膿始潰瘡口將完彼因侍者皆愛
妾又患小便不通此隂已痿而思色以降其精精内敗
不出而然耳用加減八味丸料加參茋白术一劑小便
雖愈瘡口不斂而没
東垣聖愈湯治諸惡瘡血出不止以寒水石細末摻
之立止或瘡時間作黑色不可潰也藥力去盡却紅
和如血出多而心煩不安不得眼睡此亡血也此湯
主之
熟地黃生地黃(各三錢)當歸身(一錢半)川芎(二錢)
黃茋(五分)人參(三分)
右㕮咀都作一服水一盞半煎至一盞去滓稍熱服
無時(按此方參茋與歸地輕重懸殊必有訛也)
濟生犀角地黃湯治胃火血熱妄行吐衂或大便下
血者
犀角(鎊末)生地黃赤芍藥牡丹皮(各一錢半)升麻
黃芩(炒各一錢)
右水煎熟入犀角末服
若因怒氣而致加山梔柴胡若脾氣虚而不能攝用
歸脾湯若肝脾火動而妄行用加味逍遙散若脾氣
虚而不能統用補中益氣湯加炮黑乾薑若血虚有火
而妄行用四物加炮薑若腎經虚火而血妄行用六
味丸料不應急加肉桂以引虚火歸源
獨參湯治一切失血或膿水出多血氣俱虚惡寒發
熱作渴煩躁蓋血生於氣故血脱補氣陽生隂長之
理也用人參二兩棗十枚薑十片水煎徐徐服
托裏消毒散加減法膿多帶赤血虚也去金銀花連
翹白芷三味加歸地參术如不應暫用八珍湯加牡
丹皮忿怒晡熱而出血肝火血虚也去三味加牡
丹皮炒黑山梔熟地如不應暫用八珍湯送六味丸
面青脇脹而出血肝氣虚而不能藏血也去三味
加山萸山藥五味子如不應兼六味丸食少體倦
而出血脾氣虚而不能攝血也去三味加參术歸地
兼鬱怒少寐更加遠志酸棗仁茯神龍眼肉如不應
暫用歸脾湯
瘡僵肉
梅治背瘡肉長疾皮不及裏見風即成僵以寒水石燒
研為細末傅瘡上再用銅綠細末上之肉即不作僵矣
瘡攣急牽隂入腹
圖經古方療惡瘡癰腫或連隂髀間疼痛急攣牽入小
腹不可忍一宿則殺人者用茴香苗葉搗取汁一升服
之日三四用其滓以貼腫上冬中根亦可用此外國方
永嘉以來用之起死神效
咽喉口舌生瘡
精要犀角膏治咽喉口舌生瘡昔有一貴人因疽而
生此證醫者以為心臟絶盡皆辭退愚進此藥一日
而安
真琥珀(研)生犀角(各一錢)辰砂(研)茯神(去木各二錢)
真腦子(研一字)人參(去蘆)酸棗仁(去皮研各二錢)
右人參茯神犀角為細末入乳鉢内别研藥味和勻
用蜜搜為膏子以甆瓶收貯俟其疾作每服一彈子
大以麥門冬去心濃煎湯化服一日連服五服取效
(此方潰瘍不宜用)
大便秘結
薛東垣先生云瘡瘍熱毒深固嘔惡心逆發熱而煩脈
沉而實腫硬木悶大便秘結此毒在臟宜疎通之故曰
疎通其内以絶其源又曰瘡瘍及諸病面赤雖伏火熱
不得妄攻其裏而陽氣拂鬱邪氣在經宜發表以去之
故曰火鬱則發之凡大便不通飲食雖多肚腹不脹切
不可通若腹痞脹而不通者乃直腸乾涸也宜用豬膽
汁導之若腸胃氣虚血涸而不通者宜用十全大補湯
培養之若瘡症屬陽或因入房傷腎而不通者宜用前
湯加薑附回陽多有得生者經云腎開竅於二隂藏精
於腎津液潤則大便如常若潰瘍有此因氣血虧損腸
胃乾涸當大補為善設若不審虚實而一於疎利者鮮
有不誤一人仲夏患發背黯腫尺餘皆有小頭如鋪
黍狀四日矣此真氣虚而邪氣實遂隔蒜灸服活命飲
二劑其邪頓退乃純補其真又將生脈散以代茶飲瘡
邪大退余因他往三日復視之飲食不入中央死肉大
便秘結小便赤濁余曰中央肉死毒氣盛而脾氣虚也
大便不通腸虚而不能傳送小便赤濁脾虚而火下陷
治亦難矣彼始云莫非間斷補藥之故予曰然乃急用
六君子加當歸柴胡升麻飲食漸進大便自通外用烏
金膏塗中央三寸許四圍紅腫漸消中央黑腐漸去乃
敷當歸膏用地黃丸與前藥間服將百劑而愈一男
子腿患癰因服尅伐虧損元氣不能成膿余為托裏而
潰大補而斂但大便結燥用十全大補湯加麥門五味
而潤月餘仍結惑於人言乃服潤腸丸而瀉不止余用
補中益氣湯送四神丸數服而止
潤腸丸治脾胃伏火大腸乾燥或風熱血結宜用此
丸通之若結在直腸宜豬膽汁導之蓋腎主五液開
竅於二隂若津液滋潤大便通調若津液不足脾氣
虧損必當培補猶忌前藥
麻子仁桃仁(去皮尖各一兩)羌活當歸尾大黃(煨)
皂角刺秦艽(各五錢)
右各另研為末煉蜜或豬膽汁丸桐子大每服三四
十丸白湯下若使豬膽汁導之而不結燥急補元氣
大便瀉利
薛瘡瘍大便泄瀉或因寒涼尅伐脾氣虧損或因脾氣
虚弱食不尅化或因脾虚下陷不能升舉或因命門火
衰不能生土或因腎經虚弱不能禁止或因脾腎虚寒
不能司職所主之法若寒涼傷脾用六君加木香砂仁
送二神丸脾虚下陷用補中益氣送二神丸命門火衰
用八味丸料送四神丸腎虚不禁用薑附湯加茣茱萸
五味脾腎虚寒用參附湯送四神丸病機云脈沉而細
身不動作晴不瞭瞭飲食不下鼻準氣黑者薑附湯主
之身重四肢不舉者參附湯主之仲景先生云下痢腸
鳴當温之脈遲緊痛未止當温之大孔痛當温之心痛
當救裏可與理中附子四逆輩精要云癰疽嘔瀉腎脈
虚者不治此發内經之微旨也凡此實難治之症如按
前法治之多有可生者一婦年踰四十背疽不起發
泄瀉作嘔食少厥逆脈息如無屬陽氣虚寒用大補劑
加附子薑桂不應再加附子二劑瀉愈甚更以大附子
薑桂各三錢參茋歸术各五錢作一劑腹内始熱嘔瀉
乃止手足漸温脈息隨復更用大補而潰再用托裏而
斂十年後仍患脾胃虚寒而没
加減托裏消毒散治飲食少思腸鳴腹痛腹冷泄瀉
乃脾氣虚寒也去芷翹銀花加炮薑木香手足逆冷
脾血虚寒也更加附子煎送四神丸
和氣散治癰疽潰後氣虚滑泄四肢逆冷
蒼术(四兩米泔浸三日洗淨晒乾再以米醋炒令香黃色)甘草(炙)青皮(去穣各一)
(兩)良薑(炒)肉桂乾薑(炮各半兩)陳粟(半升)
右七味為末每服一錢用炒茴香末半錢相和温酒
調下不拘時(按此但有燥温耳無補氣藥非氣虚者所宜)
四神丸治脾胃虚弱大便不實飲食少思或小腹作
痛或産後泄瀉肚腹作痛不思飲食
肉豆蔲五味子(各二兩)補骨脂(四兩)吳茱萸(湯浸炒一兩)
右為末别以水二椀生薑八兩煮紅棗一百個熟爛
去皮核用和末為丸桐子大每服五七十丸空心食
前白湯下
二神丸治脾腎虚寒不思飲食或侵晨五更泄瀉或
飲食少思大便不實其功甚效如不應乃命門火衰
急服八味丸補火而生土
破故紙(四兩炒)肉豆蔲(二兩生用)
右為末用大紅棗四十枚生薑四兩水煮熟去薑取
棗肉和藥丸如桐子大每服五十丸空心鹽湯送下
小便淋閟頻數
薛瘡瘍小便淋漓頻數或莖中濇者腎經虧損之惡症
也宜用加減八味丸以補隂足脛逆冷者宜用八味丸
以補陽若小便頻而黃者宜用四物湯加參术麥門五
味以滋肺腎若小便短而少者宜用補中益氣加山藥
麥門五味以補脾肺若熱結膀胱而不利者宜用五淋
散以清熱若脾氣虚而不能化者宜用黃芩清肺飲以
滋隂若膀胱隂虚陽無以生者宜用六味丸若膀胱陽
虚隂無以化者宜用滋腎丸腎虚之患多傳此症非滋
化源不救若用黃檗知母反瀉其陽以速其危者老人
隂痿思色精内敗莖中痛而不利者用加減八味丸加
車前牛膝不應更加附子多有復生者若精已竭而復
耗之大小便中牽痛愈痛則愈便愈便則愈牽痛以前
藥加附子亦有復生者王太僕云無隂則陽無以化無
陽則隂無以生當滋其化源苟專用淡滲復損真隂乃
速其危也職方王菂塘背疽潰後小便淋漓或時自
遺作渴引飲煩熱不寐瘡口焮赤時或如灼時或便遺
余曰此腎虚之惡症用加減八味丸加麥門數劑而痊
駕部林如玉冬不衣綿作渴飲冷每自喜壯實哂余
衣綿診其脈數大無力余曰至火令當求余也三月間
果背熱便閟脈澁用四物加芩連山梔數劑大便稍和
却去芩連加參术茯苓二十餘劑及前丸半斤許渴減
六七背熱亦退至夏背發一疽純用托裏之劑而斂
托裏消毒散加減法莖中痛而小便不利精内敗也
去連翹白芷金銀花三味加山茱萸山藥澤瀉如不
應佐以六味丸愈便則愈痛愈痛則愈便精復竭
也去三味煎送六味丸食少體倦口乾飲熱小便
黃短脾肺虚熱也去三味加五味子山茱萸如不應
暫用六味丸勞役而小便黃元氣下陷也去三味
加升麻柴胡午後小便黃短腎虚熱也去三味加
升麻柴胡煎送六味丸
黃芩清肺飲治肺經隂虚火燥而小便不通若因脾
經有熱當清其脾若因心火尅肺當制其心
黃芩(一錢)梔子(三枚打碎)
右水煎服
滋腎丸治腎經隂虚發熱作渴便赤足熱腿軟等證
凡不渴而小便秘熱在下焦血分也最宜此藥經云
無隂則陽無以化若脾肺燥熱所遺當滋其化源
知母黃檗(各酒炒一兩)肉桂(二錢)
右為末水丸如梧桐子大每服百丸空心白滚湯下
五苓散治下部濕熱瘡毒小便赤少
澤瀉(二兩五錢)豬苓(去皮一兩半)肉桂(七錢半)白术
赤茯苓(各一兩五錢)
右為細末每服一二錢熱湯調下
清心蓮子飲治膀胱氣虚濕熱玉莖腫痛或莖竅濇
滯口苦咽乾小便色赤或白濁夜安静而晝發熱
黃芩麥門冬地骨皮車前子炙甘草(各一)
(錢半)石蓮肉白茯苓黃茋柴胡人參(各一錢)
右水煎服
五淋散治膀胱有熱水道不通或尿如豆汁或如沙
石或如膏汁或熱沸便血
赤茯苓(一錢半)赤芍藥山梔(各二錢)當歸
甘草(各一錢五分)
右用燈心二十根水煎服
清肺飲治渴而小便不利乃肺經有熱是絶寒水生
化之源宜用此藥以清化源其水自生而便自利矣
茯苓(二錢)豬苓(三錢)澤瀉琥珀瞿麥(各五分)通草(六分)
木通篇蓄(各七分)車前子(一錢)燈草(一分)
右為細末每服五錢水煎服
腎氣丸治腎經陽虚隂無所化以致膀胱淋漓或脾
肺氣虚不能通調水無所化而膀胱癃閉或腎氣虚
熱干於厥隂之絡隂梃痿痺而溺頻數或腎水虚弱
隂虧難降使津液敗濁而為痰水又治腎虚便血及
諸見血發熱自汗盜汗等症之聖藥也即六味地黃
丸
琥珀散治諸般瘡癤表裏有熱小便赤澁
白茯苓黃芩茵陳紫草瞿麥茅根
石葦烏藥琥珀連翹車前子(各等分)
右為極細末每服二三錢用燈心湯調下不拘時候
瞿麥散治癰疽發背排膿止痛利小便
桂心赤芍藥當歸黃茋芎藭瞿麥
白蘞麥門冬(去心各等分)赤小豆(一合酒浸炒乾)
右㕮咀每服四錢酒煎温服如諸癰已潰未潰瘡中
膿血不絶痛難忍者加細辛白芷白蘞薏苡仁
頭痛眩暈
托裏消毒散加減法初腫頭痛發熱邪在表也加川
芎羌活若外邪在表而元氣實者暫用人參敗毒散
頭痛惡寒表虚也去金銀花連翹加參茋體倦
頭痛或眩暈中氣虚也去三味加柴胡升麻如不應
暫用補中益氣湯加蔓荆子日晡頭痛或眩暈隂
血虚也去三味加熟地黃如不應佐以六味丸夢
泄遺精頭暈頭痛或痰喘氣促腎虚不能納氣也去
三味併川芎佐以六味丸如不應大虚寒也用八味
丸
煩躁
托裏消毒散加減法面目赤色煩熱作渴脈大而虚
血脱發躁也去三味加黃茋當歸如不應暫用當歸
補血湯身熱惡衣欲投於水脈沉細微氣脱發躁
也去三味加肉桂附子如不應暫用附子理中湯
自汗盜汗
托裏消毒散加減法善思體痛無寐盜汗脾血虚也
去三味加茯苓遠志酸棗仁圓眼肉如不應暫用歸
脾湯寢寐而汗出腎氣虚也去三味加五味子煎
送六味丸飲食而汗出胃氣虚也去三味加參茋
歸术五味子如不應暫用六君子湯睡覺飽而出
盜汗宿食也去三味加參术半夏如不應暫用六君
子湯
多痰
托裏消毒散加減法胸滿多痰脾氣虚也去三味加
桔梗半夏如不應暫用六君子湯加桔梗枳殼晡
熱多痰脾血虚也去三味加歸地參术如不應暫用
六君子湯加芎歸熟地咳𠻳唾痰腎虧津液泛上
也去三味加山茱萸山藥熟地如不應佐以六味丸
喘急
癰疽喘急恍惚嗜卧此心火刑肺金宜用人參平肺散
人參平肺散
桑白皮(炒)知母(七分炒)杏仁(去皮尖炒)地骨皮紫蘇
橘紅半夏(薑製)茯苓青皮人參(各一錢)五味子
(二十粒炒杵)甘草(炙五分)作一劑水二鍾薑三片煎八
分食遠服
薛按此方理氣清肺化痰之劑若肺脈洪數無力者
宜用若兼發熱作渴脈洪數有力者宜用如金解毒
散此證火尅金為惡候面赤者亦不治
胸痞
托裏消毒散加減法忿怒胸痞肝氣滯也去三味加
桔梗山梔如不應暫用補中益氣湯加桔梗枳殼
倦怠胸痞中氣虚也去三味加參术茯苓如不應暫
用八珍湯加柴胡
目科視上
癰疽目科視上黑睛緊小白睛青赤肝挾火邪宜用瀉
青丸
瀉青丸方
當歸(酒拌)川芎山梔仁(炒)羌活龍膽草(酒拌炒)
防風大黃(酒拌炒各等分)
右為細末煉蜜丸雞頭實大每服一丸煎淡竹葉湯
化下日進二三服如瀉去大黃加荆芥或用黃連瀉
心湯一二劑亦可
薛按前證七惡中之三惡也若肝脈弦緊洪數者最
當亦有目視不正睛不瞭瞭脈微或浮者乃真氣虚
也宜用大補之劑夫瀉青者瀉肝經之火邪也肝屬
木其色青故耳
四肢沉重
胃苓湯
蒼术(米泔浸炒二錢)厚朴(薑製)陳皮甘草(炙)白术(炒各一錢)
茯苓(一錢七分)澤瀉木香白芍藥(炒各一錢)官桂(五分)
淡竹葉(二十片)作一劑水二鍾薑三片棗二枚煎
八分食前服
按前證七惡中之五惡也服而若脾氣醒濕氣除宜
用參苓白术散之類多服恐導損津液
參苓白术散
人參茯苓白术(炒)蓮肉(去心)縮砂仁(炒杵)
薏苡仁(炒)山藥(各二兩)桔梗(炒)甘草(炙)白扁豆(去皮薑汁)
(浸炒各一兩)
右為細末每服二錢用石菖蒲煎湯調下
證治準繩卷一百四
