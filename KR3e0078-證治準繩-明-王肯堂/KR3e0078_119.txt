證治凖繩卷一百十九
明王肯堂撰
外科
損傷門
金瘡
治金瘡白藥
黃蘖黃芩當歸赤芍藥黃芪牡丹皮
生地黃木鼈子(去殼)黃連地骨皮桑白皮
甘草(各一錢半)白芷馬蓼梢葉(生者一錢火煆過)
右用桐油三兩煎黃色濾去滓再煎油稍熟入細白
板松香壹片慢火煎須頻頻柳枝攪勻却入乳香没
藥黃丹各七錢煎數沸出火頃時以少綿鋪於前濾
藥滓布上濾過先用瓦缽滿盛清水八分却濾藥於
缽水中將去清水中如綳麪狀綳三二百度愈綳愈
白故名白藥常以清水浸傾於冷地上用物遮蓋勿
令塵入五七日一換水刀斧一應金傷量傷孔大小
取一塊填於傷孔中以白紙護之隨手不疼一日一
換五日生肉筋斷加杜仲續斷各二錢同煎收瘡口
加龍骨半錢碎了煎入藥内打損只敷於油紙上貼
之即愈却不須入接筋龍骨等劑
太乙膏治金瘡箭鏃不問輕重并癰疽癤毒用此傅
之
白芷蒼术石膏(醋炒)白膠香乳香没藥
黃丹(各五錢)
右為末用真麻油四兩桐油亦可以黃蠟一兩先煎
油柳枝攪次入白芷等煎少頃却入白膠香石膏得
同煎試欲成珠却入蠟同煎片時用生布濾過瓦器
收藏用油單紙攤之損傷傅瘡口自然肉不痛速愈
理傷膏治打撲傷損折骨出臼刀斧跌磕等傷
陀僧黃丹自然銅黃蠟豬油(各四兩)乳香
没藥(各一兩)松香麻油(各一兩)
右以折傷木皮一兩鍘碎入油煎數沸濾去滓入陀
僧黃丹慢火熬成膏次入松蠟熔化再熬滴水中成
珠為度却入乳香没藥自然銅末和勻攤貼
金瘡神效方
五倍子降真香
右各炒焦出火毒後硏為末等分乾摻虚者加人參
末
封口藥治刀斧傷割喉斷耳缺唇傷破肚皮跌破隂
囊皮等證大效
乳香没藥兒茶當歸杉皮炭(各一錢)麝香
(五厘)片腦(一分)豬母矃菜(一錢如無此葉用葛葉毛藤子葉亦可)
右各另硏細末秤合和勻入麝研細次入腦研勻磁
器收貯如缺唇先以小氣針作三截針之用絹線一
條兩頭搓豬毛以唾蘸濕抹封口藥於線上將藥線
三截穿定却以麻藥抹缺處以剪刀抹封口藥薄剪
去些皮以線即縫合就以雞子黃油搽患處以金毛
狗脊毛薄鋪於上却以封口藥末摻於上每日用藥
水輕洗去搽油換藥每日只換一次待八日剪去線
搽藥
洗藥
桑白皮荆芥黃連黃蘖當歸白芷
赤芍藥連翹生地黃
右煎去滓洗淨
麻藥
川烏草烏南星半夏川椒
右末唾調搽之
本事地黃散治金瘡止血除疼痛辟風續筋骨生肌
肉
地黃(苖)地菘青蒿蒼耳(苖)生艾汁(三合)赤芍(各五)
(兩入水煎取汁)
右五月五七月七日午時修合以前藥汁拌石灰隂
乾入黃丹三兩更杵為細末凡有金瘡傷折出血用
藥包封不可動十日瘥不腫不膿
世治金瘡風化石灰韮葉嫩者同搗入鵝血調和成餅
乘風隂乾為末傅上(無鵝血亦得)治金瘡血不止用半夏
石灰鬱金三物為末摻上傷處即住
崔療金鎗刀斧傷破血以石灰一升石榴花半觔搗取
末少許捺少時血斷便瘥
百草散治金瘡
右五月五日平旦使四人出四方各於五里内採一
方草木莖葉每種各半把勿令漏脱一事日正午時
細切碓搗并石灰極令爛熟一石草斷一斗石灰先
鑿大實中桑樹令可受藥取藥納孔中實築令堅仍
以桑樹皮蔽之用麻油搗石灰極粘密泥之令不泄
氣又以桑皮纏之使堅牢至九月九日午時取出隂
乾百日藥成搗之日曬令乾更搗絹篩貯放凡一切
金瘡出血傷折即時以藥封裹治使牢勿令動轉不
過十日即瘥不腫不膿不畏風若傷後數日始得藥
須暖水洗令血出然後傅此藥大驗平時無事宜多
合以備倉卒金瘡之要無出於此一方云採時不得
回頭任意摘取方回入杵臼内爛搗如泥量藥多少
以意入石灰和勻取出拍成膏日中曝乾遇用旋取
撚碎若刀斧傷乾傅取血止為度湯火傷冷水調開
塗傅蛇蝎犬鼠咬傷先以温水洗以津液調傅疥瘡
先&KR0946;損以藥末乾貼濕癬以醋調傅其效如神
灰彈散治刀斧傷血出不止及多年惡瘡
右用多年石灰細研雞子清調成團煆過候冷再研
細若刀斧傷摻之患處若多年惡瘡以薑汁調傅一
方單用石灰摻患處裹定並瘥
潔古末藥散刀箭藥止血住痛
定粉風化灰(各一兩)枯礬(三錢)乳香(五分)没藥(一字各另研)
右件各研為細末同和勻再硏摻之
生肌止血立效方治金瘡辟一切風冷續筋骨
石灰(二升搗生地黃青蒿汁和作團火煆赤細研)狗頭灰(細研)芎藭艾
葉地松密陀僧(各半兩)黃丹(一兩)麒麟竭(三分細研)
右為細末硏勻蜜封之每遇金瘡傅之
丹溪云刀斧傷石灰包之痛止血住
精勝金方治刀斧傷止血生肌蠶蛾散晩蠶蛾為末摻
勻絹帛裹隨手瘡合血止一切金瘡亦治一法用生
晩蠶蛾石灰二味同搗成餅隂乾為末傅之
殺傷不透膜者
右用乳香没藥各一皂子大研爛以小便半盞好酒
半盞同藥通口服然後用花蕊石散或烏賊魚骨或
龍骨為末傅瘡口上立止
殺傷氣偶未絶
右取葱白熱鍋炒熟徧傅傷處頃即再易其痛自止
但青葉亦可
本劉寄奴散治金瘡止疼痛
劉寄奴一味為末散摻金瘡口裹昔宋高祖劉裕微
時伐荻見大蛇長數丈射之傷明日復至聞有杵臼
聲往覘之見青衣童子數人於臼中搗藥問其故答
曰我王為劉寄奴所射合藥傅之帝曰神何不殺之
答曰寄奴王者不死不可殺帝叱之皆散收藥而去
每遇金瘡傅之效寄奴高祖小字也此藥非止治金
瘡治湯火瘡大妙經驗方云劉寄奴為末先以糯米
漿雞翎掃著傷處後摻藥末在上並不痛亦無痕大
凡湯火傷急用鹽水洗之護肉不壞
世治金瘡打撲損傷用莃黃草研細入鹽少許罨之愈
金瘡血出不止挼小薊葉封之金瘡止血杵覆盆
花苗傅瘡立止(梅師方)
本治金瘡血不止兼痛用血竭末傅立止
精治惡瘡金瘡刀斧傷見血方以好降真香為末貼之
入水並無傷痕絶妙(方見華陀中藏)
治刀箭傷出血不止并骨折
㯽榔(一個)木香胡地黃(各三錢)
右為末傅瘡口血立止又可接骨
神仙刀箭藥
右取桑葉隂乾為末乾貼如無旋熨乾為末傅之一
方用新桑葉硏取白汁塗之能合金瘡
治刀斧傷磕擦及破傷風浮腫者
右用平胃散以薑汁調傅若急卒只以生薑和皮爛
搗罨患處止痛截血且無疤痕
又方
用海船縫内久年油灰硏碎摻之
治刀傷及竹木刺出血
右急以自己小便淋洗三二次立止不妨入水
治金瘡
右以牛蒡葉貼之永不畏風亦不潰膿及搗傅之
麒麟竭散治刀箭傷筋斷骨止痛定血避風
麒麟竭白芨(各半兩)黃蘖密陀僧白芷白
歛當歸(炒)炙甘草(各一兩)
右為細末每用少許乾摻瘡上立效
如神散治一切刀斧所傷血出不止并久患惡瘡
虎骨(炙研)鉛丹(火煆令赤)龍骨(研各半兩)乳香(如皂子大另研)膩粉(研)
丹砂(研各一錢)麝香(少許另研)
右研極細勻一切瘡以黃連湯或鹽湯洗拭乾摻藥
在瘡上不得衣粘著瘡口
金傷散治金刃箭鏃所傷血出不止及落馬打傷肉
綻血出
白芨白歛乳香(各一兩)石灰(半斤遠年者佳)龍骨(半兩)黃
丹(少許)
右為細末入黃丹研如淡紅色每用乾摻患處上用
輭紙更以絹帛裹護忌風水乾痂為妙
定血散治一切刀傷血出不止收斂瘡口
南星(生)槐花(炒)鬱金(各四兩)半夏(生用二兩)乳香(研)没藥
(另研各二錢半)
右為細末研勻每用乾摻患處忌水洗
治金刃或打傷血出不止
降真香末五倍子末銅(削下鏡面銅於乳缽内各研細等分)
右拌勻傅損處昔安豐手擊朱嵩碎首用此而愈
治金瘡傷損血出
右用生牛膽入石灰末候乾摻上即止以臘月牛膽
入風化石灰懸當風處候乾用
五倍散治金瘡血出不止亦治疳瘡
右以五倍子生研為末乾貼血立止
神奇散治刀斧傷并箭傷血出不能止者
麒麟竭没藥(各研)自然銅(煆)南星(炮)乾薑(燒灰)鉛丹
(炒黑)膩粉瓦蘚(各一分)麝香(少許)
右為細末和勻先以鹽湯洗瘡却以燒葱搗汁塗然
後乾摻瘡上三二次
軍中一捻金散
金櫻葉嫩苧葉(各二兩)桑葉(一兩)
右搗爛傅若欲致遠隂乾作末用帛縛上血止口合
名草蝎經進方以五月五日或閉日收藥良
治諸傷瘀血不散
右於五六月收野苧葉擂爛塗金瘡上如瘀血在腹
用順流水擂爛服即通血皆化水以死豬血試之可
騐秋月恐無葉可早收之
龍骨散治金刃箭傷生肌長肉定痛止血諸瘡歛口
龍骨滑石枯礬寒水石乳香没藥
黃丹(炒各半分)輕粉(少許)
右為細末每用乾摻外用膏藥貼之效
金傷散治刀斧傷辟風生肌止痛
白芨黃丹陳石灰(風化)桑白皮(各二兩)龍骨南
星白附子(各一兩)
右為細末每用乾貼之
完肌散治金瘡
陳石灰(二兩)黃丹(半兩)龍骨蜜陀僧桑白皮(各四兩)
麝香(一錢另研)
右為細末乾摻患處
生肌膏治金瘡及一切打損瘡
胡粉白芍藥熏陸香乾薑(炮各二兩)油(四兩)黃蠟
(二兩)
右為細末以油蠟相和煎如膏用貼瘡上日二換之
治金瘡生肌肉
右生搗薤白以火封之更以火就炙令熱氣徹瘡中
乾即易之白色者好亦治金瘡中風水腫痛
止血收瘡口方
右以雞内金焙為末傅之立止
定血散治刀斧傷止血定痛生肌
蜜陀僧(半觔)烏賊魚骨龍骨白礬(粘各二兩)桑白皮
(一斤)黃丹(一兩)
右為細末每用乾摻患處定血如神
松皮散治金刃箭鏃傷用此生肌
老松皮(一兩)石灰(二兩礦者以瓦盛之上用瓦蓋灰火四畔上下煉一夜至曉研細)
右為細末和勻傅之止血收瘡口立效
藥蛆方治金瘡内爛生蛆者
右以皂礬飛過乾貼其中即死
蒲黃方治金瘡中風寒水露腫痛入腹
右用蒲黃并舊青布内在小口瓶中燒取煙熏瘡汁
出愈
治金瘡因風水腫
右取蠟不以多少鎔化入鹽少許滴在瘡上或先以
鹽罨瘡上後熔蠟令熱得所灌瘡中亦可
艾葉方治金瘡中風掣痛并手足不仁
右用艾葉生熟者令揉團得所内瓦甑中塞諸孔獨
留一目以通氣熏蒸患處良久身體自知立愈
仲景金瘡方王不留行散主之
王不留行(八月八日採)蒴藋細葉(七月七採)桑根(用白皮根行東南者)
(三月三日採)甘草(各十分)川椒(三分除目及閉口出汁)黃芩乾薑
芍藥厚朴(各二分)
右九味桑根皮以上三味燒灰存性勿令過各别研
杵篩合治為散服方寸匕小瘡即粉之大瘡但服之
産後亦可服如風寒桑東南根勿取之前三物皆隂
乾百日用
定痛乳香散治金傷并折骨打撲傷損
乳香没藥(各二錢)敗龜板(一兩)紫金皮(二兩)當歸鬚
骨碎補虎骨(酥炙各半兩)穿山甲(火炮少許)半兩錢(五箇如無)
(以自然銅火煆醋焠代之)
右為細末每服一錢如病沉服二錢以好酒調服損
上者食後服損下者食前服
地榆絹煎治刀刃所傷内損大腸及兩脇肋并腹肚
傷破大便從口中出并中大箭透射傷損腸胃及治
産後傷損小腸并尿囊破小便出無節止此方神妙
餌至一服其藥直至損處補定傷痕隔日開瘡口看
之只有宿舊物出即無新惡物出瘡口内用長肉散
子作燼子引散藥入瘡裏面候長肉出外其痕即自
合
地榆(八兩洗淨搗為細末)絹(一疋小薄者)
右用清水洗淨絹糊以炭灰淋清汁二斗煮絹灰汁
盡為度絹以爛熟擘得成片叚五寸至三寸即取出
壓盡灰汁於清水内洗三五度令去灰力盡重入鍋
内以水二斗入地榆末煎煮熟爛以手撚看不作絹
片取入砂盆研之如麵糊得所分為二服用白粳米
粥飲調空心服之服了仰卧不得驚動轉側言語忌
一切毒食熟爛黃雌雞白米輭飯餘物不可食之其
餘一服至來日空心亦用粥飲調服其將養一月内
切須慎護如是産後所傷服一疋分作四服每服粥
飲一中盞調服日一服
刀傷血不止一味白芍藥散白酒調服即以散摻傷處
其有血出不止勢難遏者用龍骨乳香等分研末窒患
處蛇魚草搗塞尤妙
廣金瘡血不止痛白芍藥一兩熬令黃杵細為散酒後
米飲下二錢並得初三服漸知
當歸散(一名内補散一名蓯蓉散)治金瘡去血多虛竭此藥内補
當歸(微炒)川芎乾薑(炮)川椒(去目閉口炒出汗)桂心黃
芩桑白皮吳茱萸(湯浸焙乾)白芍藥炙甘草(各半)
(兩)肉蓯蓉(四兩酒浸一宿去皮炒乾)人參黃茋厚朴(去麄皮薑)
(汁炙令香熟各一兩)
右為細末每服二錢食前温酒調下日三四服一方
有白芨無黃芩桑白皮
内塞散治金瘡去血多虛竭疼痛羸弱内補
黃茋當歸白芷芎藭乾薑黃芩芍
藥續斷(各二兩)附子(半兩)細辛(一兩)鹿茸(酥炙三兩)
右為細末每服五分匕食前酒調下日三服稍增至
方寸匕一方無芍藥
蒲黃散治金瘡血出腹脹欲死
蒲黃生地黃(各一兩半)黃茋當歸芎藭白芷
續斷(各一兩)炙甘草(三分)
右為細末每服三錢七空心酒調下日三四服血化
為水而下若口噤斡開口與之仍加大黃一兩半
神仙止血散
龍骨(五色緊者)訶子(去核各一兩)白石脂苧蔴葉(五月五日午時)
(採隂乾各半兩)
右為細末每服一錢半食遠水調服之如修合時忌
婦人雞犬見
治金瘡出血内漏用蝙蝠二枚燒煙盡以水調服方寸
匕令一日服盡當下血如水血自消也
血出不透致瘀滯為患傷處赤腫或攻四肢頭面並雞
鳴散或煎紅花調黑神散
金瘡腸出欲入之磁石滑石各三兩為細末白米飲送
下方寸匕日再用(鬼臾方)
磁石散治金瘡腸出宜用之
磁石(煆研)滑石(研)鐵精(各三兩)
右為細末研勻每服一錢七温酒調下空心日午晩
間各一服仍以針砂塗腸上其腸自收入一方用白
米飲調服一方無鐵精
治傷破腸出不斷腸出欲燥而草土著腸者
右作大麥粥取汁洗腸推内之常硏米粥飲之二十
日稍稍作強糜百日後乃可瘥草土當踧在皮外
治金瘡中腸出不能入者
右以小麥三升用水九升煮取五升綿濾過候冷含
噴瘡上漸入以冷水噴其背不宜多令人見亦不欲
令傍人語又不可令病人知或尚未入收病人卧席
四角令病人舉身搖須臾腸自入十日内食不可飽
頻食而少勿使病人驚驚則殺人
治金瘡腸出者
右以桑白皮作線縫之更以熱雞血塗上立愈唐安金
藏剖腹用此法效
敗弩筋散治金刃弓弩所中筋急不得伸屈
敗努筋(燒作灰)秦艽(去苖)杜仲(去皮炙)熟地黃(焙各半兩)附子
(炮去皮臍)當歸(切焙各一兩)大棗(三枚取肉焙)
右為細末每服二錢七温酒調下空心日午夜卧各
一服一方有續斷無大棗
生乾地黃散治金瘡煩悶
生乾地黃白芷當歸(炒)桃仁(去皮尖雙仁麩炒)續斷
黃芩赤芍藥羚羊角屑炙甘草(各一兩)芎
藭桂心(各三分)
右為細末每服二錢食前温酒調下日三四服
白薇散治金瘡煩悶不得眠卧疼痛
白薇枳實(麩炒)辛夷仁括蔞根赤芍藥炙
甘草(各一兩)酸棗仁(二兩微炒)
右為細末每服二錢食前温酒調下日三四服
琥珀散治金瘡弓弩箭中悶絶無所識
右用琥珀研如粉以童子小便調一錢服三服瘥高
祖時寧州貢琥珀枕碎以賜軍士傅金瘡
虎骨散治金瘡中風痙肢節筋脉拘急
虎脛骨敗龜板(各酥炙)當歸乾蝎(各微炒)桃仁(去皮)
(尖雙仁麩炒)芎藭(各一兩)黑豆(五合)松脂(二兩)桂心(三分)
右先將松脂并黑豆炒令熟後和諸藥搗為末每服
二錢不拘時温酒調下
荳淋酒治因金瘡中風反強者
大荳(六合)雞矢白(一合)
右炒令大荳焦黑次入雞矢白同炒乘熱瀉於三升
酒中密蓋良久濾去滓每服五合如人行五里更一
服汗出佳未瘥即更作服之汗出為度服後宜喫熱
生薑粥投之
必效酒治金瘡中風角弓反張者
右用蒜四破去心頂一升以無灰酒四升煮蒜令極
爛并滓每服五合頓服之須臾得汗則瘥
又方治金瘡中風痙欲死者及諸大脈皆血出多不
可止血冷則殺人
右用生葛根一斤剉碎以水五升煮取三升去滓每
服熱飲一小盞日三四服若乾者搗為末每服二錢
温酒調服若口噤不開但多服竹瀝即止
塗封方治金瘡中風角弓反張
生雞子(一兩)烏麻油(三兩)
右先將雞子打破與麻油相和煎之稍稠待冷塗封
瘡上
葫蘆方治金瘡得風身體痙強口噤不能語或因打
破而得及刀斧所傷得風臨死服此並瘥
右取未開葫蘆一枚長柄者開其口隨瘡大小開之
令瘡大小相當可繞四邊閉塞勿使通氣上復開一
孔取麻子油燭兩條並燃以葫蘆口向下熏之燭盡
更續之不過半日即瘥若不止亦可經一二日熏之
以瘥為度若燭長不得内葫蘆可中折用之
元史布智兒從元太祖征回回身中數矢血流滿體太
祖命取一牛剖其腹納之牛腹中浸熱血内移時遂甦
李挺從伯顔征郢州砲傷左脇矢貫於胸幾絶伯顔令
剖水牛腹内其中良久甦
按此以血補血之良法也元主以弓矢為事以意為
救死扶傷之法反出吾岐黃上業醫者守死方治活
病寧不自愧
羅謙甫湧鐵膏取箭頭一切針刺入肉箭頭入肉
鼷鼠頭(一箇或用入油汁内熬)螻蛄(四十九枚)芫青(一兩)土消蟲(十箇)
巴豆醬蛆(焙乾)馬肉内蛆(焙乾)信夏枯草硇砂
磁石黃丹地骨皮蘇木蜣螂(各一兩)石腦
油(三兩)蒿柴灰汁(三升)
右將石腦油蒿柴灰汁文武火熬成膏次下地骨皮
等令勻磁器内收臨時用量瘡勢大小點藥良久箭
頭自湧出
箭頭入肉雄黃散治藥毒箭頭在身未出
雄黃(一分)粉霜(半兩各細研)蜣螂(四枚研生用)巴豆(三粒去皮殼别研如)
(泥生用)
右同研勻以銅筯頭取乳汁塗點瘡上頻頻用之七
日瘡熟箭頭自出
紅散子摩金瘡上
草烏尖麒麟竭茄子花蔓陀羅子蓖麻
子(去殼細研各半兩)
右為細末好酒調如膏瘡口上塗摩之箭頭自出
牡丹散治金瘡箭頭在骨遠年不出
牡丹皮(去心)白歛(各一兩)桑白皮(二兩)藿香葉丁香
麝香(研各一分)
右為細末每服二錢七温酒調下日三服淺者十日
深者二十日箭頭自出
蠐螬丸治金瘡箭鏃在骨中遠年不出者
蠐螬(五枚乾者)螻蛄(三枚乾者)赤小荳(一分)赤鯉魚鮓(一兩)硇砂
(一錢)紅花末(三錢)
右研細以鮓研和丸如菉荳大如有瘡口只於瘡口
内絍一丸如無瘡口以針撥破内藥不過三丸至五
丸箭頭自動輕搖即出
出箭頭方
蜣螂(自死者十箇)土狗子(三箇)婦人髮灰(少許)
右將蜣螂去殼取白肉與二味同研如泥用生塗中
箭處如膏塗後内微痒即以兩手蹙之其箭頭自出
解骨丸治箭鏃不出
雄黃(研)蜣螂(研)象牙末(各等分)
右為細末煉蜜和丸如黍米大内瘡口内後細嚼羊
腎脂摩貼之覺痒箭頭自出
治箭鏃入骨取不出疼痛宜用此方
巴荳蜣螂(各三枚)
右研塗所傷處候痛定微痒忍之極痒不可忍即撼
動拔出次用生膏藥傅之以黃連貫衆湯洗畢以牛
膽製風化石灰傅之兼治惡瘡
夏侯鄲云初在潤州得方箭鏃出後速以生肌膏傅
之說者云兼治瘡鄲得方後至洪州旅舍主人妻患
背瘡呻吟鄲遽用此方試之愈
治箭頭不出方
磁石(生搗研極細)雄黃(研各三分)
右用研勻每服二錢七空心菉荳汁調服十日後輕
撥便出手足上用此藥貼之自出
取箭鏃方
右用天水牛一個獨角小者尤妙用小瓶盛之用硼
砂一錢研細用水些少滴在内浸自然化水以藥水
滴在傷處箭頭自然出也淮西總管趙領衛名屬殿
巖密之子云仇防禦方張循王屢求不得因奏知德
壽宣取以賜之有奇效與楊氏方中用巴豆蜣螂者
大率相似
治箭頭在咽喉中或胷膈中及諸處不出者
右用鼠肝五具細切爛研傅之兼以鼠腦髓或鼠頭
血塗之並良亦治人鍼折在肉不出并刀刃傷
牛膝膏治箭頭在咽喉中或胷膈中及諸處不出者
右搗牛膝不拘多少為末以熱水調塗箭頭即出若
火瘡灸瘡不瘥者塗之亦效
治箭頭在肉不出方
右以白頂蚯蚓十四條内銅器中次入鹽一兩於日
中曝並化作汁塗有箭鏃并刀傷須臾痒則出
又方治箭頭及諸刀刃在咽喉胸膈諸處不出者右
嚼杏仁不拘多少塗之一方研杏仁細傅之
又方治箭簇中傷在咽喉胸膈不出及針刺不出者
右用螻蛄即土狗蟲乾者濃煎汁滴上三五度箭頭
自出一方以螻蛄腦十枚細研塗瘡上亦出
鼠油膏出箭頭
鼠(一枚熬取油)蜣螂皂角(燒灰)定粉龍骨(各一錢)乳香
(少許另研)
右為細末以鼠油和成膏點藥在瘡口内其上更用
磁石末蓋之箭頭自出
胡椒餅出箭頭及木竹刺入肉不得出者
胡椒(研末)
右以飯搗爛入胡椒末和一處貼傷處不過一二餅
即出或搗蜣螂傅即出或以賭錢牛蟲搗傅亦妙
萬全神應丹出箭頭魚骨針麥芒等遠近皆治之
莨菪科(即天仙子苖也)
於端午日前一日持不語戒遍尋上頂科見即取酌
中一科根枝葉實全者口道先生爾郤在這裏道罷
用柴灰自東南為頭圍了用木篦子撅起周迴土次
日端午日日未出時依前持不語用木橛只一橛取
出水洗淨不令婦人雞犬見淨室中石臼内搗為泥
丸如彈子大以黃丹為衣以紙袋封懸在高處隂乾
若有著箭不能出者以緋絹袋盛此藥一丸放臍中
用綿裹肚繫定先用象牙末貼瘡上後用此藥若箭
瘡口生合用刀子微刮開以象牙末貼之隨出陜西
行省出軍曾用有效
本療鏃不出搗括蔞根傅瘡日三易自出
世李渤治箭鏃不出及惡刺以齒垽和蝨搗傅之
姚毒箭有二種交廣夷俚用燋銅作箭此一種纔傷皮
便悶膿沸爛而死若中之用飲屎汁并以傅之亦可惟
此最妙又有一種用射菵以塗箭鏃人中之亦困若著
寬處不死近腹亦宜急治今葛氏方治射菵者是(葛氏方用)
(藍汁大荳猪羊血解之)
藍汁飲治毒箭所中
右搗藍汁一升飲之滓傅瘡上若無藍取青布清絞
汁服之并淋瘡中鏃不出搗鼠肝塗之鼠腦亦得用
之即出
貝子散治毒箭
右以貝子搗為末每服一錢七温酒調下不拘時日
三四服此方治中毒并金瘡止痛
竹木刺針入肉綠礬散治竹草刺瘡發腫作疼傷時
不曾出血盡被毒氣注痛不止夜卧不安初破時其
瘡紫赤黑色較時起三五重皮是也
綠礬(半兩小便燒熱放礬於内候冷取出日乾)丹參(二錢半)麝香(一字)馬兜
鈴根(一錢半)
右為細末漿水洗淨瘡口上敷貼立效
又方治被刺入肉或鍼棘竹木等多日不出疼痛
龍葵根(一把洗淨取皮)人參(一兩俱為末)醋(少許)臘月豬脂(一兩)
右和搗令勻每用少許傅瘡上其刺自出
治手足卒中刺中水毒方
韮藍青
右搗置瘡上以火炙熱徹即愈
又方
右嚼䜴不以多少塗之良若治狐尿刺人者當看豉
中有毛為度如無再傅之
治竹刺不出者
右爛研草麻以絹帛襯傷處然後傅藥時時看覷若
覺刺出即拔恐藥太緊并好肉弩出也一方不用絹
襯
牛蒡葉散治一切金木竹所傷
右用牛蒡葉惡實是六七月收者風乾為末每用乾
摻不得犯别藥如經暑月蠅蟲下蛆在瘡上或因肌
肉生合有成竅子者即用杏仁研成膏手撚作條子
入在竅内其蛆蟲自出
治刺傷中風水疼腫
右用鯉魚目燒灰研傅患處汁出即愈諸魚目皆可
用鮧魚目尤佳
松脂方治刺入肉疼悶百理不瘥
右以松脂傅瘡上以帛裹三五日當有根出不痛不
痒不覺自落甚良
治針入肉方
右刮指甲末同酸棗仁搗爛唾調塗上次日定出一
方用酸棗核燒為末服之
又方治烏雄雞刺在肉中不出者及治竹木針刺
右用烏雞尾翎二七莖燒作灰以哺男子乳汁和封
瘡口其刺即出
桂蠟丸治惡刺入肉
右用桂去麄皮搗為末鎔黃蠟丸看病大小置瘡内
濕紙三五重搭蓋以火熁候藥丸鎔入肉其刺自出
如無刺所傷者尤見愈速
精凡諸竹木刺入肉中不出以蠐螬研傅立出又方
用白茅根搗傅之立出又方嚼牛膝根罨之自出
簡治竹木刺扎入深不得出用烏羊糞搗爛水和罨於
傷處厚塗之曾有壯僕脚心中刺不得出苦痛欲死以
此藥黃昏傅之至四更其刺出遂安
山蘆葦刺入肉者細嚼栗子查盫傷處木竹刺已出
痛者螻蛄罨之妙
簡治針入肉不出用螻蛄腦子同硫黃研細調傅以紙
花貼定如覺痒時其針自出
羅神聖膏取針悞入皮膚用車脂不拘多少成膏攤紙
上如錢許二日一換三五次其針自出又取針悞入
皮膚用烏鴉翎三五枚火炙焦黃色碾為細末好醋調
成膏子塗在瘡上紙蓋一二時針出效
簡治針入肉不出用雙仁杏仁搗爛以車脂調勻貼在
瘡上其針自出
世治繡針刺足已出痛者用黃泥罨之
簡主小兒悞為諸骨及魚骨刺入肉不出者水煮白梅
肉研爛調象牙末厚傅骨刺處自輭
圖生象牙主諸物刺入肉刮取屑細研和水傅瘡上刺
血出如咽中刺用水調飲之舊象梳屑尤佳
孟魚骨在肉中不出者嚼吳茱萸封之骨當爛出
丹破傷風血凝心針入肉游走三証如神方用烏鴉翎
燒灰存性研細調一錢服
杖瘡鬼代丹主打著不痛
無名異没藥乳香(各研)地龍(去土)自然銅(醋焠炒)木
鼈子(去殼等分)
右為末煉蜜丸如彈子大温酒下一丸打不痛
精乳香散治杖瘡神效
自然銅(半兩醋焠七次)乳香没藥(各三錢)茴香(四錢)當歸(半兩)
右為細末每服五錢温酒調下
雞鳴散下杖痛腹中惡血甚好(方見前)
五黃散治杖疼定痛
黃丹黃連黃芩黃蘖大黃乳香(各等分)
右為細末新水調成膏用緋絹上攤貼
潔古没藥散治杖瘡止痛令瘡不移
蜜陀僧没藥乳香(各一兩)乾脂胭(一兩半)膩粉(半兩)
右細末次入龍腦少許若多更妙燒葱與羊骨髓生
用同研如泥攤在緋帛上貼之
治杖瘡
片腦麝香(各五分)龍骨蜜陀僧胭脂輕粉
乳香没藥寒水石(煆各一錢)
右為細末乾摻瘡上四邊以生麪糊圍定次用緋紅
絹帛貼之
乳香散治杖瘡腫痛
大黃黃連黃蘖黃芩(各三錢)乳香没藥(各另)
(研一錢)片腦(少許)
右為細末研勻冷水調攤緋絹上貼之
治杖瘡
血竭輕粉乾胭脂蜜陀僧乳香没藥
(各等分)
右研細末先以冷水洗淨拭乾以豬脂調搽紅紙貼
之愈
龍腦潤肌散治杖瘡熱毒疼痛
龍腦(一字)輕粉(一錢半)麝香(半錢)蜜陀僧(二錢)黃丹(一兩)
右為細末每用乾摻上用青帛貼之内留一孔
丹溪云杖瘡痛用黃蘖生地黃紫荆皮傅此皆要藥也
只是血熱作痛用涼藥去瘀血為先須下雞鳴散之類
又方用生地黃黃蘖童便調傅或加韮汁不破者以
韭菜葱頭杵貼冷即易之膏藥用紫荆皮乳香没藥生
地黃大黃黃蘖之類又方用木耳盛於木杓内用沸
湯浸爛攪水令乾於砂盆内擂細傅瘡上又方用大
黃黃蘖為末生地黃汁調傅如乾再傅又方用野苧
根嫩者不拘多少洗淨同鹽併擂傅在瘡上神妙傷重
多用鹽
世杖瘡丹用劉寄奴末六錢馬鞭草末四錢蜜調傅如
濕者乾摻(馬鞭草即鐵筅箒此方甚妙)
圍藥治腫未破用此消腫定疼
無名異木耳(去土)大黃(各炒各等分)
右為極細末用蜜水調圍四邊腫處
傅杖瘡妙方治棒杖打腫痛者
豬母矃地園荽田茶菊地薄荷血見愁
山薄荷澤蘭葉生地黃
右搗爛取汁泡酒服以滓傅貼
又方
金屯葉寶塔草山薄荷豬母矃芙蓉葉
地薄荷桑葉尾澤蘭葉
右搗爛取汁泡酒服以滓和大黃末傅貼
又方
豬母矃(多)澤蘭葉生地黃(根葉俱用)
右搗爛取汁泡酒服以渣傅貼
又方
朴樹葉水坟葉
右搗爛傅貼
又方
菉荳粉側栢葉(各研等分)
右以雞子清和梣油打勻調荳粉攪勻時時以鴨毛
掃之
又方
大黃(三兩)㯽榔(三錢)石膏(煆六兩)
右末用豬膽汁雞子清梣油打勻入末攪勻時時鴨
毛掃塗之
生肌桃花散
輕粉血竭蜜陀僧乾胭脂(各一錢)
右研細每用乾摻仍以膏藥貼之
靈異膏治杖瘡金瘡攧撲皮破湯火傷久年惡瘡
川鬱金(三兩)生地黃(二兩)粉草(一兩)臘豬板脂(一斤)
右剉細入脂内煎焦黑色濾去滓入明淨黃臘四兩
熬化攪勻以磁器貯之水浸久去水收用時先以冷
水洗瘡拭乾却敷藥在瘡上外以白紙貼之止血定
疼且無瘢痕湯燙火燒不須水洗治凍瘡尤妙
乳香膏治金瘡杖瘡神效
乳香没藥川芎自然銅(各七錢)當歸羌活
獨活石膏川牛膝劉寄奴黑牽牛
黃蘖皮破故紙白膠香生地黃熟地黃
赤芍藥白芍藥紫荆皮黃丹白芷(各三)
(錢)黃蠟(一兩)清油(四兩)
右除膠香丹蠟外餘藥為末入油内煎以柳枝不住
手攪試將成膏却入三味更試成膏以生布濾淨以
瓦器盛水傾在水中用篦攤開貼瘡孔深者撚成膏
條穿入孔中不問淺深放瘡上如作熱加輕粉片腦
朴硝入膏内貼之
銀粉膏治杖瘡
光粉(一兩)乳香没藥赤石脂樟腦(各一錢)水銀
(二錢半)
右末用豬脂二兩黃蠟五錢鎔化調末成膏油紙攤
貼
又方
水銀樟腦(各二錢)乳香没藥血竭(各一錢)片腦
(一分)水牛油黃蠟豬脂(各一兩)
右末先將油蠟鎔化候冷和末攪勻油紙攤貼
牛脂膏治杖瘡神效
乳香没藥樟腦(各五錢)黃蠟(四兩)水牛油(一斤)
右末先鎔蠟次入油和勻調末攪勻油紙攤貼或以
天芋葉攤貼極妙
紅膏藥治杖瘡及臁瘡
黃丹(飛炒二兩)乳香没藥兒茶血竭硃砂
樟腦水銀(各一錢)麝香片腦(各一分)黃蠟水牛
油豬油(各一兩)
右末先以蠟鎔化次入油和勻候冷入末攪勻油紙
攤貼臁瘡作隔紙膏貼之
白膏藥治杖瘡及臁瘡
光粉(二兩)甘石(炒水淬飛過)白石脂(煆)龍骨乳香没
藥楓香樟腦水銀(各一錢)麝香片腦(各一分)
黃蠟(半兩)柏油(一兩)豬油(一兩半)
右末先鎔蠟次入油和勻候冷調末攪勻油紙攤貼
臁瘡作隔紙膏貼之
黑膏藥治杖瘡及諸瘡神效
防風荆芥連翹大黃黃連黃芩黃
蘖赤芍藥當歸玄参紫荆皮(各一兩)木鼈
子白芷杏仁桃仁生苄(各五錢)地園荽
黃花苑側栢葉地薄荷豬母矃(各二兩)乳香
没藥皃茶大黃當歸(各一兩)杉皮炭楓
香龍骨(煆)赤石脂(煆)血竭樟腦(各五錢)孩兒骨
(煆)硃砂水銀(各二錢半)麝香(五分)
右將後十五味為末將前二十一味鍘碎以水煎熬
濃汁濾去滓再煎令汁如餳樣入豬油二斤慢火熬
令汁乾入光粉一斤旋入攪至黑色成膏滴水中成
珠可丸不粘手為度次入黃蠟二兩鎔化出火毒數
日再微熬鎔入乳香後十五味末攪勻油紙攤貼
秘傳杖瘡膏方專治打傷又治金瘡及無名腫毒臁
瘡若跌傷及别樣瘡忌貼
香油(四兩真者佳將穿山甲栢枝先入油中煎數沸去二件查乘熱將薄綿濾淨油復入鍋中)
(煎沸以次下藥冬月用油五兩)穿山甲(一片)栢枝(一根已上二件止取油煎汁不用查)
(取法見前)槐枝(一莖須另報開小條不用大樹上者入藥油用此頻攪)府丹(即飛丹淨)
(水飛過去漂脚取細末一兩作二次入油)水花硃(淨水飛過去漂脚晒乾取細末二錢)血
竭没藥乳香孩兒茶(已上四件各三錢搥碎和勻共入銅鍋炭)
(火上炒沸過為細末)新珍珠新紅象牙(各麫包燒存性取細末油舊者不用)
面粉(炭火上燒黃各一錢)人指甲(炒黃)三七(晒乾取細末)石乳(銅鍋内炒)
(過取細末)黃連(細末)黃芩(細末各三分)海螵蛸(五分細末)半夏(大者十枚)
(為細末已上十六件俱用極細篩節過和勻分作五分留起一分看膏藥老嫩加減止用四分作四)
(次下下法如左)樟冰(細末四錢)黃蠟(二錢)冰片(一分)麝香(三分)阿魏(成片)
(者五分已上十件待諸藥俱下盡臨起鍋時方下攪極勻取出阿魏查)
右藥先將細末藥分五分其四分以次下鍋如左其
一分留看藥厚薄以為增減如四分已下盡藥尚薄
亦將此分漸下如正好留此一分待貼膏藥時摻在
患處尤妙
煎法用上好香油四兩入銅鍋中炭火煎沸沸時入
栢枝一莖穿山甲一片在内煎數沸去二藥渣將薄
綿紙乘熱濾淨油揩淨鍋復入油於鍋中煎沸下府
丹五錢用槐條急攪不住手至成膏方止候六七煎
後用清水潄淨口噴清水少許於鍋中即取起鍋
一起鍋時於前四分中細末藥將一分漸漸逐一挑
下急攪如前此分藥盡約均和了將槐條蘸藥滴水
且未要成珠復置鍋火上急攪候沸起鍋
二起鍋復將前末藥一分漸下鍋中急攪如前約均
和滴水要成珠復置鍋炭火上急攪候沸起鍋
三起鍋漸下藥攪如前約均和將藥滴水雖成珠尚
要粘手復置鍋火上如前
四起鍋漸下藥如前急攪約均和將藥滴水成珠珠
要將至不粘手了復置鍋炭火上候沸起鍋
五起鍋即下黃蠟二錢府丹五錢急攪如前將藥滴
水成珠要須不粘手又不可太老了如尚粘手將前
留下一分末藥漸下以不粘手為度如不粘手了
即下水花硃二錢次下樟冰末四錢急攪方下麝三
分阿魏五分冰片一分急攪不住手量藥已均和了
撩阿魏渣去之以藥入磁器内浸冷水中片時候凝
將藥尋露天天陽淨地掘坎將磁器倒覆於坎中仍
以磁器好候七日後方起
一藏法用油紙及箬包好缾口以防洩氣
一攤膏藥時用湯中煎過淨油單紙攤上藥不用火
烘止用熱湯入器中將油紙放器上以藥放上攤開
又不用太厚須於紙上照得見為妙如以絹攤用湯
頓烊藥攤上
一貼時先將萊菔汁桑葉煎湯露中露過一宿用以
洗患處方用貼之
一既貼後每日洗一徧不要換膏藥至二三日後血
散風去方換收口黑膏藥(即萬應膏也)
萬應膏方專主杖瘡收口神效
香油(二斤真者濾淨)黃連黃蘖黃芩(各五兩)栢枝槐
枝(各一束已上俱㕮咀去碎屑)府丹(一斤水飛去漂脚晒乾)乳香没藥
血竭孩皃茶(各三錢已上四件用槌打碎和勻入鍋中炭火炒沸為細末篩)
(過)象皮灰(用砂炒過去砂取細末)海螵蛸(各五分細末)半夏(一錢細末)
龍骨(五分已上八味為極細末用極細篩篩過和勻漸入後藥)阿魏(五分)
右將真香油二斤濾淨入銅鍋中煎沸入黃連黃蘖
黃芩槐條煎三四沸將細夏布及薄絹紙濾去渣楷
淨銅鍋仍入油於鍋中煎沸入前府丹用槐條急攪
煎至滴水成珠乘熱入磁器中即將前細末藥八味
及阿魏漸入藥中急攪不停候和勻去阿魏渣藥冷
為度七日後可用藏攤洗法並如前凡人一杖後切
不可用手拍之急用明淨松香水龍骨炭火煆過須
多年者佳二味俱為細末鷄子清調敷惡血自出若
能預調此藥以待杖過即敷尤妙滕松川不用松
香而用大黃云亦有效
薛氏分證主治大法
脇肋脹痛若大便通和喘欬吐痰者肝火侮肺也用小
柴胡湯加青皮山梔清之若胸腹脹痛大便不通喘欬
吐血者瘀血停滯也用當歸導滯散通之内經云肝藏
血脾統血蓋肝屬木生火侮土肝火既熾肝血必傷脾
氣必虛宜先清肝養血則瘀血不致凝滯肌肉不致徧
潰次壯脾健胃則瘀肉易潰新肉易生若行尅伐則虛
者益虚滯者益滯禍不旋踵矣有一患者患此脹痛
發熱欲嘔兩脇熱脹肝脈洪大薛曰肝火之症也但令
飲童便并小柴胡湯加黃連山梔歸梢紅花諸證果退
此證若左關脈浮而無力以手按其腹反不脹者此血
虛而肝脹也當以四物參苓青皮甘草之類治之若左
關脈洪而有力胸脇脹痛者按之亦痛此怒氣傷肝之
證也以小柴胡芎歸青皮芍藥桔梗枳殼主之蓋此證
不必論其受責之輕重問其患處去血之曾否但被人
扭按甚重努力恚怒以傷其氣血瘀血歸肝多致前證
甚則胸脇脹滿氣逆不通或血溢口鼻卒不救有一
患者愈後口苦胸脇脹痛服補腎行氣等藥不愈薛按
其肝脈浮而無力此屬肝膽氣血虛而然耳用參茋芎
歸地黃白术麥門五味治之而愈李進士季夏傷手
出血不止發熱作渴兩脇作脹按之即止此血虚也用
八珍加軟柴胡天花粉治之頓愈更用養氣血之藥調
理而痊
小柴胡湯治一切撲傷等證因肝膽經火盛作痛出
血自汗寒熱往來日晡發熱或潮熱身熱欬𠻳發熱
脇下作痛兩胠痞滿
柴胡(二錢)黃芩(一錢五分)半夏人參(各一錢一)炙甘草(五分)
右薑水煎服
破血散治乘馬損傷跌其脊骨惡血流於脇下其疼
苦楚不可轉側
羌活防風肉桂水蛭(炒煙盡另研半錢)柴胡當
歸梢連翹(各二錢)麝香(另研少許)
右作一服水一鍾酒一鍾煎至一鍾去滓入水蛭麝
香末調勻不拘時温熱服
證治凖繩卷一百十九
