證治準繩卷一百六
明王肯堂撰
外科
疔瘡
疔瘡者以其瘡形如丁盖之狀而得名皆生頭面四肢
發黃疱中或紫黑必先癢後痛先寒後熱凡人一二日
間惡寒發熱四肢沉重心悸眼花頭疼體痛稍異如常
之證須宜徧身尋認如有小瘡與嘗患之瘡稍異即是
疔也大抵起紫疱者多起堆核者少發於手上者多發
於别處者少生兩足者多有紅絲至臍生兩手者多有
紅絲至腋生唇面口内者多有紅絲入喉以鍼刺瘡不
痛無血是其候也經云膏粱之變足生大疔大抵多由
恣食厚味卒中飲食之毒或感四時不正之氣或感蛇
蟲之毒或感疫死牛馬猪羊之毒或人汗入肉而食之
皆生疔瘡各宜審而治之若嘔逆直視譫語如醉者不
可治矣又有内疔一證與外疔之證大同但瘡形不現
過數日間有一處腫起者即是内疔所發之處但腹痛
甚者便須作内疔治之不可緩也緩則殺人華元化
云疔百五色屬五臟紅屬心發於舌根青屬肝發於目
下黃屬脾發於口唇白屬肺發於右鼻黑屬腎發於耳
前以種類言之千金方外臺秘要神巧萬全方皆稱一
十三種殆不止也麻子疔狀如麻子而稍黑四邊微
赤多痒少痛忌食麻子油衣麻衣并入麻田中行穿麻
布人火疔發於頂門或發於面身熱如火狀如湯火
燒灼瘡頭有黑黶四邊烟焰又如赤粟米忌火灸燒鍼
烙脾疔生於唇四白眉疔生於眉髭疔生於髭
中龍泉疔生於唇上虎鬚疔生於唇下魚尾疔
生於眼角外顴疔生於顴骨上亦名赤面疔其狀色
白頂陷如錢孔鼻有紫色者大凶耳疔生於耳中亦
名黑疔連腮赤腫鼻疔生於鼻内痛引腦門不能運
氣鼻如大瓶黑色者不治頰疔生於面頰骨尖高處
氣疔形如氣泡感怒而生腐疔色白有皰三日内
頂陷狀如初灸瘡因夏月造豆腐時人汗滴於内食之
而生忌食豆腐鬼疔因中隂邪之毒而生瓜藤疔
延蔓無數忌瓜田中行石疔皮肉相連堅硬如石刺
之不入肉微痛忌砂礫鹽膚疔大如匙而四邊皆赤
有黑點如粟粒起忌食鹽物水洗疔狀如錢形或如
錢孔瘡頭白裏黑&KR0034;汁出而中硬極癢透骨搔則快然
忌水洗渡河及飲漿水浮嘔疔其狀圓曲少許不合
長而狹如薤葉大内黃外黑黑處刺不痛黃處刺則痛
三十六疔其狀頭黑浮起形如黑豆四畔起大赤色
今日生一明日二後日三乃至十若滿三十六藥所不
能治未滿者可治俗名黑皰忌嗔怒蓄積愁恨猪疔
形圓而小瘡口内有油羊疔形長而白色牛疔形
圓而小瘡内無油皰起搯不破有寒熱狗疔色赤而
長或帶尖與牛疔同無忌不殺人驢馬疔其狀三角
頂上有黑點根脚有赤色或突起水疔狀如水泡因
飲隔宿水而生忌飲水臍疔生於臍脇疔生於脇
刀鎌疔狀如薤葉長寸許肉黑如燒烙忌刀鍼暗
疔生兩腋下而無頭但下堅四肢拘急寒熱大作
隂嚢腫痛睪丸附生突兀如疔寒熱併作亦名暗疔
寸疔生手指骨節間虎口疔生合谷穴魚臍疔狀
如魚臍茱萸疔中凹邊突蛇眼疔頭黑皮浮形如
小豆狀似蛇眼忌惡眼看并嫉妬人見之及觸毒藥
紅絲疔一名血箭疔一名赤疔一名紅演疔生於舌根
下或生頭面或生手足骨節間其證最急宜迎其經刺
出惡血則愈稍遲毒氣攻心嘔噦迷悶者死若絲近心
腹者就於絲盡處刺出惡血更挑破初起瘡頭以泄其
毒芝蔴疔走注不定徧身疼痛不能轉側爛疔潰
出膿水大如匙面色稍黑有白斑忌沸湯熱食爛物
雌疔瘡頭稍黃向裏黶亦似灸瘡四面皰漿起心凹色
赤大如錢孔又有一枚在他處以水噀之則見大忌房
事雄疔其狀頭黑黶突起四畔仰皰漿起有水出色
黃大如錢孔忌房事黃疔有眼在皮發如齒齦之色
手足麻木涎出不語者死黑疔狀如黑皰櫻桃疔
狀如櫻桃蛇頭疔生手指頭兩旁狀如蛇頭甚腥穢
紫黑色痛引心有潰爛脱落者足面疔狀如粟米痒
極入骨急隔蒜灸之大抵如豆如臼如箔金如茱萸
如石榴子或發疹搔破而青黃赤色汁出或衣物觸著
而疼痛忽生或白而腫實或赤而浮虚其狀不一初覺
頂不起者急隔蒜灸之灸而有皰者吉無皰者凶服汗
劑得汗則生無汗則死刺出紫血者危出黑血者死
緩者一日瘡頂皰色微白二日皰色大白三日色微紫
四日色真紫皆緩之候也急者五日色微青小緊六
日色深青大緊七日色黑其形如魚臍或如灸瘡之狀
皆急之候也凡生疔瘡身熱頭疼手足温和飲食如
常疔之四圍赤腫名曰護場可治凡生疔瘡眼白晴
癡不轉渴欲飲水内熱瘡盛唇舌青卧牀不能起五心
腫頭暈眼花氣麤食不進脈伏譫語惡心腹痛冷汗出
手足冷滑泄無度疔之四圍無赤腫名曰不護場不可
治瘡證吉者有應如生一疔之外别處肉上再生一
小瘡即是有應可用鍼挑破護場瘡四圍有赤腫生多
瘡者謂之滿天星飲食如常頭痛身熱手足温瘡證
凶者無應别處肉上無瘡不護場疔四圍無赤腫腹痛
甚者有内疔若毒入心腹眼黑如見火光煩悶嘔逆恍
惚癡眠瞳人不動赤脈貫睛胸脇赤腫瘡陷不起發皆
死候也凡疔瘡必有紅絲路急用鍼於紅絲所至之
處出血及刺疔頭四畔出血若鍼之不痛或無血者以
鍼燒紅頗烙患處以痛為度若下部所患多宜隔蒜灸
之痛則灸至不痛不痛則灸至痛若灸之而不痛者宜
明灸之及鍼疔四畔出去惡血却以稜鍼深刺破疔頭
瘡口用海馬拔毒散敷之或雄礬丹敷之待疔四圍發
黃皰浮腫知痛為佳若疔未發用火鍼四畔亂刺如有
紅絲脈盡處亦以火鍼四向刺斷其絲脈如此樣刺了
即敷藥若疔不痛不發者用艾火於疔瘡上灸之三壯
候瘡邊起黃皰發後方可貼膏藥凡疔腫皆刺中心至
痛又刺四畔令出惡血去血敷藥藥氣入鍼孔佳若不
鍼透瘡内不得力也若起紫疱初然切不可鍼破服藥
赴出皰自破出血水為妙若服藥皰又不破方以鍼挑
破無妨若起紫皰腫痛者以萬病解毒丸外塗内服若
成膿不乾者以米醋調鐵鏽塗之自然凸出膿水即乾
多有患此不覺而竟死者用燈照看徧身有小瘡即
是疔毒宜灸瘡處候甦更服敗毒藥并追疔奪命湯若
内疔之證用化毒丸置舌上含化出涎或只用蟾酥一
粒重者二粒置病人舌上含化化後良久用井水漱去
毒涎為妙若牙關緊急及喉内患者並宜含蟾酥丸或
硃墨丸良久用井水漱去更宜服二丸少停又服二丸
又服奪命丹或雄黃丸通利一行得利為度又用霹靂
火汗之再用前藥調之或初生一箇次生二箇逐漸流
注者急將初生者用鐵筒拔毒膏點破消蝕惡肉即不
流注却以油髮蛇退土蜂房皂角刺各另燒存性等分
白芨減半為末掞之以平瘡口此即前所謂三十六疔
者也其魚臍疔瘡頭深黑破之黃水滲出四畔浮漿其
毒尤甚通用前法及服萬病解毒丸以清心行血治
法表實者宜解表以荆防敗毒散追疔奪命湯初發之
時必發熱身疼此乃毒氣在表故發表則毒從毛腠而
出裏實者宜攻裏以救命追黃湯連翹攻毒散表證
皆罷毒氣入裏口渴便秘毒在内也故攻裏則毒從臟
腑而出表裏俱實者宜解表和裏以化毒消腫和裏
散加紫河車獨脚蓮紫金藤苦花子其證發熱身疼口
渴便秘乃表裏俱見故攻發並用也腫勢盛脈浮數
者宜散之蟾酥丸返魂丹毒勢盛脈沉實者宜下之
奪命丹萬病解毒丸無表裏證服散毒消毒藥後以
復元通氣散加麝香少許虚弱人以五香連翹湯合
十宣散稍虚者只以人參敗毒散(按五香連翹湯乃温熱走竄之藥既是虚)
(人豈其所宜當用薛氏法為長)疔毒拔出用金銀白芷散十宣散調
理未潰者不須此藥初發惡寒發熱或拘急或頭疼
或寒熱交作或肢體重痛或大便秘結宜以敗毒散加
防風荆芥連翹黃芩青木香金銀花天花粉大黃生地
黃若無惡寒但發熱者可服劫瘴消毒散十神散萬全
散若表證皆罷毒氣入裏者可用雄黃丸怯弱之人
不可用峻利藥攻之宜隔蒜灸五十壯以人參敗毒散
數劑若生道遠位僻之處非峻利則藥力不到若以峻
利則胃氣先傷虚虚之禍有所不免不若灸之為宜
疔瘡四畔紅赤漸散開闊走黃不止此名疔瘡走黃宜
以通聖消毒散通利兩三行次去大黃朴硝調理而愈
或解毒消瘴散亦可用之有效此宜作瘴氣治之無誤
疔瘡腫硬脈數煩躁喜冷口渴便秘宜以連翹攻裏
散一服次用蟾酥丸若兼有表邪者以荆防敗毒散加
金銀花天花粉大黃連翹脈實有熱更加黃連黃芩或
只加苦花子退熱治瘴之妙藥也若因剝割疫死牛
馬猪羊&KR0034;悶身冷遍體俱有紫泡此疔毒也急灸泡處
良久遂甦即以人參敗毒散加防風荆芥投之若忽
然惡寒作嘔肩臂麻木手心瘙癢遂&KR0034;悶不自覺知但
有一泡此疔毒也急灸五十壯而甦又五十壯知痛投
以荆芥敗毒散而愈古人謂暴死多是疔毒急用燈照
徧身若有小瘡紫泡異常者即是急灸其瘡但是胸腹
温者可救若因開割瘴死牛馬猪羊之毒或食其肉
致發疔毒或在手足或在頭面或在胸腹或在脇肋或
在背脊或在隂胯或起紫泡或起堆核腫痛創人發熱
煩悶頭疼身痛骨節煩疼先用天馬奪命丹次用四神
丸解毒消瘴散次以七神散又以萬病解毒丸劫瘴消
毒散兼服硃墨丸并用袪瘴散多用毛屎梯根磨水服
或仙人薯根磨水服如不熱磨酒服大熱不退者宜用
退熱消毒飲又要以篐瘴散篐住不使走黃又以洗瘴
散淋洗次以刷瘴散塗刷若成瘡以掞瘴散掞之好膏
藥貼之若患疔瘡始初不覺不曾用前法出汗過數
日外證皆罷或在胸腹之間或在胸之下腫起此乃毒
氣入裏所致用霹靂火治之若服當歸散外證不解者
亦急用霹靂火發散若疔瘡在兩脇間毒氣欲奔心
乃危急之證也可急於瘡尖上用艾炷灸三五壯仍於
灸穴前後左右鍼出少血灸瘡四圍有皰起吉無皰凶
若疔在虛輭不便處不可用鍼只可用松鍼法針斷紅
絲路若生兩胯間毒氣欲奔腎者用松針法於兩胯紅
絲路盡處針斷出血若生頭面上者可於項間紅絲路
盡處針斷出血若各處紅絲路亦有不現者亦可以消
詳用松針法針之凡用松針者盖因紅絲路不現無可
下針故用此法於項下脇下腋胯虚輭之處針斷紅絲
路不使毒氣攻心攻腎而已若手足厥冷六脈俱絶
者此毒氣已深氣血為毒氣所併不能通流故體冷而
脈不見宜木香流氣飲連進數服氣血通流脈自回矣
然後依法治之萬不失一内疔之證與外疔並同亦
發寒熱頭疼身痛但瘡形不現不過數日胸背腹脇頭
面手足間或有一處腫起即内疔所發之處急用霹靂
火如前不護場汗法於腫處出汗若身體寒熱雖未有
腫起但腹痛甚者便須作内疔證用後法治之不可緩
也治内疔蟾酥須於取時用桑葉小錢大入蟾酥搗
和得所丸如珍珠大隂乾用
治驗張嗣伯嘗聞屋中呻吟聲曰此病甚重乃往視
之見一老姥稱體痛而處處有黯黑無數張還煮斗餘
湯送令服之服訖痛勢愈甚跳投牀者無數須臾所黯
處皆拔出釘長寸許以膏塗瘡口三日而復云此名疔
疽也羅謙甫曰丙午歲予居藁城人多患疔瘡縣尹
董公謂予曰今歲患疔瘡者極多貧民無力醫治近於
史侯處得數方用之者無不效官給藥錢君當捨手治
之遂諾其語董公榜示通衢命予施藥如此一年全活
甚衆其用保生錠子千金托裏散神聖膏藥破棺丹凡
四方郭氏治一婦年近六十右耳下天窗穴間患一
疔瘡其頭黑黶四邊泡起黃水時流渾身麻木發熱譫
語時時昏沉六脈浮洪用烏金散汗之就以鈚針先刺
瘡心不痛周遭再刺十餘下紫黑血出方知疼痛就將
寸金錠子絍入瘡内外用提丁錠子放於瘡上膏藥貼
護次日汗後精神微爽却用破棺丹下之病即定其疔
潰動後用守效散貼塗紅玉錠子絍之八日其疔自出
矣兹所謂審脈證汗下之間治以次第如此視彼不察
脈證但見發熱譫語便投涼藥與下或兼以香竄之藥
遂致誤人者徑庭矣薛已治一婦左手指患疔麻癢
寒熱惡心左半體皆麻脈數不時見痛凡瘡不宜不痛
不可大痛煩悶者不治今作麻癢尤其惡也用奪命丹
二服不應又用解毒之劑麻癢始去乃作腫痛薛曰勢
雖危所喜作痛但毒氣無從而泄乃針之諸證頓退又
用解毒之劑而瘥蘇庠盛原博掌後患疔紅絲至腕
惡寒發熱勢屬表證與奪命丹一服紅絲頓消又用和
解之劑大勢已退彼又服敗毒藥發渴發熱紅絲仍見
脈浮大而虚此氣血受傷而然以補中益氣湯主之而
愈盖奪命既服瘡邪已散而復用敗毒之劑是誅伐無
過失内經之旨矣一儒者患疔元氣素弱薛補其氣
血出膿而愈後因勞役瘡痕作癢乃别服敗毒散一劑
以致口噤舌強手足搐揉痰涎上湧自汗不止此氣血
復傷而復痙也用十全大補加附子一錢灌服而甦
一男子患疔服奪命湯汗不止瘡不痛熱不止便不利
此汗多亡陽而真氣傷矣用參茋歸术芍防五味二劑
諸證悉退惟以小便不利為憂薛曰汗出不利小便汗
止則陽氣復而自利矣仍用前藥去防風加麥冬倍用
黃芩當歸四劑而便行瘡潰而愈表甥居富右手小
指患疔色紫或云小瘡針刺出血敷以涼藥掌指腫三
四倍黯而不痛神思昏潰煩躁不寧此真氣奪而邪氣
實也先以奪命丹一服活命飲二劑稍可薛因他往或
徧刺其手出鮮血碗許腫延臂腕焮大如瓠手指腫數
倍不能潰薛用大劑參茋歸术之類及頻灸徧手而腫
漸消但大便不實時當泄氣此元氣下陷以補中益氣
加骨脂肉蔲吴茱五味大便實而氣不泄又日以人參
五錢麥冬三錢五味二錢水煎代茶飲之又用大補藥
五十餘劑而漸愈此證初若不用解毒之劑後不用大
補之藥欲生也難矣一人年二十唇患疔四日矣有
紫脈自瘡延至口内將及於喉薛曰此真氣虚而邪氣
實也若紫脈過喉則難治矣須針紫脈併瘡頭出惡血
以泄其毒則可乃别用解毒之劑頭面俱腫求治甚篤
薛曰先日之言不誣矣診其脈洪數按之如無口内腫
脹針不能入為砭面與唇出黑血碗許勢雖少退略進
湯終至不起都憲張恒山左足指患之痛不可忍急
隔蒜灸三十餘壯即能行步欲速愈或用涼藥敷貼遂
致血凝肉死毒氣復盛再灸百壯服活命飲出紫血毒
纔得解脚底通潰腐筋爛肉甚多將愈誤用生肌藥反
助其毒元氣虧損而不能愈薛治以托裏藥喜其稟實
客處三月餘方愈大凡疔患於肢節灸法有回生之功
設投以涼劑收歛腠理隧道壅塞邪氣愈甚多致不起
若毒未盡驟用生肌輕者反增潰爛重者必致危亡
一男子足指患疔腫焮痛赤用隔蒜灸人參敗毒散加
金銀花白芷大黃二劑痛止又用十宣散加天花粉金
銀花去桂數劑而愈濮陽傳云萬歷丁亥金臺有婦
人以羊毛徧鬻於市忽不見繼而都人身生泡瘤漸大
痛死者甚衆瘤内惟有羊毛道人傳一方以黑豆蕎麥
為粉塗擦毛落而愈名羊毛疔
荆芥敗毒散(方見腫瘍)加菊花葉妙鮮者擣汁入藥尤良治
疔瘡
黃連羌活青皮白殭蠶防風獨活
蟬蜕細辛赤芍藥甘草節獨脚茅(各等分)
右㕮咀每服五錢先將一服入澤蘭葉少許薑十錢
重同擂爛熱酒和服然後用酒水各半盞薑三片煎
服病勢退減後再加大黃少許煎服略下一二行蕩
去餘毒更用白梅蒼耳子研爛貼瘡上拔去根脚
二活散
羌活獨活當歸烏藥赤芍藥金銀花
連翹天花粉甘草節白芷(各四錢半)紅花
蘇木荆芥蟬蜕乾葛(各三錢)檀香(二錢)
右為細末每服三錢煎蒼耳湯調下
奪命丹治疔瘡發惡心及諸惡瘡
蟾酥(乾者半錢酒化)硃砂(水飛三錢)輕粉(五分)枯礬寒水石(水飛)
(各一錢)銅綠(一字)麝香(一字)海羊(二十個研即蝸牛也不用亦效)
右件為細末將海羊另研為泥和藥一處丸如菉豆
大如丸不就加好酒成之病輕者一丸二丸重者三
丸未效再服服時嚼葱白一大口極爛置手心放藥
丸於葱内裹合以熱酒送下暖處卧取汗出為效忌
冰水薛氏銅綠麝香没藥乳香各一錢
返魂丹(瑞竹)治三十六種疔
硃砂膽礬(各一兩半)血竭銅綠蝸牛(生用)雄黃
枯白礬(各一兩)輕粉没藥蟾酥(各半兩)麝香(少許)
右將蝸牛蟾酥研爛餘藥為細末同研和丸如雞頭
大每服一丸令病人先嚼葱白三寸吐在手心將藥
丸裹在䓤白内用熱酒一盞吞下如重車行五里許
有汗出即瘥如不能嚼葱研爛裏下極效
又返魂丹經云汗之則瘡愈必用此藥汗之
乳香没藥辰砂雄黃(各一錢半)輕粉片腦
麝香(各五分)海羊(即蝸牛也不拘多少)蟾酥青黛粉草
硼砂(各一錢)
右為細末用海羊搗膏為丸如難丸加酒麵糊些少
丸如彈子大每服一丸兼生葱頭二三箇細嚼嚥下
疔腫及癰腫毒氣入膈者得微汗即解一方加銅
綠寒水石輕粉枯礬各一錢重
飛龍奪命丹治疔瘡發背腦疽乳癰疽附骨疽一切
無頭腫毒惡瘡服之便有頭不痛者服之便痛已成
者服之立愈此乃惡證藥中至寳病危者服之立可
矣萬無一失此乃家傳之秘方一生受用不敢輕洩
神速之驗即愈立效
輕粉腦子(無亦可)麝香(各半錢)血竭膽礬寒水
石(各一錢)蟾酥(乾者酒化)乳香没藥硃砂(為衣)銅綠
(各二錢)雄黃(三錢)蝸牛(二十一箇無亦效)蜈蚣(一條酒炙黃去頭足)
右為細末先將海羊連殼研為泥和前藥為丸如菉
豆大如丸不就入酒打麵糊為丸每服二丸先用葱
白三寸令病人嚼爛吐於手心男左女右將藥丸裹
在葱白内用無灰熱酒三四盞送下於避風處以衣
盖覆之約人行五里之久再用熱酒數杯以助藥力
發熱大汗出為度
初覺二丸即消如汗不出重者再服二丸汗出即效
三五日病重者再進二丸即愈如疔瘡走黃過心者
難治之汗出冷者亦死矣如病人不能嚼葱擂碎裹
藥丸在内熱酒送下瘡在上食後服瘡在下食前服
服此藥後忌冷水黃瓜茄子油猪雞魚肉濕麵一切
發風發瘡毒類之物不可食之又忌婦人洗换狐臭
百發百中此藥活人多矣
走馬赴筵丹治疔瘡
没藥乳香硼砂硇砂雄黃輕粉(各三錢)
片腦(一分)麝香(少許)
右為細末蟾酥汁和為丸如黃米大每服一丸温酒
送下
救生丹治諸腫疔瘡眼内火光出昏迷不醒
右於三月辰日採桑葉荆葉用竹針穿成孔用紙裹
封固隂乾至端午日研為細末用蟾酥和為丸如小
豆大用時再以雄黃同藥一丸研細放舌中汗出效
右奪命返魂等方皆蟾酥雄硃等攻毒之藥非發汗
藥也而能發汗者乃追逐毒氣從腠理而出為汗故
也
羅氏破棺丹治瘡氣入腹危者
大黃(二兩半生半熟)甘草芒硝(各一兩)
右為細末煉蜜丸如彈子每服半丸食後温酒化下
或童溺半盞研化之忌冷水
又破棺丹(一方有當歸赤芍連翹牡蠣金銀花紫花地丁宜選用之)
山梔牽牛末大黃(各一兩)甘草京三稜(炮各七錢)
右煉蜜丸如彈子大酒化服之
内托連翹散疔瘡出時皮色不變及不疼痛按搖不
動身發寒熱便是此瘡有水疔魚臍疔紫燕疔火疔
諸般疔瘡如瘡黃於黃上用針刺仍服内托散自然
消散
連翹白芷生地黃赤芍藥(各一兩)大黃(去皮)
黃梔(去頂蒂)薄荷葉(各七錢)朴硝(二兩)黃芩(去心半兩)
甘草(一兩半)
右為麤末每服一兩水一碗燈心竹葉煎七分其人
喘加人參少許大病只三四服愈如服了心煩嘔用
不二散止之
甘草(半兩)菉豆粉(一兩)
右為末作二服酸虀水下
奪命丹治疔瘡大便秘實不通者或心腹痛者
巴豆(去殼)大黃(各一錢)鬱金雄黃乳香(各五分)
硃砂黃丹(各三分)輕粉(二分)麝香(少許)蟾酥(不拘多少)
右末麵糊為丸如菉豆大隨虚實服之茶清送下五
七丸至九丸止以利為度如無此丸以雄黃丸代之
雄黃丸治證如前
巴豆(十四粒)麝香(少許)全蠍牙皂雄黃大黃
鬱金(各一錢)
右末米糊丸如菉豆大硃砂為衣每服五七丸茶清
送下以利為度
追毒丸
海浮石(燒赤醋焠七次半兩)乳香没藥(各一錢)巴豆(四十九粒)
川烏(一兩)
右為末醋糊丸如桐子大若患二三日服十丸五六
日服十四丸隨病上下服之先喫冷酒半盞或一盞
又用冷酒吞下如嘔吞之不妨出藥依上服之病人
大便不動再用三丸如疔看得端的瓜破用頭垢留
患處後服藥
五聖散治疔瘡
皂角鍼(二兩)栝蔞(一箇)大黃金銀花生薑
甘草(各一兩)
右㕮咀用好酒二升同煎至八分去渣不拘時温服
奪命返魂散治一切疔瘡增寒發熱昏悶不語腫徧
皮膚不思飲食
大黃連翹山梔子(已上各二錢半研為細末)巴豆杏仁
(各二錢麵皮同炒黑色研為細末)人言(五錢用大蒜五箇去心装入人言同燒過性研為末)
牽牛頭末苦丁香(各一錢)
右為細末研勻每服半錢病重者服一錢用新汲井
花水調下一服見效如病重無脈者喫下藥約一頓
飯時吐了藥便醫不得吐不了藥即活
立馬回疔奪命散治疔瘡及喉痺乳鵝腫痛大效
牡蠣當歸牛蒡子白殭蠶(各半兩)大黃(一兩)
右㕮咀每服半兩用青石磨刀水酒各一盞煎去滓
連進二服疔瘡服後出汗者生無汗者死
御史散治疔瘡
生鐵銹(三錢)為末木香磨酒調下分病上下食前
食後服之得微汗而愈
愚按此方乃秘法也未常試用常治疔瘡有赤絲攻
心腹者用鐵銹三錢牡蠣二錢青鹽一錢為末挑破
瘡頭以燈盞内油調搽其絲自回名喚回丹但未用
服考之本草云鐵銹生鐡上衣也治惡瘡疥癬蜘蛛
等咬蒜磨敷之亦未云服家藏方用猫兒眼草一擔
細切以水擔餘浸二日煮百餘沸去渣取汁煎至三
四碗用生鐵銹細研末三兩徐徐入汁内以鐵杖不
住手攪再煎至二碗許成膏子治一切癰疽瘡毒甚
效瘰癧潰後塗瘡内尤效
防風通聖散(見腫瘍)
加減通聖散治疔瘡瘴氣紫游風等證
防風荆芥連翹赤芍藥當歸川芎
桔梗黃芩梔子甘草青木香玄參
牛蒡子大黃芒硝紫金皮雞屎子
詐死子谷藤根芙蓉根嫩桕根青黃乂
右薄荷生地黃煎服
追疔奪命湯秘方速效能内消腫
羌活獨活青皮(多用)防風(多用)黃連赤芍藥
細辛甘草節蟬蜕殭蠶脚連(即雞瓜黃連各等分)
加河車澤蘭金銀花有膿加何首烏
白芷要利加青木香大黃牽牛梔子
在脚加木瓜(各等分)
右㕮咀每服五錢先將一服加澤蘭少用葉金銀花
各一兩生薑十片同藥擂爛好酒鏇之熱服不喫酒
者水煎為妙然後用酒水各一盞半生薑十片煎至
熱服汗出為度病退減後再加大黃二錢煎至熱服
再以利一兩次去餘毒為妙此方以藥味觀之甚苦
不切然效速而神驗萬無一失累用累效如有别證
再出宜隨證加減治之速效
若心煩嘔吐加甘草節(一錢)豆粉(酸漿水下)嘔逆惡心
加乳香輕粉(甘草湯下)
加減追疔奪命湯治疔瘡及癰疽發背惡瘡焮赤腫
痛創人或紫游風赤游風並大效
防風赤芍藥連翹羌活獨活細辛
青皮殭蠶蟬蜕青木香甘草節
金銀花紫河車獨脚蓮
右生薑澤蘭生地黃煎服若病勢退減加大黃取利
下三五行去大黃
防風當歸湯治疔瘡發熱大便實者
金銀花山茨菰青木香當歸赤芍藥
白芷防風荆芥連翹升麻羌活
獨活甘草大黃
右薄荷生地黃煎服
雄麝湯解疔毒如神(凡解毒不可無雄黃硃砂)
雄黃硃砂麝(各另研)乳香(另研各一錢)白芷茜草
根真菉豆粉地丁草(各二錢)牡蠣殭蠶牛
蒡子(炒)大黃金銀花青木香梔子荆芥
穗朴硝甘草(各錢)一胡桃(二箇去殼膜)
右以白芷以後十四味細切用無灰酒一碗浸少時
擂細又加水一碗同煎至一碗去渣及濁脚入前雄
黃等五味調勻作一服更審患處經絡分野依東垣
引經瀉火藥加之尤妙欲利倍加大黃䃼硝二味臨
後下茜草即過山龍地丁即大薊也(一云剪刀草開黃花者名)
(黃花地丁開紫花者名紫花地丁)
解毒消瘴散治疔瘡瘴氣發熱者
柴胡黃芩黃檗梔子木通赤芍藥
當歸防風連翹大黃甘草青木香
紫金皮雞屎子詐死子青黃乂嫩桕根
苦花子
右薄荷生地黃煎服
劫瘴消毒散治瘴氣腫痛發熱者及因剝割瘴死牛
馬猪羊而中其毒者或因食瘴死之肉而中其毒者
先服加減通聖散通利大便次服此藥
百丈光(即天瓠又名土人參)苦花子金腦香(即社茶根梗葉俱可用)
大小青紫金藤生藍葉水藍根烏苞根
嫩桕根青黃乂山烏豆雞屎子晚祥西
狸咬柴土木香臭木待(根)
右薄荷煎服腫勢甚加水金鳳水苦薺手足拘
攣加釣鈎藤根梭婆子根發熱加吉面消毛蕨根
小便不通加木通梔子
青黃消毒散治疔瘡瘴氣服涼藥過劑沉而不發不
退者
雄黃(研)大小青(各一兩)八角茴香(五錢)
右末陳酒調服又以醋和米泔塗患處一日服三次
四神丹治因剝割瘴死牛馬猪羊不避其氣以中其
毒或因食瘴死牛馬猪羊之肉者或手足各處發疔
毒或起紫泡或起堆核初則創人次漸腫大疼痛不
可忍瞀悶發熱口渴心煩四肢強痛頭目昏花一切
瘴毒並皆治之先服此藥次服劫瘴消毒散
苦花子(又名毛連子又名小葉金雞舌梗葉俱用)土木香(根名青木香梗名天仙藤)
(花名馬兜鈴)仙人薯(用根新鮮生者為妙乾者次之各二兩)晚蠶砂(一兩)
右切碎擂水和煮粽汁冷服熱極加芭蕉心小便不
利加琉璃草又名耳環尻擂和前藥服之
七神散治因剝割瘴死牛馬猪羊以中其毒者或因
食瘴死牛馬猪羊之肉而中其毒者或因蛇傷之毒
者
苦花子紫金藤金腦香大小青仙人薯
土木香百丈光(即土人參)
右薄荷煎去渣上碗調雄黃末服
萬全散治瘴氣時毒疔瘡蛇犬咬等證
嫩桕根水藍根狸咬柴烏苞根青黃乂
生藍葉溪楓根穿山蜈蚣
右薄荷煎服及調雄黃末服或合七神散更妙
七聖紫金錠治疔瘡瘴氣時毒等證
土木香苦花子仙人薯晚蠶砂桕花(各一)
(錢)硃砂雄黃(各三錢)
右末秫米糊為丸以毛屎梯根磨水化下
硃墨丸治疔瘡瘴毒
硃砂京墨(各等分)
右末以蟾酥汁為丸如梧桐子大每服二丸以葱白
煎湯吞下日服一二次
袪瘴散治疔瘡瘴毒蛇傷熱腹痛熱喉風並效驗如
神
苦花子(又名苦花椒)
右擂水服夏月冷服冬月温服
天馬奪命丹治疔瘡蛇傷犬咬鼠咬
青木香(土者根梗俱可用)
右末每服一錢蜜水調下凡治瘴氣蛇傷不可缺此
藥也
又方
土青木香(根梗葉同用生者佳)
右擂水服夏月冷服冬月温服
萬病解毒丸治疔瘡癰疽發背腫瘍時毒狐狸毒鼠
莽毒丹毒驚毒瘴毒風毒熱毒蠱毒河豚疫死牛馬
猪羊毒蛇犬蜈蚣蜂蠍百蟲螫咬毒湯火所傷中惡
邪氣無名腫毒菰毒砒毒藥毒瘡毒光粉毒輕粉毒
一切邪熱之毒悉皆治之
麝香(二錢)硃砂(五錢)山豆根雄黃續隨子(取仁)紫河
車獨脚蓮(各一兩)紅牙大戟(一兩五錢)山茨菰(二兩)
五倍子(三兩)
右末秫米糊和勻杵擣一千餘下印作錠子隨意大
小每服一錠井水磨化冬月用薄荷湯磨服日可進
二三服
刷瘴散治疔瘡瘴毒服藥後可用此藥刷塗
生藍葉地薄荷紫金藤
右擂米泔水暖刷患處次加蠶砂淩霄花雞&KR2955;花二
花如無以葉代之
掞瘴散治疔瘡瘴毒潰爛成瘡
桕樹皮(去外面麄皮)側栢葉(各等分)
右細末以桕油先刷次掞之
洗瘴方
桕葉朴葉柳枝連乂葉
右煎水淋洗之
羅氏托裏散治一切發背疔瘡
黃茋(一兩半)厚朴川芎防風桔梗(各二兩)
白芷(一兩)連翹(二兩二錢)芍藥官桂甘草節
人參(各兩)木香没藥乳香當歸(各半兩)
右為細末每服三錢酒一大碗煎二三沸和渣温服
治十三種疔皆以此法治之
以緋帛一片裹藥取匝為限先用亂髮雞子大攤布
帛上牛黃如桐子大又以棘刺針二十一枚赤小豆
七粒為末並布髮上捲緋帛作團外以髮作繩十字
縛之置熨斗中急火燒灰研細以枸杞或子或根皮
枝葉隨得為末用枸杞末二匕緋帛灰一匕共成三
匕研勻分二服空心温酒調下
連翹黃茋湯治疔瘡因食瘴死牛羊足生大疔如釘
入肉痛不可忍者
金銀花黃茋當歸連翹甘草蜈蚣(一條)
(去頭足酒炙)
右生薑煎服
治疔瘡隂證脈沉四肢冷瘡不發
右用五香散去大黃加蒼耳蓮肉酸棗仁藿香茯苓
黃茋肉桂當歸防風白芷附子生薑半水半酒煎服
以發藥性如潮熱皮膚受毒加生大黃茈胡地骨
皮如嘔逆脾胃受毒加丁香如喘𠻳肺經受毒
加杏仁(去皮尖)知母秦芁紫苑如眼花心經受毒加
硃砂雄黃麝香如脚冷腎經受毒加木瓜牽牛(並鹽)
(炒)如發渴自汗肝經受毒加黃芩山梔如大小
便秘腹脹滿加枳殼(炒)木通苦葶藶大黃(生用)
治疔瘡陽證潮熱心間霍亂或譫語六脈洪大
右用五香散熱不退而渴用不二散蛇牀子大黃(生)
為末以冷酒或冷水調二錢止二服使微利
羅氏保生錠子治疔瘡背疽瘰癧一切惡瘡
金脚信輕粉(各二錢)雄黃硇砂(各三錢)麝香(一錢)
蟾酥(一錢)巴豆(四十九粒另研文武火炮生用尤妙)
右為細末用黃蠟五錢鎔開將藥和成錠子冷水浸
少時取出旋丸捏作餅子如龍眼大將瘡頭撥開每
用一餅次用神聖膏後用托裏散若瘡氣入腹危者
服破棺丹(世傳疔瘡必有一條紅線可針紅線所至之處出毒血然後敷藥)
滴滴金治疔瘡
硇砂輕粉人言雄黃硃砂(各一錢)麝香(少許)
右為細末每用些少先以針刺開瘡頭貼藥黃水出
效
疔瘡錠子
硇砂(一錢)白芷雄黃蒼耳子甘草(各半錢)
右為細末用蟾酥汁和作錠子如前法用須五月五
日合
回疔錠子治疔瘡大效
草烏豆(一兩)蟾酥(七粒)巴豆(七箇去皮)麝香(一字)
右為細末麵糊和就捻作錠子如有惡瘡透疔不痛
無血者用針深刺至痛處有血出以此錠子絍之上
用膏藥貼之疔瘡四畔絍之其疔三二日自然拔出
此藥最宜緊用此證大抵與傷寒頗類其中亦有可
針鎌砭射出血者亦有久而敗爛出膿者其間變異
百端不可不慎也
神聖膏藥(羅氏)治一切惡瘡
當歸藁本(各半兩)没藥乳香(各二錢)白芨琥珀
(各二錢半)黃丹黃蠟(各二兩)白膠香(三兩)巴豆(十五粒去油)
木鼈子(五十箇去皮)粉霜膽礬(各一錢)清油
槐柳枝(各一百二十枝)
右件一處先將槐柳枝下在油内熬焦取出復下餘
藥熬勿至焦濾出却將油澄清下黃丹再熬成膏用
緋帛攤之立有神效
保命集治疔瘡奪命散
烏頭尖附子底蠍稍雌黃雄黃(各一錢)
蜈蚣(一兩)硇砂粉霜輕粉(各五分)砒(二錢半)腦子
麝香(各少許)
右為細末先破瘡出惡血以草杖頭用紙帶藥末插
入於内以深為度
郭氏寸金錠子治疔毒惡瘡
硃砂(三錢)黃丹明礬(枯)砒霜輕粉花鹼
白芨(各一錢半)蟾酥腦子麝香(各少許)
右研極細末稠糊和為錠子用之
郭氏提疔錠子(又名透肉錠子)治疔瘡危篤發昏兼治瘰癧
雄黃硃砂(各二錢)青鹽砒霜(生)白丁香螌蝥
(去翅足)輕粉(各一錢五分)蟾酥麝香(各一錢)黃蠟草麻
子(三七粒)
右為細末於銀器内或磁器先將蠟鎔開和前藥丸
如桐子大捻作餅子用針刺破疔瘡放一餅子於瘡
頭上又刺四邊五七下惡血出為妙却用輭膏藥貼
之立驗内服首功玄黑散或蟾酥丸
郭氏守效散點疔瘡惡肉
砒霜(生)白丁香松香輕粉川烏生礬(各二)
(錢)蜈蚣(一條焙乾)
右為細末鈚針刺破瘡口令血出唾津調藥貼之瘡
上其根自潰
麝香蟾酥丸治一切癰疽發背疔瘡内毒如未破用
針刺破撚藥在内膏藥貼之其瘡即潰
蟾酥輕粉乳香(各五分)人言雄黃(各一錢)
巴豆(十箇去皮油)麝香(少許)寒水石(三錢)
右為細末滴水為丸作錠子如小麥粒大量瘡大小
用之寒食麵糊為丸
追毒丹取黃去疔頭追膿毒立效
蟾酥(乾用酒化)硇砂白丁香(無此味加巴豆)輕粉(各一錢)雄黃
硃砂(為衣各二錢)蜈蚣(酒浸炙乾黃)巴豆(七粒去殼不去油)
右總為細末麵調水為丸如丸不就用酒打麵糊為
丸如麥大兩頭尖入於針破口内用水沉膏貼之後
用膏藥及生肌藥追出膿血毒物又如有黑陷漏瘡
者四圍死敗肉不去不生肌者不可治也亦用此藥
追毒去死肌敗肉生新肉愈矣小者用一粒大者加
用之病輕者不必用針只以手指甲爬動於瘡頂上
安此藥水沉膏貼之其瘡即時紅腫為度去其敗肉
為妙
水沉膏
將白芨末放在盞内用水沉下去用紙貼之如用膏
不可用生肌藥凡用拈點之藥用此膏圍貼則不傷
好肉
海馬拔毒散治疔瘡大效兼治惡瘡發背
海馬(二箇炙)穿山甲(黃土炒去土)硃砂水銀(各一錢)
麝香片腦(各少許)雄黃(三分)
右末針破瘡口點藥入内一日一點大有功
芫花根膏治魚臍疔瘡久治不瘥者
芫花根(一兩)黑豆(三合)猪牙皂角(五挺)白礬(三兩煆研細)
右用醋一斗將前三味先浸三日於釡中以火煎至
二升去渣却入鐺中煎至一升入白礬末攪令勻去
火成膏但是魚臍丹惡瘡攤於帛上貼日二易之
治魚臍疔瘡
韭菜連鬚葱絲瓜葉
右入石鉢内搗爛如泥以酒和服以滓貼腋下如病
在左手貼左腋下右手貼右腋下在左脚貼左胯右
脚貼右胯如在中貼心臍並用布帛縛住候肉下紅
絲處皆白則可如有潮熱亦用此法却用人抱住恐
其顫倒倒則難救
四聖旋疔散治疔瘡生於四肢其勢微者先以好醋
調藥塗上以紙封之次服内托裏之藥其疔自旋出
根
巴豆仁(五分)白殭蠶輕粉硇砂(各二錢半)
右為細末醋調用之
拔毒散治疔瘡
蜈蚣(一條炙)鹽白霜粉霜膽礬硇砂(各一錢另研)
右為末和勻先用羊角骨針挑破頭點藥在上醋糊
紙貼上其根一時自出
保生餅子治諸疔等證
金脚信(二錢)雄黃硇砂(各三錢)輕粉麝香(各一錢)
巴豆(四十粒泡熱去殼研)
右為末和勻用黃蠟一兩餅和藥成錠水浸少時取
出用時始捻作餅如錢眼大以羊角骨針挑瘡頭按
藥在上以醋糊紙貼之膏藥亦可黃水出為效
濟生金砂散取疔瘡
道人頭(微炒存性一兩即蒼耳子)硇砂(三錢半)雄黃(三錢)蟾酥(以多為妙)
右將瘡四圍刺破以少油調藥末置於瘡内緋帛封
之數日疔自出如瘡入腹嘔逆者將蒼耳搗汁飲之
(一方但用硇砂雄黃等分研細用蜜調先破瘡頭去血入藥豆大在瘡口内紙花貼之亦效)
丹日本三藏傳疔瘡方江子肉十粒半夏一大顆研末
附子半枚蜣螂一枚各為末四味臭(麝香也)相和看瘡
大小以紙繩子圍瘡口以藥泥上又用絹帛貼傅時
换新藥以可為度此方活人甚多
鐵鑵膏治一切惡瘡内毒此藥止痛追死肉
桑柴灰蕎麥稭灰石灰(各一碗)炭灰(少許)
右用瓦鑵一箇底傍鑽穴一箇塞住將前項灰填在
内用水注滿厚紙封固一伏時用蘆筒插在鑵孔内
淋之盡其水不用灰鑵將淋灰水於鍋内慢火熬用
鐡片續續攪休教煿定鍋稀稠滴在水内不散為度
用鐵鑵子盛之封了口或有諸般瘡及腸風痔漏量
瘡用之妙
濟蟾酥丹治疔瘡取蟾酥以白麵黃丹搜作劑丸如麥
粒狀破患處以一粒納之(取蟾酥法用癩蚆破眉稜上以手捻出酥於油紙或)
(桑葉上用竹篦刮下然後插在背隂處自乾用之)
又方用鍼刀鏇破疔頭以蟾酥傅之後用
野菊花莎草根甜菜葉擂細以無灰酒盡
量調服之酒醒疔化水即痛定如熱除不必去疔
亦自愈也
鐵粉散專治冷疔瘡經久不效
多年生鐵(三錢炒過)松脂(一錢)黃丹輕粉(各五分)麝香(少許)
右為細末用清油調搽瘡口立效
又方治疔瘡
山茨菰鍋銹生薑江茶鹽(少許)用銀針
撥開疔瘡即以前藥搭作餅子如大棋子放疔頭
上甚者半月皮皺可醫不皺難治矣
雄黃散治疔瘡
雄黃硇砂蒼耳草(燒灰)
右為末醋調數次將菊花搗爛薑汁調清者服之濃
者傅之
追毒丸治疔瘡發背
蝦蟇糞(二分)蔴蟲雄黃黃丹(各一錢)
右為末水丸如米大將瘡撥開頭入藥在内以膏藥
貼之
三因蒼耳散治一切疔腫神效用蒼耳草根莖苗子
但取一色便可用燒灰存性研細用好米醋米泔藍
靛和如泥隨瘡大小塗上厚二分乾即易之不過十
度即拔根出須針破塗之(更加雄黃尤妙)
治一切疔腫懸癰
右用蒼耳根莖苗但取一束燒為灰醋泔藍靛和如
泥先以針刺瘡上及四邊數下令血出度藥氣可以
入針孔中即去血傅藥乾即易之不過數度即拔根
出其未結膿者即内消也已結膿破潰者再不用針
刺只以藥塗之余以思口角上生疔腫造甘子振家
甘為貼藥經十日不瘥予以此藥塗之得愈常作此
藥以救人無有不瘥者故特以傳後嗣疔腫方殆有
千首皆不及此雖齊州榮姥方亦不能勝此物造次
易得也
治一切疔腫
右用蒼耳草又名羊負來草只用根紅嫩者擂爛無
灰白酒調勻服次用鹽梅肉研爛以猪膽汁和塗瘡
頂上其毒即散又先用好京墨以薑汁研爛用薑片
蘸墨塗四圍腫熱處即效一方用蒼耳根葉童便絞
取汁令服一升日三或燒灰和臘月猪脂傅一方用
苗葉搗汁飲之一方用子或葉或根研爛以米醋脚
調塗腫處立散仍研汁服以瘥為度
治疔瘡
右於九月九日採芙蓉花葉隂乾研細用時以井花
水調銀釵打成膏厚紙攤貼瘡上次日用蝣蜒螺即
鬼丁螺一箇用銀器盛打破依前調藥却將蝣蜒螺
放在瘡上貼待過週日揭起其疔自出立效其藥不
要攤闊
治疔瘡
右用多年牆内或土中繡釘洗淨以炭火内煆紅醋
淬待冷用刀刮釘銹又入火内煆紅入醋淬仍前刮
末再煆再淬再刮下末研為細末用時將瘡口撥開
挑藥末在内以膏藥貼之少時如病深取疔如病淺
即取出黑紫色血其瘡自愈
拔疔法
以黑牯牛牽於石塔上必撒糞候糞上生&KR0818;取焙乾
與&KR2880;薟草葉等分為細末先用竹筒兩頭去節一頭
解十字路將不解頭套在疔上以線緊縛竹筒陷入
肉内為度以前藥末一匙滴水和之放於筒内少時
藥滾起則疔自拔起若一次未效漸加度數其疔必
拔也
拔疔方治疔瘡不出者用此藥以拔出之
巴豆(半粒去殼)磁石
右為末用葱涎同蜜為膏以傅瘡上疔瘡自出
神授療疔腫方
以緊磁石為末用酸醋調封於患處少時力拔出疔
神妙
世治疔瘡用麻内蛀蟲一條研傅瘡上却用膏藥貼之
一飯時去膏藥其疔自出
麻蟲膏治疔瘡
右將麻蟲一條搗爛入好江茶和作餅子如錢眼大
以羊角骨針挑瘡頭按藥在上醋糊紙貼之膏藥亦
可其毒出為效
蜣螂膏治疔毒
蜣螂(三箇肚白者佳)黃蔴蟲(十箇)
右二味搗勻撥破患處貼之如患在手足間有紅絲
上臂絲盡處將針挑斷出血仍用前藥
愚按此方常用有效如無蔴蟲亦效毒盛者更服敗
毒藥蜣螂即屎蚵蜋也
聖濟方治疔瘡
蜣螂(心腹下肉稍白者)
右捕取不以多少貼瘡上半日許未可再上之血盡
根出神效
治疔瘡最有功效用蟬蜕殭蠶為末酸醋調塗四圍留
瘡口俟根出稍長然後拔去再用藥塗瘡海藏方用
殭蠶為末津調塗亦佳
又方治疔瘡
螵蛸為末傅頭上四邊針刺碎紅腫上用鐵銹水紫
花地丁草末圍四邊腫上即紫花鹿蹏草紅腫外好
肉上用生薑自然汁調船灰末傅好肉上
又方治疔腫
先以針撥破四畔中間用海螵蛸末水丸豆大傅於
瘡頭上再用箭頭草末傅四畔紅肉上外又用舊船
灰燒末同生薑自然汁調傅後再用濕絲綿貼中間
用手揭去疔盖再將螵蛸末水調傅之
又方治疔瘡
大黃一大塊及東壁土汲新井水入於砂碗内磨濃
厚塗腫上中心留一竅如錢眼大出熱氣經宿立愈
如乾再用水潤之
又方治疔瘡
雄黃一錢就瓦上煆焦黃為末以病人尿調傅疔上
一時拔出如發熱欲死者將大黃菊花研汁灌上若
冬間取根搗汁亦可
玉山韓光方治疔腫
右以艾蒿一擔燒作灰於竹筒中淋取汁以一二合
和石灰如麵漿以針刺瘡中至痛即點之點三次其
根自拔亦大神效貞觀中用治三十餘人得瘥
衍苦苣擣汁傅疔瘡殊驗青苗隂乾以備冬月為末水
調傅(本草云取苦苣莖中白汁𫝊疔腫出根又取汁滴癰上立潰)
疔瘡用白蘝為末水調傅之(聖惠方)
聖治疔瘡甚者用附子末醋和塗之乾再塗(千金方同)
丹琥珀膏(方見癰疽下雜方條)
水沉膏治疔瘡
白果根(新鮮生者佳)
右以米醋磨濃澄脚以油紙攤貼及用酒磨服
敷疔膏治疔瘡及無名腫毒瘴氣等證
生藍葉(不拘多少洗淨)
右以搗爛敷患處以梗煎酒服
又方
毛屎梯葉
右生採新鮮者擂米泔水暖刷及以根磨米泔水暖
服
又方治一切惡瘡毒肉不出
用烏梅一味燒灰為末傅上惡肉立盡矣
灸疔瘡法取掌後横紋後五指男左女右七壯即瘥
屢效
初虞世云疔瘡於所屬經絡各瀉之疔瘡者必發於
手足之間生黃疱其中或紫黑色有一條如紅線直
上倉卒之際急宜以針於紅線所至處刺出毒血然
後以蟾酥乳香膏等藥於正瘡上塗之針時以病者
知痛出血為好否則紅線入腹攻心必致危困矣
百一治疔腫以針刺四畔用石榴皮末著瘡上調麵圍
四畔灸痛為度調末傅上急裹經宿連根自出
松針法取向北松枝上葉極硬者頓齊作一束札令
極緊緩緩以意消詳毒氣所經行虚輭處針之須令
出血時先用酒潤下針處必小痛令病人稍忍仍用
雄黃末入麝香少許以温酒調下一二服與之服後
方下松針針之
治疔瘡毒氣入腹多嘔吐欲死者即服内托香粉散滴
乳半兩另研真菉豆粉一兩為細末煎生甘草湯調
三錢時時飲之常令灌潤胸膈(一方用雄黃菉豆粉乳香等分為末水調)
(服)
百二散(又名護心散)治發疔瘡煩躁手足不住發狂者急宜
服之
甘草節菉豆粉硃砂(各等分)
右為細末每服三錢熱水調下
疔瘡入腹嘔者煎道人頭濃汁飲之
治疔瘡毒氣入腹昏悶不食
紫花地丁蟬蜕貫仲(各一兩)丁香乳香(各二錢)
右為細末每服二錢空心温酒下(紫花地丁麥熟時有之開紫花質甚)
(脆如蒲公英狀但蒲公英開黃花地丁開紫花)
瑞治疔瘡危篤者二服即愈輕者一服立效
土蜂房(一小窠全本草云土蜂房有毒利大小便)蛇蜕(一條全)
右作一處器皿中盛用黃泥封固火煆存性研為細
末每服一錢空心好酒調服少頃腹中大痛痛止其
瘡已化黃水矣仍服五聖散
大黃甘草(各一兩)生薑皂角針金銀花(各二兩)
栝蔞(一箇)
右㕮咀用好酒二升同煎至八分去渣不拘時服
治疔瘡最驗用蒼耳臭牡丹各一大握搗爛新汲水或
順流水調服一碗瀉下黑水即愈
拔黃藥
用蟾酥飛羅麵為丸如梧桐子大可將一丸放在面
前舌下即時黃出
破棺丹治疔毒走黃不止
當歸赤芍藥山梔子牽牛(各二兩半)連翹
牡蠣金銀花紫花地丁(各一兩半)京三稜甘草
(各二兩)便秘加大黃(三兩)
右為細末煉蜜和丸如彈子大每服一丸食前服童
便化開服忌飲酒及生冷硬物
立馬回疔丹治疔瘡走黃不止
金脚信蟾酥血竭硃砂没藥(各半錢)輕粉
龍腦麝香(各一字)
右為細末用生草烏頭汁和作錠如麥子大用時將
瘡頂刺破將藥一錠放瘡口内第二日瘡腫是效
治疔走了黃打㨰將死者
牡蠣大黃山梔子金銀花木通連翹
牛蒡子地骨皮乳香没藥皂角刺
栝蔞
右各等分剉碎每服半兩氣壯者加朴硝用水一碗
酒半碗煎一服定愈
蟾酥走黃丸治疔瘡走黃
硃砂(研)黃丹(飛)白麵(各等分)
右末取蟾酥搜作劑丸如麥粒大先刺瘡口次安一
粒在瘡口内仍以水沉膏貼之又以五七丸葱湯吞
下發汗即愈
迴瘡蟾酥錠子治疔瘡毒氣攻心欲死以針刺其瘡
向心行處但覺痛有血處下錠子若累刺至心側近
皆不痛無血者急針百會穴痛有血者下錠子若無
血以親人熱血代之猶活三四况瘡初發無有不效
大抵疔瘡生於四肢及胸背頭項骨節間唯胸背頭
項最急初生痛痒不常中陷如釘盖撼之有根壯熱
惡心是也
天南星款冬花巴豆仁黃丹白信(各一錢)
獨活(五分)螌蝥(去頭足十箇)
右為極細末用新蟾酥和藥如黍米大撚作錠子每
遇疔瘡先以針刺其瘡必不知痛有血出者下錠子
如覺痛不須再用若更不知痛再隨瘡所行處迎奪
刺之至有血知痛即止其原瘡亦覺疼痛以膏藥貼
之膿出自瘥用錠子法度以銀作細筒子一箇約長
三寸許隨針下至瘡痛處復以細銀絲子内藥於筒
内推至痛處
肘後犯疔腫垂死菊花葉一握搗絞汁一升入口即活
此神驗亦用其根(丹溪云根莖葉花皆可紫梗者佳)
疔腫困重生搗蒼耳根葉和小兒尿絞汁冷服一升日
三服甚驗
化毒丸治内疔
硃砂雄黃(各一錢)蟬蜕(十枚)硼砂(生)輕粉(各五分)
麝香(一分)片腦(半分)
右末取蟾酥為丸如菉豆大每用一丸放舌上含化
取涎化後以井水潄淨無此丸用單蟾酥代之亦可
霹靂火治内疔之證發汗之妙方也凡疔瘡始覺不
曾服出汗之藥過數日間外證皆罷或在胸腹或在
脇肋赤焮腫起此乃毒氣入裏内疔之所發也宜用
此法出汗毒氣方能出也
先置水桶一箇鐵銚一箇令病人側卧於桶上四圍
以衣衾盖護勿令泄氣却以鵝卵石火燒極紅放銚
内以銚安桶内以醋投於銚内淬之熏蒸出汗未透
再加火力再淬之須令腫處汗透不必徧身出汗也
證治準繩卷一百六
