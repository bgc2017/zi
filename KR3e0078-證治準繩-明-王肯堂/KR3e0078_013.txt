證治凖䋲卷十三
明王肯堂撰
凖繩
大小腑門
泄瀉滯下總論
泄瀉之證水穀或化或不化並無努責惟覺困倦若滯
下則不然或膿或血或膿血相雜或腸垢或無糟粕或
糟粕相雜雖有痛不痛之異然皆裏急後重逼迫惱人
潔古論曰藏府瀉利其證多種大抵從風濕熱論之是
知寒少熱多寒則不能久也故曰暴泄非隂久泄非陽
論云春宜緩形形緩動則肝木乃榮反靜密則是行秋
令金能制木風氣内蔵夏至則火盛而金去獨火木旺
而脾土損矣輕則飱泄身熱脉洪穀不能化重則下利
膿血稠粘裏急後重故曰諸泄稠粘皆屬於火經曰溲
而便膿血知氣行而血止也宜大黃湯下之是為重劑
黃芩芍藥湯是為輕劑是實則泄其子木能自虛而脾
土實矣故經曰春傷於風夏為飱泄此逆四時之氣人
所自為也(此一節熱泄所謂滯下也)有自太隂脾經受濕而為水泄
虚滑身重微滿不知穀味假令春宜益黃散補之夏宜
泄之法云宜補宜泄宜和宜止和則芍藥湯止則訶子
湯久則防變而為膿血是脾經𫝊受於腎謂之賊邪故
難愈也若先利而後滑謂之微邪故易安也此皆脾土
受濕天之所為也雖聖智不能逃口食味鼻食氣從鼻
而入留積於脾而為水泄也(此一節濕泄所謂泄瀉也)有厥隂經動
下利不止其脉沉而遲手足厥逆膿血稠粘此為難治
宜麻黃湯小續命湯汗之法云謂有表邪縮於内當散
表邪而自愈(此一節風泄所謂久泄也)有暴下無聲身冷自汗小便
清利大便不禁氣難布息脉微嘔吐急以重藥温之漿
水散是也(此一節寒泄所謂暴泄也)故法曰後重者宜下腹痛者宜
和身重者宜除濕脉弦者去風膿血稠粘者以重藥竭
之身冷自汗者以毒藥温之風邪内縮者宜汗之則愈
鶩溏為利宜温之而已又曰在表者發之在裏者下之
在上者湧之在下者竭之身表熱者内疏之小便澀者
分利之又曰盛者和之去者送之過者止之兵法曰避
其來銳擊其惰歸此之謂也凡病泄而惡寒太隂傳
少隂為土來尅水也用除濕白术茯苓安脾芍藥桂枝
黃連破血火邪不能勝水太隂經不能𫝊少隂而反助
火邪上乘肺經而痢必白膿也加當歸芍藥之類是已
又裏急後重脉大而洪實為裏實證而痛甚是有物
結墜也宜下之若脉浮大慎不可下雖裏急後重脉
沉細而弱者謂寒邪在内而氣散也可温養而自安
裏急後重閉者大腸氣不宣通也宜加㯽榔木香宣通
其氣若四肢慵倦小便少或不利大便走沉困飲食減
少宜調胃去濕白术芍藥茯苓三味水煎服白术除脾
胃之濕芍藥除胃之濕熱四肢困倦茯苓能通水道走
濕如發熱惡寒腹不痛加黃芩為主如未見膿而惡
寒乃太隂欲𫝊少隂也加黃連為主桂枝佐之如腹痛
甚加當歸倍芍藥如見血加黃連為主桂枝當歸佐之
如煩燥或先便白膿後血或發熱或惡寒非黃連不
能止上部血也如惡寒脉沉先血後便非地榆不能除
下部血也如惡寒脉沉或腰痛或臍下痛非黃芩不能
除中部血也如便膿血相雜而脉浮大慎勿以大黃下
之下之必死謂氣不竭也而陽無所收凡隂陽不和惟
以分隂陽之法治之又曰暴泄非隂久泄非陽有熱
者脉疾身動聲亮暴注下迫此陽也寒者脉沉而細身
困鼻息微者薑附湯主之身重不舉术附湯主之渴
引飲者是熱在膈上水多入則自胸膈入胃中胃本無
熱因不勝其水胃受水攻故水穀一時下此證當灸大
椎三五壯立已乃督脉瀉也如用藥使車前子雷丸白
术茯苓之類五苓散亦可又有寒泄者大腹滿而泄
又有鶩溏者是寒泄也鶩者鴨也大便如水其中有少
結糞者是也如此者當用天麻附子乾薑之類又法
曰泄有虚實寒熱虚則無力不及拈衣未便已泄出謂
不能禁固也實則數至圊而不便俗云虛坐努責是也
裏急後重皆依前法進退大承氣湯主之太陽病為
挾熱痢涼膈散主之(表證悮下因而下利不止為挾熱利)陽明為痼瘕
進退大承氣湯主之太隂濕勝濡瀉不可下而可温
四逆湯主之少隂蟄風不動禁固可濇赤石脂丸乾
薑湯主之厥隂風泄以風治宜小續命湯消風湯主
之少陽風氣自動大柴胡湯主之胃泄飲食不化
色黃(承氣湯)脾泄腹脹滿泄注食即嘔吐逆(建中理中湯)
大腸泄食已窘迫大便色白腸鳴切痛(乾薑附子湯)小腸
泄溲而便膿血少腹痛(承氣湯)大瘕泄裏急後重數至
圊而不能便莖中痛五泄之病胃小腸大瘕三證皆
以清涼飲子主之其泄自止厥隂證加甘草以緩之少
隂證裏急後重加大黃又有太隂陽明二證當進退大
承氣湯主之太隂證不能食是也當先補而後泄之乃
進藥法也先煎厚朴半兩製水煎二三服後未已謂有
宿食未消又加枳實二錢同煎二三服泄又未已如稍
進食尚有熱毒又加大黃三錢推過泄止住藥如泄未
已為腸胃有久塵垢滑粘加芒硝半合宿垢去盡則愈
也陽明證能食是也當先泄而後補謂退藥法也先用
大承氣湯五錢水煎服如利過泄未止去芒硝後稍熱
退減大黃一半再煎兩服如熱氣雖已其人必腹滿又
減去大黃與枳實厚朴湯又煎三兩服如腹滿退泄亦
自愈後服厚朴湯數服則已按進退承氣法須審之
脉證的知有積熱及形病俱實而後可下此已上雖出
潔古家珍東垣活法機要而多出於劉河間保命集之
文故其用藥於疏蕩為多觀者會其意毋泥其辭可矣
東垣云胃氣和平飲食入胃精氣則輸於脾上歸於
肺行於百脉而養榮衛也若飲食一傷起居不時損其
胃氣則上升精華之氣反下降是為飱泄久則太隂傳
少隂而為腸澼假令傷寒冷飲食䐜滿而脹𫝊為飱泄
者宜温熱之劑以消導之傷濕熱之物而成膿血者宜
苦寒之劑以内疏之風邪下陷者升舉之濕氣内盛者
分利之裏急者下之後重者調之腹痛者和之洞泄腸
鳴無力不及拈衣其脉細微而弱者温之收之膿血稠
粘數至圊而不能便其脉洪大而有力者下之寒之大
抵治病當求其所因察何氣之勝取相尅之藥平之隨
其所利而利之以平為期此治之大法也瀉利久不止
或暴下者皆太隂受病不可離甘草芍藥若不受濕則
不利故須用白术是以聖人立法若四時下利於芍藥
白术内春加防風夏加黃芩秋加厚朴冬加桂附然更
詳外證寒熱處之如裏急後重須加大黃如身困倦須
用白术若自汗逆冷氣息微加桂附以温之如或後重
膿血稠粘雖在盛冬於温藥内亦加大黃
診胃脉虚則泄脉滑按之虚絶者其人必下利
肺脉小甚為泄(小者氣血皆虚)腎脉小甚為洞泄(小者氣血皆少腎主)
(閉蔵今氣血皆少無以閉蔵故泄)尺寒脉細謂之後泄尺膚寒其
脉小者泄少氣下利脉沉弦者下重下利寸口反
浮數尺中自濇者必清膿溲病若腹大而泄者脉當
細微而濇反緊大而滑者死泄而脉大者難治病
泄脉洪大是逆也泄注脉緩時小結者生浮大數者
死下利脉大為不止下利日十餘行脉反實者死
大便赤辨飱泄脉小者手足寒難已飱泄脉小手足
温易已腹鳴而滿四肢清泄其脉大是逆也如是者
不過十五日死矣腹大脹四末清脱形泄甚是逆也
如是者不及一時死矣下利手足厥冷無脉者灸之
不温若脉不還反微喘者死下利後脉絶手足厥冷
晬時脉還手足温者生脉不還者死病者痿黃燥而
不渴胸中寒而利不止者死假令下利寸口關上尺
中悉不見脉然尺中時一小見脉再舉頭者腎氣也若
見損脉來為難治下利如魚腦者半死半生下利
如塵腐色者死純血者死如屋漏汁者死下利
如竹筒注者不可治脉細皮寒氣少泄利而後飲食
不入此謂五虚不治若用參术膏早救之亦有生者
下則泄瀉上則吐痰皆不已為上下俱脱死
泄瀉
金匱下利病脉證并治夫六府氣絶於外者手足寒
上氣脚縮五蔵氣絶於内者利不禁甚者手足不仁
下利脉沉弦者下重脉大者為未止脉微弱數為欲自
止雖發熱不死下利手足厥冷無脉者灸之不温若
脉不還反微喘者死少隂負趺陽者為順也下利有
微熱而渴脉弱者當自愈下利脉數有微熱汗出今
當自愈設脉緊為未解下利脉數而渴者當自愈設
必清膿血以有熱也(清古圊字)下利脉反弦發熱身汗者
自愈下利氣者當利小便下利寸脉反浮數尺中
自濇者必清膿血下利清穀不可攻其表汗出必脹
滿下利脉沉而遲其人面少赤身微熱下利清穀
者必鬱冐汗出而解病人必微厥所以然者其面戴陽
下虚故也下利後脉絶手足厥冷晬時脉還手足温
者生脉不還者死下利腹脹滿身體疼痛者必温其
裏後攻其表温裏宜四逆湯攻表宜桂枝湯下利三
部皆平按之心下堅者急下之宜大承氣湯下利脉
遲而滑者實也利未欲止急下之宜大承氣湯下利
脉反滑者當有所去下乃愈宜大承氣湯下利已瘥
至半月日時復發者以病不盡故也當下之大承氣湯
(以上數承氣湯本虛者當别議)下利讝語者有燥矢故也小承氣湯
主之下利便膿血者桃花湯主之熱利下重者白
頭翁湯主之下利後更煩按之心下濡者為虚煩也
梔子豉湯主之下利清穀裏寒外熱汗出而厥者通
脉(闕二字)四逆湯主之下利腹痛紫參湯主之乾嘔
下利黃芩湯主之右此下利一章後世名醫諸書皆
以為法古之所謂下利即今之所謂泄瀉也内有治傷
寒數方仲景用治雜病今全錄之使後人知云治傷寒
有法治雜病有方者非也傷寒雜病同一法矣
丹溪云有濕有氣虛火痰食積戴復菴云
瀉水腹不痛者濕也飲食入胃輙後之完穀不化者氣
虚也腹痛瀉水腸鳴痛一陣瀉一陣者火也或瀉或不
瀉或多或少者痰也腹痛甚而瀉瀉後痛減者食積也
濕多成五泄戴云飱泄者水穀不化而完出濕兼
風也溏泄者漸下汚積粘垢濕兼熱也鶩泄者所下澄
徹清冷小便清白濕兼寒也濡泄者體重軟弱泄下多
水濕自甚也滑泄者久下不能禁固濕勝氣脱也濕
瀉脉濡細乃太隂經脾土受濕洩水虚滑身重微滿不
知穀味口不渴久雨泉溢河溢或運氣濕土司令之時
多有此疾宜除濕湯吞戊巳丸佐以胃苓湯重者术附
湯東垣云予病脾胃久衰視聽半失此隂盛乘陽加
之氣短精神不足此由弦脉令虚多言之過也皆陽氣
衰弱不得舒伸伏匿於隂中耳癸卯歲六七月間淫雨
隂寒踰月不止時人多病泄利一日予體重肢節疼痛
大便泄并下者三而小便閉塞思其治法按内經標夲
論大小不利無問標夲先利小便又云在下者引而竭
之亦是先利小便也又云諸泄利小便不利先分别之
又云治濕不利小便非其治也皆言當利小便必用淡
味滲泄之劑以利之是其法也噫聖人之法雖布在方
策其不盡者可以意求耳今客邪寒濕之淫從外而入
裏以暴加之若從已上法度用淡滲之劑以除之病雖
即已是降之又降是復益其隂而重竭其陽則陽氣愈
削而精神愈短矣是隂重強陽重衰反助其邪之謂也
故必用升陽風藥即瘥以羌活獨活柴胡升麻各一錢
防風根半錢炙甘草半錢同㕮咀水二鍾煎至一盞去
查稍熱服大法云濕寒之勝助風以平之又曰下者舉
之得陽氣升騰而去矣又法云客者除之是因曲而為
之直也夫聖人之法可以類推舉一而知百者也若不
逹升降浮沉之理而一㮣施治其愈者幸也濕兼寒
瀉内經曰濕勝則濡泄甲乙經云寒氣客於下焦𫝊為
濡泄夫脾者五蔵之至隂其性惡寒濕今寒濕之氣内
客於脾故不能裨助胃氣腐熟水穀致清濁不分水入
腸間虚莫能制故洞泄如水隨氣而下謂之濡泄法當
除濕利小便也治之以對金飲子濕兼熱瀉益元散
參萸丸濕兼風見飱泄條寒瀉脉沉細或弦遲身
冷口不渴小便清白或腹中綿綿作疼宜理中湯附子
温中湯漿水散暴泄如水周身汗出一身盡冷脉沉
而弱氣少而不能語甚者加吐此謂緊病宜以漿水散
治之若太陽經傷動𫝊太隂下利為鶩溏大腸不能
禁固卒然而下中有硬物欲起而又下欲了而又不了
小便多清此寒也宜温之春夏桂枝湯秋冬白术湯
理中湯治泄瀉加橘紅茯苓各一兩名補中湯若溏泄
不已者於補中湯内加附子一兩不喜飲食水穀不化
者再加砂仁一兩共成八味仲景云下利不止醫以
理中與之利益甚理中者理中焦此利在下焦赤石脂
禹餘糧湯主之用此加法則能理下焦矣戴云寒瀉
寒氣在腹攻刺作痛洞下清水腹内雷鳴米飲不化者
理中湯或附子補中湯吞大已寒丸或附子桂香丸畏
食者八味丸元是冷瀉因瀉而煩躁引飲轉飲轉瀉者
參附湯連理湯如寒瀉服上藥未效宜木香湯或薑
附湯六柱湯吞震靈丹養氣丹手足厥逆者兼進硃砂
丹藥食方入口而即下者名曰直腸難治如瀉已愈而
精神未復舊者宜十補飲寒瀉腹中大疼服前藥外兼
進乳荳丸服諸熱藥以温中並不見效登圊不迭穢物
隨出此屬下焦宜桃花丸三五粒訶梨勒丸以澀之
按戴方多過於亢熱用者審之熱瀉脉數疾或洪大
口乾燥身多動音聲響亮暴注下迫益元散加芩連燈
心淡竹葉之屬泄而身熱小便不利口渴者益元五
苓若火多四苓加木通黃芩泄而困倦不便者及脉
數虚熱者宜參术滑石苓通泄而脉滑堅者實熱宜
大承氣湯戴云熱瀉糞色赤黃彈響作疼糞門焦痛
糞出穀道猶如湯熱煩渴小便不利宜五苓散吞香連
丸凡瀉津液既去口必渴小便多是赤澀未可便作
熱論的知熱瀉方用冷劑不然勿妄投以致增劇玉
龍丸治一切伏暑泄瀉神效理中湯加茯苓黃連名
連理湯用之多有竒功且如今當暑月若的知暑瀉自
合用暑藥的知冷瀉自合用熱藥中間有一等盛暑又
復内傷生冷非連理湯不可下泄無度泄後却彈過響
肛門熱小便赤澀心下煩渴且又喜冷此藥為宜若元
是暑瀉經久下元虚甚日夜頻併暑毒之勢已然而瀉
不已復用暑藥則决不能取效便用薑附輩又似難施
疑似之間尤宜用此氣瀉腸鳴氣走胸膈痞悶腹急
而痛瀉則腹下稍可須臾又急亦有腹急氣塞而不通
者此由中脘停滯氣不流轉水穀不分所致戴法用大
七香丸入米煎服久而不愈者五膈寬中散吞震靈丹
仍佐以米飲調香附末調氣散金匱訶梨勒散治
氣利氣虚瀉用四君子湯加麴蘖升柴吞二神加木
香丸積滯泄瀉腹必耕痛方泄者是也或肚腹滿按
之堅者亦是也受病淺者宜神麴之類消導之病深而
頑者必用進退承氣之類下之方安傷食瀉因飲食
過多脾胃之氣不足以運化而瀉其人必噫氣如敗卵
臭宜治中湯加砂仁半錢麴糵枳术丸或七香丸紅丸
子雜服食積腹疼而瀉不可遽用治中兜住宜先用消
導推蕩之藥或因食一物過傷而瀉後復食之即瀉者
以脾為所傷未復而然宜大建脾湯(寒者可用)仍燒所傷之
物存性為末三五錢重調服因食冷物停滯傷脾脾
氣不暖所食之物不能消化瀉出而食物如故宜治中
湯加乾葛吞酒煮黃連丸有脾氣久虚不受飲食者
食畢即腸鳴腹急盡下所食之物方快不食則無事俗
名錄食瀉經年累月宜快脾丸因傷於酒每晨起必
瀉者宜理中湯加乾葛吞酒煮黃連丸或葛花解酲湯
吞之因傷麫而瀉者養胃湯加萊菔子炒研一錢痛
者更加木香五分瀉甚者去藿香加炮薑如其數痰
瀉二陳湯海石青黛黃芩神麴薑汁竹&KR0377;為丸每服三
五十丸少者必用吐法吐之方愈一男子夜數如厠
或教以生薑一兩碎之半夏湯洗與大棗各三十枚水
一升磁瓶中慢火燒為熟水時時呷之數日便已每
日五更即泄瀉有酒積有寒積有食積有腎虚俗呼脾
腎泄有人每早晨大瀉一行或腹痛或不腹痛空心
服熱藥亦無效有人教以夜食前又進熱藥一服遂安
後知此常服愈盖暖藥雖平旦服之至夜力已盡無以
敵一夜隂氣之故也有人每五更將天明時必溏利
一次有人云此名腎泄服五味子散頓愈有人久泄
早必泄一二行泄後便輕快脉滑而少弱先與厚朴和
中丸五十丸大下之後以白术為君枳殼半夏茯苓為
臣厚朴炙甘草芩連川芎滑石為佐吴茱萸十餘粒為
使生薑煎服十餘貼而愈戴云有每日五更初洞瀉
服止瀉藥並無效米飲下五味丸或專以北五味煎飲
雖節省飲食大段忌口但得日間上半夜無事近五更
其瀉復作此病在腎分水飲下二神丸及椒朴丸或平
胃散下小茴香丸二神丸合五味子散名為四神丸
治瀉尤妙小便不利而泄若津液偏渗於大腸大便
瀉而小便少者用胃苓散分利之若隂陽已分而小便
短少此脾肺氣虚不能生水也宜補中益氣湯加麥門
五味隂火上炎而小便赤少此肺氣受傷不能生水也
用六味地黃丸加麥門五味腎經隂虚陽無所生而小
便短少者用滋腎丸腎氣丸腎經陽虚隂無所化而小
便短少者用益氣湯六味丸若誤用滲泄分利復傷陽
氣隂無所生而小便益不利則腫脹之證作而疾危矣
凡大便泄服理中湯小便不利大便反泄不知氣化
之過本肺不傳化以純熱之藥治之是以轉泄少服則
不止多服則愈熱所以不分若以青皮陳皮之類治之
則可經云膀胱者州都之官津液蔵焉氣化則能出矣
泄而口渴引飲此為津液内亡用錢氏白术散或補
中益氣湯腎水不足之人患泄或過服分利之劑而渴
者加減八味丸失治必變小便不利水腫脹滿等危証
矣水漬入胃名為溢飲滑泄渴能飲水水下復泄泄
而大渴此無藥證當灸大顀(在第一椎下陷中)滑瀉東垣云
中焦氣弱脾胃受寒冷大便滑泄腹中雷鳴或因悞下
末𫝊寒中復遇時寒四肢厥逆心胃絞痛冷汗不止此
腎之脾胃虚也沉香温胃丸治之薛氏曰前證若脾胃
虚寒下陷者用補中益氣湯加木香肉荳蔲補骨脂若
脾氣虚寒不禁者用六君子湯加炮薑肉桂若命門火
衰脾土虚寒者用八味丸若脾腎氣血俱虛者用十全
大補湯送四神丸若大便滑利小便閉澀或肢體漸腫
喘嗽唾痰為脾腎氣血俱虚宜用十全大補湯送四神
丸若大便滑利小便閉澀或肢體漸腫喘嗽唾痰為脾
胃虧損宜金匱加減腎氣丸保命集云虛滑久而不
止者多𫝊變為利太隂𫝊少隂是為鬼邪先以厚朴枳
實湯防其𫝊變按此法實者用之虚者不若四神丸實
腎之為得也收澀之劑固腸丸訶子散皆治熱滑扶
脾丸桃花丸訶子丸赤石脂禹餘糧湯皆治寒滑瀉
已愈至明年此月日時復發者有積故也脾主信故至
期復發熱積大承氣湯寒積感應丸虚者以保和丸加
三稜蓬术之屬投之趙以德云昔聞先生言泄瀉之
病其類多端得於六淫五邪飲食所傷之外復有雜合
之邪似難執法而治乃見先生治氣暴脱而虚頓瀉不
知人口眼俱閉呼吸微甚殆欲絶者急灸氣海飲人參
膏十餘斤而愈治隂虚而腎不能司禁固之權者峻補
其腎治積痰在肺致其所合大腸之氣不固者湧出上
焦之痰則肺氣下降而大腸之虚自復矣治憂思太過
脾氣結而不能升舉陷入下焦而成泄瀉者開其鬱結
補其脾胃使穀氣升發也凡此之類不可枚舉因問先
生治病何其神也先生曰無他圓機活法具在内經熟
之自得矣
飱泄水穀不化而完出是也史記倉公𫝊迵風即此
經云清氣在下則生飱泄又曰久風入中則為腸風
飱泄夫脾胃土也氣冲和以化為事今清氣下降而不
升則風邪久而干胃是木賊土也故沖和之氣不能化
而令物完出謂之飱泄或飲食太過腸胃所傷亦致米
穀不化此俗呼水穀利也法當下者舉之而消尅之也
以加減木香散主之東垣云清氣在下者乃人之脾
胃氣衰不能升發陽氣故用升麻柴胡助甘辛之味以
引元氣之升不令下陷為飱泄也又云凡泄則水穀
不化謂之飱泄是清氣在下乃胃氣不升上古聖人皆
以升浮藥扶持胃氣一服而愈知病在中焦脾胃也脉
訣曰濕多成五泄濕者胃之别名也病本在胃真氣弱
真氣者穀氣也不能尅化飲食乃濕盛故也以此論之
正以脾胃之弱故也初病奪食或絶不食一二日使胃
氣日勝泄不作也今已成大泄矣經云治濕不利小便
非其治也又云下焦如瀆又云在下者引而竭之惟此
證不宜此論其病得之於胃氣下流清氣不升陽道不
行宜升宜舉不宜利小便靈樞云頭有疾取之足謂陽
病在隂也足有疾取之上謂隂病在陽也中有疾傍取
之傍者少陽甲膽是也中者脾胃也脾胃有疾取之足
少陽甲膽者甲風是也東方春也胃中穀氣者便是風
化也作一體而認故曰胃中濕勝而成泄瀉宜助甲膽
風勝以克之又是升陽助清氣上行之法也又一說中
焦元氣不足溲便為之變腸為之苦鳴亦緣胃氣不升
故令甲氣上行又云風勝濕也大抵此證本胃氣弱不
能化食奪食則一日而可止夫奪食之理為胃弱不能
尅化食則為泄如食不下何以作泄更當以藥滋養元
氣令和候泄止漸與食胃勝則安矣若食不化者於升
陽風藥内加炒麴同煎兼食入頓至心頭者胃之上口
也必口沃沬或食入反出皆胃土停寒其右手關脉中
弦按之洪緩是風熱濕相合穀氣不行清氣不升為弦
脉之寒所隔故不下也麴之熱亦能去之若反胃者更
加半夏生薑入於風藥内同煎奪食欲使胃氣強盛也
若藥劑大則胃不勝藥泄亦不止當漸漸與之今病既
久已至衰弱當以常法治之不可多服餌也人之肉如
地之土豈可人而無肉故肉消盡則死矣消瘦之人有
必死者入内經有七外經有一又病肌肉去盡勿治之
天命也如肌肉不至瘦盡當急療之宜先奪食而益胃
氣便與升陽先助真氣次用風藥勝濕以助升騰之氣
病可已矣餘皆勿論此治之上法也(治用升陽除濕湯之類是也)
春傷於風夏生飱泄木在時為春在人為肝在天為風
風者無形之清氣也當春之時發為温令反為寒折是
三春之月行三冬之令也以是知水為太過矣水既太
過金肅愈嚴是所勝者乘之而妄行也所勝者乘之則
木虛明矣故經曰從後來者為虛邪木氣既虚火令不
及是所生者受病也故所不勝者侮之是以土來木之
分變而為飱泄也故經曰清氣在下則生飱泄以其濕
令當權故飱泄之候發之於夏也若當春之時木不發
生温令未顯止行冬令是謂傷衛以其陽氣不出地之
外也當以麻黃湯發之麻黃味苦味之薄者乃隂中之
陽也故從水中補木而瀉水發出津液為汗也若春木
既生温令已顯陽氣出於地之上寒再至而復折之當
以輕發之謂己得少陽之氣不必用麻黃也春傷於風
夏生飱泄所以病發於夏者以木絶於夏而土旺於長
夏濕本有下行之體故飱泄於夏也不病於春者以其
春時風雖有傷木實當權故飱泄不病於木之時而發
於濕之分也經曰至而不至是為不及所勝妄行所不
勝者薄之所生者受病此之謂也仲景法下痢清穀
裏寒外熱汗出而厥者通脉四逆湯主之河間法飱
泄風冷入中泄痢不止脉虚而細日夜數行口乾腹痛
不已白术湯主之東垣云洩痢飱泄身熱脉弦腹痛
而渴及頭痛微汗宜防風芍藥湯東垣所云内動之
風也經云春傷於風夏生飱泄又云久風為飱泄又云
虚邪之中人也始於皮膚留而不去𫝊舍於絡脈留而
不去𫝊舍於經留而不去傳舍於輸留而不去傳舍於
伏衝之脉留而不去𫝊舍於腸胃在腸胃之時賁響腹
脹多寒則腸鳴飱泄食不化則非内動之風也潔古云
大渴引飲多致水穀一時下者宜灸大顀三五壯或用
車前子雷丸白术茯苓及五苓散等藥滲之又如久風
為飱泄者則不飲水而穀完出治法當以宣風散導之
後服蒼术防風湯飱泄以風為根風非汗不出有病
此者腹中雷鳴泄注水穀不分小便濇滯皆以脾胃虚
寒故耳服荳蔲烏梅粟穀乾薑附子曾無一效中脘臍
下灸已數千燥熱轉甚津液涸竭瘦削無力飲食減少
延予視之予以應象論曰熱氣在下水穀不分化生飱
泄寒氣在上則生䐜脹而氣不散何也隂静而陽動故
也診其脉兩手皆浮大而長身表微熱用桂枝麻黃湯
以薑棗煎大劑連進三服汗出終日至旦而愈次以胃
風湯和其蔵府調養隂陽食進而愈經云脾虚則腹
滿腸鳴泄食不化又云飱泄取三隂三隂者太隂也宜
補中益氣湯以白芍藥代當歸主之又云腎蔵志志
有餘腹脹飱泄瀉然筋血又云肝足厥隂之脉所生
病者胸滿嘔逆飱泄視盛虚寒熱陷下施法此皆内
因無風者也
滯下(即痢疾)
古以赤為熱白為冷至劉河間李東垣始非之
劉謂諸痢皆由乎熱而以赤屬之心火黃屬之脾土白
屬之肺金青屬肝木黑乃熱之極而反兼腎水之化其
諸瀉利皆兼於濕濕主於痞以致怫鬱氣不得宣通濕
熱甚於腸胃之中因以成腸胃之燥故裏急後重小便
赤澀謂治諸痢莫若以辛苦寒藥而治或微加辛熱佐
之辛能開鬱苦能燥濕寒能勝熱使氣宣平而已行血
則便血自愈調氣則後重自除李從脾胃病者而論
則曰上逆於肺為白下傳於隂為赤衛生寳鑑因謂
太隂主瀉𫝊於少隂為痢由泄亡津液而火就燥腎惡
燥居下焦血分也其受邪者故便膿血然亦赤黃為熱
青白為寒丹溪謂滯下因火熱下廹而致裏急後重
用劉氏之治濕熱李氏之保脾土更復一一較量氣血
虚實以施治三家皆發前代之未發而舉其要也予
嘗因是而研究之自其五色分五蔵者言則可見濕熱
之中具有五邪之相挾自其上逆下𫝊氣血者言則可
見五蔵六府十二經脉之氣血諸邪皆得傷之而為痢
之赤白本自其濕熱為病者言則可見由來致成濕熱
之故非一端自其分痢有虚實者言則可見凡在痢病
者中所有之證如煩躁者咽乾舌黑者噦噫後重者腹
痛者脹滿者脚痛腫弱之類悉有虚實之殊是故予於
痢證直斷之種種為邪入胃以成濕熱經絡受傷其氣
傷則病於肺血傷則𫝊於心心肺者氣血之主也氣血
所行之方既病安得不歸所主之蔵乎而大小腸者心
肺之合也出納水穀糟粕轉輸之官胃乃大小腸之總
司又是五蔵六府十二經脈禀氣之海苟有内外之邪
凡損傷於經蔵者或移其邪入胃胃屬土濕之化胃受
邪則濕氣不化怫鬱而成濕熱矣或心肺移氣血之病
傳之於合大腸獨受其病則氣凝注而成白痢小腸獨
受其病則血凝注而成赤痢大小腸通受其病則赤白
相混而下胃之濕熱淫於大小腸者亦如之其色兼黃
若色之黑者有二如色之焦黑此極熱兼水化之黑也
如黑之光若漆者此瘀血也或曰治利從腸胃世人所
守之法也今乃復求其初感之邪與初受之經將何為
哉曰病在腸胃者是其標也所感之邪與初受之經者
是其本也且内經於治標本各有所宜施之先後况所
𫝊變之法又與傷寒表裏無異何可不求之乎豈止此
而已至若腸胃自感而病亦當以邪正分或正氣先虚
而受邪或因邪而致虚則以先者為本後者為標與夫
積之新舊亦如之舊積者停食結痰所化之積也新積
者舊積去後而氣血復鬱所生者也舊積當先下之新
積則不宜下其故何哉盖腸胃之腐熟水穀轉輸糟粕
者皆榮衛灑陳六府之功今腸胃有邪則榮衛連行至
此其機為之阻不能施化故衛氣鬱而不舒榮血泣而
不行於是飲食結痰停於胃糟粕留於腸與所鬱氣泣
血之積相挾成滯下病矣如是者必當下之以通壅塞
利榮衛之行至於升降仍不行衛氣復鬱榮血復泣又
成新積故病如初若是者不必求邪以治但理衛氣以
開通腠理和榮血以調順隂陽隂陽調腠理開則升降
之道行其積不治而自消矣然而舊積亦有不可下者
先因榮衛之虚不能轉輸其食積必當先補榮衛資腸
胃之真氣充溢然後下之庶無失矣予數見俗方惟守
十數方治痢不過攻之澀之而已矣安知攻病之藥皆
是耗氣損血之劑用之不已甚至於氣散血亡五蔵空
虚精憊神去而死其固澀之又皆足以增其氣鬱血泣
之病轉生腹脹下為足腫上為喘呼諸疾作焉世人之
法何足守乎
丹溪云痢初得之必用調胃承氣及大小承氣有男子
五十餘下痢晝有積淡紅色夜無積食自進先喫小胃
丹兩服再與四十丸次六十丸去積却與斷下按此
惟實者宜之虚者以芍藥湯益元散保和丸之類盪積
芍藥湯治下血調氣經曰溲而便膿血知氣行而血
止也行血則便自安調氣則後重自除益元散治身
發熱下痢赤白小便不利盪胃中積聚下痢勢惡頻
併窘痛或久不愈諸藥不止須吐下之以開除濕熱痞
悶積滯而使氣液宣行者宜玄青丸逐之玄珠利積
丸亦可玄珠云下痢赤白腹滿脹痛裏急上渴引飲
小水赤濇此積滯也宜泄其熱中用清腸丸導氣丸推
其積滯而痢自止矣凡治積聚之證輕則温而利之清
腸丸是也重者天真散舟車丸下之下後勿便補之其
或力倦自覺氣少惡食此為挾虚證宜加白术當歸身
尾甚者加人參若又十分重者止用此藥加陳皮補之
虚回而痢自止矣丹溪治葉先生患滯下後甚逼迫
正合承氣證但氣口虚形雖實而面黃積白此必平昔
食過飽而胃受傷寧忍二三日辛苦遂與參术陳皮芍
藥等補藥十餘貼至三日後胃氣稍完與承氣二貼而
安苟不先補完胃氣之傷而遽行承氣寧免後患乎(以上)
(盪積)戴云痢疾古名滯下以氣滯成積積成痢治法當
以順氣為先須當開胃故謂無飽死痢疾也凡痢初
發不問赤白裏急後重頻欲登圊及去而所下無多既
起而腹内復急宜用藿香正氣散加木香半錢吞感應
丸或蘇合香丸吞感應丸(以上調氣)赤痢血色鮮紅或如
蛇蟲形而間有血鮮者此屬熱痢宜藿香正氣散加黑
荳三十粒五苓散加木香半錢粟米少許下黃連丸或
黃連阿膠丸茶梅丸熱甚服上項藥未效宜白頭翁湯
赤痢發熱者敗毒散加陳倉米一撮煎若血色黯如
瘀服涼藥而所下愈多去愈頻者當作冷痢宜理中湯
或四君子湯加肉果一錢木香半錢加減平胃散青
六丸治血痢佳諸血痢不止宜多用地榆易簡方
云血痢當服胃風湯膠艾湯之類心經伏熱下純血
(色必鮮紅)用犀角生磨汁半鍾朱砂飛研二錢牛黃三分人
參末三錢和丸如麻子大燈心龍眼肉煎湯下六七分
脾經受濕下血痢用蒼术地榆湯血痢久不止腹
中不痛不裏急後重槐花丸乾薑於火上燒黑不令
成灰磁碗合放冷為末每服一錢米飲調下治血痢神
效仲景云小腸有寒者其人下重便血可以此治之(以上)
(赤痢)東垣云大便後有白膿或只便白膿因勞倦氣虚
傷大腸也以黃茋人參補之如裏急頻見汚衣者血虚
也宜加當歸如便白膿少有滑頻見汚衣者氣脱加
附子皮甚則加御米殼如氣濇者只以甘藥補氣當安
卧不言以養其氣戴云白痢下如凍膠或如鼻涕此
屬冷痢先宜多飲除濕湯加木香一錢吞感應丸繼進
理中湯亦有下如魫色或如臘茶色者亦宜用前白痢
藥白蠟治後重白膿(以上白痢)若感暑氣而成痢疾者
其人自汗發熱面垢嘔逆渴欲引飲腹内攻刺小便不
通痢血頻併宜香薷飲加黃連一錢佐以五苓散益元
散白湯調服不愈則用蜜水調感暑成痢疼甚食不
進六和湯藿香正氣散各半貼名木香交加散(以上暑痢)
老人深秋患痢發呃逆嘔者黃蘗炒燥研末陳米飯為
丸小豌荳大每服三十丸人參白术茯苓三味濃煎湯
下連服三劑即愈切不可下丁香等熱藥治冷利腹
中不能食肉荳蔲去皮醋麫裹煨熟搗末粥飲下二錢
七世俗治夏中暑痢疾用黃連香薷飲加甘草芍藥
生薑神效者盖夏月之痢多屬於暑潔古治處暑後秋
冬間下痢用厚朴丸大效者盖秋之痢多屬於寒積經
所謂必先歲氣無伐天和者也(以上秋痢)金匱下痢腹痛
紫參湯主之潔古云厚朴丸治處暑後秋冬間腹痛
下痢大效丹溪曰初下痢腹痛不可用參术然氣虚
胃虚者可用初得之亦可用大承氣調胃承氣下之看
其氣病血病然後加減用藥腹痛者肺經之氣鬱在
大腸之間者以苦梗發之然後用治痢藥氣用氣藥血
用血藥其或痢後糟粕未實或食粥稍多或飢甚方食
在中作疼切不可驚恐當以白术陳皮各半煎湯和之
自安粥多及食肉作痛者宜奪食奪食者減其粥食
絶其肉味也因傷冷水瀉變作赤白痢腹痛減食熱
燥四肢困倦無力宜茯苓湯下痢之後小便利而腹
中滿痛不可忍此名隂陽反錯不和之甚也越桃散主
之治痢止痛如神方揀淨川連片一兩淨枳殼片一
兩槐花三二兩用水浸片時漉淨同川連先炒老黃色
次入枳殼再炒待燥揀出槐花不用止將黃連五錢枳
殼五錢作一服水煎七分去查調乳香没藥淨末各七
分五釐服之次照前方再服一劑腹痛即止痢即稀神
效此方有服之如醉者乃藥力行也不妨仲景建中
湯治痢不分赤白久新但腹中大痛者神效其脉弦急
或濇浮大按之空虚或舉按皆無力者是也下痢膿
血稠粘腹痛後重身熱久不愈脉洪疾者芍藥黃芩湯
膿血痢無度小便不通腹中痛當歸導氣湯(以上腹痛)
下痢赤白裏急後重香連丸亦可用連二錢薑半錢為
末和勻温酒下仲景云熱痢下重者白頭翁湯主之
下痢膿血裏急後重日夜無度宜導氣湯大瘕泄
者裏急後重數至圊而不能便莖中痛用清涼飲子主
之其泄自止莖中痛者屬厥隂加甘草梢裏急後重多
者屬少隂加大黃令急推去舊物則輕矣内經曰因其
重而減之又云在下者引而竭之裏急後重數至圊
而不能便皆宜進退大承氣湯主之下痢赤白後重
遲濇宜感應丸或曰治後重疏通之劑羅謙甫水煮
木香膏東垣白术安胃散等方已盡矣又有用御米殼
等固澀之劑亦愈者何也曰後重本因邪壓大腸墜下
故大腸不能升上而重是以用大黃㯽榔輩瀉其所壓
之邪今邪已瀉其重仍在者知大腸虚滑不能自收而
重是以用御米殼等濇劑固其滑收其氣用亦愈也然
大腸為邪墜下之重其重至圊後不減大腸虚滑不收
之重其重至圊後隨減以此辨之百不失一也其或
下墜異常積中有紫黑色而又痛甚此為死血證法當
用桃仁泥滑石粉行之或口渴及大便口燥辣是名挾
熱即加黃芩或口不渴身不熱喜熱手熨盪是名挾寒
即加乾薑後重積與氣墜下服升消藥不愈者用秦
艽皂角子煨大黃當歸桃仁枳殼黃連等劑若大腸風
盛可作丸服其或下墜在血活之後此為氣滯證宜
前藥加㯽榔一枚後重當和氣積與氣墜下者當兼
升兼消升謂升麻之類消謂木香㯽榔之類金匱方
泄痢下重者以水五升煮薤白三升至二升去渣以四
逆散方寸匕内湯中煮取一升半分温再服凡用諸
承氣等藥挨積之後仍後重者乃陽不升也藥中當加
升麻升其陽其重自去也東垣云裏急後重數至圊
而不能便或少有白膿或少血者慎勿利之宜升陽除
濕防風湯(以上裏急後重)其或氣行血和積少但虚坐努責
此為亡血證倍用當歸身尾却以生地黃生芍藥生桃
仁佐之復以陳皮和之血生自安虚坐而不得大便
皆因血虚也血虚則裏急加當歸身凡後重逼迫而
得大便者為有物而然今虚坐努責而不得大便知其
血虚也故用當歸為君生血藥佐之(以上虚坐努責)内經膿
血稠粘皆屬相火夫太隂主瀉少隂主痢是先泄亡津
液而火就燥腎惡燥居下焦血分其受邪者故便膿血
然赤黃為熱青白為寒治須兩審治熱以堅中丸荳蔲
丸香連丸治寒白膠香散或多熱少寒水煮木香膏虚
滑頻數宜止宜濇宜養蔵湯溲而便膿血者小腸泄
也脉得五至已上洪大者宜七宣丸脈平和者立秋至
春分宜香連丸春分至立秋宜芍藥蘗皮丸四時皆宜
加減平胃散如有七宣丸證者亦宜服此藥去其餘邪
兼平胃氣(以上膿血稠粘)其或纏滯退減十之七八穢積未
盡糟粕未實當以炒芍藥炒白术炙甘草陳皮茯苓煎
湯下固腸丸三十粒然固腸丸性燥恐尚有滯氣未盡
行者但當单飲此湯固腸丸未宜遽用盖固腸丸者雖
有去濕實腸之功其或久痢體虚氣弱滑泄不止又當
以訶子肉荳蔲白礬半夏等藥澀之甚者添牡蠣可擇
用之然須以陳皮為佐恐太濇亦能作疼又甚者炙天
樞氣海此二穴大能止泄仲景云下痢便膿血者桃
花湯主之丹溪云桃花湯主病屬下焦血虚且寒非乾
薑之温石脂之澀且重不能止血用粳米之甘引入腸
胃水煮木香膏易簡斷下湯白术安胃散養
蔵湯五倍子為丸赤痢甘草湯下白痢乾薑湯下各
十丸烏梅二箇煎湯石榴一箇燒灰用酸石榴一
箇煎湯調二錢(以上滑脱)東垣治一老僕脱肛日久近復
下痢裏急後重白多赤少不任其苦此非肉食膏粱者
也必多蔬食或飲食不節天氣已寒衣盖又薄寒侵形
體不禁而腸頭脱下者寒也滑也真氣不禁形質不收
乃血脱也此乃寒滑氣泄不固故形質下脱也當以澀
去其脱而除其滑以大熱之劑除寒補陽以補氣之藥
升陽益氣以微酸之味固氣上收名之曰訶子皮散一
服減半再服全愈養蔵湯地榆芍藥湯戴云脱
肛一證最難為藥熱則肛門閉寒則肛門脱内用磁石
研末每二錢食前米飲調下外用鐵鏽磨湯温洗(以上脱肛)
滯下大便不禁其大孔開如空洞不閉者用葱和花
椒末搗爛塞穀道中併服酸澀固腸之劑收之如御米
殼訶子皮之類是也神效(大孔開)痢久大孔痛亦有寒
熱者熟艾黃蠟訶子燒熏之因熱而痛㯽榔木香黃
連黃芩加乾薑因寒而痛炒鹽熨之炙枳實熨之丹
溪用瓦片敲圓如銅錢狀燒紅投童子小便中急取起
令乾紙裹安痛處因時寒恐外寒乘虚而入也以人參
當歸陳皮作濃湯飲之食淡味自安(大孔痛)痢疾不納
食或湯藥入口隨即吐出者俗名噤口有因邪留胃氣
伏而不宣脾氣澀而不布故嘔逆而食不得入者有陽
氣不足胃中宿食因之未消則噫而食卒不下者有肝
乘脾胃發嘔飲食不入縱入亦反出者有水飲所停氣
急而嘔穀不得入者有火氣炎熾内格嘔逆而食不得
入者有胃氣虚冷食入反出者有胃中邪熱不欲食者
有脾胃虚弱不欲食者有穢積在下惡氣熏蒸而嘔逆
食不得入者當各從其所因以為治以脈證辨之如
脾胃不弱問而知其頭痛心煩手足温熱未嘗多服涼
藥者此乃毒氣上衝心肺所以嘔而不食宜用敗毒散
每服四錢陳倉米一百粒薑三片棗一枚水一盞半煎
八分温服若其脈微弱或心腹膨脹手足厥冷初病則
不嘔因服鶯粟殼烏梅苦澀涼藥太過以致聞食先嘔
者此乃脾胃虚弱用山藥一味剉如小荳大一半入銀
瓦銚内炒熟一半生用同為末飯飲調下又方用石
蓮搥去殼留心併肉碾為末每服二錢陳米飲調下此
疾盖是毒氣上衝心肺借此以通心氣便覺思食效
丹溪用人参黃連(薑汁炒)濃煎汁終日細細呷之如吐再
喫但一呷下咽便開痢亦自止神效楊仁齋用参苓
白术散加石菖蒲末以道地粳米飲乘熱調下或用人
参茯苓石蓮子肉入些菖蒲與之戴復菴用治中湯
加木香半錢或縮砂一錢(以上噤口痢)其或在下則纏滯
在上則嘔食此為毒積未化胃氣未平證當認其寒則
温之熱則清之虚則用参术補之毒解積下食自進矣
泄痢久不安膿血稠粘裏急後重日夜無度宜大黃
湯用大黃一兩剉用好酒兩大盞浸半日同煮至一盞
半去查分為二次頓服之痢止停服未止再服以利為
度又服芍藥湯以和之所以徹其毒也服前藥痢已
除宜以白术黃芩湯治之丹溪治一人患痢百餘日
百法不效六脉促急沉弦細弱芤左手為甚晝夜十行
視之穢物甚少雖下清涕中有紫黑血絲食全不進此
非痢也宜作瘀血治之以桃仁乳香没藥滑石佐以㯽
榔木香神麴糊為丸米飲下百餘粒至夜半不動又依
前法下二百粒至天明下穢如爛魚腸者二升半困頓
終日漸與粥食而安按此方恐當有大黃無則難下
又治族叔年七十稟壯形瘦夏末患泄痢至秋百方
不應視之病雖久而神不瘁小便澀少而不赤兩手脈
俱濇而頗弦自言胸微悶食亦減因悟此必多年沉積
癖在腸胃詢其平生喜食何物曰喜食鯉魚三年無日
不用此積痰在肺肺為大腸之蔵宜大腸之不固也當
與澄其源而流自清以茱萸陳皮青葱蔍苜根生薑煎
濃湯和以砂糖飲一碗許自以指探喉中至半時吐痰
半升如膠其夜減半次早又服又吐半升而痢自止又
與平胃散加白术黃連旬日而安收澀用木香散訶
黎勒丸(久痢)休息痢多因兜住大早積不盡除或因痢
愈而不善調理以致時止時作宜四君子湯加陳皮一
錢木香半錢吞駐車丸只緣兜住積滯遂成休息再投
去積却用兜劑張文仲用虎骨炙焦搗末調服日三
匙效久痢休息痢虚滑甚者用椿根白皮東南行者
長流水内漂三日去黃皮切片每一兩配人参一兩入
煨木香二錢粳米一撮煎湯飲之(休息痢)勞痢因痢久
不愈耗損精血致腸胃空虚變生他證或五心發熱如
勞之狀宜蕷蓮飲赤多倍蓮肉白多倍山藥痢後調補
宜四君子湯加陳皮一錢半即異攻散或七珍散惡甜
者生料平胃散加人参茯苓各半錢諸病壊證久下
膿血或如死猪肝色或五色雜下頻出無禁有類滯下
俗名刮腸此乃蔵府俱虚脾氣欲絶故腸胃下脱若投
痢藥則誤矣六柱飲去附子加益智仁白芍藥或可冀
其萬一痢後風因痢後下虚不善調將或多行或房
勞或感外邪致兩脚痿軟若痛若痺遂成風痢獨活寄
生湯吞虎骨四斤丸或用大防風湯或多以骨碎補三
分之一同研取汁酒解服外以杜牛膝杉木節白芷南
星萆薢煎湯熏洗丹溪云痢後風係血入蔵府下未
盡復還經絡不得行故也松明節一兩以乳香二錢炒
焦存性蒼术黃蘖各一兩紫葳一兩半甘草半兩桃仁
去皮不去尖一兩俱為末每服三錢生薑同杵細水盪
起二三沸服隣人鮑子年二十餘因患血痢用澀藥
取效後患痛風號呌撼隣里予視之曰此惡血入經絡
證血受濕熱久為凝濁所下未盡留滯隧道所以作痛
經久不治恐成枯細遂與四物湯桃仁紅花牛膝黃芩
陳皮甘草煎生薑汁研潛行散入少酒飲之數十貼又
與刺委中出黑血近三合而安寳鑑云且如瀉痢止
脾胃虚難任飲食不可一㮣用尅伐之劑若補養其脾
胃氣足自然能飲食宜錢氏方中異功散設或喜嗜飲
食太過有傷脾胃而心腹痞滿嘔逆惡心則不拘此例
當權用橘皮枳實丸一服得快勿再服若飲食調節無
傷則胃氣和平矣
大小便不通
脉盛皮熱腹脹前後不通瞀悶此謂五實脾胃氣滯
不能轉輸加以痰飲食積阻礙清道大小便秘澀不快
升柴二术二陳湯數服能令大便潤而小便長濕熱
痰火結滯脈洪盛大小便秘赤肢節煩疼涼膈散通聖
散金匱厚朴大黃湯選用丹溪治一婦人脾疼後患
大小便不通此是痰隔中焦氣聚上焦二陳加木通初
服後吐查再服燒皂角灰為末粥清調下推車客七
箇土狗七箇二物新瓦上焙乾為末以虎目樹皮(即虎杖)
向東南者煎濃湯服之連根葱一二莖帶土生薑一
塊淡豆豉二十一粒鹽二匙同研爛作餅烘熱揜臍中
以帛紥定良久氣透自通不通再换一餅隂證大小
便不通及諸雜病隂候大小便不通危急者用牡蠣陳
粉乾薑炮各一兩右為細末男病用女人唾調手内擦
熱緊揜二卵上得汗出愈女病用男子唾調手内擦熱
緊揜二乳上得汗出愈盖卵與乳乃男女之根蒂坎離
之分屬也非急不用
大便不通
潔古云蔵府之秘不可一㮣治療有虚秘有實秘
胃實而秘者能飲食小便赤當以麻仁丸七宣丸之類
主之胃虚而秘者不能飲食小便清利厚朴湯主之
胃氣實者秘物也胃氣虚者秘氣也有風秘
有冷秘有氣秘有熱秘有老人津液乾燥及婦
人分産亡血及發汗利小便病後血氣未復皆能作秘
不可一例用硝黃利藥巴荳牽牛尤在所禁風秘者
由風摶肺蔵𫝊於大腸故𫝊化難或其人素有風病者
亦多有秘宜小續命湯去附子倍芍藥入竹瀝一杯吞
潤腸丸或活血潤腸丸冷秘由冷氣横於腸胃凝隂
固結津液不通胃氣閉塞其人腸内氣攻喜熱惡冷宜
藿香正氣散加官桂枳殼各半錢吞半硫丸熱藥多秘
惟硫黃暖而通冷藥多泄惟黃連肥腸而止泄氣秘
由氣不升降穀氣不行其人多噫宜蘇子降氣湯加枳
殼吞養正丹或半硫丸來復丹未效佐以木香㯽榔丸
有氣作痛大便秘塞用通劑而便愈不通又有氣秘
強通之雖通復秘或迫之使通因而下血者此當順氣
氣順則便自通又當求温暖之劑熱秘面赤身熱腸
胃脹悶時欲得冷或口舌生瘡此由大腸熱結宜四順
清涼飲吞潤腸丸或木香㯽榔丸實者承氣湯仲景
云脈有陽結隂結者何以别之曰其脈浮而數能食不
大便者此為實名曰陽結也期十七日當劇其脈沉而
遲不能食身體重大便反鞕名曰隂結也期十四日當
劇東垣云陽結者散之隂結者熱之前所云實秘熱秘
即陽結也前所云虚秘冷秘即隂結也老人虚秘及
出汗利小便過多一切病後血氣未復而秘者宜蘇子
降氣湯倍加當歸吞葳靈仙丸或肉黃飲蓯蓉潤腸丸
尤宜東垣云津液耗而燥者以辛潤之腎主五液
津液盛則大便如常若飢飽勞役損傷胃氣及食辛熱
厚味之物而助火邪伏於血中耗散真隂津液虧乏故
大便結燥又有年老氣虚津液不足而結者腎惡燥急
食辛以潤之是也血虚津液枯竭而秘結者脈必小
澀面無精光大便雖軟努責不出大劑四物湯加陳皮
甘草酒紅花導滯通幽湯益血丹血少兼有熱者脈
洪數口乾小便赤少大便秘硬潤燥湯活血潤燥丸四
物湯加酒芩梔子桃仁紅花大法云大便秘服神芎
丸大便不通小便反利不知燥濕之過本大腸少津液
以寒燥之藥治之是以轉燥少服則不濟多服則亡血
所以不通若用四物麻子杏仁之類則可經云燥則為
枯濕劑所以潤之金匱真言論云北方黑色入通於
腎開竅於二隂故腎隂虚則小大便難宜以地黃蓯蓉
車前茯苓之屬補真隂利水道少佐辛藥開腠理致津
液而潤其燥施之於老人尤宜若大小便燥結之甚求
通不得登厠用力太過便仍不通而氣被挣脱下注肛
門有時泄出清水而裏急後重不可忍者胸膈間梗梗
作惡乾嘔有聲渴而索水飲食不進呻吟不絶欲利之
則氣已下脱命在須臾再下即絶欲固之則溺與燥矢
膨滿腹腸間恐反增劇欲升之使氣自舉而穢物不為
氣所結自然通利則嘔惡不堪宜如何處家姑年八十
餘嘗得此患予惟用調氣利小便之藥雖小獲效不收
全功嘗慰之令勿急性後因不能食遽索末藥利下數
行不以告予自謂稍快矣而脉忽數動一止氣息奄奄
頽然牀褥予知真氣已泄若不收攝恐遂無救急以生
脈藥投之數劑後結脈始退因合益血潤腸丸與服勸
以勿求速效勿服他藥久之自有竒功如言調理兩月
餘而二便通調四肢康勝矣便秘自是老人常事俗以
為後門固夀考之徵而一時難堪輒躁擾而致疾予所
處方不犯大黃可以久服故表而出之元戎五燥大
便秘東方其脈弦風燥也宜瀉風之藥治之獨活羌
活防風茱萸地黃柴胡川芎南方其脈洪熱燥也宜
鹹苦之藥治之黃芩黃連大黃黃蘗芒硝西南方其
脈緩土燥也宜潤濕之藥治之芍藥半夏生薑烏梅木
瓜西方其脈澀血燥也宜滋血之藥治之杏仁麻仁
桃仁當歸氣結用木香㯽榔枳實陳皮地黃郁李仁
北方其脈遲寒燥也宜温熱之藥治之當歸肉桂附子
烏頭硫黃良薑巴荳潤腸丸加減法如病人不小
便因大便不通而澀其邪盛者急加酒洗大黃以利之
如血燥者加桃仁酒洗大黃如風結燥者加麻仁
大黃如風澀者加煨皂角仁大黃秦艽以利之如
脈濇覺身癢氣濇者加郁李仁大黃以除氣燥如寒
隂之病為寒結閉者以局方中半硫丸或加煎附子生
薑湯冰冷與之其病雖隂寒之證當服陽藥補之若大
便恒不甚通者亦當十服中與一服利藥微通其大便
不令秘結乃治之大法也若病人雖是隂證或是隂
寒之證其病顯躁脈堅實亦宜陽藥中少加苦寒之劑
以去熱躁躁止勿加如隂躁欲坐井中者其二腎脈按
之必虚或沉細而遲此為易辨如有客邪之病亦從權
加之有物有積而結者當下之食傷太隂腸滿食
不化腹響響然不能大便者以苦泄之七宣丸木香㯽
榔丸桃杏仁俱治大便秘當以血氣分之年老虚人
大便燥秘者脉浮在氣杏仁陳皮主之脈沉在血桃仁
陳皮主之所以俱用陳皮者以手陽明病與手太隂為
表裏也又云盛則難便行陽氣也敗則便難行隂血也
注夏大便濇滯者血少血中伏火也黃茋人參湯加
生地黃當歸身桃仁泥麻仁泥潤之如潤之大便久
不快利者少加煨大黃微利之如加大黃久不快利
者非血結血秘是熱則生風病必濕風證止當服黃茋
人參湯只用羌活防風各半兩水四盞煎至一盞去查
空心服之其大便必大走也大便不通五日一徧小
便黃赤渾身腫面上及腹尤甚色黃麻木身重如山沉
困無力四肢痿軟不能舉動喘促唾清水吐穢痰白沫
如膠時躁熱發欲去衣須臾而過振寒頂額有時如冰
額寒尤甚頭旋眼黑目中澑火冷淚鼻不聞香臭小腹
急痛當臍有動氣按之堅硬而痛宜麻黃白术湯此病
宿有風濕熱伏於榮血之中其水火乘於陽道而上盛
元氣短少上喘為隂火傷其氣四肢痿在腎水之間乃
所勝之病今正遇冬寒得時乘其肝木又實其母肺金
尅木凌火是大勝必有大復其證善怒欠多嚏鼻中如
有物不聞香臭目視&KR3263;&KR3263;多悲健忘少腹急痛徧身黃
腹大脹面目腫尤甚食不下痰唾涕有血目眥瘍大便
不通只二服皆愈凡諸秘服藥不通或虚人畏服利
藥者用蜜煎導或用鹽及皂角末和入蜜煎中尤捷
盖鹽能軟堅潤燥皂角能通氣疏風故也冷秘用醬
生薑導或於蜜煎中加草烏頭末以化寒消結熱
者猪膽汁導烏梅湯浸去核為丸如棗子大亦可導
醬瓜削如棗亦可導丹溪云予觀古方通大便皆
用降氣品劑盖肺氣不降則大便難𫝊送用枳殼沉香
訶子杏仁等是也又老人虚人風人津液少而秘者宜
以藥而滑之用胡麻麻仁阿膠等是也如妄以峻利藥
逐之則津液走氣血耗雖暫通而即秘矣必更生他病
昔王少府患此疾有人以駛藥利之者屢矣後為肺痿
咯膿血卒至不通而死
閉癃遺尿
遺尿者溺出不自知也閉癃者溺閉不通而淋&KR0377;滴點
也唯肝與督脉三焦膀胱主之肝脉督脉主之者經
云肝足厥隂之脉過隂器所生病者遺溺閉癃又云督
脉者女子入繫廷孔其孔溺孔之端也其男子循莖下
至簒與女子等其生病癃痔遺溺故遺溺閉癃皆取厥
隂俞穴及督脉俞穴也三焦主之者經云三焦下脉
在於足太陽之前少陽之後出於膕中外廉名曰委陽
足太陽絡也三焦者足太陽少陽之所將太陽之别也
上踝五寸别入貫腨腸出於委陽並太陽之正入絡膀
胱約下焦實則閉癃虚則遺溺遺溺則補之閉癃則瀉
之是也膀胱主之者經云膀胱不利為癃不約為遺
溺是也然遺溺閉癃不取膀胱俞穴者盖膀胱但蔵溺
其出溺皆從三焦及肝督脉也閉癃合而言之一病
也分而言之有暴久之殊盖閉者暴病為溺閉點滴不
出俗名小便不通是也癃者久病為溺癃淋瀝點滴而
出一日數十次或百次名淋病是也今分其病立為二
門
小便不通
丹溪大法小便不通有熱有濕有氣結於下宜清宜燥
宜升有隔二隔三之治如因肺燥不能生水則清金此
隔二如不因肺燥但膀胱有熱則宜瀉膀胱此正治也
如因脾濕不運而精不升故肺不能生水則當燥脾健
胃此隔三車前子茯苓清肺也黃蘗知母瀉膀胱也蒼
术白术健胃燥脾也實鑑小便不利有三不可一㮣
而論若津液偏滲於腸胃大便泄瀉而小便澀少一也
宜分利而已若熱摶下焦津液則熱濕而不行二也必
滲泄則愈若脾胃氣澀不能通調水道下輸膀胱而化
者三也可順氣令施化而出也東垣大法小便不通
皆邪熱為病分在氣在血而治之以渴與不渴而辨之
如渴而不利者熱在上焦肺分故也夫小便者是足太
陽膀胱經所主也肺合生水若肺熱不能生水是絶其
水之源經云虚則補其母宜清肺而滋其化源故當從
肺之分助其秋令水自生焉又如雨如霧如霜皆從天
而降下也且藥有氣之薄者乃陽中之隂是感秋清肅
殺之氣而生可以補肺之不足淡味渗泄之藥是也茯
苓澤瀉琥珀燈心通草車前子木通瞿麥扁畜之類以
清肺之氣泄其火滋水之上源也如不渴而小便不通
者熱在下焦血分故不渴而小便不通也熱閉於下焦
者腎也膀胱也乃隂中之隂隂受熱邪閉塞其流易上
老云寒在胸中遏塞不入熱在下焦填塞不便須用感
北方寒水之化氣味俱隂之藥以除其熱泄其閉塞内
經云無陽則隂無以生無隂則陽無以化若服淡滲之
藥其性乃陽中之隂非純隂之劑陽無以化何以補重
隂之不足也須用感地之水運而生大苦之味感天之
寒氣而生大寒之藥此氣味俱隂乃隂中之隂也大寒
之氣人感之生膀胱寒水之運人感之生腎此藥能補
腎與膀胱受陽中之陽熱火之邪而閉其下焦使小便
不通也夫用大苦寒之藥治法當寒因熱用又云必伏
其所主而先其所因其始則氣同其終則氣異也如熱
在上焦以梔子黃芩熱在中焦以黃連芍藥熱在下焦
以黃蘗熱在氣分渴而小便閉清肺散猪苓湯五苓
散茯苓琥珀湯紅秫散熱在血分不渴而小便閉滋
腎丸黃連丸導氣除燥湯東垣治一人病小便不利
目晴突出腹脹如鼓膝已上堅硬皮膚欲裂飲食不下
服甘淡滲泄之藥皆不效曰疾急矣非精思不能處思
之半夜曰吾得之矣經云膀胱者津液之府必氣化而
能出焉多服淡滲之藥而病益甚是氣不化也啟玄子
云無陽則隂無以生無隂則陽無以化甘淡氣薄皆陽
藥獨陽無隂欲化得乎遂以滋腎丸羣隂之劑投服再
服即愈渴而腹冷水氣也金匱云小便不利者有水
氣其人苦渴括蔞瞿麥丸主之以小便利腹中温為度
小便不通腹下痛狀如覆椀痛悶難忍者乃腸胃乾
涸膻中氣不下經云膀胱者州都之官津液蔵焉氣化
則能出矣膻中者臣使之官三焦相火腎為氣海也王
註曰膀胱津液之府胞内居之少腹處間毛内蔵胞器
若行氣海之氣施化則溲便注下氣海之氣不及則隐
秘不通故不得便利也先用木香沉香各三錢酒調下
或八正散甚則宜上湧之令氣通逹便自通利經所謂
病在下上取之王註曰熱攻於上不利於下氣盛於上
則温辛散之苦以利之一方煎橘紅茯苓湯調木香沉
香末服之空心下丹溪云小便不通屬氣虚血虚有
實熱痰氣閉塞皆宜吐之以提其氣氣升則水自降盖
氣承載其水者也氣虚用參术升麻等先服後吐或就
參茋藥中調理吐之血虚用四物湯先服後吐或就芎
歸湯探吐之痰多二陳湯先服後探吐之痰氣閉塞二
陳加香附木通探吐之實熱當利之或用八正散盖大
便動則小便自通矣或問以吐法通小便方論中未
嘗有之理將安在曰取其氣化而已何則内經謂三焦
者决瀆之官水道出焉膀胱者州都之官津液蔵焉氣
化則能出矣故上中下三焦之氣有一不化則不得如
决瀆之水而出矣豈獨下焦膀胱氣塞而已哉上焦肺
者主行榮衛通調水道下輸膀胱而腎之合足三焦下
輸又上連肺此豈非小便從上焦之氣化者乎張仲景
有言衛氣行則小便宜通其義亦在是矣内經又謂脾
病則九竅不通小便不利是其一也此豈非小便從中
焦之氣化者乎由是言之三焦所傷之邪不一氣之變
化無窮故當隨處治邪行水求其氣化亦無窮也然而
大要在乎隂與陽無相偏負然後氣得以化若方盛衰
論曰至隂虚天氣絶至陽盛地氣不足夫腎肝在下地
道也心肺在上天道也脾胃居中氣交之分也故天之
陽絶而不交於地者尚且白露不下况人同乎天其在
上之陽不交於隂則在下之隂無以為化而水道其能
出乎東垣引八十一難經謂有隂陽相乘有覆有溢而
為内關不得小便者有或在下之隂虚在上之陽盛不
務其德而乘之致腎氣之不化者必瀉其陽而舉之則
隂可得而平也若此條所叙之證皆用吐法盖因氣道
閉塞升降不前者而用耳何嘗捨衆法而獨施是哉丹
溪嘗曰吾以吐通小便譬如滴水之器上竅閉則下竅
無以自通必上竅開而下竅之水出焉予嘗推是開竅
之法用之多驗姑書一二證以明之甲午秋治一婦人
年五十初患小便澀醫以八正散等劑展轉小便不通
身如芒刺加於體予以所感霖淫雨濕邪尚在表因用
蒼术為君附子佐之發其表一服即汗小便即時便通
又治馬參政父年八旬初患小便短濇因服藥分利太
過遂致閉塞涓滴不出予以飲食太過傷其胃氣陷於
下焦用補中益氣湯一服小便通因先多利藥損其腎
氣遂致通後遺尿一夜不止急補其腎然後已凡醫之
治是證未有不用泄利之劑者安能顧其腎氣之虚哉
表而出之以為世戒有瘀血而小便閉者宜多用牛
膝本事方云頃在毘陵有一貴官妻妾小便不通臍腹
脹痛不可忍衆醫皆作淋治如八正散之類數種皆治
不通病愈甚予診之曰此血瘕也非瞑眩藥不可去乃
用桃仁煎初服至日午大痛不可忍卧少頃下血塊如
拳者數枚小便如黑荳汁一二升痛止得愈此藥猛峻
氣虚血弱者宜斟酌之大抵小腹痛脹如覆椀者為
實亦分在氣在血氣壅塞於下者木香流氣飲血汚於
下者桃仁煎代抵當丸牛膝膏經云腎合膀胱膀胱
者津液之府也小腸屬腎腎上連肺故將兩蔵三焦者
中瀆之府也水液出焉是屬膀胱乃腎之府也又云膀
胱者州都之官津液蔵焉氣化則能出矣由是言之膀
胱蔵水三焦出水治小便不利故刺灸法但取三焦穴
不取膀胱也小腸屬腎肺故東垣用清肺飲子滋腎丸
利小便也運氣小便不利有三其一屬濕邪攻三
焦經云太隂在泉濕淫所勝病小腹痛腫不得小便又
云水不及曰涸流涸流之紀上官與正官同其病癃閉
是也其二屬風邪攻脾經云厥隂司天風淫所勝病
溏瘕泄水閉是也其三屬燥熱經云陽明司天之政
天氣急地氣明民病癃閉初之氣其病小便黃赤甚則
淋又云少隂司天之政地氣肅天氣明二之氣其病淋
是也良法治小便不通諸藥不效或轉胞至死危困
用猪尿胞一箇底頭出一小眼子翎筒通過放在眼兒
内根底以細線繫定翎筒子口細杖子堵定上用黃蠟
封尿胞口吹滿氣七分繫定了再用手捻定翎筒根頭
放了黃蠟塞其翎筒在小便出裏頭放開翎筒根頭手
捻其氣透於裏小便即出神效
姙娠小便不通姙娠胎滿通胞多致小便不利若胞
系了戾小便不通名曰轉胞丹溪以為多因胎婦虚弱
憂悶性躁食味厚古方用滑利疏導藥鮮效若脬為胎
所墜而不通但升舉其胎胞系疎而小便自行若臍腹
作脹而小便淋閟此脾胃氣虚胎壓尿胞四物二陳參
术空心服後探吐數次自安薛氏云前證亦有脾肺氣
虚不能下輸膀胱者亦有氣熱鬱結膀胱津液不利者
亦有金為火燥脾土濕熱甚而不利者更當詳審施治
金匱要略問曰婦人病飲食如故煩熱不得卧而反
倚息者何也師曰此名轉胞不得溺也以胞系了戾故
致此病但利小便則愈宜腎氣丸主之(即八味丸酒下十五丸至三十)
(丸日再服)又云姙娠有水氣重身小便不利灑淅惡寒起
即頭眩葵子茯苓散主之又云姙娠小便難飲食如
故歸母苦參丸主之丹溪治一婦轉胞小便閉脉似
濇重取則弦左稍和此得之憂患濇為血少氣多弦為
有飲血少則胞不舉氣多有飲中焦不清而溢則胞知
所避而就下故墜以四物湯加參术半夏陳皮甘草生
薑空心飲隨以指探吐之俟氣定又與至八貼而安此
恐偶中後又治數人皆效又一婦四十一歲孕九月
轉胞小便閉脚腫形瘁脉左稍和而右濇此飽食氣傷
胎系弱不能自舉而下墜壓著膀胱偏在一邊氣急為
其所閉所以水竅不能出也宜補血養氣氣血既正胎
系自舉則不下墜方有安之理遂用人參當歸身尾白
芍藥白术陳皮炙甘草半夏生薑煎湯濃與四貼次早
以查煎頓服探吐之小便即通皆黑水後就此方加大
腹皮枳殼青葱葉砂仁二十貼與之而得以安産一
孕婦小便不通脉細弱乃氣血俱虚胎壓膀胱下口用
補藥升起恐遲反加急滿令稳婆以香油抹手入産戶
托起其胎溺出如注却以參茋升麻大劑服之一法將
孕婦倒竪起胎自運溺自出勝手托遠矣
産後小便不通舊方用陳皮去白為末空心酒調二
錢外用鹽填臍中却以葱白剥去麤皮十餘根作一縳
切作一指厚安鹽上用大艾炷滿葱餅上以火灸之覺
熱氣入腹内即時便通按此唯氣壅不得通者宜之
若氣虚源涸與夫熱結者不可泥也
淋(胞痺)
淋之為病嘗觀病源候論謂由腎虚而膀胱熱也膀胱
與腎為表裏俱主水水入小腸與胞行於隂為溲便也
若飲食不節喜怒不時虚實不調蔵府不和致腎虚而
膀胱熱腎虚則小便數膀胱熱則水下澀數而且濇則
淋瀝不宣故謂之淋其狀小腹弦急痛引於臍小便出
少氣數及分石淋勞淋血淋氣淋膏淋冷淋其石淋者
有如沙石勞淋者勞倦即發血淋者心主血氣通小腸
熱甚則摶於血脉血得熱則流行入胞中與溲俱下膏
淋者肥液若脂膏又名肉淋氣淋者胞内氣脹小腹堅
滿出少喜數尿有餘&KR0377;冷淋者冷氣客於下焦邪正交
争滿於胞内水道不宣先寒戰然後便數成淋可謂悉
病情矣考之内經則淋病之因又不止此大綱有二曰
濕曰熱謂太隂作初氣病中熱脹脾受積濕之氣小便
黃赤甚則淋少陽作二氣風火鬱於上而熱其病淋盖
五蔵六府十二經脉氣皆相通移是故足太陽主表上
行則統諸陽之氣下行則入膀胱又肺者通調水道下
輸膀胱脾胃消化水穀或在表在上在中凡有熱則水
液皆熱轉輸下之然後膀胱得之而熱矣且小腸是心
之府主熱者也其水必自小腸滲入膀胱胞中諸熱應
於心者其小腸必熱胞受其熱經緭胞移熱於膀胱者
則癃溺血是也由此而言初起之熱邪不一其因皆得
傳於膀胱而成淋若不先治其所起之本止從末流胞
中之熱施治未為善也予嘗思之淋病必由熱甚生濕
濕生則水液渾凝結而為淋不獨此也更有人服金石
藥者入房太甚敗精流入胞中及飲食痰積滲入者則
皆成淋丹溪嘗治一小兒在胎受久服金石藥之餘毒
病淋一十五年以紫雪治愈凡治病不求其本可乎
小便澀痛常急欲溺及去點滴莖中痛不可忍者此五
淋病生料五苓散加阿膠或車前子末或五苓散益元
散等分和服並可吞火府丹佐以導赤散石葦散若
熱極成淋服藥不效者宜減桂五苓散加木通滑石燈
心瞿麥各少許仍研麥門冬草連根車前草白龍草各
自然汁和蜜水調下氣淋氣壅不通小便淋結臍下
防悶疼痛瞿麥湯石葦散榆枝湯木香流氣飲氣虚
淋八物湯加杜牛膝黃芩汁煎服老人氣虚亦能淋參
术中加木通山梔血受傷者補血行血自愈勿作淋
治死血作淋牛膝膏妙但虚人能損胃不宜食千
金云用牛膝以酒煮服治小便淋痛肘後方用牛膝根
莖葉亦以酒煮服治小便不利莖中痛欲死及治婦人
血結堅痛如神盖牛膝治淋之聖藥也但虚人當用補
劑監制之耳
血淋用側柏葉生藕節車前草等分搗汁調益元散立
效散瞿麥散小薊飲子柿蒂散當歸湯羚羊角飲雞蘇
飲子金黃散髮灰散戴氏云血淋一證須看血色分
冷熱色鮮者心小腸實熱色瘀者腎膀胱虚冷若的是
冷淋及下元虚冷血色瘀者並宜漢椒根剉碎不論多
少白水煎候冷進按血多有熱極兼水化而黑凝者未
可便以為冷也膏淋鹿角霜丸沉香散沉香丸磁石
丸海金砂散兔絲丸戴云有似淋非淋小便色如米
泔或便中有如鼻涕之狀此乃精溺俱出精塞溺道故
便欲出不能而痛宜大兔絲子丸鹿茸丸之類按此即膏
淋也沙石淋乃是膀胱蓄熱而成正如湯瓶久在火
中底結白碱而不能去理宜清徹積熱使水道通則沙
石出而可愈宜神效琥珀散如聖散石燕丸獨聖散
石首魚腦骨十箇火煅滑石二錢琥珀三分俱為細末
每服一錢空心煎木通湯調下鼈甲九肋者一箇酥
炙令脆為細末每服一匙酒調服當下淋石雄鵲燒
灰淋取汁飲之石即下石淋小便時沙石下流塞其
水道痛不可忍經及時日水道不通其氣上攻頭痛面
腫重則四肢八節俱腫其石大者如梅核堅硬如有稜
角其石小者唯碎石相結通下即碎宜服此取石方用
冬葵子滑石射干知母已上各一分通草三分為細末
每服二錢半水一盞半苦竹葉十片同煎取一盞去滓
食前熱服又大府熱頭痛若體氣壯健先進後方藥兩
三盞然後進取石方用麻黃去節羌活射干荆芥穗紫
苑防風知母蔓荆子牽牛各一分半夏二銖為細末每
服二錢水一盞煎九分去滓食後熱服石淋導水用
螻蛄七枚以鹽一兩同於新瓦上鋪盖焙乾研為細末
每服一錢匕温酒調服勞淋地黃丸黃茋湯白芍藥
丸冷淋肉蓯蓉丸澤瀉散沉香散㯽榔散生附散戴
氏云進冷劑愈甚者此是冷淋宜地髓湯下附子八味
丸有因服五苓散等藥不效用生料鹿茸丸却愈此皆
下元虚冷之故乃劉河間則謂亦由熱客膀胱鬱結不
能渗泄非真冷也小便淋莖中痛不可忍相引脇下
痛宜參苓琥珀湯有小便艱澀如淋不痛而痒者虚
證也宜八味丸生料鹿茸丸之類若因思慮過度致淋
宜歸脾湯或辰砂妙香散吞威喜丸或妙香散和五苓
散汗多而小便赤澀暑月多有此證盛暑所飲既多
小便反澀少而赤緣上停為飲外發為汗津液不通小
腸澀閉則水不運下五苓散一名導逆内有术桂收汗
猪苓澤瀉茯苓分水道收其在外者使之内又從而利
導焉發者斂之壅者通之義取於此然有虚勞汗多而
赤澀者却是五内枯燥滋腴既去不能生津故溺澀而
赤不宜過用通小便之劑竭其腎水唯當温養潤肺十
全大補湯養榮湯之類自足選用汗者心液心主血血
榮則心得所養汗止津生不待通而溺自清矣諸失精
血及患癰毒人或有小便赤澀之證此亦是枯竭不潤
之故並宜前法
胞痺痺論云小腹膀胱按之内痛若沃以湯澀於小
便上為清涕夫膀胱者州都之官津液蔵焉氣化則能
出矣今風寒濕邪氣客於胞中則氣不能化出故胞滿
而水道不通其證小腹膀胱按之内痛若沃以湯澀於
小便以足太陽經其直行者上交巔入絡腦下灌鼻竅
則為清涕也腎著湯茯苓丸巴戟丸腎瀝湯
姙娠淋乃腎與膀胱虚熱不能制水然姙婦胞繫於
腎腎間虚熱而成斯證甚者心煩悶亂名曰子淋也若
頸項筋攣語濇痰甚用羚羊角散若小便濇少淋瀝
用安榮散若肝經濕熱用龍胆瀉肝湯若肝經虚
熱用加味逍遙散腿足轉筋而小便不利急用八味
丸緩則不救若服燥劑而小便頻數或不利用生地
茯苓牛膝黃蘗知母芎歸甘草若頻數而色黃用四
物加黃蘗知母五味麥門玄參若肺氣虚而短少用
補中益氣加山藥麥門若隂挺痿痺而頻數用地黃
丸若熱結膀胱而不利用五苓散若脾肺燥不能
化生宜黃芩清肺飲若膀胱隂虚陽無所生用滋腎
丸若膀胱陽虚隂無所化用腎氣丸
産後淋因熱客於脬虚則頻數熱則澀痛氣虚兼熱
血入胞中則血隨小便出而為血淋也若膀胱虚熱
用六味丸若隂虚而陽無以化用滋隂腎氣丸盖土
生金金生水當滋化源陳氏云治産前後淋其法不
同産前當安胎産後當去血瞿麥蒲黃最為産後要藥
茅根湯主治産後諸淋
診腎脉滑實為癃㿉痺脉滑甚為㿉癃少隂脉
數婦人則隂中生瘡男子則氣淋盛大而實者生虚
小而澀者死下焦氣血乾者死鼻頭色黃者小便
難素問竒病論病有癃者一日數十溲此不足也身
熱如炭頸膺如格人迎躁盛喘息氣逆此有餘也太隂
脉細微如髮者此不足也其病安在名為何病岐伯曰
病在太隂其盛在胃頗在肺病名曰厥死不治
證治準繩卷十三
