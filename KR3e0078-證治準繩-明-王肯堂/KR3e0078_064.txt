證治準繩卷六十四
明王肯堂撰
女科
胎前門
求子
胡氏(孝)曰男女交姤其所以凝結而成胎者雖不離乎
精血猶為後天滓質之物而一點先天真一之靈氣萌
於情欲之感者妙合於其間朱子所謂稟於有生之初
悟真篇所謂生身受氣初者是也醫之上工因人無子
語男則主於精語女則主於血著論立方男以補腎為
要女以調經為先而又參之以補氣行氣之說察其脈
絡究其虧盈審而治之夫然後一舉可孕天下之男無
不父女無不母矣
診脉陳楚良曰人身氣血各有虛實寒熱之異惟察脉
可知舍脉而獨言藥者妄也脉有十二經應十二時一
日一周與天同運循環無端其至也既不宜太過而數
數則熱矣又不宜不及而遲遲則寒矣不宜太有力而
實實非正氣能自實也正氣虛而火邪來乘以實之也
治法先當散鬱以伐其邪邪去而後正可補也不宜太
無力而虛虛乃正氣正血虛也治法惟當補其氣血耳
亦有男婦上熱下寒表實裏虛而未得子者法當臨睡
時服凉膈之藥以清其上每晨食未入口時服補藥以
温其下暫進升散之藥以達其表久服厚味之藥以實
其裏又有女人氣多血少寒熱不調月水違期或先或
後白帶頻下而無子者皆當診脉而以活法治之務欲
使其夫婦之脉皆和平有力不熱不寒交合有期不妄
用精必能生子子不殤殀故欲得子者必須對脉立方
因病用藥
仲男子脉浮弱而濇為無子精氣清冷脉婦人少腹
冷惡寒久年少者得之此為無子年大者得之絶產
脉微弱而濇年少得此為無子中年得此為絶產肥
人脉細胞有寒故令少子其色黃者胸上有寒少陰
脉浮而緊緊則疝瘕腹中痛半產而墮傷浮則亡血絶
產惡寒
調經婁胎前之道始於求子求子之法莫先調經每見
婦人之無子者其經必或前或後或多或少或將行作
痛或行後作痛或紫或黑或淡或凝而不調不調則血
氣乖争不能成孕矣詳夫不調之由其或前或後及行
後作痛者虛也其少而淡者血虛也多者氣虛也其將
行作痛及凝塊不散者滯也紫黑色者滯而挾熱也治
法血虛者四物氣虛者四物加參芪滯者香附縮砂木
香檳榔桃仁玄胡滯久而沉痼者吐之下之脉證熱者
四物加芩連脉症寒者四物加桂附及紫石英之類是
也直至積去滯行虛回然後血氣和平能孕子也予每
治經不調者只一味香附末醋為丸服之亦百發百中
也素問云督脉生病女子不孕
婦人經事不調即非受孕光景縱使受之亦不全美宜
服六味地黃丸熟地黃(四兩)山茱萸肉山藥(各二兩)
牡丹皮白茯苓(各一兩五錢)澤瀉香附米(童便浸)
(一兩)蘄艾葉(去筋醋煮五錢)
右為末煉蜜丸如梧子大每服七十丸白沸湯送下
隨後證作湯使或另作煎劑服經水過期者乃血虛
也宜四物湯加參茋陳皮白术服之若肥白人是痰
多宜二陳加南星蒼术滑石芎歸香附之類經水
不及期者血熱也四物加芩連肥人亦兼痰治色紫
黑者同血熱論經將行而作痛者氣滯也用歸身
尾香附米及桃仁紅花黃連以行之或加四物莪术
玄胡索木香熱加黃芩柴胡經行後作痛者血氣
虛也八物湯
丹婦人肥盛者多不能孕育以身中有脂膜閉塞子宫
以致經事不行瘦弱婦人不能孕育以子宫無血精氣不
聚故也肥人無子宜先服調理藥當歸(一兩酒洗)茯苓(二兩)
川芎(七錢半)芍藥白术半夏(湯洗)香附米陳皮
甘草(各一兩)作十貼每貼薑三片水煎吞後丸子
白术(二兩)半夏麯川芎香附米(各一兩)神麯(炒)
茯苓(各半兩)橘紅(四錢)甘草(二錢以上並為末)粥丸每服八
十丸如熱多加黃連枳實(各一兩)服前藥訖却服
後螽斯丸附子茯苓(各六錢)厚朴杜仲桂
心秦芁白薇半夏乾薑牛膝沙參
(各二錢)人參(四錢)細辛(五錢)
右為末煉蜜和丸小豆大每服五丸空心酒下加至
十丸不妨覺有孕三月後不可更服忌食牛馬肉則
難產
按此方即秦桂丸也丹溪忌服之者盖忌於瘦人無
血者若肥人濕多者又兼前調理藥而所服丸數十
減其九只服五分無妨也上三方得之於丹溪之子
朱懋誠者累試有效
抑氣散治婦人氣盛於血所以無子尋常頭眩暈膈
滿體疼怔忡皆可服香附子(炒淨二兩)陳皮(焙二兩)茯神
甘草(炙各一兩)
右為細末每服二三錢不拘時白湯調下
海大五補丸天門冬麥門冬(去心)菖蒲茯苓人
參益智枸杞子地骨皮遠志肉熟地
黃(各等分)
右為細末煉蜜丸如桐子大空心酒下三十丸服本
方數服後以七宣丸泄之
增損三才丸天門冬(酒浸去心)熟地黃(酒蒸)人參(去蘆)遠志(去骨)
五味子茯苓(酒浸)鹿茸(酥炙)一法加白馬莖(酥炙)
一法加麥門冬令人有力一法加續斷以續筋
骨一法加沉香煖下焦虛冷
右為細末煉蜜和杵千下九如桐子大每服五十丸
空心好酒下年老欲補加混元衣全個入藥(混元衣者是胎)
(衣頭生兒者方佳用酒浸晒乾細剉為末)
紫石門冬丸(又名紫石英丸)紫石英鍾乳石(鵝管通明者二味各七日)
(硏即得上浮熟)天門冬(已上各三兩)當歸芎藭紫葳
卷柏肉桂乾地黃牡蒙禹餘糧(煅醋淬)石
斛辛夷(以上各二兩)人參桑寄生續斷細辛
厚朴(薑製)乾薑食茱萸艾葉白薇薯蕷
烏鱡骨甘草(炙以上各一兩半)柏子仁(一兩)
右件搗羅為末煉蜜丸如梧子大酒服十丸三日漸
增至三十丸以腹中熱為度不禁房室夫行不在不
可服禁如藥法比來服者不至盡劑即有娠此方
舊用烏頭牡丹牛膝據藥性此三物俱堕胎求子藥
中用之盖胎未著之時若服之已著已著而未覺服
之未已反為害也今悉去之增鍾乳艾葉白薇兹無
疑矣
白薇丸治婦人無子或斷緒上熱下冷百病皆主之
白薇熟乾地黃川椒(去目及閉口者微炒出汗)白龍骨(以上)
(各一兩)麥門冬(去心焙一兩半)藁本卷柏白芷覆盆
子桃仁(湯浸去皮尖雙仁麩炒微黃)人參桂心菖蒲
白茯苓遠志(去心以上各七錢半)車前子當歸(剉微炒)
芎藭蛇床子細辛乾薑(炮製各半兩)
右件藥杵羅為末煉蜜為丸梧子大每服三十丸空
心日午以温酒下予之故友江君雅曾仲容俱無
嗣因以此方贈之踰年而皆有子後有艾君肅黃翰
公者亦然故述之
趙氏蓯蓉兔絲子丸肉蓯蓉(一兩三錢)覆盆子蛇床子
川芎當歸兔絲子(各一兩二錢)白芍藥(一兩)牡蠣(鹽泥)
(固濟煅)烏賊魚骨(各八錢)五味子防風(各六錢)條芩(五錢)
艾葉(三錢)
此方不寒不熱助陰生子前藥俱焙乾為末煉蜜丸
如梧子大每服三四十丸青鹽湯下早晚皆可服
加味香附丸男服聚精丸女服此香附一斤(四兩老酒浸兩)
(宿炒搗碎再焙乾磨為末用四兩米醋浸同上去四兩童便浸同上四兩山梔四兩煎濃汁)
(查入香附浸同上)澤蘭(淨葉六兩酒洗)海螵蛸(六兩搗稍碎炒)當歸(四兩酒洗)
川芎(三兩)白芍藥(四兩酒炒)懷熟地(八兩搗膏焙乾)
各為末用浮小麥粉酒醋水打糊為丸如菉豆大每
一日早晚服兩次忌食萊菔及牛肉生冷
調經丸香附(半斤童便酒醋各浸一分生一分俱酒炒)川杜仲(薑汁炒半斤)
大川芎白芍藥當歸(去尾)懷生地廣陳皮
小茴香(酒炒)延胡索(略炒)肉蓯蓉(酒浸)舊青皮(䴸炒)台烏藥
(炒)枯黃芩(酒炒)烏賊魚骨(酥炙以上各四兩)
右十四味足秤真正好料醋和麵打糊為丸如梧子
大每服百丸空心好酒送下一方無陳皮地黃有
人參黃茋各二兩
正元丹調經種子香附(一斤同艾三兩先以醋同浸一宿然後分開製之酒)
(鹽酥童便各製四兩)阿膠(蛤粉炒二兩)枳殼(四兩半生用半麩炒)懷生地(酒洗)
熟地(酒浸)當歸身(酒洗)川芎(炒各四兩)白芍藥(八兩半生用半酒炒)
加白茯苓琥珀治帶
末之醋糊丸如桐子大空心鹽湯吞五六十丸
子和戴人過譙都營中飲會有一卒說出妻事戴人問
其故答曰吾婦為室女時心下有冷積如覆盆按之如
水聲以熱手熨之如冰娶來已十五年矣恐斷吾嗣是
以去之戴人曰公勿黜也如用吾藥病可除孕可得卒
從之戴人診其脉寸脉沉而遲尺脉洪大有力非無子
之候也可不逾年而孕其良人嘆曰試之先以三聖散
吐涎一斗心下平軟次服白术調中湯五苓散後以四
物湯和之不再月氣血合度數月而娠一子戴人常曰
用吾此法無不子之婦此言不誣一婦人年三十四
歲夢與鬼神交驚怕異常及見鬼神堂陰司舟楫橋梁
如此一十五年竟無妊娠巫祈覡禱無所不至鑽肌灸
肉孔穴萬千黃瘦發熱引飲中滿足腫委命於天一日
苦請戴人戴人曰陽火盛於上陰水盛於下見鬼神者
陰之靈神堂者陰之所舟楫橋梁水之用兩手寸脉皆
沉而伏知胸中有實痰也凡三湧三泄三汗不旬日而
無夢一月而有娠
大盪胞湯治婦人立身以來全不產育及斷絶久不
產三十年者宜服朴硝牡丹皮當歸大黃
(蒸一飯久)桃仁(去皮尖各三兩)細辛厚朴(薑汁炙)桔梗赤芍
藥人參茯苓桂心甘草牛膝(去苗)陳橘
皮(以上各二兩)附子(炮一兩半)蝱蟲(去翅足炒焦)水蛭(炒枯各十枚)
右件以清酒五升水六合煮去三升分四服日三夜
一每相去三辰少時更服如常覆被少時取汗汗不
出冬月着火籠必下積血及冷赤膿如赤小豆汁本
為婦人子宫内有此惡物冷然或天陰臍下痛或月
水不調為有冷血不受胎若斟酌下盡氣久弱大困
不堪更服亦可二三服即止如大悶不堪可食酢飲
冷漿一口即止然恐去惡物不盡不大得藥力若能
忍服盡大好一日後仍著坐導藥
坐導藥治全不產及斷緒服前盪胞湯惡物不盡用
此方皂角(去皮子)吳茱萸當歸(各二兩)細辛(去苗)五味
子乾薑(炮各一兩)黃葵花白礬(枯)戎鹽蜀椒(各半)
(兩)
右為細末以絹袋大如指長三寸餘盛藥令滿縛定
納婦人陰中坐卧任意勿行走小便時去之更安一
日一度易新者必下清黃冷汁汁盡止若未見病出
可十日安之本為子宫有冷惡物故令無子值天陰
冷則發疼痛須候病出盡方已不可中輟每日早晚
用蕒菜煎湯薰之
丹秦桂丸論無子之因多起於婦人醫者不求其因
起於何處遍閱古方惟秦桂丸其辭確其意專用温熱
藥近乎人情欣然受之銳然服之甘受燔灼之禍猶懵
然不悔何者陽精之施陰血能攝之精成其子血成其
胞胎孕乃成今婦人之無子者率由血少不足以攝精
也血之少也固非一端然欲得子者必須調補陰血使
無虧欠乃可推其有餘以成胎孕何乃輕用熱劑煎熬
臟腑血氣沸騰禍不旋踵矣或曰春氣温和則萬物發
生冬氣寒慄則萬物消隕非秦桂丸之温熱何以得子
臟温煖而成胎耶予曰詩曰婦人和平則樂有子和則
血氣均平則陰陽不爭今得此藥經血必轉紫黑漸成
衰少或先或後始則飲食驟進久則口苦而乾陰陽不
平血氣不和疾病蜂起焉能成胎縱然成胎生子亦
多病而不夀以秦桂丸耗損天真之陰也戒之慎之(按秦)
(桂丸施於肥人而少其丸數兼服調理補藥亦無妨但忌施於瘦人火多者也)
東婦人無子胞門(在關内左邊二寸灸五十壯)又法氣門(在關元傍各開三寸)
(灸五十壯)
集又法子宫(在中極傍各開三寸針入二寸灸三七壯)中極
垣又法關元(二十壯三報穴)
甲絶子灸臍中令人有子女子手脚拘攣腹滿疝月水
不下乳餘疾絶子陰痒陰交主之腹滿疝積聚餘疾
絶子陰痒刺石門(千金云奔豚上少腹堅痛下引陰中不得小便)女子絶子
衃血在内不下關元主之(千金云轉胞不得溺小腹滿名石水痛)婦人
子門不端少腹苦寒陰痒及痛經閉不通中極主之
婦人無子油泉主之大疝絶子築賓主之絶子商
丘主之(穴在内踝前宛宛中)婦人絶產若未曾產陰廉主之(刺入)
(分半灸下一寸)
養精袁了凡先生云聚精之道一曰寡慾二曰節勞三
曰息怒四曰戒酒五曰慎味今之談養生者多言採陰
補陽久戰不泄此為大謬腎為精之府凡男女交接必
擾其腎腎動則精血隨之而流外雖不泄精已離宫未
能堅忍者亦必有真精數點隨陽之痿而溢出此其驗
也如火之有烟焰豈有復反於薪者哉是故貴寡慾精
成於血不獨房室之交損吾之精凡日用損血之事皆
當深戒如目勞於視則血以視耗耳勞於聽則血以聽
耗心勞於思則血以思耗吾隨事而節之則血得其養
而與日俱積矣是故貴節勞主閉藏者腎也司疎泄者
肝也二藏皆有相火而其系上屬於心心君火也怒則傷
肝而相火動動則疎泄者用事而閉藏不得其職雖不
交合亦暗流而潛耗矣是故當息怒人身之血各歸其
舍則常凝酒能動血人飲酒則面赤手足俱紅是擾其
血而奔馳之也血氣既衰之人數月無房事精始厚而
可用然使一夜大醉精隨薄矣是故宜戒酒内經云精
不足者補之以味然醲郁之味不能生精惟恬淡之味
乃能補精耳盖萬物皆有真味調和勝而真味衰矣不
論腥素淡煮之得法自有一段冲和恬澹之氣益人腸
胃洪範論味而曰稼穯作甘世間之物惟五穀得味之
正但能淡食穀味最能養精又凡煮粥飯而中有厚汁
滚作一團者此米之精液所聚也食之最能生精試之
有效煉精有訣全在腎家下手内腎一竅名玄關外
腎一竅名牝戶真精未洩乾體未破則外腎陽氣至子
時而興人身之氣與天地之氣兩相脗合精洩體破而
吾身陽生之候漸晚有丑而生者次則寅而生者又次
則卯而生者有終不生者始與天地不相應矣煉之之
訣須半夜子時即披衣起坐兩手搓極熱以一手將外
腎兜住以一手掩臍而凝神於内腎久久習之而精旺
矣
葆真丸專治九醜之疾言莖弱而不振振而不豐豐
而不循循而不實實而不堅堅而不久久而無精精
而無子謂之九醜之疾此藥補十二經絡起陰發陽
能令陽氣入胸安魂定魄開三焦積聚消五穀進食
強陰益子精安五臟除心中伏熱強筋骨輕身明目
去冷除風無所不治此藥平補多服常服最妙七十
歲老人尚能育子非常之力及治五勞七傷無子嗣
者鹿角膠(半斤剉作豆大就用鹿角霜拌炒成珠硏細)杜仲(去粗皮切碎用生薑)
(汁一兩同蜜少許拌炒斷絲三兩)乾山藥白茯苓(去粗皮人乳拌晒乾凡五)
(七次)熟地黃(各二兩)兔絲子(酒蒸搗焙)山茱萸肉(各一兩半)北五
味子川牛膝(去蘆酒蒸)益智仁(去殼)遠志(泔煮去骨)小蘹香
(青鹽三錢同炒)川楝子(去皮核取淨肉酥炙)川巴戟(酒浸去心以上各一兩)破
故紙胡蘆巴(同故紙入羊腸内煮焙乾各一兩)柏子仁(去殼另硏如泥)
(半兩)川山甲(酥炙)沉香(各三錢)全蝎(去毒一錢半)
右件各製度為極細末以好嫩肉蓯蓉四兩酒洗淨
去鱗甲皮垢開心如有黃白膜亦去之取淨二兩好
酒煮成膏同煉蜜和前藥末搗千餘下丸如桐子大
每服五十丸淡秋石湯温酒任下以乾物壓之漸加
至百丸服七日四肢光澤唇臉赤色手足温和面目
滋潤又能消食理脾輕身和氣語言清亮是其效也
千金種子丹此方服之令人多子并治虛損夢遺白
濁脫卸(男子服)沙苑蒺藜(取淨末四兩如蠶種同州者佳再以重羅羅二兩極)
(細末二兩粗末用水一大碗熬膏伺候)蓮鬚(四兩極細末金色者固精紅色者敗精)山
萸肉(極細末三兩須得一斤用鮮紅有肉者佳去核取肉製末)覆盆子(南者佳去核取)
(細末二兩)雞頭實(五百個去殼如大小不一等取細末四兩)龍骨(五錢五色者佳火煅)
(煅法以小砂鍋入龍骨鍋内連鍋煅通赤去火毒方用)
右用伏蜜一斤煉以紙粘去浮沫數次無沫滴水成
成珠者伺候止用四兩將前五味重羅過先以蒺藜
膏和作一塊再入煉蜜石臼内搗千餘下丸如豌豆
大每服三十丸空心鹽湯送下忌慾事二十日此藥
延年益夀令人多子不可盡述
聚精丸(男服)黃魚鰾膠(白淨者一斤切碎用蛤粉炒成珠以無聲為度)沙苑蒺
藜(八兩馬乳浸兩宿隔湯蒸一炷香久取起焙乾)
右為末煉蜜丸如梧子大每服八十丸空心温酒白
湯任下忌食魚及牛肉
五子衍宗丸男服此藥添精補髓&KR0008;利腎氣不問下
焦虛實寒熱服之自能平秘舊稱古今第一種子方
有人世服此藥子孫蕃遂成村落之說嘉靖丁亥於
廣信鄭中丞宅得之張神仙四世孫子及數人用之
殊驗甘州枸杞子兔絲子(酒蒸搗成餅各八兩)遼五味子
(一兩)覆盆子(四兩酒洗去目)車前子(炒二兩)
右五品俱擇道地精新者焙晒乾共為細末煉蜜丸
如梧子大每服空心九十丸上牀時五十丸白沸湯
或鹽湯送下冬月用温酒送下修合日春取丙丁巳
午夏取戊巳辰戌丑未秋取壬癸亥子冬取甲乙寅
卯忌師尼鰥寡之人及雞犬六畜見之
十子丸四明沈嘉則無子七十外服之連舉子
槐角子(和何首烏蒸七次)覆盆子枸杞子(去枯者及蒂)桑椹
子冬青子(四味共蒸各四兩)兔絲子(製去殼酒蒸)柏子仁(酒浸)
(蒸)沒石子(照雷公製)蛇床子(蒸)北五味子(去枯者打碎蜜蒸以上各)
(二兩)
右為末煉蜜丸如梧桐子大每服五六十丸淡鹽湯下
乾點心壓之
趙氏加味六子丸兔絲子(淘洗酒蒸)川牛膝(去蘆酒蒸)麥門冬
(去心酒蒸)山茱萸(取肉)原蠶蛾五味子(各一兩三錢)蛇床子
(酒蒸一兩六錢)車前子(淘洗一兩七錢)大甘草(炙一兩)沙苑蒺藜(馬乳)
(浸蒸)覆盆子(各二兩二錢)破故紙(二兩三錢淘沙炒)肉蓯蓉(二兩五錢)
(酒浸去鱗)
腎雖屬水不宜太冷精寒則難成孕如天地寒凉則
草木必無萌芽也此方極意斟酌不寒不熱得其中
和修合服之如一陽初動萬物化生二三月後必孕
成矣前藥俱焙乾剉碎為末煉蜜丸如梧子大每服
三十丸或四十丸清鹽湯送下早晚皆服
針灸治男子無子者用熟艾一團用鹽填臍滿却於鹽
上隨鹽大小做艾丸灸之如痛即換鹽直至艾盡為度
如一日灸不盡二三日灸之曾效
知時袁了凡先生云天地生物必有絪緼之時萬物化
生必有樂育之時如猫犬至微將受姙也其雌必狂呼
而奔跳以絪緼樂育之氣觸之而不能自止耳此天然
之節候生化之真機也世人種子有云三十時辰兩日
半二十八九君須筭此特言其大槩耳非的論也丹經
云一月止有一日一日止有一時凡婦人一月經行一
度必有一日絪緼之候於一時辰間氣蒸而熱昏而悶
有欲交接不可忍之狀此的候也於此時逆而取之則
成丹順而施之則成胎矣其曰三日月出庚又曰温温
鉛鼎光透簾幃皆言其景象也當其慾情濃動之時子
宫内有如蓮花蕊者不拘經淨幾日自然挺出陰中如
蓮蕊初開内人洗下體以手探之自知也但含羞不肯
言耳男子預蜜告之令其自言一舉即中矣
成胎丹溪云成胎以精血之後先分男女者褚澄之論
也愚竊惑焉後閱東垣方有曰經水斷後一二日血海
始淨精勝其血感者成男四五日後血脉已旺精不勝
血感者成女此論亦為未瑩何以言之易曰乾道成男
坤道成女夫乾坤陰陽之性情也左右陰陽之道路也
男女陰陽之儀象也父精母血因感而會精之泄陽之
施也血能攝之陰之化也精成其骨此萬物之資始於
乾元也血成其胞萬物之資生於坤元也陰陽交媾胎
孕乃凝胎之所居名曰子宫一系在下上有兩岐一達
於左一達於右精勝其血及剛日陽時感者則陽為之
主受氣於左子宫而男形成精不勝血及柔日陰時感
者則陰為之主受氣於右子宫而女形成或曰分男分
女吾知之矣其有雙胎者將何如曰精氣有餘岐而分
之血因分而攝之故也若夫男女同孕者剛日陽時柔
日陰時感則陰陽混雜不屬左不屬右受氣於兩岐之
間者也亦有三胎四胎五胎六胎者猶是而已或曰其
有男不可為父女不可為母與男女之兼形者又若何
而分之耶予曰男不可為父得陽道之虧者也女不可
為母得陰道之塞者也兼形者由陰為駁氣所乘而為
狀不一以女兼男形者有二一則遇男為妻遇女為夫
一則可妻而不可夫又有下為女體上具男之全形此
又駁之甚者也或曰駁氣所乘獨見於陰而所成之形
又若是之不同邪予曰陰體虛駁氣易於乘也駁氣所
乘陰陽相混無所為主不可屬左不可屬右受氣於兩
岐之間隨所得駁氣之輕重而成形故所兼之形有不
可得而同也婁全善云丹溪此論極造精微發前人
之未發是知男女之分已定於萬物資始乾元之際陰
陽交姤之時昧者不悟是理妄有轉女為男之法惑矣
夫萬物皆資始於乾元獨男女之分不資始於乾元乎
袁先生云巢氏論婦人姙娠一月名胎胚足厥陰脉
養之二月名始膏足少陽脉養之三月名始胎手心脉
養之四月始受水精以行血脉手少陽脉養之五月始
受火精以成其氣足太陰養之六月始受金精以成其
筋足陽明脉養之七月始受木精以成其骨手太陰脉
養之八月始受土精以成膚革手陽明脉養之九月始
受石精以成毛髮足少陰脉養之十月臟腑關節人神
俱備此其大略也若求其細則受胎在腹七日一變展
轉相成各有生相大集經備矣今婦人墮胎在三月五
月七月者多在二四六月者少臟陰而腑陽三月屬心五
月屬脾七月屬肺皆在五臟之脉陰常易虧故多墮耳
如昔曾三月墮胎則心脉受傷須先調心不然至三月
復墮昔曾五月墮胎則脾脉受傷後至五月復墮宜先
治脾惟有一月之内墮胎則人皆不知有胎但不知受
姙不知其受而墮也一月屬肝怒則墮多洗下體則竅
開亦墮一次既墮則肝脉受傷他次亦墮今之無子者
大半是一月墮胎非盡不受姙也故凡初交之後最宜
將息勿復交接以擾其子宫勿令怒勿令勞勿令舉重
勿令洗浴而又多服養肝平氣之藥胎可固矣程鳴
謙云褚澄氏言男女交合陰血先至陽精後衝而男形
成陽精先入陰血後參而女形成信斯言也人有精先
洩而生男精後洩而生女者獨何歟東垣曰經水纔斷
一二日血海始淨感者成男四五日血脉已旺感者成
女至六七日後則雖交感亦不成胎信斯言也人有經
始斷交合生女經久斷交合生男者亦有四五日以前
交合無孕八九日以後交合有孕者獨何歟俞子木撰
廣嗣要略著方立圖謂實陽能入虚陰實陰不能受陽
即東垣之故見也又謂微陽不能射陰弱陰不能攝陽
信斯言也世有尫羸之夫怯弱之婦屢屢受胎雖欲止
之而不能止者亦有血氣方剛精力過人顧乃艱於育
嗣而莫之救者獨何歟朱丹溪論專治以婦人經水為
主然富貴之家侍妾已多其中寧無月水當期者乎有
已經前夫頻頻生育而娶此以圖其易者顧亦不能得
胎更遣與他人轉盼生男矣豈不能受孕於此而能受
孕於彼乎愚以為父母之生子如天地之生物易曰坤
道其順乎承天而時行夫知地之生物不過順承乎天
則知母之生子亦不過順承乎父而已知母之順承乎
父則種子者果以婦人為主乎以男子為主乎然所謂
主於男子者不拘老少不拘強弱不拘康寧病患不拘
精易洩難洩只以交感之時百脉齊到為善耳交感而
百脉齊到雖老雖弱雖病患雖易洩亦可以成胎交感
而百脉參差雖少雖強雖康寧雖難洩亦難以成胎矣
婦人所搆之血固出於百脉合聚較之男子之精不能
無輕重之分也孔子贊乾元資始曰大贊坤元資生曰
至得無意乎若男女之辨又不以精血先後為拘不以
經盡幾日為拘不以夜半前後交感為拘不以父強母
弱母強父弱為拘只以精血各由百脉之齊到者别勝
負耳是故精之百脉齊到有以勝乎血則成男矣血之
百脉齊到有以勝乎精則成女矣至有既孕而小產者
有產而不育有育而不夀者有夀而黃耉無疆者則亦
精血之堅脆分為修短耳世人不察其精血之堅脆已
定於禀受之初乃以小產專責之母以不育專付之兒
以夀夭專諉之數不亦謬乎
候胎
診婦人懷軀七月而不可知時時衂血而轉筋者此為
軀也衂時嚏而動者非軀也素問云婦人足少陰脉
動甚者姙子也(平人氣象論水謂太溪脉也全元起本作足少陰玉本作手太陰當從全本)
(搖王註云動脉者如豆厥厥動也一說動甚謂動搖太甚也)陰摶陽别謂之有子(陰陽)
(别論脉王註云陰謂尺中也搏謂搏觸於手也尺搏擊與寸脉殊别則為有孕之兆)
脉姙娠初時寸微小呼吸五至三月而尺數也脉滑疾
重以手按之散者胎已三月也脉重手按之不散但疾
不滑者五月也(此即陰搏陽别之義言尺脉滑數寸脉微小而尺與寸脉别者孕脉也)
尺脉左偏大為男右偏大為女左右俱大產二子大者
如實狀(亦陰摶陽别之義謂尺脉實大與寸脉殊别但分男左女右也)婦人姙娠四
月欲知男女法左疾為男右疾為女俱疾為生二子(王子)
(亨云姙娠三部俱滑而疾在左為男在右為女)遣姙娠人面南行還復呼之
左廻首者是男右迴首者是女看上圊時夫從後急
呼之左迴首者是男右迴首者是女也婁全善云按
丹溪云男受胎在左子宫女受胎在右子宫斯言大契
是說也盖男胎在左則左重故回首時慎護重處而就
左也女胎在右則右重故回首時慎護重處而就右也
推之於脉其義亦然胎在左則血氣護胎而盛於左故
脉亦從之而左疾為男左大為男也胎在右則血氣護
胎而盛於右故脉亦從之而右疾為女右大為女也亦
猶經云陰搏陽别謂之有子言受胎處在臍腹之下則
血氣護胎而盛於下故陰之尺脉鼔搏有力而與陽之
寸脉殊别也又如癰癤發上則血氣從上而寸脉盛發
下則血氣從下而尺脉盛發左則血氣從左而左脉盛
發右則血氣從右而右脉盛也丹溪以左大順男右大
順女為醫人之左右手盖智者之一失也
診婦人有姙歌肝為血兮肺為氣血為榮兮氣為衛
陰陽配耦不參差兩臟通和皆類例血衰氣王定無孕
血王氣衰應有體(肝藏血為榮屬陰肺主氣為衛屬陽陰陽配耦者是夫婦匹配耦合搆精)
(乃有子也若血少氣盛則無娠孕若血盛氣少則有孕也)寸微關滑尺帶數流利往
來并雀啄小兒之脉已見形數月懷耽猶未覺(寸脉微關脉滑)
(尺脉帶數及流利雀啄皆是經脉閉塞不行成胎已上之脉皆是血多氣少之脉是懷小兒之脉已見形狀也)
左疾為男右為女流利相通速來去兩手關脉大相應
已形亦在前通語(左手脉疾為懷男右手脉疾為懷女及兩脉流行滑利相通疾速來去是)
(或兩手關部脉洪大相應是其胎已有形狀也)左手帶縱兩箇兒(縱者夫行乘妻水行乘火)
(金行乘木即鬼賊脉也名曰縱見在左手則懷兩箇男兒也)右手帶横一雙女(横者妻乘)
(夫也是火行乘水木行乘金即所勝脉也名曰横見於右手則懷一雙女子也)左手脉逆生三
男(逆者子乘母也是水行乘金火行乘木即已生脉也名曰逆見于右手則懷三箇男兒也)右手脉
順還三女(順者母乘子也是金行乘水木行乘火即生已之脉也名曰順見於右手則懷三箇女兒)
(也)寸關尺部皆相應一男一女分形證(寸關尺部脉大小遲疾相應者)
(是懷一男一女形證之脉也謂關前為陽關後為陰陰陽脉相應故懷一男一女也)有時子死母
身存或即母亡存子命(此二句之文無辨子母存亡之法)往來三部通
流利滑數相參皆替替陽實陰虛脉得明遍滿胸膛皆
逆氣(若寸關尺三部通行流利皆替替有力而滑數皆陽實陰虛之脉主姙婦逆氣遍滿胸膛而不順也)
左手太陽浮大男(左手寸口為太陽其脉浮大則是懷男之脉)右手太陰沉
細女(右手寸口為太陰其脉沉細是懷女脉也)諸陽為男諸陰女指下分明
長記取(諸陽脉皆為男即浮大疾數滑實之類是也當懷男子諸陰脉者即沉細之類是也當懷女子)
三部沉正等無絶尺内不止真胎婦(寸關尺三部脉沉浮正直齊等舉按)
(無絶斷及尺内舉按不止住者真的懷胎婦也)夫乘妻兮縱氣霧(經云縱者夫乘妻也水行)
(乘火金行乘木即鬼賊脉也縱氣霧霧露也又上下也謂夫之陽氣乘妻之陰氣二氣上下相逐如霧潤結子)
(也)妻乘夫兮横氣助(横者妻乘夫也見前註謂兩旁横氣相佐助也)子乘母兮
逆氣參(逆者子乘母也謂子氣犯母氣相乘逆行之氣相參合也)母乘子兮順氣護
(是母氣乘於子氣為順氣相護衛也凡胎聚縱横逆順四氣以榮養方以成形也)小兒日足胎
成聚身熱脉亂無所苦(婦人懷小兒五箇月是以數足胎成就而結聚也必母身體壯熱當)
(見脉躁亂非病苦之證謂五月胎已成受火精以成氣故身熱脉亂是無病也)汗出不食吐逆
時精神結備其中住(謂姙娠受五行精氣以成形稟二經以榮其母懷姙至五月其胎雖)
(成其氣未備故胎氣未安上衝心胸則汗出不食吐逆名曰惡阻俗呼選飯唯思酸辛之味以調胎氣也)滑
疾不散三月胎(姙娠三月名始胎此是未有定儀心胞脉養之故脉見滑疾流利為少氣多血)
(不散為血氣盛則始結為胎也)但疾不散五月母(其脉但疾數而不散者是五箇月懷胎之)
(母也)弦緊牢強滑利安沉細而微歸泉路(孕婦之脉宜弦緊牢強滑利為)
(安吉之脉若沉細而微謂脉與形不相應故云死也前文雖云太陰沉細又云諸陰為女其說似有相違謂三)
(部脉皆不沉細及微故不同也)
驗胎法海神方驗胎散婦人三兩個月月經不行疑
是兩身却疑血滯心煩寒熱恍惚此藥可驗取之内
也外已身有病無邪脉以素問脉法推之十得八九
矣
真雀腦芎(一兩)當歸(全用重一兩者只用七錢)
右為細末分作兩服濃煎好艾湯一盞調下或好酒
調服亦可待三兩箇時辰覺腹臍微動仍頻即有胎
也動罷即愈安稳無虞如不是胎即不動所滯惡物
自行母亦安也如服藥不覺效再煎紅花湯調下必
有神效
靈苑治婦人經脉住三箇月驗胎法真川芎為細末濃
煎艾湯下一匕投腹内漸動是有胎也
探胎散婦人胎氣有無疑惑之間以此探之有胎則
吐無則不吐皂角(去皮)甘草(炙各一錢)黃連(半錢)
右為細末作一服温酒調服
博陵醫之神者曰郝翁士人陳堯遵妻病衆醫以為勞
傷郝曰亟屏藥是為娠證且賀君得男子已而果然又
二婦人姙一喑嘿不能言郝曰兒胎大經壅兒生經行
則言矣不可毒以藥一極壯健郝診其脉曰母氣已
死所以生者反恃兒氣耳如期子生母死(孕婦不語非病也聞如此)
(者不須服藥臨產日但服保生丸四物湯之類產後便語亦自然之理非藥之力也)一婦暴渴
惟飲五味汁名醫耿隅診其脉曰此血欲凝非疾也已
而果孕古方有血欲凝而渴飲五味之證不可不知也
潘璟診虞部員外郎張咸之妻孕五歲南陵尉富昌
齡妻孕二歲團練使劉彝孫妾孕十有四月皆未育温叟
視之曰疾也凡醫妄以為有孕爾於是與破血攻毒大
劑飲之虞部妻墮肉塊百餘有眉目狀昌齡妻夢二童
子色漆黑倉卒怖悸疾走而去孫妾墮大蛇猶蜿蜒未
死三婦皆無恙
陳斗嵓治葉南洲妻經閉五月下白或赤午後發熱咳
𠻳嘔吐醫云勞瘵陳視曰兩尺脉皆實此必有孕外受
風邪搏激故耳飲清和之劑而安半年生一子
胎產大法
潔治胎產之病從厥陰經論之無犯胃氣及上三焦謂
之三禁不可汗不可下不可利小便發汗者同傷寒下
早之證利大便則脉數而已動於脾利小便則内亡津
液胃中枯燥製藥之法能不犯三禁則榮衛自和而寒
熱止矣如發渴則白虎氣弱則黃耆血刺痛而和以當
歸腹中疼而加之芍藥大抵產病天行從增損柴胡雜
證從增損四物宜詳察脉證而用之大抵外則和於
榮衛内則調於清便同傷寒壞證治之李仲南胎前
病惟當安胎順氣若外感四氣内傷七情以成他病治
法與男子無異當於各證類中求之但胎前治他證者
動胎之劑切須審詳爾
丹胎前當清熱養血產前安胎白术黃芩妙藥也
胎前將臨月以三補丸加炒香附炒白芍藥蒸餅丸服
又抑熱以三補用生地黃膏丸(芩連蘗為末地黃膏丸之)有孕
八九箇月必順氣枳殼蘇莖胎前至八九月因火動
胎逆上作喘急者可用條芩香附之類為末調下條芩
於水中沉取重者用之固胎地黃半錢當歸身尾人參
白芍陳皮各一錢白术一錢半甘草三分黃芩川芎各
半錢黃連炒蘗各少許桑上羊兒藤(即金銀花)七葉完者糯
米十四粒㕮咀煎服血虛不安者用阿膠痛者用縮砂
行血氣故也
夷堅志云政和中蔡魯公之孫婦有孕及期而病國醫
皆以為陽證傷寒懼胎墮不敢投以凉劑張銳至視之
曰兒處胎十月將生矣何藥之能敗即以常法與藥使
倍服之半日而兒生病亦失去明日其婦大泄而喉閉
不入食衆醫復指其疵且曰二疾如冰炭又產蓐甫近
雖司命無如之何矣張曰無庸憂也將使即日愈乃取
藥數十粒使吞之咽喉即通下泄亦止及滿月魯公酌
酒為夀曰君術通神吾不敢知敢問一藥而愈二疾何
也張曰此於經無所載特以意處之向者所用藥乃附
子理中丸褁以紫雪爾方喉閉不通非至寒藥不為用
既以下咽則消釋無餘其得至腹中者附子力也故一
服而兩疾愈公大加嘆異
汪機治一婦常患横生逆產七八胎矣子皆不育汪診
脉皆細澁頗弦曰此氣血兩虚兼熱也或曰氣血有餘
方成姙娠氣血既虧安能胎耶汪曰觀其形長瘦而脉
細濡屬於氣血兩虚色青脉弦屬於肝火時熾而兩尺
浮滑似血虛為輕而氣虛為重也宜以補陰丸除陳皮
倍加香附參茋蜜丸服之常令接續踰年臨產果順而
育一子
保生丸(局方)養胎益血安和子臟治姙娠將理失宜或因
勞役胎動不安腰腹痛重胞阻漏胎惡露時下子臟
挾疾久不成胎或受姙不能固養痿燥不長過年不
產日月雖滿轉動無力或致損墮及臨產節適乖宜
驚動太早產時未至惡露先下胎胞枯燥致令產難
或横或逆痛極悶亂連日不產子死腹中腹上冰冷
口唇青黑吐出冷沫新產惡血上衝運悶不省喘促
汗出及瘀血未盡臍腹㽲痛寒熱往來或因産勞損
虛羸未復面黃體瘦心忪盜汗飲食不進漸成蓐勞
八月常服壯氣養胎正順產理潤胎易產產後常服
滋養血氣和調陰陽密腠理實腑臟治風虛除痼冷
大麻仁(去殼一兩半)貝母黃芩大豆黃卷粳米
甘草(炙微赤)乾薑(炮)肉桂(去粗皮)石斛(去根)石膏(細硏)秦椒
(微炒出汁各一兩)當歸(去蘆炒半兩)
右為細末煉蜜和丸如彈子大每服一丸用温酒或
棗湯化下嚼嚥亦得空心食前服
交感地黃煎丸治婦人產前產後眼見黑花或即發
狂如見鬼狀胞衣不下失音不語心腹脹滿水穀不
化口乾煩渴寒熱往來口内生瘡咽喉腫痛心虛忪
悸夜不得眠產後中風角弓反張面赤牙關緊急崩
中下血如豚肝狀臍腹㽲痛血多血少結為癥瘕恍
惚昏迷四肢腫滿產前胎不安產後血刺痛皆治之
生地黃(淨洗硏以布絞汁留滓以生薑汁炒地黃滓以地黃汁炒生薑滓各至乾為度)生
薑(淨洗爛研以布絞汁留滓各二斤)當歸(去蘆)延胡索(拌糯米炒赤去米)琥
珀(别硏各一兩)蒲黃(炒香四兩)
右為末蜜丸彈子大當歸湯化一丸食前服
琥珀丸治婦人胎前產後百病及療三十六種血冷
七疝八瘕心腹刺痛卒中癱瘓半身不遂八風十二
痺手足痠疼乳中毒結瘀血懷胎驚動傷犯不安死
胎不出并胎衣不下並宜服之
琥珀(另硏)辰砂(另硏)阿膠(碎炒)五味子(揀淨)石斛(去根)附子(炮去)
(皮臍)肉桂(去粗皮)沉香(不見火)川芎(各半兩)肉蓯蓉(酒浸炒)人
參續斷沒藥(硏)牛膝(去蘆酒浸)當歸(去鬚炒)熟地黃
木香(不見火各一兩)
右為細末煉蜜為丸如彈子大每服一丸空心煖酒
化下午後食前再服能生新血去惡血若腹脇疼
痛繞臍如刀刺疼及嘔逆上氣築心痰毒不思飲食用
薑汁少許和酒化服諸痢及赤白帶下血冷崩中
下血漏胎下血用生薑與艾剉炒令赤色入酒同煎
數沸去滓調服泄瀉不止陳米飲化服澁尿諸
淋煎通草燈心湯服血暈不知人煎當歸酒調服
上熱下冷煎人參湯服遍身虛腫水氣煎赤小
豆湯服產内二毒傷寒及中風角弓反張如板硬
煎麻黃湯服以衣被盖出汗月經不通或間雜五
色頻併而下斷續不止飲食無味肌膚瘦劣面赤唇
焦乍寒乍熱四肢煩疼五心燥熱黑䵟遍身血斑赤
腫走注及血風勞傷無力用童子小便入薑汁少許
調服常服以童便為妙若恐惡心和以半酒如懷
胎婦於臨月一日一服至產下不覺疼痛或服至五
服十服日倍飲食是藥力也其功不能具述
龍鬚湯治胎前產後身疼保室論云身疼者肌體不
實而受風邪客於經絡邪氣與正氣相搏交擊於骨
肉之間故身疼而不動用龍鬚湯主之若姙娠而患
身體疼者必因勞役過多致使然也不爾經絡受風
寒愈痛丸防風湯主之產者若因勞役身疼而不能
動轉者良由產後百節開張血脉流走氣弱則骨肉
之間血多凝滯是故百節經脉緊急腰背不能轉側
手足不能動搖身熱若納炭頭如釘釘醫者不識妄
為傷寒發汗變生他證宜服此湯
黃茋(一兩蜜炙)當歸(去蘆酒浸)牛膝(洗去苖酒浸一宿如急用酒蒸熟為度)白
术防風(去蘆)獨活(去蘆)甘草(各二錢半)
右㕮咀每服半兩水五盞生薑十片薤白一握同煎
至三盞去滓不拘時服
佛手散治產前產後腹痛體熱頭疼及纔產未進别
物即先服此藥逐敗血生新血能除諸疾
川芎(二兩)當歸(三兩)
右為細末每服二錢水一盞酒二分同煎七分温服
一方為粗末每服四錢水七分酒三分同煎至七
分熱服未產前先安排此藥將兩服藥煎之產了速
進之三日内日二服三日外一服一方名芎歸湯
只此二味等分㕮咀水煎專治失血傷胎去血產後
去血崩中去血金瘡去血拔牙去血不止一切去血
過多心煩眩暈悶絶不省人事頭重目暗舉頭欲倒
悉能治之若産後眩暈宜加芍藥服之一名桂香
散治產後腹疼不可忍者加桂心等分酒與童子小
便合煎服之立效一名當歸湯治姙娠子死或未
死胎動不安每服用酒水合煎連進數服胎若已死
服之便下若未死其胎即安此經累效萬不失一
一名琥珀散臨月服之只縮胎易產兼治產後諸疾
一名羊肉湯治虛損羸乏腹中㽲痛往來寒熱吸
吸少氣不能支持頭眩自汗腹内拘急每服用精羊
肉一兩生薑十片水二盞煎至六分温服一名君
臣散治婦人室女心腹㽲痛經脉不調用水煎服
若姙婦胎氣不安產後諸疾加酒煎服一名芎當
散治婦人血氣上喘下腫二味等分為細末每服二
錢空心煎艾湯調下又治產後損身血衝心及腹脹
氣絶者神驗難生倒横子死腹中先用黑大豆一
大合炒熟水一盞入童子小便一盞藥末四錢同煎
至一盞以上分為二服未效再作產後惡血注心
迷悶喘急腹痛依前用黑豆加生薑自然汁半合煎
服治臟毒每服一錢半入炒槐花末半錢水一盞
煎至六分無時服三日取下血塊即愈如產後頭
疼加荆芥煎如吐血亦宜服之若產難多用百草
霜香白芷等分為末名烏金散每服二錢童子小便
好醋各一合沸湯浸服止一服見效甚者再服已分
免矣一法以五積散加醋煎服亦能催生崩中
漏下失血過多久不能止用芎歸湯療之不止者宜
以香附子炒去皮毛為細末每一兩入甘草末一錢
清米飲點服名順元湯有白帶者於順元湯内加
芍藥半兩或謂香附子耗氣則不然許學士謂滋血
養氣婦人仙藥雖羸人亦宜服之兼治男女吐衂
便利及諸證失血用此藥佐以米飲丸百草霜末每
服百餘丸或以其他燒灰藥皆能作效不可遽以燥
澁之劑止之必致壅遏腐敗變生他證大抵血不能
行氣使之然者氣得其平則血循故道必無妄行之
患矣香附子善能導氣用之勿疑也
返魂丹治婦人胎前產後諸疾危證用赤箭即野
天麻葉似艾葉開紫花如紅蓼花子名充蔚子又名
益母草又名大札又名貞蔚又名負擔端午日採取
陰乾用葉及花子以磁氣硏為細末煉蜜和丸如彈
子大隨後治證嚼服其根燒存性為末酒調服功與
黑神散不相上下如胎前臍腹作痛或作聲者温
米飲化下胎前產後臍腹刺痛胎動不安下血不
止水煎秦艽糯米湯下或當歸湯亦可如產時先
用一丸以童子小便化下安魂定魄自然氣血調順
諸病不生又能破血止痛養脉息調經絡温酒下
產後胎衣不下血在胞中及横生不順死胎經日不
下者脹滿腹中心悶心痛炒鹽湯下產後中風牙
關緊急半身不遂失音不語童子小便無灰酒各半
下產後咳𠻳胸膈不利惡心口吐酸水面目浮腫
兩脇痛舉動失力者温酒下產後兩太陽痛呵欠
心冲氣短肌體羸瘦不思飲食血風身熱手足頑麻
百節疼痛温米飲湯下產後眼前黑暗血暈血熱
口渴煩悶如見鬼神狂言不省人事薄荷自然汁如
無生者濃煎薄荷湯下及童子小便酒各半亦可
產後面垢顏赤五心煩熱或結成血塊臍腹奔痛時
發寒熱有冷汗者童子小便酒各半下温薄荷自然
汁亦可產後餘血惡露不盡結滯臍腹刺痛惡物
上衝心胸生悶者童子小便酒各半下產後大小
便不通煩躁口苦者薄荷自然汁下如無生者濃煎
薄荷湯下產後瀉血者水煎棗湯下產後白帶
下者煎膠艾湯下月水不調温酒下血崩漏下
温酒下婦人久無子息温酒下服之十丸至二十
丸亦能注喜一子死腹中盖因卒病臟腑熱極蒸
其胎是以子死也盖子死不居子宫或墮胎於腹間
冷痛小便沫出腹脹四肢逆冷爪甲青者是也或臨
產之時此藥安魂定魄血氣自然調順諸疾不生破
血補虛止痛養血氣調經絡酒童子小便各七分化
下二難產者胎以食母之血十月滿足則餘血結
成塊俗呼為兒枕欲產之時血塊先動敗血裹其子
是以難產或產後惡物不盡臍腹刺痛惡物上衝心
胸主悶用童便酒各七分化下三垢面顔赤胎衣
不下既產了臟腑虚羸五心煩躁血流入衣中則難
出發寒熱有冷汗出但去其敗血其衣自出如帶斷
了服此藥下或横生不順心悶欲死者童便酒各七
分化下薄荷自然汁鹽湯亦可四產後三日起卧
不得眼前黑暗生花盖產後氣血未定運走五臟入
肝則目昏俗為暗風醫家以風治之或血熱口乾煩
渴心悶亂如見鬼神狂言妄語不省人事童便酒各
七分薄荷自然汁亦可五產後口乾心悶及煩渴
者氣血未定即食熱麵積滯在内以致熱躁煩渴者
俗為胸膈壅盛或兩太陽穴痛呵欠怔忡氣短身體
羸瘦不思飲食血風身熱手足頑麻百節疼痛甚者
温米飲童便各七分化下六產後四肢浮腫及寒
熱者盖因敗血流入五臟滲入四肢停留日久化為
膿狀氣喘或小便澁或咳𠻳胸膈不利惡心口吐酸
水兩脇疼痛舉動乏力温酒化下七產後寒熱往
來盖因敗血入心則熱入脾則寒狀如瘧臍腹作痛
或作聲温米飲化下桂枝湯亦可八產後中風牙
關緊急半身不遂失音不語童便酒各七分化下
九產後痢未經月滿或誤食物下與血相攻擊前所
積受濕以此敗血相攻棗湯下十產後大便秘結
口苦煩渴非時不語乃敗血衝心蔽其心孔童便酒
各七分化下薄荷汁亦可十一產後遍身疼痛百
節開張血乘虚流入腸中停留不散臍腹疼痛米飲
化下十二產後崩中漏下不止盖是傷酸物狀如
雞肝脊背倦悶煎糯米秦艽湯化下當歸桂枝湯亦
可十三產後未經月滿血氣不通盖是月水未還
或食熱麫壅結成塊喘𠻳四肢無力多睡而汗出不
止月水不調為骨蒸勞便服此藥童便酒各七分化
下十四產後吐逆不止盖因敗血停於脾胃即發
吐逆胸膈虛脹俗為反胃温酒化下十五產後鼻
衂口乾舌黑盖因心臟熱則舌黑鼻衂也童便酒各
七分化下十六產後赤白帶下煎秦艽湯下十
七產後氣急喉中猫聲者盖因血敗衝心入喉中萬
無一瘥矣十八產後中風者盖因未經七日勞重
則百日之中傷房事中風初病之狀眼澁腰強筋急
角弓反張牙關緊急若此者皆自傷犯耳十九產
後面色黑及遍身生黑靨者乃敗血入皮膚萬無一
瘥矣
内灸散治婦人產前產後一切血疾血崩虛憊腹脇
㽲痛氣逆嘔吐冷血冷氣凝積塊硬刺痛泄下青白
或下五色腹中虚鳴氣滿堅脹瀝血腰疼口吐青水
頻產血衰顔色青黃勞傷劣弱月經不調下血墮胎
血迷血暈血瘕時發疼痛頭目眩暈惡血上心悶絶
昏迷惡露不乾體虛多汗手足逆冷並宜服之
藿香葉肉桂(去粗皮)熟乾地黃(洗焙)丁香皮(各一兩半)甘
草(炙赤)山藥當歸(去蘆洗)白术白芷(各八兩)藁本(去蘆)
(剉)乾薑(炮)川芎黃茋(去蘆各二兩)木香(一兩)陳皮(去白四兩)
白芍藥(十兩)茴香(一兩半)
右剉散每服三錢水一大盞入生薑五片艾一團同
煎至七分空心食前熱服為末温酒調下亦得如產
後下血過多加蒲黃煎服惡露不快加當歸紅花煎
服水瀉加肉豆蔲末煎服嘔吐加藿香生薑煎服上
熱下冷加荆芥煎服但是腹中虛冷血氣不和並宜
服產後每日一服則百病不生丈夫虛冷氣刺心腹
疼痛尤宜服之
食忌一受孕之後切宜忌不可食之物非惟有感動胎
氣之戒然於物理亦有厭忌者設或不能禁忌非特延
月難產亦能令兒破形母損可不戒哉
食雞肉糯米合食令子生寸白蟲食羊肝令子多
厄食鯉魚鱠及雞子令兒成疳多瘡食犬肉令
子無聲音食兔肉令子唇缺食鼈令子項短及
損胎食鴨子共桑椹同食令子倒生心寒食螃
蠏令子横生食雀肉合豆醬食之令子面生䵟黯
黑子食豆醬合藿香食之墮胎食水漿絶產食
雀肉令子無恥多淫食山羊肉令子多病食生
薑令子多指生瘡食蝦蟇鯽魚令子瘖瘂食驢
騾馬肉延月難產如此之類無不驗者則知聖人
胎教之法矣
藥忌蚖螌水蛭地膽蟲烏頭附子配天雄躑蠋野葛螻
蛄類烏喙側子及蝱蟲牛黃水銀幷巴豆大戟蛇蛻及
蜈蚣牛膝藜蘆幷薏苡金石錫粉及雌雄牙硝芒硝牡
丹桂蜥蜴飛生及&KR2015;蟲代赭蚱蟬胡粉麝芫花薇蓹草
三稜槐子牽牛幷皂角桃仁蠐螬和茅根欓根硇砂與
乾漆亭長波硫菵草中&KR1840;麥䕡茹蟹爪甲蝟皮赤箭赤
頭紅馬刀石蠶衣魚等半夏南星通草同乾薑蒜雞及
雞子驢肉兔肉不須供切須婦人產前忌此歌宜記在
心胸
起居忌便產須知云勿亂服藥勿過飲酒勿妄針灸勿
向非常地便勿舉重登高涉險心有大驚犯之產難子
疾病勿多睡卧時時行步體虛腎氣不足生子解顱腦
破不合宜温補脾胃不和榮衛虛怯子必羸瘦自家及
鄰家修造動土犯其胎氣令子破形殞命刀犯者形必
傷泥犯者竅必塞打擊者色青黯繫縛者相拘攣有此
等驗如影響切宜避之
證治準繩卷六十四
