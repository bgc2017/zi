證治準繩卷七
明王肯堂撰
準繩
諸血門
諸見血證(附九竅出血)(毛孔出血)
東垣云衂血出于肺以犀角升麻梔子黃芩芍藥生地
紫參丹參阿膠之類主之咯唾血者出于腎以天門
冬麥門冬貝母知母桔梗百部黃蘖遠志熟地黃之類
主之如有寒者乾薑肉桂之類主之痰涎血者出於
脾葛根黃茋黃連芍藥甘草當歸沉香之類主之嘔
血出于胃實者犀角地黃湯主之虚者小建中湯加黃
連主之海藏云胸中聚集之殘火腹裏積久之太隂
上下隔絶脈絡部分隂陽不通用苦熱以定於中使辛
熱以行於外升以甘温降以辛潤化嚴肅為春温變凛
冽為和氣汗而愈也然餘毒土苴猶有存者周身陽和
尚未泰然胸中微躁而思凉飲因食冷物服凉劑陽氣
復消餘隂再作脈退而小弦細而遲激而為衂血唾血
者有之心肺受邪也下而為便血溺血者有之腎肝受
邪也三焦出血色紫不鮮此重沓寒濕化毒凝泣水穀
道路浸漬而成若見血證不詳本源便用凉折變乃生
矣陽證溢出鮮血隂證下如豚肝
上而血者黃茋桂枝湯白芍當歸湯
中而血者當歸建中湯增損胃風湯
下而血者芎歸术附湯桂附六合湯若三血證在
行陽二十五度見黃茋四君子湯主之若三血證在
行隂二十五度見當歸四逆加吳茱萸主之
吐血衂血便血其人隂虚陽走其脈沉而散其外證虚
寒無熱候宜烏金丸散止之法宜上用散下用丸次以
木香理中湯和大七氣湯入川芎煎調蘇合香丸温之
仁齋直指云血遇熱則宣流故止血多用凉藥然亦
有氣虚挾寒隂陽不相為守榮氣虚散血亦錯行所謂
陽虚隂必走是耳外證必有虚冷之狀法當温中使血
自歸於經絡可用理中湯加南木香或局方七氣湯加
川芎或甘草乾薑湯其效甚著又有飲食傷胃或胃虚
不能傳化其氣逆上亦令吐衂木香理中湯甘草乾薑
湯出血諸證每以胃藥收功木香理中湯或參苓白
术散二分枳殼散一分夾和米湯乘熱調下或真方四
君子湯夾和小烏沉湯米湯調下已上並用薑棗略煎
亦得右藥不惟養胃蓋以調氣輩與之並行若夫桔梗
枳殼湯夾和二陳湯薑棗同煎入蘇合香丸少許佐之
又調氣之上藥也
經云歲火太過炎暑流行肺金受邪民病血溢血泄又
云少陽之復火氣内發血溢血泄是火氣能使人失血
者也而又云太陽司天寒淫所勝血變于中民病嘔血
血泄鼽衂善悲又云太陽在泉寒淫所勝民病血見是
寒氣能使人失血也又云太隂在泉濕淫所勝民病血
見是濕氣能使人失血也又云少隂司天之政水火寒
熱持於氣交熱病生於上冷病生於下寒熱凌犯而爭
於中民病血溢血泄是寒熱凌犯能使人失血也太陰
司天之政初之氣風濕相薄民病血溢是風濕相薄血
溢也又云歲金太過燥氣流行病反側咳逆甚而血溢
是燥氣亦能使血溢也然則六氣皆能使人失血何獨
火乎攖寧生巵言云古人言諸見血非寒證皆以血
為熱迫遂至妄行然皆復有所挾也或挾風或挾濕或
挾氣又有因藥石而發者其本皆熱上中下治各有所
宜在上則梔子黃芩黃連芍藥犀角蒲黃而濟以生地
黃牡丹皮之類胃血古人有胃風湯正是以陽明火邪
為風所扇而血為之動中間有桂取其能伐木也若蒼
术地榆白芍藥之類而濟以火劑大腸血以手陽明火
邪為風為濕也治以火劑風劑風能勝濕也如黃連黃
芩芍藥蘖皮荆芥防風羌活之類兼用雞冠花則又述
類之義也驚而動血者屬心怒而動血者屬肝憂而
動血者屬肺思而動血者屬脾勞而動血者屬腎血
溢血泄諸蓄妄證其始也予率以桃仁大黃行血破瘀
之劑折其銳氣而後區别治之雖往往獲中然猶不得
其所以然也後來四明遇故人蘇伊舉間論諸家之術
伊舉曰吾鄉有善醫者每治失血蓄妄必先以快藥下
之或問失血復下虚何以當則曰血既妄行迷失故道
不去蓄利疼則以妄為常曷以禦之且去者自去生者
自生何虚之有予聞之愕然曰名言也昔者之疑今釋
然矣婦人之於血也經水蓄而為胞胎則蓄者自蓄
生者自生及其産育為惡露則去者自去生者自生其
醖而為乳則無復下滿而為月矣失血為血家妄逆産
婦為婦人常事其去其生則一也失血家須用下劑破
血蓋施之於蓄妄之初亡血虚家不可下蓋戒之於亡
失之後
九竅出血南天竺飲主之或用血餘灰自髮為佳無
即父子一氣者次則男胎髮又次則亂髮皂角水淨洗
晒乾燒灰為末每二錢以茅草根車前草煎湯調下
荆葉搗取汁酒和服刺薊一握絞汁酒半盞和服如
無生者搗乾者為末冷水調三錢
血從毛孔出名曰肌衂用人中白不拘多少刮在新
瓦上用火逼乾研令極細每服二錢入麝香少許温酒
調下外以男胎髮燒灰&KR0008;之未效以鬱金末水調鵝翎
掃之即止九靈山房集云湖心寺僧履師偶搔膕中
疥忽自出血汩汩如湧泉竟日不止瘍醫治療弗效邀
吕元膺往視時已困極無氣可語及持其脈惟尺脈如
蛛絲他部皆無即告之曰夫脈血氣之先也今血妄溢
故榮氣暴衰然兩尺尚可按惟當益榮以瀉其隂火乃
作四神湯加荆芥穗防風不問晨夜併進明日脈漸出
更服十全大補湯一劑遂痊
凡九竅出血皆可用墻頭苔蘚可以塞車前草汁
可以滴火燒蓮房用水調鍋底黑煤可以喫石
榴花片可以塞生萊菔汁可以滴火燒龍骨可以
吹水煎茅花可以喫玉機微義曰經云榮者水穀
之精也和調五藏灑陳于六府乃能入于脈也源源而
來生化于脾總統于心藏受于肝宣布于肺施泄于腎
灌溉一身目得之而能視耳得之而能聽手得之而能
攝掌得之而能握足得之而能步臟得之而能液腑得
之而能氣是以出入升降濡潤宣通者由此使然也注
之於脈少則濇充則實常以飲食日滋故能陽生隂長
取汁變化而赤為血也生化旺則諸經恃此而長養衰
耗竭則百脈由此而空虚可不謹養哉故曰血者神氣
也得之則存失之則亡是知血盛則形盛血弱則形衰
神静則隂生形役則陽亢陽盛則隂必衰又何言陽旺
而生隂血也蓋謂血氣之常隂從乎陽隨氣運行於内
苟無隂以羈束則氣何以樹立故其致病也易調治也
難以其比陽常虧而又損之則陽易亢隂易乏之論可
以見矣諸經有云陽道實隂道虚隂道常乏陽常有餘
隂常不足婦人之生也年至十四經行四十九而經斷
可見隂血之難成易虧如此隂氣一傷所變立至妄行
於上則吐衂衰涸於外則虚勞忘反於下則便紅積熱
膀胱則癃閉溺血滲透腸間則為腸風隂虚陽搏則為
崩中濕蒸熱瘀則為滯下熱極腐化則為膿血火極似
水血色紫黑熱勝於隂發為瘡瘍濕滯於血則為痛痒
[病-丙+(穩-禾)]疹皮膚則為冷痺蓄之在上則人喜忘畜之在下則
人喜狂墮恐跌仆則瘀惡内凝若分部位身半以上同
天之陽身半以下同地之隂此特舉其所顯之證者治
血必血屬之藥欲求血藥其四物之謂乎河間謂隨證
輔佐謂之六合湯者詳言之矣予故陳其氣味專司之
要不可不察夫川芎血中氣藥也通肝經性味辛散能
行血滯於氣也地黃血中血藥也通腎經性味甘寒能
生真陰之虚也當歸分三治血中主藥也通肝經性味
辛温全用能活血各歸其經也芍藥陰分藥也通脾經
性味酸寒能和血治虚腹痛也若求陰藥之屬必於此
而取則焉脾胃論有云若善治者隨證損益摘其一二
味之所宜為主治可也此特論血病而求血藥之屬者也
若氣虚血弱又當如長沙血虚以人參補之陽旺則生
隂血也若四物者獨能主血分受傷為氣不虚也輔佐
之屬若桃仁紅花蘇木血竭牡丹皮者血滯所宜蒲黃
阿膠地榆百草霜棕櫚灰者血崩所宜乳香沒藥五靈
脂凌霄花者血痛所宜蓯蓉𤨏陽牛膝枸杞子益母草
夏枯草敗龜板者血虚所宜乳酪血液之物血燥所宜
乾薑肉桂血寒所宜生地黃苦參血熱所宜特取其正
治大略耳人能觸類而長可以應無窮之變矣
診脫血而脈實者難治病若吐血復&KR0864;衂脈當沉細
反浮大而牢者死吐血衂血脈滑弱小者生實大者
死汗出若衂其脈滑小者生大躁者死嘔血胸滿
引痛脈小而疾者逆也脈至而搏血衂身熱者死
吐血欬逆上氣其脈數而有熱不得卧者死諸見血
身熱脈大者難治難治者邪勝也身凉脈静者易治易
治者正氣復也衂血者若但頭汗出身無汗及汗出
不至足者死血溢上行或唾或嘔或吐皆凶也若變而
下行為惡利者順也血上行為逆其治難下行為順其
治易故仲景云畜血證下血者當自愈若無病之人忽
然下利者其病進也今病血證上行而復下行惡利者
其邪欲去是知吉也
鼻衂出血
三因方云衂者因傷風寒暑濕流傳經絡涌泄於清氣
道中而致者皆外所因積怒傷肝積憂傷肺煩思傷脾
失志傷腎暴喜傷心皆能動血隨氣上溢而致者屬内
所因飲酒過多啖炙煿辛熱或墜墮車馬傷損致者皆
非内非外因也鼻通於腦血上溢於腦所以從鼻而
出宜茅花湯調止衂散時進折二泔仍令其以麻油滴
入鼻或以萊菔汁滴入亦可茅花白芍藥對半尤穏
糯米炒微黃為末新水下二錢亂髮燒灰存性細研
水服方寸匕併吹鼻中萱草根搗汁每一盞入生薑
汁半盞相和時時細呷竹蛀屑水飲調百藥煎半
燒半生水酒調服白芨末新汲水調下神效治鼻
衂久不止或素有熱而暴作者諸藥不效神法以大白
紙一張作十數揲於冷水内浸濕置頂中以熱熨斗熨
之至一重或二重紙乾立止又方用線紥中指中節
如左鼻孔出血紥左指右鼻孔出血紥右指兩鼻孔齊
出則左右俱紥之血衂不愈以三稜針於氣街穴出
血更用五味子十粒麥門冬當歸黃茋生地人參各一
錢水煎空心熱服六脈細弦而濇按之空虚其色必
白而夭不澤者血脫也此大寒證以辛温補血養血以
甘温甘熱滑潤之劑佐之即愈理中湯小建中湯六
脈俱大按之空虚心動面赤善驚上熱乃手少隂心脈
也此氣盛多而亡血以甘寒鎮墜之劑大瀉其氣以墜
氣浮以甘辛温微苦峻補其血三黃補血湯實熱衂
血先服硃砂蛤粉次服木香黃連大便結者下之用大
黃芒硝甘草生地溏耎者梔子黃芩黃連犀角地黃湯
可選用之有頭風自衂頭風纔發則衂不止宜芎附
飲間進一字散下虚上盛而衂不宜過用凉劑宜四
物湯加參茋麥門五味磨沉香下養正丹八味地黃丸
傷濕而衂腎著湯加川芎名除濕湯伏暑而衂茅花
湯調五苓散上膈極熱而衂金沸草散去麻黃半夏
加茅花如荆芥數或用黃芩芍藥湯加茅花一撮虚者
茯苓補心湯生料雞蘇散飲酒過多而衂茅花湯加
乾葛雞矩子或理中湯去乾薑用乾葛加茅花攧而
衂不止蘇合香丸一丸或以小烏沉湯一錢白湯調下
或煎濃紫蘇湯獨調小烏沉湯或添入黑神散一錢鹽
湯調下亦得仍驀然以水噀其面使驚則血止非特攧
而衂凡五竅出血皆治曾病衂後血因舊路一月或
三四衂又有洗面而衂日以為常此即水不通借路之
意並宜止衂散茅花煎湯調下或四物湯加石菖蒲阿
膠蒲黃各半錢煎熟調火煅石膏末一匙頭許兼進養
正丹前諸證服藥不效大衂不止者養正丹多服仍佐
以蘇子降氣湯使血隨氣下衂後頭暈四物湯十全
大補湯有先因衂血衂止而變生諸證或寒熱間作
或喘急無寐病狀不一漸成勞憊當於虚損諸証詳之
舌衂
舌上忽出血如線用槐花炒研末摻之麥門冬煎湯調
妙香散香薷汁服一升日三髮灰二錢米醋調服
且傅血出處文蛤散治熱壅舌上出血如泉五倍子
白膠香牡蠣粉等分為末每用少許摻患處或燒熱鐵
烙孔上
齒衂
血從齒縫中或齒齦中出謂之齒衂亦曰牙宣有風壅
有腎虚風壅者消風散内服外擦(外用加鹽)腎虛者以腎主骨
牙者骨之餘火乘水虛而上炎服凉藥而愈甚宜鹽湯
下安腎丸間黑錫丹仍用青鹽炒香附黑色為末擦之
亦有胃熱牙疼而齦間出血以至崩落口臭不可近人
者内服清胃散甘露飲外用大黃(米泔浸令軟)生地黃(大者薄切)
二味旋切各用一二片合定貼所患牙上一夜即愈忌
說話嘗治三人不欬唾而血見口中從齒縫舌下來
者每用益腎水瀉相火治之不旬日愈醫旨緒餘
云有姪女十歲因毁齒動搖以苧麻摘之血出不止一
日夜積十一盆用末藥止其處少頃復從口出診其脈
皆洪大有力以三製大黃末二錢枳殼湯少加童便調
下去黑糞數塊其血頓止一男子每齒根出血盈盆
一月一發百藥不效知其人好飲投前劑一服而安
一老嫗患此一發五七日日約升餘投前劑亦安所下
皆有黑糞是知此疾多陽明熱盛所致緣衝任二脈皆
附陽明陽明一經氣血俱多故一發如潮涌急則治其
標故投以釜底抽薪之法應手而愈要知腎虚血出者
其血必點滴而出齒亦攸攸而疼必不如此之暴且甚
也
耳衂
耳中出血以龍骨吹入即止左關脈弦洪柴胡清肝散
尺脈或躁或弱六味地黃丸
吐血
夫口鼻出血皆係上盛下虚有升無降血隨氣上越出
上竅法當順其氣氣降則血歸經矣宜蘇子降氣湯加
人參阿膠各一錢下養正丹亦有氣虚不能攝血者
其脈必微弱虚軟精神疲憊宜獨參湯或人參飲子團
參丸上膈壅熱吐血脈洪大弦長按之有力精神不
倦或覺胸中滿痛或血是紫黑塊者用生地黃赤芍當
歸牡丹皮荆芥阿膠滑石大黃玄明粉桃仁泥之屬從
大便導之此釜底抽薪法也血從下出者順從上出
者逆一應血上溢之證苟非脾虚泄瀉羸瘦不禁者皆
當以大黃醋製和生地黃汁及桃仁泥牡丹皮之屬引
入血分使血下行以轉逆而為順此妙法也不知此而
日從事於芩連梔蘗之屬輔四物而行之使氣血俱傷
脾胃兩敗今醫治血證百豈有一生者耶血既下行
之後用薏苡仁(多用)百合麥門冬鮮地骨皮嗽渴加枇杷
葉五味子桑根白皮有痰加貝母皆氣薄味淡西方兊
金之本藥因其衰而減之自不再發於虚勞證為尤宜
急欲止之用血餘灰二錢以白湯化阿膠二錢入童
便生藕汁刺薊汁生地黃汁各一杯仍用好墨磨濃黑
頓温服胸中煩熱吐血不止口舌乾燥頭疼石膏散
冐雨著湯鬱於經絡血溢妄行從鼻則衂衂行清道
吐行濁道流入胃脘令人吐血用腎著湯頭疼加川芎
最止浴室中發衂吐血在暑天病人口渴面垢頭暈
乾嘔前茅花燈心麥門冬湯仍入藕節汁側扇栢汁茅
根汁生薑汁少許生蜜亦少許調五苓散血止用生地
黃當歸牡丹皮赤芍藥百草霜末煎服一二貼却用黃
茋六一湯調理怒氣傷肝者唇青面黑當用雞蘇
丸煎四物湯吞下并用十四友丸燈心麥門冬湯吞下
蓋其中有理肝之藥打撲傷損吐血先以藕節汁側
扇栢汁茅根汁韭汁童便磨墨汁化阿膠止之却以
川芎當歸白芍藥百合荆芥穗阿膠牡丹皮紫金藤大
黃滑石紅花煎湯調番降香末白芨末與服戴復菴先
用蘇合香丸却以黑神散和小烏沉湯童便調治勞
心吐血用蓮心五十粒糯米五十粒研末温酒調服及天
門冬湯勞力太過吐血不止蘇子降氣湯加人參阿
膠用猪肝煮熟蘸白芨末食之吐血久不止松花
散百花煎并常服大阿膠丸未效以伏龍肝二錢米飲
調下速止或飲酒之後悶吐之時血從吐後出或因
啖辛熱而得吐血之證名曰肺疽宜大薊散古方用紅
棗燒存性百藥煎煅等分為末米飲調服二錢飲酒
傷胃吐血理中湯加金鈎子乾葛茅花酒色過度饑
飽吐血效方枇杷葉欵冬花北紫苑杏仁鹿茸桑白皮
木通大黃為末煉蜜丸噙化内損吐血下血或飲酒
太過勞傷於内其血妄行出如涌泉口鼻皆流須臾不
救即死用側栢葉蒸焙一兩半荆芥穗燒灰人參各一
兩為細末入飛羅麫一錢新汲水調如稀糊不拘時啜
服傷胃吐血因飲食太飽之後胃中冷不能消化便
煩悶強嘔吐使所食之物與氣共上衝䠞因傷裂胃口
吐血色鮮正赤腹亦絞痛自汗其脈緊而數者為難治
也宜理中湯加川芎乾葛各半錢或只依理中本方加
川芎扁豆尤好不必乾葛若渴甚用葛丸則白术丸
曹氏必用方云吐血須煎乾薑甘草作湯與服或四物
理中湯亦可如此無不愈者若服生地黃竹茹藕汁去
生便遠三因方云理中湯能止傷胃吐血以其方最理
中脘分利陰陽安定血脈按患人果身受寒氣口受冷
物邪入血分血得冷而凝不歸經絡而妄行者其血必
黯黑其色必白而夭其脈必微遲其身必清凉不用薑
桂而用凉血之劑殆矣臨病之工宜詳審焉有時或
吐血兩口隨即無事數日又發經年累月不愈者宜黑
神散和小烏沉湯常服吐血人多發渴名為血渴十全
大補湯或黃茋人參五味子地黃麥門冬葛根枇杷
葉量胃氣虚實用之吐甚頭暈發為寒熱者降氣湯
合四物湯各半貼加阿膠一錢若单發熱者茯苓補心
湯吐血之後有潮熱咳嗽脈洪大而數五至以上不
可治也金匱方心氣不足吐血衂血瀉心湯主之大
黃二兩黃連黃芩各一兩水三升煮取一升頓服之此
正謂心手少隂經之隂氣不足本經之陽亢甚無所輔
肺肝俱受其火而病作以致隂血妄行而飛越故用大
黃泄去亢甚之火黃芩救肺黃連救肝使之和平則隂
血自復而歸經矣雲岐子加生地名犀角地黃湯又
云吐血不止栢葉湯主之栢葉乾薑各二兩艾三把以
水五升取馬通汁一升合煮取一升分温再服凡吐血
不已則氣血皆虚虛則生寒是故用栢葉栢葉生而西
向乃稟兊金之氣而生可制肝木木主升金主降取其
升降相配夫婦之道和則血得以歸藏於肝矣故用是
為君乾薑性熱止而不走用補虚寒之血艾葉之温能
入内而不炎於上可使隂陽之氣反歸於裏以補其寒
用二味為佐馬通者為血生於心心屬午於是用午獸
之通主降火消停血引領而行為使仲景治吐血惟此
二方可以為凖繩觸類而長之
咳嗽血
或問欬血只從肺出他無可言耶曰肺不獨欬血而亦
唾血蓋肺主氣氣逆為欬腎主水水化液為唾腎脈上
入肺循喉嚨挾舌本其支者從肺出絡心注胸中故二
藏相連病則俱病於是皆有欬唾血也亦有可分别者
涎唾中有少血散漫者此腎從相火炎上之血也若血
如紅縷在痰中欬而出者此肺絡受熱傷之血也其病
難已若欬白血必死白血淺紅色似肉似肺也然肝亦
唾血肝藏血肺藏氣肝血不藏亂氣自兩脇逆上唾而
出之内經有血枯症先唾血為氣竭傷肝也熱壅於
肺能嗽血久嗽損肺亦能嗽血壅於肺者易治不過凉
之而已損於肺者難治漸以成勞也熱嗽有血宜金沸
草散加阿膠一錢痰盛加瓜蔞仁貝母勞嗽有血宜補
肺湯加阿膠白芨一錢嗽血而氣急者補肺湯加阿膠
杏仁桑白皮各一錢吞養正丹或三炒丹間進百花膏
亦可用七傷散大阿膠丸丹溪云欬血乃火升痰盛
身熱多是血虚痰帶血絲出童便竹瀝止之經
血逆行或血腥吐血唾血韭汁服立效韭汁童便合
和隔湯頓熱磨鬱金濃汁盪勻服之其血自消千金
方治一切肺病欬唾唾膿血用好酥三十斤煉取凝當
中醍醐服一合日三升即止薏苡仁十兩杵碎水三
升煎取一升入酒少許服或以薏苡仁細末煮猪肺白
蘸食之上氣喘息欬嗽唾血咯血人參細末雞子清
調三錢五更初服便去枕仰卧忌酸醎酢醬麫等物及
過醉飽嗽咯血成勞眼睛疼四肢困倦脚膝無力五
味子黃茋散脈大發熱喉中痛是氣虚用參茋蜜炙
黃栢荆芥地黃當歸韭汁童便少加薑汁磨鬱金飲之
嗽血久而成勞或勞病成而嗽血肌肉消瘦四肢倦
怠五心煩熱咽乾頰赤心忡潮熱盜汗減食黃茋鼈甲
散人參黃茋散陰虚火動而嗽血者滋陰保肺湯
二三年間肺氣上喘咳嗽咯唾膿血滿面生瘡徧身黃
腫人參蛤蚧散蛤蚧補肺勞虛嗽有功治久嗽不愈
肺間積虚熱久則成瘡故嗽出膿血曉夕不止喉中氣
塞胸膈噎痛用蛤蚧阿膠生犀角鹿角膠羚羊角各一
兩除膠外皆為屑次入膠分四服每服用河水三升於
銀石器内慢火煮至半升濾去滓臨卧微温細細呷之
其滓候服盡再搥都作一服以水三升煎至半升如前
服傷寒後傷肺欬唾膿血胸脇脹滿上氣羸瘦麥門
冬湯脈浮大者作虚治用前虚勞條諸補藥若浮大
而上壅甚者雞蘇丸脈沉滑有力者當用攻攻中有
補丹溪治台州林德芳年三十餘得咳而咯血發熱
肌體漸瘦衆醫以補藥調治數年其證愈甚診其六脈
皆濇此因好色而多怒精血耗少又因補塞藥太多榮
衛不行瘀血内積肺氣壅遏不能下降治肺壅非吐不
可精血耗少非補不可唯倒倉法二者俱備但使吐多
於瀉耳兼灸肺俞五次而愈脈浮數忌灸若誤灸之
必唾血唾血而脈浮數其不可治又可知也脈經云
肺傷者其人勞倦則欬唾血(此為一項以人參救肺散治之)其脈細緊
浮數皆唾血此為躁擾嗔怒得之肺傷氣壅所致(此為一項)
(以降氣寧神之藥治之)猪心一個竹刀切開勿令相離以沉香
末一錢重半夏七個入在縫中紙裹蘸小便内令濕煨
熟取出去半夏只喫猪心此方嗽血吐血均治熱嗽
咽疼痰帶血絲或痰中多血其色鮮者並宜金沸草散
若服凉藥不愈其色瘀者此非熱證宜杏子湯咳𠻳
甚而吐血者鮮桑白皮一斤米泔浸三宿淨刮上黃皮
剉細入糯米四兩焙乾一處搗為末每服一二錢米飲
調下久嗽咯血成肺痿及吐白涎胸膈滿悶不食扁
荳散肺痿吐膿血甘桔加阿膠紫苑湯肺痿痰中
有血絲盜汗發熱熱過即冷食減刧勞散前薏苡仁一
味方欬而胸滿心胸甲錯振寒脈數咽乾不渴時出
濁唾腥臭久之吐膿如粥者肺癰也然待吐膿而後覺
為癰不已晩乎千金云欬唾膿血其脈數實者為肺癰
若口中欬即胸中隠痛脈反滑數此肺癰也更於本門
細查之
咯血
咯血不嗽而咯出血也咯與唾少異唾出于氣上無所
阻咯出于痰氣鬱于喉嚨之下滯不得出咯而乃出求
其所屬之藏咯唾同出于腎也治咯血之方宜用童便
青黛以瀉手足少陽三焦與膽所合之相火而薑汁為
佐用四物地黃牛膝輩以補腎陰安其血也攖寧生
巵言云咯血為病最重且難治者以肺手太隂之經氣
多血少又肺者金象為清肅之藏金為火所制迫而上
行以為咯血逆之甚矣上氣見血下聞病音謂喘而咯
血且咳嗽也初得病且宜白扁荳散去半夏加貝母
入生地黃藕節尤佳及濃磨京墨調黑神散小烏沉湯
各一錢或新掘生地黃淨洗生薑少許搗汁去滓温進
又有以生薑一片四面蘸百草霜含嚥如百草霜已淡
吐出再蘸如薑已無味則吐出易之勞瘵吐咯血七
珍散加阿膠當歸各半錢惡甜人更加百藥煎半錢仍
調鍾乳粉尤佳一味鍾乳粉用糯米飲調吐血嗽血亦
治因飽屈身傷肺吐咯血者白芨枇杷丸或白芨蓮
鬚散治咯血黃藥子漢防己各一兩為末每服一錢
匕水一盞小麥二十粒同煎食後温服白芨一兩藕
節半兩為末每一錢湯調服新綿灰半錢酒調下
薏苡仁為末熟煮猪胰切片蘸藥食後微空時取食之
青黛一錢杏仁四十粒去皮尖以黃明蠟煎黃色取
出研細二味同研勻却以所煎蠟少許溶開和之捏作
錢大餅子每服用乾柿一個中破開入藥一餅合定以
濕紙裹慢火煨熟取出糯米粥嚼下
溲血
痛者為血淋不痛者為溺血血淋别見淋門經云悲哀
太甚則胞絡絶胞絡絶則陽氣内動發則心下崩數溲
血也又云胞移熱於膀胱則癃溺血是溺血未有不本
於熱者陳無擇以為心腎氣結所致曾不思聖人之言
簡意博舉一而可十者也血雖主於心其四藏孰無血
以為養所尿之血豈拘於心腎氣結者哉若此類推之
則五藏凡有損傷妄行之血皆得如心下崩者滲於胞
中五藏之熱皆得如膀胱之移熱傳於下焦何以言之
肺金者腎水之母謂之連藏况恃之通調水道下輸膀
胱者也肺有損傷妄行之血若氣逆上者既為嘔血矣
氣不逆者如之何不從水逆下降入於胞中耶其熱亦
直抵腎與膀胱可知也脾土者勝水之賊邪也水精不
布則壅成濕熱濕熱必陷下傷於水道腎與膀胱俱受
其害則隂絡傷傷則血散入胞中矣肝屬陽陽主生化
主疏泄主納血腎屬隂血閉藏而不固必滲入胞中正
與内經所謂傷肝血枯症時時前後血者類也大抵溲
血淋血便血三者雖以前後隂所出之竅血有不同然
於受病則一也故治分標本亦一也其散血止血之藥
無越於數十品之間惟引導佐使各走其鄉者少異耳
先與生料五苓散和四物湯若服藥不效其人素病
於色者此屬虚證宜五苓散和膠艾湯吞鹿茸丸或八
味地黃丸或鹿角膠丸或辰砂妙香散和五苓散吞二
項丸子若小便自清後有數點血者五苓散加赤芍藥
一錢亦有如砂石而色紅却無石淋之痛亦屬虚證宜
五苓散和膠艾湯或五苓散和辰砂妙香散吞鹿茸丸
八味丸鹿角膠丸乾膠炙搗末酒和服鹿角膠尤妙
每服一二兩髮灰二錢茅根車前草煎湯調下當
歸四兩酒三升煮取一升頓服鏡面草自然汁加生
蜜一匙服之以八正散加麥門冬葱煎服小便澀痛
藥内調海金砂末一錢夏枯草燒灰存性為末米飲或凉
水調下車前草自然汁數合空心服實者可以調
胃承氣湯加當歸下之脈經云尺脈滑氣血實婦人
經脈不利男子尿血宜服朴硝煎大黃湯下去經血針
關元瀉之
咳而且溲血脫形其脈小勁是逆也咳溲血形肉脫
脈搏是逆也
下血(腸風)(臟毒)
血之在身有隂有陽陽者順氣而行循流脈中調和
五藏灑陳六府如是者謂之榮血也隂者居於絡脈專
守藏府滋養神氣濡潤筋骨若其藏感内外之邪傷則
或循經之陽血至其傷處為邪氣所阻漏泄經外或居
絡之隂血因著留之邪僻裂而出則皆滲入腸胃而泄
矣世俗每見下血率以腸風名之不知風乃六淫中之
一耳或風有從腸胃經脈而入客者或肝經風木之邪
内乘於腸胃者則可謂之腸風若其他不因風邪而腸
胃受火熱二淫與寒燥濕怫鬱其氣及飲食用力過度
傷其陰絡之血者亦謂之腸風可乎許學士謂下清血
色鮮者腸風也血濁而色黯者藏毒也肛門射如血線
者脈痔也然腸風挾濕者亦下如荳汁及紫黑瘀血不
必盡鮮正當以久暫為别耳然要之皆俗名也世醫編
書者或以瀉血為腸風或分瀉血與腸風藏毒為二門
皆非也先血而後便此近血也由手陽明隨經下行
滲入大腸傳於廣腸而下者也赤小荳當歸散主之
先便而後血此遠血也由足陽明隨經入胃淫溢而下
者也黃土湯主之下血腹中不痛謂之濕毒下血血
色不鮮或紫黑或如荳汁黃連湯主之下血腹中痛
謂之熱毒下血血色鮮芍藥黃連湯主之東垣治宿
有腸血症因五月大熱喫杏腸澼下血遠三四尺散漫
如篩腰沉沉然腹中不痛血色紫黑是陽明少陽經血
證升麻補胃湯(濕毒)太陰陽明腹痛大便常溏泄若不
泄即秘而難見在後傳作濕熱毒下鮮紅血腹中微痛
脇下急縮脈緩而洪弦中指下得之按之空虚和中益
胃湯(濕熱)腸澼下血另作一派其血&KR2806;出有力而遠
射四散如篩下腹中大作痛乃陽明氣衝熱毒所作也
升陽除濕和血湯(濕熱)腸澼下血紅或深紫黑色腹
中痛腹皮惡寒右三部脈中指下得之俱弦按之無力
關脈甚緊肌表陽明分凉腹皮熱而喜熱物熨之内寒
明矣益智和中湯(挾寒)夫腸澼者為水穀與血另作
一派如&KR2806;桶涌出也夏濕熱太甚正當客氣盛而主氣
弱故腸澼之病甚也以凉血地黃湯主之黃栢知母炒
各一錢青皮炒槐子炒當歸熟地各五分水一盞煎七
分温服如小便澀臍下悶或大便前後重調木香㯽榔
細末各半錢稍熱於食前空心服如裏急後重又不去
者當下之如腹中動搖有水聲而小便不調者停飲也
診是何藏以去水飲藥瀉之假令脈洪大用瀉火利小
便之類是也如胃虚不能食而大渴不止不可用淡滲
之藥止之乃胃中元氣少故也與七味白术散補之如
發熱惡熱煩躁大渴不止肌熱不欲近衣其脈洪大按
之無力或無目痛鼻乾者非白虎湯症也此血虚發躁
當以黃茋一兩當歸二錢㕮咀水煎服如大便秘塞或
裏急後重數至圊而不能便或少有白膿或少有血慎
勿利之利之則必至病重及鬱結不通以升陽除濕防
風湯升其陽則陰氣自降矣素問云結陰者便血一
升再結二升三結三升駱龍吉云結隂之病隂氣内結
不得外行血無所稟滲入腸間故便血也其脈虚澀者
是也因血結不行故下古方有結陰丹羅謙甫治因強
飲酸酒得腹痛次傳泄瀉十餘日便後見血或紅或紫
腸鳴腹痛服凉藥如故仍不欲食食則嘔酸心下痞惡
冷物口乾煩躁不得安卧其脈弦細而微遲手足稍冷
以平胃地榆湯温中散寒除濕和胃數服病減大半又
灸中脘二七壯引胃氣上升次灸氣海百壯生發元氣
灸則強食生肉又以還少丹服之至春再灸三里二七
壯温脾壯胃生發元氣次服芳香之劑慎言語節飲食
而愈八物湯去生地黃甘草加官桂名胃風湯治風
冷乘虚入客腸胃水穀不化泄瀉注下及腸胃濕毒下
如荳汁或下瘀血日夜無度蓋亦結陰之類也為隂氣
内結故去甘寒而加辛熱結者散之也潔古云如下
血防風為上使黃連為中使地榆為下使若血瘀色
紫者陳血也加熟地黃若血鮮色紅者新血也加生
地黃若寒熱者加柴胡若肌熱者加地骨皮此
證乃甲欺戊也風在胃口中焦濕泄不止濕既去盡而
反生燥庚欺申也本無金氣以甲勝戊虧庚為母復讐
也故經曰亢則害承乃制是反制勝已之化也若脈洪
實痛甚者加酒浸大黃戴復菴以色鮮為熱色瘀為
寒熱血連蒲散寒血理物湯血色鮮紅者多因内藴熱
毒毒氣入腸胃或因飲酒過多及啖糟臟炙煿引血入
大腸故瀉鮮血宜連蒲散吞黃連阿膠丸及香連丸或
一味黃連煎飲大瀉不止者四物湯加黃連槐花仍取
血見愁草少許生薑搗取汁和米飲服於血見愁草中
加入側栢葉與生薑同搗汁尤好有暑毒入腸胃下
血者一味黃連煎湯飲腸風下血以香附末加百草
霜米飲調服加入麝香少許其應尤捷冷氣入客腸
胃下瘀血理中湯不效宜黑神散米飲調下或用膠艾
湯加米湯煎吞震靈丹攧撲内損惡血入腸胃下出
濁物如瘀血者宜黑神散加老黃茄為末酒調酒積
下血不止糞後見用神麴一兩半白酒藥二丸同為末
清水調捏作餅子慢火上炙黃為細末每服二錢白湯
調下亦治泄瀉海藏治梅師大醉醒發渴飲水及冰
茶後病便鮮紅先與吳茱萸丸翌日又與平胃五苓各
半散三大服血止復自利又與神應丸四服自利乃止
或問何不用黃連之類以解毒曰若用寒藥其疾大變
難治寒飲内傷復用寒藥非其治也況血為寒所凝入
大腸間而便下血温之乃行所以得熱則自止唐生
病因飲酪水及食生物下利紫黑血十餘行脾胃受寒
濕毒與六神平胃散半兩加白术三錢以利腰臍間血
一服愈攖寧生巵言云腸風則足陽明積熱久而為
風風有以動之也藏毒則足太隂積熱久而生濕從而
下流也風則陽受之濕則隂受之戴氏要訣云藏毒者
藴積毒氣久而始見腸風者邪氣外入隨感隨見三因
方五痔藏毒腸風之辯甚詳藏毒腸風之血出于腸藏
間五痔之血出于肛門蝕孔處治各不同(無擇翁烏連湯治脈痔外)
(無形而所下血一線如箭或點滴不能已此由脈竅中來也詳見痔門)腸風藏毒不拘糞
前糞後並宜米飲湯調枳殼散下酒煮黃連丸或枳殼
散下烏梅丸此乃因登厠糞中有血却與瀉血不同或
用小烏沉湯和黑神散米飲調下血色清鮮者以瓦松
燒灰研細米飲調服宜減桂五苓散加茅花半錢吞荆
梅花丸仍以側栢葉同薑搗爛冷水解下侵些米飲佳
如血色淡濁者胃風湯吞蒜連丸或烏荆丸或棕灰散
仍以米飲調香附末或三灰散腸風腹中有痛下清
血先當解散腸胃風邪甚者肛門腫疼敗毒散加槐角
荆芥或槐花湯枳殼散藏毒腹内略疼濁血兼花紅
膿併下或肛門腫脹或大腸頭突出大便難通先以拔
毒疏利之劑追出惡血膿水然後以内托并凉血袪風
量用人虚兼以參苓茋术助養胃氣諸般腸風臟毒
並宜生銀杏四十九個去殼膜爛研入百藥煎末丸如
弹子大每兩三丸空心細嚼米飲下下血久面色痿
黃漸成虚憊下元衰弱宜黃茋四君子湯下斷紅丸或
十全大補湯或黃茋飲中蠱藏府敗壞下血如雞肝
如爛肉其證唾水沉心腹絞痛者是也治之方馬藺根
末水服方寸匕隨吐則出白蘘荷葉密安病人席下
勿令病人知覺自呼蠱王姓名蚯蚓十四枚以苦酒
三升漬之服其汁蝟毛燒末水服方寸匕(吐毒)苦瓠一
枚水二升煮取一升服(吐)或用苦酒一升煮瓠令消服之
診腎脈小搏沉為腸澼下血血温身熱者死淫而
奪精身熱色夭然及酒後下血血篤重是逆也心肝
澼亦下血二藏同病者可治其脈小沉濇為腸澼其身
熱者死熱見七日死身熱則死身寒則生脈懸絶
則死滑大則生脈沉小留連者生數疾且大有熱者
死腹脹便血脈大時絶是逆也如此者不及一時而
死矣胃移熱于脾傳為虛腸澼死不治脾脈外鼓
沉為腸澼久自已肝脈小緩為腸澼易治
畜血
夫人飲食起居一失其宜皆能使血瘀滯不行故百病
由汚血者多而醫書分門類症有七氣而無畜血予故
增著之衂血畜血上焦心下手不可近畜血中焦
臍腹小腫大痛畜血下焦三焦畜血脈俱在左手
中畜血上焦活人犀角地黃湯畜血中焦仲景桃
仁承氣湯畜血下焦仲景抵當湯韓氏地黃湯生漆
湯海藏云畜血可用仲景抵當湯丸恐庸醫不知藥
性用之太過有不止損血之候老弱虚人之禁也故立
生地黃湯蝱蟲水蛭大黃桃仁内加生地黃乾漆生藕
藍葉之輩也又云生漆湯一方亦恐抵當湯丸下之
太過也是以知乾漆為破血之劑比之抵當湯則輕用
之通則重用之破積治食則重也食藥内乾漆碙砂非
氣實不可用也如牙齒等蝕數年不愈當作陽明畜
血治之以桃仁承氣湯細末煉蜜丸桐子大服之好飲
者多有此疾屢服有效若登高墜下重物撞打箭鏃
刃傷心腹胸中停積鬱血不散以上中下三焦部分分
之以易老犀角地黃湯桃仁承氣湯抵當湯丸之類下
之亦有以小便同酒煎治之者更有内加生地黃當歸
煎服者亦有加大黃者又法虚人不禁下之者以四
物湯加穿山甲煎服妙亦有用花蘂石散以童子小便
煎服或酒調下此藥與寒藥正分隂陽不可不辨也
證治準繩卷七
