證治凖繩卷九十七
明王肯堂撰
幼科
肺臟門
喘
素問通評虚實論帝曰乳子中風熱喘鳴肩息者脈何
如岐伯曰喘鳴肩息者脈實大也緩則生急則死曾
小兒喘痰重於咳嗽然有虚實冷熱之分不可㮣舉實
熱者投清肺飲(嗽)加五和湯(裏熱)水薑蔥煎及瀉肺湯
(嗽)碧玉丸為治經云喘急多因氣有餘蓋肺主氣故也
虚冷者投枳實湯水薑煎并如意膏補肺散坎離湯自
效此肺虚感風氣不升降致有是證及用定喘飲常驗
不拘冷熱皆可服涎壅失音二聖散主之薛喘急之
證有因暴驚觸心者有因寒邪壅盛者有因風邪外客
者有因食鹹酸痰滯者有因膏粱積熱薰蒸清道者然
喘與氣急有輕重之别喘則欲言不能隘於胸臆氣急
但息短心神迷悶耳治法因驚者用雄朱化痰定喘丸
佐以天麻定喘飲寒傷肺氣者用小青龍湯風邪傷肺
者用三拗湯加減之食醎酸傷肺者啗以生豆腐熱傷
肺氣者當凉肺定喘哮喘喉聲如鋸者梅花飲兼用半
夏丸前證多因脾肺氣虚腠理不蜜外邪所乘眞氣虚
而邪氣實者為多若已發則散邪為主未發則補脾為
主設㮣攻其邪則損真氣逕補其肺則益其邪凡喘嗽
之證若小便不利則必生脹脹則必生喘要分標本先
後先喘而後脹者主於肺先脹而後喘者主於脾蓋肺
金司降外主皮毛肺朝百脈通調水道下輸膀胱肺既
受邪則失降下之令故小便漸短致水溢皮膚而生脹
滿此則喘為本而脹為標也治當清金降火為主而行
水次之脾土惡濕而主肌肉土能尅水若脾土受傷不
能制水則水濕妄行浸漬肌肉水既上溢則邪反侵肺
氣不能降而生喘矣此則脹為本而喘為標也治當實
脾行水為主而清金次之苟肺證而用燥脾之藥則金
燥而喘愈甚脾病而用清金之藥則脾寒而脹益增觀
其證若中氣虚弱者用六君子湯中氣虚寒者前方加
炮薑鬱結氣滯者用歸脾湯加柴胡山梔肝木尅脾土
者用六君柴胡山梔肺氣壅滯者用紫蘇飲加白术食
鬱壅滯者用養胃湯加木香肺中伏熱水不能生而喘
者用黃芩清肺飲及五淋散脾肺虚弱不能通調水道
者用補中益氣湯及六味丸膏梁厚味脾肺積熱而喘
者用清胃散及滋腎丸心火刑金不能生水者用人參
平肺散亦用滋腎丸腎水虧虚火爍金小便不利者用
六味丸及補中益氣湯肝木乘脾不能相制而喘者用
六君柴胡升麻脾胃虚寒臍凸腹脹者用八味地黃丸
脾腎虚寒不能攝水如蠱脹者用加減腎氣丸凡虧損
足三陰而致喘脹或二便不調及牽引作痛者俱用六
味八味加減腎氣等丸治之仍參傷風咳嗽證錢氏論
肺盛復有風冷云胷滿短氣氣急喘嗽上氣當先散肺
後發散風冷散肺瀉白散(肺)發散風冷大青膏主之(吐瀉)
肺只傷寒則不胸滿潔古云肺實則喘而氣盛瀉白
散
瀉白散(肺)清肺飲(嗽)五和湯(裏熱)
碧玉丸治痰嗽氣喘胸滿飲食減少睡不得寧煩躁
有熱
青黛明白礬(生用)天南星(生用)滑石(四味各二錢半)輕粉(五十)
(貼)全蝎(五十尾去尖毒)巴豆(四十九粒去殼膜心存油碎切入乳鉢極細杵)
右除輕粉巴豆外餘五味或晒或焙為末仍入前二
味同在乳鉢杵勻薑汁煮糯米粉為糊丸粟殼大每
服七丸至九丸或十一丸用淡薑湯空心投熱甚者
薄荷湯下或不拘時
錢氏論肺臟怯云唇白色當補肺阿膠散主之(方見本門)若
悶亂氣麤喘促哽氣者難治肺虚損故也脾肺病久則
虚而唇白脾者肺之母也母子皆虚不能相營故名曰
怯脾主唇唇白而澤者吉白而枯骨者死
補肺散治久患咳嗽肺虛氣促有痰惡心
阿膠(壹兩半剉炒)白茯苓馬兜鈴(去老梗)糯米(叁味各半兩)
杏仁(二十一粒湯泡去皮尖)甘草(四錢炙)
右剉每服二錢水一盞煎七分蕪時温服
坎離湯治虚喘晝輕夜重食減神昏
蓽澄茄石菖蒲(各一錢)白术白茯苓(去皮)南木香
(已上各二錢)甘草(炙)半夏(湯煮透濾仍剉焙乾)紫蘇子(略炒杵碎已上肆錢)
右剉每二錢水一盞煎七分温服無時
聖惠杏仁煎治小兒欬嗽心煩喘麤
杏仁(湯浸去皮尖雙仁麩炒微黃)天門冬(去心)寒食麫(各壹兩)蜜
酥(各壹合)生地黃汁(壹大盞)貝母(半兩微炒)
右件煎貝母及天門冬至五分便研絞取汁入杏仁
膏等同熬如稀餳每服用温水調下半錢已來量兒
大小以意加減
八味理中丸治小兒心肺不和息數脈急上下不升
降中膈痞滿鬱隘胸臆坐卧煩悶神情不樂飲食不
下
人參甘草(炙)白术乾薑枳實(製炒)白茯苓
五味子(去粳)桑白皮(去赤皮)
右件等分為末煉蜜為丸小指頭大每服一丸淡豆
豉五粒水一小盞煎至半去豉通口服不拘時候
張渙蟬殼湯治小兒肺氣不利病
白术五味湯治小兒咳嗽氣逆上喘(二方並見咳嗽)
聚寶方平氣散治小兒氣不和定喘和氣補虚思食
人參白茯苓百合甘草(炙)白术桔梗(各等)
(分)
右六味為末每服一錢水八分生薑少許同煎至五
分温服
熱實雲岐云小兒結熱上氣喘者四順清凉飲子
痰實丹溪云痰嗽痰喘並用涌法吐之重劑瓜蒂散輕
劑苦參赤小豆須蝦虀汁調服
生白丸治小兒痰涎不利上喘欬嗽
白附子(新羅者)天南星(各半兩)半夏(壹兩)
右為末用生薑汁打麵糊為丸如菉豆大每服二十
丸至三十丸生薑湯下量大小加減
枳實湯主傷風傷寒胸滿氣促咳嗽不活食多夾痰
吐出
枳實(去瓤剉片麩炒微黃)赤茯苓(去皮各半兩)甘草(陸分)半夏(㭍錢湯煮)
(透濾仍剉焙乾)桔梗(㭍錢半剉炒)
右件㕮咀每服二錢水一盞薑三片煎七分無時
如意膏(見前齁䶎)
半夏丸治肺氣不調咳嗽喘滿痰涎壅塞心下堅滿
及風痰嘔吐惡心涕唾稠粘
白礬(壹兩半焙)半夏(叁兩湯泡㭍次生薑汁製壹宿)
右為末生薑自然汁丸赤豆大每服十丸薑湯下
經驗後方大人小兒定喘化痰
右用豬蹄四十九箇淨洗控乾每箇指甲内半夏白
礬各一字入罐子内封閉勿令煙出火煆通赤去火
細研入麝香一錢人有上喘咳嗽用糯米飲下小兒
半錢至妙
驚大效雄硃化痰定喘治小兒因驚發喘逆觸心
肺暴急張口虚煩神困
雄黃硃砂(各一錢研)蟬蛻全蝎(炒)地龍白僵蠶
天南星白附子(炮各二錢半)輕粉(半錢)
右為末麵糊圓如麻子大每服三十丸薄荷茶清送
下食後服
天麻定喘飲治小兒喘嗽驚風
天麻防風羌活甘草人參桔梗白
术川芎半夏麯(各等分)
右剉散每服二錢水一盞麥門冬十四粒煎至七分
食後服有熱去白术加芍藥枳殼
風邪傷肺三拗湯(嗽)
紫蘇飲子治肺受風寒喘熱痰嗽
紫蘇葉桑白皮青皮五味子杏仁麻
黃甘草(炙)陳皮(各二分)人參半夏(各三分)
右薑三碗水煎温服
寒邪傷肺小青龍湯(嗽)
麻黃杏子甘草石膏湯治傷寒發汗後不可更行桂
桂湯汗出而喘無大熱下後喘亦治
麻黃(二兩去節湯泡去黃汁焙乾秤)杏仁(二十五个去皮尖)石膏(四兩研)甘
草(一兩炙)
右剉散每服二錢水小盞煎六分去滓温服
金匱要略小青龍加石膏湯治大人小兒肺脹痛而
上氣煩躁而喘脈浮者心下有水
麻黃(去節三兩千金四兩)芍藥桂枝細辛(各三兩千金各二兩)甘
草(炙)乾薑(各三兩)半夏(半升洗)五味子(半升千金一升)石膏(二兩)
(碎)
右九味㕮咀以水一斗先煮麻黃減一升去上沫内
諸藥煮取三升去滓強服一升羸者減之日三服小
兒服四合
雜方吉氏治小兒傷冷氣喘涎多方
&KR0797;&KR0803;(一个大者間一蓋子)阿膠(一分)沙糖(半兩)
右件將二味投入&KR0797;&KR0803;内以蓋子依舊封着白紙都
糊入飯甑蒸兩遍傾出隨兒大小約多少冷服
真珠散治小兒氣喘多涎
真珠(末)生犀角(鎊各半錢)香附子(四錢)龍腦
右為末每服半銅錢煎桃仁湯調下嬰兒一字一歲
以下者半錢
茅先生小兒諸喘氣急方
海漂蛸黑牽牛(末)牡蠣馬兜鈴(去皮)
右各秤二錢為末拌勻每服抄一錢用鯽魚淡煮湯
調下
又方
海漂蛸牡蠣(火煆)
右等分為末每服一錢用淡生薑湯調下
喉間有聲千金射干湯治小兒咳嗽喘急如水雞聲
射干麻黃紫苑甘草生薑(各半兩)半夏(三錢)
桂心(二錢)大棗(十五枚)
右剉散每服二錢水一盞半煎入蜜少許服
梅花飲子治小兒驚潮五臟積熱上焦藴熱手足心
熱喉中多痰涎面色或紅或白嗞呀鼻流清涕氣急
肝肺壅熱目赤咳嗽或被人驚夜啼不安或傷寒漸
安尚有餘熱亦宜服化痰退熱
硼砂馬牙硝芒硝人參(各一兩)甘草(半兩)梅花
腦子辰砂麝香(各一字)
右八味為末以磁器收貯遇有此證麥門冬調下
氣喘咳嗽桑白皮湯下常服薄荷湯調下
失音二聖散治風痰壅閉語音不出氣促喘悶手足
動搖似搐非搐
訶子(十枚大者半生半炙去核)大腹皮(淨洗焙乾五錢)
右剉每服二錢水一盞煎七分無時温服
通治定喘飲治夾風痰喘氣促不拘冷熱二證
人參(去蘆頭)麻黃(不去根節)防己(去黑皮)訶子(去核)半夏(湯洗去滑)
甘草(六味各五錢)
右剉每服二錢水一盞薑二片煎七分無時温服
總治十六般哮嗽出本事方
阿膠(剉炒)馬兜鈴甘草(炙)半夏(薑汁浸三日)杏仁(去皮尖各)
(一兩)人參(半兩)
右剉散每服二錢水一盞隨病湯使煎至七分臨卧
食後服湯使于後心嗽面赤或汗流如乾葛煎
肝嗽眼中淚出入烏梅一箇糯米十四粒煎脾嗽
不思飲食或惡心入生薑二片煎胃嗽吐逆吐酸
水入蚌粉煎膽嗽令人不睡用藥半錢茶清調下
肺嗽上氣喘急入桑白皮煎膈嗽出痰如圓
塊生薑自然汁調藥讌下勞嗽秦芁末同煎冷
嗽天晚嗽甚蔥白三寸同煎血嗽連頻不住當歸
末棗子同煎暴嗽涕唾稠粘入烏梅生薑煎産
嗽背甲痛甘草三寸黃蠟少許煎氣嗽肚疼脹滿
青皮同煎哮喘聲如拽鋸入半夏二箇同煎腎
嗽時復三兩聲入黃茋白飴糖煎已上十六般嗽
疾依法煎服無不效驗
馬脾風暴喘而脹滿也田氏云暴喘俗𫝊為馬脾風
也大小便哽宜急下之用牛黃奪命散後用白虎湯平
之馬脾風在百日内者不治
牛黃奪命散治小兒肺脹喘滿胸膈起急兩脇扇動
陷下作坑兩鼻竅張悶亂嗽喝聲嗄而不鳴痰涎潮
塞俗云馬脾風若不治死在旦夕
白牽牛黑牽牛(各一兩半生半熟)川大黃檳榔(各一兩)
右為細末三歲兒每服二錢冷漿水調下涎多加膩
粉少許無時加蜜少許
無價散治風熱喘促悶亂不安俗謂之馬脾風
辰砂(二錢半)輕粉(五錢)甘遂(麫裹煮焙乾一錢半)
右為細末每服一字用温漿水少許入滴油一點挑
藥在上沉下去却以漿水灌之立效
又一法小兒喘脹俗謂之馬脾風又謂之風喉者以草
莖量病兒子中指裏近掌紋至中指尖截斷如此(二莖)
自乳上微斜直立兩莖於稍盡頭横一莖兩頭盡頭
點穴炙三壯此法多曾見愈
悲哭
萬全方小兒有驚啼有夜啼有躽啼夫驚啼者由風邪
乘心臟腑生熱熱則精神不定睡卧不安故驚啼夜啼
者臟冷也夜則陰盛陰盛相感痛甚於晝故令夜啼一
云有犯觸禁忌亦令兒夜啼可作法術斷之其躽啼者
由腹中痛甚兒身躽張氣蹙而啼也又有胎寒而啼者
此兒在胎時已受病也其狀腸胃虚冷不消乳哺腹脹
下痢顔色青白而時或啼呌是也薛悲哭者肺之聲
淚者肝之液也若六脈弦緊者先以温湯漬其身取汗
次以凉膈散之類清其内熱此張子和治法如此若因
乳母怒火遺熱於肝肝火炎熾反侮肺金金木相擊故
悲哭有聲者宜用六君柴胡山梔以補脾清肝用六味
丸以壯水生木有因驚風過服袪風燥血之藥而致者
有因吐瀉内亡津液而致者及稟父腎陰不足不能生
肝者治各審之若小兒忽然大啼作聲丹溪謂必死此
稟腎陰不足虛火炎上故也用六味丸多有生者仍參
覽夜啼客忤驚啼重舌口瘡天釣内釣等證
錢氏蟬花散治驚風夜啼咬牙咳嗽及療咽喉壅痛
蟬花(和殼)白殭蠶(直者酒炒熟)甘草(炙各一分)延胡索(半分)
右為末一歲一字四五歲半錢蟬殼湯下
本事方治小兒拗哭龍齒散
龍齒蟬殼(去翅足泥土)鈎藤(有鈎子者)羌活茯苓人
參(各等分)
右為末每服一大錢煎六分去查温熱服
子和治一小兒悲苦彌日不休兩手脈弦而緊戴人曰
心火甚則乘肺肺不受其屈故哭肺主悲王太僕云心
爍則痛甚故爍甚悲亦甚先令浴以温湯漬形以為汗
也肺主皮毛汗出則肺熱散浴止而啼亦止矣仍命服
凉膈散加當歸桔梗以竹葉生薑朴硝同煎服瀉膈中
之邪熱
驚啼謂於眠睡裏忽然啼而驚覺也錢氏云小兒驚
啼邪熱乘心也當安心安神丸主之(方見心臟)
乳香丸治驚風内釣腹痛驚啼
乳香(半錢)沒藥沉香(各一錢)蝎稍(十四枚)鷄心檳榔(一錢)
(半)
右為末煉蜜丸桐子大每服二丸菖蒲鈎藤湯調下
木香丸治證同前
乳香沒藥全蝎(各半錢)鈎藤舶上蘹香木
香(各一錢)
右先將乳香沒藥另研次入諸藥末和畢取大蒜少
許研細和丸桐子大每服二丸鈎藤湯下
張渙嬰兒眠卧着忽啼哭驚覺面赤口舌乾然若神&KR1090;
即非夜啼乃風熱邪氣秉於心臟名曰驚啼宜用
牛黃膏方(常服除胎熱)
牛黃好牡蠣(煆粉各一分)人參甘草(炙各半兩)已上並
為細末次入辰砂雄黃(各一分並細研水飛)龍腦(半錢)
右件諸藥一處研細勻練蜜和成膏如鷄頭實大每
服半粒至一丸薄荷湯化下乳食服
青雲散
石蓮心(一分)天南星(炮)殭蠶(取直者)全蝎鬱金(皂角煮各)
(一錢半)雄黃(一錢)粉霜(半錢)
右件為末每服一字半錢看大小蜜湯調下
聖惠犀角散治小兒驚啼
犀角屑鈎藤升麻黃芩甘草(炙各一分)人參
(三分)
右㕮咀每服一錢水一盞煎至五分量兒服之
羚羊角散
羚羊角屑黃芩犀角屑甘草(炙)茯神(各一分)
麥門冬(半兩)
右件藥擣羅為散每服一錢以水一小盞煎至五分
去滓量兒大小分減服之
龍齒散治小兒驚啼煩熱眠卧不安
龍齒麥門冬(各半兩)白芍藥川升麻川大黃
(炒)甘草
右件藥㕮咀每服一錢以水一小盞煎至五分去
温温服量小兒大小加減服之
栢子仁散治小兒驚啼狀如物刺(亦治躽啼)
栢子仁(一兩擣細羅為散)
右件藥一二歲兒每服一字用粥飲調服三四歲兒
每服半錢一日三四服量兒大小加減
治小兒五邪驚啼悲傷鯪鯉甲燒之作灰以酒或水和
服方寸七(出本草)
仙人水鑑兒生下多驚啼聲噎庸醫云是氣急此誤人
命宜使此方收取黃葵四月花隂乾搗散入馬牙黃
連四分加黃檗四味神方力莫加
右以冷水調下一字至一錢服之立效
嬰孺治小兒夜睡忽驚啼不識母母喚之搖頭方
右小兒忽驚啼不識母者是夢中見母棄之去謂母
實去故啼但令人抱坐于暗中令母從外把大火入
來喚之即止所以然者謂母去還來也此方天下未
之知隠居效方
一法寫天心二字於䪿門上寫泥丸二字於丹田上
躽啼巢氏云小兒在胎時其母將養傷於風冷邪氣入
胞傷兒臟腑故兒生之後邪猶在兒腹内邪動與正氣
相摶則腹痛故兒躽張蹙氣而啼
鈎藤膏治小兒乾啼後躽(方見腹痛)
張渙嬰兒在胎之時其母將養一切不如法及取凉飲
冷過度冷氣入兒腸胃使胎氣不強致生下羸弱多
病俛仰多啼名曰躽啼宜用養臟湯方
川當歸(一兩)沉香丁香白术桂心川芎(各半)
(兩)
右件搗羅為細末每服一錢水八分入生薑二片煎
至四分去查放温時時滴兒口中
嬰孺黃茋散治少小胎寒腹痛躽啼
黃茋當歸芎藭乾薑(各四分)甘草(三分)黃芩(陸分)
(銖)
右為末二十日兒用乳汁和一胡豆大一日三夜一
五十日兒一小豆大百日二小豆大藥温中無毒若
無黃茋可闕也兒生便服使寒氣不得生亦不吐服
之朞年止服妙若寒氣㽲痛啼不可忍以水煮飲之
如服理中丸法服藥補益之可數十倍節度無苦
劉氏治胎氣弱陰陽不調晝夜躽啼不已
好乳香(水中坐乳鉢細研)沒藥(細研)木香薑黃(各四錢)木鼈
子(二十箇去殼)
右先將三味同為細末次研入上二味煉蜜和成劑
收之每一歲兒可服半皂子大餘以意加減煎鈎藤
湯化下無時次用魏香散
魏香散
蓬莪荗(半兩濕紙裹煨)真阿魏(一錢)
右先用温水化阿魏浸蓬莪荗一晝夜切焙乾為末
每服半錢煎紫蘇米飲空心調下躽啼稍愈服開胃
丸
開胃丸
白术木香蓬莪荗人參當歸(各半兩)白芍
藥(一分)
右為細末湯浸炊餅為丸如黍米大每服五十丸空
心食前煎麝香湯下
白术當歸煎丸治胎寒腹痛遇夜啼呌身體躽張有
如癎狀吐哯不止大便酸臭乳食雖多不生肌膚
白术當歸木香
右等分為細末煉蜜為丸如桐子大每服一丸煎木
香湯化下
六神散治腹痛啼哭面青口中冷氣四肢亦冷曲腰
而啼或大便泄瀉及不吮乳
人參山藥白术(各半兩)甘草(二錢)茯苓扁豆(炒各)
(一兩)
右為末每服二錢薑二片棗一枚煎服一方用當歸
白芍藥人參各二錢半甘草桔梗陳皮各一錢為散
每服二錢水煎時時服
夜啼三因小兒夜啼有四證一曰寒二曰熱三曰重舌
口瘡四曰客忤寒則腹痛而啼面青白口有冷氣腹亦
冷曲腰而啼此寒證也熱則心躁而啼面赤小便赤口
中熱腹煖啼時或有汗仰身而啼此熱也若重舌口瘡
要吮乳不得口到乳上即啼身額皆微熱急取燈照口
若無瘡舌必重也客忤者見生人氣忤犯而啼也各隨
證治之曾夜啼者有驚熱夜啼有心熱夜啼有寒疝
夜啼有誤觸神祗夜啼此四者詳具于後驚熱者為
衣衾太厚或抱于極暖處久坐致生煩悶邪熱攻心心
主神神亂則驚心與小腸為表裏故啼泣而遺溺者是
也治法退熱鎮心則自安矣用百解散(急驚)牛蒡湯(咽喉)三
解散(潮熱)主之心熱者見燈愈啼面紅多淚無燈則稍
息蓋火者陽物也心熱遇火兩陽相摶才有燈而啼甚
故經曰火疾風生乃能雨此其義也宜凉心安神用百
解散或五苓散(俱驚)加黃芩甘草水煎服次牛蒡湯(咽喉)三
解散(潮熱)及琥珀抱龍丸(驚)為治有遇黃昏後至更盡
時哭多睡少有啼聲不已直到天明乃胎中受寒遇夜
則陰勝而陽微故腰曲額汗眼中無淚面瑩白而夾青
伏卧而啼入盤腸内弔之證者為寒疝治法去宿冷温
下焦白芍藥湯(疝)烏梅散(腹痛)及冲和飲(傷寒)加鹽炒茱萸
茴香水薑煎服及釣藤膏亦佳誤觸神祗者面色紫
黑氣鬱如怒呼時若有恐懼及睡中驚惕兩手抱母大
哭不休此誤觸禁忌神祗而得或因惡祟所侵蓋嬰孩
目有所覩口不能言但驚哭無時指紋俱隠故玉環集
云忽然兩手形無見定知唐突惡神靈治法先解其表
宜百解散(驚)次驅邪鎮心用蘇合香丸(客忤)琥珀抱龍丸
(驚)投之自效演山王氏舉水鏡先生云天蒼蒼地王
王小兒夜啼疎客堂又云啼而不哭是煩哭而不啼是
躁無辜賦云夜多啼而似&KR1090;凡初生兒日夜煩啼如有
&KR1090;或謂熱在心驚藥與疎利或謂寒停臟腑與服温煖
醫者察而治之乃善也若兒啼哭胷堂仰突首反張喜
見燈者心經有熱宜疎利服三黃丸或洗心散加燈心
麥門冬子良若兒啼哭頭低身曲腹閉肚緊者臟腑留
寒宜與温之胃風湯加黃茋煎效若不識證候但以蟬
蛻二七枚全者去大脚為末加朱砂一字蜜調於吻立
效薛夜啼有二曰脾寒曰心熱也夜屬陰陰勝則脾
臟之寒愈盛脾為至陰喜温而惡寒寒則腹中作痛故
曲腰而啼其候面青白手腹俱冷不思乳食是也亦曰
胎寒用釣藤散若見燈愈啼者心熱也心屬火見燈則
煩熱内生兩陽相摶故仰身而啼其候面赤手腹俱緩
口中氣熱是也用導赤散若面色白黑睛少屬腎氣不
足至夜陰虚而啼也宜用六味丸若兼泄瀉不乳脾腎
虚弱也用六神散若兼吐瀉少食脾胃虚寒也用六君
炮木香大便不化食少腹脹脾氣虚弱也用異功散心
血不足者秘旨安神丸木火相摶者柴胡梔子散肝血
不足者地黃丸大抵此證或因吐瀉内亡津液或稟賦
腎陰不足不能滋養肝木或乳母恚怒肝火侮金當用
六君子湯補脾土以生肺金地黃丸壯腎水以滋肝木
若乳母鬱悶而致者用加味歸脾湯乳母暴怒者加味
小柴胡湯乳母心肝熱摶柴胡梔子散仍宜參客忤驚
啼覽之
心鑑治小兒一百二十日内夜啼用蟬蛻四十九箇去
前截用後截為末分四服釣藤湯調灌之
普陰蟬花散治小兒夜啼不止狀若鬼祟用蟬蛻下
半截為末一字薄荷湯入酒少許調下或者不信將上
半截為末前湯調下即復啼也古人立方莫知其妙
寒夜啼錢乙論夜啼云脾藏冷而痛也當與温中藥及
以法禳之花火膏主之
花火膏取燈火一顆塗乳上令兒吮之
錢氏當歸丸凡祟兒夜啼者臟寒而腹痛也面青手
冷不吮乳者是也宜此方
當歸白芍藥人參(各一分)甘草(炙半分)桔梗陳
橘皮(不去白各一錢)
右為細末水煎半錢時時少與服又有熱痛亦啼呌
不止夜發面赤唇焦小便黃赤與三黃丸人參湯下
(三黃丸方見實熱)
張渙萬金散治嬰兒臟寒稟氣怯弱或多䪿解面色
青白遇夜多啼甚者煩悶狀若神祟亦由觸犯禁忌
所致此名曰夜啼宜用此方
沉香(剉)丁香人參五味子當歸(各一兩)赤芍
藥白术(各半兩)桂心(一分)
右件擣羅為細末每服一錢用淡温漿水一小盞煎
至五分放温時時滴兒口中立效
田氏五味子散治小兒夜啼及腹痛至夜輒劇狀似
鬼祟
五味子當歸赤芍藥白术(各半兩)茯神陳
皮桂心甘草(炙各二錢半)
右為麤末水煎量兒大小加減
鈎藤膏治百日内嬰孩面青腹痛夜啼及周歲已上
者盤腸内弔諸疝氣疾
鈎藤(和鈎)玄胡索當歸(酒洗)粉草(炙)乳香(各五錢)肉桂
(去麤皮二錢)麝香(一字)
右前四味焙乾桂不過火乳香蒻葉裹熨斗盛火熨
透候冷入乳鉢同麝細杵後入前藥末再杵勻煉蜜
丸芡實大每用一丸至二丸白湯空心化服
鈎藤飲治小兒夜啼乃臟冷也陰盛於夜則冷動冷
動則為陰極發躁寒盛作疼所以夜啼不歇也鈎藤
散主之治驚啼加蟬蛻防風天麻
鈎藤鈎茯神茯苓川芎當歸木香
甘草白藥(各一錢)
右為末每服一錢薑棗略煎服其或心熱而煩啼必
有臉紅舌白小便赤澁之證鈎藤飲去木香加朱砂
末一錢研和每服一錢木通湯調下或剉散亦可
聖惠乳頭散治小兒夜啼不止腹中痛
黃茋(剉)甘草(炙)當歸赤芍藥木香
右各等分𢷬細羅為散每服取少許着乳頭上因兒
喫乳服之
蒜乳丸治腹痛夜啼(方見腹痛)
熱夜啼錢氏云三黃丸治腹熱痛(熱痛腰不曲肢不冷也)夜啼面
赤唇焦便赤用人參湯下(方見裏熱)
吉氏朱砂膏治諸驚啼夜啼
朱砂人參白茯苓甘草(各一錢)麝(各少許)
右末蜜為丸每服一塊如皂子大金銀薄荷湯下
安神散治一應驚啼
犀角雄黃人參車前子(各半兩)茯苓(一兩)
右五味為末每服一錢桃仁湯下
大國燈花散治熱證心躁夜啼以燈花三四顆研細
燈心煎湯調塗口中以乳汁送下日三服燈花用
燈心燒灰亦妙又一法燈花七枚鵬砂一字辰砂
少許研細蜜調抹唇上立安
茅先生抹唇膏主小兒夜啼
蟬殼(一箇去足)燈花(兩朵)朱砂(少許)
右為末如小兒夜啼遇夜用雞冠血調藥抹兒上下
兩唇即止夾朱砂膏與服
丹溪治小兒夜啼
人參(二錢半)黃連(一錢半)甘草(炙五分)竹葉(二十片)生薑(一片)
右水煎服
澹寮龍齒散(方見前即本事龍齒散但無羌活)
小兒夜啼黃連薑汁炒甘草竹葉燈心煎服
口瘡重舌夜啼三因蒲黃散
真蒲黃(微炒紙鋪地上出火氣)
右研細每抄些少摻舌下時時摻之更以温水蘸熟
帛裹指輕輕按掠之按罷摻藥
牡蠣散(方見口瘡)
客肝夜啼治客忤夜啼法用本家厨下燒殘火柴頭一
箇以火焦頭為上朱書云吾是天上五雷公將來作神
將能收夜啼鬼一縳永不放急急如太上老君律令勑
書了勿令兒知立在牀下倚牀前脚裏立之男左女右
效
黃土散治小兒卒客忤
竈中黃土蚯蚓屎(各等分)
右研勻和水塗兒頭上及五心良
禳厭法千金治夜啼方
右以妊娠時食飲偏所思者物哺兒即效
外臺必效小兒夜啼方
以日未出時及日午時仰卧於臍上横文中屏血以
朱書作血字其夜即斷聲效
陳藏器餘云井口邊草主小兒夜啼着母卧席下勿
令母知
子母秘錄治小兒夜啼甑帶懸戸上
孟詵小兒夜啼取乾牛糞如手大安卧蓆下勿令母
知子母俱吉
集騐方仙人杖小兒驚癎及夜啼安身伴睡良日華
子云豬窠内有草治小兒夜啼安蓆下勿令母知
日華子云用雌雞翼治小兒夜啼安蓆下勿令母知
聖惠方
右臍下書甲字差
又方取樹孔中草着戸上立止
又方以車輞盜安母卧床下勿令母知
又方取荒廢井中敗草懸戶上良
又方取牛糞灰安母卧下勿令母知
又治小兒夜啼符法三道□(此符左右手中貼之)□(此符)
(臍中貼之)□(貼房門上)
嬰孺治小兒夜啼法
右令母脫去上衣只着中衣跪宅四角曰西方白帝
東方青帝南方赤帝北方黑帝中央黃帝乞斷某甲
夜啼荷恩之日奉還酒脯隨意所用還法安五畔置
中庭四角故四角四畔中央一畔啟顙膽五帝說曰
今日奉還隨意所呪願之
劉氏方治小兒夜啼瀉若以色見我以音聲求我
是人行邪道不能見如來燒灰吞之男左一本女右
一本
炙法寶鑑炙幼宫三壯又炙中指甲後一分萬全方
炙小兒夜啼上燈啼鷄鳴止者炙中指甲後一分中衝
穴一壯炷如小麥大
瘖
薛經云舌者音聲之機也喉者音聲之關也小兒卒然
無音者乃寒氣客于會厭則厭不能發發不能下致其
門闔不制故無音也若咽喉音聲如故而舌不能轉運
言語則為舌瘖此乃風冷之邪客於脾之絡或中於舌
下廉泉穴所致也蓋舌乃心之苗心發聲為言風邪阻
寒經絡故舌不能轉運也若舌本不能轉運言語而喉
中聲嘶者則為喉瘖此亦為風冷所客使氣道不通故
聲不得發而喉無音也然或風痰阻塞或因心經氣虚
或因脾之脈絡受風或因風痰滯於脾之絡或因脾氣
不足或胃中清氣不升皆足以致瘖大抵此證亦有稟
父腎氣不足不能言者有乳母五志之火遺兒薰閉清
道不能言者或兒病津液耗損會厭乾涸不能言者或
腎氣不充虚火上炎傷肺不能言者有驚風中風不能
言者若遺熱與津液耗者用七味白术散清氣不升者
用補中益氣湯稟腎不足與虚火傷肺者用六味地黃
丸若仰首咳嗽肢體羸瘦目白睛多或兼解顱呵欠咬
牙等證悉屬腎虚非地黃丸不能救也
卒失音巢氏云喉嚨者氣之道路喉厭者聲音之門門
戸有暴寒氣客於喉厭得寒即不能發聲故卒然失音
也不能語者語聲不出非牙關噤也
病後瘖錢氏論腎怯失音相似病吐瀉及大病後雖有
聲而不能言又能嚥藥此非失音為腎怯不能上接於
陽故也補腎地黃丸(腎)主之失音乃卒病耳
吉氏家𫝊治小兒患後聲不出
酸棗仁(去殼一錢)白茯苓(半錢)朱砂(二錢)
右件為末丸如豆大每服一丸人參湯下
聖惠鷄頭丸(見舌)
驚退而瘖漢東王先生通關散治小兒驚風並退只
是聲啞不能言
右以天南星炮為末每服嬰孩半字或一字三五歲
半錢八九歲一錢豶豬膽汁調下令孩兒喫嚥入喉
中便能言語
集驗方治小兒驚退而啞不能言語
木通(剉)防風(去蘆)川升麻羚羊角(屑)桂心(已上各半兩)
甘草(炙二錢半)
右件藥𢷬為麤散每服一錢水一小盞煎至五分去
滓入竹瀝少許更煎一兩沸不計時候量兒大小加
減服之
集驗又方
臘月牛膽釀天南星(不拘多少)
右研細每服半字薄荷湯調下臨卧服兒大者服一
字至半錢
癎瘥而瘖巢氏病原小兒發癎差後六七歲不能語候
風癎發之狀口眼相引或目睛上搖或手足瘈瘲或脊
背強直或頸項反折屈搐如數皆由以兒當風取涼乳
哺失節之所為也而癎發瘥後不能語者是風癎因兒
衣厚汗出以兒乘風取凉太過為風所傷得之其初發
之狀屈指如數然後發瘈瘲是也心之聲為言開竅於
口其癎發雖止風冷之氣猶滯心之絡脈使心氣不和
其聲不發故不能言也
千金大補心湯治小兒癎差後風冷留滯於心絡使
心氣不和語聲不發
黃芩附子(炮去皮臍各一兩)甘草茯苓桂心(各三兩)
石膏半夏遠志肉(各四兩)生薑(六兩)大棗(二十枚)飴
糖(一觔)乾地黃阿膠麥門冬(各三兩)
右件藥㕮咀每服一大撮入前飴糖半匙許水一盞
半煎半盞服之
中風失音聖惠治小兒中風失音不語舌根強硬方
陳醬汁(半合)人乳(二合)
右件藥相和合令勻少少與兒服之
張渙竹瀝膏治小兒中風失音不語牙關緊急
竹瀝(依法旋取)生地黃(取汁)蜜(各半合已上攪勻)桂心(為末)石菖蒲
(一寸九節者取末各一兩)
右件都一處調勻慢火熬成膏硬軟得所如皂子大
每服一粒取梨汁化下
救生菖陽湯治小兒中風昏
石菖蒲天麻生烏蛇肉全蝎白殭蠶
附子(炮去皮臍)羌活人參白附子(各半兩)
右為麤末每服三錢水兩盞生薑五片薄荷五葉煎
至一盞濾去温熱時時與服
醒脾散治小兒驚搐後不語
甘草(炙一錢)冬瓜子防風(各半兩)人參(一分)
右件為細末每服一錢用水一盞入竹葉數片燈心
少許同煎至七分去滓食後温服臨睡
傷寒失音茅先生傷寒失音語不得方
金毛狗脊甘草(等分)
右為末每服一錢用黃蠟一塊指頭大水六分同煎
四分服
集驗方治小兒傷寒失音不能語
桂(指面大)
右含桂口中漸漸聲音如舊
鼻
張渙按小兒肺氣通於鼻氣為陽若氣受風寒停滯鼻
間則成鼻塞氣塞使津液不收則多涕若冷氣久不散
膿涕結聚使鼻不聞香臭則成&KR1604;鼻若挾熱則鼻乾皆
妨害乳食巢氏云鼻乃肺之竅皮毛腠理乃肺之
主此因風邪客於肺而鼻塞不利者宜用消風散或用
蔥白七莖入油膩粉少許擂攤絹帛上掌中護温貼𩕄
門因驚仆氣散血無所羈而鼻衂者用異功散加柴胡
山梔左臉青而兼赤者先用柴胡清肝散後用地黃丸
右臉赤乃肺大腸實熱也用瀉白散鼻色赤乃脾胃實
熱也用瀉黃散微赤乃脾經虚熱也用異功散加升麻
柴胡色深黃用濟生犀角地黃湯後用楊氏地黃散淡
白色用六君子湯頦間色赤用四物湯加山梔赤甚用
五淋散小便赤色用六味丸補中益氣湯唇色白用六
君子湯久不愈用麥門冬飲子若初病元氣未虧乳食
如常發熱壯熱二便秘結作渴飲水卧不露晴者悉屬
形病俱實當治邪氣若病久元氣已虧食少發熱口乾
飲湯嘔吐泄瀉肢體畏寒卧而露晴者悉屬形病俱虚
當補正氣為要
鼻塞演山凡産牙兒三朝五日六晨一臘忽然鼻塞吻
乳不能開口呼吸者多是乳母安睡之時不知持上兒
子鼻中出息吹着兒𩕄或以水浴洗用水温冷不避風
邪所以致兒鼻塞宜與通關膏傅之消風散服之或有
驚悸作熱薄荷散與服通關膏用白殭蠶豬牙皂角
荆芥香附子川芎細辛等分為末葱白同研傅𩕄至妙
消風散治胎熱胎寒兼治諸風上攻頭目昏痛項背
拘急肢疼目眩旋暈鼻塞多嚏皮膚頑麻癢瘡癮疹
小兒虚風
茯苓川芎羌活荆芥穗防風(去蘆)藿香
僵蠶(炒)蟬蛻(去嘴爪)甘草(炙)厚朴(製)陳皮(去白各等分)
右為末每服五分茶清調下薄荷湯亦可急慢驚風
乳香荆芥湯調下或加雄黃名雄風散
薄荷湯治鼻塞不通及夾驚傷寒極熱變蒸
薄荷葉(五錢)羌活全蝎麻黃(去節)甘草僵蠶(炒各)
(一錢)天竺黃白附子(各二錢半煨)
右為末薄荷湯調下熱極生風加竹瀝少許一方有
柴胡台芎桔梗茯苓無全蝎僵蠶天竺白附
張渙辛夷膏
辛夷葉(一兩洗焙乾)細辛木通杏白芷木香(各半)
(兩)已上搗羅為細末次用香仁(一分湯浸去皮尖研)
右件用羊髓豬脂各二兩同諸藥相和於石器中慢
火熬成膏赤黃色放冷入龍腦麝香各一錢拌勻每
用少許塗鼻中若乳下嬰兒妳母吹著兒𩕄鼻塞者
只塗𩕄上
張雞峯方治𩕄開不合鼻塞不通
右以天南星大者一枚微炮為末以淡醋調塗緋帛
上以貼𩕄上炙熱手頻熨之
莊氏治小兒鼻塞方
右以槐葉為末用乳母唾調厚塗䪿上
吉氏葱涎膏治小兒生三五日鼻塞氣急飲乳之時
啼呌不止
葱葉豬牙皂角(為末去皮各七條)
右爛研同皂角末成膏貼䪿門上差
&KR1604;鼻聖惠龍腦散治小兒鼻&KR1604;不聞香臭
龍腦(半錢細研)瓜蒂(十四枚)赤小豆(三十粒)黃連(三大莖去鬚)
右件藥搗細羅為散入龍腦研令勻每夜臨卧時以
菉豆大吹入鼻中每用有少許清水出為效
張渙清肺膏治&KR1604;鼻病
瓜蒂(半兩)附子(一枚炮去皮臍)赤小豆細辛甘草(各一分已)
(上𢷬羅為細末)
右件入龍腦一錢研勻煉蜜和丸緜裹内鼻中隨鼻
之大小
右二方前一方有熱者宜之後一方有寒者宜之
鼻流清涕聖惠夫肺氣通於鼻若其藏為風冷所傷冷
隨氣乘於鼻故使液涕不收也夫津液涕唾得熱則乾
燥得冷則流溢也
張渙菊花散治鼻塞多涕等病
甘菊防風前胡(各一兩)細辛桂心(各半兩)甘草
(一分)
右件搗羅為細末每服半錢研入乳香少許煎荆芥
湯調下乳後
聖惠菊花散治小兒腦戸傷於風冷鼻内多涕精神
昏悶
甘菊花白术細辛白茯苓甘草(炙微赤剉)防
風人參(並去蘆各一分)
右件藥搗粗羅為散每服一錢以水一小盞入生薑
少許煎至五分去滓不計時候量兒大小以意加減
温服
萬全方芎藭散治證同前
芎藭(半兩)甘菊花白术防風人參細辛
白茯苓甘草(炙各一分)
右件藥搗羅為散每服一錢以水一盞生薑少許煎
至五分去滓温服
鼻乾無涕聖惠夫小兒肺臟壅滯有積熱上攻於腦則
令腦熱也又肺氣通於鼻主於涕若其臟有熱則津液
乾燥故令無涕也
聖惠木通散治小兒腦熱無涕口乾心躁眠卧不安
木通(剉)麥門冬(去心焙)川升麻(各半兩)知母犀角屑
甘草(炙微赤剉)杏仁(湯浸去皮尖雙仁麩炒微黃各一分)梔子仁(三枚)
右件藥𢷬羅為麤散每服一錢以水一小盞煎至五
分去滓不計時候量兒大小加減温服
張渙犀角升麻散治腦熱肺壅鼻乾病
犀角屑(一兩)川升麻馬牙硝黃連(各半兩)已上搗
羅為細末次用朱砂(細研水飛半兩)牛黃龍腦(各一分研)
(細)
右件搗羅為細末每服半錢温蜜湯調下乳食後
萬全方麥門冬丸治小兒心肺壅熱腦乾無涕時有
煩躁
麥門冬(去心焙一兩)龍腦(細研半分)甘草(炙)牛黃(研入各一分)黃
連赤茯苓犀角屑粉霜朱砂馬牙硝
(各研)生乾地黃子芩(各半兩)
右件藥𢷬羅為末入研了藥都研令勻每服半錢以
温蜜湯調下
鼻有息肉千金翼論曰凡人往往有鼻中肉塞眠食皆
不快利得鼻中出息而俗方亦衆而用之皆無成效惟
見本草云雄黃主鼻中息肉此言不虚但時人不知用
雄黃之法醫者生用故致困斃曾有一人患鼻不得喘
息余以成鍊雄黃日内一大棗許大過十日内塞自出
當時即得喘息更不重發其鍊雄黃法在千金翼仙丹
方中具有之宜尋求也期有神驗
千金治小兒鼻塞生息肉方
通草細辛(各一兩)
右二味𢷬末取藥如豆着綿纏頭内鼻中日二服
千金翼治鼻中息肉塞鼻不得喘息方取細辛以口
濕之屈頭内鼻中傍内四畔多著日十易之滿二十
日外以葶&KR1047;(一兩)松蘿(半兩)
右二味𢷬篩以綿裹薄如棗核大内鼻日日五六易
之滿二十日外以吳白礬上上者二兩瓦坯裹相合
令置窰中燒之待瓦熟取𢷬篩以面脂和如棗核大
内鼻中日五六易盡更和不得頓和二十日外乃差
慎行勿勞及熱食并蒜麵百日
千金翼治齆鼻有息肉不聞香臭方
瓜蒂細辛(各半兩)
右二味為散絮裹豆大塞鼻中須臾即通
鼻赤丹溪治小兒赤鼻
雄黃黃丹(各等分)
用無根水調傅或用菖蒲半葉酒蒸為末調服解
食毒(無根水者天落兩水用碗盛之者是也)
薛氏云鼻色赤乃脾胃實熱也用瀉黃散微赤乃脾經
虚熱也用異功散加升麻柴胡色深黃用濟生犀角地
黃湯後用楊氏地黃散淡白色用六君子湯
楊氏地黃散治榮中有熱肺壅鼻衂
生地黃赤芍藥當歸身川芎(各等分)
右每服二三錢水煎熟入蒲黃少許春夏衂入地黃
汁蒲黃各少許秋冬衂用車前子汁少許
龜胸
錢肺熱脹滿攻於胸膈即成龜胸又乳母多食五辛亦
成張乳母乳兒常捏去宿乳夏常洗乳淨捏去熱乳
若令兒飲熱乳損傷肺氣胸高脹滿令兒胸高如龜乃
名龜胸曾此候因風痰停飲聚積心胸再感風熱肺
為諸臟華蓋居於膈上水氣汎溢則肺為之浮日久凝
而為痰停滯心胸兼以風熱内發其外證唇紅面赤咳
嗽喘促致胸骨高如覆掌名曰龜胸治法寬肺化痰利
膈以除肺經痰飲先用五苓散和寬氣飲入薑汁葱湯
調服次清肺飲雄黃散碧玉丸如意膏為治若投前
藥愈而復作𫝊變目睛直視痰涎上湧兼以發搐則難
治矣薛龜胸龜背多因小兒元氣未充腠理不密風
邪所乘或痰飲鬱結風熱交攻而致法當調補血氣為
主而以清熱消痰佐之若因乳母膏梁厚味者當以清
胃散治其母子亦服少許
聖惠大黃丸治龜胷肺熱壅滯心膈滿悶
川大黃(七錢半微炒)天門冬(焙)百合杏仁(麩炒微黃)木通
桑白皮甜葶&KR1047;(隔紙炙紫)川朴硝(各五錢)
右為細末蜜丸如菉豆大不時温水研五丸量兒大
小加減幼科類萃去朴硝加百合石膏
曾百合丹(即大黃丸加減)
百合(一兩)川朴硝杏仁(湯浸去皮尖)桑根白皮木通
川大黃天門冬(去心各半兩)
右為極細末煉蜜和如黍米大每服十粒米飲送下
量兒大小加減
曾五苓散(見驚)寬氣飲(見驚)清肺飲(見咳嗽)雄黃散(見驚)
碧玉丸(見咳嗽)如聖膏
丹治小兒龜胸方
蒼术黃檗(酒炒)芍藥(炒)陳皮防風山查威
靈仙加當歸又利後加生地黃
右為末煉蜜丸食後温水下
外治法龜尿摩胸骨上瘥
炙法田氏取兩乳前各一寸五分上兩行三骨罅間六
處各三壯炷如麥春夏從下炙上秋冬從上炙下莊氏
取九家灰壹斗盛簸箕中令兒合面印胸跡于龜胷從
上當中及兩邊令三姓人同下火各於灰上炙三壯棄
灰河流或水中
龜背
聖惠坐兒稍早為客風吹脊風氣達髓使背高如龜雖
有藥方多成痼疾以炙法為要錢兒生下客風入脊
逐於骨髓即成龜背治之以龜尿點節骨取尿之法當
安龜在蓮葉上後用鏡照之其尿自出以物盛之張
嬰兒生後一百八十日始髇骨成方能獨坐若強令兒
坐之太早即客風寒吹著兒背及脊至骨𫝊入於髓使
背高如龜之狀以松蘂丹療之
松蘂丹治龜背病
松花(洗焙乾)枳殼(去瓤麩炒)獨活防風(去蘆又各一兩)川大黃
(炮)前胡麻黃(去根節)桂心(各半兩)
右為細末煉蜜和如黍米大每服十粒粥飲下量兒
大小加減聖惠麻黃丸多芍藥少前胡一方多
檳榔訶皮一方無松花有當歸煑麵糊丸名枳殼
防風丸
聖惠炙法當炙第三椎骨節下兩旁各一寸半肺俞穴
及第五椎骨節下兩旁各一寸半心俞穴又第七椎骨
節下兩旁各一寸半鬲俞穴以小兒中指節為一寸艾
炷如小麥大三五壯即止此法累用十有一二得效亦
無全效之功(顱䪿經云符殿直之孫紹熙辛亥春炙即效)
脫肛
曾肺與大腸為表裏肛者大腸之門肺實熱則閉結不
通肺虚寒則腸頭出露有因痢久裏急後重努力肛開
為外風所吹或伏暑作瀉腸滑不禁或稟賦怯弱易於
感冷亦致大腸虚脱凡小兒所患瀉痢皆因暑濕風熱
乘脾胃虚而得蓋風屬木木勝則制土土主脾胃虚而
受制又濕喜傷脾因虚受濕不能分别清濁水穀交雜
則為洞泄洞泄既久大腸亦虚大腸乃手陽明燥金而
土虚不能生金金氣既虚則𫝊送之道亦虚又為風冷
所襲故肛門脫而不收怯宜補脾温胃使金得受母之
益而氣實宜藿香飲(不乳食)勻氣散(疝)平胃散(不乳食)主之
次則内投固腸之劑用健脾飲(不乳食)養臟湯(痢)服餌外
以敷貼之法用伏龍肝散傅之及萆麻膏貼䪿門使引
氣上令其自收如收盡仍以水洗去其膏及有邪熱積
滯於大腸未經疎滌亦成此疾其肛門色紅而軟肺脈
浮數右手指紋紫見身微有熱時或煩躁先投清肺飲
(嗽)疎解次用薄荷散蟠龍散為治間服萬安飲亦佳
薛巢氏云實熱則大便秘結虚寒則肛門脱出此多因
吐瀉脾氣虚肺無所養故大腸之氣虚脱而下陷也用
補中益氣或四君子為主若脱出緋赤或作痛者血虚
而有熱也用補中益氣湯佐以四物牡丹皮微者或作
痛者氣虚而有熱也佐以四君牡丹皮大凡手足指熱
者屬胃氣熱手足指寒者屬胃氣寒湯氏方治脱肛
大腸自糞門出宜用葱湯薰洗令軟欵欵送上此因瀉
利得之者亦可服瀉利之藥然後用槐花等藥又有用
一味五倍子煎湯入朴硝薰洗而縮者又有用真蒲黃
碾極細以猪脂拌勻傅肛門上而入者全嬰方用澁腸
散兼有痔證腫痛者用黃丹&KR0632;石等分井水調塗即消
并用鉛白霜半錢片腦半字好酒調傅腫處甚佳黃連
解毒湯亦可服用苦參湯洗亦效亦有蜜陀僧白礬腦
子末之傅上更用荆芥防風等項洗之用生括樓根者
效
内服張渙蕪荑丹治小兒久痢頻併大腸虚冷肛門
脱出
白蕪荑(微炒)鼈甲(塗酥炙黃去裠襴)蝸牛皮(炙令焦黃)磁石(燒醋蘸七)
(遍細研水飛各一兩)蚺蛇膽黃連(去鬚微炒各半兩)
右件𢷬羅為末用軟飯和丸如黍米大每服十粒粥
飲下量兒大小加減乳食前
妙應散
茛菪子(淘去浮者炒令黑色)天台烏藥(各一兩已上搗羅為細末次入)白麵
(一分)龍腦(半錢)
右件都拌勻每服一字蜜湯下乳食前
曾氏花荷散治陽證脫肛
薄荷(和梗)骨碎補(去毛各半兩)金罌刺根(七錢半)甘草(二錢半)
右剉碎每服二錢水一盞入無灰酒大匙煎七分空
心温服或無時
聚寶方象豆丸治諸痢脫肛
&KR0008;藤子(一名象豆出廣南山林間如通草藤紫黑)
右一味為末每服二錢血痢熱酒調下三服必效白
痢傾打破取仁子碎碾銀器中慢火炒黃褐色碾細
羅一兩遍後若帶白時再炒褐色為末宿蒸餅湯浸
却握乾和圓豌豆大略焙乾每服十五丸至二十丸
倉米飲温下空心食前服痢差即止蟲毒五痔小兒
脫肛並可為末酒調下立愈
茅先生方用破故紙一兩於瓦土焙乾為末每服一字
或半錢米飲調下吳茱萸末亦可嬰孺用黃連黃
檗二味為末蜜丸桐子大飲下三丸日三四服
莊氏用乾蓮蓬焙乾為末米飲調下一二錢
湯氏治大腸虚弱肛門脫下方
龍骨訶子(煨去核各壹兩)沒石子(大者貳枚)罌粟殼(去核醋塗炙貳錢)
右為末白湯點服仍用蔥湯薰洗令軟欵欵以手托
入用新磚瓦燒紅以醋澆之氣上即用脚布叠數重
壓定使熱氣上透不可過熱令病者以臀坐於布上
如覺布温逐旋減之以常得温熱為度并常服前藥
潔古五倍子散治小兒脫肛
五倍子地榆(各等分)
右為細末每服半錢或一錢空心米飲調下
外治錢氏赤石脂散治小兒因痢後努躽氣下推出
肛門不入(躽於建反用力努腹也)
真赤石脂伏龍肝(各等分)
右為細末每用五分傅肛頭上頻用按入
曾氏蟠龍散治陽證脫肛
乾地龍蟠(如錢樣者佳略去土一兩)風化朴硝(二錢)
右剉焙研為細末仍和勻朴硝每以二錢至三錢肛
門濕潤乾塗或乾燥用清油調塗先以見毒消荆芥
生蔥煮水候温浴洗輕與拭乾然後𫝊藥
伏龍肝散治陰證脱肛
伏龍肝(一兩)鼈頭骨(一具)百藥煎(二錢錢)
右三味焙研為末每用一錢至三錢濃煎紫蘇湯候
温和清油調塗患處並如前法浴洗拭乾方上藥
治小兒脫肛用五倍子為末量多少摻患處以物襯手
揉入切忌食發風毒物脫肛治法用蒲黃一兩猪脂
二兩煉豬脂和蒲黃成膏塗腸頭上即縮入
水聖散治小兒脫肛不收用浮萍草不以多少杵為
細末乾貼患處
澁腸散治小兒久痢大腸頭脫出不收
訶子(炮)赤石脂龍骨(各等分)
右為末臘茶少許和藥摻腸頭上絹帛揉入又治痢
米湯調下又方治脫肛五倍子焙為末入茶依前方
用
勝雪膏治隨腸番花鼠妳等痔熱痛不可忍或已成
瘡者並皆治之
片腦風化硝
右件各半字用好酒少許研成膏子塗之隨手輒愈
治大人小兒脫肛不收方連翹不以多少洗淨為細末
先以鹽水洗後用藥末時時乾傅脱肛上立差
蓖麻膏治暴患脱肛
蓖麻子(壹兩)
右件爛杵為膏捻作餅子兩指寬大貼䪿上如陰證
脱肛加生附子末葱蒜同研作膏依前法貼之
朱氏家𫝊治小兒脫肛方
右用磁母石以石碾為末麵糊為丸如菉豆大熟水
下五七丸後以磨刀水洗脱肛處立效
脫肛用東北方陳壁泥土湯泡先洗下後熏上
保生信效治久病腸風痔漏腸出不收至有出數寸
者苦楚良極小兒久瀉痢亦名此疾
右先用五倍子四兩以水五升煎湯一兩沸投入朴
硝四兩通手淋洗至水冷即止若覺熱痛即津唾調
熊膽塗之痛即止當漸收甚者不過淋洗三五次收
盡竊詳此藥朴硝能軟五倍子能收二物相須以為
用也或更以乾蜘蛛末摻之乘熱以軟帛温入尤妙
(摻蜘蛛者與葛氏方同)
九籥衞生療小兒脫肛方
香附子荆芥穗(各等分)
右同為麤末每用三匙水一大椀煎十數沸淋渫
苦參湯治脫肛并痔
枳殼黃連大黃甘草荆芥苦參赤
芍藥黃芩(各等分)
右剉散每用五錢以車前子茅草同煎薰洗
小兒脫肛瀉血秋深不痊炙龜尾一壯炷如小麥大脊
端窮骨也小兒脫肛者炙臍中三壯小兒脫肛久
不瘥及風癎中風角弓反張多哭言語不擇發無時節
盛即吐沫者取百會一穴炙七壯在鼻直入髮際五寸
頂中央旋毛中可容豆炷如小麥大
肛痒
薛小兒肛痒或嗜甘肥大腸濕熱壅滯或濕毒生蟲而
蝕肛門若因濕熱壅滯用四味肥兒丸(疳)大便秘結者
用清凉飲(裏熱)蟲蝕肛門先用化蟲丸後用四味肥兒丸
外以雄黃散納肛内若因病不食蟲無所養而食臟食
肛者其齒齦無色舌上盡白四肢倦怠其上唇内有瘡
唾血如粟心内懊憹此蟲在上食臟若下唇内有瘡此
蟲在下蝕肛門若蝕肛透内者不治諸蟲惟上半月頭
向上可用藥追之望後頭向下令患者聞烹食香味蟲
頭即向上矣後用藥追之一兒嗜膏粱甘味患疥瘡
余謂當禁其厚味急用清胃之藥以治其積熱不從乃
用敷藥以治其外更肛門作痒發熱瘡益甚肌體骨立
飲食少思遂用九味蘆薈丸(疳)五味異功散(吐瀉)加柴胡
升麻尋愈一兒肛門作痒耳前後結小核如貫珠隠
於肌肉之間小便不調面色青此稟母之肝火為患用
九味蘆薈丸為主佐以五味異功加山梔柴胡又以加
味逍遙散(發熱)加漏蘆與母服而愈一兒十三歲肛門
作痒或脱出或大便血遍身生瘡發熱作渴腹大青筋
用大蘆薈丸五味異功散其瘡漸愈佐以補中益氣湯
熱渴漸止肛門悉愈又用異功散為主佐以補中益氣
湯(虚熱)加吳茱萸所製黃連治之而血愈一兒十五歲
兩目白翳遍身似疥非疥肛門作痒晡熱口渴形體骨
立余以為肝疳之證也用六味地黃丸而痊後陰莖作
痒小便澄白服蟠葱散肛門腫痛服大黃等藥肛門脱
出作痒不可忍雜用降火之藥不應下唇内生小白瘡
余以為蟲蝕肛門用九味蘆薈丸而愈一小兒肛門
作痒誤以為痔服槐角丸等藥肢體消瘦鼻下濕爛下
唇内生瘡此蟲食下部也先用化䘌丸二服乃用五味
異功散四劑却用大蕪荑湯(疳)四味肥兒丸而痊一
兒七歲飲食過多即作瀉面青黃色服峻利尅劑余謂
當節飲食健脾胃為善不信後牙齦赤爛肛門作痒服
清熱之劑腹痛膨脹復請欲用前劑余曰此元氣虧損
虚火上炎也仍不信後腮間黑腐余曰此脾氣太虚肉
死而不知痛也明矣後雖信余已不救矣若初用五味
異功散健脾胃為主佐以大蘆薈丸四味肥兒丸清脾
濕熱豈有不治之理哉後之患者審之一小兒肛門
作痒屬大腸經風熱用槐角丸而愈一小兒肛門連
陰囊痒出水淋漓屬肝經濕熱也用龍膽瀉肝湯九味
蘆薈丸治之並愈一小兒嗜甘肥肛門作痒發熱作
渴雜用清熱之劑腹脹少食鼻下生瘡余謂脾胃濕熱
生蟲也不信後下唇内生瘡先用四味肥兒丸諸證漸
愈又用大蕪荑湯治之而痊
化䘌丸治諸疳生蟲不時啼哭嘔吐清水肛腹脹痛
唇口紫黑腸頭濕䘌
蕪荑青黛蘆薈蝦蟆(燒灰)川芎白芷胡
黃連(各等分)
右各另為末猪膽浸糕丸如蔴子大每服一二十丸
食後并(臨卧)杏仁湯
雄黃散治走馬疳並痘毒疳蟲蝕肛門
雄黃銅綠(各二錢)
右為末摻瘡上
腎
錢腎主虚無實也惟瘡疹腎實則黑陷兒本虚怯
由胎氣不成則神不足目中白晴多其顱則解囟開面
色㿠白此皆難養縱長不過八八之數若恣色慾不及
四旬而亡或有因病而致腎虚者非也又腎氣不足則
下竄蓋骨重惟欲墜下而身縮也腎者陰也腎虚則畏
明皆宜補腎地黃丸主之(心氣熱則上竄宜導赤散腎氣虚則下竄宜地黃丸是也)
腎病見夏水勝火腎勝心也當治腎輕者腎病退重
者悸動當搐潔腎主寒自病則足脛寒而逆人之五
臟惟腎無實小兒瘡疹變黑陷則是腎實水尅退心火
心乘腎微邪内熱不惡寒桂枝湯主之肺乘腎虚
邪喘嗽皮澁寒百部丸主之肝乘腎實邪拘急氣搐
身寒理中丸主之脾乘腎賊邪體重泄瀉身寒理中
丸主之劉五行之中惟有腎之一臟母盛而子反受
邪何則肺屬金射於皮毛所主者氣腎屬水主於骨髓
所藏者精氣之輕浮能上而不能下精之沈重能下而
不能上此物性之自然今肺之盛蓋熱之作也熱上蒸
於肺則不能下生於腎而腎受邪矣急服凉藥解之使
肺氣清和而後可此腎病必先求之於肺若肺臟安和
而腎忽然受病者不過脾之濕相刑於腎而生疾所以
有解肺熱去脾邪兩藥若脾肺兩臟俱和而腎自生疾
亦察其本臟而治之薛下竄等證足不喜覆者蓋腰
以下皆腎所主乃心氣不行於腎部也法用地黃丸壯
腎水以制心火若因脾肺虛而不能生腎水者用補中
益氣湯六味地黃丸以滋化源其瘡疹黑陷乃腎虛而
邪氣實也尤當用地黃丸
地黃丸(錢氏)
熟乾地黃(八錢)山茱萸肉乾山藥(各四錢)澤瀉牡
丹皮白茯苓(去皮各三錢)
右為末煉蜜和丸如桐子大三歲以下一二至三丸
空心温水化下
垣或問錢氏地黃丸補腎又曰補肝何也曰然手厥
陰心主包絡足厥陰肝經俱治在下焦經云不足者
滋其化原故肝腎之病同一治法此地黃丸補二經
之意也海藏云若加五味為腎氣丸此滋肺之源
以生腎水
薛前丸治腎肝血虛燥熱作渴小便淋秘痰氣上壅
或風客淫氣瘰&KR0659;結核或四肢發搐眼目瞤動或咳
嗽吐血頭目眩暈或咽喉燥痛口舌瘡裂或自汗盜
汗便血諸血或稟賦不足肢體瘦弱解顱失音或畏
明下竄五遲五軟腎疳肝疳或早近女色精血虧耗
五臟齊損凡属腎肝諸虚不足之證宜用此以滋化
原其功不可盡述
海腎實須澤瀉瀉之腎本無實不可瀉錢氏止有補腎
地黃丸無瀉腎之藥治脈洪而實錢氏地黃丸加生
地黃去山茱萸是也此治左手本部脈實若右尺洪實
以鳳髓丹瀉之(丹髓丹方見雜病遺精門)
解顱䪿陷䪿填總論
萬全方云小兒有解顱候有䪿不合候有䪿陷候此三
者大同而小異也解顱者謂小兒年長䪿應合而不合
頭顱開解也腎主骨髓而腦為髓海腎氣不成則髓海
不足故骨縫開解也其䪿不合與䪿陷雖因臟腑有熱
熱氣上衝致䪿或不合或陷然亦本於腎氣不足也
薛腎主骨骨氣實則腦髓充而䪿早合骨脈盛而齒早
合腎氣怯則腦髓虚而䪿不合此由父母精血不足宜
用地黃丸補之若在乳下當兼補其母更以軟帛緊束
其首使其易合皆虚火上衝當調補脾腎為善䪿填䪿
陷亦因所稟腎氣不足及乳哺失宜脾胃虧損所致夫
脾主肌肉氣逆上衝而為填脹元氣下陷而為䪿陷也
並用補中益氣湯地黃丸及用狗頭骨炙黃為末以鷄
子清調敷䪿門亦有瀉利氣血虛脾胃不能上充者亦
用前法若手足並冷前湯加薑桂未應虚寒甚也急加
附子緩則多致不救
張渙嬰兒解顱䪿不合䪿填䪿陷下不平皆由腎經虚
熱宜用封䪿散方
蛇蛻皮(一兩燒灰細研)防風川大黃(&KR0668;紙裹炒煨存性)白芨(各半)
(兩)
右件碾為細末入青黛半兩同研勻每用半錢以豶
豬膽汁調勻用一紙䪿子攤之四邊回合各留少白
紙用淡生醋麵糊貼䪿上不住以温水潤動一伏時
換
證治凖繩卷九十七
