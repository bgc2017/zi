證治準繩卷十六
明王肯堂撰
準繩
七竅門
目
瞳神散大東垣云凡心包絡之脈出於心中代心君
行事也與少陽為表裏瞳子散大者少隂心之脈挾目
系厥隂肝之脈連目系心主火肝主木此木火之勢盛
也其味則宜苦宜酸宜涼大忌辛辣熱物是瀉木火之
邪也飲食中常知此理可也以諸辛主散熱則助火故
不可食諸酸主收心氣瀉木火也諸苦瀉火熱則益水
也尤忌食冷水大寒之物此物皆損胃氣胃氣不行則
元氣不生元氣不生緣胃氣下陷胸中三焦之火及心
火乘於肺上入胸灼髓火主散溢瞳子之散大者以此
大熱之物直助火邪尤為不可食也藥中去茺蔚子以
味辛及主益肝是助火也故去之加黃芩半兩黃連三
錢黃連瀉中焦之火黃芩瀉上焦肺火以酒洗之乃寒
因熱用也亦不可用青葙子為助陽火也更加五味子
三錢以收瞳神之散大也且火之與氣勢不兩立故經曰
壯火食氣氣食少火少火生氣壯火散氣諸酸物能助
元氣孫真人曰五月常服五味子助五藏氣以補西方
肺金又經云以酸補之以辛瀉之則辛瀉氣明矣或曰
藥中有當歸其味亦辛甘而不去何也此一味辛甘者
以其和血之聖藥也況有甘味又欲以為鄉導為諸藥
之使故不去也熟地黃丸瞳神散大而風輪反為窄
窄一周甚則一周如線者乃邪熱鬱蒸風濕攻擊以致
神膏遊走散壊若初起即收可復緩則氣定膏散不復收
歛未起内障顔色而止是散大者直收瞳神瞳神收而
光自生矣散大而有内障起者於收瞳神藥内漸加攻
内障藥治之多用攻内障發藥攻動真氣瞳神難收病
既急者以收瞳神為先瞳神但得收復目即有生意有
何内障或藥或針庶無失收瞳神之悔若只攻内障不
收瞳神瞳神愈散而内障不退緩而疑不決治者二證
皆氣定而不復治終身疾矣大抵瞳神散大十有七八
皆因頭風痛攻之害雖有傷寒瘧疾痰濕氣怒憂思經
產敗血等久鬱熱邪火證而蒸傷膽中所包精汁虧耗
不能滋養目中神膏故精液散走而光華失皆水中隱
伏之火發夫水不足不能制火火愈勝隂精愈虧故清
純太和之氣皆乖亂氣既亂而精液隨之走散矣凡頭
風攻散者又難收如他證譬諸傷寒瘧疾痰火等熱證
炎燥之火熱邪蒸壊神膏内障來遲而收亦易歛若風
攻則内障即來且難收歛而光亦損耳(保命集當歸湯)
瞳神緊小倪仲賢論強陽搏實隂之病曰強者盛而
有力也實者堅而内充也故有力者強而欲搏内充者
實而自收是以隂陽無兩強亦無兩實惟強與實以偏
則病内搏於身上見於虚竅也足少隂腎為水腎之精
上為神水手厥隂心包絡為相火火強搏水水實而自
收其病神水緊小漸小而又小積漸至如菜子許又有
神水外圍相類蟲蝕者然皆能覩而不昏但微覺眊矂
羞澀耳是皆陽氣強盛而摶隂隂氣堅實而有禦雖受
所摶終止於邊鄙皮膚也内無所傷動治法當抑陽緩
隂則愈以其強耶故可抑以其實耶惟可緩而弗宜助
助之則反勝抑陽酒連散主之大抵強者則不易入故
以酒為之導引欲其氣味投合入則可展其長此反治
也還隂救苦湯主之療相火藥也亦宜用搐鼻碧雲散
秘要云瞳子漸漸細小如簪脚甚則小如針視尚有
光早治可以挽住復故則難患者因恣色之故雖病目
亦不忌滛欲及勞傷血氣思竭心意肝腎二經俱傷元
氣衰弱不能升運精汁以滋於膽膽中三合之精有虧
則所輸亦乏故瞳中之精亦日漸耗損甚則陷没俱無而
終身疾矣亦有頭風熱證攻走蒸乾精液而細小者皆
宜乘初早救以免噬臍之悔也
瞳神欹側謂瞳神歪斜不正或如杏仁棗核三角半
月也乃腎膽神膏損耗瞳神將盡矣若風輪破神膏流
綻致瞳神欹側者輪外必有蟹睛在焉雖平而瞳神不
得復圓外亦結有脂翳終身不脱若輪外别無形證而
瞳神欹側者必因内傷腎水肝血膽乏化源故膏液日
耗而瞳神欲没甚為可畏宜急治之雖難復圓亦可挽
住而免墜盡無光之患
目昏花運氣目昏有四一曰風熱經云少隂司天
之政風熱參布雲物沸騰太隂横流寒乃時至往復之
作民病聾瞑此風熱參布目昏也二曰熱經云少
隂在泉熱淫所勝病目瞑治以鹹寒此熱勝目昏也
三曰風經云歲水不及濕乃大行復則大風暴發目視
䀮䀮此風勝目昏也四曰燥經云陽明司天燥淫所
勝目昧眥傷治以苦熱是也經云肝虚則目䀮䀮無
所見耳汩汩無所聞善恐如人將捕之狀海藏云目瞑
肝氣不治也鎮肝明目羊肝丸補肝丸養肝丸許學
士云素問曰久視傷血血主肝故勤書則傷肝主目昏
肝傷則自生風熱氣上騰致目昏亦不可專服補藥但
服益血鎮肝明目藥自愈經云膽移熱於腦則辛頞
鼻淵傳為衂衊瞑目千金方用牛膽浸槐子隂乾百日
食後每日吞一枚可以治之經云腎足少隂之脈是
動則病坐而欲起目䀮䀮如無所見又云少隂所謂起
則目䀮䀮無所見者隂内奪故目䀮䀮無所見也此蓋
房勞目昏也左腎隂虚益本滋腎丸六味地黃丸右腎
陽虚補腎丸八味地黃丸劉河間云目昧不明熱也
然玄府者無物不有人之藏府皮毛肌肉筋膜骨髓爪
牙至於世之萬物盡皆有之乃氣出入升降之道路門
戶也人之眼耳鼻舌身意神識能為用者皆升降出入
之通利也有所閉塞者不能為用也若目無所見耳無
所聞鼻不聞臭舌不知味筋痿骨痺爪退齒腐毛髮墮
落皮膚不仁腸胃不能滲泄者悉由熱氣怫鬱玄府閉
密而致氣液血脈榮衛精神不能升降出入故也各隨
鬱結微甚而為病之重輕故知熱鬱於目則無所見也
故目微昏者至近則轉難辨物由目之玄府閉小如隔
簾視物之象也或視如蠅翼者玄府有所閉合者也或目
昏而見黑花者由熱氣甚而發之於目亢則害承乃制
而反出其淚泣氣液瞇之以其至近故雖微而亦見如
黑花也婁全善曰誠哉河間斯言也目盲耳聾鼻不
聞臭舌不知味手足不能運用者皆由其玄府閉塞而
神氣出入升降之道路不通利故先賢治目昏花如羊
肝丸用羊肝引黃連等藥入肝解肝中諸鬱蓋肝主目
肝中鬱解則目之玄府通利而明矣故黃連之類解鬱
熱也椒目之類解濕熱也茺蔚之類解氣鬱也芎歸之
類解血鬱也木賊之類解積鬱也羌活之類解經鬱也磁
石之類解頭目鬱墜邪氣使下降也蔓菁下氣通中理
亦同也凡此諸劑皆治氣血鬱結昏目之法而河間之
言信不誣矣至於東垣丹溪治目昏用參茋補血氣亦
能明者又必有說通之蓋目主氣血盛則玄府得利出
入升降而明虚則玄府無以出入升降而昏此則必用
參茋四物等劑助氣血運行而明也倪仲賢論氣為
怒傷散而不聚之病曰氣陽物類天之雲霧性本動聚
其體也聚為隂是陽中之隂乃離中有水之象陽外隂
内故聚也純陽故不聚也不聚則散散則經絡不收經
曰足陽明胃之脈常多氣多血又曰足陽明胃之脈常
生氣生血七情内傷脾胃先病怒七情之一也胃病脾
病氣亦病焉隂陽應象大論曰足厥隂肝主目在志為
怒怒甚傷肝傷脾胃則氣不聚傷肝則神水散何則神
水亦氣聚也其病無眵淚痛痒羞明緊澀之證初但昏
如霧露中行漸空中有黑花又漸睹物成二體久則光
不收遂為廢疾蓋其神水漸散而又散終而盡散故也
初漸之次宜以千金磁硃丸主之鎮墜藥也石斛夜光
丸主之羡補藥也益隂腎氣丸主之壯水藥也有熱者
滋隂地黃丸主之此病最難治餌服上藥必要積以歲
月必要無飢飽勞役必要驅七情五賊必要德性純粹
庶幾易效不然必廢廢則終不復治久病光不收者亦
不復治一證因為暴怒神水隨散光遂不收都無初漸
之次此一得永不復治之證也又一證為物所擊神水散
如暴怒之證亦不復治俗名為青盲者是也世病者多
不為審第曰目昏無傷始不經意及成世醫亦不識直
曰熱致竟以涼藥投殊不知涼藥又傷胃況涼為秋為
金肝為春為木又傷肝矣往往致廢而後已病者不悟
藥之過猶諉之曰命也醫者亦不自悟而曰病拙悲夫
一視瞻昏眇證謂目内外别無證候但自視昏眇蒙昧
不清也有神勞有血少有元氣弱有元精虧而昏眇者
致害不一若人年五十以外而昏者雖治不復光明蓋
時猶月之過望天真日衰自然日漸光謝不知一元還
返之道雖有妙藥不能挽回故曰不復愈矣此專言平
人視昏非因目病昏眇之比各有其因又當分别凡目
病外障而昏者由障遮之故欲成内障而昏者細視瞳
内亦有氣色若有障治愈後昏眇者因障遮久滯澀其
氣故光隠眊當培其本而光自發有目病漸發漸生痛
損經絡血液澀少故光華虧耗而昏有因目病治失其
中寒熱過傷及開導針烙炮灸失當當而失中傷其血
氣耗其光華而昏者已上皆宜培養根本乘其初時而
治之久則氣脈定雖治不愈若目在痛時而昏者此因
氣塞火壅絡不和暢而光澀譬之煙不得透火反不明
如目暴痛愈後尚昏者血未充足氣未和暢也宜謹慎
保養以免後患若目病愈久而昏眇不醒者必因六欲
七情五味四氣瞻視哭泣等故有傷目中氣血精液脈
絡也早宜調治久則雖治亦不愈矣若人年未五十目
又無痛赤内障之病及斵喪精元之過而視昏眇無精
彩者其人不壽凡人年在富強而多喪真損元竭視苦
思勞形縱味久患頭風素多哭泣婦女經產損血者目
内外别無證候只是昏眊月復月而年復年非青盲則
内障來矣睛黃視眇證風輪黃亮如金色而視亦昏
眇為濕熱重而濁氣熏蒸清陽之氣升入輪中故輪亦
色易好酒嗜食濕熱燥膩之人每有此疾與視瞻昏眇
證本病不同乾澀昏花證目自覺乾澀不爽利而
視物昏花也乃勞瞻竭視過慮多思躭酒恣燥之人
不忌房事致傷神水目上必有證如細細赤脈及
不潤澤等病在焉合眼養光良久則得淚略潤開
則明爽可見水少之故若不戒謹保養甚則有傷
神水而枯澀之變生矣治惟滋隂養水略帶抑火
以培其本本正則清純之氣和而化生之水潤若
誤認火實用開烙針泄之治者則有緊縮細小
之患起坐生花證内外别無證候但其人動作少過
起坐少頻或久坐或久立久眠久視便覺頭眩目花昏
暈也乃元氣弱隂精虧損水少液傷脈絡衰疲之咎怯
弱證隂虚水少痰火每多患此螢星滿目證自見目
前有無數細細紅星如螢火飛伏撩亂甚則如燈光掃
星之狀其人必躭酒嗜燥勞心竭腎痰火上升目絡澀
滯精汁為六賊之邪火熏蒸所損故陽光散亂而飛伏
水不勝火之患久而不治内障成矣非若起坐生花證
與有火人昏花中亦帶螢星之輕者此言其時時屢見
螢星之重者耳養肝丸麢羊羌活湯菊睛丸
明目生熟地黃丸石決明丸加減駐景丸補腎
磁石丸千金神麴丸三仁五子丸補肝丸補
腎丸麢羊角飲𬎼仁丸熟乾地黃丸摩頂膏
決明丸白龍粉煮肝散服椒方芎藭散
暴盲平日素無他病外不傷輪廓内不損瞳神倏然
盲而不見也病致有三曰陽寡曰隂孤曰神離乃否塞
關格之病病於陽傷者緣忿怒暴悖恣酒嗜辣好燥膩
及久患熱病痰火人得之則煩躁秘渴病於隂傷者多
色慾悲傷思竭哭泣太頻之故患則類中風中寒之起
傷於神者因思慮太過用心㒺極憂傷至甚驚恐無措
者得之患則其人如癡騃病發之狀屢有因頭風痰火
元虚水少之人眩暈發而醒則不見能保養者亦有不
治自愈病復不能保養乃成痼疾其證最速而異人以
為魘魅方犯鬼神為祟之類泥於禳禱殊不知急治可
復緩則氣定而無用矣丹溪治一老人病目暴不見
物他無所苦起坐飲食如故此大虚證也急煎人參膏
二斤服二日目方見一醫與青礞石藥朱曰今夜死矣
不悟此病得之氣大虚不救其虚而反用礞石不出此
夜必死果至夜半死一男子四十餘歲形實平生好
飲熱酒忽目盲脈濇此因熱酒所傷胃氣汚濁之血死
在其中而然也遂以蘇木作湯調人參膏飲之服二日
鼻内兩手掌皆紫黑曰此病退矣滯血行矣以四物加
蘇木紅花桃仁陳皮煎調人參末服數日而愈一男
子五十五歲九月間早起忽開眼無光視物不見急就
睡片時却能見人物竟不能辨其何人何物飲食減平
常之半神思極倦脈之緩大四至之上重按則散而無
力朱作受濕治詢之果因卧濕地半箇月得此證遂以
白术為君黃茋茯苓陳皮為臣附子為佐十餘貼而安
右三方治目暴盲皆為氣脱而用參术追回者也經
云上焦開發宜五穀味熏膚充身澤毛若霧露之溉是
謂氣脱者目不明即其證也
青盲目内外並無障翳氣色等病只自不見者是乃
玄府幽邃之源鬱遏不得發此靈明耳其因有二一曰
神失二曰膽澀須記其為病之始若傷於七情則傷於
神若傷於精血則損於膽皆不易治而失神者尤難有
能保真致虚抱元守一者屢有不治而愈若年高及疲
病或心腎不清足者雖治不愈世人但見目盲便呼為
青盲者謬甚夫青盲者瞳神不大不小無缺無損仔細
視之瞳神内並無些少别樣氣色儼然與好人一般只是
自看不見方為此證若有何氣色即是内障非青盲也
雀盲俗稱也亦曰雞盲本科曰高風内障至晚不明
至曉復明也蓋元陽不足之病或曰既陽不足午後屬
隂何未申尚見子後屬陽何丑寅未明曰午後雖屬隂
日陽而時隂陽分之隂且太陽明麗於天目得其類故
明至酉日没隂極而瞑子後雖屬陽夜隂而時陽隂分
之陽天地晦黑理之當暝雖有月燈而不見者月隂也
燈亦隂也隂不能助内之陽病輕者視亦稍見病重者
則全不見至寅時陽盛目道氣升而稍明卯時日出如
故若人調養得宜神氣融和精血充足陽光復盛不治
自愈若不能愛養反致喪真則變為青盲内障甚則有
隂陽乖亂否塞關格為中滿而死者食以牛猪之肝治
以補氣之藥即愈益見其元氣弱而陽不足也倪仲
賢論陽衰不能抗隂之病或問曰人有晝視通明夜視
罔見雖有火光月色終不能覩物者何也答曰此陽衰
不能抗隂之病諺所謂雀盲者也黃帝生氣通天論曰
自古通天者生之本本於隂陽天地之間六合之内其
氣九州九竅五藏十二節皆通乎天氣又曰隂陽者一日
而主外平旦人氣生日中而陽氣隆日西而陽氣已虚
氣門乃閉又曰陽不勝其隂則五藏氣爭九竅不通是
也問曰陽果何物耶答曰凡人之氣應之四時者春夏
為陽也應之一日者平旦至昏為陽也應之五藏六府
者六府為陽也問曰陽何為而不能抗隂也答曰人之
有生以脾胃中州為主也靈蘭秘典曰脾胃者倉廩之
官在五行為土土生萬物故為陽氣之原其性好生惡
殺遇春夏乃生長遇秋冬則收藏或有憂思恐怒勞役
飢飽之類過而不節皆能傷動脾胃脾胃受傷則陽氣
下陷陽氣下陷則於四時一日五藏六府之中陽氣皆
衰陽氣既衰則於四時一日五藏六府之中隂氣獨
盛隂氣既盛故陽不能抗也問曰何故夜視罔見答曰
目為肝肝為足厥隂也神水為腎腎為足少隂也肝為
木腎為水水生木蓋亦相生而成也況怒傷肝恐傷腎
肝腎受傷亦不能生也晝為陽天之陽也晝為陽人亦
應之也雖受憂思恐怒勞役飢飽之傷而陽氣下陷遇
天之陽盛隂衰之時我之陽氣雖衰不得不應之而升
也故猶能晝視通明夜為隂天之隂也夜為隂人亦應
之也既受憂思恐怒勞役飢飽之傷而陽氣下陷遇天
隂盛陽衰之時我之陽氣既衰不得不應之而伏也故
夜視罔所見也問曰何以為治答曰鎮隂升陽之藥決
明夜靈散主之三因蛤粉丸千金方地膚子五錢
決明子一升二味為末以米飲汁和丸食後服二十丸
至三十丸日日服至瘥止蒼术四兩米泔水浸一宿
切作片焙乾為末每服三錢猪肝二兩批開摻藥在内
用麻線縛定粟米一合水一碗砂鍋内煮熟熏眼候温
臨卧服大效又方蒼术一兩搗羅為末每服一錢不
計候
真睛膏損此證乃熱傷真水以致神膏缺損若四圍
赤甚痛極者由絡間瘀滯火燥了神膏若凝脂翳碎壊
神膏而缺者是熱爛了神膏為病尤急若四圍不甚赤
痛不是凝脂所損者為害稍緩乃色慾煩燥恣辛嗜熱
之故大略是蒸鬱爍損了肝膽絡分之病其狀風輪有
證或痕或&KR2536;長短大小不一或&KR2536;小如針刺傷者或&KR2536;
大如簪脚刺傷者或痕如指甲刻傷者或風輪周匝有
痕長甚者凡有此等皆係内有鬱滯熱蒸之甚爍壊了
神膏之故急須早治勿使深陷為窟而蟹晴突出若至
深大縱蟹睛未出而翳滿亦有白暈如冰瑕翳等病結
焉乃藥氣填補其膏故有此瘢若久服久點方得水清
膏復若治少間怠則白暈終身難免淺小者方得如故
深大者亦有微微之迹蓋神膏乃先天二五精氣妙凝
自然至清至粹者今以後天藥物之氣味而補其缺損
乃於濁中熏陶其含藴之清也非識鑒之精需以歲月
鮮能復其初焉
膏傷珠陷謂目珠子覺低陷而不鮮綻也非若青黃
牒出諸漏等病因損破膏流水耗而&KR2536;低之比蓋内有
所虧失其養源枯絡傷血液耗澀精膏損涸之故所致
不一有恣色而竭腎水者有嗜辛燥而傷津液者有因
風痰濕熱久鬱而蒸損精膏者有不當出血而悞傷經
絡及出血太過以致膏液不得滋潤涵養者有哭損液
汁而致者有因竅因漏泄其絡中真氣及元氣弱不能
升載精汁運用者大抵係元氣弱而膏液不足也凡人
目無故而自低陷者死期至矣若目至於外有惡證内
損精膏者不治
神水將枯神珠外神水乾澀而不瑩潤最不好識雖
形於言不能妙其狀乃火鬱蒸膏澤故精液不清而珠
不瑩潤汁將内竭雖有淫淚盈珠亦不潤澤視病氣色
乾澀如蜒蝣唾涎之光凡見此證必有危急病來治之
緩失則神膏乾澀神膏乾澀則瞳神危矣夫神水為目
之機要其病幽微人不知之致變出危證而救之已遲
其狀難識非心志巧眼力精雖師指不得盡其妙若小
兒素有疳證糞如鴨溏而目疾神水將枯者死五十以
外人糞如羊矢而目病神水將枯者死熱結膀胱證神
水將枯者蓋下水熱蒸不清故上亦不清澄其源而流
自清矣(一云瞳神乾缺證其睛乾澀全無淚液或白或黑始則疼痛後來稍定而黑不見此證不可治)
(療宜瀉膽散)
轆轤轉關目病六氣不和或有風邪所擊腦筋如拽
神珠不待人轉而自驀然察上驀然察下下之不能上
上之不能下或左或右倏忽無時蓋氣摶激不定筋脈
振惕緩急無常被其牽拽而為害輕則氣定脈偏而珠
歪如神珠將反之狀甚則翻轉而為瞳神反背矣(天門冬飲)
(子旁瀉肝散還聚寶丹退雄猪散牛子丸睛丸血散)
雙目睛通亦曰睊目甲乙經云睊目者水溝主之
此證謂幼時所患目珠偏斜視亦不正至長不能愈有
患非一端有因脆嫩之時目疾風熱攻損腦筋急縮者
有因驚風天弔帶轉筋絡失於散治風熱遂致凝滯經
絡而定者有因小兒眠之牖下亮處側視久之遂致筋脈
滯定而偏者凡有此病急宜乘病嫩血氣未定治之若
至長筋絡血氣已定不復愈矣此專言幼患至長不可
醫者非神珠將反急病之比
珠神將反謂目珠不正人雖要轉而目不能轉乃風熱
攻腦筋絡被其牽縮緊急弔偏珠子是以不能運轉甚
則其中自聞刮聒有聲時響血分有滯者目亦赤痛失
治者有反背之患與雙目睛通初起狀相似而不同
瞳神反背因六氣偏勝風熱摶急其珠斜翻側轉白
向外而黑向内也藥不能療止用撥治須久久精熟能
識其向入何眥或帶上帶下之分然後撥之則療在反
掌否則患者徒受痛楚醫者枉費心機今人但見目盲
内障或目損風水二輪壊而膏雜白掩黑者皆呼為瞳
神反背謬矣夫反背實是斜翻烏珠向内豈有珠正向
外而可謂之反背者哉
青黃牒出風輪破碎内中膏汁疊出也不治者甚則
膏盡珠&KR2536;有因自破牒出而火氣得以舒泄内外不治
致氣定而脹出不收者有醫以寒涼逐退内火外失平
治滯定為凸起者乃不治之病初起由風熱攻擊及撞
損真膏等害血氣瘀滯亢極攻碎神珠神珠之中膏汁
俱已潰爛而出縱有妙手不復可救但可免其&KR2536;凸而
已珠上膏水斑雜結為翳狀如白混障者南人呼為白
果即華元化復生何能為也
珠中氣動視瞳神深處有氣一道隱隱裊裊而動狀
若明鏡遠照一縷清煙也患頭風痰火病鬱久火勝摶
激動其絡中真一之氣遊散飄耗急宜治之動而定後
光冥者内證成矣
倒睫拳毛眼睫毛倒捲入眼中央是也久則赤爛毛
刺於内神水不清以致障結且多凝澀淚出之苦人有
拔去剪去者有醫以夾板去腐上睥者得效雖速殊不
知内病不除未幾復倒譬之草木糞壤枯瘦則枝葉萎
垂即朝摘黃葉暮去枯枝徒傷其本徒速其槁不若培
益糞壤滋調水土本得培養則向之黃者翠而垂者聳
矣夾之一治乃劫法耳其經久睥壊而寬甚者藥攻甚
遲不得已而夾去之内當服藥以治其本不然未幾而
復寬睫矣拔剪之法未聞其妙屢有内多濕熱外傷風
邪致爛弦極醜一毛俱無如風疾者有毛半斷者有夾
而復睫云是尚寬復夾至於三四目亦急縮細小徒損
無益終莫之悟愚之甚也倪仲賢論内急外弛之病
曰隂陽以和為本過與不及病皆生焉急者緊縮不解
也弛者寬縱不收也緊縮屬陽寬縱屬隂不解不收皆
為病也手太隂肺為辛為金也主一身皮毛而目之上
下睫之外者亦其屬也手少隂心為丁手太陽小腸為
丙丙丁為火故為表裏故分上下而目之上下睫之内
者亦其屬也足厥隂肝為乙乙為木其脈循上睫之内
火其子也故與心合心肝小腸三經受邪則陽火内盛
故上下睫之内緊縮而不解也肺金為火尅受尅者必
衰衰則隂氣外行故目之上下睫之外者寬縱而不收
也上下睫既内急外弛故睫毛皆倒而刺裏睛既受刺
則深赤生翳此翳者睛受損也故目所病者皆具如羞
明沙澀畏風怕日沁爛或痛或痒生眵流淚之證俱見
有用藥夾施於上睫之外者欲弛者急急者弛而睫毛
無倒刺之患者非其治也此徒能解厄於目前而終復
其病也何則為不審過與不及也為不能治其原病也
治法當攀出内瞼向外速以三稜針亂刺出血以左手
大指甲迎其針鋒後以黃茋防風飲子主之無比蔓荆
子湯主之決明益隂丸主之菊花決明散主之搐鼻碧
雲散亦宜兼用如是則緊縮自弛寬縱漸急或過不及
皆復為和藥夾之治慎勿施也徒為苦耳智者審之
瀉肝散洗刀散石膏羌活散五蜕還光丸皂角丸五蜕
散青黛散以無名異末摻捲紙中作燃子點著至藥
末處吹殺以煙熏之自起蠶沙一兩虢丹五錢慢火
熬成膏入輕粉五分熬黑色逐時湯泡洗摘去拳毛
用虱子血點入眼内數次即愈
睥急緊小謂眼楞緊急縮小乃倒睫拳毛之漸也
若不曾治而漸自縮小者乃膏血精液澀耗筋脈緊急
之故若治而急小者治之之故患者多因睥寬倒睫枷
去上睥失於内治愈後復倒復枷遂致精液損而脈不
舒睥肉壊而血不足目故急小有不當割導而頻數割
導又不能滋其内以致血液耗而急小者凡因治而愈
者若不乘時滋養則絡定氣滯雖治不復愈矣神效
黃茋湯有翳撥雲湯小角偏緊連翹飲子婁全
善云陽虚則眼楞緊急隂虚則瞳子散大故東垣
治眼楞緊急用參茋補氣為君佐以辛味疎散之而忌
芍藥五味子之類酸收是也治瞳子散大用地黃補血
為君佐以酸味收斂之而忌茺蔚子青葙子之類是也
睥肉粘輪目内睥之肉與氣輪相粘不開難於轉運
有熱燥血湧者目必赤痛有熱退血散失於治療者其
狀雖粘必白珠亦痛止須用&KR2127;割之治若赤痛時生粘
者必有瘀滯宜漸導漸&KR2127;如别病雖退而粘生不斷亦
須&KR2127;割漸開仍防熱血復粘生合須用藥時分之(排風散)
胞肉膠粘證兩睥膩沫粘合難開夜卧尤甚輕則如
膠粘刷重則結硬必得潤而後可開也其病重在脾肺
濕熱之故夫肺主氣氣化水為淚淚為熱擊而出邪熱
蒸之渾濁不清出而為脾土燥濕所滯遂阻膩凝結而
不流燥甚則結硬而痛故當以清涼滋潤為主雖有障
在珠亦是水不清内滯之故非障之愆久而不治則有
瘡爛之變内則有椒瘡粟瘡羞明瘀滯等證生矣睥
翻粘瞼證乃睥翻轉貼在外瞼之上如舌砥唇之狀
乃氣滯血湧於内皮急系弔於外故不能復轉有自病
壅翻而轉有因翻睥看病為風熱搏滯不得復返而轉
大抵多風濕之滯所致故風疾人患者多治亦難愈非
風者易治宜用&KR2127;剔開導之去
睥輪振跳謂目睥不待人之開合而自牽拽振跳也
乃氣分之病屬肝脾二經絡牽振之患人皆呼為風殊
不知血虚而氣不順非純風也若有濕爛及頭風病者
方是風邪之故久而不治為牽弔敗壊之病
血瘀睥泛謂睥内之肉紫淤浮泛如臭血壊泛之狀
其色紫暈泛起甚則細細如泡無數相連成片蓋睥絡
血滯又不忌火毒燥膩致積而不散其血皆不瑩澤而
瘀泛睥内肉壊或碎睥出血因而冒風風傷其血血滯
澀而睥肉不得潤澤此乃久積之病也非比暴疾治因
以活血為上甚者方以劫治輕者止用殺伐之治足矣
睥虚如毬謂目睥浮腫如毬狀也目尚無别病久則
始有赤絲亂脈之患火重甚皮或紅目不痛濕痰與火
夾摶者則有淚有眥爛之候乃火在氣分之虚證不可
誤認為腫如杯覆血分之實病以兩手掌擦熱拭之少
平頃復如故可見其血不足而虚火壅於氣也
風沿爛眼丹溪云風沿眼系上膈有積熱自飲食中
挾怒氣而成頑痰痞塞濁氣不降清氣不上升由是火
益熾而水益降積而久也眼沿因膿漬而腫於中生細
小蟲絲遂年久不愈而多痒者是也用紫金膏以銀釵
脚揩去油膩點之試問若果痒者又當去蟲以絶根本
蓋紫金膏只是去濕與去風涼血而已若前所謂飲食
挾怒成痰又須更與防風通聖散去硝黃為細末以酒
拌勻曬乾依法服之禁諸厚味及大料物方盡諸法之
要風弦赤爛證乃目睥沿赤爛垢膩也蓋血虚液
少不能滋養睥肉以致濕熱滯於睥絡常時赤爛如是
者非若迎風因邪乘虚之比久而不治則拳毛倒入損
甚則赤爛濕垢而拳毛皆壊若先有障而後赤爛者乃
經絡澀滯神水不清而爛治其障通其脈絡而自愈有
因毛倒而拔剪損動精液引入風邪以致壊爛各因其
源而濬之一法劫治以小烙鐵捲紙蘸桐油燒紅烙之
爛濕而痒者頗獲其效若失於内治終難除根迎風
赤爛證謂目不論何風見之則赤爛無風則否與風
弦赤爛入睥絡之深者不同夫風屬木木強土弱弱則
易侵因邪引邪内外夾攻土受木尅是以有風則病無
風則愈赤爛者木土之正病耳赤者木中火證爛者土
之濕證若痰若濕盛者爛勝赤若火若燥盛者赤勝爛
心承肺承者珠亦痛赤焉此專言見風赤爛之患與後
章迎東迎西迎風冷熱淚證入内之深者又不同眥
赤爛證謂赤爛唯眥有之目無别病也若目有别病而
赤爛者乃因别火致傷其眥又非此比赤勝爛者火多
乃勞心憂鬱忿悖無形之火所傷爛勝赤者濕多乃恣
燥嗜酒哭泣過多冒火衝煙風熱熏蒸有形所傷病屬
心絡甚則火盛水不清而生瘡於眥邊也要分大小二
眥相火君火虚實之說洗刀散菊花通聖散内服
黃連散洗蘆甘石散點二蠶沙香油浸月餘重綿
濾過點紫金膏用水飛過虢丹蜜多水少文武火熬
以器盛之點治眼赤瞎以青泥蛆淘淨曬乾末之仰
卧合目用藥一錢放眼上須臾藥行待少時去藥赤瞎
自無東垣云目瞳赤爛歲久俗呼赤瞎是也常以三
稜針刺目外以洩濕熱立愈治風弦爛眼秘穴大
骨空在手大指第二節尖灸九壯以口吹火滅小骨
空在手小指二節尖灸七壯亦吹火滅
目淚不止靈樞黃帝曰人之哀而泣涕者何氣使然
岐伯曰心者五藏六府之主也目者宗脈之所聚也上
液之道也口鼻者氣之門戶也故悲哀愁憂則心動心
動則五藏六府皆搖搖則宗脈感宗脈感則液道開液
道開故涕泣出焉液者所以灌精濡空竅者也故上液
之道開則泣泣不止則液竭液竭則精不灌精不灌則
目無所見矣故命曰奪精補天柱經俠頸又云五藏
六府心為之主耳為之聽目為之視肺為之相肝為之
榮脾為之衛腎為之主外故五藏六府之津液盡上渗
於目心悲氣并則心系急心系急則肺舉肺舉則液上
溢夫心系與肺不能常舉乍上乍下故欬而泣出矣
素問解精微論曰厥則目無所見夫人厥則陽氣并於
上隂氣并於下陽并於上則火獨光也隂并於下則足
寒足寒則脹也夫一水不勝五火故目眥盲是以氣衝
風泣下而不止夫風之中目也陽氣内守於精是火氣
燔目故見風則泣下也有以比之夫火疾風生乃能雨
此之類也肝為淚運氣淚出皆從風熱經曰厥隂
司天之政三之氣天政布風乃時舉民病泣出是也
張子和曰凡風衝淚出俗言作冷淚者非也風衝於内
火發於外風熱相摶由是淚出内外皆治可愈治外以
貝母一枚白膩者加胡椒七粒不犯銅鐵研細臨卧點
之治内以當歸飲子服之經云風氣與陽明入胃循
脈而上至目内眥則寒中而泣出此中風寒淚出也河間
當歸湯主之東垣云水附木勢上為眼澀為眵為冷
淚此皆由肺金之虚而肝木寡於畏也迎東證謂目
見東南二風則澀痛淚出西北風則否與迎風赤爛迎
風淚出末同而本異各證不論何風便發此二證則有
東西之别以見生尅虚實之為病迎風之淚又專言其
淚不帶别病而本病之深者又非迎東迎西有别病之
比故治亦不同迎東與迎西又不同迎東乃肝之自病
氣盛於血發春夏者多非若迎西因虚受尅而病發也
迎西證謂目見西北二風則澀痛淚出見東南風則
否乃肝虚受尅之病秋冬月發者多治當補肝之不足
抑肺之有餘迎風冷淚證不論何時何風見則冷淚
交流若赤爛障翳者非也乃水木二家血液不足隂邪
之患與熱淚帶火者不同久而失治則有内障視眇等
隂證生焉與無時冷淚又不同此為竅虚因邪引邪之
患無時冷淚則内虚膽腎自傷之患也迎風熱淚證
不論何時何風見之則流熱淚若有别證及分風氣者
非也乃肝膽腎水木之精液不足故因虚竅不蜜而風邪
引出其淚水中有隱伏之火發故淚流而熱久而不治
反有觸犯者則變為内障如螢星滿目等證也無時
冷淚證目不赤不痛若無别病只是時常流出冷淚甚
則視而昏眇也非比迎風冷淚因虚引邪病尚輕者蓋
精液傷耗肝膽氣弱膏澀腎水不足幽隱之病已甚久
而失治則有内障青盲視瞻昏眇之患精血衰敗之人
性隂毒及悲傷哭泣久鬱者又如産後悲泣太過者每
多此疾且為患又緩人不為慮往往罹其害而禍成也
悔已遲矣無時熱淚證謂目無别病止是熱淚不時
常流也若有别病而熱淚流出者乃火激動其水非此
病之比蓋肝胆腎水耗而隂精虧澀及勞心竭意過慮
深思動其火而傷其汁也故血虚膏液不足人哭泣太
傷者每每患此久而失治觸犯者變為内障因其為患
微緩故罹害者多矣肝虚還睛補肝丸枸杞酒二妙
散肝實洗肝湯麢羊角散肝熱決明子方涼膽丸
風熱羌活散青葙子丸風冷羌活散風濕菊花
散蟬蜕餅子川芎丸外點真珠散乳汁煎食鹽如
小荳大内目中習習去鹽以冷水洗自瘥開元銅錢
一百文背上有月者更妙甘草去皮三錢青鹽一兩半
於白磁器内用無根水一大碗浸七日每著一盞洗無
力換洗到十日約添甘草青鹽每日洗三次忌食五辛
驢馬雞魚葷酒治冷淚久而眼昏烏鷄膽汁臨卧點
眼中治迎風冷淚不止烏賊魚骨研極細末點目中
治無時熱淚目中溜火惡日與火隱澀小角緊久視
昏花迎風有淚連翹飲子主之氣壅如痰證睥内如
痰白沫稠膩甚多拭之即有者是痰火上壅脾肺濕熱
所致故好酒嗜燥悖鬱者每患此疾若覺睥腫及有絲
脈虬赤者必滯入血分防瘀血灌睛等變生矣
目瘡疣内經運氣目眥瘍有二一曰熱經云少隂司
天之政三之氣大火行寒氣時至民病目赤眥瘍治以
寒劑是也二曰燥經云歲金大過民病目赤腫眥瘍又
云陽明司天燥淫所勝民病目眯眥瘍治以温劑是也
實熱生瘡證輕重不等痛痒不同重則有堆積高厚
紫血膿爛而腥臭者乃氣血不和火實之邪血分之熱
尤重如瘀滯之證膏溷水濁每每流於睥眥成瘡血散
而瘡自除勤勞濕熱人每患睥眥成瘡無别痛腫證者
亦輕而無妨若火盛瘡生堆重帶腫痛者又當急治恐
觸氣沿於目内而病及於珠若先目病後生瘡必是熱
沿他經凡見瘡生當驗部分以别内之何源而來因其
輕重治之椒瘡證生於睥内纍纍如瘡紅而堅者是
也有則沙擦開張不便多淚而痛今人皆呼為粟瘡誤
矣粟瘡亦生在睥但色黃輭而易散此則堅而難散者
醫者率以龍鬚燈心等物出血取效效雖速不知目以
血為榮血損而光華有衰弱之患輕則止須善治甚重
至於纍纍連片矻&KR0008;高低不平及血瘀滯者不得已而
導之中病即止不可太過過則血損恐傷真水失養神
膏大㮣用平熨之法退而復來者乃内有瘀滯方可量
病漸導若初治便用開導者得效最速切莫過治粟
瘡證生於兩睥細顆黃而輭者是今人稱椒瘡為粟瘡
非也椒瘡紅而堅有則礙睛沙澀不便未至於急粟瘡
見若目痛頭疼者内必有變證大意是濕熱鬱於土分
為重椒瘡以風熱為重二證雖皆屬於血分一易散一
不易散故治亦不同有素好濕熱燥膩者亦有粟瘡若
睛雖赤而痛不甚者雖有必退與重者不同又不可誤
認為玉粒玉粒乃淡黃色堅而消遲為變亦遲者睥
生痰核證乃睥外皮肉有贅如荳堅而不疼火重於痰
者皮或色紅乃痰因火滯而結此生於上睥者多屢有
不治自愈有恣嗜辛辣熱毒酒色斵喪之火久而變為
癭漏重疾者治亦不同若初起劫治則頃刻平復矣
木疳證(前見)火疳證生於睥眥氣輪在氣輪為害尤急
蓋火之實邪在於金部火尅金鬼賊之邪故害最急初
起如椒瘡榴子一顆小而圓或帶横長而圓如小赤荳
次後漸大痛者多不痛者少不可誤認為輪上一顆如
赤荳之證因瘀積在外易消者此則從内而生也土
疳證謂睥上生毒俗呼偷針眼是也有一目生又一目
者有止生一目者有邪微不出膿血而愈者有犯觸辛
熱燥膩風沙煙火為漏為弔敗者有竅未實因風乘虚
而入頭腦俱腫目亦赤痛者其病不一當隨宜治之
巢氏曰凡眼内眥頭忽結成皰三五日間便生膿汁世
呼為偷針此由熱氣客在眥間熱摶於津液所成但其勢
輕者小小結聚汁潰熱歇乃瘥謹按世傳眼眥初生小
皰視其背上即有細紅點如瘡以針刺破眼時即瘥故
名偷針實解太陽經結熱也人每試之有驗然巢氏但
其所因而不更分經絡其諸名實所過者多矣(治偷針眼方南)
(星生為末三錢生地黃不拘多少一處研成膏貼眼陽兩邊腫自消又方生薑搗細盫之淚出即愈)
金疳證初起與玉粒相似至大方變出禍患生於睥内
必礙珠澀痛以生障翳生於氣輪者則有珠痛淚流之
苦子後午前陽分氣升之時尤重午後入隂分則痛略
清寧久而失治違戒反觸者有變漏之患水疳證忽
然一珠生於睥眥氣輪之間者多若在風輪目必破損
有虚實大小二證實者小而痛甚虚者大而痛緩狀如
黑荳亦有横長而圓者與木疳相似但部分稍異色亦
不同黑者屬水青綠藍碧者屬木久而失治必變為漏
頭風人每有此患風屬木肝部何以病反屬水蓋風行
水動理之自然頭風病目每傷瞳神之精膏被風攻鬱
鬱久則火勝其清液為火擊散走隨其所傷之絡結滯
為疳也疳因火滯火兼水化化因邪勝不為之清潤而
反為之濕熱濕熱相摶而為漏矣故水疳屬腎與膽也
倪仲賢論血氣不分混而遂結之病曰輕清圓健者
為天故首象天重濁方厚者為地故足象地飄騰往來
者為雲故氣象雲過流循環者為水故血象水天降地
升雲騰水流各宜其性故萬物生而無窮陽平隂秘氣
行血隨各得其調故百骸理而有餘反此則天地不降
升雲水不騰流各不宜其性矣反此則隂陽不平秘氣
血不行隨各不得其調矣故曰人身者小天地也難經
云血為榮氣為衛榮行脈中氣行脈外此血氣分而不
混行而不阻也明矣故如雲騰水流之不相雜也大抵血
氣如此不欲相混混則為阻阻則成為結結則無所去
還故隱起於皮膚之中遂為疣病然各隨經絡而見疣
病自上眼睫而起者乃手少隂心脈足厥隂肝脈血氣
混結而成也初起時但如荳許血氣衰者遂止不復長
亦有久止而復長者盛者則漸長長而不已如杯如盞
如碗如斗皆自荳許致也凡治在初須擇人神不犯之
日大要令病者食飽不飢先汲冷井水洗眼如冰勿使
氣血得行然後以左手持銅筋按眼睫上右手翻眼皮
令轉轉則疣肉已突換以左手大指按之勿令得動移
復以右手持小眉刀尖略破病處更以兩手大指甲捻
之令出則所出者如荳許小黃脂也恐出而根不能斷
宜更以眉刀尖斷之以井水再洗洗後則無恙要在手
疾為巧事畢須投以防風散結湯數服即愈此病非手
法則不能去何則為血氣初混時藥自可及病者則不
知其為血氣混也比結則藥不能及矣故必用手法去
去畢則又以升發之藥散之藥手皆至庶幾了事
漏睛眥頭結聚生瘡流出膿汁或如涎水粘睛上下
不痛仍無翳膜此因心氣不寧并風熱停留在臉中宜
服五花丸白薇丸歌曰原因風熱瞼中停凝結如膿
似淚傾驅毒除風無别病黃連膏子點雙睛合用糖煎
散三和散蜜蒙花散倪仲賢論熱積必潰之病曰積
者重疊不解之貌熱為陽陽平為常陽淫為邪常邪則
行行則病易見易見則易治此則前篇淫熱之病也深
邪則不行不行則伏因伏而又伏日漸月聚勢不得不
為積也積已久久積必潰潰始病見病見則難治難治
者非不治也為邪積久比潰已深何則潰猶敗也知敗
者庶可以救其病隱澀不自在稍覺眊矂視物微昏内
眥穴開竅如針目按之則沁沁膿出有兩目俱病者有
一目獨病者目屬肝内眥屬膀胱此蓋一經積邪之所
致也故曰熱積必潰之病又曰漏睛眼者是也竹葉瀉
經湯主之大便不鞕者減大黃為用蜜劑解毒丸主之
不然藥悞病久終為禍害大眥漏證大眥之間生一
漏時流血水其色紫暈腫脹而疼病在心部火之實毒
治法宜補北方瀉南方小眥漏證小眥間生一漏時
流血色鮮紅病由心包絡而來相火横行之候失治則
神膏損而明喪矣當於北方中補而抑之隂漏證不
論何部生漏但從黃昏至天曉則痛脹流水作青黑色
或腥臭不可聞日間則稍可非若他證之長流乃幽隂
中有伏隱之火隨氣升而來故遇隂分即病重治當温
而清之陽漏證不論何部分生漏但日間脹痛流水
其色黃赤遇夜則稍可非若他漏長流也治當補正氣
清金火正漏證有漏生於風輪或正中或略偏病至
此目亦危矣若初發破淺則流出如痰白膏猶為可救
至於日久而深則流血青黑膏汁損及瞳神即有金丹
妙藥難挽先天二五元精喪明必矣病屬肝腎二部目
竅於肝主於腎故曰正漏耳偏漏證漏生在氣輪金
堅而位傍為害稍遲故曰偏漏其流如稠濁白水重則
流膿久而失治水泄膏枯目亦損矣外漏證生於兩
睥之外或流膿或流稠臭水脹痛則流出不脹則略止
其害目遲於各漏久而失治則睥壊氣泄膏水耗損目
亦壊矣竅漏證乃目傍竅中流出薄稠水如膿腥臭
拭之即有久則目亦糢糊也人嗜燥耽酒痰火濕熱者
每患此疾久而不治亦有暗傷神水耗澀神膏之害與
氣壅如痰相似彼輕此重如痰乃在外水不清瞼内欲
出不得出者此則從内邪氣熏蒸而出欲罷不能者治
亦深淺遲速不同
能遠視不能近視東垣云能遠視不能近視者陽氣
有餘隂氣不足也乃血虚氣盛血虚氣盛者皆火有餘
元氣不足火者元氣穀氣真氣之賊也元氣之來也徐
而和細細如線邪氣之來也緊而強如巨川之水不可
遏也海藏云目能遠視責其有火不能近視責其無
水法當補腎地芝丸主之秘要云隂精不足陽光有
餘病於水者故光華發見散亂而不能收斂近視治之
在心腎心腎平則水火調而隂陽和順隂陽和順則收
斂發用各得其宜夫血之所化為水在身為津液在目
為膏汁若貪淫恣慾飢飽失節形脈甚勞過於悲泣皆
斵耗隂精隂精虧則陽火盛火性炎而發見隂精不能
制伏挽回故越於外而遠照不能治之而反觸激者有
内障之患
能近視不能遠視東垣云能近視不能遠視者陽氣
不足隂氣有餘乃氣虚而血盛也血盛者隂火有餘也
氣虚者元氣虚弱也此老人桑榆之象也海藏云目
能近視責其有水不能遠視責其無火法宜補心局方
定志丸主之秘要云此證非謂稟受生成近覷之病
乃平昔無病素能遠視而忽然不能者也蓋陽不足隂
有餘病於火者故光華不能發越於外而偎歛近視耳
治之在膽腎膽腎足則神膏厚神膏厚則經絡潤澤經
絡潤澤則神氣和暢而陽光盛矣夫氣之所用謂之火
在身為運用在目為神光若耽酒嗜燥頭風痰火忿怒
暴悖者必傷神損氣神氣弱必發用衰發用衰則經絡
澀滯經絡澀滯則陽氣偏勝而光華不能發達矣
目妄見靈樞大惑論帝曰予嘗上清泠之臺中階而
顧匍匐而前則惑予私異之竊内怪之獨瞑獨視安心
定氣久而不解獨摶獨眩披髮長跪俛而視之復久之
不已也卒然自上何氣使然岐伯曰五藏六府之精氣
皆注於目而為之精精之窠為眼骨之精為瞳子筋之
精為黑眼血之精為絡其窠氣之精為白眼肌肉之精
為約束裏擷筋骨血氣之精而與脈并為系上屬於腦
後出於項中故邪中於項因逢其身之虚其入深則隨
眼系以入於腦入於腦則腦轉腦轉則引目系急目系
急則目眩以轉矣邪中其精其精所中不相比也則精
散精散則視岐故見兩物又云目者五藏六府之精
也榮衛魂魄之所常營也神氣之所生也故神勞則魂
魄散志意亂是故瞳子黑睛法於隂曰眼赤脈法於陽
也故隂陽合轉而睛明也目者心之使也心者神之舍
也故神精亂而不轉卒然見非常處精神魂魄散不相
得故曰惑也帝曰予疑其然予每之東苑未曾不惑去
之則復予唯獨為東苑勞神乎何其異也岐伯曰不然
也心有所喜神有所惡卒然相感則精氣亂視誤故惑
神移乃復是故聞者為迷甚者為惑素問云夫精明
者所以視萬物别白黑審長短以長為短以白為黑如
是則精衰矣(東垣益氣聰明湯之類主之)神光自見證謂目外自見
神光出現每如電閃掣甚則如火熖霞明時發時止與視
瞻有色之定者不同乃隂精虧損清氣怫鬱玄府太傷
孤陽飛越神光欲散内障之重者非若螢星痰火之輕
也黑夜精明證夫人體天地之隂陽晝明夜晦理之
常也今晦冥之中倏忽見物是背於隂陽矣乃水火不
交精華關格乖亂不和陽光飛越之害不能培養隂精
以留制陽光而自以為精華之盛至於光墜而盲始悔
之不已晚乎視正反邪證謂物本正而目見為邪也
乃隂陽偏勝神光欲散之候陽勝隂者因恣辛嗜酒怒
悖頭風痰火氣傷之病隂勝陽者因色慾哭泣飲味經
產血傷之病此内之玄府鬱滯有偏而氣重於半邊故
發見之火亦偏而不正耳治用培其本而伐其標久而
失治内障成焉視定反動證謂物本定而目見為動
也乃氣分火邪之害水不能救之故上旋眩暈振掉不
定光華欲墜久則地石亦覺振動而不定内障成矣恣
酒嗜燥頭風痰火人隂虚血少者屢有此患雲麓漫
抄云淮南陳吉老儒醫也有富翁子忽病視正物皆以
為斜几案書席之類排設整齊必更移令斜自以為正
以至書寫尺牘莫不皆然父母甚憂之更歴數醫皆不
諳其疾或以吉老告遂以子往求治既診脈後令其父
先歸留其子設樂開宴酬勸無算至醉乃罷扶病者坐
轎中使人舁之高下其手常令傾倒展轉久之方令登
榻而卧達旦酒醒遣之歸家前日斜視之物皆理正之
父母躍然而喜且詢治之之方吉老云令嗣無他疾醉
中嘗閃倒肝之一葉搭於肺上不能下故視正物為斜
今復飲之醉則肺脹展轉之間肺亦垂下矣藥安能治
之哉富翁厚為之酬視物顛倒證謂目視物皆振動
而倒植也譬之環舞後定視則物皆移動而倒植蓋血
氣不正隂陽反復真元有傷隂精衰弱陽邪上干虚眩
而運掉有一年數發有一月數發者若發一視倒而視
冥不醒者神光墜矣須因其所發時令及别其因虚因
風因痰因火而治之若以風眩不足為慮反斵喪而激
觸者内障之患終莫能迯九靈山房集云元末四明
有吕復别號滄洲翁深於醫道臨州道士蕭雲泉眼中
視物皆倒植請治於復復問其因蕭曰某嘗大醉盡吐
所飲酒熟睡至天明遂得此病復切其脈左關浮促即
告之曰當傷酒大吐時上焦反覆致倒其膽腑故視物皆
倒植此不内外因而致内傷者也治當復吐以正其膽
遂以藜蘆瓜蒂為麤末用水煎之使平旦頓服以吐為度
吐畢視物如常視一為二證謂一物而目視為二即
内經所謂視岐也乃精華衰亂偏隔敗壊病在腎膽腎
膽真一之精不足而陽光失其主倚故視一為二若目
赤痛者乃火壅於絡隂精不得升運以滋神光故反為
陽邪錯亂神光而岐其視譬諸目痛時見一燈火為二
三燈也許學士云荀牧仲嘗謂予曰有人視一物為
兩醫作肝氣盛故見一為二服瀉肝藥皆不驗此何疾
也予曰孫真人曰靈樞有云目之系上屬於腦後出於
項中云云則視岐故見兩物也令服驅風入腦藥得愈
視瞻有色證非若螢星雲霧二證之細點長條也乃
目凡視物有大片甚則通行當因其色而别其證以治
之若見青綠藍碧之色乃肝腎不足之病由隂虚血少
精液衰耗膽汁不足氣弱而散故視亦見其色怯弱證
人眼前每見青綠色益見其隂虚血少之故也若見黃
赤者乃火土絡有傷也痰火濕熱人每有此患夫隂虚
水少則賊火得以燥爍而清純太和之氣為之乖戾不
和故神光乏滋運之化源而視亦因其本而見其色也
因而不能滋養反有觸犯者内障生焉若見白色者病
由金分元氣有傷及有痰沫阻滯道路者皆有此患若
視有大黑片者腎之元氣大傷膽乏所養不久盲矣
視赤如白證謂視物却非本色也因物著形之病與視
瞻有色空中氣色不同或觀太陽若冰輪或覩燈火反粉
色或視粉牆如紅如碧或看黃紙似綠似藍等類此内
絡氣鬱玄府不和之故當因其色而别之以如何藏府
乘侮之為病而施治光華暈大證謂視日與燈燭皆
生紅暈也甚則通紅而人物在燈光之下亦大矣皆是
實火陽邪發越於上之害諸絡必有滯澀輕者暈小而
淡重者暈大而濃治雖外證已退目視尚有暈者陽邪
未平隂精未盛猶宜滋養化源而尅制其火耳道山
清話云張子顔少卿晚年常目光閃閃然中有白衣人
如佛相者子顔信之彌謹乃不食肉不飲酒然體瘠而
多病矣一日從汪壽卿求脈壽卿一見大驚不復言但
投以大丸數十小丸千餘粒祝曰十日中服之當盡却
以示報既如期視所見白衣人衣變黃而光無所見矣
乃欲得肉食又思飲酒又明日俱無所見覺氣體異他
日矣乃詣壽卿以告壽卿曰吾固知矣公脾初受病為
肺所乘心脾之母也公既多疑心氣不固自然有所覩
吾以大丸實其脾小丸補其心肺為脾之子既不能勝
其母其病自愈也北夢瑣言曰有少年苦眩暈眼花
常見一鏡子趙卿診之曰來晨以魚鱠奉候及期延於
内從容久飢候客退方得攀接俄而擡上施一甌芥醋
更無他味少年飢甚聞芥醋香徑啜之逡巡再啜遂覺
胸中豁然眼花不見卿曰郎君喫魚鱠太多芥醋不快
又有魚鱗在胸中所以眼花故權誑而愈其疾也視
直如曲證夢溪筆談云有一人家妾視直物如曲弓弦
界尺之類視之皆如鈎醫僧奉真親見之
閉目不開足太陽之筋為目上綱足陽明之筋為目
下綱熱則筋縱目不開
目直視視物而目睛不轉動者是也若目睛動者非
直視也傷寒直視者邪氣壅盛冒其正氣使神氣不慧
藏府之氣不上榮於目則目為之直視傷寒至於直視
為邪氣已極證候已逆多難治經曰衂家不可發汗發
汗則額上陷脈緊急直視不能眴不能眠以肝受血而
能視亡血家肝氣已虚目氣已弱又發汗亡陽則隂陽
俱虚所致此雖錯逆其未甚也逮狂言反目直視又為
腎絶直視搖頭又為心絶皆藏府氣脱絶也直視讝語
喘滿者死下利者亦死又劇者發狂則不識人循衣摸
牀惕而不安微喘直視脈弦濇者死皆邪氣盛而正氣
脱也素問曰少陽終者其百節縱目睘絶系王註曰
睘謂直視如驚貎(睘音瓊)目系絶故目不動而直視
目上視經云瞳子高者太陽不足戴眼者太陽已絶
太陽之脈其終也戴眼反折瘈瘲針灸法見中風
目為物所傷倪仲賢論曰志於固者則八風無以竅
其隙本於密者則五藏何以受其邪故生之者天也召
之者人也雖生弗召莫能害也為害不已召之甚也生
氣通天論曰風者百病之始也清静則肉腠閉拒雖有
大風苛毒弗之能害隂陽應象論曰邪風之至疾如風
雨故善治者治皮毛夫肉腠固皮毛密所以為害者安
從來也今為物所傷則皮毛肉腠之間為隙必甚所傷
之際豈無七情内移而為衛氣衰憊之原二者俱召風
安得不從故傷於目之上下左右者則目之上下左右
俱病當總作除風益損湯主之傷於眉骨者病自目系
而下以其手少隂有隙也加黃連除風益損湯主之傷
於額者病自抵過而上傷於耳中者病自銳眥而入以
其手太陽有隙也加柴胡除風益損湯主之傷於額交
巔耳上角及腦者病自内眥而出以其足太陽有隙也
加蒼术除風益損湯主之傷於耳後耳角耳前者病自
客主人斜下傷於頰者病自銳眥而入以其手少陽有
隙也加枳殼除風益損湯主之傷於頭角耳前後及目
銳眥後者病自銳眥而入以其足少陽有隙也加龍膽
草除風益損湯主之傷於額角及巔者病自目系而下
以其足厥隂有隙也加五味子除風損益湯主諸有熱
者更當加黃芩兼服加減地黃丸傷甚者須從權倍加
大黃瀉其敗血六節藏象論曰肝受血而能視此蓋滋
血養血復血之藥也此治其本也又有為物暴震神水
遂散更不復治故并識之於此驚振外障(前見)驚振
内障證因病目再被撞打變成内障日夜疼痛淹淹障
子赤膜遶目不能視三光亦如久病内障宜補肝丸補
腎丸石決明丸及皂角丸合生熟地黃丸物損真睛
證謂被物觸打徑在風輪之急者物大則狀大物小則
狀小有黃白二色黃者害速白者稍遲若尖細之物觸
傷淺小者可治可消若麤厲之物傷大而深及缺損神
膏者雖愈亦有瘢痕若觸及破膏者必有膏汁或青黑
色或白色如痰者流出為害尤急縱然急治瞳神雖在
亦難免欹側之患綻甚而瞳神已去者不治物有尖小
而傷深膏破者亦有細細黑顆如蟹睛出愈後有瘢且
如草木刺金石屑苗葉尖針尖觸在風輪淺而結顆黃
者狀如粟瘡急而有變白者狀如銀星為害稍緩每見
耘苗人竹木匠往往誤觸竹絲木屑苗葉在風輪而病
者若飛揚之物重大而打破風輪者必致青黃牒出輕
而膏破者膏汁流出黑顆為蟹睛又輕而傷淺者黑膏
未出有白膏流出狀如稠痰凝在風輪欲流不流嫩白
如凝脂者此是傷破神珠外邊上層氣分之精膏也不
可誤認為外障若視昏者瞳神有大小欹側之患久而
失治目必枯凸大凡此病不論大小黃白但有淚流赤
脹等證者急而有變珠疼頭痛者尤急素有痰火風濕
斵喪之人病已内積未至於發今因外傷而激動其邪
乘此為害痛甚便澀者最凶又如木竹芒刺誤觸斷在
風輪膏内者必曉夜脹痛難當急宜取出物若麤大入
深者於此損處必有膏出為蟹睛治亦有瘢取遲膏水
滯結障生者物去而治障障自退障若大而厚者雖退
亦有迹失取而攻損瞳神者不治若刺傷斷在氣輪皮
内取遲者必有瘀血灌脹取去物而先導之後治餘證
大抵此證物尖細者傷亦小易退而全好麤大者傷亦
大難退而有跡小者能大大者損目風輪最急氣輪次
之其小物所觸淺細者年少精強及善於護養性情純
緩之人亦有不治而愈者必其内外别無他證也振胞
瘀痛證謂偶被物撞打而血停滯於瞼睥之間以致脹
痛也緩而失治則脹入珠内瘀血灌睛而睛有損壊之
患狀亦與脹如杯覆同外治開導敷治亦同内治不同
蓋脹如杯覆因火從内起而後壅滯此因外觸凝滯脈
道阻塞而後灌及神珠或素有痰火風邪因而激動乘
虚為患又當驗其形證絲絡各隨其經而治之觸傷
真氣證乃被物撞打而目珠痛痛後視復如故但過後
漸覺昏冥也蓋打動珠中真氣絡澀滯而鬱遏精華不
得上運損及瞳神而為内障之急若初覺昏暗速治之
以免内障結成之患若疾已成瞳神無大小欹側者猶
可撥治内宜調暢氣血無使凝滯(此證既成即驚振内障)飛絲
入目證謂風颺游絲偶然撞入目中而作痛也若野蠶
蜘蛛木蟲之絲患尚遲若遇金蠶老鸛絲其目不出三
日迸裂今人但患客風暴熱天行赤熱痛如針刺一應
火實之證便呼為天絲眼不知飛絲入目乃人自知者
但迴避不及不意中被其入也入目之時亦自知之倏
然而痛淚湧難開豈可以之混治他證乎治飛絲入
目方頭垢點入眼中柘樹漿點了錦裏筯頭蘸水於
眼上繳拭涎毒火麻子一合杵碎井水一碗浸攪却
將舌浸水中涎沫自出神效一方用茄子葉碎杵如麻
子法尤妙飛絲入眼眼腫如眯痛澀不開鼻流清涕
用京墨膿磨以新筆塗入目中閉目少時以手張開其
絲自成一塊看在眼白上却用綿輕輕惹下則愈如未
盡再塗物偶入睛證謂偶然被物落在目中而痛也
凡人被物入目不可乘躁便擦須按住性待淚來滿而
擦則物潤而易出如物性重及有芒刺不能出者急令
人取出不可揉擦擦則物愈深入而難取若深入須翻
上睥取之不取則轉運阻礙氣滯血凝而大變芒刺金
石稜角之物失取礙久及擦重者則壊損輪膏如痕&KR2536;
凝脂等病輕則血瘀水滯為痛為障等病有終不得出
而結於睥内者必須翻而尋看因其證而治之此與眯
目飛傷不同飛揚細沙擦眯已成證者此則未成證若
已成證則大同小異終彼輕而此重也眯目飛揚證
因出行間風吹沙土入目頻多揩拭以致氣血凝滯而
為病也初起澀濕赤脈次後淚出急澀漸漸重結為障
翳然有輕重赤白亦因人之感受血氣部分或時令之
寒熱不同耳或變或不變亦隨人之戒觸所致當辨形
證别經絡而施治之治眯目鹽與豉置水中浸之視水
其查立出一物落眼中用新筆蘸繳出又方濃研好墨
點眼立出治稻麥芒入眼取蠐螬以新布覆目上待
蠐螬從布上摩之其芒出著布上
傷寒愈後之病倪仲賢曰傷寒病愈後或有目復大
病者以其清陽之氣不升而餘邪上走空竅也其病癮
澀赤脹生翳羞明頭腦骨痛宜作羣隊升發之劑餌之
數服斯愈傷寒論曰冬時嚴寒萬類深藏君子固密不
傷於寒觸目之者乃名傷寒其傷於四時之氣者皆能
為病又生氣通天論曰四時之氣更傷五藏五藏六府
一病則濁隂之氣不得下清陽之氣不得上今傷寒時
病雖愈濁隂清陽之氣猶未來復濁隂清陽之氣未復
故餘邪尚熾不休走上而為目之害也是以一日而愈
者餘邪在太陽二日而愈者餘邪在陽明三日而愈者
餘邪在少陽四日而愈者餘邪在太隂五日而愈者餘
邪在少隂六日而愈者餘邪在厥隂七日而復是皆清
陽不能出上竅而復受其害也當以助清陽上出則愈
人參補陽湯主之羌活勝風湯主之加減地黃丸主之
搐鼻碧雲散亦宜用也忌大黃芒硝苦寒通利之劑犯
之不可復治
姙娠目病其病多有餘要分血分氣分氣分則有如
旋臚泛起瞳神散大等證血分則有如瘀血凝脂等病
蓋其否隔隂陽澀滯與常人不同為病每多危急人不
知慮屢見臨重而措手不及者内伐又恐傷胎泄氣不
伐又源不澄病不去將奈何吁能知其胎繫固否善施
内護外劫之治則百發百中矣
產後目病産則百脈皆動氣血俱傷太虚不足邪易
以乘肝部發生之氣甚弱血少而膽失滋養精汁不盛
則目中精膏氣液皆失化源所以目病者多然輕重内
外不同有勞瞻竭視悲傷哭泣而為無時冷熱淚内障
昏眇等證有竅不密引入風邪為濕爛頭風者有因虚
沐髮濕氣歸腦而為内障諸病者有因虚勞役恣辛嗜
熱及患熱病而傷目血為外障者皆内不足所致善知
愛護者疾微而不變不知保養反縱斵喪則變重不一
大抵產後病宜早治莫待其久久則氣血定而病深治
亦不易其外證易知者人皆知害而早治其内證害緩
者人多忽之比其成也為無及之悔者多矣(參有目痛條亡血過)
(多之病)
因風證謂患風病人目疾也風在五行為木在藏為
肝在竅為目本乎一氣久風則熱勝熱勝則血弱風久
必鬱鬱則火生火性炎上故患風人未有目不病者然
各因其故而發有日淺而鬱未深為偏喎歪斜者有入
脾而睥反濕勝而赤爛者有血虚筋弱而振搐者有不
禁反傷精神及恣燥嗜熱助邪乖亂清和融純之氣氤
鬱而為内障者有風盛血滯結為外障如努肉等證者
加以服餌香燥之藥耽酒縱辛隂愈虧而火愈爍病變
瘀變重者治各因其證而伐其本内外常劫不同大抵
風病目者當去風為先不然目病雖退而復來雖治至
再至三風不住目病終無不發之理
因毒證謂人生瘡痬腫毒纍及目病也夫六陽火燥有
餘水不能制致妄亂無拘氣滯血壅而始發瘡痬腫毒
火性炎上目竅高火所從泄濁能害清理之自然肝膽
清淨融和之府瘡毒癰疽濁亂之邪邪既熾盛侵攪清
和因素斵喪肝腎有虧隂虚血少胆之精汁不光化源
弱而目絡少滋故邪得乘虚入目而為害若病目正在
病毒之時治毒愈而目亦愈若毒愈而目不愈者乃邪
入至高之深處難以自退當濬其流澄其源因而觸激
甚者有瘀滯之變
因他證謂因患别病而害及目也所致不同有隂病
而隂自傷有陽病而陽自損有寒病熱藥太過傷其神
氣有熱病寒藥太過耗其精血補者瀉之瀉則損其元
瀉者補之補則助其邪針砭之泄散真氣炮灸之激動
火邪實實虚虚損不足益有餘之故不同亦各因人觸
犯感受藏府經絡衰旺隨其所因而入為病内外輕重
不等當驗其標而治其本譬如傷寒陽證熱鬱蒸損瞳
神内證也熱盛血滯赤痛淚澀者外證也隂證脱陽目
盲内證也服薑附温熱之劑多而火燥赤澀者外證也
瘧疾之熱損瞳神内證也火滯於血而赤澀外證也瀉
利後昏眇為榖氣乏土府清純之氣傷不能發生長養
津液耗而膏汁不得滋潤内證也山嵐瘴氣目昏者邪
氣蒙蔽正氣外證也蠱脹中滿赤痛者隂虚難制陽邪
内證也氣證多怫鬱弱證多昏花皆内證也痰證之膩
沫火證之赤澀皆外證也餘倣此夢靈丸明目生熟
地黃丸合皂角丸茺蔚子丸
痘疹餘毒證痘疹為毒最重為自稟受以來藴積惡
毒深久之故古稱曰百歲瘡謂人生百歲之中必不能
免一發則諸經百脈清純太和之氣皆為其擾亂一番
正氣大虚而邪得以乘之各因所犯而為疾況目又清
純之最者通於肝胆肝胆為清淨之府邪正不並立今受
濁邪熏灼則目有失發生長養之源而病亦易侵皆由
人不能救而且害之之故也或於病中食物太過懷藏
太暖誤投熱藥多食甘酸而致病者或於病後因虚未
復恣食辛辣燥膩竭視勞瞻好烘多哭衝冒風沙煙瘴
而致病者有為昏蒙流淚之内證者有為赤爛星障之
外證者有餘邪藴積為凝脂黃膜花翳蟹睛等證之重
而目&KR2536;凸者有餘邪偶流為赤絲羞明微星薄翳等證
之輕而病自消者輕重淺深亦各隨人之犯受所患不
一當驗其證而審其經以治之不可執一反有激變之
禍蓋痘疹之後人同再造比之常人不同若有所悞貽
害終身行斯道者宜加謹焉大抵治之早則易退而無
變遲則雖無變恐血氣凝定即易治之證亦退遲矣今
人但見痘後目疾便謂不治不知但瞳神不損者縱久
遠亦有可治之理惟久而血定精凝障翳沉滑澀損者
則不治耳倪仲賢云癍疹餘毒所害者與風熱不制
之病稍同而異總以麢羊角散主之便不鞭者減硝黃
未滿二十一日而病作者消毒化癍湯主之海藏云
東垣先生治癍後風熱毒翳膜氣暈遮睛以瀉青丸子
瀉之大效初覺易治餘詳見痘疹門
時復證謂目病不治忍待自愈或治失其宜有犯禁
戒傷其脈絡遂致深入又不治之致摶夾不得發散之
故或年之月月之日如花如潮至朝而發至期而愈久
而不治及因激發遂成大害未發者問其所發之時令
以别病本在何經位已發者當驗其形證絲脈以别其
何部分然後治之
證治準繩卷十六
