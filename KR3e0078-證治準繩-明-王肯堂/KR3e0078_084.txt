證治凖繩卷八十四
明王肯堂撰
幼科
心臓門
痘瘡起發證治
萬痘瘡之證熱三日出三日後方起發此常論也盖先
出者光起後出者後起痘疎毒輕氣禀厚者自易出易
發易靨痘密毒重氣禀薄者自難出難發難靨未可拘
定日數時師不知虚實補瀉之理但於起發之初便用
補脾果内氣不足少食者用之允當若内實便利能食
之人寧不黨邪為惡乎非徒無益而反害之痘瘡之
出有輕有重觀其形狀即可知之如一發便出盡者必
重也瘡夾疹者半輕半重也出稀者輕裏外微紅者輕
外黑裏赤微重也外白裏黑者至重也瘡端裏黑點如
鍼孔者勢劇也青乾紫䧟昏睡汗出煩躁熱渴腹脹啼
喘大小便不通者困也善用藥者能使輕者易安重者
不致大困斯可謂之十全矣凡痘瘡疎則無毒密則
有毒痘疎無毒者邪不勝正其氣和其勢順不須服藥
痘疎密佈散邪正相持其氣病其勢險此宜抑邪扶正
使邪氣亟奪不為正氣之賊痘稠密無縫正不勝邪其
氣乖其勢逆善治者什可救其二三不善治者束手待
斃而已故順者不必治逆者不可治險者貴治此以下
專言險逆者之證治也痘子輕者作三四次出大小
不一等其起發亦先後循次大小分明不相連串顆粒
尖圓根窠紅活光壯肥澤此表無病飲食如常大小便
清潤此裏無病表裏無病大吉之兆不須服藥凡痘
密者多難起頂但欲皮厚有膿漿色以燈影之苟非皮
薄水泡光潤雖平亦無傷凡痘子出得稀疎者自然
易發易靨不可妄治若瘡稠密常患其發不能透宜細
視之但紅活不甚長大者氣不足也用四君子湯合勻
氣散加燒人屎治之如焮腫色𢃄紅紫者血熱也用四
物湯(失血)合消毒飲(見形)加燒人屎治之如不潤澤而乾者
此血弱也用活血散加消毒飲與之如不起發不紅活
平&KR1701;灰白者此氣血俱虚也用十全大補湯(汗)加燒人
屎牛蒡子與之如有青乾者内服快癍湯(見形)加燒人屎
合奪命丹(見形)與之外用四聖散(痘疔)合臙脂塗法或用胡
荽酒(俱見形)或用水楊湯浴法務求光壯紅活而後已如
中間有成水泡者防其癢&KR1701;宜先補脾胃疎風瀉火使
肌肉實不作癢可也十全大補湯(汗)加防風大力子主
之瘡子起發只以出勻為期不可拘定日數瘡出以
漸其發亦以漸謂之適中若已一齊湧出便皮肉虚腫
一齊焮發者此表氣虚毒氣奔潰而出表虚不能收歛
必生癢&KR1701;或成潰爛急宜救表十宣散調無價散活血
散合消毒飲相間服之若出已盡當起不起或起不透
此裏氣虚毒氣留伏壅遏而不出必增煩躁腹滿喘促
或後為癰毒急宜救裏十全大補湯合勻氣散或參苓
白术散調無價散服之痘至四五停住不甚起者少
後力而助之用生黃耆叄伍錢人參貳叄錢當歸鹿茸
壹貳錢煎服或磨入木香少許兒大者倍之俟漿滿足
而止
十宣散(見形)活血散(即芎歸湯)當歸川芎(各等分)
右為細末每服壹錢紅花湯調服
消毒飲(見形)十全大補湯(汗)勻氣散(見形)
參苓白术散(渴)無價散(倒靨)
參耆四聖散治痘瘡已出六七日不能長不生膿或
癢塌
當歸芍藥(炒)黃耆川芎(各伍分)白术茯苓
紫草(如無紅花代之)木通防風(各叄分)糯米(貳百粒)
右水煎母同服
胎元散痘不起發不紅潤是血氣俱虚
胎元焙乾為末加麝香少許酒調服叄伍分
獨參湯治陽氣虚弱痘瘡不起發不紅活或膿清不
滿或結痂遲緩或痘痕色白或嫩軟不固或膿水不
乾或時作癢或畏風寒用好人參壹兩生薑伍片
大棗五枚水二鍾煎八分徐徐温服嬰兒乳母亦服
乾枯灰白紅紫青黯丹如將出成就之際却色淡不正
者屬血虚宜用補血藥當歸川芎白芍酒洗之類或
加紅花如將成就之際却色潔不正者屬熱宜用
凉藥解毒升麻芩連桔梗連翹之類甚者用犀角屑
(如用後項諸藥色仍不正者宜兼用二法治之)
痘瘡之毒必氣以拘之血以濡之而後可得成熟也故
於起發之時光壯者氣有餘也肥澤者血有餘也血氣
有餘表裏俱和不須服藥如形長大而色枯燥者此氣
至而血不榮也宜四物湯(失血)加人參麥門冬色紅潤
而形平䧟者此血至而氣不充也宜四君子湯(不能食)加
黃耆官桂川芎形平䧟色枯萎者此血氣俱不足也宜
十全大補湯(汗)合無價散(倒靨)主之色灰白者氣虚也
四君子湯加黃耆當歸官桂色紅紫者血熱也四物湯
加紅花地骨皮牡丹皮
凡痘瘡起發遲滯頂平色灰白者氣虚也其人平日食
少脾胃不足人參白术散(渴)去葛根加桂十全大補湯
(汗)去地黃加木香主之如曾有吐瀉以致氣弱者四君
子湯(不能食)合益黃散(脾)主之瀉未止者四君子湯吞肉
荳䓻丸(泄利)甚者陳氏木香散主之(泄利)若紅紫色焮
腫者血熱也四物湯(失血)合消毒飲(見形)加紅花外用
臙脂塗法(見形)解之乾枯者血虚也四物湯加人參麥
門冬地骨皮外用臙脂塗法水楊湯浴法(灰白另立門在下卷)
起發之時根窠紅活形色潤澤者此血隨氣行灌注諸
瘡自然紅活肥澤不須服藥如雖起發乾枯無水謂之
不肥澤帶青紫黯色謂之不紅活其變為黑䧟乃血虚
也四物湯(失血)加人參及麥門冬紫草紅花間進調無
價散(倒靨)或吞服奪命丹(見形)外用臙脂塗法(見形)
水楊湯水楊柳五觔淨洗春冬用枝秋夏用枝葉剉
斷用長流一大釡煎六七沸先將三分中一分置浴
盆内以手試不甚熱亦不可太温先服宜用湯藥然
後浴洗漸漸添湯以痘起發光壯為度不拘數次
祛邪湯痘號天花最忌諸穢臭惡血五六朝間痘本
美麗鼎峻而一時失防或觸於腥血或感於穢臭倏
忽更變外宜袪邪湯浴之而内服玉樞正氣丹可也
雞毛(拔細軟者)升麻荆芥木通紫蘇荔枝殼
水楊條
右用水煎濃去渣洗浴
玉樞正氣丹玉樞正氣神功捷生地紅花併甘桔參
耆須倍橘紅扛蟬蛻防風羲愛覓寅谷相朝嫩桃杪
五箇和薑甘草列煎濃投酒服須臾不覺痘自還元
吉
頂䧟起發之時不徐不疾以漸長大尖圓磊落光壯堅
實根脚紅活此氣充足載血而行透徹諸瘡自然尖圓
光壯不須服藥如雖紅活頂平中䧟不成尖圓色嫩皮
薄不能堅厚其變為癢&KR1701;為留伏壅遏乃氣虚也四君
子湯(不能食)合勻氣散(見形)加黃耆官桂或人參白术散
(渴)加黃耆官桂防風或調元湯(大法)加官桂防風白芷
荆芥穗或十全大補湯(汗)去地黃加防風白芷或十宣
散(見形)皆可選用若瘡皮薄色嬌淫淫如濕者此氣不
勝血宜補氣凉血四君子湯四物湯去川芎地黃加黃
耆官桂防風荆芥穗如浮囊虚氣殼中無水者此氣不
依血血不附氣其變為癢&KR1701;為癰腫十全大補湯去白
术加大力子連翹防風燒人屎痘瘡起發尖圓為貴
如四圍起中心平䧟者此有二種有血化成水四圍高
起心中略低凹者俗呼為茱萸痘此中氣不足發未透
徹故耳能食者至養漿之時盡充滿而起矣不能食者
宜扶中氣人參白术散主之有四圍沸起中心落䧟無
水猶是死肉其形如錢宜急攻之若待漸變黑點不可
為矣此名鬼痘四君子湯合九味順氣散加燒人屎或
紫草飲(出不快)或紫草飲子連進服之外更用臙脂塗法
(見形)及出齊後痘有小孔自頂直下至脚不黑不白與
痘色相同名為蛀痘皆因表虚而腠理不密成此證也
失於早治大泄元氣不起不發禍不旋踵急用保元湯
下生糯米川芎肉桂丁香其孔自密甚為捷徑連進二
三服必待孔閉而痘自起孔若黑色則為下矣頂䧟
色白皮薄晶光者氣虚也大下保元倍加酒炒黃耆肉
桂川芎丁香茯苓皮人乳好酒進之
九味順氣散(又名勻氣散)白术白茯苓青皮白芷
陳皮烏藥人參(各伍分)甘草(炙貳分半)木香(壹分半)
右剉細水一盞煎七分去渣温服
紫草飲子紫草茸人參白芍藥蟬蛻甘草
穿山甲(土拌炒各等分)
右剉細用水一盞煎五分作三四次温服
内托散治痘瘡毒根在裏頂䧟灰白色不起發根窠
不紅内托毒化立驗人參甘草肉桂白芷
白芍藥川芎(各壹兩)黃耆(壹兩伍錢)桔梗防風(各二兩)
川當歸(伍錢)木香(貳錢)
右煎水服瀉加訶子肉肉荳䓻有癍減肉桂加
紫草酒炒黃芩黃連牛旁子之類
治痘塌䧟不起迴陽丹
此方用於四五朝前其效甚速若用於六七日後則
噬臍矣製法將彌月將生胞羊酒洗淨隨用黃麻纏
攏一團把臘糟褁外置新瓦上四圍炭火炙之俟其
外糟焦了如墨樣削去其糟再焙乾另為末入官桂
末丁香末各伍錢人參末壹兩木香末叄錢再研極
細升麻煎酒漿調服十歲以上服貳錢十歲以下服
壹錢十五歲以上服叄錢年多服多年少服少加减
而用無不獲效若加大附子壹兩去木香則為附子
迴生丹胞羊須預囑屠肆遇便收製若特殺傷生大
不祥
頂凸痘瘡起發有心中凸起四圍乾平無水者或裏紅
外黑者此由平日感受風寒皮膚堅木以致痘毒鬱而
不散宜桂枝葛根湯(初熱)十宣散(見形)以散表邪外用
水楊湯浴之(見前)
粘連痘瘡起發貴於顆粒分明如其彼此相串皮腫肉
浮或於本痘四傍旋出小痘攢聚胖長漸成一塊此候
最重宜以快癍湯合消毒飲(俱見形)加燒人屎服之更宜
禁忌以防瘙癢之變
䧟伏凡痘瘡以起發光壯紅活肥澤為順若將起發之
時中間有乾黑不起者須急治之不可因循以致𫝊變
加多不可救藥矣
痘瘡内而不出謂之伏外而復入謂之䧟瘡痘黑䧟當
分四證
一則感風寒肌竅閉塞血凝而不行必身痛四肢微厥
癍點不長或變黑色或青紫癮疹此為倒伏也宜温肌
發散桂枝葛根湯(初熱)加麻黃蟬蜕或以紫草飲(出不快)
呑奪命丹(見形)外用胡荽酒噴之須令温散寒邪然後熱
氣復行則其癍自長矣二則毒氣太盛内外蒸爍毒
復入裏必心煩狂躁氣喘妄言如見鬼神大小便袐渴
而腹脹此為倒䧟伏也病邪輕者宜利小便解毒連翹
湯通關散(俱便悶)甚者以百祥丸牛李膏(俱黑䧟)以瀉傍胱
之毒令陽氣復還脾胃温煖服之身温欲飲水者可治
是脾強勝腎䧟者當復出矣若加以寒戰身冷汗出耳
尻反熱死然百祥丸太峻今以宣風散(發熱)三乙承氣湯
(便悶)代之外以水楊湯浴之(見前)三則内虚而不能使陽
氣以副榮衛者出而復沒癍點白色或黑色其人必不
能乳食大便自利或嘔或厥此胃虚而不出謂之䧟伏
也宜用温中之劑令其胃煖榮衛復行則當自出矣宜
調元湯(大法)加丁香官桂理中湯(泄利)加黃耆官桂甚則陳
氏木香散(泄利)異攻散(出不快)皆可用也外用胡荽酒(見形)噴
之或因誤下之後毒氣入裏而黑䧟者則宜温養而表
出之先以理中湯温養其裏後以桂枝葛根湯疎解於
表也不出再加麻黃四則被房室等雜穢惡氣衝觸
而黑䧟者則宜熏解之内服紫草飲子(見前)外用胡荽酒
噴之及茵陳熏法(餘詳前禁忌條内)
茵陳熏法
用乾茵陳研末搗棗膏和丸如雞子大曬乾烈火燒
煙熏之
大便痘瘡自起發之後大便常宜堅實緣小兒脆弱身
熱而大便不通者則易實大便自利者則易虛雖四五
日不便無憂也不能食者聽其自便賴舊穀氣為養至
五日後則膿成毒化解利之劑可用也能食者三日後
不通不腹滿不裏急後重則亦不必攻之可用膽導法
(便悶)導之不通以當歸丸(便悶)微令潤過使氣道升降無壅
遏之患不可妄下凡能食者大便喜潤賴新穀以為
養而舊汚之不留自然臓腑流利血氣和平不可妄用
温補反增裏熱之證胃主腐熟水穀大腸主𫝊送已
化之物故食多少可以知人穀氣之虚實大便滑澀可
以知人臓腑之冷熱大便如常是亦瘡疹之一順也如
起發之時忽然泄瀉此宜急止之恐腸胃虚真氣脫也
須辨冷熱虚實如瀉而手足冷面色青白瘡不紅綻者
冷證也理中湯丸荳䓻丸(俱泄利)益黃散(脾)甚則陳氏木
香散(泄利)異攻散(出不快)皆可用也瀉下之物黃又酸臭渴
手足心熱面赤瘡紅綻焮發者熱證也黃芩湯(泄利)五苓
散(驚搐)主之脾胃怯弱精神慢而不食者為虚當温養之
益黃散身熱中滿渴而不食者為實當清利之五苓散
其人或臓氣自脱或因服寒藥致令瘡毒䧟入大腸瀉
下如豆汁或便膿血或便黑汁口内臭氣唇焦目閉加
腹脹者必死之證方論詳泄瀉本門不二散治痘
當起脹灌漿時泄瀉不止以此止之只一服瘉如服
此不已是元氣已脱不可為矣蓮肉(炒去心壹兩)真鴉片
(貳錢另研)
右各取净末和勻每服三四分米飲調下此方不
但止瀉亦治煩癢二證夫固大腸之滑脱易知也歛
心火之浮游難知也
手足痘瘡起發欲透惟四肢稍遠難得均齊必脾胃素
強能食多者不須慮此若脾胃素弱又食少者手足上
瘡常發不透盖脾主四肢脾虚則不能行其津液溉灌
四肢所以發遲以補脾為主快癍越婢湯如不令透其
後手足必作癰毒又手足瘡痘多發水泡者此肝乘脾
也先瀉肝羌活湯(發熱)加柴胡後補脾人參白术散(渴)去
葛根加桂如見而復隱起而復塌色紫黑者此腎乘脾
不可治
快癍越婢湯黃耆(炙)白芍藥桂枝防風甘草(炙)
右剉細加生薑一片棗一枚水煎温服不拘時
頭面頭面屬陽瘡疹亦屬陽以類相從故出現起發收
靨自頭面始升生浮長陽之性也痘瘡起發頭面以漸
腫大升生浮長之性不須憂恐只要瘡子磊落紅活光
壯肥澤待至成膿之後毒化結痂而腫亦漸消矣如瘡
粘連通串糢糊成餅者又要紅活潤澤以快癍湯消毒
飲(並見形)合而飲之或消毒化癍湯以解其毒更以甘桔
湯(咽喉)加牛蒡子相間與之以利咽喉寬胸膈令飲食無
阻也又以神應膏護目(見形)若灰白青黃乾燥瘡面膚起
者皆死證也其頭面腫有不閉目者毒淺而輕有閉目
者毒深而重亦待瘡熟腫消而目自開若瘡未成腫消
目開者此䧟也勿治
消毒化癍湯升麻柴胡桔梗甘草龍膽草
牛蒡子連翹防風蟬蛻密蒙花
右剉細加淡竹葉十片水一盞半煎一盞去渣食後
服
凡將起發頭面預腫者此時行疫癘之氣名大頭瘟其
毒最酷急用羌活救苦湯解之
羌活救苦湯羌活白芷川芎蔓荆子防風
桔梗大力子黃芩連翹升麻人中黃
(各等分)
右剉碎加薄荷葉七片水一盞煎七分去渣食後温
服
痘疔痘疹之毒自内而出冲突氣血發散腠理初出一
點血乃身中氣血被毒驅逐現於皮膚之外其成形者
氣也成色者血也毒火太甚煎熬氣血先至之氣則削
矣血則枯矣氣削血枯腠理反閉毒不得出未免復入
於裏遂成䧟伏時人以黑瘡子為痘疔又曰鬼痘者深
惡而畏之詞也此乃毒氣鬱遏非外感風寒内虚吐利
雜氣觸犯者可比古人立方如大小便祕腹脹煩燥者
則下之但大小便袐者則利小便解毒自利者以瀉膿
血為順水穀為逆却不立方以毒雖入腹皆瀉出也攻
之則無所攻補之則不可補昏悶不醒者用龍腦膏(黑)
(䧟)以去心中之邪枯黑不起者或内用無價散(倒靨)以
解在裏之邪或外用水楊湯(見前)四聖散(痘疔)臙脂塗
法(見形)以解其表使邪氣得出皆良法也為工者合下
即下合利即利合發即發或解其裏或解其表應變出
竒勿泥常法可也
發疱痘瘡發疱亦與黑䧟相類外出内入雖不同而毒
氣壅鬱則一也或發水疱或發血疱或赤或紫或黑但
見此證十無一生然亦有似是而非者不可不辨其人
身上原有灌瘡或破傷瘡未痊或雖痊瘢痕尚嫩一旦
痘出則瘡瘢四圍痘必叢集者物從其類之理也發生
之後必然作疱者腐敗皮肉氣色先變宜與完膚有别
也治此者先以鍼刺破吮去惡血後以臙脂塗法(見形)
合百花膏(收靨)𫝊之此瘡又易作癢起發之後常宜以
茵陳熏法(見前)熏之勿令爪傷若被爬搔則反覆灌爛
淹延不愈變為疳蝕壊瘡以致不治者多矣
袁痘起六七朝膿漿未曾充裕頭面身背或手足關軸
遽起水疱或似葡萄樣或似鸛子大或如被單聮盖因
肝榮不能以資浥而肺金竊勢以凌侮凖服三化丹歌
曰七朝泡起勢相凌三化丹中二味金白术茯苓俱貳
兩四般法製用工深一兩要同歸酒浸一兩和却乳參
蒸一兩再和雄附煮一兩分與炒米停為末必須甜醴
服自然泡裏注黃金痘裏起泡多患乎膿漿不能充灌
若虚泡結軸十中八九泡内微有膿漿滋養元氣振援
兩儀寒剥之劑毫不可投或單用渾天湯和人參酒服
但恐癢作而泡潰死在旦夕耳
起發不透痘疹起發欲透磊落尖圓光壯肥澤者上也
根脚横開皮起水漲者次也頂皮不起根脚不開猶是
先出之形不見新生之水此謂起發不透審查證候如
氣本實者必曾感風寒以桂枝葛根湯(初熱)合奪命丹
(見形)發之如氣本虚必不能食或吐利以人參白木散
(渴)合奪命丹以補中氣而發表邪如欲成䧟伏者依前
四法治之若時日已多發猶不透或煩躁不安者此毒
熱在裏心惡熱以導赤散(心)送服牛黃清心丸(痘煩躁)以
解散熱毒導引心火也或啼哭者凡人五臓平和則神
宇安靜今五臓藴毒内外蒸鬱神不安舍以導赤散送
服安神丸(痘譫妄)使鬱熱解散神宇清快也若譫言妄有
見聞時狂呌者此五臓熱毒藴積陽氣獨盛無隂氣以
和之大便必不利以當歸丸(便悶)微利之再行膽導法
(便悶)使無留滯易快利也甚則三乙承氣湯主之(便悶)
若昏不知人腹脹喘呼死證也
雞鳴散男女發熱三四五日或痘未形或痘形隱隱
或纔形於外而不能快利或煩躁譫語或腹疼嘔吐
或痰喘惡渴急服此藥則毒自表出矣炒术當
歸川芎甘草大力子茯苓木通桔
梗蟬蛻升麻橘紅山查紅花
燈草生薑煎臨服入雄雞血并酒妙
震蟄丹小兒熱三四朝痘或隱隱伏於皮膚或形於
頭面一二顆或標於身體四五顆上不宜補下不宜
瀉當服震蟄丹穿山甲肆錢酒洗淨和砂仁陳米炒
捲去砂仁米用白芍酒漿煮焙肆錢紅麯叄錢蟾酥
叄錢和勻共研細為末每用酒漿量兒大小增减大
者一分小者半分若踰十二三歲者斟酌加之用升
麻煎酒調服其效立見
天元接髓丹男子十七八歲或二三十歲破陽虧元
倏一時患痘稀少者雖年大無妨倘多密連布欲其
鼎峻充灌勢必難矣急服天元接髓丹歌曰男兒
陽破痘來臨不遇竒方坐視沉天元接髓丹功捷世
上醫家盡不明真正酒漿澄十碗一毫酸苦莫相侵
人參黃耆各貳兩橘蟬歸地半加贏鹿茸乳炙壹兩
半附桂半兩要調停慢火甕中煨熟後去渣出火莫
胡斟每鍾人乳三杯和薄薄生薑二片存再勻一沸
仍温服立建竒功若有神此方屢獲明效但製法要
詳明當歸去頭尾懷地揀麤軟人參覓清河黃耆選
綿白橘紅連木蒂蟬退要身全附子連皮臍官桂削
外皮煨時度候只以米熟驗之人乳取來就不宜過
夜入塵辛酉年杭城邵語溪子年二十六歲平素寡
弱患痘痘勢沉匿不起單以此方倍加人參服之竟
後保全
内托散痘不起發根窠不紅或灰白色咬牙寒戰等
證
人參黃耆甘草川芎當歸防風白
芷桔梗白芍厚朴木香肉桂
右薑一片棗一枚水煎服色紅紫者去肉桂木香
加紫草蟬退漿不滿水酒各半煎服色淡白者
去防風白芷加糯米大便燥加人乳
治孩兒百日裏痘歌曰全蝎要身全五箇蜜焙乾蟬蛻
不可脱完身又完足五箇酒漿洗和炒研細末再加
酒芍藥砂糖調來服自然痘森森那怕月不足月
裏患痘稀美者多密惡者少變蒸未踰猛浪之劑不
可妄投是方斟酌百投百效
痘至五六日忽然子脚牽縮一團不知者以為驚使然
耳豈知陽明受梟毒之熬鑠而筋絡不能榮血以滋養
故也謂之一把縳須服羚羊散歌曰白玉羚羊壹兩
霜木通紫草生地黃芍藥&KR0008;蠶全蝎桔橘紅甘草荆
芥防按法服來隨妥貼誤看驚治即多傷此痘多
起於四五六朝則為是若起於兩三朝則為驚縮若
起於八九朝則作寒戰治之可也羚羊角必取其銳
尖處用之
陽毒七日前陽毒者凡瘡也以兒未出痘之先或生疥
瘡有形窠而成膿因而發熱出痘者或凡瘡未痊因而
出痘者或凡瘡方結成瘢因而出痘者盖凡瘡未痊及
初結瘢處肉分必虚毒趨虚處而出故陽瘡陽毒雜為
一黨氣血俱盛則易成漿氣血衰弱則枯燥乾紅與諸
瘡俱不成漿治法與頂䧟同
起發最忌泄瀉故特著之其他證候如發熱痛養腹脹
煩燥譫妄等各有本門宜就彼中查之兹不贅叙
起發吉凶痘瘡放標以後漸漸起脹先出者先起後出
者後起微紅光澤根窠明潤面目漸腫能食無雜證者
吉大抵痘脹一分則毒出一分至六七日不盡脹又
黑色者死鼻有涕口有涎眼有淚者可治俱無者大
凶凡痘子已出自放標之日筭起如當起發不應有
漿先有戴漿者如當作漿不應收靨便有乾收者此皆
惡候治之無功口唇者脾之外候人以脾胃為本不
宜受傷如初發熱唇焦裂者此毒發於脾便宜用瀉黃
散解之不知早治痘子之出叢集於唇及至起發之初
諸痘尚未試漿此痘已熟内帶黃漿者此惡候也待諸
痘成漿此瘡已靨唇皮揭脫漸變嘔食嗆水昏睡而死
矣大抵起發之初瘡頭便帶白漿者不分何處並非
佳兆不特口唇為然盖痘瘡初出一黜血血化為水水
化為膿膿成而毒解此自然之序也若初出之時半是
水疱或纔起發便有帶漿者或未成膿即乾收者火性
躁急失其自然之序不應至而至所謂早發還先萎也
此毒火所為倏忽之間𦦨息氣盡而死矣痘瘡最要
以漸起發磊落紅活如一發都起無復顆粒糢糊串連
不紅活帶灰白色面上浮腫如錫餅形此惡候也其人
能食大小便如常無它證候者吉若食頓减或原不能
食者凶凡起發之時痘瘡稠密又見䧟伏煩躁狂呌
之證或口中出臭氣者此毒火熏煎肺爛胃敗之氣也
或不飲食失聲者此咽喉腫爛也寒戰咬牙者邪𫝊腎
也或悶亂者神已喪也或體寒者陽脫也或嘔或瀉者
腸胃俱敗也經云五臓氣絶於内者利不上六府氣絶
於外者手足厥凡見已上諸證者皆不可治
灌漿證治
萬痘瘡初出一點血只成小小血疱起發則漸長大血
化成水為水疱至水疱轉作膿疱始成實矣成實之時
却要箇箇成膿肥澤飽滿根脚紅活又蒼蠟色如此者
可以刻定日數而知收靨之期痘瘡初出或中心䧟
下者或頂平者或根窠白色者其人能食或治不乖方
以至起發之後䧟者盡起平者復尖白淡者變紅活窠
中血水已化為膿夫䧟起平尖起發可謂透矣紅活飽
滿氣血可謂足矣水化為膿毒亦解矣表無癢痛之證
裏無吐瀉之證是表裏又無病矣如此者坐待收靨不
可妄投湯劑痘子輕者常作三四次出有大小有先
後起發亦作三四次先出者先起後出者後起大者自
大小者自小亦如初出之樣待至養漿則先長者先作
漿後長者後作漿大小亦如之磊落分明不相粘連者
上也痘子密者長大胖壯以至作漿未有不相串者只
要䧟者盡起無處不透轉成膿漿次也膿成之後毒氣
已解無復留伏矣人言痘瘡只到成膿則毒氣化解
便稱無患不知膿亦有凶有吉如瘡皮堅厚膿漿渾濁
約束完固無少破損此真吉兆若瘡皮軟薄膿水清淡
滲漏淫濕易於破損此猶凶也惟瘡久熟時日已過當
靨不靨者則膿復化為水皮亦易破勿依此論痘瘡
起發之初已當避風寒遠人物節飲食守禁戒到此養
漿之時比之起發尤加謹焉可也盖前此人病未久氣
血猶強足以禦乖戾之變至此則氣耗血虧精神減損
少有乖戾不能任之况瘡始成就尤易觸犯不可不加
謹矣如天大熱則徹去衣被令常清凉但謹門窗帷帳
勿使邪風透入天大寒則添厚盖覆令常温煖更用親
人左右夾之房室中可明亮勿絶燈火常燒辟穢香加
乳香令香氣襲入日夜常用一人看視互相更代勿令
疲倦恐或作癢為之撫摩莫使誤破以致灌爛結痂不
美
辟穢香蒼术(壹觔)大黃(半觔)
右剉細捻放火爐中燒之不可間斷
不作膿凡痘瘡出欲盡發欲透至於養膿便要成膿飽
滿者膿已成也渾濁者膿之形也黃白者膿之色也若
當作膿之時猶是空殼此氣載毒行血不附氣毒者血
也血既不至則毒猶伏於血中而不出四物湯(失血)合
紫草飲(見形)加蟬蛻主之如已成水清淡灰白不能作
膿此氣血俱虚所有之水乃初時一點血氣解而為水
非自内潮起之水十全大補湯(汗)主之此二證者為癢
&KR1701;為癰毒不可不知也痘瘡初發之後正待作膿却
不作膿者此與不起發而黑䧟者分四證同論如感風
寒則當温散桂枝葛根湯(初熱)加黃耆白芷防風毒氣
盛則宜托裏解毒利小便紫草飲子(起發)連翹湯(便悶)
相間服之大便袐者宣風散(痘發熱)内虚宜温裏十全大
補湯陳氏木香散(瀉)觸犯宜熏解内服紫草飲外用茵
陳熏法(起發)若煩躁昏悶者龍腦膏(黑䧟)薛氏云若灰
白色或癢而膿不貫用紫草四君木香色赤或癢而膿
不貫用紫草木通湯(出不快)貫而膿清稀用參耆内托散
(癢&KR1701;)不應加附子緩則不救秘要云頂䧟無膿為逆
急用保元加川芎肉桂歸芍木香糯米煎熟加人乳好
酒温服色白如水晶内無膿者宜保元加糯米人乳
好酒進之按病者元氣素弱或出痘時因稠密故服
解毒之藥太多或起發時曾有吐利等證俱傷元氣雖
用參耆等助發膿漿而猶恐元氣薄弱止灌清漿或缺
而不滿且有癢&KR1701;癰毒之慮宜於煎藥内加上好鹿葺
及嚥紫河草丸藥仍進八味二花散為妙曾見痘瘡
初出磊落起發亦透只待結膿窠之時却不作膿往往
變為壊證者或因其人不能食脾胃虚又自利不知調
理者或出未勻發未透毒氣䧟伏妄談稀疎者此皆人
事之不修非干時毒而然也
六一湯專發痘瘡之膿黃耆(陸錢)甘草(炙壹錢)
右㕮咀每服二錢水六分煎入酒二分同煎至半盞
温服更加橄欖同煎尤可加山藥亦得
助漿丸治痘瘡七八日漿稀不來者急服
黃耆(蜜炙叄兩)白芍(酒炒)當歸(酒洗各壹兩半)鹿茸(鮮潤色如琥珀作鹿)
(角膠香者乳炙)紫河車(酒洗去紅筋炙乾)白术(煨)人參(各壹兩)
右為細末煉蜜為丸如茨實大每服一二丸炒糯米
煎湯化下
參耆四聖散(起發)秘𫝊大透肌散(見形)
升天散即灌膿起頂散治痘灰白或紅紫黑䧟乾枯
或清水不成漿八九日十日皆可服人參(陸分)黃耆
山查(各捌分)白术(土炒)當歸川芎橘紅(各伍分)甘草
(三分)淫羊藿穿山甲(上炒黃)木香(各貳分)肉桂(叄厘此引經之)
(藥多則癢)
右薑一片棗一枚水煎服或為末服亦可如嘔吐
生薑湯下瀉米飲下肚痛神麯煎湯下
煩躁麥門冬湯下渴用麥門冬五味子煎湯下
吐瀉藿香陳皮湯下痘不成漿多服數帖無妨
補漿湯痘灰白不起壯或漿清淫羊藿(叄分多則發癢)人
參當歸山查(各捌分)穿山甲(土炒叄分)黃耆(壹錢半)枸
杞子(壹錢)川芎甘草陳皮(各伍分)木香(貳分)白术(土炒)
(六分)官桂(叄厘)黃豆(叄拾粒)笋尖(叄箇)
右加薑棗糯米水煎服一方有白芷防風
治痘白色帶寒戰方痘標六七朝正要翕會膿漿遽
乃色白洋洋無紅活鼎峻之美有土鐵塌䧟之凶火
熱不退而有寒戰之狀宜服田單火牛湯人參
黃耆蓼子(擇細葉者是若川蓼則大葉葉中有青點宜細辨之和穿山甲炒甲氣盡去甲)
當歸(各貳錢)附子(壹錢)甘草(伍分)桂(叄分)橘紅(捌分)
右水煎服
脾胃痘瘡已長膿漿欲成之時專以脾胃為主脾胃強
則氣血充實自然膿漿易成飽滿堅厚不須服藥脾胃
弱則氣血衰少不能周灌於身使之作漿虚軟清淡雖
有漿亦水而已宜十全大補湯(汗)去地黃加木香或人
參白术散(渴)去葛根加黃耆官桂多服乃佳然脾胃強
弱於食多少大便堅利求之食少大便堅者脾胃之氣
猶足也若泄瀉則脾胃益虚四君子湯(不能食)送下豆䓻
丸(瀉)利止復以人參白术散去葛根加黃耆官桂服之
便清要能食不能食者亦依上法如能食大便堅數日
未更衣者用膽導法(大便袐)通之使氣得疎通榮衛和暢
不致癍爛也
泄瀉痘瘡出形起發並不宜泄瀉恐裏氣虚毒邪不出
反成䧟伏故以瀉利非佳兆也若成漿之時尤不宜利
比之於前殆有甚焉盖前此為病未久脾胃尚強足以
任之今則病久津液已衰脾胃已弱若復泄瀉則僅存
之氣重竭於内方張之毒不能成於外或為癢&KR1701;或為
倒靨或寒戰咬牙虚憊而死輕則人參白术散去葛根
加木香官桂黃耆甚則陳氏木香散(渴)異攻散(出不快)肉
豆䓻丸(瀉)可以併進不效亟服不二散(起發)
便袐手足厥冷痘瘡手足和煖為貴養漿之時手足發
熱手足必有汗此毒熱鬱於中必大小便不通脉沉滑
數疾宜利之三乙承氣湯(大便袐)去芒硝主之手足厥逆
者此陽氣欲脫必自利不止或吐脉沉細微弱或浮大
而虚宜急温之理中湯(瀉)加熟附子或陳氏異攻散(出不)
(快)服藥後手足和煖者生厥者死若大便祕小便不通
煩躁狂妄腹脹喘而渴脉沉滑數瘡不起者此䧟伏之
證為陽厥百祥丸(黑䧟)三乙承氣湯主之
煩躁痘瘡始終貴於安靜膿成之時毒已化解臓腑平
和神宇爽快尤宜安靜也若忽加煩躁不得眠者但就
痘子上辨之如膿多清淡尚不滿足此毒猶在裏未得
盡出也龍腦膏主之(黑䧟)如膿已成又飽滿因發熱乾
漿而煩者此宜利小便導赤散主之(心)如瘡子太密膿
成之後心血虧虚虚煩不得眠者四物湯(失血)去川芎
加人參麥門冬梔子仁又酸棗仁湯(煩躁)主之
錯喉嘔噦凡痘瘡密咽中亦有之成漿之時咽瘡早熟
肉虚皮薄易致破損瘡瘢新嫩觸之即痛痂皮沾滯痰
涎纏褁所以堵塞飲食難入勉強吞嚥則為疼痛所苦
痰涎所膈是以水入則嗆穀入則嘔也如語言清亮者
可治甘桔湯(咽喉)加牛蒡子天花粉利咽膈化痰涎惟
多飲之自然平愈若聲啞嗄語言不出者咽喉潰爛不
可治矣
癢凡痘瘡皮嫩色嬌者到成膿時多生瘙癢先當調理
勿令有此可也若失於早治而發癢者内服消風化毒
湯(癢&KR1701;)外用茵蔯熏法(起發)破者以白龍散(癢&KR1701;)𫝊之大
抵痘瘡作癢乃是惡候吉少凶多如其人能食或大便
堅抓破之處復灌成膿原無痘處續出大小不等雖盡
癢破可治内服十全大補湯(汗)苦參丸(痘癩)間而與之
外以滅瘢救苦散(痘癩)合百花膏(收靨)塗之若瘙癢之
時其人顛倒悶亂抓破之處不復腫灌或成坑窟或即
乾黑或皮自脱又加以嗆水嘔食水漿不入或泄瀉或
寒戰咬牙或失聲或手足厥逆或狂呌皆死證也
頭面凡視痘瘡以正面為主五藏精華皆萃於面故也
身上瘡有癢者或至抓破不能為害惟正面瘡不可犯
動一處苟於眉目鼻面之間抓破一處此肺有熱也急
用甘桔湯(咽喉)加牛蒡子以解之其癢即止乃佳兆也
若癢不止浸淫漸開氣愈泄而癢愈急必至滿面抓破
而死凡痘瘡起發養漿之時額上瘡如火燒湯澆之
狀潰爛破壊無復完膚或兩頰之傍亦如是樣不待爬
搔而自破爛者以漸而開沙崩之勢莫之能禦殼焦水
去似靨非靨陽氣脱而死痘瘡作漿之初面上諸瘡
未盡成膿或鼻凖頭瘡先乾如橘子色者或眉心瘡自
乾黑者或唇上瘡焦黑者或兩耳上瘡自收者或兩頰
瘡如餅中間乾䧟者此名倒䧟乃死之候不可認作正
收對人妄言
手足手足痘瘡最要膿漿飽滿乃脾胃強氣血足也若
灰白色或清淡水或虚餒鼈塌此脾胃弱快癍越婢湯
主之如此者縱得收靨之後必手足腕膝及關節之處
發癰毒也
快癍越婢湯(起發)
眉背臀痘瘡初出起發邪氣雖旺正氣亦強足以任之
至於成漿則氣血漸耗精神漸弱有不勝之狀起止艱
難多喜仰卧惟眉膊背臀之瘡展轉摩擦最受虧苦若
痘子好者自然堅厚耐久不破其次則收靨稍遲膿熟
自潰最可惡者如湯火之疱水去皮脱又瘡自破清水
非膿黑䵟乾焦是皆不治之證
漏漿歌曰纔試漿時未飽囊瘡頭有孔漏膿漿依然團
聚封瘡孔洩去真津毒氣藏盖痘瘡作膿窠之時最要
皮厚包裹完固若膿未成忽然瘡頭有孔其水漏出或
結聚成團堆於孔外者或水去窠空自乾黑者俗名漏
瘡必死若膿熟之後窠皮亦熟漿水沸出因而結靨此
頭額正面之間多有之俗謂之堆屎收不可以漏瘡例
論盖漏瘡膿未成堆屎收膿過熟也
咽喉不利涕唾稠粘瘡痘者每至作膿窠之時咯唾痰
涎稠粘膿結或有膿血夾雜者咽喉不利飲食亦少此
肺受火邪津液不足故多粘痰喉舌牙齒之間瘡潰血
出惟用甘桔湯(咽喉)加牛蒡子天花粉清肺化痰利咽
膈直待收靨之後自然平和不可妄用大凉之劑
睡夢呢喃痘内之膿皆身中之血薰蒸而成瘡痘稠密
膿血周遍津液消耗心主血血虚則舍空故心熱者虚
煩不得眠酸棗仁湯(煩躁)主之心虚者喜睡夢中呢喃如
與人言者多怪誕之事喚之不醒安神丸主之(譫妄)若昏
悶甚者先以龍腦膏(黑䧟)開其心竅後以(安神丸人參麥門冬湯下)
腹痛痘瘡初出腹痛者毒在裏也起發不透腹痛者䧟
伏也若作膿則毒已出又無䧟伏忽然腹痛其人不大
便者必然燥屎也當歸丸膽導法(俱大便祕)以通之便清者
必受冷也急與理中湯加桂(腹痛)或黃耆建中湯(腹痛)
加木香主之痘瘡其出已盡其發已透其膿已成表
無邪也能食小便清大便潤裏無邪也壹向平安忽然
腹脹作痛煩躁喘促痘瘡色變如灰木之狀此必傷食
得之先以丁香脾積丸(宿食)原物湯下去其宿食後以
人參白术散(渴)去葛根加青陳橘皮與養脾丸(宿食)相
間調之
癍爛夫痘瘡膿熟潰爛者常候也若未成膿先即潰者
此名癍爛癍爛之由病當發散而不發散則毒氣閉塞
喘促悶亂不當發散而悮發散則熱毒隨陽氣㬥出遍
身皮肉潰爛此不善表之過治之宜調脾進食令大便
得所安養榮衛生肌解毒解之不至於冷調養不至於
熱方為良法宜十全大補湯(汗)去桂枝加防風荆芥穗
多服佳大便袐以膽導法(便袐)潤之膿水不乾以敗草
散(潰爛)襯之癍爛作膿痛甚者以天水散(即六一散見初熱)和
百花膏(收靨)塗之又有發表過甚外為斑爛而内虚陽
氣不守臓腑自利此又急當救裏解表陳氏木香散(瀉)
(利)主之厥逆者異攻散(出不快)
板黃袁痘澄膿則毒盡全美矣何有乎板黃豈知王不
在乎厚薄而在乎體之純珠不在乎大小而在乎體之
明痘漿不在乎飽滿而在乎黃活夫黃者中央土之正
色漿汲乎脾其黃自潤正者也彼痘氣得其衛而不逆
血養其榮而不傷囊窠鼎竦膿漿澄注於中者活動而
不膩塞明潤而不死色烏有所謂板黃者哉若隂陽離
其正氣梟毒肆其殘虐根窠薄劣囊房夷委膿漿之澄
注於中者板膩牢則死塞而不活動乾蠟而不明黃以
手指抵之凝結板定五經癉而二氣截矣此謂之板黃
若方廣天庭板黃而餘者潤活癰毒必結於腦項腮臉
板黃而四體潤美痘癰必發於肩阜肚腹板黃者癰起
於曲池三里背瘠板黃者癰結於兩軸尻骨遍身板黃
者死項頸前後板黃者死頭面板黃者死眼眶唇上板
黃者死兩脇陽球板黃者死觀此而痘囊之膿固欲其
充黃尤宜潤活也
澄泉散治痘中板黃黃耆(上)當歸(中)紅花(下)
右和酒入罈固密煮之另用蟬蛻金丸(即雄雞尾後硬)
(石子)二味細研以藥酒調服
轉環丸雞一隻以參耆當歸紅花桂和蜜酒煮熟食
之
灌膿吉凶
灌膿時根窠紅潤膿漿滿足如黃蠟色二便如常飲食
不減此為吉證不須服藥灌膿時純是清水皮白而
薄與水泡相似三四日後抓破而死灌膿之時痘中
乾枯全無活血此名空倉不治
灌膿時吐利不止或二便下血乳食不化痘爛無膿者
死(若二便不下血猶可用止瀉健皮之藥)灌膿時二便閉目閉聲啞腹
中脹滿肌肉變黑者死
收靨證治
痘瘡成膿之後鮮明肥澤飽滿堅實以手拭之瘡頭微
焦硬者此欲靨也大小先後以漸收靨不失太急不失
太緩已靨者痂殼周圓無有突凸䧟凹者乾淨無淫濕
破濺者此為正靨否極泰來之象也
凡痘瘡收靨不可以日數拘也大抵痘本稀元氣實者
自然易出易靨若瘡本稠密元氣虚者難出難靨也只
要先後有次疾徐得中飲食如常便無他證如收太急
者毒邪未盡煎熬津液以致速枯非正收也必為目病
為癰毒為諸怪疾甚則夭亡微則殘廢宜微利之以徹
其毒當歸丸主之(大便祕)如收太遲者中氣已虚脾胃
太弱不能榮養肌肉使之完就以致潰爛内服十全大
補湯(汗)外用敗草散(潰爛)襯之海蔵云癍疹膿而不焦
此本治失清凉之氣有如五穀得陽氣而成熟非凉風
至不能實也天地嚴肅之氣一加則萬物秀而實矣與
癍疹何異須察何經而清凉之或下而成嚴肅之氣則
瘡氣必不至於膿而不痂矣要當知之餘毒不盡而疾
作盖出於此(當是清凉飲子下之是也)非陽和則苗不秀非嚴肅
則秀不實錢氏云五七日痂不焦是内發熱蒸於外
故不得焦痂也宜宣風散(痘發熱)導之用生犀磨汁解之
必著痂矣劉洙瘡子訣云痘發如膿窠不肯靨者但
調沙糖水與喫劉提點云亦曾試用但後來結瘢痕白
薛陳文宿先生云痘欲靨不靨其痂欲落不落若腹脹
煩渴忌食水蜜生冷之物若食之轉渴而死急與木香
散救之如身熱煩渴者宜服人參麥門冬散身熱大渴
人參白术散如不愈仍服木香散竊謂前證乃脾胃氣
虚津液不足所致非實熱為患也如身熱煩躁手足發
熱脾胃有熱也用人參麥門冬散身熱作渴手足微冷
者脾胃氣虚也用人參白术散腹脹泄瀉或寒戰咬牙
脾胃虚寒也用十一味木香散泄瀉氣促手足並冷脾
氣脫䧟也用十二味異攻散凡瘡結痂作靨皆由元氣
充實而内融也若審見虚弱便與滋補血氣無虧可保
終吉若見不靨而投補劑恐無及矣一小兒出痘貫
膿不靨證如實熱余謂血氣虚甚之假熱也用十全大
補湯數劑漸愈忽又惡寒余又曰此邪氣退而真氣遂
見虚象也仍用前藥内參耆各五錢數劑而愈一小
兒痘不結痂用補中益氣湯地黃丸料煎服而愈次年
畢姻後寒熱作渴頭運脉洪數按之微細此脾腎虚火
上炎也以前藥各加肉桂五分引火歸經而愈治痘
日久不靨歌曰防風剉五錢炒术與茯苓當歸大腹皮
煎服得安寧昔古杭俞氏專以四製白术散治痘瘡
日久不肯結痂收膿者亦此方之遺意也但迴蚤之痘
元氣充托者則可若元氣不足而迴速必宜保護不如
痘之隨期而遲迴何必勉強用藥以速其收功也
回漿散治痘不收漿結痂何首烏白芍藥黃
耆人參甘草白术白茯苓
右薑水煎服
象牙散治同上人參黃耆白术(各壹錢)甘草(㭍分)
茯苓(壹兩半)何首烏(貳錢)
右加糯米二錢棗二枚水煎調下象牙末一錢
潰爛痘瘡過期不收遍身潰爛者此與癍爛不同乃熱
太過也其候不同或因天寒失於盖覆使瘡受凍而不
收者宜内服五積散(初熱)外用乳香燒煙於被内熏之
或因天熱過求温煖使瘡被蒸而不收者宜内服人參
白虎湯(見形)或五苓散(驚)外減去衣被令少清凉以天
水散(即六一散)撲之或大便祕結内外極熱毒氣散漫無隂
氣以歛之而不收者宜内服宣風散(痘發熱)或三黃九(熱)
四順清凉飲(熱)外用膽導法(大便祕)以敗草散襯之或泄
瀉氣虛脾胃弱津液少肌肉虛而不收者宜内服陳氏
木香散(瀉)外用敗草散或因渴飲冷水過多以致水漬
脾胃濕淫肌肉而不收者内服五苓散如因食少氣虚
而不收者人參白术散(渴)去葛根加桂主之已上諸證
以法治之已潰者結薄痂未潰者結痂方為佳兆若痂
皮俱不結者成倒靨矣痘已成膿之後過期不靨以
致潰爛膿汁淋漓不可著席粘惹痛疼者用敗草散或
蕎麥粉以絹袋盛於身體上撲之更多佈席上襯卧尤
佳面上欲不成瘢䵟者用滅瘢散和百花膏敷之
敗草散多年屋上爛茅草擇淨者為末摻之墻上爛
草亦佳以多受風露之氣故能解痘瘡毒
蕎麥粉蕎麥一味磨取細麫痘瘡破者以此敷之潰
爛者以此遍撲之絹袋盛撲以此襯卧尤佳
滅瘢救苦散蜜陀僧滑石(各貳兩)白芷(半兩)
右為細末濕則乾摻之乾則好白蜜調𫝊
百花膏石蜜不拘多少略用湯和時時以鵝翎刷之
瘡痂亦易落無痕
倒靨痘子初出磊落成箇後來長大作膿始相連串外
雖相串皮下猶一箇是一箇至於結痂腫消膿乾現出
初來本形所以收蔵歛束要完全堅厚復成箇數為貴
或根脚相通皮肉盡串者結痂之時亦要乾淨無有淫
濕及濺破者次也若未成痂者潰爛已成痂者只是嫩
皮此倒靨也痘毒當靨不靨復入於裏者謂之倒靨
此死證也元氣素怯又不食常自利者陳氏木香散(瀉)
異攻散(出不快)死中求活聖藥也如原無泄瀉大便久祕
今添腹脹喘呼此毒盛薄蝕元氣復入於裏宜急下之
排毒散若不急下則腸胃不通榮衛不行益加喘滿躁
悶而死矣若毒入裏忽然自利者此人脾胃素強毒氣
難留故自利須看利下之物如利痂皮膿血者毒氣得
出為順不可止之待利盡膿血自愈如利水穀者此毒
氣反驅水穀脾虚不能制之其證為逆不可治也
排毒散大黃(壹兩)白芷木香(各半兩)穿山甲(七片土炒焦卷)
共為細末看虚實大小加減長流水煎沸調服
如痘瘡破損潰爛者復腫灌作瘡不致乾枯原無痘瘡
處復出一層如初出之狀亦以漸起發作膿者此裏氣
充實毒不得入猶在於表未成倒靨逆中之順證也但
瘡子重出一番必其人能食大便堅足以勝其再作之
毒如食少大便潤者用十全大補湯人參白术散肉豆
䓻丸主之盖病久氣虚惟利温補不可再解毒也
不靨悶亂哽氣腹脹薛陳文宿先生云痘瘡十一日至
十二日當靨不靨身熱悶亂不寧卧則哽氣腹脹泄瀉
寒戰咬牙急用異功散加木香當歸以救隂陽表裏助
其收靨竊謂前證若手足竝冷屬脾胃虚寒宜用十二
味異功散手足微冷屬脾胃虚弱宜用五味異功散加
木香若手足熱大便秘屬脾胃實熱宜用清冷飲救其
隂以抑其陽一小兒痘不結痂發熱飲湯哽氣腹脹
此脾氣虚弱用五味異功散參耆四聖散而愈後噫氣
下氣欲服枳殼之類余謂噫氣屬心火虚下氣屬脾氣
虚朝用六君子湯加薑桂夕用補中益氣湯而愈一
小兒哽氣喘咳腹脹下氣手足不冷不熱此脾虚不能
攝氣而腹脹下氣肺虚不能攝氣而哽氣喘咳用五味
異功散加升麻而愈
泄瀉痘子初出以來表裏俱病收靨之時表邪已解裏
氣當和大便宜潤小便宜清忽爾洞泄水穀者此中氣
暴虚不能禁固水穀或毒氣乘虚入裏欲作倒靨竝宜
陳氏木香散(瀉)異攻散(出不快)肉豆䓻丸(瀉)主之利止者
佳利不止者陽脫而死
面痘瘡潰爛先傷於面者面乃諸陽之會痘乃純陽之
毒以類相從如水就濕火就燥也又心之華在面諸瘡
皆屬於心心火上炎之象如面瘡已破腫消目開者此
不著痂先已乾燥病為倒靨死在旦夕如已破復灌滿
面成餅焦裂濺起膿血淋漓食穀則嘔飲水則嗆咯唾
粘涎語音啞嗄口中氣臭者此臓腑敗壊故諸證盡見
也淹延悶絶而死如瘡灌腫飲食無阻大小便調更無
他苦如上證者此則可治内用十全大補湯升陽解毒
湯相間服之外用滅瘢救苦散百花膏合而敷之
升陽解毒湯當歸升麻柴胡桔梗甘草
牛蒡子密蒙花蟬蛻連翹防風荆芥
穗(各等分)
右剉細水一盞煎七分去渣食後温服
人中人中為任督交會之衢督乃陽脉自人中而上任
乃隂脉自人中而下故自凖頭至印堂與頦至鳩尾相
應印堂至髮際與鳩尾至膝相應髮際以上與膝以下
相應痘瘡收靨但觀面上收到之處則知身上收到之
處矣凡痘子自人中上下左右先出先靨者吉隂陽變
合相濟之理也若自額角先靨者孤陽不生足下先靨
者孤隂不長皆凶兆也
頭足造化之理生於陽者隂成之生於隂者陽成之故
痘瘡收靨頭自髮際以上陽氣獨盛謂之孤陽足自膝
以下隂氣所聚謂之寡隂所以諸瘡皆靨之後此二處
難靨乃造化自然之理不可作倒靨論
疳蝕陳痘已靨未愈之間忽被風邪摶之成疳蝕瘡宜
雄黃散綿蠒散治之久不愈多漬骨傷筋殺人薛前
證屬足陽明胃經其方解毒殺蟲之劑若毒發於外元
氣未傷者用之多效若胃氣傷損邪火上炎者用蕪荑
湯六味丸若赤痛者用小柴胡湯加生地黃肝脾疳證
必用四味肥兒丸及人參白术散更佐以九味蘆薈丸
萬痘瘡結膿窠之先或曾傷犯破損者灌爛成瘡至於
收靨此獨不靨膿汁不乾更多痛楚若不急治漸成疳
蝕瘡損骨傷筋以致横夭宜内服十全大補湯外用滅
瘢散和百花膏𫝊之痘子已成疳蝕瘡者若在肢節
及諸虚怯軟弱血氣俱少之處色青紫黑腫痛潰爛以
漸延開血自出者難治若所生之處在於陽分不痛不
爛色不變血不出者以綿蠒散主之
雄黃散治小兒牙齦生疳蝕瘡雄黃(壹錢)銅綠(貳錢)
右二味同研極細每用量瘡大小乾貼
綿蠒散治小兒因痘瘡身體及肢節上生疳蝕瘡膿
水不絶用出蛾綿蠒以生白礬搥碎入蠒内令滿炭
火燒令白礬汁盡取出研極細每用乾貼瘡口上
口疳袁痘八九朝之期雖澄黃結蠟而口中惡臭噴外
上下牙床潰爛舌板堆裹黃垢名曰口疳若不早治則
床脱牙落而成漏矣速將出白散吹之歌曰痘中疳
臭世休輕脫床落齒漏淹成出白散方多不識細茶薄
荷共煎濃亂髮滚湯摩洗淨指纏拭口去膜腥纔將青
黛硼砂片薄荷殭蠶些銅青按製研為極細末吹來頃
刻痘疳平余治痘疳單用人中白煅過和片腦薄荷
吹之朝夕用細茶黃連薄荷煎湯頻頻潄口後吹之極
效
喉痺袁痘至七八朝之際而喉内鎻緊腫痛難咽毒峻
於陽明而然也金虚則鳴當以稀涎散吹之歌曰喉
中鎻痛覓稀涎山荳根真效可言薄荷熊膽相圭合再
把茶芽總共研隨時吹入喉門裏頃刻之間痛遂痊
此方甚妙熊膽山荳根須要識得真正者方可用此獲
效否則以為無用之方矣
發熱痘瘡常宜温煖有熱不可盡去如一向身温今反
發熱者俗名乾漿此亦常候只怕内傷飲食外感風寒
以致發熱又當别論然病久氣虚不可輕用汗下因外
傷者桂枝葛根湯(初熱)加人參因内傷者木香大安丸(傷食)
主之歌曰待到渾身膿水乾人情倦怠盡偷安不知
禁忌多翻變一簣終虧九仞山盖收靨之時人心怠忽
居處飲食不知禁忌以致變生異證者紛紛皆是也行
百里者半於九十可不慎哉
收靨吉凶
痘瘡收靨圓淨堅厚如螺靨者上也頭穿膿出堆聚成
痂如雞矢者次也皮破膿出痂薄如紙者又其次也皮
爛膿潰不成痂皮膿汁腥臭者斯為下矣如已過期譬
如瓜果熟久則爛此造化之常還作順看若未及期則
為癍爛乃逆候也變倒靨而死結靨時色轉蒼蠟一
二日從口唇四邊結靨由胸腹收至兩腿然後脚背和
額上一齊結靨落而愈者吉結靨時徧身臭爛如撘
餅臭不可近目中無神者死結靨時徧身發癢抓破
無膿皮卷如豆殼乾者死結靨時寒戰手足顫掉咬
牙噤口者死落痂後瘢痕雪白全無血色者死急宜
補氣血養脾胃庶幾可活袁患痘八九日充灌回謝
宜保全矣然有回至項頸而死者有回至胸前而死者
有回至臍上而死者有回至陽物而死者其故何歟曰
消息盈虚自有定數若痘證僅取其漿灌則可也倘元
氣所禀者本是薄劣痘兼多蔓遂用毒物儘以發之再
投升劫之劑盡把元氣趕上痘雖充灌然外囊實而内
體耗蠧矣五經傷而不能斡補矣頸上喉突氣窩肺之
關轄也肺氣先絶回至此則魊絆而死胸阜心之關轄
也心脉先絶回至此則死臍乃脾之關轄也脾脉先絶
回至此則死眼眶乃肝之關轄也肝脉先絶回至此則
死陽物乃腎之關轄腎脉先絶回至此則死本拔則枝
枯源塞則流涸自然之道也若語其變風邪不知慎護
而致梟邪逼於中飲食不知樽節而致脾胃傷於内肚
腹腫脹痰喘不息於是回至各關轄而死者亦有之也
又有一樣囂痘視之者似黃膿灌滿回至胸前則死此
真魊痘也
落痂證治
瘢赤黑萬瘡痂落後其面瘢或赤或黑者用四白滅瘢
散臨睡以清蜜水調搽面上至曉以水滌去之自然白
瑩脫去更宜愛護不得早見風日經年不滅如瘡瘢突
起成凸者此熱毒未盡解毒防風湯主之(見形發熱)外更用
蜆子内水摩之如䧟下成凹者此脾胃虚不能長肌肉
也人參白术散(痘渴)加黃耆主之
四白滅瘢散白芷白附子白殭蠶鷹矢白
蜜陀僧(各等分)
共研極細末以水調搽面䵟神效
韶粉散治痘瘡纔愈毒氣未盡瘡痂雖落其瘢猶黯
或凸凹肉起當用此藥塗韶粉(壹兩)輕粉(壹錢)
右研細末豬骨髓熬熟調成膏薄塗瘡瘢上如痘疹
欲落當滅瘢痕一名滅瘢散
癍黑暗凡瘡瘢頭面渾身竝黑暗者未可便說無事猶
恐日前未甚作膿收靨太急此倒靨歸腎也但察其表
裏如壯熱大渴未除煩悶昏睡少食或大便不通或自
利此真倒靨歸腎也若身温煖爽快食漸加大小便調
者此瘡瘢本色無慮也
痂不脫萬痘瘡收後其痂自脫者佳不脫以百花膏潤
之令其速脫稍遲則乾硬深入肌肉經久方脫遂成瘢
痕然久而不脫者脾胃虚也人參白术散加黃耆官桂
主之不可撏搯剥去若不禁手反傷皮膚復灌作瘡番
覆漬爛一時難愈其後多成疥癩也黃痘瘡黏著皮
肉不肯脫落此表虚也尤當禁忌以防異變用調元固
表湯主之
調元固表湯黃耆人參當歸甘草蟬退
人參固肌湯治痘表發太過致肌肉不密痘痂粘肉
久不落者人參黃耆甘草當歸蟬蛻(各等)
(分)糯米(一撮)
右用水煎服
人參清神湯治痘痂不落昏迷沉睡者人參黃
耆甘草當歸白术(土炒)麥門冬陳皮酸
棗仁黃連(酒炒)茯苓
右各等分加棗子糯米水煎服
馬齒莧散治痘痂不落成癍痕者馬齒莧(搖汁)豬脂
膏石蜜
三味共熬成膏塗腫處
凡瘡痂日久當脱不脱者胸背手足無妨惟面上不脫
必成瘢䧟未脱者以百花膏潤之(收靨)令其易脫脫盡
之後瘢痕黑黯者以四白滅瘢散塗之
羊&KR0008;骨髓治痘痂欲落不落瘢痕
羊&KR0008;骨髓壹兩煉入輕粉壹錢研成膏塗之
如收靨既遲瘡痂不落昏昏喜睡者此邪氣已退正氣
未復脾胃虚弱宜調元湯(即參耆飲見大法)加麥門冬合安神
丸(痘煩躁)或只用酸棗仁湯(煩躁)緩緩調理待氣血平復
榮衛和暢而安矣
瘢腫成膿痘瘡收靨之後痂皮盡脫曾見瘢痕凸起復
作膿窠依舊結一層疕子者或因收靨太驟毒氣未盡
或因誤服温補之藥多啖肥甘之物飲酒喜食煎炒辛
熱或因出風太早榮衛鬱而不通皆能復成此證亦與
前日一般但無苦耳若此者毒邪外散决無留毒之患
痘瘡遍身潰爛不結痂者倒靨也或三五處腫灌潰
爛不結痂者疳蝕瘡也若已正靨痂起自脫或面上或
手足或片結硬瘡頭雖焦中畜膿漿者此是原出瘡子
之初其處太密糊塗成片無復顆粒所以毒壅於裏不
能起發作膿結痂也但用滅瘢救苦散(收靨)和百花膏
(收靨)塗之待膿盡痂起自愈或手足腕膝之間瘡窠連
串作大一塊膿化作水停蓄於中恰如囊袋皮不破水
不去日久只如是者此裏面肌肉已好原日瘡皮剰於
外也宜用鍼决去其水自乾脫矣能食不能食瘡痂既
落中氣暴虚多不能食必藉人參白术散去葛根加陳
皮木香以調養之其間或有瘡痂起而能食者是胃中
宿有藴熱故也盖胃熱則消穀所以能食其人必大便
稍秘或大便難當用三黃丸利之否則恐胃熱不去鬱
為口臭齒腐生風之證流散四肢則發為癰疽腫毒然
有一等脾胃素壯實者平素能食大便亦不至有秘結
之患此又不可一㮣論也
瘢痕赤白痘痕赤白各有所因治法亦異凡痕赤而作
癢血虚而有熱也用四味牡丹皮赤而作痛餘熱也用
四君連翹金銀花若發熱而大便調和者脾胃虚熱也
用五味異攻散若發熱而大便秘結者腸胃内熱也用
聖濟犀角地黃湯若毋有肝火用加味逍遥散若毋有
鬱怒用加味歸脾湯佐以加味逍遥散治之白者
屬氣虚而血衰也宜固元氣為本癢而作渴者氣血俱
虚也十全大補湯之類乳食減少四肢倦怠者中氣虚
也五味異攻散之類氣虚發熱者補中益氣湯之類血
虚發熱者當歸補血湯之類須參兼變之證治之此證
若服藥而漸紅活者可治色不轉者不治雖經年後多
患瀉利而死若妄投攻伐禍在反掌一小兒痘瘡如
期而愈痕赤而赭余謂此乳母有熱也診之果有肝脾
鬱火先用加味逍遥散四劑與母服之子各飲少許而
並愈一小兒痘痕色赤作痛熱渴喜冷大便不利先
用前胡枳殼散便利渴止再用聖濟犀角地黃湯而安
又用芹菜汁而靨一小兒十六歲痘痕白用獨參湯
數觔色漸如舊又用地黃丸大補湯而安
痘瘡新差之後氣血未復視之未靨尤加調護可
也盖痂皮起落肌肉新嫩不宜澡洗增減衣服則表已
虛寒暑之氣易襲也瘡毒内作臓腑俱傷毒雖外散腸
胃已弱不宜飲冷傷饑過飽則裏氣虚飲食之物易傷
也時俗不知此理謂之已痊再無他變怠玩縱弛致生
後災一旦病生悔之晚矣
檮杌痘袁按孫氏揭檮杌痘以垂世而不註解其詳迨
黃石峯盡註明白且痘澄膿結痂自頭抵足靨已脱矣
又身發火熱舊靨盆處重出一番痘竦囊聚膿痛愈加
甚服藥調護庶免夭亡倘飲食不節風寒不避邪氣感
迫囊破潰爛肚腹漸脹隂陽不分死在旦夕矣若起於
頭面者須防陋井湧泉(陋井腮頰穿陋湧泉眼沿陋)之患起於背腹
者應慮蜂螫沉石之慮(蜂螫遍身刺痛也沉石皮肉四爛也)起於手足者
不免有罄筆之罹起於陽球者預宜防脱囊之害玉函
云天花結果慶竒全檮杌歸門痘倒顛不是渠塘番洶
浪便教關節結癰纏為父母者庶幾慎之
發熱
瘡疹發熱與傷寒相似但傷寒只見一經形證若瘡疹
則面燥腮赤呵欠頓悶乍凉乍熱多睡咳嗽噴嚏驚悸
吐利手足稍冷骩凉耳凉也然發熱者瘡疹常候也不
可盡除之但熱微毒亦微熱甚毒亦甚初發熱時精
神清爽唇鼻滋潤更無他證者此熱在表其瘡必疎不
須施治初發熱時渾身壯熱熇熇然不渴清便自調
此邪在表佛鬱於皮膚之間宜以輕揚之劑發之升麻
葛根湯主之(初熱)甚則羌活湯主之(本條)初發熱時其
熱烙手目赤鼻乾唇燥小便赤大便秘煩悶不安此表
裏俱熱毒氣壅遏宜發表攻裏䨇解散主之(初熱)初發
熱時表不大熱其人煩躁不安此熱在裏也以三黃丸
微利之(本條)初發熱時或乘疫癘之氣人參敗毒散主
之(初熱)初發熱時或為風寒所襲出不快者桂枝葛根
湯羌活湯䨇解散去大黃主之(三方俱見初熱)痘瘡之證其
初不免於發熱者未出毒邪在裏煎熬氣血薰蒸臓腑
而然瘡既現形則毒洩而熱解所以瘡出熱退者瘡本
必疎若瘡已出熱不少減此毒藴於中其勢方張其瘡
必密宜急解其毒連翹升麻湯(見形)加防風荆芥穗地骨
皮或解毒防風湯(大法)加升麻或東垣鼠粘子湯(見形)兼服代
天宣化丸(預防)服藥之後瘡或不出或再出其熱頓減者為
氣和也熱若不減瘡漸加多再消詳大小便何如大便不
通七物升麻丸(初熱)小便不利連翹湯(小便不利)小大便俱不通
八正散(小便不利)自利者黃芩湯(自利)加白頭翁酒黃連調赤石
脂末裏氣和毒解矣如更加渴燥躁不已或譫妄或腹脹
滿氣促或自利不止手足厥冷此逆證勿治如瘡已出
但微發熱不須治之盖瘡疹屬火非熱不能成就也(以上見形)
(而熱)錢氏云有大熱則當利小便小熱當解毒大熱謂身
熱脉實大小便秘津液燥而渴懼其變生他疾故利小便
八正散通關散大便潤者連翹湯(三方俱見小便不利)導赤散(心)加
人參麥門冬使心火有所導引則雖不用冷藥熱亦自減
去矣痘瘡不至熱過不為冷誤甚為良法小熱解毒之說
謂小熱不解大熱必生利其小便則慮損氣故但可解毒
而已甘桔湯(咽喉)加牛蒡子荆芥穗(以上起發而熱)如瘡漿膿
已成毒氣已盡又復發熱者俗呼為乾漿不須施治如
結痂之後其熱不退者此邪氣未盡正氣未復熱微者
不須治之熱甚者當視其虛實
羌活湯羌活川芎防風山梔子龍膽草
當歸(各等分)甘草(減半)
右剉細加薄荷葉少許淡竹葉水一盞煎七分去渣
温服無時
加味葛根湯治痘失表發熱譫語升麻葛根
赤芍甘草桔梗柴胡荆芥防風連
翹牛蒡子木通
右水煎服
如聖湯治痘已出身熱如火
紫草升麻葛根白芍甘草木通猴
梨
各等分加薑一片葱白三莖水煎熱服心煩加麥
門冬赤茯苓煩渴加生脉散七八九日身如火
者加酒炒黃芩地骨皮
柴胡麥門冬湯治痘壯熱經日不退柴胡麥門
冬甘草人參玄參龍膽草
右水煎服熱退即止一方無人參
丹胡宅痘瘡發熱此血少有餘毒也陳皮白术
當歸身白芍藥(各叄錢)牛蒡子(研破炒貳錢)木通犀
角生甘草川芎(各壹錢半)
右分六貼水盞半煎食前稍熱服
活連翹散治一切熱兼治瘡疹如神連翹防風
梔子甘草(各等分)
右為末水煎服(海蔵云治熱在外而不厥此少陽藥也)
易老云凉膈去大黃芒硝者能解六經中熱此不惟解
熱治小兒癍疹熱候亦使發之則本藥與防風荆芥二
物各半白水煎服
河梔子金花丸黃芩黃連黃檗山梔(炒各等分)
右為末滴水丸如豆子大每服五丸白湯下
錢三黃丸治諸熱黃芩(半兩)大黃(煨)黃連(各貳錢半)
右為細末糊丸菉豆大每服五七丸至十五二十丸
食後米飲送下右錢氏云有小熱者解毒海藏謂
解毒者三黃丸金花丸之類是也
四聖散海蔵紫草木通湯(二方俱見形)導赤散(心)八
正散(小便不利)
丹有初起煩躁譫語狂渴引飲若飲水則後來靨不齊
急以凉藥解其標如益元散之類可用右五方利小
便退熱之劑錢氏云有大熱者利小便又云身熱煩
渴腹滿而喘大小便澀面赤悶亂大吐此當利小便
盖用導赤散之類是也
錢宣風散檳榔(兩箇)陳皮甘草(各半兩)牽牛(肆兩半生半熟)
右為細末三二歲蜜湯調下五分已上壹錢食前易
老加防風
通膈丸利上下氣血藥也大黃牽牛木通(各等分)
右為細末滴水丸如粟粒大每服三五十丸量兒大
小虚實加減
右錢氏云有大熱利小便不瘥者宜宣風下之
證治凖繩卷八十四
