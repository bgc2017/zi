證治準繩卷十四
明王肯堂撰
準繩
大小腑門
小便數
運氣小便數皆屬火經云少陽之復便數憎風是也小
便數唯二蔵有之一屬肺經云肺肝太隂之脉氣盛有
餘則肩背痛風寒汗出中風小便數而欠是也以刺言
之瀉手太隂則愈一屬肝經云足厥隂之瘧令人如癃
狀而小便不利又云肝痺者夜卧則驚多飲數小便是
也視虚實補瀉之則愈數而少茯苓琥珀湯利之
數而多薯蕷蓮肉益智仁之屬收之生薯蕷半斤刮
去皮以刀切碎於鐺中煮酒沸下薯蕷不得攪待熟加
鹽葱白更添酒空腹下二三盞妙蓮肉去皮不以多
少用好酒浸一兩宿猪肚一个將酒浸蓮肉入肚中多
半為度水煮熟取出蓮肉切焙乾為細末酒煮麫糊為
丸如芡實大每服五十丸食前米飲湯下名水芝丸
夜多小便益智二十四個為末鹽五分水一盞煎八分
臨卧温服衛真湯并丸桑螵蛸散戴氏云小便
多者乃下元虚冷腎不攝水以致滲泄宜兔絲子丸八
味丸玄兔丹生料鹿茸丸有人每日從早至午前定
尿四次一日之間又自無事此腎虚所致亦猶脾腎泄
早泄而晚愈次日又復然者也若小便常急徧數雖
多而所出常少放了復急不澀痛却非淋證亦有小便
畢少頃將謂已盡忽再出些少者多因自忍尿或忍尿
行房事而然宜生料五苓散減澤瀉之半加阿膠一錢
吞加減八味丸此丸須用五味子者有盛喜致小便
多日夜無度乃喜極傷心心與小腸為表裏宜分清飲
四七湯各半貼和煎仍以辰砂妙香散吞小兔絲子丸
或玄兔丹若頻頻欲去而溺不多但不痛耳此腎與
膀胱俱虚客熱乘之虚則不能制水宜補腎丸六味地
黃丸熱入水道澀而不利八正散或五苓散加黃蘗
知母麥門冬木通大便硬小便數者是謂脾約脾約
丸主之
小便不禁
原病式云熱甚客於腎部干於足厥隂之經廷孔鬱結
極甚而氣血不能宣通則痿痺神無所用故津液滲入
膀胱而旋溺遺失不能收禁也考之内經則謂督脉生
病為遺溺靈樞謂肝所生病為遺溺盖因二經循隂器
繫廷孔病則榮衛不至氣血勞劣莫能約束水道之竅
故遺失不禁劉河間可謂得此旨矣然内經復言膀胱
不約為遺溺靈樞言手太隂之别名曰列缺其病虚則
欠㰦小便遺數由此觀之則又不獨病在隂器廷孔而
已夫如是者内由三焦决凟之失常也何則手少陽之
脉從缺盆布膻中下隔循屬三焦足太陽之脉從肩膊
内挾脊抵腰中入循膂屬膀胱三焦虚則膀胱虚故不
約也肺從上焦通調水道下輸膀胱腎又上連肺故將
兩蔵是子母也母虚子亦虚此上中下三焦氣虚皆足
以致遺溺矣由是而知三焦所部五蔵之淫氣變而為
五邪者悉能于於下焦腎肝膀胱出水之竅而為不禁
之病何止於熱極鬱結痿痺腎部而已乎又自内經所
謂太隂在泉客勝濕客下焦溲便不時太隂之復甚則
入腎竅泄無度者觀之則知濕主於痞況是所勝之邪
其不為鬱結痿痺者乎從而思之聖人之言舉一隅便
當以三隅反前所謂肝腎膀胱之病不言其邪可見諸
邪盡能病之也次言手太隂列缺虚者為子母蔵氣之
要也可見所生所勝不勝之五邪皆足以乘之也其言
太隂之勝復則濕為所勝之重者也其他風寒燥熱雖
不及言可知在其中矣治法上虚補氣下虚澀脱
東垣云小便遺失者肺金虚也宜安卧養氣禁勞役
以黃茋人参之類補之不愈當責有熱加黃蘗生地
下虚謂膀胱下焦虚經云水泉不止者是膀胱不蔵也
仲景云下焦竭則遺溺失便其氣不能自禁制不須治
久則愈又云下焦不歸則遺溲世用桑螵蛸雞䏶胵之
類是也古方多燥熱如二氣丹家韭子丸兔絲子丸
固脬丸白茯苓散鹿茸散兔絲子散内有桂附唯真虚
寒者宜之桑螵蛸散鹿角霜丸阿膠飲鹿茸散温補
而不僣小便不禁而淋瀝澀滯者澤瀉散茯苓丸
滑脱者牡蠣丸如白薇散雞腸散内俱有寒藥内熱
者宜之婁全善治一男子遺溺不覺脉洪大盛以黃
蘗知母杜牛膝為君青皮甘草為臣木香為佐桂些少
反佐服數貼大效此法與千金白薇散皆河間所謂熱
甚廷孔鬱結神無所用不能收禁之意也遺尿有實
熱者用神芎導水丸每服百丸空心白湯下若一服利
止後服此謂淫氣遺溺痺聚在腎痺謂氣血不通宣也
戴云睡著遺尿者此亦下元冷小便無禁而然宜大
兔絲子丸猪胞炙碎煎湯下凡遺尿皆屬虚通用方
薏苡仁鹽炒煎服雞腸一具以水三升煮取一升分
三服一方用雄雞燒灰為末用三指撮温漿水調一錢
向北斗服之更良雄雞喉嚨及矢白䏶胵裏黃皮燒
為末麥粥清調服羊脬盛水貯令滿繫兩頭煮熟開
取水頓服之雞䏶胵一具并腸洗淨燒灰男用雌女
用雄為細末每服二錢空心温酒調服一方如猪脬灰
燕蓐草主眠中遺尿不覺燒令黑研水進方寸匕
膀胱欬者欬而遺溺
姙娠尿出不知用白薇芍藥為末酒調下或白礬牡
蠣為末酒調二錢或雞毛灰末酒服一匕或炙桑螵蛸
益智仁為末米飲下薛氏云前證若脬中有熱宜加
味逍遥散若脾肺氣虚宜補中益氣湯加益智若肝腎
隂虚宜六味丸
産後小便數乃氣血不能制故也薛氏曰若因穏
婆不慎以致胞損而小便淋瀝者用八珍湯以補氣血
兼進補脬飲若因膀胱氣虚而小便頻數當補脾肺若
膀胱隂虚而小便淋瀝須補肺腎
婦人産蓐産理不順致傷膀胱遺尿無時宜補脬飲桑
螵蛸散白薇散薛氏曰前證若脾肺陽虚用補中益氣
湯若肝腎隂虚用六味地黃丸若肝腎之氣虚寒用八
味地黃丸若肝脾氣血虚熱用加味逍遥散佐以六味
丸丹溪云嘗見尿胞因收生者不謹以致破損而得
淋瀝病遂為廢疾有婦年壯難産得此因思肌肉破傷
在外者可以補完胞雖在腹恐亦可治診其脈虚甚遂
與峻補以參茋為君芎歸為臣桃仁陳皮黃茋茯苓為
佐煎以猪羊胞中湯極飢時飲之但劑小者率用一兩
至一月而安盖令氣血驟長其胞自完恐稍緩亦難成
功矣
小便黃赤
諸病水液渾濁皆屬於熱小便黃者少腹中有熱也
蔵府小便黃有四一屬肝熱經云肝熱病者小便
先黃是也二屬胃實經云胃足陽明之脉氣盛則身
巳前皆熱其有餘於胃則消糓善飢溺色黃是也三
屬肺虚經云肺手太隂之脉氣虚則肩背痛寒少氣不
足以息溺色變是也四屬腎虚經云冬脉者腎脉也
冬脉不及則令人眇清脊痛小便變是也運氣小便
黃有二一屬風經云厥隂之勝胠脇氣變化而為熱
小便黃赤是也二屬熱經云少隂司天熱淫所勝病
溺之變又云少陽之勝溺赤善驚又云陽明司天淫氣
下臨暴熱至乃暑陽氣鬱發小便變是也盖暴熱謂地
氣少隂之熱也邪之所在者為不足中氣不足溲便
為之變補足外踝下氣之用藥則補中益氣湯是已
小便黃無如黃蘗知母效脉經云尺濇足脛逆冷小
便赤宜服附子四逆湯足太衝補之
遺精
丹溪書分夢遺精滑為二門盖夢與鬼交為夢遺不因
夢感而自遺者為精滑然總之為遺精也其治法無二
故合之或問精滑何因得之曰金匱要略謂虚勞之
病脉浮大手足煩隂寒精自出又謂脉弦而大此名革
亡血失精又謂小腹弦急隂頭寒脉動微緊男失精女
子夢交通巢氏病源以虚勞病分出五勞七傷六極二
十三蒸之名於七傷中精連蒸病中玉房蒸男則遺瀝
漏精與尿精聞見精出及失精等候皆混同仍類虚勞
門為腎主蔵精故盡作腎氣衰弱之病似若他蔵無損
焉豈其然哉夫五蔵皆蔵精者也嘗考靈樞本神篇首
謂天之在我者德也地之在我者氣也德流氣薄而生
者也故生之來謂之精兩精相摶謂之神如是者通言
一身主宰之精神也因心腎是水火之蔵法天地施化
生成之道故蔵精神為五蔵之宗主其次言所以任物
者謂之心心有所憶謂之意意有所存謂之志因志而
存變謂之思因思而遠慕謂之慮因慮而處物謂之智
如是者皆因心神隨物所感變而分之是謂五志遂有
五神蔵之名五神既分則於德化政令性味各司其屬
者之用於是心腎之水火亦俯從五神之列然而所主
之精神則並行未始相離而五神五變者分之如此則
精亦從神之所變隨處與之合矣故五蔵各得蔵其精
神以行其用是之謂蔵真主所以屬本氣之生化者也
苟有一蔵之真不得其正則一蔵之病作矣苟一蔵之
精神傷之甚者則必害其心腎之主精神者也如所謂
怵惕思慮則傷神神傷則恐懼流淫而不止喜樂恐懼
則傷精精傷則骨痠痿厥而不舉喜樂者憚散而不蔵
恐懼者蕩燀而不收是故主蔵精者不可傷傷則失守
而隂虚隂虚則無氣無氣則死矣如是者精神之在五
蔵傷之則淫邪立至心之在志為喜在氣為火為熱腎
之在志為恐在氣為水為寒於是怵惕思慮傷其神神
傷則火動不止火動不止則腎水恐懼之志者并矣恐
甚不解則動中而腎自傷腎主蔵精與所受五蔵六府
所輸至之精皆不得蔵而時自下矣此乃以心腎主宰
精神者言也至若他蔵之精各得而泄有所據乎曰内
經所謂思想無窮所願不得意淫於外入房太甚宗筋
弛縱發為白淫其病筋痿筋痿者生於肝使内王註以
白淫是白物淫衍如精之狀因溲而下雖云如精殆非
將化未成之精而徑出者乎何以言之精有謂生來之
精者先身生之精也有謂食氣入胃散精於五蔵者有
謂水飲自脾肺輸腎而四布五經並行之精者此水穀
日生之精也然飲食日生之精皆從生來元精之所化
而後分布其蔵盈溢則輸之於腎腎乃元氣之本生成
之根以始終化之養之之道也若飲食之精遇一蔵有
邪則其蔵之食味化之不全不得入與元精俱蔵而竟
泄出與夫所謂脾移熱於腎少腹冤熱而痛出白者義
亦如之王註雖謂消脂爍肉無乃消其腎所蔵之精歟
盖使二蔵無病則此白物其不為精乎使二蔵有病則
所蔵之精其不變為白物而出之乎以此比例則肺脾
二蔵之精寧不有似肝蔵之傷神動氣致精失守而走
泄者乎然則治當何如曰獨腎泄者治其腎由他蔵而
致腎之泄者則兩治之在他蔵自泄者治其本蔵必察
四屬以求其治大抵精自心而泄則血脉空虚本縱不
收自肺而泄者皮革毛焦喘急不利自脾而泄者色黃
肉消四肢懈惰自肝而泄者色青而筋痿自腎而泄者
色黃黑髓空而骨惰即脉亦可辨也或問夜夢交接
之理何如曰内經曰腎者主水受五蔵六府之精而蔵
之又曰主蟄封蔵之本精之處也又曰隂陽之要陽密
乃固故陽強不能密隂氣乃絶隂平陽秘精神乃治隂
陽離决精氣乃絶又曰隂陽總宗筋之會會於氣街靈
樞淫邪發夢篇曰厥氣客於隂器則夢接内盖隂器者
宗筋之所繫也而足太隂陽明少隂厥隂之筋皆結聚
於隂器與衝任督三脉之所會然厥隂主筋故諸筋皆
統屬於厥隂也腎為隂主蔵精肝為陽主疎泄隂器乃
泄精之竅是故腎之隂虚則精不蔵肝之陽強則氣不
固若遇隂邪客於其竅與所強之陽相感則精脱出而
成夢矣所謂陽強者非蔵之真陽強也乃肝蔵所寄之
相火強耳盖水為隂火為陽故通言火為陽然分言之
則為二若火盛不已反消亡其蔵之真陽也肝乃魂之
居蔵之真陽虚則遊魂為變變則為夢與肝虚病者多
夢亡人無異曰如子所言夢遺則從肝腎得之乎曰不
然病之初起亦有不在腎肝而在心肺脾胃之不足者
然必𫝊於肝腎而後精方走也盖有自然相𫝊之理存
焉何則宗筋者上絡胸腹挾臍下合横骨故内經謂其
總隂陽之會會於氣街主束骨而利機關也夫五蔵俱
有火其相火之寄於肝者善則發生惡則為害獨甚於
他火故平人肝氣之剛勇充於筋而為罷極之本也其
隂器既宗筋之所聚乃強於作用皆相火充其力也若
遇接内得隂氣與合則三焦上下内外之火翕然而下
從百體玄府悉開其滋生之精盡趍會於隂器以躍出
豈止腎之所蔵者而己哉所謂厥氣客於隂器則夢者
其厥氣亦身中隂分所逆之氣與接内之氣同是隂類
故夢猶接内之精脱也若思欲不巳精氣巳客於隂器
至卧故成夢而泄矣但夢者因真陽虚而得之故精脱
之後其氣未能卒復未免形體衰憊不比平人接内之
氣一二時便可復也曰治法當何如曰病從他蔵而起
則以初感病者為本腎肝聚病處為標若由腎肝二蔵
自得者獨治腎肝由隂陽離决水火不交通者則既濟
之隂陽不相抱負者則因而和之陽虚者補其氣隂虚
者補其血陽強者瀉其火火有正治反治從多從少隨
其攸利經曰思想無窮所願不得意淫於外入房太
甚宗筋弛縱發為白淫夢遺等證先賢治法有五其
一用辰砂磁石龍骨之類鎮墜神之浮游河間秘真丸
本事八仙丹之屬是也其二思想結成痰飲迷於心
竅而遺者許學士用猪苓丸之類導利其痰是也其
三思想傷隂者潔古珍珠粉丸海蔵大鳳髓丹本事清
心丸丹溪用海蛤粉青黛香附黃蘗知母之類降火補
隂是也其四思想傷陽者謙甫鹿茸蓯蓉兔絲子等
補陽是也其五隂陽俱虚者丹溪治一形瘦人便濁
夢遺作心虚治用珍珠粉丸定志丸服之是也戴氏
云遺精得之有四有用心過度心不攝腎以致失精者
有因思色欲不遂致精失位輸瀉而出者有色欲太過
滑泄不禁者有年壯氣盛久無色欲精氣滿泄者然其
狀不一或小便後出多不可禁者或不小便而自出或
莖中出而痒痛常如欲小便者並宜先用辰砂妙香散
吞玉華白丹佐以威喜丸或分清飲别以綿裹龍骨同
煎或分清飲半貼加五倍牡蠣粉白茯苓五味子各半
錢失精夢泄亦有經絡熱而得者若以虚冷用熱劑
則精愈失本事方清心丸用黃蘗腦子者最良(大智禪師云夢)
(遺不可全作虚冷亦有經絡熱而得之者嘗治一男子至夜脊心熱夢遺用珍珠粉丸猪苓丸遺止終服紫雪)
(脊熱始除又一男子脉洪腰熱遺精用沉香和中丸下之導赤散治其火而愈於此知身有熱而遺者皆熱遺)
(也)若是用心過度而得之宜遠志丸用交感湯加蓮
肉五味子吞下仍佐以靈砂丹若審是思色欲不遂
得之且以四七湯吞白丸子甚者耳聞目見其精即出
名曰白淫妙香散吞玉華白丹(初虞世方治精滑不禁用青州白丸子辰砂為)
(衣服之神效)若審是色欲過度下元虚憊泄滑無禁宜正
元飲加牡蠣粉肉蓯蓉各半錢吞養氣丹或靈砂丹仍
佐以鹿茸丸山藥丸大兔絲子丸固陽丸之類(按此項藥太僣)
(燥若妄用過劑則隂水耗竭壯火獨炎枯脂消肉骨立筋痿而成不救之疾矣用者審之)若審是
壯盛滿溢者本事方清心丸夢遺俗謂之夜夢鬼交
宜温胆湯去竹茹加人參遠志蓮肉酸棗仁炒茯苓各
半錢吞玉華白丹固陽丸夢遺亦備前四證宜審其所
感用前藥婁全善云愚壯年得夢遺症每四五十日
必一遺累用鳳髓丹河間秘真丸雖少效終不除根後
改用菖蒲遠志韭子桑螵蛸益智酸棗仁牡蠣龍骨鎖
陽等劑為丸服之良愈又一中年男子夢遺以珍珠粉
丸等藥與服了無一效亦以遠志菖蒲等劑服之隨手
而愈又云王元珪虚而泄精脉弦大累與加減八味
湯吞河間秘真丸及珍珠粉丸其泄不止後用五倍子
一兩茯苓二兩為丸服之良愈此則五倍子澀脱之功
敏於龍骨牡蠣也又云詳古治夢遺方屬鬱滯者居
大半庸醫不知其鬱但用龍骨牡蠣等澀劑固脱殊不
知愈濇愈鬱其病反甚嘗治一壯年男子夢遺白濁少
腹有氣衝上每日腰熱卯作酉涼腰熱作則手足冷前
隂無氣腰熱退則前隂氣耕手足温又且多下氣暮多
噫時振隔一旬二旬必遺脉且弦滑而大午洪大予知
其有鬱滯也先用沉香和中丸大下之次用加減八物
湯吞滋腎丸百粒若稍與蛤粉等濇藥則遺與濁反甚
或一夜二遺遂改用導赤散大劑煎湯服之遺濁皆止
漸安又一中年男子夢遺醫或與濇藥反甚連遺數夜
愚先與神芎丸大下之却製猪苓丸服之皆得痊安又
丹溪治鎮守萬戶蕭伯善便濁精滑不禁百藥不效與
試倒倉法而安於此見夢遺屬鬱滯者多矣葉氏云
遺滑之證予累見人多作腎虚而用補澀之藥無效殊
不知此因脾胃濕熱所乘飲酒厚味痰火之人多有此
疾腎雖蔵精其精本於脾胃飲食生化而輸於腎若脾
胃受傷濕熱内鬱使中氣淆而不清則所輸皆濁氣邪
火擾動水不得而安靜故遺滑也治以蒼白二陳湯加
黃蘗升麻柴胡俾清氣升濁氣降而脾胃健運則遺滑
自止矣其有欲心太熾思想無窮而致者當從心治心
清則神寧而火不妄起宜遠志丸茯神湯房勞無度致
腎虚者必兼見怯弱等證方可用補腎藥故治有多端
須當審察不可偏作腎虚治也趙以德治鄭叔魯二
十餘歲攻舉子業讀書夜至四鼓猶未巳遂發此病卧
間玉莖但著被與腿便夢交接脱精懸空則不夢飲食
日減倦怠少氣此用心太過二火俱起夜不得睡血不
歸肝腎水不足火乘隂虚入客下焦鼓其精房則精不
得聚蔵而欲走因玉莖著物猶厥氣客之故作接内之
夢於是上補心安神中調脾胃升舉其陽下用益精生
隂固陽之劑不三月而病安矣一老人年六十患瘧
嗽自服四獸飲多積成濕熱乘於下焦幾致危困診其
脉尺部數而有力與補中益氣加涼劑三日與黃蘗丸
次早診之尺脉頓減問之曰夜來夢交接否曰然幸不
泄曰年老精衰固無以泄其火熱結於精房者得泄火
益隂之藥其火散走於隂器之竅病可減矣再服二日
又夢其瘧嗽全愈亦有鬼魅相感者大全良方論婦
人夢與鬼交者由蔵府虚神不守故鬼氣得為病也其
狀不欲見人如有對晤時獨言笑或時悲泣是也脉息
乍大乍小乍有乍無皆鬼邪之脉又脉來綿綿不知度
數而顔色不變亦其候也夫鬼本無形感而遂通盖因
心念不正感召其鬼附邪氣而入體與相接所以時見
於夢治之之法則朱砂雄黃麝香鬼箭虎頭骨辟邪之
屬是也蔣右丞子每夜有夢招以德治之連二日診
脉觀其動止終不舉頭但俯視不正當人知為隂邪相
著叩之不肯言其所交之鬼狀其父遂問隨出之童僕
乃言一日至城隍廟見侍女以手於其身摩久之三五
日遂聞病此即令法師入廟毁其像小腹泥土皆濕其
病即安試觀張仲景治下焦真陽與精血兩虚病小
腹弦急脉芤動微緊男子失精女子夢交通則用桂枝
龍骨之屬温之固之若陽浮上而不降作悸衂手足煩
熱咽乾口燥隂獨居於内而為裏急腹中痛夢失精者
小建中湯和之皆可取以為法也醫家大法曰嘗治
脱真不止者以澀劑收止之則不能收不能止不若瀉
心火若瀉心火不能止之不若用升陽之劑加風藥之
類止之非此能止之也舉其氣上而不下也
赤白濁
溺與精所出之道不同淋病在溺道故綱目列之肝膽
部濁病在精道故綱目列之腎膀胱部今患濁者雖便
時莖中如刀割火灼而溺自清唯竅端時有穢物如瘡
膿目眵淋漓不斷初與便溺不相混濫猶河中之濟焉
至易辨也每見時醫以淋法治之五苓八正雜投不已
而增劇者不可勝數予每正之而其餘尚難以戶說也
盖由精敗而腐者什九由濕熱流注與虚者什一丹
溪云屬濕熱有痰有虚赤屬血由小腸屬火故也白屬
氣由大腸屬金故也或曰思慮過度嗜欲無窮俾心腎
不交精元失守以為赤白二濁之患赤濁者為心虚有
熱由思慮而得之白濁者為腎虚有寒因嗜欲而得之
(葉氏曰原病式以赤白濁均屬於熱其辨甚明然因於虚寒者不可謂無如上所言是也但熱多寒少耳虚熱)
(者清心蓮子飲虚寒者&KR1181;薢分清飲)白濁有濕痰流注宜燥中宫之濕赤
者濕傷血也有胃中濁氣下流滲入膀胱而白濁者
蒼白二陳湯加升提之劑虚勞者用補隂藥胃弱者
參术加升麻柴胡心經伏暑赤濁者四苓散加香薷
麥門冬人參石蓮肉戴氏云有白濁人服玄兔丹不
愈服附子八味丸即愈者不可不知有小便如常停
久纔方定濁有小便出即如米泔若小兒疳病者宜分
清飲加茯苓半錢下小兔絲子丸如服藥未效宜四
七湯吞青州白丸子及辰砂妙香散吞玄兔丹及小兔
絲子丸山藥丸如白濁甚下淀如泥或稠粘如膠頻逆
而澀痛異常此非是熱淋此是精濁窒塞竅道而結宜
五苓妙香散吞八味丸小兔絲子丸或萆薢分清飲
精者血之所化有濁去太多精化不及赤未變白故成
赤濁此虚之甚也何以知之有人天癸未至強力好色
所泄半精半血若溺不赤無他熱症縱雖赤濁不可
以赤為熱只宜以治白濁法治之若溺赤下濁亦赤
口渴時發熱者辰砂妙香散吞靈砂丹或清心蓮子飲
發熱不退口燥舌乾之甚者此乃精虧内燥腎枯不潤
四物湯吞玄兔丹和加減八味丸久服乃效(按既熱燥如此而用)
(藥無一涼補濡潤之劑非其治也曷若以生地麥門冬五味鹽炒黃茋淡竹葉地骨皮山藥之類治之)
或問丹溪云白濁之病因何與前人所論不同將古今
異也子能與我折衷乎曰辨古今之得失必以内經證
之是病自巢氏病源候論曰白濁者由勞傷腎腎氣虚
冷故也由是歷代方論宗其說無異詞不唯白濁之理
不明所治之法亦誤不思内經本無白濁之名唯言少
隂在泉客勝溲便變少陽在泉客勝則溲白又言思想
無窮入房太甚發為白淫與脾移熱於腎出白二者皆
隨溲而下夫如是非白濁之源乎原病式因舉内經謂
諸病水液渾濁皆屬於熱言天氣熱則水渾濁寒則清
潔水體清火體濁又如清水為湯則自然白濁也可謂
發聖人之旨以正千載之誤矣然不讀其書者世猶未
盡知斯道也予嘗聞先生論白濁多因濕熱下流膀胱
而成赤白濁即靈樞所謂中氣不足溲便為之變是也
必先補中氣使升舉之而後分其蔵府氣血赤白虚實
以治與夫其他邪熱所傷者固在瀉熱補虚設腎氣虚
甚或火熱亢極者則不宜峻用寒涼之劑必以反佐治
之要在權衡輕重而已痿論曰思想無窮所願不得
意淫於外入房太甚宗筋弛縱發為筋痿及為白淫夫
腎蔵天一以慳為事志意内治則精全而濇若思想外
淫房室太甚則固有淫泆不守輙隨溲溺而下也然本
於筋痿者以宗筋弛縱也宜内補鹿茸丸茯兔丸金箔
丸珍珠粉丸
診脉洪大而濇按之無力或微細或沉緊而濇為元
氣不足若尺脉虚或浮者急疾者皆難治遲者易治
前隂諸疾(隂縮隂縱隂冷隂痒)(隂痿痛隂汗臊臭隂腫隂吹)
前隂所過之脉有二一曰肝脉二曰腎脉經云足厥隂
之脉入毛中過隂器抵少腹是肝脉所過也又云督脉
者起於小腹以下骨中央女子入繫廷孔循隂器男子
循莖下至簒與女子等是督脉所過也
隂縮隂縱隂縮謂前隂受寒入腹内也隂縱謂前隂
受熱挺長不收也經曰足厥隂之筋傷於寒則隂縮入
傷於熱則縱挺不收治在行水清隂氣是也丹溪治
鮑兄二十餘歲玉莖挺長腫而痿皮塌常潤磨股不能
行兩脇氣上手足倦弱先以小柴胡加黃連大劑行其
濕熱略加黃蘗降其逆上之氣其挺腫漸收漸減及半
但莖中有堅塊未消遂以青皮為君佐以散風之劑末
服外以絲瓜汁調五倍子末傅而愈平江王氏子年
三十歲忽隂挺長腫而痛脉數而實用朴硝荆芥湯浸
洗又用三一承氣湯大下之愈内經刺灸前隂挺長
之法有一經云足厥隂之别名曰蠡溝去内踝五寸别
走少陽其病實則挺長取之所别是也内經診隂縮
而死者皆屬肝傷經云肝悲哀動中則傷魂魂傷則狂
妄不精不精則不正當隂縮而攣筋兩脇骨不舉毛悴
色夭死於秋又云厥隂終者喜溺舌卷卵上縮是也
隂痿隂痿皆耗散過度傷於肝筋所致經云足厥隂
之經其病傷於内則不起是也腎脉太甚為隂痿
運氣隂痿皆屬濕土制腎經云太隂司天濕氣下臨腎
氣上從隂痿氣衰而不舉是也仲景八味丸治陽事
多痿不振今依前方夏減桂附一半春秋三停減一疾
去精足全減桂附只依六味地黃丸(此法可治傷於内者)隂痿
弱兩丸冷隂汗如水小便後有餘滴臊氣尻臋并前隂
冷惡寒而喜熱膝亦冷此肝經濕熱宜固真湯柴胡勝
濕湯(此法可治濕氣制腎者)腎脉大右尺尤甚此相火盛而反
痿宜滋腎丸或鳳髓丹
隂汗臊臭隂冷隂痒隂汗濕痒用大蒜煨剥去皮爛
研同淡荳豉末搜和丸桐子大朱砂為衣每服三十丸
棗二枚燈心數莖煎湯空心送下隂汗不止内服青
蛾丸外用爐甘石一分真蛤粉半分乾撲或蜜佗僧和
蛇牀子研末撲之東垣治一富者前隂間常聞臊臭
又因連日飲酒腹中不和夫前隂者足厥隂之脉絡隂
器出其挺末臭者心之所走散入於五方為臭入肝為
臊臭此其一也當於肝經中瀉行間是治其本後於心
經中瀉少衝以治其標如惡針當用藥除之治法當求
其本連日飲酒夫酒者氣味俱能生濕熱是風濕熱合
於下焦為邪故經云下焦如瀆又云在下者引而竭之
酒者是濕熱之水亦宜决前隂以去之是合下焦二法
治之宜龍膽瀉肝湯柴胡入肝為引用澤瀉車前子木
通其淡滲之味利小便亦除臊臭是謂在下者引而竭
之生地黃龍膽草之苦寒瀉酒濕熱更兼車前子之類
以徹肝中邪氣肝主血用當歸以滋肝中血不足也
面色痿黃身黃脚軟弱無力隂汗隂莖有夭色宜温腎
湯前隂如冰冷并冷汗兩脚痿弱無力宜補肝湯
溺黃臊臭淋瀝兩丸如冰隂汗浸兩股隂頭亦冷正值
十二月天寒凛冽霜雪交集寒之極矣宜清震湯兩
外腎冷兩髀樞隂汗前隂痿弱隂囊濕痒臊氣宜柴胡
勝濕湯千金方有人隂冷漸漸冷氣入隂囊腫滿恐
死日夜痛悶不得眠取生椒擇之洗淨以布帛裹著丸
囊令厚半寸須臾熱氣大通日再易之取出瘥本事
方曾有人隂冷漸次冷氣入隂囊腫滿晝夜悶疼不得
眠煮大薊汁服立瘥前隂兩丸濕痒秋冬尤甚冬月
減宜椒粉散腎囊濕痒先以吳茱萸煎湯洗之後用
吳茱萸半兩寒水石三錢黃蘗二錢半樟腦蛇牀子各
半兩輕粉一錢白礬三錢硫黃三錢梹榔三錢白芷三
錢為末摻之
隂腫痛風熱客於腎經腎虚不能宣散而腫發歇疼
痛聖惠沉香散沉香五錢㯽榔一兩丹參赤芍藥白蒺
藜去刺炒製枳殼赤茯苓各七錢半空心温服腫而
有氣上下攻注脹悶聖惠木香散木香半兩赤茯苓一
兩牡丹皮澤瀉各七錢半防風半兩㯽榔一兩郁李仁
一兩湯浸去皮微炒為末食前温酒服小蟠葱散五
苓散生料和四兩重依方加㯽榔半兩茴香炒八錢川
楝肉半兩薑葱煎空心服腫痛不可忍雄黃二兩研
白礬二兩甘草二尺煮水三升稍熱浴之又雞翅燒灰
為末空心粥飲調下二錢患左取左翅患右取右翅又
取伏龍肝以雞子白和傅之又馬齒莧搗汁或桃仁去
皮搗爛或蛇牀子末雞子黃和三者各可傅之痛用
苦楝樹向陽根木香吳茱萸㯽榔為末醋糊丸熱酒不
拘時服卒痛如刺大汗出小蒜一升韭根一斤楊柳
根一斤剉酒三升煎沸乘熱熏之隂莖痛是厥隂經
氣滯兼熱用甘草梢盖欲緩其氣耳若病淋而作痛似
難一㮣論之必須清肺氣而清濁自分矣氣虚六君血
虚四物等各用黃蘗知母滑石石葦琥珀之類婦人
隂腫腎痛枳實半斤切碎炒熱布裹包熨之冷即愈
隂吹胃氣下泄隂吹而正喧此穀氣之實也膏髮煎
導之
疝
或問疝病古方有以為小腸氣者有以為膀胱氣者唯
子和丹溪專主肝經而言其說不同何以辨之曰小腸
氣小腸之病膀胱氣膀胱之病疝氣肝經之病三者自
是不一昔人以小腸膀胱氣為疝者誤也殊不知足厥
隂之經環隂器抵少腹人之病此者其發睪丸脹痛連
及少腹則疝氣之係於肝經可知矣小腸氣俗謂之横
弦竪弦遶臍走注少腹攻刺而膀胱氣則在毛際之上
小腹之分作痛與疝氣之有形如瓜有聲如蛙或上於
腹或下於囊者不同也但小腸膀胱因經絡並於厥隂
之經所以受病連及於肝則亦下控引睪丸為痛然止
是二經之病不可以為疝也趙以德曰此條本為睪
丸之症立名然内經以疝者痛也有腹中蔵府之痛一
以疝而名者故通敘於此其腹中五蔵之疝得以就此
而考焉有睪丸之痛内經謂任脉為病男子内結七疝
女子帶下瘕聚衝脉為病逆氣裏急然稱任脉有七疝
名無疝之狀及按諸篇以雙字命其名者曰&KR1155;疝者以
三陽為病發寒熱痿厥其傳為&KR1155;疝及陽明司天與之
勝肝是動病足陽明筋病皆為㿉疝謂厥疝者面黃脉
之至大有虚有積氣在腹中厥氣名曰厥疝謂疝瘕以
脾傳邪之間病名疝瘕少腹冤熱而痛出白一名曰蠱
謂衝疝者以衝任督生病上衝心痛不得前後謂卒疝
者邪客厥隂之絡則卒疝暴痛與厥隂别蠡溝氣逆亦
睪丸率痛謂㿉癃疝者厥隂之隂盛而脉脹不通謂狐
疝者肝所生病也殆非及此雙字之名者由任脉行諸
經之會而有七疝者歟此外獨稱一字疝者則有太隂
在泉主勝寒氣厥陽甚則為疝有太陽在泉小腹控睪
上引心痛有小腹痛不得大小便名曰疝得之寒有足
太隂筋病隂氣紐痛上引臍有心疝脉急小腸為使小
腸當有形有腎脉大急深皆為疝心脉摶滑急為心疝
肺脉沉摶為肺疝三隂急為疝靈樞有謂心疝肝脉滑
甚為㿉疝脾脉微大為疝氣腹中裹大膿血在腸胃之
外滑甚為㿉癃腎脉滑甚為癃㿉諸脉之滑者為陽氣
甚盛微有熱夫如是者名為七疝中分邪氣之寒熱者
也内經又云少陽脉滑病肺風疝太隂脉滑病脾風疝
陽明脉滑病心風疝太陽脉滑病腎風疝少陽脉滑病
肝風疝所言風者非外入之風由肝木陽蔵動之風也
故經云脉滑曰風然連以疝稱者盖腎肝同居下焦而
足厥隂佐任脉之生化因肝腎之氣並逆所以任之隂
氣為疝肝之陽氣為風所以風疝連稱也李東垣謂脉
滑者為丙丁火熱併於下不勝壬癸從寒水之化故生
&KR1155;疝亦用熱治内經初不見於尺部而言也豈不為外
寒鬱内熱之故乃曰熱火從寒化恐理未當而經更有
莖垂者身中之機隂陽之候津液之道也或飲食不節
喜怒不時津液内溢下流於睪血道不通日久不休俯
仰不便趍翔不能此病榮然有水不上不下若此者亦
㿉疝之一也張仲景言疝皆由寒邪得之亦同内經之
云脉者當温散之或曰内經言疝似若各從諸經脉所
生今子何為盡屬於任脉乎曰任脉是疝病之本源各
經是疝病之支流何以言之盖腎蔵以四方分部者言
則屬五行之寒水以居在下位者言則屬地道之隂隂
形偶故腎有兩兩其形則地道之剛柔立焉包居兩形
之間出納腎蔵之精血以行坤土之化生成百骸萬象
及夫生長壯者已之天癸與作強伎巧之用悉在於斯
然而坤土居尊不自司其職司其職者乃衝任二脉起
於包中者行其化也是故五蔵六府之經皆受氣於六
脉因以海名之所以二脉貴乎流通而惡閉塞流通則
天之陽氣下降與之從事故施化之道行閉塞則天之
陽絶故地之隂亦結而百病作矣疝者是其二也所致
任脉之病者若剛柔自相勝負與内外邪之感傷皆得
使其隂陽不和隂偏勝則寒氣衝擊陽偏勝則熱氣内
入隂反之外悉致任脉為疝縱其邪不自任脉而起初
由各經所受而得者亦必與任脉相犯故也所犯者何
或所勝之經脉相傳或受不以次所乘或任脉過處與
受邪之經相會或六經受氣之際挾邪犯其海則皆足
以感動任脉内含結固不化之隂上擊蔵府則為腹中
之疝下入厥隂會於隂器則為睪丸之疝盖疝自立名
獨為任脉所職在地之隂特然起擊者而命之也若諸
經受邪不與任脉相干則不名為疝矣不然何内經舉
痛篇靈樞百病始生篇專為發明經脉腹中諸痛者乃
無一字名其疝也始可見任脉者是疝病之本源諸經
所云疝者是其支流餘裔耳若夫巢氏所敘七疝者曰
厥疝癥疝寒疝氣疝盤疝胕疝狼疝也其厥逆心痛諸
飲食吐不下名曰厥疝腹中氣乍滿心下盡痛氣積如
臂名曰癥疝寒飲食即脇下腹中盡痛名曰寒疝腹中
乍滿乍減而痛名曰氣疝腹中痛在臍旁名曰盤疝腹
中臍下有積聚名曰胕疝小腹與隂相引而痛大便難
名曰狼疝及言諸疝之候止以隂氣積於内為寒氣所
加使榮衛不調血氣虛弱故風冷入於腹内而成疝也
小兒㿉者隂核腫大由啼哭軀氣不止動於隂氣結聚
不散所致者也觀於五疝皆是痛在心腹之疝也獨舉
㿉疝屬小兒病者耳後人述其說更舉内經謂脾風𫝊
之於腎名曰蠱疝瘕少腹冤而痛一名曰蠱者謂之蠱
病又立隂疝條即&KR1155;疝也將以足七疝之數此言五條
為心腹痛者之治療則曰若因七情所傷者當調氣安
其五蔵外邪所干者當温散之治之不當内外之氣交
入於腎者為腎氣入於膀胱者為膀胱氣入於小腸者
為小腸氣腎與膀胱一蔵一府其氣通於外腎小腸系
於睪丸系會故也又謂隂疝一名&KR1155;疝其種有四積腸
&KR1155;氣&KR1155;卵脹水&KR1155;是也若寒温之氣有連於小腸者即
小腹控睪丸而痛隂丸上下謂之腸&KR1155;寒氣客於經筋
足厥隂脉受邪脉脹不通邪結於睪卵謂之卵脹腎虚
之人因飲食不節喜怒不時津液内結謂之水&KR1155;至張
戴人非之曰此俗工所立謬名也盖環隂器上抵少腹
乃屬足厥隂肝經之部分是受疝之處也或在泉寒勝
水氣攣縮鬱於此經或司天燥勝木氣抑鬱於此經或
忿怒悲哀憂抑頓挫結於此經或藥淋外固閉尾縮精
壅於此經了不相干膀胱腎小腸之事乃厥隂肝經之
職也凡疝者非肝木受邪則肝木自甚也由是於隂疝
中亦立七疝之名曰寒疝水疝筋疝血疝氣疝狐疝&KR1155;
疝也寒疝其狀囊冷結硬如石隂莖不舉或連控睪丸
而痛得於坐卧濕地及磚石或冬月涉水或值雨雪或
風冷處使内過勞宜以温劑下之久而無子水疝其狀
腎囊腫痛隂汗時出或囊腫狀如水晶或囊痒搔出黃
水或小腹按之作水聲得之飲水醉酒使内過勞汗出
而遇風寒濕之氣聚於囊中故水多令人為卒疝宜以
逐水之劑下之筋疝其狀隂莖腫脹或潰或膿或痛而
裏急筋縮或莖中痛痛極則痒或挺縱不收或白物如
精隨溲而下得於房室勞傷及邪術所使宜以降心火
之藥下之血疝其狀如黃瓜在小腹兩傍横骨兩端約
中俗云便癰得於春夏重感大燠勞於使内氣血流溢
滲入脬囊留而不去結成癰腫膿少血多宜以和血之
劑下之氣疝其狀上連腎區下及隂囊或因號哭忿怒
則氣鬱乏而脹怒哭號罷則氣散者是也宜以散氣之
劑下之或小兒亦有此疾俗曰偏氣得於父巳年老
或年少多病隂痿精怯強力入房因而有子胎中病也
此病不治狐疝其狀如瓦卧則入小腹行立則出小腹
入囊中狐則晝出穴而溺夜入穴而不溺此疝出入上
下往來正與狐相類亦與氣疝大同小異令人帶鈎鈐
是也宜以逐氣流經之藥下之&KR1155;疝其狀隂囊腫縋如
升如斗不痒不痛是也得之地氣卑濕所生故江淮之
間湫塘之處多感此疾宜以去濕之藥下之諸疝下去
之後可調則調可補則補各量病勢勿拘俗法經所謂
隂盛而腹脹不通者&KR1155;癃疝也不可不下其論如此戴
人既曰用内經靈樞明堂之論要窮疝病之源而不及
於任脉生病之源何也盖因力辨隂器與小腸腎膀胱
了不相干是屬足厥隂部分受病之原立說所以不及
於任脉然已三見於論中矣其間引治疝之穴多與任
脉所會一也又稱衝任督與厥隂會於曲骨環隂器二
也復言凡精滑白淫皆男子之疝也血涸不月罷腰膝
上熱嗌乾少腹有塊女子之疝也但女子不謂之疝而
謂之瘕即任脉内結之病尤明者三也凡戴人辨論之
詞強直專主其一則不復顧其二在&KR1155;疝中有無六經
外證之可辨若果有膀胱小腸之證者又安得不從之
如靈樞謂小腸病者小腹痛腰脊控睪丸而痛之類論
治法亦然因病在下必先下之更不問虚弱之人於首
尾不可下者下之有不旋踵之禍豈待下後始補而可
回其生乎然而戴人之書其詞直其義明讀之使人豁
然以去胸中之茅塞誠是諸醫書之冠及乎詳玩之則
少温潤反覆之意且夫隂陽變化生病於無窮治法亦
無窮非一人所能究學者當因其已明益其未至然後
得為善用其書者丹溪先生嘗論睪丸連小腹急痛者
或有形或無形或有聲或無聲人皆以為經絡得寒收
引不行而作痛不知此病始於濕熱鬱遏至久又感外
寒濕熱被鬱而作痛也其初致濕熱之故盖大勞則火
起於筋醉飽則火起於胃房勞則火起於腎大怒則火
起於肝火鬱之久濕氣便盛濁液凝聚并入血隧流於
厥隂肝屬木性急速火性又暴烈為寒所束宜其痛甚
而暴也此論亦就厥隂受病處發明戴人之未至者也
誠有功於後學盖&KR1155;疝不離此三者之邪熱則縱寒則
痛濕則腫須分三者多少而治之兩丸俱病固然也設
有偏於一者予又不能無其說焉腎有兩分左右其左
腎屬水水生肝木木生心火三部皆司血統納左之血
者肝木之職也其右屬火火生脾土土生肺金三部皆
司氣統納右之氣者肺金之職也是故諸寒收引則血
泣所以寒血從而歸肝下注於左丸諸氣憤鬱則濕聚
所以氣濕從而歸肺下注於右丸且夫睪丸所絡之筋
非盡由厥隂而太隂陽明之筋亦入絡也往往見人偏
患於左丸者則痛多腫少偏於右丸者則痛少腫多此
便可騐也姑書治效者一二症以明之予壯年啖柑橘
過多積成飲癖在右脇下𨼆𨼆然不敢復啖數年已一
日山行太勞飢渴甚遇橘芋食之橘動舊積芋復滯氣
即時右丸腫大寒熱交作因而思之脾肺皆主右故積
飲滯氣下陷太隂陽明之經筋俱傷其邪從而入於囊
中著在睪丸筋膜而為腫脹張戴人有言病分上下治
雖是木鬱為疝在下則不可吐亦當從下引而竭之竊
念病有不同治可同乎今犯飢勞傷脾脾氣下陷必升
舉之則胃氣不復下陷而積可行若用藥下之恐重陷
胃氣也先服調胃劑一二貼次早注神使氣至下焦嘔
逆而上覺肋下積動到中焦則吐而出之吐後&KR1155;腫減
半次早復吐吐後和胃氣疏通經絡二三日愈凡用此
法治酒傷與飲水注右丸腫者皆效又治一人病後飲
水患左丸痛甚灸大敦用摩腰膏内用烏附丁麝香以
摩其囊上抵横骨端灸温帛覆之痛即止一宿腫亦全
消矣
歷代獨治外束之寒發明云男子七疝痛不可忍者
婦人瘕聚帶下皆任脉所主隂經也乃肝腎受病治法
同歸於一宜丁香楝實丸凡疝氣帶下皆屬於風全蝎
治風之聖藥也川練茴香皆入小腸經當歸玄胡索活
血止痛疝氣帶下皆積寒邪入於小腸之間故用附子
佐之丁香木香為引導藥也羅謙甫治火兒赤紐隣
久病疝氣復因七月間飢飽勞役過飲潼乳所發甚如
初面色青黃不澤臍腹陣痛搐撮不可忍腰曲不能伸
熱物熨之稍緩脉得細小而急難經云任之為病男子
内結七疝皆積寒於小腸之間所致也非大熱之劑即
不能愈遂製一方名之曰沉香桂附丸臍下撮急疼
痛并臍下周身一遭皆急痛小便頻數清其五脉急洪
緩濇沉按之皆虚獨腎脉按之不急皆虚無力名曰腎
疝宜丁香疝氣丸男子婦女疝氣臍下冷痛相引腰
胯而痛宜當歸四逆湯發明天台烏藥散川苦棟散
簡易木香東子散皆用巴豆炒藥許學士云大抵此疾
因虚而得之不可以虚驟補邪之所凑其氣必虛留而
不去其病則實故必先滌去所蓄之邪熱然後補之是
以諸藥多借巴豆氣者盖為此也金匱方寒疝腹中
痛逆冷手足不仁若身疼痛灸刺諸藥不能治抵當烏
頭桂枝湯主之用烏頭一味以蜜二升煎減半去查以
桂枝湯五合和之令得一升後初服二合不知再服三
合又不知復加至五合其知者如醉狀得吐者為中病
海蔵以附子建中湯加蜜煎治疝即此法也腹痛脉
弦而緊弦則衛氣不行即惡寒緊則不欲食弦緊相摶
即為寒疝寒疝繞臍痛若發則自汗出手足厥冷其脉
沉弦者大烏頭煎主之衍義云葫蘆巴本經云得茴
香桃仁治膀胱氣甚效嘗合用桃仁麩炒各等分半酒
糊丸半為散每服五七十丸空心食前鹽酒下散以熱
米飲調下與丸子相間空心各一二服效寳鑑葫蘆
巴丸
丹溪治内鬱之濕熱煎方枳實九粒炒桃仁十四個
炒山梔仁九個炒吳茱萸七粒炒山查四粒炒生薑如
指大以六味同入擂盆擂細取順流水一鍾入瓶内煎
至微沸帶查服如濕勝&KR1155;疝者加荔枝核如痛甚者加
鹽炒大茴香二錢如痛處可按者加薄桂少許丸方
山梔二兩炒山查四兩炒枳實炒茴香炒各二兩柴胡
牡丹皮八角茴香各一兩炒桃仁茱萸炒各半兩末之
酒糊丸空心鹽湯下五六十丸陽明受濕熱傳入大
腸發熱惡寒小腹連毛際間悶痛不可忍用梔子仁炒
桃仁炒枳實炒山查各等分同研細入生薑汁半合用
水一小鍾盪起煎令沸熱服之一方加茱萸
寒熱兼施靈樞云胃中熱腸中寒則疾飢小腹痛脹
丹溪云愚見有用川烏頭梔子等分作湯用之其效
亦敏後因此方隨症與形加減用之無有不效盖川烏
頭治外束之寒梔子仁治内鬱之熱也又云諸疝痛
處用手按之不痛者屬虚必用桂枝炒山梔細切川烏
頭等分為細末生姜自然汁打糊為丸如桐子大每服
三四十丸空腹白湯下羅謙甫云隂疝足厥隂之脉
環隂器抵少腹或痛因腎虚寒水涸竭瀉邪補肝蒺藜
湯主之
補例丹溪云疝有挾虚而發者其脉不甚沉緊而大
豁無力者是也然其痛亦輕唯覺重墜牽引耳當以參
术為君䟽導藥佐之盖䟽導藥即桃仁山查枳實梔仁
茱萸川棟玄胡索丁香木香之類是也海蔵云姬提
領因疾服凉劑數日遂病臍腹下大痛幾至於死與姜
附等劑雖稍蘇痛不已隨本方内倍芍藥服之愈金
匱方寒疝腹中痛及脇痛裏急者當歸生姜羊肉湯主
之衍義云張仲景治寒疝用生姜羊肉湯服之無不應
騐有一婦人産當寒月寒氣入産門腹臍以下脹滿手
不欲犯此寒疝也師將治之以抵當湯謂有瘀血非其
治也可服仲景羊肉湯二服遂愈
肝氣肝足厥隂經之病必小腹引脇而痛經云厥隂
之復小腹堅滿裏急暴痛是風氣肋肝盛而然治法當
瀉肝也又云歲金太過民病兩脇下痛小腹痛又云歲
木不及燥乃大行民病中清胠脇痛少腹痛又云歲土
不及風乃大行民病腹痛復則胸脇暴痛下引小腹者
是燥邪攻肝虚而然治法當補肝瀉金也又云寒氣客
於厥隂之脉則血泣脉急故脇肋與小腹相引痛又云
肝病者兩脇下痛引小腹取其經厥隂小腸又云邪客
厥隂之絡令人卒疝暴痛刺足大指爪甲上與肉交者
各一痏男子立已女子有頃已左取右右取左瀉肝
山梔川芎桂芍之屬補肝當歸生薑羊肉之屬
小腸氣小腸之病小腹引睪丸必連腰脊而痛經云
少隂之脉心下熱善飢臍下痛又云少隂之復燠熱内
作小腹絞痛者是熱助小腸盛而然治法當瀉小腸也
又太陽在泉寒淫所勝與太陽之復皆病小腹控睪引
腰脊上衝心痛及太隂司天大寒且至病小腹痛者是
寒邪攻小腸虚而然治法當補小腸瀉寒邪也寳鑑
引至真大要論云小腹控睪引腰脊上衝心唾出清水
及為噦噫甚則入心善悲善忘甲乙經曰邪在小腸也
小腸病者小腹痛引腰脊貫肝肺其經虚不足則風冷
乘間而入邪氣既入則厥之證上衝肝肺客冷散於胸
結於臍控引睪丸上而不下痛而入腹甚則衝心胸盖
其經絡所屬所係也治之方茴香炒楝實剉炒食茱萸陳皮
馬藺花醋炒各一兩芫花醋炒五錢右為末醋糊丸如桐子大
每服十丸至二十丸温酒送下又方益智仁蓬术各
半兩茴香山茱萸肉牛膝續斷川芎葫蘆巴防風牽牛
炒熟甘草各二錢半為細末每服二錢水一盞二分煎兩
三沸空心連查服白湯調下二錢匕亦得
膀胱氣膀胱之病小腹痛腫不得小便是也經云太
隂在泉病小腹痛腫不得小便是濕邪攻膀胱虛而然
治法當補膀胱瀉濕土邪也又云膀胱病者小腹偏腫
而痛以手按之即欲小便而不得取委中央又云小腹
痛腫不得小便邪在三陽取之足太陽大絡(即委陽穴)許
學士云頃在岳城日歙尉宋荀甫膀胱氣作疼不可忍
醫者以剛劑與之痛愈甚小便不通三日矣臍下虚脹
心悶予因候之見其面赤黑脉洪大予曰投熱藥太過
隂陽痞塞氣不得通為之奈何宋尚手持四神丹數粒
云醫謂不止更服此予曰若服此定斃後無悔渠求治
予適有五苓散一兩許分三服用連䰅葱一莖茴香一
撮鹽一錢水一盞半煎至七分令接續三服中夜下小
便如黑汁者一二升腰下寬得睡翌日診之脉已平安
矣續用碙砂丸與之數日瘥婁全善治謝人妻小腹
疼痛小便不通先艾灸三隂交以茴香丁香青皮梹榔
桂茱萸玄胡索山查枳實又倍用黃蘗煎服愈
心疝心脉微滑為心疝心脉搏滑急為心疝帝
曰診得心脉而急此為何病岐伯曰病名心疝小腹當
有形也心為牡蔵小腸為之使故曰少腹當有形也
木香散廣蔵煮散
&KR1155;疝睪囊腫大如升如斗是也丹溪云下部&KR1155;氣
不痛之方細思非痛斷房事與厚味不可用藥唯促其
夀若蒼术神麴白芷山查川芎枳實半夏皆要藥人視
其藥皆鄙賤之物已啟慢心又不能斷欲以愛護其根
本非惟無益而反被其害者多矣且其藥宜隨時月寒
熱更按君臣佐使加減大抵&KR1155;疝屬濕多蒼术神麴
白芷(散水)山查川芎枳實半夏南星有熱加山梔一兩堅
硬加朴硝半兩秋冬加吳茱萸二錢半神麴糊丸又
方南星山查蒼术各二兩白芷半夏枳實神麴各一兩
海藻昆布各半兩玄明粉吳茱萸各二錢為末酒糊丸
又方治木腎不痛南星半夏黃蘗酒洗蒼术鹽炒枳實山
查白芷神麴炒滑石炒茱萸昆布酒糊丸空心鹽湯下
治&KR1155;脹用香附子不拘多少為末每用酒一盞海藻
一錢煎至半盞先撈海藻細嚼用所煎酒調末二錢服
楮葉雄者曬乾為末酒糊丸空心鹽酒下(無實者為雄)
潔古海蛤丸&KR1155;氣痛者易治荔核散三層茴香丸宣
胞丸地黃膏子丸安息香丸念珠丸隨宜選用隂囊
腫脹大小便不通宜三白散偏墜初生用穿山甲茴
香二味為末酒調下乾物壓之外用牡蠣煅良薑各等
分為細末津唾調敷大者一邊須臾如火熱痛即安
丹溪治一人因飲酒後飲水與水果偏腎大時作蛙聲
或作痛炒枳實一兩茴香鹽炒梔子炒各三錢研煎下
保和丸一人膀胱氣下墜如蛙聲臭橘子核炒十枚
桃仁二十枚蘿蔔自然汁研下保和丸一人左腎核
腫痛此飲食中濕墜下成熱以橘核五枚桃仁七枚細
研順流水一盞煎沸熱下保和丸木腎以枇杷葉野
紫蘇葉蒼耳葉水晶葡萄葉濃煎湯熏洗雄黃一兩
研礬二兩生甘草半兩水五升煎洗荆芥穗一兩朴
硝二兩為麤末蘿蔔葱同煎湯淋洗大黃末醋和塗
之乾即易馬鞭草搗塗蔓菁根搗傅經云陽明
司天燥淫所勝丈夫&KR1155;疝婦人小腹痛又云陽明之勝
外發&KR1155;疝是燥邪攻肝氣虚而然治法當補肝瀉燥金
也又云厥隂所謂&KR1155;疝婦人少腹腫者厥隂者辰也
三月陽中之隂邪在中故曰&KR1155;疝少腹腫也所謂癃疝
膚脹者曰隂亦盛而脉脹不通故曰&KR1155;癃疝也三陽
為病發寒熱下為癰腫及為痿厥腨㾓其傳為&KR1155;疝
東垣曰隂陽别論云三陽為病發寒熱下為壅腫及為
痿厥腨㾓其𫝊為索澤又𫝊為&KR1155;疝夫熱在外寒在内
則累垂此九夏之氣也寒在外熱在内則卵縮此三冬
之氣也足太陽膀胱之脉逆上迎手太陽小腸之脉下
行至足厥隂肝之脉不得伸其任脉並厥隂之脉逆則
如巨川之水致陽氣下墜是風寒濕熱下出囊中致兩
睪腫大謂之曰疝太甚則為&KR1155;足厥隂之脉與大腸膀
胱寒水之脉同至前隂之末傷寒家說足厥隂肝經為
病煩滿囊縮急下之宜大承氣湯以瀉大熱靈樞經云
足厥隂肝經筋中為寒則筋攣卵縮為大寒前說囊縮
為大熱此說為大寒此說囊縮垂睪下引&KR1155;疝脚氣為
大寒風濕盛下垂為寒與上二說不同何也曰以平康
不病人論之夏暑大熱囊卵累垂冬天大寒急縮收上
與前三說又不同何也是相乖耶不相乖耶答曰傷寒
家囊卵縮大熱在内宜承氣湯急下之與經筋說囊卵
縮大寒在外亦是熱在内與傷寒家同故再引平康人
以證之冬天陽氣在内隂氣在外人亦應之故寒在外
則皮急皮急則囊縮夏月隂氣在内陽氣在外人亦應
之故熱在外則皮緩皮緩則囊垂此&KR1155;疝之象也三說
雖殊其理一也用藥者宜詳審之已上三論各有所主
兼此考訂則脉證隂陽寒熱虛實之辨判然矣内經
刺灸&KR1155;疝有四法其一鈹石取睪囊中水液經云腰
腎者身之大關節也肢脛者人之管以趨翔也莖垂者
身中之機隂精之候津液之道也故飲食不節喜怒不
時津液内溢乃下流於睪血道不通日久不休俛仰不
便趨翔不能此病榮然有水不上不下鈹石所取形不
可匿常不得蔽命曰去瓜其法今世人亦多能之睪丸
囊大如斗者中蔵穢液必有數升信知此出古法也
其二取肝經云足厥隂之脉是動則病丈夫&KR1155;疝婦人
小腹腫是也是於足厥隂肝經視盛虚熱寒陷下而施
補瀉留疾與灸也其三取肝之絡經云足厥隂之别
名曰蠡溝去内踝五寸别走少陽其别者徑脛上睪結
於莖其病氣逆則睪腫卒疝取之所别是也是於内
踝上五寸貼脛骨後近肉處蠡溝取之也其四取足
陽明筋經云足陽明之筋聚於隂器上腹其病轉筋髀
前腫㿉疝腹筋急治在燔針劫刺以知為數以痛為輸
是也是於轉筋痛處用火針刺之也
狐疝卧則入腹立則出腹偏入囊中者是也仲景
方隂狐疝氣有大小時時上下者蜘蛛散主之内經
刺灸狐疝但取足厥隂一經經云肝足厥隂之脉所生
病者狐疝是也隨其經盛虚寒熱陷下取之也耳後
陷者腎下腎下則腰尻痛不可俛仰為狐疝
通治不問何證皆可用生料五積散每服一兩入鹽
炒吳茱萸茴香各一錢生姜三片葱白五寸煎空心熱
服服藥未效大痛攻刺不已隂縮手足厥冷宜香附
子仍炒鹽乘熱用絹裹熨臍下若大小腑不甚通者五
苓散加桂下青木香丸初發或頭疼身熱或憎寒肚
熱並宜参蘇飲加木香有逆上攻心下不覺痛而見心
疼者宜以生韭搗取自然汁和五苓散為丸茴香湯下
有腎氣纔動心氣亦發上下俱疼者宜異攻散吞茱萸
内消丸或且專治下下痛定則上痛定矣神方治
疝氣上衝如有物築塞心胸欲死手足冷者二三服除
根硫黃火中鎔化即投水中去毒研細荔核切片炒黃
陳皮各等分右為末飯丸桐子大每服十四五丸温酒
下其疼立止患人自覺疼甚不能支持止與六丸不可
多也食積與瘀血作痛者導積行血則愈(於傷食畜血二門求)
(之)
診寸口弦緊為寒疝弦則衛氣不行氣不行則惡寒
緊則不飲食寸口遲緩遲為寒緩為氣氣寒相摶轉
絞而痛沉緊豁大為虚弦急摶皆疝視在何部而
知其蔵心脉微滑為心疝肝脉滑為&KR1155;疝腎脉滑為
癃㿉大急沉為腎疝肝脉大急沉為肝疝心脉搏急
為心疝肺脉沉搏為肺疝脾脉緊為脾疝寸弦而
緊弦緊相摶為寒疝跌陽虛遲為寒疝肝脉滑
甚為&KR1155;疝腎肝滑甚為癃㿉(東垣曰夫滑脉關以上見者為大熱盖陽)
(與陽併也故大熱滑脉尺部見為大寒生㿗疝滑脉者命門包絡之名也為丙丙丁熱火併於下盖丙丁不勝)
(子癸從寒水之化也故生&KR1155;疝)
交腸
交腸之病大小便易位而出或因醉飽或因大怒遂致
蔵氣乖亂不循常道法當宣吐以開提其氣使闌門清
利得司泌别之職則愈矣宜五苓散調氣散各一錢加
阿膠末一錢湯調服或研黃連阿膠丸為末加木香少
許再以煎藥送下丹溪治馬希聖年五十餘性嗜酒
常痛飲不醉糟粕出前竅便溺出後竅六脉皆沉澀與
四物湯加海金沙木香㯽榔木通桃仁服而愈此人酒
多氣肆酒升而不降陽極虚酒濕積久生熱煎熬血乾
隂亦大虛隂陽偏虚皆可補接此人中年後隂陽俱虚
時暫可活者以其形實酒中穀氣尚在三月後其人必
死後果然
腸鳴
内經腸鳴有五一曰脾虚經云脾虚則腹滿腸鳴飱
泄食不化取其經太隂陽明少隂血者是也二曰中
氣不足經云中氣不足腸為之苦鳴補足外踝下留之
五分申脉穴也三曰邪在大腸經云腸中雷鳴氣上
衝胸邪在大腸刺肓之原巨虚上廉三里是也四曰
土鬱經云土鬱之發腸鳴而為數後是也五曰熱勝
經云少隂在泉熱淫所勝病腹中腸鳴氣上衝胸治以
醎寒是也東垣云如胃寒泄瀉腸鳴於升陽除濕湯
加益智仁五分半夏五分生薑棗子和煎丹溪云腹
中水鳴乃火擊動其水也二陳湯加芩連梔子腹中
鳴者病本於胃也婁全善云腸鳴多屬脾胃虚一男
子腸鳴食少臍下有塊耕動若得下氣多乃已已則復
鳴醫用疎氣藥與服半年不效予用參术為君甘草連
芩枳乾薑為臣一貼腸鳴止食進又每服吞厚朴紅豆
丸其氣耕亦平經云脾胃虚則腸鳴腹滿又云中氣不
足腸為之苦鳴此之謂也肺移寒於腎為涌水涌水
者按之腹不堅水氣客於大腸疾行則鳴濯濯如囊裹
水漿之聲也河間葶藶丸主之
脱肛
難經云虛實出焉出者為虛入者為實肛門之脱非虚
而何哉盖實則温温則内氣充而有所蓄虚則寒寒則
内氣餒而不能收况大腸有厚薄與肺為表裏肺蔵藴
熱則閉虚則脱本草有云補可以去弱澀可以去脱若
脱甚者既補之又兼澀之設不澀於内亦須澀於外古
方用五倍子末托而上之一次未收至五七次必收而
不復脱矣久痢婦人小兒老人有此疾者産育及久痢
用力過多小兒氣血未壯老人氣血已衰故肛易於出
不得約束禁固也肛門為大腸之候大腸受熱受寒皆
能脱出當審其因證寒者以香附子荆芥等分煎湯洗
之熱者以五倍子朴硝煎湯洗之亦用木賊燒灰不令
煙盡入麝香少許大便了貼少許或以五倍子末攤紙
上貼肛緩緩揉入有腸頭作痒即腹中有蟲丈夫因酒
色過度大腸者傳導之官腎者作強之官盖腎虚而洩
母氣肺因以虚大腸氣無所主故自脱肛治法實元氣
去藴熱之劑外用前藥洗之醫治無不愈矣大腸熱
甚與腸風者涼血清腸散瀉痢後大腸氣虚肛門脱
出不腫不痛屬氣血虚宜補氣血為主赤腫有痛宜涼
血袪風為主補氣血八珍湯十全散涼血生芐赤芍槐
花槐角黃括蔞雞冠花疎風防風羌活荆芥久瀉痢
者補養脾胃宜参术實脾湯用力過多者十全大補
湯参术芎歸湯訶子人参湯内加升提藥大腸虚而
挾熱脱肛紅腫宜縮砂湯槐花散薄荷散大腸虚而
挾寒脱肛不紅腫宜蝟皮散香荆散日久不愈常宜
服收腸養血和氣湯澀脱龍骨散澀腸散外治陽
證蟠龍散隂證伏龍肝散五倍子末煎湯加白礬
洗五倍荆芥小便濃煎洗荆芥龍腦薄荷朴硝煎
湯洗皂角搥碎煎湯浸生括蔞搗汁浸葱湯洗
軟芭蕉葉托上生鉄三斤水一斗煮取五升出鉄以
汁洗内服磁石散鼈頭燒灰塗
穀道痒痛
穀道痒多因濕熱生蟲欲成痔瘻宜以雄黃入艾綿燒
煙熏之并納蜣蜋丸蜣蜋丸治肛門痒或出膿血有
蟲傍生孔竅内用蜣蜋七枚五月五日收去翅足炙為
末新牛糞半兩肥羊肉一兩炒令香右共如膏丸如蓮
子大炙令熱以新綿薄裹納下部中半日少喫飯即大
便中蟲出三五度永瘥治穀道䘌赤腫或痒或痛用
杏仁搗作膏傅之或炒令黃以綿蘸塗穀道中外臺
治下部蟲齧杵桃葉一斛蒸之令極熱内小口器中以
下部榻上坐蟲立死治肛門腫痛用木鼈子去殼取肉
四五枚研如泥安新瓦器或木盆以沸湯衝動洗了另
用少許塗患處
診䘌蝕隂脱其脉虚小者生緊急者死
痔
巢氏病源有五痔之論云肛邊生鼠乳出在外時時出
膿血者牡痔也肛邊腫生瘡而出血者牝痔也肛邊生
瘡痒而復痛出血者脉痔也肛邊腫核痛發寒熱而血
出者腸痔也因便而清血隨出者血痔也又有酒痔肛
邊生瘡亦有血出又有氣痔大便難而血出肛亦出外
良久不肯入諸痔皆由傷風房室不慎醉飽合隂陽致
勞損血氣而經脉流溢渗漏腸間衝發下部久不瘥變
為瘻也聖濟總錄叙痔之形狀謂由五府之所𫝊大腸
之所受可謂得其始末矣若内經所謂因而飽食筋脉
横解腸澼為痔又謂少隂之復為痔註又以小腸有熱
則戶外為痔又謂督脉生病癃痔盖督脉自會隂合簒
間繞簒後别繞臀是督脉者與衝任本一脉初與陽明
合筋會於隂器故屬於腎而為作強者也由是或因醉
飽入房精氣脱舍其脉空虚酒毒之熱乘之流著是脉
或因婬極而強忍精不泄或以藥固其精停積於脉流
注簒間從其所過大腸肛門之分以作痔也與靈樞所
謂膀胱足太陽之脉及筋皆抵腰中入絡腎其支者貫
臀故主筋生病者為痔亦與督脉病痔之理同也自此
推之足厥隂之筋脉環前後二隂寧不為痔乎每見患
鼠痔者其發則色青痛甚豈非因肝苦急苦痛甚故本
色見耶方論有謂五痔潰皆血膿者獨為熱甚血腐者
言也至若潰出黃水者則為濕熱矣更宜於東垣方論
求之東垣治濕熱風燥四氣内經曰因而飽食筋
脉横解腸澼為痔夫大腸庚也主津本性燥清肅殺之
氣本位主收其所司行津液以從足陽明中州戊土之
化若旺則能生化萬物而衰亦能殞殺萬物故曰萬物
生於土而歸於土也然手足之陽明同司其化焉既在
西方本位為之害蜚司殺之府因飽食行房忍泄前隂
之氣歸於大腸以致木乘火勢而侮燥金以火就燥則
大便閉而痔漏作矣其疾甚者當以苦寒瀉火以辛温
和血潤燥疎風止痛是其治也以秦艽當歸梢和血潤
燥以桃仁潤血以皂角仁除風燥以地榆破血止血以
枳實之苦寒補腎以下泄胃實以澤瀉之淡渗使氣歸
於前隂以補清燥受胃之濕邪也白术之苦甘以苦補
燥氣之不足其甘味以瀉火而益元氣也故曰甘寒瀉
火乃假枳實之寒也古人用藥為下焦如瀆又曰在下
者引而竭之多為大便秘澀以大黃推去之其津血益
不足以當歸和血及油潤之劑大便自然耎利矣宜作
剉湯以與之是下焦有熱以急治之之法也以地榆惡
人而壊胃故宿食消盡空心作丸服之曰蓁艽白术丸
又云痔瘡若破謂之痔漏大便秘澀必作大痛此由
風熱乘食飽不通氣逼大腸而作也受病者燥氣也為
病者胃熱也胃刑大腸則化燥火以乘燥熱之實勝風
附熱而來是濕熱風燥四氣相合故大腸頭成塊者濕
也作大痛者風也大便燥結者主病兼受火邪熱也當
去此四者其西方肺主諸氣其體收下亦助病為邪須
當以破氣藥兼之治法全矣不可作丸以剉湯與之效
如神速蓁艽蒼术湯主之痔漏經年因而飽食筋脉
横解腸澼為痔治法當補北方瀉中央宜紅花桃仁湯
痔漏大便結燥疼痛秦艽當歸湯痔漏大便硬努
出大腸頭下血苦痛不能忍當歸郁李仁湯痔漏成
塊下垂不任其痒秦艽羌活湯脉訣云積氣生於脾
蔵傍大腸疼痛陣難當漸交稍瀉三焦火莫漫多方立
紀綱七聖丸主之痔漏每日大便時發疼痛如無疼
痛者非痔漏也秦艽防風湯主之丹溪專一涼血為
主人參黃連生地涼血當歸川芎和血槐角涼生血條芩
涼大腸枳殼寬腸升麻提起右煎湯服之外以澀藥蘆甘
石童便煅牡蠣粉龍骨海蛤蜜陀僧之類敷之薛新甫云
初起焮痛便秘或小便不利者宜清熱涼血潤燥疎風
若氣血虚而寒涼傷損者調養脾胃滋補隂精若破而
久不愈多成痔漏有穿臀穿隂穿腸者宜養元氣補隂
精為主大便秘澀或作痛者潤燥除濕肛門下墜或作
痛者瀉火除濕下墜腫痛或作痒者袪風勝濕腫痛小
便澀滯者清肝導濕若有患痔而兼疝患疝而兼下疳
皆屬肝腎不足之變症但用地黃丸益氣湯以滋化源
為善若專服寒涼治火者無不致禍牡痔乳香散猪
蹄灰丸牝痔㯽榔散榼藤散麝香散酒痔赤小豆
散乾葛湯氣痔橘皮湯威靈仙丸熏熨方血痔地
榆散椿皮丸猪臓丸腸痔皂角煎丸鼈甲丸脉痔
刺(闕)皮丸桑木耳散痛甚秦艽當歸湯七聖丸能消
丸地榆散試蟲散龍腦散白聖散黑玉丹或用荔枝草
煎湯入朴硝洗之效痒甚秦艽羌活湯外用槐白皮
濃煎汁安盆中坐熏之冷即再暖良久欲大便當蟲出
或用水銀棗膏各二兩研勻捏如棗形薄綿裹納之明
日蟲出若痛者加粉草三大分作丸或用威靈仙枳殼
(麩炒)各一兩為麤末熬水熏洗冷即再暖臨卧避風洗三
次挹乾貼蒲黃散或用艾入雄黃末燒煙熏之下血
不止芎歸丸黑丸子臭樗皮散二礬丸苦楝丸槐角地
榆湯槐角枳殼湯外敷血竭末氣滯發痔荆枳湯
血瘀作痛逐瘀血湯血痔久痔潔古用黑地黃丸主
之云治痔之聖藥也運氣治法皆屬寒經云太陽之
勝痔瘧發治以苦熱是也則痔固有寒者矣本事四方
用桂附乃其治乎熏痔方用無花果葉煮水熏少時
再洗又法燒新磚以醋沃坐熏良洗藥方治番花
痔用荆芥防風朴硝煎湯洗之次用木鼈子五倍子研
細調傅如肛門腫熱再以朴硝末水調淋之良又方
無花果葉七片五倍二錢皮硝二錢水一碗煎八分砂
鍋内乘熱熏洗敷藥雞内金蒲黃血竭各等分為末
濕則乾掺乾則油調敷义方茄蒂何首烏文蛤酥炙
各等分蜜薑汁雞子清攪勻調傅膏藥杏仁去皮五
錢萆麻子去殼七錢乳香二錢没藥四錢血竭六錢片
腦一錢銅綠二錢瀝青三錢松香二兩穿山甲灰炒研
末二錢人乳一酒鍾先將萆麻杏仁搗如泥次入松香
搗爛次第入諸藥量入人乳搗令軟硬得所再搗五六
百下收磁器中封固臨時以手撚如錢攤厚紙或帛上
拔腐去膿生新肉李防禦專科治痔九方朝貴用之屢
效盖其用藥簡要有次第製造有法無苦楚而收效甚
速凡痔出外或番若蓮花復便血疼痛不可坐卧甚者
用下藥早上藥一次午一次晚又一次至夜看痔頭出
黃水膏如泉當夜不可再上藥且令黃水出盡次日看
痔消縮一半若更上藥一二日為好若年高人應外腎
牽引疼痛可用人以火烘熱手於大小便間熨之其痛
自定黃水未盡可再傅一日藥仍須勤用曉外科人早
晚看照黃水流至盡是病根已去也水澄膏係護肉藥
鬱金白芨二味各等分細末候痔出側卧以鹽湯洗淨
拭用新水和蜜盞内調勻却入藥末同敷在穀道四向
好肉上留痔頭在外用紙盖藥仍用筆蘸温水塗紙令
常潤澤却用下枯藥好白礬四兩通明生砒二錢半重
朱砂一錢生研如粉細三味先用砒末安建盞中次用
白礬末盖之用火煅令煙斷其砒盡從煙去止是借砒
氣在白礬中將枯礬取出為細末先看痔頭大小多寡
將礬末抄上掌中加朱砂少許二味以津唾調勻得所
用篦子調塗痔頭上周遭令徧日三上須仔細詳看痔
頭顔色欲其轉焦黑乃取落之漸至夜自有黃水膏出
以多為好方是惡毒水切勿他疑中夜再上藥一次來
日依舊上三次有小疼不妨如换藥用新瓦器盛新水
或温水在痔邊以筆輕手刷洗舊藥却上新藥仍用前
護藥老弱人用藥要全無疼痛只增加朱砂末於礬末
内自然力慢不可住藥但可少徧數直候痔頭焦枯方
可住也次用荆芥湯洗以荆芥煎湯入瓦器時洗之潤
腸丸用大黃煨淨製枳殼當歸各等分蜜丸每服二三
十丸白湯下以防肛門急燥欲大便出無澀痛而已又
龍石散用龍骨煅出火毒軟石膏煅出火毒白芷黃丹
作末摻瘡口又導赤散用生地黃木通黃芩等分煎以
防小便赤澀又雙金散用黃連鬱金等分為末用蜜水
調敷痔頭有小痛即敷之若得腦子末傅尤佳又痔頭
收斂即可服十宣散以生氣血又國老湯生甘草治痔
本藥也煎水熏洗生肌解石毒瘡極痒亦主之共九方
周先生枯痔法明礬赤石脂五錢辰砂痛加一錢黃丹右為
末先用鬱金末護肛門如無鬱金用薑黃末代之調塗四
圍好肉如不就加菉豆粉打合却將枯藥傅上如肛門
疼急濃煎甘草湯放温拂四圍肛門上就與寬腸藥槐
花大黃枳殼木通連翹瞿麥當歸右半酒半水煎
枯藥早晨上一次日午一次洗去舊藥申時又洗去又
上一次如要急安至夜半子時又洗上一次至次日且
看痔頭淡淡黑色兩三日如烏梅四五日内用竹篦子
輕輕敲打痔頭見如石堅至七八日便住更不須上枯
藥且待自然如蘿蔔根乃脱去也洗用甘草荆芥槐花
洗去舊藥方上新藥凡醫痔之法且如明日要下手
今日先與此藥所以寬大腸使大便軟滑不與痔相礙
且不泄瀉痔頭未脱落者須要日日與之以大黃一兩
煨枳殼炒當歸酒洗一兩同為細末丸如桐子大好酒
吞下治枯痔頭慮生他症凡用枯藥或觸壊腎根或
水道赤濇痛與此方大黃木通生地各一兩滑石瞿麥
各半兩同為細末每用四錢煎服催痔方如枯盡未
脱落以此催之好磁石一錢白殭蠶生川烏五分同為
細末冷水調傅上立脱凡用枯藥去盡乳頭恐留痔
硬頭損破肛門四圍成瘡用此藥龍骨一錢石膏一錢
没藥五分膩粉五分同研十分細先以荆芥湯洗次掺
之切忌毒物生薑痔脱後用甘草湯豆豉湯洗再用
荆芥五倍子煎水洗便不生膿治痔脱後肉痒方用
大粉草濃煎湯洗收腸方凡用枯藥脱下乳頭隨即
與此以收其腸此方補氣兼收膿去血生肉令痕壯人
参當歸各一兩川芎甘草白芷防風厚朴桔梗桂枝黃
茋右細末半酒半水煎如惡酒者酒少水多煎之夏月
減桂朴加芩檗治痔切勿用生砒毒氣入腹反至奄忽
忌喫生冷硬物冷菜之類及酒濕麫五辣辛熱大料物
及乾薑之類犯之無效
灸法大蒜十片頭垢捏成餅子先安頭垢餅於痔頭上
外安蒜片以艾灸之唐峽州王文顯充西路安撫司
判官乘騾入駱谷有痔疾因此大作其狀如胡瓜貫於
腸頭熱如溏灰火至驛僵仆主驛吏云此病予曾患來
須灸即瘥用柳枝濃煎湯先洗痔便以艾炷其上連灸
三五壯忽覺一道熱氣入腸中因轉瀉鮮血穢物一時
出至痛楚瀉後遂失胡瓜所在登騾馳去秘𫝊痔漏
隔礬灸法皂礬一斤用新瓦一片兩頭用泥作一壩先
用香油刷瓦上焙乾却以皂礬置瓦上煅枯去砂為末
穿山甲一錢入紫鑵内煅存性為末木鼈子亦如前法
煅過取末二錢五分乳香没藥各一錢五分另研右件
和勻冷水調量瘡大小作餅子貼瘡上用艾炷灸三四
壯灸畢就用熏洗藥先熏後洗日六度三五日後如前
法再灸以瘥為度熏洗方皂礬如前製過約手規二
把知母末一兩貝母末一兩葱七莖先用水同葱煎三
四沸傾入瓶内再入煎藥令患者坐瓶口上熏之待水
温傾一半洗患處留一半俟再灸復熱熏洗以瘥為度
證治準繩卷十四
