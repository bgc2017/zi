證治凖繩卷八
明王肯堂撰
凖繩
諸痛門
頭痛(偏頭風風雷頭風重大頭天行痛頭屑頭頭搖)(眉稜骨)
醫書多分頭痛頭風為二門然一病也但有新久去留
之分耳淺而近者名頭痛其痛卒然而至易於解散速
安也深而遠者為頭風其痛作止不常愈後遇觸復發
也皆當驗其邪所從來而治之今世俗治頭痛不從風
則從寒安知其有不一之邪乎試考内經論頭痛所因
以明之如風從外入振寒汗出頭痛新沐中風為首風
當先風一日頭痛不可以出内大寒内至骨髓髓以腦
為主腦逆故頭痛齒亦痛少陽司天之政初之氣風勝
乃搖候乃大濕其病氣怫於上頭痛二之氣火反鬱白
埃四起其病熱鬱於上頭痛少陽司天火淫所勝民病
頭痛發熱惡寒如瘧歲金不及炎火乃行復則隂厥且
格陽反上行頭腦戸痛延及腦頂發熱太陽之勝熱反
上行頭項頂巔腦戸中痛目如脱太陽之復心痛痞滿
頭痛太隂司天濕淫所勝腰脊頭項痛時眩太隂在泉
濕淫所勝病衝頭痛目似脱項似拔太隂之復頭項痛
重而掉瘛尤甚陽明之復欬噦煩心病在膈中頭痛傷
寒一日巨陽受之頭項痛腰脊強靈樞謂風痺股脛爍
足如履冰時如入湯煩心頭痛時眩悲恐短氣不出三
年死凡此皆六氣相侵與清陽之真氣相薄而痛者也
至於頭痛甚則腦盡痛手足寒至節死頭痛巔病下虛
上實注以腎虚不能引膀胱之氣故爾心煩頭痛耳鳴
九竅不利腸胃之所生心熱病者卒心痛煩悶頭痛面
赤刺手少隂太陽肺熱病者頭痛不堪汗出而寒刺手
太隂陽明腎熱病者項痛員員澹澹然刺足少隂太陽
靈樞謂厥頭痛面若腫起而煩心取足陽明太隂厥頭
痛頭脉痛心悲善泣取血與厥隂厥頭痛貞貞頭重而
痛取手足少隂厥頭痛意善忘按之不得取頭面左右
動脉後取足太隂厥頭痛項先痛腰脊為應先取天柱
後取足太陽厥頭痛頭痛甚耳前後脉湧有熱瀉出其
血後取足少陽頭痛不可取於腧者有所擊墮惡血在
於内若肉傷痛未已可側取不可遠取也頭痛不可刺
者大痺為惡日作者可令少愈不可已頭半寒痛先取
手少陽陽明後取足少陽陽明膀胱足太陽所生病頭
𩕄頂腦戸中痛膽足少陽所生病頭痛凡此皆藏府經
脉之氣逆上亂於頭之清道致其不得運行壅遏經隧
而痛者也蓋頭象天三陽六府清陽之氣皆會於此三
隂五藏精華之血亦皆注於此於是天氣所發六淫之
邪人氣所變五賊之逆皆能相害或蔽覆其清明或瘀
塞其經絡因與其氣相薄鬱而成熱則脉滿滿則痛若
邪氣稽留則脉亦滿而氣血亂故痛甚是痛皆為實也
若寒濕所侵雖真氣虚不與相薄成熱然其邪客於脉
外則血泣脉寒寒則脉縮卷緊急外引小絡而痛得温
則痛止是痛為虚也如因風木痛者則抽掣惡風或有
汗而痛因暑熱痛者或有汗或無汗則皆惡熱而痛因
濕而痛者則頭重而痛遇天隂尤甚因痰飲而痛者亦
頭昏重而痛憒憒欲吐因寒而痛者絀急惡寒而痛各
與本藏所屬風寒濕熱之氣兼為之狀而痛更有氣虚
而痛者遇勞則痛甚其脉大有血虚而痛者善驚惕其
脉芤用是病形分之更兼所見證察之無不得之矣
東垣曰金匱真言論云東風生於春病在肝俞在頸項
故春氣者病在頭又諸陽會於頭面如足太陽膀胱之
脉起於目内眥上額交巔直入絡腦還出别下項病則
衝頭痛又足少陽膽之脉起於目銳眥上抵頭角病則
頭角額痛夫風從上受之風寒傷上邪從外入客經絡
令人振寒頭痛身重惡寒治在風池風府調其隂陽不
足則補有餘則瀉汗之則愈此傷寒頭痛也頭痛耳鳴
九竅不利者腸胃之所生乃氣虚頭痛也如氣上不下
頭痛巔疾者下虚上實也過在足少隂巨陽甚則入腎
寒濕頭痛也有厥逆頭痛者所犯大寒内至骨髓髓以
腦為主腦逆故令頭痛齒亦痛有心煩頭痛者病在膈
中過在手巨陽少隂乃濕熱頭痛也凡頭痛皆以風
藥治之者總其大體而言之也高巔之上惟風可到故
味之薄者隂中之陽自地升天者也然亦有三隂三陽
之異太陽經頭痛惡風寒脉浮緊川芎獨活之類為
主少陽經頭痛脉弦細往來寒熱用柴胡黃芩主之
陽明經頭痛自汗發熱不惡寒脉浮緩長實者升麻
葛根石膏白芷主之太隂經頭痛必有痰體重或腹
痛為痰癖脉沉緩者蒼术半夏南星主之少隂經頭
痛三隂三陽經不流行而足寒氣逆為寒厥其脉沉細
麻黃附子細辛湯主之厥隂經頭疼項痛或吐痰沫
冷厥其脉浮緩吳茱萸湯主之三陽頭痛藥羌活防
風荆芥升麻葛根白芷柴胡川芎芍藥細辛葱白(連鬚)
隂證頭痛只用温中藥如理中薑附之類風濕熱頭
痛上壅損目及腦痛偏正頭痛年深不愈並以清空膏
主之如苦頭痛每料中加細辛二錢如太隂脉緩有痰
名曰痰厥頭痛去羌活防風川芎甘草加半夏一兩半
如偏頭痛服之不愈減羌活防風川芎一半加柴胡一
倍如發熱惡熱而渴此陽明頭痛只與白虎湯加白芷
(丹溪云東垣清空膏諸般頭痛皆治惟血虛頭痛從魚尾相連痛者不治又云治少陽頭痛如痛在太陽厥隂)
(者勿用蓋謂頭巔痛也)頭旋眼黑頭痛宜安神散川芎散熱
厥頭痛雖嚴寒猶喜風寒微來暖處或見烟火其痛復
作宜清上瀉火湯後用補氣湯風熱頭疼石膏散荆
芥散冬月大寒犯腦令人腦痛齒亦痛名曰厥逆出
竒病論中宜羌活附子湯頭痛胸中痛食減少咽嗌
不利寒冷脉左寸弦急宜麻黃吳茱萸湯濕熱在頭
而頭痛者必以苦吐之輕者用透頂散搐鼻取涎新
沐中風為首風頭面多汗惡風當先風一日則病甚至
其風日則少愈大川芎丸主之風氣循風府而上則
為腦風項背怯寒腦戶極冷神聖散主之凡治頭痛
皆用芎芷羌防等辛温氣藥升散者由風木虚不能升
散而土寡於畏得以壅塞而痛故用此助肝木散其壅
塞也若風盛疎散太過而痛服辛散藥反甚者則宜用
酸澀收而降之乃愈乳香盞落散之類是也(以上外因)頭
痛耳鳴九竅不利腸胃之所生東垣以為此氣虚頭痛
也用人參黃芪主之羅謙甫治栢參謀六十一歲先
患頭昏悶微痛醫作傷寒解之汗出後痛轉加復汗解
病轉加而頭愈痛每召醫用藥雷同到今痛甚不得安
卧惡風寒不喜飲食脉弦細而微氣短促嬾言語經曰
春氣病在頭今年高氣弱清氣不能上升頭面故昏悶
此病本無表邪因發汗數四清陽之氣愈虧損不能上
榮亦不能外固所以病增甚宜升陽補氣頭痛自愈製
順氣和中湯經曰陽氣者衛外而為固也誤汗之衛外
之氣損故黃芪甘温補衛實表為君人參甘温補氣當
歸辛温補血芍藥味酸收衛氣為臣白术陳皮炙甘草
苦甘温養衛氣生發陽氣上實皮毛腠理為佐柴胡升
麻苦辛引少陽陽明之氣上升通百脉灌溉周身者也
川芎蔓荆子細辛辛温體輕浮清利空竅為使一服減
半再服全愈血虚頭痛自魚尾(眉尖後近髮際曰魚尾)上攻頭
痛當歸川芎主之當歸一兩酒一升煮取六合飲至
醉效當歸川芎連翹熟苄各二錢水煎去查入龍腦
薄荷末二錢乘沸泡之鼻吸其氣候温即服服即安卧
效氣血俱虚頭痛者於調中益氣湯加川芎蔓荆子
細辛其效如神痰厥頭痛眼黑頭旋惡心煩亂半夏
白术天麻湯主之痰厥頭痛非半夏不能療眼黑頭旋
風虚内作非天麻不能解天麻苗謂之定風草獨不為
風所搖以治内風之神藥内風者虚風是也黃茋甘温
瀉火補元氣實表虚止自汗人參甘温調中補氣瀉火
二术甘温除濕補中益氣澤瀉茯苓利小便導温橘皮苦
温益氣調中而升陽炒麵消食蕩胃中滯氣麥芽寬中
助胃氣乾薑辛熱以滌中寒黃檗苦寒用酒洗以療冬
日少火在泉而發躁也東垣壯歲病頭痛每發時兩
頰盡黃眩暈目不欲開嬾於言語身體沉重兀兀欲吐
數日方過潔古老人曰此厥隂太隂合而為病名曰風
痰宜以局方玉壺丸治之可加雄黃白术以治風濕更
有水煮金花丸灸俠溪二穴各二七壯不旬日愈鼻
&KR0864;腹腫頭痛病在胃經云陽明所謂客孫脉則頭痛鼻
鼽腹腫者陽明并於上上者則其孫絡太隂也故頭痛
鼻&KR0864;腹腫也動作頭重痛熱氣潮者屬胃丹溪云
頭痛如破酒炒大黃半兩茶煎服婁全善云病在胃
而頭痛者必下之方愈也如孫兆以利膈藥下張學士
傷食頭痛郭茂恂以黑龍丹下其嫂産後汚血頭痛皆
下咽即安是也心煩頭痛病在膈中過在手巨陽少
隂東垣清空膏之類治之頭痛巔病下虛上實過在
足少隂巨陽甚則入腎許學士謂之腎厥頭痛也其脉
舉之則弦按之則堅用玉真丸治之戴復菴用正元散
或大三五七散入鹽煎服或於正元散内入炒椒十五
粒下來復丹間進黑錫丹有服諸藥不效其痛愈甚宜
茸硃丹素問曰頭疼巔疾下虚上實過在足少隂巨
陽甚則入腎徇蒙招尤目眩耳聾下實上虚過在足少
陽厥隂甚則入肝下虚者腎虚也故腎虚則頭痛上虚
者肝虚也故肝虚則頭暈徇蒙者如以物蒙其首招搖
不定目眩耳聾皆暈之狀也故肝厥頭暈腎厥巔痛
不同如此肝厥宜鈎藤散傷食頭痛胸膈痞塞嚥酸
噫敗卵臭畏食雖發熱而身不痛宜治中湯加砂仁一
錢或紅丸子傷酒頭痛惡心嘔吐出宿酒昏冐眩暈
宜葛花解酲湯怒氣傷肝及肝氣不順上衝於腦令
人頭痛宜沉香降氣散并蘇子降氣湯下養正丹上
熱頭目赤腫而痛胸膈煩悶不得安卧身半已下皆寒
足䯒尤甚大便微秘宜既濟解毒湯外有臭毒頭痛
一味喫炒香附愈頭痛連睛痛石膏鼠粘子炒為末
茶清食前調下頭風搐鼻白芷散川芎散如金散瓜
蒂神妙散火筒散鬱金散
偏頭風頭半邊痛者是也丹溪云有痰者多左屬風
荆芥薄荷左屬血虚川芎當歸右屬痰蒼术半夏
右屬熱黃苓川芎散細辛散蓽撥猪膽搐鼻
中蓽麻子半兩去皮大棗十五枚去核右共搗令熟
塗紙上用筯一隻捲之去筯納鼻中良久取下清涕即
止生蘿蔔汁仰卧注鼻中左痛注右右痛注左一
婦人患偏頭痛一邊鼻塞不聞香臭常流清涕時作鼻
氣服徧治頭痛藥如芎蝎等皆不效後一醫人教服局
方芎犀丸不十數服忽作嚏突出一鋌稠膿其疾遂愈
雷頭風頭痛而起核塊者是也或云頭如雷之鳴也為
風邪所客風動則作聲也夫治雷頭風諸藥不效者
證與藥不相對也夫雷者震也震仰盂故東垣製藥用
荷葉者象震之形其色又青乃述類象形當煎局方中
升麻湯主之名曰清震湯張子和用茶調散吐之次
用神芎丸下之然後服烏荆丸及愈風餅子之類衰者
用涼膈散消風散熱頭上赤腫結核或如酸棗狀用
排針出血則愈亦有因痰火者痰生熱熱生風故也
痰火上升壅於氣道兼乎風化則自然有聲輕如蟬鳴
重如雷聲故名雷頭風也用半夏(牙皂薑汁煮一兩)大黃(酒浸透濕)
(紙包煨再浸再煨三次二兩)白殭蠶連翹橘紅桔梗天麻(各五錢)片芩
(酒炒七錢)薄荷葉(三錢)白芷青礞石粉草(各一錢)末之水浸蒸餅
丸如菉豆大食後臨卧茶吞二錢以痰利為度然後用
清痰降火煎藥調理
真頭痛天門真痛上引泥丸夕發旦死旦發夕死為腦
為髓海真氣之所聚卒不受邪受邪則死不可治古方
云與黑錫丹灸百會猛進參沉烏附或可生然天柱折
者亦難為力矣
大頭痛頭腫大如斗是也是天行時疫病東垣監濟
源税時長夏多疫癘初覺憎寒體重次𫝊面目腫盛目
不能開上喘咽喉不利舌乾口燥俗云大頭天行親戚
不相訪問如染之多不救張縣丞亦患此醫以承氣湯
加藍根下之稍緩翼日其病如故下之又緩終莫能愈
漸至危篤東垣診視具說其由曰夫身半已上天之氣
也身半已下地之氣也此雖邪熱客於心肺之間上攻
頭而為腫盛以承氣下之瀉胃中之實熱是誅罰無過
殊不知適其病所為故遂處方用黃連黃芩味苦寒瀉
心肺間熱以為君橘紅玄參苦寒生甘草甘寒瀉火補
氣以為臣連翹鼠粘子薄荷葉苦辛平板藍根味甘寒
馬屁勃白殭蠶味苦平散腫消毒定喘以為佐新升麻
柴胡苦平行少陽陽明二經不得伸桔梗味辛温為舟
楫不令下行共為細末用湯調時時服之拌蜜為丸噙
化服盡良愈乃施其方全活甚衆名普濟消毒飲子
海藏云大頭病者雖在身半已上熱伏於經以感天地
四時非節瘟疫之氣所著以成此疾至於潰裂膿出而
又染他人所以謂之疫癘也大抵足陽明邪熱太甚實資
少陽相火為之熾多在少陽或在陽明甚則逆傳視其
腫勢在何部分隨其經而取之濕熱為腫木盛為痛此
邪發於首多在兩耳前後所先見出者為主為根治之
宜早藥不宜速恐過其病所謂上熱未除中寒已作有
傷人命矣此疾是自外而之内者是為血病况頭部分
受邪見於無形之處至高之分當先緩而後急先緩者
謂邪氣在上著無形之部分既著無形所𫝊無定若用
重劑大瀉之則其邪不去反過其病矣雖用緩藥若又
急服之或食前或頓服咸失緩體則藥不能除病矣當
徐徐漬無形之邪或藥性味形體據象服餌皆須不離
緩體及寒藥或酒炒浸之類皆是也後急者謂前緩劑
已經高分瀉邪氣入於中是到隂部染於有形質之所
若不速去反損隂也此却為客邪當急去之是治客以
急也且治主當緩者謂陽邪在上隂邪在下各為本家
病也若急治之不惟不能解其紛而反致其亂矣此所
以治主當緩也治客當急者謂陽分受陽邪隂分受隂
邪主也隂分受陽邪陽分受隂邪客也凡所謂客者當
急去之此治客以急也假令少陽陽明之為病少陽
為邪者出於耳前後也陽明者首面大腫也先以黃芩
黃連甘草通炒過剉煎少少不住服呷之或服畢再用
大黃或酒浸或煨又以鼠粘子新瓦上炒香㕮咀煎去
查内芒硝各等分亦細細呷之當食後用徐得微利及
邪氣已只服前藥如不已再服後藥依前次第用之取
大便利邪已即止如陽明渴者加石膏少陽渴者加瓜
蔞根湯陽明行經加升麻葛根芍藥之類太陽行經加
羌活防風荆芥之類選而加之並與上藥均合不可獨
用散也黑白散甘桔湯加鼠粘子連翹大黃玄明
粉白殭蠶荆芥殭蠶一兩錦紋大黃二兩薑汁丸彈
子大新汲泉水和生蜜調服外用井底泥調大黃芒
硝末敷之
眉稜骨痛眉骨者目系之所過上抵於腦為目屬於腦
也若諸陽經或挾外邪鬱成風熱毒上攻於頭腦下注
於目睛遂從目系過眉骨相併而痛若心肝壅熱上攻
目睛而痛則亦目系與眉骨牽連併痛若胸膈風痰上
攻者亦然若太隂之勝濕氣内鬱寒迫下焦痛留項互
引眉間其痛有酸者有抽掣者有重者有昏悶者便可
審是就氣之勝也東垣選竒湯治眉骨痛不可忍神
效丹溪云屬風熱與痰治類頭風風熱者宜袪風清
上散因痰者二陳湯加酒黃芩白芷防風寒者羌烏散
戴云眼眶痛有二證皆屬肝有肝虛而痛纔見光
明則眼眶骨痛甚宜生熟地黃丸有肝經停飲發則
眉稜骨痛不可開晝静夜劇宜導痰湯或小芎辛湯加
半夏橘紅南星茯苓
頭風屑羅謙甫云肝經風盛木自搖動尚書云滿招
損老子云物壯則老故木陵脾土金來尅之是子來為
母復仇也使梳頭有雪皮見肺之證也肺主皮毛大便
實瀉青丸主之虚者人參消風散主之萬病紫苑丸
治頭多白屑每服三丸至五七丸薑湯下按上治法
必有風熱上攻頭目眩痛諸證而後用之若止是白屑
但宜白芷零陵香之屬外治而已
頭重何因得之曰因天之濕淫外著也因人之濕痰上
蒸也因在下之隂氣逆於上也皆得而頭重何以言之
頭象於天其氣極清地氣重濁地者隂也土濕也若外
著内極必壅蔽清道致氣血不利沉滯於經隧脉絡故
重内經曰陽氣者因於濕首如褁是外濕蔽著者也又
曰脾熱病者先頭重是胃脉引其熱上於頭也太隂之
復飲發於中濕氣内逆太陽上留而重痛胸中掉瘛尤
甚太陽之勝濕氣内鬱亦頭重巨陽之厥腫首頭重發
為徇仆靈樞謂督脉之别名曰長強挾膂上項散頭上
下當肩胛左右别走太陽虛則頭重高搖之俠脊之有
過者取之所别也東垣云頭重如山此濕氣在頭也
紅豆散鼻内搐之又方羌活根(燒)連翹(各三錢)紅豆(半錢)
右為末搐鼻為飲除濕藥則過病所誅罰無過故於
鼻取之猶物在高巔之上必射而取之也丹溪云壯
實人氣實有痰或頭痛或眩暈大黃酒浸三次為末茶
調服
頭搖風也火也二者皆主動會之於巔乃為搖也内
經曰徇蒙招尤目瞑耳聾下實上虚過在足少陽厥隂
註謂徇疾也蒙目不明招掉搖不定也尤甚也目疾不
明首掉尤甚又太隂之復頭項痛重掉瘛尤甚註謂濕
氣内逆太陽上留胸中而掉瘛也靈樞謂督脉之别長
強虚則頭重高搖之然病機有謂諸風掉眩皆屬肝木
夫頭之巔足太陽之所過督脉與厥隂之所會是故三
經所逆之火留聚於此者皆從風木而為掉搖也張仲
景又言心絶者亦直視搖頭也
診寸口之脉中手短者曰頭痛推而下之下而不
上頭頂痛寸口緊急或短或弦或浮皆頭痛浮滑
為風痰易治短濇難治浮緊為太陽弦細少陽
浮緩長陽明沉緩太隂沉細少隂浮緩厥陰
浮弦為風浮洪為火右寸滑或大或弦而有力
皆痰火積熱細或緩兼體重者濕左脉不足血虚
右脉不足氣虛左右俱不足氣血俱虚右寸緊
盛食積右關洪大為胃熱上攻寸口弦細為鬲上
有風涎冷痰或嘔吐沉細為隂毒傷寒但頭痛身不
熱也診頭痛目痛久視無所見者死病苦頭痛目
痛脉急短濇死
面痛
面痛皆屬火蓋諸陽之會皆在於面而火陽類也心者
生之本神之變其華在面而心君火也暴痛多實久痛
多虚高者抑之鬱者開之血熱者涼血氣虚者補氣不
可專以苦寒瀉火為事許學士醫檢正患鼻頞間痛
或麻痺不仁如是數年忽一日連口唇頰車髮際皆痛
不開口言語飲食皆妨在頞與頰上常如糊手觸之則
痛此足陽明經絡受風毒傳入經絡血凝滯而不行故
有此證或以排風小續命透髓丹之類與之皆不效製
犀角升麻湯贈之數日愈夫足陽明胃也經云腸胃為
市又云陽明多血多氣胃之中腥羶五味無所不納如
市㕓無所不有也以其腐熟飲食之毒聚於胃此方以
犀角為主解飲食之毒也陽明經脉環唇挾舌起於鼻
交頞中循頰車上耳前過客主人循髮際至頭顱今所
患皆一經絡也故以升麻佐之餘藥皆滌除風熱升麻
黃芩專入胃經老母年七十餘累歲患頰車痛每多
言傷氣不寐傷神則大發發之劇則上連頭下至喉内
及牙齦皆如針刺火灼不可手觸乃至口不得開言語
飲食並廢自覺火光如閃電尋常涎唾稠粘如絲不斷
每勞與餓則甚得卧與食則稍安知其虚也始以清胃
散犀角升麻湯人參白虎湯羌活勝濕湯加黃芩甘桔
皆不效後改用參茋白术芎歸升柴甘桔之類稍佐以
芩梔連翹黍粘空腹進之而食遠則服加減甘露飲始
漸安第老人性躁不耐閒勞與多言時有之不能除去
病根然發亦稀少即發亦不如往歲之劇矣從子鋙
因喪子鬱結復多餌鹿角膠諸種子藥或於食後臨卧
輒進之以至積成胃熱遂患面痛如老母證服清胃散
甘露飲大加石膏過當而見虚證又服參耆等補藥過
當而復見火證門人施生以越鞠加山梔連翹貝母橘
紅之屬開其鬱結而始向安諸方書無面痛門今補
之且具載上三條以見用藥不可執一耳非三條之足
以盡是病也
頸項強痛
經云東風生於春病在肝腧在頸項諸痙項強皆屬
於濕缺盆之中任脉也名曰天突(當缺盆中央動脉是)一次
任脉側之動脉足陽明也名曰人迎(挾喉兩旁動脉)二次脉
手陽明也名曰扶突(挾喉動脉之後曲頰之前一寸後是)三次脉手太
陽也名曰天窗(手陽明之後當曲頰之下)四次脉足少陽也名曰
天容(曲頰之後當耳之下)五次脉手少陽也名曰天牖(耳後當完骨上)
六次脉足太陽也名曰天柱(挾項大筋中)七次脉頸中
央之脉督脉也名曰風府足陽明挾喉之動脉也其
腧在膺中手陽明次在其腧外不至曲頰一寸太
陽當曲頰足少陽在耳下曲頰之後手少陽出耳
後上加完骨之上足太陽挾項大筋之中然則頸
項強急之證多由邪客三陽經也寒摶則筋急風摶則
筋弛左多屬血右多屬痰頸項強急發熱惡寒脉浮
而緊此風寒客三陽經也宜驅邪湯頸項強急動則
微痛脉弦而數實右為甚作痰熱客三陽經治宜消風
豁痰湯頸項強急動則微痛脉弦而濇左為甚作血
虚邪客太陽陽明經治宜疎風滋血湯頸項強急寒
熱往來或嘔吐或脇痛宜小柴胡湯升麻防荆湯頸
項強急腰似折項似拔加味勝濕湯精神短少不得
睡項筋腫急難伸禁甘温宜苦寒養神湯主之本事
方椒附散治腎氣上攻項背不能轉側於虚寒者為宜
丹溪治一男子項強不能回顧動則微痛其脉弦而
數實右手為甚作痰客太陽經治之用二陳湯加酒洗
黃芩羌活紅花服後二日愈許學士治一人患筋急
項不得轉側自午後發至黃昏時定此患必從足起經
言十二經絡各有筋惟足太陽之筋自足至項大抵筋
者肝之合也日中至黃昏天之陽陽中之隂也又曰陽
中之隂肺也自離至兑隂旺陽弱之時故靈寳畢法云
離至乾腎氣絶而肝氣弱肝腎二藏受隂氣故發於是
時授以木瓜煎方三服而愈戴云頸痛非是風邪即
是氣挫亦有落枕而成痛者並宜和氣飲食後服按
人多有挫閃及久坐失枕而致項強不可轉移者皆由
腎虚不能生肝肝虛無以養筋故機關不利宜六味地
黃丸常服内經刺灸項頸痛有二其一取足手太
陽治項後痛經云足太陽之脉是動則病項如拔視虚
盛寒熱陷下取之又云項痛不可俛仰刺足太陽不可
以顧刺手太陽又云大風項頸痛刺風府風府在上椎
又云邪客於足太陽之絡令人頭項肩痛刺足小指瓜
甲上與肉交者各一痏立已不已則刺外踝下三痏左
取右右取左如食頃是也其二取足手陽明治頸前
痛經云足陽明之脉所生病者頸腫又云足陽明之脉
是動則頸項腫皆視盛虚寒熱陷下取之也
心痛胃脘痛(膈痛心瘥)
或問丹溪言心痛即胃脘痛然乎曰心與胃各一藏其
病形不同因胃脘痛處在心下故有當心而痛之名豈
胃脘痛即心痛者哉歷代方論將二者混同叙於一門
誤自此始蓋心之藏君火也是神靈之舍與手少隂之
正經邪皆不得而傷其受傷者乃手心主包絡也如包
絡引邪入於心之正經藏而痛者則謂之真心痛必死
不可治夫心統性情始由怵惕思慮則傷神神傷藏乃
應而心虚矣心虚則邪干之故手心主包絡受其邪而
痛也心主諸陽又主血是以因邪而陽氣鬱伏過於熱
者痛陽氣不及惟邪勝之者亦痛血因邪泣在絡而不
行者痛血因邪勝而虚者亦痛然方論雖有九種心痛
曰飲曰食曰風曰冷曰熱曰悸曰蟲曰疰去來其因固
多終不得聖人之旨豈復識六淫五邪不一之因哉且
五藏六府任督支脉絡於心藏府經脉挾其淫氣自支
脉乘於心而為痛者必有各府藏病形與之相應而痛
如靈樞謂厥心痛與背相控善瘈如從後觸其心傴僂
者腎心痛也厥心痛腹脹胸滿心尤痛甚胃心痛也厥
心痛痛如以錐針刺其心心痛甚者脾心痛也厥心痛
色蒼蒼如死狀終日不得太息肝心痛也厥心痛卧若
徙居心痛間動作痛益甚色不變肺心痛也更以陽明
有餘上歸於心滑則病心疝又心痛引少腹滿上下無
定處溲便難者取足厥隂心痛腹脹嗇然大便不利取
足太隂心痛短氣不足以息取手太隂心痛引背不得
息刺足少隂不已取手少陽與夫内經於六氣五運司
上下勝復淫邪應藏氣盛衰而相乘者亦必有諸淫氣
之病狀與心而痛是故苟不能徧識諸藏府所從來之
病因將何以施治哉胃脘痛亦如心痛有不一之因蓋
胃之真濕土也位居中焦禀冲和之氣多氣多血是水
穀之海為三陽之總司五藏六府十二經脉皆受氣於
此是以足之六經自下而上凡壯則氣行而已胃脘弱
則著而成病其冲和之氣變至偏寒偏熱因之水穀不
消停留水飲食積真氣相摶為痛惟肝木之相乘者尤
甚胃脘當心而痛上支兩脇裏急飲食不下膈咽不通
食則為食痺者謂食已心下痛吐出乃止又腎氣上逆
者次之逆則寒厥入胃亦痛夫如是胃脘之受邪非止
其自病者多然胃脘逼近於心移其邪上攻於心為心
痛者亦多若夫心痛之病形如前所云者則詳矣今欲
分胃脘不一病因之狀當何如曰胃之濕土主乎痞故
胃病者或滿或脹或食不下或嘔吐或吞酸或大便難
或瀉利面色浮而黃者皆是胃之本病也其有六淫五
邪相乘於胃者大率與前所列心痛之形狀相類但其
間必與胃本病參雜而見之也活法機要云諸心痛
者皆少隂厥隂氣上衝也有熱厥心痛者身熱足寒痛
甚則煩躁而吐額自汗出知其為熱也其脉浮大而洪
當灸太谿及崑崙謂表裏俱瀉之是為熱病汗不出引
熱下行表汗通身而出者愈也灸畢服金鈴子散則愈
痛止服枳實丸去其餘邪也有大實心中痛者因氣而
食卒然發痛大便或秘久而注悶心胸高起按之愈痛
不能飲食急以煮黃丸利之利後以藁本湯去其邪也
有寒厥心痛者手足厥逆而通身冷汗出便溺清利或
大便利而不渴氣微力弱急以术附湯温之寒厥暴痛
非久病也朝發暮死急當救之是知久病無寒暴病非
熱也丹溪云凡心膈痛須分新久若明知身受寒氣
口喫寒物而得者於初得之日當與温散或温利之
温散謂治身受寒氣於外者如陳無擇麻黃桂枝湯治
外因心痛之類是也温利謂治口食寒物於裏者如
仲景九痛丸潔古煮黃丸治大實心痛之類是也病
得之稍久則成鬱矣鬱則蒸熱熱則生火若欲行温散
温利寧無助火添病耶由是方中多以山梔仁為熱藥
之向導則邪易伏病易退正氣復而病安矣大概胃
口有熱而作痛非山梔不可須薑汁佐之多用台芎開
之金匱要略云心中寒者其人病心如噉蒜狀劇者
心痛徹背背痛徹心譬如蠱注其脉浮者自吐乃愈
心痛徹背背痛徹心烏豆赤石脂丸主之胸痺不得
卧心痛徹背者栝蔞薤白半夏湯主之心胸中大寒
痛嘔不能飲食腹中寒上衝皮起出見有頭足上下痛
而不可觸近大建中湯主之心中痞厥逆心懸痛桂
枝生薑枳實湯主之右仲景方大抵皆温散之劑有
寒結而痛者宜之左脉浮弦或緊兼惡風寒者有外
邪宜藿香正氣散或五積散加薑葱之類外吸涼風
内食冷物寒氣客於腸胃之間則卒然而痛者二陳草
菓乾薑吳茱萸扶陽助胃湯草荳䓻丸之類心膈痛
曾服香燥熱藥復作復劫轉轉深痼宜山梔子炒黑二
兩川芎香附(鹽水浸炒)各一兩黃連(酒炒)黃芩(酒炒)木香㯽榔各
二錢伍分赤麴番降香各五錢芒硝二錢為細末生薑
汁童子小便各半錢調二錢痛時呷下仲景云按之
心下滿痛者此為實也當下之宜大柴胡湯凡脉堅實
不大便腹滿不可按並可承氣湯下之有實積者脉
沉滑氣口緊盛按之痛宜小胃丹津下十五丸亦可服
厚朴丸紫苑丸痰積作痛星半安中湯海蛤丸火
痛清中湯心膈大痛攻走腰背發厥嘔逆諸藥不納
者就吐中以鵝翎探吐之以盡其痰積而痛自止外
臺治卒心痛黃連八兩水七升煮五升絞去查温服五
合日三肘後治卒心痛龍膽草四兩酒三升煮一升
半頓服仲景云心傷者其人勞役即頭面赤而下重
心中痛而自煩發熱臍跳其脉弦此為心藏所傷也可
服妙香散錢氏云心虚者炒鹽補之圖經衍義謂蠣粉
治心痛皆心傷之正藥也以物拄按而痛者挾虚以
二陳湯加炒乾薑和之按之痛止者為虚宜酸以收
之勿食辛散之劑又有病久氣血虚損及素作勞羸
弱之人患心痛者皆虚痛也有服大補之劑而愈者不
可不知氣攻刺而痛宜加味七氣湯沉香降氣散正
氣天香散治心痛但忍氣則發者死血作痛脉必澀
作時飲湯水下或作呃壯人用桃仁承氣湯下弱人用
歸尾川芎牡丹皮蘇木紅花玄胡索桂心桃仁泥赤麴
番降香通草大麥芽穿山甲之屬煎成入童便酒韭汁
大劑飲之或失笑散蟲痛面上白斑唇紅能食或食
即痛或痛後便能飲食或口中沫出上半月蟲頭向上
易治下半月蟲頭向下難治先以雞肉汁及糖蜜飲之
引蟲頭向上用集效丸或萬應丸剪紅丸之類下之
若因蚘作痛蚘攻嚙心痛有休止其人吐蚘或與之湯
飲藥餌轉入轉吐蓋緣物入則蚘動蚘動則令人惡心
而吐用川椒十數粒煎湯下烏梅丸仲景云蚘蟲為
病令人吐涎心痛發作有時毒藥不止甘草粉蜜湯主
之為脾受肝制而急故蟲不安用粉蜜之甘緩以安之
有腎氣逆上攻心以致心痛用生韭研汁和五苓散為
丸空心茴香湯下病人舊有酒積食積痰積在胃脘
一遇觸犯便作疼痛挾風寒參蘇飲加薑葱挾怒氣二
陳加青皮香附薑汁炒黃連挾飲食二陳加炒山梔麴
蘖草果山查挾火熱者二陳加枳實厚朴薑汁炒黃連
山梔加減越鞠丸川芎蒼术香附神麴貝母炒梔子砂
仁草果參酌脉病施治服寒藥多致脾胃虚弱胃脘
痛宜温胃湯寒濕所容身體沉重胃脘痛面色痿黃
宜术桂湯心脾痛用荔枝核為末每服一錢熱醋湯
調下劉寄奴末六錢玄胡索末四錢薑汁熱酒調服
效白礬辰砂糊丸好醋吞下神效心胃腹脇散痛
二陳加蒼术諸香藥治之或沉香降氣散不愈則和其
血熱飲痛黃連甘遂作丸服之冬寒停飲桂黃散
心極痛以生地黃汁調麵煮喫打下蟲積效實痛
者手不可近六脉沉細甚有汗大承氣加桂強壯痛甚
者加桃仁附子連小腹虚寒作痛小建中湯寒熱嘔
吐而痛脉沉弦大柴胡湯脾虚積黃而痛胃苓湯
胃虚感冷而痛理中湯内傷發熱不食胃口作痛補
中益氣湯加草荳蔲熱痛加梔子肥人心脾胃脘當
心痛或痞氣不食用草荳蔲炒三稜白术各一兩白荳
蔲仁桂枝小草遠志莪术丁香丁皮木香藿香炊餅丸
梧桐子大薑湯下三五十丸胃脘停濕者温中丸
脾胃不和而痛大安丸因氣者加減木香㯽榔丸
欬逆上氣痰飲心痛海蛤粉煅瓜蔞仁帶穰等分為末
和勻米糊丸丹溪治許文懿公因飲食作痰成心脾
痛後觸風雪腿骨痛醫以黃芽歲丹烏附治十餘年艾
灸萬計又冐寒而痛加胯難開合脾疼時胯稍輕胯痛
則脾疼止此初因中脘有食積痰飲續冐寒濕鬱遏經
絡氣血不行津液不通痰飲注入骨節往來如潮湧上
則為脾疼降下則為胯痛須湧泄之以甘遂末一錢入
猪腰子内煨食之連泄七行足便能步後嘔吐大作不
食煩躁氣弱不語記金匱云無寒熱而短氣不足以息
者實見其病多年鬱結一旦泄之徒引動其猖獗之勢
無他制御之藥故也仍以吐劑逹其上焦次第治及中
下二焦連日用瓜蒂棃蘆苦參等藥俱吐不透而噦躁
愈甚乃用附子尖三枚和漿水以蜜飲之方大吐膠痰
一大桶以朴硝滑石黃芩石膏連翹等一斤濃煎置井
中極冷飲之四日服四斤後腹微痛二便秘脉歇至於
卯酉時予謂卯酉為手足陽明之應此乃胃與大腸有
積滯未盡當速瀉之諸醫惑阻乃作紫雪三日服至五
兩腹減稍安後又小便閉痛飲以蘿蔔子汁得吐立通
又小腹滿痛以大黃牽牛等分水丸服至三百丸下如
爛魚腸者二升許脉不歇又大便迸痛小腹滿悶又與
前丸藥百粒腹大絞痛腰胯重眼火出不言語瀉下穢
物如桕油條一尺許肛門如火以水沃之自病半月不
食不語至此方啜稀粥始有生意數日平安自嘔吐至
安日脉皆平常弦大次年行倒倉法全愈治一人以
酒飲牛乳患心痛年久無汗醫多以丁附羸弱食減每
痛以物拄之脉遲弦而濇又苦吞酸以二陳加芩連白
术桃仁郁李仁澤瀉每旦服之湧出酸苦黑水并如爛
木耳者服至二百餘貼脉濇退至添純弦而漸充滿時
令暖意其欲汗而血氣未充以參术歸芍陳皮半夏甘
草痛緩與麻黃倉术芎歸纔下咽忽暈厥須臾而甦大
汗痛止一童子久瘧方愈心脾痛六脉伏痛減時氣
口緊盛餘部弦而實意其宿食詢之果傷冷油麵食以
小胃丹津嚥下十餘粒禁飲食三日與藥十二次痛止
後又與穀太早忽大痛連脇乃禁食亦不與藥蓋宿食
已消今因新穀與餘積相迸而痛若再藥攻必傷胃氣
至夜心嘈索食先以白术黃連陳皮丸服之以止其嘈
此非饑也乃餘飲未了因氣而動耳若與食復痛詢其
饑作膈間滿悶又與前丸子一晝夜不饑而昏睡後少
與粥漸安一婦因久積憂患後心痛食減羸瘦渴不
能飲心與頭更換而痛不寐大便燥結以四物加陳皮
甘草百餘貼未效予曰此肺久為火所鬱氣不得行血
亦畜塞遂成汚濁氣壅則頭痛血不流則心痛通一病
也治肺當自愈遂效東垣清空膏例以黃芩細切酒浸
透炒赤色為細末湯下頭稍汗十餘貼汗漸通身而愈
因其膝下無汗瘦弱脉濇小便數大便澀當補血以防
後患以四物湯加陳皮甘草桃仁酒芩服之愈一婦
春末心脾疼自言腹脹滿手足寒時膝須綿裹火烘胸
畏熱喜掀露風涼脉沉細濇稍重則絶輕似弦而短渴
喜熱飲不食以草荳蔲仁三倍加黃連滑石神麴為丸
以白术為君茯苓為佐陳皮為使作湯下百丸至二斤
而安一婦形瘦色嫩味厚幼時曾以火烘濕鞋濕氣
上襲致吐清水吞酸服丁香熱藥時作時止至是心疼
有痞塊略吐食脉皆微弦重似濇輕稍和與左金丸三
四十粒薑湯下三十餘次食不進予曰結已開矣且止
藥或思飲與水間與青綠丸脉弦漸添與人參酒芍藥
引金瀉木漸思食苦大便秘以生芍藥陳皮桃仁人參
為丸與之又以蜜導便通食進一老人心腹大痛昏
厥脉洪大不食不勝一味攻擊之藥用四君子加川歸
沉香麻黃服愈東垣治一婦人重娠六個月冬至因
慟哭口吸風寒忽病心痛不可忍渾身冷氣欲絶曰此
乃客寒犯胃故胃脘當心而痛急與草荳蔲半夏乾生
薑炙甘草益智仁之類或曰半夏有小毒重娠服之可
乎曰乃有故而用也岐伯曰有故無殞故無殞也服之
愈滑伯仁治一婦人盛暑洞泄厥逆惡寒胃脘當心
而痛自腹引脇轉為滯下嘔噦不食人皆以中暑霍亂
治之益甚脉三部俱微短沉弱不應呼吸此隂寒極矣
不亟温之則無生意遂以薑附三四進間以丹藥脉稍
有力厥逆漸退更服薑附七日而安厥心痛者他藏
病干之而痛皆有治也真心痛者心藏自病而痛故夕
發旦死旦發夕死無治也然心藏之經絡有病在標者
其心亦痛而有治經云心手少隂之脉是動則病嗌乾
心痛渴而欲飲又心主手少隂之脉所生病者心痛掌
中熱皆視盛虚熱寒陷下取之又經云手心主之别名
曰内關去腕二寸出於兩筋之間實則心痛取之兩筋
間也又云邪在心則病心痛喜悲時眩仆視有餘不及
調其俞是也卒急心痛若脉洪大而數其人火熱盛
者用前黃連龍膽草單方飲之若無熱者荔枝核之類
治之若中惡心痛腹脹大便不通者走馬湯治之海
上方急救男子婦人心疼牙關緊急欲死者用隔年陳
葱白三五根去皮鬚葉擂為膏將病人口斡開用匙將
膏送入咽喉用香油四兩灌送下油不以多少但得葱
下喉其人必甦一方用香油頓服一盞亦妙經云邪
客於足少隂之絡令人卒心痛暴脹胸脇支滿無積者
刺然骨之前出血如食頃而已不已左取右右取左病
新發者五日已膈痛與心痛不同心痛則在岐骨陷
處本非心痛乃心支别絡痛耳隔痛則痛横滿胸間比
之心痛為輕痛之得名俗為之稱耳諸方稱為煩躁忪
悸皆其證也五苓散瀉心小腸之熱恐非其對不若用
四物湯十全大補湯去桂生血而益隂此以水制火之
義膈痛多因積冷與痰氣而成宜五膈寬中散或四
七湯加木香桂各半錢或撾脾湯加木香膈痛而氣上
急者宜蘇子降氣湯去前胡加木香如數痰涎壅盛
而痛者宜小半夏茯苓湯加枳實一錢間進半硫丸
心瘥亦痰飲所致俗名飲瘥有胃口熱食易消故瘥素
問謂之食瘥亦類消中之狀俗名肚瘥痰氣宜小半夏
茯苓湯加枳實一錢胃中熱宜二陳湯加黃連一錢或
五苓去桂加辰砂亦有病瘥呷薑湯數口或進乾薑
劑而愈此膈上停寒中有伏飲見辛熱則消予讀
中秘書時館師韓敬堂先生常患膈痛診其脉洪大而
濇予用山梔仁赤麴通草大麥芽香附當歸川芎煎湯
加薑汁韭汁童便竹瀝之類飲之而止一日勞倦忍饑
痛大發亟邀予至火房問曰晨起痛甚不能待公服家
兄藥吞下咽如刀割痛益甚不可忍何也予曰得非二
陳平胃烏藥紫蘇之屬乎曰然曰是則何怪乎其增病
也夫勞餓而發飽逸則止知其虚也飲以十全大補湯
一劑而痛止
診脉多見於右關隂弦為痛微急為痛微大
為心痺引背痛短數為痛濇為痛痛甚者脉必
伏大是久病洪大數屬火熱滑大屬痰右手
實者痰積沉滑者有宿食弦遲者有寒沉細而
遲者可治堅大而實浮大而長滑而利數而緊皆難
治真心痛手足俱青至節者不治
胸痛(心痛條有胸痛痞條有胸痺宜與此條参看)
經云南風生於夏病在心俞在胸脇又云仲夏善病胸
脇此則胸連脇痛屬心肝虚則胸痛引背脇肝實則
胸痛不得轉側喜太息肝著則常欲蹈壓其胸經云春
脉如弦其氣不實而微此謂不及令人胸痛引背下則
兩脇脹滿此肝虚而其脉證見於春如此也宜補肝湯
金匱云肝中寒者兩臂不舉舌本燥喜太息胸中痛
不得轉側食則吐而出汗也肝著其人常欲踏其胸
上先未苦時但欲飲熱旋覆花湯主之素問曰陽明
所謂胸痛短氣者水氣在藏府也水者隂氣也隂氣在
中故胸痛少氣也輕者五苓散重者用張子和法取之
脉經云寸口脉沉胸中引脇痛胸中有水氣宜澤漆
湯及刺(闕)闕瀉之水灶土治胸脇痛徹背心腹痞
滿氣不得通及治痰欬大括蔞去穰取子熟炒連皮研
和麵糊為丸如桐子大米飲下五十丸斗門方治胸
膈壅滯去痰開胃用半夏洗淨焙乾搗羅為末生薑自
然汁和為餅子用濕紙褁於慢火中煨令香熟水一盞
用餅子一塊如彈丸大入鹽半分煎取半盞温服(痰)
丹溪治一人鬲有一點相引痛吸氣皮覺急用滑石一
兩桃仁半兩枳殼炒一兩黃連炒半兩甘草炙二錢為
細末每服錢半以蘿蔔汁煎熟飲之一日五六次又治
一人因喫熱補藥又妄自學吐納以致氣亂血熱嗽血
消瘦遂與行倒倉法今嗽血消瘦已除因喫炒荳米膈
間有一點氣梗痛似有一條絲垂映在腰與小腹亦痛
大半偏在左邊此肝部有汚血行未盡也用滑石一兩
黃丹三錢枳殼一錢黃連五錢生甘草二錢紅花一錢
柴胡五錢桃仁二兩為細末每服一錢半以蘿蔔汁煎
沸服之胸痛連脇脇支滿膺背肩胛兩臂内亦痛經
云歲火太過則有此證其脉若洪數宜用降火涼劑
胸痛引背兩脇滿且痛引少腹經謂歲金太過與歲土
不及風木大行而金復則有此疾是為金邪傷肝宜用
補肝之劑胸中痛連大腹小腹亦痛者為腎虚宜先
取其經少隂太陽血後用補腎之劑胸連脇肋髀膝
外皆痛為膽足少陽木所生病詳盛虚熱寒陷下取之
手心主之筋其病當所過者支轉筋前及胸痛息賁
治在燔針劫刺以知為數以痛為輸又足太陽之筋足
少陽之筋痛皆引胸痛治在燔針劫刺以知為數以痛
為輸也
腹痛
或問腹痛何由而生曰邪正相摶是以作痛夫經脉者
乃天真流行出入藏府之道路也所以水穀之精悍為
榮衛行於脉之内外而統大其用是故行六氣運五行
調和五藏灑陳六府法四時升降浮沉之氣以生長化
收藏其正經之别脉絡在内者分守藏府部位各司其
屬與之出納氣血凡是榮衛之妙用者皆天真也故經
曰血氣人之神不可不謹養養之則邪弗能傷矣失之
則榮氣散解而諸邪皆得從其藏府所虚之舍而入客
焉入客則氣停液聚為積為痰血凝不行或瘀或畜脉
絡皆滿邪正相摶真氣迫促故作痛也脾胃内舍心腹
心肺内舍胸膺兩脇肝内舍胠脇小腹腎内舍小腹腰
脊大小腸衝任皆在小腹此藏府所通之部位也曰舉
痛論叙腹痛一十四條屬熱者止一條餘皆屬寒後世
方論因盡作風冷客之攻擊而作痛今子乃云諸邪何
哉曰方論不會通諸篇之旨因不解篇末復謂百病皆
生於氣列九氣之狀其間雖不言痛必亦為或有作痛
者故也不然何乃出於諸痛篇之末耶試以靈樞百病
始生篇觀之其旨則顯然矣所論邪有三部風雨傷於
上清濕傷於下傷於上者病從外入内從上下也次第
𫝊入舍於輸之時六經不通或著絡脉或著經脉或著
輸脉或著伏衝之脉或著腸胃之脉原皆得成積而痛
傷於下者病起於足故積之始生得寒乃生厥乃成積
厥氣生足悗悗生脛寒脛寒則血脉凝濇血脉凝濇則
寒氣上入於腸胃入於腸胃則䐜脹腸外之汁沬迫聚
不得散日以成積傷於藏者病起於隂故卒然多食飲
則腸滿起居不節用力過度則絡脉傷陽絡傷則血外
溢血外溢則衂血隂絡傷則血内溢血内溢則後血腸
胃之絡傷則血溢於腸外腸外有寒汁沫與血相摶則
并合凝聚不得散而積成矣卒然外中於寒若内傷於
憂怒則氣上逆氣上逆則六輸不通温氣不行凝結藴
裏而不散津液濇滲著而不去而積皆成矣自今觀之
此篇所謂成積作痛未至於癥瘕結塊之積乃汁沫聚
而不散之積也與舉痛論所謂血氣稽留不得行而成
積同也豈七情叙於篇末者之不同然於作痛乎然推
原二篇之意百病始生篇在乎三部之邪會而為痛故
相連而為言舉痛論在乎其邪各自為病所以獨引寒
淫一者亦為寒邪之能閉塞陽氣最甚故也用是為例
其他則可自此而推之矣至如七情之氣逆即傷其榮
衛而不行榮衛不行則液聚血凝及飲食用力過度者
亦然皆不待與寒相會始成積作痛也且如諸篇有言
胃氣實而血虚其脉耎散者當病食痺胃食則痛也有
言歲土太過濕淫所勝大腹小腹痛者有言衝脉之病
其氣溢於大腸而著於膏肓之原在臍下故環臍而痛
有言脾傳之腎少腹冤熱而痛有言肝熱病者腹痛身
熱有言腎虚者亦大腹小腹痛有言厥隂之厥小腹腫
脹太隂厥逆心痛引背有言六氣司上下之勝之復等
邪各隨其所入之部分而痛豈非諸邪各有自徑入作
痛初無與寒相關者耶難經云臍上牢若痛心内證也
臍下牢若痛腎内證也臍右牢若痛肺内證也臍左牢
若痛肝内證也方論之未備者不獨此而已至若厥心
痛五邪相乘者亦不能推及四藏與之無異豈五五二
十五陽之相移獨心而已哉更於五藏之疝不干涉於
睪丸止在腹中痛者猶未明也止知諸脉急者為疝未
知脉滑微有熱者亦病疝也其詳備見疝條且劉河間
嘗解急脉之意急脉固是寒之象然寒脉當短小而遲
非急數而洪也由緊脉主痛急而為痛甚所以痛而脉
有緊急者脉為心之所養也凡六氣為病則心神不寧
而緊急不得舒緩故脉亦從之而見也欲知何氣之為
病者適其緊急相兼之脉而可知也如緊急洪數則為
熱痛之類也此論可謂善推脉理病情者也曰諸邪之
作痛則聞命矣然其邪之博也奈何以治將亦有所守
要約之方乎曰自博而求約何患約之無其道不自博
而從事於約約必失其道失其道寧無實實虚虚誅伐
無過之患乎然其道要在於審經脉氣血之虚實辨六
淫五邪之有無兼氣於是擇至真大要諸治法中併五
鬱者之所當施而後選其經分袪邪補正適所宜之藥
配君臣佐使以為方夫如是而約之則猶約囊也無不
切中其病矣東垣云夫心胃痛及腹中諸痛皆因勞
力過甚飲食失節中氣不足寒邪乘虚而入客之故卒
然而作大痛經言得炅則止炅者熱也以熱治寒治之
正也然腹痛有部分藏府有高下治之者亦宜分之如
厥心痛者乃寒邪客於心包絡也前人以良薑菖蒲大
辛熱之味末之酒調服其痛立止此直折之耳真心痛
者寒邪傷其君也手足青至節甚則旦發夕死夕發旦
死中脘痛者太隂也理中建中草荳蔲丸之類主之臍
腹痛者少隂也四逆薑附禦寒湯之類主之少腹痛者
厥隂也正陽散回陽丹當歸四逆湯之類主之雜證而
痛者苦楝湯酒煮當歸丸丁香楝實丸之類主之是隨
高下治之也更循各藏部分穴俞而灸刺之如厥心痛
者痛如針刺其心甚者脾之痛也取之然谷太谿餘藏
皆然如腹中不和而痛者甘草芍藥湯主之如傷寒悞
下傳太隂腹滿而痛者桂枝加芍藥湯主之痛甚者桂
枝加大黃湯主之夏月肌熱惡熱脉洪疾而痛者黃芩
芍藥湯主之又有諸蟲痛者如心腹懊憹作痛聚往來
上下行痛有休止腹熱善渴涎出面色乍青乍白乍赤
嘔吐水者蚘咬也以手緊按而堅持之無令得脱以針
刺之久持之蟲不動乃出針也或局方化蟲丸及諸蟲
之藥量虚實用之不可一例治也海藏云秋腹痛肌
寒惡寒脉沉微足太隂足少隂主之桂枝芍藥湯中
脘痛太隂也理中建中黃茋湯之類臍腹痛少隂也
四逆真武附子湯之類小腹痛厥隂也重則正陽散
回陽丹之類輕則當歸四逆湯之類太隂𫝊少隂痛
甚者當變下利而止夏腹痛肌熱惡熱脉洪疾手太
隂足陽明主之芍藥黃芩湯治腹痛脉洪數肚腹痛
者芍藥甘草湯主之稼穡作甘甘者已也曲直作酸酸
者甲也甲已化土此仲景妙方也脉緩傷水加桂枝
生薑脉洪傷金加黃芩大棗脉濇傷血加當歸
脉弦傷氣加芍藥脉遲傷火加乾薑丹溪云有寒
有熱有食積有濕痰有死血綿綿痛而無增減欲得
熱手按及喜熱食其脉遲者寒也當用香砂理中湯或
治中湯小建中湯五積散等藥若冷痛用温藥不效痛
愈甚大便不甚通當微利之用藿香正氣散每服加官
桂木香枳殼各半錢吞下來復丹或用蘇感丸不利則
量虚實用神保丸時痛時止熱手按而不散其脉洪
大而數者熱也宜二陳平胃炒芩連或四順清涼飲黃
連解毒湯神芎丸金花丸之類若腹中常覺有熱而痛
此為積熱宜調胃承氣湯感暑而痛或洩利併作其
脉必虚豁宜十味香薷飲六和湯感濕而痛小便不
利大便溏洩其脉必細宜胃苓湯痰積作痛或時眩
暈或嘔冷涎或下白積或小便不利或得辛辣熱湯則
暫止其脉必滑宜二陳加行氣之劑及星半安中湯
食積作痛痛甚欲大便利後痛減其脉必弦或沉滑宜
二陳平胃加山查神麴麥芽砂仁草果温中丸枳术丸
保和丸木香㯽榔丸之類酒積腹痛用三稜蓬术香
附官桂蒼术厚朴陳皮甘草伏苓木香㯽榔主之多年
敗田螺殼煅存性加三倍於木香㯽榔丸中更加山茵
蔯等分其效甚速氣滯作痛痛則腹脹其脉必沉宜
木香順氣散死血作痛痛有常處而不移其脉必濇或
芤宜桃仁承氣湯虚者加歸地蜜丸服以緩除之或用
牡丹皮江西紅麴麥芽香附川通草穿山甲番降香紅
花蘇木山查玄胡索桃仁泥酒童便各一鍾煎至一鍾
入韮汁服七情内結或寒氣外攻積聚堅牢如杯心
腹絞痛不能飲食時發時止發即欲死宜七氣湯腹
痛有作止者有塊耕起往來者吐清水者皆是蟲痛或
以雞汁吞萬應丸下之或以椒湯吞烏梅丸安之金
匱要略問曰病腹痛有蟲其脉何以别之師曰腹中痛
其脉當沉若弦反洪大故有蚘蟲關上脉緊而滑者
蚘毒脉沉而滑者寸白肘後麤以下三四寸熱者
腸中有蟲脾胃虚而心火乘之不能滋榮上焦元氣
遇冬腎與膀胱之寒水旺時子能令母實致肺金大腸
相輔而來尅心乘脾胃此大復其讐也經曰大勝必大
復故皮毛血脉分肉之間元氣已絶於外又大寒大燥
二氣併乘之則苦惡風寒耳鳴及腰背相引胸中而痛
鼻息不通不聞香臭額寒腦痛目時眩目不欲開腹中
為寒水反乘痰唾涎沫食入反出腹中常痛及心胃痛
脇下急縮有時而痛腹不能努大便多瀉而少秘下氣
不絶或腸鳴此脾胃虚之極也胸中氣亂心煩不安而
為霍亂之漸膈咽不通噎塞極則有聲喘喝閉塞或日
陽中或暖房内稍緩口吸風寒則復作四肢厥冷身體
沉重不能轉側不可回顧小便溲而時燥以草荳蔲丸
主之此主秋冬寒涼大復氣之藥也復氣乘冬足太
陽寒氣足少隂腎水之旺子能令母實手太隂肺實反
來侮土火木受邪腰背胸膈閉塞疼痛善嚏口中涎目
中泣鼻中流濁涕不止或有息肉不聞香臭咳嗽痰沫
上熱如火下寒如水頭作陣痛目中流火視物&KR0617;&KR0617;耳
鳴耳聾頭并口鼻或惡風寒喜日陽夜卧不安常覺痰
塞膈咽不通口無滋味兩脇縮急而痛牙齒動搖不能
嚼物腰臍間及尻臀膝足寒冷隂汗前隂冷行步欹側
起居艱難掌中寒風痺麻木小便數而晝多夜頻而少
氣短喘喝少氣不足以息卒遺失無度婦人白帶隂戶
中大痛牽心而痛黧黑失色男子控睪牽心隂隂而痛
面如赭色食少大小便不調煩心霍亂逆氣裏急而腹
皮色白後出餘氣腹不能努或腸鳴膝下筋急肩胛大
痛此皆寒水來復火土之讐也以神聖復氣湯主之
季秋心腹中大痛煩燥冷汗自出宜益智和中丸季
秋客寒犯胃心胃大痛不可忍者麻黃草荳蔲丸脾
胃虚寒心腹滿及秋冬客寒犯胃時作疼痛宜厚朴湯
為戊火已衰不能運化又加客氣聚為滿痛散以辛熱佐
以苦甘温以淡泄之扶持胃氣以期平也腹痛或大
便利或用手重按痛處不痛者為虚宜於已上治寒痛
方中選用之無寒者芍藥甘草湯仲景云虚勞裏急
腹中痛小建中湯主之此補例也温例也痛而秘者厚
朴三物湯主之此瀉例也寒例也三隂受邪於心臍
少三腹疼痛氣風等證當歸丸主之失笑散治心腹
痛效心痛門有劉寄奴玄胡索方亦治腹痛皆通理氣
血之劑也有全不喜食其人本體性怯弱而又加以
腹冷疼者養胃湯以人參白术蒼术仍加桂茱萸各半
錢木香三分應腹冷痛或心脾疼者加生薑均治之
諸寒作痛得炅則止者熨之用熟艾半斤以白紙一張
鋪於腹上紙上攤艾令勻又以憨葱數枝批作兩半片
鋪於艾上再用白紙一張覆之以慢火熨斗熨之冷則
易之覺腹中熱腹皮暖不禁以帛三搭多縫帶繫之待
冷方解一法用鹽炒布褁熨痛處神效腹痛證治上
條列之詳矣但有因别病而致痛者不可不明且如疝
致腹痛必是睪丸腫疼牽引而痛或邊有一條衝腹而
痛霍亂腹痛必吐利兼作甚有不嘔不利四肢厥冷痛
極者名乾霍亂又名攪腸沙急用樟木煎湯大吐之或
用白礬末一錢清湯調服探吐之或用台芎為末每一
錢許入薑汁半盞熱湯調服甚者面青昏倒不省人事
急以鼠矢一合研為細末滚湯調澄清通口服之或刺
委中并十指出血腸内生癰亦常腹痛但小便數似淋
脉滑數身甲錯腹皮急按之濡如腫狀或遶臍生瘡治
法見本門凡此數證要當審辨隨其所因而施治毋苟
且而誤人也
少腹痛傷寒畜血在下焦宜抵當丸桃仁承氣之類
若因氣鬱而痛以青皮主之寒者以桂枝吳茱萸温之
(苦練丸丸酒煮當歸)若因疝奔豚癥聚者更撿本門施治若身
甲錯腹皮急按之濡如腫狀或遶臍生瘡者小腸癰也
急宜下之或以雲母膏太乙膏作丸服
診脉多細小緊急滑為痰弦為食隂弦或緊
或尺緊而實或伏者可下細小遲者生堅大疾者
數而緊者浮大而長者死痛而喘臍下或大痛人中
黑色者不治
脇痛
或問脇痛從肝治復有可言者乎曰肝病内舍胠脇而
脇痛也則何異於心脉房舍膺脇而痛者哉若謂肝實
病而胠脇痛也則何異於肝木不及陽明所勝之胠脇
痛者哉若謂由是厥隂肝經所過而痛也則何異於足
少陽手心主所過而脇病者哉若謂獨經脉挾邪而痛
也則病異於經筋所過而痛者哉豈執一說而可已乎
非察色按脉徧識各經氣變雖在一病之中而辨其異
狀者卒不能也且夫左右者隂陽之道路也是故肝生
於左肺藏於右所以左屬肝肝藏血肝陽也血隂也乃
外陽而内隂也右屬肺肺主氣肺隂也氣陽也外隂而
内陽也由隂陽互藏其左脇多因留血作痛右脇悉是
痰積作痛其兩脇之病又可一㮣而言乎若論其致病
之邪凡外之六淫内之七情勞役飲食皆足以致痰氣
積血之病雖然痰氣固亦有流注於左者然必與血相
摶而痛不似右脇之痛無關於血也戴云傷寒脇痛
屬少陽經合用小柴胡湯痛甚而不大便者於内加枳
殼若尋常脇痛不係正傷寒時身體帶微熱者本事方
中枳殼煮散用枳殼桔梗細辛川芎防風各四分乾葛
錢半甘草一錢若只是脇痛别無雜證其痛在左為肝
經受邪宜用川芎枳殼甘草其痛在右為肝經移病於
肺宜用片薑黃枳殼桂心甘草此二方出嚴氏濟生續
集加減在人又有肝膽經停痰伏飲或一邊脇痛宜用
嚴氏導痰湯痰結成癖間進半硫丸蓋枳殼乃治脇痛
的劑所以諸方中皆不可少曾見潘子先說有人脇痛
下青龍湯痛止兼嗽得可此其痛必在右脇故也灼然
知是寒氣作痛枳實理中湯為宜挾外感風寒有表
證宜芎葛湯中脘不快腹脇脹滿香橘湯腹脇疼
痛氣促喘急分氣紫蘇飲悲哀傷肝氣引兩脇疼痛
枳殼煮散右脇痛推氣散左脇痛枳芎散或柴胡
疎肝散死血者日輕夜重或午後熱脉短濇或芤桃
仁承氣湯加鼈甲青皮柴胡芎歸之屬若跌撲脇痛
者亦是死血宜復元活血湯破血散瘀湯怒氣者脉
弦實有力大劑香附合芎歸之屬痰飲停伏者脉沉
弦滑導痰湯加白芥子戴云停飲脇痛本事方麵丸
最佳食積痛凡痛有一條扛起者是也用保和丸或
吳茱萸炒黃連神麴麥芽山查蓬术三稜青皮發寒熱
脇痛覺有積塊當歸龍薈丸經云肝病者兩脇下痛
引少腹善怒又云肝氣實則怒左關必弦實鼓擊獨大
於諸脉知肝火盛也龍薈丸治肝實脇痛其人氣收者
善怒是也甚則用薑汁吞下經云風木淫勝治以辛涼
是也因驚傷肝脇痛桂枝散仲景云脇下偏痛發
熱其脉弦緊此寒也以温藥下之宜大黃附子湯煮
黃丸治脇下痃癖痛如神控涎丹治一身氣痛及脇
走痛痰挾死血加桃仁泥凡脇有痰流注二陳加南星
川芎蒼术實者控涎丹下之枳實散攻中有補虚人
可用戴云曾有人脇痛連膈進諸氣藥并自大便導
之其痛殊甚後用辛熱補劑下黑錫丹方愈此乃虚冷
作痛愈疎而愈虚耳肝氣不足兩脇下滿筋急不得
大息四肢厥冷發搶心腹痛目不明了爪甲枯口面青
宜補肝湯左脇偏痛久宿食不消并目&KR0617;&KR0617;昏風淚
出見物不審而逆風寒偏甚宜補肝散肺肝虚寒脇下
痛脹滿氣急目昏濁視物不明其脉遲弱者宜㯽榔湯
肝氣虚視物不明兩脇脹滿肋脉拘急面色青小腹
痛用山茱萸當歸山藥黃茋五味子木瓜川芎各一兩
半熟地黃白术各一兩獨活酸棗仁各四銖為末每三
錢匕棗二枚水一盞煎取八分空心服房勞過多腎
虚羸怯之人胸膈之間多有𨼆𨼆微痛此腎虚不能約
氣氣虚不能生血之故氣與血猶水也盛則流暢少則
壅滯故氣血不虚則不滯既虚則鮮有不滯者所以作
痛宜用破故紙之類補腎芎歸之類和血若作尋常脇
痛治即殆矣一人六月途行受熱過勞性又躁暴忽
左脇痛皮膚上一片紅如碗大發水泡瘡三五點脉七
至而弦夜重於晝醫作肝經鬱火治之以黃連青皮香
附川芎柴胡之類進一服其夜痛極且增熱次早視之
皮膚上紅大如盤水泡瘡又加至三十餘粒醫教以水
調白礬末敷仍於前藥加青黛龍膽草進之夜痛益甚
脇中如鈎摘之狀次早視之紅已及半身矣水泡又增至
百數乃載以詢黃古潭為訂一方以大瓜蔞一枚重一
二兩者連皮搗爛加粉草二錢紅花五分進藥少頃即
得睡比覺已不痛矣蓋病勢已急而時醫執尋常瀉肝
正治之劑又多苦寒愈資其燥故病轉增劇水泡瘡發
於外者肝鬱既久不得發越乃侮所不勝故皮腠為之
潰也瓜蔞味甘寒經云泄其肝者緩其中且其為物柔
而滑潤於鬱不逆甘緩潤下又如油之洗物未嘗不潔
此其所以奏效之捷也歟九靈山房集云里鍾姓者
一男子病脇痛衆醫以為癰也投諸香薑桂之屬益甚
項彦章診其脉告曰此腎邪病法當先温利而後竭之
投神保丸下黑溲痛止即令更服神芎丸或疑其太過
彦章曰向用神保丸以腎邪透膜非全蝎不能引導然
巴荳性熱非得芒硝大黃蕩滌之後遇熱必再作乃大
泄數出病已彦章所以知男子之病者以陽脉弦隂脉
微澀弦者痛也澀者腎邪有餘也腎邪上薄於脇不能
下且腎方惡燥今以燥熱發之非得利不愈經曰痛隨
利減殆謂此也雲中秦文山掌教平湖與家兄同官
每患脇痛遇勞忍餓則發介家兄書來求方予為處以
人參黃茋白术當歸川芎地黃牛膝木瓜山茱萸石斛
薏苡仁酸棗仁柏子仁桃仁之屬令常服之後來謝云
自服藥後積久之疾一朝而愈不復發矣聞魏崑𬈑吏
部亦以勞餓得脇痛無大病也而醫者投以枳殼青皮
破氣之藥痛愈甚不數日而殞予故著之以為世戒
診合腋張脇者肺下肺下則居賁迫肺善脇下痛
青色麤理者肝大肝大則逼胃迫咽則苦膈中且脇下
痛凡脇骨偏舉者肝偏傾肝偏傾則脇下痛揭唇
者脾高脾高則䏚引季脇而痛寸口脉弦者即脇下
拘急而痛其人嗇嗇惡寒也脉雙弦是兩手俱弦也
沉濇是鬱細緊或弦者怒氣
腰痛(腎著腰輭)(腰胯痛)
六元正紀論云太陽所至為腰痛又云巨陽即太陽也
虚則頭項腰皆痛足太陽膀胱之脉所過還出别下項
循肩膞内挾脊抵腰中故為病項如拔挾脊痛腰似折
髀不可以曲是經氣虚則邪客之痛病生矣夫邪者是
風熱濕燥寒皆能為病大抵寒濕多而風熱少然有房
室勞傷腎虚腰痛者是陽氣虚弱不能運動故也經云
腰者腎之府轉搖不能腎將憊矣宜腎氣丸茴香丸之
類以補陽之不足也膏粱之人久服湯藥醉以入房損
其真氣則腎氣熱腎氣熱則腰脊痛而不能舉久則髓
減骨枯發為骨痿宜六味地黃丸滋腎丸封髓丹之類
以補隂之不足也靈樞云腰痛上寒取足太隂陽明上
熱取足厥隂不可俛仰取足少陽蓋足之三陽從頭走
足足之三隂從足走腹經所過處皆能為痛治之者當
審其何經所過分野循其空穴而刺之審何寒熱而藥
之假令足太陽令人腰痛引項脊尻背如重狀刺其郄
中太陽二經出血餘皆倣此彼執一方治諸腰痛者固
不通矣有風有濕有寒有熱有挫閃有
瘀血有滯氣有痰積皆標也腎虚其本也風
傷腎而痛其脉必帶浮或左或右痛無常處牽引兩足
宜五積散每服加防風半錢全蝎三箇小續命湯獨活
寄生湯皆可選用(三因方小續命湯加炒去皮桃仁治風腰痛最妙)仍吞三仙
丹杜仲薑汁炒研末每一錢温酒調空心服治腎氣腰
痛兼治風冷為患名杜仲酒三因又有牛膝酒治腎傷
風毒攻刺腰痛不可忍者傷濕而痛如坐水中蓋腎
屬水久坐水濕處或為雨露所著雨水相得以致腰痛
其脉必帶緩遇天隂或久坐必發身體必帶沉重宜滲
濕湯主之不效宜腎著湯或生附湯風濕腰痛獨活
寄生湯寒濕腰痛五積散加桃仁川芎肉桂湯麻黃
蒼术湯并摩腰膏濕熱腰痛蒼术湯獨活湯羌活湯
東垣云如身重腰沉沉然乃經中有濕熱也於羌活勝
濕湯中加黃檗一錢附子五分蒼术二錢感寒而痛
者腰間如冰其脉必緊見熱則減見寒則增宜五積散
去桔梗加吳茱萸半錢或薑附湯加辣桂杜仲外用摩
腰膏傷熱而痛者脉必洪數而滑發渴便閉宜甘荳
湯加續斷天麻間服敗毒散若因閃挫或攧撲傷損
而痛者宜乳香趁痛散及黑神散和復元通氣散酒調
下不效則必有惡血停滯宜先用酒調下蘇合香丸仍
以五積散加桃仁大黃蘇木各一錢當歸倍原數若因
勞役負重而痛宜和氣飲或普賢正氣散或十補湯下
青娥丸挫閃腰痛不能轉側用陳久神麴一大塊燒
通紅淬老酒去麴以酒通口吞青娥丸仰卧片時未效
再服不用丸亦得又方以茴香根同紅麴擂爛好熱酒
調服東垣云打撲傷損從高墜下惡血在太陽經中
令人腰脊痛或脛腨臂膊中痛不可忍鼻壅塞不通地
龍湯主之橘核酒熟大黃湯丹溪治徐質夫年
六十因墜馬腰痛不可轉側六脉散大重取則弦小而
長稍堅此雖有惡血未可驅逐且以補接為先遂令煎
蘇木人參黃茋川芎當歸陳皮木通甘草服至半月飲
食漸進遂與前藥調下自然銅等藥一月而安瘀血
為病其脉必濇轉側若錐刀之刺大便黑小便赤黃或
黑日輕夜重名瀝血腰痛宜調榮活絡飲或桃仁酒調
黑神散或四物湯加桃仁紅花之類丹溪用補隂丸中
加桃仁紅花主之氣滯而痛其脉必沉宜人參順氣
散或烏藥順氣散加五加皮木香入少甘草煎湯調下
或用降真香檀香沉香共一兩重煎湯空心服痰
注而痛其脉必滑或伏宜二陳湯加南星香附烏藥枳
殼主之食積腰腿痛用龜板(酒炙)柏葉(酒製)香附(五錢)辣芥
子凌霄花(一錢五分)酒糊丸煎四物湯加陳皮甘草一分吞
下食積痰積如氣實脉有力者宜下之葳䖅仙治
痛之要藥為細末每服二錢猪腰子一隻批開摻藥在
内濕紙包煨熟五更細嚼熱酒下以微利為度本事
方治五般腰痛用胡桃肉五個去皮殼研為膏五靈脂
黑牽牛(炒)白牽牛(炒)各三錢狗脊(微炒)半兩蓽薢(炒)三錢
沒藥三十文巴豆五粒用濕紙包煨取肉去油右為末
入前胡桃膏醋糊丸如桐子大每服十五丸風腰疼荳
淋無灰酒下氣腰疼煨葱白酒下血腰疼當歸酒下打
撲腰疼蘇木酒下張子和治趙進道病腰疼一年不
愈診其兩手脉沉重有力以通經散(陳皮當歸甘遂為末每三錢臨卧温)
(酒調下)下五七行次以杜仲去麤皮細切炒斷絲為末每
服三錢猪腰子一枚薄批五七片先以椒鹽淹去腥水
摻藥在内褁以荷葉以濕紙數重封文武火燒熟臨卧
細嚼温酒送下每旦以無比山藥丸一服數日而愈
治腰痛牽引足膝脚膕屢用神效杜仲薑汁炒去絲續
斷黑牽牛破故紙桃仁炒去皮尖玄胡索各等分為細
末酒煮麵糊胡桃肉和丸如桐子大每服五七十丸食
前温酒白湯任下(已上俱用下藥實者宜之)腰胯連脚膝曉夜疼
痛宜虎骨散補骨脂丸百倍丸養腎散選而用之大
抵諸腰痛皆起腎虚既挾邪氣則須除其邪如無外邪
積滯而自痛則惟補腎而已腰肢痿弱身體疲倦脚膝
痠輭脉或洪或細而皆無力痛亦攸攸𨼆𨼆而不甚是
其候也亦分寒熱二證脉細而無力怯怯短氣小便清
利是為陽虚宜腎氣丸茴香丸鹿茸羊腎之屬或以大
建中湯加川椒十粒吞下腰腎丸及生料鹿茸丸之類
仍以茴香炒研末破開猪腰子作薄片勿令斷層層摻
藥末水紙褁煨熟細嚼酒嚥此皆所以補陽之不足也
其脉洪而無力小便黃赤虚火時炎是謂隂虚東垣所
謂膏粱之人久服湯藥醉以入房損其真氣則腎氣熱
腎氣熱則腰脊痛而不能舉久則髓減骨枯發為骨痿
宜六味丸滋腎丸封髓丹補隂丸之類以補隂之不足
也楊仁齋云經云腰者腎之府轉搖不能腎將憊矣
審如是則病在少隂必究其受病之源而處之為得雖
然宗筋聚於隂器肝者腎之同系也五藏皆取氣於穀
脾者腎之倉廩也鬱怒傷肝則諸筋縱弛憂思傷脾則
胃氣不行二者又能為腰痛之寇故併及之鬱怒傷肝
發為腰痛宜調肝散主之憂思傷脾發為腰痛宜沉香
降氣湯和調氣散薑棗煎主之煨腎丸治肝腎損及
脾損穀不化腰痛不起者神效又有沮剉失志傷腎
而痛者和劑七氣湯多加白茯苓少加乳香沉香主之
瘧痢後腰痛及婦人月經後腰痛俱屬虚宜補於補
氣血藥中加杜仲側柏葉主之丹溪云久腰痛必用
官桂開之方止腹脇痛亦然橘香丸治腰痛經久不瘥
亦用官桂開之之意也
腎著為病其體重腰冷如冰飲食如故小便自利腰以
下冷痛如帶五千錢治宜流温兼用温散腎著湯
腰胯痛腰痛足太陽膀胱經也胯痛足少陽膽經之所
過也若因傷於寒濕流注經絡結滯骨節氣血不和而
致腰胯痛者宜除濕丹或滲濕湯加芍藥青皮蒼术㯽
榔有痰積鬱滯經絡流摶瘀血内亦作痛用導痰湯加
㯽榔青皮芍藥實者禹攻散濕熱腰胯作疼宜清濕散
腰輭丹溪以為腎肝伏熱治宜黃檗防已
診大者腎虚濇為瘀血緩為寒濕或滑或伏
為痰尺沉為腰背痛尺脉沉而弦沉為滯弦為虚
沉弦而緊為寒沉弦而浮為風沉弦而濇細為
濕沉弦而實閃肭腎憊及盛怒傷志則腰失強不
能轉搖而死(經云腎者腰之府轉搖不能腎將憊矣得強者生失強者死又云腎盛怒而不止則)
(傷志志傷則善忘其前言腰脊不可以俛仰屈伸毛悴色夭死於季夏是也)
脊痛脊強
内經刺灸脊痛脊強有三法其一取督脉經云督脉
之别名曰長強别走太陽實則脊強取之所别也其
二取足太陽經曰厥挾脊而頭者至頂頭沉沉然目&KR0617;
䀮然腰脊強取足太陽膕中血絡是也其三取小腸
經云小腹控睪引腰脊上衝心在小腸取之肓原以散
之刺太隂厥隂以下之取巨虚下廉以去之是也脊
痛項強腰似折項似拔衝頭痛乃足太陽經不行也羌
活勝濕湯主之打撲傷損從高墜下惡血在太陽經
中腰脊痛不可忍地龍湯主之
肩背痛
肩背分野屬肺經云西風生於秋病在肺腧在肩背故
秋氣者病在肩背又云肺病者喘咳逆氣肩背痛汗出
又云秋肺太過為病在外則令人逆氣背痛愠愠然又
云肺手太隂之脉氣盛有餘則肩背痛風寒汗出氣虚
則肩背痛寒少氣不足以息此肺金自病也經云歲
火太過民病肩背熱又云少陰司天熱滛所勝病肩背
臑缺盆中痛此肺金受火邪而病也經云邪在腎則
病肩背頸項痛取之湧泉崑崙視有血者盡取之是腎
氣逆上而痛也東垣云肩背痛不可回顧此手太陽
氣鬱而不行以風藥散之脉經云風寒汗出肩背痛
中風小便數而欠者風熱乘其肺使肺氣鬱甚也當瀉
風熱以通氣防風湯主之按風寒汗出而肩背痛小
便數者既以瀉風熱之藥通肺氣之壅則寒熱氣不足
以息而肩背痛小便遺失者當以人參黃芪之屬補肺
氣之虚不言可知也濕熱相摶肩背沉重而疼者當
歸拮痛湯當肩背一片冷痛背膂疼痛古方用神保
丸愈者此有積氣故也其人素有痰飲流注肩背作
痛宜星香散或導痰湯下五套丸有腎氣不循故道
氣逆挾脊而上致肩背作痛宜和氣飲加鹽炒小茴香
半錢炒川椒十粒或看書對奕久坐而致脊背疼者
補中益氣湯或八物湯加黃茋有素虚人及病後心
膈間痛或牽引乳脇或走注肩背此乃元氣上逆當引
使歸元不可復下疎刷之劑愈刷愈痛發汗人患此者
衆惟宜温補拘於氣無補法之說誤矣汗者心之液陽
受氣於胸中汗過多則心液耗陽氣不足故致疼也
丹溪治一男子忽患背胛縫有一線疼起上跨肩至胸
前側脇而止其痛晝夜不息不可忍其脉弦而數重取
豁大左大於右夫胛小腸經也胸脇膽經也此必思慮
傷心心藏未病而府先病故痛從背胛起及慮不能决
又歸之膽故痛至胸脇而止乃小腸火乘膽木子來乘
母是為實邪詢之果因謀事不遂而病以人參四錢木
通二錢煎湯下龍薈丸數服而愈
診脉洪大洪為熱大為風脉促上擊者肩背痛
脉沉而滑者背膂痛
臂痛
臂痛有六道經絡究其痛在何經絡之間以行本經藥
行其氣血血氣通則愈矣以兩手伸直其臂貼身垂下
大指居前小指居後而定之則其臂臑之前廉痛者屬
陽明經以升麻白芷乾葛行之後廉痛者屬太陽經以
藁本羌活行之外廉痛者屬少陽經以柴胡行之内廉
痛者屬厥隂經以柴胡青皮行之内前廉痛者屬太隂
經以升麻白芷葱白行之内後廉痛者屬少隂經以細
辛獨活行之并用針灸法視其何經而取之臂為風
寒濕所摶或飲液流入或因提挈重物皆致臂痛有腫
者有不腫者除飲證外其餘諸痛並可五積散及烏藥
順氣散或蠲痺湯若坐卧為風濕所摶或睡後手在
被外為寒邪所襲遂令臂痛宜五積散及蠲痺湯烏藥
順氣散審知是濕蠲痺湯每服加蒼术三匙防已四分
或用五痺湯曾有挈重傷筋以致臂痛宜琥珀散劫
勞散或和氣飲每服加白薑黃半錢以薑黃能入臂故
也痰飲流入四肢令人肩背痠疼兩手軟痺醫誤以
為風則非其治宜導飲湯加木香薑黃各半錢如未效
輕者指迷茯苓丸重者控涎丹(控涎丹加去油木鼈子一兩桂五錢治臂痛每)
(服二十丸加至三十丸)外有血虚不榮於筋而致臂痛宜蠲痺
湯四物湯各半貼和勻煎服有氣血凝滯經絡不行
而致臂痛宜舒筋湯治臂痛半夏一錢陳皮半錢茯
苓五分蒼术二錢葳䖅仙五分酒芩白术南星香附各
一錢甘草少許紅花神麴炒為末薑黃四兩甘草
羌活各一兩白术二兩茯苓丸治臂痛如神赤茯苓
防風細辛白术澤瀉官桂各半兩瓜蔞根紫苑附子黃
茋芍藥甘草炙各七錢半生地黃牛膝(酒浸)山芋獨活半
夏(酒浸)山茱萸各二錢半為細末煉蜜丸如桐子大每服
十丸温酒下
手氣手腫痛或掌指連臂膊痛宜五痺湯蠲痺湯薄
桂味淡能横行手臂令他藥至痛處白薑黃能引至
手臂尤妙
身體痛(身體拘急)
體痛謂一身盡痛傷寒霍亂中暑隂毒濕痺痛痺皆有
體痛但看兼證及問因診脉而别之治法已分見各門
其留連難已者於此求之寒而一身痛者甘草附子
湯熱者拈痛湯内傷勞倦飲食兼感風濕相摶一
身盡痛者補中益氣湯加羌活防風升麻藁本蒼术治
之濕熱相摶肩背沉重疼痛上熱胸膈不利徧身疼
痛宜拈痛湯隂室中汗出嬾語四肢困倦乏力走注
疼痛乃下焦伏火不得伸浮而躁熱汗出一身盡痛蓋
風濕相摶也以麻黃發汗漸漸發之在經者亦宜發汗
况值季春之月脉緩而遲尤宜發之令風濕去而陽氣
升困倦乃退血氣俱得生旺也麻黃復煎湯主之丹溪
用蒼术一兩黃檗半兩羌活葳䖅仙各二錢半薑擂服
徧身皆痛如勞證者本事方用黃茋人參甘草附子
炮羌活木香知母芍藥川芎前胡枳殼桔梗白术當歸
茯苓半夏(製)已上各五錢柴胡鼈甲(醋炙)各一兩桂心酸
棗仁各三分杏仁(炒)半兩右為末每服四錢水一盞薑
三片棗二個烏梅三枚葱白三寸同煎至七分空心温
服但少年虚損冷憊老人諸疾並皆治之惟傷寒身體
痛者不可服活血丹與四物蒼术各半湯相表裏治
徧身骨節疼痛如神
身體拘急皆屬寒與寒濕風濕經云諸寒收引皆屬
於腎又云太隂司天之政民病寒厥拘急初之氣風濕
相摶民病經絡拘強關節不利治法蓋小續命湯仲景
三黃湯之類是也
診傷寒太陽經表證六脉俱緊隂毒傷寒身如被杖
脉沉緊傷寒發汗後身體痛氣血未和脉弦遲傷
濕流關節一身盡痛風濕相摶肢體重痛不可轉側脉
緩虚勞人血氣虚損脉弦小或豁大
證治準繩卷八
