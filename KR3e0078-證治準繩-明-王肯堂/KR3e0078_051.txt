證治凖繩卷五十一
明王肯堂撰
傷寒
瘧
秋為瘧
夏傷於暑秋必病瘧脈隂陽俱盛重於隂者變為温
瘧凡傷寒壞病前熱未除其脈隂陽俱盛重感寒邪
變為温瘧也寒熱往來口苦胸脇滿者小柴胡湯加芍
藥少加桂枝主之若熱多者倍用柴胡寒多者倍用桂
枝若熱甚而煩渴人參白虎湯少加薄桂主之若單熱
無寒者不用桂也但有寒必少佐之如熱多者小柴胡
湯合白虎湯主之痰多而熱者小柴胡合二陳湯主之
若食少胃弱者加白术心下痞加枳實黃連脈虚者必
倍人參口渴者去半夏加括蔞根主之若邪熱藴結於
裏大便秘實脈滑大有力者以大柴胡湯下之若變瘧
已正宜於雜病中求之
一歲長幼疾狀相似為疫
春應暖反寒夏應熱反涼秋應涼反熱冬應寒反温此
非其時而有其氣是以一歲之中長幼之病多相似者
為時行疫病也按說文民皆疾為疫從疒役聲今省
作殳爾釋名厲礪也病氣流行中人如磨礪傷物也疫
役也多有鬼行役役不住也後人有温疫寒疫時氣大
頭傷寒等名其實皆疫也俗謂之瘟病即温病之訛而
名實淆矣按傷寒例云傷寒病熱未巳再遇風寒濕
而各變為一病也何至於温既曰再遇温熱變為温毒
矣又曰再遇温氣變為温疫是獨温之再遇而有二病
之異且疫者特感非時之氣衆人病一般也如冬應寒
而反大温人感冬温而病則所謂温疫如春夏應温熱
而反大寒人感暴寒而病則所謂寒疫也何待再遇於
異氣耶兹云再遇温氣變為温疫是傷寒再遇異氣而
變病也再遇異氣而變病未必衆人病相似安可以疫
言傷寒例云陽氣濡弱隂脈弦緊此温疫之脈也活人
書注此脈於冬温條下是以温疫冬温合為一病殊不
知冬温特感非時之氣耳温疫是傷寒再遇於異氣也
豈可合為一病耶此理未明故書此以俟明哲愚謂感
温熱而為温毒感温氣而為温疫此乃有微甚之分但
疫字疑誤恐當作疾字若作疫字則冬温又何一家長
幼病相似也一家病相似方可言疫况此傷寒病熱未
巳再遇温氣而病何至於一家傳染病相似哉
溫疫陽脈濡弱隂脈弦緊者更遇温氣變為温疫以此
冬傷於寒發為温病脈之變證方治如說(成此前熱未巳又感温氣)
(者也温熱相合變為温疫)
丹衆人病一般者天行時疫也有宜補宜散宜降
大黃黃芩黃連人參桔梗防風
滑石香附蒼术人中黃
右麴糊為丸每服五七十丸分氣血痰作湯使送下
氣虚者四君子湯送下血虚者四物湯送下痰多者
二陳湯送下熱甚者用童便和前藥同送下
本糞清臘月截淡竹去青皮浸滲取汁治天行熱狂熱
疾中毒并惡瘡蕈毒取汁浸皂角甘蔗治天行熱疾
丹解一切災病用粉草五兩細切微炒量病人吃得多
少酒取無灰酒一處研去滓温服須臾大瀉毒亦隨出
雖十分渴亦不可飲水飲水難救
柴胡石膏湯治時行温疫壯熱惡風頭痛體疼鼻塞
咽乾心胸煩滿寒熱往來痰實咳嗽涕唾稠粘
柴胡石膏(煅)赤芍藥前胡乾葛(各十五兩)
升麻(二十五兩)黃芩桑皮(各三十七兩半)荆芥穗(三十七兩)
右㕮咀每服五錢水一盞生薑三片豆豉十餘粒同
煎七分去滓熱服小兒分三次更量大小加減不拘
時候
右三方熱多裏多者宜之
按温疫之治與傷寒陽證相同然經所謂温疫者即
温病也宜參温病條處之
寒疫活人云一歲之中病無長幼率相似此則時行之
氣俗謂之天行是也老君神明散務成子螢火丸聖散
子敗毒散不拘日數淺深吐下隨證施行所以聖散子
不問隂陽表裏也
老君神明散
白术(一錢)桔梗(二錢半)附子(炮去黑皮)
細辛(各一兩)烏頭(四兩炮去皮尖)
右五味為麄末縫絹袋盛帶之居閭里皆無病若有
疫癘者温酒服方寸匕覆取汗得吐則瘥若經三四
日抄三寸匕以水一碗煮令大沸分三服
聖散子蘇内翰序全文見活人書時毒流行用聖散
子者一切不問隂陽之感連服取瘥不可與傷寒比
也若疾疫之行平旦輒煮一釡不問老幼良賤各一
盞即時氣不入
草豆蔲(十箇麵裹煨去皮)猪苓(去皮)石菖蒲茯苓
良薑獨活(去蘆)附子(炮製去皮臍)麻黃(去根)厚朴(去皮薑製)
藁本芍藥枳殼(䴸炒去穰)澤瀉細辛
防風(去叉蘆)白术藿香半夏
吳茱萸(湯洗)蒼术甘草(各半兩)柴胡(各半兩)
右㕮咀每服五錢水一盞半煎取八分去滓熱服餘
渣再煎空心服之
右二方治疫寒多表多者宜之
按寒疫之證必與傷寒隂證同乃可用前熱藥至謂
不問隂陽表裏無不取效決無此理後世以過信蘇
長公故施聖散子殺人如麻者屢矣嗟乎可不慎哉
吳寒疫乃天之暴寒為病也凡四時之中天令或有暴
風寒之作人感冒而即病者名曰寒疫也其證與正傷
寒同但暴寒為輕耳治法若初作頭疼憎寒拘急或嘔
逆惡心中脘痞悶或飲食停滯不化或腹中作痛未發
熱者宜藿香正氣散增損一二味主之若已發熱者宜
用十味芎蘇散汗之若身痛骨節疼而發熱者宜人參
羌活散加葱白葛根生薑以汗之或神术湯亦可若有
自汗不宜再汗之宜九味羌活湯主之若熱不解或變
别證宜從正傷寒條内治之也
龐病源載從立春節後其中無暴大寒又不冰雪而人
有壯熱病者此屬春時陽氣發外冬時伏寒變為温病
也從春分以後至秋分節前天有暴寒皆為時行寒疫
也三月四月或有暴寒其時陽氣尚弱為寒所折病熱
猶輕五月六月陽氣已盛為寒所折病熱則重七月八
月陽氣已衰為寒所折病熱亦微其病與温病暑病相
似但治有殊耳其治法初用摩膏火灸唯二日法鍼用
崔文行解散汗出愈不解三日復發汗若大汗而更不
解者勿復發汗也四日服藜蘆丸微吐愈若用藜蘆丸
不吐者服赤小豆瓜蒂散吐之已解視病尚未了了者
復一法鍼之當解不解者六日熱已入胃乃與雞子湯
下之愈百無不如意但當諦視節度與病耳食不消病
亦如時行俱發熱頭痛食病當速下之時病當待六七
日下之時病始得一日在皮二日在膚三日在肌四日
在胸五日入胃乃可下也熱在胃而下外之熱乘虚而
入胃然要當復下之不得下多致胃爛發斑者赤斑出
五死一生劇者黑斑出十死一生人有強弱相倍也病
者過日不時下之熱不得泄亦胃爛斑出矣若得病無
熱但狂言煩燥不安精神言語不與人相主當者治法
在可水五苓散證中此巢氏載若時行寒疫之法云
與温病暑病相似但治有殊者據温病無摩膏火灸又
有冬温瘡豆更有四時藏府隂陽毒又夏至後有五種
熱病時令盛暑用藥稍寒故治有殊也
崔文行解散治時氣不和傷寒發熱
桔梗細辛(各四兩)白术(八兩)烏頭(一斤)
細末傷寒服一錢五銖匕不覺復小增之以知為度
若時氣不和只服一錢五銖匕辟惡欲省病一服了
去此時行寒疫通用之無病預服以辟寒為佳皆酒
調下
藜蘆散辟温疫(即千金赤散)
藜蘆躑躅乾薑(各一兩)牡丹皮皂角(各一兩六銖)
細辛(十八銖)附子桂枝朱砂(叧研細各六兩)
末之絳囊中帶一方寸匕男左女右臂上著之覺有
病之時更以粟米大内鼻中酒服一錢匕覆取汗日
再服
赤小豆瓜蒂散(方見上)
雞子湯治時氣熱盛狂語欲走
生雞子(七枚)芒硝(一兩)
右用井花水一大升内二味同攪千遍去沫頓服之
快利為度
禦法雄黃丸治疫不相染
雄黃(一兩研)赤小豆(炒熟研)丹參鬼箭羽(各二兩)
右為細末煉蜜為丸如桐子大每日空心以温水下
五丸可與病人同牀共衣亦不相染
活務成子螢火丸主辟疫疾惡氣百鬼虎狼蛇虺蜂
蠆諸毒五兵白刃盜賊凶害皆辟之
螢火鬼箭羽(去皮)蒺藜(各一兩)
雄黃雌黃(各二兩)礬石(一兩燒汁盡)
麢羊角鍛竈灰鐵錘柄(入鐵處燒焦各一兩半)
右九味搗為散以雞子黃并雄雞冠一具和之如杏
仁大作三角縫囊盛五丸帶左臂上仍可掛於門戶
治時疫不相傳染方
用水磨雄黃塗於鼻上或以明雄黃一塊重五錢以
絹帛包繫頭頂心亦妙一方或以上好香油塗鼻
中亦可一方以桃樹葉上蟲搗爛以涼水調服之
亦可一方以赤小豆同糯米浸水缸内每日取水
用之一方用貫仲浸水用之
四時非時之氣時氣者乃天疫暴厲之氣流行凡四時
之令不正者乃有此氣行也若人感之則長幼相似而
病及能傳染於人其作與傷寒相似蓋傷寒因寒而得
之此乃疫氣不可與寒同論也治法要當辟散疫氣扶
正氣為主若多日不解邪熱傳變何證宜從傷寒變證
條内詳而用之惟發散之藥則不同矣凡發散湯劑藿
香正氣散芎芷香蘇散十神湯人參敗毒散十味芎蘇
等方皆可選而用之也
春溫活人曰春應温而清氣折之責邪在肝或身熱
頭疼目眩嘔吐長幼率相似升麻葛根湯解肌湯四
時通用敗毒散陶氏曰交春分後至夏至前不惡
寒而渴者為温病用辛涼之藥微解肌不可大發汗
急證見者用寒涼之藥急攻下不可誤汗誤下當須
識此表證不與傷寒同治裏證同
夏溫活人曰夏應暑而寒氣折之責邪在心或身熱
頭痛腹滿自利長幼率相似理中湯射干湯半夏桂
甘湯陶氏曰交夏至後有頭疼發熱不惡寒而渴
此名温病愈加熱者名熱病止用辛涼之藥解肌不
宜太汗裏證見急攻下表證不與正傷寒同治裏證
治法同
秋溫活人曰秋應涼而大熱抑之責邪在肺濕熱相
搏民多病癉咳𠻳喘金沸草散白虎加蒼术湯病癉
發黃茵陳五苓散陶氏曰交秋至霜降前有頭疼
發熱不惡寒身體痛小便短者名濕病亦用辛涼之
藥加躁以解肌亦不宜汗裏證見者宜攻下表證不
與正傷寒同
冬溫活人曰冬應寒而反大温折之責邪在腎宜萎
蕤湯
丹溪云冬温為病非其時而有其氣者冬時嚴寒君
子當閉藏而反發泄於外專用補藥帶表藥
作人中黃方用竹筒兩頭留節一節中作一竅内甘
草於中仍以竹木釘塞其竅冬月置大糞缸内浸一
月取出晒乾用治温毒(用此藥一味入補藥帶表同煎服之)
活人曰仲景云冬温之毒與傷寒大異蓋傷寒者傷寒
氣而作冬温者感温氣而作寒疫者暴寒折人非觸冒
之過其治法不同所施寒熱温涼之劑亦異不可拘以
日數發汗吐下隨證施行要之治熱以寒温而行之治
温以清冷而行之治寒以熱涼而行之治清以温熱而
行之以平為期不可以過此為大法
神效沃雪湯(附)治傷寒隂陽二證未辨時行疫癘惡氣
相傳服之如湯沃雪此藥功力不可具述
蒼术(堅者炮刮去皮)乾薑(炮製)甘草(炙各六兩)厚朴(去皮薑製)
防風(嫩者)白芍藥(去皮)乾葛(各四兩)
右㕮咀每服四錢水二鍾煎至一鍾去滓熱服之不
拘時少頃取生薑葱作羹投之避風坐卧身體微潤
即愈如疫氣正相傳染清晨進一服為佳常服每用
二錢水一盞煎至八分服
多眠多汗脈浮為風温
陽脈浮滑隂脈濡弱者更遇於風變為風温(此前熱未歇又感於)
(風者也難經曰中風之脈陽浮而滑隂濡而弱風來乘熱故變風温)
若發汗已身灼熱者名曰風温風温為病脈隂陽俱浮
自汗出身重多眠睡鼻息必鼾語言難出若被下者小
便不利直視失溲若被火者微發黃色劇則如驚癎時
瘈瘲若火熏之一逆尚引日再逆促命期(成傷寒發汗已則身涼若)
(發汗巳身灼熱者非傷寒為風温也風傷於上而陽受風氣風與温相合則傷衛脈隂陽俱浮自汗出者衛受)
(邪也衛者氣也風則傷衛温則傷氣身重多眠睡者衛受風温而氣昏也鼻息必鼾語言難出者風温外甚而)
(氣擁不利也若被下者則傷藏氣太陽膀胱經也内經曰膀胱不利為癃不約為遺溺癃者小便不利也太陽)
(之脈起目内眥内經曰瞳子高者太陽不足戴眼者太陽已絶小便不利直視失溲為下後渴津液損藏氣風)
(温外勝經絡欲絶也為難治若被火者則火助風温成熱微者熱瘀而發黃劇者熱甚而生風如驚癎而時瘈)
(瘲也先曾被火為一逆若更以火熏之是再逆也一逆尚猶延引時日而不愈其再逆者必致危殆故云促命)
(期)
附
活風温者脈尺寸俱浮頭疼身熱常自汗出體重其息
必喘四肢不收嘿嘿但欲眠治在少隂厥隂不可發汗
發即譫語獨語内煩燥不得卧若驚癎目亂無精如此
死者醫殺之耳風温忌發汗宜萎蕤湯身灼熱者知
母乾葛湯如渴甚者括蔞根湯脈沈身重汗出者漢防
己湯
萎蕤湯治風温兼療冬温及春月中風傷寒發熱頭
眩疼喉咽乾舌強胸内疼痞腰背強
葛根白芷麻黃(用沸湯泡)杏仁(去皮尖雙仁者)
甘草(炙各半兩)萎蕤(七錢半)石膏(杵碎)羌活(去蘆各一兩)
川芎(三錢)青木香(一錢)
右㕮咀每服五錢水一盞半煎半鍾日三四服
又方
萎蕤白薇麻黃獨活杏仁
川芎青木香甘草(各一兩)石膏(三兩)
右㕮咀以水八升煮取三升去滓分三服取汗若一
寒一熱加朴硝二錢半大黃三兩下之如無木香可
用麝香一分小品方云萎蕤湯治冬温春月中風傷
寒則發頭腦疼痛咽喉乾舌強肉疼心胷痞滿腰背
強
知母乾葛湯治風温身體灼熱甚者
知母萎蕤(各三錢)天南星(生)麻黃(去根節)防風
杏仁羌活(各二錢)甘草黃芩木香
升麻人參川芎(各一錢)石膏(六錢)葛根(八錢)
右㕮咀每服五錢水一盞半煎至一盞去滓服
防己湯治風温脈浮身重汗出(一方無人參)
防己(四兩)甘草(炙)黃茋(蜜炙)
人參(各一兩)生薑(二兩)白术(三兩)
右㕮咀每服五錢水一盞半煮取一中盞去滓飲訖
仍坐被中汗出如蟲行或被卧取汗出
(許學士云風温誤汗用防己黃茋湯救之)
括蔞根湯治風温灼熱大渴
石膏人參乾葛(各二錢)括蔞根(三錢)
防風知母(各一錢半)甘草(一錢)
右作一服水二鍾煎至一鍾通口服渣再服
葛根龍膽湯治風温脈弱身重汗出
石膏(五分)甘草(七分)龍膽草桂枝(各一錢用無汗不)
白芍藥大青(各一錢半)葛根升麻(各二錢)
萎蕤(三錢)生薑(三片)
右煎服法同前
海治風温活人本方萎蕤湯以有麻黃不敢用宜白术
湯主之(方見前太陽病發熱條)若頭眩汗出筋惕肉瞤者加牡
蠣若腰背強鞕者加羌活若舌乾發渴者加人參
若身灼熱甚者加知母若身體重多汗者加黃茋
若内傷冷者不加
一身盡痛為濕
成濕有數種有濕痺者痺者痛也濕則關節疼但當利
其小便者是也有寒濕相搏其證但頭汗出背強欲得
被覆向火者是也有風濕相搏者一身盡痛法當汗出
而解者是也有頭中寒濕此中之淺者故鼻塞納藥鼻
中者是也有先濕而後感風者身痛發熱日晡劇者此
名風濕者是也太陽家病與太陽相似其不同者有脈
沈而細者是也痙家脈亦沈而細疑若相似答曰脈雖
相似而證有異濕則身疼痙則身不疼也
脈法脈經曰沈而緩沈而細皆中濕脈大或脈浮虚
而濇者皆寒濕脈來滑疾濕熱脈洪而緩隂陽兩
虚濕熱自甚脈浮風濕趙氏曰仲景論風濕之脈
浮虚而濇夫浮者風也濇者濕也脈經亦曰脈來甚者
為病寒濕也活人書以一浮脈為風濕之診浮可言風
不可言濕當從仲景浮虚而濇可也
風濕病者一身盡疼發熱日晡所劇者此名風濕此病
傷於汗出當風或久傷取冷所致也(成一身盡疼者濕也發熱日晡所劇)
(者風也若汗出當風而得之者則先客濕而後感風若久傷取冷得之者則先傷風而後中濕可與麻黃杏仁)
(薏苡仁甘草湯)
麻黃杏仁薏苡仁甘草湯方
麻黃(去節)薏苡仁(各半兩)甘草(炙二錢半)杏仁(十枚去皮尖炒)
水三盞煎至一盞半去滓分二服避風取微汗
風濕相搏傷寒八九日風濕相搏身體疼煩不能自轉
側不嘔不渴脈浮虚而濇者桂枝附子湯主之(以散表中風濕)
(若大便鞕小便自利去桂加白术湯者此條妙在脈浮虚而濇脈若沈實滑大數非也)風濕相
搏一身盡疼痛法當汗出而解値天隂雨不止醫云此
可發汗汗之病不愈者何也答曰發其汗汗大出者但
風氣去濕氣在是故不愈也若治風濕者發其汗但微
微似欲汗出者風濕俱去也(成值天隂雨不止明其濕勝也内經曰陽受風氣隂)
(受濕氣又曰傷於風者上先受之傷於濕者下先受之風濕相搏則風在外而濕在内汗大出者其氣暴暴則)
(外邪出而裏邪不能出故風去而濕在汗微微而出者其氣緩緩則内外之邪皆出故風濕俱去也麻黃白)
(术湯桂枝附子湯風濕宜汗桂枝加白术黃茋防己湯)風濕相搏骨節煩疼掣
痛不得屈伸近之則痛極汗出短氣小便不利惡風不
欲去衣或身微腫者甘草附子湯主之(活人用杏仁湯)
寒濕相搏濕家其人但頭汗出背強欲得被覆向火若
下之早則噦胸滿小便不利舌上如胎者以丹田有熱
胸中有寒渴欲得水而不能飲則口燥煩也(成濕勝則多汗傷寒)
(則無汗寒濕相搏雖有汗而不能周身故但頭汗出也背陽也腹隂也太陽之脈夾脊抵腰太陽客寒濕表氣)
(不利而背強也裏有邪者外不惡寒表有邪者則惡寒欲得被覆向火者寒濕在表而惡寒也若下之早動胃)
(氣損其津液故致噦而胷滿小便不利不後裏虚上焦陽氣因虚而陷於下焦為丹田有熱表中寒乘而入於)
(胷中為胷上有寒使舌上生白胎滑也藏燥則欲飲水以胷上客寒濕故不能飲而但口燥煩也或云小陷)
(胷湯甘草附子湯小便不利五苓散理中去薑加术選用小便利者桂枝加附子理中加茯苓茯苓白术湯)
(選用)
頭中寒濕濕家病身上疼痛發熱面黃而喘頭痛鼻塞
而煩其脈大自能飲食腹中和無病病在頭中寒濕故
鼻塞内藥鼻中則愈(成病有淺深證有中外此則濕氣淺者也何以言之濕家不云關節)
(煩疼而云身上痛者是濕氣不留關節而外客肌表也不云發熱身似熏黃復云發熱面黃而喘是濕不干於)
(脾而薄於上焦也隂受濕氣則濕邪為深今頭痛鼻塞而煩是濕客於陽而不客於隂也濕家之脈當沈細為)
(濕氣内流脈大者陽也則濕不内流而外在表也又以自能飲食胸腹别無滿痞為腹中和無病知其濕氣微)
(淺内藥鼻中以宣泄頭中寒濕用瓜蒂散)
濕熱濕家之為病一身盡疼發熱身色如熏黃也(成身黃如)
(橘子色者陽明瘀熱也此身如熏黃即非陽明瘀熱身黃發熱者梔子檗皮湯主之為表裏有熱則身不疼痛)
(此一身盡疼非傷寒客熱也知濕邪在經而使之脾惡濕濕傷則脾病而色見是以身發黃者為其黃如烟熏)
(非正黃色也术徐氏曰此本濕熱證而論不言熱無治法或治以白附子湯甘草附子湯桂枝加桂等藥愚)
(意恐與濕熱病不宜)
濕痺太陽病關節疼痛而煩脈沈而細者此名濕痺濕
痺之候其人小便不利大便反快但當利其小便(或云甘草)
(附子湯麻黃連翹赤小豆湯千金翼細作緩也金匱曰霧傷皮腠濕流關節疼痛而煩者濕氣内流濕同水)
(也脈沈而細者水性趨下也痺病也因其關節煩疼而名曰濕痺非脚氣之痺也内經曰濕勝則濡泄小便不)
(利大便反快者濕氣内勝也但當利其小便以宣泄腹中濕氣古云治濕不利小便非其治也趙氏曰活人)
(云一身盡疼發熱身黃小便不利大便反快此名中濕又注云脈細者非也愚詳仲景上文脈沈而細為濕痺)
(今活人却以脈細為非豈濕痺與中濕異歟既曰身黃又不明言其色如熏黃與黃如橘子色豈中濕與陽明)
(瘀熱同歟至於治法既曰不可火攻不可發汗而仲景有濕家下之早則噦又下之早則額上汗出微喘小便)
(利者死下利不止者亦死此又有不可下者也)
風寒濕雜合為痺為痙活人曰風寒濕雜至合而為痺
身重汗出惡風痛如歴節狀防己黃茋湯經曰病身
熱足寒頸項強急惡寒時頭熱面赤目脈赤獨頭搖卒
口噤背反張者此太陽中風重感寒濕為痙也或云白
术黃茋附子湯(徐氏曰錯雜之邪合至當論其先後多少分治可也)
濕病與傷寒相似黃氏曰太陽濕家病與太陽傷寒相
似其不同者濕脈沈而細也愚按脈經曰脈大或浮
虚皆寒濕是濕脈亦不專於沈細豈可恃此以差别傷
寒還當以證參之庶幾無失濕脈與痙脈亦有相似者
而證則不同濕則身疼痙則身不疼也趙氏曰頭疼
發熱背強身痛似與傷寒相似其不同者脈沈而細頭
汗面黃能飲食所以為異也夫太陽傷寒脈必浮盛今
脈沈細苟非濕證即陽證得隂脈也蓋有面黃頭汗其
為濕也明矣其濕家能飲食者為病在經而不干於裏
也然大便反快而小便滯者亦經絡濇滯不能施化所
致也
濕溫活人曰其人傷濕又中於暑名曰濕温兩脛逆冷
胸滿頭目痛妄言多汗其脈陽浮而弱隂小而急茯苓
白术湯白虎加蒼术湯切勿發汗汗之名重暍必死
趙氏曰活人云嘗傷於濕因而中暑濕熱相搏則發濕
温許學士云先受暑後受濕雖所言感受先後不同而
其證治則一也又論脈曰陽濡而弱隂小而急許學士
以關前為陽關後為隂紀氏則以浮為陽沈為隂雖所
言部位不同而其脈狀則一也要之二說皆通不可偏
廢然於用藥則白虎加蒼术誠為至當但活人書前不
可表門兼言术附湯此濕温門却但言白虎而不言术
附何耶龐氏方云愚醫昧於冷熱之脈見足脛冷多行
四逆輩如此醫殺之耳濕温脈小緊有類傷寒脈但證
候有異數進白虎則脛自温而瘥朱氏之意豈以术附
與四逆藥物相類恐犯龐氏之戒而此問不載設若濕
氣勝藏府虚大便滑术附其可廢乎屠氏藥法見前
本義云一身盡痛不能轉側者謂之濕温吳氏曰經
曰濕温之脈陽濡而弱隂小而急活人書謂其人先傷
於濕後傷於暑暑濕相搏其證多汗妄言雙脛逆冷者
宜术附湯加人參香薷扁豆主之若脈大有力自汗煩
渴者人參白虎湯加白术主之輕者或十味香薷飲清
暑益氣湯增損主之但在除濕益元氣清暑而已(方見中暑)
(門)
死證濕家下之額上汗出微喘小便利者死若下利不
止者亦死(成濕家發汗則愈金匱要略曰濕家身煩疼可與麻黃加术四兩發其汗為宜若妄下則)
(大逆額上汗出而微喘者乃陽氣上逆也小便自利或下利者隂氣下流也隂陽相離故云死矣内經曰隂陽)
(離缺精氣乃絶)
麻黃加术湯方
麻黃(三兩去節)桂枝(去皮)甘草(炙各二兩)
杏仁(七十枝去皮尖)白术(四兩)
右五味以水九升先煮麻黃減二升去上沫内諸藥
煮取二升半去滓温服八合覆取微似汗
此外治濕方論雜病首册已詳不復贅叙
身反張為痙
有汗為柔痙無汗為剛痙證治詳見雜病五册不復贅
叙
婦人傷寒
婦人傷寒六經傳變治例皆與男子同法惟經水適來
適斷熱入血室與夫胎前産後崩漏帶下則治有殊别
也
熱入血室婦人中風發熱惡寒經水適來得之七八日
熱除而脈遲身涼胸脇下滿如結胸狀譫語者此為熱
入血室也當刺期門隨其實而瀉之(東垣云妄見妄聞夜夢亡人皆肝木)
(大盛而為邪也刺期門與此義同)
許學士治一婦人患熱入血室證醫者不識用補血
調氣藥延養數日遂成血結胸或勸用前藥予曰小
柴胡已遲不可行也無已則有一焉刺期門穴斯可
矣予不能針請善針者治之如言而愈或問曰熱入
血室何為而成結胸也予曰邪氣傳入經絡與正氣
相搏上下流行或遇經水適來適斷邪氣乘虚而入
血室血為邪迫上入肝經肝受邪則譫語而見鬼復
入膻中則血結於胸也何以言之婦人平居水當養
於木血當養於肝方末受孕則下行之以為月水既
姙則中畜之以養胎及既産則上壅之以為乳皆此
血也今邪氣畜血併歸肝經聚於膻中結於乳下故
手觸之則痛非湯劑可及故當刺期門也
婦人傷寒發熱經水適來晝日明了夜則譫語如見鬼
狀者此為熱入血室無犯胃氣及上二焦必自愈(活人云小)
(柴胡湯和之焦犯胃氣謂下之犯上二謂發汗也)
衍義云一婦人温病已十二日診其脈六七至而濇
寸稍大尺稍小發寒熱頰赤口乾不了了耳聾問之
病數日經水乃行此屬少陽熱入血室也若治不對
病則必死乃按其證與小柴胡湯服之二日又與小
柴胡湯加桂乾薑一日寒熱遂止又云我臍下急痛
又與抵當丸微利臍下痛痊身漸涼脈漸勻尚不了
了仍復與小柴胡次日又云我但胸中熱燥口鼻乾
又少與調胃承氣湯不得利次日又云心下痛又與
大陷胸丸半服利三行次日虚煩不樂時亦有所見
時復狂言雖知其尚有燥屎以其極虚不敢攻之遂
與竹葉湯去其煩熱其夜大便自通至曉兩次中有
燥屎數枚而狂言虚煩盡解但咳嗽唾此肺虚也恐
乘虚而成肺痿遂與小柴胡去人參大棗生薑加乾
薑五味子湯一日咳減二日而病悉愈以上皆用張
仲景方
婦人中風七八日續得寒熱發作有時經水適斷者此
為熱入血室其血必結故如瘧狀發作有時小柴胡湯
主之
附
雲婦人傷寒中風治法與男子無異惟熱入血室姙娠
傷寒則不同也宜以四物湯安養胎血佐以汗下之藥
治之
婦人傷寒中風自汗頭痛項背強發熱惡寒脈浮而緩
恐熱入血室故倍加芍藥桂枝加芍藥湯
桂枝(一兩半)赤芍藥(三兩半)生薑(切一兩半)
甘草(炙一兩)大棗(六枚擘)
右剉細每服五錢水煎服
婦人傷寒脈浮而緊頭痛身熱惡寒無汗發汗後恐熱
入血室宜麻黃加生地黃湯
麻黃(二兩半)桂枝(一兩半)甘草(半兩炙)
生地黃(二兩)杏仁(二十五枚去皮尖)
右㕮咀每服五錢水煎服
活婦人傷寒經脈方來初斷寒熱如瘧狂言見鬼宜用
乾薑柴胡湯
柴胡(四兩)括蔞根桂枝(各一兩半)
牡蠣(煅)乾薑甘草(炙各一兩)
右㕮咀每服五錢水一盞半煎至七分去渣温服初
服微煩再服汗出而愈
羅小柴胡加地黃湯治婦人室女傷寒發熱經水適
來適斷晝日明了夜則譫語如見鬼神亦治産後惡
露方來忽間斷欲死
柴胡(一兩二錢半)人參黃芩
甘草(炙)半夏(湯洗七次)生地黃(各七錢)
右為麄末每服五錢生薑三片棗二枚水煎服
雲婦人傷寒身熱脈長而弦屬陽明少陽往來寒熱夜
躁晝寧如見鬼狀經水適斷熱入血室不實滿者小柴
胡加牡丹皮湯主之大實滿者桃仁承氣湯下之
小柴胡加牡丹皮湯方
柴胡人參牡丹皮(各二兩)甘草(炙)
生薑(各七錢半)半夏(湯洗六錢)大棗(三枚擘)黃芩(七錢半)
右剉細每服一兩水煎服
婦人傷寒頭痛脈浮醫反下之邪氣乘虚而傳於裏經
水閉不行心下結鞕口燥舌乾寒熱往來狂言如見鬼
狀脈沈而數者當下之宜小柴胡加芒硝大黃湯主之
柴胡(二兩)半夏(製一兩半)黃芩生薑(各七錢半)
大黃芒硝(各七錢)甘草(炙五錢半)大棗(三枚擘)
右剉每服一兩水煎去滓下芒硝再沸温服若脈不
沈數即不可下
許辛亥中寓居毗陵學官王仲禮之妹病傷寒發寒熱
遇夜則如鬼物所憑六七日忽昏塞涎響如引鋸牙關
緊急瞑目不知人疾勢極危召予視之予曰得病之初
曾値月經來否其家曰月經方來病作而經遂止一二
日發寒熱晝雖靜夜則有鬼祟從昨日涎生不省人事
予曰此熱入血室之證也仲景云婦人中風發熱惡寒
經水適來晝則明了夜則譫語如見鬼狀發作有時此
名熱入血室醫者不曉以剛劑與之遂致胸膈不利涎
潮上脘喘急息高昏冒不知人事當先化其痰後除其
熱予急以一呷散投之兩時頃涎下得睡省人事次授
以小柴胡加地黃湯三服而熱除不汗而自解矣
雲婦人傷寒表虚自汗身涼四肢拘脈沈而遲太陽標
病少陽本病經水適斷桂枝加附子紅花湯
桂枝(二兩半)芍藥生薑(各一兩半)
甘草(炙一兩)附子(炮)紅花(各五錢)
右剉細每服一兩水三盞煎服
婦人傷寒太陽標病汗解表除邪熱内攻熱入血室經
水過多無滿實者甘草芍藥湯
甘草芍藥生地黃川芎(各一兩)
右㕮咀每服一兩水三盞煎至一盞半去滓入髮灰
五錢調勻温服不止者刺隠白
妊娠傷寒吳凡妊娠傷寒六經治例皆同但要安胎為
主凡藥中有犯胎者則不可用也如藿香正氣散十味
芎蘇散參蘇飲小柴胡湯之類有半夏能犯胎如用須
去之若痰多嘔逆必用之以半夏麯則可如無沸湯泡
七次去皮臍生薑自然汁拌晒乾乃可用也凡川烏附
子天雄側子肉桂乾薑大黃芒硝芫花甘遂大戟蜀漆
水蛭䖟蟲桃仁牡丹皮乾漆代赭石瞿麥牛膝等類之
物皆動胎之藥凡用必須斟酌仔細而詳之也其餘詳
見各條治例不錄凡護胎之法傷寒熱病熱甚者宜用
井底泥塗臍二寸乾即又塗之一方以白藥子為末水
調塗之一方以伏龍肝末水調塗之可護胎也大抵妊
娠傷寒合用湯劑必加黃芩白术二味能安胎也或以
此二味煎湯與之或為細末白湯調下二三錢亦佳如
妊婦素稟弱者藥中四物湯佐之不可缺也且如用小
柴胡湯去半夏加白术合四物湯用之可以保胎除熱
也其效如神餘皆倣此用之則妙矣
潔黃茋解肌湯治婦人妊娠傷風自汗
人參黃茋當歸川芎
甘草(炙各五錢)芍藥(六錢)加蒼术生地黃亦可
右為麄末每服五錢水煎温服無時
海若妊娠傷寒中風表虚自汗頭痛項強身熱惡寒脈
浮而弱太陽經病宜表虚六合湯
四物湯(四兩)桂枝地骨皮(各七錢)
若妊娠傷寒頭痛身熱無汗脈緊太陽經病宜表實六
合湯
四物湯(四兩)麻黃細辛(各半兩)
若妊娠傷寒中風濕之氣肢節煩疼脈浮而熱頭痛者
太陽標病也宜風濕六合湯
四物湯(四兩)防風蒼术(製各七錢)
若妊娠傷寒下後過經不愈濕毒發斑如錦紋宜升麻
六合湯
四物湯(四兩)升麻連翹(各七錢)
若妊娠傷寒胸脇滿痛而脈弦少陽證宜柴胡六合湯
四物湯(四兩)柴胡黃芩(各七錢)
若妊娠傷寒大便硬小便赤氣滿而脈沈數陽明太陽
本病也急下之宜大黃六合湯
四物湯(四兩)大黃(五錢)桃仁(去皮尖䴸炒十枚)
若妊娠傷寒汗下後咳嗽不止者宜人參六合湯
四物湯(四兩)人參五味子(各五錢)
若妊娠傷寒後虚痞脹滿者陽明本虚宜厚朴六合湯
四物湯(四兩)厚朴枳實(䴸炒各五錢)
若妊娠傷寒汗下後不得眠者宜梔子六合湯
四物湯(四兩)梔子黃芩(各五錢)
若妊娠傷寒大渴蒸蒸而煩脈長而大者宜石膏六合
湯
四物湯(四兩)石膏知母(各五錢)
若妊娠傷寒小便不利太陽本病宜茯苓六合湯
四物湯(四兩)茯苓澤瀉(各五錢)
若妊娠傷寒太陽本病小便赤如血者宜琥珀六合湯
四物湯(四兩)琥珀茯苓(各五錢)
若妊娠傷寒汗下後血漏不止胎氣損動者宜膠艾六
合湯
四物湯(四兩)阿膠艾(各五錢一方加甘草同上一方加甘草乾薑黃茋)
若妊娠傷寒四肢拘急身涼微汗腹中痛脈沈而遲少
隂病也宜附子六合湯
四物湯(四兩)附子(炮去皮臍)桂(各五錢)
若妊娠傷寒畜血證不宜墮胎藥下之宜四物大黃湯
主之
四物湯(四兩)生地黃大黃(酒浸各五錢)
婦人妊娠或畜血抵當桃仁勿妄施要教子母俱無損
大黃四物對分之
丹施孺人傷風未解兩足下脛冷嗽多不吐痰頭眩蓋
其性急又當臨月
黃芩(半錢)陳皮白术(各一錢)蘇梗(三分)木通
枳殼(炒各五分)麻黃(三分)甘草(炙二分)桔梗蒼术(各半錢)
右水煎服無時
雲婦人有孕傷寒脈浮頭重腹中切痛宜桂枝芍藥當
歸湯
桂枝芍藥當歸(各一兩)
右剉細每服一兩水煎
婦人妊娠傷寒自利腹中痛食飲不下脈沈者太隂病
也宜芍藥湯
芍藥白术甘草茯苓(各一兩)
右如前修服
活治妊娠傷寒安胎宜阿膠散
人參白茯苓阿膠(炒)桑寄生白术(各等分)
右搗羅為細末糯米飲調下二錢日二服
治妊娠傷寒安胎宜白术散
白术黃芩(新瓦上炒香各等分)
右為末每服三錢水一鍾生薑三片大棗一枚擘破
同煎至七分去滓温服但覺頭痛發熱便可服二三
服即瘥惟四肢厥冷隂證見者未可服
治妊娠傷寒憎寒發熱當發其汗宜蔥白湯
蔥白(十莖)生薑(二兩切)
右剉水二盞煎至一盞連服取汗
海蔥白一物湯用蔥白二把以水一升熟煮取汁令食
盡亦主安胎若胎損須臾即出
紫蘇散治胎氣不和揍上心腹脹滿疼痛謂之子懸
能安活胎亦下損胎又治傷寒頭疼發熱遍身疼痛
紫蘇葉當歸(各一兩)人參甘草(炙各半兩)
大腹皮川芎白芍藥陳皮(去白各一兩)
每服八錢水一鍾半生薑五片蔥白三莖連須煎至
一鍾去滓食前熱服若心腹甚痛者加木香玄胡索
研同煎服
芎蘇散治妊婦傷寒頭痛憎寒壯熱身痛項強
紫蘇葉川芎白芍藥白术
陳皮乾葛甘草麥門冬(各等分)
剉散每服四錢薑四片蔥白三莖煎熱服
治婦人傷寒妊娠服藥例若發熱惡寒不離桂枝芍
藥若往來寒熱不離柴胡前胡若大渴者不離知
母石膏五味子麥門冬若大便泄者不離桂附乾薑
白术若大便燥結者不離大黃黃芩若月經適來
適斷者不離小柴胡若胎不安者不離人參阿膠白
术黃芩若發汗者不離煎䜴生薑麻黃旋覆若頭
痛者不離石膏山梔前胡若傷暑頭痛者不離柴胡
甘草石膏若滿悶者不離枳實陳皮若胎氣不安
者不離黃芩麥門冬人參若斑發黑者不離黃芩梔
子升麻
大治妊娠時氣身大熱令子不落護胎方
伏龍肝研為極細末調塗臍下三寸乾即易瘥即止
又方井水泥塗乾即易之(二方出本事有效)
又方浮萍藍根朴硝蛤粉大黃(微炒)
右為末調傅臍上安胎解熱極妙
又方白藥子為末水調傅腹上
治妊娠霍亂二方(附少隂吐利門)
治妊娠發斑變為黑色宜梔子大青湯
黃芩升麻梔子仁(各二兩)大青杏仁(各半兩)
右㕮咀每服五錢水一盞半細切蔥白三寸煎至一
盞去滓温服
產後傷寒吳新産後患傷寒不可輕易發汗蓋有産時
傷力發熱去血過多發熱惡露不去發熱三日蒸乳發
熱或有早起動勞飲食停滯一皆發熱狀類傷寒要在
仔細詳辨切不可輒便發汗大抵産後大血空虚若汗
之則變筋惕肉瞤或鬱冒昏迷而不省或風搐搦而不
定或大便秘澀而難去其害非輕切宜精審凡有發熱
且與四物湯以川芎當歸為君最多白芍藥須炒過酒
蒸熟地黃佐之如發熱加軟苗柴胡人參乾薑主之最
效蓋乾薑之辛熱能引血藥入血分氣藥入氣分也且
能去惡養新有陽生隂長之道以熱治熱深合内經之
旨予嘗用之取效如神故錄以勸之如有惡露未盡者
益母丸黑神散必兼用之若胃虚食少者必加白术茯
苓有痰嘔逆者必加陳皮半夏其餘六經各條治例皆
同但藥中必加四物湯為主乃養血務本之要也産
後中風數十日不解頭微痛惡寒時時有熱心下悶乾
嘔汗出雖多陽旦證耳可與陽旦湯(即桂枝湯方見太陽病)
産後中風發熱面赤喘而頭痛竹葉湯主之
竹葉(一把)葛根(三兩)防風桔梗
桂枝人參甘草(炙各一兩)
右㕮咀每服五錢棗一枚薑五片水一盞半煎一盞
去滓服温覆使汗出若頭項強用大附子半錢煎藥
揚去沫嘔者加半夏一錢
丹産後發熱惡寒皆屬血氣虚左手脈不足補血右手
脈不足補氣凡惡寒發熱又腹痛當去惡血惡寒發熱
乳汁不通及膨者無子當消用麥芽二兩炒研細清湯
作四服調下有子當下用木通通草猪蹄汁調煎服
産後纔見身熱不可發表并一切苦寒藥必用乾薑治
之大發其熱輕則用茯苓淡滲其熱
大凡産後發熱頭痛身疼不可便作感冒治之此等多
是血虚或敗血作梗宜以平和之劑與服必效如玉露
散或四物加北柴胡等分煎服若便以小柴胡湯及竹
葉石膏湯之類竟不救者多矣
玉露散治産後乳脈不行身體壯熱疼痛頭目昏痛
大便澁滯悉治之涼膈壓熱下乳
人參茯苓甘草(各半兩)苦梗(炒)
川芎白芷當歸(二錢半)芍藥(七錢半)
右㕮咀每服五錢水一盞煎至七分温服如煩熱甚
大便秘者加大黃二錢半
小兒傷寒
潔傷寒表裏攻發有表證惡風惡寒者當發表(海藏云惡)
(風者白术散惡寒者神术湯)如氣盛能食不大便無表證者可攻
裏春主温屬木身温當發汗(海藏云神术湯)夏主長屬火
身熱而煩躁合大發散(海藏云神术加黃茋湯)長夏主化屬土
及居四季同當調其飲食(海藏云四君子湯)秋主收屬金身
涼内温合微下(海藏云通膈丸金花丸)冬主藏屬水身熱而惡
寒是熱在外而寒在内身寒而惡熱是熱在内而寒在
外(海藏云熱在内者調胃承氣湯寒在内者調中湯丸)
潔凡傷寒宜依四時隂陽升降逆順剛柔而施治法氣
升浮則順發之收藏則下之有汗發熱惡風脈浮緩
者風傷衛桂枝湯無汗發熱惡寒不當風而自憎寒
脈浮緊者寒傷榮麻黃湯有汗發熱惡風脈浮緊無
汗發熱惡寒脈浮緩謂之榮衛俱傷青龍桂枝麻黃各
半湯無汗發熱不惡風寒脈沈洪者可下之更詳認
其厥與不厥量寒熱淺深而治之有汗四肢厥脈沈
微者名隂厥四逆湯無汗四肢厥脈沈微者名陽厥
大承氣湯加膩粉如四肢不厥身熱内外皆陽不動
三焦宜涼藥三五服下之黃芩甘草湯黃芩白术
湯黃芩蒼术湯黃芩梔子湯連翹飲子小柴
胡湯八正散涼膈散白虎湯五黃散此上
中下三焦藥宜選用之中暑脈虚背惡寒自汗而渴
者白虎湯身涼脈緊熱在内者急下之口燥咽乾不大
便是也無汗身大熱者可發汗升麻湯大青膏天麻
膏有汗身大熱者桂枝湯惺惺散解肌湯小柴胡湯
白术防風湯可選用之發汗者量四時暄暑燥濕風
寒各宜春涼夏寒秋温冬熱而發之
錢傷風貪睡口中氣熱呵欠煩悶當發散與大青膏表
證也(潔古補遺云小兒外感於風寒拘急呵欠煩悶皮毛澁口中氣熱者當發散秋冬用温熱藥春夏用)
(涼寒藥)
大青膏方
天麻青黛(研各一錢)白附子(生一錢半)蝎尾(去毒生半錢)
硃砂(研)天竺黃(研)麝香(各一字匕)烏稍蛇肉(酒浸焙乾取末半兩)
右同研細生蜜和成膏每服半皂子或一皂子大月
中兒粳米大同牛黃膏薄荷水化一處服之五歲以
上同甘露散服
雄黃膏治傷風温壯熱引飲
雄黃(小棗大研蘿蔔根水并醋一大盞煮盡)甘草末川甜稍(各三錢)
寒水石(研細五錢匕)腦子(一錢匕)硃砂(五分)
右研勻煉蜜成膏薄荷湯化下半皂子大
右前大青膏發散貪睡口氣熱呵欠煩悶表證者蓋
為三歲以下小兒未能言者設也
活尋常風壅發熱鼻涕痰嗽煩渴惺惺散主之
惺惺散治小兒風熱及傷寒時氣或瘡疹發熱
桔梗細辛人參白术
甘草括蔞根白茯苓川芎(各等分)
右為末每服二錢薑二片薄荷二葉煎服三歲以下
作四五服凡小兒不問傷風傷寒風熱與此即愈
海傷寒時氣風熱痰壅咳嗽及氣不和者四君子加細
辛瓜蔞桔梗各一分生薑薄荷煎或加防風川芎各一
分内有寒及遇天寒欲發散者則去瓜蔞加桔梗多虚
汗夜啼者加麥門冬傷風身熱頭痛氣促者四君子
加川芎防風等分細辛羌活減半同煎
活咽喉不利痰實咳嗽鼠粘子湯
雲人參羌活散治小兒寒邪及瘟氣時疫瘡疹頭痛
體疼壯熱多眠不語潮熱煩渴痰實咳嗽
羌活獨活柴胡人參
芎藭枳殼(炒)甘草(炙)白茯苓(去皮各二兩)
前胡桔梗天麻(酒浸炒)地骨皮(各半兩)
右為散每服二錢水一盞入薄荷少許同煎去渣温
服不拘時候
七寶散治時氣頭昏體熱小兒同乳母服大人亦可
紫蘇葉香附(炒各三兩)陳皮甘草(炙)
桔梗白芷川芎(各一兩)
右㕮咀薑棗煎服
海麻黃黃芩湯治小兒傷寒無汗頭痛身熱惡寒
麻黃赤芍藥黃芩(各半兩)甘草(炙)桂枝(各二錢半)
右為麄末水煎服
升麻黃芩湯治傷風有汗頭疼發熱惡風
升麻葛根黃芩芍藥(各五錢半)甘草(一錢半)
右㕮咀每服二錢水煎温服
右惺惺散等藥發散頭痛發熱惡風寒表證者蓋為
三歲以上小兒能言者設也能言故頭疼惡風寒可
問而知也前五方通治有汗無汗惡風惡寒第五方
治無汗惡寒第六方治有汗惡風
錢與大青膏不解散有下證當下大黃丸主之大熱飲
水不止而善食者可微下餘不可下也(此裏證也潔古補遺云大熱飲)
(水能食不大便用大黃丸作散子與服之如清便自調慎不可妄下恐外熱逐於内而變結胸危證多矣)
大黃丸治風熱裏實口中氣熱大小便秘赤飲水不
止有下證者宜服之
川芎(半兩)黑牽牛(半兩半生半熟炒)大黃(酒蒸一兩)甘草(炙二錢半)
右為細末稀糊和丸麻子大二歲每服十丸温蜜水
下乳後服以溏利為度未利加丸數
活頭額痛身體發熱大便黃赤腹中有熱四順散連翹
飲三黃丸主之(三方並見幼科凖繩痘疹門)身體潮熱頭目昏痛
心神煩躁小便赤大便秘此熱劇也洗心散調胃承氣
湯主之(洗心散見痘門)
頭額身體温熱大便白而酸臭者胃中有食積雙聖丸
主之(方見幼科食癖門)
潔如身表無大熱而小便不利是有濕熱結膀胱仍用
勝濕藥白术白茯苓之類利小便則其熱自退
雲小兒傷寒煩熱小便赤澁大便褐色面赤熱者導赤
散
錢傷風兼藏兼心則驚悸兼肺則悶亂喘息哽氣長出
氣嗽兼腎則畏明各隨補母藏虚見故也
傷風手足冷脾藏怯也當先和脾後發散和脾益黃散
發散大青膏主之(此治隂厥有汗脈沈微者若陽厥無汗脈沈滑者不宜此法宜大承氣湯)
(而加膩粉)
傷風自利脾藏虚怯也當補脾後發散補脾益黃散發
散大青膏主之未瘥調中丸主之有下證大黃丸下之
後服温驚丸
傷風腹脹脾藏虚也當補肺必不喘後發散仍補脾也
去脹塌氣丸主之發散大青膏主之
傷風吐瀉(治見幼科凖繩吐瀉門瀉用益黃散白术散發散用大青膏)
湯治夾驚傷寒熱極生風薄荷散
薄荷葉(半兩)羌活全蝎麻黃(去根節)甘草(各一錢二分半)
天竺黃僵𧖟白附子(炮各二錢半)
為細末每服一錢水半盞煎至三分加竹瀝少許妙
雲小兒表傷寒則皮膚閉而為熱盛即生風欲為驚搐
血氣未實不能勝邪故發搐也大小便依度口中氣熱
當發之宜大青膏
肺盛復有風冷則胸滿短氣氣急喘嗽上氣當先散肺
後發散風冷散肺瀉白散散風大青膏主之若止傷寒
則不胸滿
腎虚則畏明宜補腎地黃丸(有表者間用地黃膏發散之)
傷風下後虚熱以藥下之太過胃中虚熱飲水無力當
生胃中津液多服白术散小兒結熱於内口乾而渴
身黃體重者宜白术散
湯傷寒發渴宜白虎湯
潔大熱飲水能食不大便用大黃丸作散服之
右三方白术散治虚渴為下後而食少胃虚者設也
白虎湯大黃丸治實渴為末經下而能食不大便者
設也
潔傷寒咳𠻳吐清水哽氣長出氣是肺之不足也合用
阿膠散面白如枯骨者死不治身熱咳嗽吐痰者當
用褊銀丸(方見幼科欬嗽門)
右二方治咳嗽阿膠散治虚嗽為哽氣長出氣者設
也褊銀丸治實嗽為痰盛喘滿者設也若有表證惡
風寒而嗽者當用惺惺散加減四君子湯鼠粘子湯
之類是也
隂厥陽厥(闕)
潔身大熱吐逆不止者茯苓半夏湯(即小半夏加茯苓湯方見嘔門)
湯傷寒嘔者枳殼半夏湯
枳殼半夏(各半兩)
右水一碗薑十片煎至半碗十歲以下作五服
藿香正氣散治傷寒發嘔
藿香葉厚朴(製)半夏(製)
甘草陳皮蒼术(米泔浸各等分)
右㕮咀每服二錢水半盞薑三片棗一枚煎至二分
去渣温服
潔大吐者當下之白餠子珍珠丸消積丸(三方俱見幼科食癖門)
潮熱有時胸滿短氣嘔吐者桃枝丸(方見幼科積熱門)
右七方治傷寒嘔吐前二方治痰飲而吐中一方治
有表而吐後四方治有裏而吐其桃枝丸治裏熱而
吐餘二方治表寒而吐也
湯傷寒自汗當補虚和隂陽小建中湯減桂加黃茋人
參地黃
黃茋(一兩)白芍藥(三兩)甘草人參熟地黃(各半兩)
右㕮咀每二錢水半盞煎至三分去渣服
小兒傷寒形證頭痛體痛鼻塞或流涕喉内
喘息兩手脈洪數頰赤眼澁身上寒毛起口
鼻出水眼赤黃口乾澁咳嗽山根青色噴
嚏
活頭目疼痛而畏人惡寒者此傷寒證也
雲設令小兒卒暴身壯熱惡寒四肢冷或耳凥冷鼻氣
熱為斑疹也與傷寒表證相似此胎氣始發自内之外
若與傷寒表證同治者誤也當作斑疹治之
吳小兒傷寒六經治例皆同但有胎熱驚熱血熱客熱
寒熱潮熱痰熱食熱變蒸發熱痘疹發熱傷風發熱一
皆發作狀似傷寒要在明辨之爾况肌體嫩弱血氣未
定脈法不同藥劑輕小之别故略其節要另開列於左
以便覽焉凡小兒察面色為先要宜詳察色要略也
凡小兒視虎口脈紋者以男左女右手食指第一節為
初關二節為中關三節為末關即寅夘辰三位也凡脈
紋見初關者輕中關者重末關者病危也以紫脈為驚
熱紅脈為傷寒為熱白主疳熱少血青主驚主風主寒
主腹中痛主搐搦黃主傷乳食脾虚黑主冷氣主中惡
主病沈困也凡紫赤青黑脈紋直透末關者死
凡小兒四五歲以一指按其三部脈六七歲以二指按
切三部脈十歲以上當密排三指而切之宜詳脈訣要
略也脈經曰四五歲以上者呼吸七八至細數者吉九
至為熱十至為困五至為寒四至困也十歲左右者五
六至為平也凡胎熱驚熱客熱血熱痰熱寒熱潮熱
等治法並見幼科凖繩宜詳玩之兹不具錄凡食熱
傷乳者則吐哯妳瓣不消口中醋氣傷食則心下滿鞕
噯氣作酸惡食右手氣口脈盛手心熱手背不熱則肚
背先熱以此别之凡治傷食發熱必以六君子湯為
主或加神麯麥芽棠毬子砂仁香附之類如内實者加
枳實青皮熱不解者加軟苗柴胡炒黃連或黃芩之類
以解如無熱宜服香砂保和丸凡變蒸發熱者以長
氣血也夫變者氣上蒸者體熱也輕者發熱虚驚耳冷
微汗唇中有白泡如珠子是也三日而愈重者寒熱脈
亂腹疼啼呌不食凡乳食輒吐哯五日愈也凡傷風
發熱則貪睡脾澁呵欠頓悶鼻塞噴嚏或鼻流清涕口
中氣熱或咳嗽聲重或自汗怕風也宜人參羌活散加
減主之其餘治例宜傷風表證例也要在詳辨治之爾
凡傷寒則怕寒拘急發熱翕翕然在表晝夜不止直
待汗出方解錢氏曰男子則面黃體重女子則面赤喘
急憎寒口中氣熱呵欠頓悶項急也大抵傷寒則手背
熱手心不熱左手人迎脈緊盛也其餘六經為病詳見
六經發熱例同但藥劑宜輕小也亦有失驚失食傷寒
要在審辨而已
凡痘疹發熱錢氏曰腮赤多躁噴嚏眼澁呵欠頓悶時
發驚悸身重發熱耳尖鼻尖手足稍冷也或乍涼乍熱
睡中驚惕起卧不安者乃其候也切不可認作傷寒輒
用發汗或重被蓋覆取汗則大誤矣須仔細辨之凡
壯熱痘疹欲出未出者宜用升麻葛根湯主之胃弱食
少者必加人參白术白茯苓主之若欲透斑更加紫草
茸為妙丹溪言但見紅點便忌葛根慮恐發得表虚瘡
出爛漫也錢氏治斑瘡未透者以四君子湯加糯米煎
先助胃氣也一方更加升麻紫草茸以透斑出凡痘瘡
三日至足謂之出齊若小大不等根窠紅活者不必服
藥至五日當灌漿若漿來肥滿光澤者不必服藥若五
六日漿不來便當救之以人參黃茋當歸三味為君佐
以白术陳皮白芷川芎白芍藥防風炙甘草之類必須
加肉桂三分或五分能引藥入血分化膿為妙若氣逆
滿悶出不快者少加木香二三分主之如惡心嘔逆不
食者須加丁香三粒以透胃氣升發痘毒外出然此皆
秘傳之法用之屢驗者也若有痒塌寒戰咬牙手足冷
或嘔或喘或大便下利者此表裏之氣俱虚也宜加肉
豆蔲訶子各五分熟附子二分或五分主之或十宣内
托散加此三味亦佳凡欲靨未靨頭温足冷或瀉渴或
氣促四肢冷悶亂不寧卧則哽氣寒戰咬牙無熱證者
宜陳氏十二味異功散主之凡青乾紫陷有熱者不可
用此宜八珍湯加黃茋升麻紫草茸生地黃之類主之
其餘詳見幼科凖繩痘疹門宜詳玩而用焉一方治痘
瘡未透漿不至者以烏骨白雄雞冠上取血和白酒漿
温與之最效凡有痒塌抓損宜房中常燒乳香尤妙宜
多用茋歸等湯大抵痘瘡變黑或青乾或紫陷漿不來
昏沈汗出不止煩燥熱渴腹脹啼哭聲嗄大小便不通
者皆難救也凡瘡外黑裏赤者重外白裏黑者極重瘡
端裏黑點如針孔者難治惟裏外肥紅者最吉若一發
並出及一發如針頭密者皆難治也要在詳辨而已
温病
田春曰温病未滿三日先用惺惺散二服後四五日
不解煩渴嘔用白术散如自汗口燥用製白虎湯至六
七日大便燥結用四順飲子下心腹大實大滿牛黃通
膈丸下初覺之時疑是瘡疹只用葛根升麻湯解肌
證治凖繩卷五十一
