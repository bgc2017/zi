證治凖繩卷八十三
明王肯堂撰
幼科
心臟門
見形證治
痘瘡之期始於見點從見點而數之期止七日七日之
内如花之始蕾而發也其氣日盛以出七日之後氣歛
而花謝矣故服藥者當於七日之内日夜連服毋或姑
息苦之以七日所以全之於百年人不知此而惟務姑
息七日之外服無益矣余嘗謂痘毒之在血氣譬若糠
粃之在米也惟血氣充足運轉迅急若篩米然運轉不
停則糠粃不混於米而騰起浮聚自作一團血氣充足
周流則毒不滯於榮衛之中而自然收歛以成瘡故痘
瘡及時貫膿未嘗爛肌捐肉只是將皮肉紅色毒氣收
貯窠囊而已其有日久纔發臭爛者此皆變證而非本
然如此也今舉世以食物發痘而不知其本無益也惟
服補氣血藥以助其運行推出之勢可也
發熱三日之後熱退身凉大小不等作三次出淡紅色
如水珠光澤者不湏服藥凡痘子出現疎則毒輕不
可妄治密則毒甚却要磊落大小分眀不相粘連略與
托裏解毒之劑快斑湯消毒飲主之使之易發易靨如
出太密粘連糢糊其毒尤甚托裏解毒之劑宜多飲之
以防癢塌黑陷之變更察外症可治則治不可則勿治
凡痘子出形皮肉如常根苗明潤此毒輕也不可妄
治如皮肉昏黑或赤腫根苗乾枯青紫或灰白者此毒
甚也以消毒飲奪命丹合服
快斑湯
人參(五分)當歸防風木通(各一錢)甘草(三分)木香
紫草蟬蜕(各二分)
右剉細水一盞煎七分去渣温服不拘時
消毒飲
牛蒡子連翹甘草綠升麻山豆根
紫草(各等分)
右剉細水一盞煎七分去渣温服不拘時
奪命丹
麻黃升麻(各半兩)山豆根紅花子大力子
連翹(各二錢半)蟬蛻紫草(各一錢半)人中黃(三錢)
右研細末酒蜜和丸辰砂為衣薄荷葉煎湯下
凡痘子之出最要唇紅舌潤紅鮮如常其毒則輕如唇
焦破裂舌燥有芒為毒火太甚表裏鬱遏急宜觧之黃
連解毒湯加大力子黃連解毒(煩躁)
發熱一二日便出如纔發一二日間痘便一齊湧出者
須間其曾數日前有熱否如曾數日前乍熱乍凉以過
期論惟原未發熱至今纔熱便斑現此表氣虛毒氣盛
榮熱衛弱腠理不密肌肉不堅不能約束於外使毒氣
衝擊故出太驟也宜用實表之劑可以無癢塌無潰爛
實表解毒湯主之一方用羌活散調紫草膏或保嬰
丹加紫草牛蒡子蟬蛻與服熱盛不退以羌活散調退
火丹進之另用燈草木通蟬退地骨皮煎湯候冷服此
用發表之劑與表虛衛弱之說背馳盖亦有初發熱時
見表證失於解散實熱壅遏而怒發者此法猶可施也
然得全者鮮矣
實表解毒湯
黃耆人參當歸稍生地黃白芍藥
地骨皮甘草酒片芩柴胡玄参升麻
右剉細加薄荷葉少許淡竹葉十片水煎温服無時
消毒快癍湯
桔梗甘草節荆芥穗牛蒡子防風
當歸尾玄参赤芍藥天花粉黃茋
連翹前胡木通水煎服
清地退火湯治痘帶熱而出名為火裏苗急用此方
以退其熱則後無青黑變陷之候
地骨皮地膚子(各一錢)牛蒡子紫草
葛根(各八分)連翹(六分)當歸(五分)木通(三分)蟬退(二分)
右加薑一片水煎服如熱不退再服一劑或為末燈
心湯服
羌活散(本門初熱)保嬰丹(本門預防)退火丹(即六一散加牛黃纏豆藤見初)
(熱)
發熱四五六日始出如發熱四日至五六日後始出者
須審視曾有外感内傷否盖傷風寒傷食之熱久而不
去則所藴瘡痘之毒亦能乘間不出不可以過期論惟
無内傷外感之因一向熱而不出此裏氣虛不能驅逐
其毒使之即出而毒邪得以留連停伏於臟腑腸胃之
間宜先用托裏之劑令其快出次以和中之劑多服之
可以無伏無陷無倒靨托裡宜托裡快癍湯或十宣散
和中宜四君子湯加黃耆或保元湯合勻氣散主之
托裏快癍湯
當歸黃耆川芎木香青皮牛蒡子
紫草連翹木通防風桂枝蟬蛻
右剉細加淡竹葉十片水煎溫服無時
十宣散(一名十竒散一名托裏十補散)
黃茋人参當歸(各錢)厚朴(羌製)桔梗(各一錢)
桂心(三分)川芎防風甘草白芷(各一錢)
右為細末每服一錢或二錢木香湯調下
增損八物湯
人参黃茋白术甘草當歸川芎
牛蒡子(炒)葛根赤芍藥防風荆芥穗
連翹桔梗
右用水煎服
勻氣散
木香青皮(各五錢)山查肉(二錢半)
右為細末每服一錢甘草湯調下
應出不出痘疹之出自有常期如過期應出不出有數
證不同不可不辨如内素實之人皮厚肉密毒氣難於
發越一旦恃其體厚不怯風寒又為外邪所觸或體素
弱者風寒易感以致腠理閉密氣血凝澀故應出不出
也其證頭痛四肢拘急偎倚蓋覆常惡風寒此類宜發
之氣強者用雙解散氣弱者用参蘇飲或惺惺散(俱初熱)
或内虛者脾弱食少宜用補脾之劑加行氣發表藥四
君子湯(不能食)調元湯(即參蘇飲見大法)並加木香青皮黃茋桂
枝或臟腑自利宜用温裡之劑黃芪建中湯(腹痛)益黃
散(脾)並與奪命丹合進利未止者豆蔲丸(泄利)合進盖
裏溫則氣不消削氣不消削則不陷伏矣若依上法分
治猶不出者此毒壅伏於三焦不久而變生焉
加減参蘇飲
人参紫蘇葉葛根陳皮前胡白芷
桔梗枳殼甘草羌活防風
右用竹葉為引熱服
加減調中湯
人參白术黃耆甘草(炙)木香桂枝
白茯苓藿香陳皮白芍藥(酒炒)
右用生薑為引煎服
聞人氏槻云是痘疹證熱數日而不發見者進退皆難
便欲大發之懼其本稀而成癍爛不發之又無以出其
毒氣古人立論始以藥微發之微發不出則加藥加藥
不出則大發之大發之後所出不多氣候和平無他症
者即是瘡本稀不可更發也以此言之發不至太過守
不至不及乃用藥之圓活也愚按古方用發表者升麻
葛根湯輕劑也惺惺散重劑也謂微發謂加藥者或先
用輕劑後用重劑或只用本劑先小作湯少飲之後漸
加大多飲之非謂於本方之外再加辛熱大發之藥也
凡痘疹過期應出不出者或因外感風寒依上發表之
法或因内虛泄瀉依上和中之法如按法調治猶不出
快熱反甚大渴腹脹滿大便鞕結不通煩躁不安者此
毒邪壅伏於内三黃丸七味升麻丸(初熱)擇而用之甚
則三乙承氣湯主之(大便秘)聞人氏云且身熱脈數大便
秘而腹脹此熱毒壅遏未見形狀者當微下之非微下
則熱不減此是始者熱在裡癍未出之時也若癍點隱
隱在皮膚中者是已發越在表瘡正發時則不可妄下
也又有結膿窠痂疕之際脈尚洪數能食而大小便秘
此表已罷裡有熱毒宜微利之大抵臟腑有熱往往利
大小便者以其主出而不内故也
張氏從道云瘡痘氣勻即出快盖氣勻則榮衛無滯勻
氣之藥如桂枝防風荆芥穗薄荷所以行在表之氣而
使之無滯也故凡發表之劑多用之木香青皮枳殼木
通所以行在裏之氣而使之無滯也故凡和中之劑多
用之又瘡出之時常宜和煖如三春發生之氣則氣血
和暢自然其出快其發透其靨齊若偏於太熱則壯火
食氣其氣反虛而不能行偏於太寒則氣凝澀而不得
行矣
痘瘡之證其初不免於發熱者未出毒邪在裏煎熬氣
血薰蒸臟腑而然瘡既現形則毒洩而熱解所以瘡出
熱退者瘡本必疎若瘡已出熱不少減此毒藴於中其
勢方張其瘡必密宜急解其毒連翹升麻湯加防風荆
芥穗地骨皮或解毒防風湯(大法)加升麻或東垣黍粘
子湯(本條)兼服代天宣化丸(預防)服藥之後瘡或不出
或再出其熱頓減者為氣和也熱若不減瘡漸加多再
消詳大小便何如大便不通七物升麻丸(初熱)小便不
利連翹湯(小便不利)大小便俱不通八正散(小便不利)自利者黃
芩湯(自利)加白頭翁酒黃連調赤石脂末裡氣和毒解
矣如更加渴煩躁不已或譫妄或腹脹滿氣促或自利
不止手足厥冷此逆證勿治
出太密潔一發便密如鍼頭形勢重者合輕其表而凉
其内連翹升麻湯主之然稠密之處各有經絡部分所
屬額主心面主胃腹與四肢主脾脇主肝兩腋主肺下
部主腎肩背主膀胱當隨見證治之若面色黃大便黑
煩躁喘渴或腹脹者瘀血在内也用犀角地黃湯或抱
龍丸生犀角汁但根窠分明肥滿者無妨薛前證若
屬心經用導赤散之類胃經用犀角散之類肝經用柴
胡湯之類大凡稠密者熱毒熾盛也若密而不痛用東
垣消毒散若密而作痛用仙方活命飲若密而小便不
通用八正散若密而大便不通用承氣湯若密而惡寒
發熱用麻黃甘草湯
連翹升麻湯(潔古連翹升麻湯即升麻葛根湯加連翹一分是也此又萬氏所增定)
連翹(一錢)升麻葛根桔梗甘草(各七分)
牛蒡子(一錢)木通(八分)白芍藥(五分)薄荷葉(少許)
右剉細加淡竹葉燈心水一盞半煎一盞去查温服
無時
東垣鼠粘子湯治癍疹已出稠密身表熱急與此藥
防後青乾黑䧟
鼠粘子(炒二錢)當歸(酒浸)甘草(炙)柴胡連翹
黃芩黃茋(各一錢)地骨皮(二錢)
右㕮咀每服三錢水煎去渣温服空心服藥畢且勿
與乳食
犀角消毒散治癍疹丹毒發熱痛癢及瘡疹等證
牛蒡子甘草荆芥防風(各五分)犀角(鎊二分)
金銀花(三分)
右水煎熟入犀角傾出服
東垣消毒散(即消毒救苦湯見大法)仙方活命飲(餘毒)
發表痘出太盛煩喘甚者麻黃黃芩湯痘出太盛煩
喘咽痛而𠻳者麻黃湯入麝香尤妙
麻黃甘草湯治表實痘毒焮盛稠密
麻黃生甘草
右水煎服
攻裏潔古云癍已發密重微喘飲水者有熱也用去風
藥微下之滄洲翁云瘡已發稠密微喘渴欲飲水宜
微下之當歸丸及龐氏地黃膏外以黃檗膏塗面佳
痘出太盛喘促腹滿小便赤手足心幷腋下有汗或狂
言妄語大便不通宜四順飲小承氣湯下後諸證悉退
不可再下表裏田氏調肝散治瘡疹太盛宜服令
瘡不入眼
生犀(二錢半)龍胆草麻黃(去節)釣藤鈎(各一錢)黃茋
桑白皮(炒黃)石膏(各半兩)大黃栝蔞仁(去皮)甘草(炒各二錢)
右為麄末每服三錢水煎食後温服微利效
涼血海藏云出太多者犀角地黃湯地骨皮鼠粘子湯
(即地骨皮散加鼠粘子)龐氏地黃膏
生地黃(四兩)豆豉(半升)雄黃(一錢)麝射(半錢)
右以豬膏一觔和勻露一宿煎五六沸令三分去一
絞去下雄黃射香攪均稍稍飲之毒從皮膚中出即
愈
丹又解瘡毒藥
絲瓜升麻芍藥(酒炒)甘草(生)山查黑豆
赤小豆犀角
右㕮咀水煎服
或云一見皮肉纍纍紅點稠密急用纏豆藤燒灰加製
砂連進三四服或薄荷湯調退火丹進之仍以牛蒡子
為末傅𩕄門上以散熱毒非惟能使痘疎且免侵眼之
患用纏豆藤燒灰為末加入退火丹内又用燈草木
通蟬蛻地骨皮煎水調退火丹連進二三服則痘之稠
密不分者遂分明矣後再用乾葡萄五十箇茜草根一
兩荔枝連肉殼核五個芫荽子五錢無子莖葉亦可用
好酒二碗煎一碗徐徐以熱水攙薄常與服之服盡滓
再用水煎准茶常與之服則痘之稠者以退不作害未
退者遂令如水珠起壯灌濃結靨矣
凡痘子初出磊磊落落似稀疎之狀其後旋加日多一
日此毒伏於裏裏氣虛弱不能托之即出要大補兼解
毒或十可救其一二也十宣散加無價散主之
十宣散(見前)無價散(倒靨)
王汝言曰痘瘡多者是毒氣多便先宜解毒然多則恐
氣血周貫不足故隨亦宜兼補藥以助成膿血痘毒自
内出外一二三日方出齊毒氣尚在内出至六日則當
盡發於表七八九日成膿而結痂矣若毒氣盛不能盡
出過六日毒反内入臟腑故須於六日以前毒氣該出
之時急服凉血解毒之藥以驅出之六日之後醫無及
矣
出不快錢瘡疹三日不出或出不快即微發之(鼠粘子湯之類)
如瘡發後不多出即加藥(如一日一貼即加至二貼)如藥不出即大
發之(升麻葛根防風羌活獨活麻黃桂枝之類)如發後不多及脈平無證即
瘡本稀不可更發也有大熱者當利小便(四聖散六一散四苓之類)
小熱者當解毒若不快勿發勿下攻止用抱龍丸治之
婁錢氏消毒散化毒湯活人鼠粘子湯皆發瘡痘温
平温涼藥錢氏所謂微發之者是也如微發不出者即
就與前項藥該每服二錢者即加至三四錢該每日二
服者即加至三四服如加藥又不出者即用升麻葛根
麻黃桂枝大發之如大發不多及脈平無事者即瘡稀
不可更發如脈洪有熱有大熱者當用四聖導赤八正
輩利小便有小熱者當用芩連及金花丸輩解毒若利
小便解毒後又不快則勿發勿下止用抱龍丸治之此
錢氏心法也潔若出不快清便自調知其在表不在
裡當微發升麻葛根湯若青乾黑䧟身不大熱大小便
澀則是熱在内煎大黃湯下宣風散若身表大熱者
表證未罷不可下若癍已出見小熱小便不利當以
八正散利之海太陽出不快(身之後也)荆芥甘草防風
湯陽明出不快(身之前也)升麻加紫草湯(聖惠方升麻葛根加紫草)
少陽出不快(身之側也)連翹防風湯(即連翹散)四肢出不
快防風芍藥甘草湯
吕凡痘瘡出不快者有五證臨病審而調之一證天
時嚴寒為寒所折不能起發宜散寒温表冬三月寒甚
紅癍初見宜五積散正氣散参蘇飲楊氏調解散(俱初熱)
陳氏木香散(泄利)一證炎暑隆盛煩渴昏迷瘡出不快
宜辰砂五苓散煎生地黃麥門冬湯調服身熱者小柴
胡加生地黃熱甚煩渴而便實者白虎加人參湯輕者
人參竹葉湯加生地黃(俱傷寒)煎服一證服凉藥損傷
脾胃或胃虛吐利當温中益氣宜理中湯(泄利)吐利甚者
加附子或陳氏異功散(出不快)木香豆蔲丸(泄利)一證或
成血疱一半尚是紅點此毒氣發越不透必不能食大
便如常者宜半温裏半助養之劑用四聖散加減及紫
草木香湯絲瓜湯阮氏萬全散湯氏安癍湯一證外
實之人皮膚厚肉腠密毒氣難以發泄因出不快宜消
毒飲透肌散如大便秘實於消毒飲内加大黃梔子仁
煎服瘡出太稠宜犀角地黃湯張氏解毒防風湯血氣
不足宜十竒散咽嗌不利宜如聖湯加荷薄枳殼口中
氣熱咽痛口舌生瘡宜甘露飲子驚風搐搦宜抱龍丸
煩渴宜獨参湯黃茋六一湯
張瘡已出而不遍勻者聞人氏云惟透肌解毒無壅塞
之患則自然出勻以必勝散大紫草飲胡荽酒之類主
之痘出不長隱於肌膚者人参透肌散主之出不
快有數證不同内虛熱極而不發者朱汝明用四君子
加黃耆紫草發之有内虛甚而生寒大便利而出不快
者宜理中薑附輩以温之則氣不消剝自不伏陷有内
實而兼諸熱證出不快者用四聖散加味四聖散紫草
飲子紫草木香湯紫草木通湯快癍散絲瓜湯俱可選
用或氣實痰鬱而發不出者蒼术白芷防風升麻黃芩
芍藥連翹當歸(孰為主痰鬱之藥乎)等分煎服兼化抱龍丸若毒
根在裏或血氣虛弱或邪穢衝觸内陷而出不快者托
裡散彭氏云疹痘發未透宜四君子湯加黃茋紫草
糯米煎凡醫百病不可損胃氣故用四君子及糯米等
助其胃氣服此藥後若患者身全不熱又以兔絲子
醋製為末(方在後)大人一錢小兒七分或三分托之則痘
疎疎出矣此藥大補助火不可多多則托出太多矣
隱於肌肉不起宜紫草飲子煎服又不可過用候三日
齊後以保元湯加好酒人乳一二服最穩紫草二兩
細剉以百沸一大盞沃之以噐合定勿令洩氣量大小
温温服
微發消毒散治瘡未出或已出未能均遍又治一切
瘡凉膈去痰治咽喉痛
牛蒡子(炒三兩)甘草(炙半兩)荆芥穗(二錢半)
右為粗末每服三錢水一盞半煎七分去渣温服(海藏)
(云此藥皆温平之劑一去加防風薄荷)
鼠粘子湯治小兒痘瘡欲出未能得透皮膚熱氣攻
咽㗋眼赤心煩
鼠粘子(炒四兩)荆芥穗甘草(各一兩)防風(半兩)
右為細末沸湯點服臨卧大利咽㗋化痰涎止嗽皆
宜(海藏云太陽少陽之劑首論温平者此也)
又法用牛蒡子炒熟為末同荆芥煎服
右三方消毒飲加減法也
化毒湯治小兒痘瘡已出未出並宜服之
紫草茸升麻甘草(炙各等分)
右㕮咀水二鍾粳米五十粒同煎此陽明之藥也(海藏)
(云出不快者化毒湯本事方用糯米去粳米)
丹亞王痘出兩日不甚透食稍進汗微出熱略減但食
物口中覺有惡味此出得遲發未透須微微表之
升麻甘草(炙)紫草白术陳皮芍藥(炒半錢)
作一貼加少酒同煎白芍須炒見其大便雖出不多
却白帶溏滑
紫草白芍藥升麻秫米粉(炒各半兩)
右三方皆化毒湯加減法也
大發頭面出不快此太陽經也當用荆芥甘草羌活防
風天麻共煎胸脇出不快此少陽經也當用柴胡黃
芩紫草木通紫蘇共煎四肢出不快此陽明經也當
用升麻葛根紫蘇芍藥甘草連鬚葱白共煎遍身都
出不快當用九味羌活湯以上四證藥味内各加薑
葱為佐連進二服痘出快矣
九味羌活湯
羌活防風蒼术細辛(少)白芷黃芩
川芎甘草生地黃(宜以芍藥易之)
右水煎量大小輕重加減
散寒五積散正氣散調解散(三方俱見初熱)清暑辰砂五
苓散(五苓散加辰砂研末是也)
人參竹葉湯治夏月吐逆煩躁口渴心悶不寕及疹
後餘熱不退小便赤或赤癍者
人參半夏麥門冬當歸淡竹葉(各等分)
右剉散每服三錢水一盞生薑一片煎服
白虎湯
石膏(四兩)甘草節(八錢)知母(一兩六錢)
右為粗末每服三錢水一盞粳米二十粒同煎至半
盞去查温服不拘時加入人參一兩二錢名人參白
虎湯聖惠加乾葛
小柴胡湯(發熱)
攻裡汪機云有紅癍點出日數未盡其内實而肌熱者
宜疎利之紫草例海藏云小兒瘡疹出未快可濃煎
紫草汁服按紫草通腠理利九竅凉血活血故為痘
家欲出未出必用之藥若出已透而大便利者忌之
紫草散發癍疹
釣藤鈎子紫草茸(各等分)
右為細末每服一字或五分一錢温酒調下無時
四聖散治瘡疹出不快及倒靨一方有黃耆
紫草茸木通甘草(炙)枳殼(麩炒)
右等分為粗末每服一錢水一鍾煎至八分温服無
時(劉提點云疹痘最要大小分曉錢氏四聖散用木通枳殼極好若大小流利不必泥)
紫草迴癍散小兒痘疹出不快或倒靨毒氣入腹
紫草茸黃耆桑白皮木通枳殼
白术(各等分)
右為粗末每服三錢水酒各半盞射香少許同煎服
紫草木通散治小兒瘡疹
紫草木通人参茯苓粳米(各等分)甘草(減半)
右為末每服四錢水煎此小便不利之劑也
人参蟬蜕散治小便不利痘疹不散煩躁多渴戛牙
咬齒氣粗喘滿
人參蟬蜕白芍藥木通赤茯苓
甘草紫草茸(各等分)
右用水煎服
透肌散
紫草茸綠升麻粉甘草(各一錢)
右細切水煎服或與消毒飲同煎服尤妙
紫草透肌湯治痘熱而出不快及頂陷者
紫草(一錢)甘草(三分)升麻木香(各五分)牛蒡子防風
荆芥黃茋(各八分)
右薑水煎服如色紫腹痛加蟬退一錢
紫草快癍湯治痘疹血氣不足不能發出色不紅活
等證(即紫草湯)
紫草人参白术茯苓當歸川芎
芍藥木通甘草糯米
右每服二錢水煎
烏金膏治發熱至七日已前或因風寒痘不起發或
紅紫或驚搐俱可用
殭蚕(酒洗)全蝎(去足尾酒洗)甘草紫草白附子(味苦内白)
(者真)麻黃(各五錢)穿山甲(炒末二錢半)蟬退(去頭足酒洗淨二錢)
右為末將紅花紫草各一兩好酒二鍾熬去大半去
渣入蜜五兩慢火同熬滴水成珠為度丸如龍眼核
大每服一丸燈心湯化下
紫金散治痘瘡出不快及倒靨亦治遠年不愈惡瘡
紫草蛇退(炒焦)牛蒡子(炒各五錢)
右為細每服一錢水半鍾煎減半温服
獨勝散(初熱)
蘿蔔湯治痘疹出不快者
右用開花蘿蔔煎汁時時飲之蓋痘疹氣勻即出快
蘿蔔治嗽定喘下氣消脹解毒
野通散治痘瘡出不快及傷寒不語
乾野人糞(即獮猴糞火燒存性)冰片真麝香(各等分)
右為細末每服五分看大小用新汲水入蜜調下十
歲以上者服一錢按野人糞治蜘蛛咬瘡此治痘
出不快大效若蜘蛛咬瘡久而不愈其絲生皮膚延
蔓遍身不愈者加雄黃青黛水調以蜘蛛試之立化
為水屢驗盖此三味是治瘡疹當用之藥取山中者
若人家所養之㺅食物味雜即不效失其本真也
補虛例丹勉奴痘已出第三日色淡不肯發此血氣俱
虛與此方
人参訶子(煨各一錢)白朮(炒)黃耆(酒炙)當歸(酒洗各二錢)
陳皮(二分)甘草(炙少許)荳蔲(煨一錢半)
右煎入好酒些少飲之
六一湯(見灌漿)
秘𫝊大透肌散
人參芍藥川芎甘草茯苓白术
木通陳皮黃茋糯米
右各等分為粗散每服四錢水煎服
活活血散治瘡子或出不快用白芍藥末酒調如欲止
痛只用温熱水調嚥下(海藏云張和之治四肢出不快加防風大效此症乃太陰)
(藥也)
世四物湯治痘瘡出不快不甚紅活不起根窠緣血虛
故也此藥能活血調順痘疾無如此方自古及今用
之如寳只加甘草服之
通天散治痘發熱不出或已出而色不紅活
人參陳皮桂枝(各八分)川芎熟地黃
芍藥(各一錢)當歸紫草(各一錢半)紅花木香(各三分)
甘草(六分)知母(八分)荔枝殼(十個)
右用雞汁一鍾棗三枚糯米一撮煎服初服到頸再
服到臍三服到脚神效
人参透肌散治痘瘡虛而有熱雖能出快長不齊整
隱於肌膚間者
入參紫草(如無以紅花代之)白术茯苓當歸
芍藥木通蟬蜕甘草糯米(各等分)
右每服三錢水一盞半煎半盞徐徐服之
升均湯治痘瘡已出不均或吐瀉熱渴
升麻乾葛芍藥人参白术茯苓
甘草紫草茸(如無紅花代之)
右每服三五錢薑水煎量服之
秘方兔絲子一味醋浸一宿焙乾為末發熱時每一
歲兒服七分量兒大小加減好酒調服甚易發易脹
易靨且後無餘證此方氣血弱者未出之先可用
既出之後不可用用則托出太多此方係胡黃谷
祖仰出公宦遊廣東得之用者百發百中但元氣厚
者服之不免太密乃大補助火故也或曰痘未出之
先既可服此又奚取於保嬰丹乎殊不知保嬰以解
毒而使之稀此則氣血弱不能出者服此而托之使
出也
又方臘月梅花將開時採晒乾為末煉密為丸未出
之先量兒大小三四服可令痘稀加硃砂尤妙
二花散治痘疹已出未出不發不起隱在皮膚之間
熱證並治
梅花(一兩隂乾)絲瓜(五錢隂乾)桃花(五錢陰乾)硃砂(二錢水飛過)
甘草(一錢去皮火煨)
右為細末每服五分半未痘時蜜水調下
服前藥仍不快無諸惡候者可服八味二花散(見大法)
虛寒例丹女子瘧後出痘血氣俱虛又值冬寒熱易退
不出
丁香(五粒)附子肉桂陳皮當歸(酒洗各五分)
人参(半兩)黃茋(一錢)甘草(炙二分)
右水煎服
陳異功散治痘瘡已出之間不光澤不起發根窠不
紅謂之表虛
木香當歸(各三錢)桂枝白术茯苓(各二錢)
陳皮(去白)厚朴(薑製)人參(去蘆)肉荳蔲(各二錢半)丁香
半夏(薑製)附子(炮去皮各一錢半)
右㕮咀每服二錢水一盞薑五片棗三枚煎服右
治虛寒虛而不寒者宜用前方血氣俱虛之劑不宜
用此必脈虛細四肢身體冷者方可用此方
十補散滋養氣血調和脾胃能使瘡毒速出有寒證
者用之加紫草木香糯米名參耆内托散
黃耆人參當歸(各二錢)厚朴桔梗川芎
防風白芷甘草(各一錢)桂心(三分)
右每服四錢水煎服或為末温水調下一錢五分
虛熱例藍根散治瘡疹出不快及倒靨一名二聖散
救小兒垂死
板藍根(一兩)甘草(炙七錢半)
右末每服半錢取雄雞冠血三兩點同温酒少許食
後調下無時甚則三五服立效(丹溪云藍能分散敗血)
絲瓜散發瘡疹最妙絲瓜連皮燒灰存性百沸湯調下
或以紫草甘草煎湯調服尤佳米湯亦可
蘿蔔湯(見前)
煩不得眠例痘疹煩不得眠者甘桔加梔子湯
桔梗甘草梔子
右各等分煎服
活治痘出不快煩躁不得眠者水解散麻黃黃芩湯升
麻黃芩湯主之(海藏云莫若定其氣血用石膏梔子之類尤佳麻黃黃芩湯升麻黃芩湯亦當)
(求責的是太陽陽明方可用之)
水解散治天行頭疼壯熱一二日兼治疱瘡未出煩
躁或出尚身體發熱者
麻黃(去節四兩)大黃黃芩桂心甘草(炙)
芍藥(各二兩)
右為粗末患者以生熟湯浴訖以煖水調下二錢相
次二服得汗利便瘥強人服二方寸匕風實之人三
伏中亦宜用之若去大黃春夏通用
升麻黃芩湯治痘瘡出不快煩躁不得眠麻黃黃芩
湯治痘瘡出不快益煩躁昏瞶或出尚身疼熱者(二方見小)
(兒傷寒門)
胡荽酒胡荽一味細切四兩以好酒二盞煎一二沸
入胡荽再煎少時用物合定放温每吸一大口微噴
從頂至足勻遍勿噴頭面病人左右常令有胡荽氣
即能辟去汚氣瘡疹出快
指南有禁瘡之說云痘毒奔潰由氣血虛弱不能拘領
其毒以致毒盛而聚於腠虛之處故痘之初出也或一
點二點見於隱僻腠節之處及方廣四肢之間此痘一
出則諸痘不得宣發成漿矣故曰禁瘡其禁有五一曰
胃禁二曰火禁三曰水禁四曰風禁五曰寒禁胃禁
者毒火炙胃不能發散於肌表脾胃潰爛其外證之痘
出於唇口之間者或二三四五點相連諸痘未漿此痘
已先黃熟知由熱毒内攻胃已腐爛故諸痘不得成漿
也如唇口一見此痘當察其面色煩紅氣粗熱甚口臭
異常者是其驗也火禁者小兒初發之際或因身發
寒熱而悞以火薰炙其衣被或睡卧於火箱之中使皮
膚乾燥故痘毒發泄不世又兼氣虛而不能拘其毒則
毒停皮膚之内隱隱不能發出肌表也細看皮内覺有
紅點無頭無脚或於四肢頭面方廣之處見一二點痘
子則諸痘皆從此痘上發洩為孽而皮内隱隱不出之
痘終不能快出名為火禁以水楊加荆芥煎湯浴之則
諸痘自發矣輕則升麻和解散主之水禁者初發熱
之際陰陽未分毒氣方熾或悞食生冷則毒停於皮肉
之間隱隱有紅點或於方廣兩脇手足頭面之際發有
水泡者是也蓋冷氣在内則腹疼肚脹在外則發熱惡
寒此其驗也以丁桂茯苓升麻大腹之類逐之冷食遺
積脾胃須防下泄再加山查風禁者發熱之初失於
不避風則風入肌表痘不能發或肌膚麻木不知痛癢
或不麻木而乾燥或毛直而乾焦或皮癢欲搔或重則
狂煩譫語此風與火摶故也治法以升麻湯加羌活荆
芥以逐之甚則蒺藜蟬退以攻也寒禁者發熱之初
悞經冷水沭浴或睡卧於鐵漆寒冷之處或衣被單薄
感冐寒氣則痘必不能宣露有手足麻木不知痛癢有
四肢冷痛不能舉動者有麻木冷痛之處不出痘子惟
於委曲避風之處或頭面髮際之上痘出如&KR0146;疹者是
其驗也内以丁桂川芎升麻逐之外用綿衣以温之曾
見小兒年十一二歲發熱之初卧新漆床上初因熱極
父母不防出痘任小兒手貼漆床而卧致令寒氣侵入
手臂其餘四肢面腹方廣之處俱出有痘惟一臂麻木
不仁無一點痘見諸醫視之並不知其故請余至詳察
其由乃以前方治之後見一臂痘發出比他處尤為稠
密臂痘一出諸痘俱起九日而平復如故
出見部分經曰諸痛癢瘡皆属心火心之華在面痘瘡
之火其出先在於面但觀其出之部位可以知其候之
凶吉如先在唇四畔出者或兩頥出者吉蓋太陽之邪
下𫝊陽明陽明者胃與大腸積陳受朽氣血俱多又口
為水星頦頥屬腎水火為水制不能作虐也如在額角
眉心先出者凶蓋太陽足壬膀胱水手丙小腸火丙火
獨旺不受壬水之制其毒併於膀胱之經而先自病膀
胱多氣少血又正額属心火火不務德妄行無忌心為
君主之官主危則十二官皆危矣凡起發成漿結痂亦
如此論經曰頭者精明之府又曰春風者病在頭可
見頭乃人真元會聚之所為發生之本又面列五官分
五行而五臟之華皆見於面是頭面者人君之象至貴
至尊不可凌犯者也咽者胃脘水穀之道路也主内而
不出喉者肺脘呼吸之往來也主出而不内在人之身
譬猶關津要路也瘡痘之出最要頭面稀少頸項無方
是吉兆若頭面多者謂之蒙頭諸陽獨亢五官俱廢神
明失守精華自萎經云神去則機息氣止則化絶者此
也頸項多者謂之鎖項内者難出外者難入上者不升
下者不降經云一息不運則機緘窮一毫不續則霄壤
判者此也故皆不治陳氏文中曰痘瘡輕者作三四
次出頭面稀少胸前無盖頭面者諸陽之會胸者諸陽
之所受氣此數處痘子宜少不宜多以清陽之分不可
濁亂也手足雖諸陽之本乃身所役使卒伍卑賤之職
非若頭面為元首也又居四末非若胸膈心肺之居神
明之舍也故雖稠密不必憂也若頭面胸項手足稠密
瑣細一樣者却愁氣血衰微脾胃虛弱不能周流灌注
起發不透收靨太遲而生他變矣凡痘子初出便自
手足先出者他處未起而手足先起他處未收而手足
先收者此陽火大旺宜用解毒抑陽扶陰之劑四物湯
(失血)合黃連解毒湯(煩躁)主之如他處俱起而手足起
遲他處俱收而手足不收者此脾胃虛弱不能行其氣
血達於手足宜補脾胃十全大補湯(汗)桂枝芍藥湯(腹)
(痛)主之一出紅點數粒發於山根之上為毒盛氣虛
而毒乘虛犯上或發三五粒一塊者皆不吉之兆也宜
急用凉血解毒以防危急若腮頥地閣之間疎疎發見
淡血潤色三次出者乃吉證也
出見形色凡痘瘡之出不論疎密而論磊落若磊磊落
落如珠如豆顆粒分明尖圓緊實雖密無妨此謂出盡
無留毒也如黏聚成叢模糊作瑰不分顆粒恰如紅瘤
雖只一二處未可言疎此謂之伏出未能盡若待後者
再出則先者或䧟而復隱或癢而俱潰成壊瘡矣此猶
淹延引日久而後斃若如蠶之殼如蛇之皮此氣至而
血不榮也謂之乾枯如蚤之咬如蚊之嘬此血至而氣
不充也謂之䧟伏不能引日奄忽而死矣痘瘡初出
與未病時皮色一般者善若瘡太赤根下皮色通紅此
血熱氣不管束也後必起發太驟皮嫩易破癢塌而不
可救宜急解血分之熱四物湯(失血)加升麻地骨皮紅
花紫草或消毒飲活血散(起發)合而飲之待色少淡急
補氣分之不足四君子湯(不能食)加黃耆防風木香或調
元湯(大法)参苓白术散(痘渴)合而飲之仍用血氣二方
相間而服若成漿不破損者吉服藥不效反增瘙癢者
命也痘瘡初出有四善紅活明潤緊實堅厚尖圓布
散磊落稀疎盖痘子賴血以潤之血活則其色如丹砂
如雞冠若毒凝血聚則遂成黑色今頭焦黑者乃榮血
不能流行内外毒氣壅遏此證甚危其人必大小便秘
喘急煩燥宜用七物升麻丸(初熱)當歸丸(便秘)通關散
(便秘)三乙承氣湯(便秘)看輕重緊漫用之以解裏之急
得利後以紫草飲加味四聖散調無價散以解表之毒
仍用臙脂塗法瘡變紅活以漸起發者吉若更乾黑者
凶莊氏云癍瘡倒靨而黑色者謂之鬼瘡痘子賴氣
以束之脾胃強氣實則肌肉厚皮膚堅今痘皮嫩薄溶
溶如淫濕之狀乃脾胃氣虛其人必少食或自利宜用
十全大補湯(自汗)去生地黃加防風白芷外用天冰散
(即六一散見初熱)蜜水調拂瘡上以解表之濕熱瘡若起發成
漿者吉漸變癢塌者凶聞人氏云瘡痘作癢深為可慮
能調和愛護勿令有此乃為上策痘出如灰色白者
氣虛也候齊後以保元加木通川芎肉桂最穩用木通
者取通心氣也出不紅活淡色者血虛也保元湯中
加酒炒當歸酒炒赤芍藥及川芎血熱者加生地黃(薑汁)
(拌)倍黃耆痘出皮膚乾燥枯澀者必難起脹用溪中
白石洗淨燒紅以井花水潰之使濕氣蒸於痘上頃間
光澤甚易起又能辟穢一出與地皮相似無臖起之
意乃是紅斑急宜涼血解毒宜羌活散加酒炒芍藥紫
草紅花蟬退木通糯米連進數服或以六一散保嬰丹
紫草膏隨意用之亦可癍退以保元加木香荳蔲煎服
以解紫草之寒防其泄瀉若夾疹同此如治稍遲則變
成黑癍實難救矣大抵下紫草必下糯米五十粒則不
損胃氣無泄瀉之患惟大熱大便秘者不下糯米以糯
米黏膩故也(餘詳夾癍夾疹條)一出真紅焮赤摸過皮軟不
礙手者此係賊痘過三日變成水泡甚至紫泡黑泡此
危證也急少加保元大加紫草蟬退紅花解之或煎燈
草木通湯調六一散利去心熱而紅紫自退如已成水
泡則保元中大下四苓利之此千金妙法也不然則遍
身擦破赤爛而死痘子初出不成顆粒但皮膚間濟
濟簇簇如寒風粟子之狀或雖出形與鍼頭相似稠密
無縫此皆惡候雖有良工無能為矣
紫草飲
紫草芍藥麻黃當歸甘草(各等分)
右剉細水一盞煎不拘時服
加味四聖湯
紫草木通木香黃茋(炙)川芎甘草
人參(各等分)蟬蛻(十箇)
右剉細加糯米百粒水一盞煎服
臙脂塗法
先以升麻一味煎濃湯去渣却用臙脂於湯内揉出
紅汁就以本綿蘸湯於瘡上拭之
阮氏萬全散治痘瘡出不紅潤
防風人参蟬蛻(各等分)
右細切每服四錢水一盞入薄荷三葉煎六分温服
熱而實者加升麻
化毒湯治痘已出而熱毒未解宜清熱凉血毒一解
不致黑䧟血一凉不致紅紫
紫草升麻甘草蟬退地骨皮黃芩
木通
右各等分水煎服
解毒散治毒先發腫者名為痘母後發者十有九死
先發者吉
金銀花(五兩)甘草(一兩)木通防風荆芥
連翹牛蒡子(各三錢)
右用酒水各一鍾煎服如泄加訶子荳䓻痘紅
者加炒黃芩芍藥瘡癢者加歸身生地或加何首
烏尤佳疼痛者加赤芍藥
露桃花散痘形一兩日梟紅罩錦或色焦紫惡渴煩
躁睡卧不寧再不宜以藥下之凖服露桃花散自然
紅活
露桃花紫草紅花白芍藥(加倍)木通
生地黃茯苓甘草橘皮
右用燈草煎服露桃花性陰而和陽取時須待將
開含笑清晨摘取飯鍋上蒸熟焙乾帶蒂入藥不宜
多用多用恐作瀉若不預收多加紫草茸芍藥可也
黃連解毒湯痘出三兩朝身中熱烙焦紫無紅活色
梟炎猛烈之甚也或眼紅臉赤或小便澀結須服黃
連解毒湯加減犀角地黃湯可也
黃連生地黃芍藥甘草木通
車前草殭蚕桔梗連翹牛蒡子
荆芥
右水煎服或去殭蚕翹芥加紫草茸澄心熱甚加柴
胡地骨皮飽脹加全瓜蔞枳實山查氣弱不用枳查
加減犀角地黃湯
犀角木通生地黃芍藥紅花紫草
茯苓車前草(鮮者)地骨皮(鮮者)甘草
右水煎服犀角須用井水磨濃俟藥煎如度投下
服之不可和内煎也若身熱驚厥加紋銀一塊仝煎
盖因肝木旺而心火炎上故金以尅之耳
五龍湯痘一見形就是蚊蚤咬的形者是痘毒緊腠
心肝二經而然也極是犯君痘經云臣陵於主逆天
條有福兒童驀地逃總然和順成功去也在刀山走
一遭好把化癍湯浴之内服五龍湯
黃連紫草茸芍藥(各三錢)生地黃(九錢)
右煎濃入水磨犀角汁和服王氏治此多用大
黃湯下之徹逐其毒隨用升表之劑固為美法然下
後不能提峻速致其死不若五龍之妥也
化癍湯
金線薄荷大水楊柳荆芥蒼耳草
右四味共煎濃去渣將頭髮滚湯洗去油垢團櫳仍
湯熱徐徐浴之必須置之煖處外再服前藥癍去而
痘自鼎峻矣
四仙散痘起遍身俱是黑色論偹載在前矣要是元
癸奪權争先如青天晴極而雲霧静水風動而波行
第一竒痘也只以化癍湯浴之於外而内用四仙散
自然色變而為美矣甘草紫草與通草三般遇此
多是寳黃連連翹與石蓮三味合浸共一炒研末惟
在空心時砂糖調服霎時好此痘得者甚鮮非富
貴之至者不能見此若見形而盤縷失天元者不在
此列按此即所謂鴉翎痘也雖黑而光潤圈圓頂
峻與常痘同得之者必主大貴
玉泉散痘形一朝就結焦粒是梟炎徹於肝榮而玄
水弗克和解急服玉泉散庶可挽治
犀角(二錢)白芎黃連(各一錢為細末)冰片(三分另研)
右濃煎甘草湯或建糖調服大者五分小者再減
此方屢治痘焦者恒獲速效但犀角人不諳用法必
須粗礪瓦盤井水磨之待澄淨去水刷於綿紙上略
有乾燥方和前藥用之若以鐵器鎈下細末犀不漬
水則不效
出多熱不退凉血解毒湯痘出熱不退紅不分地或
痘苗乾枯黑陷急用此方可起壯灌漿
紫草(一錢)生地黃柴胡(各八分)牡丹皮赤芍藥
蘇木防風荆芥黃連木通(各三分)
牛蒡子(四分)天麻紅花甘草(各一分)
右用薑一片燈心二十根糯米百粒水煎服
清地退火湯(見前)
加味犀角飲痘已出不勻心煩壯熱口舌生瘡
犀角牛蒡子荆芥甘草防風升麻
桔梗麥門冬
右水煎服
護咽㗋凡瘡疹未有咽不痛者心胃有熱上攻於咽乾
澀而疼宜於發熱初出之時預解之甘桔湯加牛蒡子
甚者射干鼠粘子湯令毒火解散不停留於咽喉之間
致生他變也若初時隱忍不即解之以致毒留咽喉發
而為瘡腫脹潰爛水穀不入呼吸不能聲啞難言却欲
呼醫悔無及矣所以甘桔湯瘡出之後常宜飲之利咽
㗋寬胸膈清肺金解毒火也如兼口舌生瘡齒浮齦腫
者宜甘桔湯合黃連解毒湯加牛蒡子水漿不入者射
干鼠粘子湯加桔梗荆芥穗山豆根以上證候須能食
臟腑亦熱方可用如上焦雖熱却覺小便清大便溏飲
食不進者只用甘桔湯不湏加牛蒡子盖其性凉為瘡
疹所宜服者能透肌出癰瘡是瘡疹亦出也大便利則
不可服
甘桔湯射干鼠粘子湯(俱咽㗋)
護目痘瘡方出之時使不入目以神應膏塗眼四周或
只以臙脂取汁塗之或傅以水調黃蘖末或以牛蒡子
為末蜜調貼𩕄上或以白芥子末水調塗足心此皆養
護之良法也若眼中流泪或多眵或目中赤紅此肝火
大旺宜早解之洗肝眀目散加蟬蜕又有忌食之法如
醲厚滋味牛雞鵝鴨皆不可食食雞鵝鴨卵未有不為
目害者但令食淳淡之物或少入鹽亦無害如湫隘之
家不可煮雞鵝鴨卵其氣相襲亦能損目不可不知
神應膏
黃蘖(一两)真菉豆粉(一兩半)甘草(四兩)紅花(一兩)
右為細末用臙脂水和蜜水調塗兩眼四畔之瘡痘
上
黃蘖膏如瘡疹已出此藥塗面次用胡荽酒外治法
黃檗(一兩)菉豆粉紅花(各二兩)甘草(四兩)
右同為細末生油調從耳前至眼眶並厚塗之日三
兩次如早塗瘡不至面縱有亦少(彭氏云痘疹護眼人多用臙脂據亢)
(醫云不如錢氏黃檗膏最好諸家護眼法無如此方)
痘瘡初出用鼠粘子為末水調傅𩕄門並無眼患亦妙
洗肝眀目散(眼目)
夾疹夾癍錢氏云痘瘡只出一般者善凡痘初出其間
碎密若芥子者夾疹也皮肉紅腫成片者夾癍也疹由
心熱癍由胃熱宜急解其毒消疹用黃連解毒湯(煩躁)
合消毒飲化癍用人参白虎湯(痘渴)合消毒飲或只以
升麻葛根湯夾疹者加防風荆芥穗木通麥門冬黃連
夾癍者加石膏人參大青玄參淡竹葉如疹散癍觧現
出正痘疎密停勻者吉痘被癍疹夾雜不能起發者凶
疱瘡聞人氏云傷寒邪熱在表裏未能作汗或當汗不
汗熱鬱於肌膚故發疱瘡色白或赤如火丹頭作漿白
膿者輕根下紫色隱隱在肌肉者重甚者五内七竅皆
有之二形亦如痘小兒肌肉嫩薄尤多此證非正瘡痘
也又云六腑屬陽有熱則易出是以作痘瘡一出即遍
滿肌膚之上如疿瘡細疱子見而便沒其所受氣淺故
也五臟属陰有熱則難出其為痘瘡在肌肉血脈之間
必先發紅癍而後如痘故名瘡痘其所受氣深故也大
抵暴熱而便出者必膚疹久熱而難出者必是正瘡痘
膚疹非正瘡痘也愚按痘瘡初出五臟不同肝水疱其
色微青而小肺膿疱其色微紅而大心為癍色赤而小
脾為疹色赤黃而淺及五七日之後不問其初出自何
藏悉成血疱血疱成膿疱正如豆樣膿疱之後結痂疕
則愈此方是正瘡痘也或人疑之曰肺既為膿疱而血
疱之後又成膿疱者何耶盖膿疱之出於肺者言其初
時淡淡如膿其色白而非黃俗稱白痘者是也若血疱
之後所結膿疱則是其瘡已熱譬如果之成實飽足充
滿包褁黃膿其色黃而非白也
子母痘袁痘經於心者必湧出而無漸經於腎者必沉
匿而難見痘焉有子母者耶若肝肺脾三經來者或作
兩三次而盡標或作四五次而盡標或一邊灌漿一邊
表暴或回盡而旁隙處痘又臻焉或頭面先稀少身體
多布列而後上焦又添出焉或身體先稀少頭面多布
列而後下焦又添出焉此所謂子母痘者也蓋因元氣
以漸而至梟炎以漸而微不失之峻速以貽莫勝之悲
不失之隱滯而踵攻激之害疔癍可消溶於起點之時
廱毒自袪除於靨痂之後非陽明胃太陰脾二經弗克
致也世俗以先表者謂之望痘後出者謂之贈痘意有
在焉
禁忌瘡痘本因熱而出熱勢甚則其出愈難故癍點未
見之時惟當用平和藥如升麻葛根湯参蘇飲(俱初熱)東
垣鼠粘子湯(出太密)惺惺散(初熱)等解利之或有不問虛
實便以辛熱之劑大發之施之虛者猶庶幾焉若盛實
之人熱毒彌漫榮衛閉塞裡毒甚者大便不通小便如
血是謂鬱毒不散毒氣無所從出反攻臟腑表毒盛者瘡
凹而不𧺫遂成倒䧟或為潰爛或為癰瘡當此之際不
能解利至於斃者多矣是陽盛熱熾無陰氣以感之也
用消毒飲(咽㗋)七物升麻丸(初熱)得毒氣解散榮衛流
通瘡子將自起矣
見形三朝生死
凡小兒發熱三日之間熱退身凉凉而復熱熱而復凉
然後報痘從口角顴骨上兩兩三三成對報點至三四
五日出齊者順之兆也其或發熱只一日或兩日即見
紅點或吐瀉腹痛或戰慄身温不食昏卧三四日痘不
起發不光澤惨暗不明根窠色白皆虛寒之候也所
謂險也可治而愈苟發熱太甚煩躁悶亂喘急不食反
熱而復凉連熱一齊突出紅紫黑色不起渙不光潤為
表中實熱或自太陽天庭方廣出起皆凶之兆難治
報痘時頭面稀少胸前背後皆無根窠紅潤頂尖礙手
如水珠光澤者上吉也不必服藥
報痘時煩躁不寕腰腹痛不止口氣大臭出紫點者死
亦有出青癍如藍靛色者皆死證也
報痘時色白皮薄而光根窠全無紅色或根蒂一點紅
三五日即長如菉豆大此痘决不能灌漿久後成一泡
清水擦破即死不可因其好看妄與下藥
報痘全不起頂又頂如湯泡及燈草火燒之狀十日後
癢塌而死
報痘時起紅癍如錦紋者六日死遍身如蛇皮者死
報痘時黑癍如痣狀肌肉成塊黑者即日死
痘身發熱未透而即報點現標已而復沒不見又出又
沒者謂之弄標痘盖痘瘡全憑熱透則肌膚通暢自然
易出今熱不透則地皮未熟出而復沒隱而又出氣血
衰弱之甚無力發洩故曰難治
痘色紅紫焦枯貼肉不起皮厚黑如鐵挑之不破無漿
血者謂之鐵甲痘乃氣澀而不榮血枯而不潤磅礴皮
肉八九日内死
凡瘡痘已出頭面要稀疎磊落頸項上宜少不宜多胸
前要少而疎如此者其毒則輕如面上糢糊一片未發
先腫纏頂稠密胸前亦密此毒甚也勿治凡痘子出
盡正將起發其中有發血疱者此毒伏於心即死有發
水疱者此毒伏於肝旋見癢塌而死
證治凖繩卷八十三
