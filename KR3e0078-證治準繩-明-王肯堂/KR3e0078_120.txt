證治凖繩卷一百二十
明王肯堂撰
外科
損傷門
腰脊痛
地龍散治腰脊痛或打撲損傷從高墜下留在太陽
經中令人腰脊或脛腨臂腰中痛不可忍
地龍官桂蘇木(各九分)麻黃(七分)黃蘖當歸梢
甘草(各一錢半)桃仁(九箇)
右作一服水二鍾煎至一鍾食前服
戴復菴云攧撲傷疼酒調琥珀散極佳再有烏藥順氣
散用以治之風腰疼尤宜有攧撲人服藥并熏洗搽貼
藥皆不效自若或教以用白芍藥赤芍藥威靈仙乳香
没藥等分為末和勻酒調服隨即痛減其半
腹痛或大便不通按之痛甚瘀血在内也用加味承氣
湯下之既下而痛不止按之仍痛瘀血未盡也用加味
四物湯補而行之若腹痛按之不痛血氣傷也用四物
湯加參茋白术補而和之若下而胸脇反痛肝血傷也
用四君芎歸補之既下而發熱隂血傷也用四物參术
補之既下而惡寒陽氣傷也用十全大補湯補之既下
而惡寒發熱氣血俱傷也用八珍湯補之既下而欲嘔
胃氣傷也用六君當歸補之既下而泄瀉脾腎傷也用
六君肉果破故紙補之若下後手足俱冷昏憒出汗陽
氣虚寒也急用參附湯吐瀉手足俱冷指甲青者脾腎
虚寒之甚也急用大劑參附湯口噤手撒遺尿痰盛唇
青體冷者虚極之壞證也急投大劑參附湯多有得生
者有一患者杖後服四物紅花桃仁大黃等劑以逐
瘀血腹反痛更服一劑痛益甚按其腹不痛薛曰此血
虚也故喜按而不痛宜温補之劑遂以歸身白术參茋
炙草二劑痛即止有一患者仲秋夜歸墜馬腹内作
痛飲酒數杯翌早大便自下瘀血即安此元氣充實挾
酒勢而行散也一男子跌傷腹痛作渴食梨子二枚
益甚大便不通血欲逆上用當歸承氣湯加桃仁瘀血
下而瘥此因元氣不足瘀血得寒而凝聚也故産婦金
瘡者不宜食此一男子孟秋墜梯腹停瘀血用大黃
等藥其血不下反加胸膈脹痛喘促短氣薛用肉桂木
香末各二錢熱酒調服即下黑血及前所服之藥而甦
此因寒藥凝滯而不行故用辛温之劑散之陳侍御
墜馬腿痛作嘔服下藥一劑胸腹脹痛按之即止惟倦
怠少氣診其脈微細而濇予曰非瘀血也乃痛傷氣血
復因藥損脾氣而然耳投養脾胃生氣血之藥而愈
加味承氣湯治瘀血内停胸腹脹痛或大便不通等
證
大黃朴硝(各二錢)枳實厚朴當歸紅花(各一)
(錢)甘草(五分)
用酒水各一鍾煎至一鍾服仍量虚實加減病急不用
甘草
垣定痛乳香神應散治從高墜下疼痛不可忍腹中
疼痛
乳香没藥雄黑豆桑白皮獨科栗子
當歸(各一兩)破故紙(炒二兩)水蛭(半兩)
右為末每服五錢醋一盞砂石器内煎至六分入麝
香少許温服
小腹引隂莖作痛有一患者瘀血失砭脹痛煩渴縱飲
冷童便渴脹頓止以蘿蔔細搗塗之瘀血漸散已而患
處作癢仍塗之癢止後口乾作渴小腹引隂莖作痛小
便如淋時出白津此肝經鬱火也遂以小柴胡湯加大
黃黃連山梔飲之諸證悉退再用養血等藥而安夫小
腹引隂莖作痛等證往往誤認為寒證投以熱劑則諸
竅出血或二便不通以及危殆輕亦損其目矣
肌肉間作痛營衛之氣滯也用復元通氣散筋骨作痛
肝腎之氣傷也用六味地黃丸内傷下血作痛脾胃之
氣虛也用補中益氣湯外傷出血作痛脾肺之氣虚也
用八珍湯大凡下血不止脾胃之氣脱也吐瀉不食脾
胃之氣敗也苟預為調補脾胃則無此患矣
創口痛若痛至四五日不減或至一二日方痛欲作膿
也用托裏散若以指按下復起膿已成也刺去其膿痛
自止若頭痛時作時止氣血虚也痛而兼眩屬痰也當
生肝血補脾氣有一患者患處脹痛悲哀忿怒此厥
隂之火為七情激之而然耳遂砭去瘀血以小柴胡湯
加山梔黃連桔梗而安後用生肝血養脾氣之藥瘡潰
而歛戴給事墜馬腿腫痛而難忍食少倦怠此元氣
虛弱不能運散瘀血而然耳遂用補中益氣去升麻柴
胡加木瓜茯苓芍藥白术治之而痊儒者王清之跌
腰作痛用定痛等藥不愈氣血日衰面目黧色薛曰腰
為腎之府雖曰閃傷實腎經虛弱所致遂用杜仲補骨
脂五味山茱蓯蓉山藥空心服又以六君當歸白术神
麴各二錢食遠服不月而瘥一三歲兒閃腰作痛服
流氣等藥半載不愈薛曰此稟腎氣不足不治之證也
後果殁
瘀血作痛有一患者腫痛發熱作渴汗出薛曰此隂血
受傷也先砭去惡穢以通壅塞後用四物柴胡黃芩山
梔丹皮骨碎補以清肝火而愈有一患者傷處揉散
惟腫痛不消薛曰此瘀血在内宜急砭之不從薛以蘿
蔔自然汁調山梔末傅之破處以當歸膏貼之更服活
血之劑而瘥數年之後但遇天隂仍作痒痛始知不砭
之失有一患者臀腿黑腫而皮不破但脹痛重墜皆
以為内無瘀血惟傅凉藥可以止痛薛診其尺脈濇而
結此因體肥肉厚瘀血蓄深刺去即愈否則内潰有爛
筋傷骨之患薛入針四寸漂黑血數尺腫痛遂止是日
發熱惡寒煩渴頭痛此氣血俱虛而然也以十全大補
之劑遂瘥一男子閃傷右腿壅腫作痛薛謂急砭去
滯血以補元氣庶無後患不信乃外傅大黃等藥内服
流氣飲後湧出穢膿數碗許其膿不止乃復請治視其
腿細而脈大作渴發熱辭不治後果殁窗友王汝道
環跳穴處閃傷瘀血腫痛發熱作渴遂砭去瘀血知其
下焦素有虛火用八珍加黃蘖知母牛膝骨碎補四劑
頓止用十全大補湯少加黃蘖知母麥門五味三十餘
劑而歛
血虚作痛一婦人磕臂出血骨痛熱渴煩悶頭暈日晡
益甚此隂虚内熱之證用八珍加丹皮麥門五味骨碎
補肉桂及地黃丸治之悉愈却去桂加牛膝續斷二十
餘劑而瘡愈
骨傷作痛一小兒足傷作痛肉色不變傷在骨也頻用
炒葱慰之五更用和血定痛丸日間用健髀胃生氣血之
劑數日後服地黃丸三月餘而瘥一小兒臂骨出臼
接入腫痛發熱服流氣等藥益甚飲食少思薛以葱熨
之其痛即止以六君子黃茋柴胡桔梗續斷骨碎補
治之飲食進而腫痛消又用補中益氣加麥門五味治
之氣血和而熱退愈矣
没藥丸治打撲内損筋骨疼痛
没藥乳香川芎川椒(去目及合口者)芍藥當歸
(各半兩)自然銅(二錢半火燒醋焠七次)
右為細末用黃蠟二兩鎔開入藥末不住手攪勻丸
如彈子大每服一丸用好酒一鍾化開煎至五分乘
熱服之隨痛處卧連服二三丸立效
濕痰作痛大宗伯沈立齋孟冬閃腰作痛胸間痰氣不
利以枳殼青皮柴胡升麻木香茴香當歸川芎赤芍神
麴紅花四劑而瘥但飲食不甘微有潮熱以參茋白术
陳皮白芍各一錢歸身二錢川芎八分軟柴胡地骨炙
草各五分十餘劑而康劉尚寶體肥臂閃作痛服透
骨丹反致肢節俱痛下體益甚以二陳南星羌活防風
牛膝木瓜蒼术黃芩黃蘖治之身痛遂安以前藥再加
歸尾赤芍桔梗治之而瘥鄭吏部素有濕痰孟冬墜
馬服辛熱破血之藥徧身作痛發熱口乾脈大而滑此
熱劑激動痰火為患耳治以清燥湯去人參當歸黃茋
加黃芩山梔半夏黃蘖熱痛頓去患處少愈更用二陳
羌活桔梗蒼术黃蘖薑製生地當歸遂痊
肝火作病楊司天骨已入臼患處仍痛服藥不應肝脈
洪大而急薛曰此肝火盛而作痛也用小柴胡湯加山
梔黃連二劑痛止用四物山梔黃蘖知母調理而康
有一患者瘀血内脹焮痛發熱口乾作渴飲食不甘四
肢倦怠薛曰此肝火熾盛脾土受制故患前證喜其禀
實年壯第用降火清肝活血之劑而愈
青腫不消青腫不消用補中益氣湯以補氣腫黯不消
用加味逍遙散以散血若焮腫脹痛瘀血作膿也以八
珍湯加白芷托之若膿潰而反痛氣血虚也以十全大
補湯補之若骨&KR0008;接而復脱肝腎虚也用地黃丸腫不
消青不退氣血虚也内用八珍湯外用葱慰法則瘀血
自散腫痛自消若行血破血則脾胃愈虛運氣愈滯若
敷貼涼藥則瘀血益凝内腐益深致難收拾一婦人
閃臂腕腫大已三月手臂日細肌瘦惡寒食少短氣脈
息微細屬形病俱虚也遂投補中益氣加肉桂引諸藥
以行至臂再加貝母香附以解久病之欝間服和血定
痛丸以葱熨之腫消二三因怒患處仍脹胸膈兩脇微
痛以前湯更加木香山梔半夏桔梗服之少可復因驚
不寐少食盜汗以歸脾湯加五味麥門二十餘劑而安
腫消三四手臂漸肥但經水過期而少此心脾之血尚
未充足而然也乃用八珍加五味麥門丹皮遠志香附
貝母桔梗四十餘劑諸證悉愈後因怒發熱譫語經水
如湧此怒動肝火以小柴胡湯加生地黃二錢一劑遂
止以四物加柴胡調理而康州守陳克明子閃右臂
腕腫痛肉色不變久服流氣等藥加寒熱少食舌乾作
渴薛曰傷損等證腫不消色不變此運氣虚而不能愈
當助脾胃壯氣血為主遂從薛法治之不二月形氣漸
充腫熱漸消半載諸證悉退體臂如常一小兒閃腿
腕壅腫形氣怯弱薛欲治以補氣血為主佐以行散之
劑不信乃内服流氣飲外傅寒涼藥加寒熱體倦薛曰
惡寒發熱脈息洪大氣血虚極也治之無功後内潰瀝
盡氣血而亡李考功子十四歲脚腕閃傷腫而色夭
日出清膿少許肝脈微濇此肝經受傷氣血虚而不能
潰難治之證也急止尅伐之劑不信乃雜用流氣等藥
後果出爛筋而死
腐肉不潰或惡寒而不潰用補中益氣湯發熱而不潰
用八珍湯若因尅伐而不潰者用六君子湯加當歸其
外皮黑堅硬不潰者内火蒸炙也内服八珍湯外塗當
歸膏其死肉不能潰或新肉不能生而致死者皆失於
不預補脾胃也有一患者瘀血已去飲食少思死肉
不潰又用托裏之藥膿稍潰而清此血氣虚也非大補
不可彼不從薛強用大補之劑飲食進而死肉潰但少
寐以歸脾湯加山梔二劑而寐因勞心煩躁作渴脈浮
洪大以當歸補血湯二劑而安有一患者受刑太重
外皮傷破瘀血如注内肉糜爛黯腫上引胸背下至足
指昏憒不食隨以黑羊皮熱貼患處灌以童便酒薄粥
更以清肝活血調氣健脾之劑神思稍蘇始言徧身強
痛又用大劑養血補氣之藥腫消食進時仲冬瘀血凝
結不能潰膿又用大補之劑壯其陽氣其膿方熟遂砭
去洞見其骨塗以當歸膏及服前藥百餘劑肌肉漸生
少宗伯劉五清膁傷一塊微痛少食用六君子湯倍
加當歸黃茋其痛漸止月餘瘀血内涸而不潰公以為
痊予曰此陽氣虚極須用調補不從至來春頭暈痰涎
壅塞服清氣化痰病勢愈盛脈洪大而微細欲以參茋
歸术附子之類補之不信至秋初因怒昏憒而厥
新肉不生若患處夭白脾氣虚也用六君芎歸患處緋
赤隂血虚也用四物參术若惡寒發熱氣血虚也用十
全大補湯膿稀白而不生者脾肺氣虚也用補中益氣
湯膿稀赤而不生者心脾血虛也用東垣聖愈湯寒熱
而不生肝火動也用加味逍遥散晡熱而不生肝血虚
也用八珍牡丹皮食少體倦而不生脾胃氣虚也用六
君子湯膿穢而不生者隂虚邪火也用六味地黃丸四
肢困倦精神短少而不生者元氣内傷也用補中益氣
湯如夏月用調中益氣湯作瀉用清暑益氣湯秋令作
瀉用清燥湯有一患者潰而不歛以内有熱毒欲用
寒涼之藥薛曰此血氣俱虚而不能歛耳非歸术參茋
之類培養脾土則肌肉何由而生豈可復用寒涼尅伐
之藥重損氣血耶遂用前藥治之而愈
出血若患處或諸竅出者肝火熾盛血熱錯經而妄行
也用加味逍遙散清熱養血若中氣虚弱血無所附而
妄行用加味四君子湯補益中氣或元氣内脱不能攝
血用獨參湯加炮薑以回陽如不應急加附子或血藴
於内而嘔血用四物加柴胡黃芩凡傷損勞碌怒氣肚
腹脹悶誤服大黃等藥傷陽絡則為吐血衂血便血尿
血傷隂絡則為血積血塊肌肉青黯此臟腑虧損經墜
失職急補脾肺亦有生者但患者不悟此理不用此法
惜哉張地官墜馬傷腿服草烏等藥致衂血欬嗽臂
痛目黃口渴齒痛小便短少此因燥劑傷肺與大腸而
致薛用生地芩連黃蘖知母山梔山藥甘草以潤肺之
燥而生腎水小便頓長諸證並止以山藥五味麥門參
茋芎歸黃蘖黃芩知母炙草以滋隂血養元氣而瘡歛
俞進士折腿骨已接三月尚發熱出血不止正體醫
治不應左關脈洪數此肝火熾甚血得熱而妄行也遂
投小柴胡湯加山梔芍藥生地防風血止熱退又用八
珍五味麥門治之瘡口即愈田宗伯姪仲秋因怒跌
仆徧身作痛發熱衂血肝脈弦洪薛曰久衂脈弦洪乃
肝火盛而制金也至春則肝木茂盛而自焚或戕賊脾
土非易治之證當滋腎水以生肝木益脾土以生肺金
乃雜用瀉肝火等藥殁於仲春之月大尹劉國信金
瘡出血發熱煩躁屬隂虚為患用聖愈湯治之虚火息
而血歸經矣梁閣老姪金瘡腫痛出血不止寒熱口
乾此氣虚血無所附而血不歸經也用補中益氣五味
麥門主之陽氣復而愈
瘀血泛注有一患者瘀血流注腰膂兩足俱黑隨飲童
便酒砭出瘀血糜肉投以小柴胡湯去半夏加山梔芩
連骨碎補以清肝火用八珍茯芩以壯脾胃死肉潰而
新肉生後瘡復潰得靜調治年餘而痊有一患者瘀
血攻注隂囊潰而成漏膿水清稀所服皆寒涼之劑診
其肝脈短濇餘脈浮而無力此肝木受肺金尅制又元
氣虚不能收歛遂用壯脾胃生氣血之方元氣少復後
終殁於金旺之日
昏潰傷重昏潰者急灌以獨參湯雖内瘀血切不可下
急用花蕊石散内化之恐因瀉而亡隂也若元氣虚甚
者尤不可下亦用以前散化之凡瘀血在内大小便不
通用大黃朴硝血凝而不下者急用木香肉桂末三二
錢以熱酒調灌服血下乃生如怯弱之人用硝黃須加
肉桂木香同煎假其熱以行其寒也一婦人孟冬傷
足亡血頭汗内熱作渴短氣煩躁不時昏憒其脈洪大
按之微弱此隂血虚於下孤陽炎於上故發厥而頭出
汗也以四物合小柴胡湯一劑汗即止以四物去川芎
加參茋麥門五味炙草少用肉桂四劑諸證悉去又三
十餘劑血氣復而愈
男子孟夏折腿出血過多其初眩暈眼花後則昏憒此
隂血傷損陽火熾甚制金不能平木木旺生風所致急
灌童便更用人參當歸各五錢荆芥川芎柴胡芍藥白
术各二錢山梔黃蘖黃芩桔梗各一錢甘草五分服之
隨爽又用四物參茋各三錢生地柴胡各一錢四劑煩
躁悉去
眩暈有一患者腹脹嘔吐眩暈用柴胡黃芩山梔紫蘇
杏仁枳殼桔梗川芎當歸赤芍紅花桃仁四劑而定後
又出血過多昏憒目黑用十全大補等藥而蘇時肌肉
潰爛膿水淋漓筋攣骨痛薛切其脈浮而濇沉而弱此
因氣血耗損不能養筋筋虛不能束骨遂用養氣血之
藥治之而愈有一患者杖瘡愈後失於調理頭目不
清服袪風化痰等藥反眩暈服牛黃清心丸又肚腹疼
痛杖痕腫痒發熱作渴飲食不思痰氣上升以為杖瘡
餘毒復作診左尺脈洪大按之如無薛曰此腎經不足
不能攝氣歸源遂用人參黃茋茯苓陳皮當歸川芎熟
地山藥山茱萸五味麥門炙草服之而尋愈後因勞熱
渴頭痛倦怠少食用補中益氣湯加麥門五味而痊
煩躁有一患者兩脇脹悶欲欬不欬口覺血腥徧身臀
腿脹痛倦怠不食煩渴脈大此血脱煩躁也與童便酒
及砭患處出死血糜肉甚多忽發熱煩躁汗出投以獨
參湯三劑少止又用補氣血清肝火之藥數劑飲食稍
進後用獨參湯間服諸證悉退飲食頓加但不能多寐
以歸脾湯加山梔竹茹四劑而熟睡因勞心遂煩渴自
汗脈大無力以當歸補血湯二劑而安又以十全大補
去川芎加麥門五味牡丹地骨麻黃根炒浮麥數劑而
汗止死肉且潰又二十餘劑而新肉生有一患者煩
躁面赤口乾作渴脈洪大按之如無薛曰此血虚發躁
也遂以當歸補血湯二劑即止後日晡發熱更以四物
加柴胡牡丹地骨黃蘖知母治之熱退而瘡歛東垣云
發熱惡寒大渴不止其脈大而無力者非白虎湯證此
血虚發躁也宜用當歸補血湯治之裴先生云肌熱躁
熱目赤面紅其脈洪大而虚此血虚也若誤服白虎湯
輕則危重則斃有一患者頭額出汗熱渴氣短煩躁
骨痛瘀肉不潰遂割去之出鮮血服芩連之藥益甚其
脈洪大而微此氣血俱虚邪火熾盛所致以四物加參
茋术炙草少用柴胡炒芩二劑頭汗頓止又加麥門五
味肉桂二劑諸證悉退後用參茋歸术炒芍熟地麥門
五味十餘劑瘀血潰而膿水稠矣但新肉不生以前藥
倍用白术而歛吳給事墜馬傷首出血過多發熱煩
躁肉瞤筋惕或欲投破傷風藥予曰此血虚火動所致
當峻補其血為善遂用聖愈湯二劑即安又養氣血而
瘡瘥張進士季秋墜馬亡血過多出汗煩躁翌日其
汗自止熱躁益甚口噤手顫此隂血虚陽火乘之而汗
出為寒氣收歛腠理故汗不得出火不得泄怫欝内甚
而益增他證也予用四物加柴胡黃芩山梔四劑少止
又用四物參茋軟柴胡五味麥門治之而痊
發熱若出血過多或潰膿之後脈洪大而虚重按全無
此隂虚發熱也用當歸補血湯脈沉微按之軟弱此隂
盛發躁也用四君薑附若發熱煩躁肉瞤筋惕亡血也
用聖愈湯如汗不止血脱也用獨參湯其血脱脈實汗
後脈躁者難治細小者易治外臺秘要云隂盛發躁欲
坐井中用附子四逆湯加葱白王太僕先生云凡熱來
復去晝見夜伏夜見晝伏不時而動者名曰無火此無
根之虚火也楊進士傷手指焮痛發熱服寒涼之藥
致飲食頓減患處不潰薛用托裏養血之藥食進瘡潰
後因勞每日晡發熱此隂虛而内熱也以四物軟柴胡
地骨皮乃退更用養氣血之藥而瘡歛一男子墜馬
腹有瘀血服藥下之致發熱盗汗自汗脈浮濇薛以為
重劑過傷氣血所致投以十全大補湯益甚時或譫語
此血力未及而然也以前藥加炮附子五分服之即睡
覺來頓安再劑而痊舉人余時正金瘡焮痛出血不
止惡寒發熱用敗毒等藥愈甚此亡血過多氣無所附
而然耳遂以四物黃蘖知母軟柴胡玄參五味麥門治
之即愈一女子年十七閃右臂微腫作痛寅申時發
熱薛决其膽經血虚火盛經水果先期而至先以四物
合小柴胡湯四劑熱退更以加味四物湯加香附地骨
皮山梔各五分芩連炙草各三分二十餘劑其腫亦消
乃去黃連山梔又五十餘劑經水調而元氣充矣
陽氣脱䧟梁閣老姪跌傷腿外敷大黃等藥内服破血
之劑遂致内潰薛針出穢膿三椀許虚症悉具用大補
之劑兩月餘少能步履因勞心手撒眼閉汗出如水或
欲用袪風之劑薛曰此氣血尚未充足而然也急以艾
炒熱頻熨肚臍并氣海穴處以人參四兩炮附子五錢
煎灌良久臂少動又灌一劑眼開能言但氣不能接續
乃以參茋歸术四味共一斤附子五錢水煎徐徐服之
元氣漸復飲食已進乃去附子服之而瘡愈
胷腹痛悶跳躍搥胷閃剉舉重勞役恚怒而胷腹痛悶
喜手摸者肝火傷脾也用四君柴胡山梔畏手摸者肝
經血滯也用四物柴胡山梔桃仁紅花若胸脇作痛發
熱晡熱肝經血傷也用加味逍遥散若胸脇作痛飲食
少思肝脾氣傷也用四君芎歸柴梔丹皮若胸腹脹滿
飲食少思肝脾氣滯也用六君加柴胡芎歸若胸腹不
利食少無寐脾氣欝結也用加味歸脾湯若痰氣不利
脾胃氣滯也用二陳白术芎歸梔子青皮若咬牙發搐
肝旺脾虚也用小柴胡湯川芎山梔天麻釣藤鈎或用
風藥則肝血益傷肝火益甚或飲糖酒則腎水益虚肝
火愈熾若用大黃等藥内傷隂絡反致下血少壯者必
為痼疾老弱者多致不起
作嘔若因痛甚或因尅伐而傷胃者用四君當歸半夏
生薑或因忿怒而肝傷者用小柴胡湯加山梔茯苓若
因痰火盛用二陳薑炒黃連山梔若因胃氣虚用補中
益氣湯生薑半夏若出血過多或因潰後用六君子湯
加當歸有一患者痛甚發熱嘔吐少食胸膈痞滿用
行氣破血之劑益甚口乾作渴大便不調患處色黯薛
曰此痛傷胃氣所致遂以四君當歸炒芩軟柴藿香二
劑諸證漸愈又用大補之劑潰之而瘳有一患者發
熱焮痛服寒涼藥更加口乾作渴肚腹亦痛自以為瘀
血欲下之薛按其肚腹不脹脈微細而遲飲食惡寒此
涼藥傷胃而然也急用六君加芍藥當歸炮附子各一
錢服之前證益甚反加譫語面赤薛意其藥力未至耳
前藥再加附子五分服之即睡覺來諸病頓退而安
一膏粱之人跌腿青腫作痛服辛熱之藥反發熱作喘
患處益痛口乾脣揭薛曰膏粱之人内多積熱更服辛
熱之劑益其胃火而使然也頻飲童便以清胃散加山
梔黃芩甘草治之頓止患處以葱熨之腫即消散一
婦人傷指手背俱腫微嘔少食彼以為毒氣内攻診其
脈沉細此痛傷胃氣所致也遂刺出膿碗許先以六君
藿香當歸而食進繼以八珍黃茋白芷桔梗月餘而瘡
愈
嘔吐黑血加味芎藭湯治打撲傷損敗血流入胃脘
嘔吐黑血如豆汁
芎藭當歸白芍藥百合(水浸一日)荆芥(各二錢)
右作一服水一鍾半酒半鍾煎至八分不拘時服
百合散治打撲傷損敗血流入胃腕嘔黑血汁者
川芎赤芍藥當歸百合生地黃側栢
葉荆芥犀角牡丹皮黃芩黃連梔
子鬱金大黃
右水煎加童便和服大便利者去大黃
喘欬若出血過多面黑胸脹或胸膈痛而發喘者乃氣
虚血乘於肺也急用二味參蘇飲若欬血衂血者乃氣
逆血藴於肺也急用十味參蘇飲加山梔芩連蘇木
舉人杜克弘墜馬服下血藥反作喘日晡益甚此血虚
所致耳非瘀血為患遂以四物加參茋五味麥門治之
其喘頓止又用補中益氣加五味麥門而愈此證果係
瘀血蒸熏於肺而喘只宜活血行血亦不可下若面黑
胸脹或膈痛作喘當用人參一兩蘇木二兩作一劑水
煎急服緩則不治産婦多有此疾
二味參蘇飲治出血過多瘀血入肺面黑喘促
人參(一兩)蘇木(二兩)
右水煎服
十味參蘇飲治氣逆血藴上焦發熱氣促或欬血&KR0008;
血或痰𠻳不止加黃芩山梔即加味參蘇飲
人參紫蘇半夏茯苓陳皮桔梗前
胡葛根枳殼(各一錢)炙甘草(五分)
右薑水煎服
作渴若因出血過多用四物參术如不應用人參黃茋
以補氣當歸熟地以養血若因潰後用八珍湯若胃熱
傷津液用竹葉黃茋湯胃虚津液不足用補中益氣湯
胃火熾盛竹葉石膏湯若煩熱作渴小便淋濇乃腎經
虚熱非地黃丸不能救有一患者瘀血雖去飲食形
氣如故但熱渴焮痛膈痞有痰以小柴胡湯加天花粉
貝母桔梗山梔二劑少愈又加生地歸尾黃芩柴胡山
梔花粉而愈薛治百餘人其杖後血氣不虚者惟此一
人耳
大便秘結若大腸血虛火熾者用四物湯送潤腸丸或
以豬膽汁導之若腎虚火躁者用六味地黃丸腸胃氣
虚用補中益氣湯
手足傷損若元氣虚弱或不戒房勞或妄行攻伐致死
肉上延或腐而不痛黑而不脱者當大補元氣庶可保
生若手足節&KR0008;斷去者無妨骨斷筋連不急剪去若侵
及好肉則不治若預為調補脾氣則無此患大凡膿瘀
内焮者即針之而投托裏散或口噤遺尿而似破傷風
者急用十全大補湯加附子多有生者
手足疼痛有一患者愈後腿作痛薛意膿血過多瘡雖
愈肝經血氣尚未充實而濕熱乘虚也遂以八珍加牛
膝木瓜蒼术黃蘖防己炙草以袪風熱養隂血痛漸止
乃去防己黃蘖服之遂瘳
應痛丸治折傷後為四氣所侵手足疼者
破故紙骨碎補(去毛)蒼术(生)草烏(各半斤)穿山甲(去膜)
(桑柴灰炒泡起為度柴灰亦可)舶上茴香(炒各六兩)
右除草烏半斤用生薑一片擂爛同草烏一處淹兩
宿焙乾為末酒煮麫糊為丸如梧桐子大每服五十
丸用酒或米湯送下忌熱物片時
乳香散治打傷損手足疼痛不可忍者
乳香没藥(各另研三錢)白芷(二錢)肉桂(五錢)白术當歸
(各炒)粉草(各五錢)
右為細末研勻每服二錢不拘時酒調下
破傷風河間云風證善行數變入臟甚速死生在反掌
之間宜急分表裏虚實而治之邪在表者則筋脈拘急
時或寒熱筋惕搐搦脈浮弦用羌活防風湯散之在半
表半裏者則頭微汗身無汗用羌活湯和之傅入裏者
舌強口噤項背反張筋惕搐搦痰涎壅盛胸腹滿悶便
溺閉赤時或汗出脈洪數而弦以大芎黃湯導之既下
而汗仍出表虚也以白术防風湯補之不時灌以粥飲
為善前云乃氣虚未損之法也若膿血太泄陽隨隂散
氣血俱虛而類前證者悉宜大補脾胃切忌袪風之藥
詳見雜病第五有一患者仲夏誤傷手腰背反張
牙關緊急脈浮而散此表證也遂用羌活防風湯一劑
即解此證若在秋冬腠理緻密之時須用麻黃之類以
發汗此乃暴傷氣血不損之治法也有一患者杖處
略破而患此脈洪大而實此裏證也用大芎黃湯一劑
大便微行一次悉退若投表藥必死宜急分表裏虚實
而治之庶無誤矣有一患者寒熱口乾用四物參茋
白术輭柴炒芩麥門五味四劑少退薛欲砭去瘀血不
從後怔忡不寐飲食少思牙關牽緊頭目疼痛惡寒發
熱此膿内焮也遂砭去之即安以八珍棗仁麥門五味
二十劑前證漸愈又用前藥及獨參湯瘀肉漸潰後因
勞又少寐盜汗以歸脾湯麥門五味遠志而痊後牙關
脹悶面目焮赤又似破傷風仍以為虚用八珍等藥亦
安有一患者腹痛喘促作渴寒熱臀腿糜爛與死血
相和如皮囊盛糊用童便煎四物桃仁紅花柴胡黃芩
麥門花粉服之頓退彼用黑羊皮貼之益甚後砭去膿
血甚多氣息奄奄唇口微動牙關緊急患處色黯或欲
用破傷風藥薛曰此氣血虚而變症也用參茋芎歸白
术并獨參湯人乳汁元氣復而諸症愈乃用十全大補
湯調理而安此證若膿瘀内焮者宜針之若潰後口噤
遺尿而類破傷風等證者乃氣血虚極也急用大補之
劑若素多痰患風證者宜清痰降火若因怒而見風證
者宜清肝降火若人不慎房勞而忽患前證此由腎水
不足心火熾甚宜滋隂補氣血為主若誤作風證治之
即死
羌活防風湯治破傷風邪初在表者急服此藥以解
之稍遲則邪入於裏與藥不相合矣
羌活防風甘草川芎藁本當歸芍
藥(各四兩)地榆細辛(各二兩)
右每服五錢水煎
防風湯治破傷風表證未傳入裏急宜服之
防風羌活獨活川芎(各等分)
右每服五錢水煎調蜈蚣散服大效
蜈蚣散
蜈蚣(一對)鰾(三錢)
右為細末用防風湯調下
羌活湯治破傷風在半表半裏急服此湯稍緩邪入
於裏不宜用
羌活菊花麻黃川芎石膏防風前
胡黃芩細辛甘草枳殼白茯苓蔓
荆子(各一兩)薄荷白芷(各五錢)
右每服五錢水煎
地榆防風散治風在半表裏頭微汗身無汗不可發
汗兼治表裏
地榆防風地丁草馬齒莧(各等分)
右為細末每服三錢米湯調服
大芎黃湯治風在裏宜疎導急服此湯
川芎羌活黃芩大黃(各一兩)
右五七錢水煎温服臟腑通和為度
白术防風湯治服表藥過多自汗者
白术黃茋(各一兩)防風(二兩)
右每服五七錢水煎服臟腑和而自汗者可服若臟
腑秘小便赤者宜用大芎黃湯下之
白术湯治破傷風汗不止筋攣搐搦
白术葛根升麻黃芩芍藥(各二兩)甘草(二錢)
(五分)
右每服五錢水煎無時服
謙甫硃砂丸治破傷風目瞪口噤不語手足搐搦項
筋強直不能轉側目不識人
硃砂(研)半夏(洗)川芎(各一兩)雄黃(五錢)鳳凰臺(三錢)麝香
(一宇)
右為末棗肉丸桐子大每服一丸或二丸冷水下以
吐為度如不吐加一丸或吐不住煎葱白湯止之汗
出為效
左龍丸治直視在裏者
左盤龍(野鴿糞也)白殭蠶鰾(各炒五錢)雄黃(一錢)
右為末燒飯丸桐子大每服十五丸温酒下如裏證
不已當用前藥末一半加巴豆霜半錢燒飯丸桐子
大每服加入一丸如此漸加以利為度利後服和解
藥
江鰾丸治破傷風傳入裏證驚而發搐臟腑秘澀
江鰾(剉炒)野鴿糞(炒)白殭蠶(各半兩)雄黃(一錢)蜈蚣(一對)天
麻(一兩)
右為末作三分二分燒飯丸桐子大硃砂為衣一分
入巴豆霜一錢亦用燒飯丸每服硃砂者二十丸入
巴豆者一丸漸加至利為度後止服前丸
養血當歸地黃散
當歸地黃芍藥川芎藁本防風白
芷(各一兩)細辛(五錢)
右依前煎服
廣利方治破傷風發熱
括蔞子(九錢)滑石(三錢半)南星蒼术赤芍藥陳
皮炒蘖黃連黃芩白芷甘草(各五分)
右薑水煎服
右二方用竹瀝括蔞實等治破傷風熱痰脈洪者前
方用南星半夏川烏等則治破傷風寒痰脈無力者
白丸子治一切風痰壅盛手足頑麻或牙關緊急口
眼歪斜半身不遂等證
半夏(七兩)南星(二兩)川烏(去皮臍五錢各生用)
右為末用生薑汁調糊丸桐子大每服一二十丸薑
湯下
本事玉真散治破傷風及打撲傷損項強口噤欲死
(南星有防風制其毒不麻人)
天南星(湯泡七次)防風(等分)
右為末先以熱童子小便洗淨瘡口拭乾摻之良久
渾身作痒瘡口出赤水是效又以温酒調下一錢如
牙關緊急腰背反張用藥二錢童子小便調服至死
心頭微温者急灌之亦可救累試累效
治打撲傷損腫痛傷風者
天南星半夏地龍(各等分)
右為末用生薑薄荷汁調搽患處
急風散治新舊諸瘡破傷中風項強背直腰反折口
噤不語手足抽掣眼目上視喉中鋸聲並皆治之
麝香(另研五分)硃砂(一兩)生黑豆(二錢半)草烏(三兩半燒存性)
右為細末研勻破傷風以酒調一錢不拘時服如出
箭頭先用酒調一錢就將此藥貼上箭瘡上
如聖散治破傷風止血定痛
蒼术(六兩)川烏(泡去皮)兩頭尖(炮各四兩)草烏(炮去皮)防風
細辛(各二兩半)白术川芎白芷(各一兩半)蝎稍(微炒)雄黃
(各半兩)
右為細末每服一錢不拘時酒調下如損骨折乳香
五錢
一字散治破傷風
金頭蜈蚣(一條去頭足炙)草烏天麻(各半兩)全蝎(一錢)香白
芷(三錢)
右為細末每服半錢如發熱茶清調下發寒温酒調
下不拘時服
發痙仲景云諸痙項強皆屬於温又云太陽病發汗太
多致痙風病下之則痙復發汗則拘急瘡家發汗則痙
是汗下重亡津液所致有汗而不惡寒曰柔痙以風能
散氣也宜白术湯加桂心黃茋無汗而惡寒曰剛痙以
寒能澀血也宜葛根湯皆氣血内傷筋無所營而變非
風也杖瘡又勞傷氣血而變者當補氣血未應用獨參
湯手足冷加桂附緩則不救詳見雜病第五有一
患者内潰針出膿三五碗遂用大補之劑翌日熱甚汗
出足冷口噤腰背反張衆欲投發散之劑薛曰此氣血
虚極而變痙也若認作風治則誤矣用十全大補等藥
而愈此證多因傷寒汗下過度與産婦潰瘍氣血虧損
所致但當調補氣血為善若服尅伐之劑多致不救
有一患者兩月餘矣瘡口未完因怒發痙瘡口出血此
怒動肝火而為患耳用柴胡芩連山梔防風桔梗天麻
釣藤鈎甘草治之頓愈劉宗厚先生云痙有屬風火之
熱内作者有因七情怒氣而作者亦有濕熱内盛痰涎
壅遏經絡而作者惟宜補虚降火敦土平木清痰去濕
行氣之非有一患者服行氣之劑胸痞氣促食少體倦
色黯膿清此形氣俱虚之證也先用六君桔梗二劑胸
膈氣和後用補中益氣去升麻加茯苓半夏五味麥門
治之元氣漸復而愈若用前劑戕賊元氣多至不救
下血之非有一患者去其患處瘀血用四物柴胡紅花
治之焮痛頓止但寒熱口乾飲食少思用四物白术茯
苓柴胡黃芩花粉四劑寒熱即退用六君芎歸藿香而
飲食進腐肉雖潰膿水清稀以前藥倍用參茋歸术茯
苓二十餘劑腐肉雖潰膿水潮稠悞服下藥一鍾連瀉
四次患處色黯喜其脈不洪數乃以十全大補倍加肉
桂麥門五味數劑肉色紅活新肉漸生喜在壯年易於
調理又月餘而愈否則不救凡杖瘡跌撲之證患處如
有瘀血止宜砭去服壯元氣之劑蓋其氣血已損切不
可再用行氣下血之藥復損脾胃則營氣愈難運達於
下而反為敗證怯弱者多致夭枉
寒藥之非有一患者腫痛敷寒凉之藥欲内消瘀血反
致臋腿俱冷瘀血併胸腹痞悶薛急去所敷之藥以熱
童便酒洗患處服六君木香當歸傅回陽膏臋腿漸温
又以前藥去木香加川芎藿香肉桂四劑瘀血解乃刺
之更以壯脾胃養氣血得痊蓋氣血得温則行得寒則
凝寒極生熱變化為膿腐潰深大血氣既敗肌肉無由
而生欲望其生難矣雲間曹子容為室人中風灌藥
誤咬去指半節焮痛寒熱外敷大黃等藥内服清熱敗
毒患處不痛不潰膿清寒熱愈甚薛曰此因凉藥遏絶
隧道而然也遂敷玉龍膏以散寒氣更服六君子湯以
壯脾胃數日後患處微痛腫處漸消此陽氣運達患處
也果出稠膿不數日半指潰脱更服托裏藥而歛上
舍王天爵傷足焮腫内熱作渴外敷内服皆寒涼敗毒
患處益腫而不潰且惡寒少食欲作嘔吐薛曰此氣血
俱虚又因寒藥凝結隧道損傷胃氣以致前證耳遂用
香砂六君子芎歸炮薑外證悉退惟體倦晡熱飲食不
甘以補中益氣湯加地骨皮五味麥門治之而愈州
守王廷用傷指即用帛裹之瘀血内潰焮痛至手薛謂
宜解患處以出瘀血更用推陳致新之劑不信乃敷涼
藥痛雖少止次日復作又敷之數日後手心背俱潰出
瘀穢膿水尚服敗毒之劑氣血益虛色黯膿清飲食少
思仍請予治投以壯脾胃生氣血之劑由是膿水漸稠
而愈
不砭之非有一患者發熱煩躁用四物黃芩紅花輭柴
山梔花粉煩熱已清瘀血深蓄欲針出之不從忽牙關
緊急患處作痛始針去膿血即安用托裏養血新肉漸
長忽患處瘙痒此風熱也用袪風消毒之劑而痊
不補之非有一患者臀腿脹痛發熱煩躁刺去死血脹
痛少寬熱躁愈甚此血脱邪火旺而然也急用獨參湯
補之少愈又以健脾胃養氣血藥治之腐肉漸潰遂愈
大抵此證宜預調補以顧收歛切不可伐其氣血不行
補益以至不能收歛矣
湯火瘡(灸瘡)
凡湯火傷急向火炙雖極痛強忍一時即不痛慎勿以
冷物塌之及井底坭傅之使熱氣不出爛入肌肉
丹火燒以好酒洗之又以鹽傅其上如皮塌者以酒熬
牛皮膠傅之如湯傷以淋過第二次灰渣傅立安
熱酒傷糯米粉炒黑末酒調傅之治湯火灼未成瘡
者用艾白根燒灰雞子黃和傅之如成瘡用白蜜封之
以竹中膜貼上日三
世治湯火瘡麩皮炒黑灰為末傅上神妙此方有補性
始終皆可用治湯火瘡取舊烹銀爐中燒過焦黃土
研細如粉以生薑調於帛上貼之痛止一方用鎔銀鍋
子細末油調傅佳
千治火瘡未起梔子仁燒灰麻油和封之厚乃佳已成
瘡燒白糖灰粉傅之燥即瘥(用白糖葛氏方)
治湯火燒方
右用蕎麥麪炒黃色蜜水調傅如神
保生救苦散治火燒熱油所損或至肌肉亦脱一切犬
齧損傷并刀斧所傷用生寒水石不計多少為極細末
調塗之或乾上然不如油調其痛立止並不作膿無分
毫釐苦楚日近完成永無破傷風證
冰霜散治火燒皮爛
寒水石(生)牡蠣朴硝青黛輕粉(各等分)
右為細末新水或小油調塗立止
治湯火所傷赤爛熱痛
赤石脂寒水石大黃(各等分)
右為末以新汲水調塗傷處
治火燒
桐油水銀(各等分)
右二件以柳條不住手攪成膏再入大黃末石膏末
和以牛皮膠入少水鎔開外用猫兒肚底毛細剪摻
上貼之
綠白散治湯熨火燒疼痛用苦參不拘多少為細末每
用以小油調搽
凡被傷熱油痛不可忍取厠下黑淤泥量傷大小斟酌
多少次以老薑汁麻油十分之一共研令勻搽傷處立
愈以青黛傅之亦妙
治湯火傷
大黃黃芩黃連山梔子黃蘖知母
貝母蜜陀僧乳香没藥輕粉甘草(各等)
(分)
右為細末用雞子清加蜜調不住手時時埽之
清涼膏治湯潑火燒此藥止痛解毒潤肌生肉
梔子仁黃連(去鬚)白芷(各二錢半)生地黃(二兩)葱白(十莖擘)
黃蠟(半兩)清麻油(四兩)
右細剉於油鐺中煎地黃焦黑色綿濾去滓澄清却
於鐺内入蠟慢火熬候蠟消傾於磁盒内用時以雞
羽揾少許塗瘡上以瘥為度
麻子膏治火燒入肉爛壞
麻子(一合取仁碎)栢白皮柳白皮山梔子(碎)白芷
甘草(各二兩)
右剉細以豬脂一斤煎三上三下去滓以塗瘡上日
三
黃蘖散治湯火傷
黃蘖大黃朴硝鷄子殼寒水石(各等分)
右為細末用水調塗極效
栢葉散治湯火傷
栢葉梔子仁(各兩)胡粉(研半兩)
右為細末以羊髓五六兩鎔化和藥以木椎研三五
百遍一日三次塗之瘥
蛤粉散治湯火傷
右以蛤蜊殼不拘多少炙焦黃色搗為細末用生油
調如膏傅之如水仍無痕一方以蜜水調傅之疼立
止不膿不瘕吳内翰居鄉中隣家釡翻一小兒自頭
至踵皆傷急以傅之啼立止遂無恙唯纔傷隨手用
即效少緩即不及當須先合以備用耳
治湯火燒瘡
右以側栢葉入臼中濕搗令極爛如泥冷水調作膏
傅傷處以帛子擊定三二日瘡當歛仍滅瘢一方燒
灰存性為末以雞子清調傅如乾再上或蜜調亦可
或搗末以脂調塗瘡上乾即易一方以山栢子葉爛
搗塗傅
治人向火生火斑成瘡有汁及治火氣入瘡
右用黃蘖薄荷為末乾摻之即愈一方用黃蘖皮為
末摻之立愈薄荷煎塗亦可
治火瘡敗壞用雲母粉同生羊髓和塗之
經治湯火瘡至妙用劉寄奴為末先以糯米漿雞翎掃
傷處後搽藥末在上並不痛亦無痕大凡湯傷先用鹽
末摻之護肉不瓌然後傅藥又方以榆白皮末豬脂
油塗瘡愈
世治火湯瘡先以酒洗次以楊梅樹皮為末香油調傅
治湯火瘡用髮一束香油煎以髮盡為度放冷搽患
處驗
精治中熱油及火燒除外痛以丹參八兩細剉以水微
調取羊脂二斤煎三上三下以傅瘡上愈
止痛膏治灸瘡及湯火傷日夜啼呼此藥止痛滅瘢
松脂羊脂豬膏黃蠟(各一分)
右取松脂破銚中切脂嚼蠟著松明上少頃銚内燒
諸物皆消以杯盛汁傅之松明是肥松節也
神效當歸膏治湯火瘡初起瘭漿熱毒侵展焮赤痛
毒氣壅盛腐化成膿此藥歛口生肌拔熱毒止疼痛
當歸黃蠟(各一兩)麻油(四兩)
右將當歸入油煎令焦黑去滓次入黃蠟急攪化放
冷以磁盒内用時以故帛子攤貼一方用白蠟
紫雪治湯盪火燒疼不可忍或潰爛成惡瘡
右將松樹皮燒灰二錢瀝青一分研為細末清油調
傅濕則乾摻忌冷水洗日三一方不用瀝青以松樹
皮隂乾為細末入輕粉少許生油調傅如傅不住絹
帛縛定即生痂
治湯火傷
右用霜後芙蓉葉桑葉等分隂乾研為細末用蜜調
塗傅之濕則乾摻
雞黃油治湯火瘡
右用雞子煮熟去白用黃於銀石鍋内炒乾再炒直
待都化作油去火毒毛翎掃下入韶粉夜明沙為末
香油調傅濕則乾摻之
灸瘡止痛生肌散治灸瘡
牡蠣(半兩煆研)寒水石(煅研)滑石(研各一分)
右為細末凡用之時切護爪甲勿令中風仍須洗瘡
令淨然後摻藥薄薄令徧以輭綿帛繫之候肌生漸
用栢皮膏
栢皮膏治灸瘡久不瘥
栢樹白皮伏龍肝(各四兩)猪脂(半斤煉為油)
右同熬成膏濾去滓入磁器中每用時薄薄塗之上
以油紙隔輭帛裹
綠雲散治灸瘡止痛
栢葉芙蓉葉(並端午日午時採不拘多少隂乾)
右為細末每遇灸瘡黑蓋子脱了即用水調少許如
膏藥攤楮紙上貼之養膿更無痛楚
四時貼護方治灸瘡未著痂及出膿久不合者
春以柳絮夏以竹膜秋以新綿冬以兔毛
右各隨時貼瘡上
内托黃茋丸治鍼灸傷經絡流膿不止
黃茋(八兩)當歸(洗三兩)肉桂(去皮)木香乳香(另研)沉香(各一)
(兩)菉豆粉(四兩)
右為細末生薑汁煮糊為丸如梧桐子大每服五十
丸不拘時白湯送下
諸蟲獸螫傷
通治聖惠治蛇咬蠍螫蠶咬妙
雄黃(三錢)信(一錢)皂角子巴豆(各四十九粒)耳塞麝香
(各少許)
右五月五日不聞雞犬婦人處不語搗為細末在杏
子核内封之鍼挑出上痛處大有神效
世治一切蛇蟲傷貝母末酒調服效(詳見蛇咬)又方用酥
和鹽傅之又方用益母草擣爛厚盫傷處又方用
鵝糞傅之又方扁豆葉搗爛傅又方用獨蒜酸漿
草擣傅傷處又方用酒暖洗瘡上日三次又方紫
蘇葉油浸塗傷處
山諸般惡蟲咬以油浸紫草塗之
丹治蛇咬蠶咬惡蟲咬猪膏苺搗汁傅(陳藏器治狗咬)
治山溪中沙虱射工等毒用葱小蒜茱萸煮汁浸或搗
傅大效
治二十七般蟲咬傷人及瘡腫者用麝香雄黃乳香磠
砂各二錢土蜂窩露蜂窩燒灰存性研細以醋調少許
塗咬處或不能辨認疑是惡瘡三五日不療即毒入心
難瘥忌雞魚油膩物
治蛇傷犬咬一切蟲毒用試草搗爛貼之
治蛇犬及狂狗咬用蚯蚓糞和鹽研傅神效
海治蠍蜘蛛蛇毒雞卵輕敲一小孔合咬處即瘥又
方先問被傷人是甚蟲傷即默念火德星君黑殺攝吹
在傷處自然不痛又方用艾炷於傷處炙三五壯拔
去毒即愈
治毒蛇并射工沙虱等傷眼黑口噤手脚強直毒攻腹
内成塊逡巡不救用蒼耳嫩葉一握研取汁温酒和灌
之將滓厚罨所傷處
簡治毒蛇射工沙虱等物傷著人眼黑口噤手足強直
毒氣入腹用白礬甘草等分為細末每服二錢冷水調
下
治諸蛇蟲傷毒用青黛雄黃等分新汲水調服二錢
又方用蒼耳嫩葉一握搗汁温酒和飲滓厚傅傷處口
噤身強者灌之
治蛇犬咬即破傷風用荔枝草一握約三兩以好酒二
椀煎至一椀服即睡出汗汗不止以温白粥補之
治惡蛇風犬傷用雄黃蓽撥細辛等分入麝少許為末
每服二錢好酒調下
毒蛇咬治毒蛇傷急以小便洗出血次取口中唾塗之
又以牙垽封傷處傅而護之甚妙且不痛腫(山居云用犬糞傅患)
(處亦佳)又方用好醋一二碗服令毒氣不隨血走或飲
清油一二盞亦可及以頭繩札定傷處兩頭次用白芷
末半兩白水調服頃刻咬處黃水出盡腫消又方用
白礬雄黃黃臘等分丸如指頭大遇有著傷燈上燒開
滴傷處或以竹筒按上滴入則毒不散
世路行卒被蛇咬當急扯裹脚帶札縛傷處上下寸許
使毒氣不能惔傷肌體又急用白礬安刀頭火上鎔汁
沸滴於傷處待冷以長篦子速挑去靨則毒血隨出黯
腫尚未退更滴之以退為度村居山僻及途中夜行
卒被蛇傷咬難求白礬處速作艾炷炙五壯以唾調鹽
塗之如黯腫尚未消釋當更灸更搽毒涎自然流出且
不透裏傷人(蜈蚣咬亦宜灸)
世治一切毒蛇咬用透明雄黃研細末以醇酒濃調厚
搽傷處水流出如涎痛腫即消一方以萵苣汁和雄黃
末作餅子候乾為末每用少許貼瘡口立效
衍有人被毒蛇所傷已昏困有老僧以酒調藥二錢灌
之遂甦及以藥滓塗患處良久復灌二錢其苦皆去問
之乃五靈脂一兩雄黃半兩同為末止此耳後有中毒
者用之無不效驗又方用乾薑雄黃等分為末傅之
兼辟蛇用絹袋盛繫臂上男左女右蛇聞氣遠避
世治毒蛇所傷
細辛香白芷(各五錢)雄黃(二錢)
右為末如麝香少許每服二錢温酒調服效
丹治一切蛇咬用香白芷嚼碎傅患處又用温酒調服
效水蓼搗汁飲滓傅傷處櫻桃葉絞汁服滓傅傷
處
世治一切蛇蟲所傷用貝母為末酒調令病人盡量飲
之頃久酒自傷處為水流出候水盡却以藥滓傅瘡上
即愈治蛇咬腫毒悶欲死者用重薹六分續隨子六
顆去皮同為細末以酒服方寸匕又以唾調少許傅患
處立安(崔氏海上方)又方用白礬二錢服之防毒氣攻心
又方金線重樓以水磨少許傅咬處又為細末酒服
之又方用栢樹葉魚腥草地松節皺面草草決明共
一處研細傅傷處極佳地榆生搗汁飲之及濃煎漬
之半日愈治蛇傷用馬蘭草即階前菊生搗傅傷處
亦解酒疽止鼻衂合金瘡治蛇咬瘡用蒜去皮一升
搗破以童便一升煮三四沸熱潰損處一兩時初咬未
腫即嚼蒜封之六七易又方用蒜一升乳二升煮爛
空腹頻服以飯壓之次日依前再服
治諸惡蟲蛇螫用地菘搗傅之
海治蛇虺咬人以獨頭蒜酸漿草搗汁傅咬處佳
海治蛇咬男子隂毛口含二十莖嚥其津毒不入腹
世治諸般蛇咬此傳之於擒蛇者藥味不全亦可
大青小青青木香烏桕葉火焮草山
蕨箕過山龍地蜈蚣天門冬白芍藥
香薷
右細末用白木香研細生白酒調服查罨咬處累效
聖治蛇咬毒食茱萸一兩為細末冷水調分為三服立
瘥
丹治蛇毒喫菰蔣草根灰取以封之其草即野茭白是
也(廣濟方)蛇咬作瘡暖酒浸日三次絲瓜根擂生酒
飲醉立愈治蛇傷用小青一握細研入香白芷半兩
酒調服却以手捻患處候黃水出為效毒蛇傷人目
黑口噤青氣入腹以甘草白礬等分末之冷水調下二
錢蒜一升乳二升煮食仍煮童便熱漬之麻油米醋
並急飲二盌毒即散犬糞塗之頭垢耳塞井泥蚯
蚓糞和搗塗咬處黃水出愈一方加白丁香
蛇咬忌食酸物梅子犯之大痛
蛇入人口并七孔中者割猪母尾頭瀝血著口中并孔
口上即出
聖治因熱取涼睡有蛇入口中挽不出者用刀破蛇尾
内生椒二三粒裹著即出
治卒為蛇繞不解以熱湯淋之無湯令人尿之
蜈蚣咬治蜈蚣咬生雞血傅上立愈累效一男子為蜈
蚣入咽喉中咬之垂死之際一醫令殺生雞血乘熱灌
喉中蜈蚣即出而愈實良方也又方用雞糞塗之
又方治蜈蚣諸毒蟲傷麻油點燈於瘡口上對口熏之
登時愈又法大油紙燃燒燈吹滅以餘煙焠之亦治
蠍及諸毒傷治蜈蚣咬竹葉清研汁傅之立愈又
方用南星磨汁傅之累效蜈蚣草曬乾為末入鹽少
許水調傅患處能解諸毒
梅治蜈蚣咬痛不止獨頭蒜磨螫處立愈
聖治蜈蚣咬方用蝸牛挎取汁滴入咬處
孫蜈蚣咬取蜘蛛一枚安咬處當自飲毒如蜘蛛死而
痛未止更易生
丹蜈蚣咬嚼鹽傅其傷處次以鹽湯洗之(梅師方)蜈蚣
咬頭垢塞之不痛則痒治蜈蚣咬及諸蟲咬毒先用
鞋底上擦之用大蒜小蒜桑葉罨傷處如無用油豉盫
傷處或藍靛塗罨之亦效治蜈蚣毒蟲咬用桑枝汁
同鹽擦痛處或鎔黃蠟滴患處肉黑為度又方用皂
角於咬處上用艾灸熱去之效用生薑汁調雄黃末
傅又方灰莧葉擦其痛即止又方燈草蘸香油點
煙薰之又方凡被傷急以手指於地上乾處畫王字
内撮土摻在咬處即愈又方用耳塞少許塗咬處疼
即立又方用茱萸嚼爛擦之又方用生薑汁調蚌
粉搽
蠷螋傷治蠷螋尿成瘡初如粟漸大如豆如火燒泡大
痛者速以草茶細末生油調傅瘡上立止甚妙(又方猪膏苺搗)
(汁傅之草茶即茶茗也)治兩點蠷螋瘡用百合搗爛入鹽少許
傅之效
千治蠷螋尿人影著便令人病瘡如粟粒纍纍痛似刺
蟲所螫惡寒壯熱用犀角磨汁塗之則愈
世蠷螋蟲又名八脚蟲隠壁間以尿射人徧身生瘡如
湯火傷用烏雞翎毛燒灰雞子白塗之治小兒蠷螋
咬遶腹匝即死用梨葉研爛敷之
食蠷螋尿瘡鹽三升水一斗煮取六升以綿浸湯淹瘡
上
蠍螫雄黃消毒膏(寳鑑)治蝎螫不可忍
雄黃信(各半兩)巴豆(三錢)白礬(生一兩)
右為細末黃蠟半兩鎔開入藥攪勻為錠子如棗子
大用時將錠子簽於燈焰上炙開滴於螫著處其痛
立止
潔一上散治蝎螫痛
半夏(一字生用為細末)雄黃(一字另研)巴豆(一箇去皮研如泥)
右三味同研和勻上之治蝎毒用鎔化白礬乘熱
滴傷處痛止毒出
廣治蝎螫人研蜘蛛汁傅之瘥
山蝎螫苦蕒汁塗之
世治蝎螫地磨生薑塗之又方南星米醋調擦之人
參嚼封之白礬半夏等分為末醋調貼痛止毒出
又方用葱白切一片厚二分置螫處艾灸三五壯
蜂螫治蜂螫薄荷貼之瘥人參嚼封之以酥傅之
醋磨雄黃塗蜂房末豬脂調傅(煎湯洗亦得)黃蜂螫
熱酒洗之立效又方清油搽之愈
蜘蛛咬張薦昔在劍南為張延賞判官忽被班蜘蛛咬
項上一宿咬處有二道赤色細如筋繞項上從胷前至
心經二宿頭面腫疼如數升盌大肚漸腫幾至不救張
相素重薦因出家財五百千并薦家財五百千募能療
者忽一人應召云可治張相初不甚信欲驗其方遂令
目前合藥其人云不惜方當療人性命耳遂取大藍汁
一甆碗取蜘蛛投入藍汁良久方出甚困不能動又别
搗藍汁復加麝香雄黃和之更取一蜘蛛投汁中隨化
為水張相及諸人甚異之遂令點於咬處兩月内悉愈
但咬處作小瘡痂落如舊
海蜘蛛咬徧身成瘡用青葱葉一莖小頭作一孔盛蚯
蚓一條捏兩頭不令透氣搖動化為水點咬處瘥治蜘
蛛瘡用羊乳傅其上或用清油搽之即安
丹蜘蛛咬處嚼韭白傅之
山蜘蛛等諸般蟲咬用葛粉生薑汁調傅
經蜘蛛咬唾和山豆根末塗之狗咬蚍蜉瘡蛇咬並水
研山豆根傅之(蚍䫫脂切蚍蜉火螘也螘即蟻)又方蜘蛛咬一身生
絲羊乳一件飲之灰雚搗碎和油傅之
沈存中秦皮一味治天蛇毒此瘡似癩而非癩也天蛇
即草間黃花蜘蛛人被其螫仍為露所濡乃成此疾以
秦皮煮汁一斗飲之瘥壁鏡(大如蜘蛛而形扁斑色八足而長作白幕加錢)
(貼墻壁間)咬毒人必死用桑柴燒灰水煎三四沸濾汁傅瘡
上兼治蛇毒又方雄黃醋磨搽妙又方大黃研醋
煮水塗妙
刺毛蟲傷春夏月樹下墻塹間有一等雜色毛蟲極毒
凡人觸著者則放毛入人手足上自皮至肉自肉至骨
其初皮肉微痒以漸至痛經數日痒在外而痛在内用
手抓搔或痒或痛必致骨肉皆爛有性命之憂此名中
射工毒諸藥不效用好豆豉約一碗清油半盞拌䜴搗
爛厚傅痛痒處經一時久豉氣透骨則引出蟲毛紛紛
可見取下豆豉埋在土中煎香白芷湯洗痛處如肉已
爛用海螵蛸即烏賊魚骨為末傅之愈一方取蒲公
英根莖白汁傅之立瘥又方用鍋底黃土為末以酸
醋捏成團於痒痛處搓轉其毛皆出在土上痛痒立止
神效無比(黃土即伏龍肝也)按治刺蝥傷無如甘草妙口内
細嚼傅之即時瘉今蘇州虎邱山下民家皆以種植樹
木為生周十里内無刺蝥乃時用甘草汁灑樹故也
蚯蚓傷治蛐蟮吹用老茶葉細末調傅
丹治蚯蚓咬如大風狀眉髯皆落夜則蚯蚓鳴於身上
濃作鹽湯浸數次安(傅信方)
衍昔有病腹大夜聞蚯蚓鳴於身有人教用鹽水浸之
而瘉
螻蛄咬治螻蛄咬用槲葉燒灰細研以泔别浸槲葉取
洗瘡拭乾納少許灰於瘡中又方治螻蛄咬人用石
灰醋和塗之
蠶咬用麝香研蜜調傅又方用苧根搗汁飲塗(若以苧近)
(蠶種則蠶不生)
犬咬犬咬人屎傅之犬咬人以頭垢傅傷處又用熱
牛糞塗於外(肘後方)
衍犬傷人用杏仁量所傷大小嚼爛沃破處以帛繫定
立瘥
世治犬咬用杏仁去皮尖同馬藺根研細先以葱湯洗
後以此藥塗傷處效治犬咬傷用萆麻子五十粒
去殼以井水研成膏先以鹽水洗咬處次以此膏傅貼
一方用虎骨屑傅之治犬咬人不要洗用紅炭火
以物擊細待冷取塗咬處即愈治犬咬用黃荆葉搗
罨瘡上即安又方炙生薑乘熱擦之尤妙又方甎
青和牛糞塗
丹狗咬用紫蘇葉口嚼碎塗之犬咬破傷風腫以人
參於桑柴火上燒成灰末傅之安
羅蟬花散治夏月犬傷及諸般損傷蛆蟲極盛臭惡
不可近者
蛇退皮(一兩火燒存性)蟬殼青黛(各半兩)細辛(二錢五分)
右為細末每服三錢酒調下如六畜損傷成瘡用酒
灌下如犬咬傷用酵子和喫蛆皆化為水蠅子不敢
再落又以寒水石末乾摻上
癲犬咬定風散治風犬咬先口噙漿水洗淨用綿拭
乾貼藥更不再發大有神效
天南星防風(各等分)
右為細末乾上更不再發無膿效不可具述
丹治犬咬梔子皮燒灰石硫黃等分研細傅瘥(梅師方)
世治風狗咬用桃核殼半箇將野人乾糞填滿以榆皮
蓋定罨於傷處又用艾於桃核上灸十四壯即愈永不
再發(或用野犬糞如前法灸之)又方艾灸傷處五七壯
山風狗咬即用犬糞塗仍拔去頂上紅髮
世癲狗咬方用螌蝥七枚去頭足翅以糯米少許於新
瓦上同炒以米黃香為度去米不用以螌蝥研碎好酒
調下能飲人再進酒一杯傷在上食後服在下空腹服
當日必有毒物從小便出如小狗狀如未下次日再進
亦不下又進以毒物出為度若進至七服雖不下毒亦
不妨矣服藥後腹中必不安小便莖中刺痛者不必慮
此毒受攻將下耳痛甚者以蕪青一匙煎甘草湯送下
即止如無蕪青青黛亦可疾愈後急以香白芷多雄黃
少許為末搗韭根自然汁湯酒調下去螌蝥毒以水淨
漱口嚼生葱白罨傷處留小竅子出毒氣不可用他草
藥罨忌犬豬羊及發風毒物小兒量歲數加減螌蝥食
癲狗肉致病者治同即愈或過二三年再發治如前
治癲狗所傷用螌蝥二十一箇去頭翅并足用糯米一
勺先將七箇入米内微火炒不令米赤去此螌蝥别用
七箇再於前米内炒令螌蝥色變復去之又别用七箇
如前法炒以米出青煙為度去螌蝥不用以米研為粉
用冷水入清油少許空心調服頃又再進一服以小便
利下惡物為度如不利再進一服利後腹肚疼痛急用
冷水調青靛服之以解其毒否則有傷或煎黃連水亦
可不宜便食熱物或以益元散水調服尤妙又方用
米泔洗淨以沙糖塗之後用益元散四兩螌蝥十四箇
去頭翅足煎空心温服又方用雄黃五錢麝香五分
研勻酒調二錢服下去惡物再服得睡莫驚覺或經久
復發亦宜此服
世風狗咬取小兒胎髮炒香傅野菊花研細酒調服盡
醉止效又方韭菜根搗汁二三盞服又方桃白皮
一握水二盞煎一盞服
世治癲犬所傷或經久復發無藥可療者用之極驗
雄黃(色極明者五錢)麝香(五分)
右研勻用酒調二錢服如不肯服者則撚其鼻而灌
之服藥後必使得睡切勿驚起任其自醒俟利下惡
物再進前藥則見效矣
丹癡犬咬人搗地黃汁飲之并塗瘡口愈又方煮地
榆汁飲之兼細末傅瘡上服方寸七日三忌酒若瘡瘥
者搗生韭汁飲一二升(梅師肘後同)風犬咬後毒發如狗
呌聲於化人壇拾頭頂骨燒末傅之風犬咬毒發如
狗呌者百方不治以人骨燒末之水下方寸七雖煩亂
者亦治(梅師方)膽礬為末貼瘡立愈
馬咬細嚼栗子傅傷處又方用益母草細切和醋炒
封之毒入心馬齒莧湯飲之瘥
鼠咬用猫兒毛燒灰傅之猫糞填咬處麝香末傅
包之
人咬龜甲或鼈甲燒為灰末之香油調傅
虎咬用野生菜搗爛塞所傷孔中滿不必換自然新肉
長出而愈曾有人被咬已死用此方治之
丹熊虎傷毒痛煮生鈇令有味以洗之(肘後方)虎傷人
瘡取青布緊捲燒一頭内竹筒中射瘡口令煙熏入瘡
口中佳(梅師方)清油洗瘡口仍喫清油一椀又方用
乾葛濃煎湯洗又方用沙糖水調塗仍服沙糖水一
兩碗
世虎傷人瘡用苺子葉杵細塗之(按本草苺子葉即猪膏苺能治虎犬咬傷)
熊咬熊咬用燒青布熏瘡中毒出仍煮葛根濃汁以洗
之日十次并搗葛根為散煮葛根汁方寸七日五服瘥
驢涎馬汗瘡驢涎馬汗入瘡腫漸甚可急治之遲則毒
深不治以生烏頭末傅瘡口上良久黃水出立安
世治驢涎馬汗入瘡用遠志去心為末酒調塗又方
用冬瓜青皮隂乾為末貼瘡上又方馬汗人肉毒氣
引人如紅線者急用烏梅肉嚼爛塗瘡上一方用烏
梅和核爛研用好醋和成膏先將瘡口針破出毒紫紅
血拭乾傅上以帛縛定王氏治驢涎馬汗毒所傷白
礬飛過黃丹炒令紫色各等分相裹合以貼患處
孟馬齒莧又主馬毒瘡以水煎令服一升一半塗瘡上
濕癬白秃以馬齒膏和灰塗效
證治凖繩卷一百二十
