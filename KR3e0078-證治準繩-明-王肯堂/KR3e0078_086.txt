證治凖繩卷八十六
明王肯堂撰
幼科
心臟門
痘瘡寒戰咬牙
寒戰者森然若寒振振然搖動也咬牙者上下片牙相
磨而鳴也經曰諸風振掉皆屬肝木寒戰而振振搖動
風之象也火氣衝物亦然錢氏曰肝主風虚則咬牙多
欠又曰上竄咬牙心熱也然則寒戰咬牙心肝二藏主
之或以寒戰為氣虚咬牙為血虚或以咬牙為齒槁謂
津液不足者皆不知此意痘瘡所惡者寒戰咬牙或單
見一證或二證並見若瘡已壞加之喘促悶亂者死無
日矣凡病痘者瘡本稠密轉動之間身體振搖者此
一身被瘡所困不能支持轉動艱難之故不可便作寒
戰妄投熱藥也有只咬牙者此心肝二經火旺也蓋肝
虚咬牙心熱者亦咬牙勿便作不治論如瘡初出而
寒戰者此邪氣將出外與正爭故振振搖動火之象也
瘡出乃定柴葛桂枝湯主之瘡已出或已成漿而寒
戰者表氣虛而不勝邪氣之盛也養胃化毒湯主之
如瘡本稠密焮發腫痛經脉動搖時時振動者不可謂
之寒戰待膿成痛去而解收靨之時痂皮員淨但或
時戰慄者此正氣將復不能自持之兆不必憂疑須臾
自定有筋惕肉瞤者經絡之血為瘡所耗不能榮養
肌肉主持筋脉故惕惕然而手足自跳瞤瞤然而膚肉
自動也不可謂之寒戰但養其氣血十全大補湯(汗)主
之薛一小兒十四歲痘將愈忽寒戰手足並冷脉微
細而不及兩寸乃脾氣虚熱用五味異功散獨參湯十
全大補湯而愈一婦人愈後寒戰脉浮大按之微細
此血氣虛也用十全大補湯三十餘劑而愈後因勞寒
熱往來寒時手足如冰熱時手足如炙脉浮大重按則
細此陽氣虛甚也朝用補中益氣湯加桂附各一錢夕
用八味丸料倍加桂附各五十餘劑而安
柴葛桂枝湯柴胡葛根甘草桂枝防風
人參白芍(各等分)右剉細加生薑三片水一盞
煎七分去渣温服不拘時
養衛化毒湯人參黃耆(炙)桂枝甘草當歸
右水煎服
初虞世云憎寒困倦或發寒戰能令痘子縮伏宜用陳
文忠異功散(方見見形證治出不快條)婁氏云嘗治痘瘡寒戰用
白术耆歸加芩治之愈袁氏獨附湯治寒戰大附
子(五錢麵裹煨)用水一鍾燈草七根煎服
右方加人參二錢肉桂五分黃耆二錢橘紅一錢甘
草五分當歸一錢則為附子振隂陽治寒戰牙捷效
方也但紫焦伏黑者不用
咬牙呵欠者肝虚也肝屬木臨官於寅寅為相火火盗
木之氣故肝虛之證形焉陽引而上隂引而下則開而
欠也陽上極而下隂下極而上則合而齧也十全大補
湯主之如發熱之初便咬牙者此與癢塌吐瀉脾胃
弱者不同須審形證分治之若多欠咬牙頓悶者肝藏
風熱也羌活湯(痘發熱)目上竄咬牙者心藏熱也導赤散
(心)不可妄用陳氏辛熱之劑上竄咬牙者心熱也諸
瘡皆屬心火上竄者火炎上之象也咬牙者火氣搖動
之象也導赤散加酒炒黃蓮牛蒡子主之咬牙兼面
赤作渴至夜為甚者宜地黃丸薛一小兒痘瘡咬牙
面黃飲湯此陽氣虛弱也用五味異功散加木香而愈
後仍咬牙面赤作渴至夜為甚此脾腎隂虚也用地黃
丸大補湯而愈一小兒咬牙作渴面色忽白忽赤脉
洪數按之無力左關尺為甚此屬腎虛也用地黃丸補
中益氣湯尋愈後因驚面青目赤呵欠咬牙手尋衣領
此肝經虚熱用加減八味丸料煎與恣飲頓安又用補
中益氣湯而痊一小兒咬牙作渴飲冷大便微袐寒
戰痘赤多在身側此屬膽經虚熱也用小柴胡湯柴胡
麥門散各一劑又用加味四物湯而痊
清神化毒湯治心肝火旺其牙相戞而鳴者升麻
生地黃木通甘草防風麥門冬右用
水煎服
人參蟬蜕散治咬牙喘滿煩躁作渴(方見痘煩躁)
錢氏百神丸治戞齒甚妙如寒戰咬牙併作者則少
隂專主之觀其瘡本如瘡本潰爛寒戰咬牙者此手
少隂心火也經曰熱勝則肉腐寒戰咬牙火氣搖動之
象也如瘡本焦黑寒戰咬牙者此足少隂腎水也腎
色黑為主蟄封藏之本乾黑者真藏色見也腎氣寒在
變動為慄寒戰者腎本病也腎主骨牙為骨餘寒戰則
鼓頷而兩牙相軋咬牙者腎寒所發也此二證者在心
熱則清之在腎寒則温之其病已壊治之何益或因
陽氣虧損咬牙寒戰者獨參湯參附湯甚效若氣血
不榮而不能靨兼以悶亂不寧卧則哽氣泄瀉寒戰咬
牙者陳氏異功散(見形出不快條)加木香當歸以救之錢氏
法寒戰咬牙黑䧟者百祥丸下之(方見黑䧟)薛前證若手
足並冷渴飲熱湯大便泄瀉者陽氣虚寒也宜熱補之
手足不冷大便不利渴飲温湯者脾氣虚熱也宜調補
之手足不熱大便不利渴飲熱湯者脾胃虚弱也宜温
補之一小兒出痘寒戰咬牙四肢倦縮大便自利手
足並冷喜飲熱湯此陽氣虚寒也用十二味異功散末
二錢諸證頓退又用人參白术散參耆四聖散而靨
一小兒十四歲面色忽赤忽黑出痘寒戰咬牙作渴煩
熱喜飲熱湯此陽氣虚寒也用十全大補湯散煩渴頓
止乃以八珍倍加參耆至膿灌又作渴面赤此膿成而
血氣虚也用當歸補血湯八珍湯而靨至月餘面赤煩
渴或時昏憒痘痕如赭或時作癢脉法大按之如無此
血脱也用大劑當歸補血湯而安一小兒膿不灌兼
寒戰咬牙腹脹屬脾胃虚弱用四君肉桂歸耆肉豆䓻
又用參耆四聖散而痊後用托裏散四君子湯而靨
一小兒癢塌寒戰咬牙喜飲温湯手足不熱屬陽氣虛
弱也用參耆四聖散諸證已退用參耆托裏散其漿漸
灌用十全大補湯其痂頓靨一産婦出痘寒戰咬牙
腹脹作渴足冷身熱此脾胃内虚寒外假熱也大補湯
加桂附三四劑去附易乾薑二三劑仍用參耆四聖散
并五味異功散加歸耆治之而痊諸書多以寒戰咬
牙併作為不治之證然能善治之多有生者盖熱毒不
能盡發内與正氣相搏則筋脉因之而動搖人之一身
惟手足能運動口能開闔皆虚境也相搏之際故手足
戰搖而口齒相戞矣
無憂散治臨危痘證寒戰咬牙人牙(自落者不拘多少火煆存)
(性淬入韮菜汁内大牙三次小牙二次研極細末)雄黃珍珠(各五分)
右俱研為細末每服三五分多則一錢用荔枝煎
湯下一方有牛黃五分
透骨解毒湯治寒戰咬牙紫草甘草當歸
防風陳皮赤芍藥右各等分水煎服
催蟄丹痘踰八九朝膿漿雖不充裕倏然寒戰咬牙
以此治之虎牙人牙各一枚酥炙研細和人參丁
香末乳酒和服
滴滴金治寒戰咬牙狗頭去肉留腦髓酥炙脆細
研為末(濃煎酒下)
厥逆
逆者四肢逆而不温也厥者冷也又甚於逆四肢者諸
陽之本常宜和煖如指頭微寒者陽氣衰也(陽氣起於十指之端)
足心冷者隂氣勝也(隂脉集於足下而趨於足心)如瘡本焦黑煩渴
頓悶喘哫而厥逆者此陽毒内䧟熱氣逆伏手足為之
冷所謂熱深厥亦深火極似水者如瘡本灰白泄利而
厥逆者此元氣虚憊隂陽不相順接而手足為之冷也
瘡疹之候頭常欲凉足常欲温故頭温足冷者不治厥
逆乃瘡家惡證也如因熱深而厥者大便不通三乙
承氣湯(便閟)主之瘡黑者百祥丸牛李膏主之(俱見黑䧟)
如因泄利氣虚而厥者陳氏木香散(瀉)異功散(出不快)主
之但十指頭微寒者四君子湯(不能食)理中湯(吐利)並
加桂主之痘瘡發熱手足却宜和煖雖云足屬腎要
凉凉非冷也只與常人同遍身皆熱而此同常人故稱
凉亦和煖之意非真冷也若手足冷由其人曾多吐瀉
脾藏虚怯脾主四肢所以冷冷為惡候不可單用發表
反損脾胃宜和中發表兼用痘出以脾胃為主又宜急
與术作湯以飲之不可因循空談廢事也先以黃耆建
中湯(腹痛)加防風羌活或四君子湯加黃耆桂枝防風
以發之發後以四君子湯加黃耆白芍藥當歸桂心以
補脾胃養氣血而助痘瘡之成就也如瘡始出手足
便冷者其人先有吐利四肢者皆禀氣於胃脾胃氣弱
不能至經理中湯加桂主之
參附湯治痘疹陽氣虛寒咬牙寒戰手足並冷或吐
瀉不食飲沸湯不知熱用獨參湯加好真附炮如法
者每劑先加一錢未應多加之更不應加至四五錢
或等分亦無妨但用之以運其陽氣如已脱者不治
二神散治傷冷體寒肢冷腹痛口氣冷難發難壮暫
用丁香(九粒)乾薑(一錢煨)右為末每服五分白湯
送下蓋被片時令脾胃温煖隂反陽回則痘變順矣
量兒大小輕重之
眼目
萬目者心之使也神所寓焉發熱之初觀其兩目神倦
不欲開者痘也目中汪汪若水者疹也諸瘡皆發於心
故候見於目也目赤者熱甚也心惡熱急解之經曰肝
通竅於目瘡疹發熱目連劄者肝有風也風入於目上
下左右如風吹不輕不重兒不能任故目連劄也目直
視者肝有熱也熱入於目牽其筋脉兩眥俱緊不能轉
眄故目直也得心熱則搐者風火根搏也痘瘡發搐此
其常候但瀉心肝上之火搐止則吉搐不止則凶鍼經
曰五臟六腑之氣皆上注於目而為之精精之窠為眼
骨之精為瞳子筋之精為黑睛血之精為絡氣之精為
白睛肉之精為餉束裹擷痘瘡之毒發於五臟六腑毒
之甚者眼必受之古人留護眼之法其意深矣凡瘡出
太甚兩眼常出淚者肝熱也此時眼中無瘡但内服瀉
肝火之藥蓋眼中之痘常在收靨不齊之後有之如瘡
入目成膚翳者切不可用點藥損睛破瞳成廢人矣痘瘡
收後目不可開者肝熱則目澀不敢開明暗皆然心熱
見明則合暗處則開謂之羞明此有餘熱在心肝也如
瘡未成膿腫去目開者瘡已過期收靨不齊目閉不開
者瘡壊欲變目上竄者心絶也直視不轉者腎絶也非
泣而淚自出者肝絶也微瞑者氣脱也血貫瞳子者火
勝水竭皆死候也護眼法見見形證治痘毒入眼
而虛弱者不宜凉劑俟靨後治之雖有目翳切不可用
點藥只宜活血解毒俟五臟和平翳當自去若誤用點
藥則非徒無益而反害之丹如瘡傷眼必用山梔赤
芍决明歸鬚連翹防風桔梗升麻小劑末之調服如眼
無光過百日後血氣完復則自明矣張炳治瘡疹後
毒氣攻眼或生翳膜赤黑之類宜用四物湯加荆芥防
風煎服兼用黑豆皮穀精草海蛤甘草等分為末用熟
猪肝切片蘸服神妙(一方治痘毒目翳用江西蛤粉黑豆皮甘草密蒙花等分為末調服)
丹痘後生翳數服效用葳靈仙仙靈脾等分洗淨不
見火與日為細末每服隨時宜第三次米下
錢氏黃栢膏痘初出塗面護眼(方見證治大法)調肝散治瘡
疹太盛服之不入眼(方見痘密)羊肝散(即下蜜蒙散方見活人法)蟬
蜕散治㿀瘡入眼半年已裏者一月取效豬羊蹄甲
(二兩入礶子内鹽泥固封燒存性)蟬蜕(去土取末一兩)
右二味研入羚羊角細末二分拌勻每服一字百日
外兒一二分三歲三四分漿水或新水調下日三四
夜一二食後一年已上者不治
治瘡疹入眼馬屁勃蛇皮(各半兩)皂莢子(十四粒)
右入小礶子内鹽泥封固燒存性研細温酒調下三
錢食後
治瘡疹入眼或翳栝婁根(半兩)蛇皮(二錢)右為細末
用羊肝一個批開入藥末二錢麻線纏定米泔煮熟
頻與食之兒未能食肝乳母多食之又方用蟬蜕
末以水煮羊肝湯調服二三錢
海藏地黃散治小兒心肝壅熱目赤腫痛生赤翳或
白膜遮睛四邊散漫者尤易治若㬥遮黑睛者多致
失明宜速用此方亦治瘡疹人眼
熟地黃當歸(各一分)黃連大黃(煨)防風
羌活生犀(末)蟬蜕(去土)木賊穀精草
白蒺藜沙苑蒺藜(各一錢)生地黃木通
甘草(各一錢五分)玄參(五分)
右為細末每服一字或五分量兒大小加减煎羊肝
湯食後調下日三夜一忌口將息大人亦治
東垣云治痘瘡風熱毒翳膜暈遮晴以瀉青丸治之大
效初覺易治雲岐用竹葉湯和沙糖水化下瀉青丸二
丸漸至微利神效
癍入眼用决明撥雲蜜蒙花通聖蛤粉散之類然無出
此書(海藏云莫若病時隨經而取不使毒氣轉入眼中為尤妙然眼有五輪亦當求責此言為失治者說)
(也)
决明散治瘡痘疹入眼海藏云此少陽太隂之劑
决明子瓜蔞仁(各半兩)赤芍藥甘草(炙各一分)
右為細末入麝香少許令勻每服二錢生米泔調下
臨臥服
撥雲散治瘡痘入眼及生翳用桑螵蛸真者一兩
炙令焦細研搗為末入麝香少許每服二錢米泔調
下
蜜蒙花散治小兒痘瘡入眼及無辜疳氣入眼
蜜蒙花(三兩)青葙子决明子車前子(各一兩)
右末拌勻用羊肝一大片薄批摻上濕紙裹煨熟量
多少空心服之(錢氏海藏云即羊肝散)
通聖散治疹痘瘡入眼及生翳
白菊花(如無甘菊代之然不如白菊好)菉豆皮榖精草(去根各一)
(兩)
右為細末每服一大錢柿乾一箇米泔水一盞同煎
侯米泔盡只將柿乾去核食之不拘時日三枚日近
者五七日遠者半月取效
蛤粉散治小兒瘡子入眼榖精草蛤粉(各等分)
右為細末每一錢七猪肝一兩許批開摻藥捲了用
竹箬裹麻線縛定水一碗煮令熟入收口磁瓶薰眼
候温取食之日作不過十日退
眼閉不開者肝經熱也用消毒救苦湯(痘大法)子母同服
或先用柴胡麥冬散(餘毒)次用四物湯(失血)加山梔亦
可目赤腫痛者亦柴胡麥冬散并榖精散治之倪氏維
德啟微集治痘疹餘毒不解未滿二十一日上攻眼目
生翳眵淚俱多紅赤腫閉者亦用消毒救苦湯治效
如痘稠密面腫目閉未收靨而眼忽先開者凶元氣
虚損脉數促致令目睛上吊而露白非痘毒也時人謂
風證謬甚但只露白而無他證急以保元湯加陳黃米
主之七日之後有此十生六七七日之前有此百無一
生無魂失志者不治不省人事者不治
洗肝明目散當歸川芎防風山梔仁
龍膽草柴胡木賊羌活蜜蒙花(各等分)
右剉為末每服一錢淡沙糖水調服
蟬殼眀目散治眼目風腫及生翳膜等疾
蟬殼(去足翅)地骨皮黃連(宣州者去鬚)牡丹皮
白术蒼术(米泔浸切焙)菊花(各一兩)龍膽草(五錢)
甜瓜子(半升)
右為細末每服一錢半荆芥煎湯調下食後臨卧各
一服治時疾後餘毒上攻眼目甚效忌熱麵炒豆醋
醬等物
蟬蜕散蟬蜕蜜蒙花黑豆殼菉豆殼
明月砂(各等分)
共為細末每用一錢以猪羊肝一片批開入藥沒在
内麻扎定米泔煮熟頻與食肝飲湯
蜜蒙花散治痘入目翳膜遮睛蜜蒙花菊花
石决明白蒺藜木賊羌活
右為末每服二三錢茶清調下
兔糞散治痘入眼兔糞炒黃為末用蟬蜕木通甘
草煎湯頓服亦可煉蜜為丸酒送下三五十丸
兔糞丸治痘入眼或生翳障兔糞(炒四兩)石决明
(煆)木賊(去節)白芍藥防風(各一兩)當歸(五錢)
榖精草(二錢)
右為末蜜丸菉豆大每服三五十丸荆芥湯送下
吹耳丹輕粉飛丹為細末左眼翳吹右耳右眼
翳吹左耳只吹一二次又方加雄黃麝香少許
外用石燕子一對㯽榔一對二味磨水常服
洗肝散大黃梔子防風薄荷葉當歸
川芎羌沽(各等分)
右剉散每用三錢水一盞煎六分不得煎熟空肚凉
服
防風散痘疹後風熱上攻目赤腫流血及痘風瘡
荆芥穗當歸川芎防風赤芍藥防已
梔子
右各等分為細末每服二錢茶清調下作湯煎服亦
可
加味四物湯瘡毒入目血熱不散兩眥皆赤兼治瘡
癤當歸川芎白芍藥防風生地黃
荆芥(各等分)
右剉散每服五錢水一盞半煎一盞分作二三次服
羌活防風散日三服一切翳障皆可磨去羌活
防風川芎甘草木賊菉豆皮荆芥(各三)
(錢)蟬蜕榖精草蛇蜕雞子殼(用内薄皮各二錢)
右為極細末茶清調下每服一錢食後服
秦皮散治大人小兒風毒赤眼痛癢澁淚昏暗羞明
秦皮滑石黃連(各等分)
右每用半錢湯泡乘熱洗
僊靈皮散治痘疹入眼僊靈皮葳靈僊(各等分)
右為末每服半錢米湯調食後下
蒺藜散治痘疹入眼蒺藜甘草羌活防風
(各等分)
右為細末每服二錢水調服如撥雲見日之效
蟬菊散治痘疹入目或病後生翳障蟬蜕(淨洗)
白菊花(各等分)
每服三錢入蜜少許水煎食後服
菊花散治瘡疹入眼諸證白菊花菉豆皮
蜜蒙花旋覆花榖精草甘草(各兩)
每貼二錢用柿餅一枚粟米泔一盞煎水乾為度取
柿餅食之五七日即效
丹溪治痘後目翳榖精草蛇蜕菉豆殼天花粉為末
粟米泔浸煮乾為度食之
浮萍散治痘疹入眼痛楚不可忍浮萍草隂乾為
末每服一二錢用羊肝半片入杯内以竹杖刺碎投
水半盞絞汁調藥食後服之已傷者十服九效
羚羊角丸治小兒腎虚宜肝腎明目羚羊角(取末)
酸棗仁(去皮各半兩)肉桂(不見火五分)虎脛骨(醋炙黃五錢)
防風當歸黃耆(各一錢)
右為末煉蜜丸如皂子大每服一丸食前温水化下
日進三服
羚羊角散治肝藏實熱眼目昏暗時多熱淚
羚羊角(銙)羌活(去蘆)玄參車前子黃芩
(去黑心)山梔仁瓜蔞(各五錢)胡黃連菊花(各三)
(分)細辛(去苖二分)
右為細末每服二錢食後竹葉前湯調服
羚羊角飲子治黑翳如珠外障羚羊角五味子
大黃知母(各一兩)芒硝防風(各二兩)
右剉每服五錢水一盞煎五分去滓食後温服此方
宜斟酌用之不可輕率
撥雲散治小兒瘡疹後眼中生翳膜兔糞(二觔如芒蘆花)
(色者佳)蟬退木通白蒺藜(各二兩)甘草(一兩)
右同為極細末煉蜜為丸如梧桐子大每服八十丸
食後白湯送下日進三服或煎濃湯服亦可頻頻服
之以翳退盡為度此方經騐極效
兔糞㯽榔方
向東西地方上一去不許回顧尋取兔糞十四粒㯽
榔用雌雄同磨取不落地井花水調服甚效
咽喉
咽者胃之系主内而不出所以司飲食也喉者肺之系
主出而不内所以司呼吸也人之咽喉乃緊要槖籥門
戶也經曰一隂一陽結謂之喉痺一隂者手少隂君火
心主之脉氣也陽者手少陽相火三焦之脉氣也二
脉並絡於喉瘡疹之毒君相二火主之其火上蒸咽喉
最為先受故發熱與出形之初必問其咽喉痛與不痛
先與發散解利之令毒得出不留連於咽喉間也若不
知此義以解利於先則咽喉腫塞飲食不入呼吸不能
死在旦夕矣如瘡出太甚審察咽喉若内無瘡又不痛
者此毒已盡出不須慮之如内多瘡又加痛苦者切防
收靨之時嗆水吐食失聲之變如病益甚喉中氣響汩
汩如水聲者死初覺發熱煩躁咽痛者宜升麻湯(初熱)
活人如聖餅子消毒散(出太密)咽痛發熱作渴面赤飲
冷者胃經實熱也射干鼠粘子湯主之既出而咽喉
疼者乃心胃有熱上攻如咽乾澁而疼兼口舌生瘡齒
浮齦腫者宜甘露飲丹溪用鼠粘子湯(即消毒散加防風)水漿
不入者紫雪(大科發熱)最妙抱龍丸(驚)消毒飲(出不快)皆可用
毒攻咽喉口舌生瘡不能吮乳者如聖餅子主之已上
劑須能食臟腑實方可用如上焦雖熱却小便清大便
溏薄飲食不進者當以清上温下藥調之如甘桔湯加
參术陳皮訶子之類更騐手足如不熱者白术散(渴)調
之靨後咽痛治法見痘後餘毒條風熱咳嗽咽膈不
利者陳氏用桔梗甘草防風湯玄參升麻湯亦得身
壮熱口舌生瘡咽喉腫痛大便堅實者射干鼠粘子湯
靨後壮熱咽痛痘痕色紅手微熱者餘毒未解也柴
胡麥門冬散主之(餘毒)手指似熱而冷者脾氣虚也
錢氏異功散主之要訣云喉者氣之出入之戶也熱
毒之氣至亦為極地故痘證喉病獨多而且暴烈或痛
或燥或破或咽食或嗆食或流涎變症多端固難定治
俱以退火為急用甘桔湯合解毒湯(即黃連解毒湯)加麥門冬
薄荷硼砂孩兒茶為極細末煉蜜丸如大豆大時時噙
化嚥骨垂下或腫大以玉鎻匙點之嗆喉六日以前急
宜治之喉痛喉燥喉破不能飲食者亦玉鎻匙吹之
如喉痛作渴上體雖甚熱而兩足俱冷瘡不起發者乃
腎經虚熱也不可專用清凉之劑宜以地黃丸料煎與
恣飲兼用八物湯補之
活人如聖餅子治小兒瘡疹毒攻咽喉腫痛(海藏云隨經此)
(一方即是隨經)
牛蒡子(炒)甘草(各一兩)麥門冬(去心半兩)桔梗(一兩)
右為末加竹葉同煎細細服之(海藏云减門冬竹葉甘桔鼠子湯治咽喉)
(不利)
小兒㿀出欲透皮膚身熱咽喉不利甘草桔梗升麻湯
甘草(半兩)桔梗(一兩)升麻(半兩)
右剉細每服一大錢水煎服
甘露飲子治心熱咽喉痛口舌生瘡并瘡疹已發未
發並可服之治熱上攻牙根腫痛動搖生地黃
熟地黃天門冬(去心)麥門冬(去心)枇杷葉(去毛)
枳殼(炒)黃芩(去心)石斛(去苗)甘草(炒)山茵蔯
右各等分為粗末每服二錢水一盞煎食後温服牙
齒腫痛則含嗽并服(海藏云甘露飲為血劑)
地黃丸治小兒痘疹口瘡喉腫痛牙疳臭爛
天門冬麦門冬玄參(各三兩)甘草薄荷(各一兩)
右為細末生熟地黃汁和丸櫻桃大每服一丸温蜜
水化服
甘桔防風湯痘疹後餘毒咽喉痛桔梗甘草
防風(各等分)
右剉散每服三錢水一盞煎至六分空肚温服忌酒
薑椒熱物
玄參升麻湯治痘疹後餘毒咽喉腫痛升麻
玄參甘草(各半錢)
右剉散水一盞煎六分并查温服㿀疹熱甚凉服
射干鼠粘子湯治痘疹後癰疽瘡毒鼠粘子(二錢)
升麻甘草射干(各五分)
右剉散水一盞煎六分空心服忌魚腥葱蒜
玉鎻匙點嚥骨腫痛或垂下及喉舌強硬等證
硼砂(一錢)朴硝(五分)殭蚕(一條)片腦(半分)
右為極細末咽喉腫痛每用少許以竹管吹之
加减射干鼠粘湯治痘證熱毒上衝咽喉腫痛
射干山豆根白殭蠶(各一錢一分)鼠粘子
紫草茸紫苑(各一錢二分)桔梗石膏訶子
木通(各一錢)升麻蟬蜕(各八分)甘草(五分)
右剉為粗散每服四五錢水煎食遠服
利咽解毒湯治痘咽喉痛首尾皆可用山豆根
麥門冬(各一錢)牛蒡子(炒)玄參桔梗(各七分)甘草(二分)
防風(五分)菉豆(四十九粒)
右水煎服
三黃熟艾湯痘後咽塞喉痺
黃連黃芩黃栢艾葉各等分水煎服
腰痛
瘡疹發熱先腰痛者最忌經曰腰者腎之府也又曰太
陽所至為腰痛蓋足太陽膀胱經為十二經之首其脉
俠脊入循膂絡腎瘡疹之毒起於右腎之下循足太陽
膀胱散於諸經乃邪由裏傳表也如初發熱其腰即痛
此邪由膀胱直入於腎故關節不利而腰痛急解毒以
瀉少隂之邪發表以通太陽之經此邪氣不得以深入
瘡雖稠蜜或可愈也治若少緩則太陽之邪由表以傳
於陽少隂之邪由裏以傳於隂表裏受病隂陽俱傷榮
衛之脉不行臟腑之氣皆絶莫為黑䧟或為癢塌終莫
能救矣凡發熱便腰痛者先服人參敗毒散(初熱)次
服五苓散加獨活細辛主之薛痘瘡而見腰痛證者
皆因腎經虚怯相火内燥真隂不能勝邪故腰作痛也
急服地黃丸以防變黑歸腎乃克有濟大抵此痘因禀
賦腎家精氣不足故目睛多白俗謂之折腰痘是也若
平素面白眼白睛多行遲語遲者出痘必歸腎經預為
調補腎氣庶免此患一小兒十三歲眼睛多白或時
面赤常患頸痛尺脉洪數先君謂禀腎氣虚用地黃丸
料煎服而愈至十五歲出痘先君云須多服前藥仍用
地黃丸益氣湯更加倦怠乃以地黃丸大劑煎與恣飲
又用大劑八珍湯痘漸出如式恪服前藥至朞歲二藥
計十七觔餘而瘉先君每見嬰兒白睛多面色白或赤
色令其預補脾腎以防出痘但信者少耳一小兒出
痘腰痛足熱發渴此禀腎虚火動也先君用大劑加減
八味丸料煎與恣飲諸證漸退佐以大劑八珍加紫草
糯米數劑膿漸灌仍用前藥而結痂用八珍湯而靨
一小兒出痘將愈因停食泄瀉作渴腰痛此脾腎虚弱
也先君用加減八味丸料及五味異功散渴瀉頓止又
與六味丸料及八珍湯而靨一小兒面色常白目睛
多白時常腰痛兩足時熱冬不衣綿年九歲先君謂禀
腎虚令每日服地黃丸至十歲出痘腰痛發渴面赤飲
冷用地黃丸每劑加桂附半錢煎與恣飲數劑之後熱
渴頓止腰痛頓愈却去肉桂仍與服之至五十餘劑而
靨
加味地黃丸熟地黃(酒浸蒸透晒乾八兩酒拌杵膏)山茱萸肉
乾山藥五味子(炒各四兩)澤瀉白茯苓牡丹皮
鹿茸(炙各三兩)肉桂(厚者去皮取肉一兩發熱者以此加之引虚火歸腎經而熱自止也)
右各另為末入地黃和勻量入米糊丸服煎服更好
羌活當歸湯治腰腎痛初發熱時便宜服之
羌活當歸獨活防風川芎黃檗(各一錢)
柴胡(一錢五分)桂枝(七分)桃仁紅花(各八分)
酒水各半煎服又方治腰痛有蒼术漢防己
如神湯治腰痛當歸桂皮玄胡索(各等分)
右為末酒下二三錢
腹痛
婁痘腹痛多是痘毒當臨證消息萬内經腹痛皆屬
於寒惟有一證為熱瘡疹腹痛皆屬毒熱也訣云發熱
肚中痛㿀瘡腹内攻發多防不透發少更防癰是已或
有兼食積者翁痘疹腹痛者由毒鬱於三隂臍以上
屬太隂當臍屬少隂小腹屬厥隂須分别之腹脹者毒
聚於腸胃也治法俱當升發解利痘毒兼分利小便使
毒氣上下分消則痛與脹自止故曰痛隨利減脹以利
消俗醫以厚朴行滯氣而不知升發解利非其治矣亦
有乳食停滯不消化而腹脹者當以升發解利藥中加
消食之劑所傷之物當審其寒熱又有數日大便者大
便行而痛脹自止亦未可驟用硝黃也
定痛散傷寒肚痛及冷氣痛神麯香附(各一錢)
山查(二錢)良薑當歸甘草(各五分)
右用薑三片棗二枚水前服手足逆冷加大附子
二分
桂枝芍藥湯治腹痛桂枝炙甘草(各一錢)白芍藥
(酒炒二錢)
生薑三片棗二枚水煎服
黃連湯治熱毒在胃腹痛時或欲吐此藥能升降隂
陽黃蓮炙甘草乾薑桂枝(各二錢)半夏
人參(各八分)
棗二枚水煎服
一味異功散治小兒諸般釣證角弓反張胸膈臍凸
以透眀沒藥為末薑湯調下
紹定論云病有似是而非若同而異者盖肢體厥冷而
腹痛者此毒氣在裏也若不審諦必作極冷治之反與
熱藥為害愈深未冷極者不問有無寒熱肢冷腹痛必
大便自利踡卧惡寒今身熱肢冷腹痛大便不通乃熱
毒在裏熱甚則發厥仲景所謂熱深厥亦深也伏熱深
而瘡疹不出者宜以蟬蛻末水煎服之已出者亦可服
毒氣得泄則四肢温煖腹痛自止矣前人論腹痛有虚
實腸鳴自利而腹痛者為虚痛是冷也腹滿而不大便
者為實痛是熱也今腹中痛而不大便又身熱耳尖冷
脚冷為瘡疹證明矣又有瘡疹始發腹中有宿塊而痛
者醫不能辨誤作食積下之多夭横矣薛前證痘未
出而發熱煩凡作渴飲冷大便堅實此熱毒壅滯也
用疎利之藥萬凡發熱腹内便痛者此毒氣内攻也
急宜發表疎裏桂枝大黃湯主之亦有外邪與毒相併
至未盡出而腹疼脹滿者宜參蘇飲去參芩加&KR1190;砂陳
皮温而出之若原無腹痛發熱二三日後大便不通而
痛者此燥屎與毒相併而痛也三黃丸(熱)七物升麻丸
(初熱)宣風散(痘發熱)擇而用之有譫妄狂亂者三乙承氣
湯主之(便秘)原無腹痛或因飲冷水而痛者此冷痛也
理中湯(吐利)加桂心或因多食而痛者此食積痛也微
則木香大安丸(傷食)甚則備急丸(傷食)丁香脾積丸(傷食)
原物湯下原無腹痛自利後痛者此虚痛也黃耆建
中湯加木香青皮發熱自利又腹痛者此亦毒也黃
芩湯(吐利)加木香青皮或化毒湯主之如瘡乍出乍隐
此伏也七物升麻丸瘡出盡者再以紫草飲(出不快)大發
之瘡不出者勿治張痘未出有先作腹疼或腹中有
塊者乃腹中先出也不可投疎利之藥以戕賊胃氣但
與和平勻氣兼發散藥如升麻湯參蘇飲之類
蟬蛻一物湯用蟬蛻貳拾壹箇洗去泥為末水一盞
慢火煎至半盞去滓量兒大小温服之如覺瘡疹已
出便依前服三五次不是瘡疹亦無害小兒瘡疹欲
發出加甘草壹錢五分煎一盞與服累效小兒
伏所藴積熱毒蟬蛻味鹹寒可以制况有暴感風作
熱客於表者蟬蛻亦治風毒充於皮膚瘙癢不止驚
癎夜啼癲疾寒熱驚悸皆宜服之
桂枝大黃湯桂枝白芍藥(各二錢半)甘草(五分)大黃(一錢半)
右剉碎加生薑一片水一盞半煎一盞去查温服食
前
桂枝芍藥湯桂枝白芍藥防風黃耆(炙)甘草
(各等分)
右剉細加棗子二枚水一盞煎七分去查温服
黃耆建中湯黃耆人參桂枝白芍藥甘草
(各等分)
右剉細加生薑三片棗二枚水一盞煎五分去渣温
服
化毒湯肉桂(五分)白芍藥甘草(各一錢)青皮木香
枳殼(各七分)山查肉連翹(各五分)
右剉細水一盞煎七分去渣温服不拘時
汪一女傷寒但腹痛甚日夜啼哭手足厥冷漸至危殆
此時天時痘災吾疑或是痘證遂取生豬血急用腦麝
和灌一服得睡須臾痘出而安若非此方則夭横矣
萬痘已出而腹痛亦是毒在裏未曾出透亦宜桂枝
大黃湯起發不透腹痛者䧟伏也亦宜三乙承氣湯
(便袐)及宣風散(痘發熱)薛痘已出而不熱躁不飲冷大便
不實此元氣虚弱也用白术散之類補之張出不快
而腹痛者活血散(即一味白芍藥見出不快)以薑湯調下若毒氣
瀰蔓陽毒入胃便血日夜無度腹痛啼哭者牛黃散主
之又有一等將成内潰之證而腹痛者當預防之七
日前内潰盖因風寒所中腠理固密隂陽二分壅塞不
通其毒内攻臟腑之間毒火炮熾以致胃爛潰而成膿
口舌皆白是其驗也此證極為慘毒識者知痘毒未出
之時或有風寒阻隔氣麄熱甚身必戰動腹肚急疼者
是欲成内潰也急以和解湯升麻湯(初熱)逐散寒邪開
泄腠理縱毒而出庶無此證若證已成而治之亦無及
矣
牛黃散治瘡疹陽毒入胃便血日夜無度腹痛啼哭
牛黃(一分)鬱金(一兩)
右為細末每服半錢以漿水半盞煎至三分和滓温
服量兒大小以此增減日二服
和解湯三日前後用
升麻芍藥葛根人參川芎甘草
防風羌活(各四分)
右用水一鍾半生薑三片煎至五分温服
丹吳店子出痘瘡腹痛
丁香(二枚)官桂芍藥(各一錢)白术當歸(各五分)
右作一貼服
如身不甚熱或時發寒或嘔吐六脉虚細四肢逆冷而
腹痛者陳氏木香散主之(痘瀉利)腹痛面青而手足冷
者脾胃虚寒證也宜益黃理中軰主之理中湯加白
芍藥桂
右三條以温藥治寒痛例作渴飲湯手足並冷者宜
之
婁嘗治痘始出腹痛或身痛脉洪數者解表凉藥加芍
藥甘草漸安按解表凉藥即升麻湯連翹升麻湯雙
解散之類加者倍而用之也
右一條以凉藥治熱痛例作渴飲冷手足並熱者宜
之
如瘡已出至收靨時原無腹痛忽然作痛此必有飲食
也消息審問曾因飲冷水者五苓散主之或用黃耆建
中湯加白术乾薑人參曾傷食者問傷何食丁香脾積
丸主之用原物湯送下張傷食腹痛不可用巴豆大
黃軰只宜平胃助氣之劑如平胃散小異功散橘皮湯
(吐逆)皆可薛噯腐吞酸大便穢臭乳食停滯也用保
和丸消之(傷食)若靨後傷食食蒸發搐而嘔吐腹痛
者治法見驚搐條靨後熱多大便實糞黑腹痛者畜
血也犀角地黃湯主之
如發熱時心腹絞痛煩悶呌呼或瘡䧟伏脹滿疼痛喘
促者此毒惡之氣攻刺腸胃燔灼臟腑必不可治
腹脹
凡痘子腹中常宜寬舒為裏無邪若腹脹滿須審其傷
食否及大小便何如如曾傷食微滿不痛者木香大安
丸脹滿腹痛甚者丁香脾積丸(俱傷食)小便不通百祥丸
(黑䧟)大便不通者宣風散(發熱)主之此上諸證皆實脹
者也故宜利之若自利腹脹乃虚脹也陳氏木香散(泄利)
主之腹脹分虚實寒熱錢氏云身熱煩躁腹滿而
喘大小便澁面赤悶亂大吐者當利小便不瘥者宣風
散下之此實熱治例也陳文中木香散治痘瘡腹脹
渴瀉此虚寒治例也薛氏撮要云腹脹瀉渴脾胃虚
寒也用大異功散(出不快)參耆内托散(即十補散出不快)治之若
前證而兼氣促體倦乃脾氣虚也用白术散(渴)加木香
煎送四神丸(泄瀉)如腹脹作喘大便利小便袐手足並
冷乃脾氣虚也先用葶藶木香散(喘)次用小異功散(吐瀉)
一二劑自愈此平補例也初熱時腹脹痛者由毒氣
與外邪相搏欲出而不得出也用參蘇飲加縮砂陳皮
去參苓服之(挾有表證者宜此)身熱脉數大便袐而腹脹此
熱毒壅遏也當微下之或瘡半未出而喘息腹脹其人
大便不通煩躁作渴譫語不安者當急下之俱用紫草
承氣湯(挾有裏證者宜此)丹溪用桔梗枳殼湯二陳加枳殼
湯若虚弱自利四肢厥冷腹脹發噦者裏氣虚也薑
附理中軰急救之
紫草承氣湯厚朴(二兩)大黃(四兩)枳實紫草(各一兩)
右為粗末每服五錢水半盞煎二三分温服以利為
度如未利加芒硝一錢
桔梗枳殼湯枳殼桔梗(各二兩)甘草(五錢)
右剉每服三錢薑二片水煎服
二陳加枳殼湯枳殼半夏茯苓甘草陳皮
(各等分)
右剉每用三錢薑二片水煎服
若瘡既出而腹脹者有二證一則隂陽不和或因作熱
煩渴飲冷過多或誤投凉劑熱為冷所激欲出不能毒
不能發越故令腹脹其人必不能食二便利腹中虚鳴
甚者氣喘發厥瘡白無血色者多致不救急當以温中
藥疎逐冷氣不可又用宣瀉之藥以重其困如小異功
散(吐瀉)木香散(痘瀉)俱可用王中陽云木香散性温平
能和表裏治腹脹瀉渴有如神之效一則毒氣䧟伏入
裏必有他證相雜或煩躁大渴或大小便袐或啼哭不
止但用温平解毒快氣之劑如人齒散(黑䧟)活血散(出不)
(快)之類又有小便赤澁而心腹脹滿别無他證者此
伏熱在胃則中有所隔上為心氣不降故小便澁少而
赤下為隂氣不升故腹中脹滿董氏用四聖散(出不快)以
發出其毒則胃熱自散矣若出太盛而面黃大便黑
煩躁喘渴腹脹者此有瘀血在裏也治法見渴條若出
大盛至當結膿窠痂疕而不結能食而喘腹脹譫語不
大便者及靨後腹脹喘渴大便利小便澁者治法俱見
喘條痘瘡起發而腹脹者二證同前隂陽不和者瘡
痘正發熱毒方盛必生煩渴宜以葛根解毒湯人參麥
門冬散人參白术散(並見痘渴)之類與之不知此理或飲冷
過多或誤投凉劑熱為冷所激欲出而不能冷熱相搏
毒不發起故令腹脹且傷於冷者急當以温中藥疎逐
冷氣冷氣散則腹脹自消益黃散(脾)去甘草加薑製厚
朴甚者氣喘發厥瘡白而無血色多致不救陳氏木香
散(泄利)聖方也昧者反用峻下之藥致令重困而死其
毒氣䧟伏入裏者但用温平解毒快氣之劑紫草飲子
主之(起發)若腹脹而目閉口中如爛肉臭者其證為大
惡
丹勉奴痘後渴肚急小便少發熱芍藥白术
陳皮(各五分)川芎乾葛(各三分)甘草(炙一錢半)木通(二分)
右用水煎服
寄子五歲痘後肚急白术(一錢)陳皮木通(各五分)
犀角川芎白芷(各七分)甘草(炙三分)
右用水煎服
加味透肌散
人參黃耆白术芍藥川芎甘草
茯苓木通陳皮糯米厚朴大腹皮
右各等分為粗散薑棗煎服
紫草厚朴湯治痘瘡煩悶痞滿或堅急或結聚不散
紫草茸(一錢二分)枳實黃芩黃連厚朴(各一錢一分)
露蜂房白茯苓山豆根麥門冬桃仁
石膏旋覆花(各二錢)蟬蜕升麻(各八分)白术(五分)
右剉散每服四五錢水煎食遠温服
紫草枳實湯治痘瘡腹脹或熱毒或因傷冷所致
紫草茸鼠粘子(各一錢二分)厚朴苦參(各一錢一分)
白芍藥貝母枳實訶子肉豆䓻(各一錢)
蟬蜕桔梗白术(各五分)升麻(七分)甘草(六分)
右剉散每服四五錢水煎食遠服
葶藶木香散(喘)
木通芍藥湯治痘瘡作渴腹脹小便不利木通
芍藥白术(各五分)川芎陳皮乾葛(各三分)
甘草(二分)
右用水煎服
薑附湯治瘡疹半出而半不出或出盛時却下利支
厥嘔逆腹脹吃噫須急與理中丸四逆薑附湯之類
不須疑已試之驗也大便自利腹脹者是熱毒被冷
所搐不能出冷甚則為下利其毒小得出則為腹脹
當此以理中丸四逆薑附湯等服之裏復温則利止
熱毒得復出則腹脹自消瘡疹亦自出矣又有瘡疹
半出半未出或出盛時却大便不通小便赤澀喘麤
腹脹而唇齒乾口燥渴引飲譫語者當急下之此證
是毒氣壅瘀欲出而出不辨故腹脹下之熱毒散榮
衛伸則裏脹消外瘡出合温合下皆得其疑不可不
述之若下膿血而腹脹者又非此證宜服南金散乳
香豬血膏理中丸薑附湯
痛癢
諸痛為實諸癢為虛謂之實者邪氣實也謂之虚者正
氣虚也又瘡疹為火火成則痛火微則癢故常作痛者
此邪氣之實也盖瘡疹之毒發於皮膚肌肉之間氣以
束之血以潤之醖釀其毒以抵於化正氣周旋而不舍
毒氣變化而未成鬱而作痛此其常也毒化膿成其痛
自止若肉如刀剜膚如錐刺一向痛而不止大呌多哭
此則皮傷肉敗不勝其毒又痛之變也常作癢者此正
氣之虛也經曰胃者水榖之海六腑之大原也五味入
口藏於胃以養五臟胃氣既虛則水榖不化津液内竭
不能輸精於皮毛氣失其衛血失其榮不能醖釀毒氣
以至於成使毒氣浮沉隐伏聚散倏忽灼於皮毛所以
癢也此其為異補其氣血和中托裏其癢必止若一向
瘙癢時甚一時爬&KR0946;破壊皮脫肉坑者此毒氣内䧟正
氣外脫不旋踵而告變矣如先痛後癢者此常侯也盖
先則毒未觧化其火正盛宜爾作痛厥後膿成毒觧火
氣漸微宜爾作癢也
痛
活人書治痘瘡痛用温驚丸(驚)水化下海藏治瘡出
煩痛用五物木香散薛云若身後痛屬膀胱經也用
羌活荆芥甘草湯(即此三味等分)身前痛屬肺金也用升麻葛
根紫草湯身側痛屬膽經也用柴胡山梔連翹防風湯
(即此四味等分)四肢痛屬胃經也用防風芍藥甘草湯(即此三味等分)
以急止之盖恐呌號傷氣忍痛傷血而變證矣若熱氣
盛者用東垣消毒散(大法)或仙方活命飲(痘後餘毒)食雞魚
葡萄酒物者用東垣清胃散生犀汁若發熱飲冷大便
調和用四物連翹牡丹皮若發熱飲冷大便秘結脾胃
實熱也用清凉飲(發熱)若發熱作渴飲湯者脾胃虚熱
也用七味白术散(渴)大凡痘切不可食毒物恐作痛致
傷元氣輕者反重重者難治大人亦然痘瘡起發痛
者有二一則毒邪欲出氣血隨之肌肉弸急而痛九味
順氣散(起發)合活血散(出不快)主之一則皮膚厚肉理密
為外寒相摶而痛桂枝葛根湯主之(初熱)
五物木香散治瘡出煩痛青木香(二兩)丁香
零陵香(各一兩)麝香(一分)白礬(一兩)
每服四錢水一小盞半煎服之熱盛者加犀角一兩
如無犀角以升麻代之輕者一服大效
又方以芒硝和豬膽塗瘡上令動痂落無瘢仍用黃土
抹之良此病小便澀有血者中壊瘡背黑靨不出膿
者死不療
青黛散治痘未作膿痛甚心膈煩躁睡卧不安並宜
服之
真青黛如棗核大水調服之即安
世痘將結靨乾硬而痛宜塗酥潤之靨可揭去則去之
如無酥用豬油煎汁代之此痛非服藥可免也
身痛
經云諸寒為痛又云痛則為實内快外痛為外實内虛
外快内痛為内實外虛今痘瘡身痛者是皮膚厚肉理
密或為外寒相搏或熱毒内作或血虚不能榮養宜審
而治之滄洲翁云凡瘡發身痛不為外寒所折則肉
腠厚密宜分而治之若紅點方見為寒所折而内體有
熱宜木香參蘇飲輕者消毒飲或葛根升麻加芍藥湯
肉腠密者宜活血合勻氣散外寒搏者必兼有表
證如和解湯攻毒散去柴胡前胡皆可用若兼發熱頭
痛惡寒咳嗽者參蘇飲主之熱毒内作血瘀而痛者
先用活命飲(瘡瘍)次用消毒救苦湯(痘大法)血虚而瘀
因作痛者四物湯之類徧身如齧色黑者毒氣壅滯
而血凝也乃是危證若二便袐結喘急煩躁用梔子仁
湯或豬尾膏血調片腦治之自利不食者不治
消毒飲牛蒡子(三錢炒)荆芥(一錢)甘草(五分生用)防風(去蘆五分)
右細切作一服水煎加生犀角尤妙
葛根升麻加芍藥湯(升麻葛根湯倍芍藥是也)活血散(出不快)
勻氣散(即濟生方八味順氣散加木香也)白术白茯苓青皮
陳皮白芷烏藥人參(各五分)甘草(炙二分半)
木香(一分半)
右細切作一服水一盞煎七分服或細末酒調亦可
癢塌
訣云虚則癢熱則痛此大㮣言之痘瘡之癢其候不同
有初出時便身癢爬搔不停者此邪氣欲出皮膚閑密
其火游移往來故癢也與傷寒太陽病身癢汗不出者
同論可發之使皮膚縱緩腠理開通邪氣得洩瘡出而
癢去所謂火欎則發之者是已有將收較而癢者其膿
已成其瘡將回邪氣散而正氣復榮衛和暢故癢也與
癰癤將痊而癢者同論不須服藥但謹護之勿令撏搯
以致腫灌所謂美疢者是已有起壮泡漿而癢者當血
已化水水未成膿之時其毒未化渾身瘙癢爬搔不寧
此惡候也與傷寒陽明經病皮中如蟲行者同論所謂
虚風外搏邪氣内強癢而不止為泄風者是也此視瘡
之乾濕以風藥佐之必令癢去方為佳兆若癢甚不休
瘡壊皮脱其毒復䧟謂之癢塌必不能治矣大抵出形
而皮肉紅豔起發而皮嫩多水者其後常致癢塌也
凡痘子瘙癢者須於形色上詳審如瘡一向起發紅活
光壮肥滿忽然瘙癢者此穢氣所觸也宜内服十全大
補湯(汗)外用茵蔯熏法(起發)其破者以白龍散敷之如
瘡本乾又添瘙癢者火甚也如瘡原帶水皮肉嫩薄
又癢者此温熱也擺頭扭項手足動作昏悶者死證
如初出身癢者可發之桂枝葛根湯(初熱)加製麻黃牛
蒡子主之如起發癢漿而癢者通用十全大補湯(汗)
加防風牛蒡子主之起發身癢有二證一則血氣不
足其癢為虚十全大補湯主之一則不能食淡以致發
癢蟬蜕膏主之(初熱)如瘡乾而癢者宜養血潤燥以
四物湯(失血)合消風化毒湯奪命丹(起發)主之外用茵
蔯熏法如瘡濕而癢者宜養氣去濕以四君子湯(不能)
(食)合消風化毒湯奪命丹主之外用茵蔯熏法凡痘
子已熟忽作瘙癢抓破者此脾胃虚弱不能榮養肌肉
也内服四君子湯加黃耆官桂外以敗草散(潰爛)主之
如因自利脾胃虚致癢塌者陳氏木香散(泄利)異功散
(出不快)主之如瘡將收而作癢誤犯破損不肯乾較者
用白龍散貼敷丹溪法於形色脉上分虚實實則脉
有力氣壮虚則脉無力氣餒實癢則勢焮虚癢則勢怯
虚癢以實表之劑加凉血藥實癢以大黃寒凉之藥少
許與之下其結糞滄洲翁法主血氣不足用十補托
裏散及木香散加丁香官桂胃主肌肉尤宜四君子湯
加芎歸木香紫草煎服或患者不能忌口因食毒物而
作癢者二物湯百花膏或四君子湯加解毒藥陳氏
法痘瘡作癢&KR0946;破成瘡膿水淋漓者由血氣衰肌肉虚
也宜用木香散(瀉)加丁香肉桂及敗草散(收靨)切忌用
牛糞灰聞人氏法癢有二證一則氣血不足其癢為
虚活血散(出不快)或四君子湯加黃耆枳殼主之(左中恕用十全)
(大補湯十宣内托散)一則不能食淡以致癢蟬蜕一物湯主之(痘腹)
(痛)魏氏法以保元湯倍加黃耆少加芍藥或云首
尾癢塌保元加牛蒡子白芍藥何首烏何首烏有紅白
二種名為雌雄必須兼下有效忌鐡王汝言云痘瘡
虚怯淡白色癢塌此屬虛寒宜用陳氏法若發熱壮盛
齊湧紅紫色燥癢此屬熱毒宜用凉血解毒之劑薛
氏云前證皆因氣血虚弱所致預為調護使氣血和平
庶無此患又必察其外證色白者用四君之類色赤者
用四物之類袁氏云囊貯半漿而作癢者可以療止
必當用參耆芍藥升麻附子之屬不宜投寒散之藥若
焦貼皮膚作癢者不治空殼連滿作癢者不治
參耆内托散治裏虚發癢瘡不潰倒靨人參
黃耆(炒)當歸川芎厚朴(薑製)防風(各五分)桔梗
白芷官桂(各二分)木香甘草(各三分)紫草(五分)
右入糯米一撮水煎量服之寒戰咬牙飲水瀉渴
亦宜服
紫草木香散治痘瘡裏虚癢塌黑䧟發熱紫草
茯苓甘草白术木香人參(各等分)糯米
右每服三錢水煎
消風化毒湯防風黃耆白芍藥荆芥穗
桂枝牛蒡子升麻(各等分)甘草(減半)
右剉碎加薄荷葉七片水一盞煎七分去渣温服無
時
丹治痘瘡癢塌不掩
白术(一錢半)黃耆當歸陳皮(各五分)甘草(炙些)
右水煎温服
予治一子七歲痘將出未出之際腹泄數行其泄色黑
不發根窠三日後癢塌抓即黑色口渴其根窠如水疥
状不紅澤不起發食少脉浮數有力按之虚遂用參耆
歸术陳皮肉豆䓻為君炙甘草訶子桂為佐使水煎熟
好酒些少咽下癢立止食立進根窠紅澤而起發二服
全愈
蟬花散治痘疹不拘前後始終遍身作癢抓破皆治
之蟬蜕(去頭足洗去土微炒一兩)地骨皮(炒黑色一兩)
共為末每服一茶匙水酒送下一二服神效
二物湯蟬蜕(淨洗二十一枚)甘草(炙一兩)
右為末水煎時時服之
盒脾散痘至八九日期倏然身中梟癢此痘證之最
急者以此治之炒木芍藥生地黃甘草
升麻荆芥防風陳皮大腹皮殭蠶
蟬蜕
右水煎服
震澤湯人參黃耆芍藥生地黃防風
甘草
右水煎服
天元二仙丹渾天湯人參(乳浸)黃耆生附子(麵煨)
(各一兩)
四味另研細方和合一處白蜜調勻量兒大小加減
十歲以上一錢十五歲以上二錢服後隨以振元湯
連進癢遂止矣
七星丸黃耆芍藥(各二錢)人參桂心(各一錢)黑魚(一箇)
右前四味共研為末置黑魚肚内升麻酒煮熟與痘
癢者連藥食之凡上焦癢吃頭中焦癢吃身下焦癢
吃尾亦驗方也
白龍散用乾黃牛糞在風露中多久者火煆成灰取
中心白者為末薄絹囊褁於瘡上撲之
浴法經霜桑葉(上)蘇梗(中)升麻(上)荆芥穗(中)防風(中)
水煎十數沸候温拭體
癢甚欲搔者以鳥羽輕拂之以細茶當歸黃耆玄參燒
煙熏之或以鐵器燒紅置釅醋中於室中熏之丹輕
者用淡蜜水調滑石末以雞羽潤瘡上陳痘癢難任
搔之成瘡或膿或血出者敗草散治之切不可用牛糞
灰貼則臭穢㿀瘢多矣(方見收靨證治)小兒痘瘡癢難任悞
搔成瘡及瘡痂欲落不落用上好白蜜一味塗於瘡上
其痂易落可無紫黑瘢痕世傳痘靨落後痘毒不盡
變成癲癬其癢難任用陳年臘脂油傅神妙又方用
羊&KR0008;骨髓塗瘡效(方見落痂證治痂不脱條)
爬破萬凡痘子膿成漿熟或癢誤犯破者只復灌爛不
能成痂若膿漿未成之時不可犯破半箇必然癢塌而
死袁敢問有爬破囊房膿血淋漓而死者有爬破囊
房乾枯脱皮而死者其故何與曰木枯則自折土燥則
自裂痘之囊房空虚則梟癢自作欲其不搔爬也難矣
但爬破於不關軸之處猶可以全活若臉顴氣窩命之
要轄也於兹爬脱死在旦夕彼爬破而膿血淋漓似乎
氣血交養本不宜死也而有死者豈痘之不分美惡乎
要知魚得水而肥鳥得林而棲痘囊既破膿血淋漓既
竭則元氣耗絶矣元氣既竭烏得不至死耶評云膿血
流來痘可生只因灌破走黃金任教爐火工夫到棄了
黃金惱殺人喻言極是謝冲霄說女媧煉五色石以補
天皮脱可藥紙以封之斯言謬矣
治痘瘡抓碎出血黑虎丹歌曰絲瓜聯蒂與囊皮孔裏
烏金統用之慢火置於新瓦炙燒時存性效真奇痘經
抓破惡梟攻須識王真一笑翁荆芥防風香白芷綿耆
芍藥建奇功按古方有用敗草散抹者有用蕎麥粉
抹者有用蛤粉摻者有用文蛤末摻者總不如黑虎丹
之妙也
證治凖繩卷八十六
