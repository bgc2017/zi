證治凖繩卷十二
明王肯堂撰
準繩
雜門
汗總論
素問云陽氣有餘為身熱無汗隂氣有餘為多汗身寒
隂陽有餘則無汗而寒又云飲食飽甚汗出於胃驚
而奪精汗出於心持重遠行汗出於腎疾走恐懼汗出
於肝搖體勞苦汗出於脾凡眠熟而汗出醒則倏收
者曰盜汗亦曰寢汗不分寤寐不由發表而自然汗出
者曰自汗若勞役因動汗出非自汗也傷寒脈緊麻
黃葱豉發之汗出於衛傷寒脈緩白术桂枝止之汗
出於榮往來寒熱眩柴胡連翹和之汗出於少陽
體若燔炭地骨皮秦艽解之汗出於三焦厥而抑欎
柴胡麻黃發之汗出於血熱聚於胃大黃芒硝下之
汗出於足陽明隂毒大汗附子乾薑温之汗出於三陽
自汗(頭汗)(手足汗)(無汗)
心之所藏在内者為血發於外者為汗汗者乃心之液
而自汗之證未有不由心腎俱虚而得之故隂陽虚必
腠理發熱自汗此固隂陽偏勝而致又有傷風中暑病
濕兼以驚怖房室勞極則歴節腸癰痰飲産蓐等證亦
能令人自汗仲景謂肉極則自津脫腠理開汗大出巢
氏虚勞病若陽氣偏虚則津發泄為汗又云心之藏熱
則腠理開腠理開則汗出諸家言汗出之義大約如此
嘗因是而究之汗者津之泄也津與氣同類氣之所至
津即有之以故知内經之言心為汗者大矣哉蓋心是
主陽之藏陽乃火也氣也故五藏六府表裏之陽皆心
藏主之以行其變化是故津者隨其陽氣所在之處而
生亦隨其火擾所在之處泄出為汗其汗盡由心出也
不然何内經言風言勞動言隂陽相争者其汗各由其
所在藏府而出之乎然五藏六府又必以十二經脈榮
衛為要因經脈是司其出入行氣之隧道榮行脈中以
滋隂血衛行脈外以固陽氣陽氣固則腠理肥玄府密
而藏府經脈榮衛通貫若一内之藏府與表之經脈離
居則兩者出入之機皆廢於是邪在於内則玄府不密
而汗從府藏出邪在表則腠理不固而汗從經脈出所
以自汗之由不可勝計至若藏府之隂拒格衛氣浮散
於外無所依從或胃氣虚衰水穀氣脫散者或肺氣微
弱不能宣行榮衛而津脫者如是自汗雖病重而尚有
可治獨三陽之絶汗出者則不可治矣隂虚陽必凑
故發熱自汗當歸地黃湯加地骨皮陽虚隂必乘故
發厥自汗黃茋建中湯甚者加附子或茋附湯滑伯
仁治一婦暑月身冷自汗口乾煩躁欲卧泥水中脈浮
而數按之豁然虚散曰素問云脈至而從按之不鼓諸
陽皆然此為隂盛格陽得之飲食生冷坐卧當風以真
武湯冷飲之一進汗止二進躁去三進全安隂陽俱
虚熱不甚寒不甚秋冬用桂枝春夏用黃茋脈證無熱
者亦用桂枝脈證有熱者亦用黃茋或身温如常而
汗出冷者或身體冷而汗亦冷别無他病並屬本證
戴復庵用黃茋建中湯加浮麥少許煎黃茋六一湯或
玉屏風散平人氣象論云尺濇脈滑謂之多汗王註
謂尺膚濇而尺脈滑也膚濇者榮血内涸又針經云腠
理發泄汗出溱溱是謂津脫津脫者腠理開汗大泄按
此二經論自汗多而血涸津脫者東垣周衛湯雖曰治
濕勝自汗内有血藥實潤劑也可以治此濕勝自汗
以東垣法治之東垣曰西南坤土也在人則脾胃陽之
汗以天地之雨名之濕主淋淫驟注者濕勝也隂滋
其濕為露為雨此隂寒隔熱火也隔者解也隂濕寒下
行地之氣也仲景云汗多則亡陽陽去則隂勝也重虚
則表陽虚極矣甚為寒中濕勝則音聲如從甕中出若
中水也家相有言土音如居深甕裏言其壅也遠也不
出也其為濕也審矣又知此二者亦為隂寒内經云氣
虚則外寒雖見熱中蒸蒸為汗終傳大寒知始為熱中
者表虚無陽不任外寒終傳為寒中者多成痺寒矣夫
色以候天脈以候地形者乃候地之隂陽也故以脈氣
候之皆有形之可見者也治張芸夫四月天寒隂雨
寒濕相雜因官事飲食失節勞役所傷病解之後汗出
不止沾濡數日惡寒重添厚衣心胸悶躁時躁熱頭目
昏憒壅塞食少減此乃胃外隂火熾甚與夫雨之濕氣
挾熱兩氣相合令濕熱大作汗出不休兼見風邪以助
東方甲乙以風藥去其濕以甘藥瀉其熱羌活勝濕湯
主之有痰症冷汗自出者宜七氣湯或理氣降痰湯
痰去則汗自止火氣上蒸胃中之濕亦能作汗可用
凉膈散有氣不順而自汗不止須理氣使榮衛調和
小建中湯加木香素問帝曰有病身熱解惰汗出如
浴惡風少氣此為何病岐伯曰病名酒風帝曰治之奈
何岐伯曰以澤瀉术各十分麋銜五分合以三指撮為
後飲(麋銜一名薇銜俗名吳風草)又云飲酒中風則為漏風漏風
之状或多汗常不可單衣食則汗出甚則身汗喘息惡
風衣裳濡口乾善渴不能勞事河間以白术散主之此
即酒風也凡五藏風皆自汗惡風因飲食汗出日久
心中虚風虚邪令人半身不遂見偏風痿痺之病先除
其汗慓悍之氣按而收之安胃湯有病後多汗服正
元散諸重劑不愈唯八珍散宜之有别處無汗獨心
孔一片有汗思慮多則汗亦多病在心宜養心血用獖
猪心一個破開帶血入人參當歸二兩縫之煮熟去藥
止喫猪心仍以艾湯調茯苓末服之若服藥汗仍出
者有熱牡蠣散無熱小建中湯加熟附子一錢不去皮
或正元散仍以温粉撲之大汗不止宜於諸藥中入煅
牡蠣粉二錢半并吞朱砂丹或茸硃丹常自汗出經年
累月者多用黑錫丹久病及大病新愈汗出者亦可用
此若不宜熱補須交濟其隂陽自愈當以靈砂丹主之
凡此皆為無他病而獨汗出者設非謂有兼病者也
若服諸藥欲止汗固表而並無效驗藥愈澀而汗愈不
收止可理心血蓋汗乃心之液心無所養不能攝血故
溢而為汗宜大補黃茋湯加酸棗仁有微熱者更加石
斛兼下靈砂丹汗出如膠之粘如珠之凝及淋漓如
雨揩拭不逮者難治
診肺脈耎而散者當病灌汗至今不復散發也肺
脈緩甚為多汗
頭汗隂陽俱虚枯燥頭汗亡津液也熱入血室頭汗
傷濕額上汗因下之微喘者死胃上熱薰額汗發黃頭
汗小便不利而渴此瘀血在裏也心下懊憹頭汗傷寒
結胸無大熱以水結在胸脇間頭汗往來寒熱頭汗
海藏云頭汗出劑頸而還血證也額上偏多何謂也曰
首者六陽之所會也故熱熏蒸而汗出也額上偏多以
部分左頰屬肝右頰屬肺鼻屬中州頥屬腎額屬心三
焦之火涸其腎水溝渠之餘迫而上入於心之分故發
為頭汗而額上偏多者屬心之部而為血證也飲酒飲
食頭汗出者亦血證也至於雜證相火迫腎水上行入
於心為盗汗或自汗傳而為頭汗出者或心下痞者俱
同血證例治之無問傷寒雜病酒積下之而心下痞者
血證也何以然曰下之亡隂亡隂者則損脾胃而亡血
氣在胸中以亡其血陷之於心之分也故心下痞世人
以為血病用氣藥導之則痞病愈甚而又下之故變而
為中滿鼓脹非其治也然則當作何治曰獨益中州脾
土以血藥治之其法無以加矣頭汗出胸脇滿小便
不利往來寒熱心煩嘔而不渴柴胡桂薑湯身微熱
表虚頭汗出不已或因醫者發汗以致表虚者黃茋湯
手足汗一男子手足汗醫用芩連栢并補劑皆不效
又足汗常多後以八物半苓為君白附川烏佐使其汗
即無治脚汗白礬乾葛各等分為末每半兩水三碗
煎十數沸洗日一次三五日自然無汗
隂汗别見
無汗經云奪血者無汗奪汗者無血東垣云真氣
已虧胃中火盛汗出不休胃中真氣已竭若隂火已衰
無汗反躁乃隂中之陽陽中之隂俱衰四時無汗其形
不久濕衰燥旺理之常也其形不久者秋氣主殺生氣
乃竭生氣者胃之穀氣也乃春少陽生化之氣也丹
溪云盛夏浴食無汗為表實治謝老夏月無汗久𠻳用
半夏柴蘇二味為末入莎末枕流末(蜆殼灰蛤粉之屬)仁陷末
(神麴)以括蔞穰桃仁泥半兩為丸先服三拗湯三貼却服
此丸子
盜汗
衛氣至夜行於隂或遇天之六淫在於表或遇人氣興
衰所變如天之五邪六淫者相乘於裏或藏府經脈之
隂陽自相勝負則皆有以致陽氣之不足然而非惟寒
濕燥同其隂者能傷其陽而已至若風火熱同其陽者
則亦傷之而相火出腎肝表裏四經者尤甚夫火與元
氣不兩立故火盛則陽衰衛與陽一也陽衰則衛虚所
虚之衛行隂當瞑目之時則更無氣以固其表故腠理
開津液泄而為汗迨寤則目張其行隂之氣復散於表
則汗止矣夫如是者謂之盜汗即内經之寢汗也内經
謂腎病者腹大脛腫喘咳寢汗增風又歲水太過甚則
土氣乘之者病亦若是註曰腎邪攻肺心内微心液為
汗故寢汗仲景傷寒論中名盗汗謂陽明病當作裏實
而脈浮者必盜汗又三陽合病目合則汗成無已謂傷
寒盜汗非若雜病者之責其陽虚而已是由邪在半表
半裏使然也何者若邪氣一切在表干於衛則自汗出
此則邪氣侵行於裏外運於表邪及睡則衛氣行於裏
乘表中陽氣不緻津液得泄而為盜汗亦非若自汗有
為之虚者有為之實者其於盜汗悉當和表而已今觀
仲景二論似若不同究其微旨則一而已矣何則内經
論其源則心腎者乃隂陽之主所以論汗必自心之陽
論寢必自腎之隂仲景之云從其邪之所在之隂陽便
成盜汗是指隂陽之流者耳抑究其源流悉是衛氣之
為用衛氣者由穀氣之所化肺藏之所布然天真之陽
必得是而後充大無是則衰微故生氣通天論所言陽
氣者如蒼天之氣順之則陽固與陽因而上衛外者之
類皆指衛氣也所以王註以衛氣合天地之陽氣若夫
成無已之釋仲景者固善矣抑亦未為至當虚勞雜病
之人豈可獨責其陽虚而不有隂虚之可責者乎予每
察雜病之盜汗有冷有熱豈無其故哉因熱邪乘隂虚
而發者所出之汗必熱因寒邪乘陽虚而發者所出之
汗必冷其汗冷之義即内經所謂隂勝則身寒汗出身
上清也非獨為自汗雖盜汗亦然其温汗之義始以所
乘之熱將同於傷寒鬱熱在表裏而汗者也雖然邪乘
之重者亢則害承乃制兼化水為冷者有之相火出於
腎挾水化而為冷者有之此又不可不審也蓋成無已
因金匱要略叙雜病云平人脈虚弱微細善盜汗又以
巢氏病源以虚勞之人盜汗有陽虚所致因即謂雜病
之盜汗悉由於陽虚也且以金匱要略言之脈虚弱者
乃陽氣之虚細弱者乃隂氣之虚何獨舉陽而遺其隂
亦智士之一失也然虚勞之病或得於大病後隂氣未
復遺熱尚留或得之勞役七情色慾之火衰耗隂精或
得之飲食藥味積成内熱皆有以傷損隂血衰憊形氣
隂氣既虚不能配陽於是陽氣内蒸外為盜汗灼而不
已陽能久存而不破散乎當歸六黃湯治盜汗之聖
藥宜潤劑者六黃湯宜燥劑者正氣湯無内熱
者防風散白术散肝火當歸龍薈丸虚者黃茋連
翹湯實者三黃連翹湯身熱加地骨皮柴胡黃芩
秦艽肝虚加酸棗仁肝實加龍膽草右尺實大
黃栢知母煩心黃連生地黃當歸辰砂麥門冬脾
虚人參白术白芍藥乾山藥白扁豆浮麥亦可用山藥
一味為末臨卧酒調下三錢經霜桑葉末茶調服
荳豉微炒酒漬服外用五倍子或何首烏為末津唾
調填臍中以帛縛定藏府盜汗皆屬腎經云腎病者
寢汗出憎風是也運氣盜汗皆屬寒水經云歲水太
過寒氣流行甚則勞汗出憎風又云太陽所至為寝汗
痙是也
多卧不得卧(卧不安内附)
靈樞大惑論云衛氣不得入於隂常留於陽留於陽則
陽氣滿陽氣滿則陽蹻盛不得入於隂則隂氣虚故目
不瞑矣衛氣留於隂不得行於陽留於隂則隂氣盛隂
氣盛則隂蹻滿不得入於陽則陽氣虚故目閉也寒
熱論云足太陽有通項入於腦者正屬目本名曰眼系
頭目苦痛取之在項中兩筋間入腦乃别隂蹻陽蹻隂
陽相交陽入隂隂出陽交於目銳眥陽氣盛則瞋目隂
氣盛則瞑目四十六難曰老人卧而不寐少壮寐而
不寤者何也然經言少壮者血氣盛肌肉滑氣道通榮
衛之行不失於常故晝日精夜不寤老人血氣衰肌肉
不滑榮衛之道濇故晝日不能精夜不寐也故知老人
不得寐也海藏云膽虚不眠寒也酸棗仁炒為末竹
葉湯調服膽實多睡熱也酸棗仁生為末薑茶汁調
服
素問帝曰人有卧而有所不安者何也岐伯曰藏有所
傷及精有所倚則卧不安故人不能懸其病也羌活
勝濕湯治卧而多驚邪在少陽厥隂也諸水病者故
不得卧卧則驚驚則欬甚
不得卧
靈樞邪客篇帝問曰夫邪氣之客人也或令人目不瞑
不卧出者何氣使然伯高曰五穀入于胃也其糟粕津
液宗氣分為三隧故宗氣積於胸中出於喉嚨以貫心
脈而行呼吸焉營氣者泌其津液注之於脈化以為血
以榮四末内注五藏六府以應刻數焉衛氣者出其悍
氣之慓疾而先行於四末分肉皮膚之間而不休者也
晝日行於陽夜行於隂常從足少隂之分間行於五藏
六府今厥氣客於五藏六府則衛氣獨衛其外行於陽
不得入於隂行於陽則陽氣盛陽氣盛則陽蹻陷(陷當作滿)
不得入於隂隂虚故目不瞑黃帝曰善治之奈何伯高
曰補其不足瀉其有餘調其虚實以通其道而去其邪
飲以半夏湯一劑隂陽已通其卧立至黃帝曰善此所
謂決瀆壅塞經絡大通隂陽和得者也願聞其方伯高
曰其湯方以流水千里以外者八升揚之萬遍取其清
五升煮之炊以葦薪火沸置秫米一升(秫米北人謂之黃米可以釀酒)
治半夏五合徐炊令竭為一升半去其渣飲汁一小杯
日三稍益以知為度故其病新發者覆杯則卧汗出則
已矣久者三飲而已也素問逆調論陽明者胃脈也
胃者六府之海其氣亦下行陽明逆不得從其道故不
得卧也下經曰胃不和則卧不安此之謂也金匱虚
勞虚煩不得眠酸棗湯主之本事方鼈甲丸聖惠
方治骨蒸煩心不得眠用酸棗仁一兩水一大盞半研
絞取汁下米二合煮粥候熟下地黃汁一合更煮過不
計時服之胡洽治振悸不得眠人參白术茯苓甘草
生薑酸棗仁六物煮服(以上皆補肝之劑)温膽湯治大病後虚
煩不得眠(并内經半夏湯皆去飲之劑)六一散加牛黃治煩不得
眠戴云不寐有二種有病後虚弱及年高人陽衰不
寐有痰在膽經神不歸舍亦令不寐虚者六君子湯加
炒酸棗仁炙黃茋各一錢痰者宜温膽湯減竹茹一半
加南星半夏棗仁各一錢下青靈丹大抵驚悸健忘
怔忡失志心風不寐皆是膽涎沃心以致心氣不足若
用凉心之劑太過則心火愈微痰涎愈盛病愈不減惟
當以理痰氣為第一義導痰湯加石菖蒲半錢喘不
得卧以喘法治之厥不得卧以脚氣法治之
多卧
靈樞大惑篇黃帝曰人之多卧者何氣使然岐伯曰此
人腸胃大而皮膚濕而分肉不解焉腸胃大則衛氣留
久皮膚濕則分肉不解其行遲夫衛氣者晝日常行於
陽夜行於隂故陽氣盛則卧隂氣盡則寤故腸胃大則
衛氣行留久皮膚濕分肉不解則行遲留於隂也久其
氣不精則欲瞑故多卧矣其腸胃小皮膚滑以緩分肉
解利衛氣之行於陽也久故少瞑焉黃帝曰其非常經
也卒然多卧者何氣使然岐伯曰邪氣留於上焦上焦
閉而不通已食若飲湯衛氣留久於隂而不行故卒然
多卧焉運氣多睡皆屬内熱經云陽明司天之政初
之氣隂始凝氣始肅病中熱善眠是也酸棗仁一兩
生用臘茶二兩以生薑汁塗炙微焦搗羅為末每服二
錢水七分盞煎六分温服無時灸法無名指第二節
尖一壮屈手指取之
怠惰嗜卧
東垣云脈緩怠惰嗜卧四肢不收或大便泄瀉此濕勝
從平胃散又云怠惰嗜卧有濕胃虚不能食或沉困或
泄瀉加蒼术自汗加白术食入則困倦精神昏冒而
欲睡者脾虚弱也六君子湯加神麴麥芽山查之屬
四肢嬾惰人參補氣湯丹溪云脾胃受濕沉困無力
怠惰嗜卧者白术半夏肥人是氣虚宜人參二术半夏
甘草(又云是濕蒼术茯苓滑石)黑瘦人是熱黃芩白术飲食太過轉
運不調枳實白术按人之虚實寒熱當審脈證定之
豈可以肥瘦為凖學者無以辭害意可也
身重
素問示從容論有云肝虚腎虚脾虚皆令人體重煩冤
運氣身重有五一曰濕乃濕制腎虚而重經云太
隂所至為身重又云太隂之復體重身滿又云歲土太
過濕氣流行民病體重煩冤又云土欎之發民病身重
是也二曰濕熱經云少陽司天之政四之氣炎暑間
化其病滿身重是也三曰寒濕經云太隂司天之政
三之氣感於寒濕民病身重是也四曰風乃木制脾
虚而重經云歲木太過風氣流行民病體重煩冤又云
歲土不及風乃大行民病體重煩冤又云厥隂在泉風
淫所勝病身體皆重是也五曰金乃燥制肝虚而重
經云歲金太過燥氣流行民病體重煩冤是也東垣
云身重者濕也補中益氣湯加五苓散去桂主之潔
古云起卧不能謂之濕身重是也小柴胡湯黃茋芍藥
湯仲景云風濕脈浮身重汗出惡風者防已黃茋湯
主之潔古云夏月中風濕身重如山不能轉側除風
勝濕去熱之藥治之仲景云腎著之病其人身體重
腰中冷如坐水中形如水状反不渴小便自利飲食如
故病屬下焦身勞汗出表裏冷濕久久得之腰以下冷
痛腹重如帶五千錢甘薑苓术湯主之脾胃虚弱元
氣不能榮於心肺四肢沉重食後昏悶參术湯主之
針灸身重有二法其一取脾經云脾病者身重肉痿
取其經太隂陽明少隂血者又云脾足太隂之脈是動
則病腹脹身體皆重視盛虚熱寒陷下取之也其二
取腎經云腎病者身重寝汗出憎風取其經少隂太陽
血者是也
不能食(飢不能食)(惡食)
心下不痞滿自不能食也東垣云胃中元氣盛則能
食而不傷過時而不飢脾胃俱旺則能食而肥脾胃俱
虚則不能食而瘦故不能食皆作虚論若傷食惡食自
有本門不在此例病人脈緩怠惰四肢重者或大便
泄瀉此濕勝也從平胃散加味病人脈弦氣弱自汗
四肢發熱或大便泄瀉皮毛枯槁髮脫從黃茋建中湯
加味病人脈虚氣弱脾胃不和從四君子六君子湯
加味有痰從二陳湯加味兼下人參半夏丸虚而
有痰用人參四兩半夏一兩薑汁浸一宿曝乾為末麫
糊丸食後生薑湯下痰積痞隔食不得下皂莢燒存
性研末酒調下一錢匕和中湯七珍散六神湯
錢氏異攻散皆四君子加減例開胃進食之正劑也
羅謙甫云脾胃弱而飲食難任者不可一概用克伐
之劑宜錢氏異攻散補之自然能食設或嗜食太過傷
脾而痞滿嘔逆權用枳實丸一服慎勿多服婁全善嘗
治翁氏久瘧食少汗多先用補劑加黃連枳實月餘食
反不進汗亦不止因悟謙甫此言遂減去枳連純用補
劑又令粥多於藥而食進又於原方内加附子三分半
一服而愈寬中進食丸和中丸木香枳术丸
木香乾薑枳术丸皆有行氣之劑氣滯者宜之許
學士云有人全不進食服補脾藥皆不效予授二神丸
服之頓能進食此病不可全作脾氣治蓋腎氣怯弱真
元衰削是以不能消化飲食譬之鼎釜之中置諸水穀
下無火力終日米不熟其何能化黃魯直嘗記服兔絲
子淘淨酒浸曝乾日挑數匙以酒下之十日外飲噉如
湯沃雪亦知此理也今按治法虚則補其母不能食
者戊已虚也火乃土之母故以破故紙補腎為癸水以
肉荳蔻厚腸胃為戊土戊癸化火同為補土母之藥也
楊仁齋云脾胃之氣交通則水穀自然尅化瑞竹堂方
謂二神丸雖兼補脾胃但無斡旋往往常加木香以順
其氣使之斡旋空虚倉廩倉廪空虚則能受物屢用見
效其殆使之交通之力歟嚴用和云人之有生不能
攝養房勞過度真陽衰虚坎水不温不能上蒸脾土沖
和失布中州不運是致飲食不進胸膈痞塞或不食而
脹滿或食而不消太腑溏泄古人云補腎不如補脾予
謂補脾不如補腎腎氣若壮丹田火盛上蒸脾土脾土
温和中焦自治膈開能食矣薛新甫云予嘗病脾胃
服補劑及針灸脾俞等穴不應幾殆吾鄉盧丹谷先生
令予服八味丸飲食果進三料而平予兄年踰四十貌
豐氣弱遇風則弦勞則口舌生瘡胸常有痰目常赤濇
又一人脾虚發腫皆以八味丸而愈按此皆補腎之驗
戴復庵云脾運食而傳於肺脾氣不足故不喜食宜
啟脾丸煮朴丸若脾虚而不進食者當實脾宜鹿茸橘
皮煎丸若脾虚寒而不進食者理中湯未效附子理中
湯加砂仁半錢或丁香煮散心腎虚致脾氣不足以運
者鹿茸橘皮煎丸脾上交於心下交於腎者也
飢不能食靈樞大惑篇黃帝曰人之善饑而不嗜食者
何氣使然岐伯曰精氣并於脾熱氣留於胃胃熱則消
穀消穀故善飢胃氣逆上則胃脘寒故不嗜食也運
氣飢不欲食皆屬濕邪傷腎經云太隂司天濕淫所勝
民病心如懸飢不欲食治以苦熱是也針灸飢不欲
食有二法其一清胃經云胃者水穀之海其腧上在
氣衝下至三里水穀之海不足則飢不受穀審守其腧
調其虚實是也其二取腎經云腎足少隂之脈是動
則病飢不欲食心如懸苦飢状視盛虚熱寒陷下取之也
惡食經云太隂所謂惡聞食臭者胃無氣故惡食臭也
用大劑人參補之丹溪云惡食者胸中有物導痰補
脾二陳加二术查芎湯失笑丸治虚痞惡食
瘖
瘖者邪入隂部也經云邪搏隂則為瘖又云邪入於隂
搏則為瘖然有二證一曰舌瘖乃中風舌不轉運之類
是也一曰喉瘖乃勞嗽失音之類是也蓋舌瘖但舌本
不能轉運言語而喉咽音聲則如故也喉瘖但喉中聲
嘶而舌本則能轉運言語也
舌瘖經云心脈濇甚為瘖又云心脈搏堅而長當病
舌卷不能言婁全善云人舌短言語不辨乃痰涎閉
塞舌本之脈而然嘗治一中年男子傷寒身熱師與傷
寒藥五貼日後變神昏而瘖遂作脾虚有痰治之人參
五錢黃茋白术當歸陳皮各一錢煎湯入竹瀝薑汁飲
之十二日其舌始能語得一字又服之半月舌漸能轉
運言語熱除而瘥蓋足少隂脈挾舌本脾足太隂之脈
連舌本手少隂别繋舌本故此三脈虚則痰涎乘虚閉
塞其脈道而舌不能轉運言語也若此三脈亡血則舌
無血營養而瘖經云刺足少隂脈重虚出血為舌難以
言又云刺舌下中脈太過血出不止為瘖治當以前方
加補血藥也又嘗治一男子五十餘歲嗜酒吐血桶許
後不食舌不能語但渴飲水脈略數與歸芎芍地各一
兩參术各二兩陳皮一兩半甘草二錢入竹瀝童便薑
汁至二十餘貼能言若此三脈風熱中之則其脈弛縱
故舌亦弛縱不能轉運而瘖風寒客之則其脈縮急故
舌強舌卷而瘖治在中風半身不收求之也丹溪治
一男子三十五歲因連日勞倦發喊發為瘧疾醫與瘧
藥三發後變為發熱舌短言語不辨喉間痰吼有聲診
其脈洪數似滑遂以獨參湯加竹瀝兩蚶殼許兩服後
吐膠痰三塊舌本正而言可辨餘證末退遂煎人參黃
茋湯服半月而諸證皆退粥食調補兩月方能起立
針灸瘖有二法其一取脾經云脾足太隂之脈是動
則病舌本強視盛虚熱寒陷下取之也其一取心經
云手太隂之别名曰通里去腕一寸五分别而上行入
於心中繫舌本虚則不能言取之掌後一寸是也
喉瘖靈樞經憂恚無言篇黃帝問於少師曰人之卒
然憂恚而言無音者何道之塞何氣出行使音不彰願
聞其方少師答曰咽喉者水穀之道也喉嚨者氣之所
以上下者也會厭者聲音之戸也口唇者音聲之扇也
舌者音聲之機也懸雍垂者音聲之關也頑顙者分氣
之所泄也横骨者神氣所使主發舌者也故人鼻洞涕
出不收者頑顙不開分氣失也是故厭小而疾薄則發
氣疾其開闔利其出氣易其厭大而厚則開闔難其氣
出遲故重言也人卒然無音者寒氣發於厭則厭不能
發發不能下至其開闔不致故無音黃帝曰刺之奈何
岐伯曰足之少隂上繫於舌絡於横骨終於會厭兩瀉
其血脈濁氣乃辟會厭之脈上絡任脈取之天突其厭
乃發也雜病篇厥氣走喉而不能言手足清大便不
利取足少隂丹溪治俞繼道遺精誤服參茋及升浮
劑遂氣壅於上焦而瘖聲不出用香附童便浸透為末
調服而疏通上焦以治瘖又用蛤粉青黛為君黃栢知
母香附佐之為丸而填補下焦以治遺十餘日良愈
出聲音方訶子泡去核木通各一兩甘草半兩用水三
升煎至升半入生薑地黃汁一合再煎數沸放温分六
服食後日作半料河間訶子湯訶子折逆氣破結
氣木通通利機竅桔梗通利肺氣童便降火潤肺故諸
方通用之發聲散開結痰肘後方陳皮五兩水三
升煮取一升去渣頓服泄滯氣下痰千金云風寒之
氣客於中滯而不發故瘖不能言宜服發表之藥不必
治瘖以紫梗荆芥根一兩研汁入酒相和温服半盞
服無時又方用蘘荷根二兩絞汁酒一大盞和勻温服
半盞無時此皆治風冷失音冬月寒痰結咽喉不利
語聲不出經云寒氣客於會厭卒然而啞是也玉粉丸
主之肺間邪氣胸中積血作痛失音蛤蚧丸暴嗽失
音宜潤燥通聲膏咳嗽聲嘶者此血虚受熱也用青
黛蛤粉蜜調服之槐花瓦上炒令香熟於地上出火
毒三更後牀上仰卧隨意服治熱而失音杏仁三分
去皮尖炒另研如泥桂一分和取杏核大綿裹含細細
嚥之日五夜三又方以桂末著舌下嚥津妙此治寒而
失音孫兆口訣云内侍曹都使新造一宅落成遷入
經半月飲酒大醉卧起失音不能語孫用補心氣薯蕷
丸以細辛川芎治濕十日其病漸減二十日全愈曹既
安見上問誰醫曰孫兆郎中上乃召問曰曹何疾也對
曰凡新宅壁土皆濕地亦隂多人乍來隂氣未散曹心
氣素虚飲酒至醉毛竅皆開隂濕之氣從而入乘心經
心經既虚而濕氣又乘之所以不能語臣先用薯蕷丸
使心氣壮然後用川芎細辛又去濕氣所以能語也
運氣瘖有二一曰熱助心實經云少隂之復暴瘖治
以苦寒是也二曰寒攻心虚經云歲火不及寒乃大
行民病暴瘖治以鹹温是也狐惑聲啞其證默默欲
眠目不能閉起居不安是也針灸瘖有三法其一
取足少隂篇首所引二段經文是也其二取足陽明
經云足陽明之别名曰豐隆去踝八寸别走太隂下絡
喉嗌其病氣逆則喉痺卒瘖取之所别是也婁全善治
一男子四十九歲久病痰嗽忽一日感風寒食酒肉遂
厥氣走喉病暴瘖與灸足陽明豐隆二穴各三壮足少
隂照海穴各一壮其聲立出信哉聖經之言也仍用黃
芩降火為君杏仁陳皮桔梗瀉厥氣為臣訶子泄逆甘
草和元氣為佐服之良愈其三取手陽明經云暴瘖
氣哽取扶突與舌本出血舌本廉泉穴也
姙娠瘖素問黃帝曰人之重身九月而瘖此為何也
岐伯曰胞之絡脈絶也帝曰何以言之岐伯曰胞絡者
繫於腎少隂之脈貫腎繫舌本故不能言帝曰治之奈
何岐伯曰無治也當十月復(王註云少隂腎脈也氣不榮養故不能言)
産後瘖陳氏云産後不語因心氣虚而不能通於舌
則舌強不能言語者宜服七珍散餘當推其所因而治
之薛新甫曰經云太陽之脈散舌下又云脾之脈是
動則病舌本強不能言又云腎之别脈上入於心繫舌
本虚則不能言竊謂前證若心腎氣虚用七珍散腎虚
風熱地黃飲大腸風熱加味逍遙散加防風白芷脾經
風熱秦艽升麻湯肝經風熱柴胡清肝散加防風白芷
脾氣欎結加味歸脾湯加升麻肝木太過小柴胡加釣
藤鈎脾受土侮六君加升麻白芷釣藤鈎肝脾血虚用
佛手散脾氣虚用四君子氣血俱虚八珍湯如不應用
獨參湯更不應急加附子補其氣而生其血若徑用血
藥則誤矣郭氏論人心有七孔三毛産後虚弱多致
停積敗血閉於心竅神志不能明了心氣通於舌心氣
閉塞則舌亦強矣故令不語但服七珍散胡氏孤鳳
丹散治産後閉目不語用白礬細研每服一錢熟水調下
消癉(口燥咽乾)
渴而多飲為上消(經謂膈消)消穀善飢為中消(經謂消中)渴
而便數有膏為下消(經謂腎消)劉河間嘗著三消論謂五
藏六府四肢皆禀氣於脾胃行其津液以濡潤養之然
消渴之病本濕寒之隂氣極衰燥熱之陽氣太盛故也
治當補腎水隂寒之虚而瀉心火陽熱之實除腸胃燥
熱之甚濟身中津液之衰使道路散而不結津液生而
不枯氣血和而不澀則病自已矣況消渴者因飲食服
餌之失宜腸胃乾涸而氣不得宣平或精神過違其度
而耗亂之或因大病隂氣損而血液衰虚陽慓悍而燥
熱鬱甚之所成也若飲水多而小便多曰消渴若飲食
多不甚渴小便數而消瘦者名曰消中若渴而飲水不
絶腿消瘦而小便有脂液者名曰腎消一皆以燥熱太
甚三焦腸胃之腠理怫鬱結滯緻密壅滯復多飲於中
終不能浸潤於外榮養百骸故渴不止小便多出或數
溲也張戴人亦著三消之說一從火斷謂火能消物燔
木則為炭燔金則為液燔石則為灰煎海水則為鹽鼎
水則乾人之心腎為君火三焦膽為相火得其平則烹
煉飲食糟粕去焉不得其平則燔灼藏府而津液耗焉
夫心火甚於上為膈膜之消甚於中為腸胃之消甚於
下為膏液之消甚於外為肌肉之消上甚不已則消及
於肺中甚不已則消及於脾下甚不已則消及於肝腎
外甚不已則消及於筋骨四藏皆消盡則心始自焚而
死矣故治消渴一證調之而不下則小潤小濡固不能
殺炎上之勢下之而不調亦旋飲旋消終不能沃膈膜
之乾下之調之而不減滋味不戒嗜欲不節喜怒則病
已而復作能從此三者消渴亦不足憂矣然而二公備
引内經諸條言消渴者表白三消所由來之病源一皆
燥熱也雖是心移寒於肺為肺消者火與寒皆來乘肺
肺外為寒所薄氣不得施内為火所爍故然太陽寒水
司天甚則渴飲者水行凌火火氣内鬱二者固屬外之
寒邪則已鬱成内之燥熱也或曰夫寒與熱反若冰炭
之不同爐而今之燥熱由外寒所鬱也將用涼以治内
熱必致外寒增而愈鬱用温以散外寒必致内熱增而
愈渴治之奈何曰先治其急處方之要備在本經謂處
方而治者必明病之標本達藥之所能通氣之所宜而
無加害者可以制其方也所謂標本者先病而為本後
病而為標此為病之本末也標本相傳先當救其急也
又六氣為本三隂三陽為標假若胃熱者熱為本胃為
標也處方者當除胃中之熱是治其本也故六氣乃以
甚者為邪衰者為正法當瀉甚補衰以平為期養正除
邪乃天之道也為政之理也捕賊之義也即此觀之處
方之要殆盡此矣若太陽司天寒水之勝心火受鬱内
熱已甚即當治内熱為急内熱未甚即當散寒解鬱為
急如宣明論立方著内經諸證條下者其治漏風而渴
用牡蠣白术防風先治漏風為急也若心移寒於肺為
肺消者則以心火乘肺傷其氣血為急所移之寒非正
當其邪也故用黃茋人參熟地黃五味子桑白皮麥門
冬枸杞子先救氣血之衰故不用寒藥瀉内熱也若心移
熱於肺傳為膈消者則以肺熱為急用麥門冬治肺中
伏火止渴為君天花粉知母瀉熱為臣甘草五味子生
地黃葛根人參生津益氣為佐然心火上炎於肺者必
由心有事焉不得其正以致其藏氣血之虚故厥陽之
火上逆也所以用茯神安心定志養精神竹葉以凉之
用麥門冬之屬以安其宅則火有所歸息矣因是三條
消渴之方便見河間處方酌量標本緩急輕重之宜通
藏府切當之藥者如此可謂深得仲景處方之法者也
仲景云男子消渴小便反多飲一斗而小便一斗腎氣
丸主之脈浮小便不利微熱消渴者與渴欲飲水水入
即吐者皆以五苓散利之脈浮發熱渴欲飲水小便不
利者五苓湯主之兼口乾舌燥者白虎湯加人參主之
即此便見表裏分經因病用藥豈非萬世之凖則哉
坎三乾水也氣也即小而井大而海也兊三坤水也形
也即微而露大而雨也一陽下陷於二隂為坎坎以氣
潛行乎萬物之中為受命之根本故潤萬物莫如水一
隂上徹於二陽為兊兊以形普施於萬物之上為資生
之利澤故說萬物者莫說乎澤明此二水以悟消渴消
中消腎三消之義治之而兼明導引之說又有水火者
焉三焦為無形之火内熱爍而津液枯以五行有形之
水制之者兊澤也權可也吾身自有上池真水亦氣也
亦無形也天一之所生也以無形之水沃無形之火又
常而可久者是為真水火升降既濟而自不渴矣
上消者上焦受病逆調論云心移熱於肺傳為膈消是
也舌上赤裂大渴引飲少食大便如常小便清利知其
燥在上焦治宜流濕潤燥以白虎加人參湯主之能
食而渴為實熱人參石膏湯加减地骨皮散不能食
而渴為虚熱白术散門冬飲子有汗而渴者以辛潤
之無汗而渴者以苦堅之太陽經渴其脈浮無汗
者五苓散滑石之類主之(太陽無汗而渴不宜服白虎湯若得汗後脈洪大而渴者)
(宜服之)陽明經渴其脈長有汗者白虎湯凉膈散之類
主之(陽明汗多而渴不宜服五苓散若小便不利汗少脈孚而渴者宜服之)少陽經渴
其脈弦而嘔者小柴胡湯加括蔞之類主之太隂經
渴其脈細不欲飲縱飲思湯不思水者四君子理中湯
之類主之少隂經渴其脈沉細自利者猪苓湯三黃
丸之類主之厥隂經渴其脈微引飲者宜少少與之
小便不利而渴知内有熱也五苓散猪苓散泄之
小便自利而渴知内有燥也甘露飲門冬飲潤之大
便自利而渴先用白芍白术各炒為末調服後隨證用
藥大便不利而渴止渴潤燥湯上焦渴小便自利
白虎湯中焦渴大小便俱不利調胃承氣湯下焦
渴小便赤澁大便不利大承氣湯戴院使云心消之
病往往因嗜欲過度食噉辛熱以致煩渴引飲既多小
便亦多當抑心火使之下降自然不渴宜半夏瀉心湯
(半夏非所宜用)去乾薑加括蔞乾葛如其數吞猪肚丸或酒煮
黃連丸仍佐獨味黃連湯多煎候冷遇渴恣飲久而自
愈若因用心過度致心火炎上而渴者宜黃茋六一湯
加蓮肉遠志各一錢吞玄兔丹仍以大麥煎湯間下靈
砂丹渴欲飲水不止仲景以文蛤一味捍為散沸湯
和服方寸匕經驗方用大牡蠣於臘月或端午日黃泥
裏煅通赤放冷取出為末用鯽魚煎湯下一錢匕蓋二
藥性收濇最能回津綱目以為鹹耎非也三因方用糯
穀(旋炒作爆)桑根白皮(厚者切細等分)每服一兩水一椀煮至半椀
渴即飲之夫水穀之氣上蒸於肺而化為津以溉一身
此金能生水之義二藥固肺藥也而又淡滲故取之保
命集用蜜煎生薑湯大器傾注時時呷之法曰心肺之
病莫厭頻而少飲經云補上治上宜以緩又云辛以潤
之開腠理致津液肺氣下流故火氣降而燥衰矣有食
韭苖而渴瘉者亦辛潤之意也丹溪云消渴飲繰絲能
引清氣上朝於口予謂蠶與馬同屬午也心也作繭成
蛹退藏之際故能抑心火而止渴焉飲多停積有化
水丹又有神仙減水法東垣治張芸夫病消渴舌上
赤裂飲水無度小便數製方名曰生津甘露飲子内經
云熱淫所勝佐以甘苦以甘瀉之熱則傷氣氣傷則無
潤折熱補氣非甘寒之劑不能故以石膏之甘寒為君
王太僕云壮水之主以制陽光故以栢連梔子知母之
苦寒瀉熱補水為臣以當歸杏仁麥門冬全蝎連翹白
葵花蘭香甘草甘寒和血潤燥為佐升麻柴胡苦平行
陽明少陽二經蓽澄茄白荳蔻木香藿香反佐以取之
又用桔梗為舟楫使浮而不下也為末湯浸蒸餅和成
劑晒乾杵碎如黃米大每於掌内䑛之津液送下不令
藥過病處也許學士治一卒病渴日飲水三斗不食
已三月心中煩悶此心中有伏熱與火府丹每服五十
丸温水下日三次日渴止又次日食進此方本治淋用
以治渴效信乎藥貴變通用之經云少陽司天之政
三之氣炎暑至民病渴又云少隂之復渴而欲飲又云
少陽之復嗌絡焦槁渴引水漿是熱助心盛而渴治以
諸寒劑世之所知也經云太陽司天寒氣下臨心火上
從嗌乾善渴又云太陽司天寒淫所勝民病嗌乾渴而欲
飲又云寒水太過上臨太陽民病渴而妄冒是寒攻心
虚而渴治以諸熱劑則世之所未知也東垣云消渴
末傳能食者必發腦疽背瘡不能食者必傳中滿鼓脹
聖濟總錄皆為必死不治之證潔古分而治之能食而
渴者白虎加人參湯主之不能食而渴者錢氏白术散
倍加葛根主之上下既平不復傳下消矣或曰末傳瘡
疽者何也此火邪勝也其瘡痛甚而不潰或潰赤水者
是也經曰有形而不痛者陽之類也急攻其陽無攻其
隂治在下焦元氣得強者生失強者死末傳中滿者何
也以寒治熱雖方士不能廢繩墨而更其道也然藏府
有遠近心肺位近宜制小其服腎肝位遠宜制大其服
皆適其所至所為故知過與不及皆誅罰無過之地也
如膈消中消制之太急速過病所久而成中滿之疾正
謂上熱未除中寒復生者非藥之罪失其緩急之宜也
處方之際宜加審焉(雖為三條而分經止渴中下亦同例當參攷焉)
中消者胃也渴而多飲善食而瘦自汗大便硬小便頻
數赤黃熱能消穀知熱在中焦也宜下之以調胃承氣
湯又三黃丸主之胃熱則善消水穀可飲甘辛降火
之劑用黃連末生地白藕各自然汁牛乳各一升熬成
膏和黃連末一斤丸如桐子大每服三五十丸少呷白
湯下日進十服消渴中消自古只治燥止渴誤矣三
陽結謂之消三陽者陽明也手陽明大腸生津液所生
病熱則目黃口乾是津液不足也足陽明主血所生病
熱則消穀善飢血中伏火是血不足也結者津液不足
結而不潤皆燥熱為病也此因數食甘美而多肥故其
氣上溢轉為消渴治之以蘭除陳氣也不可服膏粱芳
草石藥其氣悍烈能助熱燥也越人云邪在六府則陽
脈不和陽脈不和則氣留之氣留之則陽脈盛矣陽脈
太盛則隂氣不得榮也故肌肉皮膚消削是也和血益
氣湯主之戴云消脾緣脾經燥熱食物易化皆為小
便轉食轉飢然脾消又自有三曰消中曰寒中曰熱中
宜用蓮茗飲加生地黃乾葛各一錢或烏金散或止用
蓮茗飲順利散參蒲丸加味錢氏白术散和
血益氣湯清凉飲子甘露膏黃連猪肚丸爛
金丸天門冬丸猪腎薺苨湯内經言大腸移熱
於胃善食而瘦謂之食㑊胃移熱於膽亦曰食㑊食㑊
者謂食移易而過不生肌膚亦易飢也東垣云善食而
瘦者胃伏火邪於氣分則能食脾虚則肌肉削也即消
中也運氣消中皆屬熱經云少隂之勝心下熱善飢
又云少陽之勝熱客於胃善飢治以寒劑是也針灸
消中皆取於胃經云邪在脾胃陽氣有餘隂氣不足則
熱中善饑取三里灸又云胃是陽明之脈氣盛則身已
前皆熱於胃則消穀善飢(熱則清之盛則瀉之)
下消者病在下焦初發為膏淋謂淋下如膏油之状至
病成煩躁引飲面色黧黑形瘦而耳焦小便濁而有脂
液治宜養血以分其清濁而自愈矣六味地黃丸主之
益火之源以消隂翳則便溺有節(八味丸)壮水之主
以制陽光則渴飲不思(六味丸)金匱治男子消渴小便
反多如飲水一斗小便亦一斗腎氣丸主之(子和治腎消以腎氣)
(丸本方内加山藥一倍外桂附從四時加减冬一兩春秋五錢夏二錢半夏又法腎氣丸去附子加五味子一)
(兩半)婁全善云腎消者飲一溲二其溲如膏油即膈消
消中之傳變王註謂肺藏消燥氣無所持是也蓋肺藏
氣肺無病則氣能管攝津液而津液之精微者收養筋
骨血脈餘者為溲肺病則津液無氣管束而精微者亦
隨溲下故飲一溲二而溲如膏油也筋骨血脈無津液
以養之故其病成漸形瘦焦乾也然肺病本於腎虚腎
虚則心寡於肺妄行凌肺而移寒與之然後肺病消故
仲景治渴而小便反多用腎氣丸補腎救肺後人因名
之腎消及下消也或曰經既云肺消死不治仲景復用
腎氣丸治之何也曰飲一溲二者死不治若飲一未至
溲二者病尚淺猶或可治故仲景腎氣丸治飲水一斗
小便亦一斗之證若小便過於所飲者亦無及矣腎
消服滋補丸藥外宜多煎黃茋湯飲之戴院使云若
因色欲過度水火不交腎水下泄心火自炎當致渴濁
不宜備用凉心冷劑宜堅腎水以濟心火當用黃茋飲
加蓯蓉五味各半錢吞八味丸及小兔絲子丸玄兔丹
鹿茸丸加減安腎丸或靈砂丹消腎為病比諸為重
古方謂之強中又謂之内消多因恣意色慾或餌金石
腎氣既衰石氣獨在精水無所養故常發虚陽不交精
出小便無度唇口乾焦黃茋飲吞玄兔丹八味丸鹿茸
丸加減腎氣丸小兔絲子丸靈砂丹皆可選用未效黃
茋飲加蓯蓉五味山茱萸各四分薺蘢湯蓯蓉丸天
王補心丹雙補丸腎瀝散金銀箔丸白茯苓丸通
治三消丸用好黃連治淨為細末不拘多少切冬瓜肉
研取自然汁和成餅隂乾再為細末用汁浸和加至七
次即用冬瓜汁為丸桐子大每服三十丸以大麥仁湯
入冬瓜汁送下尋常渴止一服效酒色過度積為酷
熱熏蒸五藏津液枯燥血泣小便併多肌肉消燥專嗜
冷物寒漿勿投凉劑以龍鳳丸主之戴云諸消不宜
用燥烈峻補之劑惟當滋養除消脾外心腎二消宜用
黃茋六一湯或參茋湯吞八味丸或玄兔丹或小兔絲
子丸又用竹龍散皆可又用六神飲亦治腎消惟脾消
則加當歸去黃茋三消小便既多大便必秘宜常服四
物湯潤其大腸如加人參木瓜花粉在内仍煮四皓
粥食之糯米泔折二亦可冷進三消久而小便不臭
反作甜氣在溺桶中湧沸其病為重更有浮在溺面如
猪脂濺在桶邊如桕燭泪此精不禁真元竭矣按消
渴小便甜許學士論之甚詳其理未暢大抵水之在天
地與人身皆有鹹有甘甘者生氣而鹹者死氣也坡仙
乳泉賦備矣小便本鹹而反甘是生氣泄也生氣泄者
脾氣下陷入腎中也脾氣入腎者土克水也三消久
之精血既虧或目無見或手足偏廢如風疾然此證消
腎得之為多但用治下消中諸補藥滋生精血自愈
三消病退後而燥渴不解此有餘熱在肺經可用參苓
甘草少許生薑汁冷服虚者可用人參湯渴病愈後
再劇舌白滑微腫咽喉嚥唾覺痛嗌腫時渴飲冷白沫
如膠飲冷乃止甘草石膏丸渴疾愈須預防發癰疽
黃茋六一湯下忍冬丸(凡諸虚不足胸中煩躁時常消渴唇口乾燥或先渴而欲發瘡)
(或病癰疽而後渴者並宜黃茋六一湯多服)已發者藍葉散玄參散薺苨丸
消渴後成水氣方書雖有紫蘇湯瞿麥湯葶藶丸皆
尅洩之劑不若五皮飲送濟生腎氣丸及東垣中滿分
消諸方為妥
口燥咽乾(此尋常渴非三消證)東垣云飲食不節勞倦所傷以致
脾胃虚弱乃血所生病主口中津液不行故口燥咽乾
病人自以為渴醫以五苓散治之反加渴燥乃重竭津
液以致危亡經云虚則補其母當於心與小腸中補之
乃脾胃之根蒂也以甘温之藥為之主以苦寒為之使
以酸為之臣佐以辛心苦緩急食酸以收之心火旺則
肺金受邪金虚則以酸補之次以甘温及甘寒之劑於
脾胃中瀉心火之亢盛是治其本也(補中益氣湯加五味子葛根本事方)
(黃茋湯亦可)戴云無病自渴與病瘥後渴者參术飲四君
子湯縮脾湯俱加乾葛或七珍散加木瓜一錢生料五
苓散加人參一錢名春澤湯以五苓散加四君子湯亦
名春澤湯尤是要藥更兼作四皓粥食之諸病久損
腎虚而渴並宜八味丸及黃茋飲四物湯加人參木瓜
各半錢或七珍散大補湯並去术加木瓜如數諸失
血及産婦蓐中渴名曰血渴宜求益血之劑已於吐血
證中論之有無病忽然大渴少頃又定只宜蜜湯及
縮脾湯之類折二泔冷進數口亦可酒渴者乾葛湯
調五苓散又有果木渴因多食果子所致藥中宜用
麝香
診&KR1075;&KR1711;弱小以薄者心脆肩背薄者肺脆脇骨弱者
肝脆唇大而不堅者脈脆耳大不堅者腎脆皆善病消
癉易傷心脈微小為消癉滑甚為善渴(滑者陽氣勝)肺
肝脾腎脈微小皆為消癉(諸脈小者隂陽俱不足也勿取以針而調以甘藥)
心脈耎而散者當消渴自已濡散者氣實血虚洪
大者陽餘隂虧寸口脈浮而遲浮為虚衛氣虧遲為
勞榮氣竭趺陽脈浮而數浮為風數消穀脈實大
病久可治懸小堅病久不可治數大者生細小浮
短者死病若開目而渴心下牢者脈當得緊實而數反
得沉濇而微者死也心移寒於肺消者飲一溲二不治
黃疸(食勞)(疳黃目黃)
色如熏黃一身盡痛乃濕病也色如橘子黃身不痛乃
疸病也疸分為五黃汗黃疸穀疸酒疸女
勞疸
黃汗汗出染衣黃如檗汁是也問曰黃汗之為病
身體腫(一作強)發熱汗出而渴状如風水汗沾衣色正黃
如檗汁脈自沉何從得之師曰以汗出入水中浴水從
汗孔入得之宜茋芍桂酒湯主之黃汗之病兩脛自
冷假令發熱此屬歴節食已汗出又身常暮盜汗出者
此勞氣也若汗出已反發熱者久久其身必甲錯若發
熱不止者必生惡瘡若身重汗出已輒輕者久久必身
瞤又胸前痛腰上有汗腰下無汗腰髖弛痛如有物在
皮中状劇者不能食身疼重煩躁小便不利者此為黃
汗桂枝加黃茋湯主之按汗出浴水亦是仲景舉一
隅耳多由脾胃有熱汗出逢閉遏濕與熱盫而成者宜
黃茋湯(治隂黃汗染衣涕唾黃用蔓菁子搗末平旦以井花水服一匙日再加至兩匙以知為度每夜)
(小便中浸少許帛子各書記日色漸退白則瘥不過服五升而愈)
黃疸食已即飢徧身發黃卧時身體帶青帶赤憎寒
壯熱此飲食過度藏府熱水穀併積於脾胃風濕相搏
熱氣熏蒸而得之師曰病黃疸發熱煩喘胸滿口燥
者以病發時火劫其汗兩熱所得然黃皆從濕得之一
身發熱而黃熱熱在裏當下之黃疸脈浮而腹中
和者宜汗之桂枝加黃茋湯熱服須臾飲熱粥以助藥
力取微汗為度未汗更服若腹滿欲嘔吐懊憹而不和
者宜吐之不宜汗黃疸腹滿小便不利面赤自汗出
此為表和裏實當下之宜大黃硝石湯黃疸病小便
色不變欲自利腹滿而喘不可除熱熱除必噦噦者小
半夏湯主之黃疸病茵蔯五苓散主之
穀疸食畢即頭眩心中怫鬱不安徧身發黃趺陽
脈緊而數數則為熱熱則消穀緊則為寒食即為滿尺
脈浮為傷腎趺陽脈緊為傷脾風寒相搏食穀則眩穀
氣不消胃中苦濁濁氣下流小便不通隂被其塞熱流
膀胱身體盡黃名曰穀疸陽明病脈遲者食難用飽
飽則發煩頭眩心煩小便難此欲作穀疸雖下之腹滿
如故所以然者脈遲故也穀疸之為病寒熱不食食
即頭眩心胸不安久久發黃為穀疸茵蔯湯主之續
法穀疸丸寶鑑茵蔯梔子湯紅丸子
酒疸身目發黃腹如水状不治則心下懊憹而熱不
能食時時欲吐(足脛滿小便黃面發赤斑此因飢中飲酒大醉當風入水所致)夫病
酒黃疸者必小便不利其候心中熱足下熱是其證也
酒黃疸者或無熱静言了了腹滿欲吐鼻燥其脈浮
者先吐之沉弦者先下之酒疸心中熱欲嘔者吐之
即愈酒疸下之久久為黑疸目青面黑心中如噉蒜
韭状大便正黑皮膚爪之不仁其脈浮弱雖黑微黃故
知之(三因白术湯)酒黃疸心中懊憹或熱痛梔子大黃湯
主之續法葛根湯小柴胡加茵蔯荳豉大黃黃連葛
根湯戴云飲酒即睡酒毒熏肺脾土生肺金肺為脾
之子子移病而尅於母故黃又肺主身之皮膚肺為酒
毒熏蒸故外發於脾而黃宜合脾肺而治宜藿枇飲
葛根煎湯或梔子仁煎湯調五苓散或生料五苓散加
乾葛一錢或葛花解酲湯酒疸發黃心胸堅滿不進
飲食小便黃赤其脈弦濇當歸白术湯酒疸後變成
腹脹漸至面足俱腫或腫及徧身宜藿香脾飲加木香
麥糵各半錢
女勞疸額上黑微汗出手足中熱薄暮即發膀胱急
小便自利(或云小便不利發熱惡寒此因過於勞傷及於房室之後入水所致)腹如水
状不治黃家日晡時發熱而反惡寒此為女勞得之
膀胱急少腹滿一身盡黃額上黑足下熱因作黑疸其
腹脹如水状大便黑或時溏此女勞之病非水也腹滿
者難治硝石散主之續法加味四君子湯(脾氣不健大便不實)
(者用之)滑石散(小便不利者用之)東垣腎疸湯
通治丹溪云五疸不要分同是濕熱如盫麴相似輕
者小温中丸重者大温中丸按丹溪之言已得大
意其用藥則未備也考之内經病有上中下之分有謂
目黃曰黃疸者有謂黃疸暴病久逆之所生者及少隂
厥隂司天之政四之氣溽暑皆發黃疸者悉是上焦濕
熱病也有謂食已如飢曰胃疸者與脾風發痺腹中熱
出黃者又脾脈搏堅而長其色黃者靈樞謂脾所生病
黃癉皆中焦濕熱病也有謂溺黃赤安卧者黃疸及腎
脈搏堅而長其色黃者靈樞謂腎所生病皆下焦濕熱
也獨張仲景妙得其旨推之於傷寒證中或以邪熱入
裏與脾濕相交則發黃或由内熱已盛復被火者兩陽
熏灼其身亦黃或陽明熱盛無汗小便不利濕熱不得
泄亦發黃或發汗已身目俱黃者為寒濕在裏不解而
黃也或食難用飽飽則頭眩必小便難欲作穀疸疸者
單也單陽而無隂也成無已釋諸黃皆由濕熱二者相
争則黃濕家之黃黃而色暗不明熱盛之黃其黃如橘
子色大抵黃家屬太隂太隂者脾之經也脾屬土黃色
脾經為濕熱蒸之則色見於外或脈沉小腹不利者乃
血在下焦之黃也凡此必須當其病用其藥直造病所
庶無誅伐無過夭枉之失也大法宜利小便除濕熱
脈浮腹中和宜汗脈浮心中熱腹滿欲吐者宜吐
脈沉心中懊憹或熱痛腹滿小便不利而赤自汗出
宜下脈不浮不沉微弦腹痛而嘔宜和解脈況細
無力身冷而黃或自汗泄利小便清白為隂黃宜温
男子黃大便自利宜補飢飽勞役内傷中州變寒病
生黃非外感而得宜補治疸須分新久新病初起即
當消導攻滲如茵蔯五苓散胃苓飲茯苓滲濕湯之類
無不效者久病又當變法也脾胃受傷日久則氣血虚
弱必用補劑如參术健脾湯當歸秦艽散使正氣盛則
邪氣退庶可收功若口淡怔忡耳鳴脚輭或微寒熱小
便赤白濁又當作虚治宜養榮湯或四君子湯吞八味
丸五味子附子者皆可用不可過用凉劑強通小便恐
腎水枯竭久而面黑黃色不可治矣然有元氣素弱避
滲利之害過服滋補以致濕熱愈增者則又不可拘於
久病調補之例也發汗桂枝加黃茋湯麻黃醇酒湯
吐瓜蒂散藜蘆散二陳湯探吐下梔子大黃湯大
黃硝石湯黃連散利小便五苓散益元散除濕熱
茵蔯五苓散茯苓滲濕湯和解小柴胡湯搐鼻瓜
蒂散温茵蔯附子乾薑湯補養榮湯補中湯大
小建中湯理中湯乾黃燥也小便自利四肢不沉重
渴而引飲梔子栢皮湯濕黃脾也小便不利四肢沉
重似渴不欲飲者大茵蔯湯大便自利而黃有實熱
者茵蔯梔子黃連三物湯無實熱者小建中湯往
來寒熱一身盡黃者小柴胡加梔子湯腹痛而嘔者
小柴胡湯諸疸小便不利為裏實宜利小便或下之
無汗為表實宜發汗或吐之吐中有汗諸疸小便
黃赤色者為濕熱可服利小便清熱滲濕之藥若小便
色白是無熱也不可除熱若有虚寒證者當作虚勞治
之故仲景云男子黃小便自利當與虚勞小建中湯若
欲自利腹滿而喘不可除熱而除之必噦小半夏湯主
之要當詳審勿令誤也海藏云内感傷寒勞役形體
飲食失節中州變寒病生黃非外感而得只用理中大
小建中足矣不必用茵蔯戴復庵云諸失血後多令
面黃盖血為榮面色紅潤者血榮之也血去則面見黃
色譬之竹木春夏葉綠遇秋葉黃潤與燥之别也宜養
榮湯枳歸湯十全大補湯妨食者四君子湯加黃茋扁
豆各一錢即黃茋四君子湯加陳皮名異攻散亦有徧
身黃者但不及耳目病瘧後多黃蓋脾受病故色見
於面宜理脾為先異攻散加黃茋扁豆各一錢諸病後
黃者皆宜黑疸已前見酒疸女勞疸二條此證多死
宜急治用土瓜根一斤搗碎絞汁六合頓服當有黃水
隨小便出更服之
食勞疳黃(一名黃胖期食夫黃疸者暴病也故仲景以十八日而為勞疳黃者宿病也至有久不愈)
(者故另為此條)大温中丸小温中丸暖中丸棗礬丸
右前三方以針砂醋之類伐肝以术米之類助脾後
一方以礬醋之酸瀉肝以棗肉之甘補脾實人及田家
作苦之人宜之若虚人與豢養柔脆者宜佐以補劑
目黃(經云目黃者曰黃疸亦有目黃而身不黃者故另為條)經云風氣自陽明
入胃循脈而上至目眥其人肥風氣不得外泄則為熱
中而目黃(煩渴引飲)河間青龍散主之黃疸目黃不除
以瓜蒂散搐鼻取黃水
診脈沉渴欲飲水小便不利者皆發黃腹脹滿面
痿黃躁不得睡屬黃家黃疸之病當以十八日為期
治之十日以上宜瘥反劇為難治疸病渴者難治不
渴者可治脈洪大大便利而渴者死脈微小小便
利不渴者生發於隂部其人必嘔發於陽部其人
必振寒而發熱凡黃家候其寸口脈近掌無脈口鼻
冷並不可治疸毒入腹喘滿者危凡年壮氣實脈
來洪大者易愈年衰氣虚脈來微濇者難瘥年過五十
因房勞飲酒七情不遂而得額黑嘔噦大便自利手足
寒冷飲食不進肢體倦怠服建中理中滲濕諸藥不效
皆不可為也
嘈雜
嘈雜與吞酸一類皆由肺受火傷不能平木木挾相火
乘肺則脾冲和之氣索矣穀之精微不行濁液攢聚為
痰為飲其痰或亦從火木之成化酸肝木搖動中土故
中土擾擾不寧而為嘈雜如飢狀每求食以自救苟得
少食則嘈雜亦少止止而復作蓋土虚不禁木所搖故
治法必當補土伐木治痰飲若不以補土為君務攻其
邪久久而虚必變為反胃為瀉為痞滿為眩暈等病矣
脈洪大者火多二陳湯加薑汁炒山梔黃連脈滑
大者痰多二陳湯加南星括蔞黃芩黃連梔子肥人
嘈雜二陳湯少加撫芎蒼术白术炒梔子脈弦細身
倦怠者六君子湯加撫芎蒼术白术薑汁炒梔子有
用消尅藥過多飢不能食精神漸減四君子加白芍陳
皮薑汁炒黃連心懸懸如飢欲食之時勿與以食只
服三聖丸佳心下嘈雜者導飲丸最妙
欠嚏
腎主欠嚏經云腎為欠為嚏是也運氣欠嚏有三
一曰寒經云太陽司天寒氣下臨心氣上從寒清時舉
&KR0864;嚏喜悲數欠是也二曰火經云少陽司天之政三
之氣炎暑至民病嚏欠是也三曰濕鬱其火經云陽
明司天之政初之氣隂始凝民病中熱嚏欠是也
欠伸經云二陽一隂發病主驚駭背痛善噫善欠王
註云氣鬱於胃故欠生焉運氣欠伸皆屬風經云厥
隂在泉風淫所勝病善伸數欠治以辛是也靈樞口
問篇黃帝曰人之欠者何氣使然岐伯曰衛氣晝日行
於陽夜半則行於隂隂者主夜夜者卧陽者主上隂者
主下故隂氣積於下陽氣未盡陽引而上隂引而下隂
陽相引故數欠陽氣盡隂氣盛則目瞑隂氣盡陽氣盛
則寤矣瀉足少隂補足太陽針灸欠伸有二法此其
一也其二取胃經云胃足陽明之脈是動則病振寒善
伸數欠視盛虚實寒陷下調之也仲景云中寒家善欠
嚏靈樞口問篇黃帝曰人之嚏者何氣使然岐伯曰
陽氣和利滿於心出於鼻故為嚏補足太陽榮眉本一
曰眉上也運氣嚏有三一曰熱火經云少陰司天之
政熱病生於上民病血溢&KR0864;嚏又云少陰司天熱氣下
臨肺氣上從病嚏&KR0864;衂又云少陰之復燠熱内作煩躁
&KR0864;嚏又云少陽所至為&KR0864;嚏又云少陽司天火氣下臨
肺氣上從欬嚏&KR0864;衂治以諸寒是也二曰金不及火
乘之經曰金不及曰從革從革之紀其病嚏欬&KR0864;衂從
火化者是也三曰燥金經云陽明所至為&KR0864;嚏是也
劉河間云嚏鼻中因痒而氣噴作於聲也鼻為肺竅
痒為火化心火邪熱干於陽明發於鼻而痒則嚏也或
故以物擾之痒而嚏者擾痒属火故也或視日而嚏者
由目為五藏神華太陽真火晃曜於目心神躁亂而熱
發於上則鼻中痒而嚏也仲景云其人清涕出發熱
色和者善嚏
證治準繩卷十二
