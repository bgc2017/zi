證治凖繩卷一百十五
明王肯堂撰
外科
悪瘡
諸痛痒瘡皆屬於心諸濕滿皆屬於脾心主血脾主肉
血熱而肉濕濕熱相合潰敗肌膚淫不休不可以定名
命之故謂之惡瘡也然有辨焉如疥癬癮疹之屬怫欝
氣血在皮膚腠理間者可以表而散内經有謂汗之則
瘡已者是已若欝氣血在肌肉之分外連皮膚作寒熱
而生膿者或七情所招或膏梁之變皆宜解内熱不宜
汗也張仲景所謂瘡家不可發汗汗之則痙者是已一
瘡而有宜汗不宜汗之别熱有淺深表裏故也故瘡在
皮膚則當因其輕而揚之汗之浴之外以殺蟲潤燥皆
觧凝結涎沫之藥傅之瘡在肌肉則當因其重而減之
潙經絡之熱清凉氣血外以化膿生肌膏熁之瘡在頭
項則當射而取之用酒製寒凉劑更以風藥升而上之
外以殺蟲解熱藥傅之能明此三者其於治瘡思過半
矣
乳香消毒散(寳鑑)專治惡瘡
大黃(煨)黃茋牛蒡子(炒)金銀花(各五兩)甘草(三兩)牡
礪(鹽炮煨燒五兩)乳香没藥懸蔞(各半兩)
右為粗末每服伍錢水煎瘡在上食後(在下食前)
連翹飲治諸惡瘡紅赤痛痒心煩口乾及婦人血風
班圓點開裂成瘡痒痛流黃水汁
連翹當歸瓜蔞根生乾地黃荆芥黃
芩赤芍藥麥門冬瞿麥木通牛蒡子
(炒)山梔子防風川芎粉草(各等分)
右㕮咀每服肆錢水一盞半燈心貳拾莖煎至捌分
去滓不拘時服
救苦黃芪散治惡瘡癰癤
黃茋當歸芍藥瓜蔞根甘草(各一兩伍錢)瓜
蔞(一錢)金銀花(二兩)熟地黃(不拘多少)皂角刺(為引)
右㕮咀每服半兩無灰好酒壹升同引子装入磁瓶
内瓶頭用箬葉封將瓶坐於鍋内上以火盆覆鍋口
盆外以黃泥封之勿令出氣煮至外聞藥香為度取
出瓶澄定飲清將藥滓再添酒壹升依前煮服若飲
少者酒水各半煎服瘡在上食後臨卧服在下空心
服此藥治病萬無一失神騐如谷庶聲常於五月五
日修合
托裏金銀地丁散治諸惡瘡腫毒疼痛
金銀花黃連當歸紫花地丁赤芍藥
黃茋人參甘草節栝樓大黃(各半兩)麥門
冬(去心)前胡甘草(微炙各一兩)
右㕮咀每服伍錢水一盞酒一盞煎至捌分去滓隨
病上下温服
紫花地丁散治諸惡毒瘡腫痛如神
紫花地丁當歸大黃赤芍藥金銀花
黃茋(各半兩)甘艸節(貳錢)
右㕮咀每服一兩用水一盞酒一盞同煎一大盞去
滓隨病上下服
增益四物湯治一切惡瘡
川芎當歸芍藥地黃防風荆芥甘
草(各等分)鳳尾草(斟量加入)
右剉碎每服三大錢水一盞半煎至捌分去滓食前
温服
治惡瘡入腹心嘔逆藥食不下
荳粉(半兩)乾臙脂(三錢)定粉(二錢)
右為細末新水調下
碧霞挺子治惡瘡神效了不覺疼痛者
銅綠磠砂(各二錢)蟾酥(一錢)
右為細末燒飯和作麥蘖挺子每刺不覺痛者須刺
出血方絍藥在内以膏藥貼之
蝕惡瘡方非竒異惡瘡不可用
銅綠(二錢)磠砂(一字)石膽礬(半錢研細)
右為細末傅之
治惡瘡或有小蟲
膽礬輕粉乳香(各一錢)龍骨虎骨露蜂房
白礬(各二錢半)磠砂土蜂房雄黃(各二錢)麝香(伍分)
片腦(一字)
右為細末刺破鹽水洗看緊慢上藥神效
拔毒散治諸惡瘡消腫去毒
天花粉無名異黃芩木鼈子大黃牡
蠣(各等分)
右為細末好醋調敷貼立效
桑螵蛸散治諸惡瘡
桑螵蛸地龍貝母黃檗(各半兩)虢丹(煆一兩)乳
香(二錢半)粳米粉(二錢)麝香(半錢)雄黃輕粉(各一錢)
右為細末以新汲井水和沙糖調傅
洗瘡藥洗諸般惡瘡
貫衆川芎茵蔯地骨皮荆芥獨活
防風地扁蓄甘草(各二錢)當歸(三錢)
㕮咀水三椀煎三沸去滓通手洗之
又洗藥
白芷荆芥萎蕤何首烏茯苓苦參
川芎白牽牛防風蔓荆子(各一錢)
為細末用漿水肆盌煎五七沸臨卧洗淨塗後藥
塗藥
輕粉白礬舶上硫黃(各等分)
右為細末用酥油調臨睡塗三次
萬寳代針膏治諸惡瘡腫核赤暈已成膿不肯用針
刺膿此藥代之但用小針點破瘡頭却貼上膏藥膿
即自潰此秘妙良方
蓬砂血竭輕粉(各一錢半)金頭蜈蚣(一條)蟾酥(半錢)雄
黃(一錢)片腦(少許)麝香(一字)
右為細末用蜜和為膏看瘡有頭處用小針挑破以
些少紙花上封貼次早其膿自出如腋下有耍核兒
名暗疔瘡或有走核可於腫處用針挑破如前用之
忌雞羊魚酒麵等物喫白粥三日為妙
龍葵散治諸惡瘡多出膿水不乾
龍葵(即天茄子)景天(即慎火草)黃連(去鬚)天靈蓋(各一兩)龍骨
木鼈子乳香黃蜀葵花(各半兩)
右為細末入膩粉少許密調隨瘡大小紙攤貼之
神效方治一切惡瘡醫所不識者
水銀黃檗黃連松脂(黃明者)膩粉土蜂窠
(著壁上者南方多有之或云螉&KR1889;窠)甘草(各等分)
右將水銀放掌中以唾津殺為泥入磁器中以生麻
油和研生絹濾如稀糊和藥末細研如稠餳先温水
洗瘡帛拭乾塗之一切無名瘡塗一次即差有黃水
者塗之隨手便乾痒不堪忍者塗之立止痛甚者塗
之立定治疥尤佳抓破敷藥
乳香散治遠年惡瘡
乳香膩粉(各半錢)黃檗(去粗皮)龍骨大黃(剉各三錢)麝
香(一字)
右為細末先以苦竹瀝洗瘡拭乾摻藥
熊膽膏治一切惡瘡
熊膽(研一錢)膩粉(一錢二分半)雄黃(研)麝香(研各半錢)檳榔(研一)
(字)
右研勻於臘日用豶猪膽一枚取汁和藥仍入在膽
内用綿繩繫定揉勻以松明黑熖熏遍掛於隂處如
惡瘡有指面大者用如黍米大貼之如錢大者用如
菉豆大貼之恐藥乾難貼薄以津唾調如稀糊塗之
仍用薄樺皮蓋貼以帛子繫之藥不可多用
烏金膏治一切惡瘡
桑枝槐枝榆枝枸杞枝桃枝柳枝
右各長一尺粗如小指俱一寸截劈肆破用油肆兩
炒令焦黑濾去滓入鉛丹半兩蠟一兩復熬令黑色
傾在甆合内候冷以新汲水浸出火毒用塗瘡
桃花散治一切惡瘡生肌活血治金瘡去風
烏魚骨虎骨龍骨(各一兩)寒水石(半斤煆)白石脂
赤石脂白蘞(各半兩)薰丹(少許)
右入白芨半兩同為細末量瘡大小敷貼
丹毒
内經運氣丹熛皆屬火經云少陽司天客勝則丹疹外
發及為丹熛是也聖惠云夫一切丹毒者為人身體
忽然變赤如丹之狀故謂之丹毒也或發手足或發腹
上如手大皆風熱惡毒所為重者亦有疽之類也若不
忍治則痛不可忍久則壞爛出膿血數升若發於節間
便令人四肢毒腫入於腸則殺人小兒得之最為急也
戴復菴云發丹色狀不一痒痛亦異大概皆因血熱
脈虚風邪所摶而發然色赤者多以赤故謂之丹宜消
風散入燒楓樹子存性為末酒調服有發而色白者謂
之冷瘼宜消風散雜黑神散酒調此病多緣肌肉疎為
風邪所&KR0034;而成風熱則赤風冷則白今人但呼赤為丹
白為瘼所以用酒調土硃服之而愈者亦以脾主肌肉
土能入脾各從其類古方亦名為癮疹非特分寒熱亦
兼備四氣近世方論呼為白婆瘼赤為血風赤白二證
並可用烏藥順氣散和消風散酒調服白者多用順氣
散赤者多用消風散病此者俱宜用藿香正氣散煎有
人一生不可食雞肉及魨魚動風等物纔食則丹隨發
以此見得係是脾風脾主身之肌肉藿香正氣散乃治
脾之藥而土殊亦入脾之藥此方屢試屢騐丹溪云
内傷㿀者胃氣極虚一身之火游行於外所致宜補以
降之嘗治一中年男子&KR0146;潰後發熱乾嘔背發丹熛
用諸般敷貼丹熛藥及用刀於箇箇丹頭出血丹皆不
退後以二陳生薑加補劑治嘔不效遂純用參半兩歸
木各錢半濃煎一貼嘔止二三貼丹漸緩熱漸減約五
十餘貼熱始除神氣始復
金花散治一切丹毒熱痛焮赤
鬱金黃連黃芩(各一兩)糯米(三合)
右為末每用蜜水調如泥雞翎掃丹上乾即易之
治一切丹毒惡氣攻刺身體赤腫疼痛不可忍(簡要濟衆)
車前草益母草地膽草
右等分爛研塗乾再塗之(如無新者只以乾者為末冷水調)
治一切丹毒惡氣五色無常不即療之痛不可忍若皮
潰壞則出膿血或發節解則斷人四肢此盖疽之類
也宜速治之
方大蒜或小蒜
右杵如泥厚塗之乾即再塗以差為度
又方赤小豆(一升)羊角(燒灰半兩)
右為末雞白和塗如無羊角即單用小豆亦良
治一切丹毒走皮中浸淫疼痛方
蠐螬(研)
右以雞子白和塗乾再塗(先刺破塗之良)
治一切丹毒徧身
芸薹子(一兩)
右以酒一大盞和研去滓煎五七沸無時温服一合
孫真人云治丹神騐方擣芸薹葉傅之即差未愈但
三日内傅之臣以貞觀十七年三月八日内江縣每
以飲多至夜睡中覺四肢骨肉疼痛目眩頭痛額角
上如彈丸大腫不得手近痛至午時至右角至夜諸
處皆到其眼合並不得開幾至於斃縣令周公種種
藥治不差經七日臣自處此方其效如神故疏之以
傳於世又戴行之家傳方云如無青者以乾者為
末水調傅凡丹毒遍身或連腰腹周匝百方不能治
惟此輒能治之凡治二十四般丹毒
仙人水鑑治火丹
蕎麥麵黃連(各少許)
右二味同研細塗立差切不得入油及鹽孫真人曰
丹毒一名天火肉中忽有赤如丹塗之狀大者如掌
甚者遍身有痒有腫無定色或有白丹肉中腫起痒
而腹痛微虚腫如發癮疹狀亦有雞冠丹赤色而起
大者如錢小者麻豆粒狀如雞冠色皮澁一名茱萸
丹或有火丹或有水丹遍身起遇水濕侵之晃晃然
如黃色如有水在皮中喜著服及隂此雖小疾令人
至死也
治丹毒搨方
升麻漏蘆芒硝(各二兩)梔子(二十枚)黃芩(三兩)蒴藋
(五兩)
右件以水三升浸良久煮取二升以故布染汁搨後
須服漏蘆湯
漏蘆湯方非裹實證不可用
漏蘆白蘞黃芩麻黃白薇枳殼升
麻芍藥甘草大黃(各三兩)
右以水壹斗煮三升分三服快下之無藥之處只單
用大黃下之
五香湯主熱毒氣卒腫痛結核或似癰疽使人頭疼
寒熱氣急者數日不除殺人方
青木香藿香沉香丁香薰陸香(各一兩)
右以水伍升煮取二升分三服不差更服之
劉狷子鬼遺方治丹癰疽始發焮熱浸淫長成搨湯方
升麻黃芩(各三兩)黃連大黃(各二兩)當歸甘草
(炙各一兩)芎藭(二兩)芒硝(三兩)麢羊角屑(一兩)
右㕮咀以水壹斗叁升煮取伍升絞去滓鐺中納芒
硝上火攪令成沸盡滓稍分適冷熱貼帛搨腫上數
過其熱隨手消散王練甘林所秘不傳此方也
朱氏家傳治火丹
伏龍肝豬槽下土(多年者)硃砂(少許)
右為末雞子清調鵝毛掃
又方
躑躅花根曲蟮土壁上多絲蟲窠百草霜
伏龍肝豬槽下土
右如上法用之
鬱金散(鬼遺)治一切丹毒
鬱金黃芩甘草山梔子大黃黃連
糯米(已上各一兩)
右七味生為末冷水和少生蜜調藥以鵝毛掃之
長沙醫鄭愈傳治大孕丹諸般毒聖塗散
凌霄花萬州黃(各一分)苧根(半兩切焙)
右同杵爛以酒和蜜同調服少許仍塗丹上立效
麻黃散(千金)治惡毒丹及風疹
麻黃升麻葛根(各一兩)射干雞舌香甘草
(炙各半兩)石膏(半合)
右㕮咀以水叁升煮取一升大人作一服三歲兒分
三服日三
本事治烟火丹發從背起或兩脇及兩足赤如火景天
草真珠末一兩搗和如泥塗之又方治螢火丹從頭起
慎火草(即景天)搗和苦酒(塗之)丹毒藍靛傅熱即易(子母秘錄)
肘丹者惡毒之瘡五色無常苧根三斤水三斗煮汁每
日塗之
治赤丹用黃瓜種中瓤水去子以器貯之用時以水塗
患處又方用臘雪貯器中久化為水以水塗赤游妙
(並初虞世)
治諸丹毒腫蚯蚓矢水和傅之(聖惠方外臺同)
治諸丹癮疹方酪和鹽煮以手摩之手下消
治赤游風腫蕎麥麵苦酒調傅(兵部手集)
丹治熱赤游丹括蔞末二大兩釅醋調塗之
治五色丹毒煮栗皮有刺者洗之佳
拔毒散治熱毒丹腫游走不定
石膏寒水石(並生用各四兩)黃檗甘草(各一兩)
右為細末以新水調掃之或紙花子小貼尤佳涼水
潤之
十二件單方治丹毒或得一物瘥
水苔生地黃生松葉蒴藋葉慎火草
浮萍豆豉(冰和)大黃(水和)梔子(水和)黃芩(水和)硝石豆
葉
右一十二味但得一味調以貼之即瘥赤小豆末和
雞子塗之無雞子水和用之
療竈丹從兩鼻赤如火燒
右用五加葉燒作灰五兩取煆鐵槽中水和塗之
治丹毒瘤
蜈蚣(乾者一條)白礬(如皂子大)雷丸(一個)百部(二錢)
右為細末醋調塗之
郭氏金黃散治熱毒丹流遊走不定疼痛不止
寒水石(二兩)鬱金(一兩)藍實大黃黃檗黃連
景天(各一兩)
右為細末用雞子清調敷水亦可
風丹痛者為丹毒痒者為風丹
賈宅小娘風痒黃精丸四十粒與
白术(七分)枳實(炒)黃芩(四錢)
右分八貼下之食前
遍身風痒癮疹凌霄花細末酒下壹錢立止
鮑允中年五十歲風丹痒甚腹微疼咽不利面身微腫
五六日不退兩寸脈滑大實右浮大左浮弦小以炒芩
炒連歸芎芍地桔草黍粘紫葳各一錢防風黃茋各半
錢服五六帖而安
世河間神佑丸(治風丹愈而復發或隔一月發或隔半年發者此丸下之百發百中方見雜病)
(水腫門)
丹一人患風丹遍身痒因酒得者
浮萍(半兩)防風黃茋羌活(三錢)當歸(二錢)乾葛麻
黃(一錢)生甘草(半錢)
世治冷丹風
防風甘草白僵蠶蟬退川芎白芷
茯苓荆芥陳皮厚朴蒼耳子人參
右為末豆淋酒調服二錢
丹痒者用茶葉摻些鹽與香油以手摩熱於丹上揩之
立愈治風丹用川山甲洗去腥於瓦上炒過存性每
一兩入甘草三錢為末米飲調服治血風疙瘩瘡癍
瘡浮萍搗取自然汁豆淋酒下四物浸酒下亦得
丹用羊蹄菜根於生鐵上以好醋磨旋旋刮取塗患處
未瘥更入(闕)黃少許磨塗之
赤白遊風
薛赤白遊風屬脾肺氣虚腠理不蜜風熱相摶或寒閉
腠理内熱怫鬱或隂虚火動外邪所乘或肝火風熱血
熱治法若風熱用小柴胡湯加防風連翹血熱用四物
加柴胡山梔丹皮風熱相摶用荆防敗毒散内熱外寒
用加味羌活散胃氣虚弱用補中益氣湯加羌活防風
及消風散血虚用加味逍遙散隂虚逍遙散六味丸若
肝腎虚熱用六味丸則火自息風自定痒自止若用袪
風辛熱之劑則肝血愈燥風火愈熾元氣愈虚腠理不
閉風客内淫腎氣受傷相火翕合血隨火化反為難治
矣一男子秋間發疙&KR1792;此元氣虚而外邪所侵也先
用九味羌活湯數劑又用補中益氣加羌防而愈後不
慎起居盗汗晡熱口乾唾痰體倦懶言用補中益氣湯
加減八味丸而愈一婦人身如丹毒搔破膿水淋漓
熱渴頭暈日晡益甚用加味逍遙散而愈一婦人患
赤白遊風晡熱痒甚余用清肝養血之劑不信乃服大
麻風藥臂痛而筋攣又服化痰順氣之劑四肢痿弱而
殁一婦人患前症數用風藥煎湯泡洗以致腹脹而
殁一女子赤遊如霞作痒發熱加味小柴胡湯加生
地黃連翹牡丹皮而愈
如冰散治風邪熱毒壅滯肌肉榮衛不宣藴積成腫
血澁膚腠如丹之狀風隨氣行遊無定處邪毒攻衛
焮赤熱痛
芒硝(五兩另研)寒水石蛤粉(各三兩)白芷(一兩)片腦(一錢另研)
右為細末研和每用新汲水調稀稠得所以雞翎塗
掃不令藥乾
治赤遊腫方
川大黃(二兩)慎火草(五兩)
右各搗塗之乾即再塗
治赤遊腫流遍身赤色入腹即死方
右用生豬肉傅上數數換之其肉蟲鳥俱不食臭惡
甚也
紫白癜風(白駁瘍風)
海龍蛇散治風虚頑麻遍身紫白癜風癮痒痛者
白花蛇(去骨焙)黑稍蛇(去骨焙)萆薢天麻黃茋
金毛狗脊自然銅骨碎補楓香(研)草烏頭
(鹽水浸剉)地龍(各一兩)乳香没藥(各三錢)麝香(三錢)
右為細末酒糊丸梧子大每服十五丸酒下食後為
末酒調服亦得
羅何首烏散治白癜紫癜諸風筋骨疼痛遍身疥癬
手足擘裂睡卧不穩行步艱難兼療癘疾眼斷白仁
鼻梁崩塌並宜服之
何首烏蔓荆子石菖蒲荆芥穗甘菊花
枸杞子苦參(去蘆)威靈仙(各半兩)
右為細末每服三五錢食後温酒調下或茶清或蜜
水亦得日進二服
當歸散治皮風紫白癜風
當歸(去蘆)赤芍藥苦參(去蘆各半兩)赤土(一兩)
右為細末生豬脂二兩熬油去粗同蜜一兩作一處
調藥隔一宿每服一大匙熱酒調下空心食後各一
服並忌雞鴨無鱗魚豆腐等物
本事烏頭丸治宿患風癬遍身黑色肌體如木皮膚
麤澁四肢麻痺
草烏頭(一斤)入竹籮内以水浸用瓦片於籮内就水
中瀧洗如打菱角法宜候瀧洗去大皮及尖控起令
乾用麻油四兩鹽四兩入銚子内炒令深黃色傾出
油只留鹽并烏頭再炒令黑色烟出為度取一枚劈
破心内如米一點白恰好如白多再炒趁熱取羅為
細末酒糊丸如桐子大每服三十丸空心晩食前温
酒下真州資福菴文雅白老有此疾服數年黑䵟頓
除腳力強健視聽不衰有一宗人遍身患紫癜風身
如墨服逾年體悦澤予服之一年諸風疥瘡瘍皆瘥
但差熱雖云去毒要之五七日作烏頭粥啜之為佳
粥法用豫章集中者佳
治紫白癜風塗藥
白礬綠礬生砒霜(各一錢)
右研極細如粉用生茄子蒂蘸擦患處先浴後擦
二黃膏治紫白癜風瘡癬疥
雄黃雌黃砒霜(各半錢並另研)白礬黃丹(並另研)蛇
牀子(為末)䕡茹(各一兩)白膠香(另研)輕粉(各一錢)
右件用清油四兩入巴豆四粒煎黃色去巴豆入諸
藥又入黃蠟少許熬成膏子先用荆芥湯後用藥擦
神效
四神散治紫白癜風
雄黃雌黃硫黃白礬(各等分)
右研為細末每用時先浴令通身汗出次用生薑蘸
藥擦患處良久熱湯洗當日色淡五日除根
又方
紫癜白癜兩般風附子雄黃最有功薑汁調勻茄蒂
蘸擦來兩度更無蹤
世紫白癜風貝母為末以胡桃肉蘸洗浴後擦之神效
又方以信石好者為上研極細用真香油調如薄粥
過一宿取清油傅之愈
又方用金獅草挪碎擦之累效
丹又方杜大黃飛礬
右以肥皂為丸擦之
紫癜風夫紫癜風者由皮膚生紫點搔之皮起而不痒
痛者是也此皆風濕邪氣客於腠理與氣血相搏致榮
衛否澁風冷在於肌肉之間故令色紫也
白花蛇散治紫癜風
白花蛇(二兩)晚蠶蛾(二錢半)白僵蠶(炒)烏犀角屑麻
黃(去節)何首烏天南星(薑製)天麻白附子(炮)桂心
萆薢(酒浸)白蘚皮羌活(去蘆)蔓荆子防風(去蘆各半)
(兩)磁石(一兩醋淬為末研)
右為細末入研令勻每服二錢食前温酒調下忌熱
麵豬魚蒜等物
酸石榴丸治紫癜風其效如神
酸石榴(七枚去皮甆盆内盛隨炊飯甑上蒸爛絞取汁)羌活(去蘆)防風(去叉)薄
荷葉人參(去蘆各二兩)茺蔚子白附子(炮)苦參(去蘆)
烏喙犀角屑(各半兩)冬消梨(二十枚去皮核搗取汁)
右件為末取前二味汁煎如膏和丸如梧桐子大每
服二十丸温酒送下不拘時候
桑枝煎治紫癜風
桑枝(十斤)益母草(三斤)
右件用水五斗慢火煮至五升濾去粗入小鐺内熬
為膏每夜臨卧服半合温酒調下
硫黃膏治紫癜風
硫黃白礬(並細研各一兩)磠砂(細研)白附子(各半兩)附子
雄黃(細研各七錢半)蛇蜕(一條)
右為細末入研令勻用清油四兩黃蠟二兩先煎油
三五沸下蠟後入藥末煎成膏每取塗所患處日三
度用之
灰藋膏治紫癜風
灰藋草(不以多少燒作灰用重紙襯水淋取汁熬膏)蝦蟇灰白礬灰
硫黃(各半兩)雄黃(二錢)硃砂(七錢半水飛)膩粉(研)麝香(各一)
(錢研)
右外藥為細末同研令勻用灰藋膏調塗所患處乾
即再塗之
治紫癜風
硫黃(二兩細研)
右先用麄布擦患處令傷用面油調藥末如膏一日
三度塗之
白癜風夫肺有壅熱又風氣外傷於肌肉熱與風交井
邪毒之氣滯留於腠理與衛氣相搏不能消散令皮膚
皴起生白斑點故名白癜風也
烏蛇散治身體頑麻及生白癜風
烏蛇(三兩酒浸)白殭蠶(炒)獨活(去蘆)天麻胡麻子(各二兩)
天南星(二錢半)白附子(炮)川烏頭(炮去皮臍)桂心防風
(去蘆)細辛(去苗)枳殼(去穰麩炒)蟬蜕(各半兩)
右為細末每服二錢温酒調下不拘時
防風湯治白癜風
防風(去蘆)地骨皮山梔子王不留行荆芥穗
惡實人參(去蘆)生乾地黃(各一兩)甘草(炙七錢半)
右㕮咀每服五錢水二盞入惡實根少許煎至一盞
半去粗温服不拘時候日進二服大有神效
苦參散治肺藏久積風毒皮膚間生白癜不止
苦參(去蘆三兩)松脂附子(去皮臍)梔子仁木蘭皮
露蜂房(各一兩)烏蛇(二兩酒浸)
右為細末每服二錢温酒調下不拘時候
摩風膏治白癜風
附子川烏頭防風(各二兩)凌霄花躑躅花
露蜂房(各一兩)
右件細剉用豬脂三斤煎煉看藥黃焦去粗候泠收
甆合中用摩風癜上以差為度
又方
硫黃蜜陀僧膩粉乳香(四味並細研)杏仁白
僵蠶(炒)
右為細末酥調成膏用漿水洗瘡以生布擦破塗之
日夜四五次甚妙
治白癜風
紅灰藋草蒼耳根莖(各五斤)茄子根莖(三斤)
右件並晒乾一處燒灰用水一斗煎湯淋取汁却於
鐺内熬成膏以甆合盛用好乳香半兩研又入鉛霜
膩粉各二錢半相和入於膏内用煉成黃牛脂二兩
入於膏内調攪令勻每取摩塗所患處一日塗三上
夜塗一上
治白癜風胡桃塗之
胡桃(初生青者五枚)硫黃(半兩細研)白礬(二錢半細研)
右件和研為膏日三兩次塗之瘥
治白癜風
附子(一枚生用)硫黃(半兩研)雞子(三個用米醋浸經七日看殼軟取出用白調藥)
右為細末用米粉二錢半更研令勻雞子白調塗之
如粉膏治白癜風
白礬硫黃(各半兩)
右件同研如粉用醋調塗即瘥
治白癜風如雪色
硫黃香墨(各一兩半)
右件同研如粉用生布揩癜上微傷用醋和如膏塗
之作瘡未差更塗
三聖膏治白癜風
硫黃(生研)黃丹(各半兩研)
右件用生絹袋盛緊縛定蘸生薑自然汁於白癜上
搽之日夜十次自愈
治白癜風
草烏(半兩)巴豆(二錢半)
右為細末以醋和為劑用絹布裹定浴後擦之其患
處自愈矣
紫桂散治白點漸長如癬
桂(不以多少去麄皮)
右為細末唾津和調傅每日三四次塗傅之甚妙
又方蘿蔔白汁生白礬(三錢)先用生布揩令微破
塗之不過三上差
又方楸木白皮細剉用水五斗煎取五升濾去粗
於慢火上再熬如稠膏用不津器收每用膏以手摩
塗所患處日三五次上效
治白癜風淋洗
桑柴灰(三斗)
右納大甑内蒸使氣溜下釜中取湯淋汁熱洗不過
五六度差
白駁病源論云風白駮者面及頸項身體皮肉色變白
與肉色不同亦不痒痛謂之白駮此亦是風邪摶於皮
膚血氣不和所生也夫白駮者是肺風流注皮膚之
間久而不去之所致也多生於項面點點斑白但無瘡
及不瘙痒不能早療即便浸淫也
治面上風白駮
弊帛蟾頭蛇蛻皮故麻鞋底苕帚甑
帶(各一兩)
右件藥以月蝕之夜盛蝕時合燒灰為末每服一錢
温酒調下日進三服更用北散醋調塗之甚妙忌雞
豬魚肉大蒜等物
治白駮
硫黃(研細)草決明半夏(生用)槲樹皮(燒灰各一兩)蛇蜕皮
(一條燒灰)
右為末用清漆和之薄塗白處欲塗藥時先用巴豆
中截摩白處令皮微起却敷藥二三遍即愈
又方
雄黃硫黃(並細研)附子(生用各壹兩)
右為細末醋調塗之
又方
雌黃硫黃(各二錢半)蛇蛻皮(二條燒灰)
右件同研為末用醋調如膏先以巴豆中截揩白處
令皮起然後敷藥三二遍差
又方硫黃(研)川烏頭(各一兩)為細末醋調塗之
又方桂心(為末)以唾調塗駁上日再塗即愈
又方取樹孔中水温熱洗之然後搗桂心牡蠣等分
為末用面油調塗白駁上日三夜一
又方先用新布擦令赤用醋摩巴豆塗之效
又方鰻鱺魚脂
右先洗拭駁上擦令微痛用魚脂塗之一上便瘥
治白駮用蛇蛻燒末醋調敷上神效
癧瘍風夫風邪積熱居於肺腑久而不散流溢皮膚令
人頸邊胸前腋下自然斑駮點點相連其色微白而圓
亦有紫色者亦無痛痒謂之&KR0659;瘍風也凡此皆風之與
熱伏留肌腠之間氣血不和乃作此疾也
烏蛇散治癧瘍風斑駮如白癜
烏蛇(三兩)犀角屑(一兩)防風羌活(並去蘆)黃芩(去蘆)苦参
(去蘆各二兩)人参丹参玄参沙参(各去蘆)桂心
秦艽(去蘆寸)川芎梔子仁白鮮皮川升麻
通草白蒺藜枳殼(麩炒去穰各一兩)
右為細末每服貳錢温酒調下食後良久服之忌雞
豬魚熱麵等物
炊帚散治面及項忽生白點狀如白癬名曰癧瘍
故炊帚甑帶鞋底蛇蛻皮(各半兩)
右四件收藏一處伺候月正蝕時都燒之成灰研令
細每服貳錢温酒調下不拘時候仍用醋調藥如膏
塗敷駮上即消
又方烏蛇(一條)
右為細末每服貳錢用熱豆淋酒調下日進三服
女萎膏治身體癧瘍斑駁
女萎附子雞舌香木香白芷(各半兩)麝香
(研一錢)
右件細剉用臘月猪膏半斤煎藥看黃焦便去滓入
麝香攪令勻放凝用麄布擦斑駮上微疼塗之即瘥
蜀水花膏治癧瘍
蜀水花鷹糞白白附子白蘞當歸(各一兩)
麝香(一錢另研)
右件剉碎用豬脂壹斤合煎諸藥焦黃去粗候冷入
麝香攪令勻於甆合中盛先擦微破敷塗之
蒼耳丸治癧瘍風
蒼耳葉(不計多少隂乾)莨菪子
右為細末每用伍兩取粟米貳合煮作粥即研如膏
却用莨菪子淘去浮者炒令黃黑色搗為末用壹兩
相和令勻丸如菉豆大每服貳拾丸空心温酒送下
晩食前再服
又方
附子硫黃(各半兩研)蒼耳(一握隂乾)
右為細末用醋調先以生布揩擦微赤破敷塗之乾
即更塗一方加鐵精無蒼耳
又方蒴藋(二斤)防己(半斤)並燒灰用水淋取釅汁洗癧瘍
訖後别用醋研防己塗之即愈
又方
羊蹄草根蘸醋於生鐵上磨旋旋刮取塗於患處未
瘥更入硫黃少許同磨塗之
又方
青胡桃皮(三枚)硫黃(二錢半細研)
右件爛搗入醬少許更研令勻先用泔清洗之然後
塗於患處
又方烏賊魚骨用三年陳醋研磨如糊先用生布擦
令肉赤即塗其上
又方五月收赤脚蜈蚣燒灰醋調塗之
又方用自死蜣蜋為末先用布揩擦患處令熱敷之
一宿即瘥
烏白癩
烏癩夫癩疾皆是惡風及犯觸忌害所得初覺皮毛變
黑或淫淫苦痒如蟲行或眼前見物如垂絲言語無定
心常驚恐皮肉之中或如桃李癮疹赤黑手足頑麻針
刺不覺痛脚下痛頑不得踏地凡食之時開口出氣而
鳴語亦如是身體生瘡痛痒而時如蟲行或兩肘如繩
縛此名烏癩又有黑癩凡二癩之症大同小異故不别
錄也
蝟皮丸治烏癩
蝟皮蚺蛇頭(各燒存性)魁蛤(各一枚)蜈蚣(一條半)蝱蟲(去頭)
(足翅)蠐螬(焙乾)紅娘子(去頭足翅)水蛭(糯米炒熟)螌蝥(去頭足翅)蜘蛛
(焙各三个)鯪鯉甲(三片)龍骨(研)川椒(研)川大黃黃連
麝香(研)桂心水銀(各半兩)石膏(細研)川芒硝(各一兩)白
礬(枯)滑石(研水飛)甘遂(與胡麻同炒以胡麻熟為度各二錢半)附子(二枚)
(炮去皮臍)巴豆(去皮心膜油)雷丸(各㭘伍粒)
右為細末同研令勻煉蜜和丸如小豆大每服壹丸
温水送下空心臨卧各一服未覺每服加壹丸如小
便莖中痛即有蟲下皆死也細觀形狀痛多即减一
丸痛少則加至貳丸以瘥為度
右方乃攻毒取蟲之峻劑非灼知臟腑有蟲毒及精
神可勝攻下者不可輕服仍參薛氏治癘風變症類
症治法用之(見雜病凖繩第五)
治烏癩皮膚變黑生瘡腫痛殺蟲雄黃藥塗之
雄黃(水飛)金星石銀星石紫石英白石英
太隂玄精石馬牙硝白礬(各一兩)
右為細末入甆合中用白土泥固濟候乾用炭火伍
斤煆通赤即止以土蓋罨藥合候來日取出於濕地
上紙襯盆盖出火毒三伏時再研如粉取楓樹膠煮
汁和調每日用塗之以差即止
硫黃散治烏癩瘡久不瘥
硫黃雄黃雌黃金星石銀星石握雪
石水浮石寒水石蜜陀僧馬牙硝不
灰木槐白皮蟬蜕亂髮灰蜂窠灰蝸
牛子牡蠣麝香(已上各一錢)白礬(五錢)
研細用水銀半兩以津唾殺研如泥另入膩粉貳錢
半用生清油肆兩調勻每於患處遍塗之立效
大黑神膏治烏癩及諸癩遍身生瘡及多膿血
川烏頭芎藭川升麻防己(去皮)黃檗藜蘆
黃連白礬(細研)雄黃雌黃(並細研)胡粉(各半兩研)巴
豆杏仁(各十四粒)松脂亂髮(各如雞子大)
右剉如大豆粒用豬脂貳斤并藥同煎以亂髮消盡
為度綿濾去粗後入雄黃雌黃胡粉白礬攪勻收入
甆器中每用塗於瘡上一日至夜三次塗之每次以
熱鹽水洗過然後更塗之藥勿令入口眼
治鳥癩殺蟲
雌黃(不拘多少)
右研如粉用醋和雞子黃攪勻塗於瘡上乾即再塗
蜂房釀酒治烏癩
露蜂房(伍兩)苦參(四斤)
右件細剉用水叁斗煮取壹斗貳升去粗浸麴肆斤
半炊糯米叁斗入麴蘖搜拌如常醖法酒熟壓去糟
每温一小盞食前服之
白癩夫白癩病者其語聲嘶鳴目視不明四肢頑疼身
體大熱心中驚恐手脚緩縱臂臋拘急内如針刺或生
癮疹而起往往正白在皮肉裹鼻有息肉目生白珠當
於瞳子視無所見名白癩也
白花蛇散治癩病語聲嘶鳴者
白花蛇晚蠶蛾(去頭足翅)天麻槐子羌活防
風(各去蘆)蔓荆子威靈仙白蘚皮枳殼(去穰麩炒)
(各一兩)甘草(炙半兩)為細末每服貳錢温酒調服不
拘時日進二服
鯪鯉甲丸治白癩
鯪鯉甲(三片)蝮蛇(半條)魁蛤(半枚)水蛭(生用)蜘蛛(生用)螌蝥(去頭)
(足翅)蝱蟲(去足翅各二個)蠐螬(生用三箇)蜈蚣(一條)龍骨(半兩研)石膏
(一兩細研水飛)白礬(枯)滑石川芒硝硝石水銀(與硝)
(石點楮汁研令星盡)川大黃黃連桂心(各半兩)附子(炮去皮臍)
(二枚)雷丸(十枚)巴豆(十二粒去皮心膜油)川椒(二錢半)
右為細末煉蜜和丸如梧桐子大每服貳丸空心臨
卧温水送下日進二服
天麻煎治白癩
天麻(一斤)天蓼木(三斤)
右件剉如大荳粒用水叁斗入銀鍋或石鍋中熬至
壹斗貳升濾去粗却於慢火上熬如稀餳每服半匙
食前用荆芥薄荷酒調下
又方治白癩
馬鞭草(不以多少)為細末每服壹錢食前用荆芥薄荷
湯調下
苦参酒治周身白點如脂如榆莢搔之白屑落或痒
或痛色白漸展世呼白癩
苦参(伍片)露蜂房(伍兩)蝟皮(一具)
右剉碎用水叁斗煮取壹斗去粗浸細麯伍斤炊黍
米叁斗拌如常醖法酒熟壓去糟每於食前温飲一
小盞
治白癩
螌蝥(十四枚)大蝮蛇(一條乾者首尾全)
右件用酒七升入甆瓶中用糠火煨酒及三升濾去
粗收甆合中每用酒塗於白癩上
癮疹
孫真人論曰素問云風邪客於肌中則肌虚真氣發散
又被寒搏皮膚外發腠理開毫毛塗氣妄行之則為痒
也所以有風疹痛痒皆由於此又有赤疹者忽然起如
蚊蟲咬煩痒極者重重疹起搔之隨手落又有白疹者
發冷亦有赤疹盖赤疹者發熱夫風癮疹者由邪氣
客於皮膚復遇風寒相搏則為癮疹若赤疹者由濕熱
搏於肌中風熱結成赤疹也遇熱則極若冷則瘥也白
疹者由風氣摶於肌中風冷結為白疹兩則極或風中
亦極得晴明則瘥着厚煖衣亦瘥也其脈浮而洪浮則
為風洪則為氣風氣相搏則成癮疹致身體為痒也
丹溪云疹屬熱與痰在肺清肺火降痰或解散出汗亦
有可下者疹在表者消毒飲子防風通聖散在裏者
大柴胡湯四順飲子虚者補中益氣湯皆同傷寒施治
也朱院君三十餘久患癮疹身腫而紫色予與防風
通聖散加牛蒡子為極細末每貳錢水盞半入薑汁令
辣煎食前熱飲之
或問斑疹何如曰方論皆謂緣肌中有濕若涼熱之氣
所折熱結不散則成赤疹若因風邪所折風熱相搏則
成白疹赤疹得熱則劇得冷則减盖熱氣鬱於内故惡
熱宜冷白疹得隂雨則極得晴則減盖熱氣散釋於外
故惡冷宜熱熱搏於血分其邪因并發於表則赤若風
濕搏於氣分則氣液不行因邪并發於表則白夫如是
然後與治法相應邪熱者故惡熱而喜凉邪濕者故惡
雨而喜晴矣方論中又有風㾦㿔者即内經所謂汗出
見濕乃生痤疿又曰勞汗當風寒薄為鬱乃痤疿即癮
疹屬也疹㾦㿔類也此皆謂外邪欝肌肉玄府之熱者
矣然則與内經言少陽少隂而君相二火客熱之勝為
丹疹外發者方論中則無有也故人氣君相二火鬱發
而變者宜乎未之及耳若此條是人氣所變之一者也
故二火鬱發出血氣之表與外邪所鬱無異更有小兒
發痘瘡之外必有出疹一次亦是君相二火發出未盡
之胎毒也初虞世治皮膚風熱遍身生癮疹牛蒡子
浮萍等分以薄荷湯調下貳錢日二服
衍義有人病遍身風熱細疹痒痛不可任連腦脛臍腹
及隱處皆然涎痰亦多夜不得睡以苦参末壹兩皂角
二兩水壹升煎濾淨汁入石器熬成膏和苦参為丸如
桐子大食後温水服二拾丸次日便愈千金方治法曰
疹宜煮礬石汁拭之或煮蒴藋和少酒以浴之良又
曰或煮石南汁拭之良或水煮雞屎汁拭之餘一切如
治丹方法[病-丙+(穩-禾)]疹為風屎亦名風尸盛者石南湯主之
石南湯(神巧方亦名石南根飲子)治風癮疹瘙之則作瘡風尸身痒
面目腫起
石南葉(神巧南根)乾薑(炮)黃芩細辛(去苗)人参(去蘆各一兩)
桂心麻黃當歸芎藭(各一兩半)甘草(炙二兩)乾地
黃(七錢半)吳茱萸(一兩二錢半)
右為㕮咀每服肆伍錢水壹大盞好酒貳合同煎至
捌分去粗熱服不拘時候衣盖令出汗
加味羌活飲治風寒暑濕外搏肌膚發為癮疹增寒
發熱遍身瘙痒隨臟氣虛實或赤或白心迷悶亂口
苦咽乾
羌活前胡(並去蘆各一兩)人参桔梗(並去蘆)甘草(炙)枳
殼(去穰麩炒)川芎天麻茯苓(去皮各半兩)薄荷蟬蜕
(去頭各三錢)
右為細末每服叁大錢水壹盞生薑三片煎至七分
去粗温服無時
羚羊角散治風癮疹遍身痒痛心胸滿悶
羚羊角屑白鮮皮白蒺藜防風(去蘆)麻黃(去節)
甘草(炙)羌活(去蘆各一兩)枳殼(麩炒去穰半兩)人参(去蘆)杏仁(去皮)
(尖麩炒)黃芩(各七錢半)生乾地黃
右為㕮咀每服肆錢水一中盞煎至伍分去粗入酒
壹合更煎一兩沸温服
皮散治肺臟風毒遍身瘡疥及風癮疹
枳殼(去穰用炭火燒存性)皮(燒灰各四兩)甘草(炙半兩)荆芥穗
杏仁(各二兩䴸炒去皮尖)
右件除杏仁用水一椀於銀器内熬去水一半已來
安放令乾另研細次將各藥末同研勻於甆合内收
每服三錢食後温酒調下
犀角散治風癮疹心悶
犀角屑川升麻人参玄参沙参防風
(四味各去蘆)白鮮皮白疾藜(各兩)(一)甘草(炙)馬牙硝(各半)
(兩研)牛黃(二錢半研細)
右為細末入牛黃末同研令勻每服貳錢用竹葉湯
調下不拘時
鬼箭羽散治風癮疹累醫不效
鬼箭羽白蒺藜防風(去蘆)白蘞甘草(炙)白礬
(枯各一兩)
右為細末先用粟米粉伍合炒熟拌每服二錢温熟
水調下不拘時
漏蘆丸治風癮疹
漏蘆(一兩)枳殼(䴸炒去穰)苦参(各三兩)防風(去蘆)川大黃(煆)烏
蛇
右為細末煉蜜和㨶三二百下丸如梧桐子大每服
叁拾丸用温漿水送下食後服
楓香丸治風癮疹痒不可忍
楓香白鮮皮白蒺藜蛇床子羚羊角屑
(各一兩)川烏頭(翅去皮臍)藁本(去蘆)仙靈脾蔓荆子莽
草赤箭(各半兩)
右製服法同前
加味烏荆丸治癮疹上攻頭面赤腫瘙痒抓之皮脱
落作瘡作痒或痛淫液走注有如蟲行
川烏頭(湯洗浸三五次去皮尖焙乾)荆芥穗(各半兩)當歸(水浸三日洗焙)
(乾秤一兩)薄荷(伍錢)
右為細末醋煮糊和丸如梧桐子大每服伍拾丸温
酒或茶清(送下)
治風癮疹疼痒不可忍
赤土(不拘多少細研)每服壹錢空心温酒調下
治遍體疹風側子(作末)冷酒調服
治風癮疹痒不止
枳殼(麩炒去穰三兩)為細末每服叁錢水壹中盞煎至七
分去滓温服無時一方水煮枳殼為煎塗之
治風疹入腹身體腫硬強乾燥
蔓荆子(三兩為細末)每服貳錢温酒調下
又方
白蜜(一合)酒(二合)二味調和空心温服
又方
白僵蠶(不拘多少焙令黃色)
右為細末用酒調服之立瘥
烏蛇膏治風癮疹結腫攻衝遍身發熱痒痛及治筋
脈攣急
烏蛇當歸(去蘆)木鼈子枳殼(去穰)大黃(各一兩)天麻
附子苦参天南星桂心細辛(去苖)吳茱
萸羌活(去蘆)蒼术(去粗皮)防風牛膝川椒白
芷白殭蠶乾蝎(各半兩)
右件藥並生用剉碎以頭醋半斤拌浸一宿用蠟月
煉成猪脂二升於鐺中入藥以慢火煎看白芷變黃
紫色下火濾去粗令淨入於甆合内盛之用摩塗於
所患處立效
蒴藋膏治風瘙癮疹皮膚中苦痒搔之血出
蒴藋根薔薇根(各二兩)白蒺藜附子獨活(去蘆)
白芷防風(去蘆)苦参(去蘆)川升麻漏蘆漢防已
川椒木香蛇銜草茺蔚子枳殼(一方作枳)
(實)莽草犀角屑(各一兩)
右件並生用細剉以頭醋浸一宿明旦用銅石銀鍋
中盛慢火上以臘月煉成猪脂二斤半與藥同煎令
白芷赤色膏成濾去粗盛甆合中每取塗摩患處累
用即瘥一方無薔薇根
莽草膏治身體赤癮疹而痒瘙之隨手腫起
莽草(七錢半)當歸芎藭大戟細辛芍藥
芫花川椒躑躅花附子蒴藋根(各一兩)苦
参(二兩)豬膏(成煉者三斤)
右件細剉用酒浸一宿猪膏煎之候附子色黃膏成
去粗以敷病上日三用之
青羊脂膏治風熱赤疹搔之逐手作瘡
青羊脂(四兩)甘草芍藥(各三兩)白芷白芨黃芩
防風(去蘆)黃耆升麻寒水石(各一兩)石膏竹
葉(切各一升)
右為㕮咀先用水捌升煮石膏竹葉取四升去粗浸
諸藥豬脂二斤合煎膏成敷病處效
蒴藋煎治赤白風癮疹
蒴藋根白蒺藜兔藿細辛虎杖(各三兩)辛
夷白礬鹽(各二兩)
右剉並生用拌勻每藥伍兩水壹斗煮取二升去粗
再煎至半升用綿蘸藥塗患處頻塗之即效
治風腫及癮疹
白礬石灰(各一兩)
右件為末用生薑自然汁調和如稀糊薄塗患處日
用一上效
治風癮疹宜用楓香湯洗之
楓香(半斤)芎藭川大黃黃芩當歸川升麻
甘草射干(各二兩)苦参(三兩)蛇床子(一兩)
右件藥並生用㕮咀每用伍兩水壹斗煮取伍升去
粗看冷熱洗病上日三五度
治風身體生癮疹宜用蒴藋根湯洗之
朔藋根蒺藜苒當歸(各伍兩)蛇床子細辛(各二)
(兩)
右件細剉用水一斗伍升煮取壹斗去粗看冷熱洗
患處日用三五度藥水冷再温用之
地骨皮湯治風癮疹
地骨皮(半斤)當歸(四兩)鹽(二兩)白礬末(一兩)
右件細剉每用藥伍兩水九升煮取二升去粗再煎
至壹升收甆器中用綿蘸拭患處五七(度瘥)
治風癮疹洗神效
蒴藋白蒺藜白礬(細研後入)茵芋馬藺子茺
蔚子細辛扁何(各二兩)
右剉用醋漿水一斗煮取伍升去柤入白礬洗之
治風癮疹百治不瘥神效
白礬(五兩)
右為末用酒叁合小便壹升煎如稀膏以綿蘸藥於
上輕手揩之令熱徹入皮膚其風疹須臾消散一
方只用白礬末酒浸帛蘸染患處
治徧身癮疹
右用石灰不拘多少研極細和醋漿水塗疹上隨手
即減千金方用石灰淋取汁洗之良
又方蒴藋煮湯和少酒塗之無不瘥亦可作湯浴
治癮疹痒茺蔚子莖作湯浴之良
治風疹痒不止
蕓薹菜三握搗取汁於疹上熟揩時時取少汁揩令
熱徹又續煎椒湯洗之
又方
蛇蛻皮壹條水一升煎取半升鷄翖蘸熱藥湯塗上
即瘥
單方治面目身體生㿀或痒或瘭子腫起不即治或
殺人
右用羚羊角燒為灰研令極細以鷄子清和塗之極
神騐無鷄子水和塗亦妙
瘾疹入腹亦能殺人用蠶沙煎濃湯洗之
風瘙癮疹成瘡夫風邪客熱在於皮膚遇風寒所傷則
起癮疹熱多則色赤風多則色白甚者痒痛搔之則成
瘡也
卷栢散治風皮膚癮疹及風熱生毒瘡
卷栢枳殼(麩炒去穰)羌活(去蘆)麻黃(去節)五加皮(各一兩)赤
箭天竺黃藁本(去蘆)防風(去蘆)芎藭黃芪桑
耳犀角屑(各半兩)烏蛇(二兩酒浸)
右為細末每服貳錢食前薄荷湯調下忌熱麵鷄豬
魚蒜等物
丹参散治風瘙皮膚赤瘾疹瘙痒隨搔生瘡
丹参人参苦参(並去蘆)雷丸牛膝(酒浸)防風(去蘆)
白附子(炮)白花蛇(酒浸二兩)
右為細末每服貳錢食前煎甘草酒放温調下
升麻膏治諸熱風毒氣攻衝皮膚搔生癮疹赤起生
瘡兼有黃水結為膿疱痛
川升麻白蘞漏蘆枳殼連翹藍葉
黃芩梔子仁蒴藋根玄参(去蘆)大黃蛇銜
草川芒硝犀角屑(各一兩)
右件細剉用竹瀝叁升拌勻經一宿用成煉豬脂貳
斤同煎候白蘞色焦黃絞去粗令凝用摩塗患處日
六次瘥
治風瘙癮疹遍身皆痒搔之成瘡
茵蔯(生用)苦参(各五兩)
右件細剉用水一斗煮取貳升温熱得所蘸綿拭之
日五七度瘥
又方
蠶砂(一升)
右用水貳斗煮取一斗貳升去粗温熱得所每日頻
頻洗之
疥癬
夫疥癬者皆由脾經濕熱及肺氣風毒客於肌膚所致
也風毒之浮淺者為疥風毒之深沉者為癬盖癬則發
於肺之風毒而疥則兼乎脾之濕熱而成也久而不愈
延及遍身浸淫潰爛或痒或痛其狀不一二者皆有細
蟲而能傳染人也疥有五種一曰大疥焮赤痒痛作瘡
有膿二曰馬疥隱起帶根搔不知痛三曰水疥㾦㿔含
漿摘破出水四曰乾疥痒而搔之皮起乾痂五曰濕疥
薄皮小瘡常常淫汁是也癬之狀起於肌膚瘾疹或圓
或斜或如莓苔走散内藏汁而外有筐其名亦有六焉
一曰乾癬搔則出白屑索然彫枯二曰濕癬搔則多汁
浸淫如蟲行三曰風癬搔則痒頑不知痛痒四曰牛癬
其狀如牛領之皮厚而且堅五曰狗癬時時作微痒白
點相連六曰刀癬則輪郭全無縱横不定是也治法當
以殺蟲渗濕消毒之藥敷之内服和脾清肺除風散濕
之劑庶絶其根又面上風癬初起㾦㿔或漸成細瘡時
作痛痒發於春月名吹花癬女人多生之此皆肺經藴
積風熱陽氣上升發於面部或在眉目之間久而不愈
恐成風疾治法當清心火散肺經之風熱然後以消毒
散熱之藥敷之則自愈矣戴院使云此雖皮膚小疾
不足為害然瘡有惡瘡癬有頑癬疥癆噆膚尤為煩擾
甚至經年累月不能脫洒凡病此者不當專用外傅藥
須内宣其毒可也升麻和氣飲消毒飲四順清涼飲犀
角飲皆可用
通治疥癬方
升麻和氣飲治瘡腫癤疥痒痛
升麻桔梗蒼术乾葛甘草大黃(煨各一錢)
陳皮(二錢)當歸半夏茯苓白芷乾薑枳
殼(各伍分)芍藥(一錢半)
右作一服水貳鍾煎至一鍾食遠服
當歸飲子治瘡疥風癬濕毒燥痒
當歸川芎白芍藥生地黃防風白蒺
藜荆芥(各一錢半)何首烏黃茋甘草(各一兩)
右作一服水貳鍾煎至壹鍾食遠服或為末亦可
除濕散大治一切風毒疥癬癩痒狀如風癩
苦参何首烏荆芥穗蔓荆子薄荷(各一兩)
白芷天麻川芎防風(並生用)烏蛇(酒浸一宿焙乾各半)
(兩)
右為細末每服三錢茶酒任調下無時日進三服六
日一浴令汗出血氣宣通六日膚澤如故
苦参丸治遍身瘙痒癬疥瘡瘍
苦参(四兩)玄参黃連(去鬚)大黃(剉碎炒香)獨活(去蘆)枳殼(去穰)
(炒)防風(去又各二兩)黃芩(去黑心)梔子菊花(各一兩)
右為細末煉蜜和搗千餘下丸如梧桐子大每服三
拾丸食後漿水下日進三服茶酒任下亦得
四生散治腎臓風疥癬等瘡及眼目昏花視物不明
白附子(下注生瘡用黑附子)黃茋沙苑蒺藜羌活(各二兩)
右為細末每服貳錢空心鹽酒調下若於豬腰子切
開夾藥在内合定拴住紙裹煨熟尤妙又有患赤眼
睛痛不可忍臨睡一服目反大痛至二鼓時乃得睡
更三四服大愈再有頑癬經年服藥貼藥俱不效後
得此藥三四服盡除此方治人腎臟風及眼疾頑癬
無不效
治面身搔痒明目爽神
威靈甘草石菖蒲苦参胡麻何首烏藥末二錢酒一
椀渾身瘙痒一時悉止
羌活散治頑癬疥癩風瘡成片流黃水久不瘥者
羌活獨活明礬白鮮皮硫黃狼毒(各一)
(兩)輕粉(二錢半)白附子黃丹蛇牀子(各半兩)
右為末油調成膏傅之
疥藥神效散治乾濕膿窠諸種疥癬
㯽榔蛇牀子(各一兩)全蠍(半兩)倭硫黃(一兩伍錢)
右化開硫黃入荆芥末三錢煎數沸候泠加輕粉貳
錢泠再碾末加三柰半兩妙右為細末先將小油滚
過候泠調上藥擦瘡上仍以兩手搓藥聞藥氣神效
香疥藥治風癬瘡黃水瘡疥瘡牛皮癬瘡
輕粉水銀樟腦(各三錢)大楓子(去殼)川椒(各四十玖)
(粒)桕油燭(一對)杏仁(少許)
右為細末疥用絹包裹瘡上熨黃水瘡搔上此藥功
效如神
八仙散治遊風腫痒疥癬瘡或因洗頭遊風瘙痒生
瘡
細辛荆芥白芷黃芩川芎防風地
骨皮甘草(各等分共為粗末)
右每用藥二錢水二盌煎十沸去滓熱搨患處
一上散治諸般疥癬必效
雄黃(通明手可碎者)熟硫黃黑狗脊蛇床子(炒各半兩)寒
水石(六錢)螌蝥(三個去翅足研碎)
右另研雄黃硫黃寒水石如粉次入螌蝥和勻蛇床
黑狗脊另為細末同研勻洗疥癬令湯透去痂油調
手中擦熱鼻中嗅兩三次擦上可一上即愈如痛甚
腫蒲高起者加寒水石一倍如不痛痒只加狗脊如
微痒只加蛇床子如瘡孔中有蟲加雄黃如患火炙
湯盪者加硫黃只嗅不止亦可愈
治一切男子女人渾身疥癬一家傳染經年搔痒不效
者
百部(半兩碎切)亂髮木香(碎切)㯽榔(搥碎)苦参(碎切各一兩)川
椒(三銖)鯽魚(一個不要見水切成片)
右以油五兩煎前藥得所去藥却用麝香一分膩粉
拾錢硫黃雄黃各半兩同研令勻入在油内更煎攪
五七沸瀉出磁器盛之非時使也
五龍膏治疥癬
硫黃白礬白芷吳茱萸川椒(各等分)
右為細末煎真麻油候冷將前項藥末調勻每早晚
塗之
楓實膏治風瘡燥痒疥癬
大楓子肉(半兩)輕粉&KR0008;礬(各些少)
右搗為膏擦瘡上
證治凖繩卷一百十五
