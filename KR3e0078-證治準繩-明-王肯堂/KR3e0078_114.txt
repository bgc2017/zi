證治準繩卷一百十四
明王肯堂撰
外科
諸腫
無名腫毒者不拘於頭面手足胸腹等處焮赤腫硬結
核疼痛又名腫瘍又名虚瘍也但腫無頭無面者俱是
也腫勢盛者以稜針刺去惡血切不可以火針烙之
惡寒發熱或頭疼或拘急宜表散之以荆防敗毒散
腫勢盛表裏俱實者追疔奪命湯無表裏證腫勢盛
者以兩面龜散若暴發赤腫切不可以針破只宜以
洗腫方淋洗以八仙膏解毒丸等藥塗之若急切即
用金腦香葉田茶菊擂酒煖服以渣敷患處以汁刷患
處尾凥骨處結毒如桃李之大紅赤焮痛不能行動
此名病䗔用芙蓉葉搗酒炒縳爛者以䗔尾殼火煆存
性為末用麻油調搽即愈大效紫游虚瘍用魚苞子
根煎水入酒和服又以水荔花葉赤子葉搗刷有熱者
以追疔奪命湯加雞屎子雞距根手背脚背腫大有
赤痕如蝦之狀名病蝦證也用油炒鹽糟令香以熱湯
淬之泡湯乘熱淋洗之即消要服痱瘍藥膝内膁近
摺紋之處結核腫痛但核形長如魚之狀名上水魚以
稜針亂刺去惡血以&KR3885;枯雷廷藤山樟子葉搗糟炒縳
之又用山雷廷藤赤牛膝山蘇木梣枯搗鹽糟炒縳又
方雷藤鼈尿藤根皮搗糟炒縳之又方魚苞子梣枯搗
糟炒縳之又方山雷廷根皮梣枯搗糟炒縳及用七聖
膏敷之却以九金六馬散服之遍身起如風疹疥丹
之狀其色白不痛但搔痒抓之起白疕名曰蛇虱用油
穢田肥株山樟子葉樟樹葉柏葉煎水入些醋洗之又
方只用柏葉一味煎水洗更速也要服苦參丸蠟礬丸
金銀皂角丸脚背或脚趾腫痛不可忍以脚高懸起
其疼方止些若以脚垂下其疼不可當也名曰倒拔腫
瘍先用兩面龜一味煎酒服次服兩面龜散如不應以
犀角磨酒服大效耳中疼痛不可當者名曰腦裏虚
瘍宜以金腦香根或葉搗爛入井水少許濾去渣入片
腦半分研勻滴入耳中即效又用根磨薄荷湯入少酒
和服又用金雞舌苦參青木香金鳳尾擂水入片腦少
許和勻濾淨滴入耳中又服兩面龜散及以水坊子根
煎水入酒和服紫遊風用紫茶根皮擂水刷又方加
紅心蜈蚣小金錢豆瓣草馬蹄草金鶯葉尾擂水入些
醋煖刷之
附方
兩面龜散治一切腫瘍焮赤無名腫毒疼痛者
兩面龜雞屎子雞&KR0008;根詐死子真珠美
山烏豆紫金皮脱殼藤魚桐根山淡豉
連叉大青沿地雞&KR0008;
右水煎入酒和服發熱加水坊根吉面消骨裏
痛加紫金藤馬蹄金鐵馬鞭又方加白术待根山
芙蓉根山苧根川山蜈蚣
雞屎子散治虚瘍
雞屎子詐死子冬青根楊香根
右水煎入酒和服
退熱消毒散治無名腫毒發熱者
雞屎子雞&KR0008;根水坊根臭术待白根子
山烏豆苦花子紫金藤金腦香吉面消
連叉大青落鴉瓜藤大葉小青過山龍梗
大葉金凉傘
右薄荷煎服
天花刮毒散治一切腫毒焮赤疼痛
天花粉黃檗(各三兩)南星赤芍藥薑黃(各一兩)
為末井水調入些醋和煖刷患處夏月冷刷亦可
退腫消核散治一切無名腫毒及結核赤腫者
艮脚根(四兩)紫金皮樟柳根(各一兩)
右為末用毛屎梯葉生地黃苦薄荷金腦香金鳳尾
地薄荷赤藚子尻池葉不拘二三味取葉擂米泔水
入醋少許調勻煖刷又方單用艮脚一味為末以
生赤樟柳根磨米泔調塗更妙
消腫劫毒散治一切無名腫毒虚瘍等毒
毛屎梯葉(七分)雞屎子葉(三分)
右末用米泔水調温刷
又方生樟柳根為末米泔水調温刷或以毛屎梯葉
同刷亦妙
丹卒腫起大痛芫青根大者杵之和苦酒如泥煮三沸
帛上包之(葛氏)風毒腫三年苦酒濃煎蔥白以布包熨
腫上(外臺秘要)治一切熱毒腫商陸根和鹽少許傅之日
再易(孫真人食忌)治一切毒腫疼痛不可忍者搗萆麻仁
傅之立效(肘後方)治腫蒺藜子一升炒黃杵細以香油
和如泥再炒令焦以舊布如腫之大小攤之貼腫上勿
開頭㧺上(外臺秘要)治惡刺及狐狸刺毒腫取蒲公英草
根白汁傅之多塗立瘥余七月十五日夜左手中指背
揩著庭木痛不可忍十日後瘡日深漸高大痛欲死用
此而安(孫方)
經患熱腫水研山豆根濃汁塗乾再塗
衍臘月中以新瓦罐滿注熱水用朴硝二升投湯中攪
散掛北簷下俟硝滲出罐外却收之以人乳汁調半盞
掃一切風熱毒氣攻注目臉及發頭面四肢腫痛應手
神效
山腫毒或疼痛處以赤小豆為末水調傅頻換或用香
白芷水調傅尤妙又方白芙蓉葉晒乾同皂角為末
水調傅
丹治諸處皮裏面痛何首烏末薑汁調膏以帛裹於痛
處火灸皮鞋底熨之妙(經騐方)
治一切赤腫但癰毒結未成者並可消
右用黃蜀葵花子不拘多少研細滴水令稀稠得所
將絹帕子裹定旋挹所餘汁撲腫所四畔數撲之
犀角飲治諸風腫
犀角(一錢鎊)玄參連翹柴胡(去苗各半兩)升麻木
通(各七錢半)芒硝(生用)麥門冬(去心各一兩)沉香檀香射
干甘草(灸各二錢半)
右剉碎每服五錢匕水一盞半煎至八分去渣食後
温服及夜食後各一服利多即減一名犀角湯無檀
香
熨風散治諸瘡因風致腫
羌活防風白芷吳茱萸細辛當歸
芍藥芫花官桂(各等分)
右為麤末作一劑赤皮蔥連鬚細切半斤同釅醋拌
勻炒令極熱帛裹於瘡上熨之稍冷即換藥再熨之
上下痛止
蠶沙熨方治風腫
晚蠶沙鹽(各不拘多少)
右相和炒熱布裹熨之冷即再炒各入醋少許尤佳
水澄膏治熱腫痛大效
大黃黃檗鬱金天南星白芨朴硝
黃蜀葵花(各一兩)
右為細末每用新水一盞半藥末二錢攪調勻候澄
底者去浮水以紙花子攤於腫焮處貼之如急燥津
唾潤之此藥除熱毒赤腫神效如皮膚白色者勿用
之
石癰石疽(謂癰疽腫硬如石久不作膿者是也)
犀角湯治石癰熱毒氣盛腫硬疼痛口乾煩悶
犀角(鎊)木香(各七錢半)連翹梔子仁射干當歸
(切焙)升麻玄參赤芍藥枳殼(麩炒)甘草(生各一兩)大
黃(炒二兩)
右剉碎每服三錢水一盞煎至六分去滓不拘時温
服
黃連散治石癰結硬發熱紫赤色毒氣攻衝未定日
夜疼痛宜用此消腫化毒止痛
黃連川大黃(生)白蘞馬牙硝黃檗(各一兩)麒
麟竭青鹽(各半兩)赤小豆(半合炒熟)杏仁(四十九粒湯浸去皮尖研)
右為細末蜜水調塗乾即易之
大黃散治石癰腫硬疼痛心腹煩悶不得宣暢
川大黃(一兩炒)川芒硝黑豆皮枳殼(去穰麩炒各半兩)
牛蒡子(微炒)當歸芎藭(各二錢半)甘草(生剉半兩)
右剉碎分作三服每服水一盞煎至五分去滓不拘
時温服以利為度
治石癰堅如石未作膿者
右用生商陸根不拘多少熟搗傅之乾即易取軟為
度及治濕漏諸瘡癤羊城人用此方取效者多
沉香湯治石疽腫毒結硬口乾煩熱四肢拘急不得
卧
沉香防風(去义)木香(各七錢半)麥門冬(去心)當歸(切焙)枳殼
(麩炒)獨活(去蘆)麢羊角(屑)升麻玄參地骨皮赤
芍藥甘草(生剉各一兩)大黃(剉炒二兩)
右剉碎每服四錢水一盞半煎至七分去滓不拘時
温服
瘭疽(風疽)
瘭疽者肉中忽生點子如豆粒小者如黍粟極者如梅
李或赤或黑或青或白其狀不定有根不浮腫痛傷之
應心根深至肌經久便四面悉腫皰黯熟紫黑色能爛
壊筋骨若毒散逐脉入臟殺人南人名為搨著毒厚肉
處即割去之亦燒鐵烙之令焦如炭或灸百壯或飲葵
根汁或飲藍青汁若犀角汁及升麻汁竹瀝黃龍湯諸
單方治專去其熱取瘥其病喜著十指故與代指相似
人不識之呼作代指不急治之亦逐脉上入臟殺人南
方人得之皆斬去其指初指頭先作黯泡後始腫赤黑
黯瘮痛入心是也
治瘭疽秘方
射干甘草枳實升麻乾地黃黃芩(各二)
(兩)麝香(二分)前胡(三分)犀角(六分)大黃(十分)
右十味㕮咀以水九升煮取三升下大黃一沸去滓
納麝分三服瘥止不限劑數此方世所不傳神良(外臺)
(無黃芩深師加黃芩麻黃白薇枳實升麻松葉)
射干散治瘭疽皮肉中忽生點子如麻豆大或如桃
李腫痛不可忍
射干川升麻枳實(麩炒)川大黃(剉微炒)甘草(生用各一兩)
麝香(細研二錢半)前胡(去蘆一兩半)麢羊角屑(七錢半)
右剉碎入麝香令勻每服四錢水一中盞煎至陸分
去滓不拘時温服
丹砂膏治瘭疽
丹砂(細研)射干大黃(剉炒)犀角屑前胡(去蘆)升麻
芎藭黃芩(去黑心)沉香木香(各一兩)生地黃(二兩)麝
香(一錢二分半研)豬脂(二斤半)
右除丹砂麝香豬脂外剉碎以醋半斤和勻浸一宿
先熬脂令沸次下諸藥煎候地黃赤黑色以綿絞去
滓入丹砂麝香末以柳篦攪勻甆盒盛傅患處日三
五上又取棗大以温酒調空心日午服一方温水調
下半匙
治瘭疽諸疽十指頭焮赤痛痒方(千金翼名豬蹄湯)
白芷大黃芎藭黃芩黃連甘草細
辛藁本當歸藜蘆莽草(各一兩)
右十一味㕮咀以水二斗先煮豬蹄一具取一斗煮
藥取五升浸瘡即瘥
又方
竈屋塵竈突墨釡下土(各一升)
右三味合研令勻以水一斗煮三沸取汁洗日三四
度
治瘭疽著手足肩背忽發累累如赤豆剥之汁出者方
鯽魚(長三寸者一尾)亂髮(雞子大)豬脂(一升)
右三味煎為膏傅之
又方熬蕪菁子搗碎布裹展轉傅上良
又方以麻子熬作末傅上良
又方以豬膽傅之良
又方亂髮灰服方寸日三亦治發背
又方煮芸薹菜取一升服之并食乾熟芸薹數頓少
與鹽醬冬月研子水和服之
又方枸杞根并葵根葉煮汁煎令如糖隨意服之
治疽潰後方
以鹽湯洗拭了燒皂莢灰粉上良
又方牛耳中垢傅之良
又方梁上塵和車&KR2343;中脂傅之
又方以生麻油滓綿裹布瘡上蟲出
治疽似癰而小有異膿如小豆汁今日去明日滿者方
芸薹熟擣濕布袋盛之埋熱灰中更互熨之不過再
三度安瘥冬用乾者
又方皂莢煎湯洗瘡拭乾以檗皮為末傅之勿令作
痂
治疽卒著五指筋急不得屈伸者方
灸踝骨中央數十壯或三百壯
反花瘡(瘡有弩肉凸出者是)
薛翻花瘡者由瘡瘍潰後肝火血燥生風所致或瘡口
胬肉突出如菌大小不同或出如蛇頭長短不一治法
當滋肝補氣外塗藜蘆膏弩肉自入須候元氣漸復膿
毒將盡塗之有效不然雖入而復潰若誤用刀針蝕藥
灸火其勢益甚或出血不止必致寒熱嘔吐等症須大
補脾胃為善判官張承恩内股患癰將愈翻出一肉
如菌余曰此屬肝經風熱血燥當清肝熱養肝血彼謂
不然乃内用降火外用追蝕蝕而復翻翻而復蝕其肉
益大元氣益虚始信余言遂内用梔子清肝散外用藜
蘆膏而痊一上舍素膏粱善怒耳下結一核從潰而
瘡口翻張如菌焮連頭痛或胸脇作脹或内熱寒熱或
用清熱消毒之藥年餘未瘥余用補中益氣湯六味地
黃丸而尋愈一男子背瘡斂如豆許翻出肉寸餘用
消蝕割繋法屢去屢大此肝經血虚風熱余用加味逍
遙散三十餘劑塗藜蘆膏而消又用八珍散倍用參茋
歸术而斂一婦人素善怒臂患癰瘡口出肉長九寸
許此肝脾鬱怒氣血虚而風内動用加味逍遙散塗藜
蘆膏而愈後因怒患處脹悶遍身汗出如雨此肝經風
熱風能散氣故耳仍用前散并八珍湯而愈一男子
項患腫痰涎涌甚用散堅行氣等劑腫硬愈甚喘氣發
熱自汗盜汗體倦食少余曰此屬足三隂虧損當滋化
源不信反追蝕患處開翻六寸許㠁巗色赤日出鮮血
三月餘矣肝脈弦洪緊實余用大補湯加麥門五味五
十餘劑諸症漸愈血止三四復因怒飲食頓少其血湧
出此肝傷不能藏脾傷不能攝也用補中益氣湯為主
加五味麥門其血頓止再以六味丸加五味子常服瘡
口斂至寸許遂不用藥且不守禁而殁
藜蘆膏治一切瘡疽弩肉突出不問大小長短用藜
蘆一味為末以生豬脂和研如膏塗患處周日易之
臙脂散治反花瘡
臙脂貝母胡粉(各一分)硼砂没藥(各半分)
右研細先以温漿水洗拭後傅藥
甘草塗傅方治反花瘡
甘草(半生半炒)礬石灰人中白蜜佗僧(各半兩)
右為細末以童子小便半盞以無灰火熬用竹篦攪
成膏取塗瘡上日五次
惡實根塗傅方治反花瘡並諸瘡積年不瘥者
惡實根(研末肆兩)豬脂(二兩)
右調和如糊塗瘡上日三四次
諸瘡胬肉如蛇頭出數寸者硫黃末傅之即縮(聖惠)瘡
有肉凸出烏梅燒灰為末傅之立盡(鬼遺)又以白梅肉
杵細入蜜捏成餅如錢大貼之妙(聖惠)
梅治反花瘡馬齒莧一斤燒灰細研豬脂調傅
世瘡凸出寸許根如小豆或大如梅者用花脚蜘蛛絲
纏其根則漸乾
多骨疽
薛多骨疽者由瘡瘍久潰氣血不能營於患處邪氣陷
襲久則爛筋腐骨而脱出屬足三隂虧損之症也用補
中益氣湯以固根本若隂火發熱者佐以六味丸壯水
之主以鎮陽光陽氣虚寒者佐以八味丸益火之源以
消隂翳外以附子餅蔥熨法袪散寒邪補接榮氣則骨
自脱瘡自斂也夫腎主骨若腎氣虧損其骨漸腫荏苒
歲月潰而出骨亦用前法若投以尅伐之劑復傷真氣
鮮有不誤者舉人于廷器腿患流注年餘出腐骨少
許午前畏寒午後發熱口乾唾痰小便頻數余以為足
三隂虧損朝用補中益氣湯夕用六味丸料加黃茋當
歸五味子各三十餘劑外用豆豉餅諸症漸愈又以十
全大補之類喜其慎疾而愈一儒者患腐骨疽失於
調補瘡口不斂日出清膿少許已而常出三腐骨其脉
但數而無邪此氣血虚瘡結膿管而不能愈絍以烏金
膏日服十全大補湯而愈上舍王廷璋患前症三年
未愈肢體消瘦飲食難化手足並冷大便不通手足隂
冷余謂此陽氣虚寒用補中益氣湯八味丸仍炙其患
處而痊一男子上腭腫硬年餘方潰内熱作渴肢體
消瘦六脉洪大左手尤甚用補中益氣湯六味丸出腐
骨一塊仍服前藥諸症悉去瘡口亦歛一男子十六
歲足間腫黯潰而露骨體瘦盜汗發熱口乾用十全大
補湯六味地黃丸各五十餘劑而愈不然多變瘵症或
瀝盡氣血而亡一男子自十四歲閃足腫痛服流氣
飲外敷寒凉腐潰而至十六瘡口開張足背漫腫黯黑
骨露出形體消瘦盜汗不止發熱口舌乾燥天真已喪
用十全大補湯六味地黃丸各五十餘劑元氣漸復患
處漸赤脱落骨一塊又各五十餘劑始愈一婦人年
三十餘素弱左手背漸腫二年後潰出清膿腫黯連臂
内熱晡熱自汗盜汗經水兩月一至此肝脾氣血虧損
朝用歸脾湯夕用逍遙散腫處頻用蔥熨法兩月餘諸
症漸愈瘡出腐骨仍服前藥前後共三百餘劑得愈
時症
時毒者為四時邪毒之氣感之於人也其候發於鼻面
耳目焮赤腫痛重則咽喉頸項亦腫或漫腫無頭或結
核有根令人憎寒發熱頭痛或肢體痛恍忽不寧咽喉
閉塞醫人不識謂之傷寒便服解熱之劑一二日間腫
勢益增始知藥誤原夫此疾古無方論初發狀如傷寒
五七日間乃能殺人若能延至十日之外者不治自愈
也五日以前精神昏亂咽喉閉塞語聲不出頭面益腫
食不知味者必死之候治之無功矣然此疾有隂有陽
有可汗有可下粗工不識但云熱毒只用寒凉之藥殊
不知病有微甚治有逆從不可不審也脉浮數者邪
在表也用葛根牛蒡子湯解毒升麻湯升麻牛蒡子散
之類以發之脉沉實而便祕者邪氣在裏也宜梔子
仁湯脉沉濇者邪氣入深也宜漏蘆湯大黃湯表
實而不解者散之以芩連敗毒散裏實而不利者下
之以五利大黃湯表裏俱實而不解者解表攻裏以
通聖消毒散表裏俱解而不消者和之以劫瘴消毒
飲腫甚焮痛者砭去惡血更用消毒以普濟消毒飲
次用十神散頭面耳項赤腫作痛咽乾發熱脉浮數
以黃茋敗毒散次以劫瘴消毒散七神散腫痛發熱
作渴脉實便祕者以五利大黃湯次以追疔奪命湯又
次以水邊嫰桕根水煎入酒和服腫痛發熱脉浮數
以芩連敗毒散次以退熱消毒飲又次以七神散焮
腫脹痛作渴寒熱便祕脉數按之尤實以通聖消毒散
次以芩連消毒散又次以七神散腫勢已盛大熱脉
實者先宜砭去惡血次以洗瘴散洗之消腫散刷之却
以蛇不見根同白梅搗傳牙齗含去涎初服追疔奪命
湯次服七神散萬病解毒丸表邪已解腫尚不退脉
滑而數乃瘀血欲作膿也以托裏消毒散潰之若脉浮
數或洪數者不可托之只宜消之以烏苞子根水煎服
又方以谷藤根水煎服及用袪瘴散服之又宜於鼻
内搐通氣散取十餘嚏作效搐藥不嚏者不可治如嚏
出膿者治之必愈左右之人每日用嚏藥搐之必不傳
染其病人亦每日用嚏藥三五次以泄熱毒此治時毒
之良法也經三四日不解者不可大下猶宜和解之
犀角連翹散之類至七八日大小便通利頭面腫起高
赤者可服托裏散黃茋散
發表一人頭面腫痛服硝黃敗毒之劑愈甚診之脉浮
數邪在表尚未解用荆防敗毒散二劑勢退大半更以
葛根牛蒡子湯四劑而痊經云身半已上腫天之氣也
身半已下腫地之氣也乃邪客心肺之間上攻頭目而
為腫此感四時不正之氣也與膏粱積熱之證不同硝
黃之劑非大便秘實不可用若不審其因及辨其虚實
表裏㮣用攻之必致有悞常見饑饉之際芻蕘之人多
患之乃是胃氣有損邪氣從之不可不察一人腫痛
發寒熱脈浮數以荆防敗毒散二劑少愈再用人參敗
毒散二劑勢減半又二劑而痊一人耳面赤腫作痛
咽乾發熱脉浮數先以荆防敗毒散二劑勢退大半又
以葛根牛蒡子湯四劑而痊一人冬月病頭面赤腫
耳前後尤甚痛不可忍發熱惡寒牙關緊急涕唾稠粘
飲食難下不得安卧醫砭腫上四五十針腫赤不减痛
益甚予診其脉浮緊按之洪緩知為寒覆皮毛欝遏經
絡熱不得升聚而赤腫且夫天令寒凛之時腠理閉汗
不出血氣強肉堅濇善用針者不得取四厥必待天温
又云冬月閉藏用藥多少針石也宜以苦温之劑温經
散寒所謂寒緻腠理以苦發之以辛散之方名
托裏温經湯
麻黃(苦温發之為君去根節二錢)防風(辛温散之去蘆二錢)升麻(苦辛四錢)葛
根(甘平解肌出汗專治陽明經邪故以為臣)白芷當歸身(血流不行則痛二味)
(辛温以和血散滯各二錢)蒼术(温熱則腫蒼术甘温體輕浮力雄壯能泄膚腠間濕熱一錢)
人參(去蘆一錢)甘草(甘温)白芍藥(酸微寒調中益氣使托其裏為佐各一錢半)
右剉每服一兩水二盞先煎麻黃令沸去沫再下餘
藥同煎至一盞去渣温服服訖以薄衣覆首厚被覆
身卧煖處使經血温腠理開寒乃散陽氣升大汗出
腫減七八分再服去麻黃防風加連翹鼠黏子腫痛
悉愈經言汗之則瘡已信哉
郭氏升麻牛蒡子散治時毒瘡疹脉浮洪在表者瘡
發於頭面胸膈之際
升麻牛蒡子(炒研)甘草桔梗葛根玄參
麻黃(各一錢)連翹(二錢)
右㕮咀薑三片水二盞作一服
又方治時毒
升麻赤芍乾葛青木香甘草防風
白芷荆芥牛蒡子桔梗金銀花玄參
麻黃連翹藍葉
右薄荷煎服
芩連敗毒散治時毒腫痛發熱左脉浮數者
防風荆芥黃連黃芩連翹羌活獨
活柴胡前胡川芎桔梗藍葉玄參
牛蒡子升麻赤芍藥金銀花白芷甘
草乾葛青木香
右生薑薄荷煎服發熱無汗加麻黃
葛根牛蒡湯治時毒腫痛而便利調和者
葛根貫衆甘草(又名國老)豆䜴牛蒡子(半生半炒各二錢)
右水煎服
返魂丹治時毒瘴氣疔瘡惡瘡
硃砂雄黃血蝎黃丹穿山甲(炮)白礬(枯)
銅青乳香没藥輕粉蟾酥(各一錢)麝香(二分半)
右為末酒煮麵糊丸如胡椒大每服二丸蔥白一根
嚼爛裹丸温酒吞下
一人患此腫痛發熱作渴脉實便閉以五利大黃
湯下之諸證悉退以葛根牛蒡子湯四劑而痊一人
表散藥愈熾發熱便秘診脉沉實此邪在裏也以大黃
湯下之裏症悉退以葛根牛蒡子湯浮腫亦消惟赤腫
尚存更以托裏藥潰之而愈
漏蘆湯治時毒頭面紅腫咽喉閉塞水藥不下若素
有臓腑積熱發為腫毒疙瘩一切腫瘍惡瘡便實者
漏蘆升麻大黃黃芩甘草藍葉牛
蒡子玄參桔梗連翹青木香苦參
右薄荷煎服
五利大黃湯治時毒焮赤腫痛煩渴便秘脉實數者
大效加連翹玄參大青甘草名梔子仁湯
大黃黃芩升麻梔子芒硝
右薄荷煎服
加減解毒丸治時毒疔瘡瘴氣癰疽發背無名腫毒
解砒霜毒光粉毒鼠莽毒惡蛇毒惡犬毒蜈蚣毒白
蟻毒蜂蠆毒菌菰毒惡瘡毒可以磨服可以磨塗大
效如神
五倍子(三兩)山茨菇(二兩)大戟(一兩半)硃砂雄黃(各三錢)
麝香(二錢)續隨子(去殼一兩)
右為末秫米粉煮糊杵搗為丸印作錠子隂乾每服
一錠井花水磨化服冬月薄荷湯磨化服一切腫毒
米泔水磨塗或用芙蓉葉搗汁磨塗更妙凡修合
此藥要端午七夕重陽日或選天德月德日德天醫
日最佳合時要淨室焚香至誠修製勿令孝婦雞犬
見之效驗不可具述
時毒疙瘩漏蘆散治臟腑積熱發為腫毒時毒疙
瘩頭面洪腫咽嗌堵塞水藥不下一切危惡疫厲
漏蘆升麻大黃黃芩(各一兩)藍葉玄參(各二兩)
右為粗末每服二錢水煎腫熱甚加芒硝二錢半
消毒丸治時毒疙瘩惡證
大黃牡蠣白僵蠶(炒各一兩)
右為細末煉蜜丸彈子大新水化下一丸無時内加
桔梗黍粘子湯尤妙
發表攻裏一人焮腫脹痛作渴煩熱便秘脉數按之尤
實用防風通聖散一劑諸證頓退以荆防敗毒散加玄
參牛蒡黃芩二劑而差一老冬月頭面耳項俱腫痛
甚便秘脉實此表裏俱實也飲防風通聖散不應遂砭
患處出黑血仍投前藥即應又以荆防敗毒散而瘳蓋
前藥不應者毒血凝聚上部經絡藥力難達故也惡血
既去其藥自效或拘時寒遠寒及年高畏用硝黃而用
托裏與夫尋常消毒之劑或不砭泄其毒專假藥力鮮
不危矣海藏云疫毒頭腫者甘桔湯加鼠粘子大黃
芒硝
防風通聖散治時毒熱毒便秘熱燥若時毒饑饉之
後胃氣虧損者須當審察非大滿大實不用
防風當歸川芎芍藥大黃芒硝連
翹薄荷麻黃桔梗石膏黃芩(各一兩)白
术山梔荆芥(各二錢五分)甘草(二兩)滑石(一兩)
右水煎服或為末白湯調下仍量人虚實
通聖消毒散治時毒腫痛表裏俱實者
防風荆芥連翹赤芍藥當歸鬚黃芩
麻黃梔子青木香黃連黃檗石膏
滑石大黃朴硝牛蒡子川芎桔梗
玄參藍葉甘草
右薄荷煎服大便利去大黃朴硝
半表半裏中和湯治時毒脉浮在半表半裏者
菖蒲牛蒡子川芎羌活防風漏蘆
荆芥麥門冬前胡甘草(各等分)
右㕮咀每服一兩水煎
按此出足太陽陽明例藥也
内托一婦頭面俱赤腫焮痛甚盛其脉浮數此形證俱
在表也以平昔胃氣有損不可用發表之劑宜服潔古
法托裏以防邪毒之内侵作内托復煎散一劑終日飲
之兩日而平
内托復煎散(見前通用諸方)
内消泰和年東垣監納濟源税時長夏多疫癘初覺憎
寒體重次傳面目腫盛目不能開上喘咽喉不利舌乾
口燥俗云大頭天行親戚不相訪問如染之多不救張
縣丞亦得此證至五六月醫以承氣湯加藍根下之稍
緩翌日其病如故下之又緩終莫能愈漸至危篤或曰
李明之存心於醫可以請治遂命診視具說其由曰夫
身半已上天之氣也身半已下地之氣也此雖邪熱客
於心肺之間上攻頭而為腫盛以承氣下之瀉胃中之
實熱是誅伐無過殊不知適其病所為故遂處方用黃
連黃芩味苦寒瀉心肺間熱以為君橘紅玄參苦寒生
甘草甘寒瀉火補氣以為臣連翹鼠黏子薄荷葉苦辛
平板藍根味甘寒馬屁勃白僵蠶味苦平散腫消毒定
喘以為佐新升麻柴胡苦平行後急者謂前緩劑已經
高分瀉邪氣入於中是到隂部染於有形質之所苦不
速去反損隂也此却為客邪當急去之是治客以急也
且治主當緩者謂陽邪在上隂邪在下各為本家病也
若急治之不惟不能解其紛而反致其亂矣此所以治
主當緩也治客當急者謂陽分受陽邪隂分受隂邪主
也隂分受陽邪陽分受隂邪客也凡所謂客者當急去
之此治急以客也假令少陽陽明之為病少陽為邪
者出於耳前後也陽明者首面大腫也先以黃芩黃連
甘草通炒過剉煎少少不住服呷之或服畢再用大黃
或酒浸或煨又以鼠黏子新瓦上炒香㕮咀煎去渣納
芒硝各等分亦細細呷之當食後用徐得微利及邪氣
巳只服前藥如不已再服後藥依前次第用之取大便
利邪已即止如陽明渴者加石膏少陽渴者加瓜蔞根
湯陽明行經加升麻葛根芍藥之類太陽行經加羌活
防風荆芥之類選而加之並舉上藥均合不可獨用散
也(東垣方名普濟消毒飲子見雜病頭痛門)
芩連消毒飲治時毒發熱惡寒頭項腫痛脉洪數
防風荆芥連翹柴胡黃芩川芎羌
活桔梗藍葉射干白芷牛蒡子黃
連甘草青木香金銀花
右薄荷煎服
和榮衛一婦表邪已解腫尚不消診之脉滑而數乃瘀
血作膿也以托裏消毒散潰之而愈一婦腫痛用硝
黃之劑攻之稍緩翌日復痛診之外邪已退亦瘀血欲
作膿亦以前藥潰之愈一人表裏俱解惟腫不消以
托裏消毒散四劑膿成針之而愈少宰李蒲汀用發
散之藥耗損元氣患處不消體倦惡寒食少口乾用補
中益氣加桔梗及托裏消毒散而愈秋官陳同野元
氣素弱脉微細而伏此形病俱虚也用參术芎歸陳皮
柴胡升麻炙甘草以升舉陽氣用牛蒡玄參連翹桔梗
以解熱毒二劑腫頓消而脉亦復矣苟以脉微細為屬
隂以腫赤為屬陽而藥之鮮有不誤者一婦人潰後
腫赤不消食少體倦膿清色白乃脾肺氣虚也先用六
君加桔梗芎歸後用益氣湯加桔梗而斂
搐鼻通氣散治時毒焮腫咽喉不利取嚏以泄其毒
玄參(一錢半)豬牙皂角川芎(各一錢)北細辛草烏
頭藜蘆羊躑躅花
右為末用紙撚蘸少許入鼻内取嚏為度一日二次
流注
薛流注之證或因飲食勞倦脾胃傷損或因房勞隂虚
陽氣凑襲或因營氣不從逆於肉理或因腠理不密外
邪客之或暴怒傷肝或鬱結傷脾或濕痰流注或跣撲
血滯或産後惡露皆因氣血凝滯而成也或生於四肢
關節或生於胸腹腰臋或結塊或漫腫或作痛皆元氣
虧損所致悉宜葱熨及用益氣養榮湯固其元氣則未
成者自消已成者自潰若久而不斂佐以豆䜴餅琥珀
膏袪散寒邪補接陽氣若内有膿管而不斂者用針頭
散腐化之經云形傷痛氣傷腫又曰真氣奪則虚邪氣
盛則實若不補氣血節飲食慎起居戒七情而專用寒
凉尅伐其不死者幸耳黃不串流者俗曰馬&KR1506;串流
者名曰走散流注俗曰瓜藤馬&KR1506;外形微腫骨節内疼
甚名曰嗍骨馬&KR1506;若遍身骨節内疼痛不能起坐無堆
作熱不退者亦曰嗍骨馬&KR1506;若脊骨及髀骨上起堆或
一二个或三五个名曰過脊馬&KR1506;若尾骶骨上起堆作
熱者名曰殺著馬&KR1506;若髁骨下痛甚無堆但腫者名曰
鎖脚馬&KR1506;若骨相交接之處疼痛無堆微腫名曰接骨
馬&KR1506;此證因風熱走散四肢治當疎風散熱初起不可
用火針烙之腫勢盛者只宜刺以稜針久熟者可火針
烙之流注入股者死傷寒餘邪未盡者和解之以人
參敗毒散次以小柴胡合二陳湯加羌活川芎枳殼當
歸白术暴怒所致胸膈不利者調氣為主宜方脉流
氣飲抑鬱所致而不痛者宜調經脉補氣血益氣養
榮湯腫硬作痛者行氣和血宜瘡科流氣飲潰而
不歛者益氣血宜人參養榮湯十全大補湯脾氣虚
濕熱凝滯肉理而致者但腫一塊不痛肉色不變飲食
少思宜健脾除濕六君子湯加芎歸黃茋白芍肉桂
閃肭瘀血凝滯為患者和氣血調經絡宜方脉流氣飲
次以二陳合四物加香附烏藥桔梗寒邪所襲筋攣
骨痛或遍身痛宜温經絡養氣血宜大防風湯及五積
散合敗毒散加川牛膝杜仲或獨活寄生湯次以四物
湯加黃茋羌活杜仲病尚有潮熱者裏有寒邪未盡
散宜榮衛返魂湯加乾葛升麻紫蘇川芎獨活薑水煎
服如無潮熱用榮衛返魂湯加獨活酒水各半煎服
接骨馬&KR1506;用穿山蜈蚣白田柯石楠藤山良薑九節
香紫金皮含笑葉煎水時時熱淋洗之却服續骨散九
金六馬散起堆核數枚但小些名馬疔又名馬鈴用
紫金鍾紫金皮紫河車天南星磨醋煖塗又用紫金皮
紫金藤紅内消馬蹄香馬蹄藤煎酒服鎻脚馬&KR1506;用
野芋子根馬藍草藜蘆子紫河車山枇杷根皮山布瓜
根紫金皮搗爛鹽糟炒縳又以煎水熱淋洗之却服輕
脚散九金六馬散嗍骨馬&KR1506;用穿山蜈蚣紫金皮石
楠藤白田柯溪楓根九節香對節金驚煎水淋洗却服
嗍骨散九金六馬散四味浸酒方過脊馬&KR1506;用山枇
杷根皮黎蘆子小樟子根皮天門冬天南星仙人掌根
山布瓜根赤牛膝半夏凌霄根皮佛桑花馬藍草野芋
子根天銅柯普營子根皮赤毛桃根皮赤芎根皮搗爛
半泔半醋調煖刷渣封瓜藤馬&KR1506;並效却服蠲脊散九
金六馬散瓜藤馬&KR1506;用山布瓜根多赤葛子根皮樟
柳根紫金皮紫金鍾落鴉鎗根七葉楊香天花粉真珠
簾根白芙蓉葉凌霄根皮溪楓根皮赤毛桃根皮搗爛
鹽糟炒縳之又方山布瓜根葛合根紫河車黎蘆子馬
鞭穢紫金皮山枇杷根皮凌霄根皮佛桑花落鴉鎗根
白田柯搗爛鹽糟炒縳之又方山布瓜根紫金皮溪楓
根皮搗爛酒炒縳之此方馬&KR1506;並大效却服九金六馬
散四味浸酒方又用洗腫方熱淋之殺著馬&KR1506;用紫
河車山枇杷根皮黎蘆子山布瓜根凌霄根皮佛桑花
葛合根石萍搗爛醋調刷渣封用洗腫方淋洗却以九
金六馬散蠲骶散服之諸馬&KR1506;有熱者用去熱散有
表者用荆防敗毒散有裏者用内疎黃連湯有表復有
裏者用追疔奪命湯却用水金鳳搗爛縳核堆上即效
馬&KR1506;有熱未成服藥即能退之若已成者但要出膿
其熱即退若生堆核四五個只一二個未成膿餘者皆
已出膿其熱亦不能退要五個盡出膿熱方退也若
潰爛者即係潰瘍宜查本門治之
治驗一人因怒脇下作痛以小柴胡對四物加青皮桔
梗枳殼而愈一人臋腫一塊微痛脉弦緊以瘡科流
氣飲四劑而消一人因怒脇下腫痛胸膈不利脉沉
遲以方脉流氣飲數劑少愈以小柴胡對二陳加青皮
桔梗貝母數劑頓退更以小柴胡二十餘劑而痊一
婦因閃肭肩患腫遍身作痛以黑丸子二服而痛止以
方脉流氣飲二劑而腫消更以二陳對四物加香附枳
殼桔梗而愈一婦腿患筋攣骨痛諸藥不應脉遲緊
用大防風湯一劑頓退又二劑而安又一婦患之亦
然先用前湯二劑更服黑丸子而痊此二患若失治潰
作敗症一婦禀弱性躁脇臂腫痛胸膈痞滿服流氣
敗毒反發熱少食用四七湯數劑胸寬氣利以小柴胡
對四物加香附陳皮腫痛亦退一人腿患潰而不斂
用人參養榮湯及附子餅灸更以補劑煎膏貼之兩月
餘愈一人脾氣素弱臂腫一塊不痛肉色不變飲食
少思半載不潰先以六君子加芎歸芍藥二十餘劑飲
食漸進更以豆豉餅日灸數壯服前藥再加黃茋肉桂
三十餘劑膿熟針去以十全大補湯及附子餅灸之月
餘而愈一人腿腫肉色不變不痛脉浮而滑以補中
益氣湯加半夏茯苓枳殼木香飲之以香附餅熨之彼
謂氣無補法乃服方脉流氣飲愈虚始用六君子湯加
芎歸數劑飲食少進再用補劑月餘而消夫氣無補
法世俗論也以其為病痞滿壅塞似難為補殊不知正
氣虚不能運行則邪氣滯而為病不用補法氣何由行
乎一人臂腫筋攣骨痛年餘方潰不斂診脉更虚以
内塞散一料少愈以十全大補湯及附子餅灸而愈
精要云留積經久極隂生陽寒化為熱以此潰多成瘻
宜早服内塞散排之一人腿腫一塊經年不消且不
作膿飲食少思強食則脹或作瀉日漸消瘦診脈微細
此乃命門火衰不能生土以致脾虚而然也遂以八味
丸飲食漸進腫患亦消一人背髀患之微腫形勞氣
弱以益氣養榮湯間服黑丸子及木香生地黃作餅覆
患處熨之月餘膿成針之仍服前藥而愈一人腿患
久而不斂飲大補藥及附子餅以針頭散絍之而愈
一人臂患年餘尚硬飲食少思朝寒暮熱八珍湯加柴
胡地骨皮牡丹皮月餘寒熱少止再用益氣養榮湯附
子餅灸兩月餘膿成針之更服人參養榮湯半載而愈
一婦膿潰清稀脉弱惡寒久而不愈服内塞散灸附
子餅而瘳一人臂患出腐骨三塊尚不斂發熱作渴
脈浮大而濇乃氣血俱損須多服生氣血之劑庶可保
全彼謂火尚未盡乃用凉藥内服外敷幾危求治其形
甚悴脉愈虚先以六君子加芎歸月餘飲食漸進以八
珍湯加肉桂三十餘劑瘡色乃赤更以十全大補湯外
以附子餅僅年而差一老傷寒表邪未盡股内患腫
發熱以人參敗毒散二劑熱止灸香附餅又小柴胡加
二陳羌活川芎歸术枳殼數劑而消侍御朱東溪左
脇下近腹肝膽經部分結一塊四寸許漫腫不赤按之
則痛余曰此當補脾胃彼謂腫瘍宜表散乃服流氣飲
後胃氣頓虚始信余言遂用四君子加芎歸酒炒芍藥
薑桂胃氣復而惡症退乃去乾薑加黃茋數劑微赤微
痛又三十餘劑焮腫大痛此膿内潰也遂針之用補中
益氣湯加減八味丸而愈一男子脇腫一塊日久不
潰按之微痛脉微而濇此形證俱虚當補不當瀉乃用
人參養榮湯及熱艾熨患處膿成以火針刺之用豆豉
餅十全大補湯百劑而愈一婦腰間患一小塊肉色
如常不潰發熱予欲治以益氣養榮解鬱之劑彼却别
服流氣飲後針破出水年餘而殁又一婦久不歛忽發
寒熱予診其氣血俱虚彼反服表散之劑果發大熱亦
殁一人元氣素弱患此胸膈不利飲食少思予欲健
脾解鬱養氣血彼反服辛香流氣之劑致腹脹又服三
稜蓬术厚朴之類飲食少四肢微腫兼腰腫一塊不潰
而殁一婦經不調兩月或三月一至四肢腫飲食少
日晡發熱予曰此脾土氣血虚也用養脾滋氣血藥飲
食進則浮腫自消血氣充則經水自調彼以為緩用峻
劑先通經果腹疼泄不止遍身浮腫飲食少没於木旺
之月一人年踰二十小腹腫硬逾年成瘡頭破時出
血水此七情所傷營氣逆于肉理也名曰流注診之肝
脉濇蓋肝病脉不宜濇小腹正屬肝經須濇屬金脉退
乃可予欲以甘温之藥補其氣血令自消潰彼不信乃
服攻伐之藥氣血愈虚果殁于金旺之月一男子腹
患此腫硬不潰脉弱時嘔欲用敗毒等藥余謂腫硬不
潰乃陽氣虚弱嘔吐少食乃胃氣虚寒法當温補脾胃
彼不信仍用攻伐而嘔愈甚復請治脉微弱而發熱余
曰熱而脉反静脱血脉反實汗後脉反躁者皆為逆也
辭不治後果殁
瘡科流氣飲治隂發流注恚怒氣結堆核腫硬作痛
或胸膈痞悶或風寒濕毒摶於經絡或血不和結成
腫塊肉色不變或漫腫木悶無頭或隂發巖乳等證
未成速散已成速潰敗膿自出惡肉自去非常之驗
桔梗人參當歸肉桂甘草黃茋(鹽水炒)
厚朴(薑製)白芍藥紫蘇烏藥防風枳殼
㯽榔南木香川芎白芷
右生薑煎服疼痛加乳香没藥不乾加知母貝
母瘡不乾加炒皂角刺流注加羌活獨活氣
滯加香附胃虚加陳皮
此乃行氣散血之劑若服之過度則氣血虚耗何以
為膿學者知之
敗毒流氣飲治流注初發堆核硬痛不可忍者宜用
此藥疎邪流氣
羌活獨活青木香赤芍藥當歸紫蘇
陳皮香附白芷三稜蓬莪茂枳殼
川芎桔梗紫胡半夏(薑製)赤茯苓甘草
右生薑生地黃煎服熱加大黃黃芩虚加人參
黃茋
方脉流氣飲治隂發流注瘰癧及鬱結腫聚結塊或
走注疼痛或心胸痞悶脇腹脹滿嘔吐不食上氣喘
急咳𠻳痰盛或面目四肢浮腫大小便秘者
紫蘇青皮白芍藥當歸白茯苓烏藥
桔梗(炒)半夏(薑製)黃茋(炒)川芎枳實(炒)陳皮防
風南木香大腹皮甘草㯽榔枳殼
右生薑煎服流注加羌活獨活白芷稍小便不
通加木通梔子浮腫加豬苓澤瀉氣滯加香附
血滯加肉桂嘔吐加藿香瘰癧加夏枯草
此行氣耗血之劑不過二三劑止之不可多服
去熱散治馬&KR1506;發熱者此藥退熱腫瘍亦效
吉面消山烏豆雞屎子雞&KR0008;根水坊子
過山龍金凉傘(大葉)白根子紫金藤九牛天
竹臭木待(根)連叉大青落鴉瓜藤
右水煎服
九金六馬散治馬&KR1506;流注馬㾮馬面馬腿馬挪癰疽
腫瘍乳癰脇癰便毒頭風風核等發者
鐵馬鞭白馬骨地馬梢紫金藤馬蹄藤
金星草金驚根金銀花山紅花(根)馬蹄金
紫金皮金凉傘(根)金腦香山烏豆雞屎子
毛裏金釵水滚子(根)穿山蜈蚣
右水煎入酒和服
散血消核湯治馬&KR1506;
紫金皮大薊根山蘇木溪楓根山烏豆
雞屎子赤牛膝馬蹄金馬蹄藤鐵馬鞭
白馬骨馬蹄香穿山蜈蚣
右水煎入酒和服
二馬散治馬&KR1506;
馬蹄金鐵馬鞭撥雪根
右水煎入少酒和服
立效散治馬&KR1506;
水滚子根(又名溪楓根又名水楊柳多)淡茶㰛根(中)晚祥西根
(少)
右水煎入酒和服或合六馬散亦效
浸酒方治馬&KR1506;
老公鬚(根)毛裏金釵(根)狗骨子(根)大葉毛吹曲
右浸酒煖服不可煎
續骨散治接骨馬&KR1506;
天燈心紫草赤牛膝山蘇木釣鈎藤
馬蹄香馬蹄金紫金皮天花粉白馬骨
鐵馬鞭臭木待酒鐔子(根)
右酒水各半煎服
輕脚散治鎖脚馬&KR1506;
天燈心紫背草赤牛膝鈎藤根山蘇木
酒&KR0008;根白馬骨馬蹄金鐵馬鞭穿山蜈
蚣
右酒水各半煎服
嗍骨散治嗍骨馬&KR1506;
馬蹄金馬蹄藤白馬骨紫金皮釣鈎藤
鐵馬鞭酒壜根馬蹄香天燈心山蘇木
赤牛膝地茄根紫金藤李子根臭木待
(根)鳥苞子(根)穿山蜈蚣
右水酒各半煎服
蠲脊散治過脊馬&KR1506;
紫金皮天燈心酒壜根馬蹄香馬蹄金
紫背草狗骨根地茄根山蘇木白馬骨
鐵馬鞭臭木待(根)
右生地黃酒水各半煎服
蠲骶散治殺著馬&KR1506;
溪楓根白田柯赤牛藤白馬骨撥雪根
馬蹄金金腦香馬蹄藤馬蹄香地馬梢
(根)穿山蜈蚣
右水酒各半煎服
退創散治馬&KR1506;滿身創人轉動不便
地馬梢根白馬骨鐵馬鞭頭形花根雞
屎子詐死子馬蹄金山茄根狗骨根
對節金驚根
右水煎入酒和服
釣鈎藤散治馬&KR1506;腫瘍病後筋脉拘急
釣鈎藤伸筋藤石楠藤羊帶歸根天燈
心狗骨子根真珠簾根豨薟草根
右水煎入酒和服
馬鞭散治馬㾮
石楠藤凉藤子晚祥西雪裏開馬蹄金
鐵馬鞭鬼腰帶根
右水煎入酒和服又用雪裏開搗糟炒縳之又用樟
樹根皮山枇杷根皮搗糟炒縳之
妙草散治病馬㾮
白根子赤芎根皮
右搗糟炒縳之又用七層樓煎酒服之
二妙散治滿身起堆是馬&KR1506;
馬蹄香香圓橘葉
右搗爛糟炒縳之又用秦椒酒煎
楊梅瘡
或問廣瘡何如曰此肝腎二經濕熱或色慾太過腎經
虚損感邪穢之氣而成或因下疳畜毒纏綿不已而作
一名翻花瘡肉反於外狀如蠟色有如綿花故又名綿
花瘡此則邪毒盛細小者名廣豆或如赤根膿窠此則
邪毒淺凡患此證先宜食毒物以發之後服通聖散之
類須用土茯苓對停服毒勢既殺八珍十全大補湯之
類以補氣血必守禁忌方獲全愈大忌房勞如犯之服
藥不效慮後結毒一忌酸醋酸斂邪毒後結廣癬一忌
白腸能發鬱火以致纏綿不已一忌輕粉及冷水致後
筋骨疼痛結成風塊或一二年或數年方發其狀堅硬
肉色平淡或痛或痒多結於骨節頭面喉鼻之間經絡
交會之處已破則膿水淋漓甚可畏也輕則發廣癬亦
名千層癬多生手心足底重疊不已又有餘毒亦名氣
毒筋骨疼痛來去不定亦名濕毒筋骨痛酸乍作乍止
宜隨其淺深治之先服消風散毒後服補劑瘡勢盛及
結毒深者必用熏藥後服通聖散以泄火毒後服八珍
湯大補湯之類弱者不宜熏恐不能勝火氣也薛屬
元氣不足邪氣所乘亦有傳染而患受症在肝腎二經
故多在下體發起有先筋骨痛而後患者有先患而後
痛者初起脉浮數邪在脾肺經也先用荆防敗毒散解
散之脉弦數邪在肝膽經也先用龍膽瀉肝湯清解之
脉沉數邪在臟腑也先用内疎黃連湯通導之後用換
肌消毒散為主愈後再無筋骨疼痛之患若瘡凸赤作
痛熱毒熾盛也瘡微作痛毒將殺也瘡色白而不結痂
陽氣虚也色赤而不結痂隂血虚也搔痒脉虚浮氣不
能相榮也搔痒脉浮數血不能相榮也臋背間或頸間
作痒膀胱隂虚也隂器間或股内痒肝經血虚也隂囊
作痒重墜肝經隂虚濕熱也小便頻數短少色赤肝經
隂虚也小便頻數色白短少脾肺氣虚也面目搔痒或
搔變赤外邪相搏也眉間痒或毛落肝膽血燥也飲食
少思口乾飲湯胃氣虚也飲食難化大便不實脾氣虚
也侵晨或夜間泄瀉脾腎虚也若治失其法有蝕傷眼
目腐爛玉莖拳攣肢體者但用九味蘆薈丸以清肝火
六味丸以生腎水蠲痺解毒飲以養血袪邪亦有可愈
者若悞用輕粉等劑反為難治濕勝者宜先導濕
表實者宜先解表裏實者宜先疎裏表裏若俱實
解表攻裏表虚者補氣裏虚者補血表裏俱虚
者補氣血一人遍身皆患左手脉數以荆防敗毒散
表症乃退以仙方活命飲六劑瘡漸愈兼萆薢湯月餘
而痊一婦焮痛發熱便秘作渴脉沉實以内疎黃連
湯二劑裏症已退以龍膽瀉肝湯數劑瘡毒頓退間服
萆薢湯月餘而痊一人下部生疳諸藥不應延及遍
身突腫狀如翻花筋攣骨痛至夜尤甚此肝腎二經濕
熱所致先以導水丸進五服次以龍膽瀉肝湯數劑再
與除濕健脾之藥外貼神異膏吸其膿隔蒜灸拔其毒
而愈若表實者荆防敗毒散裏實者防風通聖散
氣虚者四君子血虚者四物仍加兼症之藥並愈
若服輕粉等藥反收毒于内以致迭發㮣服防風
通聖則氣血愈虚因而不治者多矣一人患之發寒
熱作渴便秘兩手脉實用防風通聖散而退以荆防敗
毒散兼龍膽瀉肝湯而痊一人患之腫痛先以龍膽
瀉肝湯導水丸各四劑少愈再以小柴胡加黃檗蒼术
五十餘劑而平一人玉莖腫潰小便赤澁肝脉弦數
以小柴胡加木通青皮龍膽草四劑又龍膽瀉肝湯數
劑而痊一童玉莖患之延及小腹數枚作痛發熱以
小柴胡湯吞蘆薈丸更貼神異膏月餘而痊一人愈
後腿腫一塊久而潰爛不斂以蒜搗爛傅患處以艾灸
其上更貼神異膏反服黑丸子并托裏藥兩月而愈
一婦然輕粉藥於被中熏之致遍身皮搨膿水淋漓不
能起居以滑石黃檗為末菉豆粉等分鋪席上令可卧
更以金銀花散月餘而痊一人皆愈但背腫一塊甚
硬肉色不變年餘方潰出水三載不愈氣血俱虚飲食
少思以六君子湯加當歸藿香三十餘劑更飲萆薢湯
兩月餘而痊一人患之勢熾兼脾胃氣血皆虚亦服
前藥而瘥一婦患之皆愈惟兩腿兩膁各爛一塊如
掌兼筋攣骨痛三載不愈諸藥不應朝晡熱甚飲食少
思以萆薢湯兼逍遥散倍用白术茯苓數劑熱止食進
貼神異膏更服八珍湯加牛膝杜仲木瓜三十餘劑而
痊一人楊梅瘡後兩腿一臂各潰二寸許一穴膿水
淋漓少食不睡久而不愈以八珍湯加茯神酸棗仁服
每日以蒜搗爛塗患處灸良久隨貼膏藥數日稍可却
用豆䜴灸更服十全大補湯而愈凡有腫硬或作痛
亦用蒜灸及敷中和膏内服補藥並效一儒者患前
證先玉莖作痒出水後隂囊股内小腹脇臂發小㿔或
乾膿窠誤服祛風等藥肢體倦怠惡寒發熱飲食漸減
大便不實左尺洪數左關弦數右關浮緩按之微弦余
曰此患屬肝膽經也左關脉弦左尺脉浮數者腎水少
而虚熱傳於肝也右關脉浮緩脾胃之氣弱也按之而
弦者肝木乘脾土也用六味地黃丸補中益氣湯為主
佐以換肌消毒散而愈一儒者患前症色焮赤作痛
大便秘而不實服祛風敗毒等藥舌痛口乾脉浮而數
此邪氣去而隂虚所致用六味丸料加山梔當歸四劑
脉症頓退又用八珍湯加山梔丹皮瘡色漸白後用四
君加歸茋而愈一患者服攻毒等藥患處凸而色赤
作痛肢體倦怠惡寒發熱脉浮而虚此元氣復傷而邪
氣實也用補中益氣湯二劑而痊一儒者患之誤服
祛風消毒之藥復傷元氣因勞役過度内熱口乾齒齦
作痛右關脉洪數而虚此脾胃受傷而火動用清胃散
之類而愈進士劉華甫患之數月用輕粉硃砂等藥
頭面臂臋各結一塊二寸許潰而形氣消弱寒熱口乾
舌燥唇裂小便淋漓痰涎上湧飲食少思此脾胃傷諸
臟弱而虚火動也先用六君子二十餘劑又用補中益
氣加山茱萸山藥麥門五味服之胃氣復而諸症愈惟
小便未清痰涎未止用加減八味丸而痊一儒者患
之頭面搔痒或成粒或成片或出水脾肺脉俱洪數此
風邪所傷先用荆防敗毒散加萆薢釣鈎藤數劑漸愈
但口乾内熱用四物加山梔釣藤金銀花甘草節而愈
後遍身搔痒内熱口乾佐以六味丸而痊一商人每
勞役飲酒後則遍身生瘡服祛風敗毒之劑面目胸背
臂脇結一塊如桃栗凹凸痒痛膿水淋漓氣血虚甚寒
熱往來作渴痰壅此濕熱壅盛元氣虚而不能愈也外
敷當歸膏内服補隂八珍加萆薢五錢并換肌消毒散
加乾葛釣鈎藤各一錢二十餘劑諸症漸退仍以前藥
為主佐以調理之劑兩月餘血氣復而瘡愈
萆薢湯
川萆薢(一名土茯苓俗呼冷飯團)
每服貳兩水三鍾煎一鍾半去渣徐徐温服病甚患
久者以此一味為主而加以兼證之劑
換肌消毒散治時瘡不拘初起潰爛
土茯苓(五錢)當歸(酒洗)白芷皂角刺薏苡仁(各一錢)
白鮮皮木瓜(不犯鐵器)木通金銀花(各七分)炙甘草(五分)
右水煎服
蠲痺消毒散治時瘡肢節拘攣
薑黃土茯苓獨活(各五錢)白术當歸(各一錢五分)
赤芍藥(一錢)白芷(五分)
右水煎服
蠲毒換肌飲治楊梅瘡
冷飯團(白色者木槌打碎四兩)
右以長流水肆大碗入砂鍋内煎至三椀入後藥
黃瓜蔞(連仁杵爛或細切一個)黃茋(鹽水炒三錢)白芍藥當歸
(各一錢半)木瓜白芷風藤白蘚皮貝母天
花粉穿山甲皂角刺甘草節(各一錢)漢防己
(七分)鼈虱胡麻(炒研二錢)金銀花豬胰子(切碎一兩)
右再煎至一大椀通口頓服胃弱者分為二服日三服
又方
木瓜牛膝(去蘆)生地黃當歸金銀花貝母
(已上各二錢)粉草節五加皮天花粉地骨皮(已上)
(各一錢半)鼈虱胡麻仁(二錢半炒香研)白芷大風藤(各一錢)薏
苡仁(三錢炒)柴胡(五分)獨核肥皂子(去硬殼七個)皂角子(七個)
(炒打碎)冷飯團(四兩白色者可用木槌打碎)豬胰子(二兩切碎)白蘚皮
(壹錢二分)
河水三大椀入砂鍋内煎至一大椀空心上下午飢
時各一服忌食茶醋牛肉河魨豬肝腸
洗湯方
五倍子(四兩)皮硝(一兩)地骨皮(三兩打碎)甘草(一兩五錢作片)艾葉
(二兩)蔥(十枝)
入麻布囊中煎極濃湯一鍋勿侵生水先以一分滚
湯乘熱熏洗旋添熱湯浴至汗出為度浴時先服前
煎藥一服
點藥方
真輕粉(五分)杏仁(七粒去皮)冰片(三釐)
三味同搗極爛洗淨點上
楊梅瘡丸藥方
白花蛇(四寸酥炙)露蜂房(一枚煅)全蠍(四枚酒浸蜜炙去足螫)蜈蚣
(二條煅)龜板(一兩酥炙)雄黃飛丹(各一錢)槐花米兩前
細茶(各五錢)孩兒茶辰砂(各五分為衣)麝香(三分同研為衣)
右用黃米飯為丸日進二三服好酒送下七日後瘡
即光矣當加樺皮灰
發黴瘡毒方用雄羊肉一斤水八椀煮熟入後藥
川芎大黃蟬蜕麻黃威靈仙(各一兩人此味虚)
(不可多用)
共五味入羊肉内煎至一大椀空心服其羊肉任意
食之蓋被取汗天明洗浴只用一貼立效
圍藥方
丁香檀香沉香乳香(各五錢)赤石脂(三兩)麝香
(一錢)桑霜(二兩)
鹻水調圍
廣瘡膏亦治結毒
黃連黃蠟(各三錢)木鼈子(去殼)蘄艾(各二錢)韶粉白
蠟(各一錢五分)雄黃(一錢)蘆甘石(五錢)龍骨(五分)冰片(一分)
香油煎膏原方有樟腦三錢恐作痛故去之
熏法治楊梅瘡毒流注四肢或偏身結成大瘡久不
能愈者用此法熏之極妙能收輕粉毒
好艾葉(一斤挼熟)雄黃(一兩)黃丹(一兩)松香(四兩)蒼术(半斤米泔製過)
右四味為末入艾拌勻用黃紙做成藥筒五寸長以
火燒著一頭將煙熏瘡口待筒燒過一半去筒用水
銀膏貼之次日又洗又熏之半月有效如重二十日
有效
洗藥方
石菖蒲荆芥防風羌活獨活金銀藤
地骨皮何首烏甘草
右日日煎湯洗之
水銀膏亦治臁瘡
無名異水銀銀硃黃丹百草霜(各等分)
右研極細和勻用桐油調成膏油紙攤作隔紙膏貼
之其油紙先用黃連黃檗煎湯刷數遍然後攤貼
又捷法治楊梅瘡不問新舊並效不過旬日用膽礬
白礬末并水銀各三錢半入香油津唾各少許和勻坐
無風處取藥少許塗兩脚心以兩手心對脚心擦磨良
久再塗藥少許仍前再擦用藥盡即卧汗出或大便去
垢口出穢涎為驗連擦三日煎通聖散澡洗更服内疎
黃連湯或敗毒散愈後服萆薢湯有熱加芩連氣虚參
茋血虚四物之類
證治準繩卷一百十四
