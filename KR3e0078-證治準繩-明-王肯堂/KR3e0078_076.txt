證治準繩卷七十六
明王肯堂撰
幼科
肝臟門
驚癱鶴膝
錢肝者東方青龍木也其動則應於風病則主驚駭諸
熱引肝風有風則生痰有痰亦作搐小兒驚風之際手
足動掣當聽其自定然後療之免生異證或父母見其
病勢可畏從而按伏之豈知筋者肝之合也臨病發時
若按束其手足則筋不舒伸遂至經絡為風所閉終為
癈人内經曰頑弱名緩風疼重名濕痺又有四肢痿痺
不仁致手足稍脹痛不堪忍者此風毒之氣使然故𫝊
曰風淫末疾是也凡小兒心悸不常及徧身腫痛或手
足不隨此為驚癱候也若治之稍遲至臂腕膝脛骨節
之間流結頑核或膝大而腫肉消骨露如鶴膝之狀或
為癱為癤此名鶴膝候也已上形證并宜發汗為先使
腠理開通則風熱可除有濕亦去用百解散和㕮咀五
苓散倍加麻黃水薑葱煎服微得汗為度或以麻黃湯
發散尤佳次防己湯袪風散及獨活湯加桑寄生投服
并防風湯或黑虎丹作小丸子間服使風不生而痰不
作則其疾易愈若為癰為癤疼重者用黑牽牛半生半
炒略研碎煎無灰酒調下五苓散以除流注之寒濕則
腫毒可消如大腑閉而不通此是風熱内藴其右腮紅
紫右手三部脈浮而實滑宜五和湯或當歸散枳殼散
治之其加减之法尤在臨機審處若泥一方非良法也
前證更宜間服排風湯
薛鶴膝風者其腿漸細其膝愈粗狀如鶴膝是以名之
此因禀腎經不足外邪所乘而患之初則膝内作痛外
色不變伸屈艱難若一二月間焮腫色赤而作膿者可
治腫硬色白而不作膿者難治初起者用大防風湯為
主佐以益氣養榮湯膿成者用補中益氣湯為主佐以
大防風湯切勿用十宣流氣等藥若不潰不斂或發熱
等證者湏調補脾胃為善否則必變敗證矣
大防風湯治鶴膝風腫痛不消或潰而不斂
附子(炮)牛膝(酒炒各一錢)白术羌活人參防風
(各二錢)杜仲(去皮薑製)川芎肉桂(去皮)黃耆(炒)熟地黃(自製)
芍藥(炒各一錢五分)甘草(一錢)
右每服三五錢水煎仍量兒大小用之
獨活寄生湯
獨活桑寄生杜仲(炒)細辛牛膝(酒炒去土)秦艽
茯苓白芍藥(炒)桂心川芎防風甘草
人參熟地黃當歸(各等分)
右每服二三錢水煎空心乳母同服
益氣養榮湯(瘰癧)百解散(驚)五苓散(驚)麻黃湯(傷寒)
防己湯治感冐風濕之氣失於解表流注两足疼痛
至两膝浮腫不能屈伸傳成癰瘓
防己(去黑皮)麻黃(去節存根功全表裏剉碎湯泡瀘過焙乾用)薄桂(去粗皮各)
(半两)赤芍藥赤茯苓(去皮)蒼术(米泔水浸一宿去粗皮濾剉片火炒至微)
(黃各一两)甘草(炙七錢半)
右件㕮咀每服二錢水一盞薑二片葱一根煎七分
空心熱服或入薤白同煎
袪風散治卒暴中風不能言全口眼喎斜驚癱搐掣
痰實煩躁神昏有熱睡卧不穩
防風(去蘆)南星(生用)甘草(生用)半夏(製)黃芩(各一两)
右碎每服二錢水一盞半薑三片慢火煎七分不拘
時温服
獨活湯治驚癱鶴膝及中風濕日久致腰背手足疼
痛晝輕夜重及四肢痿痺不仁
川獨活(黃色如鬼眼者佳半两)當歸(酒洗)白术黃耆(蜜水塗炙)薄
桂(去粗皮)川牛膝(酒洗各二錢半)甘草(炙三錢)
右件㕮咀每服二錢水一盞薑二片薤白一根煎七
分空心熱服或無時
防風湯(驚)
黑虎丹治諸般風證
草烏(去黑皮一兩生用)川烏(去黑皮生用)甘草(各七錢半)麻黃(不去根節)
甘松熟乾地黃(淨洗)藿香葉白芷油煙墨(燒存)
(性)豬牙皂莢川芎當歸何首烏南星(生用)
殭蠶(去絲)赤小豆羌活白膠香木鼈子(去油各半)
(兩)
右件剉碎或焙或曬研為細末糯米粉煮糊丸麻仁
大每服三十丸至五十丸或七十丸稍空心用淡薑
湯下兒小者丸作粟穀大治法如前
五和湯(熱)當歸散(熱)枳殼丸(大便祕)
排風湯治中風狂言失音不語精神昏困驚癱鶴膝
等證及腫疾纔愈後偶感外風滿面徧體虚浮並宜
可服
白蘚皮白术白芍藥薄桂(去粗皮)防風(去蘆)川
芎當歸(酒洗)杏仁(湯泡去皮尖)甘草(炙各半兩)川獨活麻
黃(去根節)白茯苓(去皮各七錢半)
右每服二錢水一盞薑二片煎七分無時温服
眼目
薛經曰目者五臟六腑之精榮衛魂魄之所常營也神
氣之所常主也又曰諸脈者皆屬於目目得血而能視
五臟六腑精氣皆上注於目而為之精故白睛屬肺黑
精屬肝瞳人屬腎上下胞屬脾兩&KR1475;屬心而内&KR1475;又屬
膀胱五臟五色各有所司心主赤赤甚心實熱也用導
赤散赤微者心虚熱也用生犀散肝主青青甚者肝熱
也用瀉青丸淡青者肝虚也用地黃丸脾主黃黃甚者
脾熱也用瀉黃散淡黃者脾虚也用異功散目無睛光
及白睛多黑睛少者肝腎俱不足也用地黃丸加鹿茸
晝視通明夜視罔見者因稟陽氣衰弱遇夜陰盛則陽
愈衰故不能視也用冲和養胃湯凡赤脈翳物從上而
下者屬足太陽經用東垣選奇湯從下而上者屬足陽
明經用局方流氣飲蓋翳膜者風熱内藴也邪氣未定
謂之熱翳而浮於外邪氣已定謂之冰翳而沈於内邪
氣既深謂之陷翳宜升發之退翳之藥佐之若上眼皮
不出黑白翳者屬太陽寒水從外至内者屬少陽風熱
從下至上綠色者屬足陽明及肺腎合病也疳眼者因
肝火濕熱上衝脾氣有虧不能上升清氣故生白翳睫
閉不開眵淚如糊久而膿流遂至損目用益氣聰明湯
茯苓瀉濕湯及四味肥兒丸目閉不開者因乳食失節
或過服寒凉之藥使陽氣下陷不能升舉故目不開用
柴胡復生湯若胃氣虧損眼睫無力而不能開者用補
中益氣湯暴赤腫痛者肝火熾盛也用龍膽瀉肝湯多
淚羞明者肝心積熱也用生犀散亦有肝腎虚熱者用
地黃丸風沿爛眼者膈有積熱也用清胃散時時作痒
者濃潰生蟲也用點藥紫蘇膏眼睫連劄者肝經風熱
也用柴胡清肝散若生下目黃壯熱大小便祕結乳食
不思面赤眼閉者皆由在胎時感母熱毒所致兒服瀉
黃散母服地黃丸若乳母膏梁積熱致兒目黃者令母
服清胃散若肢體面目爪甲皆黃小便如屋塵色者難
治又有痘疹後餘毒未盡上侵於目者屬腎肝虚也用
滋陰腎氣丸前證多宜審治其母兼調其兒
初生眼不開胎赤(並見初生門)
目赤腫痛曾熱極挾風則目赤腫痛晝夜不開驚啼不
已先用九仙散水薑葱煎服次三解散温米泔水調下
及點以黃連膏若夫天行時證暴赤腫痛晝夜苦甚
久則昏矇治法先以九仙散解表次以小柴胡湯去半
夏加大黃薄荷竹葉生地黃水煎服併投草龍膽散及
點以黃連膏貼以清凉膏有孩兒胃氣素虚脾氣實
盛眼胞赤腫羞澁不開遽按苦寒之劑以退赤腫反傷
脾胃不吐則瀉或四肢微冷復以温藥調治則目疾轉
加宜先用㕮咀五苓散水薑燈心煎服次投瀉黃散自
愈有心脾藴熱經久及肝受邪熱致兩目羞明眼胞
浮腫微有紫色大腑閉或流利小便澁或通順先以百
解散發表次投明目飲自然平復仍忌酒葷三五日
有小兒薄劣多致塵埃入目揩摩成腫發熱作痛啼
哭不已宜用辟塵膏治之立效
湯導赤散治心熱小便赤眼目赤腫
赤芍藥羌活防風(各半兩)大黃甘草(各一錢)
右為末燈心黑豆同煎食後服
余平生無赤眼之患用之如神大人小兒可通用凡眼
赤澁之初祇用自己小便張目溺出用一指接抹眼中
便閉目少頃即效此以真氣逼去邪熱也
本治小兒赤熱腫眼
大黃白礬(各五分)
右為末同冷水調作罨子貼眼立效
小防風湯治小兒熱毒眼患
大黃(蒸)山梔子甘草(炙)赤芍藥川當歸(洗)防
風羌活(各等分)
右剉碎每服五錢水一鍾煎至五分食後服
小流氣飲治小兒風毒眼患
蟬蜕(去足)甘草羌活天麻川當歸防風
大黃薄荷赤芍藥杏仁(各等分)
右剉碎每服五錢水一鍾煎至五分食後服
小菊花膏治小兒積毒眼患
黃連黃芩大黃菊花羌活蒼术(米泔浸)
荆芥穗防風
右各等分為末煉蜜和膏如小指頂大每服一餅細
嚼白湯咽下不拘時服
通頂散治眼疼風熱腫脹作楚
瓜蒂䔧蘆(各一錢)皂角肉(半錢)麝香(少許研)
右為細末研勻每少許吹入鼻中
九仙散解諸目疾不拘歲月遠近並宜先服
柴胡(去蘆)蒼术(米泔浸刮去粗皮剉炒燥各二兩)赤芍藥荆芥
甘草(各六錢半)麻黃(剉去節湯炮濾焙乾)川芎薄荷(連梗各半兩)旋
復花(去老梗三錢)
右碎每服二錢水一琖薑二片葱一根煎七分不拘
時温服
三解散(一名寧心湯)主上焦藴熱傷風面紅目赤狂躁氣急
渴水驚啼煩悶丹毒口瘡痰𠻳搐掣
人參(去蘆)防風(去蘆)天麻茯神(去皮木)鬱金(無以山梔仁代)白
附子大黃(各二錢半)赤芍藥黃芩僵蠶(各五錢)全
蝎(十五尾去尖毒)枳殼(水浸去瓤䴸炒二錢)粉草(六錢)
右焙為末每服半錢至一錢用温薄荷湯無時調下
或燈心湯
草龍膽散治暴赤火眼晝夜澁痛作腫淚多
草龍膽木賊(去節)荆芥菊花防風(去蘆)草決
明(半生半炒)甘草(七味各半兩)
右剉每服二錢水一盞煎七分無時温服痛甚加羌
活乳香同煎
明目飲治心脾藴熱肝受風邪致兩目羞明經久不
瘉
山梔仁淨香附(各一兩)夏枯草(去梗半兩)
右剉每服二錢水一盞蜜一匙煎七分無時温服
金波散治時行赤眼腫痛成翳有熱多淚
淨黃連(一兩)鵬砂寒水石大黃(各二錢)海螵蛸
銅青(各一錢)玄明粉(二錢半)全蝎(去尖毒七枚)麝香(一字)
右除玄明粉麝香餘七味剉晒為末仍入玄明粉麝
香乳鉢内同前藥末杵勻每用一字至半錢温淨湯
或凉水調化澄清去滓無時頻洗有風夾蟲作痒入
輕粉取效仍忌酒葷三五日
黃連膏治時行火眼赤腫澁痛晝夜煩啼
淨黃連(二錢半)
右件細剉雞子一枚筯觜札開一頭大處取清瓦盞
盛入黃連和勻釀一時見黃色以絹濾過成膏患者
仰面卧外令人挑一字許頻點目内覺口中有苦味
滿舌上藥之驗也豆瘡餘毒攻眼眵多有熱用之驗
清凉膏治暴赤火眼腫痛及血癤作疼發熱
大黃淨黃連黃檗赤葛細辛(和葉)薄荷葉
風化朴硝(七味各一兩)
右前六味或曬或焙為末臨入朴硝乳鉢内同杵勻
每用一錢至二錢冷水加薑汁調塗太陽或新汲井
水調妙熱癤以凉米湯水調擦患處
辟塵膏治小兒塵埃入目揩成腫熱作痛啼哭不已
右以油煙細墨新汲井水濃磨入玄明粉半錢和勻
為膏用筆多點目内三五次即效仍忌飲酒一晝宵
速效飲治長成小兒因他物或跌着觸損兩目血脹
腫痛
荆芥穗薄荷葉(微炒)草決明(微炒各一兩)甘草(三錢生用)
右為粗末和半生半炒芝麻等分抄二錢掌中盛乾
嚼之味盡吐去柦如此法投三五次即效
薛一小兒目赤作痛咬牙寒熱余謂肝經風熱用柴胡
飲子一劑而赤痛止又用四物參茋白术柴胡而寒熱
退又用補中益氣湯而飲食加一小兒眼素白或青
患眼赤作痛服降火之劑眼如血貫脈洪大或浮緩按
之皆微細用十全大補湯加柴胡山梔數劑外證漸退
而脈漸斂又數劑而愈一小兒患眼赤痛服大黃之
藥更加寒熱如瘧余謂脾胃復傷用四君升麻柴胡炮
薑釣藤鈎而寒熱愈又用補中益氣湯間服而目疾痊
一小兒目痛恪服瀉火治肝之藥反加羞明隱澁睡
中驚悸悲啼此肝經血虚火動傷肺也用五味異功散
加山梔補脾胃清肺金用地黃丸滋腎水生肝血而安
仍兼服四味肥兒丸而瘥
龍膽瀉肝湯(方見疝)生犀飲(方見心)
生熟地黃散治眼初患之時因悞築到蹙肝受驚風
致目腫赤痛痒
生地黃(洗)熟地黃(各一兩)麥門冬(去心五錢)當歸枳殼
(米泔浸去瓤麩炒)甘草(炙)防風杏仁(湯炮去皮尖麩炒赤)赤芍藥
(各二錢半)
右每服一錢黑豆七粒水煎服
犀角飲治脾火眼疼
犀角(一兩鎊)射干草龍膽(炒)黃芩(炒各五錢)人參(二兩)茯
苓(二錢五分)釣藤鈎(七錢半)甘草(三錢)
右每服一錢水煎
東垣廣大重明湯治兩瞼或兩眥赤爛熱腫疼痛及
眼胞癢極抓之至破爛赤腫眼楞生瘡痂目多眵淚
隱澁難開
草龍膽防風生甘草根細辛苗葉(各一錢)
右用水一椀半煎龍膽至七分入餘藥再煎至半碗
熱洗日五七次洗畢合眼湏臾瘥
東垣助陽和血補氣湯治發後熱壅白睛紅多眵淚
癮澁此過服凉藥而真氣不能通九竅也
防風(七分)黃茋(一錢)蔓荆子白芷(各二分)升麻(七分)炙甘
草柴胡當歸身(酒洗各五錢)
水一鍾煎至半鍾温熱服
潔古方治眼赤暴發腫
防風羌活黃芩(炒)黃連(炒各等分)
右剉每服一錢水煎如大便祕加大黃二分痛甚加
川當歸地黃各二分煩燥不得卧加梔子仁三分
保命點眼藥除昏退翳截赤定痛
當歸黃連(各二錢)防風(二錢五分)細辛(五分)甘草(一錢)
右水一大碗文武火熬滴水中不散為度入熟蜜少
許點用
柴胡復生湯治紅赤羞明淚多眵少腦頂沈重睛珠
痛應太陽眼睫無力常欲垂閉久視則酸疼翳下陷
者
藁本蔓荆子川芎羌活獨活白芷(各二)
(分半)白芍藥(炒)炙甘草薄荷桔梗(各四分)蒼术
茯苓黃芩(炒各五分)柴胡(六分)五味子(十二粒)
右每服二錢水煎食後服
黃連羊肝丸治目中赤脈洪甚眵多
黃連(為末不以多少)白羊肝(一具)
先以竹刀將羊肝刮下如糊除去筋膜再擂細入黃
連末丸桐子大每服十丸茶清送下
外障小兒病目生翳不可輕用點藥祇以服藥内消為
主看赤脈上下内外分經處治已見雜病第七卷及前
薛氏總論茲不贅錄薛一女子年十四因恚怒先月
經不行寒熱脇痛後兩目生翳青綠色從外至内余謂
寒熱脇痛足厥陰之證也翳從外眥起足少陽之證也
左關脈弦數按之而濇肝經風熱兼血滯也遂以加味
逍遙散加防風龍膽草四服而寒熱脇痛頓减用六味
丸月餘而翳消一小兒十五歲兩目白翳腹膈徧身
似疥非疥䀯熱口乾形體骨立此肝疳之證也用六味
肥兒丸而痊後陰莖作癢小便澄白瘡疥益焮狀如大
風用蘆薈四味肥兒丸諸證漸愈又用大蕪荑湯而痊
一小兒九歲素有肝火兩目生翳服蘆薈肥兒等丸
隨愈至十四歲後遇用心過度飲食不節即夜視不明
用補中益氣湯人參補胃湯四味肥兒丸而愈一小
兒眼每生翳皆因乳母恚怒而作用九味蘆薈丸柴胡
梔子散母子並服而愈一小兒乳哺失節服藥過劑
腹脹少食大便不通兩眼生花服治眼之藥漸生浮翳
余用異功散加當歸柴胡飲食漸進便利漸調少佐以
九味蘆薈丸其眼漸明乃用人參補胃湯肥兒丸而痊
一小兒十二歲傷寒咳𠻳發熱服發散之藥目漸不
明服降火等藥飲食日少目漸生翳余謂中氣虚用人
參補胃湯飲食漸進又用千金補肝丸及熏眼之法而
痊一女子十二歲目生白翳面黃浮腫口乾便泄用
四味肥兒丸而痊
本事方治太陽寒水陷翳膜遮睛
防風白蒺藜(各一兩)羌活(一兩半)甘菊花(三兩)
右為末每服二錢入鹽少許百沸湯點服
保命&KR0008;羊角散治冰翳久不去
羚羊角(屑)升麻細辛(各等分)甘草(减半)
右為末一半煉蜜丸桐子大每服五七十丸一半泔
水煎吞送丸子焮發陷翳亦羚羊角散之類用之在
人消息若陰虚有熱者兼服神仙退雲丸
東垣補陽湯治陽不勝其陰乃陰盛陽虚則九竅不
通令青白翳見於大眥乃足太陽少陰經中鬱遏厥
陰肝經之陽氣不得上通於目故青翳内阻也當於
太陽少陰經中是九泉之下以益肝中陽氣衝天上
行此乃先補其陽後於足太陰標中瀉足厥陰之火
下伏於陽中内經曰陰盛陽虚則當先補其陽後瀉
其陰每日空心服升陽湯臨卧服瀉陰丸湏預期調
養體氣和平天氣晴明服之補其陽使上升通於肝
經之末利空竅於目矣
羌活獨活當歸身(酒洗焙乾)甘草梢熟地黃
人參黃茋白术(各一兩)澤瀉橘紅(各半兩)生地
黃(炒)白茯苓知母(炒黃色各三錢)柴胡(二兩)防風白芍
藥(各五錢)肉桂(一錢)
右每服五錢水煎空心服候藥力行盡方可飲食
東垣羌活退翳湯
柴胡甘草黃茋(各三錢)羌活黃連五味子
升麻當歸身(各二錢)防風(一錢五分)黃芩黃檗(酒浸)
芍藥草龍膽(酒洗各五錢)石膏(二錢)
右分二服水煎入酒少許臨卧熱服忌言語
謙甫五秀重明丸治眼翳膜遮睛隱澁昏花常服清
利頭目
甘菊花(五百朵)荆芥(五百穗)木賊(去節五百根)楮實(五百枚)
右為末煉蜜丸桐子大每服五十丸白湯送下
鎮肝散去痰熱退翳
胡黃連梔子仁(各一兩)甘草(微炙)馬牙硝青葙子
(各半兩)以上搗羅細末次用真硃末(研)牛黃(研各二錢半)
右件都拌勻細研每服一錢水八分入荆芥薄荷各少
許煎四分去滓温服食後
井泉石散治眼疳邪熱攻於眼目漸生障翳致損睛
瞳
井泉石(一兩)石決明甘菊花夜明沙(微炒)黃連(去鬚)
晚蠶沙(微炒各半兩)
右件搗羅為細末每服一錢用米泔一盞入生豬肝
少許煎五分肝爛為度放温時時服乳食後
羅氏煮肝散治小兒疳眼翳膜羞明不見服十日必
退如大人雀目者服效
夜明沙青蛤粉穀精草(各一兩)
右件為細末每服一錢五七歲已上二錢㹠豬肝一
大片批開糝藥在内攤勻麻線纏定以米泔半碗煮
肝熟取出肝湯傾碗内熏眼分肝作三服嚼訖却用
肝湯下一日三服不拘時候大人雀目空心服至夜
便見物如患多時日二服
龍膽飲子治疳眼流膿生疳翳濕熱為病神效不治
寒濕為病者
青蛤粉蛇蜕皮穀精草(各五錢)羌活草龍膽
(各三錢)麻黃(二錢半)黃芩(炒)升麻(各二錢)鬱金甘草(炙各)
(半錢)
右為細末每服二錢食後茶清調下
灸雀目疳眼法小兒雀目夜不見物灸手大指甲後
一寸内廉横紋頭白肉際各一壯炷如小麥大小兒
疳眼灸合谷二穴各一壯炷如小麥大在手大指次指
兩骨間陷中
内障東垣人參補胃湯治勞役飲食不節内障眼痛
神效
黃茋根人參(各一兩)炙甘草(八錢)蔓荆子白芍藥
(炒)黃檗(酒拌炒四次各三錢)
右每服二三錢水煎稍熱服臨卧三五服
冲和養胃湯治内障初起視覺微昏空中有黑花神
水變淡綠色次則視岐覩則成二神水變淡白色久
則不覩神水變純白色
柴胡(七錢)人參當歸炙甘草乾生薑升麻
葛根白术羌活(各一兩)防風(五錢)黃茋(一兩五錢)白
茯苓(三錢)白芍藥(六錢)五味子(二錢)
右每服二錢水煎服
滋陰腎氣丸治神水寬大漸散昏如霧露中行漸覩
空中有黑花視物二體久則光不收及内障神水淡
白色者
熟地黃(三兩)當歸尾牡丹皮五味子乾山
藥柴胡(各五錢)茯苓澤瀉(各二錢半)生地黃(酒炒四兩)
右為末煉蜜丸如桐子大辰砂為衣每服十丸空心
滚湯化下
瀉熱黃連湯治内障有眵淚眊矂
黃芩黃連大黃(並酒洗)柴胡(各一兩)升麻(五錢)龍膽
草(三錢)
右每服一錢水煎午前服
千金補肝散治目失明
青羊肝(一具去膜薄切以火燒新瓦上炙乾)決明子(一錢半)蓼香(一合熬令)
(香)
右為末每服方寸匕日二服久而有驗
局方菊睛丸治脾腎不足眼花昏暗
枸杞子肉蓯蓉(酒浸炒)巴戟(去心各一兩)甘菊花(四兩)
右為末煉蜜丸梧子大每服十丸空心白湯送下
真珠膏專治眼病久不瘥&KR1129;&KR1129;不見物
真珠末(細研)甘菊花(為末)香䜴(炒黃為末)井泉石(細研各二錢半)
右剉勻用白蜜一合鯉魚膽一枚同藥慢火熬成膏
入好龍腦一錢同拌勻每用少許時時點眼中
生熟地黃散(見前)
雀盲千金治雀盲方
地膚子(五兩)決明子(一升)
右為末煮米飲和丸每服二三十丸
世𫝊方治雀盲
蒼术(米泔浸去皮切片焙四兩)
右為末豬肝二兩批開摻藥在内用麻絲紥定以粟
米一合水一椀砂鍋内煮熟熏眼候温臨卧每服三
錢大效
聖惠方治雀盲不計時月用蒼术一兩為末每服一
錢
復明散治小兒每至日暮即不見物乃雀目也
蒼术(米泔浸刮去皮剉片焙乾二兩)穀精草(一兩)地膚子決明子
黃芩(各半兩)
右件搗羅為細末每服一錢水八分入荆芥少許煎
五分去滓温服食後
眼白多初虞世曰眼白多屬虚山茱萸丸主之
山茱萸(二兩)熟地黃牡丹皮牛膝茯苓澤
瀉(各一兩)鹿茸(半兩)
右為末煉蜜丸如梧子大食後鹽湯下二十丸
薛一小兒白睛多吐痰發搐先用抑青丸四服而痰搐
止後用地黃丸年許而黑睛多一小兒白睛多三歲
不能行語聲不暢兩足非熱則冷大便不實朝用補中
益氣湯加五味子乾山藥以補脾肺夕用連黃丸加五
味子牛膝鹿茸補肝腎不三月而瘥一小兒眼白腿
軟兩足熱面似愁容服地黃丸兩月餘漸健服年餘白
睛漸黑出痘無恙
通睛湯氏牛黃丸治小兒通睛皆因失悞築打觸着
頭面額角兼倒撲令兒肝受驚風遂使兩目鬭睛名
曰通睛宜服此
牛黃白附子(炮)肉桂全蝎芎窮石膏(煅各)
(一錢)白芷硃砂(各二錢研)藿香(半兩)麝香(一分)
右為末煉蜜丸如芡實大三歲已下每服一丸薄荷
湯下乳食後忌油麫豬肉
眼劄薛一小兒雀盲眼劄服煮肝丸而目明服四服四
味丸而目不劄一小兒發搐目劄屬肝膽經風熱先
用柴胡清肝散治其肝後用地黃丸補其腎而愈一
小兒因驚眼劄或搐先用加味小柴胡湯加蕪荑黃連
以清肝熱又用六味地黃丸以滋腎生肝而痊一小
兒兩目連劄或色赤或時拭眉此肝經風熱欲作肝疳
也用四味肥兒丸加龍膽草而瘥
目睛瞤動
目直
目動(俱見驚搐門)
胎黃(見初生門)
小便不通
曾嬰兒小便不通者有陰陽二證陰閉者為冷濕乘虚
入裏因而不通名曰陰閉以白芍藥湯加南木香及用
炒鹽以絹帕兜令帶熱熨臍四圍併投五苓散入靈砂
末鹽湯空心調服其效尤速陽閉者因暴熱所逼澁而
不通名曰陽閉又有癃閉與淋不同内經宣明五氣篇
曰膀胱不利為癃蓋癃者乃内臟氣虚受熱壅滯宣化
不行非澁非痛但閉不通腹脹緊滿但以㕮咀五苓散
加車前子燈心之類及投木通散玉露飲益元散皆可
用之或貼薑䜴餅於臍上取效不拘陰陽二證悉能療
之併與萬安飲尤妙薛東垣云小便不利有在氣在
血之異夫小便者足太陽膀胱之所主長生於申申者
金也金能生水肺中伏熱水不能生是絶小便之源也
治法用清燥金之正化氣薄之藥茯苓豬苓澤瀉琥珀
燈心通草車前瞿麥萹蓄之類皆為淡滲能瀉肺中之
熱而滋水之化源也若不渴熱在下焦是熱澁其流而
溺不泄也湏用氣味俱厚陰中之陰藥治之二者之病
一居上焦在氣分而必渴一居下焦在血分而不渴血
中有濕故不渴也二者之殊至易分别耳竊謂前證若
津液偏滲於腸胃大便瀉利而小便澁少者宜分利若
熱藴於下焦津液燥而小便不行者宜滲泄若脾胃氣
澁不能通調水道者宜順氣若乳母肝心二經有熱者
用梔子清肝散肝經怒火者用柴胡梔子散若因父母
曾服燥劑而致者用四物麥門甘草數而黃者用四物
加山茱萸黃檗知母五味麥門肺虚而短少者用補中
益氣加山藥麥門陰挺痿痺而頻數者用地黃丸熱結
膀胱而不利者用五淋散脾肺燥不能化生者用黃芩
清肺飲膀胱陰虚陽無以生而淋瀝者用滋腎丸若膀
胱陽虚陰無以化而淋瀝者用六味丸若因乳母厚味
酒麫積熱者用清胃散五淋散仍參諸淋覽之一小
兒十四歲肢體倦怠發熱晡熱口乾作渴吐痰如湧小
便淋瀝或面目赤色燥不欲衣此稟賦腎虛陰燥也用
補中益氣湯加减八味丸而愈一兒五歲小便不利
用五苓散分利澹泄之藥益加不通小便陰囊漸腫先
兄謂前藥復損真陰也用六味丸料加牛膝肉桂車前
子佐以補中益氣湯而痊一兒八歲先小便澁滯服
五苓散益甚加木通車前之類腹脹吐痰加枳殼海金
砂而胸滿陰腫徧身發浮余用六味丸煎送滋腎丸而
痊此皆稟父氣所致其作濕熱痰氣治之而歿者多矣
一小兒八歲先因小便黃赤服五苓導赤等散後患
便血余以為稟賦虚熱也用六味丸及補中益氣湯而
痊
錢捻頭散治小便不通
玄胡索川苦楝(各等分)
右同為細末每服半錢或一錢捻頭湯調下量大小
多少與之食前服(捻頭湯即沸湯中滴油數點是)
湯木通散治心經伏熱小便不通啼呌
木通(一兩)牽牛子(炒半兩)滑石(一兩)
右為末燈心葱白水煎服
冬葵子散治小兒腹急悶
冬葵子(一兩)木通(半兩)
右為末每服一錢水煎
張葵石散治小便不通悶亂者
葵根(一握剉)滑石木通(各一兩)牽牛子(半兩炒)
右件搗為粗末每服一錢以水一大盞入燈心葱白
各少許煎六分去滓放温服乳食前
車前散治熱盛積於小腸甚則尿血
牡蠣(焙為粉半兩)車前子甘草(炙微赤)川朴硝(各一分)
右件藥搗羅為散每服一錢以水一小盞煎至五分
去滓温服不拘時量兒大小加减
芎黃散治臟腑有熱小便澁兼大便不通
芎藭(一兩)川大黃(剉微炒)郁李仁(湯浸去皮微炒各七錢半)
右件搗羅為散每服一錢以温水調下量兒大小加
减
硃砂丹治證同前
硃砂(細研水飛)續隨子(各半兩)&KR1401;粉(一錢)
右件藥都研令勻煉蜜和如黍米大每服七粒以温水
下量兒大小加减乳食後
硃砂散治心神煩燥小便赤澁不通
硃砂(一兩另研細)滑石犀角屑(各半兩)黃芩甘草(炙微)
(赤剉)車前子(各七錢半)
右件藥搗羅為散入硃砂同拌勻每服半錢煎竹葉
湯調下食前
曾白芍藥散(見疝)五苓散(見驚)玉露飲益元散萬
安飲(俱見積熱)木通散(見驚)
清肺散治渴而小便閉或黃或澁
五苓散加琥珀(半錢)燈心通草車前子(炒各二錢半)
瞿麥(半錢)木通萹蓄(各一兩七錢半)
右為粗末每服三錢水煎食前服
薛八正散治藴熱咽乾口燥大渴引飲心忪面熱煩
躁不寧目赤睛痛或咽舌生瘡小便赤閉或熱淋血
淋
車前子瞿麥(炒)大黃(麫裏煨)山梔滑石萹蓄
木通甘草(炙各一兩)
右為末每服二三錢入燈心水煎食前服
梔子仁散治小便不通臍腹脹悶心神煩熱
梔子仁(五枚)茅根冬葵子(各半兩)甘草(炙二錢)
右為末每服一錢水煎空心服
滋腎丸梔子清肝散柴胡梔子散(即柴胡清肝散三方並見)
(發熱)
淋
曾巢氏病源曰諸淋皆腎虛所致腎與膀胱為表裏至
水下入小腸通於胞行於陰而為溲腎氣通於陰下流
之道也淋有五名曰膏曰冷曰熱曰血曰石各具於後
膏淋見小便有肥脂似膏而浮於小便之上此腎虚
不能制其肥液而下行也冷淋先戰慄而後小便此
亦腎虚而下焦受冷冷氣入胞與正氣交争故小便澁
而戰慄熱淋下焦有熱熱氣𫝊於腎流入於胞其溺
黃多而澁間有鮮血而同來者血淋熱之極也心者血
之主外行經絡内行臟腑熱盛則失其常道心與小腸
為表裏故下流而入於胞則為血淋石淋腎主水水
結則化為石腎為熱所乘遇小便則莖中痛不得流利
痛引小腹則沙石從小便出甚至塞痛令人昏悶徧身
有汗而後醒此痛之使然蓋五淋者雖曰腎虚所致然
小腸為受盛之府氣通於膀胱膀胱為津液之府氣通
於腎餘化下流而不通皆曰腎氣不足熱入膀胱水道
澁而不利出入起數臍腹急痛藴作有時或加豆汁膏
血並以局方五淋散下龍腦雞蘇丸自然平愈及香芎
丸補腎地黃丸與之疏導補益為上薛夫小兒諸淋
者腎與膀胱熱也二經相為表裏俱生水道水入小腸
下行於胞則為溺若膀胱熱則津液内涸水道不通腎
氣熱則小便淋瀝或少腹引臍而痛夫淋有五石淋者
腎熱化石内塞水道痛引膀胱氣淋者肺氣壅熱小腹
脹滿小便澁滯熱淋者三焦有熱𫝊入腎膀胱流入於
胞小便赤澁血淋者心熱血散失其常經溢滲入胞寒
淋者膀胱氣冷與正氣交争寒戰氣解是也亦有因姙
母肝熱及乳母恚怒者當分五臟蓄熱治之若心臟有
熱者導赤散加黃連肝臟有熱者柴胡梔子散大便不
通瀉青丸脾臟有熱者瀉黃散脾氣不足者異功散脾
氣下陷補中益氣湯肺臟熱者瀉白散肺氣虛熱異功
散加炒黑山梔腎臟有熱者地黃丸或因乳母肝經熱
者用梔子清肝散恚怒者用柴胡清肝散乳母厚味者
用加味清胃散心小腸熱者用清心蓮子飲或兒早近
色慾小便澁滯或作痛及更去後大小便牽痛者皆屬
肝腎不足也用六味地黃丸補中益氣湯加牛膝車前
肉桂未應當參五臟所勝不可輕用滲泄寒凉之藥大
損胃氣仍參前小便不通證覽之一小兒小便不通
服五苓之類不應頦間及左腮色赤乃肝腎虚熱也用
四物山梔及地黃丸而愈後因感冐誤汗小便仍不利
余用補中益氣湯加麥門五味而安一小兒小便不
利莖中澁痛時或尿血此稟父腎熱為患也先用五淋
散以疏導又用滋腎丸地黃丸補肝腎漸愈後出痘色
紫小便短赤頦間右腮或赤或白用補中益氣湯六味
地黃丸前證並愈丹鄭廉使之子年十六初生七箇
月患淋病五七日必一發其發則大痛水道狀如黍如
粟者約一杯許然後定診其脈輕則澁重則弦視其形
瘦而長其色青而蒼意其父必因多服下部藥遺毒在
胎留於子之命門而然遂以紫霞和黃蘗末丸桐子大
晒極乾熱湯下百丸以食物壓之又半日痛大作腰連
腹水道乃行下如黍如粟者一大碗許其病减十分之
八後又與陳皮一兩桔梗木通各半兩作一貼與之又
下如黍粟者一合許而安父得燥熱且能病子况母得
之者乎予書此以證東垣紅瘤之事此亦熱在血分也
五淋散
赤茯苓(去皮)赤芍藥(炒)山梔子(去皮)甘草(生)當歸(去蘆)黃
芩(炒)車前子淡竹葉燈心木通(去皮節)滑石
(水飛)葵子葶藶(炒)
右㕮咀用葱白一莖水煎入車前草杵搗取汁用五
苓散調化食前服或硝石末調化服白淋白茅根
燈心煎湯服有氣淋小腹脹滿尿後有餘瀝木通
煎湯服熱淋小便赤而淋瀝臍下痛新水煎服或
黃芩煎湯服石淋莖内痛尿澁有砂石令人悶絶
滑石膈紙炒焦為細末葵子煎湯服
局方五淋散治膀胱有熱水道不通淋瀝不出或尿
如豆汁或成砂石或如膏或熱沸便血
赤茯苓(六錢)當歸甘草(各五錢)赤芍藥山梔子(各二)
(錢)
右㕮咀每服三錢水一小盞入燈心煎服
導赤散治小兒血淋
生地黃木通(各二錢)黃芩甘草(生用各一錢)
右為末每服一錢井水入燈心煎服仍以米飲調油
髮灰空心灌下
葵子散治小兒諸淋
葵子車前子木通桑白皮(炒)瞿麥赤茯
苓山梔子炙甘草(各等分)
右水一盞煎服
香芎丸治諸淋證若患風閉尤效
淨香附(鹽水炒)川芎赤茯苓(去皮各半兩)海金沙滑
石(各一兩)枳殼(炮去瓤麩炒黃)澤瀉石葦(去老梗取葉)㯽榔(不過)
(火各二錢半)
右剉晒為末糯米粉煮為清糊丸麻仁大每服三十
三丸至五十五丸或七十七丸並用麥門冬熟水空
心送下若小便澁痛滴三五點者取流水用火微温
入鹽少許調勻空心嚥下
木通散(見驚)
清心蓮子飲治小兒上盛下虚心火炎上口苦咽乾
煩渴微熱小便赤澁或欲成淋並宜服之
黃芩車前子甘草(炙)麥門冬(去心)地骨皮(各半兩)
黃茋(蜜炙)白茯苓石蓮肉(去心)人參(各七錢半)
右剉碎每服五錢水一盞煎至六分去滓食前服如
發熱加柴胡薄荷
金沙散治小便淋瀝不通
鬱金海金沙滑石甘草(各等分)
右為末每服一錢煎地膚子湯調下燈心木通亦可
又方冬瓜最治實熱小便不通内熱口渴
立效散治小兒諸淋不通莖中作痛
木通甘草王不留行胡荽滑石海金
沙山梔子㯽榔(各等分)
右每服一錢水煎
治血淋神效方
紫草連翹車前子(各等分)
水煎服
又方
海螵蛸生地黃白茯苓
右等分為末栢葉車前草煎湯調下
治氣淋
赤芍藥(一兩)㯽榔(一枚麫裹煨)
右為末燈心同棗子煎湯調下
張石鷰丹治小便淋澁痛悶
石鷰(燒赤醋淬放冷細研)瞿麥滑石(各一兩)木通(剉)海蛤(細研)
(各半兩)
右件搗羅為細末煉蜜和如黍米大每服十粒以葱白
湯下食前量兒大小加减
石葦散治諸淋澁水道中痛臍下妨悶
石葦(去毛一兩)冬葵子木通(剉)赤茯苓(各半兩)車前子
瞿麥榆白皮滑石甘草(各二錢半)
右件藥搗羅為散每服一錢以水一小盞入葱白五
寸煎至六分去滓温服如人行十里再服量兒大小
加减
葵子散治腎熱水結化為石淋甚者水道中澁痛不
可忍
冬葵子(一兩)石楠榆白皮(剉)石葦(去毛)木通(剉各半兩)
右件藥搗羅為散每服半錢以葱白湯調下日二服
量兒大小加减
滑石散
滑石葀蔞根石葦(去毛各等分)
右件藥搗羅為散每服半錢煎大麥飲清調下日二
服量兒大小加减
蒲黃散治膀胱熱甚血淋水道澁痛
蒲黃冬葵子生地黃(各半兩)
右件藥搗羅為細末每服一錢以水一大盞煎至六
分去滓温服量兒大小加减
遺尿
原病式云遺尿不禁者為冷内經云不約為遺溺仁齋
曰小便者津液之餘也腎主水膀胱為津液之腑腎與
膀胱俱虚而冷氣乘之故不能拘制其水出而不禁謂
之遺尿睡裏自出者謂之尿床此皆腎與膀胱俱虚而
挾冷所致也以雞腸散主之亦有熱客於腎部干於足
厥陰之經挺孔鬱結極甚而氣血不能宣通則痿痺而
神無所用故液滲入膀胱而旋溺遺失不能收禁也
薛氏用六味地黃丸脾肺氣虚者用補中益氣湯加補
骨脂山茱萸曾氏謂乃心腎傳送失度小腸膀胱關
鍵不能約束有睡夢而遺者皆是下元虚冷所致亦因
稟受陽氣不足用三因方家韭子丸治之及參苓白术
散補腎地黃丸然又當實土以存水乃免滲泄之患所
謂補腎不如補脾是也平胃散倍加益智仁剉碎薑棗
燒鹽煎空心温服
雞腸散
雞腸(一具男用雌雞女用雄雞燒存性)牡蠣茯苓(去皮)桑螵蛸(炒各)
(五錢)桂(去粗皮)龍骨(各二錢半)
右為極細末仍以雞䏶胵一具雞腸一具燒存性研
極細末每用前藥末一錢用温酒調化食前服
張雞腸散治因膀胱有熱服冷藥過多小便不能禁
止或遺尿病
雞腸草龍骨麥門冬(去心焙)白茯苓桑螵蛸
(各半兩)牡蠣粉(七錢半)
右件藥搗為粗散每服一錢水一小盞入生薑少許
棗二枚煎至六分去滓温服量兒大小加减按此
與前方蓋一方而𫝊寫之訛竊詳用雞腸較是而張
氏婁氏薛氏皆主用草今兩存之
益智丸治脾腎虛熱心氣不足遺尿白濁
益智仁茯苓茯神(各等分)
右為末煉蜜丸桐子大每服五六十丸空心白滚湯
下
破故紙散治膀胱虚冷夜間遺尿或小便不禁用
破故紙為末每服一錢熱湯調下
又方破故紙炒為末黃蘗湯調下外臺療小兒睡
中遺尿不自覺桂末雄雞肝等分搗丸如小豆大温
水下日三服
初虞世治小兒遺尿薏苡仁一合去心不去殼&KR1201;碎入
鹽一小撮同炒黃色用水二鍾煎至鍾空心服之累
效
三因家韭子丸(方見雜病小便不禁)
尿白便濁
仁齋曰小兒尿白如米泔狀由乳哺失節有傷於脾致
令清白不分而色白也久則成疳此亦心膈伏熱兼而
得之全嬰方云小便初出微赤良久白濁者乃熱疳之
邪也初出黃白久白濁者乃冷疳之候也冷者益黃散
主之熱者牛黃丸主之冷熱者蘆薈丸主之純下白濁
者厚朴丸主之諸失津液欲成疳而小便白者茯苓散
主之薛氏曰小便如泔或良久變白亦有脾虛食積
濕熱下注者先用茯苓散五七服次用四味肥兒丸若
乳食少思或肚腹脹大小便頻數此脾虚元氣下陷也
朝用五味異功散夕用四味肥兒丸若肥體色黃小便
不調髮黃脱落鼻下瘡痍嗜土少食大便青褐者用梔
子茯苓湯仍審其乳母飲食七情治之一小兒發熱
懶食小便良久變白余用四味肥兒丸即愈或誤以為
積熱用清凉袪逐之劑形體頓弱虛證悉至小便如泔
用補中益氣湯及四味肥兒丸而愈一小兒面色痿
黃眼胞微腫作渴腹脹飲食少思小便澄白大便不實
此脾疳之證也用四君子加山梔蕪荑兼用四味肥兒
丸而愈一小兒白濁兩耳内耳外主生瘡膿水淋漓
用大蘆薈丸而愈後徧身如疥肌體消瘦發熱作渴大
便酸臭小便白濁用九味蘆薈丸五味異功散而愈
一小兒白濁發熱口乾體瘦骨立余謂腎經虛羸朝用
補中益氣湯夕用六味地黃丸而愈後兩目或生白翳
面黃浮腫小便仍白此變肝脾疳證用四味肥兒丸月
餘漸瘥
益黃散(方見脾臟)牛黃丸(方見疳積)蘆薈丸(方見疳)
君朴丸治小兒小便白濁久則黃瘦不長肌肉
史君子(煨去殼)厚朴(製)黃連(各一兩)木香(三錢)
右為末蒸餅糊丸桐子大每服一二十丸米湯下
茯苓散治乳食傷脾或心經伏熱小便白濁
三稜(煨)蓬莪茂(煨)砂仁赤茯苓(各半兩)青皮陳
皮滑石甘草(各一錢半)
右為末每服一錢燈心湯調下
三稜散治小兒尿白久則成疳宜補脾消食化積
三稜蓬莪茂(炒各一兩)益智仁甘草神麯(炒)麥
芽橘皮(各半兩)
右為末每服一錢白湯點下
清心蓮子飲(見前)又方用大甘草頭煎湯服
梔子茯苓湯即大蕪荑湯(方見疳)
香砂丸治嬰孩小便白濁
香附子(炒一兩)縮砂(去殼五錢)三稜(煨)蓬莪茂(煨)陳皮
麥蘗(炒)蘆薈(各五錢半)
右為極細末煮麫糊丸如黍米大用米飲鹽湯食前
服
疝
曾按内經大奇論曰腎脈大急沈肝脈大急沈皆為疝
證心脈搏滑急為心疝肺脈沈搏為肺疝蓋疝者寒氣
結聚之所為故令臍腹絞痛者是也又巢元方曰諸疝
者陰氣積於内復為寒氣所傷榮衛不調二氣虛弱風
冷入腹而成故脈經云急者緊也緊則為寒為實為痛
血為寒泣(音澁)則為瘕氣為寒聚則為疝皆因本臟氣虛
外感於寒濕内傷於生冷遂使臍腹絞刺激摶而痛無
有定處倉卒之際不堪忍者謂之疝也並宜先用五苓
散沸湯調服和解輕則但以白芍藥湯烏梅散釣藤膏
為治重者金茱丸散氣丸未有不愈也仁齋㿗疝者
陰核氣結腫大而釣痛也多因小兒啼怒不止動陰氣
故陰氣下繫結聚不散而得之或胎婦啼泣過傷令兒
生下小腸氣閉亦變此證惟是陰氣不得流行加以風
冷入焉白水聚焉故水氣上乘於肺先喘急而後疝痛
其狀有如李者亦有稀軟者亦有並腎腫大者亦有大
硬者臍下痛楚皆不能忍用藥行心氣逐腎邪利其大
小二便並無補法薛小兒陰腫疝氣者多屬肝腎氣
虛及坐卧寒濕之地或風邪所傷血氣相摶或啼呌氣
逆水道不行或稟父肝經虛熱或姙娠肝氣鬱結或乳
母怒動肝火而致者若兒肝經熱用梔子清肝散兒啼
躁怒用勻氣散乳母恚怒用柴胡清肝散肝火氣逆用
加味逍遙散小腹作痛小便澁滯用龍膽瀉肝湯久坐
冷地小便不利用四苓散加柴胡山梔車前子不時寒
熱者加味小柴胡湯經云肝氣熱則莖痿宗筋弛縱腎
莖腫脹或出白液痒痛或裏急筋縮挺縱不收或精隨
便下者此名筋疝俱屬肝火不係於腎宜詳治之
茱萸内消丸治小兒陰㿗偏大上攻臍腹㽲痛腹囊
腫脹或生瘡瘍時出黃水
川楝子(炒一兩半)大腹皮五味子海藻(洗)玄胡索
(各一兩二錢半)桔梗青皮山茱萸(去核各一兩)木香(七錢半)
蘹香(炒)桂心川烏頭(炮去皮臍)吳茱萸桃仁(䴸炒另研)
食茱萸(各五錢)
右為細末酒糊為丸如麻子大每服三十丸空心温
酒送下
當歸散治小兒㿗疝
牽牛(微炒取仁)辣桂(各半兩)當歸大黃(各二錢半)全蝎(一錢半)
桃仁(湯炮去皮尖二錢半)
右剉碎每服三錢水一鍾入蜜半匙煎至五分食前
服以利為度
川楝丸治小兒㿗疝小腹痛引腰脊攣曲身不能直
木香㯽榔三稜蓬莪茂(炮)青皮(去白)陳皮(去白)
川楝肉芫花(米泔浸炒各半兩)辣桂牽牛(生取仁各三錢)巴
豆(不去油一錢)
右為細末飛麵糊為丸如麻子大每服三丸空心用
生薑湯送下
五苓散(方見驚搐)
曾白芍藥湯治冷疝腹痛及誤汗誤下即壊證傷寒
是也並宜先服次投對證之劑
白芍藥(一兩半)澤瀉(去粗皮七錢半)甘草(二錢炙)薄桂(去粗皮一錢半)
右件㕮咀每服二錢水一盞煎七分空心温服誤汗誤
下加人參南木香各二錢臍下痛入生薑及鹽同煎或
加釣藤亦好
烏梅散治腹痛及初生嬰孩臍下冷痛疝氣等疾
烏梅(去核)玄胡索粉草(半生半炙各五錢)乳香沒藥
釣藤(各二錢半)
右件㕮咀每服二錢水一盞煎七分空心温服
金鈴散治疝氣腹痛投諸藥後瘉而復作宜服
金鈴子肉(六錢)三稜(炮剉)莪茂(醋煮剉)青皮(去白)陳皮(去白各二)
(錢半)赤茯苓(去皮)蘹香(各半兩)南木香(二錢)甘草(炙四錢)㯽榔
枳殼(去瓤麩炒黃)釣藤(和鈎各三錢)
右除㯽榔木香不過火餘剉焙仍同㯽榔木香為末
每服半錢至一錢仍用炒蘹香煎無灰酒空心調服
不飲酒者煎炒蘹香湯調下
釣藤膏(方見夜帝)
金茱丸治冷疝氣痛及膚囊浮腫
金鈴子肉(一兩)家園茱萸(半兩)
右研末酒煮麫糊丸麻仁大每服三十丸至五十丸
空心温鹽湯下温酒亦可兒小者丸粟粒大丸數下
法同前
散氣丸理諸疝氣小便利或不通臍下作痛不可忍
者
海藻(去皮洗七錢焙乾)澤瀉(去粗皮)蘹香(炒)車前子(焙)蘿蔔
子(瓦上慢火乾焙)川棟肉(用盤蝥九枚去翅足炒少時去螌蝥)大腹皮(淨洗焙乾)
(各一兩)
右剉焙為末酒煮麫糊丸菉豆大每服三十丸至五十
丸南木香煎酒空心下或防風牡丹皮煎酒下不能
飲者於木香湯防風丹皮湯中各少入酒並空心投
亦可再用鹽炒蘹香煎湯尤妙
湯治小腸疝氣家傳妙方
芫花(醋浸炒)木香㯽榔三稜(各半兩)茯苓青皮
全蝎桂枝附子硇砂(各二錢半)
右為末將硇砂浸澄去土頓在湯瓶上候成膏子和
糖醋打麫糊為丸如豆大每服三十丸空心温酒下
未效再服
勻氣散主調補通利後及冷疝腹痛氣滯不和
桔梗(二兩剉炒)陳皮(去白一兩)縮砂仁蘹香(各半兩)白薑(二錢)
(半炮)粉草(四錢炙)
右剉焙為末每服半錢或一錢空心沸湯調服冷疝
腹痛疼燒鹽湯調下
木香散治小兒小腸氣痛
川楝肉(十箇用巴豆七粒同炒令黃色去巴豆不用入蘹香半兩)玄胡索(七兩)南
木香(二錢)史君子(去殼五枚)
右為極細末用米飲食前調服
梔子清肝散柴胡清肝散(二方並見發熱)
龍膽瀉肝湯治肝經濕熱不利下部生瘡兩拗腫痛
或腹中作痛小便澁滯等證
龍膽草(酒拌炒黃)澤瀉車前子(炒)木通生地黃(酒拌)
當歸(酒拌)山梔黃芩(炒)甘草(各三分)
右水煎食前服
四苓散即五苓去桂小柴胡湯(方見發熱)
陰腫
全嬰方云小兒陰腫核腫者由兒啼怒氣逆不順乘虛
而行陰核偏大又因甘肥不節生冷過度致生疳氣氣
結不行流入陰中或傷暑毒或觸風邪使血氣與邪氣
相摶停結不散則成陰腫也仁齋云若腎經氣虚或
坐石不起冷氣凝之或近地經久風邪濕氣傷之不為
陰腫幾希矣間有啼呌怒氣閉繫於下結聚不散加以
水竇不行亦能發為此疾治用桃仁丸主之丹溪謂脱
囊腫大墜下不收用紫蘇莖葉為末水調荷葉包之一
人𫝊此方用野白紫蘇為末濕則摻之乾則香油調傅
雖皮潰子墜皆有神效此用紫蘇蓋亦同功也曾巢
元方論曰諸筋會於陰器邪客於厥陰少陰之經與冷
氣相摶則陰囊腫痛而引縮經中雖分四證曰腸㿗氣
㿗水㿗卵㿗然小兒患此若治之不早則成痼疾如腰
曲腹痛冷汗自出而陰囊二子弔縮入腹痛止方出名
為内釣用烏梅散勻氣散金茱丸金鈴散為治有陰莖
全縮不見有陰囊光腫不痛此因肝腎氣虚宜以橘子
仁煎湯調下金鈴散勻氣散皆可投之内經曰㿗癃疝
膚脹者陰亦盛而脈脹不通故曰㿗癃疝由是觀之乃
陰氣盛而致有此弔縮者筋急也筋遇寒則引縮遇熱
則弛張故三因所用方法以寬小腸氣疏風為治然小
兒此證多因坐陰潤之地感風濕而得用當歸散加㯽
榔蒼术水薑煎服並青木香湯釣藤膏外以立消散傅
之有外腎無故而膚囊腫大不燥不痛光亮如吹此
名氣虚所致以勻氣散調治三因方家韭子丸主之
一證外腎膚囊赤腫通明及女兒陰戶腫脹乃心熱之
所𫝊皆以木通散導赤散為治或用薏苡仁煎湯調五
苓散及以外消散傅之並投天花散用無灰酒煎下不
能飲者水煎少入酒同服亦可張涣曰小兒足少陰之
經虚而受風邪者衝於下經則成陰腫病桃仁丹主之
桃仁丹
桃仁(七錢半湯浸去皮尖雙仁者麩炒微黃)牡丹皮白蒺藜(微炒去刺)
桂心(各半兩)郁李仁(二錢半湯浸去皮微炒)
右件藥搗羅為細末煉蜜和黍米大每服十粒煎温
酒下乳食前量兒大小加减亦可水煎服
胡連散治陰腫生瘡
胡黃連(去鬚)胡粉(各半兩)白礬(枯二錢半)
右搗羅為細末每用少許以生油調塗患處
湯小兒陰腫由啼呌怒氣閉縱於下成此疾宜用
海蛤散
海蛤(三錢)蘹香(炒七錢半)薏苡仁白术㯽榔(各半兩)
右為末食前温酒調下大小加减
桃仁丸
桃仁(去皮尖麩炒三錢)桂枝(去皮)牽牛(炒頭末)蒺藜牡丹皮
(各二錢)
右為細末煉蜜丸如黍米大用青皮木香葱白入鹽
少許同煎湯食前服
三白散治小兒解初中腫疾四肢膚囊浮脹大小便
不利皆因膀胱藴熱風濕相乘
桑根白皮(炒)白术木通(去皮節)陳皮(去白)白牽牛(半生)
(半炒)甘草(炙各五錢)
右㕮咀用水煎食前服
丹脱囊即外腎腫大
木通甘草當歸黃連黃芩
右水煎服
錢蚯蚓散治腎子腫硬成疝用乾蚯蚓為末唾調傅
常避風冷濕地(先用花椒葱湯避風處洗却用此傅之累驗)
世治小兒囊腫如升用甘草煎汁調地龍末塗之立退
累效
傅藥方
牡蠣粉(二分)乾地龍(碾末一分)
右用津唾調敷外腎熱者雞子清調敷
牡蠣散治小兒外腎腫大莖物通明用牡蠣粉研
十分細先以唾津塗腫處次以牡蠣粉摻
又方治小兒卵腫研桃仁唾調敷
曾烏梅散勻氣散金茱丸金鈴散(方並見疝)當歸
散(見痢)
牡蠣大黃湯治三五歲小兒感受温濕之氣侵襲膀
胱致陰莖膚囊浮腫作痛
牡蠣(用熟黃泥包裹炭火煅透出地上候冷用)大黃(紙裹水浸透煨過候冷用二味各一)
(兩)
右剉研為末每服一錢無灰温酒空心調服不能飲
者温湯調少入酒同服
青木香湯治小兒陰莖無故而腫或痛縮因陽明經
有風熱濕氣相搏法當寬此一經自愈蓋陽明受病
不能養其宗筋故也咳𠻳痰喘亦宜服之
青木香(去蘆)枳殼(浸去穰麩炒各半兩)甘草(二錢半)
右每服二錢水一盞煎七分不拘時温服
立消散治膀胱久受熱毒致陰器膚囊赤腫脹痛
赤小豆赤芍藥生枳殼商陸風化朴硝
(另研後入各半兩)
右件不過火剉晒為末栢枝煎湯候冷調二錢或三
錢塗腫處仍服㕮咀五苓散加車前子薏苡仁水煎
錢通散(見驚)
天花散治外腎膚囊腫痛
天花粉(二兩)甘草(三錢)
右剉每服二錢無灰酒一盞煎七分空心温服不能
飲用水煎少入酒同服
偏墜
田小兒狐疝氣偏有大小時時上下者蜘蛛十四枚熬
焦桂枝半兩二物為散每服八分日再酒調下蜜丸亦
通
黑散
黃連黃芩大黃黃檗(各二錢)
右同燒存性為極細末雄豬膽汁蜜同調傅
偏墜亦宜防葵丸令兒坐於土中午時灸印下偏墜之
處處七壯(防葵丸未詳)
小兒偏墜若非胎中所有在後生者於莖下腎囊前中
間弦子上灸七壯立愈
明胎産疝卵偏墜囊縫後十字紋上灸三壯(春灸夏瘥)
陰瘡
臘茶散治小兒陰囊生瘡疼痛水出久不瘥
臘茶五倍子(各五錢)膩粉(少許)
右為末先用葱椒湯洗後用香油調敷
一方治陰囊生瘡疼痛
右先用川椒荆芥槐枝柳枝蛇床子煎湯洗後用朴
硝為末雞子清調敷
一方治陰生瘡膿水不乾
右用烏鱡魚骨為細末乾摻患處
一方用紫蘇葉煎湯淋洗及作細末摻之妙
一方治小兒陰生瘡不乾
右用輕粉蜜陀僧為末貼之如痒加山梔子訶子燒
存性研同前藥為末先將米泔水洗淨然後敷貼此
藥
不寐
薛經曰陽明胃脈也胃者六腑之海其氣亦下行陽明
逆不得從其道故不得卧也又曰胃不和則卧不安夫
人身之衛氣晝則行於陽夜則行於陰陽主動陰主静
寤則魂魄志意散於腑臟發於耳目動於肢體而為人
身指使之用寐則神氣各歸五官而為默運之妙矣若
脾胃氣盛則腑臟調和水穀之精各各融化以為平和
之氣若胃氣一逆則氣血不得其宜腑臟不得其所不
寐之證由此生焉當用四君遠志酸棗仁肝腎虛熱者
六味丸心血不足者真珠母丸思慮過度者歸脾湯精
神短乏者人參養榮湯病後餘熱者酸棗仁湯膽虚不
得眠者人參竹葉湯肝火不寧者加味小柴胡湯震悸
不得眠者四君生薑酸棗仁夜啼驚哭不寐各詳别證
當參求之
仲景酸棗湯治虛勞虛煩不得眠
酸棗仁(炒一錢)甘草知母(炒)茯苓芎藭生薑
(各五分)
右水煎服
本事鼈甲丸治膽虚不得眠四肢無力
鼈甲酸棗仁(炒)羌活黃茋(炒)牛膝(酒炒)人參(各一)
(兩)五味子(五錢)
右為末煉蜜丸梧子大每三四十丸温酒下
聖惠治骨蒸勞熱煩心不得眠用酸棗仁三錢水煎熟
下地黃汁一蛤蜊殼服之
本事真珠母丸治肝膽二經因虚内受風邪卧則魂
散而不守狀若驚悸
真珠(别研細七錢半)當歸熟地黃(各一兩半)人參酸棗仁
(炒)栢子仁(各一兩)犀角屑茯神沈香龍齒(研各)
(半兩)
右為末煉蜜丸小豆大辰砂為衣每服二十丸白湯
下日午夜卧各一服
人參竹葉湯治虚煩不得眠
人參竹葉甘草(各二錢)半夏小麥麥門冬
(各一錢五分)
右每服二三錢薑二片粳米一撮水煎服
人參養榮湯(見盜汗)歸脾湯(見驚悸)
咽喉
心鑑咽喉為一身之總要與胃氣相接呼吸之所從出
若胸膈之間藴積熱毒致生風痰壅滯不散發而為咽
喉之病喉内生瘡或狀如肉腐為腄為痛窒塞不通吐
嚥不下甚則生出重舌治之尤宜先去風痰以通咽膈
然後解其熱毒遲則有不救之患又有熱毒衝於上腭
而生瘡謂之懸癰及腑寒亦能令人咽閉吞吐不利臨
病詳審治之咽喉之疾本傷熱毒上攻也四時受熱
臟心腑之間一旦所觸上攻咽喉所謂腎傷寒也然其
證有單肉蛾雙肉蛾有重舌木舌痄腮有懸癰腫脹有
裏外皆腫甚者上攻頭面皆腫大法先洗去口中舌上
白胎其次掃去風涎如是單雙肉蛾可鍼則鍼有不可
鍼者則用熏摻藥退後方依次用服藥如是木舌服藥
之外仍用摻藥痄腮則用塗藥輕者但服藥而自退不
湏用鍼及藥點其瘡而自消也薛小兒喉痺因膏粱
積熱或稟賦有熱或乳母七情之火飲食之毒當分其
邪蓄表裏與證之輕重經之所主而治之若左腮色青
赤者肝膽經風熱也用柴胡梔子散右腮色赤者肺經
有熱也用瀉白散額間色赤者心與小腸經熱也用導
赤散若兼青色風熱相搏也用加味逍遙散鼻間色黃
脾胃經有熱也用瀉黃散若兼青色木乘土位也用加
味逍遙散兼赤色心傳土位也用柴胡梔子散頦間色
赤腎經有熱也用地黃丸凡此積熱内藴二便不通者
當疏利之風邪外客而發寒熱者當發散之外感風邪
大便閉結煩渴痰盛者當内疏外解若因乳母膏粱積
熱者母服東垣清胃散若因乳母恚怒肝火者母服加
味逍遙散稟賦陰虚者兒服地黃丸大㮣當用輕和之
劑以治其本切不可用峻利之藥以傷真氣也一小
兒喉間腫痛驚悸飲水服驚風降火之藥益甚仍欲攻
風痰余曰驚悸飲水心經虚證蓋胃為五臟之本先用
五味異功散以補胃加桔梗甘草以消毒諸證頓退後
用牛蒡子湯加柴胡而愈一小兒發熱引冷大便黃
色手足並熱不能吮乳視口内無患捫其喉間則哭此
喉内作痛乃脾胃實熱也用瀉黃清胃二散各一劑母
子並服而愈後因乳母飲酒兒躁不安口内流涎仍用
前二散而愈一小兒喉間腫痛發熱咳𠻳大便秘結
此肝與大腸有熱也先用牛蒡子湯加硝黃一服大便
遂通乃去硝黃再劑頓愈審其母有肝火發熱用柴胡
清肝湯母子並服而痊
甘桔湯治嬰孩感冐風熱火氣熏逼痘瘡藴毒上攻
咽喉腫痛痰氣不順咳𠻳失音
人參(去蘆半兩)桔梗(蜜浸炒一兩)甘草(半生半炙三錢)
右剉散用水煎不拘時候服
立效散治嬰孩小兒咽喉痺痛不能吞嚥
鵬砂龍腦雄黃朴硝(各半錢)
右為極細末乾摻
吹喉散治嬰孩咽喉腫痛氣塞不通
甘草(生二錢半)朴硝(一兩)
右為極細末乾摻喉中如腫甚者用小竹管吹入喉
内
牛蒡湯主傷風發熱煩躁鼻塞氣喘痰𠻳驚啼及諸
瘡赤紫丹毒咽喉腫痛
牛蒡子(三兩略炒細研)大黃(一兩半)防風(去蘆)薄荷(去老梗各一兩)荆
芥(去根梗四兩)甘草(一兩錢半)一
右㕮咀每服二錢水一盞煎七分無時温服
化毒湯解風熱上攻咽喉腫痛飲食不便
桔梗(剉炒半兩)薄荷葉荆芥穗甘草(各二錢半)山豆根
(取淨皮一錢半以上五味俱焙為末)牙硝鵬砂朴硝雄黃
硃砂(各二錢以上五味乳鉢細研)
右五味焙為末五味研為末同一處再研勻每用一
字至半錢乾點舌上化下或以温湯濃調少與含嚥
亦可
候急散治小兒諸般骨硬咽喉腫痛
五倍子(一兩研)先春茶末(半兩)
右二味和勻抄一錢温湯半盞調化無時少與嚥下
依法服餌不過三五次即效如骨出或刺破處血來
多者鵬砂末六錢水煎消毒散飲調服血止痛住腫
消食進
牛蒡子湯
牛蒡子(炒杵)玄參升麻桔梗(炒)犀角(鎊)黃芩
木通甘草(各等分)
右每服一二錢水煎
拔萃桔梗湯治熱腫喉痺
桔梗(炒)甘草(炒)連翹梔子棗仁黃芩(各等分)
右為末每服一二錢水煎服
消毒飲解急驚風毒赤紫丹癅壯熱狂躁睡卧不安
胸膈滿悶咽喉腫痛九道有血妄行及徧身瘡疥
牛蒡子(六兩)荆芥穗(二兩)甘草(一兩)
右剉每服二錢水一盞煎七分無時温服
柴胡飲(見積熱)東垣人參安胃散(見吐瀉)三因玉鑰匙
九味蘆薈丸(見疳)濟生犀角地黃湯(見吐血)五味異
功散(見吐利)柴胡清肝散(見發熱)
證治準繩卷七十六
