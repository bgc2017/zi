證治凖繩卷九十八
明王肯堂撰
幼科
腎臟門
解顱(䪿不合)
初虞世云父精不足則解顱眼白多錢解顱生下而
䪿不合腎氣不成故也長必少笑更有目白晴多㿠白
色瘦者多愁少喜也餘見腎虛湯解顱者䪿大頭縫
不合如開解故曰解顱此由腎氣不成故也(云云見前總論)凡
得此者不過千日其間亦有數歲者乃廢人也人之無
腦髓如木無根古人雖有良方吾所以不錄者勞而無
功也亦不可束手待斃宜依錢氏補腎萬一有可生之
理(錢氏補腎如地黃丸如鹿茸之類是)曾凡得此候不及千日之内間
有數歲者偶因他疾攻激遂成廢人若氣色精明能飲
食者多服調元散補腎地黃丸旬月内頗見效者次第
調理或有可治若投藥後如故亦難療田解顱治法
宜用生地散丹小兒解顱乃是母氣血虛與熱多耳
用四君子四物有熱加酒炒黃連生甘草煎服外以緜
束緊用白斂末傅之
錢氏地黃丸(見前并鶴節條)
天南星散治䪿開不合鼻塞不通天南星大者微泡
去皮為細末米醋塗調緋帛上貼䪿上炙手頻熨之
立效
調元散主稟受元氣不足顱䪿開解肌肉消瘦腹大
如腫致語遲行遲手足如筒神色昏慢齒生遲服之
效
乾山藥(去黑皮五錢)人參(去蘆)白茯苓(去皮)茯神(去皮末)白术
白芍藥熟地黃(酒洗)當歸(酒洗)黃茋(蜜水炙各貳錢半)川芎
甘草(炙貳味各叁錢)石菖蒲(貳錢)
右碎每服二錢水一盞薑二片棗一枚煎七分無時
温服如嬰兒幼嫩與乳母同服
張渙玉乳丹治嬰兒頭骨應合而不合頭縫開解
鍾乳粉(依古法製煉者)熟乾地黃(依法蒸焙者)當歸(洗焙乾各半兩)防
風(剉)補骨脂(浮揀微炒各一分)或加黃耆茯苓
右件除别研者碾為細末次入鍾乳粉等拌勻煉蜜
和如黍米大每服十粒煎茴香湯下乳食前
嬰孺方狗腦丸治小兒腦長喜搖頭解顱
狗腦(壹箇)犲漆(即五加皮)甘草(炙)白术防風鍾乳石
乾地黃(各一分)牛黃(二分)
右以狗腦丸小豆大一歲飲下二丸日再未知加之
又云兒䪿常令煖冷即病死
小兒錮䪿藥
芍藥粉
右取黃雌雞臨兒䪿上刺其冠以血滴䪿上血止以
芍藥粉傅之使血不見一日立差
治小兒解顱虎骨方
虎骨敗龜板不灰木乳香(各半兩)
右為末用生豬血於手心内調塗在頭縫開處以舊
緜子包裏七日第八日以葱湯水洗去前藥再用此
藥塗之經年者已減一分又歇三日方再用藥塗之
又服參苓散
人參茯苓白附子(炮)羌活甘草(炙)芍藥
白术(水煮各壹分)犀角屑京芎藿香(後叁味減半)
右為末每服半錢水一盞用少金銀同薄荷三葉煎
至三分温服通驚氣
千金治小兒䪿開不合方
防風(壹兩半)栢子仁白芨(各壹兩)
右三味末之以乳和傅䪿上十日知二十日愈日一
莊氏家𫝊方治腦縫不合
山茵蔯(壹兩)車前子百合(各半兩)
右為末用烏牛乳汁調塗脚及腦縫上用帛子裹頭
三日一換五上必效
王氏封䪿散治䪿開不合頭縫開張䪿開崎陷咳嗽
鼻塞
栢子仁防風天南星(各肆兩)
右為細末每用一錢以豬膽汁調勻稀稠得所攤在
緋絹帛上看䪿子大小剪貼一日一換不得令乾時
時以湯潤動
五辛散(三因)治小兒骨應合而不合頭骨開也名曰解顱
細辛桂心(各半兩)乾薑(㭍錢半)
右為末以薑汁和𫝊顱上貼之兒面赤即愈
又方用蛇蛻炒焦為末用猪頰車中髓調𫝊頂上日三
四度曾有人作頭巾裹遮護之久而自法亦良法也
炙法臍上臍下各五分各炙三壯炙瘡未發先合
䪿陷
巢氏云小兒臟腑有熱渴引水漿致成泄利久則血氣
虛弱不能上充腦髓故䪿陷如坑不能平滿也聖濟用
當歸散(方見腹痛)地黃丸(見前)䪿陷者虚之極也胃氣虚寒
則䪿陷慢驚中有之胃寒脾困吐瀉者為虚極急以金
液丹固真湯(俱慢驚)及諸救元等藥治之外則貼以烏附
膏有後枕陷者其證尤重治法以䪿陷藥同不效亦
為難療此大虚極百無一活耳
烏附膏理䪿門陷
綿川烏(生用)綿附子(生用各五錢)雄黃(二錢)
右件為末用生蔥和根葉細切爛杵入前藥末同煎
空心作成膏貼陷處
聖惠生乾地黃散治小兒臟腑壅熱氣血不榮致䪿
陷不平者
生乾地黃(二兩)烏雞骨(一兩酥塗炙令黃)
右搗細羅為末不計時候以粥飲調下半錢
又治小兒䪿陷方
右取豬牙車骨髓煎如膏塗䪿上良
又方以狗頭骨炙令黃𢷬羅為末以雞子清調塗
又方以天靈蓋炙令黃𢷬羅為末以生油調塗
千金小兒𩕄陷炙臍上下各半及鳩尾骨端又足太
陰各一壯
䪿填
䪿填者䪿門腫起也脾主肌肉乳哺不常饑飽無度或
寒或熱乘於脾家致使臟腑不調其氣上衝為之填脹
䪿突而高如物堆起自汗出毛髮黃而短是也若寒氣
上衝則牢䩕(音昂履頭也腫硬如履頭突起)熱氣上衝即柔輭又小兒
脇下有積者咳且啼而氣上逆者啼甚久其氣未定因
而乳之者肝氣盛風熱上衝者皆能令䪿填當一一審
其因而治之寒者温之熱者凉之氣上逆者和而降之
肝氣盛者瀉青為主熱證裏多大連翹湯表多柴胡散
虚者以補中益氣湯送下地黃丸神而明之存乎其人
言不盡意曾世言䪿腫皆以為熱殊不知有陰陽二
證切宜詳辨堅硬為陰紅軟為陽故嬰孩寶書云寒氣
上衝則牢䩕熱氣上衝則柔軟正此之謂若陰證以勻
氣散理中湯主之陽證用玉露飲當歸散防風湯為治
玉環集歌曰𩕄門腫起定為風此候應須也不中或
若加坑如盞足七日之間命必終石壁經歌曰積聚
脾中熱不通致令面赤口唇紅胷高夜嗽多䐜脹休使
流𫝊肺有風喉裏作聲涎上壅䪿門腫起熱來衝但教
凉膈安靈腑能使三朝速有功積有冷熱皆能作腫
冷則糞白或酸臭氣衝人亦有蟲出其食物皆不能化
腹脹滿而多困喉中亦鳴也熱則使多渴其糞赤面色
亦黃赤口内臭氣亦蟲出各看其證候調治且須分水
穀去積并調氣冷則温脾胃熱則去其熱化涎止渴𩕄
隠則冷也腫則熱也積熱䪿虚腫宜將時氣門中三
十六種除濕散濃煎桑白皮湯下形證論云肺熱生
風涎鳴䪿腫將白丁香膏一二服或南星丸一二服便
退袐要指迷論方凡小兒生下一月内日或䪿門腫
此乃受胎熱氣即用黃檗膏塗於足心湧泉穴如陷即
用半夏膏塗手心此乃嬰兒腎流受冷氣邪于心致令
病生(黃檗半夏皆為末皆冷水調貼)
行遲
巢兒自變蒸至能言隨日數血脈骨節備髕骨成即能
行骨是髓養稟生氣血不足者髓不充強故骨不成數
歲不能行張凡兒生至周歲三百六十日膝骨成乃
能行近世小兒多因父母氣血虚弱故令胎氣不強骨
氣軟弱筋脈無力不能行步麝茸丹主之曾經大效湯
小兒稟受血氣不足者則髓不滿骨故軟弱而不能行
腎主髓治法當用錢氏補腎地黃丸加鹿茸五加皮麝
香則髓生而骨強自然行矣外甥黃知錄之子三歲不
能行遂合此方服之有驗
張麝香丹治數歲不能行
麝香(别研)茄茸(酥炙黃)生乾地黃虎脛骨(酥塗炙黃)當歸
(洗焙乾)黃茋(剉)
右件各壹兩為細末用羊髓肆兩煮爛和成膏如黍
米大每服十粒摩沉香湯下乳食前日三服
錢羚羊角丸治小兒腎虚或病後筋骨弱五六歲不
能行宜補益肝腎
羚羊角(尖細而節蜜者醋取末)虎脛骨(敲破塗酥炙黃)生乾地黃(焙)
酸棗仁(去皮秤炒)白茯苓(各半兩)桂(去皮取有味處不見火)防風(去蘆)
(頭切焙)當歸(同上)黃茋(切焙各二錢半)
右同為細末煉蜜和成劑每服一皂子大兒大者加
之食前温水化下日三四服久服取效
聖惠生乾地黃丸治兒十歲不行
生地黃當歸(焙)防風酸棗仁(微炒)赤茯苓黃
茋芎藭羚羊角羌活甘草(炙微赤)桂心(各等)
(分)
右𢷬羅蜜丸如菉豆大食前温酒下十丸量兒加減
虎骨散
虎脛骨(酒炙)生乾地黃酸棗仁(酒浸去皮炒香)&KR0008;桂(去皮)白
茯苓(去皮)防風(去蘆)當歸(去蘆)川芎牛膝(酒浸去蘆各等分)
右為極細末每服壹錢半以粥飲調次入好酒二滴
再調食前服日二一方用煉蜜丸如黍米大木瓜湯
下
三四五加皮散治小兒三歲不能行者由受氣不足
體力虚怯腰脊脚膝筋骨軟足故不能行用眞五加
皮為末粥飲調次入好酒少許每服一栗殼許日三
服效一方五加皮貳錢半木瓜壹錢貳分半為極
細末用粥飲入酒二滴調服
寶鑑兒骨熱肺脈寒長不能行顱䪿兒自小傷抱脚
纖細無力行立不得或骨熱疳勞肌肉消瘦宜服柴胡
飲
柴胡鼈甲(米醋塗炙黃)知母桔梗枳殼(去穰麩炒)玄
參升麻
右件各等分細剉三歲已下藥半兩水五合煎二合
分二服空心食前後忌毒物服後澡浴
澡浴方
苦參茯苓皮蒼术桑白皮白礬(各半兩)蔥
白(少許)
右剉沸水二升浸藥一兩通與兒浴温處避
千金治數歲不行方葬家未開戸盜食與哺日三便
行(翼云未閉戶嬰孺就墓門中哺)
寶鑑炙兩足踝各三壯
良方左經丸治筋骨諸疾手足不隨不能行步運動
草烏頭(生肉白者去皮臍)木鼈(去殼)白膠香五靈脂(各叁兩半)
當歸(壹兩)螌蝥(去翅足壹百枚少醋煮熟)
右為末黑豆去皮生杵粉一斤醋糊丸雞頭實大酒
磨下一丸不曾針炙傷筋絡者四五丸必效十歲兒
一丸分三服此藥能通榮衞導經絡專治心腎肝三
經服後小便少淋澁乃其驗也按此方非内有汚
血痼積不宜用
了時發治大人小兒剉骨行步艱難脚無力續命丹
防風乳香蔓荆子牛膝麻黃羚羊角
酸棗仁草烏頭(去皮)沒藥白术茯苓(各二錢半)
天麻(酒煮)胡麻(炒)當歸續斷(各半兩)川烏頭(去皮)黃茋
(各肆錢)蒺藜(壹錢貳分半)
右為細末蜜丸小彈大每服一丸煎酒細嚼一日三
五服用後洗藥服藥三日方洗
草烏頭當歸地龍木鼈子紫貝草椒
目葱鬚荆芥(各一兩)
為末煎湯露脚指甲從上淋洗次用熏法
熏藥方
柴胡草烏頭赤小豆吳茱萸羌活晚
蠶沙(各一兩)
為末黑豆三升熱水泡少頃去黑豆入前藥煮盆盛
熏剉閃處令出骨中汗
齒遲
齒者骨之所終而髓之所養也小兒稟受腎氣不足不
能上營而髓虚不能充於骨又安能及齒故齒久不生
也地黃丸主之一小兒三歲言步未能齒髮尤少體
瘦艱立發熱作渴服肥兒丸不應余曰此腎虚疳證也蓋
肥兒丸脾胃經之藥久服則腎益虚其疳益甚不信牙
髮漸落余用地黃丸加鹿茸五味子半載而元氣壯健
一小兒體瘦腿細行步艱辛齒不堅固髮稀短少用
六味地黃丸補中益氣湯年餘諸證悉愈形體壯實
張渙香附丹治齒不生
大香附子(揀淨刮去皮)沉香(各壹兩)雄鼠糞(燒灰)乾蟾(燒灰)檳
榔(各半兩)
右件搗羅為細末用羊髓四兩煮爛和成膏如黍米
大每服十粒麝香湯下量兒大小加減
湯氏芎黃散治小兒齒不生
大川芎生地黃(各半兩)山藥當歸甘草(炙各壹分)
右焙為末熱湯調服或時以藥末擦齒齦
千金翼方溺坑中竹木主小兒齒不生正旦刮塗之
即生
外臺小品又方取雌鼠屎三七枚以一枚拭齒根處
盡此止二十一日齒當生雌鼠屎頭尖是也千金同
楊氏産乳方用三十枚仍云雌糞用兩頭圓者是
聖惠治小兒齒不生或因落不生方
右取牛糞中黑豆二七枚小開去頭上皮以此豆頭
開處注齒根上時時用之常效也
髮遲
巢氏云足少陰為腎之經其華在髮小兒有稟性少陰
之血氣不足即髮疎薄不生亦有因頭瘡而秃落不生
者皆由傷損其血血氣損少不能榮於髮也
苣勝丹方(張渙)治髮不生
當歸(洗焙乾)生乾地黃芍藥(各壹兩)已上搗羅為末
次用苣蕂(壹合研)胡粉(半兩細研)
右件同研勻煉蜜和如黍米大每服十粒煎黑豆湯
下兼化塗搽頭上無妨量兒大小加減
千金治少小頭不生髮以楸葉𢷬取汁傅頭上立生
又方燒鯽魚灰末以醬汁和傅
千金翼治髮薄不生方先以醋泔清洗秃處以生布
令火熱臘月豬脂并細研鐵生煎三沸塗之日三
遍
本草甑氣水主長毛髮以物於炊飯時承取沭頭令
髮長密黑潤不能多得朝朝梳小兒頭漸漸覺有益
好
小兒白秃髮不生𢷬榆皮末苦酒調塗
聖惠生髮神效黑豆膏治小兒腦疳頭髮連根作穗
子脱落不生兼瘡白秃髮不生者並用生髮
黑豆苣蕂(各叁合)訶黎勒皮(壹兩)
右件藥搗羅為末以水拌令勻内於竹筒中以亂髮
塞口用煻灰内煨取油貯於瓷器中先以米泔皂莢
湯洗頭拭乾塗之日再用十日髮生
又方
葛根末豬脂羊脂(各二兩)
右件藥入銚子内以慢火熬成膏收於瓷合中每取
一錢塗摩頭上日再用不過五七度效
香薷煎治小兒白秃不生髮燥痛
陳香薷(二兩)胡粉(壹兩)豬脂(半兩)
右件藥以水一大盞煎香薷取汁三分去滓入胡粉
豬脂相和令勻塗於頭上日再用之
聖惠治小兒頭秃不生髮苦痒蔓菁散
右取蔓菁子𢷬為末以豬脂調塗於秃處佳
又方貫衆燒灰細研油調傅
又方麻子一升熬黑壓取脂傅頭上良
又方鹽湯洗過生油和蒲葦灰傅之鴈白熊白桃
葉汁皆可塗鷄子黃熬取汁塗
髮黃
巢氏云足少陰腎經其血氣華於髮若血氣不足則不
能潤悅於髮故髮黃也錢氏曰小兒長大不行行則
脚細齒久不生生則不黑皆屬氣血虚也宜大劑補之
千金翼髮黃方臘月豬脂和羊屎灰蒲灰等分傅之
三日一為取黑止
又方以醋煮大豆爛去豆煎令稠塗髮
又方熊脂塗髮梳之散頭牀底伏地一食頃即出形
盡當黑用之不過一升
安師𫝊治小兒髮黃極妙方
破故紙不計多少銀石器中熳火炒熟為細末用地
黃汁煎成膏和為丸菉豆大每服十五二十丸鹽湯
送下食前
齒
齒痛清胃散治胃火牙痛或連頭面
升麻(五分)生地黃牡丹皮黃連(炒)當歸(各叁分)
右水煎服加柴胡山梔即加味清胃散愚按前方
治脾胃實火作渴口舌生瘡或唇口腫痛齒齦潰爛
焮連頭面或惡寒發熱或重舌馬牙吐舌流涎等證
子母並宜服之若因脾胃氣虚寒凉尅伐或虚熱上
行口舌生瘡弄舌發熱飲食少思或嘔吐困睡大便
不實流涎齦爛者用五味異功散
張渙藁本散治卒齒痛
藁本白附子川芎莽草(各半兩並𢷬羅為細末次用)青
黛蘆薈麝香(各一錢研細)
右件都再研勻每用一字塗揩患處
雄黃丸治小兒牙齒黑蛀氣息疼痛
雄黃(貳錢)麝香(半錢)
右為細末軟飯和為挺子安在牙内
齒縫出血外臺肘後用蚯蚓糞水和作團以火燒令極
赤末之如粉以臘月猪脂和傅齒齗上日三即差
茅先生治小兒牙宣齒縫出血方
苦參(末壹兩)白礬(灰壹錢)
右為末一日三次揩牙上立驗也
張銳雞峰方治齒間出血
右以苦竹葉不以多少水濃煎取汁入鹽少許寒温
得所含之冷即吐了
又方
右用童子小便半升分為三兩次含之冷即吐了
莊氏麝香散治小兒唇口臭爛齒齗宣露
麝香雄黃(生)蘆薈白龍骨(各壹錢)蜜陀僧(貳錢)石
膽(半兩生)乾蟾(一枚重半兩者入鉼燒存性)
右合研令極勻細先用綿子纏筯頭上以鹽礬漿水
輕輕洗過然後上藥
齒齦腫痛千金翼方
生地黃獨活(各叁兩)
右二味切以酒漬一宿含之
又方常以白鹽末封齒齗上日三夜二
又方用大鵬砂研細水化雞羽掃
&KR0008;齒巢氏云手陽明足太陽之脈並入於齒風氣入其
經脈與血氣相搏齒即腫痛膿汁出謂之風齲
千金翼治齒齲方
右切白馬懸蹄可孔塞之不過三度(聖惠方用夜眼)
聖惠蝦蟆散治小兒齒痛風齲連顋微腫
乾蝦蟆(壹枚)青黛(細研)柑子皮細辛白雞糞薰
黃(已上各一分)麝香(細研)乾薑(炮裂剉各半分)
右件藥𢷬細羅為散都研令勻以薄綿裹少許内齲
齒孔中日一易之
又方
白附子藁本細辛芎藭莽草(已上各一兩)
右件藥𢷬細羅為散以薄綿裹少許著齲齒上
治小兒風齲齒痛及蟲蝕疼痛黑爛方
青黛(細研)雞糞白(燒灰)藁本
又方扣齒三百下日一夜二即終身不發至老不病
齒
又治齒牙根搖欲落方
右以生地黃大者一寸綿裹著牙上嚼嚥汁汁盡去
之日三即愈可十日含之更不發也
又齒根腫方
松葉(一握)鹽(一合)好酒(三升)
右三味煎取一升含之
治齒根空腫痛困斃無聊賴方
獨活(肆兩)酒(叁升)
右二味於器中漬之煻火煨之令暖稍稍沸得半去
滓熱含之不過四五度
又方燒松栢槐枝令熱柱病齒孔須臾蟲緣枝出
又治牙齗疼痛方
杏仁(一百枚去皮尖及雙仁者)塩末(方寸七)
右二味以水一升煮令沫出含之味盡吐却更含不
過再三差
養生必用治小兒牙方
牛蒡子(炒香一分)乳香(一錢)
右為末入白麵少許温水調塗
細辛雄黃(細研各一分)麝香(少許細研)
右件藥𢷬羅令細同研令勻旋取少許傅於齒上
又方以郁李根白皮五兩剉以水一大盞半煎取一
盞熱含冷吐之當吐蟲出
又方以皂莢炙去皮子𢷬末取少許著齒痛上差
又方以松栢脂捏銳如錐柱齲孔内須臾齲蟲緣松
脂出即差
又方以雞舌香半兩以水一中盞煎至六分去滓熱
含冷吐
冲齒千金翼治蟲蝕齒疼痛方
右閉氣細書曰南方赤頭蟲飛來入某姓名裂齒裏
今得蝎蟲孔安置耐居上急急如律令小牋紙内著
屋柱北邊蝎蟲孔中取水一杯禹步如禁法還誦上
文以水沃孔以淨黃土泥之勿令泄氣永愈
又治蟲蝕齒根肉黑方
右燒腐棘取㶆塗之十遍雄黃末傅即愈若齒黑者
以松木灰揩之細末雄黃塗齗百日日再塗之七日
慎油猪肉神效
又治齒神方
右以檐一枚令病人蹲坐横檐於膝上引兩手尋使
極住手伸中指炙中指頭檐上三壯兩頭一時下火
病人口誦咒曰噉牙齒名字鶻莫噉牙莫噉骨炙人
亦念之
又治裂齒方
右以腐棘針二百枚以水二升煮取一升含漱之日
四五差止
又方取死曲蟮末傅痛處即止
日華子治小兒風蚛牙方
右濃煎郁李仁水含之
聚寶黃龍散治齒齗疳蝕有竅子不合者
龍實(龍骨中有之深黃或淡黃土蝎色緊掬入舌者是)白礬(灰)蝸牛殼
南粉牛黃(各一錢)
右五味為末每用少許貼竅子内時時用之
千金方
右以牛屎中大豆二七枚小開豆頭以注齒根處數
度即生
經騐方治小兒大人多年牙齒不生
右用黑豆三十粒牛糞火内燒令煙盡細研入麝香
小許一處研勻先以針挑不生齒處令血出用末少
許揩不得見風忌酸鹹物
聖惠治齒落久不生方
右取路傍遺却稻粒於齒落處點三七下其齒自生
神效
靈苑治大人小兒生齒神驗方
右用雄雌雞糞各十四顆焙乾同研如粉入麝香少
許仍先以針挑破損齒脚下血出將散子傅之年高
者不過二十日生年少者十日不計傷損及少自退
落並再生
頰車蹉閃千金治失欠頰車蹉閃不合方
右用一人以手指牽其頤以漸推之則復入矣推當
疾出指恐誤嚙傷人指也
又方消蠟和水傅之
又方治牙車急口眼根引舌不轉方
牡蠣(熬)伏龍肝附子(炮去皮)礬石(燒)
右四味等分末之以白酒和為泥傅其上乾則易之
取差止
千金灸法失欠頰車蹉灸背第五椎一日二七壯滿三
日未差灸氣衝二百壯胷前喉下甲骨中是亦名氣
堂
又灸足内踝上三寸宛宛中或三寸五分百壯三報此
三陰交穴也
耳
張渙小兒耳中諸病由風入於腦停積於手太陽之脈
則令耳聾風與濕相摶則兩耳生瘡又兒稍大見月初
生以手指之則耳下生瘡者名月蝕瘡又乳母與兒洗
浴悞令水入耳中水濕停積搏於血氣藴結成膿謂之
聤耳薛耳者心腎之竅肝膽之經也心腎主内症精
血不足肝膽主外證風熱有餘或聾瞶或虚鳴者稟賦
虚也或脹痛或膿痒者邪氣客也稟賦不足宜用六味
地黃丸(腎)肝經風熱宜用柴胡清肝散若因血燥用梔
子清肝散(發熱)未應佐以六味丸間服九味蘆薈丸(疳)若
因腎肝疳熱朝用六味丸夕用蘆薈丸若因食積内熱
用四味肥兒丸(疳)若因乳母膏梁積熱而致者宜加味
清胃散(齒痛)脾經鬱結而致者加味歸脾湯(驚悸)肝經怒火
而致者加味逍遙散(虚熱)皆令乳母服之兼與其兒少許
不可專於治外不惟閉塞耳竅抑亦變生他證延留日
久遂成終身之聵矣慎之寶鑑歌云太陽入耳損聽
聰氣滯時多耳必聾鳴是風并氣相繫痛應腦戸有邪
風腎熱鬱蒸聤耳患日深疼痛出稠膿不有稠膿非此
患只因滴水入其中
耳聾巢氏云手太陽之經入於耳内頭腦有風入乘其
脈與氣相摶故令耳聾
聖惠治小兒風熱兩耳聾嗚方
遠志(去心)甘草(炙微赤剉)柴胡(去苗)菖蒲(各壹分)磁石(叁分擣碎水淘)
(去赤皮)麥門冬(去心焙半兩)
右搗細羅為散每服以葱白湯調下半錢日二服量
兒大小以意加減
張渙通鳴散治耳聾
菖蒲(一寸九節者)遠志(去心各一兩)柴胡(去苗)麥門冬(去心)防風
(各半兩)細辛甜葶&KR1047;(各一分)已上𢷬羅並為細末次
入磁石(一分𢷬碎水淘去赤汁)杏仁(二七個湯浸去皮尖研)
右件都研勻每服半錢煎蔥白湯調下日二乳後
聖惠細辛膏治小兒耳聾或因腦熱或因水入或因
吹著並宜用此
細辛防風(去蘆頭)川大黃(剉微炒)黃芩(各一分)川椒(去目)
(七粒)蠟(半兩)
右件藥細剉用清麻油三合煎藥紫色濾過下蠟候
消為膏每日三度用一大豆大點於耳中
聖惠治小兒耳聾不差方
甜葶&KR1047;杏仁(湯浸去皮)鹽(各等分)
右件藥𢷬研如膏以少許豬脂和合煎令稠以綿裏
如蕤核大塞耳中日一易之
又方
松脂菖蒲(末)烏油麻(各半兩)
右件藥相和𢷬熟綿裏如一紅豆大塞耳日一易
又方
菖蒲(末一分)杏仁(湯浸去皮尖研如泥半兩)
右相和研令乳入每用少許綿裹内耳中日一易
又方
右取葱白於糖灰中煨令熟以葱白頭内耳中日三
易
又方
萞麻子(去皮十枚)棗肉(七枚)
同搗如膏每取蕤核大綿裹少許塞耳中日一易
又方
右搗芥子令爛以人乳和綿裹少許塞耳中日一易
之
麝香散治沈耳
麝香(少許)白礬(一錢火煆)五倍子(二錢)
右件為末紙撚子點入耳中少許耳鳴巢邪氣與
正氣相搏故令耳鳴久即邪氣停滯遂成聾也
菖鳥散治小兒耳自鳴日夜不止
菖蒲烏頭(炒各四分)
右為末綿裹内耳中日再
耳中痛千金翼治耳疼痛方
附子(炮去皮)菖蒲
右二味等分裹塞之
耳瘡證治見心部瘡瘍條
聤耳巢氏云耳宗脈之所聚腎氣之所通小兒腎藏盛
而有熱者熱氣上衝于耳津液壅結即生膿汁亦有因
沭浴水入耳内而不傾瀝令盡水濕停積摶於血氣藴
結成熱亦令膿汁出皆為之聤耳久不差即變成聾也
張渙紅藍花散治聤耳久不差
紅藍花(洗焙乾)黃檗(剉各一兩)烏魚骨(一分研細)黃芩(各半兩)已
上搗羅為細末次用雄黃(水磨細研半兩)麝香(各一錢)
右件都研勻細以綿纏揾藥塞耳中日再換
田氏紅玉散治小兒膿耳
枯白礬乾臙脂麝香(各一錢)
右同研勻先以綿裹杖子撚淨摻之
湯氏龍黃散治小兒停耳汁出不止
枯白礬龍骨末黃丹(炒各半兩)麝香(一錢)
右同研細先以綿杖子搌膿水盡用散一字半分為
兩處吹入耳内日二次
丹停耳硫黃末傅之日一夜一妙
祕要用蛐蟮灰末吹入立效有瘡者傅之(孫真人方同)
薛氏云諸外治方但可治腑證之輕者若係肝經風
熱血燥等證必依前方論内服合宜之藥外用此以
收膿濕亦無不可若專泥攻而失内治誤矣
百蟲入耳詳見雜病凖繩
五輭
五輭者頭輭(項輭手輭)脚輭肌肉輭口輭是也無故不舉頭
腎疳之病項脈輭而難收治雖暫瘥他年必再發手輭
則手垂四肢無力亦懶擡眉若得聲圓還進飲食乃慢
脾風候也尚堪醫治肌肉輭則肉少皮寬自離喫食不
長肌肉可服錢氏橘連丸(虚羸)莫教瀉利頻併却難治療
脚軟者五歲兒不能行虚羸脚輭細小不妨榮衞但服
參耆等藥併服錢氏地黃丸(腎)長大自然肌肉充滿口
輭則虚舌出口陽盛更須隄防必須治膈却無妨唇青
氣喘則難調治也薛夫頭輭者臟腑骨脈皆虚諸陽
之氣不足也乃天柱骨弱腎主骨足少陰太陽經虚也
手足輭者脾主四肢乃中州之氣不足不能營養四肢
故肉少皮寬飲食不為肌膚也口軟者口為脾之竅上
下齦屬手足陽明陽明主胃脾胃氣虚舌不能藏而常
舒出也夫心主血肝主筋脾主肉肺主氣腎主骨此五
者皆因稟五臟之氣虚弱不能滋養充達故骨脈不強
肢體痿弱原其要總歸於胃蓋胃水穀之海為五臟之
本六腑之大源也治法必先以脾胃為主俱用補中益
氣湯以滋化源頭項手足三輭兼服地黃丸凡此證必
須多服二藥仍令壯年乳母飲之兼慎風寒調飲食多
能全形曾戴氏論五輭證名曰胎怯良由父精不足
母血素衰而得誠哉是言以愚推之有因母血海久冷
用藥強補有孕者有受胎而母多疾者或其父好色貪
酒氣體虚弱或年事已邁而後見子有日月不足而生
者或投墮胎之劑不去而竟成孕者徒爾耗傷真氣若
或有生譬諸陰地淺土之草雖有發生而暢茂者少又
如培植樹木動搖其根而成者鮮矣由是論之嬰孩怯
弱不耐寒暑縱使成人亦多有疾爰自降生之後精髓
不充筋骨痿弱肌肉虚瘦神色昏慢才為六淫所侵便
致頭項手足身軟是名五軟治法用調元散補腎地黃
丸漸次調養日久乃安若投藥不效亦為廢人有小
兒體肥容壯不為瘦瘁忽然項軟傾倒此名下竄皆因
肝腎氣虚客邪侵襲風府𫝊於筋骨故成斯疾蓋肝主
乎筋腎主乎骨筋骨俱弱則項軟垂下無力又名天柱
倒與五軟相類不遠治同前藥吳江史萬湖子七歲
患吐瀉𩕄目頓陷天柱骨倒兼面赤色先用補中益氣
湯加附子一劑吐瀉止而諸證愈又用錢氏地黃丸料
煎服頓安一小兒七歲夏間過食生冷之物早間患
吐瀉面赤作渴手足並熱項輭䪿陷午後面色頓白手
足並冷脈微欲絶急以六君子湯加附子一劑諸證頓
退䪿頂頓起而安小兒元氣易虚易實故雖危證若能
速用對病之藥亦可回生者一小兒九歲因吐瀉後
項軟面白手足並冷脈微細飲食喜熱余先用六君子
湯加肉桂五劑未應更加炮薑四劑諸證稍愈面色未
復尺脈未起佐以八味丸月餘面色微黃稍有胃氣矣
再用前藥又月餘飲食略增熱亦大減乃朝用補中益
氣湯食前用八味丸又月餘元氣漸復飲食舉首如常
又月餘而肌肉充盛諸病悉愈一小兒十二歲瘧疾
後項軟手足冷飲食少思粥湯稍離火食之即腹中覺
冷用六君子湯加肉桂乾薑飲食漸加每飲食中加茴
香胡椒之類月餘粥食稍可離火又用前藥百劑飲食
如常手足不冷又月餘其首能舉後飲食停滯患吐瀉
項仍痿軟朝用補中益氣湯夕用六君子湯及加減八
味丸兩月餘而項復舉畢姻後眼目昏花項骨無力頭
自覺大用八味丸補中益氣湯三月餘元氣復而諸證
退後每入房勞役形氣殊倦盜汗發熱服後二藥即愈
一小兒十五歲手足痿軟齒不能嚼堅物内熱晡熱
小便澁滯如淋服分利之劑小便如淋服滋陰之劑内
熱益甚服燥濕之劑大便重墜余謂此稟腎氣不足早
犯色慾所致故精血篇云男子精未滿而御女以通其
精五臟有不蒲之處異日有難狀之疾老人陰已痿而
思色以降其精則精不出而内敗小便澀痛如淋若陰
已耗而復竭之則大小便牽痛愈痛則愈便愈便則愈
痛正謂此也遂朝用補中益氣湯夕用六味丸加五味
子煎服各三十餘劑諸證漸愈後夢遺諸證復作手足
時冷痰氣上急用十全大補湯加減八味丸料各八劑
二便稍利手足稍温仍用前二藥三月餘元氣漸復飲
食如常又飲食停滯吐瀉腹痛按之不疼此脾胃受傷
也用六君子湯加木香肉豆蔲治之其吐未已左尺右
關二脈輕診浮大按之如無經云腎開竅于二陰用五
味子散四服大便頓止後又傷食嚥酸作渴大便重墜
朝用補中益氣湯夕用六君子湯加木香乾薑而痊一
老年得子四肢痿軟而惡風寒見日則喜余令乳母日
服加減八味丸三次十全大補湯一劑兼與其子年餘
肢體漸強至二週而能行一小兒五歲稟父腿軟不
便於行早喪天真年至十七畢姻後腿軟頭䪿自覺開
大喜其自謹寓居道舍遂朝服補中益氣湯夕用地黃
丸料加五味子鹿茸煎服年餘而健一小兒項軟服
前二藥而愈畢姻後患解顱作渴發熱以二藥作大劑
煎熟代茶恣飲兩月餘而渴熱減年餘而顱䪿合又年
餘而肢體強若非慎疾雖藥不起
天柱倒王先生云小兒久患疳疾體虚久不進飲食患
來日久諸侯退只是天柱骨倒醫者不識謂之五軟候
須進金靈散生筋散形證論歌天柱纔倒道難醫筭
來此病非心脾若患先須因吐瀉不曾調氣至尫羸大
患傷寒無汗脈(鳳髓經此一句云却被傷寒無浮脈)定應妙藥療他遲無
此卒然生此患又兼不辨四肢肥身軟難堪頭似石面
紅唇赤臉如緋此病多應傷腎熱後來因熱病相隨(此兩)
(句在鳳髓經即云此患只應傷膽熱後來伏熱又相隨)肝受熱風天柱倒但將
凉藥與維持貼須性熱筋方緩立見温和請莫疑吐瀉
項軟唯調氣傷寒柱倒不須醫此或傷寒或吐或瀉
乘虚邪毒透入肝脈熱邪所侵是致令筋軟長或手足
軟而不解舉或項頸軟而不解舉若有前證即須凉膈
若吐瀉則先調胃氣貼項并服凉肝膽藥不可太熱亦
恐過冷
金靈膏
右用白僵蠶不拘多少直者去絲炒為末每服半錢
一錢薄荷酒調下一日三服更須用生筋散貼之
生筋散
木鼈子(三箇)萞麻子(三十箇)
右各取肉同研每用一錢許津唾調貼急抱揩上令
熱貼之
四十八候貼頸藥方
川烏頭白芷地五靈脂赤小豆(各等分)
右末生薑自然汁與酒同調貼在項上更服竹茹散
竹茹散
菊花(三錢)黃芩人參(各一錢)大黃(半兩)甘草(二錢)
右為末竹葉煎湯下
三十六種貼項藥方
草烏頭赤小豆(各等分)
右為末薑汁調攤帛子上貼經宿項立起
貼頭起項膏(吉氏)治小兒肝熱膽冷頭項軟倒
川烏(末)肉桂(末)芸薹子天南星萞麻子(各一錢)
黃丹(炒一錢七分)
右大蒜一頭煨熟去皮乳鉢内研和藥細每用一錢
入米醋和勻貼項上一日許
狼毒丸(吉氏)治小兒膽熱肝風天柱倒折宜服此藥更用
前起頭貼項藥
狼毒(酒浸焙)白附子大附子(尖)天麻防風羌
活(巳上各一錢)硃砂地龍(去土各一錢)麝香(半字)
右為細末法酒煮糊為丸如小豆大每服七丸至十
五丸用黑豆薄荷湯入酒一滴吞下
五鞭
五鞭者仰頭取氣難以動搖氣壅作痛連於胸膈脚手
心冷而鞕此陽氣不營於四末也經曰脾主四肢又曰
脾主諸陰今手足冷而硬者獨陰無陽也故難治若肚
筋青急者木乘土位也急用六君子湯加炮薑肉桂柴
胡升麻以復其眞氣若係風邪當參驚風治之此證從
肝脾二臟受患當補脾平肝仍參急慢驚風門治之
百問云如審係風證依中風治之必有回生之理小續
命湯加減
小續命湯治中風不省人事涎鳴反張失音厥冷
麻黃(去節)人參黃芩川芎芍藥甘草(炙)杏
仁(去皮尖炒)漢防己官桂(去皮各半兩)防風(七錢半)附子(炮去)
(皮臍七錢半)
右除附子杏仁外𢷬為麤末次入二味夾和每一錢
薑棗煎食前服有熱去附子官桂減半經云諸暴
強直皆屬於風故收此方非的風證方用
證治凖繩卷九十八
