證治凖繩卷一百
明王肯堂撰
外科
癰疽
癰疽之源
方書敘癰疽之源有五一天行時氣二已情内鬱
三體虛外感四身熱摶於風冷五食炙&KR1020;飲法
酒服丹石等熱毒總之不出於三因也外因者運
氣癰疽有四一火熱助心為瘡經云少陰所至為瘡
疹又云少陰司天熱氣下臨肺氣上從甚則瘡瘍又云
少陰司天之政初之氣寒乃始陽氣鬱炎暑將起中外
瘡瘍又云少陽所至為瘡瘍又云少陽司天之政風熱
參布太陰橫流寒乃時至民病寒中外發瘡瘍初之氣
候乃太溫其病膚腠中瘡二之氣火反鬱其病熱鬱於
上瘡發於中三之氣炎暑至民病膿瘡又云太陽司天
之政初之氣氣乃大溫肌腠瘡瘍此皆常化病之淺也
又云少陰司天熱淫所勝甚則瘡瘍又云少陰司天客
勝甚則瘡瘍又云少陰之復病疿疹瘡疽癰疽痤痔又
云火太過曰赫羲其病瘡疽血流又云火鬱之發民病
瘡瘍癰腫此是邪變病之甚也二曰寒邪傷心為瘡
瘍經云太陽司天之政三之氣寒氣行民病寒反熱中
癰疽注下又云太陽司天寒淫所勝血變於中發為癰
瘍病本於心又云陽明司天之政四之氣寒雨降民病
癰腫瘡瘍是也三曰燥邪傷肝為瘡瘍經云木不及
曰委和上商與正商同其病支發癰腫瘡瘍邪傷肝也
又云陽明司天燥淫所勝民病瘍瘡痤癰病本於肝是
也四曰濕邪瘡瘍經云太陰司天濕氣變物甚則身
後癰又云太陰之勝火氣内鬱瘡瘍於中流散於外是
也此四條所謂天行時氣者也素問脉要精微論帝
曰諸癰腫筋攣骨痛此皆安生岐伯曰此寒氣之腫八
風之變也帝曰治之奈何岐伯曰此四時之病以其勝
治之愈也靈樞經癰疽篇云血脉榮衞周流不休上應
星宿下應經數寒邪客於經絡之中則血泣血泣則不
通不通則衞氣歸之不得復反故癰腫寒氣化為熱熱
勝則腐肉腐肉則為膿膿不瀉則爛筋筋爛則傷骨骨
傷則髓消不當骨空不得泄瀉血枯空虛則筋骨肌肉
不相榮經脉敗漏熏於五藏藏傷故死矣又生氣通天
論云勞汗當風寒薄為皶鬱乃痤又云陽氣者開闔不
得寒氣從之乃生大僂榮氣不從逆於肉理乃生癰腫
是亦寒邪從勞汗之隙及陽氣開闔不得其理之隙久
客之為癰腫也所謂體虛外感及身熱摶於風冷者也
治法則精要十宣散五香湯潔古蒼术復煎散等發表
之劑是也
内因者陳無擇云癰疽瘰瀝不問虛實寒熱皆由氣鬱
而成經云氣宿於經絡與血俱濇而不行壅結為癰疽
不言熱之所作而後成癰者此乃因喜怒憂思有所鬱
而成也治之以遠志酒獨勝散兼以五志相勝之理如
怒勝思之類是也
不内外因者經所謂膏粱之變足生大疔更如持虛又
東方之域委鹽之地其民食委嗜鹹安其處美其食委
熱中鹹勝血故其民黑色疎理其病為癰疽又有服丹
石法酒而致者亦膏粱之類也李東垣曰膏粱之變亦
是滋味過度榮氣不從逆於肉理榮氣者胃氣也飲食
入胃先輸於脾而朝於肺腑朝百脉次及皮毛先行陽
道下歸五藏六腑而氣口成寸矣今富貴之人不知其
節法酒肥羊雜以厚味積久大過其氣味俱厚之物乃
陽中之陽不能走空竅而先行陽道乃反行陰道則濕
氣大勝子令母實火乃大旺熱濕既盛必來尅腎若不
慎房事損其真水水乏則從濕氣之化而上行其瘡多
出背上及腦此為大疔之最重者若毒氣出肺或脾胃
之部分毒之次也若出於他經又其次也濕熱之毒所
止處無不潰爛故經言膏粱之變足生大疔更如持虛
者如持虛器以更物則無不更矣治大疔之法必當瀉
其榮氣以標本言之先受病為本非苦寒之劑為主為
君不能除其苦楚疼痛也如東垣治元好問丹溪治老
婦腦疽皆因好酒故以三黃大黃酒製治之又如排膿
散當歸散之類是也又有盡力房室精虛氣節之所致
者亦屬不内外因當以補虛内托為主亦忌用五香之
藥耗真陰而助邪熱治之之藥如内固黃耆湯神效托
裡散之類也經云五藏菀熱癰發六腑又云六腑不
和留結為癰又云諸痛癢瘡皆屬於心肺乘肝則為癰
腎移寒於肝癰腫少氣脾移寒於肝癰腫筋攣此皆藏
腑之變亦屬内因者也
東垣曰生氣通天論云榮氣不從逆於肉理乃生癰腫
又云膏粱之變足生大疔受如持虛陰陽應象論云地
之濕氣感則害人皮肉筋脉是言濕氣外傷則榮氣不
行營衞者皆營氣之所經營也營氣者胃氣也運氣也
榮氣為本本逆不行為濕氣所壊而為瘡瘍也膏粱之
變亦是言厚滋味過度而使榮氣逆行凝於經絡為瘡
瘍也此邪不在表亦不在裡唯在其經中道病也已上
内經所說俱言因營氣逆而作也徧看諸瘡瘍論中多
言二熱相摶熱化為膿者有只言熱化為膿者有言濕
氣生瘡寒化為熱而為膿者此皆瘡疽之源也宜於所
見部分用引經藥并兼見證中分陰證陽證先瀉營氣
是其本本逆助火濕熱相合敗壊肌肉而為膿血者此
治次也宜遠取諸物以比之一歲之中大熱無過夏當
是時諸物皆不壊爛壊爛者交秋濕令大行之際也近
取諸身熱病在身上顯熱而不敗壊肌肉此理明矣標
本不得邪氣不服言一而知百者可以為上工矣
癰疽之别
靈樞經云榮衞稽留於經脉之中則血泣而不行不行
則衞氣從之而不通壅遏而不得行故熱大熱不止熱
勝則肉腐肉腐則為膿然不能陷肌膚骨髓不為焦枯
五臟不為傷故命曰癰熱氣淳盛下陷肌膚筋髓枯
内連五臟血氣竭當其癰下筋骨良肉皆無餘故命曰
疽疽者上之皮夭以堅上如牛領之皮癰者其皮上
薄以澤此其候也鬼遺方云癰之痛只在皮膚之上
其發如火焚茅初如黍米大三兩日如掌面大五七日
如碗面大即易治如腫冷發渴發逆治之難愈疽發
或如小&KR0146;觸則徹心痛四邊微起如橘皮孔色紅赤不
全變膿水不甚出至七八日疼悶喘急不止若始發腫
高五七日忽平陷者此内攻之候也又云癰疽有三
等毒氣浮淺屬腑毒氣沈深屬臟毒氣猛烈而行經絡
或淺或深無定五臟六腑皆受五毒難為調理唯宜急
切於癰發諸處不問虛實高腫起盛光澤疼痛只在皮
膚之上熱急脹滿或有癢疼别無惡候初用溫藥平氣
次用排膿發穴(治癰所謂平氣者乃犀角飲之類其方用犀角連翹漏蘆甘草當歸肉桂皆發)
(表之藥也所謂發穴者乃棘針之類用皂角刺為君甘草川芎乳香為佐使亦托裡之藥也然不若潔古東垣)
(諸方發表托裡為稳當)疽發諸處不拘大小唯起在背廣一尺
二尺三尺皮厚而紫黑高腫不常内疼如錐刺攻擊滿
悶應四肢重疼前心亦痛餘處發猶可唯虛處及近筋
骨處若膿毒未潰即傷爛筋骨肉損為疽者屬五臟毒
氣深沈多氣伏硬堅實而不宜緩慢治之須内實五臟
外透皮膚令輭勻和即膿透宜用内托實臟氣之藥排
膿勻氣乃可不比癰之毒氣浮淺也毋作一類治之
凡一切瘡腫始覺患起高腫五七日忽平陷者此是内
攻之候也急以内托散及内補湯藥補填臟腑令實最
怕透膜膜穿十無一生矣婁金善云癰之邪淺其稽
留壅遏獨在經脉之中而專攻於外故初發時自表便
發熱患處便如椀如盆高腫而痛甚者縱欲下陷緣正
氣内固不肯受故或便秘或發渴發逆以拒之是以骨
髓終不焦枯五臟終不傷也疽之邪深其稽留壅遏内
連五臟而不專攻於外故身體或無熱患處或不腫痛
甚者聲嘶氣脱眼黑眼小十指腫黑如墨多死也治之
之法癰之初發當以潔古法為主表者散之裏者下之
火以炙之藥以敷之膿未成者必消膿已成者速潰也
疽之初發當以鬼遺方為主補填臟腑令實勿令下陷
之邪蔓延外以火灸引邪透出便有穴歸著而不亂則
可轉死回生變凶為吉今世外科不分癰疽一例宣熱
拔毒外以五香耗其氣内以大黃竭其血終不能自悟
其藥之非惜哉集驗云癰疽之名雖有二十餘證而
其要有二陰陽而已發於陽者為癰為熱為實發於陰
者為疽為冷為虛故陽發則皮薄色赤腫高多有椒眼
數十而痛陰發則皮厚色淡腫硬狀如牛頸之皮而不
痛又有陽中之陰似熱而非熱雖腫而實虛若赤而不
燥欲痛而無膿既浮而復消外盛而肉腐陰中之陽似
冷而非冷不腫而實赤微而燥有膿而痛外雖不盛而
内實煩悶陽中之陰其人多肥肉緊而内虛陰中之陽
其人多瘦肉緩而内實而又有陽變而為陰者草醫涼
劑之過也陰變而為陽者大方熱藥之驟也然陽變陰
者其證多猶可返於陽故多生陰變為陽者其證少不
能復為陰矣故多死然間有生者此醫偶合於法百中
得一耳觀此則癰與疽但有陰陽深淺内外虛實之
分而無大小之别精要乃謂二寸至五寸為癰五寸至
一尺為疽者謬也
脉法
沉實發熱煩躁外無焮赤痛其邪深在裡宜先疎通以
絶其源浮大數焮腫在外當先托裡恐邪入内脉
不沉不浮内外證無知其在經當和榮衞脉數身無
熱内有癰膿脉數應當發熱而反惡寒若有痛處當
發癰若數脉不時見當生惡瘡
浮腫瘍為虛為風潰瘍為虛宜補
洪腫瘍為虛為熱盛宜宣熱拔毒年壯形實宜下
潰瘍為邪氣盛服藥久不退者難治
滑腫瘍為熱潰瘍為熱為虛為邪氣未退
數腫瘍為病進為熱數而洪者欲膿潰瘍為難愈
數甚者難治
散腫瘍為氣不收斂潰瘍為痛未退洪滑大散難
治
芤腫瘍為血虛潰瘍為虛為脉病相應
長腫瘍宜消退之法潰瘍為易愈謂長則氣治也
牢腫瘍為邪盛為欲膿潰瘍為邪氣不退
實腫瘍為邪氣太盛潰瘍為邪不退為實緩豁大
者為虛
弦腫瘍為痛為欲膿弦洪相摶外緊内熱為疽發也
潰瘍為血虛為痛
緊腫瘍浮而緊發熱惡寒或有痛處是為癰疽潰
瘍主氣血沉濇為痛為有外寒
濇腫瘍為氣實為氣滯潰瘍為血虛為病脉相應
短腫瘍為元氣不足潰瘍為大虛宜補
微腫瘍為虛服藥漸充者佳潰瘍若微而勻者為
虛為病脉相應
遲腫瘍為寒為虛尺遲為血少潰瘍為虚為氣血
不能滋榮於瘡為有外寒
緩腫瘍為可治大而緩為虛潰瘍緩而澀者愈以
其病脉相應及胃氣充也
沉腫瘍為邪氣深潰瘍為遺毒在内寸沉為胸有
痰
伏腫瘍為陰中伏陽邪潰瘍為陽伏陰中為内蝕
為流注浸淫難治
虛腫瘍便宜補而内托潰瘍膿既泄宜大補氣血
弱腫瘍為元氣不足宜内補托裡潰瘍為病脉相
應宜補
結腫瘍為邪氣結潰瘍漸勻則愈不調則危
促腫瘍為熱為病進潰瘍為熱不減漸進則死漸
退即生
代腫瘍為氣血敗壊元氣損傷潰瘍為元氣竭絶
分經絡
人身之有經絡猶地理之有界分治病不知經絡猶捕
賊不知界分其能無誅伐無過之咎乎况手足十二經
絡有血氣多少之分如手少陽三焦少陰腎太陰脾多
氣少血手厥陰心包絡太陽小腸足太陽膀胱多血少
氣手陽明大腸足陽明胃多氣多血此其大較也多血
少氣者易愈多氣少血者難療氣多之經可行其氣血
多之經可破其血不可執一也丹溪曰六陰經六陽
經分布周身有多氣少血者有多血少氣者有多氣多
血者不可一㮣論也若夫要害處近虛處怯薄處前哲
已曾論及惟分經之言未聞也何則諸經惟少陽厥陰
經之生癰疽理宜預防以其多氣少血也其血本少肌
肉難長瘡久未合必成危證又云少陽經多氣少血與
厥陰經同少陽有相火尤甚於厥陰經者其有不思本
經少血遽用驅毒利藥以伐其陰分之血禍不旋踵矣
請述一二成敗之迹以告來者予族叔父平生多慮質
弱神勞年近五十忽右膊外側廉上生結核身微寒熱
而易怒食味頗厚脉之俱浮大弦數而重似濇予曰此
多慮而憂傷血時在初秋勿輕視之宜急補以防變證
以人參壹斤作膏下以竹瀝病者吝費招一外科以十
宣五香散相間與服旬日後一日大風拔木病者發熱
神思不佳急召予視之核稍高大似有膿於中起一紅
線延過肩後斜走遶背脊過入右脇下不痛覺肩背重
而急廹食有嘔意脉同前但弦多耳急作人參膏入芎
术生薑汁飲之用人參叄斤瘡潰膿乾又與四物湯加
參术陳皮甘草半夏生薑百餘貼而安此等若在春令
雖神仙不治也幸而在秋金之令不幸因時下暴風激
起木中相火而致此自非參膏驟補何由得免(此正涓子所謂)
(補填藏府之法也又一人腿外廉生紅腫一人脇下生紅腫皆由庸醫悞下之而死詳見後條)或曰
太陰經非多血少氣者乎何臀疽之生初無甚苦往往
間有不救者吾子其能治之乎予曰臀居小腹之後而
又在其下此陰中之陰也其道遠其位僻雖曰多血氣
運不到氣既不到血亦罕來中年以後不可生癰纔有
痛腫參之脉證但見虚弱便與滋補血氣無虧可保終
吉若用尋常驅熱拔毒舒氣之藥虛虛之禍如指諸掌
可不慎歟東陽李兄年踰三十形瘦膚厚連得憂患
又因作勞且過於色忽左腿外廉側上發一紅腫其大
如栗一醫聞其大腑堅實與承氣湯二貼下之不效又
一醫教與大黃硃砂生粉草麒麟竭又二三貼半月後
召予視之曰事去矣又一李兄四十餘面稍白神甚勞
忽脇下生一紅腫如桃一人教用補劑衆笑且排於是
以流氣飲十宣散雜進之旬餘後召予視之予曰非惟
不與補劑抑且多得解利氣血俱憊難矣已而果然(此二)
(者皆由不預防本經少陽少血遽猛浪用大黃攻裡而死之者也)一男子年近六十
形素肥初夏於左膞外廉側生一核方圓二寸餘不甚
痛召予治診其脉息緩大而弱予曰此因憂悶而生當
氣升散之時須急與人參膏五六斤又看作何應病家
召他外科以十宣散五六貼而瘡甚予曰此太虚也勿
以輕小視之病家不信一外科仍以十宣散進之又五
六貼瘡平陷出清水而死此可為因虛而生癰疽者之
例胡經歷女及笄性急而形實未許嫁厚味積毒已
深髀骨中痛者年餘醫以氣藥雜治之愈而復發至秋
冬令忽大痛發熱醫者方悟髀樞穴上生附骨疽在外
廉側少陽之分其厚味性急自若自首至尾悉是五香
湯十宣散服至瘡潰猶與五香湯者月餘忽一日惡寒
發熱膈滿醫者不悟升散太多陰血已絶孤陽狂越於
上猶恨服五香飲欠多致膈間有滯大服以進一夕喘
汗而死(此二者由不預防木經少陽血少遽猛浪用十宣五香表散而死之者也可不戒哉)劉
宗厚曰已上病例不係膏粱丹毒火熱之變因虛勞氣
鬱所致止宜補形氣調經脉其瘡當自消散蓋不待汗
之下之而已也其不詳脉證經絡受病之異者下之先
犯病禁經禁故致失手如此丹溪又曰纔得腫痛參之
脉證但有虛弱便與滋補血氣無虧可保終吉若用尋
常驅熱拔毒及氣藥虛虛之禍不旋踵矣且夫火熱為
病亦有微甚所謂君火相火是也瘡瘍所發有癰疽&KR0146;
瀝輕重淺深不同或止發於一經或兼二經者止當求
責於一二經不可干擾餘經也若東垣處方用藥是已
矧有兼風兼濕兼痰兼氣兼血兼陰虛等證者病本不
同治當求責前論雖略比之世俗外科等書圖人形瘡
樣而不分經絡者此則大有徑庭矣
頭部
巔(足太陽厥陰督脉)頭角直耳上(中是少陽)中行(前直鼻上巔後直鬚)
(中上巔督脉)第二行(足太陽一寸五分各開兩傍為頭第三行)第三行(足少)
(陽)
面部
額(足少陽陽明)鼻(手陽明太陽足陽明督脉)人中(督脉手足陽明)脣(足陽)
(明)脣内(足厥陰)承漿(足陽明任脉)上齒(足陽明)下齒
(手陽明)舌(足太陰少陰)目内眥(手足陽明手足太陽)目銳眥(手太)
(陽手足少陽)眉至額(直鼻而上督脉直目内眥而上足太陽直目瞳子而上足少陽直銳)
(眥而上手足少陽)頰(直目内眥而下足陽明直目瞳子而下足陽明)頰車(足少陽陽)
(明)耳(手足少陽手太陽)目系(手少陰足太陽)
頸項部
項中間(督脉)拔項大筋中(足太陽)當完骨下(手少陽項)
(大筋之前耳之後也)當耳下(足少陽)當曲頰下(手太陽)曲頰
前一寸(手陽明)挾喉兩旁動脉(足太陽陽明)缺盆中(任脉)
咽(手太陰少陰足太陰)喉嚨(足少陰陽明)喉嚨後(足厥陰)
肩
前廉(手陽明)後廉(手太陽)上廉(手足少陽)
背部
中行(督脉)第二行(足太陽)第三行(足太陽)
膺輸部
中行(任脉)第二行(足少陰)第三行(足陽明)第四行
(足太陰)
腹部
中間行(任脉)第二行(足少陰)第三行(足陽明)第四
行(足太陰)
腋下
中間(手厥陰)前(手太陽)後(手太陰)
脇部
腋直下髀樞(足少陽)
臑部(自肩至肘曰臑)
前廉(手陽明)後廉(手太陽)外廉(手太陽)内廉(手少陰)
内前廉(手太陰)内後廉(手少陰)
臂部
上廉(手陽明)下廉(手太陰)外廉(手少陽)内廉(手厥陰)
内上廉(手太陰)内下廉(手少陰)
股脛部
前廉(足陽明)後廉(足太陽)外廉(足少陽)内廉(足厥陰)
内前廉(足太陰)
諸經向導藥
太陽經上羌活下黃栢
陽明經上白芷升麻下石膏
少陽經上柴胡下青皮
太陰經上桔梗下白芍藥
少陰經上獨活下知母
厥陰經上柴胡下青皮
手太陰肺(南星冬欵冬花麥門檀香)(升麻子桔梗米山藥膠五味粳阿)
(葱白丁香)(桑白皮白豆蔲)(杏仁為白茯苓母麻黃門益智霍香使知天冬)
(梔子砂仁)(黃芩豆蔲)(石膏)
足太陰脾(茱萸苓草豆蔲赤茯防風)(砂仁石人參益智為使代赭益智甘草)
(半夏白术)(麻子仁膠當歸黃茋飴)(蒼术)
通入手足太陰肺脾(白芍藥酒浸升麻玄胡索藿香)(芍藥砂仁)(木瓜)
手陽明大腸(升麻白芷)(麻子仁肉豆蔲)(秦艽脂薤白仁石膏白石砂)
(白石脂為使)
足陽明胃(丁香半夏)(草豆蔲白砂仁知防風神石膏升麻术母麴)
(葛根白芷)(烏藥葱白)(蒼术)
通入手足陽明(麻黃酒以連翹檀香佐他藥)(升麻酒白术根大黃葛)
(石膏白芷)
手少陽三焦(川芎皮大黃酒地骨黃茋)(柴胡黃青皮膏白术熟地石)
(細辛附子)
足少陽膽(半夏柴胡)(草龍膽)
通入手足少陽(青皮川芎)(柴胡連翹)
手厥陰心包絡(牡丹皮熟白术敗沙參柴胡地醬)
足厥陰肝(草龍膽蔓山茱萸代阿膠羌活荆子赭石)(瞿麥當歸)(桃仁甘草)
(青皮白术)(吳茱萸紫石英)
通入手足厥陰(青皮皂角)(熟地苦茶)(柴胡桃仁)(川芎)
手太陽小腸(白术苓羌活仁生地黃脂赤石脂赤茯砂赤石為使)
足太陽膀胱(滑石茵陳)(蔓荆子白茯苓)(猪苓黃栢)(澤瀉羌活)(桂枝麻黃)
通入手足太陽(蔓荆子大防風防己黃酒)(羌活黃栢)(藁本白术)
(澤瀉茴香)
手少陰心(麻黃黃連)(代赭石紫石英)(桂心梔子)(當歸獨活)(生地苓赤茯)
足少陰腎(知母萸地骨皮山茱玄參)(黃栢皮阿膠醬猪膚礪牡丹敗牡)
(烏藥益智)(天門冬吳茱萸)(猪苓或白茯苓澤檀香五甘草桔梗用稍瀉味子)
(丁香黃獨活或用稍砂仁栢茯苓為使)
通入手足少陰(五味子地榆)(細辛附子)(熟地知母)(澤瀉白术)
命門(附子益智)(沉香黃茋)
善惡
瘡傷舊分五善七惡動息自寧飲食知味一善也便
利調勻二善也膿清腫消不臭三善也神采精明
語聲清爽四善也體氣和平五善也煩躁時𠻳腹
痛渴甚或泄利無度小便如淋一惡也膿血大泄腫焮
尤甚膿色臭敗痛不可近二惡也喘麤短氣恍忽嗜
卧三惡也目視不正黑晴緊小白睛青赤瞳子上看
四惡也肩背不便四肢沉重五惡也飲食不下服
藥而嘔食不知味六惡也聲嘶色敗鼻青赤面目四
肢浮腫七惡也五善見三則瘥七惡見四則危
薛氏三善者屬腑證病微邪淺更能慎起居節飲食勿
藥自愈惡者乃五臟虧損之證多因元氣虛弱或因膿
水出多氣血虧損或因汗下失宜榮衛消鑠或因寒涼
尅伐氣血不足或因峻厲之劑胃氣受傷以致真氣虛
而邪氣實外似有餘而内實不足法當純補胃氣多有
可生不可因其惡遂棄而不治若大渴發熱或泄瀉
淋閟者邪火内淫一惡也竹葉黃茋湯氣血俱虛八珍
湯加黃茋麥門五味山茱萸如不應佐以加減八味丸
煎服膿血既泄腫痛尤甚膿色敗臭者胃氣虛而火
盛二惡也人參黃茋湯如不應用十全大補湯加麥門
五味目視不正黑睛緊小白睛青赤瞳子上視者肝
腎陰虛而目系急三惡也六味丸料加炒山梔麥門五
味如不應用八珍湯加炒山梔麥門五味喘麤短氣
恍忽嗜卧者脾肺虛火四惡也六君加大棗生薑如不
應用補中益氣湯加麥門五味心火刑尅肺金人參平
肺散陰火傷肺六味丸加五味子煎服肩背不便四
肢沉重者脾腎虧損五惡也補中益氣湯加山茱萸山
藥五味如不應用十全大補湯加山茱萸山藥五味
不能下食服藥而嘔食不知味者胃氣虚弱六惡也六
君子湯加木香砂仁如不應急加附子聲嘶色敗脣
鼻青赤面目四肢浮腫者脾肺俱虛七惡補中益氣湯
加大棗生薑如不應用六君子湯加炮薑更不應急加
附子或用十全大補湯加附子炮薑腹痛泄瀉咳逆
昏憒者陽氣虛寒氣内淫之惡證也急用托裏溫中湯
後用六君子湯加附子或加薑桂溫補此七惡之治
法也此外更有潰後發熱惡寒作渴或怔忡驚悸寐
寤不寧牙關緊急或頭目赤痛自汗盜汗寒戰咬牙手
撒身熱脉洪大按之如無或身熱惡衣欲投於水其脉
浮大按之微細衣厚仍寒此血氣虛極傳變之惡證也
若手足逆冷肚腹疼痛泄利腸鳴飲食不入吃逆嘔吐
此陽氣虛寒氣所乘之惡證也若有汗而不惡寒或無
汗而惡寒口噤足冷腰背反張頸項勁強此血氣虛極
變痙之惡證也急用參茋歸术附子救之間有可生者
大抵虛中見惡證者難治實證無惡候者易治宋時
齊院令雖嘗纂其狀而未具其因我朝陶節菴雖各立
一方亦簡而未悉予故補其缺云
虛實
夫瘡疽膿潰腫毒浸淫證候危惡者須辯虛實况夫虛
者難補實者易瀉補瀉之法不可輕用若或少差利害
甚大然而虛實多端有瘡之虛實有臟腑虛實有血氣
虛實又有上實下虛真虛邪實者不可不辯也夫腫
起堅硬膿稠者瘡疽之實也腫下輭慢膿稀者瘡疽之
虛也瀉利腸鳴飲食不入嘔吐無時手足並冷脉弱皮
寒小便白利或小便時難大便滑利聲音不出精神不
爽者悉臟腑之虛也大便硬小便澀飲食如故腸滿膨
脹胸膈痞悶肢節疼痛口苦咽乾煩躁多渴身熱脉大
精神昏塞者悉臟腑之實也如膿水清稀瘡口不合聚
腫不赤肌寒肉冷自汗色脱者氣血之虛也腫起色赤
寒熱疼痛皮膚壯熱膿水稠粘頭目昏重者氣血之實
也頭疼鼻塞目赤心驚咽喉不利口舌生瘡煩渴飲冷
睡語咬牙者上實也精滑不斂大便自利腰脚沉重睡
卧而不寧者下虛也肩項不便四肢沉重目視不正睛
不了了食不知味音嘶聲敗四肢浮腫者真氣之虛也
腫焮尤甚痛不可近積日不潰寒熱往來大便秘澀小
便如淋心神煩悶恍忽不寧者邪氣之實也又曰真氣
奪則虛邪氣盛則實又曰諸痛為實癢為虛也又曰診
其脉洪大而數者實也微細而輭者虛也虛則補之和
其氣托裏也實則瀉之疎利而自導其氣也内經謂血
實則决之氣虛則掣引之元戎云若人氣血壅盛榮衛
充滿抑遏不行腐化而為癰者當泄之以奪盛熱之氣
若人飲食少思精神衰弱榮衛短濇寒摶而為癰者當
補之以接虛怯之氣此治虛實之大法也瘡疽痛息
自寧飲食知味脉證俱緩緩則治本故可以王道平和
之藥徐而治之亦無不愈若脉實焮腫煩躁寒熱脉證
俱實非硝黃猛烈之劑不能除投以王道之劑則非也
若瘡瘍聚腫不潰潰而膿水清稀或泄利腸鳴飲食不
入嘔吐無時或手足並冷此脉證俱虛非大補之藥不
能平投以硝黃攻伐之劑亦非也故治其證者當辨表
裏虛實隨宜治之庶得萬全薛新甫曰瘡瘍之作皆
由膏粱厚味醇酒炙&KR1020;房勞過度七情鬱火陰虛陽輳
精虛氣節命門火衰不能生土榮衞虛弱外邪所襲氣
血受傷而為患當審其經絡受證標本緩急以治之若
病急而元氣實者先治其標病緩而元氣虛者先治其
本或病急而元氣又虛者必先於治本而兼以治標大
要腫高臖痛膿水稠粘者元氣未損也治之則易漫瘇
微痛膿水清稀者元氣虛弱也治之則難不瘇不痛或
漫瘇黯黑不潰者元氣虛甚治之尤難者也主治之法
若瘇高焮痛者先用仙方活命飲解之後用托裏消毒
散漫瘇微痛者用托裏散如不應加薑桂若膿出而反
痛氣血虛也八珍湯不作膿不腐潰陽氣虛也四君加
歸茋肉桂不生肌不收斂脾氣虛也四君加芍藥木香
惡寒憎寒陽氣虛也十全大補加薑桂晡熱内熱陰血
虛也四物加參术欲嘔作嘔胃氣虛也六君加炮薑自
汗盜汗五臟虚也六味丸料加五味子食少體倦脾氣
虛也補中益氣加茯苓半夏喘促咳𠻳脾肺虛也前湯
加麥門五味欲嘔少食脾胃虛也人參理中湯腹痛泄
瀉脾胃虛寒也附子理中湯小腹痞足脛瘇脾腎虛也
十全大補湯加山茱山藥肉桂泄瀉足冷脾腎虚寒也
前藥加桂附熱渴淋秘腎虛陰火也加減八味丸喘𠻳
淋秘肺腎虛火也補中益氣湯加減八味丸大凡怯弱
之人不必分其瘇潰惟當先補胃氣或疑參茋滿中間
有用者又加發散敗毒所補不償所損又有泥於氣質
素實或有痰不服補劑者多致有悞殊不知瘡瘍之作
緣陰陽虧損其膿既泄氣血愈虚豈有不宜補者哉故
丹溪先生云但見瘇痛參之脉證虚弱便與滋補氣血
無虧可保終吉又當捨時從證如腫赤煩躁發熱引
冷便秘作渴脉洪數實是為五實雖在嚴寒之時必用
大苦寒之劑瀉其陽以救其陰若脉細皮寒瀉利腸鳴
飲食不入嘔吐無時手足逆冷是為五虛雖在盛暑之
時必用大辛熱之劑散其陰以回其陽内經曰用寒遠
寒用熱遠熱有假者反之雖違其時必從其證若執泥
常法則誤矣
内消
癰疽之證發無定處欲令内消於初起紅腫結聚之際
施行氣活血解毒消腫之藥是也當審淺深大小經絡
處所形脉虛實如發於腦背腰項臀腨者皆太陽經也
宜黃蓮羌活背連脇處為近少陽宜柴胡並宜敗毒散
仙方活命飲形實脉實者宜漏蘆湯内疏黃連湯追毒
丸等疎利之氣虛者參茋為主血虛者芎歸為主佐以
消毒之藥隨分野以引經藥行至病所六經分野上有
癰疽其五經各隨本經標本寒溫氣血多少以行補瀉
惟少陽一經雖曰氣多血少而氣血皆不足也治與氣
虛血虛同法凡瓜蔞射干川山甲金銀花夏枯草蟾酥
連翹地丁黍粘子木鼈子之類為内消之藥仙方活命
飲内消丸柞木飲子牛膠飲子車螯散返魂丹消毒飲
為内消之方衆皆知之殊不知補瀉虛實平治寒溫使
氣血各得其常則可内消也其外用紫葛湯淋洗及用
散塗膏貼者亦使氣血和平而腫熱消退也薛新甫
曰瘡瘍之證當察經之傳受病之表裏人之虛實而攻
補之假如瘇痛熱渴大便秘結者邪在内也疎通之瘇
焮作痛寒熱頭疼者邪在表也發散之焮腫痛甚者邪
在經絡也和解之微瘇微痛而不作膿者氣血虛也補
托之漫瘇不痛或不作膿或膿成不潰者氣血虛甚也
峻補之色黯而微腫痛或膿成不出或腐肉不潰者陽
氣虛寒也溫補之若泥其未潰而槩用敗毒復損脾胃
不惟瘇者不能成膿而潰者亦難收斂七惡之證蜂起
多致不救丹溪先生云瘇瘍内外皆壅宜以托裏表散
為主如欲用大黃寧無孟浪之非潰瘍内外皆虛宜以
托裏補接為主如欲用香散未免虛虛之失治者審之
内托
癰疽已成血氣虛者邪氣深者邪氣散漫者不能突起
亦難潰膿或破後膿少或膿清稀或堅硬不輭或雖得
膿而根脚紅腫開大或毒氣不出瘡口不合聚腫不赤
結核無膿者皆氣血虛氣血既虛兼以六淫之邪而變
生諸證必用内托令其毒熱出於肌表則可瘉也凡内
托之藥以補藥為主活血袪邪之藥佐之或以芳香之
藥行其鬱滯或加溫熱之藥禦其風寒大抵托裏消毒
散托裏散小托裏散十宣散皆為要藥但用隨時加減
耳如冬月并氣滯之人五香連翹湯虛弱人去大黃素
不宜寒藥者小五香湯形脉實膿色稠不可用補藥者
忍冬丸之類大膿出敗肉去紅腫消當用黃茋人參當
歸白术大劑補之令氣血滋茂新肉易長也薛新甫
有隨證加減用藥例以托裏消毒為主誠内托之良法
今採入各證中不復贅敘於此
灸
元戎云瘡瘍自外而入者不宜灸自内而出者宜灸外
入者托之而不内内出者接之而令外故經云陷者灸
之灸而不痛痛而後止其灸灸而不痛者先及其潰所
以不痛而後及良肉所以痛也灸而痛不痛而後止其
灸灸而痛者先及其未潰所以痛而次及將潰所以不
痛也凡人初覺發背欲結未結赤熱腫痛先以濕紙
覆其上立視候之其紙先乾處即是結癰頭也取大蒜
切成片如當三錢厚薄安於頭上用大艾炷灸之三壯
即換一蒜片痛者灸至不痛不痛灸至痛時方住最要
早覺早灸為上一日二日十灸十活三日四日六七活
五六日三四活過七日則不可救矣若有十數頭作一
處生者即用大蒜硏成膏作薄餠鋪頭上聚艾於蒜餠
上燒之亦能活也若背上初發赤腫一片中間有一片
黃粟米頭子便用獨蒜切去兩頭取中間半寸厚薄正
安於瘡上著艾灸十四壯多至四十九壯又一法云灸
乃開結破硬之法倘有一點白粒如粟米起四圍微腫
如錢便當於米粒上著艾火十四五壯三日内灸者則
成灸瘡而散三日外者其腫漸少宜多灸之或灸火著
處則結熱可伸灸處先潰則毒勢分減庶免展開不致
下陷及壊筋骨傷氣血也所謂灸至不痛者謂著皮肉
未壊處則痛火至著毒處則不痛必令火氣至著毒處
方止所謂灸至痛者謂初著毒處不痛至好肉則痛必
令火氣至好肉方止畏灸者或用獨蒜瓣或用豆豉餅
或用椒薑鹽爛搗捏作餠子如當三錢厚鋪艾灸之熱
則易新餠亦可散也灸乃從治之意惟頭為諸陽所
聚艾炷宜小而少若少陽分野尤不可灸灸之多致不
救亦有因灸而死者蓋虛甚孤陽將絶其脉必浮數而
大且鼓精神必短而昏無以抵當火氣宜其危也又
精要云腦為諸陽所會頸項近咽喉腎俞皆致命之所
俱不可灼艾
河間灸刺法謂凡瘡瘍須分經絡部分血氣多少腧穴
遠近從背出者當從太陽五穴選用至陰(在足小指外側去爪)
(甲角如韭葉大)通谷(在足小指外側本節前陷者中)束骨(在足小指外側本節後陷中)崑崙
(在足外踝後跟骨上陷中)委中(在膕中央約紋中動脉)從鬢出者當從少陽五
穴選用竅陰(足小指次指端去爪甲如韭葉)夾溪(在足小指次指峧骨間本節前陷中)臨
泣(在足小指次指本節後間陷中)陽輔(在外踝上四寸輔骨前絶骨端如前三分)陽陵泉(在膝)
(下一寸外廉陷中)從髭出者當從陽明五穴選用厲兑(在足大指次指)
(去爪甲如韭葉)内庭(在足大指次指外間陷中)陷谷(在足大指次指間本節後陷中)冲陽(在足)
(跌上五寸骨間動脉去陷骨三寸)解谷(在冲陽後一寸五分脘上陷中)從腦出者則惟
絶骨一穴(在外踝上三寸動脉中)詳見癰疽灸經騎竹馬灸法
治一切瘡瘍無有不愈令病人以肘凭几竪臂腕要直
用篾一條自臂腕中曲處橫紋男左女右貼肉量起直
至中指尖盡處截斷為則不量指甲却用竹扛一條令
病人脱衣正身騎定前後用兩人扛起令病者脚不著
地又令二人扶之勿令傴僂却將前所量臂篾從竹扛
坐處尾骶骨盡處直貼脊背量至篾盡處為則用墨筆
點定此只是取中非灸穴也却用薄篾作則子量病人
中指節相去兩橫紋為則男左女右截為一則就前所
點記處兩邊各量一則盡處即是灸穴兩穴各灸五七
壯疽發於左則灸右疽發於右則灸左甚則左右皆灸
蓋此二穴心脉所過之處凡癰疽皆心火留滯之毒灸
此則心火流通而毒敗矣起死回生之功屢試屢驗
劉宗厚曰此謂癰疽初發宜灸之也然諸瘡患久成痛
者常有膿水不絶其膿不臭内無歹肉尤宜用附子浸
透切作大片厚三二分於瘡上著艾灸之仍服内托之
藥隔三二日再灸之不五七次自然肌肉長滿矣至有
膿水惡物漸積根深者郭氏治用白麫硫黃大蒜三物
一處搗爛看瘡大小捻作餅子厚約三分於瘡上用艾
炷灸二十一粒一灸一易後隔四五日方用翠霞錠子
倂信效錠子互換用之紝入瘡内歹肉盡去好肉長平
然後貼收斂之藥内服應病之劑調理即瘥矣蓋不止
宜灸於瘡之始發也太抵始發宜灸要汗下補養之藥
對證至灸冷瘡亦須内托之藥切當設反逆不惟不瘉
恐致轉生他病之患也
鍼烙
凡用鍼烙先察癰疽之淺深及膿未成已成高阜而輭
者發於血脉腫平而堅者發於筋脉皮色不相辨者發
於骨髓高阜而淺者用鈹鍼開之疽始生白粒便可消
退漸長如蜂窩者尋初起白粒上烙及四圍烙四五處
如牛項之皮者疽頂平而淺者皆宜用火鍼烙之其鍼
用圓鍼如筋如緯鋌大頭圓平長六七寸一樣二枚蘸
香油於炭火中燒紅於瘡頭近下烙之宜斜入向輭處
一烙不透再烙必得膿也瘡口烙者名曰熟瘡膿水常
流下不假按抑用紝藥使瘡口不合舊用紙撚及新取
牛膝根如瘡口大小略刮去皮一頭繫線紝之不如用翠
青搜膿等錠子臨用以糯米飯和成輭條子看淺深紝
之外用拔毒膏貼之瘡毒未成烙之可散潰而未破鍼
之可消但要用得其宜耳若當用鍼烙而不用則毒無
從而泄膿瘀蝕其膏膜爛筋壊骨難乎免矣若毒深鍼
淺膿不得出毒淺烙深損傷良肉不當其所他處作頭
此皆不能瘉疾反增痛耳或瘰瀝潰久不瘉漏瘡經年
或通或閉癰疽瘡口不收皆因冷滯不能收斂亦宜瘡
口内外四畔烙之癰疽正發及膿見後紅腫焮開用鐵
鍼燒赤四圍刺之則紅腫隨縮矣薛新甫曰毒氣已
成者宜用托裏以速其膿膿成者當驗其生熟深淺而
鍼之膿生而用鍼氣血既泄膿反難成若膿熟而不鍼
腐潰益深瘡口難斂若瘡深而鍼淺内膿不出外血反
泄若瘡淺而鍼深内膿雖出良肉受傷若元氣虛弱必
先補而後鍼其膿一出諸證自退若膿出而反痛或煩
躁嘔逆皆由胃氣虧損宜急補之若背瘡熱毒熾盛中
央肉黯内用托裏壯其脾胃外用烏金膏塗於黯處其
赤處漸高黯處漸低至六七日間赤黯分界自有裂紋
如刀劃然黯肉漸潰矣當用鈚鍼利剪徐徐去之須使
不知疼痛不見鮮血為妙雖有裂紋膿未流利及膿水
雖出而仍痛者皆未通於内並用鍼於紋中引之患於
背脾之間肉腐膿出腫痛仍作此内有毒筋間隔膿未
通耳尤宜引之若元氣虛弱誤服尅伐患處不痛或肉
將死急溫補脾胃亦有生者後須純補之藥庶可收斂
若妄用刀鍼去肉出血則氣無所依附氣血愈虛元氣
愈傷矣何以生肌拔斂乎又曰鍼灸之法有太乙人
神周身血忌逐年凥神逐日人神而其穴有禁鍼禁灸
之論犯之者其病難瘳理固然也但瘡瘍氣血已傷肌
肉已壊宜迎而奪之順而取之非平人鍼灸之比何忌
之有外科精義云瘡瘍之證毒氣無從而觧膿瘀無從而
泄反攻於内内既消敗欲望其生豈可得乎危惡之發
於致命之所禍在反掌腹癰囊癰二便不通胸腹脹悶
脣疔喉痺咽喉瘇塞其禍尤速患者審之
蜞鍼法治癰疽初作先以筆管一個入螞蜞一條以管
口對瘡頭使蜞吮瘡膿血其毒即散如瘡大須換三四
條若吮正穴蜞必死矣累試累效若血不止以藕節上
泥塗之若瘡頭未明以井邊泥塗上先乾處即是按
此法可施於血實毒淺之證若積毒在臟腑者徒竭其
血於外無益也一人腦後患瘡焮發腫盛用此而瘉一
小兒赤疹取七八大蜞吮其血疹消三日大熱而死
砭鎌
素問云血實宜決之扁鵲云病在血脉者治之以砭石
但見腫起赤色遊走不定狀如丹瘤先以生油塗赤上
以鎌鎌之決洩其毒不可太深内經謂刺皮無傷肉其
法雖治瘡疽不可輕用也
敷貼
瘡腫初生似有頭而未起即當貼溫熱藥引出其熱毒火
就燥之義也若瘡腫初生即高起四畔焮赤宜搗生寒藥
貼熁折伏其熱勢驅逐其邪惡撲火之義也大抵敷貼之
法欲消散腫毒疏通血脉寒熱錯綜皆期於不成膿也凡
腫皮厚者以輭帛或綿紙塗藥貼熁之待其藥乾方換腫
皮薄者用疎紗或薄紙塗藥貼熁之其藥未乾即當換之
至膿潰之後即貼溫肌生肉膏藥要在逐臭腐排惡汁取
死肌生良肉全藉温熱膏劑之力也切勿用寒涼藥水調
貼令血滯而難瘥蓋血脉喜温而惡寒故也集驗云癰
疽無頭起者用神豸膏靈龜膏拔毒膏正鐵箍散貼即令
消退潰膿者用靈龜膏貼之或用追毒膏去膿或用筒子
收膿有頭疽瘡每於洗後視赤暈闊狹用涼水調大鐵箍
散成膏隆冬用温水調如人肉温貼之腫赤盛用生地黃
自然汁調貼圍貼之法從四畔紅暈處圍貼用皮紙掩上
瘡有旋生白粒散漫如米如豆者用銀篦尾撥去瘡眼用
老皮散敷之再换新藥敷上凡熱多則赤焮腫散熱甚則
紫黑外寒鬱之亦紫血虛兼寒則青白大鐵箍散正鐵箍
散乃常用之藥或因風寒熱及穢氣厭觸等證四時寒熱
不同又宜從權設法熱者宜三黃散熱甚宜三消散風者
加羌活防風風氣滯者加木香寒鬱加桂穢氣觸者宜加
香藥熏之腫處脆嫩者去白芨去貼藥時看毛下竅中當
有汗珠此則血脉疎通熱毒消散赤暈漸縮膿潰痛止變
逆為順皮毛潤活要作良肉但疽頂有些少腐開不用刀
剪如藥下不生汗珠腐敗必闊必多也膿後圍貼則收散
漫遺毒盡隨膿出瘡口貼拔毒膏藥如膿出不順用追毒
膏惡肉不去用金寳膏敗肉去後圍貼則氣血活新肉
易長瘡口用長肉膏敷貼之藥與淋洗藥並行同功
郭氏法如是有頭瘡疽就便用硃砂備急膏一丸如黃
豆大安於瘡頭上却用輭粘膏藥蓋護之其瘡必破如
瘡暈紫黑色外用宣毒散周圍敷住毒氣如瘡暈赤紅
色用水澄膏敷之次日用堅峻碧雲錠子開了瘡口次
用緊緩碧霞錠子去其歹肉稍淨却用緩慢碧玉錠子
生肌總名青金錠子不拘日數直待歹肉去淨單用膏
藥貼之候膿水盡肌肉平方許貼生好肌斂口之藥若
依此法免教人受刀剪鍼烙之苦如是無頭癰腫待膿
成用鍼刺破方依法收功也
淋洗
古人論瘡腫初生經一二日不退即須用湯水淋射之
其在四肢者濡漬之其在腰腹及背者淋射之其在下
部委曲者淹潰之無非疎導腠理通調血脉使無凝滯
也集驗云淋洗之法每用藥二兩水三升煎取一升半
去渣以淨帛或新綿蘸之乘熱溻其患處漸覺喜溻仍
淋浴之稍冷則急令再換慎勿冷用腫瘍宜紫葛湯一
日五七次洗之每洗後拭乾視瘡頂上有白粒如米大
者以五灰膏點破之瘡眼傅老皮散次用水調大鐵箍
散圍貼四邊紅腫處用正鐵箍散水調貼瘡口再洗則
先去舊藥每一次洗換新藥如前潰瘍用猪蹄湯一日
一二次洗之仍用大鐵箍散如前圍貼瘡口上用追毒
拔毒等貼之敗肉去後間二三日一洗之可换長肉膏
貼之淋洗之功癰疽初發則宣拔邪氣可使消退已成
洗之則疎導腠理調和血脉探引熱毒從内達外易深
為淺縮大為小紅腫延蔓洗之則收殷紫黯黑洗之紅
活逐惡氣袪風邪除舊生新如瘡口冷滯不收者濃煎
比艾湯洗燒松香兔毛熏之淋洗之藥可與鐵箍散並
行同功大抵灸烙溻潰各有所宜凡疽則宜不宜
烙癰則宜烙不宜灸丹瘤腫毒宜溻漬之腫皮光輭則
鍼開之以洩其毒認是疽瘡速以艾炷如菉豆許大灸
二百壯灸後覺似焮痛乃火氣下徹毒氣隨火而出若
瘡癢宜淡豆䜴以椒薑鹽葱和搗捻作餠子如當三錢
厚安瘡頭上灸之覺太熱即擡起又安其上餠乾再易
新者若其瘡痛即須更灸壯數以多為妙已成膿者不
可灸當鍼開之初覺背上有瘡疼癢略異認是發背即
取淨土水和捻作餅子徑一寸厚二分貼瘡上作艾炷
灸之一炷一易其瘡粟米大時可灸七七壯如錢大者
日夜不住灸以瘥為度其疳瘻惡瘡諸法不驗者取蠐
螬剪去兩頭安瘡口上以艾灸之七壯一易不過七枚
無不效者又法以尢火婆蟲同前炙之累試累驗人皆
祕之往往父子不傳
將護
齊大凡有瘡疽生皆只如黍粟粒許大其狀至微人多
不以為急此蘊大患宜速辨之不可自忽若能防之於
未形理之於未成或朝覺而夕治求治於良醫則必無
危困矣若因循慢忽詢於庸醫致令膿血結聚委之於
命束手待斃悔之何及可不慎歟夫以不貲之軀托命
庸醫任意措置危殆立至若用良醫則可保痊瘉用醫之
際不可不擇辨之何難若能飽讀經書久諳證候湯藥
熟閑洞明色脉性情仁善孝義忠信臨事不惑處治有
決方為良醫委用勿疑然後要在病人自克不可恚怒
悲憂呌呼忿恨驕恣情性信任口腹馳騁勞役惟宜清
静恬澹耐煩為宜於患人左右止息煩雜切忌打觸器
物諸惡音聲争辯是非呪罵鬭毆及産婦淫男體氣不
潔帶酒腥羶雞犬乳兒孳畜禽獸並須遠離設或親友
重意問疾者可以豫囑徐行低聲欵曲伺候禮畢躬退
勿令嗟呀驚怪話舊引其遊賞宴樂遠别親戚牽惹情
懷但恐病人心緒悽愴尤不可亂舉方藥徒論虛實惑
亂患人凝滯不決秪合方便省問不可久坐多言勞倦
病人深不長便夫侍患者宜須夀近中年情性沈厚勤
謹耐煩仁慈智惠全在調以粥藥無失時節勿令於患
人左右彈指嗟咨掩淚竊言感激病人甚不利便飲食
之間忌慎非細不可不載畜中勿食驢馬駝騾猪狗牛
羖羊等幷雜魚龜鼈鰕蟹及淹浥臭陳自死病倒之類
慎勿嘗啖飛禽之中忌食鵝鴨鴻鷹雀鶴鴛鴦鷺鷥鳩
鴿鴉雞雉及能學人言者野獸之中忌食獐鹿狐兔虎
豹熊豺及爪牙害人有毒蟲獸幷父母自本命生屬菜
蔬之中忌食黃瓜茄子蘭香芸薹胡荽生菜蓼芥菌瓠
韭蒜蔥薤果木之中忌食桃杏棗栗李柰梨梅輭棗紅
柿櫻桃胡桃榛松林檎及諸蟲蚛未熟之果若其瘡疽
腫消氣血虛弱則可食羊肉鵪鶉蔓菁薑醬瓜薺蘿蔔
及黃白糧米細米稀粥輭飯若至肌肉漸生思想滋味
則宜食白熟酥餅虀粥羹湯熟輭溫和稀稠得中製造
如法勿令太飽此時猶忌饅頭蒸餠餺飥餛飩肉角煎
餠及炙煿燠&KR3042;煎炒鹹酸油膩脂肥魚肉若至肌膚欲
平惡肉去盡瘡口收斂之際尚忌起立行步揖待賓客
房酒宴會嗔怒沐浴登陟臺榭運動肢體寒暑勞倦正
宜調節飲食保攝以待瘡瘢平復精神如故氣力完全
方無所忌百日内慎勿觸犯之
證治凖繩卷一百
