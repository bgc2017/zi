證治凖繩卷四十四
明王肯堂撰
傷寒
三隂總論
太隂病
黃三隂有傳經之邪有内感之邪傳經者自太陽傳入
者是也内感者直中三隂非自陽經次第流傳而來由
形寒飲冷而得損動胃氣之所致也其脈證略與傷寒
外感之證相似細辨之特異耳然止係雜病非傷寒熱
病受寒之證也夫邪之生也或生於隂或生於陽其生
於陽者得之風雨寒暑其生於隂者得之飲食居處隂
陽喜怒仲景云發熱而惡寒者發於陽也無熱而惡寒
者發於隂也此三隂内感之証首尾無熱縱有熱者亦
仲景所謂反發熱也又當考始得之三字則見矣内感
之證始終只在一經不復傳變不傳者何陽動而隂静
故陽傳而隂不傳也若以傷寒之三隂三陽言之則所
傳者表裏經絡而已况風寒六氣之邪中人或中於陽
經或入於隂絡孰為之先孰為之後烏可專以太陽為
受邪之始故各經皆能受邪然邪自太陽始者比各經
居多蓋始雖自三隂中熱者亦傳歸陽明而後已也三
隂經自中寒决無復傳變三隂無合併病者以此
王嘗讀張仲景傷寒論於太隂有曰自利不渴者屬太
隂以其藏有寒故也當温之宜服四逆輩於少隂有曰
少隂病得之一二日口中和其背惡寒者當灸之附子
湯主之少隂病身體痛手足寒骨節痛脈沈者附子湯
主之少隂病下利白通湯主之少隂病下利脈微者與
白通湯利不止厥逆無脈乾嘔煩者白通加猪膽汁湯
主之少隂下利清穀裏寒外熱手足厥逆脈微欲絶身
反不惡寒其人面赤色或腹痛或乾嘔或咽痛或利止
脈不出者通脈四逆湯主之少隂病脈沈者急温之宜
四逆湯於厥隂有曰手足厥寒脈細欲絶者當歸四逆
湯主之大汗若大下利而厥冷者四逆湯主之觀仲景
此論則傷寒三隂必有寒證而宜用温熱之劑也及讀
劉守真之書有曰傷寒邪熱在表府病為陽邪熱在裏
藏病為隂俗妄謂有寒熱隂陽異證誤人久矣寒病有
矣非汗病之謂也寒病止為雜病終莫能為汗病且造
化汗液之氣者乃陽熱之氣非隂寒之所能也雖仲景
有四逆湯證是治表熱裏和誤以寒藥下之太早表熱
入裏下利不止及或表熱裏寒自利急以四逆温裏利
止裏和急解其表也故仲景四逆湯證復有承氣湯下
之者由是傷寒汗病經直言熱病而不言寒也經言三
隂證者邪熱在藏在裏以藏與裏為隂當下熱者也素
問論傷寒熱病有二篇名曰熱竟無寒理兼素問併靈
樞諸篇運氣造化之理推之則為熱病誠非寒也觀守
真此論則傷寒無問在表在裏與夫三陽三隂皆一於
為熱而决無或寒者矣兩說不同其是非之判必有一
居此者由是彼此反覆究詰其義而久不能得雖至神
疲氣耗不舍置者自謂此是傷寒大綱領此義不明則
千言萬語皆未足以為後學式况戕賊民生何有窮極
也哉意謂成無已之註必有所發明者遂因而求之然
亦止是隨文而略釋之竟不明言何由為熱何由為寒
之故此非其不欲言也蓋止知傷寒皆是傳經故疑於
六經所傳但為熱證而熱無變寒之理遂不敢别白耳
以寒為本藏之寒歟安得當熱邪傳裏入深之時反獨
見寒而不見熱者且所用温熱藥能不助傳經之熱邪
乎以寒為外邪之寒歟則在三陽以成熱矣豈有傳至
三隂而反為寒哉成氏能潛心乎此則必悟其所以然
矣自仲景作傷寒論以來靡或遺之而弗宗至於異同
之論興而漁者走淵木者走山矣宜乎後人不能決於
似是而非之際故或謂今世並無真傷寒病又或以為
今人所得之病俱是内傷又昧者至謂傷寒論中諸温
藥悉為傳經熱邪而用者以三隂經屬隂故也又其太
謬者則曰凡論中有寒字皆當作熱字看鳴呼末流之
弊一至此乎於是澄心静慮以涵泳之一旦劃然若有
所悟者然亦未敢必其當否也姑陳之以從有道之正
夫三陽之病其寒邪之在太陽也寒鬱其陽陽不暢而
成熱陽雖人身之正氣旣鬱則為邪矣用麻黃發表以
逐其寒則腠理通而鬱熱泄故汗而愈苟或不汗不解
其熱不得外泄則必裏入故傳陽明傳少陽而或入府
也若夫三隂之病則或寒或熱者何哉蓋寒邪之傷人
也或有作太陽經鬱熱然後以次而傳至隂經者或有
太陽不傳陽明少陽而便傳三隂經者或有寒邪不從
陽經而始直傷隂經者或有雖從太陽而始不及鬱熱
即入少隂而獨見少隂證者或有始自太陽即入少隂
而太陽不能以無傷者或有直傷即入而寒便變熱及
始寒而終熱者其鬱熱傳隂與變便變熱則為熱證其
直傷隂經及從太陽即入少隂則為寒證其太陽不能
無傷則少隂脈證而兼見太陽標病其始為寒而終變
熱則先見寒證而後見熱證此三隂之病所以或寒或
熱也苟即三隂經篇諸條展轉玩繹以求之理斯出矣
夫其或傳經或直傷或即入或先寒後熱者何也邪氣
暴卒本無定情而傳變不常故耳故經曰邪之中人也
無有常或中於陽或中於隂夫守真者絶類離羣之士
也豈可為異說以駭人哉蓋由其以温暑為傷寒而仲
景之方每不與温暑對故略乎温熱之劑而例用寒涼
由其以傷寒一斷為熱而無寒故謂仲景四逆湯為寒
藥誤下表熱裏和之證及為表熱裏寒自利之證而立
又謂温裏止利急解其表又謂寒病止為雜病嗟乎仲
景傷寒論專為中而即病之傷寒作不兼為不即病之
温暑作故每有三隂之寒證而温熱之劑之所以用也
以病則寒以時則寒其用之也固宜後人不知此意是
以愈求愈遠愈說愈鑿若知此意則猶庖丁解牛動中
肯綮矣且如寒藥誤下而成裏寒者固不為不無矣不
因寒藥誤下而自為裏寒者其可謂之必無乎殊不知
隂經之每見寒證者本因寒邪不由陽經直傷於此與
夫雖由太陽而始不及鬱熱即入于此而致也雖或有
因寒藥誤下而致者蓋亦甚少仲景所用諸温熱之劑
何嘗每為寒藥誤下而立况表裏寒之證亦何嘗每有
急解其表之文乎夫裏寒外熱之證乃是寒邪入客於
内迫陽於外或是虚陽之氣自作外熱之狀耳非真熱
邪所為也觀仲景於裏寒外熱之證但以温藥治裏寒
而不治外熱則知其所以為治之意矣若果當急解其
表豈不於裏和之後明言之乎且三隂寒病旣是雜病
何故亦載於傷寒論以惑後人乎其厥隂病篇諸條之
上又何故每以傷寒二字冠之乎夫内經所叙三隂病
一於為熱者言其常也仲景所叙三隂病兼乎寒熱者
言其變也並行而不相悖耳後人謂傷寒本無寒證得
非知常而不知變歟然世之恪守局方好用温熱劑者
乃反能每全於寒證無他其守彼雖偏治此則是學者
能知三隂固有寒邪所為之證則仲景創法之本意可
以了然於心目之間而不為他說所奪矣或曰傷寒之
病必從陽經鬱熱而傳三隂今子謂直傷隂經即入隂
經而為寒證其何據乎予曰據夫仲景耳仲景曰病發
熱惡寒者發於陽也無熱惡寒者發於隂也發於陽者
七日愈發於隂者六日愈夫謂之無熱惡寒則知其非
陽經之鬱熱矣謂之發於隂則知其不從陽經傳至此
矣謂之六日愈則知其不始太陽而止自隂經發病之
日為始數之矣仲景又曰傷寒一二日至四五日而厥
者必發熱傷寒病厥五日熱亦五日設六日當復厥不
厥者自愈傷寒厥四日熱反三日復厥五日其病為進
夫得傷寒未為熱即為厥者豈亦由傳經入深之熱邪
而致此乎今世人多有始得病時便見諸寒證而並無
或熱者此則直傷隂經即入隂經者也苟不能究夫仲
景之心但執凡傷於寒則為病熱之語以為治其不夭
人天年者幾希矣
太隂病腹滿腹痛黃(吐與利下三門並附入少隂病蓋此)
(三門之病本屬太隂病因在少隂者反多故從其多者附也)
黃太隂之為病腹滿而吐食不下自利益甚時腹自痛
者宜理中也隂經少有用桂枝湯者如此證若脈浮即
用桂枝湯微汗之若惡寒甚不已者非理中四逆不可
也三隂俱有惡寒但喜厚衣即惡寒也前證若下之必
胸下結鞕又宜瀉心湯也雖然用瀉心者由誤下而致
非傳經熱邪也三隂雖皆有傳經熱邪故自有熱證與
此隂證不同大宜詳究太隂經治法有汗下温和解
汗桂枝湯桂枝加芍藥湯
下桂枝加大黃湯
温四逆湯理中湯
和解梔子蘗皮湯茵陳五苓散
經云尺寸俱沈細者太隂受病也以其脈布胃中絡於
嗌故腹滿而嗌乾今查太隂篇闕嗌乾證太隂之為
病腹滿而吐食不下自利益甚時腹自痛若下之必胸
下結鞕(成太隂為病陽邪傳裏也太隂之脈布胃中邪氣壅而為腹滿上不得降者嘔吐而食不下下)
(不得升者自利益甚時腹自痛隂寒在内而為腹痛者則為常痛此陽邪于裏雖痛而亦不常但或時腹自痛)
(也若下之則隂邪留于胸下為結鞕經曰病發於隂而反下之因作痞)自利不渴者屬
太隂脈浮而緩手足自温者繫在太隂下後腹滿
時痛者屬太隂太隂病脈浮者可發汗宜桂枝湯(在太)
(陽則脈浮無汗宜麻黃湯此脈浮當亦無汗而不言者謂隂不得有汗不必言也不用麻黃而用桂枝者以隂)
(病不當更發其陽也須識無汗亦有用桂枝證)本太陽病醫反下之因而腹
滿時痛者屬太隂也桂枝加芍藥湯主之大實痛者桂
枝加大黃湯主之(邪氣入裏則為腹痛蓋氣傳裏而痛者其痛不常當以辛温之劑和之隂)
(寒在内而痛者則痛無休止時欲作利也當以熱劑温之有燥屎宿食為痛者則不大便腹滿而痛也則須下)
(之經曰諸痛為實痛隨利減此皆為裏證而治各不同)
桂枝加芍藥湯方桂枝生薑(各三兩半)甘草(二兩炙)芍藥
(六兩)大棗(十二枚擘)
右五味以水七升煮取三升去滓
桂枝加大黃湯方桂枝(一兩)芍藥(一兩半)甘草(炙半兩)大黃
(半兩大便寔痛者加一兩虚者照本方)
右㕮咀大棗三枚生薑四片水煎溫服
張或謂太隂病用四逆輩固當然復用桂枝大黃夫
大黃至寒何以用之於隂經又兼桂枝大黃寒熱相
雜而用何也曰夫自利而渴者屬少隂為寒在下焦
自利不渴者屬太隂為寒在中焦以四逆等湯温其
藏此本經當用之藥也其太陽病反下之表邪未解
乘虚傳於太隂因而腹滿時痛用桂枝芍藥湯若太
實痛者桂枝加大黃以除表裏之邪已上二節雖下
後而利已此兼有滿痛形證故用芍藥大黃為宜若
脈浮弱其人續自便利設當行大黃芍藥者宜減之
以其人胃氣弱故易動也
趙活人書第四問太隂經病證中云腹滿時痛屬太
隂也又云腹痛桂枝加芍藥湯痛甚桂枝加大黃湯
愚詳太隂病腹滿證有三有次第傳經之邪有直入
本經之邪有下後内陷之邪不可不辨也如腹滿咽
乾者此非傳經之陽邪者乎法當下之腹滿而吐食
不下自利益甚時腹自痛若下之必胸下結鞕此非
直入本經之隂邪者乎法當温之如太陽病醫反下
之因爾腹滿時痛此誤下内陷之邪也法當用桂枝
加芍藥湯大實痛者桂枝加大黃湯今此問中不言
桂枝加芍藥加大黃二湯為治誤下後之劑又不曰
太實痛但曰痛甚設遇本經直入隂邪腹滿時痛而
脈沈細者依此用桂枝加芍藥大黃輩下之豈不貽
胸下結鞕之悔又所謂大實痛者乃胃中邪實結燥
而痛則痛甚與大實證全别以是知本經隂邪腹滿
者宜理中加青皮陳皮傳經之邪腹滿咽乾者屬大
柴胡誤下後腹滿痛方見上
太隂病脈弱其人續自便利設當行大黃芍藥者宜減
之以其人胃氣弱易動故也太隂中風四肢煩疼脈
陽微隂澀而長者為欲愈(内經曰四肢皆稟氣干胃而不得至經必因于脾脾病不)
(能為胃行其津液四肢不稟水穀氣日以就衰脈道不利筋脈血肉皆無氣以生故不用脾在時則寄旺於)
(四季在人則應於手足故太隂病則四肢應之)太陽病欲解時從亥至丑上
(脾為隂土旺於亥子丑向陽故云解時)
活古人以四日太隂證病在胸鬲可吐而愈何也答
曰不然有太隂證脈大胸滿多痰者可吐之脈大而
無吐證者可汗而已大抵在表者汗之在裏者下之
在上者湧之在下者泄之瓜蔞梔豉隨證施用不可
拘以日數也
趙活人五十六問云隂證有發熱者乎太隂厥隂皆
不發熱只少隂有發熱證愚詳仲景論中三隂皆有
發熱如少隂二證外又有吐利手足不逆冷反發熱
者不死少隂病一身手足盡熱以熱在膀胱必便血
少隂病四逆散中用柴胡亦有發熱又厥隂病先厥
後發熱而利者必自止下利脈數有微熱汗出今欲
愈面赤身微熱為鬱胃嘔而發熱小柴胡與夫太隂
病中風四肢煩疼是三隂皆有發熱何其言之拘耶
又云太隂篇無吐法如虚煩鬲寔等證可吐者皆屬
他經獨華佗云四日在胸可吐之亦不曰太隂今活
人傷寒問中云太隂病在胸膈可吐何耶况胸中本
非太隂經部分仲景雖有下之則胸結鞕是誤下後
壞病也而胸下乃近心腹處亦非吐藥可治也至于
論脈仲景但云太隂尺寸皆沈細亦未嘗言脈大
腹滿
腹滿俗云肚脹有屬熱者有屬寒者陽熱則腹滿咽乾
或大小便袐澀或潮熱讝語等證隂則腹滿吐食不下
自利益甚時腹自痛雖然腹滿為裏證又有淺深之别
經曰表已解内不消非大滿猶生寒熱則病不除是未
全入府邪猶淺也若大滿大實堅有燥屎可除下之雖
四五日不能為禍是已入府邪已深也腹滿固多可下
又有虚實之殊經曰腹滿不減為寔可下去之若腹滿
時減為虚則不可下又曰腹滿不減減不足言當下之
要略曰腹滿時減復如故此虚寒從下上也當以温藥
和之蓋虚氣留滯亦為之脹但比實者不至堅痛爾諸
經皆有腹滿但太隂屬脾土位中央又專主腹滿之候
腹滿之證二十餘條治法有汗吐下温刺之異又有汗
吐下後成腹脹者治法亦各不同蓋胃為津液之主發
汗亡陽則胃氣虚而不能敷布諸氣壅滯而為脹滿是
當温散厚朴生薑甘草半夏人參湯可也吐後邪氣不
去加之腹脹滿者胸中之邪下傳入胃壅而為實故生
脹滿當須下之調胃承氣湯可也邪未入府而要下之
表邪乘虚入鬱胸中有虚煩氣上下不得通利腹為之
滿故當吐之梔子厚朴湯可也醫者能審邪氣所起之
由來真知邪氣所在之虛實發汗吐下之不差温補針
艾之適當則十全之功可得也又結胸從心下起至
少腹鞭滿而痛與腹滿類也然結胸按之則痛手不可
近腹痛舉按常痛手近不甚也又痞亦從心下起至少
腹亦與滿類也然痞或止留心下腹滿但在腹之中也
有此為異臨證宜審
太陽發汗後腹脹滿者厚朴生薑甘草半夏人參湯(成吐)
(後腹脹與下後腹滿皆為實言邪氣乘虚入裏為寔發汗後外已解也腹脹滿知非裏寔由脾胃津液不足氣)
(濇不通壅而為滿與此湯和脾胃而降氣然張或問太陽篇中發汗後諸證不言太陽病固所當亦合列於)
(傷寒之右何故止言發汗後腹脹者厚朴半夏生薑人參湯主之子曰此言發汗後者以外無表證裏無别術)
(止有腹脹一事而已除此之外即獲全安夫傷寒二字豈可易言哉其傳變吉凶猶反掌耳可與所餘一證而)
(並例哉其諸汗後條目不殊此意)
厚朴生薑人參甘草半夏湯方厚朴(炙去皮)生薑(各半斤)
人參(一兩)半夏(半斤洗)甘草(二兩)
右五味以水一斗煮取三升去滓溫服一升日三服
傷寒下後心煩腹滿卧起不安梔子厚朴湯主之(成下後但)
(腹滿而不心煩則邪氣入裏為裏寔但心煩而不腹滿則邪氣在胸中為虚煩既煩且滿則邪氣壅于胸腹間)
(也滿者不能坐煩者不能卧故令卧起不安與梔子厚朴湯吐煩泄滿)太陽病過經十
餘日心下温温欲吐而胸痛大便反溏腹微滿鬱鬱微
煩先時自極吐下者調胃承氣湯若不愈不可與但欲
嘔胸中痛微溏者此非柴胡證以嘔知極吐下也(吳茱萸湯)
(半夏瀉心湯詳嘔吐)太陽病中風以火劫發汗邪風被火熱
血氣流溢失其常度兩陽相薰灼其身發黃陽盛則欲
衂隂虚則小便難隂陽俱虚竭身體則枯燥但頭汗出
劑頸而還腹滿微湍口乾咽爛或不大便久則譫語甚
者至噦手足躁擾捻衣摸床小便利者可治傷寒腹
滿譫語寸口脈浮而緊此肝乘脾名曰縱刺期門(腹滿譫語)
(者脾胃疾也浮緊者肝脈也脾病見肝脈木行乘土也經曰水行乘火木行乘土名曰縱此其類矣期門者肝)
(之肝刺之以瀉經盛氣)傷寒發熱嗇嗇惡寒大渴引飲腹滿自
汗小便利病欲愈此肝乘肺也名曰横刺期門(按傷寒發熱惡)
(寒表病也至于自汗出則表已解矣大渴腹滿裏病也至于小便利則裏自和矣故曰其病欲解欲解則當俟)
(其自愈矣刺期門三字疑衍)
陽明中風口苦咽乾腹滿微喘發熱惡寒脈浮而緊若
下之則腹滿小便難也(麻黃湯)三陽合病腹滿身重難
以轉側口不仁面垢譫語遺尿發汗則譫語下之則額
上生汗手足逆冷若自汗者用白虎湯陽明病脈遲
食難用飽飽則微煩頭眩必小便難此欲作穀疽雖下
之腹滿如故所以然者以脈遲故也(梔檗湯)傷寒吐後
腹脹滿者與調胃承氣湯(成内經云諸腹脹大屬于熱熱在上焦則吐吐後不解復)
(腹脹滿者邪熱入胃也與調胃承氣湯下其胃熱)發汗不解腹滿痛者急下
之宜大承氣湯腹滿時減減不足言當下之宜大承
氣湯(滿痛即是寔若時減者非實也下條是發明上文之義且言若但滿而不痛雖未可以為實若滿而)
(不減者亦可下也是張或謂減不足言復曰當下之何也此古之文法如也言腹滿不減當下之宜大承氣)
(湯此滿而不減之謂也若時滿時減者則可以當下而論是減不足言也然承氣湯當綴下腹滿不減處非可)
(續于減不足言之下也假如太陽篇中云傷寒不便六七日頭痛有熱者與承氣湯其小便清者知不在裏仍)
(在表也當須發汗若頭痛者必衂宜桂枝湯緣桂枝當發汗而設非為治衂而用也以其文法所拘致令後世)
(治衂有麻黃桂枝之誤其減不足言之說亦不外乎是理)陽明病下之心中懊憹
而煩胃中有燥屎者大承氣湯腹微滿必初硬後溏不
可攻(下後心中懊憹而煩者虚煩也當與梔子䜴湯若胃中有燥屎者非虚煩也可與大承氣湯下之其)
(腹微滿初鞭後溏是無燥屎此熱不在胃而在上也故不可攻)傷寒七八日身黃如
橘子色小便不利腹微滿者茵陳蒿湯陽明病脈遲
雖汗出不惡寒者其身必重短氣腹滿而喘有潮熱者
此外欲解可攻裏也手足濈然汗出者此大便已鞭也
大承氣湯若汗多微發熱惡寒者表未解也其熱不潮
未可與承氣若腹大滿不通者可與小承氣湯微和胃
氣勿令大泄下陽明病脈浮而緊口苦咽乾腹滿而
喘發熱汗出不惡寒反惡熱身重(五苓散白虎湯)陽明病潮
熱大便微鞭者大承氣湯若不大便六七日恐有燥屎
少與承氣湯湯入腹中不轉失氣者此但初鞭後溏不
可攻救之必脹滿不能食欲飲水者飲水則噦後發熱
者必大便復鞭宜小承氣湯陽明中風脈弦浮大短
氣腹都滿脇下及心痛久按之氣不通鼻乾不得汗嗜
卧身及面目悉黃小便難潮熱時噦者與小柴胡湯脈
但浮無餘證者麻黃湯
太隂為病腹滿而吐食不下自利益甚時腹自痛若下
之必胸下結鞕(理中湯丸不渴四逆湯)(張或謂凡傷寒初受者皆在太陽然後傳于陽)
(明少陽也病有自隂經而入者未審何經先受也夫太陽先受也病自陽經發者為外感風寒邪從表入故太)
(陽先受之也病自隂經起者為内傷生冷飲食過多故從太隂入也夫太隂者脾也以飲食生冷則傷脾故腹)
(滿而吐食不下自利不渴手足自温等證也)桂枝加芍藥桂枝加大黃二
證(已見前條)
少隂病六七日腹脹不大便者急下之宜大承氣湯(成此)
(少隂入府也六七日少隂之邪入府之時陽明内熱壅甚腹滿不大便也陽明病上勝腎水則乾急與大承氣)
(湯以救腎水)
厥隂下利清穀不可汗汗出必腹滿(四逆湯)下利腹脹
滿身體疼痛者先温其裏四逆湯乃攻其表桂枝湯(下利)
(腹滿者裏有虚寒先與四逆湯温裏身疼痛為表未解利止裏和與桂枝湯攻表)傷寒噦而
腹滿視其前後何部不利利之則愈(成噦而腹滿氣上而不下也視其前)
(後部有不利者則利之以降其氣前部小便也後部大便也或用五苓散小承氣湯)
禁忌不大便六七日少與小承氣湯不轉失氣者不可
攻攻之則腹滿不能食(論見不大便)腹滿吐利者忌下(論見)
(太隂)腹滿脈浮緊口苦咽乾者忌汗下鍼(論見自汗)腹滿
脈遲者忌下(論見前脈遲條)腹滿脈弱自利設用大黃芍藥
宜減之(論見太隂病條)
附
活若飲食不節寒中隂經胸膈不快腹滿閉塞唇青手
足冷脈沈細少情緒或腹痛急作理中湯加青皮每服
一二劑胷即快矣枳實理中丸五積散尤妙腹脹滿
者宜桔梗半夏湯
桔梗半夏湯治傷寒心腹痞滿時發疼痛桔梗(微炒)
半夏(薑製)橘紅(各一兩)
右㕮咀每服四錢生薑三片水煎服
海少隂證小便遺瀝大便遺失其人病六七日静重如
山目不視體如冰腹脹滿與物則咽不與則不求其脈
沈細而微疾按之有力宜急下之與大承氣湯
腹痛
邪氣入裏與正氣搏則為腹痛所以痛者有異焉腹痛
屬裏正太陽經腹不痛少陽有胸脇痛而無腹痛若有
陽明腹滿急而痛此為裏實宜下之大柴胡湯小承氣
湯三隂下利清穀而又腹痛者裏寒故也此總論太陽
經陽中之隂四逆湯附子理中湯陽氣傳太隂經腹滿
而痛其證有二有實痛有虚痛腸鳴泄利而痛者虚痛
也此獨論太隂經隂中之陽小建中湯即桂枝加芍藥
湯但桂有厚薄爾不瘥則小柴胡湯去芩加芍藥如數
腹滿大便袐按之痛者實痛也桂枝加大黃一錢此之
虚痛實痛乃是以陽邪漸消為虚陽氣正大為實太陽
傷寒陽脈澀隂脈弦法當腹中急痛先與小建中湯不
差與小柴胡湯(成脈陽澀隂弦而腹中急痛者當作裏有虚寒治之與小建中湯温中散寒若)
(不差者非裏寒也必由邪氣自表之裏裏氣不利所致與小柴胡湯去黃黃苓加芍藥以除傳裏之邪)
小建中湯方桂枝(去粗皮)生薑(切各三兩)芍藥(六兩)甘草(炙二兩)
大棗(十二枚擘)膠飴(一升)
右以水七升煮三升去滓内膠飴上微火消解温服
一升不可用建中湯以甜故也(内經曰肝生于左肺藏于者土右心位在上腎處在下脾)
(也應中央居四藏之中為中州生育榮衞通行津液一有不調則榮衞失所育津液失所行必此湯温健)
(中藏是以建中名焉脾欲緩急食甘以緩之健脾者必以甘為主故以膠飴甘温為君甘草甘平為臣桂)
(辛熱辛散也潤也榮衞不足潤而散之芍藥味微寒酸收也泄也津液不逮收而行之是以芍藥桂為佐)
(生薑味辛温大棗味甘温胃者衞之原脾者榮之本針經曰榮出中焦衞出上焦是矣衞為陽不足者益)
(之必以辛榮為隂不足補之必以甘辛甘相合脾胃健而榮衞通是以薑棗為使或謂桂枝湯解表而芍)
(藥數少建中湯温裏而芍藥數多何也皮膚為近則制小其服心腹為遠則制大其服此所以為不同也)
傷寒胸中有熱胃中有邪氣腹中痛欲嘔吐者黃連湯
主之(成濕家下後舌上如胎者以丹田有熱胸上有寒是邪氣入裏而為下熱上寒也此傷寒邪氣傳裏)
(而為下寒上熱也胃中有邪氣使隂陽不交隂不得升而獨治于下為下寒腹中痛陽不得降而獨治于上為)
(胸中熱欲嘔吐與黃連湯升降隂陽之氣)
黃連湯方黃連甘草(炙)乾薑(炮)桂枝(去粗皮各三兩)人參
(二兩)半夏(半斤洗)大棗(十二枚)
右以水一斗煮六升去滓溫服一升日三服夜二服
(上熱者泄之以苦黃連之苦以降陽下寒者散之以辛桂薑半夏之辛以升隂脾欲緩急食甘以緩之人)
(參甘草大棗之甘以益胃)
傷寒五六日中風往來寒熱胸脇苦滿默默不欲飲食
心煩喜嘔或胸中煩而不嘔或渴或腹中痛或脇下痞
鞕或心下悸小便不利或不渴身有微熱或欬者與小
柴胡湯二陽併病太陽初得病時發汗不徹因轉屬
陽明續自微汗不惡寒若太陽證不罷者不可下可小
發汗設面色緣緣正赤者陽氣怫鬱在表當解之熏之
若發汗不徹其人煩燥不知痛處乍在腹中乍在四肢
按之不可得其人短氣但坐以汗出不徹更發汗則愈
以脈澀知之(桂枝不惡寒大柴胡湯小汗宜葛根湯各半湯麻黃加桂枝湯)
陽明病人不大便五六日繞臍痛煩燥發作有時此有
燥屎故使不大便也(成不大便五六日者則大便必結為燥屎也胃中燥寔氣不得下通)
(故繞臍痛煩燥發作有時也)大下後六七日不大便煩不解腹滿
痛者此有燥屎也所以然者未有宿食故也大承氣湯
主之(大下之後則胃弱不能消穀至六七日不大便則宿食已結不消故使煩熱不解而腹滿痛是知有)
(燥屎也與大承氣湯以下除之)發汗不解腹滿痛者急下之
少隂病二三日不已至四五日腹痛小便不利四肢沈
重疼痛自下利者此為有水氣其人或欬或嘔或下利
或小便利真武湯(成少隂病二三日則邪氣猶淺至四五日邪氣已深腎主水腎病不能制)
(水水飲停為水氣腹痛者寒濕内甚也四肢沈重疼痛寒濕外甚也小便不利自下利者濕勝而水穀不别也)
(内經曰濕勝則濡泄與真武湯益陽散寒濕)少隂病下利清穀裏寒外熱
手足厥逆脈微欲絶反不惡寒面赤色或腹痛或乾嘔
或咽痛或利止脈不出者通脈四逆湯主之(下利清穀手足厥冷)
(脈微欲絶為裏寒身熱不惡寒面赤色為外熱此隂甚於内格陽於外不相通也與通脈四逆湯散隂通陽)
少隂病四逆其人或欬或悸或小便不利或腹中痛
或泄利下重者四逆散主之(四逆者四肢不温也傷寒邪在三陽則手足必熱傳)
(到太隂手足自温至少隂則熱邪漸深故四肢逆而不温也及至厥隂則手足厥冷是又甚于逆與四逆散以)
(散傳經之熱也)少隂病二三日至四五日腹痛小便不利下
利不止便膿血者桃花湯(二三日至四五日寒邪入裏深也腹痛者裏寒也小便不)
(利者水穀不别也下利不止便膿血者腸胃虚弱下焦不固也與桃花湯固腸止利也)
太隂為病腹滿吐食不下自利益甚時腹自痛若下之
必胸下結鞕(或出理中湯元不渴四逆湯)本太陽病醫反下之因
爾腹滿時痛屬太隂也桂枝加芍藥湯大實痛者桂枝
加大黃湯(詳見前)
厥隂傷寒四五日腹中痛若轉氣下趣少腹者此欲下
利也(傷寒四五日邪氣傳裏之時腹中痛轉氣下趣少腹者裏虚遇寒寒氣下行欲作自利也或用附)
(子乾薑湯四逆湯)
雲傷寒邪在三隂内不得交通故為腹痛手足之經
皆會於腹如脈弦而腹痛過在足厥隂肝手太隂肺
刺太衝太淵太陵如脈沈而腹痛過在足太隂脾少
隂腎手厥隂心包刺太谿太陵如脈沈細而痛過在
足太隂脾手少隂心刺太白神門三隂交此刺腹痛
之法也
吳凡腹中痛可按可揉者内虚也不可按不可揉者
内實也王海藏言中腕痛者屬脾土脈沈遲内寒者
理中湯或用附子理中丸主之若陽脈濇隂脈弦小
建中湯主之若小腹痛屬厥隂經分宜當歸四逆湯
加吳茱萸主之厥逆者四逆湯加吳茱萸主之若大
實腹滿而痛或繞臍刺痛不大便脈實者以大承氣
湯下之凡潮熱不大便從心下至少腹鞭滿而痛手
不可近者大陷胸湯下之若脈弦腹痛無熱無寒者
芍藥甘草湯主之凡脈弦口苦發熱腹中痛者小柴
胡去人參加炒白芍湯主之若寒熱交作腹中痛者
加肉桂芍藥主之若寒多而痛者去黃芩倍肉桂芍
藥也凡少隂發熱手足冷腹中痛者四逆散加附子
湯肉桂炒芍藥吳茱萸主之也凡發熱脈洪弦而腹
痛者芍藥黃芩湯主之大抵腹痛有虚有實有冷有
熱要在脈證辨而用之凡畜血亦令人腹痛手不可
近自有本條若自利腹痛小便清白便當温也理
中四逆著微甚用輕者五積散重者四逆湯無脈者
通脈四逆湯使隂退而陽復也腹痛欲吐利而頓
燥者多有痧毒世俗括刺委中穴凡脈微弦少腹
痛厥隂也宜刺太衝太淵太陵灸歸來關元脈沈臍
腹痛少隂也宜刺太白神門三隂交灸中脘
陶傷寒腹中痛用涼水飲之其痛稍可者屬熱當用
涼藥不已而或繞臍硬痛大便結實煩渴屬燥屎痛
急用寒藥下之或食積痛治亦如之若小腹硬痛小
便自利大便黑身目黃者屬畜血痛治亦如之加行
血藥下盡黑物自愈此三者痛隨利減之法也若飲
水愈痛屬寒當用温藥不已而或四肢厥冷腹痛嘔
吐泄利急用熱藥須詳脈來有力無力方可劉氏
用灰包熨腹痛
龐合灸不灸久則冷結氣上衝心而死
活身無大熱煩渴大便實或腹痛滿及生赤癮疹者
調胃承氣湯黃連橘皮湯
腹痛兼頭痛發熱身痛吐利為霍亂欲吐不吐欲瀉不
瀉為乾霍亂治法詳雜病霍亂門
黃(王叔和八陽明篇如海藏云色如烟熏黃乃濕病也一身盡痛色橘黃乃黃病也一身不痛)
成濕熱俱甚則發身黃傷寒至于發黃為病亦已甚矣
邪風被火兩陽相薰其身必黃陽明病被火額上汗出
小便不利必發身黃此皆由内有熱而被火攻發黃者
也陽明病無汗小便不利心中懊憹必發黃者由陽明
熱盛而發黃也傷寒汗已身目為黃以寒濕在裏不解
故也此不可下宜于寒濕中求之是知非特濕熱發黃
而寒濕亦發黃也但寒濕之黃身如薰黃色暗而不明
也熱盛之黃黃如橘色出染著衣正黃如檗也大抵黃
家屬太隂太隂為濕熱蒸之而致經曰太隂當發身黃
是也一或脈沈結少腹鞭小便自利其人如狂者又為
畜血在下焦使之黃也發黃非止寸口近掌無脈鼻氣
出冷為不治之證又若形體如烟熏直指搖頭為心絶
環口黧黑柔汗發黃為脾絶是皆不治之證也
太陽病身黃脈沈結少腹鞭小便自利其人如狂者血
也抵當湯(詳畜血)得病六七日脈遲浮弱惡風寒手足
温醫數下之不能食脇下滿痛項強小便難面目及身
黃(茵陳五苓散詳脇痛)太陽病脈浮動數頭病發熱微盜汗
出反惡寒表未解也醫反下之客氣動膈若不結胸但
頭汗出小便不利身必發黃(梔子檗皮湯詳頭汗)太陽中風
以火劫汗兩陽相薰其身發黃陽盛欲衂隂虚小便難
隂陽俱虚身體枯燥(防己黃茋湯梔子檗皮湯詳頭汗)
梔子檗皮湯方梔子(十五箇擘)甘草(一兩炙)黃檗(二兩)
右三味以水四升煮取一升半去滓分溫再服
若發汗已身灼熱者名曰風温脈隂陽俱浮自汗身重
多眠睡鼻息必鼾語言難出若被火者微發黃色太
陽病已汗遂發熱惡寒復下之表裏俱虚復加燒針因
胸煩面青膚瞤者難治色微黃手足温者易愈(色微黃非病也)
(所以騐其病之昜愈也)
陽明傷寒瘀熱在裏身必發黃麻黃連軺赤小豆湯
麻黃連軺赤小豆湯方麻黃(去節)生薑(切)連軺(連翹根也)甘
草(炙四味各二兩)杏仁(四十粒泡去皮尖)大棗(十二枚擘)生梓白皮(一升)
(切)赤小豆(一升)
右八味以潦水一斗先煮麻黃再沸去上沬内諸藥
煮取三升去滓分温三服半日服盡
(内經曰濕上甚而熱治以苦温佐以甘辛以汗為故正此之謂也又煎用潦水者亦取其水味萡則不助)
(濕氣)
陽明病發熱但頭汗出小便不利渴飲水漿此瘀熱在
裏身必發黃茵陳蒿湯傷寒七八日身黃如橘子色
小便不利腹微滿者茵陳蒿湯(成當熱甚之時身黃如橘子色是熱毒發泄于)
(外内經曰膀胱者州都之宫津液藏焉氣化則能出矣小便不利小腹滿者熱氣甚於外而津液不得下行也)
(與茵陳蒿湯利小便退黃逐熱)
茵陳蒿湯方茵陳(六兩)大黃(二兩去皮)肥梔子(十四枚擘)
右三味以水一斗先煮茵陳減六升内二味煮取三
升去滓分温三服小便當利尿如皂角汁狀色正赤
一宿腹減黃從小便去也
(成小熱之氣涼以和之大熱之氣寒以取之發黃者熱之極也非大寒之劑則不能救其熱酸苦湧泄為)
(隂酸以湧之苦以泄之故以茵陳蒿酸若為君心法南方火而主熱大熱之氣必以苦寒勝之故以梔子)
(為臣宜補必以酸宜下必以苦蕩滌邪熱必假將軍攻之故以大黃為佐雖甚熱大毒必祛除分泄前後)
(腹得利而解矣)
陽明病無汗小便不利心中懊憹身必發黃陽明中
風脈弦浮大而短氣腹滿脇下及心痛鼻乾不得汗嗜
卧一身及面目悉黃小便難有潮熱時噦耳前後腫病
過十日脈續浮者與小柴胡湯脈但浮無餘證者與麻
黃湯若不尿腹滿加噦者不治陽明病面合赤色不
可攻必發熱色黃者小便不利也(梔子檗皮湯)陽明病被
火額上微汗小便不利者必發黃(五苓散梔子檗皮湯)傷寒發
汗已身目為黃所以然者以寒濕在裏不解故也不可
不于寒濕中求之(成金匱要略謂黃家所起從濕得之汗出熱去則不能發黃發汗已身目)
(為黃者風氣去濕氣在也脾惡濕濕氣内著脾色外奪者身目為黃若瘀血在裏發黃者則可下此以寒濕在)
(裏故不可下當從寒濕法治之)
太隂傷寒脈浮而緩手足自温繫在太隂太隂當發身
黃若小便自利者不能發黃以脾家實腐穢當去故也
(浮緩亦大之類小便不利者五苓散加茵陳主之小便自利者橘皮湯主之)
婁右身黃小便自利小腹鞭而狂大便黑者為畜血
則宜抵當湯下之若小腹不鞭其人不狂大便不黑
者雖小便利非畜血也其為證有三一者梔子檗皮
湯二者麻黃連翹赤小豆湯皆治身黃小便利而身
不疼者海藏所謂乾黃是也三者桂枝附子湯去桂
加白术湯皆治身黃小便利而一身盡痛者活人所
謂中濕是也張或謂傷寒發黃惟陽明與太隂兩經
有之俱言小便利者不能發黃何也蓋黃者土之正
色以太隂與陽明俱屬土故發黃也其黃之理外不
能汗裏不得小便脾胃之土為熱所蒸故色見于外
為黃也若小便利者熱不内蓄故不能變黃也其有
别經發黃者亦由脾胃之土受邪故也
趙明瘀熱發黃與瘀血發黃外證及脈未嘗相似且
如頭汗出劑頸而還腹微滿小便不利渴飲水漿為
瘀熱證小腹急結其人如狂小腹鞭滿小便自利大
便黑為瘀血證此外證之不似也瘀血脈微而沈或
沈結瘀熱脈則浮滑緊數此脈狀之又不相似也然
則相似者但色黃耳若論黃色之相似非特瘀熱與
瘀血又如風温被火微發黃色太陽火劫發汗兩陽
相薰灼其身發黃陽明被火額上微汗必發黃者是
又挾火邪所致者外此亦有黃色之相似者乎曰濕
家之薰黃則異矣可不各以其似不似而明辨歟
附五芩茵陳散方橘皮(一兩)生薑(二兩)
細剉水一升半煎至七合去滓分二服稍熱呷之未
瘥再作服
茵陳蒿大黃湯治傷寒發黃面目悉黃小便赤宜服
茵陳山梔柴胡黃檗(蜜塗炙)龍胆草(各半兩)黃
芩(去黑心)升麻大黃(炒各一兩)
右為㕮咀每服五錢水一盞半煎至一盞去滓早晚
食後温服
茅根湯治傷寒發黃徧身如金色者茅根(洗淨剉)山
梔仁茵陳蒿地骨皮甘草(炙各半兩)右㕮咀
每服五錢用水一盞半生薑三片豆豉六七粒同煎
至一盞去滓早晚食遠温服
附
隂黃身冷汗出脈沈而黃為隂黃乃太隂經中濕亦有
體痛發熱者身如薰黃終不如陽黃之明如橘子色也
當叩其小便之利與不利小便自利术附湯小便不利
大便反快者五芩散
海傷寒病遇太陽太隂司天若下之太過往往變成隂
黃一則寒水大過水來犯土一則上氣不及水來侵之
多變此疾一則茵陳茯芩湯加當歸桂枝二則茵陳橘
皮湯加薑术半夏三則茵陳附子湯四則茵陳四逆湯
五則茵陳薑附湯六則茵陳吳茱萸湯方見如左
發黃小便不利煩燥而渴茵陳湯加茯芩猪芩滑石當
歸官桂主之(韓氏名茵陳茯芩湯)發黃煩躁喘嘔不渴茵陳湯
加陳皮白术生薑半夏茯芩主之(韓氏名茵陳茯芩湯)發黃四
肢徧身冷者茵陳湯加附子甘草主之(韓氏名茵陳附子湯)發
黃肢體逆冷腰上自汗茵陳湯加附子乾薑甘草主之
(韓氏名茵陳薑附湯)發黃冷汗不止者茵陳湯加附子乾薑主
之(韓氏名茵陳附子湯)發黃前服薑附諸藥未已脈尚遲者茵
陳加吳茱萸附子乾薑木通當歸主之(韓氏名茵陳茱萸湯)趙
宗顔因下之太過生黃脈沈細遲無力次第用藥至茵
陳附子湯大效
按海藏次第用藥者謂先投韓氏茵陳茯苓湯次投
茵陳陳皮湯又次投茵陳附子湯後趙秀才次第倣
此
趙秀才因下之早黃病脈寸微尺弱身冷次第用藥至
茵陳四逆湯大效傷冷中寒脈弱氣虚變為隂黃仲
景理中湯加茵陳服之
海往來寒熱一身盡黃者小柴胡加梔子湯主之
衍一僧傷寒發汗不徹有留熱身面皆黃多熱期年不
愈醫作食黃治之治不對病不去問之食不減尋與此
藥服五日病減三分之一十日減三分之二二十日病
悉去方用茵陳梔子各三分秦艽升麻各四錢末之每
用三錢水四合煎及二合去查食前温服以知為度
活五苓加茵陳蒿治發黃而渴小便不利茵陳蒿湯
(十分)五苓湯(五分)
右二劑拌勻每服三錢日三服水調下
又方傷寒欲發黃者急用瓜蒂末口含水搐一字許入
鼻中出黃水甚驗即用茵陳湯調五苓散服之甚效
本治頭中濕熱發黃疽瓜蒂散瓜蒂(二十枚)赤小豆
黍米(各十四粒)
右為細末如大荳許一粒納鼻中縮入當出黃水慎
不可吹入
雲結胸發黃太陽附本也(以結胸法治之)痞氣發黃太隂附
本也(以痞法治之)
活問白虎證亦有身熱煩渴引飲小便不利何以不發
黃答曰白虎與發黃證相近遍身汗出此為熱越白虎
證也頭面汗出頸已下無汗發黃證也
少隂病(但欲寐嗜卧吐)(口燥咽乾吐利)(咽痛下利)
少隂之為病但欲寐也又欲吐不吐心煩但欲寐五六
日自利而渴者理中四逆輩隂證雖云不用麻黃如少
隂病始得之反發熱脈沈者麻黃細辛附子湯於六經
中但少隂證難辨本經但云脈沈細欲寐小便數而白
背惡寒四肢厥者可不審而知之或雖有惡寒甚者不
覺寒或但喜厚衣近火善瞌睡問之則不言怕寒殊不
知厚衣即惡寒也善瞌睡即但欲寐也其脈微細或沈
澀雖有隂陽俱緊者蓋其人素有熱為表寒外襲故如
此但當察其外證為主必以温藥逐之其陽邪傳入及
夫少隂自受熱證宜下宜吐宜和解者多矣仲景雖不
言脈滑實沈數諸可下之脈然於證則可知矣脈必相
符雖或有反沈微細遲脈不應證者為不可下亦宜涼
劑滋隂退陽而愈者其不愈者必待脈有力而後下之
可也其有證惡寒急下之者倘反有脈不應病亦宜微
下之雖不敢大下亦不可緩也臨病應變之術妙自神
會非俗工之所知良醫之所自得六經同法惟少隂傳
變與太陽相同通脈四逆湯四逆散真武湯證俱有加
減法謂有或為之證亦猶大陽小青龍小柴胡之類是
也少人知斯妙也
少隂經治法有汗下吐温和解灸刺
汗麻黃附子細辛湯麻黃附子甘草湯
下大承氣湯抵當湯
吐瓜蒂散
温四逆湯桂枝芍藥湯附子湯桃花湯
吳茱萸湯白通加猪胆汁湯真武湯
通脈四逆湯
和解桂枝甘草龍骨牡蠣湯黃連阿膠湯
猪膚湯甘草湯桔梗湯苦酒湯
半夏散猪芩湯四逆散
灸灸少隂
經云尺寸俱沈者少隂受病也以其脈貫腎絡於肺繫
舌本故口燥舌乾而渴少隂之為病脈微細但欲寐
也少隂病欲吐不吐心煩但欲寐五六日自利而渴
者屬少隂也虚故引水自救若小便色白者少隂病形
悉具小便白者以下焦虚有寒不能制水故令色白也
病人脈隂陽俱緊反汗出者亡陽也此屬少隂法當
咽痛而復吐利少隂病始得之反發熱脈沈者麻黃
附子細辛湯主之(張或云論傳經之邪自三陽而傳至太隂太隂則傳少隂此不言傳經而)
(言始得之何也夫傳經者古人明理立法之意如此安可執一而論哉夫三陽傷寒多自太陽入次第而傳至)
(厥隂者固有也其三隂傷寒亦有自利不渴始自太隂而入者今少隂病始得之反發熱自此少隂而入者故)
(云始得之緣少隂無身熱而今有熱故言反發熱以不當發熱而熱也為初病邪淺故與麻黃附子細辛湯以)
(發散之)
少隂病脈細沈數病為在裏不可發汗(成少隂病始得之反發熱脈沉)
(者為邪在經可與發汗若脈細沉數為病在裏不可發汗按隂脈沈細今帶數恐人以為熱故舉以告人盖)
(此數乃沈細之數如經曰數為虚者是也非熱則煩數之數也成注欠發明)少隂病脈微
不可發汗亡陽故也陽已虚尺脈弱濇者復不可下之
(脈微為亡陽表虚不可發汗脈弱濇為亡隂裏虚復不可下)少隂病得之二三日
麻黃附子甘草湯微發汗以二三日無裏證故微發汗
也(謂初得病二三日常見少隂證以邪未深故須汗以無陽證故微發之而已)
麻黃附子甘草湯方麻黃(去節)甘草(炙各二兩)附子(一枚炮去皮破)
(八片)
右三味以水七升先煮麻黃一兩沸去上沬内諸藥
煮取三升去滓温服一升日三服(麻黃甘草之甘以散表寒附子)
(之辛以温寒氣)
龐少隂病脈沉不知何沉也且沈緊發汗則動經細
沈數為病在裏不可發汗詳此脈或沉而喘或沉而
微不甚小是表中寒而裏不消脈應裏而發熱在表
故以小辛之藥温散而微微取汗也
少隂病得之一二日口中和其背惡寒者當灸之附子
湯主之(背者胸中之府諸陽受氣于胸中而轉行于背内經曰人身之隂陽者背為陽腹為隂陽氣不)
(足隂寒氣盛則背為之惡寒若風寒在表而惡寒者則一身盡寒矣但背惡寒者隂寒氣盛可知如此條是也)
(又或乘隂氣不足陽氣内陷入隂中表陽新虚有背微惡寒者經所謂傷寒無大熱口燥渴心煩背微惡寒白)
(虎加人參湯主之是也一為隂寒氣盛一為陽氣内陷何以明之蓋隂寒為病則不能消耗津液故於少隂病)
(則曰口中和及陽氣内陷則熱爍津液為乾故于太陽病則口燥舌乾而渴也要辨隂陽寒熱不同者當於口)
(中潤燥詳之)
附子湯方附子(二枚炮去皮破八片)白术(四兩)茯苓芍藥(各三兩)
人參(二兩)
右五味以水八升煮取三升去滓温服一升日三服
(辛以散之附子之辛以散寒甘以緩之茯苓人參白术之甘以補陽酸以收之芍藥之酸以扶隂所以然)
(者偏隂偏陽則為病火欲寔水當平之不欲偏勝也)
少隂病得之二三日已上心中煩不得臥黃連阿膠湯
主之(方見不得臥)少隂病六七日腹脹不大便者急下之
大承氣湯
少隂病四逆其人或欬或悸或小便不利或腹中痛或
泄利下重者四逆散主之
四逆散方甘草(炙)枳實(破水浸炙乾)柴胡芍藥(各等分)
右四味各十分搗篩白飲和服方寸七日三服欬
者加五味子乾薑各五分并主下利悸者加桂枝
五分小便不利者加茯苓五分腹中痛者加附
子一枚炮令坼泄利下重者先以水五升煮薤白
三升煮取三升去查以散三方寸七納湯中煮取一
升半分温再服
少隂病手足逆冷其人若下利後重者此條四逆散加
薤白湯若下利脈絶及無脈者通脈四逆湯白通加猪
胆汁湯(方論見下利)若身體骨節痛脈沈者宜附子湯
少隂病脈沈者急温之宜四逆湯(方見下利)少隂病身體
痛手足寒骨節痛脈沈者附子湯主之少隂病脈沉
發熱者宜麻黃附子細辛湯少隂病欲解時從子至
寅上少隂病惡寒而踡時自煩欲去衣被者可治
少隂病下利止而頭眩時時自冒者死少隂中風脈
陽微隂浮者為欲愈少隂病脈微細沈但欲臥汗出
不煩自欲吐至五六日自利復煩燥不得寤寐者死
少隂病六七日息高者死少隂病脈緊至七八日自
利脈緊變暴微厥手足反温者欲解也(論見下利)少隂病
八九日一身手足盡熱者以熱在膀胱必便血也少
隂病但厥無汗而強發之必動其血未知從何道出或
從口鼻或從目出是名下厥上竭為難治少隂病四
逆惡寒而身踡脈不至不煩而躁者死少隂病惡寒
身踡而利手足逆冷者不可治
戴若兀兀欲吐心煩喜寐或自利口燥而渴或口中
和而背惡寒此屬少隂經但少隂用藥有隂陽之分
自利而渴者宜猪苓湯蓋陽熱傳入腎少隂經腎係
舌本故自利口燥而渴以猪苓湯利腎中之熱不愈
則當自大便去之古法合用大承氣湯若難用大承
氣湯則用小承氣湯或且進白頭翁湯上項諸藥為
隂中涵陽者也泄利下重其人四逆先以水盞半
葱白二根煎一盞去葱煎四逆散至七分咳加北五
味子乾薑各半錢悸加桂枝一錢小便不利加茯苓
一錢腹痛加熟附半錢若審是下利清穀手足四
逆其人面帶赤或腹痛或乾嘔或咽痛四逆湯倍乾
薑面赤者加葱一根腹痛加芍藥一錢半嘔加生薑
咽痛加桔梗一錢若口中和而背惡寒宜正方四
逆湯不必加減四逆散四逆湯俱治少隂下利四肢
逆冷泄利下重者與下利清穀者一涼一温又自有
隂有陽之别若初得病便見少隂證其人發熱惡
寒身疼頭不痛者宜麻黃細辛附子湯微汗之或五
積散加熟附半錢或五積散加以順元散
但欲寐嗜卧
衛氣寤則行陽寐則行隂而寐也必從足少隂始故少
隂之為病脈微細但欲寐太陽病十日已去脈浮細
嗜臥者外已解也胸滿脇痛者小柴胡湯脈但浮者與
麻黃湯(此條當是太陽少陽二經合病胸滿雖與前同而脈浮細嗜臥則為表邪已解脇痛為少陽有)
(邪故與柴胡若脈但浮者又當先治太陽也此是設為變通之言非謂服柴胡而脈浮也成註不足遵)
口燥咽乾但欲寐(詳口苦)欲吐不吐但欲寐(詳吐)吐利
但欲寐(詳吐利)下利但欲寐(詳下利)脈浮汗出多眠若
身重息鼾者風温(詳風温)若合目則盜汗出此三陽合
病(詳盜汗)
狐惑病默默欲眠目不得閉不欲飲食惡聞食臭其面
目乍赤乍黑乍白其聲嗄者甘草瀉心湯咽乾者苦參
湯其肛虫蝕雄黃薰之其脈數無熱目赤眥黑者當
歸赤小豆散(詳狐惑)
口燥咽乾(已附見口苦咽乾條内)
咽痛
太陽陽明咽痛各一證悉屬熱也太陽治以半夏散陽
明治以四逆散加桔梗少隂咽痛有六證熱證者四寒
證者二熱者治以猪膚湯甘草湯桔梗湯苦酒湯半夏
散寒者治以桂枝乾薑湯真武湯四逆湯厥隂咽痛一
法亦熱也治以桔梗湯咽痛皆熱證何獨少隂二證寒
耶其一以汗多亡陽故用乾薑附子以復陽温經也其
一以隂盛格陽故用通脈四逆以散隂通陽也
太陽病下之脈緊者必咽喉痛半夏湯
半夏散及湯方半夏製桂枝甘草(炙各等分)
右煎服少少咽之為散白湯調服方寸匕亦效日三服
(仲景法為散調服不㕮咀)
成甘草湯主少隂客熱咽痛桔梗湯主少隂寒熱相
搏咽痛半夏散及湯主少隂客寒咽痛
陽明病但頭眩不惡寒故能食而欬其人必咽痛若不
欬者咽不痛(詳眩)
少隂厥隂少隂病二三日咽痛者可與甘草湯不瘥者
與桔梗湯(陽邪傅於少隂為咽痛服甘草湯則差若寒熱相搏為咽痛者服甘草湯不差與桔梗湯)
(以和少隂之氣)
甘草湯方甘草(二兩)
此一味以水三升煮取一升去滓溫服七合日二服
桔梗湯方桔梗(一兩)甘草(二兩)
以水三升煮一升温服(桔梗味辛温以散寒甘草味甘平以除熱甘梗相合以調寒熱)
少隂病咽中痛半夏散及湯主之少隂病咽中傷生
瘡不能語言聲不出者苦酒湯主之
苦酒湯方半夏(十四枚洗破棗核大)雞子(一枚去黃内上苦酒著雞子殼中)
右二味内半夏著苦酒中以雞子殼置刀環中安火
上令三沸去滓少少含嚥之不差更作三劑
(按苦酒本草注曰醯也而成氏復云苦酒之酸予則以為名義俱乖安知酒之味苦者不可以已咽瘡邪)
(若嫌酒之性熱則下半夏湯更辛况此味苦哉下文發字與斂字自相反)
脈隂陽相緊反汗出者亡陽也此屬少隂法當咽痛而
復吐利傷寒先厥後熱者下利必自止止而反汗出
者其喉為痺(厥而利發熱則利必止反汗出者亡陽也咽中痛熱上衝也亡陽則隂獨復會于熱)
(則隂陽結而為喉痺也内經曰一隂一陽結為喉痺語詳下利)咽痛下利兼胸痛者
猪膚湯手足厥冷脈微欲絶不惡寒面赤者通脈四逆
湯下後復厥逆下部脈不至者麻黃升麻湯(並見下利)
陽毒咽痛面赤斑斑如錦文唾膿血五日可治七日不
可治宜升麻鼈甲湯(活人云陽毒升麻湯主之論見陽毒條)
隂毒咽痛面目青身痛如被杖五日可治七日不可治
升麻龞甲去雄黃蜀椒湯(活人云隂毒甘草湯主之論見隂毒條)
禁忌咽中閉塞不可發汗發汗則吐血氣欲絶手足厥
冷欲得踡臥不能自温咽中閉塞不可下下之則上
輕下重水漿不下臥則欲踡身急頭眩下利日數十行
張或云六經傷寒皆不言咽痛惟少隂篇中有咽痛
咽傷之證何也夫少隂咽痛乃經絡所繫蓋少隂之
脈上貫肝膈入肺循喉嚨繫舌本故有咽傷痛之患
内經曰所生病者咽腫上氣嗌乾及痛此經脈所繫
邪氣循行而致然也
附
活半夏桂枝甘草湯治伏氣之病治非時有暴寒中人
伏氣於少隂經始不覺病旬月乃發脈更微弱先發咽
痛似傷寒非喉痺之病必下利始用半夏桂枝甘草湯
主之此病只二日便瘥古方謂之腎傷寒也次用四逆
主之
半夏桂枝甘草湯半夏(湯洗)甘草(炙)桂心(各等分)
右㕮咀每服四錢水煎候冷少少細呷之
趙活人書近來見四樣印本皆是四逆散然四逆散
不主咽痛恐刊者之誤不能無疑仲景論云四逆散
治少隂病傳邪作熱四肢逆而不温者今此證蓋是
伏寒於少隂經而脈微弱法當温散既先用半夏桂
甘湯温劑何復用柴胡寒劑繼之此必是四逆湯也
何况通脈四逆湯方後有咽痛加桔梗之例用此又
何疑焉
吳凡咽痛有隂陽二毒凡陽毒咽喉腫痛乃熱極也
隂毒咽喉不利乃冷極也陽毒脈浮數而大咽痛吐
膿血千金外臺用烏扇膏治之活人用黑奴丸又陽
氣獨勝狂躁咽痛脈洪寔滑促活人用葶藶苦酒湯
治傷寒咽痛用生甘草濃煎湯與之水浸山豆
根苦水含之或用鶴虱草搗汁入米醋漱喉中亦妙
劉咽痛有瘡黃檗細辛末吹之凡傷寒顋頰紅腫
并咽喉腫痛者刺少商委中出血少商穴在手大指
端内側去爪甲角如韭葉以三稜針刺血出愈
戴亦有初得病頭痛發熱無陽毒少隂諸證而咽喉
自痛者此因感冒後頓用厚衣被堆壅或用蠻法服
生薑熱酒即臥遂成上壅或先有壅熱欲取涼快致
為外邪所襲既有風寒又有熱壅宜參蘇飲倍桔梗
加木香半錢或消風百解散或敗毒散或五積散敗
毒散各半貼名交加散
吐(吐與嘔之别已見嘔門欲吐亦附乾嘔條内宜參考)
腹滿時痛而吐者太隂病(論見腹滿活人云理中湯主之)
少隂病飲食入口則吐心中嗢嗢欲吐復不能吐始得
之手足寒脈弦遲者此胸中實不可下也當吐之若膈
上有寒飲乾嘔者不可吐也急温之宜四逆湯(成傷寒表邪傳)
(裏至于少隂少隂之脈從肺出絡心注胷中邪既留於胷中而不散者飲食入口則吐心中嗢嗢欲吐陽受氣)
(於胸中邪既留於胸中則陽氣不得宣發於外是以始得之手足寒脈弦遲此是胸中寔不可下而當吐若膈)
(上有寒飲亦使人心中嗢嗢而手足寒吐則物出嘔則物不出吐與嘔别焉胸中寔則吐而物出若膈上有寒)
(飲則但乾嘔而不吐也此不可吐可與四逆湯以温其膈)少隂病但欲臥不煩而
吐五日變自利煩躁不得寐者死(詳但欲寐)
乾嘔吐涎沬頭痛者宜吳茱萸湯(治吐利手足厥冷煩燥欲死嘔)
(而胸滿)吳茱萸(湯泡洗)生薑(各一兩半)人參(七錢半)大棗(參枚)
右㕮咀水煎去滓分二服
(内經曰寒淫於内治以甘熱佐以苦辛吳茱萸生薑之辛以温胃人參大棗之甘以緩脾)
發熱渴欲飲水水入則吐者宜五芩散
傷寒本自寒下醫復吐下之寒格更逆吐下(脈經作更遂吐食入)
(即出)若食入口即吐乾薑黃連黃芩人參湯主之(按本自寒下恐)
(是本自吐下玩復字可見蓋胃寒則吐下寒則利胄寒者不宜吐醫反吐之則傷胃氣遂成寒格下文文氣不)
(貫當有闕文)
乾薑黃連黃芩人參湯方乾薑黃連黃芩人
參(各三兩)
右四味以水六升煮取二升去滓分温再服
(辛以散之甘以緩之乾薑人參之甘辛以補正氣苦以泄之黃連黃芩之苦以通寒格)
太陽病吐後汗出不惡寒發熱關脈細數欲食冷食朝
食暮吐此為小逆
病人脈數為熱當消穀引食而反吐者此因發汗令陽
氣微膈氣虚脈乃數也數而客熱者不能消穀以胃中
虚冷故也凡服桂枝湯而吐者必吐膿血也(註云内熱者服)
(桂枝湯則吐如酒客之類是也)吐厥逆者甘草乾薑湯
附
活吐有冷熱二證寸口脈數手心熱煩渴而吐以有熱
在胃脘五芩散主之寒多不飲水而吐者理中湯去
术加生薑主之
隂証喘促及吐逆者返隂丹入口便住
大橘皮湯治動氣在下不可發汗發又無汗心煩
骨節疼痛目暈惡寒食則反吐穀不得入先服大橘
皮湯吐止後宜服建中湯橘皮(一兩半)生薑(一兩)棗子
(八枚)甘草(炙半兩)人參(一錢)竹茹(半斤)
右水三大盞煮取一盞分二服
病人直患嘔吐而脚弱或疼乃是脚氣當作脚氣治之
(治見雜病脚氣門)
證治準繩卷四十四
