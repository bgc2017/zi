證治準繩卷五十九
明王肯堂撰
女科
雜症門
中風
藥隱云婦人中風角弓反張風痺手足不隨偏枯口噤
口眼喎斜風眩頭痛血風心神驚悸癲狂骨節風血風
走注瘙痒癮疹風痰諸證雖各有方論亦要先明其大
體察脈之虛實辨證之冷熱相人強弱入臟入腑在絡
在經首以方調治末要猛速用藥今之治法先宜順氣
然後治風萬不失一蓋有中風中寒中暍中痰中氣皆
能令人涎潮昏塞所謂朱紫相凌玉石不分醫者不可
不詳而究之如中風若作中氣治之十愈八九中氣若
作中風治之十無一生所以疑惑之間不問中風中氣
首以蘇合香丸五積散加麝煎如中痰則有參蘇飲如
中寒則有理中湯如中暍則有白虎湯如的然是中風
有三生飲木香煮散排風續命風引大小竹瀝大八風
湯辨其冷熱虛實而投之未有不安者也然此疾積襲
之久非一日所能致今人服藥三五服便責無效其責
醫者亦速矣正宜大劑久服方有其效孟子曰七年之
病求三年之艾也大夫中風者虛風中於人也風是
四時八方之氣常以冬至之日自坎而起候其八方之
風從其鄉來者主長養萬物若不從其鄉來者名為虚
賊風害萬物人體虛者則中之當時雖不即發停在肌
膚後或重傷於風前後重沓因體虛則發入臟腑俞俞
皆在背中風多在俞入隨所中之俞而乃發病婦人血
氣虛損故令中風也當察口眼開闔以别重輕涎沫有
無以明證治如眼開口閉手足不開涎不作聲者可治
如眼閉口開聲如鼾睡遺尿不覺者死按卒仆暴厥
之證不論男子婦人是風是寒是氣是食是痰是濕但
要分得閉與脫二證明白如牙關緊閉兩手握固即是
閉證宜蘇合香丸三生飲之類開之若口開手撒即是
脱證宜用大劑黃芪人參煎濃湯灌之雖曰在法不治
亦十救五六若誤服蘇合香丸之類即不可救矣盖斬
關奪門之藥原為閉證設若施之脱證是人既入井而
又下之石也薛中風者即内經所謂偏枯風痱風懿
風痺是也而有中腑中臟中血脈之分焉夫中腑者為
在表中臟者為在裏中血脈者為在中在表者宜微汗
在裏者宜微下在中者宜調榮中腑者多著四肢如手
足拘急不仁惡風寒此數者病淺皆易治用加減續命
湯之類中臟者多滯九竅如眼瞀者中於肝舌不能言
者中於心唇緩便祕者中於脾鼻塞者中於肺耳聾者
中於腎此數者病深多難治中血脈者外無六經之證
内無便溺之阻肢不能舉口不能言用大秦艽湯主之
中腑者多兼中臟如左關脈浮弦面目青左脇偏痛筋
脈拘急目瞤頭目眩手足不收坐踞不得此中膽兼中
肝也用犀角散之類如左寸脈浮洪面舌赤汗多惡風
心神顛倒言語謇澀舌強口乾忪悸恍惚此中小腸兼
中心也用麻黃散之類如右關脈浮緩或浮大面唇黃
汗多惡風口喎語澀身重怠惰嗜卧肌膚不仁皮肉瞤
動腹膨不食此中胃兼中脾也用防風散之類如右寸
脈浮濇而短面色白鼻流清涕多喘胸中冒悶短氣自
汗聲嘶四肢痿弱此中大腸兼中肺也用五味子湯之
類如左尺脈浮滑面目黧黑腰脊痛引小腹不能俛仰
兩耳虛鳴骨節疼痛足痿善恐此中膀胱兼中腎也用
獨活散之類此皆言真中風也而有氣血之分焉盖氣
虛而中者由元氣虛而賊風襲之則右手足不仁用六
君子湯加釣藤薑汁竹瀝血虛而中者由隂血虛而賊
風襲之則左手足不仁用四物湯加釣藤竹瀝薑汁氣
血俱虛而中者則左右手足皆不仁也用八珍湯加釣
藤薑汁竹瀝其與中風相類者則有中寒中濕中火中
氣食厥勞傷房勞等證如中於寒者謂冬月卒中寒氣
昏胃口噤肢攣惡寒脈浮緊用麻黃桂枝理中湯之類
中於暑者謂夏月卒冐炎暑昏冒痿厥吐瀉喘滿用十
味香薷飲之類中於濕者丹溪所謂東南之人多因濕
土生痰痰生熱熱生風也用清燥湯之類加竹瀝薑汁
中於火者河間所謂非肝木之風内中六淫之邪外侵
良由五志過極火盛水衰熱氣拂鬱昏冒而卒仆也用
六味丸四君子獨參湯之類内有恚怒傷肝火動上炎
者用柴胡湯之類中於氣者由七情過極氣厥昏冒或
牙關緊急用蘇合香丸之類誤作風治者死食厥者過
於飲食胃氣自傷不能運化故昏冒也用六君子加木
香勞傷者過於勞役耗損元氣脾胃虛衰不任風寒故
昏冒也用補中益氣湯房勞者因腎虛精耗氣不歸源
故昏冒也用六味丸此皆類中風者也夫内經主於風
河間主於火東垣主於氣丹溪主於濕愚之斯論僣補
前人之闕也若夫地之南此人之虛實固有不同其男
子女人大略相似當與後論參看通變治之(内方並見雜病中風)
靳閣老夫人先胸脇脹痛後四肢不收自汗如水小便
自遺大便不實口緊目瞤飲食頗進十餘日矣或以為
中臟公甚憂余曰非也若風既中臟真氣既脱惡證既
見禍在反掌焉能延之乃候其色面目俱赤面時或青
診其脈左三部洪數惟肝尤甚余曰胸乳脹痛肝經血
虛肝氣痞塞也四肢不收肝經血虛不能養筋也自汗
不止肝經風熱津液妄泄也小便自遺肝經熱甚隂挺
失職也大便不實肝木熾甚剋脾土也遂用犀角散四
劑諸證頓愈又用加味逍遥散調理而安後因鬱怒前
證復作兼發熱嘔吐飲食少思月經不止此木盛尅土
而脾不能攝血也用加味歸脾湯為主佐以加味逍遥
散調補肝脾之氣清和脾肝之血而愈後每遇怒或睡
中手足抽搐復用前藥即愈大參朱雲溪母於九月
内忽仆地痰昧不省人事唇口喎斜左目緊小或用痰
血之劑其勢稍緩至次年四月初其病復作仍進前藥
埶亦漸緩至六月終病乃大作小便自遺或謂風中於
臟以為不治余診之左關弦洪而數此屬肝火血燥也
遂用六味丸加五味子麥門芎歸一劑而飲食頓進小
便頓調隨用補中益氣加茯苓山梔釣藤丹皮而安至
十月復以傷食腹痛作瀉左目仍小兩關尺脈弦洪鼓
指余以六君加木香吳茱升麻柴胡一劑而痛瀉俱緩
復以六君加肉果故紙一劑諸脈頓平痛瀉俱止余謂
左關弦洪由肝火血燥故左目緊小右關弦洪由肝邪
乘脾故唇口喎邪腹痛作瀉二尺鼓指由元氣下陷設
以目緊口喎誤作風中投以風藥以腹痛泄瀉誤作積
滯投以峻劑復耗元氣為害甚矣後以陽虛惡寒圍火
過熱致痰喘誤服寒劑而卒一婦人因怒仆地語言
謇澁口眼喎斜四肢拘急汗出遺尿六脈洪大肝脈尤
甚皆由肝火熾甚盖肝主小便因熱甚而自遺也用加
味逍遥散加釣藤及六味丸尋愈一老婦兩臂不遂
語言謇澁服袪風之藥反致筋攣骨痛余謂此肝火血
虛所致用八珍湯補氣血用地黃丸補腎水佐以排風
湯年餘而愈一婦人經行口眼歪斜痰涎壅盛此血
虛而肝火動用加味逍遥散加丹皮治之尋愈後因飲
食停滯日吐痰涎此脾氣虛不能攝涎歸經也用六君
子二十餘劑而安一婦人因怒口眼喎斜痰涎上涌
口噤發搐此脾肺氣虛而肝木旺用六君子加木香釣
藤柴胡治之漸愈又用加味歸脾湯調理而安一産
婦勤於女工忽仆地牙關緊急痰喘氣粗四肢不遂此
氣血虛而發痙朝用補中益氣加茯苓半夏夕用八珍
加半夏各三十餘劑不應此氣血之未服藥之未及也
仍用前二湯又五十餘劑尋愈一婦人素性急患肝
風之證常服搜風順氣丸秦艽湯之類後因大怒吐血
唇口牽緊小便頻數或時自遺余以為肝火旺而血妄
行遂用小柴胡湯加山梔牡丹皮漸愈五年之後又大
怒吐血誤服降火袪風化痰之劑大便頻數胸滿少食
用清氣化痰之劑嘔而不食頭暈口乾不時吐痰用導
痰降火之類痰出如涌四肢常冷余曰嘔而不食胃氣
虛弱也頭暈口乾中氣不能上升也痰出如涌脾氣不
能攝涎也四肢逆冷脾氣不能運行也用補中益氣加
茯苓半夏治之諸症漸愈又用加味歸脾湯兼服而安
陳癸丑春有一婦人年四十二三其證語言氣短足
弱行得數步則口若含霜七十日内三次經行則口冷
頭目眩暈足冷則透心冷痛每行則口中冷氣不相續
有時鼻中熱面赤翕然而熱身體不仁不能行步手足
不隨不能俛仰冷痺骨痛有時悲傷夢與前夫相隨則
上氣奄然而極心驚志意不定恍惚多忘却能食如此
僅一年許醫者投熱藥則面翕然而熱氣滿胸中咽中
窒塞悶絶投冷藥則瀉又一醫者以十全湯服之則發
煩躁心驚而跳一醫以雙和湯服之覺面上與腹中如
火燂心愈驚欲吐不吐大便祕裏急後重求僕診之六
脈弦緩喜見於春此是可治之疾未供藥間忽然吐瀉
瀉後覺肛門如火雖瀉却不多僕且與兪山人降氣湯
八服次日診之脈差有力云服藥後覺鼻熱心煩悶齒
噤與參蘇飲八服黃連丸一兩越三日云服藥後如故
與茯苓補心湯服皆無效僕以脈證詳之只是排風湯
甚對或曰何以知之一能食飲此風飢也二七十日三
次經行此是榮經有風血得風散也三頭目眩暈此肝
風也四面赤翕然而熱悲傷此心風也五身體不仁不
能行步夢與前夫相隨此脾風也六手足不隨腰痛難
俛仰冷痺骨疼此腎風也因令人心驚恍惚多忘真排
風湯證也或曰風脈當浮今脈弦緩微弱恐非風也予
曰風無一定之脈大抵此證虛腎生風然排風湯藥品
有十全大補湯料亦有平補之資却不僣燥供十服越
三日云服有效脈亦差勝只是腹中如烟生微熱大便
秘此真是風症再與排風湯服加牛黃清心丸皂角丸
助之越三日云服前藥大煩躁發熱諸證悉除只是足
弱不能支時與秘傳降氣湯十服諸證悉退只是夢裏
虚驚大便滑泄頻數脈尚弱與五積散加人參鹽煎兼
感應丸即愈但頭眩痛重不能久立久坐再與排風湯
脱然而安矣繆安人年六十忽中風不省人事無汗
有痰衆醫為不可治召僕診之脈浮緩脾脈溢關此真
風脈先以參蘇飲六服寬氣下痰次以木香煮散而愈
馬觀文夫人於七月間病氣弱倦怠四肢厥逆惡寒
有汗少飲食一醫謂伏暑一醫謂虛寒治皆無效召僕
診之六脈雖弱而兩關差甚焉問是何證僕曰六脈雖
弱而關獨甚此中焦寒也中焦脾也脾胃既寒不但有
此證必有腹痛吐瀉今四肢厥冷脾屬四肢是脾胃虛
冷無疑焉曰未見腹痛吐瀉之證合用何治僕曰宜附
子理中湯未服藥間旋即腹痛而瀉莫不神之即投此
藥而瘥
防風散治婦人中風言語謇澁四肢拘急身體壯熱
頭疼目眩心胸不利防風(去蘆一兩)石膏(二兩半)麻黃(去節)
漢防己(去皮各七錢半)細辛(去苗)黃芩川升麻當歸(去蘆)
桂心芎藭赤茯苓(去皮)甘草(炙)羌活(去蘆各半兩)
右為粗散每服八錢水一中盞半煎至一大盞去滓
入淡竹瀝一合更煎一兩沸温服不拘時
芎藭散治婦人卒中風四肢不仁善笑不息芎藭
(一兩半)石膏(二兩半)當歸(去蘆炒)麻黃(去節)秦艽(去蘆)乾薑(炮)
桂心(各一兩)杏仁(二十枚麩炒)黃芩(一兩)研為粗末每服
八錢水一中盞半煎至一大盞去滓温服不拘時候
日進二三服
附子散治婦人中風筋脈拘急四肢疼痛言語謇澁
心胸不利附子(炮去皮臍)細辛(各七錢半)當歸(去蘆炒)芎藭
前胡(去蘆)枳殼(麩炒去瓤)黃芩白蘚皮茯神(去木)羌活
(去蘆)杏仁(麩炒)漢防己(去皮)甘草(炙)麻黃(去節)桂心(各一兩)
右為粗末每服五錢水一中盞半生薑五片煎至一
大盞去滓不拘時服
羌活散治婦人中風筋脈拘急肢節痠疼言語謇澁
頭目不利羌活(去蘆)天麻(各一兩)芎藭酸棗仁(各七錢半)
(微炒)蔓荆子白附子(炮)栢子仁牛膝(酒浸)桂心
薏苡仁當歸(去蘆炒)麢羊角(屑)烏蛇肉(酒拌炒令黃)蟬
殼(炒各半兩)麝香(另研一錢半)研為細末入研麝香勻
每服一錢荳淋酒調下無時
南星散治婦人中風牙關緊急四肢強直心胸痰涎
咽膈不利天南星(生薑製)麻黃半夏(湯洗七次薑製)赤箭
(各半兩)川烏頭(炮去皮臍)桂心蝎稍(各二錢半生用)麝香(半錢研)
右為細末入研麝香令勻每服一錢豆淋酒調下日
進二服不拘時候
木香煮散治左癱右瘓并素有風濕諸藥不效常服
調氣進食寬中羌活麻黃(去節各一兩)防風(七錢半)白
术陳皮黑附子(炮)南木香㯽榔牛膝
大川烏(炮)草豆蔲(連皮煨)杏仁(去皮麩炒)人參白茯苓
川芎當歸甘草桂心(各半兩)為㕮咀每
服四錢水一大盞半生薑五片煎至八分去滓熱服
大便不通加大黃心腹脹加苦葶藶滑石膈上壅滯
咳嗽氣促加半夏川升麻天門冬知母此古方專
主婦人中風故收之率用麻黃桂心非真中外邪不
宜輕用以薛氏法調之為善其餘證治方藥詳見雜
病本門男婦初無二治也
角弓反張大夫婦人角弓反張者是體虛受風風入諸陽
之經人之隂陽經絡周環於身風乘虛入於諸陽之經則腰
背反折攣急如角弓之狀宜服小續命湯薛仲景先生
云太陽病發汗太多致痙風病下之則痙三因方云氣血
内虚風寒濕熱所中則痙以風能散氣故有汗而不惡寒
曰柔痙寒能澀血故無汗而惡寒曰剛痙非專於風濕因
内虚發汗亡血筋無所榮而然乃虛象也竊謂傷寒汗
下過度與產婦潰瘍等病及因尅伐之劑傷損氣血
而變若金衰木旺先用瀉青丸(幼科肝臟)後用異功散(幼科吐瀉)
腎水虛用六味丸(雜病虛勞)肝火旺先用加味小柴胡湯(熱入)
(血室)次用加味四物湯發熱用加味逍遥散若木侮脾土
用補中益氣湯(雜病傷勞倦)加芍藥山梔脾經鬱結用加味
歸脾湯(雜病健忘)脾土濕熱用大承氣湯(傷寒胃實)大凡病後氣
血虛弱用參术濃煎佐以薑汁竹瀝時時用之如不應
用十全大補湯(雜病虛勞)更不應加附子或用參附湯緩則
不救(人參一兩附子二錢水煎服)
白僵蠶散治婦人中風角弓反張口噤不能言皮
膚頑麻筋脈抽掣白殭蠶(一兩炒)麝香(二錢半另研)烏蛇
肉(炒令黃)蟬殼(炒)桑螵蛸(炒)犀角屑天麻獨活
(去蘆)天南星(炮)川烏頭(炮去皮臍)白附子(炮)硃砂(另研水飛)
防風(去蘆各半兩)研為細末入研藥令勻每服二錢
温酒調下不拘時日三服
羚羊角散治婦人中風角弓反張筋脈拘急言語謇
澀心神煩悶羚羊角(屑)鹿角膠(搗碎炒令黃燥)赤箭酸
棗仁(炒)薏苡仁(各一兩)白附子(炮)芎藭當歸(炒去蘆)
人參(去蘆各七錢半)羌活(去蘆)白蘚皮地骨皮柏子仁
蔓荆子犀角屑(各半兩)牛黃(另研)麝香(各二錢半另研)
右為細末入研藥令勻每服一錢煎薄荷湯調下日
進三服無時
紫湯治婦人中風腰脊反張如弓之狀
雞糞白(一合炒微黃)大荳(二合炒熟)防風(一兩去蘆)研為麄末
每服五錢酒水各一中盞煎至六分去滓温服不拘
時候
烏蛇丸治婦人中風角弓反張或身體強直牙關緊
急烏蛇肉(酒浸)犀角屑白附子(炮)天麻(各一兩)半夏
(湯洗七遍生薑製)天南星(炮)麻黃(去節)桂心獨活(去蘆)白殭
蠶(炒)晚蠶沙(炒)乾蝎(微炒各半兩)麝香(二錢半另細)研為
細末入研麝令勻煉蜜和搗二三百下丸如梧桐子
大每服三十丸豆淋酒送下日二服無時
餘並詳雜病痙門
口噤夫婦人中風口噤者是體虛受風風入頷頬夾口
之筋也手三陽之筋結入於頷頬足陽明之筋上夹於
口而風挟冷乘虛入其筋則筋攣故引牙關急而口噤
也薛前證若風邪客於手足陽門經口眼喎斜用秦
艽升麻湯(雜病中風)若風熱傷氣用省風湯(雜病中風)當與後方
同用一婦人因怒經事淋瀝半月方竭遇怒其經即
至甚則口噤筋攣鼻衂頭痛痰痙搐搦瞳子上視此肝
火熾甚以小柴胡湯(傷寒少陽)加熟地山梔鈎藤治之後不
復發一婦人素隂虛患遍身瘙痒誤服袪風之藥口
噤抽搐肝脈洪數余曰肝血為隂為水肝氣為陽為火
此乃肝經血虛火盛耳宜助隂血抑肝火用四物麥門
五味子柴胡山梔生甘草熱搐頓止又以八珍黃芪麥
門五味鈎藤炙草調理而愈
天南星散治婦人中風口噤四肢拘急或痰氣上壅
天南星(薑汁炒黃)白附子(炮)黑附子(炮)烏蛇肉(酒炙)全蝎
(炒等分)研為細末每服半錢以生薑汁温酒調不
拘時拗開口灌之
走馬散治婦人中風口噤四肢強直附子(炮去皮臍)天
麻(各半兩)桂心石膏(研如麯)麻黃(去節)川烏頭(炮去皮臍)天
南星(炮)蝎稍(各二錢半)麝(另研細半錢)研為細末入麝香研令
勻每服二錢豆淋酒調下不拘時斡開口灌之
烏蛇散治婦人中風口噤烏蛇肉(酒浸)乾蝎(炒)白殭
蠶(炒)天南星(炮)天麻(各兩)(半)膩粉(半錢另研)研為細
末入膩粉研勻每服二錢生薑酒調下斡開口灌之
白术酒治婦人中風口噤言語不得白术(剉)黑豆
(各三兩炒熟)以黃酒四升煎至二升去滓分四服斡
開口灌之
治婦人中風口噤舌夲縮語言難芥子(一升)細研以
醋三升煎至一升塗頬頷下效
不語巢氏論曰脾脈絡胃夾咽連舌本散舌下心之别
脈系舌本今心脾二臟受風邪故舌強不得語也喉嚨
者氣之所以上下也會厭者音聲之戸舌者聲之機唇
者聲之扇風寒客於會厭之間故卒然無音皆由風邪
所傷故謂之中風失音不語經云醉臥當風使人發瘖
不能言也薛前證若因痰迷心竅當清心火若因濕
痰舌強當清脾熱若因風熱牙關緊急當清肝火若因
風痰塞喉當導痰涎若因虚火上炎當在水之主若因
氣虚厥逆當益火之源若因腎虛舌瘖而不語當補腎
氣一婦人因怒仆地痰湧不語灌牛黃清心丸稍甦
用神仙解語湯加山梔柴胡桔梗漸愈又用六君柴胡
山梔枳殼而愈一婦人忽然不語半年矣諸藥不應
兩尺浮數先用六味丸料加肉桂數劑稍愈乃以地黃
飲子二十餘劑而痊男子多有此證亦以此藥治之(諸方)
(並見雜症中風)
神仙解語丹治心脾經受風言語謇澁舌強不轉涎
唾溢盛及療淫邪摶隂神内鬱塞心脈閉滯暴不能
言白附子(炮)石菖蒲(去毛)遠志(去心甘草水煮十沸)天麻全
蝎(酒炒)羌活白殭蠶(炒)南星(牛膽釀如無只煨各一兩)木香(半兩)
右為細末水煮麯糊丸如梧桐子大量入辰砂為衣
每服二十丸至三十丸生薄荷湯吞下無時
防風湯治中風内虚脚弱語謇石斛(一兩半酒炒)乾地
黃杜仲(去粗皮切薑汁炒)丹參(各一兩二錢半)防風川芎
麥門冬(去心)桂心川獨活(各一兩)㕮咀每服五
錢水一盞半棗二枚煎至八分去滓温服
竹瀝湯治中風入肝脾經年四肢不遂舌強語謇
葳靈仙附子(炮)苦梗蔓荆子防風枳殼
(去穰麩炒)川芎當歸(各等分)為㕮咀每服四錢水一
盞竹瀝半杯薑三片煎至八分温服一日四服忌茶
地黃飲子等方詳雜病本門
風痺手足不隨夫婦人風痺者由風寒濕三氣合而為
痺風多者為風痺其状肌膚盡痛諸陽之經皆起於手
足而循行於身體風寒之氣客於肌膚始為痺復傷陽
經隨其虛處而停滯與血氣相摶血氣行則遲緩故風
痺而復手足不隨也薛經云邪之所湊其氣必虛前
證若風邪淫旺或怒動肝火血燥筋攣用加味逍遥散
脾肺氣虛肌膚不仁手足麻木用三痺湯若腎水虧損
不能滋養筋骨或肝脾血虛而筋痿痺用六味丸服燥
藥而筋攣者用四物生甘草氣血俱虛用八珍湯何醫
林集要等方新刊丹溪心法附錄云若人大拇指麻木
不仁或手足少力或肌肉微掣三年内必有大風之證
宜先服八風湯天麻丸防風通聖散以預防之殊不知
河間云風者病之末也所以中風有癱瘓者非謂肝木
之風内中亦非六淫之邪外襲良由五志過極心火熾
盛腎水虛衰不能制之則隂虛陽實而熱氣怫鬱心神
昏憒筋骨無用而卒倒無知也治當以固元氣為主若
遽服八風等藥則反傷元氣適足以招風取中一婦人
因怒吐痰胸滿服二陳順氣化痰之劑半身不遂内熱
口乾形氣殊倦余視之乃肝火熾盛而侮脾土也用逍
遙散補中益氣湯六味地黃丸喜其慎疾年餘而愈
一孀婦胸脇脹痛内熱晡熱月經不調肢體痠麻不時
吐痰或用清氣化痰藥喉間不利白帶腹脹又用清熱
理氣藥胸膈不寬肢體時麻余曰此本鬱怒傷肝脾前
藥傷甚耳朝用歸脾湯以解欝結生脾氣夕用加味逍
遥散以生肝血清肝火百餘劑而愈後因怒肢體復麻
用補中益氣加山梔茯苓半夏而痊後復怒病再作月
經如注脈浮洪而數此肝火傷脾不能攝血所致也用
六君芎歸炮薑一劑而血止用補中益氣加炮薑茯苓
半夏四劑而胃醒更用歸脾湯逍遥散調理而痊一
婦人頭暈吐痰用化痰理氣藥肢體或麻服袪風化痰
藥肢體常麻手足或冷或熱此脾土虛而不能生肺金
用補中益氣加茯苓半夏炮薑二十餘劑脾氣漸復諸
證稍愈更用加味逍遥散三十餘劑而愈後因怒吐痰
自服清氣化痰丸飲食不進吐痰甚多胸脇脹滿余用
六君子倍加參术少加木香數劑而康
三痺湯治血氣凝滯手足拘攣風痺氣痺等疾川續斷杜
仲(剉薑汁炒去絲)防風(去蘆)桂心華隂細辛人參(去蘆)白
茯苓(去皮)當歸(去蘆)白芍藥甘草(炙各一兩)秦艽(去蘆)生地
黃川芎川獨活(各半兩去蘆)黃芪(去蘆)川牛膝(酒浸各一)
(兩)為㕮咀或為末每服八錢水二盞生薑五片
棗一枚煎至一杯去滓熱服無時候但腹稍空服有
人病左臂不隨後已痊平而手指不便無力試諸藥
不效服此藥一料而愈
獨活湯治婦人風痺手足不隨身體疼痛言語謇澁
筋脈拘急並宜服之獨活(去蘆)桑寄生牛膝(酒浸)秦
艽(去蘆)赤茯苓(去皮)桂心防風(去蘆)附子(炮去皮臍)當歸(炒去)
(蘆)生乾地黃(各一兩)杜仲(剉炒去絲)細辛(去苗)芎藭赤芍
藥(各七錢半)甘草(炙半兩)為㕮咀每服八錢水一中盞
半煎至一大盞去滓温服無時
烏蛇散治婦人風痺手足頑麻筋脈搐搦口眼不正
言語謇澁烏蛇肉(酒拌炒)土蜂兒(炒)天南星(炮)天雄
(炮去皮臍)赤箭麻黃(去節)薏苡仁芎藭(各一兩)羚羊角
屑乾蝎(微炒)桑螵蛸(微妙)桂心硃砂(研水飛各半兩)當歸
(炒去蘆)酸棗仁(炒)栢子仁(各七錢半)研為細末入硃砂
藥研勻每服一錢食前温酒調下
東垣羌活湯治濕熱身重或眩暈麻木小便赤澁下
焦痿軟不能行履羌活防風柴胡(各一錢)藁本
獨活茯苓澤瀉豬苓黃芪(炒)甘草(炙)陳
皮黃蘖(酒炒黑)黃連(炒)蒼术升麻川芎(各五分)
右水煎服
甘草附子湯治風濕相摶骨節煩疼不時抽痛不能
伸屈抑之則痛劇汗出短氣小便不利惡風不欲去
衣或微腫痛甘草(炙一兩)附子(一枚重一兩三四錢者方是炮去皮尖不)
(真不效)白术(炒一兩)桂枝(二兩)每一服五錢水煎
八珍湯治肝脾氣血俱虛不能養筋以致筋攣骨痛
或不能行履或發熱晡熱往來等證
加味逍遥散治肝經風熱血燥筋攣肢體不遂内熱
晡熱等證(八珍方見雜病虛勞本方見本科調經)
自汗藥隱老人云尋古治中風方續命排風越婢等悉
能除去而千金多用麻黃令人不得慮虛凡以風邪不
得汗則不能泄也然此治中風無汗者為宜若治自汗
者更用麻黃則津液轉使脱泄反為大害中風自汗仲
景雖處以桂枝湯至於不住發搐口眼瞤動遍身汗出
者豈勝對治當此之時獨活湯續命煮散復榮衛却風
邪不可闕也薛前證若腠理不固而自汗者用桂枝
湯或防風白术牡蠣湯若過服風藥而自汗者用白术
防風湯若陽氣虚弱而自汗者用芪附湯若兼盜汗用
補中益氣湯送六味丸如不應用當歸六黃湯
獨活湯治風虛昏憒不自知覺手足瘈瘲坐卧不能或發
寒熱血虚不能服發汗藥及中風自汗尤宜服之川
獨活羌活人參防風當歸(五味各去蘆)細辛
(去苗)茯神(去木)半夏(湯洗七次切片子)桂心白薇遠志(去心)
菖蒲川芎(各半兩)甘草(七錢半炙)為㕮咀每服八錢
水一盞半薑五片煎七分去滓温服不拘時候
續命煮散治風氣留滯心中昏憒四肢無力口眼瞤
動有時搐搦亡失津液渴欲引飲此能扶榮衛去虛
風中風自汗及産後中風自汗尤宜服之防風
獨活當歸人參細辛葛根芍藥川
芎甘草熟地黃半夏遠志(去心)荆芥穗(各半)
(兩)桂心(七錢半)為㕮咀每服五錢水一杯生薑三
大片煎至七分去滓温服不拘時汗多不止者加牡
蠣粉一分半
補遺防風白术牡蠣散治中風自汗不止白术
牡蠣(煅)防風(各等分)研為末酒調下米飲亦可日
三服汗即止如不止可服黃芪建中湯
賊風偏枯藥𨼆老人云偏枯者其狀半身不隨肌肉枯
瘦骨間疼痛神智如常名曰偏枯也原其疾之由皆因
隂陽偏虧臟腑怯弱經絡空虛血氣不足當風衝坐風
邪乘虛而入内經云汗出偏沮使人偏枯詳其義理如
樹木或有一邊津液不蔭注而先枯槁然後被風所害
人之身體或有一邊血氣不能榮養而先枯槁然後被
風所苦其理顯然王子亨云舟行於水人處於風水能
泛舟而亦能覆舟風能養體而亦能害體盖謂船漏水
入體漏風傷古人有云醫風先醫血血行風自滅是也
治之先宜養血然後驅風無不愈者宜用大八風湯增
損茵芋酒續斷湯大賊風偏枯者是體偏虚受風風
客於半身也人有勞傷血氣半身偏虚者風乘虛入客
於半體名為偏風也其風邪入深真氣去邪氣留發為
偏枯此由血氣衰損為風所客令血氣不相周榮於肌
故令偏枯也薛醫風先醫血此論得之大抵此證多
因胎前產後失於調養以致精血乾涸肝木枯槁治法
當滋其化源考之生氣通天論曰風客淫氣精乃亡邪傷
肝也隂陽應象大論曰風氣通於肝風摶則熱盛熱盛
則水乾水乾則氣不榮故精乃亡此風病之所由作也
一婦人性善怒常自汗月經先期余以為肝火血熱不
信乃汎用降火之劑反致月經過期復因勞怒口噤呻
吟肢體不遂六脈洪大面目赤色用八珍麥門五味子
山梔丹皮數劑漸愈兼用逍遥散六味丸各三十餘劑
全愈
大八風湯治中風偏枯失音半身不遂時復恍惚
當歸(去蘆)杏仁(麩炒)甘草(炙)桂心乾薑(炮各二兩)五味子
升麻(各半兩)川烏頭(炮去皮臍)黃芩芍藥獨活
防風(各去蘆)川芎麻黃(去節)秦艽人參(各去蘆)石斛
(去根切酒浸炒)茯神(去木)石膏黃耆(去蘆)紫苑(各一兩)大豆(三兩)
(去皮炒)為㕮咀每服五錢水二盞酒一合煎至一
杯去滓温服恍惚者不用酒煎一方無茯神有遠
志赤茯苓
增損茵芋酒治半身不遂肌肉乾燥漸漸細瘦或時
㾓痛病名偏枯茵芋葉川烏頭(炮去皮尖)石楠葉
防風川椒(炒出汗)女萎附子(炮)北細辛獨活
卷栢肉桂天雄(炮去皮)秦艽防己(各一兩)躑
躅花(炒)當歸生乾地黃(各二兩)芍藥(一兩)為㕮咀
酒二斗漬之冬七日夏三日春秋各五日初服一合
漸增之以知為度令酒氣相續
續斷湯治偏枯少血當歸(三兩去蘆)陳皮(去白)芍藥細
辛(各一兩去苗)生乾地黃(二兩)為㕮咀每服五錢水二
盞煎至八分去滓温服臟寒多利者入熟附子一兩
和前藥服之
補遺全生虎骨散治半身不遂肌肉乾瘦忌用麻黃
發汗恐津液枯竭惟當潤筋養血消風當歸(二兩)赤
芍藥續斷(酒浸炒)白术藁本虎骨(炙各五兩)烏蛇
肉(炙半兩)研為末每服二錢酒調下骨痛加生地
一兩自利加天雄半兩
虎脛骨酒治中風偏枯四肢不隨一切風痺筋脈攣
拳石斛石楠葉防風虎脛骨(炙)當歸茵
芋葉杜仲(酒炒)牛膝(酒浸炒)續斷(酒浸炒)芎藭巴戟
(去心)狗脊(去毛各一兩)以淨絹囊盛藥用酒一斗漬十
日每服一盞温飲
偏風口喎夫婦人偏風口喎者是體虛受風風入於夾
口之筋也足陽明之筋上夾於口其筋偏虛風因虛而
乘之使其筋偏急不調故令口喎僻也薛一婦人懷
抱鬱結筋攣骨痛喉間似有一核服烏藥順氣等藥口
眼歪斜臂難伸舉痰涎愈多内熱晡熱食少體倦余以
為鬱火傷脾血燥生風用加味歸脾湯二十劑形體漸
健飲食漸進又用加味逍遥散十餘劑痰熱少退喉核
少消更用升陽益胃湯數劑諸證漸愈但臂不能伸此
肝經血少而筋攣耳用六味地黃丸以滋腎水生肝血
而愈
防風湯治卒然口喎斜言語牽急防風(去蘆一兩)羌活
(去蘆半兩)甘草(二錢半炙)上為㕮咀每服五錢水二盞煎
至一盞去滓入麝香研一字温服
深師續命湯療中風口僻噤諸疾卒死不知人補虚
起死神方人參防己麻黃(去根節)芍藥川芎
甘草黃芩白术(各半兩)桂心附子(炮)防風(各一)
(兩)生薑(五兩)細切以水一斗二升煮取三升分為
三服不差更作忌海藻菘菜桃李葱生菜雀豬肉
防風散治婦人中風言語謇澀肢節疼痛皮膚不仁
防風羌活(各去蘆)當歸(去蘆炒)天南星(炮)天麻桂
心芎藭烏蛇肉(酒浸)白殭蠶(炒)桑螵蛸(炒各半兩)麝
香(研)硃砂(細研化飛各二錢半)麻黃(七錢半去根節)共為細末入
研藥令勻每服一錢温酒調下不拘時
千金方炒大豆三升令燋以酒三升淋取汁頓服
治口眼喎斜用&KR1181;蔴子七粒去皮研細作餅子安在
手心(右喎安左手左喎安右手)却用銅盂乘湯坐於藥上纔正即
洗去(一用巴豆不用萆蔴出夲草)
飛尸血厥
夫飛尸者遊走皮膚穿臟腑每發刺痛變作無常遁尸
者附骨入肉攻鑿血脈每發不可得近見尸喪聞哀哭
便發風尸者淫濯四肢不知痛之所在每發昏沈得風
雪便作沈尸者纏骨結臟衝心脇每發絞切遇寒冷便
作注尸者舉身沈重精神錯亂常覺昏發每節氣至
變輒成大惡皆宜用忍冬葉剉數斛煮令濃取汁煎之
服如雞子大日三服
人平居無疾苦忽如死人身不動搖默默不知人目閉
不能開口噤不能言或微知人惡聞人聲但如眩冒移
時方寤此由汗過多血少氣倂於血陽獨上而不下氣
壅塞而不行故身如死氣過血還隂陽復通故移時方
寤名曰鬱冐亦名血厥婦人多有之宜服白薇湯倉公散
丹溪云凡人忽手足逆冷肌膚起如米粒頭面青黑精
神恍惚或錯言妄語或牙關緊急或昏寐仆倒弔死問
喪入廟登墓多有此病先以蘇合香丸灌之次服調氣
散(雜病中氣)平胃散(雜病中食)玉機微義云卒厥飛尸客忤鬼擊
口噤用麻黃湯(傷寒太陽)寒厥表熱裏寒則下利清穀食入
則吐脈沈手足冷用四逆湯(傷寒厥)熱厥腹滿身重難轉
面垢譫語遺溺手足厥冷自汗脈沈滑用白虎湯(雜病發熱)
錦衣楊永興舉家避眚有僕沈醉失避者既而神思
昏寐遍身青傷各煎金銀藤(即忍冬葉)湯灌之愈一婦人
忽昏憒發譫語自云為前謀賴某人銀兩某神責我將
你起解往城隍理問兩脚踝膝臋處皆青腫痛不可忍
口稱苦楚次日方甦痛尚不止用金銀藤兩許水煎服
即愈一婦人入古墓患前證以紫金錠磨汁灌之即
甦通政余子華太常汪用之皆因往吊而卒死喪家想
即是證也
太乙神精丹(方見雜病譫妄)蘇合香丸(方見雜病卒中)雄硃散(方見)
(雜病譫妄)
白薇湯白薇當歸(各一兩)人參(半兩)甘草(二錢半)為㕮
咀每服五錢水二杯煎至一杯温服
倉公散治卒鬼擊鬼疰鬼刺心腹如刺下血即死不
知人及卧魘齒脚趾不覺者并諸毒氣等疾瓜蒂
末(九籥衛生方無瓜蒂末有皂角末)棃蘆末雄黃(研)礬石(煅研各等)
(分)研為細末研停用少許吹入鼻中得嚏氣通
便活未嚏再吹以得嚏為度此藥能起死人恐皂角
者為正
補遺内鼻散治尸厥脈動而無氣氣閉不通靜而若
死名卒厥石菖蒲(去毛為末)上每用二字内鼻中吹
之令入仍以桂末安舌下
硫黃散治尸厥奄然死去四肢厥冷不省人事腹中
氣走如雷鳴焰硝(半兩)硫黃(一兩)細研分三服酒調
灌下如人行五里又進一服
瘈瘲
薛醫藥綱目云瘈者筋脈急也瘲者筋脈緩也急則引
而縮緩則縱而伸或縮或伸動而不止者名曰瘈瘲俗
謂之發搐是也凡癲癎風痙破傷風三證皆能瘈瘲但
癲癎則仆地不省風痙瘈瘲則角弓反張破傷風瘈瘲
則有瘡口竊謂瘈者属肝經風熱血燥或肝火妄動血
傷瘲者属肝經血氣不足或肝火汗多亡血以致手足
伸縮不已抽搐不利若因風熱血燥用麢羊角散(妊娠痙)
加釣藤鈎山梔若肝火妄動用加味四物湯(即四物加柴胡丹皮)
(山梔)加釣藤鈎山梔若肝火血氣不足用八珍湯(即雜症虛勞門)
(八物湯)加釣藤鈎山梔若肝火亡血用加逍遥散(調經)加鈎藤
鈎山梔如不應須用六味丸(雜病虚勞)以補腎水生肝木為
主佐以前劑治之若其脈長弦者是肝之本脈則易治
其脈短澁者是肺金尅肝木也則難治其面色青中見
黑者是水生木也當自愈青中見白者是金尅木也必
難愈一婦人素口苦月經不調或寒熱妊娠五月兩
臂或拘急或緩縱此肝火傷血所致也用四物加柴胡
山梔丹皮釣藤鈎而愈一妊婦因怒寒熱頸項動掉
四肢抽搐此肝火血虛風熱用加味逍遥加釣藤鈎數
劑痊
顫振
黃帝曰人之顫者何氣使然歧伯曰胃氣不實則諸脈
虛諸脈虛則筋脈懈墮筋脈懈墮則行隂用力不復故
為顫因其所在補分肉間醫學綱目云顫振與瘈瘲相
類瘈瘲則手足牽引而或伸或屈顫振則但顫動而不
伸屈也胃虛有痰用參术以補氣茯苓半夏以行痰如
實熱積滯用張子和三法薛顫振者掉眩也易曰鼓
萬物者莫疾乎風鼓之為言動也大抵掉眩乃風木之
搖運也諸風掉眩皆属于肝治法若肝木實熱用瀉青
丸(幼科肝)肝木虚熱用六味丸(雜病虛勞)肺金尅肝木用瀉白
散(雜病發熱)肝木虛弱用逍遥散(調經)加參术釣藤鈎脾血虛
弱用六君子湯(雜病虛勞)加芎歸釣藤鈎胃氣虛弱用補中
益氣湯(雜病傷勞倦)加釣藤鈎若產後顫振乃氣血虧損虛
火益盛而生風也切不可以風為論必當大補斯無誤
矣一婦人性善怒發熱經水非過期則不及肢體倦
怠飲食少思而顫振余謂脾氣不足肝經血少而火盛
也午前以調中益氣湯加茯苓貝母送六味丸午後以
逍遥散送六味丸兩月餘而愈一婦人身顫振口妄
言諸藥不效余以為欝怒所致詢其故盖為素嫌其夫
而含怒久矣投以小柴胡湯(傷寒少陽)稍可又用加味歸脾
湯(歸脾湯加柴胡山梔)而愈
交加散治瘈瘲或顫振或產後不省人事口吐痰涎
當歸荆芥穗(各等分)研為細末每服二錢水一
盞酒少許煎至七分灌下咽即有生理
增損柴胡湯治産後或經適斷致手足牽搐咬牙昏
冒異證柴胡(八錢)黃芪(炒五錢)黃芩(炒)石膏(各四錢)半夏
(三錢)知母甘草(炙各二錢)剉為粗末每服半兩薑五
片棗四枚水煎温服
本事青鹽丸治肝腎虛損腰膝無力顫振嚲曳懷
香末(三兩)兔絲子(四兩)乾山藥(二兩末)青鹽(一兩研)上先
將兔絲子洗淨無灰酒浸晒七日冬天近火煨炙乾
另為細末和勻酒糊丸梧子大每服五七十丸温酒
或鹽湯下常服壯筋力進飲食一婦人素患嚲曳服
此藥履地如故
本事星附散治中風能言而手足嚲曳脈虚浮而數
天南星(製同半夏)半夏(薄切片薑汁浸透)黑附子(炮)白附子(炮)
川烏頭(炮)白殭蠶(炒)没藥人參白茯苓(各等分)
右為粗末每服二錢酒水各一盞同煎至八分去滓
熱進二三服汗出即瘥在桐廬有患此證用前藥
三服得汗手足即能舉動
三因獨活散治氣虚感風或驚恐相乘肝膽受邪使
上氣不守正位致頭招搖手足顫掉漸成目昏獨
活地骨皮細辛芎藭菊花(甘味者)防風(去叉)
甘草(炙等分)剉為粗末每服三錢水盞半煎至一
盞去滓煎取清汁六分入竹&KR0377;少許再煎至一二沸
食後温服日二服
世傳茯苓丸治手臂抽牽或戰掉不能舉物服此藥
立愈又治脾氣虛弱痰邪相搏停伏中脘以致臂内
筋脈攣急而痛茯苓半夏(薑製各二兩)枳殼(麩炒半兩)風
化朴硝(一兩)研為末薑汁糊丸桐子大每服二十
丸食後薑湯下
驚悸(失血心神不安)
婦人血風驚悸者是風乘於心故也心藏神為諸臟之
主若血氣調和則心神安定若虚損則心神虚弱致風
邪乘虛襲之故驚而悸動不定也其驚悸不止則變惚
怳而憂懼也(排風湯亦可用)薛丹溪先生云驚悸者血虛用
硃砂安神丸痰迷心竅用定志丸怔忡者屬火屬痰思
慮便動者屬虛時作時止者火動也假如病因驚而致
驚則神出其舍痰乘而入矣盖人之所主者心心之所
養者血心血一虛神氣不守此驚悸之所由生也治當
調養心血和平心氣而已金氏婦暑月赴筵因坐次失
序自愧成病言語失倫兩脈弦數予曰當補脾導痰清
熱不信以數巫者噴水咒之而死或謂病既無邪以邪
治之何至於死予曰暑月赴筵外受蒸熱辛辣適口内
傷欝熱而况舊有積痰加之愧悶其痰愈盛又驚以法
尺益驚其神而氣血不寧噴以法水閉其肌膚而汗不
得泄内燔則隂既銷而陽不能獨立不死何待故滑伯
仁先生云若膽氣虛寒用茯神湯膽氣實熱用酸棗仁
丸心氣虛熱用定志膏茯苓補心湯心氣實熱用硃砂
安神丸茯苓散文學歸雲橋内人月事不及期忽崩
血昏憒發熱不寐或謂血熱妄行投以寒劑益甚或謂
胎成受傷投以止血亦不效余曰此脾氣虛弱無以統
攝故耳法當補脾而血自上用補中益氣湯(雜病傷勞倦)加
炮薑不數劑而驗惟終夜少寐驚悸别服八物湯不效
余曰雜矣乃與歸脾湯(雜病建志)加炮薑以補心脾遂如初
一婦人勞則心跳怔忡寒熱往來用歸脾湯為主佐
以八珍湯諸症漸愈又用加味逍遥散寧志丸而安後
復作服歸脾定志二藥即愈一婦人患驚悸怔忡日
晡發熱月經過期飲食少思用八珍湯加遠志山藥酸
棗仁三十餘劑漸愈佐以歸脾湯全愈後因勞發熱食
少體倦用補中益氣湯又因怒適月經去血不止前證
復作先以加味逍遙散熱退經止又用養心湯治之而
痊一婦人驚悸怔忡無寐自汗盜汗飲食不甘怠惰
嗜卧用歸脾湯而愈至年餘懷抱欝結患前證兼衂血
仍用前湯而愈
茯神散治婦人血風五臟大虛驚悸安神定志茯
神(去木)人參(去蘆)龍齒(另研)獨活(去蘆)酸棗仁(各一兩微炒)防風
(去蘆)遠志(去心)桂心細辛(去苗)白术(去蘆各七錢半)甘草(炙)乾
薑(炮各半兩)為㕮咀每服五錢水一中盞半煎至一
大杯去滓温服不拘時候
龍齒丸治婦人血風上攻心神恍惚驚悸眠卧不安
龍齒(另研)茯神(去木各一兩)硃砂(研水飛)人參(去蘆)當歸(去蘆)天
麻(各七錢半)㯽榔防風(去蘆)生乾地黃犀角屑(各半兩)
遠志(去心)赤箭(各二錢半)麝香(一錢另研)研為細末煉蜜和
搗三五百下丸如梧桐子大每服三十丸薄荷湯送
下不拘時
朱賁琥珀散治婦人血風驚悸琥珀(研)没藥(研)木
香當歸芍藥白芷羌活乾地黃延
胡索川芎(各半兩)土瓜根牡丹皮(去心)白术桂
心(各一兩)研為末每服一錢水一杯煎至七分入
酒一分再煎少時熱服重者數服效
茯苓補心湯治心氣不足善悲愁怒衂血面黃五心
煩熱或咽喉痛舌本作強茯苓(四兩)桂心甘草(炒)
麥門冬(去心各三兩)紫石英(煅)人參(各一兩)大棗(二十枚)赤
小豆(二十四粒)用河水七升煎二升半分三服
茯神湯治膽氣虛冷頭痛目眩心神恐畏不能獨處
胸中煩悶茯神(去木)酸棗仁(炒)黃芪(炒)柏子仁(炒)白
芍藥(炒)五味子(杵炒各一兩)桂心熟地黃(自製)人參
甘草(炒各半兩)每服五錢薑水煎服
酸棗仁丸治膽氣實熱不得睡卧神思不安驚悸怔
忡茯神(去木)酸棗仁(炒)遠志(去心)栢子仁(炒)防風(各一兩)
枳殼(麩炒)生地黃(杵膏各半兩)青竹茹(二錢五分)研為末煉
蜜丸桐子大每服七八十丸白湯下
定志丸治心神虛怯神思不安或語言鬼怪喜笑驚
悸人參茯苓(各一兩五錢)菖蒲遠志(去心各一兩)
為末蜜丸如前服
養心湯治心血虛驚悸怔忡不寧或盜汗無寐發熱
煩躁黃芪(炒)白茯苓茯神(去木)半夏麴當歸(酒拌)
川芎(各半兩)辣桂(去皮)栢子仁酸棗仁(炒)五味子(杵炒)
人參(各三錢)甘草(炙四錢)每一服三五錢薑棗水煎
服
硃砂安神丸治心經血虚頭暈心神驚悸等證
硃砂(飛過五錢)黃連(酒洗六錢)甘草(炙五錢)生地黃當歸(各一)
(錢五分)研為末飯糊為丸每服十五丸如一二服
不應當服歸脾湯補之
治要茯苓散治心經實熱口乾煩渴眠臥不安或心
神恍忽茯神麥門冬(各一兩半去心)通草升麻(各一兩二)
(錢半)大棗(十二枚)紫苑桂心(各七錢半)知母(一兩)赤石脂(一兩)
(七錢半)淡竹茹(五錢)每服一兩水煎
失血心神不安薛前證若脾肝欝熱用加味逍遙散脾
肝欝結用加味歸脾湯脾胃虚弱氣血不足用八珍
湯十全大補湯脾肺虛弱氣血不足用補中益氣湯六
君子湯痰氣欝滯用六君桔梗貝母如不應審係氣虛
但補脾胃如不應用獨參湯如惡寒發熱屬氣血俱虛
内熱晡熱属血虚作渴面赤是血脱煩躁皆宜甘苦之
劑以補陽氣而生隂血經云血脱補氣若用寒涼之劑
以降火則誤矣仍審所屬之因治之
寧志膏治婦人因失血過多心神不安言語失常不
得睡卧辰砂(研)酸棗仁(炒)人參白茯苓(去木)琥珀
(各一分研)滴乳香(一錢研)研為末和停每服一錢濃煎
燈心棗湯空心調下(一方無茯神琥珀蜜丸如彈子大薄荷湯化下一丸)
茯苓補心湯婦人以血旺氣衰為本心主血肝藏血
今血衰而氣盛者由心氣虛耗不能主血又不能制
乎肺金使肺金得以乘乎肝木肝之虧損則血不能
藏漸致枯涸不榮經絡故月事不調矣此方專補心
元之虛抑其肺氣之乘調和榮衛滋養血脈其疾自
然平復矣即參蘇飲内除木香與四物湯對分勻
和以薑棗煎每服四錢食前温服參蘇飲(方見發熱)
四物湯(方見通治)
妙香散治心氣不足精神恍忽虛煩少睡盜汗等證
甘草(炒五錢)遠志(去心炒)山藥(薑汁炙)茯苓茯神(去木)黃
芪(各一兩)人參桔梗(各五錢)辰砂(另研三錢)木香(二錢五分)
右為細末每服二錢温酒調下
半夏湯治膽腑實熱精神恍忽寒熱泄瀉或寢汗憎
風善太息半夏(一錢五分)黃芩遠志(去骨各一錢)生地黃
(二錢)秫米(一合)酸棗仁(炒三錢)縮砂仁(一錢五分)共作一劑
長流水煎服
獨參湯治元氣虛弱惡寒發熱或作煩渴躁痰喘氣
促或氣虛卒中不語口噤或痰涎上壅手足逆冷或
難産産後不省喘急用好人參二兩或三四兩加炮
薑五錢水煎徐徐服盖人參性寒故以薑佐之如不
應急加附子
顛狂
大夫婦人顛狂病者由血氣虛受風邪所為也人禀隂
陽之氣而生而風邪入并於隂則為顛入并於陽則為
狂隂之與陽有虛有實隨其虛時為邪所并則發也顛
者卒發意不樂直視仆地吐涎沫口喎目急手足撩戾
無所覺知良久乃甦狂者少卧不飢自高賢也自辨智
也自貴倨也妄笑好歌樂妄行不休故曰顛狂也素
問云陽厥狂怒飲以鐵落狂怒出於肝經肝屬木鐵落
金也以金制木之意予嘗治一女人眼見鬼物言語失
常循衣直視衆醫多用心藥治之無效予投養正丹二
貼煎乳香湯送下以三生飲佐之立愈又一男子亦曾
病此證亦用此藥收效且養正丹與百一方抱膽丸無
異抱膽丸内無硫黃有乳香也薛劉宗厚先生云有
在母腹中受驚者或有聞犬驚而得者盖驚則神不守
舍舍空則痰涎歸之或飲食失節胃氣有傷痰停胸膈
而作當尋火尋痰固元氣若頑痰膠固上膈必先用吐
法若在腸胃亦須下之竊謂此證若因元氣虛弱或痰
盛發熱等皆是虛象如慢驚證無風可袪無痰可逐但
補脾胃生氣健旺神志自清痰涎自化若誤用辛散袪
逐腦麝之劑必為敗證一婦人素清苦因驚而顛或
用風痰等藥愈甚余用參芪歸术濃煎佐以薑汁竹&KR0377;
服三斤餘方愈
防風散治婦人風邪顛狂或啼泣不止或歌笑無度
或心神恐懼或言語失常防風茯神(去木)獨活
人參遠志(去心)龍齒(研)菖蒲(去毛)石膏牡蠣(各一兩)
秦艽禹餘糧桂心(各半兩)甘草(七錢半)蛇蜕(一尺炙)
右為粗末每服三錢水一盞半煎七分去滓温服
又方羚羊角(屑)人參生乾地黃(各七錢半)獨活遠志
(去心)菖蒲(去毛)防風(各半兩)茯神(去木)石膏麥門冬(去心)龍
齒(另研)白蘚皮(各一兩)研為粗末每服三錢水煎温
服無時
牛黃清心丸亦可用(方見雜病中風)
餘詳雜病本門
血風煩悶
大婦人血風煩悶者由腑臟勞傷血氣虛而風邪入之
摶於血脈使氣不通而否澀則生於熱或肢節煩疼口
乾少卧皆因虚弱而氣血壅滯故煩悶也薛前證多
屬肝脾血虛發熱宜參照前寒熱方論主治
酸棗仁散治婦人血風煩悶四肢疼痛心神多躁飲
食減少並皆治之酸棗仁赤芍藥赤茯苓(去皮)
當歸(去蘆)紅花子生乾地黃羚羊角(屑各七錢半)防
風(去叉)羌活(去蘆)牛膝(酒浸)芎藭桂心地骨皮麥
門冬(去心)甘草(各半兩炙)上為㕮咀每服八錢水一中
盞半生薑七片薄荷七葉煎至一大盞去滓温服不
拘時
紫石英散治婦人血風煩悶心神恍忽睡卧不安
紫石英(一兩)茯神(去木)麥門冬(去心)人參(去蘆)遠志(去心)酸棗
仁當歸(去蘆)黃芩(各七錢半)羚羊角(屑)防風(去蘆)黃芪(各半)
(兩)甘草(炙二錢半)上為㕮咀每服五錢水一中盞半
生薑五片棗二枚煎至一大盞去滓温服不拘時
當歸散治婦人血風潮熱當歸(去蘆二兩)芍藥玄胡
索熟地黃(各一兩)大黃(蒸七錢半)桂心(半兩)甘草(炙二錢半)
右為細末每服一錢水一盞入乾胭脂一錢同煎至
六分去滓食後温服
赤芍藥散治婦人氣血不和心胸煩悶不思飲食四
肢少力頭目昏眩身體疼痛牡丹皮白茯苓
赤芍藥白芷甘草(各二兩)柴胡(一兩半)研為細
末每服二錢水一盞生薑一片棗一枚同煎至七分
温服食後臨卧
血風攻脾不能食
大脾屬於土脾為中州意智之臟也其肝心肺腎皆受
脾之精氣以榮養焉脾與胃為表裏脾主化穀納食胃
為水穀之海故經言四時皆以胃氣為本也婦人氣血
不調臟腑勞損風邪冷氣藴蓄在内攻於脾胃脾胃既
虛為邪所乘則不能消任五穀故不能食也薛經云
胃乃脾之剛脾乃胃之柔傷胃則脾無所禀受傷脾則
不能為胃運化是以脾胃為之表裏藉飲食以滋養百
脈者也竊謂前證若飲食所傷六君子湯(雜病虛勞)勞役所
傷補中益氣湯(雜病傷勞倦)若風寒所傷用人參理中湯(雜病)
(霍亂)木旺乘土六君加柴胡嘔吐腹痛或大便不實前湯
加木香胸膈虛痞或肚腹不利六君子湯欝怒傷損肝
脾歸脾湯(雜病健忘)命門火衰八味丸(雜病虛勞)仍審諸經錯雜
之邪而治之假如不能食而肌肉削乃脾胃經本病右關
脈緩而弱乃脾胃之本脈若見弦緊或四肢滿閉淋溲
便難轉筋此肝之脾胃病也若兼洪大或肌熱煩熱面
赤此心之脾胃病也若兼浮澁或氣短喘急咳嗽痰盛
此肺之脾胃病也若兼沈細或善恐善欠此腎之脾胃
病也各當於本經藥中加兼證之藥此東垣先生之治
法也一婦人停食飽悶或用人參養胃湯木香㯽榔
丸而泄瀉吐痰腹中成塊又與二陳黃連厚朴反加腹
脹不食余以為脾胃氣虛不能消磨用補中益氣加茯
苓半夏五十餘劑脾胃健而諸症痊一婦人飲食每
用碗許若稍加非大便不實必吞酸噯腐或用二陳黃
連枳實反加内熱作嘔余曰此末傳寒中不信仍作火
治虛證悉至月經不止余用六君加炮薑木香數劑諸
證漸退又以補中益氣加炮薑木香茯苓半夏數劑全
愈後因飲食勞倦兼以怒氣飲食頓少元氣頓怯仍用
前藥更加發熱脈洪大按之而虛兩尺如無此命門火衰
用補中益氣加薑桂及八味丸兼服兩月餘諸症尋愈
此症若因中氣虛弱用人參理中湯或六君子加木香
炮薑不應用左金丸(兩脇脹痛)或越鞠丸(雜病欝)虛寒加附子
理中湯(中寒)無有不愈一婦人飲食後或腹脹或吞
酸自服枳术丸飲食日少胸膈痞滿腿内酸痛畏見風
寒或用養胃湯腿痛浮腫益盛月經不行余以為欝結
所傷脾虛濕熱下注侵晨用四君子芎歸二陳午後以
前湯送越鞠丸諸證漸愈又方用歸脾八珍湯兼服兩
月餘而經行一婦人胸滿少食或腹脹吞酸或經候
不調此中氣虛而不能施化也用補中益氣加砂仁香
附煨薑而飲食進更以六君芎歸貝母桔梗而經自調
一婦人年三十餘忽不進食日飲清茶水菓三年餘
矣余謂脾氣欝結用歸脾加吳茱萸四劑遂飲食如常
若人脾腎虛而不飲食當以四神丸治之一婦人不
進飲食二年矣日飲清茶菓品之類肝脾二脈弦浮按
之微而結滯余謂肝脾氣欝用六君木香吳茱下痰積
甚多飲食頓進形體始瘦卧牀月餘仍服六君之類而
康
草豆蔲散治婦人血風冷氣攻脾胃嘔逆不納飲食
草豆蔲(去皮)白茯苓(去皮)枇杷葉(炙)半夏(湯洗七次切作片各七錢)
(半)高良薑白术(去蘆)縮砂仁桂心木香青
骨皮(去白)甘草(炙各半兩)人參(去蘆一兩)為㕮咀每服五錢
水一中盞半生薑七片煎至一大盞去滓温服不拘
時候
訶梨勒散治婦人血風氣攻脾胃腹脇妨悶四肢煩
疼或時痰逆不下飲食訶棃勒皮陳橘皮(各一兩去)
(白)半夏(湯洗七次切片)人參(去蘆)桂心白术(去蘆)細辛(去苗土)
當歸(炒去蘆)甘草(炙各半兩)藿香赤茯苓(去皮)芎藭(各七錢半)
右製煎服法同前
神麴丸治婦人血風氣攻脾胃腹脇脹滿不思飲食
神麴白术(去蘆)附子(炮去皮臍)枳實(麩炒去穰)訶梨勒皮
桂心食茱萸木香陳橘皮(去白)人參(去蘆各一兩)
桔梗(去蘆)乾薑(炮各半兩)研為細末酒煮麵糊和丸梧
桐子大每服三十丸空心食前生薑湯下日進二
服
進食散李潛云治脾胃虛寒不思飲食及久病人脾
胃虚全不入食者只兩服能食(陳云此方既有川烏治血風攻脾不食豈)
(無良驗)青皮陳皮粉草桂心良薑(各二錢半)川
烏頭(炮去皮尖)草豆蔲仁(各三枚)訶子(去核五枚)研為細末
每服一錢水一盞生薑三片煎七分温服
身體骨節疼痛
大婦人血風身體骨節疼痛者由體虛氣血不調為風
所侵故也其狀風邪在於皮膚肌肉歴於骨節邪氣與
正氣交擊故令疼痛也薛東垣先生云飲食失節脾
胃虛弱乃血所生病故口中津液不行若火熱來乘土
位故肢體發熱作渴若肝經血熱用四物(雜病虛勞)羌活黃
芩黃蘗肝經血虛用逍遙散(調經)山梔川芎風濕兼痰用
四物南星半夏羌活蒼术風濕傷脾用羌活勝濕湯(雜病)
(腰痛)暑濕傷氣用清燥湯(雜病傷暑)氣欝肝脾用四君木香枳
殼㯽榔胃氣受傷用補中益氣湯(雜病傷勞倦)瘀血流注用
四物桃仁紅花骨痛筋攣用當歸沒藥丸(本條)倦怠無力
用補中益氣羌活川芎一婦人自汗盜汗發熱晡熱
體倦少食月經不調吐痰甚多二年後遍身作痛隂雨
益甚此氣虛而風寒所乘用小續命湯疼痛頓止又用
補中益氣加味歸脾三十餘劑諸證悉愈一婦人月
經不調且素有痛風遇勞必作用衆手重按痛稍止此
血氣俱虛用十全大補(雜病虛勞)加獨活而痛痊用六味丸
(雜病虚勞)逍遙散而經調一婦人肢體作痛面色痿黃時
或赤白發熱惡寒吐瀉食少腹痛脇脹月經不時或如
崩漏或痰盛喘嗽頭目眩痛或五心煩熱口渴飲湯或
健忘驚悸盜汗無寐等證卧牀年許悉屬肝脾虧損氣
血不足所致用十全大補加味歸脾兼服月餘諸證悉
痊
芎藭散治婦人血風身體骨節疼痛心膈壅滯少思
飲食川芎(一兩)赤茯苓(去皮)赤芍藥酸棗仁(炒)桂心
當歸(去蘆)木香牛膝(酒浸各七錢半)羌活(去蘆)枳殼(去穰麩炒)甘
草(各半兩炙)上為㕮咀每服三錢水一大盞半薑五
片煎至一大盞去滓熱服不拘時候
海桐皮散治婦人血風身體骨節疼痛
海桐皮桂心白芷當歸(去蘆)漏蘆川芎
羚羊角(屑各一兩)赤芍藥没藥(另研)川大黃(炒)木香
㯽榔(各半兩)研為細末每服二錢温酒調下不拘
時
虎骨散治婦人血風攻疰身體疼痛虎脛骨(一兩半酥)
(炙)麝香(二錢半另研)桂心川芎海桐皮當歸(去蘆)
牛膝(酒浸)天麻附子(炮去皮臍)骨碎補没藥(另研)琥珀
(另研一兩)羌活(去蘆)木香(各半兩)研為細末入研藥令勻
每服二錢温酒調下不拘時候日進二服
何首烏散治婦人血風身體骨節疼痛或手足麻痺
腰骻沈重牽拽不隨並皆治之何首烏羌活(去蘆)
當歸(炒去蘆)赤箭附子(炮去皮臍)桂心赤芍藥芎
藭羚羊角屑(各七錢半)葳靈仙牛膝(酒浸各一兩)防風
(半兩去蘆)研為細末每服二錢豆淋酒調下不拘時
通靈丸治男子婦人手足疼痛風走注痛不可忍
白附子(炮)殭蠶(炒各一兩)全蝎(半兩炒)麝香(另研一字)研為
細末煉蜜和丸如梧桐子大每服二三十丸温酒送
下日進三服不拘時
當歸沒藥丸治婦人血風血氣腹脇刺痛筋攣骨痺
手足麻木皮膚瘙痒並皆服之當歸(去蘆)五靈脂(炒各)
(一兩)没藥(半兩另研)研為細末醋糊和丸如梧桐子大
每服三十九空心温酒送下生薑湯亦可日進二
服
四生丸治血風骨節疼痛舉臂不起行履艱難遍身
麻痺白殭蠶(炒)地龍(去土)白附子(生)五靈脂(炒)草烏
頭(去皮尖生各等分)研為細末以米糊丸梧桐子大每
服二十丸温酒送下或作末酒調半錢亦可日進二
服不拘時候
羚羊角散治血風身體疼痛手足無力心神壅悶
羚羊角屑酸棗仁(炒)生乾地黃㯽榔(各一兩)五
加皮防風赤芍藥當歸骨碎補(炒去毛)海
桐皮川芎(各七錢半)甘草(半兩)研為末每服二錢温
酒調下
羌活勝濕湯治頭痛脊痛腰似折項似拔羌活
獨活(各一錢)藁本防風甘草(炙各半錢)蔓荆子川
芎(各二分)用水煎服如身重腰沈沈然是濕熱也
加黃檗(一錢)附子(半錢)蒼术(二錢)
走疰痛
大夫婦人體虛受風邪之氣隨血而行或淫溢皮膚卒
然掣痛遊走無有常處故名為走疰也加減小續命湯
主之薛東垣云若人身體沈重走疰疼痛此濕熱相
搏或風熱欝而不得伸附著於有形也是證多因飲食
起居失節或因七情勞役失宜脾胃虧損腠理不密外
邪所侵以致内熱晡熱自汗盜汗或經候不調飲食不
甘治法濕熱腫痛者清燥湯(雜病傷暑)兼痰佐以二陳湯(雜病)
(痰飲)肝火作痛者加味逍遙散脾欝作痛者加味歸脾湯
血虚作痛者四物湯氣虛作痛者四君子湯氣血俱虛
者八珍湯俱加羌活川芎月經先期而痛者加味逍遙
散頭眩倦怠而痛者補中益氣湯大抵按之痛甚者病
氣實按之痛緩者元氣虚勞役而痛者亦元氣虛也飲
食失宜而痛者脾氣虚也惱怒而痛者肝火盛也若晝
輕而夜重者血分病也一婦人歴節發熱作渴飲食
少思月經過期其脈舉之洪大按之微細用附子八物
湯四劑而痛止用加味逍遙而元氣復用六味丸而月
經調一婦人體肥胖素有熱月經先期患痛風下體
微腫痛甚則小便頻數身重脈緩此風濕血虛有熱用
羌活勝濕湯二劑腫痛漸愈用清燥湯數劑小便漸清
用加味逍遙散内熱漸愈又為飲食停滯發熱仍痛面
目浮腫用六君加柴胡升麻而愈又因怒氣小腹痞悶
寒熱嘔吐用前藥加山梔木香而安惟小腹下墜似欲
去後此脾氣下陷用補中益氣而愈後因勞役怒氣作
嘔吐痰遍身腫痛經行寒熱此肝木侮脾土用六君加
柴胡山梔腫痛嘔吐悉退後用補中益氣而安一婦
人飲食少思畏風寒患痛風嘔吐寒熱脈弦緊用附子
八物湯而四肢痛愈用獨活寄生湯而腰痛漸痊惟兩膝
腫痛用大防風湯而痛漸愈用歸脾逍遙而元氣復
没藥散治婦人血風走疰肢節疼痛發時來往不定
没藥(另研)芎藭當歸(炒去蘆)桂心漏蘆(去蘆)木香(各半)
(兩)白芷琥珀(叧研)地龍(去土微炒各七錢半)安息香(另研)麝香
(另細研末各二錢半)為細末入研藥拌勻每服一錢温酒
調下不拘時
琥珀散治婦人血風走疰疼痛來往疼痛琥珀(另研)
當歸(去蘆)牛膝(酒浸)羌活(去蘆)川大黃(剉微炒各七錢半)桂心(一兩)
没藥(另研)乾漆(炒烟盡)玄胡索防風(去蘆)羚羊角(屑各半兩)
右為細末每服二錢温酒調下不拘時日進二服
虎骨散治婦人血風走疰疼痛痛不可忍虎脛骨
(二兩酥炙)乾蝎(炒)琥珀(另研各半兩)當歸(炒)葳靈仙牛膝
(酒浸)羌活(去蘆)桂心(各一兩)漏蘆(去蘆)芎藭没藥(叧研各七錢半)
右為細末每服二錢温酒調下不拘時候日進二服
雄黃散治婦人血風走疰疼痛雄黃(研水飛)血竭(另研)
赤箭側子(炮去皮臍)桂心没藥(另研)木香白芥子
地龍(炒去土)蛜蝌(各半兩生用)麝香(二錢半另研)烏蛇(二兩酒浸去皮)
(骨炒微黃)研為細末入研藥更研令勻每服二錢熱
酒調下不拘時候日進二服
漏蘆散治婦人血風走疰疼痛無有常處漏蘆
當歸牛膝(各三分)桂心地龍(去土)防風羌活
白芷没藥(研)甜瓜子(各半兩)虎脛骨(酥炙)敗龜板(醋炙)
(各一兩)研為細末每服二錢熱酒調下無時
四生丸(見前)
麝香丸治白虎歴節諸風疼痛遊走不定狀如蟲
齧晝靜夜劇及一切手足不測疼痛大八角川烏
頭(三枚去皮尖生用)生全蝎(二十箇)生黑豆(二十粒)生地龍(去土)
(半兩)研為細末入麝香一字同研停糯米糊為丸
如菉豆大每服七丸甚者十丸夜卧令鬲空温酒吞
下微出冷汗一身便瘥許學士云予得此方凡是歴
節及不測疼痛一二服便瘥在歙州日有一貴家婦
人遍身走注疼痛至夜則發如蟲齧其肌多作鬼邪
治予曰此正歴節病也三服效
芍藥知母湯(三因)治諸肢節疼痛身體魁瘰脚腫如脱
頭眩短氣温温欲吐桂心知母防風(各四兩)芍
藥麻黃(去根節)甘草(各三兩)附子(二兩炮)為㕮咀每
服四錢水一盞半生薑五片煎七分去滓空心服
一方有白术川芎杏仁半夏
附子八物湯治風歴節疼痛四肢如鎚鎩不可忍
附子乾薑芍藥茯苓人參甘草桂
心(各三兩)白术(四兩)為㕮咀每服四錢水二大盞煎
七分去滓食前服一方去桂用乾地黃二兩
獨活寄生湯(方見雜病腰痛)
小續命湯治白虎歴節痛不可忍(方見雜病中風)
陳一婦人先自兩足踝骨痛不可忍次日流上於膝
三日流於髀骨甚疼至於肩肩流於肘肘流於後溪
或如鎚鍛或如蟲竄痛不可忍晝靜夜劇服諸藥無
效召僕診之六脈緊予曰此真歴節證也非解散之
藥不能愈但用小續命湯一劑而痊又鄧安人夏
月亦病歴節痛不可忍諸藥無效召僕診之人迎與
心脈虛此因中暑而得合先服酒蒸黃連丸衆醫莫
不笑用此藥服一貼即愈自後與人良驗
治婦人血風走㾏腰膝骨節疼痛不可忍附子(生)薰
陸香杏仁(研)桂心當歸芸薹子芫花
巴豆(去皮各一兩)松脂(一兩半)研為細末鎔黃蠟五兩
攪和諸藥捏作片子包裹痛處立效
又方芫花桂心(各一兩)漢椒(二兩)桑根白皮(三兩)芸薹子
柳蚛屑(各五兩)研為細末用醋一升拌和蒸令熱
用青布裹熨痛處冷即更入醋蒸用之
治婦人血風走疰腰胯脚膝疼痛天仙子川烏頭
(生)附子(生各一兩)研為細末以酒煎成膏攤於帛上
敷貼痛處多年者不過三上效
證治準繩卷五十九
