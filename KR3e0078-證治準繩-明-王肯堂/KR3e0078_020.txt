證治凖繩卷二十
明王肯堂撰
類方
諸中門
傷飲食
葛花解酲湯(東垣)治飲酒太過嘔吐痰逆神煩亂胸膈
痞塞手足顫搖飲食減少小便不利
青皮(去瓤三錢)木香(五分)橘紅人參猪苓(去皮)白茯苓
(各一錢半)神麯(炒)澤瀉乾薑白术(各二錢)白豆蔲
葛花砂仁(各五錢)
右為極細末每服三錢白湯調服但得微汗則酒病
去矣此蓋不得已而用之豈可恃此&KR1196;飲成病自損
元氣惟病酒者宜之
五苓散(見消癉)
瓜蒂散治大滿大實氣上衝逆上部有脈下部無脈
填塞悶亂者用之如尺寸俱盛者宜用備急丸
瓜蒂(炒)赤小豆(煮等分)
右為細末每服二錢温漿水調下取吐為度仲景以
香䜴七合煮汁和散一七服之若不至兩尺脈絶者
不宜便吐此藥恐損元氣令人胃氣不復若止胸中
窒塞悶亂不通以物探之得吐則已如探不去方以
此劑吐之
治中湯即理中湯加陳皮青皮等分
紅丸子(和劑)壯脾胃消宿食去膨脹
京三稜(浸軟切片)蓬莪术(煨)青皮(去白)陳皮(去白各五斤)乾薑
(炮)胡椒(各三斤)
右為末用醋麪糊丸如梧桐子大礬紅為衣每服三
十丸食後薑湯送下小兒臨時加減與服
易簡紅丸子(修合治療之法並見局方)
蓬术三稜橘皮青皮胡椒乾薑阿
魏礬紅
右每服六十丸薑湯下大治大人小兒脾胃之證極
有神效但三稜蓬术本能破癥消癖其性猛烈人不
以此為常服之劑然今所用者以生産之處隔絶二
藥不得其真乃以紅蒲根之類代之性雖相近而功
力不同應老弱虚人小兒姙婦以其治病不能傷耗
真氣但服之兼疑此藥須是合令精緻用好米醋煮
陳米粉為丸若修合之時云阿魏礬紅名小橘皮煎
治尋常飲食所傷中脘痞滿服之應手而愈大病
之後穀食難化及治中服停醋並生薑湯下脾寒
瘧疾生薑橘皮湯下心腹脹痛紫蘇橘皮湯下
脾疼作楚菖蒲湯下酒疸穀疸遍身昏黃大麥湯
下兩脇引乳痛沉香湯下酒積食積面黃腹脹
時或乾嘔煨薑湯下婦人脾血作楚及血癥氣塊
經血不調或遇時不來並用醋湯嚥下寒熱往來者
尤宜服之産後狀如癲癎者此乃敗血上攻迷亂
心神所致當以此藥熱醋湯下其效尤速男子婦
人癲疾未必皆由心經蓄熱亦有因膽氣不舒遂致
痰飲上迷心竅故成斯疾若服涼劑過多則愈見昏
亂常以此藥衣以辰砂用橘葉煎湯嚥下名小鎮心
丸姙婦惡阻嘔吐全不納食百藥不治惟此最妙
乃佐二陳湯服之但人疑其墮胎必不信服每易名
用之時有神效但恐姙婦偶爾損動必歸咎此藥耳
大七香丸(和劑)治脾胃虚冷心膈噎塞漸成膈氣脾泄瀉
利反胃嘔吐
香附子(二兩)麥蘖(一兩)丁香皮(三兩半)縮砂仁藿香
官桂甘草陳皮(各二兩半)甘松烏藥(各六錢半)
右十味為末蜜丸彈子大每服一丸鹽酒鹽湯任嚼
下忌生冷肥膩物
小七香丸(和劑)温中快膈化積和氣治中酒嘔逆氣膈食
噎茶酒食積小兒疳氣
甘松(八兩)益智仁(六兩)香附子(炒)丁香皮甘草(炙各十二)
(兩)蓬术(煨)縮砂仁(各二兩)
右為末蒸餅為丸菉豆大每服二十丸温酒薑湯熟
水任下
上二黃丸(東垣)治傷熱食痞悶兀兀欲吐煩亂不安
黃芩(二兩)黃連(酒洗一兩)升麻柴胡(各三錢)甘草(二錢)枳實
(炒半兩)
右為末湯浸蒸餅丸每服五七十丸白湯下
枳术導滯丸(東垣)治傷濕熱之物不得旋化而作痞滿悶
亂不安
黃芩茯苓白术黃連(各三錢)澤瀉(二錢)枳實(麩炒)
(去瓤)神麯(炒各五錢)大黃(煨一兩)
右為末湯浸蒸餅為丸食遠白湯下五十丸
保和丸(丹溪)治食積酒積
山查肉(二兩)半夏(薑製)橘紅神麯麥芽(炒)白茯苓
(各一兩)萊服子(炒)連翹黃連(各半兩)
右為末滴水為丸加白术(二兩)名大安丸
枳术丸(潔古)治痞積消食強胃(海藏云本仲景枳术湯也今易老改為丸治老幼虚)
(弱飲食不化或藏府軟弱者)
枳實(去瓤麩炒一兩)白术(二兩)
右為末荷葉裹燒飯為丸如桐子大每服五十丸白
术湯下服白术者本意不取其食速化但久服令人
胃氣強實不復傷也
麯蘖枳术丸治強食所致心胸滿悶不快
神麯(炒)麥蘖(炒)枳實(去瓤麩炒各一兩)白术(二兩)
右製服如枳术丸
木香枳术丸破滯氣消飲食開胃進食
木香枳實(各一兩)白术(二兩)
亦照前法丸服
㯽榔丸消宿食破滯氣
㯽榔(三錢)木香人參(各二錢)陳皮(五錢)甘草(一錢)
右為末蒸餅丸每服二三十丸食前白湯下
木香㯽榔丸(見氣)
三黃枳术丸(丹溪)治傷肉食濕麪辛辣厚味之物填塞悶
亂胸膈不快
黃芩(二兩)黃連(酒炒)大黃(煨)神麯(炒)白术陳皮(各一兩)
右為末湯浸蒸餅為丸如菉豆大每服五十丸白湯
下
除濕益氣丸(東垣)治傷濕麪心腹滿悶肢體沉重
枳實(炒)白术黃芩(生用)神麯(炒各一兩)紅花(三錢)蘿蔔子
(炒半兩)
右為末荷葉燒飯丸每服五十丸白湯下
白术丸治傷豆粉濕麪油膩之物
白术半夏(製)神麯(炒)枳實(炒各一兩)橘紅(七錢)黃芩(半兩)
枯白礬(三分)
右為末湯浸蒸餅為丸量所傷多少加減服之如素
食多用乾薑故以黃芩瀉之
附治食索粉片積方用紫蘇濃煎汁加杏仁泥服之即
散
半夏枳术丸治因冷食内傷一方有澤瀉一兩為
小便淋故也
半夏(薑製)枳實(炒各一兩)白术(二兩)
右為末荷葉燒飯為丸桐子大每服五十丸白湯下
木香乾薑枳术丸破滯氣消寒飲食
木香(三錢)乾薑(炮五錢)枳實(炒一兩)白术(一兩半)
右為末荷葉燒飯為丸食前白湯下五十丸
丁香爛飯丸治食傷太陰又治卒心胃痛
丁香木香廣茂(炮)京三稜(炮)甘草(各一錢炙)丁香
皮甘松(淨)縮砂仁益智仁(各三錢)香附子(半兩)
右為末湯浸蒸餅為丸如菉豆大每服三十丸白湯
下或細嚼亦可
感應丸(和劑)治中虚積冷氣弱有傷停積胃脘不能傳化
或因氣傷冷或因饑飽食飲酒過多心下堅滿兩脇
脹痛心腹大痛霍亂吐瀉大便頻數後重遲澀久痢
赤白濃血相雜米穀不化愈而復發又治中酒嘔吐
痰逆惡心喜睡頭旋胸膈痞滿四肢倦怠不思飲食
不拘新舊冷積並皆治之
南木香肉豆蔲丁香(各一兩半)乾薑(炮一兩)巴豆(七十)
(粒去皮心膜研出油)杏仁(一百四十粒湯炮去皮尖研)百草霜(二兩)
右前四味為末外入百草霜研與巴豆杏仁七味同
和勻用好黃蠟六兩溶化成汁以重絹濾去滓更以
好酒一升於銀石器内煮蠟數沸傾出候酒冷其蠟
自浮於上取蠟秤用丸春夏修合用清油一兩銚内
熬令香熟次下酒煮蠟四兩同化成汁就銚内乘熱
拌和前項藥末秋冬修合用清油一兩半同煎煮熟
成汁和匱藥末成劑分作小錠油紙裹放旋丸服之
每三十丸空心薑湯下
雄黃聖餅子(脾胃)治一切酒食所傷心腹滿不快
巴豆(一百枚去油膜)雄黃(半兩)白麪(十兩炒乂羅過)
右二味為細末同麪和勻用新汲水攪和作餅如手
大以水再煮候浮於湯上看硬軟捏作餅子每服五
七餅加至十餅十五餅嚼食一餅利一行二餅利二
行食前茶酒任下
木香㯽榔丸(寶鑑)治一切氣滯心腹痞滿脇肋脹悶大小
便澀滯不快利者
木香㯽榔青皮(去白)陳皮(去白)枳殼(麩炒)廣茂(煨切)黃
連(各一兩)黃檗(去麄皮)香附(揀炒)大黃(炒各三兩)黑牽牛(生取頭末)
(四兩)
右為末滴水丸如豌豆大每服三五十丸食後薑湯
送下加至微利為度
消積集香丸(寶鑑)治寒飲食所傷心腹滿悶疼痛及消散
積聚痃癖氣塊久不愈者
木香陳皮青皮京三稜(炮)黑牽牛(炒)白牽
牛(炒)茴香(炒各半兩)巴豆(半兩不去皮用白米一勺同炒米黑去米)
右為末醋糊丸如桐子大每服七丸至十丸温薑湯
下無時以利為度忌生冷硬物
備急丹治心腹百病卒痛如錐刺及脹痛下氣皆治
之(易老名獨行丸脾胃論名備急大黃丸)
川大黃末乾薑末巴豆(去皮心研去油用霜)
右各等分和合一處研勻煉蜜丸臼内杵子百下如
泥丸如小豆大夜卧温水下一丸如下氣實者加一
丸如卒病不計時候婦人有胎不可服
神保丸(和劑)治心膈痛腹痛血痛腎氣脇下痛大便不通
氣噎宿食不消
木香胡椒(各二錢半)巴豆(十粒去皮心膜研)乾蝎(七枚)
右四味為末湯浸蒸餅為丸麻子大朱砂三錢為衣
每服五丸心膈痛柿蒂燈心湯下腹痛柿蒂煨薑煎
湯下血痛炒薑醋湯下腎氣脇下痛&KR1708;香酒下大便
不通蜜湯調㯽榔末一錢下氣噎木香湯下宿食不
消茶酒漿飲任下
三稜消積丸(脾胃)治傷生冷硬物不能消化心腹滿悶
神麯(炒)京三稜(炮)廣茂(炮各七錢)蘹香(炒)青皮陳皮
(各五錢)丁皮益智(各三錢)巴豆(和米皮炒焦去米五錢)
右為末醋麪糊為丸如桐子大每服十丸至二十丸
温薑湯下食前服量虛實加減得更衣止後服
神應丸(元戎)治傷一切冷物潼乳腹痛腸鳴飱泄(許學士云此方)
(得之王景長之家近世名醫多用即知此方乃古方也惟此為真局方高殿前家亦非也本方雖云祕者)
(能下泄者能止用之少效子反覆本草味藥性但言巴豆得火者良子改法為神應丸)
木香(一錢)丁香(别研)乾薑(炮)百草霜(研細各半兩已上四味為末和勻)
杏仁(半兩)巴豆(半兩炒去油盡微存性)蠟(二兩醋煮去垢先備下)
右同研為泥上四味和勻重羅細入泥中熔化蠟入
小油半兩同藥研及數百迴後至凝可搓作挺蠟紙
封裹每挺可重一錢米飲下
獺肝丸治食魚鱠不消生瘕常欲食鱠者
獺骨肝肺大黃(各八分)蘆根鶴骨(各七分)桔梗(五分)
乾薑桂心(各四分)螌蝥(二十一枚炙)
右為細末煉蜜和丸酒服十丸至十五丸日再瘥
治食鱠在心胷問不化吐不出速下除之久成癥病方
(仲景)
陳皮(一兩)大黃朴硝(各二兩)
右三味用水一大升煮取半升頓服消
又用馬鞭草搗汁飲又飲薑葉汁一升亦消又可
服吐藥吐之
治食狗肉不消心下堅或腹脹口乾大渴心急發熱狂
妄語或洞下方
右用杏仁一升去皮研以沸湯三升和絞汁三服狗
肉原片皆出淨
又方以蘆根水煮汁飲之消
當歸四逆湯(見厥)通脈四逆湯(見泄瀉)
理中丸(見痞)五積散(見中寒)
養胃湯(見傷暑)芎芷香蘇飲(見脚氣)
和解散(和劑)治四時傷寒頭痛煩燥自汗咳嗽吐利
厚朴(去麄皮薑汁製)陳皮(洗各四兩)藁本桔梗甘草(各半斤)
蒼术(去皮一斤)
右為麤末每服三錢水一盞半薑三片棗二枚煎七
分不拘時熱服
沖和湯即參蘇飲加木香
半夏茯苓湯(見痰飲)理中湯(見霍亂)
縮脾飲(見中暑)酒煑黃連丸(見傷暑)
枳實半夏湯(和劑)
枳實半夏(各等分)加麥蘖
每服七錢水二盞薑五片煎八分温服無時
麯蘖丸治酒積癖不消心腹脹滿噫酸啘逆不食脇
肋疼痛
神麯(炒)麥蘖(炒各一兩)黃連(半兩剉同巴豆三粒炒黃去巴豆)
右為細末沸湯搜和丸如梧桐子大每服五十丸食
前薑湯下
酒癥丸治飲酒過度頭旋惡心嘔吐酒停遇酒即吐
久而成癖者
雄黃(如皂角子大)巴豆(不去油皮)蠍稍(各十五枚)
右研細入白麪五兩半水和丸如豌豆大候稍乾入
䴸炒香將一丸放水中浮即去䴸每服二丸温酒下
茶亦可
飲酒令無酒氣方(千金下同)
乾蔓青根二七枚三徧蒸為末取兩錢許酒後水服
治惡酒健嗔方取其人牀上塵和酒飲之空井中
倒生草燒灰飲之勿令知
斷酒方酒七升著瓶中熟朱砂半兩著酒中急塞瓶
口安著猪圈中任猪搖動經七日取酒盡飲
又方故氊中葈耳子七枚燒作灰黃昏時暖一杯酒
呪言與病狂人飲也勿令知之後不喜飲酒也
又方白猪乳汁一升飲之永不飲酒
又方鸕鷀屎燒灰水服方寸匕永斷
又方白死蠐螬乾𢷬末和酒與飲永世聞酒名即嘔
神騐
又方酒客吐中肉七枚陰乾燒末服之
法製陳皮消食化氣寬利胸膈美進飲食
&KR1708;香(炒)甘草(炙各二兩)青鹽(炒一兩)乾生薑烏梅肉(各半)
(兩)白檀香(二錢半)
右六味為末外以陳皮半斤湯浸去白淨四兩切作
細條子用水一大盌煎藥末三兩同陳皮條子一處
慢火煮候陳皮極軟控乾少時用乾藥末拌勻焙乾
每服不拘多少細嚼温薑湯下無時
法製㯽榔治酒食過度胸膈膨滿口吐清水一切積
聚
雞心㯽榔(一兩切作小塊)縮砂(取仁)白豆蔲(取仁)丁香(切作細條)粉
草(切作細塊各一兩)橘皮(去白切作細條)生薑(各半斤切作細條)鹽(二兩)
右件用河水兩碗浸一宿次日用慢火砂鍋内煮乾
焙乾入新瓶收每服一撮細嚼酒下或為細末湯調
服亦可
傷勞倦
補中益氣湯(東垣)
黃蓍(病甚熱甚者一錢)人參(三分有嗽去之)甘草(炙五分)當歸身(酒製)
橘皮升麻柴胡(各二分)白术(三分)(薛新甫常用方蓍參术各)
(一錢半歸一錢橘七分柴升各五分)
水二盞煎至一盞量氣弱氣盛臨病斟酌水盞大小
去滓食遠稍熱服如傷重者不過二服而愈若病久
者以權立加減法治之(詳見論中)
硃砂安神丸(見虛煩)
小建中湯(即桂枝芍藥湯)
桂枝(去麄皮)甘草(炙)生薑(切各三兩)芍藥(六兩)大棗(十二枚擘)膠
飴(一斤)
右六味以水七升煮取三升去滓内膠飴更上微火
消解温服一升日三服嘔家不可用建中湯以甜故
也
理中湯(見霍亂)平胃散(見中食)
抵當湯丸(俱見畜血)神聖復氣湯(見腹痛)
白术附子湯
白术附子(炮)陳皮蒼术(製)厚朴(製)半夏(湯泡)茯
苓(去皮)澤瀉(各一兩)猪苓(去皮半兩)肉桂(四錢)
每服五錢水一盞生薑三片煎至半盞食前温服量
虚實加減
草豆蔲丸(見心痛)清暑益氣湯(見傷暑)
當歸補血湯(寶鑑)
黃蓍(一兩)當歸(二錢酒洗)
右㕮咀作一服水三盞煎至一盞去滓温服食前
治虚寒育氣湯以下諸方散見各門及衞生寶鑑中不
復繁引
兔絲子丸(和劑)治腎氣虚損五勞七傷脚膝痠疼面色黧
黑目眩耳鳴心忡氣短時有盜汗小便滑數
兔絲子(酒炮製)鹿茸(去炙毛)澤瀉石龍芮(去土)肉桂
附子(炮去皮各一兩)石斛(去根)熟地黃白茯苓牛膝(酒浸)
(焙)山茱萸肉續斷防風杜仲(製)肉蓯蓉(酒浸)
(焙)補骨脂(去毛酒炒)蓽澄茄巴戟肉沉香蘹香
(炒各七錢半)五味子川芎桑螵蛸(酒浸炒)覆盆子(各半)
(兩)
右為細末酒煮麪糊丸如桐子大每服三十丸酒温
鹽湯任下
十補丸治腎臟虚冷面黑足寒耳聾膝軟小便不利
附子(炮)五味子(各二兩)山茱萸肉山藥牡丹皮
鹿茸(製)桂心茯苓澤瀉(各一兩)
右為末煉蜜丸如桐子大每服六七十丸鹽湯下
治虚熱人參黃蓍散諸方亦散見虚勞各門及寶鑑中
不服繁引
調中益氣湯(東垣)
黃蓍(一錢)人參甘草(炙)當歸白术(各半錢)白芍藥
柴胡升麻(各三分)橘皮(二分)五味子(十五粒)
水二盞煎至一盞去滓温服食前
升陽順氣湯(東垣)
黃蓍(一兩)半夏(三錢湯洗七次)草豆蔲(二錢)神麯(一錢五分炒)升麻
當歸身柴胡陳皮(已上各一錢)甘草(炙)黃蘖(已上)
(各五分)人參(去蘆三分)
右㕮咀每服三錢水二鍾生薑三分煎至一鍾去滓
温服食前
升陽補氣湯(東垣)
厚朴(薑製五分)升麻羌活白芍藥獨活防風
甘草(炙)澤瀉(已上各一錢)生地黃(一錢半)柴胡(二錢半)
右為麤末每服五錢水二盞生薑二片棗二枚煎至
一盞去滓食前大温服
門冬清肺飲(東垣)
紫苑茸(一錢五分)黃耆白芍藥甘草(各一錢)人參(去蘆)
麥門冬(去心各五分)當歸身(三分)五味子(三粒)
右分作二服每服水二盞煎至一盞去滓食後温服
大阿膠丸(見吐血)人參清鎮丸(見咳嗽)
皂角化痰丸(見痰飲)白术和胃丸即和中丸(見不能食)
虚勞
仲景大黃䗪蟲丸結在内者手足脈必相失宜此方
然必兼大補劑瓊玉膏之類服之
大黃(十分古以二錢半為一分當是二兩半蒸)黃芩(二兩)甘草(三兩)桃仁(一升)
杏仁(一升)地黃(一兩)芍藥(四兩)乾漆(一兩)䖟蟲(一升)水蛭(百枚)蠐
螬(一升)䗪蟲
右十二味末之煉蜜為丸小豆大酒飲服五丸日三
服
陳大夫傳仲景百勞丸(見畜血)
四君子湯治真氣虚弱及短氣脈弱
白术人參黃耆茯苓(各等分)
右為麤末每服五錢水一盞煎至七分食遠温服(一方)
(無黃蓍有甘草減半加陳皮各異功散加陳皮半夏名六君子湯)
四物湯益榮衞滋氣血
熟地黃(補血如臍下痛非此不能除乃通腎經之藥也)川芎(治風泄肝木也如□虚頭)
(痛非此不能除乃通肝經之藥)芍藥(和血理脾如腹中虚痛非此不能除乃通脾經之藥也)
當歸(如血刺痛非此不能除乃通腎經之藥)
右為麤末水煎又春則防風四物加防風倍川芎
夏則黃芩四物加黃芩倍芍藥秋則門冬四物
加天門冬倍地黃冬則桂枝四物加桂枝倍當歸
若血虚而腹痛微汗而惡風四物茂桂謂之腹痛
六合若風眩加秦艽羌活謂之風六合若發熱
而煩不能睡卧加黃連梔子謂之熱六合若中濕
身沉重無力身涼微汗加白术茯苓謂之濕六合
若氣虚弱起則無力尫然而倒加厚朴陳皮謂之氣
六合若虚寒脈微自汗氣難布息便清白加乾薑
附子謂之寒六合若身熱脈燥頭昏項強者加柴
胡黃芩若因熱生風者加川芎柴胡防風若目
赤㬥發作雲翳疼痛不可忍宜四物龍膽湯(方見眼目門)
若瘡疾加荆芥酒煎常服若虚煩不得睡加竹
葉人參若虚熱四物與參蘇飲相合名補心湯主
之若煩燥大渴加知母石膏若陰虚致熱與血
相搏口舌乾渴飲水加瓜蔞麥門冬若諸痛有濕
者宜四物與白术相半加天麻茯苓穿山甲酒煎
若四肢腫痛不能行動四物蒼术各半湯主之若
嘔者加白术人參生薑若水停心下微吐逆者加
猪苓茯苓防己若治燥結四物與調胃承氣湯各
半為玉燭散若臟閉澀者加大黃桃仁若老人
風袐加青皮等分煎若流濕潤燥宜四物理中各
半湯若滑瀉者加官桂附子若血痢加膠艾煎
若腹脹加厚朴枳實若虚勞氣弱咳嗽喘滿宜
厚朴六合四物湯四兩厚朴薑製一兩枳實䴸炒半
兩若血氣上衝心腹肋下滿悶宜治氣六合四物
湯四兩加木香㯽榔各一兩若發熱熱者加乾薑
炒黑牡丹皮白芍藥柴胡若虚壯熱似傷寒者加
人參柴胡四物與桂枝麻黃白虎柴胡理中四逆
茱萸承氣涼膈等皆可作各半湯此易老用藥大略
也四物湯加減治婦人雜病方二十六道見婦人
部四物湯加減治姙娠傷寒方名六合湯一十五
道見傷寒部四物湯加減調經方七道見調經
八物湯(偶方四物四君子二方和合也)
白术茯苓人參黃蓍當歸芍藥川
芎熟地黃
右為散每五錢水二盞煎至一盞去滓食後温服
十全大補散治男子婦人諸虚不足五勞七傷不進
飲食久病虚損時發潮熱氣攻骨脊拘急疼痛夜夢
遺精面色痿黃脚膝無力喘嗽中滿脾腎氣弱五心
煩悶並皆治之
肉桂甘草芍藥黃蓍當歸川芎人
參白术茯苓熟地黃(各等分)
右為麤末每服二大錢水一盞生薑三片棗二枚煎
至七分不拘時温服(肉桂芍藥甘草小建中湯也黃蓍與此三物即黃蓍建中湯也)
(人參茯苓白术甘草四君子湯也川芎芍藥當歸地黃四物湯也以其氣血俱衰隂陽並弱法天地之成)
(數故名十全散)
聖愈湯治一切失血或血虚煩渴燥熱睡卧不寧或
瘡證膿水出多五心煩熱作渴等證
熟地黃(生者白製)生地黃當歸(酒拌各一錢)人參黃蓍
(炒)川芎(各二錢)
右水煎服
金剛丸牛膝丸煨腎丸(並見痿)
六味丸(一名地黃丸一名腎氣丸)治腎經不足發熱作渴小便淋閉
氣壅痰𠻳頭目眩暈眼花耳聾咽燥舌痛齒牙不固
腰腿痿軟自汗盜汗便血諸血失音水泛為痰血虚
發熱等證其功不能盡述
熟地黃(八兩杵膏)山茱萸肉乾山藥(各四兩)牡丹皮
白茯苓澤瀉(各三兩)
右各另為末和地黃膏加煉蜜丸桐子大每服七八
十丸空心食前滚湯下
八味丸治命門火衰不能生土以致脾胃虚弱飲食
少思大便不實臍腹疼痛夜多漩溺等證即六味丸
加肉桂附子(各一兩)
加減八味丸治腎水不足虚火上炎發熱作渴口舌
生瘡或牙齦潰爛咽喉作痛或形體憔悴寢汗發熱
五臟齊損即六味丸加肉桂(一兩)五味子(二兩)
黑地黃丸(保命腎加五味子為氣丸)治陽盛陰衰脾胃不足房室
虚損形瘦無力面多青黃而無常色此補氣益胃之
劑也
蒼术(一斤油浸)熟地黃(一斤)五味子(半斤)乾薑(秋冬一兩夏半兩春七錢)
右為細末棗肉丸如梧子大食前米飲或酒服百丸
治血虚久痔甚妙經云腎若燥急食辛以潤之此藥
開腠理生津液通氣又五味子酸以收之此雖陽盛
而不燥熱乃是五臟虚損於内故可益血收氣此藥
類象神品方也
還少丹(楊氏)大補心腎脾胃一切虚損神志俱耗筋力
頓衰腰脚沉重肢體倦怠血氣羸之小便渾濁
乾山藥牛膝(酒浸)遠志(去心)山茱萸(去核)白茯苓(去皮)五
味子巴戟(酒浸去心)肉蓯蓉(酒浸一宿)石菖蒲楮實
杜仲(去麄皮薑汁酒拌同炒斷絲)舶&KR1708;香(各一兩)枸杞子熟地
黃(各二兩)(此據寶鑑所定攷楊氏原方山藥牛膝各一兩半茯苓茱萸楮實杜仲五味巴)
(戟蓯蓉遠志&KR1708;香各一兩菖蒲地黃枸杞各半兩)
右為細末煉蜜同棗肉為丸如桐子大每服三十丸
温酒或鹽湯下日三服食前五日覺有力十日精神
爽半月氣壯二十日目明一月夜思飲食冬月手足
常暖久服令人身體輕健筋骨壯盛悅澤難老更看
體候加減如熱加山梔子(一兩)心氣不寧加麥門冬(一兩)
少精神加五味子(一兩)陽弱加續斷(一兩)常服固齒無瘴
瘧婦人服之容顔悅澤煖子宫去一切病
和中丸(見不能食)
續斷湯(濟生下同)治肝勞虚寒脇痛脹滿攣縮煩悶眼昏不
食
川續斷(酒浸)川芎當歸(酒浸去蘆)陳皮(去白)半夏(製)乾薑
(炮各一兩)肉桂(不見火)炙甘草(各半兩)
㕮咀每服四錢水一盞薑五片煎服無時
麢羊角散治肝勞實熱兩目赤澀煩悶熱壅
麢羊角(鎊)柴胡(去蘆)黃芩當歸決明子羌活
赤芍藥炙甘草(各等分)
煎服法同前續斷湯
遠志飲子治心勞虚寒夢寐驚悸
遠志(去心)茯神(去木)肉桂人參酸棗仁(炒)黃蓍
當歸(酒浸各一兩)甘草(炙半兩)
煎服法同前
酸棗仁湯治心腎水火不交精血虚耗痰飲内蓄怔
忡恍惚夜卧不安
酸棗仁(炮去皮炒一兩半)遠志肉黃蓍蓮肉(去心)羅參
當歸(酒浸焙)白茯苓茯神(各一兩)陳皮(淨)粉草(炙各)
(半兩)
㕮咀每服四錢水一盞半薑二片棗一枚瓦器煎七
分日三服臨卧一服
黃芩湯治心勞實熱口瘡煩渴小便不利
澤瀉梔子仁黃芩麥門冬(去心)木通生地
黃黃連甘草(炙各等分)
每服四錢水一盞薑五片煎服無時
白术散治脾寒虚勞嘔吐不食腹痛泄瀉胸滿喜噫
白术人參草果仁厚朴(製)肉豆蔲(麪裏煨熟取出)
(去麪用豆蔲)陳皮(淨)木香麥蘖(炒各一兩)甘草(炙半兩)
㕮咀每服四錢水一盞薑五片棗一枚煎服無時
小甘露飲治脾勞實熱身體眼目悉黃舌乾咽喉腫
痛
黃芩升麻茵蔯梔子仁桔梗(炒)生地黃
石斛甘草(炙各等分)
每服四錢水一盞薑五片同煎温服無時
温肺湯治肺勞虚寒心腹泠痛胸脇逆滿氣穿背痛
飲食即吐虚乏不足
人參鍾乳粉製半夏肉桂(不見火)橘紅乾
薑(炮各一兩)木香(不見火)甘草(炙各半兩)
煎服法同前
三母湯治肺勞實熱面目浮腫咳𠻳喘急煩熱頰赤
眉節多痛乍寒乍熱
知母貝母(去心膜)杏仁(去皮尖炒)甜葶&KR1047;(炒各半兩)製半夏
秦艽橘紅(各一兩)炙甘草(半兩)
煎服法同前
羊腎丸治腎勞虚寒面腫垢黑腰脊引痛屈伸不利
夢寐驚悸小便白濁
熟地黃(酒蒸焙)杜仲(炒)兔絲子(酒蒸别研)石斛(去根)黃蓍
續斷(酒浸)肉桂磁石(煆醋淬)牛膝(酒浸去蘆)沉香(别研)五加
皮(洗)山藥(炒各一兩)
右為細末用雄羊腎兩對以葱椒酒煮爛入少酒糊
杵丸如梧子大每七十丸空心鹽湯送下
地黃丸治腎勞實熱腹脹耳聾常夢大水
生地黃赤茯苓玄參石菖蒲人參黃
蓍遠志肉(甘草煮)炙甘草(各一兩)
㕮咀每服四錢水一盞薑五片煎服無時
木瓜散治筋虚極脚手拘攣十指甲痛數轉筋甚則
舌卷卵縮唇青面黑
木瓜(去子)虎脛骨(酥炙)五加皮(洗)當歸(酒浸)桑寄生酸
棗仁(製)人參栢子仁黃蓍(各一兩)炙甘草(半兩)
煎服法同前
五加皮湯治筋實極咳則兩脇下痛不可轉動并脚
心痛不可忍手足爪甲青黑四肢筋急
羌活羚羊角(鎊)赤芍藥防風五加皮(洗)秦
艽枳實(麩炒去穰)甘草(炙各半兩)
煎服法同前
茯神湯治脈虛極咳則心痛喉中介介如梗狀甚則
咽腫
茯神(去木)人參遠志(甘草煮去心)通草麥門冬(去心)黃
蓍桔梗(炒)甘草(炙各等分)
㕮咀每服四錢水一盞薑五片煎服無時
麥門冬湯治脈實極氣衰血焦髮落好怒唇口赤甚
麥門冬(去心)遠志(甘草煮去心)人參黃芩生地黃(洗)
茯神石膏(煆各一兩)甘草(炙半兩)
煎服法同前
半夏湯治肉虚極體重連肩脇不能轉動則咳𠻳脹
滿痰飲大便不利
製半夏白术人參茯苓陳皮(淨)附子(炮)
木香肉桂大腹皮炙甘草(各等分)
煎服法同前
薏苡仁散治肉實極肌膚淫淫如鼠走津液開泄或
時痳痺不仁
薏苡仁石膏(煆)川芎肉桂防風防己
羚羊角(鎊)赤芍藥杏仁(去皮麩炒)甘草(炙各等分)
煎服法同前
紫苑湯治氣虛極皮毛焦枯四肢無力喘急短氣
紫苑茸(洗)乾薑(炮)黃蓍人參五味子鍾乳
粉杏仁(麩炒去皮)甘草(炙各等分)
㕮咀每服四錢水一盞薑五片棗一枚煎服無時
前胡湯治氣實極胸胸不利咳逆短氣嘔吐不食
前胡製半夏杏仁(製炒)紫蘇子(炒)枳實(麩炒)淨陳
皮桑白皮(炙)甘草(炙各等分)
㕮咀每服四錢水一盞薑五片煎服無時
鹿角丸治骨虚極面腫垢黑脊痛不能久立血氣衰
憊髮落齒枯甚則喜唾
鹿角(二兩)牛膝(酒浸焙去蘆一兩半)
右為細末煉蜜丸如梧子大每服七十丸空心鹽湯
下
玄參湯治骨實極面色焦枯隱曲膀胱不通牙齒腦
髓苦痛手足酸疼大小便袐
玄參生地黃(洗)製枳殼車前子黃蓍當
歸(酒浸)麥門冬(去心)白芍藥(各一兩)炙甘草(半兩)
㕮咀每服四錢水一盞薑五片煎服無時
磁石丸治精虚極氣瘦悴夢中走泄後遺&KR0377;不已小
小便白濁甚則陰痿
磁石(二兩煆醋淬)肉蓯蓉(酒浸焙)鹿茸(酒蒸)續斷(酒浸)杜仲(薑炒)
赤石脂(煆)巴戟(去心)栢子仁(炒另研)熟地黃(酒蒸焙)山茱
萸肉兔絲子(酒蒸另研)韭子(炒各一兩)
右為細末酒糊丸梧子大每服七十丸空心鹽酒鹽
湯任下
石斛湯治精實極眼視不明齒焦髮落通身虛熱
甚而胸中煩悶夜夢遺精
小草石斛黃蓍麥門冬(去心)生地黃(洗)白茯
苓玄參(各一兩)甘草(炙半兩)
㕮咀每服四錢水一盞薑五片煎服無時
人參養榮湯(和劑)治脾肺俱虚發熱惡寒肢體瘦倦食少
作瀉等證若氣血虚而變見諸證勿論其病勿論其
脈但用此湯其病悉退
白芍藥(一錢五分)人參陳皮黃蓍(蜜炙)桂心當歸
白术甘草(炙各一錢)熟地黃五味子(炒杵)茯苓(各七)
(分半)遠志(五分去心)
右薑棗水煎服
雙和湯(和劑)治虚勞養氣血
白芍藥(七兩半)熟地黃(酒洗)黃蓍(去蘆蜜炙)當歸(去蘆洗酒浸焙)川
芎(各三兩)炙甘草肉桂(不見火各二兩二錢半)
右為末每服三錢水一盞薑三片棗一枚煎七分空
心温服
七珍散(見不能食)
樂令建中湯(和劑)治臟腑虚損身體消瘦潮熱自汗將成
勞瘵此藥大能退虚熱生血氣
前胡細辛(淨)黃蓍(蜜塗炙)人參桂心橘皮(去白)
當歸(洗去土)白芍藥茯苓(去皮)麥門冬(去心)甘草(炙各一兩)
半夏(湯洗七次切七錢半)
每服四錢水一盞薑四片棗一枚煎七分不拘時熱
服
究原雙補丸(簡易)治一切虚損五勞七傷面目黧黑唇口
乾燥目暗耳鳴夜夢驚恐四肢痠疼
鹿角霜(三兩)黃蓍(炙)沉香熟地黃(洗再蒸)兔絲子(酒浸)
(蒸焙)覆盆子(去皮蒂)人參(去蘆)宣木瓜白茯苓(去皮)五味
子(炒)薏苡仁(炒)肉蓯蓉(洗酒浸)石斛(去根炒)當歸(去蘆酒浸)
澤瀉(去土蒸各一兩)麝香(一錢另研)朱砂(半兩為衣别研)
右為末煉蜜丸如桐子大每服七十丸空心鹽湯送
下
十四味建中湯(和劑)治榮衞失調氣血不足積勞虚損形
體羸瘠短氣嗜卧欲成勞瘵
當歸(酒浸焙)白芍藥白术麥門冬(去心)甘草(炙)肉
蓯蓉(酒浸)人參(□)川芎肉桂附子(炮)黃蓍(炙)製
半夏熟地黃(酒蒸焙)茯苓(各等分)
㕮咀每服三錢水一盞薑三片棗一枚空心温服
參术膏治中風虚弱諸藥不應或因用藥失宜耗傷
元氣虚證蜂起但用此藥補其中氣諸證自愈
人參白术(各等分)
右水煎稠湯化服之
黃蓍鼈甲散(見咳𠻳血)
人參散(本事)治邪熱客經絡痰嗽煩熱頭目昏痛盜汗倦
怠一切血熱虚勞
黃芩(半兩)人參白术茯苓赤芍藥半夏麯
柴胡甘草當歸乾葛(各一兩)
每服三錢水一盞薑四片棗二枚煎七分不拘時温
服
易簡逍遙散(元)治血虚勞倦五心煩熱肢體疼痛頭目
昏重心怔頰赤口燥咽乾發熱盜汗減食嗜卧及血
熱相月水不調臍腹脹痛寒熱如瘧又療室女榮
衞不和痰嗽潮熱肌體羸瘦漸成骨蒸(加山梔牡丹皮為加味逍)
(遙散)
白茯苓白术當歸白芍藥柴胡(各一兩)甘
草(半兩)
右㕮咀每服四錢水一鍾煨生薑一塊切片煎至六
分去滓熱服無時
清骨散專退骨蒸勞熱
銀柴胡(一錢五分)胡黃連秦艽鼈甲(醋炙)地骨皮
青蒿知母(各一錢)甘草(五分)
水二鍾煎八分食遠服血虚甚加當歸芍藥生地
嗽多加阿膠麥門冬五味子
秦艽扶羸湯治肺痿骨蒸已成勞嗽或寒或熱聲嗄
不出體虚自汗四肢怠惰
軟柴胡(二錢)人參鼈甲(醋炙)秦艽當歸(酒洗)紫苑
半夏(各一錢)地骨皮(一錢半)甘草(五分)
熱甚者加青蒿汗多加黃蓍去半夏生薑水二鍾薑
三片烏梅大棗各一枚煎七分食後服
保真湯治勞證體虚骨蒸服之決補
當歸生地黃熟地黃黃蓍(蜜水炙)人參白
术甘草白茯苓(各五分)天門冬(去心)麥門冬(去心)白
芍藥黃檗(鹽水炒)五味子知母軟柴胡地
骨皮陳皮(各一錢)蓮心(五分)
水二鍾薑三片棗一枚煎八分食遠服
茯苓補心湯(見鼻衂)鹿茸橘皮煎丸(見不能食)
三才封髓丹(寶鑑)降心火益腎水滋陰養血潤補不燥
天門冬(去心)熟地黃人參(各半兩)黃檗(三兩)砂仁(一兩半)
甘草(七錢半炙)
右六味為末麵糊丸桐子大每服五十丸用蓯蓉半
兩切作片酒一盞浸一宿次日煎三四沸去滓空心
食前送下
天真丹(寶鑑)治下焦陽虚
沉香穿心巴戟(酒浸)蘹香(炒)萆薢(酒浸炒)葫蘆巴(炒香)
破故紙(炒香)琥珀杜仲(䴸炒去絲)黑牽牛(鹽炒去鹽各一兩)官桂
(半兩)
右十味為未用浸酒打糊為丸如桐子大每服五十
丸空心温酒送下鹽湯亦得
天真丸(御藥)治一切亡血過多形槁肢羸食飲不進腸胃
滑泄津液枯竭久服生血養氣暖胃駐顔
精羊肉(七觔去筋膜脂皮批開入下藥末)肉蓯蓉(十兩)當歸(十兩)(二洗)
(去蘆)山藥(濕者去皮十兩)天門冬(去心焙乾一斤)
右四味為末安羊肉内裹縳用無灰酒四缾煮令酒
盡再入水二升煮候肉糜爛再入黃蓍末(五兩)人參
末(三兩)白术末(二兩)熟糯米飯焙乾作餅將前後藥末
和丸梧子大一日二次服三百丸温酒下如難丸用
蒸餅五七枚焙乾入臼中杵千下丸之
生脈散(見中暑)
三才丸
天門冬地黃人參(各等分)
右為末煉蜜丸空心服
霞天膏(見積聚)滚痰丸(見痰飲)
倒倉法(見積聚)當歸龍薈丸(見脇痛)
柴胡飲子(寶鑑)解一切肌骨蒸熱寒熱往來及傷寒發汗
不解或汗後餘熱勞復或婦人經病不快産後但有
此證並宜服之
黃芩甘草(炙)大黃芍藥柴胡人參當
歸(各半兩)
剉散每服四錢水一盞薑三片煎至六分去滓温服
防風當歸飲子(保命)治煩熱皮膚索澤食後煎服宜以此
飲下地黃丸
柴胡人參黃芩甘草防風大黃當
歸芍藥(各半兩)滑石(二錢)
右㕮咀每服五錢水一盞半薑三片煎七分温服如
痰嗽加半夏如大便黃米穀完出驚悸溺血淋閉欬
血衂血自汗頭痛積熱肺痿後與大金花丸
大金花丸
黃檗黃芩黃連山梔(各一兩)
右為細末水丸小豆大每服一百丸温水下日二三
服或大便實加大黃自利如中外熱者此藥作
散煎服名解毒湯腹痛嘔吐欲作利者每服解毒
湯半夏加半夏茯苓厚朴各三錢薑三片如白膿
後重下利後重者加大黃三錢
麥煎散治少男室女骨蒸黃瘦口臭肌熱盜汗婦人
風血攻産四肢
赤茯苓當歸乾漆鼈甲(醋炙)常山大黃(煨)
柴胡白术生地黃石膏(各一兩)甘草(半兩)
右為末每服三錢小麥五十粒水煎食後臨卧服若
有虛汗加麻黃根一兩
秦艽鼈甲散(寶鑑下同)治骨蒸壯熱肌肉消瘦舌紅頰赤氣
麤困倦盜汗
鼈甲(一兩去裙醋炙)柴胡地骨皮(各一兩)秦艽知母
當歸(各半兩)
右為麤末每服半兩水一盞入烏梅一枚青蒿五葉
同煎至七分去滓温服臨卧空心各一服(元戎地骨皮枳殼散)
(有枳殼各等分無青蒿有桃柳枝頭各七箇薑二片又去秦艽當歸加貝母為柴胡鼈甲散大便硬者服)
(之大便溏者半氣半血服逍遙散)
人參地骨皮散治藏中積冷營中熱按之不足舉之
有餘陰不足而陽有餘也
茯苓(半兩)知母石膏(各一兩)地骨皮人參柴胡
生地黃(各一兩五錢)
右㕮咀每服一兩生薑三片棗一枚水煎細細温服
間服生精補虚地黃丸
人參柴胡散即前人參散無黃芩
火鬱湯柴胡升麻湯(俱見發熱)
猪肚丸
牡蠣(煆)白术(各四兩)苦參(三兩)
右為細末以猪肚一具煮極爛剉研如膏和丸如桐
子大每服三十丸米飲送下日三四服此藥神應瘦
者服之即肥莫測其理
傳尸勞
芎歸血餘散(直指)
室女頂門生髮(一小團井水洗去油膩法醋浸一宿日中晒乾紙燃火燒存性)真
川芎(半兩)當歸(三錢)木香桃仁(水浸去皮焙各二錢)安息香
雄黃(各一錢)全蝎(二枚)江上大鯉魚頭(生截斷一枚醋炙酥)
右為末分作四肢每服井水一大碗淨室中煎七分
入紅硬降真香末半錢燒斗斗符入藥月初五更空
心向北目天呪曰瘵神瘵神害我生人吾奉帝敕
服藥保身急急如律令呪五遍面北服藥畢南面吸
生氣入口腹中燒降香置床底下午時又如前服藥
鼈甲生犀散(直指)治瘵疾殺瘵蟲取出惡物
天靈蓋(一具男者色不赤可用女者色赤勿用以檀香煎湯候泠洗呪曰雷公靈電公聖逄)
(傳尸即須應急急如律令呪七遍訖次用酥炙黃)生鼈甲(一枚去裙酥炙黃)虎長
牙(二枚醋炙酥如無則用牙關骨半兩)安息香桃仁(水浸去皮焙)㯽榔
(雞心者各半兩)生犀角木香甘遂降真香乾漆
(杵碎炒烟略盡存性)阿魏(酒浸研各三兩)雷丸(二錢)穿山甲(取四趾醋炙焦)全
蝎(兩個)蚯蚓(十條生碎和藥)
右件為末每服半兩先用豉心四十久粒東向桃李
桑梅小稍各二莖長七寸生藍青七葉青蒿一小握
葱白連根洗五莖石臼内同杵用井水一碗半煎取
一盞入童子尿一盞内藥末煎取七分入麝一字月
初旬五更空心温服即以被覆汗恐汗中有細蟲軟
帛拭之即焚其帛少時必瀉蟲以淨桶盛急鉗取蟲
付烈火焚之並收入磁器中瓦片傳雄黃蓋之泥和
灰扎埋深山絶人行處
天靈蓋散(即前方之變)
天靈蓋(兩指大洗呪炙如前法)㯽榔(如雞心者五枚為末)阿魏(五錢細碎)辰
砂(另研)麝香(另研各二錢半)安息香(銅刀子切入乳缽内研同諸藥拌和七錢半)
連珠甘遂(五錢為末一方不用此味)
右六味研極細和令勻每服三大錢用後湯使下
薤白(二七莖)青蒿(二握)甘草(二莖五寸許)葱白(二七莖)桃枝(以下)
(並用向東南嫩者)柳枝桑白皮(一云桑枝)酸石榴根(一云枝各二握)
(七寸許)
右八味須選淨潔處採用童子小便四升於銀石器
内以文武火煎至一升濾云滓分作三盞將前藥末
調下五更初服男患女煎女患男煎服藥後如覺欲
吐即用白梅肉止之五更盡覺藏腑鳴須轉下蟲及
惡物黃水異糞異物若一服未下如人行五七里又
進一服至天明更進一服並温喫如瀉不止用龍骨
黃連等分為末熟水調下五錢次喫白梅粥補之
五癆麝香散治男子婦人傳尸骨蒸實熱
天靈蓋(二錢半)柴胡(一兩)犀角屑(半兩)甘草(三寸患人中指長男左女)
(右)東引桃枝青蒿東引柳枝石榴皮(四味各一)
(握)阿膠薤白葱白(各七寸)麝香(二錢半)
右為末用童便二升半浸藥一宿明日早晚煎至升
半去滓服之若男病女煎女病男煎忌猫雞犬驢馬
僧尼孕婦生人孝子見之煎成分為三服入㯽榔末
三分温服初服約人行三五里遠便再進一服倘惡
心以白梅含止之服三五服病止即瀉出異物若蟲
如頭髮馬尾身赤口黑身上如螘行不可名狀瀉後
葱粥飲之之同時藥煎補五藏茯神散忌風一月
忌食油膩濕麪鹹味并牛猪雞鴨犬等物服此藥無
不當日瘥凡天下治勞服之亦須累日及年猶未全
去病源者不似此方至年遠重病不過兩劑如病未
多即一劑飲子便當服此
茯神散不問遠年近日取效下蟲紅色便可治肚下
黑次之肚下白色是食髓也萬不一瘥補方服此
白茯神苓苓人參遠志(去心)龍骨肉桂
甘草陳皮(各一兩)當歸五味子(各一兩半)黃蓍(二兩)大
棗(五十六枚)
右為散分作八服每服入棗七枚生薑二錢用水一
升半煎至一升趨前藥後喫亦空心服神效
補肝藏勞極金明散
人參知母茯苓秦艽(去蘆)丁香甘草(炙)石
膏(煆各等分)
右為細末每服二錢水一盞葱白三寸同煎至八分
通口服
補心藏勞極守靈散
白茯苓丁香訶子(各一兩去核)桔梗芍藥羌
活甘草(炙各二錢五分)
右為細末每服二錢入銀耳環一隻葱白三寸同煎
至八分通口服
補脾藏勞極魂停散
白藥子桔梗人參訶子皮茯苓甘草
(炙)丁香(各等分)
右為細末每服二錢水一盞入蜜一匙同煎至八分
通口服
補肺藏勞極虚成散
枳實(去瓤麩炒)秦艽(去蘆)白茯苓芍藥麻黃(去節)玄胡
索當歸(洗淨)&KR1708;香(炒各半兩)甘草(二錢半炙)
右為極細末每服二錢水一盞銀環一對蜜五點煎
至八分通口服
補腎藏虚勞育嬰散
香附子(二錢半炒)黑附子(一枚炮)白蒺藜(二錢半去角)木香(一錢)
白茯苓(半兩)甘草(一錢炙)
右為細末每服二錢水一盞薑七片葱白同煎至七
分空心服
紫河車丹治飛蟲鬼疰虚勞羸瘦喘𠻳氣其法取
首胎男子者以皂角水洗淨次以銚子内用米醋渫
洗控乾將一小小焙籠以紙周圍密糊不令失火氣
或無小焙籠只用小藍子去繫密糊安紫河車於上
用烈火焙更將蓋子蓋之焙令極乾約只有十二三
文重候極乾更入後藥
人參(一兩半)白术(炒)白茯苓茯神當歸熟地
黃(各一兩)木香(半兩)乳香(另研)没藥(各四錢)朱砂(二錢另研)麝香
(二分)
右為細末諸藥和勻以紅酒糊為丸如桐子大每服
五十丸煎人參湯下空心服之日午四服或煉蜜為
丸亦亦
犀角紫河車丸(寶鑑)治傳尸勞三月必平復其餘勞證只
消數服神效
紫河車(一具用米泔浸一宿洗淨焙乾)鼈甲(酥炙)桔梗(去蘆)胡黃連
芍藥大黃敗鼔皮心(醋炙)貝母(去心)龍膽草黃
藥子知母(各二錢半)芒硝犀角(鎊)蓬术(各一錢半)朱砂
(研二錢)
右為細末煉蜜丸如梧子大朱砂為衣空心食前温
酒服二十丸如膈熱食後服重病不過一料
秘方鬼哭飲子專取傳屍勞蟲
天靈蓋(醋炙)鼈甲(醋炙)軟柴胡(各二錢半)木香(一錢二分)鼓心(醋炙)
(黃)安息香阿魏甘草(各一錢)桃仁(去皮尖另研十一枚)貫
衆(二錢半)青蒿(半握)
右十一味細切杵為麤末先以童便二升隔夜浸露
星月下至四更時煎至八分去滓分作三服每服調
蜈蚣散一錢五更初温服穩卧至三點又進一服至
日出時覺腹中欲利如未利再進一服已利勿服
蜈蚣散
赤脚蜈蚣(以竹筒盛薑汁浸焙乾一條)烏雞糞(二錢半先將雞於五日内以火)
(麻子餧之然後取其糞用)㯽榔(二錢半)辰砂(一錢二分半)麝香(一錢另研)
右以五味為細末和勻入前煎藥内服凡合藥宜六
甲建除日忌婦人孝服雞犬見之亦不可令患者知
如利下惡物併蟲急用火燒其病者所穿衣服被褥
盡燒之食葱粥將息以復元氣務要清心靜養
發熱
三黃丸(東垣)治丈夫婦人三焦積熱上焦有熱攻衝眼目
赤腫頭項腫痛口舌生瘡中焦有熱心膈煩燥飲食
不美下焦有熱小便赤澀大便袐結五藏俱熱即生
癰癤瘡痍及治五般痔疾肛門腫痛或下鮮血
黃連(淨)黃芩(淨)大黃(各十兩)
右為細末煉蜜丸如梧子大每服三十丸食後熱水
吞下視藏府虚實加減小兒積熱亦宜服(一方用腦麝為衣丸)
(如豆大夜間噙化一二丸亦好)
瀉白散(錢氏)
桑白皮(炒黃)地骨皮(各一兩)甘草(炒半兩)
右為細末每服二錢水一盞入粳米百粒煎食後服
易老加黃連(海藏云治肺熱傳骨蒸熱自宜用此以直瀉之用山梔黃芩方能瀉熱但當以)
(氣血分之)
涼膈散治大人小兒積熱煩燥多渴面熱唇焦咽燥
舌腫喉閉目赤鼻衂領頰結硬口舌生瘡膽語狂妄
腸胃燥澀便溺閉結睡卧不安一切風壅
梔子仁連翹薄荷黃芩甘草(各一兩半)大黃
芒硝(各半兩)
右為麤末每一兩水二盞竹葉七片煎至一盞去滓
入蜜少許食後服加薑煎亦得去六經熱減大黃芒
硝加桔梗甘草人參防風治肺經邪熱咳𠻳有痰加
半夏涼膈與四物各半服能益血洩熱名雙和散錢
氏去連翹加藿香石膏為瀉黃散(寶鑑連翹四兩硝黃各二兩餘各一)
(兩)
本事方治大人小兒五藏積熱煩燥多渴唇裂喉閉
目赤鼻頷結硬口舌生瘡陽明證傷寒發狂見鬼譫
語大小便閉一切風壅並皆治之
山梔仁甘草赤芍藥(各一兩)大黃朴硝連
翹薄荷葉乾葛(各二兩)
右為散每服二錢水一盞天竹葉七片蜜三匙同煎
至七分去滓食後服唯陽明證傷寒忌下(此藥局方亦載緣味)
(數與用藥大段不同予姪婦忽患熱病欲死付之一服即效後來累服累騐幸勿忽)
白虎湯(仲景)
知母(六兩)石膏(一觔碎)甘草(二兩)粳米(六合)
右四味以水一斗煮米熟湯成去滓温服一升日三
服
地骨皮散(錢氏)治壯熱作渴
地骨皮茯苓甘草柴胡半夏人參
知母(各等分)
右為末每服一二錢水煎
瀉心湯(錢氏)
黃連一兩去鬚為極細末每服一字至半錢一錢
臨卧温水調下(海藏云易老單方瀉心湯出於此乃實邪也實則瀉其心)
導赤散(錢氏正丹溪云導赤散少陽藥也)
生地黃木通甘草(各等分)
右同為末每服三錢水一盞入竹葉七片同煎至五
分食後温服(一本用黃芩不用甘草)
朱砂安神丸(見虚煩)
錢氏安神丸
麥門冬(去心焙)馬牙硝白茯苓乾山藥寒水
石(研)甘草(各半兩)硃砂(一兩研)龍腦(一字研)
右為細末煉蜜為丸如雞頭實大每服半丸砂糖水
化下無時
千金地黃丸(本事)治心熱
黃連(四兩為末)生地黃(半觔研取汁連滓拌黃連末和勻晒乾用)
右再為細末煉蜜丸桐子大門冬湯下三十丸
門冬丸治心經有熱
麥門冬(一兩去心)黃連(半兩)
右為細末蜜丸如桐子大食後熟水下三十丸
清心丸(海藏)治熱
黃檗(二兩生用)麥門冬(去心)黃連(各一兩)龍腦(一錢)
右為末煉蜜丸如桐子大每服十丸臨卧門冬酒下
或薄荷湯亦得
黃連清膈丸(東垣)治心肺間有熱及經中熱
麥門冬(去心一兩)黃連(去蘆五錢)鼠尾黃芩(淨剉三錢)
右為細末煉蜜丸如菉豆大每服二十丸温水送下
無時
朱砂涼膈丸(東垣)治上焦虚熱肺脘咽膈有氣如烟搶上
黃連山梔子(各一兩)人參茯苓(各五錢)朱砂(三錢另研)
腦子(五分另研)
右為細末煉蜜丸如梧子大朱砂為衣熟水送下五
七丸日進三服食後
火府丹(見淋)
瀉黃散(錢氏)
藿香(七錢)山梔仁(一兩)石膏(半兩)甘草(二兩)防風(四兩)
右剉同蜜酒微炒香為細末每服二錢水一盞煎清
汁飲(海藏云此劑瀉肺熱)
調胃承氣湯(仲景)
大黃(去皮酒浸四兩)甘草(炙二兩)芒硝(半升)
右三味㕮咀以水三升煮取一升去滓内芒硝更上
火微煮令沸少少温服
人參黃蓍散(見𠻳血)補中益氣湯(見勞倦)
瀉青丸(見中風)柴胡飲子(見虛勞)
當歸龍薈丸(見脇痛)
回金丸(丹溪)伐肝經火亦審虚實用之
黃連(六兩)吳茱萸(一兩)
右為末粥丸
佐金丸佐肺金以伐肝木之邪
片芩(六兩)吳茱萸(湯洗三次一兩)
右為末粥丸如桐子大每服三五十丸白术陳皮煎
湯下
六味地黃丸(見虛勞)
四順飲子(一名清涼散)
大黃(蒸)甘草(炙)當歸(酒洗)芍藥(各等分)
右㕮咀每服五錢用水一盞半薄荷葉同煎至七分
去滓温服
桃仁承氣湯(見畜血)
桔梗湯(海藏)
桔梗連翹山梔子薄荷黃芩甘草(各等)
(分)
右為麤末竹葉白水煎温服汗之熱服春倍加防
風羌活夏倍加黃芩知母季夏淫兩倍加羌活
秋加桂五錢冬加桂一兩亦可以意消息隨證
加減而用之
清神散(和劑)消風壅化痰涎治頭目眩面熱
檀香(剉)人參(去蘆)羌活(去苗)防風(去蘆各一兩)薄荷(去土)甘草
荆芥穗(各二兩)石膏(研四兩)細辛(去苗焙五錢)
右為末沸湯點服二錢或入茶末點服(此方虚熱可用)
龍腦飲子(和劑)治藴積邪熱咽喉腫痛眼赤口瘡心煩鼻
衂(上中二焦藥也)
砂仁括蔞根(各三兩)藿香葉(二兩四錢)石膏(四兩)甘草(蜜炙)
(六兩)梔子(微炒十二兩)
右為末每服二錢至三錢新汲水入蜜調下
龍腦雞蘇丸治上焦熱除煩解勞去肺熱咳衂血熱
驚悸脾胃熱口甘吐血肝膽熱泣出口苦腎熱神志
不定上而酒毒膈熱消渴下而血滯五淋血崩等疾
薄荷(一觔)麥門冬(去心二兩)甘草(一兩半)生地黃(六兩另末)黃連
(一兩)新蒲黃(炒)黃蓍阿膠(炒)人參(各二兩已上俱末)木通
(二兩)銀柴胡(二兩剉同木通沸湯浸一日夜綾取汁)
右為細末好蜜二觔先煎一兩沸然後下生地黃末
不住手攪時加木通柴胡汁慢火熬膏勿令火緊膏
成然後加前藥末和丸如豌豆大每服二十丸白湯
下虛勞虛煩梔子湯下肺熱黃芩湯下心熱
悸動恍惚人參湯下吐咳唾衂四血去心麥門冬
湯下汗熱防風湯下腎熱黃檗湯下(已上並食後臨卧服)
治五淋及婦人漏下車前子湯下痰𠻳者薑湯
下莖中痛者蒲黃滑石水一鍾調下氣逆橘皮
湯下室女虛勞寒熱潮作柴胡人參湯下
洗心散治心肺積熱風壅上攻頭目昏痛肩背拘急
肢節煩疼口苦唇焦咽喉腫痛痰涎壅滯涕唾稠粘
小便赤澀大便袐滯
白术(一兩半)麻黃當歸荆芥芍藥甘草
大黃(各六兩)
右為細末每服二錢水一盞入生薑薄荷少許同煎
至七分温服
瀉脾散即瀉黃散
貫衆散(寶鑑)解一切諸熱毒或中食毒酒毒藥毒並皆治
之
黃連貫衆甘草駱駝蓬(各三錢)
右為末每服三錢泠水調下
大承氣湯(見大便不通)立效散
八正散石葦散(俱見淋)
三才封髓丹(見虛勞)滋腎丸(見小便不通)
黃連解毒湯(仲景)
黃連(七錢半)黃檗梔子(各半兩)黃芩(一兩)
每服五錢水一盞半煎至一盞去滓熱服未知再服
雄黃解毒丸(見咽喉)妙香丸(疎決腸胃制伏木火見癎)
木香金鈴散(見喘)
大黃散(保命)治上焦熱而煩不能卧睡
山梔仁大黃鬱金(各半兩)甘草(二錢半)
右為末每服五錢水煎温服微利則已
錢氏地黃丸(即六味地黃丸)
柴胡升陽湯(東垣)
柴胡升麻葛根獨活羌活(各半兩)防風(二錢)
(半)甘草(生二錢炙二錢)人參白芍藥(各半兩)
右㕮咀每服半兩水三大盞煎至一盞去滓稍熱服
忌冷物冰水月餘
火鬱湯(東垣)
升麻葛根白芍藥柴胡根(各一兩)炙甘草
防風(各五錢)
右㕮咀每服三四錢水二大盞入連鬚葱白三寸煎
去滓稍熱服
三物黃芩湯(見虚煩)十全大補湯(見虛勞)
瀉血湯(東垣)
生地黃(酒洗炒)熟地黃蒲黃丹參(酒炒)當歸(酒洗)漢
防己(酒洗炒)柴胡(去蘆)甘草稍(炙)羌活(已上各一兩)桃仁(湯浸)
(去皮三錢)
右為麤末每服五錢水一盞半煎一盞去滓空心温
服
退熱湯(東垣)治表中虚熱或遇夜則甚
黃蓍(一錢)柴胡(七分)生甘草黃連(酒製)黃芩芍藥
地骨皮生地黃(去血熱)蒼术(各五分)當歸身升麻
(各三分)
右㕮咀作一服水二盞煎至一盞去滓食遠温服
參蘇飲(易簡)治感冒發熱頭疼或因痰飲凝積發以為熱
並宜服之若感冒發熱亦如服養胃湯法以被蓋卧
連進數服微汗即愈尚有餘熱更徐徐服之自然平
治因痰飲發熱但連日頻進此藥以熱退為期不可
預止雖有前胡乾葛但能解肌耳既有枳殼橘紅輩
自能寬中快膈不致傷脾兼大治中脘痞滿嘔逆惡
心開胃進食無以踰此毋以性涼為疑一切發熱皆
能取效不必拘其所因也小兒室女亦宜服之
乾葛(洗)前胡(去苗)半夏(湯洗七次薑製製炒)人參茯苓(去皮各七)
(分半)枳殼(去瓤麩炒)木香紫蘇葉桔梗(去蘆)甘草(炙)陳
皮(去白各五分)
水一盞半薑七片棗一枚煎六分去滓温服不拘時
(易簡方不用本香只十味)
附紫雪(和劑)療脚氣毒遍内外煩熱不解口中生瘡狂易
叫走瘴疫毒癘卒死温瘧五尸五疰心腹諸疾㽲刺
切痛及解諸熱藥毒發邪熱卒黃等并解蟲毒鬼魅
野道熱毒又治小兒驚癎百病
黃金(一百兩)石膏寒水石磁石滑石
已上四味各三觔搗碎水一斛煮至四斗去滓入下項
犀角屑麢羊角屑青木香(搗碎)沉香(搗碎各五兩)玄
參(洗焙搗碎)升麻(各一觔)甘草(剉炒八兩)丁香(一兩搗碎)
已上八味入前藥汁中再煮取一斗五升去滓入下項
朴硝(精者十觔)消石(四觔如闕芒硝亦得每升重七兩七錢半)
已上二味入前藥汁中微火上煎柳木篦攪不住手
候有七升投在木盆中半日欲凝入下項
朱砂(飛研三兩)麝香當門子(一兩二錢半研)
已上二味入前藥中攪調令勻寒之二日
右件藥成霜雪紫色每服一錢或二錢用冷水調下
大人小兒臨時以意加減食後服
潮熱
參蘇飲(見發熱)小柴胡湯(見往來寒熱)
茯苓補心湯(見鼻衂)十全大補湯
養榮湯八珍散即七珍散加白扁豆(俱見虚勞)
四物二連湯治血虚五心煩熱晝則明了夜則發熱
當歸生地黃白芍藥(炒各一錢)川芎(七分)黃連(炒五分)
胡黃連(三分)
右每服五錢水煎
惡寒
三黃丸(見發熱)小柴胡湯(見往來寒熱)
升陽益胃湯(東垣)
黃蓍(二兩)半夏(湯洗脈濇者可用)人參(去蘆)甘草(炙各一兩)獨活
防風(以秋旺故以辛温瀉之)白芍藥(何故秋旺用人參白术芍藥之類反補旺肺為)
(脾胃虚則肺最受邪故因時而補易為力也)羌活(各五錢)橘皮(四錢不去白)茯
苓(小便利不渴者勿用)柴胡澤瀉(不淋勿用)白术(各三錢)黃連(一錢)
右㕮咀每服三錢水三盞薑五片棗二枚煎至一盞
去滓温服早飯後午飯前服之禁忌如前漸加至五
錢止服藥後如小便利而病加增劇是不宜利小便
當少去茯苓澤瀉若喜食初一二日不可飽食恐胃
再傷以藥力尚淺胃氣不得轉運升發也須薄滋味
或美食助其藥力益升浮之氣而滋其胃氣慎不可
淡食以損藥力而助邪氣之降沉也可以小役形體
使胃與藥得轉運升發慎勿太勞使氣復傷若脾胃
得安靜尢佳若胃氣稍強少食果以助穀藥之力經
云五穀為養五果為助者也(禁忌如前者服藥訖忌語話一二時辰及酒濕)
(麪大料物及冷蒸寒涼淡滲之物)
茯苓丸(見臂痛)
黃耆補胃湯(東垣)
黃蓍(五錢)甘草(三錢)香白芷(二錢五分)藁本升麻(各二錢)草
豆蔲橘皮(各一錢半)麻黃當歸(各一錢)蓮花青皮(七分)
柴胡(六錢)黃檗(少許)
右㕮咀每服五錢水二盞煎至一盞去滓稍熱食前
服
桂枝加附子湯(仲景)
桂枝(去麄皮四兩)附子(三枚炮去皮切作八片)生薑(三兩切)甘草(二兩)
(炙)大棗(二十枚擘)
以水六升煮取二升去滓分温三服
桂枝新加湯(又名桂枝芍藥半夏生薑湯)
桂枝湯内加人參(一兩)芍藥生薑(各三錢)加水四升
巴戟丸(發明)治肝腎俱虚收歛精氣補真戢陽充悅肌膚
進美飲食
白术五味子川巴戟(去心)茴香(炒)熟地黃肉
蓯蓉(酒浸)人參覆盆子兔絲子(酒浸)牡蠣益智
仁骨碎補(洗去毛)白龍骨(各等分)
右十三味為末蜜丸桐子大焙乾每服三十丸食前
米飲下日三服此藥補精氣止汗
神珠丹(一名離珠丹)治下焦元氣虚弱小腹疼痛皮膚燥澀
小便自利足胻寒而逆
杜仲(炒去絲)萆薢巴戟(各二兩)龍骨(一兩)破故紙(三兩炒)
訶子(五箇)胡桃仁(一百二十箇)砂仁(一錢另研)
右九味為末酒糊丸如桐子大硃砂為衣每服三十
丸温酒或鹽湯送下(氣不化小便不利濕肌潤滑熱蒸陰少氣不化氣走小便自利)
(皮膚燥澀為廹津液不能停離珠丹主之弦數首陽䧟於内從外而之内也弦則帶數甲終於甲也緊則)
(帶洪壬終於丙也若弦虛則無火細則有水此二脈從内之外也不宜離珠丹)
胡椒理中丸(見痰飲)
鐵刷湯治積寒痰飲嘔吐不止胸膈不快不下飲食
半夏(四錢湯泡)草豆蔲丁香乾薑(炮)訶子皮(各三錢)
生薑(一兩)
右六味㕮咀水五盞煎至二盞半去滓分三服無時
大吐不止加附子(三錢)生薑(半兩)
桂附丸(寶鑑)療風邪冷氣入乘心絡臟腑暴感風寒上乘
於心令人卒然心痛或引背齊乍間乍甚經久不瘥
川烏(炮去皮臍)黑附(炮去皮臍各三兩)乾薑(炮)赤石脂川椒
(去目微炒)桂(去麄皮各二兩)
右六味為末蜜丸如桐子大每服三十丸温水送下
覺至痛處即止若不止加至五十丸以知為度若早
服無所覺至午時再服二十丸若久心痛服盡一料
終身不發
大建中湯治内虚裏急少氣手足厥冷小腹攣急或
腹滿弦急不能食起即微汗陰縮或腹中寒痛不堪
勞唇口乾精自出或手足乍寒乍熱而煩冤酸疼不
能久立多夢寐
黃蓍當歸桂心芍藥(各二錢)人參甘草(各一)
(錢)半夏(炮焙)黑附子(炮去皮各二錢半)
右八味㕮咀每服五錢水二盞薑三片棗二枚煎至
一盞去滓食前温服
二氣丹助陽退陰正氣和中治内虚裏寒冷氣攻擊
心脇腹滿刺痛泄利無度嘔吐不止自汗時出小便
不禁陽氣漸微手足厥冷及傷寒陰證霍亂轉筋久
下冷痢少氣羸困一切虚寒痼冷
硫黃(細研)肉桂(去麄皮各二錢半)乾薑(炮)硃砂(别研為衣各二錢)黑
附子(大者一枚去皮臍炮製半兩)
右為細末研勻麪糊為丸梧子大每服三十丸空心
煎艾鹽湯下
附子理中丸治脾胃冷弱心腹㽲疼嘔吐瀉利霍亂
轉筋體冷微汗手足厥冷心下逆冷滿悶腹中雷鳴
飲食不進及一切沉寒痼冷並皆治之
人參(去蘆)附子(炮去皮臍)乾薑(炮)甘草(炙)白术(各等分)
右為末煉蜜和丸每一兩作十丸每服一丸以水一
盞化破煎至七分稍熱服食前
八味丸還少丹
天真丹雙和湯(俱見虚勞)
定志丸(見驚)
益黃散(錢氏)
陳皮(一兩)青皮訶子肉甘草(各半兩)丁香(二錢)
右為細末每服二錢或三錢水煎服(海藏云此劑瀉脾以燥濕)
小青龍湯(見咳𠻳)四逆湯(見厥)
大已寒丸(和劑)治藏府虚寒心腹㽲痛泄瀉腸鳴自利自
汗米穀不化手足厥冷
蓽撥肉桂(各四兩)乾薑(炮)良薑(各六兩)
右為細末水煮麪糊丸如梧子大每服二十丸米飲
湯下食前服
往來寒熱
小柴胡湯(仲景)治傷寒四五日往來寒熱胸滯心煩喜嘔
風温身熱少陽發熱
柴胡(半觔)黃芩人參甘草生薑(各三兩)半夏(半觔)
(洗)大棗(十二枚擘)
右七味水一斗煮取六升去滓再煎取三升温服一
升日三服
加味小柴胡湯即前方加山梔牡丹皮
柴胡四物湯(保命)治日久虛勞微有寒熱脈沉而數
川芎當歸芍藥熟地黃(各一錢半)柴胡(八錢)人參
黃芩甘草半夏(各三錢)
右為末水煎服
解風湯(宣明)治中風寒熱頭目昏眩肢體疼痛手足麻脾
上膈壅滯
人參川芎獨活甘草麻黃(去節湯洗焙各一兩)細
辛(半兩)
右為末每服三錢水一盞生薑五片薄荷葉少許同
煎至八分不拘時服
防風湯治中風寒熱
防風甘草黃芩桂枝當歸白茯苓(各一)
(兩)秦艽乾葛(各一兩半)杏仁(五十枚)
右為散水酒薑棗煎服
調中湯(寶鑑)
白茯苓乾薑白术甘草(各等分)
每服五錢水一盞半煎七分服
地骨皮散(雲岐)
柴胡地骨皮桑白皮枳殼前胡黃蓍
(各七錢半)白茯苓五加皮人參甘草桂心
芍藥(白條各半兩)
右每服三錢生薑三片水煎服
柴胡散
柴胡黃蓍赤茯苓白术(各二兩)人參地骨
皮枳殼(麩炒)桔梗桑白皮赤芍藥生地黃
(各七錢半)麥門冬(去心三兩)甘草(半兩)
右每服四錢薑五片水煎服
柴胡清肝散(見耳衂)
佐金丸治肝火脇肋刺痛往來寒熱頭目作痛泄瀉
淋閉一切肝火之證並皆治之(見發熱)
黃蓍丸治産後蓐勞寒熱進退頭目眩痛骨節痠疼
氣力虚乏
黃蓍鼈甲當歸(炒各一兩)桂心白芍藥續斷
川芎牛膝蓯蓉沈香栢子仁枳殼
(各六錢半)五味子熟地黃(各半兩)
右為細末煉蜜為丸如桐子大每服四五十丸粥飲
下食後
抑陰地黃丸(本事)
生地黃(三兩)柴胡秦艽黃芩(各半兩)赤芍藥(一兩)
右細末煉蜜丸如桐子大每服三十丸烏梅湯吞下
不拘時候日三服昔齊褚澄療師尼寡婦别制方蓋
有為也此二種寡居獨陰無陽慾心萌而多不遂是
以陰陽交爭乍寒乍熱全類温瘧久則為勞嘗讀史
記倉公傳濟北王待人韓女病腰背痛寒熱衆醫皆
以為寒熱也倉公曰病得之欲男子不可得也何以
知其然胗其脈肝脈弦出寸口是以知之蓋男子以
精為主婦人以血為主男子精盛則思室婦人血盛
則懷胎夫肝攝血故也厥陰弦出寸口又上魚際則
陰血盛可知褚澄之言信有為矣(右地黃丸雖曰抑陰實補陰瀉陽之)
(劑也)
外熱内寒外寒内熱
桂枝湯(見傷濕)小柴胡湯(見往來寒熱)
白虎湯(見發熱)
桂枝麻黃各半湯
桂枝(去麄皮一兩六錢六分羡)芍藥生薑(切)甘草(炙)麻黃(各一)
(兩去節)大棗(四枚)杏仁(二十四枚湯浸去皮尖及雙仁者)
右七味以水五升先煮麻黃一二沸去上沫内諸藥
煮取一升八合去滓温服六合
上熱下寒上寒下熱
既濟解毒湯(寶鑑)治上熱頭目赤腫而痛胸膈煩悶不得
安臨身半以下皆寒足胻尤甚大便微祕
大黃(酒煨大便利勿用)黃連(酒炒)黃芩(酒炒)甘草(炙)桔梗(各二錢)
柴胡升麻連翹當歸身(各一錢)
右㕮咀作一服水二鍾煎至一鍾去滓食後温服忌
酒濕麪大料物及生冷硬物
瘧
桂枝加芍藥湯(保命下同)
桂枝(三錢)黃蓍知母石膏芍藥(各半兩)
右為麤末每服五七錢水煎
桂枝黃芩湯
柴胡(一兩二錢)黃芩人參甘草(各四錢半)半夏(四錢)石膏
知母(各五錢)桂枝(二錢)
右為麤末依前煎服
四逆湯(見厥)通脈四逆湯(見泄瀉)芍藥甘草湯(見腹痛)
桂枝加當歸芍藥湯即桂枝湯加當歸芍藥
小柴胡湯(見往來寒熱)黃芩芍藥湯(見滯下)白虎湯(見發熱)
小建中湯(見勞倦)異攻散即四君子湯加陳皮
四物柴胡苦練附子湯即四物湯加三物(見虚勞)
桂枝羌活湯(保命下同)
桂枝羌活防風甘草(炙各半兩)
右為麤末每服半兩水一盞半煎至一盞迎發而服
之吐者加半夏麯(等分)
麻黃羌活湯
麻黃(去節)羌活防風甘草(炙各半兩)
同前服法如吐加半夏麯(等分)
麻黃黃芩湯
麻黃(一兩去節)桃仁(三十枚去皮)黃芩(五錢)甘草(炙三錢)桂枝(二錢)
(半)
右為細末同前服法桃仁味苦甘辛肝者血之海血
受邪則肝氣燥經所謂肝苦急急食甘以綏之故桃
仁散血緩肝謂邪氣深遠而入血故夜發乃陰經有
邪此湯發散血中風寒之劑
白芷湯
白芷(一兩)知母(一兩七錢)石膏(四兩)
右為麤末同前法煎服
桂枝石膏湯
桂枝(五錢)石膏知母(各一兩半)黃芩(一兩)
右為麤末分作三服水一盞同煎服
大柴胡湯
柴胡(半觔)黃芩芍藥(各三兩)半夏(半升洗)生薑(五兩切)枳
殼(四枚炙)大棗(十二枚擘)大黃(二兩)
右七味以水一斗二升煮取六升去滓再煎温服一
升日三服
大承氣湯(見大便不通)桃仁承氣湯(見畜血)
柴胡桂薑湯
柴胡(半觔)桂枝(三兩去麄皮)括蔞根(四兩)乾薑黃芩牡
蠣(煆各二兩)甘草(一兩炙)
右七味以水一斗二升煮取六升去滓再煎取三升
温服一升日三服
白虎加桂枝湯(金匱)脈經云朝發暮解暮發朝解
知母(六兩)甘草(炙二兩)石膏(一觔)桂(去麄皮三兩)粳米(二合)
右剉散每五錢水一盞半煎至八分去滓温服汗出
即愈
蜀漆散(金匱)
蜀漆(燒去腥)雲母(燒三日夜)龍骨(等分)
右杵為散未發前以漿水服半錢七如温瘧加蜀漆
一盞臨發時服一錢七
牡蠣湯治牡瘧
牡蠣(四兩熬)麻黃(去節)蜀漆(各三兩)甘草(二兩)
以水八升先煮蜀漆麻黃去上沫得六升内諸藥煮
取二升温服一升若吐則勿更服
五苓散(見消癉)神佑丸(見痰飲)
甘露飲即桂苓甘露飲(見霍亂)
人參柴胡飲子(事親)
人參柴胡黃芩甘草大黃當歸芍
藥(各等分)
右為麤末每服三錢水一盞生薑三片煎至七分去
滓温服
平胃散(見中食)理中湯(見痞)
藿香正氣散(見中風)不换金正氣散(見中寒)
對金飲子(和劑)治寒熱瘧疾愈後調理脾胃
橘紅(炒赤黃色半觔)厚朴(薑製)蒼术(製)甘草(炙各二兩)
㕮咀每服四錢水一盞薑三片棗一枚煎服一方加
草果倍用蒼术名草果平胃散
五積散(見中寒)
人參養胃湯(和劑)(加桂治感寒發瘧)
草果茯苓人參(去蘆各半兩)甘草(炙七錢)橘紅(七錢半)
厚朴(去麄皮薑製)蒼术(湯洗炒)半夏(湯洗各一兩)藿香(洗去土五錢)
右㕮咀每服四錢水一盞半薑七片烏梅一枚煎至
七分去滓熱服(脈弱無力或寒多者加乾薑附子加脈洪有力熱多者加黃芩黃連柴胡)
(橘朴蒼藿香發散也半最茯劫痰也人參虚人宜)
薑附湯附子理中湯(並見中寒)香薷飲(見傷暑)
縮脾飲(見中暑)消暑丸(見傷暑)竹葉石膏湯(見消癉)
除濕湯(見中濕)术附湯(見心痛)
四獸湯(簡易)治食瘧諸瘧和胃消痰
半夏(製)人參茯苓白术橘紅草果生
薑烏梅大棗(各等分)甘草(炙減半)
右以鹽少許淹食頃濕紙厚裹慢火煨香熟每服四
錢水一椀煎半温服
紅丸子(見傷食)
洽瘴木香丸(直指)
牽牛(一觔淘去浮者焙搗取末四兩别頓)雞心㯽榔陳橘紅(各二兩)
青木香人參熟附子厚朴(製)官桂(去麄皮)京
三稜羌活獨活乾薑(炮)甘草(炙)川芎川
大黃(剉焙)芍藥(各半兩)肉豆䓻(六個)
右為末磁器密收臨用秤牽牛末一兩諸藥末共一
兩研和煉蜜丸桐子大每服二十丸橘皮煎湯下以
通利為度
觀音丸(直指)取下暑毒瘴毒
圓白半夏(生)烏梅肉母丁香川巴豆(不去油每件各)
(十枚)
右為末薑麪糊丸麻子大上下以厚紙蓋貼有油又
再易紙每服五丸臨卧冷水下此方舟人於海角遇
一白衣授之
清脾飲(濟生)治癉瘧脈來弦數但熱不寒或熱多寒少口
苦咽乾小便赤澀
青皮厚朴(薑製)白术草果仁柴胡(去蘆)茯苓(去皮)
黃芩半夏(湯洗七次)甘草(炙各等分)
每服四錢水一盞半生薑三片棗一枚未發前服忌
生冷油膩
草果飲(和劑)治寒熱瘧疾初愈服此進食理脾
草果仁紫蘇良薑(炒)川芎青皮(去白炒)白芷
甘草(炒各等分)
右㕮咀每服四錢水一鍾薑三片煎熱服
七棗湯(濟生)治五藏氣虚陰陽相勝痎瘧發作無時或寒
多熱少或單寒者
附子(一枚炮製以鹽水浸再炮如此七次不浸去皮臍又方以川烏代附子以水調陳壁土為)
(糊浸炮七次)
右分作二服每服水一碗薑七片棗七枚煎七分臨
發日早温服
驅瘧飲(和劑)
前胡柴胡(各四兩)桂心桔梗厚朴半夏(各三)
(兩)黃蓍乾薑(炮)甘草(各二兩)
每服四錢水一盞半薑三片棗四枚煎七分不拘時
温服
參蘇飲(見發熱)
柴朴湯
柴胡獨活前胡黃芩蒼术厚朴陳
皮半夏麯白茯苓藿香(各一錢)甘草(三分)
水二鍾生薑五片煎一鍾發日五更服氣弱加人
參白术食不尅化加神麯麥芽山查
七香丸(見傷食)
加味香薷飲
香薷(二錢)厚朴(製)扁豆(炒)白术(炒)白芍藥(炒)陳皮
白茯苓黃芩(各一錢)黃連(薑汁炙)甘草(炙)猪苓澤
瀉(各五分)木瓜(七分)
右生薑煎服口渴實者加天花粉葛根知母虚者加
五味子麥門冬人參
交加雙解飲子(和劑)治瘧疾辟瘴氣神效
肉豆蔲草豆蔲(各二枚一枚用水和麪裹煨一枚生用)厚朴(二寸一半)
(用薑汁浸炙一半生用)甘草(大者二兩一半炙用一半生用)生薑(二塊如棗大一塊濕)
(紙裹煨一塊生用)
每服分一半用水一碗煎至一大盞去滓空心服
雄黃散
雄黃瓜蒂赤小豆(各等分)
右為細末每服半錢温水調下以吐為度
小胃丹(見痰飲)
鼈甲煎丸(金匱)治瘧母
鼈甲(炙三兩)烏扇(燒)黃芩鼠婦(熬)大黃桂枝
石韋(去毛)厚朴紫葳阿膠(各七錢半)乾薑人參
瞿麥桃仁(各五錢)柴胡蜣蛝(熬各一兩五錢)芍藥牡
丹皮䗪蟲(炒各一兩二錢半)蜂窠(炙一兩)葶&KR1047;(炒)半夏(各二)
(錢半)赤硝(三兩)
右二十三味為末取煆灶下灰一斗清酒一斛五斗
浸灰候酒盡一半著鼈甲於中煮令泛爛如膠漆絞
取汁内諸藥煎為丸如桐子大空心服七丸日三服
(千金方用鼈甲十二片又以海藻三分大戟一分䗪蟲五分無鼠婦赤硝味以鼈甲煎和諸藥為丸)
瘧母丸
青皮桃仁紅花神麯麥芽鼈甲(醋煮為君)
三稜蓬术海粉香附(俱用醋炙)
右為末神麯糊為丸如桐子大每服五七十丸白湯
下
鼈甲飲子(濟生)治瘧疾久不愈脇下痞滿腹中結塊名曰
瘧母
鼈甲(醋炙)白术黃蓍甘草(炙)菓仁檳榔川
芎白芍藥橘紅甘草(炙)厚朴(製各等分)
右㕮咀四錢水一盞薑七片棗一枚烏梅少許煎七
分温服無時
消癖丸治瘧母停水結癖腹脇堅痛
芫花(炒)辰砂(研細等分)
右為細末蜜丸小豆大每服十丸濃棗湯下後即服
養脾湯
碧霞丹(百一)治久瘧不愈
巴豆(取肉去油别研按東方甲乙木)肉桂(去麄皮研細火按南方丙丁)硫黃(去砂)
(石細研按中央戊己土)白礬(别研細按西方庚辛金)青黛(别研細按北方壬癸水)
右件等分五月一日修治用紙裹以盤盛依前方位
排定忌猫犬婦人見之安頓淨神前端午日午時用
五家粽尖和藥令勻丸梧子大令患人以綿裹一丸
塞鼻中男左女右於未發前一日安之約度尋常發
過少許方除
芎歸鼈甲飲治勞瘧表裏俱虚真元未復疾雖暫止
少勞復來
川芎當歸鼈甲(醋炙)茯苓青皮陳皮半
夏芍藥
右㕮咀各等分每貼二兩用水二鍾生薑五片棗二
枚烏梅一枚煎至一鍾食遠服熱多加柴胡寒多加
草菓
四將軍飲治寒熱瘧疾作而仆厥手足俱冷昏不知
人此雖一時急用之有驗
附子(炮去皮二錢)訶子(二錢半)陳皮(三錢)甘草(一錢半)
右作一服水二鍾生薑七片棗七枚煎至一鍾不拘
時服
袪瘧飲三發後可用因其衰而減之立效
知母(去毛淨鹽酒炒過五錢)貝母(去心丸分)陳皮(去白)山查肉枳
實(去瓤各一錢半)檳榔(八分)柴胡(去苗淨七分)紫蘇(一錢)甘草(去皮炙三)
(分)
用水二鍾煎至一鍾滓亦用水二鍾煎至八分俱露
一宿臨發日天明服頭煎未發前一個時辰服二煎
又方史崇質傳云得之四明胡君屢試屢騐
黃蓍(蜜炙一錢六分)人參白术白茯苓砂仁草
菓陳皮(去白)五味子(各一錢)甘草(七分)烏梅(三枚去核)
水二鍾生薑三片棗二枚煎一鍾温服
厥
參蓍益氣湯治氣虚陽厥脈伏手足厥冷
人參黃蓍白术(各一錢半)五味子(二十粒搥碎)麥門冬
(去心)陳皮炙甘草(各一錢)陽虚加附子(童便煮一錢)
水二鍾薑三片棗二枚煎八分食前服
芎歸養榮湯治血虚陰厥脈伏虚細四肢厥冷
當歸(酒洗)川芎白芍藥(煨各一錢半)熟地黃黃檗(酒炒)
知母(酒炒各一錢)枸杞子麥門冬(去心各八分)甘草(五分)
水二鍾煎八分入竹&KR0377;半盞薑汁二三匙食前服
升陽散火湯治熱厥(即柴胡升陽湯見發熱)
六味丸(壯水之主以制陽光)八味丸(益火之原以消陰翳並見虚勞)
四逆湯治陰證脈沈身痛而厥
甘草(炙二兩)乾薑(一兩半炮)附子(一枚去皮破八片生用)
右㕮咀以水三升煮取一升二合去滓分温再服強
人可大附子一枚乾薑三兩
白虎湯(見發熱)
升陽洩火湯(一名補脾胃瀉陰火升陽湯)
羌活黃蓍甘草(炙)蒼术(米泔浸去黑皮切片曝乾剉碎秤各一兩)
人參黃芩(各七錢)柴胡(一兩半)黃連(去鬚酒製半兩)升麻(八錢)
石膏(少許長夏微用過時去之從權)
右㕮咀每服秤三錢水二盞煎至一盞去滓大温服
早飯後午飯前間日服
大柴胡湯(見瘧)附子理中湯(見中寒)理中湯(見勞倦)
滋腎丸(見小便不通)既濟解毒湯(見上熱下寒)大承氣湯(見大便不通)
加減白通湯(寶鑑)治形寒飲冷大便自利完穀不化臍腹
冷痛足胻寒而逆
附子(炮去皮)乾薑(炮各一兩)官桂(去麄皮)甘草(炙)草豆蔲(麵裹)
(煨)半夏(湯炮七次)人參白术(各半兩)
每服五錢水二盞半生薑五片葱白五根煎一盞三
分去滓空心宿食盡温服
瓜蒂散(見傷食)稀涎散(見中風)導痰湯(見痰飲)
八味順氣散(見中風)調氣散四七湯(並見氣)
小續命湯(見中風)葛花解醒湯(見傷飲)還魂湯(見卒中)
返魂丹治尸厥不語
朱砂(水飛)雄黃(另研水飛)生玳瑁屑麝香(另研)白芥子(各二)
(錢半)
右件藥同研如粉於甆器中熔安息香和丸如菉豆
大或衝惡不語每服五丸用童便化下小兒熱風只
服一丸
證治凖繩卷二十
