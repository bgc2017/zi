證治凖繩卷八十八
明王肯堂撰
幼科
心臟門
蛆痘
袁天地間有形化者有氣化者形化者由於胎卵氣化
者忽焉成形痘之有蛆形化氣化兼之也近有華峰道
人隱吳山治痘有一小兒患痘時届十一月感發之候
痘經正順囊廓鼎竦忽頭項上惡癢難忍手搔難禁遂
於潰破處將銀簪挑之則見其蟲如絲細而長有寸遂
以香油取盡花椒湯洗之癢即止愚按寒冬蟄令豈有
蟲乎兹迺氣化然也又有一患痘者時値炎熱之際頭
項上如前作癢予視之見其蟲如米粒囊中或二三盤
據焉此乃蠅蚋聚齧膿血形化焉也先哲云蛆痘不死
以其梟毒盡發於外也
治痘瘡生蛆方經霜桑葉野薄荷煎湯洗之其
蛆自去或先用艾條熏之後增紫蘇甘草煎湯洗之
禁雄黃礬石等藥
驗頭面論曰輕者頭面少又胡荽酒法不欲噴頭面以
諸陽之會在於頭心之華在於面痘為陽毒而心主之
故痘瘡頭面稠密者重頭面預腫者凶頭面瘡破爛腥
臭者凶欲占瘡之輕重吉凶莫如頭面也人之一身
内則心為君主外則頭為元首病有真心痛真頭痛以
見不可輕犯也經曰頭者精明之府頭傾視深精神棄
矣故占人之生死者亦莫如頭凡瘡初出從他處先見
漸登於頭起發收靨皆然他皆有瘡而頭獨稀此佳兆
也若於頭額之間先出先戴漿先乾收先破損其瘡稠
密無縫肉下浮腫皮上濺起粗膚者皆凶惟瘡遍身俱
收而頭上不收或熟自破或膿出結如堆積者不須怪
盖天地之化孤陽不生孤隂不長陽變隂合彼此相成
頭者諸陽之會無隂相濟所以難收也又病閉目搖頭
者死此陽脉不治謂之心絶也經曰十二經脉三百
六十五絡其氣皆上走於面而走空竅又肝開竅於目
肺開竅於鼻脾開竅於口心腎開竅於耳又修真家云
面有七竅内應乎心又相術但觀人之面以知禍福可
見面不可敗也凡瘡稠密七竅閉塞敗面者凶以臟腑
經絡之氣皆病也又諸陽皆聚於面痘為陽毒初出之
時必先於面然面有部位其候不同額屬心離火之位
火性急烈不可輕犯凡瘡出現泡漿乾收先從額上起
者凶左頰屬肝震木之位右頰屬肺兊金之位二處不
論先後但瘡欲磊落堅厚若模糊成塊浮嫰易破潰爛
灌腫者凶盖肝藏魂肺藏魄肝肺俱敗魂魄以離故凡
病兩腮冷或木硬者死頦屬腎坎水之位此處先出先
壯先靨者吉盖瘡疹出於腎則吉入於腎則凶也鼻屬
脾坤土之位亦不論先後但不欲模糊早乾收也若未
成漿鼻頭先乾黃色凶此脾土將敗真臟色見也薛
聞人氏云痘疹屬火證其面色赤者為順甚者為熱若
肝木尅制脾土致面色青者是為逆也急用四君升麻
柴胡調補脾胃色正纔治竊謂前證若傷食而嘔吐搐
搦脾氣受傷而瀉利搐搦或厥逆皆慢脾風之漸也用
人參理中湯(泄利)加柴胡鈎藤鈎治之或有少誤多致
不起若有痘毒内外鬱蒸發出遇風寒相摶凝滯於肌
肉遍身皮膚青色者用透肌散胃傷則生風嘔吐脾傷
則生風厥逆用五味異功散加天麻若瘡密熱盛便袐
飲冷面赤者用犀角觧毒散灌漿之後發熱煩躁作渴
面赤者用當歸補血湯足熱腰痛目睛赤者地黃丸皆
要法也一小兒出痘飲冷過多腹痛面青手足並冷
此寒邪傷脾而虛寒也用附子理中湯一劑而痛止用
人參一兩薑一錢二劑而膿灌又用人參煎湯代茶與
飲月餘而靨一小兒出痘面色青手足冷此寒水侮
土也非十二味異功散不能救不信乃服疎通之藥殁
而遍身皆青
人中為隂陽之分故趙子昂以泰卦象之人中而上分
為三部人中而下亦分為三部髮際之上陽之上也兩
眉之間陽之中也山根已下陽之下也自口至兩乳間
隂之上也自心蔽骨至隂毛際隂之中也自隂而下隂
之下也凡瘡之出現起發收靨自人中而分上下循序
隂陽和暢雖多且密亦可言吉若或舛差雖是稀少亦
可言凶此有伏也發熱之時面色明瑩者吉面赤若
塗硃者重此邪氣拂鬱於陽明胃與大腸也陽明經上
循於面故赤也宜以清凉觧毒之藥少通利之面垢慘
黯者凶瘡疹之火發自少陽面垢者少陽候見也鍼經
云少陽病甚則面微壅宜表裏䨇觧盖少陽從中治也
驗耳目鼻經曰腎通竅於耳耳者腎之外候也腎之為
臟水臟也天一生水受氣之初先生兩腎而一隂藏焉
又有相火存乎命門之中瘡疹發熱耳獨凉者瘡疹為
火腎不受邪存水之主以制陽光也如耳反熱則水不
勝火將有歸腎之變痘瘡之候先觀耳後有紅縷者盖
手少陽三焦之脉從膻中上出缺盆繫耳後直上出耳
角紅者火色也此瘡疹之火發自少陽自見於其經也
凡瘡自耳先出末及成漿耳輪先靨者漸萌歸腎之勢
矣
目别見經曰肺通竅於鼻瘡疹發熱之初噴嚏者火
邪上干於肺外應於鼻而癢則嚏鼻乾黑燥者火形於
金金體本燥得火反甚急宜清金瀉火以觧其毒鼻衂
者血得熱而妄行故衂出於鼻急與凉血瀉火以觧其
毒鼻流清涕者疹也疹發於心心肺相連以火煉金熱
極而反化為水也瘡出之後鼻塞不通者熱也火主䐜
脹瘡已成漿收靨之時鼻塞不得息者此鼻内有瘡膿
涕粘結可用金銀小簪子以通之如瘡末成漿鼻端先
乾者凶經曰臟真高於肺以行榮衛隂陽也邪火刑肺
肺敗不能輸精於皮毛故皮毛焦枯先見於鼻榮衛不
行隂陽不續以漸遍身皆乾枯而死矣凡瘡變壊鼻中
血出者涕自流出者鼻孔開張喘急者肺絶之候皆死
證也
驗唇口牙齒脾之竅通於口其華在唇四白脉訣曰應
唇通口氣瘡疹發熱之初口中和唇色紅潤者吉如口
燥唇裂其毒必甚急觧之瘡出稠密唇口瘡子相粘諸
瘡未發此瘡先已戴漿諸瘡未收此瘡先已焦黑者凶
面瘡腫灌唇上瘡裂成塊乾濺者重如瘡出太密口中
臭氣者臟腑敗壊故臭出於口也瘡欲變壊唇上縮者
脾絶也唇下自呷者魚口也口中涎如膠粘者脾津竭
也皆不可治疹家唇口生瘡聲啞者狐惑證也不急治
之殺人
上片牙隷於坤土乃足陽明胃脉之貫絡也下片牙隸
於乾金乃手陽明大腸脉之貫絡也瘡疹發熱之初口
開前板齒燥者裏熱也宜以清凉之劑微觧之咬牙者
牙乃骨之餘腎主骨寒戰咬牙毒歸於腎必死如發熱
咬牙者有欠則為肝熱有上竄則為心熱此欲作搐也
瘡已收靨牙齦潰爛者此肉瘡未得平復也勿作走馬
疳瘡治之疹後牙齦潰爛血出肉黑氣臭者此方是走
馬疳也
驗喉舌咽喉别見舌者心之候脉訣曰外應舌將榮
又脾之脉絡於舌舌之在人延納飲食主持聲音其用
亦大矣瘡疹發熱其舌紅潤者吉舌燥如芒刺者裏熱
甚也急觧之鍼經曰熱病口乾舌黑者死吐舌者脾有
熱也脾藏微熱則舌絡微緊時時舒舌勿用冷藥及下
之或飲水者醫疑為熱而下之誤也飲水者脾胃虚津
液少故耳瘡出之後舌上稠密出如堆粟破如蜂窠者
危更加飲水則瘡食物則噦聲啞不出者必死之證瘡
出太甚弄舌者凶
驗頸項經曰東風生於春病在肝俞在頸項頸項者生
氣之本也又曰天氣通於肺地氣通於嗌天食人以五
氣喉者氣之所由也故喉主天氣地食人以五味咽者
味之所由也故咽主地氣頸項者咽喉之管束也又三
陽之脉自頸而上三隂之脉自頸而還頸項者隂陽之
道路也痘瘡之候頸項欲疎若纏項而出稠密太甚者
謂之鎻項廢其管束阻其道路上不得降下不得升内
者不出外者不入經曰出入廢則神機化滅升降息則
氣立孤危此死之徵也凡病深項軟者死骨敗也
驗胷腹經曰凡刺胸腹者必避五臟胸腹者臟腑之郭
也又曰鬲肓之上中有父母盖言心肺也故痘瘡輕者
胸前無胸腹出太甚者必重也其中於藏各有期日凡
病深喘急胸骨扇動者肺焦脹也左乳下動脉突出者
宗脉絶也皆不可治瘡疹腹痛者毒未盡也更宜詳審
驗手足四肢者諸陽之本瘡出欲疎其發欲透其靨欲
齊如應出不出應發不發應收不收此脾胃氣虚不能
旁達四肢也發熱手尋衣領亂捻物者肝熱也手搯眉
目鼻口者肺熱也手足搐搦者心肝風火相摶也各隨
其臟而瀉之足凉者此常候也瘡疹腎不受邪腎主足
故足宜凉手足冷者脾臟怯也四肢皆禀氣於胃而不
得至經必因於脾乃得禀也脾怯不能為胃行其津液
故冷耳宜温之瘡已出現手足多水泡者此肝勝脾衰
為鬼賊宜急治之不久便生癢塌也如遍身皆發手足
不透是空殼者此脾胃虚弱津液耗竭榮衛凝澀故其
毒亦鬱而不發也不能食者死能食者必發癰疽瘡勢
太甚手足冷者不治瘡未成漿手足皮脫者必死瘡已
正靨惟足不收者足為純隂無陽相濟所以收遲玉函
經曰孤陽寡隂即不中譬取鰥夫及寡婦如瘡始成漿
他處未收手足心先靨者其後必生怪疾也瘡靨之後
手足關節腫痛者必發癰也瘡癢手足搔亂者凶
驗寢卧夫衛氣者晝則行陽夜則行隂行陽則寤行隂
則寐人之常也瘡疹發熱便昏睡者心主熱脾主困心
受氣於脾故發熱昏睡此常候也起卧不時者内有熱
也必多䧟伏之變合面卧者裏熱也大抵瘡疹始終安
寢者吉盖氣血強盛榮衛流行邪出於表而不在裏則
神安神安則志定是以得安寢也若氣血衰弱榮衛滯
澀邪在於裏而熱心惡熱則神不安神不安則志不寧
是以煩躁悶亂譫妄而不得眠也亦有毒伏於中神喪
氣脫僵卧如尸呼之不應飲食不知者不可以嗜卧論
乃死證也
驗飲食經曰人以水穀為本故人絶水穀則死仲景曰
水入於經其血乃成穀入於胃脉道乃行可見水穀之
悍氣為衛精氣為榮水去則榮散穀消則衛亡矣凡痘
瘡能食者雖重亦吉不能食者雖輕亦危也然有不能
食而生能食而死者何也蓋不能飲食者臟腑内實大
便不行有平日之穀氣以為之主瘡成之後自消穀氣
而思食矣其能飲食者邪熱殺穀即叔和所謂口乾饒
飲水多食亦肌虚者也將不久而變生焉惟疹家多不
能食以口中不和不思食也
餘詳不能食門
痘後餘毒證治
萬凡痘瘡輕者其本疎其毒微其證順自然易靨無餘
毒也重者其本密其毒盛其證險自難出難靨有餘毒
也逆者或伏或倒䧟或倒靨幸脾胃素強調治又早不
至大困亦作餘毒錢氏云其病有三一者疥二者癰三
者目赤以證求之尚不止此亦有出已盡發已透靨已
齊者復作餘毒此由温補之過飲食之失而得之故治
痘後餘毒或補或發散或觧利要在分表裏論虚實不
可一㮣妄投湯劑也海癍瘡餘毒或肝虚入眼目或
肺虚為癬疥或為癰癤發在骨節腎之虛也發在肌肉
脾之虚也或在筋或在頭或在面或牙齒疳蝕或咽喉
腫痛各隨經而見皆毒不散藴積而成或病人始不早
治或醫者失治遺於經絡其所由來盖有自矣宜服觧
毒等劑
世痘毒攻脾則泄瀉身浮攻肝則眼生翳膜攻心則煩
躁啼哭攻腎則耳疼聚膿攻肺則咳嗽痰涎
潔若已發後有餘毒未散復有身熱瘡腫之類當茶粉
下觧毒丸
丹治小兒痘瘡餘毒未散食穀太早補住毒氣鼠粘
子(六錢)甘草(五分)犀角白术(各三錢)荆芥防風枳
殼(各一錢)水煎温服
活血觧毒湯治餘毒防風荆芥生地黃赤
芍藥當歸連翹牛蒡子黃連紫草
甘草蒼术薄荷川芎木通各等分水
煎服
癰癤此由毒氣留藏經絡故於肌肉虛處或關節動搖
處紅腫而成癰又或旣平之後失於觧利餘毒大盛外
不得洩於皮膚内不得入於臟腑聚而不去遂為之癰
而毒氣淺者止生結核腫毒瘡癤而已甚者至頭項胸
脇手足肢節盡焮腫作痛但發一二處或根淺者可治
若流注起伏根深蔓引者小則潰筋脫骨必為殘廢之
疾甚則綿延日久而死丹痘癰多是實毒血熱成癰
分上下用藥一日不可緩成膿必用清熱凉血為主赤
芍藥甘草節連翹桔梗之類上引用升麻葛根下引用
㯽榔牛膝更助以具母忍冬草白芷瓜蔞大便燥用大
黃寒熱用芩檗此法累效薛前證初起未成腫者用
活命飲隔蒜灸治而消之欲成膿者用活命飲觧而潰
之氣血虚者八珍湯(虚羸)實而潰之虚而不能歛者托
裏散補而歛之大凡發熱腫痛大便不結用仙方活命
飲及隔蒜灸法大便袐結用仙方活命飲加大黃大便
已通腫痛未退再用活命飲一服用托裏散補其元氣
若發熱倦怠大便調和用補中益氣湯(虚熱)未應亦用
隔蒜灸若潰而發熱口乾肢體倦怠用東垣聖愈湯膿
水淋漓不時發熱用四君參耆若因乳母肝經血虛發
熱用加味小柴胡湯(發熱)肝脾鬱怒發熱用加味歸脾
湯(驚悸)膏梁厚味積熱用加味清胃散(齒)如專與凉
血用敗毒等藥復傷元氣必致成者不能潰潰者不能
歛矣萬凡治痘癰先看在何經絡分氣血多少用引
經藥如太陽經羌活防風陽明經升麻白芷少陽經柴
胡少隂經獨活太隂經防風厥隂柴胡若初紅腫硬痛
者以鍼刺之口吮去惡血以拔毒膏敷貼氣實能食大
便堅者用排毒散疎利之氣虛食少者用十宣散或流
氣飲毒淺而小者只内服小柴胡加生地黃湯外用拔
毒膏貼之此治腫瘍之法也若已成膿而末潰者以鈹
鍼决去其膿勿使内潰已潰者用十全大補湯(汗)主之
此治潰瘍之法也
仙方活命飲治痘疔痘毒及一切瘡毒未成即消已
成即潰此消毒敗膿止痛之聖藥金銀花(三錢)陳皮
(三錢)皂角刺(妙)穿山甲(用蛤粉炒)乳香没藥白芷
防風當歸(各一錢)具母天花粉甘草節(各七分)
右每服五錢酒煎嬰兒母同服為末酒調服亦可若
勢甚而邪在表者加麻黃散主之而毒在内者加大
黃下之當臨證制宜此觧回生起死之劑但元氣脫
者不治
人參敗毒散治餘毒癰腫人參赤茯苓羌活
獨活前胡薄荷柴胡枳殼川芎桔
梗(各等分)甘草(減半)牛蒡子防風荆芥連翹
金銀花(即荆防敗毒散)頭上加白芷升麻上身倍加
桔梗手加薄桂腰加杜仲腿足加牛膝木瓜
樺皮散治痘瘡及乳癰并一切腫毒樺皮木剉煎
温服此藥味苦平無毒若治乳癰取樺皮燒存性
為末酒調服之立消
十三味敗毒散治癰毒當歸白芷穿山甲(土)
(妙)金銀花防風乳香(製)甘草陳皮赤芍
藥皂角刺貝毋没藥天花粉芍藥
各等分酒水各半煎服
排毒散(見收靨)
保命集木香散治小兒癍後生癰如神地骨皮(一)
(兩)木瓜(半兩)穿山甲(炙黃三錢半)麝香(一)右為末
米飲下二錢
流氣飲川芎當歸稍白芍藥防風人參
紫蘇葉木香桂心桔梗雞心㯽榔白
芷厚朴烏藥枳殼(各四分)甘草節黃耆(各四)
(分)
右剉細水一盞煎七分服氣血虚而自利者加熟附
子大便實加大黃
小柴胡加生地黃湯柴胡人參黃芩(各三兩)甘草
(灸)生地黃半夏(各二兩湯泡七次)右為麤末每服三
錢水一盞生薑三片棗一枚煎至半盞去查温服
六味活血散治癰疽瘡痛初起紅腫不散當歸
川芎赤芍藥生地黃紅花蘇木(各等分)
右水煎量服之
五福化毒丹治痘毒實熱腫痛生地黃熟地黃
天門冬(去心)麥門冬(去心)玄參(各二兩)甘草甜硝
(各三兩)青黛(一兩五錢)
右為末密丸芡實大每服一丸白湯化下
犀角消毒丸治痘疹餘毒一切瘡毒生地黃
荆芥當歸犀角(屑)防風牛蒡子(杵炒)赤芍
藥連翹桔梗(各七錢)薄荷黃芩甘草
右為末密丸芡實大每服一丸白湯化下
按化毒丹降火凉血觧毒寒中之劑消毒丸清熱觧
毒破血之劑盖小兒臟腑脆嫩元氣易傷况痘後氣
血皆虚豈能勝當此劑若胃氣一傷則未成者不能
消散已成者不能腐潰已潰者不能生肌殊不知痘
瘡乃臟腑所發遍身之血皆化為膿况此方愈而患
此乃脾胃虚怯肌肉消弱榮衛短濇所致治者審之
十宣散(見形)
托裏散治痘毒元氣虚弱不能潰散未成用之自消
已成用之自潰人參黃耆(炒各二錢)當歸(酒洗)白术
陳皮熟地黃茯苓芍藥(炒各一錢五分)甘草(灸五分)
右三五錢水煎服
托裏消毒散治痘毒氣血虚弱不起發腐潰收歛或
發寒熱肌肉不生人參黃耆當歸(酒洗)川芎
芍藥(炒)白术陳皮茯苓(各一錢)金銀花連翹
白芷(各七分)甘草(五分)
右每服三五錢水煎
東垣聖愈湯治膿潰心煩無寐體倦少食熟地黃
(自製者佳)生地黃(各二分)人參川芎(各三分)當歸黃耆
(各五分)右水煎服
濟生歸脾湯治脾血虚損健忘驚悸或心氣虚不能
攝血歸源以致妄行或吐血下血或因乳母心脾二
經有熱瘡不結痂或瘡痕赤色加柴胡山梔即加味
歸脾湯
人參白茯苓黃耆白术龍眼肉當歸
遠志酸棗仁(炒各二錢)木香(一錢)甘草(五分)當歸身(一錢)
右薑棗水煎母子同服
丹溪痘癰敷藥用具母南星殭蠶天花粉寒水石白芷
草烏大黃豬牙皂角醋調敷患處效
拔毒膏(一名必勝膏)
馬齒莧(杵汁)豬膏脂石密右以三味共熬為
膏塗腫處
神效隔蒜灸法治痘癰大痛或麻木痛者灸至不痛
不痛者灸至痛其毒隨火散用大蒜頭切三分厚安
上用小艾炷於蒜上灸之每五壯易蒜再灸痛不止
尤宜多灸小兒須將蒜切片著肉一面略剜小空灼
艾燃蒜先置大人臂上試其冷熱得宜然後著瘡上
又别灼如前法試之以待相易勿令歇
替鍼丸治痘癰膿已成不潰陳壊米(一錢)碙砂(五)
(錢)雄雀糞(四十九粒真雄雀糞直者是也)右為末米粥丸如麥
粒大每用一粒粘瘡頭上以膏藥貼之半晌其膿自
出若瘡頭透而膿不出或出而愈痛或發熱血氣虚
也用托裏散或作嘔吐痰食少體倦脾氣虚也用六
君子湯
神效太乙膏治一切瘡疽潰爛
玄參白芷當歸肉桂赤芍藥大黃
生地黃(各一兩)
右㕮咀用麻油肆拾兩入銅鍋内煎至藥黑濾去查
徐入淨黃丹一觔再煎滴水成珠軟硬得中即成
膏矣
神效當歸膏治痘毒浸滛或湯火等證及瘡腐不能
生肌收歛者
當歸黃蠟生地黃(各一兩)麻油(六兩)
先將當歸地黃入油煎去查入蠟熔化候温攪勻即
成膏矣
豆豉餅治瘡瘍腫痛或硬而不潰及潰而不歛并一
切頑瘡毒癤用江西豆豉為末唾津和成餅大如銅
錢厚如三四錢置患處以艾鋪餅上製之未成即消
已成者袪逐餘毒間有不效者乃氣血虚敗之證參
疔瘡論製法用之
如聖餅治一切瘡瘍硬腫不能消散或毒不能觧散
乳香没藥木香血竭當歸(各等分)麝香(少許)
右各另為末酒糊和為餅製熱頻尉患處惡瘡加蟾
酥等分
神效散治瘡瘍初起腫痛者用之可消加血竭更效
黃檗(炒為末二錢)草烏(生為末二錢)右用漱口水調敷常
以漱水潤之
三豆丸痘後癰毒初起紅腫
黑豆赤豆菉豆用醋浸研漿時時以鵝翎
刷上隨手可消
鐵篐散治痘後癰毒鳳凰退燒灰醋調圍四畔留
頭出毒氣甚佳
瘡疥痘後遍身痘癬如疥如癩膿血浸滛皮膚潰爛日
久不愈此毒氣彌漫散於皮膚宜升麻葛根湯(初熱)防
風觧毒湯(大法)苦參丸(痘癩)主之若因撏搯成瘡者只
以百花膏(收靨)塗之
連翹散治小兒瘡疹癤痘疹餘毒作楚或生於頭面
耳疼頰赤生瘡連翹黃芩瞿麥木通滑
石柴胡荆芥牛蒡子防風羌活赤
芍藥甘草(各等分)
每服三錢水一盞煎半盞又入生薄荷尤好
金花散(見潰爛)
疳蝕痘後疳蝕瘡者毒壅肌肉内透筋骨外連皮膚時
痛出血日久不痊亦惡候也内服十全大補湯(汗)外以
綿蠒散貼之(收靨)更與收靨門疳蝕條參看
三黃散治疳熱生瘡膿水浸滛膿流處便潰爛
松香五倍子黃連黃丹海螵蛸(各一錢)
輕粉雄黃(各四錢)右為末用瀅肌散煎洗滲之
乾者香油𫝊
癮疹癮者皮膚間隱隱成㽶&KR1792;瘙癢&KR1057;搔更多内服觧
毒防風湯(大法)外以篳衣湯洗之疹者皮間點點狀
如蚊蚤所咬之迹或如小芥子即麻子也升麻葛根湯
(初熱)加防風荆芥穗主之熱甚渴者與人參白虎湯相
合服之
篳衣湯炊飯篳衣煮水洗癮起㽶&KR1792;者神效如無以
炊篳煮湯亦可
蜆子水治痘後發癮
蜆子不拘多少活者以水養五七日旋取其水洗之
丹瘤赤火丹瘤之惡候也流移紅腫其痛手不可近從
頭上起者過心即死從足下起者過腎即死宜内服小
柴胡加生地黃湯玄參化毒湯外用蜞鍼法吮去惡血
自消若但紅不腫不痛者癍也人參白虎湯加玄參
大青生地黃主之
玄參化毒湯玄參當歸尾赤芍藥石膏連
翹生地黃地骨皮紅花(酒洗)防風荆芥穗
淡竹葉木通右水煎服
犀角消毒散治癍疹丹毒發熱痛癢及瘡疹等證
牛蒡子甘草荆芥防風(各五分)犀角(鎊二分)金
銀花(三分)右水煎熟入犀角傾出服
加味觧毒散治癍疹癢痛寒熱甚者煩躁譫語并痘
毒發熱咽乾
犀角(鎊五錢)連翹(炒二錢)牛蒡子(炒三錢)薄荷(一錢)甘草
(五分)右為末每服一二錢滚湯調下
小柴胡加生地黃湯(見前癰癤)
蜞鍼法取水蛭大者五六條放腫處吮去惡血可以
消丹瘤决癰腫
眼目萬痘瘡毒氣之為目翳也盖自臟而達外治之之
法但活血觧毒而已活血不至於熱觧毒不至於冷五
臟平和則翳當自去不可輕用點藥反至損睛宜蟬蛻
散(痘眼目)四物湯加柴胡主之若目閉淚出不敢見明
者此羞明證也惟於黑暗處則能開纔見明則陽光爍
之淚自湴出癮澀難開宜洗肝明目散(痘眼目)便袐者瀉
清丸(肝)或能開目只視物昏者此血不足也四物湯加
蜜蒙花目中赤者洗肝明目散主之從子懋錕痘後
兩目生翳羞明特甚時余與家兄從宜興試歸視之則
窗牖帷幕皆以衣被重重覆蔽就明展兩睥白膜已遍
覆黑睛淚如湧泉嬰科眼科投藥不效束手告技窮矣
余亦莫知為計家兄曰女弟垂死之證弟能生之豈遂
技窮於是試精思之余返書室閉戸而思目者清陽之
所走也而忽焉有翳膜是濁隂犯之也濁隂烏敢與陽
光敵故羞明特甚爾吾得治法矣乃以黃耆助清陽之
氣為君生地黃當歸養目中真血為臣羌活獨活防風
白芷川芎甘菊花薄荷荆芥升清陽黃芩豬膽汁車前
子茯苓降濁隂為佐雄豬肝作引煎服仍間服瀉清丸
八劑而目開徹幃幕翳已去矣時眼科所進點洗之藥
一切屏不用只用橄欖核磨汁敷眼胞而已盖嬰兒柔
脆點洗之藥必有所傷故也治法方論詳大科眼目
門并本門眼目條内
凉肝明目散治後羞明當歸龍膽草蜜蒙花
川芎柴胡防風酒連各等分雄豬肝煮
湯煎服
望月沙散痘後暗室中不能開者
穀精草蜜蒙花(酒洗)蟬蛻(去翅足各五錢)望月沙(一兩)
右為末雄豬肝一兩竹刀批破用藥一錢摻入肝内
水煮熟飲汁食肝效
羌菊散治痘疹後毒氣不散生翳障及暴赤眼羌
活蟬退(去土)防風蛇退菊花穀精草木
賊甘草梔子白蒺藜大黃黃連(各少許)
右為末每一錢米湯泔水温服
便袐痘後毒入腹中熱氣併於小腸則小便不通併於
大腸則大便不通如前後部俱不通者熱勢愈甚小便
不通者五苓散(驚)導赤散(心)大便不通者三黃丸四順
飲(並發熱)三乙承氣湯大小便俱不通者八正散通關散
(並痘便閟)斟酌用之
泄瀉痘後泄瀉其證有二如能食而渴脉盛者此熱
入大腸也渴者内熱也食能多者熱消穀也脉盛而數
熱證諦也宜黃芩湯(痘泄利)加黃連如食少不渴脉微
少者此裏氣虛不能禁固水穀也宜四君子湯加訶子
肉豆䓻或理中湯丸加熟附子甚者以肉豆䓻丸止之
(俱痘泄利)
便膿血痘後便膿血者此熱毒入大腸也宜四物湯(失血)
加黃芩黃連枳殼荆芥穗或黃連觧毒湯(煩躁)加生地黃
勿作倒靨及用劫澀藥也
嘔吐胃主納而不出大小腸主出而不納痘後嘔吐者
是餘毒在胃也然有冷熱二證如心煩作渴食乳甚
急聚滿胸中然後吐出如射其人面色帶赤手足心熱
居處喜冷此熱吐也橘皮湯(痘吐逆)加黃連竹茹主之
如乳食水漿隨吐面色青白手足冷大小便自利此冷
吐也益黃散(脾)主之痘後餘毒多是熱邪其間冷證
十有一二也亦有傷食而嘔者但聞食臭即吐不欲
食木香大安丸或養脾丸並用生薑湯下有飲水多
而吐者必吐清水名水逆五苓散主之
木香大安丸木香(二錢)黃連陳皮白术(各三錢)枳
實山查肉萊菔子(炒)連翹神麯(炒)麥蘖(炒)
砂仁(各一錢五分)右為末神麯糊為丸陳廪米湯下
養脾丸人參白术當歸川芎(各一錢五分)木香
青皮黃連陳皮(各一錢)砂仁山查肉神麯
(炒)麥芽(炒各五分)
右為細末水調神麯糊丸如麻子大每服三五十丸
陳倉米飲下
發熱痘瘡自初以來一向發熱至於差後猶不少減者
此有虛實二證如大便難小便赤能食而煩渴者此
實熱也以三黃丸或四順飲(並發熱)先觧利裏熱後用升
麻葛根湯(初熱)加地骨皮觧表熱也盖升麻葛根湯治
瘡疹未發之先已發之後身熱藥也如大便不袐小
便不赤坐立振搖飲食不甚進者此虛熱也以保元湯
(大法)加知母麥門冬虛甚者加炒乾薑或熟附子少許
引火歸源
薛陳文宿先生云痘瘡收靨之後渾身經日不除别無
他證用柴胡麥門冬散如不退服人參白术散(痘渴)若
風熱咳嗽咽喉不利用桔梗甘草防風湯竊謂前證有
因熱毒末觧者有因胃氣虛熱者有因胃氣實熱者其
因不能枚舉當臨證制宜而藥之一小兒咽痛壯熱
痘痕色赤手微熱此餘毒未觧用柴胡麥門冬散而安
七日之後復熱手指初捏似熱久捏則冷此脾氣虛也
用五味異功散而痊一小兒痘咽痛大便不實口渴
飲湯手足不熱此脾胃虛弱也用人參白术散而大便
實但不時寒熱用加味逍遥散而愈一小兒痘咽痛
發熱作渴面赤飲冷此胃經實熱也用射干鼠粘子湯
而愈因食厚味復發手足並熱用瀉黃散一劑而痊
一小兒痘咽痛發熱飲冷大便黃色手足指熱此脾胃
實熱也用瀉黃清胃二散各一劑而愈後因乳母食厚
味兒口角流涎不能吮乳仍用前藥治母而愈一小
兒痘咽痛足熱余謂此禀足三隂虛而無根之火上炎
也古人有云痘歸腎經必不可救當用壯水之劑亦有
生者奈彼不悟翌日果腰痛咽啞始信余言乃用大劑
地黃丸料加五味子并補中益氣湯而愈一男子出
痘上體甚熱兩足俱冷喉痛作渴瘡亦不起發此禀腎
經虛熱也以六味地黃丸料煎與恣飲漸愈又用八珍
湯而痊一小兒面色素白出痘咽痛發熱面赤作渴
飲湯手足指冷此禀足三隂虛也用大劑加減八味丸
料煎與恣飲又以益氣湯助其脾脯以滋化源痛止熱
退而愈
柴胡麥門冬散(痘發熱)
柴胡梔子散治肝膽經有熱瘡毒不愈或發熱不止
柴胡山梔牡丹皮(各一錢)川芎芍藥茯苓
(各七分)白术(炒)甘草(各五分)當歸牛蒡子(炒各七分)
右水煎母子同服
小柴胡湯治發熱甚而嘔者宜服之柴胡人參
黃芩(各三兩)甘草(炙)半夏(各二兩五錢湯泡七次)右為麤末
每服三錢水一盞生薑三片棗子一枚同煎至半盞
去滓温服咳嗽者加五味子煎服頭痛發熱肢節疼
痛者四味升麻湯大便不通者四順飲若大便自利
黃黑色者此毒亦有所出不必廣與湯劑恐重增他
病大便自然通不得以温藥助之瘡疹亦稀少自快
利只與四味升麻湯荆芥散雖大便利不可以温藥
助之其下利甚者却與少温之
槐花散治癍瘡餘毒不退槐花赤小豆(各炒二錢)麝
香(少許)
右為細末每服五分蜜湯調服不拘時候
黃耆散治壯熱不退可凉肌膚散熱黃蓍柴胡
乾葛甘草(炙各等)右為末每服一錢薄荷三葉
水半盞煎至三分約三呷空心服此藥治發熱數日
未退者其熱是瘡疹者量其虛實用之也
中風痘後忽然口噤涎潮角弓反張手足瘈瘲身青黑
色此中風也瘡痘方愈榮衛正弱不知避忌忽遇節令
氣交八方不正之氣乘虛而入故為此證宜消風散二
錢入蟬蛻末一錢分為三服投生薑薄荷汁及酒各數
點温湯浸之連二三服或作癮疹或再出膚疹而愈
消風散(見痘中風)
鈎藤湯痘後口噤僵値遶臍腹痛
鈎藤紅花木香川芎當歸白芍
甘草白术青皮黃連官桂生薑
各等分水煎不拘時服
骨節作痛俗名痘風丹溪分氣血虛實以日子守之多
帶氣血不足虛則黃耆生血之劑助之略佐以風藥
實則白芍藥黃芩為君連翹白芷續斷之類為佐
若屬虛寒陳氏方可用餘詳痘中風門
拘攣痘後手足拘攣屈伸不便起居艱苦者乃血耗氣
虛不能榮養於筋宜十全大補湯去地黃白茯苓加川
續斷多服乃佳氣虛者少加川烏炮過行經不可誤作
風治妄行發散反耗隂血也
當歸桂枝湯治痘後手足不能屈伸當歸川芎
黃耆甘草薄荷黃檗蒼术(炒各等分)水煎
如氣虛少加川烏以行經加人參為主如感風寒
以致骨節疼痛加羌活防風
昏昧妄言痘後昏昧不觧識人口中常妄言如邪祟狀
此移熱入心包絡宜導赤散(心)吞安神丸(痘譫妄)待醒後
以保元湯加麥門冬生地黃四物湯加石菖蒲木通山
梔子仁相間服之若卒然昏昏喜睡狀如眩暈身無
熱口中無妄語其人痘出必重又乳食少今毒氣已觧
正氣未復故邪退而喜睡乃否極泰來之象不須妄治
逡巡甦醒矣
厥逆手足厥冷盖覆不温此痘疹逆候也若在正盛之
時十無一生今病已愈氣血久虛脾胃大困其厥逆宜
矣用保元湯加當歸身熟附子主之
咳嗽咳嗽頻頻涕唾稠粘此痘疹常證也有寒有熱有
虛有實不可拘泥一定之法如自初出咳嗽到今未
愈者此肺中餘邪未盡也宜甘桔湯(咽喉)合瀉白散(肺)加
牛蒡子馬兜鈴主之如咳而熱大便難小便赤者此
熱毒也宜葶藶丸主之(痘喘)大便潤者人參白虎湯(痘渴)
合甘桔湯主之如咳而大便溏小便清無大熱渴者
此虛也宜人參清膈散主之(痘咳嗽)如咳而血出者甘
桔湯加牛蒡子茅根汁阿膠主之如向不咳今始咳
者此風寒外感也麻黃湯主之(痘喘)
燈心湯治瘡痘出後煩喘小便不利者宜進之
燈心(一把)鼈甲(醋煮黃二兩)
右剉為散每用一兩用水八合煎取四分服之各量
大小加減
咳嗽之時脇痛者經云左右者隂陽之道路左右兩脇
之謂也由餘毒在中隂陽之氣不能升降故脇為之疼
也但當觧毒毒氣去則真氣行所苦自平矣小柴胡加
枳桔湯主之
赤茯苓湯治小兒疹痘瘡出後咳逆脇痛不下食
赤茯苓甘草(炙)大青升麻枳殼(麩炒各半兩)梔
子(一分)
右為麤末每服一錢水一小盞入苦竹葉七片豆豉
三十粒同煎至五分盞去滓分為三服日三四服看
兒大小以意加減本方稱疹痘出後脇痛者由病後
毒氣溷亂阻於升降左右為隂陽之道路氣之所行
處令氣滯為脇痛以枳殼寬腸下氣令氣順脇不痛
也大青梔子去藴熱升麻觧毒赤茯苓導心火利小
腸無熱以克肺氣而咳逆自平爾
腹痛瘡疹未出而腹痛者乃癍毒内攻也今毒已觧無
復壅遏矣而腹中痛者其證有二一則因大便未通
燥屎作痛備急丸主之(大便閉)一則因食過多胃虛不
能消穀而作痛如便袐者丁香脾積丸(傷食)便利者木
香大安丸(傷食)主之但燥屎痛者病在下焦傷食痛
者病在上焦手不可按若原食少又便常潤忽爾作痛
者此虛寒證也病在中焦必喜用手按摩黃耆建中湯
主之
渴痘家作渴亦是常事至痘後則不宜有渴乃忽然渴
而引飲者餘毒留於心胃膈焦咽燥故也其人必能食
大便袐小便赤舌燥咽乾宜人參白虎湯加黃連主之
若食少大小便自調雖好飲湯咽舌不燥此脾胃虛
津液不足也宜人參白术散不愈人參麥門冬散加天
花粉主之(並痘渴)
失音痘後失音有二咽痛不能言者此毒氣結於咽
喉之間痰壅作痛而不能言天花散主之(痘失音)心熱
不能言者心中邪熱未徹腎虛不能上接於陽雖有聲
而不能言四物湯去川芎加麥門冬白茯苓主之
不喜食痘後邪氣盡退正氣將復脾胃略紓宜漸能食
也若原不食今因喜食太過或原能食今又驟加以致
惡食不食者此皆内傷有餘證也宜木香大安丸主之
(傷食)如向未食今又不喜食者此脾胃中氣不足宜
七珍散(痘不能食)或人參白术散去葛根加陳皮木香
研末取二兩另用糯米菉豆各二兩各炒熟研末相合
棗湯調服稍能食更兼進養脾丸
寒熱痘後忽發寒熱如瘧狀至後如期即發者此脾虛
氣弱失於將息重感風寒宜先以柴葛桂枝湯發去新
受表邪後以保元湯加當歸陳皮白术砂仁烏梅生薑
調之
大和散治瘡痘後寒熱往來嗜卧頓悶躁亂
生地黃當歸地骨皮人參甘草(炙)
白芍藥
右㕮咀每服一錢水半盞煎至三分去查温服
柴葛桂枝湯(見初熱)
腫脹痘後面目虛浮或久則一身皆腫者此表氣不足
出風太早風邪乘虛而入其治在肺宜五皮湯先加桂
枝微汗之後只服本方若遍身皆腫以胃苓湯合五皮
湯主之
痘後腹虛腫脹滿或氣喘麤者此宿垢在裏不問餘毒
食積畜水並先利之宜塌氣丸利後以胃苓湯去甘草
加人參黃耆大腹皮調之其治在脾如因新食作脹不
腫者只木香大安丸
五皮湯桑白皮地骨皮生薑皮大腹皮
五加皮(各等分)
右剉細取長流水一盞燈心十二莖煎七分温服
塌氣丸木香(半兩)雞心㯽榔(一䨇白者)黑牽牛(二兩半生半炒取頭)
(末一兩)
共為末神麯糊為丸如黍米大薑湯下
胃苓湯豬苓澤瀉白术白茯苓蒼术厚
朴(紫油者薑汁炒)陳皮桂心甘草右剉細水一盞
煎七分去查温服無時
自汗盗汗痘後自汗盗汗皆衛氣弱榮血熱肌肉虛也
宜保元湯(大法)當歸六黃湯相間並調敗蒲散服之如
汗出盛再用温粉撲之(方並見自汗條)若渾身如水髮潤如油
汗出如珠者皆亡陽證死不治
失血痘後失血證乃餘毒邪熱廹血妄行也自鼻出
者玄參地黃湯主之(失血)外用梔子炒焦黑研末吹之
自溺出者八正散主之(小便不利)自大便出者桃仁承
氣湯主之此與上自汗證同為熱也上是熱在衛故
汗出此是熱在榮故血出二證大便袐者並與四順清
凉散主之(發熱)
桃仁承氣湯桃仁(二十一箇去皮尖研泥勿煎)大黃(二錢)官桂紅
花(各一錢)甘草(五分)右三味剉細水一盞煎七分
去查入桃仁泥化服食前服
吐利蚘痘後或吐蚘或利下蚘者皆熱毒入裏也熱在
胃則吐蚘熱在腸則利下蚘利者黃芩湯(泄利)加桃仁
艾葉吐者黃芩半夏湯(吐利)加烏梅川椒若不吐利但聞
食即吐蚘者此胃久虛蟲無所食故聞食臭即吐食已
易饑宜理中湯丸(吐利)加烏梅肉黃連川椒主之袁
氏治痘屎蟲歌曰痘裏屎蟲胃氣離人參白术與陳皮
茯苓甘草當歸併煎來連服自蟲除
蓮肉湯蓮肉(去心半斤)豬肉(去油皮一斤)
共水煮熟下砂仁伏醬朝夕與啖其胃氣接養蟲自
安居不出矣切不宜投以史君子㯽榔之物痘中一
投命遂喪矣
狐惑痘後吐蚘而手足厥冷者蚘厥若不吐利内蝕臟
腑者為狐惑狐惑之證其人好睡默默不欲食上唇有
瘡蟲蝕其肛下唇有瘡蟲蝕其臟其聲啞嗄上下不定
故名狐惑也此候最惡麻疹後尤多化䘌丸主之如大
便結者以桃仁承氣湯加槐子利之
化䘌丸黃連(半兩)蜀椒(去閉目者炒去汁二錢)苦楝根白皮(乾者)
(二錢)
右共研末用烏梅肥者七箇艾湯浸去核搗爛和丸
艾湯下
黃連隂䘌丸治狐惑瘡黃連(二錢)蘆薈乾蟾(煆各)
(一錢二分)史君子肉(二錢五分)蕪荑(一錢五分)川楝子肉一(錢)
右末烏梅洗淨去核搗膏和丸米飲下
牙疳痘後牙齒齦肉潰爛者此痘疕脫去涎水浸潰為
疳蝕瘡用綿蠒散(收靨)𫝊之若氣臭血出者又名走
馬疳瘡内以黃連觧毒湯(煩躁)加雄黃為丸竹葉湯下
外以馬鳴散𫝊之或口舌生瘡者並宜洗心散已
上諸證大便袐者並用四順飲利之大便潤者用甘露
飲服之老茶葉薤葉根煎湯洗以白&KR0146;即酸梅也燒灰
人中白火煆加入雄黃散傅之
洗心散當歸生地黃木通黃連麻黃大
黃(酒洗)薄荷葉(各等分)右剉細水一盞加燈心為
引煎七分去查温服
甘露飲牙疳暫用麥門冬(去心一錢)天門冬(去心二錢)生地
黃(四分)熟地黃(六分)石斛(去根)枇杷葉(各五分)山茵
陳枳殼黃芩犀角屑(各六分)甘草(一字)
水煎服
雄黃散雄黃枯礬(各一錢)麝香(一分半)人中白(五分)
右為末吹入鼻中如吹不入用麻油潤使進
馬鳴散人中白(即溺&KR0008;底白垽以物刮取用新瓦盛之火煨過如白鹽乃佳半兩)馬
鳴退(即蠶退紙也火燒過二錢五分)五倍子(生一錢另用一錢同礬枯)白礬(一錢)
(搥碎另取五倍子一錢入礬於内用火煆枯)
共為極細末先以米泔濃汁浸洗以此傅之
人中白散人中白(煆一兩)黃檗(炒黑三錢)右為末搽口内
吹口散治口疳黃連青黛孩兒茶冰片
為末吹之
赴筵散口瘡神效薄荷黃檗等分為末入青
黛少許搽之
牙疳方痘後餘毒攻牙齦疳腐(内宜服甘露飲)
人中白(煆三錢)枯礬(二錢)鹽梅(七箇煆存性)麝香(一分)白氁子
灰(一錢)五穀蟲(焙乾二錢)為細末先將葱茶洗去腐肉
須見鮮血然後搽藥
大抵瘡痘之後遇有便袐内熱等證須當觧利勿使餘
毒變生諸證也觧利之劑如三黃丸四順飲(並見發熱)之類
若失於觧利致生諸證須當用切中病源之藥以急治
之不可緩治令病勢滋蔓反害人也今人不能究其病
因一㮣用不急之藥其意但欲逃差謬爾何嘗實能究
其致病之由而藥之耶急治之中惟在識其虛實苟禀
受旣實榮衛充壯病後有熱者即與觧利緩治不可也
所禀怯弱病後榮衛大虛坐立振搖飲食少者却宜和
緩之藥以扶持之候其飲食如故榮衛旣充然後微微
觧利未為遲晚或至虛之人不必觧利可也
水痘
小兒痘瘡有正痘與水痘之不同新安張季明云其瘡
皮不薄如赤根白頭漸漸赤腫而有膿差遲者謂之大
痘此裏證發於臟也其瘡皮薄如水泡破即易乾而出
無漸次白色或淡紅泠泠有水漿者謂之水痘此表證
發於腑也亦與疹子同又輕於疹發熱一二日而出出
而即消易出易靨不宜燥温但用輕劑觧之麥湯散主
之羌活散消毒飲麥煎散俱可服又當服大連翹湯以
觧之如心悶煩躁發熱及大小便澀口舌生瘡者通
關散主之水痘夾黑出來黑水流或手足冷者前胡
甘草生地玄參連翹茯苓木通蟬蛻麥門冬川芎陳皮
當歸生薑水煎服
麥湯散治水痘地骨皮滑石甘草(各五分)甜葶
&KR1047;麻黃大黃知母羌活人參(各一錢)
右剉散水一盞每服二三錢小麥七粒煎六分不拘
時温服分二貼
麥煎散治小兒夾驚傷寒吐逆壯熱表裏不觧氣麄
喘急面赤自汗或狂語驚呌或不語無汗及癮疹遍
身赤癢或來潮熱時行痳痘疹子餘毒未盡渾身浮
腫痰涎咳嗽或變急慢驚風手足搐搦眼目上視及
傷風頭疼並治之
滑石地骨皮赤芍藥石膏白茯苓杏
仁知母甘草葶&KR0995;子(炒)人參麻黃(一兩半)
右為末每服一錢麥子煎湯下如初生芽兒感胃風
冷鼻塞身熱噴嚏多啼每一字用麥子煎湯調下一
方去地骨皮滑石加羌活川芎薄荷煎湯調下
羌活散(初熱)消毒飲(即牛蒡荆芥甘草三味)大連翹湯(便悶)
通關散(便悶)
按水痘今小兒患之者大率無害如無内證不必服
藥無事生事也前後四方不為輕劑非熱甚不觧二
便袐澀煩悶不寧不宜輕服
麻疹
麻疹浮小而有頭粒隨出即收不結膿疱北人謂之糠
瘡南人謂之麩瘡吳人謂之痧越人謂之瘄古所謂麻
聞人氏所謂膚疹是也與前所謂脾為疹者不同小兒
有出一二次者出輕而日數少者名奶疹子出稍重而
日數稍多者名正疹子又出於痘前者名奶疹子出於
痘後者名正疹子初出亦與痘瘡相似但痘發於臟麻
發於腑臟屬隂其病本深故難出難收而藥於温平為
宜腑屬陽其病本淺故易出易收而藥於清凉為宜
萬氏云痘大而焮腫者少陽三焦火也陽道常饒故大
而腫疹小而碎者少隂心火也隂道常乏故小而密三
焦水穀之道路脾胃主納水穀治痘專以脾胃為主心
肺屬陽而位乎上心火旺則肺受之治疹專以肺為主
觀其咳嗽者火炎則肺葉焦舉也鼻流清涕者鼻為肺
之竅以火爍金而液自流也目中淚出肺熱則移於肝
肝之竅在目也或手搯眉目唇鼻及面者肺熱證也
按旣是心火刑肺金即是賊邪其證當重何反輕於痘
余每治麻疹但據見證以瀉白散加減大劑投之即至
危困之證無不愈者其他時師用苦寒降火辛温發表
而阽於危亡者不可勝數安在其為心火刑肺也春
温夏暑秋清冬寒此四時之正氣也冬應寒而反温陽
氣暴泄火令早行人感之者至於來春必發瘡疥未出
痘疹者必感而出即曰胎毒未有不由天行者故一時
傳染大小相似但見疹痘之出即宜先服三豆湯代天
宣化丸(二方俱見前預防)以預觧之麻疹初出全類傷風發
熱咳嗽鼻塞面腫涕唾稠粘全是肺經之證有末傳泄
利者有一起即兼泄利者肺與大腸相表裏表裏俱病
也惟不可觸冐風寒及於正蒸熱時噉食能變輕為重
不可不慎麻疹形證亦同有如發風疹疙&KR1792;壅起如
雲頭色赤成癍隨見隨没者有如粟米頭粇三番俱見
而不没至三日後方收漸没者然皆謂之麻疹其於欲
出末出之際當用發表之藥發之則易出易愈也麻
疹有發熱至十餘日始見者大抵主在發散肺經之熱
毒者始事也調理補養病後之元氣者終事也其間或
兼風或兼痰或傷食並隨宜加對證之藥其有變證即
隨病用對證之藥要不亂投湯劑則見無事矣疹喜
清凉痘喜温煖此法人皆知之然疹子初出亦須和煖
則易出所以發苗之初只要發出得盡則毒便觧非若
痘必苖而秀秀而實而後毒觧也痘子成實之時若大
温熱則反潰爛不收是痘之後亦喜清凉也故治痘疹
者無過熱無過寒温凉適宜隂陽自和是為得之
初熱痘疹發熱之初多似傷寒惟麻疹則咳嗽噴嚏鼻
流清涕眼胞腫其淚汪汪面浮腮赤或嘔惡或泄利或
手搯眉目鼻面此為異耳輕者以瀉白散合三味消毒
散主之重者以金沸草散主之兼泄利者合升麻葛根
湯以白芷代葛根此余創立治法用之無不效者即十
分危證守而勿失終於必濟每見諸書所定方類皆苦
寒辛凉發表之劑不盡對證對經恐有誅罸無過之失
用者詳之大抵疹欲出已出之際雖寒勿用桂枝雖
虛勿用參术雖嘔而有痰勿用半夏南星大忌認作
傷寒妄汗妄下汗之則增其熱為鼻衂為欬血為口瘡
咽痛為目赤痛為煩躁為大小便不通下之則虛其裏
為滑泄為滯下多至不救慎之慎之萬如手足稍微
冷惡寒而無汗面色清慘而不舒左額有青紋者傷寒
之熱也手足稍微温發熱有汗面赤而光者傷風之熱
也並宜惺惺散(痘初熱)發散之目胞腫而右頰有青筋發
熱而頭額腹肚最甚或兼嘔吐腹疼者傷食之熱也備
急丸(痘初熱)下之面色青紅額正中有紋手掌心有汗時
作驚愓手絡脉微動而發熱者此驚熱也瀉青丸(肝)牛
黃清心丸(痘煩躁)主之身熱而倍能食唇紅頰赤大小便
袐脇下汗者此風熱也宣風散主之(痘發熱)已上諸熱久
而不去内外感發則所藴瘡疹之毒亦能乘間而出矣
疹子只怕不能得出若出盡則便毒觧故治疹子者
發熱之時當察時令寒暄以藥發之如時大寒以桂枝
葛根湯發之太熱以升麻葛根湯(俱痘初熱)合人參白虎湯
發之(痘渴)不寒不熱以荆防敗毒散發之(痘夾疹)如兼疫
癘之氣以人參敗毒散發之(痘初熱)如盡一劑不出再作
本湯發之外用胡荽酒(見形)以苧麻蘸酒遍身戞之務
令亟出如三四作更不出加腹中脹痛氣上喘促昏悶
譫妄者必死證也
瀉白消毒散桑白皮地骨皮(二味自採鮮者各三錢)牛蒡子
(炒研)荆芥穗(各一錢五分)桔梗甘草(各一錢)浮萍(曬乾二錢)
右為麤末每服三五錢水一盞煎六分濾清服
加味金沸草散旋復花(去梗)麻黃(去節水煮去沫曬乾)前胡(去蘆)
(各七錢)荆芥穗(一兩)甘草(炙)半夏(湯泡七次薑汁拌炒)赤芍藥
(各五錢)鼠粘子(炒)浮萍(各七錢)
右為末每服三錢生薑二片薄荷葉三五片煎
防風觧毒湯(如温煖之時以此辛凉之藥發之)防風薄荷荆芥
石膏知母桔梗甘草牛蒡子連翹
木通枳殼淡竹葉
黃連觧毒湯(如暄熱之時以此辛寒之藥發之)
防風黃芩黃連荆芥穗知母石膏
黃檗(酒炒)梔子仁大青玄參甘草桔梗
木通
桂枝觧毒湯(如大寒之時以此辛温熱之藥發之)
桂枝麻黃(酒炒)赤芍藥防風荆芥羌活
甘草桔梗人參川芎牛蒡子生薑
升麻觧毒湯(如時煖時寒以此辛平之藥發之)
升麻乾葛荆芥穗人參柴胡前胡
牛蒡子桔梗防風羌活赤芍藥淡竹
葉連翹甘草
右方雖曰因時制宜亦不可拘泥如冬月亦有不宜
麻桂而宜石膏者正當以脉證為主耳若株守而不
知變通必有失不如用首二方之為妥當也
發熱六七日以後明是疹子却不見出此皮膚堅厚腠
理閉密又或為風寒襲之曾有吐利乃伏也急用托裏
發表之劑麻黃湯調檉葉散發之外用胡荽酒(見形)蘸
麻刮之如一向未更衣者毒甚於裏伏而不出也以七
物升麻丸觧之發之觧之再不出者死證也
麻黃湯麻黃(去根節製過)升麻牛蒡子(炒)蟬殼(洗淨去足翅)
甘草(各一錢)煩渴加石膏末(四錢)右剉細加臘茶
葉一錢水一盞煎七分去查服
檉葉散檉亦名西河柳亦名垂絲柳青茂時採葉曬
乾為末每服一二錢茅根煎湯調下
疹子初發熱時未見出現咳嗽百十聲不止止氣喘急
面浮目胞腫宜甘桔湯消毒散瀉白散三方合用内桑
白皮採鮮者多用熱盛煩渴加石膏末知母黃芩天花
粉
疹子發熱或自汗出或鼻衂者不須止之亦發散之義
汗則毒從汗散衂則毒從衂觧但不可太過如汗太多
人參白虎湯(痘渴)合黃連觧毒湯(痘初躁)或黃連湯主之
衂太多玄參地黃湯(失血)茅花湯主之
黃連湯黃連麥門冬當歸黃檗黃芩生
地黃黃耆水煎去查調敗蒲扇灰服之
茅花湯茅花真鬱金生地黃梔子仁黃芩
水煎調百草霜服
疹子發熱吐利乃火邪内廹純是熱證不可作寒論
上焦多吐宜黃芩湯(痘泄利)加茅根蘆根枇杷葉下焦
多利宜黃芩湯送下香連丸(大科泄瀉)中焦吐利俱多宜
黃芩湯多加蘆根茅根煎調六一散(痘初熱)自利甚則
裏急後重而為滯下宜加味黃芩湯調六一散大抵
疹家吐利滯下宜於疹家求之不可作吐利滯下而治
加味黃芩湯黃連黃芩(各一錢五分)白芍藥(三錢)甘草(七分)
滑石末(三錢)水煎服若滑石不煎調服止於
一錢血痢加地榆二錢
銅壁山人黃芩湯黃芩黃連赤芍藥生地黃
木通枳殼甘草當歸稍人參
水煎去查調天水散服之初加酒大黃微利之
疹出之時咽喉腫痛者乃毒火上熏而然勿作喉痺治
法妄用鍼刺喉痺内作癰腫故宜决去惡血痘疹只是
咽乾作痛宜甘桔湯加玄參牛蒡連翹或射干鼠粘子
湯細細嚥之錢氏甘露飲子(俱咽喉)亦可外用十全散玉
鎻匙點之
十全散黃連黃芩黃檗(各一錢)苦參孩兒茶
雄黃(各五分)硼砂玄明粉(各三分)乳香(一分)片腦(少許)
(鹽時入)
共為極細末每服五釐吹之
疹子渴喜飲水純是火邪肺焦胃乾心火内亢故也
初發熱渴者前發散藥中多加石膏天花粉或葛根麥
門冬散疹子出見渴者人參白虎湯(痘渴)加天花粉麥
門冬渴甚者白虎湯合黃連觧毒湯主之
葛根麥門冬散葛根麥門冬(各一錢)石膏升麻
赤芍藥甘草茯苓人參(各五分)
右剉細加淡竹葉七片水一盞煎七分去查温服
白虎合觧毒湯石膏(研麄末四錢)知母天花粉黃芩
黃連山梔仁(各一錢)生地黃麥門冬(各三錢)
入淡竹葉十片水二鍾煎一鍾更磨入犀角汁索湯
水則與之覺胃熱渴甚宜以此方多與之胃清乃
止庶免牙疳之害直至疳成而後清胃凉血觧毒往
往噬膚無及慈親仁人宜早為之所母事始息
見形痘瘡貴三四次出謂出勻麻疹貴一齊湧出謂出
盡麻疹只要得出便輕減以火照之遍身如塗朱之狀
此將出之狀出形細密與痘瘡密者相似但疹子隨出
隨没非若痘子之以漸長大也出形鮮紅與傷寒發癍
相似但疹子粒粒成瘡非若癍之皮紅成片如蚊蚤之
迹也疹痘之色不可同論大抵痘子怕太紅皮嫰易
破必生瘙癢疹子喜通紅疹發於心紅者火之正色也
若色淡白者心血不足養血化癍湯主之色太紅殷或
微紫者血熱也或出太甚者並宜大青湯主之黑者死
證也
養血化癍湯當歸身生地黃紅花蟬蛻
人參(各等分)
右剉細水一盞生薑一片煎六分去查温服無時
大青湯大青玄參生地黃石膏知母
木通甘草地骨皮荆芥穗(各等分)
右剉細水一盞淡竹葉十二片煎七分去查温服
疹子出没常以六時為凖假如子後出者午時即收午
後出者子時即收乃陽生隂成隂生陽成造化自然之
數也凡此旋出旋收者輕若一出連綿三四日不收者
乃陽毒太甚宜大青湯觧之逡廵不出者乃風外束皮
膚閉密也宜荆防敗毒散主之(夾疹)
瘡疹非熱不出疹子欲出則遍身發熱或煩躁或頭眩
或身拘急及既出則身便凉諸病悉觧此一層疹子隨
收矣如疹子既出熱甚不減此毒壅遏宜大青湯觧其
表便澀者以黃連觧毒湯(痘煩躁)合白虎湯(發熱)觧其裏
大便不通者四順清凉飲主之(發熱)
加味地骨皮散治疹出發熱不退飲食不進地骨
皮(鮮者三錢)桑白皮(鮮者二錢)麥門冬(二錢)銀柴胡赤芍
藥乾葛(各一錢)甘草(五分)生犀角(五分)水煎調大小
無比散五七分(方見痘初熱)亦治喘急不止
凡疹子只要出得盡則毒邪觧散正氣和平如拂拂發
熱煩悶不寧如蛇在灰如蚓在塵之狀或嘔吐或注洩
此毒邪壅遏尚未出盡煩熱者黃連觧毒湯(煩躁)嘔洩
者柴胡橘皮湯並外用胡荽酒(見形)以苧麻蘸酒遍身
戞之待疹子出盡則煩熱自去嘔洩自止矣俱可用
大小無此散兼服
柴胡橘皮湯柴胡橘皮黃芩半夏人參
白茯苓(各等分)右剉細加竹茹一團生薑三片水
一盞煎七分去查温服不拘時
疹子欲出未出之時宜早發散以觧其毒則無餘災若
不預觧使之盡出以致毒畜於中或為壯熱日久枯瘁
或成驚癎或為瀉痢或欬血喘促或作疳䘌而死此雖
一時戾氣之染未有不由於人事之未盡者
收後疹子收後身有微熱者此虛熱也不須施治待氣
血和暢自然退去若熱太甚或日久不減以柴胡麥門
冬散甚則以黃連觧毒湯(煩躁)合人參白虎湯(痘渴)與
前方相間服之如髮枯毛竪内消骨立漸漸羸瘦者柴
胡四物湯主之疹子初起多瀉不妨惟愈後最忌重
熱此不可不調治者盖疹子發熱多至十一二日少亦
不下五七日熱久元氣虛矣加之疹出飲食不進而復
重熱隂陽耗竭不死何待故再熱者必大補氣血可也
余見忽以為常而死者屢矣
柴胡麥門冬散柴胡(五分)龍膽草(三分)麥門冬(八分)
甘草(二分)人參玄參(各五分)右剉細水煎服
柴胡四物湯柴胡人參黃芩當歸身川芎
生地黃白芍藥地骨皮知母麥門冬
淡竹葉
右剉細水一盞煎七分去查温服不拘時
疹後熱不除忽作搐者不可與急驚風同論用導赤散
(心)加人參麥門冬送服安神丸(痘譫妄)小便清者可治短
少者不可治凡疹後牙齦黑爛肉腐血出臭息衝人
者曰走馬疳馬鳴散主之(痘餘毒)若面頰浮腫環口青黑
頰漏齒脫唇崩鼻壊者死證也如唇口多瘡其聲嗄啞
者曰狐惑以化䘌丸主之(痘餘毒)更煩躁昏悶失聲者死
證也
文蛤散麻毒入胃牙肉黑爛出血走馬疳證
雄黃(五錢)五倍子(二錢)枯礬(五分)蠶退紙(燒存性一錢)
右細末米泔水洗淨以藥搽之
疹退之後微微咳嗽者此餘毒未盡也瀉白散合消毒
散主之若咳甚氣喘連聲不住甚至飲食湯水俱嗆出
者此熱毒乘肺而然也宜門冬清肺湯加枇杷葉見血
加茅根汁阿膠珠主之但見胸高如龜殼眉聳而喘血
出口鼻擺手搖頭面色或青或赤或白而枯者皆不可
治也
門冬清肺湯天門冬(去心)麥門冬(去心)知母具母
桔梗欵冬花甘草牛蒡子杏仁(去皮尖研)馬
兜苓桑白皮地骨皮(各等分)右剉細水一盞
煎七分去查食後温服
疹出之時曾作泄利未經清觧至疹退之後變為休息
痢不問赤白裏急後重日夜無度此餘毒在大腸也以
黃芩湯送下香連丸虛者加人參滑者加椿根白皮俱
於丸藥内加之勿入煎藥
疹子旣收其毒不觧邪火拂鬱渾身發熱晝夜不退髮
枯膚瘁漸成疳瘵以清熱除疳丸主之若不早治以致
睡則揚睛口鼻氣冷手足厥逆微微瘈瘲變為慢風不
救者多矣
清熱除疳丸黃連當歸(各二錢)龍膽草青皮陳
皮蘆薈(各一錢五分)川芎乾蟾頭(燒各一錢)史君子(一錢)
(二分)
共為末神麯糊為丸米湯下
如渾身壯熱未至羸瘦但多搐掣煩躁不寧此熱在心
脾二經也以當歸養血湯黃連安神丸間而服之
當歸養血湯當歸川芎生地黃麥門冬(去心)
木通甘草淡竹葉山梔仁燈心便袐
少加大黃
黃連安神丸
黃連當歸龍膽草(各二錢)石菖蒲茯神(各一錢五)
(分)全蠍(七簡)
共為細末湯浸蒸餅杵豬心血丸硃砂為衣燈草湯
下
幾見疹子收完之後出入動止如常忽然心腹絞痛而
死者還是元氣虛弱曾受疫癘之氣外雖無病裏實虧
損所以一發而死也謂之中惡間有用人參湯研蘇合
香丸而甦之
禁忌疹家禁忌比痘家禁忌尤甚若悞食雞魚則終身
但遇天行之時又令重出也鹽醋食之令咳不止五辛
食之令生驚熱所以通禁必待四十九日之後方無禁
也大熱未退不可與食與傷寒同一發之時旣表
之後切戒風寒冷水瓜菓之類如一犯之則皮毛閉塞
毒氣難泄遂變紫黑而死矣如極渴欲水只宜少與葱
白以滋其渴耳必須使皮竅中常微汗潤澤可也又忌
梅桃魚蜂蜜香鮮之物恐惹疳蟲上行
證治凖繩卷八十八
