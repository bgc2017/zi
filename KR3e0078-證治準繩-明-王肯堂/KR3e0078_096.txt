證治凖繩卷九十六
明王肯堂撰
幼科
肺臟門
肺
錢肺主喘實則悶亂喘促有飲水者有不飲水者
虚則哽氣長出氣肺病悶亂哽氣長出氣氣短喘急
肺熱手搯眉目鼻面甘桔湯主之肺盛復有風冷
胷滿短氣氣急喘嗽上氣當先散肺後發散風冷散肺
瀉白散大青膏主之肺只傷寒則不胸滿肺虛熱唇
深紅色治之散肺虚熱少服瀉白散肺臟怯唇白色
當補肺阿膠散主之若悶亂氣麤喘促哽氣者難治肺
虚損故也脾肺病久則虚而唇白脾者肺之母也母
子皆虚不能相營故名曰怯肺主唇白而澤者吉白如
枯骨者死(此以唇診肺之法也唇白色者肺臟怯也阿膠散主之若手尋衣領及亂捻物者肝熱也)
(宜瀉青丸手搯眉目鼻面者肺熱也宜甘桔湯之類是也)肺病見春金旺肺勝肝
也當瀉肺輕者肺病退重者目淡青必發驚更有赤者
當搐(海藏云為肝怯故目淡青也)潔肺主燥自病則喘𠻳燥則潤
之實則喘而氣盛瀉白散主之虚則喘而少氣先
益黃散後阿膠散主之心乘肺賊邪熱而喘𠻳先地
黃丸中導赤散後阿膠散主之肝乘肺微邪惡風眩
冐昏憒𠻳羌活膏主之腎乘肺實邪增寒𠻳清利百
部丸主之脾乘肺虚邪體重吐痰泄瀉𠻳人參白术
散主之劉凡肺之得病必先觀心脾二臟之虚實若
心火爍金即當先抑心氣後吃肺藥若心氣和即便看
脾脈若脾氣虚冷即不能相生而肺家生氣不足則風
邪易感故患肺寒者皆脾虚得之若脾氣盛實則亦痞
隔中焦而大腸與肺表裏不能相通夫中焦熱隔則肺
與大腸不通其熱毒之氣必上蒸於肺而生痰故患肺
熱者多脾實得之心氣盛者瀉之脾氣虚者益之脾氣
實者通之然後隨其肺之寒熱以治之故有抑心氣益
脾氣通肺氣三藥若診其脈氣心脾兩臟俱和而肺自
生疾則但察肺家虚實而治之
薛肺經鬱熱用瀉白散肺氣自虚用四君子湯外邪所
乘用參蘇飲心火炎燥用人參平肺散中焦實痞用大
承氣湯脾不能生肺用異功散夫肺氣盛者肺中之邪
氣盛也其脈右寸必浮而有力宜用瀉白散以瀉之若
肺虚而有熱者執肺熱還傷肺之說而不用人參則誤
矣仍參其證治之
薛肺苦氣上逆急食苦以瀉之訶子皮一作黃芩肺
欲收急食酸以收之白芍藥以酸補之五味子以
辛瀉之桑白皮肺虚以五味子補之如無他證錢氏
補肺阿膠散主之虚則補其母脾乃肺之母以甘草補
脾
阿膠散(錢氏)又名補肺散
阿膠(一兩半麩炒)黍粘子(炒香)甘草(炙各二錢半)馬兜鈴(半兩焙)
杏仁(七箇去皮尖炒)糯米(壹兩炒)
右為末每服一二錢水一盞煎至六分食後温服
海杏仁本瀉肺非若人參天門冬麥門冬之補也當
以意消息之薛前方乃通治肺金之劑經云虚則
補其母若前藥未應當用五味異功散以補脾
海肺實以桑白皮瀉之如無他證以瀉白散主之實則
瀉其子腎乃肺之子以澤瀉瀉腎
瀉白散(錢氏)又名瀉肺散
桑白皮(細剉炒黃)地骨皮(洗去土焙各一兩)甘草(炒半兩)
右件為末每服一二錢水一中盞入粳米百粒同煎
至六分食後温服海治肺熱骨蒸自汗宜用此直
瀉之用山梔黃芩方能瀉肺但當以氣血分之
甘桔湯(方見咽喉)大青膏羌活膏(俱見驚搐)四君子湯(方見)
(雜病虚旁)參蘇飲(雜病發熱)人參平肺散(雜病咳嗽)百部丸(方見)
(咳𠻳)人參白术散
咳𠻳
内經曰五臟六腑皆令人咳非獨肺也皮毛者肺之舍
也皮毛先受邪氣邪氣聽從其令也五臟之欬久乃移
於六腑又病式要云欬謂無痰而有聲肺氣傷而不
清也𠻳謂無聲而有痰脾濕動而為痰也欬𠻳謂有聲
有痰也因傷肺氣動於脾濕故咳而𠻳也又生氣通天
論云秋傷於濕冬必咳𠻳大抵素秋之氣宜清而肅反
動之則氣上衝而為咳𠻳甚則動於脾濕而為痰也蓋
風乘肺者日夜無度汗出頭痛痰涎不利熱乘肺者急
喘而𠻳面赤潮熱手足寒冷小兒多有之火乘肺者咳
𠻳上壅㖒唾出血甚者七竅血溢燥乘肺者氣壅不利
百節内痛頭面汗出寒熱往來皮膚乾燥細瘡燥痒大
便秘澀涕唾稠粘寒乘肺者或因形寒飲冷冬月睡卧
濕地或受冷風春秋之氣或因外感夏是火氣炎上最
重秋是濕熱傷肺冬是風寒外來也宜各隨其證而治
之
錢氏法夫𠻳者肺感微寒八九月間肺氣大王病𠻳
者必實非久病也其證面赤痰盛身熱法當以葶藶丸
下之若久者不可下也十一月十二月𠻳者乃傷風
𠻳也風從背脊第三椎肺俞穴入也當以麻黃湯汗之
有熱證面赤飲水涎熱咽喉不利者宜兼甘桔湯治之
若五七日間其證身熱痰盛唾粘者以褊銀圓下之
有肺盛者欬而後喘面腫欲飲水有不飲水者其身即
熱以瀉白散瀉之若傷風咳𠻳五七日無熱證而但
𠻳者亦葶藶圓下之後用下痰藥有肺虚者欬而哽
氣時時長出氣喉中有聲此久病也以阿膠散補之痰
盛者先實脾後以褊銀圓微下之涎退即補肺補肺如
上法有𠻳而吐水或青淥水者以百祥圓下之有
嗽而吐痰涎乳食者白餅子下之有嗽而咯膿血者
乃肺熱食後服甘桔湯久嗽者肺亡津液阿膠散補
之欬而痰實不甚喘而面赤時飲水者可褊銀圓下
之治嗽大法盛即下之久即補之更量虚實以意增
損杜氏子五歲自十一月病嗽至三月未止始得嗽
而吐痰乃外風寒蓄入肺經令肺病嗽而吐痰風在肺
中故也宜以麻黃散輩發散後用凉藥壓之即愈時醫
與珠粉丸半夏丸褊銀丸諸法下之其肺即虚而嗽甚
至春三月間尚未愈召錢視之其候面青而光嗽而喘
促哽氣又時時長出氣錢曰病困十已八九然所謂面
青而光者肝氣旺也春三月者肝之位肺衰之時也嗽
者肺之病肺自十一月至三月肺即虚痿又數下之脾
肺子母俱虚復為肝所勝此為逆也故嗽而喘促哽氣
長出氣也錢急與瀉青丸瀉之後與阿膠散實肺次日
面青而不光錢又用補肺而嗽如前又與瀉肝未已而
又加肺虚唇白如練錢曰此病必見不可治之何者肝
大旺而肺虚絶肺病不得時而肝勝之今三瀉肝而肝
病症不退三補肺而肺病尤虚此不久生故言死也此
證病於秋者十救三四春夏者十難救一果大喘而死
京東轉運使李公有孫八歲病嗽而胷滿短氣醫者
言肺經有熱用竹葉湯牛黃膏各二服治之三日加喘
錢氏曰此肺氣不足復有寒邪即使喘滿當補肺脾勿
服凉藥李曰醫已用竹葉湯牛黃膏錢曰何治也醫曰
退熱退涎錢曰何熱所作曰肺經熱而生嗽嗽久不除
生涎錢曰本虛而風寒所作何熱也若作肺熱何不治
其肺而反調心蓋竹葉湯牛黃膏治心藥也醫有慙色
錢治愈東都張氏孫九歲病肺熱他醫以犀珠龍麝
生牛黃治之一月不愈其證嗽喘悶亂飲水不止全不
能食錢氏用史君子丸益黃散張曰本有熱何以又行
温藥他醫用凉藥攻之一月尚無效錢曰凉藥久則寒
不能食小兒虚不能食當補脾候飲食如故即瀉肺經
病必愈矣服補脾藥二日其子欲飲食錢以瀉白散瀉
肺遂愈十分張曰何以不虚錢曰先實其肝然後瀉肺
故不虚也
潔古法肺之生病而成嗽大抵秋冬則實春夏則虚
更詳五臟兼見之證以辨虚實若實則面赤飲水身熱
痰涎盛涕唾稠粘咽乾不利喘嗽面腫吐食皆當先補
脾益黃散後瀉肝瀉青丸若咯膿血是肺瘻也用清肺
散治之若虚則面白脫色氣少不語喉中有聲唾痰清
利法當阿膠散補之若亡津液用白术散主之嗽而
兩脇痛者屬肝經用小柴胡湯(發熱)咳而嘔苦水者屬
膽經用黃芩半夏生薑湯咳而喉中如梗者屬心經用
甘桔湯咳而失氣者屬小腸用芍藥甘草湯咳而右脇
痛者屬脾經用升麻湯咳而嘔出蟲者屬胃經用烏梅
丸咳而喘息吐血者屬肺經用麻黃湯咳而遺屎者屬
大腸用赤石脂湯咳而腰背痛甚則咳涎者屬腎經用
麻黃附子細辛湯咳而遺尿者屬胱膀用茯苓甘草湯
咳而腹滿不欲食面腫氣逆者屬三焦用異功散(吐瀉)
曾氏法咳嗽者固有數類但分冷熱虚實隨證疎解
初中時未有不因感冐而傷於肺内經曰肺之令人咳
何也岐伯曰皮毛者肺之合也皮毛先受邪氣邪氣得
從其合故難經云形寒飲冷則傷肺使氣上而不下逆
而不收衝壅咽膈淫淫如痒習習如梗是令嗽也乍暖
脫着暴熱遇風邪氣侵於皮膚肺先受之而為咳嗽若
初得時面赤唇紅氣麄發熱嗽來痰鳴此是傷風壅痰
作嗽用清肺飲五拗湯及小柴胡湯羌活散(傷寒)皆可解
表次青木香湯(陰腫)有小兒汗出未乾遽爾戲水亦致
傷風咳嗽外證眼胞微浮額汗痰嗚亦宜清肺飲瀉肺
湯與之疎風化痰解利邪熱小柴胡湯亦可若嗽日
久津液枯耗肺經虚矣肺為諸臟華蓋卧開而坐合所
以卧則氣促坐則稍寬乃因攻肺下痰之過名為虚嗽
聲連不斷喉中痰鳴氣息欲絶嗽罷則吐白沫或乾嘔
此肺虚而氣不順也面唇皆白而慘嗽過額上多汗哽
氣長出乳食減少致脾虚而胃亦虚宜其有吐投茯苓
厚朴湯(吐)及藿香飲(不乳食)次温脾潤肺理中湯(吐瀉)加杏
仁北五味子水煎服蓋此藥補脾而益肺藉土氣以生
金則自愈矣或嗽而頰紅有紫黯色於理中湯内再加
乾薑為用亦良法也有脾虚亦能作嗽當投補劑用
醒脾散(慢驚)茯苓厚朴湯(吐)令脾氣實然後間以清肺飲
煎服疎解肺經風寒及藿香飲助脾養胃亦救子益母
之法也有一證咳嗽至極時頓嘔吐乳食與痰俱出
盡方少定此名風痰壅盛肝木尅脾土宜以白附飲(吐)
投之即效
薛氏法若咳嗽流涕外邪傷脾也先用參蘇飲喘嗽
面赤心火刑肺也用人參平肺散及六味地黃丸(腎)嗽
而吐青綠水肝木乘脾也用異功散加柴胡桔梗嗽而
吐痰乳脾肺氣傷也用六君子加桔梗若嗽唾膿痰者熱
藴於肺而成肺癰也用桔梗湯(見肺廱)凡風邪外傷法當
表散而實腠理其用下藥非邪𫝊於内及胃有實熱者
不宜輕用而色白肺短濇者肺之本證也易治面色赤
脈洪數者火刑金也難治
發表麻黃湯治太陽證頭疼發熱身痛惡風無汗喘
滿脈浮緊八九日不解當發汗汗已煩悶瞑目者必
衂衂乃解所以然者陽氣重故也
甘草(半兩)麻黃(去節一兩半)桂枝(一兩)杏仁(去皮三十五箇)
右每服三錢水煎
三拗湯治感冐風邪鼻塞聲重語音不出或傷風頭
疼目眩四肢拘倦咳嗽多痰胸滿氣短
麻黃(不去節)杏仁(不去皮尖)甘草(生用)
右各等分剉散每服三錢水一盞生薑三片煎至六
分去滓温服取汗為度一方加荆芥桔梗嗽甚加五
味子細辛各減半又方麻黃去節杏仁去皮尖甘草
炙名三和湯治喘嗽尤妙加減在乎活法有熱加前
胡傷風加荆芥有痰加半夏
加減三拗湯
麻黃(去根節三錢水煮去沫焙乾)桂枝(二錢)杏仁(㭍箇去皮尖炒黃另研如膏)
甘草(炙一錢)
右為麤末入杏膏拌勻每服一錢水六分煎至四分
去查温服無時以汗出為度量大小加減若自汗者
不宜服之
五拗湯治感風濕及形寒飲冷痰嗽咳喘連聲不已
麻黃(不去根節)杏仁(不去皮尖)荆芥(不去梗)桔梗(蜜水拌炒各五錢)甘
草(二錢半)
右每服二錢水一盞煎七分無時温服
百部丸治小兒肺寒壅嗽微喘有痰
百部(炒)麻黃(去節各三兩)杏仁(四十枚去皮尖微炒研入)
右為末煮熟棗子丸如皂子大温水下二三丸無時
日三四服此本方也仲景加松子仁五十箇蜜丸更
加胡桃肉含化大妙一方加甘草二錢
九寶飲治小兒嗽是肺臟感寒須表散却服嗽藥
麻黃(去節)薄荷大腹皮紫蘇(各半兩)陳皮杏仁
(去皮尖)桑白皮(炙)肉桂枳殼(各二錢半)甘草(一錢半)
右剉散每服二錢生薑烏梅煎服冷證去薄荷熱證
去陳皮桂
華蓋散治肺感寒邪咳嗽上氣胸膈煩悶項背拘急
聲重鼻塞頭目昏眩痰氣不利
麻黃(去節)紫蘇子(隔紙炒)桑白皮(蜜炙)杏仁(去皮尖炒)赤茯苓
(去皮)陳橘皮(去白各半兩)甘草(炙二錢)
右剉散每服二錢水半盞煎至三分去滓量大小加
減食後温服
金沸草散治傷風化痰頭目昏痛頸項強急往來寒
熱肢體煩疼胷膈滿痰涎不利咳𠻳喘滿涕唾稠粘
及治時行寒疫壯熱惡風
荆芥(四兩)前胡(去蘆)麻黃(去節)旋覆花(各三兩)廿草(炙)半夏
(湯洗七次薑汁浸)赤芍藥(各一兩)
右剉散每服二錢水一盞生薑三片棗一枚同煎六
分去滓温服不拘時有寒邪則汗出嗽甚加杏仁五
味子
麥煎散治小兒夾驚傷寒吐逆壯熱表裏不解氣麄
喘急面赤自汗或狂語驚呌或不語無汗及[病-丙+(穩-禾)]疹遍
身赤痒往來潮熱時行痳痘疹子餘毒未盡渾身浮
腫痰涎咳嗽或變急慢驚風手足搐搦眼目上視及
傷風頭疼並治之
滑石地骨皮赤芍藥石膏白茯苓杏
仁知母甘草葶&KR1047;子(炒)人參(各半兩)麻黃(去節)
(兩半)
右為末每服一錢麥子煎湯調下如初生牙兒感冐
風冷鼻塞身熱噴嚏多啼每一字用麥子煎湯調下
一方去地骨皮滑石加羌活川芎薄荷煎湯調下
小青龍湯治傷寒表不解惡寒體熱水停心下乾嘔
發熱而嗽或渴或利小便不利或噎小腹滿喘
麻黃(去節微和者去麻黃加莞花如彈子大炒令赤色若噎者去麻黃加附子半錢炮若小便)
(不利者加茯苓一兩若喘者去麻黃加杏仁去皮尖)赤芍藥半夏(炮若渴者去半)
(夏加栝蔞根)細辛乾薑(炮)肉桂(去麄皮)甘草(各七錢半)五味
子(五錢)
右剉散每服三錢水一盞煎七分去滓加減服
清肺飲治肺受風邪客熱嗽聲不斷氣促喘悶痰壅
鼻塞流涕失音及解時行疹毒豆瘡涎多咳嗽咽痛
煩渴
柴胡(净洗二兩)人參(去蘆半兩)杏仁(湯炮去皮尖)桔梗(剉炒)赤芍藥
荆芥枳殼(去穰麩炒微黃)桑白皮(剉炒)北五味子麻
黃(去節湯泡濾過剉焙)半夏(湯煮透濾仍剉焙乾各一兩)旋覆花(五錢)甘草
(一兩)
右剉每服二錢水一盞薑二片葱一根煎七分無時
温服或入薄荷同煎
解表散主傷風感冷咳嗽痰喘嘔吐瀉利驚悸有熱
證在表裏並宜可投
麻黃(製法同上)杏仁(湯泡去皮尖)赤茯苓(去皮各一兩)川芎防
風(去蘆)枳殼(製法同上各一兩半)甘草(半生半炙七錢半)
右剉每二錢水一盞薑二片葱白一莖煎七分温服
無時有熱入薄荷同煎
和解湯治小兒四時感冐寒邪壯熱煩躁鼻塞多涕
驚悸自汗肢體疼痛及瘡疹已發未發皆可服
羌活防風人參川芎(各一兩)乾葛升麻
甘草芍藥(各半兩)
右剉散每服三錢薑棗煎服加荆芥無汗加麻黃咳
嗽者加杏仁五味子桔梗
攻裏錢氏葶&KR1047;丸治乳食衝脾傷風咳嗽面赤痰盛
身熱喘促
甜葶&KR1047;(去土隔紙微炒)黑牽牛(微炒)杏仁(去皮尖炒另研如膏)漢防己
(各一兩)
右為末研入杏膏拌勻蒸陳棗肉和再搗為劑丸如
麻子大每服五丸至七丸淡生薑湯下乳食後或臨
夜服量兒大小加減
潔人參荆芥散治身熱痰嗽胸膈不利宜下痰去熱
人參(半兩)荆芥穗(一兩)大黃(二錢)
右為細末水煎調㯽榔木香細末五分輕粉一字乳
後服如身熱潮熱宜服清凉飲子去大黃三服之後
一二日却入大黃服之令疎利則愈不可便動臟腑
褊銀丸治風涎膈實上熱及乳食不消腹脹喘麄
巴豆(去油膜皮心細研半兩)水銀(五錢)黑鉛(二錢半同水銀炒結沙)麝香
(另研五分)好墨(火燒酣炒研八錢)
右將巴豆末并墨再研勻和入砂子麝香陳米粥和
丸如綠豆大捻褊一歲兒一丸二三歲二三丸五歲
已上五六丸煎薄荷湯放冷送下不得化破更量虚
實加減並食後服(虚人先以益黃散實脾後以此方下之下後補肺)
凉劑瀉肺湯主傷風後五心煩熱咳嗽喘促唇紅頰
赤發渴引飲
桑白皮(剉炒)地骨皮(净洗焙乾各一兩)甘草(炙三錢)
右㕮咀每服二錢水一盞粳米百粒煎七分食後臨
卧温服或不拘時
聖惠天門冬散治小兒心胸煩悶體熱咳嗽
天門冬(去心焙)桑根白皮(剉)赤茯苓柴胡(去苗)百合
紫苑(洗去苗土)藍葉甘草(炙微赤剉已上各半兩)
右件擣羅為散每服一錢以水一小盞入生薑少許
煎至五分去滓量兒大小以意分減温服
聖惠百部散治小兒欬嗽煩熱令乳母服
百部貝母(煨微黃)紫苑(洗去苗土)葛根(剉各一兩)石膏(二兩)
右件擣羅為散每服三錢以水一小盞入竹葉二七
片煎至六分去滓每於食後服令兒飲乳甚佳
黃芩散治小兒嗽
黃芩(不拘多少用童子小便浸三日取出剉碎焙乾)
右為細末每服一字或半錢白湯少許調下乳食後
服
柴胡石膏湯治時行瘟疫壯熱惡風頭疼體疼鼻塞
心胸煩滿寒熱往來咳嗽涕唾稠粘
桑白皮黃芩(各三錢半)升麻(二錢半)石膏前胡赤
芍藥乾葛柴胡(各五錢)荆芥穗(三錢)
右為末每服一二錢薑二片淡豉十粒水煎
温劑張渙養肺湯温養脾胃
紫苑(洗去土焙乾)半夏(湯洗七遍)欵冬花真阿膠(炙各一兩)人
參(去蘆)桂心(各半兩)
右件搗羅為細末每服一錢水一小盞入生薑二片
糯米五粒煎至五分去滓放温時服
菖蒲煎治肺中風邪喘鳴肩息
石菖蒲(一寸九節者)欵冬花紫苑(去土洗焙乾)人參(去蘆)桂
心(各一兩)
右件搗羅為細末煉蜜同石臼中搗一二百下和如
皂子大每服一粒煎糯米飲化下
木香半夏丸治胃寒咳嗽
木香半夏(湯洗七次焙乾)肉豆寇(各一兩)藿香葉丁香
白术(各半兩)
右件搗羅為細末取生薑自然汁和如黍米大每服
十粒煎人參湯下量兒大小加減
順肺湯治心肺不利咳嗽
紫蘇葉半夏(湯洗七遍焙各一兩)五味子欵冬花陳
橘皮(湯浸去白)桂心木香(各半兩)
右件搗羅為細末每服一錢水八分入生薑人參各
少許煎四分去滓温服
平劑聖惠陳橘皮散治小兒咳嗽胸中滿悶不欲乳
食
陳橘皮(湯浸去白焙)桔梗(去蘆)鷄蘇杏仁(湯浸去皮尖䴸炒微黃)
人參(去蘆各一分)貝母(煨微黃半兩)
右件擣羅為麤散每服一錢以水一小盞入燈心十
莖煎至五分去滓温服日三四服量兒大小以意加
減
麥門冬煎治小兒咳嗽壯熱胸膈壅滯
麥門冬(去心一兩)生薑(半兩取汁)酥蜜(各二合)杏仁(湯洗去皮尖雙)
(仁二兩)
右件藥先以水一大盞煎麥門冬及杏仁至四分入
砂盆内研絞取汁却入銀器中次内生薑汁以慢火
熬成膏收於瓷器中每服以清粥飲調下半茶匙日
三服夜一服量兒大小以意加減
茅先生妳豆膏
栝蔞穰蜜(各半盞)人參鉛白霜(各半兩)陳槐花(一分)
栝蔞子(百二十枚)
右將栝蔞穰及蜜鍊成膏入諸藥末同為膏每服一
大黃豆大用杏仁煎湯調服
注脣膏治小兒諸般咳嗽
鬱金(三个大者剉細用生薑汁浸一宿)白殭蠶(直者七錢)鉛白霜(半錢研)
腦子(一字)
右件為細末煉蜜為膏用菉豆大注孩兒唇上二三
歲桐子大十歲已上皂子大薄荷生薑湯化下
蜜瓜膏治小兒嗽
栝蔞皮(不拘多少用蜜塗慢火上炙焦赤色)
右為末每服一錢蜜調成膏時時抹兒口内
生犀散治咳嗽解時氣痰逆喘滿心忪忡驚悸風熱
杏仁(去皮尖炒)桔梗(各二錢)茯苓甘草人參半夏
(各一錢)五味子前胡(各一錢半)
右剉散生薑薄荷煎服有熱加羌活或加麻黃細辛
保肺湯治肺胃受風熱痰盛欬嗽喘吐不止及治久
嗽不愈
山藥白茯苓紫蘇葉黃芩防風杏仁
(去皮尖䴸炒)五味子桔梗百部(六分)藿香百合(各五)
(分)白殭蠶(二錢去絲觜炒)
右水煎食後服
天麻防風丸治驚風咳嗽身體壯熱多睡驚悸手足
抽掣精神昏憒痰涎不利及風邪温熱
天麻防風人參辰砂雄黃麝香甘
草(炙各二錢半)全蝎(炒)殭蠶(各半兩炒)一方有牛膽南星
無麝香
右為末煉蜜丸桐子大每服一二丸薄荷湯下
下氣紫蘇子散治小兒咳逆上氣因乳哺無度内挾
風冷傷於肺氣或小兒肺氣未定與乳飲之與氣相
逆氣不得下
紫蘇子訶子(去核)杏仁(去皮尖炒)蘿蔔子(炒)木香人
參(去蘆各三兩)青皮甘草(炒各一兩半)
右為細末每服二錢水一盞生薑三片煎至五分去
滓不拘時服量兒加減
肘後療小兒咳嗽方
紫苑(六分)貝母(二分)欵冬花(一分)
右𢷬為散每服如豆大着乳頭上令兒和乳嚥之日
三四乳母忌食大鹹醋物聖惠用清粥飲一字
張渙馬兜鈴丹治小兒肺壅欬嗽大便不利
馬兒鈴紫蘇子人參(去蘆頭各一兩)欵冬花木香
(各半兩並為細末)杏仁(七錢半湯浸去皮尖叧細末)
右件同拌勻鍊蜜和如黍米大每服十粒煎生薑湯
下量兒大小加減
化痰人參半夏丹消痰飲止嗽
人參(去蘆)半夏(湯洗七遍焙乾)白术川麵薑天南星(微炮)
(各一兩)
右件搗羅為細末取生薑汁打麵糊和如黍米大每
服十粒煎生薑湯下月内百晬嬰兒如鍼頭大沾在
乳頭上令兒吮之
貝母湯治肺中風咳嗽喘滿
貝母(炒黃色)半夏(白&KR0552;湯洗七遍焙乾各一兩)乾薑麻黃(去根節)
欵冬花甘草(炙各半兩)
右件搗羅為細末每服一錢水一小盞入生薑三片
杏仁二粒去皮尖同煎至五分去滓温服
補虚潔古黃茋湯治小兒咳嗽喘逆身熱鼻乾燥者
是熱入肺經為客熱呷呀有聲
黃茋(二兩)人參(二錢半)地骨皮(五錢)桑白皮(三錢)甘草(二錢半)
右㕮咀水煎放温頻頻服之
海藏加味四君子湯治涎嗽
人參白术白茯苓甘草杏仁桑白皮
(各等分)半夏麴(減半)
水煎服又治咳嗽用四君子末煎紫蘇湯調下
張渙蟬殼湯治肺氣不利病
蟬殼(微炒)五味子(湯洗七次焙乾)人參(去蘆各一兩)陳橘皮(湯浸去白)
(焙乾)甘草(炙各半兩)
右件搗羅為細末每服半錢煎生薑湯調下
白术五味湯方治欬逆氣逆上喘
五味子白术丁香人參(去蘆頭)欵冬花(各半兩)
細辛(去土一分)
右件搗羅為細末每服一錢水八分入生薑三片煎
至四分去滓放温令時時呷之
人參平肺散治心火尅肺咳嗽喘嘔痰涎壅盛胸膈
痞滿
人參橘紅甘草(炙)地骨皮(各五分)茯苓知母
(炒各七分)五味子(炒)天門冬(去心)青皮(各四分)桑白皮(炒一錢)
右每服一二錢水煎
收澀細辛五味子湯治肺經不足胃氣怯弱或冐風
邪或停寒有飲咳嗽倚息不得安卧胸滿短氣乾嘔
作熱嗽唾結痰或吐涎沫頭目昏眩身體疼重語聲
不出痛引胸脇不問新久並宜服之
細辛(去苖土)半夏(湯泡各一兩)鸎粟殼(去蔕蓋炒)五味子(各三兩)
烏梅(去核)丼草(炙各一兩半)桑白皮(炒六錢)
右剉散每服二錢水一盞生薑五片煎至六分去滓
温服
分經黃芩半夏生薑湯治膽腑欬嘔苦水若膽汁
黃芩生薑(各一錢)甘草(炙)大棗(二箇)半夏(一錢五分)
右水煎服
甘桔湯治心臟咳咳而喉中如梗甚則咽腫喉痺
粉草苦梗(各一錢)
右水煎食後服
芍藥甘草湯治小腸腑咳咳而失氣
芍藥甘草(炙各一錢)
右水煎服
升麻湯治脾臟咳咳而右脇下痛痛引肩背甚則不
可以動動則欬涎(方見傷寒)
烏梅丸治胃腑咳咳而嘔嘔甚則長蟲出
烏梅(三十箇)細辛附子(製)桂枝人參黃檗(各六)
(錢)乾薑黃連(各一兩)當歸蜀椒(各四兩)
右為末用酒浸烏梅一宿去核蒸之與米飯搗和丸
如桐子大每服十丸白湯下
赤石脂禹餘糧湯治大腸咳咳而遺屎
赤石脂禹餘糧(各二兩並打碎)
右每服二錢水煎
麻黃附子細辛湯治腎臟咳咳則腰背相引而痛甚
則咳涎又治寒邪犯齒致腦齒痛宜急用之緩則不
救
麻黃細辛(各二錢)附子(一錢)
右每服一錢水煎
茯苓甘草湯治膀胱咳咳而遺溺
茯苓(二錢)桂枝(二錢半)生薑(五大片)
右每服二錢水煎
百睟内嗽此名乳嗽實難調理亦惡證也當審虚實而
施治焉實者散之虚者補之其證氣麤痰盛口瘡眼熱
發散後可利之比金圓(驚癎)等藥主之散其實也其證嘔
吐嗽後驚悸困倦自汗者當用補肺散益黃散天麻散
補其虚也大抵治驚嗽琥珀散主之天麻圓乃要藥也
用天麻蟬退殭蠶人參川芎甘草硼砂天竺黃膽製南
星白附子坯雄黃金箔末之煉蜜圓如雞頭大金箔為
衣每服一圓薄荷湯化下治未滿百睟咳嗽不止遠勝
諸藥曾百日内嬰孩偶咳嗽痰壅睡中不寧亦因産
後感風而得但不可過用發散之劑先以解表散(見前)一
二服次投貝母湯及惺惺散治薛若脾胃内熱者用
抱龍丸(驚)風邪外感者用惺惺散(痘初熱)痰熱既去而氣
粗痰盛或流涎者脾肺氣虚也用異功散(吐瀉)加桔梗口
瘡眼熱大便堅實者用三黃丸(裏熱)大便不實者用白术
散(渴)若嘔吐不乳困倦自汗或自利腹脹者脾冐氣虚
也用六君子(吐瀉)加柴胡若驚悸困倦痰盛不乳者心脾
血虚也四君(吐瀉)加芎歸酸棗仁或因乳母食五辛厚味
致兒為患者仍參喘嗽諸證
補肺散(又名阿膠散)治小兒久患咳嗽氣急有痰惡心喘虚
(見前)
天麻散治嬰兒咳嗽有痰氣壅面紅
南星(水浸春秋五日冬七日夏三日半兩)天麻(三錢)辰砂(一錢)麝香(一字)
右為末每服一字用杏仁湯調下人參湯亦可
天麻圓治小兒未滿百睟咳嗽不止名曰乳嗽
天麻蟬蛻僵蠶人參(各一錢)川芎(一錢半)甘草
(二錢)鵬砂(半錢)辰砂天竺黃牛膽南星(各二錢)白附
子㺽雄黃(各一錢)金箔(五片)
右為末煉蜜丸如芡實大金箔為衣每服一丸薄荷
湯化下
琥珀散治急慢驚風涎潮昏冐目瞪驚搐内釣腹痛
或驚癎時發
辰砂(一錢半)琥珀牛黃僵蠶(炒去絲嘴)牛膽南星
全蝎白附子代赭石天麻乳香蟬退
(各一錢)
右為末每服一二分白湯調下
貝母湯主百日内嬰孩咳嗽有痰
貝母(一兩)甘草(半炙半生二錢)
右件剉焙為末每服一字或半錢用陳米煎湯空心
調服
惺惺散主傷風傷寒痰嗽咳
止啼去煩利咽解失音
人參(去蘆半兩)桔梗(剉炒)白茯苓(去皮)白术天花粉(四味各一)
(兩)細辛(去葉二錢)防風(去蘆)川芎南星(生用三味各二錢半)甘草
(半生半炙七錢)
右件㕮咀每服二錢水一盞薑二片薄荷三葉慢火
煎七分無時温服
外臺小品療少小十日以上至五十日卒得暴欬吐乳
嘔逆晝夜不得息四物湯
桔梗紫苑(各三分)甘草(炙一分)麥門冬(去心七分)
右藥切以水一升煮取六合去滓分五服以差為度
千金有桂心無桔更以水二升煮取一升以綿着湯
中捉綿滴兒口中晝夜四五過節哺乳
張渙雄黃膏治月裏兒欬嗽并三歲已下皆可服
雄黃(一錢細研)杏仁(七粒去皮尖)半夏(七个童子小便浸一宿切作片子焙乾為)
(末)
右一處研勻用生薑自然汁半兩蜜半兩一處入藥
末於罐子内重湯中熬用柳枝子攪成膏每服一皂
子大塗妳頭與兒吮或糯米飲調下
趙氏治小兒未晬欬嗽方
白殭蠶(直者)
右為細末塗少許妳頭上令兒喫立效
嗽膿血錢氏曰有喘而咯膿血者乃肺熱食後服甘桔
湯久嗽者肺亡津液阿膠散主之(即補肺散見前)咳而痰
實不甚喘而面赤飲水者褊銀丸下之(方見前)段齋郎
子四歲病嗽身熱吐痰數日而咯血前醫以桔梗湯及
防己丸治之不愈涎上攻吐喘不止請錢氏下褊銀丸
一大服復以補肺湯補肺散治之或問段氏子咯血肺
虚何以下之錢曰肺雖咯血有熱故也久則虚痿今涎
上潮而吐當下其涎若不吐涎則不甚便蓋吐涎能虚
又生驚也痰實上攻亦能發搐故依法只宜先下痰而
後補脾肺必涎止而吐愈為順治也若先補其肺為逆
耳此所謂識病之輕重先後為治也
甘桔散
桔梗(米泔浸一宿焙乾)甘草(炒各二兩)
右為細末每服一大錢水一大盞入阿膠半兩炮煎
至五分食後温服海甘桔湯仲景少陰咽痛藥也
孫真人治肺癰吐膿血用生甘草加減二十餘條
王氏手集解肌丸治外摶風邪内挾痰飲寒熱往來
煩渴頰赤心忪減食熱在上焦咳嗽有血方
防風地骨皮(各一分)
右件燒沙糖為圓每服一丸食後煎紫蘇湯下
團參丸治嗽血
阿膠皂子黃人參(各半兩)
右除膠為細末湯少許洋膠和鷄頭大白湯化下
鷄清散(朱氏)治欬嗽出血下涎
鬱金(半兩用皂莢漿水一盞或酸菜汁亦得煑乾為度)滑石(半兩生)雄黃(半兩)
(醋煮半乾用)
右為細末每服一字常服薄荷湯調(下止)𠻳螺粉水下
嗽血鷄子清調下
嗽作呀呷聲聖惠夫小兒嗽而呀呷作聲者由胸隔痰
多嗽動於痰上摶於咽喉之間痰與氣相擊隨嗽動息
呀呷有聲其咳嗽本體雖同至於治療則加消痰破飲
之藥以此為異爾
聖惠射干散治小兒咳嗽心胸痰壅攻咽喉作呀呷
聲
射干麻黃(去根節)紫苑(洗去苗土)桂心(已上各半兩)半夏(半分)
(湯洗七遍去滑)甘草(炙微赤剉一分)
右件藥搗麤羅為散每服一錢以水一小盞入生薑
少許研至五分去滓入蜜半茶匙攪令勻不計時候
量兒大小分減温服
陳橘皮散治小兒咳嗽咽中作呀呷聲
陳橘皮(湯浸去白焙)桑根白皮(剉)杏仁(湯浸去皮尖麩炒黃)甘草
(炙微赤剉)甜葶藶(隔紙炒令紫色已上各一分)
右件藥𢷬麤羅為散每服一錢以水一小盞煎至五
分去滓放温量兒大小加減服
蘿蔔子散治小兒咳嗽喘急作呀呷聲
蘿蔔子(微炒)麻黃(去根節各一分)燈心(一大束)皂莢子(十枚煨去皮)
甘草(炙微赤剉半分)
右件藥搗麤羅為散每服一錢以水一小盞煎至五
分去滓不計時候量兒大小以意分減温服
蟬殼散治小兒心胸痰壅咳嗽咽喉不利常作呷聲
蟬殼(微炒)半夏(湯洗七遍去滑)甘草(炙微赤剉)漢防己(各一分)桔梗
(去蘆)陳橘皮(湯浸去白焙各半兩)
右件藥𢷬細羅為散每服以生薑粥飲調下一字三
歲已上加之半錢
聖惠又方(大醫局方以此治痰嗽名辰砂半夏丸)
半夏(湯洗七遍去骨)甜葶&KR1047;(隔紙炒令紫色)杏仁(湯浸去皮尖雙仁麩炒微黃各)
(一分)朱砂(細研飛)五靈脂(各半分)
右件藥搗羅為末用生薑自然汁煮糊和丸如菉豆
大每服煎麻黃湯下三丸日三服量兒大小以意加
減
張渙桔梗湯治小兒咳嗽呀呷咽膈不利
桔梗半夏(泡七次)紫蘇葉(炒)石膏甘草(炙各半兩)皂
莢(燒灰存性一分)
右件搗羅為細末每服一錢水一盞入生薑三片煎
五分放温時時與兒服
齁䶎曾郭氏曰小兒此疾本因暑濕所侵未經發散邪
𫝊心肺變而為熱有熱生風有風生痰痰實不化因
循日久結為頑塊圓如豆粒遂成痰母推本其原或
啼哭未休遽與乳食或飼以酸鹹氣鬱不利致令生
痰或節令變遷風寒暑濕侵襲或墮水中水入口鼻
𫝊之於肺故痰母發動而風隨之風痰潮緊氣促而
喘乃成痼疾急宜去風化痰先以五苓散同寬氣飲
(俱驚)寬熱飲(裏熱)用少薑汁和勻沸湯調服次進知母湯
雄黃散如意膏半夏丸(痰涎)
知母湯治齁䶎氣喘痰鳴發熱咳嗽惡風
知母甘草(各半兩)貝母羌活滑石(另研)大黃
小麥(各三錢)麻黃(去根節湯泡去沫焙)苦葶&KR1047;訶子肉(各一錢半)
薄荷(去梗二錢)
右件㕮咀每服二錢水一盞薑二片煎七分無時温
服
雄黃散主暴中急慢驚風齁䶎痰涎滿口及雨侵閉
汗不通或凉或熱坐卧生煩
雄黃(紅亮者一錢半)白藥(去黑皮)川烏(炮裂去皮臍)草烏(炮裂去皮)天
麻(明亮者)川芎(五味各半兩)
右除雄黃外餘五味剉焙同雄黃為末驚風痰壅每
服半錢或一錢用薑汁茶清調下發汗水薑葱薄荷
同煎併投三服取效
如意膏治痰喘氣促咳嗽連聲不已冷熱二證皆可
投
半夏(炮裂)南星(炮裂二味各一兩半)
右二味為末以生薑汁和勻捻作小餅如錢樣用慢
火炙乾再為末復取薑汁如前經兩次炙乾仍焙為
末煉蜜丸芡實大每服一丸仍用薑蜜湯無時化服
有熱以薄荷湯下
雄黃丹治小兒齁䶎喘滿咳嗽心胸煩悶傷熱蠲毒
雄黃朱砂(各一錢另研)杏仁(十四粒炒)巴豆(七粒)豆豉(淡者二十)
(一粒)
右杏巴豉三味用米醋半盞乾薑一片指大煮令乾
研成膏皂角一寸蜜炙焦先去子與皮法製牛膽一
分同雄朱與杏膏研細和勻麵糊為丸如麻子大每
一歲兒五丸牡者七丸二歲十丸淡生薑湯下
玉訣貝母丸治小兒齁䶎
貝母天南星(薑汁製)人參茯苓甘草白附
子(各等分)皂角子(七枚炮)
右末之鍊蜜丸小豆大每服五七丸薄荷湯吞下
油衮丸治小兒齁䶎及虫積
雷丸五靈脂(各一分)巴豆(十五粒取霜)
右末之滴水丸每三五丸麻油滚過井水吞下
惠眼内金丸治小兒齁䶎咳嗽
雞内金雌黃(細研水飛過去水露三日方使)半夏(生)延胡索(各等)
(分)
右為末棗肉為丸如小豆大周歲三丸至四丸燈心
湯下
吉氏家𫝊治妳齁方
天竺黃蚌粉(炒)
右件等分研勻蜜調塗妳頭上與喫
腦子散治小兒傷風欬嗽不住兼治瘕呷
大黃(一分)鬱金(二錢)
右件二味先以豬牙皂角煮一復時取切片子焙乾
為末次入粉霜腦子各少許再同研令勻每服一字
沙糖水調下量兒肥瘦加減用之
嗽聲不出聖惠杏仁煎治小兒咳嗽聲不出
杏仁(湯浸去皮尖入水一大盞研濾取汁二兩)酥蜜(各一合)
右件藥先以杏仁汁於鐺中以重湯煮減去半入酥
蜜又湯煮二十沸却入貝母紫苑末各一分甘草末
半分更煎攪如餳收瓷器中每服以清粥飲下半錢
日三服夜一服嗽止為度量兒大小加減
又方
貝母(半兩煨)牛黃(細研一錢)甘草(炙一分)
右件藥搗細羅為散每服以温水調下半錢日三四
服量兒大小加減
又方
麥門冬(去心焙)杏仁(去皮尖䴸炒黃)甘草(炙)貝母欵冬花
(各一分)紫苑(去土半兩)
右件藥搗細羅為散每服以乳汁調下半錢日三四
服量兒大小加減以意
又方
杏仁(一兩去皮尖雙仁以水一中盞研絞取汁)紫苑(半兩末)
右以杏仁汁并紫苑末入蜜二合同煎如膏每服以
清粥飲調下半茶匙量兒大小加減
驚膈嗽小兒患驚風驚止而嗽作謂之驚膈嗽茅先生
金杏丸夾勻氣散與服
金杏丸
杏仁(去皮尖)甜葶藶漢防己馬兜苓(去皮)
右等分為末用蜜為丸小豆大每服十丸用麥門冬
熟水吞下(茅先生亦於前咳嗽門中已有此方為各有牽引不可除故兼錄之)
勻氣散
桔梗(去蘆頭淨洗乾五兩)甘草(二兩)縮砂仁蘹香(洗)陳橘皮
(各一兩)白薑(一分)
右為末每服半錢一錢用霜木瓜煎湯調下如無有
用紫蘇鹽煎湯下
久嗽聖惠&KR0797;&KR0803;煎治小兒久嗽不止心神煩悶
&KR0797;&KR0803;(一顆熟者去仁以童子小便一升相和研絞取汁)酥(一兩)甘草(生一分為末)
蜜(二兩)
右件藥以銀鍋子中慢火煎如稀餳每服以清粥飲
調下半錢日四五服量兒大小加減
不灰木散治小兒嗽久不止
不灰木(牛糞火燒通赤)貝母(煨令黃)甘草(炙微赤已上各半兩)
右件藥𢷬粗羅為散每服一錢以新汲水一小盞點
生油一二滴打令散煎至五分去滓分温二服日四
服量兒大小加減
桑白皮煎治小兒經時不差及傷肺見血
桑根白皮(束引者切五合)白狗肺(一具切)甘草茯苓升
麻貝母(各一錢二分)芍藥杏仁(炒各一錢)李根白皮(切四)
(分)欵冬花麥門冬(去心各六分)黃芩(十一分)淡竹青皮
(八分)蜜地黃汁(各一升)
右以水一斗煮及三升去滓下杏膏地黃汁蜜微火
上煎不住攪至二升三合綿濾絞汁二三歲兒一合
温服之日進三服夜三合
知母散治大人小兒久嗽不止痰壅喘悶氣噎
知母貝母柴胡黃茋(炙)紫苑(洗)馬兜鈴
杏仁(研去皮尖)半夏(白礬水煮乾為度)桑白皮(炙)白礬(研)欵冬
花(各等分)
右為細末每服一錢水七分盞同煎三分去滓時時
服或生薑自然汁煮糊為丸每服五七丸生薑湯下
貝母散治小兒久咳嗽氣急
貝母(煨)杏仁(去皮炒)麥門冬(去心)欵冬花(各一分)紫苑(半兩)
右為末用乳汁調下半錢
證治凖繩卷九十六
