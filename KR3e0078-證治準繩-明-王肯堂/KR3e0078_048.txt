證治凖繩卷四十八
明王肯堂撰
傷寒
小便不利
小便難
成小便不利有數種被下而小便不利者津液耗於内
也因汗而小便不利者津液亡於外也發黃與痞及夫
熱病小便不利者熱鬱所致風濕相搏與夫陽明風中
其小便不利寒邪所乘其小便難者亦多由汗下而然
宜詳辨之
太陽傷寒表不解心下有水氣乾嘔發熱而欬或渴或
利或噎或小便不利小腹滿或喘者小青龍湯去麻黃
如茯苓(方見欬)太陽病大發汗後胃乾煩躁不得眠欲
飲水小便不利脈浮者五苓散不浮者猪苓湯本以
心下痞與瀉心湯痞不解渴而口躁煩小便不利
者五苓散服桂枝湯或汗或下之仍頭項強痛翕翕
發熱無汗心滿微痛小便不利者桂枝去桂加茯苓白
术湯太陽病飲水多必心下悸小便少者茯苓甘草
湯(方見厥)若兼身黃而小腹鞕脈沈結者茵蔯湯(方見黃)
若表未解反下之不結胸但頭汗出小便不利者必
發黃亦茵蔯湯(梔子檗皮湯)
陽明病面合赤色不可攻之必發熱色黃小便不利也
陽明病小便不利若中寒不能食手足濈然汗出大
便初鞕後溏者此欲作固瘕若能食大便自調其人
骨節疼翕翕如有熱狀奄然發狂濈然汗出而解者此
水不勝穀氣與汗共併脈緊則愈或無汗心中懊憹
或被火額上微汗出或頭汗出身無汗齊頸而還渴引
水漿皆欲發黃之候若脈浮發熱渴欲飲水小便不
利者猪苓湯主之(此浮字誤也活人云脈浮者五苓散脈沈者猪苓湯則知此證若脈字下)
(脫一不字也按太陽篇内五苓散乃猪苓澤瀉茯苓三味中加桂白术也陽明篇内猪苓湯乃猪苓澤瀉茯苓)
(三味中加阿膠滑石也桂與白术味甘辛為陽主外阿膠滑石味甘寒為隂主内南陽之言亦可謂不失仲景)
(之旨矣苐南陽欲區别二藥分曉不覺筆下以沈對浮遂使後人致疑三陽證中不當言脈沈更不復致疑經)
(文之有闕也更詳太陽證固當脈浮而陽明為表之裏故其脈不曰浮而曰長盖長者不浮不沈之中脈也成)
(氏直以脈浮釋之而朱氏却以脈沈言之胥失之矣若曰脈浮者五苓散不浮者猪苓湯則得仲景之意矣又)
(詳少隂病下利六七日欬而嘔渴心煩不得眠者猪苓湯一條雖不言脈沈然少隂之脈必沈也豈活人以少)
(隂對太陽一證而言與以此推之成氏隨文誤釋明矣)病人小便不利大便乍
難乍易時有微熱喘冒不能臥者有燥屎也宜大承氣
湯得病二三日脈弱無太陽柴胡證煩躁心下鞕至
四五日雖能食以小承氣湯少少與微和之若不大便
六七日小便少者雖不能食但初頭鞕後必溏須小便
利屎定鞕乃可用大承氣攻之
少陽傷寒五六日中風往來寒熱胸脇痛不欲食心煩
喜嘔或心下悸小便不利者小柴胡湯傷寒五六日
已汗復下胸脇滿微結小便不利渴而不嘔但頭汗心
煩往來寒熱為未解柴胡桂薑湯傷寒八九日下之
胸滿煩驚小便不利譫語身重不可轉側柴胡加龍骨
牡蠣湯
少隂小便不利而大便自利腹痛為少隂病兼四肢
沈重有水氣者真武湯兼便膿血者桃花湯兼四
逆者四逆散加茯苓
厥隂傷寒噦而腹滿視其前後知何部不利利之則愈
前部為小便小便不利脈浮者五苓散不浮者豬苓湯
小便不利關節疼痛若痛不得屈伸汗出惡風身腫
者屬風濕宜甘草附子湯(方見身痛)若脈沈緩大便反快
者屬濕脾活人用五苓散(方見渴)
附
活隂證小便不利手足厥冷脈微細者不宜服利小便
冷滑藥但服返隂丹并取臍下石門穴灸之(方論見隂毒)
集傷寒小便不通取隂谷隂陵泉
吳凡傷寒小便不通刺任脈二穴在臍下一寸用長針
入八分又次支溝二穴在手腕後三寸兩骨之間陷中
針入二分凡傷寒小便不利當分六經治之太隂少隂
詳見本條太隂腹滿自利小便不利無熱脈沉者理中
湯合五苓散更加厚朴木㫘分利其小便而大便自止
厥隂寒閉厥冷脈伏囊縮入腹小便不利宜四逆湯通
草茯苓或灸氣海石門穴或以葱熨法治之若隂虛火
動小便赤澀不利者加木通生地知母黃蘖凡内熱盛
大便不通小便赤澀不利者八正散治之凡不渴小便
不利者熱在血分也宜知母黃蘖生地之類夫膀胱為
津液之府氣化而能出也若汗多者津液外泄小便因
少不可利之恐重亡津液待汗止小便自行又小便自
利不可妄利之恐引熱入膀胱則變蓄血又為害也
小便難汗後小便難若太陽發汗遂漏不止者則惡風
小便難四肢難屈伸宜桂枝附子湯(方論見自汗)若太陽
證中風以火劫發汗則邪風被火熱血氣流溢身黃陽
盛隂虛欲衂小便難也(方論見頭汗)若少隂以火劫汗者
則欬而下利譫語小便難(論見脇痛)
下後小便難有二若脈遲浮弱惡風寒下之者則脇滿
身黃項強小便難也(見脇痛)若陽明胃實發熱惡寒脈
浮緊下之者則腹滿小便難也(論見胃實)
脇痛身黃小便難若陽明胃實未下者宜小柴胡湯若
下後不食項強者忌柴胡(論見脇痛)
趙傷寒小便難仲景論有發汗漏不止桂枝加附子
湯者有陽明中風或脈弦浮大而潮熱噦者或脈浮
而緊誤下而成腹滿者又有陽明脈浮遲飽則微煩
頭眩者活人問中當以傳經邪熱與漏風亡陽分作
兩條其桂枝加附子湯證乃亡陽經虚所致豈得均
謂之隂虚陽凑為有熱耶要當以小柴胡證及誤下
證穀疸證次於陽凑傳邪之下却别出一條云外有
汗多亡陽津液不足亦有小便難者還以桂枝加附
子湯證屬之
小便自利
小便數
成小便自利有在表者有在裏者有熱而利者有寒而利者
六經俱有之證難以㮣治宜考經條分之可也小便數者三
陽有在表者有在裏者三隂並無小便數之證宜詳察之
太陽病六七日表證仍在脈微而沈反不結胸其人發狂以
熱在下焦小腹當鞕滿小便自利者下血乃愈扺當湯太
陽病身黃脈沈結小腹鞕小便自利其人如狂血證也抵當
湯傷寒有熱少腹滿應小便不利今反利者為有血也當
下之不可餘藥宜抵當丸傷寒十三日不解過經譫語小
便利而大便亦下利脈反和調胃承氣證(詳譫語)太陽中風
火劫汗後發黃欲衂小便難頭汗出腹滿微喘口乾咽爛或
不大便久則譫語甚者至噦捻衣摸牀小便利者可治(詳譫語)
太陽病小便利者以飲水多必心下悸小便少者必苦裏
急小便不利甘草茯苓湯傷寒八九日風濕相搏身體疼
煩不能轉側不嘔不渴脈浮虛而濇者桂枝附子湯若其人
小便自利去桂枝加白术湯傷寒發熱惡寒大渴欲飲水
其腹必滿自汗小便利為欲解此肝乘肺名曰横刺期門
陽明病反無汗而小便利二三日嘔而欬手足厥者必
苦頭痛(詳頭痛)得病二三日脈弱無太陽柴胡證煩躁
心下鞕以小承氣湯微和之不大便六七日小便少者
雖不能食但初鞕後溏未可攻小便利大承氣湯傷
寒脈浮而緩手足自温係在太隂當發身黃若小便自
利不能發黃至七八日大便鞕為陽明病也大承氣湯
陽明病自汗更發汗小便自利為津液内竭屎雖鞕
不可攻之宜蜜煎𨗳而通之豬膽汁或土瓜根皆可為
𨗳
太隂傷寒脈浮而緩手足自温係在太隂當發黃小便
自利不發黃至七八日雖暴煩下利日十餘行必自止
按以上數條皆以小便自利為病盖以驗病之下與
不當下也若小便不利而少腹鞕者屎也當滲泄之
若小便自利而少腹鞕者非血則糞也當通利之且
病之發黃與不發黃及病之死與不死皆可於此而
騐之焉
少隂病二三日至四五日腹滿小便不利四肢沈重疼
痛自下利者為有水氣或小便利真武湯(詳下利)既吐
且利小便復利而大汗下利清穀内寒外熱脈微欲絶
者四逆湯
厥隂傷寒熱少厥微指頭寒默默不欲食煩躁數日小
便利色白者此熱除也欲得食為病愈
小便數傷寒脈浮自汗小便數心煩微惡寒脚攣急者
慎不可行桂枝湯(甘草乾薑湯芍藥甘草湯)
趙太陽病自汗四肢拘急難以屈伸心煩微惡寒脚
攣急若小便數者慎不可行桂枝也宜與甘草乾薑
湯芍藥甘草湯此虚寒所致與上文客熱等證全不
相合又多四肢拘急難以屈伸八字即係前篇小便
難之證今却添入於此問小便數之下何耶又云傷
寒脈浮便數若胃中不和譫語者少與調胃承氣湯
盖仲景論中此論專主胃氣不和譫語未嘗兼治脈
浮自汗小便數之證何不曰若服甘草乾薑湯後胃
氣不和讝語者少與調胃承氣湯不亦宜乎
趺陽脈浮而濇浮則胃氣強濇則小便數浮澁相搏大
便則難其脾為約麻仁丸太陽病汗吐下後微煩小
便數大便因鞕與小承氣湯和之則愈太陽病寸緩
關浮尺弱其人發熱汗出惡寒不嘔但心下痞者下之
早也如其不下病人不惡寒而渴者此轉屬陽明小便
數者大便必鞕
吳凡小便數者頻欲去而不多也太陽陽明治各有
條凡腎虛有熱小便頻數者清心蓮子飲或人參三
白湯加知母黃蘖麥門石蓮肉之類或服滋補丸亦
佳或補中益氣加知母黃蘖生地黃麥門冬主之
遺溺
三陽合病腹滿身重難轉側口中不仁面垢譫語遺尿
自汗者不可汗不可下宜少與白虎湯(詳身重)
風温病脈浮自汗出體重多眠若下之則小便不利直
視失溲(詳風温)
楊氏(士瀛)曰膀胱瀦水下焦不攝則亦遺溺經云邪
中下焦隂氣為慄足膝逆冷便溺妄出合用四逆湯
下焦畜血小腹結急小便自利不禁輕者桃仁承氣
湯重者抵當湯
寸口脈微而澁微者衛氣不行濇者榮氣不逮榮衛不
能相將三焦無所仰身體痺不仁榮氣不足則煩疼口
難言衞氣虚則惡寒數欠三焦不歸其部上焦不歸者
噫而吞酢中焦不歸者不能消穀引食下焦不歸者則
遺溲
欬而小便利若失小便者不可發汗汗出則四肢厥冷
太陽病火熨其背大汗出譫語十餘日振慄下利欲
小便不得反嘔而失溲者此為欲解也(詳譫語)遺溲狂
言目反直視者此為腎絶
吳凡遺尿者小便自出而不知也其熱盛神昏遺尿
者為可治若隂證下寒逆冷遺尿脈沈微者多難治
宜附子湯加乾薑益智子以温其下也若厥隂囊縮
逆冷脈微遺尿者四逆加吳茱萸湯温之陽不迴者
死凡傷寒汗下後熱不解隂虚火動而遺尿者以人
參三白湯加知母黃蘖或補中益氣湯加知母黃蘖
麥冬生地黃五味子之類主之若狂言直視譫語遺
尿者此為腎絶内經言膀胱不利為癃不約則遺溺
又曰水泉不止者膀胱不藏也盖腎與膀胱為表裏
腎虚則膀胱之氣不約故遺尿也要在滋補膀胱之
氣也東垣為溲便遺失為肺金虛又當補肺氣也大
抵肺虚腎虚熱甚者皆可治惟腎絶遺尿則不可治
此下焦氣絶不歸其部故也
意氣
說文云噫飽食息也於介切俗作噯傷寒有二證皆由
誤汗吐下胃氣弱而不和虚氣上逆心下痞鞕故下利
者生薑瀉心湯不下利者旋復代赭石湯
傷寒汗出解之後胃中不和心下痞鞕乾噫食臭脇下
有水氣腹中雷鳴下利生薑瀉心湯主之
傷寒發汗若吐若下解後心下痞鞕噫氣不除者旋復
代赭石湯主之
附
雲傷寒噫氣者何氣使然答曰胸中氣不交故也少隂
經至胷中交於厥隂水火相傳而有聲故噫氣也宜如
聖加枳實湯
如聖加枳實湯方
甘草桔梗(各五錢)枳實(炒三錢)
右剉細每服五錢入五味子半錢水煎服
傷寒汗下後喘而噫氣者宜如聖加人參藿香杏仁湯
如聖加人參藿香杏仁湯方
甘草桔梗人參藿香杏仁(各等分)
右剉細每服五錢水煎服
噦(即吃逆)
噦即俗所謂吃逆雜病辨之甚詳按說文噦氣牾也於
月切又乙劣切乙劣之訛遂為吃逆亦猶俗呼團為突
欒角為葛洛其故明矣名世如東垣亦謂噦是乾嘔之
重者不知有聲無物皆為乾嘔豈以輕重分為二病哉
至所云欬逆者即今之喘𠻳是也乃與吃逆混而為一
或以為噦皆不攷之過而得失利害係焉不可以不辨
胃寒傷寒大吐大下之極虚復極汗出者以其人外氣
怫鬱復與之水以發其汗因得噦所以然者胃中寒冷
故也(成大吐大下胃氣極虚復極發汗又亡陽氣外邪怫鬱於表則身熱醫與之水以發其汗胃虚得水)
(虚寒相摶則噦也子吳茱萸湯薑理中湯散活人用橘皮乾薑湯羌活附散半夏生湯退隂)
活人云若服藥不瘥者灸之必愈其法婦人屈乳頭
向下盡處骨間灸三壯丈夫及乳小者以一指為率
男左女右艾炷如小豆許與乳相直間陷中動脈是
胃熱陽明中風脈弦浮大短氣腹滿脇下及心痛鼻乾
不得汗嗜臥一身及面目悉黃小便難有潮熱時時噦
脈續浮者與小柴胡湯若不尿腹滿加噦不治(詳胃實)
傷寒噦而腹滿視其前後知何部不利利之則愈(仲景無方)
(活人云前部宜猪苓湯後部宜調胃承氣湯)
胃中虚冷不能食者飲水則噦與小承氣湯入腹中
不轉失氣者不可攻之攻之必脹滿不食與水則噦(詳潮)
(熱)
本渴而飲水嘔者柴胡不中與也食穀者噦(詳脇痛)陽
明病胃實不能食者攻其熱必噦濕家頭汗出背強
惡寒欲覆被向火者下之早則噦(詳體痛)
太陽病以火劫發汗血氣流溢身黃欲衂頭汗腹滿譫
語甚者至噦捻衣摸牀小便利者可治(論見頭汗)
附
橘皮乾薑湯
橘皮通草乾薑(炮)桂心甘草(炙各二兩)
人參(一兩)
右剉如麻豆大每服四錢水一盞煎至六分去滓温
服日三
羌活附子散治吃逆
羌活附子(炮)蘹香(微炮各半兩)木香乾薑(炮各)
(如棗許大)
右為細末每服二錢水一盞鹽一捻同煎一二十沸
帶熱服一服止
半夏生薑湯治噦欲死
生薑(二兩切)半夏(洗一兩二錢半)
右以水二盞煎至八分去滓分二服温服
失下海藏云傷寒咳逆脈散死仲景之言不虚偽
大抵原因失下生欬逆喉中隂不内便軟惟宜用
瀉心便鞕尤宜大承氣二藥神功作者誰東垣
潔古為良劑
潔欬逆者火熱奔急上行而肺隂不内何其當哉故便
秘者宜大承氣下之便軟者瀉心湯主之
海少隂欬逆者此失下也隂消將盡陽逆上行使隂不
内也然隂既盡陽亦將盡也吸入腎與肝陽逆上行隂
入不内故為陽極脈微將盡者不宜下宜服瀉心湯養
隂退陽而已如不用瀉心湯涼膈散去硝黃清肺散亦
可若脈左浮右沈實非表也裏極則反出於表也何以
然欬逆舌強右脈實者知少隂裏也飲水過多心下痞
而渴逆者五苓散主之别無惡候是也惡候生或兼以
舌攣語言不正而反昏冒與咽痛者少隂也速下之宜
大承氣湯也何以脈浮為表浮之實大沈之損小是為
表也浮之實大沈之亦然即非表也邪入已深矣内熱
當沈反浮陽極復之表也
隂證者内已伏隂隂氣太甚腎水擅權肝氣不生胃火
已病丁火又消所以遊行相火寒邪迫而萃集於胸中
亦欲盡也故令人發熱大渴引飲欲去盖覆病人獨覺
熱他人按執之身體肌肉骨髓血脈俱寒此火即無根
之火也故用丁香乾薑之類熱藥温胃其火自下
勻氣散
用川烏(大者三枚炮裂去皮臍)
右為細末每服三錢用黑豆二十一粒砂糖同泡湯服
治隂毒吃逆方(本事)
川烏頭乾薑附子(已上俱炮)肉桂芍藥
半夏炙甘草吳茱萸陳皮大黃(各等分)
右為細末每服一錢水一盞生薑三五片煎至七分
去渣温服
肉荳蔲湯治傷寒汗後吃逆噫氣
肉荳蔲(一個)石蓮肉(炒)蘹香(各一兩)人參
丁香(各半兩)枇杷葉(五片拭去毛炙)
右為細末水四盞生薑十片煎二盞去渣空心温服
分二服
良薑湯
橘皮良薑桂枝當歸(各一兩)杏仁(二十箇)
麻黃甘草(各半兩)㯽榔(三箇另為末)
右㕮咀用水四盞薑十片棗三枚同煎至二盞去查
下㯽榔末再煎三沸通口服一盞未已再服龐老云
傷寒吃逆不止是隂陽氣升降欲作汗升之不下故
胃氣上逆為吃逆無休止宜服此方
扁鵲中藏經治傷寒欬逆丁香散丁香柿蒂各一分甘草
良薑各半錢沸湯點作一服乘熱猛喫極效
右以上五方隂證所宜
三因橘皮竹茹湯(見雜病吃逆門)
右方陽證所宜
治傷寒吃逆救急方
香附子橘核(炒各半兩)
右細剉用酒半盞先將藥置銀石器内炒漸漸滴酒
炒藥焦黃色為細末每二錢水一小盞煎至八分細
細旋呷服一方單用香附子末
又方大蒜頭二箇煨爛研爆入白薑末(丸得為度)研和如梧
桐子大搗薤菜自然汁吞下二十丸病退再服一十五
丸
吳吃逆者氣上逆而吃忒也醫方或以為欬逆者非
也經曰欬逆上氣脈散者死謂其形損故也成無
已注引千金方云欬逆上氣乃咳𠻳也言心火以刑
肺金其氣噴逆而為𠻳喘也若肺絶則脈散皮毛焦
折而死故曰形損也與吃逆何相干哉吃逆有因胃
熱失下而作者且其氣皆從胃至胸嗌之間而為吃
忒矣易老治法失下胃熱内實大便鞕者以承氣湯
下便軟者以瀉心湯主之胃虚有熱者橘皮竹茹湯
有痰飲者半夏生薑湯或茯苓半夏湯若胃冷者橘
皮乾薑湯加味理中湯要略言其氣自臍下直衝于
胸嗌間吃逆者此隂證也其病不在胃也且病下虚
内以伏隂或誤用寒凉遂致冷極於下迫其相火上
衝率集于胸中以為吃忒亦欲盡也病人煩躁自覺
甚熱他人以手按其肌膚則冷此為無根失守之火
散亂為熱非實熱也乃水極似火若不識此誤用涼
藥下咽則散矣凡治須用活人羌活附子散或加味
附子湯急温其下真陽一回火降吃逆自止也如冷
極吃逆不止者或兼以硫磺乳香散齅法或灸期開
中腕門元氣海但要取手足温暖脈生陽回隂退則
生矣
瘧狀
楊瘧狀作止有時非若寒熱往來或疎或數而作止無
定時也凡感冒之人忽覺毛寒股慄筋節拘攣百骸鼓
撼嘔不欲食其寒不可禦未幾復轉而發熱者此即温
瘧不必謂瘧脈自弦或洪數或緊實或虚緩或刮澀
皆為瘧狀但以外證别之用藥固有本條小柴胡湯如
前斟酌加減亦是活法雖然血虚能生寒熱敗血亦作
寒熱隂陽相勝一證雖各有一方皆當以川芎為佐
太陽病得之八九日如瘧狀發熱惡寒熱多寒少其人
不嘔清便欲自可一日二三度發脈微緩者為欲愈也
脈微而惡寒者此隂陽俱虚不可更發汗更下更吐也
面反有熱色者未欲解也以其不能得小汗出身必痒
宜桂枝麻黃各半湯服桂枝湯大汗出脈洪大者與
桂枝湯如前法若形如瘧日再發者汗出必解宜桂枝
二麻黃一湯(成經曰如服一劑病證猶在者故當復作本湯服之桂枝湯汗出後脈洪大者病猶)
(在也若形如瘧日再發邪氣客於榮衛之間也與桂枝二麻黃一湯以解散榮衛之邪)
桂枝二麻黃一湯
桂枝(三錢去麄皮)芍藥(三錢)麻黃(一錢六分去節)生薑
(切三錢)甘草(二錢六分炙)杏仁(去皮尖四枚)大棗(二枚擘)
右七味以水二鍾先煮麻黃一二沸去上沫内諸藥
煮取一鍾去滓分二服
病人煩熱汗出則解又如瘧狀日晡所發熱者屬陽明
也&KR0899;實者宜下之脈浮虚者宜發汗下之與大承氣湯
發汗宜桂枝湯(雖得陽明證未可便為裏實審看脈候以别内外其脈實者熱已入府為實可)
(與大承氣湯下之其脈浮虚者是熱未入府猶在於表也可與桂枝湯發汗則愈)
婦人中風七八日續得寒熱發作有時經水適斷者此
為熱入血室其血必結故為瘧狀發作有時小柴胡湯
主之(詳婦人傷寒)
舌胎
舌上白胎陽明病脇下鞕滿不大便而嘔者小柴胡湯
(詳胃實)陽明病脈浮緊咽燥口苦腹滿而喘發熱汗出
不惡寒反惡熱身重若下之則胃中空虚客氣動膈短
氣躁煩心中懊憹者梔子豉湯(方見煩)濕家但頭汗出
背強欲得被覆向火若下之早則噦胸滿小便不利者
丹田有熱胸中有寒也
診脈隂陽俱緊者口中氣出唇口乾燥踡臥足冷鼻中
涕出舌上胎滑勿妄治也到七日已來其人微發熱手
足温者此為欲解或到八日已上反大熱者此為難治
設使惡寒者必欲嘔也腹内痛者必欲利也(海藏云惡寒必欲嘔)
(者小柴胡湯腹中痛者理中湯)藏結如結胸狀飲食如故時時下利
寸脈浮關脈小細沈緊舌上白胎滑者難治也若無陽
證不往來寒熱其人反静者不可攻也(論見藏結)
成舌者心之官法應南方火本紅而澤傷寒三四日已
後舌上有膜白滑如胎甚者燥澀黃黑是數者熱氣淺
深之故也邪氣在表者舌上即無胎及邪氣傳裏津液
結搏則舌上生胎矣寒邪初傳未全成熱或在半表或
在半裏或邪氣客於胸中者皆舌上白胎而滑也經曰
舌上如胎者以丹田有熱胸中有寒邪初傳入裏也
陽明病脇下鞕滿不大便而嘔舌上白胎者可與小柴
胡湯是邪在半表半裏也太陽病若下之則胃中空虚
客氣動膈心中懊憹舌上胎者梔子豉湯主之是邪客
於胸中也若病在臟宜若可下如舌上滑胎者則不可
攻是邪未全成熱猶帶表寒故也及其邪傳為熱則其
舌上之胎不滑而澀也經曰傷寒七八日不解熱結在
裏表裏俱熱時時惡風大渴舌上乾燥而煩欲飲水數
升者白虎加人參湯主之是熱耗津液而滑者已乾
也若熱聚於胃則為之舌黃是熱已深矣金匱要
略曰舌黃未下者下之黃自去若舌上黑色者又為
熱之極也鍼經曰熱病口乾舌黑者死以心為君主之
官開竅於舌黑為腎色見於心部心部者火也腎者水
也水之邪熱已極鬼賊相刑故知必死也
垣下後病𠻳加五味子麥門冬如舌上有滑胎者是胸
中有寒勿用之胷有微寒加辛熱之劑立效舌燥澁
如楊梅刺者用生薑切厚片蘸蜜於舌上揩之其刺立
消神效
無薄荷蜜治舌上白胎乾澀語話不真先以生薑厚片
蘸蜜水揩洗次用薄荷自然汁與白蜜等分調勻傅之良
陶傷寒舌上生胎不拘滑白黃黑用井華水浸青布片
洗淨後用生薑切作片子時時浸水刮擦之其胎自退
凡見黑胎如芒刺者必死此熱毒入深十有九死盖腎
水尅心火也又舌吐不收者用冰片少許摻舌上即收
附杜青碧證騐舌法
白胎舌
舌見白胎滑者邪初入裏也丹田有熱胸中有寒乃少
陽半表半裏之證也宜小柴胡湯梔子豉湯治之
舌見紅色熱蓄於内不問何經宜用透頂清神散治
之
透頂清神散方
猪牙皂角細辛白芷當歸(各等分)
為細末和勻令病人先噙水一口以藥少許吹入鼻
内吐去水取嚏為度未嚏仍用藥吹入凡瘟疫之家
不拘已未患者皆宜用之
舌見紅色内有黑形如小舌者乃邪熱結於裏也君火
熾盛反兼水化宜凉膈散大柴胡湯下之
舌見紅色而有小黑星者熱毒乘虚入胃蓄熱則發斑
矣宜玄參升麻葛根湯(即玄參升麻湯加葛根)化斑湯解之
舌見淡紅中有大紅星者乃少隂君火熱之盛也所不
勝者假火勢以侮脾土將欲發黃之候也宜用茵陳五
苓散治之
舌見紅色尖見青黑色者水虚火實腎熱所致宜用竹
葉石膏湯治之
舌見淡紅色而中有一紅暈沿皆純黑乃餘毒遺於心
胞絡之間與邪火鬱結二火亢極故有是證也以承氣
湯下之
舌見紅色更有裂紋如人字形者乃君火燔灼熱毒炎
上故發裂也宜用涼膈散
舌見紅色更有紅點如蟲蝕之狀者乃熱毒熾甚火在
上水在下不能相濟故也宜用小承氣湯下之
舌見紅色内有乾鞕黑色形如小長舌而有刺者此熱
毒熾甚堅結大腸金受火制不能平木故也急用調胃
承氣湯下之
舌見紅色内有黑紋者乃隂毒厥於肝經肝主筋故舌
見如絲形也用理中合四逆湯温之
舌見黑色水尅火明矣患此者百無一治治者審之
薛余在留都時地官主事鄭汝東妺壻患傷寒得此舌
院内醫士會僖謂當用附子理中湯人咸驚駭遂止
亦莫能療困甚治棺會與之鄰往視之謂用前藥猶
有生理其家既待以死拚從之數劑而愈大抵舌黑
之證有火極似水者即杜學士所謂薪為黑炭之意
也宜涼膈散之類以瀉其陽有水來尅火者即會醫
士所療之人是也宜理中湯以消隂翳又須以老生
薑切片擦其舌色稍退者可治堅不退者不可治
弘治辛酉金臺姜夢輝患傷寒亦得此舌手足厥逆
吃逆不止衆醫猶作火治幾至危殆院判吳仁齊用
附子理中湯而愈夫醫之為道有是病必用是藥附
子療寒其效可數奈何世皆以為必不可用之藥寧
視人之死而不救不亦哀哉至於火極似水之證用
藥得宜效應不異不可便謂百無一治而棄之也
舌見尖白根黃其表證未罷須宜解表然後乃可攻之
如大便秘者用涼膈散加硝黃泡服小便澀者用五苓
散加木通合益元散加薑汁少許以白滚湯調服
舌見弦白心黑而脈沈微者難治脈浮滑者可汗沈實者
可下始病即發此色乃危殆之甚也速進調胃承氣湯下之
舌尖白胎二分根黑一分必有身痛惡寒如飲水不至
甚者五苓散自汗渴者白虎湯下利者解毒湯此亦急
證也
舌見白胎中有黑小點亂生者尚有表證其病來之雖
惡宜涼膈散微表之表退即當下之下用調胃承氣湯
舌見如灰色中間更有黑暈兩條此熱乘腎與命門也宜急
下之服解毒湯下三五次遲則難治如初服量加大黃酒浸泡
舌見微黃色者初病即得之發讝語者由失汗表邪入
裏也必用汗下兼行以雙解散加解毒湯兩停主之
雙解散加解毒湯方
防風川芎當歸芍藥大黃麻黃
連翹芒硝荆芥白术梔子(各半兩)石膏
黃芩桔梗(各一兩)甘草(二兩)滑石(三兩)
右每服一兩水一鍾半生薑三片煎八分服不拘
時一云有桂枝二兩
舌中見白胎外則微黃者必作泄宜服解毒湯惡寒者
五苓散
舌見微黃色者表證未罷宜用小柴胡湯合天水散主
之可下者大柴胡湯下之表裏雙除臨證審用之
舌見黃色者必初白胎而變黃色也皆表而傳裏熱已
入胃宜急下之若下遲必變黑色為惡證為亢害鬼賊
邪氣深也不治宜用調胃承氣湯下之
舌左白胎而自汗者不可下宜白虎加人參三錢服之
舌右白胎滑者病在肌肉為邪在半表半裏必往來寒
熱宜小柴胡湯和解之
舌左見白胎滑此臟結之證邪併入臟難治
舌見四圍白而中黃者必作煩渴嘔吐之證兼有表者
五苓散益元散兼服須待黃盡方可下也
舌見黃而有小黑點者邪徧六腑將入五臟也急服調
胃承氣湯下之次進和解散十救四五也
舌見黃而尖白者表少裏多宜天水散一服涼膈散二
服合進之脈弦者宜防風通聖散
舌見黃而澁有隔瓣者熱已入胃邪毒深矣心火煩渴
急以大承氣湯下之若身發黃者用茵陳湯下血用抵
當湯水在脇内十棗湯結胸甚者大陷胸湯痞用大黃
瀉心湯
舌見四邊微紅中央灰黑色者此由失下而致用大承氣湯
下之熱退可愈必三四下方退五次下之而不退者不治
舌見黃而黑點亂生者其證必渴譫語脈實者生脈濇
者死循衣摸牀者不治若下之見黑糞亦不治下宜大
承氣湯
舌見黃中黑至尖者熱氣已深兩感見之十當九死
惡寒甚者亦死不惡寒而下利者可治調胃承氣湯
主之
舌見外淡紅心淡黑者如惡風表未罷用雙解散加解
毒湯相半微汗之汗罷急下之如結胸煩躁目直視者
不治非結胸者可治
舌見灰色尖黃不惡風寒脈浮者可下之若惡風惡寒
者用雙解散加解毒湯主之三四下之見糞黑不治
舌見灰黑色而有黑紋者脈實急用大承氣湯下之脈
浮渴欲飲水者用涼膈散解之十可救其二三
舌根微黑尖黃脈滑者可下之脈浮者當養隂退陽若
惡風寒者微汗之用雙解散若下利用解毒湯十生八
九也
舌根微黑尖黃隱見或有一紋者脈實急用大承氣湯
下之&KR0899;浮渴飲水者用涼膈散解之十可救其一二也
已上三十六舌乃傷寒騐證之捷臨證用心處之百
無一失
動氣
動氣者為築築然動跳於腹者是也
動氣在右不可發汗發汗則衂而渴心苦煩飲即吐水
(活人云先服五苓散三服次服竹葉湯)動氣在左不可發汗發汗則頭
眩汗不止筋惕肉瞤(活人云先服防風白术牡蠣汗止次服建中湯方見自汗)動
氣在上不可發汗發汗則氣上衝正在心端(活人云宜服李根湯)
(方見氣上衝心)動氣在下不可發汗發汗則無汗心中大煩
骨節苦疼目暈惡寒食則反吐穀不能進(活人云先服大橘皮湯吐)
(止後服小建中湯)動氣在右不可下下之則津液内竭咽燥
鼻乾頭眩心悸也動氣在左不可下下之則腹内拘
急食不下動氣更劇雖身有熱臥則欲踡動氣在上
不可下下之則掌握熱煩身上浮冷熱汗自泄欲得水
自灌動氣在下不可下下之則腹脹滿卒起頭眩食
則下清穀心下痞也
附保命集方
傷寒汗下後臍左有動氣者宜防葵散
防葵散方
防葵(一兩)木香(不見火)柴胡黃芩(各半兩)
右剉為細末每服五錢水煎服
傷寒汗下後臍上有動氣者宜枳殼散
枳殼散方
枳殼(䴸炒)訶黎勒木香(不見火各五錢)赤茯苓
當歸三稜(炮各一兩)
右為末每服五錢沸湯點服
傷寒汗下後臍右有動氣者宜前胡散
前胡散方
前胡赤茯苓大腹皮人參(各五錢)木香
㯽榔大黃(各三錢)
右為細末每服五錢沸湯點服
傷寒汗下後臍下有動氣者宜茯苓散
茯苓散方
赤茯苓(一兩)桂心大腹皮川蘹香(炮炒)
良薑(各五錢)㯽榔(三錢)
右為細末每服五錢沸湯點服
如久不治傳為積熱治之難痊不可汗下也
潄水不欲嚥
此證屬陽明凡内有熱者欲飲水今欲水而不欲嚥是
熱在經而裏無熱也陽明經氣血俱多經中熱甚逼血
妄行故知必作衂也楊仁齋曰唇燥口乾血證類有
之必欲取水而灌潄也然潄水而不飲水何哉盖渴者
易為飲陽熱入裏胃中液乾患不與水耳惟夫上焦瘀
血下焦蓄血乘肺發燥渴證獨無是以潄水而不欲下
咽也潄水條例惟血證有焉
陽明身熱頭疼口燥潄水不欲入咽必衂血脈微者(犀角)
(地黃湯茅花湯)無表證不寒熱胸腹滿唇燥口乾潄水不嚥小
便多此為瘀血必發狂輕者(犀角地黃湯桃仁承氣湯)甚者(抵當丸)取
盡黑物為度
吳凡少隂脈沈細手足冷或時煩燥作渴欲潄水不欲
嚥者宜四逆湯温之又下利厥逆無脈乾嘔煩渴欲潄
水不欲嚥宜白通加豬膽汁人尿主之凡厥隂蚘厥傷
寒煩躁吐蚘口燥舌乾但欲涼水浸舌及唇時不可離
不欲嚥者宜理中湯加烏梅主之大抵隂證發躁煩渴
不能飲水或有勉強飲下良久復吐或飲水而嘔或噦
逆者皆内寒也盖無根失守之火遊於咽嗌之間假作
燥渴則不能飲或有能飲水不吐復欲飲者熱也
衂
成衂者鼻中出血也雜病衂血在裏傷寒衂血在表病
源曰心主血肝藏血肺主氣開竅於鼻血得熱隨氣上
從鼻出為衂是雜病衂者責其裏熱也經曰傷寒脈浮
緊不發汗因致衂者麻黃湯傷寒六七日不大便頭痛
有熱者與小承氣湯小便清者知不在裏仍在表也
當須發汗若頭痛者必衂宜桂枝湯是傷寒衂者責其
表熱也衂雖為熱在經又有不可汗者經曰衂不可汗
汗則額上陷脈緊急直視不能眴不得眠是也前云桂
枝麻黃證者非治衂也盖以發散經中邪氣使其不得
擁盛於經迫上而妄行也衂為熱無寒是以三隂無衂
經曰少隂病但厥無汗而強發之必動其血或從口鼻
或從目出是名下厥上竭者死非衂也又衂但頭汗出
身無汗及汗出不至足者亦死證也
太陽傷寒脈浮緊不發汗因致衂者麻黃湯主之(活人云衂)
(後脈浮者宜麻黃湯衂後脈已微者不可行麻黃湯宜黃芩芍藥湯)太陽病脈浮緊無
汗發熱身疼痛八九日不解表證仍在此當發其汗服
藥已微除其人發煩目瞑劇者必衂乃解所以然者陽
氣重故也麻黃湯主之
張或謂經言衂家不可發汗汗出必額上陷今衂血
之證皆贅麻黃於其下何也夫太陽脈浮緊發熱無
汗自衂者愈此一定之論也何故復用麻黃湯以汗
之仲景豈有前後相反之理哉然前條麻黃湯主之
五字合當用于當發其汗之下盖以漢之文法用藥
諸方皆贅於外條之末且如大青龍湯證既云脈微
弱汗出惡風者不可服服之厥逆筋惕肉瞤此為逆
也又以大青龍湯主之皆此例也
太陽中風以火劫發汗邪風被火兩陽相熏其身發黃
陽盛欲衂隂虚小便難頭汗腹滿微喘口乾咽爛或不
大便讝語甚者至噦捻衣摸牀小便利者可治(詳身黃門)
太陽病脈浮緊發熱無汗而衂者愈也
陽明病口燥但欲潄水不欲嚥者此必衂(成陽明之脈起於鼻絡於)
(口陽明裏熱則渴欲飲水此口燥但欲潄水不欲嚥者是熱在經而裏無熱也陽明氣血俱多經中熱甚迫血)
(妄行必作衂也當責熱黃芩芍藥湯衂乃解黃芩湯)脈浮發熱口乾鼻燥能
食者則衂(黃芩湯)
少隂病但厥無汗而強發之必動其血或從口鼻或從
目出名下厥上渴為難治
禁忌衂家不可發汗汗出必額上陷脈急緊直視不能
瞬不得眠(衂忌發汗者為無脈若浮緊身疼發熱惡寒之證宜發之)動氣發汗則
衂而渴飲水即吐(詳動氣)
附
海仲景言衂不可發汗者盖為脈微也若浮緊者麻黃
湯浮緩者桂枝湯脈已微二藥不可用犀角地黃湯主
之(仲景云衂家不可發汗汗出必額上陷脈緊直視不能瞬不得眠又云亡血不可發其表汗出即寒慄而)
(振此二說皆為脈微不可汗也若脈浮緊及浮緩者皆當發之是也)
活傷寒衂血脈已微者黃芩芍藥湯犀角地黃湯主之
犀角地黃湯治傷寒應發汗而不發汗内有瘀血鼻衂
吐血面黃大便黑此方主消化瘀血
芍藥(一兩)生地黃(一兩半)牡丹皮犀角(各二錢半鎊)
右㕮咀每服五錢水一盞半煎取一盞有熱如狂者
加黃芩一兩其人脈大來遲腹不滿自言滿者為無
熱不用黃芩
茅花湯治鼻衂不止用茅花尖一把以水三盞濃煎汁
一盞分二服即瘥無花以根代之
若衂而渴者心煩飲則吐水先服五苓散次服竹葉湯
本治傷寒衂血滑石丸
滑石(不拘多少研為細末)
右用飯丸如桐子大每服十丸微嚼破新水咽下立止
用藥末一錢飯少許同嚼下亦得老幼皆可服湯晦叔
云鼻衂者當汗不汗所致其血青黑時不以多少乃止
宜服温和藥以調其衛纔見鮮血急以此藥治之
戴古論鼻衂屬太陽經風寒皆有之既衂而表證仍在
於寒當用麻黃湯於風當再用桂枝湯且謂發煩目瞑
極者必衂既發煩目瞑豈純是太陽經兼陽明之脈循
鼻是太陽侵入陽明汗下俱難若衂已而熱不退者惟
升麻葛根湯散毒散陽旦湯為穏衂而煩渴飲則吐水
先服五苓散次服竹葉石膏湯大衂不止宜茅花湯或
黃芩芍藥湯加茅花一撮若少隂初得病醫誤以止
發汗之法致迫血動經妄行而衂其血非獨出於鼻或
從口中或從耳目又有陽陷入隂四肢厥逆醫見其厥
謂寒邪在表從而汗之當下反汗以致動血是謂下厥
上逆為難治先哲云桂枝下咽陽盛則斃正以此也要
知汗不出徹為陽之衂誤發其汗為隂之衂二者大不
同也又云陽盛隂虚汗之則死
陶傷寒衂血或成流久不止者將山梔炒黑色為細末
吹入鼻内外用水濕草紙搭於鼻中其血自止須分點
滴成流者其邪在經不在此法墨汁五倍子燒灰或
服或吹隨用又或刺曲池合谷瀉之
吳凡吐血衂血無表證脈不浮緊者不可發汗也東垣
云脈微者宜黃芩芍藥湯脈滑數者犀角地黃湯如熱
盛血不止者河間地黃散古方四生丸血虚者東垣麥
門冬飲子三黃補血湯若不止者活人茜根散茅花湯
主之也以上皆治吐血衂血之良方但在出入通變也
大抵吐血衂血脈滑小者生脈實大者死或吐或衂後
脈微者易治若熱反盛脈反數急者死也若衂而頭汗
出或身上有汗不至足者乃難治也凡血得熱則行得
冷則凝見黑則止所以犀角地黃湯中加好京墨一二
匙攪藥令黑與之最效也昔陶尚文治一人傷寒四五
日吐血不止醫以犀角地黃湯茅花湯治之反劇陶公
切其脈浮緊而數遂用麻湯一服汗出而愈也可謂得
仲景之心法矣若脈不浮緊而數者此法豈可施乎
證治準繩卷四十八
