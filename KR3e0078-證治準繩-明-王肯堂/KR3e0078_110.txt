證治準繩卷一百十
明王肯堂撰
外科
脇部
脇疽
靈樞云發於脇名曰敗疪敗疪者女子之病也灸之其
狀大癰膿其中乃有生肉大如赤小豆治之剉䔖&KR0034;草
根各一升以水一斗六升煑之竭為水三升即強飲厚
衣坐於釡上令汗至足已(疪疾&KR0034;切之甲乙經於赤小豆下作治剉䔖草赤松根)
(各一升)鬼遺云俠熒疽腫起發肋及兩肩肘頭二十日不
穴死九日可刺發赤白相間膿多可治全無赤白者不
治又云兩肋起疽名為發肋初腫盛至十數日不宂
攻即腫大如杯椀高如𨫼背痛徹内腸絞刺左邊患應
右邊痛右邊患應左邊痛唯有此處多是内毒却入攻
而死者多人有斯患急以針刺出膿血則免内攻傷内
矣或問脇上生疽何如曰是名脇疽屬手厥陰心包
絡足厥陰肝火熱毒怒氣相併而作活命飲加柴胡紫
金丹烏金散選用壯實者八陣散一粒金丹下之此證
宜速治不然潰爛不歛多致危困一人患此如胡桃微
痛微腫月餘漸大如杯醫作痰治或作肝積或云痞塊
竟莫能效數月遂大如盎堅硬如石不甚疼痛微紅漫
腫復得暴怒胸腹脹滿小水不利脈遲而微投以化氣
丸六一散小便利胸次寬繼投烏金散奪命丹間服八
陣散月餘漸消
一人年踰五十腋下患毒瘡口不合右關脈數而渴此
胃火也用竹葉黃耆湯而止再用補氣藥而愈嘗治午
後發渴或發熱用地骨皮散效一人性急味厚常服
燥熱之藥左脇一點痛輕診弦重芤知其痛處有膿與
四物加桔梗香附生薑煎十餘貼痛處微腫如指大針
之少時屈身膿出與四物調理而安一夫人左脇内
作痛牽引胸前此肝氣不和尚未成瘡用小柴胡加青
皮枳殼四劑少可加芎歸治之愈一人連年病瘧後生
子三月病熱右脇下陽明少陽之分生一癤甫平左脇
下相對又一癤膿血淋漓幾死醫以四物湯敗毒散數
倍人參以香附為佐犀角為使大料飲乳母兩月而愈
踰三月忽腹脹生赤疹如霞片取剪刀草汁調原蠶沙
傅隨消又半月移脹入囊為腫黃瑩裂開兩丸顯露水
出以紫蘇葉盛䴸炭末托之旬餘而合此胎毒證也
一婦因忿鬱腋下結一核二十餘年因怒加腫痛完穀
不化飲食少思此腸胃虚也以六君子加砂仁肉桂乾
薑肉豆蔲泄雖止而膿清瘡口不合用十全大補湯月
餘而愈(機按前項二條脇瘡一因其性多躁急故用四物湯隂柔之劑以安靜之一因其肝氣不平故)
(用小柴胡疎理之劑以和解之此又因其性情為治不特專於攻毒也)張通北人年踰
四十夏月腋下患毒潰後不斂膿出淸稀皮寒脈弱腸
鳴切痛大便溏泄食下即嘔此寒變而内䧟也宜大辛
温之劑遂以托裏温中湯二貼諸證悉退更以六君子
加炮乾薑肉桂數劑再以十全大補湯而愈一人脇
腫一塊日久不潰按之微痛脈微而濇此形證俱虛也
經曰形氣不足病氣不足當補不當瀉宜用人參養榮
湯彼不信乃服流氣飲虚證悉至方服前湯月餘少愈
但腫尚硬以艾葉炒熱熨患處至十餘日膿成以火針
刺之更灸豆䜴餅又服十全大補湯百貼而愈蓋流
氣飲通行十二經諸經皆為所損況膽經之血本少又
從而損之寧不傷生東垣曰凡一經受病止當求責其
一經不可干擾餘經苟泛投尅伐之劑則諸經被戕寧
無危乎一人年三十素饑寒患右肋腫如覆瓢轉側
作水聲脈數經曰陰虚陽氣凑襲寒化為熱熱甚則肉
腐為膿即此證也及按其腫處即起是膿成遂濃煎黃
茋六一湯令先飲二鍾然後針之膿出數椀虚證並至
遂用大補三月餘而愈大抵膿血大泄血氣俱虚當
峻補之雖有他病皆宜緩治蓋元氣一復諸病自退老
弱之人不問腫潰尤當補也一人因勞發熱脇下腫
痛脈雖大按之無力此氣血虚腠理不密邪氣襲於肉
理而然也當補之以接虛怯之氣以補中益氣湯加羌
活四劑少可去羌活又百餘劑而愈一人面白神勞
脇下生一紅腫如桃教用補劑不信乃用流氣飲十宣
散血氣俱憊而死一人年踰二十腋下患毒十餘日
腫硬不潰脈弱時嘔予謂腫硬不潰陽氣虚嘔吐少食
胃氣弱宜六君子湯加砂仁藿香彼謂腫瘍時嘔毒氣
攻心潰瘍時嘔陰虚宜補予曰此丹溪大㮣言也若腫
赤痛甚煩躁脈實而嘔為有餘當作毒氣攻心而下之
以瘡屬心火故也腫硬不潰脈弱時嘔為不足當補之
亦有痛傷胃氣或感寒邪穢氣而嘔者雖腫瘍尤當助
胃壯氣蓋腫瘍毒氣内侵作嘔十有一二潰瘍濕氣内
傷作嘔十有八九彼不信飲攻伐藥愈甚復請診脈微
弱而發熱予謂熱而脈靜及脱血脈實汗後脈躁皆難
治果殁
内發丹毒
或問脇下至腰胯間腫痛赤色如霞何如曰此名内發
丹毒治之稍緩毒攻於内嘔噦昏迷胸腹䐜脹者死二
便不通遍身靑紫者死急砭出惡血服防風通聖散去
白术甘草紫金丹勝金丹汗之服汗劑得汗則生無汗
則死嘔吐不食譫語者死
腹部
臍上疽
或問臍上寸許發疽何如曰此名衝疽又名中發疽一
名壅腎瘡由心火熾盛流入腎經所致腫高膿稠色赤
可治宜流氣飲活命飲勝金丹奪命丹選用若平塌黑
色膨脹惡心膿水清稀内腎疼痛渴甚瀉利無度譫語
直視者死潰久不斂者死按後所言危證只是虚耳
如能大補不死也
臍癰
或問當臍生癰何如曰此即臍癰也由心經積熱流於
大小腸二經所致宜何首烏散活命飲加升麻及紫金
丹三生散選用壯實者一粒金丹下之按臍為神闕
宂禁針之所早消散之免使見膿為上
小腹疽
鬼遺云衝疽發小腹疼痛而振寒熱四日悁悁五日變
色可刺不刺及導引出膿毒不治五十餘日死或問
臍下發疽何如曰此即小腹癰臍下一寸五分為氣海
二寸為丹田三寸為關元皆屬任脈由七情不和所致
急服活命飲紫金丹奪命丹壯實者一粒金丹八陣散
下之老弱者黃茋木香散内補十宣散十全大補湯選
用若潰而低䧟膿水淸稀或潰爛久不斂者死或問
一人年十九患疽於小腹之左數月堅硬如石寒熱間
作飲食減少漸至羸尫何如曰是名緩疽屬足太陰經
積熱所致由醫不得法邪正相持耳投以紫金丹活命
飲間服十全大補湯半月而愈
總論
薛腹癰謂瘡生於肚腹或生於皮裏膜外屬膏粱厚味
七情鬱火若漫腫堅硬肉色不變或脈遲緊未成膿也
四君加芎歸白芷枳殼或托裏散腫軟色赤或脈洪數
已成膿也托裏消毒散膿成而不外潰者氣血虛也卧
針而刺之腫焮作痛者邪氣實也先用仙方活命飲隔
蒜灸以殺其毒後用托裏以補其氣若初起欲其内消
當助胃壯氣使根本堅固而以行經活血之藥佐之若
用尅伐之藥欲其消散則腫者不能潰潰者不能斂若
用疎利之藥下其膿則少壯者多為難治老弱者立見
危亡
一人年踰三十腹患癰腫脈數喜冷齊氏曰瘡瘍腫起
堅硬者實也河間曰腫硬瞀悶煩躁飲冷邪在内也用
淸凉飲倍大黃三劑稍緩次以四物湯加芩連山梔木
通四劑而潰更以十宣散去參耆桂加金銀花天花粉
彼欲速效自服温補藥肚腹遂腫小便不利仍用淸涼
飲膿潰數椀再以托裏藥治之而愈一人腹癰焮痛
煩躁作嘔脈實河間曰瘡瘍火屬須分内外以治其本
又云嘔噦心煩腫硬瞀悶或皮肉不變脈沈而實毒在
内也當疎其内以絶其源用内疎黃連湯利二三行諸
證悉退更以連翹消毒散而愈一人腹癰膿熱開遲
脈微細膿出後瘡口微膿如蟹吐沬此内潰透膜也瘡
瘍透膜十無一生雖用大補亦不能救此可為待膿自
出之戒也一人素嗜酒色小腹患毒脈弱微痛欲求
内消予謂當助胃壯氣兼行經活血佐之可消彼欲速
效自用敗毒等藥勢果盛瘡不潰膿飲食少思兩月餘
復請診脈愈弱盜汗不止聚腫不潰肌寒肉冷自汗色
脱此氣血俱虛故不能發腫成膿以十全大補湯三十
餘劑膿成針之反加煩躁脈大此亡陽也以聖愈湯二
劑仍以前湯百劑而愈司馬李梧山患此腹痛而勢
已成用活命飲一劑痛頓止用托裏消毒散腫頓起此
膿將成也用托裏散補之自潰而愈錦衣掌堂劉廷
器正德辛未仲夏腹患癰潰而膿淸熱渴腹脹作嘔不
食或以為熱毒内攻皆用芩蓮大黃之劑病愈甚薛曰
當捨時從證投以參茋薑附等藥一劑嘔止食進再用
托裏等劑而瘡愈進士邊雲莊腹痛惡寒脈浮數薛
曰浮數之脈而反惡寒瘡疽之證也不信數日後復請
視之左尺洪數薛曰内有膿矣仍不信至小腹痛脹連
及兩臂始悟薛曰膿潰臂矣氣血俱虛何以收斂急服
活命飲一鍾臂潰一孔出膿斗許氣息奄奄用大補藥
一劑神思方醒每去後糞從瘡出痛不可當小腹間如
有物上挺即發痙不省人事煩躁脈大舉按皆實省而
診之脈洪大按之如無以十全大補倍用參茋至四斤
更加附子二枚煎膏服而痙止又用十全大補湯五十
餘劑而瘡愈上舍周一元腹患癰三月不愈膿水淸
稀朝寒暮熱服四物黃檗知母之類食少作瀉痰涎上
湧服二陳枳實之類痰涎愈甚胸膈痞悶謂薛曰何也
薛曰朝寒暮熱血氣虚也食少作瀉脾腎虛也痰湧胸
痞脾肺虚也悉因真氣虚而邪氣實也當先壯其胃氣
使諸臟有所稟而邪自退矣遂用六君加黃茋當歸數
劑諸證漸退又用十全大補湯肌肉漸斂更用補中益
氣湯調理而痊上舍毛體仁素陰虛春初咳𠻳胸中
隱痛腎脈數而無力肺脈數而時見此腎氣虧損陰火
熾盛用六味丸料一劑服之病勢雖減内癰已成蓋因
元氣虚而未能發出火令可畏不信服痰火之劑兩月
後乳間微腫脈洪數而無力薛曰膿内潰矣當刺出其
膿以免内攻之禍不信又月餘請視但針得一孔膿㨮
不利仍服内攻唇舌靑赤薛曰臟腑已壊吾何能治之
後果殁從姪孫年十四而畢姻乙巳春年二十四腹
中作痛用大黃等藥二劑下血甚多胸腹脹滿痰喘發
熱又服破氣降火藥一劑汗出如水手足如冰薛往視
適歸診之左關洪數右尺尤甚乃腹癰也雖能收斂至
夏必變而成瘵症用參茋各一兩歸术各五錢陳皮茯
苓各三錢炙草炮薑各一錢二劑諸證少退腹始微赤
按之覺痛又二劑作痛又二劑腫痛脈滑數針出膿瘀
更用大補湯精神飲食如故因遺精患處色黯用前藥
加五味山茱山藥骨脂吳茱等劑瘡口漸歛瘵證悉具
其脈非洪大而數即微細如無唯專服獨參湯人乳汁
少復良久仍脱余曰當備後事以俟火旺乃禱鬼神巫
者歷言往事如見更示以方藥皆峻利之劑且言保其
必生敬信服之後果殁經曰拘於鬼神者不可以言至
德而況又輕信方藥於邪妄之人耶書此警後
背部
發背
或問背發疽有幾曰上中下三發俱在脊中屬督脈上
發者傷於肺發於天柱骨下中發者傷於肝為對心發
下發者傷於腎為對臍發皆由積熱怒氣所致初如粟
米或麻或痒或拘急或不痛或大痛初覺便宜隔蒜灸
之或汗或下或托量其虛實施治腦發背發在上者不
可用木通恐導虚下元故也老弱者尤宜戒然三發背
總要之地與他處不同尤所當謹微有痛痒宜速治之
活命飲加羌活紫金丹勝金丹奪命丹選用壯實者一
粒金丹八陣散等下之老弱者黃茋木香散十全大補
湯托之
鬼遺云蜂疽發髀皆起心俞及心包絡俞若肩髃二十
日不宂死十日可刺其色赤黑膿清者可治或問一
人年六十背患疽狀如蜂房十日而平塌寒熱痛楚殊
甚飲食少進膨脹淋瀝何如曰此蜂窠發也診其脈微
而遲四肢厥冷為不足詢其先前過服耗氣之劑又得
暴怒用活命飲加參茋歸术兼以烏藥青皮木香間與
紫金丹服之起發膿潰服十全大補湯而愈
特疽發肺俞及肝俞不宂二十日死八日可刺其色紅
赤内隱起如椒子者死
隂陽二氣疽廣闊滿背或大或小不常腫熱脹大十日
可刺導引出膿不拘深淺多少發渴體倦十日外不見
膿不治或問背上麻木不常時腫時塌忽軟忽硬乍
寒乍熱何如曰此名陰陽疽由七情内乖陰陽不和也
此證必大渴神淸脈定者可治宜活命飲加羌活或勝
金丹奪命丹選用昏迷躁亂飲食不進者死十日得黃
白膿者可治數日無膿者死
筋疽發夾脊兩邊大筋上其色蒼八日可刺有癰在肥
腸中九十日死
禽疽始發者如疹數十處如拳打之狀發寒齒噤如此
者十四日死十日可刺導引膿出即愈或問背忽麻
木拘急不痛十數處肉紫色如拳觸狀何如曰此名禽
疽七日内寒熱口噤者死急服活命飲加羌活獨活勝
金丹奪命丹得汗可治無汗不治神淸脈和可治神昏
脈躁或微或代者死漫腫不潰宜服臺閣紫微丸
或問背疽兩頭小四邊散何如曰此名兩頭發又名滿
天星一名廣綿背發因積怒蓄熱所致活命飲加羌活
紫金丹勝金丹壯實者八陣散一粒金丹下之腫高紅
潤者生低䧟黑暗者死
或問背脇之間三兩處發疽何如曰此名老鼠攅一名
遊走血脾癰由怒氣積熱所致多發於足少陽足厥陰
二經宜順氣清熱之劑服黃連解毒湯活命飲加黃連
梔子及服紫金丹壯實者一粒金丹下之老弱者黃茋
木香散内補十宣散選用七日不見膿黑䧟及躁亂者
死
或問背上生疽肉色不變麻木微痒頑如牛領之皮二
三尺許何如曰此名竞體發亦名椒眼發由盛暑時空
腹感觸穢氣及憤怒積鬱所致宜活命飲加羌活或黃
蓮解毒湯勝金丹烏金散選用壯實者八陣散一粒金
丹下之七日内未成膿宜隔蒜灸灸而起發神清脈和
者可治灸而不起腹脹神昏脈微或促或代者死服汗
劑得汗者生無汗者死服補劑紅潤起發知痛者生膨
脹不食乾枯黑䧟者死
或問背當心而痛麻木不常累累如彈如拳堅硬如石
痛徹五内遍身拘急何如曰此名酒毒發疽由饑飽勞
傷炙&KR1572;厚味所致宜服黃連解毒湯加羌活乾葛或神
效消毒散内疎黃連湯紫金錠勝金丹選用神昏脈亂
大渴狂言有妨飲食者死二便閉結者死有因寒變而
内陷者用托裏温中湯
或問背上細㿔無數浸淫一二尺如湯火傷煩躁多渴
何如曰此丹毒發疽也因服丹石剛劑所致紅潤者生
紫枯者死惡證少者宜服黃連消毒散勝金丹國老膏
惡證多神昏脈躁膨脹嘔噦者死
或問背側生疽高二寸長尺許狀如黃瓜肉色不變何
如曰此名黃瓜癰一名肉龜疼痛引心四肢麻木是也
此證多不可治急服紫金丹勝金丹活命飲加羌活柴
胡及奪命丹神仙追毒丸選用脈微自汗譫語者死平
塌黑色者獨薑散主之服臺閣紫微丸
或問第九椎兩旁忽腫痛而無頭寒熱大作何如曰此
名龍疽即中搭也屬太陽經由七情不和憤怒積熱所
致壯實者急服一粒金丹或八陣散下之活命飲加柴
胡羌活黃芩水酒各半煎服老弱者黃茋木香散内補
十宣散十全大補湯選用色赤起發潤澤者可治色黑
低陷惡心眩運大便滑泄小便如淋譫語者死
鬼遺方云人生最可憂者發背也其種有五一曰陽
毒因風熱而有或患熱毒消渴或先患傷寒餘有陽毒
觸處畜積起於背脊膐之間不問椎數但從兩夾脊起
止腰上滿背焮熱如炊之狀赤紫或紅如熖膿毒難成
成後不止止後痛不除驀忽數日之間復平如舊將謂
腫消此是内攻肉䧟不可療矣二曰陰毒發背是氣
冷而作初如黍米粒起情緒不快愔愔而痛直應前心
心忪怔頭目昏重寒熱如瘧五七日後如發引攻腫開
闊難收内積有膿深沈遲緩未透宜急以補氣湯藥内
托外以抽膿藥貼之宜急見膿無膿即平愈未期三
曰有人多服金石燒煉之藥毒惡流滯成發背者初起
如丹疹之狀漐漐漸開如湯火瘡面色如朱心膈煩躁
多渴嗜冷其瘡難起起即驚人猶勝於陰陽二毒者緣
此有解金石藥毒湯散治其内也賴有根底分明亦須
急療方安四曰人有患酒食毒發背者此疾非近得
之乃臟腑久積乘饑乘困食之便睡或多食酒肉冷熱
粘滑肥鮮熾膩未下胸膈房室不禁恣意當風取快脾
臟氣虛不能受乘發毒攻背兩夾脊不問椎數初起癰
頭如小彈子後大如拳堅如石痛遍四肢加之拘急口苦
舌乾腹急大小便澁十數日後頭面手足虛腫及臟腑
通泄如利内急痛者是其證也喜方腫引急用收腫發
宂潰膿湯藥内實外泄膿水不可放縱遲緩則皮肉腐
壞傷骨爛筋漸成膿多因而感邪内敗者死矣五曰
人有冐山嵐瘴氣發背毒氣先在臟腑年月浸遠氣血
虚損衰弱初起膿色靑黑如靴皮頑痺痛深附筋骨徹
髓按之如木石引手如深方覺似有痛處至五七日毒
氣浮淺腫高色變靑白有如拳打之狀寒戰似瘧及有
風候頭動口偏手足厥逆眼黑睛小白多而慢此内有
邪氣相摶急破出淸血三五升方有黃膿白汁相和發
泄其皮不寬不慢亦急脹痛亦不住直至色退熱疼方
瘉亦宜急急追趕膿與毒氣外出無害
初患腫三日内灸者生八日内膿成針烙導引者生
未瘥慎勞力者生慎忌食者生慎喜怒者生體
腫猛療者生急療者生不諱發背者生待膿自
出不導引者死未内攻而針烙用藥導引者生内
攻後導引針烙者死腫焮熱痛方盛已前療者生
如過此後已内攻者死膿成後不出不導引但傅藥
者死如赤白痢氣急者是已内攻醫療無益必死
癰不救十得五生疽不療十全死輕腫怕痛者必死
不遇良方者死節候不依法者必死愚執恣意用
性逸情者死
有發疽癰有發背疽如毒氣勇猛而發如火燒茅易於
敗壞初發即可如黍米粒大三兩日漸赤引腫如手掌
面大五七日如碗面大即易為攻焮熱赤引如火燒之
狀浮面漸潰爛闊開内發腫如炊之狀外爛皮肉如削
去紫瘀膿汁多而腫不退疼亦不止發渴發逆飲食不
下嘔吐氣急浮淺開闊者尤宜發膿托毒湯藥用之必
愈(陽證實也)其間有只如錢面大者此非不大緣為毒氣深
沉内虛毒氣近膜也此必内攻近入臟腑却外入四肢
先攻頭面虛浮後攻手面次攻兩足面腫名曰毒氣散
入四肢其人聲嘶氣脱眼睛黑小十指腫黑乾焦不治
(陰證虛也)
精要云凡癰疽初發腫硬高者而毒氣却淺此乃六腑
不和為癰其證屬陽勢雖急而易治若初發如粟粒甚
則如豆許與肉俱平或作赤色時覺痒痛痒時慎勿㧓
破此乃五臟不調為疽其證屬陰蓋毒氣内蓄已深勢
雖緩而難治
始發一粒如麻豆大身體便發熱生疽處腫大熱痛此
為發於外雖大如盆治之百可百活(陽證實也)或身體不
熱自覺倦怠生疽處亦不熱數日後漸大不腫不痛低
䧟而壞爛此為發於内雖仙亦無如之何(陰證虚也)
薛發背屬膀胱督脈經或陰虚火盛或醇酒厚味或鬱
怒房勞所致若腫赤痛甚脈洪數而有力熱毒之證也
為易治漫腫微痛色黯作渴脈洪數而無力陰虛之證
也為難治不腫不痛或漫腫色黯脈微細陽氣虛甚也
尤為難治若腫焮作痛寒熱作渴飲食如常此形氣
病氣俱有餘也先用仙方活命飲後用托裏消毒散解
之(薛又云頭痛拘急乃表症先服人參敗毒散一二劑如焮痛用金銀花散或槐花酒神效托裏散)
(焮痛腫硬脈實以淸涼飲仙方活命飲苦參丸黃腫硬木悶疼痛發熱煩躁飲冷便祕脈沈實者内疎連湯)
(或淸涼飲大便已利欲得作膿用仙方活命飲托裏散蠟礬丸外用神異膏)漫腫微痛或
色不赤飲食少思此形氣病氣俱不足也用托裏散調
補之不作膿或膿成不潰陽氣虛也托裏散倍加肉
桂參茋膿出而反痛或膿清稀氣血俱虛也八珍湯
惡寒形寒或不收斂陽氣虛也十全大補湯晡熱内
熱或不收斂陰血虛也四物加參术作嘔欲嘔或不
收斂胃氣虚也六君加炮薑食少體倦或不收斂脾
氣虛也補中益氣加茯苓半夏肉赤而不斂血熱也
四物加山梔連翹肉白而不斂脾虛也四君加酒炒
芍藥木香小便頻數者腎陰虧損也加減八味丸
若初患未發出而寒熱疼痛作渴飲冷此邪氣内藴也
仙方活命飲口乾飲熱漫腫微痛此元氣内虛也托裏
消毒散飲食少思肢體倦怠脾胃虚弱也六君子湯如
未應加薑桂其有死者乃邪氣盛真氣虚而不能發出
也在於旬餘之間見之若已發出用托裏消毒散不
腐潰用托裏散如不應急温補脾胃其有死者乃真氣
虛而不能腐潰也在於二旬之間見之若已腐潰用
托裏散以生肌如不應急温補脾胃其有死者乃脾氣
虛而不能收斂也在於月餘間見之
外治法初起焮痛或不痛及麻木者邪氣盛也隔蒜灸
之痛者灸至不痛不痛者灸至痛毒隨火而散再不痛
者須明灸之(謂不隔蒜)但未潰以前皆可灸也更用篐藥圍
之若用烏金膏或援生膏點患處數點尤好問用雄黃
解毒散洗患處每日用烏金膏塗瘡口處候有瘡口即
用紙作撚醮烏金膏絍入瘡内(翠靑錠子尤妙)若有膿為脂膜
間隔不出而作脹痛者宜用針引之腐肉堵塞者去之
若瘀肉腐動用豬蹄湯洗如膿稠或痛飲食如常瘀肉
自腐用消毒與托裏藥相兼服之仍用前二膏塗貼若
腐肉已離好肉宜速去之如膿不稠不稀微有疼痛飲
食不甘瘀肉腐遲更用桑柴炙之多用托裏藥若瘀肉
不腐或膿清稀不焮痛者急服大補之劑亦用桑柴炙
之以補接陽氣解散鬱毒嘗觀疽稍重未成膿者不用
蒜灸之法及膿熟不開或待腐肉自去多致不救大抵
氣血壯實或毒少輕者可假藥力或自腐潰怯弱之人
熱毒中隔内外不通不行針灸藥無全功矣然此證若
膿已成宜急開之否則重者潰通臟腑腐爛筋骨輕者
延潰良肉難於收功因而不斂者多矣大抵發背之
患其名雖多惟陰陽二證為要若發一頭或二頭其形
焮赤腫高頭起疼痛發熱為癰屬陽易治若初起一頭
如黍不腫不赤悶痛煩躁大渴便秘寐語齘齒四五日
間其頭無數其瘡口各含一粟形似蓮蓬名蓮蓬發積
日不潰按之流血至八九日或數口其頭成片所含之
物俱出通結一衣揭去又結其口共爛為一瘡其膿内
攻色紫黯為疽屬陰難治脈洪滑者尚可沉細尤難如
此惡證惟隔蒜灸及塗烏金膏有效凡人背近脊并
髀皮裏有筋一層患此證者外皮雖破難潰以致内膿
不出令人脹痛苦楚氣血轉虛變證百出若待自潰多
致不救必須開之兼以托裏之劑常治此證以利刀剪
之尚不能去以此堅物待其自潰豈不反傷乎非氣血
壯實者未見其能自潰也
羅謙甫治一人年踰六旬冬至後數日疽發背五七日
腫勢約七寸許痛甚瘍醫曰膿已成可開發矣病者恐
不從三日醫曰不開恐生變症遂以燔針開之膿泄痛
減以開遲之故迨二日變症果生覺重如負石熱如焫
火痛楚倍常六脈沈數按之有力此膏粱積熱之變也
邪氣酷熱固宜以寒藥治之時月嚴寒復有時寒遠寒
之戒乃思内經云有假者反之雖違其時從證可也急
作清涼飲子加黃連秤一兩五錢作一服服之利下兩
行痛減七分翌日復進前藥其證悉除月餘平復虞
奕侍郎背中發小瘡不悟只以藥調補數日不疼不痒
又不滋蔓疑之呼外醫灸二百壯已無及此公平生不
服藥一年來惟覺時時手脚心熱疾作不早治又誤服
補藥何可久也蓋發背無補法諺云背無好瘡但發於
於中正者為真發背(按謂發背無補法此非通論然一種癡補而無通變者又不可不知)
揚州名醫楊吉老其術甚著有一士人狀若有疾厭厭
不聊莫能名其為何疾往謁之楊曰君熱證已極氣血
銷鑠且盡自此三年當以疽死不可為也士人不樂而
退聞茅山觀中一道士醫術通神但不肯以技自名未
必為人致力士人心計交切乃衣僮僕之衣詣山拜之願
執役左右道士喜留寘弟子中誨以誦經日夕祇事頥
指如意經兩月餘覺其與常隸别呼扣其所從來士人
始再拜謝過以實告之道士笑曰世豈有醫不得之病
當為子脈之又笑曰汝便可下山吾亦無藥與汝但日
日買好梨啖一顆如生梨已盡則取乾者泡湯飲之仍
食其滓此疾自當平矣士人歸謹如其戒經一歲復往
揚州楊醫見之訝其顔貌腴澤脈息和平謂之曰君必
遇異人不然何以至此士人以告楊立具衣冠焚香望
茅山設拜蓋自咎其術之未至也
程明佐治槐充胡嫗年六十疽發背大如盂頭如蜂窠
嘔逆咽不下瘍醫藥之毒雖殺而胃寒泄程曰病必分
陰陽虚實胃傷於寒令人嘔逆温補則榮衛充而氣血
周貫則毒隨膿出而肌肉漸生依方投藥四五劑咽遂
下嘔止已癰潰體漸平陳斗嵓治王主政福建人背
患一癰痛甚發咳逆十餘日水榖不下脈伏如絶醫皆
不治陳視之曰此寒涼過甚中氣下䧟以四君加薑桂
三進而病如失癰亦漸愈一男子年五十餘形實色
黑背生紅腫及髀骨下痛其脈浮數而洪緊食亦嘔正
冬月與麻黃桂枝湯加酒黃檗生附瓜蔞子甘草節羌
活靑皮人參黃芩半夏生薑六貼而消此亦内托之意
也周評事觀患背癰瘡口久不合召瘍醫徐廷禮療
治恒以托裏十宣二散與服不效徐謂周曰更請盛用
美來共事料理吾技窮矣既而盛至按脈用藥率與徐
類但多加人參五錢附子稍行功耳服後兩足俱暖自
下而上謂其子曰今之藥何神哉頓覺神爽快服之旬
日而宿口平復御醫王介之之内年四十背疽不起
泄瀉作嘔食少厥逆脈息如無屬陽氣虛寒用大補劑
加附子薑桂而不應再加附子二劑瀉愈甚更以大附
子一枚薑桂各三錢參茋歸术各五錢作一劑腹内始
熱嘔瀉乃止手足漸温脈息遂復更用大補而潰托裏
而斂十年後終患脾胃虛寒而殁
丹溪治一人背癰徑尺宂深而黑急作參茋歸术膏飲
之三日略以艾芎湯洗之氣息奄奄然可飲食每日作
多肉餛飩大碗與之盡藥膏五斤餛飩三十碗瘡漸合
肉與餛飩補氣之有益者也一老人背發疽徑尺已
與五香十宣散數十貼嘔逆不睡素有淋病急以參茋
歸术膏以牛膝湯入竹瀝飲之淋止思食盡藥四斤膿
自湧出而愈一人發背癰疽得内托十宜多矣見膿
嘔逆發熱又用嘉禾散加丁香時天熱脈洪數有力此
潰瘍尤所忌然形氣實只與參膏竹瀝飲之盡藥十五
六斤竹百餘竿而愈後不戒口味夏月醉坐水池中經
年餘左脇旁生軟塊二年後成疽自見脈證嘔逆如前
仍服參膏等而安汪石山治一老人患背癰診視之
其脈洪緩而濡癰腫如碗皮肉不變按之不甚痛微發
寒熱乃語之曰若在髆脾經絡交錯皮薄骨高之處則
難矣今腫去脾骨下掌許乃太陽經分尚可治遂用黃
茋五錢當歸羌活甘草節各一錢先令以被蓋煖藥勢
熱足令微汗寢熟腫消一暈五服遂安薛已治進士
張德弘背疽初起微赤飲食少思用托裏藥膿成而潰
再用大補湯之類肉生而斂忽寒熱作嘔患處復腫其
脈浮大按之若無形氣殊倦薛謂之曰此胃氣虛憊非
瘡毒也彼云侵晨登厠觸穢始作仍用補藥而斂一
人大背患疽年餘瘡口甚小色黯䧟下形氣怯弱脈浮
緩而濇此氣血虚寒也用十全大補加附子少許數劑
而元氣漸復却去附子又三十餘劑全愈一婦年五
十餘四月初背當心生疽如栗大三日漸大根盤五寸
許不腫痛不寒熱薛診其脈微而沈曰脈病而形不病
者忌也實則痛虛則痒陰證陽證之所由分也不發不
治潰而不斂亦不治乃與大補陽氣之劑色白而黯瘡
勢如故至十二日復診其脈沈瘡勢不起神疲食減小
便淋濇乃與大補氣血加薑桂二劑瘡亦不起十五日
因怒嘔泄並作服大補藥一劑瘡仍不起薛留藥二劑
而去病者昏憒不服或勸之省悟依方連進七劑十六
日瘡起而潰色紅而淡膿亦如之十九日薛至喜曰瘡
已踰險處但元氣消鑠尚可憂連與大補二十餘劑五
月十一日病者因勞自汗口乾舌強太陽髮際腦頂俱
脹復延薛至診之曰此氣血俱虛肝膽火上炎用補中
益氣湯加山梔芍藥頓愈但内熱少睡手足發熱不時
霍熱用逍遙散加山梔熱退復用歸脾湯瘡乃愈計瘡
發及斂四十二日内翰楊臯湖少參史南湖之内
(二條並見陽氣脱䧟)一儒者年幾六旬仲冬背疽初起入房患
處黑死五寸許黯暈尺餘漫腫堅硬背如負石發熱作
渴小便頻數兩耳重聽揚手露體神思昏憒脈沈而細
右手為甚便秘二十七日計進飲食百餘碗腹内如常
衆欲通之薛曰所喜者此耳急用大劑六君子加薑附
肉桂三劑瘡始焮痛自後空心用前藥午後以六味丸
料加參茋歸术五劑復用活命飲二劑針出黑血甚多
瘀膿少許背即輕軟仍用前藥便亦通利薛他往四日
神思復昏瘡仍黑䧟飲食不進皆以為殞薛以參茋歸
术各一兩炮附子五錢薑桂各二錢服之即索飲食并
鴨子二枚自後日進前藥二劑肉腐膿潰而愈操江
都憲伍松月背瘡愈後大熱誤為實火用苦寒藥一鍾
寒熱益甚欲冷水浴身脈浮大按之全無薛曰此陽氣
虛浮在肌表無根之火也急用六君加附子一劑即愈
一男子背瘡不斂焮腫發熱小便赤澁口乾體倦脈洪
數而無力用參茋歸术熟地黃芎芍陳皮麥冬五味炙
草肉桂補元氣引虛火歸經脈證益甚此藥力未能及
也再劑頓退却去肉桂又數劑而愈此證因前失補元
氣故耳憲副陳魯山年五旬居官勤苦勞傷元氣先
口乾舌燥後至丙午仲夏發背疽漫腫中央色黯四畔
微赤微痛脈舉之大浮按之微細左寸短而右寸若無
十餘日腫未全起薛曰此屬病氣元氣虛寒當捨時從
證朝用參茋薑桂歸术陳皮半夏炙草温補其陽夕用
加減八味丸滋其肝腎各四劑而腐潰但膿水淸稀盜
汗自汗内熱脯熱脈浮而數改用八珍湯復發熱而夜
陽舉此腎虛而火妄動仍用加減八味丸料煎服而安
又因怒動肝火瘡出鮮血二盞許左關弦數右關弦弱
此肝木侮脾肝不能藏血脾不能統血也用十全大補
兼用前藥料各二劑而血止再用前藥調理而痊一
人仲夏疽發背黯腫尺餘皆有小頭如鋪黍狀四日矣
此真氣虛而邪氣實也外用隔蒜灸内服活命飲二劑
其邪稍退仍純補其氣又將生脈散代茶飲瘡邪大退
薛因他往三日復視之飲食不入中央肉死大便秘結
小便赤濁曰此間斷補藥之過也蓋中央肉死毒氣盛
而脾氣虚大便不通胃氣虛而腸不能送小便赤濁脾
土虛而火下䧟治亦難矣急用六君加當歸柴胡升麻
飲食漸進大便自通外用烏金膏塗中央一寸許四圍
紅腫漸消中央黑腐漸去乃敷當歸膏用地黃丸料與
前藥間服將百劑而愈中翰鄭朝用背患發疽吐痰
飲食無味肌肉不生瘡出鮮血薛曰此脾氣虧損不能
攝血歸源也法當補脾胃彼不信用消毒涼血加惡寒
嘔吐始悟其言用六君加炮薑半夏茯苓數劑諸證悉
退又令用十全大補瘡口漸斂後因飲食稍多泄瀉成
痢此脾胃虚寒下䧟用補中益氣下四神丸而痢止繼
以六君子湯而瘡愈封君袁懷雪背疽發熱作渴脈
數無力用四物加黃檗知母玄參山梔連翹五味麥冬
銀花脈證漸退又加白芷參茋腐肉悉潰因停藥且勞
熱渴仍作乃與參茋歸芷炙草山藥山萸茯苓澤瀉肉
桂而安又以六味地黃丸及十全大補而斂都憲周
弘岡背患疽瘇而不潰脈大而浮此陽氣虛弱而邪氣
壅滯也用托裏散倍用參茋反内熱作渴脈洪大鼓指
此虛火也用前散急加肉桂脈證頓退仍用托裏而愈
若以為熱毒而用寒藥則誤矣太僕王菂塘初起因
大勞又用十宣散之類加喘渴内熱脈大無力此陽氣
自傷不能升舉下䧟於陰分而為内熱也薛以補中益
氣加酒炒芍藥麥門冬五味子治之而愈上舍張克
恭患此内服外敷皆寒涼敗毒遍身作痛欲嘔少食晡
熱内熱惡寒畏寒薛曰遍身作痛榮衛虛而不能營於
肉裏也欲嘔少食脾胃虛寒而不能消化飲食也内熱
晡熱陰血内虛而陽氣䧟於陰分也惡寒畏寒陽氣虛
弱而不能衛於肌膚也此皆由脾胃之氣不足所致遂
用補中益氣湯諸證漸退又以十全大補湯腐肉漸潰
又用六君子湯加芎歸肌肉頓生而愈儒者周兩峰
懷抱久鬱背脊患疽肝脈弦洪脾脈浮大按之微細以
補中益氣湯加桔梗貝母少用金銀花白芷二劑肝脈
頓退脾脈頓復乃以活命飲二劑膿潰腫消肝脈仍弦
此毒雖去而胃氣復傷仍用補中益氣湯加茯苓半夏
而愈上舍蔡東之患此薛用托裏之藥而潰瘡口尚
未全斂時值仲冬兼咳嗽薛曰瘡口未斂脾氣虛也咳
嗽不止肺氣虛也法當補其母一日與其仝宴見忌羊
肉薛曰補可以去弱人參羊肉之類是也最宜食之遂
每日不徹句餘而瘡斂𠻳亦頓愈矣憲副屠九峰孟
春患此色黯漫腫作渴便數尺脈洪數此腎水乾涸當
歿於火旺之際不信更用苦寒之藥復傷元氣以促其
歿京兆柴黼菴仲夏患之色黯微腫發熱煩躁痰涎
自出小腹陰實手足逆冷右關浮澁兩尺微細薛曰此
虛寒之證也王太僕云大熱而不熱是無火也決不能
起懇求治之遂用大温補之藥一劑流涎雖止患處不
起終不能救顧包泉老醫年六十有五因盛怒疽發
於背大如盂四圍色黯召瘍醫治之用冷藥敷貼敷已
覺涼約曰七八日後為用刀去瘀肉顧俟其去曰四圍
色黑乃血滯更加冷藥非其治也乃更治熱敷藥去舊
藥敷之覺甚痒終夜明日色鮮紅焮腫亦消惟中起數
十孔如蜂房一日許又覺惡心作噦視一人頭如兩人
頭自診曰此虛極證也用參附大劑進二服視已正矣
不數日竟愈
一婦因得子遲服神仙聚寳丹背生癰甚危脈散大而
濇急以加減四物湯百餘貼補其陰血幸其質厚易於
收斂
腰部
腰疽
或問十四椎旁腰腎之間發疽何如曰此名連腎發即
下搭也由房勞太過致傷腎水令人口乾寒熱大作百
節俱痛急服勝金丹黃茋内托散活命飲加羌活黃茋
治之稍緩潰爛透膜者死若見咳嗽嘔噦腰間似折不
能俯仰飲食不納者死潰而膿水淸稀腐爛腥穢迷悶
不醒厥逆者不治一婦年逾七十腰生一㿔作癢異
常疑蟲蝨所毒診脈浮數齊氏曰脈浮數反惡寒者瘡
也翌日復診脈乃弱予謂未潰而脈先弱何以收斂況
大便不通則真氣已竭治之無功固請不得已用六君
子加藿香神麯飲食漸進大便始通更用峻補之劑潰
而膿淸作渴再用參茋歸芐麥門五味而渴止喜曰可
無虞矣予曰不然不能收斂先入之言也彼疑更醫果
歿一人年十九腰間腫一塊無頭不痛色不變三月
不潰飲食少思肌肉日瘦此氣搏腠理榮氣不行鬱而
為腫名曰濕毒流注元戎曰若人飲食疎精神衰氣血
弱肌肉瘦榮衛之氣短促而澁滯故寒摶腠理閉鬱為
癰者當補以接虛怯之氣遂以十全大補湯加香附陳
皮三十餘劑始針出白膿二椀許仍用藥倍加參茋仍
灸以豆䜴餅漸愈彼乃急於速效内服敗毒外貼涼藥
反致食少膿稀患處色紫復請予治喜得精氣未衰仍
以前藥加遠志貝母白蘞百劑而愈此或久而不愈或
膿水淸稀當服内塞散及灸附子餅然後可愈一婦
年踰二十腰間突腫寸許肉色不變微痛不潰發熱脈
大此七情所損氣血凝滯隧道而然當益氣血開鬱結
更以香附餅熨之使氣血充暢内自消散若爾雖潰亦
無危不聽乃服十宣流氣之藥氣血愈虛潰出淸膿不
斂而死一婦産後腰間腫兩腿尤甚此瘀血滯於經
絡而然不早治必作癰遂與桃仁湯二劑稍愈更以沒
藥丸數服而痊亦有惡血未盡臍腹刺痛或流注四
肢或注股内痛如錐刺或兩股腫痛此由冷熱不調或
思慮動作氣乃壅遏血蓄經絡而然宜沒藥丸治之
亦有或因水濕所觸經水不行而腫痛者宜當歸丸治
之凡惡血停滯為患匪輕治之稍緩則為流注為骨
疽多致不救府庠彭碧溪患腰疽服寒涼敗毒之藥
色黯不痛瘡頭如鋪黍背重不能安寢耳聵目白面色
無神小便頻澁作渴迷悶氣粗短促脈浮數重按如無
余先用滋腎水之藥一劑少頃便利渴止背即輕爽乃
砭去瘀血以艾半觔許明灸患處外敷烏金膏内服參
茋歸术肉桂等藥至數劑元氣稍復自疑肉桂辛熱一
日不用手足並冷大便不禁仍加肉桂及補骨脂二錢
肉豆蔲一錢大便如常其肉漸潰更用當歸膏以生肌
肉八珍湯以補氣血而愈舉人顧東溪久作渴六月
初腰患疽不慎起居瘡潰尺許色黯敗臭小便如淋唇
裂舌刺七月終請治左脈洪數右關浮濇余謂先渴而
患疽者乃腎水乾涸虛火上炎多致不起然膿水敗臭
色黯不痛瘡口張大乃脾氣敗而肌肉死也小便如淋
痰壅喘促口乾舌裂乃脾肺敗而腎水絶也左尺洪數
腎無所生也左關浮濇肺尅脾也況當金旺之際危殆
速矣二日後果歿蓋此證既發於外兩月方歿者乃元
氣虛不能收斂也若豫為調補使氣血無虧亦有得生
者
或問一人患疽於腰胯之間肉色不變堅硬如石經月
不潰者何如曰此名石疽屬少陽陽明二經積熱所致
邪毒固結元氣不足故不能起發活命飲加獨活羌活
柴胡黃茋及紫金丹汗之壯實者八陣散一粒金丹下
之老弱者十全大補湯人參養榮湯托之若黑䧟不起
麻木不痛嘔噦不食精神昏亂脈散或代者死神淸脈
和服臺閣紫微丸
纏腰火丹
或問遶腰生瘡累累如珠何如曰是名火帶瘡亦名纏
腰火丹由心腎不交肝火内熾流入膀胱纏於帶脈故
如束帶急服内疎黃連湯壯實者一粒金丹下之活命
飲加芩連黃檗外用淸熱解毒藥敷之此證若不早治
纏腰已徧則毒由臍入膨脹不食而死
治蛇纏瘡
右用雄黃研為末以醋調塗仍用酒調服凡為蛇傷
及蜂蠆蜈蚣毒蟲顚犬所傷皆可用之
證治準繩卷一百十
