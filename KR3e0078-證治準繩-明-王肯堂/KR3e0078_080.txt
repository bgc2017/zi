證治凖繩卷八十
明王肯堂撰
幼科
心臟門
瘡疥
瘡疥海小兒經絡藴熱頭面及身體生瘡四君子加瓜
蔞根桔梗各半錢煎服湯小兒惡瘡天氣温和頻與
澡洗更衣名曰外宣亦不宜服藥小兒不得已而服藥
此乃下法若將養合宜何疾可侵更令乳哺有節勿令
過飽其身乃如藥樹此養生之理也
湯惡瘡方頻浴身安外宣無病
春用柳條荆芥夏用棗葉槐枝秋冬用苦參
俱煎湯洗浴
加味羌活散治小兒四氣外搏肌膚發為癮疹增寒
發熱身痒
羌活前胡(各一兩)人參桔梗茯苓甘草(炙)
川芎枳殼(麩炒)天麻(各半兩)蟬蛻(去鬚)薄荷(各二錢)
右十一味剉碎每服三錢水一盞薑三片煎至六分
不拘時服
當歸飲子治小兒心血凝滯内藴風熱發見皮膚遍
身瘡疥或腫或痒或膿水浸淫
當歸(去蘆)赤芍藥川芎生地黃蒺藜(炒去刺)荆
芥穗防風(去蘆各一兩)何首烏黃耆(去蘆)甘草(炙各半兩)
右十味剉碎每服四錢水一盞薑三片煎六分服無
時
胎毒瘡疥因禀胎熱或娠母飲食之毒七情之火初如
乾癬後則膿水淋漓或結靨成片如發于兩耳眉或耳
前後髮際之間属手少陽經若發于四肢属脾胃經發
于兩脇属肝經發于額属心經發于腦属膀胱經發于
頦頰属腎經當隨各經所主五臟勝負及乳母食啖厚
味鬱怒所傳致而調治之不可輒用化毒犀角等丸設
元氣復傷轉變他證尤為難療一小兒遍身患之服
牛黃解毒丸皆愈惟頭結痂作痒出水此禀腎經虚熱
用地黃丸解毒散而愈一小兒患於髮際之間作痒
診其母有肝火用加味逍遥散加漏蘆用牛黃解毒散
而愈(解毒散一名托毒散)一小兒患於左耳髮際漸延上頭作
痒此禀肝膽二經熱毒用柴胡清肝散母子並服而愈
後不戒膏粱復發膿水淋漓右頰赤色此胃經有熱先
用清胃散仍用柴胡清肝散治肝火母子俱服又用立
效散牛黃解毒丸而愈一小兒兩眉患之延及遍身
四肢為患膿水淋漓寒熱往來属肝脾積熱用清胃散
小柴胡湯立效散而愈復眉間復患兩目連劄小便白
濁用四味肥兒丸九味蘆薈丸而愈一小兒因乳母
不戒七情厚味患此久不愈母用清胃逍遥二散子用
牛黃解毒丸愈後兒食甘味眉間生瘡痒痛目劄用四
味肥兒丸為主佐以加味逍遥散清胃散而愈一小
兒遍身患之兩脇為甚子用四味肥兒丸立效散母用
柴胡梔子散而愈
牛黃解毒丸治胎毒瘡癤及一切瘡瘍
牛黃(三錢)甘草金銀花(一兩)草紫河車(五錢)
右四味為末煉蜜丸量兒服
立效散治鬢瘡耳瘡及一切瘡疥
定粉(末)松香(末)黃檗(末)黃連(末)枯礬(末各一兩)
右五味各另為末用清油燭油調搽
敷藥解毒散治一切毒瘡風疹痒痛
大黃黃檗山梔寒水石(各等分)
右四味為末水調搽若破而膿水淋漓用當歸膏或
清燭油調尤善
柴胡梔子散(發熱)四味肥兒丸(疳)九味蘆薈丸(疳)金黃散
(天泡瘡)
熱毒瘡疥因乳哺過早或嗜甘肥臟腑積熱或母食膏
粱厚味或七情内火所致當分臟腑所属之因病之虚
實調其血氣平其所勝如肝經實熱用柴胡清肝散虚
熱用六味地黃丸心經實熱用導赤散虚熱用補心湯
脾經實熱用瀉黃散虚熱用補中湯肺經實熱用瀉白
散虚熱用五味異功散腎經熱用六味地黃丸大凡手
足冷者属虚寒手足熱者属實熱脉沉數有力作渴飲
冷大便乾實此邪在裏宜内疎若脉浮數有力作渴飲
冷此邪在表宜發散若脉浮大按舉無力或作渴飲湯
乳食少思此真氣虚而發熱也調理脾胃其病自愈切
不可用寒涼之劑復損真氣嬰兒宜調治乳母為主
一小兒脇間患此寒熱如瘧小便頻數此禀肝火所致
先用柴胡清肝散又用加味逍遥散而愈後因乳母肝
火動而復發用加味逍遥散及八珍湯加牡丹皮山梔
母子服之並愈一小兒腹間患此發熱便血面黃少
食或作嘔或作瀉手足時冷右關脉弦數此脾土虚弱
肝火為患宜用五味異功散加升麻柴胡山梔益肝氣
清肝火後用地黃丸滋腎水生肝血而愈一小兒腿
内股患此色赤不愈發熱面色或赤或青此禀腎隂不
足而木火熾盛先用柴胡梔子散以清肝火後用地黃
丸以補肝腎而愈一小兒肘間患此作渴飲冷右寸
關脉數而無力此胃經積熱傳於肺經也先用瀉黃瀉
白二散漸愈後用五味異功散四味肥兒丸而愈一
小兒嗜膏粱甘味先患背膊後沿遍身淋漓此飲食之
熱而傷脾血也先用清胃瀉黃二散而愈但形氣怯弱
用五味異功散而元氣復
諸疳瘡疥因脾胃虧損内亡津液虚火妄動或乳母六
淫七情飲食起居失宜致兒為患當分其因審其經而
平之如面青寒熱或白翳遮睛肝經之證也面赤身熱
或作渴驚悸心經之證也面黃體瘦或作渴泄瀉脾經
之證也面白咳嗽或鼻間生瘡肺經之證也面黧體瘦
或喜卧濕地腎經之證也嬰兒宜調治乳母若不審五
臟勝負形病虚實妄行敗毒多致不救
湯傅瘡藥方
剪刀草黃連苦參
右三味等分為末先洗淨次用麻油輕粉調傅
田瘡癬治法浸淫瘡宜用苦瓠散塗之乾癬宜用羊蹄
根絞自然汁調膩粉塗之濕癬宜用青金散貼之
苦瓠散治小兒浸淫瘡漸展不止
苦瓠(二兩)蛇蛻(燒灰)蜂房(微炒各半兩)梁上塵(一合)
右四味為細末生油調塗攤帛上貼
青金散治小兒濕癬浸淫瘡
白膠香(研一兩)輕粉(半兩)青黛(二錢半)
右三味研為細末乾糝瘡上
秘錄治小兒風疹白礬(十二兩)熱酒鎔化馬尾蘸酒塗
之立效
山小兒頭面爛瘡木耳舂細蜜調傅又冷水調平胃
散俱乾則易之
癍疹潔古云癍疹之病焮腫於外者属少陽相火也謂
之癍小紅靨隱於皮膚中者属少隂君火也謂之疹癍
疹並出則小兒難禁然首尾俱不可下大抵安裏藥多
發表藥少小便秘則微疎之身温者順身凉者逆大忌
外敷寒涼内用疎導無此二者可保無虞
葛根橘皮湯治發癍煩悶嘔吐清汁兼治麻痘等證
葛根陳皮杏仁(去皮尖)麻黃(去節)知母(炒)甘草
黃芩(各半兩)
右七味每服二三錢水煎服
玄參升麻湯治癍疹已發未發或身如錦紋甚則煩
躁語言㗋閉腫痛
玄參升麻甘草
右三味每服二三錢水煎服
化癍湯
人參石膏知母甘草(各二錢)
右四味每服二錢水一盞入糯米半合煎六分米熟
為度去滓温服
荆防敗毒散(即人參敗毒散加荆芥防風)
人參敗毒散治瘡瘍邪氣在表應發者若增寒壮熱
項強脊疼或惡心咳嗽亦宜用之
人參茯苓川芎羌活獨活前胡柴
胡桔梗枳殼(麩皮炒)甘草(炒各等分)
右十味每服二三錢水煎服
東垣人參安胃散治癍疹因服峻厲之劑脾胃虚熱
泄瀉嘔吐飲食少思等證
人參(一錢)黃茋(炒二錢)生甘草炙甘草(各五分)白芍(酒炒)
(七分)陳皮(三分)白茯苓(四分)黃連(炒二分)
右八味為末每服二錢水煎服
犀角消毒散治癍疹丹毒發熱痛痒及瘡疹等證
牛蒡子甘草荆芥防風(各五分)犀角(鎊末三分)金
銀花(三分)
右六味水煎熟入犀角傾出服
地龍散治小兒風熱癮疹状如傷寒耳尖及手足冷
地龍(洗去土半兩焙乾)穿山甲(半兩以皂角灰炒令黃)硃砂(二錢研細)
右前二味為細末後入硃砂一處再研和勻每服一
錢用紫草煎湯調下不拘時量兒大小加減
消毒飲(咽㗋)清涼飲子(裏熱)
治大人小兒癮疹入腹即殺人方
用蕪菁子末酒調服三錢小兒加減又酒服牛膝
末三錢小兒減之又以鹽湯洗了挼蓼子傅
治風腫及癮疹
巴豆五十箇去皮以水三升煮取一升以綿浸湯中
適寒温以拭病上隨手差
治風疹入腹身體強腫舌乾燥硬
蔓菁子三兩為末每用温酒調一錢
治風疹痒不止
酪(五合)鹽(一兩)二味相和煎過摩病處立瘥又方蛇
蛻皮一條水一升煎半升雞翎掃揩上即瘥又方
白礬五兩為末以酒三合童便一升煎如稀膏以綿
蘸藥於病上輕手揩之令熱徹入皮膚須臾消盡此
方神竒能治百計不差者(出聖惠)
黃水粘瘡薛小兒黃水粘瘡属肝脾二經風熱積熱所
致邪在表而痛痒者輕則犀角消毒散重則連翹防風
湯邪在内而大便秘者輕則九味解毒散重則大連翹
飲若頭目不清增寒壮熱作渴便秘者表裏俱有邪也
用加味清涼飲若誤服尅伐之藥而致發熱惡寒者肺
氣傷也用四君桔梗柴胡發熱嘔吐胃氣傷也用異功
散發熱作瀉脾氣虚也用六君子湯並加柴胡升麻餘
當隨證裁之
大連翹飲治風毒熱毒發熱作痛二便不利表裏俱
實(方見)
柴胡梔子散治肝膽風熱生瘡作痛發熱或瘡破而
膿水淋漓或發寒熱晡熱(方見)
犀角消毒散治熱毒積毒發于肌表而頭面生瘡或
痛或痒者(方見癍疹)
荆防敗毒散治風熱相搏邪氣在表患瘡瘍之類寒
熱作痛者(方見前)
補中益氣湯治瘡瘍之類過服敗毒之藥致中氣虚
弱發熱或寒者(方見虚熱)
六君子湯治瘡瘍脾胃虚弱不能飲食更或嘔吐而
瘡不愈者(方見脾)
九味解毒散治熱毒胎毒而發瘡瘍之類未潰作痛
者
黃連(炒)芍藥防風甘草(各三分)金銀花連翹
(各一分)當歸(八分)山梔(四分)白芷(六分)
右九味作一劑水煎母子並服
加味清涼飲治熱毒積毒在内患瘡瘍大便不通而
欲痛作渴者
當歸赤芍藥甘草(炙)大黃(炒各三分)山梔(炒三分)牛
蒡子(炒杵四分)
右六味水煎服
人參消風散治諸風上攻頭目昏眩項背拘急肢體
煩疼肌肉顫動耳若蟬鳴鼻塞多嚏皮膚頑麻瘙[病-丙+(穩-禾)]
疹目澁昏困
人參白殭蠶茯苓防風芎藭藿香
蟬蛻厚朴(薑製)羌活(各三錢)荆芥穗炙甘草陳
皮(各五錢)
右十二味每服一二錢水煎
連翹防風湯治小兒肝脾風熱時毒頭面生瘡
連翹(研碎)防風黃連陳皮芍藥當歸白
蒺藜(炒去刺)荆芥獨活茯苓甘草黃芩
牛蒡子(炒研各等分)
右十三味每服二錢水煎服
和肝補脾湯治風熱瘡疹脾土不及肝木太過
人參陳皮川芎(各五分)山梔(炒四分)白术茯苓
芍藥(各七分)柴胡甘草(炙各三分)
右九味分二劑水煎服
益脾清肝湯治肝脾風熱瘡寒熱體痛脾胃虚弱
人參白术茯苓甘草川芎當歸黃
茋(各三分)柴胡牡丹皮(各二分)
右九味水煎服
三黃散治風熱疳熱生瘡水浸淫膿流處便濕爛
松香五倍子黃連黃丹海螵蛸(各一錢)輕
粉雄黃(各少許)
右七味為末用瑩肌散煎洗滲之乾者油敷
立效散
定粉松香黃檗黃連枯礬(各一分)
右五味為末用清燭油調搽
頭面瘡薛人身諸陽之氣會於首而聚於面其有患瘡
痍者因臟腑不和氣血凝滯於諸陽之經或禀賦腎隂
虚肝火或受母胎毒或乳母六淫七情或食膏粱醇酒
或兒食甘肥厚味所致其因不同當各辨其經絡審其
所因而治之若發於目銳眥耳前上頰抵鼻至目内眥
者皆属小腸經發於巔及頭角下頰耳後腦左右者皆
属胆經發於頰前鼻孔及人中左右者皆属大腸經發
於鼻之挾孔下唇口反承漿耳後頰車耳前髮際額顱
者皆属胃經發於目内眥上額尖至後腦項者皆属膀
胱經既察其經即當分治若禀腎火者用六味地黃丸
(腎)胎毒者犀角消毒丸(見前)食積疳者四味肥兒丸(疳)乳
母膏粱者東垣清胃散(齒)至於諸腑受病必兼諸臟故
患於額間属心經發熱飲冷者為實熱用導赤散(心)發
熱飲湯者属虚熱用養心湯左腮属肝經或頸項勁強
者為實熱用柴胡清肝散(熱)或咬牙煩悶者為虚熱用
六味地黃丸右腮属肺經喘嗽飲冷者為實熱用瀉白
散(肺)發熱咳嗽者為火刑金用人參平肺散(嗽)鼻間属
胃經發熱飲冷大便黃硬者為實熱用瀉黃散(脾)發熱
飲湯大便青白者為虚熱用異功散患於頦及耳輪者
属膀胱經腎無實證唯用地黃丸若瘡已潰久而不愈
則當審其臟氣之相勝病邪之傳變而以調補脾胃為
主若因乳母遺熱為患者當先治其母則兒病自愈也
養心湯治心氣不足虚熱上攻而患瘡瘍者
黃茋白茯苓半夏麯當歸川芎辣桂
栢子仁酸棗仁(炒)五味子(杵)人參(各三錢)甘草(炒四)
(錢)
右十一味每服一二錢薑棗水煎為末服亦可
牛黃解毒散治胎毒頭面生癩或延及遍身痒痛不
安及眉煉瘡浸淫不愈
生甘草(一兩)牛黃(五錢膏之必用之)金銀花(一兩)
右三味各為末每服二三分乳汁調服或用甘草煎
膏為丸芡實大每一丸白湯化服外傅青金散亦可
拔毒散治證同前及疥癩瘡癬
黃芩黃連白礬(三味俱生用)雄黃(各五錢)銅綠(二錢痒甚)
(加之)松香
右六味各另為末乾糝患處或用油調搽疥瘡宜加
枯礬三錢
頭瘡小兒頭是六陽受毒熱而攻頭成瘡也若頭上散
成片常常燥癢毛髮稀少有類白屑此因積熱上攻名
曰秃瘡瘡雖宜於頭世人只知以藥外傅得愈不逾旬
月其瘡又發何為而然盖頭者諸陽所會之處洪範五
行火曰炎上熱毒上攻兩陽相灼故瘡生於頭法當解
陳莝(音剉)之積熱導心經之煩躁斯可矣
世治久癩頭用黃連細末傅之治年久癩頭内用苦
參丸食後服之外用苦參末油傅之二月愈
丹又方用防風通聖散酒製除大黃另研為末再用酒
拌晒乾為末每一錢水煎服日四五服至三十貼見效
又方川芎片芩(酒)芍藥(酒)陳皮(各半兩)白术(酒)當歸
(酒各一兩)天麻(酒七錢半)蒼耳(七錢半)黃檗(酒)粉草(酒)防風(各三錢)
右十一味㕮咀煎服四五次服服睡片時
小兒癩頭用燒紅炭焠長流水令熱洗之仍用芫荽子
煎猪脂去滓用脂傅患處又用胡荽子伏龍肝懸龍
尾黃連白礬為末油調傅
頭瘡方猪油(一錢半生半熟)雄黃水銀(各二錢半)
右三味研和勻傅瘡上
又方治小兒癩頭并身癩等證用松皮燒灰白膠香枯
礬大黃黃檗油調傅患處又方用臘月馬脂油搽患
處極妙
簡頭瘡大笋殼燒灰量瘡大小用灰調生油傅又加
膩粉佳
秘錄小兒頭身諸瘡燒雞卵殼和猪脂傅之
世治癩頭松香(一兩乾銚鎔開安在石上候冷取起輕輕研細)黑龍尾(即屋塵垂)
(掛者)黃丹(各三錢)白芷(半兩)松樹(燒灰存性)水銀雄黃白
礬(各二錢)
右八味為末以血餘入香油煎爛調傅患處
鱔攻頭瘡方用敗龜板酥炙為末以飛麵少許和油
調塗頂上留孔出毒不可調太柔
面瘡治小兒面瘡通面爛無全膚膿水流漓百藥不
效者陳年臘猪油不入鹽者傅之神效
眉爛薛眉爛者謂小兒兩眉間生瘡如疥癬當求其因
而藥之盖眉属膽經若原禀肝膽經熱或乳母肝膽經
有熱者用柴胡梔子散或乳母食厚味醇酒者用加味
清胃散或乳母有鬱怒者用加味逍遥散俱與乳母服
子亦飲少許仍參前證主之
田眉爛治法用青金散傅之如不愈燒小麥存性研細
好油調塗
青金散治小兒疥癬眉爛或延及遍身瘙痒或膿水
淋漓經年不愈
松香(二兩)真蛤粉(五錢)青黛(二錢五分)
右三味為末用燭油調搽或乾糝之或加輕粉枯礬
各三錢以治前證及胎毒疥癩尤效
耳瘡丹小兒耳後月蝕瘡蚯蚓糞燒以猪油和傅胡
粉雞清和傅黃連末傅竹葉燒末猪脂和傅
水銀膏治月蝕瘡多在兩耳上及竅旁隨月虚盈
水銀(二錢半)胡粉松脂黃連(去鬚為末各半兩)猪脂(四兩)
右五味先熬猪脂令沸下松脂諸藥末及水銀攪令
勻磁盒盛先以鹽湯洗淨瘡塗敷日三五度
胡粉散治月蝕瘡
胡粉(炒微黃)白礬(煅)虢丹(煅)黃連(淨)輕粉(各二錢)臙脂
(一錢)麝香(少許)
右七味為末先以温漿水入鹽洗拭後糝藥如瘡乾
麻油調敷
耳内瘡耳有五般常出黃膿者為停耳出紅膿者為膿
耳出白膿者為纏耳疳臭者為伍耳耳内虚鳴出青膿
者為震耳證雖五般病源一也皆由風水入耳而因有
積熱上壅而成若不早治久則成聾宜胭脂膏治之仍
服化痰退熱等劑即愈也
蔓荆子湯治内熱耳出膿汁
升麻木通麥冬赤芍藥生地黃前胡
甘菊甘草桑白皮赤茯苓蔓荆子(各等分)
右十一味用薑棗水煎食後服
清上散治上焦風熱耳出膿汁頭面瘡癤亦治胎熱
眼睛腫赤糞色稠黃肚熱啼哭及身上紅腫
川鬱金甘草北桔梗天花粉乾葛薄
荷葉(各等分)
右六味為末入蜜拌勻白湯下三五七分或一錢仍
用艾葉煎濃湯温浸足底以引其熱下行
當歸龍薈丸治肝膽風熱耳中鳴出青膿名曰震耳
大便秘小便黃常服宣通血氣調順隂陽
當歸龍胆草柴胡(各一兩)青黛胆星大黃
蘆薈(各五錢)射香(五分)梔子酒黃芩酒黃連黃
檗(各一兩)木香(二錢五分)
右十三味為末煉蜜丸小豆大每服二十丸薑湯送
下
清黃散治耳出黃膿名曰聤耳内有風熱外有水濕
所干醖久而成
防風滑石(飛五錢)甘草(炙一錢)梔子(酒炒三錢)藿香酒
黃連(各二錢)
右六味為末白湯調二錢食後服
清心丹治耳出紅膿名曰膿耳及舌上生瘡如楊梅
狀者
黃連(酒炒三錢)滑石(飛六錢)甘草辰砂(龍各一錢)薄荷(六分)犀
角(鎊屑二錢)
右六味為末每服一錢五分蜜拌薄荷湯下夜再服
清白散治肺熱痰火上壅耳出白膿名曰纏耳兼治
咳嗽
桑白皮(蜜炒)地骨皮(各三錢)甘草(一錢)貝母(二錢)寒水石(煅三)
(錢)天花粉酒芩天門冬(各一錢半)
右八味為末以蜜水調食後服或白通草煎湯下尤
妙
交感丹治耳中疳臭名曰伍耳或怒氣上逆上下不
得宣通遂成聾聵
香附子(童便浸透炒三錢)茯神黃連(各二錢)桂心甘菊
花(各一錢)
右五味為末每服一錢五分燈心湯下
禹餘糧丸治聤耳出膿水
禹餘糧(煅醋焠七次)海螵蛸(去背上硬骨)百草霜伏龍肝
(各二錢五分)大附子(去皮臍生用一枚)
右五味為末以綿裹如員眼核大安耳内日再易之
如不瘥乃有蟲也
龍骨散治諸膿耳
枯礬龍骨胭脂胚(各一錢)麝香(少許)
右四味為細末以綿裹杖子拭去耳中膿再吹一字
入耳中日再加海螵蛸一錢尤妙
羊角散治耳内膿汁不乾
山羊角燒存性為末每吹二三分入内一日二次
三日全瘳
滋隂地黃丸治耳虚鳴膿汁不乾腎隂不足
熟地黃(一兩)白茯苓(四錢)山茱萸(五錢)甘菊(四錢)牡丹皮(四錢)
黃檗何首烏(黑豆蒸三次各四錢)
右七味為末煉蜜丸梧子大每服三五十丸
白斂散治小兒凍耳成瘡或痒或痛
黃檗白斂(各半兩)
右二味為末先以湯洗瘡後用油調塗
口瘡曾口瘡一證形與名不同故治法亦異有發於未
病之前有生於已病之後大抵此疾不拘肥瘦有血氣
盛者又加將養過温或心脾二經有熱或客熱在胃熏
逼上焦而成其瘡此為實證宜宣熱拔毒使無炎熾自
然作效可用當歸散加升麻乾葛黃芩水薑葱燈心煎
服及投牛蒡湯拔毒飲木通散點以消黃散若口内
白爛於舌上口外糜潰於唇弦瘡少而大不甚為痛常
流清水此因脾胃虚熱上蒸内已先發而後形於外宜
百解散疎表當歸散水薑棗煎服和胃氣理虚熱次投
牛蒡湯三解散塗以綠袍散立效飲黃金散或投以天
竺黃散地黃膏若瘡生於口角是脾有積熱才開口
則燥痛飲食多難甚至再有外風吹着便覺圻裂微有
清血謂之燕吻瘡治法同前藥餌輕者用甑盖上炊流
汁塗之亦騐有口唇下成小片赤爛此因飲食膩汁
淋漓不潔盖以嬰兒皮肉脆嫰浸積成瘡及有風熱乘
之名曰承漿瘡又謂之疳蝕瘡其所因者一也治法同
前證内藥劑有無故口臭糜潰而不成瘡或服涼劑
或塗末藥不能療者此名元焦故叔和脉訣曰隂數脾
熱并口臭是脾家有虚熱上攻于口宜服回陽散兒大
者用黑錫丹早食前用新汲水入鹽少許調勻送下與
正元氣及參苓白术散調元散服之以立效飲黃金散
乾點潰爛處或用蒸蜜同熟水調點舌上令其自化嚥
下無妨仍忌毒物
當歸散(潮熱)牛蒡子湯(咽㗋)
拔毒飲解風熱毒氣上攻頭項浮腫作痛發驚又治
發癍
天花粉(去粗皮一兩)生地黃(洗淨)白芷當歸尾(酒洗)桔梗
(剉片蜜水炒過)甘草(各半兩)
右五味剉每服二錢水一盞煎七分無時温服
木通散(淋)消黃散(舌)百解散(驚)三解散(潮熱)綠袍散(舌)
立效飲主口内牙根舌上發瘡作痛致語言飲食不
便
淨黃連(一兩)北細辛(去葉二錢半)玄明粉(二錢)
右三味細剉或晒或焙為末仍同玄明粉乳鉢内杵
勻每用一字乾點患處或以一錢新汲井水調塗瘡
上兒小者畏苦不肯點嚥用蜜水調敷患處令其自
化咽痛茶清調下
黃金散解口内舌上瘡毒及治痘瘡後目生翳膜
黃檗(去粗皮用生蜜潤透烈日晒乾再塗蜜晒凡十數次)粉草(各一兩)
右二味剉研為細末治口瘡用藥末乾點患處或用
麥門冬熟水調點舌上令其自化若痘瘡後目生翳
膜湯泡澄清無時頻洗仍投糖煎散柿煎散二藥服
天竺黃散主上焦風熱口鼻生瘡兩目赤腫咽膈不
利涎壅滯氣不通暢驚搐煩悶神思昏迷
天竺黃鬱金(如無山梔仁代)茯神(去皮根)甘草(四味各半兩)鵬
砂牙硝白芷川芎僵蠶(去絲)枳殼(麩炒微黃各二)
(錢半)硃砂(水飛二錢)麝香(一字)蟬殼(十五枚洗去泥土嘴足)
右十三味除鵬砂牙硝硃砂麝香四味乳鉢細杵餘
九味焙乾為末同入乳鉢内再杵勻每服半錢或一
錢温薄荷湯無時調服或麥門冬湯
地黃膏治口内舌上生瘡作痛飲食難進晝夜煩啼
山梔仁菉豆粉(各一兩半)粉草(六錢)
右三味或晒或焙為末用生地黃爛杵取汁一兩半
好蜜一兩半以薄瓦器盛在銅銚中水煮至膏稠糊
相似候冷停分入前藥末同在乳鉢内再杵勻丸芡
實大每以一丸至二丸麥門冬熟水無時化服兒大
者每用一丸納口内含化或以新汲水調點舌上
回陽散(吐瀉)黑錫丹(大科頭痛)參苓白术散(不能食)調元散(解顱)
薛諸疳口瘡因乳哺失節或母食膏粱積熱或乳母七
情鬱火所致其證口舌齒齦如生瘡状若發熱作渴飲
冷額間色赤左寸脉洪數者此属心經先用導赤散清
心火次用地黃丸滋腎水若寒熱作渴左頰青赤左關
脉弦洪者属肝經先用柴胡梔子散清肝火次用六味
地黃丸生肝血若兩腮黃赤牙齦腐爛大便酸臭右關
脉洪數按之則緩者属脾經用四味肥兒丸治脾火以
五味異功散補脾氣若發熱咳嗽右腮色赤右寸脉洪
數按之濇者属肺經先用清肺飲治肺火次用五味異
散補脾胃若發熱作渴兩頦黧色左尺脉數者属腎經
不足先用六味地黃丸以生腎水次用補中益氣湯以
生肺氣又有走馬疳者因病後脾胃氣血傷損虚火上
炎或痘疹餘毒上攻其患甚速急用銅綠散大蕪荑湯
輕則牙齦腐爛唇吻腮腫重則牙齦蝕露頰腮透爛若
飲食不入喘促痰甚此脾胃虚而肺氣敗也頰腮赤腐
不知痛者此胃氣虚甚而肉死也並不治
經云手少隂之經通于舌足太隂之經通于口因心脾
二經有熱則口舌生瘡也當察面圖部位分經絡虚實
而藥之若元氣無虧暴病口生白屑或重舌者用亂髮
纏指蘸井花水揩之或刺出毒血敷以柳花散傅之上
以腫脹或有泡者並令刺破敷前散或以青黛搽之刺
後又生又刺若唇吻坼裂者用當歸膏調柳花散敷之
若元氣虧損服寒涼之藥或兼作嘔少食者此虚熱也
用五味異功散加升麻柴胡若泄瀉作渴者脾胃虚弱
也用七味白术散若腹痛惡寒者脾胃虚寒也用六君
薑桂若因母食酒麵煎煿者用清胃散若因母飲食勞
役者用補中益氣湯肝脾血虚者用加味逍遥散鬱怒
内熱者用加味歸脾湯母子並服若泥用降火必變慢
脾風矣仍參吐舌弄舌治之凡針重舌以線針直刺不
可横挑恐傷舌絡致言語不清也
東垣清胃散治胃經有熱齒牙作痛或飲冷作渴口
舌生瘡或唇口腫痛焮連頭面或重舌馬牙吐舌流涎
若因服尅伐之劑脾胃虚熱口舌生瘡或弄舌流涎或
嘔吐困倦大便不實者用五味異功散
升麻(五分)生地黃(四分)黃連牡丹皮(各三分)當歸梢(四分)
右五味水煎服嬰兒母亦服
清熱消毒散治實熱口舌生瘡及一切瘡瘍腫痛形
病俱實者
黃連(炒)山梔(炒)連翹當歸(各五分)川芎芍藥(炒)
生地黃(各六分)金銀花(一錢)甘草(二分)
右九味水煎服嬰兒母同服
四君子湯治脾氣虚熱口舌生瘡或但胃氣復傷飲
食少思或食而難化若作嘔泄瀉尤宜用如兼痰嗽
氣逆肢體倦怠面目浮腫宜用六君子湯
六君子湯治脾胃氣虚吐瀉不食肌肉消瘦或肺虚
痰嗽喘促惡寒或驚搐口直口噤諸證(二方見不能食)
五味異功散治脾胃虚熱口舌生瘡或因誤服尅伐
之劑脾胃復傷而口舌生瘡或弄舌流涎吐瀉不止
飲食少思或驚搐痰嗽睡而露睛手足並冷若母有
病致兒為患者子母並服(方見)
柳葉散治熱毒口瘡
黃檗(炒)蒲黃青黛(真正者)人中白(煅各等分)
右四味為末敷之
簡如聖散治小兒口瘡不能喫乳者麻子一粒或二
粒研爛不去油入硃砂黃丹傅紙絹上少許剔開小兒
𩕄門貼在𩕄上如四邊起粟米泡便用温水洗去藥恐
成瘡更用菖蒲水洗其效如神
世南星膏治小兒口瘡難用藥以大天南星去皮取
中心龍眼大為末却用酸醋塗脚心甚妙
干治小兒口瘡飲乳不得以白礬如雞子大置醋中塗
兒足底二七次即愈
無牡蠣散治小兒口瘡
牡蠣(煅通紅取出候冷研細紙裹入土中七日出毒三錢)甘草(炙為末一錢)
右二味和勻時時挑少許糝口中或吐皆無害
田口瘡治法乳母同兒宜服洗心散瀉心湯後用黃檗
末研細糝之瀉心湯方黃連一味為末蜜水調不可煎
湯治口瘡驗方
黃檗(蜜炙赤半兩)青黛(一分)
右二味為末頻糝口内愈
斗口瘡服涼藥不愈者此中焦氣不足虚火泛上宜附
子理中湯
腮癰薛腮属足陽明胃經其生瘡者多因兒食甘甜厚
味脾胃積熱所致亦有乳母鬱怒兒受其患者若因熱
積於内二便不通者用涼膈散風邪相搏二便如常者
用漏蘆湯胃經風熱或兼咽㗋腫痛用升麻防風湯若
禀賦隂虚火動頦間或兩耳内生瘡或出膿不止者宜
用地黃丸若因乳母肝火乘脾用加味逍遥散脾經鬱
熱用加味歸脾湯膏粱積熱用東垣清胃散脾胃風熱
用清咽利膈湯仍參口瘡治之
升麻防風湯治胃經實熱咽痛口燥腮癰等證
升麻防風黃檗(炒)芍藥(炒)陳皮(各五分)連翹
當歸(各七分)茯苓(五分)
右七味每服二錢水煎仍量大小用之
清咽利膈湯治心脾藴熱或咽㗋腮舌腫痛
玄參升麻桔梗(炒)甘草(炒)茯苓黃連(炒)黃
芩(炒)防風牛蒡子(炒杵)芍藥(炒各等分)
右十味每服一二錢水煎
本事方治小兒毒氣攻腮赤腫可畏者
皂角(去核二兩)天南星(生用二錢)糯米(一合)
右三味為細末薑汁調塗立效
臂癰薛臂癰之證當分經絡所属受證之因而治之上
廉属手陽明經下廉属手太陽經外廉属手少陽經内
廉属手厥隂經内之上廉属手太隂經内之下廉属手
少隂經或經絡熱鬱風邪外干氣血有乖即生癰毒若
因心經有熱者導赤散加黃連心包絡有熱者柴胡梔
子散肺經有熱者瀉白散大腸經有熱者大連翹飲焮
腫作痛者氣血凝結也用仙方活命飲腫痛不消者欲
作膿也用托裏消毒散膿熟不出者氣血虚也用托裡
消毒散膿出反痛者氣血虚甚也肌肉不生者脾胃氣
虚也用五味異功散不可外傅生肌散恐反助其邪而
肌肉難長也
白芷升麻湯治手陽明經分臂上生瘡
白芷升麻桔梗(各一錢)黃茋(炒)黃芩(酒炒各二錢)生
黃芩(五分)甘草(炙)紅花(各五分)
右八味水酒半鍾煎食後温服
大連翹飲(即大連翹湯)治肺熱生瘡
連翹&KR1840;麥荆芥木通赤芍藥當歸
防風柴胡滑石蟬殼甘草(炒)山梔子
黃芩(各等分)
右十三味為末每服二錢加紫草水煎服大便不
通量加大黃
腋癰薛腋癰属足少陽手少隂手厥隂三經小兒患之
多稟賦肝火所致初起先用活命飲次用柴胡梔子散
五七日間作膿焮腫作痛者亦用活命飲殺其大勢雖
潰亦輕而易斂若膿已成用托裏消毒散已出用托裏
散如有變證當隨證治之
脇癰薛脇肋者足厥隂少陽之經相火之司也乃木之
主肝胆之氣不平則風火内搏榮逆血鬱熱聚為膿而
癰腫之所由生也亦有稟賦母氣肝胆之熱恚怒之火
而致然初患焮腫作痛者宜用柴胡梔子散未消者用
仙方活命飲其熱既殺而腫不消者則必成膿也乃用
托裏消毒散其膿既成以代針膏決之仍用托裏散自
愈若膿出而痛止腫消則不必用藥也
加味歸脾湯治小兒因乳母憂思鬱怒胸脇作痛或
肝脾經分患瘡瘍之證或寒熱驚悸無寐或便血盜
汗瘡口不斂等證
人參黃茋(炒)茯神(去木)甘草(炒)白术(炒各一錢)木香(五分)
遠志(去心)酸棗仁龍眼肉當歸牡丹皮山
梔(炒各一錢)
右十二味水煎乳母服兒亦服之
小柴胡湯治肝膽經分一切瘡瘍發熱潮熱或飲食
少思加山梔牡丹皮名加味小柴胡湯(方見發熱)
柴胡清肝散治肝經風熱或乳母怒火患一切瘡瘍
(見肝熱)
梔子清肝散(一名梔子柴胡散)治三焦及足少陽經風熱生瘡
或發熱耳内生瘡作痒或出水疼痛(見腎熱)
腹癰薛腹癰者患於臍下或傍二寸許属脾經近脇属
膽經盖因脾經隂虚氣滯血凝或因脾虚飲食積熱所
患若焮腫作痛者瀉黃散腎硬腫痛者清胃散腫痛便
秘者清涼飲如此而仍痛者瘀血凝滯也活命飲既用
此藥而不消則内欲作膿也用托裏消毒散若膿出而
痛不減者毒未解也亦用前藥若膿出而反加痛及膿
水清稀者氣血虚也用參茋托裏散若食體倦者脾氣
虚也用五味異功散加當歸柴胡升麻晡熱内熱者脾
血虚也用四君當歸丹皮如有他證當隨症治之
臋癰薛臋癰属膀胱經濕熱或稟賦隂虚若腫硬作痛
用内托羌活湯微腫微痛用托裏消毒散若初起大痛
或五日之間似消不消似潰不潰者先用仙方活命飲
後用托裏消毒散若已潰食少體倦瘡不生肌脾胃虚
弱者用五味異功散加柴胡升麻稟賦隂虚小便數而
不斂者加減八味丸氣虚久不生肌收口用豆䜴餅及
補中益氣湯培養元氣若用解熱攻毒及敷圍寒涼之
劑則血氣受傷必成敗症矣
内托羌活湯治尻腎生癰堅硬腫痛
羌活黃檗(酒製各一錢)防風藁本當歸尾(各五分)
肉桂連翹甘草(炙)蒼术陳皮(各三分)黃茋(八分)
右十一味作二劑水一鍾入酒一杯煎空心服
腿癰薛腿癰之證所主之經不同而所治之法亦異發
于内側者属肝脾二經發于外側者属胆胃二經漫腫
堅硬者元氣虚弱也用内補黃茋湯腫勢高焮者元氣
未虚也用内托柴胡黃茋湯外並用隔蒜熨法若瘀血
凝滯而不消或不作膿者用活命飲血氣虚弱而不能
潰及不生肌肉者用托裏散此其梗概云爾一小兒
腿内側前膁患毒潰後腫硬色黯膿清不斂面色青黃
此脾虚肝旺兼寒邪襲於患處也當壮元氣為主先用
異功散加柴胡升麻及葱熨法脾氣漸復患處漸愈佐
以八珍湯豆䜴餅而愈一小兒腿外側痛腫肉色如
故用托裏消毒散二劑而腫始赤又四劑而腫赤亦退
又六劑潰而膿出清稀食少體倦用異功散加歸芎仍
用托裏散補其元氣而愈一小兒漫腫堅硬肉色不
變此陽氣虚而不能成膿也用托裏散如聖餅腫起色
赤用托裏消毒散而膿成針之用八珍湯加肉桂漸愈
因傷食吐瀉患處微白飲食少思先用六君乾薑次用
八珍湯及蔥熨法而愈一小兒患此久不愈膿水清
稀面色萎黃腹大青筋此脾氣虚為肝所侮也朝用補
中益氣湯夕用五味異功散元氣稍復乃佐以四味肥
兒丸及蔥熨之法兩月餘而愈一小兒腿外膁腫一
塊服消毒之藥其腫益甚肢體羸瘦飲食少思更加作
痛余曰先腫而後痛者形傷氣也先痛而後腫者氣傷
形也當補接陽氣不信仍投疏泄之藥後果殁機要云
榮衞之氣充滿抑遏不能行故閉塞氣血腐而為癰者
當泄之以奪盛熱之氣若人飲食疎精神衰氣血弱肌
肉消薄故榮衛之氣短促而濇滯故寒摶腠理閉鬱而
為癰者當補之以接虚怯之氣信矣
肺癰齊氏云肺癰肺痿因脾肺氣虚腠理不密外邪所
乘或母食辛辣厚味遺熱於兒或兒有病過於汗下内
亡津液虚火爍肺或服尅伐之藥虧損脾胃不能生肺
金其證惡風咳𠻳鼻塞項強呼吸不利甚則四肢微腫
咳唾膿血若吐臭穢胸中隱痛脉數而實者為肺癰咳
唾涎沫脉數而虚者為肺痿惡寒喘嗽者寒邪内藴也
小青龍湯咳唾膿穢者肺癰内潰也桔梗湯竊謂前證
若喘咳短氣者脾肺氣虚也五味異功散咳唾膿痰左
尺脉數而無力者腎氣虚也六味地黃丸咳唾膿痰右
關脉數而無力者脾氣虚也七味白术散若發熱喘嗽
唾膿不食者脾肺虚甚也難治大要補脾肺滋腎水為
善仍審五臟相勝乳母七情後證倣此
小青龍湯治傷風冐寒咳嗽喘急肺脹胸滿鼻塞流
涕或乾嘔熱咳或作渴或作噎或小便不利或小腹
脹滿此仲景之法審有是證用之及時殊有良驗
麻黃(去節)赤芍藥半夏(各七錢)細辛乾薑(炮)甘草
(炙)桂枝(各三錢)五味子(半兩杵)附子(二錢脉浮不用)
右九味每服二錢水煎
桔梗湯治咳嗽膿血腥穢已成癰證
桔梗(炒)貝母(去心)知母(炒)桑白皮(炒)枳殼(各一錢)地骨
皮瓜蔞仁薏苡仁杏仁(杵各五分)當歸黃茋
(炒各一錢)五味子(杵炒)百合(炒各一錢五分)防己(一錢)甜葶藶(炒五分)
右十五味每服二三錢水煎服
升麻湯治肺癰膿血穢臭胸乳皆痛
升麻桔梗(炒)薏苡仁地榆條芩(炒)牡丹皮
芍藥(炒)甘草(各等分)
右八味每服二三錢水煎
排膿散治肺癰此方排膿補肺
黃茋(鹽水拌炒)白芷人參五味子(炒研各等分)
右四味為末每服一二錢蜜湯調下
射干湯治胃脘癰吐膿血
射干(去毛)梔子仁赤茯苓升麻赤芍藥(一兩三錢)
白术(五錢)
右六味每服三五錢水煎入地黃汁少許再煎服
人參平肺散治心火尅肺金𫝊為肺癰咳嗽喘嘔痰
涎壅盛胸膈痞滿咽嗌不利
人參陳皮甘草地骨皮茯苓(各二錢)知母
(炒七分)五味子(炒)青皮天門冬(去心四分)桑白皮(炒一錢)
右十味每服二三錢
參茋補脾湯治肺癰脾氣虧損咳吐膿涎或中滿不
食必服此藥補脾土以生肺金否則不治
人參白术(各二錢)黃茋(炒二錢五分)茯苓陳皮當
歸(各一錢)升麻(三分)麥門冬(七分)桔梗(六分)甘草(炙五分)五味
子(杵四分)
右十一味作三服薑棗水煎
人參補肺湯治肺證咳喘短氣或腎水不足虚火上
炎痰涎壅盛或吐膿血發熱小便短澁
人參黃茋(炒)白术茯苓陳皮當歸(各一錢)
山茱萸乾山藥五味子(杵)麥門冬(去心)甘草(炙)
熟地黃(自製)牡丹皮(各五分)
右十三味每服五錢水煎服
腸癰張仲景云腸癰之證因飲食積熱或母食辛熱之
物所致小腹按之則痛小便數似淋腹急惡寒身皮甲
錯或自汗惡寒若脉遲緊未有膿者用仙方活命飲以
解其毒脉洪數已有膿者服太乙膏以下其膿小腹疼
痛小便不利者膿壅滯也牡丹皮散主之竊謂經云腸
癰為病不可驚驚則腸斷而死故坐卧轉側之間須令
徐緩時少飲薄粥及用八珍湯固其元氣靜養調理庶
可保也
大黃湯治腸癰小腹堅腫按之則痛肉色如常或焮
赤微腫小便頻數汗出憎寒脉緊膿未成也急服之
大黃(炒)朴硝(各一錢)牡丹皮瓜蔞仁桃仁(去皮尖各)
(二錢)
右五味每服二三錢水煎
薏苡仁湯治腸癰腹中痛煩躁不安或脹滿不食小
便澁滯
薏苡仁牡丹皮桃仁(各三兩)瓜蔞仁(四兩)
右四味每服四錢水煎
桃仁湯治腸癰腹中痛煩躁不安壅痛大便閉澁亦
有繞臍生瘡者但用此藥無妨
桃仁大黃(炒)牡丹皮芒硝犀角(鎊)冬瓜仁
(研各二錢)
右六味水煎入犀角末服
牡丹皮散治腸癰腹濡而痛時下膿汁或下血
牡丹皮人參天麻白茯苓黃茋(炒)薏苡
仁桃仁白芷(炒)當歸川芎官桂甘草
(各五分)木香(二分)
右十三味每服三五錢水煎
便毒薛便癰因肝火肝疳或稟肝經熱毒若初起腫硬
作痛者先用龍膽瀉肝湯一二劑腫痛不減用仙方活
命飲二劑五七日不減腫尚硬亦用前二藥各一劑如
不消或更痛欲成膿也用活命飲一劑却用托裏消毒
散加柴胡山梔一二劑若膿已成而不潰者血氣虚也
用托裏消毒一二劑膿已潰而痛不止者毒氣不解也
用活命飲一劑若膿已出而反痛者血氣虚也用内補
黃茋湯膿已潰而發熱煩躁者氣虚血脫也用當歸補
血湯膿已潰而惡寒發熱者血氣俱虚也用十全大補
湯膿已潰而惡寒者元氣虚也用補中益氣湯膿已潰
而不生肌者脾氣虚也用六君子湯若稟賦怯弱或因
飲食勞倦而為患者恒用補中益氣湯加射干自消設
使不分經絡不别虚實㮣行攻伐虧損氣血則輕者難
治重者必變瘵證甚至不起
龍膽瀉肝湯(疝)仙方活命飲(見前)托裏消毒散(見前)
内補黃茋湯(薛製)治潰瘍膿水出多或過服敗毒之劑致
氣虚血弱發熱無寐或兼盜汗内熱或不生肌
黃茋(炒二錢)人參白术(炒)茯苓陳皮當歸(各一)
(錢半)甘草(炒五分)酸棗仁(炒一錢)五味子(杵五分)
右九味水煎徐徐服
當歸補血湯(虚熱)清心蓮子飲(淋)補中益氣湯(虚熱)十全大
補湯(汗)
囊癰薛囊癰属肝經濕熱或稟胎肝熱所致初起腫痛
小便赤澁者濕熱壅滯也先用龍膽瀉肝湯如不消用
仙方活命飲若腫痛數日不止欲作膿也用托裏消毒
散若腫未潰而小便不利者毒氣壅滯也當分利之膿
已成而小便不利毒氣未解也當針泄之膿出而反痛
者氣血虚也當補益之若元氣無虧雖隂囊悉潰睪丸
懸露亦不為害若乳母恚怒令兒患此者加味逍遥散
肝經氣血虚者八珍散加味柴胡山梔俱加漏蘆子母
並服
托裏清肝散
人參黃茋(炒)當歸川芎芍藥(炒)白术茯
苓金銀花白芷(炒)甘草(炒)連翹柴胡(各七分)
山梔(四分)
右十三味每服二三錢水煎
錢氏蚯蚓散治腎子腫硬先用葱椒湯煎洗次以乾
蚯蚓糞津唾調敷須避風冷濕地
世傳治小兒隂囊腫大用甘草煎濃汁調蚯蚓糞塗之
立效
山藥膏治兩拗及小腹腫痛或痒用山藥研爛頻敷患
處乾則易之
脚凍瘡薛足指凍瘡因受稟虚怯故寒邪易乘氣血凝
滯久而不愈則潰爛成瘡治法須壮脾胃温氣血則死
肉自潰良肉自生若骨脫筋連者宜急剪去否則毒延
脚面而死盖肢末之處氣血難到又為外邪遏絶則氣
血不能運行若用湯盪火烘其肉即死而不仁至春必
潰腐脫落元氣無虧雖患無害如外敷寒藥内服消毒
之劑則元氣受傷必成敗證凡初凍時熱手頻熨之為
妙北方凍耳莫誤以手觸之其耳即落大寒能裂膚墮
指信然
湯氏生附散治爛脚瘡用生附末麵水調敷之愈
白歛散
用白歛(一兩)黃檗(炒黑五錢)為末乾糝患處
湯火瘡薛湯火之證若發熱作渴小便赤澁者内熱也
用四物加山梔連翹甘草若肉未死而作痛者熱毒也
用四君加芎歸山梔連翹若肉已死而不潰者氣血虚
也用四君加當歸黃茋外傅當歸膏或栢葉末蠟油調
搽至白色其肉自生若因烟薰將死者以生蘿蔔汁灌
之即蘇若飲食後被湯火所傷發熱腹脹惡食發搐變
證當參食積驚搐門治之
神效當歸膏治湯火等瘡不問已潰未潰肉雖傷而
未壊者用之自愈肉已死者用之自潰新肉易生搽
至肉色漸白其毒始盡生肌最速盖當歸生地黃麻
油二蠟皆主生肌止痛補血續筋與新肉相宜
當歸生地黃(各一兩)麻油(四兩)黃蠟(一兩白者止用五錢)
右四味先將當歸地黃入油煎枯去滓將蠟溶化候
冷攪勻即成膏矣用塗患處將細紙盖之發背癰疽
杖瘡潰爛用之尤效凡死肉潰爛將脫止有些須相
連者宜用利刀剪去盖死肉有毒去遲則傷新肉死
肉去盡尤宜速貼盖新肉最畏風寒不可忽也
乳香定痛散治傷損一切瘡瘍潰爛疼痛
乳香沒藥(各五錢)滑石(一兩)冰片(一錢)
右四味為細末搽患處痛即止
猪蹄湯治一切癰疽杖瘡潰爛消腫毒去惡肉潤瘡
口
白芷當歸黃芩蜂房(蜂兒多者為佳)羌活赤芍
藥生甘草(各五錢)
右七味用豬蹄一隻水四五碗煮熟去油渣取清湯
入前藥煎數沸去渣温洗隨用膏藥貼之
治湯火所傷方
用黃蜀葵花浸油内以油敷患處或收黃蜀葵花晒
乾碾末香油調敷亦可又方用定粉碾極細末臘
月豬脂調敷患處又方用萆麻子肉碾爛入蛤粉
等分如乾再入香油些少調搽患處
翻花瘡薛翻花之證由瘡瘍潰後風寒襲於患處或肝
火血燥生風或乳母肝火生風必致瘡口胬肉突出如
菌或如指大小長短不同如風邪乘襲者先用補中益
氣湯加防風天麻風寒凝滯者先用十宣散加羌活天
麻兒肝火生風者先用加味逍遥散加天麻羌活母肝
火生風者先用加味小柴胡湯次用加味逍遥散加漏
蘆天麻其風邪所乘外用豆豉餅風寒所凝外用蔥熨
法更用太乙膏護瘡口突肉不消更以黎蘆膏塗之如
瘡口不斂而惡寒發熱者元氣虚也用補中益氣湯晡
熱内熱者氣血俱虚也用八珍湯倍加參茋食少難化
者脾氣虚也用五味異功散若飲食少思大便不調或
肌肉消瘦小便澄白者此兼肝脾疳證也用九味蘆薈
丸以清肝火用五味異功散以補脾氣外仍用熨治之
法
黎蘆膏治瘡口胬肉凸起或出二三寸肉者
黎蘆(不以多少)為末以生猪脂擂和搽凸胬肉上
多骨疽薛多骨疽由瘡瘍久潰脾胃虧損氣血不能營
於患處邪氣陷襲久則筋爛骨腐故骨脫出非稟胎所
有也當補脾胃壮元氣内用大補湯地黃丸外以附子
餅蔥熨法袪散寒邪補接元氣則骨自脫瘡自斂若用
尅伐之劑復傷真氣鮮有不危小兒患之當調補乳母
外用蔥熨以歲月除之尤不可用追蝕之藥
漏瘡薛漏瘡之證因稟氣血不足或久病血氣虚弱或
兒肝脾食積内熱不能生肌或乳母七情不和脾氣不
能收斂當審其所因調補元氣佐以如聖餅蔥熨之類
為善若用流氣破血追蝕等藥反為敗證矣餘當參各
門主之
證治凖繩卷八十
