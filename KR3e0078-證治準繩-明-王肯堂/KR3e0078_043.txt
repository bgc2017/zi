證治凖繩卷四十三
明王肯堂撰
傷寒
陽明病
循衣摸牀渴嘔乾嘔
循衣摸牀危惡之候也有二證其一由太陽中風以火
劫汗因成壊病捻衣摸牀小便利者生不利者死其一
由陽明裏熱之極循衣摸牀脈弦者生濇者死
太陽中風以火發汗邪風被火兩陽相薰其身發黃陽
盛則欲劫隂虛則小便難但頭汗出口乾咽爛或不大
便久則譫語甚者至噦手足躁擾捻衣摸牀小便利者
可治(詳頭汗)傷寒若吐若下後不解不大便五六日上
至十餘日日晡所發潮熱不惡寒獨語如見鬼狀若劇
者發則不識人循衣摸牀惕而不安微喘直視脈弦者
生濇者死微者但發熱譫語者大承氣湯主之若一服利
止後服(成若吐若下皆傷胃氣不大便五六日上至十餘日者亡津液胃氣虛邪熱内結也陽明)
(壬子申酉戌日晡所發潮熱熱者陽明熱甚也不惡寒者表證罷也獨語如見鬼狀者陽明内實也以為熱氣)
(有餘若劇者是熱氣太甚也熱太甚于内昏胃正氣使不識人至于循衣摸牀惕而不安微喘直視傷寒陽勝)
(而隂未絶者生陽勝而隂絶者死熱劇者為陽勝脈弦為隂有餘脈澀為隂不足陽熱雖劇脈弦知隂未絶而猶)
(可生脈澀則絶隂故不可治其邪熱微而未至于劇者但發熱譫語可與大承氣湯以下胃中熱經曰凡服下)
(藥中病即止不必盡劑此以熱未劇故云若一服利則止後服趙此段當分作三截看自傷寒若吐若下後)
(不解不大便五六日上至十餘日日晡所發潮熱不惡寒獨語如見鬼狀正為上一截是將潮熱譫語不惡寒)
(不大便對為現證下文又分作一截以辨劇者微者之殊微者但發熱譫語但字為義以發熱譫語之外别無)
(他證其用承氣湯曰一服利止後服見其熱輕猶恐下之太過也至于劇者發則不識人循衣摸牀惕而不安)
(微喘直視如此熱極證危不可不決其死生以斷之以脈弦者生濇者死此陽熱已極若脈弦為隂未絶猶可)
(下之以復其隂若脈濇為隂絶不可藥而必死矣今活人書但言劇者而去其微者二字混兩證通作一證總)
(曰用承氣湯又將脈弦者生濇者死本劇者斷語移而維于缺者服藥之後豈有但發熱譫語無别惡候遽然)
(脈濇而致于死耶仲景論中雖别有潮熱譫語脈濇難治一證乃是服承氣湯後未曾得大便藴毒不泄脈反)
(微濇為正衰邪勝故難治此論中病微者服湯得利後則邪熱因泄而解矣尚何生死之議耶又云弦者陽也)
(濇者隂也陽病見隂脈者生在仲景法中弦濇者屬隂不屬陽得無疑乎)
許有人病傷寒大便不利日晡發潮熱手循衣縫兩
手撮空直視喘急更數醫矣見之皆走此誠惡候得
之者十中九死仲景雖有證而無法但云脈弦者生
濇者死已經吐下難以下藥謾且救之若大便得通
而脈弦者庶可治也與小承氣湯一服而大便利諸
疾漸退脈且微弦半月愈或問曰下之而脈弦者生
此何意也予曰金匱玉函云循衣妄撮怵惕不安微
喘直視脈弦者生濇者死微者但發熱譫語者承氣
湯主之予嘗觀錢仲陽小兒直訣云手尋衣領及捻
物者肝熱也此證在玉函列于陽明部蓋陽明者胃
也肝有熱邪淫于胃經故以承氣瀉之且得弦脈則
肝平而胃不受克此所謂有生之理讀仲景論不能
博通諸醫書以發明其隠奥吾未之見也(海藏云許學士作循)
(衣撮空是肝熱風淫末疾此論誠當然莫若以為肺熱之邪其人必妄言亂語難經云肺邪入心為譫語)
附
婁嘗治循衣摸牀數人皆用大補氣虛之劑惟一人兼
瞤振脈代遂於補劑中略加桂二分亦振止脈和而愈
渴(經云病人不惡寒而渴者此轉屬陽明也又曰服柴胡湯已渴者屬陽明也故以渴入陽明門)
成傷寒邪傳裏則渴邪在表則不渴夫三陽雖或有渴
不如三隂之甚也故太隂腹滿嗌乾少隂口燥舌乾而
渴厥隂則消渴消渴者飲水多而小便少謂其熱能消
水也蓋初傳則熱微而渴微傳深則熱甚而渴甚也凡
渴與水勿令極意三陽微渴者五苓散大渴者白虎湯
三隂熱甚而渴者順下之其或渴微而強多飲之則成
悸動支結喘咳䭇噦乾嘔腫滿下利小便不利皆由此
也
太陽病發汗後大汗出胃中乾煩燥不得眠欲飲水者
少少與之令胃氣和則愈若脈浮小便不利微熱消渴
者五苓散(張煩渴用白虎湯宜也其用五苓散滲津液何哉曰白虎乃表證已解邪傳裏而煩渴者)
(用之今脈尚浮身有微熱而渴乃表邪未全解故用桂枝之辛和肌表白术茯苓之甘淡以潤虛燥也按此)
(說亦未瑩太陽經也膀胱腑也膀胱者溺之室也五苓散者利溺藥也膀胱者津液之府故東垣以渴為膀胱)
(經本病然則治渴者當瀉膀胱之熱瀉膀胱之熱者利小便而已矣)發汗已脈浮數煩
渴者五苓散本以下之故心下痞與瀉心湯痞不解
其人渴而燥煩有表裏證渴欲飲水水入即吐名曰水逆
五苓散方
猪苓(去皮十八銖)澤瀉(一兩六銖半)茯苓(十八銖)桂(去麄皮半兩)
白术(十八銖)
右五味為末以白飲和服方寸匕日三服多飲暖水
汗出愈
(苓者令也通行津液尅伐腎邪專為號令者苓之功也五苓之中茯苓為主故曰五苓散内經曰淡味滲)
(泄為陽水飲内蓄須滲泄之必以甘淡為主故以茯苓甘平為君猪苓甘平為臣雖甘也終歸甘淡脾惡)
(濕水飲内蓄則脾氣不治益脾勝濕必以甘温為助故以白术甘温為佐内經曰鹹味滲泄為隂泄飲導)
(溺必以鹹為助故以澤瀉為使水蓄不行則腎氣燥内經曰腎惡燥急食辛以潤之散濕潤燥必以桂枝)
(辛熱為使多飲煖水令汗出而愈者以辛散而水氣外泄故解)
服桂枝湯大汗後大煩渴不解脈洪大者白虎加人參
湯太陽病發熱而渴不惡寒者為温病柴胡白虎桂
枝去桂加人參傷寒無大熱口燥渴心煩背微惡寒
白虎加人參湯傷寒脈浮發熱無汗其表不解者不
可與白虎湯渴欲飲水無表證者白虎加人參湯主之
(渴欲飲水無表證者太陽證罷轉屬陽明也下條意亦同皆太陽轉屬陽明故渴也)傷寒病若
吐若下後七八日不解熱結在裏表裏俱熱時時惡風
大渴舌上乾燥而煩欲飲數升者白虎加人參湯主之
(壬注云若純在表則惡風無時今表裏無熱故時時惡風也)
白虎加人參湯治渴而脈洪小便利者
生石膏(碎四兩)知母(一兩半)甘草(一兩)稉米(一合)人參(五錢)
右㕮咀每服一兩水煎温服
許有人初病嘔吐俄為醫者下之已七八日而内外
發熱予診之曰當用白虎加人參湯或曰既吐復下
且重虛矣白虎可用乎予曰仲景云若吐下後七八
日不解熱結在裏表裏俱熱者白虎加人參湯正相
當也蓋始吐者熱在胃脘而脈至今虚大三投湯而
愈仲景既云傷寒若吐若下後七八日不解表裏俱
熱者白虎加人參湯主之又云傷寒脈浮發熱無汗
其表不解不可與白虎又曰脈浮滑此以表有熱裏
有寒白虎加人參湯主之國朝林億校正謂張仲
景于此表裏目差矣予謂不然大抵白虎能除傷寒
中渴表裏發熱故前後二證或云表裏俱熱或云表
熱裏寒皆可服之一種脈浮無汗其表不解全是麻
黃與葛根證安可行白虎也林億見所稱表裏不同
便謂之差是亦不思之過也
張用藥有遲速之弊故設法以關防法有關防不盡
者則著方以拯治也假如上二條前條乃仲景設法
以關防也後條及傷寒病若吐若下後七八日不解
結熱在裏表裏俱熱時時惡風大渴口舌乾燥而煩
欲水數升者以白虎加人參湯主之此二條則著方
以拯治也夫白虎湯專治大煩大渴古人設法之意
惟恐表證未罷而輒用之治有太速之弊若背微惡
寒及時時惡風二證其中煩渴已甚非白虎不能遏
也必候表邪俱盡未免有太遲之愆也此乃法之關
防不盡者故著方以拯治也苟不著方必然違法此
方法之妙所以不可偏廢也
吳或問白虎湯仲景以表不解者不可與又時時惡
風背上惡寒者此有表也又以白虎主之何也蓋石
膏辛寒解足陽明經本熱蒸蒸發熱潮熱表裏皆熱
舌燥煩渴之聖藥也且時時者時或惡風而不常也
背上惡者但覺微惡而不甚也所有盛熱燥渴而用
則無疑矣若夫表證惡寒常在背上惡寒而不燥渴
者切不可用也又太陽經發熱而渴無汗者不可與
之但汗後脈洪大而渴者則可與也如隂傷寒面赤
煩燥身熱與其胃虚惡心大便不實脈弱食少無大
熱者切不可用也如悞用之則傾危可立而待矣
太陽病重發汗而復下之不大便五六日舌上燥而渴
日晡小有潮熱從心下至少腹鞭滿而痛不可近者大
陷胸湯傷寒發熱惡寒大渴欲飲水其腹必滿自汗
出小便利其病欲解此肝乘肺也名曰横刺期門
陽明病汗出多而渴者不可與猪苓湯以汗多胃中燥
復利其小便故也(白虎加人參湯小柴胡湯去半夏加瓜蔞竹葉張其陽明汗多此陽明)
(病未解而渴胃中津液乾燥若與猪苓湯復利其小便是為實實虛虛之弊也)陽明病脈浮
而緊咽燥口苦腹滿而喘發熱汗出不惡寒反惡熱身
重若渴欲飲水口乾舌燥者白虎加人參湯主之若
脈浮發熱渴欲飲水小便不利者猪苓湯主之
少陽傷寒中風往來寒熱胸脇滿默默不欲飲食心煩
喜嘔或渴或欬者小柴胡湯若渴者去半夏加人參括
蔞根傷寒四五日身熱惡風項強脇下滿手足温而
渴者小柴胡湯得病六七日脈遲浮弱惡風手足温
醫二三下之不能食而脇下滿痛面目及身頸項強小
便難者與柴胡湯後必下重本渴而飲水嘔者柴胡不
中與也(或云下重渴欲飲水嘔者五苓加茵蔯蒿湯)
少隂渴而下利屬少隂其病但兼欲寐小便白者四逆
湯兼咳嘔不得眠小便不白者猪苓湯兼自利純青色
水者大承氣湯有熱者白頭翁湯(方論見下利)
厥隂消渴氣上衝心心疼飢不欲食食則吐蚘若下之
則利不止若欲飲水少少與之愈(邪傳厥隂則熱已深也邪自太陽傳至太)
(隂則腹滿而咽乾未成渴也邪至少隂者口燥舌乾而渴未成消也至厥隂而消渴者熱甚能消水故也飲水)
(多而小便少者謂之消渴木生于火肝氣通心厥隂客熱氣上撞心心中疼熱傷寒六七日厥隂受病之時為)
(傳經盡則當入府胃虚客熱飢不欲食蚘在胃中無食則動聞食氣而出得食蚘出此熱在厥隂經也設使下)
(之虛其胃氣厥隂木邪相乘必吐下不止熱按成氏為表陽邪傳裏者非也消渴心中疼也)
隨病治例渴而頭汗小便不利兼脇滿往來寒熱者柴
胡桂枝乾薑湯兼發黃者茵蔯蒿湯(論見頭汗)
表不解心下有水氣乾嘔發熱咳𠻳或渴或利或噎或
小便不利少腹滿或喘小青龍湯又心下有水氣咳
而微喘發熱不渴服湯已渴者此寒去欲解也小青龍
湯(俱宜去半夏加括蔞根)
夏月汗出惡寒身熱足冷而渴者為中暑白虎加人參
湯及酒黃連主之(方見中暑惡寒身熱者證似表也足冷者不可表)
發熱惡寒腹滿汗出小便利而渴者為肝乘脾刺期門
(論見腹滿)表解不惡寒而渴者宜白虎湯
渴而脇滿及往來寒熱其證未經汗者小柴胡去半夏
加人參瓜蔞湯若汗下後者柴胡桂枝乾薑湯(詳見脇滿痛并)
(往來寒熱)
渴而心下鞕痛日晡潮熱不大便者為結胸宜大陷胸
湯若但鞭不痛者為痞與瀉心湯不解反渴而小便不
利者宜五苓散(詳見結胸痞氣二門)
病在陽明應汗之反以冷水噀之灌之其熱益煩肉上
粟起意欲飲水反不渴者服文蛤散若不瘥與猪苓湯
(論見結胸)
文蛤散方
文蛤(一兩即海蛤粉也河間丹溪多用之大能治痰)
右一味為散沸湯調服方寸匕
渴欲飲水而不能飲者丹田有熱胸中有寒(論見濕痺)
中風發熱六七日不解而煩有表裏證渴欲飲水水入
則吐者名曰水逆五苓散主之
渴欲飲水若太陽發汗後大汗出煩燥不得眠者及厥
隂病氣起衝心心疼吐蚘者少少與之愈(論見前條及氣上衝)
凡得時氣病至五六日而渴欲飲水不能多不當與之
何者以腹中熱尚少不能消之更與水作病也至七八
日大渴欲飲水者猶當依證與之與之常令不足勿極
意也言能飲一斗與五升若飲而腹滿小便不利若喘
若噦不可與之忽然大汗出是為自愈也(活人云凡病非大渴不可)
(飲水若小渴咽乾者少少呷潤之令其胃中和乃佳)
凡得病反能飲水此欲愈也但聞病飲水自愈小渴者
亦強與之飲因成其禍不可復救(活人云強飲水致飲停心下滿結喘者當)
(以五苓散或陷胸湯主之)下利脈弱脈數而渴者自愈(論見下利)渴
而發熱其脈不弦緊而浮弱者汗出愈(論見譫語)
婁活人云切戒太陽證無汗而渴者不可與白虎湯
陽明證汗多而渴者不可與猪苓湯然太陽渴終不
可與白虎耶太陽證得汗後脈洪大而渴者方可與
之也陽明渴終不可與五苓散耶陽明證小便不利
汗少脈浮而渴者方可與之也
趙活人切戒太陽證無汗而渴者不可與白虎湯陽
明證汗多而渴者不可與五苓散愚詳仲景論治渴
藥有不可與之戒有二傷寒脈浮發熱無汗渴欲飲
水無表證者白虎加人參湯表不解不可與活人不
云表不解但云無汗不可與則誤矣經云陽明汗多
而渴不可與猪苓湯活人改作五苓散蓋猪苓專滲
泄五苓兼汗利安得而改之經既云汗多而渴者不
可與猪苓湯而太陽傷寒汗出而渴復用五苓散者
蓋渴雖同汗之多寡則異太陽屬表未至汗多胃躁
故用五苓滲熱和表非若陽明屬裏汗多而胃躁也
經又云陽明發熱汗多急下之均是陽明汗多前證
戒利小便此證不戒利大便何也蓋渴者邪氣散漫
在經未收斂入胃作實此證不渴則内已作實外又
發熱恐熱内竭津液故急下之且猪苓五苓又有可
疑者太陽病脈浮小便不利微熱消渴者五苓散陽
明脈浮發熱渴欲飲水小便不利者猪苓湯脈證皆
同何故用藥之不同耶然太陽邪在表發汗不解故
用五苓和表行津液陽明邪已入裏熱客下焦故用
猪苓滲瀉其熱噫白虎猪苓五苓等藥若能證察於
機微治明於權變則可與不可與庶得仲景之妙外
有自利而渴條下註云傷寒熱入于藏流于少隂之
經少隂主腎腎惡燥故渴而引飲註用猪苓湯白頭
翁湯又後下利問中重出自利而渴條下却云腎虚
故引水自救通用白通四逆猪苓等湯一問以渴為
熱一問以渴為虚冰炭不侔何憑分别又且分隸兩
門設使後人臨病檢閱前後兩不相聞疑誤豈小今
詳定少隂病欬而下利嘔渴心煩不得眠及厥隂證
下利欲飲水是皆傳經之邪熱脈必沈細數仲景故
以滑石黃連等清利之其或少隂自利而渴欲吐不
吐心煩但欲寐是直入本經之隂邪也脈必沈微仲
景故以附子乾薑温之本問何不如此明示脈證合
為一門而明辨之庶一見而兩得焉清之温之隨其
攸利又何疑誤之有
吳凡渴當分六經而治太陽經標熱在表則不渴若
熱傳入膀胱之本則煩渴脈浮數小便不利也五苓
散切不可與白虎湯凡陽明病脈長標熱無汗而渴
者葛根解肌湯或六神通解散倍葛根以汗解之若
陽明熱傳于胃中本熱惡熱濈濈汗出而渴脈浮洪
數者人參白虎湯五苓不中與也若陽明本熱或蒸
蒸而熱潮熱煩渴舌燥口乾飲水大便實者大柴胡
湯或調胃承氣湯下之若内未實尚未可下宜小柴
胡增損用之少陽脈弦數口苦咽乾發熱而渴者小
柴胡去半夏加瓜蔞根餘見本條太隂自利則不渴
惟少隂有口苦飲水小便色白者此下有寒也脈沈
者附子湯若身寒厥逆脈滑而口渴者此裏有熱也
人參白虎湯凡隂證煩躁口渴不能用水脈沈足冷
者宜四逆湯冷飲之凡傷寒時氣等證欲飲水者為
欲愈蓋得水則能和其胃氣汗出而解不與水則乾
燥無由而作汗遂致悶亂而死也凡與水須察病人
勇怯邪熱輕重多少與之寧從不及不可太過恐水
多不能滲化停畜為害多矣其水須用新汲井中者
為良凡熱病熱甚大便實者以玄明粉一二錢加入
水中飲之最妙凡中暑煩渴者加辰砂天水散調水
中飲之尤良如虚人煩渴不飲水以燈心煎湯浸水
中與之凡口渴細茶湯白梅湯菉豆湯皆可飲香水
梨雪梨嫩藕西瓜皆可食凡用冰須以涼水洗去鹽
味方可
戴凡渴問其所飲欲冷欲熱欲多欲少若飲多而欲
冷者陽渴也更須審其有何證在經也其太陽證小
便不利而渴者五苓散其陽明證大便不利而渴者
宜於前本經求之已利猶渴宜白虎湯其少陽證寒
熱往來而渴者小柴胡湯去半夏加括蔞根如其數
隂亦有自利而渴各已見本經但隂有渴古人多用
冷劑以其皆挾陽氣耳經雖隂而病則陽也然亦有
下清穀不係熱利純是隂證而反見渴者此是隂在
下隔陽於上兼因洩瀉津液既去枯燥而渴其人雖
引飲所飲自少而常喜温不可投冷劑宜理中湯或
四逆湯加人參一錢渴甚連理湯有陽證不渴隂
證反渴者陽明不甚渴太隂乃大渴不可不知治渴
一也有堅腎水而渴止者有利小便而渴愈者堅腎
水則用天花粉之屬利小便則用茯苓猪苓之類蓋
太隂以利小便為先陽明以利小便為戒少陽以膽
經半表半裏未可下之其人或大渴不止當以小柴
胡湯加天花粉之屬堅其腎水腎水既堅自還滲入
大腸大便微通熱去而渴解若病在太陽太陽在膀
胱腎經非利小便則熱無從去渴何由愈外有非太
陽證煩躁發渴此乃隂盛隔陽不當潤其渴惟當治
其隂
附
羅傷寒食少而渴者當以和胃之藥止之不可用涼藥
止之也恐復損胃氣愈不能食白术茯苓是也
海秦二母病太隂病三日不解後嘔逆惡心而脈不浮
與之半硫丸二三服不止復與黃茋建中湯脈中極緊
無表裏病胸中大熱發渴引飲皆曰陽證欲飲之水予
反與薑附等藥緊脈反沈細陽猶未生以桂附薑烏之
類酒丸與百丸接之二日中十餘服病人身熱煩燥不
寧欲作汗也又以前丸接之覆以厚衣陽脈方出而作
大汗翌日大小便始通下瘀血一盆如猪肝然用胃風
湯加桂附三服血止其寒甚如此亦世所未見也
少隂證口燥舌乾而渴尺寸脈俱沈沈遲則四逆湯沈
疾則大承氣湯少隂口燥舌乾而渴身表涼脈沈細
而虚者瀉心湯主之此有形無形藥也
人參湯治傷寒七八日汗後心煩燥渴
人參黃芩柴胡葛根(各一兩)山梔甘草(炙)
(各半兩)
右為麤末每服五錢薑棗煎温服
活陽毒倍常燥盛大渴者黑奴丸主之(方見陽毒)風温加
渴甚者宜瓜蔞湯(方見風温)中暑伏熱累治不瘥其人發
渴不已酒蒸黃連丸主之(方見中暑)
脈熱病在腎令人渴口乾舌焦黃赤晝夜欲飲水不止
腹大而脹尚不厭飲目無精光者死不治
嘔(乾嘔欲吐)
成嘔者聲物兼出也俗謂之啘非也夫啘與噦蓋字異
而音義俱同吐者但吐出其物而無聲故有乾嘔而無
乾吐嘔有責為熱者責為寒者至於吐家則悉言虚冷
也嘔又有停飲者有胃腕有膿者皆當明辨之嘔而發熱
者柴胡湯證具與其嘔不止心下急鬱鬱微煩大柴胡
湯主之者是邪熱為嘔也膈上有寒飲乾嘔者不可吐
也當温之與其乾嘔吐涎沫頭痛者吳茱萸湯主之是
寒邪為嘔也先嘔後渴者此為欲解先渴後嘔者為水
停心下此屬飲家是停飲嘔者嘔家有癰膿不須治膿
盡自愈是胃腕有膿而嘔也諸如此者雖有殊别大抵
傷寒表邪欲傳裏裏氣上逆則為嘔也是以半表半裏
證多云嘔也傷寒三日三陽為盡三隂當受邪其人反
能食而不嘔此為三隂不受邪是知邪氣傳裏者必致
嘔也至於乾薑附子湯證云不嘔不渴為裏無熱十棗
湯證云乾嘔短氣汗出不惡寒者此表解裏未和也即
此視之其嘔為裏熱故矣嘔家之為病氣逆者必散之
痰飲者必下之千金曰嘔家多服生薑此是嘔家聖藥
是要散其逆氣也金匱要略曰嘔家用半夏以去其水
水去嘔則止是要下其痰飲也嘔多雖有陽明證不可
攻也謂其逆氣而未收斂為實也其嘔而脈弱小便復
利身有微熱見厥者已為難治蓋謂其虛寒之甚也醫
者必審其邪氣之虛實疾證之逆順為施藥劑治則當
矣
太陽病或已發熱未發熱必惡寒體痛嘔逆脈隂陽俱
緊者名曰傷寒麻黃湯太陽病過經十餘日反二三
下之後四五日柴胡證仍在者先與小柴胡湯嘔不止
心下急鬱鬱微煩者為未解也與大柴胡湯下之則愈
(按仲景雖曰嘔家雖有陽明證不可攻攻之為逆然陽明伏熱熏蒸清道而嘔且煩者非以苦寒直折之不可)
(故用大柴胡下之)傷寒發熱汗出不解心下痞鞕嘔吐而下
利者大柴胡太陽病過經十餘日心下温温欲吐而
胸中痛大便反溏腹微滿鬱鬱微煩先此時自極吐下
者與調胃承氣湯若不爾者不可與但欲嘔胸中痛微
溏者此非柴胡證以嘔故知極吐下也(成心下温温欲吐鬱鬱微煩胸)
(中痛當責邪熱客于胸中大便反溏腹微滿則邪熱已下于胃也日數雖多若不經吐下止是傳邪亦未可下)
(當與柴胡湯以除上中二焦之邪若曾吐下傷損胃氣胃虛則邪乘虛入胃為實非柴胡湯所能去調胃承氣)
(湯下胃熱以嘔知胃氣先曾傷動也正按經文温温當作嗢嗢又以嘔下當有闕文蓋嘔家為柴胡證也豈)
(逸微溏字耶)嘔而發熱者小柴胡湯主之傷寒六七日
發熱微惡寒支節煩疼微嘔心下支結外證未去者柴
胡加桂枝湯主之太陽與陽明合病不下利但嘔者
葛根加半夏湯主之(活人云頭疼身熱痛肌熱目疼鼻乾脈浮而長是也)
葛根半夏湯方
葛根半夏(各二錢)麻黃生薑(各一錢半)甘草芍藥
桂枝(各一錢)大棗(二枚擘)
右㕮咀以水一斗先煎麻黃葛根減二升去白沬納
諸藥煎取三升温服一升覆取微汗
陽明傷寒發熱無汗嘔不能食而反汗出濈濈然者是
轉屬陽明也(大柴胡湯)食穀欲嘔者屬陽明也吳茱萸湯
主之得湯反劇者屬上焦也(葛根半夏湯)傷寒嘔多雖有陽
明證不可攻之黃芩生薑半夏湯小柴胡湯(活人用桔梗湯)
陽明病脇下鞕滿不大便而嘔舌上白胎者可與小柴
胡湯陽明病反無汗而小便利二三日嘔而欬手足
厥者必苦頭痛(或用眞武湯去茯苓)
少陽嘔而往來寒熱胸脇苦滿者宜小柴胡湯若兼下
利者乃太陽少陽合病宜黃芩加半夏生薑湯(論見往來寒熱)
(及下利明太陽陽明合病自下利為在表當與葛根湯發汗陽少陽合病自下利者為在裏可與承氣湯下)
(之此太陽少陽合病自下利為在半表半裏非汗下所宜故與黃芩湯以和解之嘔者胃氣逆也故加半夏生)
(薑以散逆氣)傷寒五六日嘔而發熱者柴胡湯證具而以
他藥下之柴胡證仍在者復與柴胡湯血弱氣盡腠
理開邪氣因入與正氣相搏結於脇下正邪分爭往來
寒熱休作有時默默不欲飲食藏府相連其痛必下邪
高痛下故使嘔也小柴胡湯主之(邪氣外甚湯不主裏裏氣不和氣下而不)
(上者但下利而不嘔裏氣上逆而不下者但嘔而不下利也與小柴胡湯以解半表半裏之邪)渴而
飲水嘔者柴胡不中與也(活人云宜治膈間水赤茯苓湯主之方見後)
太隂太隂之為病腹滿而吐食不下自利益甚時腹自
痛若下之必胸下結鞕
少隂病下利六七日欬而嘔渴心煩不得眠者猪苓湯
主之少隂病下利脈微澀嘔而汗出必數更衣反少
者當温其上炙之少隂病二三日不已至四五日腹
痛小便不利四肢沈重疼痛自下利者此為有水氣其
人或欬或小便利或下利或嘔者眞武湯去附子加生
薑
厥隂傷寒熱少厥微指頭寒默默不欲食煩燥數日小
便利色白者此熱除也欲得食其病為愈若厥而嘔胸
脇煩滿者其後必便血黃芩芍藥湯抵當湯嘔而脈
弱小便復利身有微熱見厥者難治四逆湯傷寒本
自寒下醫復吐下之寒格更逆吐下若食入口即吐乾
薑黃連黃芩人參湯(傷寒邪自弦表為本自寒下醫反吐下損傷正氣寒氣内為格拒經)
(曰格則吐逆食入口即吐謂之寒格更復吐下則重虛而死是更逆吐下與乾薑黃芩人參湯以通寒格趙)
(仲景之意以本因寒下醫復吐下因成寒格吐證經云格則吐逆若更復吐下治之為逆故用乾薑以温裏黃)
(連黃芩反佐以取之人參補正氣也今活人却言關脈遲故用此藥何耶雖然脈遲為胃中虛冷而吐者固也)
(又有脈數為胃中虛冷而吐者仲景嘗言之矣病人脈數數為客熱當消穀引食而反吐者此以發汗令陽氣)
(微鬲氣虛脈乃數也數為客熱不能消穀以胃中虚冷故吐也今以其脈異證同故引此以為診視之别)
蚘厥者其人當吐蚘今病者靜而復時煩此為藏寒蚘
上入膈故煩須臾復上得食而嘔又煩者蚘聞食臭出
其人當自吐蚘烏梅丸(詳吐蚘)
渴先渴却嘔者為水停心下此屬飲家(活人云赤茯苓湯主之)
先嘔却渴者此為欲解候也(金匱云嘔思水者急與之)
下利嘔而下利有寒熱者為陽宜黃芩湯大柴胡湯無
熱者為隂宜猪苓湯眞武湯(並見吐利門)
煩嘔而心煩若汗吐下後者梔子生薑豉湯若未曾吐
汗下後兼欬而渴者宜猪苓湯(詳見不得眠)
嘔家有癰膿者不必治膿盡自愈服桂枝嘔者酒客
病
戴陽明證具雖顯然有可下證者兼之嘔多猶屬上
焦未可遽下宜小柴胡湯若太陽不與少陽陽明合
病而獨見太陽證或吐瀉者恐病人鬲間素有痰飲
停飲傷滯且以二陳湯定之候嘔吐定徐進解太陽
經藥若先嘔却渴者宜猪苓湯先渴却嘔者宜治鬲
間之水小半夏茯苓湯渴欲飲水水入即吐吐已復
渴名曰水逆由心經受熱而小腸不利也宜五苓散
若少隂不渴而吐或乾嘔者理中湯去白术加生薑
嘔而吐涎沫者吳茱萸湯太隂厥隂間有嘔吐太
隂宜理中湯厥隂宜四逆湯並加生薑煎已上隂證
乃隂中之隂宜用熱劑陽入隂者能為利而不為嘔
嘔屬上而近於外也陽之所入者深故利也又有
陽證病新瘥後見嘔别無所因此餘熱在胃脘也宜
竹葉石膏湯或橘皮竹茹湯大凡得之太陽而嘔
者必是合病嘔乃病漸入内非正太陽也曾記有人
初得病太陽證有嘔吐不住藥投暖劑莫能治之知
太陽已汗解固當用冷劑是太陽見嘔非合陽明則
合少陽其嘔為熱用暖劑非矣又記有人初病具
太陽證而嘔一家少長患狀悉類與養胃湯入服無
不立效此時行之氣適然如此是為傷寒雜病又非
可以正經傷寒律之也
吳初得之嘔逆嘔噦清水嘔吐飲食者皆著寒傷胃
也如惡寒拘急未發熱而嘔逆或吐食者宜加減藿
香正氣散或人參養胃湯若已發熱者十味芎蘇散
發散或葛根湯加生薑半夏若自汗者不可發汗宜
正氣散去紫蘇以和之況發熱口苦脈弦數而嘔心
煩而嘔脇脇滿而嘔往來寒熱而嘔日晡發熱而嘔
皆屬少陽並小柴胡倍加半夏生薑主之熱少減黃
芩口乾加葛根括蔞根心煩加薑汁炒黃連心下痞
滿加枳實若潮熱内實不大便嘔不止心下鬱鬱微
煩者大柴胡下凡嘔吐胃家有熱脈弦數口苦煩渴
胃有寒脈弦遲逆冷不食有水氣先渴後嘔腹滿怔
&KR0008;有膿血喉中腥氣奔逆上衝不煩治之嘔膿盡自
愈此四者不可不辨凡太隂腹滿吐食不下或腹痛
嘔吐脈沈者理中湯加半夏陳皮藿香厚朴生薑之
類寒甚加附子丸少隂飲食入口即吐心下温温欲
吐復不能吐手足寒脈沈細者四逆湯加半夏生薑
橘皮之類凡厥隂嘔吐涎沫逆冷脈沈微者吳茱萸
四逆湯加半夏生薑陳皮之類
乾嘔欲吐太陽中風陽浮而隂弱陽浮者熱自發隂弱
者汗自出嗇嗇惡寒淅淅惡風翕翕發熱鼻鳴乾嘔者
桂枝湯傷寒表不解心下有水氣乾嘔發熱而欬或
渴或利或噎或小便不利少腹滿或喘者小青龍湯
張或問小青龍與小柴胡證皆嘔而發汗表裏之證
大㮣彷彿何故二方用藥之不同曰夫傷寒表不解
裏熱未甚而渴欲飲水不能多不當與之以腹中熱
尚少而不能消水飲停蓄故作諸證然水寒作病非
温熱之劑不能解故用小青龍湯發汗散水原其理
初無裏證因水寒以致然也夫小柴胡證係傷寒發
熱熱邪傳裏在于半表半裏之間熱氣内攻故生諸
證緣二證雖曰表裏俱病其中寒熱不同故用藥有
薑桂柴苓之異也
傷寒中風醫反下之其人下利日十數行穀不化腹中
雷鳴心下痞鞕而滿乾嘔心煩不得安醫見心下痞謂
病不盡復下之其痞益甚此非熱結但以胃中虛客氣
上逆故便鞕也甘草瀉心湯傷寒一日太陽受之脈
若靜者為不傳頗欲吐若燥煩脈數急者為傳也宜與
麻黃湯表罷小柴胡白虎湯傷寒胸中有熱胃中有
邪氣腹中痛欲嘔吐者黃連湯太陽中風下利嘔逆
表解者可攻之其人漐漐汗出發作有時頭痛心下痞
鞕滿引脇下痛乾嘔短氣汗出不惡寒者此表解裏未
和也十棗湯太陽病不解轉入少陽者脇下鞕滿乾
嘔不能食往來寒熱尚未吐下脈沈緊者與小柴胡湯
(張或云乾嘔脇痛小柴胡十棗湯皆有之一和解一攻伐何也蓋小柴胡病在半表半裏間外有寒熱往來内)
(有乾嘔諸病所以不可攻下宜和解以散表裏之邪夫十棗湯證外無寒熱其人漐漐汗出此表已解也但頭)
(痛心下痞鞕滿引脇下痛乾嘔短氣者邪熱内蓄但冇伏飲是裏未和也與十棗湯以下熱逐飲已上二證宜)
(從表證以決有表證而乾嘔脇痛者乃柴胡湯證也無表證而乾嘔脇痛即十棗湯證也上文所言頭痛者而)
(飲家有此證不可以常法拘仲景所以述此者恐後學見其頭痛以為表不解而不敢用也)食穀欲
吐者屬陽明也吳茱萸湯得湯反劇者屬上焦也小柴
胡湯梔子豉湯黃芩湯(食穀欲吐者胃不受也與吳茱萸湯以温胃得湯反劇者上焦)
(不納也)少隂病飲食入口即吐心中嗢嗢欲吐不能吐
始得之手足寒脈弦遲者此胸中實不可下當吐之若
膈上有寒飲乾嘔者不可吐也急温之宜四逆湯少陽
病下利不止厥逆無脈乾嘔煩者白通加猪膽汁湯
少隂病下利清穀裏寒外熱手足厥冷脈微欲絶身反
不惡寒其人面赤色或腹痛或乾嘔或咽痛或利正脈
不出者通脈四逆湯少隂病欲吐不吐心煩但欲寐
五六日自利而渴者屬少隂也太隂病脈微細沈但
欲卧汗出不煩自欲吐至五六日自利復煩躁不得卧
者死病解後虚羸少氣欲吐者竹葉石膏湯
附
赤茯苓湯治傷寒嘔噦心下滿胸膈有停水頭眩心
悸
赤茯苓人參(各一兩)半夏(薑製)橘紅芎藭
白术(各半兩)
右㕮咀每服四錢薑五片水煎服
葛根湯治傷寒乾嘔不止葛根人參麥門冬(去心)
甘草(炙各一兩)半夏(薑製)黃茋(各七錢半)白茯苓白术(各半兩)
右㕮咀每服三錢生薑三片棗二枚同煎服
少陽病口苦咽乾眩往來寒熱胸脇痛
胸滿胸痛耳襲
少陽經治法雖悉屬和解然有誤汗讝語屬胃一證宜
調胃下之少陽雖無汗解之法然有小柴胡加薑桂者
亦温解微汗之意又此經本證胸脇痛耳聾寒熱往來
乾嘔或嘔苦水宜小柴胡湯和解之倘不解者却宜大
柴胡湯下之若胸脇多痰瓜蒂散吐之斯仲景之微旨
也
和解小柴胡湯小柴胡加桂湯
吐瓜蒂散
下調胃承氣湯大柴胡湯
少陽之病口苦咽乾目眩也(足少陽者膽經也内經曰有病口苦者名曰膽癉甲)
(乙經曰膽者中精之府五藏取決於膽咽為之使少陽之脈起於目銳眥少陽受邪故口苦咽乾目眩活人)
(云宜小柴胡湯)尺寸俱弦者少陽受病也以其脈循脇絡於
耳故胸脇痛而耳聾(查少陽篇有胸脇滿而無痛證煩或云少陽病耳聾目赤胸滿而)
(為中風口苦咽乾目眩為傷寒)少陽中風兩耳無所聞目赤胸中滿
而煩者不可吐下吐下則悸而驚(誤吐氣虚者悸誤下血虚者驚)傷寒
脈弦細頭痛發熱者屬少陽少陽不可發汗發汗則譫
語此屬胃胃和則愈胃不和則煩而悸(成經曰三部俱弦者少陽受病)
(脈細者邪漸傳裏雖頭痛發熱為表未解以脈弦細知邪客少陽為半在表半在裏則不可發汗發汗亡津液)
(胃中乾燥少陽之邪因傳入胃必發譫語當與調胃承氣湯下之胃和則愈不下則胃為少陽本邪干之故煩)
(而悸也凡頭痛俱為在表惟此頭痛為少陽者何以脈弦細可汗不可汗當以此為法此少陽陽明宜重)
(則小承氣輕則大柴胡蓋少陽不可下陽明不可不下故以小承氣湯少少與之取微利也成氏以調胃承氣)
(主之誤矣調胃承氣太陽陽明藥也不可不審)傷寒三日少陽脈小者欲已
也(成内經曰大則邪至小則平傷寒三日邪傳少陽脈當弦緊以脈小者邪氣微而欲已也)少陽病
欲解時從寅至辰上(内經曰陽中之少陽通於春氣寅卯辰少陽木旺之時)
海辨表裏中三說假令少陽證頭痛往來寒熱脈浮
此三證但有其一即為表也口失滋味腹中不和大
小便或閉而不通或泄而不調但有其一即為裏也
如無上下表裏證餘皆虛熱也是病在其中矣
張或謂少陽膽經縈紆盤屈皆多于各經及觀少陽
篇中治證至簡又不聞何藥為本經之正法何也夫
經絡所據太陽在後以為表陽明在前以為裏少陽
在側夾于表裏之間故曰半表半裏治法在表者宜
汗在裏者宜下既居兩間非汗下所宜故治療無正
法也經曰少陽中風兩耳無聞目赤胸中滿而煩者
不可吐下吐下則悸而驚上條又云不可發汗似此
其汗下吐三法皆少陽所忌其劑不過和解而已所
以仲景止以小柴胡湯而為用至當也然而經絡支
别雖多所行非由正道故為病亦不能多矣
口苦咽乾(口乾)(舌乾)(咽不利)(口爛)
成咽乾口燥舌澀俱為熱證但有微甚耳惟太陽中寒
桂枝附子湯證由誤汗咽乾作甘草乾薑湯以復其陽
者隨其逆治壊病者也非治其本寒也然咽乾之由有
由汗下後而得者有不因汗下而得者其間治法或和
解或微汗或急下或微下當考兼有之證而施輕重之
治然其為熱則一也蓋經謂咽喉乾燥亦不可汗以其
多有裏證故也實無寒病善治者尤宜互考渴條乃獲
全功
太陽咽喉乾燥者不可發汗(津液不足也)傷寒脈浮自汗
小便數心煩微惡寒脚攣急本桂枝附子湯證反與桂
枝湯攻表得之便厥咽乾煩躁吐逆者甘草乾薑湯
傷寒吐下後七八日不解表裏俱熱時時惡風大渴舌
上乾燥而煩者白虎加人參湯本下之心下痞與瀉
心湯痞不解其人渴而口燥煩小便不利者五苓散
太陽病重發汗復下之不大便五六日舌上燥渴日晡
小有潮熱從心下至小腹硬滿而痛者大陷胸湯
陽明病腹滿脈浮緊口苦咽乾而喘若其人發熱惡寒
誤下之則腹滿小便難若其人發熱不惡寒反惡熱誤
下之則胃空虛為懊憹誤下之則譫語誤加燒針則不
得眠(許學士云宜小柴胡湯)陽明病口燥漱水不欲嚥者必衂
或用黃芩芍藥湯犀角地黃湯陽明病汗若下後渴
欲飲水口乾舌燥者白虎加人參湯脈浮發熱口乾
鼻燥能食者必衂或用黃芩湯陽明中風口苦咽乾
腹滿微喘發熱惡寒脈浮而緊或用麻黃小柴胡湯
少陽口苦咽乾目眩宜小柴胡湯
少隂病自利清水色純青心下痛口乾燥者急下之宜
大承氣湯少隂病得之二三日口燥咽乾者急下之
大承氣湯(成傷寒傳經五六日邪傳少隂則口燥舌乾而渴為邪漸深也今少隂病得之二三日邪)
(氣未深入之時便作口燥咽乾者是邪熱已甚腎水乾也急與大承湯下之以全腎也正輕自病其深入宜急)
(下之若燥則死腎水乾燥故也何張或云承氣湯陽明當下之證宜用今少隂病亦用也蓋胃為水穀之海)
(主養四旁四二有病皆能傳之入胃其胃土燥則腎水乾以二三日則口燥咽乾是熱之深傳之速也故曰急)
(下之以全腎水夫土實則水清謂水穀不相混故自利清水而口乾燥此胃土實熱而致然也下利色青青肝)
(也乃肝邪傳腎緣腎之經脈從肺出絡心注胸中由是而心下痛故急下以去實熱逐腎邪其六七日腹脹不)
(大便以入府之邪壅甚胃土勝則腎涸故急下以逐胃熱滋腎水蓋陽明與少隂皆有急下之條然而證雖不)
(同其入府之理則一是以皆用大承氣也舌按舌乾輕咽乾重者蓋咽乾雖皆通于少隂之絡而又為心之)
(苗也傷寒喜陽而惡隂故舌輕為輕也)
厥隂傷寒六七日大下後寸脈沈而遲手足厥冷下部
脈不至咽喉不利唾膿血泄利不止者難治麻黃升麻
湯傷寒一二日至四五日而厥者必發熱應下之反
發其汗必口傷爛赤
吳少隂脈疾可下脈沈附子湯加知母黃檗麥門冬
五味子天花粉若虛熱病後煩熱不解者以竹葉石
膏湯須去半夏加天花粉潤之凡發汗吐下後口燥
咽乾此津液衰少腎水不升虛火上炎也宜生津益
氣湯或竹葉石膏湯若脈沈微足冷舌燥者多難治
其少隂有急下以救腎水之例若虛人水竭火燥不
可下者以補中益氣湯倍加人參五味麥門冬天花
粉黃檗知母以滋水也
狐惑病亦咽乾默默不欲眠目不能閉聲嗄咽乾為狐
惑但蟲蝕下部者為狐其咽乾下唇有瘡黃連犀角湯
趙活人謂脾藏有熱則津液枯少故令口燥而咽乾
津液枯少固也然非獨脾藏有熱脾主太隂太隂腹
滿而咽乾此可言脾熱特一證耳餘皆非也如白虎
加人參湯證口舌乾燥者表裏俱熱也口苦咽乾者
少陽經熱或陽明中風也口燥咽乾急下之自利清
水色純青心下痛口乾燥者少隂經熱也咽乾煩燥
吐逆者誤汗津液少而欲作陽明内熱者也如上數
證豈亦脾藏有熱哉
眩
凡傷寒頭眩者莫不因汗吐下虚其上焦元氣之所致
也眩者目無常主頭眩者俗謂頭旋眼花是也眩冒者
昏冒是也少陽口苦咽乾目眩者少陽居表裏之間以
表邪漸入於裏表中陽虚故目眩也太陽少陽併病或
眩者責其虚也傷寒有起則頭眩與眩冒者皆汗吐下
後所致是知其陽虚也故針經曰上虛則眩下虛則厥
眩雖為虛又陽明中風但頭眩不惡寒者此又風主眩
也凡此皆非逆候及其諸逆發汗劇者言亂目眩者死
噫病勢已成可得半愈及病已劇神醫莫為也
太陽傷寒若吐若下後心下逆滿氣上衝胸起則頭眩
脈沈緊發汗則動經身為振振搖者茯苓桂枝白术甘草
湯主之(吐下後裏虚氣上逆心下逆滿氣上衝胸表虛陽不足起則頭眩脈浮緊邪在表當發汗脈沈)
(緊邪在裏不可汗汗則外動經絡損傷陽氣則不能主持諸脈身為振振搖也與此湯以和經益陽眞武湯)
(主之汗後補不止用以密腠理未能止汗)傷寒吐下後發汗虚煩脈甚微
八九日心下痞鞕脇下痛氣上衝咽喉眩冒經脈動惕
者久而成痿(傷寒吐下後發汗則表裏之氣俱虚虚煩脈甚微為正氣内虛邪氣獨在至七八日)
(正氣當復邪氣當罷尚心下痞脇下滿氣上衝咽喉眩冒者是正氣未復而邪留也經脈動惕者經絡之氣虛)
(極久則熱氣還經必成痿弱草或用眞武湯桂枝茯苓白术甘湯)
少陽少陽併病心下鞕頸項強而眩者當刺大椎肺俞
禁下太陽太陽併病頭項強痛眩冒時如結胸心下
痞鞕刺大椎第一間肺俞肝俞禁發汗汗則譫語脈弦
五六日譫語不止刺期門
陽明病脈遲食難用飽飽則微煩頭眩必小便難欲作
穀疸須下之腹滿如故所以然者脈遲故也(見前陽明病)
陽明病但頭眩不惡寒故能食而欬其人必咽痛若不
欬者咽不痛(陽明病身不重但頭眩而不惡寒者陽明中風而風内攻也經曰陽明病若能食名)
(中風風邪攻胃胃氣上逆則欬咽門者胃之系欬甚則咽傷故咽痛若胃氣不逆則不欬其咽亦不痛也四)
(逆散加桔梗小柴胡乃本經中風非傷寒小承氣湯)
少陽少陽之病口苦咽乾目眩也(小柴胡湯加天麻川芎)
少隂下利止而頭眩時時自冒者死(下利則水穀竭眩冒則陽氣脫故死)
動氣在左誤汗則頭眩汗不止筋惕肉瞤(方論見動氣活人云宜小)
(建中湯)諸逆誤汗而言亂目眩者死(論見譫語)
吳太陽中風頭眩頭搖者脈浮弦而急也羌活神术
湯加防風天麻之類若血虚頭眩者以四物湯加人
參天麻之類若痰火上攻者加酒芩竹瀝之類若内
傷勞役隂虛頭眩者宜補中益氣湯加川芎天麻防
風蔓荆子之類若下焦元氣虛脫者宜人參養榮湯
或大建中湯加天麻曾治一婦人服藿香正氣三劑
汗出過多頭眩身搖發熱脈虚數遂用人參養榮湯
倍加人參為主加天麻少佐酒炒黃蘖二服而愈易
老曰頭旋目黑非天麻不能除故加之少加黃蘗以
救腎水也
往來寒熱
成往來寒熱者寒已而熱作熱已而寒起蓋寒為隂熱
為陽裏為隂表為陽邪客于表與陽爭則發寒矣邪入
于裏與隂爭則發熱矣表邪多則寒多而熱少裏邪多
則熱多而寒少邪在半表半裏之間外與陽爭而為寒
内與隂爭而為熱表裏之不拘内外之無定由是寒熱
往來而無常也故以小柴胡立諸加減法以和解之又
寒熱如瘧與夫往來寒熱似是而非也如瘧者止作有
時正氣與邪爭則作分則止矣往來寒熱則止作無時
或往或來日有三五發或者十數發此其與瘧異也雖
然往來寒熱屬半表半裏當和解之又有病至十餘日
熱結在裏復往來寒熱亦宜大柴胡下而愈趙傷寒
百問歌第五十九問中以隂陽相勝陽不足則先寒後
熱隂不足則先熱後寒此特論隂陽雜病二氣自相乘
勝然也非可以語傷寒
傷寒五六日中風往來寒熱胸脇苦滿默默不欲飲食
心煩喜嘔或胸中煩而不嘔或渴或腹中痛或脇下痞
鞕或心下悸小便不利或不渴身有微熱或欬者與小
柴胡湯主之(成病有在表者有在裏者有在表裏之間者此邪氣在表裏之間謂之半表半裏證)
(五六日邪氣自表傳裏之時中風者或傷寒至五六日也王函曰中風五六日傷寒往來寒熱即是或中風或)
(傷寒非是傷寒再中風中風復傷寒也經曰傷寒中風有柴胡證但見一證便是不必悉具者正是謂或中風)
(或傷寒也邪在表則寒邪在裏則熱今邪在半表半裏之間未有定處是以寒熱往來也邪在表則心腹不滿)
(邪在裏則心腹脹滿今止言胸膈苦滿知邪氣在表裏之間少陽行身之側胸脇為少陽之部故經曰其脈循)
(脇絡於耳故胸脇痛而耳聾默默靜也邪在表則呻吟不安邪在裏則心煩悶亂内經曰陽人之隂則靜默默)
(者邪方自表之裏在表裏之間也邪在表則能食邪在裏則不能食不欲飲食者邪在表裏之間未至於心下)
(不能飲食也邪在表則不煩不嘔邪在裏則煩滿而嘔心煩喜嘔者邪在表方傳裏也邪初入裏未有定處則)
(所傳不一故有或為之證有柴胡證但見一證便是即是此或為之證)本太陽病不解
轉入少陽者脇下鞕滿乾嘔不能食往來寒熱尚未吐
下脈沈緊者與小柴胡湯(成太陽轉入少陽是表邪入于裏脇下鞕滿不能食往來)
(寒熱邪在半表半裏之間若已經吐下脈沈緊者邪氣入府為裏實尚未可吐下脈沈緊為傳裏雖深未至入)
(府外猶未解與小柴胡湯以和解之)若已吐下發汗温針譫語柴胡湯證
罷此為壊病知犯何逆以法治之(成少陽之邪在表裏之間若妄吐下發汗)
(温鍼損耗津液胃中乾燥木邪于胃必發譫語若柴胡證不罷者則不為逆柴胡證罷者壊病也詳其因何治)
(之逆以法治之枝救壊病助榮衞生津液桂湯求之)
傷寒五六日已發汗而復下之胸脇滿微結小便不利
渴而不嘔但頭汗出往來寒熱心煩者此為未解也柴
胡桂枝乾薑湯主之(難知曰若用柴胡而移時于早晚氣移于血血移于氣是邪無所容)
(之地故知其欲自解也結傷寒五六日已經汗下之後則邪當解今胸脇滿微小便不利渴而不嘔但頭汗)
(出往來寒熱心煩者則邪氣猶在半表半裏之間為未解也胸脇滿微結寒熱心煩者邪在半表半裏之間也)
(小便不利而渴者汗下後亡津液内燥也若熱消津液令小便不利而渴者其人必嘔今渴不嘔知非裏熱也)
(傷寒汗出則和今但頭汗出餘處無汗者津液不足而陽虚于上也與柴胡桂枝乾薑湯以解表裏之邪復津)
(液以助陽也)血弱氣虚腠理開邪氣因入與正氣相搏結
於脇下正邪分爭往來寒熱休作有時默默不欲飲食
藏府相連其痛必下邪高痛下故使嘔也小柴胡湯主
之(按血弱氣盡至結于脇下是釋胸脇苦滿句正邪分爭三句是釋往來寒熱句倒裝法也默默不欲飲食)
(兼上文滿痛而言藏府相連四句釋心煩喜嘔也)
小柴胡湯方
柴胡(半斤)半夏(湯洗半升)人參甘草黃芩生薑(各三)
(兩)大棗(十二枚擘)
右七味以水一斗二升煮取六升去滓再煎取三升
温服一升日三服
(成内經曰熱淫于内以苦發之柴胡黃芩之苦以發傳邪之熱裏不足者以甘緩之人參甘草之甘以緩)
(中和之氣邪半入裏則裏氣逆辛以散之半夏以除嘔邪在半表則榮衞爭之辛甘解之薑棗以和榮衞)
加減法(少陽邪在胸中用此加減法)
若胸中煩而不嘔去半夏人參加括蔞實一枚(胸中煩而)
(不嘔熱聚而氣不逆也甘者令人中滿方熱聚無用人參之補辛散逆氣既不嘔無用半夏之辛温熱宜)
(寒療聚宜苦括蔞苦寒泄胸中藴熱)若渴者去半夏加人參合前成四
兩半括蔞根四兩(半夏燥津液非渴者所宜人參甘而潤括蔞根苦而涼徹熱生津二)
(物為當)若腹中痛者去黃芩加芍藥三兩(去黃芩惡寒中加芍藥以)
(通壅痛通壅功少止功大)若脇下痞鞕去大棗加牡蠣四兩(甘令)
(人中滿痞者去大棗之甘鹹以耎之痞鞕者加牡蠣之鹹)若心下悸小便不利者
去黃芩加茯苓四兩(飲而水蓄不行為悸小便不利内經曰腎欲堅急食苦以堅腎)
(得苦則水益堅故去黃芩淡味滲泄為陽茯苓甘淡以泄伏水)若不渴外有微熱者
去人參加桂三兩温覆取微汗愈(不渴者裏和也故去人參外有微熱)
(表未解也加桂以發汗)若欬者去人參大棗生薑加五味子半
升乾薑二兩(欬者氣逆也甘則壅氣故去人參大棗内經曰肺欲收急食酸以收之五味子)
(之酸以收逆氣肺寒則欬散以辛熱故易生薑以乾薑之熱也)
傷寒邪氣在表者必漬形以為汗邪氣在裏者必蕩
滌以取利其於不外不内半表半裏是當和解則可
也小柴胡和解表裏之劑内經曰熱淫于内以苦發
之邪在半表半裏則半成熱矣熱氣内傳變不可測
須迎而奪之必先散熱是以苦寒為主故以柴胡為
君黃芩為臣以成徹熱發表之劑邪氣傳裏則裏氣
不治故用人參甘草為主以扶正氣而復之也邪初
入裏氣必逆也是以辛散之物為之助故用半夏為
佐以順逆氣而散邪也裏氣平正則邪氣不得深入
是以三味佐柴胡以和裏内經曰辛甘發散為陽表
邪未已迤邐内傳既未作實宜當兩解其在外者必
以辛甘發散故用生薑大棗為使輔柴胡以和表也
七物相合兩解之劑當矣邪氣自表未斂為實乘虚
而湊則所傳不一故有增損以禦之胸中煩而不嘔
煩者熱也嘔者氣逆也煩而不嘔則熱聚而氣不逆
邪氣欲漸成實也人參甘補去之使不助熱也半夏
辛散去之以無逆氣也除熱必以寒泄熱必以苦加
括蔞實以通胸中之鬱熱若渴者津液不足半夏味
辛性燥滲津液物也去之則津液易生人參味甘而
潤括蔞根味苦而堅堅潤相合津液生而渴自己邪
氣入裏裏氣不足則壅寒而腹中痛黃芩苦寒而寒
中去之則氣易和芍藥酸泄而利中加之則裏氣得
通而痛自巳内經曰甘者令人中滿大棗甘温去之
則鞕滿散鹹以耎堅牡蠣味酸鹹寒加之則痞者消
而鞕者耎若心下悸小便不利水畜而不行也内經
曰腎欲堅急食苦以堅之堅腎則水益堅黃芩苦寒
去之則畜水浸行内經曰淡味滲泄為陽茯苓甘淡
加之則津液通流若不渴外有微熱不渴則津液足
去人參以人參為主内之物也外有微熱則表證多
加桂枝以取汗發散表邪也若欬者肺氣逆也甘補
中則氣愈逆故去人參大棗之甘肺欲收急食酸以
收之氣逆不收故加五味子之酸蓋咳本於寒寒氣
内淫則散以乾薑之辛熱生薑乾薑一物也生者溫
乾者熱故以乾易生也
吳或問小柴胡湯近世治傷寒發熱不分隂陽而用
之何也然柴胡之苦平乃足少陽經傷寒發熱之藥
半表半裏之熱除往來寒熱小有日晡潮熱也佐以
黃芩之苦寒以退熱半夏生薑之辛以退寒人參大
棗之甘温以助正氣解渴生津液則隂陽和而邪氣
解矣但太陽經之表熱陽明經之標熱皆不能解也
如用之豈曰無害若夫令陽寒面赤發熱脈沈足冷
者服之立至危殆可不愼哉及内虛有寒大便不實
脈息小弱與婦入新産發熱皆不可用也
凡柴胡湯病證而下之若柴胡證不罷者復與柴胡湯
必蒸蒸而振却發熱汗出而解(成邪在半表半裏之間為柴胡證即未作裏實)
(醫便以藥下之若柴胡證仍在者雖下之不為逆可復與柴胡湯以和解之得湯邪氣還表者外作蒸蒸而熱)
(先經下裏虛邪氣欲出内則振振然也正氣勝陽氣生却復發熱汗出而解也)傷寒中風有
柴胡證但見一證便是不必悉具(柴胡證是邪氣在表裏之間也或胸中煩)
(而不嘔或渴或腹中痛或脇下痞鞕或心下悸小便不利或不渴身有微熱或欬但見一證便宜與柴胡湯隨)
(或為證以法治之不必待其證候全具也)
傷寒十餘日熱結在裏復往來寒熱者與大柴胡湯但
結胸無大熱者此為水結在胸脇也但頭微汗出大陷
胸湯主之(詳結胸)
大柴胡湯方
柴胡(半斤)半夏(半升洗)黃芩芍藥(各三兩)生薑
(切片五兩)大棗(拾二枚擘)枳實(炙枚四)
右七味以水一斗二升煮取六升去滓再煎温服一
升日三服一方有大黃二兩若不加大黃恐不為
大柴胡湯也
成方有緩峻輕重醫當臨時斟酌如大滿大實堅有
燥屎者非駛劑則不能泄是以有大小承氣湯之峻
也如不至大堅滿惟邪熱甚而須攻下者又非承氣
湯之可投必也輕緩之劑乃大柴胡湯用以逐邪熱
也經曰傷寒發熱七八日雖脈浮數可下之宜大柴
胡湯又曰太陽病過經十餘日反二三下之後四五
日柴胡證仍在者先與小柴胡嘔不止心下急鬱鬱
微煩者為未解可與大柴胡下之則愈是知大柴胡
為下劑之緩也傷寒主于可下則為熱有餘應火而
歸心若先入心折熱必以苦為主故以柴胡苦平微
寒為君黃芩苦寒為臣内經曰酸苦湧泄為隂泄實
折熱必以酸苦故以芍藥枳實為佐辛者散也散逆
氣者必以辛甘者緩也緩正氣者必以甘故用半夏
生薑之辛温大棗之甘温為之使也一方加大黃以
大黃有將軍之號而功專蕩滌必應以大黃為使
許有人病傷寒心煩喜嘔往來寒熱醫以小柴胡與
之不除予曰脈洪大而實熱結在裏小柴胡安能去
之仲景云傷寒十餘日熱結在裏復往來寒熱者與
大柴胡湯三服而病除蓋大黃蕩滌藴熱傷寒中要
藥王叔和云若不用大黃恐不名大柴胡須酒洗生
用有力
張或問大柴胡若内煩裏實者固宜用也其嘔而下
利者亦用之何也夫治病節目虚實二者而已裏虚
者雖便難而勿攻裏實者雖吐利而可下經曰汗多
則便難脈遲尚未可攻以遲為不足即裏氣未實故
也此以大柴胡主之凡吐利心腹濡軟為裏虚嘔吐
而下利心下痞鞕者是裏實也下之當然況太陽病
過經十餘日反二三下之後四五日柴胡證仍在者
先以小柴胡湯嘔不止心下急鬱鬱微煩者為未解
也與大柴胡湯下之則愈然嘔不止而微煩裏熱已
甚結于胃中故下之則愈二節病證雖有參差其裏
實同一機耳皆與大柴胡者宜也
傷寒五六日已發汗而復下之胸脇滿微結小便不利
渴而不嘔但頭汗出往來寒熱心煩者此為未解也柴
胡桂枝乾薑湯主之(已發汗而復下之雖不失先發後攻之序及當汗而反下之宜然既)
(汗之邪當自散若不待其全解及内實而復下之是猶傷于早也烏得不結然已發汗則邪勢已衰雖或失之)
(下早故結亦當微也成註欠明故著之)
柴胡桂枝乾薑湯方
柴胡(半斤)括蔞根(四兩)桂枝(去麄皮三兩)牡蠣(煅)
乾薑黃芩(各二兩)甘草(炙兩一)
右七味以水一斗二升煮取六升去滓再煎取三升
温服一升日三服初服微煩再服汗出便愈
(成内經曰熱淫于内以苦寒之柴胡黃芩之苦以解傳表之邪辛甘發散為陽桂枝甘草之辛甘以散在)
(表之邪鹹以輭之牡蠣之鹹以消胸脇之滿辛以潤之乾薑之辛以固陽虛之汗津液不足而為渴苦以)
(堅之括蔞之苦以生津液)
病人脈微而濇者此為醫所病也大發其汗又數大下
之其人亡血病當惡寒後乃發熱無休止時夏月盛熱
欲著複衣冬月盛寒欲裸其身所以然者陽微則惡寒
隂弱則發熱此醫發其汗令陽氣微又大下之令隂氣
弱五月之時陽氣在表胃中虛冷以陽氣内微不能勝
冷故欲著複衣十一月之時陽氣在裏胃中煩熱以隂
氣内弱不能勝熱故裸其身又隂脈遲濇故知血亡也
右脈微因大發汗所致故病當惡寒之時雖盛夏亦
欲著複衣脈濇因大下所致故病當惡寒後發熱之
時雖盛冬亦欲裸其體是皆亡血陽微隂弱不能勝
冷勝熱非是盛夏牽延至盛冬也
胸脇痛
邪氣傳裏必先自胸而脇以次經心腹而入胃也是以
胸滿多帶表證脇滿多帶半表半裏證如下後脈促胸
滿者桂枝去芍藥湯又太陽與陽明合病喘而胸滿者
不可下宜黃麻湯二者屬表須汗之蓋胸中至表猶近
也及脇則更不言發汗但和解而已經曰設胸滿脇痛
者及胸脇滿不去者與夫本太陽病不解傳入少陽脇
下便滿乾嘔往來寒熱脈沈緊者俱宜小柴胡和解之
也大抵初邪入裏尚未停留為實但鬱積生滿者和解
斯可矣若留于胸中聚而為實者又非吐下之不可已
如發汗若下之煩熱胸中窒者梔子䜴湯若胸中痞硬
氣上衝咽喉不得息者此胸中有寒瓜蒂散二者均是
吐劑又當知梔子吐虚煩客氣熱瓜蒂吐痰實宿寒也
太陽病十日已去脈浮細而嗜卧者外已解也若胸滿
脇痛者與小柴胡湯脈浮者與麻黃湯傷寒四五日
身熱惡風頭項強脇下滿手足温而渴者小柴胡去半
夏加人參括蔞根主之傷寒五六日中風往來寒熱
胸脇苦滿不欲飲食心煩喜嘔或胸中煩而不嘔或渴
或腹中滿或脇下痞鞕或心中悸小便不利或不渴身
有微熱或欬小柴胡湯主之傷寒十三日不解胸脇
滿而嘔日晡所發潮熱已而微利此本柴胡證下之而
不得利今反利者知醫以丸藥下之非其治也潮熱者
實也先宜小柴胡湯以解外後以柴胡加芒硝湯主之
得病六七日脈遲浮弱惡風寒手足温醫數下之不
能食脇滿痛面目及身黃項強小便難者與柴胡湯必
下重傳經熱邪脇滿乾嘔大柴胡湯太陽中風下
利嘔逆表解者乃可攻之其人漐漐汗出發作有時頭
痛心下痞鞕滿引脇下痛乾嘔短氣汗出不惡寒者此
表解裏未和也宜十棗湯
十棗湯方
芫花(炒黑)甘遂大戟(各等分)
右為細末和合之再入臼中杵二三百下先以水一
升煮肥棗十枚取五六合去查納藥末強人一錢虛
人半錢單飲棗湯送下平旦服若下少病不除者明
日更服加五分利後米粥調養若合下不下令人脹
滿徧身浮腫也昔杜壬問孫兆曰十棗湯畢竟治甚
病孫曰治太陽中風表解裏未和杜曰何以知裏未
和孫曰頭痛心下痞滿脇下痛乾嘔汗出此知裏未
和也杜曰公但言病證而所以裏未和之故要緊總
未言也孫曰某嘗於此未決願聽開喻杜曰裏未和
者蓋痰與燥氣壅於中焦故頭疼乾嘔短氣汗出是
痰膈也非十棗不治但此湯不宜輕用恐損人於倏
忽用藥者愼之
陽明病潮熱大便溏小便自可胸脇滿不去者小柴胡
湯主之陽明病脇下鞕滿不大便而嘔舌上白胎者
小柴胡湯陽明中風脈弦浮大短氣腹都滿脇下及
心痛久按之氣不通鼻乾不得汗嗜卧一身及目悉黃
小便難有潮熱時時噦者小柴胡湯脈但浮無餘證者
麻黃湯本渴而飲水欲嘔者柴胡不可與也食穀者
噦(不欲飲水而嘔者柴胡證也若因水而嘔者水停心下也)
少陽脇滿乾嘔往來寒熱者屬少陽(方論見往來寒熱)
厥隂傷寒熱少厥微指頭寒默默不欲食煩燥數日小
便利色白者熱除也欲得食為病愈若厥而嘔胸脇煩
滿者必便血(黃芩芍藥湯小柴胡湯抵當湯)
吳綬治脇下痛加枳實青皮桔梗芍藥脇下硬加牡
蠣粉若增寒拘急往來寒熱而胸脇滿者加桂枝白
芍藥俱小柴胡湯内加之
婦人發熱惡寒經水適來熱除脈遲身涼脇滿如結胸
狀譫者刺期門(論見譫語)
吐下汗後脈微心下痞脇痛氣上衝咽眩冒脈動惕者
成痿(論見痞)
下後脈弦者必兩脇拘急脇下素有痛連在臍傍痛
引少腹入隂筋者名藏結死(左右者隂陽之道路脇之部也宿痞在脇則隂陽之)
(道路不通故邪不得傳經而直入于藏是以死也)
胸滿(論見前脇滿痛條)(内兼脇病者已前見)
太陽太陽與陽明合病喘而胸滿者不可下宜麻黃湯
(陽受氣于胸中喘而胸滿者陽氣不宣發壅而逆也心下滿腹滿皆為實當下之此以為胸滿非裏實故不可)
(下雖有陽明然與太陽合病為屬表是與麻黃湯發汗)發汗若下之而煩熱胸
中窒者梔子豉湯(陽受氣于胸中發汗若下使陽氣不足邪熱客于胸中結而不散故煩熱)
(而胸中窒塞與梔子豉湯以吐胸中之邪)病如桂枝證頭不痛項不強寸
脈微浮胸中痞鞕氣上衝咽喉不得息者此為胸有寒
也當吐之宜瓜蒂散(病如桂枝證為發熱汗出惡風言邪在表也頭痛項強為桂枝證具)
(若頭項不痛強則邪不在表而傳裏也浮為在表沈為在裏今寸脈微浮則邪不在表亦不在裏而在胸中胸)
(中與表相應故知邪在胸中者猶如桂枝證而寸脈微浮也以胸中痞鞕上衝咽喉不得息知寒邪客于胸中)
(而不在表也千金曰浮上部填塞胸心胸中滿者吐之則愈與瓜蒂散以吐胸中之邪若氣不上衝則不可用)
(也)太陽病下之脈促胸滿者桂枝去芍藥湯(方論見惡寒)
若脈促不結胸者欲解也下後胸滿小便不利若
兼煩驚譫語身重不可轉側者柴胡加龍骨牡蠣湯(方論)
(見驚門)若兼噦而舌胎者為濕痺
陽明潮熱大便溏小便可胸脇滿屬陽明(見脇滿痛)
少陽中風兩耳無所聞目赤胸中滿而煩者若吐下之
則悸而驚救逆小柴胡去黃芩加茯苓湯(少陽之脈起于目眥走于)
(耳中其支者下胸中貫膈風傷氣風則為熱少陽中風氣壅而熱故耳聾目赤胸滿而煩邪在少陽為半表半)
(裏以吐除煩吐則傷氣氣虛者悸以下除滿下則亡血血虚者驚)
太隂太隂之為病腹滿而吐食不下自利益甚時腹自
痛若下之必胸下結鞕(太隂為病陽邪傳裏也太隂之脈布胃中邪氣壅而為腹滿上)
(不得降者嘔吐而食不下下不得升者自利益甚時腹自痛隂塞在内而為腹痛者則為常痛此陽邪于表雖)
(痛而亦不常痛但時時腹自痛也若下之則隂邪留于胸下為結鞕經曰病發于隂而反下之因作痞瀉心)
(湯理中湯元不渴四逆湯愚趙活人第十八問中云太隂者脾之經主胸鬲䐜脹嘗觀成氏明理論云胸中)
(至表猶近所以仲景云喘而胸滿者麻黃湯是屬表而可汗者也又云胸脇滿者小柴胡湯屬半表半裏而可)
(和解者也至于太隂止云腹滿而吐食不下時腹自痛或腹滿而咽乾由此觀之可見太隂不主胸上者明矣)
少隂病下利咽痛胸滿心煩者猪膚湯(少隂之脈從腎上貫肝鬲入肺)
(中則循喉嚨其支别者從肺出絡心注胸中邪自陽經傳于少隂隂虚客熱下利咽痛胸滿心煩也與猪膚湯)
(調隂散熱能咽痛五方大解)
厥隂病人手足厥冷脈乍緊者邪結在胸中心中滿而
煩飢不能食者病在胸中當須吐之宜瓜蒂散(手足厥冷者邪)
(氣内陷也脈緊牢者為實邪氣入府則脈沈今脈乍緊知邪結在胸中為實故心下滿而煩胃中無邪則喜飢)
(以病在胸中雖飢而不能食與瓜蒂散以吐胸中之邪手足厥冷非脈緊胸痛别之)熱少厥
微胸脇煩滿一證已前見
吳胸滿多用吐法實者宜瓜蒂散虛者宜人參蘆或
以香蘇散飲下一甌以手探喉中吐之亦可凡傷寒
三四日已傳少陽經脈弦口苦發熱而胸滿宜小柴
胡湯若胸中滿悶者加枳實桔梗各二錢以利之若
胸脇滿而煩者加瓜蔞實三錢黃連一錢半活人
治胸滿氣痞不寬只用枳殼桔梗各二錢生薑五片
名曰枳殼湯凡心之上胸之分宜枳殼心之下胃
之分宜枳實蓋枳殼能泄至高之氣枳實能泄至低
之氣其瓜蔞仁能瀉肺洗滌胸中痰垢之要藥也故
胸滿而煩必加之一法治氣痞胸滿用小麥䴸一二
升以生枳殼切半同炒令熱去枳殼以帛包熱䴸熨
胸中頓易熱之則氣易散而愈矣
胸痛
胸脇痛而耳聾尺脈俱弦者少陽受病也(論見大法活人云柴胡湯)
(主之)
病胸中諸實胸中鬱鬱而痛不能食欲使人按之而反
有涎涶下利十餘行其脈反遲寸口脈微滑此可吐之
利即止
吐下後嗢嗢欲吐胸中痛大便溏腹滿而煩者宜調胃
承氣湯(詳嘔)
耳聾
耳聾有二一由重發汗虛一由少陽中風胸脇痛耳
聾尺寸脈俱弦者少陽受病也
未持脈時病人又手自冒心試教令欬而不欬者此必
耳聾無聞也所以然者以重發汗虚故如此(黃耆建中湯)
少陽中風兩耳無聞目赤胸滿而煩者不可吐下吐下
則悸而驚(或用小柴胡湯)
少陽與厥隂俱病耳聾囊縮而厥者此兩感證厥隂
榮衞不通耳聾囊縮不知人危矣濕温證治在太隂
不可汗汗則不能言耳聾不知病處身青面色變名曰
重暍(白虎加蒼术湯)
陽毒
陽毒之證初受病時所加邪毒深重加以當汗失汗當
下失下或吐下後邪熱乘虚而入誤服熱藥使毒熱散
漫如抱薪救求火無不延燎至於六脈沈實舌卷焦黑
鼻中如烟煤身面錦斑狂言直走踰垣上屋登高而歌
棄衣而走皆其證也五日可治六七日不可治
升麻鼈甲湯治陽毒為病面赤斑斑如錦文咽喉痛
唾膿血
升麻(二兩)當歸蜀椒(炒去汗)甘草(各一兩)
鼈甲(手指大一片)雄黃(研兩半)
右六味以水四升煮取一升頓服之取汗愈肘後千
金方陽毒升麻湯有桂無鼈甲隂毒甘草湯無雄黃
附
活陽毒升麻湯治傷寒一二日便成陽毒或服藥吐下
之後變成陽毒腰背痛煩悶不安面赤狂言奔走或
見鬼或下利脈浮大數面赤斑斑如錦紋咽喉痛下
膿血五日可治七日不可治
升麻犀角(鎊)射干黃芩人參甘草(各等)
(分)
右㕮咀水煎服食頃再服温覆手足出汗解不解重
作
陽毒梔子湯治陽毒傷寒發熱百節疼痛
升麻黃芩杏仁石膏(各二錢)梔子赤芍藥
知母大青(各一錢)甘草(五分)柴胡(一錢半)
右㕮咀每服半兩薑五片豉百粒同煎
大黃散治陽毒傷寒未解熱在内恍惚如狂
大黃(一兩半)桂心(七錢半)甘草(炙)芒硝大腹皮
木通(各一兩)桃仁(二十一枚)
右㕮咀水煎服以利為度
海葛根散治陽毒身熱如火頭痛躁渴咽喉乾痛
葛根(七錢半)黃芩大黃(醋炒)甘草梔子
朴硝(各半兩)
右㕮咀水煎服
活黑奴丸治時行病六七日未得汗脈洪大或數面
赤目痛身體大熱煩躁狂言欲走大渴甚又五六日
已上不解熱在胸中口噤不能言為壊傷寒醫所不
治或人精魄已竭心下尚煖撥開其口灌藥下咽即
活兼治陽毒及發斑
麻黃(去節泡三兩)大黃(二兩)釡底煤(研)黃芩芒硝
灶突墨(研)梁上塵小麥奴(各一兩)
右為末煉蜜丸如彈子大新汲水研下一丸渴者與
冷水盡飲之須臾當寒寒竟汗出便瘥若無汗再服
一丸須微利效小麥奴即小麥未熱時叢中不成麥
捻之成黑勃是也此藥須是病人大渴倍常燥盛者
乃可與之若不渴者服之反為禍耳
脈洪大内外結熱舌卷焦黑鼻中如烟煤以水漬布薄
之疊布數重新水漬之稍挼去水塔於胸上須臾蒸熱
又漬冷如前薄之仍換新水數十易熱甚者置病人於
水中勢纔退則已亦一良法也
丹砂丸治傷寒隂陽二毒危惡形證
舶上硫黃水銀太隂玄精石太陽石(各一兩)
硝石(半兩)
右為末用無油銚子以文武火炒上頂藥令勻如灰
色研極細生薑自然汁浸炊餅丸如菉豆大每服五
丸龍腦生薑蜜水下壓其燥也若陽毒棗湯下陰毒
白湯下
白虎加人參名化斑湯斑盛者青黛一物湯咽痛
玄參升麻湯
青黛一物湯
青黛(如棗大一塊)用新汲水研服
玄參升麻湯
升麻玄參甘草(各半兩)
水三盞煎一盞半去滓服
陶陽毒傷寒服藥不效斑爛皮膚手足皮俱脱身如
塗硃眼珠如火燥竭欲死脈洪大而有力昏不知人
宜三黃石膏湯主之或升麻梔子湯吐之若熱甚
時狂時昏口噤咬牙藥不可下者用水漬法候牙寬
狂亂稍定投藥亦良如黑奴丸不可輕用
活陽氣獨勝隂氣暴絶必發燥狂走妄言面赤咽痛
發斑或下下利赤黃脈洪實或滑促宜酸苦之藥救
隂陽毒輕者桔梗大黃湯陽毒升麻湯梔子
仁湯又龍膽草一物湯
趙陽根于隂隂根于陽無陽則隂無以化無隂則陽
無以生可見兩者不能相無也又仲景云陽氣先絶
隂氣後絶此人死身色必青隂氣前絶陽氣後竭此
人死身色必赤則知隂陽二氣在人身中不可偏絶
絶則無復生之理今活人書論隂毒而曰陽氣絶論
陽毒而曰隂氣絶既絶矣即為不治之證又何藥焉
蓋隂陽二證之深重也又挾毒氣是為隂毒陽毒故
其藥皆用升麻犀角雄黃大青軰以解其毒然後陽
毒泄而隂氣復隂毒泄而陽氣復大汗出而解矣活
人書何不曰陽氣極盛隂氣極微為陽毒隂氣極盛
陽氣極微為隂毒庶不為極絶之證
證治凖繩卷四十三
