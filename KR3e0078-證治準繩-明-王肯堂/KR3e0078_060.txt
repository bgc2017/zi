證治準繩卷六十
明王肯堂撰
女科
雜證門
頭目眩暈
大婦人頭眩由氣虛風入于腦循脈引于目系目系急
而然也邪甚則必癲素問云頭痛癲疾下虛上實過在
足少陰巨陽甚則入腎徇蒙招搖目眩耳聾下實上虛
過在足少陽厥陰甚則在肝下虛者腎虛也故腎厥則
頭痛上虚者肝虛也故肝虛則暈徇蒙者如以物蒙其
首招搖不定目眩耳聾皆暈之狀故肝厥頭痛不同也
薛丹溪先生云眩者言其黑運旋轉其狀目閉眼暗身
轉耳聾如立舟船之上起則欲倒蓋虛極乘寒得之亦
不可一途而取軌也若風則有汗寒則掣痛暑則熱悶
濕則重滯此四氣乘虛而眩暈也若鬱結生痰而眩暈
者此七情虛火上逆也若淫慾過度而眩暈者此腎虛
氣不歸源也若吐衂漏崩而眩暈者此肝虛不能攝血
也有早起眩暈須臾自定者元氣虛也正元飲(雜病自汗)下
黑錫丹(雜病頭痛)傷濕頭暈用腎著湯(雜病傷濕)加川芎有痰用
青州白丸子(雜病中風)頭風風熱也久則目昏偏頭風相火
也久則目緊便澀皆宜出血以開表之竊謂前證肝虛
頭暈用鈎藤散腎虛頭暈六味丸(雜病虛勞)頭暈吐痰養正
丹不應八味丸(雜病虛勞)血虛四物參苓白术不應當歸補
血湯(雜病勞倦)氣虚四君歸芪不應補中益氣湯(雜病勞倦)肝木
實瀉青丸(雜病頭痛)虛用地黃丸(雜病虛勞)不應川芎散脾氣虛
二陳參术柴胡升麻不應益氣湯加茯苓半夏脾胃有
痰半夏白术天麻湯風痰上涌四神散發熱惡寒八物
湯(雜病虛勞)七情氣逆四七湯傷濕而暈除濕湯(雜病中濕)一
婦人頭暈不時而作月經遲而少此中氣虛弱不能上
升而頭暈不能下化而經少用補中益氣湯而愈後因
勞仆地月經如涌此勞傷火動用前湯加五味子一劑
而愈前證雖云氣無所附實因脾胃虧損耳一婦人
内熱口乾勞則頭暈吐痰帶下詳下嘈雜門
養正丹治虛風頭眩吐涎不已蓋此藥升降陰陽補
接真氣非止頭眩而已
黑鉛水銀硫黃(研)硃砂(研各一兩)
右用建琖一隻火上鎔鉛成汁次下水銀用柳杖子
打停取下歇少時入二味打停候冷取下研為粉以
糯米軟飯丸如菉豆大每服三十丸棗湯吞下空心
食前日二服
釣藤散(本事)治肝厥頭暈清頭目
釣藤陳皮(去白)半夏(湯洗七次切片子)麥門冬(去心)茯苓(去皮)
茯神(去木)人參(去蘆)甘菊花防風(去蘆各半兩)甘草(二錢半炙)
石膏(一兩)
右㕮咀每服四錢水一盞半生薑七片煎至一盞去
滓熱服日進二服
獨活散治婦人風眩頭痛嘔逆身體時痛情思昏悶
獨活(一兩)白术(去蘆)防風(去蘆)細辛(去苗)人參(去蘆)芎藭荆
芥(各七錢半)半夏(湯洗七次切片子)炙甘草赤芍藥(各半兩)石
膏(二兩)
右㕮咀每服八錢水一中盞半生薑七片薄荷七葉
煎至一大盞去滓温服不拘時
川芎散治風眩頭暈
川芎山藥白茯神(去木)甘菊花(野菊不用)人參(各半兩去)
(蘆)山茱萸肉(一兩)
右為細末每服二錢温酒二錢不拘時候日進三服
四神散治婦人血風眩暈頭痛
菊花當歸(去蘆)旋覆花荆芥穗(各等分)
右為細末每服二錢水一盞葱白三寸茶末一錢煎
至七分通口服良久去枕仰臥少時
斗門方治血風頭旋或不知人事用喝起草嫩心陰
乾為末酒服二錢其功甚效即前蒼耳散
治頭旋如天動地轉名曰心眩膽礬一兩細研用麪餅
劑一箇拌勻勒如骰子大瓦上焙乾每服一骰為末
燈心竹茹煎湯調下此去痰之法當審而用之
頭痛
薛東垣云足太陽頭痛脈浮緊惡風寒川芎羌活獨活
麻黃為主手少陽經頭痛脈弦細往來寒熱柴胡為主
足陽明頭痛身熱目疼鼻乾惡寒發熱脈浮緩而長升
麻湯(升麻葛根)或石膏白芷為主手太隂頭痛有痰體重或
腹痛為痰癖脈沈緩蒼术半夏南星為主足少陰經頭
痛足寒氣逆為寒厥脈沈細麻黃附子細辛湯(傷寒太陽)為
主足厥陰頭項痛或吐涎沫厥冷脈浮緩吳茱萸湯(傷寒)
(吐)主之諸血虛頭痛當歸川芎為主諸氣虛頭痛人參
黃芪為主氣血俱虛頭痛調中益氣湯(雜病勞倦)少加川芎
蔓荆細辛痰厥頭痛半夏白术天麻湯(雜病眩暈)厥逆頭痛
羌活附子湯(雜病頭痛)如濕氣在頭者以苦吐之不可執方
而治若脈雜亂而病見不一且補胃為主一婦人因
勞耳鳴頭痛體倦用補中益氣加麥門五味而痊三年
後得子因飲食勞倦前證益甚月經不調晡熱内熱自
汗盜汗用六味地黃丸補中益氣湯頓愈經云頭痛耳
鳴九竅不利腸胃之所生也故脾胃一虛耳目九竅皆
為之病一婦人兩眉稜痛後及太陽面青善怒此肝
經風熱之證用選竒湯(雜病頭痛)合逍遙散(調經)加山梔天麻
黃芪半夏黃芩而愈此證失治多致傷目或兩耳出膿
則危矣
旋覆花湯許叔微云婦人患頭風者十居其半每發
必掉眩如在車船上蓋因血虛肝有風邪襲之爾予
嘗處旋覆花湯此方修合服之比他藥甚效
川芎當歸(去蘆)羌活(去蘆)旋覆花細辛(去苗)蔓荆子
防風(去蘆)石膏&KR2208;本(去蘆)荆芥穗半夏麴乾地
黃甘草(炙各本兩)
右㕮咀每服五錢水一盞半生薑五片煎至七分去
滓温服日進二服
七生丸治男子婦人八般頭風及一切頭痛痰厥氣
厥飲厥傷寒傷風頭痛不可忍者並皆治之
川烏頭草烏頭天南星(三味並生去皮)半夏(冷水洗去滑)
川芎白芷石膏(並生用各等分)
右為細末研韭菜自然汁丸如梧桐子大每服七丸
加至十丸嚼生葱茶送下食後日進二服(陳嘗治鄭安人頭痛)
(如破諸藥無效加北細辛等分全蝎減半為丸服二十粒即愈)
藥隱老人云若頭痛連齒時發時止連年不已此由風
寒中于骨髓留而不去腦為髓海故頭痛齒亦痛謂之
厥逆頭痛宜白附子散灸曲鬢穴此宂在耳上將耳掩
前正尖上可灸七壯左痛灸左右痛灸右
白附子散
白附子(炮一兩)烏頭(炮去皮臍)天南星(炮)麻黃(不去根節各半兩)
乾薑(炮)辰砂(研各二錢半)全蝎(炒五枚)麝香(另研一字)
右為細末每服一錢温酒調下不拘時候
治頭風痛不可忍
硝石人中白腦子(各等分)
右研令極細每用一字搐入鼻中
川芎茶調散治諸風上攻頭目昏重偏正頭痛
薄荷(八兩)川芎荆芥(各四兩)羌活白芷防風
甘草(炙各二兩)細辛(一兩)
右為末每服二錢食後茶清調下
如聖餅子(和劑)治男婦氣厥上盛下虛痰飲風寒伏留陽
經偏正頭疼痛連腦顛吐逆惡心目瞑耳聾常服清
頭目消風化痰暖胃
防風生半夏天麻(各半兩)天南星(洗)川烏(去皮尖)
乾薑(各一兩)川芎甘草(炙各二兩)
為細末湯浸蒸餅和丸芡實大捻作餅子日乾每服
五餅同荆芥穗三五莖細嚼茶酒湯任下無時
若頭痛筋攣骨重少氣噦噫腹滿時驚不嗜臥欬嗽煩
冤其脈舉之則弦按之石堅由腎氣不足而内著其氣
逆而上行謂之腎厥頭痛宜玉真丸與硫黃丸
玉真丸
硫黃(研三兩)硝石(二分研)石膏(煅研)半夏(湯洗為末各一兩)
右研令停勻生薑自然汁打糊丸如梧子大生薑湯
下三十丸一方無半夏有天南星
硫黃丸治頭痛不可忍或頭風年深暴患無所不治
服此除根
硝石(一兩)硫黃(二兩)
右研令極細滴水丸如指頭大空心蠟茶清嚼下一
丸百一方云中暑者以冰水服之下咽即洒然治傷
冷以艾湯下
裕陵傳王荆公偏頭疼方云是禁中秘方用生蘆菔汁
蜆殼仰臥注鼻中左痛注左右痛注右或兩鼻皆注亦
可數十年患皆一注而愈
心痛
大夫婦人血氣心痛者由臟腑虛血氣不調風冷邪氣
乘于心也其痛發有死者有不死者成證者心為諸臟
之主而主于神其正經不可傷傷之而痛者名為真心
痛朝發夕死夕發旦死心之支别絡為風冷所乘而痛
者故痛發乍輕乍甚而成證者也薛前證若寒邪所
傷温散之飲食停滯消導之肝火妄動辛平之脾氣鬱
結和解之仍與後六證方藥同用一婦人久患心痛
飲食少思諸藥到口即吐予以為脾土虛弱用白术一
味同黃土炒去土每服一兩以米泔煎濃徐服少許數
日後自能大飲用三斤餘而安上舍陳履學長子室
素怯弱産後患疥瘡年餘不愈因執喪旬月每欲眩仆
一日感氣忽患心脾高腫作疼手不可按而嘔吐不止
六脈微細或見其形實誤認諸痛不可補氣乃用青皮
木香五味吳茱萸等藥而愈繼復患瘧且墮胎又投理
氣行血之藥病雖去元氣轉脱再投參芪補劑不應矣
六脈如絲欲絶迎予至診之曰形雖實而脈虛極反用
理氣之劑損其真氣故也連投參芪歸术附子薑桂二
劑間用八味丸五日寢食漸甘六脈全復此證若心脾
疼痛時即服此等藥瘧亦不作矣
大烏藥散治婦人血氣攻心痛發歇不定
烏藥莪荗桂心當桂(炒)桃仁青皮木
香(各等分)
為末每服二錢熱酒調下
阿魏丸治婦人血氣攻心疼痛及一切積冷氣
當歸桂心青皮附子(炮)阿魏(麪裹煨以麪熟為度)白
术川芎(各一兩)吳茱萸(炮)木香乾薑(各三分)檳榔
肉豆蔲(煨)延胡索莪荗(各一兩)硃砂(細研半兩)
右為末先以醋一升煎阿魏成膏和藥末搗三百杵
丸如梧桐子大每服二拾丸食前熱酒下
鷄舌香散治男子婦人九種心痛一切冷氣
良薑(剉細麻油炒)桂心赤芍藥(各等分)
右為細末每服二錢水一盞入鹽木瓜三片同煎七
分温服鹽湯點亦可血氣疝瘕痛用熟醋湯調下忌
生冷
應痛散治心脾痛不可忍者婦人脾血氣作心脾痛
尤效前方同只無桂心用醋煎醋湯點亦可乙丑
年春初次女年十五經脈未行初一日心痛如刺吐
飲不止脈沈緩弦細以蘇合香丸神保丸沈香丸理
中丸訶子散七氣湯皆無效余思之此證非蟲即飲
作疾非局方九痛丸則不可遂合與服一二丸即愈矣
陳氏二神丸治婦人血氣不和作痛不止及下血無
時月水不調
真蒲黃(炒)蓽撥(鹽炒)
右等分為細末煉蜜丸如梧子大每服三十丸空心
温酒下如不能飲米飲吞下兩服即止
陳日華抽刀散治婦人血風血氣等疾武興戎司機
宜侯愷云見一道人用此方療病不一而足遂以為
獻真是竒妙
五靈脂(炒一兩)莪荗桂心芸薹子(炒各半兩)
右為末每服二大錢酒半盞水半盞煎至八分疾作
熱服
失笑散(見産後心痛)
訶子散(見霍亂)亦妙
靈苑方治婦人卒血氣心痛只用生五靈脂為細末
每服一錢酒一盞煎沸熱服
局方四七湯加良薑又沈香降氣湯分心氣飲皆治心
痛良(三方並見雜病諸氣)
心腹痛
大婦人血氣心腹疼痛由臟腑虛弱風邪乘于其間與
真氣相擊而痛其痛隨氣上下或上衝于心或下攻于
腹故云血氣攻心腹痛也薛前證若氣滯血瘀用没
藥散勞傷元氣用補中益氣湯(雜病傷勞倦)肝脾鬱結用四
七湯(雜病氣)怒動肝火用小柴胡湯(熱入血室)肝脾血虛用四
物湯(通治)脾肺氣虛用四君子湯(雜病虛勞)中氣虛弱用補中
益氣湯氣血俱虛用八珍湯(即雜病虛勞八物湯)一婦人每怒
心腹作痛久而不愈此肝火傷脾氣也用炒山梔一兩
生薑五片煎服而痛止更以二陳加山梔桔梗乃不再
發一婦人懷抱鬱結不時心腹作痛諸藥不應用歸
脾湯(雜病健忘)倍加炒山梔而愈陳湖陸小村母久患心
腹疼痛每作必胷滿嘔吐手足俱冷面赤唇麻咽乾舌
燥寒熱不時月餘竟夕不安其脈洪大衆以痰火治之
屢止屢作迨乙巳春發頻而甚仍用前藥反劇此寒涼
損真之故内真寒而外假熱也且脈息洪弦而有怪狀
乃脾氣虧損肝木乘之而然當温補胃氣遂用補中益
氣湯加半夏茯苓吳茱萸木香一服熟寐徹曉洪脈頓
斂怪脈頓除諸證釋然
三神丸治室女血氣復中刺痛痛引心端經行澀少
或月水不調以致疼痛
橘皮(二兩焙)當歸(酒浸炒)延胡索(醋煮各一兩)
右為細末煉蜜和丸如梧桐子大每服五十丸空心
温酒送下
没藥散治一切血氣臍腹撮痛及産後惡露不下皃
枕塊痛
没藥血竭桂心延胡索當歸蒲黃
紅花乾漆(炒烟盡)木香芍藥(各等分)
右為細末每服二錢食前温酒調下
大延胡索散治婦人血氣攻心腹疼痛
延胡索當歸川芎桂心(各七錢半)木香枳殼
赤芍藥桃仁(各半兩)熟地黃(一兩)
右㕮咀每服三錢水一盞薑三片煎至七分去滓熱
服
琥珀散治婦人血氣攻心腹煩躁悶亂疼痛不止
琥珀(另研)没藥(另研)當歸(炒)赤芍藥牡丹皮延胡
索蒲黃莪荗桂心(各等分)
右為末每服一錢温酒調下
瑞金散治婦人血氣撮痛月經不行預先嘔吐疼痛
延胡索牡丹皮紅花(各一錢)片薑黃(二錢半)赤芍
藥莪荗川芎當歸(各一錢半)官桂(半錢)
作一服水一鍾酒一鍾同煎至一鍾食前服
牡丹散治婦人久虛羸瘦血塊走注心腹疼痛不思
飲食
牡丹皮延胡索官桂(各一錢)京三稜當歸(各一)
(錢半)莪荗赤芍藥牛膝(各二錢)
右煎服法同前
八僊散治血氣心腹㽲痛立驗
當歸厚朴芍藥枳殼(製)人參(各四分)甘草
茯苓(各五分)肉豆蔲(二分)
右為末水二升煮取八合空心分三服
又八僊散(靈苑)治證同前
棕櫚(二兩)當歸(一兩並剉碎一處燒成炭細研)麝香(一錢細研)
右同研令停每服一錢温酒調下
延胡索湯治婦人室女七情所感血與氣併心腹疼
痛或連腰脇甚作搐搦一切血氣經候不調並宜服
之
延胡索蒲黃赤芍藥片薑黃當歸(去蘆各一)
(錢半)乳香木香(不見火)官桂(不見火)没藥(各一錢)甘草(半錢)
右作一服水二鍾生薑三片煎至一鍾食前服
大效琥珀散(靈苑)治婦人心胸迷悶腹臟掐撮疼痛氣急
氣閉月信不調等疾
烏藥莪荗(各二兩)當歸(一兩)
右並生為細末温酒調二錢服服後以食壓之忌生
冷油膩等物如是産後諸疾炒生薑酒調下
治血氣不調臍下痛
桑耳菴䕡子桂心土瓜根川芎(各四分)甘
草(二分)牛膝赤茯苓(各五分)大黃白芍藥(各六分)乾
地黃(八分)
右為末煉蜜丸如梧桐子大醋湯吞下二十丸
蠲痛散治婦人血氣刺痛
荔枝核(燒存性半兩)香附子(去毛炒一兩)
右為細末鹽湯米飲調下二錢不拘時候
没藥散治婦人血氣疼痛不可忍者(出博濟方)
紅花没藥(研)延胡索(炒)當歸(各等分)
右為末每服二錢童便半盞酒半盞同煎至六分熱
服燒赤秤錘淬過調服亦可常服只用温酒
菖蒲丸治婦人脾血積氣及心脾疼
菖蒲(九節者六兩)吳茱萸(炮)香附子(炒去毛各四兩)
右三味並剉細以釅醋五升煮乾為度焙乾研細末
以好神麯打糊為丸如梧桐子大空心食前以淡薑
湯吞下四五十丸日三服橘皮湯下亦可
手拈散治血氣心腹疼痛
草果延胡索五靈脂没藥(各等分)
為末每二錢温酒調服
木香枳术丸破滯氣消飲食開胃進食消化痰涎
木香枳實(炒各一兩)白术(二兩)
右每服五錢薑棗水煎服
木香化滯湯治脾胃虛弱飲食停滯腹脹作痛或心
下痞滿不思飲食若憂怒飲食而致者尤宜用之
木香紅花(各三錢)橘皮當歸尾枳實(炒各二錢)柴
胡(四錢)草豆蔲甘草(炙各半兩)半夏(一兩)
右每服三五錢薑水煎服
小腹痛
大婦人小腹疼痛者此由胞絡之間夙有風冷摶于血
氣停結小腹因風虛發動與血相擊故痛也薛前證
若氣寒血結用威靈仙散氣滯血凝用當歸散肝經血
虛用四物湯(通治)加參术柴胡肝經濕熱用龍膽瀉肝湯
(雜病淋)肝脾氣虛用六君子湯(雜病虛勞)加柴胡芍藥肝脾虛
寒用六君子加柴胡肉桂若兼嘔吐加木香四肢逆冷
再加炮薑通府張孟威云其妹小腹痛服附子理中
湯附子服過八十餘枚此乃沈寒痼冷之甚不多有者
大威靈散治婦人久冷氣滯血刺小腹疼痛
威靈仙(一兩)當歸没藥木香桂心(各半兩)
右為細末無時熱酒調下一錢服忌茶
當歸散治婦人久積血氣㽲刺小腹疼痛四肢無力
不能飲食
當歸(炒)赤芍藥劉寄奴没藥枳殼延胡
索(各等分)
右為細末熱酒調下一錢無時候
追氣丸(靈苑)治婦人血刺小腹痛不可忍
芸薹子(微炒)桂心(各一兩)良薑(半兩)
為細末醋糊丸如梧桐子大每服五丸不拘時淡醋
湯下常服補血虛破氣塊甚有效
石灰散治婦人血氣痛不可忍者(陳五婆方)
右取猪貼脊血半盞于湯上煖用杖子攪停後用石
灰于火上燒令黃為末羅過灰一錢同血攪停放温
服立愈
予嘗用紫金皮為細末醋糊丸如櫻桃大又治婦人血
氣小腹疼痛以温酒磨下一丸及有心腹痛者亦良
吳茱萸湯治婦人素虛又為風冷乘氣停滯腹脇刺
痛
吳茱萸(湯洗)當歸(去蘆各二錢)桔梗(去蘆)細辛(去苗)防風(去蘆)乾
薑(炮各一錢)熟地黃(二錢半)甘草(炙半錢)
右作一服水二鍾煎至一鍾空心服
椒紅丸治婦人血氣不調臟腑積冷臍腹㽲痛肌體
日瘦
椒紅沈香當歸(去蘆)訶棃勒(煨去核)蓬术附子
(炮去皮臍)白术(各一兩)肉豆蔲良薑丁香(各半兩)麝香
(另研二錢半)
右為細末煉蜜和丸如梧桐子大每服三十丸空心
用温酒送下
大腹皮飲治婦人血癖單腹痛
大腹皮防已木通桑白皮厚朴瓜蔞
黃芪陳皮枳殼(麩炒)大黃(蒸各一錢)青皮(一錢半)五味
子(半錢)
右作一服水二鍾煎至一鍾入酒半盞再煎一二分
温服
項筋強痛
陳良甫云婦人項筋拘攣強痛每得此疾療之似易而
實難然方册中所載亦少縱有言之議論亦略以予考
之然既有是疾必有是方何古人言此疾證尚且略又
無的然之論詳之必是挾諸疾而生所以絶無專門予
因暇日摭古名方以備檢閱然自明學識淺鄙未必全
備博學之士見其遺缺尚冀補而完之夫頸項之處
乃屬足太陽膀胱之經又許太學云是足少陰腎之經
蓋腎與膀胱為表裏故也以感外邪論之則有太陽經
先因感風又感寒濕致令外證發熱惡寒與傷寒相似
頸項強急腰身反張如中風狀瘈瘲口噤其身體几几
古人以強直為痙其脈沈遲弦細新産血虚多汗出喜
中風亦有此證詳見産後中風兹不贅錄又有挫枕
轉項不得者與三五七散追風散仍與急風散搽項上
若因被風吹頭目昏眩太陽并腦俱痛項背筋脈拘
急可與蝎附散都梁丸許太學治項筋強痛不可轉
側以木瓜煎薛前證若因肝木自旺用瀉青丸(頭痛)精
血不足六味丸(雜病虛勞)風熱淫肝加味逍遙散(調經)怒動肝
火加味小柴胡湯(熱入血室)肝經血虛加味四物湯(即四物加柴胡)
(丹皮山梔)腎不能生肝六味丸膀胱氣滯羌活勝濕湯(雜病腰痛)
大抵肝火旺則肝血虛而筋燥頸項強急或腰背反張
或四肢攣拳或頸項等處結核一婦人耳内或耳後
項側作痛寒熱口苦月經不調此肝膽經火兼傷脾胃
用四君加柴胡升麻黃芪芍藥而愈後因勞役怒氣嘔
吐脇脹用六君子湯加山梔柴胡而安一婦人因怒
寒熱作渴左目緊小頭頸動掉四肢抽搐遍身疼痛此
血虛肝熱則生風也用加味逍遙加釣藤鈎數劑諸證
漸愈又用八珍而痊
追風散治年深日近偏正頭疼又治肝臟久虛血氣
衰弱風毒之氣上攻頭痛頭眩目暈心忪煩熱百節
痠疼腦昏目痛鼻塞聲重項背拘急皮膚瘙癢面上
遊風狀若蟲行及一切頭風兼燎婦人血風攻注頭
目昏痛皆治之
川烏(炮去尖皮臍)防風(去蘆)石膏(煅)川芎甘草(炙)荆芥
穗白殭蠶(炒去絲各一兩)天南星(炮)羌活天麻地
龍白附子(炮)全蝎(去尾針)白芷(各半兩)草烏頭(炮去皮臍)
(尖)没藥(研)乳香(研)雄黃(研各二錢半)
右為細末每服半錢入好茶少許同調食後及臨臥
服常服清頭目利咽膈消風化痰
急風散
草烏頭(三兩一半燒存性于酒内蘸令冷餘一半生用)丹砂(另研一兩水飛)黑豆
(二錢五分同草烏一處為末)麝香(另研二錢半)
右為細末入研藥勻停酒調塗痛處
蝎附散治一切風邪頭痛夾腦風痰涎壅盛嘔逆惡
心口吐清水暗風旋暈眼見黑花牙關緊急口眼喎
邪面目瞤動頭項拘急肩背引疼耳癢目昏四肢麻
木及沐浴出暴感風邪頭目昏痛兩太陽疼遠年頭
風服諸藥無效並皆治之
全蝎(炮)雄黃(水飛)硃砂(各一錢半水飛)附子(炮去皮臍)川烏頭(炮去)
(皮臍)麻黃(去節)天南星(薑製)防風(去蘆)白殭蠶(炒各三兩)藁本(去蘆)
(土)白芷(各半兩)
右為細末每服半錢葱茶調下食後孕婦不可服
京城之醫用此藥兼嚼如聖餅子治眼羞明多淚見
物不明有效一方用白附子蝎稍
木瓜煎
宣州木瓜(二枚切頂作蓋刳去瓤)没藥(二兩另研)乳香(二錢半另研)
右二味入木瓜中用蓋子合了竹簽定之飯上蒸三
四次爛研成膏子每服三匙生地黃汁半盞無灰好
酒二盞調和服之有人患此病自午後發黃昏時
定予曰此患必先從足起經言十二經絡各有筋惟
足下少陰之筋自足至頭大抵筋者肝之合也日中
至黃昏天之陽陽中之陰也又曰陽中之陰肺也自
離至兌陰旺陽弱之時故靈寶秘法云離至乾腎氣
絶而肝氣弱肝腎二臟受陰氣故發于是時予授此
方三服而愈
兩脇脹痛
大夫婦人兩脇脹痛者由臟腑虛弱氣血不調風冷之
氣客于腸胃傷于胞絡之間與血氣相搏壅塞不宣邪
正交爭衝擊故令兩脇脹痛也薛東垣先生云胸脇
作痛口苦舌乾寒熱往來發嘔發吐四肢滿悶淋溲便
難腹中急痛此肝木之妄行也竊謂前證若暴怒傷血
用小柴胡芎歸山梔氣虛用四物參术柴梔若久怒傷
氣用六君芎歸山梔若氣血俱虛用六味地黃丸若經
行腹痛寒熱晡熱或月經不調發熱痰咳少食嗜臥體
痛用八珍柴胡丹皮若脇脹發熱口渴唾痰或小便淋
瀝頸項結核或盜汗便血諸血失音用六味丸若兩脇
作脹視物不明或筋脈拘急面色青小腹痛或小便不
調用補肝散若㮣用香燥之劑反傷清和之氣則血無
所生諸證作焉丹溪先生云右脇痛用推氣散小龍薈
丸當歸龍薈丸控涎丹抑青丸十棗湯皆病氣元氣俱
實之劑用者審之一婦人性急吐血發熱兩脇脹痛
日晡益甚此怒氣傷肝氣血俱虛也朝用逍遙散倍加
炒黑山梔黃蘖貝母桔梗麥門冬夕以歸脾湯送地黃
丸而愈一孀婦内熱晡熱肢體痠麻不時吐痰或用
清氣化痰藥喉間不利白帶腹脹用行氣散血藥胸痛
不利肢體時麻此鬱怒傷肝脾而藥益甚也予則朝用
歸脾湯以解脾鬱生脾氣夕用加味逍遙散以清肝火
生肝血百餘劑而愈後因怒飲食日少肢體時麻此乃
肝火侮土用補中益氣加山梔茯苓半夏而痊又飲食
失調兼有怒氣肢體麻甚月經如注脈浮洪而數此脾
受肝傷不能吐血而致崩肝氣虧損陰血而脈大繼用
六君加芎歸炮薑而血崩止又用補中益氣加炮薑茯
苓半夏而元氣復更用歸脾湯逍遙散而理而康
靈寶散治婦人血氣攻刺痛引兩脇
丁香木香乳香延胡索當歸白芍藥
(各等分)
右為細末每服二錢食前温酒調下
草豆蔲散治婦人脾胃虛氣攻兩脇脹痛
草豆蔲訶子肉(各一兩)桂心苦梗厚朴(各三分)
甘草(一分)川芎當歸乾薑檳榔(各半兩)
右為粗末每服四錢水一盞煎七分去滓食前熱服
菴䕡子散治婦人臟腑虛冷宿冷氣攻兩脇脹痛坐
臥不安
菴䕡子延胡索桃仁琥珀當歸桂心
(各一兩)赤芍藥木香没藥(各半兩)
右為末每服二錢温酒調下
人參紫金丸治婦人榮衛不和心腹刺痛胸膈脹滿
不進飲食
紫金皮蒼术石菖蒲(各一兩)香附子(二兩)人參(半兩)
木香(三錢)
右為末米糊丸如梧子大食後薑湯吞下三十丸
氣針丸治久積風壅疎利氣滯空胸膈止刺痛
木香青皮(去白)大黃(炮)檳榔(各一兩)黑牽牛(二兩半生半炒)
右為末煉蜜丸如梧子大温水下三十丸鄧安人
年五十忽然氣痛投神保丸愈不一二日再痛再服
神保丸六七十粒大腑不通其疾轉甚亦有要用沈
香木香薑桂芍藥而未敢投痛甚則築心築背築之
兩脇似有兩柴十字插定心脇呌聲徹天召予診之
六脈沈伏乍來乍去衆問何如予曰夫九痛之脈亦
可準也但以證辨用藥觀其人質肥偉問其大腑數
日不通余曰實痛也其不必脹但以人按之痛甚手
不可向邇此大實也經云大滿大實者可下之用氣
針丸五六百粒是晚愈
又己未在金陵有家提幹巽内人病心脇脹痛衆醫
投木香沈香檳榔大腹芍藥薑桂之類益甚召予診
之六脈弦緊而和不似病脈但診之時兩手如火以
此知其實痛也衆問如何治療僕曰大凡心腹刺痛
不可便作虛冷治之有二醫答曰非冷即何熱即生
風冷生氣是也予曰不然難經云虛則痒實則痛又
仲景云腹痛者桂枝加芍藥湯痛甚者桂枝加大黃
湯提幹曰荆布素弱予曰有可辨處遇痛時使一婢
按之若痛止是虛寒證也按之轉甚手不可近此實
痛也即令婢按之手不可近呌呼異常予曰此實熱
無可疑者當用大柴胡湯治之衆不從予責狀而投
之八服愈
論脇肋痛服木通散(亦可治男子)
心下脇肋少腹疼痛皆素有積寒而温暖湯散亦可主
治甚者以温藥下之心下與小腹痛諸書並有效方而
脇肋下痛鮮獲治法
木通散治脇肋苦痛因致攻心下脇肋并少腹牽引
痛者皆主之
木通(去皮節)青皮(去白)川楝子(去皮核各一兩兩以上三味用巴豆半炒黃)
(去巴豆不用)蘿蔔子(炒)舶上蘹香(一兩炒)莪荗木香
滑石(各半兩)
右為細末煎葱白酒調三錢一服愈甚者不過再服
三腕散治中焦虛痞兩脇氣痛面目手足浮腫大便
秘澀兼治脚氣
大腹皮紫蘇沈香乾木瓜獨活(各一兩)白
术川芎木香甘草陳皮檳榔(各三分)
右㕮咀每服三錢水一盞煎至七分去滓空心熱服
日中再服
戊午秋在京城有一婦人中焦虛痞腹膨脹痛大便
秘結六脈虛弱諸醫服藥無效予投此藥不終劑而
愈
補遺局方青木香丸沈香降氣湯小烏沈湯四磨湯皆
可用
左金丸(一名四金丸)治肝火胸脇脹痛或發寒熱或頭目
作痛或大便不實或小便淋秘或小腹疼痛及一切
肝火之證
黃連(炒陸兩)吳茱萸(一兩湯煮片時用)
右為末粥丸白米陳皮湯下
當歸龍薈丸治肝經實火胸脇脹痛或大便秘結小
便澀滯凡屬肝經實火皆宜用之
當歸龍膽草(炒焦)梔子仁(炒)黃連(炒)黃芩(炒各一兩)大
黃(炒)蘆薈青黛(各五錢)木香(二錢半)
右為末用神麯糊丸桐子大每服二十丸薑湯下
補肝散治肝腎二經氣血虧損脇脹作痛或脇脹頭
暈寒熱發熱或遍身作痛經候不調
山茱萸肉當歸五味子(炒杵)山藥黃芪(炒)川
芎木瓜(各半兩)熟地黃(自製)白术(炒各一錢)獨活酸棗
仁(炒各四兩)
右為末每服五錢棗水煎服
腰痛
藥隱老人論曰夫腎主于腰女人腎藏繫于胞絡若腎
氣虛弱外感六淫内傷七情皆致腰痛古方亦有五種
之說如風腰痛宜小續命湯加桃仁杜仲煎服脾胃氣
痞及寒濕腰痛宜五積散(雜病中寒)加桃仁如虛損及五種
腰痛服青娥丸(雜病腰痛)神應丸(同上)皆可用也如氣滯腰痛
服如神湯必效薛陳無擇先生云若形體虛羸面色
黧黑腿足痿軟不能行立此失志所為也腹急脇脹目
視䀮䀮宗筋弛縱白淫下注此鬱結所為也肌肉不仁
飲食不化腸胃脹滿閉墜腰脇此憂患所為也皆屬内
若腰冷作痛身重不渴小便自利飲食如故因勞汗出
腰&KR0008;脇痛或墜墮血滯或房勞精竭皆屬不内外因也
竊謂前證失志腎虛熱者六味丸(雜病虛勞)腎虛寒者八味
丸(雜病虛勞)鬱怒傷肝實用龍膽瀉肝湯(雜病淋)虛用六味丸
補肝散(雜病腰痛)憂慮傷脾者歸脾湯(雜病健忘)逍遙散(調經)腎著
者寒則术附湯(雜病傷濕)虛則腎著湯(同上)腰膝痛者寄生湯
養腎散(雜病腰痛)瘀血滯者如神湯舒筋散房勞腰痛者青
娥丸十補丸(見前虛勞)一婦人腰痛三年矣每痛必面青
頭暈目緊余以為肝脾氣虛用補肝散而愈三年後因
勞役患頭痛兼惡心用補中益氣湯(雜病傷勞倦)加茯苓半
夏蔓荆子而愈一婦人苦腰痛數年不愈余用白术
一味大劑服不三月而痊乃胃氣虛閉之證故用白术
也
如神湯治男子婦人氣虛腰痛(一方有杜仲無當歸)
延胡索當歸(去蘆)桂心(等分)
右為細末每服三錢温酒調下甚者不過數服
獨活寄生湯夫腰痛者皆由腎氣虛弱臥冷濕地當
風所得不時速治喜流入脚膝為偏枯冷痺緩弱疼
重或腰痛拘攣脚膝重痺宜急服之
獨活(三兩)桑寄生續斷杜仲(炒去絲)北細辛川
牛膝秦艽茯苓白芍藥桂心川芎
防風人參熟地黃當歸(各二兩)
右㕮咀每服三錢水一盞煎至七分去滓温服空心
氣虛下利除地黃并治新産腹痛不得轉動及腰脚
攣痛痺弱不得屈伸此藥最能除風消血肘後有附
子故無寄生人參當歸粉草近人將治歴節風脚氣
流注亦效
舒筋散治腰痛神效閃挫亦良
延胡索(炒)杜仲(薑汁炒)官桂(去粗皮)羌活芍藥(各等分)
右為末酒調下二錢
又方
橘核炒香研酒去粗下青木香丸
又方
天羅布瓜子仁炒焦擂酒熱服留查炒熱封痛處效
腰脚疼痛
夫腎主于腰脚女人腎臟繫于胞絡若勞傷腎氣虛弱
而風冷客于胞絡邪氣與真氣交爭故令腰脚疼痛也
治當以補元氣為主佐以袪邪之劑薛前證若真陽
衰敗寒邪乘襲手足俱冷頭痛惡寒或嘔吐腹痛等證
宜用五積散(雜症中寒)若元氣虛弱渴熱所傷兩脛腫痛寒
熱身疼或嘔吐不食等證宜用檳蘇敗毒散(雜病傷濕)若脾
胃虛弱元氣下陷寒熱嘔吐發熱疼痛喘渴體倦等證
宜用補中益氣湯(雜病傷勞倦)若足三陰精血虧損陰火内
動内熱晡熱作渴痰甚小便頻數等證宜用六味地黃
丸(雜病虛勞)若足三陰陽氣虛敗惡寒發熱手足俱冷吐痰
不食二便滑數等證宜用八味地黃丸(雜病虛勞)一婦人
先腰胯作痛後兩腿亦痛余以為足三陰虛寒外邪所
所用小續命湯及獨活寄生湯或作或止所用飲食極
熱腹中方快余曰邪氣去而元氣虛寒也診其脈果沈
細用養腎散(本條)漸愈又用十補丸(虛勞)而痊一婦人所
患同前但發熱作渴喜冷飲食脈洪數按之遲澀余以
為血虛有熱用羚羊角散(身體痛)去檳榔加白术茯苓數
劑更用加味逍遙散(結核)而瘥一婦人患前證時或腿
膝作痛脈浮數按之遲緩此元氣虛而風濕所乘用獨
活寄生湯頓愈又用八珍湯而安一婦人因怒患前
證寒熱往來口苦不食晡熱内熱余以為肝火血虛先
用小柴胡湯加山梔頓愈又用加味逍遙散而瘳一
婦人患前證寒熱頭痛殊類傷寒此寒邪之證用檳蘇
敗毒散而安又用補中益氣調補而愈
虎骨丸治婦人血風攻注腰脚骨節疼痛不可忍
虎脛骨(酥炙)敗龜(酥炙)檳榔牛膝(酒浸各一兩)川大黃(炒)
當歸(去蘆炒)木香桃仁(浸炒)海桐皮(各七錢半)防風(去蘆叉)
附子(炮去皮臍)赤芍藥桂心血竭没藥(另研)地龍
(去土炒各半兩)
右為細末煉蜜和搗三五百下丸如梧桐子大每服
三十丸空心食前温酒下日二服
仙靈脾散治婦人血風攻注腰脚疼痛
仙靈脾桃仁(麩炒)檳榔(各一兩)羌活(去蘆)海桐皮牛
膝(酒浸)當歸(去蘆炒)芎藭骨碎補延胡索桂心
枳殼(去瓤麩炒)木香菴䕡子(各七錢半)蛜&KR0008;(炒半兩)麝香(另研)
(二錢半)
右為細末每服一錢食前用豆淋酒調下日進二服
藁本散治婦人血風流注腰脚疼痛不可忍
藁本(去蘆土一兩半)狗脊天麻骨碎補桂心没
藥(另研)血竭(研)蟬殼(微炒各一兩)虎脛骨(醋炙)敗龜(醋炙)穿山
甲(各二兩醋炙)麝香(半兩另研)
右為細末入麝香拌勻每服二錢生薑豆淋酒調下
空心食前日二服
敗龜散治婦人風毒流注腰脚疼痛行步艱難
敗龜(酥炙)虎脛骨(酥炙各二兩)白殭蠶(炒)薏苡仁當歸
(去蘆)杜仲(剉炒去絲各一兩)地龍(炒去土)桂心乳香(另研各二錢半)
没藥(半兩另研)
右為細末每服二錢食前温薄荷酒調下
骨碎補散治婦人血風氣攻腰脚疼痛腹脇拘急並
宜服之
骨碎補(炒)蓽薢(酒浸)牛膝(酒浸)桃仁(麩炒)海桐皮當歸
(去蘆)桂心檳榔(各一兩)赤芍藥附子(炮去皮臍)川芎(各七)
(錢半)枳殼(半兩去瓤麩炒)
右為㕮咀每服五錢水一大盞半生薑三片棗一枚
煎至一大盞去滓温服
附子散治婦人腰脚積年疼痛不瘥
附子(炮去皮臍)桂心沒藥(另研)葳靈仙乾漆(炒去烟)牛
膝(酒浸各一兩)
右為細末每服二錢温酒調下食前日進二服
養腎散治腎經虛弱風寒所侵以致腰脚疼痛不能
步履
蒼术(一兩)乾蝎(三錢)天麻草烏頭(炮去皮尖)黑附子(炮去皮臍)
(各二錢)
右為末每服一錢酒調服麻痺少時隨愈孕婦勿服
此治風寒傷腎膀胱虛寒之良藥用之得宜殊有神
效
臂痛
大夫婦人臂痛筋脈攣急不得屈伸遇寒則劇由肝虛為
風寒邪氣流于血脈客于經絡搏于筋筋不榮則乾急
而痛其脈緊細宜服柏子仁丸舒筋湯若臂痛不能舉
或左或右時復轉移一臂由中腕伏痰脾氣滯而不行
上與氣相搏四肢皆屬于脾脾氣滯而氣不下上攻于
臂故痛其脈沈細宜茯苓丸控涎丹薛前證若肝血
虛用加味逍遙散中氣虛用補中益氣湯血氣俱虛用
八珍湯風熱血燥用秦艽地黃湯脾腎虛寒用柏子仁
丸脾胃實熱用茯苓丸水不能生木用六味丸逍遙散
怒動肝火用小柴胡加川芎當歸眩暈晡熱用四物柴
梔丹皮晡熱月經不調用加味逍遙散食少體倦無寐
盜汗用加味歸脾湯先太宜人徧身作痛筋骨尤甚
不能屈伸口乾目赤頭眩痰壅胸膈不利小便赤短夜
間殊甚遍身作痒如蟲行此屬肝腎氣虛而熱也用六
味地黃丸料加山梔柴胡而愈
柏子仁丸(指迷)
柏子仁乾地黃(各一兩自製)茯苓枳殼(去穰麩炒)覆盆
子(炒)北五味子(炒)附子(炮)石斛(去根切酒蒸炒)鹿茸(酥炙)酸
棗仁(炒)桂心沈香黃芪(蜜水炙各一兩一方云等分)
右為細末煉蜜為丸如梧桐子大空心酒下三十丸
舒筋湯治臂痛又名五痺湯亦治腰下疾
片子薑黃(四兩)甘草羌活(各一兩)白术海桐皮
當歸赤芍藥(各二兩)
右為粗末每服三錢水一盞半煎七分去滓温服如
腰以下疾空心服腰以上疾食後服
茯苓丸治臂痛不能舉手或左或右時復轉移由伏
痰在内中脘停滯脾氣不行上與氣摶四肢屬脾脾
滯而氣不升故上行攻臂其脈沈細者是也後人謂
此臂痛乃痰證也用以治痰無不效者予嘗以此藥
治人隨服隨愈世所謂痰藥多矣未有立效如茯苓
丸速也
茯苓(一兩)半夏(二兩)枳殼(半兩去穰麩炒)風化朴硝(半兩)
右為末薑汁煮糊丸如梧子大生薑湯下二十丸食
後服
控涎丹凡人忽患胷背手足頸項腰胯隱痛不可忍
連筋骨牽引釣痛坐臥不寧時時走易不定俗醫不
曉謂之走疰便用藥及針灸皆無益又疑是風毒結
聚欲為癰疽亂以藥貼亦非也此乃痰涎伏在心膈
上下變為此疾或令人頭痛不可舉或神意昏倦多
睡或飲食無味痰唾稠粘夜間喉中如鋸聲多流唾
涎手脚重腿冷痺氣脈不通誤認為癱瘓亦非也凡
有此疾但以此藥不過數服即愈
甘遂(去心)大戟(去皮)真白芥子(炒各等分)
右為細末糊丸如梧桐子大臨臥淡薑湯下五七丸
如疾猛再加至十丸
白芥子散治臂痛牽引背胛或輟或作由榮衛循行
失度痰滯經絡或似癱瘓
真白芥子木鼈子(各三兩麩炒)没藥(另研)桂心木香
(各半兩)
右為末每服一錢温酒下愚按前三方脾氣虛弱
者必佐以六君子湯中氣虛弱者必佐以補中益氣
湯氣血虛者必佐以八珍湯脾氣鬱滯者必佐以歸
脾湯肝經怒氣者必佐以逍遙散若專用前方治之
胃氣益虛病氣益甚不可不謹
流氣飲治七情氣滯胸脇悶痞咽喉不利嘔喘面青
二便不調或氣攻肩背脇肋作痛或脚氣喘急腹脹
便閉元氣充實者宜用此藥慎之
紫蘇葉黃芪(炒)青皮(去白)當歸半夏(薑製)烏藥
芍藥(炒)茯苓桔梗防風(各五錢)川芎陳皮(各七)
(錢五分)枳實(麩炒)木香(各二錢五分)甘草(炙一兩二錢半)大腹子(薑製)
(一兩)
右每服半兩薑棗水煎服
四物湯治血滯中風血虛手足不遂如臂痛加紅花
煎
交加散加木瓜牛膝治冷痺肩臂作痛即人參敗毒和
五積散
烏藥順氣散加羌活木瓜治外邪氣滯筋骨作痛或痰
氣不利(方見雜病中氣)
秦艽地黃湯治肝膽經風熱血燥肩臂疼痛或筋脈
引急或時牽痛其内證發熱或寒熱晡熱月經不調
或肢體酸痛等證
秦艽熟地黃(自製)當歸(各一錢)川芎芍藥牡丹
皮白术茯苓(各一錢五分)釣藤鈎(一錢)柴胡甘草
(炙各三分)
右水煎服
脚氣
陳臨川云凡頭痛身熱肢節痛大便秘或嘔逆而脚屈
弱者脚氣也輕者可與香蘇散加木瓜檳榔生薑煎服
然後隨證治之要知有脚氣之人先從脚起或先緩弱疼
痺或行起忽倒或兩脛腫滿或脚膝枯細或心中忪悸
或小腹不仁皮頑不知疼痛或舉體轉筋或見食嘔逆
惡聞食氣或胸滿氣急或遍體酸痛皆脚氣之候黃帝
所謂緩風濕痺是也頑弱為緩風疼痛為濕痺寒中三
陽所患必冷小續命湯主之(煎成入生薑自然汁最妙)暑中三陰所
患必熱小續命湯去附子減桂一半主之大煩躁者紫
雪最良若無紫雪以自合薄荷煎冷水調服極妙大便
秘者脾約丸麻仁丸三和散主之仍針灸為佳服補藥
與湯淋洗皆醫家之大禁也夫婦人脚氣與丈夫不
同男子則腎臟虛弱為風濕所乘女子以胞絡氣虛為
風毒所摶是以胞絡屬于腎也腎主于腰脚又肝脾腎
三臟經絡起于足十趾若臟腑虛損則風邪先客于脚
從下而上動于氣故名脚氣也此皆由體虛或當風取
涼或久坐卑濕或産後勞損或恚怒悲傷肝則心氣不
足致月候不通因其虛傷風毒傳入筋骨則令皮膚不
仁筋骨疼痛肢體不隨筋脈拘攣或時冷疼或發腫滿
或兩脚痺弱或舉體轉筋目眩心煩見食嘔吐精神昏
憒肢節煩疼小便赤黃大便秘澀如此證候其婦人脚
氣療之與丈夫不同以其氣血不調胎妊産損傷之是
以療寡婦及尼與妻妾殊别即其義也薛嚴用和先
生云前證初患不覺因他病乃發先從脚起或緩弱痺
痛不能行履或兩脛腫滿或足膝細小或心中怔忡或
小腹不仁或舉體轉筋或見食作嘔或胸滿氣急遍體
酸痛其脈浮而弦者因于風濡而弱者因于濕洪而數
者因于熱遲而濇者因于寒男子由于腎氣虧損女子
血海虛弱七情所致竊謂前證若足三陰虛弱用還少
丹(雜病虛勞)若脾氣虛寒用八味丸(雜病虛勞)若飲食停滯臀腿
痠脹浮腫作痛此脾氣下陷用六君子(雜病虛勞)少加柴胡
升麻不應須用八味丸若發熱口渴月經不調兩腿無
力此足三陰血虛火燥用六味八味二丸兼服前證西
方之人多患之因素食乳酪脾胃壅滯脛足腫滿至于
南方亦有因膏粱厚味濕熱下注而患者故古人謂之
壅疾所用之方多疎通發散之劑然感于房勞過度虧
損三陰治法又當以固本為主故六物附子為元氣虛
弱寒邪内侵之聖藥
大腹皮散治婦人風毒脚氣肢節煩疼心神昏悶並
宜服之
大腹皮桑白皮木通(去皮)羌活(去蘆)赤芍藥荆
芥獨活(去蘆)青橘皮(去白)乾木瓜(各一兩)枳殼(去瓤麩炒)紫
蘇葉(各二兩)
右㕮咀每服八錢水一中盞半生薑五片蔥白七寸
煎至一大盞去滓食前温服
紫蘇飲治婦人風毒脚氣心腹痞塞痰飲停積不思
飲食脚重虛腫
紫蘇葉木通(去皮)茴香桑根白皮(各一兩)獨活(去蘆)
羌活(去蘆)乾木瓜青橘皮(去白)甘草(炙各半兩)大腹皮(半兩)
枳殼(去瓤麩炒二兩)荆芥(半兩)
右㕮咀每服八錢水一大盞半生薑五片連鬚葱白
一莖煎至一大盞去滓温服不拘時日進二服
四白散治男子婦人血虛發熱夜多盜汗不進飲食
四肢羸瘦筋脈拘攣脚痛不能行立
黃芪(去蘆)厚朴(薑製)益智仁陳皮(去白)藿香白扁豆
白术(去蘆各一兩)白茯苓(去皮)白豆蔲仁人參(去蘆)甘草
(炙)天台烏藥(各半兩)芍藥(一兩半)檀香沈香(各二錢半)
右為細末每服三錢水一盞生薑三片棗子一枚煎
至七分和渣温服日進二服諸證減退只有脚攣痛
不能行服蒼术丸治之
蒼术丸大治乾濕脚氣筋脈拘攣疼痛不能行履兼
補下部
乳香(另研)没藥(各二錢另研)川牛膝(酒浸)青鹽(各半兩研)熟艾(四錢)
(米糨過研末)全蝎(一錢炒研)川烏頭(三錢炮去皮臍)
右件為細末入研藥令勻用大木瓜一枚切一頭留
作蓋去穰入上件藥于木瓜内將蓋簽定安于黑豆
中蒸令極爛取出去皮連藥研成膏却入生蒼术末
不以多少拌令得所丸如梧桐子大每服五十丸空
心用木瓜湯下或温鹽酒亦得日進三服忌血與葱
論並詳雜病本門
癮疹瘙痒
大夫婦人體虛為風邪氣客于皮膚復傷風寒所以即
發風瘙癮疹若赤疹者由寒濕客于肌中極熱熱結則
成赤疹也得大熱則發取冷則瘥也白疹者由風氣客
于肌中客熱與風相摶則成白疹也得天陰雨寒則發
出風傷亦發得晴煖則減著衣煖亦瘥脈浮而洪浮即
為風洪則為氣風氣相搏則生癮疹身體瘙痒凡人汗
出不可當風露臥及浴後出早使人身振寒熱以生風
疹也藥隱老人云治婦人遍身時發瘙痒或赤腫癮
疹五心煩熱血風攻疰與人參荆芥散(虛勞血風)消風散(雜病)
(頭痛)四物湯(通治)加荆芥或人參當歸散或逍遙散兼服導
赤丸如不通者食後服皂角丸氣虛老人不可久服如
服皂角丸不退者此凝滯熱甚者宜先服青木香丸三
兩服以開氣道服蒺藜散立效薛前證有身發疙瘩
或如丹毒痒痛不常或膿水淋漓發熱煩渴或頭目昏
眩日晡益甚或寒熱發熱月經不調皆肝經風熱血燥
用加味逍遙散(調經)為主佐以四君芎歸若忿怒身發疙
瘩痛痒寒熱乃肝火血燥用加味小柴胡湯(熱入血室)氣血
俱虛用八珍加柴胡牡丹皮若夜間發熱作渴譫語乃
熱入血室用小柴胡湯加生地黃血虛四物合小柴胡
後用加味逍遙散調理若鬱結食少體倦内熱晡熱乃
脾經血燥用加味歸脾湯寒熱加山梔熟地黃若遊走
瘙痒乃血風走注用何首烏散血虛逍遙散風熱消風
散若專用風藥復傷陰血必致筋攣等證一婦人身
發疙瘩或如丹毒痒痛不常搔碎成瘡膿水淋漓發熱
煩渴頭目眩暈日晡益甚此血虛内熱之證也以當歸
飲加柴胡山梔仁治之而愈一婦人患前證肢體疼
痛頭目不清自汗盜汗月水不調肚腹作痛食少倦怠
先用人參荆芥散後用逍遙散治之而痊一婦人因
忿怒身發疙瘩憎寒發熱余謂肝火用小柴胡湯加山
梔黃連治之而愈後口苦脇痛小便淋漓復用前藥全
愈一婦人患前證發熱夜間譫語此血分有熱以小
柴胡湯加生地黃治之而安後用四物加柴胡山梔丹
皮而熱退又用逍遙散全愈一室女年十四歲天癸
未至身發赤班痒痛左關脈弦數此因肝火血熱以小
柴胡湯加山梔生地黃牡丹皮治之而愈若因怒而致
者又當治以前藥
何首烏散治婦人血風皮膚瘙痒心神煩悶及血風
遊走不定並宜服之
何首烏防風白蒺藜枳殼天麻殭蠶
胡麻茺蔚子蔓荆子(各等分)
右為細末每服二錢煎茵陳湯調下無時
蒺藜散治婦人風瘙皮膚中如蟲行及生癮疹搔之
作瘡面腫心煩並宜服之
白蒺藜(炒)莽草(炒)羚羊角屑(各七錢半)人參(去蘆)苦參(去蘆)
蛇牀子秦艽(去蘆)防風(去蘆)麻黃(去節)當歸(炒去蘆)甘草
(炙)枳殼(麩炒去穰)細草(去苗各半兩)
右㕮咀每服五錢水一中盞半煎至一大盞去滓温
服不拘時日進二服
治婦人風痒癮疹不瘥
蒼耳花葉子(各等分)
右為細末每服二錢豆淋酒調下不拘時候日進二服
治癮疹
右用白蜜不以多少好酒調下已試有驗
治皮膚有風熱遍身生癮疹
牛蒡子(水煮一兩淨晒乾炒令香)浮萍(蒸過焙乾等分)
右為細末每服二錢薄荷湯調下日二服
又治風氣客于皮膚搔之不已
蟬蜕(洗)大葉薄荷
右等分為細末每服二三錢温酒調下無時
又方
露蜂房(洗過蜜炙令焦)蛇蜕(洗炙令焦各等分)
右為細末每服一二錢温酒調下不拘時
治婦人風瘙癮疹身痒不止宜用淋漬方
馬藺茺蔚子白礬白蒺藜茵芋羊桃
根凌霄花(各二錢)蒴藋根萆麻葉(各一兩)
右㕮咀以水二斗煮取一斗去渣于避風處洗之
又方
凌霄花(三兩)蒴藋根(半斤)
右件藥以水七升煮取三升濾去滓入白礬末二兩
攪勻以綿漬頻拭于疹上後煮槐柳湯浴之
又方
以醋漿水磨白礬塗之
證治準繩卷六十
