證治準繩卷六十二
明王肯堂撰
女科
雜證門
積聚癥瘕
古方有五積六聚七癥八瘕之名五蔵之氣積名曰積
故積有五六府之氣聚名曰聚故聚有六雜病準繩言
之詳矣若夫七癥八瘕則婦人居多七者火數屬心盖
血生於心八者木數屬肝盖血歸於肝雖曰強分理似
不混夫癥者堅也堅則難破瘕者假也假物成形古人
將婦人病為痼疾以蛟龍等為生瘕然亦不必如此執
泥婦人癥瘕並屬血病龍蛇魚鼈肉髮蝨瘕等事皆出
偶然但飲食間誤中之留聚腹臓假血而成自有活性
亦猶永徽中僧病噎者腹中有一物其狀如魚即生瘕
也與夫宿血停凝結為痞塊雖内外所感之不同治法
當以類相從所為醫者意也如以散梳治蝨瘕銅屑治
龍瘕麴蘖治米瘕石灰治酒瘕如此等類學者可以理
解也大全良方分痃癖諸氣疝瘕八瘕腹中瘀血癥
痞食癥血癥凡七門痃者在腹内近臍左右各有一條
筋脈急痛大者如臂次者如指因氣而成如弦之狀故
名曰痃癖者僻在兩肋之間有時而痛故名曰癖疝者
痛也瘕者假也其結聚浮假而痛推移乃動也八瘕者
黃瘕青瘕燥瘕血瘕脂瘕狐瘕蛇瘕鼈瘕積在腹内或
腸胃之間與臓氣結搏堅牢雖推之不移名曰癥言其
病形可徵驗也氣壅塞為痞言其氣痞塞不宣暢也傷
食成塊堅而不移名曰食癥瘀血成塊堅而不移名曰
血癥若夫腹中瘀血則積而未堅未至于成塊者也大
抵以推之不動為癥推之動為瘕也至夫疝與痃癖則
與痛俱痛即現不痛即隠在臍左右為痃在兩肋之間
為癖在小腹而牽引腰脇為疝恐學者一時難了未免
淆濫故總叙而條析之張戴人過譙遇一卒說出妻
事戴人問其故答曰吾婦為室女時心下有冷積如覆
杯按之如水聲以熱手熨之如水娶來已十五年矣恐
斷我嗣是故棄之戴人曰公勿黜也如用吾藥病可除
孕可得卒從之戴人診其脈沈而遲尺脈洪大而有力
非無子之候也可不踰年而孕其良人笑曰試之先以
三聖散吐涎一斗心下平軟次服白术調中湯五苓散
後以四物湯和之不再月氣血合度數月而娠二子戴
人嘗曰用吾此法無不子之婦此言不誣(三聖散用防風瓜蔕各三)
(兩藜蘆一兩為粗末以虀汁煎服製煎法詳見儒門事親白术調中湯用白术茯苓澤瀉橘紅各半兩甘草)
(一兩乾薑官桂砂仁藿香各二錢半為末白湯化蜜調服二錢無時五苓散見傷寒渴門)陽夏
張主簿之妻病肥氣初如酒杯大發寒熱十五餘年後
因性急悲感病益甚惟心下三指許無病滿腹如石片
不能坐卧鍼灸匝矣徒勞人耳乃邀戴人診之曰此肥
氣也得之季夏戊巳日在左脇下如覆杯久不瘉令人
發痎瘧以瓜蔕散吐之魚腥黃涎約一二岳至夜繼用
舟車丸通經散投之五更黃涎膿水相半五六行凡有
積處皆覺痛後用白术散當歸散和血流經之藥如斯
涌泄凡三四次方愈(瓜蔕散舟車丸方見雜病傷食痰飲二門通經散用橘紅當歸甘)
(遂以麵包不令透水煮百餘沸用冷水浸過去麵晒乾三味各等分為細末每服三錢臨卧温淡酒調下白)
(术散白术黃芩當歸各等分為末每服二三錢水煎食前服當歸散當歸杜蒺藜等分為末米飲調服食前)
(等此吐下兼施且甘遂逐水太峻用者審之)薛新甫云婦人痃癖癥瘕大
抵因飲食起居七情失宜虧損臓腑氣血乖違隂絡受
傷循行失度所致羅兼甫云養正積自除必先調養
使榮衛充實若不消散方可議下但除之不以漸則必
有顛覆之害若不守禁忌縦情嗜慾其有不喪身者鮮
矣一婦人内熱作渴飲食少思腹内初如雞卵漸大
四寸許經水三月一至肢體消瘦齒頰似瘡脈洪數而
虚左關尤甚此肝脾鬱結之證外貼阿魏膏午前用補
中益氣湯(雜病傷勞倦)午後用加味歸脾湯(即歸脾加山梔丹皮)兩月
許肝火稍退脾土少健午前補中益氣下六味丸(雜病虚勞)
午後逍遥散(調經)下歸脾丸又月餘日用蘆薈丸(本門之末)二
服空心以逍遥散下日晡以歸脾湯下喜其謹疾調理
年餘而愈一婦人腹内一塊不時上攻或作痛有聲
或吞酸痞悶月經不調小便不利二年餘矣面色青黃
余以為肝脾氣滯以六君加芎歸柴胡炒連木香吳茱
各少許二劑却與歸脾湯送下蘆薈丸三月餘肝脾和
而諸證退又與補中益氣湯加茯苓牡丹皮中氣健而
經自調一婦人性多鬱善怒勤於女工小腹内結一
塊或作痛或痞悶月經不調却服伐肝之劑内熱寒熱
胸膈不利飲食不甘形體日瘦牙齦蝕爛此脾土不能
生肺金肺金不能生腎水腎水不能生肝木當滋化源
用補中益氣湯六味丸至仲春而愈一婦人經候過
期發熱倦怠或用四物黃連之類反兩月一度且少而
成塊又用峻藥通之兩目如帛所蔽余曰脾為諸隂之
首目為血脈之宗此脾傷五臓皆為失所不能歸於目
也遂用補中益氣濟生歸脾二湯專主脾胃年餘而愈
松江太守何恭人性善怒腹結一塊年餘上齶食透
血氣虚極時季冬肝脈洪數按之弦緊或用伐肝木清
胃火之藥余曰真氣虚而邪氣實也恐伐肝木至春不
能發生耳用八珍湯以生氣血用地黃丸以滋腎水肝
脈頓退因大怒耳内出血肝脈仍大煩熱作渴此無根
之火也仍以前藥加肉桂一劑脈斂熱退復因大怒果
卒於季冬辛巳日乃金尅木故也
通治諸積順氣丸(簡易)治三十六種風七十二般氣去上
熱下冷腰脚疼痛四肢困倦減食羸瘦顔色赤黃惡
瘡下疰口苦無味憎寒毛聳癥癖氣塊男子世事斷
絶女子久無子息久患瘧痢發成勞疾百節痠疼自
嬰孩至百歲老人皆可服疏風順氣補精駐顔
錦紋大黃(五兩一半生用一半濕紙裹煨)車前子(三兩半)白㯽榔(二兩)
火麻子仁(微炒赤退殼取二兩淨另研入)川牛膝(酒浸三夕)郁李仁(泡去)
(皮另研)山藥兔絲子(酒蒸研焙各二兩)山茱萸肉防風
枳殼(麩炒)獨活(各一兩)
右為細末煉蜜丸如梧子大茶清粥飲下二十丸百
無所忌空心臨卧服一月消食二月去腸内宿滯三
月無倦少睡四月精神強盛五月耳目聰明六月腰
脚輕健一年消百病如服藥臓腑微動以羊肚肺羹
補之
勝紅丸(簡易)治脾積氣滯胸膈滿悶氣促不安嘔吐清水
丈夫酒積女人脾血積氣小兒食積
陳皮青皮京三稜莪茂(二味同醋煮)乾薑(炮)良
薑(炒各一兩)香附子(淨炒各二兩)一方加神麯麥芽
右為末醋糊丸如梧子大每服三十丸薑湯下虚
者宜以補藥下之
香稜丸(濟生)治一切積聚破痰癖消癥塊
木香丁香(各半兩)三稜(酒浸一夕)枳殼(麩炒)莪荗(細剉每一兩用)
(巴豆三十粒去殼同炒待巴豆黃色去巴豆不用)青皮(製)川楝子肉(炒)蘹
香(炒各等分)
右末之醋煮麵糊丸如梧子大朱砂為衣每三十丸
薑鹽湯或温酒下無時
太硝石丸治七癥八瘕聚結杯塊及婦人帶下絶産
腹中有癥瘕者當先下此藥但去癥瘕令人不困
硝石(三兩)大黃(四兩)人參甘草(各一兩)
右為末以三年苦酒三升置銅石器中先内大黃微
火熬微沸常攪不息至七分内餘藥復熬成膏至可
丸即丸如梧桐子大每服三十丸米飲下三日一服
婦人服之或下如雞肝或如米泔赤黑等物二三升
後忌風冷
阿魏膏治一切痞塊
羌活獨活玄參官桂赤芍藥穿山甲
生地黃兩頭尖大黃白芷天麻(各五錢)
槐柳桃枝(各三錢)紅花(四錢)木鼈子(十枚去殼)亂髮(一團如雞子大)
右用香油二斤四兩煎黑去柤入髮煎髮化仍去柤
徐下黃丹煎軟硬得中入芒硝阿魏蘇合油乳香没
藥各五錢麝香三錢調勻即成膏矣攤貼患處黃丹
須用真正者方效凡貼膏藥先用朴硝随患處鋪平
半指厚以紙盖用熱熨斗熨良久如硝耗再加熨之
二時許方貼膏藥
八瘕病源曰八瘕者皆胞胎生産月水往來血脈精氣
不調之所生也腎為隂主開閉左為胞門右為子戶主
定月水生子之道胞門子戶主子精神氣所出入合於
中黃門玉門四邊主持關元禁閉子精臍下三寸名曰
關元主蔵魂魄婦人之胞三焦之府常所從止然婦人
經脈俞絡合調則月水以時來至故能生子而無病婦
人榮衛經絡斷絶不通邪氣便得往來入合于臓若生
血未盡而合隂陽即令婦人血脈攣急小腹重急支滿
胸脇腰背相引四肢痠痛飲食不調結牢惡血不除月
水不時或月前月後因生積聚如懷胎狀邪氣甚盛者
令人恍忽多夢寒熱四肢不欲動隂中生氣腫内生風
甚者小便不利苦痛如淋狀面目黃黑歲月久即不復
生子也薛氏曰經云氣主嘘之血主濡之若血不流
則凝而為瘕也瘕者中雖硬而忽聚忽散多因六淫七
情飲食起居動傷臓腑而成當與痃癖諸證治同慎勿
復傷元氣
黃瘕者婦人月水始下若新傷墮血氣未止卧寢未定
五臓六腑虚羸精神不足因向大風便利隂陽開闔關
節四遠中於風濕氣從下上入于隂中稽留不去名為
隂虚則生黃瘕黃瘕之聚令人苦四肢寒熱身重淋露
卧不欲食左脇下有氣結牢不可得抑若腰背相引痛
月水不利令人不産小腹急下引隂中如刺不得小便
或時寒熱下赤黃汁令人無子當刺關元氣衝行以毒
藥瘕下即愈
皂莢散(聖惠)療黃瘕導方
皂莢(一兩炙去皮子)蜀椒(一兩去汗)細辛(一兩半)
右搗散以三角囊大如指長二寸貯之内隂中欲便
悶則出之已則復内之惡血畢出乃洗以温湯三日
勿近男子忌生菜等
青瘕者婦人新産未滿十日起行以浣洗太早隂陽虚
玉門四邊皆解散子戶未安骨肉皆痛手臂不舉飲食
未復内臓吸吸又當風卧不自隠蔽若居濕席令人苦
寒洒洒入腹煩悶沈淖惡血不除結熱不得散則生青
瘕瘕聚在左右脇下蔵於背膂上與肩胛腰下攣急腹
下有氣起喜唾不可多食四肢不欲動搖手足腫面目
黃大小便難其後月水為之不通利或不服禁狀如崩
中此自過所致令人少子療之當刺胃管行以毒藥有
法瘕當下即愈
療青瘕導藥方
戎鹽(一升)皂莢(半兩去皮子炙)細辛(一兩)
右搗散以三角囊大如指長三寸貯之内隂中但卧
瘕當下青如葵汁養之如産法
燥瘕者婦人月水下惡血未盡其人虚憊而以夏月熱
行疾步若舉重移輕汗出交流氣血未平而卒以恚怒
致腹中猥咽不洩經脈攣急内結不舒煩懣少力氣上
達胸膈背膂少腹壅急月水與氣俱不通利而反以飲
清快心月水横流溢入他臓不去有熱則生燥瘕之聚
大如半杯上下腹中苦痛還兩脇下上引心而煩害飲
食欲嘔吐胷及腹中不得太息腰背重喜卧盜汗足痠
削久立而痛小便失時忽然自出若失精月水閉塞大
便澀難病如此者其人少子療之以長鍼按而刺之法
度行毒藥瘕當下即瘉
療燥瘕方(聖惠)
大黃(如雞子許)乾薑(各二兩)黃連(三兩)雞䏶胵中黃膜(一枚炙)
桂心(一尺)䗪蟲(三枚熬)厚朴(十枚炙)郁李仁(一兩去皮尖熬)
右搗散早朝空腹以温酒一盞和三錢頓服瘕當下
畢養之如産婦法三月勿合隂陽無子者當有
血瘕者婦人月水新下未滿日數而中止因飲食過度
五穀氣盛溢入他臓若大饑寒吸吸不足呼吸未調而
自勞動血下未定左右走腸胃之間留絡不去内有寒
熱與月水合會為血瘕之聚令人腰痛不可以俛仰横
骨下有積氣牢如石少腹裏急若痛背膂熱深達腰腹
下攣隂裏若生風冷子門僻月水不時乍來乍不來此
病令人無子療之瘕當下即瘉
療婦人血瘕痛方(聖惠)
乾薑烏賊魚骨(各一兩炙)桃仁(一兩去皮尖)
右搗散酒服二方寸匕日二一方無桃仁
又方取古鐵秤鎚或大斧頭或鐵杵以炭火燒令赤
投好酒三升中飲之
療婦人血瘕攻刺腹脇時痛導藥方
大黃當歸(各半兩)山茱萸皂莢(去皮弦各一兩)細辛
戎鹽(各三錢半)
右搗以香脂丸如指大每用一丸綿裹内隂中正坐
良久瘕當下養如乳婦法
桃仁煎(本事)治婦人血瘕血積經候不通
桃仁大黃(各一兩)蝱蟲(半兩炒黑)川朴硝(另研)
右四味為末以醇醋二升半銀石器中慢火煎取一
升五合下大黃蝱蟲桃仁等不住手攪煎至可丸下
朴硝攪勻出之丸如梧桐子大煎一日不用喫晚飯
五更初用温酒吞下五丸日午取下如赤豆汁或如
雞肝蝦蟇衣之狀未下再作如鮮血來即止續以調
補氣血藥補之頃年在毘陵有一貴宦妻患小便
不通臍腹脹不可忍衆醫皆作淋治以八正散之類
愈甚予診之曰此血瘕也非瞑眩藥不可去用此藥
更初服至日午大痛不可忍遂卧少頃下血塊如拳
者數枚小便如黑豆汁一二升痛止得瘉此藥治
病的切然猛烈傷人氣虚血弱者不可輕用也
三稜煎(選竒)治婦人血瘕血癥食積痰滯
三稜莪荗(各二兩)青橘皮(去白)半夏麥芽(炒各一兩)
右用好醋六升煮乾焙為末醋糊丸如梧桐子大每
服三四十丸淡醋湯下痰積多薑湯下
脂瘕者婦人月水新來若生未滿三十日以合隂陽絡
脈分胞門傷子戶失禁關節散五臓六腑津液流行隂
道瞤動百脈關樞四解外不見其形子精與血氣相遇
犯禁子精化不足成子則生脂瘕之聚令人支滿裏急
痺引少腹重腰背如刺狀四肢不舉飲食不甘卧不安
席左右走腹中切痛時瘥時甚或時少氣頭眩身體解
㑊苦寒惡風膀胱脹月水乍來乍去不如常度大小便
血不止如此者令人無子療之當刺以長鍼行以毒藥
瘕當下即瘉
療脂瘕方(聖惠)
皂莢(七錢半去皮子)礬石(燒二錢半)五味子蜀椒(去汗)細辛
乾薑(各半兩)
右搗散以香脂和如大豆著男子陰頭以合陰陽
不三行其瘕即瘉
導散方(聖惠)
皂莢(炙去皮子)吳茱萸當歸(各一兩)蜀椒(去汗)乾薑大
黃戎鹽(各二兩)細辛(熬)礬石(燒)五味子(各二分)
右搗篩為散以輕絹袋如指大長三寸盛藥令滿内
隂中坐卧随意勿行走小便時去之别換新者
狐瘕者婦人月水當日數來而反悲哀憂恐若以遠行
逢暴風疾雨雷電驚恐衣被沈濕罷倦少氣心中恍忽
未定四肢懈惰振寒苦寤寐氣絶精神游亡邪氣入於
隂裏不去則生狐瘕之聚食人子臓令人月水閉不通
少腹瘀滯胸脇腰背痛隂中腫小便難胞門子戶不受
男精不蔵氣盛令人嗜食欲嘔喜唾多所思如有身狀
四肢不舉有此病者終身無子其瘕有手足成形者殺
人未成者可療以長鍼急持刺之行以毒藥有法瘕當
下即瘉
療狐瘕方(聖惠)
右取新死鼠一枚裹以新絮塗以黃土穿地坎足沒
鼠形置其中桑薪火灼其上一日一夜出之研為末
内桂心末二錢半酒服二方寸匕病當下甚者不過
再服瘥
蛇瘕者婦人月水已下新止適閉未復胞門子戶勞傷
隂陽未平榮衛分行若其中風暴病羸劣飲食未調若
起行當風及渡泥塗因衝寒太早若坐濕地名隂陽亂
腹中虚若遠行道路飲汙井之水食不潔之食吞蛇鼠
之精留絡不去因生蛇瘕之聚上食心肝長大其形若
漆在臍上下還㽲左右脇不得吐氣兩股脛間苦疼少
腹多熱小便赤黃膀胱引隂中攣急腰目俱痛難以動
作喜發寒熱月水或多或少有此病者不復生子其瘕
手足成形者殺人未成者可治療有法行以毒藥瘕當
下即瘉
療蛇瘕方(聖惠)
大黃黃芩芒硝(各半兩)甘草(大如指一尺炙)烏賊魚骨
(二枚)皂莢(六枚去皮弦子酥炙)
右搗以水六升煮之三數沸絞去滓下硝適寒温服
之十日一劑空腹服之瘕即下
鼈瘕者婦人月水新至其人劇作罷勞汗出衣服潤溼
不以時去之若當風睡足踐溼地恍忽覺寤蹠立未安
顔色未平復見所好心為之開魂魄感動五内脱消若
入水浣洗沐浴不以時出而神不守水精與邪氣俱入
至三焦之中幕玉門先閉津液妄行留絡不去因生鼈
瘕之聚大如小柈令人少腹内切痛惡氣左右走上下
腹中苦痛若存若亡持之躍手下引隂裏腰背亦痛不
可以息月水不通面目黃黑脱聲少氣有此病者令人
絶子其瘕有手足成形者殺人未成者可治療有法度
以長針按療之行以毒藥瘕當下即瘉
療鼈瘕方(聖惠)
大黃(一兩半)乾薑側子(各半兩)附子人參(各三錢七分半)
䗪蟲(一寸七熬)桂心(一兩二錢半)細辛土䱉(各七錢半)白术(一兩)
右搗散以酒服方寸匕日三
治鼈瘕及心腹宿癥或卒得癥
右以白雄雞尿無問多少小便和之於器中火上熬
令燥末服方寸匕多服不限度以膏熬飯飼彌佳
癥痞大婦人癥痞由飲食失節脾胃虧損邪正相摶積
於腹中牢固不動有可徵驗故名曰癥氣道壅塞故名
曰痞得冷則發冷入子臓則不孕入胞絡則月水不通
薛前證若脾胃虚弱用六君子加芎歸(方見雜病虚勞)若肝
脾虚弱用補中益氣(雜病傷勞倦)及歸脾湯(雜病健忘)若肝火鬱
滯佐以蘆薈丸(方見幼科疳門)地黃丸(即六味丸雜病虚勞)外貼阿魏膏
(見前)患者須慎七情六淫飲食起居治者不時審察病機
而藥之庶幾有效
穿山甲散(大全)治婦人癥痞及惡血氣攻心腹疼痛而無
顔色四肢瘦弱
穿山甲(灰炒燥)鼈甲(醋炙)赤芍藥大黃(炒)乾漆(炒令烟盡)
桂心(各一兩)川芎芫花(醋炒)當歸(各半兩)麝香(二錢半另研)
右為細末入麝和勻每服一錢熱酒調下無時
蓬莪荗丸(大全)治婦人癥痞腹脇妨痛令人體瘦不思飲
食
莪荗(七錢半)當歸(焙)桂心赤芍藥㯽榔昆布
琥珀(研)枳殼木香(各半兩)桃仁鼈甲大黃
(各一兩)
右為末煉蜜丸如梧桐子大食前米飲下二十丸
丁香丸(大全)治婦人癥痞結塊不散心腹疼痛
雄雀糞(炒黃)鼈甲(各一兩)硇砂當歸(焙)芫花(醋炒乾各半兩)
巴豆(二分半去皮心油)
右為末研令停醋煮麵糊丸如小豆大當歸酒下三
丸
桃仁散(普濟)治婦人癥痞心腹脹滿不能飲食體瘦無力
桃仁(一兩湯浸去皮尖雙仁者麩炒令微黃)訶子皮白术赤芍
藥當歸(各七錢半)京三稜(剉微炒一兩)鼈甲(醋炙去裙襴一兩半)陳
皮(湯浸去白焙三兩)
右為散每服三錢水一盞入生薑一錢三分煎至六
分去滓食前稍熱服右方皆攻積之藥性多獷悍
用者慎之如薛氏所云
食癥婦人臓腑虚弱月候來時食生冷之物脾胃既虚
不能消化與臓氣相搏結聚成塊日漸生長盤牢不移
故謂之食癥也薛前證若形氣虚弱須先調補脾胃
為主而佐以消導若形氣充實當先疏導為主而佐以
補脾胃若氣壅血滯而不行者宜用烏藥散散而行之
(散用烏藥莪荗醋浸炒桂心當歸桃仁青皮木香各等分為末每二錢熱酒調下)脾氣虚而
血不行者宜用四君芎歸補而行之(方見雜病虚勞)若脾氣鬱
血不行者宜用歸脾湯(雜病健忘)解而行之若肝脾血燥而
不行者宜用加味逍遥散(結核)清而行之大抵食積痞塊
之證為有形盖邪氣勝則實真氣奪則虚當養正闢邪
而積自除矣雖然堅者削之客者除之胃氣未虚或可
少用若病久虚弱者不可輕試也
硇砂丸(大全)治婦人食癥久不消令人瘦弱少食
硇砂青礞石穿山甲(炙)三稜(炒)乾漆(炒令烟盡)硫
黃(各半兩)巴豆(三十枚去皮心炒不去油)
右為末用軟飯丸如小豆大每服五丸生薑橘皮湯
下
礞石丸(大全)治婦人食癥塊久不消攻刺心腹疼痛
青礞石(末)巴豆(去皮心油)朱砂粉霜(并研)木香末(各二錢半)
硇砂(半兩)
右研令停以糯米軟飯和丸如菉豆大每服二丸空
心温酒下取下惡物為度右方犯硇砂巴豆非胃
氣強壯而積氣堅頑勢不兩立者不可輕用也
小三稜煎丸治食癥酒癖血瘕氣塊時發刺痛全不
思食及一切積滯不消心腹堅脹痰飲嘔噦噫酸脇
肋刺痛脾氣横泄
三稜莪荗(各四兩)芫花(一兩)
右入磁器中用米醋五升浸滿封器口以灰火煨令
乾取出稜术將芫花以餘醋炒令微焦同稜术焙乾
為末醋和丸如菉豆大每服十五丸生薑湯下婦人
血分男子脾氣横泄腫滿如水桑白皮煎湯下
血癥婦人寒温失節臓腑氣虚風冷在内飲食不消與
血氣相結漸生顆塊盤牢不移動者是也皆因血氣勞
傷月水往來經絡痞塞惡血不除結聚所生久而不瘥
則心腹兩脇苦痛害於飲食肌膚羸瘦問癥一也何
以知是血癥曰血之外證瞀悶煩躁迷忘驚狂痰嘔汗
多骨熱脈冷其畜在下焦者必臍下結急外熱内痛尺
脈洪而數也桃仁靈脂生地黃牛膝大黃甘草袪逐之
薛前證多兼七情虧損五臓氣血乖違而致盖氣主
嘘之血主濡之脾統血肝蔵血故鬱結傷脾恚怒傷肝
者多患之腹脇作痛正屬肝脾二經證也潔古云養正
積自除東垣云人以胃氣為主治法當主於固元氣而
佐以攻伐之劑必需之歲月若期速效投以峻劑反致
有誤
加減四物湯(方見雜病積聚)當歸丸
牡丹散(俱同上)
大黃煎(聖惠)治婦人血癥血瘕食積痰滯
川大黃(七錢半碎微炒)鼈甲(一兩醋炙黃去裙襴)牛膝(去蘆一兩)乾漆(一兩)
(炒烟盡)
右為末用米醋一升煎為膏每服一錢食前熱酒調
下
腹中瘀血婦人月水痞澁不通或産後餘穢未盡因而
乘風取涼為風冷所乘血得冷則成瘀血也血瘀在内
則時時體熱面黃瘀久不消則為積聚癥瘕矣薛前
證若鬱結傷脾用加味歸脾湯(方見雜病健忘)若恚怒傷肝用
加味逍遥散(結核)若産後惡露用失笑散(方見心痛)若肝脾虧
損用六君柴胡以補元氣為主(方見虚勞)胃氣虚弱用補中
益氣湯加茯苓半夏為主(方見雜病勞倦)大凡腹中作痛畏手
按者此内有瘀血若形體如常屬病氣元氣俱實用桃
仁承氣湯直下之(方見傷寒畜血)若痛而肢體倦怠飲食少思
此脾胃受傷屬病氣有餘元氣不足用當歸散調和之
(方見雜病溲血)若痛而喜手按腹形體倦怠飲食少思此形氣
病氣俱不足用六君炮薑芎歸純補之若痛而大便不
實飲食難化此脾腎虚寒用六君炮薑肉果溫補之若
痛而作嘔少食此脾胃虚弱用六君炮薑藿香若痛而
嘔吐不食泄瀉用六君加薑桂若兼手足逆冷自汗更
加附子此證多有因攻伐而致者
調榮湯治瘀血不消臍腹引腰背俱痛
川芎當歸芍藥地黃生薑(各一兩)三稜
莪术白芷延胡索蒲黃香附子澤蘭
葉細辛川白薑厚朴(製)半夏(製)甘草(各七錢半)
(炙)辣桂桃仁(湯浸去皮焙各五錢)
右剉散每服三錢薑棗煎食前服
川當歸散理榮衛消瘀血出聲音治痰嗽
川當歸牡丹皮白芍藥子芩木通華
隂細辛麥門冬甘草(各半兩)生地黃(一兩)
右㕮咀每三錢水一盞薑三片煎至七分去滓温服
大黃湯治婦人血瘀不消及撲損血瘀
大黃(生用)桃仁(湯浸去皮尖雙仁各一兩)桂(去麄皮)郁李仁(去皮研各半兩)
生薑地黃(各一兩)
右粗搗節每服三錢水酒各半盞同煎至七分去滓
溫服
琥珀散治婦人經絡痞塞腹内瘀血痛不可忍
琥珀乳香沒藥
右三味各研取細末五錢每服二錢水酒各半盞煎
至七分入地黃自然汁二合再煎數沸去滓入温酒
服不拘時候
地榆散治敗血
何首烏肉桂地榆香白芷(各等分)
右為麄末每服二錢米泔一錢半沙糖一小塊煎至
八分去滓服空心食前
本草單方消瘀血以生藕汁飲之以琥珀刮屑水
服之瘀血不散變成癰搗生菴䕡蒿取汁一升服
之除腹中宿血以乾柿多食瘥破宿血用磨石
燒黑熱投酒中飲之紫荆木濃煮服之
痃癖大痃者在腹内近臍左右各有一條筋脈急痛大
者如臂次者如指因氣而成如弦之狀名曰痃也癖者
為僻側在兩肋之間有時而痛故曰癖也二者皆隂陽
不和經絡痞隔飲食停滯不得宣流邪冷之氣摶結不
散得冷則發作疼痛
麝香丸治婦人痃癖冷氣兼疰心腹痛不可忍
麝香(半兩别研)阿魏(三錢半麵裹煨令麵熟)五靈脂桃仁三
稜(各七錢半)芫花(醋炙)㯽榔(各一兩)莪荗桂心沒藥
木香當歸(各半兩)
右為細末入麝香令勻粳米軟飯為丸如梧桐子大
每服十丸無時淡醋湯下
治婦人痃癖及血氣等神效方
右以獖猪肝一具可及十兩者用巴豆五十枚去大
皮紥在肝内用釅醋三碗慢火熬肝極爛入京三稜
末和就得所為丸如梧桐子大每服五丸食前藥酒
下肝熟後去巴豆不用夫痃癖癥瘕血氣塊硬發
歇刺痛甚則欲死究而言之皆血之所為僕嘗治一
婦人血氣刺痛極不可忍甚而死一二日方省醫巫
併治數年不愈僕以蔥白散烏雞丸遂安又嘗治一
婦人血氣作楚如一小盤樣走注刺痛要一人伏定
方少止亦用此二藥而愈尋常小小血氣用此二丸
亦有竒效故錄於後
蔥白散專治一切冷氣不和及本臓膀胱氣攻衝疼
痛大治婦人胎前後腹痛胎不安或血刺痛者兼能
治血臓宿冷百節倦痛肌體怯弱勞傷帶癖久服盡
除但婦人一切疾病最宜服此
川芎當歸枳殼厚朴桂心乾薑芍
藥舶上蘹香青皮苦楝子木香熟地
黃麥芽三稜莪荗茯苓神麯人參
(各等分)
右為細末每服三錢半水一盞連鬚蔥白二寸拍破
鹽半錢煎至七分内大黃訶子宜相度病狀如大便
不利入大黃同煎不入鹽如大便自利入訶子煎
朱先生云此藥大治心氣脾疼用之見效僕嘗以此
藥治浮腫立效陳宜人病血氣作楚痛不可忍服諸
藥無效召僕診之兩關脈沈弱為肝脈沈差緊此血
氣漸成痃癖也只以此二藥治之愈四明馬朝奉
後院亦病此用二藥亦愈
烏雞煎丸(方見通治諸疾)
四等丸(聖惠)治婦人痃癖氣心腹疼痛飲食不消
川大黃(剉碎微炒)訶梨勒(去核)㯽榔木香
右各等分為細末酒煮麵糊和丸如梧桐子大每食
前以生薑橘皮湯下十五丸温酒亦得
又方
鼈甲(醋炙黃去裙襴)川大黃(剉碎微炒)三稜(炮裂各等分)
右為末醋煮麵糊丸如梧桐子大每食前以生薑湯
下十丸
木香硇砂丸(拔粹)治婦人痃癖積聚血塊刺痛脾胃虚寒
宿食不消久不瘥者
木香硇砂丁香官桂附子(炮)乾漆(炒烟盡)
細墨大黃(剉碎為末)乳香(研)廣荗青皮京三稜
沒藥(研)猪牙皂角乾薑(炮各等分)巴豆霜(減半)
右除硇砂乳香沒藥外同為末以好醋一升化開硇
砂去滓銀器中慢火熬次下巴豆霜大黃熬成膏將
前藥末與膏子為丸如麻子大每服三五十丸食後
溫酒送下加至大便利為度
當歸散(聖惠)治婦人痃癖氣攻心腹痛不能飲食
當歸(剉微炒)㯽榔(各七錢半)木香桂心陳橘皮(去白各半)
(兩)京三稜郁李仁(去皮微炒)桃仁(去皮炒微黃)吳茱萸(湯泡)
(七次焙乾各一兩)
右件粗搗篩每服三錢水一中盞煎至六分去滓不
計時候稍熱服右方皆攻積之劑全無補性虚人
禁用實者亦須以四君四物湯藥兼服乃可
疝瘕大婦人疝瘕由飲食不節寒温不調氣血勞傷臓
腑虚熱風冷入腹與血相結所生疝者痛也瘕者假也
結聚浮假而痛推移乃動也婦人之病有異於丈夫者
或因産後血虚受寒或因經水往來取冷過度非獨因
飲食失節多挾於血氣所成也其脈弦急者生虚弱小
者死尺脈濇而浮牢為血實氣虚其發腹痛逆氣上行
此為胞中有惡血久則結成血瘕也薛子和云遺溺
閉癃隂痿脬痺精滑白淫皆男子之疝也若血涸月事
不行行後小腹有塊或時動移前隂突出後隂痔核皆
女子之疝也但女子不謂之疝而謂之瘕一婦人小
腹痞脹小便時下白帶小水淋瀝此肝經濕熱下注用
龍膽瀉肝湯而愈一婦人小腹脹痛小水不利或胸
乳作痛或脇肋作脹或氣逆心吻余以為肝火而血傷
脾用四物柴胡青皮玄胡索木香而愈一婦人小腹
痞悶小便不利内熱體倦嬾食用八珍湯加柴胡山梔
龍膽草治之而安
乾漆散治婦人疝瘕久不消令人黃瘦尫羸兩脇妨
悶心腹疼痛
乾漆(炒令烟盡)木香芫花(醋炒)赤芍藥桂心當歸
川芎琥珀(各半兩研)大黃(炒二兩)牛膝(七錢半)桃仁(一兩)
麝香(二錢半)
右為細末無時溫酒調下一錢
當歸散治婦人疝瘕及血氣攻刺心腹疼痛不可忍
鼈甲(醋炙黃二兩)當歸(剉微炒)桂心㯽榔川大黃(剉微)
(炒各一兩)川芎吳茱萸(湯泡七次焙乾)木香青橘皮(去白各半)
(兩)蓬莪荗赤芍藥桃仁(湯浸去皮尖麩炒微黃各七錢五分)
右為散每服三錢水一盞薑一錢三分煎至七分去
滓熱服不計時候
硇砂丸治婦人疝瘕及積瘀血在臓時攻腹脇疼痛
川芒硝硇砂(各一兩)當歸雄黃桂心(各半兩)大
黃(炮)三稜(各二兩)
右為細末米醋一碗熬大黃末為膏次入餘藥末和
丸如梧桐子大空心溫酒下十丸漸漸加至二十丸
以利下惡物為度
巴豆丸治婦人疝瘕及血氣疼痛
巴豆(去皮心醋煮半日二錢半)硇砂大黃(炒各一兩)五靈脂桃
仁(各七錢半)木香(半兩各為末)
煉蜜丸如菉豆大淡醋湯空心下五丸熱酒亦可
黑神丸
神麯蘹香(各四兩)木香椒(炒香出汗)丁香(各半兩)㯽榔
(四枚)漆(六兩半生半用重湯煮半日令香)
右除椒漆五物皆半生半炒為細末用前生熟漆和
丸如彈子大用蘹香末十二兩鋪隂地隂乾候外乾
并蘹香收器中極乾去蘹香腎餘育腸膀胱痃癖及
疝墜五膈血崩産後諸血漏下赤白並一丸分四服
死胎一丸皆綿裹酒下難産炒葵子四十九枚𢷬碎
酒煎下一丸諸疾不過三服痃氣十服膈氣癥瘕五
服血瘕三丸當瘥予族子婦腹中病有大塊如杯
每發痛不可忍時子婦已貴京下善醫者悉集服藥
莫愈予應之曰此血瘕也投黑神丸三丸杯氣盡消
終身不作
蟠蔥散治婦人脾胃虚冷氣滯不行攻刺心腹痛連
胸脇間膀胱小腸疝氣及婦人血氣癥瘕痛
延胡索肉桂乾薑(各二兩)甘草(炒)蒼术(米泔浸一宿)
縮砂丁皮㯽榔(各四兩)莪荗三稜茯苓
青皮(各六兩)
右為末每服三錢水一盞連鬚蔥白一莖煎空心熱
服
寳鑑蒺藜湯治隂疝小腹作痛小便不利手足逆冷
或腹脇悶痛
蒺藜(去刺)附子(炮)梔子(去皮各半兩)
右末每三錢水煎温服食前
丹溪定痛散治寒疝疼痛速效
枳殼(十五枚)山梔子(炒)棠毬子吳茱萸(炒過)荔枝核
(炮各等分)
右為末用長流水調下一二錢空心服
附蘆薈丸方治疳癖肌肉消瘦發熱潮熱飲食少思
口乾作渴或肝疳食積口鼻生瘡牙齦蝕爛等證
蘆薈胡黃連黃連(炒焦)木香白蕪荑(炒)青皮
(各五錢)當歸茯苓陳皮(各一兩半)甘草(炒七錢)
右為末米糊丸梧子大每服七八十丸米飲下
心腹脹滿
大夫婦人心腹脹滿者由臓腑久冷氣血虚損而邪氣
客之乘於心脾故也足太隂脾之經也脾虚則脹足少
隂腎之經也其脈起於小指之下斜趣足心入跟中上
股内後廉貫腎絡膀胱從腎上貫肝膈入肺中其枝者
從肺出絡於心臓邪氣客於三經與正氣相搏積聚在
内氣併於脾脾虚有脹故令心腹煩悶而脹也診其脈
遲而滑者脹滿也薛前證脾胃虚痞用六君子湯(雜病)
(虚勞)脾胃虚寒者用人參理中湯鬱結氣滯者用歸
脾湯(雜病健忘)肝侮脾土用六君柴芍脾氣壅滯用平胃散
(雜病中食)肺氣壅滯用紫蘇飲宿食壅滯用養胃湯脾
血虚痞用四物湯加參术(右六證當互相參用仍與血氣攻脾不食同用)一
婦人胸膈不利飲食少思腹脹吞酸或用疎利之藥反
致中滿不食予以為脾土虚而肝木盛用補中益氣湯
(雜病傷勞倦)加砂仁丸附煨薑又以六君子加芎歸桔梗而
愈吳江史玄年母久病之後遇事拂意忽胸腹脹滿
面目微腫兩腿重滯氣逆上升言語喘促服清氣之劑
不效予曰此脾肺虚寒也先用六君子湯一劑病勢頓
減後用補中益氣加茯苓半夏乾薑二劑形體頓安後
以七情失調夜間腹脹乃用十全大補湯加木香治之
而痊
白术散治婦人脾胃氣虚心腹脹滿不欲飲食四肢
無力
白朮草果仁訶子肉(各三分)赤茯苓㯽榔
桂心(各半兩)陳皮厚朴人參(各一兩)甘草(一分)
右為粗末每服四錢水一鍾薑三片棗一枚煎至七
分去滓食前熱服
㯽榔散治婦人脾胃虚冷心腹脹滿不欲飲食
㯽榔前胡川芎青皮(七錢半)赤芍藥桂心
大黃苦梗木香枳殼(各半兩)甘草(二錢半)
右㕮咀每服四錢薑三片煎至七分去滓温服
木香散治證同前
木香桂心白朮乾薑(炮)陳皮(去白)草果仁
訶梨勒人參(各一兩)神麯(炒黃七錢半)甘草(炙半兩)
右為細末每服一錢茶清點熱服
補遺治心腹脹滿予嘗獨用厚朴薑汁炒過每服五錢
薑七片水煎温服不拘時候間服沈香降氣湯(見資生經)
局方分心氣飲亦妙(方見雜病氣)玉腕散亦妙(方見兩脇脹痛)
嘈雜
大夫婦人心胸嘈雜此脾胃鬱火滯痰血液淚汗而成
用猪血炒食之乃以血導而使之歸源爾旋覆花湯尤
善薛前證若因食鬱用六君山查山梔若因胃熱用
二陳薑炒芩連若因六鬱用越鞠丸(雜病鬱)若因氣滯用
四七湯(雜病氣)桔梗枳殼大抵此證屬病氣元氣俱不足
須用六君為主少佐以治痰之藥若以水治之必變吞
酸中滿一婦人飲食少思胸中嘈雜頭暈吐痰此中
氣虚而有熱用六君子湯加炒黑山梔桔梗而愈後因
勞碌頭暈發熱吐痰用補中益氣湯加半夏茯苓天麻
而痊一婦人中脘嘈雜口中辛辣或咳嗽吐痰發喘
面色或白或赤此脾氣虚而肺中伏火也用六君子加
山梔桔梗柴胡及炒黑片芩治之尋愈一婦人嘈雜
吞酸飲食少思大便不實此脾氣虚寒而下陷用補中
益氣湯加茯苓半夏炮薑漸愈又常服人參理中丸即
安一婦人飲食後嘈雜吞酸此食鬱為痰用六君子
湯送越鞠丸漸愈又用加味歸脾湯而痊後因怒兩脇
脹痛中脹作酸用四君子湯送左金丸漸安仍用六君
子湯送越鞠丸而愈
旋覆花湯治婦人心胸嘈雜中脘痰飲冷氣心下汪
洋口中清水自出腹脇急脹滿痛不欲飲食
旋覆花人參桔梗白芍藥(各一錢)橘皮(去白一錢)
(半)赤茯苓半夏(各二錢)官桂(去粗皮)細辛甘草(各半)
(錢)
右作一服水二鍾生薑五片煎至一鍾食前服
補遺予嘗以參蘇飲二分四物湯一分交和每四錢生
薑七片煎服治一婦人心胸嘈雜而愈亦名茯苓補
心湯
小便淋瀝
大婦人淋瀝由腎虚而膀胱熱也盖膀胱與腎為表裏
主於水行於脬者為小便也若腎虚則小便頻數膀胱
熱則小便淋瀝甚則不通腹脹喘急當速治之薛前
證若膀胱熱結用五淋散若脾肺虚熱用補中益氣(雜病)
(勞倦)加山藥五味麥門若脾經鬱熱用加味歸脾湯(即歸脾加)
(丹皮山梔)若肺經鬱火用黃芩清肺飲若肝經濕熱用龍膽
瀉肝湯(雜病淋)血虚用加味逍遥散(結核)隂虚用六味丸(雜病)
(虚勞)加柴胡山梔大抵不渴而不利者熱在下焦血分也
用滋腎丸渴而不利者熱在氣分也用清肺飲尺脈數
而無力者陰火盛而陽不能化也用六味丸滋腎丸為
主尺脈浮而無力者陽氣虚而隂不能生也用加減八
味丸(雜病消癉)滋腎丸為主一婦人素有前患内熱體倦
余以為肝火血少脾氣虚弱用八珍逍遥二散兼服月
餘而小便利又用八珍湯而血氣復一婦人患前證
面青脇脹諸藥不應余以為肝經氣滯而血傷用山梔
川芎煎服而愈一婦人小便不利小腹并水道秘悶
或時腹脇脹痛余以為肝火用加味逍遥散加龍膽草
四劑稍愈乃去膽草佐以八珍散加炒黑山梔兼服而
瘥
石韋散治婦人小便卒然淋瀝
石韋黃芩瞿麥穗榆白皮木通葵子
(各一錢半)甘草(半錢)
右作一服水二鍾煎至一鍾食前服
木通散治婦人五淋
木通榆白皮瞿麥穗大麻仁滑石(各一兩)
葵子貝齒白茅根(各二兩)甘草(半兩)
右為粗末每服五錢水煎空心温服
桃膠散治婦人氣淋勞淋
桃膠榆白皮(各一兩)車前子冬瓜子鯉魚齒
葵子瞿麥木通(各半兩)枳殼(二錢半)
右㕮咀每服四錢重水一盞煎至七分去滓温服
金沙散治婦人諸淋
右海金沙草隂乾為末煎生甘草湯調服二錢
又方真琥珀(研末不拘多少)研木香白湯調下(此二方出陳總領方)
雞蘇散治婦人血淋
雞蘇葉木通(各二兩)生乾地黃滑石(各三兩)刺薊
根(一兩)
右為粗末每服半兩水盞半筀竹葉三七片煎至七
分去滓食前温服
治婦人血淋及尿血澁痛方
生乾地黃(三兩)鬱金蒲黃(各二兩)
右為細末每服二錢車前子葉煎湯調下以利為度
亦有血瘕似淋小便不通臍腹脹滿宜桃仁煎(方見前積聚癥)
(瘕門血瘕條)
後有用亂髮方治脬轉不得小便亦可治血淋尿血
火府丹治心經熱小便澁及治五淋(加甘草為㕮咀煎名導赤散出)
(本事方)
生地黃(二兩)木通黃芩(各一兩)
右為細末煉蜜丸如梧桐子大每服三十丸木通煎
湯下兼治淋瀝臍下滿痛許學士云壬戌年一卒
渴病一日飲水一斗不食者三月心中煩悶時已十
月予謂曾經三伏熱與此藥數服越二日來謝云當
日三服渴止又三服飲食如故此本治淋用以治渴
可謂通變也
治婦人諸般淋苦杖根俗呼為杜牛膝多取洗淨剉
碎取一合用水五盞煎至一盞去滓用麝香乳香少
許調下鄞縣武尉耿夢得其内人患沙石淋者十
三年每漩痛楚不可忍溺器中小便沙石剥剥有聲
百方不效偶得此方服之一夕而愈目所視也
局方五苓散八正散清心蓮子飲皆可用
滋腎丸治熱在血分不渴而小便不利或腎虚足熱
腿膝無力不能履地又下焦隂虚小便不利肚腹腫
脹或皮膚脹裂眼睛突出此神劑也
知母黃蘗(各酒炒二兩)肉桂(去麄皮二錢)
右各另為末水丸如桐子大每服二百丸空心百滚
湯下
黃芩清肺飲治肺熱小便不利宜用此藥清之
黃芩(炒)山梔(炒各一錢)
右水煎服不利加鹽䜴二十粒
五淋散治膀胱有熱水道不通淋瀝不出或尿如豆
汁或成砂石或如膏汁或熱拂便血
赤茯苓(一錢半)赤芍藥山梔(各一錢)當歸甘草(各一)
(錢二分)
右入燈心水煎服
脬轉不得小便
大婦人脬轉之病者由脬為熱所迫或忍小便俱令水
氣迫於脬屈辟不得充張外水應入不得入内溲應出
不得出内外壅滯脹滿不通故為脬轉其狀少隂急痛
不得小便甚者至死不可治也薛前證不問男女孕
婦轉筋小便不利命在反掌非八味丸不能救餘參前
後論主治一婦人小便淋瀝小腹脹悶胸滿喘急諸
藥不應余視為轉筋之證用八味丸料煎服小便即利
而痊一婦人因鬱怒小便滴瀝漸至小腹腫脹痰咳
喘促余用八味丸料煎服小便即利而痊
大滑石散(千金)治婦人丈夫脬轉小便數日不通
滑石(一兩)凝水石(二兩)葵子(一合)
右為末以水一斗煮取五升時時服一升即利
又方
亂髮(燒灰存性)葵子車前子(各等分)
右為細末每服二錢茶湯調下
蒻葉散治婦人脬轉小便不通亦可治男子
裹茶蒻葉(燒灰存性一兩)滑石(研細半兩)
右研停沸湯調二錢服
石韋湯治證同前
石韋(去毛)車前子(各等分)
右為麄末每服五錢水二盞煎至一盞去滓服
治婦人忍小便不得依時而起致令脬轉經四五日困
篤欲死
滑石(二兩)亂髮灰(一兩)
右研停取桃白皮一斤熟搗以水三盞絞取汁無時
温服半盞調一錢服
又方以滑石末蔥湯調下二錢服
千金翼方治婦人不得小便
杏仁(七粒去皮尖)
右一味䴸炒黃細末水調服立通
又方以紫草為末井華水調取水指撮立通又云紫苑
皆可用
若卒暴不通小腹膨急氣上衝心悶絶欲死此由異氣
傳併膀胱或從憂驚氣無所伸鬱閉而不流氣衝脬
系不正診其脈右手澁小左手急大宜蔥白湯
蔥白湯方
橘皮(三兩)葵子(一兩)蔥白(一莖)
右㕮咀以水五升煮取二升分三服(出指迷方)
補遺紫金皮為末蔥湯調下二錢葵子湯亦可
又方胞轉小便不通炒鹽半斤囊之乘熱熨小腹
薛滋腎生肌飲
山藥山茱萸(肉各一錢)熟地黃(自製二錢)澤瀉茯苓
牡丹皮(各七分)五味子(杵炒五分)柴胡(三分)白术當歸
甘草(各三分)
右水煎服
八味丸治脬轉小便不通殊有神效但世所不用以
致誤人多矣(方見雜病虚勞)
一方皂角為末吹鼻内取嚏
小便數
大婦人小便數者由腎與膀胱俱主於水腎氣通於隂
此二經俱虚而有熱乘之則小便澁虚則小便頻數也
薛前證若肝經火動用逍遥散(調經)加龍膽草車前子
膀胱火動六味丸(雜病虚勞)加麥冬五味肝腎濕熱龍膽瀉
肝湯(見便毒)鬱傷肝脾加味逍遥散加味歸脾湯肝脾肺
氣虚補中益氣湯(雜病勞倦)加麥門五味肝經血虚加味逍
遥散腎氣虚敗鹿茸散如不應用八味丸一婦人患
前證小便頻數日晡熱甚此肝脾血虚氣滯而兼濕熱
也用加味逍遥散加車前子而愈一婦人患前證發
熱煩躁面目赤色脈洪大而虚余謂此血虚發躁用當
歸補血湯(雜病勞倦)數劑而痊一婦人久患前證泥屬於
火雜用寒涼止血之劑虚證悉具余曰此脾胃虧損而
諸經病也當補中氣為主遂以六君補中二湯兼服兩
月餘尋愈
大鹿茸散治婦人久虚冷小便日夜三五十行
鹿茸烏賊魚骨桑寄生龍骨(各一兩)白芍藥
當歸附子(各七錢半)桑螵蛸(半兩)
右為細末食前温酒調下二錢
桑螵蛸散治婦人虚冷小便數
桑螵蛸(三十枚炒)鹿茸牡蠣粉(二兩)甘草(二兩)黃茋(半兩)
右為細末食前薑湯調一錢服
補遺縮泉丸治脬氣不足小便頻數
天台烏藥益智仁(各等分)
右為末酒煮山藥為糊丸如梧桐子大臨睡鹽酒吞
七十丸或只為末調酒服如不飲酒以米飲調下
又法取糯米糍一片臨睡炙令軟熟啖之仍以温酒吞
不飲酒只湯下多啖愈佳行坐良久待心空則止
遺尿失禁
大經云膀胱不利為癃不約為遺尿者乃心腎之氣傳
送失度之所為也故有小便澁而遺者有失禁而出不
自知者又婦人産蓐産理不順致傷膀胱遺尿無時又
有脬寒臓冷而遺尿不禁治之各有方薛内經曰胞
移熱於膀胱則癃溺血膀胱不利為癃不約為遺溺注
曰膀胱為津液之腑水注由之然足三焦脈實約下焦
而不通則不得小便足三焦脈虚不約下焦則遺溺也
靈樞經曰足三焦者太陽之别也並太陽之正入絡膀
胱約下焦實則閉癃虚則遺溺竊謂前證若肝腎虚熱
挺孔痿痺用六味丸如不應用加減八味丸陽氣虚憊
膀胱積冷用鹿茸丸如不應用八味丸若脾氣虚弱不
能禁止用補中益氣湯加山藥山萸五味若肺氣虚寒
前湯加桂附此證屬虚熱者多真寒者少治宜審察
一婦人小便自遺或時不利日晡益甚此肝熱隂梃不
能約制用六味丸料加白米酒炒黑黃蘗七分知母五
分數劑諸證悉愈若誤用分利之愈損真隂必致不起
一老婦患前證惡寒體倦四肢逆冷余以為陽氣虚
寒用補中益氣加附子三劑不應遂以參附湯四劑稍
應仍以前藥而安附子計用四枚人參三斤許一婦
人病愈後小便出屎此隂陽失於傳送名大小腸交也
先用五苓散二劑而愈又用補中益氣湯而安
大鹿茸丸治婦人久積虚冷小便白濁滑數不禁
鹿茸(炙)椒紅桂心附子(炮)牡蠣(煅)補骨脂(炒)
石斛肉蓯蓉(酒浸)雞䏶胵(炙)沈香(各一兩)桑螵蛸(炙半)
(兩)
右為細末酒煮麵糊丸梧桐子大空心温酒下三十
丸
又方鹿角屑炒令黃為細末空心温酒調二錢
又方雄雞䏶胵炙為末空心酒調服二錢
治婦人遺尿不知出時(千金翼方)
白薇白芍藥(各等分)
右為末酒服方寸匕日三服空心
又方以桑螵蛸酒炒為細末每服二錢生薑湯調下
又方
白礬牡蠣(各等分)
為細末飲服方寸匕亦治丈夫遺尿
療婦人遺尿不禁雄雞翎燒灰為末酒服方寸匕
補遺秘元丸治内虚自汗小便不禁
白龍骨(三兩)訶子(十箇去核)縮砂仁(一兩)
為末糯米粥丸梧子大每服五十丸空心鹽酒吞下
又方小便不禁用猪脬洗淨鐵鏟上炙熟食之以酒嚥
下
小便出血
大夫婦人小便出血者由心主於血血之行身通遍經
絡循環臓腑血性得寒則凝澁得熱則流散失其常經
溢滲入於胞内故小便出血也薛婦人小便尿血或
因膏粱炙煿或因醉飽入房或因飲食勞役或因六淫
七情以致元氣虧損不能統攝歸源若因怒動肝火者
用加味逍遥散調送髮灰肝經風熱者送子芩丸久而
血虚者用八珍送髮灰若膏粱積熱者用清胃散加槐
花甘草房勞所傷者用六君加柴胡升麻風熱所傷者
用四君加防風枳殼凡久而虧損元氣者用補中益氣
為主鬱結傷脾者用濟生歸脾為主一婦人尿血因
怒氣寒熱或頭痛或脇脹此肝血虚而肝火盛用加味
逍遥散而血脹止補中益氣加蔓荆子而頭痛痊後鬱
怒腹痛尿血仍用前散加龍膽草并歸脾湯治之將愈
又因飲食所傷復作心忡不寧徹夜不寐仍用前湯而
痊一婦人尿血面黃體倦飲食不甘晡熱作渴此脾
胃氣虚不能攝血歸經用補中益氣以補胃氣用歸脾
湯以解鬱結更用加味逍遥散以調養肝血而痊一
婦人小便出血服四物蒲黃之類更加發熱吐痰加芩
連之類又飲食少思虚證蜂起肝脈弦而數脾脈弦而
緩此因肝經風熱為沈隂之劑脾傷不能統攝其血發
生諸臓而然也全用補中益氣湯六味地黃丸而痊
鹿茸散(大全)治婦人勞損虚羸尿血
鹿茸當歸熟地黃葵子蒲黃續斷(各等)
(分)
右為細末酒調二錢日三服
髮灰散治小便尿血或先尿而後血或先血而後尿
亦遠近之謂也又治飲食忍小便或走馬房勞皆致
脬轉臍下急痛不通兼治肺疽心衂内崩吐血一兩
口或舌上血出如針孔若鼻衂吹内立已
亂髮燒灰(本草云能療瘀血通關格利水道破癥瘕癰疽抓尿刺下疰雜瘡療脬轉通大)
(小便咳嗽鼻衂)
右一味用米醋二合湯少許調服二錢井華水調亦
得服藥訖即炒黑豆葉蹲其上則通
生乾地黃散治婦人尿血不止
生乾地黃(二兩)柏葉黃芩(各半兩)阿膠(炒成珠一兩)
右為粗末每服三錢水一盞薑三片煎七分去滓温
服
當歸散治婦人小便出血或時尿血
當歸羚羊角(屑)赤芍藥(各半兩)生地黃(一兩)刺薊葉
(三分)
右為粗末每服三錢水煎去滓服
又方
羚羊角(屑)龍骨當歸蒲黃(各一兩)生地黃(二兩)
右為細末粥飲調下二錢食前服
又方以生地黃𢷬取汁每服一小盞日三服
又方以蒲黃末酒調二錢服之水調亦可
又方以鹿角膠二兩炙令黃以水一大盞煎至半盞
去滓分為三服食前服
補遺小便出血竹茹一大塊水煎服
又方川牛膝去蘆濃煎服
又方當歸白芷為末米飲下二錢
又方催生如神散童子小便和酒調下
治婦人卒傷於熱尿血陳總領云余頃在章貢時年
二十六忽小便後出解血數點不勝驚駭却全不疼
如是一月如不飲酒則血少駭不能止偶有鄕兵告
以市醫張康者常療此疾遂延之來供一器清汁云
是草藥添少蜜解以水兩服而愈既厚酬之遂詢其
藥名乃鏡面草一名螺靨艸其色青翠所在石階縫
中有之
大便下血
大婦人臓腑損傷風邪易入凡熱氣在内令人下血風
氣在内亦大便血色或如豆汁腹中疼痛若糞後下血
者其来遠糞前有血者其來近遠近者言病在上下也
婦人面無血色時寒時熱脈浮弱按之絶者為下血也
薛前證或飲食起居或六淫七情失宜以致元氣虧
損陽絡外傷若膏粱積熱加味清胃散怒氣傷肝六君
柴芍芎歸鬱結傷脾加味歸脾湯脾氣虚弱六君子湯
思慮傷心妙香散大腸風熱四物側柏荆防枳殼大腸
血熱四物丹皮柴胡中氣下陷補中益氣茯苓半夏心
脾不能攝血必補脾肺之源舉下陷之氣一婦人下
血不已面色痿黃四肢畏冷此中氣下陷用補中益氣
湯送四神丸數服而愈光禄張淑人下血煩躁作渴
大便重墜後去稍緩用三黃湯加大黃至四兩方應後
用三黃湯又二十餘劑而愈此等元氣百中一二韓
地官之内脾胃素弱因飲食停滯服尅伐之劑自汗身
冷氣短喘急腹痛便血或用諸補劑皆不應余用人參
炮附子各五錢二劑稍應却用六君子每劑加炮附子
三錢四劑漸安又用前湯每加附子一錢數劑乃瘥
一婦人因怒胸痞飲食少思服消導利氣之藥痰喘胸
滿大便下血余用補中益氣湯加茯苓半夏炮薑四劑
諸證頓愈又用八珍加柴胡炒梔全愈
加減四物湯治腸風下血
側柏葉(炒)荆芥槐花(炒)甘草(炒各五分)枳殼(麩炒)生地
黃當歸川芎(各一錢)
右薑水煎服
腸風黑神散治腸風下血腹疼後重或肛門脱出
敗椶(燒)木饅頭(燒)烏梅(去核)粉草(炙各一錢)
右水煎服
愚按前二證若病久中氣虚弱者必用培補脾胃為
主
地榆湯治隂結便血(駱龍吉方)
地榆(四兩)甘草(炒一兩半)縮砂仁(四十七粒)
右每服三錢水煎
防風如神散治風熱氣滯糞後下血
防風枳殼(䴸炒各等分)
右每服三錢水煎
妙香散治心氣下血温酒調下(見雜病心痛)
大便不通
大婦人大便不通者由五臓不調冷熱之氣結於腸胃
則津液燥竭大腸壅塞故大便不通也仲景云婦人經
水過多則亡津液亦大便難也大三脘散或四物加青
皮或七宣丸麻仁丸選而用之薛前證或大腸津液
乾涸或血虚火爍不可計其日期飲食數多必待腹滿
脹自欲去而不能者乃用猪膽汁潤之若妄服苦寒辛
散之劑元氣愈傷或通而不止或成中痞之證大抵血
虚火燥用加味逍遥散氣血俱虚用八珍湯燥藥傷血
用四物連翹甘草尅伐傷氣用四君川芎當歸内熱作
渴飲湯脈實用竹葉黃耆湯(雜病消癉)内熱作渴引冷脈濇
用四物送潤腸丸肝膽尅脾土而不能輸送用小柴胡
湯(傷寒少陽)加山梔郁李仁腸胃氣虚而不能傳送用補中
益氣加芍藥厚味積熱而秘結用清胃散加芍藥(雜病齒)
其有熱燥風燥陽結隂結皆不宜損中氣治者審之
一婦人痰喘内熱大便不通兩月不寐脈洪大重按微
細此屬肝肺腎虧損朝用六味丸夕用逍遥散各三十
餘劑計所進飲食百餘碗腹始痞悶正前所謂血虚火
爍也以猪膽汁導而通之用十全大補湯調理而安
通神散治大便實熱不通其證心腹脹痛手不得近
心胸煩悶而欲飲食者
大黃(炒)芒硝㯽榔郁李仁(湯浸去皮微炒)桃仁(杵各一兩)
(一方有木香半兩)
右為末每服二錢空心粥飲調下
大麻仁丸治腸胃風結大便常秘而欲飲食者
大麻仁(别研如膏)大黃(炒各二兩)㯽榔木香枳殼(䴸炒各一)
(兩)
右為末入麻仁研勻煉蜜丸桐子大每服二十丸温
水下
皂角丸治大腸有風大便秘結而不堅實者
皂角(炙去子)枳殼(䴸炒各等分)
右為末煉蜜丸桐子大每服七十丸空心米飲下
蘇麻粥順氣滑腸用紫蘇子麻子仁水研取汁煮粥食
之
潤腸丸治伏火風熱大腸乾燥若因失血或因腎虚
當滋腎水最忌此丸
麻子仁桃仁(去皮尖别研各一兩)羌活當歸尾大黃
(煨)皂角仁秦芁(各五錢)
右另研為末煉蜜丸每服五十丸空心白湯送下如
直腸乾澁用猪膽汁導之亦忌前藥
搜風順氣丸治痔漏腸風風熱秘結元氣充實者
車前子(一兩五錢)大麻子(微炒)大黃(五錢半生半熟)牛膝(酒浸)郁李
仁(湯泡)兔絲子(酒浸蒸杵晒為末)枳殼(䴸炒)山藥(各二錢)
右為末煉蜜丸桐子大每服三十丸空心白湯下
子和脾約丸
麻仁(一兩二錢半)枳殼(䴸炒)厚朴(薑製)芍藥(各一兩)大黃(蒸四兩)
杏仁(去皮尖炒研爛如膏一兩二錢)
右為末入杏仁膏煉蜜丸梧桐子大每服三二十丸
空心用滚水下
初虞世云余歴觀古人用通藥率用降氣等藥盖肺氣
不下降則大腸不能傳送以杏仁枳殼訶子等味是也
又老人虚人風人津液少大便祕經云澁者滑之故用
胡麻杏仁麻子仁阿膠之類是也今人學不師古妄意
斟酌每至大便秘燥即以駛藥蕩滌之既走津液氣血
大便随手愈更祕澁兼生他病予昔在魯山日有一譞
少自稱太醫曹鎮有寄居王世安少府本京師人始病
風淫末疾為此生以駛藥累累利之後為肺痿咯膿血
卒至大便不通而死古人服藥尤所謹重不若今人之
輕生故舉此以戒後人爾薛前證若胃強脾弱津液
不得四布但輸膀胱小便數而大便難者用脾約丸若
隂血枯槁内火燔灼脾肺失傳大便祕而小便數者用
潤腸丸此丸若用之於熱甚氣實與西北之稟厚者無
有不效若用於東南及虚熱而氣血不足者則脾愈弱
而腸愈燥反致虚痞矣此東垣先生之治法也其搜風
順氣丸中貴及西北人用之多效東南人用之無不致
害一老婦大便欲去而難去又不堅實腹内或如故
或作脹兩關尺脈浮大余以為腸胃氣血虚弱每服十
全大補湯加肉蓯蓉去後始快若間二三日不服腹内
仍脹大便仍難一老婦大便月餘不通痰喘内熱不
得就枕脈洪大重按微細朝用六味丸夕用逍遥散各
五十餘劑計進飲食百餘椀小腹始悶此火燥而消鑠
也以猪膽汁潤之用十全大補而安後仍不通用八珍
倍加蓯蓉常服而通
大便或祕或利
大經云春傷於風夏必飱泄盖木氣刑土也土不能滲
泄則木氣勝故泄風氣行精液燥故祕即不可轉以祕
燥為風也余家中宗親張公度母氏年七十日下利數
十行百方治之不愈又若腰膝拘攣公度以蒺藜酸棗
仁治拘攣而利愈黃魯直母安康郡太苦祕結以公度
藥投之而大便利故知秘與利皆出於風公度潞人名
騤世有令德承父醫學而克其家清修不妄取真有德
君子今見於此薛按前證若因足三隂虧損發熱作
渴胸膈不利飲食善消面滯陽色脈洪而虚肢體倦怠
者用補中益氣湯六味地黃丸脾肺氣虚補中益氣湯
脾經鬱結用加味歸脾湯氣血俱虚者八珍加肉蓯蓉
腎經津液不足者六味地黃丸胃火銷爍津液竹葉黃
耆湯肝木侮脾土小柴胡加山梔郁李仁枳殼膏粱積
熱清胃散加山梔郁李仁枳殼若燥在直腸用猪膽導
之
治風人脚氣人大便或祕或利虚人尤宜
皂角子(三百粒破作兩片慢火炒燥甚入酥一棗大又炒至燥又入酥炒至焦黑為度)
右細末煉蜜丸如梧桐子大每服三十丸煎蒺藜酸
棗仁湯下空腹服兩時久未利再進一服漸加至百
丸不妨以通為度
蒺藜湯方用蒺藜不以多少炒至赤黑色臼内以木
杵舂去刺揀簸淨每蒺藜三兩以酥棗仁一兩炒令
香同杵為粗末馬尾羅篩每三錢水一盞煎至七分
去滓温服下前丸子
大五柔丸主臓氣不調大便難通榮衛利九竅進飲
食
大黃(斗米上蒸切焙)枳殼(去瓤麩炒)白芍藥葶藶(炒香别研)肉蓯
蓉(酒浸軟温水洗切焙各二兩)桃仁(一百枚)杏仁(四十枚並去皮尖麩炒令黃别)
(杵)牛脂(去筋膜熬成油與葶藶杏仁等杵)
右除有油藥並為末入牛脂桃杏仁葶藶杵數千下
丸如梧桐子大米飲下三丸日三服腹稍空時服未
知稍增以知為度
安康郡太苦風秘予為處枳訶二仁丸
杏仁(去皮尖麩炒黃)麻仁(别研各三錢)枳殼(去穰麩炒研)訶子(慢火炒搥)
(去核)
右二物各一兩為細末同二仁杵煉蜜和杵丸如梧
桐子大温水下二三十丸未知稍增
潞公在北門日盛夏間苦大便不調公随行醫官李琬
本衢州市戶公不獨終始涵容之又教以醫事公病
泄利琬以言動搖之又求速效即以赤石脂龍骨乾
薑等藥饋公公服之不大便者累日其勢甚苦予方
自共城來見公未坐定語及此事公又不喜服大黃
藥予告曰此燥糞在直腸藥所不及請為蜜兑導之
公為然時七月中苦熱予撝汗為公作蜜兑是夕三
用藥下結糞四五十枚黑如橡栗公二三日間飲食
已如故世有一種虚人不可服利藥今載其法
蜜兑法好蜜四五兩銀石器中微火熬不住手以匙
攪候可丸見風硬即以蛤粉塗手捏作人指狀長三
寸許坐厠上内之以手掩定候大便通即放手未快
再作(已上四方出初虞世)
補遺通氣散治婦人憂怒傷肺肺與大腸為傳送致
令祕澁不通或服燥藥過多大便祕亦可用
陳皮蘇葉枳殼木通(去皮節)
右等分剉每服四錢水煎温服
皂角丸蘇麻粥亦佳(見前)
證治準繩卷六十二
