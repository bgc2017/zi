證治凖繩卷六十九
明王肯堂撰
女科
産後門
頭痛
大夫人頭者諸陽之會也凡産後五臟皆虛胃氣虧弱
飲食不充穀氣尚乏則令虛熱陽氣不守上湊于頭陽
實隂虛則令頭痛也又有産後敗血頭痛不可不知
黑龍丹言之甚詳薛前證若中氣虛用補中益氣湯加
蔓荆子若血虛用四物加參术血氣俱虚用八珍湯若
因風寒所傷用補中益氣湯加川芎一産婦患頭痛
日用補中益氣湯不缺已三年矣稍勞則惡寒内熱為
陽氣虚以前湯加附子一錢數劑不發一婦人産後
頭痛面青二年矣日服四物等藥余謂腎水不能生肝
木而血虚用六味丸加五味子兩月而痊
川芎散治産後頭痛
真夭台烏藥皮大川芎(等分)
右二味為細末每服三錢燒紅秤錘淬酒調服
一竒散治同前取當歸川芎為細末每服二錢水
一盞煎七分温服
芎附散治産後敗血作梗頭痛諸藥不效者
大附子一枚釅醋一碗用火四畔炙透蘸醋令盡去
皮臍加川芎一兩並為末每服一錢(又作二錢)茶清調下
郭茂恂嫂金華君産七日不食始言頭痛頭痛已又心
痛作既而目睛痛如割如刺更作更止相去無瞬息間
每頭痛甚欲取大石壓良久漸定心痛作則以十指挀
壁血流滿掌痛定目復痛又以兩手自剜取之如是十
日不已衆醫無計進黑龍丹半粒疾少間中夜再服下
瞑目寢如平時至清晨下一行約三升許如蝗蟲子三
疾減半巳刻又行如前則頓愈矣(黑龍丹見前産後通用方)
丹一婦年三十餘産後身熱頭痛肚痛
陳皮白术白芍藥(各二錢)黃芩(二錢半)川芎(一錢)乾
薑牡丹皮甘艸(各一錢半)荆芥(半錢)
右九味分四貼水煎服
加減四物湯(保命)治産後頭痛血虚痰癖寒厥皆令頭痛
蒼术(一兩六錢)羌活川芎防風香附(炒)白芷(各一)
(兩)石膏(二兩半)細辛(一兩半)當歸甘草(各半兩)
右十味粗末每用一兩水煎不拘時服如有汗者
知氣弱頭痛也方中加芍藥三兩桂一兩半生薑煎
如痰癖頭痛加半夏三兩茯苓一兩生薑煎如
熱痰頭痛加白芷三兩石膏三兩知母一兩如寒
厥頭痛加天麻三兩附子一兩半生薑三片煎服
脚氣
大全産後熱悶氣上轉為脚氣者何答曰産卧血虚生
熱復因春夏取凉過多地之蒸濕因足履之所以着為
脚氣其狀熱悶掣瘲驚悸心煩嘔吐氣上皆其候也可
服小續命湯(方見雜病中風)兩三劑必愈若醫者誤以逐敗血
藥攻之則血去而疾益增矣陳無擇評曰脚氣固是
常病未聞産後能轉為者往往讀千金見産婦多有此
疾之語便出是證文辭害意蓋可見矣設是熱悶氣上
如何便服續命湯此藥本主少陽經中風非均治諸經
脚氣須要依脚氣方論隂陽經絡調之此涉專門未易
輕論既非産後要病更不繁引陳無擇雖有此論然
小續命湯加減與之用無不效故百問云寒中三陽所
患必冷小續命湯主之(加生薑汗更快)暑中三隂所患必熱小
續命湯(去附子減桂一半)大煩躁者紫雪最良(予取百問中加減法庶使後人)
(均得治療)如無紫雪用真薄荷煎冷水嚼下(婁云諸方必與四物湯各半服)
(之)薛前證當補氣血為主佐以小續命湯寄生湯如
不應用大防風湯一産婦患前證或用獨活寄生湯
而痊後復作服前湯其汗如水更加口噤吐痰余用十
全大補湯培養血氣漸愈後飲食日少肌體日瘦吐痰
如湧此命門火衰脾土虚寒用八味丸及加味歸脾湯
諸證漸退肌肉漸生
獨活寄生湯治肝腎虚弱或久履濕冷之地或洗足
當風濕毒内攻兩脛緩縱攣痛痺弱或皮肉紫破足
膝攣重又專治産後脚氣
川獨活(三兩)桑寄生(如無以續斷代)杜仲(炒)牛膝(去蘆酒浸)細辛
官桂(不見火)白茯苓防風川芎當歸人
參熟地黃(酒洗)芍藥秦艽(各二兩)甘草(炙一兩)
右十五味為㕮咀每服四錢薑五片水煎温服
遍身疼痛
大産後遍身疼痛者何答曰産後百節開張血脉流散
遇氣弱則經絡肉分之間血多流滯累日不散則骨節
不利筋脈急引故腰背不得轉側手足不能動搖身熱
頭痛也若醫以為傷寒治之則汗出而筋脈動惕手足
厥冷變生他病但服趁痛散除之薛前證若以手按
而痛甚是血滯也用四物炮薑紅花桃仁澤蘭補而散
之若按而痛稍緩此是血虚也用四物炮薑人參白术
補而養之一産婦身腹作痛發熱不食煩燥不寐盗
汗脇痛服解散祛血之藥不時昏憒六脈洪大如無用
補中益氣加炮薑半夏一劑頓退二三又劑寢食甘美
但背強而痛用八珍散大補湯調理而安一産婦遍
身頭項作痛惡寒拘急脈浮緊此風寒之證也用五積
散一劑汗出而愈但倦怠發熱此邪氣去而真氣虚也
用八珍湯調補而痊一婦六月産後多汗人倦不敢
袒被故汗出被裡冷則浸漬得風濕疼痛遂以羌活續
斷湯數服而愈
趁痛散(雲峻)治産後氣弱血滯遍身疼痛及身熱頭疼
牛膝當歸桂心白术黃茋獨活生
薑(各半兩)甘草薤白(各二錢半)
右九味㕮咀每服半兩水三盞煎至一盞半去渣食
前服陳無擇評曰趁痛散不特治産後氣弱血滯
兼能治太陽經感風頭疼腰背痛自汗發熱若其感
寒傷食憂恐驚怒皆致身疼發熱頭痛况有蓐勞諸
證尤甚趁痛散皆不能療不若五積散入醋煎用却
不妨
五積散加酒煎治感寒頭痛身疼方見傷寒門恐與四
物各半服之穏當加桃仁煎治腰痛逐敗血去風濕
大治産後遍身青腫疼痛及衆疾
牛膝大麥糵(各等分)
右二味為細末以新瓦罐子中填一重麥糵一重牛
膝如此填滿用鹽泥固濟火煆過赤放冷研為散但
是産後諸疾熱酒調二錢下
活血丹蒼术四物各半湯(並見雜病身痛)
烏金散治産後骨節四肢疼痛(見後狂言譫語)
中風
大夫産後中風者由産時傷動血氣勞損藏腑未曾平
復起早勞動致使氣虚而風邪乘虚入之故中風風邪
冷氣客于皮膚經絡但痛痺羸乏不任小氣大凡筋脈
挾寒則攣急喎僻挾温則縱緩虚弱若入諸藏恍惚驚
悸隨其所傷府藏經絡而生病焉郭稽中論曰産後
中風者何答曰産後五七日内強力下床或一月之内
傷於房室或懷憂怒擾盪冲和或因食生硬傷動藏府
得病之初眼澁口噤肌肉瞤搐漸至腰脊筋急強直者
不可治此乃人作非偶爾中風所得也薛前證果外
邪所屬形氣不足病氣有餘當補元氣為主稍佐以治
病之藥若強力不休月内入房屬形氣俱不足當純補
元氣多有復甦者若誤投風藥乃促其危也
丹産後中風口眼喎斜必用大補氣血然後治痰當以
左右手脈分其氣血多少以治切不可作中風治用小
續命湯及發表治風之藥
防風湯治産後中風背項強急胸滿短氣
防風獨活(各去蘆)葛根(各伍兩)當歸人參(各去蘆)白
芍藥甘草(炙各二兩)
右七味為㕮咀每服八錢水一盞半棗子二枚擘破
同煎至一盞去滓温服不拘時
川芎散治産後中風身背拘急有如繩束
川芎羌活(去蘆)酸棗仁羚羊角屑芍藥(各四兩)
桑白皮(一兩半)防風(去蘆一兩二錢)
右七味為㕮咀每服一兩水二大盞煎至一盞半去
滓不拘時服日進三服
經效茯苓湯治産後風虚頭痛語言謇澁
茯苓(去皮)防風(去蘆)乾葛(各八錢)麥門冬(去心一兩)芍藥黃
芩(各六錢)犀角屑(四錢)甘艸(炙二兩)
右八味㕮咀每服一兩水一大盞半煎至一盞去滓
温服不拘時
鹿肉湯治産後中風頭痛壯熱言語謇澀
鹿肉(三斤)阿膠(炒脹)黃芩茯神(去木)黃茋(蜜炙)甘草(炙)白
芍藥人參獨活(各去蘆各三兩)桂心乾地黃川
芎(各二兩)半夏(湯洗一兩)
右十三味為㕮咀每服五錢水四盞鹿肉五錢薑五
片同煎至二盞去鹿肉再煎至盞半入阿膠消化去
渣温服不拘時日進二服
雲岐治産後中風半身手足不遂言語謇澁恍惚多忘
精神不定
獨活當歸芍藥防風川芎元參天
麻(各五錢)桂心(三錢)
右八味㕮咀以水八升煮取二升半分為三服覺效
更作一劑又作丸每服二十丸如有熱加葛根五錢
有冷加白术五錢若有氣證加生薑一兩半若手
足不遂加牛膝一錢半&KR1181;&KR1082;三錢黃茋四錢若腹
痛加當歸芍藥各七錢半若不食加人參五錢元
參一兩若寒中三隂所患必冷小續命湯加生薑
煎若暑中三陽所患必熱小續命湯去附子减桂
心一半加薄荷煎
保命血氣湯治産後諸風痿攣無力
秦艽羌活防風白芷川芎芍藥當
歸白术茯苓熟地黃(各等分)
右十味為末一半蜜丸一半散酒調下五七十丸妙
治産後風虚五緩六急手足頑痺氣血不調大豆一升
炒令熟熱投三升酒中蜜封飲之
小品治産後中風語澀四肢拘急羌活三兩為末每服
五錢水酒各半盞煎去滓温服
華陀愈風散治婦人産後中風口噤手足瘈痰如角
弓或産後血暈不省人事四肢強直或心眼倒築吐
瀉欲死用荆芥穗(微焙為末)每服三錢豆淋酒調服或
童子小便服之口噤則挑齒灌之齗噤則灌入鼻中
其效如神大抵産後大眩則汗出而腠理疎則易於
中風也時珍曰此方諸書盛稱其妙姚僧坦集騐
方以酒服名如聖散云藥下可立待應效陳氏方名
舉卿古拜散蕭存敬方用古老錢煎湯服名一捻金
王貺指迷方加當歸等分水煎服許叔微本事方云
此藥委有竒效神聖之功一婦人産後睡久及醒則
昏昏如醉不省人事醫用此藥及交加散云服後當
睡必以左手搔頭用之果然昝殷産寳方云此病多
因怒氣傷肝或憂氣内欝或坐草受風而成急宜服
此藥也戴氏證治要訣名獨行散賈似道悦生隨抄
呼為再生丹
右産後中風用續命湯及羌活等發散之藥必詳氣
血以四物四君子相與各半停對分兩服之可也
虚極生風大産後下血過多虚極生風者何答曰婦人
以榮血為主因産血下太多氣無所主唇青肉冷汗出
目眩神昏命在須臾者此但虚極生風也如此則急服
濟危上丹若以風藥治之則誤矣薛前證若心脾血
氣俱虚用千金大補湯如不應加附子釣藤鈎若肝經
血虚用逍遥散加釣藤鈎經云脾之榮在唇心之液為
汗若心脾二藏虚極急用參附湯救之一婦人患前
證或用諸補劑四肢逆冷自汗泄瀉腸鳴腹痛余以陽
氣虚寒用六君子薑附各加至五錢不應以參附各一
兩始應良久不服仍腸鳴腹痛復灸關元穴百餘壯及
服十全大補湯方效
濟危上丹
乳香五靈脂硫黃元精石(同研極細)阿膠(炒脹)卷
柏(生用)桑寄生陳皮(去白各等分)
右將上四味同研停於銀石器内微少炒勿焦了再
研極細復入餘藥為末拌勻生地黃汁和丸如梧子
大每服二十丸温酒或當歸酒送下食前
當歸建中湯(見産後腹痛)
口噤大夫産後中風口噤者是血氣虚而風入於頷頰
夾口之筋也手三陽之筋結入於頷産則勞損腑臟傷
於筋脈風若乘之其三陽之筋脈則偏持之筋得風冷
則急故令口噤也
葛根湯治産後中風口噤仆地頭目眩暈痰盛氣急
及治産後諸疾
葛根生薑(各六兩)獨活(四兩)當歸(三兩各去蘆)甘草(炙)桂
心白茯苓(去皮)石膏人參(去蘆)白术防風(各去蘆)
川芎(各二兩)
右十二味為㕮咀每服五錢水二盞煎至一盞半去
滓温服無時日進二服
乾葛湯(深師)療産後中風口噤不能言
獨活(去蘆二兩)乾葛(一兩半)甘草(炙半兩)生薑(一兩二錢半)
右四味為㕮咀每服一兩水二大盞煎至一大盞去
滓温服無時
天麻散治産後中風口噤
天麻(七錢半)白附子(炮)天南星(炮)半夏(湯洗七遍去滑薑製)乾
蠍(炒各半兩)
右五味為細末每服一錢生薑薄荷酒調下斡開口
灌之不拘時
當歸散治婦人産後中風牙關緊急不省人事口吐
涎沬手足瘈瘲
當歸(去蘆)荆芥穗(各等分)
右二味為細末每服二錢水一盞酒半盞煎至一盞
灌之如牙關緊急斡開微微灌之但下咽即生屢用
救人大有神效
伏龍肝散治産後中風口噤不能語言腰背疼痛
伏龍肝(一兩半)乾薑(半兩炮)
右二味為細末每服二錢温酒調下不拘時日進二
服
交加散治産前後百病兼治婦人榮衛不通經脈不
調腹中撮痛氣多血少結聚為瘕産後中風並宜服
之
生地黃(一升研取自然汁)生薑(十二兩研取自然汁)
右二味先將地黃汁炒生薑滓生薑汁炒地黃滓各
稍乾焙為細末每服三錢温酒調下尋常腹痛亦宜服
産後尤不可離
角弓反張大夫産後角弓反張者是體虚受風風入諸
陽之經也人隂陽經絡周環於身風邪乘虛入於諸陽
之經則腰背反折攣急如角弓之狀也薛前證因氣
血耗損腠理不密汗出過多而患之者乃虚象也宜固
氣血為主佐以本方丹溪云産後當大補氣血為先雖
有他證以末治之如惡寒發熱等證乃氣血虚甚之極
也宜大劑參芪歸术肉桂以培養之如不應急用炮附
子再不應用人參一兩炮附子二三錢名參附湯借猶
未應乃藥力未能及也宜多用之
愈風散當歸湯羌活酒(並見前)
羚羊角散治産後中風身體反張
羚羊角屑當歸(各七錢半)獨活防風(各去蘆)麻黃(去節)
(各一兩)人參(去蘆)赤芍藥細辛(去苗)桂心(各半兩)
右九味為㕮咀每服八錢水一大盞半生薑五片煎
至一大盞去滓温服不拘時
小品療産後中風虚人不可服他藥者一物獨活湯主
之及一物白鮮湯主之亦可與獨活合煮之
川獨活(三兩細切)
右水三升煮取一升分服奈酒者亦可酒水煮
一物白鮮湯用白鮮皮亦依獨活法
産後中風痙口噤面青手足急強者
以竹瀝二升分為五服温温頻服大效
治産後中風角弓反張口噤不語方
川烏(五兩剉如豆大)
右取黑豆半升同炒半黑以酒三升傾於鐺内急攪
以絹濾取酒微温服一小盞取汗若口不開者斡開
口灌之未效加烏雞糞一合炒熟入酒中服之以瘥
為度
千金雞矢醴療産後中風及男子諸風并産後百疾
神效方又治産後中風口噤拘困篤腰背強直時時
反折
烏雞矢(三升)大豆(二升)
右先炒豆令聲絶次炒雞屎令黃以酒一升先淋雞
屎取汁淋大豆每服一升重者凡四五服極妙
張文仲療産後中風風痙遍身冷直口噤不識人方
白术(四兩細切)以酒三升煮取一升頓服效
汗出多而變痙大産後血虚腠理不密故多汗因遇風
邪搏之則變痙痙者口噤不開背強而直如發癎狀搖
頭馬鳴身反折須臾拾發氣息如絶宜速幹口灌小續
命湯稍緩即汗止如兩手摸控者不可治也薛産後
發痙因去血過多元氣虧極或外邪相搏以致牙關緊
急四肢痙強或腰背反張肢體抽搐若有汗而不惡寒
者曰柔痙若無汗而惡寒曰剛痙然産後患之實由亡
血過多筋無所養而致故傷寒汗下過多潰瘍膿血大
泄多患之乃敗證也若大補氣血多保無虞若攻風邪
死無疑矣一産婦牙關緊急腰背反張四肢抽搐兩
目連劄余以為去血過多元氣虧損隂火熾盛用十全
大補加炮薑一劑而甦又數劑而安余在吳江史萬
湖第入更時聞喧嚷云某家人婦忽仆牙關緊急已死
矣詢云是新産婦出直厨余意其勞傷血氣而發痙也
急用十全大補加附子煎滚令人推正其身一人以手
夾正其面却穵開其口將藥灌之不嚥蘂已冷令側其
面出之仍正其面復灌以熱藥又冷又灌如此五次方
嚥下隨灌以熟藥遂甦夷堅志云杜壬治郝質子婦
産四日瘈瘲戴眼弓背反張壬以為痙病與大豆紫湯
獨活湯而愈政和間余妻方分娩猶在蓐中忽作此證
頭足反接相去幾二尺家人驚駭以數婢強拗之不直
適記所云而藥草有獨活乃急為之召醫未至連進三
劑遂能直醫至即愈矣更不須用大豆紫湯古人處方
神騐屢矣
小續命湯治産後中風及剛痙柔痙
陳臨川云雖然陳無擇評曰産後汗出多變痙亦令
服續命湯此又難信既汗多如何更服麻黃官桂防
己黃芩輩不若大豆紫湯為佳局方大聖散亦良藥
也愚觀朱奉議云凡剛柔二痙小續命湯並可加減
與之若柔痙自汗者去麻黃加葛根之說朱奉議必
有所據雖大豆紫湯大聖散良亦不可偏見曲說有
妨古人之意
大豆紫湯治中風頭暈惡風自汗吐冷水及産後百
病或中風痱痙背強口噤直視煩熱脈緊大者不治
小品方主産後中風困篤背強口噤或但煩躁或
頭身背重或身重痒發嘔吐直視並宜服之
川獨活(去蘆一兩半)大豆(半升)酒(三升)
右先用酒浸獨活煎一兩沸别炒大豆極焦烟出急
投酒中密封候冷去豆每服一二合許得少汗即愈
日進十服此藥能去風消血結如妊娠折傷胎死腹
中服此得瘥
陳臨川云凡産後口噤腰背強直角弓反張皆名曰
痙又名曰痓古人察有汗無汗以分剛柔隂陽而治
今産寳諸書有中風口噤一門又有角弓反張一門
其實一也如增寒發熱有類傷寒皆不論及豈可只
以一二藥治之
大豆湯治産後中風發則仆地不省人事及妊娠挾
風兼治蓐草之間諸般病證
大豆(五升炒黃)獨活(去蘆)葛根(各八兩)防己(去皮六兩)
右四味㕮咀每服五錢酒二盞煎至一盞半去滓温
服不拘時日三服
羚羊角飲子治産後氣實腹中堅硬兩脇脹滿心中
煩熱渴欲飲水欲成剛痙中風之疾
羚羊角(半兩銼)防風羌活桔梗(並去蘆)敗醬(各八錢)
桂心柴胡(去蘆)大黃(浸過煨各一兩二錢)
右八味㕮咀每服五錢水一大盞半同煎至一盞去
滓温服不拘時候更服地黃酒用地黃切一升炒令
黑甆瓶中不熱酒三升密封口煮令减半任意服之
防風當歸散
防風當歸川芎地黃(各一兩)
右四味剉每服一兩水三盞煎至二盞温服
婁氏云續命湯大豆紫湯舉鄉古拜散太陽厥隂藥也
邪實脈浮弦有力者固宜但産後血氣太虚之人不
宜輕發其表但用防風當歸散治之為妙
瘈瘲
薛瘈者筋脈拘急也瘲者筋脈張縱也經云肝主筋而
藏血蓋肝氣為陽為火肝血為隂為水前證因産後隂
血去多陽火熾盛筋無所養而然耳故癰疽膿水過多
金瘡出血過甚則陽隨隂散亦多致此治法當用八珍
加丹皮鈎籐以生隂血則陽火自退諸證自愈如不應
當用四君芎歸丹皮鈎籐以補脾土蓋血生於至隂至
隂者脾土也故小兒吐瀉之後脾胃虧損亦多患之乃
虚象也無風可逐無痰可消若屬陽氣脱陷者用補中
益氣加薑桂陽氣虚敗者用十全大補加桂附亦有復
生者此等證候若肢體惡寒脈微細者此為真狀若脈
浮大發熱煩渴此為假象惟當固本為善若無力抽搐
戴眼反折汗出如珠流者皆不治一産婦因勞兩臂
不能屈服蘇合香丸肢體痿軟汗出如水余謂前藥辛
香耗散真氣腠理虚而津液妄泄也先用十全大補湯
加五味子補實腠理收歛真氣汗頓止又佐以四君子
調補元氣漸愈用逍遥散大補湯調理而痊一産婦
先胸脇乳内脹痛後因怒口噤吐痰臂不能伸小便自
遺左三部脈弦余謂此肝經血虚而風火所致不能養
筋先用加味逍遥散治之臂能屈伸又以補肝散六味
丸諸證悉愈一婦人發瘈遺尿自汗面赤或時面青
飲食如故肝脈弦緊余曰此肝經血燥風熱名瘈也肝
主小便其色青入心則赤法當滋隂血清肝火遂用加
味逍遥散不數劑諸證悉退而安一婦人産後血風
患此以小續命湯數服而安産後因虚傷風瘈瘲同傷
寒表證未傳入裏宜服防風湯
防風湯治風虚發熱項背拘急肢節不隨恍惚狂言
來去無時不自覺悟亦治脚氣緩弱甚效此藥温和
不虚人
秦艽(去苗土)獨活(去蘆)麻黃(去節)半夏(湯洗七次切片)防風(去蘆各二)
(兩)升麻防己白术石膏(煆)芍藥(白者)黃芩
甘草當歸(去蘆)遠志(去骨)人參(去蘆各一兩)
右十五味為粗末入半夏片令勻每服四錢水二中
盞生薑七八片煎至一盞去滓取清汁六分入麝香
末少許食後臨卧帶熱服
海藏愈風湯(即華佗愈風散)交加散(即當歸散並見産後中風)
增損柴胡湯治産後感異證手足牽搐涎潮昏悶
柴胡(三錢)黃苓(一錢二分)人參甘草(炙)半夏(各一錢半)知母
(一錢)石膏(二錢)黃茋(二錢半)
右八味㕮咀分二服水二盞薑三片棗二枚煎八分
不拘時服
秦艽湯前證已去次服此藥去其風邪
秦艽芍藥柴胡(各一錢七分)甘草(炙一錢三分)黃芩
防風(各一錢二分)人參半夏(各一錢)
右八味為㕮咀分二貼每貼水二盞薑三片煎八分
食遠服
拘攣
大産後中風筋脈四肢攣急者是氣血不足臟腑俱虚
月内未滿起早勞役動傷臟腑虚損未復為風所乘風
邪冷氣初客於皮膚經絡則令人頑痺不仁羸乏少氣
風氣入於筋脈挾寒則攣急也薛肝屬木而主筋前
證若肝經風熱血燥用加味逍遥散如不應當用六味
地黃丸以補腎水經云風客淫氣精乃亡邪傷肝也仍
參前雜證諸風血方論治之一産婦筋攣臂軟肌肉
掣動此氣血俱虚而自熱也用十全大補湯而安一
産婦手麻服愈風丹遍身皆麻神思倦怠余謂氣血虚
弱用十全大補加炮薑數劑漸愈去薑又數劑及逍遥
散而痊
芎藭散治産後中風四肢筋脈攣急疼痛背項強急
芎藭羌活當歸(各去蘆)酸棗仁(炒)羚羊角屑(各七)
(錢半)防風(去蘆)牛蒡子(各一兩炒)桂心赤芍藥(各半兩)
右九味為㕮咀每服八錢水一大盞半煎至一大盞
去查温服不拘時薛前方如未應當用八珍湯更
不應用十全大補湯
防己膏治産後中風四肢筋脈攣急身體麻痺並宜
用之
漢防己(去皮半斤)茵芋(五兩)
右二味為㕮咀用酒五升浸藥一宿取豬肪脂一斤
文武火熬三上三下成膏攤在紙花上貼病人患處
以熱手不住摩骨上
不語
大人心有七孔三毛産後虚弱多致停積敗血閉於心
竅神志不能明了又心氣通於舌心氣閉塞則舌亦強
矣故令不語但服七珍散薛經云大腸之脈散舌下
又云脾之脈是動則病舌本強不能言又云腎之别脈
上入于心繋舌本虚則不能言竊謂前證若心腎氣虚
用七珍散腎虚風熱地黃飲大腸風熱加味逍遥散加
防風白芷脾經風熱秦艽升麻湯肝經風熱柴胡清肝
散加防風白芷脾氣欝結加味歸脾湯加升麻肝木太
過小柴胡加釣籐鈎脾受土侮六君加升麻白芷釣籐
鈎肝脾血虚用佛手散脾氣虚用四君子氣血俱虚八
珍湯如不應用獨參湯更不應急加附子補其氣而生
其血若竟用血藥則誤矣一産婦不語用七珍散而
愈後復不語内熱晡熱肢體倦怠飲食不進用加味歸
脾湯為主佐以七珍散而愈後因怒不語口噤腰背反
張手足發搐或小便見血面赤或青或黃或時兼赤余
曰面青肝之本色也黃者脾氣虚也赤者心血虚也用
八珍湯加釣籐鈎茯苓遠志漸愈又用加味歸脾湯而
痊
七珍散
人參石菖蒲生地黃川芎(各一兩)細辛(一錢)防
風辰砂(别研各半兩)
右七味為極細末每服一錢薄荷湯調下無時
胡氏孤鳳散治産後閉目不語用生白礬末每服一
錢熱水調下
治産後不語
人參石蓮肉(不去心)石菖蒲(各等分)
右每服五錢水煎
逐血補心湯治産後失音不語
紅花赤芍藥生地黃桔梗蘇葉前胡
茯苓防風牛胆南星黃連粉葛(各二錢)當
歸(三錢)薄荷人參升麻(各一錢五分)半夏(二錢五分)甘草
右十七味剉為散分作二服每服水一盅半薑三片
煎至七分空心服滓再煎
狂言譫語
大夫産後語言顛倒或狂言譫語如見鬼神者其源不
一須子細辨證用藥治療産後驚風言語亂道如見鬼
神精神不定者研好朱砂酒調下龍虎丹(方見局方)三丸作
一服兼琥珀地黃丸服之一則因産後心虚敗血停
積上干於心而狂言獨語者當在乍見鬼神條求之
二則産後臟虚心神驚悸志意不安言語錯亂不自覺
知神思不安者當在驚悸條求之三則宿有風毒因
産心虚氣弱腰背強直或歌哭嗔笑言語亂道當作風
痙治療當在心驚中風條求之四則産後心虚中風
心神恍惚言語錯亂當在中風恍惚條求之五則産
後多因敗血迷亂心經而顛狂言語錯亂無常或暈悶
者當於本卷血暈類中求之六則因産後感冒風寒
惡露斬然不行增寒發熱如瘧晝日明了暮則譫語如
見鬼狀當作熱入血室治之宜琥珀地黃丸及四物湯
只用生乾地黃加北柴胡等分煎服如不退者以小柴
胡湯加生乾地黃如黃芩分兩煎服愈雖然已上諸證
大抵胎前産後自有專門一定之法毫髮不同如産後
首當逐散生新然後子細詳辨疾證不可妄立名色自
生新意加減方藥大宜對證依古法施治未有不安者
也薛前證當固胃氣為主而佐以見證之藥若一於
攻痰則誤矣一産婦形體甚倦時發譫語用栢子散
稍愈又用加味歸脾湯而愈又因怒仍狂言脇痛小便
下血用加味逍遥散以清肝火養肝血頓瘥又佐以加
味歸脾湯而安
雲岐奪命散(血暈)
治産後敗血衝心發熱狂言奔走脈虚大者
乾荷葉生乾地黃牡丹皮(等分)
右三味濃煎湯調生蒲黃末二錢匕一服即定
局方妙香散治産後心神顛倒語言錯亂如見鬼神
用生乾地黃當歸二味煎湯調服立效
烏金散治産後三五日或半月之間忽狂言亂語目
見神鬼等證
當歸遠志肉川芎酸棗仁白术赤芍
藥香附子辰砂(另研入)熟地黃羌活防風
(各二錢)茯神(二錢)半夏(三錢)全蠍麥門冬人參牛
膝天麻(各一錢)甘草(九分)陳皮白芷(各一錢五分)
右二十一味剉散作二服水一盅半薑三片葱三枝
入金銀同煎一碗不拘時温服
四物補心湯治産後言語恍惚顛倒錯亂
當歸(五錢)川芎生地黃白芍藥茯神半夏
桔梗白术(各四錢)陳皮(三錢)甘草(一錢)
右十味剉為散分作六服每服用水一盅薑三片煎
至七分空心温服滓再煎服有熱加酒炒黃連二
錢無熱不用
顛狂
大療産後因驚敗血衝心昏悶發狂如有鬼祟宜用局
方大聖澤蘭散(宜自合者方有效)加好辰砂研令極細每服加
一字許煎酸棗仁湯調下一服可安薛前證乃血虚
神不守舍非補養元氣不可仍參後各門互用一産
婦患前證或用大澤蘭湯而愈後又怔忡妄言其痰甚
多用茯苓散補其心虚頓愈又用八珍散加遠志茯神
養其氣血而瘥一産婦亦患此證用化痰安神等藥病
益甚神思消爍余以為心脾血氣不足用大劑參术芎
歸茯神酸棗仁四斤餘而安乃以歸脾湯五十餘劑而
愈
大聖澤蘭散治婦人血海虚冷久無子息及産後敗
血衝心中風口噤子死腹中擘開口灌藥須臾生下
便得無恙治墮胎腹中攻刺疼痛横生逆産胎衣不
下血暈血癖血滯血崩血入四肢應血藏有患及諸
種風氣或傷寒吐逆咳𠻳寒熱往來遍身生瘡頭痛
惡心經脈不調赤白帶下乳生惡氣胎藏虚冷數曾
墮胎崩中不定因此成疾室女經脉不通並宜服之
常服暖子宫和血氣悦顔色退風冷消除萬病兼療
丈夫五勞七傷虚損等病
澤蘭葉石膏(研各二兩)卷柏(去根)白茯苓(去皮)防風(去蘆)厚
朴(去粗皮薑汁炙)細辛(去苗)柏子仁(微炒)桔梗吳茱萸(湯洗七次)
(焙炒各一兩)五味子(揀净)人參藁本(去苗)乾薑(炮)川椒(去目)
(閉口微炒出汗)白芷白术黃茋(去苗)川烏頭(炮去皮臍)丹參
(各七錢半)蕪荑(微炒赤)甘草(炙)川芎芍藥當歸(各一兩七)
(錢半)白薇阿膠(碎炒燥各半兩)肉桂(一兩二錢半)生乾地黃(一兩)
(半)
右二十九味為細末每服二錢空心臨卧熱酒調下
若急疾不拘時日三服
何氏方治産後因敗血及邪氣入心如見祟物顛狂大
辰砂一二錢重研令極細人乳三四茶脚許調仍掘
紫項活地龍一條入藥候地龍滚三滚取出地龍不
用不令帶藥出但欲得地龍身上涎耳却入無灰酒
與前乳汁相和七八分盞重湯温遇疾作分三二服
乍見鬼神
大心主身之血脈因産傷耗血脈心氣虚則敗血停積
上干於心心不受觸遂致心中煩躁卧起不安乍見鬼
神言語顛錯醫人不識呼為風邪如此治病必不得愈
但服調經散每服加龍腦一捻得睡即安薛前證若
敗血停滯用調經散若血虚發熱用八珍加炮薑若心
血虚損用柏子仁散大抵此證皆心脾血少所致但調
補胃氣則痰清而神自安矣若果係鬼祟所附即灸鬼
穴可愈其或不起者多因豁痰降火攻伐之過也一
産婦患前證或用調經散愈而復作仍服前藥益甚痰
涎上湧朝寒暮熱余朝用八珍散夕用加味歸脾湯各
五十餘劑而愈
雲岐治産後發熱狂言奔走脈虚大者四物湯加柴胡
如不愈加甘草柴胡生地黃等分煎服亦可
廣濟治産後血暈心悶不識人神言鬼語氣急欲絶(見血)
(暈)
調經散
没藥琥珀(並治研細)桂心(各一錢)芍藥當歸(各二錢半)麝
香(研)細辛(各半錢)
右七味為末每服半錢生薑汁温酒各少許調服
茯神散治産後血邪心神恍惚言語失度睡卧不安
茯神(一兩去皮木)人參龍齒(研)琥珀(研)赤芍藥黃
茋牛膝(各七錢半)生地黃(一兩半)桂心(半兩)
右九味為末每服三錢水一盞煎至七分不拘時去
滓温服
治方産一日言語顛倒用蘇合香丸一錢以童便調服
即甦
柏子仁散治産後狂言亂語皆因内虚敗血挾邪氣
攻心
柏子仁遠志(去心)人參桑寄生防風琥珀
(别研)當歸(焙)生地黃(焙)甘草(各等分)
右九味為粗末先用白羊心一箇切片以水一大盞
半先煮至九分去羊心入藥末五錢煎至六分去滓
無時服
與前顛狂譫語門參看
驚悸
大産後臟虚心神驚悸者由體虚心氣不足心之經為
風邪所乘也或恐懼憂迫令心氣受於風邪邪摶於心
則驚不自安若驚不已則悸動不定其狀目睛不轉而
不能動診其脉動而弱者驚悸也動則為驚弱則悸矣
薛按人之所主者心心之所主者血心血一虚弱神
氣不守此驚悸所由作也當補氣血為主一産婦患
前證二度服琥珀地黃丸局方妙香散隨效再患服之
其症益甚而脉浮大按之如無發熱惡寒此血氣俱虚
用十全大補加味歸脾二湯各百餘劑而愈後遇驚恐
勞怒復作仍服前藥而安
大産後心悶氣絶眼張口噤遍身強直腰背反偃狀如
癎疾心怯驚悸言語錯亂皆是宿有風熱因産心氣虚
弱發成風痙薛按仲景先生云有汗為柔痙用桂枝
湯無汗為剛痙用麻黃湯然産後得此血氣俱乏之敗
證也不可與傷寒例看丹溪先生云産後當大補氣血
為主可用十全大補湯以補元氣如不應急加附子更
不應是藥力弗逮也仍用參附湯多服余常治大虚之
證參茋數斤附子數枚方愈一産婦患此不省人事
言語妄甚惡風寒喜熱飲形氣倦怠脈虚浮無力余謂
血氣虛寒用十全大補湯二十餘劑不應又以二十餘
劑稍緩乃漸加附子至一錢服數劑諸證減一二又二
十餘劑十退三四乃去附子五分數劑諸證頓退而安
又發仍服前藥加附子三五分而愈
白茯苓散治産後心神驚悸言語失常心神昏瞶
白茯苓(去皮)熟地黃人參(去蘆各一兩半)遠志(去心)白芍藥
黃茋(去蘆)桂心當歸(炒去蘆)甘草(炙)麥門冬(各一兩去)
(心)石菖蒲桑寄生(各七錢半)
右十二味為㕮咀每服八錢水一大盞半生薑五片
棗三枚竹葉參七片煎至一大盞去滓温服無時
熟乾地黃散治産後心虚驚悸神思不安
熟乾地黃(二兩)黃茋(去蘆)白薇龍齒(另研各一兩)人參(去蘆)
茯神(去木)羌活遠志(各七錢半)桂心防風(去蘆)甘草(炙各)
(半兩)
右十一味為㕮咀每服五錢水一大盞半生薑五片
棗三枚煎至一大盞去滓温服不拘時(一方無黃茋有荆芥)
産乳七寶散初産後服之調和血氣補虛安心神鎮
驚悸
朱砂(水飛)桂心當歸(去蘆)川芎人參(去蘆)白茯苓(去皮)
羚羊角(燒存性各二錢)乾薑(一錢)
右八味為細末每服一錢用羌活豆淋酒調下(將護産婦)
(用之)不飲酒用清米飲調下如覺心煩熱悶以麥門
冬去心煎湯調下若心下煩悶而痛用童便調下若
覺心胸煩熱即減薑桂覺寒却加之腹痛加當歸心
悶加羚羊角心虚氣怯加桂心不思飲食或惡心加
人參虛煩加茯苓以意斟酌日二夜一服之
海藏大效牡丹散治血臟虚風及頭目不利不思飲
食手足煩熱肢節拘急疼痛胸膈不利大腸不調隂
陽相干心驚怯悸或時旋暈
牡丹皮川芎枳殼(麩炒各一兩)陳皮元胡索
甘草羌活半夏(湯洗各半兩)木香訶子肉芍
藥(各七錢半)三稜(炒)乾薑(炮)桂心(各五錢)當歸(一兩半)白术
(炒三錢)
右十六味為細末每服二錢水一盞半煎五七沸食
前温服益血海退血風勞攻注消寒痰實脾胃理血
氣攻刺及氣虚惡寒潮熱證至妙
遠志丸治産後臟虚不足心神驚悸志意不安腹中
急痛或時怕怖夜卧不安
遠志麥門冬(各去心)黃茋當歸(炒)人參白术
獨活(各去蘆)白茯苓(去皮)桂心柏子仁石菖蒲
熟乾地黃山茱萸鍾乳粉阿膠(碎炒各一兩)
右十五味為細末煉蜜和搗五七百下丸如梧桐子
大每服三十丸温酒送下不拘時侯日進三服
白茯苓丸治産後心虚驚悸神志不安
白茯苓(去皮)熟乾地黃(各一兩)人參(去蘆)桂心遠志(去心)
石菖蒲柏子仁琥珀(各半兩另研細)
右八味為細末煉蜜和搗三二百下丸如梧子大每
服三十丸不拘時粥飲送下
右方俱用桂中無熱而脈遲且微者宜之
人參散治産後臟腑虚心怔驚悸言語錯亂
人參(去蘆)麥門冬(去心各八錢)牛黃(研)白薇(各二錢)茯神(去木)
獨活防風(各去蘆)遠志(去心)生地黃朱砂(水飛)天竺
黃(另研)甘草(炙)龍齒(研各四錢)龍腦(另研)麝香(細研末各一錢)
右十五味為細末每服二錢薄荷酒調下不拘時
琥珀地黃散治血虚多驚及産後敗血諸疾
辰砂琥珀没藥(並細研)當歸(各等分)
右四味為細末每服二錢空心白湯調下日三服
茯苓散療産後狂語志意不足精神昏亂心氣虛風
邪所致
茯苓(一方用茯神)生地黃(各三兩)遠志白薇龍齒(各二)
(兩五錢)防風人參獨活(各二兩以上共為末)
右八味以銀一大斤水一斗五升煮取七升下諸藥
煮取三升温分三服忌菘菜猪肉生冷(一方治産後風邪所干心)
(神恍惚志意不定加荆芥二兩甘草一兩二錢半)
療産後多虛羸弱若大汗利皆至於死此重虚故也若
中風語謬昏悶不知人者宜服此
人參茯苓羌活大棗遠志(各二兩)竹瀝(一升)
右六味用水陸升煮取三升下竹瀝更煎取二升半
分三服
抱膽丸治産後血虚驚氣入心及顛癎風狂或室女
經脉通行驚邪蘊結
水銀(二兩)黑鉛(一兩半)朱砂(一兩另細研)乳香(一兩另細研)
右將黑鉛入銚子内鎔化下水銀結成砂子次下朱
砂滴乳末乘熱用柳木搥研勻丸如芡實大每服一
丸空心金銀萡荷湯化下得睡切莫驚動覺來即安
妙香散亦善
恍惚
大産後中風恍惚者由心主血血氣通於榮衞臟腑遍
循經絡産則血氣俱傷五臟皆虚榮衞不足即為風邪
所乘則令心神恍惚不定也薛前證當大補血氣為
主而佐以後方為善蓋風為虛極之假象也固其本原
諸病自退若專治風則速其危矣一産婦患前證盗
汗自汗發熱晡熱面色黃白四肢畏冷此氣血俱虚用
八珍湯不應更用十全大補加味歸脾二湯始應後因
勞怒發厥昏瞶左目牽緊兩唇抽動小便自遺余謂肝
火熾盛用十全大補加釣籐山梔而安再用十全大補
湯辰砂遠志丸而愈
千金療産後暴苦心悸不定言語錯亂恍惚皆因心虚
所致
茯苓(三兩)芍藥(二兩)甘草桂心當歸(各一兩)生薑(一兩)
(半)麥門冬(去心一升)大棗(三十枚)
右八味為散水三升煎取一升去滓分作兩服
經效療産後心虚忪悸志意不定煩躁恍惚
茯神當歸黃芩麥門冬(去心)甘草人參
芍藥酸棗仁白鮮皮(各三兩)大棗(七枚)
右十味為粗末水二升煮取七合去滓温服
琥珀散治産後中風恍惚語澁心神煩悶四肢不隨
琥珀(另研)茯神(去木各一兩)遠志(去心)石菖蒲黃茋防
風獨活人參(各去蘆)麥門冬(去心)芎藭桑寄生
赤芍藥羚羊角屑(各半兩)甘草(二錢半炙)
右十四味為㕮咀每服五錢水一中盞半煎至一大
盞去滓温服不拘時
遠志散治産後中風心神恍惚言語錯亂煩悶睡卧
不安
遠志(去心)防風(去蘆各一兩)麥門冬(去心)酸棗仁(炒)桑寄生
獨活(去蘆)桂心當歸(去蘆炒)茯神(去木)羚羊角屑(各七)
(錢半)甘草(炙半兩)
右十一味為㕮咀每服五錢煎服法同前
天麻丸療産後中風恍惚語澁四肢不隨
天麻硃砂(水飛)防風(去蘆)羌活(去蘆各一兩)僵蠶(炒七錢半)乾
蠍(炒)白附子(炮)五靈脂(炒各半兩)雄雀糞(炒)牛黃(另硏各二)
(錢半)
右十味為細末糯米飯為丸如梧子大每服二三十
丸薄荷酒送下日進二服
辰砂遠志丸主産後中風消風化痰安神鎮心
石菖蒲遠志肉(甘草煮)人參茯神(去木)辰砂(各五錢)
川芎山藥鉄粉麥門冬(去心)細辛天麻
半夏(湯泡)南星白附子(各一兩)
右十四味為末薑汁煮糊丸如菉豆大别以朱砂為
衣每服三十丸夜卧生薑湯吞下
虚煩
薛論見發熱條四物湯加茯神遠志治産後虚煩十
全大補湯尤效
大餘血奔心蓋是分解了不便與童子小便并擀心下及
卧太速兼食不相宜之物所致但能依方療之無不痊可
療産後餘血不盡奔衝心煩悶腹痛
川芎生乾地黃枳殼芍藥(各等分為末)
右四味酒服方寸匕日二服
集驗療産後血氣煩方(千金同)
生地黃汁清酒(各一升)
右相和煎一沸分為兩服
廣濟療血氣煩悶方生藕汁飲二升效竹瀝亦得療
産後七日内宿血不散時時衝心迷悶
荷葉(一兩七錢半)延胡索(二兩)地黃汁(二合)
右水二升煮二味取八合下延胡索分三服空心忌
肉食一日
療産後餘血攻心或下血不止心悶面青冷氣欲絶
羊血一盞頓服若不定更服立效
經效療産後氣虚冷搏于血血氣結滯上衝心腹脹滿
當歸桂心川芎吳茱萸橘皮生薑(各一)
(兩)芍藥(二兩)
右七味㕮咀以水三升煮取一升去滓空心服
治産後餘血奔心用陳白梅搥碎渴煎湯飲
金黃散治産後惡血衝心時發煩躁
玄胡索蒲黃(各半兩)桂心(二錢半)
右三味為細末烏梅煎湯冷調下二錢
没藥丸治産後心胸煩躁惡血不快
没藥(研)蠻薑延胡索乾漆(炒)當歸桂心
牛膝牡丹皮乾薑(各等分)
右九味為細末醋煮麵糊丸如梧桐子大煎麯湯下
十丸至十五丸
補遺治産後餘血衝心煩悶腹痛用蒲黃(不以多少)隔紙
炒每一錢東流水煎湯調下又失笑散亦佳
治産後短氣欲絶心中煩悶竹葉湯
竹葉(切細)麥門冬小麥(各一升)甘草(一兩)生薑(二兩)大棗
(十二枚)
右六味切以水一斗煮竹葉小麥至八升去滓納餘
藥煮取三升去滓温服虚悸加人參二兩少氣力加
糯米五合
甘竹茹湯治産後内虛煩熱短氣方
甘竹茹(一升)人參茯苓甘草(各一兩)黃芩(三兩)
右五味㕮咀以水六升煮取二升去滓分三服日三
人參當歸湯治産後去血過多血虚則隂虚隂虚生
内熱令人心煩短氣自汗頭痛
熟地黃人參(去蘆)當歸身(去蘆)肉桂(去粗皮)麥門冬(去心)
(各二錢)白芍藥(炒二錢半)血熱甚者加生地黃二錢
右水二盅硬米一合竹葉十片煎至一盅食遠服
薤白湯治産後胸中煩熱逆氣方
薤白半夏甘草人參(各一兩)栝蔞根(二兩)麥門
冬(半斤)
右六味㕮咀以水一斗三升煮取四升去滓分五服
日三夜二熱甚加知母一兩
雲岐治産後血虚不得眠芍藥梔豉湯
芍藥當歸梔子(各五錢)香䜴(半合)
右如梔子豉湯修服産後傷寒便同下後變證(此方雖雲)
(岐法不若仲景酸棗湯穏當)
仲景二物黃芩湯婦人在草褥自發露得風四肢苦
煩熱頭痛者與小柴胡湯頭不痛但煩者此湯主之
(小柴胡湯見傷寒少陽病)
黃芩(一兩)苦參(二兩)乾地黃(四兩)
右三味以水八升煮取二升温服一升多吐下蟲
婦人産中虚煩亂嘔逆安中益氣竹皮大丸主之
生竹茹石膏(各二分)桂枝白薇(各分)甘草(七分)
右五味末之棗肉和丸彈子大每以飲服一丸日三
夜二服有熱者倍白薇煩喘者加柏實一分
陳尋常治諸虚煩熱者以竹葉石膏湯温胆湯殊不知
産後與尋常不同如石膏等藥不宜輕用用之必死
經驗方治産後煩躁禹餘糧一枚狀如酸餡者入地
埋一半四面築緊用炭一秤發頂火一斤煆去火三
分耗二為度用濕沙土罨一宿方取出打去外面一
層只用裏内細研水淘澄五七度將紙襯乾再研數
千遍用甘草煎湯調二錢匕一服立效
渴
熊産後心煩發渴宜清心蓮子飲(雜症白濁)薛前證若出
血過多虚火上炎用童子小便或四物白术麥門丹皮
若胃氣虚而有熱用竹葉歸茋湯若血虚發熱用八珍
加麥門五味若血脱發熱煩躁用當歸補血湯若胃氣
虚弱用補中益氣湯或七味白术散一産婦患前證
朝寒暮熱肚腹作痛以手按之不痛余以為氣血俱虚
用八珍之類治之彼反行逐血更加發熱煩躁余用當
歸補血湯熱躁漸止用八珍麥門五味氣血漸復
熟地黃湯治産後虚渴不止少氣脚弱眼眩飲食無
味
熟地黃(酒洗淨蒸焙一錢半)人參(去蘆)麥門冬(去心各二錢)瓜蔞根
(二錢)甘草(炙半錢)
右五味作一服水二盅糯米一撮生薑三片紅棗三
枚同煎至一盅不拘時服
産寶療産後大渴不止
蘆根(切一升)瓜蔞人參甘草茯苓(各三兩)大棗
(二十枚)麥門冬(生四兩)
右七味以水九升煮取三升分三服頓服四劑即瘥
忌菘菜
黃芩散(楊氏)治産後血渴飲水不止
黃芩麥門冬(各等分)
右二味㕮咀每服三錢水盞半煎至八分去滓温服
無時
括蔞根湯(集驗)療産後血渴
括蔞根(四兩)麥門冬(去心)人參(各三兩)生乾地黃甘草
(各二兩)土瓜根(五兩)大棗(二十枚)(産寳無地黃麥門冬有牡蠣粉等分)
右七味㕮咀以水八升煮取二升半分三服
千金竹葉湯療産後虛渴少氣(力)
竹葉(三升)甘草人參茯苓(各一兩)小麥(五合)生薑
半夏(各三兩)麥門冬(五兩)大棗(十五枚)
右九味㕮咀以水九升先煮竹葉小麥薑棗取七升
去滓内藥再煎取二升去滓一服五合日三夜一
七味白术散治中氣虚弱津液短少口乾作渴或因
吐瀉所致者
人參白术(炒)木香白茯苓甘草(炒)藿香
乾葛(各一錢)
右水煎服
竹葉歸茋湯治胃氣虚弱口乾作渴惡冷飲食者
竹葉(一錢半)黃茋(二錢)白术人參當歸(各一錢)麥門
冬(去心七分)甘草(炒五分)
右七味水煎服
玄胡索散治産後失血渴不止
鬱金乾葛桂心青皮枳殼玄胡索
右六味各等分以好醋浸一宿焙乾末之每服二錢
陳皮湯調下日三夜一
桃花散治産後不煩而渴
新石灰(一兩)黃丹(五錢)
右為細末渴時井水調下一錢
本治産後出血太多虚煩發渴用真正蒲黃末二錢白
湯調下如渴燥甚井花水下
治産後中風煩渴用紅花子五合微炒研碎以水煎濃
徐徐呷之
療血渴及産後渴疾用蓮子心生取為細末米飲調下
二錢效
自汗
大夫虚汗不止者由隂氣虚而陽氣加之裏虚表實陽
氣獨發於外故汗出也血為隂産則傷血是為隂氣虚
也氣為陽其氣實者陽加於隂故令汗出而隂氣虚弱
不復者則汗出不止也凡産後血氣皆虛故多汗因之
遇風則變成痙縱不成痙亦虛乏短氣身體柴瘦唇口
乾燥久則經水斷絶由津液竭故也薛按前證屬血
氣俱虚急用十全大補湯如不應用參附茋附等湯若
汗多亡陽發痙尤當用前藥王海藏先生云頭汗出至
頸而還額上偏多蓋額為六陽之所會也由虚熱熏蒸
而出竊謂前證當以部位分之額左屬肝額右屬肺鼻
屬脾頥屬腎額屬心治者審之一産婦略聞音响其
汗如水而昏憒諸藥到口即嘔余以為脾氣虚敗用參
附末為細丸時含三五粒隨液嚥下乃漸加之至錢許
却服參附湯而痊一産婦盗汗不止遂致廢寐神思
疲甚口乾引飲余謂血虛有熱用當歸補血湯以代茶
又以當歸六黃湯内黃芩連蘖炒黑倍加人參五味子
二劑而愈大凡産後忽冒悶汗出不識人(治用雞子及竹瀝二)
(法見前血暈)薛前證屬太虛宜固元氣為主其汗不止必變
柔痙東垣先生云婦人分娩及半産漏下昏冒目暝蓋
因血暴亡而火上熾但補其血則神自昌若常時血下
當補而升舉其氣陽得血而神安則目明矣今立一方
以補手足厥隂之血兼益陽氣名曰全生活血湯
全生活血湯治發熱自汗盗汗目昏>昏>四肢無力口
乾頭暈行步欹側
升麻芍藥(炒各三錢)柴胡當歸防風羌活
獨活葛根甘草(炒各二錢)川芎藁本(各一錢五分)生
地黃熟地黃(各一錢)細辛蔓荆子(各五分)紅花(三分)
右十六味每服五錢水煎熱服
麻黃根散治産後虛汗不止
當歸黃茋麻黃根牡蠣(煅為粉)人參粉草
(各等分)
右㕮咀每服四錢水一盞煎至七分去滓温服
又方
當歸黃茋(各一兩)麻黃根(二兩)
右三味㕮咀每服三錢水一盞煎七分去滓服
千金療産後風虛汗出不止小便難四肢拘急難以屈
伸
甘草(炙一兩)附子(半箇炮去皮尖)桂心芍藥(各一兩半)
右四味㕮咀每服三錢水一盞生薑四片棗一枚煎
七分去滓空心温服忌豬肉冷水生葱等物
經效療産後汗出不止
黃茋(十二分)白术牡蠣(煅)茯苓防風麥門冬
(去心)生地黃(各八分)大棗(七枚)
右八味㕮咀水二升煮取七合去滓空心分温兩服
療産後血氣暴虚汗出淡竹葉煎湯三合微温服之
須臾再服
又方馬齒莧研取汁三大合煮一沸投蜜匙許冷停
頓服(無新者用乾者煮汁入蜜服)
止汗散治産後盗汗不止一應汗多者皆可服
牡蠣(煅研粉)小麥䴸(炒令黃色碾為粉)
右等分和勻煮生豬肉汁調下二錢無時
人參湯治産後諸虚不足發熱盗汗
人參當歸(各等分)
右二味為末以豬腰子一隻去脂膜切小片子以水
三升糯米半合葱白兩條煮米熟取清汁一盞入藥
二錢煎至八分温服不拘時
當歸六黃湯治氣血虚熱盗汗不止不應加人參白
术心血不足加酸棗仁(炒)
當歸熟地黃(自製)黃茋(炒各二錢)生地黃黃蘖(炒黑)黃
芩(炒黑)黃連(炒黑各一錢)
右七味水煎服
參附湯治陽氣虚寒自汗惡寒及手足逆冷大便自
利或臍腹疼痛呃逆不食或汗多發痙等證
人參(一兩)附子(炮五錢)
右二味作一服薑棗水煎徐徐服去人參加黃茋名
茋附湯
茋附湯治陽氣虚脫惡寒自汗或口噤痰湧四肢逆
冷或吐瀉腹痛飲食不入及一切虚寒等證
黃茋(一兩)附子(炮五錢)
右二味作一劑薑棗水煎服如不應倍加附子方得
全濟
當歸補血湯(見前)十全大補湯(見下虚羸)
黃疸
丹治一婦人四月内産發黃四肢倦怠食少經事不來
時發熱脈弦
白术(一兩)人參秦艽牡丹皮生地黃木通
柴胡芍藥(各半兩)川芎黃芩乾葛(各一錢)甘草
(五分)
右分十二貼水煎食前熱服
發熱
薛産後虚煩發熱乃陽隨隂散氣血俱虚若惡寒發熱
煩躁作渴急用十全大補湯若熱愈甚急加桂附若作
渴面赤宜用當歸補血湯若誤認為火證投以凉劑禍
在反掌王太僕先生云如大寒而甚熱之不熱是無火
也熱來復去晝見夜伏夜發晝止不時而熱是無火也
當治其心如大熱而甚寒之不寒是無水也熱動復止
倏忽往來時動時止是無水也當助其腎故心盛則生
熱腎盛則生寒腎虚則寒動於中心虚則熱收於内又
熱不勝寒是無火也寒不勝熱是無水也治法前證無
水者六味丸無火者八味丸氣血俱虚者八珍湯與十
全大補湯大尹俞君之内産後發熱晡熱吐血便血
兼盗汗小便頻數胸脇脹痛肚腹痞悶余曰此諸臟虚
損也治當固本為善自恃知醫用降火之劑更加瀉利
腸鳴嘔吐不食腹痛足冷始信余言診其脈或浮洪或
沉細或如無其面或青黃或赤白此虚寒假熱之狀時
雖仲夏當捨時從證先用六君子湯加炮薑肉桂數劑
胃氣漸復諸證漸退更佐以十全大補湯半載全愈
儒者楊敬之内人所患同前但唾痰涎或用温補化痰
之劑不應面色黧黑兩尺浮大按之微細此因命門火
虚不能生脾土脾土不能生諸臟而為患也用八味丸
補土之母而痊一婦産後三日起早况氣血未定遂
感身熱目暗如風狀即以清魂散二服得微汗而愈
滑伯仁治一産婦惡露不行臍腹痛頭疼寒熱衆皆以
為感寒温以薑附益大熱手足搐搦語譫目&KR0008;診其脈
弦而洪數面赤目閉語喃喃不可辨舌黑如炲燥無津
潤胸腹按之不勝手蓋燥劑摶其血内熱而風生血蓄
而為痛也曰此産後熱入血室因而生風即先為清熱
降火治風凉血兩服頗爽繼以琥珀牛黃等稍觧人事
後以張從政三和散行血破瘀三四服惡露大下如初
時産已十日矣于是諸證悉平一婦盛暑月中産三
日發熱其脈虚疾而大惡露不行敗血攻心狂言呌呼
奔走拏捉不住以乾荷葉生地黃牡丹皮濃煎湯調下
生蒲黃二錢一服即定惡露旋下而安一婦産後時
發昏瞀身熱汗多眩暈口渴或時頭疼惡心醫用四物
凉血之劑病不減又用小柴胡病益甚石山至診得浮
洪摶指汪曰産後而得是脈又且汗多而脈不為汗衰
法在不治所幸者不喘不泄耳其脈如是蓋凉藥所激
也用人參三錢黃茋二錢甘草當歸各七分白术門冬
各一錢乾薑陳皮黃芩各五分煎服五劑脈歛而病漸
安王僉憲宜人産後因沐浴發熱嘔惡渴欲引冷水
瓜果譫語若狂飲食不進體素豐厚不受補醫用清凉
熱增劇診得六脈浮大洪數汪曰産後暴損氣血孤陽
外浮内真寒而外假熱宜大補氣血與八珍湯加炮薑
八分熱減大半病人自以素不宜參茋不肯再服過一
日復大熱如火復與前劑潜加參茋炮薑連進二三服
熱退身凉而愈
當歸養血丸(産後腹痛)當歸黃茋湯(腰痛)
當歸補血湯當歸散(並見胎自墮半産條)
大全人參湯(見上自汗)
羅氏犀角飲子治産後亡津液虛損時自汗出發熱
困倦唇口乾燥
犀角麥門冬白术(各半兩)柴胡(一兩)枳殼(麩炒)地骨
皮生地黃甘草(炒)當歸人參茯苓黃
芩黃茋(各七錢)
右十三味㕮咀每服四錢薑三片浮麥七十粒水煎
服
三之一湯治産後虛勞發熱日久不安
柴胡黃芩人參半夏川芎當歸芍
藥熟地黃甘草(各一錢半)
右九味作一服水二盅薑三片紅棗一枚煎一盅無
時服
三分散治産後日久虚勞發熱
川芎當歸芍藥熟地黃白术白茯苓
黃茋(各一錢)柴胡人參(各一錢半)黃芩半夏甘
草(各半錢)
右十二味作一服水二盅生薑三片紅棗一枚煎至
一盅食前服
加味逍遥散治産後發熱口乾作渴唇裂生瘡
當歸白芍藥乾葛(各二錢)生地黃川芎黃
芩(各一錢半)人參(九分)麥門冬(九分)柴胡(一錢)烏梅(二個)甘草(六分)
右十一味剉散分作二服用水一盅煎至七分空心
服
婁産後發熱多屬虚寒惟乾薑加入補藥中神效此丹
溪法也
人參當歸湯治産後去血過多血虚則隂虚隂虛則
生内熱心胸煩滿呼吸短氣頭痛悶亂晡時轉甚與
大病後虚煩相類(方見前産後虚煩)
往來寒熱
郭産後乍寒乍熱者何答曰隂陽不和敗血不散能令
乍寒乍熱産後血氣虚損隂陽不和隂勝則乍寒陽勝
則乍熱隂陽相乘則或寒或熱若因産勞傷臟腑血弱
不得宣越故令敗血不散入於肺則熱入於脾則寒醫
人若誤作瘧疾治之則謬矣隂陽不和宜增損四物湯
敗血不散宜奪命丹又問二者何以别之時有刺痛者
敗血也但寒熱無他證者隂陽不和也增損四物湯不
一皆隨病加減薛産後寒熱因氣血虚弱或脾胃虧
損乃不足之證經云隂虚則發熱陽虚則惡寒若兼大
便不通尤屬氣血虚弱切不可用發表䧏火若寸口脈
微名陽氣不足隂氣上入於陽中則惡寒用補中益氣
湯尺部脈弱名隂氣不足陽氣下陷於隂中則發熱用
六味地黃丸大抵隂不足陽往從之則陽内䧟而發熱
陽不足隂往從之則隂上入而惡寒此隂陽不歸其分
以致寒熱交争故惡寒而發熱也當用八珍湯若病後
四肢發熱或形氣倦怠此元氣未復濕熱乘之故耳宜
補中益氣湯若肌熱大渴引飲目赤面紅此血虛發熱
用當歸補血湯若認為寒則誤矣一産婦惡寒發熱
用十全大補加炮薑治之而愈但飲食不甘肢體怠倦
用補中益氣而安又飲食後犯怒惡寒發熱抽搐咬牙
難候其脈視其面色青中隠黃欲按其腹以手護之此
肝木侮脾土飲食停滯而作用六君加木香一劑而安
一産婦惡寒發熱余欲用八珍加炮薑治之其家知
醫以為風寒用小柴胡湯余曰寒熱不時乃氣血虚也
不信仍服一劑汗出不止譫語不絶煩熱作渴肢體抽
搐余用十全大補湯二劑益甚脈沉大重按如無仍以
前湯加附子四劑稍緩數劑而安吳茭山治一婦人
産後去血過多食後著腦頭疼身痛寒熱如瘧左手弦
大微有寒邪右手弦滑不勻食飲痰火也二者因虚而
得宜養正祛邪遂以茯苓補心湯去地黃加羌活青皮
䓤棗三服汗出身凉其患漸差然後以八物湯調理半
月後全愈一婦産後惡露未盡瘀血入絡又感寒邪
身熱如瘧即以生料五積散五貼惡露自下而寒熱除
又一婦産後惡露未盡因起抺身寒氣客於經絡乍
寒乍熱脈緊而弦以葱白散二貼安一少婦初産四
日冷物傷脾胃但覺身分不快嘔逆飲食少思心腹滿
悶時或腹脇刺痛晨惡寒晚潮熱夜則恍惚譫語晝則
抽搐頗類風狀變異多端諸醫莫測或作虚風或云血
凝實熱用甘温而行血以寒凉退實熱如此半月不效
汪至見醫滿座亦跼縮診其脈弦而緊遂令按之小腹
急痛知瘀血未盡也思患者大熱惡露已下未必還有
餘血偶因寒凉所傷瘀血停滯下焦日久客於經絡所
以變生諸證須得大調經散倍入琥珀化諸惡血成水
其患方愈遂合前藥服之五日後行惡水斗許臭不可
近患人覺倦病勢漸減然後以人參養榮湯數十貼月
餘如初
雲産後往來寒熱四物内加小柴胡湯
保治日久虚勞微有寒熱脈沉而數宜服柴胡四物湯
川芎當歸芍藥熟地黃(各一錢半)柴胡(八錢)人參
黃苓甘草半夏(各三錢)
右九味為末水煎服
雲産後往來寒熱脈弦者少陽也小柴胡加生地黃湯
柴胡(二兩)黃芩(五錢)人參(三錢)半夏(一兩半湯洗)大棗(三枚)生地
黃梔子枳殼(䴸炒各五錢)
右如前煎服
增損柴胡湯治産後虚發寒熱飲食少腹脹
柴胡人參甘草半夏陳皮川芎白
芍藥(各等分為㕮咀)
右七味每服三錢薑五片棗二枚水同煎食後日二
服
增損四物湯(方見本卷腹痛)評曰乍寒乍熱榮衛不和難以
輕議若其敗血不散豈止入脾肺二臟耶大抵一隂
閉一陽即作寒熱隂勝故寒陽勝故熱只可云敗血
循經流入閉諸隂則寒閉諸陽則熱血氣與衛氣解
則休遇再會而復作大調經散五積散入醋煎佳
雲岐熟地黃散治産後蓐勞皆由體虚氣力未壯勞
復所起四肢煩疼時發寒熱不思飲食
熟地黃人參白芍藥白茯苓白术續
斷(各一兩)黃茋桂心五味子當歸川芎(各七)
(錢半)(大全方有麥門冬七錢半)
右十一味㕮咀每服四錢薑三片棗一枚水煎服一
方無桂心五味續斷有柴胡黃芩半夏(各七錢半)作散
黃茋丸治産後蓐勞寒熱進退頭目眩痛骨節痠疼
氣力羸乏
黃茋鼈甲當歸(炒各一兩)桂心白芍藥續斷
川芎牛膝蓯蓉沉香柏子仁枳殼(各七)
(錢半)五味子熟地黃(各半兩共為細末)
右十四味煉蜜和丸梧子大每服四五十丸食後粥
飲下
大調經散治産後血虚惡露未消氣為敗濁凝滯榮
衛不調隂陽相乘憎寒發熱或自汗或腫滿皆氣血
未平之所為也
大豆(一兩半炒去皮)茯神(一兩)真琥珀(一錢)
右三味為細末濃煎烏豆紫蘇湯調下
加減烏金散治産後寒熱似瘧
厚朴柴胡黃芩麻黃(各二錢)陳皮當歸
川芎桔梗茯苓(各一錢五分)桂枝蒼术白芷
枳殼(各一錢)羌活草果半夏(各二錢)甘草(九分)白芍
藥熟地黃(各一錢五分)
右十九味剉為散分作兩服每服用水一盅半薑三
片葱三莖煎至一盅不拘時服有汗多當歸川芎
白芍藥熟地黃有脹多厚朴陳皮有熱多柴胡
黃芩有寒多蒼术草果桂枝有痰多半夏桔梗
茯苓有頭痛多川芎白芷羌活有瀉去枳殼甘
草不用(如方用有餘血塊在腹作潮熱疼痛加三稜莪术多用玄胡索八角蘹香遍身痛加)
(羌活獨活寒熱往來加黃芩柴胡)
産保療産後惡寒壯熱一夜三五度發惡語口中生瘡
時時乾嘔困乏悶絶
人參獨活白蘚皮葛根防風青竹茹
遠志(各一兩半)茯神(二兩)白歛(二兩半)玄參(三兩)竹瀝(二升半)
右十三味取銀一斤水一斗五升煮取七升下諸藥
重煮取三升分温三服忌魚酒濕麵等
知母湯治産後乍寒乍熱通身温壯胸心煩悶
知母(三兩)芍藥黃芩(各二兩)桂心甘草(各一兩以上為㕮咀)
右五味水五升煮取二升半分三服一方不用桂
心用生地黃
證治凖繩卷六十九
