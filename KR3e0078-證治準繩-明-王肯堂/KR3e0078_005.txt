證治準繩卷五
明王肯堂撰
準繩
諸氣門
積聚
内經論積有寒氣客于小腸募原之間絡血之中血
泣不得注於大經血氣稽留成積謂之瘕者有小腸
移熱於大腸為伏瘕為沉者有脾傳腎為疝瘕者
有任脈為病女子瘕聚者有厥陰司天溏泄瘕水閉
者有二陽三陰脈並絶浮為血瘕有腎脈小急亦
為瘕有伏梁二其一謂少腹盛上下左右皆有根裹
大膿血居腸胃之外其二謂氣溢于大腸而著於盲盲
之原在臍下故環臍而痛靈樞經言積皆生於風雨
寒暑清濕喜怒喜怒不節則傷藏藏傷則病起于陰陰
既虚矣則風雨襲陰之虚病起于上而生積清濕襲陰
之虚病起于下而成積虚邪中人始于皮膚皮膚緩
則腠理開開則邪從毛髮入入則抵深深則毛髮立毛
髮立則淅然故皮膚痛留而不去傳舍於絡脈則痛於
肌肉其痛之時息大經乃代傳舍於經則灑淅善驚傳
舍於輸則六經不通四肢則肢節痛腰脊乃強傳舍於
伏衝之脈則體重身痛傳舍於腸胃則賁響腹脹多寒
則腸鳴餐泄食不化多熱則溏出麋傳舍於腸胃之外
募原之間(已上數端皆邪氣襲虛留而不去以次相傳未曾留著無有定所若留著而有定所則不)
(能傳矣下文是也)留系於脈稽留而不去息而成積不一其處
或著系絡之脈者往來移行腸胃之間水湊滲注灌
濯濯有音有寒則䐜滿雷引故時切痛或著於陽明
之經者則挾臍而居飽食則益大饑則益小或著于
緩筋者似陽明之積飽食則痛饑則安或著于腸胃
之募原者痛而外連於緩筋飽食則安饑則痛或著
於伏衝之脈者按之應手而動發手則熱氣下於兩股
如湯沃之狀或著於膂筋在腸後者饑則積見飽則
積不見按之不得或著於輸之脈者閉塞不通津液
不下孔竅乾壅此邪氣之從外入内從上下也(此謂風雨襲陰)
(之虚病起于上而積生也)積之始生得寒乃生厥乃成積也厥氣
生足悗足悗生脛寒脛寒則血脈凝濇血脈凝濇則寒
氣上入於腸胃入於腸胃則䐜脹䐜脹則腸外之汁沫
迫聚不得散日以成積卒然多食飲則腸滿起居不節
用力過度則絡脈傷陽絡傷則血外溢血外溢則衂血
陰絡傷則血内溢血内溢則後血腸胃之絡傷則血溢
於腸外腸外有寒汁沫與血相搏則并合凝聚不得散
而積成矣卒然外中於寒若内傷於憂怒則氣上逆氣
上逆則六輸不通温氣不行凝結藴裹而不散津液濇
滲著而不去而積皆成矣(此謂清濕襲陰之虛病起于下而成積也)内經
言積始末明且盡矣難經五積不過就其中析五藏
相傳分部位以立其名金匱要略以堅而不移者為
藏病名曰積以推移而不定者為府病名曰聚然而二
者原其立名之由亦不過就其盲膜結聚之處以經脈
所過部分屬藏者為陰陰主静静則牢堅而不移屬府
者為陽陽則推蕩而不定以故名之耳又有槃氣者即
飲食之氣滲注停積之名也巢氏病原于積聚之外
復立癥瘕之名謂由寒温不調飲食不化與藏氣相搏
結所生其病不動者癥也雖有癖而可推移者瘕也瘕
者假也虚假可動也張子和謂五積者因受勝己之
邪而傳於己之所勝適當旺時拒而不受復還於勝己
者勝己者不肯受因留結為積故肝之積得於季夏戊
巳日云云此皆抑鬱不伸而受其邪也豈待司天克運
然後為鬱哉故五積六聚治同鬱斷如伏梁者火之鬱
火鬱則發之是也復述九積丸食積酸心腹滿大黃
牽牛之類甚者礞石巴荳酒積目黃口乾葛根麥蘖
之類甚者甘遂牽牛氣積噫氣痞塞木香㯽榔之類
甚者枳殼牽牛涎積咽如拽鋸硃砂膩粉之類甚者
瓜蒂甘遂痰積涕唾稠粘半夏南星之類甚者瓜蒂
藜蘆癖積兩脇刺痛三稜廣茂之類甚者甘遂蝎稍
水積足脛脹滿郁李商陸之類甚者甘遂芫花血
積打撲肭瘀產後不月桃仁地榆之類甚者蝱蟲水蛭
肉積&KR0146;瘤核癧膩粉白丁香砭刺出血甚者硇砂阿
魏每見子和辯世俗之訛必引内經為証若此者論
病是從難經五積之名論治立九積丸是從病源攻其
所食之物内經之義則未有發明然則用内經之義
而治當何如曰内經分六淫六邪喜怒飲食起居房勞
各有定治之法今既論積瘕由内外邪所傷豈不以諸
邪之治法盡當行於其間乎邪自外入者先治其外邪
自内生者先治其内然而天人之氣一陰陽也是故人
氣中外之邪亦同天地之邪也從手經自上而下者同
司天法平之從足經自下而上者同在泉法治之從五
藏氣之相移者同五運鬱法治之從腸胃食物所留者
則奪之消之法菀陳莝也若氣血因之滯者則隨其所
在以疏通之因身形之虚而邪得以入客稽留者必先
補其虚而後瀉其邪大抵治是病必分初中末三法初
治其邪入客後積塊之未堅者當如前所云治其始感
之邪與留結之客者除之散之行之虚者補之約方適
其主所為治及乎積塊已堅氣鬱已久變而為熱熱則
生濕濕熱相生塊日益大便從中治當袪濕熱之邪其
塊之堅者削之鹹以耎之比時因邪久湊正氣尤虚必
以補瀉迭相為用若塊消及半便從末治即住攻擊之
劑因補益其氣兼導達經脈使榮衛流通則塊自消矣
凡攻病之藥皆是傷氣損血故經曰大毒治病十去其
五小毒治病十去其七不得過也潔古云壯人無積
虚人則有之皆由脾胃怯弱氣血兩衰四時有感皆能
成積若遽以磨堅破結之藥治之疾似去而人已衰矣
乾漆硇砂三稜牽牛大黃之類得藥則暫快藥過則依
然氣愈消疾愈大竟何益哉故善治者當先補虚使血
氣壯積自消如滿座皆君子則小人自無容地也不問
何藏先調其中使能飲食是其本也東垣云許學士
云大抵治積或以所惡者攻之所喜者誘之則易愈如
硇砂阿魏治肉積神麴麥糵治酒積水蛭䖟蟲治血積
木香檳榔治氣積牽牛甘遂治水積雄黃膩粉治痰積
礞石巴荳治食積各從其類也若用羣隊之藥分其勢
則難取效須要認得分明是何積聚兼見何證然後增
加佐使之藥不爾反有所損要在臨時通變也治積當
察其所痛以知其病有餘不足可補可瀉無逆天時詳
藏府之高下如寒者熱之結者散之客者除之留者行
之堅者削之強者奪之鹹以耎之苦以瀉之全真氣藥
補之隨其所積而行之節飲食慎起居和其中外可使
必已不然遽以大毒之劑攻之積不能除反傷正氣終
難復也可不慎歟肝之積名曰肥氣在左脇下如覆
杯有頭足久不愈令人嘔逆或兩脇痛牽引小腹足寒
轉筋久則如瘧宜大七氣湯煎熟待冷却以鐵器燒通
紅以藥淋之乘熱服兼吞肥氣丸肺之積名曰息賁
在右脇下大如覆杯氣逆背痛或少氣喜忘目瞑膚寒
皮中時痛如蝨緣鍼刺久則咳喘宜大七氣湯加桑白
皮半夏杏仁各半錢兼吞息奔丸心之積名曰伏梁
起臍上大如臂上至心下久不愈令人病煩心腹熱咽
乾甚則吐血宜大七氣湯加石菖蒲半夏各半錢兼吞
伏梁丸脾之積名曰痞氣在胃脘大如覆杯痞塞不
通背痛心疼饑減飽見腹滿吐泄久則四肢不收發黃
疸飲食不為肌膚足腫肉消宜大七氣湯下紅丸子兼
吞痞氣丸腎之積名曰賁豚發於少腹上至心若豚
狀或下或上無時饑見飽減小腹急腰痛口乾目昏骨
冷久不已令人喘逆骨痿少氣宜大七氣湯倍桂加茴
香炒楝子肉各半錢兼吞奔豚丸雜積通治萬病紫
苑丸局方温白丸厚朴丸熱積寒取之千金硝石丸
醋煮三稜丸神功助化散聖散子寒積熱取之雞爪
三稜丸硇砂煎丸紅丸子胃弱少食勿與攻下二賢
散常服塊亦自消驚風成塊者妙應丸加穿山甲炒
鼈甲燒各三錢玄胡索蓬术各四錢每五十丸加至七
十丸以利為度脇痛有塊龍薈丸加薑黃桃仁各半
兩蜜丸龍薈丸加白鴿糞大能消食積或入保和丸
肉積阿魏丸有正當積聚處内熱如火漸漸徧及
四肢一日數發如此二三日又愈此不當攻其熱又
有原得熱病熱留結不散遂成癥癖此却當用去熱之
劑有病癥瘕腹脹純用三稜莪术以酒煨服下一物
如黑魚狀而愈或加入香附子用水煎多服取效又
有病此者用薑蘇湯吞六味丸六味者乃小七香丸紅
丸子小安腎丸連翹丸三稜煎理中丸六件等也有
飲癖結成塊在脇腹之間病類積聚用破塊藥多不效
此當行其飲宜導痰湯五飲湯何以知為飲其人先曾
病瘥口吐涎沫清水或素來多痰者是也又多飲人
結成酒癖肚腹積塊脹急疼痛或全身腫滿肌黃少食
宜十味大七氣湯用紅酒煎服腹中似若瘕癖隨氣
上下未有定處宜散聚湯若氣作痛遊走心腹間攻刺
上下隠若雷鳴或已成積或未成積沉香降氣散(戴用全蝎)
(一個劈破煎湯調蘇合香丸)已上磨積之藥必用補氣血藥相兼
服之積消及半即止若純用之致死乃醫殺之也
貼塊三聖膏琥珀膏大黃朴硝各等分為末大蒜
搗膏和勻貼熨癥方吳茱萸碎之以酒和煮熱布裹
熨癥上冷更炒更番用之癥移走逐熨之候消乃止
婦人血塊加減四物湯當歸丸牡丹散
息積乃氣息痞滯於脇下不在藏府榮衛之間積久
形成氣不干胃故不妨食病者脇下滿氣逆息難頻歲
不已化氣湯
倒倉法用肥嫩黃牡牛肉二十斤(必得三十斤方可寧使多勿使不及)
切成小塊去筋膜長流水煮糜爛以布濾去滓取淨汁
再入鍋中慢火熬至琥珀色則成矣令病人預先斷慾
食淡前一日不食晩飯設密室令明快而不通風置穢
桶及瓦盆貯吐下之物置一磁盆盛所出之溺至日病
者入室以汁飲一鍾少時又飲一鍾積數十鍾寒月則
重湯温而飲之任其吐利病在上者欲其吐多病在下
者欲其利多上中下俱有者欲其吐利俱多全在活法
而為之緩急多寡也(連進之急則逆上而吐多緩則順下而利多矣)視其所出
之物必盡病根乃止吐利後必渴不得與湯以所出之
溺飲之名輪迴酒非惟可以止渴抑且可以浣濯餘垢
行後倦睡覺饑先與稠米湯飲次與淡稀粥三日後方
與少菜羹次與厚粥軟飲調養半月或一月覺精神煥
發形體輕健沉痾悉安矣其後忌牛肉數(一作五)年夫牛
坤土也黃土之色也以順為性而效法乎乾以為功者
牡之用也肉者胃之樂也熟而為液無形之物也横散
入肉絡由腸胃而滲透肌膚皮毛爪甲無不入也積聚
久而形質成依附腸胃回薄曲折處以為棲泊之窠臼
阻礙津液氣血熏蒸燔灼成病自非刮腸剖骨之神妙
可以銖兩丸散窺犯其藩墻戶牖乎肉液之散溢腸胃
受之其厚皆倍於前有似乎腫其回薄曲折處肉液充
滿流行有如洪水泛漲浮槎陳朽皆推逐蕩漾順流而
下不可停留表者因吐而汗清道者自吐而湧濁道者
自泄而去凡屬滯礙一洗而空牛肉全重厚和順之性
盎然渙然潤澤枯槁補益虚損寧無精神煥發之樂
乎
霞天膏即倒倉法有人指授韓懋天爵投煎劑治痰
而遂推廣之黃牯牛一具選純黃肥澤無病纔一二
歲者右洗淨取四腿項脊去筋膜將精肉切作塊子如
栗大秤三十斤或四五十斤於靜室以大銅鍋或新鐵
鍋加長流水煮之不時攪動另以一新鍋煮沸湯旋加
常使水淹肉五六寸掠去浮沫直煮至肉爛如泥漉去
滓却將肉汁以細布漉入小銅鍋用一色桑柴文武火
候不住手攪不加熟水只以汁漸如稀餳滴水不散色
如琥珀其膏成矣(此節火候最要小心不然壞矣)大段每肉十二斤可
煉膏一斤磁器盛之用調煎劑初少漸多沸熱自然
溶化用和丸劑則每三分攙白麫一分同煮為糊或
同煉蜜寒天久收若生黴用重湯煮過熱天冷水窨
之可留三日
診細而附骨為積寸口見之積在胸中微出寸口積
在喉中關上積在臍旁上關下積在心下微下關積在
少腹尺中積在氣街脈出在右積在右脈出在左積在
左脈左右兩出積在中央沉而有力為積脈浮而
毛按之辟易脇下氣逆背相引痛為肺積沉而芤上
下無常處胸滿悸腹中熱名心積一弦而細二脇下痛
邪走心下足腫寒重名肝積沉而急苦腎與腰相引
痛饑見飽減名腎積浮大而長饑減飽見腹滿泄嘔
脛腫名脾積寸口沉而横脇下及腹有横積痛左手
脈横癥在左右手脈横癥在右脈頭大者在上頭小者
在下脈弦腹中急痛為瘕脈細微者為癥脈沉
重而中散者因寒食成癥脈左轉而沉重者氣癥在胃
中右轉出不至寸口者内有肉癥也脈細而沉時直
者身有癰若腹中有伏梁脈沉小而實者胃中有積
聚不下食食即嘔吐脈沉而緊者心下有寒時痛有
積聚關上脈大而尺寸細者必心腹冷積遲而滑
中寒有癥結弦而伏者腹中有癥不可轉也必死不
治虚弱者死堅強急者生
痰飲
痰皆動於脾濕寒少而熱多濕在肝經謂之風痰
濕在心經謂之熱痰濕在脾經謂之濕痰濕在肺
經謂之氣痰濕在腎經謂之寒痰風痰脈弦面青
四肢滿悶便溺秘澀心多躁怒水煮金花丸川芎防風
丸熱痰脈洪面赤煩熱心痛唇口乾燥多喜笑小黃
丸小柴胡湯加半夏濕痰脈緩面黃肢體沉重嗜卧
不收腹脹而食不消白术丸局方防己丸氣痰脈澀
面白氣上喘促洒淅寒熱悲愁不樂玉粉丸局方桔梗
湯寒痰脈沉面色黧黑小便急痛足寒而逆心多恐
怖薑桂丸局方胡椒理中丸金匱吳茱萸湯心下痞
悶加枳實五錢身熱甚加黃連五錢體重加茯苓
白术各一兩氣逆上加苦葶藶五錢氣促加人參
桔梗各五錢浮腫加郁李仁杏仁各五錢大便秘
加大黃五錢(以上本出咳𠻳門咳𠻳當參看)
痰分五色色白西方本色色黃逆而之坤色紅
甚而之丙金受火囚為難治青色受風之羈絆黑
如烟煤點順而之北方不治自愈
經曰飲入於胃游溢精氣上輸於脾脾氣散精上歸於
肺通調水道下輸膀胱水精四布五經並行安有所謂
痰者哉痰之生由于脾氣不足不能致精于肺而淤以
成焉者也故治痰先補脾脾復健運之常而痰自化矣
然停積既久如溝渠壅遏淹久則倒流逆上瘀濁臭穢
無所不有若不疏決溝渠而欲澄治已壅之水而使之
清無是理也金匱云其人素盛今瘦水走腸間轆轆
有聲謂之痰飲當以温藥和之又云心下有痰飲者桂
苓甘术湯主之飲後水流在脇下咳唾引痛謂之懸
飲十棗湯主之(此藥大峻以小胃丹代之差緩然虚人切不可用)飲水流行
歸於四肢當汗出而不汗出身體疼重謂之溢飲當發
其汗大青龍湯小青龍湯主之咳逆倚息短氣不得
卧其形如腫謂之支飲又云嘔家本渴今反不渴心下
有支飲故也小半夏湯主之又云心下有支飲其人苦
冒眩澤瀉湯主之通用海藏五飲湯局方倍术丸
丹溪曰痰之源不一有因痰而生熱者有因熱而生痰
者有因氣而生者有因風而生者有因驚而生者有積
飲而生者有多食而生者有因暑而生者有傷冷物而
成者有脾虚而成者有嗜酒而成者其為病也驚痰則
成心包痛顛疾熱痰則成煩躁頭風爛眼燥結怔忡懊
憹驚眩風痰成癱瘓大風眩暈暗風悶亂飲痰成脇痛
四肢不舉每日嘔吐食痰成瘧痢口出臭氣暑痰中暈
眩冒黃疸頭疼冷痰骨痺四肢不舉氣刺痛酒痰飲酒
不消但得酒次日又吐脾虚生痰食不美反胃嘔吐氣
痰攻注走刺不定婦人於驚痰最多蓋因產内交接月
事方行其驚因虚而入結成塊者為驚痰必有一塊在
腹發則如身孕轉動跳躍痛不可忍按熱痰用黃連利
膈丸當下者用妙應丸加盆硝等分每服三兩丸亦可
用滚痰丸驚痰用妙應丸加硃砂二錢全蝎三錢每用
八九丸常與之三五服去盡驚氣成塊妙應丸加穿山
甲炒鼈甲燒各三錢玄胡索蓬术各四錢每服五十丸
加至七十丸以利為度寒痰妙應丸加胡椒丁香蝎桂
各等分每服二十五丸風痰袪風丸導痰丸酒痰妙應
丸加雄黃全蝎各二錢每服十丸飲痰小胃丹食痰保
和丸暑痰消暑丹龐安常有言人身無倒上之痰天
下無逆流之水故善治痰者不治痰而治氣氣順則一
身之津液亦隨氣而順矣並宜蘇子降氣湯導痰湯各
半貼和煎或小半夏茯苓湯加枳實木香各半錢吞五
套丸或以五套丸料依分兩作飲子煎服亦好平居
皆無他事只有痰數口或清或堅宜二陳湯小半夏茯
苓湯痰多間進青州白丸子和來復丹名來白丸如和
以八神來復丹即名青神丸此非特治痰飲尤甚療喘
𠻳嘔逆翻胃痰飲流入四肢令人肩背痠疼兩手軟
痺醫誤以為風則非其治宜導痰湯加木香薑黃各半
錢大凡病痰飲而變生諸證不當為諸證牽掣妄言作
名且以治飲為先飲消則諸證自愈故如頭風眉稜角
疼累以風藥不效投以痰藥收功如患眼赤羞明而痛
與之凉藥弗瘳畀以痰劑獲愈凡此之類非一而足散
在各證門中不復繁引有陰血不足陰火上逆肺受
火侮不得清肅下行由是津液凝濁生痰不生血者此
則當以潤劑如門冬地黃枸杞子之屬滋其陰使上逆
之火得返其宅而息焉而痰自清矣投以二陳立見其
殆腎虚不能納氣歸原出而不納則積積而弗散則
痰生焉八味丸主之脈來細滑或緩痰涎清薄身體
倦怠手足痠軟此脾虚挾濕六君子湯或補中益氣加
半夏茯苓脈來結澀胸膈不利或作刺痛此挾氣鬱
宜七氣湯越鞠丸有人坐處率吐痰涎滿地其痰不
甚稠粘只是沫多此氣虚不能攝涎不可用利藥宜六
君子湯加益智仁一錢以攝之丹陽云魯菴年七十
餘膈間有痰不快飲食少思初無大害就醫京口投以
越鞠丸清氣化痰丸胸次稍寬日日吞之遂不輟口年
餘困頓不堪僦舟來就予診治則大肉已脫兩手脈如
游絲太谿絶不至矣見予有難色因曰吾亦自分必死
但膈間脹不可忍大便秘結不通誠為寬須臾即死瞑
目矣固強予疏方以至親難辭教用大劑人參白术煎
湯進之少頃如厠下積痰數升胸膈寬舒更數日而殁
咳𠻳(附肺痿)(肺脹)
咳謂無痰而有聲肺氣傷而不清也𠻳謂無聲而有痰
脾濕動而為痰也咳𠻳是有痰而有聲蓋因傷於肺氣
而欬動於脾濕因咳而為𠻳也經言藏府皆有咳𠻳咳
𠻳屬肺何為藏府皆有之蓋咳𠻳為病有自外而入者
有自内而發者風寒暑濕外也七情饑飽内也風寒暑
濕先自皮毛而入皮毛者肺之合故雖外邪欲傳藏府
亦必先從其合而為𠻳此自外而入者也七情饑飽内
有所傷則邪氣上逆肺為氣出入之道故五藏之邪上
蒸于肺而為𠻳此自内而發者也然風寒暑濕有不為
嗽者蓋所感者重徑傷藏府不留於皮毛七情亦有不
為嗽者蓋病尚淺止在本藏未即上攻所以傷寒以有
嗽為輕而七情饑飽之𠻳久而後見治法當審脈證三
因若外因邪氣止當發散又須原其虚實冷熱若内因
七情則隨其部經在與氣口脈相應當以順氣為先下
痰次之有停飲而欬又須消化之方不可用烏梅罌粟
酸澀之藥其寒邪未除亦不可便用補藥尤忌憂思過
度房室勞傷遂成瘵疾宜養脾生肺也仁齋直指云
感風者鼻塞聲重傷冷者淒清怯寒挾熱為焦煩受濕
為纏滯瘀血則膈間腥悶停水則心下怔忪或實或虚痰
之黃白唾之稀稠從可知也治𠻳大法肺脈浮為風邪
所客以發散取之肺脈實為氣壅内熱以清利行之脈
濡散為肺虚以補肺安之其間久𠻳之人曾經解利以
致肺胃俱寒飲食不進則用温中助胃加和平治嗽之
藥至若酒色過度虚勞少血津液内耗心火自炎遂使
燥熱乘肺咯唾膿血上氣涎潮其嗽連續而不已唯夫
血不榮肌故邪在皮毛皆能入肺而自背得之尤速此
則人參芎歸所不可無一種傳注病涉邪惡五藏反尅
毒害尤深近世率用蛤蚧天靈蓋桃柳枝丹砂雄黃安
息香蘇合香丸通神之劑然則咳𠻳證治於此可以問
津索途矣抑猶有說焉肺出氣也腎納氣也肺為氣之
主腎為氣之本凡咳嗽暴重動引百骸自覺氣從臍下
逆奔而上者此腎虚不能收氣歸元也當以破故紙安
腎丸主之毋徒從事於寧肺感風而𠻳者惡風自汗
或身體發熱或鼻流清涕其脈浮宜桂枝湯加防風杏
仁前胡細辛感寒而嗽者惡寒發熱無汗鼻流清涕
其脈緊宜杏子湯去乾薑五味加紫蘇乾葛或二陳加
紫蘇葛根杏仁桔梗暴感風寒不惡寒發熱止是咳
𠻳鼻塞聲重者寧𠻳化痰湯薛新甫云春月風寒所
傷咳𠻳聲重頭疼用金沸草散咳𠻳聲重身熱頭痛
用局方消風散蓋肺主皮毛肺氣虚則腠理不密風邪
易入治法當解表兼實肺氣肺有火則腠理不閉風邪
外乘治宜解表兼清肺火邪退即止若數行解散則重
亡津液邪藴而為肺疽肺痿矣故凡肺受邪不能輸化
而小便短少皮膚漸腫咳嗽日增者宜用六君子湯以
補脾肺六味丸以滋腎水夏月喘急而嗽面赤潮熱
其脈洪大者黃連解毒湯熱躁而咳梔子湯欬唾有血
麥門冬湯俱吞六味丸壯水之主以制陽光而保肺金
秋月咳而身熱自汗口乾便赤脈虚而洪者白虎湯
身熱而煩氣高而短心下痞滿四肢困倦精神短少者
香薷飲若病邪既去宜用補中益氣湯加乾山藥五味
子以養元氣柴胡升麻各二分以升生氣冬月風寒
外感形氣病氣俱實者宜華蓋散加減麻黃湯所謂從
表而入自表而出若形氣病氣俱虚者宜補其元氣而
佐以解表之藥若專於解表則肺氣益虚腠理益疎外
邪乘虚易入而其病愈難治矣活法機要云夏月𠻳
而發熱者謂之熱痰嗽小柴胡湯四兩加石膏一兩知
母半兩用之冬月嗽而發寒熱謂之寒𠻳小青龍加杏
仁服之感濕而嗽者身體痛重或有汗或小便不利
此多乘熱入水或冐雨露或浴後不解濕衣致有此患
宜白术酒熱𠻳咽喉乾痛鼻出熱氣其痰嗽而難出
色黃且濃或帶血縷或出血腥臭或堅如蠣肉不若風
寒之嗽痰清而白宜金沸草散去麻黃半夏加薄荷枇
杷葉五味杏仁桑根白皮貝母茯苓桔梗入棗子一個
同煎仍以辰砂化痰丸或薄荷煎八風散含化有熱
嗽諸藥不效竹葉石膏湯去竹葉入粳米少加知母多
服五味杏仁枇杷葉此必審是伏熱在上焦心肺間可
用冷熱嗽因增減衣裳寒熱俱感遇乍寒亦嗽乍熱
亦嗽飲熱亦𠻳飲冷亦嗽宜金沸草散消風散各一貼
和煎或應夢人參散或欵冬花散以薄荷代麻黃或二
母散仍以辰砂化痰丸八風丹吞化七情饑飽嗽無
非傷動藏府正氣致邪上逆結成痰涎肺道不理宜順
氣為先四七湯一貼加杏仁五味子桑白皮人參阿膠
麥門冬枇杷葉各一錢有飲冷熱酒或飲冷水傷肺
致嗽俗謂之湊肺宜紫菀飲有嗽吐痰與食俱出者
此蓋飲食失節致肝氣不利而肺又有客邪肝濁道肺
清道清濁相干宜二陳湯加木香杏仁細辛枳殼各半
錢食積痰嗽發熱二陳湯加瓜蔞萊菔子山查枳實
麴糵機要云痰而能食者大承氣微下之痰而不能
食者厚朴湯主之𠻳而失聲潤肺散或清音丸戴云
有熱嗽失聲咽疼多進冷劑而聲愈不出者宜以生薑
汁調消風散少少進之或只一味薑汁亦得冷熱嗽後
失聲者尤宜嗽而失聲者非獨熱嗽有之宜審其證用
藥佐以橄欖丸含化仍濃煎獨味枇杷葉散熱服聲
啞者寒包其熱也宜細辛半夏生薑辛以散之亦有痰
熱壅於肺者金空則鳴必清金中邪滯用清咽寧嗽湯
勞嗽有因久嗽成勞者有因病勞乃嗽者其證寒熱
往來或獨熱無寒咽乾嗌痛精神疲極所嗽之痰或濃
或淡或時有血腥臭異常語聲不出者薏苡仁五錢桑
根白皮麥門冬各三錢白石英二錢人參五味子欵冬
花紫苑杏仁貝母阿膠百合桔梗秦艽枇杷葉各一錢
薑棗粳米同煎去渣調鍾乳粉亦宜蛤蚧散或保和湯
知母茯苓湯紫苑散寧嗽湯經年累月久嗽不已服
藥不瘥餘無他證却與勞嗽不同戴用三拗湯青金丸
予謂其不妥獨宜保肺而已一味百部膏可也衍義
云有婦人患肺熱久嗽身如炙肌瘦將成肺勞以枇杷
葉木通欵冬花紫苑杏仁桑白皮各等分大黃減半各
如常製治訖同為末蜜丸如櫻桃大食後夜卧各含化
一丸未終劑而愈有風寒者可用薰法有熱者可用
枳殼湯有實積者可用欵氣丸利膈丸馬兜鈴丸脾胃
如常飲食不妨者加味人參清肺湯參粟湯素問云
咳嗽煩冤者是腎氣之逆也八味丸安腎丸主之有
暴𠻳服諸藥不效或教之進生料鹿茸丸大兔絲子丸
方愈有本有標却不可以其暴嗽而疑遽補之非所以
易愈者亦覺之早故也時行嗽發熱惡寒頭痛鼻塞
氣急狀如傷冷熱連咳不已初得病即伏枕一兩日即
輕俗呼為蝦蟆瘟用參蘇飲加細辛半錢潔古云咳
而無痰者以辛甘潤其肺蜜煎生薑湯蜜煎橘皮湯燒
生薑胡桃皆治無痰而嗽者本事方補肺法生地黃二
斤淨洗杏仁二兩生薑蜜各四兩搗如泥入瓦盆中置
飯上蒸五七度每五更挑三匙嚥下金匱方咳而上
氣喉中水雞聲射干麻黃湯主之咳嗽喉中作聲一
味白前妙千金有白前湯一男子五十餘歲病傷
寒咳嗽喉中聲如齁與獨參湯一服而齁聲除至二三
貼咳嗽亦漸退凡服二三斤病始全愈丹溪云上半
日𠻳多屬胃中有火午後嗽多屬陰虚黃昏嗽多此火
氣浮於肺不宜用凉藥宜斂而降之有一咳即出痰
者脾濕勝而痰滑也有連咳十數不能出痰者肺燥勝
痰濕也滑者宜南星半夏皂角灰之屬燥其脾若利氣
之劑所當忌也澀者宜枳殼紫蘇杏仁之屬利其肺若
燥肺之劑所當忌也形肥或有汗或脈緩體重嗜卧
之人咳者脾濕勝也宜白术蒼术茯苓之屬燥之形瘦
或夏月無汗或脈澀之人咳者肺燥勝也宜杏仁瓜蔞
之屬潤之凡咳嗽面赤胸腹脇常熱唯於足乍有凉
時其脈洪者熱痰在胸膈也宜小陷胸湯礞石丸之類
清膈降痰甚而不已者宜吐下其痰熱也面白悲嚏或
脇急脹痛或脈沉弦細遲而欬者寒飲在胸腹也宜辛
甘熱去之半夏温肺湯丹溪治飲酒傷肺痰嗽以竹
瀝煎入韭汁就吞瓜蔞杏仁青黛黃連丸按此恐太寒
閉遏熱氣不得發舒不若先以辛散之而後以酸收之
甚者吐之後與五苓甘露勝濕去痰之劑喫醋搶喉
咳嗽不止用甘草二兩去赤皮作二寸段中半劈開用
猪膽汁五枚浸三日取出火上炙乾為細末煉蜜丸每
服四十丸茶清吞下臨卧服鹹物所傷哮嗽不止用
白麫二錢砂糖二錢通搜和用糖餅灰汁捻作餅子放
在爐内煠熱剗出加輕粉四錢另炒略熟將餅切作四
亞摻輕粉在内令患人喫盡吐出病根即愈
肺欬之狀欬而喘息有音甚則唾血麻黃湯心欬之
狀欬則心痛喉中介介如梗狀甚則咽腫喉痺桔梗湯
肝欬之狀欬而兩脇下痛甚則不可以轉轉則兩胠
下滿小柴胡湯(仲景云咳引脇痛為懸飲宜十棗湯丹溪云咳引脇痛宜疏肝氣用青皮枳殼)
(香附子等實者白芥子之屬)脾欬之狀欬則右脇下痛隠隠引肩背
甚則不可以動動則欬劇升麻湯腎欬之狀欬則腰
背相引而痛甚則欬涎麻黃附子細辛湯五藏之久
嗽乃移於六府脾欬不已則胃受之胃欬之狀欬而嘔
嘔甚則長蟲出烏梅丸肝欬不已則膽受之膽欬之
狀欬嘔膽汁黃芩加半夏生薑湯肺欬不已則大腸
受之大腸欬狀欬而遺矢赤石脂禹餘糧湯桃花湯不
止用猪苓分水散心欬不已則小腸受之小腸欬狀
欬而失氣氣與欬俱失芍藥甘草湯腎欬不已則膀
胱受之膀胱欬狀欬而遺溺茯苓甘草湯久欬不已
則三焦受之三焦欬狀欬而腹滿不欲食飲此皆聚於
胃關於肺使人多涕唾而面浮腫氣逆也錢氏異功散
肺痿仲景云熱在上焦者因咳為肺痿肺痿之病從
何得之師曰或從汗出或從嘔吐或從消渴小便利數
或從便難又被快藥下利重亡津液故得之肺痿咳
吐涎沫不止咽燥而渴生薑甘草湯主之生薑五兩人
參二兩甘草四兩大棗十五枚水七升煮取三升分温
三服炙甘草湯治肺痿涎唾多心中温温液液者用
甘草一味水三升煮半升分温三服桂枝去芍藥加
皂莢湯治肺痿吐涎沫桂枝生薑各三兩甘草一兩大
棗十枚皂莢十枚去皮弦炙焦水七升微火煮取三升
分三温服肺痿吐涎沫而不咳者其人不渴必遺尿
小便數所以然者以上虚不能制下故也此為肺中冷
必眩多涎唾甘草乾薑湯以温之甘草炙四兩乾薑炮
二兩水三升煮取一升五合分温再服若服湯口渴屬
消渴肺痿欬唾咽燥欲飲水者自愈自張口者短氣
也欬而口中自有津液舌上胎滑此為浮寒非肺痿
也肺痿或欬沫或欬血今編欬沫者於此欬血者入
血證門
肺脹仲景云欬而上氣此為肺脹脈浮大者越脾加
半夏湯主之又云肺脹欬而上氣煩躁而喘脈浮者
心下有水小青龍湯加石膏主之丹溪治主收斂用
訶子為主佐以海石香附(童便浸三日)瓜蔞仁青黛半夏麴
杏仁薑汁蜜調噙之肺脹而嗽或左或右不得眠此
痰夾瘀血礙氣而病宜飬血以流動乎氣降火疏肝以
清痰四物湯加桃仁訶子青皮竹瀝韭汁之屬壅遏不
得眠者難治
診浮為風緊為寒數為熱細為濕浮緊則
虚寒沉數則實熱弦濇則少血洪滑則多痰
濇為房勞右關濡傷脾左關弦短傷肝浮短傷
肺脈出魚際為逆氣喘息弦為飲欬而浮四十日
已咳而眩實者吐之愈欬而脈虚必苦冒脈沉
不可發汗脾脈微為欬肺脈微急為咳唾血浮
直而濡者易治喘而逆上氣脈數有熱不得卧難治
上氣喘面浮腫肩息脈浮大者死久嗽脈弱者可
治實大數者死上氣喘息低昂脈滑手足温者生脈
濇四肢寒者死欬而脫形身熱脈小堅急以疾是逆
也不過十五日死咳嗽羸瘦脈形堅大者死咳嗽
脈沉緊者死浮直者生浮軟者生小沉伏匿者死欬
而嘔腹滿泄弦急欲絶者死
喘
喘者促促氣急喝喝息數張口擡肩搖身擷肚短氣者
呼吸雖數而不能接續似喘而不搖肩似呻吟而無痛
呼吸雖急而無痰聲逆氣者但氣上而奔急肺壅而不
下宜詳辨之或問喘病之源何如曰嘗考古今方論
自巢氏病源稱為肺主氣為陽氣之所行通榮藏府故
氣有餘俱入於肺或為喘息上氣或為咳嗽因此至嚴
氏謂人之五藏皆有上氣而肺為之總由其居於五藏
之上而為華蓋喜清虚而不欲窒礙調攝失宜或為風
寒暑濕邪氣所侵則肺氣脹滿發而為喘呼吸促迫坐
卧不安或七情内傷鬱而生痰脾胃俱虚不能攝養一
身之痰皆能令人發喘治之之法當究其源如感外邪
則袪散之氣鬱則調順之脾胃虚者温理之聖濟方又
云呼隨陽出氣於是升吸隨陰入氣於是降一升一降
陰陽乃和所謂上氣者蓋氣上而不下升而不降痞滿
膈中氣道奔迫喘息有音者是也本於肺藏之虚復感
風邪肺葉張舉諸藏又上衝而壅遏此所以有上氣之
候也歴代醫者用此調氣之說以為至當無復他論及
觀劉河間原病式則以喘病叙於熱淫條下謂火熱為
陽主乎急數故熱則息數氣麤而為喘也與巢氏所云
氣為陽有餘則喘較之則劉氏之言為勝何則陰陽各
因其對待而指之形與氣對則以形為陰氣為陽寒與
熱對則以寒為陰熱為陽升與降對則以降為陰升為
陽動與静對則以静為陰動為陽巢氏不分一氣中而
有陰陽寒熱升降動静備於其間一皆以陽為說致後
人止知調氣者調其陽而已今劉氏五運所主之病機
則是一氣變動而分者也其病機如何曰不獨病之有
機於化生者亦有之知生化之機則可以知為病之機
也蓋一氣運行升降浮沉者由生氣根於身中而神居
之主陰陽動静之機也其機動而清静者則生化治動
而煩擾者則苛疾作矣其動有甚衰以致五行六氣勝
負之變作故内經至真大要篇立病機一十九條而統
領五運六氣之大綱如喘者謂諸喘皆屬於上注注以
上乃上焦氣也炎熱薄爍心之氣也承熱分化肺之氣
也又謂諸逆衝上皆屬于火是故河間叙喘病在熱淫
條下誠得其旨矣曰喘病之綱屬熱屬火則聞命矣亦
有節目之可言者乎曰予嘗考之内經靈樞諸篇有言
喘喝有言喘息有言喘逆有言喘嗽有言喘嘔有言上
氣而喘諸喘之形狀或因熱之微甚或邪之所自故也
其獨喘者内經逆調篇謂卧則喘是水氣之客也經脈
篇謂夜行喘出于腎淫氣病肺有所墮恐喘出于肝淫
氣害脾有所驚恐喘出于肺淫氣傷心渡水跌仆喘出
于腎與骨痺論謂肺痺者煩滿喘嘔腸痺者中氣喘争
大竒論篇謂肺癰者喘而兩胠滿至真大要論謂太陰
司天客勝首面胕腫呼吸氣喘太陰陽明篇謂邪入六
府身熱喘呼不得卧脈解篇謂陽明之厥則喘而惋惋
則惡人連藏則死連經則生其言喘喝者喝謂大呵出
聲生氣通天篇謂陽氣者因于暑煩則喘喝五常政篇
堅成之紀喘喝胸滿仰息靈樞本神篇肺實者喘喝胸
滿仰息經脈篇謂肺所生病則上氣喘喝煩心胸滿腎
是動病者喝喝而喘坐而欲起其言喘息者玉機真藏
篇謂大骨枯槁大肉陷下胸中氣滿喘息不便内痛引
肩項身熱脫肉破䐃真藏見十月死註云是脾藏也皆
以至其月真藏脈見乃予之期日又謂秋脈不及其氣
來毛而微其病在中令人喘呼吸少氣而咳上氣見血
下聞病音註云音是肺中喘息之聲也舉痛篇謂勞則
喘息汗出内外皆越故氣耗矣逆調篇起居如故而息
有音息而惡風口乾善渴不能勞事竒病篇謂有病癃
一日數十溲身熱如炭頸膺如格人迎躁盛喘息氣逆
此有餘也太陰脈微細如髮此不足也病在太陰其盛
在胃頗在肺病名厥死不治繆刺篇謂邪客手陽明之
絡令人氣滿胸中喘息而支胠胸中熱刺其井痿論篇
謂肺者藏之長為心之蓋也有所失亡所求不得則發
肺鳴鳴則肺熱葉焦發為痿蹷註云鳴者喘息之聲也
陰陽别論篇謂陰争于内陽擾于外魄汗未藏四逆而
起起則熏肺使人喘鳴又二陽之病發心脾傳為息賁
死不治註云息奔者喘息而上奔脾胃腸肺及心互相
傳尅故死靈樞五邪篇謂邪在肺上氣喘汗出本藏篇
謂肺高則上氣肩息肝高則上支賁切脇悗為息賁經
筋篇謂太陰筋病甚成息賁脇急其言上氣而喘逆者
經脈篇謂太陽獨至厥喘虚氣逆是陰不足陽有餘至
真大要論謂陽明在泉主勝則腰重腹痛少腹生寒寒
氣上衝胸中甚則喘不能久立痺論篇謂心痺者煩則
心下鼓暴上氣而喘脈解篇謂嘔咳上氣而喘者陰氣
在下陽氣在上諸陽氣浮無所依從故也東垣解以此
論秋冬之陰陽也經氣之燥寒在上陽也藏氣之金水
在下陰也所為上喘而為水者陰氣下而復上邪客藏
府間故為水也脈要篇謂肝脈搏堅而長當病墜若搏
因血在脇下令人喘逆其言喘咳者藏氣法時篇謂肺
病者喘咳逆氣肩背痛又腎病者腹大脛腫喘咳身重
寢汗憎風刺熱篇謂肺熱病者惡風寒舌上黃身熱熱
争則喘咳痛走胸膺背頭痛汗出而寒五常政篇謂從
革之紀發喘咳氣交變篇謂歲火太過肺金受邪少氣
喘咳血溢血泄嗌燥中熱肩背熱歲金太過甚則火氣
復之喘咳逆氣肩背痛咳逆甚而血溢歲水太過害在
心火病在中上下寒甚則腹大脛腫喘咳寢汗出憎風
六元正紀篇謂少陰司天三之氣大火行病氣厥心痛
寒熱更作咳喘終之氣燥令行餘火内格腫於上咳喘
甚則血溢内作寒中至真大要論篇謂少陰司天胸中
熱胠滿寒熱喘咳唾血少陰司天客勝少氣發熱甚則
胕腫血溢咳喘靈樞經脈篇謂肺是動病肺脹滿膨膨
而喘咳缺盆中痛其言喘嘔者痺論篇謂肺痺者煩滿
喘而嘔至真大要篇謂少陰司天喘嘔寒熱其言喘咳
上氣者調經篇謂風有餘喘咳上氣玉機篇謂肺脈不
及喘少氣而咳上氣見血下聞病音夫諸篇節目之多
如此然猶是設為凡例者耳何則蓋聖人之言舉一邪
而諸邪具舉一藏而五藏具用是推之其陰陽之變百
病之生莫不各有所窮其理之極致唯張仲景得其旨
在傷寒證中諸喘證者皆因其邪動之機以致方藥務
不失其氣宜若夫從後代集證類方者不過從巢氏嚴
氏之說而已獨王海藏辯華佗云肺氣盛為喘活人云
氣有餘則喘氣盛當認作氣衰有餘當認作不足肺氣
果盛與有餘則清肅下行豈復為喘以其火入於肺炎
爍真氣衰與不足而為喘焉所言盛與有餘者非肺氣
也肺中之火也此語高出前輩發千古所未發惜乎但
舉其端未盡乎火所兼行之氣何則如外感六淫鬱而
成火者則必與六淫相合因内傷五邪相勝者亦必與
邪相併遂有風熱暑熱濕熱燥熱寒熱之分諸逆衝上
之火亦然而有所從之氣在焉蓋相火出于肝腎厥陽
之火氣起于五藏夫火生于動五藏主藏精宅神乃火
也至若陰精先有所傷而虚不能閉藏其氣遇有妄動
其神至則火隨發而炎起起于腎者本藏寒水之氣從
之起于肝者本藏風木之氣從之起于脾者濕氣從之
起于心者熱氣從之起于肺者燥氣從之所從者得以
附火之炎而逆也諸逆之氣盛先入于所勝之藏甚而
至于上焦或因火而徑衝于肺此亦火之合併藏氣五
邪者也此外復有心火因逆氣不得下降奔迫于上者
有藏氣之俱不足其火浮溜于上而虚者有離其宫室
而務于取勝反自虚者更有人之稟素弱者有常貴後
賤之脫營常富後貧之氣離守者夫如是之病雖有當
攻之實亦不重瀉大抵必從病機大要治法曰謹守病
機各司其屬有者求之無者求之盛者責之虚者責之
必先五勝疏其血氣令其調達而致和平凡處治虚實
之法盡在此數語矣予今獨引内經靈樞諸篇綱目之
詳如此條者蓋欲令人知是集之百病盡有綱目之當
察因書以為例丹溪云喘因氣虚火入于肺有痰者
有火炎者有陰虚自小腹下起而上逆者有氣虚而致
氣短者有水氣乘肺者戴復菴云痰者凡喘便有痰聲
火炎者乍進乍退得食則減食已則喘大㮣胃中有實
火膈上有稠痰得食墜下稠痰喘即止稍久食已入胃
反助其火痰再升上喘反大作俗不知此作胃虚治以
燥熱之藥以火濟火也一人患此諸醫作胃虚治之不
愈後以導水丸利五六次而愈此水氣乘肺也若氣短
喘急者呼吸急促而無痰聲有胃虚喘者擡肩擷肚喘
而不休是也蓋肺主清陽上升之氣居五藏之上通榮
衛合陰陽升降往來無過不及何病之有若内傷于七
情外感于六氣則肺氣不清而喘作矣外感風寒暑
濕脈人迎大于氣口必上氣急不得卧喉中有聲或聲
不出審是風寒者局方三拗湯華蓋散三因神祕湯審
是濕者滲濕湯審是暑者白虎湯通用秘傳麻黃湯
加減麻黃有汗不去節無汗去根節川升麻北細辛桑
白皮桔梗生甘草各等分熱加瓜蔞根濕加蒼术薑葱
煎温熱服或加川芎乾葛則羣隊矣暑喘勿用仲景
云上氣喘而躁者屬肺脹欲作風水發汗則愈又云咳
而上氣此為肺脹其人喘目如脫狀脈浮大者越婢加
半夏湯主之又云肺脹咳而上氣煩躁而喘脈浮者心
下有水小青龍加石膏主之東垣麻黃定喘湯麻
黃蒼术湯(以上皆外因)七情鬱結上氣喘急宜四磨湯四
七湯(内因)羅謙甫治石憐吉歹元帥夫人年踰五十身
體肥盛時霖雨不止又飲酒及潼乳過腹脹喘滿聲聞
舍外不得安卧大小便澀滯氣口脈大兩倍于人迎關
脈沉緩而有力此霖雨之濕飲食之熱濕熱大盛上攻
于肺神氣躁亂故為喘滿邪氣盛則實實者宜下之故
製平氣散以下之一服減半再服喘愈止有胸膈不利
煩熱口乾時時咳𠻳再與加減瀉白散全愈(内外俱因)仲
景云膈間支飲其人喘滿心下痞堅面色黧黑其脈沉
緊得之數十日醫吐之不愈木防己湯主之虚者即愈
實者三日復發與不愈者宜木防己湯去石膏加茯苓
芒硝湯主之支飲不得息葶藶大棗瀉肺湯主之
雲岐云四七湯治痰涎咽喉中上氣喘逆甚效風痰
作喘千緡湯半夏丸經驗方定喘化痰猪蹄甲四十
九個淨洗控亁每個指甲内入半夏白&KR0552;各一匙裝罐
子内封閉勿令煙出火煅通赤去火毒細研入麝香一
錢七糯米飲下人參半夏丸化痰定喘婁全善云予
平日用此方治久喘未發時服此丸已發時用沉香滚
痰丸微下累效槐角利膈丸亦可下痰婁全善云
凡下痰定喘諸方施之形實有痰者神效若陰虚而脈
浮大按之濇者不可下下之必反劇而死(以上治痰例)初
虞世云火喘用白虎湯加瓜蔞仁枳殼黃芩神效雙
玉散治痰熱而喘痰湧如泉寒水石石膏各等分為細
末人參湯下三錢食後服(以上治實火例)經云歲火太過炎
暑流行肺金受邪民病少氣咳喘又熱淫所勝病寒熱
喘咳宜以人參麥門冬五味子救肺童便炒黃蘖知母
降火平居則氣平和行動則氣促而喘者此衝脈之
火用滋腎丸仲景云火逆上氣咽喉不利止逆下氣
麥門冬湯主之保命天門冬丸(以上治虚火例)丹溪云喘
須分虚實久病是氣虚用阿膠人參五味補之新病
是氣實用桑白皮葶藶瀉之金匱云無寒熱短氣不
足以息者實也或又曰實喘者氣實肺盛呼吸不利肺
竅壅滯右寸沉實宜瀉肺虚喘者腎虚先覺呼吸氣短
兩脇脹滿左尺大而虚宜補腎邪喘者由肺受寒邪伏
于肺中關竅不通呼吸不利右寸沉而緊亦有六部俱
伏者宜發散則身熱退而喘定三因又云肺實者肺必
脹上氣喘逆咽中逆如欲嘔狀自汗肺虚者必咽乾無
津少氣不足以息也永類鈐方云右手寸口氣口以前
陰脈應手有力肺實也必上氣喘逆咽塞欲嘔自汗皆
肺實證若氣口以前陰脈應手無力必咽乾無津少氣
此肺虚證(右分虛實例從前皆瀉實例今述補虚例于後邊)東垣云肺脹膨
膨而喘咳胸膈滿壅盛而上奔者于隨證用藥方中多
加五味子人參次之麥門冬又次之黃連少許如甚
則交兩手而瞀者真氣大虚也若氣短加黃茋五味子
人參氣盛去五味子人參加黃芩荆芥穗冬月去荆芥
穗加草荳蔲仁丹溪云氣虚者用人參蜜炙黃蘖麥
冬地骨皮之類本草治咳嗽上氣喘急以人參一味
為末雞子清投新水調下一錢昔有二人同走一含人
參一不含俱走三五里許其不含者大喘含者氣息自
如此乃人參之力也婁全善治一婦人五十餘歲素
有痰嗽忽一日大喘痰出如泉身汗如油脈浮而洪似
命絶之狀速用麥門冬四錢人參二錢五味子一錢五
分煎服一貼喘定汗止三貼後痰亦漸少再與前方内
加瓜蔞仁一錢五分白术當歸芍藥黃芩各一錢服二
十餘貼而安此實麥門冬五味子人參之功也如自汗
兼腹滿脈沉實而喘者裏實也宜下之(以上治氣虚例)丹溪
云喘有陰虚自小腹下火起而上者宜四物湯加青黛
竹瀝陳皮入童便煎服有陰虚挾痰喘者四物湯加
枳殼半夏補陰降火愚謂歸地泥膈生痰枳半燥泄傷
陰不如用天門冬桑皮貝母馬兜鈴地骨皮麥門冬枇
杷葉之屬(以上治陰虚例)東垣曰病機云諸痿喘嘔皆屬於
上辯云傷寒家論喘嘔以為火熱者是明有餘之邪中
于外寒變而為熱心火太旺攻肺故屬于上又云膏粱
之人奉養太過及過愛小兒亦能積熱于上而為喘咳
宜以甘寒之劑治之脈經又云肺盛有餘則咳嗽上氣
喘喝煩心胸滿短氣皆衝脈之火行于胸中而作也係
在下焦非屬上也故雜病不足之邪起于有餘病機之
邪自是標本病傳多說飲食勞役喜怒不節水穀之寒
熱感則害人六府皆由中氣不足其䐜脹腹滿咳喘嘔
食不下皆以大甘辛熱之劑治之則立已今立熱喘寒
喘二方于後人參平肺散治心火刑肺傳為肺痿咳
嗽喘嘔痰涎壅盛胸膈痞悶咽嗌不利參蘇温肺湯
治形寒飲冷則傷肺喘煩心胸滿短氣不能宣暢調
中益氣湯加減法如秋冬月胃脈四道為衝脈所逆并
脇下少陽脈二道而反上行病名曰厥逆其證氣上衝
咽不得息而喘息有音不得卧加茱萸五分或一錢湯
洗去苦觀厥氣多少而用之如夏月有此證為大熱也
蓋此證隨四時為寒熱温凉宜以酒黃連酒黃蘖酒知
母各等分為細末熟湯丸如桐子大每服二百丸白湯
送下空心服仍多飲熱湯服畢少時便以美膳壓之使
不得胃中停留直至下元以瀉衝脈之邪也大抵治飲
食勞倦所得之病乃虚勞七損症也當用温平甘多辛
少之藥治之是其本法也如時止見寒熱病四時症也
又或將理不如法或酒食過多或辛熱之食作病或寒
冷之食作病或居大寒大熱之處益其病當臨時制宜
暫用大寒大熱治法而取效此從權也不可以得效之
故而久用之必致夭横矣黃帝針經曰從下上者引而
去之上氣不足推而揚之蓋上氣者心肺上焦之氣陽
病在陰從陰引陽宜以入腎肝下焦之藥引甘多辛少
之藥使升發脾胃之氣又從而去邪氣于腠理皮毛也
又曰視前痛者當先取之是先以繆刺瀉其經絡之壅
塞者為血凝而不流故先取之而後治他病(以上分寒熱例)
胃絡不和喘出于陽明之氣逆(陽明之氣下行今逆而上行古人以通利為戒)
(如分氣紫蘇飲指迷七氣湯加半夏二陳湯加縮砂施之為當)真元耗損喘生于腎
氣之上奔(真陽虚憊腎氣不得歸元固有以金石鎮墜助陽接真而愈者然亦不可峻驟且先與安)
(腎丸八味丸輩否則人參煎湯下養正丹主之)肺虚則少氣而喘經云秋脈
者肺也秋脈不及則喘呼吸少氣而咳上氣見血下聞
病音其治法則門冬五味人參之屬是也肺痺肺積
則久喘而不已經云淫氣喘息痺聚在肺又云肺痺者
煩滿喘而嘔是肺痺而喘治法或表之或吐之使氣宣
通而愈也難經又云肺之積名息賁在右脇下如杯
久不已令人喘咳發肺癰治法則息賁丸以磨其積是
也(右治肺喘例)胃喘則身熱而煩經云胃為氣逆又云犯
賊風虚邪者陽受之陽受之則入六府入六府則身熱
不時卧上為喘呼又云陽明厥則喘而啘啘則惡人或
喘而死者或喘而生者何也厥逆連藏則死連經則生
是也啘王註謂熱内鬱而煩凡此胃喘治法宜加減白
虎湯之類是也(右治胃喘例)腎喘則嘔咳經云少陰所謂
嘔咳上氣喘者陰氣在下陽氣在上諸陽氣浮無所依
從故嘔咳上氣喘也東垣治以瀉白散是也(右治腎喘例)
喘不得卧凡喘而不得卧其脈浮按之虚而濇者為
陰虚去死不遠慎勿下之下之必死宜四物加童便竹
瀝青黛門冬五味枳殼蘇葉服之素問逆調論夫不
得卧卧則喘者是水氣之客也夫水者循經液而流也
腎者水藏主津液主卧與喘也東垣云病人不得眠眠
則喘者水氣逆行上乘于肺肺得水而浮使氣不流通
其脈沉大宜神秘湯主之仲景云咳逆倚息不得卧
小青龍湯主之(支飲亦喘不得卧加短氣其脈平也)青龍湯下已多唾口
燥寸脈沉尺脈微手足厥逆氣從小腹上衝胸咽手足
痺其面翕然如醉狀因復下流陰股小便難時復冒者
與茯苓桂枝五味子甘草湯治其氣衝衝氣即低而
反更咳胸滿者用桂枝茯苓五味甘草湯去桂加乾薑
細辛各三兩以治其咳滿咳滿即止而更復渴衝氣
復發者以細辛乾薑為熱藥也服之當遂渴而渴反止
者為支飲也支飲者法當冒冒者必嘔嘔者復納半夏
以去其水(於桂苓甘草五味湯中去桂加乾薑細辛半夏是也)水去嘔止其人
形腫者加杏仁半升主之其證應納麻黃以其人遂痺
故不納之若逆而納之必厥所以然者以其人血虚麻
黃發其陽故也用茯苓四兩甘草乾薑細辛各三兩五
味子半夏杏仁去皮尖各半升右煎去渣温日三服
若面熱如醉此胃為熱所衝熏其面加大黃三兩以利
之素問逆調論不得卧而息有音是陽道之逆也足
三陽者下行今逆而上行故息有音也陽明者胃脈也
胃者六府之海其氣亦下行陽明逆不得從其道故不
得卧也下經曰胃不和則卧不安此之謂也治法已見前
哮與喘相類但不似喘開口出氣之多如聖濟總錄
有名呷嗽者是也以胸中多痰結於喉間與氣相繫隨
其呼吸呀呷于喉中作聲呷者口開呀者口閉乃開口
閉口盡有其聲蓋喉嚨者呼吸之氣出入之門也會厭
者聲音之戶也懸雍者聲之關也呼吸本無聲胸中之
痰隨氣上升沾結于喉嚨及于會厭懸雍故氣出入不
得快利與痰引逆相擊而作聲也是痰得之食味鹹酸
太過因積成熱由來遠矣故膠如漆粘于肺系特哮出
喉間之痰去則聲稍息若味不節其胸中未盡之痰復
與新味相結哮必更作此其候矣丹溪云哮主于痰
宜吐法治哮必用薄滋味不可純作凉藥必帶表散
治哮方用雞子略擊破殼不可損膜浸尿缸内三四日
夜煮喫效蓋雞子能去風痰又方用猫屎燒灰沙糖
湯調下立效哮喘遇冷則發者有二證其一屬中
外皆寒治法乃東垣參蘇温肺湯調中益氣加茱萸湯
及紫金丹劫寒痰者是也其二屬寒包熱治法乃仲
景丹溪用越婢加半夏湯等發表諸劑及預於八九月
未寒之時先用大承氣湯下其熱至冬寒時無熱可包
自不發者是也遇厚味即發者清金丹主之
産後喘産後喉中氣急喘促者因所下過多榮血暴竭
衛氣無主獨聚肺中故令喘也此名孤陽絶隂為難治陳無
擇云宜大料芎歸湯或用獨參湯尤妙若惡露不快
散血停凝上熏於肺亦令喘急宜奪命丹參蘇飲血竭
散若因風寒所傷宜旋覆花湯若因憂怒鬱結用
小調經散以桑白皮杏仁煎湯調服婁全善治浦江
吳輝妻孕時足腫七月初旬產後二月洗浴即氣喘但
坐不得卧者五個月惡風得煖稍寬兩關脈動尺寸皆
虚百藥不效用牡丹皮桃仁桂枝茯苓乾薑枳實厚朴
桑白皮紫蘇五味子瓜蔞仁煎湯服之即寬二三服得
卧其痰如失蓋作汚血感寒治之也若傷鹹冷飲食
而喘者宜見睍丸
診喘者肺主氣形寒飲冷則傷肺故其氣逆而上行
衝急喝喝而息數張口擡肩搖身滚肚是為喘也喘
逆上氣脈數有熱不得卧者難治上氣面浮腫肩息脈
浮大者危上氣喘息低昂脈滑手足温者生脈澀四
肢寒者死右寸沉實而緊為肺感寒邪亦有六部俱伏者宜
發散則熱退而喘定右寸沉實為肺實左尺大為腎虚
短氣
短氣者氣短而不能相續似喘而非喘若有氣上衝而
實非氣上衝也似喘而不搖肩似呻吟而無痛金匱
云平人無寒熱短氣不足以息者實也(丹溪治白雲許先生脾疼胯疼)
(短氣用大吐大下者二十餘日凡吐膠痰一大桶如爛魚腸或如桕油條者數碗而安)仲景論
短氣皆屬飲金匱云夫短氣有微飲當從小便去之苓
桂术甘湯主之腎氣丸亦主之又云咳逆倚息短氣不
得卧其形如腫謂之支飲又云支飲亦喘而不得卧加
短氣其脈平也又云膈上有留飲其人氣短而渴四肢
歴節痛脈沉者有留飲又云肺飲不弦但苦喘短氣其
治法危急者小青龍湯脹滿者厚朴大黃湯冒眩者苓
桂术甘湯及澤瀉湯不得息葶藶大棗湯吐下不愈者
木防己湯之類是也胸痺胸中氣寒短氣茯苓杏仁
甘草湯主之橘枳薑湯亦主之胸痺喘息咳唾胸背
短氣括蔞薤白半夏湯主之磨積孫兆正元散治氣
不接續氣短兼治滑泄及小便數蓬莪术一兩金鈴子
去核二錢半為末入硼砂一錢揀過研細和勻每服二
錢塩湯或温酒調下空心服補虚東垣云胸滿少氣
短氣者肺主諸氣五藏之氣皆不足而陽道不行也
氣短小便利者四君子湯去茯苓加黃茋以補之如腹
中氣不轉者更加甘草一半肺氣短促或不足者加
人參白芍藥中焦用白芍藥則脾中陽升使肝膽之邪
不敢犯之如衣薄而短氣則添衣于無風處居止氣
尚短則以沸湯一椀薰其口鼻即不短也如厚衣于
不通風處居止而氣短則宜減衣摩汗孔令合于漫風
處居止如久居高屋或天寒陰濕所遏令氣短者亦
如前法薰之如居周密小室或大熱而處寒凉氣短
則就風日凡短氣者宜食滋味湯飲令胃氣調和
戴復菴云短乏者下氣不接上呼吸不來語言無力宜
補虚四柱飲术香減半加黃茋山藥各一錢若不勝熱
藥及痰多之人當易熟附子作生附在人活法餘皆倣
此藥輕病重四柱飲不足取效宜于本方去木香加炒
川椒十五粒更不效則用椒附湯上焦亁燥不勝熱藥
者宜于椒附湯中加人參一錢尋常病當用薑附而或
上盛燥熱不可服者唯此最良氣短乏力之人於進
藥之外選一盛壯男子吸自己之氣噓入病人口中如
此數次亦可為藥力一助此法不特可治虚乏尋常氣
暴逆致呃者用之良驗針灸靈樞云短氣息短不屬
動作氣索補足少陰去血絡
診寸口脈沉胸中短氣陽脈微而緊緊則為寒微
則為虚微緊相搏則為短氣
少氣
少氣者氣少不足以言也素問云三陽絶三陰微是
為少氣又云怯然少氣者是水道不行形氣消索也又
云言而微終日乃復言者此奪氣也其治法則生脈散
獨參湯之屬是也運氣少氣有二一曰火熱經云
火鬱之發民病少氣又云少陰之復少氣骨痿又云少
陽之復少氣脈痿治以諸寒是也二曰風濕經云太
陽司天之政四之氣風濕交争風化為雨民病大熱少
氣是也針灸少氣有三一曰補肺經云肺藏氣氣
不足則息微少氣補其經隧無出其氣又云肺虚則少
氣不能報息耳聾嗌乾取其經太陰足太陽之外厥陰
内血者是也二曰補腎經云少氣身漯漯也言吸吸
也骨痠體懈惰不能動補足少陰是也三曰補氣海
經云膻中者為氣之海其輸上在于柱骨之上下前在
于人迎氣海不足則氣少不足以言審守其輸調其虚
實所謂柱骨之上者蓋天容穴也人迎者結喉兩旁之
脈動處也乃取天容人迎二穴補之也
診魚際絡青短者少氣也脾脈摶堅而長其色黃
當病少氣一呼脈一動一吸脈一動曰少氣尺堅
大脈小甚少氣悗有加立死(謂尺内堅而脈反小而少氣悗如也)
證治準繩卷五
