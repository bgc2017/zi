證治凖繩卷六十八
明王肯堂撰
女科
産後門
産後將調法
大全几生産畢飲熱童便一盞不得便卧且宜閉目而
坐須臾上床宜仰卧不宜側卧宜豎膝未可伸足高倚
床頭厚鋪裀褥遮圍四壁使無孔隙免致賊風及以醋
塗鼻或用醋炭及燒漆器更以手從心擀至臍下使惡
露不滯如此三日以防血暈血逆不問腹痛不痛有病
無病以童便和酒半盞温服五七服妙酒雖行血亦不
可多恐引血入四肢且能昏暈宜頻食白粥少許一月
之後宜食羊肉猪蹄少許仍慎言語七情寒暑梳頭洗
足以百日為度若血氣素弱者不計日月否則患手足
腰腿痠痛等症名曰蓐勞最難治療初産時不可問是
男女恐因言語而洩氣或以愛憎而動氣皆能致病不
可獨宿恐致虚驚不刮舌恐傷心氣不可不刷齒恐致
血逆須血氣平復方可治事犯時微若秋毫成病重如
山嶽可不戒哉(陳藏器云漬苧汁與産婦服之將苧麻與産婦枕之止血暈産婦腹痛以苧安)
(腹上則止)産婦將息如法臟腑調和庶無諸疾苦須先服
黑神散四物湯四順理中丸七寶散若壯熱頭痛此乳
脈將行用玉露散頭目不清是血暈用清魂散粥食不
美是胃氣虚用四順理中丸丹或曰初産之婦好血
已虧汚血或留彼黑神散非要藥乎答曰至哉坤元萬
物資生理之常也初産之婦好血未必虧汚血未必積
藏府未必寒何以藥為飲食起居勤加調護何病之有
誠有汚血體怯而寒與之數貼亦自簡便或有他病當
求病起何因病在何經氣病治氣血病治血何用海制
此方例令服餌設有性急者形瘦者本有怒火者夏月
坐蓐者時有火令薑桂皆為禁藥至于將護之法尤為
悖理肉汁發隂經之火易成内傷之病也先哲具有訓
戒胡為以羊雞濃汁作糜而又常服當歸丸當歸建中
湯四順理中丸雖是補劑並是偏熱藏府無寒何處消
受若夫兒之初生母腹頓寬便啖雞子旦吃夥鹽不思
雞子難化夥鹽發熱展轉生證不知所因率爾用藥寧
不誤人予每見産婦之無疾者必教之以却去黑神散
與夫雞子夥鹽諸品肉食且與白粥將理間以些少鮝
魚煮令淡食之半月後方與少肉若雞子亦須豁開淡
煮大能養胃却疾彼富貴之家驕恣之婦卒有白帶頭
風氣痛膈滿痰逆口乾經事不調髮秃體倦皆是陽盛
隂虚之病天生血氣本自和平曰盛曰虚又烏知非此
等繆迷有以兆之耶
千金云凡産後滿百日乃可會合不爾至死虚羸百疾
滋長慎之凡婦人患風氣臍下虚冷莫不由此早行
房故也産後七日内惡血未盡不可服湯候臍下塊
散乃進羊肉湯有痛甚切者不在此例候兩三日消息
可服澤蘭丸此至滿月丸藥盡為佳不爾虚損不可平
復也至極消瘦不可救者服五石澤蘭丸補之服法必
七日之外不得早服也凡婦人因暑月産乳取凉太
多得風冷腹中積聚百疾競起迄至于死百方療不能
差桃仁煎主之出蓐後服之婦人總令無病每至秋冬
稍服一二劑以至年内常將服之佳
丹溪云産後以大補氣血為先雖有疾證以末治之
産後一切皆不可發表産後不可用芍藥以酸寒伐
生發之氣故也
通用方
加味四君子湯新産之後雖無疾故宜將息調理脾
胃美進飲食則臟腑易平復氣血自然調和百疾不
生也
人參茯苓白术甘草陳皮藿香縮
砂仁黃茋(各等分)
右八味剉散每服四錢薑三片棗一枚煎温服
四順理中丸治新産血氣俱傷脾胃不調百日内宜
常服
人參(去蘆)乾薑(炮)白术(各一兩)甘草(炙半兩為細末)
右四味煉蜜丸如桐子大每服五十丸空心米飲送
下
地黃丸治産後腹痛眼見黑花或發狂如見鬼狀或
胎衣不下失音不語心胸脹滿水穀不化口乾煩渴
寒熱往來口内生瘡咽喉腫毒心中忪悸夜不得睡
産後中風角弓反張面赤牙關緊急或崩中如豚肝
臍腹痛煩燥恍惚四肢腫滿及受胎不穏唇口及指
甲青黑
生地黃(研取汁留滓)生薑(各二斤研取汁留滓)蒲黃當歸(各四兩)
右四味藥於銀石器内取生地黃汁炒生薑滓以薑
汁炒地黃滓各令乾四味同焙研為細末醋煮麵糊
為丸如彈子大每服一丸食前當歸酒化下一方
只用地黃生薑依交加法制為末每服三錢酒下
當歸散(見前胎墮半産條)
四味湯治産後一切諸疾纔方分娩一服尤妙
當歸(心膈煩加五分)玄胡索(氣悶喘加五分)血竭(惡露不快加五分)没藥
(心腹撮痛加五分)
右四味等分為細末每服二錢食前以童子小便一
盅煎至六分温服
玉露散治産後乳脈不行身體壯熱疼痛頭目昏眩
大便澁滯此藥凉膈壓熱下乳
人參白茯苓甘草(各半兩)川芎苦梗(炒)白芷
(各一兩)當歸(二錢半)芍藥(七錢半)
右八味為細末每服二平錢水一盞煎至七分温服
如煩熱甚大便秘者加大黃二錢半
地黃煎治産後諸疾
生地黃汁生薑汁(各一升)藕汁(半升)大麻仁(三兩去殼研)
右四味和勻以銀器内慢火熬成膏温酒調服半匙
更以北术煎膏入半匙尤佳産寳方無麻仁用白
蜜治産後虚憊盗汗嘔吐
地黃酒治産後百病未産一月先釀産訖可服
地黃汁好麴好淨秫米(蒸各二升)
右先以地黃汁漬麴令發凖家法釀之至熟封七日
取清者服常服令酒氣相接勿令絶忌蒜生冷鮓滑
雞猪肉一切毒物凡婦人皆可服但夏三月不可釀
春秋宜作以地黃汁并滓内米中炊合用之若作一
石十石凖此二升為則先服當歸湯後服此妙
桃仁煎療産後百病諸氣
桃仁(一千二百枚去皮尖及雙仁熬令黃色)
右搗令極細以上等酒一斗五升同研三四遍如作
麥粥法以極細為佳入小長頸瓷瓶中密塞以麵封
之納湯中煮一伏時不停火亦勿令火猛使瓶口常
出在湯上勿令没之候熟取出温酒服一合日再服
産後醋墨松烟細墨(不拘多少用炭火煆通紅以米醋淬之再煆再淬如此七度)
右研令極細用絹羅過纔産了服二錢以童便調下
黑神散治婦人産後惡露不盡胞衣不下攻衝心胸
痞滿或臍腹堅脹撮痛及血暈神昏眼黑口噤産後
瘀血諸疾並皆治之又名烏金散治産後十八證
一曰因熱病胎死腹中二曰産難三曰胞衣不下四
曰血暈五曰口乾心悶六曰乍寒乍熱七曰虛腫八
曰乍見鬼神九曰月内不語十曰腹痛泄瀉(兼服止瀉調氣)
(藥)十一曰徧身疼痛十二曰血崩十三曰血氣不通
咳𠻳十四曰寒熱心痛月候不來十五曰腹脹滿嘔
逆不定(次服朱砂丸三二日炒生薑醋湯下七丸)十六曰口鼻黑氣及鼻
衂(此證不可治)十七曰喉中氣喘急(死不治)十八曰中風
熟乾地黃蒲黃(炒)當歸乾薑(炮)桂心芍藥
甘草(各四兩)黑豆(炒去皮半升)
右八味為細末每服二錢酒童便各半盞同煎服
琥珀散治産後一切危急之疾
琥珀朱砂麝香香墨(醋炙)僵蠶當歸(各二錢半)
鯉魚鱗(炒焦)桂心百草霜白附子梁上塵(炒令)
(沙出篩淨各半兩)細末之炒生薑熱酒調服二錢效
千金增損澤蘭丸療産後百病理血氣補虚勞
澤蘭甘草當歸川芎(各一兩七錢半)附子(炮)乾薑
白术白芷桂心北細辛(各一兩)北防風人
參牛膝(各一兩二錢半)柏子仁熟地黃石斛(各一兩半)
厚朴藁本蕪荑(各五錢)麥門冬(去心二兩)
右二十味共為細末煉蜜丸如梧桐子大温酒下二
十丸
黑龍丹治産後一切血疾産難胎衣不下危急惡疾
垂死者但灌藥得下無不全活
當歸五靈脂川芎良薑熟地黃(各一兩)
右五味細剉以沙合盛赤石脂泥縫紙筋鹽泥固濟
炭火十斤煆令通赤去火候冷開看成黑糟色取出
細研却入後藥百草霜(五兩)硫黃乳香(各一錢半)花蘂
石琥珀(各一錢)右五味並細研與前五味再研如
法修煉和勻以米醋煮麵糊丸如彈子大每服一丸
炭火燒令通紅投於生薑自然汁與童子小便入酒
漉出控乾研細只用酒調下
診婦人生産之後寸口脈洪疾不調者死沉微附骨不
絶者生婦人新生乳子脈沉小滑者生實大堅弦急
者死
胞衣不下
大全夫有産兒出胞衣不落者世謂之息胞由産初時
用力比産兒出而體已疲憊不復能用力産胞經停之
間而外冷乘之則血道澁故胞衣不出須急以方藥救
治不妨害於兒所奈者胞繫連兒臍胞不出即不得以
時斷臍浴洗冷氣傷兒則成病也舊法胞衣不出恐損
兒者依法截臍而已産處須順四時方面幷避五行禁
忌若有觸犯多令産婦難産郭稽中論曰胎衣不下
者何答曰母生子訖流血入衣中衣為血所脹故不得
下治之稍緩脹滿腹以次上衝心胸疼痛喘急者但服
奪命丹以逐去衣中之血血散脹消胎衣自下牛膝湯
亦效薛有因惡露入衣脹而不能出有因元氣損虧
而不能送出其惡露流衣中者腹中脹痛用奪命丹或
失笑散以消瘀血緩則不救其元氣不能送者腹中不
脹痛用保生無憂散以補固元氣或用萆麻子肉一兩
細研成膏塗母右脚心衣下即洗去緩則腸亦出如腸
不上仍用此膏塗腦頂則腸自入益母丸亦效家人
婦胎衣不出胸腹脹痛手不敢近此瘀血為患用熱酒
下失笑散一劑惡露胎衣並下一産婦胎衣不出腹
不脹痛手按之痛稍緩此是氣虚而不能送出用無憂
散而下前證余詢諸穏婆云宜服益母草丸或就以産
婦頭髮入口作嘔胎衣自出其不出者必死授與前法
甚效一産婦産後面赤五心煩熱敗血入胞胞衣不
下熱有冷汗思但去其敗血其衣自下遂用烏豆二合
炒透然後燒紅鉄秤錘同豆淬其酒將豆淋酒化下益
母丹二丸胞衣從血而出餘證盡平
奪命丹
附子(半兩炮)牡丹皮(一兩)乾漆(二錢半碎之炒烟盡)
右三味為細末以釅醋一升大黃末一兩同熬成膏
和藥丸如梧子大温酒吞五七丸不拘時
花蘂石散治産後氣欲絶緣敗血不盡血迷血暈惡
血奔心胎死腹中胎衣不下至死者但心頭暖急以
童子小便調一錢取下惡物如猪肝終身無血風血
氣疾膈上有血化為黃水即吐出或小便中出也若
先下胎衣則汎汎之藥不能逹若先治血悶則尋常
之藥無此功無如此藥有兩全之效
花蘂石(一斤)上色硫黃(四兩各研細)
右二味相拌令勻先用紙和膠泥固瓦罐子一箇内
可容藥候泥乾入藥在内密泥封口了焙籠内焙令
透熱安在四方磚上(磚上書八封五行字)用炭一秤籠叠周匝
自己午時從下生火令漸漸上徹有墜下火放夾火
上直至經宿炭消火冷又放經宿冷定取出細研以
絹羅至細磁合内盛依法用之(此藥便是療金瘡花蘂石散尋常人自宜)
(時時收蓄防急)
一親戚婦人産後胞衣不下血漲迷悶不省人事告
之曰死矣予曰此血脹也可用花蘂石散救之因以
一錢童便調灌下即甦其胎衣與惡水旋即下而無
恙
芎藭散治胎衣不下
芎藭當歸(焙各半兩)榆白皮(一兩剉)
右三味為細末每服二錢食前用生地黃汁同温酒
調下
必效方牛膝湯治胎衣不出臍腹堅脹急痛即殺人
服此藥胞即爛下死胎
牛膝瞿麥(各四兩)當歸(三兩)通草(六兩)滑石(八兩)葵子(五兩)
右六味細切以水九升煮取三升分三服若衣不下
腹滿即殺人宜服此藥衣即爛出也
牛膝散治妊娠五六月墮胎胞衣不出
牛膝川芎朴硝蒲黃(各七錢半)桂心(半兩)當歸(一兩)
(半)
右六味為粗末每服四錢水一盞薑三片生地黃一
分煎至六分去滓温頻服
千金備急丹治産後惡血衝心胎衣不下腹中血塊
以綿紋大黃一兩為細末用釅醋半升同煎如膏丸
如桐子大温醋湯吞五丸或七丸須臾惡血即下愈
保命治胎衣不下或子死腹中或血衝上昏悶或血暴
下及胎乾不能生産半夏湯主之(方見前催生)
下胎丸半夏白歛(各半兩)為細末丸如桐子大食
後半夏湯下三十丸漸加至五十丸如未效者須廣
大其藥榆白皮散主之又不效用大聖散主之有宿
熱者宜服人參荆芥散
治胞衣不出若腹脹則殺人黑豆一合(炒令熟)右入
醋一盞煎三五沸去豆分為三服酒煮亦可
必效方治胎衣不下服蒲黃如棗大(集騐千金崔氏方並同)
又方生地黃汁(一升)苦酒(三合)煖服之
又方牛膝(一兩)葵子(一合)杵碎以水一杯半煎至一杯去
滓分二服
廣濟治胎衣不出方以竈窟中土三指撮以水服之
(集騐千金備急同)
又方伏龍肝(一大塊研碎)用好醋調令相合納臍中續煎
生甘草湯三四合服
又方醋湯飲之出
又方雞子(一枚)苦酒(一合)和飲之立出
延年方治胎衣不出腹脹則殺人吞雞子黃三箇
仍解髮刺喉中令嘔即出若困極以水煮螻蛄一枚
二十沸灌入口汁下即出(崔氏同)
急救方赤小豆(男七粒女十四粒)東流順水吞下
療胞衣不下方□藪實一箇(取子研另細)用酒童便各半
杯相和煎至七分去滓温服(如無實根亦得)
又方紅花一兩酒煮濃汁服
又方以鹿角鎊屑研細三分煮蔥白湯調下
凡欲産時必先脱常所著衣以籠灶胞衣自下仍易産
廣濟方取夫單衣蓋井上立出
又方取産母鞋底火炙熱熨小腹上下二七次
又方取路傍破草鞋前截連鼻燒灰童便和酒調下
又方皂角刺燒為末每服一錢温酒調下
寶慶方云婦人百病莫甚於生産産科之難臨産莫重
於催生既産莫甚於胞衣不下惟有花蘂石散一藥最
為緊要如黑神散琥珀散諸方之類雖皆有驗然居鄉
或遠於藥局倉卒之間無法可施今有一妙法若産訖
胞衣不下停待稍久非特産母疲倦又且血流入胞中
為血所脹上衝心胸喘急疼痛必致危篤若有此證宜
急斷臍帶以少物繫墜(以物繫墜之時切宜用心先繫然後截斷不爾則胞上掩心而)
(死)使其子血脈不潮入胞中則胞衣自當痿縮而下縱
淹延數日亦不害人只要産母心懷安泰終自下矣累
試有驗不可輕信坐婆妄用手法多有因此而亡者慎
之慎之
針灸胞衣不下三隂交中極(各瀉之)
標幽又法照海内關
甲女子字難若胞不出崑崙主之
血暈(厥逆附)
金匱問曰新産婦人有三病一者病痙二者病欝胃三
者大便難何謂也師曰新産血虚多汗出喜中風故令
病痙亡血復汗寒多故令欝胃亡津液胃燥故大便難
按産婦欝胃即今世所謂血暈也大全産後血暈
者由敗血流入肝經眼黑花頭目旋暈不能起坐甚致
昏悶不省人事謂之血暈細酒調黑神散最佳庸醫或
作暗風中風治之凡暈血熱乘虚逆上湊心故昏迷不
省氣閉欲絶是也然其由有三有用心使力過多而暈
有下血多而暈有下血少而暈其暈雖同治之則異當
詳審之下血多而暈者但昏悶煩亂而已當以補血清
心藥下血少而暈者乃惡露不下上搶於心心下滿急
神昏口噤絶不知人當以破血行血藥古法有云産婦
纔分娩訖預燒秤錘或黃石子硬炭燒令通赤置器中
急於床前以醋沃之得醋氣可除血暈産後一月時作
為妙崔氏云凡暈者皆是虚熱血氣奔送腹中空所致
欲分娩者第一須先取釅醋以塗口鼻仍置醋於傍使
聞其氣兼細細飲之此為上法如覺暈即以醋噀面甦
來即飲醋仍少與解之(一云仍少與水解之)一法燒乾漆令烟濃
熏産母面即醒(如無乾漆取舊漆器火燒烟熏亦妙)郭稽中論曰産後
血暈者何答曰産後氣血暴虚未得安静血隨氣上迷
亂心神故眼前生花極甚者令人悶絶不知人口噤神
昏氣冷醫者不識呼為暗風若作此治之病必難愈但
服清魂散即醒薛産後元氣損虧惡露乘虚上攻眼
花頭暈或心下滿悶神昏口噤或痰壅盛者急用失笑
散主之若血不多而暈或神昏煩亂者大劑芎歸湯補
之或芸薹子散或童子小便有痰加二陳湯若因勞心
力而致者宜補中益氣湯加香附若因血氣虚極不省
人事用清魂散繼以芎歸湯及大補氣血之劑凡産可
用醋漆器熏或用半夏末冷水和丸入鼻孔中並無前
患丹溪先生云血暈因氣血俱虚痰火泛上宜以二陳
導痰或加減朱砂安神丸以麥門冬湯下亦可大凡産
後口眼喎斜等證當大補氣血為主而兼以治痰若脾
胃虚而不能固者用六君子湯至五七個月當服安胎
飲至八九個月再加大腹皮黃楊腦如臨産時更宜服
保生無憂散庶無前患家人婦産後小腹作痛忽牙
關緊急灌以失笑散良久而甦又用四物加炮薑白术
陳皮而愈一産婦兩手麻木服愈風丹天麻丸遍身
皆麻神思倦怠晡熱作渴自汗盗汗此氣血俱虚也用
十全大補加炮薑數劑諸證悉退却去炮薑又數劑而
愈但内熱此血虚也用逍遥散而痊一婦八月胎下
墜或動面黃體倦飲食少思此脾氣虚弱用補中益氣
湯倍白术加蘇梗三十餘劑而安産後眩暈胸滿咳𠻳
用四物加茯苓半夏桔梗而愈一産婦因産飲酒惡
露甚多患血暈口出酒氣此血得酒熱而妄行虚而作
暈也以佛手散加乾葛二錢一劑而痊酒性慓悍八月
及産後不宜飲恐致前証産室人衆喧嚷氣熱亦致此
證丹溪治一婦面白形長心欝半夜生産侵晨暈厥
急灸氣海十五壯而甦後以參术等藥服兩月而安此
陽虚也奉化陸嚴治新昌徐氏婦病産後暴死但胸
膈微熱陸診之曰此血閟也用紅花數十斤以大鍋煮
之候湯沸以木桶盛之將病者寢其上熏之湯氣微復
加之有頃婦人指動半日遂甦此與許胤宗治王太后
之意同
清魂散澤蘭葉人參(各二錢半)川芎(半兩)荆芥(一兩)一方
有甘草二錢
右四味為末用温酒熱湯各半盞調一錢急灌之下
咽眼即開氣定即醒
保命荆芥散治産後風虛血暈精神昏昧
荆芥(一兩三錢)桃仁(炒五錢)
右二味細末熟水下三錢微喘加杏仁(炒)甘草各三
錢
衍義治産後血暈用荆芥穗為末童便調下二三錢極
妙産後血暈身痙直戴眼口角與目外眵向上牽
急不知人取雞子一枚去殼取清以荆芥末二錢調
服遂仍依次調治若無他疾則不須治甚為敏捷
右荆芥例氣虚人不可服
來甦散治臨産用力太過氣血暈悶不省人事
木香(不見火)神麴(炒)陳皮(去白)白芍藥阿膠(蛤粉炒)麥
糵(炒)黃茋(去蘆)生薑(炒黑各一錢)糯米(一撮)苧根(洗淨一錢半)甘
草(炙半錢)
右十一味作一服水二盅煎至一盅斡開口灌下連
進為愈
芎歸湯治産後去血過多血暈不省
川芎當歸(各等分)
右二味作一服水二盅煎至一盅食前服腹中刺痛
加白芍藥口乾煩渴加烏梅麥門冬發寒熱加白芍
藥水停心下加茯苓生薑虚煩不得眠加人參竹葉
芎歸加芍藥湯治産後去血過多而暈(方見産後血不止)
保命集治産後血暈危困
生地黃汁(一大杯)當歸赤芍藥(各二錢半剉)
右三味水煎三五沸温服如覺煩熱去當歸入童子
小便半盞服之
廣濟治産後血暈心悶不識人神言鬼語氣急欲絶
芍藥甘草(各一兩)丹參(七錢半並為㕮咀)生地黃汁(一升)生
薑汁白蜜(各三合)
右六味水二升先煎前藥取八合下二汁及蜜和勻
分兩服
梅師治産後餘血攻心或下血不止心悶面青身冷氣
欲絶新羊血一杯飲之妙日三服
産後忽冒悶汗出不識人者暴虚故也破雞子三枚吞
之便醒若未醒可與童便一升甚驗若産後去血多
者又增此疾與雞子不醒者可急作竹瀝汁一服五合
須臾不定再與五合頻與三五服瘥
又方松烟墨二錢燒通紅窨滅為末温酒或酒湯調
服半匕
丹婦人産後血暈此乃虚火載血漸漸暈將上來用鹿
角燒灰出火毒研極細用好酒童便調灌下一呷即醒
此物行血極效
獨行散治産後血暈昏迷不省衝心悶絶
五靈脂(二兩半生半炒)
右為細末每服二錢温酒調下口噤者拗開口灌之
入喉即愈一方加荆芥為末童便調服如血崩不止
加當歸酒童便煎不拘時服
治下胎或産後血上衝心已死用欝金燒存性為末二
錢釅醋一合調灌之立活
産後血暈心悶氣絶紅花一兩搗為末分作二服酒二
盅煎取一盅併服如口噤斡開灌之效一方用紅
花三兩新者無灰酒童便各半升煮取一杯服
肘後治血暈蘇木(三兩細剉)水五升煮取二升分再服瘥
無蘇木取緋衣煮汁飲之亦得
聖惠治産後血暈不知人及狂語麒麟竭(一兩細研為末)非時
以温酒調下二錢匕
奪命散治産後血暈血入心經語言顛倒健忘失志
及産後百病
没藥血竭(各等分)
右二味研細為末纔産下便用童便細酒各半杯煎
一兩沸調下二錢良久再服其惡血自循下行更不
衝上免生百疾專治婦人方只用白湯調五羊洪
運使子含孺人産後語言顛倒譫語不已如有神靈
服諸藥無效召陳診之六脈和平陳以此藥兩服愈
紅花散(保命)治産後血昏血暈血崩及月事不勻遠年乾
血氣
乾荷葉牡丹皮川當歸紅花蒲黃(炒各等分)
右五味為細末每半兩酒煎和查温服如胎衣不下
榆白皮湯調半兩
右破血輕劑
牡丹散(三因)治産後血暈悶絶口噤則斡開口灌之
牡丹皮大黃(煨)芒硝(各一兩)冬瓜子(半合)桃仁(三十粒去)
(皮尖)
右五味剉每服五錢水三盅煎一盅半去滓入硝又
煎分二服
産書治産後心煩手脚煩熱氣力欲盡血暈連心頭硬
及寒熱不禁接骨木破之如筭子一握以水一升煎
取半升分温二服或小便數血不止服之即瘥此木
煎三遍其力一般此是起死之方
右重劑血點滴不出者宜用
花蘂石散治産後氣欲絶惡血奔心欲死者但以童
便調一錢服之取下惡物為妙(胞衣不下)
黑神散治産後血暈用細酒調服佳(産後通用方)此方寒
多者用之
治産後血暈心悶亂恍惚如見鬼生益母草汁(三合如無)
(根亦可)生地黃汁(二合)童便(一合)雞子清(三枚)右以前三味
煎三四沸後入雞子清攪停作一服
治産後血暈狂語不識人狂亂童便(二合)生地黃汁(一合)
赤馬通(七枚)紅雪(八分)右以上二味浸赤馬通絞去滓
下紅雪温為兩服
右方熱多者用之
仲景云産婦鬱冒其脈微弱不能食大便反堅但頭汗
出所以然者血虚而厥厥而必冒冒家欲解必大汗出
以血虚下厥孤陽上出故頭汗出所以産婦喜汗出者
亡隂血虚陽氣獨盛故當汗出隂陽乃復大便堅嘔不
能食小柴胡湯主之病解能食七八日更發熱者此為
胃虚大承氣湯主之今按鬱冒即暈也觀此則産後
血暈有汗下和解三法當分表裏虚實精而别之
張氏方治産後血暈全不省人事極危殆者
(右切韭菜入有嘴磁瓶内煎熱醋沃之便密紥瓶口以瓶嘴向産婦鼻孔令醋氣透入須先扶病人起坐)
(惡血衝心故有此證韭能去心之滯血加以醋氣運逹之用無不效又方半夏洗不以多少為末丸如)
(大豆内鼻孔即甦亦療五絶)
治胎後血上衝心生薑五片切以水八升煮取三升分
三服
崔氏療産乳暈絶方以洗兒水飲三合良或惡血服
少許良
醋墨(産後通用方)
針灸摘産後血暈不省人事三里支溝三隂交
(心術無此一穴)
標幽又法隂交陽别
世又法神門内關(不應取後穴)關元(灸)
厥逆(産後手足厥逆肩井主之一婦人産後日食茶粥二十餘碗至一月後遍身冰冷數塊人以指按其)
(冷處即冷從指下上應至心如是者二年諸治不效以八物湯去地黃加橘紅入薑汁竹瀝一酒盅十服乃温)
血不下
大夫惡露不下者由産後臟腑勞傷氣血虚損或胞絡
挾於宿冷或産後當風取凉風冷乘虚而搏於血血則
壅滯不宣積蓄在内故令惡露不下也薛前證若惡
露不下用失笑散(見後心痛)若氣滯血凝用花蘂石散(胞衣不下)
一産婦患前證服峻厲之劑惡露隨下久而昏憒以
手護其腹余曰此脾氣復傷作痛故用手護也以人參
理中湯加肉桂二劑補之而愈
大全療産後三四日惡露不下
芍藥(十分)知母(八分)生薑當歸蒲黃(各四分)紅花(二分)
荷葉中心蒂(七枚)生地黃汁(二合)
右八味細切以水二升煎至七合去滓服
荷葉散療産後惡露不下腹中疼痛心神煩悶
乾荷葉(二兩)鬼箭羽桃仁劉寄奴蒲黃(各一兩)
右五味為粗末每服三錢以童便一大杯薑二片生
地黃一分搥碎同煎至六分去滓無時熱服
廣濟療産後惡露不多下方
川牛膝大黃(各二兩)牡丹皮當歸(各一兩半)芍藥
蒲黃桂心(各一兩)
右七味為末以生地黃汁調酒服方寸匕日二服血
下愈
没藥丸治産後惡露方行而忽然斷絶驟作寒熱臍
腹百脈皆痛如錐刺非常此由冷熱不調或思慮動
作氣所擁遏血蓄經絡
當歸(一兩)桂心芍藥(各半兩)桃仁(去皮尖炒研)没藥(研各二錢)
(半)䖟虫(去足翅炒)水蛭(炒焦各三十枚)
右七味為末醋糊丸如豌豆大醋湯下三丸
千金備急丹(見胞衣不下)
保命治婦人惡血不下當歸(炒)芫花(炒等分)
右二味為細末每服三錢酒下又方用好墨醋淬
末以童便酒下妙
梅師治産後血不下蒲黃三兩水三升煮取一升頓服
本事方治産後血不下益母草搗絞汁每服一小鍾入
酒一合攪勻温服
千金治産後血不去麻子五升酒一升浸一宿明旦去
查温服一升不瘥再服一升不吐不下不得與男子
通一月將養如初瘥
黑龍丸(見通用方内)
生料五積散治産後惡露不快腹中疼痛或腹内有
塊及發寒熱並加醋少許煎通口服亦能療血崩
血不止
大夫産後惡露不絶者由産後傷於經血虚損不足或
分解之時惡血不盡在於腹中而臟腑挾於宿冷致氣
血不調故令惡露淋瀝不絶也薛前證若肝氣熱而
不能主血用六味地黃丸若肝氣虚不能藏血用逍遥
散若脾氣虚而不能攝血用六君子湯胃氣下陷而不
能統血用補中益氣湯若脾經欝熱而血不歸源用加
味歸脾湯若肝經怒火而血妄行用加味四物湯若氣
血俱虚用十全大補湯若肝經風邪而血沸騰用一味
防風丸一産婦惡露淋漓體倦面黃食少惡寒晝夜
不寐驚悸汗出此脾經虚熱用加味歸脾湯而痊後因
怒脇脹作嘔少食用六君子加柴胡治之而痊
芎歸加芍藥湯治産後血崩眩暈不知人事
川芎當歸芍藥(各等分)
右三味㕮咀每服四錢以水一鍾半煎至七分去渣
無時熱服
雲岐治産後血崩如豆汁紫黑過多者四物湯加蒲黃
生地黃汁阿膠薊根艾白芷煎服
療産後七八日惡露不止
敗醬草當歸(各六分)芍藥續斷(各八分)川芎竹
茹(各四分)生地黃(炒乾十二分)
右七味細剉以水二升煮取八合空心頓服
丹二七孺人産後冒寒哭多血再下身瞤脈沉
當歸白术陳皮川芎乾薑黃芩(各二錢)
芍藥(一錢)炙甘草(少許)
右八味分二貼水煎服
王孺人因憂慮墮胎後兩月餘血不止腹痛此體虚氣
滯惡物行不盡陳皮(一錢)白术(二錢)芍藥(一錢)木通川
芎(五分)甘草(二分炙)作湯下五芝丸六十粒食前服
獨聖湯療産後亡血過多心腹徹痛然後血下久而
不止亦治赤白帶下年深諸藥不能療者良驗
貫衆(狀如刺蝟者一箇全用只揉去毛花蔓用之不剉斷)
右用好酒醋蘸濕漫火炙令香熟候冷為細末用米
飲調下二錢空心食前服
千金治産後惡血不盡或經月或半歲者升麻三兩清
酒五升煮取二升半分温再服
牡蠣散治産後惡露淋瀝不絶心悶短氣四肢乏弱
頭目昏重煩熱不思飲食面黃體瘦
牡蠣(煆)川芎熟地黃白茯苓龍骨(各一兩)續
斷當歸艾葉(酒炒)人參五味子地榆(各半兩)
甘草(二錢半)
右十二味為末每服二錢水一中盞生薑三片棗一
枚煎至六分去滓食前服
産書産後猶有餘血水氣者宜服豆淋酒黑豆五升熬
令烟盡於磁器内以酒一斗焠之蓋豆淋酒治汚血
又能發表也
治産後惡血不絶崩血不可禁腹中絞痛氣息急治蓐
中三十六疾(廣濟方)
亂髮(燒一兩)阿膠(二兩)代赭石乾薑(各三兩)馬蹄殼(一枚)
(燒)乾地黃(四兩)牛角䚡(五兩酥炙)
右七味為細末煉蜜和丸如梧桐子大每服三四十
丸空心米飲下日二服
反魂丹(見前胎産大法)
文仲葛氏治惡露不絶方以鋸截桑木取屑五指撮
酒服之
又方炙桑白皮煮水飲之
秘祿治胎落下血不止以桑木中蠧蟲燒末酒服方寸
匕日二服
療産後泄血不止無禁度及治腹痛胸膈悶以薑黃為
末酒服方寸匕日三四服(胡氏云薑黃治惡露不止)
療産後血不止虚羸迨死亦治血氣蒲黃二兩水二升
煎八合頓服
心痛
大全産後心痛為隂血虧損隨火上衝心絡名曰心胞
絡痛宜大岩蜜湯治之若寒傷心經名曰真心痛朝發
夕死夕發朝死無藥可救薛前證若陽氣虚寒用岩
蜜湯温之瘀血上衝用失笑散散之血既散而痛仍作
用八珍湯補之大凡心腹作痛以手按之却不痛此血
虚也須用補養之劑一産婦凡前證昏憒口噤冷汗
不止手足厥逆用六君子加附子一錢以迴其陽二劑
頓甦又以十全大補湯養其血氣而安一産婦患前
證手不敢近腹用失笑散一服下瘀血而愈次日復痛
亦用前藥而安一産婦患前證用大黃等藥其血雖
下復患頭痛發熱惡寒次日昏憒自以兩手堅護其腹
不得診視其面色青白余謂脾氣虚寒而痛也用六君
子湯加薑桂而痛止又用八珍湯加薑桂調理而安
七氣手拈散治産後心氣攻痛
玄胡索小蘹香白芍藥乾漆(炒)枳殼(各二錢)
黃連石菖蒲香附子蘇葉(各一錢半)没藥乳
香(各一錢)甘草(六分)
右十二味剉散分作二服每服用水一盞半薑三片
煎至七分空心服
大岩蜜湯
生乾地黃當歸獨活吳茱萸芍藥乾
薑甘草桂心小草(各一兩)細辛(半兩)
右十味為散每服半兩水三盞煎至一盞去滓稍熱
服評曰産後心痛雖非産蓐常疾痛或有久痛未必
便是血痛設是岩蜜湯豈可用熟地黃熟地黃泥血
安能去痛此方本出千金用生乾地黃耳茱萸一升
合凖五兩乾薑三兩細辛治停寒在下焦方本一兩
却減半兩制竒制耦量病淺深自有品數不可妄意
加減然以岩蜜湯治血痛不若失笑散更捷
失笑散治心腹痛欲死百藥不效服此頓愈(此方與紫金丸)
(大同小異)
五靈脂蒲黃(各等分)
右二味為末先用釅醋調二錢熬膏入水一盞煎至
七分食前熱服良驗
經心錄蜀椒湯治産後心痛此大寒所為
蜀椒(二合)芍藥(三兩)半夏當歸桂心人參甘
草茯苓(各二兩)生薑汁(五合)蜜(一升)
右十味切以水九升煮椒令沸下諸藥煮取三升半
去滓下薑汁及蜜更煎取三升服五合至六合
火龍散亦治産後心痛(方見胎前心痛)
治産後血不盡心腹痛荷葉熬令香為末水煎下方寸匕
聖惠治産後惡血衝心痛氣悶欲絶用桂心三兩搗羅
為散狗胆汁和丸如櫻桃大不拘時候熱酒磨下二
丸
玄胡索散手拈散(俱心腹痛)
腹痛
薛産後小腹作痛俗名兒枕塊用失笑散行散之若惡
露既去而仍痛用四神散調補之若不應用八珍湯若
痛而惡心或欲作嘔用六君子湯若痛而泄瀉用六君
子湯送四神丸若泄瀉痛而或後重用補中益氣湯送
四神丸若胸膈飽脹或惡食吞酸或腹痛手不可按此
是飲食所致當用二陳加山查白术以消𨗳若食既消
而仍痛或按之不痛或更加頭痛煩熱作渴惡寒欲嘔
等證此是中氣被傷宜補脾胃為主若發熱腹痛按之
痛甚不惡食不吞酸此是瘀血停滯用失笑散以消之
若止是發熱頭痛或兼腹痛按之却不痛此是血虚用
四物加炮薑參术以補之病機要云胎産之病從厥隂
經論之無犯胃氣及上中二焦為之三禁不可汗不可
下不可利小便發汗者同傷寒下早之證利大便則脈
數而已動於脾利小便則内亡津液胃中枯燥製藥之
法能不犯三禁則榮衛自和而寒熱止矣如發渴用白
虎氣弱用黃茋血刺痛則用當歸腹中痛則加芍藥宜
詳察脈證而用之丹溪先生云産後當大補氣血為先
雖有雜證從末治之一切病多是血虚皆不可發表
一産婦腹痛發熱氣口脈大余以為飲食停滯不信乃
破血補虚反寒熱頭痛嘔吐涎沬又用䧏火化痰理氣
四肢逆冷泄瀉下墜始悔問余曰何也余曰此脾胃虚
之變症也法當温補遂用六君加炮薑二錢肉桂木香
各一錢四劑諸證悉退再用補中益氣之劑元氣悉復
一婦人産後腹痛後重去痢無度形體倦怠飲食不
甘懷抱久欝患繭唇寐而盗汗如雨竟夜不敢寐神思
消爍余曰氣血虚而有熱用當歸六黃湯内黃芩連蘖
炒黑一劑汗頓止再劑全止乃用歸脾湯八珍散兼服
元氣漸復而愈一産婦小腹作痛服行氣破血之藥
不效其脈洪數此瘀血内潰為膿也以瓜子仁湯二劑
痛止更以太乙膏下膿而愈産後多有此病縱非癰用
之更效一産婦小腹痛小便不利用薏苡仁湯二劑
痛止更以四物加紅花桃仁下瘀血而愈大抵此證皆
因榮衛不調或瘀血停滯所致若脈洪數已有膿脈但
數微有膿脈遲緊乃瘀血下之即愈若腹脹大轉側作
水聲或膿從臍出或從大便出宜用蠟礬丸太乙膏及
托裏藥一産婦小腹作痛有塊脈芤而濇以四物加
玄胡紅花桃仁牛膝木香治之而愈一婦産後小腹
患痛服瓜子仁湯下瘀血而痊凡瘀血停滯宜急治之
緩則腐化為膿最難治療若流注關節則患骨疽失治
多為敗證一婦人寒月中産後腹大痛覺有塊百方
不治一人教以羊肉四兩熟地黃二兩生薑一兩水煎
服之二三次愈
大兒枕者由母胎中宿有血塊因産時其血破散與兒
俱下則無患也若産婦臟腑風冷使血凝滯在於小腹
不能流通則令結聚疼痛名之曰兒枕也
延胡索散治産後兒枕腹痛
延胡索當歸(各一兩)真琥珀蒲黃(炒各二錢半)赤芍
藥(半兩)桂心(半兩)紅藍花(二錢)
右七味為細末以童便合酒温温調三錢食前服
療新産後七八日腹痛兩脇痛
當歸劉寄奴苦梗(各十二分)延胡索(别為末)桂(心)
陳皮(各四分)茯苓芍藥(各八分)
右八味㕮咀以水二升煮取八合調延胡索末空心服
療先患冷氣因産後發腹痛
川芎桂心當歸吳茱萸茯苓芍藥
甘草(各六分)桃仁(十分)
右八味㕮咀以水七升煮取二升去滓分三服
丹産後三日血塊痛發熱
五靈脂(略炒)牡丹皮没藥滑石
右四味研細分五貼豆淋酒調下之食前
馮宅産後發熱腹中痛有塊自汗惡寒曾服黑神散
白术芍藥(三錢)滑石(五錢)黃芩牡丹皮(各二錢半)人參
川芎當歸尾陳皮荆芥乾薑(各一錢)甘草(少許)
治血瘕痛無定處
童便(三升)生地黃汁生藕汁(各一升)生薑汁(二升)
右先煎三味約三分減二次下薑汁漫火煎如稀餳
每取一合温酒調下
黑神散療産後血塊痛經脈行後腹疼并經脈不調
熟地黃(一斤)陳生薑(半斤)
右二味同和炒乾為末每服二錢用烏梅調下常服
酒調經脈不通烏梅荆芥酒調下
一方同山查濃煎汁入沙糖少許再煎熱服
治兒枕痛乃血瘕也用真蒲黃研細調酒服二錢如燥
渴者新汲水調下又方隔年蟹殼燒灰酒調下
治産後兒枕大痛黑白散
烏金石(醋煅七次另研)寒水石(煅存性為末)
右各收之痛時各炒一錢半米飲調下痛止勿服未止再服
海藏云四物加玄胡索没藥白芷湯治産後敗血作痛
(通治婦人諸疾)
四物苦楝湯(雜病腹痛)一方治臍下痛不可忍四物湯加
玄胡索二錢半服之
紫金丸治産後臍下痛即失笑散醋為丸是也立效
散治産枕痛不可忍用五靈脂慢火炒乾為末温酒下
二錢立瘥
惡露不盡金匱産後七八日無太陽證小腹堅痛此惡
露不盡不大便煩躁發熱切脈微實再倍發熱日晡時
煩躁者不食食則讝語至夜即愈宜大承氣湯主之熱
在裏結在膀胱也大全産後惡血雖常通行或因外
感五邪内傷七氣致令斬然而止餘血壅滯所下不盡
故令腹痛當審其因而治之一産婦小腹痛甚牙關
緊急此瘀血内停灌以失笑散下血而甦又用四物加
炮薑白术陳皮而愈一婦人經水來比常度過多不
止遂用濇藥止之致腹作痛此乃氣血凝滯也用失笑
散二服而愈
地黃散治産後惡血不盡腹中疼痛
生地黃(炒)當歸(各二錢)生薑(半兩切如芡實大新瓦上焙令焦黑)
右三味為細末每服二錢空心薑酒調下
當歸血竭丸治婦人産後惡露不下結聚成塊心胸
痞悶及臍下堅痛
當歸血竭芍藥蓬术(炮各二兩)五靈脂(四兩)
右五味為細末醋糊丸如梧桐子大每服五十丸食
前温酒送下
温隠居澤蘭湯治産後惡露不盡腹痛往來兼胸滿
少氣
澤蘭(熬)生乾地黃當歸(各七錢半)芍藥生薑(細切蠅頭)
(大新瓦上炒焦各二兩半)甘草(一兩半)大棗(十四枚)
右七味細切水九升煮三升分三服欲死塗身得瘥
卷荷散治産後血上衝心血刺血暈血氣腹痛惡露
不快
卷荷(初出水者)紅花當歸(各一兩)蒲黃(隔紙炒)牡丹皮(各半兩)
右五味為細末每服二錢空心鹽酒調下一臘内童
子小便調
又方産後下血不盡腹内堅痛不可忍
當歸芍藥桂心(各三兩)桃仁(一百二十粒製)
右水六升煮二升温分兩服未瘥加大黃
又方産後血結下不盡腹中絞痛不止大黃(别浸)生乾
地黃當歸(各十分)川芎桂心芍藥(各八分)甘草
黃芩(各六分)桃仁(四十九粒製)細切水七升煮二升半入
大黃煮三沸分温三服
又産後血下不盡腹中痛無計木香當歸牛膝
川芎黃茋芍藥(各八分)大黃(十三分浸)芒硝(十二分)
右細切水七升煮二升半入大黃更三沸分三服
又産後惡露不盡結聚小腹疼痛當歸(七錢半)製香附
子(一兩)琥珀没藥青皮赤芍藥木香桂心
(各半兩)研為細末以烏豆淋酒調二錢
産寶治産後餘血作疼兼塊者桂心薑黃(各等分)
為細末酒調方寸匕血下盡妙
産乳方芸臺散産後惡露不盡血結刺痛名血母塊
兼治心腹諸疾
芸薹子(隔紙炒)當歸桂心赤芍藥(各等分)
右四味細末酒調二錢産後可常服
黑神散治産後惡露不盡心胸痞悶臍腹撮痛汚血諸
疾(産後通用方)
丹治産後惡露未盡小腹作痛五靈脂(末)香附(末)
右合和醋為丸甚者加留尖桃仁(一方加蛤粉)
救急療惡露不盡腹脹痛取亂髮如雞子大灰水洗
垢淨燒存性末之酒調服二錢
又療産後血不盡心腹痛悶方取荷葉燒灰存性熱
湯和服煮取汁飲之亦良
又方以鐵秤錘一枚燒赤投酒中(酒凖五升)用此酒煮當
歸三兩取二升去滓分温再服千金同一方無當歸
大全以惡露不盡腹痛及兒枕心腹刺痛小腹疼痛寒
疝分為四門由母胎中宿有血塊産後不與兒俱下而
仍在腹作痛謂之兒枕其惡露下不快而作痛者胎中
原無積聚不為兒枕也若惡露已盡或由它故腹痛如
仲景枳實芍藥散證或由血虚腹痛如仲景當歸生薑
羊肉湯證自當别論故復臚列諸名方於後若服枳實
芍藥散不愈仍當求責瘀血也故下瘀血湯諸方附焉
而補虚諸方終之不復立寒疝條金匱云産後腹痛煩
滿不得卧枳實芍藥散主之
枳實芍藥散方
枳實(燒令黑勿太過)芍藥(各等分)
右二味杵為散服方寸匕日三服并主癰膿以麥粥下之
薛前證若因氣滯用延胡索散若因外寒用五積散
若因怒氣用四物加木香柴胡若因血虛用四物參
术炮薑若因陽氣虚弱用四君當歸炮薑若因脾虚
血弱用六君當歸炮薑治之一産婦患前證或作
嘔或昏憒此脾氣虚寒用人參理中湯漸愈又以補
中益氣湯加茯苓半夏全愈後復作痛而兼喘仍用
補中益氣湯培補脾肺而愈
師曰産婦腹痛法當以枳實芍藥散假令不愈者此為
腹中有乾血着臍下宜下瘀血湯主之
下瘀血湯方
大黃(二兩)桃仁(二十枚)&KR2015;蟲(二十枚熬去足)
右三味末之煉蜜和為四丸以酒一升煎一丸取八
合頓服之新血下如豚肝
保命方治血暈血結或聚於胸中或偏於小腹或連於
脇肋四物湯四兩倍當歸川芎加鬼箭羽紅花玄胡
各一兩同為粗末加下四味煎調没藥散服
蝱蟲(一錢去翅足炒)水蛭(一錢炒)麝香(少許)没藥
右為末入前藥調服血下痛止只服一服
千金桃仁芍藥湯治産後腹痛
桃仁(半斤)芍藥川芎當歸桂心乾漆(碎熬)甘
草(各二兩)細切水八升煮二升半分三服
延胡索散治産後臍下痛
延胡索桂心(各半兩)當歸(一兩)
右三味為細末熱酒調下二錢
香桂散治産後臍下疼痛不止
川芎當歸(各二錢半)桂心(半兩)
右三味為細末分為三服每服酒一錢煎三五沸更
入童便少許煎至七分温服甚者不過再服即瘥
又方釡底墨(醋炒令乾)延胡索劉寄奴桂心菴閭子
右等分為末熱酒調下二錢
紫金丸治産後惡露不快腰痛小腹如刺時作寒熱
頭痛不思飲食亦治久有瘀血月水不調黃瘦不思
飲食並能治之亦可療心痛(與失笑散同)
五靈脂(水淘去砂石焙乾秤炒為末)真蒲黃
右以好米醋調五靈脂慢火熬成膏次以蒲黃末搜
和丸如櫻桃大每服一丸水與童便各半盞煎至七
分令藥化温服之少頃再一服惡露即下久有瘀血
成塊月信不利者並用酒磨下
當歸養血丸治産後惡血不散發渴心腹疼痛及惡
露不快臍下急痛連及腰脚疼痛
當歸赤芍藥牡丹皮延胡索(各二兩)桂心(一兩)
右五味為末煉蜜丸梧子大空心酒下三四十丸痛
甚者細嚼下
金匱産後腹中㽲痛當歸生薑羊肉湯主之并治腹中
寒疝虛勞不足
當歸生薑羊肉湯當歸(三兩)生薑(五兩)羊肉(一斤)
右三味以水八升煮取三升温服七合日三服若寒多
者加生薑成一斤痛多而嘔者加橘皮白术加
生薑者亦加水五升煮取三升二合服之
衍一婦人産當寒月寒氣及産門臍下脹滿手不得犯
此寒疝也醫將治之以抵當湯謂其有瘀血也予教之
曰非其治也可服張仲景羊肉湯少減作二服遂愈
産後六七日忽然臍腹痛皆由呼吸之間冷氣乘虚而
入宜服當歸建中湯四順理中丸共研再丸作小丸飯
飲吞下極妙
仲景内補當歸建中湯治婦人産後虚羸不足腹中刺
痛不止吸吸少氣或苦小腹中急痛引腰背不能飲
食産後一月日得服四五劑為善令人強壯
當歸(四兩)桂枝(三兩)芍藥(六兩)生薑(三兩)甘草(二兩)大棗(十二枚)
右六味以水一斗煮取三升分温三服一日令盡若
太虛加飴糖六兩湯成内於火上煖令飴消若去血
過多崩傷内衂不止加地黃六兩阿膠二兩合八味
湯成内阿膠服之
濟生增損四物湯治産後隂陽不和乍寒乍熱惡露
停滯亦令寒熱但看小腹急痛為異
當歸(酒浸)白芍藥(一兩)川芎(一兩)人參(一兩)甘草(炙半兩)乾薑(一兩)
右六味㕮咀每服四錢薑三片水煎無時熱服
千金治産後餘疾腹中絞痛瘦乏不下食
當歸黃茋芍藥(各六分)乾地黃白术(各八分)桂
心甘草(各四分)大棗(十四枚)
右八味㕮咀水二升煮取八合空心服忌生葱
丹溪云局方五積散治産後餘血作痛以蒼术為君麻
黃為臣厚朴枳實為使雖有當歸芍藥之補血僅及蒼
术三分之一不思産後之婦有何寒邪血氣未充似難
發汗借曰藥性温和可以推陳致新豈可用麻黃之悍
附以蒼术枳朴之散乎虚而又虚禍不旋踵矣
附腸中痒治婦人産後腸中痒不可忍以針線袋安所
卧褥下勿令人知又方取箭簳及鏃安所卧床下勿
令婦知
脇脹痛
大産後兩脇脹滿氣痛由膀胱宿有停水因産後惡露
下不盡水壅痞與氣相搏積在膀胱故令脇肋脹滿氣
與水相激故令痛也薛前證若肝經血瘀用玄胡索
散若肝經氣滯用四君青皮柴胡若肝經血虛用四物
參术柴胡氣血俱虛用八珍柴胡若腎水不足不能生
肝用六味丸若肺金勢盛尅制肝木用瀉白散仍參前
各論主之一産婦因怒兩脇脹痛吐血甚多發熱惡
寒胸腹脹痛余以為氣血俱虚用八珍加柴胡丹皮炮
薑而血頓止又用十全大補湯而寒熱漸退此證苟非
用薑桂辛温助脾肺以行藥勢不惟無以施其功而反
助其脹耳
經效療産後血氣脇肋脹痛當歸(一十二分)芍藥苦梗
㯽榔枳殼(各八分)桂心青木香柴胡(各六分)
右八味㕮咀以水二升煎取八合去滓空心分温二服
療産後惡露不下血氣壅痞脇脹痛不下食蘇木
紫葛(各十二分)芍藥當歸(各八分)桂心蒲黃(各六分)生地黃汁(三合)
右七味㕮咀以水二升煎取七合下蒲黃分兩服
當歸散治産後腹痛脇肋脹滿
當歸乾薑(等分)
右二味為末每服三錢水一盞煎八分入鹽醋少許
食前熱服(選竒方用酒煎)
經效理血氣煩悶脇肋脹滿及痛芍藥(八分)蒲黃延
胡索(各四分)當歸(六分)荷葉蒂(炙三枚)
右五味水二升煎取七合後入蒲黃空心分兩服
廣濟療産後腹痛氣脹脇下悶不下食兼微利茯苓
人參當歸甘草(各六分)生薑陳皮(各四分)厚朴(八分)
右七味㕮咀以水二升煎取八合去滓分温服
抵聖湯治産後腹脇悶滿或嘔吐者
赤芍藥半夏澤蘭葉陳皮人參甘草(等分)
右六味㕮咀每四錢薑五片煎温服
腰痛
大腎主腰脚産後腰痛者為女人腎位繫於胞産則勞
傷腎氣損動胞絡虚未平復而風冷客之冷氣乘腰故
令腰痛也若寒冷邪氣連滯背脊則痛久未已後忽有
孕必致損動蓋胞絡屬腎腎主腰故也薛前證真氣
虚邪乘之者用當歸黃茋湯或十全大補為主佐以寄
生湯如不應用十全大補加附子一産婦腰痛腹脹
善噫諸藥皆嘔余以為脾虛血弱用白术一味炒黃每
劑一兩米泔煎時飲匙許四劑後漸安百餘劑而愈
療産後風冷腰痛不可轉側四肢沉重行步艱難獨
活川芎芍藥(炒黃)桂心續斷生薑桑寄
生(各六分)當歸防風(各八分)
右九味㕮咀以水三升煮取一升去滓空心分二服
千金大豆酒療産後中風腰背強痛中風煩熱苦渴
頭身皆重此因風冷及傷寒所致用大豆(五升炒令烟盡)
以酒一升投之密蓋令温去豆服一升日夜數服卧
取微汗避風(亦有加羌活服者亦佳)
生料五積散加桃仁煎亦妙
保命治血癖腹乃刺刺腰痛用四物湯細末三兩加酒
煮玄胡索末二兩每服三錢酒下
廣濟療産後虛冷血氣流入腰腿痛不可轉敗醬
當歸(各八分)川芎桂心芍藥(各六分)
右五味㕮咀水二升煮取八合分温二服忌葱
救急療婦人産後餘血不盡血流入腰脚疼痛胸滿氣
急兩脇痛方生薑(一斤)淡竹葉(一升切)
右二味以水二升煮取一升去滓分温二服
生地黃湯(廣濟)療産後三日患腰疼腹中餘血未盡并手
脚疼不下食
生地黃汁(一升)芍藥甘草(各二兩)丹參(四兩)蜜(一合)生薑汁(半合)
右以水三升煮取一升去滓内地黃汁蜜薑汁微火
煎一兩沸一服三合日二夜三利一兩行中間進食
與藥更進服
如神湯(方見腰痛)
産後惡露方行忽然漸少斷絶不來腰中重痛下注兩
股痛如錐刀刺痛入骨中此由血滯於經絡不即通之
有大痛處必作癰疽宜桃仁湯恐作癰者預服五香
連翹湯
桃仁湯方桃仁(去皮尖)蘇木生地黃(各半兩)䖟虫(去翅足炒)
水蛭(炒各三十枚)
右五味為粗末每服三錢水一盞煎至六分去滓温
服無時惡露下即住服
五香連翹湯方(一方有大黃一兩)
木香沉香丁香乳香麝香升麻獨
活桑寄生連翹木通(各二兩共為粗末)
右十味每服五錢水二盞煎一盞去滓入竹&KR0377;少許
温服
紫金丸治産後惡露不快腰痛小腹如刺寒熱腹痛久
有瘀血月水不調亦可治心痛方見前
當歸黃耆湯治産後腰痛不可轉側自汗壯熱身體
強氣短
黃耆芍藥(各二兩)當歸(三兩)
右三味剉末每服四錢薑四片水煎温服
證治凖繩卷六十八
