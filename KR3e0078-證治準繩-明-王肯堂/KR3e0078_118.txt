證治凖繩卷一百十八
眀王肯堂撰
外科
損傷門
趺撲傷損
素問云人有所墜墮惡血留内腹中滿脹不得前後先
飲利藥此上傷厥陰之脉下傷少陰之絡刺足内踝之
下然骨之前血脉出血刺足跗上動脉不已刺三毛上
各一痏見血則已左刺右右刺左善悲驚不樂刺如右
方(繆刺論)靈樞云有所墜墮惡血留内有所大怒氣上
而不行下積於脇下則傷肝又中風及有所擊仆若醉
入房汗出當風則傷脾又頭痛不可取於腧者有所擊
墮惡血在内若肉傷痛未已可側刺不可遠取之也(邪氣)
(臟腑及厥病篇)
東垣醫學發明論曰夫從高墜下惡血留於内不分
十二經絡醫人俱作中風肝經留於脇下以中風療
之血者皆肝之所主惡血必歸於肝不問何經之傷
必留於脇下盖肝主血故也痛甚則必有自汗但人
人有汗出皆屬風證諸風皆屬於肝木况敗血凝泣
逆其所屬入於肝也從高墜下逆其上行之血氣非
肝而何非傷寒無汗既曰汗必自風化之也故以破
血行經為主也
靈樞又云身有所傷血出多反中風寒若有所墜墮四
肢懈惰不收名曰體惰取小腹臍下三結交陽明太陰
也臍下三寸關元也(寒熱篇元三結交者即關穴是也)
劉宗厚曰打撲金刃損傷是不因氣動而病生於外
外受有形之物所傷乃血肉筋骨受病非如六滛七
情為病有在氣在血之分也所以損傷一證專從血
論但須分其有瘀血停積而亡血過多之證盖打撲
墜墮皮不破而内損者必有瘀血若金刅傷皮出血
或致亡血過多二者不可同法而治有瘀血者宜攻
利之若亡血者兼補而行之又察其所傷有上下輕
重淺深之異經絡氣血多少之殊雖宜先逐瘀血通
經絡和血止痛然後調氣養血補益胃氣無不效也
頃見圍城中軍士被傷不問頭面手足胷背輕重醫
者例以大黃等藥利之後大黃缺少甚者遂以巴豆
代之以為不於初時瀉去毒氣後則多致危殆至於
略傷手指亦悉以藥利之殊不知大黃之藥惟與有
瘀血者相宜其有亡血過多元氣胃氣虚弱之人不
可服也其巴豆大熱有毒止能破堅逐積用於此疾
尤非切當所以有服下藥過後其脉愈見堅大醫者
不察又以為瘀血未盡而後下之因而夭折人命可
不慎歟
内經云肝脉搏堅而長色不青當病墮若搏因血在脇
下令人嘔逆脉經云從高顛仆腹内有血脹滿其脉
堅強者生小弱者死
金匱云寸口脉浮微而澁然當亡血若汗出設不汗者
其身有瘡被刀斧所傷亡血故也脉經云金瘡血出
太多其脉虚細者主數實大者死金瘡出血脉沈小
者生浮大者死砍瘡出血一二石脉來大者二十日
死砍刺出血不止者其脉止脉來大者七日死滑細
者生
右破傷之脉若瘀血停積者堅強實則生虚細澀則
死若亡血過多者虚細澀則生堅強實則死皆為脉
病不相應故也
戴院使云仆踣不知曰攧兩手相搏曰撲其為損一也
因攧撲而迷悶者酒調蘇合香丸灌之因攧撲而損傷
宜逐其惡血酒煎蘇木調蘇合香丸或雞鳴散或和氣
飲加大黃入醋少許煎或童便調黑神散不用童便用
蘇木煎酒調亦得攧撲傷疼酒調琥珀散極佳烏藥順
氣散亦可
大法固以血之瘀失分虚實而為補瀉亦當看損傷之
輕重輕者頓挫氣血凝滯作痛此當導氣行血而已重
者傷筋折骨此當續筋接骨非調治三四月不得平復
更甚者氣血内停沮塞真氣不得行者必死急瀉其血
通其氣亦或有可治者焉傷損論曰夫傷損必須求
其源看其病之輕重審其損之淺深凡人一身之間自
頂至足有斫傷打傷跌傷及諸刃傷者皆有之凡此數
證各有其說有當先表裏而後服損藥者為醫者當循
其理治之然醫者意也不知意者非良醫也或者稟性
愚昧不能觀其證之輕重明其損之淺深未經表裏通
利先服損藥誤人多矣有因此痰涎上攻有因此大小
臓腑閉結差之毫釐繆以千里所謂醫不三世不服其
藥信哉此論治損傷之大綱也然用藥固不可差而
整頓手法尤不可孟浪今以人之周身總三百六十五
骨節開列於後人身總有三百六十五骨節以一百六
十五字都關次之首自鈴骨之上為頭左右前後至轅
骨以四十九字共關七十二骨巔中為都顱骨者一(有勢)
(微有髓及有液)次顱為髏骨者一(有勢微有髓)髏前為頂威骨者一
(微有髓女人無此骨)髏後為腦骨者一(有勢微有髓)腦左為枕骨者一
(有勢無液)枕就之中附下為天盖骨者一(下為肺系之本)盖骨之後
為天柱骨者一(下屬脊窳有髓)盖前為言骨者一(言上復合於縷骨有勢無)
(髓)言下為舌本骨者左右共二(有勢無髓)髏前為𩕄骨者一
(無勢無液)顖下為伏委骨者一(俚人訛為伏犀骨是也無勢髓)伏委之下為
俊骨者一(附下即眉字之分也無勢髓)眉上左為天顔骨者一(無勢髓下)
(同)眉上右為天貴骨者一(眉上直目睛也)左睛之上為智宫骨
者一(無勢髓)右睛之上為命門骨者一(兩睛之下中為鼻)鼻之前
為梁骨者一(無勢髓)梁之左為顴骨者一(有勢無髓下同)梁之左
為糺骨者一(顴糺之後即耳之分)梁之端為嵩柱骨者一(無勢髓)左
耳為司正骨者一(無勢髓)右耳為納邪骨者一(同上)正邪之
後為完骨者左右共二(無勢無髓)正邪之上附内為嚏骨者
一(無勢少液)嚏後之上為通骨者左右前後共四(有勢少液)嚏上
為㗁骨者一(無勢多液)其㗁後連屬為頷也左頷為乘骨者
一(有勢多液)右頷為車骨者一(同上)乘車之後為轅骨者左右
共二(有勢有液)乘車上下出齒牙三十六事(無勢髓庸下就一則不滿其數)
復次鈴骨之下為膻中左右前後至蓧以四十字關九
十七骨轅骨之下左右為鈴骨者二(多液)鈴中為會厭骨
者一(無勢髓)鈴中之下為咽骨者左中及右共三(無髓)咽下
為喉骨者左中及右共三(同上)喉下為嚨骨者環次共十
事(同上)嚨下之内為肺系骨者累累然共十二(無勢髓)肺系
之後為谷骨者一(無髓)谷下為&KR0008;道骨者左右共二(同上)嚨
外次下為順骨者共八(少液)順骨之端為順隱骨者共八
(同上)順下之左為洞骨者一(女人無此)順下之右為掤骨者一
(女人無此)洞掤之下中央為&KR1075;&KR0008;骨者一(無髓俚人呼為鳩尾)鶻&KR0008;直
下為天樞骨者一(無髓)鈴下之左右為缺盆骨者二(有勢多液)
左缺盆前之下為下猒骨者一(無髓)右缺盆前之下為分
饍骨者一(同上)猒饍之後附下為倉骨者一(同上)倉之下左
右為髎骨者共八(有勢無液)髎下之左為胸骨者一(男子此骨大者)
(好勇)髎下之左右蕩骨者一(女子此骨大則大夫)胷之下為烏骨者
一(男子此骨滿者髮早白)蕩之下為臆骨者一(此骨高多訛妄)鈴中之後
為脊窳骨者共二十二(上接天柱有髓)脊窳次下為大動骨者
一(上通天柱共成二十四椎)大動之端為歸下骨者一(道家謂之尾閭)歸下
之後為簒骨者一(此骨能限精液)歸下之前蓧骨者一(此骨薄者多處)
(貧下)復次缺盆之下左右至襯以二十五字關六十骨(此下)
(止分兩手臂至十指之端衆骨)支其缺盆之後為傴甲骨者左右共二
(有勢多液)傴甲之端為甲隱骨者左右共二(此骨長則至賢)前支缺
盆為飛動骨左右共二(此骨短病痱緩)次飛動之左為龍臑骨
者一(有勢無髓無液)次飛動之右為虎衝骨者一(同上)龍臑之下
為龍本骨者一虎衝之下為虎端骨者一(俱有勢有髓)本端
之下為腕也龍本上内為進賢骨者一(男子此骨隆為名臣)虎端
上内為及爵骨者一(女人此骨高為命婦)腕前左右為上力骨者
共八(有勢多液)次上力為駐骨者左右共十(同上)次駐骨為搦
骨者左右共十(同上)次搦為助勢骨者左右共十(左助外為爪右)
(助外為甲)爪甲之下各有襯骨左右共十(無勢無液)復次&KR1075;&KR0008;之
下左右前後至初步以五十一字關一百三十六骨此
下至兩乳下分左右自兩足心衆骨所會處也&KR1075;&KR0008;之
下為心蔽骨者一(無髓)&KR1075;&KR0008;之左為脇骨者上下共十二
(居小腸之分也)左脇之端各有脇隱骨者分次亦十二(無髓)脇骨
之下為季脇骨者共二(多液)季脇之端為季隱骨者共二
(無髓)&KR1075;&KR0008;之右為肋骨者共十二(處太陽之分也)肋骨之下為䏚
肋骨者共二(各無隱骨唯獸有之)右肋之端為肋隱骨者共十二
(無髓)蓧骨之前為大横骨者一(有勢少髓)横骨之前為白環骨
者共三(有勢有液)白環之前為内輔骨者左右共二(有勢有液)内
輔之後為骸關骨者左右共二(同上)骸關之下為揵骨者
左右共二(同上)揵骨之下為髀樞骨者左右共二(有勢有髓)髀
樞下端為膝盖骨者左右共二(無勢多液)膝盖左右各有俠
升骨者共二(有勢多液)髀樞之下為䯒骨者左右共二(有勢多髓)
䯒骨之外為外輔骨者左右共二(有勢有液)䯒骨之下為立
骨者左右共二(同上)立骨左右各有内外踝骨者共四(有勢)
(少液)踝骨之前各有下力骨者左右共十(有勢多液)踝骨之後
各有京骨者左右共二(有勢少液)下力之前各有釋欹之前
各有起仆骨者共十(有勢)起仆之前各有平助骨者左右
共十(有勢)平助之前各有襯甲骨者左右共十(無勢少液)釋欹
兩傍各有核骨者左右共二(有勢多液)起仆之下各有初步
骨者左右共二(有勢無髓有液女人則無此骨)凡此三百六十五骨也
天地相乘惟人至靈其女人則無頂威左洞右棚及初
步等五骨止有三百六十骨又男子女人一百九十骨
或隱或襯或無髓勢餘二百五十六骨並有髓液以蔵
諸筋以會諸脉谿谷相需而成身形謂之四大此骨度
之常也
頭目鼻耳傷凡腦骨傷破輕手撙捺平正若皮不破者
用退腫膏敷貼若皮破肉損者先用封口藥掞之外以
散血膏貼之若皮破血流者用止血散掞之若腫痛者
用葛葉毛藤葉楓葉尾砍爛傅之不可見風着水恐成
破傷風凡腦骨傷碎在硬處可治若傷太陽穴不可
治如在髮際須剪剃去髮看皮破不破依上用藥敷若
欲洗宜用熟油和藥水洗或和溫茶洗之凡面目傷
青黑色用一紫散敷或紫金膏貼傷重者用補肉膏敷
貼凡腦兩角及後枕或兩眉有傷可治眼睛傷瞳神
不碎可治或眼胞傷紫黑色用一紫散敷貼或紫金膏
敷貼傷重者用補肉膏敷貼或頭頂心有損則難治
凡鼻兩孔傷凹者可治血出無妨鼻梁打撲跌磕凹陷
者用補肉膏敷貼若兩鼻孔跌磕傷開孔竅或刀斧傷
開孔竅用封口藥掞傷處外以散血膏貼之退腫凡
耳斫跌打落或上脫下粘或下脱上粘内用封口藥掞
外用散血膏敷貼及耳後看脱落所向用鵝翎横夾定
却用竹夾子直上横縳定縛時要兩耳相對輕縳住
舌唇口喉齒顋傷凡唇口刀斧斫磕跌墮等傷破皮傷
肉者先用桑白皮線縫合却以封口藥塗傅次以散血
膏敷貼牽住所封藥不令開落仍少言語凡跌破唇
耳鼻而拔缺者即以封口藥掞外以散血膏敷貼若缺
唇缺耳先用麻藥塗之却以剪刀剪去外些皮即以絹
線縫合缺耳作二截縫合缺唇作三截縫合以雞子黃
油塗次以金毛狗脊毛薄摻些於上次以封口藥塗抹
之次日以茶輕洗就掞末一日換一次至八日剪去線
又掞末凡顋頰顴刀斧斫磕跌墮等傷破皮肉者用
封口藥填瘡口外以散血膏敷貼或跌磕損傷未破皮
肉者用補肉膏敷貼凡刀斧斫磕跌破上唇而拔缺
者用絹片一小條從腦後縛向前來縛合縫定次掞封
口藥外以散血膏敷貼如下唇整法却以絹片從下頦
兜縛及如前法整頓次掞末敷藥或無腫不須敷藥
凡偶含刀在口内戲耍誤割斷舌頭未全斷者用封口
藥傅一日換二三次藥七八日全安凡兩臉涎囊被
刀斧斫磕跌墮等傷傷開涎囊者用絹線縫合却以封
口藥塗敷外以散血膏敷貼七八日接住肉剪去線掞
封口藥凡牙齒被人打跌砍磕去了牙齒者只用補
肌散摻及封口藥掞服破血藥止痛藥並用水煎藥服
不宜用酒煎藥須知此法乃大有功凡牙齗跌磕斫
傷牙齒未動者用芙蓉膏末摻如齒動者用藜䔧根燒
存性為末常揩搽之即牢凡割喉者用騎脚患人頭
項以絲線先縫内喉管却縫外頸皮用封口藥塗傅外
以散血膏敷貼換藥或喉被人打歪以手搖正却以前
膏敷貼若結喉傷重輭喉斷不可治以湯與之得入腸
者可治若並出者不可治
頸骨肩脾脇肋傷凡高處跌墮頸骨摔進者用手巾一
條繩一條繫在枋上垂下來以手兜縛頦下繫於後腦
殺縛接繩頭却以瓦罌一箇五六寸高看捺入淺深斟
酌高低令患人端正坐於其罌上令伸脚坐定醫者用
手掣捺平正說話令不知覺以脚一踢踢去罌子如在
左用手左邊掇出如在右用手右邊掇出却以接骨膏
定痛膏敷貼又一法令患人卧牀上以人擠其頭雙足
踏兩肩即出凡左右兩肩骨跌墮失落其骨乂出在
前可用手巾繫手腕在胷前若出在後用手巾繫手腕
在背後若左出摺向右肱右出摺向左肱其骨即入接
左摸右鬢接右摸左髻却以定痛膏接骨膏傅之凡
肩井骨及脇下有損不可束縛只捺令平正用補肉膏
接骨膏定痛膏敷貼兩肋骨亦然凡肩脾骨出相度
如何整用椅一箇令患人於椅後伸兩手於椅手圈住
及以輭衣被盛墊脇下使一人捉定兩人拔伸却墜下
手腕又着曲着手腕按捺平正却以定痛膏接骨膏敷
貼絹片縛之
手傷手有四折骨六出臼凡手臂出臼此骨上段骨是
臼下段骨是杵四邊筋脉鎻定或出臼亦剉損筋所以
出臼此骨須拽手直一人拽須用手把定此間骨搦教
歸窠看骨出那邊用竹一片夾定一邊一邊不用夾須
在屈直處夾纔服藥後不可放定或時又用拽屈拽直
此處筋多喫藥後若不屈直則恐成疾日後曲直不得
肩脾上出臼只是手骨出臼歸下身骨出臼歸上或
出左或出右須用舂杵一枚矮櫈一箇令患者立櫈上
用杵撐在於出臼之處或低用物墊起杵長則墊櫈起
令一人把住手拽去櫈一人把住舂杵令一人助患人
放身從上坐落骨節已歸窠矣神效若不用小櫈則兩
小梯相對木棒穿從兩梯股中過用手把住木棒正稜
在出臼腋下骨節蹉跌之處放身從上墜骨節自然歸
臼矣凡手㬹手腕骨脱綳直拽出醫用手擡起手㬹
腕以患人本身膝頭墊定醫用手於頸項肩處按下其
骨還窠却用定痛膏接骨膏敷貼若手腕失落或在上
在下用手拽伸却使手撚住方可用前膏敷貼藥夾縛
若手㬹骨出用圓椅横翻向上醫用足踏住椅將病人
手在椅横内校曲入腕内以小書簿上下夾定平穩却
用前膏敷貼用絹布兜縛兜縛時要掌向上若手盤出
臼不可牽伸用衣服向下承住用手撙按動搖挪令平
正却用前膏敷貼夾縛下用襯夾凡手骨出向左則
醫以右手拔入骨出向右則醫用左手拔入一伸一縮
搖動二三次却用接骨膏定痛膏敷貼夾縛凡手脚
骨只一邊斷則可治若兩手脚骨皆斷者不可治凡
手足骨斷者中間一坐縛可帶緊兩頭放寬些庶氣血
流蔭若如截竹斷却要兩頭緊中間放寬些庶使氣血
聚斷處若接縛手者前截放寬縛些使血散前去若
按足者下截放寬些使氣血散下去凡用盤出向下
將掌向上醫用手撙損動處將掌曲向外捺令平正用
前膏貼再用夾向背一片長下在手背外向面一片短
下在掌按處向小指一片長下在指曲處向大指一片
短下在高骨處三度縛之凡兩手臂骨打斷者有碎
骨跌斷者則無碎骨此可辯之皆可用定痛膏接骨膏
敷貼之凡手指跌撲刀斧打碎用雞子黃油潤次掞
封口藥末外以散血膏敷貼絹片縛定若跌撲咬傷者
用澤蘭散傅之若有寒熱者用退熱散傅之寒熱退即
去之凡手掌根出臼其骨交互相鎻或出臼則是剉
出鎻骨之外須是搦鎻骨下歸窠出或外則須搦入内
或入内則須搦出外方入窠臼共只用手拽斷則難入
窠十有七八成痼疾也宜接骨膏定痛膏敷貼夾縛四
折骨用杉皮竹片夾縛六出臼只宜以布帛包縛不可
用夾要時時轉動不可一時不動恐接直骨
胸腹傷凡胷前跌出骨不得入令患人靠實處醫人以
兩脚踏患人兩脚以手從脇下過背外相乂抱住患人
背後以手於其肩掬起其胷䯙其骨自入却用定痛膏
接骨膏敷貼凡胷䯙骨有拳槌傷外有腫内有痛外
用定痛膏敷貼内用破血藥利去瘀血次用消血草擂
酒服如刀傷先宜安骨定皮合口挪令平正却以封口
藥掞瘡口外以補肌散以雞子清調敷貼内服補損藥
活血丹之類凡胷骨肋斷先用破血藥却用定痛膏
接骨膏敷貼皮破者用補肉膏敷貼凡胷脇傷重血
不通者用菉豆汁生薑和服一以壯力人在後擠住自
吐其血次用破血藥肚上被傷肚皮俱破腸出在外
只腸全斷難醫傷破而不斷者皆可治療凡腸出可
以病人手撘在醫人肩隨其左右收起以麻油潤瘡口
整入腹却以通關散吹鼻打噴嚏令腸自入用桑白皮
線向皮内縫合後以封口藥塗傷處外以補肌散以雞
子清調勻敷貼或散血膏更妙線上以花乳石散敷
之肚皮裂開者用麻縷為線或槌桑白為線亦用花
乳石散敷線上須用從裏重縫肚皮不可縫外重皮留
外皮開用藥摻待生肉若腸上有小損孔以燈火照
之腸中有氣射燈不可治又一法腸出弔起病人手
用醋煎山豆根汁服一口至二口却以針於病人頸上
一刺其腸自入凡肚皮傷破孔大肚腸與脂膏俱出
放入肉則用縫如孔小只有膏出用手擘去膏不用縫
此膏出者已無用了不可復入腹中反成禍患只須擘
去不妨此是閒肉但放心去之肚内被傷者專用利大
小腸不可待秘恐成重患
腰臋股膝傷凡腰骨損斷用門一扇放地下一頭斜高
些令患人覆眠以手伸上搬住其門下用三人拽伸以
手按損處三時久却用定痛膏接骨膏敷貼病人渾身
動作一宿至來日患處無痛却可自便左右翻轉仍用
破血藥凡臋股左右跌出骨者右入左左入右用脚
踏進撙捺平正用藥如跌入内令患人盤脚按其肩頭
醫用膝旅入雖大痛一時無妨整頓平正却用接骨膏
定痛膏敷貼只宜仰卧不可翻卧大動後恐成損患
凡腰腿傷全用酒佐通氣血藥俱要加杜仲凡胯骨
從臋上出者用二三人捉定腿拔伸仍以脚捺送入却
用前等膏敷貼如在襠内出者則難治凡脚骨傷甚
難整當臨時相度難泥一說凡兩腿左右打跌骨斷
者以手法整其骨以手拽正上拽七分於前下拽五分
於後整定用接骨膏定痛膏敷貼以夾縛縛時先縛中
正後縛上下外用副夾若上下有腫痛無慮五日方可
換藥凡辯腿胯骨出内外者如不粘膝便是出向内
從内捺入平正如粘膝不能開便是出向外從外捺入
平正臨機應變凡脚盤出臼令患人坐定醫人以脚
從腿上一踏一搬雙手一撙捺搖二三次却用接骨膏
定痛膏或理傷膏敷貼凡膝盖損斷用手按捺進平
正後用前膏敷貼桑白皮夾縛作四截縛之其膝盖骨
跌剉開者可用竹篐篐定敷藥夾定要四截縛之膝盖
不開也若腫痛須用針刀去血却敷貼用夾若或内
外踝骨左右脚盤剉跌損傷用脚踏直拽正按捺平正
却敷貼前膏若膝頭骨跌出臼牽合不可太直不可太
曲直則不見其骨稜曲則亦然只可半直半曲以竹篐
篐住膝盖骨以繩縛之凡骨節損折肘臂腰膝出臼
蹉跌須用法整頓歸元先用麻藥與服使不知痛然後
可用手法治之
脚傷脚有六臼四折骨凡脚板上交肘處出臼須用一
人拽去自用手摸其骨節或骨突出在内用手正從此
骨頭拽歸外或骨出向外須用力拽歸内則歸窠若只
拽不用手整入窠内誤人成痼疾也宜接骨膏定痛膏
敷貼夾縳四折骨用正副夾縛束六出臼只宜以布帛
包縛不可夾之凡脚膝出臼與手臂肘出臼同或出
内出外只用一邊夾縛定此處筋脉最多時時要曲直
不可定放又恐再出窠時時看顧不可疎慢宜接骨膏
定痛膏敷貼夾縛凡脚大腿根出臼此處身上骨是
臼腿根是杵或出前或出後須用一人手把住患人身
一人拽脚用手盡力搦歸窠矣或是剉開又可用輭綿
繩從脚縳倒弔起用手整骨節從上墜下自然歸窠却
用接骨膏定痛膏敷貼夾縛
背脊骨傷凡剉脊骨不可用手整頓須用輭繩從脚弔
起墜下身直其骨使自歸窠未直則未歸窠須要待其
骨直歸窠却用接骨膏或定痛膏或補肉膏敷以桑皮
一片放在藥上杉皮兩三片安在桑皮上用輭物纏夾
定莫令曲用藥治之凡脚手骨被壓碎者須用麻藥
與服或用刀刮開甚者用剪刀剪去骨鋒便不衝破肉
或有粉碎者去其骨免膿血之禍然後用大片桑皮以
補肉膏或定痛膏糊在桑皮上夾在骨肉上莫令差錯
三日一洗莫令臭穢用藥治之又切不可輕易自恃有
藥便割便剪便弄須要詳細審視當行則行尤宜仔細
或頭上有傷或打破或刀傷或壓碎骨用藥敷貼縛之
凡敷縛之際要於密屋無風之所勿使風入瘡口恐成
破傷風之患切記切記
隂嚢隂門傷凡陰囊被人扯脱者用雞子黃油塗以金
毛狗脊毛薄攤於上次掞封口藥又用散血膏敷貼外
却用中葉金鎻匙紫金皮水煎服洗用紫蘇葉煎水洗
凡隂囊處有青黑紫色腫者用補肉膏敷貼或用定
痛膏加赤芍草烏良薑肉桂各少許打和用韮葉砍爛
同藥貼如無韮葉葱葉亦可仍服利小便藥凡婦人
腿骨出進陰門邊不可踏入用櫈一條以綿衣覆上令
患人於上卧醫以手拏患人脚用手一撙上在好脚邊
上去其腿骨自入却用接骨膏定痛膏敷貼凡下近
腿胯陰囊等處不用通藥但貼不令血蔭
筋骨傷凡斷筋損骨者先用手尋揣傷處整頓其筋骨
平正用接骨等膏敷貼用正副夾縛定正夾用杉皮去
外重皮約手指大排肉上以藥敷杉皮上藥上用副夾
用竹片去裏竹黃亦如指大疎排夾縛凡骨碎斷或
未碎斷但皮破損肉者先用補肌散填滿瘡口次用散
血膏敷貼如骨折要接骨膏敷貼夾縳或皮破骨斷者
用補肉膏敷貼凡骨斷皮破者不用酒煎藥或損在
内破皮肉者可加童便在破血藥内和服若骨斷皮不
破可全用酒煎損藥服之若只損傷骨未折肉未破者
用消腫膏或定痛膏凡皮破骨出差臼拔伸不入撙
捺皮相近三分用快刀割開些捺入骨不須割肉肉自
破了可以入骨骨入後用補肉膏敷貼瘡四傍腫處留
瘡口用補肌散填之皮肉不破用接骨膏定痛膏敷貼
若破者必有血出用力整時最要快便凡皮裏有碎
骨只用定痛膏接骨膏敷貼夾縛十分傷害自然爛開
肉其骨碎必自出然後摻補肌散外以補肉膏敷貼
凡骨碎看本處平正如何大抵骨低是不曾損左右骨
高骨定損了如折骨要拔伸捺平正用藥敷貼以正副
夾束縛勿令轉動使損處堅固如出臼曲處要時時曲
轉使活處不強凡敷貼用板子一片就板子上將蕉
葉或紙被攤接骨膏定痛膏在上移在損處皮内有碎
骨後來皮肉自爛先摻補肌散後敷補肉膏碎骨自出
若破斷皮肉先以封口藥填塗用線縫合外用補肉膏
散血膏敷貼凡平處骨斷骨碎皮不破者只用接骨
膏定痛膏敷貼夾縛若手足曲直等處及轉動處只宜
絹包縛令時數轉動不可夾縛如指骨碎斷止用苧蔴
夾縛腿上用苧蔴繩夾縛冬月熱缚夏月冷縛餘月温
縛凡拔伸捺正要羶絹輭物單正仍拔伸當近在骨
損處不得前去一節骨上仍拔伸相度左右骨各有正
斜拔者凡撙捺要手法快便要皮肉相執平正整拔
亦要相度難易或用三四人不可輕易凡筋斷用楓
香以金沸草砍取汁調塗傅次用理傷膏敷貼
束縛敷貼用藥凡束縛春三日夏二日秋三日冬四日
縛處用藥水泡洗去舊藥不可驚動損處洗了仍用前
膏敷縛若縛束用杉木浸輭去麤皮竹片去黃用青共
削約手指大片用杉木皮為正夾竹片為副夾疎排周
匝以小繩三度縛縛時相度高下遠近使損處氣血相
續有緊有寬說見前二三日一次換藥敷直要縛一個
月藥次以補損好膏貼之亦要以杉皮夾住令損處堅
固骨老方不夾之其杉皮貼肉上藥敷杉皮上紙被貼
藥上竹片夾紙被上縳之凡腫是血作用熱藥水泡
洗次敷貼等草藥一時討不及者只用理傷膏貼最便
凡用夾須攤藥於紙上平兩頭要帶薄撘頭撘得不
厚不礙肉平坦者無高低不均之患若四岸高低不均
此上便有空缺不著肉處即生疱切記之凡敷貼接
骨等藥疼痛不止者可加乳香没藥楓香白芷肉桂南
星獨活等味各量加些於藥中敷貼其肉温暖疼痛即
住刀斧傷者去肉桂南星獨活凡換藥不可生換用
手巾打濕撘潤逐片取脱隨手盪洗換藥不可經停一
時恐生肉疱仍先攤藥隨即應手換之此大節病累遭
害切記之凡傷重其初麻而不痛應拔伸捺正或用
刀取開皮二三日後方知痛且先勻氣血凡被杖打
痛腫而未破者先用稜針出血若破者不須出血只用
撒地金錢山薄荷生地黃地薄荷豬&KR0008;矃葉澤蘭葉血
見愁搗敷貼若成杖瘡用黑膏藥白膏藥紅膏藥太乙
膏牛脂膏貼之凡刀斧傷者看輕重用藥如輕者只
用補肌散掞重者宜用封口藥掞緊縛住如傷重者外
用散血膏敷貼
用藥訣打攧樹木壓或自高處攧下者此等傷皆驚動
四肢五臓必有惡血在内專怕惡心先用清心藥打血
藥及通大小腸藥次第先服臨服加童便小便入藥内
立效專用大小腸洗利恐作隘塞利害之甚清心藥加
前方通利大小腸藥服之自然俱通無悶煩無惡血汚
心以次用止痛藥服之即止攧樸傷刀石傷諸般傷
損至重者皆先服清心藥次服清小便三服去血藥或
被傷者血未結打從瘡口出或結在内用藥打入大腸
時即泄或被打被攧被木壓惡血未積者用藥打散四
肢或歸臓腑者或歸上膈者打從口中吐出或歸中膈
打入大腸泄出先用此急救次服止痛藥即二十五味
藥中加減用凡藥皆憑湯使所使方先但用清心藥
煎後用童便一盞同服或止痛重傷者則用薑湯燈心
湯調二十五味藥服之薄荷湯亦可凡傷或刀傷及
損内臓腑恐作煩悶崩血之患如折骨者同薑酒服接
骨藥傅之如骨碎被重打重攧重木及石壓者皆用先
服湯使法並法用酒服如輕攧撲損傷則用薑湯調下
二十五味藥立效凡打撲傷損折骨出臼者便宜用
何首烏散若發熱體實之人用疎風敗毒散若惡寒體
弱之人用五積交加散後用黃白紅黑四味末子補損
丹活血丹等藥調治之凡折骨出臼者不宜用下瘀
血之藥及通利大便之藥只宜疎風順氣勻血定痛補
損而已凡打撲砍磕從高跌墮瘀血攻心不能言語
者用獨聖散及破血藥下去瘀血即能言語次宜臨證
詳治之凡打撲跌墮傷於脇下瘀痛不可忍者先用
破血藥及獨聖散次以復元活血湯調理凡打撲跌
墮損破皮肉紫黑色者先用破血藥次用獨聖散又次
用清上瘀血湯消下破血湯凡打撲損傷嘔惡血汁
者先用獨聖散次用百合散又次用生料四物湯加硬
骨牛乳根加減調理凡打撲刀斧斫磕等傷破皮損
肉血出去多頭目眩暈者先用川當歸大川芎煎水服
次加白芍藥熟地黃續斷防風荆芥羌活獨活南星煎
水加童便和服則可不可用酒如血出少内有瘀血者
以生料四物湯一半加獨聖散一半煎水服未破皮肉
者上碗加酒和服凡打撲刀斧斫磕等傷破傷風痛
不可忍牙關緊急角弓反張者用生南星防風等分為
末米泔調塗患處又用熱酒童便各半調連進三服即
甦次用疎風敗毒散調治之凡刀斧&KR2895;磕傷破陰囊
皮者先服獨聖散次服止痛藥如内有宿血者用破血
藥凡刀斧傷破肚皮腸出者先用清心藥加童便和
服及用獨聖散次用止痛藥如血出過多先用當歸川
芎水煎服次加白芍藥熟地黃羌活獨活防風荆芥白
芷續斷水煎調乳香没藥末和服之凡傷損藥中不
可缺乳香没藥此藥極能散血住痛凡刀斧跌磕閃
肭脱臼者初然不可便用自然銅久後方可用之折骨
者宜便用之若不折骨不碎骨則不可用修合諸損藥
皆要去之好用自然銅必用火煅方可服之然新出火
者其火毒與金毒相扇挾香熱藥毒雖有接骨之功其
燥散之禍甚於刀劒戒之凡墮傷内有瘀血者必腹
脹滿而痛或胸脇滿也宜用破血藥清心藥及通利之
自然而愈痛不止者用獨聖散服之效驗如更不止用
止痛藥服之大效如神凡金刃所傷從高跌墮皮肉
破損出血過多此宜止疼無補為先宜當歸補血湯若
皮肉不破損者宜作瘀血停積治之先以獨聖散次以
破血藥隨證加減續後痛不止者用止痛藥調理若胷
膈疼痛用開心草雪裏開蘇木煎酒入童便和服即效
又方單用蘇木煎酒和童便服凡治刀斧金刃打撲
從高跌墮皮肉破損而傷重者中間破處掞封口藥或
補肌散四邊用截血膏箍住使新血不來潮作此秘傳
之妙訣也凡損傷妙在補氣血俗工不知惟要速效
多用自然銅恐成痼疾也初傷只用蘇木活血黃連降
火白术和中童便煎服在下者可下瘀血但先須補托
在上者宜飲韮汁或和粥喫切不可飲冷水血見寒則
凝但一絲血入心即死凡老人墮馬腰痛不可轉側
先用蘇木人參黃茋川芎當歸陳皮甘草煎服次以前
藥調下紅黑黃白四末子補損丹活血丹凡杖打閃
肭疼痛皆滯血證宜破血藥下之痛不可忍則傷血故
也宜清心藥更不止用獨聖散大效凡刀斧打撲斫
磕跌斷血筒出如湧泉者此傷經也用封口藥掞以手
按實少時即止又止血散掞之亦可如腫痛搗葱炒熱
縛之凡損大小便不通未可便服損藥盖損藥熱亦
用酒澀秘愈甚看患人虚實實者用破血藥加木通尚
未通加芒硝虚者以四物湯加枳殼麻仁桃仁滑腸之
類虛人不可下者四物湯加穿山甲凡服損藥不可
喫冷物魚牛肉極冷尤不可喫若喫牛肉痛不可治又
瘟豬肉豬母肉尤不可喫切記之凡損不可服草藥
服之所生之骨必大不得入臼相兼君臣藥服則可要
加温補氣血藥同煎凡損藥必熱能生氣血以接骨
也更忌用火炙如敷藥不效服藥亦不效凡用敷貼
等草藥皆要臨時生採新鮮者用之有效如出遠路討
不便者可為末用研末不及生採者為勝如無草藥討
處就用君臣藥接縳之凡損藥内用酒者不問紅白
只忌灰酒且重傷不可便用酒反承起氣作腹脹胷滿
切記切記如稍定却用酒水煎或湯浸酒凡打傷在
兩脇兩胷兩肚兩肋却用通氣通血清心藥又看病人
虛實不同虚者通藥須兼補藥放緩且用貼藥在前通
藥在後凡用通藥反不通者後用順氣藥腹肚全無
膨脹而得安此為不干血作乃是氣閉不通如腹肚果
有血作一通便下亦須以順氣藥兼之庶胷膈肚腹不
致緊悶氣順後却用損藥凡人醉卧跌牀下胛背疼
痛不可屈伸損藥不效服黑豆酒數日愈豆能下氣所
損輕也凡小兒跌櫈角上止用蘿蔔子煎服愈亦順
氣也凡整作之法除頭腦上不可用藥水洗恐成破
傷風餘可加熟油同藥水避風洗之且與住痛整時先
用熟酒磨草烏服一二盞方整整時氣絶用蘇合香丸
須甦未甦以黑豆防風甘草黃連煎冷服或苡草擂水
服不可用鹽解之若吐加生薑汁
右皆專科用藥之法人有虚實不可一律而施即如
末條整時先服草烏酒整而氣絶灌以蘇合香丸走
竄之劑未甦又以冷藥灌之若施之氣虚之人慘於
加刃矣惟薛氏法量證施治專於内補可以遵用見
分證處治條學者宜審焉
十不治證攧撲損傷或被傷入於肺者縱未即死二七
難週左脇下傷透内者腸傷斷一半可醫全斷者
不可治小腹下傷内者證候繁多者脈不實重者
老人左股壓碎者傷破隂子者血出盡者肩
内耳後傷透於内者皆不必用藥
整骨麻藥
草烏(三錢)當歸白芷(各二錢半)
右末每服伍分熱酒調下麻倒不知痛然後用手如
法整理
草烏散治傷骨節不歸窠者用此麻之然後下手整
頓
白芷川芎木鼈子豬牙皂角烏藥半
夏紫金皮杜當歸川烏(各二兩)舶上茴香
草烏(各一兩)木香(半兩)
右為細末諸骨碎骨折出臼者每服一錢好酒調下
麻倒不知疼處或用刀割開或用剪去骨鋒者以手
整頓骨筋歸元端正用夾板夾縛定然後醫治或箭
鏃入骨不出亦可用此藥麻之或鐡鉗拽出或用鑿
鑿開取出若人昏沉後用鹽湯或鹽水與服立醒
外治方藥初氏云凡攧傷皮破血出處疼不可忍乃風
寒所着宜用葱杵碎入鹽少許炒熱罨上其痛即住冷
則再溫之
本事方云崔給事頃在澤潞與李抱真作判官李相方
以毬杖按毬子其將軍以杖各格乘勢不能止因傷李
相姆指并爪甲劈裂遽索金刀藥裹之強坐頻索酒飲
至數杯已過量而面色愈青忍痛不止有軍使者取葱
新折者入糖灰火煨熱剝皮劈開其間有涕取罨損傷
處仍多煨葱續續取熱者凡三易之面色却赤斯須云
已不痛凡十數度易用熱葱并涕裹纏遂畢席笑語
治腦骨破及骨折葱白爛研和蜜浮封損處立瘥
治殺傷氣偶未絶用葱白熱鍋炒熟徧傅傷處頃即再
易其痛自止但青葉亦可
定痛膏治打撲傷損動筋折骨&KR2895;磕木石壓傷赤腫
疼痛
芙蓉葉(二兩)紫金皮獨活南星(生)白芷(各五錢)
右末加生採馬藍菜墨斗菜各一兩杵搗極爛和末
一處用生葱汁老酒和炒暖傅
若打撲跌磕壓傷骨肉痠疼有紫黑色未破皮肉者
加草烏肉桂良薑各三錢研末薑汁調温貼若紫黑
色已退除良薑肉桂草烏薑汁却以薑汁茶青調温
貼之
若折骨出臼者加赤葛根皮寳塔草各二兩搗爛和
前藥一處又用肥皂拾枚童便煮去皮弦子膜杵搗
極爛入生薑汁少許生白麵壹兩砍爛和勻入前藥
同杵搗勻用芭蕉葉托用前後正副夾須仔細整頓
其骨緊縛看後上下腫痛消方可换藥腫痛未退不
可換藥
本治腕打傷筋損骨疼痛不可忍
生地(一斤切)蔵瓜薑糟(一斤)生薑(四兩切)
右都炒令勻熱以布裹罨傷折處冷則易之曾有人
傷折宜用生龜尋捕一龜將殺患人忽夢見龜告曰
勿相害吾有竒方可療於夢中授此方神效
經驗方治跌撲瘀血作痛或筋骨疼痛
黃檗(一兩)半夏(五錢)
右為末用薑汁調塗患處以紙貼之如乾薑汁潤之
周日易之
消毒定痛散治跌撲腫痛
無名異(炒)木耳(炒)大黃(炒各五分)
右為末蜜水調塗如内有瘀血砭去敷之若腐處更
用當歸膏敷之尤好
截血膏治刀斧斫磕等處能化血破瘀退腫止痛
天花粉(三兩)薑黃赤芍藥白芷(各一兩)
右末茶清調勻敷瘡口四邊若刀斧傷於頭面血不
止者急用此末茶清調勻塗頸上周圍若傷手則塗
臂周圍若傷足則塗腿上周圍若傷各處則塗瘡口
周圍使截住其血不來潮作也
金瘡着水肉翻花者用韮汁調此末傅瘡口四邊以
火微炙之又用早稻烟熏之瘡口出水即愈如無水
出即是風襲倍加天南星和敷
若瘡口肉硬不消者此被風所襲也可加獨活用熱
酒調敷如又不消則風毒已深肌肉結實加紫金皮
和敷有必消之理也
散血膏治打撲傷損跌磕刀斧等傷及虎傷瘴豬牛
咬傷
耳草葉(藤生藤上有棘葉如木綿葉又名猪&KR0008;矃又名虎矃草又名獅子矃)澤蘭葉
(少許)
右各生採杵搗極爛冷敷縛刀斧斫磕等傷破皮損
肉者先用羊毛餅貼次貼此膏瘡口四邊用截血膏
敷貼令血不來潮作一人跌破隂囊又一人跌拔鼻
孔二者俱先整理皮肉端正用此膏效驗一法不用
羊毛餅只用金毛狗脊毛薄薄鋪些於患口上次掞
封口藥再却以此膏貼效更速
羊毛餅法
雞子清桐油各半打勻以羊毛薄捻作餅如紙樣貼
在患處上以散血膏或補肉膏敷貼
接補消腫膏治證同前
耳草葉雪裏開水坟葉舃包葉紫金皮
右末以雞子清入桐油少許調勻敷貼
活血散治打撲傷折手足
右用菉豆粉新鐡銚内炒令紫色用熱酒同熱醋調
令成膏傅貼損處用紙花盖貼將杉木一片或二片
縛定其效如神
一赤散治傷損傅藥後起疱者以稜針挑破摻末
大黃赤石脂石膏(煅各等分)
右末摻之
一黃散治打撲損傷痕紫黑有瘀血流注有熱者
大黃
右末薑汁調温敷
一白散治打撲傷痕紫黑有瘀血流注無熱者
半夏
右末薑汁調敷
萬金膏治癰疽發背諸般瘡癤從高墜下打撲傷損
脚膝生瘡遠年臁瘡五般痔漏一切惡瘡並皆治之
龍骨鼈甲苦參烏賊魚膏黃蘗黃芩
豬牙皂角黃連白芨白歛厚朴木鼈
子仁草烏川芎當歸(洗焙)香白芷(各一兩)沒藥
(另研)乳香(另研各半兩)槐枝柳枝(各四寸長二十一條)黃丹(一斤半炒)
(過)清油(四斤)
右除乳沒丹外將諸藥於油内慢火煎紫赤色去滓
秤淨油三斤放鍋内下丹不住手攪令黑色滴入水
不散及不粘手下乳汲末再攪勻如硬入油些少以
不粘手為度
洗藥荆葉散治從高墜下及一切傷折筋骨瘀血結
聚疼痛
頑荆葉(一兩)白芷細辛(去苖)蔓荆子桂心川芎
丁香防風(去蘆)羌活(各半兩)
右作一服入鹽半匙連根葱伍莖漿水伍升煎取三
升去滓通手淋洗痛處冷即再易避處洗之
接骨接骨用好無名異叁兩為末丁乳檀沉木五香各
半錢重為末先燒鐡銚紅以五香三之一彈入銚内候
烟起則全下無名異待滚退火定後再上火炒熱又將
五香彈三之一彈入銚内候滚又退火如此者凡三次
訖出火毒即用骨碎補去毛約一斤與生薑等分搗爛
以碗覆之候發熱先約取五之一入小葱九莖連鬚去
蒂同入沙盆擂細取其汁調前無名異末二錢衝老酒
服之其查罨患處即愈如年老氣衰者再作一劑多飲
酒力助之為妙
潔接骨丹敷貼藥
天南星木鼈子(各四兩)沒藥乳香(各半兩)官桂(一兩)
右為細末薑一片去皮爛研取自然汁入米醋少許
白麵為糊同調攤紙上貼傷處以帛縛之用篦夾定
麻索子纏
接骨丹治折骨出臼無草藥討處用此方效
南星(生四兩)木鼈子(三兩)紫金皮芙蓉葉獨活
白芷官桂松香楓香(各一兩)小麥麵(二兩)乳香
沒藥(各五錢)
右末米醋生薑汁各少許入酒調勻攤油紙上夾縛
冬月熱縛夏月温縛
世治攧撲筋斷骨折用粟米半升木鼈肉二拾箇半夏
半兩婦人髮一團葱白髮一小束同炒烟盡存性為末
熱醋調傅神效治攧撲筋斷骨折用糯米一升皂角
切碎半升銅錢百箇同炒至半焦黑去銅錢為末用好
酒調膏厚紙攤貼處神效
走馬散治折傷接骨
栢葉荷葉皂角(俱生用)骨碎補(去毛各等分)
右為末先將折傷處揣定令入元位以薑汁調藥如
糊攤紙上貼骨斷處用杉木片夾定以繩縛之莫令
轉動三五日後開看以温葱湯洗後再貼藥復夾七
日如痛再加沒藥
乳香膏治打撲傷損
乳香松香楓香五倍子狗骨(煆各一兩)鍋底
墨小麥麵(各五兩)
右末用好酒調為糊樣熱敷痛處不可敷破處若破
爛者只用鳳尾草為末糝之
骨碎補罨閃折筋骨折傷取根搗碎煮黃米粥和之裹
傷處良
攧撲骨肉損醋搗肥皂爛厚罨之以帛縛之閃傷醋糟
平胃散相和罨之
丹治攧傷骨折及血黯方用益元散㭍分人參湯調之
次用薑汁好醋二盞用獨子肥皂肆箇敲碎挼於薑汁
醋中調和以綿濾過去渣煎成膏藥貼徧身亦可
又方柑橘葉白酒糟杵細縛痛處或大段痛用火燒地
令紅用醋并米泔潑地上急鋪薦令患人薦上臥蒸出
汗内則服藥外則貼罨易安
續筋白膠香散治皮破筋斷
右用白膠香為末傅之又方金沸草根擂汁塗筋封
口便可相續止痛
治傷斷筋骨續筋方
右取旋覆根搗汁滴瘡中仍用滓傅瘡上封之二七
日即筋骨便續更不用易
消腫紫金皮散治打撲傷損金刀箭簇傷處浮腫用
此
紫金皮(醋炒)南星半夏川當歸黃檗(鹽炒)草烏
(炮)川烏(炮)杜當歸川芎烏藥破故紙川
白芷(鹽水炒)劉寄奴川牛膝桑白皮(各等分)
右為細末生薑薄荷汁兼水調敷腫處或傷處皮熱
甚加黃檗生地黃半兩有瘡口者勿封瘡口四邊傅
之
本事治打撲傷損及一切腫癰未破令内消方
生地黃(研如泥)木香(細末)
右以地黃膏隨腫大小攤於紙上摻木香末一層又
再攤地黃膏貼腫上不過三五度即愈昔許元公入
京師赴省試過橋墜馬右臂臼脱路人語其僕曰急
與挼入臼中若血漬臼則難治矣僕用其說許以昏
迷不覺痛遂僦轎舁歸邸或曰非錄事巷田馬騎不
能了此疾急召之至日已暮因秉燭視其面目尚可
治乃施藥封此處至中夜方甦逹旦痛止去其封損
處已白其青瘀乃移在臼上自是日日易之腫直至
肩背以藥下之瀉黑血三升五日復常遂得赴試盖
用此法云
消腫膏治胸脇跌墮打撲損傷腫痛或動筋折骨
芙蓉葉紫金皮(各五兩)白芷當歸骨碎補
獨活何首烏南星(各三兩)橙橘葉赤芍藥(各二)
(兩)石菖蒲肉桂(各五錢)
右末以熱酒薑汁調乘熱縛腫用葱汁茶清調和温
縛動筋折骨加山樟子葉毛銀藤皮及葉各伍兩同
前為末酒調暖敷縛
芙蓉膏治打撲傷損腫痛紫黑色久不退者
紫金皮南星(各一兩)芙蓉葉(二兩)獨活白芷赤
芍藥(各五錢)
右末生薑汁茶清調温貼縛
傷損紫黑色久不退者加肉桂五錢
紫金膏治赤腫焮熱者
芙蓉花葉(二兩白花者佳)紫金皮(一兩)
右生採入生地黃同搗傅貼或為末以雞子清入蜜
少許和勻調入生地黃砍爛和傅
拯損膏治諸傷損
天花粉芙蓉葉紫金皮赤芍藥南星
獨活當歸白芷(各一兩)牡丹皮(三錢)
右末薑汁調熱傅貼疼痛甚者加乳香沒藥各少許
松葱膏治傷損
松香葱連根葉(炒熱)
右杵搗成膏炙熱縛傷處先以生薑砍爛炒熱罨少
時次以此膏貼之退腫住痛
退腫膏治頭腦破傷損或跌破或刀斧傷處或被杖
棒打破及别處傷
芙蓉葉地薄荷耳草葉澤蘭葉金桐葉
赤牛膝大黃(另研末各等分)
右砍爛傅貼傷處中間留孔出氣用澤蘭葉盪輭貼
住冬月用芭蕉葉一日一换藥用茶洗傷處若傷處
浮腫用小青葉搗傅後用凥池葉地薄荷搗傅後痛
不住用葛根毛藤葉楓葉尾砍傅貼住痛
治擦落耳鼻用髮入礶子鹽泥固濟煆過為末乘急以
所擦落耳鼻蘸灰綴定以輭絹縛定效江懷禪師為驢
所咬下鼻一僧用此綴之效
一紫散治傷損眼胞青黑紫色腫痛
紫金皮(童便浸七日曬乾)生地黃(各等分)
右砍爛茶清調勻傅貼餘處傷不用製
一綠散治打撲眼胞赤腫疼痛
芙蓉葉生地黃(各等分)
右砍爛傅貼或為末雞子清調勻傅之
退熱散治跌磕打傷惟大指中指傷命餘指無妨
山布瓜根(多)景天草澤蘭葉地薄荷魚桐
根皮
右搗爛冷縛傷處大退身上寒熱
澤蘭散治跌撲咬傷及咬傷手指并刀斧傷
芙蓉葉澤蘭葉白佛桑葉地薄荷耳草
葉
右搗爛冷縛傷處留口通氣以七葉楊香葉或池黃
黃葉熱茶輭貼住
負重擔肩破者剪猫兒頭上毛不語唾粘之
遠行脚打泡用調生麵糊貼過夜即乾不可擦破又法
用飯粘貼過夜以紙盖之次日平復神效
内服方藥
表脉浮緊證發熱惡寒體痛此挾有外邪宜發散四
季傷損發散春五積散香蘇散夏香茹飲五苓散秋正
氣散冬和觧散加減(以上諸方並見傷寒)寒熱加柴胡前胡黃芩
頭痛加川芎白芷脚氣加白芷檳榔木香痰加南星半
夏烏梅氣喘加人參木香沉香寒加蒼术半夏陳皮
右等分㕮咀葱白煎空心服
疎風敗毒散治打撲諸損動筋折骨跌磕墮傷者
當歸川芎白芍藥熟地黃羌活獨活
桔梗枳壳柴胡白芷白茯苓甘草
紫蘇陳皮香附
右生薑生地黃煎入酒和服
加味交加散治打撲傷損折骨出臼發熱惡寒體弱
之人用此服之若體實之人宜疎風敗毒散
當歸川芎白芍藥生地黃蒼术厚朴
陳皮半夏白茯苓羌活獨活桔梗
枳殼前胡柴胡乾薑肉桂甘草
右生薑煎服如有熱除乾薑肉桂
羌活乳香湯治跌撲傷損動筋折骨發熱體痛挾外
邪者
羌活獨活川芎當歸赤芍藥防風
荆芥丹皮續斷紅花桃仁陳皮
右生地黃煎服有熱加柴胡黃芩
裏肝脈搏堅而長脇下痛不可忍宜行瘀血海藏云
若登高墮下重物撞打箭鏃刅傷心腹胷中停積鬱血
不散以上中下三焦分之别其部分上部易老犀角地
黃湯中部桃仁承氣湯下部抵當湯之類下之亦有以
小便酒同煎治之更有内加生地黃當歸煎者有大
黃者又法虚人不禁下者以四物湯加穿山甲煎服妙
亦有花蘂石散以童子小便煎或酒服之者此藥與前
寒藥正分隂陽不可不辨也若瘀血已去用復元通氣
散加當歸煎服亦可
仲景治馬墜及一切筋骨損傷
大黃(一兩切湯浸或半兩)緋帛亂髮(如雞子大燒灰)敗蒲席(三寸)久
用炊單布(一尺燒灰)桃仁(四十九箇去皮尖)甘草(如中指節折挫)
右七味以童子小便量多少煎湯或内酒一大盞次
下大黃去渣分温三服先剉敗蒲席半領煎湯浴以
衣被覆斯須通利數行通後立瘥利後浴水赤勿怪
即瘀血也
復元活血湯治從高墮下惡血流於脇下及疼痛不
可忍者經云有所墮墜惡血留内有所大怒氣上而
不行下損於脇則傷肝肝膽之經俱行於脇下經屬
厥隂少陽宜以柴胡為引用為君以當歸活血脉又
急者痛也以甘草緩其急亦能生新血陽生隂長故
也為臣穿山甲括蔞根桃仁紅花破血潤血為之佐
大黃酒製以蕩滌敗血為之使氣味相合各有所歸
痛自去矣
柴胡(五錢)當歸穿山甲(炮)括蔞根(各三錢)甘草紅
花(各二錢)桃仁(去皮尖五十箇)大黃(酒浸一兩)
右件桃仁研爛餘藥剉如麻豆大每服一兩水二鍾
酒半盞煎至七分去渣大温服食前以利為度得利
後痛或不盡服乳香神應散(方見後腹痛條)
巴戟湯(潔古)治從高墜下及打撲内損昏胃嗜卧不能飲
食此謂血閉臟腑不通
巴戟(去心)大黃(各半兩)當歸地黃芍藥川芎(各一)
(兩)
右為末水煎以利為度
當歸導滯散(東垣)治打撲損傷落馬墜車瘀血大便不通
紅腫青黯疼痛昏悶畜血内壅欲死
大黃(一兩)當歸(二錢半)麝香(少許)
右三味除麝香别研外為極細末入麝香令勻每服
三錢熱酒一盞調下如前内瘀血去或骨節傷折疼
痛不可忍以定痛接骨紫金丹治之
又導滯散治重物壓傷或從高墜下或吐血不能禁
止或瘀血在内胸腹脹滿喘促氣短
當歸大黃(各二兩)
右為細末每服三錢不拘時温酒調服
奪命散(濟生)治刀刅所傷及從高墜下木石壓損瘀血凝
積心腹疼痛及大小便不通
水蛭(用石灰拌慢火炒令乾黃色半兩)黑牽牛(二兩)
右末每服二錢熱酒調下約行四五里再用熱酒調
黑牽牛末二錢催之須下惡血成塊以盡為度
雞鳴散(三因)治從高墜下及木石所壓凡是傷損瘀血凝
積氣絶欲死煩躁頭痛叫呼不得並以此藥利去瘀
血治折傷神妙
大黃(一兩酒蒸)桃仁(二七粒去皮尖)
右研細酒一碗煎至六分去渣雞鳴時服次日取下
瘀血即愈若覺氣絶不能言取藥不及急劈口開用
熱小便灌之即愈
清上瘀血湯治上膈被傷者
羌活獨活連翹桔梗枳殼赤芍藥
當歸梔子黃芩甘草川芎桃仁紅
花蘇木大黃
右生地黃煎和老酒童便服
消下破血湯治下膈被傷者
柴胡川芎大黃赤芍藥當歸黃芩
五靈脂桃仁枳實梔子赤牛膝木通
澤蘭紅花蘇木
右生地黃煎加老酒童便和服
大紫金皮散治打撲傷折内損肺肝
紫金皮降真香補骨脂無名異(燒紅酒焠七次)川
續斷琥珀(另研)牛膝(酒浸一宿)桃仁(去皮炒)當歸(酒焙)蒲黃
(各一兩)大黃(濕紙裹煨)朴硝(另研各一兩半)
右為細末每服二錢食前濃煎蘇木當歸酒調服
破血藥治打撲墮馬從高跌下皮肉不破者此瘀血
停積内攻不能言語而或譫妄先宜攻利為先若皮
破血流者宜作金瘡亾血過多治之
柴胡黃芩五靈脂枳實當歸赤芍藥
川芎大黃生地黃朴硝桃仁紅花
蘇木
右水煎入酒童便和服皮破血流者不用酒
羅氏花蕊石散治一切金刅箭鏃傷及打撲傷損猫
狗咬傷或至死血瘀傷處以藥摻之其血化為黃水
再摻藥便活更不疼痛如内損血入臟腑煎童子小
便入酒少許調一大盞服之立效若牛觝腸出不損
者急内腸入用細絲或桑白皮為線縫合肚皮縫上
摻藥血止立活如無桑白皮用生麻縷亦得並不得
封裹瘡口恐作膿血如瘡乾以津液潤之然後摻藥
婦人産後敗血不盡血迷血暈惡血奔心胎死腹中
胎衣不下至死者但心頭覺暖急以童子小便調一
盞取下惡物如肝片終身不患血風血氣證若膈上
有血化為黃水即時吐出或隨大便出
石硫黃(四兩)花蕊石(二兩)
右二味相拌合勻先用紙筋和鹽泥固濟瓦礶子一
個内可容藥候泥乾入藥在内再用泥封口候乾安
在四方磚上上書八卦五行字用炭一秤籠疊周匝
自己午時從下着火漸漸上徹直至經宿火冷炭盡
又放經宿礶冷取出細研以絹羅子羅極細磁盒盛
之依法使用
破血消痛湯(東垣)治乘馬損傷跌破脊骨惡血流下脇下
甚痛苦楚不能轉側妨於飲食
羌活防風官桂(各一錢)蘇木(一錢半)柴胡連翹
當歸梢(各二錢)麝香(少許另研)水蛭(三錢炒去烟盡另研)
右為麤末只一服酒二大盞水一盞水蛭麝香另研
如泥餘藥煎至一大盞去火稍熱調二味服之兩服
立愈
經治折傷用水蛭新瓦上焙乾為細末熱酒調下一錢
如食頃痛更一服痛止便將接骨藥封以物夾定直候
至好
世治從高至下墜及打擊内傷神效麝香水蛭各一兩
剉碎炒烟出二件研為細末酒調二錢當下畜血未止
冄服其效如神
衍自然銅有人飼折翅鴈後遂飛去今人打撲損傷研
極細末飛過用當歸没藥各半錢以酒調頻服仍以手
摩痛處
海治墜落車馬筋骨疼痛不止用玄胡索一兩搗羅為
散不計時服以豆淋酒調下二錢
本童便治卒血及心被打内有瘀血者煎服之一服一
升
山攧撲傷損松節煎酒喫攧撲傷重用生薑自然汁
四兩香油四兩打勻無灰酒熱調下
塞上方治墜傷損撲瘀血在内煩悶者用蒲黃末空心
熱酒調下三錢瘥
表裏二十五味藥治攧撲損傷骨碎骨折筋斷刺痛
不問輕重並皆治之
香白芷紫金皮破故紙(各醋炒)劉寄奴川當
歸(鹽炒)赤芍藥(米泔浸)黑牽牛川牛膝(茶水浸)生地黃
(鹽水浸炒)川芎乳香沒藥木通自然銅(骨不碎不)
(用臨好時用)草烏(醋炒孕婦不用)木香川烏(火煨孕婦不用)藿香
骨碎補木賊官桂羌活獨活(已上各一兩)熟
地黃(鹽水炒)杜牛膝(茶水炒各半兩)金刀傷挫臼者去自
然銅骨碎骨折者用之然須於此方内去自然銅臨
好時却入用之如早服以成他疾同研為末用蜜為
丸如彈子大用黃丹為衣或被攧撲損傷金刀箭鏃
不問輕重每服一丸温酒磨化服或細嚼酒送下如
被刀傷全斷内損重者以薄荷湯或木瓜湯薑湯燈
心湯皆可服病在上食後病在下食前在中者不拘
時服老人骨脈冷宜加當歸川芎川烏木香丁香
人參半兩去白芍藥生地黃
沒藥降聖丹治打撲傷損筋斷骨折攣急疼痛不能
屈伸及榮衛虚弱外受風邪内傷經絡筋骨緩縱皮
肉刺痛肩背拘急身體困怠四肢少力
没藥(另研)當歸(酒洗焙)白芍藥骨碎補(爁去毛)川烏頭
(生去皮臍)自然銅(火煆醋淬十二次研為末水飛過焙各一兩)生地黃川
芎(各一兩半)
右為細末以生薑自然汁與煉蜜和丸每一兩作四
丸每服一丸搥碎用水酒各半鍾入蘇木少許煎至
八分去蘇木空心服
清心清心藥治打撲傷損折骨出臼刀斧砍磕等傷
及肚皮傷破腸出者
牡丹皮當歸川芎赤芍藥生地黃黃
芩黃連連翹梔子桃仁甘草
右燈心草薄荷煎入童便和服
世治打撲墜損惡血攻心悶亂疼痛水仙散
未展荷葉隂乾一味為末食前以童子熱小便一小
盞調下三錢以利下惡物為度
聖治撲打墜損惡血攻心悶亂疼痛以大乾荷葉五斤
燒令烟盡細研食前以童子熱小便一小盞調三錢七
日三服
止痛止痛藥治打撲傷損折骨出臼金瘡破傷
當歸牛膝川芎淮生苄赤芍藥白芷
羌活獨活杜仲續斷(各一兩)肉桂八角
茴香乳香沒藥(各五錢)南木香丁皮沉香
血竭(各二錢半)
右末老酒調服
散血定痛補損丹治諸般傷損腫痛
當歸川芎赤芍藥生苄白芍藥牛膝
續斷白芷杜仲(製)骨碎補五加皮羌
活獨活南星(製)防風(各一兩半)官桂乳香沒
藥(各一兩)南木香丁皮角茴(各五錢)
右末酒調服
定痛當歸散治諸損腫痛
當歸川芎赤芍藥白芍藥熟苄羌活
獨活牛膝續斷白芷杜仲(各二兩)川烏
(炮)乳香沒藥肉桂(各一兩)南木香角茴丁
皮(各五錢)
右末酒調服
四草定痛湯治打撲跌墮壓磕等傷腫痛
山薄荷寳塔草矮金屯葉皺面藤葉
右生採葉擂酒服根梗煎酒服
聖靈丹治一切打撲損傷及傷折疼痛不可忍者並
宜服之
乳香(五錢)烏梅(去核五個)白米(一撮)蒿苣子(一大盞炒取二兩八錢)
右為細末煉蜜和丸如彈子大每服一丸細嚼熱酒
吞下食後一伏時痛不止再服
活血順氣何首烏散治打折筋骨初然便宜服此藥
順氣疎風活血定痛
何首烏當歸赤芍藥白芷烏藥枳殼
防風甘草川芎陳皮香附紫蘇
羌活獨活肉桂
右薄荷生地黃煎入酒和服疼痛甚者加乳香沒
藥
川芎散治跌撲損傷疎利後用此藥調理
川芎當歸芍藥黃茋(各一錢半)青皮烏藥
陳皮熟地黃乳香(另研)茴香(各一錢)
右作一服水二鍾煎至一鍾不拘時服
本宣和中有一國醫忽承快行宣押就一佛刹醫内入
醫診視之已昏死矣問其從人皆不知病之由惶恐無
地良久有二三老内人至下轎環而泣之方得其實云
因蹴鞦韆自空而下墜死醫者云打撲損傷自屬外科
欲申明又恐後時參差不測再視之微覺有氣忽憶藥
箧中有蘇合香丸急取半兩於火上焙去腦麝用酒半
升研化灌之至三更方呻吟五更下惡血數升調理數
日方瘥先夫人之喪一守靈婦登高取物墜下昏冒
不省人事予急令煎蘇木湯調蘇合香丸灌之明日已
平復矣
活血活血丹治打撲傷損動筋折骨跌墮砍磕刀斧
等傷諸般風疾左癱右瘓手足頑麻婦人血風渾身
疼痛冷痺一切損傷悉皆治之
青桑炭(一斤)當歸牛膝川芎赤芍藥熟苄
黑豆(酒煮)何首烏南星(製)白芷老松節(燒)
杜仲(製)破故紙羌活獨活蒼术(製)防風
荆芥骨碎補桔梗栗問續斷(各四兩)草烏
(醋煮炒)川烏(炮)肉桂木鼈子(炒)角茴地龍(去土)
白歛白芨(煨)細辛降真香檀香松香
楓香五靈脂京墨(煆)血竭乳香沒藥(各二)
(兩)
右末醋煮秫米粉糊為丸彈子大曬乾以生漆抹手
上挪漆為衣隂乾却以布袋盛挂於風處經久不壞
亦不失藥味每服用當歸酒磨下傷筋折骨加自
然銅煆醋淬二兩若金刅出臼不可用之
大活血丸治打撲傷損折骨碎筋瘀血腫痛癱瘓頑
痺四肢痠疼一切痛風等證
青桑炭(一斤)栗問骨碎補南星(製)白芍藥牛
膝川烏(炮)黑豆(酒煮各一兩六錢)自然銅木鼈子(各八)
(錢)細辛(一兩)降真香節楓香(各三錢)乳香沒藥
血竭(各六錢)
右末醋煮秫米粉糊集衆手瘥為丸緩則發裂如彈
子大候乾用生漆為衣久則不壞每用一丸用無灰
酒磨化服
黃末子治證同前
川烏(炮)草烏(酒煮炒)降真香楓香肉桂松香
薑黃乳香沒藥細辛(各五錢)當歸赤芍
藥羌活獨活川芎蒲黃白芷五加
皮桔梗骨碎補蒼术(醋煮)何首烏川牛膝
片薑黃(各一兩)
右末酒調下欲好之際加自然銅製一兩只折骨者
便可用之
白末子治證同前
白芷南星(製)白术何首烏桔梗羌活
獨活白芍藥白楊皮川芎白茯苓白
歛當歸薏苡仁(炒)骨碎補牛膝續斷
川烏(炮)細辛肉桂楓香乳香沒藥(各一兩)
右末酒調下欲好之際加自然銅製一兩只折骨者
便可用之
紅末子治證同前
獨活何首烏南星(製)白芷羌活當歸
骨碎補蘇木牛膝赤芍藥紅花川芎
(各二兩)細辛川烏(製)桔梗楓香降真香血
竭乳香沒藥(各一兩)
右末酒調下欲好之際加自然銅製一兩只折骨者
便可用之
黑末子治證同前
雄雞毛(燒)桑炭老松節(燒存性)嫩松心側伯葉
(醋煮各四兩)當歸牛膝何首烏黑豆(製)南星(製)
骨碎補熟地黃羌活獨活赤芍藥
川芎白芷(各二兩)細辛肉桂川烏(炮)草烏
(製)木鼈子南木香五靈脂降真香乳香
沒藥楓香(各一兩)百草霜(五錢)
右末熱酒調下欲好之際加自然銅製一兩只折骨
者便可用之
牡丹皮散治跌撲閃剉傷損滯血疼痛
牡丹皮當歸骨碎補紅花(酒浸)續斷乳香
沒藥桃仁川芎赤芍藥生地黃
右水酒煎服却用秫米飯熱罨縛冷又蒸熱換縛
橘术四物湯治跌撲磕傷滯血體痛飲食少進
當歸川芎白芍藥淮牛苄陳皮白术
紅花桃仁
右生地黃煎服骨節痛加羌活獨活痛不止加
乳香沒藥
黑神散(和劑)
黑豆(去皮炒半升)熟乾地黃(酒浸)當歸(去蘆酒製)肉桂(去麄皮)乾
薑(炮)甘草(炙)芍藥蒲黃(各四兩)
右為細末每服二錢酒半盞童子小便半盞不拘時
煎調服
當歸補血湯治金刅所傷及跌磕打撲皮肉破損亾
血過多此宜止痛兼補為先若皮肉不破損者宜作
瘀血停積治之
當歸川芎白芍藥熟苄防風連翹
羌活獨活乳香沒藥白芷續斷杜
仲
右生地黃煎入童便和服不可用酒氣虚加人參
白术黃茋按補血須用參茋為君此上用四物亦
活血之藥非補血也况加以羌獨防芷之耗散乎
順氣復原通氣散治打撲傷損作痛及乳癰便毒初
起或氣滯作痛
木香茴香(炒)青皮(去白)穿山甲(酥炙)陳皮白芷
甘草漏蘆貝母(各等分)
右為末每服一二錢温酒調下
薛按前方治打撲閃錯或恼怒氣滯血凝作痛之良
劑經云形傷作痛氣傷作腫又云先腫而後痛者形
傷氣也先痛而後腫者氣傷形也若人元氣素弱或
因呌號血氣損傷或過服尅伐之劑或外傅寒凉之
藥血氣凝結者當審前條大法用温補氣血為善
接骨接骨神效無比累念用當三錢一百零八箇(錢原字連)
(草者)以鐵線穿定用活桑木一根作柴燒錢紅米醋一大
碗未煎者不入鹽將所燒錢焠入醋中如此焠之以醋
乾為度取醋中焠落銅錢末就用醋洗去灰曬乾為極
細末再用黑雄雞一只清湯煮熟去肉用骨一副以醋
炙酥為末入乳香沒藥各一兩與銅錢末一處和勻每
服一錢臨服時用患人髮在頂上者洗去垢燒灰入藥
中無灰酒調服不吐只一服如吐出再服如痛止不可
再服必須先夾縛所折骨端正用楊樹皮刮去肉糊并
外麤皮傅之下咽更不痛五七日便能運動必終身忌
荸薺一名地栗
一方用五銖錢醋焠一兩二錢黑雞骨三兩研細勻每
服病在下四錢疎服食前病在上二錢半頻服食後一
方有乳香沒藥
潔古方用醋焠半兩錢蘇木定粉南硼砂各一錢為末
作一服當歸酒二三服痛止勿服
丹接骨散
沒藥乳香(各五錢)自然銅(一兩醋焠)滑石(二兩)龍骨(三錢)赤
石脂白石脂(各二錢)麝香(後入少許)
右為細末以好醋浸沒煮多為上候乾就炒燥為度
臨服入麝香少許挑小茶匙在舌上温酒下病分上
下食前後服若骨已接尚痛去龍骨石脂而多服儘
好
世又接骨方
乳香沒藥蘇木降真香川烏(去皮尖)松明
節自然銅(米醋淬各一兩)地龍(去土麻油炒半兩)血竭(三錢)龍骨
(半兩生用)水蛭(油炒半兩)土狗(十箇油浸炒)
右為細末每服五錢酒調下在上食後在下食前
定痛接骨紫金丹
麝香沒藥紅娘子(各一錢半)烏藥地龍(去土)茴香
陳皮青皮(各二錢半)川烏草烏(炮各一兩)五靈脂(去皮)
木鼈子(去殼各半兩)黑牽牛(五分生用)骨碎補葳靈仙
金毛狗脊防風(去蘆)自然銅(醋焠七次各五錢)禹餘糧(四錢)
(碎)
右為細末醋糊丸如桐子大每服十丸至二十丸温
酒送下病上食後病下食前服
麥兜散
半兩錢(煅醋焠七次)自然銅(煅醋焠七次)地鼈蟲(焙乾)
右三味等分每服酒調一分不可多多則骨高起矣
一方用五銖錢煅淬研細每服一麥殼許&KR2015;蟲漿調下
接骨仙方
人骨(小兒者尤佳煆一兩)乳香(二錢)喜紅絹(一尺燒存性)
末之每服二錢温酒下
又方
小兒骨(煅一兩)乳香(五錢)白麵(三錢炒)
右為末無根水調為丸如梧桐子大每服三十丸熱
酒吞下
搜損尋痛丸能接骨徧身疼痛久損至骨如金刅傷
則後用之
乳香沒藥茴香(炒各二錢)肉桂(三錢)軍薑(炒)丁皮
獨活(炒)草烏(炒黃色)赤芍藥(炒)石粘藤(炒)白芷(各五錢)
當歸川芎薏苡仁(炒各一兩如筋絶脈絶多加此一味)骨碎補
(炒二兩)
右作末蜜為丸用生薑細嚼温酒呑下如為末用薑
酒調服亦可浸酒喫亦可如折傷則須用藥徧身頑
麻方可用藥接骨加草烏一匕多熱酒調服量人老
弱虚實加減用之如其人麻不觧可用大烏豆濃煎
汁解之如無豆淡煎濃䜴亦可如吐加薑汁
證治準繩卷一百十八
