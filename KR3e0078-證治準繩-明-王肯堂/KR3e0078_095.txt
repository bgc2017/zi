證治凖繩卷九十五
明王肯堂撰
幼科
脾臟門
宿食(食積寒熱)(痢)
傷寒論人病有宿食何以别之師曰寸口脈浮而大按
之反澀故知有宿食當下之宜大承氣湯(傷寒)然同一
發熱不傷食者惟肚腹之熱為甚且糞極酸臭夜間潮
熱尤傷積之明驗也小兒宿食不消者胃納水谷而
脾化之兒幼不知樽節胃之所納脾氣不足以勝之故
不消也神麯麥芽之屬皆腐化之物昔賢已謂能傷胃
中生發之氣矣况進而三稜莪术乎况又進而牽牛大
黃巴豆乎脾氣一受傷於食再受傷於藥至於下之而
氣已一脫矣所存幾何故夫尅食之藥不可多用下積
之藥尤不可不審其證之可下與不得不下而後用也
錢氏論食不消脾胃冷故不能消化當補脾益黃散
主之
保和丸治飲食停滯胸膈痞滿噯氣吞酸或吐瀉腹
痛(加白术一兩即大安丸)神麯(炒)山查半夏茯苓(各一兩)陳
皮連翹蘿蔔子(炒五錢)
右為末粥丸桐子大每服三十丸白湯下
愚按前方行氣尅滯之劑若元氣無虧暴停乳食而
致斯證者宜用此消導之若元氣虛弱而乳食所傷
者必調補胃氣為主而佐以消導若乳食已消而作
嘔者乃胃氣被傷當用異功散補之不宜仍用前藥
重損胃氣治者審之
木香大安丸
木香(二錢)黃連陳皮白术(各三錢)枳實山查肉
萊菔子(炒)連翹神麯(炒)麥蘖(炒)砂仁(各一錢半)
右為末神麯糊為丸陳廩米湯下
消食丸(又名消乳丸)治宿食不消
砂仁陳皮(炒)三稜(炒)神麯(炒)麥芽(炒各半兩)香附(炒一)
(兩)
右末麵糊丸如麻子大食後白湯送下大小加減
七聖丸
三稜蓬术川楝青皮陳皮芫花杏
仁
右件等分先用醋浸芫花一宿炒漸乾次入蓬稜同
炒赤色又入陳練等再同炒一處令微焦取出為末前
藥如各半兩杏仁亦用半兩湯浸去皮尖雙仁不用
細研入巴豆二十粒去油和勻醋糊丸如黍米大一
歲兒常服二丸臨卧温熱湯送下使日間所飱之物
一夜而化永無疳疾能使黃瘦子頓作化生兒今之
小兒可去巴豆只入杏仁名七聖丸是也
三稜散主諸般停滯疳積發熱瀉痢酸醙水穀不化
常服和脾胃進飲食長肌肉益神氣
人參(去蘆七錢半)三稜(炮剉)淨香附(各一兩半)青皮(白去)益智仁
陳皮(去白)枳殼(去穰剉片麩炒)神麯(炒)穀芽(洗焙)半夏(製)莪术
(醋煮透濾乾剉焙)大黃(半生半炮)紫蘇(去老梗各半兩)甘草(半生半炙一兩二錢)
右碎每服二錢水一盞薑三片倉米百粒煎七分無
時温服氣虚者加白茯苓一兩
莪术丸和脾益胃消進飲食寬膈快氣悅色清神
莪术(炮剉)三稜(炮剉)淨香附(三味各四兩醇醋浸七日熳火煮乾再焙)檳榔
(一兩剉)生牽牛末(一兩另研)青木香(去蘆)穀芽(淨洗焙乾)青皮(去白)
(各半兩)蓽澄茄丁香南木香(各四錢)
右除檳榔丁香木香不過火及牽牛末餘七味剉焙
仍同檳榔木香丁香為末臨入牽牛末和勻水煮麫
糊丸菉豆大每服三十丸至五十丸無時用淡薑湯
下温茶温酒皆好兒小者丸粟米大粒數下法如前
丁香脾積丸
三稜(煨去皮毛)莪术(去皮炒)神麯(炒各七錢)青皮巴豆霜
小茴香(炒)陳皮(各五錢)丁香木香(各三錢)
右為細末醋調神麯糊為丸如菉豆大每服五七丸
生薑湯下
三黃枳术丸治傷肉温麫辛辣味厚之物致填塞悶
亂不快
枳實(麩炒五錢)黃連(酒浸炒)大黃(濕紙裹煨)白术(各一兩)黃芩(五錢)
右為末湯浸蒸餅為丸如菉豆大每服五十丸白湯
下臨時量所傷多少加減服之
聖惠訶梨勒散治小兒宿食不化少欲飲食四肢消
瘦腹脇多脹訶梨勒皮(三分)人參白术麥蘖(炒令)
(微黃)陳橘皮(去白)檳榔(各半兩)甘草(一分炙微赤)右件藥搗
粗羅為散每服一錢以水一小盞煎至五分去滓量
兒大小分減温服日四五服
朱氏木香丸治小兒氣開胃進食
木香人參白茯苓青皮陳皮肉豆蔲
(各一分)三稜(一兩炮)
右為末麪糊丸麻子大每服十丸薑湯下
朱氏洗心散治小兒乳食傷心作壮熱喘息不調咳
𠻳多睡
甘草(一錢生)麥門冬(一分半)皂角(半兩入沙糖塗酥炙後於盆下盖良久出)
(火毒方用)
右爛杵不羅每服二錢水一盞煎至八分作五服時
時喫
養脾丸
人參白术當歸川芎(各一錢半)木香青皮
黃連陳皮(各一錢)砂仁山查肉神麯(炒)麥芽
(炒各五分)
右為細末水調神麯糊丸如麻子大每服三五十丸
陳倉米飲下
食積寒熱薛小兒食積者因脾胃虛寒乳食不化久而
成積其證至夜發熱天明復涼腹痛膨脹嘔吐吞酸足
冷肚熱喜睡神昏大便酸臭是也有前證而兼寒熱者
名曰食積寒熱若食在胃之上口者吐之胃之下口者消
之腹痛痞脹按之益痛者下之下後仍痛按之則止者
補之夾食傷寒者先散之用參蘇飲熱甚便秘者先利
之用大柴胡湯如無外感但只傷食不至於甚保和丸
調之盖脾為至隂之藏也故凡脾病者至夜必熱熱而
兼寒則又見所勝者侮所不勝矣食未消者消之則寒
熱自止食既消者補之則寒熱自痊若手足並冷喜熱
飲食此中州虛寒也宜温之大便欲去不去脾氣下陷
故也升之若夜間或侵晨泄瀉者脾腎俱虛也用四神
丸(濕)手足並熱作渴飲水者脾胃實熱也用瀉黃散(脾)
大便秘結用大柴胡湯(潮熱)手足雖熱口不作渴大便不
實者用白术散(渴)仍參腹痛腹脹積痛積滯治之
食積痢曾有食飽傷脾脾氣稍虛物難消化留而成積
積敗為痢腹肚微痛先調胃氣次理積却止痢則病根
自除和中散(吐瀉)理虛養胃三稜散(見前)烏犀丸(積)助
脾化積沉香檳榔丸(積)守中湯(濕)進食止痢仍忌生冷
粘膩等物不致復作
千金治小兒食不知饑飽方
用鼠屎二七枚燒為末服之
痞結(此痞在腹内與心下之痞不同)
楊痞者塞也結者實也熱氣藴於胸膈之間留飲聚於
腹脇之内於是榮衛不能流行藏府不能宣通由脹滿
而致痞結勢使然耳此熱實之證也時或發為壮熱聖
惠甘遂散主之此藥治小兒痞結雖服湯藥時暫得利
而滯實不去心下堅脹按之即啼内有伏熱諸候併成
此疾宜疎利大便破結散氣後宜常服進食丸按進
食丸有巴豆豈宜常服甘遂有大毒瀉水如決江河非
十分壮實十分危急十分水氣三者俱備未可輕用今
以為痞結主方謬矣薛痞癖既久飲食減少脾氣必
虚久而不愈必先以固胃氣為主使養正則積自除若
欲直攻其結不惟不能善消抑亦損其脾土脾土既虧
必變證百出矣當參各類及隨見證而主治之一小
兒患痞癖服檳榔蓬术枳實黃連之類痞益甚余曰此
脾經血虚痞也不可尅伐遂用六君子加當歸數劑胃
氣漸復諸證漸愈乃朝用異功散加升麻柴胡夕用異
功散加當歸芍藥而愈小兒患痞結服尅滯之藥余
謂屬形病俱虚當補中益氣湯不信乃行尅伐遂致虚火上
炎齒齦蝕爛領下結核余用大蕪荑湯及異功散加減
用之而安一小兒患痞結久而四肢消瘦肚腹漸大
寒熱嗜卧作渴引飲用白术散為主佐以四味肥兒丸
月餘諸証漸愈又以異功散加當歸并六味地黃丸又月
餘而愈一小兒患痞結身熱如火病狀多端不可盡
述朝用五味異功散夕用四味肥兒丸月餘諸證稍愈
佐以地黃丸自能行立逐朝用地黃丸夕用異功散及
蝦䗫丸數服而愈
聖惠前胡散治小兒腹内痞結壯熱羸瘦多啼
前胡川大黃(各三分微炒)枳殼(炒微黃)赤茯苓犀角
(屑)郁李仁(湯浸去皮微炒)鼈甲(塗醋炙令黃去裙襴各半兩)
右件藥搗麤羅為散每服一錢以水一小盞煎至五分
去滓看兒大小分減温服微利為度
聖惠甘遂破結散
甘遂(煨二錢半令黃色)青皮(浸去白焙)黃芩川大黃(剉細煨各半兩)
右為麤末每服一錢水一小盞煎至六分去滓温和
服量大小加減得通利則止後以冷粥補之
進食丸治乳食不消心腹脹滿壯熱喘麤嘔吐痰逆
腹鳴泄瀉米穀不化或下痢赤白腹痛後重及食癥
乳癖痃氣痞結並皆治之小兒胸膈熱實腹内有留
食致令榮衛痞塞藏腑之氣不得宣通其病腹内氣
結脹滿或壯熱是凡有此疾當疎利大便破結散氣
巴豆霜(一錢二分)當歸(米泔浸一宿炒)硃砂代赭石(蝦醋淬七錢)
枳殼(炒)木香(各半兩)麝香(少許)
右為末麫糊為丸如麻子大一歲兒一丸温米飲下
更量虚實加減食後服治食積發熱羸瘦腹大青
筋疳積肚疼哺露
湯戶部張侍郎小娘子患此藴積結聚已經年矣其候
腹滿肚熱大小便閉不食諸醫皆作虛熱潮熱或作胃
寒不食治然既不食大小便自然少又欲作疳熱治百
藥俱試而無一中勢已窘廹招予視之問曰合服何藥
答曰當服甘遂大黃張驚駭目前諸醫者皆用補劑此
女不進食久矣不宜利動腸胃予答曰信我者生逆我
者死張曰更有無甘遂而次於此藥方者可否予令即
服大承氣湯二服而愈次日診之尚有餘滯積實其證
必過數日而復閉須服前藥始可除根數日後果再閉
腹滿痞結再投此藥一服而痊
右疎利大便(例形)氣俱實者宜之
枳术丸
白术(四兩)枳實(二兩)
右為末荷葉包煨爛飯丸如桐子空心滚湯下四五十丸
枳實理中丸
枳實(十六斤䴸炒)茯苓人參白术乾薑(炮)甘草
(炙各二兩)
右蜜丸如龍眼大每服一丸熱湯下二三服胸中豁
然渴加栝蔞根一兩自汗並下利加牡蠣二兩煅過
快膈湯理胸膈不快飲食少進亦能順氣和中消導
宿滯
人參(去蘆)青皮(去白)縮砂仁烏藥良薑(製)香附子
甘草(炙各一兩)為細末每一錢温鹽湯空心調服
參术陷胸湯
人參白术茯苓橘紅半夏(各一錢)瓜蔞(全用)
(細切帶濕三錢)黃連甘草(各五分)
右用水一盞半薑三片棗一個煎七分温服
潔古云飲食不進四君子加薑煎
積
漢東王先生家寳小兒積病可醫者九面上虛者是
積積者是脾之所係脾主身之肌肉故應面故知是脾
積其脾係土土無正形故早晚浮腫不定多則早浮其
睡則脾不磨上面作腫若病後此證則是虛中積宜用
調胃消積行氣等藥面合地卧是積何以合地其受
積在脾是冷積何以知之其脾好土故知在脾其冷者
屬隂故知傷冷硬食得之宜下熱積氣藥耳腹脹是
積其積在肺何以知之其肺主於氣纔當受積其氣便
冷腹脹滿氣急故知在肺如腹脹先宜調氣後轉轉後
更宜調氣小便如油是積其積在小腸何以知之其
積受於脾脾當傳心心不受觸則入小腸小腸是心之
腑故知在小腸則節其水道小便如米泔油相似也
髮黃是積是積氣傷心心主血脉蔭遍身毛髮被積氣
所干則髮黃故知是積傷心宜下空心散及取積藥此
人必時復發熱也赤白痢是積其積在肺受傳大腸
及有外傷冷而得何以知之其肺主西方庚辛金其色
白後赤則是外邪故知肺傳大腸則為赤白痢也宜取後
調氣兩眼黃赤睛青是積其積在肝何以知之肝主東方
甲乙木色青却被積氣所干即黃赤睛青者眼属五蔵肝是
其主肝若受積故令眼睛青是肝受積若傳膽其人口
苦不要喫物宜涼藥退之遍身虛腫是積其積不在
藏只在府何以知之為其積曾取後被藥發動即不在
藏故出皮膚之間為腫也只宜下取虛中積藥然後補
之多瀉白糞是積是受冷積在脾何以知之脾主化
受冷積在脾冷滑而瀉白糞故知在脾宜先轉後熱藥
補之積病不可醫者六喘急是肺積肺主氣其喘
急則肺絶其人當面白全無血色故不可醫也面黑
是腎積其人面黑者是腎絶也人當不辨好惡眼直無
光只得一日而死也吐熱氣是榮積其不醫者是血
絶不可治也血主心心不能𬋩故出熱氣不止耳手
脚心生瘡是衛積衛者氣也胃氣不生故手足生瘡若
衛絶則氣不回只得半日而死也惡心吐乾嘔是胃積何
以不醫胃主化食其胃熱則惡吐故不治其人必乳食
不化不食亦乾吐嘔面色青黃無血色瀉久住又瀉
是積咬脾爛何以知其脾爛其人當瀉白糞為食不消
住了却放糞赤黑而死即知脾爛不可治
寳鑑論小兒五積為藏氣不行蓄積一處不動故曰積
夫心為伏梁在臍上上攻其心下攻胃口脾為痞氣在
胃口上横之肝為肥氣在臍之左邊肺為息賁在臍之
右畔腎為賁豚在臍下各有變動非食之所成乃氣積
也藏屬隂故在一處而不動也聚謂六府之氣留聚
也府屬陽陽氣運轉不停故其聚不定一處發而腹痛
積聚之候皆面黃瘦劣嗞啀不生肌肉髮立或肌體浮
腫腹急多困多為水氣真珠囊虛中積候凡驚中虛積
者謂因驚取復驚發動是也所下糞青穢凡虛中有積
者因傷食而瀉又吐如此漸虛其病未差故曰虚積也
又虚中之積有積而頻頻取轉却取轉不著致其積尚
伏故亦曰虛中積若驚積取下則糞隨驚青如是食積
即糞成塊子凡疳中虛積者因疳病轉瀉虛而疳不退
故虛中爾所取下糞裏白色也曾凡嬰孩所患積症
皆因乳哺不節過餐生冷堅硬之物脾胃不能尅化積停
中腕外為風寒所襲或因夜卧失盖致頭疼面黃身熱
眼胞微腫腹痛膨脹足冷肚熱喜睡神昏飲食不思或
嘔或噦口噫酸氣大便醙臭此為陳積所傷如覺一二
日先以百傷飲(外感)發表次當歸散(潮熱)水薑煎服温動積
滯方下烏犀丸六聖丸重與寬利後用勻氣散(疝)調補
湯凡有積滯須辯虛實况孩兒虚瘦長短黑白南北
古今不同不可一概論也於今之法實者可服進食丸
虛而微白及疳瘦者宜服肥兒丸(即三因肥兒丸見腹脹條)薛初
患元氣未損之時或腹脹作痛大小便不利者先用白
餅子或木香檳榔丸下之下後以白术散或五味異功
散和之渴加乾葛吐加半夏下而熱不退或作嘔作瀉
飲食不思此脾胃俱傷也用六君子湯手足指冷喜飲
熱湯此脾胃虛寒也前方加炮薑木香面色黃白目無
精光脾肺俱虛也用四君子加柴胡升麻腹痛瀉利下
重或小便不利者用四逆散發熱晡熱或瀉未已脾氣
下陷也潮熱口渴大便不調欲變疳証也並用補中益
氣湯佐以肥兒丸經云邪之所湊其氣必虛留而不去
其病乃實必以調脾為主而以消導佐之古人所謂養
正積自除正此意也
千金紫雙丸治小兒身熱頭痛飲食不消腹中脹滿
或小腹絞痛大小便不利或重下數起小兒無異疾
惟飲食過度不知自止哺乳失節或驚悸寒熱惟此
丸治之不差更可重服小兒欲下是其蒸候哺食減
少氣息不快夜啼不眠是腹内不調悉宜用此丸不
用他藥數用神騐千金不傳方(臣億等詳序例中凡云服紫丸者即前變)
(蒸篇中四味者是也云服紫丸不下者服赤丸赤丸差駛病重當用之方中並無赤丸而此用朱砂者乂)
(力緊於紫丸疑此即赤丸也)
巴豆(去皮)蕤核仁(去皮各十八銖)甘草(炙五銖)牡蠣(火煅赤)黃蠟
(各八銖)甘遂朱砂(各二銖)麥門冬(去心十銖)
右以湯熱洗巴豆研新布絞去油别𢷬甘草甘遂牡蠣
麥冬下篩訖硏蕤核仁令極熟乃内散更𢷬二千杵
藥燥不能相丸更入少蜜足之半歲兒服如荏子一
雙一歲二歲兒服如半麻子一雙三四歲服如麻子
二丸五六歲者服如麻子大二丸七歲八歲服如小
豆二丸九歲十歲微大於小豆二丸常以鷄鳴時服
之至日出時不下者投粥飲數合即下丸皆雙出也
下甚者飲以冷粥即止
茅先生青金丹小兒諸積病悉主之
滑石(末)白丁香(羅過)天南星(各二錢七)青黛(羅過半錢滿挑二錢)輕
粉(重二錢)水銀(秤二錢先以錫二錢於鍋銚内鎔化便下水銀拌和勻傾出於地冷用)
川巴豆(去皮心膜七十二個無缺損者井華水浸一宿懸當風處吹乾爛研)
右藥同拌用輭飯為丸如小菉豆大巴豆不出油依
形證用湯使下傷寒後取積淡煎葱湯吞下取疳
蟲用牛肉炙汁下驚風肚中緊硬面青黑金銀薄荷
葱湯吞下内傷看肚中及腹皮上微熱肚脹夜間作
熱似疳又不似疳面青黃色眼微黃此腹中有積用
皂角子二七粒灰火煨過用水一盞煎至半盞下有
積作瀉魚鮓湯下氣積炒蘹香湯下凡下此藥周歲
十四丸三歲十八丸七歲二十四丸量大小加減下
須是四更初下至天明通下積來盡時可依形證候
下藥補之臨喫此藥恐先吐下些小涎來亦不妨
萬靈丸主小兒諸積依形證用之
木香黃連蓬莪荗(各半分)陳橘皮(各去瓤一分)檳榔
(一錢半重者一枚)
右為末每藥一錢用巴豆一粒去心膜用醋煮令紫色
用杏仁一枚去皮尖燈火上煅留性二味都研用醋麪
糊丸如小菉豆每服五丸七丸十丸薄荷薑湯吞下
錢乙消積丸
丁香(九枚)&KR1190;砂仁(十二枚)烏梅肉(三個焙)巴豆(二枚去皮油心膜)
右為細末麫糊丸黍米大三歲已上三五丸已下三
二丸温水無時下
紫霜丸消積聚
巴豆(去油心膜)杏仁(去皮尖各二十一個)代赭石(一錢研細水飛)
右為末飯丸如米大每服三五丸至十丸煎皂角仁
湯下無時兒小者減之
真珠丸取小兒虛中一切積聚驚涎宿食乳癖治大
小便澀滯療腹脹行滯氣
木香白丁香(直者)丁香(末)輕粉(各半錢留少許為衣)白滑石
(末二錢)巴豆(十四粒水浸一宿研極膩)
右為末濕紙裹燒飯丸如麻子大一歲一丸八九歲以
上至十五歲服八丸泡皂子煎湯放冷下挾風熱難動
者先服涼藥一服乳癖者減丸數隔日臨卧一服
消堅丸消乳癖及下交妳又治痰熱膈實取積
硇砂(末)巴豆霜輕粉(各一錢)黃明膠(末五錢)細墨(少許)
水艮沙子(兩皂子大)右同研細末少入麫糊為丸如
麻子大倒流水下一歲兒服一丸食後
白餅子治小兒腹中有癖不食但飲乳是也
滑石輕粉半夏(湯洗焙乾)南星(各一錢為末)巴豆(二十四粒)
(去皮膜水一升煮水盡為度)
右研勻巴豆後入衆藥糯米飯丸如菉豆大捏作餅子兒
三歲已上三五餅四歲下一二餅臨卧白湯下
張渙萬靈丹治小兒脾胃久不和挾積服温熱藥皆
不效此藥神妙
肉桂川黃連蓬莪荗(各一兩)肉豆蔲仁檳榔
陳橘皮(去白焙乾)木香丁香(各半兩以上𢷬羅為細末次用)巴豆(去皮)
(心膜)杏仁(䴸炒去皮尖二件并燈上燒灰存性各二七箇)
右件同搗拌勻滴水丸黍米大每服未周晬一粒二
三歲二粒三四歲三粒五七歲五粒十歲已上七粒
用生薑湯放冷下乳食後久積或乳癖並宜常服
煎紅丸磨癖積殺諸蟲進飲食神效男女老幼皆可
服孕婦勿服
乾漆(炒烟盡)紫芫花(醋拌炒各一錢)巴豆(七粒去皮心不去油)班蝥(七枚)
(去頭足翅炒研時塞兩鼻孔)
右為末醋糊丸梧桐子大用紅紗包紅線纏定煎下
來每服一丸同後藥服之南木香雷丸三稜
(生)莪术(生)百部(微炒各半兩)貝母檳榔大黃(生各一兩)
史君子肉(四十半生九粒半炒)牽牛(生半斤取頭末三兩半)
右為末用皂角十錠槌碎山茵陳(一兩)苦楝根皮(二兩)水四
碗砂鍋内慢火煎至一小碗將前末搜為丸梧子大
日乾小兒粟米大每服二錢半重各隨後證改湯使
引下五更初服忌葷腥生硬油膩物此方與諸方甚
異母忽小兒齁䶎喘急咳𠻳桑白皮湯下取寸
白蟲煎石榴根湯下脚氣腫不可行木瓜湯或蜜
水下取蛔蟲苖蟲沙糖水下小兒一切諸証蜜
水或沙糖水下酒痢酒積百藥煎湯下婦人血
脈不行淡醋紅花湯送下婦人血蠱葱白湯下
腸風下血煎山梔子湯下大小便不通淡醋湯下
食積氣塊諸証用温蜜水温茶湯下
局方進食丸治乳食不化心胸脹滿疳積肚疼
木香(炮)枳殼(去白炒)當歸代赭石(各五錢)硃砂(另研三錢)
巴豆(去油膜一錢)麝香(另研五分)
右麪糊丸如黍米大一歲二丸量兒大小加減米飲下
六聖丸(曾氏)治諸積和胃大能主氣厚腸消疳快膈
莪荗(炮剉)淨黃連陳皮(去白)白薑(炮各五錢)南木香(二錢半)
右除木香不見火餘四味剉焙同木香為末每一錢
重巴豆三粒去壳膜心存油碎切入乳鉢細研同前
藥再研勻醋煮麫糊丸麻仁大每服十五粒至二十
五粒或三十五粒五更空心淡薑湯下利三五行勻
氣散止補(方見病)常服助脾化積進食消疳臨睡以淨
湯或湯酒下三粒及五粒每次止丸藥末三錢淨巴
豆九粒為則不可多合久則味散
烏犀丸(曾氏)主諸積滯夾驚夾風温胃調脾消進飲食吐
逆醋醙氣面黃肌瘦不拘孩兒生後歲月遠近並宜
可投
烏犀(即皂角剉三寸長皮灰火中見青烟起為度取出地上瓦盌盖定存性冷用七錢)
真方五色丸子治小兒一切所傷痰涎壅塞胸膈不
利乳食不消變生癖積脇肋片硬按之疼痛及治一
切急慢驚風發搐痰涎壅塞
青丸子青黛(别研)南星(薑製各半兩)巴霜(半錢)
紅丸子朱砂(水飛)半夏(薑製各半兩)巴霜(半錢)
黃丸子大黃(煨)鬱金(各半兩)巴霜(半錢)
白丸子白附子(生)寒水石(煅各半兩)巴霜(半錢)
黑丸子五靈脂(炒)全蝎(炒各半兩)巴霜
右前五色藥各另研為細末入巴霜半錢同勻麫糊
丸粟米大一歲服五丸乳汁送下量大小加減或薑
湯下急驚金銀薄荷湯慢驚生薑全蝎湯
下積丸治乳食傷積心腹脹滿氣麤壮熱或瀉或嘔
丁香(二十粒)縮砂仁(二十粒)史君子肉(五粒)烏梅巴豆
肉(不去油各三枚)
右為末爛飯丸麻子大每服三圓陳皮湯下
五珍丸治酒食積通用
青皮乾薑(燒存性)蓬术五靈脂(各一兩)巴豆肉(去半)
(油一錢)
右為細末粳米飯丸麻子大每服三五丸米湯下
硫黃白薑(各三錢半)陳皮(去白)川烏(炮去皮臍各五錢)巴豆(去殼)
(膜心存油七十七粒)右先研硫黃細除巴豆外餘四味同
焙為末却薄切巴豆細研同前五味藥末杵勻用粳
米飯包作一大粽子小瓦缾盛水熱煮候冷取出沙鉢
内爛杵細布兜緊絞出如稠糊安在别器内以藥末
亭分同杵細軟丸粟粒大取諸積每服十五丸或五
丸或二十一丸至三十三丸並用淡薑湯泡冷飯取
汁小盞五更初空心送下通利三五行以勻氣散止
補治積吐有醋醙氣每服三丸至五丸用淡薑湯入
米醋少許候温空心下
水晶丹(曾氏)治驚積食積蟲積腹脹煩啼心惡食減面黃
並宜通利此藥有頑積驚重風緊涎多熱極及可服
非常用之劑及急驚後風痰未盡免生癡疾宜再投
南星(剉作小塊湯煮少時)半夏(湯泡去滑各三錢)滑石(四錢)輕粉(五十貼)
淨蕪荑(三百片)巴豆(五十粒去殼湯泡七次又去心膜作兩半水煮少時晒乾碎切)
右前三味焙為末拌和輕粉外蕪荑巴豆同碎切在
乳鉢内細杵入前藥末再拌勻如烏犀丸内糊丸
麻仁大每服十五丸至二十五丸或三十五丸糯米
湯泡葱白取汁小盞五更初空心下過三五行進勻
氣散調補下風痰淡薑湯空心服
聚寳方聖餅子取一切積及虛中積下風涎藥取病
甚穏全不搜攪
輕粉粉霜(各四錢)石鷰子(大者二枚先為細末)延胡索(大者二十)
(八個為末)
右四味同研勻滴水和丸如大棋子大仍放厚隂乾
每服一餅先用熱水浸軟冷漿水調下臨卧更深服
後急潄口此藥只取積滯並不損氣更臨時加減若
下驚積則每料更入朱砂生龍腦各一錢重小兒一
餅作四服或便捏成小餅子
吉氏追魂散治果子傷積
白丁香輕粉官桂(去麤皮各三錢)
右為末冷水調下半錢睡時服來日取下所傷物用
異功散煎紫蘇木瓜湯調三服和氣(異功散方見吐瀉)
沉香檳榔丸和脾助胃進食清神寬胸快膈順氣調
中悅顔色壮筋骨理面帶痿黃肌膚瘦弱過食生果
停寒在裡乳癖腹脹作疼及吐利瘧腫瘥後諸疳蟲
積
沉香檳榔擅香南木香丁皮三稜(炮剉)
神麴(炒)莪茂(炮)麥芽(洗炒)厚朴(刮去麤皮薑汁炙)蒼术(米泔浸剉)
(炒黃)史君子肉(剉瓦上焙乾)青皮陳皮(各去白)縮砂仁
益智仁淨香附枳殼(去瓤䴸炒燥)良薑(製各半兩)甘草
(炙一兩半)
右除前五味不見火餘十五味剉焙同沉香等為末
麪糊丸麻仁大每服三十丸至五十丸温水送下兒
小不能吞嚥煉蜜丸如芡實大温湯化下一二丸
集驗蓬术丸治乳食不化心腹脹滿一切所傷
三稜莪荗(並煨)淨陳皮淨香附(炒)蘿蔔子(炒各半兩)
砂仁淨青皮淨枳殼(麩炒)胡黃連蘆薈(各三錢)胡椒(二錢半)
右為細末糊丸如黃米大每三十丸至四五十丸温
米飲下日三二服忌生冷硬物
乳積其候但是吐下乳來有酸臭氣因啼呌未已遽與
乳喫停滯不化而得茅先生先用丁香散(吐瀉)調胃後下
牛黃丸取下妳積後下勻氣散(不乳食)常服健皮散(不乳食)
即愈聖惠乳癖之候面色青黃發歇壮熱吐乳多睡
口内生瘡漸漸黃瘦腹内結塊不散由乳母食飲無常
醉飽過度便即乳兒或乳母偏卧一向乳兒不能迴轉
兒亦睡著乳帶偏於脇下因兹結聚成塊而痛者是也
聖惠京三稜散治乳癖結實或有滯惡停積不化令
兒日漸羸瘦面色痿黃春夏多發不欲乳食
京三稜川大黃(微炒)檳榔鼈甲赤茯苓(各半兩)
枳殼(䴸炒微黃二錢半)
右搗羅為散每服一錢水一小盞煎至五分去滓分
為二服日三四服逐下惡物為度
張渙三稜散治小兒乳癖結實不瘥
京三稜(炮剉)赤茯苓當歸(洗焙乾)鼈甲(醋炙黃去裙各一兩)枳
殼(䴸炒去瓤)木香白术(各半兩)右搗羅細末每服一
錢水一盞入生薑七片煎至五分去滓放温時時與
服
聖惠化癖丸治乳癖結塊久不消化諸藥無效
巴豆霜(半兩)膩粉朱砂(各一錢研)黃鷹糞(二錢半)硇砂
雄雀糞(各一字)
右件都研如粉用糯米飯和丸如米大一歲兒每服
空心煎皂莢仁湯下二丸取下惡物為度
丁香化癖散(丹溪)治乳癖
白丁香蜜陀僧硫黃(已上各二錢)硇砂(五分)輕粉(少許)
右研細末每一歲兒服五分男病女乳調女病男乳
調出下黑糞為度後用通膈丸泄之
二丁丸(見疳門疳熱條)
青礞石丸治証同前
硫黃(三錢)青礞石五靈脂鍋底黑(各一錢半)白丁香
(一錢去土)
右為末米飯丸菉豆大捻餅子每服二十餅温水下
玉訣銀白散生胃氣取下後宜服此方
人參茯苓甘草(炙)白术(麥麫炒)白扁豆(去皮)藿香
右各等分末一錢紫蘇湯調下
張氏治小兒妳癖方
用芫花(一兩醋浸三日淨洗)大黃(半兩)
右為末入蒜一片同研爛男左女右用藥塗在乳母手心
熨擦癖上如聞得患人口中出藥氣即時取了立效
董氏家傳治小兒妳癖極效方
紫河車(二兩)寒食麪(三兩)
右為細末每用一匙許水調塗足心病在左塗左病
在右塗右塗於紅帛上縳之良久其病大便中下去
孔氏家傳治小兒妳癖方
右用蜜陀僧不拘多少研極細以大蒜自然汁調稠
稀得所塗於有妳癖處據其大小周遍又不可塗之
太過須臾候兒口中有蒜氣息即是藥透仔細以手揉
之覺妳癖似消及五六分即用温漿水洗去切須量
度不可令消盡恐藥毒損氣也如未消藥先乾即以
温水潤之
譚氏殊聖治月裏孩兒妳癖方
紫河車(草)人參(各等分)
右為末用好醋調拍成餅子如大錢大如左畔有癖者
藥貼在左畔脚心用緋帛札乾後見效左右一般使藥
食積肚硬而熱於他處或瀉或嘔因飲食過飽飽後即
睡而得茅先生用牛黃丸取積後用勻氣散調理常服
萬靈丸即愈錢氏消積丸真珠丸(方見前)
快膈消食丸
砂仁淨陳皮三稜莪荗神麴麥蘗(各半)
(兩)淨香附子(另炒一)
右丸如麻子大食後白湯下看輕重用下積方加製枳殼
氣積其候面色黃白不進食腹痛夭矯啼呌利如蟹渤
此因榮衛不和二氣乖忤日久得之茅先生用萬靈
丸勻氣散醒脾散相夾調理
秘錄治小兒氣癖取三稜針作羹粥以米麫為之與乳
母食每日取一束大與兒喫亦得作粥與羹熱食之
治小兒十歲已下及新生百日無問癎熱無辜痃癖
等皆理之妙不可言
中脾積面黃如土色或面帶虛浮臍上微痛肚皮熱飲
食減少纔食便言臍上及腹中痛所食不化頭微熱此
因先食硬物或冷物所傷在脾治之先下青金丸(見前)取
下脾中積後用勻氣散醒皮散調理常服健脾散萬靈
丸即愈
驚積曾有時時泄清水如生米汁是受傷而復有積煩
悶啾唧常以生嗔名為驚積先解驚後理積解驚五苓
散或百解散理積三稜散或烏犀丸及三解散炒神麯
生薑煎湯調服醒脾散沉香檳榔丸寧驚化積壮氣和
胃仍節冷乳自然平治
莊氏紫金丸治大人小兒因驚積聚黏滑毒物在脾胃
累曾用藥取不下變成虛中積大人喫食吐逆心腹脹
滿夜有虛汗日漸瘦惡用薑棗湯下七丸婦人血氣米
飲下五丸至七丸小兒驚積體熱困重目不開用黃連
甘草桃仁薄荷湯化膩粉一字許下一歲上三歲下三
丸小兒只可一丸二丸
蝎稍(三七個)犀角末銀末朱砂(各一錢)
右研極細末用水面糊為丸菉豆大依前湯使
莊氏軟金丸治驚疳下積聚
青黛膩粉胡黃連麝香(各二錢半)寒食面(三錢)史
君子(三個)天漿子(三七個)
右滴水和丸如桐子大每服一丸金銀薄荷湯下
劉氏桃紅散治小兒驚積疳積常服進食面如桃花
馬牙硝朱砂茯苓人參(各等分)
右末二歲服二匙一歲一匙三歲亦二匙四五歲三
匙新汲水入少蜜調下蜜水約盞内三分許
湯氏云驚癖須用㠓石藥方可治之
虛中積其候渾身微熱不思飲食昏昩神緩抱著一似
睡未覺肚熱足冷者多因吐瀉大病及攻擊之後而得
此候茅先生先用青金丸取積後用勻氣醒脾散調理
常服萬靈丸保童丸即愈
王先生靈砂丹下虚中積藏府虛滑泄瀉久經取轉
裏急後重久積惡痢暴瀉久不止神效
通明硇砂(一錢)顆塊辰砂(通明有墻壁者二錢半各細研)
右二味衮研極細用黃蠟半兩先於盞内鎔化入去
皮全巴豆三七粒煎候巴豆紫色為度漉豆出細研
入前二味再研勻於黃蠟内三分取一再鎔成汁傾
藥入内急攪令勻刮入甆合收之每服暴瀉惡痢旋
㔢三丸如菉豆大濃煎艾湯先呷三五口然後吞下
水瀉冷水吞下如取積每服三丸如梧桐子大濃煎
甘草湯放冷吞下臨卧服其久積藥隨積下其小可
不動便安
按既是虛即不宜用峻劑取積仍須用四君子益黃
散之類相兼服之
實積其候大便不通風毒瘡癤喉閉痒腮咽中涎響茅
先生先用奪命散(急驚)吐下熱涎後用勻氣散醒脾散調
理常服牛黃膏天竺黃散(並實熱)鎮心丸即愈
積痛仲陽云積痛口中氣温面色黃白目無精光或白
睛多及多睡畏食大便酸臭者當磨積而痛自除宜下
積丸甚者白餅子下之後和胃氣用白术散(渴)小沉香
丸感應丸治之又有食積肚痛有熱者芍藥甘草湯(腹痛)
加乾葛吐者加半夏生薑或加枳實亦效
小沉香丸和中順氣進食消痰
砂仁蓬荗(各四錢煨)香附子(去毛炒一兩八錢)舶上丁香皮
(二兩四錢)沉香(六錢)甘松(去土三兩六錢)益智仁(微炒一兩二錢)甘草(炙一)
(兩四錢)
右餅和丸如桐子大每服三四十丸食後薑湯下
積寒熱良方妙香丸治小兒虛中積潮發寒熱心腹
脹滿疼痛辰砂(一兩)牛黃生龍腦麝香(各二錢半)金
箔(十四片)粉霜膩粉(各一錢)黃蠟(二兩)巴豆(肥者一百二十粒)
右丸如彈子大量虛實加減龍腦漿水下夜半後服
藏虛即以龍腦米飲下每服三丸如小豆欲藥勢緩
即按令扁疾堅者加至十丸皆以針刺作數孔以行
藥力小兒取積丸如菉豆治小兒吐逆尤效此藥最
下胸中煩及虚積
嬰孺治小兒自下後得寒熱血結成癖氣在左脇下或
寒飲或冷食積聚氣動胸心留熱不下食飲闇瘦宜
先服少飲子散氣下食後服紫雙丸去宿積自充溢
也飲子方
柴胡茯苓人參白米鼈甲(醋塗炙香熱各半兩)
右切如豆大水二升煎五合空心分温三四服相去
如人行一二里久再服(食粥將息)
痃癖茅先生論小兒生下五個月日上至七歲有結癖
在腹成塊如梅核大來去或如卵大常呌疼痛者亦分
數類在左脇下痛者名痃氣在右脇下痛者名癖氣下
蓬莪荗散夾建脾飲(不乳食)與服即愈如見面黑眼直視
瀉黑血鼻口冷手足冷不進食者死錢氏論小兒病
癖由乳食不消伏在腹中乍涼乍熱飲水或喘𠻳與潮
熱相類不早治必成疳以其有癖故令兒不食致脾胃
虛而熱發故引飲過多即蕩滌腸胃亡失津液胃不能
傳化水穀其派沉細益不食脾胃虚衰四肢不舉諸邪
遂生鮮不瘦而成疳矣論癖為潮熱云曹宣德子三
歲面黃時發寒熱不欲食而飲水及乳不止衆醫以為
潮熱用牛黃丸麝香丸不愈及以止渴乾葛散服之反
吐錢曰當下白餅子(見前)後補脾乃以消積丸磨之(見前)此
乃癖也後果愈何以故不食但飲水者食伏於管内不
能消致令發寒服止渴藥吐者以藥衝癖故也下之即
愈仁齋曰癖者血膜包水側僻於脇旁時時作痛也
惟癖為能發潮為能生寒熱故瘧家中脘多畜黃水日
久而復結癖寒熱不已有是疾者以此小兒藏府和平
榮衛調暢則津液自然流通縱使多飲水漿不能為病
惟乳哺失調三焦關隔以致水飲停滯腸胃不能宣通
如冷氣搏之則結聚而成癖輕者用積滯木香丸重者用
取癖丸曾氏曰嬰兒始生禀賦未完失於襁褓之不
謹乳哺之不節外為六淫侵襲内因五藏氣虛冷積久
停於脾不能尅化結成癖塊突於脇下或左或右俗曰
龜&KR0146;其疾皆因積滯藴作致有寒熱或腹肚疼痛或晝
涼夜熱治療之法氣實者亦須温正胃氣後用烏犀丸
或水晶丹下之如過二三次即以稀粥略止候所作形
證消盡方投補益之劑氣虛者先與調脾胃固真元神
色稍正飲食進多如前法下之若太虛甚用三稜散化
癖丸漸消之順適隂陽以平為期然先補後瀉行迎奪
之法則取去陳寒冷積若面黃唇白髮豎肌瘦乃虚極
不可輕下但徐徐用藥消化調理為上若兒小者更令
乳母常服藿香飲使藥從乳過亦少助也
茅先生蓬莪荗散主小兒痃氣一切氣疾
蓬莪荗青橘皮益智(各半兩)木香(二錢半)糯米(一兩)
右為末每服一大錢用陳米飲調下日進四服
聖惠鼈甲散
用鼈甲(一枚塗醋炙令黃去裙襴)右𢷬細羅為末每服一錢
以童子小便一小盞煎至五分量兒大小分減服之
日三服神效
化癖丸(曾氏)主癖結氣塊在脇之間日久不化乍寒乍熱
府藏不調米谷不消哽氣喘促胸腹滿悶及理丁奚
哺露
南木香陳皮(去白)莪荗(炮剉)三稜(炮剉)青皮(巴豆九粒去皮膜心)
(微炒去巴豆)枳殼(去穰䴸炒)檳榔(七味各半兩)白术丁香(二味各二)
(錢)細辛(燒存性四錢)
右除木香梹榔丁香不過火餘七味焙同前三味為
末麯糊丸作麻仁大每服十五丸至二十一丸清米
湯空心下有寒熱往來以柴胡飲間服忌油膩生冷
木香丸治吐乳瀉乳其氣酸臭由啼呌不已以乳與
兒停滯不化是為乳積肚硬熱渴吐瀉由飲食無度
過飽即睡是為食積腹痛啼呌利如蠏渤由觸忤其
氣榮衛不和淹延日久是為氣積瘧後肚内結癖成
塊
木香蓬荗砂仁青皮(去白)硃砂(研細)代赭石(研各)
(二錢)大丁香川巴豆肉(紙壓去油各一錢)
右為細末和勻飛白麪為丸麻子大每服二三丸乳
傷乳汁下食傷米飲下
取癖丸峻劑非實積危甚不用
甘遂(微炒)芫花(炒)牽牛(半炒半生研取末)辣桂蓬荗青
皮(去穰)木香桃仁(浸去皮炒)五靈脂(各二錢)
右為細末入去油巴豆一錢研和十分細飛麪糊丸
麻子大每服一二丸薑蜜湯灌下泄後冷粥補和胃
挨癖丸治乳癖穀積中塊痛
木香青皮(去穰)蓬荗代赭石(火煆醋淬細研)生地黃(各三)
(錢)巴豆(壓去油盡一錢)
右為細末醋麪糊丸麻子大每服二丸食後薑湯下
外臺必效療大人小兒癖方
右取車下李仁微湯退去皮及雙仁與乾麵相半搗
之為餅如猶乾和淡水如常搜麫大小一如病人手
掌為兩餅微炙使黃勿令至熟空肚食一枚當快利
如不利更食一枚或飲熱粥汁即利以大利為度至
午後利不止即以醋飯止之利後當虛病未盡者量
力一二日更盡一服以病盡為限小兒亦以意量之
不得食酪及牛馬肉無不效但病重者李仁與麫相
半輕者以意減之後服者亦任量力頻試差神效
聖惠前胡丸治小兒癖氣腹痛
前胡桔梗(各去蘆)赤芍藥赤茯苓枳殼川
大黃當歸郁李仁(去皮微炒各半兩)鼈甲(一兩炙令黃)
右件搗羅為末鍊蜜和丸如菉豆大三歲兒每服空
心以粥飲化破五丸服量兒大小加減
嬰孺治小兒閃癖身體壮熱頻服冷藥冷氣漫心成癖
下焦乂冷腸結大便難方
茯苓川芎鼈甲(炙)枳殼(炙)芍藥(各二分)柴胡(四分)
右剉以水一大升三合煎至三合空心為二服去如
人行五六里再服忌莧子
朱氏知母丸治小兒腹痛不調兼癖氣
知母(六分)鼈甲(炙四分)牡蠣枳殼(䴸炒各三分)大黃(十二分紙)
(裹煨熟)
右件為末蜜丸如菉豆大米飲下五丸大人以意分
減服
治七八歲兒多睡或時壮熱日加羸瘦身雖不痛有時
痢膿嘔逆不食是癖氣之候其疾似瘧疾人多不識
此患方
柴胡黃芩(各一分)枳殼(炒兩片)甘草知母芍藥
(各二分)大訶梨勒(煨取皮一個小者用二個)
右件為末水一盞煎服
針灸小兒癖氣久不瘥者灸中脘一穴章門二穴各七
壮章門在大横外直臍季脇肋端側卧曲上足伸下足
舉臂取之中脘在上脘下一寸臍上四寸居心蔽骨
與臍之中從&KR1075;骭下取病人四指定穴併灸臍後脊骨
中二七壮無不驗
渴
潔古論渴有三種一者實熱積於心脾煩躁大渴引
飲宜白虎湯謂不因吐瀉大病忽然而作二者因久
病或取轉過度致脾虚引飲宜白术散三者因患濕
熱病熱結膀胱小便不利大渴引飲有表裏証者宜五
苓散主之百問云小兒唇紅如丹即發渴紅甚焦黑
則危篤若三焦虛煩作渴者用三黃湯傷寒後唇口焦
者用白虎湯竹葉湯瀉痢作渴者用四苓散之類常治
暑積心脾煩渴引飲者用白虎湯下利脾虚作渴用七
味白术散熱結膀胱小便秘渴者用五苓散上焦虛熱
者用四君子湯膏梁積熱者用清胃散脾胃積熱者用
瀉黃散中氣虛熱者用異功散腎水虛熱者用六味丸
其餘疳証發熱各詳本証胎禀所致者當各審其因若
誤用寒涼降火脾胃復傷則腹脹而為敗証矣
實熱白虎湯(發熱)
三黃湯
黃芩黃連黃蘖(各等分)用水煎服
聖惠黃連散治小兒心肺積熱渴不止咽喉乾痛
黃連(去鬚)射干川升麻白茯苓麥門冬(去心焙)
玄參甘草(炙微赤剉)桑根白皮黃芩(各半兩)
右藥搗羅為散每服一錢以水一小盞入青竹葉
七片煎五分去查入蜜半合更煎一兩沸放温時時
與兒呷之
麥門冬散治小兒心肺熱壅口渴不止
麥門冬(去心)梔子仁犀角(屑)知母甘草(炙)黃芩
(各半兩)
右為散每服一錢水一盞入竹葉七片煎五分不計
時候服亦可量兒大小分減服
聖惠銀飲子治小兒熱渴不止
銀(五兩)石膏寒水石蠶蛹蠒(各二兩)
右藥以水三升入銀石三味煎一升去銀石次下蛹蠒
煎七合去滓每服半合不計時候温服之量兒大小
加減
&KR0797;藪根散治小兒熱渴不止煩悶
&KR0797;&KR0803;根(三分半)黃芩知母(各半兩)
右搗羅為散每服一錢以水一小盞入小麥粟米一
百粒煎五分去查不計時温服量兒大小以意加減
又方
&KR0797;蔞根(三分)黃芩(半兩)小麥
右以水三盞煎一盞去查不計時服量兒大小加減
又方
生葛汁竹瀝(各二合)
右件汁相和令勻不拘時服半合量兒大小加減
茅先生胡黃連散治小兒諸渴及疳渴解諸般熱
胡黃連麥冬乾葛玄參甘草(炙)枇杷
葉(炙去毛)
右各等分為末每服一錢水七分一盞薑一片同煎
五分後放蜜三五滴同煎至四分温服
虚熱聖惠蘆根散治小兒壮熱不止
蘆根黃蓍人參甘草(炙)麥門冬知母(各半)
(兩)
右件麤羅為散每服一錢以水一小盞入竹葉七片
粟米一百粒煎至五分去查不計時候温服量兒之
大小以意加減
嬰孺麥門冬湯治小兒夏天服藥大下後胃中虛熱
渴欲飲水
麥門冬甘草龍骨(各四分)枳實黃芩茯苓
人參(各三分)
右以水四升煮取一升半為三服服此湯後渴不差
取水芹煮濃汁飲之間湯服之甚者恣意與之服
蘆根飲子治小兒肚熱渴兼吐不止
生蘆根(切五合)淡竹青皮人參(各八分)桔梗(五分)知母
(十分)粟米(三合)
右以水五升煮之一升半量兒大小與之服
&KR0797;&KR0803;湯治小兒熱渴或吐下後虛熱渴
&KR0797;&KR0803;(五分)黃芩(三分)知母蘆根(各二分)生米(二合)麥門冬
(三合)
右切以水五升煮二升如飲漿水度服之
脾虚錢氏白术散
人參(切去頭)白术木香白茯苓(去皮)甘草(剉炒)藿香
葉(各一兩)乾葛(二兩剉)
右為麤末每服一錢至二錢水煎温服多飲之無時
海藏云治發渴四君子加乾葛枇杷葉(先以棗湯煮過炙乾用)各
等分入木瓜少許同煎服亦治虛渴法也
濕熱五苓散(方見驚)
小方脉論小兒渴病喫水太多腹脹泄瀉此病得之心
藏熱心與小腸合小腸亦受熱小腸既熱其氣上行奔
胃口致孩子喫水其水待奔小腸被小腸氣熱滲泄不
及轉入大腸如治之先下淋藥後下涼心藏藥然後止
渴乃效按此亦五苓散證也
小方脈論治渴先下淋藥方
鬱金滑石(各一兩)旱連子(半兩)
右件為末每服半錢煎葱湯調下急進三服涼心藥
小方脈論欲止渴次涼心藏藥方
烏賊魚骨海浮石(各一兩)蒲黃(炒半兩)
右末每半錢用枇杷葉煎湯下
黃疸
錢乙論黃相似云身皮目皆黃者黃病也身疼&KR0008;背強
大小便澀一身盡黃面目指爪皆黃小便如屋塵色看
物皆黃渴者難治此黃疸也二証多病於大病後别有一
証不用病後身微黃者胃熱也大人亦同又有面黃腹大
食土渴者脾疳也又有自生而身黃者胎疸也古書云諸
疸皆熱也深黃者是也若淡黃兼白者胃怯胃不和也
難知云色如熏黃乃濕病也一身盡痛色如橘子
黃者黃病也身不痛乾黃燥也小便自利四肢不沉
重渴而引飲者梔子檗皮湯濕黃脾也小便不利四
肢沉重似渴不欲飲者大茵蔯湯大便自利而黃者
茵蔯梔子黃連三物湯往來寒熱一身盡黃者小柴
胡加梔子湯潔古云陽黃則大小便赤澀身熱是脾
土與心火相搏為陽病法當先利小便後下大便隂
黃則清便自調面目及身黃四肢冷是脾虛不能制腎
水當用益黃散下使君子丸(益黃散方見脾史君子丸方見疳)凡治
黃病腹脹當用茵蔯蒿湯調下五苓散若欲利小便去
大黃欲利大便則加大黃之類有陽証可服謂面赤飲
水者是也湯氏云身疼&KR0008;背疼大小便澀皮膚面目
齒爪皆黃小便如屋塵色利者易治澀者難治宜服五
苓散加茵蔯煎湯調又宜服導赤散加茵蔯煎或身熱
宜服小柴胡湯甚者服承氣湯曾凡黃病者不可一
㮣而論標本不同証治亦異乃脾胃氣虛感受濕熱鬱
於腠理淫於皮膚藴積成黃熏發於外故有此證或脾
胃虛弱内因癥癖攻之而成然疳瀉亦主皮黃髮竪肚
大青筋肌肉消瘦外無色澤身必發黃此又本於疳病
而作致有是證治法若感濕熱而得身黃如烟熏之色
以㕮咀五苓散加麻黃水薑煎投汗之即愈或用茵蔯
蒿湯調下五苓散亦好若得於疳癖者其形如黃土
相類以醒脾散(慢驚)化癖丸(積)醒脾快胃磨積理疳胃氣
既和飲食倍進運化精微榮養百骸灌溉臟腑五色各
見於本部精華乃形於面貌其黃自除薛經曰中央
黃色入通於脾故黃疸者脾之色也夫人身之神貴於
藏而默用見於外則内虛矣其証皆因脾氣有虧運化
失職温熱留於肌膚發而為疸錢仲陽所謂身痛背強
二便澀滯遍身面目爪甲皆黃是也小便褐色者難治
療法宜固脾為先如專用尅伐寬中澹泄利水之藥則
鮮有不至危者矣若初生及百日半年之間不因病而身
黃者胃熱胎黃也腹大食土為脾疳兼作渴飲冷者用
瀉黃散(脾)小便不利者茵蔯湯病後發黃肢體浮腫者
用白术散(渴)清便自調肢冷嗜卧者益黃散(脾)身澹黃
白者調中丸(腹痛)及補中益氣湯(虚熱)加茵蔯身熱膈滿肌
膚面目皆黃者加減瀉黃散辨其所以若閉目壮熱多
哭不已大小便赤澀口中熱氣者廼妊娠厚味胎毒之
候也母子並服生地黃湯(胎黃)仍忌酒麫五辛熱物設不
自慎悞傷脾土急則變為驚風吐瀉緩則肢體浮腫小
便不利眼目障閉多成疳疾矣又有脾虛發黃者當於
脾胃中求之
陽黃諸方茵蔯湯治陽明病發熱汗出者此為熱越
不能發也但頭汗出身無汗齊頸而還小便不利渴
引水漿者此為瘀熱在裏身必發黃傷寒七八日身
黃如橘色小便不利腹微滿者宜此
茵蔯蒿(嫩首一兩)大黃(三錢半)梔子(大者三枚)
右以水一大盞先煎茵陳次内二味煎八分去滓服日
三服小便當利如皂角汁狀色正赤一宿腹減黃從
小便中去也量大小加減
梔子檗皮湯治傷寒身黃發熱
梔子(八枚)黃檗(一兩)甘草(半兩炙)
右剉散每服二錢煎六分去滓温服
犀角散治小兒黃疸一身盡黃
犀角(鎊二兩)茵蔯乾葛升麻龍膽草生地
黃(各半兩)寒水石(七錢半)
右水煎服一方治小兒忽發黃葛根搗汁和蜜服
連翹赤小豆湯治小兒傷寒發黃身熱
麻黃(去節)連翹甘草生薑赤小豆生梓白
皮(各二兩)杏仁(四十一個)大棗(十二枚)
右剉散白水煎又方生小麥苗搗汁服之立效
羅謙甫治一小兒季夏身體蒸熱胸膈煩滿皮膚如漬
橘之黃眼中白睛亦黃筋骨痿弱不能行立此由季夏
之熱加以濕氣而蒸熱搏於經絡入於骨髓使臟氣不
平故脾遂乘心濕熱相合而成此疾也盖心火實則身
體蒸熱胸膈煩滿脾濕勝則皮膚如漬橘之黃有餘之
氣必乘已所勝而侮不勝是腎肝受邪而筋骨痿弱不
能行立内經言脾熱者色黃而肉蠕動又言濕熱成痿
信哉斯言也所謂子能令母實實則瀉其子也盖脾土
退其本位腎水得復心火自平矣又内經曰治痿獨詳
於陽明正謂此也加減瀉黃散主之
加減瀉黃散方此藥退脾土復腎水降心火
黃連茵蔯(各五分)黃芩山梔茯苓(各三分)澤瀉
(二分)黃栢(三分)
右作一服煎六分熱服食後一服減半五日再服而愈
經云土位之主其瀉以苦又云脾苦濕急食苦以燥
之故用黃連茵蔯之苦寒除濕熱為君腎欲堅急食
苦以堅之所以黃檗之苦辛寒強筋骨為臣濕熱成
煩以苦瀉之故以黃芩山梔子之苦寒止煩滿為佐
濕淫於内以淡泄之故以茯苓澤瀉之甘淡利小便
導濕為使也
張涣蘆根散治黃病
蘆根(一兩剉)茵蔯山梔子黃芩甘草(四味各半兩)
右件搗羅為細末每服一錢水八分入薄荷三葉煎
至五分去滓放温服
子芩散治黃病
黃芩瓜蔞根茯神(各一兩)甘草胡黃連(各半兩)
右件為細末每服一錢水八分煎五分去滓温服
茵蔯湯治小兒發黃等病身如橘色
山茵蔯山梔子仁(各一兩)川大黃川芒硝木
通寒水石(各半兩)右煎服法同前
三黃散治小兒黃疸之症
川大黃(剉微炒一兩)黃芩黃連(去鬚各半兩)
右煎法同前食後服
雙連丹治疸病
川黃連(去鬚)胡黃連(各一兩)
右搗羅為末用黃瓜一枚去穰留一小盖子入二藥
末以盖子盖定用麪裹漫火燒令麪焦去麪搗如菉
豆大每服七粒至十粒温水下量兒大小以意加減
隂黃諸方當歸散(見悲哭門夜啼條)
當歸丸治小兒冷熱不調大便青黃心腹多痛或腹
中氣滿或時嘔逆不欲飲食(加枳殼尤妙)
當歸白芍藥人參川芎(各三錢)甘草(炙)白术
(各半兩)
右為末水煮麫糊為丸如麻子大三歲兒每服十丸
粥飲下日三服量大小加減冷甚加陳皮
小半夏湯治黃疸小便色不異欲自利腹滿而喘者
不可除熱熱去必&KR0938;
半夏(湯洗七次)
右剉散每服三錢水一盞薑十片煎七分去滓温服
渗濕茯芩滲濕湯治小兒黃疸寒熱嘔吐而渴欲飲
水身體面目俱黃小便不利不得安卧不思飲食
茯苓(五分)澤瀉(三分)茵蔯(六分)豬苓黃芩山梔黃
連防己白术蒼术陳皮青皮枳殼(各二錢)
右㕮咀水煎徐徐温服
消食消食丸治小兒脾胃不和常服寬中快氣消乳
食正顔色
&KR1190;砂仁陳皮三稜蓬荗神麴(炒)麥芽(炒)
香附子(米泔浸炒)枳殼檳榔烏梅(各半兩)丁香(二錢半)
右為末麵糊丸菉豆大食後紫蘇湯下二三十丸
丹溪治小兒吐瀉黃疸方
三稜蓬荗青皮陳皮神麯麥芽黃
連甘草白术茯苓(各等分)
右為末温熱水調服若傷乳食吐瀉加山查時氣
吐瀉加滑石發熱加薄荷
和胃淡黃白者胃不和也平胃散(不乳食)調中丸(腹痛)渴
者白术散(渴)
搐鼻瓜蒂散治小兒忽發心滿堅硬脚手心熱變為
黃疸不急治則殺人
瓜蒂(七枚)赤小豆(七粒)&KR0008;米(七粒)
右為末用一匙吹兩鼻内令黃水出餘未盡水調服
之得吐出黃水即愈一方瓜蒂一兩赤小豆(四兩為末)每一
錢温湯調服後即卧當吐清黃汁為效虛者不宜服
千金翼秦王九疸散兼治大人小兒方
胃疸食多喜飲梔子仁主之心疸煩心心中熱茜
根主之腎疸唇乾葶藶子主之(熬)脾疸尿赤出
少惕惕恐&KR0797;&KR0803;主之膏疸飲水尿多秦椒瓜蒂主
之(椒汁膏一作肺)舌疸渴而數便鍾乳主之肉疸小便
白凝水石主之髓疸目深多嗜卧牡蠣澤瀉主之
肝疸胃熱飲多水激肝白术主之
右一十一味等分隨病所在加半搗篩為散飲服五
分分日三稍稍加至方寸寸兒小者量與之
黑疸千金翼治大人小兒黃疸變成黑疸醫所不能治
方
右用土瓜根搗汁一升頓服之病當從小便出小兒
分減服葛氏亦治小兒四歲發黃者
千金翼治大人小兒黃黑疸等方
當歸(三兩)桂心(六兩)乾棗(十七枚去核)麥門冬(一升)大黃(一兩)茵
蔯黃芩黃茋(一本無)乾薑茯苓芍藥黃
連石膏(碎)人參甘草(各二兩)
右㕮咀以水一斗煮取三升半分四服小兒減服
千金翼赤苓散主黑疸身皮大便皆黑通治大人小兒
赤小豆(三十枚)茯苓女萎(各六銖)雄黃(一銖)瓜丁(四銖)甘
草(二銖)
右六味以水三升煮豆茯苓取八合搗四味為散和
半錢錢服之須臾當吐吐則愈亦主一切黃小兒服
半字字
滯頤
巢氏論滯頤之病是小兒多涎唾流出漬於頤下此由
脾冷液多故也脾之液為涎脾氣冷不能收制其津液
故冷涎流出滯漬於頤也按内經云舌縱涎下皆屬
於熱而此專屬脾冷亦一偏之見張渙處冷熱各二方
為得之然以流出為冷不流出為熱恐亦未確
張涣濕脾丹治脾冷病
丁香木香(各一兩)半夏(一兩用生薑六兩同搗細炒令黃)青橘皮
白术乾薑(微炒各半兩)
右為末蜜和如黍大每服十粒米飲下量兒大小加減
温胃散治脾冷流涎
丁香(一兩)肉豆蔲半夏(白&KR0552;水浸炒黃)白术乾薑甘
草人參(去蘆頭各半兩)
右為末每服一錢入生薑三片煎五分去滓食前温服
金朱丹治脾熱多涎
金箔(二十片研)朱砂(細研水飛)半夏(湯浸七遍取末)天南星(牛胆製取末各)
(一兩)白茯苓(取末)石膏(細研水飛各半兩)
右件細研用生薑自然汁和如黍米大每服十粒煎
人參湯下乳後
牛蒡丹
牛蒡子(一兩)鬱金川朴硝枳殼(麩炒去穰)皂子(炒各半兩)
右藥五味搗羅為極細末用生薑汁打白麪糊丸如
黍米大每服十粒煎人參湯吞下量兒大小加減
千金治小兒口中涎出方
以白羊屎内口中
又方
以東行牛口中沬塗口中及頤上
又方
桑白汁塗之差
大小便不通
翰林待詔楊大鄴問小兒大小便秘澀者為何答曰乳
食失度使之四大不調滋味有貪遂乃五藏受病甘甜
聚食鹹酸滯涎食滯留結於胃腸風壅漬癖於心肺氣
脈不順水穀不行雖不逆於上焦即秘結於下部小兒
不知疼痛莫說因由驚啼呌以頻頻但怒脹而不乳不
知孩兒痛刺連臍則面色青黃但按脉息與治若不見
病源只依外變用藥安能尅效百問調理嬰孩傷寒
體熱頭目昏沉不思飲食夾驚夾食寒熱大小便閉澀
不通煩躁作渴冷汗妄流夾積傷滯膈滿脹急青黃體
瘦日夜大熱及療傷風傷暑驚癎客忤腎藏疳氣等熱
並宜脫甲散主之(傷寒)亦可服大連翹湯(痘便秘)加大黃
神芎治小兒驚風積熱大小便澀滯其效尤速又掩臍
法用連根葱一莖不洗帶泥土生薑一塊淡豆豉二十
一粒鹽二匙同研爛捏餅烘熱掩臍中以綿札定良久
氣透自通不然再换一劑
神芎丸治風熱壅滯頭目昏眩口舌生瘡牙齒疳蝕
或遍身瘡疥咬牙驚惕怔忡煩躁多渴或大小便澀滯
或積熱腹滿驚風潮搐並皆治之
大黃(生)黃芩(各二兩)生牽牛末(一兩)滑石(四兩)黃連薄
荷葉川芎(各半兩)一方加蒲黃止血證用
右為細末滴水丸如桐子大每服四五十丸食後温水下
錢氏郁李仁丸治襁褓小兒大小便不通并驚熱痰
實欲得溏動者
郁李仁(去皮)川大黃(去麤皮取實者剉酒浸半日控乾炒為細末各一兩)滑石
(半兩研細)
右先將郁李仁研成膏和大黃滑石丸如黍米大量
大小與之以乳汁或薄荷湯下食前
犀角丸治小兒風熱痰實面赤大小便秘澀三焦邪
熱腑臟藴毒疎導極穏
生犀(末一分)人參(去鬚切)枳實(去瓤炙)檳榔(各半兩)黃連(一兩)
大黃(二兩酒浸切片以巴豆去皮一百個貼在大黃上紙褁飯上蒸三次切炒令黃焦去巴豆)
(不用)右為細末鍊蜜為丸如麻子大每服一二十
丸臨卧熱水下未動加丸數亦治大人(孕婦無損)
惠眼芍藥散治大小便下藥不通者
芍藥大黃甘草(炙)當歸朴硝
右為末每服一錢水一盞瓦器中煎半盞去滓服即通
吉氏治大小便不通方
甘草節(炮)槐花(洗各一兩)
右末每服一錢茶半錢温湯下
又方
滑石(一大錢)灯心(一握)
右水煎温服子母秘錄用蜂房燒末酒服一錢日再
揜臍法
海螄(四十九個)葱根(帶土七個)黑豆(七個)鹽(少許)
握宣丸治小兒便難燥結或復澀藥腹脹悶亂命在
須臾可用此丸不移時大小便自利
巴豆(一錢半)硫黃良薑附子檳榔甘遂(各等)
(分)
右為細末粟米飯和丸如菉豆大用椒湯洗小兒男
左女右手握之用綿褁定看行數多少置藥洗去不
用即止
千金灸法小兒大小便不通灸兩口吻各一壯
大便不通
百問小兒大便秘乃是肺家有熱在裏流入大腸以致
秘結不通乃實熱也當以四順清涼飲(熱)加柴胡熱甚
者加山梔黃芩流利之其表裏俱熱者面黃頰赤唇燥
口乾小便赤澀大便焦黃無汗者先解表以柴胡散(傷寒)
汗之解後大便秘或肚疼者以清涼飲大柴胡湯承氣
湯(並熱)皆可下之積食者神芎丸尤妙薛因乳母或
兒膏梁積熱及六淫七情鬱火傳兒為患者用清邪解
鬱之劑禀賦怯弱早近色慾大便難而小便牽痛者用
滋補肺腎之劑褚氏遺書云男子精未滿而御女以通
其精則四體有不滿之處異日有難狀之疾老人隂已
痿而思色以降其精則精不出而内敗精已耗而復竭
之則大小便牽痛如淋今童子即有此患益見今人所
禀與古人大徑庭矣人之氣血厚薄既殊而醫之用藥
療法又豈可泥執古方而無加減之變乎一小兒食
粽停滯大便不通痛不可忍手足發搐用大柴胡湯調
酒麯末一錢下滯穢甚多作嘔不食用五味異功散加
升麻柴胡而愈一小兒大便不通審乳母飲食厚味
所致用清胃散以治母熱兒間飲以一二匙而愈後乳
母感寒腹痛食薑酒之物兒大便秘結兼便血仍用清
胃散每日數匙而愈一小兒因乳母暴怒大便不通
兒亦患之兼用加味小柴胡湯先用保和丸二服後用
五味異功散加升麻柴胡兒日飲數匙並愈
聖惠芎黃散治小兒大便不通腹脇妨悶
芎藭半兩川大黃剉微炒郁李仁(湯浸去皮微炒各三)
(分)
右件藥搗細羅為散每服一錢以温水半盞調服量
兒大小以意分減以利為度張涣兼治大小便不通
張銳雞峯方用麻子以水硏汁飲之
證治凖繩卷九十五
