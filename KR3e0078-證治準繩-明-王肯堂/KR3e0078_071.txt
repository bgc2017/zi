證治凖繩卷七十一
明王肯堂撰
幼科
初生門
證治通論
錢氏論五藏所主心主驚實則呌哭發熱飲水而
搐虚則卧而悸動不安肝主風實則目直大呌
呵欠項急頓悶虚則前(綱目作咬)牙多欠氣熱則外生氣
温則内生(綱目外生内生下皆有風字)脾主困實則困睡身熱
飲水虚則吐瀉生風肺主喘實則悶亂喘促有
飲水者有不飲水者虚則哽氣長出氣腎主虚無
實也惟瘡疹腎實則變黑陷更當别虚實證假如肺
病又見肝證前牙多呵欠者易治肝虚不能勝肺故也
若目直大呌哭項急頓悶者難治蓋肺久病則虚冷肝
強實而反勝肺也視病之新久虚實虚則補母實則瀉
子
五藏病肝病哭呌目直呵欠頓悶項急心病多呌
哭驚悸手足動搖發熱飲水脾病困睡泄瀉不思飲
食肺病悶亂哽氣長出氣氣短喘急腎病無精光
畏明體骨重潔熱則從心寒則從腎𠻳而氣上從肺
風從肝瀉從脾假令瀉兼嗽又氣上乃脾肺病也宜瀉
白益黃散合而服之脾苦濕肺苦燥氣上逆也其症見
瀉又兼面色黃腸鳴呦呦者宜服理中湯瀉而嘔者宜
服茯苓半夏湯如瀉而渴熱多者宜服黃苓厚朴湯不
渴而熱少者宜服白术厚朴湯其他五蔵若有兼症皆
如此類推之更詳後論四時推移用藥
五蔵相勝肝病秋見(一作日晡)肝勝肺也肺怯不能勝肝
當補脾治肝益脾者母能令子實也補脾益黃散治肝
瀉青丸主之肺病春見(一作早辰)肺勝肝也肝怯故受病
當補肝腎治肺補肝腎地黃丸治肺瀉白散主之肝
病見秋木旺肝勝肺也宜補肺瀉肝輕者肝病退重者
唇白而死肺病見春金旺肺勝肝也當瀉肺輕者肺
病退重者目淡青必發驚更有赤者當搐(海蔵云為肝怯故目淡青)
(色也)心病見冬火旺心勝腎也當補腎治心輕者心病
退重者下竄不語腎怯虚也腎病見夏水勝火腎勝
心也當瀉腎輕者腎病退重者悸動當搐脾病見四
旁皆倣此治之順者易治逆者難治脾怯當面目赤黃
五蔵相反隨證治之婁右五蔵相勝病隨時令乃錢
氏擴充内經蔵氣法時論之旨實發前人所未發者也
假如肝病見於春及早晨乃肝自病於本位也今反見
於秋及日晡肺之位知肺虚極肝往勝之故當補脾肺
瀉肝也餘倣此潔肝勝肺則肝病身熱發搐又見肺
虚喘而氣短病見於申酉戌時是肝真強也内經云受
所制而不能制謂之真強法當補脾肺而瀉肝導赤散
瀉黃散主之劉宗厚云此皆五蔵相勝病機不離五
行生尅制化之理者盖小兒初生襁褓未有七情六慾
只是形體脆弱血氣未定蔵府精神未完所以有蔵氣
虚實勝乘之病但世俗不審此理往往遇是率指為外
感内傷而用藥致枉死者多矣悲夫錢氏論時有脫略
幸而潔古補之今特參附誠無窮之惠也
潔古論五藏五邪相乘補瀉大法五蔵子母虚實鬼
賊微正若不達旨意不易得而入焉在前者為實邪
子能令母實拒賊傷於母其子又引母所尅者妻来相
助故曰實邪也在後者為虚邪母引子之鬼賊至由母
能使子虚也内經云子能令母實母能令子虚此之謂
也妻来乘夫為微邪夫来乘妻為賊邪法當瀉鬼補
本蔵本蔵自病為正邪當虚則補之實則瀉之内經云
滋苗者必固其根伐下者必枯其上逆其根伐其本則
敗其真矣心主熱自病或大熱瀉心湯主之實則煩
熱黃連瀉心湯主之虚則驚悸生犀散主之肺乘心
微邪喘而壮熱瀉白散主之肝乘心虚邪風熱煎大
羌活湯下大清丸主之脾乘心實邪泄瀉身熱瀉黃
散主之腎乘心賊邪恐怖惡寒安神丸主之肺主
燥自病則喘嗽燥則潤之實則喘而氣盛瀉白散主之
虚則喘而少氣先益黃散後阿膠散主之心乘肺賊
邪熱而喘嗽先地黃丸中導赤散後阿膠散主之肝
乘肺微邪惡風眩冒昏憒𠻳羌活膏主之腎乘肺實
邪憎寒𠻳清利百部丸主之脾乘肺虚邪體重吐痰
泄瀉嗽人參白术散主之肝主風自病則風搐拘急
肝苦急急食甘以緩之佐以酸苦以辛散之實則風搐
力大瀉青丸主之虚則風搐力小地黃丸主之心乘
肝實邪壮熱而搐利驚丸涼驚丸主之肺乘肝賊邪
氣盛則前伸呵欠微搐法當瀉肺先補本蔵補肝地黃
丸主之瀉肺瀉白散主之脾乘肝微邪多睡體重而
搐先當定搐瀉青丸主之搐止再見後證則别立法治
之腎乘肝虚邪憎寒呵欠而搐羌活膏主之脾主
濕自病則泄瀉多睡體重昏倦脾苦濕急食苦以燥之
實則泄瀉赤黃睡不露睛瀉黃散主之虚則泄瀉色白
睡露睛白术散主之肝乘脾賊邪風瀉而嘔茯苓半
夏湯主之心乘脾虚邪壮熱體重而瀉羌活黃芩蒼
术甘草湯主之肺乘脾實邪能食不大便而嘔吐嗽
煎檳榔大黃湯下葶藶丸腎乘脾微邪惡寒泄瀉理
中丸之類主之腎主寒自病則足脛寒而逆人之五
蔵惟腎無實小兒瘡疹變黑陷則是腎實水尅退心火
心乘腎微邪内熱不惡寒桂枝湯主之肺乘腎虚
邪喘𠻳皮澁寒百部丸主之肝乘腎實邪拘急氣搐
身寒理中丸主之脾乘腎賊邪體重泄瀉身寒理中
丸主之凡五蔵虚弱是自己正令不行乃鬼賊之所
尅害當補本蔵之正氣假令肺病喘嗽時於初春見之
法當補腎見於夏救肺見於秋瀉肺見於冬補心瀉本
蔵又名寒嗽大抵五蔵各至本位即氣盛不可更補到
所克位不可更瀉
五蔵補瀉法錢凡病先虚或已經下有合下者必先實
其母後瀉其子也假令肺虚而痰實此可下之證先當
益脾後方瀉肺也瀉青丸又名瀉肝丸錢氏謂肝
無補法故無補肝藥王海蔵以四物湯内加防風羌活
等分為細末煉蜜丸名補肝丸又以瀉青丸去梔子
大黃名鎮肝丸治肝虚導赤散瀉丙小腸瀉心湯
瀉丁心安神丸治心虚疳熱神思恍惚海蔵八物
定志丸補心正藥益黃散又名補脾散海蔵云此劑
補脾以燥濕東垣云治胃中寒濕嘔吐腹痛瀉利清白
之聖藥也瀉黃散又名瀉脾散海蔵云瀉脾熱阿
膠散又名補肺散海蔵云杏仁本瀉肺非若人參天門
冬麥門冬之類也瀉白散又名瀉肺散海蔵云治肺
熱骨蒸自汗用此直瀉之梔子黃芩亦瀉肺當以氣血
分之地黃丸即金匱八味丸去桂附海蔵云治腎虚
解顱即鬾病也治脈毛而虚錢氏謂腎無瀉法故無
瀉腎藥海蔵瀉腎丸治脈洪而實即前地黃丸熟地改
生地去山茱萸是也此治左手本部脈若右尺洪實以
鳳髓丹瀉之(詳見五蔵各門總論)
察色古稱望而知之謂之神而小兒醫號為啞科脈来
駛疾難於指下分明尤以察色為要故首叙之夫嬰
兒惟察其面部必有五色以知病源人身五體以頭為
首首中有面面中有睛睛中有神神者目中光彩是也
隱顯横衝應位而見以應五蔵五色者青黃赤白黑五
蔵之色心赤肝青脾黃肺白腎黑五蔵所主病證藴於
内必形色見於外故小兒有病先觀其本部形色以論
其五行生尅吉凶形色若不相應然後聽聲切脈
錢面上證左顋為肝(合左手關位肝膽之分應於風木為初之氣)右顋為
肺(合左手寸脈肺與大腸之分應於燥金為五之氣)額上為心(合左手寸口心與小腸之分應)
(於君火為二之氣)鼻為脾(合右手關脈脾胃之分應於濕土為四之氣)頦為腎(合左手尺)
(下腎與膀胱之分應於寒木為終之氣)赤者熱也黃者積也白者寒也青
黑者痛也隨證治之永類鈐方云青色者為驚積不
散欲發風候紅赤色者為熱為痰積壅盛驚悸煩躁
增進黃色者亦為熱為食積癥傷欲作疳候或作痞
癖若神思昏沈其候潮熱氣麤困倦或嘔噦或瀉痢
白色為寒為肺氣不利大腸滑泄欲作吐利黑色者
為痛所傳不煩變證即為逆候榮衛失序為疾危惡
全嬰方云左頰屬肝東方之位春見微青者平深青者
病白色者絶赤色主身熱拘急肝熱生風青黑色主驚
悸腹痛淺赤色主潮熱夜間發日中歇唇紅焦燥脈必
緊數右頰屬肺西方之位居右秋見微白者平深白
者病赤色者絶淺色主潮熱或大便堅而氣麤壅嗽青
白色主咳嗽惡心青色主風入肺時時咳嗽青黑色主
驚風欲發或肚疼盤腸内吊額上屬心南方之位火
性炎上故居上夏見微赤者平深赤者病黑色者絶赤
色主心經有風熱心躁驚悸睡卧不安青黑色主心中
有邪驚風腹疼手足瘈瘲而啼呌青黑甚至心腹疼黃
色主驚疳骨熱渴皮毛乾燥夜多盜汗頭髮焦黃鼻
上屬脾中央之位故居中而四季見微黃者平深黃者
病青色者絶赤色主身熱不思乳食深黃色主小便不
通鼻孔乾燥氣麤鼻衂夜間多哭淡白色主泄瀉食不
化青色主吐乳口鼻乾躁大小便不利下頦屬腎北
方之位水性潤下故居下冬見微黑者平深黑者病黃
色者絶赤色主膀胱與腎為表裏有熱則水道不利故
小便癃閉永類鈐方肝部所主睛中瞳人内蔵其神
外究五輪眶䀭屬脾熱即生眵兩眥總心熱痛如鍼白
屬肺家熱赤生砂黃屬肝蔵昏瞀翳障中心瞳人腎熱
不明眼忽貶竄發風發驚心部所主顴面臉頰皆屬
心位黑即沈困青即驚悸赤心發風白即疳氣虚黃衛
積浮腫氣逆心絶何因大呌數聲過關不呌必作鴉聲
加熱驚讝散熱清心脾部所主唇口見病人中承漿
四圍上下合口脾鄉開口屬心心脾有熱唇裂舌瘡三
焦積熱唇紅如血深紅重渴鵝口蟇口木舌重舌脾肺
熱就口内噴臭脾腎氣寒色如死肝大驚一嚇口乾唇
白常時積驚漸必𫝊心心氣不足令兒煩哭何知脾絶
指甲皆黑目無神光定難用藥五種撮口驚風更惡不
治証肺部所主鼻凖兩孔并連山根大小二眥肺部
所存鼻孔黑煤即肺經焦黑煤如墨肺經即絶鼻中赤
癢疳盛蛔長或瀉白涕腦寒困寐或流清涕傷風喜睡
肺熱鼻塞因息吹得或感風寒亦閉關隔鼻爛即疳鼻
臭積熱腎部所主耳穴之前名曰耳花耳孩名輪輪
裏名廓輪廓焦黑腎家虚熱其黑如炭腎絶死旦耳門
生瘡衛積非常耳中膿出腎熱疳極臭名聤耳膿汁不
止瘡癢如烈其候虚熱忽聽不聰心腎氣壅常作閧閧
熱氣上攻或如蟲刮榮虚衛熱耳輪如冰(便看耳後有紅絲)麻
痘相侵耳輪紅熱傷寒是則熱極内痛腫氣相攻清心
涼膈關竅通塞兒孩兩腎常虚無病切莫攻擊補更無
益潔肝病面白肺病面赤脾病面青腎病面
黃心病面黑若肝病驚搐而又加面白痰涎喘急
之類此皆難治餘倣此推之假令春分前風寒也宜用
地黃羌活防風或地黃丸及瀉青丸相間服之春分後
風熱也宜用羌活防風黃芩或瀉青丸導赤散下之立
夏後熱也宜用三黃丸導赤散夏至後濕熱也宜用導
赤散瀉黃散合而服之或黃芩人參木香之類秋分後
用瀉白散立冬後用地黃丸主之謂腎不受瀉也薛
青主驚積不散欲發風候紅主痰積驚悸黃者食積癥
傷欲作疳癖白主泄瀉水穀更欲作吐黑主臓腑欲絶
印堂青主初患驚瀉紅主大驚夜啼黑主客忤山
根青主二次驚瀉後發躁黑黃甚者死年夀平陷主
夭青主發熱生驚黑主利死紅主躁死微黃曰平黃甚
曰霍亂承漿青主食時被驚黃主吐逆亦主血利黑
主驚風面眼黑睛黃主有熱白睛黃主食積疳痐白
睛青主驚風黑睛黃主傷寒眉上青吉忽紅主煩躁
夜啼黃主霍亂久病紅者死風氣二池青主風候紫
主吐逆或發熱黃主吐逆赤主煩躁夜啼兩顴赤主
肺有客熱兩太陽青主二次受驚青自太陽入耳者
死紅主血淋兩臉青主客忤黃主痰溢赤主風熱
兩頬赤主傷寒兩頥青主吐蟲兩金匱青主第三次
驚風黑遶口二日死青連目入耳七日死兩風門紅
主風熱黑主疝青主水驚黑從眉入耳即日死唇黑不
食者死面青眼青肝病面赤心病面白肺病面黃脾
病面黑腎病額間赤色主心經有熱煩躁驚悸若飲
水或呌哭屬本經實熱用瀉心散以清心火微赤困卧
驚悸熱渴飲湯屬虚熱用秘旨安神丸以生心血青黑
主驚風腹痛或瘈瘲啼呌用五味異功散加木香柴胡
釣藤鈎補脾肝青黑主心腹作痛此寒水乘心用益黃
散微黃主驚疳用安神丸左臉青或兼赤主肝經風
熱項強頓悶日劄瘈瘲用柴胡清肝散色微赤倏熱咬
牙屬虚熱用地黃丸青黑主肝尅脾而驚搐腹痛用六
君子加薑桂微赤主潮熱血虚心躁先用秘旨安神丸
次用地黃丸右臉赤主風邪氣麤咳𠻳發熱飲水為
實熱用瀉白散若哽氣出氣唇白氣短屬虚熱用五味
異功散若脾熱所𫝊用清胃散心火所刑用人參平肺
散淡赤主潮熱心躁或大便堅秘用宣明柴胡飲子以
疎導如潮熱未止更用釣藤飲以清肝色青白主咳嗽
惡心先用惺惺散解表邪健脾土更以六君子湯調補
中氣色青黑主驚風腹痛盤腸内釣用六君釣藤鈎平
肝補脾鼻微黃為平赤主脾胃實熱身熱飲水乳食
如常用瀉黃散清熱理脾微赤主脾經虚熱身涼飲湯
乳食少思用五味異功散補中健脾色深黃主小便不
通鼻中乾燥氣麤衂血乃脾熱傳於肺腎先用濟生犀
角地黃湯後用地黃丸色淡白乃脾虚泄瀉乳食不化
用六君子湯調補中氣青色主脾土虛寒肝木所勝用
五味異功散加木香炮薑温中平肝黑為死候頦間
色赤主腎與膀胱氣滯熱結而小便不通用五芩散以
分利鼻凖微黃兼右腮微赤乃脾肺燥熱不能化生腎
水用黃芩清肺飲膀胱隂虚陽無所生用滋腎丸若頦
間微赤乃膀胱陽虚隂無所化用六味地黃丸若小腹
脹滿或隂囊腫脹屬隂虚濕熱壅滯用六味丸加車前
牛膝脾肺氣虚不能通調水道者亦用前藥其小便赤
色久而尿血亦屬肝腎氣虚有熱用六味地黃丸如不
應則用補中益氣湯益脾肺生肝腎若小便後出白津
或莖中作痛屬肝經濕熱先用龍膽瀉肝湯後用六味
地黃丸印堂青黑主腹痛夜啼此脾氣虚寒也脾為
至隂故夜間腹痛而啼用釣藤飲色淡白主泄瀉乳食
不化屬脾氣虚弱用五味異功散加木香人中黃主
傷乳胃逆青主下利乳食不化噯氣酸腐此脾虚停滯
先用大安丸消食後用異功散健脾黑主蛔蟲咬痛
唇色白主吐涎嘔逆或吐血便血乃脾氣虚弱不能攝
涎統血歸源急用六君子湯色赤乾燥而皺者主脾經
熱渴大便不通煩熱不寐先以清胃散治其熱次以四
君黃連山梔調其脾黃主食積泄瀉乳食不化以六君
子湯健脾色赤兼白主衂血乃脾肺虚熱不能攝血歸
源用聖濟犀角地黃湯清熱補血用四君子湯以補脾
氣如久不應用麥門冬散或人參安胃散口畔色黃
主脾經積熱用清胃散久病用四味肥兒丸以治疳熱
唇口抽動主驚熱不安用異功散加山梔釣藤鈎補脾
平肝若口流涎唇色紫乃脾氣虚寒用異功散加炮薑
木香若腹中痛口吐涎乃蟲作痛先用蕪荑散後用調
中丸不吐涎是積痛也用異功散手足厥冷用理中湯
加烏梅温補中氣而痛自止或吐後或大便去後而痛
止者先用下積丸後用異功散白主失血死青主驚
風死黑色繞口者不治耳後微赤此少陽經風熱用柴
胡飲子清肝生血微黃主睡中驚悸咬牙用四君子加
芎歸升麻以調理脾氣耳乾燥主骨疳蒸熱作渴盜
汗用地黃丸若小便後出白津或玉莖癢痛屬肝經濕
熱先用龍膽瀉肝湯後用地黃丸若稟賦腎氣不足或
早近女色致小便澀滯或作痛如淋者急用地黃丸補
中益氣湯滋其化源或大小便去後穀道牽痛者其虚
尤甚用前丸加牛膝車前肉桂如手足逆冷或畏寒少
食陽氣虛寒也急加附子多可得生大抵多因稟賦臓
氣不平或乳食寒暑失節或姙娠乳母飲食起居六淫
七情所致若初病元氣無虧乳食如常發熱壮熱二便
秘結作渴飲水睡不露睛者悉屬形病俱實當治邪氣
若病久元氣已虧食少發熱口乾飲湯嘔吐泄瀉肢體
畏寒而露睛者悉屬形病俱虛當補正氣更宜審胎氣
之虚實臓腑之相勝而治之庶無悞矣錢目内證
赤者心熱導赤散主之淡紅者心虚熱生犀散主之
青者肝熱瀉青丸主之淺淡者補之黃者脾熱瀉
黃散主之無精光者腎虚地黃丸主之如見面目
浮腫主久咳嗽乃脾受疳積也凡小兒唇白主吐涎嘔
逆吐血便血唇紅渴飲煩躁如久渴瀉唇紅者是虛證
也不可用涼藥唇黃主脾受積後發腫唇口紫及吐涎
者主蟲痛不吐涎者是積痛唇口四畔黃如橘主口臭
乃脾之積熱也唇青主血虚脾寒為冷所乘盖唇主脾
土木来尅土知脾弱不能食也凡小兒舌乾舌白舌燥
舌胎舌黃舌赤腫皆主大便不通或通利必色焦黃如
舌裂舌上芒刺舌上出血皆熱極陽毒也舌上生瘡心
脾有熱舌捲主驚久患瀉利舌黑必潤不可認為熱盖
久病上焦虚熱故也久瀉痢舌黑者必死
聽聲重實聲重實雄聲體熱為三焦氣壅在心脾傷
風咳嗽喉咽痛結澀腸中糞出遲
悲焦聲聲悲焦有燥恐怖欲生風重濁聲沈靜疳攻必
耳聾
啼哭聲但哭無啼只是驚多啼不哭痛分明聲輕顫嗄
風癎病速緩聲頻吐瀉成
㘂煎聲㘂煎煩躁病難安燥促聲音為感寒語短氣微
尿主澀長遲聲細痢多般
遲緩聲語短聲遲緩腸鳴泄瀉頻嗄聲多不響風熱肺
家因
脈法候兒脈當以大指按三部一息六七至為平和八
九至為發熱五至為内寒脈弦為風癎沈緩為傷食促
急為虚驚弦急為氣不和沈細為冷浮為風大小不勻
為惡候為鬼祟浮大數為風為熱伏結為物聚單細為
疳勞凡腹痛多喘嘔而脈洪者為有蟲沈而遲潮熱者
胃寒也温之則愈訣曰小兒脈緊風癎候沈緩食傷多
嘔吐弦急因知氣不和急捉急驚神不守冷則沉細風
則浮牢實大便應秘久腹痛之候緊而弦脈亂不治安
可救變蒸之時脈必亂不治自然無過繆單細疳勞洪
有蟲大小不勻為惡候脈沈而遲有潮熱此必胃寒来
内寇瀉利脈大不可醫仔細酌量宜審究(雲岐子云未及五歲不可)
(視聽者未可别脈五歲已上方可以脈别浮沈遲數按錢氏論又不拘五歲上下也)
脈應雜病
諸數脈為熱屬腑
諸遲脈為冷屬臓
陽數脈主吐逆不吐必發熱
隂微脈主泄瀉不瀉必盜汗
沈數脈寒熱寒多熱少亦主骨蒸熱
緊數脈寒熱熱多寒少又主骨熱急則驚癎
沈緊脈心腹痛短數同亦主咳嗽
沈細脈乳食不化亦主腹痛下痢
沈伏脈為積聚亦主霍亂
微緩脈乳不化泄瀉沈緩亦同
微澀脈瘈瘲筋攣
微急脈寒熱唾血
浮滑脈宿食不消亦主咳嗽
浮緊脈疳氣耳聾
浮弦脈頭疼身熱
緊滑脈吐血惡
心脈急數驚癎不驚者疳淋
肝脈急甚顛癎風癎痰涎流液
肺脈浮實鼻塞并大小便不通
關脈緊滑主蛔蟲尺脈沈亦主蛔
尺脈微細溏泄冷痢乳食不化
尺脈微澀便血無血者必盜汗
脈過寸口入魚際主遺尿
審脈逆順
驚搐脈浮數順沈細逆身温順肢冷逆
夜啼脈微小順洪大逆身冷逆
心腹痛沈細順浮大逆身温順肢冷逆
傷寒脈洪弦順沈細逆浮大順微伏逆
汗後脈沈細順洪緊逆困睡順狂躁逆
温病脈洪大順沈細逆身熱順腹痛逆
咳嗽脈滑浮順沈細逆身温順肢冷逆
霍亂脈浮洪順遲微逆身温順肢冷逆
吐哯脈浮大順沈細逆身温順肢冷逆
泄瀉脈緩小順浮大逆身温順肢冷逆
諸痢脈沈細順浮大逆身温順肢冷逆
諸渴脈洪數順微細逆身温順肢冷逆
諸腫脈浮大順沈細逆臓實順腸泄逆
腹脹脈浮大順虛小逆臓實順泄瀉逆
痰喘脈滑大順沈細逆身温順肢冷逆
寒熱脈緊數順沈細逆倦怠順弦直逆
疳勞脈緊數順沈細逆臓實順脾泄逆
蟲痛脈緊滑順浮大逆身温順唇青逆
諸失血沈細順浮數逆身温順發熱逆
中惡腹脹緊細順浮大逆身熱順身冷逆
黃疸脈浮大順沈細逆腹寬順泄瀉逆
火癉脈浮洪順沈細逆身熱順身冷逆
錢仲陽云小兒之脈氣不和則弦急傷食則沈緩虛驚
則促急風則浮冷則沈細脈亂者不治水鏡訣云隂
陽運合男女成形已分九竅四肢乃生五臓六腑部分
既别逆順難明若憑寸口之浮沈必乃横亡於孩子須
明虎口辨别三關消詳用藥始無差誤未至三歲看虎
口食指第一節名風關脈初見易治第二節名氣關脈
見病深難治第三節名命關脈見死不治三關青是四
足驚赤是水驚黑是人驚紫色瀉利黃色雷驚三關通
度是極驚之症必死或青或紅有紋如線一直者是乳
食傷脾必發驚熱左右一樣者是驚與積齊發有三條
或散是肺生風痰或似齁䶎聲有赤是傷寒及嗽如紅
火是瀉紅黑相兼主下痢青多白痢紅多赤痢紫色相
兼加渴虎口脉紋亂主胃氣不和青是驚與積青黑發
慢驚脈入掌乃内釣指紋曲裏風盛彎外食積此論三
歲以上之法若三歲以下更用一指按高骨乃分三
關定其息數呼吸八至為平脈九至不安十至危困浮
主風沈遲主虛冷實主有熱緊主癲癎洪主熱盛沈緩
主虚瀉微遲有積有蟲遲澀主胃脘不和沈主乳食難
化沈細主乳食停滯緊弦主腹中熱痛牢實主大便秘
沈而數者骨中有熱弦長是肝膈有風緊數乃驚風為
患四肢掣顫浮洪乃胃口有熱沈緊主腹痛有寒虚濡
者有氣又主慢驚芤主大便利血四歲以下用一指
滚轉尋三部以關為凖七八歲移指少許九歲次第依
三關部位尋取十一十二歲亦同十四十五歲依大方
脈部位胗視凡看脈先定浮沈遲數隂陽冷熱沈遲
為隂浮數為陽更兼看部位青主驚風白主虚瀉赤主
痰熱黑色病甚黃主脾疳以此相參察病治療庶無誤
矣全幼心鑑云小兒半歲之際有病當於額前眉端
髮際之間以名中食三指曲按之兒頭在左舉右手在
右舉左手食指為上中指為中名指為下三指俱熱主
感風邪鼻塞氣麤發熱咳嗽若三指俱冷主外感風寒
内傷飲食發熱吐瀉若食中二指熱主上熱下冷名中
二指熱主夹驚之疾食指熱主胸滿食滯又當參辨脈
形主之流珠形主飲食所傷内熱欲吐或腸鳴自利
煩躁啼哭用助胃膏消飲食分隂陽若食消而病仍作
用香砂助胃膏以補脾胃環珠形主脾虛停食胸膈
脹滿煩渴發熱用五味異功散加山查枳實健脾消食
後用六君子湯調養中氣長珠形主脾傷飲食積滯
肚腹作痛寒熱不食先用大安丸消其積滯次以異功
散健其脾氣来蛇形主脾胃濕熱中脘不利乾嘔不
食此疳邪内作先用四味肥兒丸治疳後用四君子湯
補脾去蛇形主脾虚食積吐瀉煩渴氣短喘急不食
困睡先用六君子湯加枳實健脾消積次以七味白术
散調補胃氣弓反裏形主感冒寒邪哽氣出氣驚悸
倦怠四肢稍冷小便赤色咳嗽吐涎先用惺惺散助胃
氣祛外邪後以五味異功散加茯苓當歸養心血助胃
氣若外邪既解而驚悸指冷脾氣受傷也宜用七味白
术散補之若悶亂氣麤喘促哽氣者難治脾虚甚故也
弓反外形主痰熱心神恍惚夹驚夹食風癎痰盛先
以天麻防風丸祛外邪又用五味異功散調中氣鎗
形主風熱生痰發搐先用抱龍丸如未應用牛黃清心
丸若𫝊於脾肺或過用風痰之藥而見一切諸症者專
調補脾胃魚骨形主驚痰發熱先用抱龍丸治之如
未應屬肝火實熱少用抑青丸以清肝隨用六味丸以
補肝或發熱少食或痰盛發搐乃肝木尅脾土用六君
子湯加柴胡補脾土以制肝木水字形主驚風食積
胸膈煩躁頓悶少食或夜啼痰盛口噤搐搦此脾胃虚
弱飲食積滯而木尅土也先用大安丸消導飲食次以
六君釣藤鈎補中清肝若已服消食化痰等劑而病不
愈者用四君升麻柴胡釣藤鈎升補脾氣平制肝木
鍼形主心肝熱極生風驚悸頓悶困倦不食痰盛搐搦
先用抱龍丸祛風化痰次用六君子加釣藤鈎平肝實
脾透關射指形主驚風痰熱聚於胸膈乃脾肺虧損
痰邪乘聚先用牛黃清心丸清脾肺化痰涎次用六君
子湯加桔梗山藥補脾土益肺金透關射甲形主驚
風肝木尅制脾土之敗症急用六君木香釣藤鈎官桂
温補脾土未應即加附子以回陽氣多得生者嘗聞古
人云小兒為芽兒如草之芽水之漚蓋因臓腑脆嫩口
不能言最難投劑當首察面色而知其所屬次驗虎口
以辨其所因實為治法之簡要也
流珠只一點紅色環珠差大長珠圓長已上非謂圈子
總皆紅脈貫氣之如此来蛇即是長珠散一頭大一頭
尖去蛇亦如此分上下朝故曰来去角弓反張向裏為
順向外為逆鎗形直上魚骨分開水字即三脈並行鍼
形即過關一二粒米許射甲命脈向外透指命脈曲裏
雖然余常治之亦有不專執其形脈而投劑者蓋但有
是症即服是藥而亦多驗
死證凡小兒䪿腫䪿陷汗出不流如珠如油舒舌出口
舌腫發驚瀉黑黯血髮直如麻皮膚無血色此心絶也
並壬癸日死病重啼哭無淚及病不哭下淚爪甲青
黑眼深如陷舌捲囊縮發搐目斜連唇口動手如抱頭
之状或脚面直素問云其華在爪其充在筋肝絶也並
庚辛日死人中滿人中黑唇縮反張唇焦枯燥唇乾
紫黑唇不盖齒血腫尿血舌縮或捲鼻孔開張齒禁冷
涎如油嘬口如囊面如土色四肢逆冷如濕石之状吃
乳不收瀉糞赤黑脾絶也並甲乙日死有熱嚥湯水
并藥食喉中鳴是胃脆直不能蔭肺此證醫書少有盖
累曾試之有驗並死不治目直青鮮氣喘不回吃食噎
嗽痰涎塞口喉中鳴響鼻塞不通鼻乾黑燥肺脹胃膈
頭汗四肢冷此肺絶也並丙丁日死面黑神昏眼黑
眼腫目無光彩耳輪青黃焦枯疳牙齒落髮疎黃燥皮
膚黑燥驚風咬乳戛齒洩屁黑色遶口此腎絶也並戊
巳日死小兒死證十五候眼上赤脈下貫瞳人䪿
門腫起兼及作坑鼻乾黑燥肚大青筋目多直視覩不
轉睛指甲黑色忽作鵶聲虚舌出口齧齒咬人魚口氣
急啼不作聲蚘蟲既出必是死形用藥速救十無一生
小兒病困汗出如珠著身不流者死小兒病其頭
髮皆上逆者必死小兒病而䪿陷其口唇乾目皮反
口中氣出冷手足四垂其卧如縳掌中冷皆不治小
兒中風熱喘鳴肩息脈緩則生急則死小兒痢疾脈
浮大而腹痛者必死乳子病熱脈懸小手足温則生
寒則死
襁褓千金論云小兒用父故絮著衣女用母故衣勿使
新綿切不可過厚恐令兒壮熱生瘡發癎皆自此始
巢氏云兒始生肌膚未成不可煖衣則令筋骨緩弱宜
時見風日若都不見風日則令肌膚脆軟便易傷損
嬰兒若常蔵在幃幕之内重衣温煖譬如隂地草木不
見風日軟脆不任風寒嬰兒皆當以故絮著衣莫用
新綿也天氣和煖無風之時令母將抱日中嬉戲數見
風日則令血凝氣剛肌肉硬密堪耐風寒不致疾病
嬰兒又當習薄衣之法當從秋習之不可以春夏卒減
其衣則令兒中風寒嬰兒冬月但當著夹衣及衲衣
之類極寒即漸加以舊綿人家多愛子乃以綿衣過厚
適所以為害也嬰兒又當消息無令汗出汗出則致
虚損便受風寒晝夜寤寐皆當戒之初生兒出月必
須人襁褓襁褓之道必須得宜如春夏之月乃萬物生
長之時宜教令地卧使之不逆生長之氣如秋冬之月
乃萬物收蔵之時宜就温煖之處使之不逆收蔵之氣
然後血凝氣和則百病無自而入矣丹溪曰人生十
六歲已前血氣俱盛如日方升如月將圓惟隂常不足
養之之道不可不謹童子不衣裘帛前哲格言具在人
耳裳下體之服帛温煖甚於布者也裘皮服温軟甚於
帛者也盖下體主隂得寒涼則隂易得得温煖則隂暗
消是以下體不與綿絹夹厚温煖之服恐妨隂氣實為
確論
乳哺湯氏曰小兒乳哺須要得法乳者妳也哺者食也
乳後不得便與食哺後不得便與乳小兒脾胃怯弱乳
食相併難以尅化周歲以上必成乳癖食癖於腹中作
疼作熱疳病從此起也丹溪曰血氣俱盛食物易消
故食無時然腸胃尚脆而窄若稠粘乾硬酸醎甜辣一
切魚肉水菓濕麪燒炙煨炒俱是發熱難化之物皆宜
禁絶只與熟菜白粥非惟無病且不縦口可以養德此
外生栗味醎乾柿性涼可為長隂之助然栗太補柿太
澀俱為難化亦宜少與婦人無知惟務姑息畏其啼哭
無所不與積成痼疾雖悔何及所以富貴驕養有子多
病迨至成人筋骨柔弱有食則不能忌口以自養居喪
則不能食素以盡禮小節不謹大義亦虧可不慎歟至
於乳母尤宜謹節飲食下咽乳汁便通情欲中動乳脈
便應病氣到乳汁必凝滯兒得此乳疾病立至不吐則
瀉不瘡則熱或為口糜或為驚搐或為夜啼或為腹痛
病之初来其溺必少便須詢問隨證治母母安亦安可
消患於未形也乳兒法凡乳母血氣為乳汁也五情
善惡悉血氣所生宜戒喜怒一切禁忌不用狐臭癭瘻
氣嗽病者及身體疥癬頭瘡髮少緊唇耳聾音啞齆鼻
癎病等方可乳兒夏中盛熱時乳母浴後或兒啼不
可與妳能使兒成胃毒秋成赤白痢浴後可令定息良
久熱燥乳之故無患也聶氏曰盛啼不可食乳恐氣
逆不順聚而為逆亦能成驚風也千金論曰凡乳兒
不可過飽飽則溢而成嘔吐若乳来多猛取出援後再
乳切須乳時合先令捏去宿熱乳然後乳之如乳母欲
卧寐當以臂枕之令乳與兒頭平母欲睡著時即奪其
乳恐其不知飽足亦成嘔吐父母交合之間兒卧於側
或驚起不可乳兒蓋氣亂未定必能殺兒也巢氏云
小兒啼未定氣息不調母不可以乳飲蓋恐乳不得下
停滯胸膈則為嘔吐也顱䪿經曰夏不去熱乳令兒
嘔吐冬不去寒乳令兒泄瀉復痢尤不可不謹夜間
乳兒母起身坐抱兒餧之每侵早欲飲乳皆須捏去
宿乳乳汁勿投於地蟲蟻食之令乳無汁可沃東壁
上佳乳令兒病證喜乳涎喘生驚(孫兆云令兒上氣顛狂亦令兒生痰)
(喘急或生驚)怒乳疝氣腹脹(千金翼云怒乳令兒疝氣扁鵲云女子則腹脹)寒乳妳
片不化(史記華佗論云乳氣寒虚冷故令便青而啼千金翼云令兒咳嗽)熱乳面黃不
食(千金翼云令兒嘔吐張氏云熱乳傷損肺氣令兒龜胷)氣乳吐瀉腹脹(寳鑑云令兒面)
(黃白乳哺減少夜啼哯乳)病乳能生諸疾(令兒黃瘦骨蒸盜汗嗞煎夜哭孫氏云病乳則致虚)
(羸及生諸疾)壅乳吐逆生痰(靈秘云壅乳成痰涎涎壅生驚寳鑑云壅乳成妳癖又吐逆生)
(痰)鬾乳腹急蔵冷(寳鑑云腹急而瀉胷背皆熱夜啼肌瘦一如積塊)醉乳恍惚
多驚(千金翼云令小兒熱腹急痛扁鵲云醉淫隨亂乳兒恍惚多驚)淫乳必發驚癎(寳鑑)
(云乳母淫佚情亂乳兒令吐瀉身熱啼呌如鵶不治)已上乳急欲乳兒能生諸
病不可不忌也凡喜怒氣亂未定乳兒則成吐瀉腹痛
疳黃不食寒熱壅積不散乳兒則成痰癖涎嗽肺脹龜
胷醉淫喘乳多發驚癎聖惠方云醉淫喘乳能殺小兒
聖濟經論乳者夏不欲熱熱則致吐逆冬不欲寒寒則
致下痢母不欲怒怒則令上氣顛狂母不欲醉醉則令
身熱腹滿母方吐下而乳則致虚羸母有積熱而乳則
變黃不能食新房而乳則瘦悴交脛不能行大抵乳食
不便則生疾病哺兒法肘後云兒初生三日應開腹
助穀神碎米濃作飲如乳酪與兒大豆許數令嚥之頻
與三豆許三七日可哺千金云兒哺早不勝穀氣令
頭面體生瘡愈而復發又尫弱難養三十日後雖哺勿
多不嗜食強與之不消復生病哺乳不進腹有痰癖四
物紫丸微下之節哺數日自愈寳鑑云兒五十日可
哺如棗核百日彈丸早晚二哺莫抱檐下澡浴當風解
衣哭未斷而乳冒冷而哺又不可在神佛驢馬畔各房
異戸之親諸色物器並不可觸犯之害子性為驚癎經
云三歲未滿勿食雞肉子腹生蟲錢乙云兒多因愛
惜過當三兩歲猶未飲食致脾胃虚弱平生多病半年
後宜煎陳米稀粥粥面時時與之十月後漸與稠粥爛
飲以助中氣自然易養少病惟忌生冷油膩甜物等
外臺崔氏初哺兒法以平定成日丑寅辰己酉日大吉
男忌戊巳日女忌丙丁日斷乳法小兒年至四五
歲當斷乳而不肯斷者宜用畫眉膏斷乳之道方可漸
與肉食則無疳癖之患
畫眉膏
山梔(三箇燒存性)雄黃(少)朱砂(少)
右為極細末入生麻油輕粉各少許調勻候兒睡著
濃抹於兩眉上醒来便不食乳未效再用加黃丹一
錢
雜將護法萬全論田婦護兒絶無他疾譬之草木生於
深山大澤容易合抱至於異果竒材縦加培養間有不
秀實者豈貴賤異哉兒數見風日即血凝氣剛肌肉硬
密堪耐風寒以田舍兒較之相似田氏曰大凡小兒
過煖生熱熱極生風提抱生癰餵飼生癖最宜慎之
張渙曰乳母須每日三時摸兒項後風池若壮熱者即
須熨之使微汗即瘉諺云戒養小兒謹護風池風池
在頸項筋兩轅之邊有病乃治之疾微切不可妄鍼灸
亦不用輒吐下所以然者鍼灸傷兒經絡吐下傷動臓
腑故也嬰兒暑中常令在稍涼處乳母勿禁新水即
不宜多嬰兒春夏間有疾不可亂有動下使下焦虚
上焦熱變成大病矣嬰兒須看稟受南北之殊盖地
土寒温不同故也嬰兒生後兩滿月即目瞳子成能
笑識人乳母不得令生人抱之及不令見非常之物
嬰兒百晬任脈生能反復乳母當存節喜怒適其寒温
嬰兒半晬凥骨已成乳母當教兒學坐嬰兒二百
日外掌骨成乳母教兒地上匍匐嬰兒三百日臏骨
成乳母教兒獨立嬰兒周晬膝骨已成乳母教兒行
步上件並是定法蓋世之人不能如法存節往往抱
兒過時損傷筋骨切宜戒之為吉羅謙甫曰一小兒
五月間因食傷冷粉腹中作痛遂於市藥舖中買得神
芎丸服之臍腹漸加冷疼時發時止踰七八年不已因
思古人云寒者熱之治寒以熱良醫不能廢其繩墨而
更其道也據所傷之物寒也所攻之藥亦寒也重寒傷
胃其為冷痛可知矣凡人之脾胃喜温而惡冷况小兒
血氣尚弱不任其寒故陽氣潛伏寒毒留連久而不除
也治病必先其本當用和中養氣之藥以救前失服之
月餘方愈嗚呼康子饋藥孔子拜而受之以未達不敢
嘗此保生之重者也奈何常人拱默而令切脈以謂能
知病否且脈者人之血氣附行經絡之間熱勝則脈疾
寒勝則脈遲實則有力虛則無力至於所傷何物豈能
别其形象乎醫者不可不審其病源而主家亦不可不
說其病源且此子之父不以病源告醫而求藥於市舖
中發藥者亦不審病源而以藥付之以致七八年之病
皆昧此理也孫真人云未診先問最為有凖東坡云只
圖愈疾不欲困醫二公之語其有功於世大矣
證治凖繩卷七十一
