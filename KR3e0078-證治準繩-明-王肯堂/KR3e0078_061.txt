證治準繩卷六十一
明王肯堂撰
女科
雜證門下
痰飲
大婦人風痰者由臓腑風冷水飲停積在於胷膈所成
也人皆有痰少者不能為妨多者成患但胷膈有痰飲
停於胷中則令眼昏亦令頭眩頭痛者藥隠老人評
曰夫痰之為害多因外感五邪(五邪者寒暑燥濕風也)内傷七氣
(七氣者喜怒憂思驚恐恚也)因五邪而得者得風為風痰得寒為寒
痰得暑為暑痰因七氣所傷多因婦人情性執著不能
容忍而有此證豈特只因風冷而成哉所以外感五邪
内傷七氣則一身之中血液淚汗涕唾身中濕者敗濁
變而成痰乘間而為害也經云清則運為精華濁則凝
為痰飲此之謂也然有痰涎飲沫四種相類宜子細詳
辨調治因風而生痰者宜服三生飲(卒中暴厥)星香飲(雜病中風)
青州白丸子(雜病中風)化痰丸(雜病痰飲)因寒冷而得者宜服降
氣湯(雜病氣)黑錫丹(雜病頭痛)養正丹(頭目眩暈)因熱而得者宜服
金沸草散(雜病咳嗽)柴胡半夏湯(本條)因暑而得者消暑丸
(雜病傷暑)因氣滯不調鬱結而成者宜服參蘇飲(雜病發熱)四七
湯(雜病氣)二陳湯(雜病痰飲)痰在上者以瓜蔕散吐之在下者
以控涎丹(臂痛)利之雖曰可吐可下亦要觀人之盛衰察
脈之虚實方可投之切記不可猛吐暴下所以初虞世
有金虎碧霞之戒也薛前證若肝經恚怒用小柴胡
湯(傷寒少陽)肝經風熱用釣藤散(頭目眩暈)肝腎氣虚用川芎散
(眩暈)脾經鬱結用濟生歸脾湯(雜病健忘)鬱怒傷肝脾用加味
逍遥散(調經)脾虚痰逆用白术半夏天麻湯(雜病眩暈)脾氣虚
弱用六君子益氣湯肺氣鬱滯用二陳(雜病痰飲)貝母桔梗
隂虧水泛用六味地黃丸(雜病虚勞)腎虚陰火加减八味丸
(雜病虚勞)腎虚火不歸源八味丸(雜病虚勞)仍與前證互相用之
一婦人内熱口乾勞則頭暈吐痰帶下或用化痰理
氣藥前證益盛肢體或麻又用袪風化痰藥肢體常麻
手足或冷或熱此脾土不能生肺金也余用補中益氣
湯加茯苓半夏炮薑二十餘劑漸愈又用加味逍遥散
二十餘劑全愈後因怒吐痰胷痞或用清氣化痰丸食
少痰甚胷膈脹滿脈或浮大或微細余以六君倍用參
朮少加木香而康一婦人咳嗽脇痛或用清肺化痰
降火等劑久不愈更加内熱晡熱若兩脇或小腹内熱
其咳益甚小便自遺余曰此屬肝經血虚火動用六味
丸加五味子滋腎水以生肝血用補中益氣生脾土以
滋肺金而尋愈
旋覆花湯治婦人風痰嘔逆不下飲食頭目昏悶
旋覆花枇杷葉(去毛炙)川芎細辛(去苗)藿香桂
心枳殼(去瓤䴸炒)前胡(去蘆)人參(去蘆)半夏(薑製各半兩)甘草
(炙)羚羊角屑赤茯苓(各七錢半去皮)羌活(去蘆半兩)
右㕮咀每服五錢水一盞半生薑五片煎至一大盞
去滓温服食遠日進二服
天南星丸治婦人風痰心膈壅滯
天南星(薑製)白附子(炮)皂角仁(炒黃)半夏麴(各一兩)白礬
(枯五錢)
右為細末酒煮麵糊丸如梧桐子大每服二十丸煎
生薑薄荷湯送下食後臨卧日進二服
大半夏湯治痰飲脾胃不和咳嗽嘔吐飲食不入
半夏白茯苓生薑(各二錢)
右薑水煎服胃痞加陳皮四七湯亦善
導痰湯治痰涎壅盛胸膈痞塞或咳嗽惡心飲食少
思
半夏(二錢)南星枳實(麩炒)茯苓橘紅(一錢)甘草
(五分)
右用薑十片水煎服
瓜蔕散療病痰胸膈痞塞頭不痛項不強寸脈微浮
胸中痞鞕氣衝喉咽不得息者此為胸中有痰也當
吐之宜此法(方見闕)
柴胡半夏湯治痰熱頭痛利膈除煩悶手足煩熱榮
衛不調肢節拘倦身體疼痛嗜卧少力飲食無味兼
治五嗽痰癖
柴胡(八分)半夏(三兩半)人參(去蘆)甘草黃芩麥門冬
(各二兩)白术(二兩)
右㕮咀每服五錢水一盞半薑五片棗一枚煎至八
分去滓服
咳嗽
大婦人咳嗽者由肌體虚外受於寒熱風濕所得也肺
為四臓之華盖内統諸臓之氣外合于皮毛若為寒熱
風濕所傷邪氣自皮毛而入於肺中外皆傷故令咳也
大抵治咳不可一㮣治當以脈息辨之其脈浮而弦者
起于風濡而弱者起于濕洪而數者起于熱遲而澁者
起于寒風者散之濕者燥之熱者涼之寒者溫之虚者
補之未有不安者也薛丹溪云春是木氣上升夏是
火氣炎上秋是濕熱傷肺冬是風寒外來當發散行痰
開腠理用二陳湯加麻黃桔梗杏仁痰飲随證加藥勞
嗽宜四物加竹瀝薑汁乾咳嗽難治此證乃痰鬱火邪
也用苦梗開之夏用補隂降火不已則成勞上半日多
嗽者胃火也用貝母石膏午後嗽者隂虚也用四物加
炒黑黃蘖知母黃昏嗽者火氣浮於肺也用五味子五
倍子五更嗽者飲食之火流于肺也以貝母軟石膏肺
脹而嗽或左或右不得眠此痰挾瘀血氣滯而病宜養
血疎肝清痰用四物加桃仁訶子青皮竹瀝之類嗽而
脇下痛宜疎肝氣以青皮挾痰實者白芥子之類血礙
氣作嗽者桃仁大黃薑汁丸服治嗽多用生薑以其辛
散故也痰因火動逆上作嗽者先治火次治痰以知母
止嗽清肺滋隂降火夜嗽用清隂分之劑若嗽多用粟
殼不必疑但要去病根此乃收後藥也竊謂前證午前
嗽屬胃火盛用竹葉石膏湯(傷寒瘥後病)胃氣虚用補中益
氣(雜病傷勞倦)加炒山梔午後嗽屬隂血虚用四物黃蘗知
母(二味酒拌炒黑)腎水虚用六味地黃丸(雜病虚勞)黃昏嗽用四物
五味麥門并前丸五更嗽用六君子(雜病虚勞)不得眠及兩
脇下痛用六味地黃補中益氣若因氣虚腠理不密六
淫所浸當袪外邪而實脾土若因心火太過當伐肝木
而滋肺金若肺金氣虚當補脾土而生肺氣若因腎水
虧損虚火炎上當補肺腎以滋化源大抵風邪胃火此
實熱為患易治惟肺腎虧損此真臓為患最難調理
一婦人素勤苦冬初咳嗽發熱吐血盜汗通身作痛或
寒熱往來用化痰降火之藥口噤筋攣此血本虚而藥
復損之耳余用八味丸(雜病虚勞)為主佐以補中益氣麥門
五味山藥年餘而愈一婦人咳嗽發熱嘔吐痰涎日
夜約五六碗喘咳胸痞燥渴不食崩血如涌此脾土虚
寒用八味丸用附子理中湯(雜病中寒)而愈一婦人不得
於姑患嗽胸膈不利飲食無味此脾肺俱傷痰鬱於中
也先用歸脾湯(雜病健忘)加山梔撫芎貝母桔梗諸證漸愈
後以六君加芎歸桔梗間服全愈一婦人咳嗽早間
吐痰甚多夜間喘急不寐余謂早間多痰乃脾虚飲食
所化夜間喘急乃肺虚隂火上衝用補中益氣加麥門
五味而愈一婦人患咳嗽脇痛發熱日晡益甚余曰
此肝脾虚熱而傷肺也用加味逍遥散(調經)加熟地黃治
之而愈後因怒氣勞役前證仍作兼太陽痛或寒熱往
來或咳嗽遺尿此肺氣虚而尿脬失制也仍用前散及
地黃丸而瘥一婦人久咳嗽面色痿黃或時㿠白肢
體倦怠飲食少思稍多則瀉此脾土虚而不能生肺金
朝用補中益氣湯夕用六君子湯為主間佐以八珍湯
(雜病虚勞)三月餘漸愈後感寒邪喘嗽胸腹作脹飲食不入
四肢逆冷此中氣尚虚不能充皮毛肥腠理司開闔之
所致也遂用六君加生薑桔梗而愈
初虞世曰經曰微寒為嗽寒甚為腸癖古人立方治嗽
未有不本於温藥如乾薑桂心細辛之屬以寒氣入裏
非辛甘不能發散以此準之未有不因寒而嗽也又曰
熱在上焦因欬為肺痿又實則為肺癰虚則為肺痿此
人其始或血不足或酒色滋味太過或因服利藥重亡
津液燥氣内焚肺金受邪脈數發熱咳嗽膿血病至於
此亦已危矣古人立方亦用温藥如建中之屬今人但
見寒熱咳嗽率用柴胡鼈甲門冬葶藶等藥旋踵受弊
而不知非可為深戒就使不可進以温藥亦須妙以湯
丸委曲調治無為鹵莽致傷人命薛丹溪云隂分嗽
者多屬隂虚肺脹不得眠者難治肺痿專主補氣養血
清金肺氣有餘者宜瀉之以桑白皮為主半夏茯苓佐
之瀉其有餘補其不足肺燥者當潤之屬熱者大力子
桔梗知母雞子清聲啞者屬寒也細辛半夏生薑肺虚
者人參阿膠為主隂不足者六味地黃為要藥或知母
茯苓湯(雜病喘)隂虚氣喘四物加陳皮甘草以降其氣補
其隂竊謂前證嗽而鼻塞聲重風邪傷肺也用參蘇飲
(雜病發熱)面赤喘嗽火尅肺也人參平肺散(雜病喘)寒熱交作
肝氣不和也四君加知母柴胡桔梗咳喘短氣肺虚也
人參補肺湯(喘滿)體倦少食脾虚也參术補脾湯(本條)口乾
咽燥虚火上炎也六味丸大凡發熱喘嗽作咳唾膿血
飲食不入急補脾肺滋腎水多有得生者脈浮大而面
色赤者皆難治脈浮短濇者可療
經曰感於寒微則為咳甚則為泄盖肺主氣合于皮毛
邪傷皮毛則咳為肺病傳於各臓以時受邪肺為嫰臓
邪易傷而難治其嗽有肺心脾腎肝風寒支飲膽之十
種亦有勞嗽者華陀謂之邪嗽孫真人謂之注嗽此因
酒色過度勞傷肺經重者咯唾膿血輕者時發時瘥或
先嘔血而後嗽或先咳嗽而吐血此又挾邪傳疰孫真
人用通氣丸夢與鬼交用四滿丸蛤蚧天靈盖桃柳枝
安息香之類若肺中有蟲入喉痒嗽須以藥含化其蟲
即死嗽即止薛仲景先生云咳而兩脇痛不能轉側
兩胠滿屬於肝臓用小柴胡湯咳而嘔苦水屬膽腑黃
芩半夏生薑湯咳而喉中如梗狀甚則咽腫喉閉屬心
臓桔梗湯咳而大便失氣屬小腸腑芍藥甘草湯咳而
右胠痛隂引肩背甚則不可動動則咳劇屬脾臓升麻
湯咳而嘔嘔甚則出長蟲屬胃腑烏梅丸咳而喘息有
聲甚則唾血屬肺臓升麻湯咳而失尿屬大腸腑麻黃
附子細辛湯咳而遺溺屬膀胱茯苓半夏湯咳而不止
三焦受之其狀腹滿不食涕唾面目浮腫氣逆異功散
用之對證其效如神一婦人患前證晡熱内熱寒熱
往來作渴盜汗小便頻數其經兩三月一行此肝脾氣
血虚損用八珍湯六味丸六十餘劑諸症漸愈其經兩
月一行仍用前二藥間以加味逍遥散各三十餘劑後
恚怒適經行去血過多諸證悉至飲食少思腹脹氣促
用十全大補湯數劑漸愈仍用前藥調補漸安復因喪
子胸腹不利食少内熱盜汗便血無寐用加味歸脾湯
仍兼前藥而愈一婦人患前證不時發熱或時寒熱
或用清熱之劑其熱益甚盜汗口乾兩足如炙遍身皆
熱昏憒如醉良久熱止方甦或晡熱至旦方止此隂血
虚而陽氣弱也余朝用六味丸料夕用十全大補湯月
餘諸證稍愈更兼以補中益氣湯兩月餘而愈
黃耆散治虚中有熱咳嗽膿血口苦咽乾
黃耆(四兩)甘草(二兩)
右為細末湯點一二錢服日三服一方甘草一兩
黃耆六兩名黃耆六一湯只㕮咀水煎服
蛤蚧丸治婦人咳嗽不止漸成勞氣
蛤蚧(一對酥炙)紫苑欵冬花鼈甲(炙)貝母(去心)皂角
子仁(炒各一兩)杏仁(炒去皮尖一兩半)
右為細末煉蜜丸如梧桐子大每服二十丸淡薑湯
吞下
含化丸昔有婦人患肺熱久嗽身如炙肌瘦將成肺
勞服此安(寇宗奭方)
枇杷葉(去毛)桑白皮欵冬花木通紫苑杏
仁(各等分)大黃(減半)
右為細末煉蜜丸如櫻桃大食後夜卧含化一丸
貝母湯(本事)治諸嗽久不瘥
貝母(生薑汁浸半日)北五味子黃芩乾薑(熱者減半)陳皮
(各一兩)半夏桑白皮桂心北柴胡(各半兩熱者加一半)
木香甘草(各二錢半)
右為粗末每服五錢水一盞半杏仁七枚去皮尖碎
之生薑二片煎七分去滓熱服黃師文云戊申冬
有姓蔣者其妻積年嗽製此方授之一投而瘥以此
治諸嗽悉皆愈
定喘湯治丈夫婦人遠年近日肺氣咳嗽上氣喘急
喉中涎聲胸滿氣逆坐卧不安飲食不下及治肺感
寒邪咳嗽聲重語音不出鼻塞頭昏並皆治之
半夏麯(炒)阿膠(炒)甘草(各錢半)鸎粟殼(製半兩)北五味
子桑白皮麻黃(去節)人參(各二錢半)
右㕮咀每服三大錢薑三片烏梅半箇水一盞半煎
至七分去滓漸漸温服食後臨卧日二服(方同和劑分兩加減)
(不同有效)
補肺湯治證同前(滄州李官人宅又名清金湯)
鸎粟殼(製二兩)人參粉草(各半兩)陳皮茯苓杏
仁(製)白朮明阿膠(炒)北五味子桑白皮薏
苡仁紫蘇莖(各一兩)
右㕮咀為末每服三大錢水一盞半薑三片棗二枚
烏梅半箇煎至一盞臨卧温服更加百合貝母(去心)
半夏麯欵冬花(各一兩)服之良驗
金不換散治男子女人肺胃虚寒久嗽不已喘促滿
悶咳嗽涎盛腹脇脹滿腰背倦痛或虚勞冷嗽唾紅
痰及遠年近日一切喘咳諸藥不效者並治之
鸎粟殼(半兩製)杏仁(製)甘草(各三錢)枳殼(四錢)
右㕮咀每服三錢水一盞半薑三片烏梅半箇煎至
八分食後臨卧漸漸熱服
許元林先生方乙夘年七月僕嘗治一婦人咳嗽不
已服諸藥無效漸成癆瘵求予診之六脈濡弱以愚
考之此是血弱又因憂慼太過而成斯疾合用當歸
等藥治之必愈遂先用古今錄驗橘皮湯空心服蘇
子降氣湯徐用金釵煎熟地黃丸當歸丸調理得安
又治一婦人時行感熱咳嗽遂用小柴胡湯去人
參薑棗只加北五味子煎服愈
古今錄驗橘皮湯療春冬傷寒秋夏冷濕咳嗽喉中
作聲上氣不得下頭痛方
陳橘皮紫苑麻黃(去根)杏仁(製)當歸桂心
甘草黃芩(各等分)
右㕮咀每服五錢水盞半煎至一盞去滓熱服
深師四㳻丸治上氣嗽飲燥冷嗽邪𠻳謂之五嗽
乾薑(炮)桂心躑躅花芎藭紫苑(各二兩)芫花
根皮(五錢)蜈蚣(一條去頭足炙)細辛甘草(炙)鬼督郵人
參半夏(湯洗各一兩)
右為末煉蜜丸大豆許每服五丸米飲下日三服未
應加至七八丸
團魚丸治骨蒸勞嗽累效
貝母前胡知母杏仁柴胡(各等分)生團魚
(二箇)
右藥與魚同煮熟取肉連汁食之將藥焙乾為末用
骨更煮汁一盞和藥丸梧子大每服二十丸煎黃耆
六一湯空心送下病既安仍服黃耆六一湯調理
參术調中湯瀉熱補氣止嗽定喘和脾胃進飲食
黃耆(四分)桑白皮(五分)人參炙甘草青皮白茯
苓(各三分)五味子(杵五分)白术(三分)地骨皮麥門冬
陳皮(各五分)
右水煎服
噙化丸(自製方)治肺止嗽定喘化痰
薄荷葉(四兩)桑白皮天門冬(去心)麥門冬(去心)知母(去皮)
(毛)百部貝母(去心)柿霜(各二兩)枇杷葉(去毛蜜炙)訶子肉
阿膠橘紅紫苑欵冬花(各一兩半)&KR0797;&KR0803;仁(去油)
&KR0797;&KR0803;皮瓤黃芩杏仁(炒去皮尖油取淨霜)白茯苓玄
明粉鉛白霜桔梗(各一兩)旋覆花馬兜鈴
五味子(各七錢半)硼砂(五錢)冰片(一錢非真者勿用)
右為極細末梨膏為丸如無梨膏則以白蜜竹瀝梨
汁熬至滴水不散為度丸如龍眼大噙化一丸
參耆補脾湯治肺證因脾氣虚弱咳唾膿涎中滿不
食宜兼服此藥以補脾土生肺金
人參白术(各二錢)黃耆(炙二錢半)茯苓當歸陳皮
(各一錢)升麻(三分)五味子(四分杵)炙甘草(五分)
右薑水煎服
喘滿
岐伯曰夜行則喘出於腎淫氣病肺有所墮恐喘出於
肝淫氣害脾有所驚恐喘出於肺淫氣傷心度水跌仆
喘出於腎與骨當是之時勇者氣行則已怯者則著而
為病也原疾之由皆本於肺與氣然感外邪則有太陽
證脈浮無汗而喘者宜麻黃湯陽明病汗出不惡寒腹
滿而喘有潮熱者宜承氣湯若表邪未解誤服下利藥
利遂不止脈促喘而汗出者宜葛根黃芩黃連湯若微
喘者桂枝厚朴杏子湯汗出而喘若無大熱者宜麻黃
杏子甘草石膏湯若表邪未解心下停水發熱而喘或
嘔者小青龍湯去麻黃加杏仁主之若隂證喘促者四
肢逆冷脈息沈細或寸大尺小或六脈促疾或心下脹
滿結鞕若冷汗自出或大便頻數上氣喘促或咽喉不
利者此是本氣極虚内外挾寒冷所致使隂氣内消陽
氣得復則愈宜返隂丹主之(已上諸方並見傷寒準繩)大㮣諸臓相
乘而喘者以杏子散(本條)如感寒伏熱而喘者以華盖散
(雜病嗽)九寳湯(雜病喘)若暴寒向火覆衣被過當傷熱肺實
而喘促者其狀多有熱證宜洗心散(雜病發熱)冷水調服若
因氣宇不調痰盛喘促者宜四七湯(雜病氣)兼官局桔梗
湯(雜病痰飲)薑煎服若涎多而喘者宜千緡湯(雜病喘)橘皮半
夏湯(本條)若不得卧卧即喘者此由水氣逆行上乘於肺
肺得水則浮而開使氣不得通流其脈沈大宜神秘湯
(雜病喘)肺之積名曰息賁在右脇下大如杯令人洒淅寒
熱喘咳發癰疽宜棗膏丸(本條)若上氣喘者神授湯(本條)若
上盛下弱而喘促者宜蘇子降氣湯(雜病氣)吞黑錫丹(雜病)
(頭痛)若尊年之人素來稟賦太厚不任熱藥者不可輕投
丹劑及諸熱藥但以秘傳降氣湯分心氣飲(俱雜病氣)論之
梗㮣不出於此矣若素有脚氣而喘者當作脚氣治之
又有骨蒸勞喘自有專門不敢濫及薛東垣云肺金
受邪由脾胃虚弱不能生肺乃所生受病故咳嗽氣短
氣上皮毛不能禦寒精神少而渴情慘不樂皆陽氣不
足隂氣有餘也治法若肺氣虚弱用四君子(雜病虚勞)加枳
殼半夏脾虚不能生肺補中益氣湯(雜病勞倦)七情氣結四
七湯(雜病氣)脾經鬱結歸脾湯(雜病健忘)脾氣虚弱人參補肺
散肺經火盛人參平肺散腎水敗濁六味地黃丸(雜病虚勞)
真陽虚損八味丸(虚勞)或兼小便不利為害尤速非二丸
不能救一婦人傷風寒作喘或用表散愈而復患仍
用前藥其證益甚飲食少思胸腹不利此因脾肺氣虚
也予先用六君子湯加桔梗漸愈又用補中益氣湯而
痊一婦人患前證屬命門火虚不能生脾土用補中
益氣湯八味地黃丸而痊後復患其喘益甚用前藥不
應遂用黑錫丹二服喘止仍用前二藥而諸症痊凡屬
邪氣有餘者其證易識治效亦速其屬元氣不足者變
證不一效非可以旦夕期也
杏子散治諸臓相乘喘急
杏仁(去皮尖雙仁䴸炒黃細研如膏)麻黃根(為細末各等分)
右和勻煎橘皮湯調下二錢無時
橘皮半夏湯(和劑)治肺胃虚弱好食酸冷寒痰停積嘔逆
惡心涎唾稠黏或積吐粥藥不下手足逆冷目眩身
重又治傷寒時氣欲吐不吐欲嘔不嘔昏憒悶亂或
飲酒過多中寒停飲喉中涎聲乾噦不止
陳皮(去白)半夏(煮各七兩)
右剉為粗散每服三錢生薑三片水二盞煎至一盞
去滓温服不計時畱兩服滓併一服再煎服
棗膏丸治息賁在右脇下大如杯令人灑淅寒熱喘
咳
甜葶藶(炒研)陳皮苦梗(各等分)
右為末煮棗肉丸桐子大每服數丸白湯下許學士
云余嘗停飲水積食已必嚏漸喘覺肺系急服此良
驗
神授湯治上氣喘急不得卧
橘紅苦梗紫蘇人參(各一錢)五味子(杵炒三分)
右薑水煎服
治婦人喘促虚腫快利小便即瘥用生薑二兩取汁
白麵三兩以薑汁搜作小劑大半夏十箇打研入麵
中作餅炙熟作黃色為末温熟水調下一錢以小便
通利為度
天門冬丸(楊氏家傳)治婦人喘手足煩熱骨蒸寢汗口乾引
飲面目浮腫
天門冬(十兩去心秤)麥門冬(去心八兩)生地黃(三斤取汁熬膏)
右二味為末入地黃膏和丸如梧桐子大每服五十
丸逍遥散中去甘草加人參煎湯送下或服王氏博
濟方中人參荆芥散亦可如面腫不已經曰面腫曰
風故宜汗麻黃桂枝可發其汗後服柴胡飲子去大
黃故論曰治臓者治其俞治腑者治其合浮腫治其
經治俞者治其土也治合者亦治其土也如兵家圍
魏救趙之法也
人參補肺湯治肺癰腎水不足虚火上炎咳唾膿血
發熱作渴小便不調
人參黃耆(炒)白术茯苓陳皮當歸(各一錢)
山茱萸(去核)山藥(各二錢)五味子(杵)麥門冬(去心)甘草(炙各)
(七分)熟地黃(自製一錢五分)牡丹皮(一錢)
右薑水煎服
人參平肺散治心火尅肺金患肺痿咳嗽喘嘔痰涎
壅盛胸膈痞滿咽膈不利
人參青皮茯苓天門冬陳皮地骨皮
(各一錢)甘草(炙五分)知母(七分)五味子(十粒杵)桑白皮(炒一錢)
右薑水煎服
嘔吐
大夫婦人嘔吐者由脾胃有邪冷穀氣不理所為也胃
為水穀之海其氣不調而有風冷乘之冷摶于胃胃氣
逆則令嘔吐也夫嘔吐之疾非特脾胃虚冷而嘔吐
也亦有胃熱而嘔者亦有胃中冷胃口熱而吐者亦有
痰盛而嘔者亦有血弱而嘔者經云無隂則嘔是也不
可以一㮣用藥如胃冷而嘔吐宜用局方人參丁香散
理中丸及許仁則半夏丸人參七味丸如胃熱而嘔吐
者宜用小柴胡湯蘆根湯竹茹湯槐花散如胃中冷胃
口熱而嘔吐者宜用局方藿香正氣散生薑棗子煎沈
冷服即止如痰盛嘔吐者宜局方半夏湯茯苓湯二陳
湯如惡阻兼用茯苓丸自有專門如血不歸源而嘔吐
者用十全大補(雜病虚勞)加陳皮半夏藿香薑棗煎服或有
脚氣而嘔者自有專門不濫及薛東垣先生云前證
内有故寒與新穀俱入于胃新故真邪相攻氣併相逆
復出於胃故為噦補手太隂瀉足少隂又云胃因氣逆
為噦夫嘔吐噦者俱屬於胃以其氣血多少為異耳如
嘔者陽明也陽明多血多氣故有聲有物血氣俱病也
仲景云嘔多雖有陽明證慎不可下孫真人云嘔家多
服生薑為嘔家之聖藥也氣逆者必散之故以生薑為
主吐者太陽也太陽多血少氣故有物無聲為血病也
有食入則吐以橘皮去白主之噦者少陽也多氣少血
故有聲無物乃氣病也以薑製半夏為主若脾胃虚弱
寒邪所客飲食所傷者用六君丁香藿香生薑之類若
胃中有熱鬲上有痰用二陳山梔黃連生薑若久病胃
虚嘔而不納穀者用生薑參术黃耆香附之類亦有痰
膈中焦食不得下者有氣逆而嘔者有氣鬱於胃口者
有食滯於心肺之分而復出者有胃口有火與痰而嘔
者若注船大吐渴飲水者即死童便飲之最妙前論云
血不歸源而嘔用十全大補湯誠發前人之未發愚常
用屢效(此論與王安道泝洄集所論少異宜參看之)先太宜人飲食後聞
外言忤意嘔吐酸水内熱作渴惟飲冷水氣口脈大而
無倫面色青赤此肝脾鬱火投之以藥入口即吐第三
日吐宿食第七日吐酸黃水十一日吐苦水脈亦洪大
仍喜飲冷以黃連煎湯冷飲少許至二十日加白术茯
苓二十五日加陳皮三十七日加當歸炙草至六十日
始進米飲半盞漸進薄粥調理得痊府庠沈姬文母
患脾虚中滿痰嗽發熱又食濕麵冷茶吞酸嘔吐絶食
誤服芩連青皮等藥益加寒熱口乾流涎不收聞食則
嘔數日矣迎治余曰脾主涎此脾虚不能約制也欲用
人參安胃散惑于衆論以為胃經實火宿食治之病日
增劇忽思冬瓜食如指甲一塊頓發嘔吐酸水不止仍
服前藥愈劇復邀視之則神脱脈絶瀕死矣惟目睛尚
動余曰寒淫于内治以辛熱然藥不能下矣急用鹽艾
附子炒熱熨臍腹以散寒回陽又以口氣補接母口之
氣又以附子作餅熱貼臍間時許神氣少甦以參术附
子為末仍以是藥加陳皮煎膏為丸如粟米大入五七
粒于口随津液嚥下即不嘔二日後加至十粒諸病少
退其涎不止五日後漸服前劑一二匙胃氣少復乃思
粥飲後投以參术等藥温補脾胃五十餘劑而愈孫
一婦人三十五歲無子恐夫娶妾致鬱經不行者三月
矣病腹痛惡心諸醫皆云有孕其夫亦粗知醫舉家欣
喜治以安胎行氣止痛之藥服三五十貼不效痛苦益
甚凡未申時發寒熱腹中有塊如彈子大者二三十枚
翻騰作痛行動則水聲漉漉痛極則吐酸水五六碗吐
盡則塊息而寒熱除痛亦不作明日亦然又作瘧治轉
劇召予診左手弦尺濇右手濡弱重取則滑尺同左時
經已五月不行矣予曰此鬱病也豈有濇脈成孕之理
若然則前藥當效矣其夫亦悟乃為製方以二陳加香
附山梔撫芎玄胡當歸紅花之類藥進而痛止連與四
貼皆效但藥止則痛發如故調治一月不能除根予因
持脈案見先師黃古潭先生先生乃諭予曰此鬱火病
也其病起于肝膽盖肝主謀慮膽主決斷謀不決則鬱
生鬱生則木盛木盛則凌脾脾傷則不能運化精微而
生氣血以故月水不來也肺金失于母養則降殺之令
不行木寡于畏而侮所不勝是以直衝犯清道以作吐
也吐後諸證皆減者木升而火息也為裁一方以黃耆
五錢柴胡三錢白芍藥二錢甘草一錢陳皮貝母枳實
各五分薑三片一劑而寒熱除再劑而痛減吐止水聲
亦絶七日不發其夫喜曰是何神速也乃拉予復請命
于先生先生曰夫寒熱者少陽膽也吐酸者厥隂肝也
痛而腹塊翻騰者火盛激動其水如鍋中湯滚泡浪沸
騰是也吐多則肺金愈傷故用黃耆補肺金為君使得
以制肝木以柴胡瀉肝為臣以升發其膽火經曰木鬱
則達之達是通達之義夫木性上升者也既鬱則不升
故用柴胡升發膽肝之清氣使衝開其鬱結以復其常
又曰過者折之以其畏也所謂瀉之補肺制肝正謂此
也又曰泄其肝者緩其中以甘草緩中為佐又曰木位
之主其瀉以酸以白芍藥于脾中瀉木為臣病久生鬱
鬱久則生涎以貝母陳皮枳實開鬱逐涎為禆使然後
金得其正木得其平土得其安由是病去而愈速前方
用山梔黃連之類皆降下之藥火勢正熾豈區區寒涼
所能抑哉故經曰輕者正治重則從其性而升之但凡
治病要當識得此意
益智子散治婦人脾胃久虚氣弱多欲嘔吐全不下
食四肢無力
益智(一兩)附子(炮)縮砂仁丁香厚朴黃耆
白术白茯苓陳皮川芎良薑藿香葉
當歸(各七錢半)人參桂心(各半兩)
右㕮咀每服三錢薑三片棗一枚水一盞煎至七分
去滓無時温服
丁香散治婦人臓腑虚冷脾胃氣弱食則嘔吐水穀
不消
丁香白术縮砂仁草果仁橘皮(各七錢半)當
歸白豆蔲藿香葉神麴訶子皮甘草
(各半兩)人參(一兩)
右為細末每服二三錢煎薑棗湯調下
竹茹湯治胃熱嘔吐
乾葛(三兩)半夏(湯洗七次薑汁半盞漿水一升煮耗一半取七錢半)甘草(七錢半)
右㕮咀每服五錢水二盞薑三片竹茹雞蛋大棗子
一枚煎至一盞去滓溫服許國士云胃熱者手足
心熱政和中一宗人病傷寒得汗身涼數日後忽嘔
吐藥與飲食俱不下醫者皆用丁香藿香滑石等藥
下咽即吐予曰此正汗後飲熱留胃腕孫兆竹茹湯
正相當爾亟治藥與之即時愈
良方槐花散
皂莢白礬槐花(炒令黃黑色)甘草(各等分)
右為細末白湯調下二錢
許仁則半夏丸療積冷在胃嘔逆不下食方
半夏(一升真熊州者洗去滑)小麥麯(一升)
右擣半夏為散以水搜麵丸如彈子大以水煮令麵
熟則是藥成初吞四五丸日二服稍加至十四五丸
旋煮旋服此覺病減欲更合服亦佳忌羊肉餳
又依前半夏丸雖覺漸損然病根不除欲多合前丸又
慮藥毒不可久服欲不服又恐病滋蔓宜合人參七
味丸服之
人參七味丸
人參白术(各五兩)厚朴(炙)細辛(各四兩)生薑(八兩末)橘
皮(三兩)桂心(二兩)
右為細末煉蜜丸如梧桐子大飲下十丸漸加至二
十丸與半夏丸間服亦可忌桃李雀肉生蔥生菜
補遺治男子婦人一切嘔吐五苓散内除桂加半夏末
如桂分兩每服一錢以生薑自然汁調搜和如麵候
半時久再以白沸湯一小盞調開溫服(五苓散方見傷寒準繩渴)
(門)
青金丹治一切嘔吐不已
硫黃(二錢)水銀(二錢)
入銚内慢火熬化以木篦子撥炒成砂再入乳鉢研
黑不見星以薑汁糊丸如菉豆大每服二三十丸米
飲下
人參安胃散治脾胃虚熱嘔吐泄瀉或飲食不入
人參(一錢)黃耆(炒二錢)生甘草炙甘草(各五分)白芍藥
(七分)白茯苓(四分)陳皮(三分)黃連(炒二分)
右水煎服
霍亂
大嘔吐而利者名霍亂也原疾之由皆因腸胃虚冷飲
食過度觸冒風冷使隂陽不和清濁相干致令揮霍變
亂也或先心痛而吐者或先腹痛而利者或吐利俱作
者或頭痛身體壯熱而脈浮洪者或陽氣暴絶而手足
逆冷而脈息微絶者治之當分隂陽察其虚實辨其冷
熱觀其脈息熱者涼之冷者温之以平為期百問云凡
霍亂吐利熱多而渴者五苓散寒多不飲水者理中丸
吐利已汗出而厥四肢拘急不解脈微欲絶者通脈四
逆加猪膽汁湯夏月間中暑霍亂大煩渴四肢逆冷冷
汗出脚轉筋者香薷散濃煎沈冷服即效(凡霍亂之脈得浮洪者易)
(治微遲者并短氣者難治)薛賈元良先生云暑者相火行令也夏
月人感之自口齒而入傷心胞絡之經其證頭疼口乾
面垢自汗倦怠少氣或背寒惡熱甚者迷悶不省或霍
亂吐利嘔痰腹痛或下血發黃生癍等證治法清心火
利小便為主若自汗熱甚用白虎湯若頭疼惡寒用十
味香薷散泄瀉煩渴飲水吐逆用五苓散熱甚煩渴用
益元散清之若表解裏熱甚者用黃連解毒湯脈微下
利作渴喜温或厥冷不省人事宜竹葉石膏湯加熟附
半枚冷飲次以來復丹五苓散治之故東垣云脾胃虚
弱遇夏月淫雨身重短氣甚則四肢痿軟脚欹眼黑當
滋肺氣以補水之源是以五月常服五味子人參麥門
冬之劑為熱傷元氣故爾丹溪所謂夏月伏隂在内也
盖人之腹屬地已月六陽盡出于地之上矣是人之陽
氣亦浮于肌表散于皮毛而腹中之陽虚矣又加以涼
臺水館大扇風車寒泉水果冰涼之物自内及外不用
温熱病所由生陳無擇云凡中暍切不得用冷藥惟用
温養得冷即死道途無湯即以熱土熨臍中溺以熱尿
即甦㮣可見矣内經曰脈虚身熱得之傷暑難經曰傷
暑得之為正邪火自病也當惡臭其病身熱而煩心痛
其脈浮大而散傷寒論曰太陽中暍者身熱頭痛而脈
微弱或發熱惡寒而脉弦細芤遲大抵寒傷形熱傷氣
盖傷氣而不傷形則氣消而脈虚弱故先哲立法夏月
而補良有以也前證若内有所積外有所感用二陳湯
加減治之或蘿蔔子搗碎服而吐之若飲米湯即死云
云同前論若轉筋不住男子以手挽隂女子以手牽乳
近兩邊此千金妙法也乾霍亂不得升降死在須臾當
以鹽湯吐之後以二陳湯加川芎蒼术防風白芷薑煎
服若登圊而不通加枳殼若食瓜果飲冷乘風霍亂用
六和湯倍加藿香大凡中暑而亡者皆因元氣虚弱暑
熱乘之以致泄瀉陽氣暴脱實為隂寒之證宜急補其
陽庶得保生緩則不救其他執為暑熱投以寒藥鮮不
誤事愚故以回陽固本之方繼之於後
加減理中丸主霍亂臨時方亦可治男子
人參白术乾薑甘草(各一兩)
右為細末煉蜜為丸每兩作五丸取湯和一丸服之
日三服吐多利少者取枳實三枚炙去穰四破水
三升煮取一升和一丸服之吐少利多者加乾薑一
累吐利乾嘔者取半夏半兩泡洗去滑水二升煮
取一升和一丸服若體疼痛不可堪者取棗三枚
水二升煮一升和一丸服吐利太極轉筋者以韭
汁洗腹腎從胸至足踝勿逆即止若體冷微汗腹
中寒取附子一枚泡去皮四破以水二升煮取一升
和一丸服吐利悉止脈不出體猶冷者可服諸湯
補之
四順湯治霍亂吐利腹痛手足逆冷脈微欲絶
附子(一枚破八塊)乾薑(三兩)人參甘草(各一兩)
右㕮咀水煎服
四逆加猪膽汁湯治吐已下斷汗出而厥四肢拘急
不解脈微欲絶者
甘草(二兩)乾薑(三兩)附子(一枚生用)猪膽汁(半合)
右三味㕮咀每服五錢水三盞煮至二盞去滓内猪
膽汁分二次温服其脈即來
香薷散治臓腑冷熱不調飲食不節或食腥鱠生冷
過度或起居不節或露卧濕地或當風取涼而風冷
之氣歸於三焦傳於脾胃脾胃得冷不能消化水穀
致令真邪相干腸胃虚弱因飲食變亂于腸胃之間
便致吐利心腹疼痛霍亂氣逆有先心痛而吐者或
先腹痛而利者有吐利俱發者有發熱頭痛體疼而
後吐利虚煩者或但吐利心腹刺痛者或轉筋拘急
疼痛者或但嘔而無物出者或四肢逆冷脈微欲絶
者或煩悶昏塞欲死者姙婦霍亂吐利此藥悉能主
之
香薷葉(四兩)白扁豆厚朴(各二兩)
右㕮咀每服半兩水一大盞酒一分漫火濃煎至六
分去滓井中浸令冰冷頓服無時候連併二三服立
見神效(蘇沈良方中名香茸散百問同有黃連無匾豆)
訶子散治老幼霍亂吐利一服取效又治九種心痛
及心脾冷痛不可忍
訶子皮甘草厚朴乾薑草果仁陳皮
良薑茯苓神麯麥門冬(各等分)
右為細末每服二錢候發刺痛不可忍用水一盞煎
七分入鹽服急則鹽點
胡椒湯治霍亂吐利甚妙
胡椒(四十九粒)菉豆(一百四十九粒)
右為細末每服二錢木瓜煎湯調下
補遺凡霍亂身熱脈浮洪而渴者此必胃有熱宜竹茹
湯吐止然後以五苓散不換金正氣散六和湯等治之
或若陽氣暴絶四肢逆冷脈微欲絶可用理中湯理中
丸治中湯之類甚者加附子如中暑霍亂吐利當以香
薷散入半夏少許用生薑自然汁搜藥劑入銅銚炒乾
再入好紅麯酒又搜潤藥又炒乾却入水一盞半煎七
分去滓井中浸冷服效
翻胃吐食
薛病機云吐有三曰氣積寒也皆從三焦論之上焦吐
者從於氣氣者天之陽也其脈浮而洪食已暴吐渴欲
飲水大便燥結氣上衝胸發痛其治法當降氣和中中
焦吐者從於積有隂有陽食與氣相假為積而痛其脈
浮而匿其證或先痛而後吐或吐而後作痛治法當以
小毒藥去其積㯽榔木香行其氣下焦吐者從於寒地
之道也其脈沈而遲其證朝食暮吐暮食朝吐小便清
大便秘而不通治法當以毒藥通其秘塞温其寒氣大
便漸通復以中焦藥和之不令大便秘結而自愈也王
太僕曰食不得入是有火也食入反出是無火也又發
明曰噎者六腑之所主陽也氣也塞者五臓之所主隂
也血也二者皆由隂中伏火而作也劉宗厚先生曰若
三焦傳化失常所致主于氣也若血虧胃脘乾稿所致
因於血也塞猶填塞不通之義故發明有治幽門不通
噎塞不便通幽湯例盖陽無隂不能通化隂之失位而
陽伏其中傳化不變而反上行矣故前證或由飲食起
居七情虧損胃氣痰飲停滯中氣不運當以補中益氣
湯(雜病勞倦)為主若鬱結傷脾用歸脾湯(雜病健忘)加枳殼桔梗
若恚怒傷肝用小柴胡湯(傷寒少陽)加梔苓參术脾氣虚弱
用六君子(雜病虚勞)加山梔枳殼氣血俱虚用八珍湯(即雜病八)
(物湯)加山梔半夏若用行氣之藥胸膈痞悶用六君芎歸
之類若過用香燥之劑而大便結燥用四物(通治)參术之
類若飲食不能入用六君山梔吳茱萸治黃連若食入
而反出用六君炮薑白豆蔲黃連製吳茱萸若痰滯而
食反出六君枳殼桔梗若飲食少思大便不實胸膈痞
悶吞酸噯腐食反不化是為脾胃虚寒用東垣補真丸
或八味丸(雜病虚勞)若發熱煩熱身惡風寒腹畏熱食或手
足俱冷胸滿腹脹是内真寒外假熱用神效附子丸(本條)
或八味丸大凡嘔吐善食喜飲冷水是為有火嘔吐少
食喜飲熱湯是為無火當審其因而治之一婦人患
前證胸腹痞悶得去後或泄氣稍寬余曰此屬脾氣鬱
結而虚弱也當調補為善不信乃别用二陳枳實黃連
之類不應又用香燥破氣前症益甚形氣愈虚余用加
味歸脾湯(即本方加山栀柴胡)調理半載而痊一婦人患前證
胸脇脹悶或小腹不利或時作痛小便濇滯余曰此肝
火血虚也當清肝火生肝血養脾土生肺金以余言為
迂别服利氣化痰等劑前證益劇虚證&KR1123;起余用加味
逍遥散(調經)加味歸脾湯兼服尋愈一婦人患吐痰甚
多手足常冷飲食少思余曰此肝脾鬱怒兼命門火衰
不信另服化痰利氣之劑胸腹愈脹又服峻利疎導之
劑余曰非其治也必變脾虚發腫之證急服金匱加減
腎氣丸庶有可救不信反服沈香化氣等丸果發腫而
殁
白墡散治婦人翻胃吐食千金翼云不特治婦人男
子亦可服一斤以上為妙
白墡土(以米醋一升煅土令赤入醋内浸令冷再煅再浸以醋乾為度取一兩研)乾薑
(炮二錢半)
右為細末每服一錢米飲調下甚者二錢
白芷散治婦人翻胃吐食
右用白芷一兩切作片瓦上炒令黃為細末用猪血
二十文切片以沸湯泡七次將血蘸藥喫七片如剰
藥末留後次用
太倉丸治脾胃虚弱不進飲食反胃嘔吐
白豆蔲縮砂仁(各二兩)丁香(一兩)陳倉米(一升用黃土炒未赤)
(去土不用)
右為細末薑汁法丸梧子大每服六七十丸食後淡
薑湯下
青金丹治嘔吐反胃等證每用三十丸煎生薑陳皮
湯吞下(方見前嘔吐)
五苓散治反胃發渴加半夏每四錢生薑五片煎温
服(方見傷寒渴)
東垣補真丸
肉蓯容(酒浸焙)葫蘆巴(炒)附子(泡去皮)陽起石(煅)肉豆
蔲(麵裹煨)兔絲子(淨洗酒浸蒸)川烏(炮去皮)沈香五味子
(各五錢)鹿茸(酒浸炒)巴戟(去心)鍾乳粉(各一兩)
右為細末用羊腰子兩對治如食法蔥椒酒煮搗爛
入酒糊丸如梧子大每服七十丸空心米飲鹽湯任
下
神效附子丸治脾腎虚寒嘔吐或反胃膈噎
黑附子重一兩四五錢端正底平尖圓一枚灰火炮
皮裂入生薑自然汁内浸潤晒乾仍炮再入汁浸潤
仍晒再炮用盡薑汁半椀為度却去皮臍末之以人
參膏和丸如黍米大每服數丸津唾嚥下胃氣稍復
飲食稍進投以温補之劑
血膈
薛婦人血膈若氣逆而血滯用流氣飲(臂病)若恚怒而血
逆用小柴胡湯(傷寒少陽)加山梔丹皮血虚用四物湯(通治)參
术柴胡山梔丹皮若鬱結而血傷用加味歸脾(即歸脾加山栀)
(丹皮)兼加味逍遥(結核)脾虚不能生血用六君子(雜病虚勞)加歸
芎胃虚不能生血用補中益氣湯(雜病勞倦)若肝虚而不能
蔵血用補肝散(兩脇脹痛)如不應兼以六味丸(雜病虚勞)若因脾
肺虚用補中益氣湯如不應用六君子加芎歸一婦
人患前證胸膈痞悶余曰此屬脾經血虚遂用四君加
芎歸調補脾氣尋愈又因怒兼兩脇痞悶頭目不清月
經旬餘未竭用加味逍遥散加釣籐治之復瘥一婦
人患前證胸膈作痛面青目劄小便頻數或時寒熱此
肝氣滯而血凝先用失笑散二服痛止又用加味逍遥
散而愈一婦人所患同前泛用行氣破血之劑以致
不起
牡丹煎治婦人血膈
牡丹皮苦參貝母(去心)玄胡索白芍藥(各等分為)
(細末)
煉蜜丸梧子大每服十五二十丸米飲吞下無時
抽刀散治婦人血風血氣血膈等候(方見血崩)
鼻衂
大夫婦人鼻衂者由傷動血氣所致也凡血氣調和則
循環表裏經絡澀則不散若勞傷損動因而生熱氣逆
流溢入於鼻者則成鼻衂也只有産後見衂者不可治
凡鼻衂雖多因熱而得此疾亦有因怒氣而得之者
曾治趙恭人鼻衂不止諸治不痊召予治之先用蘇合
香丸四粒次用五苓散濃煎白茅花湯調服即止次用
芎歸湯調理又有一富室男子鼻衂不止六脈洪數究
竟云服丹藥太過遂用黃連黃芩大黃為末水煎服之
愈(調服亦可)薛前證若熱鬱於胃經用犀角地黃湯若伏
暑於内用黃連香薷飲若大怒血蓄於上用小柴胡湯
若脾損不能攝血歸源用歸脾湯大凡雜證見血多因
隂分鬱熱或内有所傷皆屬五志所動經曰諸見血身
熱脈大者難治是火邪勝也身涼脈静者易治是正氣
復也仍與後證同用一婦人經素不調因怒衂血此
肝火熾盛用加味小柴胡(熱入血室)加紅花二劑血止又用
加味逍遥散(結核)八珍湯(即八物湯雜病虚勞)兼服三十餘劑經行
如期一婦人鬱結而患前證用加味歸脾湯(即歸脾加山梔)
(丹皮)其血漸止飲食漸進用加味逍遥散元氣漸復寒熱
漸止後因怒仍衂寒熱往來用小柴胡湯(傷寒少陽)加芎歸
丹皮而愈一婦人因勞衂血服涼血之劑更致便血
或以血下為順仍用治血余曰此因脾氣下陷而血從
之當升補脾氣庶使血歸其經不信果血益甚余朝用
補中益氣(雜病勞倦)夕用加味歸脾而愈此證用寒涼止血
不補脾肺而死者多矣
刺薊散治婦人鼻衂血流不止
刺薊(二兩)桑耳亂髮灰艾葉(各一兩炒)生地黃(二兩)蒲
黃(一兩半)
右為細末每服二錢粥飲調下無時
伏龍肝散治男子婦人五臓結熱吐血衂血並皆治
之
伏龍肝生地黃(各一斤)竹茹(一升)芍藥黃芩當
歸川芎桂心甘草(各二兩)
右㕮咀以水一斗三升煮竹茹減三升内藥煮取三
升分為三服千金方無桂心
百問有茅花湯以白茅花濃煎飲之立止
一方𢷬生白茅根取汁一合飲之止
又方取生蔥心塞鼻中即定若因刺著并刀斧所傷
血不止者並用之立定
又方取釡底墨細研入鼻中
又方取亂髮灰細研以竹管吹入鼻中立止
又方取龍骨為末吹入鼻中立止
四物湯加側柏生地黃治虚熱吐血甚效若脾經血虚
須用四君加芎歸若脾經氣鬱須用歸脾湯若肝腎
虧損須用六味丸若氣血俱虚須用十全大補湯
犀角地黃湯主熱鬱不解泛行經絡或流腸胃随氣涌
泄以致衂血吐血或為便血並皆治之若實熱熾甚
加炒黃芩若去血過多或脾肺之氣虧損不能攝血
歸源者急用四君子湯懷抱鬱結者用歸脾湯
枇杷葉散治暑毒攻心衂血嘔血或吐瀉作渴黃連
香薷飲亦可
吐血
大婦人吐血者皆由臓腑傷損所致夫血者外行於經
絡内榮於臓腑若傷損氣血經絡則血虚行失於常理
氣逆者吐血又吐則氣逆甚則嘔血然憂思驚恐内傷
氣逆上者皆吐血也薛前證若脾經鬱熱用犀角地
黃湯脾胃伏暑用黃連香薷飲(雜病傷暑)心脾鬱熱用生地
黃湯心氣耗損用茯苓補心湯肺氣勞傷用雞蘇散思
慮傷脾用歸脾湯(雜病健忘)暴怒肝火用加味小柴胡湯(熱入)
(血室)久怒肝傷六味地黃丸(雜病虚勞)脾肺虚熱用麥門冬飲
肝腎虚熱用六味地黃丸氣血俱虚用十全大補湯經
云肺朝百脈之氣肝統諸經之血必用甘温之劑補其
陽氣使血各歸其經如大吐血病母論其脈急用獨參
湯救之若潮熱咳嗽而脈數者元氣虚而假熱之脈也
皆由脾胃先損須用人參之類本草云人參治脾胃不
足補中温中瀉脾肺中火東垣先生云脾胃虚者心火
亢甚而乘土位肺氣受邪須用黃耆最多人參甘草次
之脾胃一虚肺氣先絶故用黃耆以益皮毛而閉腠理
嘗治氣血虚弱用十全大補最善若用寒凉止血胃氣
反傷無不致禍一老婦每作先飲食不進或胸膈不
利或中脘作痛或大便作瀉或小便不利余以為肝脾
之證用逍遥散加山梔茯神遠志木香而愈後鬱結吐
紫血每作先倦怠煩熱以前藥加炒黑黃連三分吳茱
萸二分頓愈復因怒吐赤血甚多燥渴垂死此血脱也
法當補氣乃用人參一兩苓术當歸各三錢陳皮炮黑
乾薑各二錢炙甘草木香各一錢一劑頓止又用加味
歸脾湯調理而痊一女子懷抱素鬱胸滿食少吐血
面赤用六味丸及歸脾加山梔貝母芍藥而愈一婦
人為哭母吐血咳嗽發熱盜汗經水不行此悲傷肺思
傷脾朝服補中益氣湯(雜病勞倦)加桔梗貝母知母夕用歸
脾湯吞六味丸而愈
雞蘇散治婦人吐血心煩昏悶
雞蘇葉(一兩)阿膠刺薊生地黃(各一兩)黃耆麢
羊角屑茜根甘草(各半兩)麥門冬黃芩當
歸伏龍肝(各七錢半)
右為粗末每服四錢水一盞薑三片竹茹半雞子大
煎至六分去滓温服
又方治婦人虚損氣逆吐血不止
雞蘇葉黃芩(各一兩)當歸赤芍藥(各半兩)伏龍肝
阿膠(各二兩)
右為粗末每服四錢水一盞煎六分去滓温服
又方治婦人熱毒上攻吐血不止
生藕汁刺薊汁生地黃汁(各三兩)生薑汁(半兩)白
蜜(一合)
右和煎三兩沸以一小盞調炒麵一錢服無時
千金翼治吐血百方不瘥療十十瘥神驗不傳方(詳此藥性)
(治熱毒吐血有效)
地黃汁(半升)生大黃末一(方寸七)
右煎地黃汁三兩沸調大黃末令勻分為三服
又方伏龍肝研極細每服二錢新汲水調下頻服取
效
又方白茅根一握長六寸以水一大盞煎七分去滓
服
又方桂心為末水調方寸七日夜可二十服
又方
生地黃(三升切)阿膠(二兩炒)蒲黃(六合)
以水五升煮取三升分三服予嘗治一人吐血診
其脈肝部弦氣口濡此因怒極而得之遂用蘇合香
丸和雞蘇丸服即效養生必用方云凡吐血須煎乾
薑甘草湯與服或四物理中湯亦可如此無不效者
服生地黃竹茹藕汁去生便遠
柔脾湯治虚勞吐血衂血下白汗出方(出養生必用)
甘草白芍藥黃耆(各一兩)熟地黃(三兩)
右為末每服四錢水酒各一盞已上煎至七分去滓
取清汁六分食前温服予嘗治一女人年十九歲
月經不行以藥通之遂妄行而嘔血諸藥不效察其
人肥脈不大不小投以四生丸即安又治一男子
因飽低頭負重吐血諸藥無效亦投四生丸及青餅
子即安更不發嘗觀初虞世治吐血不喜用竹茹生
地黃藕汁然亦不可拘泥此說如陽乘于隂血得熱
則流散經水沸溢宜服涼藥以解之大黃犀角生地
黃生艾藕汁等豈得無效若隂乘於陽所謂天寒地
凍水凝成冰宜服温藥以煖之乾薑肉桂豈能無功
學者更宜思之
四生丸療吐血凡吐血衂血陽乘于隂血熱妄行宜
服此藥
生荷葉生艾葉生柏葉生地黃(各等分)
右爛研丸如雞子大每服一丸水三盞煎至一盞去
滓温服無時候陳日華云先公紹興初遊福溝靈
石寺主僧留飯食將竟侍者赴堂齋罷來侍立見桌
子不稳急罄折稳之舉首即嘔血盖食飽拗傷肺也
明年再到寺問舊年嘔血者無恙否主僧云得四生
丸服之愈自得此方屢施有驗薛(愚意前證乃出熱暴患用之有)
(效若人病久本原不足須補脾以滋化源否則虚火上炎金反受剋獲生鮮矣)
療熱甚嘔血者以犀角地黃湯局方小三黃湯以白茅
根煎濃湯飲之極妙
犀角地黃湯治内有瘀血鼻衂吐血面黃大便黑
芍藥(七錢半)生地黃(半斤)牡丹皮(去心淨一兩)犀角屑(一兩如無)
(以川升麻代)
右㕮咀每服五錢水煎服有熱如狂者加黃芩二兩
青餅子治咯血
青黛杏仁(各一兩華陀方以牡蠣粉炒杏仁去皮尖牡蠣不用)
右一處同研成膏鎔黃蠟和作三十餅子每服一餅
子用乾柿半箇夾定以濕紙裹煨令香同嚼粥飲下
乾薑甘草湯若隂乘於陽以肺經寒而嘔血者宜服
甘草乾薑(各半兩)
右㕮咀水煮頓服局方理中湯亦妙
花蘂石散予嘗見一婦人苦此疾百藥不效以童子
小便和酒調下真花蘂石散不數服而愈
烏金散治吐血不已每服二錢米飲下(即催生如神散方見後)
濟生雞蘇散治勞傷肺經唾中有血咽喉不利
雞蘇葉黃耆(炒)生地黃阿膠(炒)貝母白茅
根(各一錢)桔梗(炒)麥門冬(去心)蒲黃(炒)甘草(炙各五分)
右薑水煎服
生地黃散治鬱熱衂血咯血吐血隂虚而不能愈者
枸杞子柴胡黃連(炒)地骨皮天門冬(去心)白
芍藥甘草(炒)黃芩(炒)黃耆(炒)生地黃熟地黃
(自製各五分)
右水煎服下血加地榆
三因茯苓補心湯治面色黃悴五心煩熱咳嗽吐血
半夏前胡紫蘇茯苓人參枳殼(麩炒)桔
梗(炒)甘草(炒)乾葛(各五分)當歸川芎陳皮白
芍藥(各一錢)熟地黃(自製一錢半)
右薑棗水煎服
麥門冬飲子治氣虚吐血或氣虚不能攝血
五味子(十箇杵)麥門冬(去心)黃耆(炒各一錢)當歸身人參
生地黃(各五分)
右水煎服
十全大補湯治胃氣虚弱吐血衂血便血不止以致
外症惡寒發熱自汗盜汗食少體倦或寒熱作渴頭
疼眩暈而似中風或氣血俱虚胸腹脇痛或骨節作
痛經候不調或寒熱往來發熱晡熱或五心發熱咽
乾舌燥或痰嗽喘促胸膈虚痞或嘔吐泄瀉手足冷
熱等證(方見雜病虚勞門)
證治準繩卷六十一
