證治準繩醫家類
提要
(臣)等謹案證治準繩一百二十卷明王肯堂
撰肯堂有尚書要旨已著錄是編據肯堂自
序稱先撰證治準繩八冊專論雜證分十三
門附以類方八冊皆成于丁酉戊戌間其書
採摭繁富而參驗脉證辨别異同條理分明具
有端委故博而不雜于寒温攻補無所偏主
視繆時雍之餘派虛實不問但談石膏之功
張介賓之末流診候未施先定人參之見者
亦為能得其平其諸傷門内附載傳尸勞諸
蟲之形雖似涉乎語怪然觀北齊徐之才以
死人枕療鬼痊則專門授受當有所傳未可
㮣疑以荒誕也其傷寒準繩八冊瘍醫準繩
六冊則成于甲辰幼科準繩九冊女科準繩
五冊則成于丁未皆以補前書所未備故仍
以證治準繩為總名惟其方皆附各證之下
與雜證體例稍殊耳史稱肯堂好讀書尤精
于醫所著證治準繩該博精詳世競傳之其
所著鬱岡齋筆麈論方藥者十之三四盖于
兹一藝用力至深宜其為醫家之圭臬矣據
自序所列其書當分四十四冊篇頁繁重循
覽未便今離析其數定為一百二十卷乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
余髮始燥則聞長老道說范文正公未達時禱於神以
不得為良相願為良醫因歎古君子之存心濟物如此
其切也當是時顓蒙無所知顧讀岐黃家言輒心開意
解若有夙契者嘉靖丙寅母病阽危常潤名醫延致殆
徧言人人殊罕得要領心甚陋之於是銳志學醫既起
亡妹于垂死漸為人知延診求方戶屣恒滿先君以為
妨廢舉業常嚴戒之遂不復窮究無何舉于鄉又十年
成進士選讀中秘書備員史館凡四年請急歸旋被口
語終已不振因伏自念受聖主作養厚恩見謂儲相材
雖萬萬不敢望文正公然其志不敢不立而其具不敢
不勉以庶幾無負父師之教而今已矣定省之餘頗多
暇日乃復取岐黃家言而肆力焉二親篤老善病即醫
非素習固將學之而况乎輕車熟路也於是聞見日益
廣而藝日益精鄉曲有抱沉痾醫技告窮者叩閽求方
亡弗立應未嘗敢萌厭心所全活者稍稍衆矣而又念
所濟僅止一方孰若著為書傳之天下萬世耶偶嘉善
高生隱從余游因是採取古今方論參以鄙見而命高
生次第錄之遂先成雜病論與方各八巨袠高生請名
余命之曰證治凖繩高生曰何謂也余曰醫有五科七
事曰脉曰因曰病曰證曰治為五科因復分為三曰内
曰外曰亦内亦外幷四科為七事如隂陽俱緊而脉浮
也傷寒因也太陽病也頭痛發熱身痛惡寒無汗證也
麻黃湯治也派析支分毫不容濫而時師皆失之不死
者幸而免耳自陳無擇始發明之而其為三因極一方
復語焉不詳李仲南為永類鈐方枝分派析詳矣而入
理不精比附未確此書之所以作也曰五科皆備焉而
獨名證治何也曰以言證治獨詳故也是書出而不知
醫不能脉者因證檢書而得治法故也雖然大匠之所
取平與直者凖繩也而其能用凖繩者心目明也倘守
死句而求活人以凖繩為心目則是書之刻且誤天下
萬世而余之罪大矣家貧無貲假貸為之不能就其半
會侍御周鶴陽公以按鹺行縣至金壇聞而助成之遂
行于世時萬歷三十年歲次壬寅夏五月朔旦念西居
士王肯堂宇泰識
證治準繩原序
