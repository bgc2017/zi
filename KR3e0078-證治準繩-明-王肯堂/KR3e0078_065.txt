證治準繩卷六十五
明王肯堂撰
女科
胎前門
逐月養胎法
北齊名醫徐之才云姙娠一月名始胚飲食精熟酸美
受御宜食大麥毋食腥辛是謂纔正姙娠一月足厥
陰脉養不可針灸其經(如大敦行間太衝中封五里中郄等穴是也)足厥陰
内屬于肝肝主筋及血一月之時血行否澀不為力事
寢必安静無令恐畏妊娠一月陰陽新合為胎寒多
為痛熱多卒驚舉重腰痛腹滿胞急卒有所下當預安
之宜服
烏雌雞湯烏雌雞(一隻治如食法)茯苓阿膠(各二兩)吳茱萸
(一升)麥門冬(五合去心)人參芍藥白术(各三兩)甘草
生薑(各一兩)
右㕮咀以水一斗二升煮雞取汁六升去雞下藥煎
取三升内酒三升并膠烊盡取三升放温每服一升
日三
補胎湯若曾傷一月胎者當預服此細辛(一兩)防風
(二兩)熟地黃白术(各三兩)生薑(四兩)吳茱萸大麥(各五)
(合)烏梅(一升)
右八味㕮咀以水七升煮取二升半分三服先食服
寒多者倍細辛茱萸熱多渴者去之加瓜蔞根二兩
若有所思去大麥加柏子仁三合一方有人參一兩
妊娠二月名始膏無食辛臊居必静處男子勿勞百節
皆痛是為胎始結妊娠二月足少陽脉養不可針灸
其經(如膽竅丘墟付陽絶骨外立陽陵泉等穴是也)足少陽内屬於膽膽主精
二月之時兒精成於胞裏當慎護驚動也妊娠二月
始陰陽踞經有寒多壞不成有熱即萎悴中風寒有所
動搖心滿臍下懸急腰背強痛卒有所下乍寒乍熱宜
服
艾葉湯艾葉丹參當歸麻黃(各二兩)人參阿
膠(各三兩)甘草(一兩)生薑(六兩)大棗(十二枚)
右九味㕮咀以酒三升水一斗煮減半去滓内膠煎
取三升分三服一方用烏雌雞一隻宿肥者治如食
法割頭取血内三升酒中相和次以水一斗二升先
煮取汁去雞内藥煎取三升内血酒并膠煎取三升
分三温服
黃連湯若曾傷二月胎者當預服此黃連人參
(各一兩)吳茱萸(五合)生薑(三兩)生地黃(五兩)一方用阿膠
右五味㕮咀以酢漿七升煮取三升分四服日三夜
一十日一修合若頗覺不安加烏梅一升加烏梅者
不用漿直用水耳一方用當歸半兩
妊娠三月名始胎當此之時未有定儀見物而化欲生
男者操弓矢欲生女者弄珠璣欲子美好數視璧玉欲
子賢良端坐清虛是謂外象而内感者也妊娠三月
手心主脉養不可針灸其經(如中衝勞官大陵内關間使郄門曲澤等穴是也)
手心主内屬於心哀悲毋思慮驚動妊娠三月為定
形有寒大便青有熱小便難不赤即黃卒驚恐憂愁嗔
怒喜頓仆動於經脉腹滿繞臍若痛或腰背卒有所下
宜服
雄雞湯雄雞(一隻治如食法)黃芩白术生薑(各一兩)麥門
冬(五合)芍藥大棗(十二枚擘)甘草人參茯苓阿
膠(各二兩)
右為㕮咀以水一斗三升煮雞減半出雞内藥煮取
半内清酒三升并膠煎取三升分三服一日令盡當
温卧一方用當歸芎各一兩不用黃芩生薑
茯神湯曾傷三月胎者當預服此方茯神丹參
龍骨(各一兩)阿膠當歸甘草人參(各二兩)大棗
(二十一枚擘)赤小豆(二十一粒)
右九味㕮咀以酢漿一斗煮取三升分四服先食服
七日後服一劑腰痛者加桑寄生二兩(深師有薤白升二兩麻子一)
丹一婦人但有孕至三箇月左右必墮其脉左手
大而無力重取則濇知其血少也以其妙年只補中
氣使血自榮時初夏教以濃煎白术湯下黃芩末一
錢與數十貼得保全而生因思之墮於内熱而虛者
於理為多曰熱曰虛當分輕重盖孕至三月上屬相
火所以易墮不然何以黃芩熟艾阿膠為安胎妙藥
也婦人經候三月驗法川芎生末濃煎湯空心下
一匙腹中微動者是有胎
妊娠四月始受水精以成血脉食宜稻粳羹宜魚鴈是
謂盛氣血以通耳目而行經絡妊娠四月手少陽脉
養不可針灸其經(如關衝陽池内關三陽天井曲垣等穴是也)手少陽内輸
三焦四月之時兒六腑順成當靜形體和心志節飲食
妊娠四月有寒心下愠愠欲嘔胸膈滿不欲食有熱
小便難數數如淋狀臍下苦急卒風寒頸項強痛寒熱
或驚動身軀腰背腹痛往來有時胎上逼胸心煩不得
安卒有所下宜服
菊花湯菊花(雞子大一團)麥門冬(一升)大棗(十二枚)人參(一兩半)
甘草當歸(各二兩)麻黃阿膠(各三兩)半夏(四兩)生薑
(五兩)
右十味㕮咀以水八升煮減半内清酒三升并阿膠
煎取三升分三服温卧當汗以粉粉之護風寒四五
日一方用烏雌雞一隻煮汁煎藥
調中湯若曾傷四月胎者當預服此
白芍藥生薑(各四兩)厚朴生李根白皮枳實
白术柴胡(各三兩)續斷芎藭甘草(各一兩)當歸
(一兩半)
右十二味㕮咀以水一斗煮取三升分四服日三夜
一八日後復一劑
妊娠五月始受火精以成其氣卧必晏起沐浴浣衣深
其居處厚其衣服朝吸天光以避寒殃其食稻麥其羹
牛羊和以茱萸調以五味是謂養氣以定五臟妊娠五月
足太陰脉養不可針灸其經(如隐太白都公孫商丘三陰交漏谷陰陵泉等穴是)
(也)足太陰内輸於脾五月之時兒四肢皆成無大饑無
甚飽無食乾燥無自炙熱無大勞倦妊娠五月有熱
苦頭眩心亂嘔吐有寒苦腹滿痛小便數卒有恐怖四
肢疼痛寒熱胎動無常處腹痛悶頓欲仆卒有所下宜
服
阿膠湯阿膠(四兩)人參(一兩)生薑(六兩)當歸芍藥甘草
黃芩(各二兩)旋覆花(二合)吳茱萸(七合)麥門冬(一升)
右十味㕮咀以水九升煮藥減半内清酒三升幷膠
微火煎取三升半分四服日三夜一先食服便愈不
瘥再服一方用烏雌雞一隻割取咽血内酒中以水
煮雞汁煎藥減半内酒并膠煎取三升半分四服
安中湯曾傷五月胎者當預服此
黃芩(一兩)當歸芎藭乾地黃人參(各二兩)甘草
芍藥(各三兩)生薑(六兩)麥門冬(一升)五味子大麻仁(各五兩)
大棗(三十五枚)
右十二味㕮咀以水七升清酒五升煮取三升半分
四服日三夜一七日復服一劑
安胎當歸湯若妊娠五月舉動驚愕胎不安小腹痛
引腰胳小便下血當歸阿膠(炒)川芎人參(各一)
(兩)大棗(十二枚)艾葉(一把)
右以酒水各三升煮至三升内膠令烊分三服一方
有甘草無參棗
妊娠六月始受金精以成其筋身欲微勞無得静處出
遊於野數觀走犬及視走馬食宜鷙鳥猛獸之肉是謂
變腠理紉筋以養其力以堅背膂妊娠六月足陽明
脉養不可針灸其經(如厲兊豐隆陰市上下廉三里等穴是也)足陽明内屬
於胃主其口目六月之時兒口目皆成調五味食甘美
無太飽妊娠六月卒有所動不安寒熱往來腹内脹
滿身體腫驚怖忽有所下腹痛如欲產手足煩疼宜服
麥門冬湯麥門冬(一升)人參甘草黃芩(各二兩)乾地
黃(三兩)阿膠(四兩)生薑(六兩)大棗(十五枚)
右八味以水七升煮減半内清酒二升幷膠煎取三
升分三服中間進糜粥一方用烏雌雞一隻煎汁煎
藥
柴胡湯若曾傷六月胎者當預服此方
柴胡(四兩)蓯蓉(一兩)白术芍藥(一作紫葳)甘草麥門冬
芎藭(各二兩)生薑(六兩)乾地黃(五兩)大棗(三十枚)
右㕮咀以水一斗煮取三升分四服日三夜一中間
進糜粥勿食生冷及堅硬之物七日更服一劑一方
有黃芩二兩
旋覆花湯集驗療妊娠六七月胎不安常處亦治阻
病旋覆花(一兩)厚朴(製)白术枳殼黃芩(炒)茯苓
(各三兩)半夏(炒一方無)芍藥生薑(各二兩)
右以水一斗煮取二升半分五服先食服日三夜二
忌羊肉餳醋桃李雀肉
妊娠七月始受木精以成其骨勞身搖肢無使定止動
作屈伸以運血氣居處必燥飲食避寒常食稻粳以密
腠理是謂養骨而堅齒妊娠七月手太陰脉養不可
針灸其經(如少商魚際列缺尺澤天府等穴是也)手太陰内屬於肺主皮
毛七月之時兒皮毛已成毋大言毋號哭毋薄衣毋洗
浴毋寒飲妊娠七月忽驚恐搖動腹痛卒有所下手
足厥冷脉若傷寒煩熱腹滿短氣常苦頸項及腰背強
蔥白湯主之
蔥白(長三四寸十四莖)半夏麥門冬(各一升)旋覆花(二合)黃
芩(一兩)人參(一兩半)甘草當歸黃芪(各三兩)阿膠(四兩)
生薑(八兩)
右十一味㕮咀以水二升煮減半内清酒三升及膠
煎取四升每服一升日三夜一温卧當汗出若不出
者加麻黃二兩煮服如前法若秋後勿強責汗一方
以黃雌雞一隻割咽取血内酒中煮雞取汁以煎藥
杏仁湯若曾傷七月胎者當預服此
杏仁甘草(各二兩)紫苑(一兩)鍾乳乾薑(各三兩)麥門
冬吳茱萸(一升)粳米(五合)五味子(三合)
右九味㕮咀以水八升煮取三升半分四服日三夜
一中間進食七日服一劑一方用白雞一隻煮汁煎
藥
妊娠八月始受土精以成膚革和心靜息無使氣極是
謂密腠理而光澤顔色妊娠八月手陽明脉養不可針
灸其經(如商陽二間合谷上下廉三里曲池肩井肩髃等穴是也)手陽明内屬於大
腸主九竅八月之時兒九竅皆成毋食燥物毋輒失食
毋忍大起妊娠八月中風寒有所犯觸身體盡痛乍
寒乍熱胎動不安常苦頭眩痛繞臍下寒時時小便白
如米汁或青或黃或使寒慄腰背苦冷而痛目䀮䀮芍
藥湯主之
芍藥生薑(各四兩)厚朴(二兩)甘草當歸白术
人參(各三兩)薤白(切一升)
右八味㕮咀以水五升清酒四升合煮取三升分三
服日再夜一一方用烏雌雞煮汁以煎藥
葵子湯若曾傷八月胎者當預服此
葵子(二升)甘草厚朴(各二兩)白术柴胡(各三兩)芍藥
(四兩)生薑(六兩)大棗(二十枚)
右八味㕮咀以水九升煮取三升分三服日三凡十
日一劑一方用烏雞一隻煮汁煎藥
丹溪縮胎丸八九箇月用之
黃芩(夏一兩秋七錢冬半兩酒炒)白术(二兩)陳皮(三兩去白)茯苓(七錢半)
右為末粥丸桐子大
妊娠九月始受石精以成皮毛六腑百節莫不畢備飲
醴食甘緩帶自持而待之是謂養毛髮致才力妊娠
九月足少陰脉養不可針灸其經(如湧泉然谷大谿交信築賓伏溜等穴是)
(也)足少陰内屬於腎腎主續縷九月之時兒脉續縷皆
成無處濕冷無著炙衣妊娠九月若卒得下痢腹滿
懸急胎上衝心腰背痛不可轉側短氣宜服
半夏湯半夏麥門冬吳茱萸當歸阿膠(各三)
(兩)乾薑(一兩)大棗(十二枚)
右七味㕮咀以水九升煮取三升去滓内白蜜八合
微火上温服四服痢即止一方用烏雌雞一隻煮汁
煎藥
豬腎湯若曾傷九月胎者當預服此
豬腎(一具)茯苓桑寄生乾薑乾地黃芎藭
(各三兩)白术(四兩)附子(中者一枚)大豆(三合)麥門冬(一升)
右㕮咀以水一斗煮腎令熟去腎内諸藥煎取三升
半分四服日三夜一十日更服一劑
丹溪縮胎丸九箇月用之
黃芩(一兩宜熱藥不宜凉藥怯人減半)枳殼(炒七錢半)滑石(七錢半臨月十日前)
(小便多時加此一味)白术(一兩)
右為末粥丸如桐子大每服三十九空心熱湯下
妊娠十月五臟俱備六腑齊通納天地氣於丹田故使
關節人神皆備但俟時而生
妊娠一月始胚二月始膏三月始胞四月形體成五月
能動六月筋骨立七月毛髮生八月臟腑具九月穀氣
入胃十月諸神備日滿即產矣宜服滑胎藥八月即服
滑胎枳殼散瘦胎易生湖陽公主每產累日不下南
山道士進此方商州枳殼(二兩)粉草(一兩)
右為細末百沸湯點二錢服空心日三服凡懷孕七
八箇月已上服之令兒易生初生胎小微黑百日已
後漸漸變白此雖孫真人滑胎易產方然抑陽降氣
為衆方之冠此方分兩出必用方以此為正一方
枳殼六兩甘草一兩(故加枳殼減甘草盖未產人甘草性寒故也未產前一月日可)
(三服忌登高厠)一方有糯米半升淘洗控乾同炒為末米
飲或白湯調下一二錢温隠居加當歸木香各等
分
張氏方治妊娠胎肥壅隘動止艱辛臨月服之縮胎
易產兼治腸中諸病下氣寬膈
枳殼(五兩)甘草(一兩半)香附子(三兩炒去毛)
右為末薑煎湯點亦可如丈夫婦人冷氣攻刺脇肋
疼痛者用葱白三寸同煎服婦人脾寒血氣成塊
作痛熱酒調服大小便不通白牽末煎湯調服
選竒方香附子枳殼(各二兩)甘草(半兩)
内補丸治妊娠衝任脉虛補血安胎
熟地黃(二兩)當歸(微炒一兩)
右為細末煉蜜和丸如梧子大温酒下三四十丸許
學士云大率婦人妊娠唯在抑陽助陰素問云陰搏
陽别謂之有子盖關前為陽關後為陰尺中之脉按
之摶手不絶者妊身也婦人平居陽氣微盛無害及
其妊子則方閉經隧以養胎若陽氣盛搏之則經脉
妄行胎乃不固素問所謂陰虚陽搏謂之崩也抑陽
助陰之方甚多然胎前藥唯惡羣隊若陰陽交錯别
生他病唯是枳殼散所以抑陽四物湯所以助陰故
爾然枳殼散差寒若單服之恐有胎寒腹痛之疾以
内補丸佐之則陽不致強陰不致弱陰陽調停有益
胎嗣此前人未嘗論及也
易產滑胎方其藥性滑利小便
以車前子(為末)酒調服方寸匕不能飲者水調詩云
采采芣苢能令婦人樂有子矣陸機注云治婦人
產難故也
神寢丸瘦胎滑利易產臨八月服之極有神效知
蘄州施少卿方蘄州徐太丞傳
通明乳香(别硏半兩)枳殼(一兩)
右為細末煉蜜丸如梧子大空心温酒吞下三十丸
懷孕九月已後方可服崔氏方名寤生丸乳香只
二錢半酒糊丸
榆白皮散治妊娠滑胎易生
榆白皮甘草(各二兩)葵子(一兩)
右為粗末每服二錢水一盞煎至七分去滓温服一
方無榆皮名葵子散
主孕九箇月將產消息豬肚(一具全)如法用葱五味
煮熟食食如不盡更食以盡為度不得與别人食無
效
保氣散安胎寬氣進食瘦胎易產設或居處失宜偶
然頓仆胎動胎痛漏胎下血兼服佛手散(見胎產大法)神
寢丸枳殼散(並見上)此三方入月内大宜常服
香附子(四兩)山藥(二兩)縮砂仁(一兩)粉草(一兩二錢半)益智仁
紫蘇葉(各半兩)木香(四錢)
右為細末以白湯點服二錢
無憂散治妊婦身居富貴口厭肥甘憂喜不常食物
不節既飽便卧致令胞胎肥厚根蒂堅牢行動艱難
因致臨產難生入月可服無憂散則易生矣
當歸川芎白芍藥枳殼乳香(各三錢)木香
甘草血餘(即髮灰以豶豬心血和之各一錢半)
右為末每服二錢水煎日進兩服
丹溪云世之難產者往往見於鬱悶安佚之人富貴豢
養之家若貧賤辛苦者未有也古方書止有瘦胎飲一
論而其方為湖陽公主作也實非極至之言何者見其
用此方者其難自若予表妹苦于難產後遇胎孕則觸
而去之予甚憫焉視其形惟勤於針指搆思旬日忽自
悟曰此正與湖陽公主相反彼奉養之人其氣必實耗
其氣使平和故易產今形肥知其氣虚久坐知其不運
必氣愈弱兒在胞胎因母氣不能自運耳當補其母之
氣則兒健易產矣令其有孕至五六箇月來告遂於大
全方紫蘇飲加補氣藥與數十貼因得男而甚快後遂
以此方隨母形色性稟參時令加減與之無不應者因
名其方曰達生散
縮胎飲(即達生散)大腹皮(三錢)人參陳皮紫蘇莖葉(各五)
(分)白芍白术歸身尾(各一錢)甘草(二錢炙)黃楊樹
腦(七錢)或加枳殼縮砂青葱(五葉)
右作一貼吞下益母丸臨月得二十服易生產後無
病按丹溪云難產死胎此血氣滯病也盖此方補
中行滯春加川芎氣虛倍參术氣實倍香附
陳皮血虛加當歸地黃形實倍紫蘇性急加
黃連熱急加黃芩濕痰加滑石半夏食積加
山查食後易饑加黃楊腦腹痛加木香官桂黃
芩冬不用芩
黑神丸(一名催生丸一名益母丸)用益母草硏末粥丸治婦人臨
月一日三次服之用縮砂湯送下能催生易產產後
服能生新血去舊血只以白湯送下虚者煎白术人
參陳皮湯送下
惡阻(痰逆不食)
惡阻謂嘔吐惡心頭眩惡食擇食是也千金凡婦人
虛羸血氣不足腎氣又弱或當風飲冷太過心下有痰
水者欲有胎而喜病阻所謂欲有胎者其人月水尚來
顏色肌膚如常但苦沉重憒悶不欲食飲又不知其患
所在脉理順時平和則是欲有娠也如此經二月日後
便覺不通則結胎也但病者患心中憒憒頭重眼眩四
肢沉重懈惰不欲執作惡聞食氣欲噉鹹酸果實多卧
少起世謂惡食其至三四月日已上皆大劇吐逆不能
自勝舉也此由經血既閉水潰於臟臟氣不宣通故心
煩憒悶氣逆而嘔吐也血脉不通經絡否塞則四肢沉
重挾風則頭目眩也覺如此候者便宜服半夏茯苓湯
數劑後將茯苓丸痰水消除便欲食也既得食力體強
氣壯力足養胎母便健矣大全妊娠稟受怯弱便有
阻病其狀顔色如故脉息和順但覺肢體沉重頭目昏
眩擇食惡聞食氣好食鹹酸甚者或作寒熱心中憒悶
嘔吐痰水恍忽不能支持巢氏謂之惡阻但證有輕重
耳輕者不服藥亦不妨重者須以藥療之千金方以半
夏茯苓湯茯苓丸專治阻病然此二藥比來少有服者
以半夏有動胎之性盖胎初結慮其易散此不可不謹
也張仲景傷寒論有用黃龍湯者小柴胡湯中去半夏
是也此盖為妊娠而設焉王子亨則有白术散局方則
人參丁香散揚振則有人參橘皮湯齊士明則有醒脾
飲皆不用半夏服之多效李茂翁云若左脉弱而嘔
服諸藥不止者當服理血歸原藥則愈經云無陰則嘔
是也薛前證若中脘停痰用二陳湯加枳殼若飲食
停滯用六君子加枳殼若脾胃虛弱用異功散若胃虛
不足用人參橘皮湯兼氣惱加枳殼胸脇痞悶再加蘇
梗脇痛再加柴胡若飲食少思用六君子加紫蘇枳殼
頭暈體倦用六君子湯若脾胃虛弱嘔吐不食用半夏
茯芩湯盖半夏乃健脾氣化痰滯之主藥也脾胃虛弱
而嘔吐或痰涎壅滯飲食少思胎不安必用茯苓半夏
湯倍加白术然半夏白术茯苓陳皮砂仁善能安胎氣
健脾胃予嘗用之驗矣痰逆不食證因食停滯用半
夏茯苓湯加枳殼兼氣惱更加柴胡因痰壅滯用半夏
茯苓湯加白术因風寒外傷用參蘇飲飲食腹脹用香
砂六君子湯寒熱嘔吐人參養胃湯一妊娠嘔吐惡
食體倦嗜卧此胃氣虚而惡阻也用人參橘皮湯二劑
漸愈又用六君子加紫蘇二劑而安一妊娠吞酸惡
心時欲作嘔此因脾胃虛而飲食停滯用六君加枳殼
香附治之而愈一妊婦停食腹滿嘔吐吞酸作瀉不
食余以為飲食停滯兼肝木傷脾土用六君子湯以健
脾胃加蒼术厚朴以消飲食吳茱萸所製黃連以清肝
火諸證悉愈又以六君加砂仁調理而脾土乃安一
妊婦嘔吐脇脹或寒熱往來面色青黃此木旺而尅脾
土用六君子加柴胡桔梗枳殼而安一妊婦嘔吐酸
水胸滿不食此脾土虛而肝木所侮用六君子加芍藥
而愈一妊婦胸腹膨脹吐痰不食此脾胃虛而飲食
為痰用半夏茯苓湯漸愈又用六君子加枳殼蘇梗桔
梗而飲食如常後因恚怒脇脹不食吐痰惡心用半夏
茯苓湯加柴胡山梔而愈汪石山治一婦形質瘦小
面色近紫產後年餘經水不通首夏忽病嘔吐手指麻
痺拳不能伸展聲音啞小噦不出聲醫皆視為風病危
之汪診脉皆細微近滑曰此妊娠惡阻病也衆謂經水
不通安有妊理汪曰天下之事有常有變此乃事之變
也脉雖細微似近於滑又尺按不絶乃妊娠也遂以四
君子加二陳治之諸證俱減尚畏粥湯惟食乾糕香燥
之物而有生意給事游讓溪夫人病新愈月餘經事
不行嘔噦眩暈飲食艱進醫以為二陽之病發心脾女
子不月法在不治江瓘診之尺脉雖小按之滑而不絶
此妊而惡阻非凶候也六君加砂仁數服而安後產一
女金匱婦人得平脉陰脉小弱其人渴不能食無寒
熱名妊娠桂枝湯主之於法六十日當有此證設有醫
治逆者却一月加吐下者則絶之婁全善曰絶之者
謂絶止醫治候其自安也予嘗治一二婦阻病吐愈治
愈逆因思仲景絶之之旨遂停藥月餘自安真大哉聖
賢之言也
萬全方云凡妊娠惡食者以所思食任意食之必愈
仲景云妊娠嘔吐不止乾薑人參半夏丸主之
乾薑人參半夏丸乾薑人參(各一兩)半夏(湯洗去滑二兩)
右三味末之以生薑汁糊為丸如梧子大飲服十丸
日三服
半夏茯苓湯治妊娠惡阻嘔吐心煩頭目眩暈惡聞
食氣好食酸鹹多卧少起百節煩疼羸瘦有痰胎孕
不牢
半夏(洗一兩二錢半)赤茯苓熟地黃(各七錢半)橘紅旋復
花(千金方無旋復有細辛紫蘇)人參芍藥川芎桔梗
甘草(各半兩)
右㕮咀每服五錢薑七片水煎空心服兼服茯苓丸
若有客熱煩渴口瘡去橘紅細辛加前胡知母七
錢半若腹冷下痢去地黃加炒桂心半兩若胃
中虛熱大便秘小便赤澀加大黃七錢半去地黃加
黃芩二錢五分
茯苓丸治妊娠阻病心中煩悶吐痰眩暈先服半夏
茯苓湯兩劑後服此藥
赤茯苓人參半夏(湯泡七次炒黃)桂心乾薑橘
皮(各一兩)白术葛根甘草枳殼(各二兩)
右為細末煉蜜為丸如桐子大每服五十丸米飲下
日三服一方加麥門冬肘後加五味子
療妊娠心胷支滿痰逆不思飲食
赤茯苓前胡白术紫蘇葉(各一兩)半夏
麥門冬人參大腹皮(各半兩)
右為粗末每服四錢水一盞薑五片煎至七分去滓
温服一方無大腹皮人參有大腹子檳榔
療妊娠心膈氣滯嘔吐不下飲水心神虛煩四肢少力
枇杷葉半夏麥門冬人參甘草(半兩)訶子
肉藿香(各一兩)赤茯苓枳殼陳皮(各七錢半)
右㕮咀每服三錢水一盞薑三片棗一枚煎至七分
去滓温服一方無訶子及棗
集驗療婦人妊娠惡阻嘔吐不下食
青竹茹橘皮(各三兩)生薑茯苓(各四兩)半夏(五兩)
右細切以水六升煮取二升半去滓分三服不差頻
服忌羊肉餳鮓等物
旋復半夏湯治妊娠惡阻吐逆酸水惡聞食氣多卧
少起
旋復花(去枝萼)川芎細辛(去土)人參甘草(炙各七分)當
歸(去蘆)半夏(湯泡)赤茯苓(去皮)乾生薑陳皮(去白各一錢五分)
右作一服水二鍾薑五片煎至一鍾不拘時服
旋復花湯治妊娠六七箇月胎不安嘔吐
旋復花(五分)厚朴白术枳殼黃芩茯苓(各一)
(錢五分)半夏芍藥生薑(各一錢)
右作一服水二鍾煎至一鍾食前服
右諸方並用半夏盖取其辛以散結氣瀉逆氣故嘔
惡自止非專為痰設也婁全善曰大全方論半夏動
胎而不用仲景方乃用之予治妊娠阻病累用半夏
未嘗動胎也經云有故無殞是也
白术散治惡阻清水甚者害十餘日水漿不入
白术(一兩)人參(半兩)丁香(二錢半)甘草(一錢)
右為細末每服二錢水一盞薑五片煎至七分温服
人參丁香散治妊娠惡阻胃寒嘔逆翻胃吐食及心
腹刺痛
人參丁香藿香葉(各二錢半)
右為散每服三錢水一盞煎七分去滓温服無時
又方人參丁香柿蒂(各二兩)甘草良薑(各半兩)
右為細末每服二錢熱湯點下無時
醒脾飲子治妊婦阻病嘔逆不食甚者中滿口中無
味或作寒熱(此出王氏博濟方)
草豆蔲(以濕紙裹灰火中煨令紙乾取出去皮用)厚朴(薑製各半兩)乾薑(一兩)
甘草(一兩二錢半)
右為細末每服二大錢水一大盞棗二枚生薑三片
煎至八分去滓呷服病輕者只一兩服便能食舊有
橘紅二兩治寒熱瘧痢不食後人去橘皮以乾生薑
代乾薑治老人氣虚大便秘少津液引飲有奇效產
科醫官齊士明依舊用乾薑去橘皮亦名醒脾飲子
治阻病極神驗
右諸方與前茯苓丸並用丁香乾薑惟中寒脉遲者
宜之
人參橘皮湯治阻病嘔吐痰水
人參橘皮白术麥門冬(去心各一兩)甘草(二錢)厚
朴(製)白茯苓(各五錢)
右為粗末每四錢加淡竹茹彈子大薑三片水同煎
治妊婦嘔吐不食兼吐痰水
生蘆根(七分)橘紅(四分)生薑(六分)枇杷葉(三分)檳榔(二分)
右切水二盞煎七分空心熱服
治妊娠惡食心中煩憒熱悶嘔吐
青竹茹麥門冬(各三兩)前胡(二兩)橘皮(一兩)蘆根(一握如體)
(熱四肢煩熱者加地骨皮一握)
右切細以水一大升煮半升去滓分兩服食前
右諸方内用門冬竹茹蘆根皆氣凉而性和有熱無
寒者通用之平劑也
治妊娠惡食(古今錄驗方)
人參(四兩)厚朴生薑枳殼甘草(各二兩)
水六升煎取三升分三服
歸原散治妊娠惡阻嘔吐不止頭痛全不入食服諸
藥無效者用此藥理血歸原則愈
人參甘草川芎當歸芍藥丁香(各半兩)
白茯苓白术陳皮(各一兩五錢)桔梗(炒)枳殼(去瓤炒各)
(二錢半)半夏(湯洗七次切炒黃一兩)
右㕮咀每服三錢生薑五片棗一枚水同煎
安胎飲治懷胎三月四月至九箇月日嘔吐痰水心
中憒悶頭重目眩惡聞食氣或胎動不安腰腹疼痛
或時下血及妊娠一切疾病皆治之
甘草茯苓當歸熟地黃川芎白术
黃芪白芍藥半夏(湯泡七次切炒)阿膠(蛤粉炒)地榆(各等分)
右㕮咀每服三錢生薑四片水煎温服無時一方
無半夏地榆有人參桑寄生一方無茋术半夏地
榆有艾葉只是膠艾湯加白茯苓
小地黃丸治妊娠惡心嘔吐清水腹痛不食
人參(去蘆)乾薑(炮製等分)
右為細末以生地黃汁和為丸如桐子大每服五十
丸食前米飲送下
右方並理血之劑李茂翁所謂左脉弱而嘔服諸藥
不止者服理血歸原藥則愈即此類是也
保生湯治婦人經候不行身無病而似病脉滑大而
六脉俱勻乃是孕婦之脉也精神如故惡聞食臭或
但嗜一物或大吐或時吐清水此名惡阻切勿作寒
病治之宜服此藥如覺惡心嘔吐加丁香生薑煎服
(温隠居方)
人參甘草(各二錢半)白术香附子烏藥橘紅
(各半兩)
右㕮咀每服三大錢水一盞半薑五片煎至七分去
滓温服無時或作末子調服
白术散治妊娠胎氣不和飲食少進
白术紫蘇(各一錢)人參(二錢)青皮(去白)訶子肉川芎
(各八錢)甘草(炙半錢)
右作一服水二鍾薑三片煎至一鍾不拘時服
二香散治妊娠胎動不安氣不升降飲食不美嘔吐
酸水起坐覺重
香附子(一兩)藿香葉甘草(各三錢)
右為細末每服二錢不拘時沸湯調下
補遺予嘗治妊婦惡阻嘔吐不食頭暈不敢行步以苦
柚皮濃煎湯飲數盞而愈吐甚者加薑汁
又方縮砂仁末每二錢薑湯調下或米飲調
右方並理氣之劑氣虛者首三方為宜氣不順者第
三方為宜
婁一婦人孕三月吐痰水并飲食每日寅卯時作作時
覺少腹有氣衝上然後膈滿而吐面赤微躁頭眩卧
不起牀四肢疼微渴此肝火挾衝脉之火衝上也一日
甚一日輕脉和右寸洪大百藥不效將二月予偶用沉
香磨水化抱龍丸一服膈寬氣不上衝二三服吐止眩
減食進而安又應氏婦嘈雜吐食脉壅心下滿塞氣
攻背兩脇皆痛要人不住手以熱物摩熨得吐稍疎脉
洪大因處此方黃連(一錢)黃芩(二錢半各炒)白术半夏(各二)
(錢)甘草(炙)縮砂(各五分)陳皮當歸山梔枳殼
(炒)香附人參蒼术(各一錢)茯苓(一錢半)生薑(七片)
服二貼後嘈雜吐止心滿塞退但於夜間背脇痛用摩
熨遂與抱龍丸化服其疾如失
丹一婦人年近三十懷孕兩月病嘔吐頭眩自覺不可
禁持以人參白术川芎陳皮茯苓等藥服五七日愈覺
沉重召予脉之兩手弦左為甚而且弱予曰此是惡阻
病必怒氣所激問之果然肝氣既逆又挾胎氣參术之
補大非所宜教以時用茯苓湯下抑青丸二十四粒五
貼自覺稍安診其脉略有數狀然口乾苦稍食粥則口
酸予意其為膈間滯氣未盡行教全以川芎陳皮山梔
茯苓生薑煎湯下抑青丸十五粒十餘貼餘證皆平但
食及常時之半食後覺口酸不食覺易饑予謂肝熱未
平則以白湯下抑青丸二十粒二十日而安予又脉之
見其兩手脉雖和平而左手弱甚此胎必墮此時肝氣
既平參术可用矣遂用始初參术等藥補之預防墮胎
以後之虛服之一月胎自墮却得平穩無事抑青丸一
味黃連為丸是也
胎動不安
大全妊娠胎動不安由衝任經虛受胎不實也亦有因飲
酒房室過度損動不安者有悞擊觸而胎動者有喜怒
氣宇不舒傷於心肝觸動血脉者有信醫宜服煖補反為
藥所害者有因母病而胎動者但治母病其胎自安有
胎不堅固動及母疾但當安胎其母自愈當以母形色察
之若面赤舌青兒死母活面青舌赤口中沫出母死子活
若唇口青兩邊沫出者子母俱死薛前證胎氣鬱滯者用
紫蘇飲脾氣虛弱者六君子湯加蘇枳鬱結傷脾者歸脾
湯加柴梔鬱怒傷肝脾者四七湯加芎歸怒動肝火者
加味小柴胡湯若胎已死急用平胃散加朴硝腐化之
永固孕湯地黃川芎黃芩(各五分)歸身尾人參
白芍藥陳皮(各一錢)白术(一錢半)甘草(三錢)黃蘖(少許)桑
上羊食藤(圓者七葉)糯米(十四粒)
右㕮咀水煎服
金匱婦人妊娠宜常服當歸散主之
當歸散方當歸黃芩芍藥芎藭(各四兩)白术(半斤)
右五味杵為散酒飲服方寸匕日再服妊娠常服即
易產胎無苦疾產後百病悉主之
妊娠養胎白术散主之
白术散方白术芎藭(各一兩)蜀椒(七錢半去汗)牡蠣(半兩)
右四味杵為散酒服一錢七日三夜一服但苦痛加
芍藥心下毒痛倍加芎藭心煩痛吐不能飲食加細
辛一兩半夏大者二十枚服之後更以醋漿水服之
若嘔以醋漿水服之復不解者小麥汁飲之已後渴
者大麥粥服之病雖愈服之勿置
集驗方療妊娠二三月上至八九月胎動不安腹痛已
有所見方
艾葉阿膠當歸川芎(各三兩)甘草(一兩)
右細切以水八升煮取三升去滓内膠令烊分三服
日三千金文仲備急同
四物湯加熟阿膠茯苓治一切胎動不安
安胎當歸湯治妊娠五月舉動驚愕胎動不安下在
小腹痛引腰脇小便疼下血(見前逐月養胎)
阿膠散治妊娠或因頓仆胎動不安腰痛腹滿或有
所下或胎上搶心熟地黃(二兩)白芍藥艾葉當
歸甘草阿膠黃茋(各一兩)一方有川芎
右㕮咀每服半兩薑三片棗一枚同水煎
又方治妊娠胎動不安心神虛煩腹内痛
阿膠(杵碎炒黃燥)人參川芎(已上各一兩)白茯苓麥門
冬(去心)柴胡(去苗已上各七錢半)甘草(炙)當歸(剉炒)黃芩(各半兩)
右件為末每服四錢以水一中盞生薑半分棗三枚
同煎六分去滓熱服
立效散治婦人胎動不安如重物所墜冷如冰
川芎當歸(各等分)
右為粗末秤三錢水煎食前温服
產寳治妊娠無故胎動不安腹内絞痛煩悶
當歸桑寄生(各一兩)川芎(七錢半)豉(八合)阿膠(五錢)蔥(十莖)
右以水二升煮取八合下膠烊温分二服空心服
一方無豉用銀器煎集驗無寄生豉有續斷七錢半
銀多少先煎後入藥
養生必用治胎動方救急療胎動去血腰腹痛
阿膠川芎當歸青竹茹(各二錢)
右以水十盞内銀一斤煮至五盞去銀入上件藥三
味煮至二盞半去滓入膠再煎膠烊温分三服空心
自早至暮盡未效再作
寄生湯治胎氣常不安及五箇月已後胎不安
桑寄生(洗剉)秦艽阿膠(各半兩)糯米粉(半兩)
右以新汲水三升先下寄生秦艽二味煮至二升去
滓次入阿膠糯米再煮約一升止分三服空心食前
日午服之忌酒醋三五日妊婦胎氣至五月已後常
不安者服之必效頃見妊婦好飲酒食鹹酸五辛胎
必動不可不知
黃耆湯治胎動不安腹痛下黃汁
糯米(一合)黃耆川芎(各一兩)
右細剉水二大盞煎至一盞三分温服
順氣飲子產前服之安胎
紫蘇葉木香(炮)人參草豆蔲茯苓(各一兩)甘
草(半兩)大腹子(一兩如氣弱者不用)
右㕮咀每服三錢水一盞苧根三寸糯米少許煎至
七分去滓温服
安胎寄生湯(文仲)療血流下方
桑寄生白术(各一兩二錢半)茯苓(一兩)甘草(二兩半)
右切以水五升煮取二升半分三服若人壯者可加
芍藥二兩足水二升若胎不安腹痛端然有所見加
乾薑一兩即安忌海藻菘菜酢物桃李雀肉等
秦艽湯(指迷)治胎動不安秦艽阿膠(炒)艾葉
右等分為粗末每服五錢水二盞糯米百粒煎至一
盞去滓温服
小品止痛湯療妊娠重下痛引腰背安胎
當歸阿膠(炙)乾地黃黃連芍藥(各一兩)雞子
(一枚)秫米(一升)
右七味以水七升攪雞子令相得煮秫米令如蟹目
沸去滓内諸藥煮取三升分四服忌蕪荑經心錄同
黃芩湯治婦人胎孕不安
黃芩白术(各半兩)當歸(二錢)
右作一服水二鍾煎至一鍾不拘時服
釣藤湯治妊娠八九月胎動不安心腹㽲痛面目青
冷汗出氣欲絶此由勞動用力傷胎宫宜急治之
釣藤鈎當歸茯神人參(各兩)苦梗(一兩半)
桑寄生(半兩)
右為粗末每服五大錢水二盞煎至一盞去滓温服
無時候忌豬肉菘菜若煩熱加石膏二兩半臨產月
加桂心一兩
刪繁療婦人懷妊胎動不安蔥豉安胎方
香豉(一升熬)蔥白(一斤)阿膠(二兩)
右先以水三升煮蔥豉取一升去滓入膠再煎令烊
服一日一夜可服三四次盡劑經心錄同
始妊娠胎動不安護胎法
鯉魚(二斤)粳米(一升)蔥(一握)豉薑
右作藿食之每月一度
安胎鐵罩散白藥子(一兩)白芷(半兩)
右為細末每服二錢煎紫蘇湯調下或胎熱心煩悶
入砂糖少許煎
銀苧酒治妊娠胎動欲墮腹痛不可忍方
苧根(二兩剉)銀(五兩)清酒(一盞)
右以水二大盞煎至一大盞去滓分温二服
治胎動不安用好銀煮取水著蔥油作羹食之佳
又方川芎(二兩)蔥白(一升)
右以水七升煮取二升半分三温服
療妊娠後不轉動方阿膠(炙一兩)桑寄生(半兩)
右為末以酒一升煮五沸下生雞卵一枚於酒中分
二温服空心食前小品方無寄生有艾葉只用水
煎
肘後治胎動不安取苧根如足大指者一尺㕮咀以水
五升煮取三升去滓服一方有生薑五片丹溪云
苧根大能補陰血行滯血
縮砂散治胎動不安墮在須臾者神效(方見毒物傷胎)又
方川芎(二兩)蔥白(五兩)水三碗煮二碗半分三服
治妊娠因失所動因絶方取竹瀝飲一升立愈
鯉魚臛方治妊娠胎動不安心腹刺痛
鯉魚(一斤修事淨細切)阿膠(一兩杵碎炒黃燥)糯米(二合)
右件以水二升入魚膠米煮令熟入蔥白生薑橘皮
鹽少許更煮五七沸食前喫如有所傷且喫五七日
效
治妊娠胎動煩悶不安甚方取生地黃杵絞汁每服
一小盞煎令沸入雞子白一枚攪令勻頓服
治妊娠胎動畫夜叫呼口噤唇搴及下重痢不息方
艾葉(五兩)
右以好酒五升同煮取四升去滓更煎取一升服口
閉者開口灌之藥下即瘥
胎上逼心(即子懸)
薛胎上逼心之證若氣逆胎上用紫蘇飲飲食不甘兼
以四君子若内熱䀯熱兼以逍遥散若胃火所致用四
君黃芩枳殼柴梔若脾鬱所致用歸脾湯加柴梔枳殼
一妊婦每因恚怒其胎上逼左關脉弦洪乃肝火内
動用小柴胡加茯苓枳殼山梔而愈但體倦不食用六
君子調養脾土加柴胡枳殼調和肝氣乃瘥一妊婦
胎上逼胸滿噯氣飲食少思此脾氣鬱滯用紫蘇飲頓
安又用四君子加枳殼柴胡山梔而瘥程文彬治孕
婦七箇月胸膈飽悶氣喘忽吐出一物如小腸寸許舉
家驚疑其胎爛程至診得寸口脉洪滑知其氣盛血少
胎氣湊上中焦畜有濕熱濕生痰知所吐之物乃痰結
聚病名子懸以紫蘇飲加芩連貝母十劑獲痊
本事方紫蘇飲治妊娠胎氣不和懷胎近上脹滿疼
痛謂之子懸兼治臨產驚恐氣結連日不下一方
無川芎名七寳散
紫蘇莖葉(一兩)大腹皮人參川芎陳皮白
芍藥(各半兩)當歸(七錢半)甘草(二錢半)
右細剉分作三服每服用水一盞半生薑四片蔥白
七寸煎至七分去查空心服
曾有一婦累日產不下服遍催生藥不驗予曰此必
坐草太早心懷一點懼氣結而不行然非不順也
素問云恐則氣下盖恐則精神怯怯則上焦閉閉則
氣還還則下焦脹氣乃不行矣得此藥一服便產及
婦人六七月子懸者予用此數數有驗不十服胎便
近下陳良甫治一婦有孕七箇月遠歸忽然胎上衝
心而痛坐卧不安兩醫治之無效遂說胎已死矣用
蓽麻子研爛加麝香調貼臍中以下之命在垂亡召
陳診視兩尺脉絶他脉平和陳問二醫作何證治之
荅曰死胎也陳曰何以知之曰兩尺脉沉絶以此知
之陳曰此說出何經二醫無荅陳曰此子懸也若是
胎死却有辨處面赤舌青子死母活面青舌赤吐沫
母死子活唇口俱青母子俱死今面不赤口不青其
子未死是胎上逼心宜以紫蘇飲子治之至十服而
胎近下矣
當歸湯治妊娠胎動盪心悶絶煩躁口乾横生倒產
上衝下築迷悶唇口青黑手足厥冷產科名保安散
一方無甘草有川芎厚朴產寳方有川芎當
歸阿膠(炒)甘草(各一兩)人參(各一兩半)連根蔥白(一握)
右細剉水二升煎四味至升半去滓下蔥再煎減三
合温服一劑分為二三服
大聖散治妊娠忪悸睡夢多驚心腹脹滿連臍急痛
胎上逼(見驚悸)
治胎上逼心煩悶方又治妊娠六七月以後胎動困篤
宜用蔥白二七莖濃煮汁飲之若胎未死即安已死即
出未效再服婁全善云此方神妙脉浮滑者宜之本
草云蔥白通陽氣安胎秘錄治胎動上逼心痛取艾
葉如雞子大以頭醋四升煮取二升分温服又治
胎上逼心熱痛下血神麴半斤搗碎和熟水絞取汁三
鍾無時温服止
治妊娠遍身痛或衝心欲死不能飲食
白术(五兩)黃芩(二兩)芍藥(四兩)
右水六升煮取二升半分作三服緣胎有水致痛兼
易產
文仲葛氏療妊娠卒胎上逼心痛方取弩弦急帶之
立愈
膠艾湯(見血崩)保生丸(大法)
證治準繩卷六十五
