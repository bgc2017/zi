證治凖繩卷八十九
明王肯堂撰
幼科
脾臟門
脾
錢脾主困實則困睡身熱飲水虚則吐瀉生風
脾病困睡泄瀉不思飲食脾胃虚寒則面㿠白目無
精光口鼻氣冷肌體瘦弱吐水腹痛不思乳食用益黃
散下利用調中丸傷風手足冷者脾臟怯也先用益
黃散補脾後用大青膏發散脾病見四季皆放餘四
臟治之順者易治逆者難治脾法當面赤目黃五臟
相返隨證治之潔脾主濕自病則泄瀉多睡體重昏
倦脾苦濕急食苦以燥之實則泄瀉赤黃睡不露睛
瀉黃散主之虚則泄瀉色白睡露睛白术散主之
肝乘脾賊邪風瀉而嘔茯苓半夏湯主之心乘脾虚
邪壯熱體重而瀉羌活黃芩蒼术甘草湯主之肺乘
脾實邪能食不大便而嘔吐𠻳煎㯽榔大黃湯下葶藶
丸腎乘脾微邪惡寒泄瀉理中丸之類主之劉凡
脾之得病必察肝心兩臟之虛實根其源之所起然後
救療蓋肝是脾之鬼心是脾之母肝氣盛則鬼勝心氣
虧則脾家生氣不足盛者抑之則退虧者益之不乏所
以有抑脾氣益心氣兩藥診其脉肝心兩臟俱和則是
脾自生疾察其虚實而治之薛前證實者病氣實而
形氣虚也若面色㿠白吐瀉腹痛口鼻氣冷屬寒水侮
土宜用益黃散若面青唇黯吐瀉手足並冷此脾土虛
寒用乾薑理中湯若面色痿黃手足不冷此脾土虛弱
用人參理中湯若傷風手足並冷吐痰咳𠻳吐瀉腹脹
此脾肺氣虛用五味異功散實脾氣加防風升麻散外
邪若發於寅卯之時用六君柴胡升麻補脾土平肝木
然面黃者脾之本色也面赤者火生土為順面青者木
尅土為逆當平其所勝以補元氣為善海脾苦濕急
食苦以燥之白术脾欲緩急食甘以緩之甘草以
甘補之人參以苦瀉之黃連脾虚以甘草大棗之
類補之如無他證以錢氏益黃散補之虚則補其母心
乃脾之母以炒鹽補心
益黃散(錢氏)又名補脾散治脾胃虚寒陳橘皮(一兩)
青橘皮訶子肉甘草(各半兩剉炒)丁香(二錢)
右為細末每服二錢水一盞前至六分食前温服東
垣云閻孝忠編集錢氏方以益黃散補土又言風旺
必尅脾土當先實其脾昧者不審脾中寒熱一例用
補脾藥又不審藥中有丁香青皮辛熱大瀉肺金脾
虚之證豈可反瀉其子為寒水反來侮土中寒嘔吐
腹痛瀉痢青白口鼻中氣冷益黃散神治之藥也如
因服熱藥巴豆之類過劑損其脾胃或因暑天傷熱
積熱損其脾胃而成吐瀉口鼻中氣熱而成慢驚者
不可服之今立一方治胃中風熱名人參安胃散
薛氏云脾土虚寒寒水侮之如東垣所云諸證宜用
此方若因脾土虚弱吐瀉者用六君子湯加柴胡如
不應或手足俱冷屬虛寒也更加木香炮薑若因乳
母脾虛肝侮必治以前藥若乳母欝怒致兒患前證
母服加味歸脾湯
人參安胃散治脾胃虚熱黃耆(二錢)人參陳皮(去白)
(各一錢)生甘草炙甘草(各半錢)白芍藥(七分)白茯苓(四分)黃
連(少許)
右為粗末每服二三錢水煎五沸去滓温服
四君子湯六君子湯(二方見吐瀉)
海脾實以枳實瀉之如無他證以錢氏瀉黃散瀉之實
則瀉其子肺乃脾之子以桑白皮瀉肺
瀉黃散(錢氏)又名瀉脾散藿香葉(七錢)山梔子仁(一兩)石
膏(半兩)甘草(三兩)防風(四兩去芦切焙)
右剉同蜜酒微炒香為細末每服一錢至二錢水一
盞煎至五分温服清汁無時
薛前證若作渴飲冷卧不露睛手足熱甚或遍身發
黃屬胃經實熱宜用瀉黃散若作渴飲湯卧而露睛
手足並冷屬胃經虚熱宜用異功散若面色搐搦乳
食少思肝乘脾也用秘旨補脾湯若面赤驚悸身熱
昏睡心乘脾也用秘旨安神丸若面白喘𠻳肢體倦
怠肺乘脾也用補中益氣湯若唇黑泄瀉手足指冷
腎乘脾也用益黃散病後津液不足口乾作渴宜用
七味白术散若乳母膏梁厚味七情鬱火所致當審
其因而治其母
不乳食
薛經曰胃為水穀之海六腑之大源也人身氣血腑臟
俱由胃氣而生故東垣之法一以脾胃為主所胃補腎
不若補脾正此意也在小兒雖得乳食水穀之氣未全
尤仗胃氣胃氣一虛則四臟俱失所養矣故丹溪謂小
兒多肝脾之疾也若面色㿠白目無睛光口中氣冷不
食吐水肌瘦腹痛此胃氣虛寒之證用五味異功散或
六君子湯主之若大便不實兼脾虛也加乾薑温之中
滿不利脾不運也加木香開之喜冷便秘胃實熱也用
瀉黃散凉之命門火衰不能生土者用八味丸補之禀
賦胃氣不足亦用此丸蓋下真陽充盛則土生脾元
自能温蒸水穀矣
半胃散治脾胃不和不思飲食心腹脹痛口苦短氣
惡心噯氣吞酸面黃體瘦嗜卧體痛霍亂吐瀉等證
厚朴(薑汁五兩)陳皮甘草(炙各一兩)蒼术(米泔浸焙八兩)
右為末每服二錢薑棗水煎沸湯點服亦得常服調
氣煖胃化宿食消痰飲辟四時不正之氣
愚按前證若乳食停滯噯腐吞酸嘔噦惡心者宜服
是方若飲食既消脾胃虛弱嘔吐惡心者則宜四君
子湯
調中丸治脾胃虛寒白术人參甘草(炙各五分)
八味地黃丸即六味地黃丸加肉桂附子各一兩治禀
賦命門火衰不能生土以致脾土虛寒或飲食少思
及食而不化腹臍疼痛夜多漩溺等證内經謂益火
之源以消陰翳正此藥也
錢氏益黃散(一名補脾散)治脾胃虚冷吐瀉(方見前)
愚按前方若脾土虚寒或寒水侮土而嘔吐泄瀉手
足並冷或痰涎上湧睡而露睛不思乳食者宜用此
方若脾土虚弱吐瀉者用六君柴胡如不應或手足
俱冷者屬虚寒加木香炮薑若因乳母脾虚肝侮亦
治以前藥若乳母欝怒致兒患前症者其母兼服加
味歸脾湯
參苓白术蓮肉主脾胃虚弱飲食不進多因少氣中
滿痞噫嘔吐逆此藥不寒不熱性味和平常服調脾
悦色順正去邪
人參(去芦)白茯苓(去皮)粉草白术白扁豆(炒去殼)山
藥(去黑皮)縮砂仁薏苡仁桔梗(剉炒各一兩)蓮子肉
(去心)
右剉焙為末每服半錢至一錢用棗湯空心調服或
温米湯亦可
健脾飲健脾養胃理嘔吐治瀉痢及諸病後氣色虚
弱有痰惡心腹中微痛飲食減精神慢並宜服之
厚朴(去麄皮剉碎薑汁浸一宿慢火炒乾再入醇醋焠透仍以慢火炒)人參(去芦各一)
(兩)白茯苓(去皮)肉豆蔲半夏(湯煮透濾仍剉焙乾)益智仁
淨香附良薑(剉片東壁土炒)訶子肉(各二錢半)甘草(炙五錢)
右剉每服二錢水一盞薑二片棗一枚煎七分無時
服
藿香飲理虚化痰及治脾胃不和飲食少進正氣除
邪人參(去芦)半夏(湯煮透濾剉片焙乾)赤茯苓(去皮)甘草(炙各一兩)蒼
术(去麄皮米泔水浸一宿濾乾剉片用火炒全微黃色二兩)陳皮(去白)藿香(去梗各七)
(錢半)厚朴(去粗皮製一兩半)
右件㕮咀每服二錢水一盞薑二片棗一枚煎至七
分空心温服或入燒鹽同煎
治小兒脾胃虚弱飲食少進
用人參白术茯苓甘草等分為末每服一錢鹽湯點
服一方加陳皮縮砂
治胃虛氣逆吮乳不食
用人參一錢丁香藿香葉各半錢水半盞煎熟入乳
汁少許煎服
治胃弱吐逆手足心熱不進乳食
用陳紅麴三錢半白术一錢半麩炒甘草炙壹錢為
末每服半錢棗湯米飲下
治脾胃不和嘔吐惡心乳食不進
用厚朴薑製一錢白术半錢乾薑炮甘草炙各三分
水一盞薑二片煎空心熱服
治宿食傷脾消食快膈
用縮砂仁&KR0008;皮三稜莪术神麯麥蘖各半兩香附子
一兩各炒為末麫糊丸如麻子大食後白湯下隨大
小加減丸數
茅先生勻氣散
桔梗(五兩)甘草(炙二兩)白薑(一分)縮砂仁陳橘皮茴
香(洗各一兩)
為末半錢或一錢霜木瓜煎湯調服紫蘇鹽湯亦得
(寳童多厚朴蒼术良薑桂烏梅名養脾湯)
調理衆病醒脾散木香白木(並濕紙褁煨)人參茯苓
草菓子甘草(炙)陳橘皮厚朴(綱砂水煮)紫蘇子
右等分為末一錢水六分薑一片棗半箇煎四分通
口服
建脾散治小兒胃氣白茯苓(去皮)人參(各一兩)厚朴(三兩)
(用薑汁炙)蒼木(米泔浸一宿四兩)陳橘皮(去白五兩)甘草(二兩半生半熟)草
菓子(去皮二兩)
右件為末每服一錢薑棗同煎隨大小分減服
調中飲子治小兒諸疾肉豆蔲白术(炮)人參
陳橘皮(去白)訶子(炮去核)茴香甘草(炙)縮砂仁(各半兩)
藿香桂心㯽榔(各二錢)
右為末每服半錢一錢用薑棗煎水隨兒大小五分
四分煎通口服
寶童壯脾去積進食京三稜蓬莪茂(醋紙裹煨)益智
(去皮各四兩)甘草(炙四兩半)陳皮青皮(各二兩)
右為末湯點一錢不時服薑棗煎亦得
治患後脾胃虚弱煩熱恍惚睡中多驚氣急煩亂温養
脾胃消進妳食勻氣清神調和臟腑神术散
白术人參茯苓石蓮肉(去心)鸎粟米白扁
豆藿香甘草(炙)
等分細末半小錢棗湯調空心日午服(漢東觀音散少白术粟米)
(多神麯白芷木香黃耆)
聖惠治脾胃不和見食欲嘔心胸壅悶前胡散
前胡蘆根(各三分)桂心(一分)人參白术赤茯苓
枇杷葉(去毛炙)甘草(炙)厚朴(薑炙各半兩)麤羅一錢
水一小盞薑少許煎五分不時量温服
張渙集香煎治脾胃虚不欲食羸瘦藿香葉厚
朴(薑製)丁香沉香木香(各一兩)白茯苓白荳蔲
白木(炮各半兩)
右為細末入麝香一錢水一升蜜半斤大棗三十枚
薑二十片銀石器中慢火熬成膏去薑棗通風處陰
乾每皂子大乳前米飲下
調中散治小兒冷熱不調致脾胃不和木香(剉)人
參(去蘆頭)青橘皮(湯浸去白焙乾各一兩)丁香白术白茯
苓大腹皮(剉)甘草
右件搗羅為細末每服一錢水一小盞入生薑三片
煎五分去滓温服
益胃丹調冷熱和脾胃當歸(洗焙乾)木香白术
沉香(各一兩)白芍藥人參(去蘆頭)蓬莪茂縮砂仁
(各半兩)
右件搗羅為細末白麫糊和如黍米大每服十粒至
十五粒點麝香湯下量兒大小加減
丁香黃耆散治小兒脾胃虚弱不能飲食已漸傷損
榮衛致令肌體羸瘦時時下痢面色青白丁香
綿黃耆(剉)人參(去蘆頭)白术當歸(洗焙乾)鱉甲(塗酥炙黃)
(去裙攔各一兩)胡黃連甘草(炙各半兩)
右件搗羅為細末每服一錢水一盞入生薑二片棗
二枚同煎至五分去滓温服食前
千金地黃丸治胃氣不調不嗜食生肌肉乾地黃
大黃(各兩六銖)茯苓(十八銖)杏仁柴胡當歸(各半兩)
右為末蜜丸如麻子大每服五丸日三
嬰孺治三七歲兒不食或嘔或頭熱或下利或渴或手
脚熱有時冷每日一劑便能食鱉甲(一兩)當歸甘
草(炙)升麻(各二錢半)椒(五十粒汗)
右切水一升煮八合為三服相去人行六七里再服
覺身上潤衣蓋取汗微汗勿深
脾弱多困
丹溪云脾具坤静之德而有乾健之運夫胃陽也主氣
脾陰也主血胃司納受脾司運化一納一運化生精氣
清氣上升糟粕下降納五穀化津液其清者為榮濁者
為衛隂陽得此謂之槖籥故東垣以脾胃為五臟之根本
也脾氣既弱則徤運之令不能化生之功已失職而嗜
卧多困所由生焉法當温補其脾脾氣既旺則臟腑清
陽之氣升舉易於運行又何困倦之有海藏用四君子
加木香砂仁半夏白术倍之薑棗煎服誠良法也若脾
虚好睡多驚則是心血虚而火動之宜安神養血若因
心脾氣虚有痰者宜用人參五味子茯苓以補心氣當
歸芍藥酸棗仁以養心血橘紅半夏以開痰若因脾肺
氣虚胸膈有痰用補中益氣湯以徤脾胃膽星天竺丸
(痰涎)以化痰涎若因飲食停滯而作用四君子湯以益脾
土山查神麴以消飲食若因脾虚而好睡用五味異功
散(吐瀉)以補脾氣當歸芍藥以生脾血芍藥須用酒拌炒
黃不則酸寒傷脾此假熱以對假寒也若乳母飲酒致
兒昏醉好睡者以乾薑陳皮煎湯解之不應用異功散加
乾薑即愈矣海藏脾胃不和四君子加白木一倍薑棗
煎脾困四君子加木香砂仁人參各半錢煎脾胃
虚弱生氣多困四君子加炒半夏麴沒石子等分為末
入冬瓜子少許同煎
本治脾風多困用人參散入慢驚參用人參冬瓜
仁(各半兩)南星(切片用漿水薑汁煮存性一兩)
右為細末每一錢水一盞煎二三分温服
痰涎
聖惠兒多涎者風熱壅脾積聚成涎即乳食不下涎沬
結實而生壯熱小兒多涎由脾氣不足不能四布津
液而成若不治其本益中氣而徒去其痰涎痰涎雖病
液亦元氣所附去之不已遂成虛脫余見驚搐壯熱等
證醫以下痰小見功效屢下之而致夭亡者屢矣
錢氏治朱監簿子五歲夜發熱曉如故醫以鐵粉丸下
涎病益甚至五日大引飲錢取白术散(痘渴)一兩煎三升
任意服朱疑其瀉錢曰縱瀉勿怪但不可下耳止瀉治
痰退熱清神皆此藥也又煎三升服稍盡愈第三日又
服三升不渴無涎投阿膠散(喘𠻳)二服安
半夏丸治痰證若驚搐後風涎潮作服之神效
半夏(生用二兩)赤茯苓(去皮)枳殼(製各一兩)風化朴硝(二錢半)
右前三味剉焙為末入乳鈢同朴硝杵勻用生薑自
然汁煮糯米粉為丸菉豆大每服三十丸至五十丸
仍以淡薑湯食後臨睡送下兒小煮丸如粟穀大
白附丸通治小兒咳嗽有痰感冐發熱吐瀉心神不
安神效南星(二兩)半夏白附子白礬(各一兩)
右為細末薑汁糊丸如桐子大一歲兒服八丸用薄
荷湯化下(南星半夏用冬藏雪水於六月六日浸起曬乾又浸凡九次方用)
膽星天竺丸治小兒痰涎上壅喘嗽不休牛膽南
星(一兩)半夏(湯泡去皮臍薑汁製)白附子(湯泡去皮臍各五錢)天竺黃(三錢)
天麻防風(各二錢)辰砂(一錢另研水飛)
右為末甘草膏為丸芡實大每服一丸空心薄荷淡
薑湯化下
牛蒡子散治小兒心脾壅熱多涎牛蒡子梔子
仁甘草川硝鬱金(各半兩)枳殼(一分麩炒微黃去)
右件藥搗細羅為散入龍腦半錢同研令勻不計時
候用薄荷水調下半錢量兒大小加減服之
萬全鬱金散治小兒風熱鎮心壓涎鬱金(一兩用皂角二)
(□挼水一椀以來慢煮鬱金令乾用水淨洗剉)天竺黃馬牙硝甘草
(炙各半兩)朱砂(一分研)龍腦(一錢研)
右件藥搗羅為末都研令勻每服半錢用麥門冬熟
水調下量兒大小以意加減服
小朱砂丸治小兒眠睡多驚化風壅痰涎安神朱
砂(一兩别研)天南星(牛膽内製者)人參茯苓珍珠(研)半
夏(生薑半兩同以水煮一二百沸取出焙乾各秤末半兩)龍腦麝香(各少許)
右件同研勻以水浸蒸餅為丸如黍米大每服四五
丸不計時候煎金銀湯下
張渙治小兒多涎乳食不下涎不流出者乃名脾熱多
涎宜金朱丹朱砂(細研水飛)半夏(湯浸七遍)牛膽南星(各一兩)白
茯苓(半兩三味為末)石膏(半兩細研水飛)金箔(二十片研)
右件都拌勻再細研用生薑自然汁和如黍米大每
服十粒煎人參湯下乳後
譚氏金珠丸治小兒驚悸心忪化涎痰利胸膈煩熱
止欬嗽天南星(炮)白礬(煆)半夏(湯浸七錢)朱砂(研細各半兩)
人參乾山藥(各一錢)膩粉(二錢)金箔(十片)
右為細末薄荷汁同水打糊為丸如菉豆大金箔為
衣每服一丸食後生薑湯下量力服
半夏丸治小兒脾熱乳食不下胸膈多涎
半夏(半分生薑湯洗七遍去滑)皂角子仁(半岡)
右件藥搗羅為末用生薑汁和丸如麻子大不計時
候以温酒下三丸隨兒大小以意加減
劉氏消乳痰丸此方出禁中小兒無疾亦宜常服
大半夏(半兩切作頭子大用蘿蔔一箇亦切作頭子大用水一椀煮水盡為度不用蘿蔔)
人參(二錢半取未二錢)
右二味焙乾同為細末生薑自然汁煮糊為丸如菉
豆大每服二十丸或三十丸生薑湯下食後服看兒
大小加減
吐瀉
曾小兒吐瀉併作即名霍亂有心痛而先吐者有腹痛
而先瀉者莫不由中焦而作上焦主納而不出中焦主
腐化水穀而生榮衛灌溉百骸下焦分别水穀主出而
不納脾居中州胃為水穀之海乳哺入胃脾能尅化然
後水穀分(臍上一寸有分水穴)傳變得宜豈有吐瀉之患凡小兒
吐瀉皆因六氣未完六滛易侵兼以調護失宜乳食不
節遂使脾胃虚弱清濁相干藴作而然有先瀉而後吐
者乃脾胃虚冷其候先瀉白水吐亦不多口氣緩而神
色慢額前有汗六脉沉濡此為冷也先吐而後瀉者乃
脾胃有熱氣促唇紅吐來面赤脉紅而數渴飲水漿此
為熱也冷熱之分要須詳審婁吐瀉昏睡露睛者胃
虚熱錢氏白术散和中散主之吐瀉昏睡不露睛者
胃實熱錢氏玉露散河間益元散主之薛手足指冷
者脾氣虛寒也用異功散加木香傷風吐瀉者風木
尅脾土也亦用前藥若飲熱乳而瀉黃者濕熱壅滯
也用四苓散如不瘉或反甚者元氣復傷也用白术散
瀉而腹中重墜者脾氣下䧟也用補中益氣湯若
服尅滯之劑而腹中窄狹者脾氣虛痞也用六君子湯
若面黃瀉青脾虚而肝乘之也用六君柴胡升麻木
香若多噫瀉黃心脾氣虚也用六君炮薑升麻生
下半月旬日内吐者止宜調治其母恐嬰兒臟腑脆弱
不勝藥餌故也
夏秋治裏錢小兒初生三日内吐瀉壯熱不思乳食大
便乳食不消或白色是傷寒當下之併和胃下用白餅
子(癖)和胃用益黃散(脾主之)兒生三日已上至十日吐瀉
身温凉不思乳食大便青白色乳食不消此上實下虚
也更有五藏兼見證肺睡露睛喘氣心驚悸飲水
脾困倦饒睡肝呵欠煩悶腎不語畏明當先
視兒兼藏證先瀉其所實者而補其虛如脾虚益黃散
主之此二證多病於秋夏也
五月夏至後吐瀉身壯熱者此熱也蓋小兒藏府十分
中九分熱也或因傷熱乳食不消瀉深黃色玉露散主
之
玉露散方(一名甘露散)寒水石(半兩軟而微青黑中有細紋者)生甘草
(一錢)石膏(半兩堅白而有墻壁手不可析者如無以方解石代之堅白似石膏敲之段段皆方)
(者是)右同為細末每服一字或五分一錢食後温
湯調下(海藏云非腎熱相大盛者不宜服此)
六月大暑後吐瀉身大温而似熱臟腑中六分熱四分
冷也嘔吐乳食不消瀉黃白色似渴或食乳或不食乳
食前少服益黃散食後多服玉露散廣親宫五太尉
病吐瀉不止米穀不化衆醫用温藥一日而加喘吐不
定錢氏曰當以凉藥治之所以然者謂傷熱在内也用
石膏湯三服并服之衆醫皆言吐瀉多而米穀又不化
當補脾何以用凉藥王信衆醫皆用補脾丁香散三服
錢醫後至曰不可服此三日後必腹滿身熱飲水吐逆
三日外果如所言所以然者謂六月熱甚伏入腹中而
令引飲熱傷脾胃即大吐瀉也醫又行温藥使上焦亦
熱故喘而引飲三日當甚衆師不能治復召錢至見其
熱證以白虎湯(發熱)三服更以白餅子下之一日減藥二
分二日三日又與白虎湯各二服四日用石膏湯一服
及旋合麥門冬黃芩腦子牛黃天竺黃茯苓以硃砂為
衣服五丸竹葉湯化下熱退而安
七月立秋後吐瀉身温藏府中三分熱七分冷也不能
食乳多似睡悶亂哽氣長出氣睡露睛唇白多噦欲大
便不渴食前多服益黃散食後少服玉露散廣親宫
七太尉七歲病吐瀉是時七月其證全不食而昏睡睡
覺而悶亂哽氣乾嘔大便或有或無不渴衆醫作驚治
之疑睡故也錢曰先補脾後退熱與史君子丸(疳)補脾
石膏湯退熱次日又以水銀硫黃末研和以薑水調下
一字錢曰凡吐瀉五月内九分下而一分補八月内九
分補而一分下此者是脾虚瀉醫妄治之至於虛損下
之即死即當補脾若以史君子丸恐緩已又留温胃益
脾藥治之醫者李生曰何食而噦錢曰脾虚津少即嘔
逆曰何瀉青褐水曰腸胃至虚冷極故也錢治而愈
八月秋分後吐瀉身冷無陽也不能食乳乾嘔噦瀉青
褐水當補脾益黃散主之不可下也
田凡小兒盛暑吐瀉邪熱在下焦則瀉在上焦則吐亡
津必渴用玉露散雖吐時時與啜之過三日必愈如
身熱脉大小便黃用五苓益元各半熱湯調温服之
如身涼脉細小便青早晨益黃散午後玉露散如過
四五日困弱宜異功散和中散開胃丸潔如有風而
瀉用防風羌活(謂吐瀉兼肝病風搐拘急也)有熱而瀉用黃連黃
芩大黃(謂吐瀉兼心病身熱也)有寒而瀉用附子(謂吐瀉兼腎病身冷或足)
(脛寒而逆也)有濕而瀉用白术茯苓(謂吐瀉兼本藏脾病多睡体重昏倦也)
有肺病而瀉用芍藥桂心定喘麥冬人參甚者多㯽
榔大便不通加大黃(謂吐瀉兼肺病喘軟也)更詳看病新舊新
則止之久則有腸風之患宜推陳致新法當宣風散(痘發)
(熱)導過後用入藏君臣藥調之宜益黃散
曾有小兒盛夏初秋遇夜乘風渴而飲水過餐生冷果
物攻激腸胃遂乃暴吐暴瀉傳作手足俱痺筋攣而痛
痛則神志不寧以驚證治之誤矣所謂筋遇寒則引縮
又以陽明養宗筯屬胃與大腸因内傷生冷飲食外感
風邪吐瀉交作胃氣因虚不能養其宗筯亦致攣急此
證口氣温面色慘脉沉緩再以手按兩膝腕下見筋縮
而引於皮間是其侯也治以理中湯加附子半生半炮
水薑熟煎空心温服更詳虚實冷熱為治可也有數
歲小兒忽患吐瀉始自夏秋晝近極熱之地解衣乘涼
夜卧當風之所致蓋先感熱後感冷隂陽相摶氣射中
焦名為霍亂活人書用香薷散調治以其能分别水穀
升降隂陽又曰熱多欲飲水者五苓散寒多不飲水者
理中丸詳此治法得非欲平中焦乎薛凡暑令吐瀉
手足指熱作渴飲冷者屬陽證宜清涼之劑手足指冷
作渴飲熱者屬陰證宜温補之劑凡病屬陰證誤用寒
涼者死則手足青黯或徧身皆然
香薷飲治夏秋臟腑冷熱不調飲食不節吐痢心腹
疼痛發熱(煩悶)香薷(三兩)白扁豆厚朴(各一兩半)生甘草(二兩)
右剉每服二錢水一盞煎服
車前子散治暑月霍亂吐瀉煩悶引飲不止小便不
利白茯苓豬苓香薷車前子(炒)人參(各等分)
右為末燈心湯調下
不換金正氣散治脾胃不和寒熱往來臟腑虚熱霍
亂吐瀉厚朴(薑製)藿香陳皮半夏蒼术(米泔浸)
甘草(炙各等分)
右每服二三錢薑棗水煎服
二順散治中暑霍亂吐瀉煩悶燥渴小便赤澀便血
吐疼豬苓澤瀉茯苓白术甘草(炙)官桂
乾薑杏仁(各一兩去皮尖雙仁炒)
右為末每服半錢不拘時水調下或水煎服
六和湯治心脾不和氣不升降霍亂吐瀉咳嗽胸滿
頭目疼痛嗜卧倦怠并陰陽不分冐暑伏熱煩悶成
痢中酒作渴心逆畏食人參(去蘆)縮砂仁甘草
(炙)杏仁(炮去皮尖)半夏(湯煮透剉焙乾各一兩)白扁豆(炒熟剉去殼一斤碎)
(切爛杵拌勻釀經一宿焙乾)藿香赤茯苓(去皮)木瓜(各二兩)香薷
厚朴(去麄皮薑製慢火焙乾各四兩)
右每服二錢水一盞薑二片棗一枚煎七分無時温
服或入鹽半字同煎
冬春治表錢傷寒吐瀉身温乍涼乍熱睡多氣麄大便
黃白色嘔吐乳食不消時咳嗽更有五臟兼見證當煎
入臟君臣藥先服大青膏後服益黃散如先會下或無
下證慎不可下此乃脾肺受寒不能入脾也(潔古云身温吐瀉咳)
(嗽是風木入於脾母虚其子亦弱法當煎㯽榔荳蔲湯下大青膏後服益黃散)
傷風吐瀉身熱多睡能食乳飲水不止吐痰大便黃水
此為胃虚熱渴吐瀉也當生胃中津液以止其渴止後
用發散藥止渴多服白术散發散大青膏主之(潔古云吐瀉身)
(熱而渴小便少者五苓散主之身熱而嘔者當服白木散後煎梹榔木香湯下大青膏)
傷風吐瀉身涼吐沫瀉青白色悶亂不渴哽氣長出氣
睡露睛此傷風荏苒輕怯因成吐瀉當補脾後發散補
脾益黃散發散大青膏主之此二證多病於春冬也(潔古)
(云身涼吐瀉不渴者則知為寒煎附子桂枝湯下大青膏)
大青膏天麻末(一分)白附子(杀生一錢半)蝎尾(去毒生錢半)朱砂
(研一字七)青黛(一錢研)麝香(一字七)烏蛇稍肉(酒浸焙乾取末半錢)天
竺黃(一字七研)
右同再研細生蜜和成膏每服半皂子大至一皂子
大月中兒粳米大同牛黃膏温薄荷水化一處服之
五歲已上同甘露散服之
小兒傷於風冷病吐瀉醫謂脾虚以温補之不已復以
涼藥治之又不能散謂之本傷風醫者亂攻之因脾氣
積虚内不能散外不能解至十餘日其證多睡露睛身
温風在脾胃故大便不聚而為瀉當去脾間風風退則
痢止宣風散主之後用四君子丸補其胃亦有諸吐痢
久不瘥者則脾虚生風而成慢驚矣
海吐瀉過多脾胃虚乏欲生風侯者四君子加白附子
減半生薑煎服
守胃散治陰陽不和吐瀉不止預防風證常調脾胃
進飲食人參(去芦)白术白茯苓(去皮)山藥(去黑皮)乾葛
扁豆(炒去殼)南星(剉碎瓦器盛東壁土同醋煮少時&KR0008;乾切片焙)甘草
藿香(去梗)防風(去芦)天麻(各半兩)
右剉每服二錢水一鍾薑二片冬瓜子仁五十粒搯
碎煎七分空心温服如瀉不止入沉香白豆蔲同煎
鈎藤飲治吐利脾胃氣虚生風釣藤鈎(二錢)蟬殼
天麻防風蝎尾(去毒)人參(各半兩)麻黃殭蠶(炒)
甘草(炙)川芎(各二錢五分)麝香(五分)
右為末水煎服虛寒加附子一錢
身熱瀉黃多渴為熱宜涼劑曾氏云先吐而後瀉者乃
脾胃有熱氣促唇紅吐來面赤脉洪而數渴飲水漿此
為熱也錢氏以吐瀉身熱瀉黃多渴作熱病治在夏秋
用玉露散益黃散相間服在春冬用白术散大青膏相
間服
錢氏玉露散(方見前)
李剛中治夏秋吐瀉好黃連一兩入虢丹一兩炒丹
焦為細末麫糊丸如芥子服三二十粒壁土薑湯吞
更量數服不妨
丹溪治小兒周歲吐乳腹瀉白术滑石末(各三錢)乾
薑(一錢)陳皮甘草(炙各五分)
右為麄末煎服
肢冷瀉青不渴為寒宜温藥曾氏云先瀉而後吐者乃
脾胃虚冷其候先瀉白水或白凍吐亦不多口氣緩而
神色慢額前有汗六脉沉濡此為冷也錢氏以吐瀉身
涼瀉青不渴作寒病在秋以益黃散主之在春冬以益
黃散大青膏相間服
海吐利四肢脹逆腦門低䧟四君子加藿香丁香芍藥
等分煎服
錢氏益黃散(見脾)萬安膏(見吐)
世和胃丸治吐瀉不止欲生慢驚丁香白木(各一)
(兩)半夏(五錢)藿香蝎尾(各一錢)
右為末薑汁打糊為丸如小豆大三歲兒三十丸薑
湯下
理中湯主温脾煖胃冷吐冷瀉及胎氣虚中寒腹痛
人參(去芦)白术(各一兩)乾薑(炮)粉草(炙各二錢半)
右件剉焙為末每服半錢或一錢用温白湯空心調
服
理中丸治吐利不止米穀不化手足厥冷人參
白术乾薑甘草(炙各等分)
右為末麫糊為丸菉豆大每服十丸米飲下或一二
十丸不拘時候
金液丹治吐利日久脾胃虚損手足厥冷精神昏塞
多睡露睛口鼻氣涼欲成慢驚風又治大人陽虚陰
盛身冷脉微自汗吐利小便不禁舶上硫黃(十兩先飛)
(煉去砂石泥研為末用砂盒子盛令八分滿水和赤石脂塩固封曬乾露地先埋一水礶盛水滿)
(坐盒子在上又以泥固濟訖常以三斤火養三日三夜足加頂火一斤煆成冷取藥)
右以柳木槌乳鉢研為末每服二錢生薑米飲調下
多服取效大人藥末一兩蒸餅一兩水浸去水餅和
丸桐子大曬乾每服五十丸至百丸米飲空心下
閻氏云吐瀉虚極當速生胃氣宜與理中丸併研金
液丹末煎生薑米飲調灌之惟多服乃效俟胃氣已
生手足漸熱然猶瘈瘲即減金液丹一二分增青州
白丸子一二分同研如上服兼用異功散羌活膏温
白丸釣藤飲子之類仍頻與粥雖至危者往往死中
得生十救八九沈存中論金液丹見小兒吐痢劇氣
已絶服之得活者數人須多服方驗
錢豆蔲散治吐瀉煩渴腹脹小便少舶上硫黃(一錢)
滑石(五分)丁香荳蔲(各半分)
右為細末每服一字至半錢米飲調下無時
張渙勻胃散治三焦不調停寒膈上乳哺不消胸膈
痞滿甚則喘逆吐利肌體痿黃甘草(炙二錢)藿香
白荳蔲人參(各一兩)木香乾薑(炮)厚朴(薑炙)丁香
(各半兩)
右為細末一錢水一小盞薑二片煎六分温服
王氏治吐逆兼吐利不止丁香藿香(各一分)木香(一錢)
硫黃(半兩别研極細)滑石(二錢研如粉)
右為末每服一錢或半錢米飲調下量大小與之如
瀉即用附子一枚重半兩者炮去皮臍為末再用生
薑汁搗成餅子用白麫裹之慢火煨麫熟去麫不用
只用附子切焙再搗羅為末每吐兼瀉即入附子末
少許如藥三之一更量虚實以米飲調下神驗吐如
激水者亦定吐利不止多成慢驚宜速遼之如已成
慢驚兼金液丹與之
助胃膏治脾胃虚寒吐瀉等證人參白术白
茯苓甘草(炙)丁香(各五錢)砂仁(四十箇)木香(三錢)白豆
蔲(十四箇)乾山藥(一兩)肉豆蔲(四箇煨)
右為末密丸芡實大每服十丸米飲化下
身温瀉黃白似渴為寒熱雜合病錢氏治法在夏秋用
玉露散益黃散相間服在春冬用益黃散大青膏相間
服
補虚四君子湯治脾氣虚損吐瀉少食人參白
术茯苓甘草(各等分)
右每服二錢薑棗水煎服
六君子湯即四君子加陳皮半夏治脾胃氣虚吐瀉不
食肌肉消瘦或肺虚痰嗽喘促惡寒或肝虚驚搐目
眩自汗諸證並宜服之以滋化源
錢氏異功散温中和氣治吐瀉不思乳食凡小兒虚
冷病先與數服以正其氣人參茯苓白术
甘草陳皮(各等分)
一方加木香
右為細末每服二錢水一盞生薑五片棗二枚同煎
(海藏云此方四君子湯補脾湯加減法也)
愚按前方治脾胃虚弱吐瀉不食或驚搐痰盛或睡
而露睛手足指冷或脾肺虚弱咳嗽吐痰或虚熱上
攻口舌生瘡弄舌流涎若母有證致兒患此者子母
並服之
和劑觀音散治小兒外感風冷内傷脾胃嘔逆吐瀉
不進乳食久則漸至嬴瘦大抵脾虚則瀉胃虚則吐
脾胃俱虚則吐瀉不已此藥大能補養脾胃進美飲
食石連肉(去心)人參神麯(炒各三錢)茯苓(二錢)甘草(炙)木
香綿黃耆(炙)白扁豆(炒去皮)白术(各一錢)
右剉散每服二錢水一盞棗一枚藿香三葉煎温服
温中丸治小兒瀉白胃寒故也腹痛腸鳴吐酸水不
思飲食霍亂吐瀉人參白术甘草(各等分)
右為末薑汁麫糊丸如菉豆大米飲下二三十丸無
時
和中散和胃止吐瀉定煩渴治腹痛人參茯苓
白术甘草(炙)乾葛黃耆(炙)白扁豆(炒)藿香
(各等分)
右為細末每服三錢水一盞半棗二枚去核生薑五
片煎八分食前温服(海藏云和中散四君子湯加減法)
曾氏和中散附主久病纔瘉面黃青瘦神昏氣弱脾
胃未實食物過傷停飲生痰留滯中脘耗虚真氣或
成吐瀉此藥性味甘平大能調治常服和胃氣進飲
食悦顔色理風痰人參(去芦)白扁豆(炒去殼)白茯苓(去皮)
川芎縮砂仁半夏(製)香附子甘草(炙各一兩)肉
豆蔲訶子(去核各七錢半)
右剉每服二錢水一盞薑三片棗一枚煎七分空心
温服或不拘時
毛彬治胃氣不和吐瀉不止痰逆不食平胃引行諸藥
銀白散半夏(一兩洗七次焙乾製餅)白扁豆(炒)鸎粟米人參
白术(焙)白茯苓山藥(各四錢)
右為細末每服二錢水八分薑二片棗一枚煎六分
温服
東垣人參安胃散(脾)
除濕胃苓湯治腸胃受濕嘔吐泄瀉白术茯苓
澤瀉厚朴豬苓陳皮甘草(炒各等分)桂(少許)
右為末每服二錢薑水燈心陳皮煎湯調下若停食
吐瀉小便短少腹脹作痛用此以分利之更用六君
子湯以調補脾胃
治痰半粟散治小兒脾胃虚寒吐瀉等疾及治寒痰
半夏(湯浸切焙一兩)陳粟米(三分陳粳米亦得)
右㕮咀每服三錢水一大盞半生薑十片同煎至八
分食前温服
白附丸(痰涎)
宿食錢氏云吐瀉乳不化傷食也宜下之馮承務子五
歲吐瀉壯熱不思食飲錢氏見目中黑睛少而白睛多
面色㿠白曰此子必多病面色㿠白者神怯也黑睛少
者腎虚也黑睛屬水本怯而虚故多病也縱長成必肌
膚不壯不奈寒暑易虚易實脾胃亦怯更不可縱恣酒
慾若不保養不過壯年也面上常無精神光澤者如婦
人之失血也今吐利不食壯熱者傷食也又虚怯不可
下下之虚入肺則嗽入心則驚入脾則瀉入腎則益虚
但宜以消積丸磨化之為微有食也如傷甚則可下不
下則成癖也若實食在内亦可下也下畢補脾必愈隨
其虚實無不效者曾錢氏曰吐乳瀉黃是傷熱乳吐
乳瀉青是傷冷乳皆當下之此迎奪之法也不若傷熱
者用五苓散以導其逆傷冷者用理中湯以温其中自
然平復脾經積滯未除再為飲所傷不吐則瀉不瀉
則吐宜以三稜散化積守胃散和中
丹小兒吐瀉黃疸三稜蓬木陳皮青皮神
麯麥芽黃連甘草白术茯苓
右為細末生薑燈心湯調服傷乳食吐瀉加山查時
氣吐瀉加滑石發熱加薄荷
消積丸治小兒吐瀉大便酸臭丁香(九箇)砂仁(十二箇)
巴豆(二箇)烏梅肉(二箇)
右為末麫糊丸菉豆大温冰送下
津液少豆蔲散治虚寒而渴(本條)白术散治虚熱而渴(渴)
聖惠治渴不止笋籜扁豆藤(各半兩)人參(二兩)
右細剉分六服每水一小盞煎五分不時量分稍熱
服
張渙三和散治吐利津液燥少白茯苓(一兩)烏梅肉
(炒乾)乾木瓜
各等分為細末一錢水一小盞煎五分温時時服
治霍亂煩渴香豆散藿香肉豆蔲(各一兩)白扁豆
人參(各半兩)甘草(炙一分)
為末每一錢水八分盞薑二片煎四分温服
丁時發人參散治虚熱及吐利煩渴疎轉後服人
參茯苓桔梗乾葛(各半兩)生犀角甘草(炙各)
(一分)
右為末每服一錢水一中盞燈心煎五分煩渴入新
竹葉量服
心腹痛聖惠兒冷熱不調乳哺不節使隂陽清濁之氣
相干而變亂腸胃間則成霍亂而心腹痛者冷氣與真
氣相擊或上攻心下攻腹故痛
外臺療霍亂心腹刺痛吐利茯苓桔梗人參(各六)
(分)白术(五分)甘草(炙)厚朴(炙各四分)
右切片用水二升煮六合温服
人參散治霍亂心腹痛不食人參白术芎藭
草豆蔲厚朴(薑炙)當歸(炒)陳皮(去白)丁香桂心
(各一分)
右搗羅為散不時薑棗米飲調半錢量服
治霍亂乳食不消腹心滿痛訶梨勒皮(半兩)木香當
歸(炒)白术藿香陳皮(去白各一分)
為細末不時薑湯調半錢量服
肉豆蔲散治霍亂吐瀉腹痛肉豆蔲桂心(各一分)
人參(去芦)丼草(炙各半兩)
右為麄末每服一錢水一小盞薑少許煎五分不時
量兒大小分減温服
禁忌鄭氏云小兒吐瀉因外傷風冷内傷乳食或兒啼
未定氣息未調以乳飼之氣逆於上則停滯胸膈致令
嘔吐氣逆於下則傷脾胃致令泄瀉上下氣逆吐瀉俱
作凡小兒只吐不瀉者逆其吐必有痰發驚者十無一
生若只瀉不吐或吐瀉俱發者日久不退亦變隂癎治
之當暫斷其乳輕者週時重者三日宜頻與稀粥服藥
速效十全八九或者不信是言以小兒藉乳為命不肯
暫斷然乳固不可斷也殊不知因乳所傷得之者若再
以所傷之乳乳之如抱薪救火藥何功之有其間有不
斷服藥得安者蓋輕患也亦有因輕致重夭横者多矣
活幼心書云小兒吐瀉不止大要節乳徐徐用藥調
治必安節者撙節之義一日但三次或五次每以乳時
不可過飽其吐自減及間以稀粥投之亦能和胃屢見
不明此理惟欲進藥以求速效動輒斷乳三四日致餒
甚而胃虚啼聲不已反激他證蓋人以食為命孩非乳
不活豈容全斷其乳然乳即血也血屬陰其性冷吐多
胃弱故節之醫者切須知此乳母亦宜服和氣血調脾
胃等藥愚意不若兒大能食者全斷之待其平復兒小
不能飲食者但節之可也
吐
薛嘔吐皆主脾胃古人謂脾虚則嘔胃虚則吐是也嘔
者有聲無物吐者有物無聲若手足指熱喜飲熱湯或
睡而露睛皆胃氣虚弱也用異功散若手足指熱飲冷
或睡不露睛屬胃經實熱也用瀉黃散若作渴少食或
小便色赤胃經虚熱也用七味白术散大凢嬰兒在乳
母尤當節飲食若乳母停食亦能致兒吐瀉故不可不
慎也曾論吐之原難以枚舉有冷吐熱吐積吐傷風
嗽吐傷乳吐其吐則同其證有異各述於後冷吐乳
片不消多吐而少出脉息沉微面白眼慢氣緩神昏額
上汙出此因風寒入胃或食生冷或傷宿乳胃虚不納
而出宜温胃去風除宿冷用當歸散水煨薑陳皮煎服
或間投冲和飲理中湯及薑橘湯定吐飲如諸藥不效
以參香飲治之熱吐面赤唇紅吐次少而出多乳片
消而色黃遍體熱甚或因暑氣在胃或食熱物精神不
慢而多煩燥此熱吐也宜解熱毒用大順飲温熟水空
心調下并五苓散小柴胡湯並加薑汁緩服及香薷散
主之誤服熱藥先投菉豆飲解之次服止吐之劑積
吐眼胞浮面微黃足冷肚熱晝輕夜重兒大者脉沉緩
此宿冷滯脾故吐黃酸水或有清痰脉實而滑為食積
所傷吐酸醙氣或宿食併出小兒者哯乳不化是也先
用五苓散薑汁温湯調下和解次以烏犀丸主之最小
者投三稜散化癖丸傷風嗽吐有熱生風有風生痰
痰結胸中肺氣不順連嗽不止和痰吐出此為嗽吐痰
壅而作乃為實證宜去風化痰先投清肺飲次小柴胡
湯為治若嗽久而肺虚土不生金故面白唇燥乾嗽乾
嘔而無痰可温補為上用茯苓厚朴湯惺惺散如意膏
為治傷乳吐纔乳哺後即吐或少停而吐此因乳飲
無度脾氣弱不能運化故有此證譬如小器盛物滿則
溢治法宜節乳投三稜散此外又有風痰吐乃是傷
風不解吐乳夾痰若多時必要生風宜服青州白丸子
半夏散疎風下痰之劑皆可服之毒氣吐出巢氏病
源挾驚吐張渙三香丹之類疳積吐出本事方
凡霍亂吐不止者伏龍肝細末二錢以蘆稷米炒黃煎
湯調下立止或用白扁豆炒過煎湯調下亦好若白扁
豆嫰苖更好
寒吐湯小兒寒吐者由乳母當風取涼解脫致令風冷
入乳變敗兒若飲之故嘔吐也乳母當食後捏去舊宿
敗乳急服理中湯次用釀乳法其候是寒清痰夾乳吐
出是也凡有此候服藥不效胃氣將絶藥不能下當服
靈砂丸如大便通宜來復丹二藥常用驗薛寒吐之
證面目脹額汗出脉沉遲微寒氣停於胃故胃不納而
吐出也噦逆者由胃氣虚甚過服尅伐使清氣不升濁
氣不降以致氣不宣通而作也風寒在胃者用理中丸
胃氣虚者用六君子湯風涼所致者宜捏去敗乳急服
理中丸次服釀乳法若嘔吐清涎夾乳小便清利用大
安丸若因乳母食厚味用東垣清胃散若乳母飲醇酒
用葛花解醒湯飲燒酒服冷米醋三五杯乳母食生冷
而致者用五味異功散乳母停食者母服大安丸子服
異功散乳母勞役者子母俱服補中益氣湯乳母怒動
肝火者用加味逍遥散乳母鬱怒傷脾者用歸脾湯乳
母脾虚血弱者用六君芎歸其子亦服三五滴氣血虚
而乳熱者子母俱服八珍散仍參熱吐霍亂治之
世萬安膏治小兒脾胃虚弱腹生疳蟲癥瘕食積泄
瀉常服消疳去積助胃氣和中疎氣滯人參厚
朴(薑製)陳皮青皮肉桂(夏不用)乾薑(各一兩)木香
沉香藿香甘草(各半兩)史君子(炮十箇)澤瀉(冬不用春)
(秋減半用)
右為末煉密丸如芡實大食前米飲調下如熱薄荷
湯下一方無木香沉香藿香青皮四君子有白术
蒼术茯苓豬苓
田朱沉丹治小兒嘔吐不止朱砂(二錢半)沉香(二錢)藿
香(三錢)滑石(半兩)丁香(十四粒)
右為細末每服半錢用新汲水一盞芝蔴油滴成花
子抄樂在上須臾墜濾去水却用别水空心送下
定吐紫金核治小兒一切嘔吐不止半夏(湯洗七次薑製)
人參白术木香丁香藿香(各二錢半)
方為細末稀麫糊為丸如李核大後用沉香一錢為
末朱砂一錢水飛二味同研勻為衣隂乾每服一丸
用小棗一枚去核納藥在内濕紙裹燒熟嚼與小兒
服後以米飲壓之
香銀丸治吐丁香乾葛(各一錢)半夏(湯浸切焙)水銀(各半)
(兩)
右上三味同為細末將水銀與藥研勻生薑汁丸如
麻子大每服一二丸至五七丸煎金銀花湯下無時
本事白术散治小兒嘔吐脉遲細有寒白术人
參半夏麯(各二錢)茯苓乾薑甘草(各一錢)
右為末每服二錢水一盞薑三片棗一枚煎七分去
查温服日二三一方無半夏麯有木香藿香
薑橘湯治脾慢胃冷嘔吐不止白薑(二錢炮)陳橘皮
(去白一兩)粉草(炙三錢)
右件剉焙為末每服半錢或一錢用温棗湯調化空
心少與緩服
定吐飲治吐逆投諸藥不止用此神效半夏(湯洗七遍)
(焙乾剉如菉豆大篩去細末二兩)生薑(乾淨和皮二兩)薄桂(去麄皮剉三錢)
右生薑切作小方塊菉豆大同前半夏和勻八小鐺
内慢火順手炒令香熟帶乾方下桂再炒勻微有香
氣以皮紙攤盛地上出火毒候冷略播去黑焦末每
服二錢水一盞薑三片煎七分稍空心少與緩服
參香飲治胃虚作吐投諸藥不止人參(去芦一兩)沉香
丁香藿香(和梗)南木香(各二錢半)
右剉每服二錢水一盞煎七分去查臨入薑汁少許
作三次空心温服
熱吐小兒秋夏伏暑多有熱吐其吐黃涎頭額温五心
熱小便或赤而少乃熱吐也或乾嘔而無物宜香薷飲
薛小兒熱吐者因多食甘甜炙煿之物或乳母膏粱
厚味胃經積熱或夏間暑氣内伏於胃所致若肌肉瞤
動煩熱作渴者暑傷胃氣也先用香薷散次用竹茹湯
若吐乳色黃不能受納者胃經有熱也先用瀉黃散次
用人參安胃散若吐出酸穢者乳食内停也用保和丸
吐乳不消者胃氣弱也用異功散吐而少食腹痛欲按
者脾氣虚也用六君子加木香凡諸證當驗其手指熱
則胃熱冷則胃寒熱用瀉黃散寒用理中湯不熱不寒
異功散調之
錢氏玉露散(方見吐瀉)
香薷散治寒温不適飲食失調或外因風寒暑邪致
吐利心腹疼痛霍亂氣逆發熱頭痛或轉筋拘急或
疼痛嘔噦四肢逆冷香薷(一兩)茯苓白扁豆(炒)厚
朴(薑汁製各五錢)
右每服二三錢水煎加酒半杯冷服立效
竹茹湯治胃受邪熱心煩喜冷嘔吐不止葛根(七錢)
(半)半夏(炮半兩)甘草(三錢炙)
右每服二三錢入竹茹棗許大薑水煎取清汁微冷
細細服加茯苓三錢尤妙
錢氏藿香散治脾胃虚有熱面赤嘔吐涎嗽及轉過
度者宜服麥門冬(去心焙)半夏麯(炒)甘草(炙各半兩)藿香
(一兩用葉)石膏(半兩)
右為末每服五分至一錢水一盞半煎七分食前温
服
本事麥門冬散治小兒嘔吐脉數有熱麥門冬
半夏人參茯苓(各二錢)甘草(一錢)
右為末每服二錢水一盞薑三片煎至五分去查温
服日二三服
湯氏清膈飲子治小兒伏暑嘔吐香薷淡竹葉
(各一兩)白茯苓人參半夏檀香甘草(炙各半兩)
白粳米(一合)
右㕮咀薑煎温服大小加減
聖惠麥門冬散治嘔吐不止心神煩熱麥門冬(焙)
淡竹茹(各半兩)甘草(炙)人參茅根陳皮(去白焙各一分)
右為麤末每服一錢水一小盞薑少許煎五分稍熱
頻服量大小加減
治嘔吐心煩熱蘆根粥生蘆根(二兩)粟米(一合)
右用水二大盞煎至一半去滓投米作粥薑蜜少許
食
大順飲解冐暑毒煩渴吐瀉腹痛發熱神昏或衂血
路血及大腑下血小便黃少口乾汗多細麫(二十兩)
生薑(十六兩)赤茯苓(去皮)粉草(各五兩)
右先以生薑方切如菉豆樣石鉢内杵爛入麫再杵
勻攤作薄片烈日中曝乾赤茯苓粉草二味細剉同
前薑麫片或曬或焙合研為末每服二錢新汲井水
無時調服或温熟湯
綠豆飲解誤服劑熱之毒煩躁悶亂或作吐或狂渴
宜先投下次服對證藥劑綠豆粉(一兩)黃連乾
葛甘草(各半兩)
右除綠豆粉外餘三味共為細末入乳鉢同綠豆粉
杵勻每服半錢至一錢温䜴湯調下
益元散治熱吐面赤氣麄小水短少傷暑作吐尤佳
滑石(六錢)甘草(一錢)
右為細末薑汁調燈心湯下吐甚者井花水下
濟生竹茹湯治熱吐口渴煩躁橘紅乾葛甘
草麥門冬竹茹生薑
右水煎服熱甚者加薑連
積吐烏犀丸主諸積滯夾驚夾風温胃調脾消進飲
食吐逆醋醙氣面黃肌瘦不拘孩兒生後歲月遠近
並宜可投烏犀(即皂莢剉三寸長皮灰火中見青煙起為度取出地上丸盌蓋定存)
(性冷用七錢)硫黃白薑(各三錢半)陳皮(去白)川烏(炮去皮臍各五錢)
巴豆(七十七粒去殼膜心存油)
右硫黃一味先入碾内研細除巴豆外餘四味同焙
為末仍以巴豆薄切在乳鉢内細杵再同前五味藥
末杵勻用粳大米飯包作粽子一大箇小瓦瓶盛水
熟煮候冷取出沙鉢内爛杵細布兜緊捻出如稠糊
安在别器内以藥末亭分同杵細軟丸粟殼大取諸
積每服十五丸或五丸或二十一丸至三十三丸並
用淡薑湯泡冷飯取汁一小盞五更初空心送下通
利三五行以勻氣散止補治積吐有醋醙氣每服三
丸至五丸用淡薑湯入米醋少許候温空心投下
傷風嗽吐茯苓厚朴湯主傷寒傷風夾痰嘔逆并吐
瀉後喉涎牽響飲食減少脾胃氣虚白茯苓(去皮)半
夏(湯煮透濾仍剉焙乾各七錢半)甘草(三錢炙)厚朴(五錢去麄皮剉碎每斤用生薑)
(一斤切薄片杵爛拌勻浸一宿慢火炒乾用)
右件㕮咀每服二錢水一盞半薑三片煎七分無時
服或加棗一枚去核同煎
傷乳吐乳下嬰兒乳哺太過或兒睡著而更銜乳豈有
厭足以致脾不能運胃不能受滿而溢致令嘔吐長此
不已遂致慢驚可不慎乎此候但令節乳為上甚者宜
暫斷乳先令乳母服調氣之劑兒服消乳丸化乳消食
為上若吐口角自出即是乳多不能消化滿溢之證非
病也不可妄投它治吐藥凡吐乳直出而不停留者
謂之哯乳但以炒麥芽三錢橘紅一錢丁香三分水煎
服之立止
消乳丸温中快膈止嘔吐消乳食脉沉者傷食不化
故也香附子(炒二兩)甘草(炙)陳皮(去白各半兩)縮砂仁
神麯(炒)麥蘖(炒各一兩)
右為末泡雪糕圓如黍米大七歲以上菉豆大三十
丸食後薑湯下
消食丸治小兒乳哺飲食取冷過度冷氣積於脾胃
胃為水穀之海脾氣磨而消之胃氣消和則乳哺消
化脾傷於冷則宿食不消此藥寬中快氣消乳食正
顔色縮砂仁橘皮三稜(煨)蓬术(煨)神麯(炒)麥
蘖(炒各半兩)香附子(一兩炒)
右為末麫糊丸菉豆大食後紫蘇湯下二十丸
又方治百睟内嘔吐乳妳或大便青色用少婦乳
汁一盞入丁香十粒陳皮一錢磁器内煮數沸稍熱
空心以綿毬吮服
風痰吐青州白丸子治一切風痰小兒驚風天南
星(生)白附子(生各三兩)川烏頭(去臍尖皮生五錢)半夏(去皮生七兩)
右以井花水浸次日早再換新水春五日夏三日秋
七日冬十日曬乾為細末以糯米粉煎粥清為圓如
菉豆大小兒驚風薄荷湯調下和蘇合香圓服名蘇
青圓
半夏散治小兒胃虚嘔吐水穀不化半夏(一兩泡七次)
陳糯米(三錢)
右剉散薑五片棗一枚同煎
錢氏鐵粉丸治涎盛潮搐吐逆水銀(砂子二錢)朱砂(一分)
鐵粉天南星(炮去皮臍取末各一分)輕粉(二分)
右同研水銀星散盡為度薑汁糊丸如粟米大煎生
薑湯下十五丸至二三十丸無時
茯苓半夏湯治諸嘔噦心下堅痞膈間有痰水眩悸
半夏(湯泡五錢)白茯苓(二兩去皮)
右剉散每服三錢水一盞生薑三片煎去滓熱服不
拘時
(二陳)湯治痰飲為患或嘔吐惡心或頭眩心悸或中脘
不快或發為寒熱或因食生冷脾胃不和半夏(湯洗)
(七次)橘紅(各五錢)白茯苓(三錢)甘草(一錢半炙)
右剉散每服三錢水一盞薑三片烏梅一箇同煎
白附飲治肝風尅脾土痰涎壅盛和飲食吐出蓋風
能生痰痰壅其食故吐出白附子南星(生用)半夏
(生用)川烏(去皮臍生用)天麻(明亮者)陳皮(去白)南木香全蠍
(去尾尖毒)僵蠶(去絲)丁香(各二錢)
右件剉每服二錢水一盞半薑三片慢火煎七分作
五次空心(温服)
毒氣吐巢氏云春夏以湯兒腸胃脆弱不勝藥勢遂
吐下不止藥熏臟腑煩懊頓之為中毒氣吐下
千金藿香湯治毒氣吐下腹脹逆害乳哺藿香(一兩)
生薑(三兩)青竹茹甘草(炙各半兩)熱加升麻半兩
右㕮咀水二升煮入合服一合日二
王氏消妳毒令兒吃乳無毒有毒亦解升麻(半兩)大麻
子(破一合)
右二味酒浸每日早晨與妳子一盞喫了要乳時須
先捏去些小方與兒喫
挾驚吐張渙三香丹治挾驚嘔吐不止藿香葉
丁香(各一兩)半夏(湯洗七遍焙乾半兩三味為末次入)膩粉(一分)龍腦
麝香(當門子各一錢並研)
右件同拌勻生薑取汁打白麫糊為丸黍米大每服
十粒人參薄荷湯下量兒大小加減
殊聖歸命丹歌曰小兒驚膈吐還頻晝夜連連不暫
停淥水槐黃泔淀汁和蟲乳食一時噴丁香研共生
犀服五膽牛膽立有勲若有還逢如此藥直饒命困
却還魂丁香藿香(各一分)生犀(末)牛黃(各半錢)豬䱶
狗蝟熊膽(等分共半兩多些無效)
右為末丸如菉豆大量兒大小加減一歲以下煎苦
棟湯研二丸
治驚食胃管不快吐逆乳食或心胸發熱定吐丸丁
香(二十一枚為末)蝎梢(四十九條)半夏(三箇洗焙乾為末)
右研勻煮棗肉丸如黍米大每服七丸至十丸金銀
煎湯吞下如傷暑霍亂吐瀉煎香薷散送下
良方治久患翻胃及小兒驚吐諸吐田季散上好硫
黃半兩水銀一分研如黑䗋色每服三錢生薑四兩
取汁酒一盞同薑汁煎熟調藥空心服衣被蓋覆當
自足指間汙出迤邐遍身汙徹即差此散極浮難調
須先滴少水以指緩緩研殺稍稍增湯使令調和否
則浮泛不可服
王氏睡驚丸治熱化痰鎮心神治驚風吐逆半夏
(薑製)乳香犀角(末各一錢)
右件同為末用生薑自然汁煮麫糊為丸如菉豆大
薄荷湯臨卧服
丹萬安膏調脾順氣定驚脾胃不足吐乳黃疸治小
兒一切等疾木香檀香辰砂(各三錢)沉香(二錢)香
附黃耆史君子(各一兩)㯽榔肉豆蔲人參
天竺黃(各半兩)白术薄荷甘草(各二兩)琥珀
真珠青黛犀角(各二錢半)麝香(五分)
右為末煉蜜丸臨卧服薄荷汁或蜜水米飲化下
全蠍觀音散治吐瀉截風定志庶免傅變慢驚黃
耆(炙)人參(各二錢半)术香炙甘草蓮肉扁豆(炒)
茯苓白芷全蠍羌活防風天麻(各二錢)
右每服三五錢薑棗煎服
疳積吐本事方治小兒疳積黃瘦吐食川烏(一錢)定粉
(三錢)艾灰(二錢)龍骨(二錢)
右為末滴水丸如龍眼核大捏作餅子每服一餅米
飲磨下
補虚安胃六神湯脾胃虚吐瀉不進飲食黃耆
扁豆人參白术茯苓炙甘草藿香(各等)
(分)每服三四錢薑棗煎服
和劑觀音散(吐瀉)
人參散治小兒臟腑冷若纔喫乳食即又吐出或因
喫乳驚觸致作驚胕之狀令小兒外證面唇青白手
足心熱口多清涎吐逆不住或作瀉候青黃紫白兼
凍子或如鼻涕雞子清者或乳食不化並宜服之常
服開胃益乳食人參白木茯苓沉香白
芍藥甘草(各半兩)
右為細末以密器收之遇小兒有前項形證半歲一
字二三歲半錢大者一錢煎棗子米飲調下或陳紫
蘇湯亦可或吐瀉并作煎丁香湯下陳皮湯尤妙
雜方經驗方治小兒吐不定用五倍子二箇一生一
熟甘草一握濕紙裹炮過同搗為末每服米泔調下
半錢七瘥
掌中金治小兒喫物喫乳即吐下水乳不得飲食
白豆蔲(十四箇)甘草(一兩半炙半生)砂仁(十四箇)
右為末遂旋安掌中與他乾噉牙兒乾糝口中亦可
釀乳法治初生嬰兒凡有胎熱證當令乳母服藥不
可求效之速治法當釀乳令兒喫漸次解之百無一
失若遽以冷藥攻之必損脾胃加以嘔吐必成小患
澤瀉(二兩半)豬苓(去黑皮)赤茯苓天花粉(各一兩半)乾
生地黃(二兩)山茵蔯(用葉)甘草(各一兩)
右剉散每服五錢水一盞煎六分食後捏去舊乳却
服
錢吐沫及痰或白綠水皆胃虚冷吐稠涎及血皆肺
熱吐水不止者屬心痛胃冷吐水心痛者蟲痛
口中吐沫水者後必蟲痛面㿠白無精光口中氣冷
不思食吐水當補脾益黃散主之丹冬月吐蚘多是
胃虚寒而蟲作吐用錢氏白木散加丁香二粒亦可
用理中湯去甘草加烏梅肉川椒
證治凖繩卷八十九
