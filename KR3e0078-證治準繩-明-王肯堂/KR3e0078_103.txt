證治準繩卷一百三
明王肯堂撰
外科
潰瘍
大法癰疽已破膿出者是也集驗云癰疽既破膿出
肉腐當用拔毒膏貼之邪氣漸退氣血亦虚脈之洪數
漸宜減退當内補托裏必使氣血滋榮正氣強盛膿色
鮮濃赤腫漸收藥宜補氣生血秋冬微加禦風寒之藥
十宣散十全大補湯中用桂是也氣滯加香附如毒勢
大退氣血未復宜多用人參當歸黃茋四物湯之類癰
疽雖已見膿根脚赤暈反展開闊或不痛或大痛此毒
氣不退金銀白芷散十宣散去厚朴桂倍人參川歸黃
茋加忍冬藤連翹犀角瓜蔞根消毒之藥春末夏間及
秋初宜加酒芩黃連黃檗羌活腰已下可去桔梗見膿
後須以補氣血藥為主解毒藥助之或不宜於補藥者
宜忍冬丸四圍腫焮處用毫針燒赤刺之約一米深紅
腫則縮服藥脈得和緩為佳或破後不潰瘡口堅硬者
風也用蜈蝎散傅之或蠧肉不腐用雄黃輕粉敷之大
忌紅腫不退或飲食進少從權且調理脾胃或兼他證
又另議藥治腐肉不知痛痒正黑者可去之但不傷四
畔好肉及裏面良肉當去外之黑腐者下皆去黃白如
絮之狀膿内有紅血絲路又不可動此項大膿次日必
自脱落庶免傷其良肉若怕刀砭三四日必自脱落但
用刀去者新肉易長毒氣漸消凡腐肉亦有少臭氣腐
敗去後則無變四圍腐者漸漸去令淨用長肉膏貼間
日用猪蹄湯洗新肉長如梅李如石榴子紅活可愛日
見堆阜或上有白膜皆是吉兆若腐敗去後下面良肉
色白而平略無紋理亦不能如米如粟不見漸生之意
或膿水清淡或臭此積毒内連五臟血氣枯竭乃是危
證肉不能長氣血不榮衛氣不護瘡則風寒著之用北
艾黃茋湯熏洗生肌長肉藥傅之用乳香膏長肉等膏
貼之或肉雖長起色紫者遺毒也用地榆湯活血散敷
追毒膏貼之即自紅活瘡口漸收仍用長肉膏貼或瘡
口痒用細茶蔥鹽煎湯熱洗或瘡口易收乃氣血中熱
毒故不分消即使長肉必防流注之患或更糜潰瘡口
如錢大時恐轉他證危殆凡癰疽瘡口已收但皮嫩未
可便去膏藥鬼遺方云凡發背及癰疽皆在背上不
問大小有疼無疼或熱或不熱或冷或不冷但從小至
大腫起至一尺已上者其赤腫焮熱者即用緊急收赤
腫藥圍定不令引開中心即用抽膿聚毒散貼之急令
散毒外透内服排膿縮毒内托湯藥候膿成相次破穴
看瘡大小深淺内發其膿汁膿水大泄急須托裏内補
雖破穴膿汁不多再須排膿拔毒透後慎不令再腫須
疼止腫消患人自覺輕便即是順疾也最宜節慎飲食
其熱毒方盛或發大渴多飲冷水及冷漿之類此是毒
氣攻心令口乾煩渴但以心氣藥内補臟腑即止矣(内補)
(謂參茋之屬排膿謂皂角刺之屬)薛膿熟而不潰者陽氣虚也宜補
之如聖愈湯之類瘀肉不腐者宜大補陽氣更以桑柴
火灸之不作膿膿不潰氣虚也托裏消毒散去金銀
花白芷連翹三味加參术肉桂如不應暫用十全大補
湯腫赤作痛血凝滯也本方加乳香没藥如不應暫
用仙方活命飲膿出反痛氣血虚也去三味加參茋
歸地潰後食少無睡或發熱者虚也宜補之内補黃
茋湯之類倦怠嬾言食少不睡者虚也宜補之黃茋
人參湯之類寒氣襲於瘡口不斂或陷下不斂者温
補之十全大補湯脈大無力或濇而微肌肉遲生者
氣血俱虚也峻補之十全大補湯倍用參茋肉赤而
不斂血虚有熱也托裏消毒散去三味加熟地丹皮
肉黯而不斂陽氣虚寒也前散去三味加參茋白蘞官
桂漫腫不痛或肉死不潰脾氣虚也前散去三味加
人參白术如不應如薑桂更不應急加附子肉白而
不斂陽氣虚也前散去三味加參茋歸术膿多而不
斂氣血虚也前散去三味加參茋歸术熟地黃如不應
暫用十全大補湯飲食少思而不斂胃氣虚也前散
去三味加參茋如不應暫用補中益氣湯飲食難化
而不斂脾氣虚也前散去三味加參术如不應暫用六
君子湯又不應佐以八味丸膿多而帶赤血虚也前
散去三味加歸地參术如不應暫用八珍湯加牡丹皮
(出血作痛發熱等叧分條在後)
辨膿集驗云脈緊而數為膿未成緊去但數為膿已成
以手按上熱者為有膿不熱者為無膿按之牢硬未有
膿也按之半軟半硬已有膿也大軟方是膿成也大按
之痛者膿深也按之不甚痛者未成膿也按之即復者
為有膿也不復者無膿也小按便痛薄皮剝起者膿淺
也按之四痛皮色不變不高阜者膿深也淺者宜藥點
破高突者宜鈹針深者宜烙更詳虚實何如腫處軟而
不痛者血瘤也發腫日漸增長而不大熱時時牽痛者
氣瘤也虚腫而黃者水也氣結微腫久而不消後亦成
膿此是寒熱所為也留積經久積隂生陽寒化為熱以
此潰必成瘻宜早服内塞藥以排之諸癭瘤疣贅等至
年衰皆自内潰不一於補養而妄行攻蝕必有性命之
憂至於瘰癧結核寒熱發渴經久不消其人面色萎黃
皮熱上蒸已成膿也(治見本條)手足指稍及乳上宜膿熟大
潰方可開之麻痘後肢節上癰稍覺有膿便須決破遲
則成攣曲之疾
取膿凡瘡腫以手指從瘡旁按至四畔上赤黑者按之
色不變膿已結成又按之隨手赤色此亦有膿按之白
良久方赤遊毒已息可就赤白色盡處灸斷瘡肉平實
久而方消夫癰則皮薄腫高疽則皮厚腫堅初發並
宜灼艾惟癰膿成則宜針疽膿成則宜烙切宜熟視
詳審候其潰熟膿透於外其勢盈盈欲出只用替針丸
自瘡頭咬開不半日許其膿自出切不可用針刀也(丹溪)
(云精要論戒用針刀業外科者當拳拳服膺)
替針丸治癰疽已潰未破或破後膿出不快者
白丁香(一字)硇砂(一字以上)没藥乳香(各一字)
石灰餅藥内種糯米十四粒其法用石灰五升爐灰
三升以水五升淋取清汁入大鍋内熬濃汁至三二
升用瓦器盛貯臨用時以小青盞盛取半盞濃汁却
用皮紙貼盞中濃汁面上安定然後取糯米十四粒
種在皮紙面上一宿即是
右為細末糯米飯丸如麥粒大每用一粒未破用津
貼瘡頭薄處即破膿滯不快則用一粒納瘡口内使
膿不滯好肉易生
又方
雄雀糞(二十粒)硇砂陳倉米没藥(各一字)
右研勻以米飯丸如粟大每用一粒貼瘡口眼中即
潰膿出
替針丁香丸
草烏(尖)硇砂白丁香(堅者)
右為末酸醋調點將破者令速潰若急則無如刀快
蜞針一法亦妙見後
梅治諸癰不消已成膿懼針不得破令速決取雄雀糞
塗頭上乾即易之雀糞中堅者為雄
本事治癰疽已有瘡眼未出膿痛不可忍用此藥絍之
即膿出巴豆一枚去皮膜不去心油鹽豉十四粒口
中含去皮令軟同研爛真麝香少許如難丸入少稀
糊捏作餅子如鼠糞大大小臨時看瘡口絍之只以
紙撚子送入藥須臾必痛忍之良久膿遂出
丹出一切瘡口用出蛾繭殼燒存性無灰酒調下每服
一枚服下一箇時辰便有瘡口一箇若服兩枚出瘡口
兩箇
精癰成膿宜針其鐵用馬銜鐵為之形如韭葉兩面皆
利可以横直裂開五六分許取其毒血如覺病輕須先
灸而後裂婁按癰如椒眼數十粒或如蜂窠蓮房而
膿出痛不除宜用針者以針横直裂之則毒血挾膿出
而愈如無椒眼之類只消直入取膿不必裂之也又法
當椒眼上各各灸之亦佳不必裂也
靈鈹針者末如劔鋒以取大膿也夫癰氣之息者宜
以針開除去之(病疑篇王注云息瘜也死肉也今世用刀割去死肉者是也)
治腐腫者刺腐上視癰大小深淺刺刺大者多血小者
深之必端内針為故正(長刺節論文大者多血小者深之八字衍也大小深淺刺七)
(字取膿之法盡矣備矣)
精疽成膿宜烙可用銀篦大二分長六寸火上燒令赤
急手熨烙毒上得膿為效鬼遺凡癰覺在虚處及眼
不見處皆是惡症如發高腫紫赤皮薄光澤覺裏有膿
毒諸藥貼㶸不破者宜用熟銅鍼於油火上燎透先用
墨筆點定却當頭以針淺刺入隨針出膿者順也有不
隨針膿出當用白紙作絍絍入針孔引出膿毒當時腫
退可及三分如腫不退是一逆也腫不退疼不除但膿
出二逆也腫疼不退患人不覺瘡輕三逆也雖用針破
出膿亦無所濟須急用引膿托裏湯藥以助其勢力可
也更有癰生實處不問淺深如有膿即用針烙無害稍
緩即恐傷筋骨内疼凡近筋脈骨節處不得亂行針烙
反致他病也患疽初生赤硬或在虚處毒氣淺或在
實處毒氣深切須仔細辨認仍問患人疼痛覺深覺
淺其患處瘡頭不拘多少其間須有一箇最大者即是
大膿竅當用熟鐵大針頭如釵脚者於麻油燈上燒令
熱透以大頭處按定插入一寸或至二寸膿當下恐未
有膿毒出却用白紙作絍子絍入候次日取出其膿即
隨絍下矣膿色黃白即好若赤黑色防後有鮮血出即
患人寒戰不禁其有虚處不得妄行針烙凡患發背
覺似有膿成便用大熟鐵針烙當正頭上烙之其烙並
用麻油燈上燒令通紅烙入可二寸許初入肉即須横
插入不得正入恐烙透膜也如已有破處皮爛潰熟更
不得用針烙如見横長赤引開闊當須兩頭下火針令
膿毒隨針引出肥人膿汁多瘦人膿汁少如肥人却少
瘦人却多多是肉敗壊成膿少是肉不腐爛受氣實也
尤宜詳審不可造次便行針烙亦看患人氣脈勻和榮
衛氣不積滯血脈不致凝澁即行針烙無畏切須仔細
患人氣虚脈氣大者亦不可亂行針烙針烙之法不可
容易先看皮紋緊慢厚薄紫赤色大光澤者即可用針
烙如皮肉未變不可用針針亦無濟大抵用針只欲引
膿如針刺無膿是氣伏也不可用針烙丹或問烙法
如何曰膿或汪洋欲出柰何皮厚肉深難宂者既前無
内托之藥先致力於内後又不用烙以開竅脈膿何由
出蓋膿本肉腐所成皆挾毒熱之氣若久留肉腠間則
毒氣浸淫好肉亦化為膿腐此所以烙法有功於潰瘍
也彼根淺而皮薄者何必假此以賣弄假法恐嚇而脇
取利也
發表一男子潰後發熱頭痛脈浮緊虚而兼表邪也以
補中益氣湯加川芎白芷二劑而止更以托裏藥而愈
一男子風襲瘡口牙關緊急腰背反張以玉真散一
服而愈仍以托裏藥而斂一男子患癰將斂遍身作
痒脈浮以消風散二服而止更以托裏藥而愈
攻裏薛一人胸患癰焮痛煩燥發熱作渴脈數而實時
季冬予謂此熱毒内畜須捨時從證欲治以疎黃連湯
彼以時當隆寒乃雜用敗毒藥愈熾仍求治投前湯二
劑後去二次諸證悉退以金銀花散加連翹山梔四劑
出水而消羅謙甫治賈倉使父(見發背)
清熱一男子患癰潰而飲酒焮痛發熱服黃連解毒湯二
劑而止更以托裏消毒散而愈常治痛而大便秘脈實
者用清涼飲治之
已寒羅至元壬午有王伯祿者年五十七右臂膊腫盛
上至肩下至手指色變皮膚涼六脈沉細而微脈症俱
寒舉瘍醫彦和視之曰此乃附骨癰開發已遲以燔起
之膿清稀解待日再開之加呃逆不絶彦和與丁香柿
蒂湯兩服稍緩待日呃逆尤甚自利臍腹冷痛腹滿飲
食減少時發昏憒於左乳下黑盡處灸二七壯又處以
乾薑附子木香沉香茴香羌活類藥㕮咀一兩半欲與
服或者曰諸痛痒瘡皆屬心火又當盛暑之時用乾薑
附子可乎予應之曰理所當然不得不然内經曰脈細
皮寒瀉利前後飲食不入此謂五虚呃逆者胃中虚極
也諸腫瘡瘍皆屬心火是定理也此症内外相反須當
捨時從症非大方辛熱之劑急治之則不能愈也遂投
之諸症悉去飲食進瘡勢温膿色正彦和又與五香湯
數服月餘平復噫守常者衆人之見知變者大人之事
知常而不知變細事因而取敗者亦多矣况醫乎守常
知變豈可同日而語哉陳錄判母治案(見腦疽)
托裏温中湯治瘡為寒變而内陷者膿出清稀皮膚
涼心下痞滿腸鳴切痛大便微溏食則嘔氣短促呃
逆不絶不得安卧時有昏憒
丁香沉香茴香益智仁陳皮(各一錢)木香
(一錢半)羌活乾薑(炮各三錢)甘草(炙二錢)黑附子(炮去皮臍四錢)
内經曰寒淫於内治以辛熱佐以苦辛以附子乾薑
大辛熱温中外發陽氣自裏之表以為君羌活苦辛
温透關節炙甘草甘温補脾胃行經絡通血脈胃寒
則嘔吐呃逆不下食益智仁丁香沉香大辛熱以散
寒為佐瘡氣内攻氣聚而滿木香茴香陳皮苦辛温
治痞散滿為使也
右㕮咀作一服水三盞生薑五片煎至一鍾去滓不
拘時温服忌一切冷物
補虚薛一童子腋下患癰不斂膿清脈大倦怠懶食少
寐自汗口乾以内補黃茋湯及豆豉餅灸之兩月而愈
凡瘡膿潰而清或瘡口不合或聚腫不赤肌寒肉冷自
汗色脱者皆氣血俱虚也非補不可一男子腰患毒
膿熟不潰針之膿太泄反加煩躁以聖愈湯四劑而寧
更以人參養榮湯加麥門冬五味子兩月而愈此人後
患濕氣遂為痼疾凡瘡膿血去多瘡口雖合尤當補益
務使氣血平復否則更患他證必難治療慎之一婦
人患臂癰瘡口紫陷膿清不斂彼以為毒未盡欲服攻
毒之劑予謂瘡瘍之證腫起堅硬膿稠者實也腫下軟
慢膿稀者虚也遂用附子餅灸之及服十全大補湯百
劑始愈一婦人患附骨癰久而不斂致腿細短軟脈
來遲緩以十全大補湯加牛膝杜仲及附子餅灸之兩
月餘而愈凡膿潰之後脈澁遲緩者易愈以其有胃氣
故也脈來細而沉時直者裏虚而欲變證也若煩痛尚
未痊也洪滑麤散者難療以其正氣虚而邪氣實也
一男子腰中患此發而不潰其氣血止能發起不能培
養為膿也投大補藥數劑而潰又數劑膿出尚清乃服
參茋歸术膏斤餘膿少稠數斤膿漸稠肌肉頓生大凡
癰疽藉氣血為主若患而不起或潰而不腐或不收斂
及膿少或清皆氣血之虚也宜大補之最忌攻伐之劑
亦有膿反多者乃氣血虚而不能禁止也若潰後發熱
作渴脈大而膿愈多屬真氣虚而邪氣實也俱不治常
見氣血充實之人患瘡皆腫高色赤易腐潰而膿且稠
又易於收斂怯弱之人多不起發不腐潰及難於收斂
若不審察而妄投攻劑虚虚之禍不免矣及患後當調
養若瘰癧流注之證尤當補益否則更患他證必難措
置慎之一上舍年踰四十因怒脇内作痛不止數日
後外結一塊三寸許漫腫色不赤按之微痛予謂怒氣
傷肝致血傷氣鬱為患以小柴胡湯對四物倍用芎歸
黃茋貝母肉桂治之彼謂丹溪云腫瘍内外皆壅宜托
裏表散為主又云凡瘡未破毒攻臟腑一毫熱藥斷不
可用况此證為氣血凝滯乃服流氣飲愈虚始信而復
求治視之虚證併臻診之胃氣更虚彼欲服予前藥予
謂急者先治遂以四君子湯加酒炒芍藥炮乾薑四劑
少則更加當歸又四劑胃氣漸醒乃去乾薑又加黃茋
肉桂芎歸數劑瘡色少赤并微作痛又二十餘劑而膿
成針之却與十全大補湯喜其謹疾又兩月餘而瘳夫
氣血凝滯多因榮衛之氣弱不能運散豈可復用流氣
飲以益其虚况各經氣血多寡不同心包絡膀胱小腸
肝經多血少氣三焦膽腎心脾肺少血多氣然前證正
屬膽經少血之臟人年四十以上隂血日衰且脈證俱
屬不足腫瘍内外皆壅宜托裏表散為主乃補氣血藥
而加之以行散之劑非專攻之謂也若腫焮痛甚煩躁
脈大辛熱之劑不但腫瘍不可用雖潰瘍亦不可用也
凡患者須分經絡氣血地部遠近年歲老幼稟氣虚實
及七情所感時令所宜而治之常見以流氣十宣二藥
概治結腫之證以致取敗者多矣趙無錫華氏年六
十患背瘡潰發大如旋盤而色赤想是平日多服金石
藥毒發所致問之果然因令侵晨飲羊血三五升始用
退熱解毒生氣血之劑㶸以生肌膏半月後肌生膿少
予因歸令服此藥百餘帖方可安全一月後復來招往
視其瘡皮肉已堅厚如常但食少無力因問前日之藥
服幾何曰瘡將平遂止不服脈之沉微甚因知其氣血
止可供給瘡平而已於真氣則已竭不可治即古人所
謂死於瘡結痂之後果不出月而死不獨此膿出後之
虚若因虚而發癰疽者亦然若以常法攻之則氣血不
勝藥力之散而愈虚邪得以乘機入内多成不救
加味十全湯治癰疽潰後補氣血進飲食
黃茋(蒸)地黃(蒸)當歸川芎人參茯苓
芍藥(炒)白术陳皮(各一兩)粉草(炙)桂心五味子
(各半兩)烏藥(七錢)
右㕮咀每服一兩用水一椀生薑五片棗二枚同煎
分作二服留查晒乾為末服之丹溪云加味十全湯
須看年之老壯資之強弱症之緩急時之寒熱加減
用之
丹溪云加味十全湯治癰疽後補氣血進飲食實為切
要蓋膿血出多隂陽兩虚非此藥何以回生起死惜其
不分經絡不載時令又在識者觸類而長之今之外科
於瘡瘍腫平痛寬遂以為安漫不加省往往於結痂後
兩三月或半年虚證乃見醫者不察病者不悟無補接
調養之功因而轉成他病者惜哉予治一士夫因脚弱
求診兩手俱浮洪稍鼓飲食如常惟言問不荅肌上起
白屑如䴸片時在冬月予作極虚處治詢其弟乃知半
年前曾於臂背腿三處自夏至秋冬節次生疽率用五
香連翹湯十宣散與之今結痂久矣予為作參茋白术
當歸膏以二陳湯化飲之三日後盡藥一斤白屑没者
大半病者自喜呼吸有力補藥應效以漸而病家反怨
藥不速應自作風病論治煉青礞石二錢半以青州白
丸子作料煎飲子頓服之予諫之不聽因而不救書以
為警云
補中益氣湯治瘡瘍之人元氣不足四肢倦怠口乾
發熱飲食無味或飲食失節或勞倦身熱脈洪大而
無力或頭痛或惡寒自汗或氣高而喘身熱而煩
黃茋(炙一錢五分)甘草(炙)人參當歸(酒拌)白术(炒各一錢)
升麻柴胡陳皮(各三分)作一劑水二鍾薑三
片棗二枚煎一鍾空心服
人參養榮湯治潰瘍發熱或惡寒或四肢倦怠肌肉
消瘦面色痿黃吸吸短氣飲食無味不能收斂或氣
血原不足不能收斂若大瘡愈後多服之不變他病
白芍藥(一錢半)人參陳皮黃茋(蜜炙)桂心當歸
(酒拌)白术甘草(炙各一錢)熱地黃(酒拌)五味子(炒杵)茯苓(各七)
(分半)遠志(去心炒五分)作一劑水二鍾薑三片棗一枚
煎八分食前服
四君子湯治脾胃虚弱或因尅伐腫痛不散潰斂不
能宜用此以補脾胃諸證自愈若誤用攻毒七惡隨
至脾胃虚弱飲食少思或食而難化或欲作嘔或大
便不實若脾胃氣虚瘡口出血吐血便血尤宜用之
蓋氣能攝血故也凡氣血俱虚之證宜於前湯但加
當歸脾胃既旺飲食自進隂血自生若用四物沉隂
之劑脾胃復傷諸證蜂起若命火衰而脾土虚寒必
用八味丸以補土母
人參茯苓白术(各二錢)甘草(炙一錢)
右薑棗水煎服
六君子湯治脾胃虚弱或寒涼尅伐腫痛不消或不
潰斂宜服此湯以壯營氣諸證自愈即前方加陳皮
半夏
異功散治脾胃虚弱飲食少思即四君子湯加陳皮
四物湯治血虚發熱或因失血或因尅伐或因潰後
致晡熱内熱煩躁不安皆宜服之經云血生於脾若
脾虚不能生血者宜用四君子湯加當歸酒炒白术
以補脾
熱地黃當歸(各三錢)芍藥(二錢)川芎(一錢五分)
右水煎服
八珍湯調和榮衛順理隂陽滋養血氣進美飲食退
虚熱此氣血虚之大藥也
當歸(酒拌)川芎芍藥(炒)熟地黃(酒拌)人參白术(炒)
茯苓(各一錢)甘草(炙五分)作一劑水二鍾薑三片棗
二枚煎八分食前服
十全大補湯治潰瘍發熱或惡寒或作痛或膿多或
清或自汗盜汗及流注瘰癧便毒久不作膿或膿成
不潰潰而不斂若氣血不足之人結腫未成膿者宜
加枳殼香附連翹服之自消
人參肉桂地黃(酒洗蒸焙)川芎白芍藥(炒)白术
(炒)黃茋(鹽水拌炒)當歸(酒拌各一錢)甘草(炙五分)作一劑用
水二鍾薑棗煎服
歸脾湯治憂思傷脾血虚發熱食少體倦或脾不能
攝血以致妄行吐下或健忘怔忡驚悸少寐或心脾
作痛自汗盜汗或肢體腫痛大便不調或婦人經候
不准晡熱内熱或唇瘡流注等症不能消散潰斂
白术白茯苓黃茋(炒)當歸龍眼肉遠志
肉酸棗仁(炒各一錢)木香(五分)甘草(炙三分)人參(一錢)
右薑棗水煎服
黃茋人參湯治諸瘡破後食少無睡及有虚熱穢氣
所觸者
黃茋(二錢)人參白术麥門冬蒼术陳皮
升麻五味子當歸身甘草(各一錢)黃檗(炒四分)
炒麴(五分)
右作一服水二鍾煎至一鍾食遠服
托裏當歸湯治潰瘍氣血俱虚瘡口不斂或晡熱内
熱寒熱往來或婦人諸瘡經候不調小便頻數大便
不實等症
當歸黃茋人參熟地黃川芎芍藥(各一)
(錢)柴胡甘草(各五分)
右水煎服
内補黃茋湯(見癰疽兼症痛條)
人參散治癰疽内虚不足
人參白术白茯苓枸杞子(各一兩)熟地黃
黃茋(剉各二兩)桂心白芍藥當歸(微炒)甘草(炙各半兩)
右剉碎每服四錢水一中盞入生薑半分棗三枚煎
至六分去滓不拘時温服
麥門冬湯治癰疽潰後膿水不絶
麥門冬(去心)黃茋(剉)五味子(炒)白茯苓(去黑皮)人參(去蘆)
官桂(去粗皮)當歸(切焙)遠志(去心)芎藭(各一兩)甘草(炙七錢半)
右㕮咀每服五錢水一盞半入生薑半分擘碎大棗
二枚擘破同煎至一盞去滓空心温服
護壁都尉治諸發已潰去舊生新老人氣血虚弱宜
補之此潰後服至愈而止
防風(去蘆)厚朴(去粗皮薑汁炒)苦梗白芷黃茋(炙各半兩)
川芎甘草柳桂當歸(各三錢)人參(二錢)
右為末每服二錢空心温鹽酒調服至瘡口合後更
服為佳不飲酒木香湯兼服降氣湯尤妙(方見)
六味丸(一名六味地黃丸)此壯水之劑夫人之生以腎為主凡
病皆由腎虚而致此方乃天一生水之劑無有不可
用者世所罕知若腎虚發熱作渴小便淋秘痰氣壅
盛咳𠻳吐血頭目眩暈小便短少眼花耳聾咽喉燥
痛口舌瘡裂齒不堅固腰腿痿軟五臟齊損肝經不
足之症尤當用之水能生木故也若腎虚發熱自汗
盜汗諸血失血失音水泛為痰之聖藥血虚發熱之
神劑也
熟地黃(生者自製八兩)山茱萸肉山藥(各四兩)白茯苓
牡丹皮澤瀉(各三兩)
右地黃杵膏餘為末蜜和丸桐子大每服七八十丸
滾湯下
八味丸治命門火衰不能生土以致脾土虚寒而患
流注鶴膝等症不能消潰收斂或飲食少思或食而
不化臍腹疼痛夜多漩溺即前方加肉桂附子各一
兩經云益火之源以消隂翳即此方也
加減八味丸治症同前即六味丸加肉桂五味子各一
兩
東垣癰疽用藥加減法如發背疔腫膿潰前後虚而
頭痛者托裏藥内加五味子恍惚不寧加人參茯神
虚而發熱者加地黃瓜蔞根潮熱者加柴胡地骨
皮渴不止者加知母赤小豆虚煩者加枸杞天門
冬自利者加厚朴膿多者加當歸川芎痛甚者
加芍藥乳香肌肉遲生者加白蘞官桂有風邪者
加獨活防風心驚悸者加丹砂口目瞤動者加羌
活細辛嘔逆者加丁香藿葉痰多者加半夏陳皮
作痛丹溪云膿潰之後腫退肌寬痛必漸減而反痛者
此為虚也宜補之(托裏消毒散去後三味加參茋歸地)脈數虚而痛者
屬虚火宜滋隂(托裏散加生地)脈數實而痛者邪氣實也宜
泄之脈實便秘而痛者邪在内也宜下之(清涼飲)脈
濇而痛者氣血虚寒也温補之(定痛托裏散)亦有穢氣所
觸者宜和解之(東垣黃茋人參湯丹溪云芍藥乳香之類)亦有風寒所逼
者宜温散之(敗毒散丹溪云防風桂枝之類)若有膿為脂膜間隔不
出或作脹痛者宜用針引之或用利刀剪之腐肉堵塞
者去之
丹權小娘瘧後右腿股生癤破後筋吊疼脈虚而濇詢
之小便時疼處亦相應宜與生血導熱
川芎當歸頭條芩生地黃赤芍藥
牛膝黃檗甘草(炙二分)青皮(炒)檳榔(五分)
通草(三分)桂皮(一錢)
右煎食前熱飲之
人參内托散治瘡瘍潰膿而作痛者
人參黃茋當歸川芎厚朴防風
桔梗白芷官桂紫草木香甘草
右入糯米一撮水煎服
餘見後兼證痛門宜參看
發熱戴院使云未潰之際憎寒壯熱狂言妄語如見鬼
神膿去已多而大熱不休者似為難治蓋毒之得膿猶
傷寒表證之得汗汗已而反大熱則為壊傷寒矣又云
患癰毒人膿血已潰所去過多津液枯竭多病於渴縱
有發熱躁擾等證不可以治宜用益榮生津之劑若大
熱不止者難療脈浮或弱而熱或惡寒者陽氣虚也
宜補氣(補中益氣湯)脈濇而熱者血虚也宜補血(四物湯聖愈湯)
(人參養榮湯)午前熱補氣為主(四君子湯湯黃茋六一)午後熱補
血為主(四物湯聖愈湯)脈浮數發熱而痛者邪在表也宜散
之脈沉數發熱而痛者邪在内也宜下之
薛瘡瘍發熱煩躁或出血過多或潰膿大泄或汗多亡
陽或下多亡隂以致隂血耗散陽無所依浮散於肌表
之間而非火也若發熱無寐血虚也用聖愈湯兼汗不
止氣虚也急用獨參湯發熱煩躁肉瞤筋愓氣血虚也
用八珍湯大渴面赤脈洪大而虚隂虚發熱也用當歸
補血湯肢體微熱煩躁面赤脈沉而微隂盛發躁也用
四君加薑附東垣云晝發熱而夜安静是陽氣自旺於
陽分也晝安静而夜發熱是陽氣下陷於隂中也如晝
夜俱發熱者重陽無隂也當峻補其隂治者詳之
托裏消毒散加減法頭痛發熱邪在表也本方加川
芎羌活若外邪在表而元氣實者暫用人參敗毒散
頭痛惡寒表虚也去金銀花連翹二味倍參茋
發熱飲冷便秘内熱也去參茋歸术加大黃發熱
飲熱便秘内虚也去二味加參茋歸术面目赤色
煩熱作渴脈大而虚血脱發躁也去連翹金銀花白
芷三味倍黃茋當歸如不應暫用當歸補血湯身
熱惡衣欲投於水脈沉微細氣脱發躁也去三味加
肉桂附子如不應暫用附子理中湯若婦人勞役
恚怒或適經行發熱譫語或夜間熱甚病在血分也
去三味加生地黃牡丹皮柴胡如不應暫用加味四
物湯
一男子膿熟不潰微痛少食倦怠發熱予為針之膿涌
出熱益甚乃虚故也急以人參黃茋湯二劑熱愈甚此
藥力尚未及也又二劑果應再以當歸補血湯數劑而
痊東垣云發熱惡熱大渴不止煩躁肌熱不欲近衣脈
洪大按之無力或目痛鼻乾者非白虎湯證也此血虚
發躁宜當歸補血湯主之
一儒者患流注發熱作渴頭痛自汗脈洪大按之無力
此氣血虚寒也用十全大補加麥門五味治之其症益
甚仍用前藥加附子一錢四劑諸證悉退却去附子加
肉桂二十餘劑氣血漸復又因勞心發熱惡寒飲食減
少此脾胃復傷元氣下陷用補中益氣加附子一錢二
劑熱止食進仍用大補元氣而安後因考試不利懷抱
不舒更兼勞役飲食日少形氣日衰吐痰作渴頭痛惡
寒或熱來復去或不時而動仍用補中益氣數劑諸症
漸愈元氣漸復乃去附子再加肉桂五分百餘劑而愈
一男子背瘡不斂小便赤澁臖腫發熱口乾體倦脈
洪數而無力用參茋歸术熟地芎芍陳皮麥門五味炙
草肉桂以補元氣引火歸經脈症益甚此藥力未能及
也再劑頓退却去肉桂又數劑而愈此症因前失補元
氣故耳操江伍都憲背瘡愈後大熱誤為熱火用苦
寒藥一鍾寒熱益甚欲冷水浴身脈浮大按之全無余
曰此陽氣虚浮於肌表無根之火也急用六君子加附
子一劑即愈
娘舅于見素膏粱厚味四十三歲疽發於背瘍醫投五
香湯躁熱欲狂予固沮之而後已潰後平静一日熱復
大作五六日益甚脈洪數無倫醫皆以為虚宜補予私
計膏粱之變重以五香之熱當治以苦寒且大便不行
數日矣盍下之以泄其毒乎乃研石膏末兩許知母二
三錢甘草一錢黃瓜蔞一枚和仁搗碎為一劑命僮熾
炭注水而自煎之醫夏生苦口力諫以隆冬潰瘍無用
白虎法余故復加石膏兩許而置大黃片五錢於袖中
湯既沸則以袖籠藥銚若為移遠火者而潜下大黃於
銚中時妻叔二三輩皆環爐坐注目而視不覺也夏生
語于聲甫飲是藥必死别去聲甫以告余哂之藥成持
以飲外舅少頃大便下結糞及食物未化者滿行圊中
熱退身涼乃以四君子湯調之月餘而平先是每旦診
脈皆言不思食食少而瘡大去死肉多自慮何以生肌
斂口乎予信之初意其便溺阻隔而漫下之亦不知其
為傷食發熱也夏生愧甚遂徙去
黃茋散治癰潰後補虚去客熱
黃茋石膏(各二兩)知母麥門冬(去心)白芍藥
白茯苓桂心熟地黃人參(去蘆)川升麻(各一)
(兩)甘草(炙微赤半兩)
右剉碎每服四錢水一中盞煎六分去滓温服日三
四服
當歸補血湯治瘡瘍潰後氣血俱虚肌熱躁熱目赤
面紅煩渴引飲晝夜不息脈洪大而虚重按全無此
脈虚血虚也若悞服白虎湯必死宜此主之
黃茋(炙一兩)當歸(酒拌三錢)作一劑水一鍾半煎六分
服
沉香散治癰膿潰已絶肌肉内虚尚有餘熱
沉香(剉)柴胡(去苗)黃茋麥門冬(去心各一兩)白术(七錢半)
熟地黃(二兩)黃芩瓜蔞根甘草(生剉各半兩)
右剉每服四錢水一中盞入竹葉二七片小麥五十
粒煎至六分去滓不拘時温服
加味逍遥散治肝脾血虚内熱發熱或遍身搔痒寒
熱或肢體作痛頭目昏重或怔忡頰赤口燥咽乾或
發熱盜汗食少不寐或口舌生瘡耳内作痛或胸乳
腹脹小便欠利
甘草(炙)當歸芍藥(酒炒)茯苓白术(炒)柴胡(各一錢)
牡丹皮山梔(炒各七分)
右水煎服
梔子黃芩湯治發背癰疽潰後因飲食有傷調攝不
到發熱不住用以退熱
漏蘆連翹山梔仁黃芩(去心)防風石韋(如無)
(有以桑白皮代)生甘草生犀角(屑)人參苦參(各去蘆)
茯苓(去皮各二錢半)生黃茋(一兩去义蘆)
右為粗末每服四大錢水一鍾煎至六分去滓温服
惡寒一男子潰而惡寒用四君子湯加桂倍用黃茋大
料四劑而止膿水尚多投八珍湯加桂數劑漸少惟瘡
口不合以附子餅及十全大補湯每劑加炮附子五分
數劑乃去附子又服月餘而愈一男子潰後畏寒脈
虚以四君子加炮薑四劑而愈以十全大補湯月餘而
斂仲景云脈虚則血虚血虚生寒陽氣不足也瘡腫脈
虚宜托裏和養血信夫
嘔逆丹溪治一老人年七十(云云見兼症嘔條)
五香白术散寬中和氣滋益脾土生肺金進美飲食
(方見内癰門肺癰條下)
禁忌丹五香湯即五香連翹湯去射干大黃升麻連翹
加參犀角若用於腫瘍猶可借其飛走以攻散其毒使
不延蔓若用於潰瘍雖多有參茋甘草之緩補而走泄
太多寧不犯仲景已有得汗復汗得下復下重虚之戒
可不省乎
精要云血氣聞香則行聞臭則逆又言飲食調令香美
益其脾土養其真氣夫甘而淡者可養脾土若香美者
但能起火經以熱傷脾熱傷氣為戒今曰益脾養氣若
施之於腫瘍者似有暢逹之理潰瘍後用香美恐有發
濕熱損真隂之患矣
精要云熱盛脈數與漏蘆湯單煮大黃等湯不甚熱脈
緩弱只投五香連翹湯夫熱盛脈數若腫瘍時臟腑秘
而體實者猶可與大黃若潰瘍後膿血出多者熱盛脈
數去死為近其可下乎緩弱之脈古人皆以為邪毒已
散五香之飛走升散其可用乎
精要云初成膿宜用烙得膿利為效亦服神仙追毒丸
此又不能無疑者也夫追毒丸下積取毒之藥決無取
膿之效今用烙而得膿若在裏之氣血壯實則膿自出
如推矣何不以和氣活血之藥佐參茋補劑使膿自托
出乎
精要云瘡作渴甚急與神仙追毒丸取下惡毒與清膻
湯萬金散五香連翹湯六味車螯散千金漏蘆湯皆可
選用下利已後渴尚未止宜用生津補氣藥則津液生
氣血完渴自止矣夫大渴而與利藥非明示脈症何以
知其當下後又言下利後渴又不止却用補藥又不明
言脈症恐自但有大渴必與峻下下後尚渴方與補藥
夫醫者治未病如此用藥可乎况渴屬上焦當腫瘍時
猶或可用若潰瘍時渴恐因血氣之虚何以待下利後
方議其虚哉
精要論疽疾咽喉口舌生瘡歸罪于不得内托以致熱
毒衝心與琥珀犀角膏夫於腫瘍時用之猶或近理若
於潰瘍後用之彼犀角腦子之升散寧不助病邪致虚
以速其死也耶後有犀角散以大黃佐黃茋用黃茋則
知其虚用大黃又似疑其有實熱夫瘡潰體虚縱有舊
熱將自漸因膿血而消何必以峻令利動臟腑若在秋
冬何異用刀劔耶
精要論癰疽發寒熱多汗或先寒後熱或先熱後寒或
連日作或間日作必先嘔痰然後寒熱寒熱解大汗出
不可專以為有熱亦有氣虚而得者亦有因怒而得者
又有先感寒邪脾氣不正而有此證者夫氣虚者當以
補氣藥補之因怒者當以順氣藥和之脾氣不正者當
以調脾藥養之今用不换金正氣散悉是温散瀉衛之
藥而欲以一兩人參收拾十四兩之瀉衛可乎若用於
腫瘍時感寒邪者猶或庶幾彼氣虚者因怒者脾氣不
正者此方能兼治乎又未知用於腫瘍耶潰瘍耶
鬼遺宂有孔慎風仍慎再合如再合者為風濕邪氣攻
搏而再生膿宜如前以通和湯藥依次第用不可急性
恐傷氣害人之命也三因瘡瘍未合風入為破傷風
濕入為破傷濕二者害人最急倉卒不知其因甚難認
治癰疽瘰癧潰後尤宜謹之
追蝕膿蠧癤之薄皮剝起癰疽之瘡口緊細瘰癧火針
破核之後皆可用追蝕破膿之藥癰疽開後瘡口再閉
宜用藥絍以通之或用紙或用髮或用乾稻草葉皆可
塗撚絍塗以蟾酥硇砂白丁香巴豆寒食麵之類或用
五灰膏隨輕重塗絍用之瘡疽腐敗可用手法去之或
用金寳膏去之或用雄黃輕粉傅之多待數日亦自脱
落疽破後有蠧肉努出者遠志末酒調塗之則漸漸消
去如不消用五灰膏塗之則消癰疽久流膿水不腐不
敗氣血不能滋養瘡口滯毒日漸内侵好肉而為蠧肉
膿水過處漸成膜管如鵝毛管而軟其瘡口如魚嘴樣
日久不能愈筋爛骨壊用金寳膏或塗或絍或封之一
日三四次用之不耐痛者一日二次用之其蠧肉膜管
消盡以滋潤膏藥貼之薛新甫云瘡瘍之症膿成者
當辨其生熟淺深肉死者當驗其腐潰連脱丹溪先生
云癰疽因積毒在臟腑當先助胃壯氣為主使根本堅
固而行經活血佐之令其内消余嘗治脈症虚弱者用
托裏之藥則氣血壯而肉不死脈症實熱者用清熱之
劑則毒氣退而肉自生凡瘡聚於筋骨之間肌肉之内
皆因血氣虚弱用十全大補湯壯其脾胃則未成自散
已成自潰又何死肉之有若不大痛或不痛或不赤或
内膿不潰或外肉不腐乃氣血虚弱宜用桑枝炙及十
全大補加羌桂壯其陽氣則四畔即消瘡頭即腐其毒
自解又何假於針割若脾胃虚弱飲食少思用六君倍
加白术壯其榮氣則肌肉受毒者自活已死者自潰已
潰者自斂若初起或因尅伐或犯房事以致色黯而不
痛者乃陽氣脱陷變為隂症急用參附湯温補回陽亦
有可生吳庠史邦直之内仲夏患背疽死肉不潰發
熱痛甚作嘔少食口乾飲湯脈洪大按之如無此内真
寒而外假熱當捨時從症先用六君加炮薑肉桂四劑
飲食頓進諸症頓退又用十全大補仍加薑桂之類五
十餘劑而死肉潰又五十餘劑而新肉生斯人氣血充
盛而瘡易起易斂使醫者逆知預為托裏必無此患
六合回生丹(又名六合奪命散)治發背癰疽潰爛者有回生
之妙
鉛粉(一兩)輕粉銀硃雄黃乳香(篛上炙焦)没藥(亦炙)
(各二分半共一兩一錢二分半)
右六味各擇真正好者研為極細末收貯凡治其病
先煎好濃茶將瘡洗淨軟帛拭乾後剖開豬腰子一
枚用藥一分摻於豬腰子上却傅患處待豬腰子上
發熱如蒸良久取去自此拔毒氣減痛苦定瘡口出
膿穢不可手擠第二日依前法仍傅之第三日亦傅
之瘡勢惡甚可傅七八九次瘡小只傅一次可愈豬
腰子不發熱勿治又治對口瘡同前
(沁陽焦閣老先生嘗施此方用藥一分傅一次則止茶仙施此方加藥至三五分傅數次見效尤速功多)
(在拔其毒耳瘡口大者恐一箇豬腰子傅之不足可加半箇剖腰子法不可剖脱做兩斷須要相連成片)
(大約量瘡口大小摻藥則可用豬豬腰子為佳其腰子有毒宜深埋之)
若臁瘡日久不愈用黃蠟少加好黃丹化攤紙上量
瘡大小裁其蠟紙炙熱摻藥一二分粘在蠟紙上面
貼瘡綿縛住任瘡出盡惡水即愈若患下疳仍用豬
腰子切作寬片摻藥縛裹疳上或以尖刀穿開豬腰
子納藥于内籠套其疳亦良羊魚鵝雞犬鴨及發毒
菜物俱忌之
驪龍散治發背癰疽破與不破二者之間功能捷奏
珍珠(五分)牛糞(十二月生用餘月燒存性)鐵鏽(各重一兩)
右研細末以豬腦髓和好醋調傅瘡口三五次愈初
起者自消凡發毒品味忌食之
麥飯石膏在膿潰後圍瘡口
麥飯石不拘多少炭火煆至紅以好米醋淬之如此
煆淬十數次研為末重羅去粗者取細末入乳鉢數
人更逓研五七日如麵極細為妙
白蘞(研為細末)鹿角(不用自脱者須用帶腦頂骨全者却是生取之角截作二三寸長炭)
(火燒令烟盡羅為末再入乳鉢更逓研令極細)
右用麥飯石細末(二兩)白蘞(末二兩)鹿角灰(四兩)務要研得
極細方有效粗則反致甚痛細則大能止痛收口排
膿(精粗之異如此)和合量藥末多寡用經年好米醋入銀石
器内熬令魚眼沸却旋旋入藥末用竹篾子不住手
攪熬一二時久令稀稠得所提出以磁器盛之候冷
以紙蓋覆勿令著塵用時先以豬蹄湯洗去膿血以
故帛挹乾鵝翎蘸膏塗傅四圍凡有赤處盡塗之但
留中心一口如錢大未潰能令内消已潰則排膿如
湍水逐日瘡口收斂瘡久肌肉腐爛筋骨出露用舊
布片塗藥貼瘡但内膜不穿亦能取安洗瘡不可手
觸嫩肉亦不可口氣吹著合藥亦忌腋氣之人及月
經見行婦人見之仍可熬好米醋一大椀收磁器内
候逐日用藥于瘡上久則藥乾以鵝翎點醋拂拭藥
上勿令綳也初則一日一洗一换藥十日後兩日一
换古方云麥飯石顔色黃白類麥飯曾作磨者尤
佳按麥飯石不可作磨狀如麥飯圑半粒點如無此
石常以舊麵家磨近齒處石代之取其有麥性故也
或溪中尋白石如豆如米大者即是也其石大小不
等或如拳如鵝卵略如握聚一圑麥飯
解毒百用膏
豬牙皂角(煨)南星(各一兩)大米(一合炒黑)臭小粉(乾者四兩炒焦)
(去火毒)
右為末和勻蜜水調圍治攧撲酒醋調圍
劉氏貼發背癰疽膿盡四面皮粘恐有膿毒攻起宜用
逼毒散
黃藥子白藥子(各一兩)赤小豆(二兩)雄黃(一錢)
右為末水調傅
青散子治發背癰疽膿盡生肉平滿宜用此緊瘡口
生肌
槿花葉(盛時收隂乾取四兩為末)青赤小豆白芨(各二兩)
右為末臨時用槿花末三錢匕白芨小豆末各一錢
匕相和新汲水調攤紙上貼四畔中心瘡口不用貼
雄黃解毒散治一切癰腫潰爛毒勢盛者先用此藥
二三次以後用豬蹄湯
雄黃(一兩)白礬(四兩)寒水石(煆一兩)用滾水二三碗乘
熱入前藥一兩洗患處以太乙膏或神異膏貼之
豬蹄湯治一切癰疽腫毒消毒氣去惡肉凡瘡有口
便須用此湯洗
香白芷(不見火)黃芩(去心)赤芍藥露蜂房(取有蜂兒者)
當歸(去蘆)羌活生甘草(各等分)
右為粗末看疽大小用藥如疽大加料用先將豶豬
前蹄兩隻一斤只用白水三升煮軟將汁分作二次
澄去面上油花盡下面滓肉每次用藥一兩投於汁
中再用文武火煎十數沸去滓以故帛蘸藥湯温温
徐薄揩瘡上死肉惡血隨洗而下淨洗訖以帛挹乾
仍避風忌人口氣吹之有狐臭人并月經見行婦人
猫犬並不許入病人房洗瘡切勿以手觸著洗疽之
方所傳甚多唯此方極效其用露蜂房有理蓋以毒
驅毒也
集香散洗癰疽潰爛
白芷藿香茅香香附子防風(各三錢)木香
甘草(各一錢)作一劑用水三盌煎數沸去渣淋洗
患處
薛按此方乃馨香之劑也經云血氣聞香則行得臭
則逆即此意也若瘡毒將盡宜用之若毒未盡或有
瘀肉宜先用䧺黃解毒散解之後宜用此方須用膏
藥護貼使風邪弗入肌肉易生大凡一有瘡口即用
膏藥貼之至收口為度最忌生肌之劑
熏洗方凡諸發及癰疽瘰癧臁瘡湯盪火燒等疾或
有别作一種穢臭氣息不堪聞者最是惡證或已破
未破或小或大皆當作急治之可用忍冬藤一握擂
細用無灰酒濾汁服之以滓傅瘡四圍用雲母膏别
研亦可剪開大口以護其瘡之上竢其瘡出膿便以
豶豬蹄湯等十分淨洗久洗為妙至一二時辰不妨
次用後藥熏之
好降真香末楓香末
右二味於銚中攪勻丸如彈子大却取香爐一枚依
爐口造紙烟筒一箇如燒龍涎香樣慢火爇之緊以
烟筒口熏瘡上不拘丸數稍倦暫止然後更熏未出
膿者即出已出膿者即乾直候生肌合口然後止向
後有赤腫去處又再熏大概欲屏去穢氣也
癰疽有死肉不去者用白丁香霜梅深則絍之淺則乾
摻於膏藥上甚妙
海又方膏藥内入雄黃巴豆少許不傷好肉止去惡肉
不惟惡瘡凡癰毒有惡肉者俱可去
又方雄黃散以雄黃一錢另研巴豆不去皮研如泥
入乳香没藥少許再研細少上惡肉自去
烏金膏治發背中央肉死塗之即腐未死塗之即生
若初起腫痛用點數處其毒頓消若肉腐塗之即潰
若惡瘡頑瘡元氣無虧久不收斂者内有毒根以紙
撚蘸絍其内有等發背因元氣虚弱或因尅伐元氣
胃氣虧損毒氣散漫中黯外赤不腐不潰服大補之
劑中塗三四寸許至五六日間赤黯之界自有裂紋
如刀劃之狀中央漸黑漸脱須用純陽之藥以接其
元氣庶能收斂若妄用刀針去肉出血陽隨隂散元
氣愈傷或塗涼藥則毒氣不解氣血愈虚非徒無益
而又害之
用巴豆一味去殼炒黑研如膏丹於患處臨用塗之
追毒丹治瘡疽黑陷者用針刀開瘡納此丹使之潰
然後去敗肉排膿隨證治之癰疽疔瘡附骨疽並皆
治之
巴豆(七粒去皮心不去油研如泥)白丁香輕粉(各一錢)雄黃
黃丹(各二錢)
右件研和加白麵三錢滴水為丸如麥大針破瘡納
之覆以乳香膏追出膿血毒物漏瘡四壁死肌不去
不可治亦以此追毒去死肌乃養肉令愈疾小者用
一粒大者加粒數用之
追毒烏金散治瘡口惡肉毒潰膿血
巴豆(五錢)寒食麵(一兩)好細墨(一錠)
右為細末用水和麵作餅子將巴豆包定休教透氣
文武火燒成深黑色為細末量瘡貼之用膽汁就和
成錠子新水磨用掃五七次妙
梧桐淚方
癰疽勢腫惡不潰堅硬以快利刀將患處劃成十字
路用麵水調稠厚周圍瘡口外高起五分許如塘池
樣將淚填半滿用好米醋滴淚上須臾自沸勿令滾
出麵外次日用金銀花煎湯洗淨再如前用一次只
用醋洗不痛爛肉自去
薛按此方果惡瘡惡肉不腐宜用之亦有陽氣虚不
能腐化者宜用大補之劑
治惡瘡有死肉者及追膿保命
白丁香輕粉粉霜雄黃麝香(各一錢)
右為細末新飯和作錠子用之
神異膏治癰疽壊爛及諸瘡發毒
雄黃(五錢)滑石(倍用)
右為末洗後摻瘡上外用綿紙覆蓋相護凡洗後破
爛者用此貼之
止痛拔毒膏治一切瘡發臭爛不可近未破則貼破
已破則生肉杖瘡疔瘡皆用之
螌蝥(四十九枚)柳枝(四十九條)木鱉子(七箇)乳香没藥
麝香(少許)松脂(三錢)
右用真清油十四兩煎黑柳條焦枯濾去渣入黃丹
五兩滴入水中成珠為度却入諸藥攪令勻入甆器
中收了後用
郭氏青金錠子
銅綠(三錢)青礬膽礬輕粉砒霜白丁香
苦葶藶(各一錢)腦子(少許)麝香
右將葶藶研細次下研藥同研極細打稠糊為錠子
或煉蜜加白芨末一錢為錠如麻黃粗細約二三寸
長看瘡口深淺絍入疼者可治不疼難治
第一般緊峻碧雲錠子砒霜生開瘡口用
第二般緊緩碧霞錠子砒霜煆去死肉用
第三般緩慢碧玉錠子去砒霜加枯礬生好肉用
翠霞錠子治年深冷漏日久惡瘡有歹肉用之
銅綠寒水石(煆)滑石(各三錢)明礬膩粉砒霜
雲母石(研如粉各一兩二錢半)
右研細末糊為錠子如麻黃粗細長短不拘量瘡口
深淺絍之如修合候天色晴明則可
信效錠子治一切惡瘡
紅娘子黃丹砒霜鷹屎土硝白芨
銅綠(各一錢半)腦子麝香(各少許)
右研細末些兒乳汁和為錠子用中病即止
紅玉錠子去歹肉生肌
乾臙脂白礬(枯各三錢)輕粉砒霜黃丹
腦子麝香(各少許)
右研極細末稠糊和為錠子用之
時效針頭散追蝕惡瘡歹肉兼治瘰癧
赤石脂(半兩)乳香白丁香(各二錢)砒霜(生)黃丹(各一錢)
輕粉麝香(各半錢)蜈蚣(一條焙乾)
右為極細末摻於瘡口歹肉自去矣若動刀針其瘡
雖可有瘢
追毒餅治諸般惡瘡因針開了口後又閉合生膿脹
痛不可忍用此捻成小麥子大入放瘡中永不閉膿
水自出瘡自乾好
極好信石(半錢)雄黃雌黃大硃砂(各一錢)輕粉(少許)
右研為細末糯米糊丸如麥子大若瘡口閉合生膿
將藥入内仍以膏藥貼之
肉服内追毒丹(方見前)
薛按此以毒攻毒之意也嘗治一縣尹背癰竟背腐
潰色黯重若負石甚危喜飲食頗進用桃紅散色漸
赤負漸輕再用而肌生更服托裏藥而愈蓋此亦大
毒證非此峻藥莫能治此亦用砒故攻毒有效然有
氣血虚不能腐潰宜補養氣血常治發背初起未成
膿先用烏金膏或援生膏點患處數點以殺其大勢
更服仙方活命飲如飲食少思或不甘美用六君子
湯加藿香連進三五劑如外皮腐動用雄黃解毒散
洗之每日用烏金膏塗腐處候有瘡口即用紙作撚
蘸烏金膏絍入瘡内若有膿為筋膜間隔不出致作
脹痛用針引之腐肉堵塞者去之若瘀肉腐動用猪
蹄湯洗如膿稠焮痛飲食如常瘀肉自腐用消毒藥
與托裏相兼服之仍用烏金膏塗搽若瘀肉已離好
肉即去之如膿不稠不稀仍作痛飲食不甘瘀肉腐
遲用桑枝灸患處更用托裏藥主治之瘀肉不腐或
膿清稀不焮痛者服大補之劑仍用桑枝灸之以補
接陽氣解散鬱毒其肉自腐
翠青錠子又名善效錠子治腦疽發背惡瘡并潰爛
追膿水長肌
銅青(四錢)明礬(枯)韶粉乳香(另研)青黛(各一錢半)白蘞
輕粉(各一錢)麝香(錢半)杏仁(二七粒去皮尖另研)如有死肉加
白丁香(一錢)
右為細末稠糊為餅子或糯米飯和亦得看淺深絍
之直至瘡平復猶可用之大有神效如前數方不宜
多用謂犯生砒也此藥無毒恐病家猜疑是毒藥請
口内嘗之為憑也
搜膿錠子先用追蝕等錠子蝕去歹肉惡物止有膿
水者宜因之
自然銅川芎白芷(各半兩)黃連白蘞(各二錢半)
麝香(少許)
右為極細末糯米飯和為錠子用之或作散末乾上
亦佳
右二方乃潰瘍必用之要藥余用之救人無算凡瘡
口深而窄者先以綿杖子展淨膿水却以軟飯和成
錠子長短大小一以瘡為準須令藥至底乃效外以
膏藥護之若瘡口淺而闊大者藥湯洗過拭乾只以
乾末摻之如瘡口乾燥以自死竹蘸豆油點著以椀
承取滴下油瀝調前藥末雞羽蘸塗膿汁自止新肉
自生神效
麝香輕粉散治血疳瘡隂蝕瘡耳疳瘡一切惡瘡皆
治
麝香輕粉(各半錢)白礬(飛過)乳香没藥(各一兩)
右為細末量瘡乾貼
神效當歸膏治癰疽瘡毒及湯火杖瘡潰爛最能止
痛推陳致新
當歸(二兩)麻油(四兩)白蠟(五錢如用黃蠟一兩尤效)先用當歸入
油煎至焦黑色去渣入蠟鎔化即成膏矣此方用
蠟為君前人每云蠟為外科之要藥生肌定痛續
筋補虚其功不可盡述常見善訟者杖後隨食蠟
兩許飲酒一兩碗一睡之後血散痛止輕者即消
重者雖腐潰亦易愈可見蠟之功為大用者不可
忽之
神異膏(精要)治諸般惡毒瘡癤發背癰疽其妙如神
露蜂房(要用蜂兒多者為妙細剪淨一兩)全蛇蜕(鹽水洗淨焙乾)玄參(去蘆)
(各半兩)綿黃茋(七錢半)黃丹(五兩研細後入)杏仁(去皮尖切小片一兩)男
子亂髮(洗淨焙乾如雞子大)真麻油(一斤)
右件藥先將麻油入銀銚中同亂髮於風爐上慢慢
文武火熬候髮焦鎔盡以杏仁投入候杏仁色變黑
好綿濾去渣再將所熬清油入銀銚内然後入黃茋
玄參二味慢火熬一二時取出銚子安一冷風爐上
候半時久火力稍息旋入露蜂房蛇蜕二味將柳枝
急攪移銚於火上不住手攪慢火熬至黃紫色用綿
濾過後復入清油在銚内乘冷投黃丹急攪片時又
移銚於火上文武火慢慢熬不住手用柳枝攪千餘
轉候藥油變黑色滴於水中凝結成珠子則是膏成
就矣若珠子稀再熬少時必候得所然後用甆器内
封收待用或恐偶然熬火太過稍硬難用却入少蠟
熬添麻油在内甆器盛封蓋於甑上蒸乘熱攪勻收
而用之膏藥熬成了須用所盛甆器置淨水盆中出
火毒一晝夜歇三日方可用熬此膏藥極難於火候
須耐煩看火緊慢火猛則藥中火發千萬謹戒(膏藥方甚)
(多效無出於此)
垣熱瘡寒膏藥
當歸(水洗焙乾一兩)杏仁(湯浸去皮尖一百箇)黃丹(研細六兩)肥嫩柳枝
(三兩半切如寸許水洗乾)肥嫩桃枝(一兩切如寸洗淨乾)麻油(一斤)
右件先熬麻油熟下桃柳枝熬令半焦以綿裹當歸
杏仁同煎至柳枝黑焦為度去藥渣濾油澄淨抹去
銚中渣滓令淨再上令沸旋旋入黃丹熬成滴水中
不散為度
寒瘡熱膏藥
與寒膏藥同只將當歸身改作當歸稍桃柳枝分兩
倒過便是
神仙太乙膏治八發癰疽及一切惡瘡軟癤不問年
月深淺已未成膿並宜治之蛇虎傷蜈蚣螫犬蛟傷
湯火刀斧所傷皆可内服外貼如發背先以温水洗瘡
淨軟帛拭乾却用緋帛攤膏藥貼瘡即用冷水下血
氣不通温酒送下赤白帶下當歸酒下咳𠻳及喉閉
纏喉風並用新綿裹膏藥置口中含化一切風赤眼
用膏捏作小餅貼太陽宂後服以山梔子湯送下打
撲傷損外貼内服橘皮湯下腰膝痛者患處貼之内
服鹽湯送下唾血者桑白皮湯下諸漏先以鹽湯洗
淨諸瘡並量大小以紙攤貼每服一丸如櫻桃大蛤
粉為衣其膏可收十年不壊愈久愈烈一方久遠瘰
癧同上瘻瘡鹽湯洗貼酒下一丸婦人血脈不通甘
草湯下一切瘡癤并腫痛瘡及疥癩别煉油少許和
膏塗之
玄參白芷當歸赤芍藥肉桂(去粗皮)
大黃生地黃(各一兩)
右剉碎用麻油二斤浸春五夏三秋七冬十日火熬
黑色濾去渣入黃丹一斤青柳枝不住手攪候滴水
中成珠不粘手為度傾入磁器中以甎蓋口掘窖子
埋隂樹下以土覆三日出火毒欲服丸如雞子大
金絲萬應膏治攧撲傷損手足肩背并寒濕脚氣疼
痛不可忍小兒脾疳瀉痢咳𠻳不肯服藥者
瀝青(二斤半)威靈仙黃蠟(各二兩)木鼈子(二十八箇去殼切片)
(子研)蓖蔴子(一百箇去殼研)没藥乳香(各一兩别研)麻油(夏二兩春)
(秋三兩冬四兩)
右先將瀝青同威靈仙下鍋熬化以槐柳枝攪候焦
黑色重綿濾過以瀝青入水盆候冷成塊取出秤二
斤淨再下鍋鎔開下麻油黃蠟蓖蔴木鼈子泥不住
手槐柳枝攪勻須慢火滴入水中不黏手扯拔如金
絲狀方可如硬再旋加油少許如軟加瀝青試得如
法却下乳没未起鍋在炭火上再用槐柳條攪數百
次又以麄布濾膏在水盆内扯拔如金絲頻换水浸
一日却用小銚盛頓如落馬墜車於被傷疼痛處火
上炙熱貼透骨肉為驗連换熱水數次浴之則熱血
聚處自消小兒脾疳貼患處瀉痢貼肚上咳𠻳貼背
心上
善應膏(得效)治諸般惡瘡腫毒發背腦疽癧子牙腫打
撲接骨閃肭刀斧傷杖瘡蛇蟲毒狗馬咬湯火漆瘡
疥癬貼之即愈又治婦人吹乳以藥丸如梧子大新
汲水下二十丸肺癰腸癰亦可為丸吞服温酒米飲
或桔梗甘草煎湯皆可不可犯葷手及火焙
上等黃丹(八兩研極細)白膠香明没藥滴乳香(並别)
(研)大當歸川白芷杏仁(去皮尖)大黃草烏頭
川烏頭赤芍藥檳榔生乾地黃土芎
亂髮(洗淨)滴青(别研各一兩)
右除乳香没藥外將磁石銚子盛香油一斤浸藥一
宿慢火煎熬諸藥黑色再入葱白亂髮煎少時用生
絹帛濾去滓留下一兩藥油復將所濾油於慢火上
熬却將黃丹入油内用長柳條槐條不住手攪候有
微烟起提起藥銚將柳條點藥滴在水面上凝結成
珠不散方成膏如不成珠上火再熬直待成膏提起
藥銚攪無烟出却入乳香没藥白膠香末攪勻傾出
磁器内將元留下浸藥銚油一併收拾器内用新汲
水將藥器坐放水内一日一换過三日出火毒方可
用之如膏藥硬約量加黃蠟清油入膏内攪勻得所
(敖膏極難於火候須耐煩看火緊慢火猛則藥中火發不但失藥性又燎傷製藥人面目慎之)
玄武膏治癰疽發背疔腫内外臁瘡隂疰疳諸惡瘡
及頭頂癰疽不問已潰未潰皆可用大能排膿散毒
止疼生肌累有神驗若下腫先用銀篦或鹿角針於
疔瘡中間及四畔針破令惡血出以追毒餅如小麥
大擦入孔中却用此膏貼之如瘡壊爛至甚難以藥
貼則將皂角二三片煎油調勻此膏如稠糊薄傅之
膿水或轉多不數次傅之乾愈妙
大巴豆(去殼膜)木鱉子(去殼各二兩淨)黃丹(四兩研細)真清油(十兩)
槐柳嫩枝(各七寸長七條剉細)
右依前法煎熬成膏貼用
金絲膏治傷筋動骨損痛閃肭風毒惡瘡風濕筋寒
諸病
當歸尾川白芷杏仁(去皮尖)玄參豬牙皂角
(去皮弦)草烏(生剉用各三錢)白膠香(明者八兩)連鬚葉䓤(肥者十根)没
藥乳香(别研為末各半兩)滴青(明者半斤)黃蠟(明者一兩)男子亂
髮(洗淨湲如雞子大)
右用清油半斤將八味依前法熬濾却入膠香滴青
攪勻下黃蠟又攪無烟方下乳香没藥
貼膏法如瘡有膿血不淨痂瘢閉礙須用藥水洗淨
拭乾候水氣乾却用膏貼貼後有黃水膿血出流用
紙揩從側畔出一日一换黃水膿血止兩日三日一
换貼至愈
長肌膏治年久諸般爛瘡貼之即愈
白燭油(四錢)黃蠟(八錢)香油(八錢)大楓子(去殼切細五錢)黃連(三錢)
番木鱉肉(切細二錢)黃檗(三錢)右同煎濾去渣入後
枯礬(三錢)輕粉(三錢)蜜陀僧(五分各研細)
右將前七味煎濾入後三味拌勻俟凝看瘡口大小
做薄餅簮穿小孔十數貼瘡上或日易之鹽茶湯洗
瘡洗餅再貼以好為度
生肌夫肌肉者脾胃之所主也潰後收斂遲速乃血氣
衰盛使然但當純補脾胃不宜泛敷生肌之劑若膿毒
未盡就用生肌反增潰爛壯者輕者不過復潰或遲斂
而已怯者重者必致内攻或潰爛而不斂其害大矣
薛氏云瘡不生肌而色赤甚者血熱也四物加山梔連
翹色白而無神者氣虚也四君加當歸黃茋晡熱内熱
隂血虚也四物加參术膿水清稀者氣血虚也十全大
補湯食少體倦脾氣虚也補中益氣湯煩熱作渴飲食
如常胃火也竹葉黃茋湯不應竹葉石膏湯熱渴而小
便頻數腎水虚也用加減八味丸料煎服若敗肉去後
新肉微赤四沿白膜者此胃中生氣也但用四君子湯
以培補之則不日而斂蓋瘡瘍之作由胃氣不調瘡瘍
之潰由胃氣腐化瘡瘍之斂由胃氣榮養東垣云胃乃
生發之源為人身之本丹溪亦謂治瘡瘍當助胃壯氣
使根本牢固誠哉是言也可不慎歟外治用翠青錠
子看淺深絍之如歹肉惡物已去止有膿水却用搜膿
錠子瘡口淺平則以散末乾上直至膿淨肉滿方用生
肌散四畔輕輕摻之蹙令漸小以致於合則無他患矣
精要生肌散
寒水石(碎)滑石烏鱡骨龍骨(各一兩)定粉
蜜陀僧白礬灰乾臙脂(各半兩)
右為細末乾摻用之
平肌散治諸瘡久不斂
蜜陀僧(煆)花蘂石(煆)白龍骨(各一兩)乳香(另研)輕粉(各一)
(錢)
右為細末和勻乾摻
立應散(郭氏)治金瘡血出不止并諸瘡久不生肌
寒水石(煆一兩半)花蘂石龍骨黃丹没藥(各半兩)
黃藥子(七錢半)一方加白芨乳香輕粉
右為細末如一切金刃刀鎌傷者用藥敷上絹帛紥
之不作膿血瘡膿水乾貼生肌定疼
生肌散
白礬(枯)檳榔(各一兩)黃丹血竭(各一錢)輕粉(半錢)
蜜陀僧(一錢半)
紅玉散
軟石膏(煆半兩)黃丹(炒一錢半)
完肌散
定粉枯礬黃連乳香龍骨(各二錢)黃丹
輕粉(各一錢)
右各料為極細末貼瘡口生肌長肉看輕重選用之
生肌散治瘡口不合
木香(二錢)黃丹枯礬(各五錢)輕粉(二錢)
右件各另為細末用猪膽汁拌勻晒乾再研細摻患
處
薛按此方乃解毒去腐搜膿之劑非竟自生肌藥也
蓋毒盡則肉自生常見患者往往用龍骨血竭之類
以求生肌殊不知餘毒未盡肌肉何以得生反增潰
爛耳若此方誠有見也亦有血氣俱虚不能生者當
用托裏之劑又有風寒襲於瘡所不能生者宜用豆
豉餅灸之若流注頑瘡内有膿管或瘀肉或癧核須
用針頭散腐之錠子尤妙如背瘡杖瘡湯火瘡大潰
當用神效當歸膏則能去腐生新止痛大有神效
神祕方治一切瘡已潰者及灸貼之無痂生肉去膿
右用地黃汁一升松脂二兩薰陸香一兩羊腎脂牛
酥各如雞子大先於地黃汁煎松脂及香令消即納
羊脂酥更用蠟半雞子大一同相和以慢火煎令水
盡膏成去滓塗帛貼瘡日一二易
收口東垣斂瘡口方木香檳榔散用之決無疼痛以蠟
油塗覆瘡上生肌斂肉甚速必無惡血瘡口疾令易取
平復惟膏粱熱瘡所宜用也貧人害地之寒濕外來寒
瘡者禁不可用
木香檳榔散方
木香檳榔黃連(各等分)
右為極細末新汲水調攤紙上貼之濕則乾貼
治寒瘡斂瘡口藥
當歸身(一錢洗淨晒乾)青皮(去白二分)木香(一分)黃連(五分)
右四味為極細末蠟油調塗取效甚速
保命乳香散瘡口大者
寒水石(煆)滑石(各一兩)乳香没藥(各半兩)腦子(少許)
右各研細和勻少許摻瘡口上
聖效散收斂瘡口
黃檗(一兩去粗皮細切炒至赤黑色)穿山甲(一兩炒黃)檳榔木香(各半)
(兩炒令黃色)雞䏶胵(七枚生用)
右為細末每用少許候大膿出盡洗淨方可乾摻瘡
上
桃紅散斂瘡口定痛辟風邪
滑石(四兩)乳香輕粉(各二錢)小豆粉(一兩)寒水石(三兩煆)
右為細末乾摻口上一方改小豆粉為定粉
又方治瘡口久不收
小椒(去目炒黑一錢)定粉風化硝(二錢)白礬(二錢半)乳香
没藥(各一錢)
右為細末摻之
有人患背疽已潰如碗面大視五臟僅隔膜耳自謂必
死用大鯽魚一尾去腸肚以羯羊糞入其中烘焙焦黑
極燥為細末乾摻之瘡口遂收至今無恙此方累用有
效須候膿少欲生肌肉時用之
丹精要論癰疽久而瘡口不合其肉白而膿血少此為
瘡口冷滯乃病氣血枯竭不潮於瘡遂致如此用北艾
葉一把入瓦器内濃煎湯避風處乘熱用艾湯澆洗瘡
口四圍淨肉以絹帛兜艾葉乘熱澆沃一日一次洗了
須避風仍燒松香以烟薰瘡口良久用神異膏貼之不
可與厭穢之人見若不能禁忌瘡口難安藥亦無效夫
以血氣枯燥不知補接於内惟務熱洗於外不揣其本
而齊其末而乃歸罪於冷滯大抵潰瘍宜洗若非行補
接之藥以實其内竊恐淋洗有一時之快少頃恐病體
自覺疲憊有不耐煩之意非虚而何可不先議補接乎
(補接即參茋歸术之類是也)
蘇亂髮蜂房蛇蜕皮各燒灰存性每味取一錢匕酒調
服治瘡久不合神驗(丹溪云髮補隂之功甚大)
收斂瘡口止有柳皮白蘞煎湯飲之
黃丹散斂瘡口
黃丹(煆)白礬(枯)龍骨寒水石乳香木香(不見)
(火)黃連黃芩檳榔膩粉(各三錢)腦子(少許)
右為末隨瘡乾濕用之乾則用温鹽湯洗濕淨乾却
摻其上用不可太早須膿血去盡臨好方用不然則
又臖作
證治準繩卷一百三
