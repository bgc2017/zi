小學紺珠卷七
宋王應麟撰
氏族類
黃帝十二姓
姬酉祈已滕葴任荀僖姞儇
依(晉語黃帝之子二十五宗其得姓者十四人為十二姓注十四人二人為姬二人為已故十二)
(姓以左傳衆仲曰天子建德因生賜姓胙之土而命之氏)
祝融八姓
已董彭秃妘曹斟芉(鄭語)
虞二妃
娥皇女英(後漢劉毅曰有虞二妃周室三母二妃堯二女)
周三母
大姜(大王之妃)大任(王季之妃)大姒(文王之妃)(崔琦外戚箴周興三母)
后稷母姜嫄文王母大任武王母大姒(並後漢書注)
十子
伯邑考武王管叔鮮周公旦蔡叔度曹叔
振鐸成叔武霍叔處康叔封冉季載(冉一作𥅆)
(史記武王同母兄弟十人毛詩注大姒十子)
二虢
虢仲虢叔(文王弟友國語文王敬二虢)
七姓十二國
晉魯衞鄭曹滕(姬姓)邾小邾(曹姓)宋(子姓)
齊(姜姓)莒(已姓)杞(姒姓)薛(任姓)(左傳注云實十三國)
十六族
高陽氏八愷高辛氏八元(左傳文十八年大史克曰十六族世濟其美)
三叔(周)
魯公伯禽康叔唐叔(左傳三者皆叔也而有令德故昭之以分物)
遂四族
因氏頜氏工婁氏須遂氏(左傳莊十七年注四族遂之彊宗)
(鴿烏納反)
齊二惠
公孫竈子雅公孫蠆子尾(皆惠公之孫)(左傳昭二年晏子曰二惠競爽)
(猶可出欒高二族皆惠公)
鄭七穆(七子)
鄭穆公十一子(子然二子孔三族已亡子羽不為卿故唯言七穆)子罕公子喜
子展公孫舍之罕氏子駟公子騑子西公孫夏
駟氏子國公子發子産公孫僑國氏子良公子
去疾伯有良霄良氏(子良孫子耳子)子游公子偃子大
叔游吉游氏(子游孫子蟜子)子豐子石公孫段豐氏子
印伯石印段印氏(子印孫子張子)(左傳襄二十六年叔向曰鄭七穆罕氏其後亡)
(者也子展儉而壹名罕駟國良游豐印七人子孫並有才世任鄭國之政焉)
子展賦草蟲伯有賦鶉之賁賁子西賦黍苗子
産賦隰桑子大叔賦野有蔓草印段賦蟋蟀公
孫段賦桑扈(二十七年鄭伯享趙武于垂隴子展伯有子西子産子大叔二子石從趙孟曰)
(七子從君以寵武也請皆賦亦以觀七子之志)
六卿
子齹賦野有蔓草(子皮子嬰齊子皮罕虎子展子)子産賦鄭之羔裘
子大叔賦褰裳子游賦風雨(駟帶之子駟偃)子旗賦有
女同車(公孫段之子豐施)子柳賦蘀兮(印段之子印癸)(左傳昭十六年鄭六)
(卿餞韓宣子於郊宣子曰二三君子請皆賦起亦以知鄭志)
宋六卿三族
皇緩為右師皇非我為大司馬皇懷為司徒靈
不緩為左師樂茷為司城樂朱鉏為大司寇(三族)
(皇靈樂左傳哀二十六年)
晉二公子
重耳夷吾(左傳)
魯三桓(又曰三家)(三臣)
慶父為仲孫氏(亦曰孟氏)至彘九世叔牙為叔孫氏至舒
八世季友為季孫氏至肥八世(魯哀公三子世秉魯政左傳論語)
(云檀弓三臣)
三都
費(季氏)郈(叔孫氏)成(孟氏)(自季武子始專國政歴悼平桓子凡四世季文子初得政)
(至桓子五世)
晉六族(又曰六卿)
趙(趙衰成子始為卿至襄子無恤七世)范(士會武子始為卿至昭子吉射五世)知(荀首莊子)
(始為卿至襄子瑶六世)中行(荀林父桓子始為卿至文子寅五世)魏(魏絳莊子始為卿至)
(襄子曼多四世)韓(韓厥獻子始為卿至簡子不信四世)
四公族大夫
荀家惇惠荀禬文敏欒黶果敢韓無忌鎮靖
(晉語悼公使四人為公族大夫)
十一族
胥籍狐箕欒郤柏先羊舌董
韓(晉語文公昭舊族十一族晉之舊姓實掌近官)
九宗
懷姓九宗一姓為九族(左傳翼九宗五正頃父之子嘉父逆晉侯于隨注唐叔始)
(封受懷姓九宗職官五正遂世為晉強家)
四卿
知趙韓魏(史記世家四卿分范中行故地)
羊舌四族
銅鞮伯華(赤)叔向(肸)叔魚(鮒)叔虎(世本季夙)(左傳)
同姓五十五
武王成康所封數百而同姓五十五(史記表)
兄弟之國十有五人姬姓之國四十人(左傳)(荀子立七十一國姬)
(姓五十三人)
二十六國
管蔡郕霍魯衞毛聃郜雍曹
滕畢原酆郇(文之昭也)邘晉應韓(武之)
(穆也)凡蔣郉茅胙祭(周公之胤也)(左傳富辰云周公封)
(建親戚以藩屏周正義文武周公之子孫為二十六國)
九皇六十四氏
上古無名號之君(周禮小宗伯上都宗人注者漢郊祀志注九皇古有人皇九人)
(皇春秋命歴序皇伯皇仲皇叔皇季少五姓同期俱駕龍號曰五龍)
鄭三族
洩氏孔氏子人氏(左傳僖七年)
楚二穆
子重子辛(皆出穆王)(左傳)
子重子反(二卿)
宋二華
華元華喜
三閭
昭屈景(楚屈原為三閭大夫掌王族三姓曰昭屈景至漢皆徙關中)
漢三王
齊王閎燕王旦廣陵王胥(史記三王世家武帝同日封三子作策申)
(戒)
五侯
王譚(平阿)商(成都)立(紅陽)根(曲陽)逢時(高平)(成帝舅五人同日封)
(世謂之五侯)
竇氏二君
長君廣國字少君(竇氏兄弟)(崔駰曰竇氏二君以淳淑守道成名)
七貴
吕霍上官王趙丁傅(潘岳西征賦窺七貴於漢廷疇)
(一姓之或在注后族也鄧庾亮曰西京七族東京六姓二竇閻梁何)
四姓
樊郭隂馬(漢明帝為四姓小侯之學)
吳四姓八族
張文朱武陸忠顧厚(世說吳四姓)
陳桓吕竇公孫司馬徐傅(吳錄八族)
(陸機吳趨行八族未足侈四姓實名家)
會稽四族
孔魏虞謝(世說會稽孔沈魏顗虞球虞存謝奉並四族之雋)
後魏四姓(五姓)
范陽盧敏清河崔宗伯滎陽鄭義太原王瓊
(孝文重門族四姓衣冠所推高并趙郡李為五姓趙郡諸李人物尤多世言華者以五姓為首)
唐四姓
滎陽鄭岡頭盧澤底李土門崔(國史補皆為鼎甲太原王)
(亦四姓之匹)(甲姓論乙姓入丙姓之丁姓柳芳得者謂四姓)
七姓
後魏隴西李寳太原王瓊榮陽鄭温范陽盧子
遷盧澤盧輔清河崔宗伯崔元孫前燕博陵崔懿
晉趙郡李楷(唐高宗詔七姓十家不得自為昏先是後魏太和中定四海望族以寳等)
(為冠)
三騶子
騶忌騶衍騶奭(史記齊有三騶子)
七葉
王導洽珣曇首僧虔揖筠(梁王筠與諸子書吾)
(門七葉名德重光爵位相繼人人有集)
應順子疊疊生郴郴生奉奉生劭劭弟珣
珣子瑒璩(後漢應四子有才名至瑒七世通顯應奉至亨五葉著作)
八柱國
宇文泰(安定公)廣陵王欣李弼(趙公)李虎(隴西公)獨
孤信(河内公)趙貴(南陽公)于謹(常山公)侯莫陳崇(彭城)
(公)(西魏八人為柱國號八柱國家稱門閥者咸雅八柱國家)
五馬
琅邪西陽汝南南頓彭城(晉五王渡江謠太安之際童)
(云五馬浮渡江一馬化為龍元帝自琅邪登大位)
萬石
漢石奮(及四子建甲乙慶皆二千石景帝號奮為萬石君)嚴延年(兄弟五人皆二千石)
(東海號其母曰萬石嚴嫗)馮揚(八子皆為二千石號為萬石君)秦襲(與羣從同時為二千)
(石者五人三輔號曰萬石秦氏)唐張文瓘(為侍中四子皆至三品時謂萬石張家)
三柱
唐劉仁軌位將相封樂城縣公子及兄子授上柱國者
三人州黨號所居為樂城鄉三柱里
三戟
唐張儉兄弟三人門皆立戟時號三戟張家
李峴峘嶧門列三戟
崔琳與弟珪瑶俱列棨戟世號三戟崔家
韋陟斌由縚四第同時列戟
三喜
唐楊敬之兼太常少卿是日二子戎戴登科時號楊家
三喜
三眷
裴氏自晉魏為名族居燕者號東眷居涼者西眷居河
東者中眷(五代史)(唐宰相世系表東眷有居道有休澈垍冕度西眷寂)
(䞇矩)(中眷有光庭眷遵度東樞韋氏潛號西穆號眷)
八院
唐裴寬兄弟八人皆擢明經任臺省刺史於東都治第
八院相對
六郡良家
隴西天水安定北地上郡西河(漢六郡良家子)
(選給羽林期門名將多出焉)
七業
晉劉毅有七子各授一經一子授太史公一子授漢書
一門之内七業俱興
一門二史
崔孝伯修國史鴻撰十六國春秋(後魏)
五姓
宫商角徵羽(按堪輿經黃帝對天老始言五姓春秋以陳衞秦為水姓)
(齊衞宋為火姓或所出之祖所分之星所居之地)
張王為商武庾為羽(以音相諧附至柳為宫趙為角則又不然其間一姓而兩屬複姓數)
(字不得所歸吕才卜宅篇)
始祖為正姓高祖為庶姓(禮記大傳注正姓若姜姬庶姓若三桓七穆)
孔子後襲封
襃成侯(漢平帝封孔均)襃亭侯(永元四年損徙封)宗聖侯(魏文帝封孔羨)
奉聖亭侯(晉武帝封孔震)崇聖大夫(後魏封孔乘)崇聖侯(孝文)
(封孔珍)恭聖侯(北齊)鄒國公(周武帝隋仍舊)紹聖侯(煬帝改)
襃聖侯(唐貞觀十一年封孔德倫)文宣公(開元二十七年封孔璲芝)衍聖公
(宋至和二年封孔宗愿)
二王後
杞宋(詩振鷺箋子周封夏殷之後郊特牲天存二代之後)
殷紹嘉公(漢成帝封孔子世孔吉平帝改宋公)周承休公(武帝始封姬嘉為周子南)
(君進元帝尊為周承休侯公成帝爵為公平帝改鄭)
介酅(唐以周隋為二王後封酅公復武后玄宗以周漢為二王後後舊)
酅萊(後梁以介公為三恪以酅公唐宗子李崧為萊國公為二王後)
八氏(九亊)
氏於國則齊魯秦吳(風俗通齊魯宋衞)氏於諡則文武成宣
氏於官則司馬司徒氏於爵則王孫公孫氏於
字則孟孫叔孫氏於居則東門北郭氏於志則三
烏五鹿(潛夫論青牛白馬)氏於事則巫乙匠陶(風俗通巫卜)(唐柳)
(芳論氏族)
凡氏之興九事號(唐虞夏殷)諡爵國官字
居事職(風俗通氏姓篇)
黃帝四妃
西陵氏(嫘祖)方雷氏(女節)彤魚氏嫫母(皇甫謐世紀)
帝嚳四子
帝嚳卜其四妃之子皆有天下有邰氏姜原生后稷
有娀氏簡狄生契陳鋒氏生帝堯陬訾氏生帝
摰(大戴禮帝繫)
五宗(漢)
景帝子十三人為王而母五人同母者為宗親榮
德閼于(栗)餘非端(程)彭祖勝(賈)發(唐)越
寄乘舜(王)(史記五宗世家)
八姓(後魏)
穆陸賀劉樓于嵇尉(代人)(魏遷洛有八氏十姓)
(三十六族九十二姓)
五王宅(唐)
睿宗五子宋申楚(玄宗)岐薛
十王宅
慶忠棣鄂榮光儀潁永延盛
濟(唐開元後數以十舉全)
壽信義陳豐恒涼(七王就封亦居十宅)
三宫
長信宫(王太后)永信宫(傅太后)中安宫(丁姬)(漢哀帝時)
興慶宫(郭太后)義安殿(王太后)大内(蕭太后)(唐文宗時)
六人三品(唐)
崔邠酆郾郇鄯鄲兄弟六人至三品邠
郾鄲凡為禮部五吏部再酆司農卿郇大理卿
鄯右金吾將軍鄲相宣宗宣宗曰鄲一門孝友可
為士族法題曰德星堂京兆民即其里為德星社
劉氏九王(漢)
楚齊吳淮南燕梁淮陽趙代(酈寄)
(曰劉氏所立九王)
四王
楚元王(惠人)河間獻王(智人)東平王蒼(仁人)東海王彊
(義人)(文中子注云言四王善終有惠智仁義)
三揖
土揖庶姓(無親者勲賢)時揖異姓(婚姻國甥舅之)天揖同姓
(兄弟之國)(周禮司儀之東京賦三揖禮)
同姓從宗合族屬異姓主名治際會(大傳)
殷民六族(七族)
條氏徐氏蕭氏索氏長勺氏尾勺氏(六族魯)
(左傳)
陶氏施氏繁氏錡氏樊氏饑氏終葵氏
(七族衞)(左傳)
五名
有信(以名生若唐叔虞)有義(以德命若文王武王)有象(以類命若孔子)有
假(取於物若伯魚)有類(取於父若子同)(左傳申繻對)
晉八姓
欒郤胥原狐續慶伯(左傳叔向曰注八姓晉)
(舊臣之族)
荆四子
伯霜中雪叔熊季紃(國語荆子熊嚴生子四人)
五世相韓
張良大父開地相韓昭侯宣惠王襄哀王父平相釐
王悼惠王(史記五世謂相五王)
一門忠孝(晉)
卞壼二子眕盱(忠孝之道萃于一門)
謝琰二子(父子忠孝萃于一門)
鄭六卿
公子騑(子駟)公子發(子國)公子嘉(子孔)公子輒(子耳)公
子蠆(子蟜)公孫舍之(子展)(左傳襄九年同盟于戲)
兩獻(漢)
河間獻王(德)沛獻王(輔)(晉書齊王以兩獻之親弘二南之化)
四王
沛王輔濟南王康東平王蒼中山王焉(肅宗詔四)
(王讚皆勿名)
金張七葉珥貂
張安世子孫相繼自宣元以來為侍中中常侍諸曹散
騎列校尉十餘人金日磾世名忠孝七世内侍(七世自武)
(至平)(功名之世唯有金氏張氏漢左思詩金張藉舊業七葉珥貂)
二方
陳紀字元方諶字季方(太邱長寔之子則後漢贊曰二方承)
三義
韋權(孔衡)弟瓚(孔玉)矩(孔規)(三輔決錄韋子才三子兄弟孝友逢盜俱死時人號)
(韋氏三義)
中山五王
王元才(北平侯)益才(安喜侯)顯才(蒲隂侯)仲才(新市侯)
季才(唐侯)(水經注北平侯王譚不同王莽之政子興生五子並避亂隠居涿郡故安縣西山其舊居世以)
(為五大夫城光武即位封為五侯所謂中山五王也)
齊楚五姓
昭氏屈氏景氏懷氏田氏(漢高祖紀九年徙齊楚大族五)
(姓關中)
兩夏侯
夏侯勝建
三君(後漢)
韋順韋豹韋義(文高三子號韋氏三君京兆舊事)
陳寔(仲弓)子紀諶(並著高名號三君)
三姜
姜肱(字伯淮)二弟仲海季江(友愛天常常共卧起梁韋放於諸弟雍)
(穆同一室卧起時比之三姜)
二馮
馮野王(君卿)弟立(聖卿)(相代為上郡太守治行相似吏民歌曰大馮君小馮君兄弟繼)
(踵相因循周公康叔猶二君)
唐馮㝛(拱之)定(介之)(方漢二馮)
梁蕭景再為兗州弟昂來代時人方之馮氏
劉之亨代兄之遴為南郡太守武帝曰豈直大馮小馮
而已
荀氏二仁
荀彧(文若)荀攸(公達)(文中子曰生以救時死以明道)
兩唐
唐林(子高)尊(伯高)
二蘇
蘇章(孺文)蘇不韋(公先)(後漢贊曰二蘇勁烈)
四世宗正
劉辟彊德向慶忌(敘傳奕世宗正名子政博學三世成)
楊氏四公
楊震字伯起震子秉字叔節秉子賜字伯獻賜
子彪字文先相繼為三公四世太尉德業相繼(贊曰)
(楊氏載德仍世柱國震畏四知秉去三惑賜亦無諱彪誠匪忒孔融曰楊公四世清德)
袁氏五公
袁安字邵公安子敞字叔平敞子湯字仲河湯
子逢字周陽逢弟隗字次陽(四世五公家六世九公荀氏傳)
二班
班彪字叔皮子固字孟堅
二鮑
鮑永(為司隸校尉)鮑恢(為都官從亊)(光武曰貴戚且斂手避二鮑)
鮑宣永昱(三世司隸)
二卿
馬嚴(威卿)馬敦(孺卿)(號鉅下二卿)
八世博士
自歐陽生傳伏生尚書至歙八世為博士
父子宰相三家
周勃亞夫韋賢玄成平當晏
三張(晉)
張載(孟陽)協(景陽)亢(季陽)(二陸入洛三張減價亦曰三陽)
二元
謝元張元之(時稱南北二元)
二謝
謝安謝萬(世說)
二陸(二俊)
陸機(士衡)雲(士龍)(張華曰伐吳之役利獲二俊)
陳陸瑜琰(並以文學侍東宫時人以二陸比二應)
後魏陸暐弟恭之(孫惠蔚曰二陸復在坐隅)
二范
范宣范寗(江州人士並好經學化二范之風)
二王
王戎衍(時人語曰二王當國羊公無德)
王羲之(逸少)子獻之(子敬)(晉)
王銓弟錫(梁時人謂銓錫可謂玉昆金友)
三王
王璵珣瑨(以文學稱時號三王)
二傅
傅琰父子山隂令(二傅沈劉不如一邱劉元明邱仲孚)(沈憲南史)
六龍(晉)
卞粹字元仁兄弟六人並登宰府世稱卞氏六龍元仁
無雙
温恭兄弟六人並知名號六龍
三龍(蜀)
李朝兄弟三人號李氏三龍
七龍
陸微兄弟七人號七龍崔徵兄弟七人號七龍
九龍
後魏崔長瑜子樞等九人號九龍
北齊王昕母生九子皆醖藉號王氏九龍
十龍
魏張魯有十子時人語曰張氏十龍儒雅温恭(語林)
八龍(又曰八慈)(後漢)
荀淑有子八人儉字伯慈緄字仲慈靖字叔慈
燾字慈光汪字孟慈爽字慈明肅字敬慈旉
字幼慈(潁川語曰荀氏八龍慈明無雙潁隂令苑康改其里曰高陽里以高陽氏有才子八人)
(贊曰八慈繼塵珙唐崔頲生八子皆有才世以擬漢荀氏八龍琯珦璪璵瑨球其一闕陳賀德仁兄弟八)
(人時比漢荀氏太守改所居里為高陽氏唐劉知幾兄弟八人有名鄉人號其鄉曰高陽伏譜伏羲兄弟)
(八人世號八龍)
五龍
周燕五子子輿子羽子仲子明子良(汝南)
(先賢傳號曰五龍)
公沙穆五子紹孚恪逵樊(並有令名京師號曰公沙)
(五龍天下無雙)
濟北汜昭戴祁徐晏夏隱劉彬(濟北英賢傳並有異)
(才皆稱神童時人號為五龍)
晉索靖汜衷張甝索紒索永(稱燉煌五龍)
宋張裕五子演鏡永辯岱(號張氏五龍)
涼辛攀兄鑒曠弟寳迅(秦雍為之語曰五龍一門金友玉昆)
二龍
許劭子將與兄虔子政俱知名汝南人謝甄稱平輿淵
有二龍劉岱繇(陶邱洪曰御二龍於長塗)
齊柳氏二龍悦惔
唐轅門二龍烏承玭承恩
南唐徐氏二龍鉉鍇
四龍
李修子亮叔訓秀(號四龍皆為牧守)
房諶四子豫坦邃熙(號四龍)
三虎(後漢)
賈彪字偉節兄弟三人並有高名而彪最優天下稱曰
賈氏三虎偉節最怒
北齊陸曄弟寬兄弟並有才呼為三虎
五常(蜀漢)
馬良字季常兄弟五人並有才名鄉里諺曰馬氏五常
白眉最良(蜀志)
三鳳(唐)
薛收薛德音薛元敬(世稱河東三鳳收為長離德音為鸑鷟元敬年最少)
(為鵷雛)
兩鳳
北齊崔㥄為侍中弟仲文為銀青光禄大夫同日拜受
時云兩鳳連飛
隋魏景義景禮有才行鄉人呼為雙鳳
五世盛德
魏王昶(字文舒)子湛(字處沖)湛子承(字安期)承子述(字懷)
(祖)述子坦之(字文度)(世說注中興書曰自王渾至坦之六世盛德)
杜畿(字伯侯)子恕(字務伯)恕子預(字元凱)預子錫(字世嘏)
錫子乂(字弘治)(名稱五世盛德)
漢周楊防舉勰恂(六世知名)
八達
司馬朗伯達懿仲達孚叔達馗季達恂顯達
進惠達通雅達敏幼達(司馬防八子世號為八達)
諸葛誕鄧颺等更相題表以夏侯玄等為四聰誕輩為
八達
五荀五陳
五荀方五陳荀淑方陳寔荀靖方陳諶荀爽方
陳紀荀彧方陳羣荀顗方陳泰(世說)
二荀(晉)
荀邃(道元)闓(道明)(明帝問王廙曰二荀兄弟孰賢廙答以闓才明過邃)
八裴八王(四裴)
八裴方八王裴徽方王祥裴楷方王衍裴康方
王綏裴綽方王澄裴瓚方王敦裴遐方王導
裴頠方王戎裴邈方王玄(世說裴王二族盛於魏晉之世)
裴康兄黎弟楷綽並有盛名謂四裴
三諸葛
諸葛瑾弟亮從弟誕(並有盛名各在一國時以為蜀得其龍孔明吳得其)
(虎子瑜魏得其狗公休世說)
三嘏(晉)
劉粹(純嘏)宏(終嘏)漢(沖嘏)(時人語曰洛中雅雅有三嘏)
五之
王凝之(叔平)渙之徽之(子猷)操之(子重)獻之(子敬)(羲之)
(有子七人五人書迹傳世元之肅之二人未見東坡詩羲之生五之)
三少
王羲之(逸少)王應(安期)王悦(豫之)(阮裕目為王氏三少)
唐李嗣真(直弘文館)劉獻臣徐昭(學士)(皆少有名號三少)
李師盧公順崔君洽(北齊同志友善謂之康寺三少)
九世清德
羊祜世吏二千石九世並以清德聞
奕世令望
王洽為中書令子珉復繼之
六世名德
王覽導洽珣曇首僧綽(文選王儉集序晉中興以來六)
(世名德海内冠冕)
二何
何充弟準(世說)
二吳
吳坦之隱之(世說)
吳通微通玄(唐林兄弟為翰學士)
兩到
到溉洽兄弟比二陸(世祖贈詩云雙丁二陸何如兩到)
二孫三周三何(梁)
東莞二孫謙廉
周弘正弘讓弘直(或問三周孰賢曰若蜂腰矣)
何思澄遜子朗(時人語曰東海三何子朗最多)
二安
建安王偉安成王秀(好人物世以二安重士方四豪)
奕世忠義
傅彤子僉(蜀漢忠父子奕世義)
歴世名節
袁淑顗粲昂憲承家(唐袁誼曰歴世名節為天下所高)
文中子七世
述著春秋義統元則述時變論煥述五經決錄
虬述政大論彦述政小論傑述皇極讜議隆述
興衰要論(文中子家傳七世皆有經濟之道而位不逢)
四李杜
李固杜喬李雲杜衆
李膺杜密(後漢)李白杜甫(唐)
三蘇李
蘇武李陵(漢)蘇味道李嶠
蘇頲李乂(唐)
三茅
盈固衷(皆漢景帝中元間人茅君碑)
二母
陳嬰母(知廢)王陵母(知興)(班彪王命論)
三陸(南齊)
陸慧曉三子僚任倕(並有美名時人謂三陸)
四皓
徐伯珍兄弟四人白首相對時人呼為四皓
三李(後魏)
李詵靈遐(高允徵士頌山嶽所鍾挺生三李)
四黃
李晃(仲黃)䒩(季黃)勁(少黃)叡(幼黃)(以友悌著名時謂四黃)
三靈
傅融三子靈慶靈根靈越(謂三靈)
二高二蘇
高允高閭(稱二高)蘇亮綽(世稱二蘇)
四括
李平(伯括)機(仲括)隱(叔括)保(季括)(北史兄弟以儒素著名時謂四括並仕晉)
兩邢二魏
邢子明子才魏季景收(洛中號兩邢二魏)
四使(北齊)
李渾弟繪緯(俱聘陳)子湛(為副使)(趙郡人士目為四使之門)
三馬
馬子結兄子廉子尚(陽休之詩云三馬皆白眉)
二柳(隋)
柳機昂
五十九族(唐)
光帝一族景帝六元帝三高祖二十一太宗
十三高宗六中宗四睿宗五(唐六典九廟子孫其族五十有)
(九宗河間孝公之功江夏道之略可謂宗室標的)
九十八族
宰相三百六十九人凡九十八族(宰相世系表)
一門三相
王播起鐸
三世相輔
杜元穎審權讓能
八蕭
蕭瑀(時文)嵩華復(履初)寘俛(思謙)倣(思道)遘(得聖)
(八葉宰相名德相望)
再世賢相
蘇瓌子頲(再世稱賢宰相)
三張
張嘉貞延賞弘靖(三世宰相家號三相張)
張廷珪張九齡張休(皆牧洪州有三張之稱文粹)
二鄭
鄭從讜(河東)鄭畋(鳳翔)(以忠義號二鄭)
二蓋
蓋文達文懿(以儒學稱號二蓋)
二衡
武元衡(伯蒼)儒衡(延碩)(舊傳贊曰平一辭榮鍾在二衡)
二韋
韋處厚表微(為翰林學士)
三岑
岑羲(金壇令)仲翔(長洲令)仲休(溧水令)(稱江東三岑)
五竇五龍
竇常(中行)牟(貽周)羣(丹列)庠(胃卿)鞏(友封)(為連珠集義取兄弟若五)
(星然)
五代竇禹鈞五子儀儼侃偁僖(皆登進士第號)
(竇氏五龍)
三楊
楊憑(居履道坊)於陵(居新昌坊)汝士(居靖恭方)(時稱三楊皆為盛門靖恭尤著)
憑善文辭與弟凝凌皆有名時號三楊
二李四崔
李遜(友道)建(杓直)崔邠鄯郾鄲(舊唐書贊)
(二李英英四崔濟濟)
八崔
崔珙父頲生八子皆有才世以擬漢荀氏八龍
三崔二張
北齊時人語曰三崔(暹季昂舒)二張(亮纂徵)不如一康(陳元)
(康)
三高二包
高釴(翹之)銖(權仲)鍇(弱金)(二高並秀)
包何佶(融二子齊名世稱二包)
三羅二皇甫
羅虬與宗人隱鄴齊名時號三羅
皇甫冉(茂政)曾(孝常)時號二皇甫
三獻
張獻誠獻恭獻甫(舊唐書三獻軍謀臣節克紹家風)
宗室九相
李適之峴勉夷簡程石回知柔林
甫(傳贊唐宰相以宗室進者九人人宗室表宰相十一人福宗閔親王宰相四秦齊平雍)
三裴
裴休兄弟三人有盛名世謂俅不如儔儔不如休
一門三秀才
杜正玄正藏正倫(隋世重舉秀才天下不十人而正倫一門三秀才皆高第)
(一後周蘇亮弟湛家舉二秀才)
三列宿
韋叔楷(庫部)弟叔謙(考功)兄季武(主爵)(皆為郎中同省時號三列宿)
三珠樹
王福畤三子勔(音緬)勮(音遽)勃(皆著才名杜易簡稱三珠樹)
花萼集
李乂尚一尚貞(兄弟俱以文章名同為一集號李氏花萼集)
二郗
晉郗愔弟曇
郗純士美(士美言十二父友蕭穎士顔眞卿柳芳曰異日當交二郗之間)
三世掌誥
李德林百藥安期(三世掌制誥舍羲仲又為中書人)
徐齊𥅆堅嶠(三世中書舍人)
孫逖宿簡(三世掌誥)
張說均濛(三代自中書舍人拜侍郎卓異記)
四代掌誥
張嘉貞延賞弘靖次宗(四代掌綸誥卓異記)
二世修史
蔣乂子係伸偕(二世踵修國史世稱良筆)
五明經
張知謇知元知晦知泰知默(兄弟五人皆明經高第)
一時三侯
韓弘弟充子公武(弘公武田弘正布父子同時為節度)
四子秉節
李晟四子愿憲愬聽(皆秉麾節卓異記)
温顔二家兄弟
大雅在隋與思魯俱在東宫弟彦博與愍楚同直内
史省彦將與遊秦並典校祕閣(二家兄弟各為一時人物之盛學業)
(顔氏為優職位温氏為盛)
三世益州(晉)
周訪子撫撫子楚(三世為益州四十一年)
三世國師(梁)
王儉暕承(梁王承為國子祭酒祖儉父暕皆為此職三世為國師前代未之有)
三世傅東宫(晉)
薛琮榮兼(晉薛兼傳)
三世司業(唐)
孔穎達志惠元
五世吏部三世選部
何尚之偃戢昌㝢敬容(五世為吏部尚書南史)
謝莊[卄瀹]覽(自祖至孫三世居選部)
劉林甫祥道齊賢(唐三世典選)
二賢(唐)
郎餘令從父知年(霍王元軌曰郎家二賢皆入府不意培塿而松柏為林也)
二扈(五代)
後周扈蒙載(兄弟並掌内外制號二扈)
三陳(宋)
陳堯叟(唐夫)堯佐(希元)堯咨(嘉謨)(堯叟堯咨兄弟狀元)
陳宗召(景南)貴謙(益父)貴誼(正父)(父子宏辭)
二宋
宋庠(公序公元憲)宋祁(子京公景文)
二蘇
蘇軾(子瞻)蘇轍(子由)(父洵號為三蘇)
三孔
孔文仲(經父)武仲(常父)平仲(毅父)
四洪
洪朋(龜父)芻(駒父)炎(玉父)羽(鴻父)(黃庭堅四甥)
三洪
洪适(景伯)遵(景嚴)邁(景盧)(兄弟宏辭)
三吕
吕蒙正(聖功文穆)夷簡(坦夫文靖)公著(晦叔正獻)(三世宰相父夷簡公著)
(子平章蒙五代三吕侍郎咸琦之後端防夢竒後正夷簡公著休之後大)
四韓
韓綜(仲文)絳(子華)維(持國)縝(玉汝)(億八子世以高陽里目之三子位公府綜)
(知制誥)
二吳
吳育(春卿)充(沖卿)
三范
范純仁(堯夫)純禮(彛叟)純粹(德孺)(仲淹三子自謂純仁得其忠純禮得其靜)
(純粹得其略)
范鎮百禄祖禹(祖禹詩玉堂三世見題名)
二劉
隋劉焯炫
唐劉懿之褘之夙(賓之)朔(復之)
宋劉敞(仲原父)攽(叔貢父)(敞攽奉世為三劉)
靖之(子和)清之(子澄)爚炳
三曾
曾鞏(子固)布(子宣)肇(子開)
二李
李東之李受(致仕命賦詩送之王珪序云二李遠過二疏)
李柟(和伯)樗(遷仲)
二杜
杜純(孝錫)紘(君章)
三沈
沈遘(文通)括(存中)遼(叡達)(文通孫晦元用祖孫狀元)
二程
明道(顥)伊川(頤)二先生
三王
王安石(介甫)安國(平甫)安禮(和甫)
王回(深父)向(子直)冏(容季)
二任
任孜(遵聖)伋(師中)(當時謂大任小任)
五豸
唐坰祖肅父詢叔介兄淑問(繼為御史)
四賢良
錢易(希白)子彦遠(子高)明逸(子飛)彦遠子勰(穆父)
四世絲綸
胡宿宗愈交修世將(交修裒次為四世絲綸集)
四謝
謝懋岐舉廉世充(同榜登第謝號臨江四)
三世學士
李昉宗諤昭述(昭述言我家三世學士)
三少
石&KR1026;憑悠(號橋林三少)
三世司空
吕文穆文靖正獻(蘇魏公詩五朝京兆尹三世大司空)
父子狀元三家
安德裕子守亮張去華子師德梁顥子固
二孫
孫何(漢公)僅(隣幾)(兄弟狀元)
三孫
孫立節(介夫)子勰(志節)勴(志舉)(父子知名號梅江三孫)
三雋
陳公弼兄之子庸諭(俱中進士第里人表其閭曰三雋坊)
渚宫二疎
朱昂弟協(皆享眉壽謂之渚宫二疎陳堯咨表其居為東西致仕坊)
三人鳳閣(唐)
王擇從易從朋從言從(昆弟四人擢進士第至鳳閣舍人者三人)
(號鳳閣王氏)
穆氏四子
贊質員賞(穆寧四子皆以守道行誼顯崔祐甫為穆氏四子講藝記兄弟皆和)
(粹世人以珍味目之贊為酪質為酥員為醍醐賞為乳腐)
家法二門
韓休穆寧(言家法者尚韓穆二門名梁韋叡裴邃二門子弟各著節)
世本十五篇
世本錄黃帝以來至春秋時帝王公侯卿大夫祖世所
出
三世譜學
賈弻匪之淵(字希鏡)(三世傳譜學凡十八州士族合百袠七百餘卷南齊書)
百氏譜
凡三百五十八姓漢姓三百七蕃姓一百二十五(唐裴)
(揚休百氏譜)
姓氏三十二類
國邑鄉亭地姓字名次族官
爵凶德吉德技亊諡爵系國系
族系名氏國爵邑系官名邑諡諡氏
爵諡代北複姓關西複姓代北三字姓代北
四字姓諸方複姓(鄭樵通志氏族略)
南都五姓
杜正獻(衍)趙康靖(概)王文忠(堯臣)蔡敏肅(挺)張
文定(方平)(寓睢陽者五族王仲旉南都賦)
二林
林敏功(子仁)敏修(子來)
四吕
吕大忠(進伯)大防(微仲)大鈞(和叔)大臨(與叔)
五桂
范致君致明致虚致祥致厚(相繼登第有五桂堂)
二管
管師復師常(兄弟齊名號二管)
三世忠義
劉韐子羽珙
四后
光獻曹后宣仁高后欽聖向后昭慈孟后(張宣)
(公曰家法之美無如宋四后以賢聖之德為宗社之福)
兩龔
龔夬弟大壯
三世尹京
梁顥適子美
崔李鄭薛三祖
崔殷子雙為東祖邯為西祖㝢為南祖(亦號中祖)李
楷五子叡為東祖芬與弟勁共稱西祖輯與弟晃
共稱南祖
鄭温子曄為北祖簡為南祖恬為中祖
薛懿三子恢號北祖雕南祖興西祖(唐世系表)
一宗二相(吳)
陸遜凱(世說陸凱一宗二相五侯)
一門五侯(晉)
周札懋贊縉勰
一門三公(後周)
于謹為太師二子寔為司空翼為太尉
父子三相
韋仁約子承慶嗣立鄭珣瑜子覃朗
六世封石泉
王方慶曾祖褎至孫俌六世封石泉(襃字鼒方弘直睎綝慶)
(俌)
三代執金吾
趙道興父才子皎三代執金吾
三王(後魏)
濟南王彧安豐王延明中山王熙(時人語曰三王楚琳瑯未)
(若濟南備圓方宗室)
五世侍中(南齊)
陸玩萬載仲元(陸慧曉傳)
一家三節度(唐)
趙犨弟昶子珝
三世左丞
韋仁約濟弘景
三中丞
盧懷愼子奐奕(三居中丞官清節似之)
附錄
三枿
韋顧昆吾(商頌苞有三蘖)
魏齊韓(漢敘傳三枿之起)
三長史(漢)
朱買臣王朝邊通(張湯傳三長史)
三欒(晉)
欒書黶盈(班固幽通賦三欒同於一體)
三郤
錡犨至
三公子
申生重耳夷吾(晉語三公子)
三子
子頽叔帶子朝(陸機五等論周之衰干位者三子)
六后(漢)
章德竇和熹鄧安思閻順烈梁桓思竇靈
思何(東都臨朝六后)
三王
卭成樂昌陽平(外戚三王)
六齊
齊王將閭濟北王志菑川王賢膠東王雄渠
膠西王卬濟南王辟光(齊悼惠王六子為王鄒陽傳云六齊)
三淮南
淮南王安衡山王勃廬江王賜(淮南厲王三子為王鄒陽傳)
(曰三淮南)
八司馬(唐)
韋執誼韓泰韓曄柳宗元劉禹錫陳諫
凌準程异(王叔文之黨)
三楊
楊駿弟珧濟(晉)
楊虞卿汝士漢公(唐)
八關十六子
張又新李續張權輿劉栖楚李虞程昔範
姜洽李訓(李逢吉黨八人而傅會又八人皆任要劇號八關十六子)
六臣
張文蔚楊涉薛貽矩蘇循張策趙光逢
(五代史唐六臣傳為冊寳使副朝梁)
二十四友(晉)
郭彰石崇陸機陸雲和郁潘岳崔基
歐陽建繆徵杜斌摰虞諸葛詮王粹杜
育鄒捷左思劉瓌周恢牽秀陳眕許
猛劉訥劉輿琨(皆附賈謐)
八王
汝南王亮楚王瑋趙王倫齊王冏長沙王乂
成都王穎河間王顒東海王越(西晉八王)
外戚十餘族(漢)
吕(高帝)上官(昭帝)霍(宣帝)趙(成帝)王(平帝)竇(章帝)鄧(和帝)
閭(安帝)竇(桓帝)梁(順帝)何(靈帝)(後漢論後世外戚自東西京十有餘族注)
外戚二十有餘人保位全家者唯文景武帝太后及卭
成后四人(漢外戚傳贊王文帝薄景帝竇武帝卭成王)
六貴
始安王遥光徐孝嗣江祏蕭坦之江祀劉
暄(蕭衍曰六貴同朝)
四貴(秦)(宋)(東魏)(隋)
穰侯(魏冉)華陽君(芉戎宣太后之異父同母弟)涇陽君高陵君
(昭王同母弟)(秦四范雎曰貴)
蕭道成袁粲禇淵劉秉(宋亊更日入直決號為四貴)
孫騰司馬子如高岳高隆之(東魏四鄴中謂之貴)
廣平王雄高熲虞慶則蘇威(隋四稱為貴)
四伯(晉)
江泉(穀伯)史疇(笨伯)張嶷(猾伯)羊聃(瑣伯)(擬古之四凶)
九節度(唐)
郭子儀(朔方)魯炅(淮西)李奐(興平)許叔冀(滑濮)李嗣業
(鎮西北庭)李廣琛(鄭蔡)崔光遠(河南)李光弼(河東)王思禮
(關内澤潞)(肅宗以子儀光弼皆元勲難相統屬故不置元帥九節度之兵潰於相州)
八貴(北齊)
和士開婁定遠趙彦深袁文遙唐邕綦連
猛高阿那肱胡長粲
七貴(隋)
牛弘蘇威宇文述張瑾虞世基裴藴裴
矩(牛弘為吏部尚書威等參掌選事時人謂之選曹七貴)
四王(漢)
韓彭英盧
小學紺珠卷七
