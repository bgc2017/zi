小學紺珠類書類
提要
(臣)等謹案小學紺珠十卷宋王應麟撰分門
隸事與諸類書略同而每門之中以數為綱
以所統之目繫於下則與諸類書迥異蓋仿
世傳陶潛四八目之例以數目分隸故實遂
為類事者别剙一格也其間隨筆記錄或有
不及編次者如律歷類首序六律六吕以至
度量權衡次序四時八政二氣十二月之類
蓋由律及歷也而其後復序五音六十四聲
八十四調其後復序七閏八會之類前後殊
無條理又如五卜三兆四兆九&KR1530;之類應麟
玉海系之藝術而此書收入律歷亦自亂其
例間有採摭未備失之耳目之前者如天文
類中既載淮南天文訓之八紘八極而東西
南北中之五官子午丑未寅申邜酉辰戌巳
亥之六府乃不見錄器用類中既載周官之
八尊而賈疏之十有六尊乃不見錄既載春
秋傳禘飫宴之三烝而儀禮疏之牲有二十
一體乃不見錄如斯之類不一而足閻若璩
潜邱劄記僅摘其九經不分唐宋并漏十三
經之名尚為未盡也然後來張九成羣書拾
唾宫夢仁讀書記數略雖採掇編輯較為明
備而實皆以是書為藍本踵事者易剏始者
難篳路襤縷又烏可沒應麟之功歟乾隆四
十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
小學紺珠原序
唐張燕公患多讀少記得紺碧大珠一顆握以自照則
平生所讀所記了了不忘故後人摘書小說奇事名紺
珠集浚儀王公厚齋先生應麟長回六歲以進士中宏
博科仕與蘇長公端明翰長尚書同而德業文學亦似
之守歙嘗造回家談論彌日其該洽今無復有斯人矣
公歿後數載始得見所著小學紺珠謂八歲入學者當
讀回謂如初學記雖回七十四將十倍初學之年亦盍
時時閱之厚齋此書過於張燕公之所照者也豈但始
就外傅者宜寶之哉因具始末於其端云大德庚子紫
陽晚學方回序
古者蒙養豫教罔不在初六年教之數與方名八歲學
六甲五方書計之事九年教之數日十年請肄簡諒循
循有序繇是有名數之學陶靖節所以錄聖賢羣輔也
君子恥一物不知譏五穀不分七穆之對以為洽聞束
帛之誤謂之寡學其可不素習乎乃采掇載籍擬錦帶
書始於三才終於萬物經以歴代緯以庶事分别部居
用訓童幼夫小學者大學之基也見末知本因略致詳
誦數以貫之倫類以通之博不雜約不陋可謂善學也
已浚儀王應麟伯厚父自序
