小學紺珠卷十
宋王應麟撰
器用類
五几
玉彫彤漆素(周禮注)
三鼎
黃帝作寳鼎三象天地人(漢郊祀志)(禮祭天子九鼎諸侯七大夫五元士)
(三公羊傳注)
四寳
周有砥厄(史記作砨)宋有結綠梁有懸黎(史記作黎)楚有
和璞(戰國策范雎曰四寳土之所生)
九劔
棠谿墨陽合伯鄧師宛馮龍淵大阿
莫耶干將(史記索隱晉太康地理志天下寳劔韓為衆)
桓公之葱太公之闕文王之錄莊周之&KR1544;闔
閭干將莫耶鉅闕辟閭(荀子良皆古之劔)
三代輦
余車(夏)胡奴車(殷)輜輦(周)(司馬法)
七輦
大鳳大芳小輕仙遊芳亭大玉小玉
六工(六材)
土金石木獸草(曲禮天子之六工注殷制典制六材)
三材
轂輻牙(考工記輪人)
五材
金玉皮木土(考工記飭五材注)
三十工
攻木之工七(輪輿弓廬匠車梓)攻金之工六(築冶鳬㮚段桃)攻皮
之工五(函鮑韗韋裘)設色之工五(畫繢鍾筐㡛)刮摩之工五
(玉楖雕矢磬)搏埴之工二(陶旊)
六材
取幹以冬取角以秋絲漆以夏筋膠(弓人取六材)
八材
珠曰切象曰磋玉曰琢石曰磨木曰刻金
曰鏤革曰剥羽曰析(周禮大宰注百工飭化八材爾雅骨謂之切)
三劔
含光承影宵練(列子衛孔周其祖得殷帝三寳劔)
龍淵太阿工市(楚風胡子之吳見歐冶干將使作三寳劔)
楚龍淵(韓棱)蜀漢文(郅夀)濟南椎成(陳寵)(後漢肅宗賜尚書曹三人)
(寳劔自手署其名)
飛景流采華鋌(典論三魏文帝為劔)
天子諸侯庶人(莊子說劔臣有三劔)
六寳
聖能制議百物以輔相國家玉足以庇廕嘉穀使無
水旱之災龜足以憲臧不珠足以禦火災金足
以禦兵亂山林藪澤足以備財用(楚語王孫圉曰國之寳六而已)
三鑑
以銅為鑑可正衣冠以古為鑑可知興替以人為
鑑可明得失(唐太宗曰朕常保此三鑑内防已過)
雜佩
珩璜琚瑀衝牙之類(詩雜佩以贈之)
上車以和鸞為節下車以珮玉為度上有雙衡下有雙
璜衝牙玭珠以納其間琚瑀以雜之行以采茨趨以肆
夏(大戴禮)
天子佩白玉諸侯山玄玉大夫水蒼玉世子瑜玉士瓀
玫(玉藻)
六玉
上圭下璧南方璋西方琥北方璜東方圭
(覲禮方明上下四方之神設六玉)
雙印
刻書文六十六字曰正月剛卯既決靈殳(續漢志)
三席
凡侍坐於大司成者遠近間三席可以問(文王世子注容三席)
(得指畫相分别也席之制廣三尺三寸所謂函丈也曲禮席間圅丈注函容也講問宜相對容丈足以指畫)
五席
莞藻次(桃枝有次列成文)蒲熊(周禮注)
天子之席五重諸侯之席三重大夫再重(禮器)
三代禮器
劉敞著先秦古器記歐陽修著集古錄李公麟著
古器圖吕大臨著考古圖親得三代之器政和新成
禮器制度皆出於此(王普云)博古圖品之多五十有九
數之多五百三十有七
六色&KR0769;
領軍衛赤威衛青黑武衛鶩驍衛白左右衛
黃(唐儀衛志)
九錫
車馬衣服樂器朱戶納陛虎賁百人斧
鉞弓矢秬鬯(禮含文嘉)(韓詩外傳諸侯有德天子錫之)
二路
大路(金路)戎路(左傳周襄王賜晉文公)
庭燎之百
庭燎之差天子百公五十侯伯子男皆三十
(禮記郊特牲注)
五刃
刀劔矛戟矢(齊語隱五刃注)
唐刀之制有四
儀刀鄣刀横刀陌刀
五劔
純鉤(一作鈞)湛盧豪曹(或曰盤郢)魚腸巨闕(吳越春秋)
(越歐冶子作五劔)
六劔
白虹紫電辟邪流星青冥百里(古今注吳大帝)
(六劔)
五王帳
玄宗友愛於殿中設五幄與諸王更處其中(五王宋王成器)
(申王成義兄也岐王範薛王業弟也豳王守禮從兄也)
五等帳
古帳大帳次帳小次帳小帳(五等帳各三是為三部)
(唐六典内郊特牲注禮天子外屏諸侯屏大夫以簾士以帷)
三翼
大翼(長十丈)中翼(九丈六尺)小翼(九尺)(文選浮三翼注引越絶書伍子胥水)
(戰兵法)
筆三品
金管(書忠孝)銀管(書德行)斑竹管(書文章)(梁文帝為相東王時筆有)
(三品)
四侯
管成侯毛元銳即墨侯石虛中好畤侯褚知白
松滋侯易玄光(文房四譜文嵩四侯傳)
三樽
象樽(周)山罍(夏)著樽(殷)(梁明山賓議祭圖唯有三樽隋志)稻
米一斗得酒一斗為上尊稷米為中尊粟米為下
尊(漢書注)
四器
圭璋璧琮(考工記玉人注聘禮曰凡四器者唯其所寳以聘可也圭璋特達瑞)
(也璧琮有加往德也)
三雅
伯雅(容七升)仲雅(六升)季雅(五升)(劉表酒爵三典論方言秦晉之郊謂之孟)
(雅也)
束矢
五十矢為束(詩束矢其搜注)古者一弓百矢(周禮大司寇束矢注)
九和弓
材美工巧為之時謂之參均角不勝幹幹不勝筋謂
之參均量其力有參均均者三謂之九和(考工記)
六轡
六轡在手六轡如濡四馬八轡而言六轡有二轡繫之
驂馬内轡納之於&KR1333;故在手者惟六轡
八鸞
鸞在鑣四馬則八鸞(詩箋鸞鈴也效鸞鳥之聲鑣乃馬銜也)
武王十七銘
席四端機鑑盥盤楹杖帶履屨觴
豆戶牖劔弓矛(大戴禮踐阼篇)
六器
庖羲作琴神農造瑟女媧制簧暴辛為塤倕
之和鐘叔之離磬(馬融長笛賦六器猶以二皇聖哲黈益)
六章
土之黃其象方天時變火以圜(在裳)山以章(在衣讀為)
(獐)水以龍(在衣)鳥獸蛇(在裳華蟲)(考工記畫繢之事事禮運六章注書繢)
(也雜四時五色之位以章之之古人之象無天地於王氏考工記解之曰火山龍畫於服鳥獸蛇畫之旗)
四寳
隨侯(珠)劔寳(斬蛇劔)玉寳璧(受命寳和氏璧)周康寳鼎(汾上)
(所獲)(漢郊祀志神爵元年立四祠於未央宫中)
晉之垂棘魯之璵璠宋之結綠楚之和璞(魏文)
(帝書四寳)
八尊
五齊五尊三酒三尊(周禮酒正祭祀共五齊三酒以實八尊疏云)
三節
二節以走一節以趨(玉藻君召以三節)
雙節
節度使賜雙節行則建節樹六纛(唐百官志天國史志旌節唐寳中)
(置凡命節度使有司給門旗二旌一節一麾槍二豹尾二)
扇三等
僱團方(元豐三年改製扇為三等繡雉古者扇編次雉羽尾為之唐開元改為孔雀大)
(朝會陳一百五十六分左右)
二耜
耜廣五寸二耜為耦(考工記注古者耜一金兩人人併發之今之耜岐頭兩金)
后稷始甽田以二耜為耦(漢食貨志)
八珍
淳熬淳母(讀曰模)炮豚炮牂𢷬珍漬熬
肝膋(周禮膳夫珍用八物則食醫八珍之齊内)
五齊
泛醴盎緹(音體)沈(周禮酒正辨五齊之名酒人為五齊)鬱齊
獻酌(祼)醴齊縮酌(朝)盎齊涗酌(饋)凡酒修酌(諸臣)
(自酌)(司尊彝直獻讀為莎脩歴反)
三酒
事昔清(酒正辨三酒之物白酒人為三酒内則清事昔)
醙(白酒也所九反)黍清(聘禮皆兩壺注凡酒稻為上黍次之粱次之皆有清白以黍間)
(清白者互相備明三酒六壺也)
醴酒在室醍酒在堂澄酒在下(坊記注三酒尚質不尚味郊)
(特牲注五齊加明水三酒加六酒)
四飲
清醫(於已反)漿酏(以支反)(酒正辨四飲之物)
六飲
水漿醴涼(又作䣼)醫(又作醫)酏(又作&KR0755;)(漿人共王之六)
(飲之食醫和王六飲)
醴酏漿水醷濫(涼也)(内則亦謂之六飲)
五飲
水漿酒醴酏(玉藻)
夏明水殷醴周酒(明堂位之五齊之上尊實明水山罍上尊實明酒唐)
(禮志)
四籩
朝事饋食加籩羞籩(周禮籩人掌四籩之實)
四豆
朝事饋食加豆羞豆(醢人掌四豆之實)
天子豆二十六諸公十六諸侯十二上大夫八
下大夫六(禮器)
五齏
昌本脾析蜃豚拍(音博)深蒲(醢人共五齊注五齊當為齏)
(楚辭注醢醬所和細切為齏)
七醢
醓(吐感反)蠃(力禾反)蠯(蒲佳反)蜃蚳魚兔雁(同上醢人)
(注)
四醢
鹿兔羊魚(唐志掌醢)
十二鼎
牢鼎九(羊牛豕魚腊膚腸胃鮮魚鮮腊)陪鼎三(膷臐膮)(周禮膳夫鼎十有二注)
(聘禮飪鼎七無鮮魚鮮腊羞鼎三以實言曰羞以陳言曰陪)
三俎
豕魚腊(玉藻三俎祭肺注胃五俎加羊與其腸)
羊豕魚腊膚(少牢禮)
四代俎
虞椀夏嶡殷椇周房俎(明堂位四代俎)
六膳
牛宜稌羊宜黍豕宜稷犬宜粱雁宜麥魚
宜苽(周禮食醫和王之六膳)
六和
春酸(木)夏苦(火)秋辛金冬鹹(水)皆有滑甘(土)
(禮運注食醫調以滑甘辛禮運五味六和十二食氣周禮凡藥以酸養骨以養筋以鹹養脈以苦養)
(以滑養竅注以類相養凡食齊眡春時温熬齊眡夏時熱醬齊眡秋時涼飲齊眡冬時寒)
三臡
麋鹿麇(醢人注)
四膏
春行羔豚膳膏香(牛)夏行腒鱐膳膏臊(豕一云犬)秋行
犢麛膳膏腥(雞)冬行鱻羽膳膏羶(羊)(庖人凡用禽獸張衡東)
(京賦升獻六禽時膳四膏内則注此八物四時肥美為其大盛煎以休廢之膏節其氣也)
四飯
王者平旦食(少陽之始)晝食(太陽之始)晡食(少隂之始)暮食(太隂)
(之始)凡四飯諸侯三飯卿大夫再飯(白虎通天子食時舉)
(樂論語亞飯干三飯繚四飯缺以樂侑食之官魯之樂官蓋凡三飯也)
九獻
上公九獻侯伯七獻子男五獻(周禮大行人儀禮主人酌以獻)
(賓賓酢主人主人乂酌以酬賓乃成一獻之禮九獻者九為獻酬酌禮始畢左傳正義)
四鹽
散鹽(煮海成之)盬鹽(引池化之)形鹽(掘地出之)飴鹽(於戎取之)(周禮)
(鹽人井後周四鹽引池而化周官所謂盬鹽也煮海煮而成周官所謂散鹽也國史志鹽有二)
四代黍稷器
虞兩敦(音對)夏四璉殷六瑚周八簋(明堂位魯特牲饋)
(食禮設兩敦黍稷四少牢稷饋食禮上佐食取敦黍)
三代豆
夏揭豆殷玉豆周獻豆(獻素何反)(明堂位魯)
三代爵
夏琖殷斝周爵(明堂位魯升特牲饋食禮升爵一升觚二觶三升角四散)
(五升)
三爵
獻酬酢(詩賓之初筵箋云三爵不識飲禮主人獻賓賓飲而又酢主人主人而又酌)
(以酬賓賓則奠之而不舉正義)
介爵酢爵僎爵(僎音遵)(少儀皆居右注三爵皆飲爵也)
五鼎
羊豕膚魚腊(少牢饋食禮雍人陳鼎五)
牛羊豕魚麋(漢書五鼎食注)
羊豕腸胃魚腊(聘禮衆人行五鼎)
士祭三鼎大夫祭五鼎(孟子注)
六鉶
上大夫八豆八簋六鉶九俎鉶芼牛藿羊苦豕薇
(公食大夫禮鉶羹器也)羊鉶豕鉶(少牢饋食禮兩鉶)大羹(煮肉汁不)
(和盛於登大古之羹)鉶羹(肉味有菜和盛之鉶羹器)(詩正義)
庶羞三十一物
牛脩鹿脯田豕脯麋脯麕脯麋鹿田
豕麕(皆有軒)雉免(皆有芼)爵鷃蜩范芝
栭蓤椇棗栗榛柿瓜桃李梅
杏楂棃薑桂(内則注三十一物皆人君燕食所加庶羞也周禮天)
(子羞用百有二十品記者不能次錄)
二羞
房中之羞(内羞)庶羞(詩楚茨注豆謂内羞庶羞也之正義有司徹云宰夫羞房中)
(羞司士羞庶羞注云房中之羞其邊糗餌粉餈其豆酏食糁食庶羞羊臐豕膮皆有胾醢房中之羞内羞也彼)
(大夫賓尚有二羞明天子正祭有二羞有司徹注二羞所以盡歡心内羞在右隂也庶羞在左陽也)
二七
挑匕(今文作枕)疏匕(儀禮有司徹注此二七皆有淺升狀如飯槮桃湯堯反或作桃詩)
(注匕所以載鼎實)
六物
秫稻必齊麴蘖必時湛熾必絜(湛子廉及)水泉必香
陶器必良火齊必得(月令仲冬乃命大酋兼用六物注大酋酒官之長於)
(周則酒人古者穫稻而漬米麴至春而為酒)
四膳
孟春食麥羊孟夏食菽雞孟秋食麻犬孟冬食
黍彘(文選七命云四膳異肴注禮記曰)
三宥
朔月月半以樂宥食(周禮大司樂王大食三宥皆令奏鍾鼓注宥猶勸也史記索)
(隱禮祭必立侑以勸尸食至三飯而止每飯有侑一人故曰三侑膳夫王日一舉以樂侑食王制民無菜)
(色然後天子食日舉以樂也)
禘飫宴三禮
禘郊之事則有全烝(全其牲體而升之)王公立飫則有房烝
(半解其體升之房大俎也謂之房烝)親戚宴饗則有殽烝(升體通節折于俎謂之折)
(俎私周語晉隨會聘周定王饗之殽烝范子於原公曰此何禮也王曰子弗聞乎)享有體薦
(半解其體而薦之所以示共儉)宴有折俎(體解節折升之於俎物皆可食所以示慈惠)
公當享卿當宴(享設几而不倚爵盈而不飲肴乾而不食宴則相與共食)(左傳)
四酎
四重釀(楚辭大招四酎并熟注舊注以為四器俱熟月令春釀孟夏乃成漢亦以春釀八月乃成)
九醖
三日一釀滿九斛米止(南都賦九醖甘醴注魏武上九醖酒奏曰云云廣雅醖投)
(也酒經曰九投)
四豆
膮炙胾醢(特牲饋食禮佐食羞庶羞四豆設于左注云)
兩𧃊(與餕同)
上𧃊下𧃊(特牲饋食禮兩𧃊執爵拜)
四人𧃊(上佐食下佐食賓長二人少牢禮)
二十豆
膷臐膮醢牛炙醢牛胾醢牛膾羊炙
羊胾醢豕炙醢豕胾芥醬魚膾雉
免鶉鷃(内則注此上大夫之禮庶羞二十豆公食大夫禮以鷃為鴽)
六簋
簠簋皆一者簋以稷簠以黍用皆二者簋以黍稷簠以
稻粱(唐禮志外易損二簋可用享粱内方外圓曰簋盛黍稷方内圓曰簠盛稻一斗二升方曰)
(簠圓曰簋)
三詔
納牲詔於庭血毛詔於室羹定詔於堂(禮器皆三詔)
(不同位)
二竹簋方
夫人使下大夫勞以二竹簋方(器名以竹為之狀如簠而方)玄被
纁裏有蓋其實棗蒸栗擇兼執之以進(聘禮案考工記十二)
(寸棗㮚十二列侯諸侯純九大夫純五夫人以勞諸注夫人王后也)
四鬴
萬民之食人四鬴(上)三鬴(中)二鬴(下)(周禮廩人注謂一月)
(食米也六斗四升曰鬴)
三釡
曾子曰吾及親仕三釡而心樂(莊子斗釋文小爾雅云六四升曰釡)
五秉
十六斛曰秉五秉合為八十斛(論語冉子與之粟五秉注)
四簋
黍稷稻粱(詩權輿每食四簋注禮食之盛祭統以四簋黍)
八簋
天子八簋(詩伐木陳饋八簋注實箋云陳其黍稷為食禮祭統八簋之注云天子之祭八)
(簋)
稯禾秉芻缶米
聘禮曰十六斗曰庾十庾曰秉秉一百六十斗也四
秉曰筥十筥曰稯稯六百四十斛也(魯語仲尼曰收田一井出云云注缶)
(庾也)十稯曰秅四百秉為一秅(秅宅加反秅五稯為秭貳秭而為出說文)
五兩
五兩十端也(周禮媒氏入幣純帛無過五兩注云必言兩者欲得其配合之名十者象五行)
(十日相成也雜記曰幣帛一束束五兩兩五尋然則每端二丈純側其反依字從系才内宰淳制注天子)
(廵守禮云制幣丈八尺純四&KR2149;純謂幅廣制謂正長)
四種米
詩彼疏斯粺箋云疏謂糲米也米之率糲十粺九鑿八
侍御七正義云九章粟米之法云粟率五十糲米三十
粺二十七鑿二十四侍御二十一言粟五升為糲米三
升以下則米漸細故數益少四種之米皆以三約之
萬鍾
鍾量名受六斛四斗(孟子)
九種鹽
白鹽食鹽黑鹽胡鹽戎鹽赤鹽駮鹽
臭鹽馬齒鹽(北史李孝伯傳四種非食鹽)
儆戒類
三風十愆
恒舞于宫酣歌于室時謂巫風殉于貨色恒于遊畋
時謂淫風侮聖言逆忠直遠耆德比頑童時謂亂風
(伊訓湯制官刑儆于有位)
三愆
言未及之而言謂之躁言及之而不言謂之隱未
見顔色而言謂之瞽(論語侍於君子有三愆)
三樂
驕樂佚遊宴樂(論語損者三樂)
三懼
處尊位而恐不聞其過得志而恐驕聞至道而恐
不能行(韓詩外傳明王有三懼)
四戒
酒味色高臺陂池(戰國策魯君言)
務德慎言遠佞防姦(後魏封軌四戒)
二事
持酒以禮持才以愚(魏管輅)
八德
左右倫義分辯競爭(莊子齊物論)
八疵
總佞諂諛讒賊慝險(莊子人有八疵)
三疾
狂矜愚(論語古者民有三疾)
三勿惡
貴而下賤則衆勿惡富能分貧則窮士弗惡知而
教愚則童蒙勿惡(通鑑外紀李克謂魏文侯)
三行
老老而壯者歸不窮窮而通者積行乎冥冥施乎
無報而賢不肖一(荀子人有三行)
五交
勢賄談窮量(梁劉峻孝標廣絶交論云利交有五術)
五知
知時知難知命知退知足(宋李繹作五知先生傳)
五慎
言動交進名(薛儀著五慎文以自儆)
六悔
官行私曲失時悔富不儉用貧時悔藝不少學過
時悔見事不學用時悔醉發狂言醒時悔安不
將息病時悔(寇萊公六悔銘)
八戒
屈己任運觀行守一忘言省已存神
量味(徐鉉保身八戒)
六箴
心口耳目手足(唐皮日休六箴)
清公勤明和慎(余襄公靖從政六箴)
視聽好學進德崇儉(吳充宗室六箴)
九弊
上有其六(好勝人眩聰明)(恥問過厲威嚴)(騁辨給恣彊愎)下有其三(諂諛)
(畏愞望)(顧)(唐陸䞇請數對羣臣云九弊不去)
三戒
不妄出入不妄語言不妄憂慮(倪文節公思三戒)
五事
孝友讀書謹行勤儉(勉齋黃先生幹家訓)
謹禮法存忠厚親正直勤學問守家業(横浦)
(張先生九成戒子)
三事
清慎勤(吕居仁童蒙訓當官三事)
四字
勤謹和緩(張文孝公觀守官四字)
莊守精密(王介甫守常州吕正獻公告以四言)
弘大平粹(朱文公荅吕伯恭書曰四字謹書坐隅)
三字符
不遠復(屏山劉先生彦冲)
四失
多寡易止(學記學者有四失教者必知方)
五耻
居其位無其言有其言無其行既得之而又失之
地有餘而民不足衆寡均而倍焉(雜記君子有五恥)
為禮而不終中不勝貌華而不實不度而施
施而不濟(國語秦伯曰)
三不祥
幼不肯事長賤不肯事貴不肖不肯事賢(荀子人有)
(三不祥)
有賢而不知知而不用用而不仁(說苑晏子曰國有三不祥)
三遊
遊俠遊說遊行(荀悅世紀論世有三遊德之賊也)
四患
偽私放奢(荀悅申鑒先屏四患)
四惡
不教而殺謂之虐不戒視成謂之暴慢令致期謂
之賊出納之吝謂之有司(論語屏四惡斯可以從政矣)
四輕
言輕則招憂行輕則招辜貌輕則招辱好輕則
招淫(法言去四輕則可謂之人)
四慎
官怠於宦成病加於少愈禍生於懈惰孝衰於
妻子(曾子曰察此四者慎終如始)
三術
仁義使我愛身而後名仁義使我殺身以成名仁
義使我身名並全(列子昔有昆弟三人游齊魯之間同師而學進仁義之道彼三術相)
(反而同出於儒)
八疾
籧篨戚施僬僥侏儒矇□嚚瘖聾聵
僮昏(國語)
四姦
聾昧頑嚚(左傳富辰曰)
六逆
賤妨貴少陵長遠間親新間舊小加大淫
破義(左傳石碏曰)
五不韙
不度德不量力不親親不徵辭不察有罪
(左傳息犯五不韙而以伐人)
五箴
游言行好惡知名(韓文公五箴)
五失
一自求安逸靡甘澹泊二不知儒術不悅古道三
勝已者厭佞已者悅四崇好優游耽嗜麴蘖五急
於名宦䁥近權要(柳玭誡子弟)
五過
交非其人遊戲怠惰動作無儀臨事不恪用
度不節(吕氏鄕約不修之過)
治家十事
持身以清潔處心以公平勿使婦人預政事擇
師教子學未成勿使應科舉處庠序衣服器用皆出
中制稱家有無濟䘏孤貧謹慶弔之禮無蓄異
物珍寳美妾少僕接賓客以和睦待奴婢以寬恕
(少儀外傳)
四知
天知神知我知子知(漢楊震畏四知)
五誡
持衡彈琴對鏡辭金冰壺(文苑英華唐姚元崇五誡)
士有三品
志於道德志於功名志於富貴(靳裁之曰云云)
動植類
四靈
麟(金)鳳(火)龜(水)龍(木)(禮運)并白虎為五靈
(尚書緯)五靈王者之嘉瑞(左傳序)
五蟲
鱗(龍蛇屬木三百六十而龍為長)羽(飛鳥屬火三百六十而鳳為長)臝(一作倮蛙螾屬土三)
(百六十而人為長)毛(獸屬金三百六十而麟為長)介(龜鼈屬水三百六十而龜為長)
(月令家語)
六畜(許又反)六擾六牲
馬(火乾)牛(土坤)羊(火兊)豕(水坎爾雅曰彘)犬(金艮爾雅曰狗)雞(木巽)
(周禮庖人注始養之曰畜將用之曰牲爾雅釋畜獸異名畜是畜養戰是百獸孟子注草食曰芻牛羊榖)
(食曰豢犬豕)
六擾(職方氏豫州)五擾(并州無雞)四擾(幽州無雞犬)
六牲(膳夫膳用六牲食醫六膳牧人牧六牲陽祀用騂隂祀用黝小宗伯毛六牲)
牛曰一元大武豕曰剛鬛羊曰柔毛雞曰翰音
犬曰羹獻(曲禮)
牛屬司徒(土)雞屬宗伯(木)犬屬司寇(金)羊屬司
馬(火)(庖人注)
司寇主豕司馬主馬及羊(小宗伯注五官奉六牲)
五牲
牛羊豕犬雞(左傳五牲不相為用注)
麋鹿麏狼免(同上六畜五牲注後漢東都賦注)
麏鹿熊狼野豕(服虔注)
三牲
牛羊豕(禮記内則曰國語又漢書注三牲牛為太牢羊豕少牢曰中牢孝經三)
(牲注太牢也廟左傳三犧祭天地宗之儀)
夏牲尚黑殷白牡周騂剛(明堂位)
夏牲用玄殷牲用白周牲用騂(檀弓)
六獸
麋鹿熊麕野豕兔(周禮庖人鄭司農注康成謂有狼無熊)
熊虎赤羆天鹿辟邪南山豐大特(續漢輿服)
(志皇后步搖六獸)
六禽
雁鶉鷃雉鳩鴿(庖人鄭司農注)
羔豚犢麛雉雁(鄭康成注)
九穀
黍稷秫稻麻大小豆大小麥(大宰九穀鄭司)
(農注也康成謂無秫大麥而有粱苽苽彫胡古今注黍稷稻粱三豆二麥)
八穀
黍稷稻粱禾麻菽麥(本草注)
稻黍大麥小麥大豆小豆粟麻(大象)
(賦注)
六穀六粢六食
稌黍稷粱麥苽(膳夫注豕食醫牛宜稌羊宜黍宜稷犬宜粱)
(雁宜麥魚宜苽)
六粢(小宗伯六齍注黍稷稻粱麥苽六者)
六食(六榖之飯食音嗣)(食醫&KR1066;人)
粢號黍曰薌合粱曰薌萁稷曰明粢稻曰嘉
蔬(曲禮)
五穀五種
麻(金)黍(火)稷(土)麥(木)豆(水)(周禮疾醫五穀荀子序五種)
(志漢食貨五種注)
春麥夏菽季夏稷秋麻冬黍(月令五時食榖)
稻稷麥豆麻(楚辭大招五榖注)
黍稷菽麥稻(職方氏豫州宜五種出史記黃帝藝五種月令五種)
(五孟子穀注)四種(兖州無菽)三種(幽州無菽麥)
東方多麥稻西方多麻北方多菽中央多禾(莊子計然)
稷五穀之長
一穀不升謂之嗛二穀不升謂之饑三穀不升謂之饉
四穀不升謂之康五穀不升謂之大侵(穀梁傳)
六米
黍稷稻粱苽大豆(周禮舍人注豆六者皆有米麻小小麥)
(三者無米)
五果
桃李杏栗棗(素問桃家語孔子曰果屬有六而為下魏鄭渾為魏)
(郡太守益樹五果)
五菜
葵藿薤葱韭(素問五穀梁傳注家作一園以種菜疏云五辛之盤)
(大小蒜韭芸薹胡荽歲時廣記以庾肩吾詩云五辛盤風土記元日造五辛盤辛所發五臟之氣故云耳)
七菹
韭菁茆葵芹箈(音迨)筍(周禮醢人注箈箭萌醢人供)
(七菹)
百穀
粱稻菽(各二十種為六十)疏果之實助穀各二十(物理)
(論)
黍稷稻粱麻麥荏菽雕胡之屬(國語周棄播殖百穀注)
汾水濁宜麻濟水和宜麥河水調宜菽洛水輕
利宜禾江水肥宜稻渭水多力宜黍(淮南子)
四穀
秬秠穈芑(詩生民誕降嘉種此箋云后稷以天為已下四穀)
五鳩
祝鳩(鷦鳩)雎鳩(王鴡)鳲鳩(鴶鵴)爽鳩(鷹)鶻鳩(鶻雕)(左傳)
(少皥名官)
五雉
西方鷷東方鶅南方翟北方鵗伊洛之南翬
(同上)
九扈
春扈鳻鶞夏扈竊玄秋扈竊藍冬扈竊黃棘
扈竊丹行扈唶唶宵扈嘖嘖桑扈竊脂老扈
鷃鷃(同上)
動植五物
毛(貂狐貒貉屬)皂(柞栗屬山林)鱗(魚龍屬)膏(楊柳屬一云當為櫜&KR1567;芡)
(川澤)羽(翟雉屬)覈(李梅屬邱陵)介(龜鼈屬)莢(齊莢王棘屬墳衍)
臝(虎豹貔&KR2269;屬淺毛者)叢(萑葦屬原隰)(周禮大司徒以土會之法辨五地之物生動物植物)
大獸五
脂(牛羊屬)膏(豕屬為牲)臝(虎豹貔&KR2269;淺毛屬)羽(鳥屬)鱗(龍蛇屬為筍簴)
(考工記匠人)
五石六鷁
霣石于宋五(記聞聞其磌然視之則石察之則五)六鷁退飛過宋都(記見)
(也視之則六察之則鷁徐而察之則退飛)(公羊傳僖十六年榖梁傳君子之於物無所苟而已石鶂且猶)
(盡其辭而況於人乎故五石六鷁之辭不設則王道不亢矣)
五方神鳥
東方發明南方焦明西方鷫鷞北方幽昌中
央鳳皇(說文皆後漢五行志樂叶圖徵說五鳳五色為瑞者一為孽者四)
十二月樹
正月楊二月杏三月李四月桃五月榆六
月梓七月楝八月柘九月槐十月檀十一
月棗十二月櫟(淮南時則訓夏周禮注鄹子曰春取榆柳之火取棗杏之火季夏)
(取桑柘之火秋取柞楢之火冬取槐檀之火)
百朋
古者貨貝五貝為朋(詩錫我百朋箋云云正義曰漢食貨志大貝壯貝么貝小貝不)
(成貝為五小貝以上四種各二貝為一朋而不成者不為朋鄭箋言五種之貝相與為朋非總五貝為一朋也)
(兩漢書注貝為朋)
十龜
神龜靈龜攝龜寳龜文龜筮龜山龜
澤龜水龜火龜(爾雅易十朋之龜馬鄭多取此解之)
九龜
石龜泉龜蔡龜江龜洛龜海龜河龜
淮龜旱龜(唐六典太卜卜龜九類)
八龜
北斗南辰五星八風二十八宿日月九
州玉龜(史記龜策傳凡八名龜)
六龜
天龜靈屬(俯)地龜繹屬(仰)東龜果屬(果讀為臝字前弇)
南龜獵屬(後弇)西龜靁屬(靁力胃反左倪)北龜若屬(右倪)
(周禮龜人六龜之屬)
三龜
三王之龜(金縢注云云正義龜無三代之别卜法有三史記三王不同龜)
八駿
華騮綠耳赤驥白義渠黃踰輪盜驪
山子(列子周穆王穆天子傳)
絶地翻耳奔霄超影踰輝超光騰霧
挾翼(王子年拾遺記穆王御八龍之駿)
追風白&KR0693;躡景犇電飛翮銅爵晨鳬
(古今注秦始皇名馬七)
三代馬
夏駱馬黑鬛殷白馬黑首周黃馬蕃鬛(明堂位)
夏戎事乘驪殷乘翰周乘騵(檀弓)
六馬
種(玉路)戎(戎路)齊(金路)道(象路)田(田路)駑(給宫中之役)(周禮)
(挍人辨六馬之屬天子千二閑馬六種天四馬内兩服外兩驂六馬兩驂之外又有兩騑子之車盛則)
(駕六常則駕四閑王度記天子駕六諸侯駕四大夫三士二邦國六馬四種齊道田駑家四閑馬二種田)
(駑)
九逸
浮雲赤電絶羣逸驃紫燕騮綠螭驄龍
子麟駒絶塵(西京雜記漢文帝良馬)
蒲梢龍文魚目汗血(漢西域傳四駿馬)
十驥
騰霜白皎雪驄凝露驄縣光驄決波騟飛
霞驃發電赤流金&KR1719;翔麟紫奔虹赤(唐骨利幹)
(獻馬取其異者號十驥)
十二屬
子(鼠)丑(牛)寅(虎)卯(兔)辰(龍)巳(蛇)午(馬)
未(羊)申(猴)酉(雞)戌(犬)亥(豕)(王充論衡物勢論)
四獸
朱鳥玄武青龍白虎(曲禮注以此四獸為軍陳象天也)
三葉
薺亭歴菥蓂(吕氏春秋孟夏之昔殺三葉穫大麥)
八枳
德枳維大人大人枳維公公枳維卿卿枳維大
夫大夫枳維士國枳維都都枳維邑邑枳維
家(周書小開篇言上下相維遞為藩蔽作後漢馮衍賊曰揵六枳而為籬東觀記八枳)
鳳六像九苞
頭像天(圓也)目像日(明也)嘴像月(偃也)翼像風(舒也)足
像地(方也)尾像緯(五色具也)
口包命(不妄鳴也)心合度(進退精也)耳聽達(居高明也)舌詘伸
(能變聲也)彩色光(文采呈也)冠矩朱(南方行也)距銳鉤(武可稱也)
音激揚(聲遠聞也)腹文戶(不妄納也)(論語緯)
雞五德
頭戴冠文足傅距武敵在前敢鬭勇見食相呼
仁守夜不失時信(新序)
狐三德
其色中和小前大後死則邱首(說文)
鼯鼠五技
能飛不能過屋能緣不能窮木能游不能渡谷
能穴不能掩身能走不能先人(說文而荀子梧鼠五技窮蔡邕)
(勸學篇鼫鼠五能不能一技術名易釋文鼫鼠五技鼠也本草螻蛄一鼫鼠)
五禽
虎鹿熊猨鳥(後漢華佗有五禽之戲當導引)
五藥
草木蟲食穀(周禮疾醫注子其治合之齊存乎神農儀之術)
神農經三品藥三百六十五(應周天之數)
上藥為君(養命)中藥為臣(養性)下藥為佐(養病)(本草)
草木金石穀(文選沈休文詩五藥注)
五芝
龍伯芝參成芝燕脂芝夜光芝玉芝(後漢馮衍)
(傳注茅君内傳)
青芝(生泰山文選注紫芝一名木芝)赤芝(生衡山一名丹芝)黃芝(生嵩山一名金)
(芝)白芝(生華山一名玉芝)黑芝(生常山一名玄芝)(本草經)
青赤黃白黑紫(養生經上藥養命以五石鍊形以六芝延年)
(本草注芝有六色)
三芝
石芝靈芝肉芝(沈休文詩註)
參成木渠建實(抱朴子)
雲芝(植根玉岩)水芝(芙渠)土芝(甘瓜)(稽含瓜賦)
天子以鬯諸侯以薰大夫以蘭芝士以蕭庶
人以艾(王度記)
四瑞
景星慶雲為大瑞(名物六十有四)白狼赤免為上瑞(名物三十有八)
蒼烏朱雁為中瑞(名物三十有二)嘉禾芝草木連理為下
瑞(名物十四)(唐志)
十瑞
芻化為禾鳳皇神龍歷草禽五色白烏
神禾箑脯景星甘露(述異記瑞堯時十)
井里之璞大山之器車唐叔異畝之禾(子華子周日)
(正薦所以為祥者三)
五方異氣
東方有比目魚(鰈)南方有比翼鳥(鶼鶼)西方有比肩
獸(蟨與卭卭岠虛比)北方有比肩民中有枳首蛇(爾雅)
五鳳
赤者鳳黃者鵷鶵青者鸞紫者鸑鷟白者鵠
(後漢蔡衡對象鳳者五)
馬三物四種千駟
戎田駑(周禮馬質馬量三物)
良戎田駑(詩駉注諸侯六閑馬四種)
馬八尺以上為龍七尺以上為騋六尺以上為馬(庾人)
千駟四千匹(論語注)
八坊
保樂甘露南普潤北普潤岐陽太平宜
祿安定(唐馬七十萬六千置八坊岐豳涇寧間凡監四十有八)
五坊
鵰鶻鷂鷹狗(唐閑廏使押五坊以供時狩)
六閑
飛黃吉良龍媒騊駼駃騠天苑(隋左右六閑)
飛龍祥麟鳳苑鵷鸞吉良六羣(唐武后置仗内)
(六閑亦號六廏)
三駿馬
西域貢馬羌温溪心良馬西番駿馬(蘇文忠公三馬圖贊)
三戒
臨江之麋黔之驢永某氏之鼠(柳子厚三戒)
五方弧
東方弧以梧(牲以雞)南方弧以柳(牲以狗)中央弧以桑
(牲以牛)西方弧以棘(牲以羊)北方弧以棗(牲以彘)(賈誼書太)
(子生懸弧之禮)
三槐九棘
面三槐三公位焉(槐之言懷也懷来人於此欲與之謀)左九棘孤卿大
夫位焉右九棘公侯伯子男位焉(取其赤心而外刺)(周禮朝士外朝)
(之法)
五柳七松
五柳先生(晉陶潛)七松處士(唐鄭薰)
蓂十五莢
堯為天子蓂莢生於庭為帝成歷(田俅子)始一日生一莢
至月半生十五莢十六日落一莢至晦日而盡小月則
一莢厭不落(文選注)
朱草十五葉
朱草日生一葉至十五日生十五葉十六日一葉落終
而復始(大戴禮明堂篇)
梧桐十二葉
梧桐生十二葉一邊六葉從下數一葉為一月有閏十
三葉(遁甲經)
三桃
荆桃(今櫻桃)冬桃(子冬熟)榹桃(實似桃而小)(爾雅賦潘岳間居三桃)
(表櫻胡之别)
三粟
耡粟(民相助作一井之中所出九夫之稅粟)屋粟(民有田不耕所罰)閒粟(閒民)
(無職事者所出)(周禮旅師注興積謂三者之粟)
三物
豕犬雞(詩何人斯出此三物以詛爾斯注)
六蝨
歲食玩好志行(商子農商官三官生蝨官者六成俗兵必大敗)
五客
閑客(白鷴)雪客(鷺)仙客(鶴)南客(孔雀)隴客(鸚鵡)(李文)
(正公昉五禽以客名)(談苑)
蟬五德
頭上有緌文也含氣飲露清也黍稷不食廉也
處不巢居儉也應候守節信也(陸雲寒蟬賦序)
龜四體
春占後左夏占前左秋占前右冬占後右(中庸)
(見乎蓍龜動乎四體注謂龜之四足)
蓍百莖
蓍生滿百莖者其下必有神龜守之其上常有雲氣覆
之(史記)上有叢蓍下有伏龜(淮南子)
生千歲三百莖易以為數天子九尺諸侯七尺大夫五
尺士三尺(說文)
蓍百年一本生百莖(洪範五行傳)
七十歲生一莖七百歲生十莖神靈之物故生遲(論衡)
(釋易文)
八物
乾為馬(健)坤為牛(順)震為龍(善動)巽為雞(善伏)坎
為豕(質躁而外汙)離為雉(質野而外明)艮為狗(前剛而止物)兊
為羊(内狠而外說)(易說卦以物擬八卦)
六龍
時乘六龍以御天(乾)龍者物之能動者也不稱乾
馬而稱震龍動也乾之動自震始乾爻謂之六龍
而三四獨稱君子九三上不在天下不在田故以君子
言之九四上不在天下不在田中不在人故或之(爻曰或文)
(言曰君子示兼之也)
乘馬
四馬四乘(易釋文)凡卦爻稱馬者皆是隂爻屯三隂皆
為乘馬賁六四為白馬晉下三爻為錫馬明夷六三渙
初六皆為拯馬中孚三與四為正馬無非隂爻大畜九
三特舉乾之本象稱為良馬可見它馬皆隂也(論語陳文子有)
(馬十乘注四十匹)
十二粟
春分而禾生日夏至晷景可度禾有秒秋分而秒定律
數十二秒而當一分十分而寸其以為重十二粟為一
分十二分為一銖(說文)
禾三變
始於粟生於苖成於穟(淮南子夫子見禾之三變)
五總龜
龜千年五聚問無不知(唐殷踐猷博學賀知章號為五總龜)
九射
熊當中虎居上鹿在下雕雉猿居右雁兔魚
居左(歐陽文忠公九射格其物九為一大侯而寓以八侯)
三異
蟲不犯境化及鳥獸豎子有仁心(後漢魯恭中牟令)
小學紺珠卷十
