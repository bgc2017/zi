帝範卷四唐太宗文皇帝撰
務農第十
(專力於事曰務闢土殖榖曰農天生聖人為天下主以務農立國以足食為政凡一毫便於農者必)
(極力行之也嘗觀諸詩而知周人重農之意矣詩曰曾孫来止以見君之尊嚴出入田畝而不為屈)
(也又曰嘗其旨否以見田畯之官相忘豆觴而不為恥也夫櫛風沐雨莫勞乎農沾體塗足莫賤乎)
(農周之君臣從事於襏襫之間交孚於閭里之所則當時為農者安得不相勸勉哉然周人之意不)
(止此也天子所命者農命官所先者農朝廷所加惠者農官府所分理者農下至州鄕閭巷婦人女)
(子賤隸小夫歌詠讃頌亦無一不在農噫盛矣夫自後世民不里居農非前世之農勸相之方視為)
(末務去而為游手棄而為末作散而為諸侯之食客聚而為山澤之盗賊漢復古意多方勸率免其)
(租以優之設其科以貴之民未知種麥則勸之種麥民未知養苗則教之養苗春事欲作則鑄耕種)
(之器田務正殷則不行發卒令至其法之最良者則自天子而下無不以農為務故國彊永而民富)
(康也嗚呼有國家者詎可不務農哉不務則惰惰則廢廢則曠曠而民至遊矣記曰國無曠土則食)
(無遊民至於土曠民遊天下何所倚頼周禮命遂大夫以正歲簡稼器脩稼政命里宰以歲時合耦)
(于鋤以治稼穡趨其耕耨行其秩序命遂師廵其稼穡而移用其民以救其時事也太宗之務農實)
(得其本矣)
夫食為人天(左傳曰民以食為天)農為政本(農為國政之本原)倉廪實則
知禮節衣食足則志廉恥(管子曰倉廪實而知禮節衣食足而知榮辱即此之謂也)
故躬耕東郊(禮祭統曰是故天子親耕於南郊以共齊盛王后蠶於北郊以共純服諸侯耕於東)
(郊亦以共齊盛夫人蠶於北郊以共冕服天子諸侯非莫耕也王后夫人非莫蠶也身致其誠信誠信之謂盡)
(盡之謂敬敬盡然後可以事神明此祭之道也注南為盛陽之地故天子耕於南郊冕用朱紘東為少陽之地)
(故諸侯耕於東郊冕用青紘干寳周禮注曰古之王者貴為天子富有四海而必私置籍田盖其義有三焉一)
(曰以奉宗廟親致其孝也二曰以順於百姓在勤勤則不匱也三曰聞之子孫躬知稼穡之艱難無違也今詳)
(之禮既云天子耕南郊諸侯耕東郊此為萬世不易之制也太宗何獨以為東郊乎稽之唐史禮樂志貞觀三)
(年太宗將親耕孔穎達議曰禮天子籍田南郊諸侯東郊晉武帝猶東南今帝社乃東壇未合於古太宗曰書)
(稱平秩東作而青輅黛耜順春氣也吾方位少陽田宜於東郊乃耕於東郊盖高祖崩於貞觀九年太宗東耕)
(於貞觀三年此時高祖尚存故云吾方位少陽也)敬授人時(書曰乃命羲和欽若昊天歴象日月)
(星辰敬授人時以孔氏傳云重黎之後羲和氏世掌天地四時之官故堯命之使敬天時以授人也又書曰寅)
(賓出日平秩東作孔氏傳曰寅敬也賓𨗳也平均也秩序也歲起於東而始就耕謂之東作東方之官敬𨗳出)
(日平均次序東作之事以務農也)國無九歲之儲不足備水旱(記曰國無九年)
(之蓄曰不足無六年之蓄曰急無三年之蓄曰國非其國也謂奪其農務故也儲貯積也)家無一年
之服不足御寒暑(鼂錯謂文帝曰人情一日不再食則飢終歲不製衣則寒謂妨其蠶績故)
(也御扞也凡衣服被於體曰御)然而莫不帶犢佩牛(漢書龔遂字少卿山陽南平陽人也)
(以眀經為官至昌邑郎中令為人忠厚剛毅有大節宣帝即位久之渤海左右郡歲饑盗賊並起二千石不能)
(擒制上選能治者丞相御史舉遂可用上以為渤海太守時遂年七十餘召見形貌短小宣帝望見不副所聞)
(心内輕焉謂遂曰渤海廢亂朕甚憂之君欲何以息其盗賊以稱朕意遂對曰海瀕遐遠不霑聖化其民困於)
(饑寒而吏不恤故使陛下赤子盗弄陛下之兵於潢池中耳今欲使臣勝之邪將安之也上聞遂對甚說荅曰)
(選用賢良固欲安之也遂曰臣聞治亂民猶治亂繩不可急也唯緩之然後可治臣願丞相御史且無拘臣以)
(文法得一切便宜從事上許焉加賜黃金贈遣乘傳至渤海界郡聞太守至發兵以迎遂皆遣還移書勑縣悉)
(罷逐捕盗賊吏諸持鉏鈎田器者皆為良民吏無得問持兵者廼盗賊遂單車獨行至府郡中翕然盗賊亦皆)
(罷渤海又多劫略相隨聞遂教令即時觧散棄其兵弩而持鉏鈎盗賊於是悉平民安土樂業遂開倉廪假貧)
(民選用良吏慰安牧養焉遂見齊俗奢侈好末技不田作乃躬率以儉約勸民務農桑令口種一樹榆百本䪥)
(五十本葱一畦韭家二母彘五母雞民有帶持刀劍者使賣劍買牛賣刀買犢曰何為帶牛佩犢春夏不得不)
(趨田畝秋冬課收斂益蓄果實菱芡勞来循行郡中皆有蓄積吏民皆富實獄訟止息數年上遣使徵遂上以)
(遂年老不任公卿拜為水衡都尉典上林禁苑官職親近上甚重之以官夀卒按注引漢書移書勑縣脫屬)
(字持兵者乃盗賊脫為字)棄堅就偽求什一之利廢農桑之基(堅實也偽)
(虚也前漢楊惲傳曰惲有餘禄方糴賤販貴逐什一之利此賈豎之事什一者十之一也此言亂世之民棄實)
(務虚競錐刀之末利所以廢其農桑之本基也)以一人耕而百人食(商子曰百人農一人)
(居者王十人農一人居者彊半農半居者危夫農者寡而游食者衆故其國貧危今夫蛆螣蚼蠋春生秋死一)
(出而數年不食今一人耕而百人食之此其為蛆螣蚼蠋亦大矣雖有詩書鄉一束家一員猶無益治也生之)
(寡用之者衆如此)其為害也甚於秋螟(螟蝗類食苗心之蟲說文曰吏冥冥犯法即生)
(螟記曰仲春行夏令則螟蟲為害言秋螟者秋乃將登成之時有此蟲為害大也游食者多甚於秋螟也)莫
若禁絶浮華勸課耕織(魏志劉馥曰懲惡舉善而教不能則勸浮華交游不禁自息矣)
(浮華者前所謂求利廢農者也若不禁絶則游食末作者多矣賈誼曰一夫不耕或受其饑一女不織或受其)
(寒故當勉勸計課考其勤惰使女修織紝男務耕耘雖有饑饉必有豐年)使人還其本俗反
其真(東都賦曰折工商之滛業興農桑之盛務遂令海内棄末而反本背偽而歸真此之謂也)則競
懷仁義之心永絶貪殘之路(既已禁其浮偽各還本真則仁義之心生矣而貪殘)
(之路永遠斷絶也)此務農之本也(如此方可謂之務農之大本也)斯二者制俗
之機(二者謂威惠也此二者是制馭風俗之樞機)子育黎黔惟資威惠(漢史曰王)
(者父事天母事地子育黔黎黔黎者黑也謂人首皆黑也言為人君者當視民如赤子然民之所趨有善有惡)
(故其治之者亦有威有惠焉威以懼惡惠以懷善故威惠相資不可有偏故為制俗之機也按注史當作書)
惠可懷也(恩惠可以懷善)則殊俗歸風(毛詩序曰家殊俗又漢書曰殊方異俗嚮風慕)
(義又曺植孔廟碑曰殊俗解編髮而慕義即此謂也)若披霜而照春日(晉荀勖省吏議曰願)
(之如陽春此承上文而言人君能惠澤流於下民其下民之来如彼寒霜而以向春陽赴之者其可禦哉謂恩)
(惠能使人親之也)威可懼也(威刑可以懼惡)則中華慴軏(慴伏也懼也軏車轅端曲)
(木也謂以威制彊惡即如牛馬懼伏於軏也慴之涉反)如履刃而戴雷霆(荀勖曰畏之如)
(雷霆亦承上文言也詩曰兢兢業業如霆如雷孔氏疏曰兢兢恐怖業業憂危也其危恐如有霆之鼔於天如)
(有雷之發於上言其恐怖之至甚也以履刃戴雷霆舉首搖足動有所畏不敢為非也謂威刑能使人畏之也)
必湏威惠並馳(此重言威惠不可偏用故云必湏並馳偏於威則猛偏於惠則慢孔子曰政寬)
(則民慢慢則紏之以猛猛則民殘殘則施之以寬寬以濟猛猛以濟寬政是以和又前漢刑法志刑罰威獄以)
(類天之震曜殺戮也温慈惠和以效天之生殖長育也固當並馳耳)剛柔兩用(詩曰不競不絿不剛)
(不柔敷政優優百禄是道此之謂也競彊也絿急也優和也遒聚也)畫刑不犯(孔子曰三皇設言而)
(民不違五帝畫象而世順機古者上刑赭衣不純時人尚德義犯刑者但易之衣服自為大恥畫猶設也犯干)
(也)移木無欺(此指商君之事按史記商君衛之庶孽公子也姓公孫名鞅少好刑名之學始事魏)
(相公叔痤為中庶子公叔痤嘗薦於魏惠王不見用遂西入秦孝公既用鞅變法恐天下議已鞅曰疑行無名)
(疑事無功且夫有高人之行者故見非於世有獨知之慮者必見傲於人愚者闇於成事知者見於未萌民不)
(可與慮始而可與樂成論至德者不和於俗成大功者不謀於衆是以聖人苟可以彊國不法其故苟可以利)
(民不循其禮孝公曰善鞅既變法令恐民之不信己乃立三丈之木於國都市南門募民有能徙置北門者予)
(十金民怪之未敢徙復曰能徙者予五十金有一人徙之輙予五十金以明不欺卒下令令行於民朞年秦民)
(之國都言初令之不便者以千數於是太子犯法衛鞅曰法之不行自上犯之將法太子太子君副也不可施)
(刑刑其傅公子虔黔其師公孫賈明日秦人皆趨令行之十年秦民大悅道不拾遺山無盗賊家給人足勇於)
(公戰怯於私鬭鄉邑大治後封之商於十五邑號為商君)賞罰既明則善惡斯别(此言)
(威惠不偏故賞罰明賞罰既明則善善惡惡悉判矣)仁信普著則遐邇宅心(著明也遐)
(遠也邇近也宅定也言仁愛誠信普傳著明則遠近之心皆定於一矣)勸穡務農則饑寒
之患塞(耕耘種藝織絍紡績勸之課之使男女各務其本則饑寒之患自塞矣)遏奢禁麗
則豐厚之利興(遏止也刻鏤彫鐫組文刺繡遏之止之使男女各棄其偽則豐厚之利自興矣)
且君之化下(以人君行教化於下)如風偃草(語曰君子之德風小人之德草草上之風)
(必偃言君子以仁信化下如風偃草之易也)上不節心則下多逸志(康誥曰一人貪)
(戾一國作亂漢書有曰宫中好高髻城外高一尺又荀子曰上好貪利則臣下百吏乘是而侵鄙豐取刻與以)
(無度取於人亦此之義也逸言其肆逸也)君不約己而禁人為非是猶惡火
之燃添薪望其止焰忿池之濁撓浪欲止其流不可得
也(孔子曰君子有諸己而後求諸人無諸己而後非諸人是也言君子當修身約己以化天下若不能修身)
(約己而欲禁民為非者正如嫌惡火之然復益柴薪而望遏止其焰不燔忿怒池之濁而復擾其浪欲遏止其)
(流不渾豈不愚哉)莫若先正其身則人不言而化矣(孔子曰其身正不令)
(而行其身不正雖令不從人君能先正其身以率下故不言而信不教而化矣)
閱武第十一
(閱簡也武兵事也左傳曰戡亂曰武古者明王雖享隆平之時亦未嘗不閱武以備不虞故周禮大)
(司馬以中春教振旅中夏教茇舍中秋教治兵中冬教大閱大閱者前期羣吏戒衆庶脩戰法也講)
(脩戰法既成專使大司馬掌之有賊賢害民者則伐之暴内陵外者則壇之野荒民散者則削之負)
(固不服者則侵之賊殺其親者則正之放弑其君者則殘之犯令陵政者則杜之外内亂鳥獸行者)
(則滅之故諸侯聽命蠻夷賓服也壇音善與墠同廢曠之地也)
夫兵甲者國之凶器也(通元真經云善治國者不變其故不易其常夫怨者逆德也兵)
(者凶器也争者人之所亂也隂謀逆德好用凶器治人之亂逆之至也謂授民以凶之器納民於事之危故號)
(凶器)土地雖廣好戰則人彫邦國雖安亟戰則人殆(漢書主父)
(偃曰國雖大好戰必亡天下雖安忘戰必危此之謂也好樂也彫殘也亟急也殆危也)彫非保全
之術殆非擬寇之方(劉子曰彫非保全之術殆非擬寇之方其辭義大同言窮兵黷武人)
(民凋喪而欲保全不其難乎上下危殆盗賊蜂起而欲擬弭亦莫得也)不可以全除不可
以常用(老子曰師之所處荆棘生焉故不可常用也且兵者守國之備故不可全除也故左傳曰不備)
(不虞不足師也)故農隙講武習威儀也(左傳曰三年治兵辨等列也春蒐夏苗秋獮冬)
(狩皆於農隙以講事也三年而治兵入而振旅歸而飲至以數軍實昭文章明貴賤辨等列順長幼習威儀也)
(蒐苗獮狩四時之獵名也盖古之兵賦出於農故講武於農之四時閒隙以習上下之威儀也至三年大訓治)
(其兵事辨其等第行列坐作進退也)是以勾踐軾蛙卒成霸業(按吳越春秋越王勾)
(踐將伐吳自謂未能得士之死力道見鼃張腹而怒將有戰争之氣即為之軾其士卒有問於王曰君何為敬)
(鼃而為之軾勾踐曰吾思士卒之怒久矣而未有稱吾意者今鼃蟲無知之物見敵而有怒氣故為之軾於是)
(軍士聞之莫不懷心樂死人致其命軾尸子作式劉子作揖式猶敬也式車之横木勾踐見蛙而俯憑車横木)
(以敬之論語凶服者式之是已)徐偃棄武遂以喪邦(劉向說苑曰王孫厲謂楚文王曰徐)
(偃王好行仁義之道漢東諸侯三十二國盡服矣王若不伐楚必事徐王曰若信有道不可伐對曰大之伐小)
(彊之伐弱猶大魚之吞小魚也若虎之食豚也惡有其理文王遂興師伐徐殘之徐偃王將死曰吾修於文德)
(而不明武備好行仁義之道而不知詐人之術徐偃王將死曰古之王者其有備乎徐偃王周穆王時諸侯也)
(又尸子曰徐偃王有筋而無骨故駰號偃按說苑術作心又裵駰史記集觧引尸子文下有駰謂號偃由此)
(句注作故駰號偃誤)何則越習其威(勾踐習衍其兵威)徐忘其備(徐偃王忘失其)
(武備)孔子曰不教人戰是謂棄之(上闕以字引孔子之言以證之也言不預教練)
(其民卒驅之以赴敵是猶委棄之也又孫子兵法曰兵甲不堅器械不精練習不熟是以其卒與敵也與亦猶)
(棄也)故知弧矢之威以利天下(易繋辭曰弦木為弧剡木為矢弧矢之利以威天下)
(盖取諸睽弧弓也矢箭也世本曰黃帝臣揮作弓牟夷作矢)此用兵之機也(機要也言此乃)
(調用兵旅之機要也)
崇文第十二
(崇尊也重也左傳曰經緯天地曰文夫天以文而化地以文而生人以文而會國以文而建王以文)
(而治天下以文而安反是則不得其正矣盖文者乃三才事物中和之氣也以孝悌忠信仁義禮智)
(廣充之天理存焉非絺章繡句華浮藻麗之文而已如其崇重絺章繡句華浮藻麗之文是為晉成)
(帝梁武帝李後主矣)
夫功成設樂(春秋晉文公敗楚於城濮傳曰振旅愷以入於晉周禮大司樂曰王師大獻則令奏)
(凱樂注云大獻捷於祖凱樂以軍之功成之樂故獻於祖也樂音岳)治定制禮(天下草昧未及)
(於制禮天下既平非禮則不服記曰禮者可服天下也漢高祖得天下命叔孫通定朝儀之禮禮成自諸侯王)
(以下莫不震恐肅敬於是高帝曰吾乃今日知為皇帝之貴也又記曰王者功成設樂治定制禮)禮樂
之興以儒為本(儒柔也司馬相如傳注有道術曰儒孔子曰女為君子儒無為小人儒又通天)
(地人三才曰儒夫禮與樂固從儒士之所興也惟君子儒可興禮樂矣何謂君子儒真儒是已左傳曰用真儒)
(則無敵於天下豈唯興禮樂哉)宏風𨗳俗莫尚於文(尚加也宏廣風化𨗳引習俗無加於)
(文術學記曰君子欲化民成俗其必由學乎)敷教訓人莫善於學(善大也敷宣政教訓)
(誨人民無大於學校學記曰雖有至道弗學不知其善)因文而隆道假學以光身
(因由也假藉也由以文術可興隆道德藉以學習可光顯身名劉子曰未有不因學以鑒道不假學以光身者)
(也言不藉於學習何以得光顯其身耳)不臨深谿不知地之厚不游文翰
不識智之源(荀子曰君子博學而日三省乎己則知明而行無過矣故不登高山不知天之高也)
(不臨深谿不知地之厚也不聞先王之遺言不知學問之大也即此義也源謂本源也)然則質藴
吳竿非筈羽不美(質形也藴積也吳國名竿竹也言吳地有竹形端直堪作矢然無藉筈翎)
(焉足成用筈是著弦處子華子曰疾如箭之脫䒷又劉子曰故吳竿質勁非筈羽而不美即此謂也筈音䇢)
(按筈無䇢音)性懷辨慧非積學不成(董仲舒曰性者生之質也天之理也懷藴也辨)
(明也慧解也言人雖藴懷明辨慧解之靈性無學終不能大成劉子曰人性譞慧非積學而不成其義一耳)
(譞呼元切辨也)是以建明堂(禮含文嘉曰明堂所以通神靈感天地正四時出教令崇有德章有)
(道也)立辟雍(辟明也雍和也以明和為名化道天下之人使之成士又辟者圓璧也雍之以水圓而象)
(天於陽德之施行取流無極使學者進德而不已亦所以明和政教之至也又五經通義曰天子立辟雍者何)
(所以行禮樂宣德化教𨗳天下之人使為士天子養三老事五更與諸侯行禮之處也)博覽百家
(謂諸子百家之書)精研六藝(精至也研窮也六藝謂禮樂射御書數)端拱而知天
下無為而鑒古今(端拱謂端嚴而拱斂其手無為謂無所營治天下自安矣此用文之致也)
飛英聲騰茂實光於不朽者其唯學乎(封禪文云俾萬世得激清流揚)
(微波蜚英聲騰茂實前聖所以永保鴻名而常為稱首者也蜚與飛同揚也騰傳也言能飛揚英美之聲名騰)
(傳茂實之德光曜無盡者惟學聖人之道耳)此文術也(此乃是文藝儒術之道也)斯二者
逓為國用(斯二者文武之事也逓更也猶言更相為國家之切用)至若長氣亘地
成敗定乎鋒端(言兵妖之長氣徧地也亘古鄧反遍也)巨浪滔天興亡决
乎一陣(滔漫也滔天猶言漫天也臣浪言天下鼎沸大亂臣大也)當此之際則貴干
戈(書曰敿乃干鍜乃戈又曰稱爾戈比爾干干盾也方言云自關而東或謂之瞂或謂之干關西謂之盾郭)
(璞曰干杆也戈平頭戟也)而賤庠序(禮記曰古之教者家有塾黨有庠術有序國有學又庠者有虞)
(氏之學名養老之宫也大學為上庠小學為下庠庠言養也所以養賢德也序者夏后氏之學名大學為東序)
(小學為西序序次也以次序先王之道而學之也)及乎海嶽既晏波塵已清(天下)
(既定則海水不波兵塵不起故云清晏)偃七德之餘威(左傳曰武有七德一曰禁暴二曰戢)
(兵三曰保人四曰定功五曰安民六曰和衆七曰豐財偃者息也卧也天下既定示不用也)敷九功
之大化(書曰九功惟叙九叙惟歌注云六府三事之功有次序皆可歌樂乃德政之致六府謂水火金)
(木土榖三事謂正德利用厚生正德以率下利用以阜財厚生以養民也)當此之際則輕甲
胄(在身曰甲在頭曰胄)而重詩書(詩謂雅頌之詩非尋章摘句之詩也書謂上古聖賢所遺之書)
(非勾抹繕寫之書也)是知文武二途捨一不可(非文不治非武不定故定之以武守)
(之以文夫文德者帝王之利器威武者文德之輔助也文之所加者深武之所服者大故闕一不可)與時
優劣各有其宜(時亂則尚武時平則尚文文武之任各要合其時事之宜)武士儒人
(武藝忠勇之士儒學賢德之人)焉可廢也(二者不可偏廢也)
此十二條者帝王之大綱也(書曰若網在綱綱者網之總也言上項十二事者是)
(為帝王大略之綱領)安危興廢咸在兹焉(咸總也言安平危亂興起廢墜總在於此)古
人有云非知之難惟行之不易行之可勉惟終實難(此商)
(書說命之辭也說拜稽首曰非知之艱行之惟艱言知之易行之難以勉勸高宗克終於善道也)是以
暴亂之君非獨明於惡路(言暴虐荒亂之君不是獨知行惡之人也)聖哲之
主非獨見於善途(言聖明哲智之主不是獨見行善之途也)良由大道遠而
難遵(孟子曰夫道若大路然豈難知哉人病不求耳子歸而求之有餘師以此思之何遠之有遵循行也)
邪徑近而易踐(老子曰大道甚夷而人好逕逕者小路也故云易踐履也)小人俯從
其易不得力行其難故禍敗及之(東莱先生曰始遇其易即以易為常以易)
(為常禍之門也)君子勞處其難不能力居其易故福慶流之(東莱)
(先生曰先遇其難必以難為常以難為常福之階也)故知禍福無門惟人所召(左傳)
(閔子馬曰禍福無門惟人所召又易曰積善之家必有餘慶積不善之家必有餘殃此豈非人自召乎)欲
悔非於既往(孔子曰既往不咎又國策有曰見兔顧犬非以為晚也亡羊補裷非以為遲也以往)
(非違之事雖悔何及是不可悔也)惟慎禍於將来(易之坤初六曰履霜堅冰至象曰履霜堅)
(冰隂始凝也馴致其道至堅冰也此聖人防漸慮微慎終於始之大戒也故君子治未病不治已病治未亂不)
(治已亂也將来未来也)當擇哲主為師母以吾為前鑒(蜀志先主語其子曰)
(勿以惡小而為之勿以善小而不為惟賢惟德可以服人汝父德薄不可效也是以太宗得此義故以自貶抑)
(而諭太子汝當可選上古聖哲之主為師範勿用我之所行以為鑒戒毋音無禁止之辭)取法於
上僅得為中取法於中故為其下(孔子曰取法於天而則之斯為其上顔孟)
(取法於孔子而近之纔得其中後儒取於顔孟而遠之則為其下矣既為其下何足法乎為儒者當取法孔子)
(顔子孟子為君者當取法於堯舜文王)自非上德不可效焉(非有高上大德之君不足)
(慕耳)吾在位以来所制多矣(言我自登君位以来從前至今制作多矣)竒麗服
翫錦繡珠玉不絶於前此非防欲也(自貶其奢也防戒也)雕楹刻
桷(春秋莊公二十三年秋丹桓宫楹二十四年春刻桓宫桷左傳曰皆非禮也御孫諫曰臣聞之儉德之共)
(也侈惡之大也先君有共德而君納諸大惡無乃不可乎楹柱也桷椽也字林曰齊魯謂榱為桷)高臺
深池每興其役(役謂工役役煩其民也)此非儉志也(自貶其侈也)犬馬
鷹鶻無遠必致此非節心也(自貶其荒也節制也)數有行幸以亟
勞人此非屈己也(自貶其游田也屈曲也又抑也數所角切言頻煩也)斯事者
吾之深過(此等之事乃我平日之大過錯)勿以兹為是而後法焉(毋以此等)
(之事以為後之法度從而效之耳)但我濟育蒼生其益多(蒼生謂萬物蒼蒼然之生)
(又庶衆小民也濟救也育養也益利也言我除隋之荒亂救濟育養利益人民甚衆)平定寰宇其
功大(言我平治定安天下為民除害其功勞甚大)益多損少人不怨(怨咎也)功
大過微德未虧(虧妨也)然猶之盡美之蹤於焉多媿盡善
之道顧此懷慚(魯論曰子謂韶盡美矣又盡善也謂武盡美矣未盡善也言我雖平定寰宇治)
(育蒼生有功於天下亦有竒麗服玩行幸盤游之好不能盡善盡美每回顧此等之事甚慚愧於心也)况
汝無纖毫之功(此謂高宗言何况汝並無纖細毫末之功勣也)直緣基而履慶
(徑因父祖基業而登履慶位直徑也緣因也)若崇善以廣德則業泰身安(如能)
(崇尚善道以充廣其德庶得基業康泰身位平安)若肆情以從非則業傾身喪
(如放肆情欲以嗜邪滛必是基業傾危身位喪敗)且成遲敗速者國基也失易
得難者天位也可不惜哉(商書伊尹申誥于太甲曰嗚呼惟天無親克敬惟親民罔)
(常懷懷于有仁鬼神無常享享于克誠天位艱哉德惟治否德亂與治同道罔不興與亂同事罔不亡終始慎)
(厥與惟明明后誠哉斯言此伊尹當阿衡之任曰天位艱哉一句其激切之至也於此太宗深得此理惟憂惟)
(懼故發成遲敗速失易得難之痛誡也為人君者念哉鑒哉不可忽也艱即難也)
