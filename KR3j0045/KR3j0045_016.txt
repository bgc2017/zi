野客叢書卷十六
宋王楙撰
亭長
懶真子曰唐祕書省吏凡六十七人典書四人亭長六
人世但知鄉村之長謂之亭長不知唐諸司皆有之
尚書省唐志曰以亭長啟閉傳禁約則知三省亦有
也僕謂諸司之置亭長自古已然不特唐也如晉時
特進光禄大夫亦有門亭長門下書佐一人
上巳祓除
上巳祓除事說者多端沈約宋志謂舊記有郭虞者有
三女於三月三日俱亡故俗忌此日皆於東流水上
祈禳祓潔摯虞引續齊諧記則曰徐肇有三女云云
非郭虞也蔡邕章句引暮春浴乎沂或者引韓詩鄭
國之俗三月上巳於溱洧之上祓除不祥束晳引周
公卜邑於洛此禮已行故逸詩曰羽觴隨波則知上
已祓除其來久矣又觀漢書八月祓於㶚上故劉楨
賦素秋二七天漢指隅人胥祓除國子水嬉是又用
八月十四日因知漢人祓除亦有在秋間者不必春
暮自漢以前上巳不必三月三日必取巳日自魏以
後但用三月三日不必已也
女子長跪
古詞長跪問故夫前輩引此以證古者女子未始不跪
拜僕謂古者女子之跪不特此可騐也如呂后跪謝
周昌蘇秦嫂四拜自跪亦可證也或謂長跪二字如
秦王長跪請教桓範謂我寧見三公長跪之類是也
僕謂此言男子長跪非女子也觀吳越春秋女子
知子胥非常人長跪以餐與之此正女子長跪事
漢唐俸禄
貢禹上書曰臣為諫大夫俸錢月九千二百廩食太官
及為光禄大夫俸錢月萬二千禄賜愈多家日以富
盖寬饒為司隸俸錢月數千半以給吏民為耳目言
事者或者往往疑以謂俸入不及今之簿尉而能儉
以足用如此僕謂漢之士風固雖近古漢之錢物固
雖艱得不應僅得數千或謂家以日富盖俸錢之外
又有禄米及其他頒賚之屬據史漢百官臘及春有
賜漢之諫大夫秩比八百石月得八九十斛光禄大
夫秩比二千石月得百斛司隸二千石月得百二十
斛二公俸錢之外每月所得禄米如是又能儉以用
度所以為有餘也漢人誠實可喜如此非如後人以
有為無以多為寡務以欺人因而考之漢制三公號
為萬石謂一歲共食萬斛然考漢制三公俸月三百
五十斛以歲計之四千餘斛耳成帝時益大司馬大
司空俸注丞相大司馬俸錢月六萬御史大夫俸錢
月四萬延平間定制中二千石月俸錢九千米七十
斛真二千石錢六千五百米六十五斛比二千石錢
五千米三十四斛其視前漢米減三之二錢減大半
當時士夫亦罕以俸薄為言者唐初禄制正一品米
七百石錢九千八百正二品米五百石錢八千正三
品米四百石錢七千大率如此自艱難以來增置使
額大歷中權臣月俸有至九千貫刺史無大小皆千
貫其視兩漢不啻數倍而兩漢職田無聞唐一品十
二頃二品十頃以下皆有差唐之俸禄多於兩漢如
此當時詞人見於歌詩如元微之在政府悼亡詩曰
今日俸錢過十萬與君營奠復營齋通州司馬詩曰
月儲三萬養教閒白樂天詩曰典校在祕書一馬兩
僕夫俸錢萬六千月給亦有餘孟郊詩曰戅人年六
十每月請三千見於詩者往往如此僕謂唐人俸禄
守佐以上有不待言簿尉下僚未免為薄觀孟郊所
謂每月請三千之說可以類推矣然考唐九品月得
五十七石使果得此亦足用度而郊以吟詩廢務上
官差官以攝其職分其半禄酸寒之状可想而知觀
此語亦可以發一笑也而下寮俸禄所得雖不等要
無鮮薄之歎夫國家設禄本以養廉而所得不足以
育妻孥且動遲數年之次責其廉隅得乎故漢人增
俸多增於下寮如宣帝益吏俸百石以下俸十五光
武增百官俸其千石以上減於西京舊制矣百石以
下加於舊秩盖知此也
致敬宰相母
趙隱輔政他宰相及百官皆詣第升堂慶母歲時公卿
必參問訊懿宗誕日宴慈恩寺隱侍母以安輿臨觀
宰相率百官拜恩於庭即回班候夫人起居縉紳以
為榮後崔彦昭張濬當國遂踵其禮李宗諤謂唐人
之禮如此僕謂此禮自晉宋以來有之如沈約為右
僕射封建昌國侯拜其母建昌國太夫人奉策之日
左僕射范雲等二十餘人咸來致敬朝野以為榮晉
虞潭亦然
黃鳥嚶嚶
東臯雜錄曰詩伐木丁丁鳥鳴嚶嚶出自幽谷遷于喬
木鄭箋云嚶嚶鳥聲正文與注皆未嘗及黃鳥自樂
天作六帖始類鸎門中又作詩每用之其後多祖述
之也洪駒父謂禽經稱鸎鳴嚶嚶要是後人附合僕
觀張平子東京賦雎鳩麗黃關關嚶嚶然則以嚶嚶
為黃麗用自漢已然不可謂自樂天始也
螳蜋捕蟬
劉向說苑吴王伐荆有諫者死舍人少孺子懷彈後園
露沾其衣如是三旦王曰子來何沾衣如此對曰園
有榆上有蟬蟬高居悲鳴飲露不知螳蜋之在後螳
蜋之知捕蟬不知黃雀之在後臣執彈丸欲求黃雀
不覺沾衣韓詩外傳曰楚王伐晉敢諫者死孫叔敖
諫王曰臣園中有榆榆上有蟬蟬方奮翼悲鳴欲飲
清露不知螳蜋之在後也一謂吴王伐荆一謂楚王
伐晉二說小異
廣陵
西漢揚州治無定所後漢治歴陽後治夀春後又徙曲
阿至隋唐方治今之廣陵耳今之廣陵自後漢至晉
皆屬徐州至東晉僑置青兖二州故廣陵以青兖徐
為一鎮至宋乃為南兖州齊為東廣州後周為吴州
隋唐始為揚州耳然則今廣陵之為揚州亦未甚久
也古今地理更革不一而文人議論多失於不契勘
往往便謂今之廣陵為古揚州之地如韓臯謂諸葛
誕等為揚州都督舉兵討晉事敗故名廣陵散不知
廣陵是時未為揚州也今廣陵境上有黃相公冡大
觀圖經謂黃霸冡盖霸嘗為揚州刺史也不知是時
揚州刺史未治廣陵周日用注博物志謂淮南王安
得道輕舉今維揚馬跡尚存不知漢之淮南王正非
今之維揚似此甚多事有可笑者廣陵之名其來舊
矣至隋煬帝悦其地之繁盛置離宫别館而行幸焉
當時改言江都而不言廣陵者正避煬帝諱也然煬
帝戀江都之盛而不歸竟死於廣陵得非廣陵之名
為煬帝先䜟乎
旄頭□網
沈約曰案周禮辨載法物莫不詳究然無相風□網旄
頭之屬此非古制明矣僕觀張華相風賦曰爰在保
章世序其職辨風候方必立凖極乃知本周禮保章
之意所謂□網旄頭其說不一備見宋志魏命晉王
建天子旌旗置旄頭雲䍐徐廣注雲䍐疑是□䍐詩
序曰齊侯田獵□弋晉武帝問侍臣旄頭何義彭推
對曰秦有竒怪觸山&KR0914;水無不崩潰惟是畏旄頭故
虎士服之此秦制也張華曰有是言而事不經臣謂
壯士之怒髮踊衝冠義取於此摰虞决疑無所是非
惟徐爰曰案天文畢昴之中謂之天街故車駕以□
䍐前引畢方昴員因其象星經昴一名旄頭故使執
之者冠皮毛之冠也隋志亦有是說然則薛綜東京
賦潘岳耤田賦所謂雲䍐者即□網也齊陳梁書載
儀衛處亦曰旄頭雲䍐彭推所對見列異傳
香橙
南史宋蔡撙奏王筠為殿中郎武帝推白牒於香橙地
下又梁蕭猷為州頗薦濫客筵内有香橙不置連榻
武帝知之以此為愆所謂香橙者疑几凳之類而無
據觀通典當時大駕及皇后鹵簿中皆有香蹬内給
使四人舁知鹵簿中亦有是物然字則異又觀姚思
廉陳書謂檢晉宋成服儀稱靈輿梓宫容俠御及香
橙本此橙字
板輿
世率以板輿為奉母親事用如樂天詩朱旛四從板輿
行取潘安仁閒居賦太夫人乃御板輿之意不知當
時三公告老亦許以板輿上殿如傅祗者是則板輿
事不可專為奉母也梁韋睿以板輿自載督厲衆軍
則知板輿不止一事
以珠為名
海錄碎事曰越俗以珠為寳生女名珠娘生男名珠兒
綠珠之意用此僕謂不然以女名珠者珍愛之意也
如彭寵之女名女珠竒章公牛僧孺愛姬名真珠皆
珍愛之謂且彭寵南陽人初非越俗也
相如大人賦
小宋狀元謂相如大人賦全用屈原遠游中語僕觀相
如美人賦又出於宋玉好色賦自宋玉好色賦相如
儗之為美人賦蔡邕又儗之為協和賦曹植為靜思
賦陳琳為止欲賦王粲為閑邪賦應瑒為正情賦張
華為永懷賦江淹為麗色賦沈約為麗人賦轉轉規
倣以至於今
大節七日假
國家官私以冬至元正寒食三大節為七日假所謂前
三後四之說僕考之其來尚矣觀通典論冬夏至日
寢鼓兵一條瓚曰按漢制有冬至絶事不聽政之條
而無夏至也以此推之夏至不應寝鼔事鄭瑶曰尋
冬至寝鼓之義雖無正文恐有由耳天德貴生惡殺
冬至少陽初發萌芽之漸欲省方奉順動之象以應
至道是以不省方事安能鳴鼓夏至少隂肇起殺氣
自興宜有鳴鼔以遏小人方長之害二至之義否泰
道異宜其不同若以夏至俗人所重則文武官可息
一日不宜前三後四等於冬至也鄭瑶之言如此乃
知七日之假隋唐已然又觀薛宣傳日至休吏賊曹
張扶坐曹治事宣出教曰人道尚通日至吏以令休
所繇來久師古注冬夏至之日不省官事故休吏僕
謂據于瓚所引則漢制無夏至休吏之說
撥剌乖剌
杜子美詩跳魚撥剌鳴不曉者讀為撥次案張衡思玄
賦曰彎威弧之撥剌注刺力逹反太白詩曰雙鰓呀
呷鬐鬛張跋剌銀盤欲飛去李以撥為跋而謂撥剌者
劃烈震激之聲箭鳴亦然又勢有所不順謂之乖剌
乖剌者乖戾也如東方朔謂吾強乖剌而無當杜欽
謂陛下無乖剌之心是也今人言作事不順猶有此
語剌呼為賴聲之轉也
男子稱寡
王制曰老而無妻謂之鰥老而無夫謂之寡鰥寡老年
不復嫁娶之名孝經注丈夫六十無妻曰鰥婦人五
十無夫曰寡知此為限者以内則妾雖年老未滿五
十必與五日之御則婦人五十不復御明不復嫁矣
正義謂知稱寡以此為斷然婦人無稱鰥之文男子
亦稱寡左傳曰崔杼生成及彊而寡爾雅曰無夫無
婦竝謂之寡則知男子亦稱寡也
馺娑承明
馺娑殿娑字諸處音素可反惟揚雄賦先河反承明廬
承明本平聲而張曲江李文饒作側聲用寒山詩八
風吹不動而樂天詩汰風吹不動汰音闥羹臛之羹
與夫地名不羹本音耕而魯頌楚辭急就章皆讀為
郎今俗謂相抵曰挨正書此字而樂天詩坐依桃葉
妓日醉依香枕坐依音烏皆反正挨字今言不正者
為夭邪夭讀為么而樂天詩曰莫言蘇小小人道最
夭邪夭伊邪反非么字東坡梅詩祖此用夭邪語今
人多讀為么邪而不知為非也似此甚多又如船人
使風曰帆風帆字作去聲呼案唐韻去聲有此一音
是以張說之律詩曰夏雲隨北帆同日過江來
隨筆議論
後人議論往往多與前人暗合近時容齋隨筆出入書
史考據甚新然觀以前雜說不約而同者十居二三
如謂真宗摘孟蜀王箴中語爾俸爾禄數言為戒石
銘此說已見野人閒話謂廣韻杬字注杬木汁可漬
鴨子謂之鹹杬此說已見唐書音訓謂山谷詩月出
虎夔藩出於老杜伐木詩序此說已見藝苑雌黃謂
詩願言則嚏人說我則嚏此說見觀風編此類甚多
如論牡丹玉蘂之屬亦皆前人論過容齋其未知邪
前二事亦見續釋常談鹹杬事見玉篇齊民要術
七發客難
隨筆謂枚乘作七發東方朔作客難其後紛然規倣儗
七發者有七激七辯七依七廣之作儗客難者有解
嘲逹旨賓戲之作了無新意僕謂古人制作動有所
祖不止一端如李尤為德陽殿賦其後王延夀效之
為靈光殿賦何晏韋誕夏侯玄為景福殿賦宋武帝
劉義恭何尚之為消暑殿賦又如揚雄為蜀都賦其
後班固儗之為西都賦張衡為南都賦徐幹為齊都
賦劉楨為魯都賦劉邵為趙都賦庾闡為揚都賦以
至本朝周美成為汴都賦轉轉規倣以至於今曹植
潘岳庾闡皆有閒居賦其後沈約賦郊居謝靈運賦
山居以居止為賦自曹植始今人但知潘岳有閒居
賦而不知潘岳之先已嘗有此作
古之媵者
說者謂古之媵猶今之從嫁者也媵送也妾送嫡而行
故謂妾為媵如女英隨娥皇事舜是也僕案公羊傳
曰媵者何諸侯娶一國則二國往媵之以姪娣從姪
者兄之子娣者女弟也又考毛詩正義凡送女適人
者男女皆謂之媵僖五年左傳晉人襲虞執其大夫
井伯以媵秦穆姬史傳稱伊尹有莘氏之媵臣是送
女者雖男亦名媵也毛詩求爾新特由不以禮嫁故
父母之家男子婦女皆無肻媵之獨自而來故謂之
新特
退之毛穎傳
小宋狀元謂退之毛穎傳古人意思未到所以名家洪
慶善謂毛穎傳柳子厚以為怪予以為烏有子虚之
比容齋隨筆謂毛穎傳人多以為怪子厚獨愛之諸
公往往皆以此文剏見退之前此未有其體僕恐不
然退之此作疑有所本人自不知耳觀隋志謂古俳
諧文三卷袁淑俳諧文十卷續俳諧集十卷袁淑俳
諧文如沈約弹芭蕉文亦載其間烏知自古以來無
毛穎傳之比者退之淹該今古而又資以城南鄴侯
三萬軸之書筆端運用動有源流非如後人剏意製
作抑又觀蜀志先主嘲張裕曰昔吾居涿縣特多毛
姓東西南北皆諸毛也涿人之稱曰諸毛云云毛穎
傳之作萌芽此意然其間如曰自結䋲以及秦隂陽
卜筮占相醫方族氏山經地志九流百家之書皆所
詳悉此意出於蔡邕成公綏筆賦郭璞筆贊異時文
嵩作松滋侯傳司空圖作容成侯傳而本朝東坡先
生又作羅文等傳其機杼又自退之始也
相承疊用數語
詩人相承疊用數語如于鵠蓬頭十二三則韓退之年
至十二三劉禹錫花面了頭十三四則梁簡文可憐
年幾十三四杜子美往昔十四五則阮籍昔年十四
五權德輿年至十五六則紀少瑜女兒年幾十五六
杜子美郎今才年十六七則司馬宣王年幾十六七
杜子美虯髯十八九則焦仲卿年始十八九或謂十
八九字見丙吉傳不知入詩中用自焦仲卿始也史
傳間有折計數目之語如七八五十六見馬融三七
二十一見蘇秦九九八十一見顔率五七三十五見
通典六六三十六見魚經三九二十七七九六十三
三八二十四四八三十二見齊書七九六十三八九
七十二見考異郵又考之三三九九九八十一八九
七十二七九六十三六九五十四五九四十五四九
三十六三九二十七二九一十八竝見子夏之語似
此甚多又如一年三百六十日見施肩吾詩十年三
千六百日見北齊謠言百年三萬六千日見李白詩
肩吾語又出東漢周澤傳注
野客叢書卷十六
