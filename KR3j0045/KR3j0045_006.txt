野客叢書卷六
宋王楙撰
荆公讀蘇文
冷齋夜話載王荆公居鍾山一日於客處得東坡寳相
藏記展誦於風簷之下喜見鬚眉曰子瞻人中龍也
然有一字未穏客請願聞之公曰日勝日貧不若日
勝日負東坡聞之拊掌大笑以為知言又潘子真詩
話載東坡作表忠觀碑荆公寘坐隅有客問曰相公
亦喜斯人之作公曰斯絶似西漢坐客歎譽不已公
笑曰西漢誰文可擬坐客或比以司馬相如揚雄之
流公曰相如賦子虚大人洎諭蜀文封禪書耳雄所
著太玄法言以準易未見其敘事典贍若此直須與
子長馳騁上下如楚漢以來諸侯王年表苕谿漁隠
以謂熙寧間介甫當國力行新法子瞻譏誚其非形
於文章者多矣介甫能不芥蒂於胸次想亦未必深
喜其文章今二者所筆恐非其實僕謂二公皆一時
偉人其所不相能者特立朝議論間耳然其文章妙
處各自心服何嘗以平日議論不相能之故併以其
所長者忌之苟如是何以為二公漁隠以市井常態
測二公過矣此如顔師古謂蕭望之忌韓延夀之能
出己之上之說一同
作字
蔡寬夫詩話曰詩人用事有乘語意到輒從其方言為
之者亦自一體但不可為常耳吳人以作為佐音退
之詩非閣復非船可居兼可過君欲問方橋方橋如
此作乃用佐音不知當時所呼通爾或是戲語也僕
按廣韻作字有三音一則洛切二臧路切三則邏切
退之詩韻正叶則邏切音佐耳又後漢廉范傳云廉
叔度來何暮不禁火民安作昔無襦今五袴此作字
臧路切音措耳又苕谿漁隠引老杜主人送客何所
作以謂此語已先於退之用矣僕謂何止老杜與杜
同時如岑參詩歸夢秋能作鄉書醉懶題在杜之先
如安東平古調微物雖輕拙手所作餘有三丈為郎
别厝此類甚多在退之之前不但杜用此語也古詞
所叶正與廉歌一同明道雜志引皮日休詩共君作
箇生涯之語謂作讀為佐不止退之一詩僕謂張右
史亦失記杜岑之作爾權德輿詩小婦無所作自注
音佐僕考小婦無所作乃古樂府中語以作為佐知
自古已然矣毛詩侯祝侯作字作詛字讀
毛詩異同
夢谿筆談曰書之闕誤有見於他書者如詩夭夭是椓
蔡邕傳作夭夭是加彼岨矣岐有夷之行朱浮傳作
彼岨者岐有夷之行坊記曰君子之道譬則坊焉大
戴記則云譬猶坊焉僕謂此一字猶不甚礙理者他
有礙理處甚多尚書異同僕已疏大略於前詩之異
同如賈山書引匪言不能胡此畏忌聽言則對譖言
則退而今詩則曰聽言則對誦言如醉又如楊秉疏
引敬天之威不敢馳驅而今詩則曰敬天之怒無敢
戲豫敬天之渝無敢馳驅漢人所引與今本文不同
往往而然盖嘗考之漢人引經間有可以證其闕誤
然其傳謬亦不為無之又不可盡以漢人所引為是
折衷於理斯可矣
樂天姬侍
隨筆云世言樂天侍兒惟小蠻樊素二人予讀集中有
詩曰菱角執笙簧谷兒抺琵琶紅綃信手舞紫綃隨
意歌自注云菱谷紫紅皆臧獲名若然紅紫二綃亦
妓也僕謂樂天之妓又不止此觀劉夢得集中有贈
小樊一詩曰花面丫頭十三四春來綽約向人時終
須買取名春草處處將行步步隨又同州與樂天詩
注曰春草白君之舞妓也則知樂天姬侍又有本集
所不言者白詩曰小奴搥我足小婢搥我背又不知
小奴小婢者是何名也
詩句用嫖姚事
苕谿漁隠曰杜子美詩云借問大將誰恐是霍嫖姚漢
朝頻遣將應拜霍嫖姚按漢史顔師古注竝去聲呼
而此作平聲用盖從服虔之音爾王荆公詩亦曰莫
教空說霍嫖姚亦以平聲呼盖承襲子美之意也聞
見錄亦以子美用嫖姚字為失且譏之曰退之云凡
為文詞宜略識字有以也夫僕謂二公不深考耳嫖
姚作平聲用自古已然不但子美荆公二人而已觀
梁蕭子顯詩夫壻仕嫖姚十八貴登朝庾信詩寒衣
須及早將寄霍嫖姚王褒詩樓蘭校尉稱嫖姚唐人
前詩已多如此而唐人如李嘉祐詩身逐嫖姚幾日
歸高適詩每逐嫖姚破骨都李白詩將軍兼領霍嫖
姚張祜詩二十逐嫖姚羅隠詩尊罍合伴霍嫖姚李
益詩君逐嫖姚將韋應物詩嫖姚恩顧下中有霍嫖
姚張籍詩曾將順策佐嫖姚為佐嫖姚未得還杜牧
之詩鏖兵不羨霍嫖姚李商隠詩五年從事霍嫖姚
郎士元詩壯心竟未嫖姚知本朝如王元之詩繡服
霍嫖姚劉貢父詩嫖姚不復顧家為陳後山詩故家
文物尚嫖姚如此甚多皆明知為平聲字用者未見
有作去聲呼盖承襲而然二公但見子美荆公用此
遂以為疑不知前後之人所用已如此也僕又考漢
志歌曰五音六律依韋響昭雜變竝會雅聲遠姚注
嫖姚也又武帝悼李夫人賦飄姚乎愈莊姚字無音
服虔之為是音亦不為無據安可以不識字疵二子
露盤
緗素雜記載魏略曰明帝景初元年徙長安諸鐘簴駱
駝銅人重不可致留於霸壘大發卒鑄作銅人二號
曰翁仲又漢晉春秋曰帝徙盤盤折聲聞數十里金
狄或泣因留霸壘而唐李賀金銅仙人辭漢歌序云
魏明帝青龍九年八月詔宫官牽車而西取漢武捧
露盤仙人欲立置殿前既折盤仙人臨載乃潸然泣
下黃朝英謂明帝紀青龍五年三月改為景初元年
是歲徙長安銅人重不可致而賀以為青龍九年八
月盖明帝以青龍五年三月改為景初元年至三年
而崩則無青龍九年明矣此皆朝英所云也僕謂賀
所引青龍固失然據今本李賀集云青龍元年非九
年也朝英誤認元年為九年耳
東坡梅詞
東坡在惠州有梅詞西江月末云高情已逐曉雲空不
與梨花同夢盖悼朝雲而作苕谿漁隠曰王直方詩
話載晁以道云說之初見東坡此詞便知道此老須
過海只為古今人不曾道到此須罰教去此言鄙俚
近於忌人之長幸人之禍且謂直方無識載之詩話
寧不畏人之譏乎僕謂晁以道此言非忌人之長幸
人之禍也盖以坡公道人所不能到之妙奪天地造
化之巧故有謫罰之語直方所載當有所自而漁隠
至以無識譏之是不思之過也高齋詩話載王昌齡
梅詩云落落寞寞路不分夢中喚作梨花雲坡盖用
此事也夢雲又有榴花一事柳子厚海石榴詩曰月
寒空階曙幽夢綵雲生
蘇明允不能詩
後山詩話載世語云蘇明允不能詩歐陽永叔不能賦
曾子固短於韻語黃魯直短於散語蘇子瞻詞如詩
秦少游詩如詞苕谿漁隠引蘇明允佳節每從愁裏
過壮心還傍醉中來等語以謂後山談何容易便謂
老蘇不能詩何誣之甚僕謂後山盖載當時之語非
自為之說也所謂明允不能詩者非謂其真不能謂
非其所長耳且如歐公不能賦而鳴蟬賦夫不佳邪
魯直短於散語而江西道院記膾炙人口何邪漁隠
云爾所謂癡兒面前不得說夢也
弋人何纂
三山老人云揚子雲法言鴻飛冥冥弋人何慕焉一本
作纂故退之詩云肻效屠門嚼久嫌弋者纂僕觀後
漢逸民傳序云揚子曰鴻飛冥冥弋者何簒焉注簒
本作慕法言簒宋衷注曰簒取也今人謂以計取物
曰簒乃是簒字又非纂字也故陳子昂碑曰弋人
何簒鴻飛高雲張曲江詩曰今我游冥冥弋者何所
纂則用元字梁肅四皓贊曰弋者何思鴻飛冥冥又
轉為思字
攜家居省
晉宋以後尚書官僚多攜家居省此例至陳猶然虞荔
有疾帝欲臨問令將家口入省荔以禁中非私居之
地乞停城外帝不許乃令住蘭臺又都官省舊多鬼
祟尚書周祐入居卒於是徐孝先攜家居之兩年之
間其變遂息是可證也又觀東漢趙岐初名嘉生於
御史臺因字臺卿因知攜家居省自漢已然矣
毛詩諧聲
筆談云古人諧聲有不可解者如玖字有字多與李字
協用慶字正字多與章字平聲用恐别有理僕謂古
人諧聲似此甚多如野字音多與羽字音協家字音
多與居字音協如詩曰吉日庚午既差我馬獸之所
同麀鹿麌麌曰鶴鳴于九臯聲聞于野魚潜于淵或
在于渚曰鴻鴈于飛肅肅其羽之子于征劬勞于野
曰燕燕于飛差池其羽之子于歸遠送于野是野字
與羽字音協之例也曰山有扶蘇隰有荷華不見子
都乃見狂且曰祈父予王之爪牙胡轉予于恤靡所
止居曰昏姻之故言就爾居爾不我畜復我邦家是
家字與居字音叶之例也盖當時自有此音且有字
協李字者不但毛詩為然漢刻中如吳仲山碑亦然
慶字協章字不勝其多也
來南協聲
蔡寬夫詩話云秦漢以來字書未備既多假借而音無
反切平側皆通用如慶雲卿雲皋陶咎繇之類大率
如此詩瞻彼日月悠悠我思道之云遠曷云能來燕
燕于飛下上其音之子于歸遠送于南皆以為協聲
僕謂寬夫之說是矣然此二字未為不協也來字協
思字者非來字是釐字耳如匡衡傳曰無說詩匡鼎
來匡說詩解人頤是亦以來字協詩字今吳人呼來
為釐猶有此音南字協音字者非南字是吟字耳如
文選賈謐詩曰昔與二三子游息承華南拊翼同枝
條翻然各異尋是也唐人韓柳韻語如孟先生詩復
志賦貞符詩多以此協僕因而考之古人協字必有
其音又如毛詩以下字協故字者是戶字耳家字協
蒲字者是孤字耳慶字協陽字者是羌字與卿字耳
如詩爰有寒泉在浚之下有子七人母氏勞苦曰予
所蓄租予口卒瘏曰予未有室家曰先祖是皇神保
是饗孝孫有慶萬夀無疆之類是也學者當以類推
之
莪儀同音
洪丞相景伯隸釋曰周官注莪儀二字皆音俄詩以實
惟我儀協在彼中河樂且有儀協在彼中阿太玄亦
以各遵其儀協不偏不頗左傳音蛾作蟻徐廣音檥
船作俄漢碑凡蓼莪皆作蓼儀而司隸魯㞶碑又作
蓼䕏僕謂此猶商之阿衡或為倚衡猗衡之例也盖
古者率多以阿猗莪䕏等字同為一音又觀賈誼鵩
賦曰請問于服予去何之吉乎告我凶言其菑淹速
之度兮語予其期岑彭傳輿人歌曰我有枳棘岑君
伐之我有蟊賊岑君遏之狗吠不驚足下生氂含哺
鼓腹焉知凶災是以災字協時字音則災字合讀為
緇漢人書災為菑正此音也觀菑災字協時字則知
古人不獨以來字協釐字其二音亦本通用如此
三傳不同
春秋五傳而騶夾二氏不傳所傳者左氏公羊穀梁而
已韓退之詩有春秋五傳束高閣之句五字疑三字
傳寫之誤耳三傳所記率多牴牾如僖公八年用致
夫人不言姓左氏以為哀姜公羊以為聲姜穀梁以為
成風以哀姜為說者則以哀姜既絶於魯又殺於齊
當與魯絶不當與夫人終之以禘致為非禮以聲姜
為說者則以聲姜僖公夫人今乃歸於廟見也以成
風為說者則以成風者莊公之妾僖公之母僖公為
君故得與祭又如隠公時夫人子氏薨或以為隠公
母或以為隠公夫人其說紛紜不同如此
文人遞相祖述
容齋隨筆曰韓文公送窮文柳子厚乞巧文皆儗揚子
雲逐貧賦幾五百言文選不收初學記所載才百餘
字今人有未見者輒錄於此宣宗朝有王振者作送
窮詞亦工僕觀逐貧賦備載於古文苑藝文類聚中
洪氏何未之見乎送窮文雖祖逐貧賦然亦與王延
夀夢賦相類疑亦出此僕謂古今文人遞相祖述何
限人局於聞見不暇遠考耳據耳目之所及皆知韓
柳二作擬揚子雲矣又烏知子雲之作無所自乎續
筆謂文公之後王振又作送窮詞矣又烏知子厚之
後孫樵亦作乞巧對乎樵又有逐痁鬼文甚工其源
正出於逐貧賦類以推之何可勝紀
噴嚏
隨筆曰今人噴嚏不止者必噀嚏祝云有人說我按詩
寤言不寐願言則嚏注女思我心則嚏也今俗人嚏
云人道我此古之遺語僕觀類要編風篇正有是說
古語稚拙
宋子京曰古人語有稚拙不可掩者樂府曰何以銷憂
惟有杜康僕觀束晳賦杜康咥其胃樂天詩杜康能
解悶潘佑詩直儗將心付杜康盖祖此意文士有因
其人名遂為事用者如東坡詩獨對紅蕖傾白墮按
洛陽伽藍記白墮春醪自是造酒者江東人姓劉名
白墮或謂因其能造酒遂為酒名又近時稱主簿為
仇香似此之類甚多其與湯燖右軍醋浸曹公之說
何異
蘇杭妓名
蘇杭妓名見於樂天詩中姑錄出以資好事者一笑其
詩曰移領錢塘第二橋始有心情問絲竹&KR0785;瓏箜篌
謝好筝陳寵觱栗沈平笙又曰長洲茂苑綠萬樹齊
雲樓高酒一杯李娟張態一春夢周五殷三歸夜臺
又曰李娟張態君莫嫌亦儗隨宜且教取乂曰花前
置酒誰相勸滿坐唱歌容起舞又曰黃菊繁時佳客
到碧雲合處美人來注謂遣英倩二妓與舒員外同
游又曰真娘墓頭春草碧心奴頭上秋霜白就中惟
有楊瓊在堪上東山伴謝公又曰心奴已死胡容老
後輩風流是阿誰又憶杭州因叙舊游有曰沈謝雙
飛出故鄉又有九日代羅英二妓招舒著作詩則所
謂&KR0785;瓏謝好陳寵沈平李娟張態真娘心奴楊瓊容
滿英倩羅等皆當時妓姓名所謂黃四娘之名因杜
子美而著也
周禮中言餻字
宋景文公曰夢得嘗作九日詩欲用餻字思六經中無
此字遂止故景文九日詩曰劉郎不肻題餻字虚負
詩中一世豪僕讀周禮疏羞籩之實糗餌粉餈鄭箋
今之餈餻安謂六經中無此字邪又觀揚雄方言亦
有此字苕谿漁隠謂古人九日詩未有用餻字惟崔
德符和吕居仁一詩有買餻沽酒之語僕謂景文詩
劉郎不肯題餻字虚負詩中一世豪兹豈古人詩未
用餻邪
野客叢書卷六
