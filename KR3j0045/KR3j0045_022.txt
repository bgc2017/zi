野客叢書卷二十二
宋王楙撰
後漢無二名
後漢人名無兩字者或謂以王莽所禁故爾僕觀匈奴傳
莽奏今中國不得有二名因使使者以風單于宜上書
慕化為一名或者之說不為無據僕謂莽竊取國柄未
幾大正天誅漢家恢復大業凡蠧偽之政一切掃除而
更張之不應獨於人名尚存莽舊然後漢率多單名者
殆承襲而然恐非為莽也兩字名不為無之但不至如
尋常之多耳就傳考之蘇不韋字公先王延夀字文考
謝夷吾字堯卿郭延年字公游此分明知其為二名者又有
如薊子訓計子勲費長房之徒則知後漢未嘗絶然無
二名者歐公集古錄趙氏金石錄所載東漢碑刻凡稱
二字者必曰漢人之字僕固不敢深必以為漢人之名
也然觀武梁碑其間言孝子仲章李章立孫子僑躬修
孝道安有子孫於祖父墓碑中而稱字者乎歐公跋楊
震碑隂曰此碑謂賈伯錡劉顯祖之類凡若干人疑其
所書皆字蓋後漢時人見於史傳者未嘗有兩字名者
僕謂歐公不深考後漢安可謂史傳未嘗有兩字名也
先醒
今稱先生之語古者亦有單稱一字為禮者叔孫通與
諸弟子共為朝儀曰叔孫生聖人也梅福曰叔孫先
非不忠也師古注先猶言先生又觀張釋之龔遂等
傳所謂王生結韤公卿數言鄧先張談先皆此意也
賈誼新書載懷王問賈君曰人之謂知道者為先生
何也賈曰此博號也上者在王中者在卿大夫下者
在布衣之士乃其正名非為先生為先醒也取其俱
醉獨先醒之義
儒人不作釋氏語
隨筆謂韓文公送文暢序言儒人不當舉浮屠之說以
告僧其語云文暢浮屠也如欲聞浮屠之說當自就
其師而問之何故謁吾徒而請也元微之作永福寺
石壁記云佛書之妙奥僧當為予言予不當與僧言
二公之語可謂至當僕觀李翺答開元寺僧書曰翺
學聖人之心焉則不敢遜乎知聖人之道者也吾之
銘是鐘也吾將明聖人之道焉則於釋氏無益也吾
將順釋氏之教而述焉則紿乎下人甚矣何貴乎
吾之先覺也亦是此意韓李二公蓋卓然守是見者
元公所言未免徇乎彼非真能尊吾道者至當之語
僕於韓李則然
古詩香事
王直方詩話云古詩曰博山罏中百和香鬱金蘇合及
都梁又曰氍㲪五水香迷迭及都梁按廣志都梁香
出交廣形如藿香迷迭出西域魏文帝有迷迭賦信
乎不行一萬里不讀萬卷書不可看老杜詩也苕溪
漁隱謂王直方何鹵莽如此方論古詩香事初不論
杜詩遽有不行一萬里不讀萬卷書不可看杜詩之
語僕謂漁隱不深察耳直方蓋謂大凡古詩中多有
事蹟但人讀書不多見識不廣所以不知使不觀廣
志等書孰知都梁等香事因悟或者所謂不行一萬
里不讀萬卷書不可看杜詩之語為信然漁隱自鹵
莽如此反謂直方鹵莽其可笑也迷迭賦當時如曹
植王粲應瑒陳琳之徒皆有是作不但魏文帝一人
而已故梁元帝志蕭琛曰迷迭成章江總表曰迷迭
之文云云
鄭氏詩箋
鄭氏詩箋極有害理處不逆其意而以文害辭如四月
詩四月維夏六月徂暑先祖匪人胡寧忍予此詩蓋
刺幽王在位貪殘怨亂竝興而作注謂我先祖非人
乎人則當知患難何為使我當此亂世詈先祖為非
人豈理也哉不若曰先祖不以為人乎何忍使我當
此亂世
陳胡二公評詩
東坡云詩人有寫物之工桑之未落其葉沃若他物不
可當此林和靖梅詩疎影横斜水清淺暗香浮動月
黃昏決非桃杏詩皮日休白蓮詩無情有恨何人見
月冷風清欲墮時決非紅蓮詩僕觀陳輔之詩話謂
和靖詩近野薔薇漁隱叢話謂皮日休詩移作白牡
丹尤更親切二說似不深究詩人寫物之意疎影横
斜水清淺野薔薇安得有此蕭灑標致而牡丹開時
正風和日暖又安得有月冷風清之氣象邪陳標蜀
葵詩曰能共牡丹爭幾許柳渾牡丹詩曰也共戎葵
較幾多輔之漁隱所見正與二公一同
楊妃韤事
李肇國史補注言楊妃死於馬嵬梨樹下店媪得錦韤
一隻過客傳玩每出百錢由此致富玄宗遺錄又載
高力士於妃子臨刑遺一韤取而懷之後玄宗夢妃
子云云詢力士曰妃子受禍時遺一韤汝收乎力士
因進之玄宗作妃子所遺羅韤銘有曰羅韤羅韤香
塵生不絶二說雖不同皆言妃子有遺韤事僕始疑
其附會因讀劉禹錫馬嵬行有曰履綦無復有文組
光未滅不見巖畔人空見淩波韤郵童愛蹤跡私手
解鞶結傳看千萬眼縷絶香不歇乃知當時果有是
事甚合國史補注之說
以蒲為脯
文選潘安仁西征賦曰野蒲變而為脯苑鹿化而為馬
銑注趙高欲為亂恐羣臣不聽乃先設驗以蒲為脯
以鹿為馬獻於二世羣臣言蒲與鹿者隂誅之按今
史記但聞指鹿為馬不聞以蒲為脯之說此見漢人
雜說臧榮緒晉書常引以為言藝文類聚蒲門載趙
高此事謂出於史記誤矣
鼻祖耳孫
今人多以鼻祖對耳孫自以為的對往往不究其義僕
觀揚雄反離騷注鼻祖始祖也惠帝紀應劭注曰耳
孫玄孫之子也言去高曾益遠但耳聞之耳李斐曰
耳孫曾孫也皆臆說耳惟晉灼曰耳孫玄孫之曾孫
也諸侯王表在八世師古曰耳音仍爾雅曾孫之子
為玄孫玄孫之子為來孫來孫之子為晜孫晜孫之
子為仍孫從己而數是為八葉此與晉說同是則耳
當為仍非耳字也考方言嘼之初生謂之鼻人之初
生謂之首梁益之間謂鼻為初或謂之祖然則鼻與
祖皆始之别名以鼻祖為始祖似未為是凡人孕胎
必先有鼻然後有耳目之屬今畫人亦然必先畫鼻
僕嘗疑鼻祖之意如此未敢以為是近觀漫錄亦有
是言甚與僕暗合
侯霸員半千宋璟
嘉祐雜志所載三碑僕嘗考焉一原甫得漢延熹金鄉
守長侯君碑云君諱成防東人其先出自周文之後
封於鄭共伯賜氏曰侯厥胤宣多以功佐國漢侯公
濟太上皇鴻溝之戹諡曰安國君曾祖黼封明統侯
光武中興玄孫霸大司徒於陵侯僕考後漢侯霸傳
霸河南密人族父淵以宦者有才辯任職元帝時佐
石顯等領中書號曰大常侍而不推原侯公史失之
乎二白水縣民得員半千墓志云十八代祖凝自宋
入魏本姓劉氏彭城人以其雅正似伍員遂賜姓員
僕考唐書本傳其先彭城劉氏十世祖凝之事宋及
齊受禪奔元魏以忠烈自比伍員因自姓員或謂凝
十世祖或謂十八世祖或謂自姓員或謂賜姓員傳
文與碑不同如此三邢臺村所得顏魯公撰宋璟神
道碑云公作長松篇梅花賦蘇味道以為有王佐之
才上嘗賜鍾乳使醫持歸鍊之或以上藥不宜委之
公曰推信待物猶懼不信作相廷奏二張則天失色
欲起李邕曰陛下坐則天下安起則天下危張嘉貞
作相仰公行事每閱堂案見公危言讜論扼腕長歎
今本傳竝不載此數事而劉禹錫書則曰宋廣平沉
下寮也蘇公味道時為繡衣直指使者廣平投以梅
花賦蘇盛稱之自是則天聞之皮日休賦序曰宋廣
平有梅花賦清新富豔得南朝徐庾之體後蘇公味
道得而稱之廣平之名遂振廣平碑之數事既不見
於史矣而梅花賦一事或謂廣平投繡衣使者蘇公
而見稱或謂蘇公後得此賦見稱而遂振二者之言
又不同
陳元方事
陳紀傳云董卓入洛陽乃使就家拜五官中郎將不得
已至京師遷侍中出為平原相往謁卓時欲徙都長
安謂紀曰今欲西都何如紀云云卓意甚忤而敬紀
名行無所復言時議欲以為司徒紀見禍亂方作不
復辦嚴即時之郡璽書追拜太僕又徵為尚書令所
載如此邯鄲淳所著陳紀碑則曰用大將軍何進表
選名儒君為舉首公車特徵起家拜五官中郎將到
遷侍中旬有八日出相平原會孝靈晏駕賊臣秉政
肆其兇虐剥亂宇内州郡幅裂視事未朞會刺史敗
於黃巾幽冀二州爭利其土乃辭而去之於是老弱
隨慕扳轅持轂輪不得轉遂晨夜間行寓於邳郯之
野袁術恣睢僭號江淮圖覆社稷結婚吕布送女在
塗君為國深憂奮策出奇以奪其心卒使絶好追女
而還離逖姦謀使不得就君之力也惟帝念功命作
尚書令二處所載互有不同傳言紀受董卓之招碑
言紀用何進之薦傳言紀阻董卓遷都之計碑言紀
敗袁吕結婚之謀兼摭出以資閱史者
漢人規戒
魏相為揚州刺史考案郡國守相多所貶退而光禄大
夫丙吉予之書曰朝廷已深知弱翁治行方且大用
願少謹自重藏器於身相心善其言為霽威嚴翟方
進為京兆尹搏擊豪強京師畏之而青州刺史胡常
予之書曰竊聞政令甚明為京兆恐有所不宜方進
心知所謂少弛威嚴二事甚相類漢人規戒率多如
此又如楊惲既廢家居治産以財自娛其友孫會宗
予書戒以大臣廢退當闔門惶懼為可憐之意不當
治産通賓客段會宗年老而遠為都護其友谷永予
書戒以因循舊貫無求奇功司馬遷尊寵任職其故
人任安責以古賢人之義衛青既貴而天下士夫無
稱其故吏蘇建責以觀古名將之意漢人於交友故
舊動存規戒其不肯阿意順旨以陷於非義此風凛
然可喜
呼吸古人名字
前漢魏相傳相字無音人多呼為平聲以弱翁之字觀
之合作去聲唐詩曰身依魏相尊可據也郊祀志公
玉帶為公宿帶據顏師古注引吕氏春秋齊有公玉
丹蓋其舊族合呼為本音而單姓玉者音宿如後漢
玉況乃姓宿爾鼂錯傳錯字無音據班固叙傳曰故
安執節責通誅錯蹇蹇帝臣匪躬之故作措字讀而
潘安仁賦乃曰殞吳嗣於局下蓋獲怒於一搏濟七
國之稱亂翻助逆而誅錯是協入聲韻也此如史記
司馬錯錯七各反又七故反僕又考之文字間言驚
悸不定曰錯愕二字多讀為入聲而東漢錯愕不能
對乃音措互知二音蓋通用四皓之園公據陳留風
俗記合云圈公彭祖姓籛名鏗據史記注論語注離
騷注籛字音翦只此一音而前輩諸公多作平聲呼
如胡嶧長短句是也蓋用唐韻音耳唐韻有平上二
音
符符二姓
苻堅其先本姓蒲其祖以䜟文改為苻符融其先魯頃
公孫仕秦為符璽郎以為氏故苻堅之姓從艸符融
之姓從竹二姓固自不同而唐義陽郡王符璘碑合
從竹而書作苻而苻堅之苻又有書從竹者皆失於
不契勘耳僕又考之漢碑隸書率以竹為艸少有從
竹者如符節之字皆然今西漢書符瑞多從艸魏晉
以下真書碑亦有書符節為苻節者蓋古者皆通用
故耳此又不可不知顏魯公干禄書曰從艸者為姓
從竹者為印亦未之察也不知符融之符果非姓乎
鳳尾虎頭
皮日休詩以鳳尾諾對虎頭嵓東坡以鳳尾諾對虎頭
州按晉帝批奏書諾字之尾如鳳尾之形故謂鳳尾
諾齊帝令江夏王學鳳尾諾一學即工諾者猶言制
可也諾字與詔字相似而又有鳳詔之語故觀者往
往誤以為鳳尾詔焉如陸龜蒙集所刊是也
蘇州
蘇州在禹貢為揚州之域至周為吳至秦漢為會稽郡
治所統甚大按圖經秦漢會稽郡舉今兩浙之地皆
在焉武帝制詔所謂東指海南近諸越北枕大江是
也是時嚴助朱買臣等皆為是郡其任甚重至後漢
順帝時分會稽之半為吳郡之地尚全有浙西之地
亦未為狹也自孫皓分吳郡為吳興郡但兼有杭秀
睦之地而已唐之蘇州但兼秀州之地而已晉天福
間錢武肅又分嘉興海鹽二縣為秀州其隸於蘇者
惟吳長洲崑山常熟吳江五邑而已其地益削如此
今之蘇州不得漢會稽郡十五之一而在浙右已為
巨鎮為是守顧亦偉且大矣而況嚴朱之在漢統全
浙之地乎其勢隆重不言可知
陸士衡
陸士衡齊謳行曰東被姑尤側南界聊攝城海物錯萬
類陸産尚千名孟諸吞雲夢百二侔秦京僕以為不
若以八九吞雲夢對百二侔秦京不惟親切且渾然
也
大唐唐國二錢
今唐國通寶大唐通寶乃南唐錢或者不知求之三百
年之唐謬也按南唐書元宗即位鑄唐國通寶大唐
通寶通用數年漸弊百姓盜鑄極為輕小元宗即璟
也
解菜
今人久茹素而其親若鄰設酒殽之具以相煖熱名曰
開葷於理合曰開素此風已見六朝觀東昏侯喪潘
妃之女閹豎共營殽羞云為天解菜正其義也
二迹
傅毅迪志詩曰於赫我祖顯於殷國二迹阿衡克光其
則潘岳西征詩曰赫赫大晉奄有四方二迹陜西實
惟我王藝文類聚此詩張華作
麫以斤兩為斗
今麫以二斤某兩為斗蓋沿唐舊觀唐會要天寶間麫
以三斤四兩為斗
吾丘夀王論
容齋裒舉漢世論議之臣如嚴樂鼂董賈馬之徒凡十
九人謂皆極言秦之虐如此僕謂此皆傳之所有人
所共知有一事見於他集中傳所不載人所罕知姑
摭出以資博聞吾丘夀王嘗著驃騎論功一論其詳
驃騎將軍霍去病征匈奴立克勝之功夀王作士大
夫之論稱武帝之德曰士問於大夫曰側聞強秦之
用兵也南不踰五嶺北不渡大河海内愁怨以喪其
國漢興六十餘載命將帥以抗憤用干戈於四荒南
極朱厓北建朔方拓地萬里海内晏如敢問其縱大
夫曰昔秦之得天下也以功不以德以詐不以誠内
用商鞅李斯之謀外用王翦白起之兵既并海内以
威力為王道以權詐為要術遂非唐笑虞絶滅舊章
防禁文學行是古之戮嚴誹謗之誅十餘年滂沱而
盈溢故皇天疾威更命大漢反秦政務寬厚六世富
安何征不克云云此正漢人極言秦失者也容齋惟
舉夀王議中數語而不知夀王又有此論故表其略
焉班固傳謂固感夀王東方之徒剏造文辭終以諷
勸乃上兩都賦注夀王作士大夫論驃騎將軍頌知
固之作亦祖此不但客難也魏卞蘭獻賦太子報曰
昔吾丘夀王何武以歌詩得金帛之賜今考二傳何
武則然夀王自議挾弓得鼎後不聞有他製作謂以
歌詩得金帛之賜計亦有之史闕而不載耳
野客叢書卷二十二
