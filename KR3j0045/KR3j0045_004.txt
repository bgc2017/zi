野客叢書卷四
宋王楙撰
公子非㬥勝之字
武帝末盜賊羣起㬥勝之為直指使者衣繡衣持斧逐
捕盗賊威震州郡雋不疑上謁曰竊伏海瀕聞㬥公
子威名舊矣顔注公子勝之字也僕謂此公子者如
言貴公子耳非稱其字也固雖當時風俗之厚不應
以一介之士與部使者初未相識進謁之始稱其字
之理顔之推謂字以表德古者無嫌豈其然乎且孔
門弟子稱仲尼者是退而記其所言非當面之稱也
張輔妄論班史
晉張輔嘗論班固不如司馬遷有三其一毁貶鼂錯傷
忠臣之道僕取史記漢書復之知輔之言為甚妄二
史鋪叙錯事大率相同但班史加詳錯之所陳而遷
史略而不載耳其貶錯之詞遷則有之嘉錯之忠固
何嘗亡是而張輔反云爾者殆不可曉傳文平叙無
可言者只以贊驗之可見其妄太史公曰鼂錯為家
令時數言事不用後擅權多所變更諸侯發難不急
正救欲報私讎反以亡軀語曰變古亂常不死則亡
豈錯等謂邪班固曰鼂錯銳於為國遠慮而不免見
害悲夫錯雖不終世哀其忠故論其施行之語著於
篇觀此亦可以見二公之去取矣張輔言此無乃不
考其故乎
趙周守節優劣
士大夫不幸遺其親於不測之地要當委曲回護無戾
吾大節可也苟惟固執忠義不顧其親君子無取焉
僕觀漢趙苞晉周虓二事深悼士大夫不幸而當此
逆境然全身遠害正在人區處耳趙苞為遼西太守
遣使迎母妻到郡道為賊所虜賊出母示苞苞悲號
泣謂母曰今為王臣義不得顧私恩毁忠節惟當萬
死無以塞罪遂進破賊母妻被害苞謂人曰食祿以
避難非忠也殺母以全義非孝也嘔血而死周虓為
梓潼太守遣騎送母妻歸道為苻堅將所獲虓不得
已亦降堅以為尚書郎虓曰蒙國厚恩以至今日但
老母見獲失節於此母子獲全秦之惠也雖公侯之
貴不以為榮况郎仕乎堅乃止虓雖在秦抗節不撓
時人以謂有蘇武之賢夫苞守區區之節不能保全
其母此匹夫之義雖死奚益虓能全其母而節亦未
嘗虧忠孝兩全正聖門所深貴者故士大夫脱有不
幸當為周虓無為趙苞又嘗觀田邑報馮衍書曰間
者老母諸弟執於軍而邑安然不顧者豈非重其節
乎儻使故朝尚在忠義可立雖老親就戮妻子横分邑
之願也嗚呼尚忍言哉若邑者其亦趙苞之徒與
漢宣親政事
邵氏聞見錄曰前漢書循吏傳云孝宣自霍光薨後始
躬攬萬幾厲精為治五日一聽政自丞相以下各奉
職而退五日一聽政史臣以為美則孝宣而上不親
攬天下之政可知矣僕謂邵氏錯認此意史言孝宣
自霍光薨後始親萬幾者謂光未薨之前政由光出
宣帝不可得而專光薨後宣帝始得親政事非謂宣
帝以前人主不親政事也
荆軻
鄒陽曰荆軻湛七族要離燔妻子應劭云荆軻為燕刺
秦始皇不遂其族坐之湛没也師古云此說謂湛七
族無荆字也尋諸史籍荆軻無湛族之事不知陽所
言者何人也僕謂湛之為義言隠没也謂軻以得罪
於秦故凡荆軻親屬皆竄迹隠遯不見於世非謂秦
滅没其七族也史記曰秦逐太子丹荆軻之客皆亡
高漸離變姓名匿於宋子正此意也
爰盎密害鼂錯
爰盎與鼂錯素不相能自吳王所歸道逢丞相申屠嘉
下車拜謁願請間者盖欲以錯惡密啓嘉而嘉慮其
以吳私事見告難以區處也拒之曰使君所言公事
之曹與長史掾議吾且奏之即私邪吾不受私盎薄
以語譏之嘉遂引為上客而請間之說得行想從容
燕侍力陳錯惡異時嘉奏請誅錯未必不自盎日夜
縱臾之故奈何帝為錯言先入嘉奏沮格發憤而死
得非盎有以誤之乎盎恨嘉死益忿錯之所為求其
害錯者而不可得竇嬰亦與錯有隙會七國反乃以
盎薦上上召見盎問計安出正投其害錯之機盎又
請間而錯竟不能免矣盎之請間無非言錯委蛇曲
折為計甚密故卒遂其所圖盎亦可謂深矣嘉惟不
密反為錯所陷盎肯蹈故轍哉錯計出於嘉上而盎
計又出於錯上信乎天下無第一手也
田叔善導驕主
輔導驕主亦是難事不可面折其過正使自愧為佳耳
僕觀田叔之相魯何其温良而樂易也田叔不獨可
以相諸侯使之居天子之左右雍容順旨可以轉禍
而為福反惡而為善叔之相魯至官之初民以王取
其財物自言者百餘人叔取其渠率二十人笞怒之
曰王非汝主邪何敢自言主魯王聞之大慙發中府
錢使相償之叔曰王自使人償之不爾是王為惡相
為善也魯王好獵相常從入苑中王輒休相就館叔
常暴坐苑外終不休曰吾王暴露獨何為舍王以故
不大出游其委曲規正大率如此不傷和氣而俾歸
於正此田叔所以為善相驕主也彼仲舒陳道義以
緩江都之問龔遂哭社稷以規昌邑之所為皆此機
也要不如田叔之善愧其心異日七國謀反正緣無
善導者之過廣昌之輩日夜縱臾所言何事當是之
時使有田叔者居其間吾知反謀無自而起惜漢君
之慮不及此
尚書牴牾
尚書大傳與古文尚書所載不同大傳謂周公死王誦
欲葬於成周天乃雷電以風禾盡偃大木斯拔國人
大恐王乃葬周公於畢示不敢臣也梅福張奐等皆
引以為言據今尚書言大雷電以風禾盡偃大木斯
拔見於周公居東之日而非其死葬之時以此一事
觀之則知大傳與經牴牾多矣豈惟大傳如此今之
尚書與漢本亦多不同王嘉奏對引臯陶戒舜之語
曰無敖佚欲有國兢兢業業一日二日萬幾師古注
謂虞書咎繇之詞言有國之人不可傲慢逸欲但當
戒謹危懼以理萬事之幾敖字與教字意甚相遠而
敖之意為尤長元城先生謂恐敖字轉寫作教字耳
僕又觀陳蕃疏曰臯陶戒舜無教逸游則於今本教
字初未嘗差也漢人引經率多如此不特是也如尚
書天齊于人俾我一日而楊賜則曰天齊乎人假我
一日尚書上刑適輕下刑適重而劉愷則曰上刑挾
輕下刑挾重尚書黎民於變時雍而陽朔二年詔則
曰黎民於蕃時雍尚書方命圮族蜀志晉書皆曰放
命圮族尚書平章百姓史記曰便章百姓徐廣注便
平也劉愷傳曰辨章百姓鄭玄注辨明也似此之類
甚多漢人各習其師往往不同如此
王子猷操行
王子猷多言俗事謝安以為不如獻之僕謂此特以一
時之言察其優劣耳未考其終身之行也子猷傳所
載率多曠達如不答長官拄笏而看西山不顧主人
坐輿而造竹下山隂雪夜詠招隠詩而訪戴逵觀此
數事胸中灑落亦自不凡未易貶之也然傳又云人
欽其才而穢其行僕觀此語始知其為人内行不謹
為當時所鄙信非子敬之比惟史氏没其迹而不書
盛陳前數事且居名父之下名弟之上左右掩映故
後世聞其風者擊節賞歎以為不可及而莫知有大
節之累云
王涯學太玄
元城先生論甘露之禍凡覆十一族而王涯者自號留
心太玄亦罹其禍且太玄惟以進退消息之為說涯
知其說而不能行故爾僕謂著太玄者小有非意且
不能自制投天祿閣為後世笑尚何以責學太玄者邪
劉向譏恭顯
劉向說苑載齊桓公問於管仲曰國何患管仲曰患夫
社鼠桓公曰何謂也管仲曰夫社束木而塗之鼠因
往託焉熏之則恐燒其木灌之則恐敗其塗此鼠之
不可得殺者以社故也夫國亦有社鼠人主之左右
是也内則蔽善惡於君上外則賣權重於百姓不誅
則為亂誅之則為人主所案據腹而有之此亦國之
社鼠也人有酤酒者為器甚潔清置表甚長而酒酸
不售問之里人何故里人曰公之狗猛人挈器而入
且酤公酒狗迎而噬之此酒酸所以不售之故也夫
國亦有猛狗用事者也有道術之士欲明萬乘之主
而用事者迎而齕之此亦國之猛狗也左右為社鼠
用事者為猛狗二者每每相妨而道術之士不得進
用此國家之所深患也劉向借此以譏恭顯卒為恭
顯所噬盖疾小人不可形之言豈不重其毒乎觀此
可以為戒
蕭疏二傅
蕭望之為元帝傅與石顯為仇貪位不去卒為石顯所
陷疏廣亦為元帝傅與許伯為惡飄然引去許伯莫
能肆其毒蕭疏事體一同然安危不同者去就之勢
異也且元帝仁柔不斷疏傅蓋熟察其為人今吾結
怨於權貴逆知非異日保身之地故一旦引知足之
分父子相攜而去之人徒知疏傅之去為高而不知
所以去者盖以此耳僕讀蕭傅傳益歎疏傅之不可
及東坡謂二疏之去盖鑒韓楊趙蓋之誅顧弗深考
耳
前漢有兩萬石君
前漢書石奮及長子建次甲次乙次慶皆官至二千石
景帝曰石君及四子皆二千石人臣尊寵乃舉集其
門號奮為萬石君嚴延年兄弟五人皆至大官東海
號其母曰萬石嚴嫗此外無聞僕觀後漢馮勤傳勤
曾祖父揚宣帝時為弘農太守有子八人皆為二千
石趙魏間榮之號曰萬石君父子九人皆為二千石
幾二萬石矣殆不止萬石而已其門戶顯融又過於
嚴石二家而前書不載今人第知前漢有一萬石君
有一萬石嫗而莫知此也
蘇武在匈奴
前漢書載蘇武在匈奴衛律白單于幽武大窖中絶不
與飲食天雨雪武卧齧雪與旃毛并咽之數日不死
劉向新序又載武在匈奴衛律絶不與飲食武數日
不降當盛暑以旃衣并束三日㬥武心意愈堅終不
屈撓今人徒知武在匈奴劇寒中被如是之虐不知
劇暑中亦受如是之苦今人飽食安眠於廣厦之間
隆寒盛暑優游自得而猶萌不足之念其可不知愧
乎
新書所云
貢禹疏曰故俗皆曰何以孝弟為財多而光榮何以禮
義為史書而仕宦何以謹畏為勇猛而臨官故黥劓
而髠鉗者猶復攘臂為政於世行雖犬彘家富勢足
目指氣使是為賢耳故居官而致富者為雄桀處姦
而得利者為壮士兄勸其弟父勉其子俗之壞敗乃
至於是貢禹此語大率與賈誼新書所載同新書亦
曰胡以孝弟循善為善書而為吏耳胡以行誼禮節
為家富而出官耳又言黥劓者攘臂為政行雖犬彘
家富財足隠機盱視與夫父子兄弟相勸勉之意甚
同而誼疏不載此語益信當時風俗不美如此新書
又載秦俗日敗假父耰鉏杖彗慮有德色母取瓢椀
箕帚慮立誶語抱哺其子與公併踞婦姑不相悦則
反脣而相睨其慈子嗜利而輕簡父母如此而誼疏不
詳見之
膠東之詐
容齋隨筆云龔遂為渤海太守受王生之策以為聖主
之功宣帝悦其有讓遷遂水衡都尉以王生為丞以
謂遂之治效著明宣帝不以為賞而悦其佞詞宜其
起王膠東之偽也僕考膠東王相受賞在地節三年
之春而龔遂自渤海太守遷水衡都尉乃在地節四
年間耳此事在後謂遂鑒王膠東冐賞之弊則可不
應反謂王膠東因帝悦遂佞詞而起其詐也
蜀先主讀書
蜀書言先主不甚樂讀書喜狗馬僕觀三顧草廬與夫
用兵行師甚有得於書之旨先主豈真不樂讀書哉
盖當吳魏相持之際正藉武人以輸其力一示以讀
書之說此曹將至解體此正與漢高罵儒之意同不
然臨終何以戒其子曰可讀漢書禮記歴觀諸子六
韜商君書益人意智觀此可見先主之本心矣
袁郭論孔明
蜀書袁孝尼言張子布薦諸葛亮於孫權亮不之留人
問其故曰孫將軍能賢亮而不能盡亮吾是以不留
僕觀孔明之遇先主如魚水之相歡縱使孫權能盡
孔明孔明豈肯舍此而就彼哉然孔明既被張子布
之所薦不欲深拒姑設此辭耳非真有意也又郭沖
言亮刑罰峻急刻剝百姓君子小人咸懷怨歎僕觀
先主言曰操以急吾以寬操以㬥吾以仁操以譎吾
以忠每與操反事無不濟惡有反峻急如此縱懲劉
璋暗弱之敝不無振作不應刻剥之甚而使君子小
人皆至怨歎之理此言恐過耳
穆生鄒陽
初楚元王每為穆生設醴及王戊即位常設後忘設焉
穆生退曰可以逝矣醴酒不設王之意怠不去楚人
將鉗我於市僕謂穆生之去初不為醴盖託醴而去
耳此正與吾夫子膰肉不至不税冕而行之意同絶
交無惡聲出妻可再嫁其寬容之量甚非世俗褊躁
者所可窺測觀王戊淫㬥之意日萌不可制遏異日
休侯使人諫王王曰季父不吾與我起先取季父是
何言與待季父尚爾待賓之禮可知穆生高蹈遠舉
意盖有在逆知異日必不能免非知幾疇克爾哉又
鄒陽與枚乘嚴忌仕吳數進忠言吳王不聽三人於
是一旦舍吳而之梁未幾吳難果作是皆有先見
之明如此善乎阮元瑜曰穆生謝病以免楚難鄒陽
北游不同吳禍信哉
石顯譖望之
史謂石顯聞衆人匈匈言已殺前將軍蕭望之恐天下
學士姗已病之乃薦貢禹歴位九卿議者於是稱顯
以為不妒譖望之矣僕謂使顯不殺望之則已使其
果有此事豈以薦一貢禹而能免天下之議哉殺與
不殺而天下之公議自存今謂衆人匈匈言殺蕭望
之是天下皆知顯為殺望之矣又言議者於是稱顯
以為不妬譖望之何當時公論無定論如此僕恐不
然史氏飾詞之過耳
漢貴薦賢
史謂鄧通無他技能有所薦達獨自謹身媚上而已鄧
通何者而責以薦達賢才之事盖漢世士大夫率貴
於薦士所以司馬遷被刑之後其故人任安責以古
賢臣薦士之義而遷辭以刀鋸之餘奈何薦天下豪
俊衛青既貴而天下賢士大夫無稱其故吏蘇建亦
勉以觀古名將招選之義而青謝以魏其武安厚賓
客天子嘗切齒人臣奉法何與招士舉此二者他可
知矣
野客叢書卷四
