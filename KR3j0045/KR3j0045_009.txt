野客叢書卷九
宋王楙撰
李陸娛老之趣
士大夫晚年不問家事自適其適非其胸中能擺脱世
累未易及此僕讀陸賈李遷哲二傳深喜其得娛老
之趣陸賈為太中大夫而歸家好畤出槖中装分與
五子令各生産賈常帶百金寳劔乘安車駟馬從歌
鼓瑟侍者十人與諸子約過女女給人馬酒食之費
極則十日而更所死家得寳劔車騎侍從者一歲中
以往來過他客率不過再過數擊鮮毋久溷女為也
李遷哲為刺史歸妾媵至有百數男女六十九人緣
漢十里間第宅相次姬媵有子者分處其中各有童
僕侍婢閽人守護遷哲每鳴笳導從往來其間縱酒
歡醼盡平生之樂子孫參見或忘其名披籍以審之
二公臨老能自享如此是非高見邪其有斷斷焉計
較口腹疲精竭力為子孫作活至老死而不知休者
人之賢愚相去幾何哉
魏舒無聊
人在世間不必贏餘粗足伏臘心下無事子孫同樂此
政樂爾苟為不然雖官尊年高何益於事晉魏舒位
司徒年八十二官非不尊夀非不高然惟有一子一
孫皆先逝煢然獨處愁苦無聊天子於是下詔以安
之曰舒告老之年處窮獨之苦每怛然為之嗟悼思
所以散愁養氣增滋味品物仍賜陽燧安車出入觀
省或以散憂寵則寵矣樂安在哉僕謂當此之時不
如一介之士無榮無辱優游蓬蓽之下仰事俯育團
圞笑語和氣滿懷有足樂者理有不可致詰既與其
貴又與其夀又何不與其後以慰其心豈非傅其翼
者去其角乎天苟如是又何不裁其有餘補其不足
哉今與其貴又與其夀而不與其後使其悲苦無聊
則所與貴與壽者無補其為樂又不如不與之為愈
也不知天與其貴與夀者將榮之邪抑困之邪殆不
可致詰也
賈逵傳誤
賈捐之傳云捐之誼之曾孫也元帝初即位上疏言得
失賈逵傳云九世祖誼文帝時為梁傅曾祖父光為
常山太守宣帝時以吏二千石自洛陽徙扶風僕嘗
考之誼仕文帝之初捐之仕元帝之初計文帝即位
至宣帝末年百三十餘年誼之後方至三世而賈逵
傳謂文帝時之誼為九世祖而宣帝時之光為曾祖
自誼至光且七世而逮事四朝又何其太速誼視捐
之為三世孫視光為六世孫豈有三世孫仕元帝而
六世孫仕宣帝之理疑傳之誤
元白韓柳
世稱元白而元之所為視白為甚慙世稱韓柳而韓之
所守非柳之所及僕常求之元白韓柳始未嘗不同
所以異者中道而變耳元稹為監察御史動皆守正
及其召還次敷水驛與中使抗略不少貶由是獲罪
當是之時李絳崔羣之徒皆力言其枉是其所以與
樂天同也使稹自此確然不變終始一節亦何愧於
樂天哉奈何不能自守反附其徒平生志節於是掃
地子厚為文章卓偉精緻一時軰行推仰是其與退
之同為監察御史與王叔文相附此所以與退之異
也使子厚自入仕後不附叔文之黨又何慙於退之
也元稹附會小人遂得入相子厚附會小人反為終
身之累是稹做著子厚做不著且子厚一廢不起較
其所圖孰得孰失善乎劉高尚曰君子贏得做君子
小人枉了做小人
古人避諱
古今書籍其間字文率多換易莫知所自往往出於當
時避諱而然僕不暇一一深考姑著大略於兹自可
類推也秦始皇諱政呼正月為征月史記年表又曰
端月盧生曰不敢端言其過秦頌曰端平法度曰端
直厚忠皆避正字也漢高祖諱邦漢史凡言邦皆曰
國吕后諱雉史記封禪書謂野雞夜雊惠帝諱盈史
記萬盈數作萬滿數文帝諱恒以恒山為常山景帝
諱啓史記微子啓作微子開漢書啟母石作開母石
武帝諱徹以徹侯為通侯蒯徹為蒯通宣帝諱詢以
荀卿為孫卿元帝諱奭以奭氏為盛氏光武諱秀以
秀才為茂才眀帝諱莊以老莊為老嚴以辦装為辦
嚴或者以為稱人當曰辦嚴自稱曰辦装不知辦嚴
即辦装也殤帝諱隆以隆慮侯為林慮侯安帝父諱
慶以慶氏為賀氏魏武帝諱操以杜操為杜度吳太
子諱和以禾興為嘉興蜀後主諱宗以孟宗為孟仁
晉景帝諱師以師保為保傅以京師為京都文帝諱
昭以昭穆為韶穆昭君為明君三國志韋昭為韋矅
愍帝諱業以建業為建康康帝諱岳以鄧岳為鄧岱
山岳為山岱簡文鄭后諱阿春以春秋為陽秋晉人
謂皮裏陽秋是也富春為富陽蘄春為蘄陽齊太祖
諱道成薛道淵但言薛淵梁武帝小名阿練子孫皆
呼練為絹隋祖諱忠凡言郎中皆去中字侍中為侍
内中書為内史殿中侍御為殿内侍御置侍郎不置
郎中置御史大夫不置中丞以治書御史代之中廬
為次廬至唐又避太子諱忠亦以中書郎將為旅賁
郎將中舍人為内舍人煬帝諱廣以廣樂為長樂廣
陵但稱江都唐祖諱虎凡言虎率改為武如武賁武
丘之類是也高祖諱淵趙淵為趙文深太宗諱世民
唐史中凡言世皆曰代凡言民皆曰人所謂治人生
人富人侯之類是也民部曰戶部高宗諱治唐史中
凡言治皆曰理如東漢注引王吉語而曰至理之主
才不代出者章懷太子避當時諱也武后諱照以詔
書為制書鮑照為鮑昭懿德太子重照改曰重潤劉
思照改曰思昭睿宗諱旦張仁亶改曰仁愿玄宗諱
隆基惠文太子隆範薛王隆業竝去隆字君基太一
民基太一竝作其字隆州為閬中隆康為普康隆龕
為崇龕隆山郡更名仁夀郡代宗諱豫以豫章為鍾
陵蘇預改名源明以薯蕷為薯藥至本朝避英宗諱
曙曰山藥簽署曰簽書德宗諱适改括州為處州憲
宗諱淳淳州更名蠻州韋純改名貫之韋淳改名處
厚王純改名紹陸淳改名質柳淳改名灌嚴純改名
休復李行純改名行諶崔純亮改名仁範程純改名
弘馮純改名約穆宗諱恒改恒山為平山敬宗諱弘
徐弘改名有功文宗諱昆宋緄會要作宋混鄭涵避
文宗舊諱涵改名瀚武宗諱炎賈炎改名嵩宣帝諱
忱常諶改名損穆諶改名仁格石晉高祖諱敬瑭拆
敬氏為文氏苟氏至漢而復姓敬本朝避翼祖諱敬
復改姓文或姓苟元后父諱禁以禁中為省中武后
父諱華以華州為太州韋仁約避武后家諱改名元
忠竇懷貞避韋后家諱而以字行劉穆之避王后諱
以憲祖字行後又避桓温母諱更稱小字武生虞茂
避明穆后母諱改名預淮南王安避父諱長故淮南
子書凡言長悉曰脩晉以毗陵封東海王世子毗以
毗陵為晉陵唐避章懷太子諱賢以崇賢館為崇文
館王館除會稽内史以犯祖諱會字以會稽為鄶稽
賈曾以父諱言忠不肯拜中書舍人韋聿遷秘書郎
以父嫌名換太子司議郎柳公綽遷禮部尚書以祖
諱換左丞李涵為太子少傅吕滑劾涵謂不避父名
少康劉温叟以父諱岳不聽絲竹之音李賀以父名
晉肅不赴進士舉司馬遷以父諱談史記趙談曰趙
同張孟談為孟同范&KR0929;以父諱泰後漢郭泰曰郭太
李翺祖父諱楚金故為文皆以今為兹錢王諱鏐以
石榴為金櫻改劉氏為金氏楊行密據揚州揚人呼
蜜為蠭糖偽趙避石勒諱以羅勒為蘭香宋高祖父
諱城以武成王為武明王以武成縣為武義縣古人
避諱似此甚多不可勝舉聞見錄謂德宗立議改括
州適處士星應括州分野遂改為處州處州合上聲
呼呼去聲非也容齋隨筆謂嚴州本名睦州宣和中
以方宼改嚴州盖取嚴陵灘之意子陵乃莊氏避明
帝諱以莊為嚴合為莊州李祭酒涪謂晉諱昭改名
佋案說文自有佋穆字以昭為佋盖借音耳公之論
如此僕又觀韓退之諱辨謂武帝名徹不聞又諱車
轍之轍今史記天官書謂車通此非諱車轍之轍乎
前輩謂馬遷史記不言談今李斯傳言宦者韓談此
非史記言談乎又謂漢書無莊字今爰盎傳上益莊
鄭當時傳鄭莊千里不齎糧兹非漢書言莊乎漢書
注以景字代丙字如景科景令之類晉書與唐人文
字皆然緗素雜記亦莫暁所自僕考之盖唐初為世
祖諱耳
王易簡詩句
遯齋閒覽云詩人類以解官歸隠為高而謂軒冕榮貴
為外物然鮮有能踐其言者故靈徹答韋丹云相逢
盡道休官去林下何曾見一人趙嘏云早晚粗酬身
事了水邊歸去一閒人若身事了則仕進之心益熾
愈無歸期矣王易簡云青山得去且歸去官職有來
還自來是豈能忘情於軒冕邪僕謂人之官職要皆
自有定分無固不可強求有亦不容固避士大夫一
進一退貴乎順理非必以忘情軒冕之為高也觀三
公詩頗以易簡之言為當理然不若曰青山得意且
歸去官職有時還自來
缾粟鬢絲
東坡曰淵明歸去來辭缾無儲粟使缾有儲粟亦無幾
此翁只於缾中見粟歐公曰孟郊詩鬢邊雖有絲不
堪織寒衣就令織得能幾何二公戲言之耳非真譏
之也僕謂詩固言志然才人志士筆端造化抑揚高
下不可以一律觀譬之水泉揚之可以滔天抑之不
過涓涓於溝洫間爾文章亦猶是且如樂天詩句率
多優游不廹至言窮苦無聊之狀則曰塵埃常滿甑
錢帛少盈嚢侍衣甚藍縷妻愁不出房樂天之窘豈
至是邪則知詩人一時之言不可便以為信其託諷
之意盖亦有在正與宋玉大言小言賦之意同
禹錫平淮詩
隠居詩話曰人豈不自知及愛其文章乃更太謬劉禹
錫稱平淮西詩云州中喔喔晨雞鳴譙樓鼓角聲和
平以為盡李愬之美又曰始知元和十二載四海重
見昇平年以為盡憲宗之美吾不知此句為何等語
此隠居之言也僕謂詩人意到自有所喜禹錫之意
隠居自不解耳豈可以目前之語疵之哉且如池塘
生春草之句亦甚平易是人皆能道者靈運至謂有
神助則靈運之意有非他人所能知也禹錫所謂州
中喔喔晨雞鳴譙樓鼓角聲和平所以見李愬不動
風塵曉入蔡州擒捕醜虜如此始知元和十二載四
海重見昇平年所以見憲宗當德宗姑息藩鎮之後
能毅然削平禍亂使人復見太平官府如此僕嘗味
之此兩聯正得當時之意隠居以為何等語是不思
之過也
子美悶詩
西清詩話曰人之好惡固自不同子美在蜀作悶詩乃
云捲簾惟白水隠几亦青山若使余若此從王逸少
語當卒以樂死豈復有悶邪僕謂西清詩話此言是
未識老杜之趣耳平時見青山白水固自可樂然當
愁悶無聊之時青山白水但見其愁不見其樂豈可
以常理觀哉老杜在蜀栖栖依人無聊之甚安得不
以青山白水為悶邪曾子固謂以余之窮足以知人
之窮僕因知子美之言為不妄也
景仰前修
山谷云俞清老作景陶軒名為未當詩曰高山仰止景
行行止景明也高山則仰之明行則行之自魏晉間
所謂景莊景儉等從一人差誤遂相承謬僕謂此謬
自漢已然非始於魏晉也僕觀東漢劉愷傳曰今愷
景仰前修注景慕也則知此謬其來尚矣近時明公
如東坡亦承此謬孫巨源作景疏樓東坡有詩曰不
獨二疏為可慕他時當有景孫樓豈特俞清老之謬
而已
張長公
唐詩中多用張長公事如陳子昂詩曰世道不相容嗟
嗟張長公此盖言張釋之子耳釋之子名摯字長公
隠而不仕見推於時據南史又有一張長公簡文帝
開文德省置學士以吳郡張長公與庾肩吾充其選
陳宣亦曰昔吳國張長公躭酒年六十自言引滿大
勝少年時是則有兩張長公矣長公者猶言長卿長
君耳前漢人語大率多用君卿公翁子伯叔孟仲季
長次幼少稺此十五字有兄弟者往往以孟仲季長
次幼等字為次第如張釋之字季其兄字仲計必有
長兄字孟或伯者鄭弘字稺卿兄昌字次卿計必有
長兄字長卿者杜延年字幼公攷世系表杜延年有
二兄延夀延考而不著其字以幼公字推之計其二
兄必字長公次公此理明甚張長之名自陶淵明發
之
髯奴事
魯直次炳之玉版紙詩韻曰王侯鬚若緣坡竹注王襃
髯奴詞曰離離若緣坡之竹鬱鬱若春田之苗按古
文苑所載髯奴詞乃黃香所作非王襃也襃所著者
僮約耳詩話曰潘十云炳之得此詩大以為憾炳之
僕曾大父也上字諱伯下字諱虎仕至戶部郎家有
畫像存焉髯而肥魯直此筆藏於家有過庭集三十
卷行於世舊有坡仙簡牘王會之挾老秦取之去今
不知所在矣
詩句紀時
張華勞還師歌曰昔往冒隆暑今來白雪霏劉禹錫曰
昔看黃菊與君别今見玄蟬我却回權德輿曰去時
樓上清明夜月照樓前撩亂花今日成隂復成子可
憐春盡未歸家皆紀時也此祖詩昔我往矣楊柳依
依今我來思雨雪霏霏之意方干詩曰去時初種庭
前樹樹已勝巢人未歸
度曲二首
漢元帝贊自度曲被歌聲應劭注自隠度作新曲瓚注
謂歌終更授其次引張平子西京賦度曲未終之語
為證師古曰應說是也大各切僕觀西京賦復引元
帝自度曲為證正如瓚之失是不深考耳二者各有
意義豈一律哉元帝度曲乃隠度之度音鐸如應劭
所注師古所音是也西京賦乃度次之度耳音杜豈
元贊之意哉注但見元贊有此二字故引為證而不
知其意自别古文苑宋玉笛賦度曲羊腸此語却可
以為證而又在漢贊之先注者不知之近觀藝苑雌
黃辨此二音頗與僕意合然亦不推原宋玉之語夫
豈未之考乎今人詞中用度曲二字類謂祖元贊非
也
三公官加公字
北朝多以三公官加公字為除贈曰司空公司徒公太
尉公是也而贈之者尤多如高允之徒贈司空公王
衍之徒贈太尉公又如賀拔欽昔除司空公及薨贈
太尉公之類不一示尊崇之義爾僕觀漢孔廟碑
有曰吳雄為司徒公趙戒為司徒公知是之稱不為
無自矣
唯室青詞
唯室先生作追薦弟青詞有曰氣分父母孰如兄弟
之親痛切肺肝無甚死生之隔人以此四句為切當
於理僕觀白樂天祭弟文有曰親莫愛於弟兄别莫
痛於死生唯室此言盖樂天意耳
野客叢書卷九
