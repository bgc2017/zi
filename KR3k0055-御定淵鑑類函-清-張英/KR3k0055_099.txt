欽定四庫全書
御定淵鑑𩔖函卷九十四
設官部三十四(祕書監祕書郎)(少監附正祕書丞著作郎校書郎字附)
(著作佐郎尚殿中監尚丞局尚食局尚尚藥局尚舍局乘局輦並附衣監)
祕書監一(少監幷載)
原杜氏通典曰周官太史掌建邦之六典又有外史掌
四方之志三皇五帝之書漢氏圖籍所在有石渠石室
延閣廣内貯之於外府又有御史中丞居殿中掌蘭臺
祕書及麒麟天祿二閣蔵之於内禁後漢圖書在東觀
桓帝延熙二年始置祕書監一人掌典圖書古今文字
考合同異屬太常後省魏武帝又置祕書令典尚書奏
事文帝黃初初乃置中書令典尚書奏事而祕書改令
為監掌藝文圖籍之事初屬少府後乃不屬其蘭臺亦
蔵書籍而御史掌之晉武帝以祕書幷入中書省其祕
書著作之局不廢惠帝永平中復别置祕書監並統著
作局掌三閣圖書自是祕書之府始居於外其監銅印
墨綬進賢兩梁冠絳朝服佩水蒼玉(華譚為秘書監自負宿名意甚不快)
(曰臣老矣將死秘閣汲黯之言復存於今日上不悦)宋與晉同梁曰秘書省(任昉字彦)
(昇為祕書監自齊永元以来祕閣四部篇卷紛雜昉手自讐校由是篇目定焉)陳因之後魏亦
有之後周祕書監亦領著作監掌國史(說在祕書丞注)隋祕書
省領著作太史二曹煬帝增置少監一人後又改監少
監並為令唐武德初復改為監龍朔二年改祕書省為
蘭臺改監為太史少監為侍即咸亨初復舊天授初改
祕書省為麟臺神龍初復舊掌經籍圖書監國史領著
作太史二局太極元年增祕書少監為二員通判省事
其後國史太史分為别曹而祕書省但主書寫勘校而
已(漢初御史中丞掌蘭臺祕書圖籍之事至魏晉其制猶存故歴代營都邑置府寺必以祕書省及御史臺)
(為鄰)雖非要劇然好學君子亦求為之(魏徵後為祕書監奏引學者校定四)
(部書自是祕府圖籍燦然畢備)初學記曰按祕書監後漢桓帝置也
掌圖書祕記故曰祕書後省至獻帝建安二十一年魏
武為魏王置祕書令(按漢官及齊職儀秦漢置尚書通掌圖書祕記章奏之事漢武罷尚)
(書官置中書掌其事漢武罷中書官又置尚書漢獻帝置祕書令典尚書奏事當中書之任則知中書本尚書)
(之任祕書本中書之任)初漢制尚書中書屬少府(按漢官初秦代少府遣吏四人)
(於殿中主發書故號尚書尚猶主也中書本尚書之官故總隸屬少府)而祕書本中書之
官故魏初猶隸少府及王肅為監以為魏之祕書即漢
之東觀之職安可復屬少府自此不復焉唐改曰蘭臺
又改名太史又改曰麟臺(初漢御史中丞在殿中掌蘭臺祕書圖籍唐以祕書省為)
(蘭臺即因斯義也漢西京未央宮中有麟閣亦藏祕書即揚雄校書之處也改祕書為麟臺亦因其義也春秋)
(韓宣子聘魯觀書於太史氏古者太史掌書改監為太史亦因其義)增文獻通考曰宋
太平興國二年始建崇文院昭文館史館集賢院皆總
為崇文院端拱初建祕閣亦在崇文院中(擇三館書籍真本幷内出)
(古畫墨跡等蔵之)淳化元年詔祕閣次三館祕書省仍隸京百
司時祕書省雖有監少監丞郎校書郎正字著作郎佐
皆以為寄禄官常帶出入(祕監即中大夫)郎官至祕書監有特
令供職者有以他官兼領者有以判祕閣官兼判者(至道)
(中以翰林學士承旨兼祕書監淳化中李至自前執政以禮部侍郎兼祕書監祥苻九年楊億以祕書監判祕)
(閣兼祕書省事見麟臺故事)凡邦國經籍圖書悉歸祕閣而祕書所
掌常祭祀祝版而已元豐正名以崇文院為祕書省既
罷館職(國初三館直館直校勘通謂之館職必試而後命不試而命者皆異恩)盡以三館
職事歸祕書省置祕書省職事官自監少至正字不領
他局監掌書籍圖史天文歷數之事屬有五著作郎著
作佐郎祕書校書正字各以職隸於長貳元祐中復置
集賢院校理自校理而上職有六等随官資除授或領
内外職任不必專在館中紹聖初罷之宣和初改元豐
之制增定為十八員以倣唐登瀛之數政和五年詔祕
書省殿以右文為名改集賢殿脩撰為右文殿脩撰建
炎三年罷紹興元年復置(舊祕書省建於禁中至是權寓臨安府法惠寺十四年創)
(新省於天井巷之左少監游操援政和故事乞置提舉官遂以授禮部侍郎秦禧後又以孟忠厚為醴泉觀使)
(月過局如宰執)五年立定十八員為額太史局文德殿鐘漏所
隸焉續文獻通考曰遼南面祕書監官有監少監監
丞主簿外有祕書郎正字所屬著作局有校書郎統和
中楊佶嘗居此職金祕書監以著作局筆硯局書畫局
司天臺隸焉監少監丞各一員祕書郎二員通掌經籍
圖書校書郎一員以翰林官兼掌校勘在監文籍筆硯
局直長掌御用筆墨等事泰和七年以女直應奉兼書
畫局直長掌御用書畫紙札著作局著作郎著作佐郎
各一員掌脩日歴(宋制惟日歴非編脩官不預金著作局設郎與佐郎以學士院兼領之)
元制祕書監掌歷代圖籍幷隂陽禁書設卿四員大監
少監各二員監丞二員典簿一員其屬著作郎二員著
作佐郎二員祕書郎二員校書郎二員辨驗書畫直長
一員延祐元年定置卿四員參用宦者二人眀不設祕
書監圖籍禁書藏之内府
祕書監二
原祕署仙室(魚豢魏略曰蘭臺臺也而祕書署耳蔵華嶠後漢書曰學者稱東觀為老氏)
(室道家蓬莱山王融曲水詩序曰紀言事於仙室謂蔵室也)芸臺蓬觀(魚豢典略曰芸)
(香辟紙魚蠧故藏書臺稱芸臺下詳仙室注)延閣祕府(劉歆七略曰武帝廣獻書之路)
(百年之間書積如邱山故外有太常太史博士之蔵内則延閣廣内祕室之府漢書曰天下文籍悉在廣内)
(祕府之室謂之祕書)增木天大蓬(合璧事𩔖曰内諸司舍惟祕閣最宏壮閣下穹窿高)
(敝謂之木天曰翰苑新書云祕書監大蓬)病坊華省(𩔖要曰唐以祕書望雖清雅而)
(實非要劇權貴子弟及好利誇侈者率不好此職以監為宰相病坊丞及著作郎為尚書郎病坊祕書郎及著)
(作佐郎為監察御史病坊華宋廣平集云睠彼蘭臺古稱省)五絶四部(翰苑新書云職)
(林祕書省内有落星石薛少保畫鶴賀監草書郎餘令畫鳳號為四絶元和中韓公武為祕書郎挟彈中鶴一)
(眼時謂之五絶祕彙苑詳注云梁任昉為祕書監自齊永元以来閣四部篇卷紛雜昉手自讐校)原
典圖書掌祕奥(上詳通典之温嶠舉荀崧為祕書監曰夫國史典將以明得失之跡謂)
(之實錄使一代之典煥然可觀今之祕書著作是也散騎常侍崧文質彬彬思義通博歷位先朝莅事以穆宜)
(掌祕奥宣明史籍)考同異校古今(上詳通典平王隐晉書曰惠帝永元年詔云)
(祕書監總理經籍考校古今課試署吏領有四百人宜專其事)典文章綜經籍(莘嶠)
(集曰詔尚書曰亭候嶠體素弘簡文學該通經覧古今博聞多識著書寔錄有良史之志故轉為祕書監其加)
(散騎常侍班同中書寺為内臺使中書散騎及著作理禮音律天文數術南省文章門下撰集皆典統之下)
(詳校古今注)撰皇覽次竹書(魏志曰王象字羲伯散騎常侍領祕書監撰皇覽)
(傅暢晉書贊曰荀勗領祕書監太康二年汲郡冢中得竹書勗躬自撰次注寫以為中經列於祕書經𫝊闕文)
(多所證明)著陽秋典文字(何法盛晉中興書曰孫盛字安國為祕書監加給事中蔫)
(尚好學自少及長常手不釋卷既居史官乃著三國陽秋下詳通典)增羣玉峰蓬
萊殿(穆天子𫝊穆天子西登崑崙見王母癸巳至於羣玉之山所謂策府也楊億代謝表自草紫泥之詔)
(遂違羣玉之峰書彙苑詳注云唐藏書之地有昭文崇文之館有集賢院有修文弘文同文以至蓬莱書殿)
(曰乾元脩書院曰祕書内外省曰内庫曰三館曰祕書祕府曰蘭臺麟室)可設羅寧抱
槧(西京雜記曰省内本統經史及太史歷象後並屬别曹惟主寓書校勘而已自是門可設羅通略曰紹)
(興三年時士大夫以登臺閣陞禁從為顯官不以官之遲速為榮滯時語曰寕登瀛不為卿寕抱槧不為監)
隠士徵耆德除(元史曰李孝光字季和隐居雁蕩山五峰下四方之士遠來受學名)
(譽日聞至正七年詔徵隐士以祕書監著作郎召赴京師見於宣文閣進孝經圖說帝大悦賜上尊明年陞祕)
(書監河又曰宋道字弘道善記誦避地襄陽已而北歸屏居内者十有五年趙璧經略河南薦之歴任太常)
(少卿至元十六年太子以耆德召見侍講經筵開諭為多十八年除祕書監)原崇儒術
掌祕書(王肅論祕書表云中書郎在尚書丞郎上祕書丞郎宜次尚書郎下不然宜次御史下遷比尚)
(書郎此陛下崇儒術之盛旨也又云昔時祕書掌國祕密)東壁東觀蘭臺麟
臺(石氏星經曰東壁之星主文籍東觀事見仙室注曰漢書曰御史中丞掌蘭臺祕書圖籍又魚豢魏略)
(薛夏為祕書丞時祕書掌公事移蘭臺蘭臺自以臺也祕書丞特為署耳謂夏不得移當有坐者夏報曰蘭臺)
(為外臺祕書為内閣臺也閣也何不相移之有蘭臺無以折之後遂以為常麟臺詳叙事)幽贊符
命宣眀史籍(傅暢晉書贊曰庾峻自司空長史遷祕書監幽贊符命天文地理因有述焉)
(下詳掌祕奥注)增參預朝政假直祕省(唐書曰貞觀三年魏徵以祕書監參)
(預朝政見翰苑新書云李邕見特進李嶠自言讀書未徧願一祕書假直祕書省未幾辭去嶠驚試問奥篇)
(隱帙了辨如響)師古詳敏荀崧通博(又云唐太宗以顔師古體業淹和器用詳)
(敏命為祕書監所有竒書難字衆所共惑者隨疑判析曲盡其源下詳掌祕奥注)總領祕書
得與内宴(宋史曰太平興國間參知政事李至以目疾求觧機政會建祕閣命以吏部侍郎兼)
(祕書監𨕖三館書置閣中俾至總之至每與李昉王化基等觀書閣下上必遣使賜宴三館學士皆與焉至是)
(陞祕閣次於三館上嘗幸祕閣出草書千字文為賜朝隋書曰煬帝嗣位柳辯拜祕書監封漢南縣公帝退)
(之後便命入閣言宴諷咏終日而罷帝每與嬪后對酒逢時興會輙命與焉以上祕書監)貳書
省數耆舊(彙苑詳注云除上官均制還貳書省豈惟典領國籍為縉紳之榮庶以收集賢材增)
(朝廷之重舊黃山谷詩云儒林數耆少監髮新斑)上官體員外監(上官儀貞觀初)
(擢進士第遷祕書郎太宗每屬文遣儀視槀宴私未嘗不與高宗即位為祕書少監儀工詩其詞綺錯婉媚貴)
(顯者多傚之為上官體岐中宗時鄭普思以妖幻位祕書員外監支黨徧隴間蘇瓌捕繋窮治之)班
左忠臣臺閣散地(唐書曰太宗嘗歎五經去聖遠傳習寖訛詔顔師古於祕書省考定)
(多所釐正既成悉詔諸儒議於是各執所習共非詰之師古随方曉答証據該明人人歎服拜祕書少監一時)
(人謂杜征南顔祕書為左邱明班孟堅忠臣制宋史曰太宗端拱三年下詔曰九寺三監國之羽儀度聲名)
(往往而在各有副貳率其司存品秩素高職任尤重郎吏𨕖授斯為舊章比聞縉紳之流頗以臺閣自許目為)
(散地甚無謂焉朕將振之自我而始於是以兵部郎中孔承恭等為太常光禄諸寺少卿以郎中魏羽等為祕)
(書少府將作諸監少監)制草立就執經從行(又曰王安中歴祕書省著作郎)
(政和間天下多言瑞應廷臣輙箋表賀徽宗觀安中作稱為竒才他日特書制詔三題使具草立就上即草後)
(批可中書舍人未幾自祕書少監除中書舍人臣元史曰泰定初虞集遷祕書少監天子幸上都以講多高)
(年命集與集賢學士王結執經以從行經筵之制取經史中切於心德治道者用國語漢文兩進讀潤譯之際)
(每𨕖一時精於其學者為之猶數日乃成一篇集為反覆以通之然後得以無忤)疏留劉攽
詔趣尹焞(宋史曰哲宗初劉攽起為祕書少監以疾求去於是給事中孫覺胡宗愈中書舍人)
(蘇軾范百禄言攽博記能文章政事侔古循吏守道不回宜優賜之告使留京師又曰高宗時詔以祕書郎)
(兼說書趣起尹焞焞入見就職明年授祕書少監)父子並命兄弟繼職(翰苑)
(新書云趙崇儒拜翰林學士時父驊遷祕書少監德宗欲寵其門一日並命又云王珣為祕書少監數年而)
(弟瑨繼其職監以上祕書少)
祕書監三
原仙省祕省祕閣典籍(傳曰孫伯黶司晉之典籍)司典(又汝)
(司典之後)增飛白書(翰苑新書云宋太宗飛白祕閣二字賜李至)紫章服(又云)
(淳熙五年孝宗幸祕書省御製詩一首賜宰臣史浩以下祕書監陳騤少監鄭丙賜紫章服)原儀
依御史(王肅論祕書表云武帝初置祕書儀依御史臺文帝屢有優詔丞郎之𨕖比黃門郎祕書徑遷)
(中書不宜與他官為連者也)職為近密(又云臣愚以為祕書職於三臺上為近密)兼
掌國史(王隠晉書云賈謐字長淵元康末起為祕書監兼掌國史)增祕閣遺逸(晉謝)
(靈運為祕監稱祕閣遺逸)原以辨經緯(北堂書鈔温嶠表荀崧為祕書監祕書著作宜得文)
(史之才以辨經緯)增三入東觀(華嶠集嶠表曰伏見詔書以臣為祕書監加位常伯昔劉)
(向父子世典史籍馬融通博三入東觀非臣疎淺所敢比迹)瀛洲通籍(合璧事𩔖云祕府藏)
(書雲委簡編之富瀛洲通籍朋来俊乂之游)規諷得失(唐書曰虞世南為祕書監太宗引之)
(談論及古今帝王行政得失必存規諷太宗嘗謂侍臣曰朕因暇日每與世南商略古今朕有一言之善世南)
(未嘗不悦有一言之失未嘗不悵悵其懇誠若此)脩書學士(又曰明皇時詔勾校祕書乃拜)
(馬懷素為祕書監以博士尹知章等分部撰次懷素奏祕書少監盧俌崔沔為脩圖書副使祕書郎田可封康)
(子元為判官然懷素不善著述未能有所緒别及懷素卒復詔祕書館並號脩書學士草定四部人人意自出)
(無所統一逾年不成乃以元行冲知麗正院由是祕書省罷撰輯而學士皆在麗正矣)祕書外
監(又曰賀知章授祕書監晚節尤放誕遨嬉里巷自號四明狂客及祕書外監天寶初請為道士還鄉里以)
(宅為千秋觀又求周宮湖數頃為放生池有詔賜鏡湖剡川一曲)圖書養性(宋史曰楊徽之)
(真宗尹京時妙𨕖僚佐及即位加禮部侍郎以衰疾求解近職改兵部侍郎兼祕書監入謝命坐勞之曰圖書)
(之府清淨無為俾卿得以養性也)詢訪舊事(又曰真宗時郭贄以集賢院學士知河南府歸)
(朝獻詩自陳進秩吏部俄兼祕書監初真宗未出閣贄已授經上嘗至其家至是在祕府屢賜對詢訪舊事)
同在館閣(東都事略宋綬年十五召試中書真宗竒其文令於祕閣讀書久之試學士院為集)
(賢校理與父皐同在館閣)欲重此𨕖(文獻通考曰元豐間初除龍圖閣學士王勝之為祕書監)
(時寄禄官已正議大夫盖神宗欲重此𨕖又勝之雅有文學故也)更迭補外(會要曰孝宗乾)
(道元年詔館職所以招延天下英俊苟不親吏事知民情則將来難備公卿之任今後當更迭補外)白
頭老監(宋史曰張齊賢子宗誨以祕書監致仕嘗事干謁其子勸之學賀祕監衣羽服優游何必更事)
(請謁宗誨曰吾作白頭老監枕書而眠何以賀老流沙之服為哉)蔵書之府天下
之圖原祕府謂祕書(漢書藝文志云孝武世建藏書之策置寫書之官下及諸子傳)
(說皆充祕府於是天下文籍悉在天禄石渠之間廣内祕府之室謂之祕書成帝時劉向父子以本官典其事)
(後則圖籍在東觀東觀有校書傅毅馬融之徒)增祕省多文士(後魏書世祖拜伊馥為尚)
(書郡公馥辭曰尚書務殷公爵至重非臣年少愚近所宜荷任請收過恩世祖問其所欲馥曰中祕二省多諸)
(文士若恩矜不已請參其次世祖賢之遂拜為中護將軍祕書監)祕書不是監(翰苑新書)
(云太常不常卿祕書不是監以其清重不與他職比也)勝汝枝頭乾(石林燕語元祐初用)
(治平故事命大臣薦士試館閣多一時名士在館率論資考次遷未有越次進用者皆有滯留之歎張文潜晁)
(無咎俱在其間一日見蘇子由以中書舍人除戶部侍郎無咎意以為平緩曰子由此除不離核謂如果之粘)
(&KR1802;也文潛遽曰豈不勝汝枝頭乾乎聞者皆大笑按東北有果如李每熟不得摘輙便槁土人因取藏之故謂)
(之枝頭乾)筮遇乾之畜(翰苑新書云唐崔羣筮易遇乾之大畜果除祕書監)典校
在禁中(唐六典云漢書府在外則有太常太史博士掌之内則有延閣廣内石渠之藏劉向揚雄典校)
(皆在禁中謂之中書猶今言内庫書也後漢藏書東觀亦在禁中也)蓬島窺國史(楊億代謝)
(表書以上祕監)雅好脩飾(唐書曰王紹宗以不附徐敬業武后召赴東都謁殿中褒慰良)
(厚擢太子文學累遷祕書少監使侍皇太子紹宗雅好脩飾當時公卿莫不慕悦其風)負才凌
籍(又曰李益故宰相揆族子於詩尤所長每一篇成樂工爭以賂取之憲宗雅知名召為祕書少監自負才)
(凌籍士衆不能堪)如尚書丞郎(又曰韋繩天寶初入為祕書少監明皇尚文視職如尚書)
(丞郎繩以善職稱)脩五朝大典(樓攻媿集云汪大猷字仲嘉除祕書少監職當脩神宗以)
(来會要大猷率屬分纂上聞為置局命宰臣提舉書奏五朝之大典始備以上祕書少監)
祕書監四
原詩宋顔延之和謝監靈運詩曰弱植慕端操窘步懼
先迷寡立非擇方刻意藉窮棲伊昔遘多幸秉筆侍兩
闈雖慚丹雘施未謂元素睽徒遭良時詖王道奄昏霾
人神幽眀絶朋好雲雨乖弔屈汀洲浦謁帝蒼山蹊倚
巗聽緒風攀林結留荑跂予間衡嶠曷月瞻秦稽皇聖
昭天德豐澤振沈泥惜無雀雉化何用充海淮去國還
故里幽門樹蓬藜采茨葺昔宇翦棘開舊畦物謝時既
晏年往志不偕親仁敷情暱興玩究辭悽芬馥歇蘭若
清越奪琳珪盡言非報章聊用布所懷梁吳均贈柳
祕書詩曰蘼蕪與丹桂竒心復竒骨已蔽蒼龍門又影
鳳凰闕紫雲依夜来清風扶晚發鵷鷺若上天寄聲謝
眀月劉孝綽校書祕書省詠懷詩曰終朝守玉署方
夜勞石扉未能奏緗綺何由辨國圍坐銷風露質遊聮
珠璧暉偶懷笨車是良知高盖非既言謝端木無為陳
巧機沈約奉和竟陵王抄書詩曰教微因弛轡維峻
屬貞期義乖良未遠斯文煥在兹超河綜絶禮冠楚綴
淪詩披縢辨蠧册酌醴訪深疑澄流黜往性泛略引前
滋漢壁含遺篆名山多逸詞綠編方委閣素簡日盈輜
空幸參鵷鷺比秀恧瓊芝挹流既知廣復道還自嗤
庾肩吾和劉眀府觀湘東王書詩曰陳王擅書府河間
冨典墳五車方累篋七閣自連雲松槧(鏗連及)芳帙氣柏
燻(許運反)起厨文羽陵青簡出媯泉綠字分方因接遊聖
暫得奉朝聞峰樓霞早發林殿日先曛洛城復接眼歸
軒畏後羣周庾信麟趾殿校書和劉儀同詩曰止戈
興禮樂脩文盛典謨壁開金石篆河浮雲霧圖芸香上
延閣碑石向鴻都誦書徵博士眀經拜大夫璧池寒水
落學市舊槐疎高談變白馬雄辯塞飛狐月落將軍樹
風驚御史烏子雲方汗簡溫舒正削蒲連雲雖有閣終
欲想江湖增唐鄭谷祕閣伴直詩曰祕閣鎻書深墻
南别晚岑吏人同野鹿庭木似山林淺井寒蕪入迴廊
疊蘚侵閒看薛稷鶴共起五湖心白居易祕省後廳
詩曰槐花雨潤新秋地桐葉風飄欲夜天晝日後廳無
一事白頭老監枕書眠宋呂祖謙車駕幸祕書省詩
曰紫青丹極與天鄰闔闢乾坤繫笑顰獨為斯文回一
顧坐令吾道重千鈞先王舊物參差見列聖眀謨次第
陳墨客區區感榮遇豈知深處在彝倫劉克莊贈袁
祕監詩曰近日頻聞有峻除人𫝊君相重師儒細旃坐
穩方輪講羣玉峰高未要扶别後曾過東閣否新来已
乞鑑湖無幾時供帳都門外真寫先生作畫圖黃庭
堅和孫少監詩曰道山隣日月清樾深牖戶同舍多望
郎閑官無窘步少監巗壑姿宿昔廊廟具行趨補衮職
黼黻我王度朱子寄胡文定及劉恭父詩曰先生去
上芸香閣閣老新峩豸角冠留取與人卧空谷一川風
月要人看
原箴後漢崔瑗東觀箴曰洋洋東觀古之史官三墳五
典靡義不貫左書君行右記其言辛尹顧訪文武眀宣
倚相見寳荆國以安何以季代咆哮不虔在強奮矯戮
彼逢干衛巫監謗國莫敢言狐突見斥淖齒見殘焚文
坑儒嬴反為漢巫蠱之毒殘者數萬吁嗟後王曷不斯
鑒是以眀哲先識擇木而處夏終殷摰周耼晉黍或笑
或泣抱籍遁走三葉靖公果喪厥緒宗廟随夷遠之荆
楚麥秀之歌億載不腐史臣司藝敢告侍後
原詔唐太宗正授顔師古祕書監詔曰祕府望華史官
任重𨕖衆而舉歷代攸難守祕書監顔師古體業淹和
器用詳敏學該流略詞兼典麗職司圖書亟經歲序朱
紫既辨著述有成宜正名器允兹望實可祕書監
增制唐李嶠授王方慶麟臺監制曰鸞臺芸閣祕文蓬
山奥府是為國重尤切帝難銀青光禄大夫行鳳閣侍
郎王方慶鐘鼎高門簪纓舊德學富古今才優舒向自
參機密亟改凉暄西垣掌誥雖藉謨猷東觀屬詞更資
通博宜輟鳳凰之省俾緝麒麟之署可麟臺監仍監脩
國史勲封如故主者施行蘇頲授馬懷素祕書監制
曰黃門廼睠文籍填於外府旁求儒雅掌彼中繩左散
騎常侍常山縣開國公仍每日入内侍讀馬懷素有舒
向之風擅東南之美貫穿從學博而多能沈鬱成章麗
而有則自朝趨𤨏闥日侍金華事必討論言惟潤色故
可以發揮祕奥詳覈異同可祕書監餘如故主者施行
白居易授許季同祕書監制曰敕大理卿許季同國
朝以来有劉德威張文瓘唐臨為大理卿有魏徵虞世
南顔師古為秘書監則設官之重得賢之盛人到於今
稱之今季同以眀慎欽恤理刑獄以文學博雅掌圖籍
由廷尉而長祕府論者榮之宜自重其官自遠其道又
思與劉張唐魏虞顔為比不亦自多乎可祕書監餘如
故
原表晉華嶠謝祕書監表曰劉向父子世典史籍馬融
博通三入東觀非臣庸賤所敢擬蹟
增記宋張宦館閣續題名記曰上即位之五年實紹興
改元歲在辛亥二月詔以多難未弭人才為急其復祕
書省直監及少監丞著作郎佐校書正字等以待四方
雋傑之士又參酌舊制校書郎正字召試學士院而後
命之自是採求闕文補綴漏逸而四庫書籍亦云略備
矣越三載即祕書省復建史館以脩神宗哲宗兩朝實
錄𨕖本省官兼檢討校勘官侍從官充脩撰眀年詔倣
唐十八學士之數監少丞外置著作佐郎祕書郎各二
員校書郎正字通十二員立為定額又眀年移史館於
省之側别為一所以增重其事而校勘官或以他官兼
之至紹興九年脩徽宗皇帝實錄乃即史館開實錄院
以本省官或他官兼檢討以脩撰官如史館例眀年詔
罷史館幷為實錄院以正名實而著作局惟纂脩日歴
焉凡在兹𨕖均謂之館職所以蓄儲英髦以備任使臺
諫禁從於此乎取之
祕書丞一
原杜氏通典曰祕書丞魏武帝置一人典尚書奏事後
文帝黃初中欲以何禎為祕書右丞其後遂有左右二
丞劉放為左丞孫資為右丞後省晉復置祕書丞銅印
墨綬進賢一梁冠絳朝服(嵇紹司馬彪傅暢王謐等並為此官)宋為黃綬
餘與晉同齊梁尤重(齊王儉字仲寶為祕書丞上表求校墳籍依七略撰七志四十卷獻)
(之張梁劉孝綽除祕書丞武帝曰第一官當與第一人率字士簡吳郡人遷祕書丞武帝曰祕書丞天下)
(清官東南冑緒未有為之者今以相處卿定有名稱也)陳隋印綬與齊同歷代皆
有(後周柳虯為祕書丞時祕書雖領著作不參史事因虯為丞始命監掌焉)唐龍朔二年改
為蘭臺大夫咸亨初復舊掌府事勾稽省署抄目初
學記曰案祕書丞魏官也齊職儀云初漢獻帝置祕書
令有丞二人蓋中書之任也魏文分祕書立中書以祕
書左丞劉放為中書監以祕書右丞孫資為中書令而
祕書改令為監别掌文籍自置丞一人多以祕書郎遷
之其後何禎上許都賦帝異之拜祕書郎後月餘禎關
事帝問曰吾本用禎為丞何故為郎案主者罪遂改為
丞時祕書本有一丞尚未轉遂以禎為右丞右丞置自
禎始也至宋省一丞後代並因之
祕書丞二
原鹿車銅印(王肅表祕書丞郎儀宜比尚書郎侍御史今尚書郎侍御史乘犢車奏事用尺)
(一祕書丞郎乘鹿車猶用尺不得朝服奏恐非陛下崇儒之本意下詳通典)近日月奏
文賦(王肅論祕書表云青龍中議祕書丞郎與博士議郎同職近日月宜在三臺上魏略曰嚴苞以高)
(才黃初中入為祕書丞數奏文賦帝甚異之)謂薛君用何禎(魚豢魏略曰薛夏宇)
(宣聲天水人東詣京師文帝嘉其才黃初中引為祕書丞帝與夏推論書𫝊未嘗不終日也每呼之不名而謂)
(之薛君事下詳叙)增職清華兼史事(彙苑詳注云制祕府丞屬職任清華後)
(周書柳虯為祕書丞時祕書雖領著作不𠫭史事自虯為丞始令兼掌焉)補諫職真祕
書(宋史曰徽宗即位韓宗武為祕書丞哲宗將祔廟中旨索省中書畫甚急宗武上言先帝祔廟陛下哀慕)
(方深而丹青之玩取索不已播之於外懼損聖德疏入皇太后見之怒曰是皆内侍數輩所為欲盡加罰帝委)
(曲申救乃已明日太后對宰相奬歎令俟諫官員闕用之又曰虞允文過三館問誰可為祕書丞者僉以尤)
(袤對亟授之張栻曰真祕書也)原雅有文才徧觀今古(王隠晉書曰嵇紹字)
(延祖雅有文才又曉音律山濤啟武帝可為祕書郎帝曰紹既如此便可為丞又曰庾峻少好學有文才轉)
(祕書丞徧觀古今聞見益廣)𨕖比黃門位次議郎(王肅論祕書表云魏武帝)
(優詔丞郎之𨕖比黃門郎郎又云祕書丞郎位次與博士議同)啓定四部詔參
祕書(晉起居注云祕書丞桓石綏啓校定四部之書詔遣郎中各掌一部虞預晉書何禎字元幹為尚)
(書郎少而好學特詔參祕書)增司文天閣召試翰林(𨕖王仲寶撰褚淵碑)
(文云俄遷祕書丞司文天閣第宋史曰淳化初寇凖掌𨕖薦錢若水等五人文學高召試翰林若水最優擢)
(祕書丞直史館)優詔特遷召對除授(又曰淳化中蜀寇叛命查道以著作佐郎)
(通判遂州至道三年有使兩川者得道公正清潔之狀以聞優詔嘉奬遷祕書丞又曰虞允文紹興十三年)
(登進士第秦檜當國蜀士多屛棄檜死有薦允文者召對言事上嘉之除祕書丞)
祕書丞三
原出宜為郡(王肅云祕書丞郎俱秩四百石遷宜比尚書郎出則宜為郡階)起家為
丞(龍安記云王謐字雅遠少有美譽詔令為後進冠冕起家為祕書丞也)增分局採借
(晉陽秋太元十八年王謐為祕書丞表前尚書殷允中書郎張敞太子後率郗儉之故太常桓石秀皆多書之)
(家請祕書郎分局採借)此君可共談(魏略曰薛夏字宣聲博學有才黃初中為祕書丞征)
(東將軍曹休来朝時帝方與夏有所諮論而休適至引入坐定帝顧夏謂休曰此君祕書丞天水薛宣聲也可)
(共談其見遇如此)惟得此一人(合璧事𩔖云隋姚察入為祕書丞文帝謂朝臣曰姚察學)
(行當今無比我平陳惟得此一人)非承平故事(宋史曰雍熙中李昉在相位上欲用其子)
(宗訥為尚書郎昉懇辭以為非承平故事乃改祕書丞)提點五房事(又曰太宗時欒崇吉)
(為中書刑房堂後官改太子右贊善大夫未幾遷殿中丞時以堂後官著作佐郎楊文質為祕書丞提點五房)
(事上召見謂曰汝見擢用欒崇吉否當自勗勵)
原表齊王融拜祕書丞謝表曰臣聞升離戒晨隂墻不
照其景膚雲停夕幽草或漏其津至如眀兼就日澤深
行雨不有聖德誰或其然所以欽至道而出青皋捨布
衣而望朱闕懷禄仕在代耕期榮不謀入用豈悟特擢
之例事均延祖置左之恩任光元幹踰溢情涯普燭身
表畏翹車而必讓誡濡翼之願辭既聖主謂其可施故
愚臣默思自勉
祕書郎一(校書郎正字附)
原杜氏通典曰按後漢馬融(字季長)為祕書郎詣東觀典
校書及魏武建國又置祕書郎嘗以劉劭為之出乘鹿
車晉祕書郎掌中外三閣經書覆校殘闕正定脱誤進
賢一梁冠絳朝服亦謂之郎中武帝分祕書圖籍為甲
乙丙丁四部使祕書郎中四人各掌其一(鍾會左太冲劉隗等並為)
(此官)齊祕書郎皆四員尤為美職皆為甲族起家之𨕖待
次入補其居職例十日便遷(宋王敬乜子恢之召為祕書郎敬弘求為奉朝請與)
(恢之書曰祕書日有限故有競朝請無限故無競吾欲使汝處無競之地文帝許之)梁亦然(張纉字伯)
(緒為祕書郎固求不遷欲徧觀閣内圖籍)自齊梁之末多以貴遊子弟為之
無其才實歷代皆有北齊又謂之郎中隋除中字亦四
員唐亦四員分賞四部經籍圖書分判校寫功程事龍
朔中改為蘭臺郎咸亨初復舊開元二十八年減一員
初學記曰祕書郎魏官也初漢獻帝置祕書令有丞
郎盖是中書之任魏文分祕書為中書而祕書别掌文
籍領祕書丞及祕書郎中郎其任也至宋除中字直曰
祕書郎此職與著作郎自置以来多起家之𨕖在中朝
或以才授歷江左多仕貴游而梁世尤甚當時諺曰上
車不落為著作體中何如則祕書言其不用才也至北
齊又加中字至隋又除中字(出齊職儀及五代史百官志)唐初因之
天授初曰麟臺郎神龍初復舊增文獻通考曰宋初
為寄禄官元豐後掌校寫分貯集賢院史館昭文館祕
閣經籍圖書則祕書郎主之元祐四年祕書郎並除陞
朝官知縣以上資序人任滿除集賢校理紹興初罷校
理原杜氏通典曰祕書校書郎漢之蘭臺及後漢東
觀皆藏書之室亦著述之所多當時文學之士使讐校
於其中故有校書之職(初漢成帝時已命光禄大夫劉向於天禄閣校經傳諸子詩賦)
(步兵校尉任宏校兵書太史令尹咸校數太醫監李柱國校方伎後以諸大夫揚雄等亦典校於其中)後
漢蘭臺置令史十八人(秩百石屬御史中丞)又𨕖他官入東觀皆
令典校祕書或撰述傳記(後漢明帝以班固為蘭臺令史撰光武本紀及諸傳記又)
(以傅毅為蘭臺令史與班固賈逵共典校書)蓋有校書之任而未為官也故
以郎居其任則謂之校書郎(明帝召班固詣校書部除蘭臺令史後遷為郎典校)
(祕書百又劉珍與校書郎劉騊駼馬融校定東觀五經傳記家藝術整齊脱誤定正文字騊徒刀切駼大呼)
(切書又楊忠字子山徵詣蘭臺拜校郎又竇章為東觀校書郎)以郎中居其任則謂
之校書郎中(後漢蔡邕拜郎中校書東觀祕又馬融為校書郎中詣東觀典書)當時重
其職故學者稱東觀為老氏藏室道家蓬萊山焉至魏
始置祕書校書郎晉宋以下無聞至後魏有祕書校書
郎北齊亦有校書郎後周有校書郎下士十二人屬春
官之外史隋校書郎十二人煬帝初減二人尋更增為
四十人唐置八人掌讐校典籍為文士起家之良𨕖其
宏文崇文館著作司經局並有校書之官皆為美職而
祕書省為最增文獻通考曰宋初為寄禄官元豐後
校書郎四人掌校讐典籍刊正訛謬各於其職隸於長
貳元祐初立試中人除館職法𨕖人除正字京官除校
書郎建炎初罷紹興復置必召試學士院而後用之
原杜氏通典曰祕書正字後漢桓帝初置祕書監掌圖
書古今文字考合同異其後監令掌圖籍之紀監述作
之事不復專文字之任矣今之正字蓋令監之遺職校
書之通制歷代無聞齊集書省有正書北齊祕書省有
正字隋置四人唐因之掌刊正文字其官資輕重與校
書郎同(貞元八年割校書四員正字兩員屬集賢殿)增文獻通考曰元豐
後正字二人所掌與校書郎同
祕書郎二
增謹畏簡素(唐書曰薛元敬與收及族兄德音稱河東三鳳武德中為祕書郎是時收與房)
(杜處腹心之寄更相結附元敬謹畏未嘗申欵曲書沈約宋書曰蕭惠開家雖貴戚而車服簡素初為祕郎)
(祕書著作並名家年少惠開意趣與之多不同比肩或三年不共語)原耽美書刪舊
文(蜀志曰郤正字令先安貧好學博覧墳籍弱冠能屬文遷祕書郎性澹於榮利極耽意文章及當代美書)
(浮王隠晉書曰鄭默字思玄為祕書郎删省舊文除其穢著魏中經簿中書令虞松謂默曰而今而後朱紫)
(别矣)賦三都著中經(又曰左思字太冲專精三都賦絶人倫之事自以所見不博求)
(為祕書郎注下詳刪舊文)掌三閣定四部(上詳通典丞下詳祕書)别
朱紫澹榮利(上詳刪舊文注下詳耽美書注)增千字詩三元頌
(翰苑新書曰宋袁在陳釋褐為祕書郎嘗製千字詩當時以為盛作陳後主召入禁中使為月賦染翰立成後)
(主曰觀此謝希逸不能專美於前矣文又云唐岑文本除祕書郎元日奏藉田三元頌致華贍)白
玉堂芸香閣(又云杜甫贈故相張九齡詩上君白玉堂注曾為祕書郎也又云陳子昂集)
(高府君墓誌祖欽仁檢校祕書郎持三寸筆終入芸香之閣)論臺諫奬廉退(宋史)
(曰陳公輔政和三年上舍及弟累遷祕書郎言蔡京王黼用事二十餘年臺諫皆緣以進願擇人臣中不附權)
(倖慷慨論事者列之臺諫欽宗嘉之擢為右司諫俗又曰淳熙元年朱熹始拜命上欲奬用廉退以勵風龔)
(茂良行丞相以熹名進除祕書郎)神清韻遠聳壑昂霄(唐書曰孔季詡初擢)
(制科授祕書郎陳子昂嘗稱其神清韻遠可比衛玠多又曰房玄齡校讐祕書省高孝基謂裴矩曰僕觀人)
(矣未有如此郎者但恨不見其聳壑昂霄耳)地惟蘭省職在芸臺職
在校文官惟司典(白帖)王安期對策殷仲容書贊
(事文𩔖聚云王承字安期七歲通易𨕖補國子生十五對策高第除祕書郎中唐書曰李嗣貞擢太常丞天)
(后竒其風度應對召相王府參軍閣元静圖之吏部郎中楊志誠為贊祕書郎殷仲容書以上祕書郎)
賈長頭李浪子(後漢書曰賈逵自童子時入太學諸儒為之語曰問事不休賈長頭顯宗)
(時神雀集宮殿帝敕蘭臺給筆札使逵作神雀頌拜為郎與班固並校書應對左右宋史曰李邦彦懷州人)
(大觀二年上舍及第授祕書省校書郎邦彦俊爽美風姿為文敏而工然生長閭閻習鄙事應對便捷善諧謔)
(能蹴踘每綴街市俚語為辭曲人争傳之自號李浪子)註前經試館職(韓愈答張)
(轍詩曰漬墨竄舊史磨丹註前經義苑手祕寳文堂耳驚霆宋史曰鄭鑑召試館職上問今合除何官龔茂)
(良曰前此學官召試往往止除正字上曰可除校書郎賞其盡言)九齡調崔羣擢
(唐書曰張九齡擢進士始調校書郎以道侔伊呂科策高第又曰崔羣字敦詩陸贄主貢舉梁肅薦其有公)
(輔才擢甲科舉賢良方正授祕書省校書郎)奏房琯召蘇轍(又曰房琯開元中作)
(封禪書說張說說竒之奏為校書郎祕宋史曰蘇轍坐兄以詩得罪五年不得調哲宗立以書省校書郎召)
檢通鑑撰雞林(又曰司馬康字公休敏學過人以明經上第父光脩資治通鑑奏康)
(檢閱文字韓絳薦為祕書由正字遷校書郎省又曰王雲舉進士從使高麗撰雞林志以進擢祕書校書郎)
讀未見書儷前代事(樓攻媿集云王淮為校書郎既入館屛去人事益讀未見)
(書休假亦入抵暮始歸強唐書曰段文昌子成式字柯古推蔭為校書郎博學記多竒篇祕籍侍父於蜀以)
(畋獵自放文昌遣吏自以其意諫止眀日以雉兔徧遺幕府人為書因所獲&KR1275;前代事無複用者衆皆驚歎)
(以上校書郎)擢麟臺授供奉(又曰陳子昂字伯玉初舉進士上書武后召見金華)
(殿子昂貎柔雅少威儀而占對慷慨擢麟臺正字書又曰儀鳳中魏元忠上封事洛陽宮高宗善之授祕省)
(正字仗内供奉)諫微行改使館(宋史曰曹輔第進士政和間歷祕書省正字時帝多)
(微行蔡京謝表有輕車小輦七賜臨幸自是邸報聞四方而臣僚阿順莫敢言輔上疏諫上令赴都堂審問太)
(宰余深曰輔小官何敢論大事輔對曰大官不言故小官言之官有大小愛君之心一也少宰王黼顧左丞張)
(邦昌右丞李邦彦曰有是事乎皆應曰不知輔曰兹事雖里巷細民無不知相公當國獨不知焉用彼相矣黼)
(怒其侵已奏不重責輔無以息浮言遂編管郴州來又曰范如圭召試祕書省正字秦檜力建和議金使無)
(所於館將虚祕書省以處之如圭亟見宰相趙鼎曰祕府謨訓所藏可使金使居之乎鼎竦然為改館)
試策媚京以書責檜(又曰蔡嶷崇寕五年以諸生試策揣蔡京復相即對曰熙豐之)
(德業足以配天不幸繼之以元祐紹聖之纉述足以永賴不幸繼之以靖國於是遂擢為第一以所對頒天下)
(甫觧褐即除祕書省正字未幾至中書舍人自布衣至侍從纔九月又曰秦檜議和祕書省正字范如圭與)
(同省十餘人合議幷䟽爭之既具草駭遽引却者衆如圭獨以書責檜曰公不喪心病狂奈何作此草奏與史)
(官六人上之遂謁告去)久披緗帙粗定鉛黃頻分温媪之
疑仍懼魯魚之謬(並見翰苑新書以上正字)
祕書郎三
原芸閣典校讐校芸署(並見白帖)增不肯調(唐書曰竇)
(威入隋授祕書郎當遷不肯調者十年故學益博而諸兄以軍功位通顯薄威閒冗更謂曰昔仲尼積學成聖)
(猶棲遲不偶汝尚何求耶威笑不答)老祕書(宋史曰張闡為祕書郎秦檜每薦臺諫必先諭以己)
(意嘗謂闡曰祕中久次欲以臺中相處何如闡謝曰丞相見知得老死祕書幸矣檜默然竟罷之)清
而不要(唐書曰李素立武德初以親喪解官起授七品清要有司擬雍州司戶参軍帝曰要而不清復)
(擬祕書郎帝曰清而不要乃授侍御史)望不過此(又曰太宗朝岑文本為中書令或勸其營)
(産業文本歎曰吾漢南一布衣入關所望不過祕書郎縣令耳今位宰相俸稍已重尚何殖産業耶)原
王謐有美譽(晉中興琅琊王錄云謐弱冠有美譽拜為祕書郎)周顗有重名
(汝南周錄云顗字伯仁少有重名襲父爵武陵侯拜祕書郎)增東觀十年不調(後漢)
(書曰馬融滯於東觀十年不得調才高博洽為世通儒)原王凌留祕閣吏(魏志王基)
(𫝊云是時青土初定刺史王凌特表請基為别駕後召為祕書郎凌復請還頃之司徒王朗辟基凌不遣朗書)
(劾州曰凡家臣之良則升於公輔公臣之良則入於王職是故古者侯伯有貢士之禮今州取宿衛之臣留祕)
(閣之吏所希聞也)鍾會敏達夙成(魏志云鍾會字士季敏逹夙成正始中以為祕書郎)
劉隗除祕書郎(晉書曰劉隗字太連少有文翰除祕書郎)郤正博覽墳
籍(詳耽美書注)增歸朝特授祕書(唐書曰甄濟少孤好學居青巖山十餘年天寳)
(十載以右拾遺召安祿山入朝求濟於帝乃授范陽掌書記後濟察禄山有反謀佯病歸舊廬禄山反使蔡希)
(德封刀召之曰即不起斷其頭見我濟色不為動引頸待之希德欷歔嗟歎止刀以實病告後廣平王平東都)
(濟詣軍門上謁肅宗詔館之三司署使汗賊官羅拜以愧其心授祕書郎以上祕書郎)復禮鄉
(又曰徐岱嘉興人世農家子於學無所不通辨論眀銳座人常屈大歷中劉宴表為祕書郎觀察使李栖筠欽)
(其賢署所居為復禮鄉名達於朝擢偃師尉)椀脱郎(又曰武后時官濫人謠曰補闕連車載拾)
(遺平斗量杷推侍御史椀脱校書郎)賜祕書副(事文𩔖聚云班游與劉向校祕書每奏事游受)
(詔進讀羣書上器其能賜以祕書之副)入紅蘭省(元稹酬白居易詩曰並入紅蘭省偏親白)
(玉規盖為校書記)以非急務(事文𩔖聚云盧植在東觀校書帝以非急務轉為侍中)
不藉請託(唐書曰李建貞元中補校書郎德宗思得文學者或以建聞帝問左右宰相鄭珣瑜曰臣)
(為吏部時當補校書者八人他皆藉貴勢以請建獨無有帝喜擢左拾遺)恥由父任(宋史曰李)
(宗諤宰相昉子也七歲能為文恥以父任得官獨由鄉舉第進士授校書郎)宜在朝廷(又曰)
(孫復居泰山學春秋范仲淹冨弼皆言復有經術宜在朝廷除祕書省校書郎)十九授校書
(杜甫送李校書詩曰李舟名父子清峻流輩伯人間好少年不必湏白晳十五富文史十八足賓客十九授校)
(書二十聲輝赫)賜童子出身(宋史曰李淑参知政亊若谷子也年十二真宗幸亳獻文行在)
(所真宗竒之命賦詩賜童子出身試祕書省校書郎以上校書郎)脩書成(東都事略曰范祖禹)
(字淳父司馬光辟同編修資治通鑑書成上章薦之曰臣誠不及也由臣頑固纂次淹久致其沈淪而祖禹安)
(恬静默若將終身者除祕書省正字)掌制手(宋史曰周必大紹興二十年第進士中博學宏詞科)
(召試館職高宗讀其策曰掌制手也守祕書省正字館職復召試自此始)朋字未正(明皇雜錄)
(云劉宴以神童為校書省正字上問晏曰正字正得幾字晏曰天下字皆正惟朋字未正帝大竒之)先
進鈞禮(唐書曰蕭穎士開元間舉進士對策第一補祕書正字於時裴耀卿席豫張均宋遥韋述先進)
(器其才與鈞禮)豪健恃才(又曰王翰并州人少豪健恃才及進士第喜蒱酒張嘉貞為本州長)
(史偉其人厚遇之張說至益加禮及說輔政召為祕書正字)文字生知(宋史曰雍熙初楊億)
(年甫十一太宗聞其名詔江南轉運使張去華就試詞藝送闕下連三日得對試詩賦五篇下筆立成太宗深)
(加賞異宰相削草為賀翌日下制曰汝方髫齔不由師訓精爽神助文字生知越長絶塵一日千里予有望於)
(汝也即授祕書省正字)三洪齊名(又曰洪适字景伯皓長子也與弟遵同中博學宏詞科後)
(三年弟邁亦中是𨕖由是三洪名滿天下改祕書省正字)梁顥有子(又曰梁適翰林學士顥之)
(子也少孤嘗輯父遺文及所自著以進真宗曰梁顥有子矣授祕書省正字以上正字)
祕書郎四
增詩唐李商隠代祕書贈弘文館諸校書詩曰清切曹
司近玉除比来秋興復何如崇文館裏飛霜後無限紅
梨憶校書陸龜蒙寄韋校書詩曰萬古風烟滿故都
清才搜括妙無餘可中寄與芸香客便是江南地里書
宋賀方回寄黃魯直校書詩曰材如把梓各稱良海
内知名獨豫章終歲且留天禄閣入看應號紫微郎
增制唐元稹授張籍祕書郎制曰敕張籍𫝊云王澤竭
而詩不作又曰采詩以觀人風斯亦警予之一事也以
爾籍雅尚古文不從流俗切磨諷興有助政經而又居
貧晏然廉退不競俾任石渠之職思聞木鐸之音可守
祕書郎白居易授王建祕書郎制曰敕太府丞王建
太府丞與祕書郎品秩同而禄廩一今所轉移者欲職
得宜而才適用也詩人之作麗以則建為文近之矣故
其所著章句往往在人口中求之輩流亦不易得帑藏
之吏非爾官也而翺翔書府吟咏祕閣改命是職不亦
可乎可祕書郎
增狀宋朱子辭免祕書郎状曰竊惟國家開建圖書之
府所以儲蓄秀異之才𨕖試有程未始輕授郎以奉守
為職雖異典校之官然自昔相承或用以處老成耆德
之士如熹凡陋豈所克堪今若貪冒寵榮不自量度此
必坐取嘲笑以累聖主知人之眀又况頃年屢以多病
懇辭召命已蒙聖慈洞照肺腑既憐其愛君憂國粗有
畎畆夙夜之誠而又知其衰朽無庸重閔勞以官職之
事故凡所以假借褒嘉惠養全活之意雖非愚賤之所
當得然天地父母委曲生成之恩則有以不可終辭者
今乃欲因聖主前日所以假借惠養之資而遂夤緣以
冒進擢無涯之寵則是古人所謂登龍斷以罔市利者
是以恐懼回皇不敢祗受
原弹文梁沈約奏弹祕書郎蕭遥昌文曰謹按兼祕書
郎臣蕭遥昌盛戚茂年升華祕館淑慎之迹未彰違惰
之容已及宜寘徽網以肅朝風請以見事免遥昌所居
官
增記唐權德輿祕書郎壁記曰按六典祕書郎四人從
六品上分掌四部書以甲乙丙丁為之目昔漢武帝聚
天下文籍於廣内謂之中祕書魏晉之際祕書與中書
或分或合故云職近日月宜居三臺之上丞郎之位與
南宮相亞國初思漢庭延閣之制薄江左貴遊之𨕖始
以岑江陵虞永興褚河南迭為之厥後彬彬多文學之
士今年春滎陽鄭君具瞻自涇陽尉承詔授任今中書
相君之令弟也在昔鄭默領中外三閣始刪煩文而朱
紫不雜開元初君之王考潁川叔祖刑部皆由禮官博
士繼登其任諸父諸兄或觧巾以司讐校或功次而奉
朝請含章筮仕多在於斯猶桓公武公之代為卿士蓋
善於其職而宜之之義也
著作郎一
原杜氏通典曰著作郎漢東京圖書悉在東觀故使名
儒碩學入直東觀撰述國史謂之著作東觀皆以他官
領焉盖有著作之任而未為官員也(蘭臺令史班固傅毅洛陽令陳崇長)
(陵令尹敏司隸校尉孟冀及楊彪等並著作東觀)魏眀帝太和中始置著作郎
官隸中書省專掌國史(衛顗字伯儒以侍中尚書典著作)晉元康二年
詔曰著作舊屬中書令祕書既典文籍宜改中書著作
為祕書著作於是改隸祕書後别自置省謂之著作省
而猶隸祕書著作郎一人謂之大著作專掌史任進賢
兩梁冠介幘絳朝服宋齊與晉同梁制一梁冠而無印
綬後魏北齊並有著作郎後周為著作上士二人掌綴
國錄屬春官之外史隋於祕書省置著作曺著作郎二
人唐為著作局置著作郎二人亦屬祕書省龍朔三年
改著作郎為司文郎中咸亨初復舊初著作郎掌脩國
史及製碑頌之屬分判局事初學記曰案著作郎魏
官也魏晉之際多中書兼國史之職史官在焉故魏代
王沈為中書著作郎晉初繆徵為中書著作郎並是也
唐初因之增文獻通考曰宋舊為寄禄官(郎後為奉議郎佐郎)
(後為宣教郎)元豐正名掌脩纂日歷祭祀祝辭則著作郎主
之(初除林希為大著豐稷為小著皆一時𨕖)日歷所隸祕書省著作郎著作
佐郎掌以宰相時政記左右史起居注所書會集脩撰
為一代之典舊於門下省置編脩院專掌國史實錄脩
纂日歷官制行屬祕書省國史院續文獻通考曰金
元因唐制為著作局有著作郎著作佐郎亦隸於祕書
監至眀此官不設
著作郎二
原待詔刊石(晉元康元年詔曰著作郎舊隸中書大興二年依漢故事召陳郡王隐待詔著)
(作單衣介幘月朔詣於著作省班次依佐郎也作晉中興書曰孫綽為散騎常侍領大著作轉廷尉著如故)
(於時才筆之士綽為冠故温王郗庾諸公之薨必湏綽銘而後刊石)才筆史法(上詳刊石)
(注善王隠晉書曰何嵩史法為著作)祕省史才(白帖)司文籍議
限斷(上詳通典濬王隐晉書曰陸士衡以文學為祕書監虞所請為著作郎議晉書限斷)增
列學士為史官(唐書曰太宗為天策上將軍作文學館收聘賢才許敬宗以著作郎與十)
(八學士之列學下詳後著作佐郎初記注)編御製陳中道(唐書曰著作郎鄧隆)
(上表請編錄御製詩集太宗謙讓不許生宋史曰楊時字中立師事程頤程顥學者號龜山先會有使高麗)
(者國王問龜山安在使回以聞召為祕書郎遷著作郎及面對陳元祐熙豐願姑置勿問一趨於中而已於是)
(元祐諸臣皆次第牽復)蘭臺兼領祕閣儲英(上詳通典注時宋史曰孝宗)
(黃洽由祕書郎遷著作郎上諭詞臣祕閣儲英俊為異時公卿用行黃洽詞可及之)原職閒稟
重書過記功(閻纂集四言詩啓云臣少學博士祭酒鄒湛謂可著作語祕書監華嶠嶠報書)
(云著作郎職閒稟重勢貴多爭不暇表其才用臣遂糾思草莱無朝廷文翰武功勤勞久跡之事温嶠表云)
(夫國史之典明得失之跡以諷其上記功書過謂之實錄今之祕書著作宜得文史之才以辨經緯)應
亨五葉崔駰三世(應亨集譲著作表云自司隸校尉奉至臣五世著作不絶鄉族以為)
(美談武又云崔駰三世相繼其後無聞若乃談遷接彪固踵跡向歆著美亦各一世之良也)增詭
浮屠行撰百家𩔖(唐書曰蕭德言系出蘭陵明左氏春秋以國子生為岳陽王賓客陳)
(亡詭浮屠行亡歸江南仁夀中授校書郎貞觀時歴著作郎又曰孔至歴著作郎明氏族學與韋述蕭穎士)
(齊名撰百家𩔖例以張說等為近世新族剗去之說子垍方有寵怒曰天下族姓何預若事而妄紛紛者耶至)
(曰大丈夫奮筆成書奈何因人動搖卒不改)取世家子試政事堂(又曰文宗)
(欲以真源臨真二公主降世族詔取世家子以聞杜中立及校書郎衛洙得召見禁中拜著作郎宋史曰王)
(曾召試學士院宰相寇準竒之特試政事堂授祕書省著作郎)占對眀暢文義汪
洋(又曰向敏中解褐將作監丞通判吉州轉運使張齊賢薦其材代還為著作郎召見便殿占對明暢太宗)
(善之亦東都事略曰張文潛從蘇轍學轍見其文愛之蘇軾深知之稱其文汪洋澹泊有一唱三歎之聲云)
(元祐初為著作佐郎改著作郎在館八年)原地居華省職在脩文漢
用史才任先班固晉推經術𨕖在李充(並為著作郎)漢
推良史𨕖在孟堅晉重名儒任先弘度(白帖)
著作郎三
原料簡四部(晉陽秋云孝武好覧文藝敕著作郎徐野民料簡四部書凡三萬六千卷)分
作四部(晉中興書云李充為大著作郎於時典籍混亂充刪除煩重以𩔖相從分作四部祕閣以為永)
(制)增潔身不就(唐書曰權皋擢進士第安禄山表署幕府皋度禄山且反逸去畫夜南奔)
(客臨淮為驛亭保禄山反天下聞其名爭辟為屬皋終不就曰吾潔身亂世以全吾志欲持是受名耶以著作)
(郎召不就自中原亂士人率渡江李華柳識韓洄王定皆仰高節)子翼詈人(又曰劉子翼字)
(小心在隋為著作郎峭直有行嘗面折僚友短退無餘訾李百藥曰子翼詈人人都不憾)元輿浮
誕(又曰舒元輿自負才過人銳進取太和五年獻文闕下不得報上書自言文宗得書高其激昂出示宰相)
(李宗閔以浮躁誕肆不可用改若作郎)直筆東觀(北齊書曰天保二年詔中書令兼著作郎)
(魏收撰後魏史初帝令羣臣各言志收曰臣願得直筆東觀早出魏書故帝使收專其任)東觀會
成(宋制左右史記言動之詳宰政記時政之要以授東觀會而成書)異等改官(金史曰孟)
(宗獻發觧第一是歲宗獻府試省試廷試皆第一號孟四元故事状元官從七品階承務郎世宗以宗獻獨異)
(等與從六品改著作郎)原官在芸香職惟筆削(白帖)衛顗典
著作(魏志衛顗𫝊云顗受詔典著作又為魏官儀凡所撰述數十篇好古文鳥篆隸草無所不善)
王沈典著作(晉書云王沈為祕書監正元中遷散騎常侍侍中典著作撰魏書多為時諱未若陳)
(夀之實錄也)荀勗領著作(晉書荀勖以中書兼領著作)孫盛領著作
(晉中興書太康孫錄云孫盛字安國以祕書監領著作干寶以散騎常侍領著作孫綽以散騎常侍及陳夀並)
(領大著作)謝沈有史才(晉中興書謝沈𫝊云沈字静思何充庾冰並稱沈有史才遷著作郎)
(撰晉書三十餘卷時年五十二沈先著後漢書百卷及毛詩漢書外𫝊所著述及詩賦文論皆行於世其才學)
(在虞預之右)張載不經史(王隠晉書曰張載才不經史能作晉書)增應推
崔孝伯(後魏書曰韓顯宗除著作郎高祖嘗謂顯宗及程靈虯曰著作之任國言是司卿等之才朕自)
(委悉若欲取古人班馬之徒固自遼闊若求之當代文學之能卿等應推崔孝伯)鳳凰將九
子(翰苑新書曰何承天除著作郎撰國史承天時已老而諸佐郎並名家年少荀伯子嘲之常呼為妳母承)
(天曰卿當云鳳凰將九子何言妳母)非蘇軾不可(王鞏聞見錄云神宗與宰執議更官制至)
(著作郎則曰非蘇軾不可)原楊彪著作東觀(續漢書云楊彪博議多文著作東觀按華)
(嶠書曰彪與馬日磾盧植蔡邕等著作東觀)庾亮侍講東宮(庾亮别𫝊云亮拜中書郎)
(領著作侍講東宮其所論說多見稱述)
著作郎四
原詩北齊邢子才酬魏收冬夜直史館詩曰年病從衡
至動息自不安兼豆未能飽重裘詎觧寒况乃冬之夜
霜氣有餘酸風音響北牖月影度南端燈光眀且滅華
燭新復殘衰顔依候改壮志與時闌體羸不盡帶髮落
強扶冠夜景將欲近夕息故無寬忽有清風贈辭義婉
如蘭先言歎三友末言慙一官麗藻高鄭衛專學美齊
韓審喻雖有屬筆削少能干高足自無限積風良可摶
空想青雲易寕見赤松難寄語東山道高駕且盤桓
增制唐李嶠授崔融著作郎制曰鸞臺具官崔融長才
廣度贍學多聞詞麗揚班行高曾史外臺美其方正中
省推其良直永言司典尤俟得人載筆西垣既藉微婉
紬文東觀更資博通宜升著作之庭兼就記言之地可
著作郎仍兼右史内供奉官蘇頲授吳兢著作郎制
曰黃門具官吳兢祗服言行貫穿典籍藴良史之才擅
巨儒之義頃專筆削仍侍軒階宜著書於麟閣復載籍
於鴻都可行著作郎兼昭文館學士餘如故主者施行
原表梁沈約到著作省表曰臣約言即日被召以本官
兼今職臣藝不博古學謝專家乏懷鉛之志慙夢腸之
術聮事乖善握蘭慚良謬勒斷蛇之符預刊冰河之業
路遥難騁才弱未勝而神工曲造雕絢彌疊珥筆史觀
記言文府趨奉載揚腆懵交顔
增記唐李華著作郎廳壁記曰漢太史公既沒其子遷
緘金匱石室之文降及東京永平中特詔班固著作東
觀繼其事者楊彪蔡邕由是太史但掌天文律歷而已
魏太和年肇以著作名官為中書屬晉元康年改隸祕
書朝服單衣介幘始親職必撰名臣𫝊歷宋齊梁陳官
品第六元魏高齊周隋秩從五品魏則王沈以侍中兼
之衛顗以尚書帶之至於有晉若史才之美陳夀自佐
郎遷元舅之尊庾亮以中書領宋則徐爰何承天齊則
沈約裴子野梁則陸雲公姚察陳則顧野王張正見後
魏則崔光高允北齊則邢子才魏收周則蘇亮柳虯隋
則虞綽王邵皆一朝名𨕖也貞觀初詔梁文昭公鄭文
貞公統英儒盛才脩五代史天子親垂筆削與春秋同
符巍巍乎史氏之光耀也因是開館於内别立史官多
以著作郎領帶其職而舊司所掌惟碑誌祭祝之文在
焉然以其能綜羣言且居百乘出典下國轉為郎官或
上遷祕書少監或擢拜中書舍人固不易其任也唐之
建官罔非俊乂若虞永興德涵大雅魏侍中才高王佐
鄭吏部絶韻鏘鳴崔司業雄詞飛動皆歷焉
著作佐郎一
原杜氏通典曰著作佐郎魏置亦屬中書晉佐著作郎
八人進賢一梁冠絳朝服祕書監自調補之(太元四年詔祕書無)
(監使吏部𨕖佐著作郎有監復舊嶠又閻纂集云鄒湛謂祕書監華嶠曰閻纂可佐著作曰比勢貴多爭不)
(暇求才按此則大著作祕監自調也)晉制佐著作郎始到職必撰名臣𫝊
一人宋初以國朝始建未有合撰者其制遂廢宋齊以
来遂遷佐於下謂之著作佐郎亦掌國史集注起居梁
初周捨裴子野皆以他官領其職官制與大著作同陳
氏為令僕子起家之𨕖後魏有著作佐郎北齊有著作
佐郎各二人後周有著作中士四人掌綴國錄隋於祕
書省置著作曹佐郎八人煬帝加佐郎為十二人唐為
著作局置佐郎四人(開元二十六年減佐郎二人)亦屬祕書省(自宋以後)
(國史悉屬祕書)龍朔二年改著作佐郎為司文郎咸亨初復舊
著作佐郎徒有撰史之名而實無其任其任盡在史館
矣其屬官有校書郎二人後魏著作省置校書郎北齊
著作亦置校書郎二人隋亦同掌讐校書籍若本局無
書兼校本省典籍正字二人(隋著作曹置正字二人今減一人掌同校書)
初學記曰案著作佐郎魏代置掌貳大著作郎脩國史
初俱隸中書謂之中書著作佐郎晉惠帝時與大著作
郎同隸祕書後代因之(出宋書百官志)唐因之(張華年四十得河南尹丞不拜)
(轉著作佐郎國沈約宋書曰後漢以来太史但掌天文律歴而已其記撰述悉在著作江左王導表著作為)
(史官是也)
著作佐郎二
原西觀南郊(張隐文士𫝊曰束晳字廣微元康四年晚應司空府八月餘亦除著作佐郎著)
(作西觀換晉書草創三帝紀及十志以晉中興書曰郭璞太興元年奏南郊賦中宗嘉其才為著作佐郎)
難限斷賦濛汜(晉紀曰束晳祕書監賈謐請為著作郎難陸士衡晉書限斷又曰)
(張載字孟陽作濛汜賦太僕傅玄見賦歎息以車迎載言談終日深相貴重載遂知名起家徵為著作佐郎)
撰三國創十志(張華别𫝊曰陳夀好學善著述師事同郡譙周少仕蜀在觀閣為郎)
(除中書著作郎撰三國志下詳西觀注)增嗜漢書議郊祀(唐書曰郝處俊好學)
(嗜漢書崖略暗誦貞觀中第進士觧褐著作佐郎江宋史曰杜鎬為南唐集賢校理入直澄心堂江南平左)
(舊儒多薦其能改崇文院檢討太宗將祀南郊彗星見宰相趙普召鎬問之鎬曰當祭而日食猶廢况謫見如)
(此乎普言於上即罷其禮翌日遷著作佐郎)善規益恬進取(又曰王著善書筆迹)
(甚媚頗有家法太平典國間轉運使侯陟以名聞召見賜緋加著作佐郎直御書院太宗聽政之暇常以觀書)
(文筆法為意諸家字體洞臻精妙嘗命中使持御札示著著曰未盡善也太宗臨學益勤又以示著著答如前)
(中使詰其故著曰帝王始攻書或驟稱善則不復留心矣久之復以問著著曰功已至矣非臣所能及其後真)
(宗嘗對宰相語其事且嘉著之善於規益於侍中待詔中亦無其比又曰郎簡歷任縣令調随州推官及引)
(對真宗曰簡歷官無過而無一人薦是必恬於進取者特改祕書省著作佐郎)原傅玄歎賦
夏湛壊書(上詳賦濛汜注佐張華别𫝊云陳夀好學善著述除著作郎當時夏侯湛等多欲)
(作魏書見夀所作即壊已書)增文學清𨕖天子門生(唐書王義方曰臣去)
(歲冬初雲陽下縣丞耳今春及夏陛下授臣著作佐郎極文學之清𨕖宋史曰趙逵紹興二年對策論君臣)
(父子之情甚切擢第一時檜意有所屬而逵對獨當帝意檜不悦授逵左丞事郎簽書劒南東川帝嘗問檜趙)
(逵安在檜以實對久之帝又問乃除校書郎逵單車赴關征税者希檜意搜行槖皆書籍才數金而已既就職)
(未嘗謁檜賡御製詩有皇心未敢宴安圖之句檜見之怒曰逵猶以為未太平耶欲擠之未及而死帝臨哭檜)
(還即授著作佐郎兼權禮部員外郎帝臨景靈宮祕省起居惟逵一人帝謂之曰卿始終皆朕自擢自卿登第)
(後為大臣沮格久不見卿秦檜曰薦士未嘗一語及卿以此知卿不附權貴真天子門生也)
著作佐郎三
增等身課(宋史曰賈黃中幼聰悟方五歲父玭每旦令正立展書卷比之謂之等身書課十五舉進)
(士授校書郎集賢校理遷著作佐郎)著作林(又曰范純仁以著作佐郎知襄城縣襄城民不蠶織)
(勸使植桑有罪而情輕者視所植多寡除其罰民益賴慕後呼為著作林)原並有史才(晉中)
(興書曰華譚為祕書監時晉陵朱鳳吴郡吳震等以單族二人並有史才白首衡門後譚知之薦二人擢補著)
(作佐郎並皆稱職)典治文義(石瑞紀著作郎邱衆表稱世祖武皇帝擢臣負薪之中授臣著)
(作佐郎典治天下文義數術乃撰諸志也)增内省參纂(唐書曰敬播貞觀時擢進士第時顔)
(師古孔穎達撰次隋史詔播詣祕書内省參纂再遷著作佐郎)奉詔至家(又曰陽城隐中條山)
(陕虢觀察使李泌數禮餉城受之欲辟致之府不起乃薦諸朝詔以著作佐郎召泌使參軍事韓傑奉詔至其)
(家城封還詔書)便殿讀古(宋史曰呂文仲入朝為少府監丞預脩太平御覽廣記文苑英華改)
(著作佐郎太平興國中上每御便殿觀古碑刻輙召文仲讀之嘗令讀文𨕖又令讀江海賦皆有賜賚)
草定書疏(又曰楊億為著作佐郎太宗知其貧屢有霑賚時公卿表疏多假文於億名稱益著真宗)
(在京府徵之為首僚邸中書疏悉億草定)兩策制科(又曰張方平舉茂才異等為校書郎又中)
(賢良方正遷著作郎當召試館職仁宗曰是非兩策制科者乎何試也命直集賢院)
殿中監(丞乘尚食輦尚藥尚尚附)(尚舍)
原杜氏通典曰魏置殿中監官晉宋並同齊有内外殿
中監各八人梁陳因之其資品極下後魏亦有殿中監
北齊有殿中局置監四人屬門下省掌駕前奉引隋改
為殿内局置監二人大業三年分門下太僕二司取殿
内監名以為殿内省有監少監丞各一人掌諸供奉領
尚食尚藥尚衣(尚食即舊御府)尚舍(即舊殿中局)尚乘(領左右六閑及諸閑)尚
輦等六局(漢儀注曰省中有五尚即尚食尚冠尚衣尚帳尚席或云秦置六尚謂尚冠尚衣尚食尚)
(沐尚席尚書若今殿中之任)每局各置奉御二人以總之置直長以
貳之屬門下省唐改為殿中省加置少監二人丞亦二
人其官局職任一如隋制為一司不屬門下龍朔二年
改殿中省為中御府改監為中御太監少監改丞為中
御大夫咸亨初復舊丞隋置一人唐加一人增文
獻通考曰宋制殿中省判省事一人以無職事朝官充
舊有六尚之局名别而事存今尚食歸御厨尚藥歸醫
官院尚衣歸尚衣庫尚舍歸儀鸞司尚乘歸騏驥院内
鞍轡庫尚輦歸輦院皆不領於本省元豐正官制置監
少監丞各一人監掌供奉天子玉食醫藥御幄帟輿輦
舍次之政令少監為之貳凡總六局又置提舉六尚局
及管幹官一員舊殿中省判省事一人以無職事朝官
充雖有六尚局名别而事存凡官随局而移不領於本
省所掌惟郊祀元日冬至天子御殿及禘祫后廟神主
赴太廟供其繖扇而殿中監視祕書監為寄禄官而已
後權太府卿林顔乞復殿中省六尚以嚴奉至尊於是
徽宗乃出先朝所度殿中省圖命三省行之而其法皆
左正言姚祐所裁定歲崇寕二年也三年蔡京上脩成
殿中省六尚局供奉庫務敕令格式看詳凡六十卷仍
冠以崇寕為名政和元年殿中省尚伸上編定六尚供
奉式靖康元年詔六尚局並依祖宗法又詔六尚局既
罷格内歲貢品物萬數尚為民害非祖宗舊制其並除
之續文獻通考曰遼殿中司隸於御史臺官曰殿中
曰殿中丞其屬有尚舍局奉御尚乘局奉御尚輦局奉
御尚食局奉御尚衣局奉御金殿中監事多領於殿前
都點檢司元初殿中監事皆領於四集賽而兼宿衛四
集賽者太祖功臣博勒呼博爾濟穆呼哩齊拉衮四族
也命其世領集賽之長集賽云者猶言番直宿衛也凡
集賽内執事之名不一(如主弓矢主書寫主司閽主典車馬主衣服之𩔖)悉世
守之又置侍正府即殿中監職也秩正二品侍正十四
人同知二人僉府二人侍判二人掌内庭近侍之事奉
御二十四人(尚冠尚衣尚鞶尚沐尚飾尚輦奉御正副各二員)明奉御諸事俱
屬内侍此官不設原杜氏通典曰尚食局奉御始秦
置六尚有尚食焉(如淳曰謂掌天子之物曰尚)後漢以後幷其職於
太官湯官北齊門下省又有尚食局置典御二人後周
有尚膳上士中士凡進食先嘗之隋分屬殿内改典御
為奉御有二人唐因之龍朔二年改為奉膳大夫咸亨
初復舊直長隋置六人唐因之減置五人增文獻通
考曰宋尚食掌膳羞之事典御二人奉御六人下有膳
工續文獻通考曰遼有尚膳殿中司屬有尚食局奉
御元主奉烹膳者曰博爾赤原杜氏通典曰尚藥局
奉御自梁陳以後皆太醫兼其職北齊門下省有典御
二人隋如北齊之制後改為奉御而屬殿内唐因之龍
朔二年改為奉醫大夫咸亨初復舊直長隋置四人唐
因之增文獻通考曰宋尚藥掌和劑診候之事典御
二人奉御六人下有醫師原杜氏通典曰尚舍局奉
御周禮有掌舍掌王行所止之處帷幕幄帟之事漢少
府屬官有守宮令丞掌宮殿陳設魏殿中監掌帳設監
護之事晉宋以下其職並在殿中監隋煬帝置殿内監
改殿内局為尚舍局置奉御二人唐因之龍朔二年改
為奉扆大夫咸亨元年復舊直長隋置八人唐因之而
減二人增文獻通考曰宋尚舍掌次舍幄帟之事典
御二人奉御六人下有幕士續文獻通考曰遼有殿
幄局有寢殿殿中司屬有尚舍局奉御原杜氏通典
曰尚乘局奉御自秦漢以来其職皆在太僕北齊太僕
驊騮署有奉御十人管十二閑馬隋煬帝取之置尚乘
局置奉御二人唐因之增置奉御四人龍朔二年改為
奉駕大夫咸亨元年復舊(尚乘奉御掌六閑馬一曰飛黃閑二曰吉良閑三曰龍媒)
(閑四曰騊駼閑五曰駃騠閑六曰天花閑)開元中減二人先是别置廏使因
隸焉猶屬殿中(武后萬歲通天二年五月置仗内閑廐令殿中丞袁懷哲檢校至聖歴二年改)
(為少監閑廐使自後他官相循為之)直長隋置十四人唐減四人增文
獻通考曰宋尚乘歸騏驥院續文獻通考曰遼殿中
司有尚乘局金殿中監有尚廏局(隸太僕寺)尚乘之職舊本
隸殿中監元又立尚乘寺秩從三品掌上御鞍轡輿輦
羣牧驢騾及鞍轡造作收支遠方馬匹等事資乘庫提
點大使屬之原杜氏通典曰尚輦局奉御周官小司
徒中大夫掌六畜車輦又宗伯巾車下大夫掌王后之
五輅輦車組輓有翣羽盖(古謂人牽為輦春秋宋萬以乘車輦其母秦始皇乃去其)
(輪而輿之漢代遂為人君之乘後漢有乘輿六輦魏晉小出則乘之及過江左孝武太元年中謝安率意而作)
(及破符堅得之形制無差大小如一時人歎其默識度宋武破慕容超獲金鉦輦古之輦輿大率以六尺為)
(花齊武帝造大小二輦輿雕飾甚工不下棢轅軛悉金銀獸梁大輦中方八尺左右開視金鸞拱振隋)
(有六輦大禮皆乘之)漢魏晉並太僕屬官車府令掌之東晉省太
僕遂隸尚書駕部宋齊梁陳車府乘黃令丞掌之後魏
北齊則乘黃車府令兼掌之後周則司車輅主之隋又
乘黃車府令丞掌之煬帝置殿内省尚輦局奉御二人
唐因之龍朔二年改為奉輦大夫咸亨元年復舊直長
四人隋置唐因之增文獻通考曰宋尚輦掌輿輦之
事元豐中神宗欲復建此官而度禁中未有其地但詔
御輦院不隸省寺令專達焉續文獻通考曰遼殿中
司有尚輦局金有尚輦局使(金各局俱有直長)元侍正府尚飾
奉御兼尚輦
尚衣監一
原杜氏通典曰尚衣監奉御周官有司服中士掌王之
服辨其名物戰國有尚衣尚冠之職秦漢有御府令丞
掌供御服而屬少府後漢有掌宦者典官婢作中衣服
魏因之晉屬光禄勲江東省宋大眀中改尚方曰左右
御府各置令丞一人後廢帝初省御府置中署隸右尚
方其後又置初宋氏用三品勲位眀帝改用二品准南
臺御史掌金銀綵帛凡諸造作以供奉及妃主六宮梁
陳其職隸在尚方後魏有掌服郎北齊門下省統主衣
局都統子統各二人後周有司服上士二人中士二人
隋分屬殿内省其後又改為尚衣局置奉御二人唐因
之龍朔三年改為奉冕大夫咸亨元年復舊直長隋置
八人唐因之減二人增文獻通考曰宋尚衣掌衣服
冠冕之事下有衣徒續文獻通考曰遼有尚衣裁造
殿中司有尚衣局奉御元侍正府掌内庭近侍之事奉
御二十四人為尚冠尚衣尚鞶尚沐尚飾尚輦各奉御
二員副奉御二員明此官不設
尚衣監二
原陶正復陶(𫝊曰昔虞閼父爲周陶正注陶正復陶也主君上之衣服)罷齊三
服官(漢元帝詔罷齊三服官注春獻冠幘為首服紈素為冬服輕綃為夏服)止害女工
物(漢哀帝詔齊三服官織綺繡難成害女工之物宜皆止無作輸納也)法天地之數
舉四時之宜(丞相蕭何御史大夫周昌等議春夏秋冬天子所服當法天地之數中得人和故自)
(天子王侯有上之君及兆人能法天地順四時奉宗廟天子之大禮臣請法之中謁者趙堯舉春李舜舉夏倪)
(湯舉秋貢禹舉冬各奉一時制可注云各主一時禮物朝祭事)
御定淵鑑𩔖函卷九十四
