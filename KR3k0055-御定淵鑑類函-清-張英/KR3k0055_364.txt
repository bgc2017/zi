欽定四庫全書
御定淵鑑類函卷三百五十九
火部一(火煙)(烽燧)
火一
原釋名曰火化物也亦言燬也物入即皆毁壊也說
文曰熯蒸火也煨盆中火也熛火飛也熲爚火光也
元命苞曰火之為言委隨也故其立字人散子者為火
易曰離為火又曰燥萬物者莫熯乎火又曰火
就燥又曰火在天上大有君子以遏惡揚善順天休
命增又曰天與火同人山下有火賁澤中有火革木
上有火鼎山上有火旅火在水上未濟詩曰叔在藪
火烈具舉又曰如火烈烈則莫我敢遏原尚書曰
藻火粉米(畫為火形也)又曰火炎崑岡玉石俱焚(言火逸而燼玉)
(也)天吏逸德烈于猛火又曰若火之燎于原不可嚮
邇其猶可撲滅(火炎不可近尚可撲滅諭言不可信尚可刑戮也)又曰洪範
五行二曰火火曰炎上炎上作苦增又曰予若觀火
又曰無若火始燄燄厥攸灼敘弗其絶原禮記月
令曰孟夏之月盛德在火又曰仲春無焚山林增
又曰季春出火為焚也又禮運曰後聖有作修火之
利笵金合土以炮以燔以烹以炙又表記曰火之於
民也尊而不親周禮曰司爟掌行火之政令四時變
國火以救時疾季春出火民咸從之季秋内火民亦如
之時則施火令凡祭祀則祭爟凡國失火野焚莱則有
刑罰焉又曰司烜氏掌以夫遂取明火於日(注夫遂陽燧也)
又曰仲春以木鐸修火禁於國中(注謂季春將出火也火禁謂用火之)
(處及備風燥)原左傳曰火龍黼黻又曰郯子曰炎帝以
火紀官故為火師而火名又曰古之火正或食於心
或食於咮(心鶉星咮鶉首也)以出内火是故咮為鶉火心為大
火(謂火正之官配食於火星也建辰之月鶉火星昏見南方則令民放火建戍之月火星伏在日下夜不得)
(見則令民内火以禁放火者也)又曰陶唐氏之火正閼伯居商丘
又曰人火曰火天火曰災增又曰鄭鑄刑書士文伯
曰火見鄭其火乎火未出而作火以鑄刑器火如象之
不火何為又曰子産曰火烈民望而畏之故鮮死焉
又曰昭公十七年冬有星孛於大辰西及漢(夏之八月辰星)
(見在天漢西今孛星出辰西光芒及天漢)申湏曰彗所以除舊布新也天事
恒象(天道恒以象預告於人)今除於火火出必布焉諸侯其有火
災乎(今火向伏故知當湏火乃布散為災)原山海經曰厭火國獸身黑
色火出口中(言能吐火)增又曰令丘之山無草木其上多
火又曰西海之南流沙之濱赤水後黑水前有山名
曰崑崙之丘其外有炎火之山投物即然(今扶南東萬里有蓍薄國)
(東復五千里有火山國雖霖雨火常燃有白鼠常出山邊求食人捕之以毛作布而今之火浣布此類也)
原譙周古史考曰古者茹毛飲血燧人初作燧火人始
燔炙國語曰火焚其彝器子孫為疑由王者蔑棄五
則(則常也)增又曰火無災曰煇史歷書曰顓帝命火
正黎司地漢書曰蒯通曰臣之里婦與諸母相善夜
亡肉姑以為婦盗遣之里母即束緼請火亡肉家曰昨
夜犬得肉鬪相殺請火以治之五行志曰火南方揚
光輝為明者也其於王者南面向明而治後五行志
注曰火者陽之精也火性炎上人所用烹飪者也原
魏武帝明罰令曰聞太原上黨西河鴈門冬至之後百
有五日皆絶火寒食云為介子推增北史王劭上請
變火曰在晉時有人以洛陽火渡江者世世事之火色
變青今温酒及炙肉用石炭木炭火竹火草火麻荄火
氣味各不同以此推之新火舊火理應有異隋天文
志曰火為威德元史祭祀志光禄卿以陽燧取明火
供爨又曰執炬者以炬燎火原莊子曰指窮於為
薪火傳也不知其盡也(以指盡前薪之理故火傳而不滅譬得納養之中故命續而不)
(絶)增又曰堯讓天下於許由曰日月出矣而皭火不
息其於光也不亦難乎又曰利害相摩生火甚多
原尸子曰燧人上觀星辰下察五木以為火孫子曰
凡火攻有五一曰火人二曰火積三曰火輜四曰火庫
五曰火燧增荀子曰施薪若一火就燥也原春秋
繁露曰若火不炎上秋多電由王者視不明也又曰
若人君惑於䜛邪内離骨月外疎忠臣咎及於火則大
旱必有火災淮南子曰陽燧見日則燃而為火(陽燧金也)
(日高三四丈持以向日燥艾承之寸餘有頃焦吹之則得火)增又曰練木生火練
火生雲又曰失火而遇雨失火則不幸遇雨則幸也
故禍中有福也又曰槁竹有火弗鑚不然原抱朴
子曰南海之中蕭丘之上有自生之火常以春起而秋
滅丘方千里當火起時此丘上純生一種木火起正著
此木木雖為火所著但小焦黑人或以為薪者如常薪
但不成炭炊熟則灌滅之後復更用如此無窮又夷人
取木華績以為火浣布皮亦剥以灰煮為布但不及華
細好耳又曰有白鼠大者重數斤毛長三寸居空木
中其毛亦可績為布故火浣布有三種焉春秋潛潭
巴曰火從井出有賢士從人起(火明賢者象賢者屈滯象從井出)春
秋考異郵曰火者陽之精也風俗通曰城門失火禍
及池中魚按百家書宋城門失火自汲池中水以沃之
魚悉露見但就把之又曰夫火者南方陽光輝為明
聖人嚮之而治取其象也增白虎通曰火之為言化
也陽氣用事萬物變化原白澤圖曰火之精宋無忌
增河圖汴光篇曰陽精散而分布為火宋程子曰
本朝鑚木取火謂火生於木非也两木相戛用力極則
陽生金以石相軋則有火非特木也元臨川吳氏曰
君火正夏之交東南之維震㢲也相火正夏之時正南
之方離也原玄中記曰南方有炎山焉在扶南國之
東加營國之北諸薄國之西山從四月而火生十二月
火滅正月二月火不然山上但出雲氣而草木生葉枝
條至四月火然草木葉落如中國寒時草木葉落也行
人以正月二月三月行過此山下取柴以為薪然之無
盡時取其皮績之為火浣布十洲記曰炎洲在南海
中地方二千里去岸九萬里上有風生獸似豹青色大
如狸張取之積薪數車以燒之薪盡而此獸在火中然
其毛不焦斫刺不入打之如皮囊以鐵錐鍜其頭數十
下乃死以其口向風湏臾便活而起以石上菖蒲塞其
鼻即死取其腦菊花服之盡十斤得夀五百歲又曰
有火林山山中有火獸大如鼠毛長三四寸或曰山可
百里許取其獸毛績以為布名曰火澣布國人衣服之
垢洿以水浣濯之終日不潔以火燒布兩食久許出其
垢即去白如雪增西京雜記曰樊噲問陸賈曰自古
人君受命於天有瑞應豈有是乎賈曰有之夫目瞤則
得酒食燈火華則得錢財故目瞤則祝之火華則拜之
况天下大寳非天命何以得之哉原廣志曰火洲在
南海中火然洲其木不死更鮮博物志曰積油萬石
則自然生火泰始中武庫火積油所致也增古今注
曰陽燧以銅為之形如鏡照物則景倒向日生火拾
遺記曰岱輿山有草名莽煌葉圓如荷去之十步炙人
衣服則燋鳥獸不敢近也刈以為席冬彌温以枝相磨
則火出又曰燧明國有火樹名燧木屈盤萬丈雲霧
出於中間折枝相鑚則火出矣後世聖人以食救萬物
乃至南垂目此樹表有鳥若鶚以口啄樹粲然火出聖
人因取小枝以鑚火號為燧人氏在庖犧之前則火食
起乎兹矣原地鏡圖曰黃金之見為火異苑曰臨
卭有火井漢室隆則炎赫彌熾桓靈之際火勢漸微
增郡國志曰連渾府有火井炎氣上升以草焚之則煙
騰火發故名焚臺原括地圖曰神丘有火穴光照千
里增齊地記曰東武有火木燒之不死亦不損也
唐文粹楊烱渾天賦師門何術兮驗火而登仙或問
朱子曰四時取火何為季夏又取一番朱子曰土王未
月故取之陸游老學菴筆記曰南鄭見一軍校火山
軍人也言火山之南鋤鑊所及烈燄應手涌出故以火
名軍續文獻通考曰遼道宗清寧中扈駕車營火賜
錢粟及馬有差又曰太康中祥州火遣使恤災明
陸深清暑筆談曰廣野中陽燄望之如波濤奔馬
火二
原禮含文嘉曰燧人始鑚木取火列仙傳曰甯封子
黃帝陶正掌火能作五色煙家語曰堯火帝而王尚
赤列仙傳曰陶安公六安冶師也數行火一旦散上
紫色衝天湏臾朱雀止冶上曰安公安公冶與天通
呂氏春秋曰伊尹說湯五味九沸九變火為之紀增
史記曰武王既渡河有火自上復下至於王屋流為烏
其色赤原韓詩外傳曰晉平公藏寳之臺燒救火三
日三夜乃勝之公子晏束帛而賀曰臣聞王者藏於天
下諸侯藏於百姓農夫藏於囷庾今百姓乏於外而賦
斂無已昔桀紂殘賊為天下戮今皇天降災於藏臺此
是君之福也韓子曰魯燒積澤天北風火南倚恐燒
國哀公懼自將衆趨救火左右無人盡逐獸不救火乃
召問仲尼仲尼曰夫逐獸者樂而無罰救火者苦而無
賞此火所以不救也事急不及以罰救火者盡賞之則
舉國不足以賞於民請從行罰乃下令曰不救火者比
降北之罪令下未徧火已滅矣又曰越王問於大夫
種曰吾欲伐吳對曰可矣何不試焚宫室於是遂焚宫
室民莫能救火乃下令曰民之救火而死者比死敵之
賞民之塗其體被濡衣走火者左右各三千人吳越
春秋曰越王思報吳冬則抱冰夏則握火戰國策曰
楚王遊雲夢野火之起也若雲霓史記曰龐涓追孫
臏臏量其行暮當至馬陵乃伏兵斫樹白而書之曰龐
涓死此樹下於是令齊軍萬弩夹道暮火舉而俱發涓
夜至見白書乃舉火燭讀之未畢萬弩俱發㳙敗死
又曰騎劫攻即墨田單取牛千頭衣以五采束刃其角
結火其尾穿城而出壯士隨牛後火光明炫耀燕軍視
牛皆龍文所觸輒死列女傳曰梁姑姊其室失火兄
子與二子在内欲取兄子輒得其子火盛不得復入婦
人曰梁豈可戶告人曉邪被不義之名何面見兄弟國
人哉遂赴火而死增魚豢典略曰泰伯出獵至於咸
陽有火鳥流下化為白雀銜綠丹書集於公車原三
輔黃圖曰秦始皇帝葬驪山六年之間為項王所發牧
兒墮羊冢中然火求羊燒其槨藏漢書曰項王西屠
咸陽殺秦降王子嬰焚其宫室火三月不滅東觀漢
記曰郅惲為長沙有義士古初遭父喪未葬鄰人火起
及初舍棺不可移初冐火伏棺上會火滅又曰廉范
為蜀郡成都地廹屋狹百姓夜作以供衣食又禁火民
復弊之失火者日屬范令夜作但使儲水百姓皆悅
又曰梁鴻牧豕長安上林苑中失火延人家問所燒財
物悉推豕償之其主言少鴻願以身作躬執其勤神
仙傳曰欒巴為尚書正旦會得酒西南潄云成都市失
火潄酒作雨樊英列傳曰英隐于壺山嘗有黑風從
西方起英謂學者曰成都市火甚盛因含水西向潄之
乃令記其日後有從蜀来者云是日大火黑雲平旦從
東起湏臾大雨火遂得滅汝南先賢傳曰郭慮從南
郊含酒東北三噀云齊失火以厭之後齊果上火事
又曰蔡君仲有至孝之心母終棺在堂西舍失火將至
君仲伏屍號哭火越向東家陳留耆舊傳曰劉昆為
江陵令民有火災昆向火叩頭即霈然下雨詔問反風
滅火虎北渡河何以致此昆曰偶然爾帝曰此長者之
言也英雄記曰周瑜鎮江夏曹操欲從赤壁渡江南
無船乘簰從漢水下住浦口未即渡瑜夜密使輕船走
舸百數艘艘有五十人移棹人持炬火火然則廻船走
去去復還燒者湏臾燒數千簰火大起光上照天操夜
遁去搜神記曰糜竺常從洛歸未至家數十里見路
次有好新婦從竺求寄載行二十餘里新婦謝去謂竺
曰我天使去當往燒東海糜家感君見載故以相語竺
因請之曰不可不得不燒君快去我緩来日中必火發
竺乃急行達家便出財物日中而火大發異苑曰晉
惠帝元康三年武庫火燒孔子履漢高斬白蛇劒王莽
頭等晉中興書曰殷浩北伐江逌為長史逌取百雞
以長繩連脚皆繫火一時驅放飛過塹集於羌營火皆
然增葛仙公别傳曰公與客談話時天寒公謂客曰
居貧不能人人得爐火請作一大火以共煖焉仙公因
吐氣火赫然從口出湏臾火滿室坐客皆熱脱衣矣
晉書曰晉宫中嘗夜失火武帝登樓望之愍懷太子年
五歲牽帝裾入闇中帝問其故太子曰暮夜倉卒宜備
非常不宜令照見人主也由是竒之又曰韓康伯家
貧年數歲母為作襦令伯執熨斗謂之曰且著襦尋當
作複褌伯曰不復湏母問其故對曰火在斗中而柄尚
熱今著襦下亦當煖母甚異之又曰王獻之常與兄
徽之共在一室忽然火發徽之遽走出不遑取履獻之
神色怡然徐喚左右扶出又曰庾亮鎮武昌夜半望
見城内有數炬火從城上出如大車状白布幔與火俱
出城東北行至江乃滅原抱朴子曰吳世姚光有火
術吳主積荻千束火焚荻了盡光恬坐灰中振衣而起
增梁書曰阮孝緒家貧無以爨僮妾竊鄰人樵以繼
火孝緒知之乃為不食令撤屋而炊後魏書曰祖瑩
好學以夜繼晝父母恐其成疾禁之後然火讀書以衣
被蔽塞窗戶恐為家人所覺也又曰蕭鸞遣魯康祚
侵太倉口傅永以賊若夜来必應渡淮以火記其淺處
永既設伏乃密令人以瓠盛火渡淮南岸當深處置之
教之云若有火起即以然之其夜康祚等来斫永營東
西二伏挟之康祚等奔淮水火既競起不能記其本濟
處遂望永所置之火而争渡焉水深溺死斬首數千級
北齊書曰神武西征登鳳陵命李義深李士略共作
檄文皆辭請以孫搴代神武乃引搴入帳自為吹火促
之搴神色安然援筆立就孔帖唐太平公主下降自
興安門内設燎相屬道樾為枯九國志吳盧文進遷
潤州節度城中火救之不息文進怒自出州門使召馬
步使將斬之聲至火即滅續文獻通考曰唐鄭潛曜
母代國長公主寢疾潛曜刺血為書請諸神丐以身代
火其書而神許二字獨不化翼日立愈宋王銍默記
曰周王朴夜與世宗微行止五丈河旁中夜後指謂世
宗曰陛下見隔河如漁燈者否世宗隨亦見之一燈熒
熒然迤邐甚近則漸大至隔岸火如車輪矣其間一小
兒如三數歲引手相指朴曰陛下速拜之既拜漸遠而
沒續文獻通考曰宋顧筆仙鬻筆遇仙年九十七一
日積葦庭中坐其上自舉火焚之但見烈焰中乘火雲
而去又曰遼太宗會同元年三月虎官楊單赴乾寧
陵為滄州節度使田武名所圍高模翰與趙延夀聚義
往救有火光自模翰目中出縈繞旗矛焰如流星久之
模翰喜曰此天贊之祥也遂進兵殺獲甚衆又曰金
太祖初伐遼師唐古岱旺結之地諸軍禳射介而立有
如烈火起於人足及戈矛之上人以為兵祥明日至扎
扎水光復如初後果克敵又曰收國元年正月進師
伐遼次寧江州有火光正圓自空而墜上曰此祥徵酧
白水而拜進逼蘇庫努城大敗遼師又曰金温石相
州人幼孤母終廬墓側旦作粥一盂析為三食之不復
舉火又曰郭斌女奴者斌守會州城破妻子自焚死
女奴自火中抱兒出授人曰將軍盡忠此其兒也幸哀
而收之言畢復投火死元將聞之為保其孤又曰元
順帝二十三年石州有人持鎗矛忽生火焰抹之即無
搖之即有元史余丙建德遂安人父亡結廬古山下
殯其中日閉戶守視有牧童遺火延殯廬丙與子亟撲
不止欲投身火中與俱焚俄暴雨火滅又曰劉源歸
德中牟人母吳年七十餘病不能行火起延至其家源
趨入抱母為火所焚而死續文獻通考曰明武宗正
德中山東文登縣火起桑樹樹燔而枝葉無損又曰
江西餘干縣仙居寨夜大雷電有光如箭墜旂竿上如
燈籠光照四野士卒撼其旂直飛上竿首因發砲衝之
其火四散鎗首皆有光如星湏臾而滅又曰裴慶蘇
州人二十七代天師某抵姑蘇知其異人長跪延之慶
約三年後俟我於廬峰頂上遂别去越三年果歸擔棄
履數石壘一洞自入塞其門火自内發焚訖烈焰中猶
見慶乘白鶴昇天天師俟於廬峰頂慶果至並去莫知
所之又曰江西唐治父以九十卒鄰家火起或挽之
出曰父在此我死不出火息後所居巋然獨存孝子竟
以薰炙伏棺死
火三
原化雀流烏(上魚豢典略二下史記並詳前)外照内隂(湛方生論)
(曰俗之談者以為火外照無納影之能内鑒無朗闇之功也張隐文士傳曰離火隂居内故鑒之可映也)
焚芝爨柘(抱朴子曰慮巫山之失火恐芝艾之并焚淮南子曰夏爨柘燧火冬爨松燧)
(火)登庫搆祠(左傳曰宋衛陳鄭皆火梓慎登大庭氏之庫以望之漢書陳勝吳廣叢)
(祠中夜搆火狐鳴呼曰大楚興陳勝王)束緼徙薪(上詳前一託桓譚新論傳曰言淳)
(于髠至鄰家見其竈突直而積薪在旁謂曰此有火災即更為曲突而遠徙其薪)光戟生
矛(沈約宋書曰晉惠帝永興元年成都王伐長沙每夜戈戟鋒有火光如懸燭漢書曰車師後王姑句家)
(矛端生火其妻股訾陬謂姑句曰矛端生火此兵氣也)蔽窗塗隙(上祖瑩詳前二韓)
(子曰丈人之慎火也塗其隙白圭之行堤也塞其穴故丈人無火難白圭無水患)連雞結
牛(並詳前二)珠扞荷厭(國語曰楚王孫圉聘於晉謂趙簡子曰珠足以扞火災則寳之)
(泉沈約宋書曰殿屋之為圓方井蒹荷華者以厭火祥)燄燄烈烈(上尚書並下毛詩)
(詳前一)泥中水上(魏收後魏書曰張天錫時有火然於泥中下易經詳前一)
臨卭井神丘穴(並詳前一)延北閣越東家(范蔚宗後漢書章帝)
(時新平王家失火延及北閣後殿甚崔鴻前趙錄曰劉殷曾祖母柩在殯西鄰失火風飈盛殷夫婦叩殯火)
(災遂燒東家)順星取日(周禮季春出火季秋納火注云順火星藏見而出納火也金)
(燧取火於日也)去藁徙薪(左傳去表之藁注表火道藁草也漢書曲突徙薪無恩澤焦)
(頭爛額為上客漢時人有上書論徐福先言霍氏也)燔柴然□(書燔柴祭天論衡曰夫)
(然一□火爨一尺冰終日不熱持一尺冰置庖厨中終夜不寒何也微之感大不能動也今鄒子不過如□火)
(尺冰而皇天巨大不徒鑊冰庖厨也一仰天歎天為雨霜何天之易感霜之易降)燒棧焚
舟(史張良勸漢王左傳秦孟明)祭爟祈墉(周禮爟火也祭之者報其為明之功也詳)
(前一火左傳子産祈於四墉)鑚燧徹屋(周禮改火燧人氏始用火春取榆柳之火夏取)
(棗杏之火秋取柞槱之火冬取槐檀之火一年中鑚火各異逐時也左傳宋樂喜火所未至徹小屋塗大屋)
(陳畚挶具綆缶備水器量輕重蓄水潦積土塗廵丈城繕守備表火道具正徒令燧正奔火)沈熒
飛燄(蜀都賦火井沈熒於幽泉高燄飛扇)禍始治象(左傳士文伯對晉侯)
(商人閱其祸敗必始於火是以知天道將有火風俗通詳前一)方揚不息(詩燎之方)
(揚詳莊子一)不親非愛(禮表記詳前一愛韓詩外傳不數易非火也)不禁
先言(東觀漢記廉范為蜀守不禁火但嚴水備人歌曰不禁火民安作漢書魏勃曰失火之家豈)
(暇先言主人後救火乎)鬱彼赫然(鬱彼火氣前葛仙公吐詳二)供祭祀
救時疾(周禮司烜氏以陽燧取明火於日以供祭祀之明燭注以明火爇燭也司爟氏詳前一)
仙公吐介子焚(葛玄詳二子晉文公焚林介推死)焚雉裘濡
馬褐(晉帝焚雉頭裘下救火)焚柏梁燒夷陵(柏梁焚而作建章以厭火白)
(起攻楚燒夷陵)叫宋廟焚吳宫(左傳或叫宋太廟曰譆譆出出鳥鳴於亳社如曰譆)
(譆火秦始皇時吳宫吏以照鷰窠燒吳宫)抱薪救起屋厭(文子是猶抱薪而救)
(火起漢書言越俗屋以厭火)書焚室罰焚萊(鄭子産書焚室而寬其征與之財)
(下詳前一司爟氏注野焚萊擅放火者)焚巫尫燒公署(魯旱公欲焚之晉尚書)
(荀顗曰近太祝署失火燒三間半署在廟北隔道在重牆内又即已滅頻為詔旨所問主者以詔聞顗責尚書)
(不按禁止此輩皆為過當)濡帷從脫械救(易林濟濡帷幕鬱攸從之蒙葺公屋劉)
(榮坐事郡付縣獄為野火所及榮脫械救火事畢還獄自著械)災西門禳回禄(西門)
(之外天災有幣無性用馬祀盤庚皆非禮神鄭子産禳火於玄冥回禄玄冥水神回禄火)劒飛
武庫象奔吳師(晉武庫火累代寶盡焚見斬蛇劒飛出屋左傳楚昭王使執燧象以奔)
(吳師謂以火繫象尾)丹丘千年秦宫三月(拾遺記曰丹丘千年之燒下詳前)
(二)望而畏之蹈而死者(子産語詳前一死論語水火吾見蹈而者矣)
廟焚則哭廐焚則拜(禮有焚先人之廟者則哭三日廐焚孔子拜鄉人之為火來)
(者)兵猶火也鄭其火乎(左傳弗戢將自焚下詳前一)用馬於
四墉祓禳於四方(宋樂喜使祝宗用馬於四墉墉城也積隂之氣故祝之左傳國不)
(市大為社祓禳於四方振除火災禮也)陽精炎德生木尅金
陽精上騰炎氣旁逹雖政在救災而仁唯愛物
徒望成都之雨誰反江陵之風配五行而攸序
備六府而孔修季桓為政猶止傷人尼父退朝
不問乎馬增拜華刈草(陸賈語火華則拜之詳前一莽煌草以枝相磨則)
(火出詳前一)代日勝月(拾遺記宛渠國夜則琢然石以代日光火大如粟輝耀一室)
(莊子曰月固不勝火)服霜練雲(抱朴子曰立夏日服六壬六癸之符或服飛霜之散則不)
(熱幼伯子生仲都二人衣重裘曝夏日中周以爐火口不稱熱用此方也淮南子詳前一)然木
啄枝(神異經曰南荒外有火山長四十里廣四五里其中生木晝夜火然得暴風雨火不滅拾遺)
(記燧明國詳前一)錯木消金(河圖挺佐輔曰伏羲禪於伯牛錯木作火淮南子曰金)
(堅則火消之)如輪似幔(周世宗事詳前二庾亮事詳前二)内暗外
光(宋張載正蒙曰火内暗而外明水張衡靈憲曰日匹火月匹水火則外光則含影)水妃
土母(宋蘇軾詩曰丁女真水妃寒山便火耘主明陸深清暑筆談曰香品皆産南方南離位離火火為)
(土母火盛則土得養)反風潄雨(續文獻通考元僧振藏主性慧居鄞城西海會寺一日往)
(定海見主家火起以杖指之乃反風而滅漢欒巴詳前二)獸吐鳥銜(續文獻通考明)
(萬歷時延綏定字四墩房屋上瓦獸口内火燄二三尺拾遺記曰郅寄字君珍喪親盡禮去墓一百里每行)
(常有鳥銜火以夾之)八人四老(孔帖曰唐翟天師乾祐常入䕫州市大言曰今夕當有八)
(人過此可善待之人不之悟其夜火焚數百家八人乃火字也又曰王維輞川林下坐用雷門四老石燈滅)
(則石中鑚火)石軋木摩(宋程子語詳前一則莊子曰木與木相摩然)女丁
婦壬(韓愈陸渾山火詩曰女丁婦壬傳世婚)畬田焚稾(杜甫詩畬田費火聲)
(則唐書段秀實徙涇州别將王童之謀夜焚槀積救火亂秀實嚴禁備夜中火發令軍中曰敢救者斬明日)
(捕斬以徇遂遷涇州)賜粟恤災(遼道宗清寕中事詳一)焚和燒山
(上莊子詳一彌圓覺經曰如取螢火燒湏山終不能著)照蟹驚猨(宋蘇軾詩曰野竹爆)
(哀聲幽桂飄冤芬悲同秋照蟹快若夏燎蚊又曰照山炬火落猨驚)隂巖陽燄(宋歐)
(陽修詩曰隂巖火自生明陸深語詳前二)筒盛矛見(博物志曰臨邛有火井深六十)
(餘丈火上出人以筒盛火行百里餘猶可然也元順帝時事詳前二)焚槐炎草(莊子)
(水中有火乃焚大槐寒陸景典語曰衝風之吹枯枝烈火之炎草武王伐紂勢也)如粟似
紅(古今注曰宣帝地節元年上郡沙中夜有火如粟出不熱杜甫詩曰爐存火似紅)吹熒
潛扇(劉禹錫觀火詩吹熒照水府忽孔帖劉承慶明堂災疏㜸煨潛扇倏成災)呵雷
遊龍(李白詩陶公矍鑠呵赤雷劉禹錫詩赤龍遊玄都)鴉銜熊入(續文獻通考明)
(萬歷中澧州安鄉縣烏鴉羣聚銜絮褁火處明孝宗時有熊入城何孟春曰宜慎火未幾城内在有災或問)
(之孟春曰曾記宋紹興己酉永嘉災前數日有熊至城下州守高則謂其倅允縚曰熊於字能火郡中宜慎火)
(已而果然)足底生石中出(遼高模翰詳前二糧元史太祖至班珠爾河餱俱盡會)
(一野馬北來諸王哈扎爾射得之遂刳草為釜出火於石汲河水煑而啖之)錐可却鳥
不焚(杜陽編唐順宗時拘彌國貢却火錐小又曰順宗朝拘彌國貢雀一雌一雄純黑色大似燕其聲)
(清厲殆不類尋常禽鳥若置於烈火中火自散去帝嘉其異以水晶籠盛之宫人以蠟炬燒之終不能損毛羽)
炖於風洩於密(柳宗元湘源妃碑潛火煽孽炖於融風韓愈文火洩於密而為用)
(且大能不違於道可燔可炙可鎔可甄以利乎生物及其放而不禁反為災矣)無弗與若
始然(孟子昏夜叩人之門戶求水火無弗與者又曰若火之始然)廣夀殿燕子
樓(五代史唐明宗本紀廣夀殿火有司理之請加丹雘帝喟然歎曰天以火戒我豈宜增以侈耶孔帖朱)
(全忠使將攻時溥拔之溥與妻子登燕子樓自焚死)聲至即滅觀之彌盛(九國)
(志詳前二取博物志曰臨邛有火井昔人以竹木投之火諸葛丞相往觀視火轉盛)絳旃彤
幢霞車紅靷(韓愈陸渾山火詩彤幢絳旃紫纛旛炎官熱屬朱冠禈霞車紅靷日轂轓丹蕤)
(縓蓋緋繙㠾)孝子不舉尚書遣禜(元史詳二宗續文獻通考金宣興定中)
(京師屢火遣禮部尚書楊雲翼禜之)用之彌明宿之彌壯(揚子曰火用之而彌)
(明宿之而彌壯)
火四
原火令(周禮時則施火令注謂令焚萊之時)火禁(又曰宫正春秋以木鐸修火禁因火星入)
(戒)焮(子産令行火所焮焮炙也)煇(國語火無災曰煇)更火(漢馬融云周月令有)
(更火)奔火(詳徹屋注)增知火(鄭玄别傳曰元年十七在家見大風起詣縣曰某時當有)
(火災宜祭爟廣設禁備時火果起而不為害)清火道(述征記曰北征有張母墓舊說張母是王)
(氏妻王家葬有年後開墓而香火猶然其家奉之稱清火道)滅火均(淮南子曰救火者汲水趨)
(之或以甕瓴或以盆盂其方圓銳橢不同盛水各異其於滅火均也)山火(唐温庭筠燒歌起來望南)
(山山火燒山田微紅久如滅短焰復相連)寒火(宋邵雍曰世有温泉而無寒火)遇火不
傷(續文獻通考金譚處端號長春子寕海人六歲墮井遇火俱無所傷得道後書龜蛇二字帖吳六酒肆得)
(免火患)然火為疑軍(元史雅克特穆爾傳圖們岱爾及諸王額森特穆爾軍䧟通州雅克特穆)
(爾急引軍還乘其初至擊之敵軍狼狽走渡潞河夾河而軍敵列植黍稭衣以氊衣然火為疑兵夜遁)
火五
原詩梁庾肩吾遠看放火詩曰風前細塵起月裏黑煙
生發燄看喬木侵光識遠城增唐李白續令詠山火
詩曰野火燒山上人歸火不歸燄隨紅日去煙逐暮雲
飛宋范成大燒盆行曰春前五日初更後排門然火
如晴晝大家薪乾勝豆䕸小家𢃄葉燒生柴青煙滿城
天半白棲烏驚飛啼格磔兒孫圍坐雞犬忙鄰曲歡笑
遥相望黃宫氣應纔兩月歲隂猶驕風栗烈將迎陽令
作好春政要火盆生煖熱楊廷秀雪曉舟中生火詩
曰烏銀見火生綠霧便當水沈濃一炷却因斷續更氤
氲散作霏微煖袍袴湏臾霧霽吐紅光煙如雲表生扶
桑陽春和日曛滿室蒼顔渥丹疑醉鄉忽然火冷霧亦
滅只見紅爐堆白雪窗外雪深三尺強窗裏雪深一寸
香元宋无出火詩曰前船去速後䑸忙暗裏尋䑸認
火光何處笙歌歸棹晩高燒銀燭照紅妆
原賦潘尼火賦曰覽天人之至周嘉火德之為貴含太
陽之靈暉體淳剛之正氣先聖仰觀通神悟靈窮物盡
數研幾至精形生於未兆聲發於無象尋之不得其根
聽之不聞其響來則莫見其跡去則不知其往似大道
之未離而元氣之灝瀁故能博贍羣生資育萬類盛而
不暴施而不費其變無方其用不匱鑽燧造火陶冶羣
形協和五味革變羶腥酒醴烹餁於斯獲成爾乃狄牙
典膳百品既陳和羹酋醳旨酒醲醇烹黿煮鼉灼龜臛
鱗若乃流金化石鑠鐵融銅造制戎器以戒不恭砥鍊
兵械整飾軍容四海康又邊境無寇韜弓戢劒觧甲釋
胄銷鏑為耒鑄戈為耨戰士反於耕農戎馬放乎外廐
及至焚野燎原陸(一作埏)火赫羲林木摧(一作摺)拉沙礫並
(一作煎)糜騰光絶覽雲散霓披遂及衝風激揚炎光奔逸
玄煙四合雲蒸霧萃山陵為之崩弛川澤為之涌沸去
若風驅疾如電逝紛綸紆轉倏忽横厲蕭條長空野無
孑遺無隰不灰無坰不斃震響達乎八冥流光燭乎四
裔榛蕪既除九野謐清蕩枝瘁於凛秋候來春而改生
其揚聲發怒則雷電之威也明照遠鑒則日月之暉也
甄陶品物則造化之制也濟育羣生則天地之惠也是
以上聖人擬火以制禮鄭僑據猛以立政功用關乎古
今勲績著乎百姓戴逵流火賦曰火憑薪以傳燄人
資氣以享年苟薪氣之有竭何年燄之恒延增唐王
起鑽燧改火賦曰爾其始也命工徒案林麓選槐檀之
樹榆柳之木斬而取也期克順於隂陽鑽而改之序不
愆於寒燠爾其鑽也勢若旋風聲如驟雨星彩晨出螢
光夜聚青煙生而陽氣作丹燄發而炎精吐影旁射而
曜威氣上騰而作苦冠五行以斯用審四時而是取司
方守赤以備乎南北東西利物濟人用配乎金木水土
其猛也物則望而畏矣其炎也人則寒而附之及乎日
月其逝春秋相推取捨有常必假於人力新舊迭用無
乖於天時又取榆火賦曰太蔟中律勾芒整轡擇木
之宜順天之利歷歷初種常散莢而如錢煌煌是求必
鑽木而成燧啓炎上之氣當發生之辰佐暄妍於獻歲
助煦嫗於陽春比皇明之燭幽既自邇而及遠叶時令
而委照是捨舊而謀新崔湜野燎賦曰旭日照爛晴
風蕭索憑燥鼓威倏忽而作光赩赩而傍翥氣曈曈而
上薄翻紫燄於半天迸紅星而四落騞爾電烈雄然雷
奔泉汨飋飃沙騰霧昏其始也杳然若六氣含象開混
元其少進也赫焉若十日揚光登天門經雪窟而歊靄
突冰凌而沸液烈士賈勇懦夫增氣開耳目之溷濁蕩
胸襟之滯欷謝觀清明日恩賜百官新火賦曰木鐸
罷廵乃灼燎於榆柳桐花始發賜新火於公卿初燄猶
短新煙未密我后乃降睿旨兹錫有秩中人俯僂以聳
聽蠟炬分行而對出炎炎就列布皇明於此時赫赫遥
臨遇恩光於是日觀夫電落天闕紅排内垣乍歷闈璅
初辭渥恩振香爐以朱噴和曉日而燄翻出禁署而螢
分九陌入人寰而星落千門煖逐来命風隨驛騎咸就
地以照臨示廣德之遐被燿燿當門煙助松篁之茂熒
熒滿目燄如桃李之春
𤇺燧一
增說文曰燧表候也邊有警則舉火漢書注文穎曰
邊方備寇立高土櫓櫓上設桔橰桔橰頭兜零薪草置
其中常低之有寇即火然舉之以相告曰𤇺多積薪寇
至即然之曰燧顔師古曰晝則燔燧夜則舉𤇺隋夲
紀曰隋法賊少舉二𤇺多舉三𤇺大逼舉四烽元史
巴延克宋拜表曰藩屏一空於江表烽煙直接於錢唐
原甘氏天文占曰權舉烽表遠近沈浮權四星在軒
轅尾西邊地警備𤇺候相望虜至則舉𤇺火十丈如今
井桔橰火錘其頭若警備急然火其頭放之權重本低
則末仰見烽火玄女戰經曰諸見舉烽火煙光傳言
虜且欲起欲知審來否以言者時所加之得陽者不來
得隂者為來法墨子曰烽火已舉言寇所從來多少
蔡邕徙朔方上書曰既到徙所乘塞守烽職在望候
憂怖焦灼無心復能操筆成草致章闕庭庾闡揚都
賦注曰燧火以炬置孤山頭皆緣江相望增唐六典
曰凡烽候所致大率相去二三里其放烽有一炬二炬
三炬四炬者隨賊多少為差開元二十五年勅以邊隅
無事内地置烽量停近畿烽二百六十所又鎮戍每日
初夜放煙一炬謂之平安火酉陽雜俎曰邊亭堠烽
用狼矢以其煙直上風吹不斜也續文獻通考宋許
應龍奏曰邇者烽燧告警敵情叵測
烽燧二
原史記曰褒姒不好笑幽王欲其笑為烽燧火鼓似有
寇至舉燧火諸侯悉至至而無寇褒姒乃大笑漢書
曰軍臣單于立四歲匈奴復絶和親大入上郡雲中烽
火通於甘泉東觀漢記曰廉范為雲中太守始到烽
火日通故事虜出度五千人乃移書旁郡求助吏白今
虜兵度出五千請移警檄范不聽遂選精兵自將出至
近縣令老弱城守而追之又曰馬成善治障塞自西
河至渭橋河上至安邑太原至井陘中山至鄴皆築堡
壁起烽燧十里一候又曰郭伋為并州伋知盧芳夙
賊難卒以力制常嚴烽候明購賞述征記曰戲水注
渭東有周幽王壘昔幽王亟舉烽以悅褒姒犬戎遂伐
周諸侯玩而弗至戰敗死於斯地增王世充營於黑
石圍李密於月城窟密直馳黑石連舉六烽乃觧圍
續綱目宋韓世忠圍金淮揚金約受圍一日則舉一烽
至六烽具舉烏珠與劉猊皆引兵至世忠遂引去
𤇺燧三
增詩唐杜甫夕烽曰夕烽來不近每日報平安寨上傳
光小雲邊落點殘照秦通警急過隴自艱難聞道蓬萊
殿千門立馬看
原書晉蔡謨與弟書曰軍中耳目當用鼓烽烽可遥見
鼓可遥聞形聲相傳湏臾百里非人所及想得先知耳
近别菽麥者皆當觧之而王苟諸人癡頑之甚乃至於
是常令人怪之然烽鼓之法當豫敕諸軍見烽聞鼓便
嚴而此間恒舉烽之後湏文書上言乃符遊軍湏被符
乃當嚴昔年石頭夜半舉烽至明日食時臺中乃知弟
在石頭時隅中舉烽至下晡遊軍故未嚴此即是苟晞
等覆車之軌也
煙一
原說文曰煙火氣也焆焆然也周禮蟈氏掌去鼃黽
焚牡蘜以灰灑之則死以其煙被之則凡水蟲無聲
增元史祭祀志十一曰香鼎大祭有三始煙為歆神始
宗廟則焫蕭祼鬯所謂臭陽逹於牆屋者又曰一曰
禮神玉大宗伯以禋祀祀昊天上帝注禋之言煙也周
人尚臭煙氣之臭聞者積柴實牲體焉或有玉帛又
曰三曰升禋禋之言煙也升煙所以報陽也韓非子
曰百尺之室以突隙之煙焚原春秋繁露曰人之言
醖去煙此竒怪也非人所意也禍福利害無有竒怪乎
淮南子曰冬至甲子受制木用事火煙青七十二日
戊子受制土用事火煙黃七十二日庚子受制金用事
火煙白七十二日丙子受制火用事火煙赤七十二日
壬子受制水用事火煙黑七十二日又曰哭之發於
口涕之出於目此憤於中而形於外也譬水之下流煙
之上尋火從南反夫又孰推之又曰以束薪為鬼以
火煙為氣惑也增抱朴子曰伯喈識絶音於煙燼之
餘唐靈壁子曰煙灰同出飛沈自分鍾會芻蕘論
曰焚林成煙其似如雲原拾遺記曰員嶠山西有星
池出爛石常浮於水色紅質虛似胏燒之香聞數百里
煙氣升天則成香雲雲徧則成香雨增顔延之連珠
曰火含煙而煙妨火桂懷蠧而蠧殘桂然火勝則煙滅
蠧壯則桂折唐柳宗元文曰夜爇膏炬晝凌風煙
續文獻通考曰金受尊號殿上下鳴鞭戛敔樂止儀使
副等添香爐煙升宛署雜記曰燕城煙火有花草人
物等形統名煙火勲戚家集百巧為一架分四門次第
傳爇通宵以為樂
煙二
原列仙傳曰甯封子黃帝時人為陶正有神人過之為
其掌火能令火出五色煙教其積薪自燒而隨煙上下
猶有骨時人葬之拾遺記曰晉文公焚林以求介子
推有白鵶繞煙而噪或集介子推之側火不能焚晉人
嘉之為立臺號曰思煙列子曰趙襄子狩於山中籍
芿燔林熻赫百里有人從石壁中出隨煙燼上下衆謂
之鬼物察之則人焉謝承後漢書曰吳郡徐相為長
沙太守常食乾飯不發煙爨晉書曰苻堅之將亂也
關中土然無火而煙氣大起方數十里月餘不滅後為
慕容冲所滅後魏書曰慕容超之將亡也南郊柴燎
燄起而煙不出靈臺令張光告人曰火盛煙滅國其亡
乎許邁别傳曰邁少名映有道術高平閻慶就映受
業慶方去映為燒香皆五色煙出映亦自去莫知所在
增廣古今五行記曰前京御史宋詡房壁中煙出掘
而視之别柱然焦詡謂弟澄曰柱之為字主在木右宋
字含木木焦宋破而主存此災之大者也宜思防之
唐哥舒翰傳負薪塞路順風火其車熛焱熾突騰煙如
夜元史王閏東平湏成人父嘗卧疾夜然長明燈室
中火延籬壁間煙燄閉寝戶閏突入火中觧衣蒙父抱
而出
煙三
原火含水滅(上詳前一溢漢書曰漢元帝時有童謠曰井水滅竈煙灌玉堂流金門)
噪鵶去黽(上詳一下詳二)漲天連雲(沈約宋書曰桓玄使桓謙屯東陵口)
(卞範之屯覆舟山西高祖躬先士卒以奔之東北風急因命縱火煙漲天謙等諸軍一時土崩劉向熏爐銘)
(曰中有蘭麝朱火青煙蔚術四塞上連青雲)五色四合(上詳前二玄潘尼火賦曰煙)
(四合)增咒棗召雷(宋儲泳祛疑說曰舊聞咒棗煙起心知其為術而不知其所以也後)
(因叩之道師乃知棗之煙者藏藥於棗託名以咒然之則藥如煙起又曰向有行雷法者以夜游艾納數藥)
(合而為香每燒則煙聚爐上人身鳥翼恍如雷神所至敬向不知其為藥術也)凝光含明
(王勃序煙光凝而暮山紫明黃庭經肝神龍煙視含)傍起暮雜(潘岳誄青煙傍起櫪)
(馬長鳴暮歐詩明嵐雜煙)五侯家六窗昏(韓翃詩日暮漢宫傳蠟燭輕煙散入)
(五侯家則元海瓊子曰人當動念之時六窗煙昏七竅風號)
煙四
原詩梁簡文帝煙詩曰浮空覆雜影含樹密花藤乍如
洛霞發頗類巫雲登映光飛百仞從風散九層欲持翡
翠色時吐鯨魚燈陳張正見浦狹村煙度詩曰茅蘭
夾兩岸野燎燭中川村長合夜影水狹度浮煙收光暗
鳥弋分火照漁船山人不炊桂樵華幸共然增唐李
嶠詠煙詩曰瑞氣凌青閣空濛上翠微迴浮雙闕路遥
拂九仙衣桑柘迎寒色松篁暗晩暉還當紫霄上時接
彩鸞飛王良士南至日隔仗望含元殿爐煙詩曰霜
戟羅仙仗金爐引御煙霏微雙闕麗溶曳九門連拂曙
祥光滿分晴瑞色鮮崔立之南至日隔仗望含元殿
爐煙詩曰飄飄縈内殿漠漠淡前軒聖日開如捧卿雲
近欲渾輪囷洒宫闕蕭索散乾坤裴次立南至日隔
仗望含元殿爐煙詩曰芬馨流遠近散漫入貂蟬霜仗
凝逾白朱闌映轉鮮始看浮闕在稍見逐風遷僧處
默遠煙詩曰靄靄前山上凝光滿薜蘿高風吹不盡遠
樹得偏多翠與晴雲合輕將淑氣和正堪流野目朱閣
意如何元趙孟頫贈放煙火者詩曰人間巧藝奪天
工鍊藥然燈清晝同柳絮飛殘鋪地白桃花落盡滿街
紅紛紛粲爛如星隕㸌㸌喧豗似火攻後夜再翻花上
錦不愁零亂向東風明袁凱新煙詩曰覆堤初冉冉
渡水尚遲遲一樹梨花色猶能似舊時
御定淵鑑類函卷三百五十九
