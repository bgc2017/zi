欽定四庫全書
御定淵鑑𩔖函卷一百五十四
禮儀部一(禮總載失儀附)(制禮法則)(易風俗附相威儀見君士見)
(擯介行步)(拜揖灑坐趨埽)
禮總載一
原禮記曰夫禮必本於太一(極大曰太未分曰一)分而為天地轉
而為陰陽變而為四時列而為鬼神(鬼者精魄所歸神者引物而出)其
降曰令(聖人象此下之以為教令)其居人曰義(孝經說曰義由人出)孔子曰夫
禮先王以承天之道以理人之情失之者死得之者生
詩云相鼠有體人而無禮胡不遄死故聖人以禮示之
天下國家可得而正也(人知禮則教易)杜氏通典曰伏羲以
儷皮為禮作瑟以為樂可為嘉禮神農播種始諸飲食
致敬鬼神䄍為田祭可為吉禮黃帝與蚩尤戰於涿鹿
可為軍禮九牧倡教可為賓禮易稱古者葬於中野可
為凶禮又修贄𩔖帝則吉禮也釐降嬪虞則嘉禮也羣
后四朝則賓禮也征於有苗則軍禮也遏密八音則凶
禮也故自伏羲以來五禮始彰堯舜之時五禮咸備而
直云典朕三禮者據事天事地與人為三耳其實天地
唯吉禮也其餘四禮並人事兼之夏商二代散亡多闕
洎周武王旣沒成王幼弱周公攝政六年致太平述文
武之德制周官及儀禮以為後王法禮序云禮也者體
也履也統之於心曰體踐而行之曰履然則周禮為體
儀禮為履周衰諸侯僭忒自孔子時已不能具秦平天
下收其儀禮歸之咸陽但採其尊君抑臣以為時用漢
興天下草創未遑制立羣臣飲醉爭功高帝患之叔孫
通草綿蕝(子悅反)之儀救擊柱之弊(蕝謂以茅剪樹地為纂位習肄處)帝
悅歎曰吾迺今日知為天子之貴也以通為奉常遂定
儀法未盡備而通終高堂生傳禮十七篇而徐生善為
頌(但能盤辟為禮容頌讀與容同)孝文帝時徐生以頌禮官至大夫而
蕭奮亦以習禮至淮陽太守孝武始開獻書之路時有
季氏得周官五篇闕冬官一篇河間獻王千金購之不
能得遂取考工記以補其闕奏之至王莽時劉歆始置
博士行於世杜子春受業於歆能通其讀後漢永平初
鄭衆賈逵皆往受業其後馬融作周官傳鄭玄為注獻
王又得仲尼弟子及後學所記論列禮事百四十一篇
至劉向考校經籍纔獲百三十篇向因第而序之而又
得明堂陰陽記二十二篇孔子三朝記七篇王氏史記
二十篇樂記二十三篇總二百二篇戴德刪其煩重合
而記之為八十五篇謂之大戴記而戴聖又刪大戴之
書為四十七篇謂之小戴記馬融亦傳小戴之學又定
月令明堂位合四十九篇鄭玄受業於融復為之注今
周官六篇古經十七篇小戴記四十九篇凡三種唯鄭
玄注立於學官餘並散落魏以王粲衞覬集創朝儀而
魚豢王沈陳壽孫盛雖綴時禮不足相變吳則丁孚拾
遺漢事蜀則孟光許慈草建時制晉初以荀顗鄭沖典
禮參考今古更其節文羊祜任愷庾峻應貞並加刪集
成百六十五篇後摯虞傅咸纉續未成屬中原覆沒今
虞之決疑注是其遺文也江左刁協荀崧補緝舊文蔡
謨又踵脩綴宋初因循前史並不重述齊武帝永明二
年詔尚書令王儉制定五禮至梁武帝命羣儒又裁成
焉吉禮則明山賓凶禮則嚴植之軍禮則陸璉賓禮則
賀瑒嘉禮則司馬褧(苦迥切)又命沈約周捨徐勉何佟之
等參會其事陳武帝受禪多準梁舊或因行事隨時筆
削後魏道武帝舉其大體事多闕遺孝文帝率由舊章
擇其令典朝儀國範煥乎復振北齊則陽休之元循伯
熊安生後周則蘇綽盧辨宇文弼並習於儀禮以通時
用隋文帝命牛弘辛彦之等採梁及北齊儀注以為五
禮唐初草昧未暇詳定及太宗踐阼詔禮官學士脩改
舊儀著吉禮六十一篇賓禮四篇軍禮二十篇嘉禮四
十二篇凶禮六篇國恤五篇總百三十八篇為百卷貞
觀七年詔令頒示高宗初以貞觀禮節文未盡重加脩
撰勒合成百三十卷至顯慶三年奏上高宗自為之序
時許敬宗李義府用事其取舍多依違希旨學者不便
異議紛然上元三年下詔命復用貞觀禮儀鳳二年詔
並依周禮行事自是禮司益無憑準每有大事輒别制
一儀援古附今臨時裁定貞觀顯慶二禮亦皆施行武
后時以禮官不甚詳明特詔國子司業韋叔夏率更令
祝欽明每加刊定叔夏卒後給事中唐紹專知禮儀紹
博學詳練舊事議者以為稱職開元十四年通事舍人
王巖上疏請改撰禮記削去舊文編以今事集賢院學
士張說奏曰禮記漢朝所編遂為歴代不刊之典去聖
久遠恐難改易但今之五禮儀注已兩度增脩頗有不
同或未折衷請學士等更討論古今刪改行用制定之
於是令徐堅李銳施敬本等檢撰歴年其功不就銳卒
蕭嵩代為集賢院學士始奏起居舍人王仲丘脩之二
十年九月新禮成凡百五十卷是為唐開元禮(按秦蕩滅遺文)
(自漢興以來收而存之朝有典制可酌而求者漢有叔孫通高堂生徐生賈誼河間獻王董仲舒蕭奮孟卿后)
(蒼聞人通漢夏侯敬劉向戴德戴聖慶普劉歆後漢有曹元曹褒鄭興鄭衆賈逵許慎杜子春馬融鄭玄衞宏)
(何休盧植蔡邕魏有王粲衞覬高堂隆蔣濟王肅秦靜劉表劉紹盧毓陳羣魚豢王沈蜀有譙周蔣琬孟光許)
(慈吳則宋敏丁孚晉有鄭沖荀顗陳壽孫盛羊祜杜預衞瓘庾峻袁准賀循任愷陳銓孔備劉逵摯虞束晳傅)
(咸鄒湛蔡謨孔衍庾亮范宣范汪徐邈范甯刁協荀崧卞壼葛洪王彪之司馬彪干寶徐廣謝沈王裒何琦虞)
(喜應貞宋有徐羨之傅亮臧燾徐廣裴松之何承之顔延之雷次宗徐爰庾蔚之崔覬孔智齊有王儉何戢明)
(僧紹劉瓛王逡之梁有司馬褧陸璉沈約周捨明山賓裴子野徐勉顧協朱异嚴植之賀瑒崔靈恩皇侃何佟)
(之陶弘景司馬筠丘季彬陳有謝嶠孔奐後魏有高允高閭王肅北齊有熊安生陽休之元循伯後周有蘇綽)
(盧辨宇文弼隋有牛弘辛彦之許善心唐有孔穎達褚亮虞世南陸德明令狐德棻朱子奢顔師古房元齡魏)
(徵許敬宗楊師道賈公彦杜正倫李義府李友益劉祥道郝處俊許圉師韋琨范履冰裴守貞陸遵楷史元道)
(孔志約蕭楚材孫自覺王方慶賀紀賈大隱韋萬石賀敳韋叔夏祝欽明許子儒沈伯儀元萬頃劉承慶郭山)
(惲辟閭仁諝唐紹張見王巖張說徐堅李銳施敬本王仲丘張統師權無二孔元義賈曾李行偉韓抱素盧履)
(冰田再思馮諒陳貞節賀知章元行沖韋縉等或歴代傳習或因時制作粗舉其名氏列於此注焉)增
唐書禮志曰元和十三年八月太常博士王彦威集開
元二十一年以後至元和十三年正月五禮裁制敕格
為曲臺新禮三十卷上之又采元和以來至長慶典禮
故事不同者益以王公士民昏祭之禮為續曲臺禮三
十卷五代史曰周世宗顯德五年十一月庚戌敕竇
儼集通禮儼上言禮者太一之紀品物之宗自五帝之
後三代以來損益因革咸有憲章越在唐室程軌量昭
物采則有開元禮在紀先後明得失則有通典在錄一
代之事包五禮之儀比𩔖相從討尋不紊則有會典在
二者經國之大典也梁朝之後戎祀朝會多於市㕓草
定儀注前後矛盾率多粃粺請依唐會要門𩔖上自五
帝迄於聖朝悉命編次開元禮通典之書包綜於内名
曰大周通禮俾禮院掌之宋史曰開寶四年五月命
中丞劉温叟中書舍人李昉知制誥盧多遜扈蒙詹事
楊昭儉補闕賈黃中司勲郎和峴中舍陳鄂以本朝沿
革制度損益開元禮為之其年六月丙子書成上之凡
二百卷目錄二卷號曰開寶通禮藏於書府六年四月
十八日翰林學士盧多遜又上新脩開寶通禮義纂百
卷詔付禮院又曰天聖五年十月辛未太常博士同
知禮院王皞所撰禮閣新編六十卷初天禧中同判太
常禮院陳寬請編次本院所承詔敕其後不能就皞因
取國初至乾興所下詔敕刪去重複𩔖以五禮之目成
書上之賜五品服熙寧十年七月廿七日丙子詔太常
禮院續脩禮閣新編又曰景祐四年三月庚子同知
太常禮院吳育言今禮院所藏禮文故事未經刊脩而
𩔖例不一請擇儒臣與本院官約古今制度參定為一
代之法從之至慶歴四年正月辛卯提舉賈昌朝編脩
官孫祖德李宥張方平呂公綽曾公亮王洙孫瑜余靖
刁約上之為太常新禮四十卷又曰寶元二年六月
丁卯天章待制直史館宋祁同脩纂禮書康定元年十
月癸巳館閣校勘刁約歐陽脩同脩禮書又曰紹興
元年七月七日章傚上歐陽脩編纂太常因革禮一百
卷詔付太常是年十一月八日辛丑太常少卿趙子書
言政和宣和續編因革禮渡江皆散失欲自渡江以後
脩纂成書目為紹興續編太常因革禮詔可明年太常
以總例及吉凶嘉新四禮凡八十六篇二十七卷始於
建炎至紹興二年編𩔖粗成未以進御九年太常丞梁
仲敏言紹聖三年以後纂脩尚缺請委官編𩔖詔本寺
續脩不克成書淳熙十二年三月庚子始進中興禮書
三百卷又曰元祐五年十一月一日壬戍給事中范
祖禹言太祖時聶崇義所撰三禮圖書於國子監講堂
伏見太常博士陳祥道專意禮樂所進禮書一百五十
卷比崇義圖尤為精密請付太常與崇義圖參用詔兩
制看詳以聞又曰政和三年正月二十九日壬午頒
行五禮新儀先是大觀元年正月朔詔講求典禮十三
日尚書省置議禮局二年十一月十七日御制冠禮沿
革十一卷付議禮局餘五禮令視此編次四年二月九
日戊寅脩成大觀新編禮書吉禮二百三十一卷祭服
制度十六卷祭服圖一冊詔行之政和元年三月六日
續編成賓軍等四禮四百九十七卷詔頒行於是鄭居
中等奏編成政和五禮新儀並序例總二百二十卷目
錄六卷三年三月癸亥朔御製序曰循古之意而勿泥
於古適今之宜而勿牽於今議禮局請刻石太常寺七
月己亥詔比褒集三代鼎彝簠簋盤匜爵豆之𩔖五百
餘器載於圖詔有司改造祭器置禮制局討論古今沿
革以成一代之典六年閏正月太府丞王鼎言新儀藏
在有司民未通曉望依新樂頒行令州縣召禮生肄業
使之推行民間并以新儀從事從之又曰四年葛勝
仲為太常少卿自建隆至治平初所行典禮嘗為書百
篇勝仲續其書自治平迄政和四年部居條目皆視歐
陽脩之舊又曰太常少卿余端禮請編𩔖書久不上
淳熙七年七月十一日禮部郎范仲藝言太祖立經陳
紀為萬世觀首命大臣約唐禮書著為通禮列聖相承
有禮閣新編太常新禮因革禮五禮分門各以𩔖舉自
時厥後繼纂續編中興以來久缺不錄望命太常編次
大臣兼領其事以著一代彌文考百世損益詔趣成書
又曰紹興間太常少卿趙子書為續因革禮三十卷
其後禮官踵為之書成未得進御十二年三月二十七
日權禮部侍郎史彌大言太上再造講明典禮陛下紹
統如内禪慶壽之𩔖更古所無宜宣取以進略經一覽
付之有司俾常遵守詔禮部太常寺繳進四月十七日
上之凡三百卷賜名中興禮書遼史禮志曰遼本朝
鮮故壤箕子八條之教流風遺俗蓋有存者自其上世
緣情制宜隱然有尚質之風約尼和掄汗制祭山儀蘇
汗制色克色哩儀蘇爾威汗制柴冊再生儀其情樸其
用儉敬天恤灾施惠本孝出於悃誠殆有得於膠瑟聚
訟之表者太宗克晉稍用漢禮今國史院有金陳大任
遼禮儀志皆其國俗之故又有遼朝雜禮漢儀為多别
得宣文閣所藏耶律儼志視大任為加詳存其略著於
篇金史禮志曰金人之入汴也時宋承平日久典章
禮樂燦然備具金人旣悉收其圖籍載其車輅法物儀
仗而北時方事軍旅未遑講也旣而即會寧建宗社庶
事草創皇統間熙宗巡幸析津始乘金輅導儀衞陳鼓
吹觀聽赫然一新而宗社朝會之禮亦次第舉行矣繼
以海陵狼顧志欲并吞江南乃命官脩汴故宮繕宗廟
社稷悉載宋故禮器以還外而黷武内而縱欲其猷旣
失奚敢議禮樂哉世宗旣興復收向所遷宋故禮器以
還迺命官參校唐宋故典沿革開詳定所以議禮設詳
校所以審樂統以宰相通學術者於一事之宜適一物
之節文旣上聞而始彙次至明昌初書成凡四百餘卷
名曰金纂脩雜錄凡事物名數支分派引珠貫棋布井
然有序炳然如丹又圖吉凶二儀鹵簿十三節以備大
葬小鹵簿九節以備郊廟而命尚書左右司春官兵曹
太常寺各掌一本其意至深遠也是時㝢内阜安民物
小康而維持幾百年者實此乎基嗚呼禮之為國也信
矣乎而况關睢麟趾之化其流風遺思被於後世者為
何如也宣宗南播圖籍散逸而其宰相韓企先等之所
論列禮官張瑋與其子行簡所著自公紀亦亡其傳故
書之存僅集禮若干卷其藏史館者又殘缺弗完姑掇
其郊社宗廟諸神祀朝覲會同等儀而為書若夫凶禮
則略焉元史禮志曰元之有國肇興朔漠朝會宴饗
之禮多從本俗太祖元年大會諸侯王於鄂諾河即皇
帝位始建九斿白旗世祖至正元年命劉秉忠許衡始
制朝儀而大饗宗親錫宴大臣猶用本俗之禮
禮總載二
增易曰嘉會足以合禮又曰物畜然後有禮故受之
以履尚書舜典曰咨四岳有能典朕三禮原周禮
曰大宗伯之職以吉禮事邦國之鬼神祗(事謂祀之祭之享之)以
凶禮哀邦國之憂(哀謂救患分災也)以賓禮親邦國(親謂使之親附)以
軍禮同邦國(同謂威其不協及僭差者)以嘉禮親萬民(嘉善也所以因人心所善)
(而為制)吉禮之别十有二一曰禋祀二曰實柴三曰槱(酉)
燎四曰血祭五曰埋沉六曰疈(普逼反)辜七曰肆(他歴反)獻
八曰饋食九曰祠十曰禴十一曰嘗十二曰烝凶禮之
别有五一曰喪禮哀死亡二曰荒禮哀凶札(荒人物有害)三
曰弔禮哀禍災(遭水火也)四曰禬(會)禮哀圍敗(同盟者合會財貨以更其)
(所喪也)五曰恤禮哀宼亂(鄰國相憂)賓禮之别有八一曰朝二
曰宗三曰覲四曰遇五曰會六曰同七曰問八曰視(朝聘)
(曰問殷頫曰視)軍禮之别有五一曰大師之禮以用衆二曰大
均之禮以恤衆(均其地正所以憂民)三曰大田之禮以簡衆(因田習兵)
(閱車徒之數也)四曰大役之禮以任衆(築宮室所以事民力強弱)五曰大封
之禮以合衆(正封疆溝塗所以合聚其民)嘉禮之别有六一曰飲食
二曰婚冠三曰賓射四曰饗燕五曰脤膰六曰賀慶
又曰太宰掌建邦之六典三曰禮典以和邦國以統百
官以諧萬民又曰大司徒以五禮防民之偽而教之
中禮記曰禮也者體也體不備謂之不成人又曰
夫禮者所以定親疎決嫌疑别同異明是非也道德仁
義非禮不成教訓正俗非禮不備分爭辯訟非禮不決
君臣上下父子兄弟非禮不定宦學事師非禮不親班
朝治軍涖官行法非禮威嚴不行禱祠祭祀供給鬼神
非禮不誠不莊又曰言偃復問曰夫子之極言禮也
可得而聞與孔子曰我欲觀夏道是故之杞而不足徵
也吾得夏時焉我欲觀殷道是故之宋而不足徵也吾
得坤乾焉又曰故人情者聖王之田也脩禮以耕之
陳義以種之講學以耨之本仁以聚之播樂以安之
又曰禮其在人也如竹箭之有筠也松柏之有心也二
者居天下之大端矣故貫四時而不改柯易葉(鄭注云筠篠也)
(端本也四物於天地最得氣之本或柔勁於外或和澤於内用此不變易也人之得禮亦猶是也)又
曰鸚鵡能言不離飛鳥猩猩能言不離禽獸今人而無
禮雖能言不亦禽獸之心乎增又曰禮者不可不學
也夫禮者自畢而尊人雖負販者必有尊也而况冨貴
乎又曰君子行禮不求變俗又曰夫禮先王以承
天之道以治人之情故失之者死得之者生又曰甘
受和曰受采忠信之人可以學禮又曰夫禮禁亂之
所由生猶坊止水之所自來也故以舊坊為無所用而
壞之者必有水敗以舊禮為無所用而去之者必有亂
患又曰治國而無禮譬猶瞽之無相與倀倀乎其何
之譬如中夜有求於幽室之中非燭何見若無禮則手
足無所措耳目無所加進退揖讓無所制原左傳曰
會於黃父子太叔見趙簡子簡子問揖讓周旋之禮對
曰是儀也非禮也簡子曰敢問何謂禮對曰聞諸先大
夫子産曰夫禮天之經也地之義也民之行也又曰
邾隱公來朝子貢觀焉邾子執玉高其容仰公受玉卑
其容俯子貢曰以禮觀之二公皆有死亡焉夫禮生死
存亡之體也將左右周旋進退俯仰於是乎取之今朝
賀而不度高仰驕也卑俯替也驕近亂替近疾君為主
其先亡乎增又曰孟僖子病不能相禮及其將死也
召其大夫曰禮人之幹也無禮無以立吾聞將有達者
曰孔丘聖人之後也我若獲沒必屬說與何忌于夫子
使事之而學禮焉以定其位原論語曰顔回問仁子
曰克己復禮為仁一日克己復禮天下歸仁焉為仁由
已而由人乎哉顔回曰請問其目子曰非禮勿視非禮
勿聽非禮勿言非禮勿動顔回曰回雖不敏請事斯語
矣漢書曰叔孫通為高祖制漢儀十二篇增又曰
王者必因前王之禮而順時施宜有所損益節人之心
稍稍制作焉又曰宣帝時諫議大夫王吉上疏願述
舊禮明王制驅一代之人躋之仁壽之域原後漢書
曹褒傳曰詔召元武司馬班固問定禮制之宜固曰京
師諸儒多能說禮宜廣招集共議得失帝曰作舍道邊
三年不成會禮之家名為聚訟互生疑異筆不能下昔
者堯作大章一夔足矣章和元年乃召曹褒詣嘉德門
持班固所上叔孫通漢儀十二篇敕褒曰此制散略多
不合經今宜依制條使可施行褒於南宮東觀考正舊
禮上自天子至於庶人冠婚吉凶終始制度以為一百
五十篇莊子曰三皇五帝之禮義法度不矜於同而
矜於治故譬三皇五帝之禮義法度其猶樝梨橘柚耶
其味相反而皆可於口故禮義法度應時而變也孫
卿子曰人生有欲欲則求求則爭爭則亂亂則窮先王
惡其亂也故制禮義以節之增又曰禮者人主以為
羣臣尺寸尋丈檢式也原慎子曰禮從俗政從上使
從君國有貴賤之禮無賢不肖之禮有長幼之禮無勇
敢之禮有親疎之禮無愛憎之禮管子曰禮者因人
之情緣義之理而為之節文者也增尸子曰秋為禮
西方為秋秋肅也萬物莫不肅敬禮之至也原禮稽
命徵曰禮之動摇也與天地同氣四時合信陰陽為符
日月為明家語曰孔子言於魯哀公曰人之所以生
禮為大非禮無以事天地之神辨君臣長幼之位大
戴禮曰禮象五行也其義四時也故以四時舉有恩有
義有節有權物理論曰禮者履也律也義同而名異
五禮者吉凶軍賓嘉也董生書曰理者天所為也文
者人所為也人所為謂之禮禮者因人情而為節文也
以救其亂夫隄者水之防也禮者人之防也刑防其末
禮防其本增又曰夫禮者陰陽之際也百事之會也
所以尊天地賓鬼神序上下之道也原典略曰孔子
適宋與弟子習禮樹下宋司馬桓魋使人拔其樹去適
於野
禮總載三
原明體辨位(春秋說題禮者所以設容明天地之體也下詳總二)承天
法地(上詳總一下詳總二)設容辨等(上詳明體注人周禮以人辨等則不越)
觀殷適魯(上詳總二禮左傳韓宣子適魯曰周盡在魯矣)諧民安上
(上詳總二莫孝經以安上治民善於禮)教敬脩睦(周禮十二教一曰祀禮教敬二曰陽)
(禮教讓三曰陰禮教親然禮記曰昔者仲尼與於蜡賓事畢出遊於觀之上喟而歎曰大道之行也天下為)
(公𨕖賢與能講信脩睦故人不獨親其親不獨子其子)制中脩外(禮記子貢越席而對)
(曰敢問將何以為此中者子曰禮乎夫禮所以制中也漢書六經之道同歸而禮樂之用為急故樂以治内)
(而為同禮以脩外而為異同則和親異則畏敬和親則無怨畏敬則不爭)順時從俗(俱詳)
(總二)周旋規矩(上詳總二重禮記禮之於正國也猶衡之於輕也䋲墨之於曲直也規)
(矩之於方圓也故衡誠懸不可欺以輕重䋲墨誠陳不可欺以曲直規矩誠設不可欺以方圓君子審禮不可)
(誣以姦詐)事師敬長(上詳總二為袁准正書禮者何也緣人情而之節文者也嚴父愛)
(親之情也尊親敬長之義也)天經地義(俱詳總二)體信成仁(禮記)
(先王脩禮以達義體信以達順下詳總二)應變從宜(上詳總二康禮記禮從宜成)
(注事不可常也晉士匄帥師侵齊聞齊侯卒乃還春秋善之)考信成道(禮記禹湯文武)
(成王周公由此其𨕖也此六君子者未有不謹於禮者也以考其信示人有常注考成也下詳總二)
同天氣合人心(上詳總二於禮記禮者合於天時設於地財順鬼神合於人心理萬物)
(者也)統百官理萬物(上詳總二注下詳合人心)象五行變
四時(上詳總二下詳總一)兄弟親君臣義(禮記非禮無以辨男女父子兄弟之)
(親婚姻疎數之文之又朝覲之禮所以明君臣義也)定君臣篤父子(上詳總二)
(以禮記禮義以為紀以正君臣以篤父子睦兄弟以和夫婦以設制度以立田里)别男女
決嫌疑(俱詳總二)明是非别異同(俱詳總二)含陰陽同
天地(漢書治身者斯須忘禮則暴慢入之矣為國者一朝失禮則荒亂及之矣人含天地陰陽之氣有喜)
(怒哀樂之情稟其性而不能節矣下詳總二)達人情從天道(禮記禮義也者人之)
(大端也所以講信脩睦而固人肌膚之會筋骸之束也所以養生送死事鬼神之大端也所以達天道順人情)
(之大竇也其左傳齊侯伐曹入其郛討其來朝也季文子曰齊侯不免乎已則無禮而討於有禮者曰汝何)
(故行禮禮以順天天之道也)增末節虚名(禮記鋪筵席陳尊俎列籩豆以升降為禮)
(者禮之末節也故有司掌之三唐禮樂志曰三代而上治出於一而禮樂達於天子代而下治出於二而禮)
(樂為虚名)防範經緯(楊子川有防器有範見禮教之至也荀子將原先王本仁義則禮)
(正其經緯蹊逕也)文獻不足損益可知(論語夏禮吾能言之杞不足徵也殷)
(禮吾能言之宋不足徵也文獻不足故也足則吾能徵之矣又殷因于夏禮所損益可知也其或繼周者雖)
(百世可知也)敬以行儉而用(左傳敬禮之輿也不敬則禮不行詩序蟋蟀刺晉)
(昭公也儉不中禮故作詩以刺之欲其及時以禮自娱樂也此晉也而謂之唐本其風俗憂深思遠儉而用禮)
(乃有堯之遺風焉)固上下尚往來(左傳君有君之威儀其臣則而象之臣有臣之)
(威儀其下畏而愛之是以上下能相固禮曲禮太上貴德其次務施報禮尚往來往而不來非也來而不往)
(亦非禮也)盈孫折衷崇敬多識(唐書殷盈孫時喪亂後制度彫紊追補客典皆)
(盈孫折衷焉多又歸崇敬治禮家學識客典)杜佑通典劉岳書儀(唐劉秩摭)
(百家侔周六官法為政典三十五篇房琯稱其才過劉向而杜佑以為未盡因廣其闕參益新禮為二百篇奏)
(之優詔嘉美儒者服其約而詳疏五代劉岳為太常卿初鄭餘慶常採唐士庶吉凶書之式雜以當時家人)
(之禮為書儀兩卷明宗見其有起復冥婚之制歎曰儒者所以隆孝弟而端風俗且無金革之事起復可乎婚)
(吉禮也用於死者可乎乃詔岳𨕖文學通古今之士共刪定之)
禮總載四
原則天(左傳夫禮天地之經而民實則之則天之明因地之利)法地(白虎通禮以法地)
事會(詳總二)文行(禮器忠信禮之本也義理禮之文也無本不立無文不行)為
國(左傳齊侯謂晏子曰吾今而後知禮之可以為國也對曰禮之可以為國也久矣與天地並君令臣共父)
(慈子孝兄愛弟敬夫和妻柔姑慈婦聽禮也君令而不違臣共而不貳父慈而教子孝而箴兄愛而友弟敬而)
(順夫和而義妻柔而正姑慈而從婦聽而婉禮之順物也公曰善哉寡人今而後聞此禮之上也)御
民(說苑齊景公登射晏子脩禮而待公曰𨕖射之禮寡人厭之久矣吾欲得天下勇士與之圖國晏子對曰)
(君子無禮是庶人也庶人無禮是禽獸也禮者所以御民也轡者所以御馬也無禮而能治國家嬰未之聞也)
四嶽典(史記五帝紀舜曰咨四嶽有能典朕三禮馬融注三禮天神地祗人鬼之禮)司
徒脩(王制司徒脩六禮以節民性鄭注司徒地官卿掌邦教者也)物之致(禮器禮也者物)
(之致也)義之實(禮運禮也者義之實也協諸義而協則禮雖先王未之有可以義起也)
人之主(詳總二)國之幹(左傳天王使召武公内史過賜晉侯命受玉惰過歸告王曰晉)
(侯其無後乎王賜之命而惰于受瑞先自棄也已其何繼之有禮國之幹也敬禮之輿也不敬則禮不行禮不)
(行則上下昏何以長世)定社稷(又禮經國家定社稷序民人利後嗣者也)儐鬼神
(禮運禮者儐鬼神考制度也)兼仁義(袁子書禮者兼仁義也)行政令(左傳公如)
(晉自郊勞至于贈賄無失禮晉侯謂女叔齊曰魯侯不亦善於禮乎對曰魯侯焉知禮是儀也不可謂禮禮所)
(以守其國行其政令無失其民者也)治人情(禮運聖王脩義之柄禮之序以治人情)振
物恥(禮記哀公篇孔子曰内以治宗廟之禮足以配天地之神明出以治朝廷之禮足以立上下之敬物)
(恥足以振之國恥足以興之鄭注物猶事也物恥臣恥也振猶救也國恥君恥也君臣之行有可恥者禮足以)
(救之足以興復之)有則安(曲禮人有禮則安無禮則危故曰禮者不可不學也)無則
勞(論語恭而無禮則勞愼而無禮則葸勇而無禮則亂直而無禮則絞)天地經緯(左傳簡子)
(曰善哉禮之大也太叔對曰禮上下之紀天地之經緯也民之所以生也是以先王尚之故人之能自曲直以)
(赴禮者謂之成人大不亦宜乎簡子曰鞅也請終身守此言)治國粉澤(周書禮儀禮義治國)
(之粉澤)體情制文(淮南子禮者體情而制文者也)反本脩古(禮器禮也者反)
(本脩古不忘其初)章疑别微(禮坊記夫禮章疑别微以為民防者也)防淫節
侈(白虎通禮所以防淫逸節侈靡也)民之大事(王褒服要記序古之制禮其品有五吉禮)
(祭祀是也凶禮喪葬是也賓禮朝享是也軍禮師旅是也嘉禮婚冠是也五者民之大事舉動之所由也)
君之大柄(禮運禮者君之大柄也)猶酒有糵(禮運禮之於人猶酒之有糵君子以)
(厚小人以薄鄭注皆得以為美味性善者醇耳)如熱有濯(左傳衞襄公如楚使北宮文子佗入)
(聘鄭文子言於衞侯曰鄭有禮其數世之福也其無大國之討乎詩云誰能執熱逝不以濯禮之於政如熱之)
(有濯也濯以救熱何患之有)有則外諧(禮器君子有禮則外諧而内無怨)廢則
恩薄(禮經解喪祭之禮廢則臣子之恩薄而倍死忘生者衆矣)退讓以明(曲禮君子恭敬)
(撙節退讓以明禮)信讓以求(禮表記君子恭儉以求役仁信讓以求役禮)不驕
不淫(曲禮冨貴而知好禮則不驕不淫貧賤而知好禮則志不懾)不儉不奢(白虎通禮)
(者盛不足節有餘使凶年不儉豐年不奢貧冨不相懸也)明義明恩(禮經解朝覲之禮所以明)
(君臣之義也聘問之禮所以使諸侯相尊敬也喪祭之禮所以明臣子之恩也鄉飲酒之禮所以明長幼之序)
(也婚姻之禮所以明男女之别也)不廢不沒(禮坊記君子不以菲廢禮不以美沒禮鄭注不)
(可以為薄不及禮而不行禮亦不可以其美過禮而去禮禮主敬廢滅之是不敬)小大顯微
(禮器禮有大有小有顯有微大者不可損小者不可益顯者不可掩微者不可大)多少高下
(禮器禮有以多為貴者天子七廟諸侯五大夫三士二此以多為貴也有以少為貴者天子無介祭天特牲天)
(子適諸侯諸侯膳以犢諸侯相朝灌用鬱鬯無籩豆之薦大夫聘禮以脯醢此以少為貴也有以大為貴者宮)
(室之量器皿之度棺椁之厚丘封之大此以大為貴者也有以小為貴者宗廟之祭貴者獻以爵賤者獻以散)
(此以小為貴者也有以高為貴者天子之堂九尺諸侯七尺大夫五尺士三尺此以高為貴也有以下為貴者)
(至敬不壇埽地而祭天子諸侯之尊廢禁大夫士棜禁此以下為貴也有以文為貴者天子龍衮諸侯黼大夫)
(黻士玄衣纁裳此以文為貴也有以素為貴者至敬無文父黨無容大圭不琢太羹不和大路素而越席此以)
(素為貴也)增失煩(禮記禮之失煩)體備(禮記禮也者猶體也體不備君子謂之不成人)
白受采(詳總一)繪後素(論語繪事後素謂先以粉地為質而加采色也)天
澤履(易上天下澤履君子以辨上下定民志)雷天壯(又雷在天上大壯君子以非禮弗履)
禮本於天(禮運夫禮必本於天動而之地列而之事變而從時協于分藝其居人也曰養其行)
(之以貨力辭讓飲食冠婚喪祭射御朝聘)禮本於義(禮運治國不以禮猶無耜而耕也為禮不)
(本於義猶耕而弗種也)防偽教中(周禮地官大司徒以五禮防民之偽而教之中)釋
回增美(禮器禮釋回增美質措則正施則行)文仲安知(禮器孔子曰臧文仲安知禮夏)
(父弗綦逆祀而弗止也)晏子焉知(檀弓曾子曰晏子可謂知禮也已恭敬之有焉有若曰晏)
(子一狐裘三十年遣車一乘及墓而反國君遣車七乘大夫遣車五乘晏子焉知禮)老子絶滅
(楊子老子之言道德吾有取焉耳及槌提仁義絶滅禮學吾無取焉耳)孔子嬉戲(孔子為皃)
(時嬉戲常陳俎豆設禮容)有本有文(禮記先王之立禮也有本有文忠信禮之本也義理禮之)
(文也)可傳可繼(檀弓弁人有其母死而孺子泣者孔子曰哀則哀矣而難為繼也夫禮為可傳)
(也為可繼也故哭踊有節)始諸飲食(禮運夫禮之初始諸飲食其燔黍捭豚汙樽而抔飲蕢桴)
(而土鼓猶若可以致其敬於鬼神)别於禽獸(曲禮夫唯禽獸無禮故父子聚麀是故聖人作)
(為禮以教人使人以有禮知自别於禽獸)草上其儀(唐書杜鴻漸至靈武與柳冕等勸肅宗即)
(皇帝位以係中外望鴻漸明習朝章採舊儀設壇壝城南先一日草具其儀上之)草具其儀
(唐書李吉甫貞元初為太常博士年尚少明練典故昭德皇后崩自天寶後中宮虛䘏禮廢缺吉甫草具其儀)
(德宗善之)百年後興(史記魯兩生曰禮樂必積德百年而後興)斯須不去(禮記)
(禮樂者不可斯須去身者也)
禮總載五
原防德(禮以防德)治躬(致禮以治躬則莊敬莊敬則威嚴)國維(管子國有四維)
(一曰禮)天秩(有禮)魯秉(齊仲孫湫曰魯猶秉周禮未可取也)殷因(夏造殷因)
為晉(左傳伯石一為禮于晉猶荷其禄况以禮終始乎)用夷(杞成公用夷禮)飾
情(禮以飾情注曲禮三千)制心(以禮制心)建中(禮立中道于人)表微(君子)
(表微謂禮也)玉帛(禮云禮云玉帛云乎哉)節文(禮文等數)哀樂(哀樂之分)
(皆以禮終)莊敬(見上)明備(禮樂明備)緣飾(漢書緣飾苛禮)講求(國語)
(隋武子聘周歸講聚三代典禮)率履(不越注履禮也)治辨(其治辨者其禮具)人
急(禮者人之急)縱言(夫子縦言至于禮)過制(樂記過制則亂)由文(由用)
(也用禮之文也)過數(過禮之數也)逆古(是逆古之禮)許人(汰哉叔氏耑以)
(禮許人)不偏(禮備而不偏其惟大聖乎)無體(之禮)多曠(必多曠于禮矣)
無違(禮無違者)先王制(先王制禮過之者俯而就之不及者跂而及之)有司掌
(鋪筵席陳樽俎列籩豆以升降為禮者禮之末節故有司掌之)正情性(禮樂所以立人倫正情性)
(人足以防其失也)節人心(禮節人心)無輕議(禮記無輕議)不可去
(詳總四)著誠去偽(禮之經也)别嫌明微(禮記禮者君之大柄也所以别嫌明)
(微)天地同節(大禮與天地同節)上下有禮(晉文觀師上下有禮其可用也)
哀公問禮(哀公問禮于孔子曰大禮何如君子之言禮也何其尊也孔子曰丘也不足以知禮)
竇融問儀(後漢書光武征隗囂竇融與大軍會高平第一先遣從事問會見之儀適是時軍旅)
(代興諸將與三公交錯道中或背使者交私語帝聞融問禮儀甚善之)林放之問(林放問禮)
(之本子曰大哉問禮與其奢也寧儉)鄒子之知(子入太廟每事問或曰孰謂鄒人之子知禮乎)
(子聞之曰是禮也)秕稗之禮(不備)委巷之禮(鄙俚之義)不為必
壞(君子三年不為禮禮必壞)無禮及禍(多行無禮禍必自及)行為人紀
張為國維禮煩則亂禮勝則離敬自中出禮
由外作易而生亂過則有盈增下人(禮下于人必有所求)
正國(詳總三禮之于正國也云云)不棄(又齊仲孫湫曰魯不棄周禮未可動也)
盡在(詳總三)勤禮(左傳君子勤禮)問禮(孔子問禮於老聃)定位(左傳)
(學禮焉以定其位)食言(又無禮必食言)親有禮(又親有禮霸王之器也)討
有禮(詳總二)主減(樂記禮主其減)近情(禮器君子曰禮之近人情者非其至者也)
百年其戎(左傳辛有適伊川見被髮而祭于野者曰不及百年此其戎乎其禮先亡矣)
數世之福(又鄭有禮數世之福也)失而求諸野(孔子曰禮失而求諸野)
行之惟其人(仲尼燕居曰制度在禮文為在禮行之其在人乎)禮豈為我輩
設(世說)禮不可斯須去張曹爭論於漢朝荀摯競
爽於晉世天理之節文人事之儀則莊公有非
禮之舉其臣諫以必書周王有非禮之宴戒其臣以
勿籍朝廷有大疑不必聚諸儒之訟國家有盛客
不必蕝野外之儀
禮總載六
原賦楚荀况禮賦曰爰有大物非絲非帛文理成章非
日非月為天下明生者以壽死者以藏城郭以固三軍
以彊粹而王駮而霸無一焉以亡臣愚弗識敢請之王
王曰此夫文而不采者歟簡而易知而致有理者歟君
子所敬小人所不亂者歟性不得則若禽獸性得之則
具足者歟匹夫隆之則為聖人諸侯隆之則一四海者
歟至明而約甚順而體請歸之禮
原詔李德林為隋文帝脩定五禮詔曰禮之為用時義
大矣哉黃琮蒼璧降天地之神粢盛犧牲致宗廟之敬
正父子君臣之序明婚姻喪紀之節故道德仁義非禮
不成安上化民莫善於禮唐貞觀中頒禮樂詔曰先
王制禮辨方正位體國經野象天地以制法通神明以
施化樂由内作禮自外成可以移風易俗揖讓而天下
化者其惟禮樂乎固以同節同和無聲無體寧飾玉帛
之容豈崇鐘鼓之奏
增論宋王安石禮論曰嗚呼荀卿之不知禮也其言曰
聖人化性而起偽吾是以知其不知禮也知禮者貴乎
知禮之意而荀卿盛稱其法度節奏之美至於言化則
以為偽也亦烏知禮之意哉故禮始於天而成於人知
天而不知人則野知人而不知天則偽聖人惡其野而
疾其偽以是禮興焉今荀卿以謂聖人之化性為起偽
則是不知天之過也夫斲木而為之器服馬而為之駕
此非生而能者也故必削之以斧斤直之以繩墨圓之
以規而方之以矩束聮膠漆之而後器適於用焉前之
以銜勒之制後之以鞕策之威馳驟舒疾無得自放而
一聽於人而後馬適于駕焉然聖人捨木而不為器捨
馬而不為駕者固亦因其天資之材也今人生而有嚴
父愛子之心聖人因其性之欲而為之制焉故其制雖
有以強人而乃以順其性之欲也聖人苟不為之禮則
天下蓋將有慢其父而疾其母者矣此亦可謂失其性
也得其性者以為偽則失其性者乃可以為真乎此荀
卿之所以為不思也
增序宋曾鞏禮閣新儀目錄序曰夫禮者其本在於養
人之性而其用在於言動視聽之間使人之言動視聽
一於禮則安有放其邪心而窮於外物哉故設其器制
其物為其數立其文以待其有事者皆人之起居出入
吉凶哀樂之具所謂其用在乎言動視聽之間者也然
而古今之變不同而俗之便習亦異則法制度數其久
而不能無弊者勢固然也故為禮者其始莫不宜於當
世而其後多失而難遵亦其理然也失則必改制以求
其當故羲農以來至於三代禮未嘗同也後世去三代
千有餘歲其所遭之變所習之便不同固已遠矣蓋上
世聖人有為耒耜者或不為宮室為舟車者或不為棺
槨豈其智不足為哉以為人之所未病者不必改也至
於後聖有為宮室者不以土處為不可易也為棺槨者
不以葛溝為不可變也豈好為相反哉以為人之所旣
病者不可因也又至於後聖則有設兩觀而更采椽之
質攻文梓而易瓦棺之素豈不能從儉哉以謂人情之
所好能為之節而不能變也由是觀之古今之變不同
而俗之便習亦異則亦屢變其法以宜之何必一一以
追先王之迹哉其要在於養民之性防民之欲者本末
先後能合乎先王之意而已此制作之方也故元樽之
尚而薄酒之用太羹之先而庶饈之飽一以為貴本一
以為親用則知有聖人作而為後世之禮者必貴爼豆
而今之器用不廢也先弁冕而今之衣服不禁也其推
之皆然然後其所改革更易不至乎拂天下之勢駭天
下之情而固已合乎先王之意矣
增雜文唐韓愈讀儀禮文曰余嘗苦儀禮難讀又其行
於今者蓋寡沿習不同復之無由考於今誠無所用之
然文王周公之法制粗在於是孔子曰吾從周謂其文
章之盛也古書之存者希矣百氏雜家尚有可取况聖
人之制度耶於是掇其大要奇辭奥旨著於篇學者可
觀焉惜乎吾不及其時進退揖讓於其間嗚呼盛哉
制禮
原述舊(漢王吉為諫議大夫上言願與大臣延及儒生述舊禮明王制驅一世之人躋之仁壽之域)
用新(後漢曹褒常感朝廷制度未備慕叔孫通為漢禮儀次序禮事依舊典雜以五經讖記撰次天)
(子至庶人冠婚吉凶始終制度又作章句和帝遂用新禮冠擢褒為監羽林左騎)達變(史記以書)
(為御者不盡馬之情以古制今者不達事之變)去舊(以舊禮為無所用而去之者必有亂患)
不襲(三王異代不相襲禮)相沿(禮樂之情同故明主以相沿也言不改革也)天子
議(非天子不議禮不制度不考文)天子出(天子有道禮樂征伐自天子出)定漢儀
(叔孫通制禮以定漢朝之儀)守唐法(仲尼曰夫晉守唐叔之法度以經緯其民)順其
宜(史記聖人因事以制禮故事異而禮易帝王不相襲何禮之拘五帝三王隨時制事法度制令各順其宜)
(衣服器械各便其用聖人之興不相襲而治夏殷之衰也不易禮而滅然則反古未可非而脩禮未足多也)
主其減(禮主其減禮減而進以進為文禮減而不進則消注禮者人所倦故久則減省文美也消)
(盡也)綿蕝習(叔孫通制禮儀以正君臣之位與弟子百餘人為綿蕝野外習之所撰禮與律令同)
(錄藏於禮官)皮弁行(韓延壽為潁川太守嫁娶喪祭儀品令諸生皮弁執俎豆為吏人行禮)
治定制(王者治定制禮)因事制(聖人因事以制禮詳前)流不從(禮曰)
(變禮易樂為不從不從者君流之注流放也謂諸侯)誅擅制(後漢張酺張敏等奏曹褒擅制漢禮)
(破亂聖術請加誅帝雖寢其奏而漢禮遂不行)多制將亡(叔向曰國將亡必多制)過
制則亂(過作則暴)禮自外作(禮自外作敬在貌也)禮以地制(靜而屬陰)
無作聰明亂舊章(章典也)罔以側言改厥度(度法也並周書)
道有弛張禮從損益誠宜達節安可拘文
禮樂代興文質迭出所務便宜寧拘損益夫
魯有初採周之舊適道在權救時貴變寧辭
改作所務便宜簡乃易從煩而則亂稽彼古
今考諸損益將立國幹必節人心何必改作
所宜守常宜守彝倫勿從亂制所以去彼取
此不可以古制今言雖念於芻蕘禮難從其秕
稗苟用舍之必中雖沿革而同歸禮載從宜之
文易有隨時之義夏造殷因豈煩改制漢除秦
敝亦謂便時言之不中雖新意而奚為事且有初
率舊章而可則殷人之因夏禮政是以和魏嗣之
制漢儀事則不悖增以親(周禮春官宗伯以嘉禮親萬民以飲食之禮親宗族)
(兄弟以昏冠之禮親成男女以賓射之禮親故舊朋友以燕饗之禮親四方之賓客以脤膰之禮親兄弟之國)
(以賀慶之禮親異姓之國)以仁(禮記郊社之禮所以仁鬼神也嘗禘之禮所以仁昭穆也饋奠之禮)
(所以仁死喪也射御之禮所以仁鄉黨也食享之禮所以仁賓客也)折衷附會君
之大柄(禮運禮者君之大柄也)人之大端(禮運禮義也者人之大端也)伯
夷降典(呂刑伯夷降典折民惟刑)周公作儀(周公作儀禮十三篇)禮事起
於燧皇禮名起於黃帝伏羲以來五禮始彰堯
舜之時五禮咸備經國家定社稷序民人利
後嗣嚴上下定尊卑決嫌疑别同異事天
地易風俗原移風(移風易俗莫善于樂)治民(安上治民莫善于禮)
導禮(導之以禮)變俗(君子行禮不求變俗)問俗(入國而問俗)易宜(禮脩)
(其教不易其俗齊其政不易其宜)俗由禮變人以化遷立訓齊
俗作法導人將欲救時寧辭變俗雖政不易
宜章甫難施於越俗而化之可漸紫服尚變其齊風
增忽然易鄉而移忽然易事而化(管子)童牛角馬
(楊子童牛角馬不今不古注馬童牛角是其常也更而倒置失宜古今俱不合利用革矣)載車載
航(楊子入水載車出水載航宜于王之更注謂車航倒置宜變易以求正)以建武永平
之風變太元隆安之俗(宋書劉穆之論)時政再而塞世
變三而復制法之民不可以遠舉拘禮之民不可
使應變(淮南子)華端與薄俗俱興妙緒與淳風俱絶
(晉書李充學箴序)
威儀一(失儀附)
原定命(人受天地之中以生所謂命也是以有動作威儀之則以定命也能者養之以福不能者敗以)
(取禍注養威儀以致福)正位(周禮大宗伯以九儀之命正邦國之位每命異儀)敬慎
(詩敬慎威儀以近有德)趨蹌(巧趨蹌兮)不愆(詩不愆于儀維人之德淑慎爾止云云)
必敬(必敬爾儀)不忒(其儀不忒)有容(物有其容)玉聲(既服習容覲玉)
(聲出揖私朝煇如也)威容(漢侯霸矜儀有威容)棣棣(威儀棣棣不可𨕖也)遲遲
(威儀遲遲翼翼)可畏(有威可畏謂之威)可象(有儀可象謂之儀)魯侯習
(女叔齊曰魯侯焉知禮而屑屑焉習儀以亟言善于禮不亦遠乎注亟急也)馮參脩(馮參字叔)
(平為人矜嚴好脩容儀動作可觀)上下相固(君有君之威儀其臣則而象之臣有臣之威儀)
(其下畏而象之是以上下能相固)朋友攸攝(攝以威儀)長卿温雅(漢薛廣德)
(字長卿為人温雅有藴藉)少英矜嚴(魏朗字少英矜嚴脩整家人不見惰容)李忠
脩整(後漢李忠為郎好禮脩整)牟融方重(牟融舉止方重得大臣體)伯魚見
輕(第五倫字伯魚少藴藉不脩威儀亦以此見輕)孟孫見偉(後漢何熙字孟孫善為威容贊)
(拜殿中音動左右帝偉之擢為中丞)幽室必整(張湛矜嚴好禮動止有則處幽室必自脩整雖)
(遇妻子若嚴君焉)閒居不減(魏志司馬防字建公雖閒居威儀不減諸子雖成人不命進不)
(敢進不命坐不敢坐不有所問不敢言也)進止以禮(朱暉守業於太學性矜嚴進止以禮諸儒)
(稱其高)動作可觀(馮參詳前)坐不盡席(周禮徒坐不盡席)燕則
有跣(凡祭於室中堂上無跣燕則有之注祭不跣主敬也燕有跣謂歡也)惰以受玉知
晉侯之將終(内史過言晉惠)傲以執幣辨若敖之必滅(叔仲惠伯)
(言楚越椒)容止可觀動作有文樂且有儀敢不慎
儀慎爾出話敬爾威儀足容目容誠宜進退有
度接武布武能使威儀不忒增服(家語好生篇曰衰麻苴杖者志)
(不存乎樂非耳弗聞服使然也黼黻冠冕者容不䙝慢非性矜莊服使然也介胄執戈者無退懦之氣非禮純)
(猛服使然也)色(呂子重言曰顯然善樂者鐘鼓之色也愀然清淨者衰絰之色也豔然充盈手足矜)
(者兵革之色也)德隅(詩抑抑威儀維德之隅)身度(聲為律身為度)德之至
(動容周旋中禮)恭而安(張横渠曰吾十五年學箇恭而安不成)立必磬折
坐必抱鼓視不離乎襘袺之間言不越乎表著之
位聲氣可範精神可愛(見徐子法象篇)直容之動矯矯
行行休容之動業業蹌蹌德容之動顒顒卬卬
強弱之植在於骨躁靜之決在於氣慘懌之情在
於色衰正之情在於儀(劉子人物志)衣服表容珪璋
範德聲移宮羽彩照山華布步有章立言成
訓(晉書)喜色猶然以出怒色薦然以侮欲色嫗然
以媮懼色薄然以下憂色瞿然以靜(汲冢周書官人解)
幣帛之間有巧言令色事不成車甲之間有巧言令
色事不捷(武紀解)原失儀受玉(邾子來朝執玉高其容仰公執玉卑其容俯子)
(貢曰夫禮死生存亡之體也高仰驕也卑俯替也皆有死亡焉)登席(禮登席不由前為躐席也)
立懸(孔張失位立在懸間客從而笑之)稱諾(魏志游楚為隴西太守以功封侯帝嘉之詔入)
(覲楚自謂初不朝覲不知儀式帝敕侍中贊引呼隴西太守前楚稱諾帝顧之而笑)人而無止
吾何以觀苟服位之或愆在禮容而奚取苟
或愆于威儀是乃易其紀律禮失則昏無禮則
危增氣不順(賈子若夫立而跛坐而蹁體怠懈志驕傲䟃視數顧容色不比動靜不以度妄)
(咳唾疾言嗟氣不順皆禁也)語皆媮(左傳曰魯叔孫昭子聘於宋宋元公與之燕飲酒樂昭子)
(右坐歌終而語因相泣也樂祈曰過哉兹非哀所也吾聞之主民者不可以媮媮必死今君與叔孫其語皆媮)
(死日不遠矣)
威儀二
增文魏徐幹法象篇曰夫法象立所以為君子法象者
莫先乎正容貌慎威儀是故先王之制禮也為冕服采
章以旌之為佩玉鳴璜以聲之欲其尊也欲其莊也焉
可以懈慢也夫容貌者人之符表也符表正故情性治
情性治故仁義存仁義存故盛德著故可以為法象斯
謂之君子矣君子者無尺土之封而萬民尊之無刑罰
之威而萬民畏之無羽籥之樂而萬民樂之無爵禄之
賞而萬民懷之其所以致之者一也故孔子曰君子威
而不猛泰而不驕詩云敬慎威儀惟民之則若夫惰其
威儀恍其瞻視忽其辭令而望民之則我者未之有也
故書曰惟聖罔念作狂惟狂克念作聖人性之所簡也
存乎幽微人情之所忽也存乎孤獨夫幽微者顯之原
也孤獨者見之端也胡可簡也胡可忽也是故君子敬
孤獨而慎幽微雖在隱蔽鬼神不得見其隙耳詩云肅
肅免置施于中林處獨之謂也君子曰無戲謔之言言
必有防無戲謔之行行必有檢言必有防行必有檢故
雖妻妾不得而黷也雖朋友不得而狎也是以不愠怒
而教化行於閨門不諫論而風聲紀乎鄉黨傳稱大人
正已而物正者此之謂也以匹夫之居猶然况得志而
行於天下乎唐堯之帝允恭克讓而光被四表成湯不
敢怠遑而奄有九域文王祗畏而造被區夏易曰觀盥
而不薦有孚顒若言下觀而化也是故君子居身也謙
在敵也讓臨下也莊事上也敬四者備而怨咎不作福
禄從之詩云靖共爾位正直是與神之聽之式穀以女
故君子之交人也歡而不媟和而不同好而不佞詐學
而不虚行易親而不媚多怨而寡非故無絶交無畔朋
書曰慎始而敬終終以不困夫禮也者人之急也可終
身蹈不可須臾離也須臾離則慆慢之行臻焉須臾忘
則慆慢之心生焉况無禮而可以始終乎夫禮也者敬
之經也敬也者禮之情也無敬無以行禮無禮無以節
敬道不偏廢相須而成是能盡敬以從禮者謂之成人
故立必磬折坐必抱鼓周旋中規折旋中矩視不離於
袺襘之間言不越乎表著之位聲氣可範精神可愛俯
仰可宗揖讓可貴述作有方動靜有常帥禮不荒故為
萬夫之望也
法則
原異宮(内則父子皆異宮鄭注異宮崇敬也)同席(曲禮父子不同席鄭注異尊卑也)
服藥(又醫不三世不服其藥鄭注慎物齊也)尊賢(禮郊特牲尊賢不過二代注天子存二代)
(之後猶尊賢也)器敝(又祭服敝則焚之祭器敝則埋之鄭注不欲人䙝之也)牲死(又牲)
(死則埋之龜筴敝則埋之)主奥(曲禮為人子者居不主奥鄭注謂與父同室不敢當其尊處室中西)
(南隅謂之奥)自名(又子于父母則自名也鄭注名父母所為也子者男子通稱也)使擯
(論語使擯色勃如也足躩如也鄭注勃矜莊貌躩逡巡貌)私覿(又私覿愉愉如也享禮有容色鄭注)
(享獻也聘旣有享享用圭璧有庭實皮馬相間也覿見也既享乃以私覿見用束帛乘馬也)升堂
(又升堂鞠躬如也鄭注鞠躬歙斂之貌屏氣者静以待君言也)授坐(禮記少儀授立不跪授坐不立)
(鄭注由便也)坐奠(内則其無篚則皆坐奠之鄭注篚盛物也奠停也)立視(曲禮立視)
(五嶲鄭注云立平視也嶲猶規也謂輪轉之度嶲或為繠)辟刃(少儀凡有刺刃者以授人則辟刃鄭)
(注辟刃不以刃向人也)授拊(少儀削授拊削曲刃拊謂把)操璧(曲禮執主器操幣圭)
(璧則尚左手行不舉足車輪曳踵鄭注重慎也尚左手尊左也)徹縣(又大夫無故不徹縣士無故不)
(徹琴瑟鄭注憂樂不相干也故謂災患喪病)夫人(論語邦君之妻君稱之曰夫人孔安國注當此)
(諸侯驕僭不正稱號不審故孔子正之言禮如此也)老婦(曲禮夫人自稱于天子曰老婦鄭注自稱)
(於天子謂畿内諸侯之夫人助祭若時事見)小童(又自稱於其君曰小童鄭注小童若云未成人)
(也)婢子(又自世婦以下自稱婢子鄭注婢之言卑也於其君稱此以接見)盥漱(内則)
(雞初鳴咸盥漱鄭注咸皆也謹按子事父母早起皆與見也)登臨(曲禮不登高不臨深鄭注為其)
(近危險也)聲必揚(又將上堂聲必揚鄭注警内人也)容無怍(又將即席容無怍鄭)
(注怍顔色變也)不徒行(王制君子耆老不徒行鄭注徒空也)不提挈(又輕任幷重任)
(分斑白者不提挈鄭注皆謂以與少者雜色曰斑)乘路馬(曲禮乘路馬必朝服鄭注路馬君所)
(乘之馬也)服法服(孝經非先王之法服不敢服鄭注法服謂日月星辰山龍華蟲藻火粉米黼黻)
(絺繡)則上衡(曲禮執天子之器則上衡鄭注謂高于心彌敬也此衡謂與心平)如不
克(又執主器輕如不克鄭注云重愼之也主君也克勝也)衣毋撥(曲禮鄭注撥發揚貌)
足無蹶(曲禮鄭注蹶行遽貌)勞無袒(曲禮謹案袒露形體也)立無跛(曲禮)
(鄭注跛偏任也)毋怠荒(曲禮鄭注放散身體也)毋淫視(曲禮淫視睇盻也皆為不)
(敬也)毋儳言(曲禮鄭注儳猶暫也非𩔖雜)毋勦說(曲禮鄭注勦猶擥也謂取人之)
(說以爲已說)居不容(論語鄭注為室家之敬難久也)寢不尸(論語鄭注云為偃臥)
(也)食至起(曲禮鄭注為饌變)燭至起(曲禮鄭注異晝夜)不先舉
(又主人不問客不先舉鄭注客自外來宜問其安否無恙及所為來故)則先拜(又主人敬客則)
(先拜客)不問舍(又弔喪不能賻不問其所費問疾弗能遺不問其所欲見人弗能館不問其所)
(舍按鄭注皆謂傷恩也)不巷歌(又鄰有喪舂不相里有殯不巷歌鄭注助喪也相謂送杵)
必執紼(又助葬必執紼鄭注葬喪之大事紼引車索)不登壟(又適墓不登壟鄭注為其)
(不敬壟塚也墓塋域也)孫見祖名(内則凡父在孫見于祖亦名之禮如子見父無辭)
不許友死(曲禮父母在不許友以死鄭注謂忘親也死謂報仇按聶政傳嚴仲子辟人為聶政言曰)
(臣有仇竊聞足下義甚高故進百金得以交足下之歡豈敢以有求望聶政曰老母在政身未敢以許人也)
居側室(内則妻將生子及月辰居側室夫使人日再問之作而自問之妻不敢見使姆衣服而對)
(至于子生夫復使人日再問之夫齊則不入側室之門鄭注作謂有感動也側室謂燕寢之旁室也)使
姆對(内則詳上)先為祭服(曲禮無田禄者不設祭器有田禄者先為祭服鄭注祭器可假)
(祭服宜自有)可衣裘帛(内則二十而冠可以衣裘帛二十冠而成人可以衣裘帛)顧
不過轂(曲禮鄭注為掩在後也)視不過衡(論語注車中不内顧者前視不過衡軛旁)
(視不過輢轂鄭注恐警衆也)執玉不趨(曲禮鄭注志重玉也)執圭鞠躬(論語)
(鄭注執圭謂以君命聘于鄰國也如不勝敬之至也上如揖下如授不敢忘禮也勃如戰色恐辱君命也如有)
(循舉前曳踵行之愼也)獻馬執策(曲禮獻車馬者執策綏獻甲者執胄獻杖者執末獻民虜)
(者操右袂按鄭注凡操執者謂手所舉以告者也設其大者舉其小者便也甲鎧也胄兜鍪也民虜軍所獲也)
(操其右袂制之)獻鳥佛首(又獻鳥者佛其首鄭注為其喙害人也佛戾也蓋為小竹籠以冒之)
入國問俗(曲禮鄭注俗謂常所行與所惡也)臨文不諱(又詩書不諱臨文不)
(諱鄭注為其失事正)入國不馳(曲禮鄭注愛人也)入里必式(曲禮鄭注不誣)
(十室)城上不呼(曲禮鄭注為惑人)城上不趨(少儀執玉執龜筴不趨堂上不)
(趨城上不趨鄭注于重器于近尊于迫狹無容也步張足曰趨)堂上不趨(曲禮)室中
不翔(曲禮鄭注為其迫也行而張拱曰翔)堂上接武(曲禮鄭注武迹也迹相接為每移足)
(半躡之中人之迹尺二寸也)堂下布武(曲禮鄭注每移足各自成迹不相躡也)折
旋中矩(玉藻鄭注曲行也宜方)立必正方(曲禮鄭注習其自端正也)在朝
言禮(曲禮鄭注于朝廷言無所不用禮)在官言官(又在官言官在府言府在庫言庫在)
(朝言朝鄭注唯君命所在就展習之也官謂版圖文書之處府謂寶藏貨賄之處庫謂車馬兵甲之處朝謂君)
(臣謀政事之處)不言婦女(又公庭不言婦女鄭注非其時也)不及犬馬(又朝)
(言不及犬馬鄭注非公議也)當食不歎(曲禮鄭注食或以樂非歎所也)盛饌而
作(論語孔安國注作起也敬主人之親饋也)客踐乃坐(曲禮鄭注客安主人乃敢安也講問)
(宜坐)客跪撫席(曲禮鄭注撫之者答主人之親正)臨喪不笑(曲禮鄭注宜有)
(哀色也)望柩不歌(曲禮鄭注哀傷之無容樂)不有私財(曲禮為人子之道不)
(得私有財也)不敢私與(内則鄭注家事統于尊者也)賜食先嘗(論語君賜)
(食必正席先嘗之孔安國云敬君惠也旣嘗之以次班薦之薦其先祖也)飲藥先嘗(曲禮親有)
(疾飲藥子先嘗之鄭注嘗度其所堪)衣純以繢(深衣具父母衣純以繢鄭注尊者存以多飾為)
(孝繢畫文也)衣純以素(又孤子衣純以素鄭注三十以下無父稱孤也)不名卿
老(曲禮國君不名卿老世婦大夫不名世臣姪娣士不名家相長妾鄭注雖貴于其國家猶有所尊也卿老)
(上卿也世臣父時老臣)不撫僕妾(雜記鄭注略于賤也僕妾死君不親自撫安其尸也)
每事請姑(内則冢婦每事請于姑鄭注謂傳家事于長婦也婦雖傳猶不敢耑行也)不敵
冢婦(又介婦不敢敵于冢婦鄭注雖有勤勞不敢掉磬)自稱小君(夫人自稱於諸侯曰)
(寡小君曲禮注謂嚮來朝諸侯之時)祇見孺子(内則母某敢用時日祇見孺子夫對曰欽有帥)
(父執子之右手咳而名之妻對曰記有成鄭注母某若言某氏也祇敬也帥循也言教之使有循也執右手明)
(將授之事也記猶識有成言使之有成也)外事内事(曲禮外事以剛日内事以柔日鄭注順其)
(出為陽也出郊為外事内事順其居内為陰)隨行鴈行(王制父之齒隨行兄之齒鴈行鄭注)
(廣敬也謂于途中)當心當帶(曲禮凡奉者當心提者當帶鄭注高下之節也)執緤
執靮(少儀犬則執緤守犬田犬則授擯者旣受乃問犬名牛則執紖馬則執靮皆右之鄭注緤紖靮皆所)
(以繫制之者守犬田犬問名畜養者當呼之名謂韓盧宋鵲之屬右之者執之宜由便也)由右由
左(王制道路男子由右婦人由左車從中央鄭注道中之途遠别也)請業請益(曲禮請業)
(則起請益則起鄭注尊師重道也起者摳衣前請也業謂篇卷也益謂受說不了欲師更說之)設弧
設帨(内則男子設弧于門左女子設帨于門右鄭注表男女也弧者示有事于武也帨事人佩巾也)
鞶革鞶絲(曲禮男鞶革女鞶絲鄭注鞶小囊盛帨巾者男用韋女用繒有緣飾之則是鞶製與)
上面下帶(曲禮凡視上于面則敖下于帶則憂鄭注敖則仰憂則低)男角女羈(内則)
(男角女羈否則男左女右注夾胸兩旁當角處留髮不剪謂之角留頂上縱横各一相交通達謂之羈)
敝加於上(穀梁傳公會王人齊侯宋公衞侯許男曹伯陳世子欵盟于洮王人之先諸侯貴王命也)
(朝服雖敝必加於上弁冕雖舊必加於首周室雖衰必先諸侯兵車之會也)䙝不見裏(曲禮)
(䙝衣衾不見裏鄭注為其可穢謹按䙝衣衾是著體之衣也)曲敬不崇(玉藻禮不盛服不充)
(鄭注禮盛者服充大事不崇曲敬)唾咦不見(内則父母唾啖不見鄭注輒刷去之)六
十不親學(鄭注不能備弟子之禮也)八十月告存(鄭注每月致膳並王制篇)
客車不入大門(曲禮鄭注謙也)偏駕不入王門(儀禮覲禮云云鄭注在旁)
(與已同曰偏同姓金輅異姓象輅四衞革輅蕃國木輅駕之與王同謂之偏駕不入王門乘墨車以朝是也偏)
(駕之車舍之于館與)不苟訾不苟笑(曲禮鄭注人之性不欲見毀訾不欲見笑)食
不語寢不言(論語鄭注為其不敬也)男不言内女不言外(内則鄭注)
(謂事業之次)内言不出外言不入(曲禮外言不入于閫内言不出于閫鄭注皆為)
(重别防淫亂)增不顯諫(曲禮為人臣之禮不顯諫三諫而不聽則逃之)不藏革
(禮運冕弁兵革藏于私家非禮也是謂脅君)妊子(列女傳古者婦人妊子寢不側坐不邊立不蹕)
(不食邪味割不正不食席不正不坐目不視邪色耳不聽淫聲夜則令瞽誦詩道正事如此則生子形容端正)
(才過人矣)生子(内則凡生子擇于諸母與可者必求其寬裕慈惠温良恭敬愼而寡言者使為子師)
(子能食食教以右手能言男唯女俞)男子禮(内則六年教之數與方名七年男女不同席不共食)
(八年出入門戶及即席飲食必後長者始教之讓九年教之數日十年出就外傅居宿于外學書計衣不帛襦)
(袴禮帥初朝夕學幼儀請肄簡諒十有三年學樂誦詩舞勺成童舞象學射御二十而冠始學禮可以衣裘帛)
(舞大夏惇行孝弟博學不教内而不出三十而有室始理男事博學無方孫友視志四十始仕方物出謀發慮)
(道合則服從不可則去五十命為大夫服官政七十致事)女子禮(内則女子十年不出姆教婉娩)
(聽從執麻枲治絲繭織紝組紃學女事以共衣服觀于祭祀納酒漿籩豆葅醢禮相助奠十有五年而笄二十)
(而嫁有故二十三而嫁聘則為妻奔則為妾)造士(王制樂正崇四術立四教順先王詩書禮樂以)
(造士春秋教以禮樂冬夏教以詩書)學則(管子弟子職先生施教弟子是則温恭自虛所受是極見)
(善從之聞義則服温柔孝弟毋驕恃力志無虛邪行必正直游居有常必就有德顔色整齊中心必式夙興夜)
(寐衣帶必飭朝益暮習小心翼翼一此不懈是謂學則)冬温夏凊(曲禮凡為人子之禮冬温)
(而夏凊昏定而晨省)出告反面(又出必告反必面所遊必有常所習必有業)復故
(又父母有疾冠者不櫛行不翔言不惰琴瑟不御食肉不至變味飲酒不至變貌笑不至矧怒不至詈疾止復)
(故)先嘗(又君有疾飲藥臣先嘗之親有疾飲藥子先嘗之)官備(祭統夫祭也者必夫)
(婦親之所以備内外之官也官備則具備)身親(又君子之祭也必身親莅之有故則使人可也)
不粥祭器(曲禮君子雖貧不粥祭器)不衣祭服(又雖寒不衣祭服)適公
所(禮記將適公所宿齋戒居外寢沐浴史進象笏書思對命旣服習容觀玉聲乃出)為君使
(曲禮凡為君使者已受命君言不宿於家)懷核(曲禮賜果於君前其有核者懷其核)寫器
(又御食於君君賜餘器之漑者不寫其餘皆寫)别男女(曲禮男女非有行媒不相知名非受幣不)
(交不親故日月以告君齋戒以告鬼神為酒食以召鄉黨僚友以厚其别也取妻不取同姓買妾不知其姓則)
(卜之)謹夫婦(内則禮始於謹夫婦為宮室辨内外男子居外女子居内深宮固門閽寺守之男不)
(入女不出男女不同椸枷不敢縣於夫之楎椸不敢藏於夫之篋笥不敢共湢浴夫不在斂枕篋簟席襡器而)
(藏之妻不在妾御莫敢當夕)夜行以燭(内則男子入内不嘯不指夜行以燭無燭則止女子)
(出門必擁蔽其面夜行以燭無燭則止)晝不遊庭(又孔子曰晝不遊庭夜行以火所以正婦)
(德也)見父之執(曲禮見父之執不謂之進不敢進不謂之退不敢退不問不敢對)年
長以倍(曲禮年長以倍則父事之十年以長則兄事之五年以長則肩隨之)謀於長者
(又謀於長者必操几杖以從之長者問不辭讓而對非禮也)從於先生(又從於先生不越路)
(而與人言遭先生於道趨而進正立拱手先生與之言則對不與之言則趨而退)授受(内則男不)
(言内女不言外非祭非喪不相授器其相授則女受以篚其無篚則皆坐奠之而後取之)提攜(曲禮)
(長者與之提攜則兩手奉長者之手負劒辟咡詔之則掩口而對)尊客之前(曲禮尊客之前)
(不叱狗讓食不唾)侍於君子(又侍於君子不顧望而對非禮也)不敢問年
(少儀尊長於已踰等不敢問其年)不請所之(又燕見不將命遇於道見則面不請所之)
侍射侍投(少儀侍射則納矢侍投則擁矢勝則洗而以請)齒父齒兄(王制父之齒隨)
(行兄之齒鴈行朋友不相踰)
見君
原始見(儀禮士相見禮始見君執贄至下容彌蹙注謂下君所蹙促恭慤士大夫一也)燕見
(凡燕見於君必辨君臣之南面若不得則正方不疑君注辨正也君南面臣北面君或時不然當東若正西面)
(不得君所處却向之此為特見圖事非立賓主之燕疑度之也)君興不辭君降不
顧(退坐取屨隱避而後屨君為之興臣不敢辭君若降送之則不敢顧因辭而後出注謂君食之飲之而退)
(也辭君興而不辭其降降於已太崇不敢當耳)大夫則辭(又大夫則辭而退下注下亦降也)
庶人無容(庶人見君不為容進退走注謂趨翔也)奠贄再拜(士大夫則奠贄)
(再拜稽首君答一拜則庶人不答拜也)及門三辭(比及門三辭注大夫見君也已上並儀禮)
士相見
原達命(儀禮某也願見無由達某子以命命某見主人對曰某子命某見吾子有辱請吾子就家也某)
(將走見賓曰某不足辱命請終賜見)稱贄(主人曰某不敢為儀聞吾子稱贄敢辭迎於門外再拜賓)
(答再拜主人揖入門右賓奉贄入門左主人再拜受贄賓再拜送贄出主人請見賓反見退主人送於門外再)
(拜注辭贄為太崇也迎於門外不敢受於堂人君禮然也請見者賓崇禮來相接以矜莊歡心未交也)
雉腒(贄冬用雉夏用腒)羔鴈(下大夫相見以鴈飾之以布維之以索如執雉上大夫相見以)
(羔飾之以布四維之結于面左頭如麛執之注上大夫即卿也面前也羔取羣而不黨或自麛孤執也蓋左執)
(前足後執右足而已大夫相見雖異贄其儀如士)相食親戒(大夫相食親戒速注先就告及)
(期復自召之也)受侑再拜(迎賓門外拜至皆如饗侑幣束錦賓執梁與湆之西序端主人辭賓)
(反之卷加席主人辭賓反之辭幣降一等主人從受侑幣再拜稽首主人送幣亦然注云賓之西序不敢當尊)
(處也主人從從辭降也)士見大夫(終辭其贄一拜其辱賓退送再拜出使擯者還贄)
士致天子(漢書王氏史記所見多天子諸侯卿大夫之列雖不能備猶愈於倉等推士禮而致於天)
(子之說)
擯介
原相禮(周禮司儀掌九儀賓客擯相之禮以詔儀容辭令揖讓之節注相入贊禮)請期(儀禮)
(擯者請期宰告曰質明行事注質正也擯者有司佐禮者在主人曰擯在客曰介也)侯擯(王命諸侯)
(則擯擯進也)士介(士適四方為介注介大夫之介)賜爵(賜卿大夫士爵則擯注擯之如)
(命諸侯之儀)贄膳(擯士者膳其贄注入膳人也)承擯紹擯(大夫為承擯士)
(為紹擯注擯出請事紹繼其位相承而出也)假廟使祭(王將命假祖廟立依前南向擯者進)
(當命之使祭)朝覲佐儐(大朝覲佐儐為承擯)
拜揖一
原周禮春官宗伯大祝辨九拜一稽首二頓首三空首
四振動五吉拜六凶拜七奇拜八褒拜九肅拜增說
文曰揖讓也一曰手著胸也六書故曰拱手左右之以
相禮也周禮夏官司馬曰擯孤卿特揖大夫以其等
旅揖士庶三揖又秋官司儀詔王儀南鄉見諸侯土
揖庶姓時揖異姓天揖同姓注鄭氏曰土揖推手小下
之也時揖平推手也天揖推手小舉之也夏書曰禹
拜昌言曲禮曰君言至則主人出拜君言之辱使者
歸則必拜送於門外又記曰兩君相見揖讓而入門
揖讓而升堂方言曰東齊靑岱北燕之郊跪謂長騖
釋名曰跪危也兩膝隱地體危倪也跪忌也見所敬
者不敢自安也拜於大夫為趺趺然屈折下就地也於
婦人為扶自相扶而上下也
拜揖二
原表情(白虎通人所以相拜者以表其情意屈節卑體尊人事也)致敬(禮鄉飲拜至拜洗拜)
(受拜送拜旣所以致敬也)尚左(曲禮凡男拜尚左手女尚右手)從下(論語拜下禮也今拜)
(乎上泰也雖違衆吾從下)殿前(王隱晉書安平王傳帝迎拜安平獻王於殿前)牀下(荀氏)
(家傳魏文帝在東宮荀攸有疾天子問病拜牀下)當璧(左傳楚共王無冢適有寵子五人乃徧以)
(璧見於羣望曰當璧而拜者神所立也誰敢違之旣乃與巴姬密埋璧於太室之庭使五人齊而長入拜康王)
(跨之靈王肘加焉子干子晳皆遠之平王弱抱而入再拜皆壓紐詳璧)向辰(孝經援神契制作孝)
(經道備使七十二弟子向北辰星而磬折孔子絳單衣向北辰而拜)復城(戰國策蘇秦兩拜燕復十)
(城)向井(後漢耿恭傳恭於疏勒城中穿井深十五丈不得水乃整衣冠向井再拜為吏士禱有頃)
(飛泉奔出)賦六月(左傳秦伯享晉公子子犯曰吾不如衰之文也請使衰從公子賦河水公賦六)
(月趙衰曰重耳拜賜公子降拜稽首公降一級而辭焉衰曰君稱所以佐天子者命重耳重耳敢不拜)
歌鹿鳴(左傳穆叔如晉晉侯享之金奏肆夏之三不拜歌文王之三又不拜歌鹿鳴之三三拜韓獻子)
(問之曰三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢)
(不拜嘉)膝隱地(詳上拜一)手加頭(穆天子傳膜拜而受郭璞注今西域人禮佛手)
(加頭稱南膜拜者即此𩔖也)槃辟雅拜(漢書何武徙京兆尹二歲坐舉方正所舉召見槃辟)
(雅拜也師古注槃辟猶言槃旋也)疾趨卑拜(韓子禮者所以貌情也中心懷而不逾故疾趨)
(卑拜以明之)膝行再拜(莊子廣成子在於崆峒之山黃帝往見之廣成南首而卧黃帝膝行)
(而進再拜稽首)臨問親拜(漢書張禹傳禹每病輒以起居聞車駕自臨問之帝親拜禹牀下)
每拜常林(魏志晉宣王以常林鄉邑耆德每為拜或謂林曰司馬公貴重君宜止之林曰司馬)
(公自欲敦長幼之序為後生之法貴非吾之所畏拜非吾之所制也)恒拜王導(晉中興書顯宗)
(嘗使太常丞張放歸胙於王導詔無下拜導不敢當辭以疾初顯宗幼沖見王導時恒拜)親迎交
拜(吳志孫權歴位上將及為吳王朱治每進見權常親迎執板交拜)出拜道左(晉中興書)
(王敦從中宗出紀瞻覘見大驚出拜道左)下車答拜(後漢書王丹徵為太子少傅時大司徒侯)
(霸欲與交友遣子昱候於道遇丹昱迎拜車下丹下車答之詳擇交)自起止拜(庾亮詣陶侃至)
(便拜庾風姿雅潤陶見拜不覺自起止之曰庾元規何緣拜陶士行)王丹不拜(東觀漢記更始)
(時陳遵出使匈奴過辭王丹丹曰子當之絶域無以相贈贈子以不拜遂揖而别詳使絶域)伊籍
一拜(蜀志伊籍先主遣東使於吳孫權聞其才辨欲逆折以辭籍適入拜權曰勞事無道之君乎籍即對)
(曰一拜一起未足為勞)得錢不拜(東觀漢記趙勤傳勤少孤嘗從人貸錢或以錢示勤曰汝)
(起拜即與汝勤曰拜汝得錢非義終不肯拜)偷酒不拜(世說鍾毓兄弟小時值父晝寢因共)
(偷服藥酒其父時覺且託寐以觀之毓拜而後飲會飲而不拜旣而問毓何以拜曰酒以成禮不敢不拜又問)
(會何以不拜會曰偷本非禮所以不拜)違位為敬(曲禮揖人必違其位鄭注禮以變為敬也)
對揖無敬(漢官儀尚書郎見左右丞對揖無敬)孤卿特揖(詳上拜一)大
夫旅揖(詳上拜一)三揖而進(禮少儀事君難進而易退故君子三揖而進也)長
揖不拜(漢書酈食其傳沛公至高陽傳舍使人召食其食其入謁沛公方踞床令兩女子洗足而見食)
(其食其入長揖不拜)旣請而揖(淮南子令尹子佩請飲莊王王許子佩具王不往子佩旣請而)
(揖北面立於殿前)受計不拜(後漢書趙壹傳光和元年舉郡上計到京師是時袁逢受計計)
(吏數百人皆拜伏庭中壹獨長揖而已逢望而異之令左右往讓之曰下郡計吏而揖三公何也對曰昔酈食)
(其長揖漢王今揖三公何遽怪哉逢斂衽下堂執其手延置上座)貴人爭揖(漢書萬章為京)
(兆尹門下督從至殿中侍中諸侯貴人爭欲揖章莫與言)使者相揖(甲辰儀皇太子并公主逢)
(持節使者皆住相揖)王祥長揖(晉書王祥傳武帝為晉王王祥與荀顗往謁祥獨長揖帝曰今)
(日方知君見顧之重也詳三公)袁渙高揖(袁氏世紀云太祖破呂布陳羣父子時亦在布軍見)
(太祖皆拜渙獨高揖不為禮太祖甚嚴憚之)路逢怒鼃(尹文子越王勾踐路逢怒鼃下車而)
(揖之)路逢馬醫(列子范氏門徒路遇馬醫弗敢辱也必下車而揖之)横揖而出
(獻帝春秋董卓欲廢帝袁紹曰天下健者豈惟董公引佩刀横揖而出)遂揖而别(東觀漢記)
(王丹見前)親饋拜而食(曲禮侍食於長者主人親饋則拜而食主人不親饋則不拜而食)
饋藥拜而受(論語康子饋藥拜而受之曰丘未達不敢嘗)梁松拜馬援
(漢雜事馬援與梁統友善統子松候援援小病松拜床下援於床上坐視不為禮左右曰松貴不當禮耶援曰)
(我乃松父友雖貴奈何失禮松恨之)諸將見于吉(江表傳時有道士瑯琊于吉自號無為大)
(道吳會人多事之孫策嘗於郡城門樓上集會諸將賓客吉乃盛服趨度門下諸將賓客三分之二下樓迎拜)
(之)孔明拜龐德公(襄陽記諸葛孔明再拜龐德公於床下)黃巾見鄭
康成(鄭康成别傳建安元年自徐州還高密道遇黃巾賊數萬人見鄭皆再拜)樊英答妻
拜(後漢書樊英傳潁川陳寔少從英學嘗有疾妻遣奴婢拜問英下床將答拜寔怪而問之英曰妻齊也共)
(奉祭祀禮無不答)魏霸入拜妻(東觀漢記魏霸為光禄大夫妻死長兄伯為霸取妻送至)
(官舍霸即自入拜其妻手奉案前因跪曰不敢相屈妻慚求去詳案)曹丘揖季布(史記季布)
(傳曹丘揖季布曰楚人諺曰得黃金百斤不如得季布一諾)汲黯揖田蚡(汲黯傳田蚡為)
(丞相中二千石來拜謁蚡弗為禮然黯見蚡未嘗拜嘗揖之)手容(禮手容恭)軍禮(西征)
(賦率軍禮以長揖謂亞夫也)再至(八十者拜君命一坐再至九十者君使人受注略禮再至至地)
(也使人受不使拜也)三肅(郤至對楚子以軍事不敢拜故三肅使者)君答(大夫稽首再拜)
(君答拜之注禮無不答也)臣避(大夫之臣不稽首以避君也)長揖(晉孫楚為著作郎參)
(石苞驃騎將軍事負其才氣頗侮苞初至長揖曰天子命我參卿軍事因此嫌隙苞遂奏楚與吳詔毁朝政楚)
(亦抗表自理)短拜(環拜以鐘鼓為節注環為短拜)亢將軍(漢汲黯見大將軍與亢禮)
(人或說宜拜黯曰夫以大將軍有揖客反不重邪)責鄉里(陸機為鄒平令性矜傲責鄉里謝鯤)
(等拜或曰禮敬年爵以德為先令鯤拜勢懼傷風俗機不以為慙)揖丞相(漢書郅都為中尉丞)
(相條侯至倨貴而都揖丞相也)揖官屬(蓋寬饒左遷為衞司馬先是衞司馬在部見衞尉拜謁寬)
(饒視事按舊令遂揖官屬已下行衞者候司馬不拜自此正焉)齊人責(左傳齊人責稽首注往年)
(齊人為公稽首公不答故也)主簿教(朱博為瑯琊守門下掾貢遂耆老大儒教授數百人拜起)
(舒遲博出教主簿曰貢遂書生不習吏禮主簿且教拜起閑習乃止)不面拜(君有賜不面拜為君)
(之答已也)尚能拜(黃霸不去老聾吏曰尚能拜起)賜胙無拜(左傳王使宰孔賜齊)
(侯胙將拜孔曰且有後命天子以伯舅耋老加勞賜一級無下拜)贓物不拜(鍾離意受賜不)
(拜頒賜贓物也)肅拜手拜(婦人吉事雖有君賜則肅拜凶事則手拜注肅拜低頭而拜手拜拜)
(手至地也)頽乎頎乎(禮曰拜而後稽顙頽乎其順也稽顙而後拜頎乎其至也注此周之喪拜)
(先觸地無容哀之至也三年之喪吾從其至者注重者尚哀戚自朞如殷可也)介者不拜(曲禮)
書生不習(貢遂見前)品秩殊等拜揖異宜吉凶異
道拜揖殊宜位旣殊於列品拜則異其節文
雖齊桓受胙恐貽天子之羞而亞夫建營實稟將軍
之令耋老加恩齊侯辭一級之賜介胄難犯郤生
成三肅之儀增拜讓(尚書舜典帝曰俞咨垂汝共工垂拜稽首讓於殳斨暨伯與帝)
(曰俞咨益汝作朕虞益拜稽首讓於朱虎熊羆帝曰俞咨伯汝作秩宗伯拜稽首讓於夔龍)拜辭
(大禹謨帝曰禹官占惟先蔽志昆命于元龜朕志先定詢謀僉同鬼神其依龜筮協從卜不習吉禹拜稽首固)
(辭)颺言(書益稷臯陶拜手稽首颺言曰念哉)獻君(曲禮士有獻於國君他日君問之曰)
(安取彼再拜稽首而後對)以公降拜(左傳公如晉及晉侯盟晉侯饗公賦菁菁者莪莊叔以公)
(降拜曰小國受命於大國敢不愼儀君貺之以大禮何樂如之抑小國之樂大國之惠也晉侯降辭登成拜公)
(賦嘉樂)出房再拜(季文子如宋致女復命公享之賦韓奕之五章穆姜出于房再拜曰大夫)
(勤辱不忘先君以及嗣君施及未亡人先君猶有望也敢拜大夫之重勤又賦綠衣之卒章而入)為
火者則拜(家語子貢曰孔子為大司寇廏焚有為火來者則拜士一大夫再曰其來者亦相弔之道)
(吾為有司故拜之也)若有嚮坐拜者(漢書武帝幸不其祠神人於交門宮若有嚮坐拜者)
(作交門之歌不其山名)起拜(漢書劉章已殺呂産帝令謁者持節勞章章欲奪節謁者不肯章乃)
(從與載因節信馳斬長樂衞尉呂更始還入北軍復報太尉勃起拜賀)令拜(後漢書北匈奴遣使)
(求和親顯宗遣鄭衆持節使匈奴衆至北庭欲令拜衆不為屈單于怒圍守閉之不與水火欲脅服衆衆拔刀)
(自誓單于恐而止乃更發使隨衆還京師)可得不拜(獻帝春秋董卓自號太師御史中丞以下)
(皆拜初皇甫嵩與卓爭雄後嵩為中丞見卓拜車下卓曰可以服未嵩曰安知明公乃至於是卓曰鴻鵠固有)
(遠志但燕雀不知爾嵩曰昔與明公俱鴻鵠獨明公今為鳳凰卓笑曰卿早服可得不拜也)何拜
之有(魏志常林年七歲有父黨造門問林曰伯先在否汝何不拜對曰對子字父何拜之有)出
拜(典略太子嘗宴文學酒酣命夫人甄氏出拜坐中衆人皆伏而劉楨獨平視)向拜(吳歴孫策)
(擊豫章先遣虞翻說華歆歆葛巾迎策策謂歆府君德望遠近所歸策年幼穉宜脩子弟之禮便向歆拜)
徧拜(左傳晉將嫁女於吳齊侯使析歸父媵之以藩載欒盈及其士納諸曲沃欒盈夜見胥午而告之許)
(諾伏之而觴曲沃人樂作午言曰今也得欒孺子何如對曰得主而為之死猶不死也皆歎有泣者爵行又言)
(皆曰得主何貳之有盈出徧拜之)皆拜(蜀志先主為漢中王許靖為太傅丞相諸葛亮皆為之拜)
更為拜(魏志魯國孔融高才倨傲年在紀羣之間先與紀友後與羣交更為紀拜)見輒
拜(吳志人誣樓元謗訕政事華覈上疏乞令自新孫皓疾元名聲復徙元及子男據付交趾將張奕使以戰)
(自效陰别敕奕令殺之據到交趾病死元一身隨奕討賊持刀步涉見奕輒拜奕不忍殺)望塵拜
(晉書潘岳性輕躁趨勢利與石崇謟事賈謐每候其出輒望塵而拜)見碑拜(晉諸公贊司馬駿鎮)
(西戎旣薨每見其碑讀者無不拜之)引王猛拜(晉中興書王猛少貧賤鬻畚為事嘗至洛陽貨)
(畚有一人於市買其畚云家近在此隨我去取直猛隨去忽至深山中此人語且住樹下當先啓導須臾猛進)
(見一老公踞胡床髮悉白侍從十許人有一人引猛云拜司馬公猛因拜老公公曰王公何緣拜即十倍酬畚)
(直遣人送猛出山旣出嶺視之乃嵩高山)令文秀拜(後魏書沈文秀為慕容白曜所攻長圍數)
(匝自春至秋始克文秀取所持節衣冠儼然坐亂兵入文秀厲聲數四見執裸送於白曜曜左右令拜文秀曰)
(各一國大臣無相拜之禮)望拜(漢郊祀志武帝祀天天子自竹宮望拜百官侍祀)屈膝
(唐書田承嗣方跋扈狠傲無禮郭子儀嘗遣使至魏州承嗣輒望拜之指其膝謂使者曰兹膝久不屈於人今)
(為公拜)拜二(賈子受計之禮主所親拜者二問生民之數則拜之聞登穀則拜之)舅姑
拜(唐史公主下嫁者舅姑拜之)鄉人拜(郭泰别傳鄉人見泰皆於床下拜)帛拜
(古者婦始見舅姑持香纓以拜五色綵為之隋牛弘議絹八尺中擗名曰帛拜以代香纓)羅拜(唐史)
(郭子儀單騎見吐蕃皆下馬羅拜)曲拜(後魏書宗室順謂舍人鄭儼曰卿佞人當拜佞主我直人)
(不受曲拜儼深愧)端拜(荀子端拜而議)
坐
原盡前(禮記食坐盡前虛坐盡後)居右(宋公宴魯叔孫昭子使昭子右坐注使居已之右以)
(相近不依賓主之位)安(禮記坐必安執爾顔)妥(儀禮士相見禮凡言非對也妥而後傳言注妥)
(安坐也傳言猶出言若問則對不必待後安坐也)侍君子(儀禮凡侍坐於君子君子欠伸問日)
(之早暮以食具告改居請退可也夜侍坐問夜膳葷請退可也注志倦則欠體疲則伸葷以正臥也)侍
鄉飲(鄉飲酒六十者坐五十者侍)下坐為貴(後漢郭林宗見庾乘而勸之遊學後能講)
(論自以卑第每處下坐人皆就下座問之由是學中以下坐為貴)南向自尊(漢丞相田蚡召)
(客飲坐其兄蓋侯東向自南向自以漢相尊不以私撓公)東向無屈(又平恩侯許伯入第蓋寬)
(饒從西階上東向坐自尊抗無所屈)坐殿下亂位(漢書王尊奏丞相匡衡會坐殿門下衡南)
(向大鴻臚賞等西向衡更為賞等布席東向起立延賞坐私語萬衆聚會而設不正之席使下坐上相比為小)
(惠亂朝廷班秩之序)坐樹下愈恭(後漢茅容年四十餘耕於野時與等輩避雨樹下衆皆夷)
(踞容獨危坐愈恭郭林宗異之因就其家容殺雞炊黍供母而與林宗蔬食因勸令學)增中席
(曲禮為人子者坐不中席)側席(漢谷永傳楚有子玉得臣文公為之側席而坐)毋箕(曲禮)
(坐無箕注箕謂前展其足狀如箕舌)郤坐(漢文帝紀上幸上林愼夫人與皇后同席而坐袁盎引郤)
(愼夫人坐曰尊卑有序獨不見人彘乎上悅)舍坐(詩舍其坐遷)便坐(漢書萬石君子)
(孫有過失不責讓為便坐對案不食諸子相責因長老肉袒謝罪改之乃許注别坐之處也)倒坐
(宋制承明殿直崇政殿之南每崇政殿聽朝罷至此謂之倒坐)驚坐(漢陳遵每至門座中震動號曰)
(陳驚坐)滿座(孔融傳座上客常滿)再坐(御膳畢復坐謂之再坐)並坐(曲禮)
(並坐不横肱注横肱則妨並坐者)邊坐(檀弓齊衰不以邊坐注喪服坐起必正不可著衰偏倚也)
三獨坐(光武詔御史中丞與司隸校尉尚書令並專席而坐時號三獨坐)三無坐
(唐中宗時韋后等用事墨敕授官至無廳事以居時號三無坐處注三謂宰相御史員外郎也)不鄉
衞國(胡傳衞侯之入使鱄于甯喜約言既殺甯喜鱄病失言遂出奔晉託于木門不鄉衞國而坐)
辱賜坐語(韓愈釋言百官之進見相國者或立語以退而愈辱賜坐語相國之禮過矣)
行步
原賁趾(易賁其趾賁飾也)聚足(禮凡升階拾級聚足連步以上上於東階則先左足上於)
(西階則先右足注聚足謂足不相過也)曳踵(凡執主器執輕如不克行不舉足車輪曳踵注主君)
(也如輪行不離地恭慎也)步目(國語足以步目)學步(壽陵餘子學步於邯鄲失其故步匍)
(匐而反)憚行(詩豈敢憚行畏不能趨)中節(行步則有環珮之聲行中節也)中
規(禮記周旋中規折旋中矩謂行步也)接武(堂上接武堂下布武)繼武(君與尸行接武)
(大夫繼武士中武注接踵跡也繼跡相及也中跡相離也)徒行(以吾從大夫之後不可徒行也)
並行(闕黨童子與先生並行)行容(凡行容惕惕注惕惕行貌也)足容(足容重注)
(欲遲也)舍車而徒(易舍車而徒義不乘也)歴階而升(凡歴階不過二等)
隨行鴈行(詳法則)躧步翔步肆夏采齊(周禮行以肆夏趨以)
(采齊樂儀也)規行矩步增舉足(一舉足為跬再舉足為步)堂下(爾雅)
(堂下謂之步)朝步(書武成王朝步自周)徒步自強(戰國策左師公曰乃自強)
(步日三四里)不愆(書泰誓不愆于六步七步乃止齊焉)五步(藺相如對秦王曰五步之)
(内臣得以頸血濺大王也)七步(曹子建七步成詩)亦步(禮步亦步趨亦趨)百
步(國策養由基去楊葉百步而射之百發百中)
趨
原一節(禮記君召以三節一節以趨二節以走)三行(桓公飲管仲三行趨出)沒
階(沒階趨翼如也)過庭(論語鯉趨而過庭)執玉(執玉不趨)采齊(趨以采齊)
剡行(齊如流弁行剡剡而起屨注疾起之貌)周走(棄疾使入楚國周走以呼)趨
進(趨進翼如也)趨登(晉靈公飲趙盾酒將殺之其右提彌明知之趨登曰臣侍君宴過三爵非)
(禮也遂扶以下)趨蹌(詩巧趨蹌兮)趨緩(後漢孫堪嘗為縣令謁府趨步遲緩門亭長譴)
(堪便解印而去)疾趨(疾趨則欲發而手足無移注發起履也無移手足正也)徐趨
帷外不趨(帷薄之外不趨也)堂上不趨(並禮記)增張足(少儀注步)
(張足曰趨)張拱(曲禮室中不翔鄭注為其迫也行而張拱曰翔)腓大(韓非子腓大於股難)
(以趨)車馳(易林車馳人趨卷甲相仇齊魯寇戰敗於炎邱)郤克趨進(左傳齊侯朝於)
(晉將授玉郤克趨進曰此行也君為婦人之笑辱也寡君未之敢任)范匄趨進(又楚晨壓晉軍)
(而陳軍吏患之范匄趨進曰塞井夷竈陣於軍中而疏行首晉楚唯天所授何患焉)疾行曰趨
疾趨曰走(釋名)門外謂之趨中庭謂之走(爾雅按注因人)
(行步趨走之處而名之也)
灑埽
原加帚於箕(禮記凡為長者糞之禮必加帚於箕上注取其兩手捧箕恭也謂初執往時也)
以袂擁塵(以袂拘而退其塵不及長者以箕自向而扱之注謂埽時也袂擁帚之前令塵不揚不向)
(尊者示之恭也)丞相門(魏勃埽丞相曹參門)先人廬(左傳張趯謂子太叔糞除先人)
(之敝廬)不灑埽(詩子有庭内不灑不埽)備灑埽(禮納女於大夫曰備灑埽)
擁篲(迎門)執帚陳蕃安事(陳蕃所居一室不埽人問曰孺子何不埽除蕃曰大)
(丈夫當埽除天下安能事一室乎)子夏抑末(子游曰子夏之門人小子當灑埽進退則可矣)
(抑末也本之則無如之何)糞除而去(漢書第五倫客河東變姓名稱王伯齊載鹽往來太原上)
(黨所過輒為糞除而去陌上人號為道士)埽地而祭(禮器至敬不壇埽地而祭)增逆
旅灑埽(後漢郭泰每行宿逆旅輒躬灑埽去後人見之曰此必郭有道昨宿處)埽室布
席(國策甘茂謂蘇代曰夫江上之處女有家貧而無燭者處女相與語欲去之家貧無燭者將去矣謂處女)
(曰妾以無燭故常先至埽室布席何愛於餘明之照四壁者幸以賜妾)
御定淵鑑𩔖函卷一百五十四
