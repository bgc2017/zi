欽定四庫全書
御定淵鑑𩔖函卷八十四
設官部二十四(中書舍人通事舍人)(主書附)
中書舍人一(主書附)
原杜氏通典曰中書舍人魏置中書通事舍人或曰舍
人通事各為一職晉江左乃合之謂之通事舍人武冠
絳朝服掌呈奏案章後省之而以中書侍郎一人直西
省即侍郎兼其職而掌其詔命宋初又置中書通事舍
人四員入直閣内出宣詔命凡有陳奏皆舍人持入參
&KR1177;於中自是則中書侍郎之任輕矣齊永平初中書通
事舍人四員各住一省時謂之四戶權傾天下(茹法亮久為中)
(書通事舍人後出為大司農中書勢利之職法亮戀之垂涕而去又熒惑入太微太尉王儉謂武帝曰天文)
(乖誤此由四戶帝納之而不改)與給事中為一流梁用人殊重簡以才
能不限資地多以他官兼領後除通事字直曰中書舍
人專掌詔誥兼呈奏之事(裴子野以中書侍郎鴻臚卿掌中書通事舍人别敕知詔)
(誥)自是詔誥之任舍人專之(魏晉以來詔誥並中書令及侍郎掌之說在中書令)
(篇)陳置五人後魏有舍人省而不言其員北齊舍人省
掌署敕行下宣旨勞問領舍人十人後周有小史上士
二人此其任也屬春官隋内史舍人八員專掌詔誥煬
帝減四人後改為内書舍人唐初為内史舍人至武德
三年改為中書舍人置六員(貞觀元年中書舍人高季輔上封事曰時已平矣功)
(已成矣然而刑典未措者何哉良由謀獻之臣不弘簡易之政臺閣之吏昧於經遠之道執憲者以深刻為奉)
(公當官者以侵下為益國未有坦平恕之懷副聖上之旨伏願隨方訓誘使各揚其職敦樸素革澆浮使家識)
(孝慈人知廉恥杜其利欲之心載以清潔之化自然家肥國富禍亂何由而作太宗善之特賜鍾乳一劑曰卿)
(進藥石之言故以藥石相報)龍朔以後隨省改號而舍人之名不易
專掌詔誥侍從署敕宣旨勞問授納訴訟敷奏文表分
判省事自永淳以來天下文章道盛臺閣髦彦無不以
文章達故中書舍人為文士之極任朝廷之盛選諸官
莫比焉(按後漢章和以後尚書為機衡之任尚書郎舍香握蘭直宿於建禮門太官供膳奏事明光殿)
(下筆為詔誥出語為誥令曹公為魏王置祕書令典尚書奏事則祕書之職近密尚書之職疎遠魏文帝初改)
(祕書為中書自歷代相沿並管樞密而後漢尚書郎非今尚書郎乃中書舍人也武太后臨朝天授元年壽春)
(郡王盛器兄弟五人初出闍同日受冊有司撰儀注忘載冊文及百寮在列方知闕禮宰臣相顧失色中書舍)
(人王勃立召小吏五人各令執筆口授分寫同時須臾俱畢詞理典贍時人歎服景龍四年六月一日初定内)
(難唯中書舍人蘇頲在太極殿後文詔填委動以萬計手操口對無毫釐差誤主書韓禮談子陽轉書詔革屢)
(謂頲曰乞公稍遲禮等書不及恐手腕將廢故事舍人六員各押尚書省一行天下衆務無不關&KR1177;開元三年)
(十一月紫微令姚崇奏紫微舍人六員無一頭商量事諸舍人同押連署狀進說凡事有是非理均予奪人心)
(既異所見不同者望請别作商量連狀同進若狀語交互恐煩聖思臣既是官長望於兩狀後復略言二理優)
(劣奏聽進止則人皆盡能官無留事敕曰可因是舍人唯知撰制不復分知機務既文書填委遂令書錄委之)
(堂後又其權勢傾動天下姚竟因主書趙誨贓犯所累罷相姚誠多才而隳政擅權以成斯弊可哀哉)
初學記曰案敘環濟要略云舍人古官也(周禮地官有舍人上士二)
(人舍猶宫也掌宫中之政出廩分財列仙𫝊曰琴高趙人善鼓琴為宋康王舍人也史記李斯為秦宫舍人漢)
(書高祖起豐沛周勃傅寬樊噲皆以舍人從酈食其亦以舍人知宫内事)然則中書舍人晉
官也自漢置中書無聞其職魏世中書始置通事舍人
掌呈奏魏明時有通事劉泰是也高貴鄉公時改為通
事都尉尋又改為通事侍郎自晉宋以來唯掌呈奏宣
王言甚用事至梁多以尊官兼領並入閣内始專掌中
書詔誥(自魏晉詔誥皆中書令中書侍郎掌之至梁始以舍人為之)陳及北朝皆因
之掌制誥(陳及後魏又别置通事舍人掌宣奏北齊唯置中書舍人兼掌宣奏隋又别置通事舍人)
(專掌宣奏)增六典曰中書舍人掌侍奉進奏參議表章凡
詔旨制敕及璽書冊命皆案典故起章草進畫既下則
署而行之其禁有四漏洩稽緩違失忘誤所以重王命
也制敕既行有誤則奏而正之文獻通考曰宋初中
書舍人為所遷官實不任職復置知制誥及直舍人院
故事入西閣皆中書召試制誥三篇唯梁周翰不召試
而授其後楊億陳堯佐歐陽修亦如此例富弼為知制
誥繳還劉從愿妻封遂國夫人詞頭唐制唯給事中得
封還詔書中書舍人繳詞自弼始元豐五年詔中書舍
人印為中書後省之印曾鞏陸佃並試中書舍人自是
始正官名遂以中書舍人判後省之事分案五曰上案
掌冊禮及朝會所行事曰下案掌受付文書曰制誥案
掌書記制詞及試吏校其功過曰諫官案掌受諸司關
報文書曰記注案掌錄記注其雜務則隨所分案掌之
元祐初以蘇軾直舍人院有司言自官制行舍人院廢
今為中書後省於是改為權中書舍人遂為故事後詔
舍人各籖諸房文字其命詞則論日分草中興置中書
後省以中書舍人為長官六員常除二員一員領吏房
及兵工房一員領吏房右選及禮刑房嘉泰四年李季
章璧以宗正少卿權中書舍人而中字犯祖諱季章辭
有旨權以直舍人院繫銜乃受命不知舍人院廢已久
矣蓋大臣失於討論也紹興初詔中書門下兩省已并
為中書門下省其兩省合送給舍文字今後更不分送
並送給事中中書舍人其後又詔以他官兼攝者稱權
直資淺者為直舍人院(石林葉氏曰國初循唐舊制凡命官遷除磨勘移易差遣中書)
(皆命詞給告不勝其繁元豐官制行始命階官職事官選人入品者給告無品官者但給黃牒而已元祐末猶)
(以為多復命内外差遣及職事官本等内改易或再任者亦止給黃牒紹聖中朱服為舍人以為監司郡守初)
(除不給告禮太薄乃詔待制以上知州及帥臣監司初除再任並出告尚書侍郎兩省御史臺官外餘官并監)
(司本等内改易者仍給黃牒後復行之不同元符初中書省復檢舉如前令)續文獻通考
曰遼中書省設中書舍人院有中書舍人金元無明中
書舍人屬内閣革中書省存中書舍人
中書舍人二
增冊府元龜曰劉超為中書舍人處身清苦衣不重帛
家無儋石之儲每元帝所賜皆固辭曰凡陋小臣横竊
賞賜無德而禄殃咎是懼帝嘉之又曰晉徐邈為中
書舍人孝武帝宴集酣樂之後好為手詔詩章以賜侍
臣或文詞率爾所言穢雜每應時取斂還省刊削皆使
可觀經帝重覽然後出之是時侍臣被詔者或宣揚之
故時議以此多邈又曰南齊紀僧真武帝時為中書
舍人僧真容貎言吐雅有士風帝嘗目送之笑曰人生
何必計門戶紀僧真嘗貴人所不及齊書曰明帝踐
阼引傅昭為中書舍人時居此職者皆權傾天下昭獨
廉静無所干預器服率略身安粗糲常插燭版牀明帝
聞之賜漆合燭盤敕曰卿有古人之風故賜卿古人之
物南史曰顧協為舍人在省十六載器服食飲不改
於常有門生始來事協知其廉潔不敢厚餉止送錢二
千協發怒杖二十因此事者絶於餽遺冊府元龜曰
陳劉師知善儀禮臺閣故事多所詳悉高祖入輔以師
知為中書舍人掌詔誥北史曰魏收兼中書舍人與
温子昇邢子才齊譽世號三才北齊書曰荀士遜世
祖時為中書舍人状貎甚醜以文辭見用曾有事須奏
值世祖在後庭因左右傳通者不得士遜姓名乃云醜
舍人世祖曰必士遜也看封題果是内人莫不忻笑
冊府元龜曰顔之推武成時為中書舍人帝時有取索
嘗令中使傳旨之推禀承宣告館中皆受進止所進文
章皆是其封署於進賢門奏之待報方出兼善於文字
監較繕寫處事勤敏號為稱職隋書曰虞世南拜内
史舍人煬帝即位顧遇彌隆祕書柳顧言博學有才罕
所推許至是與世南相見歎曰海内當共推一人非吾
儕所及也唐書曰顔師古遷中書舍人專掌機密於
時軍國多務凡有制誥皆成其手師古達於政理冊奏
之工時無及者又曰楊炎為中書舍人與常衮並掌
綸誥衮長於制書炎善為德音開元以來言詔制之美
者號楊常焉又曰王徽曾祖擇從擇從兄易從天后
朝登進士第從弟朋從言從睿宗朝並以進士擢第昆
仲四人開元中三至鳳閣舍人故時號鳳閣王家又
曰齊澣開元中遷中書舍人論駮書詔潤色王言皆以
古儀謨誥為準的侍中宋璟中書侍郎蘇頲並重之
又曰薛元超道衡孫也為中書舍人中書省有一磐石
初道衡為内史侍郎嘗踞而草制元超每見此石未嘗
不泫然流涕又曰賈曾授中書舍人曾以父名忠固
辭乃拜諫議大夫至開元初復拜中書舍人又固辭議
者以為中書是曹司名又與曾父音同字别於禮無嫌
乃就職與蘇晉同掌制誥皆以詞學見知時稱蘇賈
又曰許景先轉中書舍人中書令張說稱曰許舍人之
文雖無峻峰激流嶃絶之勢然屬詞豐美得中和之氣
實一時之秀也冊府元龜曰徐浩天寳末為中書舍
人𫝊位誥冊皆浩為之參掌兩宫文翰寵遇罕比又
曰張說為鳳閣舍人歷黃門中書侍郎弘文館集賢院
學士掌文翰之任凡三十年(說子均垍俱能文說在中書均垍兄弟並掌綸翰之)
(任)又曰張九齡為司&KR0564;員外郎時中書令張說與九
齡同姓敘為昭穆尤親重之常謂人曰後來詞人稱首
也俄拜中書舍人唐書曰郄高卿為中書舍人處事
不回為宰相元載所忌魚朝恩署牙將李琮為兩街功
德使琮暴横於銀臺門毁辱京兆尹崔昭高卿立詣元
載抗論以為國恥請速論奏載不從高卿遂以疾辭居
東洛凡十年自號伊川田父清名高節稱於天下又
曰高郢掌誥累年家無制草或曰人皆留制集公焚之
何也曰王言不可存私家時人重其慎密冊府元龜
曰陸贄為中書舍人母卒持喪於河南豐樂佛寺四方
以&KR0608;贈為詞厚致金帛贄絲毫無所受惟與劒南節度
使韋臯布衣友善臯以事奏聞每有所致輒稱詔以受
之又曰韋處厚為中書舍人時穆宗以幼主荒怠不
親政務既居納誨之地宜有以啓道性靈乃詮擇經義
雅言以𩔖相從為二十卷謂之六經法言獻之又穆
宗詔曰中書舍人故事分押六司佐宰臣判按廢革日
久頓復稍難宜漸令條舉有須慎重者便令參議如關
機密者且如舊唐書曰路隨敬宗初登極拜中書舍
人有以金帛謝除制者必叱而却之曰吾以公事接私
財耶終無所納冊府元龜曰高鉞為中書舍人因諫
敬宗以求理莫若躬親用示憂勤之旨帝深納其言賜
綵五十匹唐書曰封敖為學士拜中書舍人敖搆思
敏速語近而理勝不務竒澀武宗深重之嘗草賜陣傷
邊將詔警句云傷居爾體痛在朕躬帝覽而善之賜之
宫錦又曰崔郾轉中書舍人入思政殿謝恩郾奏曰
陛下用臣為侍講卒歲有餘未嘗問臣經義實慙尸素
有媿厚恩帝曰俟朕機務稍閒即當請益高鉞曰陛下
意雖樂善既未延接儒生天下之人寧知重道帝深引
咎賜之錦綵五代晉史曰陳義長興中自舍人銜命
冊公主於太原(公主即帝后也)帝深待之但訝其高岸人或有
獻言於義宜陳一謳頌以稱帝之美可邀其異待者義
曰人生貧富咸有定分未有持天子命違禮以求利既
損國綱且虧士行義今生所不為也聞者無不嘉之
又曰天福五年詔曰六典云中書舍人掌侍奉進奏參
議表章凡詔旨制敕璽書策命皆按故事起草進畫既
下則署而行之古昔以來典實斯在爰從近代别創新
名今運屬興王事從師古俾仍舊貫以輝前規其翰林
學士院公事宜並歸中書舍人五代漢史曰唐李昭
以尚書郎出為蘇州刺史朞歲以中書舍人召還不拜
謂宰輔曰省郎拜舍人以知制誥為次序便由刺史有
玷綸闈非敢聞命乃以兵部郎中知制誥翌歲拜舍人
受之五代周史曰王延為中書舍人權知貢舉有崔
頎者協之子也來應進士延將入貢院舊相盧文紀素
與協不睦謂延曰舍人以謹厚聞於時當求實才以副
公望慎毋以名下取士也延退而嗤曰盧公之言為崔
頎也縱與其父不悦何至此耶卒以頎登甲科其仁而
徇公胥此𩔖冊府元龜曰後周申文炳太祖廣順初
為中書舍人為文典雅有訓誥之風合璧事𩔖曰宋
舊制執政除罷皆宣麻吕惠公弼因爭新法求去王安
石隂沮之乃使舍人院命詞蔡齊掌外制繳詞頭舉典
故論之安石勸上内批今後樞密罷更不宣麻新書
樓攻媿集曰林大中遷中書舍人風裁如臺中時韓侂
冑來見大中接之無他語使人通問因願納交又笑却
之彭龜年抗論侂胄甚切有旨龜年除職與郡大中在
西掖樓鑰在𤨏闥連名上疏又同繳奏言行錄曰曾
肇元祐初遷中書舍人門下侍郎韓維面奏范百禄所
為不正黜維知鄧州公不草制兩上章論之周益公
集曰洪适除中書舍人内直如故方羽檄交馳書詔填
委或夜召或細札咨訪适獨當内外制時時奉詔言事
如乞防虞海道降詔親征多契聖心大用之意已定
朝野雜記曰宋時年未三十知制誥者蘇易簡二十六
吳元中二十七晏元獻宋宣獻王懿恪張安國皆二十
八王文正夏文莊二十會要曰元豐七年詔起居郎
楊景略左司郎中錢勰並為中書舍人免試二人奉使
高麗方還在道並擢之又曰元祐元年起居舍人蘇
軾擢為中書舍人直龍圖閣劉邠為中書舍人並免試
春明退朝錄曰父子掌誥宋初至熙寧元年凡九家
李文正王文正王安簡鼂文元錢希白梁莊肅吕中裕
宋敏求蘇儀甫
中書舍人三
原忠慎儒素(晉中興書曰劉超字世踰遷中書舍人時臺省初建内外多事超出納書命以)
(忠慎稱理身清苦衣不重帛宗又曰徐邈字景山以東州儒素性好學尤善經傳烈始覽典籍招延禮樂之)
(士後將軍謝安舉邈應選補中書舍人專在西省撰正五經音訓學者宗之每預顧問輒有獻替多所補益烈)
(宗甚爱之)增四禁七制(上詳舍人一制晏殊類要唐制故事王言之有七冊書制書)
(慰勞制書發日敕敕牒敕旨論事敕書)蘇賈常楊(並詳舍人二)西臺
右垣(新書除蘇轍制位處西臺實與政事除岐公制右垣裁訓)韓徐楊陳(職官)
(分紀李昇開國徐鉉以秘書郎直門下省書命精當頗得典禮韓熙載亦同掌誥命與鉉齊名江東謂之韓徐)
(大彙苑陳從易知制誥與楊雅同在西掖時謂之楊陳)斲忩閉戶(職林楊滔為中書舍)
(人時催作制敕令史持庫鑰出無本可檢乃斲忩得本時號斲忩舍人翰苑新書至道中和㠓知制誥㠓之)
(直中書每草詔必閉戶精思徧討羣籍而後成沙洲表求經藏碑詔㠓撰以賜之㠓遣厮借佛書數千卷人𫝊)
(以為笑)薇省松窗(並見後詩)原預顧問多補益(並詳上儒)
(素注)出書命善經傳(上詳忠慎注下詳儒素注)掌文法主呈
奏(荀勗集曰晉武帝時門下啓令史伊羨趙咸為中書舍人對掌文法勗奏以為不可下詳舍人一)
合二職由四戶(上詳通典紫蕭景暢齊書云永明元年熒惑入微時中書通事舍人四)
(人各注一戶謂之四戶既總重權勢傾天下會元象失度太史奏云宜修福禳之太尉王儉謂帝曰天文乖忤)
(此由四戶仍具舍人王文明等名奏之至梁除通事二字直曰中書舍人掌文翰猶兼呈奏)增上
五事發十難(本傳高馮為中書舍人列上五事時本傳唐韋處厚穆宗時為中書舍人張)
(平叔以便佞取容欲糶鹽處厚發十難以詰之帝乃知害民平叔始疎斥)垂訓誥掌絲
綸(元稹除中書舍人制能芟繁詞剗弊句使吾文章言語與三代同風引之而為綸綍垂之而為訓誥秉筆)
(者莫敢争能下見後詩)白玉堂青𤨏闥元和風宰相器
(九國志南唐韓熙載為和州司馬久之召為中書舍人乃始親職制誥典雅有元和之風下詳皆合機宜注)
原廻翔青𤨏典掌紫泥(以紫泥封誥書)咨爾才華掌
兹綸誥啓廸厥命潤色帝謨出納絲綸發揮
訓誥(書夙夜出納朕命唯允)親奉聖旨職司王言職在禁
闈典兹樞密徐邈文儒劉超忠慎(白帖)增為代
言最有應猝長(職林唐孫逖典詔誥為代言最而逖尤精密張九齡視其草欲易一字卒)
(不能也於本𫝊常衮文采雅贍長應猝譽重一時)一人辦事兩省獨直(唐會)
(要孫處約為中書舍人累年中令杜正倫奏請更授一舍人與處約同知制誥高宗曰處約一人足辦我事何)
(須多也誥本𫝊權德輿字載之為起居舍人歲中兼知制進中書舍人獨直兩省數日一還舍)五
花判事六押分司(通鑑唐故事中省有軍國政事則中書舍人各執所見雜署其名謂)
(之五花判事中選一人明練者知機密謂之觧事舍人本傳李泌曰給舍分司押事故舍人謂之六押)
出納書命潤色訓誥(上詳初學記書下唐順宗除裴度中舍人制)屢獻
讜言當納諫諍(本傳蘇晉先天中為中書舍人屢獻讜言天子嘉允分紀唐柳公權為)
(中書舍人充翰林書詔學士文宗便殿語及漢文恭儉帝舉袂曰此衣澣濯者三矣公權曰人主當進賢退不)
(肖納諫諍明賞罰衣澣濯之衣乃小節耳)敷奏機辨居官鯁正(本𫝊馬周字賓)
(王為中書舍人善敷奏機辨明銳動中事會時譽歸之岑文本曰吾見周論事多矣一字不可加一言不可減)
(書本𫝊宋璟為中舍人居官鯁正)特報藥石面賜金紫(上詳杜氏通典注)
(續通典吐突承璀於軍中立聖政碑李絳以為不可許憲宗初甚怒絳語不已上卒大開悟除絳中書舍人翌)
(日又面賜絳紫衣金魚上親為絳擇良笏勉之曰爾時無易此心)一家書命三世
掌制(唐大詔令楊嗣復除中舍制貞元中汝父為中書舍人甚稱厥職今使汝繼書吾命成一家言堂構)
(國華在於此舉期職林唐李德林李百藥李安三世掌制誥)父子繼美兄弟相
代(職林唐賈至天寳末為中書舍人肅宗即位於靈武上皇遣至為𫝊位冊文上皇覽之歎曰昔先帝遜位)
(於朕册文則卿之先父為之今朕以神器大寳付儲君卿又當演誥累朝盛典出卿父子之手可謂繼美矣)
(本𫝊韋思謙二子承慶嗣立承慶觧鳳閣舍人武后謂嗣立曰爾父嘗稱二子忠孝今使卿兄弟自相代即拜)
(鳳閣舍人)推高綸省式光禁職(文館記除中書舍人李乂為學士制綸省推高)
(事白居易集崔羣舍人制自列内朝兼司誥命煩而益密職久而彌精寵以正名式光禁職)鳳藻
騰文龍池揮翰(文粹張鷟奏自可曳裾紫禁伏奏青規助朝廷之光輝贊明時之喉舌芝)
(泥發彩宣鳳藻而騰文蘭檢浮香潤龍縑而動色注内禁地以青規畫故曰青規漢儀天子制誥以紫芝為泥)
(以封又蘭英為檢紫芝為泥黃縑為制敕也池陳拾遺集為陳舍人遜官表司言鳳綍揮翰龍)雞
木深嚴龍縑潤動(文粹張鷟奏鳳池清切雞木深嚴下見前鳳藻騰文注)回
五字妙鼓三變文(裴休制詞云綸闌回五字之妙五字謂中書舍人也李吉甫制詞)
(鼓三變之文潤色王度)十年正任一月遂罷(職官分紀張洎計偕之歲為潤)
(帥燕王冀所薦首謁韓熙載一見待之如故舊謂洎曰子好一中書舍人頃之韓主文柄洎亦擢第不十年間)
(果正綸闈之任召長編真宗祥符九年知制誥樂黃目知開封初黃目試上以黃目久任外官止試制誥二)
(篇入西閣不一月遂罷)一佛出世三人及第(國史太宗嘗云朝廷每除一舍)
(人六親相賀諺云一佛出世及分紀孫抃夜中夢明窗下草制詔其後第三人第知制誥如夢云)閣
長壓角給事等服(文獻通考云舍人院每知制誥上事設紫褥於庭面北拜廳閣長立)
(褥之東北方謂之壓角長宗衮作掖垣叢誌而不觧其事按唐舊書亦無聞馬唯裴廷裕正陵遺事云舍人上)
(事知印宰相當壓角則其禮相傳自唐也唯四朝國史霍端友徽宗時為中書舍人服金紫故事服黑角帶)
(帝顧見之曰給事舍人等耳而服飾相絶如是始命犀帶佩魚)失却君房見稱若
水(湘山野錄真廟時日本國入貢求本國神光寺記舍人辭不工令學士張君房代之張退食多潛飲市樓)
(掖垣求之不得大窘時种放以司諫歸華山楊大年為閒忙令云世人何人最號閒司諫拂衣歸華山世上何)
(人最號忙紫微失却張君房不分紀王旦拜右正言知制誥父祐以清名久掌書命十年旦繼其任時論美)
(之錢若水有人倫鑒與之同列每曰王君凌霄聳壑梁棟之材非吾所及也)經宿進碑
盡午授草(事略國朝初王祐拜中舍史館受詔撰普照王碑經宿上進中外驚其神速合璧事類)
(云曾鞏擢中書舍人屬新官制遂掌書命於是更置百官舊舍人無在者已試即入院方除目填委占紙肆書)
(初若不經意午漏盡授草院吏上馬去凡除郎御史數十人所以本法意原職守而為之訓敕者人人不同咸)
(有新趣而衍裕雅重自成一家)聯飛仙掖對草帝綸(並見後詩)紫機
務重香紙任隆芝泥發彩蘭檢浮香下筆輒
成揮翰如飛(韋承慶陸扆)長於制書善為德音(並詳舍人)
(二)論駮書詔潤色王言一時之秀三代之風
(許景先詳舍人二三言行錄曾鞏擢中書舍人不俟入謝諭使就職時自省至百執事選授一新除吏日至)
(數十人舉其職事以戒辭約義正論者謂有三代之風上亦數稱其典雅)動中事會皆
合機宜(詳敷奏機辨注祖事文類聚云後周范質漢初加中書舍人周征三叛每朝廷遣使齎詔處)
(分軍事皆合機宜周祖問誰為此詞使者以質對周祖歎曰宰相器也)紫微閣下紅
藥階前黃閣登賢紫微寓直藥省代言楓宸
錫命寵被龍綸擢升鳳掖趨翔文陛陪扈屬
車原當昭明之朝居清切之地當若日之朝
掌如綸之詔(王言如絲其出如綸並白帖)增抑中人進官繳内
侍升職(行狀胡銓兼中書舍人有旨以中人李綽等嘗典發軍書無誤各進官一列公不奉詔綽等泣)
(訴上曰胡銓不肯發行狀陳傅良字君舉除中書舍人封還詞頭遇事輒張子仁建節陳源除内侍省押班)
(率逢原升都統源供職自如而詞命不行終不得俸逢原先被宣劄已自書銜公執奏再三終不奉詔此二事)
(無敢嬰其鋒者傅良神色不動來則繳奏旁觀者為之寒心)熙寧三舍人元豐
二奉使(國史本傳李定除御史宋敏求蘇頌相繼封還詞命至吕大臨亦還之世稱為熙寧三舍人)
(下見舍人二)裁五色之詔序兩省之班(新書)封還邊帥
詞頭不草宦者除制(會要王巖叟除中書舍人滕元發自太原易許昌巖叟封還詞)
(頭言今以走馬承受一言便易詞頭此風寖長非委任安邊之福命遂寢又云劉敞知制誥宦者石全彬正)
(除觀察使敞封還詞頭不草制其命遂止)分曹一直於紫微聯步亟趨
於丹陛北門視草謂當進學士之班西掖拜真聊
復示舍人之樣(俱新書)
中書舍人四
增文敏(分紀前蜀庾楷進中書舍人時署百司誥命填委皆有典則人服其敏)文速(職林)
(梁裴子野掌誥或問其為文速者子野荅曰人皆成於手我獨成於心)中舍相待(舊唐書曰)
(貞觀初高麗百濟同伐新羅連兵數年不觧新羅遣使告急乃假朱子奢員外散騎侍郎充使太宗謂曰海夷)
(頗重學問卿為大國使必勿藉其束修為之講說使還稱旨當以中舍相待)分口占授(職林)
(岑文本善職而敏速或策令叢遽敕吏六七人泚筆分口占授咸無遺意)不見便思(舊唐書曰)
(馬周轉中書舍人周有機辨能敷奏深識事端動無不中太宗嘗曰我於馬周暫不見則便思之)上
清暑賦(職林崔仁師太宗時幸翠微宫上清暑賦以諷帝賜帛五十段)給食政事堂
(百官志曰以久次者一人為閣老判本省雜事又一人知制誥顓進盡給食於政事堂其餘分署制敕)
一朝大手(唐大詔令武德及開元中有顔侍郎陳叔達蘇頲云大手筆掌書王命故一朝言語煥然)
(文章)文陣雄師(本傳唐蘇頲工文辭九齡嘗覽頲文卷謂同列曰蘇生之俊贍無敵真文陣之)
(雄師也)不裁一言(天中記曰則天嘗引中書舍人陸餘慶入草誥餘慶回惑至晩竟不能裁)
(一言由是轉左司郎中)文場元帥(本傳張九齡號辭人之冠又號文場元帥)文章
宿老(本傳唐李嶠字巨山為鳳閣舍人文冊大號令多主為之嶠富才思其仕前與王勃楊盈川接中與)
(崔融蘇味道齊名晩諸人歿而為文章宿老一時學者取法焉)三世掌書(合璧事類曰唐張嘉)
(貞武后時進中書舍人崔湜輕之後與議事正出其上湜驚曰此終其坐後十年而為中書令子延賞延賞子)
(宏靖三世掌書命又唐徐堅祖孝德父齊聃及堅三世為中書舍人皇朝衣冠無以為比又徐嶠父子自祖及)
(孫三世為中書舍人)舍人樣(職林徐堅聖歷中楊再思王方慶為東都留守引堅為判官表奏專)
(委之方慶嘗稱曰掌綸誥之選也再思曰此鳳閣舍人樣)王言之最(天中記曰孫逖開元二十)
(四年拜中書舍人制敕所出為時流歎服議者以為自開元以來蘇頲齊澣蘇晉賈曾許景先及逖為王言之)
(最)虛有其表(明皇雜錄曰蕭嵩開元初為中書舍人帝拜蘇頲為相命嵩草制不工帝欲換)
(之不欲斥言因制中云國之瓌寳乃指瓖字曰不可斥其父名宜易之嵩不悟但改瓌為珍帝見擲地曰虛有)
(其表以嵩魁偉多&KR1046;)問古今事(本𫝊崔琳明政事開元中與高仲舒同為中書舍人侍中宋璟)
(親禮之每所訪逮嘗曰古事問仲舒今事問琳)思若湧泉(本𫝊蘇廷碩為中書舍人時父瓌同)
(中書門下三品父子同在禁筦朝廷榮之明皇平内難書詔填委獨廷碩在太極後閣口所占授功狀百緒輕)
(重無差書吏白曰匄公徐之不然手腕脱矣李嶠曰舍人思若湧泉)洛出寳圖頌(翰苑新書)
(曰崔融進鳳閣舍人融為文華婉當時未有輩者朝廷大手筆多敕委之其洛出寳圖頌尤工)雖大
詔令未嘗著槀(孔帖曰韋承慶累遷鳳閣舍人掌天官選屬文敏無留思雖大詔令未嘗著槀)
政事堂門(續通典曰故事政事堂有門蓋宰相時適中書舍人院咨訪政事以自廣也及常衮)
(相塞絶其門以示尊大不相往來)不復坼六曹之奏(孔帖曰肅宗即位以他官知中)
(書舍人事兵興急於權便故去臺閣決遣顓出宰相自是舍人不復坼六曹之奏)文詞贍給
(職官分紀唐徐浩肅宗時拜中書舍人時天下事殷詔令多出於浩浩屬詞贍給又工楷隷肅宗悦其能加兼)
(尚書右丞明皇傳位誥冊皆浩為之參掌兩宫文翰寵遇莫比)求降外官增父秩(孔帖)
(曰孫逖遷中書舍人是時父嘉之且八十猶為令逖求降外官增父秩帝嘉納拜嘉之宋州司馬聽致仕)
文思温雅(職官分紀唐王仲舒自職方郎中知制誥文思温雅制誥所出人皆傳寫)文有
古風(行狀王仲舒穆宗立每言仲舒之文可喜最宜為誥有古風召為舍人既至視同列率新進少年居)
(不樂曰豈可復置筆研於其間哉)閣老(本傳唐楊綰為中書舍人故事舍人年久者為閣老其公)
(𪠘雜料獨取五之四至綰悉均給之)人物精鑒(本傳裴垍為中書舍人李吉甫執政以情謂垍)
(曰此日人物吾懵不及知君精鑒為我言之垍即疏三十許人吉甫薦於朝)罷統軍用麻
(孔帖曰鄭絪德宗自興元邊置六軍都統視六尚書以處功臣竇文場恃功隂諷宰相進擬如統軍比絪當制)
(奏言天子封建或用宰相以白麻書制付中書門下今以命中尉不識陛下特以寵文場耶遂著於令也帝悟)
(更命中書作詔倂罷統軍用麻)叔姪對掌(翰苑新書曰封氏自太和世居兩制舜卿從子德昭)
(時為翰林舜卿時為中書叔姪對掌誥命當時以為榮)以諫議知制誥(分紀柳公權為)
(中書舍人文宗謂之曰極知舍人不合作諫議以卿言事有諍臣風采也翌日降制以諫議大夫知制誥)
與三代同風(孔帖元稹沈傅師授中書舍人制煥有文章務為詞誥使吾禁中無漏露之患而朕)
(語言與三代同風勤亦至矣)詔令嚴促皆乂草定(孔帖曰李乂遷中書舍人韋氏)
(之變詔令嚴促皆乂草定)文字首選(天中記曰白居易穆宗時為中書舍人凡朝廷文字之職)
(無不首居其選)平處可否(孔帖曰會昌末宰相李德裕建議臺閣常務州縣請奏復以舍人平)
(處可否)同舍服能(合璧事類曰陸扆拜中書舍人文思敏速初無思慮揮翰如飛文理俱愜)
(同舍服其能)同僚共推(合璧事類曰鄭畋為中書舍人咸通十年討徐方書詔旁午畋灑翰)
(泉湧動無滯思同僚閣筆推之)著三足記(職林唐盧景亮嘗謂人君足食足兵而又得士天下)
(可為也乃自軒轅以來至唐掇治道之要著書名三足記)賜不分遺(周史曰鍾允章授中書舍)
(人性吝嗇歲獲賜賚甚厚然未嘗分遺故人其妻牢氏有賢行嘗語允章曰妾昔事君子家無釜鬵尚且接待)
(朋友今寳貨盈室而義路榛塞雖富且貴何足尚也允章大慙)賜宴和詩(職官分紀太宗留心)
(儒術旌賞文翰時綸閣之士始賜赴曲宴或令和詩舍人從遊宴自此始也)出領外藩(四朝)
(會要雍熙四年以右補闕知制誥范景為工部郎中知京兆府知制誥出領外藩自是始也)親篆
榜閣(仁宗實錄寳元元年七月新作舍人閣上親篆其榜曰紫微閣又劉邠𫝊云邠字貢父元祐中拜)
(中書舍人請復古制建紫微閣於西省)外制(彙苑曰外制深嚴西垣清要)宰相判
官(翰苑新書曰曾肇為中書舍人王巖叟言肇凡材何以稱職吕陶亦言中書舍人前世推重為宰相判官)
(豈可序遷)文章獨步(言行錄王禹偁能屬文太宗方奬拔文士召拜右拾遺禹侢上端拱箴以)
(為誡尋知制誥上嘗稱之曰王禹侢文章當今天下獨步)不試而命(歐陽公歸田錄國朝之制)
(必先試而後命有國以來不試而命者纔三人楊億陳堯佐及修忝其一爾)專裁寬大之
詔(合璧事類楊億云三殿内朝日趨翔於文陛六飛法從時陪扈於屬車常瞻咫尺之光專裁寬大之詔)
七字舍人(四朝國史吕溱開敏善議論一時名輩推許然喜自貴重見賓客不及數言時號七)
(字舍人)有試不除(石林燕語執事官差除皆除目先下惟中書舍人宰相得旨朝退遣直省)
(官召詣都堂面傳旨召試被命者致辭丞相謝之直省官徑引入中書省前期侍郎廳設幕次几案於中就坐)
(少頃本省吏房主首持丞相封題目來即就試中書具食罷侍郎致茶果是日宰相住省俟納卷始上馬翌日)
(進呈除目方下蓋召試之制也有思遲不即就者往往過期或為留内門然已不稱職矣嘉祐間有試而不除)
(改天章閣待制者)獻皇極箴(職官分紀治平元年知制誥祖無擇獻皇極箴賜詔奬之)
立馬一揮(神宗實錄劉敞字原父在西掖時一日追封皇子公主九人敞將下直為之立馬却坐一)
(揮九制數千言已就)賜燭歸院(國史夕時神宗召知制誥鄭毅夫獬對内東門小殿命草吳奎)
(知青州張方平參知政事制賜雙燭送歸舍人院二府無知者明日具進草遂付中書出誥)制誥
有西漢風(新書王珪知制誥其文典麗有西漢風)有元白風(新書謝絳字希深權)
(知制誥文章典雅有元白風)訓誥程範(新書宋敏求知制誥訓詞誥命皆有程範)詔
詞激烈(新書朱晦菴集劉珙兼中書舍人會金人渝盟天子悉師北向以雪讐恥復疆土一時詔檄多)
(出珙手詞氣激烈聞者感至泣下)參典王命(曲阜除制參典王命之官於今號為清選)
首聞萬機之微(初寮行張叔夜制内史列屬西省首聞萬機之微先朝董正治官始備六員之)
(目)後省振職(盤州老人小𫝊洪适為翰林學士仍兼中書舍人輔臣奏自來無翰苑下兼西)
(掖者上曰洪适在後省甚振職且要其整頓綱紀故事給舍繳駮施行者皆封付三省秦塤提舉太平宫适奏)
(秦檜欺天盜權戕害忠直當錮其子孫即時御筆依奏乃封付适明日召對上曰所論甚當異日有繳奏只批)
(敕進來不須聫章)内史未行而議(除蘇轍制政令之出公卿為朕行之臺諫為朕言之)
(方其未行内史舍人得聞其議與其既行而後言孰若未行而議之哉)始除僉樞(朝野雜記)
(中書故事小兩制未有除執政者乾道二年蔣子禮芾始自中書舍人除僉書樞密院事)稱三字
(陳后山詩曰一官早要稱三字三字謂知制誥也)
中書舍人五
增詩梁范雲贈王中書融古意詩曰攝官青𤨏闥遥望
鳳皇池誰云相去遠脈脈阻光儀岱山饒靈異沂水富
英竒逸翮凌北海搏飛出南皮遭逢聖明后來棲桐樹
枝竹花何莫莫桐葉何離離可棲復可食此外亦何為
豈知鷦鷯者一粒有餘貲原唐上官儀酬薛舍人萬
年宫晩景寓直懷友詩曰奕奕九成臺窈窕絶塵埃蒼
蒼萬年樹玲瓏下冥霧池色搖晩空巖光斂餘煦清切
丹禁静浩蕩交河注留連窮勝託風期揆善謔東望安
仁省西臨子雲閣長嘯披煙霞高步尋蘭若金狄掩通
門雕鞍歸騎喧燕姝對明月荆艷促芳尊别有青山路
策杖訪王孫張文琮和楊舍人詠中書省花樹詩曰
華萼映芳叢參差間早紅因風時落砌雜雨乍浮空影
照鳳池水香飄雞樹風豈不愛攀折希君懷袖中徐
彦伯贈劉舍人古意詩曰女牀閟靈鳥文章世所希巢
君碧梧樹舞君青𤨏闈或言鳳池樂撫翼更西飛鳳池
環禁林仙閣靄沈沈璇題激流日珠綴緜清隂郁穆絲
言重熒皇台座深風張丹戺翮月弄素琴音雙彩結不
散孤英跂莫尋浩歌在西省經𫝊恣潛心古詩曰
紫泥初熟詔書成紅藥飜階晝影清屋瓦生煙宫漏永
時聞幽鳥自呼名又上李舍人西掖詩曰西掖深沈
大帝居紫微西省掌文書天閽啓鑰趨朝後侍史焚香
起草初又簡同省三舍人曰太微西掖鳳池邊西閣
凌空為起煙彩筆時批尺一詔直廬深在九重天又
和宗人賀曰分班曉入翔鸞掖直閣旁連浴鳳池彩筆
閒批五色詔好風時動萬年枝又賀李舍人曰拜命
大西垣偏承聖主恩黃扉陪漢相彩筆代堯言唐徐
彦伯同韋舍人早朝詩曰夕轉清壺漏晨驚長樂鐘逶
迤綸禁客假寐守銅龍鄭愔同韋舍人早朝詩曰瑞
闕龍居峻宸庭鳳掖深才良寄天綍趨拜侣朝簪沈
佺期同韋舍人早朝詩曰一經傳舊德五字擢英才儼
若神仙去紛從霄漢廻賈至早朝大明宫呈兩省僚
友詩曰劍佩聲隨玉墀步衣冠身惹御爐香共沐恩波
鳳池上朝朝染翰侍君王杜甫和賈舍人詩曰朝罷
香煙攜滿袖詩成珠玉在揮毫欲知世掌絲綸美池上
於今有鳳毛沈東美奉和范舍人宿直曉翫新池詩
曰傳聞閶闔裏寓直有神仙史為三墳博郎因五字遷
晨臨翔鳳沼春注躍龍泉去似登天上來如看鏡前影
搖宸翰發波淨列星懸既濟仍懷友流謙欲進賢彈冠
聲實貴覆被渥恩偏温室言雖阻文場契獨全玉珂光
赫奕朱紱氣蟬聯興逸安仁賦名高謝脁篇青雲仰不
逮白雪和難牽苒苒胡為此甘心老歲年白居易詩
曰絲綸閣下文章静鐘鼓樓中刻漏長獨坐黃昏誰是
伴紫薇花對紫微郎褚朝陽奉上徐中書詩曰中禁
仙池越鳳皇池邊詞客紫微郎既能作頌雄風起何不
時吹蘭蕙香王建詩曰綠松窗對鳳池開履迹衣香
徧上台天意皆從彩毫出宸心盡向紫煙來非時玉案
呈宣旨每日金階謝賜回錢起同程九早入中書詩
曰臘雪初明百子殿春光欲上萬年枝獨慙皇鍳明如
日未厭春光向玉墀韋應物寄中書劉舍人詩曰雲
霄路竟别中年跡暫同比翼趨丹陛連騎下南宫佳詠
邀清月幽賞滯芳叢迨予一出守與子限西東晨露方
蒼蒼離抱更沖沖忽睹九天詔秉綸歸國工玉座浮香
氣秋禁散涼風應向横門度環珮杳玲瓏光輝恨未矚
歸思坐難通蒼蒼松桂姿想在掖垣中皇甫曾奉寄
中書王舍人詩曰腰金載筆謁承明至道安禪得此生
西掖幾年綸綍貴東山遥夜薜蘿情風傳漏刻星河曙
月上梧桐雨露清聖主好文誰為薦閉門空賦子虛成
温庭筠西掖謁所知詩曰赤墀高閣自從容玉女窗
扉報曙鐘日麗九門青𤨏闥雨晴雙闕翠微峰毫端蕙
露滋仙草琴上薰風入禁松荀令鳳池春晼晩好將餘
潤變魚龍鄭谷獻制誥楊舍人詩曰為郡東吳祗飲
冰𤨏闈須降鳳書徵隨行已有朱衣吏伴直多招紫閣
僧吳融薛舍人見徵恩賜香餅二十八字同寄詩曰
往歲知君侍武皇今來何用紫羅囊都緣有意重熏裛
更灑江毫上玉堂李中獻中書張舍人詩曰持憲威
聲振司言品秩清簾開春酒醒月上草麻成丹陛凌晨
對青雲逐步生照人裴玉瑩鑒物憲波明下直無他事
閒遊恣逸情羅隱鄭州獻盧舍人詩曰海槎閒暇閬
風輕不是安流不肯行雞省露濃湯餅熟鳳池煙暖詔
書成宋楊億李舍人獨直詩曰閣鳳巢高拂綵霓玉
芝香雜武都泥十行漢札如絲出六幕堯天倚杵低露
井冰銷垂素綆仙莖日轉對璇題赫蹏雲落知誰見餘
力何妨頌碧雞王安石題中書院壁詩曰夜開金鑰
詔詞臣對御抽毫草聖恩須信國家重儒術一時同榜
用三人劉筠李舍人獨直詩曰卿靄重重覆璧門獨
揮鴻筆坐西垣誠明自有中和氣潤色還多郁穆言内
苑朱櫻和酪賜前階紅藥任風飜紫絲新履回翔地應
笑東方避世喧
增制唐蘇頲行齊澣紫微舍人制曰運心孤邁懷器獨
立屬詞每窮其雅實臨事益表其甄明故能早負聲猷
備經推擇左曹駮議常接於雙遊右掖詞言佇光於五
字白居易行鄭涵中書舍人制曰藻履堅明雄文炳
蔚虛懷宏達雅思沖深立言嘗見其著誠秉志頗聞其
經遠夫澄其源者必清其流端其本者必正其末其便
蕃禁掖潤色王猷君不可以私其人臣不可以虛其受
簡材既困於朕志當官爰俟於爾能其有嘉聞以光茂
選崔嘏行李訥中書舍人制曰彰施帝載潤色王猷
朝出九重夕馳四表必資其金相玉立之器懷其騰蛟
吐鳳之才以發揮人文流布天澤又行裴騐中書舍
人制曰居禁密之地聞善則遷當演綸之工有勞斯陟
此所以光吾侍從榮彼搢紳裴騐閒澹自居嚻浮不染
自擢居内署掌兹制命謹密無曠馨香有聞問對備見
其一心敏捷共推其七步爰因滿歲授以正名爾宜思
弘用以致君勵精誠而正己慎爾聞見奉吾周旋劉
崇望行翰林學士鄭延昌守本官兼中書舍人制曰彯
纓著稱夢筆為文富以美才披其禁闥典由中之詔成
布下之言方謂得人雅當入侍蓋聞羊祜議謀是草皆
焚周仁重厚其言不泄親近之地慎密為先西省亦吾
教誥之地戒之可矣薛廷珪授膳部郎中知制誥錢
翊守中書舍人制曰爾掌綸誥時推得人觀其書詞夐
絶塵滓褒貶盡春秋之要旨指歸決訓誥之源流傳聞
四方平視三代而秉守甚正韜藏有程介然獨行卓爾
清峙閱爾之能事多矣聆爾之嘉猷藹然俾即真秩斯
為舊章
增啓洪平齊賀中書曾禮侍啓曰晉貳春官仍躋内史
紫荷挈處光搖萬玉之班紅藥飜時風動五花之判有
國所重斯文之榮某官鼂董聲名伊臯事業天子期以
壯行之未艾國人恨其大用之猶遲方聞批敕尾之風
又見還詞頭之舉新人文之制作妙儲德之調成況紫
微閣下之黃昏正瑞柳庭前之春色命自天而三錫材
與地以雙清楊誠齋賀黃祕監除中書舍人啓曰中
宸渙號内史升賢三神在海上之山久勤攝領一佛出
人間之世遂見真除綸綍有光紳緌胥慶某官材猷膚
碩學術醇深探周情孔思之微淵源千載發宋艷班香
之祕膾炙四方親結龍扆之知聿新鳳閣之樣辭達而
已矣要必見聖人之情才難不其然蓋欲極天下之選
得君為重緯國以文好對紫微草尺書而招贊普却登
黃閣提寸筆以福蒼生
增書歐陽修回鄭錢二舍人書曰顯奉制恩陞華禁掖
誕膺聖選式協輿談朝廷之體深嚴王者之居淵默德
澤宣布必使入人心之深號令發揮而能鼓天下之動
惟是代言之任實資博古之英某官履行敦方材猷敏
茂藹一鄉之佳譽掩衆俊以名科通達古今固已優游
於儒學出入侍從是宜顧問於清閒果被僉俞兼司典
訓竦萬方之視聽追三代之文章遂陞榮塗益奮賢業
共慶得人之盛方深竊抃之私
增墓碑張說西臺舍人贈泗州刺史徐齊聃碑詞曰王
言惟令中禁是司帝嘉文父曰汝宜之終温且惠習禮
明詩長裾入侍大筆修辭鴻業潤色元黻緝熙昊天大
戾君子明彜蒼梧起手湼而不緇中興受命逝者無追
靈符泗水崇贈先師髣象精魄丕承聖期教延子貴榮
躋父慈學嗣三葉才俱一時春秋孝念霜露深思後之
視昔斯文在兹
主書
原杜氏通典曰昔中書有主書之員本用武官宋改用
文史齊於中書置主書令史陳置主書而去令史之名
後魏又為主書令史置八人北齊置主書十八人(北齊初曰)
(主書令史文宣帝嘗立遣主書令史題署其上曰但著主書不煩著令史字自此除令史字)隋復加
令史唐又除之
通事舍人一
原杜氏通典曰通事舍人昔堯試命舜賓於四門蓋今
任也秦置謁者漢因之掌儐贊受事員七十人選孝廉
年未五十威容嚴恪能儐贊者為之(燕太子使荆軻劫始皇變起兩楹之)
(間其後謁者持匕首刺腋漢高帝偃武修文故易之以版)有僕射冠高山冠(言其矜莊賓遠)
(故以高山為號終軍為謁者使行郡國建節出東關關吏識之曰此棄繻生)後漢謁者僕射
為謁者臺士主銅印青綬天子出掌奉引(謁者僕射見尚書令對揖)
(無敬謁者見執版拜)謁者三十人(漢官儀又曰三十五人)謁者初上官稱曰
灌謁者滿歲稱給事(胡廣云灌者明章二帝服勤園陵謁者灌栢後遂假兹名焉馬融曰)
(灌者習所職也應奉曰高帝承秦禮儀多闕灌嬰服事七年號大謁者後人掌之以姓灌章列於漢書也雷儀)
(為灌謁者使持節督郡國行風俗太守令長留者凡七十人)和帝代陳郡何熙為謁
者僕射贊拜殿中音動左右然則又掌謁贊(漢舊儀曰謁者缺選)
(郎中美鬚眉大音者以補之功次當遷欲留增秩者許之)二漢隸光禄勲(後漢又有黎陽謁者)
(光武以幽并兵騎定天下故於黎陽立營以謁者監之兵騎千人復除甚重謁者任輕多放情態順帝改用府)
(掾有清名威重者遷超牧守焉)魏置僕射掌大拜授及百官班次統謁
者十人及晉武省僕射以謁者并蘭臺江左復置僕射
後又省宋武帝大明中復置僕射一人職與魏同亦領
謁者十人掌小拜授及百官報章齊因之梁謁者臺僕
射掌朝覲賓饗之事屬官謁者十人掌奉詔出使拜假
朝會儐贊功高者一人為假史掌差次謁者陳亦有之
後魏北齊謁者臺掌凡諸吉凶公事導相禮儀僕射二
人謁者三十人隋煬帝增置謁者司隸二臺并御史為
三臺謁者臺有大夫一人掌受詔勞問出使慰撫持節
策授及受冤枉而申奏之駕出御史引駕領議郎以下
官(屬官有丞主簿錄事等)尋詔門下内史御史司隸謁者五司監
受表以為恒式不復專謁者矣初魏置中書通事舍人
官其後歷代皆有然非今任隋初罷謁者官置通事舍
人十六員承旨宣傳開皇三年又增為二十四員及煬
帝置謁者臺乃改通事舍人為謁者臺職謂之通事謁
者置二十人又於建國門外置四方館以待四方使者
隸鴻臚寺(煬帝置四方館東曰東夷使者南曰南蠻使者西曰西戎使者北曰北狄使者各一人掌)
(其方國及互市事)唐廢謁者臺復以其地為四方館改通事謁
者為通事舍人掌通奏引納辭見承旨宣勞皆以善辭
令者為之隸四方館而又屬中書省增續文獻通考
曰遼通事舍人院屬門下省官置通事舍人金閣門通
事舍人屬宣徽院官二員掌通班贊唱承奏勞問之事
元不設以其事歸典儀明設翰林院提督四夷館内有
各國通事少卿一員主之
通事舍人二
增冊府元龜曰梁任孝恭為中書通事舍人而性頗自
伐以才能尚人於流輩中多所忽略世以此少之又
曰孝恭為通事舍人敕遣製建陵寺刹下銘又啓撰高
祖集序文並富麗自是專公家筆翰又曰陳蔡景歷
高祖初為中書通事舍人掌詔誥景歷屬文不尚雕靡
而長於叙事應機敏速為當世所稱又曰南齊劉係
宗為中書通事舍人久在朝省嫺於職事明帝曰學士
不堪治國唯欠讀書耳一劉係宗足持如此輩五百人
又曰唐崔敦禮為通事舍人辨於詞令容止閒雅見
者美之又曰姜柔遠為通事舍人美容儀善敷奏
又曰李若水容貎甚美為通事舍人在館三十年多識
舊儀每宣勞贊導周旋俯仰有可觀者
御定淵鑑𩔖函卷八十四
