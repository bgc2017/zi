欽定四庫全書
御定淵鑑𩔖函卷六十二
設官部二(三公總載)
三公總載一
原杜氏通典曰記曰虞夏商周有師保有疑丞設四輔及
三公(尚書大傳云古者天子必有四鄰前曰疑後曰丞左曰輔右曰弼天子有問無以對責之疑有志而)
(不志責之丞可正而不正責之輔可揚而不揚責之弼其爵視卿其禄視大國之君漢官儀曰倉頡作書自)
(環者謂之輔背私者謂之公)不必僃唯其人語使能也(語言也得能則用之無則)
(已不必備其官小人處其位不如且闕)故天子無爵三公無官參職天子
何官之稱天文三台以三公法焉(三台星名台一作能)伊尹曰三
公調陰陽九卿通寒暑大夫知人事列士去其私周成
王作周官曰立太師太傅太保兹惟三公論道經邦燮
理隂陽(師天子所師法傅傅相天子保保安天子于德義者此惟三公之任佐主論道以經緯國事和)
(理陰陽)少師少傅少保曰三孤(此三官名曰三孤孤特也言卑于公尊于卿特置此)
(三人)貳公弘化寅亮天地弼予一人(副貳三公弘大道化敬信天地之教以輔)
(我一人之治)則三太周之三公也故不以一職為官名(公八命也)
(九命則分陜為二伯)又以三少為孤卿與六卿為九焉(六卿冡宰司徒宗伯)
(司馬司宼司空也言周禮正義曰按婚義云三公九卿者六卿并三孤而九其三公又下兼六卿故傳云司)
(徒公司馬公司空公各兼二卿有按顧命云太保領冢宰畢公領司馬毛公領司空别芮伯為司徒彤伯為)
(宗伯衛侯為司寇則周時三公各兼一卿之職與古異矣又周禮王畿有六卿每一卿則公一人蓋一公領)
(二卿也)舜之於堯伊尹於湯周公召公於周是其任也故
周禮建外朝之法左九棘孤卿大夫位焉羣士在其後
右九棘公侯伯子男位焉羣吏在其後面三槐三公位
焉州長衆庶在其後(樹棘以為位者取其赤心而外刺象以赤心外刺也槐懷也言懷來)
(人于此欲與之謀也羣吏謂府史也州長鄉遂之官)三公一命衮若有加則賜也
不過九命(三公八命矣復加一命則服衮龍與王者之服同多于此則賜也非命服也虞夏之制天)
(子有日月星辰下周禮曰諸公之服自衮冕而如王之制)春秋九命作伯尊公曰
宰言其於海内無不宰統焉或說司馬主天司徒主人
司空主土是為三公漢初惟有太傅太尉後加置太
師太保大司徒大司空(哀帝時議以漢舊無司徒故定三公之號曰大司馬大司徒大)
(司空因史記曰公孫宏以春秋白衣為天子三公漢初秦置丞相而宏為之則丞相為三公矣)王莽
居攝置四輔官(初王莽為左輔甄豐為右弼甄邯為右丞後又制以太師太傅國師國傅為四)
(輔位上公大司馬大司徒大司空為三公)後漢惟有太傅一人謂之上公及
有太尉司徒司空(光武初詔司徒司空二府去大無稱爵)而無師保(董卓盗為)
(太師非漢本制)太尉公主天(部太常衛尉光禄勲)司徒公主人(部太僕鴻臚廷尉)
司空主地(部宗正少府司農)而分部九卿(漢制三公號稱萬石其俸月各三百五十)
(斛風俗通云三公一歲共食萬石也)蓋多以九卿為之若天地災變則皆
策免自太尉徐防始焉(後漢本制日食星流及大雨雹等災變者唯免太尉自徐防為)
(太尉凡天地災變三公皆免至魏黃初二年始罷此制)漢制三公不與盗賊若領
兵入見皆交戟叉頸而前(使虎賁執刃扶之也魏武為司空破張繡入覲天子亦行)
(此制汗流霑背自此不復朝覲也)朝臣見三公皆拜天子御座即起在
輿為下凡拜公天子臨軒六百石以上悉會直事卿贊
拜御史授印綬公三讓然後受至安帝時三府任薄選
舉誅賞一由尚書其災𤯝變咎則責免公台靈帝臨朝
遣使者就長安拜張温為太尉三公在外自温始也至
獻帝建安十三年乃罷三公官魏初復置與後漢同
(有太傅太尉司徒司空)然皆無事不與朝政初封司空崔林為安
陽亭侯三公封列侯自林始也(林字德儒裵松之曰漢封丞相已為荀悅所譏)
(魏封三公其失同也)黃初二年又分三公戶邑封子弟各一人為
列侯末年增置太保晉武帝即位之初以安平王孚
為太宰鄭沖為太傅王祥為太保義陽王子初為太尉
何曾為司徒荀顗為司空石苞為大司馬陳騫為大將
軍凡八公同時並置唯無丞相焉詩所謂八公同辰攀
雲附翼者也遂以太傅太保為上公論道經邦燮理陰
陽無其人則闕蓋居者甚寡(諸公品第一食俸日五斛太康二年又給絹春百匹)
(秋二百匹綿二百斤元康元年給菜田十頃田騶十人立夏以後不及田者食俸一年又給虎賁二十人持班)
(劒給朝車駕駟安車黑耳駕三各一乘)其太尉司徒司空自漢歷魏皆為
三公及晉迄於江左相乘不改(上公三公之制不改)前代三公策
拜皆設小會所以崇宰輔之制也自魏末廢而不行至
晉拜石鑒(字林伯)為左光禄大夫開府領司徒始有詔令
會遂以為常(十六國姚泓僭號受經于博士淳于岐岐病泓親省疾拜于牀下自是公侯見師傅)
(皆拜)宋皆有八公之官而不言為八公也齊時三公
惟有太傅梁有丞相太宰太傅太保大司馬大將軍
太尉司徒司空開國儀同三司等官諸公及從公開府
者亦置官屬陳以丞相太宰太傅太保大司馬大將
軍並為贈官三公之制開黃閣廳事置鴟尾後魏以
太師太傅太保謂之三師上公也大司馬大將軍謂之
二大太尉司徒司空謂之三公北齊皆有三師二大
三公之官並置府其府三門當中門黃閣設内屏三師
二大置佐史則同太尉府後周置六卿之外又改三
師官謂之三公並置三孤以貳之(少師少傅少保)而以司徒為
地官大司馬為夏官司空為冬官如姬周之制無復太
尉三師之號宣帝又置四輔官(以大冢宰越王盛為大前疑蜀國公尉遲迥為)
(大右弼申國公李穆為大左輔隋國公楊堅為大後丞)隋置三師不主事不置
府寮但與天子坐而論道置太尉司徒司空以為三公
參議國之大事依北齊置府寮無其人則闕祭祀則太
尉亞獻司徒奉俎司空行埽除其位多曠攝行事尋省
府寮佐置公則坐于尚書都省朝之衆務總歸于臺閣
矣煬帝即位廢三司官唐復置三師以師範一人儀
刑四海置三公以經邦論道燮理陰陽(祭祀則與隋制同)並無
其人則闕天寳以前凡三師官雖有其位而無其人
增五代時多以畀藩鎮及贈官(羅紹威太師韓建司徒馬希範張全義安元信)
(並太師馮行襲太傅)宋承唐制以太師太傅太保為三師太尉
司徒司空為三公為宰相親王使相加官其特拜者不
預政事赴上于尚書省(凡除授則自司徒遷太保自太傅遷太尉檢校亦如之)太
尉舊在三師下由唐以來至宋朝加重加以太尉居太
傅之上若宰臣官至僕射致仕者以在位久近或已任
司空司徒則拜太尉太傅等官若太師則為異數自趙
普以開國元勲文彦博以累朝耆德方特拜焉雖太傅
王旦司徒呂夷簡各任宰相二十年止以太尉致仕政
和二年九月詔以太師太傅太保古三公之官今為三
師古無此稱合依三代為三公為真相之任司徒司空
周六卿之官太尉秦主兵之任皆非三公並宜罷之仍
考周制立三孤少師少傅少保亦稱三少為次相之任
遼北面裕悅府有大裕悅無職掌班百僚之上非有
大軍功者不授遼國最尊之官猶南面之有三公也太
祖以約尼氏裕悅受禪終遼之世以裕悅得重名者三
人耶律赫嚕烏哲仁先謂之三裕悅南面置三師府太
師太傅太保少師少傅少保又有三公府太尉司徒司
空此皆南面朝官之長公師府有掌印官一人金三
師太師太傅太保各一員皆正一品師範一人儀刑四
海三公太尉司徒司空各一員皆正一品論道經邦燮
理陰陽元三公太師太傅太保各一員正一品銀印
以道燮陰陽經理邦國特示尊崇太祖十二年以國王
置太師一員太宗即位建三公其拜罷歲月皆不可考
世祖之世其職常缺而僅置太保一員至成宗武宗而
後三公並建無虚位矣又有所謂大司徒大司空太尉
之屬或置或不置其置者或開府或不開府而東宫嘗
置三師三少蓋亦不恒有也馬祖常上言司徒司空皆
古三公之流人臣名爵無如此極比者聖上踐阼之初
沙汰冗濫尤愼此官近歲屢有閒雜人等如沈宗攝汪
元昌輩亦受司空司徒竊恐天下後世傳為口實非便
仁宗延祐五年監察御史言比年名爵濫冒太尉司徒
國公接迹於朝昔奉詔裁罷中外莫不忻悅近聞禮部
奉旨鑄太尉司徒司空等印二十有九此輩無功於國
載在史册貽笑將來請自今閥閱貴重勲業昭著存留
一二餘並革去制曰可明國初設三公府正一品府
罷而李善長徐達以丞相兼太師太傅常遇春以上公
贈太保三孤無兼領者太祖高皇帝下江左因勝國之
舊為五等爵以贈勲臣及文武之死綏者其後有王公
侯伯之典而罷子男至公孤絶不以為贈太宗文皇帝
罷公孤官仁宗洪熙中復設太師太傅太保曰三公少
師少傅少保曰三孤侍上左右偹顧問咨幾務無定員
無專授為勲戚文武大臣兼官加官贈官文官惟贈得
三公時置公孤官以居英國公張輔尚書蹇義等於是
加贈姚廣孝胡廣得少師馬京少傅墨鱗得少保文臣
之贈三孤自廣孝等始宣宗宣德中寵夏原吉其卒也
欲爵之而不果故特崇以太師而蹇義因之文臣之贈
三公自原吉始嗣黔公沐斌之薨欲王之則無功欲毋
贈則不容已故特優以太師勲臣之贈三公自黔公斌
始周太保尚文之卒岳都督懋之戰歿宜伯而靳之一
崇以太傅一崇以少師武弁之贈公孤自尚文懋始少
詹鄒濟贊善王汝玉為仁廟舊宫臣故即位而贈太子
少保賓客文臣之得贈東宫大僚自濟汝玉始王一寧
侍郎也以閣臣而得太子太師三品之躐得三太自一
寧始
三公總載二
原韋昭辨釋云公貢也才德兼於人人咸貢薦於王而
用之也辨云公猶取正直無私也故曰公字從八厶(八音)
(背厶古之私字背私則為公者也)禮記曰孟春之月天子率三公九
卿諸侯大夫躬耕帝藉(鄭元曰帝上帝藉天子藉田千畆以供上帝之粢盛)天子
三推公五推卿諸侯九推(推耒發土)三公九卿皆御(御進也)
公羊傳云三公者何天子之相也春秋孔演圖曰諸
侯為外蕃三公為中輔春秋元命苞曰魁下六星兩
兩而比曰三台主闓德宣符德立題(宋均曰皆升文昌三台也立題題自)
(帝之德行主其職矣)能之為言耐也天官器人各以其材因而任
之則分職治其象以見符(能今之台字也耐今之能字也)春秋漢含
孳曰三公象五岳九卿法河海孝經援神契曰五岳
視三公四瀆視諸侯韓詩外傳曰三公者何曰司空
司徒司馬司馬主天司空主地司徒主人故陰陽不調
星辰失度責之司馬山陵崩絶川谷不流責之司空五
榖不殖草木不茂責之司徒許愼五經異義曰今尚
書夏侯歐陽說天子三公一曰司徒二曰司馬三曰司
空九卿二十七大夫八十一元士凡百二十在天為山
川古周禮說天子立三公曰太師太傅太保無官屬與
王同職故曰坐而論道謂之三公又立三少以為之副
曰少師少傅少保是為三孤冢宰司徒宗伯司馬司宼
司空是為六卿之屬大夫士庶人在官者凡萬二千石
周公太公無為司徒司空文知師保傅三公官名也五
帝三王不同物此周之制也又曰王者已有州伯所
以復設二伯何欲使絀職也三歲一閏天道小備故二
伯絀職也何以為二伯乎曰以三公在外稱伯東西分
為二所以稱伯何欲抑之也三公臣之最尊者也又以
王命行天下為其威故抑之明有所屈伯也皇甫謐
帝王世紀曰三公者知通乎天道應變無窮辨于萬物
之情者也其言足以調陰陽四時而節風雨如是舉以
為三公之事應劭漢官儀曰今太尉司徒下書州郡
事文皆稱公漢禮儀曰天子稱尊號曰皇帝者曰制
稱制言曰詔稱民有言有詞曰陛下今皆施行詩云肅
肅王命仲山甫將之邦國若否仲山甫明之詔令之義
三公三人以承君蓋由鼎有足故易曰鼎象也徐廣
衣服儀制云三公安車駕三特進駕二又曰太康七
年詔依舊三公既拜為之小會增六典曰三師訓導
之官也蓋天子所法師大抵無所統職然非道德崇重
則不居其位無其人則闕之陶氏職官要錄曰三台
擬三公黃帝以風后配上台天老配中台五聖配下台
原河圖禄運法曰舜以太尉受號為天子五年二月
東廵狩至於中州與三公諸侯臨觀黃龍五采負圖出
置舜前也環濟要略云三公者謂太師太傅太保也
師王所尊也𫝊助王事保安也保王身也凡此皆内與
王論道中參六官之事殷時有阿衡伊摰佐之太甲改
為保衡皆三公官也有三少少師少傅少保是為三孤
副助三公者也孤者不掌官桀然孤特應劭漢官儀
云武王克殷作周官立太師太傅太保為三公(舊說以司馬司)
(徒司空為三公周以司馬司徒司空司宼冢宰宗伯為六卿遂以師傅保為三公)太師在太傅
上太保次太傅無不總統秦漢之際並無其官至高后
唯置太傅漢末以大司馬大司徒大司空為三公立師
傅保之官位在三公上崇號為上公東漢以後皆以太
尉司徒司空為三公(太尉與大司馬恒不兩置歴代或以太尉或以大司馬為三公)師
傅保常曰上公後魏書官氏志云後魏尊師傅保為三
師五代史百官志云北齊因後魏亦曰三師後周依周
禮又以師傅保為三公隋初又為三師焬帝廢之自漢
魏以來皆開府置寮屬至隋省寮屬漢書曰鄒陽上
書曰於陵仲子辭三公為人灌園又曰丞相孔光初
為御史大夫時董賢父恭為御史事光及賢為大司馬
與光並為三公上故令賢私過光光雅恭謹知上欲尊
寵賢及聞賢當來也光警戒衣冠出門待望見賢車却
入賢至中門光入閤既下車乃出拜謁送迎甚謹不敢
以賓客鈞敵之禮賢歸上聞之喜立拜光兩兄子為
諫大夫常侍增漢書曰王尊劾奏丞相匡衡御史大
夫張譚位三公典五常九德以總方略壹統𩔖廣教化
美風俗為職知石顯等專擅權勢不時白奏無大臣輔
政之義又曰成帝時何武為九卿建言古者民樸事
約國之輔佐必得賢聖然猶則天三光備三公官各有
分職宜建三公官定卿大夫之任分職授政以考功效
又曰蕭望之奏三公非其人則三光為之不明今首
歲日月少光咎在臣等原又曰新都侯王莽為大司
馬秉政權彭宣上書言三公鼎足承君一足不任則覆
亂美實臣資性淺薄年齒老眊數伏疾病昏亂遺忘願
上大司空長平侯印綬乞骸骨歸鄕里竢填溝壑謝
承後漢書曰鄭宏為淮陰太守行春兩白鹿隨車夾轂
而行宏怪問主簿黃國鹿為吉凶拜賀曰聞三公車轓
畫作鹿明府當為宰相後宏果為太尉又曰靈帝欲
以羊續為太尉時拜三公者皆輸東園禮錢千萬令中
使督之名為左騶其所之往輒迎致禮敬厚加贈賂續
乃坐使人於單席舉緼袍以示之曰所資惟斯而已故
不登三公位而徵為太常卿又曰胡廣在台輔三十
餘年經事六帝禮任甚優每遜位辭疾及免退田里未
嘗滿歲輒復升進凡一履司徒三登太尉及為太傅其
辟命皆天下名士與故吏陳蕃李咸並為三司蕃等每
朝會輒稱疾避廣時人榮之又曰黃憲同郡陳蕃為
三公臨朝而歎曰叔度若在不敢先佩印綬矣又曰
陳謙字伯謙為御史中丞同郡宣豐時為衛尉司徒位
缺尚書欲案以補之咨問于謙謙正坐不荅豐亦因士
大夫謂謙曰位不可妄假人三司位重上和陰陽下訓
五品豈可得處宣豐何人而欲居稷卨之官傳語者媿
而退增又曰元始中賜馬宫策曰入稱四輔出偹三
公四輔之職為國維綱三公之任鼎足承君不有鮮明
固守無以居位又曰舊制州牧奏二千石長吏不任
位者事皆先下三公光武時用明察不復委任三府而
權歸刺舉之吏朱浮上疏曰即位以來不用舊典信舉
刺之官黜鼎輔之任原司馬彪續漢書曰楊彪字文
光博覽衆書有恭孝稱至司徒太尉見漢祚將終自以
累世三公耻復為魏臣乃稱脚攣不復行魏文即位賜
杖几延請之又使著鹿皮冠拜光禄大夫秩中二千石
朝見位次三公後漢書曰虞詡薦龐參有宰相器能
順帝時以為太尉錄尚書事是時三公之中參名忠直
數為左右所䧟毁以所舉用忤帝旨司馬彪九州春
秋曰崔烈廷尉卿靈帝時開鴻都門牓賣官爵烈時入
錢五百萬得為司徒及拜日天子臨軒百寮畢會帝顧
謂倖者曰恨不小靳可至千萬程夫人於傍應曰崔公
冀州名士豈肯買官頼我得是反不知姝邪(注曰姝美也言反不)
(知斯事之美也或作株根本也)烈問其子鈞曰吾居三公于議者何如
鈞曰大人少有英稱歴位卿守論者不謂當為三公而
今登其位天下失望烈曰何為然也鈞曰論者嫌其銅
臭耳烈怒舉杖擊之鈞走烈罵曰死卒父撾而走孝乎
鈞曰舜之事父小杖則受大杖則走非不孝也烈慙而
止增仲長統昌言法誡篇云光武矯枉過直政不任
下雖置三公事歸臺閣自此以來三公之職&KR0640;員而已
政有不理猶加譴責策免又中世之選三公也務於清
慤謹慎循常習故者是婦女之檢行鄉曲之常人耳惡
足以居斯位耶執既如彼選又於此而欲望三公勲立
於國家績加於生民不亦遠乎原魏志曰高柔字文
惠為廷尉魏初三公無事又希與朝政柔上疏曰天地
以四時成功元首以輔弼興治成湯仗阿衡之佐文武
憑旦望之力逮至漢初蕭曹之儔並以元勲代作心膂
此皆明王聖主任臣於上賢相良輔股肱於下也今公
輔之臣各偃息養高鮮有進納誠非朝廷崇用大臣之
義大臣獻可替否之謂古者刑政有疑輒議於槐棘之
下自今之後朝有疑議及刑獄大事宜數以咨訪三公
三公朝朔望之日又有特延入講論得失博盡事情庶
有裨起天聽宏益大化帝嘉納焉又曰文帝即王位
鍾繇復為大理及踐阼遷太尉轉封平陽鄉侯時司徒
華歆司空王朗並先世名臣文帝罷朝謂左右曰此三
公者乃一代之偉人也後世殆難繼矣增又曰崔琰
從弟林少無名望雖姻族猶多輕之而琰常曰此所謂
大器晩成者也終必遠至涿郡孫禮盧毓始入軍府琰
又名之曰孫疏亮亢烈剛簡能斷盧清警明理百鍊不
消皆公才後林禮毓咸至鼎輔原蜀志蔣琬字公琰
夜夢有一牛頭在門左流血滂沱意甚惡之呼問占夢
趙直直曰夫見血者事分明也牛角及鼻公字之象君
位必當至公大吉之徵也晉書曰庾&KR0008;弟純字謀甫
門宗最知名博學有才義為世儒宗早有公望晉八
王故事曰太康七年正旦日蝕詔公卿大臣各上封事
其咎安在汝南王亮與司徒舒司空瓘上言三司之任
天地人也乾道不普故水旱為災人倫失序故兇奸不
禁乃者荆州之域妖災仍興任城國都水流變赤延三
朝之始日有蝕之孟陽節過堅冰未消臣等瑣才叨優
高位可謂小人而乘君子之器宜就顯戮以荅天意謹
免冠徒跣上所假章綬詔曰夫隂陽失序朕干天道政
刑失中之所致也其使冠履勿復道吳鈞齊春秋曰
柳世隆字彦緒太尉元景弟子也器望清華音吐雅潤
宋孝武聞而竒之後為虎威將軍上庸太守孝武謂元
景曰卿昔以此職遂至公輔今復以加世隆令卿門三
台不絶也增唐張延賞奏故事冊拜三公中書令讀
冊侍中奉禮如闕即以宰相攝之宋王旦沈默好學
父祐深器之曰此兒異日必為三公輔臣因手植三槐
於庭以為識已而果然宋眞宗天禧元年司徒平章
事王旦彭王元儼同日除制加太保三公竝除䨇員
三公總載三
原三足六符(環濟要略曰三公者象鼎三足共承其上也漢書曰六符孟康注曰泰階三)
(台也始三星凡六星也六符星之符驗也應劭云黃帝六符經泰階天之三階)黃閣綠綟
(沈約宋書云三公黃閣前史無其義臣按禮記云士&KR1302;與天子同公侯大夫即異鄭玄注云三公之與天子禮)
(數相亞故黃其閣以示謙不敢斥天子宜是漢末制也晉官品令曰三公綠綟綬也綟音戾)四輔
三公(書曰誕保文武受民亂為四輔注云大保文武所受之民治之為我四維之輔設四輔及三)
(公)贈刀懸樂(晉書吕虔有佩刀工相之當為三公虔以贈别駕王祥曰苟非其人刀必)
(為害以子有台輔之量故相贈後祥果為太傅懸晉志成帝臨軒遣使拜太傅太尉司空儀注太樂宿于殿)
(庭下有司奏非祭祀宴享則無設樂之制太常蔡謨言凡敬其事則禮&KR0640;禮&KR0640;則有樂)官正
德成(禮記君子曰德成而教尊教尊而官正官正而國治見上)法三光象五
岳(韓非子曰背私曰公三公象鼎足也數三者法三光下見三公二)理陰陽節風
雨(傅子曰三公者佐天子理陰陽風劉向說苑曰三公正天下調陰陽節雨)王祥不拜
何曾盡禮(晉書王祥荀顗往謁晉王祥曰三公與王相去一階班列大同安有天子三公輒拜)
(者損魏朝之望虧晉王之德及至顗遂拜而祥獨長揖而已曾字穎考與高柔鄭沖同為三公謁晉王曾拜)
(盡禮二人長揖而已)增經邦平國(周書兹惟三公論道經邦燮理陰陽官不必&KR0640;惟其)
(人邦唐百官志三公佐天子平國理陰陽無所不統)具瞻參聽(詩小雅維石巖巖赫)
(赫師尹民具爾瞻晉荀勗曰三公具瞻所歸不可用非其人禮王制曰大司寇以獄之成告於王王命三公)
(參聽之三公以獄之成告於王王三宥然後制刑)備員奉職(東漢光武雖置三公事歸)
(臺閣三公之職備員而已豈章帝永平六年王雒山出寳鼎詔曰易曰鼎象三公公卿奉職得理耶其賜三)
(公帛)飾詐糾非(漢汲黯曰公孫弘位三公俸禄甚多然為布被此詐也上問弘弘謝曰有)
(之夫以三公為布被誠飾詐以釣名糾東漢章帝詔春秋之義以貴理賤自今三公並宜明非法宣振國威)
大儒元老(荀子儒效篇大儒者天子三公也又君道篇上賢使之為三公王隱晉書王)
(祥拜太保制曰耆艾元老高行清粹朕所毘倚以崇道弘化)落水平世(南史宋司徒褚)
(淵因送湖州刺史王僧虔閣道壞墜水僕射王儉驚跳下車謝超宗恃才使氣多凌忽撫掌大笑曰落水三公)
(墮車僕射淵出水霑濕狼藉超宗先在僧虔舫中大聲曰有天道焉有地道焉天所不容地所不受投畀河伯)
(河伯不受淵大怒曰寒士不遜超宗曰我不賣袁劉得富貴焉能免寒士蔡廓字子度宋武帝以其正直補)
(御史中丞多所糾正帝嘗云蔡廓可為平世三公)夢松植槐(吳嗣主傳注丁固夢松生)
(腹上謂人曰松字十八公也後十八歲吾其為公乎卒如夢焉下詳總載二)責吏事舉
謠言(漢光武方以吏事責三公故功臣不用注云太尉掌四方兵事司徒公掌人民孝悌謙讓事司空公)
(掌水土營城邑浚溝洫修墳坊事此所謂吏事責三公也東漢蔡邕上疏五年制書令三公舉謠言是時奉)
(公者欣然得志又漢官儀三公聽察長吏臧否人所疾苦條奏之是為舉謠言也)衮衣繡裳
金章紫綬(詩豳風我覯之子衮衣繡裳注云王迎周公當以上公之服往見之齊職儀三師)
(品第一金章紫綬進賢三梁冠絳朝服又春官宗伯以玉作六瑞以等邦國王執鎮圭公執桓圭侯執信圭伯)
(執躬圭子執榖璧男執蒲璧按圭制下方上圓取象天地内有孔謂之好好有玉謂之肉肉倍好為璧好倍肉)
(為環)王者下輿中書讀策(東漢安帝朝陳忠上疏曰三公稱曰冡宰王者改容)
(而禮在輿為下御坐為起入則參對而議政事出則監察而量是非下詳總載)道問喘牛
門施行馬(漢丙吉出逄羣鬭者死傷横道吉過之不問前逄人逐牛牛喘吐舌使騎問逐牛行)
(幾里矣掾吏謂前後失問吉曰民鬭傷京兆尹職管禁捕宰相不親小事非當于道路問也方春牛喘此時氣)
(節恐有所傷三公典調陰陽職當憂是以問之掾吏乃服以吉為知大體漢魏三公門施行馬注云禮掌舍)
(設梐枑杜子春云梐枑行馬也所以斷人出入枑者交互其木以為遮闌也魏以楊彪為光祿大夫又令門施)
(行馬以優崇之)楊震四世趙熹三葉(漢弘農楊寳生震震生秉秉生賜賜生彪)
(四世為三公又袁宏至紹四世五公其東觀漢記詔曰行太尉事趙熹三葉在位為國元老以熹為太傅熹)
(時年八十繼母在堂口不言老)秩稱萬石府有三門(百官表漢制三公號稱萬)
(石又六典注梁制十八班班尊者為貴上公班第十八秩萬石隋百官志三公府三門當中開黃閣設内屏)
(職官分紀陳舊制三公黃閣廳事置鴟尾後主時蕭摩訶以功授侍中驃騎大將軍特詔摩訶開閣門施行馬)
(廳事寢堂並置鴟尾)父子同居兄弟並登(晉司馬望安平王孚之長子咸熙中)
(位司徒入晉封義陽王遷太傅兼大司馬時孚已為太宰父子同居上公位百代以來未之有也三十國春)
(秋卞粹以清辯闓于時兄弟六人並登三公世稱六龍)鍾繇膝疾陶侃手文
(魏志太傅鍾繇有膝疾拜起不便每朝見使載車輿虎賁舁上殿就坐是後三公有疾遂為故事異苑晉陶)
(侃左手有文直達中指至横文上節便絶占者以為此文若通位無極侃以鍼挑令徹血流弹壁上仍作公字)
(以紙裛之公字愈明)聞車馬聲備金石樂(晉魏舒未達時詣野王止宿主人妻)
(夜産俄而聞車馬之聲相問寝者誰曰魏公舒自知當為公矣其後果為司徒下詳上懸樂)
三公總載四
原黑頭(晉書諸葛恢為臨沂令名亞王導庾亮謂曰明府當作黑頭三公指司空冠曰後著此冠也)
折臂(晉書人相羊祜先人墓當有受命者祜掘斷地勢相者曰猶當出折臂三公俄而祜墜馬折臂)
(位至三公)神化丹青(鹽鐡論天設三光以昭明天子立三公以明理故公卿者四海之表儀神)
(化之丹青也)父子上公(晉書司馬孚為太宰其長子為司徒父子居上公自中代未之有也)
司分鼎足位列台階增雀環(續齊諧記弘農楊寳者嘗見一黃雀)
(墜樹下為螻蟻所困寶愍之食以黃花百餘日毛羽成放之後寳讀書有黃衣童子向寳再拜曰我王母侍臣)
(為鴟鴞所搏頼君拯救今當使南海不得復住以白環四枚與寳曰令公子孫潔白登三公辭去遂絶寳生震)
(震生秉秉生賜賜生彪四世為三公)改容而禮(漢書賈誼傳昔者成王幼在襁褓之中召公為)
(太保周公為太傅太公為太師保者保其身體傅者𫝊之德義師者道之教訓此三公之職也又云三公之貴)
(皆天子之所改容而禮貎之者也)議國大事(隋百官志三公參議國之大事置府寮)
食不兼味(分紀長孫道生拜司空加侍中性忠厚廉謹身為三司而衣不華飾食不兼味一熊皮障)
(泥十年不易時人比之晏嬰)肉脫粟飯(荀悅漢紀荀爽為三公食不過一肉脫粟飯)
位貌隆重(文彦博凝簡莊重有大臣體位將相者五十餘年徧歴公孤兩以太師致仕雖位貌隆重)
(而平居接物謙抑尊德樂義如恐不及邵雍程顥程頤以道學名于世而彦博與之遊元豐中與富弼等十一)
(人為洛社耆英會)&KR0640;物典策(東坡上文潞公書云太尉執事承以元功正位兵府&KR0640;物典冊)
(首冠三公)廟坐見庶僚(事略文彦博傳元豐三年除太尉判河南彦博至河南未交印先就)
(第廟坐以見監司既交府事見監司府官如常式或以問彦博彦博曰吾未視府事三公見庶僚也既交印河)
(南尹見監司矣六年請老拜太師致仕)我不獨拜公(世說王丞相既拜司徒乃歎曰王喬)
(若過江我不獨拜公)非勛德者不居(隋百官志後齊置官太師太傅太保是為三師古之)
(三公非勛德崇者不居)見者不知為三公(晉王戎傳雖位總鼎司而委事寮宷間乘)
(小馬從便門而出遊見者不知其為三公也)
三公總載五
增表梁沈約為柳世隆讓封公表曰臣聞懸旌玉塞貳
師尚黜其功代鼓炎州伏波猶懼其賞徒以兼委之施
或難固辭抽心之情必無雙奪是故俛容青閣願還慈
于裂壤竊步丹墀希收寵于開賦昔竄命窮雉難廹勢
孤枕版未難負戶非切及顧温清之館懼結尊慈之懷
累葉喁喁舉門惴惴臣事逼君親理非外奬實頼朝謨
謹肅宰略遐震奔鯨外勦臣何力焉幸得扶老擕幼重
出幽堵還軸歸驂再踐鄉路豈可資國眚以邀其功因
衆功而饗其報遂使甘霜受電之心有同于飾請皎日
大河之志匪殊于貌謁任昉為齊明帝讓宣城郡公
第一表曰臣本庸才智力淺短太祖高皇帝篤猶子之
愛降家人之慈世祖武皇帝情等布衣寄深同氣武皇
大漸實奉話言雖自見之明庸近所蔽愚夫一至偏識
量已實不忍自固于綴衣之辰拒違于玉几之側遂荷
顧託導揚末命雖嗣君棄常獲罪宣德王室不造職臣
之由何者親則東牟任惟博陸徒懷子孟社稷之對何
救昌邑争臣之譏四海之議于何逃責且陵土未乾訓
誓在耳家國之事一至于斯非臣之尤誰任其咎將何
以肅拜高寝虔奉武園悼心失圖泣血待旦寧容復徼
榮於家耻晏安于國危驃騎上將之元勛神州儀刑之
列岳尚書古稱司會中書實管王言且虚飾寵章委成
禦侮臣知不愜物誰謂宜但命輕鴻毛責重山岳存歿
同歸毁譽一貫辭一官不減身累增一職已黷朝經便
當自同體國不為飾讓至于功均一匡賞同千室光宅
近甸奄有全邦隕越為期不敢聞命亦願曲留降鑒即
垂聽許鉅平之&KR1908;誠彌固永昌之丹慊獲申乃知君臣
之道綽有餘裕苟曰易昭敢守難奪故可庶心弘議酌
已親物者矣不勝荷懼屏營之至
增制唐封郭元振為代國公制曰門下大臣立事夷險
不易良相升朝安危所繫兵部尚書同中書門下三品
郭元振偉才生代宏量匡時經綸文武今之王佐出入
將相古之人傑夙侍帷幄疇咨廟堂思致堯舜以期管
樂朕往在儲闈洎登寶位每觀其聞義感激願别忠邪
立誠慷慨密陳宏益爾其至矣朕實嘉之頃者梟獍興
謀干戈作釁太上皇命朕討除元振又馳奉宸極始則
賚予為弼終則寧朕問安可謂格于皇天貫于白日元
惡既翦品物維新昌言是圖朕豈忘舊宜開井邑永誓
山河可封代國公食實封四百戶
增銘唐張說梁國公姚崇神道碑銘曰源深自虞派别
從吳避地魯陜居家洛都神明遠契岳瀆冥符翊聖斯
偶生賢不孤仁將勇濟孝與忠俱學刃攢植文鋒迅驅
纔安卑位即騁長途惟實惟有若虛若無再三軍國一
二訏謨戎柄尤重王綸最樞兼司任切久政榮殊黼藻
彌煥丹青靡渝以寬容物以鑒分區外或形放中恒禮
拘箴雖誡口諍亦忘軀但覩渾璞誰詳瑾瑜伊咎尺寸
管樂錙銖名遂身正言誠願孚方辭漢禄更辱齊租既
積而散窮歡盡娛川歸東極日去西晡上惻旒扆旁悲
路衢藍田美玉荔浦明珠載廣休慶爰弘典謨豐碑乃
立盛業其鋪帝念頻軫仙毫特紆鐫金刻石鳳篆龍圖
七曜光動三泉澤濡銓能欽事理鬱詞敷求舊銘實慙
殫恧蕪緬思雲霧尚想江湖有道之德其何以踰延陵
之墓空此嗚呼存歿終始遐哉邈乎元載冀國公贈
太尉裵冕碑銘曰元精降靈建乎人極邈矣冀公順帝
之式鴻造覆育大鈞埏埴業濟功成保和居直帝念髦
碩二登輔翼為時養賢以及萬國昔在上帝降命元老
以仗愷元以明至道唐歷中否亦命我公順人載天戡
黎伐共德謝星隕仁沈海竭大厦梁崩崇山玉折領袖
前古綱緯來轍憧憧豐碑耿耿鴻烈永傳億祀遺芳不
滅
御定淵鑑𩔖函卷六十二
