欽定四庫全書
御定淵鑑類函卷三百六
人部六十五(行旅)(逆旅)
行旅一
原爾雅曰征邁行也易曰天行徤又曰牝馬地類
行地無疆又曰利有攸往又曰旅人先笑後號咷
毛詩曰我行其野芃芃其麥又曰惠而好我攜手
同行又曰行道遲遲中心有違禮記曰行則有隨
立則有序行而無隨則亂于塗增周禮地官遺人凡
國野之道十里有廬廬有飲食三十里有宿宿有路室
路室有委五十里有市市有候館候館有積原左傳
曰凡公行告於宗廟反則飲至舍爵策勲焉禮也又
曰君行師從卿行旅從又曰不有居者誰守社稷不
有行者誰扞牧圉又曰先王卜征五年歲習其祥祥
習則行又曰行李之往來共其資糧屝屨其可也
增孟子曰關譏而不征則天下之旅皆悅而願出於其
路矣又曰行旅皆欲出於王之塗原莊子曰適百
里者宿舂糧適千里者三月聚糧
行旅二
原莊子曰黃帝將見大隗於具茨之山方眀為馭昌㝢
參乘於襄城之野七聖皆迷適遇牧馬童子問塗焉
又曰黃帝遊乎赤水之池登於崑崙之丘史記曰禹
乘四載隨山刊木山行乘檋泥行乘橇陸行乘車水行
乘舟毛詩序周大夫行役過故宗廟宫室盡為禾黍
彷徨而不忍去曰行邁靡靡中心搖搖又曰周公東
征三年而歸曰我徂東山慆慆不歸我來自東零雨其
濛左傳曰昔周穆王欲肆其心周行天下將皆必有
車轍馬跡焉穆天子傳曰天子北征絶漳水西征賓
於王母天子觴西王母瑶池之上增韓非子曰管仲
從威公至孤竹春往冬返迷失道管仲曰老馬之智可
用也乃放老馬而隨之遂得道莊子曰士成綺見老
子百舍重趼而不敢息原史記曰老子居周久之見
周之衰乃遂去關關令尹喜曰子將隱矣喜與老子俱
之流沙之西家語曰齊人歸女樂魯君觀之三日不
朝孔子遂行增後漢書曰李固步行尋師不遠千里
原又曰秦始皇至雲夢望祀虞舜於九疑浮江下觀
丹陽至錢塘臨浙江上會稽祭大禹望於南海北至琅
邪漢書曰武帝行幸雍遂北出蕭關歴獨鹿鳴澤自
代而還又曰行幸至甘泉宫賓禮外國客又行幸東
海獲赤鴈又曰武帝南巡至盛唐祀虞帝於九疑登
天柱山自潯陽浮江斬蛟江中遂北至琅邪傍海而還
所過禮祠名山大川增又曰武帝使鄭莊視決河自
請治行五日上曰吾聞鄭莊行千里不齎糧請治行者
何也原又曰張騫為郎應募使月支匈奴留之十餘
年騫持節不失西走大宛抵康居傳至大月支從月支
至大夏窮河源廣地萬里九譯至殊俗威德徧於四海
增晉書曰阮籍率意獨駕不由徑路車跡所窮輒慟
哭而返前秦錄曰苻堅滅燕趙之後自長安至諸州
皆夾路樹槐柳二十里一亭四十里一旅行者取給於
涂工商資販於道北史曰韋孝寬為雍州刺史先是
路側一里置土堠經雨頹壞每煩脩之自孝寬臨州乃
敕部内當堠處植槐木代之既免脩復行旅又得庇蔭
周文後見怪問知之曰豈得一州獨爾當天下同之於
是令諸州道路一里植一木十里植二木百里植五木
焉唐書曰魏徵勸帝行仁義至是天下大治行旅不
齎糧取給於道一統志曰宋鄒浩號道鄉謫衡州經
長沙守溫益下逐客令旅店不敢容風雨夜渡湘江山
僧列炬迎之張栻為浩築臺朱熹刻石曰道鄉眀劉
氏鴻書曰宋紹興辛酉周煇隨侍之鄱陽至南康揚瀾
左蠡失舟老幼僅以身免小泊沙際俟易舟信步至山
椒一寺軒名重湖梁間一木牌老僧指示是乃蘇内翰
留題登榻觀之即八月渡重湖詩也僧曰以所處深險
人跡不到故留至今宋史曰賈似道謫高州團練使
循州安置籍其家福王與芮素恨似道募有能殺似道
者送之貶所有縣尉鄭虎臣欣然請行虎臣每名斥似
道輟轎蓋暴行秋日中舁轎夫唱杭州歌謔之似道至
古寺中壁有吳潛南行所題字虎臣呼似道曰吳丞相
何以至此似道慙不能對八月至漳州木棉菴虎臣屢
諷之自殺似道曰太皇許我不死虎臣曰吾為天下殺
似道雖死何憾拉殺之元史曰憲宗征大理國自六
盤山經臨洮下西番諸城抵雪山徑盤屈舍騎徒步鄭
鼎負憲宗以行至金沙河波濤洶湧帝臨水旁危石立
馬觀之鼎諫曰此非聖躬所宜親扶下馬帝嘉之鴻
書曰太祖在御多好微行以察人情之向背嘗以夜出
暫止逆旅枕石眠草藉上中夜有人語曰吾視乾象當
在民舍中頭枕石脚踹藉而臥室中人笑曰君得無誤
耶上聞而異之即以手足易位而寢俄其人亦至庭中
曰君果誤矣此人頭枕藉脚踹石耳上聽之不覺汗流
浹於背即夕還宫購求兩人不可得是後微行稍稀矣
弇州史料曰丘文莊公濬夫人自南海浮江而上過
鄱陽湖夜夢逹官訶擁入舟曰吾乃翰林編脩戚瀾也
昔與丘先生同官義不容絶特報耳三日後有風濤之
險隻帆片櫓無存可亟遷於岸夫人驚覺如其言移止
寺中未幾江中果有風濤衆舟盡溺至京夫人白其事
於文莊公公以聞於朝遣官諭祭文莊又為文祭之
行旅三
原徂矣何之(詩駕言徂矣何李陵詩遊子暮之)跋涉劬勞(詩大夫跋)
(涉我心則憂草行曰跋水行曰涉又之子于征劬勞于野)駪駪蕭蕭(詩駪駪征夫)
(又蕭蕭馬鳴)增擔簦隨牒(戰國虞卿躡屩擔簦以說趙王漢匡衡曰但以無階朝)
(廷故隨牒在遠方)萍浮梗泛(東漢鄭康成萍浮南北後因黃巾為害復歸鄉邦唐詩)
(恓惶勞梗泛悽斷倦蓬飄)原犯霜露適莽蒼(跋涉山川蒙犯霜露以逞君心莊)
(子曰適莽蒼者三餐而返腹猶果然莽蒼近郊貌果然飽也)不知期必有方(詩君)
(子于役不知其期曷至哉方論語父母在不遠遊遊必有)不齎糧有行色(上鄭)
(莊事詳行旅二色古詩車馬有行)悲故鄉窮日力(古詩日暮途且遠遊子悲故鄉)
(之孟子窮日力而後宿)行人彭彭征夫捷捷(詩汶水湯湯行人彭彭注彭彭)
(多也征又四牡業業夫捷捷)焚次喪僕懷安敗名(易旅焚其次喪其僮僕)
(左傳懷與安實敗名)鴻旅于淄婦歎于室(鴻旅于淄歸不後下東山詩)
式微之詠高蹈之歌(詩式微式微胡不歸微君之故胡為乎中露齊人歌曰魯人)
(之皐數年不覺使我高蹈高蹈謂遠行也)忽如遠客增各在天涯(古詩人生)
(天地間忽如遠行客又各在天一涯)原子橐于囊不日不月月
捷之勞秋蓬之轉(詩豈敢定居一月三捷古者觀轉蓬為車)增匹馬
孤舟殘茶冷酒(鄭谷倦客詩十年五年岐路中千里萬里西復東匹馬愁衝晩邨雪孤舟)
(悶阻春江風宿李白詩朝遊九城陌肥馬香車欺殺客暮五侯門殘茶冷酒愁殺人)敝裘羸
馬店月橋霜(唐張籍行路難湘東行人長歎息十年離家歸未得敝裘羸馬苦難行僮僕盡)
(飢少筋力君不見牀頭黃金盡壯士無顔色龍蟠泥中未有雲不能生彼升天翼溫庭筠商山早行詩晨起)
(動征鐸客行悲故鄉雞聲茅店月人跡版橋霜槲葉落山路枳花眀驛牆因思杜陵夢鳬雁滿廻塘)餽
金為贐貸錢為資(孟子曰當在宋也予將有遠行行者必以贐辭曰餽贐戰國蘇秦)
(之燕貸百錢為資及得富貴以百金償之徧報諸所嘗見德者)沐雨櫛風飛雲滯
月(文選櫛風沐雨多在道路關李白詩心飛秦塞雲影滯楚月)傾蓋而語班荆
與言(家語孔子之剡遭程子於途傾蓋而語終日甚相親顧謂子路曰取束帛以贈先生左傳楚伍舉)
(與聲子善伍舉奔鄭聲子遇之於鄭郊班荆相與食而言復故)挾書萬里仗劒三
年(楊載詩挾書萬里朝明主仗劒三年别故鄉)
行旅四
原辭邦去里道長(吳王謂季孫曰國君道長大夫不出門何謂也注謂長於道路)
道敝增脂牽(詩載脂載牽還車言邁)辦裝(龔勝傳曰賜禄秩以辦裝)
夙駕(詩星言夙駕)周行(楚辭征夫勞于周行)跋履(左傳跋履山川踰越險阻)
蜷局(楚辭僕夫悲子懷兮馬蜷局而不行)行色(莊子曰今者闕然數日不見車馬有行色)
行程(楊誠齋詩到家失却行程歴只檢西歸小集詩)繭足(劉禹錫曰繭足千里)回頭
(誠齋詩知道望鄉看不見也須一步一回頭)船上下人南北(孔平仲詩波間交語)
(船上下馬頭一别人南北)﨑嶇峽熨帖波(誠齋詩行盡﨑嶇峽初逄熨帖波)
支離飄泊(杜甫詩支離東北風塵際飄泊西南天地間)投邨問店(陳陶詩投邨礙)
(野水問店隔荒山)原不遑起處靡所底戾四方之志
萬里之游每懷靡及匪居則寧朝冒霧露晝
披塵埃登山臨水(楚辭曰悲哉秋之為氣也憀慄兮若在遠行登山臨水送將歸)
增膏車秣馬(韓文膏吾車兮秣吾馬)羇旅之臣(左傳羇旅之臣幸若獲宥)
羇旅之情(西征賦遠行有羇旅之情)徑泥林霧(劉子翬詩徑泥黃染屨林霧白侵衣)
橋穿石滑(范成大詩魂驚版橋穿足側石子滑)趁烏下灘(誠齋詩岸巾獨立東)
(風裏眼趁烏雛下急灘)飛絮送行(又詩柳絮絆船知不住却教飛絮送儂行)車殆
馬煩(洛神賦曰日既西傾車殆馬煩)蒙霜沐雨(淮南王傳蒙霜露沐風雨)草草
勞人緜緜遠道(張耒詩草草勞人常少睡緜緜遠道苦無情)古古今今
路朝朝暮暮行(唐庚詩)原口倦乎叱咤手苦乎轡
箠夏為大暑暴炙冬為寒風偃薄增行色秋將
晩交情老更新(杜甫詩)客舍盈尊酒江行滿篋詩
(韋應物詩)稍聽鄰船語初分異土言(梅堯臣詩)我行日亦
行日歸我未歸(楊萬里詩)
行旅五
原詩古詩曰驅車遠行役悠悠涉長道四顧何茫茫東
風搖百草所遇無故物焉得不速老增又曰稾砧今
何在山上復安山何時大刀頭破鏡飛上天原魏文
帝詩曰漫漫秋夜長烈烈北風凉展轉不能寐披衣起
彷徨俯視清水波仰看眀月光鬱鬱多愁思緜緜思故
鄉願飛安得翼欲濟河無梁又於明津作詩曰遥遥
山上亭皎皎雲間星遠望使心懷遊子戀所生驅車出
北門遥望河陽城曹植雜詩曰悠悠遠行客去家千
餘里出亦無所之入亦無所止浮雲翳日光悲風動地
起又曰游魚潛綠水翔鸞薄天飛始出嚴霜結今來
白露晞阮瑀詩曰臨川多悲風秋日苦清凉客子易
為戚感此用哀傷攬衣起躑躅上觀心與房三星守故
次眀月未收光雞鳴當何時朝晨尚未央還坐長歎息
憂憂安可忘又曰我行自凛秋季冬乃來歸置酒高
堂上友朋集光輝念當復離别涉路險且夷思慮益惆
悵淚下霑裳衣晉張協詩曰述職投邊城羈束戎旅
間下車如昨日望舒三五圓流波戀舊浦行雲思故山
晉陸機赴洛詩曰總轡登長路嗚咽辭密親借問子
為何世網嬰吾身永歎遵北渚遺思結南津又曰遠
遊越山川山川修且廣振策陟崇丘按轡遵平莽夕息
抱景寐朝徂銜思往又尸鄉亭詩曰東遊觀鞏洛逍
遥丘墓間秋草蔓長柯寒木入雲煙發軫有夙晏息駕
無愚賢湛方生還都帆詩曰高岳萬丈峻長湖千里
清白沙窮年潔林松冬夏青水無暫停流木有千年貞
寤言賦新詩忽忘羈客情成公綏詩曰洋洋熊耳流
巍巍伊闕山高岡碣崔嵬雙阜夾長川素石何磷磷水
禽何翩翩遠涉許潁路顧思邈緜緜鬱陶懷所親引領
情緬然陶潛赴假還江陵夜行塗口作詩曰閒居三
十載遂與塵事冥詩書敦宿好園林無俗情扣枻新秋
月臨流别友生凉風起將夕夜景湛虛眀宋謝靈運
七里瀨詩曰孤客傷逝湍徒旅苦奔峭石淺水潺湲日
落山照曜又初往新安桐廬口詩曰感節良已深懷
古亦云思不有千里櫂孰伸百代意既及泠風善又即
秋水駛江山共開曠雲日相照媚景夕羣物清對玩咸
可喜又夜發石關亭詩曰隨山踰千里浮谿將十夕
鳥歸息舟楫星闌命行役亭亭曉月映泠泠朝露滴
鮑昭從臨海王西鎮發新亭詩曰客行有苦樂但問客
何行攀龍不待翼附驥絶塵冥梁珪分楚牧羽鷁指全
荆狐兔懷窟志犬馬戀主情又登黃鵠圻詩曰適郢
無東轅過夏有西浮三崖隠丹隥九派引蒼流淚竹感
湘别荆珠懷漢遊齊孔稚圭旦發青林詩曰孤征越
清江遊子悲路長二旬倏已滿三千𦕈未央草雜今古
色巖留冬夏霜寄懷山中舊舉酒莫相忘劉瑱上湘
度琵琶磯詩曰兹山挺異萼孤起秀雲中陂池激楚浪
紛糺絶宛風煙峰晦如晝寒水清若空頡頏鷗舞白流
亂葉飛紅梁元帝經巴陵行部伍詩曰涉江望行旅
金鉦間綵斿水際含天色虹光入浪浮柳條恒拂岸花
氣盡熏舟叢林多故社單戍有危樓范雲述行詩曰
振策出燕代驅車背朔并翩翩朱蓋轉蕭蕭良馬鳴
江洪詩曰日沒風光靜遠山深無雲潮落晩洲出浪罷
沙成文挾琴上高岸望月彈明君去家未千里斷絶怨
離羣吳均酬鮑畿詩曰振櫂出江湄依依望九疑欲
謁蒼梧帝過問沅湘姬折荷縫作蓋落羽紡成絲吾行
别有意不為君道之又憶費昶詩曰皎皎日將上獵
獵起微風山沒清波内帆在浮雲中直趨珠星北斜開
碧海東故人若思我當念離根蓬又使廬陵詩曰悵
然不自悟端憂坐漠漠風急雁毛斷冰堅馬跡落客子
飢寒多江上衣裝薄何當報恩罷驅車還北郭王僧
孺中川長望詩曰長川杳難即四望四無極安流寧可
值憤風方未息危帆渡中懸孤光巖下仄岸際樹難辨
雲中鳥易識莫恨東復西誰知迂且直故鄉相思者當
春愛顔色獨寫千行淚誰同萬里憶何遜度連圻詩
曰客子行行倦年光處處華石蒲生促節巖樹落高花
又還渡五洲詩曰睠言還九派廻艫出五洲蕭散煙
霞晩淒清江漢秋沙汀暮寂寂蘆岸夕修修又富陽
浦口和朗上人詩曰客心愁日暮徙倚空望歸山煙歛
樹色江水映霞輝獨鶴凌風逝雙鳬出浪飛故鄉千餘
里兹夕寒無衣劉孝儀帆渡吉陽洲詩曰揚帆乘浪
華噪鼓揚風力近樹倏而遐遥山俄已逼欲比驚龍掣
將頓陽烏翼客行悲道遠唯須前路極劉孝威晩渡
吉陽洲詩曰江潮凌晩急鉦鼓候晨催幸息㮄人唱聊
望高帆開聯村倏忽盡循汀俄頃廻疑是傍洲退似覺
前山來將與圖南競誰云勞泝洄劉孝標月半夜泊
鵲尾詩曰客行三五夜息櫂隠中洲月光隨浪動山影
逐波流虞騫尋沈剡夕至嵊亭詩曰命楫尋嘉會信
次歴山原捫天上雲糺攀石下雷奔澄潭寫度鳥空嶺
應鳴猨榜歌唱將夕商子處方昏王筠遊望詩曰晨
登黃馬坡遥望白龍堆風威畫橑折路險車輪摧朱
超泊巴陵詩曰月夜三江靜雲霧四邊收淤泥不通挽
寒浦劣容舟廻風折長草輕冰斷細流古邨空列樹荒
戍久無樓庾肩吾舟中寒望詩曰日暮敞鳬舟層冰
合駛流雪照齊君履寒入楚王裘陳陰鏗和傅郎歲
暮還湘洲詩曰蒼茫歲欲晩辛苦客方行大江靜猶浪
扁舟獨且征棠枯絳葉盡蘆凍白花輕戍人寒不望沙
禽廻未驚湘波各深淺空軫念歸情又晩泊五洲詩
曰客行逢日暮結纜晩洲中戍樓因嵁險邨路入江窮
水隨雲渡黑山帶日歸紅遥然一柱觀欲輕千里風
又夜發詩曰夜江霧裏闊新月迥中眀溜&KR1956;唯識火驚
鳬但聽聲勞者時歌榜愁人數問更周王褒始發宿
亭詩曰送人亭上别被馬櫪中嘶漠漠邨煙起離離嶺
樹齊落星侵曉沒殘月半山低又和越王途中詩曰
飄飄映車幕出沒望連旗度雲還翊陣廻風即送師峽
路沙如月山峰石似眉邨桃拂紅粉岸柳被青絲錦城
遥可望廻鞍念此時北齊庾信詩曰飛蓬損腰帶秋
鬢落容顔寄言舊相識知余生入關增周顔之推從
周入齊夜渡砥柱詩曰俠客重艱辛夜出小平津馬色
迷關吏雞鳴起戍人露鮮華劒彩月照寶刀新問我將
何去北海就孫賓唐王勃易陽早發詩曰飭裝侵曉
月奔策候殘星危閣尋丹嶂回梁屬翠屏雲間迷樹影
霧裏失峰形復此凉飇至空山飛夜螢駱賓王途中
有懷詩曰睠然懷楚奏悵矣背秦關涸鱗驚照轍墜羽
怯虛彎素服三川化烏裘十上還莫言無皓齒時俗薄
朱顔沈佺期十四時常從巫峽過他日偶然有思詩
曰小度巫山峽荆南春欲分使君灘上草神女館前雲
樹悉江中見猿多天外聞别來如夢裏一想一氛氲
又從崇山向越當詩曰朝發崇山下暮坐越當陰西從
杉谷度北上竹溪深竹溪道眀水杉谷古崇岑差池疑
不合繚繞復相尋桂葉藏金嶼藤花閉石林天窗虛的
的雲竇下沈沈造化功偏厚眞仙迹每臨豈徒探怪異
聊欲緩歸心張說蜀道後期詩曰客心爭日月來往
預期程秋風不相待先至洛陽城王維陽關唱曰渭
城朝雨裛輕塵客舍青青柳色新勸君更盡一杯酒西
出陽關無故人孟浩然夜渡湘江詩曰客行貪利涉
夜裏渡湘川露氣聞芳杜歌聲識采蓮榜人投岸火漁
子宿潭煙行旅遥相問潯陽何處邊又旅行欲泊宣
州界詩曰西塞沿江島南陵問驛樓湖平津渡闊風止
客帆收去去懷前浦茫茫泛夕流石逢羅刹礙山泊敬
亭幽火熾梅根渚煙迷楊柳洲離家復水宿相伴賴江
鷗又自洛之越詩曰遑遑三十載書劒兩無成山水
尋吳越風塵厭洛京扁舟泛湖海長揖謝公卿且樂杯
中酒誰論世上名杜甫發同谷縣詩曰賢有不黔突
聖有不暖席况我飢愚人焉得尚安宅始來此山中休
駕喜地僻奈何迫物累一歲四行役忡忡去絶境杳杳
更遠適停驂龍潭雲廻首白崖石臨岐别數子握手淚
冄滴交情無舊深窮老多慘戚平生嬾拙意偶值棲遁
跡去住與願違仰慙林間翮又詩曰洪波忽爭道岸
轉異江湖鄂渚分雲樹衡山引舳艫邵平先入漢張翰
復歸吳莫怪啼痕數危檣逐夜烏又詩曰夜醉長沙
酒曉行湘水春岸花飛送客檣燕語留人李白夜宿
牛渚詩曰牛渚西江夜青天無片雲登舟望秋月空憶
謝將軍余亦能高詠斯人不可聞眀朝挂帆席楓葉落
紛紛綦母潛早發上東門詩曰十五能行西入秦三
十無家作路人時命不將眀主合素衣空染洛陽塵
祖詠過鄭曲詩曰路向滎川谷晴來望盡通細煙生水
上圓月在舟中岸勢迷行客秋聲亂草蟲旅懷勞自慰
淅淅有凉風常建泊舟盱眙詩曰泊舟淮水次霜降
夕流清夜久潮侵岸天寒月近城平沙依鴈宿候館聽
雞鳴鄉國雲霄外誰堪羇旅情郭向途中口號詩曰
抱玉三朝楚懷書十上秦年年洛陽陌花鳥弄歸人
岑參奉和杜相公初發京城詩曰按節辭黃閣登壇戀
赤墀銜恩思報主授律遠行師野鵲迎金印郊雲拂畫
旗叨陪幕中客敢和出車詩張繼楓橋夜泊詩曰月
落烏啼霜滿天江楓漁火對愁眠姑蘇城外寒山寺夜
半鐘聲到客船盧綸江行次武昌縣詩曰客寄五湖
間扁舟往復還年年生白髮處處上青山去國空知遠
安身竟不閒更悲江畔柳長是北人攀又晩次鄂州
詩曰雲開遠見漢陽城猶是孤帆一日程估客晝眠知
浪靜舟人夜語覺潮生三湘愁鬢逢秋色萬里歸心對
月眀舊業已隨征戰盡更堪江上鼓鼙聲韓偓尤溪
道中詩曰水自潺湲日自斜盡無雞犬有鳴鴉千邨萬
落如寒食不見人煙空見花李商隠詩曰君問歸期
未有期巴山夜雨漲秋池何當共翦西窗燭却話巴山
夜雨時戴叔倫宿灌陽灘詩曰十月江邊蘆葉飛灌
陽灘冷上舟遲今朝未遇高風便還與沙鷗宿水湄
賈宗旅泊江津言懷詩曰征途幾迢遞客子倦西東乘
流如泛梗逐吹似驚蓬飄颻萬里外辛苦百年中異縣
心期阻他鄉風月同雲歸全嶺暗日落半江紅自然堪
迸淚非是泣途窮衛葉晩投南邨詩曰客行逢日暮
原野散秋暉南陌人初斷西林鳥盡歸暗蓬沙上轉寒
葉月中飛邨落無多在聲聲近擣衣李端曉發瓜洲
詩曰曉發悲行客橈停獨未前寒江半有月野戍漸無
船棹唱離南岸鴻嘶發遠田誰知避徒御對酒一潸然
歐陽詹自淮中却赴洛途中詩曰惆悵策疲馬孤蓬
被風吹昨東今又西冉冉長路岐歲晩樹無葉夜寒霜
滿枝旅人恒辛苦冥冥天何知又晨裝行曰邨店月
西入山枝鵯鵊聲求燈徹夜席束囊事晨征寂寂人常
眠悠悠天未眀豈無偃息心所務前有程劉禹錫途
中早發詩曰中庭望啟眀促促事晨征寒樹鳥初動霜
橋人未行水流白煙起日上彩霞生隠士應高枕無人
問姓名姚合客行詩曰客行無定處多在路岐間馬
是賒來貴僮緣借得頑詩書愁觸雨店舍喜逢山舊業
嵩山下三年不得還于武陵南遊有感詩曰杜陵無
厚業不得駐車輪重到曾遊處多非舊主人東風千里
樹西日一洲蘋又渡湘江水湘江水復春又西歸詩
曰不繋與舟閑悠悠吳楚間羞將新白髮却到舊青山
一葉忽離樹幾人同入關長安有家住秋至又西還
又早春山行詩曰江草暖初綠雁行皆北飛異鄉那久
客野鳥尚思歸十載過如夢素心應已違行行家漸遠
更苦得書稀又客中詩曰楚人歌竹枝遊子淚霑衣
異國久為客寒宵頻夢歸一封書未返千樹葉皆飛南
過洞庭水更應消息稀賈島早行詩曰早起赴前程
鄰鷄尚未鳴主人燈下别羸馬暗中行蹋石新霜滑穿
林宿鳥驚遠山鐘動後曙色漸分眀劉得仁早行詩
曰萬類半已動此心寧自安月沈平野盡星隠曙空殘
馬渡横流廣人行湛露寒還思猶夢者不信早行難
許渾早發洛中次甘水詩曰帶月飯行侣西遊關塞長
晨雞鳴遠戌宿雁起寒塘雲卷四山雪風凝千樹霜停
驂一廻首隠隠見嵩陽姚鵠曉發詩曰旅行宜早發
况復是南歸月影緣山盡鐘聲隔水微殘星螢共失落
葉鳥和飛去去度南曉邨中人出稀趙嘏旅次商山
詩曰役役依山水何曾似問津斷崖如避馬芳樹欲留
人日夕猿鳥伴古今京洛塵一枝甘已失辜負故園春
劉駕早行詩曰馬上續殘夢馬嘶時復驚心孤多所
虞僮僕近我行棲禽未分散落月照古城莫羡閒居者
溪邊人已行司空圖江行詩曰初程風信好廻望失
津樓日帶潮聲晩煙含楚色秋戍旗當遠客島樹轉驚
鷗此去非名利孤帆任白頭崔塗巴山道中除夜書
懷詩曰迢逓三巴路羇危萬里身亂山殘雪夜孤燭異
鄉春漸與骨肉遠轉於僮僕親那堪正漂泊眀日歲華
新又途中感懷詩曰久客厭岐路出門吟且悲平生
未到處落日獨行時芳草長不綠故人無重期那堪更
南度鄉國已天涯張喬商山道中詩曰春去計秋期
長安在夢思多逢山好處少值客行時雲起爭風勢花
交隠澗枝停驂一惆悵應祗嶺猿知又荆楚道中詩
曰前程曾未到岐路擬何為返照行人急荒郊去鳥遲
春宵多旅夢閏夏遠相期處處牽愁緒無窮是柳絲
又吳江旅次詩曰行人愁落日去鳥倦遥林曠野鳴流
水空山響暮砧旅途歸計晩鄉樹别年深寂寞逄邨酒
漁家一醉吟羅鄴早發詩曰一點殘燈魯酒醒已攜
孤劒事離情愁看飛雪聞雞後獨向長空背雁行白草
近關微有路濁河連底凍無聲此中來往本迢逓况是
驅羸客塞城又行次詩曰終日長程復短程一山行
盡一山青路傍君子莫相笑天上由來有客星又詩
曰花開只恐看來遲及到愁如未看時家在楚鄉身在
蜀一年春色負歸期杜荀鶴秋江夜泊詩曰一望一
蒼然蕭騷起暮天遠山横落日歸鳥度平川家是去年
别月當今夜圓漁翁似相伴徹曉葦藂邊又早發詩
曰東窗未眀塵夢蘇呼僮結束登征塗落葉鋪霜馬蹄
滑寒猿哭月人心孤時送帽檐風刮頂旋呵鞭手凍粘
鬚青雲快活一未見爭得安閒釣五湖又舟行即事
詩曰年少髭鬚雪欲侵别家三日幾般心朝隨商客憂
風色夜逐漁翁宿葦林秋水鷺飛紅蓼晩暮山猿叫白
雲深重陽酒熟茱萸紫却向江頭倚櫂吟王貞白隨
計詩曰徒步隨計吏辛勤鬚易凋歸期無定日鄉思羡
廻潮冒雨投前驛侵星過斷橋何堪穆陵路霜葉更蕭
蕭羅隠早行詩曰北去南來無定居此生生計竟何
如酷憐一覺平眀睡常被鄰雞半夜啼宋梅堯臣早
發大信口詩曰犬吠知船解邨墟尚閉門霜泥粘䌫尾
冰水閣潮痕撇撇鸊鵜去纖纖舴艋昏梅湖到不遠寄
信向田園又將赴表臣會呈杜挺之詩曰莫怪去遲
遲予心君亦知膝前嬌小女眼底寧馨兒學語渠渠問
牽裳步步隨出門雖不遠情愛未能移孔武仲舍轎
馬而步詩曰嚴風駕雪霜吾轎頗溫燠白日暖郊原吾
馬快馳逐二者皆得用翩如兩黃鵠馬驕倦提策轎狹
厭攣束何以救斯弊奔馳有吾足副之兩革靴隨以一
笻竹鳬趨上高岡虎步出平陸折花得低枝照影臨深
谷道逢田間叟時訪以耕牧北音稍入耳俚語俄滿腹
行行及前堆小汗已霢霂芳草可為茵吾眠不須褥人
生忌太佚終歲居華屋醉飽耳目昏軟煖筋骸縮今吾
異於此千里干微禄朝隨麕麞騁夜侣鴻雁宿戶樞勞
乃久金礦鍛方熟聊歌以自娛不作楊朱哭孔平仲
雍丘驛作曰京塵漠漠稍侵衣秣馬雍丘日未西驛舍
蕭然無與語遠牆閒覓故人題王安石江寧夾口詩
曰落帆江口月黃昏小店無燈欲閉門側出岸沙風半
死繋船應有去年痕蘇軾八月七日初入贑過惶恐
灘詩曰七千里外二毛人十八灘頭一葉身山憶喜歡
勞遠夢地名惶恐泣孤臣長風送客添帆腹積雨扶舟
減石鱗便合與官充水手此生何止略知津又題重
湖詩曰八月渡重湖蕭條萬象疎秋風片帆急暮靄一
山孤許國心猶在康時術已虛岷峨千萬里投老得歸
無又過嶺寄子由詩曰七年來往我何堪又試曹溪
一勺甘夢裏似曾遷海外醉中不覺到江南波生濯足
鳴空澗霧繞征衣滴翠嵐誰遣山雞忽驚起半巖花雨
落毶毶陳師道過杭留别曹無逸朝奉詩曰陳蕃解
榻為留連俯仰徒驚歲月遷故意斯人奈風雨多情於
我獨山川可憐顔貎非前日依舊窮愁似去年後夜相
思隔煙水夢魂空寄過江船又馬上口占呈立之詩
曰廉纖小雨濕黃昏十里塵泥不受辛轉就鄰家借油
盖始知公是最閒人文同晩泊金牛詩曰一襟初覺
晩霜清短鞚垂頭任馬行斜日斂回疎木影急風收斷
落泉聲望窮好景番番别題徧新詩闋闋精終是教人
伏潘令許多才調賦西征張耒自巴河至蘄陽口道
中得詩曰落葉娟娟墜半環嘔啞鳴櫓轉荒灣東南地
缺天連水春夏風高浪卷山旅食每愁邨市散近秋已
覺暑衣單自慙老病心兒女三日離家已念還范鎮
詩曰南來十日盡山行北去前驅野稍平邊日照人如
月色野風吹草似泉聲周必大舟行憶永和兄弟詩
曰一挂吳帆不計程幾回繋纜幾回行天寒有日雲猶
凍江闊無風浪自生數點家山常在眼一聲寒雁正關
情長年忽得南來鯉恐有音書作急烹朱熹山行兩
日至金步復見平川行夷路計程七日可到家矣詩曰
行穿仄徑度荒山又蹋深泥過野田路轉忽然開遠望
眼眀復見此平川江煙浦樹悲重疊楚水閩山喜接連
稅駕有期心轉迫稜稜瘦馬不勝鞭范成大長安閘
詩曰吾觀舟中子一一皆可哀大為聲利驅小者飢寒
催古今共來往所得隨飛灰我乃羇旅人胡為乎哀哉
又早發竹下詩曰結束晨装破小寒跨鞍聊得散疲
頑行衝薄薄輕輕霧看放重重疊疊山碧穗炊煙當樹
直綵紋溪水趁橋灣清禽百轉似吟客正在有情無思
間又自寧國溪行至宣城詩曰波驚石險夜喧雷晩
泊旗亭笑眼開休問行人緣底瘦適從百八十灘來
陸游望江道中詩曰吾道非邪來曠野江濤思此欲
何之起隨鳥鵲初飜後宿及牛羊欲下時風力漸添帆
力健櫓聲常雜雁聲悲晩來又入淮南路紅樹青山合
有詩又將離江陵詩曰莫莫過渡頭旦旦走隄上舟
人與關吏見熟識顔狀癡頑久不去常恐遭誚讓昨日
倒檣干今日聯百丈買薪僃雨雪儲米滿缾盎眀當遂
去此障袂先側望又馬上詩曰殘年流轉似萍根馬
上傷春易斷魂烘煖花無經日橤漲深水過去年痕迷
行每問樵夫路投宿時敲竹寺門不信太平元有象牛
羊點點散煙邨楊萬里考試河南漕司南歸值雨詩
曰我亦知我生有涯長將病骨抵風沙天寒短日仍為
酒日暮長亭未是家又苦征夫催去去更甘飛雨故斜
斜舊聞行路令人老便恐霜花一半加又詩曰園花
落盡露花開白白紅紅各自媒莫問早行竒絶處四方
八面野香來又夜離零陵以避同寮追送之勞留簡
諸友詩曰思歸日日只空言一棹今眞水月間半夜猶
聞郡樓鼓眀朝應失永州山又泊泠水浦詩曰前夕
放船湘口步約到衡州來日午五程一減作三程謝渠
江漲半篙清今日雨來三四五又閉疎&KR0963;聽暮雨長年
商量泊舟所雨外青山更青處又庚子正月五日曉
過大皐渡詩曰霧外江山看不眞只憑雞犬認前邨渡
船滿版霜如雪印我青鞋第一痕又舟過謝潭詩曰
夾岸百里沒人家最苦江流曲更斜嶺草已青今歲葉
岸蘆猶白去年花又清明日欲宿石門未到而風雨
大作泊靈星小海詩曰一生行路竟如何樂事還稀苦
事多知是風波欺客子不知客子犯風波又下横山
灘望金華山詩曰篙師只管信船流不作前灘水石謀
却被驚湍旋三轉倒將船尾作船頭又丹陽舍舟登
陸渡江詩曰小泊樓船鐵甕城匆匆又作絶江行看他
蠟燭幾回翦聽盡雞聲不肯明水底霜寒還十倍夜來
月上恰三更篙師好事君知否江面侵晨鏡樣平又
過松源晨炊漆公店詩曰莫言下嶺更無難賺得行人
錯喜歡正入萬山圈子裏一山放出一山攔又四更
發青陽縣西五里柯家店詩曰轎中萬兀路千縈死盡
邨雞無一鳴落月正明知未曉暗泉甚遠只聞聲自緣
客子行來早豈是秋天不肯明午熱未來先下店却將
晝睡補宵征又道中紀行詩曰君看人跡蝶來輕蹋
得林間路作坑古路今人行不得一時移上上頭行
黃公度冬日道間詩曰歲熟牛羊飽邨寒鳥雀呼霜餘
山骨露水落澗毛枯歸艇收漁網行人問酒壚微軀任
南北未覺旅懷孤又道間即事詩曰花枝已盡鶯將
老桑葉漸稀蠶欲眠半濕半晴梅雨道乍寒乍暖麥秋
天邨壚酤酒誰能擇郵壁題詩盡偶然方寸怡怡無一
事麄裘糲食地行仙劉克莊湘中口占詩曰船頭吹
火盧仝婢馬後肩書穎士奴安得世間名畫手寫予出
嶺泛湘圖方岳道中即事詩曰十月山寒雨不休僕
其痡矣得無愁老夫自愛歸程好肯為春泥怨鵓鳩
元趙孟頫題秋山行旅圖詩曰老樹葉如雨浮嵐翠欲
流西風驢背客吟斷野橋秋陳孚越上早行詩曰青
鞋三十里草露惹衣斑潮落曹娥渡雲昏夏禹山秋聲
黃葉裏天影白鷗間欲問錢塘路漁家半掩關薩都
拉登金山雄跨亭詩曰朱欄六曲倚高秋元氣茫茫日
夜浮客去客來天地老潮生潮落古今愁疎鐘水國前
朝寺落日海門何處舟更擬黃昏盡餘興却從燈火望
揚州貢奎郊行詩曰雙溪溪上路重到五年遲桑柘
成陰處鶯花向老時泊舟隨岸曲坐石看雲移政愛沙
鷗狎驚飛底見疑何中早發東阿午經東平晩宿汶
上是日雪詩曰嚴装齊地曉投館魯鄉暮天寒客心速
雪下車聲去迷獸出桑畦流人披野路淺靄須城山斜
橋汶津樹前聖有遺業惝惘經行處荷蓧與耦耕何其
得深趣楊奐宿南石橋詩曰江流入平楚山勢繞連
秦岸柳猶含凍溪花欲破春石銜車轍古沙印虎蹄新
晩境長為客空山不見人劉承之經湖口縣詩曰古
縣開湖口高檣集岸隈山從廬阜起江向武昌來近水
皆楊柳荒城半草萊客心元自速更遣曉風催戴良
營丘詩曰空濠廢堞繞營邱一望淒然使我愁賜履封
侯千古在尋盟霸業此時休鴉啼古木西膠暮雁落平
蕪北海秋回首江南萬餘里異鄉如此若為留黃鎮
成舟過石門梁安峽詩曰書畫船頭載酒廻滄洲斜日
隔風埃一雙白鳥背人去無數青山似馬來天際雨帆
梁峽出水心雲寺石門開同遊有客如高季授簡惟慙
賦峴臺又東陽道中詩曰出谷蒼煙薄穿林白日斜
岸崩迂客路木落見人家野碓喧春水山橋枕淺沙前
邨烏桕熟疑是早梅花高克恭過信州詩曰二千里
地佳山水無數海棠官道傍風送落紅攙馬過春光更
比路人忙明林環盧溝詩曰疎星寥落曉寒淒月色
沙光入望迷野戍連雲微見雁人家隔水遠聞雞波間
素影涵林淨天外清暉映樹低馬上曾驚殘夢斷鐘聲
遥度禁城西李夢陽赴懷玉山詩曰始臨清溪寺不
謂兹路艱﨑嶇踰南嶺轉見山鬱盤重陰起北谷凍雨
響前巒志定邁孰禦勇往竟孤攀挽葛接懸狖架木凌
飛湍律律巖壑變颯颯嵐風寒隔港望絶岫亭亭已雲
端楊愼行旅詩曰行旅苦日短勞人知路遥忽忽歲
云暮客心中搖搖曠野積寒氣四望俱寂寥嚴霜下豐
草朔風鳴枯條浮雲起為盖堅冰結為橋白日隠餘照
元陰晻層霄鳴轂無停輪嘶馬不解鑣飛鳥夕知還征
途何迢迢無以慰苦辛興言自成謠文徵明閶門夜
泊詩曰閶闔城西暮雨收西虹橋下水爭流蒼茫野色
千山隠突兀寒煙萬堞浮燈火旗亭喧夜市月明歌吹
滿江樓烏啼不復當時境依舊鐘聲到客舟沈一貫
章邨道中詩曰雪霽雲開一徑明花香日暖筍輿輕野
山歴歴皆人姓春鳥交交亦自名怪石滿溪驚駐馬東
風吹酒忽聞鶯種苓蒔藥邨邨好谷口何知有漢卿
喬世寧行役詩曰行役何倉皇登涉念徒御白日息虞
淵行子在中路杪秋多悲風搖落不可顧我非草與木
胡為被霜露不辭霜露侵但恐歲云暮馮惟訥春日
關山道中詩曰春色被蘭皐春風引使旄天光落澗小
山氣入雲高錦谷花為幄飛泉雪作濤誰言九折坂叱
馭不辭勞吳明鄉寄王元美塞上詩曰王郎别我未
銷魂六傳飛揚出薊門鼓角秋聲廻地軸佩刀寒色照
天閽馬肥苜蓿黃金勒客醉蒲萄白玉尊回首中原風
雨過不知揮淚向誰論
原賦漢劉歆遂初賦曰歆好左氏春秋欲立於學宫時
諸儒不聽歆乃移書太常責讓深切為朝廷大臣所非
求出補吏後徙五原太守志意不得經歴故晉之域感
今思古遂作斯賦曰得元武之嘉兆守五原之𤇺燧馳
太行之巖(一作嚴)防入天井之喬關望亭隧之皦皦飛旗
幟之翩翩廻百里之無家路修遠之緜緜勒障塞而固
守奮武靈之精誠攄趙奢之策慮威謀完乎金城後
漢班彪北征賦曰紛吾去此舊都兮騑遲遲以歴兹遂
舒節以遠逝兮指安定以為期飛雲霧之杳杳涉積雪
之皚皚遊子悲其故鄉兮心愴悢以傷懷攬余涕以於
邑兮哀生民之多故諒時運之所為兮永伊鬱其誰訴
曹世叔妻班氏東征賦曰惟永初之有七兮余隨子
乎東征時孟春之吉日兮撰良辰而將行遂去故而就
新兮志愴悢而懷悲明發曙而不寤兮心遲遲而有違
亂曰君子之思必成文兮盍各言志慕古人兮蔡邕
述行賦曰余有行扵京洛遘淫雨之經時途屯邅其蹇
連潦汙滯而為災聊弘慮以存古宣幽情而屬詞行遊
目以南望覽太室之威靈顧大河於北垠覩洛汭之始
并牽陵阿以登降赴偃師而精勤壯田横之奉首義二
士之夾墳魏崔琰述初賦曰琰性頑口訥至二十九
粗閱書傳聞北海有鄭徵君者當世名儒遂往造焉道
由齊都而作述初賦曰有鄭氏之高訓吾將往乎發矇
洒余髮於蘭池振余珮於清風望高密以亟征戾衡門
而造止覿游夏之峨峨聽大猷之篇記高洪崖之耿介
羡安期之長生登山川以永望臨洞浦之廣溟左揚波
於𤾉谷右濯岸於濛汜運混元以升降與三光而終始
蓬萊蔚其潛興瀛河崛以駢羅列金臺之蹇産方玉闕
之嵯峨晉陸機行思賦曰背洛浦之遥遥浮黃川之
裔裔遵河曲以悠遠觀通流之所會啓石門而東瀠㳂
汴渠其如帶託飄風之習習冐沈雲之靄靄商秋肅其
發節元雲霈而垂陰凉風淒其薄體零雨鬱而下淫覩
川禽之遵渚看山鳥之歸林揮清波以濯羽翳綠葉而
弄音行彌久而情勞塗愈近而思深羡品物以獨感悲
綢繆而在心嗟逝官之永久年荏苒而歴兹越河山而
託景𦕈四載而遠期孰歸寧之弗樂獨抱感而弗怡
又思歸賦曰余以元康六年冬取急歸而王師外征職
典中兵與聞軍政懼兵革未息宿願有違懷歸之思憤
而成篇節運代序四氣相推寒風肅殺白露霑衣嗟行
邁之彌留感時逝而懷悲彼離思之在人恒戚戚而無
歡悲緣情以自誘憂觸物而生端晝輟食而發憤宵假
寐而興言羡歸鴻以矯首挹谷風而如蘭歲靡靡而薄
暮心悠悠而增楚風霏霏而入室響泠泠而愁予既遨
遊於川沚亦改駕乎山林伊我思之沈鬱愴感物而增
深歎隨風而上逝涕承纓而下尋冀王事之暇豫庶歸
寧之有時候凉風而警策指孟冬而為期願靈暉之促
景相立表以望之潘岳西征賦曰歲次元枵月旅蕤
賓潘子馮軾西征自京徂秦皇鑒揆余之忠誠俄令余
以末班牧疲人於西夏攜老幼而入關余乃越平樂過
街郵秣馬皐門稅駕西周澡孝水而濯纓嘉善名而在
兹登崤坂之威夷仰崇嶺之嵯峨皐託墳於南陵文違
風於北阿躡函谷之重阻看天險之襟帶迹諸侯之勇
怯算嬴氏之利害或開關以延敵競遁逃而奔竄發閿
鄕而警策遡黃卷而濟潼眺華嶽之陰崖覿高掌之遺
蹤倦狹路之迫隘軌﨑嶇以低仰蹈秦郊而始闢豁爽
塏以宏壯黃壤千里沃野彌望華實芬敷桑麻條暢邪
界褒斜右濱汧隴寶雞前鳴甘泉後湧面終南而背雲
陽跨平原而連嶓冡九嵕嶻㠔太一巃嵸吐清風之飂
戾納歸雲之鬱蓊南有元灞素滻湯井溫谷北有清渭
濁涇蘭池周曲浸決鄭白之渠漕引淮海之粟林茂有
鄠之竹山挺藍田之玉履犬戎之侵地疾幽后之詭惑
舉偽𤇺以沮衆淫嬖褒以縦慝軍敗戲水之上身死驪
山之北異哉秦始皇之為君也傾天下以厚葬自開闢
而未聞匠人勞而弗圖俾生埋以報勤外罹西楚之禍
内受牧豎之焚語曰行無禮必自及此非效與乾坤以
有親可久君子以厚德載物觀夫漢高之興也非徒聰
明神武豁逹大度而已乃實愼終追遠篤誠款愛澤靡
不漸恩無不逮率土且猶不遺而况於鄰里乎而况於
卿士乎於斯時也乃摹寫舊豐制造新邑故社易置枌
榆遷立街衢如一庭宇相襲渾雞犬而亂放各識家而
競入籍含怒於鴻門沛跼蹐而來王范謀害而未許陰
授劒以約莊撛白刃以萬舞危冬葉之待霜爾乃階長
樂登未央汎太液凌建章縈馺娑而欵駘蕩轥枍詣而
轢承光徘徊桂宫惆悵柏梁鷩雉鴝於臺陂狐兔窟於
殿傍何黍苖之離離而予思之茫茫郭璞流寓賦曰
戒雞晨而星發至猗氏而方曉觀屋落之隳殘顧但見
乎丘棗嗟城池之不固何人物之稀少越南山之高嶺
脩焦丘之微路駭斯徑之峻絶感王陽而增懼詰朝發
於解池辰中暨乎河北思此縣之舊名盖曩日之魏國
詠詩人之流歌信風土之儉刻背兹邑之廻逝何險難
之多歴望陜城於南涯存虢氏之疆埸實我姓之攸出
邈有懷乎乃迹陟函谷之高關壯斯勢之險固過王城
之邱墉想榖洛之合鬭惡王靈之壅流竒子喬之輕舉
遊華輦而永懷乃凭軾以寓目思文公之所營盖成周
之墟域張載叙行賦曰歲大荒之孟夏余將往乎蜀
都脂輕車而秣馬循路軌以西徂朝發軔於京宇兮夕
余宿於榖洛踐有周之舊墟陟邱荒以寥廓贊王孫於
北門問九鼎於東郭實公旦之所卜曷斯水之噴薄入
函谷而長驅歴新安之鹵阜行逶迤以登降陟二崤之
重阻經嶔岑之險巇想姬文之避雨出潼關以廻逝仰
華嶽之崔嵬勤大禹之疏導豁龍門之洞開舍予車以
步趾玩卉木之璀錯翳青青之長松蔭肅肅之高柞緣
阻岑之絶崖蹈偏梁之懸閣石壁立以切天岌&KR1394;隗其
欲落超陽平而越白水稍幽薆以廻深乘重巒之百層
轉木末於九岑浮雲起於轂下霖雨集於麓林上昭晰
以清陽下杳冥而晝陰聞山鳥之晨鳴聽林猨之夜吟
雖處者之所樂嗟寂寞而愁予心造劒閣之崇關路盤
曲以晻靄山崢嶸以峻狹仰青天其如帶兼習坎之重
固形東隘以要害豈乾坤之分域將隔絶乎内外袁
宏東征賦曰惟吾生於末運託一葉於鄧林顧微軀之
𦕈𦕈若絶響之遺音壯公瑾之明達吐不世之奇策挫
百勝於崇朝靡雲旗於赤壁三光一舉而參分四海指
麾而中隔過武昌以逍遥登樊山以流眄訪遺老以證
往乃西鄂之舊縣曩有吳之初基升員邱而豹變爾乃
出桑落會通川背彭澤面長泉洲渚迢遰&KR1105;岫虛懸即
雲似嶺望水若天日月出乎波中雲霓生於浪間嗟我
行之彌留跨晦朔之倏忽風褰林而蕭瑟雲出山而逢
渤向孫氏之南面鑽靈龜以相土模豐鎬之制度寫河
洛之規矩經始郛郭築室葺宇金城萬雉崇墉百堵君
臣有章上下獲叙所以能三分天下而有其文武到吳
都以停舟覽閶闔之餘塵建修城以營郭引通流而發
津遠矣吳德舊邦維新太伯被髮仲雍文身言偃以文
學遺風季札以讓國稱仁高節顯於華夏端委行乎海
濱宋謝靈運歸塗賦昔文章之士多作行旅賦或欣
在觀國或怵在斥徙或述職邦邑或羇役戎陣事由於
外興不自已雖高才可推求懷未愜今量分告退反身
草澤經塗履運用感其心賦曰承百世之慶靈遇千載
之優渥匪康衢之難踐諒跬步之易局踐寒暑以推換
眷桑梓以緬邈褫簪帶於窮城返巾褐於空谷果歸期
於願言獲素念於思樂於是舟人告辦佇楫在川觀鳥
候風望景測圓背海向谿乘潮傍山悽悽送歸愍愍告
旋時旻秋之杪節天既高而物衰雲上騰而雁翔霜下
淪而草腓舍陰漠之舊浦去陽景之芳蕤林承風而飄
落水鑑月而含輝發青田之枉渚逗白岸之空亭路威
夷而詭狀山側背而易形停余舟而淹留搜縉雲之遺
跡漾百里之清潭見千仞之孤石歴古今而長在經盛
衰而不易鮑照遊思賦曰雲遥兮海衝上潮兮送風
秋水兮架浦涼煙兮冒虹暮氣起兮遠岸黑陽精滅兮
天際紅波茫茫兮無底山㠁㠁兮萬重舍堂宇之密親
坐江潭而為客對蒹葭之遂黃視零露之方白鴻晨驚
以響湍泉夜下而鳴石瞻荆吳之遠山望邯鄲之長陌
塞風馳兮邊草飛胡沙起兮雁揚翮雖燕越之異心在
禽鳥之同戚齊謝朓思歸賦曰余菲薄以固陋受恩
靈而不訾拖銀黃之沃若剖金符之陸離舟未濟而河
廣途方遥而馬疲紛吾生之遊蕩彌一紀而歴兹自下
車於江海涉青春於是時睠崇芒而引領望大夏而長
思離曲街之委陋猶寤寐而見之余乃眷言興慕南眺
悠然將整歸轡願受一廛考華城之直陌相洛浦之廻
阡於是籬插芳槿門拂長楊檐桃春發窗竹夏凉晨露
晞而草馥微風起而樹香恒離居以歲月痛銷落而徒
傷梁簡文帝述羇賦曰奉明后之霑渥將遠述於荆
楚歎雲霞之窅漫對江山之遥阻是時孟夏首節雄風
吹甸晩解䌫乎鄉津涕淫淫其若霰舟飄飄而轉遠顧
帝都而裁見遠山碧暮水紅日既晏誰與同雲嵯峨而
出岫江搖漾而生風奉璽言而遄邁改余玉於江隈遵
陽塗而中正軫悲心其若頽引領京邑瞻望弗遠戀逐
雲飛思隨蓬卷觀江水之寂寥願從流而東反又阻
歸賦曰觀建國之皇王選能官於前古元帝慈而布教
豈齊聖而作輔伊吾人之固陋宅璇漢而自通躡九枝
而耀景總六翮而摶風屬元玦之啓異逢玉弩之相驚
頓天羅於八表騰雲驅於四溟發伏鼈之雄氣耀策馬
之高星地邇朔埸疆鄰北極隴樹饒風胡天少色上月
斜臨寒松遥直雲向山而欲歛雁疲飛而不息何愁緒
之交加豈樹萱與折麻聞繁鉦之韻冰聽流風之入笳
終知客遊之阻無解鄉路之賒江淹待罪江南思北
歸賦曰惟江南兮邱墟經萬里兮長蕪帶封狐兮比景
連雄虺兮蒼梧當青春而離散方仲秋而遂徂雲清冷
而多緒風蕭條而無端猨之吟兮日光迥狖之啼兮月
色寒况北州之賤士為炎土之流人共魍魎而相偶與
蠨蛸而為鄰秋露下兮點劒舄春苔生兮綴衣巾增
又去故鄉賦曰日色暮兮隠吳山之丘墟北風析兮絳
花落流水散兮翠葉疎愛桂枝而不見悵浮雲而離居
廼凌大壑越滄洲茫茫積水&KR2310;&KR2310;斷山窮陰匝海平蕪
帶天於是泣故關之已盡傷故國之無際出汀洲而解
冠入溆浦而捐袂聽蒹葭之蕭瑟知霜露之流滯對江
皐而自憂弔海濱而傷歲撫尺書而無悅倚尊酒而不
持去室宇而遠客遵蘆葦以為期情嬋娟而未罷愁爛
漫而方滋切趙瑟以横涕吟燕笳而坐悲原丘遲還
林賦曰爰自京師言歸舊嶺今風古轍每動寸衷因事
而書不覺成卷非謂為文聊記行途所經爾太皡弭節
祝融聳駕炎鐘汎響青籥靜吹丘子稅轅畿路總舳川
湄褫魂故嶺結夢舊墀揆身世而載懷鏡古今而興辭
驗難停於楊轍昭易改於墨絲匪追舉而辨命豈適尹
而問蓍擔簦無白璧之想負書靡黑貂之悲纜解山潮
首顧京澨仰綘堞之紛廻與素津之容裔荃橈往來芰
盖經過依稀子陵之釣髣髴滄浪之歌出入風霞游息
雲露階迥禽飛窗高月度踟蹰七教徘徊五禮永翦帶
於關上長緝巾乎林底沈約愍塗賦曰結榜窮渚思
臨長嶼情依舊越身經故楚彼長路之多端伊客心之
無緒懽因循而易失悲由心而難拒此江海之信遼知
余思之方阻日掩長浦風埽聯葭疊雲凝憤廣水騰華
聽奔沸於洲嶼望晻曖乎煙沙依雲邊以知國極鳥道
以瞻家免悽愴於羇離亦殷勤於行路歎余塗之屢蹇
奚前芳之可慕張纘南征賦曰歲次娵訾月惟仲吕
余謁帝於承明將述職於南楚忽中川而反顧懷舊鄉
而延佇泝金牛之迅渚覩靈濤之雄壯標素嶺乎青壁
聳赬文於翠嶂跳巨石以驚湍批衝巖而駭浪鏟千尋
之峭峰深萬仞之大壑隠日月以蔽虧摶風煙而廻薄
崖映川而晃朗水騰光以倏鑠下流湍而洊險上岑崟
而將落於是近睇赭峰遥瞻鵲岸島嶼蒼茫風霜蕭散
值時雨之新晴觀百川之浩汗水泓澄以闇夕山參差
而辨旦忽臨睨於故鄉渺江天其無畔獨向風而舒情
搴芳洲而誰玩於是千流共歸萬嶺分狀清江洗滌平
湖夷暢飜光轉彩出沒搖漾岷山嶓冢悠遠寂寥青湓
赤岸控汐引潮界飛流於翠薄耿長虹於青霄若夫灌
莽川涯曾潭水府游泳之所往還喧鳴之所攢聚聆寡
鶴之偏叫問孤鴻之慕侣在客行而多思獨傷魂而淒
楚陳沈炯魂歸賦曰值天地之輻裂遭日月之雰虹
去父母之邦國埋形影於胡戎絶君臣而辭骨肉蹐厚
地而跼蒼穹抱北思之胡馬望南飛之夕鴻泣霑襟而
雜露悲微吟而帶風履峨峨之層冰面飀飀之嚴霜去
莫敖之所縊過臨川之折軸矧今古之悲凉並攢心而
霑袂渡狹石之攲危跨清津之幽咽雁虛弓而自隕猨
叫子而腸裂歴江漢之逶迤及樊郡之參差望隆中之
大宅映峴首之沈碑乃尋折而歴裔遂經秦而至洛覺
高蹈之清遠見風雲之倏鑠何武關之狹隘而漢祖之
英雄山萬重而仰雲霧水百仞而寫蜿虹去青泥而踰
白鹿越滻水而至青門長卿之賦可想邵平之迹不存
咄嗟驪山之阜惆悵灞陵之園訪軹道之長組拾藍田
之璵璠登未央之北闕望長樂之基趾伊太后之所居
築旗亭而成市槐路鬱以三條方塗阻而九軌觀阡陌
之遺蹤實不乖於前史傍直城而北轉臨横門而左起
泊涇泥之混濁盥渭渚之清波指咸陽而長望何李趙
之經過息甘泉而避暑猶爽塏而清和至誠可以感鬼
秉信可以祈天何精隕而魄散忽魂歸而氣旋解龍驂
而見送走却驛而停傳出向來之大道及初入之山川
受繞朝之贈策報李陵之别篇淚未悲而自墮語有噎
而無宣增唐高適東征賦曰霜封野樹水凍寒苗岸
草無色蘆花自飄幸息肩於人事願投迹於漁樵思魏
闕而天遠向秦川而路遥候雞鳴以進帆趨亂流以爭
迅縱孤舟於浩大撫垂堂以誡愼歐陽詹出門賦曰
出門辭家兮人有志而思逞余紛然以遠遊别天性之
至慈去人情之好仇嚴訓誡余以勿久指蒲柳以傷秋
弱室咨余以遄歸目女蘿而起愁心眷眷以纏緜淚浪
浪而共流惕懷安以敗名曾何可以少留於是驅忠信
以為車執藝業以為贄越三江踰五嶺望堯旌以求試
庶以程功取爵建德揚名獲甘旨以報勤光晝錦以廻
衡如弧斯張如鳥斯征射百步而期中飛三年而不鳴
蕭瑟天寒崢嶸歲晩鵲連翩而不定蓬悠揚而自轉逮
前程之尚遥顧所離而日遠事紛拏以爭校情交戾而
不和退藩籬則弱羽戀於雲路激龍門則纖鱗限乎尺
波身違日月之晨昏懷戀戀而莫遣親益年年之羸老
思搖搖而若何又將歸賦曰憶求名於薄藝曾十稔
以别離纔還鄉以半齡又三年於路岐紅顔始長白日
如馳荏苒皆盡悠悠為誰親有父母情有閨闈居惟苦
飢行加相思加相思兮寧苦飢辭家千里兮欲與偕歸
南陔之蘭北山之薇一芳一菲何是何非歸去來兮秋
露霑衣宋沈括懷歸賦曰歸休乎嗟生亦勞兮歲常
九行而一息四方己莫不異兮欲終往而安即披荆榛
以孤騖涉大塗之梗塞投孱顔以坌入孰為眠而朝食
謦欬一山而百折兮况千里之緜邈高浪鱗卷而電劃
兮近不保乎咫尺嗟乎子乘此而安之兮託扶搖以寸
翮元邢居實南征賦曰皇命之不可淹兮方仲春而
戒行惟甲子之良晨侍安輿而南征昔仲尼之去魯車
遲遲以淹留此雖非吾之舊邦兮猶慘慘而懷憂賓朋
肅駕而來餞兮班豆觴於水湄執余手以踟蹰兮不覺
涕下而霑衣舟軋軋而不能前兮馬蕭蕭而反顧念長
路之超遠兮恐白雲之云暮敕僕夫使整駕兮遂奮袂
而辭去將發軔而回首兮望國門之穹崇唯小人之眷
戀兮情鬱結乎余衷經土山之盤紆兮入空谷之豁鴻
野曠蕩而無垠兮榛林蕭條而來風鹿呦呦以鳴羣兮
鳥嚶嚶而求友悵遑遑於中野兮徒悁悒其誰咎明
劉鳳送遠賦曰重忍情兮緘愛劇割念兮去家解分攜
兮目前剸遥隔兮門限瞻馬首兮北河造羊腸兮九坂
俄燕吳兮異域倏萬里兮陘巘冥驅塵兮策彗汎沿涉
兮載鳶陋繋匏兮株守從轉蓬兮茹連泠夕飇之起閨
孑翛然而顧影寧惻愴於弱戀猶廻照於衣領眄睨佯
笑而訣絶戚屬墜心而淒哽宕佚慙恩兮少年之場慷
慨徇知兮國士之請非竊慕兮何邀徒有銜兮欲逞輕
道里兮薜阸忘軀馳兮隠軫立然諾兮無侵奉懻忮兮
能隕朝未假於齎裝夕何遑於擔屩崪標劒以乍辭哀
蠭氣以灼爚穆姱節兮誕驕苞狄遐於伊邇視宇下以
未殊豈時往之覺駛袁袠北征賦曰涉徂冬以就役
遵修轍而遐征緬井甸之絡繹睇郊牧之縱横泝廣津
而戒楫指通關以抗旌慨故里之睽絶憂煩傷以寡懽
元雲靉其下覆兮密雪霏霏於林端飢烏叫嘯於中野
兮層冰憑岸而汍瀾念徒御之劬勞兮畏道路之險艱
聊騁目以宣寄兮申鬱陶於詠歎陸深南征賦曰亶
肅肅以宵征兮悲往路之未央懼中道之折軸兮思改
轍又惡夫無良顧僕夫以先後兮喟河廣之誰航瞻桑
梓之翳翳兮孰云忍捐夫故鄉方青春之駘蕩兮何雨
雪之縱横白日匿其耿光兮鬱浮雲以飜揚睇山川以
無極兮陵谷杳乎其孰明祥烏嘷而風厲兮何有於翽
翽之鳳皇昔宣尼之遑遑兮固蒙笑於楚狂展直躬以
事人兮卒三黜乎舊邦李夢陽述征賦曰仲夏赫炎
兮草木畢揭鞿紲赴徵兮夜發梁國抑情順志兮強食
自解亂流渡河兮忽焉而寐所以懭悢揮霍兮中情菀
而内傷明散而交加兮翩冥冥吾以行覽衆芳而横涕
兮莽皇皇莫知所投曷暾杲杲方上進兮雲披離而蔽
之飄風磕而曾波兮湖水擊而震盪慨川廣而難越兮
朝余翶翔乎河上既涉衞以奔騖兮又逾淇而渡漳去
故鄉以就遠兮霑余襟兮浪浪
增序唐柳宗元送文郁師序曰讀孔氏書遯而之釋背
笈篋懷筆牘挾海泝江獨行山水間
逆旅一
增易曰旅𤨏𤨏斯其所取災又曰旅即次懷其資得
童僕貞又曰旅焚其次喪其童僕貞厲又曰旅于
處得其資斧我心不快又曰窮大者必失其居故受
之以旅旅而無所容故受之以㢲㢲者入也詩曰于
時廬旅禮記曰諸侯不臣寓公周禮曰環人掌送
逆邦國之通賓客以路節逹諸四方舍則授館原左
傳曰荀息假道于虞曰今虢為不道保于逆旅以侵敝
邑之南鄙晉史曰逆旅逐末廢農亡命依凑敕當除
之十里置一官㰚使老小貧戶守之差吏主掌依客舍
收錢潘安仁上議增石林燕語曰宋初京師職事官
舊皆無公廨雖宰相執政官亦僦舍而居每遇出省或
有中批外奏急速文字則省吏徧持於私第呈押既稽
緩又多漏泄
逆旅二
原史記曰師尚父東就國道遠行遲逆旅主人曰吾聞
時難得而易失客寢處甚安殆非就封者也太公聞之
夜衣而行至國萊侯來伐與之爭營丘增說苑曰鄭
桓公東會封於鄭暮舍於宋東之逆旅逆旅之叟從外
來曰客將焉之曰會封於鄭逆旅之叟曰吾聞之時難
得而易失也今客之寢安殆非封也鄭桓公聞之援轡
自駕其僕接淅而載之行十日夜而至釐何與之爭封
左傳曰叔孫婼所館者雖一日必葺牆屋去之如始
至史記曰秦孝公卒太子立公子虔告商君欲反發
吏捕商君商君亡至關下欲舍客舍舍人曰商君立法
舍人無驗者坐之商君歎曰為法自弊一至此哉又
曰藺相如奉璧西如秦秦王舍相如廣成傳舍原漢
武故事曰上嘗至柏谷夜投亭長亭長不内乃宿於逆
旅逆旅翁謂上曰汝長大多力當勤種稼穡何忽帶劒
羣聚夜行動衆此不欲為盗則淫耳上默然不應有頃
還内上使人覘之見翁方要少年十餘皆持弓矢刀劒
欲圖上嫗曰吾觀此丈夫非常人也不如因禮之出謂
上曰此翁好飲酒狂悖今日且令公子安眠無他因殺
雞作食平明上去是日還宫乃召逆旅夫妻見之賜嫗
金十斤其夫為羽林郎自是懲戒希復微行增水經
曰漢武微行遇辱竇門感其妻深識之饋既返玉階厚
賞賚焉賜以河津令其鬻渡今竇津者是也漢書曰
魏相為茂陵令御史大夫桑弘羊客詐稱御史止傳丞
不以時謁客怒縛丞相疑其有姦收捕案致其罪論棄
客市茂陵大治原東觀漢記曰第五倫自度仕宦牢
落變易姓名自稱王伯齊嘗與奴販鹽北至太原販賣
每所至客舍去輒為糞除道上號曰道士開門請求不
復責舍宿直增又曰趙孝字長平父普為田禾將軍
任孝為郎嘗白衣步擔從長安還欲止郵亭亭長先時
聞孝當過以有長者客埽灑待之孝既至不自名長不
肯内因問曰聞田禾將軍子當從長安來何時至乎孝
曰尋到矣於是遂去又曰梁鴻適吳依臯伯通居廡
下為人賃舂又曰劉寵累登卿相家無貨積嘗出京
師欲息亭舍亭吏止之曰整頓灑埽以待劉公不可得
也寵無言而去時人稱其長者原郭林宗别傳曰林
宗每行宿逆旅輒躬灑埽及眀去後人至見之曰此必
郭有道昨宿處也續漢書曰靈帝數遊戲於西園中
令後宫彩女為客舍主身為商賈服行至舍彩女下酒
食因共飲食以為戲樂增謝承後漢書曰陳留夏馥
避黨事遁跡黑山弟靖載絹往餉之於深陽縣客舍見
馥顔色毁不復識聞其聲乃覺之原晉書曰桑虞嘗
行寄逆旅同宿客失脯疑虞為盗虞默然便解衣償之
增三輔決錄曰平陵士孫奮富貴聞京師性儉恡嘗
宿客舍雇錢直少主人曰君惜錢如此欲作士孫景卿
耶燕史曰梁琛使秦琛從兄奕先在秦為尚書郎會
罷秦主欲令琛止奕舍琛語有司曰昔諸葛亮兄弟各
處三國及其聘集公朝相見退無私面君子之志余敢
忘乎竟不止奕數就邸舍因問東國起居琛曰今二方
鼎據兄弟並蒙附寵論心各有所在今欲以東國事語
君恐非西國之所欲聞何以見問梁書曰范雲嘗與
梁武同宿顧嵩之舍妻方産鬼在外曰此中有王有相
雲起曰王當仰屬相以見歸因是盡心推事類林曰
梁徐勉戒子曰吾清眀門宅西既施與宣武寺不復方
幅意謂此逆旅舍耳何事華飾嘗笑時人謂是我室古
今豪富繼踵宛其死矣知是誰室太平廣記曰唐李
靖於旅中遇一虯髯客客問太原有異人可一見否靖
曰靖之友劉文靜與之狎可見也遂與俱入太原虯髯
既見太宗謂靖曰眞天子也但須與道兄見之某日請
復會於汾陽橋至則道士虯髯客皆在文靜飛書迎文
皇看棋文皇至道士一見慘然罷奕請去出謂虯髯客
曰此世界非公世界他方可圖也言訖吁嗟而去貞觀
中靖位僕射南蠻奏有海賊十萬入扶餘國殺其主自
立國已定靖曰虯髯客成功也唐書曰馬周留汴為
浚儀令崔賢所辱遂感激而西舍新豐逆旅人不之顧
周命酒一斗八升悠然獨酌衆異之又曰杜甫少貧
不自振常客吳越齊趙間寄食於人又嘗臥病長安旅
次多雨生魚青苔及榻尋常車馬之客舊雨來今雨不
來又曰李義山遊長安投宿旅店適會客因召與坐
不知為義山也酒酣客賦木蘭花詩衆皆誇示義山後
成詩曰洞庭波冷曉侵雲日日征帆送遠人幾度木蘭
舟上望不知船是此花身坐客大驚詢之方知是義山
鴻書曰唐錢起寓宿驛舍聞窗外有人曰曲終人不
見江上數峰青後十年就試座主李暐試湘靈鼓瑟句
意久不屬遂以此二句結之乃中魁選南部新書曰
濠州西有高塘館俯近淮水御史閻敬愛宿此館題詩
曰借問襄王安在哉山川此地勝陽臺今朝寓宿高塘
館神女何曾入夢來軺軒來往莫不吟諷有李和風者
至此又題詩曰高唐不是這高塘淮畔江南各一方若
向此中求薦枕參差笑殺楚襄王讀者莫不解頤後因
失印求新鑄始添濠字宋史曰穆修善鼓琴僦舍甚
湫隘彈琴獨酌累補潁川文學參軍又曰蘇舜欽既
放廢寓於吳中買水石作滄浪亭益讀書時發憤懣於
歌詩事文類聚曰蘇子由謫雷州不許占官舍遂僦
民屋章子厚又以為強奪民居下本州追民究治以僦
劵甚眀乃已不一二年子厚謫雷州亦問舍於民民曰
前蘇公來為章丞相幾破我家今不可也元史曰太
祖命皇子察罕岱出鎮西域有旨從博爾濟受教博爾
濟教以人主經涉險阻必獲善地所過無輕舍止太祖
謂皇子曰朕之教汝亦不踰是眀詞林人物考曰河
陽逆旅夜有朱趙二人異舍而宿朱怨家後追至乃誤
殺趙朱實不知也主人疑朱殺之執送官考掠誣服刑
部侍郎劉季篪獨疑之曰是邂逅相聚非素有負計其
裝非有圖也特緩其獄居亡何有司竟得殺趙者而朱
以緩獄不死獻徵錄曰嚴本為大理丞奉命督辦太
平者非一人公館不能容則分寓僧寺一日民有懷白
金數十兩詣寺賂他督辦者而誤詣本既見民驚愕欲
引却不能訊之具以實對即日徙寓學舍僧莫知其由
自疑有失而見遠也懇留且謝過笑曰吾欲就儒者談
耳絶口不與人知竣事去懷金者乃顯言其事又曰
王古直旅食三十年無僮僕不置釜甑有大籠五六惟
詩畫數百幅中貯壺酒晨出飲一再勺已復鐍之以去
逆旅三
增顧燕賦鷳(東漢張衡字平子南陽西鄂人旅寓洛陽生計無聊有命駕之意因顧梁燕曰)
(秋風已至客興難久留也不唐蕭穎士旅寓東陽思歸不得作白鷳賦意謂己之得歸猶鷳之困於籠不得)
(出也故雍陶和孫眀府懷舊山詩秋來見說多歸思自起開籠放白鷼)晉霸陳亡(眀章)
(懋語錄曰春秋之世晉人崇大諸侯之館而賓至如歸子産所以美文公之霸陳之司里不授館羇旅無所單)
(襄公知其必亡)原供過客湊亡命(後漢周陽少孤微嘗脩逆旅以供過客而不受)
(報旅下詳逆一)增失其居得所入(易曰窮大者必失其居故受之以旅旅而)
(無所容故受之以㢲㢲而後能入也)萬里眼百年身(杜詩曰乾坤萬里眼時序百年)
(身客又曰常為萬里有媿百年身)川中狗草上煙(廣州押衙崔慶成轄香藥綱詣)
(内庫抵皇華驛舍見美婦人曰今日見君君必有疑今日舍君我寧不悔俟君廻轅别圖後會擲書云川中狗)
(百姓眼馬撲兒御廚飯洎還不敢宿皇華寓旅邸前婦人來曰今日之事可諧否十二字能辨否慶成不對因)
(命青衣進酒終不舉醆乃作詩云妖魄才魂自古靈多情心膽似平生知君不是風流物却上幽原怨月明青)
(衣曰小娘子常飬鸚鵡十餘年竟不言今其驗乎婦人歎曰是矣乃作啞鸚鵡詩曰雕籠馴養許多時終歲曾)
(無一句詞深恨化工情太誤因何偏與好毛衣擲紙於地燈火俱滅丁晉公嘗見十二字曰川中狗蜀犬也獨)
(字百姓眼民目也眠字馬撲兒爪子也孤字御廚飯官食也館字乃獨眠孤館四字河東馬舖有驛驛善行)
(者舖卒名為草上煙有勢力使命常數程打過好事作詩云過此惟尋草上煙數程打過苦尤偏)三
鄉詩五花館(唐會昌時有題三鄉詩者云余本家若邪溪東從良人西入函關寓居晉昌里)
(第不幸良人已矣邈然無依帝里方春弔影東邁涉滻水歴渭川背終南陟太華經虢略抵陜郊楫嘉祥之清)
(流面女几之蒼翠凡經過之所皆昔讌笑之地遂命筆聊題終不能滌其懷抱翰墨非女子之事名字故𨼆而)
(不書詩曰昔逐良人西入關良人身殁妾空還謝娘衛女不相待為雨為雲歸舊山和者十一首王祝詩曰女)
(几山前嵐氣低佳人留恨此中題不知雲雨歸何處空使王孫見即迷劉谷詩曰蘭蕙芬芳見玉姿路傍花笑)
(景遲遲苧蘿山下無窮意并在三鄉惜别時張綺詩曰洛陽依舊好風光蓮帳無因見女郎雲雨散來音信斷)
(此生遺恨寄三鄉云荆南舊有五花館待賓之上地也故蔣肱上成汭詩不是上台憐姓字五花賓館敢從)
(容)廣成傳稾街邸(廣成秦客館名稾街漢客館名俱魏都賦)濃花發
黃葉稀(唐詩曰野館濃花發稀又曰孤館蕭條黃葉)原館穀底寧薪
水自僃(晉劉寔字子眞杖策徒行每止不累主人薪水自僃)商君自敝桓公
寢安(秦商鞅亡至關不得舍曰商君令舍人無驗者死商君歎曰為法自敝說苑鄭桓公會封於鄭暮)
(夜宿於宋東之逆旅逆旅之叟曰時難得而易失今客之寢安殆非就封者也)增食玉炊桂
白飯青芻(戰國策蘇秦之楚三日乃得見王談卒辭行楚王曰願留秦曰楚國食貴於玉薪貴)
(於桂謁者難見於鬼王難見於帝今臣食玉炊桂因鬼見帝其可得乎杜詩曰肯訪浣花老翁無為君酣酒)
(滿眼酤與奴白飯馬青芻)并州十霜蜀郡五載(唐賈島渡桑乾詩客舍并州已)
(十霜歸心日夜憶咸陽無端更渡桑乾水却望并州是故鄉杜詩五載客蜀郡十年歸梓州如何關塞阻轉)
(作瀟湘遊萬事已黃髮殘生隨白鷗安危大臣在何必淚長流)
逆旅四
原路室(楚詞曰路室之女方桑兮孔子過之以自侍注路室客舍也言孔子出遊過於客舍其女方采)
(桑一心不視善其貞信取以自侍)增廚傳(漢書曰宣帝元康詔吏或飾廚傳稱過使客以取名)
(譽)去國(莊子曰不聞夫越之流人乎去國數日見其所知而喜去國旬月見所嘗見於國中者而)
(喜及期年也見似人者而喜矣不亦去人滋久思人滋深乎夫逃虚空者藜藋柱乎鼪鼬之徑跟位其空聞人)
(足音跫然而喜矣况乎昆弟親戚之謦欬於其側者乎)思歸(漢書曰韓王信報柴將軍曰僕之思)
(歸如痿人不忘起盲人不忘親勢不可耳)羇旅(左傳羇旅之臣又張耳傳兩君羇旅又張景陽詩羇)
(旅無定心)遊子(孟浩然詩慈母手中線遊子身上衣)萍寄(唐小史李撥乞衣求食萍㟢諸)
(郡)淄染(謝元暉詩誰能久京洛淄塵染素衣)折大刀(杜詩滿目飛眀鏡歸心折大刀)
化緇衣(唐詩風塵不覺化緇衣又云京洛多風塵素衣化為緇)原盤飧之饋
主人之恩增暫託棟梁(元稹詩暫託棟梁何用喜)生計南枝
(白居易詩生計南枝鳥)雁書蛩夢(王欲詩雁外無書為客久蛩邊有夢到家多畫堂玉珮縈)
(風響不及桃源欸乃歌)問鵲占蛛(黃庭堅詩我家白髮問烏鵲他家紅妝占蛛絲)孤
懷旅夢(韓愈詩孤遊懷耿介旅宿夢婉娩)挑燄撥灰(陳師道詩寒燈挑不燄殘火撥)
(成灰)時來入夢(蘇軾詩婉娩有時來入夢溫柔何日聽還鄉)愁聲點腸(又詩)
(他時夜雨困移牀坐見愁聲點客腸)
逆旅五
增詩魏文帝雜詩曰西北有浮雲亭亭如車蓋惜哉時
不遇適與飄風會吹我東南行行行至吳會吳會非我
鄉安能久留滯棄置勿復陳客子常畏人晉王讚雜
詩曰朔風動秋草邊馬有歸心胡寧久分析靡靡忽至
今王事離我志殊隔過商參昔往倉庚鳴今來蟋蟀吟
人情懷舊鄉客鳥思故林師涓久不奏誰能宣我心
隋孔德昭夜宿荒郊詩曰緜緜夕漏深客恨轉傷心撫
絃無人聽對酒時獨斟故鄉萬里絶窮愁百慮侵秋草
思邊馬繞枝驚夜禽風度谷餘響月斜山半陰勞歌欲
叙意終是白頭吟唐沈佺期夜宿七盤嶺詩曰獨遊
千里外高臥七盤西山月臨窗近天河入戶低芳春平
仲綠清夜子規啼浮客空留聽褒城聞曙雞王維宿
鄭州詩曰朝與周人辭暮投鄭人宿他鄉絶儔侣孤客
親僮僕宛洛望不見秋霖晦平陸田父草際歸邨童雨
中牧主人東皐上時稼遶茅屋蟲鳴機杼休雀喧禾黍
熟明當渡京水昨夜猶金谷此去欲何之窮邊徇微禄
李白客中作曰蘭陵美酒鬱金香玉盌盛來琥珀光
但使主人能醉客不知何處是他鄉祖詠江南旅情
詩曰楚山不可極歸客但蕭條海色晴看雨江聲夜聽
潮劒留南斗近書寄北風遥為報空潭橘無媒贈洛橋
劉長卿餘干旅客詩曰搖落暮天迥青楓霜葉稀孤
城向水閉獨鳥背人飛渡口月初上鄰家漁未歸鄕心
正欲絶何處擣寒衣孟郊渭上思歸詩曰獨訪千里
信廻臨千里河家在吳楚鄉淚寄東南坡崔塗旅懷
詩曰水流花謝兩無情送盡東風過楚城蝴蝶夢中家
萬里杜鵑枝上月三更故園書動經年絶華髮春惟滿
鏡生自是不歸歸便得五湖煙景有誰爭戎昱詩曰
隔窗雲影滅復流北風微雨虛堂秋蟲聲竟夜引鄕淚
蟋蟀何知人自愁張籍薊北春思詩曰渺渺水雲外
望來鄉信稀因逢過江使却寄在家衣問路更愁遠送
人空說歸今朝薊城北又見塞鴻飛又宿江店詩曰
野店臨寒浦門前有橘花停燈待賈客賣酒與漁家夜
靜江水白路廻山月斜閒尋舟泊處潮落見平沙宋
孔武仲旅枕詩曰旅枕春風底翛然一夢驚漏移清禁
遠天入小窗明桂玉梁園費山椒楚客情蕭條過百五
猶有賣花聲蘇軾詩曰五湖歸夢常苦短一寸客愁
無奈多慈母每占烏鵲喜家人應賦扊扅歌黃庭堅
長安秋夕詩曰八月更漏長愁人起常早閉門寂無事
滿地生秋草昨宵西窗風先入荆南道遠客歸去來在
家貧亦好文同長舉驛樓詩曰爽氣浮空紫翠濃隔
江無限有竒峰君如要識營邱畫請看東頭第五重
程俱旅舍寫懷詩曰半世江湖寄此身冰墟何意及陽
春離騷痛飲非名士欵段還鄉亦善人病木作花眞強
活長魚沈陸恐摧鱗清時英俊如麻葦敢歎長年甑有
塵張耒項城道中詩曰塵壁蒼茫有舊題十年重見
一傷悲野僧欲與論前事自說年多不復知鼂補之
題榖熟驛舍詩曰驛後新籬接短牆枯荷衰柳小池塘
倦遊到此忘行路徙倚軒窗看夕陽又曰一官南北
鬢將華數畞荒池淨水花埽地開窗置書几此生隨處
便為家范成大宿清湘城外田家詩曰驅馬力猶彊
奏牀身始疲淨淨雲拂帳潏潏水鳴籬未熟燈前夢閒
尋道上詩湘中多夜雨客枕最先知陸游山邨經行
因施藥詩曰逆旅人家近野橋偶因秣蹇暫逍遥邨翁
不解讀本草爭就先生辨藥苗又旅舍詩曰寺鐘吹
動四山昏繋纜來投江上邨木落不妨生意足水歸猶
有漲痕存爐紅手煖書差健鼎沸湯深酒易溫勿為無
年憂宼竊信信小犬護籬門又上虞逆旅見舊題歲
月感懷詩曰舴艋為家東復西今朝破曉下前溪青山
缺處日初上孤店開時鶯亂啼倦枕不成千里夢壊牆
閒覓十年題漆園傲吏猶非逹物我區區豈足齊又
果州驛詩曰驛前官路堠纍纍歎息何時送我歸池館
鶯花春漸老窗扉燈火夜相依孤鸞怯舞愁窺鏡老馬
貪行強受鞿到處風塵常撲面豈惟京洛化人衣楊
萬里都下無憂館小樓春盡旅懷詩曰病眼逢書不敢
開春泥謝客亦無來更無短計消長日且繞闌干一百
回又分宜逆旅逢同郡客子詩曰在家兒女亦心輕
行路逢人總弟兄未問後來相憶否其如臨别不勝情
又道傍店詩曰路傍野店兩三家清曉無湯況有茶
道是渠濃不好事青甆缾插紫薇花又宿新市徐公
店詩曰春光都在柳捎頭揀折長條插酒樓便作在家
寒食看邨歌社舞更風流戴復古秋夜旅中詩曰旅
食思鄉味砧聲起客愁夜凉風動竹人靜月當樓浮世
百年夢他鄉幾度秋店翁新酒熟一醉更何求又萍
鄉客舍詩曰草罷惜春賦持杯亦鮮歡檐楹雙燕語風
雨百花殘小閣無聊坐征衣不耐寒地爐燒石炭強把
故書看眞山民三山旅夜詩曰獨坐本無况悽凉更
旅中檻低檐礙月窗破紙吟風鄰館笛三弄譙樓鼓二
通半觴聊自適新荔劈輕紅又漁浦晩秋旅懷詩曰
西風吹夢越中遊翦翦輕寒入短裘雁字不將鄉信寫
蛩聲空和旅吟愁郵亭冷雨孤燈夜漁市斜陽一笛秋
是處山川即我土仲宣何用怯登樓元郭奎當塗客
舍詩曰姑孰溪邊獨倚樓江城二月似深秋孤雲無處
求親舍先隴何人祀首邱花落始知寒食過雁歸渾是
夕陽愁故山應有王孫怨春草萋萋没盡頭又早秋
旅夕詩曰初月凉風夜向闌倚樓愁到笛聲殘天高閶
闔銀河白露滴梧桐金井寒多病馬卿猶是客幾時張
翰也辭官年年怕近清秋日憶殺湖邊舊釣竿何中
水口夜思詩曰牢落不成寐茘陰寒石磯潮生灘響盡
海近夜凉歸旅思隨時改鄉音逐遞非燕南與越北祗
足費征衣楊奐未歸詩曰渭水遥通洛函關近隔秦
百年垂老日千里未歸身夢寐嫌為客妻孥不諱貧一
官無可戀花氣五陵春戴良除夜客中詩曰歲月遽
如許蹉跎老却人一年惟此夜眀日又逢春湖海未歸
客風塵多病身感時渾不寐燈火獨相親又宿高密
詩曰客路信悠悠荒城許暫投黃塵齊地晩紅葉海邦
秋燈影眀官驛鐘聲度縣樓去家今幾許猶自夢東州
岑安卿和來竺西見寄詩曰歲暮重峰寺詩文喜共
論暝雲昏疊障寒雨滯孤邨别後病飜劇書來身幸存
藤枝肯扶老終扣月中門又沙縣小樓詩曰半載客
延平沙場夢愈驚蛩鳴深巷靜月昃半樓眀故國三千
里歸途一月程西風在庭樹絺綌不勝情眀劉基旅
興詩曰日落天氣凉逍遥步庭墀蟋蟀已在宇鴻雁來
何遲少壯輕遠遊衰老傷别離念我親與友各在天一
涯音容兩契闊悲歡絶相知鎩羽懷舊林戢鱗思故池
百年能幾何逝者無還期俛仰增感歎有懷當語誰殷
勤託宵夢聊用慰所思梁寅旅舍詩曰寥闊山林迹
淒凉江海情巴歌從俗好楚服為人輕把劒秋風起憂
時白髮生黃金雖所貴未敢論縱横茅大方客舍詩
曰停車傳舍息煩疴謖謖凉風振樹柯欲寐不成飜起
坐布衾疎薄柰秋何楊時秀江南旅懷詩曰客夢家
千里鄉心柳萬條片雲遮海嶠一雨送江潮戀闕綈袍
在懷人尺素遥春光看又晩何處灞陵橋徐禎卿在
武昌作曰洞庭木葉下瀟湘秋欲生高齋今夜雨獨臥
武昌城重以桑梓念淒其江漢情不知天外雁何事樂
南征夏言宿宣風館詩曰石梁潦水靜依痕雲碓斜
舂沙港渾寒葉墮林迷徑路暝煙生野失山邨歸心遠
客情偏劇望眼高堂日又昏厭聽候蟲眠旅館坐燒紅
燭役吟魂謝榛宿淇門驛詩曰駐馬淇門夕空堂暑
氣徂暝煙官樹合寒雨驛燈孤濁酒聊幽興悲歌亦壯
圖相違舊朋好三徑日荒蕪許邦才夜投林泉觀詩
曰落日相將萬疊山深林何處有柴關不因邂逅巖扉
宿誰信天台隔世間
原賦晉左思魏都賦曰營客館以周坊飾賓侣之所集
廣成之傳無以儔稾街之邸不能及增元陸文星夜
聲賦曰微醺醒中夜獨寤當逆旅心清聽斯聰聲動臆
可舉增眀袁袠思歸賦曰旅荒徼以羇處兮心忳忳
而多憂陽春逝以流邁兮曜靈迅馳而不留涉恢台之
炎夏兮赫燋灼以鬱蒸瘴曀曀以中人兮觸沈疴以驟
興寒熱摶而襲逆兮苦痁祟之相乘乏單豹之内飬兮
二豎伏而伺升哀吾生之孔艱兮逢百罹以僃嘗進觸
藩以跼蹐兮退曳尾而摧藏嘉魯連之肆志兮雖貧賤
其何傷世好朋而習佞兮懼悻直之搆殃遯幽谷以逾
紀兮忽奔走乎遐方豈好爵之吾縻兮實簡書之可畏
收孟眀於三北兮蒙嬴繆之渥惠奉周任之炯戒兮勉
陳力以就位冀鉛刀之一割兮庶伐檀之無媿老冉冉
之將至兮疾疢糾其相仍俟河清之幾時兮恐朝露之
易零誦夫子之雅言兮疾沒世之無稱紛王事之鞅掌
兮籲天閽而乞身積頽思而寢息兮憎慍惀而怵惕喟
中情之莫我察兮眷懷歸而未得夜申旦以不寐兮就
角枕而反側蟲&KR1415;&KR1415;以潛飛兮聽空除之蟋蟀先秋氣
以哀唫兮感時物之數易魂營營以夢歸兮覩故鄉之
髣髴欻驚寤以在牀兮怊戃怳以悐悐昔鍾儀之囚晉
兮操土風而不忘彼莊舄之仕楚兮詠越聲以傍徨覽
季倫之奏引兮思娛老於河陽繹陶令之賦詞兮脩初
服於柴桑人情各懷土兮豈必經營乎四方余既不能
徇華以苟禄兮又焉能棲棲於此邦孔接淅以違齊兮
軻濡滯而出晝欽疏傅之炳幾兮脫桎梏於組綬梁歌
噫以竄稽兮梅挂冠以遯吳仲樂志於園藪兮張興思
於蓴鱸鴻冥冥於寥廓兮超繳矰而遠徂非斯人其誰
與歸兮永逍遥於江湖亂曰元鶚黑烏號寢宫兮鳳皇
翩飛匿林中兮人各有心紛不同兮靜躁殊趣貴中庸
兮塊獨居此將安從兮我思古人希哲蹤兮
原議晉潘岳上客舍議曰謹按客舍逆旅之設其所由
來遠也行者賴以頓止居者薄收其直交易貿遷各得
其所因民成利惠加百姓語曰許由辭帝堯之命而舍
于逆旅春秋外傳曰晉陽處父過甯舍於逆旅魏武帝
亦以為宜其詩曰逆旅整設以通商賈然則自唐到於
今未有不得客舍之法惟商鞅尤之此固非聖世之所
言也方今四海會同九服納貢八方翼翼公私滿路近
畿輻輳客商亦稠芻秣成行器用取給又諸劫盗皆起
於迥絶而止乎人衆十里蕭條則姦宄生心連陌接館
則宼情震懾且聞聲有救已發有追不救有罪不追有
戮禁暴捕亡恒有司存凡此皆客舍之益率歷代之舊
俗獲行留之歡心使客舍灑埽以待征旅擇家而息豈
非衆庶顒顒之望
增傳眀宋濂李疑傳曰金陵之俗以逆旅為利旅至授
一室僅可榻俛以出入曉鐘動起治他事遇夜始歸息
盥濯水皆自具然月責錢數千否必詆誚致訟或疾病
輒遣出病危氣息尚屬睊睊未瞑即舁棄之而敓其貲
婦孕將産者以為不祥擯不舍其少恩如此非其性固
然地在輦轂下四方人至者衆其勢致爾也獨李疑以
尚義名於其時疑字思問居通濟門外閭巷子弟執業
造其家得粟以自給不足則以六物推人休咎固貧甚
然獨好周人急金華范景淳吏吏部得疾無他子弟人
殆之不肯舍杖踵疑門告曰我不幸被疾人莫舍我聞
君義甚高能假我一榻乎疑謝許諾延就坐除眀爽室
具牀褥爐竈使寢息其中徵醫師視脈躬為煑糜鍊藥
旦暮執其手問所苦如事親戚既而疾滋甚不能起溲
矢汙衾席臭穢不可近疑日為刮摩浣滌不少見顔面
景淳流涕曰我累君矣恐不復生無以報厚德囊有黃
白金四十餘兩在故逆旅邸願自取之疑曰患難相恤
人理宜爾何以報為景淳曰君脫不取我死恐為他人
得何益乎疑遂求其里人偕往攜以歸面發囊籍其數
而封識之數日景淳竟死疑出私財買棺殯於城南聚
寶山舉所封囊寄其里人家往書召其二子及二子至
疑同發棺取囊按籍而還之二子以米饋却弗受反贐
以貨遣歸平陽耿子廉械逮至京師其妻孕將育衆拒
門不納妻臥草中以號疑問故歸謂婦曰人孰無緩急
安能以室廬自隨哉且人命至重倘育而為風露所感
則母子俱死吾寧舍之而受禍何忍死其母子乎俾婦
邀以歸産一男子疑命婦事之如疑事景淳踰月始辭
去不取其報人用是多疑名士大夫咸喜與疑交見疑
者皆曰善士善士疑讀書為文亦可觀嘗以儒舉辭不
就然其行最著云
增奏記柳宗元邠寧奏記曰凡諸侯述職之禮必有棟
宇建於京師朝覲為修容之地會計為交政之所其在
周典則皆邑以具湯沐其在漢制則皆邸以奉朝請唐
興因之則皆院以僃進奏
御定淵鑑類函卷三百六
