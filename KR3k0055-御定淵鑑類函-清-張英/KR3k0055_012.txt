欽定四庫全書
御定淵鑑𩔖函卷七
天部七(雨)
雨一
增釋名曰雨羽也如鳥羽動則散原又曰雨水從雲
下也雨輔也言輔時生飬也增說文曰零餘雨也&KR0034;
(音斯)小雨財&KR0034;也&KR3568;(銀箴切)霖雨也南陽名霖雨曰&KR3568;&KR0034;(音酸)
小雨也&KR0034;(子廉反)微雨也&KR0034;(音資)雨聲也溟小雨也澍時雨
也湒(姊入反)雨下也易曰雲行雨施品物流形又曰
匪寇婚媾往遇雨則吉又曰密雲不雨自我西郊
又曰雨以潤之尚書曰納於大麓烈風雷雨弗迷
又曰若歲大旱用汝作霖雨原又洪範曰休徵曰肅
時雨若(注云休美也肅敬也若順也君行敬則時雨從之)增毛詩曰習習谷
風以隂以雨原又曰有渰萋萋興雨祁祁雨我公田
遂及我私又曰朝隮于西崇朝其雨增又曰靈雨
既零又曰以祈甘雨以介我稷黍以榖我士女禮
記曰土潤溽暑大雨時行又月令曰仲春之月始雨
水孟春行夏令則雨水不時行秋令則暴雨忽至行冬
令則水潦為敗季春行夏令則時雨不降行秋令則滛
雨早降又曰時雨將降下水上騰又曰立夏命有
司祀雨師又曰孟夏行秋令則苦雨數来又曰六
月中氣後五日大雨時行又曰仲秋行春令則秋雨
不降又曰仲冬行秋令則天時雨汁瓜瓠不成又
曰疾風迅雷甚雨則必變原左傳曰如百榖仰膏雨
焉增公羊傳曰觸石而出膚寸而合不崇朝而遍雨
乎天下者唯太山爾榖梁傳曰春正月不雨者勤雨
也夏四月不雨者閔雨也六月雨者喜雨也爾雅曰
甘雨時降萬民以嘉謂之醴泉原又曰小雨曰霡霂
雨三日已上曰霖久雨曰霪暴雨曰涷雨時雨曰澍雨
雨與雪雜下曰霰增易稽覽圖曰降隂為雨降隂之
雨潤而不破塊原京房易候曰太平之時十日一雨
凡歲三十六雨此休徵時若之應尚書大傳曰天久
無烈風淫雨意中國有聖人乎(淫雨謂之霖)增禮統曰雨
者輔時生養均遍故謂之雨大戴禮曰天地之氣和
即雨禮斗威儀曰君乘金而王其政象平則喜雨時
至原春秋說題辭曰一歲三十六雨天地之氣宣十
日小雨應天文十五日大雨以斗運也增又曰陽制
隂故水為雨又曰隂陽之氣上薄為雨春秋漢&KR0877;
孳曰穴藏先知雨隂曀未集魚已噞(音奄魚口)喁(音容衆口)樂
動聲儀曰焦明(水鳥)至為雨備廣雅曰雨師謂之屏翳
埤雅曰鳩隂則屏逐其婦晴則呼之語曰天將雨鳩
逐婦漢書曰秋雨連月渠竇生魚晉書曰梁州十
旬雨魚麥為蛾飛原廣成子謂黃帝曰雲不待族而
雨老子曰驟雨不終日莊子曰時雨降矣而猶浸
灌不亦勞乎增又曰雨者為雲乎文子曰若與俗
處猶之逃雨也無向而不濡原管子曰春秋察五政
一曰論幼孤赦有罪二曰賦爵列授禄位三曰修溝洫
復亡人四曰治封疆正阡陌五曰無殺麑䴠無絶華萼
五政順時春雨乃来增又曰冬作土功發地藏則夏
多暴雨秋霖不止抱朴子曰軍始發大風甚雨起于
後大勝之徵也軍始出雨沾衣者是謂潤兵軍有功
淮南子曰失火遇雨禍中有福又曰人莫鑑于流雨
而鑑于止水者以其静也又曰朱鼈浮于波上必大
雨晏子曰四海之雲凑千里之雨至董子曰太平
之時雨不破塊浸莖潤葉而已揚子法言曰震風凌
雨然後知夏屋之帡幪范子計然曰風為天氣雨為
地氣風順時而行雨應風而下命曰天氣下地氣上隂
陽交通萬物成矣原論衡曰道至天者祥風起甘雨
降雨霽而隂曀者謂之甘雨增又曰夫風氣雨露本
當和適儒者論太平瑞應言其風祥露甘風不鳴條雨
不破塊可也言其五日一風十日一雨褒之甚也風雨
雖適不能五日十日正如其數原纂要曰疾雨曰驟
雨徐雨曰零雨久雨曰苦雨亦曰愁霖(晉潘尼宋伍緝之並作苦雨賦)
(後漢應瑒魏文帝晉傅玄陸雲胡濟袁豹並作愁霖賦)雨晴曰霽雨而晝晴曰晵
雨水曰潦雨雲曰渰(渰音掩雲隂貌)亦曰油雲(油然作雲)梅熟而雨
曰梅雨(江東呼為黃梅雨)增師曠占曰候月知雨多少入月
一日二日三日月色赤黃者其月少雨月色青者其月
多雨常以五卯日候西北有雲如羣羊者即有雨至矣
冬戊巳春辰巳日雨蝗蟲食禾稼立春日雨傷五木立
秋日雨害五榖常以戊巳日日入時出時欲雨日上有
冠雲大者即雨小者少雨原黃子發相雨書曰當戊
申日候日欲入時上有冠雲不問大小視四方黑者大
雨青者小雨增天文要集曰北斗之旁有氣往往而
黑状如禽獸大如皮席不出三日必雨又曰河有雲
黑状似船若一疋布維河不出十日大雨又曰辰口
守心有水灾一曰大雨不可當又曰斗者不欲雲覆
之黑雲覆之大雨相雨書曰四方斗中俱無雲惟河
有三雲相連如浴狶三日必雨又曰以丙丁辰之日
四方無雲惟漢中有者六十日風雨和常以六甲之日
平旦清明東向望日始出時日上有雲大小貫日中青
者以甲乙雨赤者丙丁雨白者庚辛雨黑者壬癸雨黃
者戊己日雨六甲日四方雲皆合者即雨以天方雨時
視雲有五色黑赤并見者即雹黃白雜者風多雨少青
黑雜者雨隨之必滂沛流潦又曰四方有濯魚雲遊
疾者即日雨遊遲者雨少難至原山海經曰為應龍
之状乃得大雨又曰羽山其上多雨而符陽之山多
怪雨雲風之所出也河圖帝通紀曰雨者天地之施
也風俗通曰玄冥雨師也增朝野僉載曰夜半天
漢中黑氣相逐俗謂黑猪渡河雨候也荆楚歲時記
曰湘東郡新平縣有龍穴天旱人共遏水漬此穴輒雨
又曰春曰榆荚雨夏至前曰梅雨六月曰濯枝雨八
月曰豆花雨三水小牘曰安定郡有峴陽峰峴上有
池若雨則雲起池中若張盖然故里諺曰峴山張盖雨
滂沱羅浮山記曰山有龜淵淵有神龜人穢淵即澍
雨武昌記曰城西有石鼓山上有三石鼓鼓鳴必雨
又曰夷陵有隂陽石隂石常潤陽石常燥旱則鞭隂
石必雨雨久鞭陽石則止又曰夏至有梅雨沾衣皆
黕又曰六月有三時雨田家為甘澤梁益記曰大
小漏天在雅州西北山谷高沈深晦多雨黎縣多風俗
謂黎風雅雨華陽國志曰䍧牱郡上當天井故多雨
潦遁甲開山圖曰鄭有不毛山上有無為之君分布
雲雨於九州之内續博物志曰關東西風則晴東風
則雨關西西風則雨東風則晴原楚辭曰雷填填兮
雨冥冥令飄風兮先驅使凍雨兮灑塵又曰皇天滛
溢而秋霖兮后土何時而得乾增蔡邕霖賦曰瞻元
雲之晻晻懸長雨之森森木元虚海賦曰崩雲屑雨
浤浤洞洞左太冲蜀都賦曰潛龍蟠於沮澤應鳴鼓
而興雨張士然曰春雨潤木自葉流根張協曰雲
根臨八極雨足洗四溟江淹曰愁霖貫秋序陸衡
演連珠曰迅風陵雨不謬晨禽之察王勃詩曰珠簾
暮捲西山雨杜子美詩曰深夜沈沈動春酌燈前細
雨簷花落劉威詩曰蓬莱一水通雲氣閶闔千門度
雨聲韓愈詩曰天街小雨潤如酥
雨二
原尸子曰神農氏治天下欲雨則雨五日為行雨旬謂
榖雨旬五日為時雨正四時之制萬物咸利故謂之神
增淮南子曰神農之治天下甘雨時降五榖繁植
列子曰赤松子神農氏雨師也帝王世紀曰黃帝遊
洛水上見大魚殺五牲醮天乃甚雨七日七夜魚流始
得圖書今河圖是也原六韜曰武王伐殷將行之日
雨輜重車至軫太公曰此洗濯甲兵也增呂氏春秋
曰武王伐紂至鮪水使膠鬲候周師問武王曰西伯何
時至曰將以甲子日至膠鬲行矣大雨日夜不休武王
疾行不輟軍吏諫武王曰吾疾行以救膠鬲之死也
搜神記曰武王伐紂至河上雨甚疾雷晦暝揚波于河
衆甚懼武王曰余在天下誰敢干志者風波立霽原
鹽鐵論曰周公太平之時風不鳴條雨不破塊旬而一
雨雨必以夜左傳曰衛大旱卜有事於山川不吉甯
莊子曰昔周飢尅殷而年豐今邢無道諸侯無伯天其
或者欲使衛討邢乎從之師興而雨家語曰齊有一
足之鳥飛公朝下於殿前舒翅而跳齊侯遣使訪孔子
孔子曰此鳥名商羊昔兒童有屈一脚振迅兩臂而跳
且謠曰天將大雨商羊鼓舞今齊有之其應將至有水
為灾增論衡曰孔子出使子路齎雨具有頃天果大
雨子路問其故孔子曰昨暮月離于畢後日月復離于
畢孔子出子路請齎雨具孔子不聽果無雨子路問其
故孔子曰昔日月離其隂故雨昨暮月離其陽故不雨
家語曰孔子將行雨而無盖門人曰商也有之孔子
曰商之為人也甚恡于財吾聞與人交推其長者違其
短者故能久也原莊子曰宋景公時大旱三年卜之
以人祀乃雨公下堂頓首曰吾所以求雨者為人今殺
人不可將自當之言未卒天大雨方千里何德于天而
惠于民也增韓子曰荆人伐陳吴救之軍間三十里
雨十日夜左史倚相謂子期曰雨十日甲輯雨裂吴人
必至宜備之乃為陣未成而吴人至見荆有戒而反
傅子曰昔者伯牙子遊于泰山之隂逢暴雨止于巖下
抱琴而鼓之為淋雨之音更造崩山之曲每奏鍾期輒
窮其趣曰善哉子之聽也原戰國策曰魏文侯與虞
人期獵是日飲酒樂天雨文侯曰雖樂豈可不一會期
哉乃往(詳獵)增又曰齊韓魏共攻燕楚王使景陽將而
救之暮舍使左右司馬各營壁地已植表景陽怒曰女
所營者水至皆滅表焉可以舍乃令徙明日大雨山水
大出所營者水皆滅表軍吏乃服幽明錄曰有客詣
董仲舒談論微奥仲舒疑之客又云天欲雨仲舒因戱
之曰巣居知風穴居知雨卿非狐狸即是老鼠客化為
老狸而去原東觀漢記曰沛獻王輔善京氏易永平
五年少雨上御雲臺自為卦以周易林卜之其繇曰蟻
封穴戶大雨將至以問輔輔對曰蹇艮下坎上艮為山
坎為水山出雲為雨蟻穴居知雨將至故以蟻為興居
增又曰王郎起光武自薊東南馳及至南宫遇大風
雨而引車入道傍舍馮異抱薪鄧禹爇火光武對竈燎
衣又曰順帝陽嘉元年立順烈皇后是時自冬至春
不雨尊后之日嘉澍沾渥後漢書曰高鳳好學不休
其家曝麥令鳳守鷄以竿授其手中鳳執竿讀書雨大
至不覺執竿如故其妻還見麥流甚以為怒鳳亦不愧
又曰任文公為治中從事時大旱白刺史曰五月一
日當有大水其變已至不可防救宜令吏人豫為其備
刺史不聽文公獨儲大船百姓或聞頗有為防者到其
日旱烈文公急命促載使白刺史刺史笑之日捋中天
北雲起須臾大雨至餔時湔水湧起十餘丈突壊廬舍
所害數千人又曰百里嵩字景山為徐州刺史境邅
旱嵩出廵處甘雨輙澍東海祝其合鄉等三縣父老訴
曰人䓁是公百姓獨不邀降乃廻赴之雨隨車而下
又曰鄭宏為騶令勤行德化魯國當春大旱五榖不豐
騶獨致雨偏熟遷淮隂太守消息徭賦政不煩苛行春
大旱隨車致雨又曰茅容耕于野時與䓁軰避雨樹
下衆皆夷踞相對容獨危坐逾恭郭林宗行見而竒之
原管輅别傳曰輅過清河太守時天旱輅曰今夕當
雨樹中已有少女微風樹間又有隂鳥和鳴又少男風
起衆鳥亂翔其應至矣須臾風雲興元氣四合大雨注
傾益都耆舊傳曰趙瑶為閬中令邅旱請雨於靈星
應時大雨椘國先賢傳曰樊英隠於壺山嘗有暴風
從西南起英謂學者曰成都市火甚盛因含水西向𠻳
之乃令記其時日後有從蜀郡来者云是日大火有雲
從東起須臾大雨火遂滅增邵氏家傳曰邵信臣為
少府南陽邅火爇數萬人信臣時在丞相匡衡坐心動
含酒東向𠻳之邅火處見雲西北来冥晦大雨以滅火
雨酒香魏志曰曺真伐蜀從子午道南入諸軍或從
斜谷道入會大霖雨四十餘日棧道斷絶詔真還吴
志曰劉基字敬輿繇子也姿容美好孫權愛敬之權大
暑時嘗於船中宴飲於樓船上值雷雨權以盖自覆又
命覆基餘人不得也其見待如此晉書云詔以王雅
為太子太傅將拜遇雨請以繖入王珣不許因冐雨拜
齊書曰苟金龍為梓潼太守帶關城戍主梁人攻圍
會金龍病妻劉率勵扼戰百有餘日井在城外尋為賊
䧟城中絶水劉集衆告天俄而澍雨劉命出公私布絹
及至衣服懸之城中絞而取水所有雜器悉儲之於是
人心益固梁人退宣武嘉之官其子陳書曰梁大同
中嘗驟雨殿前往往有雜色寳珠梁武帝觀之甚有喜
色虞寄因上瑞雨頌帝謂寄兄荔曰此頌典裁清拔卿
家之士龍也南史曰王惠嘗臨曲水風雨暴至坐者
皆馳散惠徐起不異常日不以霑霈而改魏書曰裴
粲曾詣清河王懌下車始進便屬暴雨粲容步舒雅不
以沾濡改節懌乃令人持盖覆之歎謂左右曰何代無
竒人窮神秘苑曰元魏時盧汾嘗叩樹有一女子衣
青出引汾入見廳堂題曰審雨堂乃古槐中蟻穴金
陵志曰陳後主泛舟樂遊於河忽遇雨浮漚生宫人指
浮漚曰滿河珍珠因名其河為珍珠河真誥曰張元
賓得仙入華陽洞為理禁伯其職主水盖雨官也元
怪錄曰李靖微時嘗射獵靈山中會暮投宿一巨宅有
老婦延之中夜叩門甚急婦人曰此非人世乃龍宫也
今天符命行雨二子俱出欲奉煩頃刻何如遂命鞴青
驄取雨噐戒曰馬躍嘶鳴取水一滴滴馬騣上謹勿多
也既而見所憩邨連下二十滴既歸老婦泣曰此一滴
乃地上一尺雨也此邨夜半平地水深二丈豈復有人
妾已受譴矣大唐新語曰貞觀末房玄齡避位居第
時天旱太宗將幸芙蓉園以觀風俗玄齡聞之戒其子
曰鑾輿必當見幸亟使掃洒兼偹饌具有頃太宗果先
幸其第便載入宫其夕大雨咸以為優賢之應舊唐
書會要曰谷那律嘗從太宗出獵途中遇雨上問油衣
若為不得漏那律曰能以瓦為之必不漏矣意欲太宗
不為畋獵太宗悅賜帛二百段唐書曰裴行儉高宗
時為定襄道大總管討突厥大軍次單于北暮已立營
塹壕既周行儉更命徙營高岡吏白士安堵不可擾不
聽促徙之比夜風雨暴至前占營所水深丈餘衆莫不
駭歎問何以知之行儉曰自今苐如我節制毋問我所
以知也舊五行志曰景龍中洛下霖雨百餘日宰相
不能調隂陽乃閉坊市北門卒無效霑溢益甚人歌云
禮賢不解開東閣爕理惟能閉北門時駕車者苦甚汚
街中言曰宰相不能調隂陽致兹恒雨令我汚行會中
書令楊再思過謂之曰於理則然亦卿牛劣耳異聞
錄曰儀鳳中劉毅於涇陽見婦人牧羊道畔怪而問之
曰洞庭龍君小女也問牧羊何用曰非羊也雨工也雷
霆之類也毅後配此女開元中猶在開元遺事曰蘇
頲有一錦紋花石鏤為筆架置於硯席間每天欲雨即
津出如汗逡巡而雨頲以此為雨候舊唐書曰顔真
卿開元中為監察御史使河隴時五原有冤獄久不决
真卿至立辨之天方旱獄决乃雨郡人呼為御史雨
唐年小錄曰泗州門監王忠政云開成中死十二日復
活始見一人碧衣赤幘引臂登雲曰天召汝行雨隸於
左落隊其左右落隊各有五方甲馬簇於雲頭俯向下
重樓深室囊櫃之内纖細悉見更異者見米粒長數尺
凡兩隊而一隊於小項瓶子貯人間水一隊所貯如馬
牙硝末謂之乾雨雨皆在前風車為殿北夢𤨏言曰
孔極侍郎為補遺時嘗朝回值雨而無雨備乃於人家
簷廡下避之過食時雨益甚其家乃延入廳事有一叟
出迎甚恭酒饌亦甚豐潔極為謝之且假雨具叟曰某
閑居不預人事寒暑風雨未嘗冐也置此欲安施乎令
於他處假借以奉之極退而歎嗟若忘宦情語人曰斯
大隱者也南唐書曰南唐時關司歛率尤繁商人苦
之屬近甸亢旱一日宴於北苑烈祖謂侍臣曰畿甸雨
都城不雨何也得非獄市之間違天意歟申漸高乘談
諧進曰雨懼抽稅不敢入京烈祖大笑即下令除一切
額外税信宿之間膏澤告足明興雜記曰洪武二十
五年下度僧令吴僧永隆請㷊身以救冐請者罪上勅
中書以武士衛其龕至雨花臺出龕望闕拜辭取香瓣
書風調雨順四字語侍中曰煩語陛下以此香祈雨必
驗乃乘炬自㷊骸骨不倒異香逼人羣鶴舞於龕頂乃
宥三千人誅時大旱上命以所遺香至天禧寺禱雨夜
雨大降上嘉曰此真永隆雨也因御製落魄僧詩以美
之永隆乃蘇州尹山寺僧也又曰明嘉靖壬戌三月
二十三日山東德州地方雨魚三日時有詩云魚乃躍
于淵何如降自天
雨三
原離畢化坎(毛詩云月離於畢俾滂沱矣隂周易集林雜占曰占天雨否外卦得為雨得)
(陽不雨其爻發變得坎為雨得離不雨巽化為坎先風後雨坎化為巽先雨後風)鸛鳴魚
噞(毛詩曰零雨其濛鸛鳴于垤鄭元注曰將隂則穴處者先知之鸛好雨將雨長鳴而喜也下詳雨一)
土龍石鷰(淮南子曰土龍致雨許慎注曰湯邅旱作土龍以象雲從龍也湘州記曰零)
(陵有石鷰遇雨則飛止還為石)濯枝潤葉(俱詳雨一)荆臺灌壇(宋玉)
(高唐賦曰椘襄王與宋玉遊於雲夢之臺望高唐之觀上獨有雲氣王問此何氣也玉對曰所謂朝雲也昔者)
(先王嘗遊於高唐願薦枕席王因幸之去辭曰妾在巫山之陽高丘之岨朝為行雲暮為行雨朝朝暮暮陽臺)
(之下杜預注左傳曰荆亦椘也其博物志曰太公為灌壇令文王夢見婦人哭當道問故曰吾太山神女嫁)
(為西海婦吾行必以暴雨灌壇令當吾道不敢以疾風暴雨過也夢覺召太公語焉三日果疾風暴雨過)
含水噀酒(上詳雨二為葛洪神仙傳曰欒巴者蜀郡人也徵入尚書正朝大會欒巴得酒不)
(飲面西南噀之有司奏巴大不敬詔問巴巴謝曰臣夲縣都市失火臣故噀酒為雨滅火非敢不敬)蟻
封龍穴(上詳雨二下詳雨一)積薪環艾(謝承後漢書曰戴封字平仲遷西華)
(令其年大旱禱請不獲乃積薪坐其上以自㷊火起而大雨遠邇歎服遷中山令范曄後漢書曰諒輔仕郡)
(為五官掾請雨聚艾茅以自環搆火將自㷊湏臾大雨如澍詳祈雨)伐紂討邢(俱詳雨一)
禱林暴野(淮南子曰湯時九年旱以禱於桑林而四海之雲湊千里之雨至晏子曰齊)
(景公時旱欲祀靈山晏子曰山固以石為身草木為髮天苟不雨髮焦身熱久旱獨不欲雨乎君避殿暴露其)
(當雨公出野暴露天果大雨)十夜九旬(上詳雨二雨下見傅元患賦)石牛
桐魚(頋微廣州記曰欝林郡山東南有池池有石牛歲旱百姓殺牛祈雨以牛血和泥泥石牛背祀)
(畢天雨洪注洗牛背泥盡即晴魚淮南子曰董仲舒請雨秋用桐木)商羊舞黑蜧
躍(上詳雨一居淮南子曰黑蜧神蛇潜淵而將雨則躍蜧音麗)洗兵潤兵流粟
流麥(洗兵詳雨二抱朴子曰出兵甚雨大勝之象軍行雨沾衣是潤兵也其軍有喜鄒子曰朱買臣孜)
(孜修學不覺雨之流粟流麥詳雨二)增藥水醴泉(荆椘歲時記云十月天時和暖似春)
(故曰小春此月内一雨謂之液雨百蟲飲此而藏蟄俗呼為藥水下詳雨一)三時六月
(上詳雨一雨榖梁傳魯僖公三年六月雨云者喜雨也)榆荚豆花(俱詳雨一)散
絲垂布(古詩騰雲似洒煙密雨如散絲錢昭度詩酒樓人散雨千絲僧可增驟雨詩云掣電引)
(狂雷晝天忽成暮萬里瀉銀河四簷垂瀑布)持盖墊巾(上詳雨二林後漢書云郭宗)
(於陳梁間遇雨巾墊一角時人乃效折角巾其見慕如此)馳馬牧羊(神異記云西海上有)
(人乘白馬朱鬛白衣元冠從十二童子馳馬如飛名曰河伯使者所至之國雨水滂沱下詳雨二)雨
珠鳴鼓(上詳雨二下詳雨一)打葉濯枝(詩話王禹錫賀知縣春雨詩云打葉)
(雨拳隨手重吹凉風口逐人来下詳雨一)生榖仰膏(詩既沾既足生我百榖下詳)
(雨一)閉南門禱西宫(史記云董仲舒為江都王相以春秋灾異之變推隂陽所以錯)
(行故求雨閉諸陽縦諸隂其止雨反是按閉陽縦隂謂如閉南門毋舉火開北門水洒人之𩔖也宋仁宗慶)
(歷間京師久旱羣臣請帝親禱於郊帝曰太史言月二日當雨今將以旦日出禱王素曰臣非太史然度是日)
(必不雨帝問其故素曰陛下知旦日雨而禱之不誠不誠不可動天帝竦然詔明日特詣西太乙宫禱雨命素)
(扈從此日月甚熾埃氛翳空車駕還未薄城天大雷電而雨)玉女披衣雷君出
装(王采安城記云萍鄕西城津有玉女岡天當雨輙先湧五色雲氣于石間俗謂之玉女披衣段成式詩不)
(願石郎戴笠難甘玉女披衣言雨多也為易林變占云雷君出装隠隠西行霖雨不止流江河)峴
山張盖紋石出津(上詳雨一下詳雨二)祠女郎魂減大官
膳(昌黎詩乞雨女郎魂炰羞潔且繁廟開鼯鼠叫神降越巫言旱氣期銷蕩隂官想駿奔行看五馬入蕭颯)
(已隨軒已東坡詩湯帝咨嗟徵六事漢庭灾異劾三公聖朝罪恩寬大時雨愆期旱蘊隆東海得無冤死婦)
(南陽疑有卧雲龍傳聞已減大官膳肉食諸公盍奏功)器上龍状潭中虎頭
(雜爼云唐開元中天旱明皇令僧一行祈雨一行言當得一噐上有龍状方可致雨上令于内庫徧觀之皆言)
(不𩔖數日後指一古鏡鼻盤龍喜曰此有真龍矣乃持入道場一夕而雨東坡集徐州城東有石潭與泗水)
(通天旱置虎頭于潭中可致雲雨)
雨四
原制陽(春秋潜潭巴云陽制於隂故水為雨)作解(易云雷雨作解)若濡(傳曰道下遇雨)
(若濡)如晦(風雨如晦)霑服(諸侯朝天子雨霑服失容則止)沈竈(潘岳賦云臼竈為之沈溺)
(器用為之浮漂)決溝(應璩詩云溝瀆皆決溢)止巖(詳雨一)倒井(晉傅元詩)潤
礎(苦雨詩云水鸛巣曾甍山雲潤柱礎)社公(俗說社公不食舊水故近社必有雨也)神女
(詳雨二)膏黍苖(芄芄黍苖隂雨膏之)害粢盛(天作淫雨害于粢盛)益霡霂
(益之以霡霂既優既渥既霑既足生我百榖)流縦横(曺植贈白馬王彪詩云陳雨泥我塗流潦浩縦)
(横)用作霖(詳雨一)走逃雨(文子曰若與俗處猶走而逃雨無走不濡濕也)近
壬子(管輅曰今夕當雨傳曰近壬子日位滿星中已有水氣食頃至也)禁丙丁(俗說久雨不晴)
(禁丙丁乃得晴)山川出雲(禮記云清明在躬氣志如神嗜慾將至有開必先天降時雨山川出)
(雲)石穴應雲(南徐州記云剡縣有石穴高丈餘容數人天將雨雲輒羣行從南来映山山亦出雲)
(應之即大雨)聲如吹角(武昌記曰武昌有龍山如欲隂雨其上有聲如吹角)氣如覆
船(京房易飛候曰黑氣如覆船於日下立雨)龍蟠興雨(蜀都賦云潜龍蟠於沮澤應鳴鼔而)
(興雨)丹山霧如烟(宜都記云郡西北有丹山霧起如烟冄朝必雨)廬山氣如馬
(廬山記云天將雨山氣如車馬)昆陽禱石泉(荆山圖記云昆陽界有栢枝山石泉名雨穴請)
(禱必雨)臨賀祭石人(荆州記云臨賀界有卧石似人而色青黃隠起此鄉若旱祭之即雨)
增崇朝(詩云崇朝其雨)貫秋(古詩愁霖貫秋序)豐注(大雨也)潢潦(雨水流于)
(地者)修霤(高簷之滴水也)豐澤(時雨也昊天降豐澤)甘霤(甘雨也凡水下流曰霤)
隂祗(雲雨師也隂祗濛霧于其裏)隟漏(屋漏水也)紛射(謂潦波湧而横流也)麗
雨(春時花雨也)麥雨(麥雨交新溜以上俱六朝)白雨(白雨映寒山)翻盆
(雨勢之暴)伏雨(闌珊之風沈伏之雨言其風雨之不已也以上俱唐詩)元液(韻府云雨)
(也至誠而元液被)迎龍(李約詩云桑條無葉土生烟簫鼔迎龍水廟前)燋卷(杜詩皇天)
(降德澤燋卷有生意)如膏(春雨如膏)添柳(韓詩雨多添柳耳)神漿(雨者神漿)
(可挹)露滴(盧師道云其雨濛濛似露委草則滴瀝)月額(金樓子云旦日雨為月額雨如)
(織垂絲)天漏(古詩地近漏天終日雨)喜雨亭(蘇東坡亭以雨名志喜也)粟
化為蠱(述異記云荆州久雨粟化為蠱)麥化為蛾(述異記云晉永嘉中梁州雨十旬麥化為)
(蛾飛)劉城奏鼓(述異記云廬山有康王谷北嶺有一城號為劉城天每欲雨輙聞有奏簫笳角)
(之聲邨人以為候)棧道淋鈴(明皇雜錄云上初入斜谷屬霖雨彌旬於棧道中聞鈴聲與山相應)
(上悼念貴妃因采其聲為雨淋鈴曲以寄恨)
雨五
原詩魏曺植喜雨詩曰天覆何彌廣苞育此羣生棄之
必憔悴惠之則滋榮慶雲從北来欝述西南征時雨中
夜降長雷周我庭嘉種獲膏壌登秋必有成魏阮瑀
苦雨詩曰苦雨滋玄冬引日彌且長丹墀自殲殪深樹
猶霑裳客行易感悴我心摧以傷登臺望江沔陽侯沛
洋洋晉張載霖雨詩曰霖雨餘旬朔濛昧日夜墜何
以解愁懷置酒招親𩔖悲歌結流風逸響迴秋氣晉
張協苦雨詩曰黑蜧躍重淵商羊舞野庭飛廉映南箕
豐隆迎號屏雲根臨八極雨足洒四溟淋瀝過二旬散
漫亞九齡階下伏泉湧堂上水苔生尺燼重尋桂紅粒
貴瑶瓊晉傅元詩曰徂暑未一旬重隂翳朝霞厥初
月離畢積日遂滂沱屯雲結不解長溜周四阿霖雨如
倒井黃潦起洪波湍深激牆隅門庭若決河炊㸑不復
舉竈中生蛙蝦宋謝莊喜雨詩曰燕起知風舞礎潤
識雲流冽泉承夜湛零雨望晨浮合穎行盛茂分穗方
盈疇宋謝惠連喜雨詩曰朱明振炎氣溽暑散温飇
羨彼明月輝離畢經中宵思此西郊雲既雨盈崇朝上
天愍憔悴商羊自吟謠宋鮑照喜雨詩曰營社達羣
隂屯宫掩積陽族雲飛泉室震風沈羽鄉升霧浹地維
傾潤瀉天潢彌木抽翠條炎卉耀朱芳關市欣九賦京
廪開萬箱齊謝朓觀雨詩曰朔風吹飛雨蕭條江上
来既洒百常觀復集九成臺空濛如薄霧散漫似輕埃
梁簡文帝賦得入階雨詩曰細雨階前入洒砌復沾
帷漬花枝覺重濕鳥翻還遲儻令斜日照併欲似遊絲
梁孝元帝詠細雨詩曰風輕不動葉雨細未霑衣入
樓如霧上拂馬似塵飛梁沈約見庭雨應詔詩曰出
空寕可圖入庭倍難賦非烟復非雲如絲復如霧霡霂
裁欲垂霏微不能注雖無千金質聊為一辰趣梁劉
苞望夕雨詩曰崇朝遘行雨薄晚屯密雲緣階起素沬
竟水散圓文河柳低未舉山桃落已芬清樽久不薦淹
留遂待君梁虞騫擬雨詩曰清風送凉氣薄暮蕩炎
氛虹照漣漪水電出嵯峨雲落暉散長足細雨織斜文
梁劉孝綽秋雨卧疾詩曰賈君徭役少潘生民務稀
及此同多暇高卧掩重闈寂寂榆桑晚滂沲曀不晞電
隙時光帳風簾乍扣扉梁劉孝威和皇太子春林晚
雨詩曰雲樹交為密雨日共成虹雷舒長男氣枝摇少
女風葉珠垂滴水檐繩下溜空蝶濡飛不颺花沾色更
紅明離信養德能事畢春宫誰堪偶鳳吹唯有浮邱公
又望雨詩曰清隂蕩暄濁飛雨入階廊瞻空亂無緒
望霤耿成行交枝含晚潤雜葉帶新光浮芥離還聚㳂
漚滅復張浴禽漂落毳亂荇散餘香寄言椘臺客雄風
詎獨凉梁庾肩吾從駕喜雨詩曰東岳浮樽桂東皇
事浴蘭赦詔還京兆歸神出灌壇濕風含酒氣隂雲助
麥寒典農欣受職治粟喜當官復此隨車雨民知天可
安梁朱超對雨詩曰當夏苦炎埃習静對花臺落照
依山盡浮凉帶雨来重雲吐飛電高棟響行雷洒樹輕
花發滴沼細萍開泛沫縈階草奔流起砌苔北齊劉
逖對雨有懷詩曰重輪宵犯畢行雨旦浮空細落疑含
霧斜飛覺帶風濕槐仍足綠沾桃更上紅無由似元豹
縦意坐山中周庾信和趙王喜雨詩曰元霓臨日谷
封蟻對雲臺投壺欲起電倚杖稍驚雷白沙如濕粉蓮
花𩔖洗杯驚鳥灑翼度濕鴈斷行来浮橋七星起高堰
六門開厥田終上上原野自莓莓又喜雨詩曰離光
初繞電震氣始成雷雲逐魚鱗起渠隨龍骨開崩沙雜
水去卧樹擁槎来嘉苗雙合穎熟稻冄含胎又對雨
詩曰繁雲猶暗嶺積雨未開庭階含侵角路鑊滿溜疏
萍濕楊生細椹爛草變初螢徒勞看封蟻無事祀靈星
陳隂鏗閑居對雨詩曰四溟飛旦雨三徑絶来遊震
位雷聲發離宫電影浮山雲遥似帶林葉近成舟茅簷
下亂滴石竇引環流寄言一高士如何麥不收又詩
曰蘋藻降靈祇聰明諒在斯觸石朝雲起從星夜月離
八川奔臣壑萬頃溢澄陂綠野含膏潤青山帶濯枝嘉
禾方合穎秀麥已分岐寄語紛綸學持竿詎必知陳
張正見賦新題梅林輕雨應教詩曰梅𣗳耿長虹芳林
散輕雨蜀郡隨仙去陽臺帶雲聚飄花更濯枝潤石還
侵柱詎得零陵燕隨風時共舞唐太宗詠雨詩曰和
風吹綠野梅雨洒芳田新流添舊澗宿霧足朝煙鴈溼
行無次花沾色更鮮對此欣登歲披襟弄五絃增明
皇詠雨詩曰罩雲飄遠岫噴雨泛長河低飛昏嶺腹斜
足洒巗阿泫叢珠締葉起溜鏡圓波濛柳添絲密含吹
織空羅原諸葛穎賦得微雨東來應教詩曰微雨闇
東峰散漫洒長松澗滿新流濁山分積翠濃風起還吹
鷰雲來本送龍登年隨玉燭名山定可封虞世南發
營逢雨應詔詩曰豫遊欣勝地皇澤乃先天油雲隂御
道膏雨潤公田隴麥霑逾翠山光溼更燃稼穡良所重
方復悅豐年魏知古奉和春日途中喜雨詩曰皇遊
向洛城時雨應天行麗日登巗送隂雲出野迎濯枝林
杏發潤葉渚蒲生絲入綸言喜花依錦字明微臣忝東
觀載筆佇西成增楊師道中書寓直詠雨簡褚起居
上官學士詩曰雲暗蒼龍闕沈沈殊未開窗臨鳳凰沼
䬃䬃雨聲來電影入飛閣風威凌吹臺長簷響奔溜清
簟肅浮埃早荷葉稍沒新篁枝半摧兹晨悵多緒懷友
自難裁况復重城内日暮獨徘徊玉階良史筆金馬掞
天才高甍通散騎複道駕蓬萊思君贈桃李於此冀瓊
瑰李嶠奉和春日遊苑喜雨應制詩曰仙蹕九重臺
香煙萬夀杯一旬初降雨二月早聞雷葉向朝隮密花
含宿潤開幸承天澤豫無使日光催李又春日遊苑
喜雨應制詩曰園樓春正歸入暮弄芳菲密雨迎仙步
低雲拂御衣危花沾易落度鳥溼難飛膏澤登千庾歡
情遍九圍張說和聖製同劉晃喜雨詩曰青氣含春
雨知從岱嶽來行雲避師出洒雨待車廻厭浥塵清道
空濛柳映臺最宜三五夜晴月九重開杜甫春夜喜
雨詩曰好雨知時節當春乃發生隨風潛入夜潤物細
無聲野徑雲俱黑江船火獨明曉看紅溼處花重錦官
城又喜雨詩曰南國旱無雨今朝江出雲入空纔漠
漠洒迥已紛紛巢燕高飛盡林花潤色分晚來聲不絶
應得夜深聞又過白水明府舅宅喜雨詩曰吾舅政
如此古人誰復過碧山晴又濕白水雨偏多精禱既不
昧歡娛將謂何湯年旱頗甚今日醉絃歌張九齡和
崔尚書喜雨詩曰積陽雖有晦經月未為災上念天人
重先祈雲漢廻仁心及草木號令起風雷照爛隂霞上
交紛瑞雨來三辰被黍稷四達屏氛埃池溜因添滿林
芳為洒開聽中聲滴瀝空處影徘徊惠澤成豐歲昌言
發上才無論驗石鼔不是御雲臺直頌皇恩浹崇朝遍
九垓孟浩然遇雨貽謝南池詩曰田家春事起丁壯
就東陂殷殷雷聲作森森雨足垂海虹晴始見河柳潤
初移予意在耕鑿因君問土宜王維奉和聖製雨中
春望詩曰渭水自縈秦塞曲黃山舊繞漢宫斜鑾輿迥
出千門柳閣道廻看上苑花雲裏帝城雙鳳闕雨中春
樹萬人家為乘陽氣行時令不是宸遊玩物華宋朱
子冬雨不止詩曰悤悤時序改白日藏光輝重隂潤九
野小雨紛微微蒼山寒氣深高林霜葉稀田家秋成意
落落乖所期曠望獨興懷戚戚愁寒饑事至當復遣且
掩荒園扉孫覿詠雨詩曰山空發清響樓迥落餘飛
掩冉花頭重渾酣水面肥喧豗沉地鏡飄洒浮垣衣數
點蒼茫裏饑烏接翅歸陸游晚雨詩曰蕭瑟渡横塘
霏微映繚牆壓低塵不動洒急土生香聲入楸梧碎清
分枕簟凉回頭忽陳迹簷角挂斜陽又久雨詩曰梅
天一日幾隂晴對酒無聊醉不成巧歷莫能知雨點孤
桐那解寫溪聲林深鳥雀來無數草茂鋤耰去即生明
日雲開天萬里御風吾欲過青城元楊載春雨詩曰
濛濛春雨暗重城莽若山林雲氣生駕過東朝霑羽蓋
仗移前殿濕霓旌蒼松密掩巖頭鶴翠柳深藏谷口鶯
明日不愁花爛漫新晴陌上有人行明韓邦靖秋雨
詩曰雨到深秋易作霖蕭蕭難會此時心滴階響共蛩
鳴切入暮凉隨夜氣侵江闊雁聲來渺渺燈昏官漏聽
沈沈蕭條最是荆州客獨倚高樓一醉吟
原賦魏文帝愁霖賦曰脂余車而秣馬將言旋乎鄴都
元雲黯其四塞雨濛濛而襲子塗沮洳以沈滯潦淫衍
而横湍豈在余之憚勞哀行役之艱難仰皇天而太息
悲白日之不暘思若木以照路假龍燭之末光魏曹
植愁霖賦曰迎朔風而爰邁兮雨微微而逮行悼朝陽
之隱曜兮怨北辰之潛精車結轍以盤桓兮馬躑躅以
悲鳴攀扶桑而仰觀兮假九日於天皇瞻沈雲之泱漭
兮哀吾願之不將又愁霖賦曰夫何季秋之淫雨兮
既彌日而成霖瞻玄雲之晻晻兮聽長霤之淋淋中宵
夜而歎息起飾帶而撫琴魏應瑒愁霖賦曰聽屯雷
之恒音兮聞左右之歎聲情慘憒而含欷兮起披衣而
遊庭三辰幽而重關蒼曜隱而無形雲曖曖而周馳雨
濛濛而霧零排房帳而北入振蓋服之霑衣還空牀而
寢息夢白日之餘暉惕中寤而不效兮意悽悷而增悲
晉潘尼苦雨賦曰氣觸石而結蒸兮雲膚合而仰浮
雨紛射而下注兮潦波湧而横流豈信宿之云多乃踰
月而成霖瞻中塘之浩汗聽長霤之涔涔始濛瀎而徐
墜終滂沛而難禁悲列宿之匿景悼太陽之幽沈雲暫
披而驟合雨乍息而亟零旦漎漎以達暮夜淋淋以極
明黿鼉遊於門闥蛙蝦嬉乎中庭懼二源之并合畏黔
首之為魚處者含瘁於窮巷行者歎息於長衢晉陸
雲愁霖賦曰在朱明之季月反極陽於重隂興介邱之
膚寸墜崩雲而洪沈谷風扇而悠遠苦雨播而成淫天
泱漭以懷慘民嚬蹙而愁霖於是天地發揮隂陽交激
萬物混而同波元黃浩而無質雷憑虛以振庭電凌牖
而曜室霤鼎沸以駿奔潦風馳而競疾豈南山之暴隮
將溟海之暫溢毒甚雨之未晞悲夏日之方永瞻大辰
以穨息仰天衢而引領晉傅咸患雨賦曰夫何遠寓
之多懷患淫雨之有經自流火以迄今歴九旬而無寧
庶太清之垂曜覩日月之光明雲乍披而旋合霤暫輟
而復零將收雷之要月棄嘉榖於已成前渴焉而不降
後患之而弗晴惟二儀之神化奚水旱之有并湯亢陽
於七載兮堯洪汎乎九齡天道且猶若兹况人事之不
平又喜雨賦曰伊我皇之仁德兮配燾育於二儀屢
刻躬而勤政兮廣請禱於靈祇孰謂天高其聽不遼孰
謂神遠厥應孔昭潔齊孔虔于兹三朝隂鬱怫而騰起
陽菴薆而自消飛廉扇谷風之翼翼靈嶽興慶雲之飄
颻遂乃重雲四會溟邈無垠方中降雨亘夜迄晨生我
百榖粒我蒸民晉成公綏隂霖賦曰百川泛濫潢潦
横流沈竈生鼃中庭運舟又時雨賦曰兩儀恊合二
氣絪緼洪川起波名山興雲宋𫝊亮喜雨賦曰惟二
儀之順動數有積而時偏墊襄陵於唐籍蹙雲漢於周
篇匪叔葉之或遘在盛王其固然伊元嘉之初載肇休
明於此年懿玉燭之方熙愠積陽之獨愆涸源泉於井
谷委嘉穎於中田嗟我皇之翼翼悵臨朝而輟娛踵冲
謙於禹湯協至誠於在余且東作之未晏庶雨露之夙
濡遵縣子之徙㕓尤魯侯之焚巫祗桑林之六禱修季
宰之再雩誠在幽其必貫感何遠而不孚聆晨鸛於高
垤候宵畢於天隅發曾雲于觸石晦重陽于八區春霆
殷以遠響興雨霈而載塗洒豐浸於中疇覃餘潤於嘉
蔬殷嗇人於菑畝衍將繁於中衢嗣良頌於多稔兆嘉
夢於維魚梁張纘秋雨賦曰霡霂興乎爽節膚寸起
於層岑乃娛情而悅體猶冬陽與夏隂褰南帷以寓目
敞北戶而披襟商律戒於兹辰凉雨感而已作甘泉集
而溟溟油雲興而漠漠温飇革於早暮炎凉改於今昨
乍斜檐而上階或從風而洒幕周小庭而密下泫高枝
而疎落淥池泛澹員波儵爍低昂弱篠葳𬎼叢薄增
唐明皇喜雨賦曰仰重華之齊政步文命之彝倫何天
道之云遠亦明徵之在人迄中夏而自春遘愆陽而為
亢雲重結而復解雨纔滴而還障山祠植珪而不答田
畯倚耒而惆悵京兆來奏音官撰曲將土龍而矯首請
神巫而頓足彼有憑而可舉子何抑而未許恐歲凶之
及人寧天譴於我身乃潔齋壇墠五精是祠暴立炎赫
三日為期上帝臨我衷誠不欺重泉蒸潤觸石吐滋平
雲黯而鋪幕密雨森其散絲無雷無電不震不眩匪疾
匪徐乍合乍疎泛草泊樹垂珠點露過闕入樓含煙雜
霧或噴薄而攢聚或淋漓而灌注亂積水之圓文拂微
風之斜度寰海浹而安樂畎畝欣而相顧張說奉和
聖製喜雨賦曰愚臣啟先王之册府校絶瑞於祥經樂
雲雨之平施齊品物之流形帝王爭重而為寶麟鳳自
輕而讓靈况愆時之渴望歘意達而神聽是月也朱明
漸半紫油未吐恐降災兮此下人罄虔祈兮我仁主退
象龍之禮禱斥持鷺之貌舞屏翳慙其廢職祝融悔其
遷怒山泱漭而出雲天霶&KR0034;而下雨速一言而感應尅
三日而周溥氣滃靄以黭黮聲颯灑以蕭條漼如雲漢
之屑落散似珠泉之歕澆街㕓漫其潢潦臯壤萋其綠
苖舒四溟之清潤卷六合之喧囂咸澡骨於神液共歡
心於聖朝韓休奉和聖製喜雨賦曰聖人調玉燭握
金鏡乘正陽而馭六氣之辨考中星而授四時之命所
以平三階而齊七政惟十有六祀日躔于南紀火德方
盛炎曛自始主上問飛候之或失徵驕陽之所起未明
求衣當食昃晷恐六事之害政引萬方而罪已乃設槱
燎奠椒醑豈史巫之紛若惟誠德之是與稽圓穹以誓
期樂形影以增佇善言既發靈應無越天垂貫斗之雲
神召離星之月有渰淒淒南山朝隮林鳴隂鳥澗隱晴
霓九光之霞冠于雲日五色之氣映於巖谿始攢團而
未下終颯洒而俱齊合散縈直紛飛驟息肇自千畝周
於八極及乎公田我私長我黍稷我箱既萬我庾惟億
人咸謂之神功爾孰知夫帝力徐安貞奉和聖製喜
雨賦曰惟大君之執象襲先帝之重元體至精而御物
用明德而動天自乘春兮當暑洎三時而不雨何隂陽
而併隔瞻雲漢以延佇而雍州之積高乃神明之舊府
君告有司無作淫祠圖應龍兮何召望愚婦兮何期禦
愆伏之六沴唯蕩蕩之上帝信天道之悠哉固人事之
所制爾其圜壇方墠環以禁林拂瑤席兮列神座藉白
茅兮推聖心却華蓋而特立當赫曦之正臨幽應如響
明徵在今油然作雲鬱山川之氣淒兮為雨變天地之
隂乘空離合煙霏霧雜散影微微清神不稀無雷電之
相廹但蕭條而自飛廻颯灑於天聽襲清凉於御衣如
泰嶽之朝下似陽臺之暮歸林籞增飾城池共色八水
青田千門紫極洗原隰于龍鱗拂甍標于鳳翼伊萬物
之同潤况油油之黍稷匝寰海而為期指咸霖而一息
賈登奉和聖製喜雨賦曰聖人在位體天法地示人
以五行應天以五事修其貌也時雨若正其言也時暘
至彼氣象之或乖將反身而可致皇哉吾君元德敷聞
御極而三才交正乘時而四序平分十有六年以至今
載旬有一雨不愆乎晦所謂元化之功行於太平之代
粤在春餘而乘夏初或土官以位或火正其居土勝於
水午衝於子陽景且曜隂風莫起當天數之適然非歲
行之常紀惟帝念兹聞諸有司或獻舞雩之請或陳齋
社之期省而不錄云奪農時王言既出聖心惟一天昭
厥誠神降之吉霈然為雨不俟終日當是時也收其威
而雷不敢作隱其曜而電不能爍昭其令而風不憒憤
布其和而氣不交錯徒以玄默為貞清明惟神簡服用
興德仁如此者上獨感其雲行下獨成其雨施六合雖
廣一朝畢被其始至也歷亂希微霧雜煙霏其少進也
湛覃凌厲泉飛飇逝驚碎滴於瑤池噴懸流於錦砌傳
聲竹樹之末濯色菱荷之際乘日用而此多仰年豐而
可計李宙奉和聖製喜雨賦曰臣聞禮有旱暵之舞
詩有昭回之詠陛下退史巫之紛若追后土之虔敬以
乾坤而合德何造化之不測當赫曦兮是時與霶𩃱兮
為期粤三日而將澍未崇朝而已布霏微露立之壇霡
霂風旋之步緬察獄以臨幸嘗禱林而戒懼曷若不言
而順於隂隲曰肅而變其陽數非破塊與鳴條惟滌場
及灑路靈臺是升斯考休徵渾儀已緯更酌元亨爾乃
紫微凉夏彤庭景深初泛灎於太液復蕭條於上林傾
菡蓞而花舞散青蔥而葉吟宜刻漏於銀箭雜秋聲於
玉琴龍虎飛騰兮多氣色鸛鶴鳴叫兮有清音况田畯
之至喜奉聖人以為心又沈瑱賀雨賦曰臣聞堯以
欽明文思察洪水而其咨湯以布昭聖武綿鑠石而不
雨彼穹蒼之災沴啓睿君與聖主我明德之馨香終時
康而俗阜大唐以率俾蠻夏莫非王土主上以光宅君
臨粤若稽古其廣運也包二儀以覆載其亭育也想羣
生之父母聖謨洋洋嘉言孔彰惟精惟一無怠無荒百
姓有過引之歸己一物失所納之於隍夫人之所重者
食也政之所先者農也近歲以冬雪不盈春雲少澤綠
疇合瘁朱夏將革無西畢之霶𩃱有南威之赫奕思轉
災以為祥宜樹美而除譴移正寢撤豐膳釋幽冤索遺
彦達聰明目廣視聽於四方恤獄緩刑開網羅於三面
衮路清太階平君臣咸一邦家輯寧雲布族而靄䨴電
驚空而煌熒殷雷震而闐闐飛雨零而冥冥夫其森沈
散漫颯灑淩亂瀝液汪洋周流津漢濯上林之靃靡漲
昆明之瀾汗驟繁響於闕庭浮清風於樓觀元澤優而
霽止晴光炳兮澄渙奔餘潦於廻塘掛晴虹於霄漢阡
陌條暢而增綺黍稷芬榮而若換野老熙熙農人相持
嘉廩儲之望歲喜甘霈之流滋原盧照鄰秋霖賦曰
覽萬物兮竊獨悲此秋霖風横天而瑟瑟雲覆海而沈
沈居人對之憂不解行客見之思已深若乃千井埋煙
百㕓&KR0636;潦青苔破壁綠萍生道借如尼父去魯圍陳畏
匡將饑不㸑欲濟無梁長櫛風而沐雨永栖栖以遑遑
及夫屈平既放登高一望湛湛江水悠悠千里泣故國
之長楸見元雲之四起嗟乎子卿北海伏波南川金河
别雁桐柱辭鳶眺窮隂兮斷地看積水兮連天别有東
國儒生西都才客屋滿鉛槧家虛儋石玉為粒兮桂為
薪堂有琴兮室無人抗高情而出俗馳精義以入神論
有能鳴之雁書成已泣之麟覩皇天之淫溢孰能不隅
坐而含嚬若夫繡轂銀鞍金牀玉盤坐臥珠璧左右羅
紈流酒為海積肉為巒覩襄陵與昏墊曾不輟乎此歡
豈知夫堯禹之癯瘠而孔墨之艱難增李鐸密雨如
散絲賦曰原夫清畢啟隂夕陽向暮散輕霞以成綺矗
元雲而似布於是霡霂郊野霏微草樹蔽重霄之靄靄
猶委緒風映遠岫之濛濛乍迷縠霧髣髴將久輕盈匪
疎濛瀎浣紗之際浸淫濯錦之餘織婦停梭似曳乃輕
之緒舟人罷釣疑牽或躍之魚由是揚素彩降碧虛忘
機别天庭之睆彼拂鬢驚韶髮之皤如徒觀其散影有
經分行無匹始斜足以色麗俄交反而勢密輕沾素服
懷墨子之悲時遙隔布泉誤詩人之怨日皎皎容潔緜
緜體微絶而復尋等蛛網而共挂垂之如墜連雪絮以
輕飛仰之盈目紛如可矚彼時澤之長懸若天經之恒
續明田藝蘅雨賦曰陳王既去燭房即月殿命仲宣
揮素練載歌載觴樂而忘倦少焉玉兔漸沒赤烏將升
商羊鼓舞螻蟻封興白馬奉使黑蜧作朋填填雷奮祁
祁雲蒸大雨旋降海沸川騰廼罷鳴琴弛妙舞上客無
歸清談競吐臨高臺而散心撫虛檻而披覩茫茫霧巒
沈沈煙樹屏翳奔馳玄冥震怒乍逐電而翻盆忽從風
而飄縷遲回凝睇目眩神怡詠如晦于鄭什誦滂沱于
周詩幸我大夫載紬妍辭王粲捧簡口占進之曰臣聞
天澤之名取輔之義習坎之象佐養之事本因意而成
文水下雲而製字沛隂陽之和溥乾坤之施九疇肅而
時來五政得而春至道合天而成甘治入神而咸利弗
迷表重華之精誠無淫識中國之聖瑞其稱名也雜其
寓意也深暴則為涷久則為霪零則徐墜驟則難禁小
曰霡霂晦曰霾霃一旬惟榖十日惟霖濯枝而暑却破
塊而年祲辨色戊申之日多怪符陽之岑炎農效靈於
正制成湯兆異於祝林武伐商而兵洗衞討邢而師淋
虞期昭魏文之信人事感宋景之心若乃赤松翔少女
發石燕飛焦明歇朱鼈波浮三狶河沒無為之君布州
雷神之龍捕樾觸石出雲離畢應月綠苔潤滋黃原潦
浡玉溜蛇驚銀湍馬突舟運廣庭衣生魏闕淹泰嶽而
潛淵浮鄧林而濟筏于是居者悅行者憂幽人喜思婦
愁王孫未返浪子長遊遠空漠漠曠野悠悠重隂易夜
涼思先秋寒聲伏枕冥色登樓君淒淒而向楚妾黯黯
而居周騎泥濘而駕阻羽霑濡而信修離情難霽别淚
横流歎高垤之鳴鸛盻晴檐之喚鳩亦有壯士遐征淋
漓絶域漢草正青胡沙猶黑竈溼産鼃營卑為蜮東山
之師未班蝸角之爭何息至如良苖就稿大旱雲霓饁
彼南畮春水一犂蛟得池中豹養山下密自西郊出溉
傅野未若祥飇拂慶澤濡三農足萬國娛開芳宴振俚
歈浪浪金石瑟瑟笙竽雅音㳎響逸韻同趨和花隕砌
共葉辭株入竹注戟洒荷跳珠淪波湧泡暈漪點矑映
朝霞之危岫渺暮靄之平蕪驂油壁於峻坂解錦障於
潢汙或如晉而將飲况望湯之來蘇君王聞之樂不可
告選姬姜薦&KR0812;醁簇璚筵獻佩玉上夀未修染翰相屬
庶卒通昔之歡乃歌聽澍之曲曲曰朝復暮兮陽臺望
美人兮不來厭厭飲兮燭滅懷抱冷兮誰開又歌暮霽
之曲曰塵心洗兮淒清醉耳寂兮無聲風為御兮雲為
軿美人來兮難為情歌既闌坫已反庭燎煇油幕卷佳
期可還行樂何晚雪徒夸兮兔園月空夢兮桂苑領大
王之雄風願有斐而不諼
御定淵鑑𩔖函卷七
