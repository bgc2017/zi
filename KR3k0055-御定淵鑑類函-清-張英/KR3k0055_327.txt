欽定四庫全書
御定淵鑑類函卷三百二十二
方術部一
方術總載一
增東漢徐登傳云道士趙炳以氣禁人人不能起禁虎
虎伏地低頭閉目便可執縳以大釘釘柱入尺許以氣
吹之便可躍出射去如弩箭之發邵氏家傳云邵信
臣為少府南陽遭火燒數萬人信臣時在丞相匡衡坐
心動含酒東向潄之遭火處見雲西北來冥晦大雨以
滅火雨中酒香西京雜記云鞫道龍善為幻術嘗云
有東海人黃公少得異術能制龍御虎佩赤金刀以絳
繒束髮立興雲霧坐成山河及衰老氣力羸憊飲酒過
度不能復行其術漢官典職云安帝時作九賓樂舍
利之獸從西方來戲於庭入前殿激水化成比目魚漱
水作霧化成黃龍長八丈出水遊戱於庭炫熠目光
異苑云趙侯以盆盛水吹氣作禁魚龍立見觧奴辜
本傳云觧奴辜張貂者亦不知其何郡國人也皆能隐
淪出入不由門戶奴辜能變易物形以誑幻人晉書
云僧涉者西域人也不知何姓少為沙門苻堅入長安
虚静服氣不食五糓日能行五百里言未然之事騐若
指掌能以秘呪下神龍每旱堅使之呪龍請雨俄而龍
下鉢中天輒大雨堅與羣臣親就鉢中觀之又沙門
曇霍者或遺以衣服受而投之於河後皆以還其本主
衣無所汚行步如風雲後魏書云悅般國真君九年
遣使朝貢并送幻人稱能割人喉脉令斷擊人頭令骨
陷血出或數升或盈斗以草藥令嚼咽之須臾血止世
祖恐言是虚乃取死囚試之皆騐崔鴻北涼錄云元
始十四年七月西域貢吞刀吐火秘幻奇伎北齊書
云由吾道榮琅琊人也初晉陽人某大明法術為人傭
力無識之者道榮聞之訪得其人其人以道榮好尚乃
悉授之謂道榮曰我本恒岳仙人有罪為天宫所謫今
限滿將歸卿宜送吾至汾水及至汾河河水暴長其人
乃臨水禹步以一符投水中流便徐自沙石上渡河而
去道榮嘗往晉陽至潦山中夜逢猛獸以杖畫地即成
火坑猛獸遂去唐書云顯慶元年上御福安門樓觀
大酺胡人欲持刀自刺以為幻戲上不許之乃下詔曰
聞在外有婆羅門胡人等每於戲處乃將劒刺腹以刀
割舌幻惑百姓極非道理宜並遣發還蕃勿令久住仍
約束邊州若更有此名色竝不須遣入朝
方術總載二
原視日作霧(周文為項燕視日視日吉凶舉動之占文即周章張楷能作五里霧裴優亦)
(能作三里霧求學於張楷不見後優作賊辭連楷以無騐見原)水戲鈴語(夏綂字仲御賈)
(充問綂能水戲乎綂乃作鯔魚躍鯆䱐引於是風波振駭廻摶大風至含水噀天雲飛雨集劉曜攻洛陽石)
(勒訪佛圖澄澄曰相輪鈴聲云秀支替戾岡僕谷劬秃當此羯語也秀支軍也替戾岡出也僕谷劉曜胡位也)
(劬秃當捉也言此軍出捉得劉曜也)召鬼隱形(劉根能令人見鬼太守史祈不信囚之乃)
(召祈七祖皆面縳責祈祈乃謝而遣之輅石苞謂管輅曰君鄉人翟文耀能隱形君何以不隱曰此隂陽蔽)
(匿之道苟得其數四岳可藏况七尺之形遊於變化之内僕正身以明道見數不見異知術不為竒素隱行怪)
(未暇斯務也)漢武帝任文公(帝好方術道藝之士莫不負策抵掌順風而届焉)
(公善天文曉遁甲能役使鬼神)生百果釣鯔魚(吳介象字元則有方術吳主使象變)
(化種瓜菜百果皆立生於又論鯔魚膾最上乃於殿庭穿埳置水垂綸食頃即釣得鯔魚也)生枯
木活死人(趙炳能令枯木生荑茅屋爨鼎奉吳士燮為交趾太守病死三日仙人董與丸藥)
(以水含之乃蘇四日能語董奉字君曼)殺黑龍與青囊(史記墨子北之齊遇日者)
(曰帝以今殺黑龍先生色黑不可行也洞郭璞受業於河東郭公公以青囊九書與之由是遂五行天文卜)
(筮之術禳災轉福通致無方璞門人趙載竊青囊書未及讀即為火所焚)畫江而渡禁
水不流(晉丁義受神方於吳猛以白羽畫水渡江徐登禁溪水不流)風起知火
鳩鬭知兵(郎顗父宗字仲緩治京氏易善風角星管六日七分能望氣占候為吳縣吏見暴風卒起)
(宗知京師有火災記時日果如其言赴楊由見社中水鳩相鬭知有兵賊象乃不酒食)推步之
學孤虛之術(後漢書傳云隂陽推步之學往往見於墳記然神經怪牒玉策金䋲關扃於明)
(靈之府靡得而窺至乃河洛之文龜龍之圖箕子之術師曠之書緯候之部鈐訣之符皆所以探抽冥賾參騐)
(人區時有可聞其流風角遁甲七政元氣六日七分逢占日者挺專須臾孤虚之術及望雲省氣推據祥妖時)
(亦有騐斯道隱遠玄奥難原故聖人不語怪神罕言性命或開末而抑其端或曲辭以形其義所謂可使由之)
(不可使知之也)京房著易林段翳明風角(京房自云篤病三年請命泰山)
(行遇道士張君授以方術所著易林至今行世名後漢段翳字元章治易明風角有就學未至預知姓有一)
(生辭歸翳合藥并簡書封於筒中告曰有急發視之到葭萌與津吏爭舟撾從者頭破發取膏藥傅創即愈生)
(歎服因還卒業)左慈入羊羣于吉見鏡中(左慈盤中釣魚曹公欲殺之變)
(為羝羊入羊羣中曹公知不可殺乃謝曰試與公戲耳孫策殺道士于吉後照鏡看面創見吉立于鏡中遂)
(卒)欒巴護病立廟張衡鬼道教人(巴蜀人正旦朝會獨後至頗醉)
(又飲而潄曰臣鄉里以臣能治護病為臣立廟今旦耆老皆入臣廟故醉成都市失火救之後果上言失火有)
(雨来皆酒氣者後漢張衡為五斗米道因作信義倉置米其中往來任食量腹取足過則輒病以鬼道教人)
(衡即陵子)樊英潄水救蜀火郭憲噀酒厭齊火(樊英推步災異)
(潄水以救蜀火失郭憲從駕含酒三噀執法奏不敬曰齊國火故厭之後果上言失火)風起庭
中父哭子風吹竈突女辭姑(管輅字公明在王弘直坐有飄風高三尺在庭)
(中從申上来幢幢廻轉輅曰東方有馬吏至恐父哭子明日吏至弘直子果死李南少明風角女亦曉家術)
(晨詣廚室見疾風起吹竈突及井泣辭姑曰此主爨者當之必死也果騐)費長房假壺公
之術薊子訓取嬰兒之騐
醫一
原周官疾醫掌養萬民之疾病四時皆有癘疾春時有
痟首疾(痟酸削也首疾頭病)夏時有癢疥疾秋時有瘧寒疾冬時
有𠻳上氣疾以五味五榖五藥養其病(養猶治也)以五氣五
聲五色視其死生兩之以九竅之變參之以五臟之動
凡民之有疾病者分而治之又瘍醫掌腫瘍潰瘍金
瘍折瘍凡療瘍以五毒攻之以五氣養之以五藥療之
以五味節之論語南人有言曰人而無恒不可以作
巫醫增左傳醫和對晉侯曰天有六氣降生五味發
為五色徵為五聲淫生六疾六氣曰隂陽風雨晦明也
分為四時序為五節過則為灾隂淫寒疾陽淫熱疾風
淫末疾雨淫腹疾晦淫惑疾明淫心疾女陽物而晦時
淫則生内熱惑蠱之疾今君不節不時能無及此乎
史記云病有六不治一驕恣不論於理二輕身重財三
衣食不能適四隂陽并臟氣不定五形羸不能服藥六
信巫不信醫皆不治也漢書云醫經者原人血脉經
絡骨髓隂陽表裏以起百病之本死生之分而用度鍼
石湯火所施調百藥齊和之所宜文中子云善醫者
先寢食而後醫藥韓子云醫善吮人瘍含人血非有
肌骨之親也利之所在也原物理論云夫醫者非仁
愛不可託也非聰明理逹不可任也非廉潔淳良不可
信也是以古之用醫必選名姓之後其德能仁恕博愛
其智能宣暢曲觧能知天地神祗之次能明性命吉凶
之數處虚實之分定逆順之節原疾疹之輕重而量藥
劑之多少貫微逹幽不失細小如此乃謂良醫且道家
則尚冷以草木用冷生醫家則尚温以血脉以煗通徒
知其大趣不逹其細理不知剛柔有輕重節氣有多少
進退盈縮有節却也名醫逹脉者求之寸口三候之間
則得之矣度節氣而候温冷參脉理而合輕重量藥石
皆相應此可謂名醫有名而不良者有無名而良者人
主之用醫必參知而隱括之增難經云望而知之謂
之神聞而知之謂之聖問而知之謂之工脉而知之謂
之巧韓子云善醫者不視人之肥瘠而察其脈之病
否而已矣猶善計天下者不視天下之安危察其紀綱
理亂而已矣
醫二
原說文曰巫彭初作醫帝王世紀曰黃帝使岐伯嘗
味草木典醫療疾今經方本草之書咸出焉又曰黃
帝有熊氏命雷公岐伯論經脉傍通問難八十為難經
教制九針著内外術經十八卷搜神記曰黃帝赭鞭
鞭百草盡知其平毒寒温之性臭味所主以播百榖故
號神農皇帝增素問曰岐伯祖世之師曰僦貸季
理惑論曰神農嘗草殆死者數十黃帝稽首受針於岐
伯世本曰巫咸以鴻術為帝堯之醫說苑曰古醫
曰苗父原左傳曰晉侯求醫於秦秦伯使醫緩為之
未至公夢疾為二豎子曰彼良醫也懼傷我焉逃之其
一曰居肓之上膏之下若我何醫至曰疾不可為也在
肓之上膏之下攻之不可逹之不及藥不至焉公曰良
醫也厚禮而歸之史記云扁鵲姓秦名越人少時為
人舍客長桑君遇而奇之知非常人乃呼扁鵲與語我
有禁方年老欲傳與公公無泄乃出懷中藥與之飲以
上池之水以此視疾盡見五臟癥結特以診脉為名耳
又趙簡子疾五日不知人召扁鵲扁鵲入視疾出曰
昔秦穆公嘗如此七日而寤居二日半而簡子寤增
又扁鵲過邯鄲聞貴婦人即為帶下醫過洛陽聞周人
愛老人即為耳目痺醫入咸陽聞秦人愛小兒即為小
兒醫秦太醫令李醖自知技不及扁鵲使人刺殺之
原列子云龍叔謂文摯曰吾有疾子能已乎文摯謂龍
叔子試背明而立曰嘻吾見子之心矣子心六孔流通
一孔不逹今聖智為疾者或由此乎增漢書云張機
字仲景南陽人也受業于同郡張伯祖善於治療尤精
經方所著有傷寒論三十二篇為後世方脉之祖後
漢書云華佗字元化廣陵太守陳登得病佗脉之曰胃
中有蟲欲成内疽食腥物所致作湯二升服之吐蟲三
升頭赤而動半身猶是生魚膾佗為人性惡難得意耻
以醫名曹操苦頭風召佗日在左右後求歸取方因妻
疾數日失期操累書呼之佗恃能厭事猶不肯至操大
怒殺之佗臨死出書一卷與獄吏曰此可以活人號青
囊經吏畏法不敢受佗索火焚之又韓康字伯休覇
陵人采藥名山賣於長安市口不貳價三十餘年時有
女子從康買藥康守價不移女子怒曰是韓伯休耶乃
不貳價乎康歎曰我本欲避名今小女子皆知有我何
用藥為遁入山中魏志沛相陳珪舉孝廉太尉黃琬
辟皆不就精於方藥處劑不過數種心識分銖不假稱
量針亦不過數處若疾結于内針藥所不能及者乃先
令以酒服麻沸散既醉無所覺因刳破腹背抽割積聚
若在腸胃則斷截湔洗除去疾穢既而縫合傅以神膏
四五日創愈一月之間皆平復增晉書云王叔和高
平人博好經方尤精診處採摭羣論撰脉經十卷後世
為高陽生竊撰脉訣託之叔和反掩其真云又云皇
甫謐字士安自號元晏先生以著述為務後得風痺疾
因疾而學醫習覽經方手不輟卷遂盡其妙沈約晉
書云司馬景王嬰孩時有目疾宣王令華佗治之出眼
瞳割其疾而納之傅藥續搜神記云許永為豫州刺
史鎮歴陽其弟得病心腹堅痛居一夜忽聞屏風後有
鬼言何不速殺之明日李子豫當以赤丸打汝汝即死
矣腹中鬼對曰吾不畏之及旦遂使人迎子豫既至病
者聞腹中有呻吟之聲子豫遂於巾箱中出八毒赤丸
與服之須臾服中雷鳴彭轉大利所病即愈龔慶宣
鬼遺方序云劉涓子於丹陽郊外較射忽有一物高二
尺許因射而中之走如電激聲若風雨夜不敢追明日
率數十人尋其蹤跡至山下見一小兒問曰何往小兒
曰主人昨夜為劉涓子所射取水以洗瘡因問主人是
誰荅曰是黃父鬼乃依小兒還未至聞搗藥聲遥見三
人一人卧一人閱書一人搗藥即齊聲叫突而前三人
竝走遺一癰疽方竝一臼藥時涓子得之從宋武帝北
征有被創者以藥塗之隨手而愈論者謂帝王崛起天
必助之盖天以此授武帝也涓子用方為治千無一失
演為十卷號曰鬼遺方齊諧記談藪云錢塘徐秋夫
善治病宅在湖溝橋東夜聞空中呻吟聲甚苦秋夫起
至呻吟處問曰汝是鬼耶何為如此飢寒須衣食耶抱
病須治療耶鬼曰我是東陽人姓斛斯平昔為樂遊吏
患腰痛死今在湖北雖為鬼苦亦如生為君善醫故來
相告秋夫曰但汝無形何由治鬼曰但縛茅作人按穴
鍼之秋夫如其言為針四處又針肩井三處設祭而埋
之及暝夢一人來謝曰蒙君療疾復為設祭除飢觧痛
感惠實多當代服其靈通秋夫宋元嘉六年為奉朝請
宋書云孫法宗忽苦頭痛夜有女人至曰我是天使
來相謝行創本不及善人使者誤相及但取牛糞煮傅
之即騐一傅便瘥一境頼之梁書云陶弘景字通明
性好醫方修撰神農本草經三卷撰真誥十卷集騐方
五卷廣肘後方為一百卷世所施用多獲異效隋書
云許智藏高陽人少以醫術自逹陳亡入隋使詣揚州
會秦王俊有疾上馳召之夜夢其亡妃崔氏泣曰本來
相迎今聞許智藏將至其人若到當必相苦為之奈何
明夜俊又夢崔氏曰妾得計矣當入靈府中以避之藏
至為俊診脉曰病已入心即當發癎不可救也果如言
俊數日而薨唐書云王冰自號啟元子為太僕令博
好醫方得先師所傳太素及全元起者大為詮次註素
問合八十一篇二十四卷歴二十年方成今為世所宗
又張從正字子和睢州考成人精于醫古書有吐汗
下三法世傳黃帝岐伯所為書也從正用之最精號子
和汗下吐法所著有儒門事親若干卷盖為儒生桑某
所潤色云又李杲字明之鎮人也世以財雄鄉里幼
好藥方醫術時易人張元素以醫名燕趙間杲捐千金
從學不數年盡傳其業所著有脾胃論蘭室秘藏若干
卷人號為東垣又孫思邈京兆華原人周宣帝時天
下多事隐居長白山學道鍊氣洞曉天文推步精究醫
藥嘗入涇陽水府傳龍宫方三十首後作千金方即散
此於其内後又作千金翼方行世今慶陽府有孫真人
祠又許胤宗善醫或勸其著書答曰醫者意也思慮
精則得之脉之候幽而難明也吾意所觧口莫能宣也
古之上醫安在視脉以診脉為對脉(對脉即對病也)病與脉俱
(同也)藥與病值惟用一物(藥也)攻之療未萌之兆氣純而愈
速今人不善脉以情度其病多其物以幸有功譬獵不
知兔廣絡原野冀一人之獲術亦疎矣一藥偶得他味
相制弗能專力此難愈之騐也脉之妙處不可傳虚著
方劑終無益也國史補云王彦伯自言醫道將行列
三四竈煮藥於庭老幼塞門而請彦伯指曰熱者飲此
寒者飲此風者飲此氣者飲此各負錢帛來酬無不效
者金史云劉完素字守真河間人嘗遇異人陳先生
以酒飲守真及寤洞逹醫術若有授之者乃撰宣明論
原病式保命書皆為世所宗人稱之曰劉河間又張
元素字潔古學醫夜夢有人用大斧長鑿鑿心開竅納
書數卷於其中自是洞徹其術治病不用古方其說曰
運氣不齊古今異軌古方新病不相能也自為家法云
元史云朱震亨字彦修浙江婺之義烏人也精於醫
道其所著述甚富皆為近世之所宗尚云
醫三
原六技四家(後漢書云郭玉者廣漢人初有老父釣於涪水因號涪翁著針經脉法弟子程)
(高尋求積年翁乃授之玉少師事高學方診六徵之技為太醫丞劉歆七略云論方技為四家有醫經家有)
(方家有房家有神仙家)九折十全(楚辭云九折臂而成醫聚周禮醫師掌醫之政令)
(毒藥以共醫事歲終則稽其醫事以制其食十全為上十失一次之十失四為下)切脉攻
理(史記扁鵲謂虢太子中庶子曰越人之為方也不待切脉望色聽聲寫形袁準正論曰良醫療病攻于)
(腠理)含血䑛痔(上詳醫一韓子得莊子云秦王有病召醫破癰潰痤車一乘䑛痔者得)
(車五乘所治愈下而得車愈多)出蛇走獺(華佗别傳云河内太守劉勲女苦左膝裏瘡癢)
(迎佗使視佗以䋲繫一犬於馬後走馬牽犬犬因不能行因取刀斷犬腹以向瘡口須臾有若蛇者從瘡中出)
(長三尺瘡遂愈暮劉敬叔異苑云廣陵下廟宋元嘉中縣人張氏女日宿祠門下夜有物假作其壻来女魅)
(惑成病海陵王纂能療邪鬼始下一針有一獺從女被内走出)四難三折(後漢書云郭玉)
(療貴人時或不愈帝問其故對曰有四難焉自任不用臣一難將身不謹二難骨節不強三難好逸惡勞四難)
(臂孔子曰三折然後為醫)增玉版金匱(黃帝素問有玉版篇葛洪抄金匱百卷)
(肘後方四卷)䑛痔徙癰(上詳前注伯通志藝術卷云劉宋時有薛宗者善徙癰疽公)
(孫秦患背伯宗噓氣封之乃徙至齋前柳樹上明日癰消樹便生一瘤如拳大後瘤出黃赤汁斗餘樹為之痿)
(損)金液銀丸(梁武帝勸醫文云變六一於金液改三七於銀丸)杏林
橘井(說寳云吴人董奉有道隐居於廬山行醫賣藥人有求治病者重則令之種杏五七株于門外輕則)
(令之種一二株不索其錢歲久所種杏有千餘株逢春時花開燦如雲錦遠近稱之號為董仙杏林又桂陽)
(人蘇躭得脩真之術隐於郴州高秀之峰種橘鑿井以救時疫病者食橘葉飲泉水即愈人號橘井)原
湔腸滌臟觧顱理腦(史記云虢太子死扁鵲至虢國中庶子曰暴蹙而死扁鵲曰尚)
(可活也庶子曰先生得無誕乎曰臣聞上古有俞跗療病不以湯液乃割皮觧肌湔洗腸胃潄滌五臟抱朴)
(子曰淳于觧顱而理腦)穿胸納餅刮骨去毒(抱朴子云文摯愆筋以療危困)
(仲景穿胸以納赤餅此但醫家猶能若是有蜀志云關羽為流矢貫臂每隂雨常疼痛醫曰矢鏃毒入骨破)
(臂刮骨去毒乃可除之也)
醫四
原醫師食醫(周禮醫師聚毒藥以供醫事凡疾病疕瘍皆造焉又食醫掌和王之六食六)
(飲六饍百饈百醬八珍之齊)委制不呼(尸子曰有醫竘者秦之良醫也張子之背腫命)
(竘治之謂竘曰背非吾背也任之治焉治之遂愈竘誠善治疾也張子委制焉夫身與國亦猶此必有所委制)
(然後治醫朱雲病不呼飲藥)換心傷臟(列子云魯公扈趙齊嬰有疾扁鵲治之謂曰扈)
(志強而氣弱故足于謀而寡于斷嬰志弱而氣強故少於慮而傷于專若換心則均善矣遂飲以毒酒迷死剖)
(胸探心易置之投以神藥既寤如初樹顏含字洪都兄畿得病死于醫家家人迎喪旐每繞不可觧引喪者)
(顛仆稱畿曰吾未當死乃服藥多而傷五臟也)除疾出方(子胥曰使醫除疾而曰必有遺)
(類焉未之有也二下華佗事詳醫)增求活照病(說寳云李勣疾家欲呼醫治之勣不)
(許輙曰我山東田夫耳位至三公年踰八十非命乎生死係天寧可更求活耶又葉法善有鐵鏡鑑物如水)
(人有病以照之盡見臟腑中所滯之物然後以藥療之即痊愈)視頂墮胎(唐柳芳為郎中)
(其子登疾重時張萬福善醫初除泗州與芳故舊芳賀之具言子病惟恃故人一顧也張詰旦候芳芳遽引視)
(登遥見登頂曰有此頂骨何憂也因按脉五息復曰不錯夀且逾八十乃留芳數十字登後為庶子年至九十)
(而卒右宋邵康節母李夫人病瘦醫投藥夫人夢坐堂門左有木瓜二株右者已枯父取藥覆之及期生康)
(節同墮死胎女後十餘年夫人病卧堂上見女子拜泣曰母不察庸醫以藥毒兒可恨夫人曰命也女子曰若)
(命兄何獨生夫人曰汝兄獨生亦命也女子涕泣而去又十餘年夫人再見女子来泣曰一為庸醫所悮二十)
(年方得受生與母緣重故来相别耳)原晉侯求漢高罵(左氏傳云晉侯求醫於秦)
(秦伯使醫和視之曰病不可為也是謂近女色疾如蠱惑以喪志良臣將死天命不祐漢高祖疾甚吕后迎)
(醫上罵曰命乃在天雖扁鵲何益不使治)三世乃服五日不救(禮記云醫不三)
(世不服其藥管魏志徐毅得病謂華佗曰昨日使醫曹吏劉祖針胃便苦夜卧不安佗曰誤中肝也五日不)
(救後果然)吐血而瘥大怒則愈(魏志華佗字元化視郡守病佗曰盛怒乃愈遂)
(多取貨而不加功又棄去留書罵之太守怒令追殺之不得嗔恚吐血數斗而瘥吕氏春秋云齊威王有疾)
(良醫文摯曰令王大怒則愈乃誤王大怒將烹文摰其疾果痊)尋延俱起兄弟竝
善(倪尋李延俱病頭痛身熱華佗獨令延發汙或問之佗曰尋外實延内實各與藥飲明旦俱起鶡冠子)
(云扁鵲兄弟三人竝善醫魏文侯問曰女兄弟三人孰最善對曰長兄視色故名不出家仲兄視毫毛故名不)
(出門鵲針人血脉投人藥餌故名聞諸侯)居處飲食皮膚腠理(公孫子云孔子)
(有疾哀公使醫視之醫曰居處飲食何如子曰丘春居葛籠夏居密陽秋不風冬不煬飲食不過飲酒不勤醫)
(曰是良醫也腠扁鵲見桓侯曰君有疾在皮膚針炙可及後數日在理湯藥可及後見桓侯而反走曰疾在)
(骨髓針炙湯藥不可及也數日桓侯病召扁鵲鵲已逃公乃卒)折肱之醫苦口之
藥(左傳云三折肱知為良醫也病張良謂帝曰良藥苦口乃利於耳)增宋清焚劵
蘇澄試疾(柳宗元宋清傳云清長安西都藥市人也居善藥有自山澤来者必歸宋清氏清優主之)
(人求藥雖不持錢者皆與之善藥積劵如山未嘗詣取直或不識遥與劵清不為辭歲終度不能報取焚劵終)
(不復言吾語林云人有患應病者問醫官蘇澄澄云古無此方檢本草集天下藥物試讀之每發一聲腹中)
(輙應惟至一藥再三無聲因處方以此藥為主别味性亦相近服之疾除)原精為神本
形與夀期門擅桐君之術家傳葛氏之方疾既
入於骨髓藥不至於膏肓何氣候之將衰而致
養之有失掌日臻之疾得失殊輪稽終歲之功上
下異食藥不至焉三世之功何益疾可為也十旬
之卧有瘳通五味五榖之資必順其志參九藏九
竅之變無逆於時原獸醫馬醫牛醫(漢書云張里以馬醫而擊)
(鐘醫黃憲牛之子)乘治掌療(周禮云巫馬掌養疾馬而乘治之相醫而藥攻馬疾受財)
(於校人注云乘謂驅步以發其疾知病之所處乃治之相助也又獸醫掌療病及瘍)
醫五
原詩宋鮑照過銅山掘黃精詩曰玉肪閟中經水芝韜
内籍寳餌緩童年命藥駐衰歴矧蓄終古情重拾煙霧
迹羊角棲斷雲榼口流隘石銅谿晝森沉乳竇夜涓滴
既類風門磴復像天井壁□□寒葉離潨潨秋水積松
色隨野深月露依草白空守江海思豈貴梁鄭客得仁
古無怨順道今何惜梁吳均採藥大布山詩曰我本
此山北緣澗採山麻九莖日間照三葉長生花可用蠲
憂疾聊持駐景斜景斜不可駐年來果如驅安得崑崙
山偃蹇三珠樹三珠樹始荄絳葉凌朱臺玉壺白鳳胏
金鼎青龍胎韓衆及王子何代無仙才安期儻欲顧相
見在蓬萊江淹採石上菖蒲詩曰瑶琴久蕪沒金鏡
廢不看不見空閨裏縱横愁思端緩步遵行波揚栧汎
春瀾竇赤煙流綺水綠桂涵丹憑酒意未悅半景方自
歎每為憂見及杜若詎能寬冀採石上草得以駐衰顔
赤鯉倘可乘雲霧不復還增宋蘇軾贈眼醫王生彦
若詩曰鍼頭如麥芒氣出如車軸間關絡脉中性命寄
毛粟而況清淨眼内景含天燭琉璃貯沆瀣輕脆不任
觸而子於其間来往施鋒鏃笑談紛自若觀者頸為縮
運鍼如運斤去翳如拆屋常疑子善幻他技雜符祝子
言我有道此理君未矚形骸一塵垢貴賤兩草木世人
方重外妄見瓦與玉而我初不知刺眼如刺肉君看目
與翳是翳要非目目翳苟二物易分如麥菽寧聞老農
夫去草更傷糓鼻端有餘地肝膽分楚蜀吾於五輪間
蕩蕩見空曲如行九軌道竝驅無擊轂空花誰開落明
月自朏朒請問樂全堂忘年老尊宿(彦若樂全先生門下醫也)明
皇甫汸送王良醫之武岡詩曰白髮微官在滄江别路
長看星趨翼軫問水過沅湘採藥身千里聞猿淚幾行
惟應鴻寳訣猶得侍淮王又贈金醫詩曰少年學道
出長桑閉戶時窺五色方漢武甘泉初鑄鼎好將靈藥
獻君王
原賦晉嵇含寒食散賦曰余晩有男兒既生十朔得吐
下積日羸困危殆決意與寒食散未至三旬幾於平復
何矜孺子之坎軻在孩抱而嬰疾既正方之備陳亦旁
求於衆術窮萬道以弗損漸丁寧而積日爾乃酌醴操
散商量部分進不訪舊旁無顧問偉斯藥之入神建殊
功於今世起孩孺之重困還精爽於既繼
原贊宋王微茯苓贊曰皓苓下居披紛上薈中狀雞鳧
具容龜蔡神侔少司保延幼艾終志不移柔紅可佩
又禹餘糧贊曰疏波瀝浸徒謂範常沈靈秘用神哉無
方阡疇不惠稼穡非芳明德禹功信在餘糧又桃飴
贊曰阿鹿續氣胡膠屬絃未若桃飴越地通天液首化
玉&KR0755;貌定仙人知暍日胡不蔭年又黃連贊曰黃連
苦味左右相因斷涼滌暑闡命輕身縉雲昔御飛蹕上
旻不行而至吾聞其人
原文梁簡文帝勸醫文曰天地之中惟人最靈人之所
重莫過於命雖脩短有分年壽繇天然而寒暑反常嗜
慾乖節故瘧寒痟首致斃不同伐斧爛腸摧年匪一拯
斯之要實在良方亦有騷人之詠彭城秦國之稱和緩
季梁之遇盧氏虢子之值越人爰至久視飛仙長生竗
道猶變六一於金液改三七於銀丸畜玉匣之精研紫
書之奥桃膠何是北斗靡遯其形金漿非遠明珠還耻
其價能使葉門之下鼓響獨傳雍祀之旁簫聲猶在周
禮疾醫掌萬民之疾凡民之有病者分而理之死終則
各書其所以入於醫師知其愈與不愈以為後法之戒
也理疾者衆必孟浪酬塞悞人者多愛人者鮮是則日
處百方月為千軸未嘗不輕其藥性任其死生淳華之
功於何而得及其愛染親屬情切友朋患起膏肓疴興
俞跗雖欲盡其治功思無所出何以故然本不素習卒
難改變故也胡麻鹿藿纔救頭痛之疴麥麴芎藭暫止
河魚之疾思不出位事局轅下欲求反死者於元都揚
己名於綠籍其可得乎
御定淵鑑類函卷三百二十二
