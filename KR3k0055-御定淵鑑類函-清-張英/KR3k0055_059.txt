欽定四庫全書
御定淵鑑𩔖函卷五十四
帝王部十五(用賢責躬)(增崇儒謀勤勞巡務農戒懼猷行)
用賢一
原管子曰昔黃帝得蚩尤明乎天道得太常察乎地利
得青帝辨乎東方得祝融辨乎南方得大封辨乎西方
得后土辨乎北方黃帝得六相而天下化左傳曰舜
舉八凱使主后土以揆百事莫不時序地平天成舉八
元使布五教於四方父義母慈兄友弟恭子考内平外
成論語曰舜有臣五人而天下治孔安國注禹稷契
臯繇伯益帝王世紀曰禹納禮賢人一沐三握髮一
食三起尚書曰高宗夢傅說爰立作相王置諸其左
右命之曰若金用汝作礪若濟巨川用汝作舟楫若作
酒醴爾惟麴蘖若作和羹爾惟鹽梅若歲大旱用汝作
霖雨帝王世紀曰文王敬老慈幼晏朝不食以延四
方之士是以太顛閎夭散宜生南宮适之屬咸至是為
四臣毛詩曰棫樸文王能官人也芃芃棫樸薪之槱
之毛萇注曰芃芃木盛也棫白桵也山木茂盛萬民得
而薪之喻賢人衆多國家得用蕃興也武王曰予有
亂臣十人亂理也十人謂周公旦召公奭太公望畢公
榮公太顛閎夭散宜生南宮适其一人謂文母也管
子曰桓公在㶚管仲隰朋見忽有二鴻飛而過公歎曰
寡人有仲父猶飛鴻之有羽翼漢書曰高帝云夫運
籌於帷幄之中決勝千里之外吾不如子房鎮國家撫
百姓給饋餉吾不如蕭何運百萬之衆戰必勝攻必取
吾不如韓信三者皆人傑吾能用之此吾所以取天下
也班彪王命論曰舉韓信於行陣收陳平於亡命英
雄陳力羣策畢舉此高祖之大略所以成帝業也漢
書曰上方欲用文武求之如不及始以蒲輪迎枚生見
主父而歎息羣士慕向異人並出卜式拔於芻牧弘羊
擢於賈豎增通鑑曰漢昭烈曰孤之有孔明猶魚之
有水也又曰晉時海内大亂江東差安中國士民避
亂者多南渡江鎮東司馬王導說琅邪王睿收其賢俊
與之共事於是辟椽屬百餘人刁協卞壼陳頵庾亮等
皆與焉又曰周顗奔琅邪王睿桓彝亦避亂過江見
睿微弱謂顗曰我以中州多故来此求全而單弱如此
將何以濟既而見王導共論世事退謂顗曰向見管夷
吾無復憂矣又曰秦以王猛為相猛剛明清肅善惡
著白放黜尸素顯拔幽滯勸課農桑練習軍旅官必當
才刑必當罪秦國大治唐書曰太宗嘗曰貞觀以前
從我定天下間關草昧玄齡功也貞觀以後納忠諫正
朕違為國家長利徵而已又曰太宗為天策上將軍
下教以杜如晦等並以本官為學士凡分三番逓宿於
閣下號十八學士又曰帝召馬周未至使者四輩敦
趣及謁見與語大悅詔直門下省又曰帝嘗曰朕官
必以才不者雖親若襄邑王神符不妄授若才雖仇如
魏徵不棄也通鑑曰明皇謂盧懷慎曰朕以天下事
委姚崇以卿坐鎮雅俗耳又曰姚崇宋璟相繼為相
崇善應變成務璟善守法持正唐世賢相前稱房杜後
稱姚宋他人莫得比焉唐書曰德宗時外雖有宰相
主大議而陸贄常居中參決時號内相又曰憲宗以
裴垍為學士時李絳崔羣與同列又擢韋貫之裴度知
制誥李夷簡御史中丞皆踵躡為輔相自它選任罔不
精明以成元和之治宋史曰天子英武樂延天下竒
才而尤禮文士扈載與張昭竇儼陶榖徐台符俱被進
用又曰太宗厲精庶政注意輔相以李昉舊德亟加
進用繼擢吕蒙正張齊賢迭居相位復進賈黃中俾參
大政而四臣將順德美脩明庶政以致承平之治通
鑑曰太宗嘗曰朕得寇準猶文皇之得魏徵也又曰
真宗問李沆治道所宜先沆對不用浮薄新進喜事之
人此最為先宋史曰仁宗時晏殊為相殊平居好賢
當世知名之士如范仲淹孔道輔皆出其門及為相益
務進賢材而仲淹富弼皆進用至於臺閣多一時之賢
帝亦奮然有意欲因羣材以更治又曰仁宗用文彦
博富弼為相詔百官郊迎范鎮曰隆之以虛禮不若推
之以至誠近制兩制不得詣宰相居第百官不得間見
是不推之以誠也願罷郊迎除謁禁則於御臣之術為
兩得矣又曰富弼與文彦博並相宣制之日士大夫
相慶於朝帝微覘知之以語學士歐陽脩曰古之命相
或得諸夢卜豈若今日人情如此哉元史曰仁宗即
位召世祖朝諳知政務素有聲望老臣平章程鵬飛董
士選太子少傅李謙左丞郝天挺廉訪使程鉅夫等詣
闕同議庶務通鑑曰元仁宗嘗曰回回以寳玉鬻於
官此何足為寳惟善人乃可為寶善人用則百姓安
又曰元英宗以拜珠為相謂之曰乃祖穆呼哩佐太祖
安圖相世祖卿念祖宗令聞豈不盡心拜珠再拜曰臣
畏天下事大識見有未盡年少不克負荷無以報聖恩
耳通紀曰明太祖下婺州胡大海薦青田劉基浦江
宋濂龍泉章溢麗水葉琛太祖遣使以書幣徵之至建
康入見命有司創禮賢館處之又曰仁宗即位進蹇
義少傅楊士竒少保楊榮太子少傅金幼孜太子少保
並兼職如故内閣位進三孤始此士竒等旬月間自五
品超遷至一品臣子恩遇至此極矣又曰仁宗賜蹇
義楊士竒勑内有云書曰惟后非賢不乂惟賢非后不
食自古君臣相遇難矣往績惟茂永終是圖又曰孝
宗經筵畢召内閣徐溥劉健李東陽謝遷至文華殿取
羣臣奏本付溥等面議以次陳奏從容顧問擬議停當
然後批答又曰劉大夏嘗召入内廷奏事至御榻前
上轉視左右即近侍内臣皆退避不與聞也又曰都
御史戴珊以疾求退不得一日上召劉大夏議事因奏
及之曰珊恐微誠不能動天令臣見陛下日為彼申逹
下情上曰卿去說與珊朕以天下事推誠付託猶家人
父子也太平未兆何忍舍我而先歸乎
用賢二(求賢)(優賢附)
原賢者國家之器用欲覇王者託於賢(說苑)百僚師
師百工惟時(書)萬邦黎獻共惟帝臣(書)所寳惟賢
則邇人安(書)任天下智力(魏志)以聖賢者為牧上賢
下不肖(周書)貴人而賤祿(禮記)善人在上國無幸民(左氏)
禹稱善人進不善人遠不有君子其能國乎能
用善人民之主也(並左氏)任能(禮記)使能(周禮)任才
尚計(吳志)知人拔善(虞預晉書)或以言揚或以德進(禮記)
任賢得人(袁後漢)舉不失德(左氏)拔竒取異不問僕隸
(漢武帝)取士於賢不拘卑賤(陸凱表)唯其任也何賤之
有(左氏)急賢甚於飢渴用人速於順流(典論)收天下之
傑(管子)朝九州之俊(桓譚新論)收禮名豪(晉中興書)網羅羣
彦(潘岳)探海出珠舉網羅鳳羣士慕嚮俊傑来仕(曹植)
杖策北渡(東觀)鱗集帝宇(曹植)迎龍鳳於廊廟(抱朴子)
登俊乂於壠畝(王粲七釋)林無被服山無韋帶(張景陽七命)
藂林之下無愁士江河之畔無隱夫(劉向)河濱無洗
耳之士(曹植七啟)淵藪無不收之歎(傅玄七謨)高宗夢傅說
(書)文王見呂尚(伊中候)以幣聘伊尹(孟子)設壇拜韓
信(漢書)吕尚牧渭濱樂道出獄吏(後漢書)拔足揮洗
揖酈生之說當食吐哺納子房之策(班彪王命論)二老
歸周四竒入漢(揚雄)舜駕五龍漢鼓六翮(抱朴子)漢用
三傑(漢書)魏基五儁(葛諸子)使四面從五聖(黃帝)顓頊
年十五而佐黃帝帝嚳年十五而佐帝顓頊(鬻子)黃
帝舉風后力牧(史記)舜左禹而右臯陶(大戴禮)使少皥
主金使祝融氏主火(越記)以句龍為后土命重氏
為南正(古史考)分命羲仲宅隅夷申命羲叔宅南交
分命和仲宅昧谷申命和叔宅幽都尊任伯禹
尊顯之官(並書)處羣臣之上(諸葛亮表)分掌四方各如巳
視(帝王世紀)輔佐不阿(淮南子)智竭其策(漢書)勇奮其威
(虞丘夀王論)同心同德(書)同德度義(左氏)得力牧而為
五帝先(漢書晁錯策)得咎繇而為三王祖(漢書)舉后稷民
除四死(謂饑寒勤苦)問鬻子民得四生(詳帝治)十夫帝翼
(書)九才亂武(七順五)五賢興邦二八登帝(魏文與曹洪書)
爪牙信布腹心良平儒雅則公孫弘董仲舒將相則
張安世趙充國(並漢書)野無遺賢萬邦咸寧俊民用
章家用平康寅亮天工(並書)佐化於外(帝王世紀)其惟
吉士相我國家既獲仁人祗承上帝格于皇天
格于上帝濟濟多士文王以寧(並書)藹藹王多士
萋萋臣盡力(爾雅)樂只君子邦家之基樂只君子邦
家之光公侯干城公侯腹心維申及甫維周之
翰(並詩)衞青在位淮南不敢謀(漢書)予曰有疏附予曰
有奔走予曰有先後予曰有禦侮(詩)如石投水河
潤九里(東觀)冀得其澤(莊子)魚有水(蜀志)鳳有翼把
梓皮革自楚往也(左氏)天下之士多就之(孟子)俊乂在
官罔匪正人(書)六官之長皆民譽(左氏)元首明哉
股肱良哉股肱喜哉元首起哉(書)鴥彼晨風鬱彼
北林翽翽其羽亦集爰止振鷺于飛南山有臺
北山有萊肅肅兔罝椓之丁丁無怨無惡率由羣
匹無競維人四方其訓之(並毛詩)增𨕖舉英才無拘
定制(漢胡廣)英能承風俊乂咸事(後漢書)拔巖徒以為
相載釣叟而師之(晉虞預)鑒嗇夫捷給之對思絳
侯木訥之功(漢韋彪)聖主賢臣世以致理(漢胡廣)天下
喁喁仰其風采廟堂納其高謀疆埸宣其智力
帷幄容其謇辭舉措稟其程式(並後漢書)用人當用其
所長(元許衡)用賢轉石(漢劉向)用君子則治(元世祖時廉希憲疾)
(篤皇太子遣人問疾因問治道希憲答曰用君子則治用小人則亂)人主用忠良久益
治用邪佞一日多矣(唐楊嗣復)抑奔競而崇恬靜庶幾有
難進易退之人(宋王曾)隆禮貌以尊賢而用之未盡(宋杜)
(範)十倍此以待天下士猶恐不至(元世祖置集賢館命諤爾根薩里領)
(之士應詔者盡命館榖之凡飲食供帳車服之盛皆喜過望有官於宣徽者欲隂敗其事故盛陳所給廩餼於)
(内冀帝見之帝果還而問焉對曰此一士之日給也帝怒曰汝欲使朕見而損之乎十倍此以待天下士猶恐)
(不至况欲損之乎)知人堯舜猶病(唐李絳)用賢人主之事(宋李)
(昉曰用賢人主之事若受人請是市私恩也故峻絶之使恩歸於上)召諸賢於散地(宋高)
(宗二十六年躬親政事收攬威柄召諸賢於散地)一時譽望收召略盡(宋理宗時)
御極以来親擇羣才大者為棟梁小者為榱桷(宋太)
(宗語)惟賢是咨士皆在朝廷(唐文宗時)設此待天下賢士
(唐曹確曰太宗著令文武官六百四十三謂房玄齡曰朕設此待天下賢士)非敢望拔十
得五(宋太宗謂侍臣曰欲博求俊乂於科場中非敢謂拔十得五止得一二亦可為致治之其矣)
其為我博𨕖賢士朕將用之(唐文宗)此名臣也朕將用
之(宋太宗飛白書向敏中及張詠二名付中書曰此二人名臣也朕將用之)有德老儒請
徵用之(元英宗時拜珠言前集賢侍講學士趙居信直學士吴澄皆有德老儒請徵用之帝喜曰卿言)
(適副朕心)朕且大用(宋陳康伯除吏部尚書宰臣議用權尚書高宗曰朕且大用何權為)
布衣不次進用(周世宗好拔英俊有自布衣上書言事者多不次進用)下列寘
諸要途(宋范純仁曰太祖用吕餘慶太宗用王禹偁真宗用張知白皆從下列寘諸要途)宰
相豈盡由科第(周世宗語)宰相須用讀書人(宋太祖語)寓意
磻溪(宋太宗曲宴後苑作釣魚詩有云欲餌金鈎深未逹磻溪須問釣魚人意屬吕端為相也)副
予前席(真宗時揚億在告上遣中使致太醫視之億拜章謝上作詩批紙尾有副予前席待名賢之句)
注想元老(唐文宗上巳宴羣臣曲江以裴度不赴賜以詩有注想待元老之句)渴想
儀刑(宋神宗以安石為欺復召馮京知樞密院京以疾未至帝賜詔有云渴想儀刑不忘夢寐)猶
恨致用之晚(宋太宗於吕端驟被奬擢猶恨致用之晚)致太平必斯人(王旦)
(嘗奏事退真宗目送之曰為朕致太平者必斯人也)自舉無先容(唐太宗曰古今用人未嘗)
(不因介紹若張行成朕自舉之無先容也)非由左右言(宋英宗以唐介為御史中丞謂之曰)
(卿在先朝有直聲故用卿非由左右言也)聞其彊幹召還(張詠在蜀太宗聞其彊幹召還)
(為樞密直學士)惜閒卿於彊健時(辛次膺拜御史中丞朝德夀宮高宗一見謂惜閒卿)
(於彊健時)受命而来喜於得賢(禇亮事薛舉舉滅秦王謂曰寡人受命而来喜於得)
(賢)方美官缺每欲用卿(明皇以蘇頲為中書侍郎勞之曰方美官缺每欲用卿然)
(宰相議無及者朕為卿恨)漢高佐命出自亡秦光武得賢亦資
暴莽(後漢書)齊桓忘管仲之奢僣而錄其匡合之大謀
漢高舍陳平之醜行而取其六竒之妙算(晉書)左禹
右臯陶不下堂而天下治(經濟𩔖編)夏禹得臯陶為三王
祖齊桓得管仲為五覇長(唐太宗)帝定禍亂而房杜
不言功王魏善諫而房杜讓其直英衞善兵而房
杜濟以文(唐書)孜孜奉國知無不為臣不如玄齡兼
資文武出將入相臣不如靖敷奏詳明出納惟允臣
不如彦博濟繁治劇衆務必舉臣不如胄以諫諍
為心恥君不及堯舜臣不如徵至激濁揚清疾惡好
善臣於數子有一日之長(唐王珪)汝得象殊重慎微密
(章得象晏殊)昌朝儒者學問該洽(賈昌朝)惟汝仲淹汝誠
予察(范仲淹)予晚得弼予心弼悅(富弼)曰衍汝来汝予
黃髮(杜衍)予早識琦琦有竒骨(韓琦)惟脩惟靖立朝䡾
䡾(歐陽脩余靖)素相之後含忠履潔(王素)襄雖小官多聞
予徹(蔡襄夷仁宗朝杜衍韓琦為太子中允直集賢院會吕簡罷相夏竦既除樞密使復奪之以衍代)
(而章得象晏殊賈昌朝范仲淹富弼及琦同時執政歐陽脩余靖王素蔡襄並為諫官石介作慶歷聖德詩)
大臣忠厚如王曾清純如張知白剛正如魯宗
道質直如薛奎(英宗時司馬光言)冰鑑則有王恕彭韶
練逹則有馬文升劉大夏老成則有劉健謝遷文
章則有王鏊丘濬刑憲則有閔珪戴珊(明孝宗朝)原求
賢帝咨四岳(書)明敭仄陋敷求哲人勤於求賢
旁求俊彦(並書)開求賢之路求賢如不及(漢書)我
求懿德(詩)無幽不求天賜賢人夢帝賚良弼(並書)
興能進賢(周書)舉賢(禮記)舉佚民(書)贊傑俊(月令)
聘名士禮賢者(月令)舉賢良文學(漢書)舉爾所知(論語)
枚卜功臣聿求元聖下民其咨有能俾乂有能
奮庸熙帝之載(並書)一饋七起(詳勤勞篇)一食三起(帝王世紀)
方欲興文武每食未嘗不在鉅鹿(漢書)仰山(董子)
側席(後漢)障賢者死(尸子)增天下之士騷然而至(寗戚對齊)
(桓公)拂巾衽褐以企旌車(晉郄詵)白駒皎皎不離風塵
束帛戔戔榮高物表(唐蕭至忠疏)十室之邑必有忠信
三人並行必有我師(漢舉孝廉詔)旁求四方以招賢俊
(孔融薦禰衡表)求賢暫勞垂拱永逸(任昉)束帛未賁於丘園
蒲輪頓轂而不駕(晉虞預上言)比下詔求賢又搜逮
所遺(唐德宗)豈借才異代治今日之天下(唐李絳言)天生
賢才自足以供一代之用(宋崔與之)止得求名文士難
得有道賢人(唐關播謂德宗曰陛下求賢又使舉薦然止得求名文辭士焉有有道賢人肯奉牒)
(丐舉𨕖邪)何以副求賢之意(金世宗謂宰臣曰朕在位日淺未能徧識臣下賢否全頼)
(卿等盡公舉薦今六品以下殊乏人材何以副朕求賢之意)思得賢士寤寐不忘
(世宗又曰思得賢士寤寐不忘自今朝臣出外即令體訪職官及草萊之士可以助治者具姓名以聞)
遺逸皆見旌異(宋理宗親總庶政遺逸皆見旌異)因民望而並招之
(理宗時臣僚多乞召還魏了翁真德秀上因民望而並招之)搜訪山林隱逸之士
(元英宗)招致山澤道藝之士(元諤爾根薩里勸世祖治天下必用儒術宜招致山)
(澤道藝之士以備任使帝嘉納之遣使求賢置集賢館以待之)分行十道旁求隱逸
之士(明太祖命學士詹同等十人分行十道旁求隱逸之士)手詔趣召(宋孝宗即位立)
(召辛次膺)奉詔求賢(元程鉅夫奉詔求賢江南帝素聞趙孟藡葉李名密諭必致此二人鉅夫)
(又薦趙孟頫等二十餘人帝皆擢置臺憲)求賢三十年(元世祖嘗謂朕求賢三十年惟得竇)
(漢卿及李俊民二人)勞於求賢然後成無為之治樂於忘勢
乃能致難進之賢(明英宗聘處士吴與弼詔)求賢圖治宵旰皇皇
羣賢偕来布列在位(明宣宗猗蘭操)原優賢就賢體遠
尚有德(禮)尊有術(漢書)聖人養賢大烹養賢(易)
禮下賢者(史記)外禮宰相(漢書)待以殊禮(東觀)待以
師禮(樊英列傳)待以客禮(楊彪云)天子交匹夫(孟子)周公
下白屋(家語)五耦而式(大戴禮)三顧於廬(蜀志)軒轅膝
行(莊子)文王趨拜上親執轡(書)釋旄繫韤(帝王世紀)
拜於牀下(詳帝德)每為之拜(魏志)不冠不見(漢書)攬履
而起(邴原列傳)遂至車前(書)引登御牀(世說)唆邀入輿
(臧榮緒晉書)為掘新井(管子)為設虛坐(吴志)子陵俱卧耳
(典略)子太非吾吏有莅任之方是以相屈(晉中興書)式
商容廬(帝王世紀)君其力就會(魏志)終祿其身(嵇康高士傳)
封比干墓(書)載自臨喪(帝王世紀)增急登賢之舉虛降
己之禮(後漢書)加隆崇之恩極養賢之禮(漢郎顗疏)唯恐
禮之不重(晉皇甫謐)遇士無禮不可以得賢(淮南子)側席
以求(光武側席以求幽人)下車而揖(光武嘗出南郊嚴遵曳長裾持鹿扇住立不動天子)
(下車而揖)傾身禮之(王景略有王佐才苻堅傾身禮之以為股肱羽翼)降寢殿
設壇席尚書奉引延問得失(後漢書)引至卧内(唐太宗嘗)
(引魏徵至卧内訪天下事)賜坐詢事(宋真宗時种放見於崇政殿賜坐詢事)見必
為興去輙臨軒以送(唐明皇於姚崇)入屏不趨贊事不名
(漢明帝於包咸)以輩行呼而不名(唐陸贄始入翰林年尚少以材幸天子帝以輩行呼)
(而不名)錫以几杖(漢包咸)賜延年杖(魏文帝引故漢太尉楊彪待以客禮)
(詔曰乃祖以来世著名節年過七十行不踰涯所宜優異以彰舊德其賜公延年杖)勅賜尚書
祿(漢明帝東巡過任城幸鄭均舍勅賜尚書祿以終其夀)御書得賢頌(宋虞允文以樞)
(密使復為四川宣撫太上御書聖主得賢臣頌以賜孝宗又為製䟦)解衣衣之(唐德宗於陸贄)
覆以襭袍(韋綬為翰林學士帝嘗幸其院韋妃從會綬方寢學士鄭絪欲馳告之帝不許時大)
(寒以妃蜀襭袍覆而去)庭為納陛(宋真宗每見呂端肅然拱揖不以名呼又以姿儀瓌大宮)
(廷陛峻特令為納陛)鄉改旌賢(宋仁宗改王曾鄉名曰旌賢鄉)
崇儒一
增通鑑曰漢武帝即位首舉賢良方正親策於庭得董
仲舒策天子嘉之於是罷黜百家俾學者知尊孔氏
又曰上雅尚儒術使使束帛加璧安車駟馬以迎申公
又曰詔禮官勸學興禮以為天下先於是丞相弘等
請為博士置弟子復其身能通一藝以上補文學掌故
即有秀才異等輙以名聞上從之自是公卿大夫士吏
彬彬多文學之士矣又曰宣帝時張敞上疏勸上游
心帝王之術太平庶幾可興司馬光曰光武紹恢前
緒征伐四方日不暇給乃能敦尚經術賓延儒雅繼以
明章遹追先志臨雍拜老横經問道自公卿大夫至於
郡縣吏咸𨕖經明行脩之人是以教立於上俗成於下
通鑑曰晉南渡初征南軍司馬戴邈請篤道崇儒以
勵風俗從之始立學又曰晉范寗好儒術嘗謂王弼
何晏蔑棄典文幽沉仁義以至禮壞樂崩中原傾覆遺
風餘俗至今為患又曰齊高帝問為政於參軍劉瓛
對曰政在孝經凡宋氏所以亡陛下所以得者皆是也
陛下若戒前車之失加以寬厚雖危可安循其覆轍雖
安必危齊主歎曰儒者之言可寳萬世又曰魏顯祖
好讀書手不釋卷在輿據鞍不忘講道又好賢樂善李
冲李彪王肅等皆以文雅見親制禮作樂蔚然有太平
之風焉唐書曰貞觀六年詔罷周公祠以孔子為先
師盡召天下惇師老德以為學官又曰張復穎高祖
鎮太原引為客以經授秦王及即位召見帝從容曰今
日弟子何如復穎曰昔孔子門人三千達者無子男之
位臣翼贊一人乃王天下計臣之功過於先聖帝笑曰
朕昔受大誼於君今尚記之復穎頓首謝曰陛下乃生
知臣叨天功為己力罪也帝大悅又曰高宗顯慶中
劉祥道陳六事其一曰唐有天下四十年未嘗舉秀才
請自六品以下至草野審加搜訪無令赫赫之辰斯學
遂絶又曰明皇尊尚經術開館置學士脩太宗之政
皆張說倡之又曰明皇為太子時褚無量侍讀譔翼
善記以進厚被禮答及即位以耆老隨仗聽徐行又為
設腰輿許乘入殿中宋史曰太祖復以竇儀為學士
嘗召草制儀至苑門望見帝岸幘跣足而坐却立不肯
進帝索冠帶召入儀遂言陛下創業垂統宜以禮示天
下若此恐豪傑聞而解體也帝斂容謝之又曰太宗
留心儒術貢生皆臨軒覆試又曰太宗令以儒行篇
刻於版印賜近臣及新第舉人又曰真宗謂陳彭年
曰儒術汙隆其應實大國家崇替何莫由斯故秦衰則
經術道息漢盛則學校興行其後命歷迭改而風教一
揆有唐文物最盛朱梁而下王風寢微太祖太宗丕變
敝俗崇尚斯文朕獲紹先業謹遵聖訓禮樂交舉儒術
化成實二后垂裕之所致也又君之難在乎聽受臣之
不易在乎忠直彭年曰陛下聖言精詣足使天下知訓
伏願躬演睿思著之翰篇真宗為崇儒術為君難為臣
不易二論示之彭年請示輔臣刻石國子學焉又曰
上方興起道術令邢昺與張雍杜鎬孫奭舉經術該博
德行端良者以廣學員又曰仁宗即位宰相請擇名
儒以經術侍講讀乃以孫奭為翰林侍讀學士嘗畫無
逸圖上之帝施於講讀閤又曰渡江以来進退合義
以胡安國尹焞為稱首又曰周必大除秘書少監兼
直學士院兼領史職鄭聞章草必大制上改竄其末引
漢宣帝事必大因奏曰陛下取漢宣帝之言親制贊書
明示好惡臣觀西漢所謂社稷臣乃鄙朴之周勃少文
之汲黯不學之霍光至於公孫弘蔡義韋賢號曰儒者
而持祿保位故宣帝謂俗儒不達時宜使宣帝知真儒
何至雜伯哉願平心察之不可有輕儒名上喜其精洽
欲與之日夕論文通鑑曰周必大薦朱熹為江西提
刑入奏事或要於路曰正心誠意之論上所厭聞慎勿
復言熹曰吾平生所學唯此四字豈可隱默以欺吾君
乎又曰寧宗即位召朱熹為煥章閣待制初黃裳為
嘉王府翊善光宗諭之曰嘉王進學皆卿之功裳謝曰
若欲進德脩業追跡古先哲王則須尋天下第一等人
乃可帝問為誰裳以熹對及彭龜年為嘉王府直講及
即位趙汝愚薦之召入經筵宋史曰理宗即位杜範
上言召用名儒發明格物致知誠意正心之學有好議
論者乃從而詆訾訕笑之陛下一惑其言即有厭棄儒
學之意此正賢不肖進退之機天下安危所係通鑑
曰理宗贈朱熹太師封信國公熹子工部侍郎在入對
言人主學問之要帝曰先卿中庸序言之甚詳朕讀之
不釋手恨不與之同時也宋史曰理宗淳祐元年詔
曰朕惟孔子之道自孟軻後不得其傳至我朝周敦頥
張載程顥程頤真見實踐深探聖域千載絶學始有指
歸中興以来又得朱熹精思明辨表裏渾融使大學語
孟中庸之書本末洞徹孔子之道益以大明於世朕每
觀五臣論著啟沃良多今視學有日其令學官列諸從
祀以示褒奬之意宋史贊曰宋嘉定以来正邪貿亂
國是靡定理宗繼統首黜王安石孔廟從祀升濓洛九
儒表章朱熹四書丕變士習身當季運弗獲大效後世
有以理學復古帝王之治者考論匡直輔翼之功實自
帝始廟號曰理其殆庶乎又曰理宗召真德秀還以
為戶部尚書入見上迎謂曰卿去國十年每切思賢乃
以大學衍義進復陳祈天永命之說上欣然嘉納金
史曰世宗謂宰臣曰夫儒者操行清潔非禮不行以吏
出身者自幼為吏習其貪墨至於為官習性不能遷改
政道興廢實由於此元史曰憲宗時高智耀入見言
儒者所學堯舜禹湯文武之道自古有國家者用之則
治不用則否養成其材將以資其用也宜蠲免徭役以
教育之帝從之詔復海内儒士徭役無有所與通鑑
曰元楊惟中用師於蜀獲姚樞始重經學乃建書院以
許衡為國子祭酒又曰元仁宗謂侍臣曰朕所願者
安百姓以圖至治然非用儒士何以致此設科取士庶
幾得真儒之用而治道所興也又曰有問庫庫者曰
儒有何好君酷愛之庫庫曰世祖以儒足以致治命裕
宗學於贊善王恂今秘書所藏裕宗倣書當時御筆於
學生之下親署御名習書謹呈其敬慎若此且儒者之
道從之則君仁臣忠父慈子孝人倫咸得國家咸治違
之則人倫咸失國家咸亂汝慎勿以斯言亂吾國也儒
者或身若不勝衣言若不出口然腹中貯儲有過人者
何可易視也明紀事本末曰太祖退朝御便殿輒召
儒臣論治道又曰屢遣使求經明行脩之士又曰
𨕖秀才張宗濬等隨詹事府左春坊官分班直文華殿
侍講畢進說民間利害田里稼穡等事兼陳古今孝弟
忠信文學才藝諸故事日以為常通紀曰仁宗建弘
文閣謂侍臣楊士竒等曰卿等各有職務朕欲得學行
端謹老儒數人日侍燕閒偹顧問可咨訪以聞士竒等
以翰林侍講王進儒士陳繼對蹇義復舉學錄楊敬等
皆命直弘文館
崇儒二
增為世儒宗(東晉初立賀循為世儒宗明習禮樂凡有擬議皆取決焉)治天下匠
(元太祖時夏人以善造弓見知於太祖因每自矜曰國家方用武耶律儒者何用耶律楚材曰治弓尚須用弓)
(匠為天下者豈可不用治天下匠耶帝聞之甚喜)百代絶學之倡(宋開禧初任希夷謂)
(周敦頥程顥程頥為百代絶學之倡乞定議賜諡其後皆得賜諡寔自希夷發之)道學非程
氏私言(宋光宗時劉光祖言道學非程氏私言乞定是非别邪正從之)正學遂明於
後世(黨禁既開正學遂明於後世真德秀之力為多)維持三綱五常之道(元仁)
(宗嘗曰儒者可尚以能維持三綱五常之道也)下開濂洛道學之懿(宋仁宗因王尭)
(臣及第賜中庸篇呂臻及第賜大學篇表章此二篇風厲儒臣是已開四書之端矣上承一祖二宗之心下開)
(濓洛道學之懿不在是乎)人主當以二帝三王為師(真德秀言於理宗)
儒者握持綱常如此其固(元仁宗嘗與羣臣語握拳示之曰所重乎儒者為其握持)
(綱常如此其固也仁宗講學之功如此者皆李孟啟之也)闔戶讀論語(趙普晚年手不釋卷)
(每歸私第闔戶啟篋取書讀之竟日及次日臨政處決如流家人發篋視之則論語二十篇也)終身
誦聖言(李沆為相嘗讀論語或問之沆曰沆為宰相如論語中節用而愛人使民以時尚未能行聖人)
(之言終身誦之可也)使我稽古臨事不惑(太宗詔魏徵虞世南褚亮蕭德言等裒次)
(經史百氏帝王所以興衰者上之帝曰使我稽古臨事不惑者公等力也)勵志講學𬗟懷
典刑(理宗贈朱熹太師詔)初登大寳招徠耆儒(劉光祖疏留朱熹)篤
道崇儒以勵風俗(晉元帝時戴邈言)崇禮儒臣講求治道(明宣)
(宗諭楊士竒等)宜近師儒(宋仁宗時王曾以帝初即位宜近師儒即召孫奭馮元勸講崇政殿)
襃表老儒(理宗初立詔襃表老儒)儒林舊德(宋趙師民在經筵十餘年累請)
(補外帝自寫詩寵行目以儒林舊德)尊寵儒臣(曾公亮擢天章閣待制賜金紫先是待制不改)
(服仁宗面錫之曰朕自講席賜卿所以尊寵儒臣也)渴於相見(胡安國入對高宗曰聞卿大名)
(渴於相見何為累詔不至)從容咨訪(熙寧初呂公著薦程顥為太子中允監察御史裏行神宗)
(素知其名數召見每退必曰頻求對欲常常見卿一日從容咨訪正午始趨出中人曰御史不知上未食乎)
儒者逢辰之幸(景德二年上幸國子監閱庫書邢昺奏經版大偹斯乃儒者逢辰之幸上)
(喜曰國家雖尚儒術非四方無事何以及此)儒臣入省議事(元世祖時右相安圖請令)
(儒臣姚樞等入省議事從之)白衣對崇政殿(景祐初更定雅樂詔求知音者范仲淹薦)
(胡瑗白衣對崇政殿授校書郎)就寢起讀終篇(孝宗時朱熹投匭進封事帝已就寢起讀)
(終篇)咨時務訪治道(明太祖進攻婺州由寕國道徽州召儒士唐仲實姚連等咨時務訪)
(治道)北面立而問道(周主飬老於太學北面立而問道)當用經術明
於大誼(漢昭帝曰公卿大臣當用經術明於大誼者)館閣之職文史為先
(宋孝宗時呂祖謙除直秘閣時方重職名非有功不除中書舍人陳騤駁之孝宗批云館閣之職文史為先祖)
(謙所進採取精詳有益治道故以寵之可即命詞)果才而賢雖白身亦用(元仁)
(宗時李孟等言方今進用儒者而老成日以凋謝四方儒士成才者請擢任之俾學者有所激勸帝曰卿言是)
(也自今勿限資級果才而賢雖白身亦用之)盡令讀書知為治之道(宋太祖詔)
(武臣盡令讀書)天子禮樂之司(唐中書舍人陸堅以學士供擬太盛無益國家議白罷之)
(張說聞之曰古帝王功成則有奢滿之失今陛下崇儒向道躬自講論延置豪俊則麗正院乃天子禮樂之司)
(所費細而所益者大陸生蓋未逹邪帝知遂薄堅)翰林深嚴之地(宋太祖曰翰林深嚴)
(之地當得宿儒處之范質等曰竇儀清介重厚然已自翰林遷端明矣帝曰非斯人不可處禁中卿當諭以朕)
(意)詳明禮樂博涉典墳為儒學之宗師乃薦
紳之領表(周世宗留田敏詔)闡揚文治儒學嚮臻周巖
廊以聘隱淪盛科𨕖以來才彦
勤勞一
原抱朴子曰黃帝生而能言役使百靈可謂天授自然
體之者猶復不敢端坐而得道故陟王屋而受丹經到
鼎湖而飛流珠登崆峒而問廣成之具茨而事大隗適
東岱而奉中黃入金谷而諮子心論導養而質玄素二
女精推步則訪山稽力牧講占候則詢風后著體診則
受雷岐審攻戰則納五音之策窮神姦則記七澤之辭
相地理則書靑烏之說救傷殘則綴金冶之術故能畢
記秘要窮盡道真遂升龍以高濟與天地乎罔極史
記曰黃帝代神農諸侯有不從者從而征之未嘗寧居
東至海登桓山及岱宗西至崆峒登雞頭南至江登熊
湘北逐獯粥合符釡山而邑於涿鹿之阿遷徙無常行
以師兵為營衞帝王世紀曰堯命禹以為司空繼鯀
治水乃勞身涉勤不重徑尺之璧而愛日之寸陰手足
腁胝故世傳禹病偏枯足不相過至今巫稱禹步是也
淮南子曰禹之趨時冠掛而不顧履遺而不取又
曰禹沐淫雨櫛疾風決江疏河鑿龍門闢伊闕乘四載
隨山刊木平治水土定七百國鬻子曰禹飯一饋而
七起曰吾不恐四海之士留於道路也恐其留吾門也
是以四海之士皆至禹當朝廷門可以羅雀符子曰
禹讓天下於竒子竒子曰君言佐舜勞矣鑿山川通河
漢首無髮股無毛故舜也以勞報子我生而逸不能為
君之勞矣增通鑑曰周宣王嘗晏起姜后脫簮於永
巷待罪王於是勤於政事早朝晏罷卒成中興之治
又曰漢武帝時太子每諫征伐上笑曰吾當其勞以逸
遺汝又曰宣帝興於閭閻知民事之艱難及親政事
勵精為治唐書曰太宗問房玄齡蕭瑀曰隋文帝何
如主對曰文帝勤於為治每臨朝或至日昃衛士傳餐
而食亦勵精之主也上曰文帝不明而喜察事皆自決
不假羣臣羣臣既知主意惟取決受成雖有愆違莫能
諫爭又曰憲宗嘗與宰相論治道於延英殿日旰暑
甚汗透御服宰相恐上體倦求退上留之曰朕入宮中
所與處者獨宮人宦官耳故樂與卿等共談為理之要
殊不知倦也又曰文宗恭儉儒雅出於天性嘗讀太
宗政要慨然慕之及即位銳意於治每延英對宰臣率
漏下十一刻又曰唐制天子以隻日視朝文宗命輟
朝放朝皆用雙日凡除吏必召見訪問觀察其能否故
太和之初政事脩飭號為清明宋史曰太宗孜孜為
治每御長春殿視事罷復即崇政殿臨決日旰未遑御
膳謝泌言請自今長春罷政既膳後御便坐不報又
曰真宗嘗謂邢昺鄭注禮記世子篇云文王以憂勤損
夀武王以安樂延年朕以為本經指意必不然且夏禹
焦勞有玄圭之賜而享國永年若文王憂人之心不自
暇逸縦無感應豈至虧損夀命邪又曰孝宗清燕每
訪政事曰朕每厭宦官女子之言思與卿等欵語欲知
朝政闕失民情利病又曰嘉定間范鍾為崇政殿說
書進對帝曰仁宗時甚多事鍾對曰仁宗始雖多事乃
以憂勤致治徽宗始雖無事餘患至於今日帝悅通
紀曰明太祖諭侍臣曰朕即位有年常常勤勵自勉待
旦即臨朝晡時而後還宮夜卧不能安席披衣而起或
仰觀天象見一星失次即為憂惕或量度民事有當速
行者即次第筆記待旦發遣
勤勞二
原惟德之勤克勤于邦與民用勤勤思勞體
勤而禮下勤于吏事祗勤于德夙夜弗逮文王
既勤止我應受之自強不息勞謙匪懈憂民救
水(越絕)悶不容息禹愛惜寸陰(帝王世紀)湯不棄尺日
晝決獄夜理書夜不暇寢夜分而寢不懈
于位政事簡心惟德日新萬邦惟懷不僣不
濫不敢怠遑無怠無荒四夷來王過門不入冠掛
不顧(砥柱銘)荷插戴笠櫛風沐雨簮墜不顧身
執畚鍤自操耰耜盡力溝洫夫負婦戴燒不
暇拂濡不給旋(路史)手不生爪脛不生毛股無䟦脛
無毛手生重繭脛無候朝身親其勞肌色皯
黣增舊勞于外其勤王家(書)昧旦丕顯後世猶
怠艱難險阻備嘗之矣(傳)此陛下宵衣旰食之時
(李絳對憲宗)此豈王安寢時(後唐張承業謂晉王)勤心庶政日有
咨詢(宋孝宗)上憂勤如此今何可不言(李浩言於孝宗)憂勤
於路朝之頃切劘於廣厦之間(理宗時李宗勉建言)索燭以
記明而即行(金宣宗謂太子曰吾嘗夜思天下事索燭以記明而即行汝亦當然)未明
而朝日昃始罷(明太祖)怠荒是戒厲精是圖(明孝宗時大學士劉)
(健上言祖宗黎明視朝一日奏事二次邇者視朝太遲散歸或至昏暮乞怠荒是戒厲精是圖上嘉納之)
勤於聽斷四鼓即興(明太祖)夜分五鼓猶閱章奏(明世宗雖)
(脩元西内而權綱總攬夜分五鼓猶閱章奏)
務農
原務農重榖命農勉作並耕而食以勸農也(尸子)
勞農勸民惟農是務(國語)威戒農用(國語)紀農協功
興鋤利氓農天下之本(漢書)五榖萬民之命民以
食為天(史記)不耕受其饑(詳帝治神農教)咨十二牧食哉惟
時(尚書)歷象日月星辰敬授人時寅賓出日平秩東
作(尚書)嗟嗟保介惟莫之春(毛詩)告布於萬民(說苑)乃
疆乃理乃宣乃畝命我衆人痔乃錢鏄歲事來辟
稼穡匪懈(並毛詩)明時播草木(大戴禮)播時百榖(尚書)
率時農夫播厥百榖(毛詩)初開藉田(王隱晉書武帝)乃以元
日祈榖于上帝(禮記)乃擇元辰親載耒耜(月令)天子親
耕(榖梁)躬耕勸農(風俗通)天子三推(月令)為大田(張衡東京)
(賦云)藉於千畝之田(潘岳藉田)為藉千畝(禮記)亦服爾耕
十千維耦(毛詩)躬三推(月令)發止千畝以帥萬國(繆襲許昌)
(宫賦田云)冕而朱紘(禮記)履文舄佩明珠(陸注太玄經)神農
親耕(詳帝治)禹稷躬稼(論語)耕於鉅定(漢書武紀)耕於鉤
盾(漢書昭紀上耕於鉤盾弄田應劭曰時帝年九歲未能親耕帝藉鉤盾宦者近署故往試耕為戱弄也)
增本立而太平可議(唐李渤言農國之本本立而太平可議)農事不
脩則樂土為墟(晉王導)農桑衣食之本(元仁宗諭司農)當以
力田為先(宋辛棄疾言於孝宗曰人生在勤當以力田為先北方之人養生之具不求於人是以無)
(甚富甚貧之家南方多末作以病農而兼并之患興貧富斯不侔矣)當使之耕耘織紝
(唐劉晏)農不勸而耕者衆(唐韓琬言貞觀永徽之間農不勸而耕者衆)勸
農耕作(宋太祖諭郡國長吏)慮失播種(宋真宗幸太一宮大雪帝謂宰相曰雪固豐稔)
(之兆苐民力未充慮失播種卿等其務振勸毋遺地利)弭兵輕賦專意於農(遼太)
(祖)敦本務農屡詔勸助(宋仁宗)勸農桑教紡績(遼太宗)
務本業抑游手(金太宗詔)農月常務一切罷省(唐明皇詔凡農)
(月州縣常務一切罷省)農勞之時戒飭省事(宋仁宗詔孟夏農勞之時令監司戒)
(飭州縣省事勸民力田)毋或追擾以妨農時(宋仁宗詔)毋淹刑獄
以妨農務(遼聖宗詔)條晰勸農之績(宋真宗詔舉親民之官悉令條晰勸農之)
(績以為殿最黜陟)學校農桑之績(明太祖勒中書令有司考課必有學校農桑之績違)
(者降罰)置勸農司(宋真宗時錢彦遠疏本朝轉運使提點刑獄知州通判皆帶勸農之職而)
(徒有虚文無勸農之實宜置勸農司以知州為長官通判為佐舉清強幕職州縣官為糧官先以墾田頃畝及)
(戶口數屋塘山澤溝洫桑柘著之於籍然後設法勸課歲終農隙轉運使考核之第其賞罰)立司
農司(元世祖中統初高天錫謂丞相博羅左丞張文謙曰農桑衣食之本古之王政莫先於此願留意丞)
(相以聞帝悅命立司農司以天錫為中都山北道巡行勸農使)設營田使(明太祖渡江以康茂)
(才為營田使諭以脩築隄防專掌水利分廵各處)遣巡郡縣(明文皇詔每歲遣人巡郡縣凡)
(歲之豐歉民之休戚欲周知也)但寬其力勿奪其時是乃妨農何
名為勸(金宣宗時言者請遣官勸農至秋成考其績以甄賞宰相言民恃農以生初不待勸但寬其力)
(勿奪其時而已遣官不過督州縣計頃畝嚴期會而已是乃妨農何名為勸上是其言)立農師
(宋太宗令民推練土地之宜明𣗳藝之法者一人縣補為農師蠲其稅役民有怠於農務者農師察之)
置田鼓(明太祖令民每村置一鼓凡遇農桑時月晨起擊之)田家詩(後唐明宗時大有年)
(唐主與馮道從容問曰今歲雖豐百姓贍足否對曰榖貴餓農榖賤傷農因述聶夷中田家詩云二月賣新絲)
(五月糶新榖醫得眼前瘡剜却心頭肉其言近而易曉明宗顧左右錄其詩常以自誦)豳風圖
(明宣宗得趙孟頫豳風圖因賦長詩一章揭於便殿之壁)耕夫記(明宣宗道路見耕夫因錄其語)
(作耕夫記)織婦詞(宣宗又作織婦詞一篇復繪圖揭於宮掖及戚里令知民事之艱)農
桑輯要(元世祖惓惓於農桑一事頒農桑輯要之書於民)景德農田勅(宋真宗命)
(丁謂等參詳刪定景德農田勅五卷)農器勿算(真宗時呂夷簡初知濱州代還言農器有算非)
(所以勸力本也遂詔天下農器皆勿算)旬上雨雪(宋仁宗詔諸州旬上雨雪)早歲
習知稼穡(遼興宗詔)嘗歴外任稔知民間之事(元世祖謂侍臣曰朕)
(嘗歴外任稔知民間之事想前代之君雖享富貴不知稼穡艱難者甚多其失天下皆由此也)觀稼
於郊一歲再出躬耕籍田以先天下(宋仁宗)命藏微
時耕具(宋高祖命藏耕具以示子孫文帝見之有慚色近侍進曰大舜躬耕歴山伯禹親事水土陛下)
(不覩遺物安知先帝之至德稼穡之艱難乎)命圖所歴艱難(明太祖命圖所歴艱難以)
(示子孫上謂侍臣曰朕本農家祖父皆長者今圖此者後世子孫富貴易驕使觀之知王業艱難也)刻
耕夫織婦蠶女之形(周世宗留心稼穡命工刻木為耕夫織婦蠶女之状置於禁中)
采陰晴豐凶候驗之說(真宗勤政恤農每雨雪不時憂形於色時邢昺為禮部尚書以)
(其素習田事多委曲訪之初田家察陰晴豐凶皆有状候老農之相𫝊者率有驗昺多采其說為對)徧
歴農家(洪武間圜丘成帝出視太子從行因命左右導之徧歴農家觀其居處飲食器用還謂之曰汝)
(知農之勞乎其所居不過茅茨草戶所服不過練裳布衣所飲食不過菜羹糲飯而國家經費皆其所出故令)
(汝知之)道中耕耒(明宣宗道中見耕者以數騎往眎之下馬從容詢稼穡事因取所執耒三)
(推耕者初不知上也中官語之乃驚羅拜令随至營人賜鈔)召觀稼於後苑(宋仁宗幸)
(後苑御寳岐殿觀刈麥謂輔臣曰朕作此殿不植花卉而歲以種麥欲知稼穡之不易也又哲宗召輔臣觀)
(稼後苑)饗先農於東郊(高宗親饗先農於東郊行籍田禮)耕籍不事
虛文(明太祖曰耕籍一以供粢盛一以勸農務本也朕即位以来恒舉行之惟欲使民盡力於農畝以遂)
(其生養非事虛文)秉耒貴有實心(明宣宗時禮部進籍田儀注上觀之謂侍臣曰先王)
(制籍田率天下務農天子公卿躬秉耒耜貴有實心耳不然三推五推何益於事)斥教坊雜
伎(明孝宗即位耕籍田畢宴羣臣教坊以雜伎承應或出䙝語馬文升厲色曰新天子當知稼穡艱難豈宜)
(以此凟亂宸聰即斥去)用田家典故(明憲宗初行耕籍田禮上率百官祀先農畢釋祭服)
(秉耒三推戶部尚書馬昂捧青箱後隨京府耆老二人馭牛二人曲躬按犁教坊樂工執綵旗夾隴謳歌一唱)
(百和颭旗而行上秉耒三往三返如儀既畢乃坐觀三公九卿助耕畢教坊前呈應用田家典故)籍
田頌(貞觀初太宗既耕籍岑文本奏籍田頌文致華贍)躬耕籍田記(宋仁宗命宰臣)
(張士遜撰)
責躬
原禹湯罪已其興也勃焉山崩川竭為之出次(左𫝊)
臺榭不塗馳道不除(榖梁𫝊)日有食之天子不舉(左𫝊)
罪當朕躬弗敢自赦萬方有罪在予一人予一人有
罪無以爾萬方萬姓仇予予將疇依百姓有過在
予一人(並尚書)禹見罪人問而泣之(說苑)湯旱而禱(孫卿)
(子)成王思慕(琴操)翦爪(湯旱)截髮(曹瞞傳云操常出軍行經麥中令士)
(卒無敗麥犯者死操馬騰入麥中操曰制法而自犯之何以率下請自刑因援劍割髮以置地)捨宮
寢(列子云黃帝憂天下不治也)避正殿(鍾離意别𫝊意諫明帝)山崩川竭
君為不舉(左傳)大荒則不舉大札則不舉天地有災
則不舉邦有大故則不舉(並周禮)年不順成食無樂
(禮記)大祲食不兼味(榖梁)凡日月食令去樂四鎮五
嶽崩令去樂大怪異烖令去樂諸侯薨令去樂
大札令弛樂大災令弛樂大臣死令弛縣(並周禮)
山崩川竭為之徹樂(左𫝊)大札素服大荒素服大
災素服(並周禮)年不順成則素服素車(禮記)湯之救旱
素車白馬(尸子云湯之救旱也素車白馬布衣身嬰白茅以身為牲當此時也絃歌鼓舞止)
降服垂縵(傳云山崩川竭君為之垂縵)增旱蝗責躬(貞觀二年以旱蝗責躬大)
(赦)災異責躬(宋英宗治平三年)久旱責躬(金章宗以久旱下詔責躬宰臣)
(上表待罪詔答曰朕德有愆上天示異卿等各趨乃職思副朕懷)責躬脩德(宋仁宗時太白)
(犯歲星又犯執法余靖疏言)此朕之責百姓何罪(元仁宗時京師久旱民多疾疫)
(帝自責明日大雪)此朕之愆豈卿等所致(又左丞相哈克繖言彗星之異由臣)
(等不才所致願避賢路帝云)朕今聞過朕亦當自戒恐不免
斯過(並唐太宗)痛自悔(太宗云昨責王珪等痛自悔)痛自悔咎(宋吴芾勸)
(高宗專務脩德痛自悔咎)上遽引咎(明皇引咎罷市舶)下詔罪已(宋寧宗時)
(臨安火迫太廟)草勅引過(明仁宗命楊士竒就榻前草勅引過)使知朕悔過
之意(宋高宗建炎三年以久陰下詔以四失罪已仍榜朝堂徧論天下使知朕悔過之意)朕嘗
自思豈能無過(金世宗嘗謂宰臣曰朕方前代明君固不可及至於不納近臣讒言不受戚里)
(私謁亦無愧矣朕嘗自思豈能無過過而能改庶幾無咎省朕之過頗喜興土木之工自今不復作矣)
痛自咎悔以感人心(德宗幸奉天陸贄言今盗徧天下宜痛自咎悔以感人心帝從之故)
(奉天所下制書雖武人悍卒無不感動流涕)舉行故事恐不足以應天變
(宋神宗時韓維入對帝曰天久不雨朕日夜焦勞奈何維曰陛下憂閔旱災損膳避殿此乃舉行故事恐不足)
(以應天變當痛自責已廣求直言)惟德弗𩔖未足以當天心(徽宗建中時日)
(食四月朔帝下詔責躬王覿當制有惟德弗𩔖未足以當天心之語宰相去之乃力請外補)將止
於減膳徹樂分禱羣祀而已乎抑當外此而反求諸躬
乎(理宗時災異譴告杜範上言)意者聽納不得於理與獄訟非
其情與賦斂失其節與忠言讜論鬱於上聞而阿
䛕壅蔽以成其私者衆與(宋神宗以天久不雨命韓維草罪已詔詔出人情大悅)
刻石記功不若下哀痛之詔摛翰頌美不若頒罪
巳之文(石晉少帝塞河決欲刻石紀功楊昭儉諫止之)惻怛愛民之政徒為
空言而百姓不被其恩哀痛責躬之詔不著事實而
四方不以為信(宋高宗時滕康上言)
戒懼一
原呂氏春秋曰成湯之時有榖生於庭昏生至旦而大
合拱史請卜其故湯退卜者曰吾聞祥者福之先也見
祥而為不善則福不至妖者禍之先也見妖而為善則
禍不至於是早朝晏退問疾弔喪務鎮撫百姓三日而
榖亡韓詩外𫝊曰昔周文王寢疾五日而地動東西
南北不出四郊有司請曰臣聞地之動為人主也今者
君王寢疾五日而地動四面不出國郊羣臣皆恐曰請
移之文王曰奈何其移之也對曰興事動衆以增國城
其可移之文王曰夫天之見妖以伐有罪我必有罪故
天以罰我也今又專興事動衆以增國城是重吾罪也
不可請改行重善移之其可以免乎於是遂謹其禮秩
皮革以交諸侯飾其辭令幣帛以禮俊士頒其爵列等
級田疇以賞羣臣行無幾何而疾止增通鑑曰漢光
武七年三月晦日食詔百僚各上封事其上書者不得
言聖(胡致堂謂光武此詔脩已格天超出百王之表)又曰明皇時日食素服
俟變錄囚多所貸遣賑䘏災患罷不急之務又曰宋
璟上言議者直以月蝕脩刑日蝕脩德或言分野之變
冀有揣合臣以謂君子道長小人道消止女謁放讒夫
此所謂脩德也囹圄不擾兵甲不凟官不苛治軍不輕
進此所謂脩刑也陛下常以為念雖有虧食將轉而為
福且君子恥言浮於行願動天以誠無事空文帝嘉納
五代史曰後唐明宗廣夀殿災有司理之請加丹雘
帝喟然歎曰天以火戒我豈宜增以侈邪宋史曰太
宗端拱元年以歲旱彗星謫見詔曰朕以身為犧牲焚
於烈火亦未足以答謝天譴當與卿等審刑政之闕失
稼穡之艱難卹物安人以祈元祐又曰仁宗時日食
帝謂執政賈昌朝等曰謫見於天願歸罪朕躬卿宜究
民疾苦思所以利安之昌朝對曰陛下此言足以弭天
變臣敢不夙夜孜孜以奉陛下帝又曰人主懼天而脩
德猶人臣畏法而自新也又曰英宗治平二年以雨
災詔責躬初學士草詔曰執政大臣其惕思天變帝書
其後曰雨災專以戒朕可曰協德交脩又曰熙寧七
年春天下久旱饑民流離帝憂形於色對朝嗟歎欲盡
罷法度之不善者王安石曰水旱常數堯湯所不免此
不足擾聖慮但當脩人事以應之帝曰此豈細事朕所
以恐懼者正為人事之未脩耳元史曰世祖至元末
有星孛於帝座帝憂之夜召博果密入禁中問所以消
天變之道對曰易震之象曰君子以恐懼脩省詩曰敬
天之怒又曰遇災而懼三代聖王克謹天戒鮮不有終
漢文之世同日山崩者二十有九日食地震頻歲有之
善用此道天亦悔禍海内乂安此前代之龜鑑也因誦
文帝日食求言詔帝悚然曰此言正合朕意可復誦之
通紀曰洪武十三年五月雷震謹身殿大赦下詔曰
宰輔失職首除姦惡鋤根翦蔓刑戮之際不無過焉甚
非上帝好生之德今者雷震謹身殿朕甚懼焉
戎懼二
原孔甲有盤盂之戒(蔡邕論云)武王有戒慎之鞀(呂氏春秋)
大臣不可不敬小臣不可不慎(禮記)除戎器戒不虞
君子以恐懼脩省(易)乾乾夕惕(東觀漢記)栗栗危懼(尚書)
(湯誥)若火燄燄若殞深淵若陟深山凜乎若馭
朽索若蹈虎尾夙夜祗懼不敢荒寧明德慎罰
克慎明德恪謹天命克慎天戒(並尚書)天命靡
常畏天之威(毛詩)弗寧帝命罔有逸言無平不陂
無往不復(易)安而不忘危存而不忘亡(易)制治于
未亂保邦于未危天道福善(書)月盈則食其亡
其亡繫于苞桑(易)主不稽古無以承天(東觀漢記)君不
密則失臣機事不密則害成言出乎身加乎民(易)
撫我則后虐我則讐惟聖罔念作狂惟狂克念作聖
吉人為善惟日不足凶人為不善亦惟日不足(並書)
雖有周親弗若仁人見爾前慮爾後(大戴禮武王鑑銘)無
私於物惟賢是與(王弼注易)用其道不棄其人(左𫝊)不親
小事(榖梁)弗寶遠物弗惟逸豫惟以亂民(書)與其
溺於人寧溺於淵(大戴禮盤銘曰云云溺於淵猶可游也溺於人不可救也)玩人
喪德玩物喪志厥監不遠在彼夏王(書)殷監不遠
在夏后之世(詩)咋舌血(英䧺記曹操與劉備言)覆觴不飲(詳納)
(諫)增天意丁寧以戒(宋真宗將東封孫奭諫曰昔周宣王遇災而懼故詩人美其中)
(興以為賢主今震雷在冬為異尤甚此天意丁寧以戒陛下而反未悟殆失天意)人君所畏
惟天(宋英宗時有為帝言災異皆天數非關人事得失所致富弼聞而歎曰人君所畏惟天若不畏天何)
(事不可為者此必姦人欲進邪說以搖上心使輔弼諫諍之臣無所施其力即上書數千言論之)負
而矜之輕天下士上天見變其為是乎(貞觀八年隴右山崩大蛇屡見)
(山東及江淮大水後星孛虛危歴氐餘百日虞世南言景公脩德彗滅事帝曰吾良無景公之過但年十八舉)
(義兵二十四平天下未三十即大位自謂三王以來撥亂之主莫吾若也故負而矜之輕天下士上天見變其)
(為是乎吾何得不戒)上天示戒正陛下恐懼憂勤之日(魏徵)正
當戒懼脩身之日豈得虚受榮名(金章宗却尊號)少有憂勤
足為警戒(宋真宗時以西北用兵或至旰食參知政事王旦謂相李沆曰我輩安能坐致太平得優)
(游無事邪沆曰少有憂勤足為警戒他日四方寧謐朝廷未必無事)水旱盗賊日取奏
聞(旦又以為細事不足煩上聽沆曰人主少年當使知四方艱難不然血氣方剛不留意聲色犬馬則土木)
(甲兵祠祀之事作矣吾老不及見此參政他日之憂也)密禱禁庭跣立殿下
(宋仁宗遇水旱必夙夜精心密禱於天)側身脩德以應天戒(宋英宗時彗出營室)
(帝憂之同列請勅邊備呂公弼曰彗非小變陛下宜側身脩德以應天戒臣恐患不在邊也)日慎
一日惟懼不終上畏皇天之鑒臨下憚羣臣之瞻
仰(並唐太宗語)治安則驕佚易生驕侈則危亡立至(太宗)
(又曰朕有二喜一懼比年豐稔斗粟三錢一喜也邊鄙無虞二喜也治安則驕佚易生驕侈則危亡立至此一)
(懼也)賢士藏匿深可畏四民遷業深可畏上下相
徇深可畏廉恥道消深可畏毁譽亂真深可畏
直言不聞深可畏(後唐明宗時康澄疏)
謀猷一
原史記曰漢興孝文施德天下懷安至孝景不復憂異
姓而晁錯刻削諸侯遂使七國俱起合從而西鄉以諸
侯大盛而錯為之不以漸也及主父偃言之而諸侯以
弱卒以安漢安危之機豈不以謀哉王隱晉書曰武
帝與羊祜張華謀伐吴朝士莫知也潛乃籌量虛實為
戰備孫皓面縛輿櫬降增唐書曰太宗與晉陽令劉
文靜善文靜坐李密事繫獄太宗夜就獄中見之與圖
大事因共部署計已定通鑑曰臨淄王隆基與劉幽
求等密謀匡復遂定韋氏之難又曰肅宗問李泌今
敵彊如此何時事定對曰以臣料之不過二年因言以
兩軍縶其四將之策宋史曰太祖夜至趙普第與普
計下太原普曰太原當西北二面太原既下則我獨當
之不如姑俟削平諸國則彈丸黑子之地將安逃乎帝
笑曰吾意正如此特試卿耳又曰太宗時李繼遷擾
西鄙保安軍獲其母帝欲誅之以寇準居樞密獨與之
謀準退過呂端遂告其故端乃入奏曰從來舉大事者
不顧其親况繼遷悖逆之人乎陛下今日殺之明日繼
遷可擒乎若其不然愈堅其叛心耳不如置於延州使
善視之以招来繼遷雖不能即降終可以繫其心而母
死生之命在我矣太宗撫髀稱善曰微卿幾誤我事即
用其策後繼遷卒其子竟納款請命端之力也又曰
真宗澶淵之役畢士安與寇準合議請帝幸澶淵而議
者閧然二三大臣有進幸金陵及成都圖者準力陳其
不可堅定前計又曰孝宗欲成高宗之志首詔經理
建業以圖進取而大臣㢲懦幸安計未決王阮對策曰
東南王氣鍾在建業輟而弗顧退守幽深之地如是而
曰謀國果得為善謀乎明紀事本末曰上謀用兵吳
漢孰先或以張士誠近富而弱宜先劉基曰不然士誠
自守寇耳陳友諒居上流且名號不正宜先伐之陳氏
滅張氏囊中物矣太祖曰然友諒剽而輕士誠狡而懦
若先攻士誠友諒必空國來救是吾疲於二寇也遂決
計伐漢
謀猷二
原作事謀始(易)信誠好謀(漢書)三聖合謀(琴操)詢謀
僉同(書)其治多撥略(魏志)親入閭巷即賢人謀(谷永)
謀出帷幄決勝千里(東觀)於鑠王師遵養時晦(毛詩)納
五音之策(抱朴子)量敵受勝因事設竒(東觀)我取天
下可不以萬全(漢書)圖畫成敗皆從所言(東觀)從命者
克捷違教者負敗(魏書)畫蚩尤像以威天下(詳武功)為
鳥銜書以感殷人(呂氏春秋)獨車渡河(漢書)以少敵衆(魏武)
前有梅林可以解渴(世說)交馬而語不及軍事(魏武)
增引為謀主(唐太宗於房玄齡)翊輔謀猷(明楊士竒)歎其遠慮
(宋陳康伯謂梁克家)時韙其謀(宋張方平議趙元昊請絶遼事宜賜元昊詔使之審處但嫌隙)
(朝除則封冊暮下如此則於西北兩得矣)議者韙其謨謀(唐崔祐甫謨謀可復貞觀開元)
(之治)天下益服謀國之忠(宋梁克家)數陳秘畫多所嘉納
(唐温大雅於高祖時)謀議之際屢相可否(元世祖時王文統與張文謙並為相文統)
(為人忌刻故然)玄齡善於謀如晦長於斷(同心濟謀以左右太宗)
兼資忠義善斷大事(宋畢士安謂寇準)沉摯有謀能斷大事
(宋薛奎稱明鎬)同心輔政日夜謀致太平(宋富弼范仲淹)必有嘉
謨當告之以達朕(元世祖用安圖為右丞相諭許衡曰安圖尚幼未更事善導之汝有嘉謨)
(當先告之以逹朕)謨謀當國之人非如昔比(宋太宗與王濟論邊事)
樞密合職中書以通謀議(宋仁宗時夏人寇邊寇準張方平乞合樞密之職於中書)
(以通謀議帝然之遂以宰相兼樞密使)密贊大計(元世祖在開平時商挺廉希憲密贊大計)
參預謀議(明太祖於儒士許瑗)與參帷幄大計(布衣陳遇明太祖初應聘)
(與參帷幄大計)凡機密輙與議(明太祖於陶安)預謀帷幄動中機
會(元世祖時賈實喇)參謀帷幄剖決如流(房玄齡)屏語移時
親密莫知(明太祖時至劉基所屏人語移時乃去雖至親密莫知之)筆書漆簡問
答甚密(明祖於秦從龍)
巡行
原時邁(詩序云時邁巡狩告祭柴望也)翔行(穆天子𫝊云外事翔行)堯亭(王歆)
秦履(南徐州)射魚(史記)射蛟(漢書)雲蓋(山海經)風車
(春秋)望翠蓋(漢書舊儀云望翠華蓋)載青旌(禮記云前有水則載青旌前有塵埃)
(則載鳴鳶前有鷙獸則載貔貅前有士師則載虎皮)登威路(崔駰頌云於是乘輿登天靈之威路)
(駕太一之象車升九龍之華旗建掃霓之旌旄)駕蒼龍(禮云乘鸞輅駕蒼龍乘朱輅駕赤騮乘戎)
(輅駕白駱乘玄輅駕鐵驪)架黿鼉(紀年云駕黿鼉以為梁遂伐越至於紆)過鳷鵲
(文𨕖云過鳷鵲望露寒下棠梨息宜春注曰皆宮觀名也張揖曰此皆漢武帝建元年中所作在雲陽甘泉宮)
(之外)徯我后(書云徯我后后来其蘇)望君來(漢書)待有功(諸侯待有)
(功進律)考制度乘兩儀(郭象)駕五行(傅元大言)駕象車
(韓子)飾玉輅(劉楨)舞九馬(山海經)駕八龍(楚辭)登龍舟
(班固)乘鳥舟(穆天子)汎樓船(漢武帝)浮文鷁(司馬相如)求
仙人(漢書)見玉女(嵩高記)因名山禮名山(漢書)祠魏
公(漢書)問樂後(史記問樂毅後)至朔方(史記)歴鳴澤(漢書)問
三老(東觀)饗六軍(魏書)道舊故(史記)問吏民(漢武帝)在
靈囿宴華池(魏文帝)先王卜征(春秋)王者應入(豫章列士)
(傳)觀風設教(張衡)視典披圖舉功行賞(史記)省方
觀民(易)至羣玉山(穆天子傳云天子至羣玉之山於是取玉三乘載玉萬隻)升
大比隥(穆天子傳)周流八丘(淮南子)周行天下(春秋)巡行
邦國歡悅吏民(東觀)造於祖禰(孔叢子)格於藝祖(書)
清道案行(杜預)清宫後往(漢書舊儀)巾車飾路(劉珍)衞
官填街(漢書舊儀衞官填街騎士塞路)雲旗逶迤(離騷)羽蓋葳𬎼(王沈)
乘龍西濟(大戴)輿服東巡靈龜負書鳳凰覆土
(並韓子)舳艫千里(漢書)旌旗百里(魏志)西登隴首(漢武帝)
北出蕭關(史記)東巡碣石(漢書)北升孟門(穆天子傳)曝
書羽陵(穆天子傳)藏書策府望祀九疑(史記)望祀蓬萊
(漢書)祠孔子宅(東觀)祭橋元墓(魏武帝)登單于臺(漢書)
遊大樂野(山海經)舍于珠澤東遊黃澤飲于枝洔
觴于瑶池(並穆天子傳)殽陵風雨(春秋)犬戎雨雪(穆天子傳)
(云天子北征犬戎庚寅北風雨雪天子以寒之故命王屬休)答王母謠(穆天子傳曰天子觴)
(西王母於瑶池之上西王母為天子謠云云天子答之云云)作秋風辭(漢武帝秋風辭曰泛)
(樓船兮濟汾河)置酒舊宅(東觀)置酒沛宮(漢高祖)新豐起舞
(史記)過沛作歌(漢高祖過沛作歌曰大風起兮雲飛揚)載之後車從
在屬車(漢武)王行洗乘石(周禮)已駕僕展軨(禮)人皇
駕六羽神農駕六龍(春秋)伯萬御二龍(括地圖)穆王
駕八駿(穆天子傳)黃帝馭紫虯(符子)帝堯駕白馬(典略)神
農出地輔(春秋)黃帝極天衢(孫綽子)黃帝合鬼神帝
嚳通風雨(韓子)宿崑崙之阿(穆天子)適昆吾之丘(符子)
觀黃帝之宮(穆天子)飲丹巒之山(抱朴子)升長松之隥
(登於宜軫之鄭升於長松之隥)坐鳳凰之堂(聽和鳴之音)飲左驂之血
(穆天子傳曰天子渴於沙衍求飲未至七萃之士高奔戎刺其左驂之頸取其青血以飲天子)飲白
鶴之血(又曰天子乃遂東南翔行驅馳千里至於臣蒐之人□奴乃獻白鶴之血以飲天子因具牛羊)
(之潼以洗天子之足注曰所以飲血益人炁力潼乳也令肌膚滑)高祖自擊筑(史記)
明帝御塤箎(東觀)巡北而羣鶴見(漢書)居山而鳳凰集
(劉珍)祀四岳懷百神升舂山望四野(穆天子)秉玉戚
方玉車(揚䧺)執白圭獻好錦(穆天子傳)觀舊廬祠舊宅
觀河洛受圖書(帝王世紀)乘雲閣而上下(揚䧺)步雕輦以
周遊(王沈)千乘雷動萬騎龍趨(張衡賦)千乘方轂萬騎
龍翥(應貞七章)春夏乘龍秋冬乘馬(大戴)南登熊山東至
丸山(史記)風伯進埽雨師灑道(韓子)雲師灑路雷公驚
蹕(劉楨)遠祖前驅松喬夾轂(孫綽子)畢方並轄蚩尤居
前(韓子)至琅邪臺上鄒嶧山(史記)祭於鐵山祀於郊門
(穆天子)河靈驚而承旗馮夷儼其操軑(劉珍)吐風伯於
南北呵雨師於西東(揚䧺)為度(孟子曰吾王不遊吾何以休吾王不豫吾何以)
(助一遊一豫為諸侯度)肆心(左傳昔穆王欲肆其心周行天下將皆必有車轍馬跡祭公謀父作)
(祈招之詩以止王心王是以獲没於祗宮)遊海(齊景公遊海十月而不歸)畋洛(太康畋於)
(有洛之表十旬不返)罔逸(大禹謨罔遊于逸罔淫于樂)不歸(詳上)遊赤水
(黃帝)休玄池(穆天子𫝊云天子西征至於玄池天子三日休於玄池之上乃奏廣樂三日而終是)
(曰樂池)登荆臺(楚昭王登荆臺而遊其樂遺老忘死)遊蘭臺(楚襄王遊蘭臺之宮)
(有風颯然而至)有遊豫(從樂而不反者謂之荒先王有遊豫之業無荒亡之行桓公再拜曰寳法)
(言注其法可寳)無怠荒(書無怠無荒)露威靈(長楊賦云樂遠出而露威靈數摇動)
(而勞軍旅本非人主急務也)樂佚遊(論語)春原秋補(管子曰先王之遊也春出)
(原農事之不本者謂之遊秋出補人之不足者謂之豫注原察也不本謂不脩本務也秋為西成尚有不足者)
(也)春遊秋豫(文𨕖云春遊以發生啟諸蟄於潛戶秋豫以收成觀豐年之多稌)增
幸昆明習水戰(唐高祖)行邊塞飭武備(明宣宗九年詔曰天下雖安忘)
(戰必危今穡事既成朕將親帥六師以行邊塞飭武備於是車駕出居庸關)幸西京(宋太祖幸)
(西京有事於南郊)幸上京(金世宗幸上京宴宗室於皇武殿詳制作)終南謁老
子祠(唐高祖)河決幸白司馬坂(唐太宗時河溢壊陜州河北縣帝幸白司馬坂)
(視之)曲阜祀孔子(唐高宗東封)幸孔子宅(明皇)幸叔梁堂
(宋真宗詣文宣王廟幸叔梁紇堂分奠七十二弟子)幸孔林(真宗)問帝丘(唐竇德元)
(贊封禪事與李勣皆為使高宗次濮陽問何謂帝丘德元不能對許敬宗具道其然帝稱善)賜所
過高年粟帛(唐太宗)所經命存問高年(明成祖)所過免
今年租賦之半(唐高宗如東都)賜文武官階勲爵帛(明皇如汾隂)
非必有紫氣黃雲然後登封嘉禾瑞草然後省方
(宋真宗時孫奭言古者五載巡狩有國之事耳)國家無事省方以時(明永樂六年詔)
思念保民故有此行(明宣宗三年車駕巡邊諭諸將曰朕深居九重豈不自逸但朝)
(夕思念保民故有此行)一幸汴梁再幸中都(明太祖)定鼎幽
都北巡者三(明成祖)卜遷顯陵南邁者一(明世宗)漢武
帝脽上祠(明皇自東都將還京因幸并州張說見帝曰由河東入京師有漢武帝脽上祠此禮廢闊)
(歴代莫舉願為三農祈榖帝從其言過祠后土乃還)唐太宗征遼處(明宣宗五年車駕廵)
(近郊駐蹕雷家站召楊士竒等問曰唐太宗過此非征遼時乎衆對曰然上曰太宗恃其英武而勤遠略此行)
(所喪不少帝王之鍳戒也)祭所過丘陵墳衍(開元五年帝將幸東都褚無量上言虞舜)
(之狩秩山川徧羣神漢景帝祠黃帝橋山孝武祠九疑高祖過魏祭信陵君墓孝章祠桓譚冢願陛下所過名)
(山大川丘陵墳衍古帝王賢臣並詔致祭從之)奏所過地志風物(真宗祀汾隂召宋綬)
(赴行在與錢易陳越劉筠集所過地志風物故實每舍止即以奏)人君一出千乘萬
騎侍衛之衆征求之廣(明宣宗嘗問儒臣曰古者帝王有巡狩之禮後世何以不)
(行對曰古之君臣上下往来以通禮意至秦尊君抑臣斯禮遂廢上曰亦時勢不同也舜時五載一巡狩一年)
(徧天下後世人君一出千乘萬騎百姓騷然成周十二年一巡已與虞時不同矣若以後世侍衛之衆征求之)
(廣欲行時巡之禮難矣)即駕而西(明皇在東都欲還長安裴耀卿等建言農人場圃未畢須)
(冬可還李林甫陽蹇獨在後帝問之曰二都本帝王東西宮車駕往幸何所待時假令妨農獨赦所過租可也)
(帝悅即駕而西)停封不果行(唐太宗時屡詔有事泰山皆停封不果行)畏卿遂
停耳(魏徵嘗上冢還奏曰向聞陛下有關南之行既辦而止何也帝曰畏卿遂停耳)原天仗
仙衞皇儀帝容從遊必蹕盤遊無度崆
峒問道黃帝之拜廣成瑶池舉觴漢武之宴王母
增堯以仲春之月刻玉而遊河舜以甲子之朝披圖
而巡洛夏后瑶臺之上或御二龍周王玄圃之前
猶驂八駿(庾信)
御定淵鑑𩔖函卷五十四
