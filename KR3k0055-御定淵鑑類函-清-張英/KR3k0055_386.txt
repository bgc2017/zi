欽定四庫全書
御定淵鑑類函卷三百八十一
服飾部十二(步搖鐺釵珥釧梳錜鈴枇)(花勝帊指環刷)
(假髻黛髢的粉燕脂澤支)
步搖一
原釋名曰皇后首飾曰副副覆也亦言副貳兼用衆物
成其飾上有垂珠步則搖也增古今注曰紂作步搖
原宋玉諷賦曰主人之女垂珠步搖傅玄豔歌行
曰首戴金步搖耳繫明珠璫
步搖二
增西京雜記曰趙飛燕為皇后其女弟上遺黃金步搖
原東觀漢記曰鄧太后賜馬貴人步搖一具續漢
書輿服志曰太后入廟為花勝上為鳳以翡翠為毛羽
步搖以黃金為山題貫白珠桂枝相糺八爵九華熊虎
赤羆天鹿辟邪增江表傳曰孫皓使尚方以金作步
搖假髻以千數令宫人著以相撲朝成夕敗輒命更作
原晉書曰慕容氏祖莫護跋始建國於棘城之北時
燕代多冠步搖冠莫護跋見而好之乃斂髮襲冠諸部
因呼之為步搖其後音訛遂為慕容焉晉令曰步搖
蔽髻皆為禁物增東宮故事曰太子納妃有步搖一
具九鈿函盛之北夢𤨏言曰唐宣宗嘗有金步搖未
能對溫庭筠以玉條脫對之帝賞焉
步搖三
原詩梁范靜妻沈氏詠步搖花詩曰珠花縈翡翠寶葉
間金瓊翦荷不似製為花如自生低枝拂繡領微步動
瑶瑛但令雲髻插蛾眉本易成
釵一
原釋名曰叉枝也因形名之也華陽國志曰涪陵山
有大龜其緣可作釵世號靈釵
釵二
原洞冥記曰元鼎元年起招仙閣有神女留玉釵以贈
帝帝以賜趙倢伃至昭帝元鳳中宫人猶見此釵黃諃
欲之明日示之既發匣有白燕直升天去故宫人作玉
釵因改名玉燕釵言其吉祥增趙飛燕外傳曰趙后
手抽九雛釵為昭儀簪髻原列女傳曰梁鴻妻孟光
荆釵布裙續漢書曰貴人助蠶戴瑇瑁釵王子年
拾遺記曰漢獻帝為李傕所敗帝傷趾伏后以繡紱拭
血刮玉釵以覆創應手創愈又曰魏文帝納美女薛
靈芸有獻火珠龍鸞釵帝曰珠翠尚不勝況龍鸞之重
乎增又曰魏明帝時昆明國貢嗽金鳥常吐金屑如
粟用飾釵珮謂之辟寒金宫人因相嘲曰不服辟寒金
那得帝王心原又曰石崇愛婢翔風刻玉為倒鳳之
佩瑩金為鳳冠之釵結袖繞楹舞於晝夜使聲聲相接
謂之恒舞欲有所召者不呼姓名悉聽佩聲視釵色玉
聲輕者居前金色豔者居後以為行次而進增唐書
曰永寧王相國涯居位竇氏女歸請曰玉工貨釵直七
十萬錢王曰七十萬錢豈於女惜但釵直若此乃妖物
也後釵為馮球外郎妻首飾涯曰為郎吏妻首飾有七
十萬錢其可久乎又曰唐末世俗尚以琉璃為釵釧
近服妖也抛家流離皆播遷之兆云宋史曰李及素
謹厚知秦州將吏頗易之會有禁卒白晝攫婦人金釵
於市吏執以來及方坐觀書召之使前略加詰問其人
服罪亟命斬之觀書如故於是將士驚服廣輿記曰
䕫州八陣磧有武侯廟夔人每歲人日出游磧上婦人
拾小石可穿者繫釵頭以為一歲之瑞
釵三
原蔽髻挂冠(晉令云六品以下得服金釵以蔽髻三品以上服爵釵司馬相如美人賦云)
(玉釵挂臣冠羅袖拂臣衣)金環銅鼓(東宫舊事云太子納妃有金環釵裴淵廣州記云)
(南海豪富女子以金銀為大釵執以扣銅鼔故號為銅鼔釵)瑇瑁翡翠(繁欽詩云何以)
(表别離耳服瑇瑁釵人宋玉諷賦曰臣常出行僕飢馬疲正值主人門開主翁出嫗又到市獨有主人女在)
(主人之女為臣炊彫胡之飯烹露葵之羹來勸臣食以翡翠之釵挂臣冠纓臣不忍仰視)增化二
龍刻九鸞(杜陽雜編云大歷中日林國貢龍角釵二類玉而紺色上刻蛟龍之形帝賜獨孤妃)
(與上同遊龍池有紫雲自釵上起遂化二龍騰空而去又云咸通中同昌公主有九玉釵刻九鸞皆五色有)
(字曰玉兒其巧妙非人工所製公主一日晝寝夢絳衣奴云潘淑妃取九鸞釵釵遂亡或曰玉兒潘妃小字也)
釵四
原曜首(秦嘉與婦徐淑書云今致寶釵一雙價直千金可以曜首淑荅曰未奉光儀則寶釵不設)
同心(憑虚子贈婦書云合服同心釵)駭雞(黃香九宫賦曰連明月以為懸刻駭雞以為釵)
金雀(陳思王美女篇云頭戴金雀釵腰佩翠琅玕)增蟠龍(古今注云蟠龍釵梁冀婦所製)
金鳳(古今注云釵子蓋古筓之遺象也秦穆公以象牙為之敬王以玳瑁為之始皇以金銀作鳳頭以玳)
(瑁為脚號曰鳳釵)三十隻(晉山陵故事云后服有玳瑁釵三十隻)十二行(古歌)
(詞云頭上金釵十二行足下絲履五文章)付使者(江漢傳云魏文帝遣使於吳求玳瑁三點釵羣)
(臣以為非禮咸欲不與孫權敕付使者)賜將士(宋書云泰始三年以皇后以下六宫金釵千枚)
(班賜北征將士)原戲著閣頭(幽明錄云義熙七年東陽楊道思新娶得婦相愛婦梳頭道思)
(戲以銀釵著戶閣頭)夢置楣上(錄異傳云吳人費季客賈去家與諸賈人語曰吾臨行就婦求)
(金釵婦與之吾乃置戶楣上忘向婦說婦夢見季死前金釵在戶上婦取得發哀一年季却還家)增
明道指釵(山堂肆考云程明道未能言時叔母抱之遊戲不覺&KR1089;釵數日乃覺尋不獲明道以手指)
(示叔母抱隨所指尋之乃獲)思永還釵(又云宋彭思永八九歲時晨出就學拾一金釵默坐)
(其處以候訪者有一吏徘徊久之問故果墜釵者付之吏謝以金不受)留釵訪家(太平御覽)
(云王逵妻衞氏為鮮卑所掠路由章武臺留書并釵釧訪其家焉)見釵移墳(幽明錄云潯陽)
(參軍夢一婦人跪稱先葬近水渰沒誠能相救雖不富貴可薄免禍參軍曰何以為誌婦曰君見渚上有魚釵)
(即我也明旦覓見一毁墳上有釵移置高處十餘日參軍行至東橋牛奔趨水垂&KR1089;忽轉遂得無恙)原
拔釵為願(異苑云吳郡有徐君廟東陽長山縣吏李瑫遭事在郡婦出過廟請乞恩拔銀釵為願未)
(至富陽有白魚跳婦前剖腹得所願釵事尋解)增墮釵為卜(宋史云李宸妃莊重寡言真宗)
(以為司寢既有娠從帝臨砌臺玉釵&KR1089;妃惡之帝以卜釵完當為男子左右取以進釵果不毁帝甚喜已而生)
(仁宗)
釵五
原詩梁湯僧濟渫井得金釵詩曰昔日倡家女摘花露
井邊摘花還自插照井還自憐窺窺終不罷笑笑自成
妍寶釵於此落從來非一年翠羽成泥去金色尚如鮮
此人今何在此物今空傳增唐王建開池得古釵詩
曰美人開池北堂下拾得寳釵金未化鳳皇半在雙股
齊鈿花落處生黃泥當時墮地覓不得暗想窗中還夜
啼可知將來對夫壻鏡前學梳古時髻莫言至死亦不
遺還似前人初得時又失釵怨詩曰貧女銅釵惜於
玉失却來尋一日哭嫁時女伴與作妝頭戴此釵如鳳
皇雙杯行酒六親喜我家新婦宜拜堂鏡中乍無失髻
樣初起猶疑在牀上高樓翠鈿飄風塵明日從頭一片
新張籍古釵歎詩曰古釵墜井無顔色百尺泥中今
復得鳳皇宛轉有古儀欲為首飾不稱時女伴傳看不
知主羅袖拂拭生光輝蘭膏已盡股半折雕文刻樣無
年月雖離井底入匣中不用還與墜時同宋謝翶古
釵歎詩曰刑徒鬼火去飄忽息婦堆前殯齊發白煙淚
濕樵叟來拾得慈獻陵中髮青長七尺光照地髮下宛
轉金釵二持歸熏沐置高堂包裹恐為神所將妻兒朝
拜復暮拜冉冉臥病不得瘥省知天物厭凡庸夜送白
龍潭水中叩頭却顧祈免死永入幽宫伴龍子元吳
嵩古釵歎詩曰何年美人寶釵失深井沈泥汚玓瓅一
朝拾得再揩磨三回五回看歎息雙鸞匹鳳兩股勻終
然汙色難為新當時光瑩照頭上有似桃李搖青春今
人不識古儀狀寶釵雖好非時樣為君插罷擁髻悲物
無貴賤皆隨時明詹同古釵歎詩曰黃金作釵分兩
股青髻如雲鳳雙舞照見臙脂井水香後主宫中數千
女一朝野花成綺羅但見兔迹狐蹤多有人拾得古釵
賣腸斷當年玉樹歌朱多炡以古玉釵寄馬姬詩曰
千有餘年兩鎈股傳玩微霑漢宫土當時貴姊應嘉辰
此物曾經踴躍陳同心七寳苔花結連理交枝竹節新
昭陽燕子無消息瞥見釵頭無比翼遥憶美人臨鏡妝
鳳皇臺前雙鳳皇
原賦晉夏侯湛雀釵賦曰覽嘉藝之機巧持精思於雀
釵收泉珍於八極納瓌異以表竒布太陽而擬法妙團
團而應規於是妍姿英妙之徒相與競嬖飛寵並修敕
理袿襟整服飾黛元眉之琰琰收紅顔而發色流盼閒
步輕袂翼翼恃炫豔以相邈常逍遥而侍側昔先王興
道立教崇沖讓以致賢不留志於華好
原箴後漢崔瑗三珠釵箴曰元正上日百福孔靈鬢髮
如雲乃象衆星三珠璜釵攝媛贊靈
原啓梁元帝謝東宫賚花釵啓曰茝亂九衢花含四照
田文之珥慙於寳葉王粲之詠恧此乘蓮九官之璫豈
直黃香之賦三珠之釵敢高崔瑗之說況以麗玉澄輝
遠過玳瑁之飾精金曜首高踐翡翠之名
釧一
增說文曰釧臂鐶也通俗文曰環臂謂之釧原陳
思王樂府曰弱條日冉冉落葉何翩翩攘袖見素手皓
腕約金鐶
釧二
增東宫舊事曰皇太子納妃有金釧一雙南齊書曰
東昏侯為潘妃作琥珀釧一隻直七十萬南史曰晉
時師子國獻玉像高四尺二寸齊東昏毁像為潘妃作
釵釧宋史曰王元象為下邳太守好發冢有一冢每
日初升一女子立冢上近視則亡𤼵之女子年可二十
臥而言曰我東海王家女應生資財相奉慎勿見害女
臂有玉釧斷臂取之女復死
釧三
原約腕綰臂(王粲閒居賦云願為環以約腕金繁欽定情詩云何以致奉意綰臂雙環何)
(以致契闊繞臂金跳脫)增買書易酒(唐書云交河王麴兄昭少好學有鬻異書於市)
(者其母將為買之搜索家財不足其價惟有金釧數枚曰何愛此物令吾子不有異聞乎促買此書昭後位司)
(膳卿頗以詩詠流譽翦元史云岳柱字止所性穎悟方八歲觀何澄畫陶母髮圖柱指陶母手中金釧詰之)
(曰金釧可易酒何用翦髮為也何大驚異之)金條脫玉臂支(盧氏新記云唐文宗)
(一日謂宰臣曰古詩輕衫襯條脫條脫是何物宰臣未對上曰即今之腕釧安妃金條脱是臂飾也明皇雜)
(錄云帝曰我祖破高麗獲二寳一紫金帶一紅粟玉臂支朕以岐王初進龍池篇賜之金帶以玉臂支賜妃子)
(又夢溪筆談云金陵人登六朝陵寝得玉臂支兩頭旋轉可以屈伸令圓近於無縫為九龍統之功侔鬼神)
釧四
增鏤鏆(祖台之志怪云建安中河間太守劉照夫人卒於府後太守至夢見一好婦人就為室家持一)
(雙金鏆與太守不能名婦人乃曰此鏤鏆狀如鈕珠大如指屈伸在人太守得置枕中前太守迎喪言有鏤鏆)
(開棺視臂果無復有鏤鏆)挑脫(字彙云釧古謂之挑脫金條旋轉數匝浮貫臂間古男女同用今惟)
(女飾用之)原寄情(何偃與謝尚書云珍玉名釧因物寄情)增為資(宋史云彭思永)
(就舉將數釧為資同舉者過之出而玩或&KR1089;其一於袖間衆相求索思永曰數止此耳客去後舉手揖釧&KR1089;於)
(地衆服其量)原與主得蘇(甄異記云樂安章沈病死將殯而蘇云被錄到天曹主者是其)
(外兄斷理得免其一女同時被錄乃脫金釧一雙託沈以與主者亦得還遂共燕接女云家在吳姓徐名秋英)
(沈尋問得之女父母因以女妻之)許吏放還(續搜神記云襄陽徐陽病死夜忽崛然而起將)
(婦臂上金環脫去明日獲蘇婦問故陽云吏持吾去多見行貨得脱者即許金釧便放令還)
錜
增字彙曰錜小釵承鬢者原王仲宣七釋曰戴明中
之羽雀雜華錜之葳蕤孔煒七引曰長袖隨腕而遺
耀紫錜承鬢而騁輝
花勝一
原釋名曰花勝言人形容正等一人著之則勝也符
瑞圖曰金勝者仁寶也不斲自成光如明月增援神
契曰神靈滋液百珍寳用有金勝胡浩然立春詞曰
最好是戴綵幡春勝釵頭雙結賀方回立春詞曰巧
翦合歡羅勝子釵頭春意翩翩
花勝二
增山海經曰西王母梯几而戴勝原續漢書輿服志
曰太后入廟為花勝上為鳳皇爵以翡翠為毛羽下有
白珠垂黃金鑷左右一横簪之增荆楚歲時記曰人
日造華勝相遺起晉賈充原晉中興書曰孝武時湯
榖氏得金勝一枚長五寸形如織勝
指環一
增五經要議曰古者后妃羣妾御於君所當御者以銀
鐶進之娠則以金鐶退之進者著右手退者著左手本
三代之制即今之戒指也
指環二
原西京雜記曰戚姬以百鍊金為彄環照見指骨上惡之以
賜侍兒俗說曰晉哀帝王皇后有一紫磨金指環至
小止可第五指帶增宋書阿羅單𫝊元嘉七年遣使
獻金剛指環南史曰丁貴嬪武帝鎮樊嘗登樓望
見漢濱五彩如龍下有女子擘絖則貴嬪也帝贈以金
指環納之時年十四雲溪友議曰韋皐遊江夏與一
靑衣玉簫有情約七年再會留玉指環踰八年不至玉
簫絶食而歿後得一歌姬真如玉簫中指有肉隐出如
玉環唐書曰定安公主嫁回鶻来歸詔使勞問以黠
戛斯所獻白貂皮玉指環賜之
指環三
原火齊增翡翠(拾遺記云吳王潘夫人以火齊指環臺挂石榴枝上因其處築臺名曰環榴)
(時有諫者云今吳蜀争雄環榴之名將為妖乎孫權乃翻其名為榴環臺粧樓記云何充妓於後閣以翡翠)
(指環換刺繡筆充知歎曰此物洞仙與我欲保長年之好乃令蒼頭急以蜻蜓帽贖之)原結姻
計月(胡俗傳云始結婚姻相然許者便下金同心指環漢舊儀云宫人御幸賜銀指環令數環計)
(月也)增寄還留别(後魏書云咸陽王禧子樹位宗正卿後奔梁武帝尤器之後復歸魏)
(初辭梁其愛姝玉兒以金指環與别樹常著之寄以還梁表必還之意甄異記云沛郡秦拊義熙中至曲阿)
(邨日暮失路遠見火光投之屋有少女因寄宿曉别女以指環與之去時廻顧乃是冢焉)
指環四
原林邑獻(林道記云林邑王獻金指環於吳主)大秦出(天中記云天竺大秦國出金指)
(環)投湯辨訟(扶南傳云扶南有訟者煑水令沸以金指環投湯中然後以手探湯其直者手)
(不爛有罪者入湯即焦)增登山啓誓(茅君傳云句曲山上有神芝五種求之法當以三月)
(登山齎金環二雙啓以奉誓如此者三以為盟也必得芝草)原劉寵葬母(益部耆舊傳云)
(劉寵喪母時亂墳墓盡𤼵寵乃矯母命為家貧無財惟有手上金環賣造墓供遂免發掘)增王諿
寄妻(集靈記云王諿琅邪人仕梁為南康王記室亡後數年妻子困於衣食歲暮諿見形謂婦曰卿困乏)
(衣食我得財物當以相寄後月小女探得金指環一雙)
鈴
原贈銀鈴(幽明錄云義熙三年山隂徐琦每出門見一女子貌極豔麗琦便解銀鈴贈之女曰感君)
(佳貺以靑銅鏡與琦便結為伉儷)繫金鈴(祖台之志怪云吳中有一人於曲阿見塘上有一女)
(子貌端正呼之即來便留宿乃解金鈴繫其臂至明日更求女却無人忽過豬牢邊見母豬臂上有金鈴)
璫一
原風俗通曰耳珠曰璫曹植洛神賦曰珥江南之明
璫增劉公幹魯都賦曰插耀日之筓珥明月之璫
原傅玄豔歌行曰耳綴明月璫又鏡賦曰珥明璫之
迢迢點雙的以發姿又七謨曰佩崑山之美玉珥南
海之明璫
璫二
原諸葛恪別傳曰恪嘗獻權馬先□其耳范慎時在坐
嘲恪曰馬雖大畜稟氣於天今殘其耳豈不傷仁恪荅
曰母之於女恩愛至矣穿耳附珠何傷於仁魏書曰
太祖嘗得名璫數具令卞后自選一具后取其中者太
祖問其故后曰取其上者為貪取其下者為偽故取其
中晉令曰士卒百工不得服瑱珠璫珥
珥一
原說文曰珥瑱也瑱以玉充耳也毛詩曰有斐君子
充耳琇瑩又曰俟我於著乎而充耳以素乎而尚之
以瓊華乎而俟我於庭乎而充耳以青乎而尚之以瓊
瑩乎而俟我於堂乎而充耳以黃乎而尚之以瓊英乎
而孫敏七誘曰珥明月之珍杜季稚上已篇曰窈
窕淑女美勝豔妃戴翡翠珥明珠
珥二
原周書曰武王伐紂商師大崩帝辛登廩臺取天知玉
珥及鹿玉衣以自焚鹿玉則銷天知珥在火中不銷
韓子曰齊威王夫人死有十孺子薛公欲知所立人為
十玉珥而美其一獻於王以付十孺子明日視美珥所
在乃勸王立以為夫人也史記曰淳于髠謂齊威王
曰前有&KR1089;珥後有遺簪此飲可八斗而醉二參戰國
策曰齊王夫人有七美珥史記李斯上書曰所以飾
後宫充下陳娛心意悅耳目者必出於秦然後可則是
宛珠之簪傅璣之珥阿縞之衣錦繡之飾不進於前
又曰武帝譴責鉤弋夫人夫人脫簪珥叩頭帝曰引將
去送之廷尉增西京雜記曰趙飛燕為皇后其女弟
上遺合浦圓珠珥唐書裴矩傳曰隋煬帝以四方朝
貢踵至乃悉召天下竒倡怪伎大陳端門前曳錦縠珥
金緋者十餘萬元史曰阿嚕古以耳環遺耶律希亮
珠大如榛實價值千金欲穿其耳使帶之希亮辭曰不
敢因是以傷父母之遺體也
梳枇一
原釋名曰梳言其齒疏也枇言其相比也說文曰櫛
梳枇總名也增二儀實錄曰赫胥氏造梳以木為之
二十四齒取疏通之義原毛詩曰其比如櫛禮記
曰男女不同巾櫛又曰髮晞用象櫛崔實政論曰
無賞罰而欲世之治是猶不畜梳枇而欲髮之治也
蔡邕女誡曰用櫛則思其心理物理論曰威行法明
漏吞舟之魚法不明則類於細櫛細櫛則苛慝生也
夢書曰夢梳枇為觧憂也蝨盡去百病愈也增徐岑
詩曰思見君巾櫛以弭我勞慙
梳枇二
原左傳曰晉太子為質於秦將逃歸謂嬴氏曰與子歸
乎對曰子晉太子而辱於秦子之欲歸不亦宜乎寡君
使婢子侍執巾櫛以固子也從子而歸棄君命也不敢
從亦不敢言新序曰楚莊王罷朝而晏樊姬問其故
莊王曰今旦與賢相語不知日晏也樊姬曰賢相為誰
王曰虞丘子樊姬掩口而笑王問其故曰妾得執巾櫛
以侍王非不欲專寵擅愛也以為傷王之義故進與妾
同位者數人矣今虞丘子未聞進一人未知其賢漢
書曰孝文帝遺匈奴襦袍梳枇各一續漢書曰李文
德素善延篤謂公卿曰延篤有王佐之才欲令引進之
篤聞為書止文德曰吾常昧爽櫛梳坐於客堂朝則誦
虞夏之書歷公旦之典禮覽仲尼春秋當此之時不知
天之為蓋地之為輿慎勿迷其本棄其生也魏志曰
徐季龍取十三種物著大篋中使管輅射逐一名之惟
以梳為枇耳東宫舊事曰太子納妃有瑇瑁梳三枚
象牙梳三枚增樵人直說曰孫思邈以交加木造百
齒梳用之養生祕法也
梳枇三
原瑇瑁梳(高文惠與婦書云今致瑇瑁梳一枚)增水晶梳(黃山谷詩云月高雲插水)
(晶梳)栴檀梳(四愁詩云美人遺我栴檀梳)油木梳(坐上若無油木梳烹龍炰鳳都)
(成虚)
梳枇四
原賦晉傅咸櫛賦序曰大才治世猶櫛之理髮也理髮
不可無櫛治世不可無才賦曰我嘉此櫛惡亂好理一
髮不順實以為恥雖日用而匪懈不告勞而自已苟以
理而委任期竭力而沒齒
增銘唐羅衮櫛銘曰而有髮旦旦思理有心焉有身焉
胡不如是(此首文粹作盧仝)
增傳明支廷訓蘇理相公傳曰蘇理相公字櫛甫山陽
人也本質實木費幾許切劘以成規制憤人紛紜膠結
而自外於理百為引導一闢於大通之途又慮難以徑
行其直外貌委蛇而此中條分縷析井井不可亂讀書
至元首明哉股肱起哉百工熙哉慨然歎曰萬始萬生
悉資於元萬邦係一人諒矣椎魯雖鄰於古初而蒙茸
無當於雅化吾欲舉世快覩冠裳當襄元后克端軌物
躬勤啓迪更設一副以佐之其副亦效公之容與以受
成焉每當淸旦之時洮頮甫畢即率其副以進迎機導
窾解而析之比類而通之間值紊塞而未易疏暢即或
痛切肌膚弗顧期於萬法得理而止油油然更相左右
奉為故事會見善之地紊者秩塞者通盡歸約束冠蓋
相望於塗已想當時姬公勤三握以勞制作謹四教定
三加非起公而預為之經理不能怒髮如相如必且即
公而夷科頭如管寧必且就公而整鬭很如閭巷少年
囚首垢面必且憑公處分各就約束如初其隨在致理
又可縷指而數計也者然豈一時搜剔所能惟總其大
綱精密處副實為政雖以丁年並進副以衰鈍乞休復
舉一以副公共事如出一手無加大間舊之嫌處之謐
如也微公寧獨通梁章甫無以示儀即九旒五冕安所
辨等威哉
刷一
原釋名曰刷者帥也帥髮長短皆令上從也亦言瑟也
刷髮令上瑟然也說文曰茘草似蒲而小根可作刷
通俗文曰所以理髮謂之刷嵇康養生論曰勁刷
髮理僅乃得之增唐詩曰側釵移袖拂豪犀(注豪犀刷鬢器)
(也)
刷二
原董正别𫝊曰劉表子琮往候司馬徽遣左右候問徽
自鋤園左右問曰司馬君在耶徽曰即是也左右乃罵
曰汝何等園奴而自稱徽乎徽於是歸内更刷頭著衣
出見琮陸雲與兄機書曰按行視曹公器物刷處尚
可識東宫舊事曰太子納妃有漆畫豬氂刷大小三
枚
帊一
增說文曰帛三幅曰帊正譌曰帊衣襆也字彙曰
俗婦以緇色繒裹首曰帕(同帊)
帊二
原東宫舊事曰皇太子納妃有絳綾裹帊五神仙𫝊
曰王遥字伯遼頗能治病病無不愈者亦不祭祀不用
符水鍼藥其行治病但以八尺布帊敷坐於地不飲不
食須臾病愈便起增宋史曰高防先仕漢為浚儀令
免職居數月夢一吏以白帕裹印授防寤而思曰白主
刑吾當為刑官乎俄而周祖即位起為刑部員外郎吏
齎印至一如夢中所覩
假髻一
增字彙曰髻綰髮也原周禮曰追師掌王后首服為
副(鄭玄注云副婦人首飾三輔謂之假髻)增炙轂子曰秦文王加珠翠
翹花名曰鳳髻始皇有凌雲髻參鸞髻望仙九鬟髻漢
有迎春髻垂雲髻同心髻魏有文綰髻百花髻晉有芙
蓉髻隋有九真髻凌虚髻祥雲髻唐有平蕃髻歸順髻
長樂髻百合髻唐李賀詞曰金翅蛾髻愁暮雲
假髻二
原東觀漢記曰章帝詔東平王蒼惟王孝友之德今以
光烈皇后假髻帛巾各一衣一篋遺王可時瞻視以慰
凱風寒泉之思增後漢書曰衞尉馬廖上太后疏曰
聞長安語云城中好高髻四方高一尺城中好廣眉四
方且半額城中好大袖四方全匹帛斯言如戲有切事
實太后深納之誠齋筆記曰明德馬皇后美髮為四
起大髻但以髮成餘者繞髻三匝采蘭雜志曰甄后
入魏宫宫有一綠蛇口中恒有赤珠若梧子每日后梳
妝則盤結一髻形於后前后異之效而為髻巧奪天工
號為靈蛇髻宫人擬之十不得其一二原晉中興書
曰徵祥說云泰元中公主婦女緩鬢假髻以為盛飾用
髮豐多不可行戴乃先於籠上裝之名曰假髻增北
齊禮服志曰八品女官偏□髻十國春秋曰南唐昭
惠國后寵嬖專房創為高髻纖裳及翠翹鬢朵之狀
假髻三
增飛僊(炙轂子云漢武帝時王母降諸仙髻皆異人間帝令宮中效之作飛仙髻)朝天(十國)
(春秋云後蜀乾德間婦女爭治髮為高髻呼為朝天髻)墮馬(梁冀傳云冀妻孫夀色美而善為妖)
(態作愁眉啼妝&KR1089;馬髻折腰步齲齒笑以為媚惑)參鸞(見前)流蘇(謝氏詩源云輕雲鬢)
(髮甚長每梳頭立於榻上猶拂地已綰髻左右餘髮各粗一指結束作同心帶垂於兩肩以珠翠飾之謂之流)
(蘇髻於是富家女子多以青絲效其制亦自可觀)芙蓉(見前)三角(海錄碎事云上元婦)
(人三角髻餘髮散垂腰)九鬟(見前)鬧埽妝(三夢記云唐末宫中髻號鬧埽妝形如焱)
(風散鬊蓋盤鴉&KR1089;馬之類)飛天紒(宋書云宋文帝元嘉六年民間婦人結髮者三分髮抽其鬟直)
(向上謂之飛天紒)
假髻四
原銘晉成公綏蔽髻銘曰或造兹蔽南金翠翼明珠星
列繁華致飾
髢一
增字彙曰髢束他髮飾髻也髮少則以髢益之原毛
詩曰鬒髮如雲不屑髢也(箋云髢髲也)增曲禮曰斂髮毋
髢(疏云古人重髮以纚韜髮不使如髢之垂也)
髢二
原晉陶侃傳曰范逵嘗過侃時倉猝無以待賓其母乃
截髮得雙髲以易酒殽樂飲極歡雖僕從亦過所望
增唐書曰藳城尉吳澤髠民女髮為髢州不能劾薛季
昶為河北道按察使杖殺之
粉一
原釋名曰粉分也研米使分散也䞓粉者赤也染粉使
赤以著頰也神農本草曰粉飾一名鮮錫增墨子
曰禹造粉博物志曰紂燒鉛錫作粉原蔡邕女誡
曰加粉則思其心之鮮淮南子曰漆不厭黑粉不厭
白抱朴子曰民不信黃丹及胡粉是化鉛所作宋
玉登徒子好色賦曰著粉太白施朱太赤曹植樂府
歌曰御金裛粉君傍中有藿納都梁孔煒七引曰拭
粉游紅熨黛揚蛾傅玄樂府曰粉加甲煎名香熏藿
艾納廻光
粉二
增漢書曰惠帝侍中皆傅脂粉漢官儀曰省中以胡
粉塗壁廣輿記曰荀爽女名采嫁隂瑜年十九而寡
爽詐病召采強以嫁郭奕采懷刃將自殺婢奪之因入
浴掩戶以粉書壁曰尸還陰氏遂自經原魏略曰邯
鄲淳詣臨淄侯植時大暑植取水浴以粉自傅科頭胡
舞擊劒誦小說顧謂淳曰邯生何如也語林曰何晏
平叔美姿儀面純白魏文帝疑其傅粉後夏月以湯餅
食之汗出以朱衣拭面色轉皎然(又魏志云晏粉白不去手行步顧影)
魏名臣奏議曰中書監劉放奏云今官販粉賣胡粉與
百姓爭錐刀之末利宜乞停之鄴中記曰石虎以胡
粉和椒泥壁曰椒房
粉三
原范陽水(荆州記曰范陽縣有粉水取其水以為粉今謂之粉口又華陽國志曰巴郡江西縣有清)
(水穴巴人以此水為粉則皜曜鮮芳常貢京師因名為粉水)增馬嵬土(廣輿記曰馬嵬坡上)
(土白如粉女人面有黑點者以水和粉洗之即除人稱為貴妃粉)磨夷花(扶南傳曰頓遜國有)
(磨夷花為粉火香)水銀膩(古今注云三代以鉛為粉蕭史與秦穆公鍊飛雪丹第一轉與弄玉)
(塗之今之水銀膩粉是也)露華粉(飛燕外傳云趙后傅露華百英粉)龍消粉(傳芳)
(略記云周光祿諸姬掠鬢用鬱金油傅面用龍消粉染衣以沉香水)原成雞子(神仙傳云真人)
(南極子能含粉成雞子數十枚煑令噉之雞子黃中皆有少粉)泥椒房(詳前二)
脂一
增釋名曰脣脂以丹作象脣赤也廣志曰面脂魏興
以來始有之原韓子曰若毛嬙西施之美麗無益吾
面用脂澤粉黛則倍其初言先王仁義無益於治明法
度必賞罰則國之脂澤粉黛苻朗子曰其猶木犬守
脂瓦雞司晨蔡邕女誡曰傅脂則思其心之和鹽
鐵論曰毛嬙天下之姣人也待脂粉香澤而後容又
曰内無其質而外學其文雖有賢師良友若畫脂鏤冰
費日損功
脂二
原漢書曰翁伯販脂富傾縣邑增唐書曰明皇賜楊
氏諸姨錢歲百萬為脂粉費唐百官志曰中尚署臘
日獻口脂面脂頭膏及衣香囊賜北門學士口脂盛以
碧縷牙筒
澤一
增釋名曰香澤人髮恒枯瘁以此潤澤之原博物志
酒泉延夀縣南有山出泉注為溝水肥如肉汁取著器
中始黃後黑如凝膏然極明謂為石澤蔡邕女誡曰
澤髮則思其心之潤楚辭曰粉白黛黑施芳澤長袂
拂面善留客崔瑗七依曰加以脂粉潤以滋澤
澤二
增唐書曰楚王靈龜薨妃上官氏持節嘗曰丈夫以義
婦人以節我未能殉溝壑尚可御妝澤祭他胙乎又
曰李德武妻裴氏持節居不御薰澤
黛一
原釋名曰黛代也滅去眉毛以此畫代其處也說文
曰黛作黱畫眉也增通俗文曰染青石謂之點黛
原蔡邕協初賦曰粉弛黛落髮亂釵脫徐陵玉臺新
詠序曰南都石黛最發雙蛾北地臙支偏開兩臉
黛二
增酉陽雜俎曰趙合德每沐以九回香膏髮為薄眉號
遠山黛施小朱號慵來粧玉京記曰卓文君眉不加
黛望如遠山漢書曰明帝宫人拂靑黛蛾眉東觀
記曰明德馬皇后眉不施黛獨左眉角小缺補之如粟
采蘭雜志曰膏神曰雁孃黛神曰天軼粉神曰子占
脂神曰與贅首飾神曰妙好衣服神曰厭多楊太真妝
束每件呼之人謂之神妝唐書曰薛元賞為京兆尹
都市少年以黛墨鑱膚夸詭力剽敓坊閭元賞到府三
日收惡少杖死三十餘輩餘黨懼争以火滅文
黛三
增雀頭青(宋起居注云河西王沮渠蒙遜獻青雀頭黛百斤)蛾子綠(煙花記云煬帝)
(宫中争畫長蛾眉司官吏日給螺子黛五斛號蛾子綠)
的
原釋名曰以丹注面曰的的灼也此本天子諸侯羣妾
當以次進御其有月事者止不御重以口說故注此於
面灼然為識女史見之則不書其名於第錄也王粲
神女賦曰施元的結羽釵(元一作華)傅玄鏡賦曰點雙的
以發姿繁欽弭愁賦曰點圜的之熒熒映雙輔而相
望
燕支一
原崔豹古今注曰燕支葉似蒯花似菖蒲出西方土人
以染名為燕支中國人謂紅藍以染粉為婦人面色謂
為燕支粉也增二儀錄曰燕脂起自紂以紅藍花汁
凝作脂以為桃花妝盖燕國所出故曰燕脂日札曰
美人妝面既傅粉復以臙脂調勻掌中施之兩頰濃者
為酒暈妝淺者為桃花妝薄薄施朱以粉罩之為飛霞
妝
燕支二
原班固曰匈奴名妻作閼支言可愛如燕支也西河
舊事曰匈奴歌云失我祁連山使我六畜不蕃息失我
焉支山使我婦女無顔色增采蘭舊志曰夜來初入
魏宫一夕文帝在燈下詠以水晶七尺屏風障之夜來
至不覺面觸屏上傷處如曉霞將散自是宫人俱用臙
脂倣畫名曉霞妝原習鑿齒與燕王書曰此下有紅
藍足下先知之不北方人采紅藍取其花染緋作胭脂
婦人用為顔色可愛增潛確類書曰唐僖昭時都下
競事妝脣以此分妍否其點綴之工名字差繁其略有
燕脂暈品石榴嬌大紅春小紅春嫩吳香半邊嬌萬金
紅聖檀心露珠兒内家園天宫巧洛兒殷澹紅心猩猩
暈小朱龍格雙唐媚花奴樣子
御定淵鑑類函卷三百八十一
