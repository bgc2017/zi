欽定四庫全書
御定淵鑑𩔖函卷二百六十六
人部二十五(言語附行隠訥誹謗語)(利口謳謠)(失言嘯吟)
言語一
原釋名曰言宣也宣彼此之意也語叙也叙已所欲說
述也說文曰直言曰言論議曰語增周易曰書不
盡言言不盡意原又曰君子居其室出其言善則千
里之外應之出其言不善則千里之外違之又曰言
行君子之樞機樞機之發榮辱之主也增尚書曰予
誓告汝羣言之首原毛詩曰哿矣能言巧言如流俾
躬處休又曰于時言言于時語語禮記曰事君大
言入則望大利小言入則望小利故君子不以小言受
大禄不以大言受小禄又曰王言如絲其出如綸王
言如綸其出如綍又曰言不危行行不危言又曰
五方之人言語不通增又曰外言不入于梱内言不
出于梱又曰修身踐言謂之善行原孝經曰言滿
天下無口過行滿天下無怨惡增老子曰天之道不
言而善應子思子曰同言而信信在言前原莊子
曰言者所以在意得意而忘言吾安得忘言之人與之
言哉又曰凡交近則必相靡以信遠則必忠之以言
淮南子曰得萬人之兵不若聞一言之當增又曰
人有多言者百舌之聲也原尸子曰言美則響美言
惡則響惡申子曰一言正天下定一言倚天下靡
孫卿子曰贈人以言重于珠玉傷人以言甚于劒戟
鄧析書曰一言而非駟馬不能追一言不急駟馬不能
及故惡言不出口苛聲不入耳增揚子曰大哉聖人
言之至也開之廓然見四海之内閉之寂然不覩牆垣
之裏良玉不雕至言不文賈誼新書曰言有四術言
敬以禮朝廷之言也文言有序祭祀之言也并氣折聲
軍旅之言也言若不足喪紀之言也
言語二
原大戴禮曰黃帝弱而能言增尚書曰高宗諒闇三
年不言其惟不言言乃雍韓詩外𫝊曰客有見周公
者應之于門曰何以道也客曰在外即言外在内即言
内入乎將毋周公曰請入客曰立即言義坐即言仁坐
乎將毋周公曰請坐客曰疾言則翕翕徐言則不聞言
乎將毋周公曰唯唯明日興師而誅管蔡新序曰晉
文公逐麋而失其迹問農夫老古曰麋何在老古以足
指曰如是行往公曰寡人問子子以足指何也老古振
衣而起曰虎豹之居也厭閒而之近故得魚鱉之居也
厭深而之淺故得諸侯之居也厭衆而遠遊故亡其國
公恐歸曰寡人逐麋而失之得善言故有悦色欒武子
曰其人安在公曰吾未與來也欒武子曰取人之言而
棄其身盗也公曰善哉遂載老古與俱歸原左傳曰
晉叔向適鄭鬷蔑惡從收器者立于堂下一言而善叔
向聞之曰必鬷明也執其手以上曰子若不言幾失子
矣又曰鄭子太叔卒趙簡子為之臨甚哀曰黃父之
會夫子語我九言曰無始亂無怙富無恃寵無違同無
傲禮無驕能無復怒無謀非德無犯非義又曰單子
會韓子于戚視下而言徐叔向曰單子其死乎神仙
𫝊曰老子生而能言括地圖曰太極山采華之草服
之通萬里之言增說苑曰梁君出獵見白雁羣梁君
下車彀弓欲射之道有行者勸梁君止雁羣駭梁君怒
欲殺行者其御公孫龍下車對曰昔齊景公時天旱三
年卜曰必以人祀乃雨景公曰吾所以求雨者為民也
今以人祀寡人將自當之言未卒天大雨今主君以白
雁故而欲殺之無異于狼虎梁君援其手與上車歸入
廓門呼萬歲曰樂哉今日之獵也獨得善言又曰孔
子問漆雕馬人曰子事臧文仲武仲孺子容三大夫者
孰賢馬人對曰臧氏家有龜焉名曰蔡馬人見之矣若
夫三大夫之賢不賢馬人不識也孔子曰君子哉漆雕
氏之子其言人之美也隱而顯其言人之過也微而著
史記曰孔子適周問禮于老子老子曰子所言者其
人與骨皆已朽矣獨其言在耳辭去老子送之曰吾聞
富貴者送人以財仁人者送人以言吾不能富貴竊仁
人之號送子以言曰聰明深察而近于死者好議人之
非也博辯宏大而危其身者發人之惡者也為人臣者
無以為己也家語曰仲孫何忌問于顔回曰仁者一
言而必有益于仁智可得聞乎顔回曰一言而有益于
智莫若蒙一言而有益于仁莫如恕又曰顔回問孔
子曰小人之言有同乎君子者不可不察也子曰君子
以行言小人以舌言晏子曰曾子將行晏子送之曰
君子贈人以軒不若贈人以言墨子曰子禽問曰多
言有益乎墨子曰鶴雞時夜而鳴天下振動多言何益
唯其言之時也史記曰秦苛法誹謗者族偶語者棄
市原漢書曰漢王與項羽臨廣武間而語又曰太
尉周勃迎代王請間宋昌曰所言公公言之所言私王
者無私又曰韓信當斬視滕公曰上不欲就天下乎
而斬壯士滕公竒其言壯其貎弗斬與語大悦之增
又曰石建奏事于上前即有可言屏人乃極切至庭見
如不能言上以是親而信之又曰袁盎求見丞相申
屠嘉良久乃見因跪曰願請間丞相曰使君所言公事
之曹與長史掾議之吾且奏之私則吾不受私語冊
府元龜曰漢袁俞清真貴素辨于議論採公孫龍之辭
以談微理又曰李膺風性高簡每見符融輙絶他賓
客聽其言論融幅巾奮袖談辭如雲膺每拊手歎息
零陵先賢𫝊曰張飛嘗就劉巴宿巴不與言諸葛亮謂
巴曰張飛雖武人敬慕足下足下宜少降意巴曰丈夫
處世當交四海英雄如何與兵子共語蜀志曰龐統
少時樸鈍未有識者司馬徽有人倫鑑統弱冠往見徽
採桑𣗳上統桑下共語自晝逹夜徽甚異之原吳志
曰張尚孫皓時為侍郎以言語辨捷見知增冊府元
龜曰管輅冀州刺史裴徽檄召為文學從事一相見清
論終日不覺罷倦天時炎熱移牀在庭前𣗳下乃至雞
向晨然後出世說曰管公明言與裴使君何鄧二尚
書劉太常兄弟語使人精神清發昏不假寐自此以還
白日欲寝矣又曰晉文王稱阮嗣宗天下之至慎每
與之語語及玄遠未嘗臧否人物冊府元龜曰昔李
密以洗馬徵至洛司空張華問孔明言教何碎密曰昔
舜禹臯陶相與語故得簡大與凡人言宜碎孔明與言
無已敵言教是以碎耳華善之又曰裴頠字季彦樂
廣嘗與頠清言欲以理服之而頠辭論豐博廣笑而不
言時人謂言談之林藪又曰王濟為侍中每侍見未
嘗不諮論人物及萬幾得失濟善于清言修飾辭令諷
議將順朝臣莫能尚焉又曰王衍好善玄言惟說老
莊每捉玉柄麈尾與手同色義理有所不安隨即更改
世道口中雌黃又曰阮修好易老善清言王衍當時
談宗自以論易略盡然有所未了及與修談言寡而旨
暢衍乃歎服世說曰諸名士共至洛水戲樂令問王
夷甫曰今日戲樂乎王曰裴僕射善談名理混混有雅
致張茂先論史漢靡靡可聽我與王安豐說延陵子房
亦超超元著冊府元龜曰樂廣尤善談論每以約言
析理以厭人之心裴楷嘗引廣共談自夕申旦雅相欽
挹尚書令衛瓘見廣而竒之曰自昔諸賢既沒嘗恐微
言將絶今乃復聞斯言于君矣又曰潘京至洛樂廣
與京共談累日謂京曰君天才過人若加以學必為一
代談宗京遂勤學不倦時武陵戴昌父子亦善談俱為
京所屈原衛玠别𫝊曰太尉王君見阮千里而問曰
老莊與聖教異阮曰將無同太尉善其言辟之為掾世
號阮瞻三語掾王君見而嘲之曰一言可辟何假于三
阮曰苟是天下民望亦可無言而辟復何假于一言
增又曰玠至武昌見王敦敦與之談論彌日信宿敦顧
謂寮屬曰昔王輔嗣吐金聲于中朝此子今復玉振于
江表微言之緒絶而復續不悟永嘉之中復聞正始之
音阿平若在當復絶倒世說曰郝隆為桓公南蠻參
軍三月三日會作詩不能者罰酒隆攬筆作一句云娵
隅躍清池桓問娵隅是何物荅曰蠻名魚為娵隅桓曰
作詩何以作蠻語隆曰千里投公始得蠻府參軍那得
不作蠻語又曰陸士龍荀鳴鶴未相識俱會張茂先
座張介令共語以其並有大才可勿作常談陸抗手曰
雲間陸士龍荀曰日下荀鳴鶴陸曰既開青雲覩白雉
何不張爾弓挾爾矢荀曰本謂雲龍騤騤乃是山鹿野
麋獸微弩強是以發遲張乃拊手大笑又曰王武子
孫子荆各言土地人物之美王曰其地坦而平其水澹
而清其人廉且貞孫云其山崔嵬以嵯峩其水㳌渫而
揚波其人礧砢而英多又曰殷浩嘗至劉惔所殷理
屈而遊詞不已劉亦不復荅殷去乃言曰田舍兒學人
作爾馨語郭子曰孫盛往殷浩共語左右進食冷而
復煖者數四彼我奮擲麈尾墮落滿餐飯中賓主遂至
暮忘餐冊府元龜曰郗超有重名時沙門支遁以清
談著名于時風流勝貴莫不崇敬又曰王濛善清談
謝安嘗稱美濛語甚不多可謂令音又曰謝安弱冠
詣王濛清言良久既去濛子修曰向客何如大人濛曰
此客亹亹然來逼人世說曰謝太傅一生語未嘗誤
每與客共語退後叙說向言皆有次第又曰桓南郡
與殷荆州語次因作了語顧愷之曰火燒平原無遺燎
桓曰白布纏棺𣗳旒旐殷曰投魚深淵放飛鳥次復作
危語桓曰矛頭淅米劔頭炊殷曰百歲老翁攀枯枝顧
曰井上轆轤卧嬰兒殷有一參軍在座云盲人騎瞎馬
夜半臨深池殷曰咄咄逼人仲堪眇目故也冊府元
龜曰謝朗善言玄理總角時病新起于叔父安前與沙
門支遁講論遂至相苦其母王氏出云新婦少遭家難
一生所寄惟在此兒遂流涕攜朗去又曰殷仲堪能
清言每云三日不讀道德經便覺舌本間強其談理與
韓康伯齊名士咸愛慕之又曰宋張敷好玄言初父
邵使與高陽宗少文談繫象往復數番少文每欲屈拂
麈尾歎曰吾道東矣又曰南齊張緒吐納風流聽者
皆忘飢疲見者肅然如在宗廟又曰張融字思光玄
義無師法而神解過人白黑談論鮮能抗拒又曰周
顒每賓友會同顒虛席晤語辭韻如流聽者忘倦與張
融相遇輙以玄言相滯彌日不解又曰梁伏曼容在
宋為尚書外兵郎嘗與袁粲罷朝相會言理時論以
為一臺二絶又曰范縝好危言高論不為士友所安
唯與外弟蕭琛相善琛名口辯每服其簡詣又曰何
朗早有才思尚清言周捨每與共談服其精理又曰
陳周弘正善清談梁末為玄宗之冠又曰後魏崔孝
芬博聞口辯善談論愛好後進終日欣然商確古今間
以嘲謔聽者忘疲又曰高閭強果敢直諫其在私室
言裁聞耳及朝廷廣衆則談論鋒起人莫能敵孝文以
其文雅之美每優禮之又曰北齊陸法和言若不出
口時有所論則雄辯無敵然帶蠻音唐楊綰𫝊綰雅
尚玄言造之者清談終晷而不及榮利欲干以私聞其
言必内愧止唐六帖曰或告馮盎叛太宗詔將討之
魏徵諫曰盎反未状當懷之以德盎懼必自來帝乃遣
韋叔諧喻盎盎遣智戴入侍帝曰魏徵一言賢于十萬
衆又曰狄仁傑為兒時門人有被害者吏就詰仁傑
誦書不置吏讓之荅曰黃卷中方與聖賢對何暇偶俗
吏語邪又曰周允元同平章事武后宴宰相詔陳書
𫝊善言允元曰恥其君不如堯舜武三思劾奏語指斥
后曰聞其言足以誡安得為過又曰李綱乞骸骨帝
罵曰卿為潘仁長史而羞朕尚書綱頓首曰潘仁賊也
志殘殺然諫輙止為其長史故無愧陛下功成厚自伐
臣言如持水内石敢久為尚書乎又曰權德輿善辯
論李吉甫秉政用李絳參贊是時帝切于治事無巨細
悉責宰相吉甫與絳議論不能無持異至帝前遽言亟
辯德輿從容不敢有所輕重通鑑宋紀曰王旦為首
相薛奎發運江淮辭旦旦無他語但云東南民力竭矣
奎退歎曰真宰相之言也又曰近臣有獻詩百篇者
執政請除龍圖閣直學士上曰是詩雖多不如孔道輔
一言遂以命道輔(道輔嘗率諫官諫廢郭后)又曰狄青入對自言
曰臣起行伍非戰伐無以報國願得番落數百騎益以
禁兵羈賊首致闕下帝壮其言又曰蘇軾改常州團
練副使道金陵見王安石曰西方用兵連年不解東南
數起大獄公獨無一言以救之乎安石曰二事皆吕惠
卿啓之安石在外安敢言軾曰在朝則言在外則不言
事君之常禮耳上所以待公者非常禮公所以待上者
豈可以常禮乎又曰王庠常作經說寄蘇軾軾復曰
經說一篇誠哉是言也又曰徽宗自政和以後多微
行臣僚阿順莫敢言曹輔上疏諫帝得疏出示宰臣令
赴都堂審問余深曰輔小官何敢論大事輔曰大官不
言故小官言之官有大小愛君之心一也又曰靖康
初金人犯邊屢下求言之詔事稍緩則隂沮抑之當時
有城門閉言路開城門開言路閉之語又曰胡安國
在中書一月多在告之日及出必有所論列或曰事之
小者盍姑置之安國曰事之大者無不起于細微今以
小事為不必言至于大事又不敢言是無時可言也
又曰兵部尚書孫傅上書乞復祖宗法度帝問之傅對
曰祖宗法惠民熙豐法惠國崇觀法惠奸時謂名言
又曰宗澤在襄陽聞黃潛善復倡和議上疏曰臣雖駑
怯當躬冒矢石為諸將先得捐軀報國恩足矣帝覧其
言而壮之以為東京留守又曰宗澤授岳飛陣圖飛
曰陣而後戰兵法之常運用之妙存乎一心澤是其言
飛由此知名又曰元邪律楚材每言興一利不若除
一害生一事不若減一事人以為名言又曰孟珙字
璞玉在軍中參佐部曲論事言人人異珙徐以片言折
衷衆志皆愜𩔖林曰真宗召陳摶至京師士大夫多
求其言摶曰優游之所勿久戀得意之所勿再往又
曰元明善嘗副一蒙古大臣出使交趾瀕還國王贐以
兼金蒙古受之明善獨不受國王曰彼使臣已受矣公
何獨固辭明善曰彼所以受者安小國之心我所以不
受者全大國之體國王歎服元呼遜𫝊曰至元初辛
以老臣子備宿衞世祖善其應對授兵部郎中
言語三
原身文口實(左傳介子推曰言身之文書来世以台為口實)自口出
身(詩好言自口乎易言出乎身加民)有徵無瑕(左傳叔向曰君子之言信而有徵故)
(遠怨于其身謫六帖善言無瑕)同心足志(易同心之言其臭如蘭左傳言以足志)
(不言誰知其志足成也)有章無文(詩其容不改出言有章不左傳曰言之無文行之)
(遠)興戎階亂(大禹謨曰唯口出好興戎階易曰亂之所生也言語以為)為
詩作乂(發言為詩從洪範二曰言言曰從作乂)惟口在耳(書經惟口起羞)
(猶左傳言在耳)立言慎辭(白帖太上立德其次立言立言謂身沒言立于世左傳)
(叔向曰晉為伯鄭入陳非文辭不為功慎辭哉)增夸毘簡至(詩謂小人之于人不以大)
(言夸之則以諛言毘之于冊府元龜晉劉惔字真長雅善言理孫盛作易象妙見形論簡文帝使殷浩難之)
(不能屈帝乃命迎惔盛素敬惔及至便與抗荅辭甚簡至盛理遂屈)裏言關說(傳鄭厲公)
(伐晉使謂原繁曰且寡人出伯父無裏言如史記公卿皆由關說關通也謂因之以通其詞說亦行者之有)
(關津)語次談叢(漢雋從容語次窟王孝逸啓談叢理)宴語常談
(漢雋宴閒時共語談世說可勿作常)流言誶語(詩巧言如流浮浪不根之言漢雋)
(誶語責讓也)語塞談止(漢雋語塞塞不行也益益部耆舊傳董扶發辭抗論部少雙)
(號談止注言凡善談者遇之則止)曼詞軟語(漢雋曼詞曼美也語杜詩夜闌接軟)
飛芳唾玉(初學記飛芳九霄生李詩咳唾落九天隨風珠玉)金諾麈
談(初學記空守黃金諾王衍事)捲霧爛霞(山堂肆考晉韓康伯勝氣籠霽飛談捲霧)
(一類書陸士衡詩高談何綺蔚若朝霞爛)造膝屬耳(世說許詢嘗詣簡文爾夜月朗)
(風恬乃共作曲室中語襟情之語偏是許之所長辭寄清婉有逾平日簡文不覺造膝共又手語逹于將旦既)
(而曰元度才情故未易多有元度詢字也者冊府元龜後漢馬援閑于進對尤善述前世行事聞莫不屬耳)
(忘倦)原含劔刃吐玉屑(易吉人之辭寡若含劒刃不敢動也王澄與人書曰胡)
(母輔之字彦國吐嘉言如玉屑霏霏不絶誠為後進之領䄂也)不虛妄極簡要(梁書)
(何遠字義方言不盧妄盖其天性每戲語人曰卿若得我一妄語則謝卿一縑衆共伺之終莫能得北史魏)
(愷遷青州長史固辭文宣大怒放還由是沈廢積年後遇楊愔于路微自披陳楊曰發詔授官皆由聖旨非選)
(曹所悉公不勞見訴愷應聲曰雖復零雨自天終待雲興四岳豈得言不知楊欣然曰此言極為簡要數日用)
(為霍州刺史)言言語語穆穆皇皇(詩語禮記言之美)大辯若
訥巧言如流(六帖詩)懷璧興咏鑠金垂範我求
懿德爾有嘉謀(詩書)慎乃出話增無易由言(並詩)
噓枯吹生懸河瀉水(類書後漢鄭泰曰孔公緒清談高論嘘枯吹生世說王衍曰)
(吾觀郭象清語如懸河瀉水久而不竭)冷若琴瑟唾成珠璣(冊府元龜晉裴)
(遐以辨論為業善叙名理詞氣清揚冷然若琴瑟支世說王阮嘗曰聽王景文談如讀酈道元水經名川渠)
(貫穿周匝無有間斷咳唾皆成珠璣)唯叙寒暄善言雅俗(山堂肆考晉王獻之)
(與兄徽之操之俱詣謝安二兄多言俗事獻之唯叙寒暄而已既出客問三賢優劣安曰少者最勝客曰何以)
(知之安曰吉人之辭寡躁人之辭多以此知之又五代孫晟為人口吃遇人不能言道寒暄而已坐定則議論)
(風生聽者忘倦以袁豹善言雅俗每商確古今兼誦咏聽者忘疲)平子絶倒王導
忘疲(山堂肆考晉衞玠善通莊老王平子每聞玠言輙絶倒于坐前後三聞為之三倒時人語曰衞君談)
(道平子絶倒頭世說王丞相導招祖約夜語至曉不眠明旦有客公鬢未理亦小倦客曰公昨似失眠導曰)
(昨與士少語遂使人忘疲士少祖約字)口中雌黃醉後酬荅(王衍肆山堂)
(考唐焦遂口吃對客不能一言醉後酬荅如注射)戴良尚竒叔寳入真(山堂)
(肆考戴良字叔鸞東漢逸民也才高倨傲議論尚竒曰我獨步天下誰與為偶又衛叔寳善談老易自抱羸)
(疾簡于酬對時人歎曰衛君不言言必入真)奉揚仁風善言玄理(續晉陽秋)
(袁宏機捷辨速自吏部郎出為東陽郡謝安祖之執手將别顧左右取一柄扇贈之宏應聲荅曰輙當奉揚仁)
(風慰彼黎庶謝朗)敕疏取語依方辨對(語林晉孝武與虞嘯父飲酒醉拜不)
(能起帝呼人扶嘯父荅曰臣位未及扶醉未及亂非分之賜所不敢當冊府元龜袁紹大會賓客鄭康成最)
(後至乃延升上坐紹客多豪俊並有才說競設異端百家互起康成依方辨對咸出問表皆得所未聞莫不嗟)
(服)音辭整飾文采葩流(世說道壹道人好整飾音辭從都下還東山經吳中)
(已而會雪下未甚寒諸道人問在道所經壹公曰風霜固所不論乃先集其惨澹郊邑正自飄瞥林岫便已皓)
(然籍世說管輅與單子春談文采葩流枝葉横生少引聖多發天然子春與群士論難鋒起輅人人酬對言)
(皆有餘)吐納風流理致清遠(張緒祥山堂肆考晉太保王卒其族孫戌歎)
(曰太保當正始之世不在能言之流及與之言理致清遠豈非以德掩言乎)為有為無
忽來忽去(南史王份傳梁武帝嘗問羣臣朕為有為無王份曰陛下應萬物為有體至理為無彙)
(苑齊高帝時魏人南侵至淮而退帝問何意忽来忽去張融在下坐抗聲曰以無道而来見有道而去公卿咸)
(以為捷)詞氣温雅心神融暢(潛確類書司馬彪曰孔融高談教令盈溢官曹)
(詞氣温雅可玩而誦于山堂肆考宋李常字公擇嘗曰余昔雪中過范堯夫西府先有五客在座予因衆人)
(論說民間利害公甚喜書室中無火坐久寒甚公命温酒来與坐客各舉两大白公曰說得通透後令人心神)
(融暢)不談糟粕先嚼沈麝(又曰唐杜之松貞觀中為河中刺史嘗請王無功講)
(禮無功荅曰吾不能揖讓邦君門談糟粕棄醇醪也香又曰唐寧王每與賓客議論先嚼沈麝方啓口發談)
(氣噴於席上)不出一語決以數言(又曰宋文潞公見石蒼舒所藏禇遂良聖)
(教序墨跡愛玩不已令子弟臨一本休日宴僚屬出二本令坐客别之客盛稱臨本為真蒼舒在坐不出一語)
(以辨笑啓潞公曰今日方知蒼舒孤寒盡又宋曾魯公曰張安道論大事他人終日反復不能公以數言决)
(之燦然成文皆可書而誦也)原當喻以正義豈移于浮辭鄙
小子之狂簡竊先生之餘論庶遵季布之諾宜
附周任之言苟不戒于三緘則必違于千里(家語孔子)
(入太廟有金人三緘其口)
言語四
增昌言(書帝曰来禹女亦昌言)善言(已見上二)原安定(禮安定辭審言語也)
輯矣(詩曰辭之輯矣輯穆也)君子文(禮文以君子之辭)桃李無言
(下自成蹊)鸚鵡能言(不離飛鳥猩猩能言不離禽獸)耳屬于垣(詩)易
出難悔(禮記口費而煩易出難悔易以溺人)鉗口結舌(顔真卿疏天下之士方鉗口結)
(舌)君子約言小人先言(俱禮記)文子呐呐(禮趙文子其言)
(呐呐然不出諸口)增晤語(詩可與晤語)晤言(又可與晤言)原老吃
(管子曰吾畏事不敢事畏言不為言故行年六十如老吃耳)一言(左傳仁人之言其利溥哉晏子)
(一言而齊侯省刑)不可已(又叔向曰辭之不可已也如是夫子產有辭諸侯頼之若之何釋辭)
增食言(公羊傳荀息可謂不食其言矣)原多言(家語孔子云賜不幸言而中是使賜)
(多言也)杜口(彙苑齊有辨士田巴于徂丘稷下一日伏千人有魯連子謂巴曰先生之言似梟者)
(惡人也巴乃終身杜口不復敢言)苦甘(戰國策商君曰苦言藥也甘言疾也貌言華也至言實也)
增臚言(漢雋風聽臚言于市謂采聽商旅所𫝊善惡之言)款言(又曰欵言不聽欵空)
(也)參語(又曰三人共言曰參語)屏語(又曰屏人而私語)揚語(漢霍光𫝊)
(忽侍中揚語注揚謂宣唱之也)箝語(漢雋箝語謂箝其語不聽妄言)耳語(史記乃效兒女)
(呫囁耳語)口語(通鑑諸將口語籍籍)讜言(漢雋讜言正言也)誦言(又曰誦言)
(公言也)索言(又曰俟自見索言之盡言也)謦欬(莊子夫逃空谷者聞人足音跫然而)
(喜况昆弟親戚之謦欬其側者乎)吐諾(初學記海岳尚可輕吐諾終不移)時議(杜詩)
(時議歸前烈)談助(袁崧後漢書王充作論衡中土未有𫝊者蔡邕入吳始見之以為談助)
無誰語(漢雋言無相知之人誰可告語)未足為勞(蜀志先主以伊籍使吳孫權聞其才)
(辨欲逆折以辭籍適入拜權曰勞事無道之君子籍對曰一拜一起未足為勞)要言不煩(山堂)
(肆考何晏自言易義精了所不觧者九事一日迎管公明共論易公明剖析玄旨九事皆明鄧颺在坐言君謂)
(善易而語不及易中辭義何也公明應聲曰夫善易者不論易晏含笑贊之曰可謂要言不煩)善
言(冊府元龜殷浩識度清遠弱冠有美名尤善玄言為風流談論者所宗)蟬聯(留史王藴為會)
(稽内史時王悦来拜墓蘊子恭省之留十餘日方還蘊問其故恭曰與阿大語蟬聯不得歸)詞少
理暢(彙苑嵇含與二陸譚覺詞少理暢言約事舉莫不豁然若春日之泮薄冰秋風之掃枯葉也)
更相嗤笑(又曰晉摰虞才學通博太叔廣樞機清辨廣談虞不能對虞筆廣不能荅更相嗤笑紛然)
(于世)辭義清玄(山堂肆考南宋張鏡與顔延之隣居顔談論飲酒叫呼不絶而鏡靜默無言後)
(鏡與客談延之從籬邊坐聽辭義清玄延之曰彼有人焉由是不復叫呼)言有頓挫(南齊劉繪)
(𫝊永明末張融音旨緩韻周顒辭致綺捷繪之言吐又頓挫有風氣時人為之語曰劉繪貼宅别開一門)
下坂走丸(山堂肆考唐張九齡每與賓客議論經旨滔滔不竭如下坂走丸服其俊辨)粲
花論(又曰唐李白與人談皆成句讀如春葩麗藻粲于齒牙之間時號粲花論)三妙(潛確類書)
(沈交字子正善屬文好武事又辨于口時稱其筆之妙舌之妙刀之妙)喜談政事(山堂肆考)
(宋蘇頌曰歐陽公不言文字而喜談政事蔡君謨不言政事而喜論文章各不矜其所能也)陳說
古今(又曰張天錫詣京師聞王彌俊才美譽乃造焉既至見王風神清冷言語如流陳說古今無不貫悉)
(天錫訝服)未嘗妄語(通鑑宋司馬光自少至老未嘗妄語自言吾無過人者但平生所為未嘗)
(不可對人言耳)諤諤(史記趙良對商君曰千人之諾諾不如一士之諤諤諤諤直言也)言
無粉飾(山堂肆考宋滕甫東陽人在帝前論事如家人父子言無粉飾洞見肺肝)
言語五
原詩梁殷鈞大言應令詩曰噫氣為風揮汗成雨聊灼
戴山鼇欲持探邃古又細言應令詩曰泛舟毛滴海
為政蝸牛國逍遥輕塵上指辰問南北又王規大言
應令詩曰俯身望日入下視見星羅噓八風而為氣吹
四海而揚波又細言應令詩曰針鋒于焉止息髮杪
可以翺翔蚊眉深而易阻蟻目曠而難航又王錫大
言應令詩曰欲遊五岳廹不得伸杖千里之木鱠横海
之鱗又細言應令詩曰冥冥藹藹離朱不辨其實步
蝸角而三伏經鍼孔而千日又張纉大言應令詩曰
河流既竭日月俱騰罝羅微物動落雲鵬又細言應
令詩曰遨遊蟻目辨輕塵蚊睫成宇蝨如輪又沈約
大言應令詩曰隘此大汛庭方知九垓局窮天豈彌指
盡地不容足又細言應令詩曰開館尺棰餘築榭微
塵裏蝸角列州縣毫端建朝市
原賦楚宋玉大言賦曰楚襄王與唐勒景差宋玉遊于
陽雲之臺王曰能為寡人大言者上坐王因唏曰操是
太阿戮(一作剥)一世流血冲天車不可以厲至唐勒曰壮
士憤(一作頓)兮絶天維北斗戾兮太山夷至宋玉曰方地
為車圓天為蓋長劒耿介(一作耿耿)倚天外王曰未也玉曰
并吞四夷飲枯河海跂越九州無所容止又小言賦
曰楚襄王既登陽雲之臺命諸大夫景差唐勒宋玉等
並進大言賦賦卒而宋玉受賞又曰有能為小言賦者
賜之雲夢之田景差曰戴氛埃兮乘&KR1934;塵體輕蚊翼形
微蚤鱗經由鍼孔出入羅巾唐勒曰析飛糠以為輿剖
粃糟以為舟憑蚋眥以顧盼附蠛蠓而遐遊又曰館于
蠅鬚宴于毫端烹蝨腦(一作脛)切蟣肝會九族而同嚌猶
委餘而不殫宋玉曰無内之中微物潛生比之無象言
之無名蒙蒙(一作夢)景滅昩昩遺形纖于毳末之微蔑陋
于茸毛之方生視之則眇𦕈望之則冥冥離朱為之歎
悶神明不能察其情二子之言磊磊皆不小何如此之
為精王曰善賜雲夢之田晉傅咸小語賦曰楚襄王
登陽雲之臺景差唐勒宋玉侍王曰能為小語者處上
位景差曰么蔑之子形難為象晨登蟻埃薄暮不上朝
炊半粒晝復得釀烹一小蝨飽于鄉黨唐勒曰攀蚊髯
附蚋翼我自謂重彼不極邂逅有急相切逼竄於針孔
以自匿宋玉曰析薜足以為棹舫粒糠而為舟將遠遊
以遐覧越蟬溺以横浮若涉海之無涯懼湮沒於洪流
彌數旬而汔濟陟蟣蟻之崇丘未升半而九息何時逹
乎杪頭魏陳暄應詔語賦曰覈生民之要技實言語
以為前樞機誠為急務筆札乃是次焉擬金人於右階
稱石人于左邊鄭僑戎服而無媿張儀舌存而理痊唯
諾惟辯何者是與故知于時言言于時語語若乃聊城
嶮峻齊陣交加燕將恐懼漢帝咄嗟魯連纔吐數句酈
子直御單車息十重之縈帶賢百萬之諠譁至于蘭臺
静秘華燭高明徐斟桂醑緩奏秦聲二三朋友數四才
英既說前賢之往行重覩生死之交情扼腕抵掌攘袂
盱衡當斯時也何者為榮欲同吃如鄧士載欲作辯似
婁君卿為守為相並如此少意少事不成名
增書宋畢仲游與蘇軾書夫言語之累不特出口者為
言其形于詩歌贊于賦頌託于碑銘著于序記者皆言
語也今知畏于口而未畏于文是其所是則見是者喜
非其所非則蒙非者怨喜者未必能濟君之謀而怨者
或已敗君之事矣官非諫官職非御史而好是非人危
身觸諱以遊其間殆猶抱石而救溺也
原贊魏王粲反金人贊曰君子亮直行不柔辟友賤不
恥誨焉是益我能發蹤彼用遠迹一言之賜過乎璵璧
末世不敦義與並易言而匪忠退有其讁
原論晉歐陽建言盡意論曰有雷同君子問于違衆先
生曰世之論者以為言不盡意由來尚矣至乎通才逹
識咸以為然若夫蔣公之論眸子鍾傅之言才性莫不
引此為談證而先生以為不然何哉先生曰夫天不言
而四時行焉聖人不言而鍳識存焉形不待名而方圓
已著色不俟稱而黑白以彰然則名之于物無施者也
言之于理無為者也而古今務于正名聖賢不能去言
其故何也誠以理得于心非言不暢物定于彼非言不
辨言不暢志則無以相接名不辨物則鍳識不顯鍳識
顯而名品殊言稱接而情志暢原其所以本其所由非
物有自然之名理有必定之稱也欲辨其實則殊其名
欲宣其志則立其稱名逐物而遷言因理而變此猶聲
發響應形存影附不得相與為二苟其不二則無不盡
吾故以為盡矣
原箴晉蘇彦語箴曰孔子曰予欲無言又曰天何言哉
赫胥之世大庭之治元風陶鼓率直放志熙熙羣動無
欲無事逮于三季奔競滋彰雷動風駭飛辨雲翔戰國
紛擾爭霸稱強爾乃遊說縱横騁技時王銜刃懷毒吐
膏示芳利動春露害重冬霜四紀若馳七都剪亡爰兹
末俗扇風簸揚先意承旨原情察鄉擯爾籩豆和樂且
康
原銘孔子觀周入后稷廟廟堂右階之前有金人焉三
緘其口而銘其背曰古之慎言人也戒之哉戒之哉無
多言無多事多言多敗多事多患安樂必戒無行所悔
勿謂何傷其禍將長勿謂何害其禍將大勿謂不聞神
將伺人燄燄弗滅炎炎若何涓涓不壅終為江河綿綿
不絶或成網羅毫末不札將尋斧柯晉孫楚反金人
銘曰晉太廟有石人焉大張其口而書其胸曰古之多
言人也無少言無少事少言少事則後生何述焉夫唯
立言名乃長久胡為塊然生鉗其口凡夫貪財烈士殉
名盗跖為濁夷柳為清鮑肆為臭蘭圃為馨莫貴澄清
莫賤滓濊二者言異歸于一會堯懸諫鼓舜立謗木聽
采風謠惟日不足道潤羣生化隆比屋末葉陵遲禮教
彌衰承旨則順忤意則違時好細腰宫中皆飢時悦廣
額下作細眉逆龍之鱗必陷殺機括囊無咎乃免誅夷
顛覆厥德可為傷悲則可用戒無妄之時假說周廟于
言為蚩是以君子追而正之
行一
原樞機枝葉(見上一葉禮行有枝)修行踐言(翟方進内修行修)
(身踐言謂之善行)通介有恒功行累積(徐景山詳節)
行二
原發邇見遠(易行發乎邇見乎遠)三行(師氏教國三行一孝行以親父母二友行尊賢)
(良三順行事師長孝友而睦婣親)百行(士有百行)六行(三物六行)行貳(詩士)
(貳其行)行過乎恭行成于内(禮記)行成而先(禮記)儒
行素行景行增爽行(冊府元龜鮑焦曰吾聞之世不已知而行之不已者)
(是爽行也上不已知而干之不止者是毁廉也)操行(又後漢袁閎少勵操行苦身修節黃巾賊起相)
(約語不入其閭鄉人就閎避難皆得全免)原行潔(魏虞欽著書稱徐邈曰志高行潔)增
高行(通鑑宋張&KR1551;字子厚登進士甲科以無他兄弟獨養其親閉戶讀書四十年元豐中近臣薦其高行)
德行(又宋种師道薦尹焞德行可備勸講召至不欲留賜號和靖處士)八行(又宋大觀)
(元年開八行取士科八行者孝友睦婣任恤忠和也知台州李諤文以徐中行薦中行聞之盡毁其所為文入)
(委羽山以避之或問之中行曰人而無行與禽獸等使我得以八行應科目則彼之不被舉者非人類與)
訥一(口吃并載)
增冊府元龜曰漢李廣呐口少言又曰後漢嚴翰善
春秋鍾繇嘗數與翰辨論短長繇為人機捷翰訥臨時
屈無以應又曰高彪家本單寒至彪有雅才而訥于
言後至内黃令又曰魏鄧艾少為都尉學士以口吃
不得作翰佐為稻田守藂草吏又曰晉朱伺有武勇
而訥口不知書為郡將督見鄉里士大夫揖稱名而已
及為將遂以謙恭稱又曰慕容納沈静深邃外訥内
敏又曰南齊謝脁為尚書殿中郎隆昌初敕朓接北
使脁自以口訥啓讓不當不見許又曰焦度為後將
軍嘗求竟陵郡不知所以置辭親人授之辭百有餘言
度習誦數日皆得上口會高帝履行石頭城度于大衆
中欲自陳臨時卒忘所教乃大言曰度啓公度啓公度
無食帝笑曰卿何憂無食即賜米百斛又曰後周樊
深為太學博士雖博贍訥于辭辨故不為當時所稱
又曰盧柔性聰敏好學未弱冠解屬文但口吃不能持
論後至開府儀同三司又曰隋祖君彦言辭訥澀有
才學官至東平書佐又曰牛弘煬帝時為右光禄大
夫帝嘗令宣敕至階下不能言退還拜謝云並忘之
帝曰𫝊語小辨故非宰相任也愈稱其質直
訥二
原心辯口吃(郭林宗謂劉鴻儒口訥心辯有圭璋之質漢書揚雄口吃不能劇談)
艾艾期期(鄧艾口吃嘗語稱艾艾事詳戲謔帖漢書周昌期期不奉詔事詳諫白)增
好經術有才識(冊府元龜晉郭璞好經術博學有高才而訥言論詞賦為中興之冠又)
(晉孫惠口訥好學有才識)辭藻壮麗言語澀難(又晉左思貎寢口訥而辭藻壯)
(麗學又隋盧楚范陽人少有才鯁急口吃言語澀難)
訥三
原吉人辭寡(易)言事未嘗出口(漢書周勃張相如稱為長者此兩人言事)
(曾不出口)造次不能自逹(吳漢字子顔質厚少文造次不能以辭自達)少言
(世說魏明帝口吃少言而沈毅好斷)好音樂(吳志魯恭王餘季年好音樂口吃難言)善
著書(司馬相如口吃而善于著書)增樸訥(冊府元龜魏崔琰少樸訥後至中尉)木
訥(又後周王雅少而沈毅木訥寡言有膽勇善騎射)不能劇談(西京雜記惠莊與朱雲論)
(辯口吃不能對指其胸曰口雖不能劇談而此中多有)稜等登(玉泉子唐世進士及第湏謁宰)
(相時盧肇首冠有故不至次乃丁稜稜口吃意本言稜等登科而稜頳顔汗發鞠躬移時乃曰稜等登稜等登)
(竟不能發其後語而罷翌日友人戲之曰聞君善箏可得聞乎稜曰無之友人曰昨聞稜等登豈非箏聲邪)
吃怒效已(後周鄭偉傳偉口吃嘗逐鹿扵野失之過牧豎而問焉牧豎荅之亦吃偉怒謂效已)
(遂射殺之)好讀書(宋孔顗𫝊顗少骨鯁有風力口吃好讀書)艾氣(倦遊錄王汾口吃劉)
(攽嘲曰恐是昌家又疑非𩔖不見雄名惟聞艾氣以周昌韓非揚雄鄧艾皆吃也)酧據精悉
(南齊書崔慰祖口吃無華詞而酧據精悉)議論詳辯(本傳李固居宰相口吃接賓客頗蹇緩議)
(論人主前乃更能詳辨)談辨風生(南唐書孫晟口吃不能道寒暄已而坐定談辨風生聽者)
(忘倦)
利口一(失言)(誹謗附載)
增易曰尚口乃窮詩曰婦有長舌惟厲之階又曰
莠言自口又曰巧言如簧顔之厚矣書曰無以利
口亂厥官又曰罔以辯言亂舊政禮記曰口惠而
實不至怨灾及其身又曰有其言無其行君子恥之
子曰君子溺于口(言如溺水不能自治)老子曰多言數窮不
如守中左傳曰叔向言小人之言僭而無徵故怨咎
及之又曰上漏其言下失其臣又曰富辰曰口不
道忠信之言為嚚又曰宫室崇侈謗讟並作漢楊
惲傳曰横被口語劉向𫝊曰巧言醜詆鄒陽獄中
上書曰衆口鑠金積毁銷骨唐書音訓曰竒詆巧毁
之也誦訾明毁之也以言相毁曰訾
利口二
增戰國策曰蘇秦說趙王于華屋之下抵掌而談趙王
大悦封為武安君史記曰騶衍之術迂大而宏辨奭
也文具難施淳于髠久與處時有得善言故齊人頌曰
談天衍雕龍奭炙轂過髠冊府元龜曰宋王鎮惡討
司馬休之既斬休之將朱襄因停軍抄掠及休之已平
高祖怒不時見之鎮惡笑曰但令我一見公無憂矣高
祖尋登城喚鎮惡鎮惡彊辨有口機隨時酧應高祖乃
釋𩔖林曰生公住虎邱講經宋文帝大會沙門食至
衆疑僧律日過中不食帝曰始可中耳生公曰白日麗
天天言始中何得非中即舉箸而食莫不服其機辯
又曰劉繪為南康相郡人有居穢里者謁繪繪曰君有
何穢而居穢里應聲曰未審孔子何闕而居闕里繪歎
其辯速冊府元龜曰南齊周顒字彦倫音辭辯麗出
口不窮宫商朱紫發口成句又曰梁謝幾卿補國子
生齊文惠太子自臨策試謂祭酒王儉曰幾卿本長玄
理今可以經義訪之儉承旨發問幾卿隨事辯對辭無
滯者文惠大稱賞焉又曰陳戚衮初仕梁簡文在東
宫嘗置宴集元儒之士令中庶子徐摛馳騁大義間以
劇談摛辭辯縱横諸人氣懾皆失次序衮時騁義摛與
往復衮精采自若對答如流簡文深加歎賞𩔖林曰
梁武問廣漢李膺曰今李膺何如昔李膺對曰今勝昔
帝問其故對曰昔事桓靈之主今逄堯舜之君又曰
會稽孔珪家列植柳桐多搆山泉衡陽王鈞往遊珪曰
殿下處朱門遊紫闥詎得與山人交邪答曰身處朱門
而心遊江海形入紫闥而意在青雲珪善之又曰魏
高祖子名恂愉悅懌崔光子名劭勖勉高祖曰我兒名
傍皆有心卿兒名傍皆有力對曰所謂君子勞心小人
勞力
利口三(失言)(謗附)
原搖脣緩頰(莊子搖脣鼓舌詳說)躁人辯士(易躁人之辭多避)
(辯士之舌端)費辭騰說(禮記不費辭有言無實也易騰口說也)喋喋
截截(漢書張釋之曰豈效此嗇夫喋喋利口捷給哉書曰截截善諞言俾君子易辭諞音辨)增
譨譨津津(彙苑注譨譨猶偬偬言皆競于佞也蜜益部耆舊𫝊劉子政談論津津甘如&KR0961;)
鴟張蟬聮(諸史言語妄大如鴟梟之張大也鴟張大語見言語)滑稽
詼諧(史記滑稽傳談言微中可以觧紛優東方朔枚臯不能持論好詼諧上以俳畜之)原辭
有枝葉給奪慈仁(禮記天下無道則辭有枝葉注虚華之言也又子曰給奪慈仁奪)
(亂也言給辯亂慈仁之德也)口費而煩舌存自足(言煩數也舌張儀事詳)
美言不信利口惟賢(老子信言不美書)不思若訥徒
務如流(大辯若訥流詩巧言如)禆竈多言豈不或中嗇夫代
對響應無窮(張釋之詳喋喋注)增失言爽言漂說(漢雋爽言以矯)
(情兮爽差也也彙苑注漂說浮)逸口違言(書其發有逸口息以言相違恨也鄭有)
(違言)墜言瞽說(漢雋墜言墜猶失也之又瞽說言不中道若無目人也)原惟
口起羞俾躬是瘁(書舌詩哀哉不能言匪是出俾躬是瘁)多言數窮
失辭獲戾智伯失灌水之言魏武有齗舌之戒
(詳舌)原誹謗理謗致罪(鍾繇為廷尉聽君父已没臣子得為理謗漢書口語致)
(罪)增謗書流言(史記甘茂曰樂羊攻中山三年拔之樂羊反語功文侯示之謗書一)
(箧羣書武王崩成王幼周公攝政管叔及其弟流言于國曰公將不利于孺子)飛語浮
言(灌夫傳有飛語惡言聞上注飛語誹謗之語無根而至也書胥動以浮言謗言也)醜點
媒孽(醜點難嬰伏劔為易言被謗也全司馬遷言李陵有國士之風今舉事一不當而軀保妻子之臣)
(隨而媒孽其短)原毛玠下獄孔融棄市(毛玠字孝先人有云見黥面妻沒入)
(宫者玠曰天不雨為此也太祖聞怒收玠下獄廷尉鍾繇詰曰自古有孥戮黥墨下獄遂黜免孔融以對孫)
(權使有誹謗之言坐此棄市)聲聞于外言不由中(詩傳左)人胥
效矣我無是乎(詩)彼有人焉謀于長者增張
鈞草詔廷珪作詩(通鑑金以天變肆赦命翰林學士張鈞草詔蕭肄摘其語以為誹謗)
(金主殺鈞銓又宋茶陵縣丞王廷珪作詩送胡坐謗訕停官辰州編管)原去自安之術
效滅族之計惟君子乃能非聖人之教九歌
導屈原之情五噫寫梁鴻之恨玉石失真卞和泣
矣駑驥齊駕伯樂哀之殺其管叔見賦于鴟鴞
閔于周公用明於狼跋(並白帖)
隠語
原麥麴鞠窮(左傳楚申叔展問還無社曰有麥麴乎有山鞠窮乎注二物可以禦濕欲使無社逃)
(難于泥中)黃絹幼婦(漢邯鄲淳為曹娥碑文蔡邕題其後曰黃絹幼婦外孫虀臼觧者曰黃絹)
(色絲幼婦少女外孫女子虀臼受辛謂絶妙好辤也)秦客廋辭(國語范文子曰有秦客廋辭于)
(朝大夫莫之能對也吾知三焉武子怒曰童子何知而三掩人扵朝擊之以杖折委笄廋辭謂作隠語也)
舍人隠語(漢書郭舍人請東方朔隠語)庚癸(左傳吳申叔儀乞糧于魯公孫有山氏有)
(山氏曰若登首山以呼曰庚癸乎則諾注庚西方主榖癸北方主水軍中不得出糧故為隠語)雞肋
(曹操出教唯曰雞肋楊修曰公歸計決矣)增筆来(通鑑宋施宜生閩人也仕金以翰林學士来賀)
(正旦時諜者傳金玄造舟調兵之事上不深信館者以首丘風宜生微問其的宜生顧其介不在旁乃為隠語)
(曰今日北風甚勁又取几間筆扣之曰筆来筆来宜生歸為介所告金主烹之)
謳謠一
增說文曰謳齊歌也原爾雅曰徒歌謂之謠毛詩
曰心之憂矣我歌且謠增抱樸子曰童謠猶助聖人
之耳目况墳索之宏博哉
謳謠二
原列子曰堯微服遊康衢童兒謠曰立我蒸民莫匪爾
極不識不知順帝之則韓子曰齊桓公飲酒醉遺其
冠恥之管仲曰公胡不雪之以政公曰善因發倉賜貧
窮三日而民歌之曰公胡不復遺其冠乎左傳曰宋
城華元為植廵功城者謳歌曰睅其目皤其腹棄甲而
復于思于思棄甲復来增又曰宋皇國父為太宰為
平公築臺妨于農收子罕請俟農功之畢公不許築者
謳曰澤門之晳實興我役邑中之黔實慰我心原新
序曰延陵季子以劔帶徐君墓樹徐人歌之曰延陵季
兮不忘舊故脫千金之劔兮帶丘墓家語曰孔子相
魯齊人歸女樂魯君淫荒孔子遂行師乙送孔子曰吾
欲歌可乎歌曰彼婦之口可以出走彼婦之謁可以死
敗優哉游哉聊以卒歲吕氏春秋曰魏襄王使史起
為鄴令引漳水灌田民大得利相與歌曰鄴有賢令兮
為史公決漳水兮灌鄴旁終古舄鹵兮生稻粱增漢
書曰漢王既至南鄭諸將及士卒皆謠歌思東歸多道
止還者(未至南鄭在道即止)原史記曰曹參為漢相國百姓歌
之曰蕭何為法顜若畫一曹參代之守而弗失載其清
靜民以寧一(顜音較)又曰衞子夫為皇后弟青貴震天
下天下歌之曰生男無喜生女無怒獨不見衞子夫霸
天下增漢書曰石顯與中僕射牢梁少府五鹿充宗
結友黨諸附倚者多寵位民歌之曰牢邪石邪五鹿充
宗客邪印何累累綬何若若邪又曰石顯失權數月
丞相條奏顯舊惡及其黨牢梁陳順皆免官五鹿充宗
左遷玄莬太守伊嘉為雁門都尉長安謠曰伊徙雁鹿
徙菟去牢與陳石無徒原又曰趙中大夫白公奏穿
渠引涇水民得其饒歌之曰田于何所池陽谷口鄭國
在前白渠起後舉鍤如雲決渠為雨涇水一石其泥數
斗又曰馮立為西河上郡在職公廉與兄野王相代
治行相似而多恩吏民歌曰大馮君小馮君兄弟繼踵
相因循政如魯衞德化均又曰蜀童謠曰黃牛白腹
五銖當復時公孫述僭號扵蜀時人竊言王莽稱黃述
欲繼之故稱漢家貨泉當復也東觀漢記曰張堪為
漁陽太守百姓歌曰桑無附枝麥秀兩岐張君為政樂
不可支(詳太守)又曰廉范為蜀郡太守百姓歌曰廉叔
度来何暮不禁火民安作昔無襦今五袴(詳太守)增又
曰朱暉為臨淮太守人為之歌曰強直自遂南陽朱季
吏畏其威民懷其惠原又曰張霸為會稽郡越賊歸
附童謠曰棄我戟捐我矛盜賊盡吏皆休增又曰王
渙除河内温令人為作謠曰王稚子代未有平徭役百
姓喜陳留耆舊傳曰爰珍除六令吏人訟息教誨其
子弟歌曰我有田疇爰父殖置我有子弟爰父教誨
又曰吳祜為恒農令勸善懲姦貪濁出境甘露降年榖
豐童謠曰君不我憂人何以休不行略署焉知人處
原謝承後漢書曰岑熙遷魏郡太守人歌之曰我有荆
棘岑君伐之我有蟊賊岑君遏之狗吠不驚足下生氂
含哺鼓腹焉知凶灾我喜我生獨丁斯時美哉岑君於
戲在兹增又曰范丹字史雲為萊蕪長閭里歌之曰
甑中生塵范史雲釜中生魚范萊蕪又曰陳臨為蒼
梧太守人歌曰蒼梧陳君恩廣大令死罪囚有後代德
參古賢天報施袁山松後漢書曰李膺風格秀整高
自標尚後進之士升其堂者以為登龍門因為七言謠
曰不畏強禦陳仲舉九卿直言有陳蕃天下楷模李元
禮天下好交荀伯條天下英秀王叔茂天下冰凌朱季
陵天下忠貞魏少英天下稽古劉伯祖天下良輔杜周
甫天下才英趙仲經又曰桓帝時汝南太守宗資任
用功曹范滂中人嫉之作七言謠曰汝南太守范孟博
南陽宗資主畫諾原又曰皇甫嵩請冀州一年田租
以贍饑民百姓歌曰天下亂兮市為墟母不保子兮妻
失夫頼得皇甫兮復安居又曰劉騊駼除樅陽長以
病免吏民思而歌之曰悒然不樂思我劉君何時復來
安此下民又曰郭賀字喬卿為荆州刺史到官有殊
政百姓歌曰厥德仁明郭喬卿忠正朝廷上下平增
續漢書曰賈琮為交州刺史百姓安土為之歌曰賈父
來晚使我先反今見清平吏不敢飯原又曰李燮拜
京兆詔發西園錢燮上封事遂止不發吏民愛敬乃謠
曰我府君道教舉恩如春威如虎剛不吐弱不茹愛如
母訓如父吳志曰周瑜少精意于音樂三爵之後其
有闕誤瑜必知之知之必顧時人謠曰曲有誤周郎顧
吳錄曰王譚字世容為成武令民服德化宿惡奔迸
父老歌曰王世容治無䨇省徭役盜賊空會稽典錄
曰徐弘字聖通為汝隂令誅鋤姦桀道不拾遺民歌之
曰徐聖通為汝隂平刑罰姦宄空增晉書曰羊祜以
伐吳必藉上流之勢又時吳有童謠曰阿童復阿童銜
刀浮渡江不畏岸上獸但畏水中龍祜聞之曰此必水
軍有功但當思應其名者耳又曰杜預遣周旨伍巢
等伏兵樂鄉城外孫歆遣軍出拒王濬大敗而還旨等
發伏兵隨歆軍而入歆不覺至帳下虜歆而還故軍中
謠曰以計代戰一當萬又杜預開楊口起夏水達巴
陵經千餘里内瀉長江之險外通零桂之漕南土歌之
曰後世無叛由杜翁孰識智名與勇功原王隱晉書
曰王祥為本州别駕時人歌曰海内之康實頼王祥邦
國不空别駕之功又曰裴秀年十餘歲時人謠曰後
進領袖有裴秀又曰諸葛恢字道明荀闓字道明蔡
謨字道明有名譽號曰中興三明時人歌之曰京師三
明各有名蔡氏儒雅荀葛清增又曰潘岳初為河陽
令以仕次宜為郎不得意時僕射山濤領選岳内非之
密作謠曰閣道東有大牛王濟鞅裴楷鞦和嶠刺促不
得休又曰太始中為賈充等謠曰裴賈王亂紀綱王
裴賈濟天下言亡魏而成晉也劉恭叔異苑曰晉時
長安謠曰秦州中血沒踠唯有涼州倚柱看及惠愍之
間關内殱破浮血漂舟張軌擁一方恩威共著原襄
陽耆舊記曰山季倫每臨習池未嘗不大醉而還恒曰
此我高陽池也襄陽城中小兒歌之曰山公何所去往
至高陽池日夕倒載歸酩酊無所知時時能騎馬倒著
白接䍦舉鞭問葛強何如并州兒增又曰襄陽太守
胡烈有惠化百姓謠曰美哉明后雋哲惟嶷陶廣乾坤
周孔是則我武播暢威振遐域又曰鄧攸為吳郡守
刑政清明後稱疾去職百姓數千人留牽攸船不得進
攸乃少停夜中發去吳人歌之曰紞如打五鼓鷄鳴天
欲曙鄧侯挽不留謝令推不去原世說曰郗超王珣
並以俊才為桓大司馬所眷珣為主簿超為記室參軍
超為人多鬚珣形狀短小時人為之歌曰髯參軍短主
簿能令公喜能令公怒文士𫝊曰束晳太康中大旱
晳乃令邑人躬自請雨三日水三尺百姓為之歌曰束
先生通神明請天三日甘雨零我黍以育我稷以生何
以酬之報束長生增又曰應詹為南平郡郡人歌之
曰亂離既著殆為灰朽僥倖之運頼兹應后歲寒不凋
孤境獨守拯我塗炭惠隆丘阜潤同江海恩猶父母
原續安帝紀曰司馬休之兄尚為桓玄所敗休之奔淮
泗頗得彼之人心從者為之歌曰可憐司馬公作性甚
温良憶昔水邊戲使我不能忘增崔鴻後趙錄曰張
樓為臨水長殘忍無惠人謠之曰陽平張樓頭如箱見
人切齒劇虎狼原趙書曰劉曜討陳安於隴城安死
隴城健兒乃謠曰隴上壮士有陳安體幹雖小腹中寬
愛養將士同心肝又曰汲桑六月盛暑重裘累茵使
人扇患不清凉斬扇者時軍中為之謠曰士為將軍何
可羞六月重茵被豹裘不識寒暑斬他頭增又曰燕
人龐世為光禄勲奏案豪強苛尅人物咸懼疾之及卒
門無弔客時人為之謠曰龐家之巷車馬鱗鱗泥丸之
日無弔賓弔賓不來何所因由性苛刻寡所親崔鴻
前秦錄曰苻洪母姜氏因寢産洪驚悸而寤先是隴右
大霖雨百姓苦之謠曰雨若不止洪水必起故名之曰
洪又曰初苻生夢大魚食蒲又長安謠曰東海大魚
化為龍男便為王女為公問在何所洛門東東海苻堅
封也時為龍驤將軍第在洛陽之東生不知是堅以謠
夢之故誅侍中魚遵原車穎秦書曰苻堅時關隴百
姓豐樂民歌之曰長安大街兩邊種槐下走朱輪上有
鸞栖增崔鴻崔氏家𫝊曰崔瑗為汲令開渠澮興造
稻田長老歌之曰上天降神明錫我慈仁父臨人布德
澤恩惠施以序常璩華陽國志曰吳資字元約為巴
郡太守屢獲豐年人歌之曰習習晨風動㴻雨潤禾苗
我后恤時務我人以優饒又曰閻慮字孟度為綿竹
令以禮讓為本童謠曰閻君賦政明且昶蠲苛去碎以
禮讓原殷氏世𫝊曰殷褒為滎陽令廣築學館會集
朋徒民知禮讓乃歌曰榮陽令有異政修立學校人易
性令我子弟恥訟爭增商氏世𫝊曰商亮字子華舉
孝廉到陽城遇兩虎爭一羊亮按劔直前斬羊虎乃各
以其半去時人為之謠曰石里之勇商子華暴虎見之
藏爪牙隋書曰韓擒虎平陳先是江東有謠曰黃斑
青驄馬發自夀陽涘來時冬氣末去日春風始皆不知
所謂擒虎本名豹平陳之際又乘青驄馬往返時節與
謠相應至是方悟唐書曰顔遊秦武德初累遷廉州
刺史封臨沂縣男撫恤境内禮讓大行邑人歌之曰廉
州顔有道性行同莊老愛人如赤子不殺非時草高祖
璽書勞勉之通鑑宋紀曰韓琦范仲淹在兵間久號
令嚴明愛撫士卒諸羌不敢輙犯邊境邊人為之謠曰
軍中有一韓西賊聞之心膽寒軍中有一范西賊聞之
驚破膽
謳謠三
原謠辭晉夏侯湛長夜謠曰日暮兮初晴天灼灼兮遐
清披雲兮歸山垂景兮照庭列宿兮皎皎星稀兮月明
停簷隅以逍遥兮盻太虛以仰觀望閶闔之昭晰兮麗
紫微之暉煥又湛方生懷歸謠曰辭衡門兮至歡懷
生離兮苦辛豈羈旅兮一慨亦代謝兮感人四運兮道
盡化新兮歲故氣慘慘兮凝晨風悽悽兮薄暮雨雪兮
交紛重雲兮四布天地兮一色六合兮同素山木兮摧
披津壑兮凝冱感羈旅兮苦心懷桑梓兮增慕胡馬兮
戀北越鳥兮依陽彼禽獸兮尚然况君子兮思故鄉望
歸塗兮漫漫盼江流兮洋洋思涉路兮莫由欲越津兮
無梁陳沈炯獨酌謠曰獨酌謠獨酌獨長謠智者不
我顧愚夫余未要不愚復不智誰當余見招所以成獨
酌一酌傾一瓢生涯本漫漫神理暫超超一酌矜許史
再酌傲松喬頻煩四五酌不覺凌丹霄倏忽厭五鼎俄
然賤九韶彭殤無異葬夷跖可同朝龍蠖非不屈鵬鷃
俱逍遥寄語號呶侣無乃大塵囂
吟一
原說文曰吟歎也釋名曰吟嚴也其聲本出于憂愁
故聲嚴肅使聽之悽歎也毛詩序曰吟咏情性以風
其上增湘中記曰涉湘千里但聞漁父吟中流相和
其聲綿邈也
吟二
原鹽鐵論曰曾子傍山而吟山鳥下翔增莊子曰矘
然立于四墟之通倚槁梧而吟又曰莊子謂惠子曰
今子外乎子之神勞乎子之精依樹而吟據槁梧而暝
西京雜記曰相如將聘茂陵人為妾文君作白頭吟
原東觀漢記曰梁鴻常閉戸吟咏書記增阮籍樂
論曰漢順帝上恭陵過樊濯聞鳥鳴而悲泣下横流曰
善哉鳥鳴使左右吟之其聲若是豈不佳乎此謂以悲
為樂也蜀志曰諸葛亮早孤躬耕隴畆好為梁父吟
每自比于管樂盛弘之荆州記曰新城郡瀙水别有
一溪其傍有白馬塞孟達登之歎曰金城千里遂為上
瀙吟彼方人猶𫝊此聲韻悽激其哀思之音乎原魏
志曰管輅隨軍西行過毌丘儉墓下倚松樹哀吟精神
不樂人問其故輅曰林木雖茂無形可久碑誄雖美無
後可守陳武列𫝊曰陳武字國本休屠胡人常騎驢
牧羊諸家牧豎數十人或有知歌謠者武遂學太山梁
父吟幽州馬客行及行路難之屬增世說曰韓夀美
姿容賈充女見夀心甚悅之内懷存想發于吟咏王
粲登樓賦曰鍾儀幽而楚奏莊舄顯而越吟唐書曰
蔡允恭有風采善吟咏煬帝所屬詞賦多令諷誦之
原文士𫝊曰李康清廉有志節不能和俗為鄉里豪右
所共害故宦塗不進作遊山九吟增明詩小𫝊曰陳
鳳字羽伯嘗月夜挂琴松間調所馴小猿得詩擁膝自
吟與猿聲相應
吟三
原後漢諸葛亮梁父吟曰步出齊城門遥望蕩隂里里
中有三墳纍纍正相似問是誰家冡田彊古冶子力能
排南山文能絶地理一朝被䜛言二桃殺三士誰能為
此謀國相齊晏子晉潘尼逸民吟曰莫我顧兮傲世
自遺舒志六合由巢是追沐浴洪池奮迅羽衣陟彼名
山採此芝薇朝雲靉靆行露未晞遊魚羣戲翔鳥䨇飛
逍遥博觀日晏忘歸嗟哉世士從我者誰
嘯一
增說文曰嘯吟也又曰嘯蹙口出聲也嘯旨曰嘯
者其氣激于喉中而濁謂之言激于舌端而清謂之嘯
言之濁可以通人事達性情嘯之清可以感鬼神致不
死出其言善千里應之出其嘯清萬靈授職故古之學
道者重矣又曰嘯有十五章有深溪虎高柳蟬空林
鬼巫峽猿下鴻鵠古木鳶之𩔖原雜字解詁曰嘯吹
聲毛詩曰有女仳離條其嘯矣條其嘯矣遇人之不
淑矣增又曰之子歸不我過不我過其嘯也歌又
曰嘯歌傷懷念彼碩人原夢書曰夢吹嘯者欲有求
嘯二
增山海經曰西王母其狀如人豹尾虎齒而善嘯蓬髮
戴勝(勝玉勝也)原莊子曰童子夜嘯鬼數若齒漢晉春
秋曰桓帝幸樊城百姓莫不觀之有一老父獨耕不輟
議郎張温使問焉父嘯而不荅魏略曰諸葛亮在荆
州遊學每晨夜常抱膝長嘯增英雄記曰向栩好讀
老子狀如學道又復似狂居嘗北坐被髮喜長嘯人客
從就輟伏不視人有問栩不荅晉阮籍𫝊曰籍嘗于
蘇門山遇孫登與商略古今及棲神道氣之術登皆不
應籍因長嘯而退至半嶺聞有聲若鸞鳳之音響乎巖
谷乃登之嘯也原竹林七賢論曰阮籍惟樂酒善嘯
聲聞數百步晉陽秋曰稽康見孫登登對之長嘯而
不言增晉中興書曰桓石秀風韻秀徹叔父冲嘗與
石秀共獵獵徒甚盛觀者傾坐石秀未嘗瞻盼嘯詠而
已晉書曰謝奕桓温辟為安西司馬猶推布衣之好
在温座岸幘嘯咏無異常日温曰我方外司馬又曰
王徽之在吳中一士大夫家有好竹欲往觀之逕造竹
下諷嘯良久主人灑掃請坐徽之盡歡而去又曰謝
鯤鄰家高氏有女常往挑之女方織以梭投折鯤齒既
歸傲然長嘯曰猶不廢我嘯歌世說曰謝太傅與孫
興公諸人泛海風起浪湧諸人色動太傅神情方王吟
嘯不輟又曰王子猷嘗寄人空宅便令種竹嘯詠良
久直指竹曰何可一日無此君又曰謝萬北征嘗以
嘯咏自高未嘗撫慰衆士謝公謂曰汝為元帥宜數喚
諸將慰勞之萬都無說直以如意指四座曰諸公皆是
勁卒諸將甚怨之原郭子曰劉道真少時善歌嘯有
一老姥識其非常人甚樂其歌嘯乃殺㹠進之道真食
㹠不謝增趙書曰石勒屯葛陂值天雨不息長史刁
膺勸勒降晉勒愀然長嘯張賓勸勒還北勒攘袂鼓髯
曰賓計是也原搜神記曰趙炳嘗臨水從船人乞渡
船人不許炳乃張蓋坐其中長嘯呼風亂流而濟增
通鑑宋紀曰蘇舜欽既放廢寓于吳中與高僧逸士吟
嘯自適元劉固𫝊曰固父述刻意問學邃性理之說
好長嘯明詩小𫝊曰徐文長貌修偉白晢音朗然如
唳鶴中夜呼嘯有羣鶴應焉
嘯三
增倚柱登臺(列女傳曰魯漆室邑之女過時未適人倚柱而嘯傍人聞之心莫不為之慘者)
(鄰婦從之遊曰何嘯之悲也子欲嫁乎吾為子求偶漆室女曰吾豈為不嫁之故而悲哉憂我君老太子少也)
(有吳越春秋曰吳王闔閭將欲伐楚登臺向南風而嘯頃而歎羣臣莫有曉王意者伍子胥深知王憂乃薦)
(孫武善為兵法人莫知其能)原阮公臺成瑨坐(白帖阮嗣宗善嘯聲與琴諧陳)
(留有阮公嘯臺南後漢書成瑨為南陽太守委任公曹岑公孝語曰陽太守岑公孝弘農成瑨但坐嘯)
增越王抱柱王廙倚樓(吳越春秋越王念吳欲復之乃中夜抱柱而哭訖承之以)
(嘯于是羣臣咸曰君王何愁心之甚也夫復讐誅敵非君王之憂自是臣下之急務王廙别𫝊曰王𨗳與庾)
(亮遊於石頭會遇廙至邇日迅風飛帆廙倚樓而長嘯神氣甚逸)嘯如笙竽響動
林壑(王子年拾遺記曰太始二年南方有因霄之國人皆善嘯其丈夫嘯聞百里婦人嘯聞五十里如笙)
(竽之音秋冬則聲清亮春夏則聲沈下人舌尖處倒向喉内亦曰兩舌重沓以爪徐徐刮之則嘯聲逾遠孫)
(登别傳曰孫登魏末處北山中以石室為宇編草自覆阮嗣宗聞登而往造焉適見苫蓋被髮端坐巖下鼔琴)
(嗣宗自下趨之既坐莫得與言嗣宗乃嘲嘈長嘯與鼔琴音諧會雍雍然登乃逌爾而笑因嘯和之妙響動林)
(壑)靈源之餘音姑石之遺響(神境記曰滎陽郡西有靈源山有石髓紫)
(芝昔者有抺藥此山聞林谷間有長嘯者今樵人往往猶聞焉異苑曰尋陽姑石在江之坻初桓靈寳至西)
(下令人登之中嶺便聞長嘯聲甚清澈至峯見一人箕踞石上)
嘯四
增塵落瓦飛(西京雜記曰東方生善嘯每一曼聲長嘯輙塵落瓦飛)箕踞嘯歌
(世說曰晉文王德盛功大坐席嚴敬□于王者唯阮籍箕踞嘯歌酣放自若)霹靂聲(潜確𩔖書)
(曰峩嵋陳道士善長嘯作霹靂聲坐客驚悚)
嘯五
原詩晉陸雲詩逍遥近南畔長嘯作悲歎又郭璞詩
曰綠蘿結高林蒙蘢盖一山中有冥寂士靜嘯撫清絃
原賦晉成公綏嘯賦曰逸羣公子體竒好異傲世忘榮
絶棄人事于是延友生集同好精性命之至機研道德
之玄奥邈跨俗而遺身乃慷慨而長嘯發妙音于丹脣
激哀音于皓齒響抑揚而潜轉氣衝鬱而熛起協黃宫
于清角雜商羽于流徵飄遊雲于泰清集長風乎萬里
良自然之至音非絲竹之所擬是故聲不假器用不借
物近取諸身役心御氣動脣有曲發口成音觸𩔖感物
因歌隨吟清激切于笙竽優潤和于琴瑟烈烈飇揚啾
啾響作奏胡馬之長嘶廻寒風乎北朔又似鴻雁之將
雛羣鳴號乎沙漠故能因形創聲隨事造曲應物無窮
機發響速乃吟咏而發散聲絡繹而響連心滌蕩而無
累志離俗而飄然又殷仲堪將離詠曰爾乃理轡杖
策或乘或步行悲歌以諧歡朗長嘯以啟路
原書晉桓玄與袁宜都書論嘯曰讀卿歌賦序咏音聲
皆有清味然以嘯為髣髴有限不足以致幽旨將未至
邪夫契神之音既不俟多贍而通其致苟一音足以究
清和之極阮公之言不動蘇門之聽而微嘯一鼓玄默
為之解顔若人之興逸響惟深也哉袁山松荅桓南
郡書曰嘯有清浮之美而無控引之深歌窮淵根之致
用之彌覺其遠至乎吐辭送意曲究其奥豈脣吻之切
發一往之清冷而已哉若夫阮公之嘯蘇門之和盖感
其一竒何為徵此一至大疑嘯歌所拘邪
御定淵鑑𩔖函卷二百六十六
