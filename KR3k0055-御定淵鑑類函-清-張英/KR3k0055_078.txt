欽定四庫全書
御定淵鑑𩔖函卷七十三
設官部十三(尚書總載尚書令)(錄尚書)
尚書總載一
原杜氏通典曰昔堯試舜扵大麓領錄天下事似其任
也周之司會又其職焉(鄭玄注周禮云司會若今尚書)秦時少府遣吏
四人在殿中主發書故謂之尚書尚猶主也漢承秦制
及武帝遊宴後庭始用宦者主中書以司馬遷為之中
間遂罷其官以為中書之職至成帝建始四年罷中書
宦者又置尚書五人一人為僕射四人分為四曹通掌
圖書祕記奏章之事及封奏宣示内外而已其任猶輕
至後漢則為優重出納王命敷奏萬機蓋政令之所由
宣選舉之所由定罪賞之所由正斯乃文昌天府衆務
淵藪内外所折衷遠近所禀仰故李固云陛下之有尚
書猶天之有北斗北斗為天喉舌尚書亦為陛下喉舌
斗斟酌元氣運平四時尚書出納王命賦政四海(賦布也)
令及左丞總領紀綱無所不統僕射及右丞分掌廩假
錢榖(隋志曰令統領之僕射副令又與尚書分領諸曹)漢初尚書雖有曹名不
以為號及靈帝以侍中梁鵠為選部尚書扵是始見曹
名總謂之尚書臺亦謂之中臺(吳諸葛恪既定山越孫權使尚書僕射薛綜勞)
(軍曰故遣中臺近官迎致犒賜云)大事八座連名而有不合得建異議
(自順帝永建元年初令三公尚書入奏事其八座具歴代尚書中)二漢皆屬少府(蔡質漢儀)
(曰凡三公列卿將大夫五營校尉行複道中遇尚書令僕射左右丞郎御史中丞侍御史皆引車先相廻避衞)
(士傳不得近臺官臺官過乃得去至晉宋以來尚書官上朝及下禁斷行人猶其制也)魏置中書
省有監令遂掌機衡之任而尚書之權漸減矣晉以後
所掌略同八座丞郎初拜並集都省交禮遷職又解交
本漢制也至扵晉宋惟八座解交丞郎不復解交也(梁陸)
(果遷尚書殿中曹郎拜日八座丞郎並到上省交禮而果至晚不及時刻坐免官)宋曰尚書寺
居建禮門内亦曰尚書省(令若闕則左僕射為省主)亦謂之内臺每
八座以下入寺門生隨入者各有差不得雜以人士凡
尚書官大罪則免小罪則遣出遣出者百日無代人聽
還本職(宋顧琛為庫部郎以顧碩寄尚書張茂度聞名而碩與同席坐琛坐此遣出又宋制曰今朝)
(士詣三公尚書丞郎詣令僕射尚書丞郎並門外下車履度門閾乃納履也)其令及二僕射
出行分道之制與中丞同令僕各給威儀十八人(說在御史)
(大夫篇)自晉以後八座及郎中多不奏事梁天監元年詔
曰自禮闈陵替歴兹永久郎署備員無取職事糠粃文
案貴尚虛閑空有趨墀之名了無握蘭之實曹郎可依
昔奏事自是始奏事矣又詔尚書中有疑事先扵朝堂
參議然後啓聞舊尚書官不以為贈惟朱异卒特贈右
僕射武帝寵之故也(周捨問劉杳尚書官著紫荷相傳云挈囊竟何所出答曰張安世傳)
(云囊簪筆事武帝數十年注云囊橐也近臣簪筆以待顧問)自魏晉重中書之官居
喉舌之任則尚書之職稍以疎遠至梁陳舉國機要悉
在中書獻納之任又歸門下而尚書但聽命受事而已
後魏天興元年置八部大人扵皇城四方四維面置一
人以擬八座謂之八國各有屬官分尚書三十六曹及
諸外置令大人主之(崔元伯通署三十六曹如令僕統事)四年又復尚書
三十六曹天賜元年復罷尚書三十六曹别置武歸修
勤二職分主省務(武歸比郎中修勤比令史)至神䴥元年始置僕射
左右丞及諸曹尚書十餘人各居别寺(舊例尚書簿諸曹須即出借任)
(城王澄為尚書時公車署以理冤事奏請直案澄執奏以為尚書政本特宜遠慎故凡奏所事閣道通之蓋以)
(祕要之切防其宣露寧有古制所重今反輕之宜繕寫其事意以付公車詔從之)北齊尚書省
亦有錄令僕射總理六尚書事謂之都省亦謂之北省
後濟北王以太子監國立大都督府與尚書省分理衆
事仍開府置佐(顯祖特崇此官以隋王守侍中攝大都督府長史)後周無尚書
隋及唐皆有其制略同凡尚書省事無不總龍朔二年
改尚書省為中臺咸亨初復舊光宅元年改為文昌臺
垂拱元年改為都臺長安三年又改為中臺神龍初復
為尚書省(亦謂之省臺)都堂居中左右分司(舊尚書令有大廳當省之中今)
(謂之都堂)都堂之東有吏部戶部禮部三行每行四司左司
統之都堂之西有兵部刑部工部三行每行四司右司
統之凡二十四司分曹共理而天下之事盡矣(故事叔父兄弟)
(不許同省為郎官格令不載亦無正敕貞觀二年十一月韋叔謹除刑部員外三年四月韋季武除主爵郎中)
(其年七月韋叔詣除庫部郎中太宗謂曰知卿兄弟並在尚書省故授卿此官欲成一家之美無辭稍屈階資)
(其後同省者甚多近日非恩除拜即須相廻避當以凖今同司曹判及公檢之官不得用大功以上親若制敕)
(受者即申所司從早改擬遂同别省亦罷也)左右僕射各一人(總統省事)左丞一
人(掌轄吏部戶部禮部十二司事)右丞一人(掌轄兵部刑部工部十二司事)左右司郎
中各一人員外郎各一人(各掌副左右丞所管諸司事)尚書六人(吏戶)
(禮兵刑工六部各一人)侍郎九人(吏部戶部兵部各二人餘各一人)郎中二十八
人(吏部戶部兵部刑部各二人餘各一人并左司右司則二十人)員外郎二十九人(吏戶)
(兵刑四部及司勲各二人餘司各一人并左右司共三十一人)都事六人(以下各有差)增
文獻通考曰五代時尚書都省在興國坊今梁太祖舊
第宋太平興國中徙扵利仁坊孟昶舊第頗弘麗中設
都堂左右司左右丞郎中員外郎聽東西廊分設尚書
侍郎廳事二郎中員外廳事六掌施行判命舉省内綱
紀程式受付六曹文書廳内外辭訴奏御史失職考百
官府之治以詔廢置賞罰曰吏部曰戶部曰禮部曰兵
部曰刑部曰工部皆隸焉凡天下之務六曹所不能與
奪者總而決之應取裁者隨所隸送中書省樞密院事
有成法則六曹準式具鈔令僕射丞檢察僉書送門下
省畫聞審察吏部注擬文武官及封爵承襲賜勲定賞
之事朝廷有疑事則集百官議其可否凡更改申眀敕
令格式一司條法則議定以奏覆太常考功諡議亦如
之季終具賞罸勸懲事付進奏院頒行扵天下大祭祀
則誓戒執事官設官九尚書令左右僕射左右丞左右
司郎中員外郎各一人分房十曰吏房曰戶房曰禮房
曰兵房曰刑房曰工房各視其名而行六曹諸司所上
之事曰開拆房主受遣文書曰都知雜房主行進制敕
自班簿具員考察都事以下功過遷補曰催驅房主考
督文牘稽違曰制敕庫房主編檢敕令格式簡納架閣
文書紹聖二年詔在京官司所受傳宣内降隨事申
尚書省或樞密院覆奏又詔尚書都省彈奏六察御史
糾不當者事文𩔖聚曰宋初鑑藩鎮之弊以尚書郎
曹出領外寄尚書侍郎郎中員外郎皆為空官往往他
官兼領熙寧詔新官制以六曹尚書侍郎為長貳元祐
置權尚書續文獻通考曰宋度宗咸淳八年起居舍
人高斯得奏六曹尚書選用宜在得人其略曰尚書猶
天之有北斗為天喉舌斟酌元氣運平四時信乎其為
天下樞要也其長官則有令有僕射漢或以大將軍領
尚書事其下有左右丞有六曹尚書蓋以萬機之繁故
衆建官屬以綜理之章帝時韋彪上疏謂天下樞要在
扵尚書間者多從郎官超陞此位彪特指六曹尚書耳
若錄公及令僕乃百僚之長非彪之所指也是時諸尚
書多以苛刻為能故又云天下樞要在尚書今超陞此
位者徒曉習文法察察小慧而無大能夫樞要之地必
忠&KR0779;純實知國家大體者然後可以綜理萬務補偏救
弊為國家輯安静和平之福消苛澆刻覈之風也今之
彌綸省局者固亦得人然韋彪所言或尚有之又徘徊
觀望不敢剸決使樞要之地壅塞不通此今日之大患
也遼南面尚書省太祖嘗有左右尚書其後更設曰
尚書令曰左僕射曰右僕射(見宰相目)曰左丞曰右丞曰左
司郎中曰右司郎中曰左司員外郎曰右司員外郎
金初尚書省設尚書令一員正一品總領紀綱儀刑端
揆左丞相右丞相各一員從一品平章政事二員從一
品為宰相掌丞天子平章萬機(見宰相目)左丞右丞各一員
正二品參知政事二員從二品為執政官為宰相之貳
佐治省事(見宰相目)左右司郎中員外郎各一員(制見尚書左右司郎)
(中下)初入朝時執政官親執奏目天德二年詔以付左右
郎中為定制廢帝正隆二年九月罷尚書省直省令
史出為外官元世祖至元七年立尚書省八年幷入
中書二十四年復置詔天下除行省與中書議行餘幷
聽尚書省從便以聞二十八年復罷武宗至大二年復
立四年復罷入中書省眀初置六尚書非古也自秦
變周法天下之事皆決丞相府置尚書扵禁中有令丞
掌通章奏而已漢初因之職屬少府成帝時始置尚書
五人是為五曹及後漢光武親總吏職天下事皆上尚
書與人主參決乃下三府尚書令為端揆之官又分為
六曹凡庶務皆會而決之以後職權益重部分日詳魏
有五尚書晉有六尚書渡江以來定為吏部祠部五兵
左民度支凡五尚書歴宋齊梁陳又加都官凡六尚書
𩔖隨宜建置無有常典惟隋制準為吏戶禮兵刑工六
部尚書歴唐宋相因不改然較之周官六典猶有未盡
協者蓋周典六卿分職不相混壓而隋唐宋則為尚書
省之屬官故結銜云尚書某部某官其稱尚書者省名
也眀初因前代之制置中書省設左右丞相等官天下
政事皆由之出其屬有四部分治錢榖禮儀刑名營造
之務太祖洪武元年始置吏戶禮兵刑工六部俱正三
品衙門定尚書正三品侍郎正四品仍屬中書省至十
三年鑑丞相胡惟庸等壅蔽革中書省扵是中書之政
分扵六部又分大都督府為五而攝其樞要扵兵部陞
尚書正二品左右侍郎正三品雖並稱政府而名位不
極事權不專天子之威福無下移蓋隠然周世六官之
職而獨冢宰不制國用司徒不掌邦教以此小異耳弘
正以還内閣日益重而六尚書日益輕然老臣勲業稍
重加三孤東宫三師若吏兵之長猶能與之抗至分宜
之得政江陵之當國則部臣唯唯聽命矣
尚書總載二
原初學記按叙尚書秦置也(天文志斗魁六星曰文昌宫荀綽云尚書是謂文昌)
(天府也)漢因之(漢猶隸少府魏晉以後政歸臺閣故不復隸矣)故尚書為中臺謁
者為外臺御史為憲臺謂之三臺齊職儀云魏晉宋齊
並曰尚書臺五代史志云梁陳後魏北齊隋則曰尚書
省又韋昭辨釋名曰尚上也言最在上總領之也辨
云尚猶奉也百官言事當省案平處奉之故曰尚尚食
尚方亦然應劭漢官儀曰尚書唐虞官也書曰龍命
汝作納言朕命惟允漢眀帝詔曰尚書蓋古之納言
出納朕命機事不密則害成可不慎歟漢書百官表
曰成帝罷中書官初置尚書員五人如淳曰主天子文
書曰尚書如主壻曰尚主桓子新論曰昔堯試舜扵
大麓者錄天下事如今之尚書官矣宜得大賢智乃使
處議持平焉謝承後漢書曰朱穆為尚書讜言正直
華嶠後漢書韋彪疏曰欲急民所務當先除其患其
原在尚書典樞機天下事一皆決之不可不察東觀
漢記曰章帝東廵過任城乃幸鄭均舍敕賜尚書祿以
終其身故時人號為白衣尚書魏志曰陳羣為尚書
制九品為官人之法羣所建也王昶考課事曰尚書
侍中考課一曰掌建六材以考官人二曰綜理萬機以
考庶績三曰進視惟允以掌讜言四曰出納王命以考
賦政五曰罰法以考典刑齊職儀曰尚書六人品第
三秩六百石進賢兩梁冠納言絳幘朝服佩水蒼玉執
笏負荷
尚書總載三
原中臺上省(上詳前叙即十洲記曰崇禮門在東掖門内路西尚書上省崇禮門之東建)
(禮門内即尚書令下舍之門)天府仙臺(上詳前叙尚司馬彪續漢官志云書省在神)
(仙門内王筠和劉尚書詩曰客館動秋光仙臺起寒霧)天閣禮闈(宋元嘉起居注曰尚)
(書左丞袁璠啟領曹郎中荀萬秋每設事緣私遊肆其所之豈可復參列士林編名天閣請免萬秋所居官)
(李充懷愁賦曰在中秋之遥夜兮直崇禮之禁闈)天臺畫省(𫝊玄答卞壺詩序曰尚書)
(左丞彈八座以下居萬事之會斯乃皇朝之司直天臺之管轄蔡質漢官典職曰尚書奏事扵明光殿省中)
(畫古烈士重行書讚)司會文昌(周禮天官司會之職鄭玄注曰會大計也司會主天下之)
(大計計官之長若今之尚書矣下詳前叙)出納詔命通掌圖書(漢書解詁)
(曰尚書出納詔命齊衆喉舌下詳通典)謂之八座分為四曹(續漢書云光武)
(帝分增三公曹為二公其一曹主歲盡諸州郡事常侍曹主選舉祠祀民曹主繕功作鹽池苑囿客曹主護駕)
(羌胡朝賀二千石曹主詞訟中都官主水火盗賊與三公為六曹并一令一僕二人謂之八座下詳通典)
即古六卿制法九品(魏志曰魏世事統臺閣重内輕外故八座尚書即古)
(六卿之任也衞盧久居斯位不沗厥職下詳二魏志)讜言正直方毅廉貞
(謝承後漢書朱穆為尚書讜言正直續漢書黃琬方毅廉貞為尚書)魏朗謇諤荀
緄寬敏(謝承後漢書曰魏朗字少英入為尚書再升紫微謇諤禁省不屈豪右又荀緄字伯條拜尚)
(書緄性眀寬敏扵衆職以厲羣僚秉機平正直道而行是時内外公卿大夫莫不敬憚)宜擇温
&KR0779;妙選德望(唐高馮傳貞觀初上五事曰如尚書八座人之所責成者也宜擇温&KR0779;修潔者)
(任之尚樸素革浮偽使家識孝慈人知廉恥自然禮節興矣通鑑玄宗欲用牛仙客為尚書張九齡諫曰不)
(可尚書古之納言有唐以來多用舊相居之不然歴踐内外清貴之地妙選有德望者充之仙客本河湟一使)
(典耳拔升清流齒班常伯此官邪也)舉觴見屬上疏薦拜(北史曰後魏肅宗舉)
(觴謂羣臣曰袁尚書朕之杜預故以杯屬元凱時坐者莫不仰羡後漢左雄虞詡上疏薦之曰雄有王臣蹇)
(蹇之節宜擢喉舌之官由是拜尚書)
尚書總載四
原唐虞曰納言周官為内史(漢官解詁云唐虞曰納言周官為内史機事所總號)
(令攸發)管主喉舌(尚書注曰納言管主喉舌也)王之喉舌(見揚雄箴)
典機密(應劭漢官儀云尚書唐虞官也漢尊此官典機密也)統庶事(應劭云侍中主喉舌)
(萬機無不理尚書統庶事官人垂法憲)萬事之本(晉康帝起居注詔曰尚書萬事之本朕所)
(責成也而廩秩儉薄甚非治體今雖軍國多費不為元凱惜祿其依令僕給尚書各親信五十人廩賜)
八座之任(晉書蔡謨為尚書上疏讓曰八座之任非賢莫居前後所用資名有常孔愉諸葛恢並以)
(清節令才少著名望臣守小郡名輩不同階級殊懸今猥以輕鄙超倫踰等上亂聖朝魚貫之序下違羣士準)
(平之論豈惟微臣其亡之戒實昭聖政惟塵之累)士之權貴(漢官解詁云士之權貴不過尚)
(書)士之樞機(皇甫謐集云尚書文士之樞機也)出入王命(傅子曰尚書出)
(入王命喉舌之任也)補我衮闕(摯虞尚書箴曰山甫輔周靡剛靡柔補我衮闕闡我皇猷)
八元八凱(左𫝊云昔高陽氏有才子八人蒼舒隤敳檮戭大臨尨降庭堅仲容叔達齊聖廣淵眀允)
(篤誠天下之民謂之八凱高辛氏有才子八人伯奮仲堪叔獻季仲伯虎仲熊叔豹季貍忠肅共懿宣慈惠和)
(天下之民謂之八元齊職儀曰舜舉八元八凱今號八座為元凱謝靈運晉書曰八座參攝百揆古元凱之任)
尚書總載五
原箴漢揚雄尚書箴曰允敕百工命作齋慄龍惟納言
樞機是密出入王命王之喉舌獻善宣美而讒說是折
我視云眀我聽云聰載夙載夜惟允惟恭故君子在室
出言如風
原誄晉潘岳庾尚書誄曰寬而能懷威而不猛化行如
形民應如影曀曀虛坐翩翩元幕几筵生塵空館寥廓
盧諶尚書武強侯盧府君誄曰諶罪重五嶽釁深四
海身不灰滅延扵家門方今斬焉在疚死已無日大懼
先意遺烈將墜乎地罔極之哀終不宣寫是以忍在草
土之中撰述平素之迹曰篤生我君天挺賢俊弘闡大
風光隆洪胤蔚矣其姿綽乎其韻天不予晉厄運時臻
陽九之會雖聖莫振君實振惶國難是圖䟦履山川東
征西徂方協遐任言復皇輿不見楚申致命郢都往古
來今自遠及近凡在喪親猶思俱殞况我荼毒靡經不
盡日月逾邁寒暑代遷恩慈彌遠窮思日纏撰述遺迹
臨文煩冤
原銘梁張纘故左民尚書忠子沈僧旻墓誌銘曰漸東
振古龜組三襲政若解繩吏如燥濕十升龍管四至九
卿居高首暎比德腰眀
原表梁沈約讓五兵尚書表曰臣聞百舍之趙非宿舂
所資千里之越豈一葦能泝何者裝輕適扵路遠舟弱
疲扵濟深醜貌顇容不藉鑑扵淄水駑足蹇步終取躓
扵鹽車丘遲為范尚書拜表曰昔滕公移晷扵泗亭
陳遂留懽扵博進祿止一守官窮九列臣獲照秋陽取
沃淮海發蒙去吝已若松喬匪富伊榮須臾至此賞參
十亂躬越五水歴覽前載孰與為匹蕭子範為兄宗
正讓都官尚書表曰納言之授皇命所由五星懸曜差
池紫宫之曲百官根本聯曹建禮之内孔蔡詣博垂芳
扵兩京陳鍾令才比肩扵魏世逖望前英俯循庸薄義
無尸素理絶祗奉徐陵讓五兵尚書表曰臣聞仲尼
大聖猶云書不盡言士衡高才常稱文不逮意臣比衰
疴自積思緒茫然頻託朋遊為裁章表雖復陳琳健筆
未盡愚懷孫惠辭人頗加煩飾所以高天緬邈弗降昭
回瞻拜絲綸更增憂憊臣雖不敏弱冠登朝伊昔承華
豫遊多士晩逢興運爰濫寵私爾時四郊多壘七雄分
爭國家制度日不暇給趙宫論受命之宜隨邑奏升壇
之禮而參聞祕計弗解單于之兵飛箭馳書未動聊城
之將不期枚乘老叟忽降時恩馮唐暮年見申眀主擢
宰京邑朝坐棘林遂致洛陽無雨非比長安多盜其宜
屛錮用寘嚴科猶處名僚久為叨竊但著書天祿雖如
劉向朔望登朝轉同王隠其扵朽劣尚可從容司會文
昌邈然非據
錄尚書一
原漢武帝時左右曹諸吏分平尚書奏事知樞要者始
領尚書事張安世以車騎將軍霍光以大將軍王鳳以
大司馬師丹以左將軍並領尚書事(張安世領尚書事職典樞機以謹慎)
(周密自著每言大政已決輙病移出聞有詔令乃驚使吏之丞相府問焉自朝廷大臣莫知與議也又孔光)
(字子夏領尚書事凡典樞密十餘年守法度修政事不希苟合問温室省中樹皆何木也光答以他語其謹密)
(如此)後漢章帝以太傅趙憙太尉牟融並錄尚書事尚書
有錄名蓋自憙融始亦西京領尚書之任唐虞大麓之
職也和帝時太尉鄧彪為太傅錄尚書事位在三公上
漢制遂以為常每少帝立則置太傅錄尚書事猶古冢
宰總已之義薨輒罷之(鄧彪錄尚書事後以老病上還樞密職又李固張禹張防並)
(錄尚書事)自魏晉以後亦公卿權重者為之職無不總(晉康帝時)
(何充讓錄表曰咸康中分置三錄王導錄其一荀崧陸曄各錄二條事晉江右有四錄則四人參錄也江右)
(張華江左庾亮並經關尚書七條事)凡重號將軍刺史皆得命曹授用惟
不得施陳及加節宋孝武孝建中不欲威權外假省錄
大眀末復置此後或置或省齊世錄尚書及尚書令並
總領尚書臺二十曹為内臺主行遇諸王以下皆禁駐
號為錄公(齊眀帝為宣城王錄尚書廢帝昭業思蒸魚大官以無錄公命不與)高帝崩遺
詔以禇彦回錄尚書事江左以來無單為錄者有司擬
立優策王儉議宜有策書乃從之(王儉議以為見居本官别拜錄推理應有)
(策書而舊事不載中朝以來三公王侯則優策並設官品第二策而不優優者褒美策者兼眀委寄尚書職居)
(天官政化之本故尚書令品雖第三拜必有策錄尚書品秩不見而總任彌重前代多與本官同拜故不别有)
(策即事緣情不容均之凡僚宜有策書用申重寄既異王侯不假優文從之)北齊錄尚書一
人位在令上掌與令同俱不糺察自隋而無
錄尚書二
原應劭漢官儀章帝詔曰司空牟融典職六年勤勞不
怠其以融為太尉錄尚書又和帝策書曰故太尉鄧
彪元公之族三讓彌高海内歸仁為羣賢首其以彪為
太尉錄尚書事百官總已以聽又殤帝策書曰司徒
徐防以臺閣機密施政牧守其以防為太尉錄尚書事
百官總已以聽又沖帝策書曰太尉趙峻二世常典
機衡有匪石不貳之心大司農李固公族之苖忠直不
回今以峻為太傅固太尉參錄尚書事又靈帝策書
曰故太尉陳蕃忠亮謇諤有不吐不茹之節司徒胡廣
惇德允元五世從政今以蕃為太傅與廣參錄尚書事
王隠晉書曰賈充為太尉錄尚書五年伐吳為大都
督吳平上遣侍中程咸犒勞增邑八千戶晉中興書
曰明帝后庾氏為皇太后丸月癸丑皇太后臨朝稱制
司徒王導錄尚書事又太初元年詔曰會稽王體道
沖虛識理眀允登顯親賢國之典也其以為丞相錄尚
書入朝不趨贊拜不名劔履上殿沈約宋書曰高祖
永初三年尚書令揚州刺史徐羡之為司空錄尚書事
又曰孝武帝即位以大將軍江夏王義恭為太尉錄
尚書事又曰諸公錄尚書事古制也王肅解尚書納
于大麓曰堯納舜扵尊顯之官使大錄萬機之政案漢
氏諸吏平尚書奏事後霍光以大司馬大將軍平尚書
事傅暢故事曰何劭王戎張華裵楷楊濟和嶠為愍
懷太傅通省尚書事張華為光祿大夫尚書七條事皆
諮而後行惠帝之世太保衞瓘太宰河間王顒太傅東
海王越皆錄三省尚書祕書事
錄尚書三
原錄六條(晉中興書云會稽文孝王以錄尚書六條開府領司徒又領揚州錄尚書事公卿奏進位)
(丞相揚州牧黃鉞羽葆)參七牒(沈約宋書晉惠帝初使尚書七牒大事經關張華有異得不識)
宜參機衡(晉起居注云元康元年誅楊駿詔曰司徒王渾秉法從王思量弘遠歴位外内文武)
(&KR0564;庸著在方策宜參弼機衡以亮天工其可錄尚書事也)宜贊朝政(又太興二年八月詔司徒)
(荀組宜贊朝政令錄尚書給班劒六十人)初總萬機(王隠晉書云司馬景王為撫軍大將軍侍)
(郎都督中外諸軍錄尚書事上初總萬機正身平法朝政肅然)恒總萬機(晉中興書王遵為驃)
(騎揚州領中書監錄尚書事時丞相參佐羅弘父母沒賊賊平不奔喪又中丞熊遠尚書周顗等以署過其事)
(為有司所奏遵上疏請免錄中宗令曰卿恒總萬機何解錄除節而已)職典樞機外内
無間(漢書張安世拜大司馬車騎將軍領尚書事職典樞機以謹慎周密自著外内無間)處羣
僚右衆望漸服(蜀志蔣琬字公琰錄尚書事時新喪元帥遠近危悚琬出𩔖拔萃處羣僚之右)
(既無戚容又無喜色神守舉止有如平日由是衆望漸服)桓焉太傅入授(華嶠後漢書桓)
(焉眀經篤行有名稱以尚書授安帝拜太傅錄尚書復入授順帝扵禁中因宴見奏宜引三公尚書入省事天)
(子從之)李固太尉參錄(詳太尉)司馬元顯為西錄(晉書云司)
(馬道子日飲醇酒而委事扵司馬元顯既而孫恩乘釁作亂加道子黃鉞元顯為中軍以討之又加元顯錄尚)
(書事然道子政無大小一委元顯時謂道子為東錄元顯為西錄西府車騎填湊東第門下可設雀羅矣)
桓玄遥錄尚書事(晉中興書云元興八年桓玄用事出鎮姑孰雖名在外實遥錄尚書事也)
錄尚書四
原表齊謝朓眀帝拜錄尚書表曰升降玉階對揚休命
六轡在手千里何偕司會天官之統尚書百僚之本弘
之即庶績惟凝替之則彛倫斯斁修身踐言本慙五美
果行育德未階六正妄屬負圖之寄多謝五仁之績操
檜檝扵龍津荷梓梁扵雲構無以輔位明堂遺像麟閣
原啓陳徐陵安成王讓錄尚書表後啓曰臣聞間平就
國乃盛漢之常儀郕霍無官實宗周之眀典何則皇季
之重非待歴階王爵之隆自高羣辟況臣戢翼要荒亟
離寒暑進慙趙勝能定楚從退匪齊文馳免秦厄固以
内切皇心外貽家恥甘輸重餌降禮單于迾城十五如
請和璧市鄉三十聊同寶劒武夫力而獲諸原微臣還
而反諸敵瞻言馬駿著隴右之功追念曹彰克烏丸之
寇前王子弟若此勲庸偏其反而豈可勝媿
尚書令一
原杜氏通典曰殷湯制官有冢宰(伊尹制官以三公攝冢宰)君薨則
百官總已以聽扵冢宰周之冢宰為天官掌邦之理六
卿之職總屬焉扵百官無所不主至秦置尚書令尚主
也漢因之銅印青綬武帝用宦者更為中書謁者令成
帝去中書謁者令官更以士人為尚書令(時宏恭石顯相繼為中書)
(令專權邪僻前將軍蕭望之領尚書事建言以為尚書百官之本國家樞機宜以通明公正者處之武帝遊宴)
(後庭故用宦者非古之制也宜罷中書宦者)後漢衆務悉歸尚書三公但受
成事而已尚書令主尚書曹奏下衆事而為臺主與司
隸校尉御史中丞朝會皆專席而坐京師號曰三獨坐
故公為令僕射者朝會不陛奏事天子封禪則尚書令
奉玉牒檢兼藏封之禮(郭伋遷尚書令處職機密數納忠諫陳忠為尚書令前後所)
(奏悉條扵南宫閣上以為故事卿郭賀字喬卿為尚書令百姓歌之曰厥德仁眀郭喬忠正朝廷上下平)
(左雄字伯豪為中書令自雄在尚書天下不敢謬選十餘年間稱為得人自雄掌納言多所正肅荀彧字文)
(若為尚書令居中持重焚毁故案奇策密謀不得盡聞又舉荀攸可以代已後攸為尚書令)魏晉印
綬與漢同受拜則策命之以在端右故也(太熙元年詔曰夫總百揆)
(之得失管王政之間塞者端右之職也是以自漢以來慎選其人議郎王戎可為尚書令又熊遠啓曰伏見)
(荀組為尚書令復領荆州牧自三代以來未聞以納言之官而出領牧伯者)魏晉以下任總
機衡事無大小咸歸令僕(宋孝武元年詔曰尚書百官之元本庶績之樞機丞郎列)
(曹局司有任自頃事無巨細悉歸令僕非所以詔能濟業更可眀體制責厥成也)齊梁舊用左
僕射美遷司空(謝朏字敬仲徵為司徒尚書令朏辭脚疾不堪朝謁仍角巾白輿詣雲龍門謝)
(既見乘小輿就席)梁陳並有之後魏北齊掌彈糺見事與御史
中丞更相廉察隋亦總領衆務唐尚書令朝服鷩冕八
旒七章三梁冠武德初太宗為秦王時嘗居之其後人
臣莫敢當故自龍朔三年制廢尚書令(至廣德中郭子儀勲業既盛乃)
(特拜焉子儀以文皇帝曾居此位固讓不敢受)增初學記曰案叙尚書令者
秦官漢因之漢官云漢初並用士人為尚書令秩二千
石(後漢書百官志云尚書令一人本注曰承秦所置荀綽晉百官表注曰尚書令唐虞官也毛詩云仲山甫)
(出納王命王之喉舌謂此)晉公卿禮秩云尚書令拜則冊命薨則扵
朝堂發哀五代史百官志云尚書令至梁加秩中二千
石(漢官云尚書令秩二千石公為之增置二千石秦漢秩有比二千石二千石真二千石中二千石凡四等)
(比二千石月得粟百石二千石月得粟百二十石真二千石月得粟百五十石其下三等雖號二千石其數實)
(不至也唯中二千石月得粟百八十石率一歲得粟二千一百六十石中猶滿也言其滿二千石然則古三石)
(今一石耳)至陳加品至第一其後並因之而不改(自魏以來尚書令品)
(並第三)原齊職儀曰秦漢之世委政公卿尚書之職掌
扵封奏令贊文書僕射主開閉令不在則僕射奏下其
事魏主重内職八座尚書任同六卿舜舉八元八凱以
隆唐治今號八座為元凱謂曰賢能用事義如昔也
增文獻通考曰令在唐為正二品朱梁置為正一品宋
淳化三年升在三師上掌佐天子議大政奉所出命令
而行之其屬有六曹凡庶務皆會而決之凡官府之紀
綱程式無不總焉大事三省通議則同執政官合班小
事尚書省獨議則同僕射丞分班輪奏若事由中書門
下而有失當應奏者亦如之與三公三師侍中中書令
俱以冊拜自建隆以來不除惟親王元佐元儼以使相
兼領不與政政和二年詔尚書令太宗皇帝曾任今宰
相之官已多不須置宣和七年設復置令亦虛設而已
容齋洪氏隨筆曰中書尚書令在西漢時為少府官
屬與太官湯官上林諸令品秩略等侍中但為加官東
漢亦屬少府而秩稍增尚書令為千石然銅印墨綬雖
居機要而去公卿甚遠至或出為縣令魏晉以來浸以
華重唐初遂為三省長官居真宰相之任猶列三品大
歷中乃升正二品入國朝其位益尊班叙至在太師之
上然只以為親王及使相兼官無單拜者見任宰相帶
侍中者才五人范公質趙韓王普丁晉公謂馮魏公拯
韓魏王琦尚書令又最貴除宗王外不以假人趙韓王
韓魏王始贈真令韓公官止司徒及贈尚書令乃詔自
今更不加贈蓋不欲以三師之官贅其稱也政和初蔡
京改侍中中書令為左輔右弼而不置尚書令以為太
宗皇帝曾任此官殊不知乃唐之太宗為之故郭子儀
不敢拜非本朝也續文獻通考曰遼南面尚書省嘗
有左右尚書其後更設曰尚書令金尚書省設尚書
令一員正一品元世祖至元七年立尚書省後幷入
中書事文𩔖聚曰元尚書令一人正一品眀無尚
書令官
尚書令二
原漢書曰張安世字子孺少以父任為郎因善書令給
事尚書精力扵職休沐未嘗出上行幸河東亡書三篋
詔問莫能知惟安世識之具作其事後購求得以相校
無所遺失上奇其才擢尚書令東觀漢記曰侯霸為
尚書令深見任用樊准為尚書令眀習漢家舊事周密
畏慎申屠剛為尚書令謇謇多直言無所屈撓又曰
永平七年宋均徵為尚書令忠正直言數納策謀每駮
議未嘗不合上意張璠漢書曰左雄為尚書令限年
四十先試經然後舉孝廉續漢書曰陳蕃出為豫章
太守性方峻不接賓客徵為尚書令送者不出郭門
後漢鄭宏為尚書令前後所有補益扵政者皆著之為
南宫故事漢雜事曰尚書黃香為東郡太守乞留宿
衞拜為尚書令秩二千石漢官儀職曰尚書令主贊
奏總典綱紀無所不統秩二千石百官表曰尚書令
是謂文章天府銅印墨綬五時朝服納言幘進賢兩梁
冠佩水蒼玉總攝諸曹出納王命敷奏萬機魏志曰
眀帝即位進陳矯為尚書令車駕常幸至尚書門矯跪
曰陛下何之帝曰欲案行文書耳矯曰此自臣職分非
陛下所宜臨也若臣不稱其職則請就黜退陛下宜還
帝慙廻車而返又曰太祖進荀彧為漢侍中守尚書
令又曰裵潛為尚書令奏正分職簡名實出事使斷
官府者百五十餘條費禕别傳曰禕代蔣琬為尚書
令以朝晡聽事其間接納賓客加之博奕每盡人之歡
後董允代之旬日之間事多諐稽允曰人之才力相懸
若此曹羲九品議曰尚書尊官也龍作納言易曰樞
機之發榮辱之主漢和帝時南陽左雄為尚書令在位
者各自肅清時稱曰左伯豪為尚書天下皆慎選舉選
舉所知自其職也山濤啟事曰尚書令李允遷處缺
宜得其人征南將軍羊祜體儀玉立可以肅整朝廷
王隠晉書曰樂廣為尚書令所在無當時之功譽然為
後人所思又曰咸寧二年李胤為尚書令雖歴職内
外家室至貧儉兒病無以市藥上賜錢十萬增魏氏
春秋荀攸字公達為尚書令從太祖征伐常謀謨帷幄
時入對子弟莫知其所言太祖每稱之曰公達外愚内
智外怯内勇外弱内強不伐善無施勞知可及愚不可
及雖顔回甯武子不能過又曰文帝在東宫太祖謂
曰荀公達人之師表也汝當盡禮敬之攸曾病世子問
疾獨拜牀下其見尊異如此晉書荀勖守尚書令課
試令史以下覈其才能有闇扵文法不能決疑處事者
即時遣出帝嘗謂曰魏武帝言荀文若之進善不進不
止荀公達之退不肖不退不休二令君之美亦望扵君
也宋書武帝踐阼王瑩遷尚書令時有猛獸入郭上
意不悅以問羣臣皆莫能對瑩在御筵乃斂版對曰昔
擊石拊石百獸率舞陛下應籙御圖武象來格帝大悅
衆咸服焉唐書廣德元年代宗以親賢有大&KR0564;特拜
尚書令太平廣記載五代史梁開平三年詔外尚書
令為正一品按唐典尚書令正二品至是以將授趙王
鎔此官故外之續文獻通考曰遼蕭思話以女冊為
后加尚書令封魏王
尚書令三
原八座三獨(上詳尚書總下詳通典)專席廻車(上詳通典下詳前)
(二)黑軺絳服(徐廣車服儀制曰尚書令軺車黑耳後戶下詳尚書總)方峻
博朗(上詳前二抗晉中興書刁協遷尚書令詔曰尚書令協志高亮才鑒博朗朕甚嘉之)
在位肅舉朝憚(上詳前二導晉中興書曰卞壺為尚書令奏王專任無敬舉朝憚之詳)
(書鈔)納言幘進賢冠(並詳前二)黑耳車彤管珥(上詳黑軺)
(注納應璩新詩曰彤管珥言貂璫表武弁)眀習故事識了舊典(上詳前二)
(領熊遠啓曰伏見吏部以太尉荀組為尚書令豫州組朝之素望識了舊典不應處外任)勤力
憂公推賢進士(東觀漢記云黃香拜尚書令勤力憂公畏慎周密每用奏議所建畫未嘗)
(流布然執事平法常持輕𩔖全活非一也荀魏氏春秋云荀攸為魏尚書令推賢進士太祖曰二令之論人)
(益信後世不忘也)眀審選舉拔擢英俊(後漢羊陟字嗣祖拜尚書令眀審選)
(舉旌賢退惡天又云衞良字叔賢拜尚書令每選舉常先諮訪拔擢下英俊及二千石長吏必依功次用之)
(州里同郡雖有佳者避遠嫌疑猶後他州也)費禕識悟衞瓘嚴整(費禕别傳)
(云禕代蔣琬為尚書令扵時戰國多事公務煩猥禕識悟過人每省讀書記舉目暫視已究其意旨其速數倍)
(扵人終亦不忘御王隠晉書云衛瓘拜尚書令加侍中性嚴整以法下視尚書若參佐尚書郎若掾屬)
增使相兼官機衡總任(洪氏隨筆宋尚書令位益尊為親王及使相兼官無單拜)
(者總通典魏晉以下任機衡俱詳前一)廻天子車受世子拜(上陳矯事下)
(荀攸事俱詳前)北斗尊三台隔(顔真卿集尚書北斗尊履楊誠齋送顔尚書詩聽)
(星辰北斗寒三台只隔寸雲間周家冢宰均四海漢制尚書本百官)才包武庫位冠
文昌(晉杜元凱為尚書才略縱横無所不有當時號為杜武庫武后光宅改尚書省為文昌臺)
可喉舌領搢紳(杜甫詩北斗司喉舌東方領搢紳持衡留藻鑑聽履上星辰)蔣
公神宇荀令異香(蜀志蔣琬為尚書令時諸葛武侯新歿琬處羣寮之右既無戚容又)
(無喜色神宇端然詳錄尚書下坐襄陽耆舊傳曰劉季和云荀令君至人家處三日香)紫極八
座丹屛六曹(唐授李承嘉尚書制曰紫極八座非德莫居丹屛六曹惟賢是授)
尚書令四
原古之冢宰(晉公卿禮秩云尚書令古之冢宰荀勖集云昔六官所掌冢宰為首秦公卿贊以丞)
(相御史為冠今者尚書令總此三者非臣駑闇所宜忝竊)周之冢宰(曹嘉之晉紀云荀勖守尚)
(書令詔曰周之冢宰今尚書令皆古百揆之任以其亮采惠疇熙帝之載實允扵此勖肆力先朝庸勲超格受)
(終之揆協扵大麓故受以此位也)憲範王猷(晉書陳郡謝石字石奴遷尚書令上疏遜位曰)
(尚書令國之總司總括百揆憲範王猷式是羣辟故必簡德而拔量才而授)眀習漢制(漢書)
(孔光為博士選三科高第為尚書觀故事品式數歲眀習漢制及法令上甚信任之轉為僕射尚書令有詔光)
(周密謹慎未嘗有過)百揆之首(晉起居注武帝詔曰尚書令百揆之首總參機衡出納朝政治)
(績之所由也車騎將軍賈充忠允清正通理經遠闕廸文武謨勲弘著其以充守尚書令)端右之
重(晉書王恭傳云司馬道子集朝士置酒扵東府尚書令謝石因醉為委巷之歌恭正色曰居端右之重集)
(藩王之第而肆淫歌欲令羣下何所取則石深銜之)掌曹文書(後漢百官志尚書令一人掌凡)
(選署及奏下尚書曹文書衆事)條奏善政(後漢侯霸拜尚書令時無故典朝廷又少舊臣霸習)
(明故事收錄遺文條奏前世善政法度有益扵時者皆施行之)奏崇經術(又左雄字伯豪為尚)
(書令奏令崇經術郡國耆儒年六十已上為郎不滿四十不得察舉若茂才異行不拘年齒帝從之)決
謨帷幄(郅夀字伯考為尚書令朝廷有疑議常獨進見決謨帷幄肅宗奇其智策擢為京兆尹)
進善疾惡(楊淮字伯川拜尚書令秉心正直選舉高妙進善疾惡不爽毫釐)志在匡
益(晉中興書云刁協為尚書加金紫光祿大夫性剛悍志在匡益中宗甚信重之)典在樞機
(謝承後漢書云王防字文始為尚書令典在樞機竭忠扵國數陳便益議判時政以補闕失言旨切直多見納)
(省)正身機密(又云鄧儒字伯祖補尚書令正身機密不撓強臣)正色扵朝
(晉中興書卞壺明帝時為尚書令與王導等俱受顧命輔幼主成帝即位羣臣進璽司徒王導以疾不至壺正)
(色扵朝曰王公豈社稷之臣耶大行在殯嗣皇未立寧是人臣辭疾之時專任無敬事寢不行舉朝憚之)
數犯顏色(續漢書云申屠剛拜侍御史遷尚書令在尚書數犯顔正色百寮憚之常慕史鰌汲黯之)
(為人)數有直言(謝承後漢書云唐約字仲謙拜尚書閑習舊典質素密静自典樞機數有直言)
(美策每作表疏皆自手書之不宣扵外處官不言貨利之事當法不阿所私京師謠曰治身無嫌唐仲謙)
號為補職(華嶠後漢書云黃瓊遷尚書令習見故事號為補職)號為清能(蜀志吕乂)
(傳云乂字伯陽為尚書令衆事無宿門無停賓歴職内外治身儉約謙静少言為政簡而不煩號為清能然持)
(法刻深好用文俗吏故居大位聲名損扵郡縣)張修朝無秕政(謝承後漢書云張修字子)
(慎拜尚書令有故官下卿刺史二千石為讒謗所廢者以次徵用奏罷中官貴臣子弟在官者國教肅清朝無)
(秕政)周榮盡心奉職(東觀漢記云周榮為尚書令在納言管樞密盡心奉職夙夜不怠)
沈勲名冠百寮(會稽先賢傳曰沈勲字子異徵詣南宫賜酒拜尚書令持節臨辟雍名冠)
(百僚)吕乂節儉自守(荆州先德𫝊云吕乂為尚書令躬親萬機清白廉素不畜婦妾車馬)
(之好以節儉自守)謝石脚疾扵府綜攝(晉中興書云謝石遷尚書令石上表以脚)
(疾不敢朝拜乞依故尚書王彪之例扵府綜攝詔從之)王述患脚扵府攝事(徐廣)
(晉紀云王述不拜中書監患脚就拜尚書令扵府攝事也)軍國大事悉與籌焉(魏志)
(荀彧為漢侍中守尚書令常居中持重太祖雖征伐在外軍國事皆與彧籌焉)朝之大事無
不得判(晉中興書琅邪王錄云王彪之字叔虎遷尚書令與謝安共掌朝政安數稱曰朝廷大事衆人)
(所不能決者咨之王公無不立判也)增呼為筆公(後魏尚書令古弼頭銳帝常呼為筆公)
飛白題尚書壁(宋書王僧虔為尚書令嘗為飛白書題尚書壁曰圓行方止物之定質修)
(之不已則溢高之不已則慄弛之不已則躓引之不已則迭是故去之宜疾當時嗟賞以比座右銘)
尚書令五
原箴晉摯虞尚書令箴曰明明先王開國承家作制垂
憲仰觀列曜俯令百官政用罔愆昔舜納大麓七政以
齊内成外平而風雨不迷山甫翼周靡剛靡柔補我衮
職闡我王猷王猷允塞而四海咸休雖曰聖眀必頼良
材無曰我智官不任能發言如絲其出成綸千里之應
樞機在身世季道缺天綱縱替既無老成改舊法制法
制不循不長厥裔尚臣司臺敢告侍衞(初學作張華)
原碑後漢潘勖尚書令荀彧碑曰夫其為德也則主忠
履信孝友温惠高亮以固其中柔嘉以宣其外廉慎以
為己任仁恕以察人物踐行則無轍跡出言則無辭費
納規無敬辱之心機情有密静之性若乃奉身蹈道勤
禮賁德後之事間匪云予克然後教以黃中之叡守以
貞固之直注焉若洪河之源不可竭也確然若華嶽之
停不可拔也故能言之斯立行之斯成身匪隆汚直哉
惟清紊綱用亂廢禮復經扵是百揆時序王猷允塞告
厥成功用俟萬歲
原表後魏温子昇代臨淮王彧謝封開府尚書令表曰
臣道媿山東氣慙隴右激水弗功摶風無力但以平原
帶地資緒極天發趾自高理翮以遠出臨侯服既乏刺
舉之能入踐帝閽又無應對之美空復受戈清廟推轂
朱門孝闕淚河功慙汗海大寶遠降横草未樹顧以有
涯願言知止又為魏南陽王元寶炬讓尚書令表曰
臣聞立而托乘乃成致遠之功坐以運舟遂有利涉之
用若以輕任重課憑虛責實雖欲自勤終焉靡效梁
范雲為柳司空讓尚書令初表曰陛下繼眀南面復垂
顯錄增榮益觀豈測身限而露不廣海塵不增山微物
知止敢忘自退誠以懷音感遇久妨彝序尸祿昧寵取
蹈風歌中寐軫心方餐凝慮寧可冐釐綜之重負學製
之談將玷朝徽匪伊身議第二表曰臣聞聖人在上
愚智無以息隠天下有道方圓歸其能是如以駑蹇之
才不致問扵千里瓦礫之質佇待價扵十城伏願陛下
矜臣負乘之尤照臣匪飾之情迹言觀用允授上才斂
惠流恩曲蠲下第則雲序斯平彝章載穆沈約拜尚
書令到都上表曰竊位之譏允當斯責王命私請有事
相傾油雲湛露徒降旻昊之德弱縞輕蟬不載邱嶽之
重登階望席恍焉失步北齊邢子才為文襄皇帝讓
尚書令表曰揚職萬機總任百揆懸衡庶物準納羣僚
何以助日月之光華增天地之高&KR0779;反鑑取照匹此何
難倒裳求領方之為易又表曰正以晝覽太山不假
秋毫之察夜仰列宿豈藉燭龍之眀爵人以世既非盛
德之舉公門有私故是陵夷之運陳江總讓尚書令
表曰臣弱歲立朝本無奇志每謂任登常伯足承基緒
值梁季不造收拙人間東竄三江南徂百越不知秦漢
十有七年心跡退黜平生畢矣但野性疎嬾不屑死增
俯仰乖時人物多忤天飛踐阼任寄隆重謬以商邱之
木遂比舟楫之材燕岱之石混同瑚璉之器當由崇賢
使舉早守名節竊以天府文昌萬方之藪天官冢宰無
所不統禮尊三獨事昭百揆曠職云久三十餘載一旦
開置必資望實豈期廷典私偏濫庸菲薄陛下聽覽餘
辰曲垂昭納遂斯反汗高選具瞻則敝蓋敝帷使臣暮
齒歲制月制賖臣皓髮不以一怠
原冊文陳後主授江總尚書令冊文曰夫文昌政本司
會治經韋彪謂之樞機李固方之斗極况其五曹斯綜
百揆是諧同冡宰之司專臺閣之任惟爾道業標峻宇
量宏深勝範清規風流以爲準的儒宗學府衣冠以爲
領䄂故能師長六官具瞻允塞眀府八座儀刑載遠其
端朝握揆朕所望焉往欽哉懋建爾徽猷亮采我邦國
可不慎與
原啟陳江總除尚書令謝臺啟曰竊以昔之冡司今曰
端揆頃同台衮無人則闕臣之朽薄安可叨賁謹當奏
承夜月冀奉三思之旨聲寄浮雲方祈九天之路又
除尚書令斷表後啟曰司會治本冡宰朝端搢紳所屬
儀刑攸在皇代以來無人則闕陛下將備厥職用穆臣
僚不容始自庸菲以讙物議當今藩翰至戚不無其才
廊廟重臣亦有其器伏願檢(一作慎)俞往之則闡平章之
道臣㳂心布款有理存焉
御定淵鑑𩔖函卷七十三
