欽定四庫全書
御定淵鑑𩔖函卷四十二
帝王部三(帝王總載)
帝王總載六(述尊誄冊增即位冊文增號文)
原述後漢班固高祖述曰皇矣漢祖纂堯之緒實天之
德聰明神武秦人不綱網漏於楚爰兹發迹斷蛇奮旅
神母告符朱旗乃舉粤蹈秦郊嬰來稽首革命創制三
章是紀應天順民五星同晷項氏叛援黜我巴漢西土
宅心戰士憤怨乘釁而運席捲三秦割據河山保此懷
民股肱蕭曹社稷是經爪牙信布腹心良平恭行天罰
赫赫明明又文帝述曰太宗穆穆允恭玄默化民以
躬率下以德農不供貢罪不收孥宫不新館陵不崇墓
我德如風民應如草國富刑清登我漢道又景帝述
曰孝景莅政諸侯方命克伐七國王室已定非怠非荒
務在農桑著於甲令民用寧康又武帝述曰世宗巍
巍思弘祖業疇咨熙載髦俊並作恢我疆宇外博四荒
武功既抗亦迪斯文憲章六學統一聖真封禪郊祀登
秩百神協律改正饗兹永年又昭帝述曰孝昭幼沖
冢宰惟忠燕蓋譸張實叡實聰罪人斯得邦家和同
又宣帝述曰中宗明明寅用刑名時舉傅納聽斷惟精
柔遠能邇燀燿威靈丕顯祖烈尚於有成又元帝述
曰孝元翼翼高明柔克尊禮故老優游亮直外割禁囿
内損御服離宫不衞山陵不邑奄尹之訾穢我明德
又成帝述曰孝成煌煌臨朝有光威儀之盛如珪如璋
壼闈恣趙朝政在王炎炎燎火亦允不揚又平帝述
曰孝平不造新都作宰不伊不周喪我四海
原誄漢傅毅明帝誄曰惟此永平其德不回恢廓鴻績
遐方是懷明明肅肅四國順威赫赫盛漢功德巍巍躬
履聖德以臨萬國仁風弘惠雲布雨集武伏蚩尤文騰
孔墨下制九州上係皇極豐美中世垂華億載冠堯佩
舜踐履五代三雍旣洽帝道繼備七經宣暢孔業淑著
明德慎罰尊上師傅薄刑厚賞惠慈仁恕明並日月無
有偏照辟如北辰與天同曜發號施令萬國震懼庠序
設陳禮樂宣布璿璣所建靡不奄有貢篚納賦如歸父
母正朔永昌冠帶儋耳四方共貫八極同軌後漢蘇
順和帝誄曰天王徂登率土奄傷如何昊穹奪我聖皇
恩德累代乃作詞章其辭曰恭惟大行配天建德陶元
二化風流萬國立我蒸民宜此儀則厥初生民三五作
綱載籍之盛著於虞唐恭惟大行爰同其光自昔何為
欽明允塞恭惟大行天覆地載無為而治冠斯往代往
代崎嶇諸夏擅命爰兹發號民樂其政奄有萬國臣民
咸秩大孝備矣閟宫有侐由昔姜嫄祖妣之室本支百
世神契惟一彌留不豫道揚末命勞謙有終實惟其性
衣不制新犀玉遠屏履和而行威稜上古洪澤滂流茂
化沾溥不愸少留民斯何怙&KR1187;欷成雲涕泣如雨昊天
不弔喪我慈父崔瑗和帝誄曰元景寢曜雲物見徵
馮相考妖遂當帝躬三載四海遏密八音如喪考妣擗
踴號吟大隧既啓乃徂元宫永背神器升遐皇穹長夜
冥冥曷云其窮魏曹植武帝誄曰於惟我王承運之
衰神武震發羣雄殄夷拯民於下登帝太微德美旦奭
功越彭韋九德光備萬國作師寢疾不興聖體長歸華
夏飲淚黎庶含悲神翳功顯身沈名飛敢揚聖德表之
素旗乃作誄曰於穆我王胄稷胤周賢聖是紹元懿允
休先侯佐漢實惟平陽功成績著德昭二皇民以寧一
興詠有章我王承統天姿特生年在志學謀過老成奮
臂舊邦翻身上京表與我王兵交若神張陳背誓傲帝
虐民擁徒百萬虎視朔濱我王赫怒戎車列陳武卒虓
闞如雷如震欃槍北埽舉不浹辰紹遂奔北河朔是賓
振旅京室帝嘉厥庸乃位丞相總攝三公光受上爵君
臨魏邦九錫昭備大路火龍元監靈蔡探幽洞微下無
偽情姦不容非敦儉尚古不玩珠玉以身先下民以純
樸聖性嚴毅平脩清一惟善是嘉靡疎靡昵怒過雷霆
喜踰春日萬國肅虔望風震慄既總庶政兼覽儒林躬
著雅頌被之瑟琴茫茫四海我王康之微微漢嗣我王
匡之羣桀扇動我王服之喁喁黎庶我王育之光有天
下萬國作君虔奉本朝德美周文以寬克衆每征必舉
四夷賓服功踰聖武翼帝王世神武鷹揚左鉞右旄威
陵伊吕年踰耳順體愉忠肅乾乾庶事氣過方叔宜並
南嶽君國無窮如何不弔禍鍾聖躬棄離臣子背世長
終兆民號咷仰愬上穹旣以約終令節不衰旣即梓宫
躬御綴衣璽不存身唯紼是荷明器無飾陶素是嘉既
次西陵幽閨啓路羣臣奉迎我王安厝窈窈玄宇三光
不入潛闥一扃尊靈永蟄聖上臨穴哀號靡及羣臣陪
臨佇立以泣去此昭昭於彼冥冥永棄兆民下君百靈
千代萬乘曷時復形曹植文帝誄曰天震地駭崩山
隕霜陽精薄景五緯錯行哀殊喪考思慕過唐擗踴郊
野仰愬穹蒼考諸先紀尋之哲言生若浮寄德貴長𫝊
朝聞夕逝死志所存皇雖殪沒天禄永延何以述德表
之素旃何以詠功宣之管絃乃作誄曰元光幽昧道究
運遷乾迴歷數簡聖授賢乃眷大行屬以黎元龍飛踐
祚含契上玄五行定紀改號革年明明赫赫受命自天
風偃物化德以禮宣詳惟聖質岐嶷幼齡研幾六典學
不過庭潛心無内抗志高明才秀藻朗如玉如瑩聽察
無響視覩未形其剛如金其勁如瓊如冰之潔如砥之
平爵功無重戮違無輕心鏡萬機鑒照下情宅土之中
率民以漸道義是圖弗營厥險六合通同齊契共檢導
下以純民由樸儉紼冕崇麗衡紞惟新尊肅禮容瞻之
若神方牧妙舉欽於恤民虎將荷節鎮彼四鄰朱旗所
勦九壌披震疇克不若孰敢不臣懸旌海表萬里無塵
回回凱風祁祁甘雨稼惟歲豐登我稷黍家佩惠尹戸
蒙慈父在位七載九功仍舉將承太和繼跡三五宜作
物師長為神主壽終金石等算東父如何奄忽摧身后
土俾我煢煢靡瞻靡顧嗟嗟皇穹胡寧忍予明鑒吉凶
體達存亡深垂典制申之嗣皇聖上虔奉是順是將乃
啓元宇基於首陽擬跡穀林追堯纂唐合山同阪不樹
不疆塗車芻靈珠玉靡藏百神警侍賓於幽堂於是候
大隧之致功陳元辰之淑禎潛華體於梓宫憑正殿於
居靈悼晏駕之既俟感容車之速征浮飛魂於輕霄就
黃墟以藏形背三光之昭晰歸窀穸之冥冥嗟一往之
不返痛閟闥之長扃晉陸機吳大帝誄曰我皇明明
固天實生體和二合以察三精濯暉育慶懷祥載榮率
性而和因心則靈厥靈伊何克聖克仁茂對四象克配
乾坤齊明日月考祥鬼神誕自幼沖叡哲宿照甄化無
形探景絶曜巍巍聖姿文武旣俊有覺德徽兆民欣順
將熙景命經營九圍登跡岱宗班瑞舊圻上元匪惠早
零聖暉神廬旣考史臣獻貞龍輴啓殯霄載紫庭辰旒
飛藻凶旗舉銘崇華熠爍翠蓋繁纓千乘結駟萬騎重
營簫鼓振響和鸞流聲動軫閶闔永背承明顯步萬官
幽驅百靈隨化太素即宫杳冥億兆同慕泣血如零
潘岳世祖武皇帝誄曰粤若稽古帝皇誕受休命作我
晉室赫赫文皇配天並日大行龍飛創制改物湛恩汪
濊流澤洋溢上齊七政下綏萬邦四門穆穆五典克從
惟清緝熙於變時雍愛盡事親教加百姓于喪過哀在
祭致敬后蠶冕服躬藉粢盛六代畢奏九功咸詠行敦
醇樸思貫元妙莅政端位臨朝光曜胄子入學辟雍宗
禮國老恂恂貴遊濟濟莫孝匪子莫悌匪弟化自外明
訓法以禮獷彼吳楚稱亂三代世歴五偽年幾百載邊
垂虔劉王化阻閡羽檄星馳鉦鼔日戒帝御羣師奉辭
奮旅腹心庭爭爪牙疑沮天監獨照聖策乃舉朝服濟
江止戈曜武野無交兵役不淹月僭號歸命稽顙晉闕
邪界蠻流傍納百越表閭旌善德音爰發虞人獻箴周
書垂誥酒懼其彝獸戒其冐于我大行縱心所好動不
踰矩性與道奥厭厭酣飲樂不辨顔桓桓振旅田無遊
盤我德如風民應如蘭靡不夙夜無敢晏安務農望歲
時或不稔小心翼翼恤民以甚御坐不怡撤膳賑廩西
流垂精南金抑施永言孝思天經地義問誰贊事英彦
髦士問誰翼侍博物君子潛明神鑒從衆屈己道濟羣
生為而不恃先天弗違後天降時萬物熙熙懷而慕思
顒顒縉紳不謀同辭巖巖岱宗想望翠旗恭惟大行功
成不居議寢封禪心栖沖虚策告不足太平有餘七十
二君方之蔑如思樂天德等壽嵩崋如何寢疾背世登
遐遷幸梓宫孤我邦家龜筮旣襲吉日惟良永指太極
寧神峻陽羣后擗踴長訣輼輬聖靈斯顧豈伊不傷家
無遠邇邦靡小大四海供職同軌畢會茫茫原野亭亭
素蓋縞輅解駕白虎弭旆龍輴即定玄闥載扃如天斯
崩如地斯傾哀哀庶寮煢煢自愍彼蒼者天胡寧斯忍
聖君不返我獨旋軫宋謝靈運武帝誄曰九有同悲
四海等哀矧伊下臣思戀徘徊敢遵前典式述聖徽乃
作誄曰舜潛歴巖高晦泗渚龍德而隱風積乃舉皇之
遯世屯難方阻眷此區寰閔爾淪胥太乙之季權戚攜
薄隆安之初主相蒙弱岳牧糾虔朝廷紛錯妖横乘隟
蛟噴鯨躍旣擾奥區遂斥帝㕓亂離斯瘼不後不先寔
賴明哲授手康旃紀度迴薄餘分成閏舊晉中微偽楚
藉釁躡彼潛機整此英陳推亡必朽固存斯振盧循負
險肆慝遐嶺殄我江豫迫我臺省民旣摇蕩國將遷鼎
乘騶歸轅式固皇境弘危濟險弭難釋殆虎騎騖隰舟
師漲海傾穴尋窠窮幽測昧昔去洛汭息肩江沚世更
十君年踰百祀國絶興復家成桑梓荒默莫恤頽國誰
恥夏典載禹九道是行商詔述湯兼攻是幷勤彼周流
協此經營仗鉞伐鼔赫赫明明乃敇衆師竟執戎昭誨
以三略惠以六韜雲撤周京席卷秦郊復禮前塋雪愧
舊朝旣清西關復旋東道中憩徐豫兼應燕趙業盛曩
代惠侔大造澤及四海功格八表悠悠聲教緜緜川陸
北獻氊裘南貢金竹髽首冠弁穿胸斂服寒穴欣日巢
栖玩屋匪惟遐譚靈物偕就孰是人事自天所祐甘露
芝草祥雲瑞宿嘉禾連木素鳥皓獸昔之所感謳頌同
音今之所應幽顯一心宋克虞德晉猶唐欽曰總八紘
于兹三齡四維開張九流昭明敦儉務素欽賢愛萌制
規作訓闡校脩經禮樂已甄雲雨未弘將陟井陘薄埽
白登北朔渴望飛旌衡輣東岱靈遲玉牒金縢天地不
仁蒼生寡福已荷一遇棄我何速梁顛木頽甘殞已贖
同軌畢至率土咸哀殊方均服欒欒素縗灑淚成雨響
叶如雷史臣考卜高山開基貞龜無遠遷靈有期嗣皇
擗摽羣后崩悲孰云不戚痛百在兹惟徂之夕流火始
變秋月未永飛漏急箭鳴簫哀噭金觴虚奠列駕長隧
發輦華殿華殿旣謝長隧是幸雙蓋躊躇六閑引領攀
援容貌眷戀俄頃哀哀百僚長辭含鯁奉教百朝執鞭
王始從履五牧年歴十祀天光下濟謬蒙眷齒愧微刀
筆頗預遊止垂幕侍講接筵餐理脩曙朗夕登臺泛沼
匪月匪日無晏無早如何一旦緬邈穹昊徽容未遠聖
靈超然收淚即路含戚何言風霜蕭瑟山海蒼茫地苦
情矜節速心傷孰是幽哀實戀我皇情思如環萱蘇豈
忘
增即位冊文唐賈曾玄宗即位冊文曰朕以寡昧虔奉
鴻休本殊王季之賢早達延州之節昔者聖歷已譲皇
嗣之尊曁至神龍終辭大弟之授豈惟衣冠所覩抑以
兆庶咸知頃屬國步未夷時艱主幼大業有綴旒之懼
寶位深墜地之憂議迫公卿遂司契象日慎一日以至
於今一紀之勞勤亦至矣萬邦之俗化漸行矣將成夙
願脱屣寰區昔堯之禪舜惟能是與舜以命禹匪私其
親神器之重允歸公授皇太子某有大功於天地定阽
危於社稷温文既習聖敬日躋委之監撫已移年歲時
政益明庶工惟序朕之知子庶不負時歷數在躬宜陟
元后朕方比跡洪古希風太皇神與化遊思與道合無
為無事豈不美歟王公百寮宜識朕意賈至肅宗即
位冊文曰咨爾元子某惟天為大惟人君則之順乃德
故舜禹揖譲而履皇極咈乃道故丹朱商均不能保鴻
業是以啓有惠迪而夏嗣焉隋有亂紀而唐受焉五聖
之御極皆以勤儉兢業日慎一日故能享祚長久垂慶
無窮洎予六葉恭位四紀厭於倦勤緬慕汾陽當保靜
怡神思我烈祖玄素之道是用命爾元子當位嗣統於
戲爾有忠孝之誠極於君父爾有友愛之義信於兄弟
爾有仁恕之行通於神明爾有戡難之才彰於兆庶予
懋乃懿績嘉乃神武天之歷數在爾躬汝惟推誠禍亂
將冀爾而能清爾惟從諫社稷將冀爾而復寧佞言惟
疵直言惟師任賢勿貳去邪勿疑民非后孰理后非賢
罔與守邦欽哉慎乃有位無忝我祖宗之丕烈矣德
宗即位冊文(闕撰人姓名)曰昊天有命皇王受之立嫡以賢
春秋之義𫝊歸於子漢氏成規宗廟社稷實賴其慶咨
爾皇太子适稟天地之仁合日月之耀道光三善孝著
十倫頃者國步多艱委以戎律理軍靖難保泰定功克
復帝圖廓清妖孽旣表建侯之業俾承守器之重仁孝
之德夙夜惟寅朕天命有終弗興弗寤非至公無以主
天下非至法無以臨四海是用命汝陟於元后嗣守皇
業上繼宗祧下安羣望於戲宜遵太宗之法度肅宗之
儉約任賢勿貳去邪勿疑與衆守邦祗敬予訓文宗
即位冊文(闕撰人姓名)曰大行皇帝睿哲英能對天明命方
夏底績夷蠻貢庭罔有不端太康有截宜荷九廟之重
永享億年之禄豈虞奸妖竊發矯專神器蠱惑中外扇
誘羣朋駭動神人毒深梟獍咨爾江王某聰姿孕粹清
明毓和智算機關元謀電發躬率義勇大清兇徒且膺
當璧之符爰攄枕戈之憤旣殲巨害當享豐福是用命
爾陟於元后永惟高祖太宗之翦定隋亂玄宗之浸漬
利澤憲宗之堅除蠧孽艱難險阻最乃負荷小心以事
上帝儉德以刑家邦懋于令聞持久如始敬之休哉
增尊號冊文唐李嶠上應天神龍皇帝冊文曰爰自厥
初肇興司牧皇矣撫極蒸哉察道莫不因時適變改物
殊徽推五運而陟崇高步三微而膺歷數天地人皇之
立始别洪荒唐虞夏帝之君漸詳文質姬水以椎輪發
號烈山以斲耒增名然後仁被德宣功昭業遠歴訪前
古兹為舊式我大唐受乾坤之睠命當㝢縣之謳歌奄
有黎蒸遂荒宸象陛下垂統御籙截海披圖承四葉之
休光握三靈之寶契虞舜蒸蒸之德永錫羣方周文翼
翼之心其凝庶績驅齊民於仁壽致雅俗於醇濃六府
咸脩五兵不用航海梯山之客奉贄輸琛畊田鑿井之
夫擊壌鼓腹中外靜謐表裏雍熙而孽子滔天亂臣干
紀謀同觸瑟禍劇弄兵不虞之災忽生於肘腋無象之
鑒獨憤於神祇於時凶豎逼樓聖君憑檻威靈下濟覺
封豕之周惶醜逆上瞻見神龍之傅翼寶仗以億千之
衞天威成丈六之容衆瑞俱臨羣祅大駭盡迷方而失
據咸喪氣而亡精顧盼而斬馘轝屍指揮而冰銷霧廓
雖復草為兵甲秦師驚蔣帝之神樹作幡幢釋主麾魔
王之衆蛇軀之變媧后蛟影之隨漢高未足以匹此竒
徵方斯偉應自非冥符幽贊睿感潛通何以承波若之
護持享高明之福助昔者伏牛之主是曰犧皇名鳥之
君仍題鳳紀法身用馬鳴成道上士以龍德為仙敢託
元符爰咨故實謹上尊號曰應天神龍皇帝鴻猷載肇
昌歷惟新庶以仰順乾心俯從人欲天長地久更隆四
大之尊名玉振金聲恒為百王之稱首盛矣美矣皇哉
唐哉李德裕會昌二年上武宗尊號冊文曰巨唐受
命繼體承業理運將至大君以興昊穹所以開至聖也
向者明兩未定帝華不協舍胤𫝊聖深惟至公先后所
以昭天命也亦猶堯發於唐侯文興於代邸神明之祚
不其難哉陛下清明溥鬯光耿四海元德真鄰天休大
賚日角見表氣志如神爰初定命正心理物如辰居其
極而天下無邪矣由是昭德塞違尊賢遠佞禹不自滿
成不敢康自閨壼以施王教由家道而刑國風去比周
覆名實攬權綱析聖律脩舊典協成質扢嘉壇款太一
進正臣以端治表禮故老以求讜言遠無蔽獄近無留
令祈元祖而膏雨降祀靈岳而嘉穀登省刑罰而蓬宇
清發倉廩而螽螟息去歲龍旂承祀大輅親郊捧玉瓚
而一獻光靈來格振金石而六變魄寶昭臨然猶古訓
是學緝熙於道天文炳煥雲漢其章温恭敬遜承太任
之教和樂愷悌洽戚藩之心德風偃於羣黎威震重乎
絶域又以敬養不逮於長樂昭配未昇於禰宫每懷嗣
徽蒸蒸而慕所以奉若慈訓對越兩儀因心立志永錫
其教寬底剭之罪興惻隱之仁迴霜收電為之反汗及
單于慕義景附朔邊耀德戢兵謙臨是受至於備文物
展國容莫不先甲而布甘澤丁辰而廓陰翳斯所謂神
祇之心應矣天人之際交矣於是服冕之士戴鶡之倫
曁藩衛邦伯黃髮鮐背不謀而進曰陛下玄默天晬輝
光日新大矣孝熙四極爰臻誠宜玉版温潤鏤鴻明之
德神寶焜燿薦億萬之年丕天大典不可辭也陛下猶
謙退固拒至於三四羣臣不已乃曰俞哉夫徧覆包含
之謂仁極深研幾之謂聖憲度著明之謂文蠻夷震懼
之謂武感而遂通之謂神無思不服之謂孝臣等謹奉
冊寶上尊號曰仁聖文武至神大孝皇帝伏惟陛下乾
健不息謙尊而光壽乃侔於殷宗德乃厚於成康貽燕
後昆受福無疆李德裕會昌五年上武宗尊號冊文
曰臣聞昔在周宣玁狁内侵四牡薄伐以定王國焉則
詩人大其功曁於漢宣北夷乖亂呼韓慕義郅支遠遁
則簡策著其美惟此二代稱為中興伏惟皇帝表應龍
翼位合乾剛神全而正氣凝宇定而天光發智燭千里
動必察微心鏡萬幾物來斯應於是五材用四維張建
中和之極舉前聖之綱重樞機脩法制斥背公之黨退
好逕之人内嚴體貌增堂陛之峻外絶締交抑輔車之
勢古所謂受命於天惟順獨正也又曰一心定而萬物
服惟陛下得之曩者北夷矜功耗蠧中國倒懸不解百
有餘年旣而龍祠堙滅攜國款塞有狼顧平城之心鯨
吞咸洛之志爰命驍將搴旗刈旃兵鏖穹廬火烈荆棘
故名王結髮冠帶入臣堅昆稽首鞮譯來獻而又奸臣
放命一紀陸梁據太行之固下窺洛邑通故絳之道旁
睨近闕肆其遺孽以竊兵柄議者僉曰精甲十萬積穀
十年泉魚不察湯網宜懸陛下雄斷霆聲羣疑冰釋揚
清風以埽雲鼓迅雷以破山任馮異則拔天井而震上
黨仗吳漢則發突騎而傾邯鄲壺關失險山東奪魄屬
有戍邊叛將竊發參墟人心摇蕩異議放肆陛下臨朝
而言曰二宼獲罪於天予所不舍未三旬而定晉陽纔
期年而滅潞子不以金購狶將多降不勞師克粤首馳
報非至德感物孰能臻於此乎由是台宰百辟藩屏將
帥上言曰成伐東夷而肅慎來賀景翦七國而王室乃
安莫不始於武功終致刑措將以禋上帝薦祖宗宜受
鴻名以荅元貺宋范質上太祖尊號冊文曰惟天為
大惟堯則之又曰舜有天下無為而理是以古之言道
德者莫先於二帝一則曰聰明文思一則曰温恭濬哲
英聲茂實意無欲而自彰景福鴻休心無求而自至巍
巍蕩蕩無得而稱伏惟陛下高明博厚宣慈惠和純粹
之德全孝友之行著惟精惟一知微知章向者龍尚處
於潛淵日未離於暘谷歴試之際志在扶危險阻艱難
何往不濟躍馬蹈高平之陣麾戈佐淮甸之征喋血鏖
兵一月三捷勞旋飲至論功莫二洎乎天監厥德用集
大命人祇叶應風雨咸若鼎運初建國步猶梗始則李
筠犯順長戟指闕幷人連禍宼我北鄙於是有太行之
行重進怙亂棄德崇姦幅員千里生民被毒於是有廣
陵之役千乘萬騎如霆如雷詢彼仇方震疊區宇翠華
宵至堅城旦下連平二孽有同符契累朝已來出師誅
暴未有若此之竒速也頃者華風不競中國政微五嶺
三江置諸度外殊文異軌六紀于兹肇啓聖謀驅攘宼
亂荆湖底定南土晏然燕薊之戎汾晉之孽燕巢幕上
朝不謀夕邊事少間理道無壅嚴恭寅畏一日萬機動
於己而泰於人儉於躬而豐於物明四目而高視達四
聰而遠聽不侮鰥寡恤天窮也信及豚魚遂物性也惜
力念耕耘之苦推食閔介胄之勞法家之流旣峻且密
乃詔大理重正刑名俾盡哀矜務從寬簡減盜竊之罪
緩鹽麴之禁好生之德通於神明若乃昧爽丕顯坐而
待旦商湯之戒慎也側身損己長轡遠馭漢文之化導
也循名責實信賞必罰建武之法制也果敢決斷從善
如流貞觀之風烈也帝王之道於兹備矣太平之業於
兹成矣於是祗見清廟致其孝享圓丘展禮對越上元
一獻而天帝降祉再獻而神人以和三獻而萬禄攸報
祥風拂袂休氣繞壇熙熙怡怡羣心胥悦國家大慶衆
庶共之肆赦覃恩俾民更始與天道合謂之應天天無
不覆謂之廣遠無不至謂之運博施濟衆謂之仁智周
萬物謂之聖化成天下謂之文保大定功謂之武其德
無際謂之至德臣等上尊號曰應天廣運仁聖文武至
德皇帝伏惟垂日月之明監億兆之情凝旒端委昭受
鴻名如山嶽之固如松栢之貞乾健不息品物咸亨承
天之祐萬壽千齡王珪上仁宗徽號冊文曰孝孫嗣
皇帝臣謹再拜稽首言曰臣伏觀古先哲王莫不大名
發於前而大惠昭於後其法皆本於至公而不可易至
後世臣子又欲盡報上之道以謂君德甚盛其言不足
以包衆美於是有至郊加誄之文夫欲推事存之禮述
追遠之志則奉素享之榮號益新紀之鴻烈謀羣公請
太室洋洋乎際天接地而震顯之不亦當靈心而𫝊古
誼乎恭惟仁宗皇帝躬清明之資賦神睿之略乾行施
之不息仁性根於自然時乘六飛端御大器知窮八荒
而不見其迹澤及萬彙而不居其功爾乃簡拔畯賢放
遠邪佞宥恕刑獄懷保鰥寡賞不徇所私罰必當於理
興農桑之本務緝禮樂之墜文有慘怛好生之心吏或
誤入重辟必終身見斥有寬裕從諫之度言者屢進狂
直必曲意見容念兵革之傷夷則不殺而服念稼穡之
勤勞則罔寧於勉矧履天下之尊而持之以抑畏饗天
下之富而寶之以儉素加以夙夜齋栗事天之誠盡霜
露怵惕念親之感深方朝廷之久安迺大革因循而聖
政乂新為社稷之重計迺前定禍亂而皇嗣蚤立故四
十二年仁恩川流涵濡薰蒸格於上下日月華風雨均
四時和百穀蕃蟲魚遂性自安川藪之游男女潔誠更
趨耕織之樂固有幽遐荒昧之俗不約而子來奇偉倜
儻之瑞不劫而特見者矣丕赫哉憲度鴻明聲文沛施
自載籍之𫝊蓋未有休功盛業可加於兹也元王構
上太祖徽號冊文曰伏以恢皇綱廓帝紘建萬世無疆
之業鋪宏休揚偉績遵累朝已定之規式當繼統之元
盍有稱天之誄孝弗忘於率履制庸謹於加崇欽惟太
祖淵量聖姿睿謀雄斷沛仁恩而濟屯厄振羈策以馭
豪英惟解衣推食於初年見君國子民之大略元符顓
握諸部悉平黃鉞載麾百城隨下裔土兼收於夏孽餘
波克殄於金源蕩蕩乎無能名迹遠追於湯武灝灝爾
其為訓道允協於唐虞根深峻嶽而維者四焉嚢括殊
封而統之一也肆予小子承此丕基兩祗見於太宫恆
僾臨於端扆祚垂鴻兮錫裕尚期昭報之申牒鏤玉以
增輝敢緩彌文之舉姚燧上仁宗尊號冊文曰昔我
世祖既平炎趙質之於書幅員廣長振古無倫覆燾之
下八紘萬國莫敢不庭何獨一王西北岸然憑道阻脩
方命正朔德綏之而不摯威董之而不讋夫豈不能聲
罪致罰深入其地終以聖人親其宗親包荒有年成宗
繼序久憤驁頑天鑒昭明於裕皇孫獨異陛下授以太
祖皇帝信寶撫軍漠北時未及冠承命即行其視萬里
莽闃寒冽之鄉不遠不難如堂適庭至則奬厲諸軍脩
明法制簡拔果毅均苦分勞解衣燠寒推食飫饑洸洸
汔汔士氣日作睿算伐謀待寇歲至奪人以先身踐戎
行霆馳電擊大北其羣虚己不矜日慎一日始終十年
不狃屢勝狂狡不懲悉銳來加當以𨕖鋒用間出竒盡
襲輜重彷彿無歸度不能軍耄倪纍纍降口百萬致兹
敉寧平四十年未靖之梗成兩祖宗未究之志天下之
人聞其風聲思覩天光者顒顒翹翹九圍一心握是乾
符歸正宸極弛武事之夙習洽新化以文治立愛自親
曾未旬浹上尊太后問安以時下建儲宫庶政是先又
舉列聖未遑之典欽崇元祀玉瓚黃流薦祼太室還蹕
龍興徘徊太祖龍旂九斿劗金于斯肇基帝業為城中
都又以孔子垂範百王將二千年而顯諡未稱加大成
於至聖文宣王上立勞於軍與凡庭臣悉大賚之間歲
不登旣賑旣恤虞施未博民罹罪罟再肆大宥至德難
名赫赫巍巍惟天為大挂一漏萬井觀如斯求可盡臣
下歸美報上者惟是徽稱謹上尊號曰統天繼聖欽文
英武大章孝皇帝立心天地立極生民茂對鴻名于億
萬年
御定淵鑑𩔖函卷四十二
