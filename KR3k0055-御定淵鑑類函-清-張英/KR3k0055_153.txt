欽定四庫全書
御定淵鑑𩔖函卷一百四十八
政術部二十七(刑法)
刑法一
原爾雅曰律法也又律法銓也(易坎卦主法律銓衡輕重也)說文
曰科程也程品也十發為程十程為寸又曰刑者刀
守井也飲之人入井陷於川刀守之割其情也罔言為
詈刀守詈為罰罰之為言内也陷於害也(井飲人則人樂之不已則)
(自陷於川故加刀謂之刑欲人畏懼以全命也罰以刀守則不動矣今作罰用寸寸丈尺也言納以繩墨之事)
增易豫卦曰聖人以順動則刑罰清而民服又噬
嗑卦象曰雷電噬嗑先王以明罰勅法又豐卦象曰
雷電皆至君子以折獄致刑尚書舜典曰帝曰臯陶
蠻夷猾夏寇賊姦宄汝作士五刑有服五服三就五流
有宅五宅三居惟明克允又大禹謨曰帝曰臯陶惟
兹臣庶罔或干予正汝作士明于五刑以弼五教期于
予治刑期于無刑民協于中時乃功懋哉臯陶曰帝德
罔愆臨下以簡御衆以寬罰弗及嗣賞延于世宥過無
大刑故無小罪疑惟輕功疑惟重與其殺不辜寧失不
經好生之德洽于民心兹用不犯于有司又臯陶謨
曰天討有罪五刑五用哉又呂刑曰度作刑以詰四
方原又曰惟敬五刑以成三德五刑者墨罰之屬千
劓罰之屬千剕罰之屬五百宫罰之屬三百大辟之罰其屬
二百五刑之屬三千增禮曰刑不上大夫又曰八
十九十曰耄七年曰悼悼與耄雖有罪不加刑焉又
曰刑者侀也刑者成也一成而不可變故君子盡心焉
詩小雅序曰菀柳刺幽王也暴虐無親而刑罰不中
也原尚書大傳曰古之用刑者畫象而不犯蓋上刑
赭衣不純中刑雜履下刑墨幪以居州里而人恥之
增又曰堯舜之王一人刑而天下治何則教誠而愛深
也又曰孔子曰古之刑者省之今之刑者繁之古者
有禮然後有刑是以刑省也今也反是無禮而齊之刑
是以繁也又曰伯夷降典禮折民以刑謂有禮然後
有刑也周禮曰地官大司徒以鄉八刑糾萬民一曰
不孝二曰不睦三曰不婣四曰不悌五曰不任六曰不
恤七曰造言八曰亂民又曰地官司市掌市刑小刑
憲罰中刑徇罰大刑扑罰其附于刑者歸于市國君過
市則刑人赦夫人過市罰一幕世子過市罰一帟命夫
過市罰一蓋命婦過市罰一帷原又曰周官大司寇
之職以五刑糾萬民(一曰野刑上功糾力二曰軍刑上命糾守三曰鄉刑上德糾孝四曰)
(官刑上能糾職五曰國刑上愿糾暴鄭注糾謂察異也)增左傳曰先君周公作
誓命曰毁則為賊掩賊為藏竊藏為盜盜器為姦主藏
之名賴姦之用為大凶德有常刑無赦在九刑不忘
孝經曰五刑之屬三千而罪莫大於不孝原國語曰
後世嚴刑而人不禁故臧文仲言於僖公曰大刑用甲
兵其次用斧鉞中刑用刀鋸其次用鑽鑿薄刑用鞭扑
以威民也增漢書刑法志云古人有言天生五材民
並用之廢一不可鞭扑不可弛於家刑罰不可廢於國
征伐不可偃於天下用之有本末行之有逆順耳原
又曰秦用商鞅設連坐之法造參夷之誅加肉刑大辟
有鑿顛抽脅鑊烹之法管子曰正月之朔百吏在朝
君乃出令布憲於國五鄉五師五屬大夫皆受憲於君
矣又曰法者所以興功懼暴律者所以定分止爭也
又曰凡國無法則衆不知所為無度則事無儀有法
不正有度不直則治僻治僻則國亂故曰正法直度罪
殺無赦殺戮必信民畏而懼武威旣明令不再行又
曰法者法天地之位象四時之行以治天下四時之行
有寒有暑聖人法之有文有武天地之位有前有後有
左有右聖人法之以建經紀春生於左秋殺於右夏長
於前冬藏於後生長之事文也收藏之事武也是故文
事在左武事在右聖人法之以行法令以治事理也
增又曰夫爭強之國先爭刑令國之輕重者刑也原
申子曰君必有明法正義若懸權衡以稱輕重所以一
羣臣也又曰堯之治也善明法察令而已聖君任法
而不任智任數而不任說黃帝之治天下置法而不變
使民安泰安樂其法也韓子曰治大國而數變法則
民苦之是以有道之君貴虚靜而重變法又曰聖人
立法賞足以勸善威足以勝暴備足以必完又曰釋
法術而思治堯不能正一國去規矩而妄意度奚仲不
能成一輪廢尺寸而差長短王爾不能命中使中主守
法術拙匠執規矩尺寸則萬不失一文子曰文子問
老子法安所生曰法生於義義生於衆適合乎人心此
治之要也增又曰道狹然後任智德薄然後任刑明
淺然後任察任智心亂任刑者上下恐任察者下求善
以事其上原慎子曰堯為匹夫不能使家化至南面
而王則令行禁止由此觀之賢未足以服不肖而勢位
足以屈賢也又曰法之功莫大使私不行君之功莫
大使民不爭今立法而行私是與法爭其亂甚於無法
立君而尊賢是賢與君爭其亂甚於無君故有道之國
法立則私善不行君立則賢者不尊民一於君斷於法
國之大道也又曰以力役法者百姓也以死守法者
有司也以道變法者君長也增莊子曰賞罰利害五
刑之辟教之末也禮法度數刑名之詳治之末也尸
子曰車輕道近則鞭策不用鞭策之所用遠道重任也
刑罰也者民之鞭策也淮南子曰聖人因民之所善
而勸善因民之所惡以禁姦故賞一人而天下譽罰一
人而天下畏之故至賞不費至刑不濫原白虎通曰
五帝畫象者其服象五刑也犯墨者蒙巾犯劓者赭其
衣犯髕者以墨幪其髕處而畫之犯宮者履屝犯大辟
者布衣無領尚書云五刑有服此之謂也(一云以畫跪當黥革纓當)
(劓以履屝當刖以艾韠當宮凡斬人之支體鑿其刑膚曰刑畫衣冠異章服曰戮之義也見慎子)增
又曰聖人治天下必有刑罰者何所以佐德助治順天
之度也故懸爵賞者示有所勸也設刑罰者明有所懼
也原風俗通曰吏者治也當先自正然後正人故文
書下如律令言當承憲履繩動不失律令也揚雄劇
秦美新論曰懿律嘉量金科玉條(科條謂所施法律金玉當珍之)鹽
鐵論曰昔秦法繁於秋荼而密於凝脂然上下相趨姦
偽萌生又曰夫善言天者合之於人善言古者考之
於今二尺四寸之律古今一也桓範世要論曰德多
刑少者五帝也刑德相半者三王也刑多德少者五覇
也純用刑而亡者秦也增又曰夫刑辟之作從来尚
矣古昔帝王莫不詳慎之者以為人命至重一死不生
一斷不屬故堯舜之明猶惟刑之是恤後聖制法設三
槐九棘之吏肺石嘉石之訴然猶三復勅僉曰可殺然
後殺之罪若有疑即從其輕此蓋詳慎之至也徐幹
中論曰賞罰重者不在乎必重而在乎必行必行則雖
不重而人肅不行則雖重而人怠故先王務賞罰之必
行書曰爾無不信朕不食言汝不從誓言予則孥戮汝
杜恕篤論曰聖人之制刑也非以害民也將以利民
也故民從而安之非以陷民也將以導民也故民從而
化之斷一人之獄而天下義之是安之也斷一人之獄
而天下伏之是化之也杜預律序曰律以正罪名令
以存事制崔寔政論曰君以審令為明臣以奉令為
忠故背制而行賞謂之作福背令而行罪謂之作威作
威則人畏之作福則人歸之夫威福者人主之神器也
譬之操莫邪執其柄則人莫敢抗失其柄則還見害也
商君書曰凡人主德行非出人也勇力非過人也然
民雖有聖智弗敢謀雖有勇力弗敢殺雖衆弗勝其制
民無億萬之數雖行重賞而民弗敢爭行重罰而民弗
敢怨者法也玉海曰欽恤者聖人用刑之心明允者
聖人用刑之法又曰法者治之端君子者法之原有
君子則法雖省足以徧矣
刑法二
增淮南子曰神農無制令而民從唐虞有制令而無刑
罰黃帝治天下法令明而不闇國語展禽曰堯能單
均刑法以儀民左傳夏書曰昏墨賊殺臯陶之刑也
舜之命官先播穀次敷教而後及於刑蓋有以養民之
身善民之心不獲已乃置刑焉荀子君道篇曰禹之
法猶存而夏不世王得其人則存也左傳叔向曰商
有亂政而作湯刑注言不能議事以制也康誥曰王
曰外事汝陳時臬司師兹殷罰有倫疏云外土以獄事
上於州牧之官為奉王事汝當用刑書為布陳是刑法
為司牧其衆故受而聽之既衞居殷墟又周承於殷後
刑書相因故兼用其有理者謂當時刑書或無正條而
殷有故事可兼用若今律無條求故事之比也原家
語曰孔子初仕為中都宰制為養生送死之節長幼異
食強弱異任男女别塗路不拾遺器不雕偽市不二價
行之一年而四方諸侯皆則焉定公謂孔子曰學子之
法以治魯國何如孔子對曰雖天下可何但魯國而已
增左傳曰聲子為楚令尹子木曰善為國者賞不僭
而刑不濫若不幸而過寧僭無濫與其失善寧其利滛
無善人則國從之亡也古之治民者勸賞而畏刑賞以
春夏刑以秋冬將賞為之加饍加饍則飫賜以此知其
勸賞也將刑為之不舉不舉則徹樂以此知其畏刑也
又曰初景公欲更晏子之宅曰子之居近市湫隘囂
塵不可以居請更諸塽塏者辭曰君之先臣容焉臣不
足以嗣之於臣侈矣公笑曰子近市識貴賤乎對曰既
近之不敢不識公曰何貴何賤是時景公繁於刑有鬻
踊者故晏子對曰踊貴屨賤景公爲是省於刑君子曰
仁者之言其利溥乎晏子一言而齊侯省刑家語曰
冉子問於孔子曰古者三皇五帝不用五刑信乎孔子
曰聖人之設防貴其不犯也制五刑而不用所以至治
也凡夫人之為姦邪竊盜靡法妄行者生於不足不足
生於無度是以上有制度則民知所止民知所止則不
犯故雖有姦邪竊盜靡法妄行之獄而無陷刑之民不
孝者生於不仁喪祭之禮所以教仁愛也喪祭之禮明
則民孝矣故雖有不孝之獄而無陷刑之民弑上者生
於不義朝聘之禮所以明義也義必明則民不犯故雖
有弑上之獄而無陷刑之民鬭變者生於相陵相陵生
於長幼無序而遺敬讓鄉飲酒之禮者所以明長幼之
序而崇敬讓也故雖有變鬭之獄而無陷刑之民滛亂
者生於男女無别男女無别則夫婦失義婚禮聘享者
所以别男女明夫婦之義也故雖有滛亂之獄而無陷
刑之民此五者刑罰之所從生各有源焉不豫塞其源
而輒繩之以刑是謂為民設穽而陷之三皇五帝之所
以化民者如此雖有五刑之不用不亦可乎原韓子
曰越王問於大夫種曰吾欲伐吴可乎對曰可矣君賞
厚而信罰嚴而必君欲知之何不試焚宮室於是遂焚
宮室民莫救火乃下令曰人救火而死者比敵死之賞
勝火而死者比勝敵之賞不救火者比降北之罪民之
塗其體被濡衣走火者左三千人右三千人此知必勝
之勢也又曰董安于行石阜山中見深澗峭如牆深
百仞因問其鄉左右曰人嘗有入者乎對曰無有安于
喟然歎曰吾能治矣使吾法之無改猶入澗之必死也
則民莫之犯何為不治增漢書曰秦始皇專任刑法
躬操文墨晝斷獄夜理書又刑法志曰古人有言滿
堂飲酒有一人向隅而泣則一堂不樂王者之於天下
猶一堂之上也一人不得平為之悽愴今郡國被刑而
死者歲以萬數此和氣所以未洽也又曰于定國為
廷尉季秋後請讞時上常幸宣室齋居決事刑獄號平
反原又曰杜周爲廷尉其治獄倣張湯而善伺上所
欲擠者因而陷之上所欲釋久繫待問而微見其冤狀
客有謂周曰君為天下決平不循三尺法(以三尺簡書法律也)專
以人主指為獄獄者固如是也周曰三尺安出哉前主
所以著為律後主所是疏為令當時為是何古之法
增後漢書卓茂為密令人常有言部亭長受其米肉遺
者茂辟左右問之曰亭長為從汝求乎為汝有事囑之
而受乎將平居自以恩意遺之乎人曰往遺之耳茂曰
遺之而受何故言耶人曰竊聞明賢之君使人不畏吏
吏不取人今我畏吏是以遺之吏既卒受故来言耳茂
曰汝為弊人矣凡人所以貴於禽獸者以有仁愛知相
敬事也今鄰里長老尚致饋遺此乃人道所以相親況
吏與民乎吏顧不當乘威力強請求耳凡人之生羣居
雜處故有經紀禮義以相交接汝獨不欲修之寧能高
飛遠走不在人間耶亭長素善吏歲時遺之禮也人曰
苟如此律何故禁之茂荅曰律設大法禮順人情今我
以禮教汝汝必無怨惡以律治汝汝何所措其手足乎
一門之内小者可論大者可殺也且歸念之於是人納
其訓吏懷其恩原東觀漢記曰陳寵曾祖父咸成哀
間以明律令為侍御史王莽簒位父子相將歸鄉里閉
門不出入收家中律令文書壁藏之以俟明王咸常勅
戒子孫為人議法當依輕雖有百金之利無與人重比
故世人謂陳氏持法寬王隱晉書曰荀勗與賈充共
定律令班下施用增又曰杜預與車騎參軍賈充定
律令旣成預為之注解齊書曰初江左用晉世張杜
律二十卷孔稚圭刪注修改與竟陵王議務從輕寫律
上國學置律助教依五經例策試上高第便擢用之
隋書曰李德林開皇元年勅令與太尉任國公子翼高
熲等同修律令事訖别賜九環金帶一腰駿馬一疋賞
損益之多也唐書曰劉德威入為大理卿太宗問曰
比刑網寖密咎安在德威曰在君不在臣下之寬猛視
主之好失入者減三失出者減五今坐入者無辜坐出
者有罪所以吏務深文為自營計非有教使然也帝然
其言文獻通考曰憲宗時李吉甫李絳為相吉甫言
治天下必任賞罰陛下頻降赦令蠲逋賑飢恩德至矣
然典刑未舉中外有懈怠心絳曰今天下雖未大治亦
未甚亂乃古平國用中典之時自古欲治之君必先德
化至暴亂之世始專任刑法吉甫之言過矣帝以為然
司空于頔亦諷帝用刑以收威柄帝謂宰相曰頔懷姦
謀欲朕失人心也又曰宋太宗慮大理刑部吏舞文
巧詆乃置審刑院於禁中以李昌齡知院事置詳議官
六員凡獄具上奏先逹院印訖付大理刑部斷覆以聞
乃下院詳議申覆裁決訖以付中書省行之其未允者
宰相覆以聞始命論決
刑法三
原明罰致刑(俱詳刑法一易象辭)五辭三讓(尚書曰兩造具備師聽五)
(辭邪周禮秋官曰凡民有惡者三讓而罰)折獄要囚(上詳刑法一易象辭尚書曰)
(要囚服念五六日至于旬時孔安國注云要囚謂其要辭以折獄也)天罰國刑(尚書曰今)
(予惟恭行天罰注下詳刑法一漢書)中罰祥刑(尚書曰列用中罰列明也中罰法之)
(輕重得中也善又曰告爾祥刑祥也)協法干紀(書協大中之法干國之紀)
閱實教中(尚書曰閱實其罪言罪罰相當也虣周禮曰司徒刑以教中則人不虐)刑
書政典(尚書曰哀敬折獄明啟刑書無又曰政典曰先時者殺無赦不及時者殺赦孔安國云)
(政典夏后氏為政之典)六典三章(周禮曰大司寇掌建邦之六典以佐王刑邦國漢)
(書曰高祖入關約法三章)其附不忘(周禮曰其附於刑附麗也左傳季孫行父逐莒僕)
(曰有常刑無赦在九刑不忘)防滛助治(禮記曰君子刑以防滛大為之防民猶踰之)
(劉向疏曰教化所恃以為治也刑法所以助治也)樹槐叢棘(春秋元命苞曰樹棘槐聽)
(訟於其下棘赤心有刺言治人者原其心不失赤實事所以刺人其情令各歸實槐之言歸也情見歸實周)
(易曰習坎上六云係用徽纆寘于叢棘三歲不得凶王弼注曰險峭之極不可升也嚴法峻整難可犯也宜其)
(囚執寘於思過之地)甲兵鞭策(上詳刑法一國語鞭白虎通曰五刑五帝之策)
棄灰救火(韓子曰殷之法棄灰於道者刑子貢以為重而問之仲尼曰棄灰於道必燔人人必)
(怒怒則鬭鬭則三族相殺然則雖刑之可也又新序曰商君法步過六尺棄灰於道被刑又曰魯燒積澤天)
(北風火南向恐燒國哀公自將衆趣救火者人逐獸而火不救乃召仲尼而下令曰不救火者罪逐獸者比入)
(禁之罪令下未徧火遂救)震電積陰(上詳刑法一詩含神霧陰漢書董仲舒曰陽為德)
(為刑陽常居大夏而以生育養長為事隂居大冬而積於虛空不用之處以此見天之任德不任刑者也)
晉鼎鄭書(晉中行氏作鼎鑄范宣子所為刑書仲尼曰晉其亡乎失其度矣夫晉國將守唐叔)
(之法度以經緯其民范宣子之刑是晉國之亂刑也鑄鄭人鑄刑書叔向詒子產書曰吾子相鄭國制三辟)
(刑書將以靖民不亦難乎民之爭端將棄禮而爭於書終子之世鄭其敗乎肹聞之國將亡必多制其此之謂)
(乎)晝斷秋讞(上詳刑法二漢書秦始皇國下詳刑法二漢書于定)赤衣
丹筆(漢名臣奏事曰唐林云秦設重刑而羣盜盈山赤衣半道謝承後漢書曰盛吉為廷尉每至)
(冬節罪囚當斷妻夜執燭吉持丹筆夫妻相對垂泣決罪)約法省刑(上詳三章注續漢)
(書曰建武二年詔曰與中二千石諸大夫博士議郎省刑罰)明察平反(漢書曰于定國)
(為廷尉明察寬恕黃覇等以為公平明察所雋不疑為京兆尹每行縣錄囚徒其母輒問不疑有平反活幾)
(何人即多所平反其母乃喜也)大信深文(馮奉世傳曰刑者國之大信也張湯與趙禹)
(共定律令務深文拘守職之吏注拘刻也)除溢作新(上詳總載後漢陳寵劉劭作新令)
訓人齊衆(庇俗訓人衆執禁以齊)防姦生亂(防姦詰暴易則生)
(亂)增五禁三典(周秋官士師掌國之五禁以左右刑罰一曰宫禁二曰官禁三曰國)
(禁四曰野禁五曰軍禁下詳總載周秋官)入矢坐石(周禮曰秋官大司寇以兩造禁)
(民訟入束矢然後聽之所以自明其直也害大司寇以嘉石平罷民凡萬民之有罪過而麗於法於州里者)
(桎梏而坐諸嘉石以肺石逹窮民凡民有冤抑而訴於上者立於肺石注云嘉石文石也肺石赤石也)
原儆有位期無刑(尚書曰制官刑儆于有位又曰刑期于無刑)行不反
守勿失(尚書曰慎乃出令令出惟行不惟反勿漢蕭何為法講若畫一曹參代之守而失)
即天論與衆棄(凡制五刑必即天論注制斷也必即天論言與天意合禮刑人於市與)
(衆棄之)懸象魏銘鼎鐘(劉劭曰採漢律為魏律懸之象魏)增糾萬
民威四夷(上詳總載周禮弗左傳僖三十五年晉侯朝王饗醴請隧許曰王章也未有代德)
(而有二王亦叔父之所惡也與之陽樊温原攅茅之田陽樊不服圍之倉葛呼曰德以柔中國刑以威四夷宜)
(吾不敢服也)書竹刑徇木鐸(左傳定九年鄧駟歂殺鄧析而用其竹刑注云鄧析)
(鄭大夫欲改鄭舊制不受君命而私造刑法書於竹簡故言竹刑周禮天官小宰正歲帥治官之屬觀象魏)
(之法徇以木鐸不用法者邦有常刑)原下刑上服有常無赦(尚書曰下刑適)
(重上服服罪也一人有二罪則從重也又曰刑兹有常無赦)勿宥勿辟踰閑踰
矩(尚書曰殷民在辟予曰辟汝惟勿辟予曰宥爾惟勿宥惟厥中閑矩皆法也)明刑弼教
定分止爭(尚書曰明于五刑以弼五教管子曰律者定分止爭也)同罪異罰
難犯易避(左傳曰同罪異罰非刑也暴漢刑法志元帝詔曰夫法令者所以抑扶弱難犯易)
(避)黃帝五法漢祖三章(素王妙論黃帝設五法布之天下下詳前)
增三刺聽獄五聲求情(周禮司刺掌三刺三宥三赦之法以詔司寇聽獄訟三刺)
(一曰訊羣臣二曰訊羣吏三曰訊萬民三宥一宥曰不識二宥曰過失三宥曰遺亡三赦一赦曰幼弱二赦曰)
(老耄三赦曰惷愚注云刺殺也訊詢問也聽又小司寇以五聲聽獄訟求民情一曰辭聽二曰色三曰氣聽)
(四曰耳聽五曰目聽)草艾則墨蟲俯乃刑(禮祭統曰草艾則墨言立秋之後草)
(自此可艾則墨刑可行也墨五刑之輕者毋月令季秋之月蟄蟲咸俯在内皆墐其戶乃趣獄刑留有罪)
原非窮理之書失省刑之意(晉杜預奏曰帝王法書者蓋是繩墨之斷)
(非窮理之書省漢書曰一律見兩科是失刑之意也)齊刑以綜真偽張法
以制陸梁(傅玄曰善惡相蒙故齊之以刑也張阮子曰漁人羅於淵以制吞舟之魚明主法天下)
(以制陸梁之士也)國章斯抵人命所懸法若易方人
難知禁政有弛張法存沿革誠宜通變安可
執迷法不前定官將疇依官或變法人豈懷
刑若從私議是舞公文法無改度義有隨時
適道在權救時貴變所宜去彼取此不可以
古制今苟用舍而合道蓋沿革而同歸九章宜
緩俗有歸心三典或虧民無措手夏造殷因豈煩
於制漢除秦敝亦便於時非利百之謀豈宜變法
遵畫一之義自合守文若議事之刑滋章多制
則舞文之吏因緣為姦正經三百孔父創其威儀
大法三千蕭何設其條貫非日非月照四海而齊明
如電如霜肅八方而交泰言之不中雖新意而奚
為事必有初率舊章而則可中行之作晉鼎見誚
仲尼子產之鑄鄭書終慙叔向
刑法四
原審克(呂刑其刑其罰其審克之)抵禁(書觸法抵禁)恤刑(書惟刑之恤)
義刑(書用其義刑義殺)麗法(周禮刑麗法)麗刑(麗罹也)中典(周禮)
徹樂(將刑為之不舉不舉則徹樂)三罪(左傳君子謂晉文公其能刑矣三罪而人大服)
三尺(竹刑三尺)敝貪(作法于涼其敝猶貪涼薄也)滋章(法令滋章)速
即(爾刑)兩劑(周官以兩劑禁民獄劑劵書也使獄者各齎劵書)增挈令(漢書獄訟)
(之要挈音契)令甲(漢宣紀曰令甲死者不可復生刑者不可復息注生長也甲令第一乙令第二)
豐刑(漢律歴志畢命豐刑曰惟十有二年庚午朏王命作策豐刑)原理人情(劉恭)
(嗣難丁敬曰夫人以禮興刑以律治理人情也)立朝廷(管子)增象雷威(刑法志謂)
(刑罰威獄使人畏忌以𩔖震耀殺戮取象雷威也)執旌節(詳總載周秋官)刑罰清
(爭競息則刑罰清刑罰清則人安樂)多網羅(繁其刑則是多其網羅欲人之不入也)植
金雞(唐百官志中書令僕射赦日植金雞於仗南竿長七尺有雞高四尺黃金飾首街幡長七尺盛以絳)
(繩將作監供焉)原使不相犯(釋名曰令者領也領理使不相犯之)明慎用刑
(易旅卦象辭曰君子以明慎用刑而不留獄)五服三就(舜典)惟明克允(舜典)
五刑五用(臯陶謨)無自立辟(詩民之多辟無自立辟辟法也)刑肅
俗弊(禮運篇曰刑肅而俗弊則民不歸)紀之以刑(國語管子曰勸之以賞賜紀之以刑)
(罰)刑以正邪(左傳)刑以明威(漢書曰制禮以崇敬作刑以明威)刑
以輔教(尸子)刑以止刑(臧榮緒刑德志云)刑德制臣(韓子)國
之脂澤(韓子曰賞罰者國之脂澤粉黛也)強國爭刑(管子曰夫爭強國爭刑今)
罰擬秋霜(抱朴子曰明君罰擬秋霜而無詭時之嚴)法令治民(商子)民之
鞭策(尸子曰刑罰者民之鞭策也)德薄任刑(文子曰道狹任智德薄任刑)百
王不易(風俗通曰虞始造律蕭何成九章此關諸百王不易之道也)法重民惡(說苑)
(曰殷法棄灰於街者刑)法嚴如火(傅元曰法之嚴如火烈)堯刑一人(而天)
(下大服)舜罪四凶(而天下咸服)臯陶作刑(呂氏春秋)咎繇遺
訓(傳曰律咎陶遺訓也)伯夷作刑(世本)茅門之法(韓子荆王有茅門之法敬)
(宗廟尊社稷)僕區之法(楚文王作)商鞅欲變(史記商鞅欲變法曰可與樂成)
(不可與慮始苟可以強國利人何憚改革法律甘龍曰聖人不易人而教智者不變法而理因人而教不勞而)
(成功因法而治吏習而人安鞅曰龍世俗之言也常人安於故俗學者溺於所聞若然者居官守法可也非所)
(以論強國利人之術也三代不同禮而王五覇不同法而霸智者作法愚者制焉賢者更禮不肖者拘焉是以)
(治不一道也故湯武不循古而王夏殷不易禮而亡仄古者不可非而循禮者未足多也)屈平未
定(史記楚懷王使屈平造憲令藁草未定上官大夫見而奪之不與乃讒曰平為令衆莫不知王怒疎平)
是為二門(桓譚言法令決事輕重不齊或一罪殊法同罪異論姦吏得因緣為市所欲活則出)
(生議所欲陷則與死比是為刑開二門也今可令通義理明習法律者校定科比)不宜兩端
(魏盧毓上論古今科律法宜一正不宜兩端使姦吏得容情)應劭刪定(詳總載)馬
援條奏(越律與律駁者十餘事申明舊制約束之也)未清本末(杜預奏事云被勅以)
(臣造新律事律吏杜景李復等造律皆未清本末之意者也)革故取新捨舊謀
新相時革弊作古有初增靜事無刑(禮記曰百官靜事無)
(刑注凡事皆靜而刑則不用也)至刑不濫(淮南子)原五刑麗萬民(周禮)
(司刑掌五刑之法以麗萬民之罪墨罪五百劓罪五百宫罪五百刖罪五百殺罪五百)宋登定
典法(順帝使僕射宋登定典法)吳芮著甲令(吴芮著乎甲令而稱忠甲者令之篇次)
刑者法五行(白虎通曰刑所以五何法五行也又曰科條三千者應天地人情也)法
者象四時(管子)法正則人慤罪當則人從刑法所
以懲過(書呂刑)刑法所以助治(白虎通曰聖人治天下必有刑法何所以佐德)
(助治也)象天道而行刑(刑法志曰書所謂象刑也)因天討而作刑
(又曰聖人因天討而作五刑)律者以正罪名(杜預律序曰律者入正罪名令者入序事)
(制二者相須為用也)令者令民知事(管子)增繁秋荼密凝脂(詳刑)
(法鹽鐵論)原刑者教也質罪示終(孝經鉤命訣云)有爵者殺之
於甸師(周禮掌戮職凡殺人者踣諸市喉王之同族與有爵者殺之於甸師氏踣偃尸也)公
侯有罪聲於甸人(禮記文王世子)嚴斷刑罰以威其刑(左傳)
擅立闕絶鄰好則幽(尸子曰娶同姓以妾為妻變太子專罪大夫)改衣服
易禮刑則放(尸子)設刑罰者明有所懼(白虎通曰懸爵賞者示有所勸)
(也設刑罰者明有所懼也)治則刑重亂則刑輕(刑法志曰殺人者死傷人者刑百王)
(之所同未有知其所由来者也故治則云云)鄭鑄刑書晉作執秩(張斐律序鄭鑄)
(刑書晉作執秩趙制國律楚造僕區並述法律之名申韓之徒各自立制)政事之經萬機
之緯(張斐律序云律令者政事之經云云)懿律嘉量金科玉條(詳刑法一揚雄)
罪若有疑即從其輕(桓範世要論)增三尺律令人事出
其内(朱博傳曰博遷廷尉職典決獄恐為官屬所輕曰三尺律令人事出其内)輕重不齊
姦吏因緣為市鞭扑不可弛於家刑罰不可廢於國
(詳刑法一漢書)五帝有流殛放殺之誅三王有大辟刻肌之
刑(詳總載漢梁統)
御定淵鑑𩔖函卷一百四十八
