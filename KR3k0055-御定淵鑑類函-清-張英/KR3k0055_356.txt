欽定四庫全書
御定淵鑑類函卷三百五十一
居處部十二(苑囿關)
苑囿一
原應劭風俗通曰苑藴也言薪蒸所藴積也說文曰
苑有垣曰囿增又曰養禽獸曰囿原毛詩曰王在
靈囿麀鹿攸伏(注曰囿所以養禽獸也天子百里諸侯四十里)周禮曰囿人
掌囿游之獸禁(鄭康成注云國之離宮小苑游觀處)漢書曰漢有上林
樂游博望黃山諸苑東方朔曰務苑囿之大不恤農
時非所以強國富人者後漢書曰後漢有鴻德畢圭
靈昆廣成諸苑增漢宮典職曰宮内苑聚土為山十
里九坂種竒樹育麋鹿麑麂鳥獸百種激上河水銅龍
吐水銅仙人銜杯受水下注天子乘輦游獵園中隋
天文志曰天苑十六星在昴畢南天子之苑囿唐六
典曰禁苑翠微宮籠山也在大内宮城之北北臨渭水
東距滻川西盡故都城禽獸蔬果莫不毓焉百官表
曰水衡都尉屬官有上林御羞九官令丞(如淳曰御羞宜春皆苑名)
(也師古曰御宿今長安城南御宿川也羞宿聲相近)宋史曰瓊林苑在順城門
外道南乾德三年置以三班及内侍監飲池苑兵校軍
隸及主典三百三十三人歲時節物進入每歲駕幸金
明池則并至苑中上已重陽唯中書密院或宗室及殿
前諸司選勝賜宴遇放榜進士聞喜於此金史曰瓊
林苑有横翠殿寧德宮西園有瑤光臺又有瓊華島又
有瑶光樓原國語曰囿有林池所以禦災也其餘莫
非榖土呂氏春秋曰昔先王之為苑囿園池也足以
觀望勞形而已非好儉節乎性也增淮南子曰湯初
作囿以奉宗廟簡士卒習射御戒不虞又曰及其衰
也馳騁游獵以奪人之時勞人之力也原晉宫闕名曰
晉有平樂鹿子桑梓諸苑增南朝宮苑記曰桂林苑
在落星山之陽南苑在臺城南鳳臺山兩京記曰東
都苑隋曰會通苑又改為芳華神都苑周迴一百二十
八里長安志曰唐禁苑在宮城之北東西二十七里
南北二十里東接西湖水西接長安故城南連京城北
枕渭水西接太倉倉北距中渭橋於長安故城接故城
東西十三里南北十三里亦隸苑中有四面監五雜
組曰禁苑中四方鳥獸畢備其不可馴者盛以樊籠有
鷙鳥高六七尺諸禽獸皆畏之不知其何名也大都
宮殿考曰御苑西有翠殿又有花亭毬閣金殿前有野
果名紅姑娘外垂絳嚢中空如桃子大丹朱苑外重繞
長廡廡後出内牆東連海以接厚載門門上建高閣東
百步有觀臺臺傍有雪柳萬株大政記曰南苑方一
百六十里苑中有按鷹臺臺傍有三海子皆元之舊也
國朝闢四名繚以周垣設海戶千人守視自永樂定都
以來歲時蒐獵於此
苑囿二
增左傳曰昭公九年冬築郎囿書時也季平子欲速成
叔孫昭子曰焉用速成其以勦民也無囿猶可無民其
可乎韓非子曰秦大饑應侯請曰五苑之草著蔬菜
橡果棗栗足以活民請發之昭襄王曰吾秦法使民有
功而受賞有罪而受誅今發五苑之蔬草者使民有功
與無功俱賞也史記曰漢二年東略地諸故秦苑囿
園池皆令民田漢書曰武帝廣開上林周袤數百里
東方朔曰酆鎬之間號為土膏其賈畞一金今規以為
苑絶陂池水澤之利而取民膏腴之地因奏泰階六符之
事上拜朔為大中大夫然遂起上林苑又曰昭帝元
鳳三年春正月罷中牟苑賦貧民西京雜記曰宣帝
樂遊廟亦曰樂遊苑亦名樂遊原基地最高四望寬敞
又曰初元二年詔罷水衡禁苑宜春下苑少府佽飛
外池嚴籞池田假與貧民(師古曰宜春下苑即今京城東南隅曲江池是晉灼曰嚴)
(籞射苑也)又曰順帝陽嘉元年起西苑修飾宮殿又曰
桓帝延熹二年七月初造顯陽苑置丞又曰鍾離意
顯宗時為尚書僕射車駕數幸廣成苑意當車諫以為
從禽廢政天子即時還宮又曰梁冀多拓林苑禁同
王家西至弘農東界滎陽南極魯陽北達河淇包含山
藪遠帶丘荒周旋封域殆將千里又起兔苑於河南城
西徑亘數十里又曰楊賜為司徒帝欲造畢圭靈昆
苑上疏諫曰今城外之苑已有五六宜推夏禹卑宮太
宗露臺之意渚宮故事曰湘東王於子城中造湘東
苑穿池構山長數百丈植蓮蒲岸綠雜以竒木其上有
通陂閣跨水為之晉載紀曰慕容熙大築龍騰苑廣
袤十餘里役徒二萬人起景雲山於苑内基廣五十步
峯七十丈又起逍遥宮甘露殿連房數百觀閣相交鑿
天河渠引水入宮又為其昭儀苻氏鑿曲光海清涼池
石虎鄴中記曰鄴城西三里桑梓苑有宮臨漳水凡
此諸宮皆夫人侍婢又竝有苑囿獐鹿雉兔虎數游宴
其中南史紀曰齊東昏以閱武堂為芳樂苑窮竒極
麗當暑種樹朝種夕死死而復種卒無一生於是徵求
人家望樹便取毁撤牆屋以移置大樹合抱亦皆移掘
插葉繫花取玩俄傾剗取細草來植階庭烈日之中至
便焦燥紛紜往還無復已極山石皆塗以采色跨池水
立紫閣諸樓梁傳曰齊世青溪宮改為芳林苑天監
初賜南平王偉為第偉又加穿築植嘉樹珍果窮極雕
麗每與賓客遊其中命從事中郎蕭子範為之記梁世
藩邸之盛無以過焉隋五行志曰齊後主武平四年
大興土木之工於仙都苑穿池築山樓殿間起窮華極
麗功始就而亡續世說曰隋煬帝大業元年築西苑
周三百里其内為海周十餘里為方丈蓬萊瀛洲諸山
高出水百餘丈臺觀宮殿羅絡上下向背如神海北有
龍鱗渠縈紆注海堂殿樓觀窮極華麗宮樹秋冬彫落
則剪綵為花葉綴於枝條色渝則易以新者沼内亦剪
綵為藻芰菱芡乘輿遊幸則去冰而布之好以月夜從
宮女數千遊西苑作清夜遊曲於馬上奏之唐書曰
太宗與侍臣閻立本泛舟苑池見異鳥容與隨波上下
實錄曰貞觀四年帝狩於鹿苑遣侍中王珪賜貧人
唐書曰武三思時起毬場於苑中詔文武三品分朋
為賭帝與皇后臨觀武崇訓與駙馬都尉楊慎交注膏
築場以利其澤用功不訾人皆苦之又曰張說上疏
曰御苑東西二十里外無垣牆扄禁内有榛叢谿谷猛
獸所居暴慝所憑陛下往往輕行警蹕不肅歴蒙密乘
險巇卒有逸獸狂夫驚犯左右豈不殆哉易曰思患預
防願為萬姓持重又曰武后作興泰宮於萬安山盧
藏用上疏曰陛下離宮别館多矣又窮人力以事土木
臣恐議者以陛下為不愛人而奉已也且頃歲榖雖頻
登而百姓未有儲陛下廵幸訖靡休息斤斧之役歲月
不空而又廣宮苑臣恐下未易堪續資治通鑑曰順
帝制龍舟於内苑其船式長一百二十尺廣二十尺用
水手二十四人皆衣金紫自後宮至前宮山下海子内
往來遊戲行時龍首眼口爪尾皆動大政記曰宣德
八年少保黃淮辭歸上宴餞之於西苑太液池親灑宸
翰製詩送之賜金織衣一襲翰林記曰嘉靖十五年
召輔臣李時禮官夏言武定侯郭勛汎舟西苑帝以五
日率先朝故事汎舟西苑特召時言勛侍行先命太監
韋霦賜以艾虎彩索牙扇等物帝至御龍舟命時言一
舟勛一舟自芭蕉園歴金鰲玉蝀至澄碧亭頒賜御肴
又命楫人盪漿近龍舟顧問已而賜宴無逸殿乃還
苑囿三
原黃山白水(漢書曰霍雲當朝請數稱病私出多從賓客張圍獵黃山苑陶季直京邦記)
(曰覆舟山周㢠廻二十里許有林名白水苑)取獸戲狐(衛宏漢舊儀曰上林苑中廣長三百)
(里置令丞左右中部尉百五十亭苑苑中養百獸當祠祀供客用鹿麕天子秋冬射獵苑中取獸禽無數張)
(協七命曰苑戲九尾之狐囿栖三足之鳥)因原跨谷(班固東都賦曰因原野以作苑順流)
(泉而為沼發蘋藻以潛魚豐圃草以育獸界張衡西京賦曰上林禁苑跨谷彌阜東至鼎湖斜細柳)
甘泉上林(三輔黃圖曰甘泉苑中起仙人觀緣山谷行至雲陽三百八十一里入右扶風凡周)
(匝五百四十里所衛宏漢舊儀云上林苑離宮七十皆容千乘萬騎)鴻德廣成(東觀)
(漢記曰桓帝延熹元年置鴻德苑成薛瑩後漢書曰靈帝光和五年校獵廣苑)高望漢
平(後漢書曰永初六年詔越嶲置長利高望始昌三苑又令益州置萬歲苑犍為置漢平苑)思賢
博望(西京雜記曰文帝為太子立思賢苑以招賓客漢書曰戾太子既冠就宮為立博望苑使通)
(賓客)桑梓桂林(河内十二境簿曰洛陽城西有桑梓苑陶季直京邦記曰建康苑北漢)
(朝為桂林苑)養獸射鴻(上詳前一鴻左傳曰衛獻公射於囿)月祭
秋築(大戴禮曰正月祭韭囿韭囿者園之藩者左傳成公十八年秋築鹿囿書不時也)禁山
築土(周禮雍氏禁山為苑令鳥獸自得其性也築土為囿亦曰養獸為囿)植木
收藁(植木為苑亦曰草木為苑為獸食)豫遊御幸(帝王之盛豫遊其中宣帝詔)
(池籞希御幸者假與貧人注斫竹以繩縣連禁御不得往來律名為籞在水中作室可以捕鳥鳥入則捕之)
養馬縱禽(漢武罷馬苑以賜貧人注養馬苑不禁樵採始皇欲大苑囿優旃諫曰善多)
(縱禽獸於中寇從東方來令康鹿觸之始皇乃止)廣開可墾(西漢武帝廣開上林東南)
(至宜春鼎湖御宿屯闢後漢安帝詔上林廣成苑可墾者賜貧人)築修(公羊傳云築鹿囿有)
(囿矣又為地天子囿方百里公侯八十里伯十十里子男五十里山林川澤與民共之虞之非正也漢修靈)
(囿揚雄諫而不聽)長洲平樂(枚乘諫吳王曰上林不如長洲之苑晉苑名)林
藪獸禽(遭藪為囿值林為苑皆雙觡共觝之獸五色九苞之禽苑有之)假貧人
田棄地(東觀漢記詔有司京師果園悉以假貧人收蕭何謂上林多空棄地願令民得入田毋)
(藁為獸食上怒械繋之)掌鉤盾為陷穽(鉤盾官也掌上苑之果木孟子殺其麋)
(鹿者如殺人之罪則是方四十里為阱於國中)採周法覽漢制樵蘇無
忌陂池勿禁(文選樵蘇往來無忌實陂池而勿禁)制同梁鄒義
合靈囿(梁鄒古天子苑田名竝文選)增棄田取圃(孟子曰棄田以為園囿)
(惠王即位取蒍國之圃以為囿)域禽縱獸(囿者築牆為界故曰域禽下詳前二)
鳳集麟臻(玉海說苑黃帝即位宇内和平鳳集東囿食竹實棲桐木漢成帝校獵長楊射熊)
(館揚雄作賦以諷之其序曰二帝三王宮館臺榭沼池苑囿林麓藪澤財足以奉郊廟御賓客充庖厨而已不)
(奪百姓膏腴榖土桑柘之地國家殷富故甘露零其庭醴泉流其唐鳳凰巢其樹黃龍游其沼麒麟臻其囿神)
(爵棲其林)養龍格熊(拾遺記黃帝為養龍之圃恒西京雜記曰廬陵王胥有勇力於别)
(囿學格熊羆後遂空手搏之)養鹿牧馬(山西遼州和順縣有鹿苑相傳為趙襄子養鹿)
(之所道漢舊儀注太監牧師諸苑三十六所分布西北二以郎為苑監官奴婢三萬人養馬三十萬匹)
蓄魚鱉鬻果菜(風俗通囿者蓄魚鱉之處也校舊唐書則天時尚方監裴匪躬檢京苑)
(將鬻苑中果菜以收其利蘇良嗣駁之曰昔公儀相魯猶能拔葵去織未聞萬乘之主鬻其果菜以與下人爭)
(利也)窮要妙生顔色(淮南子侈苑囿之大以窮要妙之望憶昔霓旌下南苑苑中)
(萬物生顔色)營南郊游上苑(馬融廣成頌大漢之初基也宅兹天邑揆厥靈營於)
(南郊須明朝游上苑火急報春知花連夜發莫待曉風吹)鳳凰集麒麟遊(漢書)
(郊祀志宣帝神爵四年鳳凰集上林苑乃作鳳凰殿以答嘉瑞禮稽命微外内之制各得其所四方之士無)
(有蓄滯則麒麟遊囿六畜繁多天苑有德星應矣)生玫瑰植牡丹(西京雜記樂遊)
(苑内生玫瑰木木下多苜蓿名懷光時人或謂之懷風風在其間常肅肅然日照其花有光彩故曰苜蓿為懷)
(風茂陵人謂之連枝草百大都宮殿考後苑中為金殿四外植牡丹餘本高可五尺)獻名果
種澤蘭(西京雜記初修上林苑羣臣遠方各獻名果異卉三千餘種植其中亦有製為美名以標)
(竒異也尺詩正澤蘭廣而長節節中赤高四五漢諸池苑及許宮皆種之)獲兔斬豕
(東魏永興三年於北苑獲白兔剖之腹中有三子盡白唐儉傳從太宗獵洛陽苑羣豕突出帝射四發輒殪)
(四豕一豕躍及鐙儉投馬搏之帝拔劒刺豕顧笑曰天策長史不見上將擊賊耶何懼之甚對曰漢祖乃以馬)
(上得之不以馬上治之陛下神武定四方豈快心於一獸帝為罷獵)屠肉酤酒射柳
擊毬(齊書曰東昏侯於芳樂苑為市吏錄事將鬭者就酤妃罸之百姓歌曰閱武堂種楊柳至尊屠肉潘妃)
(酒西金史章宗紀明昌元年擊毬於苑五月拜天西苑擊毬射柳)宴父老賜貧人
(太宗記貞觀十八年宴雍州父老於上林苑賜粟帛下辛替否疏陛下嘗欲填池塹捐苑囿以賑貧人今天)
(寺無數一寺當陛下一宫也)令丞總監(上林置令丞掌苑囿園池之事凡食果進蔬菜)
(以供朝會祭祀奉養進御上樹東京苑總監苑内宮觀園池等事凡植果以豐甘旨蔬以修蓄聚雖禽魚卉)
(木莫不總而理之)募耕宴士(顧少連為都留守表禁苑及汝閒田募耕以便民閱武功)
(門瓊林苑在開封西鄭外宋嘗宴進士於此)賞花釣魚解帶移鞍(宋太宗雍)
(熙元年召輔臣三司使翰林樞密直學士尚書省三品兩省五品以上三館學士宴於後苑開封府麗景門)
(外有宜春苑宋人號東御園王妄石詩云宜春舊臺洺日暮一登臨解帶依蒼蘚移鞍坐綠陰)賞花
汎月(宋史太平興國七年以迎春苑自通津門外汴水頒溢乃遷置改名每歲内苑賞花則諸苑進)
(牡丹及纏枝雜花七夕中元進奉巧樓花殿雜果寳蓮菊花本及四時進時花入由上已重陽則宗室駙馬或)
(舘閣三司開封府刑部法官及典軍臣僚與玉津瑞聖園分互選勝賜宴元掖庭記仲秋之月武宗與諸妃)
(嬪汎月於禁苑太液池中月色射波池光映天綠荷含香魚鳥羣集於是畫鷁中流蓮舟夾持往來便捷乃開)
(宴張樂令宮人披羅曳縠前為八展舞歌賀新涼一曲)
苑囿四
原詩梁紀少瑜遊建興苑詩曰丹陵抱天邑紫淵更上
林玉臺極百尺銀樹起千尋水流冠蓋影風揚歌吹音
踟蹰憐拾翠顧步惜遺簪日落庭光轉方幰屢移隂願
言樂未極不道愛黃金增梁庾肩吾九日侍宴樂遊
苑應令詩曰轍跡光周頌廵遊盛夏功鈎陳萬騎轉閶
闔九關通秋暉逐行漏朔氣繞相風獻壽重陽節廻鑾
上苑中疏山開輦道間樹出離宮玉醴承巖菊銀牀落
井桐御梨寒更紫仙桃秋轉紅飲羽山西射浮雲冀北
驄塵飛金埒滿葉破柳條空騰猿疑矯箭驚雁避虛弓
彫材濫杞梓花綬接鵷鴻愧乏天庭藻徒參文雅雄
丘遲侍宴樂遊苑送徐州應詔詩曰詰旦閶闔開馳道
聞鳳吹輕荑承玉輦細草藉龍騎風遲山尚響雨息雲
猶積巢空初鳥飛荇亂新魚戲實惟北門重匪親孰為
寄參差别念舉肅穆恩波被小臣信多幸投生豈酬義
陳江總秋日侍宴婁苑湖應詔詩曰翠渚還鑾輅瑶
池命羽觴千門警雲蹕四澤動榮光玉軸昆池浪金舟
太液張紅旗照島嶼鳳蓋繞林塘野静重隂闊淮秋水
氣涼霧開樓闕近日迥煙波長洛宴諒斯在鎬飲詎能
方朽劣叨榮遇簪笏奉周行原釋洪偃遊故苑詩曰
龍田留故苑汾水結餘波悵望傷遊目辛酸思緒多寒
煙慘高樹凝露變輕蘿澤葵猶帶荇池竹尚侵荷秋風
徒自急無復白雲歌唐盧藏用奉和立春遊苑詩曰
天遊御蹕駐城闉上苑池光晩更新瑶臺半入黃山路
玉檻傍臨元灞津梅香欲待歌前落蘭氣先迴酒上春
幸預玉臺稱獻壽願陪千畞及農辰沈佺期奉和立
春遊苑詩曰東郊暫轉迎春仗上苑初飛行慶杯風射
蛟冰千片斷氣衝魚鑰九關開林中覓草纔生蕙殿裏
爭花并是梅歌吹銜杯歸路晩栖烏半下鳳城來增
崔日用奉和立春遊苑詩曰乘時迎氣正璿衡灞滻煙
氛向曉清剪綺裁紅妙春色宮梅殿柳訝天情瑶筐綵
燕先呈瑞金縷晨雞未學鳴聖澤陽和宜宴樂年年捧
日向東城李適奉和立春遊苑詩曰金輿翠輦迎嘉
節御苑仙宮待獻春淑氣初銜梅色淺條風半拂柳條
新天杯慶壽齊南岳聖藻光輝動北辰稍覺披香歌吹
近龍驂薄暮下城闉韓偓苑中詩曰上苑離宮處處
迷相風高與露盤齊金階鑄出狻猊立玉柱雕成翡翠
啼外使調鷹初得按中官過馬不教嘶笙歌錦繡雲霄
裏獨許詞臣醉似泥宋王安石宜春苑詩曰宜春舊
臺治日暮一登臨解帶依蒼蘚移鞍坐綠隂明林鴻
春日遊東苑應制詩曰長樂鐘鳴玉殿開千官步輦出
蓬萊已教旭日催龍馭更借春流泛羽杯堤柳欲眠鶯
喚起宮花乍落鳥銜來宸遊好續簫韶奏京國于今有
鳳臺楊士竒從遊西苑應制詩曰廣寒宮殿屬天家
曉從宸遊駐翠華瓊液總頒仙掌露金支皆插御銜花
棹穿萍藻波間雪旗颭芙蓉水上霞身世直超人境外
玉盤親捧棗如瓜文徵明遊西苑詩曰宛轉瀛洲帶
幔坡&KR2080;蜷玉蝀壓銀河廣寒遥見空中樹太液微生雨
後波雲捲紅妝千步障風吹璚蓋萬年柯太平見說宸
遊簡馳道青青長薜蘿又秋日再經西苑詩曰内苑
秋清宿露晞盈盈日采動金扉松間翠殿團華蓋天外
銀橋入紫微錦纜稀遊青雀暗璚波無際白鷗飛彤牆
高柳無人折時見中官一騎歸夏言西苑寓直事詩
曰水風清透芰荷香會景庭中捧御牀朱箔黃簾垂四
面銀燈寳炬列千行又曰湧玉亭前夜放舟碧荷香
靜雨初收遥看北岸紅煙裏水殿珠簾盡上鈎又曰
黃金盤子爇龍涎波面風來香滿船銀燭光搖簾影細
水晶宮裏夜朝天
增賦漢班固西都賦曰西郊則有上林禁苑林麓藪澤
陂池連乎蜀漢繚以周牆四百餘里張衡東京賦曰
濯龍芳林九谷八溪(芳林苑名)晉左思吳都賦曰數軍實
於桂林之苑唐徐元弼靈囿賦曰代間秦餘地仍周
舊俯皇都之近域有文王之古囿
關一
原易曰先王以至日閉關又曰重門擊柝以待暴客
蓋取諸豫周禮曰遺人掌門關之委積以養孤老(疏曰)
(門謂十二國門關謂十二關出入皆有税)又曰司關掌國貨之節以聯門
市凡貨不出於關者舉其貨罸其人國凶札則無關門
之征增又曰凡四方之賓客門關用符節貨賄用璽
節(注門關謂司關也貨賄主通貨賄之官謂司市也)原禮記仲夏之月關市
無索順陽數不難物也又鄭注曰關境上門也漢
書曰漢興都關中置關都尉以察偽遊用傳出入增
唐書百官志曰天下關二十六所有上中下之差度者
本司給過引出塞踰月者給行牒獵手所過給長籍三
月一易蕃客往來閱其裝重入一關者餘關不議又
曰六典曰司門郎中凡關二十有六為上中下之差上
關六中關一十三下關七以限中外隔華夷設險作固
閉邪止暴原蔡邕月令章句曰關在境所以察出禦
入也增賈誼新書曰所為建武關函谷臨晉者大抵
為備山東諸侯也今大諸侯多其力因建關而備之豈
若定地勢使無可備之患潘岳關中記曰秦西以隴
關為限東以函谷為界二關之間是為關中此說未盡
顔師古曰自函谷關以西總名關中徐廣注項羽關
塞語曰東函谷南武關北蕭關西散關其說是也他如
大震在隴州瓦亭在原州駱谷在盩厔子午在長安同
之蒲津洋之華陽雖建置在後其設險守國一也原
洛陽記曰漢洛陽四關東成皐關南伊闕關西函谷關
北孟津關(秦有榆中關在邊郡漢有玉門關陽關五原關蕭關在邊郡天井關在太行山居庸關在)
(上谷江關在吳壺關在上黨橫浦關湟溪關在越後漢有散關斜谷關在秦西南藍田關在秦南廣城關轘轅)
(關旋門關鄂坂關在洛陽白水關在南鄭爵離關在河西魏有潼關在函谷西金門關在函谷東蜀有陽安關)
(晉有馬溺關在望都縣井陘關高梁關在趙地延夀關在新城清泥關在秦西南太行關在上黨鴻上關在中)
(山白馬關在沙洲銅鐵關在吳薊關在盧氏縣衝關在蒲坂南馬耳關皇蘭關在邊郡)段國沙
州記曰龍涸北四十里有白馬關關甚險峻使十人固
守雖萬人不能前增方言曰關而東陳楚之間戶籥
水經曰江水自關東逕弱關扞關注扞關廪君浮夷
水所置也弱關在建平秭歸界昔巴楚數相攻伐藉險置
關以相防扞又曰河在關内南流潼激關山因謂之
潼關或說因潼谷水以名地潼關東北水側有長坂謂
之黃卷坂傍絶澗涉此以升潼關所謂泝黃卷以濟門
關矣又曰濕餘水出上谷居庸關南則絶谷累石為
關址崇墉峻壁非輕功可舉山岫層深側道褊峽林嶂
邃嶮路才容軌曉禽暮獸寒鳴相和羇官游子聆之莫
不傷思矣杜氏通典漢中褒城縣有漢陽平關在縣
西北蜀先主破魏軍於此漢南記曰蜀有陽平關江
關白水關此為三關方輿紀要曰鐵門關外有大潭
即喜峰水之源也關南十五里為穹窿山山多洞穴高
與鐵門齊寰宇記曰鬼門關在北流縣南三十里有
兩石相對漢馬援討林邑蠻於此立碑又曰昔時趨
交趾皆由鬼門關其南尤多瘴癘罕得生還諺曰鬼門
關十人去九不還會要曰京西有關二房州平安關
行慶關河北有關一瀛州高陽關陜西有關十環慶龍
平關涇原渭州制勝關熙州南北關河州通會關蘭州
鞏哥關金城關會州會寧關京玉關安鄉關綏遠關成
都路有關一茂州雞宗關地里志曰凡十道有關一
百四十三關内三十一京兆之藍田庫谷大橫華之潼
渭津同之龍門商之武關鳳翔之大散駱谷隴之安戎
安夷原之木峽石門驛藏制勝石峽木□并渭州六盤
為七關又有瓦亭蕭關寧之定安丹之烏仁延之合嶺
蘆子會之會寧烏蘭綏之魏平勝之榆林河濱豐之中
受降城單于府之雲伽河南十五河南之河陽轘轅陸渾
伊闕高門松陽鵜鶘大谷汝之魯山陜之大陽古函谷
浢津虢之潼大谷鳳陵朱陽鄆之碻磝津齊之鹿角濮
之靈津沂之穆陵河東三十三河中之風陵蒲津龍門
晉之府城絳之武平太平隰之馬鬪永和太原之白馬井
陘盤石葦澤赤塘天門汾之隂地長寧沁之柴店嵐之
樓煩合河蔚汾憲之雁門石之孟門忻之石嶺代之東
陘西陘石門雲之牛皮蔚之孔嶺潞之井谷壺口昂車
澤之天井長平河北二十四孟之河陽虎牢成臯旋門
故軹懷之大斛博之四口衛之故延津故臨清黎陽澶
之盧津鎮之白馬故井陘德之張谷定之安陽八度倒
馬委粟幽之納款平之明垤臨渝大海媯之居庸塞鐵
門山南五鄧之魯陽興元之甘寧百牢利之石門興之
興城隴右六秦之大震河之河藍鳳林蘭之金城沙之
陽關玉關淮南十二廬之故東光之木陵定城安之故
黃峴武陽百雁平靖黃之大活白沙木陵隂山申之故
平靖江南一虔之橫浦劒南十二彭之静塞蠶崖漢之
鹿頭嘉之平羌雋之青溪瀘津雅之靈關雞棟卭崍茂
之古桃綿之松嶺龍之涪水嶺南四廣之康浦賀之荔
平連之故秦湟溪容之鬼門羈縻莊州之桂嶺國朝
名臣奏議曰富弼上仁宗封事言松亭關古北口居庸
關為中原險要又河朔士卒精悍與他道不類得其心
可以為用失其心大可以為患安得不留意於此而輕
視哉實錄曰關隘之要有四曰古北口曰居庸曰喜
峯口曰松亭關烽相望者一百九十六處金國行程
曰渝關居庸可通餉饋松亭金陂古北口止可通人馬
不可行車山之南五糓百果良材美木無所不有出關
未數里則地皆瘠鹵矣陷蕃記曰幽州西北石門關
關路崖狹一夫可以當百此中國控扼契丹之險也
金節要曰燕山之地易州西北乃金坡關昌平之西乃
居庸關順州之北乃古北景州東北乃松亭平州之東
乃渝關凡此數關一夫禦之可當百朝之割地若得諸
關則燕山之境可知矣長安客話曰漢唐都關中去
邊幾千餘里今京師北抵居庸東北抵古北西南抵紫
荆關近者百里遠不過三百里耳職方圖考曰京師
扆山帶海有金湯之固眞定以北至於永平關口不下
百十而居庸紫荆山海喜峰口古北口黃花鎮險要尤
著
關二
原左傳曰臧文仲不仁者三下展禽廢六關妾織蒲
增又曰季孫攻臧氏紇斬鹿門之關以出奔邾季孫用
孟椒之言盟臧氏曰無或如臧紇干國之紀犯門斬關
臧孫聞之曰國有人焉誰居其孟椒乎水經注曰左
傳魯襄二年七月晉成與諸侯會於戚遂城虎牢以逼
鄭穆天子傳曰天子射鳥獸於鄭圃命虞人掠林有虎
在於葭中天子將至七萃之士高奔戎生擒虎而獻之
天子命之為柙畜東虞是曰虎牢矣然則虎牢之名自
此始也秦以為關漢乃縣之城西北隅有小城周三里
北面列觀臨河迢迢孤上路直兹邑昇眺清遠勢盡川
陸羈途游至有傷深情原吳越春秋曰伍子胥與太
子建子勝俱奔吳夜行晝伏出到昭關關吏欲執之胥
因詐曰上之所以索我者以我有美珠也今我已亡之
矣我將告子取吞之關吏因舍焉列仙傳曰關令尹
喜周大夫善内養老子西遊先見其氣知眞人當過物
色而遮之果得老子與俱之流沙燕丹子曰燕丹去
秦夜到關關門未開丹為雞鳴衆雞皆鳴遂得逃歸
增韓子曰衛嗣公使人為客過關市關市苛難之因爭
關市以金與關吏乃舍之嗣公謂關吏曰某時有客過
而所與汝金汝因遣之關市乃大恐而以嗣公為明察
原史記曰秦昭王囚孟嘗君孟嘗君變姓名夜半至
函谷關關法雞鳴出客孟嘗君恐追至客居下坐者能
為雞鳴於是羣雞皆鳴遂出關楚漢春秋曰沛公西
入武關居於灞上遣將軍閉函谷關無内項王項王大
將亞夫至關不得入怒曰沛公欲反耶即令家發薪一
束欲燒關門關門乃開漢書曰秦王子嬰誅滅趙高
遣將將兵拒嶢關沛公欲擊之張良曰秦尚強未可輕
願先遣人益張旗幟于山上為疑兵使酈食其陸賈往
說秦將啗以利秦將果欲連和因而攻之增史記曰
周亞夫為太尉東擊吳楚至霸上趙涉說亞夫曰將軍
何不從右去走藍田出武關抵雒陽漢書曰元封四
年冬行幸雍祠五畤通回中道遂北出蕭關歴獨鹿鳴
澤原又曰武帝時楊僕征南越有功恥為關外人元
鼎三年冬徙函谷關於新縣以故關為弘農縣增又
曰西域以孝武時始通東接漢扼以玉門陽關西則限
以葱嶺又曰司馬相如略定西南夷卭筰冉駹斯榆
之君皆請為臣妾除邊關邊關益斥西至沬若水南至
牂牁為徼通靈山道橋孫水以通卭筰還報天子天子
大說原又曰終軍初從濟南當詣博士入關關吏與
軍繻問以此何為吏曰為復傳還當以合符曰大丈夫
西遊終不復傳還棄繻而去後軍為謁者使行郡國建
節東出關吏識之曰此使者乃前棄繻生也東觀漢
記曰隗囂將王元謂囂曰請以一丸泥為大王東封函
谷關此萬世一時也又曰郭丹初之長安從宛人陳
兆買入關符以入函谷關既入封符語人曰不乘使者
車不出關丹自從入關後不歸家十二年後奉使乃出
關竟如本心後漢書曰建武元年正月鄧禹自箕關
將入河東又曰元和二年幸河東至天井關又曰
元和五年冬鮮卑入上谷攻居庸關又曰延光二年
北匈奴與車師入寇議者因欲閉玉門關陽關張璫上
書陳三策增水經曰散關鄣自南山橫洛水北屬於
河皆關塞也即楊僕家童所築矣其城西阻塞垣北抗
惠水靈帝中平元年以河南尹何進為大將軍五營士
屯都亭置函谷廣成伊闕大谷轘轅旋門小平津孟津
八關都尉治此函谷為之首在八關之限故世人總其
綂目有八關之名矣典略曰昭烈起館築亭障從成
都至白水關四百餘區蜀志曰魏延欲請精兵萬人
與諸葛亮異道會於潼關亮制而不許通典曰魏正
始元年弘農太守孟康上言移函谷關更號大崤關又
為金關原何楨集曰以正始六年為弘農太守表省
崤關曰易稱王公設險以守其國孟軻云古者關譏而
不征關險之設所由尚矣吳書曰陸凱奏曰臣愚以
西陵國之關首宜重其備備重則敵不敢輕備輕則為
敵所侮增北史曰元魏郢州司馬彭珍等叛魏潛引
梁兵趍義陽三關魏中山王英出汝南救之英至義陽
將取三關先策之曰三關相須如左右手若克一關兩
關不待而破且先攻東關又向西關以分其勢嵩山
集曰周以數千之師伐契丹不血刃而取益津關繼取
瓦橋又繼取高陽關是三關者晉人棄之以為契丹之
元首非特其為右臂也地里志曰榆林郡開皇二十
年置勝州仁夀二年置金河縣帶關雜記曰唐馬周
入秦關西舍新豐逆旅主人不之顧周命取酒一斗八
升悠然獨酌衆皆異之唐書曰時有司議關市盡征
之崔融謂周官九賦其七曰關市雖斂士商不及往來
天下之關必險道或致騷動又曰至德二載攻崔乾
祐于潼關乾祐敗退保蒲津約趙復等為内應進收永
豐倉關陜始通又曰賊分兵略太和關去鳳翔五十
里命郭子儀以朔方兵擊之又曰開成五年詔振武
節度劉沔屯雲伽關備回鶻又曰會昌五年作昭武
廟于虎牢關會要曰大中六年詔隴州薛逵移築故
關三月奏移要會之中臨水挾山當川限谷危牆深塹
克揚營壘之勢乞改為定戎關正月廿七起三月十七
日畢畫工圖進上勅云新置關成得其要害五代史
補曰周世宗末年大舉以取幽州契丹聞其新征君臣
恐懼沿邊城壘皆望風而下凡蕃郡之在幽州亦連宵
遁去車駕至瓦橋關探還得實甚喜以為大勲必集登
高阜以觀六師河陽汜水縣舊關東題曰虎牢西題曰
玉關祥符四年三月戊戍真宗西廵至虎牢關改行慶
關慶歴四年五月己丑省汜水縣為行慶關隸河南府
宋史曰康定元年詔潼關設備慶歴元年毁潼關新
置樓櫓王堯臣陳不可乃詔撤之又曰慶歴二年秦
州築東西關成初守臣韓琦以州之東西民居軍營皆
附城因請築外城凡一十里自元年起至是成計工三
百萬又曰崑崙關廣源州蠻儂智高叛連破七州仁
宗遣狄青為宣撫使率衆擊之至賓州時儂寇還守邕
州青懼崑崙關為所據乃下令具五日粮休士卒賊諜
知不為備是夜青率衆半夜度崑崙關近邕州賊方覺
逆戰於歸仁舖遂大敗九域志曰利州路劒門關景
德三年以劒州劒門縣隸關以兵馬監押主之熙寧五
年縣復隸劒州奉使行程錄曰幽州之地沃野千里
北限大山重巒複障有渝關居庸松亭金坡古北口前
此經營邊事與金人歲幣加契丹之倍以買幽薊五州
之地而平湙營三州不與焉是五關我得其三而金人
得其二也以天下視燕為北門失幽薊則天下常不安
幽燕視五關為襟喉無五關則幽燕不可守五關止得
其三縱藥師不叛邊患終無寧歲也北征記實曰劉
延慶既潰阿古逹以全節自居庸關入四軍大王奉蕭
后由松亭關遁金史曰温德亨阿嚕岱以兵四千屯
古北口薊州石門關等處各以五百人守之沃斡收哈克
繖卒萬餘人時時出兵寇實魯古淀古北口興化之間
關三
原北守東封(東觀漢記曰王梁為中郎將與景丹蔡遵合擊蠻中破之詔梁别北守天中關)
(前下詳二)賓敂旅悦(上詳周禮下孟子曰關市譏而不征則天之旅皆悦而願出)
(於其路矣)廢六據兩(上詳前二奴漢書曰孝武時霍去病擊破匈左右地分置武威等)
(四郡據兩關)秦詐漢徙(譙周古史曰秦君遺楚子書曰願與君會武關面相結楚子往)
(秦君詐令一將軍伏兵武關稱為秦王楚子至則閉關下詳前二)飛牡亡珠(漢書曰函)
(谷關成帝元延元年函谷關決門牡自亡谷永對曰函谷拒山東之險關守國之固將去焉故牡飛下詳前)
(二)楚塞蜀門(戰國策曰楚有汾陘之塞桓寬鹽鐵論曰楚自陘山設關以拒秦左思)
(蜀都賦曰廓靈關以為門)察禦何留(上詳前二何漢書曰厨傳勿舍津關留何謂問是)
(何人而停留之云何呵也)石臺銅嶺(酈道元注水經曰居庸關山上有石臺三層蓋古關)
(之候臺也嶺董覽吳地記穹窿山東兩相趨名曰銅嶺)白馬青牛(劉向七略曰公孫龍)
(持白馬之論以度關又桓譚新論曰公孫龍常爭論曰白馬非馬人不能屈後乘白馬無符傳欲出關關吏不)
(聽此虚言難以奪實也二關令尹内傳曰周元極元年歲在癸丑冬十有二月十五日老子度函谷關關令)
(尹喜先敕門吏曰若有老翁從東來乘青牛薄板車勿聽過關其日果見老翁乘青牛車求度關授喜道德經)
(五千言)棄繻解印(上詳前二令范曄後漢書曰李固為廣漢駱至白水關解印還漢)
(中)裹傳封符(張瑩漢南記曰郭丹絶迹棄軍纏節裹傳從武關出謁更始下詳前二)
白水青泥(劉澄之梁州記曰關地西南百八十里有白水關昔李固解印綬處孫嚴宋)
(書曰高祖北伐沈田子入武關屯青泥姚泓反率大衆數萬奄至青泥關)春斗冬奎(太公)
(金匱曰春三月斗星為天關戰背天關向天梁敵不可當又曰冬十一月奎星為天關云云)雞鳴
馬入(上詳前二尺郭子橫洞冥記曰東方朔得神馬一匹高九武帝問朔是何獸朔曰此王母乘)
(靈光之輦以適東王公之舍税此馬於芝田臣之王公之壇因騎此馬繞日三匝入漢關門猶未掩)金
城玉門(闕駰上地十三州記曰金城郡有金城關陽漢書曰上黨有井關燉煌龍勒有玉門關)
(關)識異言禁遊宦(禮記曰關執禁以譏禁異服識異言鄭玄注譏呵察之也賈)
(子曰關所以禁遊宦諸侯乃無得出焉)養孤待暴(門關以養孤下詳前二)苛
留善閉(成帝曰勿苛留無關鍵)籍内詐亡(漢詔流人欲入關者籍内之注)
(為籍内之也詐寗成為中尉抵罪髠鉗乃解脱刻傳出關逃歸)負阻食征(秦負阻於)
(二關卒開項而受沛其宋公以門賞耏班使食征)不租無傳(禮年不順成關梁不租)
(宣帝詔人以車載粟入關得無用傳)暴征輕稅(偪介之關暴征其私月令易關市輕税)
(商旅也)仰攻斬出(仰關而攻門傳曰臧紇犯關斬而出)延敵備
盜(開關延敵盜閉關備他)復關謁關(君子所近數周禮以從者對)至日
閉孟冬謹(上詳前一梁孟冬謹關)用符節罷馬弩(門關用符節)
(漢詔罷馬弩關舊征馬高五尺六寸齒未平弩十石以上皆不得出關今不禁故曰罷)班超生
入商君自敝(漢書班超在絶域年老思歸乃上書曰不敢望到酒泉郡但願生入玉門關)
(商君亡至關不得舍曰商君有令舍人無驗者坐之曰為法自敝)增穆陵嘉峪(穆陵)
(關在青州府臨胊縣南左傳齊桓公曰賜我先君履南至於穆陵嘉峪關在陜西行都司肅州)虎
牢馬陵(古崤關在開封府汜水漢置成臯縣隋為虎牢關馬陵關在遼州榆社縣即龐涓自刎)
(處)平靖大慶(平靖關在汝寧府信陽縣一名冥阨塞淮南子曰天下九塞冥阨其一)
(大慶關在平陽府蒲州舊名蒲津關即秦孟明焚舟處)長平大散(長平關在山西潞安)
(府長子縣即秦將白起阬趙卒四十萬於長平即此三大散關仙人關箭筈關此敵人入寇之路也自失此)
(關而蜀之門戶撤矣)蒲坂瓦亭(竹書紀年魏襄王七年秦王來見於蒲坂關瓦亭關在)
(華亭唐肅宗幸靈武牧馬於瓦亭即此)井陘壺口(井陘關在平定州東漢韓信擊趙東)
(下井陘關即此守列傳袁尚敗高幹復舉兵壺口關)鴻山鳳林(鴻山關在保定府唐)
(縣一名鴻城昔項羽於此見羣雁曰我當南面射中其一及不中人已知其不終云吐蕃傳尚延心獻款高)
(駢收鳳林關)常山幽谷(列傳張禹祖父況光武以為常山關長開天傳信記曰幽谷)
(關得白石篆文桑字解者曰四十八也正符帝在位之數)橫浦清流(横浦關在南安府城)
(西南漢時楊僕討呂嘉出豫章下横浦即此皇清流關在滁州城西南舊傳南唐建地極險要其將甫暉與)
(周師戰敗欲退保滁州尋被擒即此也)八度六盤(八度關在唐縣漢時築其下有水屈)
(曲八度宣六盤關在平涼府城西唐宗破吐蕃於此)雞頭魚腹(雞頭關在漢中府褒)
(城關口有大石狀如雞頭故名與蜀志先主次於平陽關與淵郃等相拒法正曰魚腹關頭實為益州禍福)
(之門)雪山雁門(雪山關在麗江軍民府巨津當吐蕃界地極險峻雁門關在山西馬邑)
(縣東南山巖峭拔中有路盤旋﨑嶇於絶頂置關)山海石湖(山海關在撫寧縣其北為)
(山其南為海實險要之地五石湖關在撫州境烏珠再犯境張俊以兵千守此賊遁去)天門
龍井(一綂志桂門關誤稱鬼門關元廉訪使月魯改名魁星關洪武初改名桂門關宣德中改為天門關)
(要方輿紀要龍井兒關乃衝也其内為三屯營)弛征謝質(管子齊桓公踐位弛關市)
(之征五十而取其一域漢書光武閉玉關以謝西之質)侯嬴抱王霸屯(史記曰侯)
(嬴謂魏公子曰嬴乃夷門抱關者陽夲傳王霸為討虜將軍建武八年屯函谷關擊滎中牟賊平之)
叩關識關(過秦論九國嘗以十倍之地百萬之衆叩關而攻秦秦人開關延敵九國之師逡廵)
(遁逃而不敢進王文選識函谷之可關不知者之無外)先入急守(史記懷王與諸將約)
(曰先入關者王之乃遣沛公守本紀高祖元年冬沛公至霸上或說沛公急函谷關從之)灌嬰
西入馮異北攻(列傳灌嬰定南陽郡西入武關從東出臨晉關擊降殷王又馮異北攻)
(天井關拔上黨兩城異遣鄧曄于康擊延岑令自武關嶢關走南陽)曹參西攻王梁
北守(曹參從西攻武關嶢關取之以中尉從出臨晉關至河内列傳王梁為野王令北守天井關為中)
(郎將北守箕關)單于入太子迎(漢書孝文十四年匈奴單于十四萬騎入朝那蕭關)
(月太宗記貞觀十九年班師十丙辰皇太子迎謁於臨關)市鐵器觀馬牧(本傳)
(南粤趙佗移檄告横浦陽山湟谿關高后時有司請禁粤關市鐵器武帝時上書請比内諸侯三歲一朝除邊)
(關天子許之隴太宗紀貞觀二十年八月丙戌踰山關次瓦亭觀馬牧)漢使遮曹公
屯(李廣利傳天子使使遮玉門關曰軍有敢入斬之貳師恐吳志朱然傳曹公出濡須然備大塢及三關)
(屯)都尉總管(地里志酒泉太初元年開有玉門縣武威故休屠地太初四年開張掖昆)
(邪地太初六年開敦煌後元年分酒泉置正西關外有白龍堆沙蒲昌海龍勒縣縣有陽關玉門關皆都尉治)
(四文帝紀開皇三年三月城榆關年以賀婁子幹為榆關總管)據三取六(吳志賀邵)
(曰劉氏據三關之險守重山之固關吐蕃傳康季滎復原州取石門等六關張欽緒復蕭詔三州七關地腴)
(衍者聽民得墾萟)北備西出(本傳枚乘說吳王曰秦北備榆中之關南距筇筰之塞)
(陽關在沙州王維詩西出陽關無故人)建武徙置伏波掩擊(漢書建武十五)
(年徙雁門代郡上谷民置常山關居庸關以東騎烏桓為寇建武二十一年遣伏波將軍馬援將三千出五)
(阮關擊之)梁慬轉戰岑彭長驅(梁慬傳永初二年春羌寇三輔擊之轉戰武功)
(美陽關歆岑彭傳彭自率臧宮劉長驅入江關)姚泓奄至劉沔進屯(宋書)
(高祖北伐沈田子入武關屯青泥姚泓反率大衆數萬奄至武關劉沔傳會昌二年拜東河節度兼招撫回)
(鶻使屯雁門關)越繩橋立鐵柱(舊唐書曰唐玄宗朝西番君長越繩橋而競款玉門)
(關孤海門第一關在安慶府宿松縣小山元立鐵柱於此長三丈有零)漢置周更(子午)
(關在西安府城南子午谷漢置名潼關在華隂古桃林寨東漢築後周更潼谷關)連山插漢
疊嶂重巒(水經注魯陽縣有魯陽關左右連山插漢秀木干雲居庸關在順天府北兩山夾)
(立一水傍流關跨南北四十里懸崖峭壁最為險要關之南重巒疊嶂吞竒吐秀蒼翠可愛為京師八景之一)
(名曰居庸疊翠)楊葉榆林(庾信枯樹賦北陸以楊葉為關唐志勝州榆林縣東有榆林)
(關貞觀十三年置)升高臨長歌入(鮑昭樂府升高臨四關薛仁貴傳壯士長歌)
(入漢關)電埽鐵裹(干令升晉紀論三關電埽河金史五行志貞祐二年六月潮白河)
(溢漂古北口鐵裹門關至老王谷)雪擁馬鬼作關(韓文公詩雪擁藍關馬不前)
(張均詩瘴江西去火為山炎徼南窮鬼作關)朝登晨滯(張景陽詩云朝登魯陽關峽路)
(峭且深開劉季叔守關詩晨雞三呌未關留滯行人更解鞍)
關四
原詩陳周弘正入武關詩曰武關設地險遊客好邅迴
將軍天上落童子棄繻來揮汗成雲雨車馬颺塵埃雞
鳴不可信天曉莫先開隋虞茂入關絶句曰隴雲低
不散黃河咽不流關山幾道里相接幾重愁唐太宗
入潼關詩曰崤函稱地險襟帶壯兩京霜峰直臨道冰
河曲繞城古木參差影寒猿斷續聲冠蓋往來合風塵
朝夕驚高談先馬度偽曉預雞鳴棄繻懷遠志封泥負
壯情向有眞人氣安知名不名徐賢妃秋風函谷關
詩曰秋風起函谷朔氣動河山偃松千嶺上雜雨二陵
間泫雲愁廣隰落日慘重關此時飄紫氣應詔真人還
來濟出玉關絶句曰斂轡遵龍漢銜棲度玉關今日
流沙外垂涕念生還李行言秋晩度廢關詩曰秦郊
平舊險周德眷遺黎始聞清夜柝俄見落封泥物色來
無限津途去不迷空亭誰問馬關戍但鳴雞山月寒彌
淨河風晩更淒贈言楊伯起非復是關西宋之問過
函谷關詩曰二百四十載海内何紛紛六國兵同合七
雄勢未分從成拒秦帝策決問蘇君雞鳴將狗盜論德
不論勲楊齊哲過函谷關詩曰地險崤陵北途經分
陜東逶迤泉石盡荒涼古塞空川光流曉日樹影散朝
風聖德今無外何處是關中增唐玄宗早渡蒲關詩
曰鐘鼓嚴更曙山河野望通鳴鑾下蒲坂飛旆入秦中
地險關逾壯天平鎮尚雄春來津樹合月落戍樓空馬
色分朝景雞聲逐曉風所希常道泰非復棄繻同張
說奉和聖製早渡蒲關應制詩曰蒲坂橫秦晉華芝曉
望秦關城雄地險橋路扼天津樓映行宮日隄含鞏樹
春黃雲隨寳鼎紫氣逐眞人東詠唐虞跡西觀周漢塵
山河非國寳明主愛忠臣又奉和聖製潼關口號應
制詩曰天德平無外關門東復西不將千里隔何用一
丸泥張九齡奉和聖製早渡蒲關應制詩曰魏武中
流處軒皇問道廻長堤春樹發高掌曙雲開龍負王舟
渡人占仙氣來汀津會日月天象設風雷東顧重關盡
西馳萬國陪還聞股股郡元首詠康哉又奉和聖製
經函谷關詩曰函谷雖云險黃河復已清聖心無所隔
空此置關城又奉和聖製潼關口號應制詩曰隱嶙
故城壘荒涼空戍樓在德不在險方知王道休元元
遺山高關詩曰高門關頭霜樹老細路千山萬山繞亂
餘村落不見人雪霰霏霏暗清曉莘川百里如掌平閑
田滿眼人得耕山中樹藝亦不惡誰遣多田知姓名許
李申楊竟何得只今惟有石灘聲又南關詩曰風裏
秋蓬不自由一生幾度過隆州無情團柏關前水流盡
朱顔到白頭又曰路轉川迴失繫舟更教兩驛過徐
溝多情團柏關前水却共清汾一處流劉秉忠過居
庸關詩曰車箱來往若流泉絶壁巉嵓倚翠煙限破中
州四十里鑿開大路幾千年函關不謂平如地蜀道無
知險似天萬里揮鞭猶咫尺誰能掌上保幽燕又過
天井關詩曰雲冷風高天井關太行嶺上看河灣九州
占絶中原地一塹攔迴左界山王霸分爭圖未捲英雄
鏖戰血猶殷華陽春草年年綠汗馬南來不放閑薩
都拉度閩關詩曰曉度分水嶺身在雲霧中手扣天上
關聲落山下風雷霆走澗壑神人過虚空既訝奔豐隆
亦可招祝融頃刻開萬象赤烏飛嶺東又曰白雲下
千峯盡入懷袖裏振衣度閩關灑作山下水仰登天無
梯俯視井無底古來守關人豪傑存有幾寒食百草青
春風吹不起揭徯斯雲關詩曰君子荷初服恩至若
無榮穆穆芳雨散悠悠蒼山行危關擁霧黑飛術綠雲
青苔蘚滑如積杉松窅冥冥時逢負岑翁忽聞流水聲
舉足向益高矯然欲遐征徒隸各忘倦矧彼高人情
柳貫晨度居庸關至南關門詩曰雲梯忽斷山嵕平霽
霧初褰林嶺明兩都扼喉南北鎮九州通道東西行矗
崖巨石擎佛屋壁門遺築開軍城當時苦說天下險一
卒前臨強萬兵明劉基過閩關詩曰建溪激箭向西
流石齒如鋒鬭客舟篙子踏歌渾不畏行人遥望替生
愁謝榛居庸關詩曰控海幽燕地彎弓豪俠兒秋山
牧馬處朔塞用兵時嶺斷雲飛迥關長鳥度遲當朝有
魏尚復此駐旌旗
原賦漢李尤函谷關賦曰惟皇漢之休烈兮包八極以
據中混無外之蕩蕩兮惟唐典之極崇萬國喜而洞洽
兮何天衢以流通襟要約之險固兮制關鍵以擒并其
南則有蒼梧荔浦離水謝沐涯浦零中以窮海陸於北
則有蕭居天井壺口石陘貫越代朔以臨胡庭緣邊邪
指陽會玉門凌測龍堆或置於西則有隨龍武夷白水
江零沔漢阻曲路由山泉奮水遼濫沐落是經爾乃周
覽以汎觀歴衆關以遊目惟夸闊之顯麗羌莫盛乎函
谷施雕礱以作好建峻敞之堅重殊中外以隔别翼巍
巍之高崇命尉臣以執籥綂羣類之所從嚴固守之猛
厲操戈鉞之普聰蕃鎮造而惕息侯伯過而震惶惟函
谷之初設險前有姬之苗流睢背魏而西逝托衾衣以
免搜大漢承弊以建德革厥舊而運修准令宜以就制
因兹勢以立基蓋可以詰非司邪括執咽喉季末荒戍
墮闕有年天閔羣黎命我聖君稽符皇乾孔適河文中
興再受二祖同勲永年承緒欽明奉循上羅三關下列
九門晉江綂函谷關賦曰登彼函谷爰覽丘陵地險
逶迤山岡相承深壑累降修嶺重升下杳冥而幽曖上
穹崇而高興帶以河洛重以崤阻經略封疆因固設險
異服則呵竒言必檢消姦宄於未芽殿邪偽於萌漸及
文仲之斯廢乃違仁而受貶聖王制典蓋以防滛萬里
順軌疆埸不侵撫四夷而守境豈恃阻於高岑彼桀紂
以顚墜非山河而不深顧晉平之愛險獲汝叔之忠箴
鄙魏武之墜志嘉吳起之弘心末代陵遲惡嬴氏之叛
渙乃因兹而自增下凌上替山冢崒崩覽孟嘗之獲免
賴博愛而多寵惟七國之西征仰斯阻而震恐豈隩險
之難犯將羣帥之無勇咨漢祖之絶關又見敗於勍項
尹喜爰處觀妙研精李老西徂五千遺聲張祿既入穰
侯乃傾營陵之出禀築由生衛鞅及商喪宗摧名終軍
棄繻擁節飛榮覩浮偽於末俗思元眞於大庭增唐
閻伯璵函關賦曰函谷天險弘農邦鎮南據二虢北荒
三晉洞開一軌壁立千仞逕薦雙合梯苔孤峻世濁先
封道康後順遠秦塞近崤陵幽泉脉脉斷峰稜稜增陴
霧杳聚柝煙凝高卑異級坻崿相乘靡屆靡究不騫不
崩實隄防之樞轄為造化之緘縢齊之以權衡危不可
得約之以符璽信而有徵觀夫憧憧往來驂駐成霧據
於石東西十里臨其深前後咫尺建瓴百二之國扼喉
三七之路幅&KR0695;既長城小而固張翌潼關賦曰巨防
宵扃倚洪波而作鎮重扉擊柝連太華而為城剏中代
之新號變函谷之舊名柱史老聃擁仙雲而西邁終軍
童子建使節而東行文仲不仁廢六關而興誚王元有
說封一丸而永清若用備不虞取諸繫象作邦家之襟
帶杜奸宄之來往長墉矗兮雲屯層樓赫以霞敞登臨
者有知其地雄踰越者無漏於天網王啟武關賦曰
地勢爭雄山形互對西連蜀漢之險北接崤函之塞鎖
百二都綿幾千載世亂則扼限區宇時清則通流外内
當其六國連謀關防日修則斯地也雲屯貔虎雪耀戈
矛張儀出以行詐懷王入而竟留縱下客之雞鳴將開
莫可任公孫之白馬欲度無由及乎塵起九州波搖四
海秦鹿失而襟帶難保漢龍興而山河遽改豈料禦衝
之所此日全平未知擊柝之徒當時安在
原箴後漢崔瑗關都尉箴曰茫茫九州據為關津唐堯
積德三代修仁越季不軌爰失厥人聖賢不用頑嚚是
親漢潰武關項破函谷秦王子嬰縊為禽僕尉臣司關
敢告竝轂
原銘漢李尤函谷關銘曰函谷險要襟帶咽喉尹從李
老留作二篇孟嘗離秦奔騖東征夜造稽疑譎以雞鳴
范睢將入自盛以囊元鼎革移錯之新安舍彼西徂東
即高原長墉重關閑固不踰簡易易從與乾合符增
唐賈至虎牢關銘曰邈矣維嵩峻極于天磅礴崔嵬北
臨洪川嶽瀆會險蹙坼封泉實開虎牢作固伊瀍維兹
虎牢天設巨防攻在坤下拒在離防昏恃以滅聖憑而
王崢嶸豁呀孟門相向伊昔漢祖戡秦統周勍敵相及
此焉淹留終夷海春遂割鴻溝乘興而東遂有九州隨
氏敗績黎人艱阻帝命太宗陳師鞠旅鐡騎僔僔雲旗
容與擒夏剋鄭在此一舉日月永清昆蟲得所歲在戊
子西經登兹祗聖肅然憫亡悽其虢叔反道復隍燿師
項氏烹苛莫能守之險易同途成敗異時德不在鼎王
孫布詞三苖不循魏武忸怩逆失順獲古今同期申鑒
勒銘庶警將來獨孤及古函谷關銘曰天地雷雨英
雄交爭設險守固作藩于京姓易時移山空塞平千秋
陵谷想見精靈仙鶴長往雄圖杳冥于以志之勒銘岩
扄
御定淵鑑類函卷三百五十一
