欽定四庫全書
御定淵鑑類函卷一百五
設官部四十五(殿前司軍侍衛馬軍司策軍待衛步司左右神)
(執金吾龍武軍)(錦衣衛郎武庫令者羽林監羽林中將謁僕射)
殿前司
增文獻通考曰都指揮使副都指揮使都虞候副都虞
候掌殿前諸班直及步騎諸指揮之名籍及訓練之政
宋初有都點檢副都點檢之名在都指揮使之上後不
復置入則侍衛殿陛出則扈從乘輿大禮則提點編排
整肅禁衛鹵簿儀仗掌宿衛之事都指揮使以節度使
為之而副都指揮使都虞候以刺史以上充資序淺則
主管本司公事馬步軍亦如之備則通治闕則互攝凡
軍事皆行以法而治其獄訟若情不中法則禀奏聽旨
騎軍有殿前指揮使内殿直散員散指揮散都頭散祗
候金槍班東西班散直鈞容直及捧日以下諸軍指揮
步軍有御龍直骨朵子直弓箭弩直及天武以下諸軍
指揮諸班有都虞候都虞候指揮使都知副都知押班
御龍諸直有四直都虞候本直各有都虞候指揮使副
指揮使都頭副都頭十將將虞候騎軍步軍有捧日天
武左右四廂都指揮使捧日天武左右廂各有都指揮
使每軍有都指揮使都虞候每指揮有指揮使副指揮
使每都有軍使副兵馬使十將將虞候承局押官各以
其職隸於殿前司政和四年詔殿前都指揮使在節度
使之上副都指揮使在正任承宣使之上殿前都虞候
在正任防禦使之上中興後都指揮使副都指揮使間
虛不除則以主管殿前司一員任其事其屬有幹辦公
事主管禁衛二員準備差遣準備差使點檢醫藥飯食
各一員書寫機宜文字一員本司掌諸班直禁旅扈衛
之事捧日天武四廂隸焉訓齊其衆振飭其藝通輪内
宿幷宿衛親兵並聽節制其下有統制統領將佐等分
任其事凡諸軍班直功賞轉補行門拍試換官閱日排
連以詔於上諸殿侍差使年滿出職祗應參班核其名
籍以時教閱則謹鞍馬軍噐衣甲之出入軍兵有獄訟
則以法鞫治初渡江草創三衙之制未備稍稍招集填
置三師資淺者各有主管某司公事之稱又别置御營
司擢王淵爲都統制其後外州駐劄又有御前諸軍都
統制之名又幷入神武軍以舊統制統領改充殿前司
統制統領官沈氏筆談曰三衙内中見宰執皆橫杖
於文德殿後主廊階下唱喏宰相出立階揖之外遇從
官於通衢皆避馬此禮久廢惟内中橫杖之禮至今不
廢歐陽氏歸田錄曰寳元康定予自貶所還京見王
君貺初作舍人在坐見殿前馬步軍聯騎立門外呈牓
稱不敢求見舍人遣人謝之而去慶歷三年余作舍人
三衙軍相逢而斂馬駐立前訶者傳聲太尉立馬急遣
人謝之比舍人馬過然後敢行後余官於外十年而還
遂入翰林與學士相逢分道而過更無斂避之禮蓋兩
制漸輕三衙漸重續文獻通考曰遼南面有點檢司
有殿前都點檢司有點檢侍衛親軍馬步司官曰某都
點檢曰某副點檢曰同知某副點檢外别有指揮使司
侍衛親軍馬步軍都指揮使司南京亦置司官同侍
衛控鶴兵馬都指揮使司侍衛漢軍兵馬都指揮使司
四軍兵馬都指揮使司歸聖軍兵馬都指揮使司各設
官曰某軍都指揮使某軍副指揮使某軍都監又五京
各設都虞候司官曰都虞候亦殿前司職也金殿前
都點檢司掌親軍總領左右衛將軍官曰殿前都點檢
左副都點檢右副都點檢都點檢判官殿前左衛將軍
右衛將軍左衛副將軍右衛副將軍掌宮禁及行從警
嚴仍總領左右護衛同元鎮殿將軍募選身軀長大
異常者充之名曰大漢明掌領侍衛侯伯駙馬等官
六員二員管錦衣衛大漢將軍及勲衛散騎舍人府軍
前衛帶刀官四員管三千營紅盔將軍營乂刀官軍
侍衛馬軍司
增文獻通考曰馬軍都指揮使一人以節度使充副都
指揮使都虞候皆無定員副都指揮使以觀察使以上
充都虞候以防禦使以上充掌騎兵之名籍及訓練之
政令所領馬軍自龍衛而下有左右四廂都指揮使龍
衛左右廂各有都指揮使每軍有都指揮使都虞候每
指揮有指揮使副指揮使每都有軍使副兵馬使十將
將虞候承局押官各以其職隸於馬軍司中興後常出
戍建康所設官屬如殿前司續文獻通考曰遼南面
有侍衛親軍馬步軍都指揮使司官曰馬步軍都指揮
使曰馬步軍副指揮使曰馬步軍都監而其分屬有侍
衛親軍馬軍都指揮使司官曰馬軍都指揮使曰馬軍
副指揮使曰馬軍都監南京設官同黃龍府設官亦同
金制於侍衛親軍内選三十以下千六百人騎兵曰
龍翔以備宿衛元無考
侍衛步軍司
增文獻通考曰掌步軍之政令凡出入扈衛守宿以奉
上開收閱習轉補以勵下所設官置屬及所領步軍自
神衛而下左右四廂如馬軍司續文獻通考曰遼南
面有侍衛親軍步軍都指揮使司設官與馬軍司同南
京亦置金海陵時與騎兵同選僃宿衛號曰虎步軍
時置步軍都副指揮使隸宣徽院元無考眀錦衣
衛大漢將軍一千五百七員名府軍前衛帶刀官四十
員三千營紅盔將軍一千五百員名把總指揮十六員
眀甲將軍五百二員名把總指揮四員大漢將軍八員
五軍營又刀圍子手三千名把總指揮八員
左右神策軍一
增唐兵志曰上元中以北衙軍使衛伯玉為神策軍節
度使鎮陕州中使魚朝恩為觀軍容使監其軍初哥舒
翰破吐蕃臨洮西之磨瓌川即其地置神策軍以成如
璆為軍使及禄山反如璆以伯玉將兵千人赴難伯玉
與朝恩皆屯於陜時邊土陷蹙神策故地淪沒即詔伯
玉所部兵號神策軍以伯玉為節度使與陕州節度使
郭英乂皆鎮陕其後伯玉罷以英乂兼神策節度使英
乂入為僕射軍遂統於觀軍容使代宗即位以射生軍
入禁中靖難皆賜名寳應功臣廣德元年代宗幸陕朝
恩舉在陕兵與神策軍迎扈悉號神策軍及京師平朝
恩遂以兵歸禁中自將之永泰元年吐蕃復入寇朝恩
又以神策軍屯苑中分為左右廂為天子禁軍勢居北
軍右朝恩乃以觀軍容使知神策軍兵馬使朝恩得罪
以希暹代為神策使希暹得罪以王駕鶴代將十數歲
德宗即位以白志貞代之及李希烈反河北盜起數出
禁軍征伐神策之士多鬭死者建中四年下詔募兵以
志貞為使及涇軍潰變志貞流貶神策都虞候李晟自
飛狐赴難遂為神策行營節度屯渭北貞元二年益置
大將軍以下又改殿前射生左右廂曰殿前左右射生
軍亦置大將軍以下四年改殿前左右射生軍曰左右
神威軍置監左右神威軍使德宗幸梁還以神策兵有
勞皆號奉天定難功臣自肅宗以後北軍增置威武長
興等軍名𩔖多而廢置不一惟羽林神武龍武神策神
威最盛總曰左右十軍矣貞元十四年詔左右神策置
統軍以崇禁衛元和二年省神武軍眀年又廢左右神
威軍合為一曰天威軍八年廢天威軍以其兵騎分隸
左右神策軍續文獻通考曰遼南面有左右神策軍
設官與龍虎軍同外又有左右神武軍有左右神威軍
皆因古制而增者金元無
左右神策軍二
增唐哥舒翰𫝊曰天寳十二載破吐蕃洪濟大莫門等
城收黃河九曲以其地置洮陽郡築神策宛秀二軍
蔣乂𫝊曰貞元十八年詔問神策軍建置本末中書討
求不獲集賢學士悉無以對乃訪乂條據甚詳宰相曰
集賢有人哉柏良器傳曰為左神策大將軍知軍事
募材勇以代市販者中尉竇文場惡之換右領軍衞自
是軍政皆中官專之李鄘傳曰為鳳翔隴右節度使
是鎮常兼神策行營前此用武將始受詔詣軍脩謁鄘
不可詔為去神策行營號高霞寓傳曰元和中討王
承宗有功詔藏所獲鎧仗於神策庫以旌之宦者傳
曰德宗以左右神策天威等軍委宦者主之置護軍中
尉中護軍分提禁兵威柄下遷政在宦人興元初詔竇
文場監神策左廂兵焉以王希遷監右而馬有麟為左
神策軍大將軍軍額由此始帝自山南還兩軍復全忌
宿將難制詔文場霍仙鳴分總之廢天威軍入左右神
策久之詔文場為左神策護軍中尉仙鳴為右焦希望
為左神策中護軍張尚進為右高崇文以左神策行營
節度使統左右神策麟游奉天諸屯兵討劉闢順宗
實錄曰貞元二十一年以范希朝兼右神策京西諸城
鎮行營兵馬節度使甲戌以韓泰充左右神策京西都
柵行營兵馬節度行軍司馬王叔文謀奪宦者兵希朝
至奉天諸將無至者武宗紀曰會昌二年幸左神策
軍閱武
左右神策軍三
增改作驍衞易姓魚氏(冊府元龜曰唐李建徽為左神武大將軍貞元三年以其)
(妻柳氏與郜國公主交往也改作驍衞大將軍勇又曰唐尚可孤為神策大將軍魚朝恩統禁軍愛其力甚)
(委遇之俾為養子奏易姓魚氏名智德以禁兵三千鎮於扶風縣後徙武功凡十餘年士伍整肅郡縣安之)
擊李歸仁破仇敬忠(又曰唐衛伯玉為神策將軍乾元二年史思明遣魏將李)
(歸仁率鐵騎五千將犯陜州伯玉以數百騎擊破之於彊子坂歸仁與其黨東走又曰唐尚可孤為神策軍)
(大將建中二年為荆襄應援淮西使統衆赴山南累有戰功及涇原兵叛詔徵可孤軍至藍田賊衆稍盛遂營)
(於七盤山城柵而居之賊將仇敬忠等來寇可孤頻擊破之因收藍田縣)廷玉法臨淮
李晟斬德信(又云唐郝廷玉代宗時為神策將軍時吐蕃回紇入犯廷玉率兵屯中渭橋軍容使)
(魚朝恩聞廷玉善戰欲觀其教閱廷玉乃於營内列部位鳴鼔角而出分而為陣箕張翼舒乍離乍合朝恩曰)
(吾在兵間十餘年始見郝將軍訓練耳廷玉謝曰此非末較所長是臨淮王之遺法也又曰唐李晟為神策)
(將德宗幸奉天晟東討自莫州繇白石山雲蔚之路來赴軍於渭橋時汝鄭應援使劉德信以子孫軍敗於襄)
(城還於渭上晟將收復宮闕數其自關東緣路剽劫之罪斬之而兼其衆)
左右神策軍四
增賦唐李庾西都賦曰親兵百萬制以神策紫身豹首
金腰火額獵霞張旆剥犀綴革奮目如虎眦振䫇而蝟
磔柔六鈞貫七札對天仗以司戈分玉墀而執戟别有
陳旌賜鉞閫外四七依榆關而作鎮拒柳營而開壁
執金吾一
原杜氏通典曰秦有中尉掌徼循亰師(如淳曰所謂游徼循禁僃盜賊)
(也顔師古曰徼謂遮繞)漢武帝太初元年更名執金吾緹騎二百
人(緹騎無秩比史食俸)持戟五百二十人輿服𨗳從光生滿路羣
僚之中斯最壯矣舊掌京師盜賊考案疑事郅都甯成
王温舒減宣等皆截理橫噬虎而冠者也一切理辨亦
旋誅黜後漢掌宮外戒司非常水火之事月三繞行宮
外及主兵器自中興但專徼循不與他政魏武秉政復
為中尉晉初罷直至後周置武環率武候率下大夫各
二人隋置左右武候府大將軍一人將軍三人掌車駕
出入先驅後殿晝廵夜察執捕奸非烽候道路水草所
宜廵狩師田則掌其營禁煬帝大業三年改為左右武
候衞所領軍士名佽飛(漢百官表曰漢有左弋令武帝太初元年更名佽飛掌弋射屬)
(少府光武省之隋氏采舊名)唐初又為左右武候府龍朔二年改為
左右金吾衞置大將軍一人所掌與隋同將軍二人副
其事(領官屬並隋置唐因之)增山堂肆考曰宋朝六軍諸衞有
左右金吾衞上將軍及左右驍衞上將軍屯衞上將軍
監門衞大將軍千牛衞上將軍諸衞將軍並為環衞官
無定員皆命宗室為之續文獻通考曰遼南面有左
右金吾衞設官與領軍衞同金無考元世祖至元
九年初立阿蘇巴圖達嚕噶齊置屬官二十三年遂名
為阿蘇之軍至大二年改立左右阿蘇衞親軍都指揮
使司掌扈從車駕宿衞城禁兼營潮河蘇沽兩川屯田
供給軍儲設官與武衞同
執金吾二
增六典曰左右金吾衞大將軍之職掌中宮及京城晝
夜廵警之法以執禦非常唐書曰高祖以徐世勣為
右武候大將軍詔曰黎州總管同國公世勣本自黎陽
擁徒歸順任以藩兵誠效克彰節義不渝夷險無變宜
加寵命用超恒序又曰趙道興貞觀初歷遷左武候
中郎將號為稱職太宗嘗謂之曰卿父為隋武候將軍
甚有當官之譽卿今克𫝊弓冶可謂不墜家聲因授右
武候將軍其父時廨宇仍舊不改時人以為榮會要
曰建中元年七月以鴻臚寺左右威遠營隸金吾(賈耽授鴻)
(臚卿兼左右威遠營使)宋淳化五年判左右金吾街仗魏丕以
新募千餘人引對崇政殿太宗親𨕖得五百七十人至
道元年閻承翰等為金吾都監紹興二年詔街仗司以
二百人為額又李顯忠首除左金吾衞上將軍上曰在
内則兼在外則否此正如文臣館閣庶可見人才隆興
二年復環衞官以才略聞者令兼領如節度使則領金
吾左右衞上將軍承宣使領左右衞上將軍之𩔖遼
金元無考
執金吾三
原警廵嚴衞(西亰賦曰警夜廵晝白帖曰嚴衞禁兵也)領宿衛盛車
騎(華嶠後漢書曰執金吾掌從領宿衛後東觀漢記曰陰后光武初適新野聞后美心悦之至長安見執)
(金吾車騎甚盛歎曰仕宦當作執金吾娶妻當得陰麗華)增從九卿副留守(山堂)
(肆考曰後漢光武親征隗嚻潁川盜起帝還宮謂執金吾寇恂曰潁川廹近亰師當以時定念卿獨能平之耳)
(從九卿復出以憂國可也亰又曰唐太宗初伐高麗置亰城留守其後車駕不在師則置留守以右金吾大)
(將軍為副留守)原典執金革徼循亰師(漢官解詁曰執金吾吾者禦也典執)
(金革以禦非常也循漢書百官公卿表曰執金吾秦名中尉掌徼亰師有兩丞候司馬十人)徼循
宮外職主先𨗳(韋昭辨釋名曰執金吾掌徼循宮外司執奸邪至武帝更名金吾為外卿)
(不在九卿之列也先漢書顔師古注云金吾鳥名辟除不祥天子出職主𨗳以禦非常故執此鳥之象因以)
(名官也)擒奸討猾執禁典兵(胡廣曰衞尉廵行宮中則金吾徼於外相為表)
(裏以擒奸討猾也禁漢官解詁曰執金吾執典兵)法不避貴語不及國(漢書)
(曰郅都遷為中尉丞相條侯至貴倨也而都揖丞相是時民樸畏罪自重而都獨先嚴酷至行法不避貴戚列)
(侯宗室見之側目而視號曰蒼鷹國東觀漢記曰陰識為守執金吾對賓客語不及事愼重如此)增
騶𨗳盈巷蘭蕙中林(山堂肆考曰唐張嘉祐嘉貞弟也方嘉貞為相時嘉祐任左右)
(金吾衞將軍昆弟每上朝軒蓋騶𨗳盈閭巷時號所居坊曰鳴珂里又曰吳俶章恭皇后之弟為金吾將軍)
(循循有禮遜見重於朝廷韓熙載潘佑稱為中林蘭蕙)常領宿衞喜見盛事
(又曰後漢耿秉有謀略拜執金吾上每行幸秉常領宿衞又曰唐張萬福拜右金吾將軍時陽城等詣延英)
(門論裴延齡事帝震怒左右懼不測萬福大言曰國有直臣天下無慮矣吾年八十喜見盛事徧揖城等勞之)
強力嫉惡傳符警漏(冊府元龜曰唐田仁會轉右金吾衞將軍強力嫉惡晝夜)
(廵警自京城至衢路越法者無不立發京師貴賤咸憚之又曰唐常相除右金吾制曉傳銀棨之符夜警金)
(吾之漏)箠死惡少劾徙妖巫(又曰唐杜中立㦄左右金吾衞大將軍亰師惡)
(少優戲道中具騶唱訶衞自謂盧言京兆中立率從吏捕繫立箠死之又曰唐田仁會為右金吾有巫傳鬼)
(道惑衆自言能活死人市里尊之如神仁會劾之徙於邊)上尊下安内訓外察
(山堂肆考曰唐德宗以山陵近禁屠宰郭子儀隸人犯禁金吾右將軍裴諝奏之或謂曰君獨不為郭公地乎)
(諝曰郭公勲高望重上新即位以為附之者衆吾故發其小過以明郭公之不足畏上尊天子下安大臣不亦)
(可乎訓又曰徐集熊羆宣力輦轂無塵内却非之士外察何留之禁)領兵咸陽見
上靈武(又曰唐張獻甫累遷至左金吾李懷光叛吐蕃寇邊獻甫領禁兵戍咸陽累年兵農悅安又)
(曰唐李嗣業為執金吾安禄山反上在靈武詔嗣業赴行在謁見上謂曰今日得卿勝數十萬衆事之濟否實)
(在卿也)諳練邊事好談時政(冊府元龜曰唐休璟為左武衞右金吾二衞將)
(軍則天時西突厥烏質勒與諸蕃舉兵相持安西道絶令休璟與宰相商度事勢俄頃草奏便遣施行後安西)
(諸州表至一如休璟所畫則天謂魏元忠等曰休璟諳練邊事卿等十不當一也又曰臧希讓為金吾衞大)
(將軍好談時政屢以理體上于公卿詔令集賢院待制)破降陳僑圍屠曇朗
(又曰後漢賈復為偏將軍拜執金吾先渡河攻朱鮪於雒陽與白虎公陳僑戰連破降之又曰南陳周敷為)
(武候將軍王琳據有上流熊曇朗殺周文育據豫章敷進兵圍曇朗屠之王琳平授平西將軍)徐奕
司直周賞督姦(又曰魏徐奕為尚書令太祖以為中尉手令曰昔楚有子玉文公為之側)
(席而坐汲黯在朝淮南為之折謀詩稱邦之司直君之謂與又曰周賞為執金吾督大姦猾三輔吏民甚畏)
(之)加位特進拜同正員(又曰後漢賈復遷執金吾建武十二年復知帝欲偃)
(干戈脩文德不欲功臣擁衆京師乃剽甲兵敦儒學帝深然之遂以列侯就第加位特進又曰王忠嗣為左)
(威衞郎將大破吐蕃以功最詔拜左金吾衞將軍同正員)幸郭鏦莊圖萬福形
(又曰郭鏦為金吾將軍穆宗幸其城南莊賜帛千匹鏦以其莊上獻又曰唐張萬福為和州刺史追殺賊將)
(康自勸代宗發詔勞之徵拜右金吾將軍詔圖形凌煙閣數賜酒饌衣服)蘭謨嚴毅敬
德抗直(又曰唐蘭謨為武候大將軍為人嚴毅勤恪監領之處乃至忘於寢食每侍太宗常不離左右)
(抗又曰唐尉遲敬德太宗貞觀中為右武候大將軍素直不能容人之非每見杜如晦等短長必面折廷辨)
遣使西洱築城瓜州(又曰梁建方為右武候將軍擊松外蠻破之羣蠻震擾爭)
(來款附建方乘勝遣使往西洱河其帥楊盛將遁使者示以威信盛遂請降又曰唐張守珪為左金吾員外)
(將軍吐蕃䧟瓜州以守珪為瓜州刺史墨離軍使領餘衆脩築州城板堞裁立賊暴至城下守珪曰彼衆我寡)
(須以權道制之乃於城上置酒作樂以會將士賊疑有僃不敢攻而退守珪乃擊敗之)原馬防
性矜嚴崔琰有威重(漢書曰馬防字孝孫拜金吾性矜嚴公正數言政事多見采用)
(朗魏志曰崔琰字季珪遷中尉琰聲姿高暢眉目疎鬚長四尺甚有威重朝士瞻望太祖亦嚴憚焉)
增竇抗賜金寳渾瑊賜錦綵(冊府元龜曰唐竇抗為左武候大將軍從太宗)
(平薛舉勲居第一又從征王世充東都平賜女樂一部金寳萬計又曰唐渾瑊為左金吾衞大將軍李希烈)
(遣間諜詐為瑊書與希烈交通瑊奏其狀德宗特保證之仍賜瑊馬并鞍轡錦綵)
執金吾四
原從六百騎(漢官儀曰執金吾車駕出從六百騎)走六千人(又曰執金吾車駕出)
(走六千二百人也)陰識正諫(續漢書曰陰識拜執金吾位特進入則極言正諫)朱
浮切諫(漢書曰朱浮為執金吾六年有日蝕之異浮上疏切諫)增吾復何憂(冊府)
(元龜曰後漢賈復為執金吾建武二年更始郾王尹尊及諸大將未降者尚多帝召諸將議兵事未有言以檄)
(叩地曰郾最強宛為次誰當擊之復率然對曰臣請擊郾帝笑曰執金吾擊郾吾復何憂)我便安
卧(又曰唐張萬福為金吾將軍當其宿直必通宵假寐上勞之曰至公宿直我便安卧)原爪牙
之軍(詩經曰予王之爪牙)輦轂之衞環列之尹三月之俸
統勾陳之衞權蘭錡之兵
執金吾五
增制唐蘇頲授李延昌左金吾衞大將軍制曰兵戈之
容是憑於師律輿馬之飾允屬於徼廵自匪周才孰當
兹任具官李延昌倜儻為用堅剛立誠學優典墳言綜
韜略自膺刺姦之寵雅叶彈違之務正名不拜何以光
於執金教戰或忘何以勵其投石宜踐迹於中尉俾儔
能於亞夫常衮授吳湊左金吾將軍制曰將我南軍
秩高中尉以禁戎之重任委舅氏之同心具官吳湊塗
山介祉章武雅才言而有宗儉而能廣逹禮樂政刑之
要存忠信孝友之誠清心奉公庶務悉理固可以首當
褒進大勸官曹俾執金吾用彰貴任白居易授田盛
金吾將軍句當左街事制曰敕具官田盛夫仕宦至執
金吾古今之榮重也而盛生勲德門有文武略居貴介
而無佚領誰何而有勞言念徼廵之勤宜仍轉遷之命
處左攝事以表用能錢珝授高彦宏右金吾衞將軍
制曰敕具官高彦弘朕每視朝執金吾率其仗衞陳於
陛前退則與大京兆禁暴詰姦以清轂下其職如是非
細任也以爾進在周行常為環尹實於廵警素積勤勞
比授郡符將觀為政屬其節制有所薦聞方資宣力之
臣難奪舉材之請未能出守遂至罷居暫解印於外臺
復彈冠於近列勉思有寵善戒不虞
增銘唐獨孤及右金吾衞將軍閻公墓誌銘曰公諱用
之初仕彭州參軍遷右衛郎將知引駕仗金吾將軍李
質上殿不解佩刀公訶下殿陛請按以法左右皆振悚
自是環衞加肅先是有司以三衞執扇登殿引蹕公奏
曰三衞皆趫悍有材力不當升階陛邇御座請以宦者
代上曰可遂為故事後遷左金吾將軍其詞曰郁郁金
吾洵美且靜事君之忠賢於愛敬以德資身其祉宜繁
彼美輔佐儀刑閨門禮樂是悦孝慈是敦百歲之後令
德九原獨以令範垂諸後昆
錦衣衞一
增續文獻通考曰錦衣衞本國初儀鑾司先是設拱衞
司領校尉隸都督府尋改拱衞指揮使司又以拱衞司
類古衞尉寺改都尉司洪武二年定為親軍都尉府統
中左右前後五衛軍士而儀鑾司隸焉十五年罷府及
司置錦衣衞親軍指揮使司鎮撫司理衞中刑名如列
衞而兼管軍匠謂之南鎮撫司北鎮撫司本添設專理
詔獄成化十四年始給印分司得直逹洪武二十年焚
衞刑具盡出其繋囚送刑部審理二十六年又申鞫刑
之禁永樂時紀綱幸用事任遇漸異衞凡十八所錦衣
中左右前後五所領軍士五所各分鑾輿擎蓋扇子旌
節旛幢班劍斧鉞戈戟弓矢馴馬十司分領將軍校尉
上中上左上右上前上後中後親軍分領將軍力士軍
匠馴象所領象奴養象本衞掌侍衞之事恩功寄禄
無常員恒以都指揮都督領之凡大漢將軍力士校尉
分番護駕直宿廵察凡大朝駕出入督設鹵簿儀仗凡
皇城四門日夜番直廵警凡盜賊奸宄街塗溝渠密緝
而時省之凡奉旨鞫獄錄囚勘事與三法司從事凡比
試幷槍監視焉鎮撫司掌衞刑名兼理軍匠添設鎮撫
二人别印分司專理詔獄獄成直逹上下法司覆擬經
歷一人典出納文移鎮撫二員成化十四年始增鑄印
信分理刑管軍匠各為一司凡問刑悉照舊例徑自奏
請不經本衞有事送問問畢仍自具奏俱不呈堂凡鞫
問姦惡重情得實具奏請旨發落内外官員有犯送問
亦如之俱不用參語成化元年始令覆奏用參語凡東
厰及本衞各處送到囚犯弘治十三年令本司從公審
察究問務得真情若有冤枉即與辨理不許拘定成案
濫及無辜世宗嘉靖元年禁閹人弟姪勿得陳乞錦衣
官以撓國是著為令
錦衣衞二
增焚書滅蹟負上出火(明獻徵錄云朱驥擢指揮僉事佐理衞事有衛卒以妖書)
(首告希重賞者驥斥曰此妄耳取書焚之以滅其跡衞又云陸炳從世宗幸承天至衞輝行宮失火倉卒侍)
(無在者獨炳身負上出火中上識其姓名即拜都指揮掌衞事)忠勤恭慎從容贊
畫(又云朱希孝為都指揮使管衞事世宗性英察雖朝御稀闊而羣情罔不照悉希孝忠勤恭慎受命督捕)
(校卒無敢希功者言又云周瓚以都指揮充漕運參將感上知遇事有當從容贊畫輸輓有法是以糧無挂)
(欠官多餘羡)異域三十年錦衣一片地(又曰孫忠奉使朝鮮往返數四)
(適也先毀盟遂劫去至大金山柳園縣後隨英宗還京身使異域三十餘年又云楊仁慤任錦衣百戶務為)
(寬平輙戒其下曰慎之毋令西曹郎吏腹誹我錦衣一片地有天無日也)
錦衣衞三
增詩元薩都拉西宮春日與吳錦衣賦曰九重春色金
銀闕冠帶將軍盡羽林上苑春鶯隨柳囀西宮午漏隔
花深天開閶闔收金鎻簾卷奎光聽玉音白髮儒臣賣
詞賦長門應費萬黃金眀王世貞金吾行贈戴錦衣
詩曰金吾緹騎不可當迥若飢鶻搏大荒碧瓦雕甍戰
崷屼貂裘玉勒紛輝光但令奚雛翦頭至赤手卧奪黃
金章人間陸海天茫茫豈無英雄遂俛首戴子不肯誇
身強邀我坐我堂中牀葡萄暖發茵陳香羽聲春激白
帝霜五侯七貴他自足要令名姓登詞場嗚呼戴子一
洗金吾色野人媿殺尚書郎
武庫令一
增唐六典曰武庫令兩京各一人從六品下(周禮有司甲下大夫)
(司弓矢下大夫司兵中士司戈盾下士並武庫之任也漢屬執金吾後太僕屬官有考工令丞主作兵器弓弩)
(刀鎧之屬成則付執金吾入武庫又云武庫令六百石魏晉因之宋尚書庫部屬官有武庫令掌軍器齊因之)
(梁衛尉寺統武庫署令丞掌甲兵及吉凶儀仗後周依周官隋衞尉寺統武庫署令二人皇朝因之後減置一)
(人)丞一人從八品下(漢魏晉時並有武庫丞北齊亦同隋有武庫丞二人皇朝因之後減)
(置一人)武庫令掌蔵天下之兵仗器械辨其名數以僃國
用丞為之貳凡軍鼓之制有三一曰銅鼓二曰戰鼓三
曰鐃鼓金之制有四一曰錞二曰鐲三曰鐃四曰鐸弓
之制有四一曰長弓二曰角弓三曰梢弓四曰格弓弩
之制有七一曰擘張弩二曰角弓弩三曰木單弩四曰
大木單弩五曰竹竿弩六曰大竹竿弩七曰伏遠弩箭
之制有四一曰竹箭二曰木箭三曰兵箭四曰弩箭刀
之制有四一曰儀刀二曰鄣刀三曰橫刀四曰陌刀槍
之制有四一曰漆槍二曰木槍三曰白幹槍四曰撲頭
槍甲之制十有三一曰光明甲二曰光要甲三曰細鱗
甲四曰山文甲五曰烏鎚甲六曰白布甲七曰皂絹甲
八曰布背甲九曰步兵甲十曰皮甲十有一曰木甲十
有二曰鎻子甲十有三曰馬甲旗之制三十有二一曰
青龍旗二曰白獸旗三曰朱雀旗四曰元武旗五曰黃
龍負圖旗六曰應龍旗七曰龍馬旗八曰玉馬旗九曰
鳳皇旗十曰鸞旗十一曰鵕䴊旗十二曰太平旗十三
曰麒麟旗十四曰飛麟旗十五曰飛黃旗十六曰駃騠
旗十七曰白澤旗十八曰五牛旗十九曰犀牛旗二十
曰金牛旗二十一曰兕旗二十二曰三角獸旗二十三
曰角端旗二十四曰吉利旗二十五曰騼䮷旗二十六
曰騶牙旗二十七曰黃鹿旗二十八曰白狼旗二十九
曰赤熊旗三十曰辟邪旗三十一曰茝文旗三十二曰
刃旗袍之制有五一曰青袍二曰緋袍三曰黃袍四曰
白袍五曰皂袍器用之制有八一曰大角二曰纛三曰
斧鉞四曰鐡蒺藜五曰棒六曰鉤七曰鐡盂八曰水斗
凡諸道行軍皆給鼓角三萬人已上給大角十四具大
鼔二十面二萬人已上大角八具大鼓十四面萬人已
上大角六具大鼓十面萬人已下臨事量給其鎮軍則
給二分之二凡大駕親征及大田廵狩以羝羊豭豬雄
雞釁鼓若皇太子親征及大將軍出師則用猳肫凡有
赦則先建金雞兼置鼓於宮城門之右視大理及府縣
囚徒至則撾其鼓
武庫令二
原主兵器(續漢書百官志曰武庫令一人六百石本注曰主兵器丞一人)職閑無事
(漢書杜欽𫝊曰為武庫令職閑無事欽所好也)車駕出先驅(漢官儀曰靜官令式道候秦官)
(也車駕出在前先驅静清所徼以示重慎)車駕出持麾(後漢書百官志曰武庫令右屬執金)
(吾本注曰本有式道左右中候三人六百石車駕出掌在前清道還持麾至宮門宮門乃開)金吾
屬官有武庫令(漢書百官公卿表)銅印墨綬朝服武冠(晉書百官)
(志曰武庫令銅印墨綬朝服武冠官品第七月俸二十斛)
羽林監一
原杜氏通典曰漢武太初元年初置建章營騎後更名
羽林騎言其為國羽翼如林之盛(顔師古曰如羽之疾如林之多)宣帝
令中郎將騎都尉監羽林謂之羽林中郎將領郎百人
謂之羽林郎選隴西漢陽安定北地西河上郡凡六郡
良家子便弓馬者為之一名巖郎言其禦侮巖除之下
又置羽林左右監(後漢志曰羽林左監一人主羽林左騎羽林右監一人主羽林右騎皆六)
(百石)取從軍死事之子孫養之羽林官教以五兵號曰羽
林孤兒(五兵謂弓矢殳矛戈)光武中興以所征伐士勞苦者為之
其後復簡五營高手别為左右監羽林父死子繼與武
賁同所居之署謂之寺(延熙六年減武賁羽林住寺不任事者半俸)二漢並
屬光禄勲(後漢竇固鄧彪並為羽林)魏羽林左右監與漢同(夏侯元為右桓)
(範為左)晉罷羽林中郎將又省一監置一監而已哀帝省
宋武帝永嘉初復置江右領營兵江左無復營兵羽林
監及虎賁中郎將並銅印墨綬武冠絳朝服其在陛列
則鶡尾冠(鶡鳥每鬭死不止)絳紗縠單衣江左不復著鶡冠齊
因之後魏有羽林監北齊置監十五人後周有左右羽
林率屬大司馬隋煬帝改左右領軍為左右屯衞所領
兵為羽林唐貞觀十二年於玄武門置左右屯營以諸
衛將軍領之其兵名曰飛騎又於飛騎中簡才力驍捷
善射者號為百騎扈從遊幸則衣五色袍乘六閑馬賜
猛獸衣韀龍朔二年改左右屯營為左右羽林軍武后
臨朝永昌元年改百騎為千騎天授中改軍為衛中宗
景龍元年改千騎為萬騎大將軍一人(大足元年左右羽林衛各增置)
(將軍一人)所掌與左右衞同將軍各三人以副之(領官屬並唐置)
增續文獻通考曰遼南面有左右羽林軍設官與千牛
同金無考明二十二衞中有羽林左衛羽林右衞
羽林監二
增漢書百官表曰羽林佽飛期門武帝太初元年置名
曰建章營騎後更曰羽林又曰甘延夀字君況以良
家子善騎射為羽林投石拔距絶於等倫超踰羽林亭
樓由是遷為郎漢雜事曰竇固以羽林監為中郎將
征西寇還中郎印綬復為羽林監梁冀别傳曰冀妻
孫夀從弟安以童幼拜黃門侍郎羽林監魏略曰夏
侯太初弱冠為黃門侍郎嘗進見與皇后弟毛曾並坐
恥之不悅形於色明帝恨之遷羽林監鄴侯家傳曰
元宗以左右神武軍與龍武羽林僃六軍之數玉海
曰宋咸平五年加楚王元佐左羽林上將軍
羽林監三
原次期門主車騎(漢書百官公卿表曰羽林掌送從次期門秩比二千石漢舊儀曰)
(孝武太初初置羽林象天有羽林星主車騎)冠加鶡毛位比大夫(續漢書百)
(官志曰光武左右監皆冠鶡毛謂如雙鶡武於文官又曰光武置左右監秩皆六百石位比大夫)增
文帝禮遇玄宗褒美(冊府元龜曰後周陸逞起家羽林監文帝内親信時輩皆以驍)
(勇自逹唯逞獨兼文雅帝由此加禮遇焉於又曰唐張守珪每戰皆捷斬契丹首領克特汗首𫝊東都明年)
(守珪獻捷會藉田禮畢酺宴玄宗賦詩以褒美之拜守珪為右羽林大將軍)職總親軍
位掌禁兵(又曰唐李德憲宗元和中為羽林將軍有名馬穆宗在東宮令近侍諷德獻之德以職總)
(親軍不敢從羽又曰唐李多祚驍勇善射意氣感激少以軍功位右林將軍前後掌禁兵北門宿衛二十餘)
(年)破永寧縣攻廻雒城(又曰唐衞伯玉為員外諸衞將軍肅宗即位興兵靖)
(難伯玉激憤思立功名自安西歸長安初為神策軍兵馬使出鎮陕州行營以功累遷右羽林軍大將軍又)
(曰辛威為羽林監從太祖迎魏孝武因攻廻雒城功居最)擊破党項襲至青海
(又曰唐李晟為左羽林將軍代宗廣德初鳳翔節度使孫志直署晟總遊兵擊破党項羌高玉等以功授特進)
(試光禄卿軍又曰唐王君㚟為河西隴右節度使遷右羽林軍將判涼州都督事開元十六年冬吐蕃大將)
(悉諾邏率衆入宼大斗谷又移攻甘州君㚟襲至青海俘獲甚衆遷羽林大將軍仍判涼州都督元宗嘗於廣)
(逹樓引君㚟及妻夏氏設宴賜以金帛)隊伍嚴整詞氣感動(又曰唐長孫全)
(緒為右羽林大將軍吐蕃犯長安旣平中書令郭子儀率六軍將士自商州旋師長安命全緒為前鋒全緒旣)
(進隊伍整齊京城士庶迎拜歡呼兄又曰唐李多祚為右羽林將軍張柬之將誅張易之弟謂多祚曰將軍)
(在北門幾年曰三十年柬之曰將軍貴寵當代位極武臣非大帝之恩乎多祚泣曰常感大帝之恩死而不忘)
(柬之曰將軍旣感大帝殊澤今大帝之子見在東宮逆豎擅權朝夕危逼宗社之重在於將軍誠能報恩正屬)
(今日多祚曰苟緣王室惟公所使不顧妻子性命詞氣感動遂與柬之等誅易之兄弟)原曹褒
差序禮樂桓範典集皇覽(魏略漢名臣奏曹褒上疏曰王者莫不制禮作樂詔)
(褒即差序禮樂擢褒羽林左騎典桓範為羽林左監以有文學與黃象等集皇覧)
羽林監四
增詩唐李白送羽林陶將軍詩曰將軍出使擁樓船江
上旌旗拂紫煙萬里橫戈探虎穴三杯拔劍舞龍泉莫
道詞人無膽氣臨行相贈繞朝鞭岑參送羽林長孫
將軍赴歙州詩曰剖竹向江濆能名計日聞隼旂新刺
史虎劍舊將軍驛舫宿湖月州城浸海雲青門酒樓上
欲别醉醺醺曹唐送羽林賈中丞詩曰四十年前百
戰身曾驅虎隊繞邊塵風悲鼓角榆關暮日落旌旗隴
草春鐵馬慣牽邀上客金魚多解乞佳人胸中别有安
邊計誰采髭鬚似白銀李郢贈羽林將軍詩曰虯䫇
顦顇羽林郎曾入甘泉侍玉皇鵰没夜雲知御苑馬隨
仙仗識天香五湖歸去孤舟月六國平來兩鬢霜惟有
桓伊江上笛卧吹三弄送殘陽朱慶餘贈羽林郎詩
曰紫䫇年少奉恩初直閣將軍盡不如酒後引兵圍百
草風前駐旆領邊書宅將公主同時賜官與中郎共日
除大笑魯儒年四十腰間猶未識金魚僧無可寄羽
林盧大夫詩曰將軍直禁闈繡服耀金羈羽衛九天静
英豪四塞知望雲回朔雁隔水射宫麋舊國無歸思秋
堂夢戰時門風荀氏敵劍藝霍家推計日旌旄下蕭蕭
萬馬隨
增制唐蘇頲授周仁軌左羽林大將軍制曰周禮命卿
六師成務漢圖拜將三傑推才具官周仁軌執心剛強
臨事果&KR1177;衛青奉法必讓其功師丹守正每聞其直羽
翼任隆爪牙寄重宜光絶席用應題坐白居易授王
士則右羽林大將軍制曰羽林所設上法星文軍衛之
中號為雄重稱茲𨕖任不易其人具官王士則勲戚之
家義方之子發身學劍餘力知書早踐班榮累參環列
職近而身彌檢慎任久而心益恭勤況一僃禁衛四為
偏將滯於久次宜有超遷俾領上將仍升右廣統良家
之竒士訓期門之材官寵任不輕無墮於事蘇頲授
楊敬述右羽林將軍制曰瞻彼元闕衛於丹禁命將擇
人制軍為旅具官楊敬述心堅鐡石器藴珪璋以俊穎
之才有温謙之美附枝中葉則藝極於彫弓咀實含英
則詞殫於綵札自五營高選千廬入侍忠而作訓勤以
宣威俾寵誰何正其名秩白居易授王輔元左羽林
衞將軍知軍事制曰國家設十二衞猶漢之有南北軍
而左右羽林尤稱親重自諸衞而移領者謂之美遷具
官王輔元生勲閥之家通吏理之事佐戎臨郡率著能
名可以掌鉤陳而護建章僃警廵而嚴羽衛大將軍事
假而行之宜勵初終副茲寵任
龍武軍一
原杜氏通典曰唐初有禁兵號為百騎屬羽林永昌元
年改羽林百騎為千騎景龍元年改千騎為萬騎仍分
為左右營開元二十六年析羽林軍為左右龍武軍以
左右萬騎營隸焉官屬並唐置至德中分置左右神武
軍各置官屬如羽林之制增唐官志曰左右龍武軍
大將軍各一人統軍各一人將軍三人掌同羽林玉
海曰宋龍武軍掌郊祀朝會儀仗判司官一人以判金
吾街仗將軍兼領自左右衞以下官名存而事廢太祖
太宗朝以處將帥後多以皇族為之續文獻通考曰
遼南面有左右龍虎軍設官同羽林軍金制無考
元有龍翊侍衞親軍都指揮使司李鄴侯家傳國初
太原從義之師願留宿衞為心膂不歸者六萬於渭北
白渠之下七縣絶戶膏腴之地分給義師家為永業於
縣下置太原田以居其父兄子弟於龍首監置營以處
高祖起第於監内謂之元從禁軍義寧元年初下京城
為右驍衞將軍主之貞觀初以尉遲敬德權領後二年
復入領焉累轉右衛大將軍主禁旅凡二十年太宗乃
以元從軍為龍武分為左右置將數員分掌之初高祖
好畋獵於元從揀善射者百人分兩番於北門長上從
獵謂之百騎太宗時亦然衣以五色賞賜優厚高宗時
漸衆改為千騎於北門别置營壘猶統龍武軍武太后
朝召入轉多改為萬騎而名羽林軍分左右置將軍員
如龍武羽林盛而龍武衰元宗幸蜀六軍扈從者千人
而已肅宗赴靈武不滿百人及收復京師龍武等六軍
之士存而復上者共不滿萬又曰自肅宗以後北軍
增置威武長興等軍名𩔖多而廢置不一惟羽林神武
龍武神策神威最盛總曰左右十軍又曰北軍亦從衛
兵中選用其法創於太宗之飛騎其後羽林龍武神策
神威之類皆北軍也
龍武軍二
增册府元龜曰王漢璋為右龍武將軍顯德五年正月
從征淮南收下海州詔以漢璋為海州刺史又李甚
為右龍武大將軍甚西平王晟之子以功勲家累官至
庫使又李觀貞元初為右龍武將軍四鎮北庭行營
副元師李晟表為涇原節度使吐蕃深畏之又令狐
建為左龍武軍使建中四年涇原兵反德宗自出苑便
門建方教射於軍中遂以四百人隨駕帝令建為後殿
又李觀為右龍武大將軍建中四年涇帥叛觀時為
帝直領衛兵千餘人扈從奉天詔都廵警訓練諸將戍
卒三數日間加召五千餘兵列之通衢整肅鼙鼓城内
因之增氣帝倚頼之賜封二百戶又龍武大將軍夏
魯竒擒梁將王彦章以獻帝壯之賞絹一千匹
增制唐薛珪授齊遵等左龍武將軍制曰具官齊遵等
官之設所以毓材勸能也苟不當其選安以假吾所器
而滯爾來者今命爾等為左右龍武將軍所以昭勲庸
之嗣而用其無瑕者也各旌勤瘁且振淹滯並升環衛
之嚴俱委腹心之寄勉務進脩以圖光大
羽林中郎將一
原主羽林掌宿衛(續漢書百官志云羽林中郎將比二千石主羽林郎無員掌宿衛侍)
(從)還宿殿陛禦侮嚴除(績漢書百官志云羽林郎從游獵還宿殿陛巖下室)
(中故號巖郎或說為巖郎取其巖屬素整也下詳羽林監一)
羽林中郎將二
增呂羅漢破賊(冊府元龜曰呂羅漢為羽林中郎上邽休官呂豐屠各王飛鹿等八千餘家據)
(險為逆詔羅漢與司馬楚之駕前招慰降者九千餘戶比至盱眙頻破賊軍擒其將顧儼李觀之等以功遷羽)
(林中郎幢將加建威將軍)長孫陳擊賊(冊府元龜曰長孫陳為羽林郎征和龍賊自西門出)
(將入犯陳擊退之追斬至其城下以功賜爵五等男又從征涼州為都督將領大官遷殿中給事中進號為子)
原材官自給鞍馬(漢羽林材官取三輔良家之子自給鞍馬)騎射絶於
等倫(詳羽林監二)
謁者僕射一
原置七十人秩四百石(漢書百官公卿表曰武帝太初元年置謁者僕射七十人)
(秩六百石掌漢官儀曰謁者三十人秩四百石報章奏事及喪弔祭享)因言便宜訪
以邊事(漢書曰張釋之字季時中郎將袁盎知其賢請徙釋之補謁者釋之旣朝畢因前言便宜事文)
(帝稱善拜釋之為謁者僕射從行上登虎圈問上林尉禽獸簿十餘問尉左右視不能對虎圈嗇夫從旁代尉)
(口對響應無窮文帝詔釋之拜嗇夫為上林令釋之前曰夫絳侯周勃東陽侯張相如稱為長者此兩人言事)
(曾不能出口豈效此嗇夫喋喋利口捷給哉且秦以任刀筆之吏天下土崩今陛下以嗇夫口辨而超遷之臣)
(恐天下隨風而靡爭口辨無其實文帝曰善乃止詔釋之驂乘徐行續漢書曰耿秉字伯初拜謁者僕射每)
(公卿會議常引秉上殿訪以邊事)耿秉上方略季眀有高才(又曰永平)
(中召耿秉詣省闥問前後所上便宜方略格張顯片言曰謁者僕射季明清逹有高才多識前代言為揚雄)
(司馬之儔也)視河内失火求天下遺書(漢書曰汲黯為謁者時河内失)
(火燒千餘家上使黯往視之還報曰家人失火屋比延燒不足憂臣過河内貧人傷水旱萬餘家或父子相食)
(臣謹以便宜持節發河内倉粟以賑貧民請歸節伏矯制罪上賢而釋之又曰成帝河平三年謁者陳農使)
(使求遺書於天下按師古注曰言令陳農為使而使之求遺書也)江充使匈奴終
軍行郡國(又曰江充拜謁者使匈奴始充自請使匈奴詔問其狀充對曰因變制宜以敵為師事不)
(可預圖吏又曰終軍字子雲為謁者使行郡國建節東出關關識之曰此使者乃前棄繻生也軍行郡國所)
(見便宜以聞還奏事上甚悦)掌朝覲威儀領臺内禁令(晉百官表注曰)
(謁者僕射一人秦官掌朝覲威儀祭又曰詔謁者問免卿校以上官監祠請雨及喪葬弔高功者兼臺内禁)
(令)主父偃所言九事宋叔平奏罷九卿(主父偃𫝊元光元年)
(西入關上書闕下朝奏暮召入見所言九事其八事為律令一事諫伐匈奴尊立衛皇后及發燕王定國陰事)
(偃有功焉大臣皆畏其口賂遺累千金朝謝承後漢書曰宋度字叔平除謁者以詔書賜降俟口門門開度)
(頓首讓胡掾賜畢奏罷大鴻臚京師稱曰宋叔平一史奏罷九卿)
謁者僕射二
原古重武事(應劭漢官儀曰謁者僕射秦官也古重武事是故設主射以督之)堯之
尊官(漢官儀明帝詔曰謁者乃堯之尊官所以試舜賓於四門)持匕首劍(又曰昔燕太子)
(使荆軻劫始皇變起兩楹之間其後謁者持匕首刺腋高祖偃武行文故易之以板)冠高山冠
(胡廣漢官儀曰秦滅齊以其君冠賜近臣今謁者僕射所冠高山冠是也)出則奉引(續漢書百)
(官志曰謁者僕射為天子出則奉引也)朝則儐贊(晉百官表注曰謁者十人掌捧詔書朝會)
(則儐贊)大聲者補之(漢官舊儀曰謁者缺選郎中美鬚眉大聲者以補之)威容
者為之(晉百官表注曰漢皆用孝廉年五十威容嚴恪能儐贊者為之)因流水為排
(魏志曰韓暨為謁者舊時冶作馬排每一熟石用馬百匹更作人排又費功力暨乃因長流為水排年計其利)
(益三倍於前在職七年器用充實)上直持赤幘(益部耆舊傳曰何汝字景伯為謁者上直)
(令持赤幘百僚不觧至晡日果食也)次倩魁岸武帝異之(漢書曰江充字次倩為人)
(魁岸容貌甚壯帝望見異之謂左右曰燕趙固多竒士既至前問以當世政事上悦之遂拜為謁者)孟
孫瓌瑋和帝偉之(華嶠漢書曰何熙字孟孫身長八尺五寸體貌瓌瑋與人絶異和帝時拜)
(謁者為威容贊拜殿中音動左右帝偉之)
御定淵鑑𩔖函卷一百五
