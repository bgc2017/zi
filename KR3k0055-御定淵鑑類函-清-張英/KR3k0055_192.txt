欽定四庫全書
御定淵鑑𩔖函卷一百八十七
樂部四(女樂雜戲)(淫樂樂倡樂四裔)
女樂
增詩曰窈窕淑女鐘鼓樂之(隋高祖嘗謂羣臣曰自古天子有女樂乎楊素以莫)
(知所出遂言無房暉遠進曰臣聞窈窕淑女鐘鼔樂之此即王者房中之樂著於雅頌不得言無高祖大悅)
新羅傳貞觀五年獻女樂二太宗曰比林邑獻鸚䳇
言思鄉乞還况於人乎付使者歸之韓子曰晉獻公
欲伐虢乃遺之屈産之乘垂棘之璧女樂二八以熒其
心亂其政唐六典曰五品已上女樂不得過三人
教坊記曰伎女入宜春院謂之内人亦曰前頭人常在
上前也又曰樓下戲出隊宜春院人少即以雲韶添
之雲韶謂之宫人蓋賤隸也非直美惡貌殊佩裾居然
易辨内人帶魚宫人則否平人女以容色𨕖入内者教
習琵琶三絃箜篌箏等謂搊彈家宋俞琰席上腐談
曰嚮見官妓舞柘枝戴一紅物體長而頭尖儼如角形
想即是今之罟姑也瑣碎錄云柘枝舞本北魏拓拔之
名易拓為柘易拔為枝續文獻通考曰遼聖宗統和
間高麗進妓樂却之又曰元立教坊司掌天下妓樂
有駕前承應
女樂二
原齊歸鄭賂(論語齊人歸女樂季桓子受之三日不朝孔子行左傳鄭人賂晉侯以女樂)
(二八晉侯以樂之半賜魏絳)吹笛造歌(上見下笛二羅楚辭肴羞未通女樂陳鐘按)
(鼔造新歌)東舞南歌(上見上舞四白張衡南都賦坐南歌兮起鄭舞鶴飛兮萌曳緒)
趙舞燕歌(張華上已篇妙舞起齊趙悲歌出三秦魏文帝燕歌行别日何易會日難山)
(川悠遠浮漫漫鬱陶思君未敢言寄聲浮雲往不還)清歌妙舞(晉夏統別傳曰統從父家)
(女巫章丹陳珠二人妍姿洽媚清歌妙舞狀若飛仙)遺戎王奏銅雀(墨子秦繆公之)
(時戎強繆公遺之女樂二八戎王大喜數飲宴日夜不休左右有言秦寇至者因彎弓而射之秦寇果至戎王)
(醉而卧於尊下卒生縛之下見上弔四)列馬融賜夏侯(後漢馬融常坐高堂施絳)
(帳前授生徒後列女樂名夏侯惇從征孫權還賜妓樂倡)東山妓西巴唱(郭子)
(云謝公在東山畜妓每遊山常以妓樂相隨簡文曰安石必出與人同樂亦不得不與人同憂張華輕薄篇)
(美女興齊趙妍唱出西巴一顧城國傾千金寧足多)蔡謨去楊阜出(世說王導作女)
(伎蔡謨在坐不悦而去導知之亦不止洪魏志楊阜為武都太守會馬超來寇曹洪禦之超退置酒大會令)
(女伎著羅縠衣蹋鼔一座皆笑楊阜厲聲責洪曰男女有別云云遂奮衣出洪立罷女樂請阜還一座肅然憚)
(之)襄國伎女碧玉名倡(劉劭趙都賦中山名倡襄國妓女樂府歌名倡劉)
(碧玉)張禹絲竹石崇金翠(張禹奢淫後堂理絲竹繡石崇後房數百皆曳紈)
(珥金翠絲竹盡時之妙)田蚡後房司馬伎堂(漢田蚡前堂羅鐘鼔立曲㫋後)
(房婦女以百數香俗說司馬郎君時貴好作伎堂然煙熏之屋為之黑)秦穆遺戎而由
余去齊人歸魯而孔子行增抛毬執扇(續文獻通考宋)
(女弟子隊凡一百五十三繡羅寬衫繫銀帶捧繡毬)(其三曰抛毬樂隊衣四色元史夀星隊第九隊婦女)
(三十人冠玉女冠翠花鈿服黃銷金寬袖衣加雲肩霞綬玉佩各執㯶毛日月扇舞)清怨搊
彈(文獻通考唐宣宗音律特妙每將錫宴必裁新曲俾禁中女伶衣珠翠緹繡分行列隊連袂而歌其聲清)
(怨不𩔖人間一下教坊記詳)帶魚賞卵(上教坊記詳一閣孔帖郭元振落梅妝有婢)
(數十人客至則拖鴛鴦纈裙供一曲終則賞糖雞卵明其聲也宴罷散九和握香)紫雲仙
鵝(宋洪遂侍兒小名錄崔紫雲兵部李尚書樂妓李公尹東洛時家妓盛列諸府有宴臺官不與杜牧時為)
(分司御史遇公有宴故留南行一位待之為訪諸妓倂歸北行三重而坐宴將醉牧輕騎而來連飲三觥顧北)
(行回顧主人曰嘗聞有能篇詠紫雲者今日方知名不虛得倘垂一惠無以加焉諸妓皆回頭掩笑杜作詩曰)
(華堂今日綺筵開誰喚分司御史來忽發狂言驚滿座兩行紅粉一時回遂升車嚲鞚而歸李公尋以紫雲贈)
(之歌又曰唐監察御史清河張佶侍兒仙鵝能舞解書翰佶常出使以仙鵝充使典)内人
長入(上詳一至教坊記諸家散樂以常在尊左右為長入)賈曾諫昭逹設
(孔帖賈曾為太子舍人太子數遣使采女樂就率更寺隸習曾諫止陳書章昭達每飲會必盛設女伎音律)
(姿態並一時之妙雖臨敵弗之廢也)獻八人賜二部(孔帖韓全義其子獻女樂八人)
(帝不納曰我方以儉治天下惡用是為伎又曰河間元王孝恭賜女樂二部後房歌舞百餘)前頭
人女弟子(上教坊記詳一子文獻通考宋有女弟隊)右善歌左工
舞(教坊記西京右教坊在光宅坊左教坊在延政坊右多善歌左多工舞蓋相因習)宜春院
彩雲仙(上詳一九文獻通考宋女弟子隊第隊曰彩雲仙隊)開元獻統
和進(玉海唐古勒敦傳開元中王吉哩帕爾獻女樂下遼聖宗詳前一)遠望雲近視
雪(晉夏統别傳西施之孫鄭袖之子攜手交舞流盼頡頏赴急絃而折倒應緩節以相羊遠望而雲近視而)
(雪舒紅顔而微笑啟朱唇而揚聲)遥集願賜楊素無言(上詳見笛二下詳)
(前一)貞元遣歸乾道不用(上詳一後文獻通考宋乾道不置教坊)玉
堂畢奏高閣羅陳(篔谷筆談元姚燧為承旨一日玉堂宴集聲伎畢奏有眞眞者操南)
(音公疑而問之泣對曰妾建寧人西山之苖裔也父司筦庫於濟寧坐盜用官財賣妾以償遂流落倡家公憫)
(之遣使白丞相三寶努為落籍且謂翰林屬官王棣曰汝無妻以此女配汝吾即其父也貲妝皆出於公棣後)
(官至翰林待制女鄴中記石虎大會禮樂既陳於閣上作妓數百衣皆絡以珠璣)樂則備於
伶人禮可嬪於君子二肆未陳於縮霤一部且
列於西房(並唐李仲云四品女樂判)
女樂三
原詩宋孝武帝夜聽妓詩曰寒夜起聲管促席引靈寄
深心屬悲絃遠情逐流吹勞衿憑若辰誰謂懷忘易
梁簡文帝聽夜妓詩曰合歡蠲忿葉萱草忘憂條何如
明月夜流風拂舞腰朱脣隨吹盡玉釧逐絃搖留賓惜
殘弄負態動餘嬌元帝春夜看妓詩曰蛾月漸成光
燕姬戲小堂胡舞開春閣鈴盤出步廊起龍調節奏却
鳳點笙簧樹交臨舞席荷生夾妓航竹密無分影花疎
有異香舉杯聊轉笑(一作促杯特笑語)歡兹樂未央又和林
下作妓應令詩曰日斜下北閣高宴出南榮歌清隨澗
響舞影向池生輕花亂粉色風篠雜絃聲獨念陽臺下
願待洛川笙昭明太子林下作妓詩曰炎光向夕斂
徙宴臨前池泉將影相得花與面相宜箎聲如鳥哢舞
袖寫風枝歡樂不知醉千秋長若斯何遜詠妓詩曰
管隨羅薦合絃驚雪袖遲逐唱迴纖手聽曲動蛾眉凝
情眄墮珥微睇記含辭日暮留佳客相看愛此時沈
約樂將殫恩未已應詔詩曰淒鏘笙管遒參差舞行亂
輕肩既屢舉長巾亦徐換雲鬢垂寶花輕妝染微汗羣
臣醉又飽聖恩猶未半劉孝綽同武陵王看妓詩曰
燕姬奏妙舞鄭女發清歌迴羞出曼臉送態表嚬蛾寧
殊遇行雨詎減見淩波想君愁日落應羨魯陽戈後
梁沈君攸待夜出妓詩曰簾間月色度燭定妓成行迴
身釧玉動頓履佩珠鳴低衫拂鬟影舉扇起歌聲匣中
曲猶奏掌上體應輕陳李元操詶蕭侍中春園聽妓
詩曰微雨散芳菲中園照落暉紅樹搖歌扇綠珠飄舞
衣繁絃調對酒雜引動思歸愁人當此夕羞見落花飛
陳子良賦得妓詩曰金谷多歡宴嘉麗盡芳菲流雲
席上轉迴雪掌中飛明月臨歌扇行雲接舞衣何必桃
將李别有代春暉劉刪侯司空第山園詠妓詩曰石
家金谷妓妝罷出蘭閨看花爭欲笑聞瑟似能啼山邊
歌落日池上舞前溪將人當桃李無處不成蹊隂鏗
侯司空第山園詠妓詩曰佳人徧綺席妙曲動鵾絃樓
似陽臺上池如洛水邊鶯啼歌扇後花落舞衫前翠柳
將斜日俱照晩妝鮮蕭琳隔壁聽妓詩曰徒聞絃管
切不見舞腰迴唯有歌梁共塵飛一半來隋盧思道
夜聞鄰妓詩曰娼樓對三道吹臺臨九重笙隨山上鶴
笛奏水中龍怨歌聲易斷妙舞態難逢誰能暫留客解
珮一相從弘執恭和平涼公觀趙郡王妓詩曰小堂
羅薦陳妙妓命燕秦蛾眉疑假黛紅臉自含春合舞俱
回雪分歌共落塵齊竽不可厠空願上龍津江總和
衡陽殿下高樓看妓詩曰起樓侵碧漢初日照紅妝絃
心豔卓女曲誤動周郎並歌時轉黛息舞暫分香挂纓
銀燭下莫笑玉釵長虞茂衡陽王齋閣奏妓詩曰金
溝低御道玉管正吟風拾翠天津上迴鸞鳥路中鏡前
看月近歌處覺塵空今宵織女見言是望仙宫釋法
宣和趙郡王觀妓應教詩曰桂山留上客蘭室命婬妖
城中畫眉黛宫内束纖腰舞袖風前舉歌聲扇後驕周
郎不相顧今日管絃調北周庾信看妓詩曰綠珠歌
扇薄飛燕舞衫長琴曲隨流水簫聲逐鳳凰細縷纏鐘
格圓花釘鼓牀懸知曲不誤無事顧周郎又看妓詩
曰長思浣紗石空憶擣衣砧臨卬若有便為說解琴心
北齊蕭放冬夜對妓詩曰佳麗盡時年合瞑不能眠
銀龍銜燭燼金鳳起爐煙吹箎先弄曲調箏更撮絃歌
還團扇後舞出妓行前絶代終難及誰復數神仙唐
王勣詠妓詩曰妖姬飾靚妝窈窕出蘭房日照當軒影
風吹滿路香早時歌扇薄今日舞衫長不應令曲誤持
此試周郎增唐盧照鄰益州城西觀妓詩曰落日明
歌席行雲逐舞人江前飛暮雨梁上下輕塵冶服看疑
畫妝臺望似春高車勿遽返長袖欲相親又辛法司
宅觀妓曰南國佳人至北堂羅薦開長裠隨鳳管促柱
送鸞杯雲光身後落雪態掌中回到愁金谷晩不怪玉
山頹張諤觀妓詠和舞詩曰半額畫雙蛾盈盈燭下
歌玉杯寒意少金屋夜情多香豔王分帖裙嬌勅賜羅
平陽莫相妬喚出不如他萬楚五日觀妓詩曰西施
謾道浣春紗碧玉今時鬭麗華眉黛奪將萱草色紅裙
妬殺石榴花新歌一曲令人豔醉舞雙眸歛鬢斜誰道
五絲能續命却令今日死君家李白在水軍宴韋司
馬樓船觀妓詩曰搖曳帆在空清流順歸風詩因鼓吹
發酒為劒歌雄對舞青樓妓雙鬟白玉童行雲且莫去
留醉楚王宫又邯鄲南亭觀妓詩曰歌妓燕趙兒魏
姝弄鳴絲粉豔爍月彩舞衫拂花枝把酒顧美人請歌
邯鄲詞清箏何繚繞度曲綠雲垂平原君安在科斗生
古池座客三千人於今知有誰我輩不作樂但為後代
悲又攜妓登梁王棲霞山蓋氏桃園中詩曰碧草已
滿地柳與梅爭春謝公自有東山妓金屏笑坐如花人
今日非昨日明日還復來白髮對綠酒強歌心自摧君
不見梁王池上月昔照梁王樽酒中梁王已去明月在
黃鸝愁醉啼春風分明感激眼前事莫惜醉卧桃園中
又出妓金陵子呈盧六詩曰安石東山三十春傲然
攜妓出風塵樓中見我金陵子何似陽臺雲雨人又
曰南國新豐酒東山小妓歌對君君不樂花月奈愁何
常非月詠談容娘詩曰舉手整花鈿翻身舞錦筵馬
圍行處匝人簇看場圓歌索齊聲和情教細語傳不知
心大小容得許多憐崔顥岐王席觀妓詩曰二月春
來半王家日漸長柳垂金屋暖花發玉樓香拂匣先臨
鏡調笙更炙簧長將歌舞態只擬奉君王劉長卿陪
辛大夫西亭宴觀妓詩曰歌舞憐遲日旌麾映早春鶯
窺隴西將花對洛陽人醉罷知何事恩深戀此身任他
行雨去歸路裛輕塵張謂揚州雨中張十七宅觀妓
詩曰夜色帶春煙燈花拂更然殘妝添石黛豔舞落金
鈿掩笑頻欹扇迎歌乍動絃不知巫峽雨何事海西邊
張祜周員外出雙舞柘枝妓詩曰畫鼓拖環錦臂攘
小娥雙換舞衣裳金絲簇霧紅衫薄銀蔓垂花紫帶長
鸞影乍迴頭並舉鳳聲初歇翅齊張一時折腕招殘拍
斜斂輕身拜玉郎元袁易戲調月心詩曰扣門載酒
可容來懷抱相看得好開衹恐彭宣驚女樂後堂絲竹
一時迴
增賦唐吕温齊人歸女樂賦曰齊人歸魯傾城八人瑰
豔絶代綺羅嬌春洞横波於慢臉回流風於嫋身蓋以
仲尼定禮樂制君臣故遏雲與迴雪實内圖而外親魯
君臣果不端操迷不先覺於是考雷鼓黕雲幄結齊魯
之歡受鄭衛之樂
淫樂一
增樂記曰宋音燕女溺志衛音趨數煩志齊音傲僻驕
志鄭音好濫淫志此四者皆淫於色而害於德是以祭
祀不用也左傳曰煩手淫聲慆堙心耳乃忘和平謂
之鄭聲五經通義曰鄭國有溱洧之水男女會聚謳
歌相感今鄭詩二十一篇說婦人者十九故鄭聲淫也
國語曰平公既作新聲(新聲師㳙所聽者也)師曠曰公室其將
卑乎君之萌兆衰矣淮南子曰揚鄭衞之浩樂結激
楚之遺風此齊人之所以淫佚流湎也唐俗部樂二
十八調七宫七商七角七羽皆從濁至清迭更其聲下
則益濁上則益清慢者過節急者流蕩宋中興四朝
樂志敘曰國朝初置教坊得江南樂已汰其坐部不用
承平因舊典創新聲轉加流麗政和間詔以大晟樂頒
之教坊樂府奏言樂之諸宫調多不正皆俚俗所傳及
命劉昺輯燕樂新書亦惟以八十四調為宗非復雅音
而曲燕眤狎至有援君臣相悅之說以藉口者末俗漸
靡之弊愈不容言矣續文獻通考宋元以來教坊之
樂有院本有雜劇有爨弄有女舞淫聲竒器備矣
淫樂二
原好俗聽新(孟子莊暴見齊王曰寡人非能好先王之樂直好世俗之樂耳禮記魏文侯)
(曰聽鄭衛之音則不知倦詳樂總載)亂雅害德(論語惡鄭聲之亂雅樂下樂記詳前一)
鄭淫宋溺(上五經通義詳一下詳一)楚巫齊傲(吕氏春秋楚之)
(哀也作為巫音高誘注曰男曰覡女曰巫下詳一)流鄭激楚(桓譚新論夫不剪之屋不)
(如阿房之宫不琢之椽不如磨礱之桷玄酒不如蒼梧之醇椌揭不如流鄭之樂下淮南子詳一)桑
間北里(禮桑間濮上亡國之音也之古艷曲有北里靡靡激楚結風曲)正容
騁伎(崔琦七蠲伎人正容就列從行三聲二變激楚溢商張衡西京賦祕舞更奏妙材騁伎妖蠱艷夫)
(夏姬美聲暢於虞氏始徐進而羸形似不任乎羅綺嚼清商而却轉增嬋娟以跐豸)聲淫則放
樂勝則流(樂之失奢聲淫則放又放鄭聲樂記流放也)書稱罔淫禮
云無赦(書罔淫於樂殺禮作淫聲以疑衆無赦)聞既異於在齊聲宜
從於放鄭姦聲亂色不留聰明淫樂慝禮不接心
術魏侯之聽鄭聲悅而無倦桓子之受齊樂荒而
不明增吳趨楚舞(宋略周道衰微失其序次先之以怨怒後之以哀思獶雜子女)
(蕩悅淫心充庭廣奏則以魚龍靡曼為瓌瑋會同享觀則以吳趨楚舞為妖妍)汙惑妖妍
(唐元結篋中集序與歌兒舞女生汙惑之聲於私室下詳楚舞注)至音邪鄭(吕氏春秋)
(楚之衰也作為至音高誘注曰男曰雞女曰至宋書元徽五年太樂邪鄭共千有餘人)按舞
借襦(續文獻通考元順帝選宮女一十六人按舞名天魔舞孔帖唐孫伏伽言近太常假民裾𥜗五百)
(稱以衣妓工待玄武遊戲臣以為非詒子孫之謀)咸萃在奏(隋書隋文帝時括天下周)
(齊梁陳樂家子弟皆為樂戶是後異伎淫聲咸萃樂府皆置博士弟子唐韋述加籩議韶濩可息而箜篌笙)
(笛皆在奏矣或興於近代或出於蕃裔入耳之娛則本無象)王曾對廷珪戒(文獻)
(通考宋仁宗嘗問輔臣以今古樂之異同王曾對曰古樂用於天地宗廟社稷山川鬼神今樂不然徒娛人耳)
(目蕩人心志皇又曰唐元宗選樂工數百人自教法曲於棃園謂之帝棃園弟子又教宫女使習之𨕖伎女)
(置宜春院給賜其家禮部侍郎張廷珪上疏深以鄭聲為戒)貞元增承安減(續文)
(獻通考金貞元中增置教坊人數行又承安中減教坊長行五十人渤海教坊長三十人)教坊
二千棃園三百(陳氏樂書唐全盛時内外教坊近及二千員棃園三百員)玩心
儲神連日抵暮(宋胡致堂曰唐玄宗置教坊盛選宫女以實之玩心儲神文獻通考唐)
(宣宗裁新曲數十往往流傳民間錫宴宰輔百辟至於連日抵暮是不知詩人在宗載考之意也)聞
雞制曲獲鵝奏樂(又曰宋太宗時殿前都虞候崔翰常侍大宴聞雞唱因問伶官蔚茂)
(多曰此可被管絃乎茂多因依其聲制曲曰雞叫子飲續文獻通考遼春飛放杏堝皇帝射獲頭鵝薦廟宴)
(樂工數十餘人執小樂器侑酒)俚俗所傳哀聲為偽(上詳一考續文獻通唐)
(裴耀卿守宣州燕飲歌南陔六詩聽者感泣蓋借俗樂哀聲以為偽爾)非復雅音更
為豔詞(上詳一樂續文獻通考大抵俗部諸曲悉源於雅後失其傳而更為妖聲豔詞耳)異
曲新聲匪韶匪夏(孔帖唐武平一上書異曲新聲哀思淫溺又曰孫伏伽上言今散)
(伎者匪韶匪夏請並廢之以復雅正)均調間讌樂之聲音器襲龜兹
之陋(陳氏樂書)
倡優一
增史記曰秦昭王臨朝歎息應侯進曰臣聞主憂臣辱
主辱臣死今王中朝而憂臣敢請其罪王曰吾聞楚之
鐵劒利而倡優拙夫鐵劒利則士勇倡優拙則思慮遠
夫以遠思慮而御勇士恐楚國之圖秦也春秋元命
苞曰翼星主南宫之羽儀文物聲明之所豐茂為天倡
先王以賓於四門而列天庭之衛主俳倡近太微而尊
文獻通考曰唐玄宗以太常禮樂之司不應典倡優
雜伎乃更置左右教坊以教俗樂陳氏樂書曰宋朝
優伶常舞大曲惟一工獨進但以手袖為容蹋足為節
其妙串者雖風旋鳥騫不踰其速矣續文獻通考曰
遼之散樂俳優歌舞雜進往往有漢樂府之遺聲因晉
天福三年遣劉煦以伶官來歸遂有此樂金熙宗皇
統中宰臣奏自古並無伶人赴朝參之例所有教坊人
員宜聽候宣喚不合同百僚赴起居從之
倡優二
原翼主鱓先(上春秋元命苞詳一下見上樂總二)魯幕秦帷(榖梁)
(傳定公十一年夾谷會齊人使優施舞於魯君之幕下孔子曰笑君者罪當死使司馬行法焉劉向說苑秦)
(始皇既兼天下興驪山之役錮三泉之底關中建離宫四百所皆有鐘磬帷帳婦人優倡)歌容
舞態(漢書哀有哭踊之節樂有歌舞之容正人足以副其成邪人足以防其失邊讓章華賦舞無常態)
(鼓無定節尋聲響應修短靡跌)倡著假面士觀釋甲(漢哀帝詔冬至夏至置酒)
(陳前殿房中不應經法常從象倡三十人常從象四人皆鄭聲可罷注象譯人也若今戲假師子著假面也)
(陳氏鮑氏之圉人為優士皆釋甲飲酒且觀優至魚里)名倡祕舞材童妙妓
(王粲七釋邯鄲材女三齊巧士名倡祕舞承閑並理下傅元西都賦乃有材童妙妓都盧迅足緣修竿而上)
(形既變而景屬忽垂身而倒絶若將墮而復續)笑言合道應節有方(史記優㫋)
(者秦倡侏儒也善為笑言然合於大道秦始皇時置酒而天雨陛楯皆沾寒優㫋見而哀之謂之曰汝欲休乎)
(陛楯者皆曰幸甚優㫋曰我即呼汝汝疾應曰諾居有頃殿上上壽呼萬歲優㫋臨檻大呼曰陛楯郎郎曰諾)
(優㫋曰汝雖長何益幸兩立我雖短也幸休居於是始皇使陛楯者得半相代始皇嘗議欲大苑囿東至函谷)
(關西至雍陳倉優㫋曰善多縱禽獸於其中寇從東方來令麋鹿觸之足矣始皇以故輟之二世立又欲漆其)
(城優㫋曰善主上雖無言臣固將請之漆城雖於百姓愁費然佳哉漆城蕩蕩寇來不能上即欲就之易為漆)
(耳顧難為蔭室於是二世笑之以其故止繞崔琦七蠲小語大笑應節有方衆戲並進耀目梁)增
參軍假婦(文獻通考後漢館陶令石聘有贓犯和帝惜其材免罪每遇宴樂即令衣白夾衫命)
(優伶弄辱之謂之參軍所以誠也為又曰唐大中以來孫乾飯劉璃瓶郭外春孫有態善此戲僖宗幸蜀時)
(戲中有劉眞者尤能之後隨車駕入都籍於教坊)諧臣顐官(唐元結時議諧臣顐官怡)
(愉天顔一作諧臣戲官)崖公蜆□(教坊記諸家散樂呼天子為崖公以歡喜為蜆□)
尉長安授長史(孔帖唐李栖筠華原尉侯莫陳怤以優補長安尉當參臺栖筠物色)
(其勞怤色動不能對乃自言為徐浩杜濟薛邕所引非眞優也又曰樂工尉遲璋授光州長史竇洵封還詔)
(書)禁戲帝王不令參謁(續文獻通考金章宗明昌中禁伶人不得以歷代帝)
(王為戲及稱萬歲者以不應為罪下詳前一)標弄百端詼諧千言(教坊記黃)
(繙綽見兩院人有肥大年長者即呼為屈突干阿姑隨𩔖名之標弄百端孔帖陸羽為優人作詼諧數千言)
倡優三
增狎優(左傳宋華弱與樂轡少相狎長相優又相謗也注優調戲也)優倡起(管子姦人)
(在上賢者不進則侏儒優倡起而議國事)原侏儒戲前(家語魯定公與齊侯會于夾谷孔子)
(攝相事奏宫中之樂俳優侏儒戲於前孔子趨進歷階而上不盡一等曰匹夫熒惑諸侯者罪應誅於是斬侏)
(儒手足異處齊侯懼有慙色)俳優在前(說苑雍門周說孟嘗君曰今君俳優在前謟諛侍側)
秦王累千(又云秦皇帝婦女連百倡優累千)增衞君貴優(賈誼曰衞君貴)
(優而輕大臣羣臣或諫則面而叱之)原安陵五千(漢書孝惠帝葬安陵徙關東倡優五千以)
(為陵戶)自悔𩔖倡(漢書枚臯自言為賦不如相如又言為賦乃俳見視如倡自悔𩔖倡也)
本以倡進(又云漢武帝李夫人本以倡進)幸倡(又云幸倡郭舍人滑稽不窮)
常從前殿(漢哀帝詔詳前假面注)倡優在側(曹瞞傳太祖為人佻易無威重好音)
(樂倡優在側常以日逹夕被服輕綃身自佩小鞶囊以盛手巾細物時或冠帢帽以見賓客每與人談論戲弄)
(言誦盡無所隱及歡悅大笑至以頭沒杯中案中肴饍皆沾洿巾幘其輕易如此)著羅縠(魏志)
(曹洪令女倡著羅縠之衣)陳于璿房(陸機七徵施筍簴式絲竹名倡陳于璿房遞響薄乎華屋)
名倡材舞(傅元朝會賦乃有海西名倡齊束材舞手無廢音足不徒跗)燕倡越
舞(袁淮招公子燕倡越舞齊商歌五色紛華曳綺羅)著單衣(趙書石勒參軍周延為館陶令)
(斷官絹數百疋下獄以八議宥之後每大會使俳優著介幘黃絹單衣優問延何官在我輩中曰我本為館陶)
(令故入汝輩中以為笑)增諸王多習(孔帖唐咸通中諸王多習音聲優倡)大堤
倡(韓愈詩曰花豔大堤倡)減罷伶官(五代史唐明宗自初即位減罷伶官)酒家
倡(又曰史弘肇妻本酒家倡)間以俳優(陳氏樂書宋大宴禁坊進二種舞方半則工伎止立)
(間以俳優)宴羣臣國使官(續文獻通考遼太宗天顯中正月宴羣臣國使官俳優角觝為)
(戲)阿丑詼諧(明貂璫史鑑中官阿丑善詼諧於上前作院本頗有東方朔譎諫之風汪直用)
(事勢傾中外一日丑作醉人&KR1196;酒一人佯曰某官至&KR1196;如故又曰駕至&KR1196;亦如故又曰汪太監來矣醉者驚廹)
(帖然旁一人曰駕至不懼而懼汪太監何也曰吾知有汪太監不知有天子時王鉞陳鉞媚直丑復作直持雙)
(斧趨蹌而行或問故荅曰吾將兵惟仗此兩鉞耳問鉞何名曰王鉞陳鉞也上微哂焉)
倡優四
增詩元范梈侏儒行曰君不見東方朔長九尺餘不如
侏儒長三尺朝奉一囊錢夕竟飽死復何益死者不可
作飢者食有餘堂堂之軀天所命生之短者續則悲嗟
乎世之人羨彼侏儒復何為
雜戲一
增樂記子夏對魏文侯曰今夫新樂進俯退俯姦聲以
濫溺而不止及優侏儒獶雜子女不知父子樂終不可
以語不可以道古此新樂之發也漢官典職曰正旦
天子臨陽德殿受朝賀作九賓樂舍利從西方來戲於
殿前激水化成比目魚跳躍潄水作霧翳日畢又化成
龍八丈出水遊戲炫耀目光又踏跼屈身藏形於斗中
鐘鼓進唱樂畢作魚龍曼延黃門吹三匝列子曰宋
有蘭子以妖干元君以雙屐長倍其身屬其踁並趨馳
七劒迭而躍之賜金後復有以鷰戲干元君將戮之此
伎雖同而時異也文獻通考曰雜戲起於秦漢有魚
龍曼延高絙鳳凰安息五按(並石李龍所作見鄴中記)都盧尋橦(見西)
(京賦)戲車山車興動雷(見李尤長樂觀賦)跟挂腹旋(見傅元西都賦)吞刀
履索吐火(見西京賦)激水轉石潄霧扛鼎(並見李尤長樂觀賦)象人(西漢)
(書韋昭曰今之假面)怪獸舍利之戲不為不多矣然其驚俗駭觀
非所以善民心化民俗適以滔堙心耳歸於淫蕩而已
續文獻通考曰遼穆宗寶應中正月與羣臣為格葉
戲金大定中重五幸廣樂園射柳其法插柳毬場為
兩行皇太子親王百官當射者以尊卑序各以帕識其
枝去地約數寸削其皮而白之先以一人馳馬前導後
馳馬以無羽横簇箭射之既斷柳又以手接而馳去者
為上斷而不能接者次之或斷其青處及中而不能斷
與不能中者為負射必伐鼔以助兵氣已而擊毬各馳
所習馬持鞠杖杖長數尺其端如偃月分其衆為兩隊
共爭擊一毬先於毬場南立雙桓置板下開一孔為門
而加網為囊能奪得鞠擊入網囊者為勝或兩端對立
二門互相排擊各以出門為勝毬狀小如拳以輕靱木
枵其中而朱之皆所以習驍捷也元駕前承應有雜
戲飛竿走索踢弄藏&KR1954;等伎
雜戲二
原蕩心惑目(作竒技淫巧以蕩上心能夏統别傳女巫張陳二人並有國色絶形匿影眩)
(惑人目)猱雜鷰戲(上子夏對魏文侯詳前一下列子詳一)猨騎戲
車(石虎鄴中記走馬或在馬脇或在馬頭或在馬尾馬走如故名為猨騎張衡西京賦爾乃建戲車樹修)
(㫋侲僮程材上下翩翻)角抵緣竿(漢武故事未央庭中設角抵戲享外國三百里内觀)
(角抵者使角力相觸也其雲雨雷電無異於眞畫地為川聚石成山倏忽變化無所不為西京賦都盧尋橦)
(注云都盧山名其人善緣竿百戲)象人激水(上詳一詳下漢官典職一)運
竒量伎(李尤平樂觀賦方曲既設祕戲運竒馳騁百馬連翩九仞離合上下漢武帝令兩兩相)
(當角抵量其伎)六國造正會作(漢武故事内庭常設角抵戲角抵者六國時人所造)
(也龍石虎鄴中記虎正會殿前作樂魚鳳皇五案之屬莫不畢備)額上緣橦橦頭
安木(又云額上緣橦左回右轉又云橦著口齒上亦如之又云立木橦長二丈橦頭安木兩伎兒各坐)
(木一頭或鳥飛或倒挂又作獮㺅之形)魚龍曼延神龜歌舞(西京賦注假作)
(獸以戲賦曹植宴樂)跳丸躍劒植瓜種棗(劉梁七舉秦俳趙舞奮袖低仰)
(跳丸躍劒騰虛踏空種孔煒七引摩興雲霧盡成河洛植瓜棗立起尋尺)吞刀吐火
飛劒舞輪(上一見女樂二妙舞注一見本條惑目注拙傅元西都賦手戲絶倒凌虛寄身跳丸擲)
(飛劒舞輪)戲索上尋猨戲雲表(曹植宴樂賦雲傅元朝會賦猨戲於表燕躍)
(於輕機)黃門武樂後宫祕戲(後漢祭遵為征虜將軍帝幸遵饗士卒作黃門)
(武樂良久乃罷汚周仁得與後宮祕戲以垢無所嫌)畫地成川潄水集雨
(魏晉記江左有夏育扛鼎巨鼇行龜抃舞背舞靈岳挂樹白雪畫地成川之戲晉夏統會稽人至洛上日賈)
(充請作鄉閭樂曹娥死國人作河女章伍胥戮作小海唱以足叩船引聲喉轉含水潄天雷雨嚮集衆懼止之)
興雲動雷激水轉石仙唱竒戲殫所未見
必有可觀臨迥望之廣場呈角抵之妙戲桓
子受而不拜文侯聽而無倦增撥頭瞋面(文獻通考)
(撥頭出西域父為猛獸所噬其子求獸殺之為此舞以象也又曰唐有此戲其狀以手舉足加頸上時劉吃)
(陁奴能不用手而脚自加頸)藏&KR1954;上竿(續文獻通考元戲詳一又曰緣橦之伎唐曰)
(竿木今曰上竿)弄槍飛彈(又曰弄槍伎蓋工裸帶數環捲一工立數十步外連擲十餘槍)
(以度之既畢乃一捲受其槍也以又曰飛彈伎置丸於地反張其弓飛丸射之也)藏挾擎
戴(又曰藏挾幻人之術蓋取物象而懷之使觀者不能見其機也又曰擎戴伎蓋兩伎以手相抵戴而行)
(也)戲繩銜書(又曰即張衡所謂走索上而相逢也梁三朝伎謂之高絙或曰戲繩今謂)
(之踏索焉前又曰宋齊以來三朝設鳳皇銜書伎是日侍中於殿跪取其書舍人受書陞殿跪奏皆有歌詞)
捫翠拗腰(又曰齊武帝嘗遣主書董仲氏按孫興公賦造莓苔石橋道士捫翠之狀尋省)
(焉至又曰拗腰伎翻折其身手足皆於地以口銜器而復立也)蹵瓶排闥(又曰蹵瓶)
(伎蹵其瓶使上於鐵鋒杖端或水精丸與瓶相值回旋而不失也又曰唐昭宗光化中孫德昭之徒刃劉季)
(述帝反正命樂工作樊噲排闥戲以樂焉)訝鼓擊壤(遁齋閒覽宋王子醇初平熙河教軍)
(士為訝鼓戲子醇與西人對陣命軍士百餘人為訝鼔隊出軍前敵見驚愕遂擊破之逸士傳堯時有壤父)
(五十人擊壤於康衢藝苑擊壤大戲也又曰壤以木為之前廣後銳長四尺三寸闊三寸其形如履將戲先側)
(一壤於三四十步外以手中壤擊之中者為吉)格葉擊毬(上遼事詳一下金事詳一)
射柳雜旋(上詳一旋文獻通考雜旋伎取雜器圓於竿褾而不墜也)婆羅門
窟&KR1235;子(又曰唐睿宗時婆羅門獻樂舞人倒行而以足舞極銛刀鋒倒植於地抵目就刃以歷險)
(中又於背上吹篳篥其腹上曲終而亦無傷又伏伸其手兩人躡之旋身統手百轉無己又曰窟&KR1235;子亦曰)
(魁&KR1235;子作偶人以戲善歌舞)透劒門弄木偶(又曰漢世卷簟席以矛插其中伎兒)
(以身投從中過之後世攅劒為門伎者裸體擲度往復不傷孔帖唐崔彦曾為徐州觀察使桂州戌者脅糧)
(料判官龐勛為將北還達泗口所過先遣俳兒弄木偶伺人情以防邀遏)絶倫筋斗入
神長竿(教坊記上於天津橋設帳殿酺三日教坊一小兒筋斗絶倫乃衣以繒綵梳洗雜於内妓中少)
(頃緣長竿倒立尋復去手久之垂手翻身而下樂人皆捨所執宛轉於地大呼萬歲中使宣旨云此伎尤難近)
(方教成欲以矜異而其實小兒也下劉晏詩詳舞三注)迎駕奏樂分朋擊鞠
(孔帖唐咸通中諸王多習雜戲天子幸其院則奏樂飲續文獻通考遼聖宗統和元年七月臨潢尹褭衮進)
(饌上與諸王分朋擊鞠)戲族咸在百弄迭作眎仙童之霓
裳覩壯夫之角抵(唐文粹李庾西都賦)
雜戲三
原詩隋薛道衡和許給事善心戲場轉韻詩曰京洛重
新年復屬月輪圓雪間璧獨轉空裏鏡孤懸萬方皆集
會百戲盡來前臨衢車不絶夾道閣相連驚鴻出洛水
翔鶴下伊川豔質迴風雪笙歌韻管絃佳麗儼成行相
携入戲場衣𩔖何平叔人同張子房高高城裏髻峨峨
樓上妝羅裙飛孔雀綺席垂鴛鴦日映班姬扇風飄韓
夀香竟夕魚負燈徹夜龍銜燭戲笑無窮已歌詠還相
續羌笛隴頭吟胡舞龜兹曲假面飾金銀盛服搖珠玉
宵深戲未闌競為人所難卧驅飛玉勒立騎轉銀鞍縱
横既躍劒揮霍復跳丸抑揚百獸舞盤跚五禽戲狻猊
弄班足巨象垂長鼻青羊跪復跳白馬迴旋騎忽覩羅
浮起俄看鬱昌至峰嶺既崔嵬林叢亦青翠麋鹿下騰
倚㺅猿或蹲跂金徒列舊刻玉律動新灰甲荑垂陌柳
殘花散苑梅繁星漸寥落斜月尚徘徊王孫猶勞戲公
子未歸來共酌瓊酥酒同傾鸚鵡杯普天逢聖日兆庶
喜康哉增唐玄宗傀儡吟曰刻木牽絲作老翁雞皮
鶴髮與眞同須臾弄罷寂無事還是人生一夢中又
觀拔河俗戲詩曰壯徒恒賈勇拔拒抵長河欲練英雄
志須明勝負多譟齊山岌嶪氣作水騰波預期年歲稔
先此樂時和張說和曰今歲好拖鈎横街敞御樓長
繩繋日往貫索挽河流鬭力頻催鼓爭多更上籌春來
百種戲天意在宜秋柳曾險竿行曰山險驚摧輈水
險能覆舟爾何平地不肯立走上百尺高竿頭我不知
爾是人耶復猱耶使我為爾長歎嗟劉言史觀繩伎
詩曰泰陵遺樂何最眞綵繩冉冉天仙人廣場寒日風
日好百夫伐鼓錦臂新銀畫青綃抹雲髮高處綺羅香
更切重肩接立三四層著屐背行仍應節兩邊圓劒漸
相迎側身交部何輕盈閃然欲落却收得萬人肉上寒
毛生危機險勢無不有倒挂纖腰學垂柳下來一一芙
蓉姿粉薄鈿稀能轉竒坐中還有沾巾者曾是先生初
教時王建尋橦歌曰人間百戲皆可學尋橦不比諸
餘樂重梳短髻下金鈿紅帽青巾各一邊身輕足捷勝
男子繞竿四面爭先緣習多倚附欺竿滑上下蹁躚皆
著襪翻身垂頸欲落地却住把腰初似歇大竿百夫擎
不起裊裊半在青雲裏纖腰女兒不動容戴行直舞一
曲終迴頭但覺人眼見矜難恐畏天無風險中更險何
曾失山鼠懸頭猿挂膝小垂一手當舞盤斜慘雙蛾當
落日斯須改變曲解新貴欲歡他平地人散時滿面生
顔色行步依前無氣力又鞦韆詞曰長長絲繩紫復
碧嫋嫋横枝高百尺少年兒女重鞦韆盤巾結帶分兩
邊身輕裠薄易生力雙手向空如鳥翼下來立定重繫
衣復畏斜風高不得傍人送上那足貴終賭鳴璫鬭自
起迴迴若與高樹齊頭上寶釵從墮地眼前爭勝難為
休足踏平地看始愁元吳萊椀珠伎詩曰椀珠聞自
宫掖來長竿寶椀手中迴日光正高竿影直風力旋空
珠勢側當時想像鼻生蔥宛轉向額栽芙蓉筯頭交筯
忽神駭矛葉舞矛憂伎窮昔人因戲存戒懼後人忘戒
但戲豫漢朝索橦險還愁晉世桮柈危不寤徘徘徊徊
奪目睛欹欹傾傾獻玉瓔滑涎器從龍堂出煇[穫-禾+火]命與
鬼骨爭君不見王家大娘材藝絶勤政樓前戲竿折市
人歡笑便喧城驚動金吾白梃聲薩都拉鞦韆謠曰
寒梅零落春雪灑蕭娘腰瘦無一把澹黃楊柳未成隂
何人已繋青驄馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裠花下摺殷勤莫遣燕子知會向人間報風月
增賦唐高無際後庭鞦韆賦曰藂嬌亂立以推進一態
嬋娟而上躋乍龍伸而蠖屈將欲上而復低擢纖手以
星曳騰弱質而雲齊一去一來鬭舞空之花蝶雙上雙
下亂晴野之虹蜺李濯内人馬伎賦曰翹趾金鞍之
上電去而都閑委身玉鐙之旁風驚而詭譎人矜綽約
之貌馬走流離之血王邕長竿賦曰玉顔直上金管
相催顧影而忽升河漢低首而下指樓臺整花鈿以容
與轉羅袖而徘徊晴空乍臨若虛仙之踴出片雲時映
若仙女之飛來初騰陵以電激倏縹緲而風旋或暫留
以頭挂又却倚而肩連又内人蹋毬賦曰揚袂疊足
徘徊躑躅雖進退而有據常兢兢而自勗毬體兮似珠
人顔兮似玉下則雷雨之宛轉上則神仙之結束無習
斜流恒為正遊毬不離足足不離毬張楚金樓下觀
繩伎賦曰下曲如鈎中平似掌初綽約而斜進竟盤姍
而直上或徐或疾乍俯乍仰金厚載都盧尋橦賦曰
彼修竿兮迴立天中有都盧兮身輕若風拂雲端之縹
緲似欲升天跨橦末之欹危若有餘地徒觀其遠望蹁
躚輕如列仙形翻碧落足動晴煙杳杳難分宛在朝天
之外亭亭迴映全高衆木之顚林滋木人賦曰原夫
始自攻堅終資假手雖克己於小巧之下乃成人於大
朴之後來同辟地舉趾而根柢則無動必從繩結舌而
語言何有王粲吞刀吐火賦曰素刃兮倏去於手紅
光兮遽騰其口始蔑爾以虹藏竟㸌然而電走神仙不
常變化多方或潄水而霧合或吐飯而蜂翔曾未若彼
用解牛我則噓㗋而挫銳彼皆鑽燧我則鼓舌以生光
四裔樂一
原周禮春官鞮鞻氏掌四裔之樂與其聲歌(鄭玄注曰東方曰昧)
(南方曰任西方曰朱離北方曰禁)增又云旄人掌舞散樂裔樂(注裔樂四)
(裔之樂散樂野人為樂之善者)禮記曰昧東裔之樂任南蠻之樂
又曰納蠻裔之樂於太廟以祀周公言廣魯於天下也
西南裔傳漢永寧元年雍由調遣使朝賀獻樂後
漢西南裔傳永平中益州刺史朱輔上疏曰白狼王唐
菆等慕化歸義作詩三章有犍為郡掾田恭與之習狎
頗曉其言臣今訊其風俗譯其辭語遣從事史李陵與
恭護送詣闕并上其樂詩昔在舜帝舞四裔之樂今之
所上庶備其一帝嘉之事下史官錄其歌焉白虎通
云樂元語曰受命而六樂樂先王之樂明有法與其所
自作明有制興四裔之樂明德廣及之也故南裔之樂
曰兜西裔之樂曰禁北裔之樂曰昧東裔之樂曰離
元馬貴與曰隋唐所謂燕樂西戎之樂居其大半鄭夾
漈以為雅頌亦自西周始凡清樂妙舞未有不自西出
者八音之音以金為主五方之樂惟西是承雖曰人為
亦莫非禀五行之精氣而然是固一說也
四裔樂二
原德及澤被(班固東都賦四裔間奏德廣所及禁侏兜離罔不具集五經通義舞四裔之)
(樂明德澤廣被四表也)納魯廟獻漢庭(上詳前一西後漢書永寧元年南裔禪)
(國王獻月樂及伶人明年元會作之於庭安帝與羣臣共觀大竒之)狄鞮倡扶婁伎
(司馬相如上林賦俳優侏儒狄鞮之倡郭璞注曰狄鞮西方之樂名也王子年拾遺記成王之時南垂之南)
(有扶婁國或於掌中備百獸之樂婉轉屈曲於指間人形或長數分神怪歘忽樂府傳此伎末代猶學焉)
被四表穆八荒(上詳澤被注任左思魏都賦鞮鞻所掌之音韎昧禁之曲以娛四裔之)
(君以穆八荒之俗)旄人掌韎師教(上詳一祭周禮韎師掌教韎樂祀則帥其屬)
(而舞之大饗亦如之注舞以東商之舞)一天下娛耳目(又鄭注曰王者必作四裔)
(之樂一天下也樂司馬相如上林賦俳優侏儒狄鞮之唱所以娛耳目心意者麗靡爛漫於前靡曼美色於)
(後)奏于君會作于帝庭(史記魯定公會齊景公於夾谷孔子攝相事其有司)
(趨進曰請奏四裔樂於是旌旄羽仗矛戟劒撥鼔譟而至孔子趨進歷階而登舉袂大言曰吾兩君為好會裔)
(狄之樂何為請有司却之齊侯乃麾而去火後漢陳禪為諫議大夫西南撣國獻樂及幻人能吐自支觧易)
(牛馬頭大會作之於庭禪離席舉手曰帝王之庭不宜作夷樂尚書陳忠劾禪詔勿收)舍利繩
上之戲賨旅巴渝之舞(晉樂志後漢天子受朝賀舍利從西來戲於殿前詳雜戲)
(詳下舞)增南詔西涼(玉海貞元中南詔異牟尋遣使詣劒南西川節度使韋臯獻裔)
(中歌曲且令驃國進樂又曰周隋管絃雜曲數百皆西涼樂也鼓舞曲皆龜兹樂也)舞獅
蹀馬(唐景龍文館記三年宴吐蕃使於承慶殿太常引樂人奏五方獅子六裔等舞殿中奏蹀馬之戲)
踏鎚迎鼗(文獻通考渤海俗每歲時聚會作樂先命善歌舞者數輩前行士女隨之更唱)
(迭和回旋宛轉號曰踏鎚舞又云扶餘以臘月祭大會連日飲食歌名曰迎鼗)水曲芝
舞(又曰宋至道中牂牁來朝令作本國歌舞一人吹笙如蚊蚋聲良久十數輩連袂宛轉而舞以足頓地為)
(節詢其名則曰水曲也舞又曰安國其歌曲有附莖單時歌芝栖舞曲末奚芝栖解曲隋唐以備燕樂)
珠冒霞膝(玉海驃國傳德宗時獻國樂曲名凡十有二樂工皆崑崙衣緯㲲朝霞為蔽膝初奏)
(樂有贊者一人先導樂意其舞容隨曲用人或二或三或四或六或八至十皆珠冒拜手稽首以終節)
昔昔鹽雙雙舞(文獻通考疎勒曲調有昔昔鹽一臺鹽之𩔖隋唐以補燕樂部又高麗)
(國樂舞者四人雙雙併立而舞隋唐九部樂有高麗伎)聖明曲眞人歌(通典隋開)
(皇中高昌獻聖明樂曲唐平高昌盡收其樂樂志後魏樂府初有北歌亦曰眞人歌)燉煌舞
突撚樂(續文獻通考遼太宗會同三年端午日百僚暨諸國使稱賀如式燕飲命回鶻燉煌二使)
(作本國舞月又曰金太宗天會四年八突撚取新樂)轉寫其聲三疊成字
(會要隋平林邑獲扶南二人及其匏琴朴陋不可用乃以天竺樂轉寫其聲唐驃國傳韋臯作南詔奉聖樂)
(聖字詞末皆恭揖以明奉聖每一字由三疊各為五成)
四裔樂三
原詩後漢遠裔慕德歌詩曰蠻裔所處日入之部慕義
向化歸自明主聖德恩深與人富厚冬多霜雪夏多和
雨寒温時適部人多有涉危歷險不遠萬里裔俗歸德
心歸慈母又遠裔懷德歌詩曰荒服之外土地墝埆
食肉衣皮不見鹽榖吏譯傳風大漢安樂攜負歸仁長
願臣僕增唐白居易諷諭詩曰玉螺一吹雅髻聳銅
鼓千擊文身踊珠纓炫轉星宿搖化鬘斗藪龍蛇動
增賦唐劉公輿太常觀四裔樂賦曰浹洽元化沐浴聖
澤鞮鞻掌其方位太常總其樂器列在天庭陳其鼓吹
僸侏兜離風旋鳥翅狄鞮騁能扶婁效智
御定淵鑑𩔖函卷一百八十七
