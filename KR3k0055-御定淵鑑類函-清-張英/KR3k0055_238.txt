欽定四庫全書
御定淵鑑𩔖函卷二百三十三
邊塞部四(五嶺蠻總叙占城婆利)(海南諸國總叙盤林邑羅刹丹丹盤)
(陁洹長訶陵牙墮和羅陀墮婆登南多蔑遜多摩狼脩于利扶頓)
(毗騫諸火山扶南小國)(赤土)
五嶺蠻總敘
原杜氏通典曰五嶺之南漲海之北三代以前是為荒
服秦平天下開置南海等三郡秦亂趙佗據有其地𫝊
五代九十三歲至漢武建元中伏波將軍路博德滅之
分為儋耳等九郡其珠崕郡在海洲上大率數歲一反
元帝初元中納賈捐之議罷之後漢光武建武中交趾
女子徵側反略有六十餘城伏波將軍馬援討平之桓
靈以後蠻獠又據象郡象林縣遂為林邑國矣其餘郡
縣歴代雖時有反亂州郡兵旋平定之極南之人雕題
交趾其俗男女同川而浴(題額也雕謂刻其肌以丹青涅之交趾謂足大指開闊並)
(立相交)其西有噉人國生首子輙解而食之謂之宜弟味
旨則以遺其君君喜而賞其父娶妻妾美則譲其兄烏
滸人是也交趾之南有越裳國周公居攝六年天下和
平越裳以重譯而獻白雉周德既衰於是稍絶及楚子
稱霸朝貢百越秦始皇平天下開嶺外置南海桂林象
郡至胡亥時南海尉任嚻病且死召南海龍川令眞定
人趙佗語曰中國擾亂未知所安番禺負山險阻南北
東西數千里可以為國郡中長吏無足與言故召公告
之即被佗書行南海尉事(被加也)嚻死佗即絶秦所開新
道聚兵自守秦已滅佗即擊并桂林象郡自立為南越
武王漢已定天下為中國勞苦故釋佗不誅遣陸賈立
佗為南越王高后時佗乃自稱為南越武帝發兵攻長
沙邊邑敗數縣而去以兵威財物賂遺閩越西甌駱越
役屬焉東西萬餘里南北數千里及孝文帝初立鎮撫
天下乃為佗親冢在眞定置守邑歲時奉祠召其從昆
季尊官厚賜寵之詔陸賈使往諭之賈至南越王上書
謝願為蕃臣奉職貢至武帝建元四年佗孫胡時閩越
王郢興兵擊南越邊胡使人上書曰兩越俱為蕃臣臣
無得擅興兵相攻擊今東越擅侵臣臣不敢興兵惟天
子詔之於是天子多南越義守職約為遣兩將軍往討
閩越淮南王安上書諫曰夫越方外之地劗髮文身之
人也(越人劗髮古翦字也劗與翦同)不可以冠帶之國法度理也自三
代之盛胡越不與受正朔非強不能服威不能制也以
為不居之地不牧之人不足以煩中國也自漢初定以
来七十二年吴越人相攻擊者不可勝數然天子未嘗
舉兵而入其地也臣聞越非有城郭邑里也處谿谷之
間篁竹之中習於水鬪便於用舟地深昧而多水險中
國之人不知其勢阻而入其地雖百不當其一得其地
不可郡縣攻之不可暴取也以地圖察其山川要塞相
去不過數寸之間而數百千里阻險林叢弗能盡著視
之若易行之甚難今自攻擊而陛下以兵救之是反以
中國而勞蠻夷也且越人愚戅輕薄負約反覆其不用
天子之法度非一日一不奉詔舉兵誅之臣恐此後兵
革無時得息也臣聞道路言越閩王弟甲弑而殺之(甲者)
(閩王弟之名)甲以誅死其人未有所屬陛下若欲来内處之
中國使重臣臨存以招致之此必攜老扶幼以歸聖德
若陛下無所用之則繼其絶世存其亡國建其王侯此
必委質為藩臣代供貢職陛下以方寸之印丈二之組
不勞一卒不頓一戟(頓音鈍)而威德並行帝不從兵未踰
嶺閩越王弟餘善殺郢以降於是罷兵後至孫興立其
母太后本中國人勸王及幸臣上書請比内諸侯三歲
一朝其相呂嘉不欲遂反攻殺太后盡殺漢使者立胡
長男建德為王發兵守要害處於是令越人及江淮以
南樓船十萬師往討之元鼎五年秋衞尉路博德為伏
波將軍自桂陽下匯水主爵都尉楊僕為樓船將軍出
章郡下横浦故歸義越侯二人(故越人降為侯)為戈船下瀨將
軍(瀨水流沙上也伍子胥有戈船以載干戈因謂之戈船)出零陵或下離水或抵
蒼梧使馳義侯(越人名遺)因巴蜀罪人發夜即兵下牂牁江
咸會番禺元鼎六年冬樓船將軍將精兵先陷尋陿破
石門得越船粟因推而前挫越鋒伏波將軍將罪人道
遠後期與樓船會乃有千餘人遂俱進樓船居前至番
禺建德嘉皆城守樓船自擇便處居東南面伏波居西
北面會暮樓船攻敗越人縱火燒城越素聞伏波暮不
知其兵多少伏波乃遣使招降者賜印綬復縱令相招
樓船力攻燒敵反驅而入伏波營中遲眀城中皆降伏
波吕嘉建德以夜與其屬數百人亡入海伏波遣人追
以故其校司馬蘇弘得建德越郎都稽(越中所署郎)得嘉戈
船下瀨將軍兵及馳義侯所發夜郎兵未下南越已平
遂以其地為儋耳珠崕南海蒼梧鬱林合浦交阯九眞
日南九郡(交阯則今安南也)置交阯刺史領之自佗王後凡五
世九十三歲而亡珠崖儋耳二郡在海洲上東西千里
南北五百里武帝末珠崖太守會稽孫幸調廣幅布獻
之蠻不堪役遂攻郡殺幸幸子豹合率善人還復破之
自領郡事討擊餘黨連年乃平豹遣使封還印綬上書
言狀制詔即以豹為珠崕太守威政大行獻命歲至中
國貪其珍賂漸相侵侮故率數歲一反元帝初珠崕數
反賈誼孫捐之上書請不擊遂罷之凡二郡六十五城
凡交阯所統雖置郡縣而言語各異重譯乃通人如禽
獸長幼無别項髮徒跣(為髮於項上)以布貫頭而著之後徙
中國罪人使雜居其間乃稍知言語漸見禮化光武中
興錫光為交趾任延守九眞於是教其耕稼制為冠履
初設法令始知姻娶建立學校導之禮義建武十六年
交趾女子徵側及其妺徵貳反攻郡徵側者麊冷縣左
將之女也(麊音米)嫁為朱鳶人詩索妻甚雄勇交趾太守
蘇定以法繩之側忿故反於是九眞日南合浦蠻俚皆
應之凡略六十五城自立為王交趾刺史及諸太守僅
得自守十八年遣伏波將軍馬援樓船將軍段志發長
沙桂陽零陵蒼梧兵萬餘人討之眀年夏四月援破交
趾斬徵側徵貳等餘皆降散進擊九眞賊都陽等破降
之徙其渠帥三百餘口於零陵嶺表悉平章帝元和初
日南徼外蠻夷宄不事人(蠻夷别號)邑豪獻生犀白雉永光
中日南象林蠻二千餘人宼掠百姓於是置象林將兵
長史以防其患順帝永和二年日南象林徼外蠻夷區
憐等數千人攻象林縣燒城寺殺長吏州郡并力討之
不利帝召公卿百官及四府掾屬(太尉司馬司空大將軍府)問其方
略皆議遣荆揚兖荆河四萬兵赴之大將軍從事中即
李固駮曰若荆揚無事發之可也今二州盜賊盤結不
散而復擾動必更生患又兖州荆河之人遠赴萬里詔
書廹促必致叛亡軍行三十里為程而去日南九千餘
里三百日乃到計人廩五升(古升小故曰五升)用米六十萬斛
不計將吏驢馬之食但負甲自致費便若此九眞日南
相去千里發其吏人猶尚不堪何況四州之卒以赴萬
里之艱哉前中郎將尹就討益州叛羌益州諺曰虜來
尚可尹来殺我後就徵還以兵付刺史張喬因其將吏
旬月之間破殄寇逆此發將無益之效州郡可任之騐
也宜更𨕖有勇略仁惠任將帥者以為刺史太守悉使
往止交趾府下今日南兵單無榖守則不足戰又不能
可一切徙其吏人北依交趾事靜之後乃令歸本還募
蠻夷使自相攻有能反間致頭首者許以封爵錫土之
賞故幷州刺史長沙祝良性多勇決又南陽張喬前在
益州有破賊之功皆可任用昔文帝就加魏尚為雲中
哀帝即拜龔舍為太山宜即拜良等便道之官於是拜
祝良為九眞太守張喬為交趾刺史喬良至單車入賊
地設方略招以威信嶺外復平其後屢為反叛州郡兵
討降之至靈帝建寧三年鬱林太守谷永以恩信招降
烏滸人十餘萬内屬皆受冠帶開置七縣然自漢以後
列置州縣獠俗難理率數歲一亂終不足為大患
海南諸國總叙
原杜氏通典曰海南諸國漢時通焉大抵在交州南及
西南居大海中洲上相去或五百三百里五千三千里
遠者二三萬里乘舶舉帆道里不可詳知外國諸書雖
言里數又非定實也其西與諸胡國接元鼎中遣伏波
將軍路博德開百越置日南郡其徼外諸國自武帝以
来皆獻貢後漢桓帝時大秦天竺皆由此道遣使貢獻
及吴孫權遣宣化從事朱應中即康泰使諸國其所經
及傳聞則有百數十國因立記傳晉代通中國者蓋尠
及宋齊至者有十餘國自梁武隋煬諸國使至踰於前
代唐貞觀以後聲教遠被自古未通者重譯而至又多
於梁隋焉其無異聞亦不復更記
林邑一
原杜氏通典曰林邑國秦象郡林邑縣地漢為象林縣
屬日南郡古越裳之界也在交趾南海行三千里其地
縱横可六百里去日南界四百餘里其南水步道二千
餘里有西屠夷亦稱王焉馬援所植兩銅柱表漢界處
也(馬援北還留十餘戶於銅柱處至隋有三百餘戶悉姓馬土人以為流寓號曰馬流人銅柱尋沒馬流人)
(常識其處林邑國記馬援樹兩銅柱於象林南界與西屠國分漢之南境又云銅柱山周十里形如倚蓋西跨)
(重巖東臨大海屈璆道里記云林邑大浦口有五銅柱焉)後漢末大亂縣功曹姓區
有子曰連殺縣令自號為王(後王無嗣外孫范逸代立)晉武太康中
来貢獻成帝咸康二年范逸死奴文簒位奴文昔嘗北
至洛陽商貨因教王作宫室兵車器械王愛信之後為
將乃譖王諸子或徙或奔及王死無嗣遂自立為王乃
攻旁國幷之有衆四五萬至穆帝永和三年文率其衆
攻陷日南還據其地告交州刺史朱蕃求以日南北鄙
横山為界初徼外諸國嘗齎寳物自海路来貿貨賄而
交州刺史日南太守多貪利侵侮十折二三由是諸國
怨憤且林邑少田故貪日南之地文又襲九眞害士庶
十八九文死子佛立猶屯日南九眞太守灌邃率兵討
佛走之邃追至林邑時五月立表日在表北影在表南
九寸一分自北影之南故開北戶以向日此大較也隋
文帝既平陳後遣大將軍劉方步騎萬餘人擊之其王
梵志率其徒乘象而戰方多掘小坑草覆其上因以兵
挑之梵志悉衆而陣方偽北走梵志逐之其象多陷轉
相驚駭軍遂亂方縱兵擊大破之遂棄城而走方入其
都獲其廟主十八枚皆鑄金為之蓋其有國十八葉矣
增明一統志曰唐貞觀中其王頭黎獻方物子鎮龍
嗣為摩訶慢多伽獨所弑范氏遂絶國人立頭黎之姑
子諸葛地更號環王唐元和初入寇驩愛等州安南都
護張丹擊破之遂棄林邑徙國於占因號占城
林邑二
增結遼解語珠火能然(唐書林邑𫝊云有結遼鳥能解人語又曰貞觀四年其王)
(范頭黎遣使獻火珠大如雞卵圓白皎潔光能照數尺狀如水精正午向日蒸之即火然)螢火飛
金鱧魚化鐵(南史林邑𫝊曰其國有金山石皆赤色其中生金金夜則出飛狀如螢火又)
(曰范文本日南西卷縣夷帥范幼家奴常牧牛於山澗得鱧魚化為鐵因以鑄刀刀成文向日咒曰若砍石破)
(者文當王此國因為砍石如斷芻藁文心異之)唐昭陵圖頭黎之形李百
藥獻鸚鵡之賦(唐書林邑傳云頭黎死子范鎮龍代立太宗遺詔於陵所刊石圖頭黎之形於)
(元關之前詔又曰貞觀五年獻五色鸚鵡太宗異之太子右庶子李百藥為之賦)
占城一
增宋史曰占城國在中國之西南東至海西至雲南南
至眞臘北至驩州其地東西七百里南北三千里南曰
施僃州西曰上源州北曰烏里州所統大小州三十八
不盈三萬家其國無城郭土地所出箋沉香檳榔烏樠
木蘇木白藤黃蠟吉貝花布絲絞布白□布藤簟貝多
葉簟金銀鐵錠等物民獲犀象皆輸於王其王腦後髽
髮散披吉貝衣戴金花冠七寳裝纓絡為飾脛股皆露
躡革履無韤婦人亦腦後撮髻無筓梳其服及拜揖與
男子同王每日午坐禪椅官屬謁見膜拜一而止白事
畢復膜拜一而退或出遊看象采獵觀魚皆數日方還
近則乘軟布兜遠則乘象或乘一木杠四人舁之先令
一人持檳榔盤前導從者十餘輩各執弓箭刀槍手牌
等其民望之膜拜其風俗正月一日牽象周行所居之
地然後驅逐出郭謂之逐邪四月有遊船之戲定十一
月十五日為冬至人皆相賀每年十二月十五日城外
縛木為塔王及人民以衣物香藥置塔上焚之以祭天
地不産茶亦不知醖釀之法止飲椰子酒兼食㯽榔
眀一統志曰周顯德中其王釋利因德漫遣其臣莆訶
散来貢宋乾德中其王悉利因陁盤遣使因陁玢等貢
方物自是間歲或數歲一貢淳熙中襲破眞臘慶元中
眞臘大舉復讎俘殺幾盡更立眞臘人以主之元至元
間其主孛由補刺者吾内附遣使貢方物後其補的遂
負固勿服屢遣重兵臨之又數遣使招諭乍臣乍叛終
無通志明洪武初其主阿荅阿者首遣其臣虎都蠻来
朝貢方物詔遣中書省管勾甘桓等封為占城國王自
是朝貢不絶
占城二
增殺牛祭鬼驅象逐邪(宋史占城傳曰國有山牛不任耕耨但殺以祭鬼將殺令)
(巫祝之曰阿羅和及拔譯云早教他託生下見前)四月遊船季冬縳塔(俱見)
(前)薇水香衣火油熾水(宋史曰有薔薇水灑衣經歲香不歇猛火油得水愈)
(熾二者皆貯以琉璃缾)石名菩薩書用貝多(又云有雲龍形通犀帶菩薩石)
(葉表章書於貝多以香木函盛之)
占城三
增表宋占城國王楊普俱毗茶室离曰臣聞二帝封疆
南止届於湘楚三王境界北不及於幽燕仰矚昌時實
邁往迹伏惟皇帝陛下乾坤授氣日月儲英出震居尊
承基御極慈悲敷於天下聲教被於域中業茂前王功
徂后世蒼生是念黃屋非心無方不是生靈有土並為
臣妾眞風徧布霈澤周行凡沐照臨共增聳抃臣生於
邊鄙幸襲華風蟻蛭蠭房聊為遂性龍樓鳳閣尚阻觀
光再念自假天威獲全封部鄰無侵奪俗有舒蘇每歲
拜遣下臣問寧上國蒙陛下恩霑行葦福及豚魚特因
㢠廻人頒賜戎器臣本王惟望闕焚香歡呼拜受心知多
幸曷荅洪恩聖君既念於賓王微懇肯忘於述職今遣
專信臣某等遠充歲貢雖表楚茅之禮實懷魯酒之憂
虔望睿眀俯寬譴戮某等廻日軍容器仗耀武之物伏
願重加賜賚蓋念忝為臣子合告君親服飾車輿威儀
斧鉞不敢私制惟望恩頒干冒冕旒不任死罪
婆利
增舊唐書曰婆利國在林邑東南海中洲上其地延袤
數千里自交州南渡海經林邑扶南赤土丹丹數國乃
至焉其人皆黑色穿耳附璫王姓刹利耶伽名護路那
婆世有其位王戴花冠形如皮弁裝以真珠瓔珞身坐
金牀侍女有金花寳鏤之飾或持白眊拂孔雀扇行則
駕象鳴金擊鼓吹蠡為樂男子皆拳髮被吉貝布横幅
以繞腰風氣暑熱恒如中國盛夏榖一歲再熟有吉貝
草緝其花以作布麄者名吉貝細者名白㲲文獻通
考曰婆利古未嘗通中國問其先年數不計自言白淨
王夫人即其國女梁天監十六年遣使奉表獻金席等
普通三年復遣使貢獻其國有舍利鳥通人言隋大業
唐貞觀中俱遣使朝貢其東即羅刹也
羅刹
增文獻通考曰羅刹國其人極陋朱髮黑身獸牙鷹爪
與林邑人作市輙以夜晝則掩其面隋大業三年遣使
常駿等使赤土國至羅刹
丹丹
增文獻通考曰丹丹在振州東南王姓刹利名尸陵伽
每晨夕二時臨朝其大臣八人號曰八座並以婆羅門
為之王以香粉塗面冠通天冠挂雜寳瓔珞衣朝霞履
皮屨近則乘輿遠則馭象攻伐則吹蠡擊鼓兼有幡旗
梁中大通二年其王遣使奉表送象牙及畫塔二驅火
齊珠吉貝香藥大同元年復遣使獻金銀琉璃雜寳香
藥等物唐總章時又獻方物
盤盤
增舊唐書曰盤盤國在林邑西南海曲中北與林邑隔
小海自交州船行四十日乃至其國與狼牙脩國為鄰
人皆學羅婆門甚敬佛法又曰僧尼讀佛經皆食肉
而不飲酒道士不食肉國不甚重俗皆呼僧為比丘呼
道士為貪宋元嘉孝建大明中及梁中大通元年四年
六年隋大業中俱遣使朝貢唐貞觀九年来貢永徽中
獻鸚鵡
陁洹
增舊唐書曰陁洹國在林邑西南大海中東南與墮和
羅接去交阯三月餘日行賓服於墮和羅其王姓察失
利字婆未婆那土無蠶桑以白㲲朝霞布為衣俗皆樓
居謂之干欄貞觀十八年遣使来朝二十一年又遣使
獻白鸚鵡及婆律膏仍請馬及銅鐘詔幷給之
訶陵
增舊唐書曰訶陵國在南方海中洲上居東與婆利西
與墮婆登北與眞臘接南臨大海竪木為城作大屋重
閣以椶櫚皮覆之王坐其中象牙為牀食不用箸以手
而撮亦有文字頗識時歴俗以椰樹花為酒其樹生花
長三尺餘割之取汁以成酒味甘飲之亦醉貞觀十四
年大歴三年皆遣使朝貢元和八年遣使獻僧祇僮五
人鸚鵡頻伽烏幷異種名寳以其使李訶内為果毅訶
内請㢠廻授其弟詔褒而從之十三年遣使獻僧祇女二
人鸚鵡玳瑁及生犀等新唐書曰其國别有毒人與
同止宿即令身瘡若涎液霑著草木即枯其人死身不
爛不臭
墮和羅
增舊唐書曰墮和羅國南與盤盤北與伽羅舍佛東與
眞臘接西鄰大海去廣州五月日行貞觀十二年其王
遣使貢方物後又遣使獻象火珠請賜好馬詔許之
墮婆登
增舊唐書曰墮婆登國在林邑南海行二月東與訶陵
西與迷黎車接北界大海風俗與訶陵略同其國種稻
每月一熟亦有文字書之於貝多葉貞觀二十一年其
王遣使獻吉貝象牙白檀太宗璽書報之幷賜以雜物
多蔑
增文獻通考曰多蔑國其人短小兄弟共娶一妻婦總
髮為角辨夫之多少唐貞觀中通焉在南邊國界周廻
可一月行南阻大海西俱遊國北波刺國東眞陀桓國
戶口極多置三十州不役屬他國有州郭宫殿樓櫓並
用瓦木以十二月為歲其俗交易用金銀朝霞等衣服
百姓二十而稅一五榖菜蔬與中國不殊
多摩長
增文獻通考曰多摩長國居於海島東與婆鳳西與多
隆南與半支跋華言五山也北與訶陵等國接其國界
東西可一月行南北可二十五日行其王之先龍子也
名骨利骨利得大鳥卵剖之得一女子容色殊妙即以
為妻其王尸羅劬傭伊說即其後也唐顯慶中遣使貢
獻其俗無姓衣物與林邑同勝兵一萬餘人無馬有弓
刀甲矟婚姻無同異姓之别其食器有銅鐵金銀其家
畜有羖羊水牛野獸有麞鹿等其音樂略同天竺有波
那婆宅護遮菴磨石榴等果多甘蔗從其國經薩盧都
思訶盧君那盧林邑等國達於交州
狼牙脩
增文獻通考曰狼牙脩國在南海中北至廣州二萬四
千里土氣物産與扶南略同其俗男女皆袒而被髮以
吉貝為千漫王及貴臣乃加雲霞布覆髀以金繩為絡
金環貫耳其國累塼為城重門樓閣王出乘象有幡眊
旗鼔罩白蓋兵衛甚嚴國人說立國以来四百餘年後
嗣衰弱王族有賢者國人歸向之王聞乃加囚執其鎻
無故自斷王以為神不敢害乃逐出境遂奔天竺天竺
妻以長女俄而狼牙王死大臣迎還為王子婆伽達多
立梁天監十四年遣使奉表
于陀利
增文獻通考曰于陀利國在南海洲上俗與林邑扶南
略同出斑布吉貝檳榔特精好為諸國之極宋孝武世
王釋婆羅那鄰陀遣長史竺留弛獻金銀寳器梁天監
元年其王瞿曇修跋陀羅以四月八日夢一僧曰中國
今有聖王十年之後佛法大興汝若遣使供奉禮敬則
土地豐樂商旅百倍若不信我則境土不得自安初未
之信既又夢此僧曰汝若不信我當與汝往觀乃於夢
中至中國拜覲天子既覺心異之陀羅本工畫乃寫夢
中所見武帝容質飾以丹青遣使並畫工奉表獻玉盤
等物使人既至摹寫帝形以還其國比本畫則符同焉
因盛以寳函日加禮敬後跋陀死子毗針邪跋摩立十
七年遣長史毗員跋摩奉表獻金芙蓉雜香藥等普通
元年復遣獻方物
扶南一
原杜氏通典曰扶南國在日南郡之南海西大島中去
日南可七千里在林邑西南三千餘里其境廣袤三千
餘里其先有女人為王號曰柳葉年少壯健有似男子
其南有激國人名混填来伐柳葉降之遂以為妻惡其
躶露形體乃穿疊布貫其首理其國至王混盤況死國
人立其大將范師蔓為王蔓勇健有權略以兵威伐旁
國咸服屬之自號扶南大王開地五六千里蔓死國亂
大將范尋自立為王是吴晉時也其後王姓嬌陳如本
天竺婆羅門也有神語曰應王扶南嬌陳如南至盤盤
扶南人聞之迎而立焉復改制度用天竺法增文獻
通考曰宋齊梁並獻方物隋時其國王姓古龍諸國多
姓古龍訊耆老言崐崘無姓氏乃崐崘之訛隋代遣使
貢獻唐武德後頻来貢貞觀中又獻白頭國二人於洛
陽其國在扶南之西在參半之西南男女生皆素首身
又凝白居山洞之中四面巖險故人莫至與參半國相
接
扶南二
增沸環燒鎻以斷罪飬魚圈獸以決刑(齊書曰無牢獄有訟者則)
(以金指環若雞子投沸湯中令探又燒鎻令赤著手上捧行七步有罪者手皆焦爛無罪者不傷南史曰於)
(城溝中飬鰐魚門外圈猛獸有罪以餧猛獸及鰐魚魚獸不食為無罪三日乃放之鰐魚大者長三丈餘狀如)
(鼉有四足喙長六七尺兩邊有齒利如刀劍常食魚遇得麞鹿及人亦噉之蒼梧以南及外國皆有之)
頓遜
增南史曰頓遜國梁時聞焉在海﨑上地方千里城去
海十里有五王並羈屬扶南頓遜之東界通交州諸賈
人其西界接天竺安息徼外諸國往還交易其市東西
交會日有萬餘人珍物寳貨無不有又有酒似安石榴
采其花汁停甕中數日成酒出藿香插枝便生葉都梁
以裛衣國有區撥等花十餘種冬夏不衰其花燥更芬
馥亦末為粉以傅身焉
毗騫
增南史曰毗騫國梁時聞焉在頓遜之外大海洲中去
扶南八千里𫝊其王身長丈二頭長三尺自古不死莫
知其年王神聖國中人善惡及將来事王皆知之是以
無敢欺者南方號曰長頸王國俗有室屋衣服噉粳米
其人言語小異扶南有山出金金露生石上無央限也
國法刑人並於王前噉其肉國内不受估客有往者亦
殺而噉之是以商旅不敢至王常樓居不血食不事鬼
神其子孫生死如常人唯王不死扶南王數使與書相
報答常遺扶南王純金五十人食器形如圓盤又如瓦
塸名為多羅受五升又如碗者受一升王亦能作天竺
書可三千言說其宿命所由與佛經相似並論善事
火山
增文獻通考曰火山隋時聞焉國中山皆有火雖雨不
息火中有白鼠扶南土俗云火洲在馬五洲之東可千
餘里春月霖雨雨止則火然洲上林木得雨則皮黑得
火則皮白諸左右洲人以春月取其木皮績以為布或
作燈炷布若小穢投之火中使潔又有加營國北諸薄
國西山周三百里從四月火生正月火滅火然則草木
葉落如中國寒時人以三月至此山取木皮績為火浣
布
赤土
增隋書曰赤土國扶南之别種也在南海中土色多赤
因以為號東波羅刺國西婆羅娑國南訶羅旦國北距
大海地方數千里其王姓瞿曇氏名利富多塞稱其父
釋王位出家為道傳位於利富多塞在位十六年矣有
三妻並鄰國女居僧祇城有門三重相去各百許步每
門圖畫菩薩飛仙之象又四婦人容飾如佛塔金剛力
士之狀夾門而立門外者持兵仗門内者持白拂夾道
垂素網綴花王宫諸屋悉是重閣北面坐三重之榻衣
朝霞布冠金花冠垂襍寳瓔珞王榻後作一木龕以金
銀五香木襍鈿之懸一金光燄夾榻樹二金鏡前陳金
甕各有金香爐當前置一金伏牛前樹寳蓋左右皆有
寳扇婆羅門等數百人東西重行相向而坐其俗皆穿
耳翦髮無跪拜之禮以香油塗身敬佛尤重婆羅門婦
人作髻於頂後男女通以朝霞朝雲襍色布為衣豪富
之室恣意華靡唯金鏁非王賜不得服用每婚姻擇吉
日女家先期五日作樂飲酒父執女手以授壻七日乃
配既娶即分財别居惟幼子與父居父母兄弟死則剔
髮素服就水上搆竹木為棚棚内積薪以尸置上燒香
建幡吹蠡擊鼔以送縱火焚薪遂落於水中貴賤皆同
唯國王燒訖收灰貯以金缾蔵於廟屋冬夏常濕雨多
霽少種植無時特宜稻穄白豆黑麻自餘物産多同於
交趾以甘蔗作酒襍以紫瓜根酒色黃赤味亦香美亦
名椰漿為酒隋煬帝嗣位募能通絶域者大業三年屯
田主事常駿等請使赤土帝遣齎物五千段以賜赤土
王十月駿等自南海郡乘舟晝夜二旬每日遇便風至
焦石山而過東南詣陵伽鉢拔多洲西與林邑相對上
有神祠焉又南行至師子石自是島嶼連接又行二三
日西望見狼牙須國之山於是南達雞籠島至於赤土
之界其王遣婆羅門鳩摩羅以舶三十艘来迎吹蠡擊
鼔以樂隋使進金鏁以䌫船月餘至其都王遣人送金
盤貯香花幷鏡鑷金合二枚貯香油金缾八枚貯香水
白疊布四條以擬供使者盥洗又將象二頭持孔雀蓋
以迎使人并致金盤金花以藉詔函男女百人奏蠡鼔
婆羅門二人導路至王宫駿等奉詔書上閣王以下皆
坐宣詔訖引駿等坐奏天竺樂事畢駿等還館又遣婆
羅門就館送食因謂駿曰今是大國臣非復赤土國矣
後數日請駿等入宴儀衞導從如初王前設兩牀牀上
並設草葉盤方一丈五尺上有黃白紫赤四色之餅牛
羊魚鼈豬瑇瑁之肉百餘品延駿升牀從者於地席各
以金鍾置酒女樂迭奏禮遺甚厚遣那邪迦隨貢方物
幷獻金芙蓉冠龍腦香以鑄金為多羅葉隠起成文以
為表金函封之令婆羅門以香花奏蠡鼔而送之既入
海見綠魚羣飛水上浮海十餘日至林邑東南並山而
行其海水色黃氣腥舟行一日不絶云是大魚糞也循
海北岸達於交阯駿以六年春與那邪迦於弘農謁帝
帝大悅授駿等秉義尉那邪迦等官賞各有差
扶南諸小國(蒲羅中國馬優鈸國薄横跌國比攎國五州歎州)
(躭蘭州斯調國)(巨延洲林陽國)(濱那專國)(烏文國)
增太平御覽曰吳時康泰為中郎表上扶南土俗曰東
行極崎頭海邊有居人人皆有尾五六寸名蒲羅中國
其俗食人優鈸國者在天竺之東南可五千里國土
熾盛城郭珍玩謠俗與扶南同横跌國在優鈸之東
南城郭饒樂不及優鈸也諸薄之東南有比攎洲出
錫賣與外徼諸薄之東有馬五洲出雞舌香樹木多
華少實諸薄之西北有薄歎洲土地出金常以采金
為業轉賣與諸賈人易糧米襍物諸薄之西北有躭
蘭之洲出鐵諸薄之東北有巨延州人民無田種芋
浮船海中截大蚶螺杯往扶南濱那專國出&KR1516;(都田切)
馬及金俗民皆有衣被結髮也烏文國昔混滇初載
賈人大舶入海所成此國斯調洲灣中有自然鹽累
如細石子國人取之一車輸王餘自入扶南之西南
有林陽國去扶南七千里土地奉佛有數千沙門持戒
大齋日魚肉不得入國一日再市朝市諸襍米甘果石
蜜暮中但香花
御定淵鑑𩔖函卷二百三十三
