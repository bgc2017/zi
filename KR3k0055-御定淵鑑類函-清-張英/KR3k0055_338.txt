欽定四庫全書
御定淵鑑類函卷三百三十三
京邑部二(京邑)
京邑五
原賦漢揚雄蜀都賦曰蜀都之地古曰梁州禹治其江
渟皋彌望鬱乎青蔥丹鳳青龍石䲛水螭於近則有瑕
英菌芝玉石江珠於遠則有銀鉛錫碧馬犀象僰西有
鹽泉鐵冶橘林銅陵其傍則有期牛兕旄金馬碧雞其
竹則宗生族攅俊茂豐美夾江緣山尋卒而起其深則
有猵獺沈鱓水豹蛟蛇其都門二九四百餘閭兩江珥
其市九橋帶其流苴竹浮流龜鼈磧石風胎雨鷇衆物
駭目百華投春隆隠芳芬螭燭若揮錦布繡望芒芒兮
無幅其布則䇶中黃潤一端數金雕鏤鉛器百技千工
乃使有伊之徒調夫五味甘甜之和勺藥之羹江東鮐
鮑隴西牛羊五肉七菜勝厭腥臊若其吉日嘉會期
於倍春之陰迎夏之陽置酒於滎川之間宅設坐於
華都之高堂延帷揚幕接帳連岡郄公之徒相與如平
陽□巨沼羅車百乘期會投宿觀者方隄行舟競逐也
後漢班固西都賦曰漢之西都在乎雍州左據函谷
二崤之阻表以終南太華之山右界褒斜隴首之險帶
以洪河涇渭之川披三條之廣路立十二之通門英俊
之域紱冕所興冠蓋如雲七相五公其陽則崇山隠天
幽林穹谷陸海珍藏藍田美玉其隂則冠以九嵕陪以
甘泉下有鄭白之沃衣食之源提封五萬疆埸綺分溝
塍刻鏤原隰龍麟決渠降雨荷鍤成雲離宫别館神池
靈沼其中乃有九真之麟大宛之馬黃支之犀條枝之
鳥其宫室也體象乎天地經緯乎隂陽樹中天之華闕
豐冠山之朱堂因瓌材而䆒竒抗應龍之虹梁列棼橑
以布翼荷棟桴而高驤雕玉瑱以居楹裁金璧以飾璫
左墄(倉勒反階級也)右平重軒三階閨房周通門闥洞開列鐘
虡於中庭立金人於端闈增盤崔嵬登降炤爛殊形詭
制每各異觀乘茵步輦唯所息宴後宫則有掖庭椒房
后妃之室茝若椒風披香發越蘭林惠草鴛鸞飛翔之
列昭陽特盛隆於孝成隨侯明月錯落其間金釭銜璧
是為列錢翡翠火齊流燿含英珊瑚碧樹周阿而生後
宫之號十有四位窈窕繁華更盛迭貴又有天䘵石渠
典籍之府講論乎六藝稽合乎異同周以鈎陳之位衛
以嚴更之署周廬千列徼道綺錯輦路經營修除飛閣
陵墱道而超西墉混建章而連外屬神明(臺名也)鬱其特
起遂偃蹇而上躋軼雲雨於太半虹蜺廻帶於棼楣攀
井幹而未半目眩轉而意迷靈草冬華神木叢生抗仙
掌以承露擢䨇立之金莖爾乃盛娱遊之壯觀耀威靈
而講武事命荆州使起鳥詔梁野而驅獸毛羣内填飛
羽上覆列卒周匝星羅雲布矢不單殺中必疊雙風毛
雨血灑野蔽天於是天子乃登屬玉之舘歷長楊(上林也)
之榭陳輕騎以行炰騰酒車以斟酌割鮮野食舉烽命
爵大輅鳴鑾容與徘徊集乎豫章之宇臨乎昆明之池
左牽牛而右織女似雲漢之無涯茂樹蔭蔚芳草被隄
若摛錦與布繡燭燿乎其陂元鶴白鷺鳬鷖鴻雁浮沈
往来雲集霧散都都相望邑邑相屬國籍十世之基家
承百年之業又東都賦曰王莽作逆漢祚中缺於是
聖皇握乾符闢坤珍披皇圖稽帝文赫然發憤應若興
雲遂超大河跨北嶽立號高邑建都河洛系唐統接漢
緒茂育羣生恢復疆宇若乃順時節而蒐狩簡車徒以
講武歷騶虞覽駟驖嘉車攻采吉日禮官整儀乘輿乃
出於是發鯨魚鏗華鐘登玉輅乘時龍元戎竟野戈鋋
彗雲羽毛埽霓旌旗拂天然後舉烽伐鼓申令三驅輕
車霆激驍騎電騖指顧倏忽獲車已實樂不極般殺不
盡物於是薦三犧效五牲禮神祇懷百靈覲明堂臨辟
雍登靈臺考休徵列百僚而輦羣后究皇儀而展帝容
明堂詩曰於昭明堂明堂孔陽聖皇宗祀穆穆煌煌辟
雍詩曰乃流辟雍辟雍湯湯聖皇莅止造舟為梁靈臺
詩曰三光宣精五行布序習習祥風祁祁甘雨寳鼎詩
曰岳修貢兮川效珍吐金景兮歊浮雲寳鼎見兮色紛
紜煥其炳兮被龍文白雉詩曰啟靈篇兮披瑞圖獲白
雉兮效素烏嘉祥阜兮集皇都張衡南都賦曰於顯
樂都既麗且康陪京之南居漢之陽割周楚之豐壌跨
荆豫而為疆體爽塏以閑敞紛郁郁其難詳爾其地勢
則武闕關其西桐柏揭其東流滄浪而為隍廓方城而
為墉湯谷涌其後淯水蕩其胸推淮引湍三方是通其
寳利珍怪則金采玉璞隋珠夜光太乙餘糧中黃瑴玉
松子神陂赤靈解角耕父揚光於清冷之泉游女弄珠
於漢皋之曲其水蟲則有蠳龜鳴蛇潛龍伏螭其鳥則
有鴛鴦鵠鷖鴻鴇駕鵝嚶嚶和鳴澹澹随波其香草則
有薜荔蕙若蘼蕪蓀萇晻曖蓊蔚含芬吐芳酒則九醖
甘醴十旬兼清醪敷涇寸浮蟻若萍其甘不爽醉而不
酲獻酬既交率禮無違彈琴擫籥流風徘徊於是暮春
之禊元巳之辰方軌齊軫祓於陽濱朱帷連網曜野映
雲修袖繚繞而滿庭羅襪躡蹀而容與翩綿綿其若絶
眩將墜而復舉於是羣士放逐馳乎沙場俯貫魴鱮仰
落䨇鶬魚不及竄鳥不暇翔車雷震而風厲馬鹿超而
龍驤夕暮言歸其樂難忘又西京賦曰有憑虚公子
者(無此公子但依憑言之)言扵安處先生曰(亦無此先生也)秦據雍而強
周即豫而弱高祖都西而泰光武處東而約先生獨不
見西京之事歟漢氏初都在渭之涘秦里其朔是為
咸陽(里居朔北也高帝六年改曰長安)左有崤函重險桃林之塞綴以二
華巨靈贔屓高掌遠蹠以流河曲厥迹猶存右有隴
坻之隘隔閡華戎岐梁岍雍(皆山名)陳寳鳴鷄在焉於前則
終南太乙隆崛崔崒隠轔鬱律連岡乎蟠冢爰有藍田
珍玉是之自出於後則高陵平原據渭踞涇其遠則有
九嵕甘泉涸隂沍寒日北至而含凍此焉清暑實為地
之奥區神皋昔者大帝悅秦穆公而覲之饗以鈞天廣
樂帝有醉焉乃為金策錫用此土而翦諸鶉首自我高
祖之始入也乃覽秦制跨周法正紫宫於未央表嶤闕
於閶闔疏龍首以抗殿状嵬峩以岌嶪蔕倒茄於藻井
披紅葩之狎獵餙華榱與碧璫流景曜之暐曄雕楹玉
磶繡栭雲楣三階重軒鏤檻文㮰右平左墄青𤨏丹墀
仰福帝居陽曜隂藏洪鐘萬鈞猛虡趪趪負筍業而餘
怒乃奮翅而騰驤若夫長年神仙宣室玉堂麒麟朱鳥
龍興含章正殿路寢用朝羣辟嘉木樹庭芳草如積高
門有閌列坐金狄(秦時長狄見扵臨洮鑄銅作其象)後宫則昭陽飛翔
增成合歡蘭林披香鳳凰鴛鸞(皆後宫殿名)故其館室次舍
采飾纖縟裛以藻繡文以朱綠翡翠火齊絡以美玉流
懸黎之夜光綴隋珠以為燭於是鉤陳之外閣道穹隆
屬長樂與明光徑北通乎桂宫恣意所幸下輦成燕窮
年忘歸猶不能徧[瓜見](音脉)往昔之遺館獲林光於秦餘處
甘泉而爽塏乃隆崇而弘敷既新作扵迎風增露寒與
儲胥通天眇以竦峙徑百常而莖擢翔鵾仰而勿逮况
青鳥與黃雀伏櫺檻而俯聽聞雷霆之相激柏梁既災
越巫陳方建章是經用厭火祥圜闕竦以造天若雙碣
之相望鳳騫翥扵甍標咸遡風而欲翔干雲霧而上達
狀亭亭以岧岧神明崛其特起井幹疊而百增上飛闥
而仰眺正覩瑶光與玉繩列瀛洲與方丈夹蓬莱而駢
羅長風激扵别島超洪濤而揚波海若浮扵元渚鯨魚
失流而蹉跎立修莖之仙掌承雲表之清露屑瓊蕊以
朝粲必性命之可度爾乃廓開九市通闤帶闠旗亭五
重俯察百隧(列肆也)上林禁苑跨谷彌阜東至鼎湖斜界
細柳掩長楊而聯五柞繞黃山而款牛首乃有昆明靈
沼黑水元沚周以金堤樹以柳杞豫章珍館揭焉中峙
牽牛立其左織女處其右日月扵是乎出入象扶桑與
濛汜其魚則鮪鯢鱨鯋修額短項大口折鼻詭類殊種
鳥則鷫鷞鴰鴇駕鵝鴻鶤南翔衡陽北棲鴈門於是孟
冬作隂寒風肅殺雨雪飄颻冰霜慘烈天子乃駕雕軫
六駿駮戴翠帽倚金較華蓋承辰天畢前驅千乘雷動
萬騎龍趨縱獵徒赴長莽迾卒清候武士赫怒河渭為
之波盪吴岳為之陁堵百禽㥄遽騤瞿奔觸喪精亡魂
失歸忘趨矢不虚捨鋋不苟躍當足見蹍值輪被轢乃
使迅羽輕足尋景追括鳥不暇舉獸不得𤼵青駮摯扵
韝下韓盧噬於緤末於是鳥獸殫目觀窮遷延邪睨集
乎長楊之宫酒車酌醴方駕授饔升觴舉燧既釂鳴鐘
儴佯乎五柞之館旋憩乎昆明之池浮鷁首翳雲芝垂
翟葆建羽旗齊栧女縱棹歌奏淮南度陽阿大駕幸乎
平樂張甲乙而襲翠被臨迥望之廣場程角觝之妙戲
烏獲扛鼎都盧尋橦衝狹燕濯胸突銛鋒跳丸劒之揮
霍走索上而相逄度曲未終雲起雪飛巨獸百尋是為
蔓延神山崔嵬歘從背見白象行孕垂鼻轔囷海鱗變
而成龍状蜿蜿以蝹蝹(於云反龍形貎)含利(怪獸名)颬颬化為仙
車驪駕四鹿芝蓋九葩竒幻倏忽易貎分形吞刀吐火
雲霧杳冥畫地成川流渭通涇百馬同轡騁足並馳橦
末之妓態不可彌秘舞更奏妙材騁伎始徐進而羸形
似不任乎羅綺紛縱體而迅赴若驚鶴之羣羆要紹修
態麗服颺菁眳邈流盼一顧傾城列爵十四競媚取榮
盛衰無常唯愛所丁衛后興於鬒髮飛燕寵於體輕
又東京賦曰是時也七雄並爭競相高以奢麗楚築章
華於前趙建叢臺於後秦政利觜長距終得擅場思專
其侈以莫已若也乃構阿房起甘泉結雲閣觀南山百
姓不能忍是用息肩於大漢高祖膺籙受圖順天行誅
埽項軍於垓下紲子嬰於軹途因秦宫室據其府庫且
夫天子有道守在海外守位以仁不恃隘害秦負阻於
二關卒開項而受沛彼偏據而規小豈若宅中而圖大
昔先王之經邑也掩觀九隩靡地不營土圭測影不縮
不盈總風雨之所交然後以建王城審曲面勢泝洛背
河左伊右瀍西阻九河盟津達其後大谷通其前廻行
道乎伊闕斜徑捷乎轘轅太室作鎮揭以熊耳底柱輟
流鐔以太坯漢初弗之宅也故宗緒中圮巨猾間釁竊
弄神器歴載三六偷安天位我世祖忿之乃龍飛白水
鳳翔參墟授鉞四七共工是除區宇乂寧思和求中睿
哲元覽都兹洛宫逮至顯宗六合殷昌既新崇德遂作
德陽昭仁惠於崇賢抗義聲於金商建象魏之兩觀旌
六典之舊章濯龍芳林九谷八谿芙蓉覆水秋蘭被涯
永安離宫修竹冬青隂池幽流元泉冽清鵯鶋秋棲鶻
鵃春鳴鴡鳩鸝黃關關嚶嚶於南則前殿靈臺和懽安
福謻門曲榭斜阻城洫竒樹珍果鉤盾所職於東則洪
池清籞渌水澹澹内阜川禽外豐葭菼其西則平樂都
場示遠之觀龍雀蟠蜿天馬半漢乃營三宫布政頒常
複廟重屋於斯胥洎龍輅充庭雲旗拂霓夏正三朝庭
燎晰晰(章列反)春日載陽合射辟雍設業設虡宫懸金鏞
鼖(音汾)鼔路鼗(音桃)樹羽幢幢張大侯制五正設三乏厞(音扉)
司旌天子乃撫玉輅時乘六龍發鯨魚鏗華鐘攝提運
衡徐至於射宫禮事展樂物具王夏闋騶虞奏決拾既
佽彫弓斯彀(古候反)達餘萌於暮春昭誠心以遠喻三農
之隙耀威中原歲惟仲冬大閱西園乃馭小戎撫輕軒
戈矛若林牙旗繽紛迄乎上林結徒為營叙和樹表司
鐸授鉦坐作進退節以軍聲火烈具舉武士星敷鵝鸛
魚麗箕張翼舒馭不詭遇射不翦毛升獻六禽時膳四
膏成禮三驅觧罘放麟不窮樂以訓儉不殫物以昭仁
爾乃卒歲大儺驅除羣癘侲子萬童丹首元製桃弧棘
矢所發無臬飛礫雨散剛癉必斃煌火馳而星流逐赤
疫於四裔傅毅洛都賦曰惟漢元之運會世祖受命
而弭亂體神武之聖姿握天人之契贊尋往代之規兆
仍險塞之自然被崑崙之洪流據伊洛之雙川挾成皋
之嚴阻扶二崤之崇山分畫經緯開正塗軌序立廟祧
面朝後市歎息起雰霧奮袂生風雨覽正殿之體制承
日月之皓精騁流星於突陋追歸鴈於軒軨帶螭龍之
䟽鏤垂菡萏之敷榮顧濯龍之臺觀望永安之園藪渟
清沼以泛舟浮翠蚪與元武桑宫繭館區制有規后帥
九嬪躬敕工女近則明堂辟雍靈臺之列宗祀揚化雲
物是察其後則有長岡芒阜屬以首山通谷岋㞹石瀨
寒泉於是乘輿鳴和按節發軔列翠蓋方龍輈傋五路
之時副檻三辰之旗斿傅說作㒒羲和奉時千乘雷駭
萬騎星鋪絡繹相屬揮沫揚鑣羣仙列於中庭發魚龍
之巨偉羡門拊鼓偓佺操麾講武農隙校獵因田搜幽
林以集禽激通川以御獸跨乘黃射遊麋弦不虛控目
不徒睎觧腋分心應箭殪夷然後弭節容與渌水之濱
垂芳餌於清流出旋瀨之潛鱗杜篤論都賦曰天命
有聖託之大漢大漢開基高祖有勲斬白蛇屯黑雲蹈
滄海跨崑崙劉敬建策初都長安太宗承流守之以文
孝武因其餘財府帑之蓄深入匈奴割裂王庭連緩耳
鎻雕題摧天竺挐象犀沃野千里原隰彌望保植五榖
桑麻條暢濱據南山帶以涇渭號曰陸海蠢生萬類城
池百尺阨塞要害一人奮戟三軍沮敗於時聖帝赫然
申威南擒公孫北脅強胡西平隴冀東據洛都今天下
新定矢石之勤始瘳未遑於論都而遺思雍州崔駰
反都賦曰漢歴中絶京師為墟光武受命始遷洛都客
有陳西土之冨云洛邑褊小故略陳禍敗之機不在險
也建武龍興奮旅西驅虜赤眉討高胡斬駧馬破骨都
收翡翠之駕據天下之圖上帝受命將昭其烈潛龍初
九真人乃發上貫紫微徘徊天闕握狼狐蹈參伐陶以
乾坤始分日月觀天地之餘烈察殷夏之遺風背崤函
之固即周洛之中興四郊建三雍禪梁父封岱宗魏
徐幹齊都賦曰齊國實坤德之膏腴而神州之奥府其
川瀆則洪河洋洋發源崑崙驚波沛厲浮沫揚奔南望
無垠北顧無鄂蒹葭蒼蒼莞菰沃若瑰禽異鳥羣萃乎
其間帶華蹈縹披紫垂丹應節往来翕習翩翻靈芝生
乎丹石發翠華之煌煌其寳玩則元蛤抱璣駮蚌含璫
構夏殿以宏覆起層榭以高驤龍楹螭桷山岊雲墻其
後宫内庭嬪妾之館衆偉所施極巧窮變然後修龍榜
遊洪池折珊瑚破琉璃日既仄而西舍乃反宫而棲遲
歡幸在側便嬖侍隅含清歌以詠志流元眸而微盼竦
長袖以合節紛翩翻其輕迅王乃乘華玉之輅駕元駮
之駿武騎星散鉦鼔雷動旌旗虹亂盈乎靈圃之中於
是羽旌咸興毛羣盡起上蔽穹庭下被皋藪劉楨魯
都賦曰昔大廷氏肇建厥居少昊受命亦都兹焉山則
連岡屬嶺曀□峡北紫金揚暉於鴻崖水精潛光乎雲
穴岱宗邈其層秀干氣霧以高越其木則赤桋青松文
莖蕙棠洪幹百圍高徑穹皇竹則填彼山垠陔彌坂域
夏簜攅包勁條並殖翠實離離鳳凰攸食水産衆夥各
有彝倫赬首華尾豐顱重齗戴兵挾刃盤甲曲鱗且觀
其時謝節移和族綏宗招歡合好肅戒友朋蛾眉清眸
顔若雪霜插曜日之珍笄珥明月之珠璫舞人就列整
飾容華和顔揚眸盼風長歌飄乎猋發身如轉波尋虚
騁迹顧與節和縱修袖以終曲若奔星之赴河及其素
秋二七天漢指隅民胥袚褉國於水游緹帷彌津丹帳
覆洲蓋如飛鶴馬如游魚應門巖巖朱扉含光路殿巋
其隆崇文陛巘其高驤聽迅雷於長除若有聞而復亡
其園囿苑沼駢田接連渌池分浪以帶石垠文瓊隅岸
華玉依津邦乃大狩振揚炎威教民即戎講習興師落
幕包括連結營圍毛羣隕殪羽族殲剥填畸塞畎不可
勝錄劉劭趙都賦曰且敝邑者固靈州之敞宇而天
下之雄國南則有洪川巨瀆黃水濁河發源積石徑拂
太華灑為九流入於元波其東則天浪水府百川是鍾
包絡坤維連薄大濛其北則有陶林元壇增冰沍寒其
西則有靈丘平圃邪接崑崙其近則有天井句注飛狐
太行璀錯磥硌屬阜連岡龍首嵯峨以&KR1293;鬱羊坂崙&KR3057;
以&KR1478;嵣清漳發源濁滏汨越湯泉涫沸洪波漂厲爾乃
都城萬雉百里周廻九衢交錯三門旁開層樓竦閣連
棟結階峙華爵以表甍若翔鳳之將飛正殿儼其造天
朱櫺赫以舒光盤蚪螭之蜿蜒承雄虹之飛梁結雲閣
於南宇立叢臺於少陽及至暮秋涉冬朔風烈寒猛豺
鷙攫鷹隼奮翰國乃講武狩於清原駕騖冥之駿駮抗
沖天之旌㫋北連昭餘南屬呼池西盼太陵東結繚河
然後嵠子放機戈矛亂發決斑鬐破文額當手斃僵應
弦倒越爾乃進夫中山名倡㐮國妖女狄鞮妙音邯鄲
才舞六八駢羅遞奏迭舉體凌浮雲聲哀激楚其珍玩
服物則崑山美玉元珠曲環輕綃啓繒纖纊綈紈其器
用良馬則六弓四弩綠沈黃間堂磎魚腸丁令角端飛
兔奚斯常驪紫燕豐鬛确顱龍身鵠頸目如黃金蘭筋
參精迅躡飛浮軼響追聲若乃至季春元己辰火熾光
挺新贈往袚於水陽朱幕蔽野綵帷連岡妖冶呈飾顔
如春英晉左思蜀都賦曰夫蜀都者蓋兆基於上世
開國於中古廓靈關而為門包玉壘而為宇帶二江之
雙流抗峩眉之重阻水陸所湊兼六合而交會焉於前
則跨躡犍牂枕倚交趾經途所亘五千餘里於是乎笻
竹緣嶺菌桂臨崖旁挺龍目側生荔枝布綠葉之萋萋
結朱實之離離孔翠羣翔犀象競馳白雉朝雊猩猩夜
啼金馬騁光而絶影碧雞倏忽而曜儀火井沈熒於幽
泉高爓飛煽於天垂於後則郤背華容北指崑崙緣以
劒閣阻以石門流漢湯湯驚浪雷奔望之天廻即之雲
昏水物殊品鱗介異族或藏蛟螭或隠碧玉其樹則有
木蘭梫桂把橚椅桐楩柟幽藹於谷底松柏蓊蔚於山
峰擢脩幹竦長條扇飛雲拂輕霄羲和假道於峻岐陽
烏迴翼乎高標於東則左綿巴中百濮所充外負銅梁
於宕渠内函要害於膏腴丹砂赩熾出其坂蜜房郁毓
被其阜山圖採而得道赤斧服而不朽交譲所植蹲䲭
所伏百藥灌叢寒卉冬馥其中則有青珠黃環碧砮芒
消或豐綠荑或蕃丹椒紅葩紫飾柯葉漸苞敷蕊葳蕤
落英飄颻溝洫脈散疆里綺錯黍稷油油稉稲漠漠指
渠口以為雲門灑滮池而為陸澤爾乃邑居隠軫夾江
傍山家有鹽泉之井戶有橘柚之園百果甲坼異色同
榮朱櫻春熟素柰夏成若乃大火流凉風厲白露凝微
霜結紫梨津潤樼栗罅發蒲桃亂潰石榴競裂晨鳬旦
至候鴈銜蘆木落南翔冰泮北徂雲飛水宿哢吭(胡浪反)
清渠其深則有鱣鮪鱒魴鰋鱧鯋鱨差鱗次色錦質報
章闢二九之通門畫方軌之廣塗營新宮於爽塏擬承
明而起廬結陽城之延閣飛觀榭乎雲中開高軒以臨
山列綺窗而瞰江内則宣化之闥崇禮之闈華闕雙邈
重門洞開金鋪交映玉題相輝亞以少城接乎其西列
隊百重羅肆巨千賄貨山積纖麗星繁都人士女袨服
靚(才性反)妝布有桐華麪有桄榔卭竹𫝊節於大夏之邑
蒟醬流味於番禺之鄉闤闠之裏伎巧之家百室離房
機杼相和貝錦斐成濯色江波若夫王孫之屬郤公之
倫從禽於外巷無居人並乘驥子俱服魚文西踰金隄
東越玉津戟食鐵之獸射噬毒之鹿拍貙氓於葽草彈
言鳥於森木拔象齒戾(歴結反)犀角鳥鎩翮獸廢足殆而
朅来相與第如滇(丁田反)池集乎江洲試水客漾輕舟娉
江妃與神遊將饗獠者張帟幕會平原酌醪酤割芳鮮
飲御酣賓旅旋車馬雷駭轟轟闐闐近則江漢炳靈世
載其英蔚若相如皭若君平王褒煒燦而秀發揚雄含
章而挺生幽思絢道德摛藻掞天庭又吴都賦曰東
吴王孫囅(敕忍反大笑也)然而咍曰夫上圖景宿辯於天文者
也下料物土析於地理者也鳥策篆素玉牒石記烏聞
梁岷有陟方之館行宫之基歟而吾子獨未聞大吴之
壯麗乎且有吴之開國也造自泰伯宣於延陵故其經
略上當星紀拓土畫疆指衡岳以鎮野目龍川而帶坰
百川派别歸海而會控清引濁混濤并瀨噴薄拂騰寂
寥長邁出乎大荒之中行乎東極之外於是乎長鯨吞
航脩鯢吐浪躍龍騰蛇蛟鯔琵琶泝洄順流噞喁沈浮
鳥則鵾鷄鸀鳿鷞(音霜)鵠鷺鴻鶢鶋避風候鴈造江湛淡
羽儀隨波參差理翮整翰容與自玩彫琢蔓藻刷盪漪
瀾蚌蛤珠胎與月虧全巨鼇贔屓首冠靈山大鵬繽翻
翼若垂天洪桃盤屈丹桂灌叢瓊枝抗莖而敷蕊珊瑚
幽茂而玲瓏增岡重阻列真之宇江妃於是往来海童
於是宴語草則藿蒳豆䓻薑彙非一石帆海松東風扶
留布濩皋澤蟬聯陵邱夤緣山岳之岊(音節)羃(音覓)䍥(煙貎)江
海之流木則平仲君遷松梓古度楠榴之木相思之樹
宗生高岡族茂幽阜擢夲千尋垂蔭萬畝與風飄颺䬀
瀏颼飀鳴條律暢飛音響亮蓋象琴筑並奏笙竽俱唱
其竹則篔簹林箊(音於)桂箭射筒柚梧有篁篻簩有叢苞
筍抽節往往縈結綠葉翠莖冒霜停雪梢雲無以踰嶰
谷弗能連鸑鷟食其實鵷鶵擾其間其果則丹橘餘甘
荔枝之林㯽榔無柯椰葉無蔭其琛賂則琨瑶之阜銅
鍇(白鐵也)之垠火齊之寳駭鷄之珍赬丹明璣金華銀朴
紫貝流黃縹碧素玉其荒陬譎詭則有龍穴内蒸雲雨
所儲陵鯉若獸浮石若桴雙則比目片則王餘窮陸飲
木極沈水居泉室潛織而卷綃淵客慷慨而泣珠象耕
鳥耘此之自與煑海為鹽采山鑄錢國稅再熟之稲鄉
貢八蠶之綿造姑蘇之高臺臨四遠而特建帶朝夕之
濬池佩長洲之茂苑闚東山之府則瓌寳溢目䚕海陵
之倉則紅粟流衍雕欒鏤楶(音節)青瑣丹楹圖以雲氣畫
以僊靈高闈有閌洞門方軌朱闕雙立馳道如砥樹以
青槐亘以渌水桃笙象簟韜於筒中蕉葛升越弱於羅
紈命官師而擁鐸將校獵兮具區吴王乃巾玉輅軺驌
驦羽毛揚蕤雄戟燿芒貝胄象弭織文鳥章六軍袀服
四騏龍驤猩猩啼而就禽&KR1757;&KR1757;(扶弗反)笑而被格屠巴蛇
出象骼斬鵬翼掩廣澤結輕舟而競逐迎潮水而振緡
精衛銜石而遇繳文鰩夜飛而觸綸指包山以為期集
洞庭而淹留數軍實乎桂林之苑饗戎旅乎落星之樓
又魏都賦曰魏國先生有睟其容乃盱衡而誥曰异
乎交益之士劒閣雖嶛(嶛險也)憑之者蹶洞庭雖濬負之
者北且魏土者畢昴之所應虞夏之餘人先王之桑梓
列聖之遺塵爾其疆域則旁極齊秦結湊冀道開胸殷
衛跨躡燕趙墨井鹽池元滋素液厥田惟中厥壌惟白
思重爻摹大壯覽荀卿采蕭相枌橑複結欒櫨疊施丹
梁虹申以並亘朱桷林布而支離綺井列䟽以懸帶華
蓮重葩而倒披於前則宣明顯陽順德崇禮重闈洞出
鏘鏘濟濟於後則椒鶴文石永巷壼術楸梓木蘭次舍
甲乙增構峩峩清塵剽剽雲雀踶薨而矯首壯翼摛鏤
於青霄雷雨杳冥於天半曒日籠光於綺寮碩果灌叢
圍木竦尋篁篠懷風蒲萄結隂丹藕淩波而的皪綠芰
汎濤而浸潭羽翮頡頏鱗介浮沈磴流十二同原異口
蓄為屯雲泄為行雨内則街衢輻輳朱闕結嵎石杠(杠橋)
(也)飛梁出控漳渠䟽通溝以濱路蘿青槐以蔭途庾
闡揚都賦曰子未聞揚都之巨偉也左滄海右岷山龜
鳥津其落江漢演其源碣金標乎象浦注桐柏乎元川
昔句吴端委延州儷臧高譲殆於庶幾英風亞乎潁陽
土映黃旗之景巒吐紫蓋之祥巖栖赤松之館岫啓縉
雲之堂龍符渙而夏德興羣神萃而玉帛昌也天包龍
軫地奄衡霍元聖所遊陟方所託我皇晉之中興而駿
命是廓靈運啓於中宗天網振其絶絡於是乎源澤浩
瀁林阜隠薈鼔蠡吞江荆牙吐瀨赴三峽之隘洞九川
之會泮五嶺而分流鼓沱潛而碎沛漨渤灪滃潢漾擁
涌驚波霆激駭浪山動東注尾閭呼噏洞庭茫若雲漢
窈若青城其山則重岡峩屼峻嶺嵦崿陽侯鱗萃龍濤
綺錯嵭&KR1293;磊砢嵬峞鄱薄旁帶千溪下周萬壑木則灌
以把梓被以沙棠結根九疑布葉天柱林為五岳之苑
材為八都之府埽飛虹虧陽景拂白雪而增翠凌廣漠
而敷穎竹則䉁風箘簵篠簜林箊單棘箜□蓊蔚蕭疎
貞條梢風勁節集霧望之猗猗即之倩倩蒼琅之竿東
南之箭其林可遊其芳可薦草則陵苕海藻山英江籬
綸組菁茅繁露卷舒獸則騊駼狻猊鋸牙披蹄登重巘
蹲嶫嶬噫氣則風生噴沫則雨灑其間則有騰猨夭矯
閃儵柯杪風母果然星流電遷或陵虚赴絶或繚繞希
聞鳥則鷦䳟孔翠丹穴之羽鳴鳳自歌翔鸞自舞魚則
鮫鱣䲋鮪比目鱨鯋脩鯤横海徵鯨偃波其中則有靈
蛟白黿之族種繁六眸類豐三足鸚螺蛻骨寄居負敖
餘泉如輪文蚳如琢果則黃甘朱橙楊桃枇杷林蔚八
桂之叢色燿三珠之華爾其寳怪則有瑶琨琅玕青璧
元珉陽珠散火隂甲潛珍雲英水玉錯燿龍鱗煥若金
膏晃若燭銀琉璃冰朗而外映珊瑚觸石而搆翹牙簟
列文於象齒火布濯穢於炎焱西徂石城則舟車之所
混并東盡金塘則方駕之所連箱其中則有龍坻華屋
晨鳬之舸青雀飛艫餘皇鼔柂鷁首鋪於黃宫盤蛟纏
於赤馬爰有蘭堂華屋高門重構羅鼎玉食絲竹並奏
龍駒汗血於廣塗朱輪擊轂而輻輳傅元正都賦曰
撫琴瑟陳鐘簴吹鳳簫擊鼉鼔奏新聲理秘舞乃有材
童妙妓都盧迅足緣修竿而上下形既變而景屬忽跟
挂而倒絶若將墜而復續蚪縈龍蛇委随紆曲杪竿首
而腹旋承嚴節之繁促於是神岳雙立岡巖崟崟靈草
蔽崖嘉木成林東父翳青蓋而遐望西母使三足之靈
禽丹蛟吹笙文豹鼔琴素女撫瑟而安歌聲可意而入
心偓佺企而鶴立和清響而哀吟增唐李庾西都賦
曰其地勢也負秦章臺倚漢甘泉帶涇渭之冨流挟終
南之夀山指重城於二華拓外門於兩關元素交川灞
滻在焉斷虹偃蹇而亘梁拖輪走驟而蹄奔度萬國以
向朝趨魏闕之通門赤縣統劇停阡帝鄉長安萬年乾
封明堂藍田左椅鄠杜前張分坼連乎馮翊畫疆接乎
岐陽排吴山而抵蜀亘氐谷而通商其中則御水分溝
昆明下流在野決溉入宫環洲菰織蒲紉芡贄菱羞渚
戲青鷁沙眠白鷗其遠也深有蛟潭派作龍湫涘接河
漢波通女牛其近也方塘含春曲沼澄秋戶閉煙浦家
藏畫舟土厚地中温寒以宜門多杖老室有蕃兒承化
發謠帝力不知則有程鄭之家白闥朱軒崇基峻砌待
駟高門木秀茸葩紅舒綠繁挺碩果於華林育豐蔬於
中園珠箔晝晦金釭夜明羅繡巾㡚鼔瑟吹笙譁族陳
賓以樂乎太平貨隧分㕓物次駢連中署肆帥夕咽朝
昏越璞楚琛蜀賄巴賨裁綺張繡紋軸蕉筒交錯雜沓
斯焉會同黃宅緇廬金篆玉扃以張帝居用壯天廷千
形萬聲不可多名又東都賦曰若乃用洛為池帶河
為沼洞八門之會要控二梁之夭矯赤縣神州與京比
儔逕東山之貢賦扼關外之諸侯宜齊梁而駕輅引淮
汴而通舟太行枕甸發址崇垓覃懷鎮封上干昭回鑿
門導伊兩阜屏開育仁頤智堂奥庭隈爾其左掖通東
右掖洞西籠故地之銅駞抱舊里之玉鷄御溝接派苑
樹通堤抗鳳樓於内庭矗端門於天街上陽别宫丹粉
多狀鴛瓦鱗翠虹梁疊壯横延百堵高量十丈出地標
圖臨流寫障霄倚霞連屹屹言言翼太和而聳觀側賓
曜而䟽軒若蓬莱之真侣瀛洲之列仙鸞駕鶴車往来
於中天嚴城曉啓千門萬戶建衛對營開扃接牖翠華
在鎬分官以守監署惟三卿曹止九禮樂所流厥惟舊
周追魯俗而為鄰化殷頑而作柔異材挺擢多士優游
原膴膴而耕溺水濺濺而洗由宋楊侃皇畿賦曰大
矣雄圖昭然聖謨謂陳留天下之衝要大梁海内之膏
腴漢祖得之則齊楚之敵敗亡相繼咸就摛而即誅梁
王守之則七國之師不敢西向盡為馘而為俘實王氣
之長在宜萬世而作都也莫不廣封溝設險固㐮平割
宋之美田戴邑裂曺之沃土滑分屬邑之二城陳減太
康之萬戶潁川之鄢陵扶溝滎陽之中牟陽武咸命落
編民於州籍升地圖於天府故得雄臨九州陋視三輔
經營歴於五代法則垂於萬古圖書載詳境土斯見開
封則漢志之名邑今二京之首冠祥符則天書之降年
易新名於舊縣&KR1469;秸之入斯為近甸若乃百萬衆之分
營十二市之環城囂然朝夕異彼郊坰其東則有汴水
之陽宜春之苑向日而亭臺最麗迎郊而氣候先暖鶯
囀何早花開不晩曕太乙之清宫壯先朝之命工構宇
煙霞之外出俗囂塵之中其南則有崇崇清壇肅肅齋
宫卜是吉土龜從筮從永奉禋祀郊見昊穹别有景象
仙島園名玉津珍果獻夏竒花進春百亭千榭林門水
濱其西則有池鑿金明波寒水殿鷁首萬艘而壓浪虹
橋一道而通輦太液無濫觴之深靈沼有潢汙之淺一
派如飛通漕架虛貫都注御溝之口轉漕通廣濟之渠
京索導源而於彼金水名河而在兹其北則含芳舊苑
瑞聖新名十洲象景三島分春彼沙臺之崔嵬聳佛刹
之千尺岡阜連延於西南原田平坦於東北何沙海之
飛揚忽到此而止息若夫八澤九溝二池三固周流原
野表界境土宿萬勝以遥觀見斗門之雙注吸驚浪以
横来絶長堤而可懼西望河流襟帶二邑高岸山立回
灣箭急右倚太行横絶雲霧夫雍阻二崤之險洛憑九
河之固方之於是彼若平路過濮水之長渠經封國之
舊域寥落兮桐牢之亭湮沒兮黃池之迹何昔也明誓
重重諸侯於此會同今也京邑翼翼四方於此取則
周邦彦汴都賦曰惟此汴都禹畫為豫周封鄭地觜觿
臨而上直實沈分以為次芒碭渙渦截其面金隄玉渠
累其脊雷夏灉沮繞其脇罍邱訾婁夾其腋梁周帝據
而麋沸唐漢尹統而寧一故此王國襲故不徙恢坼甸
域尊崇天體司徒制其畿疆職方辨其土地前千官而
會朝後百族而為市宏基融而北址植九鼎立而四岳
位仰營域而體極立土圭而測晷蜀險漢坌荆惑閩鄙
惟此中峙不首不尾限而不迫華而不侈環睎睋於郡
縣如岣嶁之迤邐觀其高城萬雉埤堄鱗接利過百二
嶮踰四塞闞城為門二十有九瓊扉塗丹金墉鏤獸列
兵連卒呵夜警晝其衢四逹其塗九軌劇驂崇期蕩夷
如砥異羊腸之詰曲或踠蹏而折轊若夫帝居安麗人
所未聞南有宣德北有拱辰延亘五里百司雲屯兩觀
門峙而竦立罘罳遐望而相吞天河羣神之闕紫微太
乙之宮擬法象於穹昊敞閭閻而居至尊檏桷不斲素
題不枅上圓下方制為明堂告朔朝歷頒宣憲章陋甘
泉與楚宫繆延夀與阿房其西則有寳閣靈沼巍峨泛
灩繚以重垣防以回隄雲屋連簃瓊欄壓墀池水則溶
溶沄沄洋洋湜湜儛櫩景以斷續漾金碧而陸離恍湡
浯與方壺帝令鬼鑿而神移其中則有菰蒻雈蘆菡萏
蓮蕸薲蘋蘮蒘其魚則有鱣鯉鯋鮀□鮅鰋鮧魴鱒鰼
鰝鱖鯞王鮪科斗魁陸鼃鼉鼈蜃含螀巨螯容與相羊
蔭藻依蒲其鳥則有鷝鶬鵜鴣鵝鷺鳬鷖&KR2331;&KR2519;鵁鶄鶤
鴸鷴鶴倉庚楚鵲鸛□揮霍□□雥雥羣&KR1984;孴啄其木
則有檆檟栟櫚梗楠柟樅欞橒㯽榔檿柘桑楊梓杞豫
章句科扶疎蔽芾竦尋集弱椅施挐枝刺條脩幹蟠根
矯躩鱗□其下則有申葉蘭茝芸芝荃蓀髮布絲勻馥
郁清芬其氣襲人若乃豐廩貫廥既多且冨永豐萬盈
廣儲折中順成冨國星列而棋布千箱所運億廩所露
入既夥而委積食不給而紅腐王仲旉南都賦曰翠
華迴馭龍旆載揚觀紫氣於芒山辨白水於南陽灑翔
鸞之神翰掞鴻藻之天章於是建南京陪上國首諸夏
作民極對列乎浚郊相輝乎洛宅頒慶洞開歸德峻峙
(正殿曰歸德端門曰頒慶)偉宫室之光明仰觚稜之神麗儉不至陋
奢不逾侈旁立原廟巋㠑穹崇殿實有三一祖二宗顯
文謨而承武烈彌萬祀而無窮俯浪宕之舊渠迴伊洛
之清流灑江吴之漕粟浮寳鷁之千舟若乃昭仁崇禮
迴鸞祥輝(南都四門名)連闤帶闠列隊通畿萬商千賈鱗集
羽歸星布纖麗山積瑰竒其原野則田疇彌望不可計
數浸以耀漁之源被以沃壌之土舉趾即雲荷鉏廼雨
芃芃離離禾麥稷黍其亭館内之則有流觴渌波檜隂
四合照碧妙峰武傋道接外之則有朝雨暮雲暖風殘
月又有玉觸金縷光華□喜嘶馬落帆芳草柳枝之列
聯觀光與望雲指中天之巍闕其池沼則東西二湖□
□迢迢水澄似鏡波泛如潮窺馴鷺於别渚識海鴈於
舊橋陟高臺而環望悟神意之自如臨綠水而暫止疑
放曠於江湖若予之所舉僅知其髣髴十分未得其一
隅明李時勉北京賦曰曰惟北都在冀之域右挟太
行左據碣石宗恒岳其巍巍鎮毉閭而奕奕冠九州之
形勝實為天府之國於是仰瞻析木俯測地靈龜筮兆
吉天人叶應爾乃懸水樹臬識景表營建不拔之丕址
拓萬雉之金城引天泉於西阜環湯池而鏡清九衢百
㕓之通達連甍䆳宇之縱横若乃四郊砥平皇道正直
視萬國之環拱適居中而建極其南則萬流宗海平林
蔽天溏淤恒衞經其野濡磁涞桑匯其前界以大陸廣
阿之弘壌扼以大茂井陘之連山膏腴之地綿亘三千
餘里而極於黃河伊潁之川其水陸之所産卓犖繁盛
蓋莫得而計焉其北則疊嶂&KR1394;峗層巒蔽虧長城矗乎
雲表百泉湧乎山隈壯天關而設險守一夫而莫開包
狼山上谷之阻據野狐獨石之危掩祖山木葉之離立
連白登紫塞之逶迤其東則潞河通漕控引江淮肥如
灤涞灌注縈迴環以大海衆水所歸洪濤巨浪洶湧崔
嵬蓋不知其幾千萬里而蠻商番舶帆檣隠天上下不
絶而往来又有蓬瀛方壺鳳麟聚窟十洲三島靈異非
一琉精之闕瓊華之室墉城岧嶤金臺崒嵂紫氣丹青
景雲矚目靈圄偓佺安期羡門之徒相與從遊於其間
出入隠見而慌惚其西則崇山鬱翠高挹泰岱北接居
庸南首河内竒峰擁關龍門阻隘玉泉垂虹青煙浮黛
上嶻&KR1110;兮倚空下蟠據而際海其麓則有渾河湯湯西
湖泱泱鹽溝琉璃桑乾廣陽雪波泛湧灝溔汪洋一瀉
千里會流帝鄉又有上林禁苑種植畜牧連郊踰畿緣
邱彌谷澤瀦川匯若大湖瀛海渺瀰而相屬其中則有
竒花珍果嘉樹甘木禽獸魚鼈豐殖繁育颮颮籍籍不
可得而盡錄若其宫室之制則居高而臨下背隂而向
陽奉天凌霄以磊砢謹身鎮極而崢嶸華蓋穹崇以造
天儼特處於中央上象天體之圓下法坤德之方兩觀
對峙以嶽立五門高矗乎昊蒼飛閣屼以奠乎四表瓊
樓嵬以立於兩旁廟社并列左右相當闢閶闔其蕩蕩
儼帝居於將將玉戶燦華星之炯晃璇題納明月而輝
煌寳珠焜燿於天闕金龍夭矯於虹梁其後則奉先之
殿仁夀之宫乾清坤寧𦕈麗穹窿掖庭椒房閨闥閎通
其前則郊建圜丘合祭天地山川壇壝恭肅明祀至於
五軍庶府之司六卿百僚之位京尹赤縣之治所王侯
貴戚之邸第守羽林而掌佽飛者至九十有四衛莫不
井列而棋布各雄壯而偉麗金幼孜皇都大一統賦
曰維此北京太祖所屬天造地設靈鍾秀毓總交會於
隂陽盡灌輸於海陸南臨鉅野東瞰滄溟西有太行之
嶻&KR1110;北有居庸之峥嶸瀉玉泉之逶迤貫金河而迴縈
瓊島上聳以盤礴太液下澈而泓澄乃卜良辰乃蠲吉
日以相以度以構宫室棟宇崇崇簷楹秩秩以蓋以覆
陶冶埏埴以繪以圖黝堊丹漆煥五彩之輝煌作九重
之嚴密天地洞開馳道相連金鋪絢日玉柱凌煙星羅
棋布璧燦珠聯虹飛霞擁龍翔鳳騫超凌氛埃壯觀宇
宙規模恢廓次第畢就豁千門之雲矗敞萬戶之輻輳
至若丹闕巍巍飛觀凌空觚稜上聳閣道遥通左祖右
社蔚乎穹窿禁城之下金水溶溶畫棟凌雲繡柱含空
璇題耀日綵橋駕虹若夫御苑逶迤上林深窈有山有
泉為臺為沼巖谷谽谺雲霞縈繞走有竒獸飛有靈鳥
樂寬閒以棲息恣回翔以馴擾又若百司庶府有綱有
目太學郡庠之並建琳宫梵宇之森矗列九衢之坦坦
引六街而相續閭閻櫛比闤闠雲簇馬馳聮轡車行擊
轂又若歌樓舞榭豔態穠粧羅袖回雪清聲遶梁管絃
嘔啞狎坐𫝊觴娱青陽之麗景駐白日之飛光桑悅
南都賦曰明之南都宿分於斗職域於揚斗則日月之
所佉柲五星之所乘營是謂天維揚則拓土畫疆卓犖
兼并是謂地綱論大形勢桐柏之源東馳般汨揖濁灩
而招沂泗者於此乎會岷山之支東累綿衍出庾嶺而
包彭蠡者於此乎盡誠江海之都會也山林之總轄也
而况口以三吴足以荆蜀八閩二廣可伸可縮堪輿之
精盡於是矣細論藩屏則天設雄塹表以鍾山裼以長
江山則掩譎崔聳靘歜崚翔裘坱碖盎尖台嵬亢嶻嶪
墳兀追詭廉盪晴兮黨黨晦兮璋璋氣雲薄兮擬封秀
□挹兮可掆江則膠戾蚾毅砰湧便注丕庨&KR1043;溢湉混
澶泱漨瀴溶瀆洚洞㴐㵁濞兮格格允兮統統喜沄沄
兮穆協怒趫趫兮讐闛均山惟榆丕江迺桑如韓孟之
齊騁類楚漢之相當挟以石頭秦望之蔓麗帶以後湖
元武之汪洋嶺一頡兮千熊羆浪一頏兮幾城隍欲纖
摹其詭異洵一挂而萬亡其洞則有華陽玉柱良常羅
姑各有真府神切天砮門□□兮混沌未鑿室䧓䧓兮
氣化馴刳丹崖甲乎連欐翠壁貫乎稜觚其泉則有白
乳一人玉兔喜客婁地籟之于于垂天紳之默默歛川
后之津液菑山靈之骨脈雨或嘲而囂囂風或譽而嘖
嘖其池則有覆杯石墨天淵蓮花昔人留兮指爪朽名
潤兮無涯又有堤名太平堰名余家瀨名投金泓名丹
砂九曲霹靂溝河淛粲芳草躍馬澗河清華又有田疇
則黍稌咸宜桑柘斯植水耕火耘風經雨織一犁鬑鬑
兮斛粟半筐䌨䌨兮尺帛真中華之心而四方之極者
也帝省山川可為皇據惟古帝王或命於陶或命於牧
惟豐惟鎬文武是屋儲兹地髓以俟天牧於是役吴載
柞命晉其耘宋齊為畚梁陳為斤其建金華赤烏玉燭
重雲太極清暑之俵麗結綺永安之青䵍孰非先埽我
金門之路清吾玉殿之塵也哉逮元脱紐宇宙沸□閃
兹地也鬱鬱蔥蔥暐暐煌煌增渥補泊衒紫浮緗虹經
撮彩雲緯成章斻兮若燭龍之燄裕兮類若木之光盪
踞虎而將躩暈盤龍而欲翔其在山也谾谷就實危峰
增鋩曅乎若巢金之欲彰其在水也漫㲹氤氲逐泛湋
揚灝乎若頽波之弄西陽禆竈瞻望而躑躅景純睥睨
而周章非名都之將建而先發其祥耶又北都賦曰
聞北之為都宿屬於箕地名幽州神堯之聖域召公之
賢丘地勢累崇蹠蹠捄捄膊齊魯為柶綴趙遼作旒東
阬迻迥而左逹太行巍峞而右遒濎濙無涯峻峭莫儔
天合其所人凝其績築城伊淢作都伊匹規乾準坤以
究安宅五門環環千廬㧖㧖雙華嫚嫚丹闕頟頟峙以
文武列以順掖東連宗廟西㠑社稷南薰仁智前經後
緯思善翼善左輔右弼奉天前迤齗齗特特若圜倪之
無極華蓋中莅鏘鏘礊礊若春盎之可即謹身後擁瓌
瓌赫赫若混沌之未劃悉䀛其桷悉扛其楹剡柱乳楣
巨纖剏墿欂櫨禁楄疎戚□迸陽棲其正隂止其冥懸
魚惃凜而下垂拒鵲媋䐷而上騰彼□□之雄梁夥崇
㙷而獨承羣材膺職渠渠迺成遊衍之區爰營西苑泓
以太液之□□峙以瓊華之夗夗池則汪洋漫衍溔潢
潭沱裼以江蘺芙蓉點以芳藻綠荷含英吐華□馝薰
波島則巉巗磊砢岪鬱危綳太湖輸精武康貢英薄平
泉而不即𦕈艮岳而弗登迺築崇基殿以廣寒古柏十
圍矮松百盤俯雙橋之千柱仰萬歲之層巒南墉之中
亭館綿延迷以綺鋺複以粉□東南其戶寒暑攸偏涼
登洗髓之域和躋浴沂之天惟南有囿釗釗媞媞臺呼
名鷹巋崱雲齊規以槢垣衛以危梐佳實累杈灌木垂
桋幻靈芝之䔄䔄茁紫脱之萋萋蚑息蝡動鷙擊獷
趧或并命而比翼或兩額而三蹄以至大月一封之駝黃
支獨角之犀昆明吐金之鳥三佛吞火之鷄天山識樂
之帝江哈烈弄毬之狻猊亦安薛公之鞠養受毛邱之
羈縻環以靈沼劃以崇溪水禽淵魚隨方躍棲悉涵負
乎恩澤動濡爛而敷祈
原詔唐太宗建東都詔曰朕聞踐華固德百二穪乎建
瓴卜洛歸亡七百崇乎定鼎是以控膏腴於天府啓黃
圖於渭濱襟沃壌於王城摛綠宇於河渚市朝之城麗
皇州之九緯丹紫之原邈神皋之千里二京之盛其来
自昔此都心兹宇宙通賦貢於四方交乎風雨均朝宗
於萬國曲阜之規猶勤測圭之地載華豈得宅帝之鄉
獨穪都於四塞里王之邑匪建國於三川宜改洛陽宫
為東都上棟下宇彼勞昔以難前廣廈高臺我名今而
改彼仍兹舊貫式表宸居增宋高宗定都臨安詔曰
昔在光武之興雖定都於洛而車駕往返見於前史者
非一用能奮揚威靈遞行天討上繼隆漢朕甚慕之朕
荷祖宗之休克紹大統夙夜危懼不常厥居比者廵幸
建康撫綏淮甸既已申問邊圉奬率六軍是故復還臨
安内修政事繕治甲兵以定基業非厭雨露之苦而圖
宫室之安也遂定都故今以臨安府為行在所
增頌明鄧林皇都大一統頌曰天作神京山河鞏固聖
皇宅之永隆寳祚惟此北京冀域堯封龍潛舊邸王氣
所鍾爰法天經爰因地義斷自宸衷率由舊制乃營三
殿三殿堂堂乃立九門九門將將乃築圜丘乃除方澤
父天母地於焉昭格乃嚴廟社乃定市朝規模位置秩
焉有條龍樓中屼鳳閣前峙禁城萬雉邦畿千里乃廊
阿閣玉戶金鋪赫然壯觀偉矣弘模府第星羅廬井櫛
比萬象一新兩京駢麗洪惟聖皇與天合德營此北京
象彼北極惟北有極環拱衆星惟北有京包舉八瀛日
月貞明山河帶礪聖子神孫夲支百世
增表唐李嶠請車駕還洛表曰載祀七百卜年非豐鎬
之地時乘九五啟聖由瀍洛之鄉所以受龍圖龜書所
以朝雨師河伯萬靈幽贊百物阜昌是曰天地之心實
興帝王之祚况復圜丘方澤神祗之兆域以安複廟重
檐昭穆之尊卑既叙定社而立稷建邦而設都是萬年
長王之郊誠億載不遷之宇加以舟車并湊水陸交衝
物産尤多觀聽胥悅衆庶有来蘇之冀神靈翹望幸之
心伏願俯察氓謠仰祇天意涓時擇日屯萬騎而出函
秦省俗觀風撫四方而還鞏洛衆星拱列長居辰極之
尊萬國駿驅載詠朝宗之府明梁夲之為魯王賀建
北京表曰定鼎在興王之地建都效卜洛之規道里均
平山川鞏固於此繼天出治發政施仁禮樂明備而三
階砥平垂拱無為而四方来賀綸音誕布允為洛誥定
命之書鴻業告成載詠鎬京復古之雅
增序明劉侗帝京景物略序曰都應垣也燕之應極垣
有三焉極一而已矣日東出躔十有二極北居指十有
二以柄天下之魁杓天險設於坎地勢厚於坤皇建而
人民會歸於極有進矣中宅天下不若虎眠天下虎眠
天下不若挈天下以瓶而身抵其口雒不如關關不如
薊守雒以天下守關以關守天下必以薊文皇得天子
自守邊之略於厥初封都燕陵燕前萬世未破斯荒後
萬世無窮斯利捶□九邊槖箧四海豈偶哉於焉神人
萃物爽憑成周鼔文漢代瑞像脛翼謂何氣先符應他
若潭雲塔影龍螺洞光木石幻氣精熙游盛今古雖留
更僕未可悉數也
增辨元吴澄東西周辨曰東西周有二一以前後建都
之殊而名一以二公封邑之殊而名昔武王西都鎬京
而東定鼎於郟鄏周公相成王宅洛邑營澗水東瀍水
西以朝諸侯謂之王城又謂之東都實郟鄏於今為河
南又營瀍水東以處殷頑民謂之成周又謂之下都於
今為洛陽自武至幽皆都鎬京平王畏敵之逼去鎬而
遷於東都平以下都王城曰東周幽以上都鎬京曰西
周此以前後建都之殊而名也自平王東遷𫝊世十二
而景王之庶長子朝與王猛争國猛東居於皇晉師納
之入於王城入之次月猛終丏立踰半期而子朝又入
王辟之東居於翟泉子朝據王城曰西王敬王在翟泉
曰東王越四年子朝奔楚敬王雖得返國然以子朝餘
黨多在王城乃徙都成周而王城之都廢至考王封其
弟揭於王城以續周公之官職是為周桓公自此以後
東有王西有公而東西周之名未立也桓公生威公威
公生惠公惠公之少子班又别封於鞏以奉王為東周
惠公之父子同諡以鞏與成周皆在王城之東故班之
兄則仍襲父爵居於王城是為西周武公以王城在成
周之西故自此以後西有公東亦有公二公各有所食
而周尚為一也顯王二年趙韓分周地為二二周公治
之王寄焉而已矣周之分東西自此始此以二公封邑
之殊而名也前後建都之殊者以鎬京為西對洛邑為
東周而言也二公封邑之殊者又於洛邑二城之中以
王城為西周對成周而言也一王城也昔以東周稱後
以西周稱夫周東西之分因武惠二公各居一而名王
則或東或西東西之名繫乎公不繫乎王也鮑氏云赧
徙都西周西周鎬京也嗚呼鎬京去王城成周八百餘
里自平王東遷之後不能有而以命秦仲曰能逐敵人
即有其地鎬之為秦已四百年于兹其地在長安上林
昆明之北虎狼所穴而王得往都於彼哉
御定淵鑑類函卷三百三十三
