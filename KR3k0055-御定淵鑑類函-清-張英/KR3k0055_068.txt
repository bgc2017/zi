欽定四庫全書
御定淵鑑𩔖函卷六十三
設官部三(太師總太傅三少載)(太保)
太師一
原太師古官殷紂時箕子為之武王克殷作周官立
太師以太公為之成王時周公並為太師周公薨畢公
代之(賈誼曰天子不喻於前聖之德不知君民之道不見禮義之正詩書無宗學業不法太師之責也古)
(者齊太公為之)秦及漢初並無至平帝元始元年初置以孔
光為太傅遷太師又以馬宫為太師金印紫綬位在太
傅上太保次太傅(孔光為太師王莽為太傅光嘗稱疾不敢與莽並太后詔令太師無朝賜)
(靈夀杖黃門令為太師省中坐置几太師入省中坐用杖賜食十七物十七物者公具十七種物也靈夀木名)
(也)漢東京又廢獻帝初董卓為太師卓誅又廢魏世
不置晉初置三上公以景帝諱師故置太宰以代太
師之名(晉書曰惠帝太安元年以齊王冏為太師當時撰述者之誤也)秩增三司(蜀李雄僭)
(號時范長生自西山乘素輿詣成都雄拜長生為天地太師封西山矦)後魏北齊後周
隋唐皆有之(天寳以前唯以其官贈仲尼及長孫禎武彠竇毅韋元貞張說裵光庭而已)
增五代以畀藩鎮及贈官(見三公總序)宋自祖宗時太師
未嘗並除紹聖初始有文彦博吳榮王顥宣和中蔡京
童貫鄭紳靖康初燕王俁越王偲紹興初秦檜張俊紹
熙末史浩嗣秀王伯圭建隆至紹熙宰臣生拜太師者
五趙普文彦博蔡京秦檜史浩惟蔡秦二人以相臣特
拜其他皆還政加恩云親王生拜太師者五人楚王元
佐燕王元儼吳王顥燕王俁趙王偲皆以父兄行而得
之紹熙中嗣秀王伯圭以宗室特拜太師蓋王於光宗
為親伯父用優禮也遼金元明俱詳總序
太師二
增逸禮曰太公為太師周公為太傅召公為太保史記
曰周文王得呂尚於磻谿以為師謂之太公武王嗣位
號師尚父成王即政尊為太師漢書音義曰師訓也
應劭漢官儀曰孝平皇帝元始元年太后詔曰太師光
今年老有疾俊乂大臣惟國之重書曰無遺老成國之
將興尊師重傅其令太師無朝十日一賜餐賜以靈夀
杖黃門令為太師於省中施坐置几太師入省用杖焉
續漢書曰趙典篤學博聞宜備國師即太師也獻
帝春秋曰董卓自號太師御史中丞以下皆拜皇甫嵩
與卓爭權後嵩為中丞見卓拜卓曰可以服未嵩曰安
知明公乃至於是卓曰鴻鵠固有遠志但燕雀不知耳
嵩曰昔與明公俱為鴻鵠但公今日變為鳳皇卓笑曰
卿卑服何得不拜晉書載記曰蜀李夀以安車束帛
聘龔壮為太師壮固辭特聽縞巾素帶居師友之位
隋書曰高祖受禪李穆來朝高祖降坐禮之拜太師贊
拜不名賜食成安縣三千戶於是穆子孫雖在襁褓拜
儀同其一門執象笏者百餘人貴盛當時無比唐書
顔真卿傳德宗立拜太師正色立朝剛而有禮晩節偃
蹇為姦臣所擠毅然之氣折而不沮可謂忠矣唐書
裵度拜太師平章事事四朝以全德始終及歿天下莫
不悲其風烈五代史曰馮道為太師以舊德自處然
當世之士無賢愚皆仰道為元老而喜為之稱譽東
都事略曰文彦博召赴闕司馬公言若令以正太師平
章軍國重事亦足以尊老成矣遂詔一月兩赴經筵六
日一入朝至都堂商量事
太師三
原尊師問道(漢詔國之將興尊師重傅大戴禮帝入太學承師問道)布衣
青蓋(張良世家封萬戶侯為帝王師布衣足矣以後漢書董卓為太師乘青蓋車三公御史大夫下皆)
(拜)經邦事秉國均(尚書曰立太師太傅太保孔安國注云師天子所法也佐王論)
(道以經緯國事有德乃堪之是詩曰尹氏大師維周之氐秉國之均四方是維天子毘俾民不迷鄭箋云毘)
(輔也言尹氏居太師之官持國政之平維制四方)毘天子備國師(上詳秉國均注)
(太下詳師二)燮陰陽經禮樂(上詳三公總載先大戴禮曰天子不喻於聖王之)
(德不知軍國畜民之道不見禮樂之正不察應事之理不博古今之典傳不閑於威儀之數詩書禮樂無經學)
(業不法凡是其屬太師之任也)訓帝躬持國政(應劭漢官儀曰平帝元始元年孔光)
(以太師見授太后曰太師先聖人之後德行醇淑道術通明宜居四輔職訓導帝躬下詳秉國均注)
得於磻谿賜以靈夀(史記周文王得呂尚於磻谿以為師謂之太公武王嗣位號曰)
(師尚父成王即政尊為太師詩云惟師尚父時惟鷹揚下詳太師二)增獨班優禮
(會要元祐元年四月詔守太師致仕文彦博赴闕獨班起居減拜肩輿至下馬處子弟一人扶掖出入儀制依)
(見任宰臣一下詳上太師)並除特拜(朝野雜記曰故事太師未嘗並除紹聖初始有)
(文潞公彦博吳榮王顥宣和中蔡魯公京童貫鄭平樂王紳靖康初燕王俁越王偲紹興中秦申王檜張魯王)
(俊紹興末史會稽王浩嗣秀王伯圭文又曰國朝自建隆至紹熙宰臣生拜大師者五趙普彦博蔡京秦檜)
(史浩惟蔡秦二人以相臣拜其他皆還政加恩云)鞍馬銅羊(淳化二年遣右正言張康)
(齎太師趙普生辰器幣鞍馬就西京賜之故事非同平章事無生辰國信之例上以普勲舊故特異焉東都)
(事略趙普上章告老拜太師封魏國給宰相俸仍遣其弟齎詔賜之又遣使以璽書賜普曰朕以居守之重慮)
(煩耆耄維師之命用表尊賢仍賜銅羊上尊酒禮太師其愛精神以副眷注之意)勲在廟社
名聞華夷(東坡文太師口宣)職守三公儀刑四海(宋百官志)
(守三公之職太師居上刑分紀唐置太師以師範一人儀四海)
太師四
原周公(尚書召公為保周公為師相成王為左右)張禹(前漢以論語教授成帝)教
事喻德(禮記師也者教之以事而喻諸德也)天遺汝師(六韜文王卜畋史卜卦曰非熊)
(非羆天遺汝師)民具爾瞻(詩赫赫師尹)蔚為帝師(文選)出則有
師(禮)冠三公之首為四逸之儀當至聖之朝
居太師之任周寵元勲任先呂尚漢崇碩德𨕖在
孔光增父師(書畢命王若曰父師今予祗命公以周公之事)師臣(晉書軒轅聖人)
(仗師臣而授)維師(李德裕行裵度贈太師制寵既極于維師)師台(楊大年德茂師台)
優拜非常例(分紀西京留守太保趙普為太師西京養疾以普開國元臣故優拜之非常例)
(也)特拜用優禮(詳前太師一)
太師五
增銘唐權德輿太師忠武公渾瑊銘曰北載斗極陰方
尚武元金朱轓錫命都府太師間代感會雲雨四征庇
人九合尊主昔未成童則能肄勤卓行深入致果忘身
弱冠摧鋒環列南軍中興之後書社策勲援枹兩河轉
戰三秦靈朔郇邠所居必聞出統蕃衛入司徼循時丁
阨難節冠羣倫逋誅煽結狂穢宫闕西平鞠旅公亦授
鉞既臨延秋如火烈烈休士退舍時惟不伐祲沴乖方
蒲津未通北平釋位公實撫封胥命長春克成厥功開
壁勞軍靡有不公以律則臧在和而克時惟太師有嚴
有翼乃敷仁澤乃布條職時惟太師有功有德三公二
府是奬是陟襚印易名以尊以餙材官介士鹵簿悽惻
大隧觧原終南之北萬邦作憲永代是式追琢馨香與
唐無極又權德輿贈太師崔倕神道碑銘曰奕奕四
姓崔為之冠瞻其門牆倬若雲漢善積家肥子孫多才
如彼榱棟必生徂徠太公之後彌二千祀炯如貫珠焯
見圖史顯允太師丕承德基構于其堂亦既塈茨生逄
艱虞戎夏交師獻俘伐叛忠存乎詞兵興事叢飛輓四
馳歴踐劇職視屯如夷乃主平糴乃分行使治粟為邦
其道一致蒲實近地鹽為利泓使車來思剗弊立程吏
廉商通歲倍其贏奏課連最德音褒明就加執法好爵
兼榮天賦之才不與夀并生樹德本歿揚淑聲上聞軫
懷侑樂為停贈襚之禮侔於公卿萬石貽訓根於孝友
太邱種德乃稔身後家有令子妻為夀母二十餘年人
倫之首六子來侍如龍如虎衆婦來饋維筐及筥佩玉
鳴環交饗庭戶申申秩秩歡不踰矩昔為甲族今為興
門天爵人爵蔚然而尊先德蔭之黕如重雲孕和含粹
濯潤本根景亳之源圖書之川陽陵帝壇磅礴廻環世
安其神世嗣其賢聆德風者拜於碑前
太傅一
原太傅古官周成王時畢公為太傅漢高后元年初
置太傅金印紫綬初用王陵後省八年復置後省哀帝
元夀二年復置位在三公上平帝以孔光為之後漢
有太傅上公一人掌以善道無常職光武以卓茂為之
薨省明帝又以鄧禹為之(鄧禹字仲華以元功拜太傅進見東向章帝以趙熹三)
(世在位為國元老乃以為太傅百和帝即位幼弱以鄧彪有高名海内歸仁徵為太傅官總已以聽之恩寵)
(之異莫與為比)其後每帝初即位輒置太傅錄尚書事薨則省
(胡廣注曰猶古冢宰聽己之義)桓帝踐阼已加元服不復置傅但令太
尉胡廣司徒趙戒領尚書事至靈帝復以陳蕃為太傅
與廣參錄尚書事(陳蕃志欲芟夷閹豎以清本朝世亂讒勝用殞厥身胡廣代之拱默而已)
魏初置太傅以鍾繇為之(鍾繇字元常遷太傅有疾時華歆亦以高年病朝見)
(皆使乘輿上殿就坐是後三公有疾遂以為故事)晉宋金章紫綬進賢三梁
冠介幘絳朝服佩山玄玉梁後魏北齊後周及唐皆
有增宋遼金元明見總序
太傅二
原大戴禮曰傅之德義又曰天子不惠于庶民不信
于諸侯不戒于戎事不誠于賞罰凡是之屬太傅之任
也增漢書音義曰傅覆也原賈誼書曰昔文王使
太公望傅太子發嗜鮑魚而公不與文王曰發嗜鮑魚
何為不與太公曰禮鮑魚不登于俎豈有非禮而可以
養太子哉齊職儀曰太傅品秩冠服同太宰成王即
位周公為太傅遷太師秦無其職增漢書曰王莽權
日甚孔光憂懼不知所出上書乞骸骨莽白太后云帝
幼小宜師𫝊領宿衛明年徙為太師莽為太傅光嘗稱
疾不敢與莽並原應劭漢官儀曰世祖中興特遣使
者備禮徵卓茂策曰前密令卓茂束身自修執節淳固
誠能為人所不能為名冠天下當受天下重賞故武王
誅紂封比干之墓表商容之閭今以卓茂為太傅封宣
德侯增東觀漢記曰胡廣為太傅總錄尚書事時年
八十而遇事克决繼母在堂朝夕瞻省傍無几杖言不
稱老練達事體明觧朝章雖無謇直之風屢有補闕之
益後漢書曰張禹遷為太傅鄧太后以殤帝初育欲
令重臣居禁内乃詔禹舍宮中給帷帳牀褥大官朝夕
進食五日一歸府每朝見特贊與三公絶席應劭漢
官儀曰和帝冊故太尉鄧彪曰元功之族三讓彌高今
以彪為太傅晉書曰何曾為太傅乞遜位詔會朝劒
履乘輿上殿如漢相國蕭何田千秋魏太傅鍾繇故事
原曹植輔臣論曰蓋精微聽察理析毫分規矩可則
阿保不傾羣言系于口而研摭是非典誥總于心而惟
所用之者鍾太傅也沈約宋書曰晉宣帝為魏太傅
誅曹爽後置左右長史掾屬舍人各十人事既非常加
又領非凖例也增後魏書曰淮陽王欣大統中為太
傅文帝謂欣曰王三為太傅再為太師自古人臣未聞
此例欣遜謝而已北齊書曰高歸彦作亂冀州詔段
歆與東安王婁叡率衆討平之遷太傅賜女樂十人幷
歸彦果園一千畝後周書曰王盟為太傅盟姿度弘
雅仁而汎愛雖位居師傅未嘗以勢位驕人魏文帝甚
尊重之語林曰太傅府有三才裵邈清才潘陽中大
才劉慶孫長才宋東都事略張士遜上章請老就拜
太傅進封鄧國公致仕宰相謝事自士遜始也就第十
年而薨年八十士遜歸老范仲淹適守鄧州士遜還鄉
仲淹置酒月會明日士遜覆置會揮金甚盛時人榮之
係年錄云紹興十一年韓世忠以太傅奉朝請秦檜
主和議世忠乃力求閒退自此杜門謝客絶口不言兵
時騎驢擕酒從一二童奴游西湖以自樂平時將佐亦
罕得見其面云
太傅三
原元老中庸(東觀漢記詔云行太尉事趙熹三葉在位為國元老其以熹為太傅後漢胡)
(廣傳萬事不理問伯始天下中庸有胡公)周畢禹彪(史記周成王即位周公畢公並為太)
(傅彪後漢書鄧禹鄧並為太傅)横劒懸樂(後漢書趙熹為太傅皇太子諸王尊卑無)
(别熹乃横劒正色以正之下見三公)賜杖奪服(後漢書世祖即位卓茂以德行見求)
(時年七十餘拜太傅賜几杖賜口口以母憂自乞聽以太傅行三年詔牛酒奪服)相天子
錄尚書(尚書曰立太師太傅太保孔安國注云傅傅相天子下詳太傅二)三讓高
萬事理(應劭漢官儀云和帝冊曰故太尉鄧彪元功之族三讓彌高今以彪為太傅錄尚書事百官總)
(己以聽注下詳中庸)明朝章戒戎事(上詳元老注下詳太傅二)三葉
在位百官總己(上詳元老注下詳三讓注)增大拜進封(職官分紀)
(成帝臨軒遣使拜太尉儀注蔡謨議曰凡敬其事則&KR0640;其禮今大拜輔相宜有金石之樂從之又曰紹興十)
(一年少師樞密使濟國公張俊除太傅進封廣國公又十一月太保樞密使韓世忠除太傅)名冠
天下志清本朝(並詳太傅二)
太傅四
原服進賢冠佩山玄玉(晉百官表注云五時朝服進賢冠佩山元玉官品次第一)
(也)太傅之任(大戴禮云天子無恩于父母無禮于大臣不中于制獄無經于百官不哀于喪)
(不敬于祭不厚于德不強于行賜與侈于近臣憐愛遺于疏遠卑賤不能懲忿窒慾不從太師之言凡是之屬)
(太傅之任也)元功之首(應劭漢官儀明帝策書曰高密侯鄧禹元功之首其以禹為太傅)
坐而議政(漢書百官公卿表太傅周三公也蓋奉天子坐而議政無所不統)在位
㒺愆(應劭漢官儀殤帝策曰張禹三世在位黃髮㒺愆忠孝彌篤其以禹為太傅)位在三
公上(後漢光武徵故高密令卓茂為太傅位在三公之上)與三公絶席(續漢書張禹字)
(伯達拜太傅錄尚書事劉蒼以殤帝初育欲令重臣居禁中乃詔禹舍宫内給帷帳牀褥大官朝夕進食五日)
(一歸府每朝見特贊與三公絶席)子康執節淳固(子康卓茂字也詳太傅二)伯
始明解朝章(伯始胡廣字也詳初學記)增崇帝傅(歐公李昭亮制增其帝傅之崇)
奉朝請(會要紹興二十一年除太傅仍奉朝請)朝之雋老(本紀晉鄭沖抗表致)
(仕詔曰太傅韜德深粹履行高潔可謂朝之雋老屢以年高告退今聽其所執以夀光公就第並同保傅几杖)
(不朝)行常單馬(分紀達奚武拜太傅賤時好華飾及居重位不理威儀行常單馬門不施戟常)
(畫掩一扇或謂武曰公位冠羣后功名蓋代出入儀衛不稱具瞻何輕率若是武曰天下未平國恩未報安適)
(事威儀乎言者慙而退)東山之志(謝太傅東山之志始末不渝)元功之族
(詳前三讓高注)
太傅五
原箴晉齊王攸太傅箴曰伊昔上皇建國立君仰觀天
文俯察地理創業恢道以惠于民承祀祚延統重故援
立太子尊以弘道固以貳已儲德既立邦有所恃固親
以道勿固以恩修身以敬勿託以尊自損者有餘自益
者彌昏又王保庶太傅箴曰保傅賢明宗國用寧輔
佐不忠禍及于躬無曰父子無間乃有潘崇無曰父子
無二或容江充志不可解恩不常恃一藥不嘗罪歸許
止一時不侍惡延宗子
原碑後漢蔡邕太傅胡廣碑銘曰用能七登九命篤受
分祉亮皇聖於六世嘉庶績於九有窮生民之光寵享
黃耉之遐紀蹈明哲以保身與福禄於終始五蹈九列
七統三事和神人於宗伯治水土於下台光弼六世歴
載三十自漢興以來鼎臣元輔未有若公者焉覩皐陶
之闈壼究孔氏之房奥通水源於潤下繁后土於稼穡
訓五品於羣黎理人倫於區域曜三辰於混元協太和
乎皇極傅聖德於幼沖率旦奭之舊職晉孫綽太傅
褚裒碑曰公資清剛之正氣挺純粹之茂質深量體於
自然沖識足乎弱冠含章内映而不運皦察之明元識
沈通而不以浮藻曜物穆然忘容塵務不干其度默爾
獨得膚見莫測其奥加以温恭孝友少思寡慾都督兖
州刺史將以藩屛畿甸綏撫宇内會康皇晏駕太后臨
朝總己之重民無異望乃徵將軍中書令錄尚書事公
要終之識定於介石雖事已未來而情以本應顧以主
少國危方難未夷思清函夏以一天宇且帝命所存以
社稷為寄謀身雖重方此為輕深為意疾俛首撫順公
志在芟夷兇𩔖拯拔晉民繕甲練卒日不暇給者久矣
遂見機而作遺其劒履將龍馬河洛電埽司豫廟算以
逆徒尚繁困獸難逼命公還旆以俟齊舉雖元勛未捷
義聲亦足以振暴於華夷矣銘曰邈邈遠遊亹亹令圖
將激淮海灑滌中區雅業未究哲人其徂敢勒玄石敬
刊高謨晉孫楚故太傅羊祜碑曰禀二儀之純靈膺
造化之沖氣文為詞宗行作世表遷黃門侍郎受祕書
監公算滅吳之略以為孟獻營虎牢而鄭人懼晏弱城
東陽而萊子服乃進據險處開建五城收膏腴之地奪
敵人之資於是江浦馳義襁負而至雖研精軍政用思
滅敵然兼立學校闡揚典訓是以搢紳之士鱗集仰化
雲翔衡門雖泮宮之詠魯侯菁莪之美育才無以過也
銘曰金德發曜惟公作輔肇造嘉謨建我民主不憖遺
公俾屛聖皇哲人其徂孰不增傷周王褒太傅燕文
公于謹碑銘曰古者六等官人師傅崇其匡輔一命作
牧侯伯總其專征南仲成薄伐之功吉甫作來歸之頌
若乃仰叶宸曜上屬台階錫之以彝器明之以車服隆
名盛業太傅燕國公其有焉西葉開其命緒東海傳其
世禄父曾致平法之科廷尉稱無冤之頌駟馬方駕高
門繼軌公稟山岳之上靈含風雲之秀氣雕良玉於廉
劌鍊貞金於鍌鋈於時王業締構國步權輿太祖地雖
二分功猶再駕忠誠簡帝有志興王公運策帷帳參謀
幕府封齊定文成之計間楚資曲逆之竒仲華訪輿地
之圖林叔參兵車之右魏恭帝元年為大司寇正刑紏
慝國無害馬之倫翦暴詰奸民亡飲羊之俗三刺薦無
簡之文兩造陳禁邪之憲大周受命寳&KR0851;攸歸表高惠
之功臣紀河山之著命封燕公邑萬戶姬氏建國君奭
始封昭王禮賢郭隗開館又授太傅本官如先保定五
年賜金石樂一部公世為邊將少習兵書當敵制機臨
戎應變增壘減竈之圖題樹繫桑之略軍中罷戰無廢
雅歌壯士志驕時觀投石及乎名高衞霍爵重韓彭錫
邑增於鄭僑賜樂同於魏絳丹節比司隸之貴緹騎埒
金吾之寵座闕倡歌之娛堂無鐘鼓之奏辭功坐樹不
伐征西之勲還第角巾無競龍驤之賞銘曰惟岳降神
應期命世量包川藪道弘兼濟昴宿協符佐旌冥契匪
躬諒直武節横厲函殽重險鐘鼎淪覆潛龍勿用瞻烏
在屋道贊上台功匡下瀆條教斯理彝倫載睦懋官惟
德明試以功既移上將實董元戎傳呼甚寵徽章載隆
居高能降處貴思沖寳命維新王猷允塞爵班異姓禮
均同德林胡以南易州之北帝曰爾諧俾侯燕國駸駸
過隙滔滔逝川明哲詎寳館舍長捐立言不沒遺愛在
旃三河斥土駟馬開泉丹旐毁宗玄堂啓殯寵贈虚加
鸞和空引晏子悼齊隋武懷晉謂天蓋高如何不憖
增權德輿為太子太傅貞獻趙憬神道碑曰公保抱之
歲生知色養羈冠之年則無幼志及夫被儒服踐法言
敬直而文肅莊而温端誠博物錯綜古今非大中至正
不接于心術貞元八年夏四月拜中書侍郎平章事明
年五月轉門下侍郎以厚德載物以全才宣化舉直盡
忠敷納詳明正王度之本去一朝之便事有統紀心無
面從嘉猷匡言鎮定弘大謙厚而不伐持平而居易闢
邪塞違貞厲而不校陟恪始終帝載用和至若睦中外
之姻而均其禄賜嚴宗廟之祀而不理第室啓手足之
日家無餘財奉終即遠待恩禮而後備難矣哉職奉贊
書&KR0640;詳盛烈俾刻金石聞于無窮銘曰晉有成宣代稱
忠勲先正常伯匪躬事君纉服于公為時獻臣德不踰
閑心不違仁貞其所履以翼天子大猷是經中立不倚
乃賦明命宜躋遐紀吾道方伸修途遽巳緱原蒼蒼宰
樹成行令名章章樂石在傍噫嘻太傅之風永代不忘
原表陳沈炯為陳太傅讓表曰奏六代之舞不能祚天
具百神之歌無以動聖延首當閽轉增危慄百川沸騰
百室如燬釋位同謀諸侯總至盟書會府餘臣一人若
使幅巾衡巷口絶平吳朝遊赤松暮過濟北出就侯服
入褫龍章則四郊有壘誰守社稷如其雄戟在前強弩
自衛負孺子之圖飾緣鶺之鼎軍威重於護將國禮貴
於塞門則臣道尚卑孰云非逼臣所以出謝公卿入訓
妻子拜長陵之園謁太祖之廟不以九族違恩義不以
百姓負國家所期陛下與北極同壽朝廷與南山同固
增啓宋楊萬里賀史丞相除太傅啓曰師臣㢲命帝傅
升班七十從心公亦何心於極品三千同德獨高崇德
之紹勲叶朱衣介幘之祥增黃耳玉鉉之重竊以傅者
傳之德義不惟其官惟其人臣哉臣作股肱罕有是父
有是子若西京厚王陵之寵及東都旌卓茂之年雖加
衡紞以鞶纓俱匪箕裘之鼎鼐於皇孝廟舊學越王當
淳熙丙午之夀上皇以正月戊子而進亞父今專槐之
正位有喬木之世臣父子一家兩兩齊三台之色君臣
千載重重聚四紀之間賁然綠綈之新復此青氊之舊
某官清和而任直大以方無敵知儒者之真可久見賢
人之德上念慈闈之訓日思元老之功無官酬公維師
尚父猶堅謙抑力反渙揚始隆絶席之班式舉載輿之
典虹明帶玉龜顧印金備衮冕之上儀增衣冠之盛事
改容而禮論道以經平淮用八千兵更酬謝傅蒼生之
志辭齊封三萬戶會尋留侯黃石之盟某久累播均遐
瞻巖石聳聽上卷之一命阻陪潭府之三才斐然成章
是以有慶乘雪邊之節傳無因拜夀杖之尊窺天上之
階符願長輔化樞之運
太保一
原太保古官殷太甲時伊尹為太保周成王時召公
為太保增周禮曰保氏掌諫王惡諫者以禮義正之
也大戴禮曰天子處位不端受業不敬言語不序聲
音不中律進退升降不以禮俯仰周旋失節凡此之屬
太保之任也尚書大傳曰成王在豐欲宅洛邑使召
公先相宅六日乙未王朝步自周則至于豐惟太保先
周公相宅太保召公公先周公視洛邑也原應劭漢
官儀曰太保古官保養也又曰太保謂保安天子于德
義禮記云保也者愼其身以輔翼之而歸諸道也(周禮入則)
(有保)漢平帝元始元年始用王莾為之光武中興省
魏初不置末年始置太保以鄭沖為之(沖字文和)位在三
司上晉武初踐阼以王祥為太保進爵為公加置七
官之職太保所以訓護人主導以德義者也(汝南王亮為太宰錄)
(尚書事與太保衛瓘對掌朝政中又衛瓘為太保以公就第置長史司馬從事郎掾屬也)章綬佩
服冠帙與太傅同梁後魏北齊後周隋及唐皆有之
(天寳以前唯以其官贈竇季謀一人而已)增宋遼金元明見總序
太保二
原呂氏春秋曰荆文王得茹黃之狗宛路之矰以田於
雲夢三月不返得丹陽之姬暮年不聽朝保申曰先王
以臣為保今王暮年不聽朝王罪當笞王伏臣將笞王
王曰敬諾保申束細箭五十跪而加之於背如此者再
謂王曰起矣王曰有笞之名一也遂致之保申曰君子
耻之小人痛之耻之不變痛之何益保申趨出請死罪
文王曰此不榖之過也保申何罪王乃殺茹黃之狗折
宛路之矰放丹陽之姬兼國三十保申之力也王隱
晉書曰王祥字休徵琅邪人泰始元年拜太保三年春
御史中丞侯史光上言曰祥久以疾病闕廢朝會應免
官詔曰太保耆艾元老高行清粹朕所毗倚以隆道弘
治者也前後遜讓不從所執此非有司所得議也增
晉起居注曰太保衛瓘明允篤誠有匪躬之志其給兵
騎千百人原沈約宋書曰太師太傅太保為三公訓
護天子導以德義天子加拜待以不臣之禮非人則闕
矣漢制保傅在三公上號曰上公自後常然增崔鴻
十六國春秋蜀李雄錄曰雄異母兄始字伯敬為太保
善撫士衆衆多歸之時人為之語曰欲養老屬太保
五代史曰趙光逢以司徒致仕大成中即其家拜太保
封齊國公宋會要曰天禧元年二月司徒平章事王
旦加太保熙寧元年潞國公文彦博以太保兼侍中
再任彦博辭太保止受所加封再任從之紹興十年
少保萬夀觀使兼三鎮節度使劉光世除太保紹興
十年少師充京東淮東宣撫處置使韓世忠除太保
太保三
原贈刀賜絹(上見三公注空晉錄咸寧二年制故太保王祥司王基各賜絹五百匹)
上公元老(詳太保一)安天子諫王惡(詳太保一)任伊尹
職召公(詳太保一)明允篤誠高行清粹(詳太保二)增訓
護保衡(太保所以訓護人主導以德義者也書君奭在太甲時則有若保衡)訓王
撫士(旅&KR0729;西旅㡳貢厥&KR0729;太保乃作旅&KR0729;用訓于王下詳太保二)
太保四
原金印紫綬(漢書百官表云太保孝平皇帝元始元年初置金印紫綬)周成王時
召公為之漢平帝王舜為之(東觀漢紀元始元年拜王舜為太保)當
垂拱之代居論道之司周寵元勲任先召奭晉
推碩德𨕖在王祥增保安德義(孔注尚書太保保安天子於德義)
隆道弘治(詳前太師二)尚德依仁(分紀晉帝詔曰太保何曾尚德依仁明允篤誠)
(翼贊先皇光濟帝業)同日降制(天禧元年司徒平章事王旦彭王元儼同日降制加太保三公)
(并除雙員)
太保五
增碑周王褒太保吳武公尉遲綱碑銘曰昔者王室藩
屏周德謂之宗親列國諸侯異姓稱為伯舅元勲懿德
姬崇齊魯之封疏爵疇庸漢重韓吳之秩司勲載其弘
烈典冊備其徽章山甫式列辟之功紀績廟器莊叔匡
成獻之難昭德彝鼎鴻名盛業公實兼焉公命世挺生
應期間出嵩華峻極降惟岳之上靈霜露所均體中和
之秀氣危松擢本且觀後凋之質貞桂挺生便體冬華
之秀是故以辰昴膺慶風雲玄感者焉公柔順内凝英
華外發斧藻仁義珪璋令範危勁之節冠四序而踰秀
堅貞之操經百鍊而不銷加以逄門射法遠中戟支養
由箭神遥穿懸葉巧極將軍之伎精窮校尉之官及年
踰艾服任隆台衮甲第當衢傳呼啓路不以寵貴驕人
每以卑恭自牧易簀之言無忘寢瘵城郢之志終於瞑
目銘曰珠角應期山庭表德出忠入孝自家刑國人物
冠冕彝章表則任屬屯警官聫極侍行部六條議班三
吏逝水詎停光陰不借遽辭逆旅俄悲怛化旌舒夏練
棺陳衛幕北郭人稀西山景落三千不見九原誰作銘
兹鼎鼐永傳嵩霍庾信太保鴈門公紇于弘碑曰公
本姓田氏虞賓在位基于揖讓之風鳳皇于飛紹於親
賢之國論其繼世之功則狄城有廟序其移家之始則
長陵有碑况復高廟上書小車而對漢祖聊城祭鳥長
兵而驅燕將公以胎教之月歲德在寅誕載之辰星精
出昴既而受書黃石意在王者之師揮劒白猿心存霸
國之用常願執金鼔而問吳王横琱戈而反齊地有志
不就忠貞死焉銘曰移苖返葬提柩山行靈墟隴水哀
輓長城山如北望樹似東平松門石起碑字金生眇眇
山河煢煢胤子泣血徒步奔波千里孝水先枯悲雲即
起世數存歿哀榮終始
三少總載一
增通典續會要曰周以少師少傅少保為三孤貳公弘
化寅亮天地弼予一人通典曰孤特也言卑於公尊於
卿特置此三人秦漢而下省後周置三孤以貳公宋初
沿唐制置三師以太尉司徒司空為三公元豐肇新官
制於三師三公無所改政和二年詔司徒司空周六卿
之官非三公之任乃今之六曹尚書是也太尉秦官居
主兵之任亦非三公太尉司徒司空並罷依周制立三
孤之官乃次輔之任或稱三少為次相之任大戴禮
曰天子宴瞻其學左右之習反其師荅遠方諸侯不知
文雅之辭應羣臣左右不知已諾之正簡聞小誦不傳
不習凡此其屬少師之任也又曰天子居處出入不
以禮冠帶衣服不以制御器在側不以度縱上下雜采
不以章忿怒說喜不以義賦與集讓不以節凡此其屬
少傅之任也又曰天子宴私安而易樂而湛飲酒而
醉食肉而餕飽而強飢而惏暑而渴寒而𠻳寢而莫宥
坐而莫侍行而莫先莫後天子自為開門戶取玩好自
執器皿亟顧環面御器之不舉不藏凡此其屬少保之
任也案注餕過其性也惏貪殘也
三少總載二
增史記宋世家問於太師少師注曰少師孤卿比干也
前漢百官公卿表太師太傅太保為三公又立三少
為之副少師少傅少保是為六卿政和間除童貫制
極貳公之位叙宋會要云紹興九年節度使韓世忠
除少師十年少傅節度使張俊除少師二十八年少傅
節度使楊存忠除少師孝宗即位九日少傅四川宣撫
使吳璘除少師紹興六年少保節度使張俊除少傅
七年少保節度使楊存忠除少傅紹興元年少保左
僕射呂頤浩罷少保除特進先是頤浩言少保之官自
陛下臨御未嘗輕授望追寢成命除一階官故有是詔
至七年三月自鎮南軍節度使授開府儀同三司充浙
西安撫制置大使兼知臨安府始除少保
三少總載三
增爵弁皮帛(春官司服孤之服自希冕而下注曰大夫爵弁自祭家廟惟孤耳大宗伯以)
(禽作六摯以等諸臣孤執皮帛注云皮帛者束帛而表以皮為之飾皮虎豹皮帛如今碧色繒也天子之孤飾)
(摯以虎皮公之孤飾摯以豹皮)孤卿次傅(前漢百官表云少師少傅少保為孤卿宋政)
(和間除錢景臻制云元衮赤舃進次傅之崇名)亞師次相(初寮除楊戩制云俾陟亞師之)
(列李邦彦除藍從熙制云視秩亞師下詳三少二)亞傅亞保(初寮除余深制云俾公洪)
(化越陞亞傅之班孤又除余深制云峻陞亞保位棘于外朝)貳三公弼一人(並見)
(前)
三少總載四
增特揖(禮夏官司士正朝儀之位孤卿特揖)特授(宋會要云隆興二年降授特進尚書右僕)
(射兼樞密使張浚可罷右僕射特授少師保信軍節度使判福州以浚自劾求去故也)奏事特
授(宋會要云紹興三十二年孝宗即位張浚特授少傅進封魏國公浚以樞密使都督江淮軍馬入朝奏事)
(繼有是命)特授進封(宋會要云隆興元年十二月左僕射信國公陳康伯特授少保大觀文進)
(封福國公判信州又乾道八年九月左丞相華國公虞允文特授少保武安軍節度使充四川宣撫使進封雍)
(國公以求去故也)貳公次相左棘列棘棘位篆
車辭榮上宰進位貳公誕布制麻晉班孤棘
極貳公之高位進次傅之崇班
三少總載五
增碑唐蘇頲右僕射太子少師唐璿神道碑曰於戲惟
公浚明前典允廸古訓總而成之入則獻規出不言政
石建孔光之比&KR1177;勝千里通知四夷子房充國之亞為
將軍尊重于位而謝賓客公之不敢專為丞相開陳其
端以歸人主公之不敢伐如是則鏤彝器圖旂常載史
官列盟府矣夫翠鵠犀象非不&KR0743;也有其用則不全麟
鳳龜龍非不靈也無其時則不至若乃時已偕用不竭
身已康名不滅者既明而且哲也公上惟祖禰傍至功
緦頃於槐里之間謹原之右卜其兆圖其域各以族而
為之度焉昔禽息進里奚於秦而繆公之政厚虞邱進
叔敖於楚而莊王之力霸故有世祝而代禄焉則我師
臣計功眉子私風小彼秦楚之事大哉韋平之烈謀可
久者敢作銘曰稽古陶唐惟帝之初遷虞事夏俾侯而
起居盤峻峙令德之祉亦曰緜系誕生君子君子伊何
邦之宰臣宰臣伊何秉我洪鈞登于廟堂王躬是保服
于戎狄公嘗致討事惟一心恭乃三命從讓頤老歸閑
體正天也不憖人之云亡大夫掌域郡公會喪咸陽北
坂渭水南渡其如邢山永此防墓
增啓宋鄭雪巖賀鄭少師啓曰恭審涓吉宣麻敷恩升
棘貳公弘化一通横寳帶之輝崇德報功六纛畀錦鄉
之節勸經氊上授室國中異數便蕃羣瞻聳動若稽昭
代率重元勲潞公以維垣而陪講筵忠獻以本鎮而膺
受鉞或為内相而侈帶圍之詠或由舊學而賜京第之
居是皆昭一時非常之恩未有&KR0640;今日極盛之典恭惟
某官沈潛而有略真實而無華不知三公之為尊依然
寒素如見一介之有技納之陂汪憂國形癯愛君心赤
方更張于新化爰圖任于舊人非道不陳王前與與如
也斯謀惟我后德贊贊襄哉業之隆者酬必隆眷之厚
者施亦厚此禮非諸臣之敢望惟上知我公之獨深非
但勸當世之至忠又將貽後王之丕則賡歌相戒元首
明哉股肱良哉難老為期受命長矣茀禄康矣某自遊
環璧久囿大鈞聞盛事之巍煌倍輿情而欣忭乘當時
之驛傳適綴稱觴望武公之威儀就加舉笏永言頌詠
㒺既編摩李梅亭賀史丞相除少傅啓曰雄麻渙命
孤棘升班相尭之功已書二十八載之半弘周之化始
介三公九卿之間取之甚嚴簡在則厚恭惟某官直方
而大智勇且仁海晏河清藉整頓乾坤之手天明地察
鑒經綸社稷之心奏琴瑟改絃之功贊匕鬯主器之治
進律固加於有德酬功真恨於無官矧如拔去凶邪收
洪範福威之柄且復芟夷煩亂整素王筆削之功是皆
非常之原宜受不次之賞猶且固辭於專面姑令明陟
於貳公惟時亞保之休蓋古司空之選若稽漢制專司
萬乘之宴私其在周官實任兩儀之寅亮聊丕昭於蕃
錫豈盡荅於元勲昔魏王再相於淳熙首升此職故高
宗獨稱於德壽謂無幾人爰正師垣宏開夀域尚式周
公之猷訓惟其有之是以似之以覲文王之耿光心乎
愛矣遐不謂矣某欣逄盛典倍激歡悰歌芘士之詩敢
忘燕雀之賀厦作得賢之頌或憐蟋蟀之吟秋陳篔
窗賀錢少保啓曰顯詔元臣榮躋亞保傳家而為碩輔
信槐棘之罕聞去國而有殊褒又枌榆之創見尊榮廟
社開闢江山切以知進知退者所以為名節之全善始
善終者所以為寵靈之&KR0640;歴覩往事多媿此言或朵頤
鐘鼎而不為閒適之人或掉臂山林而無復便蕃之渥
臣既懷利君亦少恩但思締合於一時遑恤譏評於千
載必聖賢之胥遇能道德以相求可去則去既不較於
升沈當褒而褒亦豈問其出處爰有方來之綸綍及乎
告老之軒裳自古無多如今寡二某官唐元凱之器度
漢韋平之勲庸早陟黃扉誠欲扶於民命晩投綠野正
不係於身謀蓋陽和已播則有收斂之時而雷雨既行
則有蟄藏之日天運猶爾公心可知方將蟬蛻嚻塵鴻
冥寥邈自適於逍遥之境永遊於安利之淵奈盛名愈
抑而愈高聖主彌疎而彌睠惟朝綱肅静則思更化之
人惟邊報安寧則念和戎之客雖其既去尚擬重來亦
何愛於褒恩不少伸于别緒願以九重之此意興夫六
合之具瞻儲養神明調娛氣序使日月侔其不老而乾
坤與之俱閑或再位於元台抑亦公之餘事某曩懷附
鳳比復登龍忽傳異詔之丁寧切倍常情之呼舞但忻
寰海見明良天合之情肯為鄉閭草世俗雷同之賀
御定淵鑑𩔖函卷六十三
