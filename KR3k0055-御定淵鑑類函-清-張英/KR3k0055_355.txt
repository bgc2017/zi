欽定四庫全書
御定淵鑑類函卷三百五十
居處部十一(倉廩藩籬)(廚竇)(竈圃厠園)(牆壁)
倉廩一
增釋名曰倉藏榖物也說文曰倉榖藏也倉黃取而
藏之故謂之倉周禮曰藏米曰廩詩經曰胡取禾
三百囷兮囷倉也老子曰田甚蕪倉甚虚說苑曰
子路為蒲令備水灾與民春修溝瀆為民煩苦故人與
一簞食一壺漿孔子聞之使子貢止之子路忿然不悅
往見夫子曰由也以暴雨將至恐有水灾故與民修溝
瀆以備之而民多匱於食故與人一簞食一壺漿而夫
子使賜止之何也夫子止由之行仁也夫子以仁教而
禁其行仁也由也不受子曰爾以為饑何不告於君發
倉廩以給食之而以爾私饋之是汝不明君之惠見汝
之私義也速已則可矣否則爾受責不久矣子路心服
而退越絶書曰君均東倉春申君造西倉名曰君均
西門倉周一里八十步史記曰宣曲任氏之先為督
道倉吏秦之敗豪強皆爭取金玉而任氏獨窖倉粟及
楚漢交兵民不得田而豪強金玉盡歸任氏漢書曰
孝文時吏居官者或長子孫以官為氏倉氏庫氏則倉
庫吏之後也鄒陽上吴王書曰吴有諸侯之位而實
富於天子轉粟西向陸行不絶水行滿河不如海陵之
倉鹽鐵論曰匈奴因山谷為城池水草為倉廩後
漢書曰虞翻曰朝歌者韓魏之郊背太行臨黃河去敖
倉百里而青冀之人流亡萬數賊不知開倉招衆劫庫
兵守城臯斷天下右臂此不足憂也益州記曰今成
都縣東有頽城毁垣土人云古白帝倉也述征記曰
東城二石橋舊於王城之東北開渠引洛水名曰陽渠
東流經洛陽於城之東南然後北廻通運至建春門以
輸常滿倉唐書曰樂相幽徐齊并秦蒲州皆置常平
倉粟藏九年米藏五年下濕之地粟藏五年米藏三年
皆著於令拾遺記曰曹會遇世亂家家焚廬會蓄書
萬卷慮其先文湮沒乃積石如倉廩以藏書世謂曹家
書倉焉元史百官志曰河西務十四倉曰永備南倉
永備北倉廣盈南倉廣盈北倉充溢倉崇墉倉大盈倉
大京倉大稔倉足用倉豐儲倉豐積倉恒足倉既備倉
又曰京師二十二倉萬斯南倉萬斯北倉千斯倉永
平倉永濟倉惟億倉既盈倉大有倉屢豐倉積貯倉豐
穰倉廣濟倉廣衍倉大積倉既積倉盈衍倉相因倉順
濟倉通濟倉慶貯倉豐潤倉豐實倉又曰通州十三
倉曰有年曰富有曰廣儲曰盈止曰及秭曰廼積曰樂
歲曰慶豐曰延豐曰足食曰富儲曰富衍曰及衍成
祖實錄曰永樂七年七月修通州衛十三年三月設北
京通州左右衛神武中衛定邊武清五衛倉十六年八
月置通州衛通濟倉宣宗實錄曰宣德元年設順天
府灞上南北兩倉專管馬房草料英宗實錄曰正統
九年朝陽門外倉成名大軍倉隷後軍都督以貯操備
馬料
倉廩二
鉅橋細柳(武王克殷發鉅橋之粟大賚於萬姓鉅橋紂倉三輔故事曰漢文時大將軍)
(周亞夫軍於細柳今呼石礉是也礉西細柳倉東有嘉倉)不涸常平(管子曰積於不涸之)
(倉者務五榖也又文子曰積於不盡之倉人管氏之輕重李悝之平糴弘羊之均輸夀昌之常平皆蒙其利)
不盈無滯(管子曰不務地利則倉不盈公無滯積)儲蓄存救(儲蓄)
(以虞灾術存救之要)實灾(管子倉廩實而知禮節廩穀梁桓十四年八月壬申御灾乙)
(亥嘗以未易灾之餘而嘗志不敬也)掌九穀求千倉(周禮廩人掌九穀之數以待國)
(之匪頒賙賜稍食以歲之上下數邦用以知足否注稍食廩祿也詩乃求千斯倉乃求萬斯箱)防
貴庾藏帝籍(藏榖以防貴庾謂積穀待價藏帝籍於神倉祗敬必飭)量歲杪
備凶年(禮曰五榖皆入必量於歲之杪以隋書長孫平奏令民間每秋皆出粟麥一石下貧富為差)
(等儲之閭里以備凶年曰義倉又周禮待凶而頒)孟冬修季春發(月令孟冬命有)
(司穿竇窖修囷倉謹蓋藏務積聚月令季春發倉廩賑貧窮)辨九粟支二年(周禮)
(倉人掌粟入之藏辨九粟之物以待邦用封梁庾域為梁州參軍魏人攻圍南鄭有空倉數十自題曰此粟)
(皆滿足支二年衆心以安遂堅守)仲謀開楚莊賑(第五訪字仲謀為張掖守歲饑)
(開倉賑給曰若須報是棄人也樂以身救百姓詔嘉之𫝊曰楚莊王賑廩同食注賑廩開倉同食上下無異)
(饌也)漢故倉白帝倉(北史後周蘇綽為郎中文帝至城西漢故倉地顧問左右莫有)
(知者綽具以狀對拜行臺左丞漢記公孫述有白帝倉)矯制釋罪開倉上嘉
(汲黯因使矯制發倉救河内上釋罪舊喬元字公祖為梁州刺史歲饑開倉給之主者以為典宜先表聞元)
(曰方待奏民且死矣開倉訖乃上聞天子嘉之)褒比汲黯左降晉陵(晉鄭默為)
(東郡守歲凶開倉賑給待罪詔書褒歎美之比汲黯班告天下王藴字仁叔為吳興守郡人飢開倉賑恤主)
(簿諫請先上聞待報藴曰行仁義敗無所恨朝廷以違科免之士庶詣闕左降晉陵太守)賑萬餘
戶活三千人(後漢韓韶字仲黃為嬴長賊不入界餘縣多被寇廢耕入縣界求索衣糧甚衆)
(韶愍其飢困開倉賑之萬餘戶主者爭為不可韶曰此活溝壑之民而伏罪含笑入地太守素知名德竟不坐)
(歲後漢蘇章為武原令饑開倉活三千餘人)太倉紅腐海陵流衍(太倉之粟)
(紅腐而不可食流觀海陵之倉則紅粟衍)如坻如京我倉我庾(詩曰曾孫)
(之庾如坻如京庾露積也億又曰我倉既盈我庾惟)增糴減糶秋斂春頒
(食貨志漢宣帝時年豐人利少大司農中丞耿夀昌上計令郡國皆築倉以穀賤時增其價而糴以利農穀貴)
(時減其價而糶以利民名曰常平倉百姓賴之)廩星倉神(天門集曰廩星主倉春)
(秋佐助期曰天廩倉神名均)均輸常滿(國語曰春申君於吳造倉名曰均輸洛陽記)
(曰國有常滿倉)鄭國置漢王運(地里志曰敖倉在河南廣山鄭國所置史記漢王)
(與項王爭天下運敖倉之粟)泥倉放火養親分難(又曰舜母嫉舜舜父使舜)
(泥倉放火而燒舜舜垂席而下得無傷之說苑曰晏子見疑於景公出奔北郭子召其友而告曰吾悦晏子)
(之義而嘗乞倉粟以養母者吾聞之曰養及親者身分其難今晏子見疑吾將以身白之遂造公庭求復之曰)
(晏子天下之賢者也今去齊國國必侵矣方必見國之侵也不若先死請絶頸以白晏子逡廵而退因自殺也)
(公聞之大駭乘馳而自追晏子及之郊請而返之晏子不得已而返之聞北郭子之以死白已太息而歎曰嬰)
(不肖罪固其所也而士以身明之哀哉)藏囷庾待凶荒(韓詩外𫝊曰王者藏於天)
(下諸侯藏於百姓農夫藏於囷庾商賈藏於篋笥周禮曰儲畜以待凶荒)晏子分倉粟
李斯觀鼠食(說苑曰北郭騷踵見晏子曰竊悅先生之義願乞所以養母者晏子使人分倉)
(粟府金而遺之辭金而受粟斯史記曰李斯年少時入倉觀倉中鼠食粟居大廡下乃歎曰人之賢不肖譬)
(如鼠矣在所自取耳乃從荀卿學帝王之術)白帝出榖公子監倉(後漢書曰)
(隗囂既敗公孫述欲安衆以成都郭外有秦時舊倉述改名曰白帝倉自王莽以來常空述即使人言白帝倉)
(出榖如山陵百姓空市里往觀之述乃大會羣臣問曰白帝倉竟出榖乎皆對言無述曰訛言不可信道隗王)
(破者復如此矣俄而囂將王元降述以為將軍東坡詩曰不知公子是監倉)埋梁滿腹
(皇甫湜云何覆官倉倉無斗糧公來幾時積粟埋梁淮南子曰近敖倉者不為之多飯期滿腹而已)
陵上石龜囷中大鼠(異苑曰餘姚縣倉封閉甚密而年年輒大損耗是富陽縣桓王)
(陵上雙石龜所食即斷毁龜於是無復虧減石西京雜記曰曹元理善算友人陳廣漢有二囷忘其數後算)
(欠一斗乃有鼠大如斗在其中)羊腸魚倉(水經注云汾陽故城積粟所在名之曰羊腸倉)
(在晉門閭陽北石磴縈委若羊腸故以為名中永嘉郡記曰青田溪發源太湖湖是白土無復細石生蕰藻)
(冬天水熱如湯故衆魚歸之名為魚倉)吳苑倉城衡山石廩(吳書曰建康宫)
(城即吳苑城城内有倉名曰苑倉故開北瀆通轉運於倉所時人亦呼為倉城晉咸和中修苑城為宫惟倉不)
(毁故名太倉在西華門内道北一郡國志曰衡山石廩峯一如倉庾有二戶一開閉有關鑰之形)
倉廩三
原太倉之粟(陳陳相因充溢露積)敖倉之粟(漢據敖倉之粟)囷鹿(國語)
廥積均節羡耗出如珠玉取如糞土(史記)
智合於權利如其義豐凶不常斂散有典豐
儉適宜公私交利既有無之相均亦豐儉而交
利吴中有均輸之號(吴倉春申君所造名均輸)洛陽有常滿之
名(見洛陽記)苟棲畝之餘糧豐年不斂則在野之餓莩
凶歲疇依當其豐歲雖多京坻之謠守在司職宜
謹豆區之量
廚一
增說文曰廚庖屋也又曰食廚也易曰庖有魚義
不及賓也毛詩曰大庖不盈禮記曰君子遠庖廚
凡有血氣之類弗身踐也又曰獵之禮一為乾豆二
為賓客三為充君之庖孟子曰見其生不忍見其死
聞其聲不忍食其肉是以君子遠庖廚也後漢書曰
禰衡許都人或問荀文若趙稚長云何衡曰文若可使
借面弔喪稚長可監廚請客七賢𫝊曰阮籍以步兵
廚中有酒求為步兵校尉古詩曰左顧敕中廚
廚二(爨附)
原不盈或飾(詩大庖不盈庖漢詔吏或飾廚傳稱過客言盛廚稱過客之意)遠
充(君子遠庖廚三田獵一為乾豆二為賓客為充君之庖)刀七廚車(膳夫刀匕)
(是供車載食)增庖屋食廚(說文曰廚庖屋也又曰庖食廚也)庖魚
宰肉(易曰庖有魚義不及賓也曰史記陳平傳里中社平為宰分肉食甚均父老善陳孺子之為宰平)
(曰使平得宰天下亦如是肉矣)越俎而代聞聲不忍(莊子庖人不治庖尸祝不)
(越樽俎而代之矣肉漢書賈誼曰見其生不忍見其死聞其聲不忍食其故君子遠庖廚所以長恩且明有)
(仁也)稚長請客圓通監廚(上詳廚一文隋李圓通少孤賤給事帝家帝為隋)
(公每宴客常令圓通監廚婢僕敬憚唯世子乳母恃寵輕通每有干請不許輙持去圓通大怒叱從人撾之數)
(十帝善之以為堪大任後位太府卿)步兵有酒禁中置庖(上詳廚一震澤長)
(話故事禁中不得舉火雖閣老亦退食於外一日宣宗過城上令内侍覸閣老何為曰方退食於外上曰曷不)
(就内食對曰禁中不得舉火上指庭中隙地曰是中獨不可置庖乎今烹膳處是也)中厨内
庖(上詳廚一房輟耕錄内庖在酒之北)恐獲罪不發過(梁昭明太子食中頻)
(得蠅蟲之類密置柈恐廚人獲罪不令人見不王文正局量寬厚未嘗見其怒飲食有不精潔者但食而已)
(一日弟子愬於公曰庖肉為饔人所私食肉不飽公曰汝輩人料肉幾何曰一斤今但得半斤食其半為饔人)
(所啖公曰盡一斤可得飽乎曰盡一斤固當飽曰此後人料肉斤半可也其不發人過皆如此)僕啖
肉髮繞炙(隋王劭為散騎常侍篤好經史用心既專性頗恍惚每對食閉目凝思盤中之肉輙)
(為僕從所啖劭弗之覺惟責肉少罰廚人廚人以情白劭伺而獲之韓子晉文公之時宰人上炙而髮繞之)
(文公召而詰之宰人曰臣有死罪三援礪砥刀利猶干將肉斷而髮不斷臣之罪一也援錐貫臠而不見髮臣)
(之罪二也奉炙爐炭肉盡赤紅炙熟而髮不焦臣之罪三也堂下得毋有嫉臣者乎乃召其黨詰之果然乃行)
(誅之)不治不徙(上詳莊子見前徙司馬相如上林賦曰庖廚不後宫不移)原
庖丁良庖爨附炊蠟爨鼎(世說石季倫以蠟燭炊莊子冬爨鼎夏)
(造冰)當爨同爨(莊子無欲清之人言廚饌之薄也禮曰同爨緦)增析骸
煮豆(左傳曰華元曰易子而食析骸而爨爨黃山谷詩曰民生自烹熬煮豆以萁)炙肉
然布(韻會曰祭祀之禮饔爨以炙肉廩爨以炊米乃隋志隋代王侗段達守東都糧盡布帛山積)
(以絹為汲綆然布以爨)許子釜甑文殊執洗(孟子曰許子以釜甑爨豐干)
(謂閭丘公到任謁文殊普賢在國清寺執爨洗器者是閭丘訪之寒山笑曰豐干饒舌)
竈一
增釋名曰竈創也創造食物也淮南子曰黃帝作竈
死為竈神墨子曰竈心為屏突高出屋四尺防失火
也酉陽雜俎曰竈神名隗狀如美女又姓張名單字
子郭夫人字卿忌有六女皆名察治常以月晦日上天
白人罪狀大者奪紀小者奪算故為天帝督使下為地
精己丑日日出夘時上天禺中下行署此日祭得福其
屬神有天帝嬌孫天帝大夫天帝都尉天帝長兄硎上
童子突上紫宫君太和君玉池夫人等一曰竈神名壤
子也又曰竈馬狀如促織穴於竈側俗謂竈有馬足
食之兆韓子曰衛靈公時彌子瑕有寵專於衛國侏
儒有見公者曰臣之夢踐矣公曰何夢對曰夢見竈為
見公也公怒曰吾聞見人主者夢見日奚為夢竈曰夫
日兼燭天一物不能當也人君兼燭一國一人不能擁
也故將見人主者夢見日夫竈一人煬焉則後人無從
見矣今或者一人有煬君者乎則臣雖夢見竈不亦可
乎漢書曰初霍氏奢侈茂陵徐福曰霍氏必亾乃上
疏言霍氏太盛陛下即愛厚之宜以時抑制無使至亾
書三上輙不報其後霍氏誅滅而告霍氏者皆封人為
徐福上書曰臣聞客有過主人者見其竈直突傍有積
薪客謂主人更為曲突遠徙其薪不者有火患俄而家
果失火鄰里共救之幸而得息於是殺牛置酒謝其人
灼爛者在上而各以次不錄言曲突者人謂主人曰鄉
使聽客之言不費牛酒終亡火患今論功而請賓曲突
徙薪無恩澤焦頭爛額為上客主人乃悟而請之茂陵
徐福數上書言霍氏且變鄉使福說行則國無裂土出
爵之費臣無逆亂誅滅之慘往事既已而福不蒙其功
惟陛下貴徙薪曲突之策使居焦頭爛額之右上乃賜
福帛千疋後以為郎後漢書曰虞詡為懷令西羌宼
武都鄧太后以詡有將帥之略遷武都太守羌率衆數
千遮詡於陳倉崤谷詡即停車不進而宣言上書請兵
須到當發羌聞之乃分鈔傍縣詡因其兵散日夜進道
兼行百餘里今吏士各作兩竈日增倍之羌不敢廹或
問曰孫臏減竈而君增之兵法日行不過三十里以戒
不虞而日且百里何也詡曰敵衆我少徐行則為所及
速過則彼所不測虜見我竈日增必謂郡兵來迎衆多
行必憚追我孫臏見弱吾今示強勢有不同故也又
曰更始李軼朱鮪擅命山東王匡張印横暴三輔其所
官爵皆羣小賈豎或有膳夫庖人多著繡衣錦袴襜褕
諸子罵詈道中長安為之語曰竈下養中郎將爛羊胃
騎都尉爛羊頭關内侯東觀漢記曰周澤為澠池令
儉約妻子自親釜竈唐語林曰王彦伯醫既著列三
四竈煮藥於庭老幼塞門來請彦伯指曰熱者飲此寒
者飲此風者飲此飲者皆瘥茅善仙𫝊曰在名山深
壑無人跡之處臨水上作神竈屋長四丈廣二丈起基
四尺又嘗先掘基下令上必無故陷井冡瘞之處所也
開南戶西戶東戶三也立竈於屋中央口向西竈四邊
令去釜九寸也以磚及細土搆立之亦勿令穿析神竈
之法畢矣光禄寺志曰文華殿孟夏祀竈孟冬祀井
竈二
原禮祀騷除(禮有五祀竈居一焉時史記李斯曰竈上騷除萬世一也騷音掃)生
鼃黔突(戰國策曰智伯攻晉陽而水灌之城不浸者三版舊竈生鼃人馬相食墨子無黔突)
徙薪分煙(上詳竈一煙魯連子竈五突分者衆也)夷竈媚竈(𫝊塞)
(井夷竈奥王孫賈曰與其媚於寧媚於竈)孫臏減虞詡增踞竈觚
坐竈北(仲尼讀春秋老聃踞竈觚聽之竈觚額也上後漢向栩性不恒又似狂坐於竈北版屋)
臘日祭孟夏祀(後漢隂子方臘日晨炊而竈神見殺黃羊因祀之三世至識繁昌遂)
(嘗以臘日祭也罪抱朴子曰孟夏可以祀竈竈神每月晦日上天言人狀大者奪紀小者奪算紀三百日算)
(一百日)祭夏從熱燔柴非禮(孟夏其祀竈祭先肺注陽氣盛熱外祀之於竈)
(從熱類也缾禮臧文仲燔柴於竈竈者老婦之祭也盛於盆尊於非所柴也文仲焉知禮注時多失禮燔柴)
(於竈祀火神失祀竈之禮)李女占風燧人造火(李南少明風角女見疾風卒起)
(吹竈突及井泣辭白姑此主爨者妾當之果卒下詳後)致神親祠署官遂祭
(李少君言祀竈可以致神而丹砂可化為黃金黃金成以為器飲食則益夀益夀則海中蓬萊仙者皆可見之)
(封禪則不死黃帝是也於是天子親祠竈焉後漢張忠署孫寳為主簿遂祭竈請比隣)煬者避
竈庶人祭竈(莊子立禮庶人一祀或戶或立竈)增黃羊祀白雞
祭(上詳前一丑僧道行書正月己丑日白雞祭竈宜蠶五月己祀竈吉四月丁巳日祀竈福百倍)
雞入突豕出壊(漢書曰卞伯玉作東陽郡竈正熾火有雞遥從口入良久乃於突而出毛)
(羽不焦鳴啄如故伯玉尋病殞圂漢書五行志曰昭帝元鳳元年燕王宫永巷中豕出壊都竈銜其鬴六七)
(枚置殿前劉向以為近豕禍也時燕王旦謀逆竈者生養之本豕而敗竈陳鬴於庭鬴竈將不用宫室將廢辱)
(也)俾冬作夏甘辱取媚(上詳後矩朱子詩曰行身踐規甘辱取媚竈)
燕雀處蝦蟇出(吕氏春秋曰燕雀處一屋之下自以為安竈突決火上棟宇不知禍之將)
(及也濕酉陽雜俎竈無故自潤者出蝦蟇)貧薪不燭小舟嘗齎(韓愈曰貧)
(薪不燭竈茶語林曰陸龜蒙嘗乘小舟齎束書竈筆牀釣具往來江湖)歸天白罪呼
名除凶(萬畢術曰竈神晦日歸天白人罪中僧道行書竈神禪字子郭衣黃衣披髮從竈出知其名)
(呼之可得除凶)無青煙無塵埃(李白詩廚竈無青煙埃杜甫詩井竈無塵)
主食安柴(夢書曰竈主食夢者得食安朱子語錄曰竈陘即今之竈門柴處)雞毛
致禍犬骨出狂(僧道行書雞毛入竈中致非禍又曰犬骨入竈出狂子)
竈三
增詩宋范致能祭竈詩曰古𫝊臘月二十四竈君上天
欲言事雲車風馬少留連家有杯盤豐典祀猪頭爛熟
雙魚鮮豆沙甘鬆粉餌圓男兒酌獻女兒避酹酒燒錢
竈君喜婢子争鬭君莫聞猫犬觸穢君莫嗔送君醉飽
登天門杓長杓短勿復云乞取利市歸來分
增銘後漢李尤竈銘曰燧人造火竈能以分五行接備
陰陽相乘晉摯虞竈屋銘曰大孝養志厥次養形事
親以敬美過三牲
增箴魏王朗竈箴曰家人有嚴君焉井竈之謂也俾冬
作夏非竈孰能俾夏作冬非井孰言
厠一
增釋名曰厠言人雜厠其上非一也或曰溷濁也或曰
至穢之處宜常修治使清潔也說文曰厠清也又
曰溷厠也又圊也廣雅曰清溷并厠史記曰萬石
君長子建老白首萬石君尚無恙建為郎中令每五日
洗沐歸謁親入子舍竊問侍者取親中裙厠牏身自
洗滌復與侍者不敢令萬石君知以為常又曰大將
軍衛青侍中上據厠而見之神仙𫝊曰淮南王安謁
仙伯坐起不恭主者奏安不敬謫守厠三年紀聞曰
宣城太守刁緬初為玉門軍使有厠神形見狀如大猪
遍體皆有眼出入溷中游行院内緬時不在官吏兵卒
見者千餘人如是數日緬歸祭以祈福厠神乃滅旬日
遷伊州刺史歴官至翰林左將軍語林曰石崇厠常
有十餘婢列皆佳麗藻飾置甲煎沈香無不畢具又與
新衣客多不能著王敦為將軍年少往脫故衣著新衣
氣色傲然羣婢謂曰此客必能作賊世說曰王大將
軍敦初尚主如厠見漆箱中盛乾棗本以塞鼻王謂厠
上下果食遂至盡既還婢擎金澡盤盛水琉璃碗盛澡
豆敦自倒著水中而飲之謂之乾飯羣婢掩口而笑之
葆光錄曰台州有民姓王常祭厠神一日至其所見
著黃女子云某台州人也君聞螻蟻言否民曰不聞遂
懷中取小合子以指點少膏如口脂塗民右耳下戒之
曰或見蟻子側耳聆之必有所得民明旦見柱礎下羣
蟻紛紜聽之果聞相語移穴去暖處傍有問之何故云
其下有寳甚寒住不安民伺蟻出訖尋之獲白金十錠
厠二
原曳羅縠過香煙(石崇厠常令婢數十人曳羅縠置之漆箱中盛乾棗奉以塞鼻襄)
(陽記劉季和上厠從香煙上過)孔悝盟郭璞祭(𫝊蒯瞶廹孔悝於厠強盟之郭璞)
(在厠桓彛掩之見璞方被髮銜刀設祭曰常囑卿莫來今反如此非但禍吾卿亦不免)陷晉侯
抛范睢(左𫝊晉侯將食麥脹如厠陷而卒後范睢為魏齊所譛王令人抛厠中折其臂逃歸秦)
(為張禄先生)笑食棗入君内(上詳厠一入劉寔謂石崇曰悞君内)彘
入厠鼠畏人(郅都侍上賈姬如厠有野彘入厠中上目都擊之不往上欲自往都伏諫太后)
(聞之賜都金焉食李斯云厠中鼠畏人不潔)心動露頭(趙襄子如厠心動見豫讓金日)
(磾如厠心動擒莽何羅厠杜蘭香𫝊蘭香戒張碩不宜露頂入夜行必以燭)陶侃見人
庾翼擊物(晉書陶侃嘗如厠見一人朱衣介幘劒履曰以君長者故來相報君後當為公侯侃至八)
(州都督眼庾翼鎮荆州如厠見一物頭如方相兩大有光翼擊之入地因病而薨)隸人温厠
窮子除糞(儀禮隸人温厠温塞也為人復往䙝也法華經云喻樂小法)鴻門如
厠柏人如厠(高祖鴻門會因如厠召樊噲四人間道回軍漢高過柏人如厠心動)
增偃溲受糞(莊子曰觀室者周於寢廟又適其偃焉注偃謂屏厠也屏厠則以偃溲孟康)
(曰厠行清窬行中受糞者也)崔浩捐灰李赤作婿(後魏崔浩好非毁佛法而)
(妻郭氏敬好釋典時時讀誦浩怒取而焚之捐灰厠中及浩得罪被置欄内送城南衛士溲其上呼聲敖敖聞)
(於行路自宰司之被戮未有如浩者人以為報應宿獨異志曰貞元中吳都進士李赤與趙敏之同遊閩於)
(衢之館亭宵分忽有一婦人入亭中赤即起下階揖讓良久上廳取紙筆作書與親云某為郭氏所選為婿婦)
(人拍其巾縊之敏之出走大呌婦人乃收中而走及視其書赤如夢中所為明又偕行白晝又失赤敏之遽往)
(見赤坐於厠大怒曰方當禮謝為爾所驚浹日至閩屬僚有與赤舊遊者設宴次又失赤敏之疾索於厠見赤)
(僵仆於地氣絶死矣)鹵簿引入奴婢爭先(本傳曰宋慶之在文帝時嘗夢引鹵)
(簿入厠中慶之甚惡入厠之鄙時有善占夢者為觧之曰君必大富貴然未在旦夕鹵簿固是富貴容厠中所)
(謂後帝也慶之果以孝武出登三事之幽明錄曰建德民虞敬上厠輙有一人授手内草與不覩其形如此)
(非一過復至厠久無送者但聞戶外鬭聲窺之正見死奴與死婢爭先進草奴適在前婢便因後撾由此輙兩)
(相擊有頃敬欲出奴婢陣勢方未已乃厲聲叱之奄如火滅)
牆壁一
原釋名曰牆障也所以自障蔽也垣援也人所依阻以
為援衛也墉容也所以蔽隠形容也又曰壁辟也言
辟禦風寒也爾雅曰牆謂之墉廣雅曰牆垣牆也
增詩經曰築室百堵又曰兄弟䦧於牆外禦其侮
尚書曰峻宇雕牆原尚書大𫝊曰天子賁庸諸侯
䟽杼(鄭康成注曰賁大也言大牆正直也䟽衰也杼亦牆也言衰殺其上下不得正直)增論
語曰夫子之牆數仞原左傳曰有牆以蔽惡南州
異物志曰大秦國以琉璃為牆漢官典職曰漢省中
皆胡粉塗壁紫素界之畫古烈士新序曰諸侯垣牆
有黝堊無丹青之色神異經曰西北裔外大夏山有
宫以黃金為牆南方裔外罔明山有宫以赤石為牆西
南裔外老夀山有宫以黃銅為牆東南裔外闠清山有
宫以青石為牆西方裔外西明山有宫以白石為牆
增西都賦曰西郊則有上囿禁苑林麓藪澤陂池連乎
蜀漢繚以周牆四百餘里
牆壁二
原淮南子曰舜作室築牆茨屋令人皆知去巖穴各有
家室此其始也增書序曰秦始皇滅先代典籍坑儒
天下學士逃難觧散我先人用藏其家書於屋壁至魯
共王時好治宫室壞孔子舊宅以廣其居於壁中得先
人所藏古文虞夏商周之書及傳論語孝經皆蝌蚪文
字原漢書曰司馬相如家成都家徒四壁又曰趙
婕妤居昭陽舍殿壁帶往往為黃金釭增洞冥記曰
元狩三年帝復起陵霞觀去地九十丈累白玉為壁以
八分篆寫羲皇以來迄周成王封禪之事所謂登壁文
蓋帝王之本績也西京雜記曰哀帝為董賢起大第
於北闕下重五殿洞六門柱壁皆畫雲氣華蘤山靈水
怪或衣以綈錦或飾以金玉原後漢記曰瑯琊王京
都莒好宫室理殿館壁帶飾以金銀增又曰逄萌與
同郡徐房平原李子雲王君公相友善並曉達隂陽懷
德穢行房與子雲養徒各千人君公遭亂獨不去儈牛
自隠時人語曰避世牆東王君公又曰史叔賓者陳
留人也少有盛名郭林宗見而告人曰牆高基下雖得
必失後果以論議阿枉毁名云吴志曰吕蒙病孫權
時在公安迎置内廐治護萬方欲數見顔色又恐勞勤
常穿壁瞻之見其飲食喜不能則咄唶也埤史九國
志曰吴崔太初多疑好察每通街交會之所牆必置耳
謂人曰還聞牆有耳否非牆耳乃吾耳魏略曰趙岐
避難青州市孫嵩知岐避事置岐於複壁中齊書曰
劉璡字子璥方軌正直兄瓛夜隔壁呼璡出不答方下
牀著衣立行及簾外然後應瓛問其故璡曰向束帶未
竟又曰徐孝嗣初在帥府晝臥齋北壁下夢兩童子
遽云移公牀孝嗣驚起行數步而壁崩隋書曰元諧
隋高祖為丞相引致左右諧白高祖曰公無黨援譬如
水間一堵大牆危矣公其勉之及高祖受禪上顧諧笑
曰水間牆竟何如也於是賜晏極歡經世挈要曰薊
鎮一帶邊牆乃國初徐達創修以為内邊者也邊長二
千三百餘里
牆壁三
原千仞九丈(焦贛易林曰千仞之牆禍不入門溝孟奥北征記曰鄴城避雷室西南石北)
(有華林牆高九丈方圓一里)刻字藏書(葛洪神仙𫝊曰白和遼東人師事王君王君語)
(曰我暫往瀛洲汝止此石室熟視北壁久久當見壁上有文字讀之得矣和視三年方見壁有古人所刻太清)
(經誦之而得仙序下詳事類書)及肩蔽目(論語曰賜之牆也及肩焦贛易林曰豫)
(之坎牆高蔽目)丹青紫素(並詳敘事)堯像禹文(家語曰孔子觀四門)
(之墉有堯舜桀紂之像而名有善惡之狀興廢之戒衡山記曰甘泉東有石壁禹所刻文在此)被
黼飾銀(漢書賈誼云黼黻古天子服也今富人大賈嘉會召客者以之被牆壁下詳敘事)
引光挂詔(西京雜記曰匡衡勤學而無燭乃穿鄰舍壁引其光以書映而讀之崔寔政論曰)
(今典州郡者自違詔書縱意出入故里語曰州郡語如霹靂得詔書但挂壁)畫烈士刻
忠臣(上詳敘事有戴延之西征記焦氏山魯恭塜前有祠四壁皆青石隠起忠臣孝子貞婦形像像邊)
(皆刻石記碑文)蔽惡防踰(叔孫曰人之有牆蔽惡也牆既壊誰之咎注咎在牆大為之)
(防猶有踰者)有茨塗椒(詩牆有茨不可掃茨蒺藜也取其温香)耳屬
面立(詩耳屬於垣立論語正牆面而)無踰勿仞(詩無踰我牆仞漢書藩牆勿)
射隼竊牛(易公用射隼於高墉之上刑書踰垣牆竊牛馬則有常)數仞
一簣(數仞之牆功一簣之)避燥濕塗塈茨(以禦風雨以避燥濕書既勤)
(垣墉惟其塗塈茨塈泥也)循而走負而立(正考父鼎銘曰循牆而走亦莫敢予侮)
(家語子貢負牆而立注却就後席致竦敬也)平版軒計徒庸(稱畚築程土物略基)
(址属順時役)被朱紫過濁醪(文選土被朱紫于陶侃家貧客至鄰人密牆頭過)
(濁醪)縮版以載厚斂以雕(其繩則直縮版以載注以索縮其版上下相承左)
(𫝊靈公不君厚斂以雕牆)連牆不謁短垣自踰(列子師壺丘子林友伯昏瞀人)
(乃居南郭與南郭子連牆二十年不自謁請相遇於道君有短垣而自踰之)一日必葺
百堵皆作(叔孫所居館雖一日必葺其牆屋詩之子於垣百堵皆作)登窺宋玉
下弑齊莊(宋玉東牆女登牆而窺者三年矣齊莊公私崔杼於牆下被弑)高卑
相稱啟塞從時(周禮牆厚三尺崇之注云高卑為率足以相稱城郭垣塹謂之塞皆随)
(其壊則治不限土功之時)增鼠牙穿蟋蟀居(詩誰謂鼠無牙何以穿我墉月令)
(季夏蟋蟀居壁)見堯倚孔(東漢李固𫝊舜食則見堯於羹坐則見堯於牆揚子曰㦯問)
(人有倚孔子之牆誦莊韓之言則引諸門乎曰在夷狄則進之在門牆則揮之)巢牛隠重
耳踰(左𫝊曰巢牛隠於短垣以射吴子諸樊去又曰寺人披伐蒲重耳踰垣而走披斬其袪之)
踰東家穿隣舍(孟子曰踰東家牆而摟其處子下詳引光注)被文繡
置刀筆(漢賈誼䟽今帝之身自衣皂綈而富民牆屋多被文繡東漢王充作論衡戶牖牆壁各置刀)
(筆)晁錯穿垣達摩面壁(史記曰孝景即位晁錯為内史貴幸用事門出有不)
(便穿一門出太廟堧垣丞相申屠嘉聞之奏請誅錯上愛之曰錯所穿非真廟垣乃外堧垣且又我使為之錯)
(謝而出嘉怒曰吾悔不先斬錯少初祖達摩與梁武帝議論不合潛回江北止嵩山林寺面壁九年)
漢劒穿韓客踰(晉書武庫火漢高斬蛇劒焚焉時張華見劒穿壁而飛莫知所向宋韓)
(魏公門客踰牆宿妓公因詠竹詩莫遣狂枝亂出牆客亦為詩莫為狂枝贈斧斤公賜以女奴)破壁
燎火負牆屏營(魯男子夜大雨有鄰之嫠婦因風雨壊屋投棲焉男子乃破壁燎火以達)
(旦梁唐于頔同中書門下平章事時宦者梁守謙用事有正言與頔子敏善敏因正言厚賂守謙求頔出鎮)
(久不報敏怒其紿已責所餽誘正言家奴支觧之棄溷中家僮上變詔捕頔吏沈璧及他奴送御史獄頔與諸)
(子素服待罪建福門吏不納屏營負牆而立)雲低度雨斜侵(杜甫詩山雲低度牆)
(注云公常過友人舍問其牆低友人曰使山雲易度耳柳宗元詩驚風亂颭芙蓉水細雨斜侵薜荔牆)
畫鷂畫龍(鎮江府城内興國寺舊苦鳩鴿汚佛像唐張僧繇于東壁畫一鷹西壁畫一鷂自是)
(鳩鴿不復入四又在金陵安國寺壁畫龍不點睛)畫仙鶴畫古松(宋之問詩粉壁)
(畫仙鶴風酉陽雜俎曰大歴禪師玄覽往荆州陟屺寺道高有韻人不可親張璪常畫古松於齋壁符載讃)
(衛象詩稱一時三絶覽悉加堊焉人問故曰無事疥吾壁)青石結角鐵簪畫壁
(耆舊𫝊蔡瑁字德珪襄陽人家蔡洲上屋宇甚好四牆皆以青石結角婢妾數百人别業四五十處唐書曰)
(漢陽公主嘗用鐵簪畫壁記田租所用)江祿積錢佐卿挂箭(梁書江祿為武)
(寧郡頗有資産積銅錢於壁壁為之倒迮銅物皆鳴人戲之曰此所謂銅山西傾洛鐘東應者也益州道士)
(徐佐卿有仙術嘗化鶴飛游沙苑遇唐玄宗出獵射之鶴帶箭投西南去歸觀謂弟子曰吾今日游山中為飛)
(矢所中以箭挂壁曰待箭主至此可付與之後數年玄宗幸蜀入觀中見壁上箭曰此吾沙苑中射鶴箭也詰)
(之乃知佐卿化鶴故也)書賦吟詩(五代扈載游相國寺見庭竹可愛作碧鮮賦書其壁)
(周世宗聞之遣小黃門就壁錄之覽而稱善因拜水部員外郎清異錄臨川李善寧之子十歲能即席賦詩)
(親友嘗以貧家壁試之略不搆思吟曰椒氣從何得燈光鑿處分拖涎來藻飾惟有篆愁君)
牆壁四
原雕(書峻宇雕牆)厚(𫝊厚其牆垣)築(詩築之登登用力也)杇(糞土之牆不可)
(杇也)坏(月令孟秋坏垣牆)葺(傳曰繕垣葺牆以待賓客)版築騫崩(陁陊)
修垣(左氏)毁垣土物既陳高卑是揣乘彼垝
垣徹我牆屋
牆壁五
原詩唐宋之問詠省壁畫鶴詩曰粉牆畫仙鶴昂藏真
氣多騫飛竟不去當是戀恩波
原彈文梁沈約奏彈御史孔槖題省壁悖慢事曰謹案
奉朝請臺侍御史臣孔槖淺劣無聞謬列華省假攝去
來仕子常務況東臯賤品非藉豐資旬日暫勞豈云卑
辱而肆此醜言題勒禁省比物連類非所宜稱黜之流
伍實允朝憲臣等參議請以見事免槖所居官輙下禁
止
藩籬
原折柳樹枳(詩折柳樊圃籬閒居賦芳枳樹)游藩樹籬(莊子曰願)
(游其藩條晉書庾衮與弟子樹籬跪而授曰幽顯易操非君子意)藩軍籬鷃(傳晉楚弭)
(兵以藩為軍注示不相疑藩籬之鷃)羝羊觸鷦鷯長(易羝羊觸藩鷦鷯賦於)
(藩籬之下)增羸角觸青蠅營(六帖楊收吴人號神童里人多造門觀賦詩至厭敗)
(其藩牧嘲之曰爾非羸角者奚用觸吾藩詩營營青蠅止于樊注樊即藩也)植榆立笓
(魏志太守鄭渾課百姓植榆為籬蔽晉傅咸劾令史新立笓籬二十丈)吴人藩舍京
邑籬門(左𫝊哀公十二年衛侯會吴於鄖吴人藩衛侯之舍子服景伯謂子貢曰夫諸侯之會事既畢)
(矣侯伯致禮地主歸餼以相辭也今吴不行禮於衛而藩其君舍以難之子盍見太宰請束錦以行乃舍衛侯)
(岸南康宫苑記曰建康籬門舊南北兩籬門共五十六所蓋京邑之郊門也)取牀坐聽
樹籬跪授(宋張鏡與顔延之鄰居顔談義飲酒呌呼不絶而鏡静默後與客談顔從籬邊取胡牀坐)
(聽詞義清玄乃曰彼有人焉由是不復酣呼下詳樹籬)失固不善(文粹曰曾乏鑄刃之)
(鋒已失藩籬之固乎莊子澤雉十步一啄百步一飲不蘄畜樊中神雖王不善也)生野徑
隔門庭(杜甫詩藩籬生野徑斤斧任樵童遇宋書曰謝瞻字宣遠弟晦時為宋臺右衛權已重於彭)
(城還都迎家賓客輻凑瞻在家驚駭謂晦曰吾家以遠退為業汝遂勢傾朝野此豈門戶福耶乃竪籬隔門庭)
(曰吾不忍見此)重護密拔(柳宗元詩幸逄仁厚意重此藩籬護陳囂與紀伯為鄰伯夜)
(竊藩以囂地自益囂見之伺伯去密拔其藩以地一丈益之伯覺之慚懼)缺補剖破(杜甫)
(課伐木序我有藩籬是缺是補朱詩剖破藩籬即大家)
竇一
原子羔不隧孟祖中窺(家語曰子羔為衛士師刖人足蒯瞶亂子羔逃至郭門刖)
(者守焉謂子羔曰彼有缺子羔曰君子不踰又曰彼有竇子羔曰君子不隧晉書光逸避亂依胡母輔之初)
(至屬輔之與謝鯤阮放畢卓羊曼桓彝阮孚酣飲累日逸將入守者不聽逸便於竇中窺而大呌輔之驚曰他)
(人決不能爾必我孟祖也遽呼入遂與飲不捨晝夜時人謂之八達)增滌塵垢洩水
脈(東林寺碑旁引泉竇以滌塵垢白公春遊隂竇以洩水脈)進食生魚(劉季述囚)
(帝少陽院食自竇進渠五行志至德二年秋霖雨連月竇生魚)私開潛入(劉禹錫私)
(開竇澤不及下涇田獨肥高陵令劉君請杜私竇使無棄流請遵田令使無越制五代史梁國已破朱瑾等)
(悉有兖鄆以葛從周為兖州節度使從周將兵在外梁臣劉鄩乃使人負油鬻城中悉視其虚實出入之所由)
(者得羅城下水竇可入鄩乃以步兵從水竇潛入襲破之)光逸窺竇忠宣塞門
(上詳原對入芝田錄陸宣公貶忠州土塞其門家人出於狗竇中州將士不得謁於公)鄰家爭
先達戲(于嶠詆訾趙鳳鳳心啣之而末有以發俄而嶠與鄰家争水竇鳳於是左遷嶠劉昭幼)
(童𫝊張元祖八歲齒虧先達戲之曰君口何為狗竇答云正使君軰從此中出)濟王匿尚
書由(宋理宗朝湖州人潘壬起兵謀立濟王竤乃以其黨千餘人夜入城求濟王王聞變匿水竇中壬尋)
(得之擁至州治以黃袍加王身王號泣不從拒韓侂胄嘗值生辰羣公畢集許及之後至閽人掩關之及之)
(大窘會門閘未及閉遂俯僂而入當時有由竇尚書之稱𫝊以為笑)
竇二
原圭竇(傳蓽門圭竇之人皆陵其上)大竇(先王之大竇)宫中之竇(考工)
(記其崇三尺)逃出自竇(有過氏滅夏后相后緡方娠逃出自竇)增坤竇(類書)
(逍遥越坤竇詆訐陷乾竇)乾竇(詳上)雲竇(宋邕詩雲竇滿山無鳥雀)雪竇(蘇東)
(坡詩好句真傳雪竇風)嵌竇(杜甫遠川通曲流嵌竇潛洩瀨)滿竇(又曰長輸不盡溪欲)
(滿無底竇)
園圃一
原說文曰樹果為園種菜為圃增周禮曰載師任土
之法以場圃任園地又曰場人掌場圃而樹之果蓏
原易曰賁于丘園詩曰樂彼之園又曰園有桃
其實之殽又曰無踰我園又曰遊于北園又曰
折柳樊圃(樊藩也)又曰九月築場圃(春夏為圃秋冬為場)論語
曰樊遲請學為圃子曰吾不如老圃左𫝊曰晉侯取
萬氏之圃以為囿增又曰鄭之有原圃猶秦之有具
囿也大金國志曰西至玉華門曰同樂園若瑶池蓬
瀛柳莊杏邨盡在於是莊子曰仲尼曰稀韋之囿黃
帝之圃有虞氏之宫湯武之室原列子曰三畝之圃
不能耘淮南子曰崑崙有層城九重高萬一千里縣
圃涼風在崑崙之中是其𬞞圃𬞞圃之地滿足潢水
穆天子𫝊曰春山之澤水清出泉温和無風飛鳥百獸
之所飲先王之所謂縣圃增水經曰元瓠灣中有地
數頃土有栗園栗小殊不並固安之實也然歲貢三百
石以充天府水渚即栗洲也樹木高茂望若屯雲積氣
矣林中有栗堂射墩甚閑敞牧宰及英彦多所游泊
原山海經曰槐江之間惟帝之玄圃(即縣圃也)晉宫闕名
曰洛陽有瓊圃園靈芝園石祠園鄴有鳴鵠園蒲萄園
華林園三秦記曰漢武有名園曰樊川一名御宿有
大梨如五升缾名含消又曰漢中有果園增郡國
志云西夷有荔枝園僰僮施主之僰僮施夷中最賢者
古所稱僰僮之富隋圖經曰司竹園在盩厔縣穆天
子西征至玄池乃植竹即此是也原韓陽文天文要
集曰匏瓜為天子果園又天園主果實菜茹儲蓄增
李文叔洛陽名園記曰大字寺園唐白樂天園樂天嘗
云吾有第在履道坊五畝之宅十畝之園有水一池有
竹千竿即此名園記曰環溪者王開府園亭南臨池
池左右翼而北過涼榭復滙為大池周圍如環故名榭
南有多景樓以南望則嵩高少室龍門大谷層峰翠巘
畢效竒於前榭北有風月臺以北望則隋唐宫闕樓殿
千門萬戶岧嶤璀璨延亘十餘里左太沖十餘年極力
而賦者可瞥目而盡也西京雜記曰樂遊園自生玫
瑰樹樹下多苜蓿亦名懷風時人㦯謂懷風風在樹間
常肅肅然日照其花有光彩故名苜蓿曰懷風茂陵謂
之連理枝析津日記曰遼於南京置栗園司蕭韓家
收右通造典南京栗園是也長安客語曰大通橋東
有鹿園方廣十餘里地平如掌古松偃仰高冢相錯𫝊
是金章宗故址輟耕錄曰萬夀山為雲圃竒獸珍禽
在焉車駕歲廵上都先宴百官於此
園圃二
原莊子曰子貢過漢隂見一丈人鑿隧抱甕汲井取水
而灌園子貢曰有機於此日浸百畦挈水若抽名曰桔
橰丈人曰吾知之恥而不為史記曰公儀休相魯拔
園葵去織婦增又曰曹參代蕭何相國相舍後園近
吏舍吏舍日飲歌呼從吏惡之無如之何乃請參遊園
中聞吏醉歌呼從吏幸相國召按之乃取酒張坐飲亦
歌呼相與應和原又曰董仲舒下帷講誦三年不窺
於舍園增類書曰樂遊園漢宣帝所立唐長安中太
平公主置亭其間每上已重陽士女遊戲祓禊登高車
馬填塞詞人賦詩𫝊於京師故少陵有樂遊園歌西
京雜記曰茂陵富人袁廣漢藏鏹巨萬家僮八九百人
於北邙山下築園東西四里南北五里激流水注其内
構石為山高十餘丈連延數里養白鸚鵡紫鴛鴦牝牛
青兕竒獸怪禽委積其間積沙為洲嶼激水為波瀾其
中致江鷗海鵠孕雛産鷇延蔓林池竒樹異草靡不具
植屋皆徘徊連屬重閣修廊行之移晷不能遍也廣漢
後有罪沒入為官園原漢書曰和帝詔有司自京師
果園悉假於貧人增後漢書曰竇憲以賤直請奪沁
水公主田園主畏逼不敢言後肅宗駕出遊過園指以
問憲隂喝不得對後發覺帝大怒責憲曰貴主尚見侵
奪何況小人哉國家棄憲如孤雛腐鼠耳憲大震懼
原謝承後漢書曰法真隠居大澤講論術藝歴年不問
(一作窺)園圃又曰吴祐遷膠東侯相時濟北戴宏父為
縣丞宏年十六從在丞舍祐每行園常聞諷讀之音甚
竒之與為友宏卒成儒宗知名東夏為河間相因自免
歸家不復仕灌園𬞞以經書教授年九十八卒魏志
曰明帝起景陽山於芳林園中又曰京城内有園患
無水傅玄先生乃作翻車令童轉之灌水更入其功百
倍又曰明帝詔先帝時靈芝生芳林園中自吾建成
承露以來甘露復降芳林園向秀别𫝊曰秀常與吕
安灌園於山陽收其餘利以供酒食之費桂陽先賢
記曰蘇紞常除門庭有衆賓來紞告母曰人招紞去已
種藥著後園梅樹下可治百病一葉愈一人賣此藥過
足供養世說曰簡文帝入華林園顧謂左右曰會心
處不必在遠翳然林水便自有濠濮間想覺鳥獸禽魚
自來親人又曰王子敬入會稽經吴門顧辟疆有名
園先不識主人逕往其家顧方集賓友酣燕園中而王
遊歴既畢指麾好惡旁若無人顧勃然曰不足齒之傖
爾使驅其左右出門王獨坐輿上展轉顧望而僕從不
至遂移時華陽國志曰何随家養竹園人盗其筍随
行遇見恐盗者覺怖走竹傷其足挈履徐步而歸增
晉書曰華廙既廢黜武帝後又登淩雲臺望見廙苜蓿
園阡陌甚整依然感舊太康初大赦乃襲封又曰晉
惠帝在華林園聞蝦蟇聲曰鳴者為官乎為私乎王
隠晉書曰涼州牧張駿增築四城廂各千步東城殖園
果命曰講武場北城殖園果命曰玄武圃長安志曰
姚興常於逍遙園引諸沙門聽番僧鳩摩羅什演講佛
經起逍遥宫殿庭左右有樓閣高百尺相去四十丈以
麻繩大一圍兩頭各絓樓上會日令二人各從繩行過
以為佛神相遇齊書曰永明九年幸芳林園禊宴勅
王融為曲水詩序梁書曰何點信佛居東籬園孔德
璋為築室豫章王嶷命駕造點點從後門遁去園有卞
忠貞塜點植花塜側每舉酒必酹之園在應天府東籬
門外唐書曰馬燧之子暢以第中大杏餉竇文場文
場以進德宗德宗未嘗見怪問令中使封暢杏樹暢懼
因進宅為奉誠園賈氏談錄曰贊皇平泉莊周㢠廻十
里建堂榭百餘所今基址猶存天下竒花異草珍松怪
石靡不畢致其間故德裕自製平泉草木記今悉蕪絶
惟雁翅檜珠子栢蓮房玉藻等蓋僅存之怪石名品甚
衆為洛陽有力者取去惟禮星及師子二石今為陶學
士徙置梨園别墅宋史曰開寶五年幸玉津園觀刈
麥類書曰真州東有東園宋皇祐中施昌言為發運
使得州之監軍廢營以作此園歐陽修記蔡君謨書嘗
謂人曰吾用顔筆作禇體故其字遒媚異常後人因名
園為三絶又曰洛陽名園多因隋唐之舊獨富鄭公
園無所因襲景物最勝遊此園者自其第東出探春亭
四景堂則一園勝槩可顧覽而得鄭公還政歸第謝絶
賓客燕息此園幾二十年亭臺花木皆出其目營心匠
故逶迤衡直闓爽深密皆曲有奥思司馬温公記曰
迂叟家洛五年為園其中為堂聚書五千卷命之曰讀
書堂志倦體疲則投竿取魚執袵採藥決渠灌花操斧
斫竹濯熱盥水臨高縱目不知天地之間復有何樂可
以代此也因名之曰獨樂園元城語錄曰温公營獨
樂園園丁吕直性愚公以直名之春時人遊園丁得茶
湯錢十千園丁日與主人分之一日來納公公曰此汝
錢可持去再三欲留公怒遂持之顧曰只端明不愛錢
者後十許日公見園中新創一井亭問之乃前不受十
千所創也類書曰宋文潞公園地薄東城水渺瀰甚
廣汎舟遊者如在江湖間也淵映瀍水二堂宛在水中
湘廬藥囿二堂間列水石潞公年九十官太師尚時杖
屨遊之又曰宋楊誠齋東園新開九逕將江梅海棠
桃李橘杏紅梅碧桃芙蓉九種花木各植一逕命曰三
三徑宋史曰高宗南渡紹興十七年又建玉津園於
杭州南龍山之北即史彌遠誅韓侂胄處又曰紹興
十七年建玉津園乾道淳熙間初復燕射飲餞親王皆
以為講禮之所後又有德夀宫東園集芳園太上皇后
下西竺御園又曰淳熙元年詣德夀宫請太上皇同
幸聚景園燕石錄曰循宜泉橋北少東園内有金太
祖武元皇帝碑扃守嚴秘園後有小亭四㫄卉木成列
峙二靈壁石於巽坤隅大金國志曰大定十年燕羣
臣於同樂園之瑶池語及古帝王成敗之跡大率以不
嗜殺人為本數年休兵民力稍蘇獨貪殘之吏去行朝
稍遠恐為百姓蠧宜時加稽察中書省貝勒等稽首曰
陛下言及此社稷之福也金史五行志曰大定二十
三年廣樂園燈山焚延及熙春殿又章宗記曰泰和
七年五月幸東園射柳明昌三年幸熙春園六年幸後
園閱軍器寰宇通志曰崔氏園亭在漷縣南小安邨
邑人崔禮仕金為四鄉學諭金亡隠居於此作園亭盛
植花卉以自娱元名人時往遊觀焉春明夢餘錄曰
元董宇定杏花園在上東門外植杏千餘株至順辛未
王用亨與華隂楊廷鎮高安張質夫莆陽陳衆仲讌集
是日風氣清美飛英時至巾袖杯盤上人皆有詩虞集
為之記周伯琦揭徯斯歐陽元功和其詩
園圃三
原靈芝仙蕙(上詳敘事芝王子年拾遺記崑崙山第三層下有田蕙圃皆數萬頃羣仙種)
(耨焉)蒲萄苜蓿(上詳晉宫闕名有郭仲産仇池記曰城東苜蓿園)濯龍
鳴鵠(司馬彪續漢書曰濯龍園在洛陽西北角下詳晉宫闕名)步輦飛蓋(魏文)
(校獵賦曰登路寢而聽政總羣司之紀綱逍遥後庭休息閒房步輦西園閑坐玉堂曹子建詩曰清夜游西)
(園飛蓋相追隨)樹桃毓草(上詳叙事圃周官九職二曰園毓草木)請善
假貧(史記曰王翦為秦將伐楚請善田園宅池甚衆悉東觀漢記曰孝和元年詔有司京師離宫園池)
(以假貧人也)持鋤得印(漢書孫寳為京兆尹署侯文為東部督郵霸陵杜秬季杜門不)
(通水火持鋤自理園不敢犯法黃後漢記曰桓帝時沛國戴翼鋤園得金印)法真不窺
范丹自賃(上詳後漢書經陳留舊𫝊曰范丹學通三嘗自賃灌園)襄邑始居
山陽餘利(陳留志曰園庾襄邑人也庾始居園中故謂之園公下詳向秀别𫝊)漢陰
抱甕莊周作吏(上詳莊子漆莊周嘗為蒙邑園吏)於陵灌京兆
鉏(於陵子辭卿相而桔橰灌園吏魏顔斐字文材為京兆尹於府下起菜園使投閒鉏治之)貢
稅(周禮任圃以樹事貢草木謂果瓜葵韭一又曰園㕓二十而一注云以利少故二十而稅也㕓城)
(市中空地也)繋馬鬻蔬(魯漆室之女曰昔有客繫馬園中馬逸踐葵使予終歲不飽)
(潘岳賦序灌園鬻蔬)增漆園花圃(史記有漆園圃水經注有花)桐園
瓜圃(魏國有桐園圃瑣語有瓜)鄭圃梁園(列御宼居鄭圃四十年人無識者)
(梁孝王好宫室苑囿之樂乃築兔園猿巖雁沼鶴洲鳧渚皆梁王園中之景致也)栗園芝
圃(括地志固安之栗天下稱之為御栗因有栗園廣異記崑崙第九層有芝圃悉種靈芝)蕙圃
藥圃(拾遺記崑崙第九層有芝田蕙圃杜甫詩曰餘潤通藥圃)禮園書圃
(司馬相如賦曰雍容于禮園翺翔乎書圃)梧桐橘柚(梧桐園在蘇州吴宫内夫差所葺樂)
(府云梧桐秋吴王愁史記楚有橘柚園)銅爵金鳳(魏都賦注文昌殿西有銅爵三臺中)
(央銅爵南金鳳臺北冰井臺又曰建隆四年幸金鳳園)星流月張(亳州東天静宫碑有)
(星突流於園老子因而誕生故名㫄燕都遊覽志月張園在阜城門由旁城垣下入門兩垂柳拂地黛栢蒼)
(槐深環石砌堂後枕一池甚修廣倒影入屋楹周遭菜畦乃屬冉都尉矣)游上才寄清
賞(曹植詩西園游上才注文帝每以月夜集文人才士游西園唐書徐勣戒其子崧曰開營小園非欲播)
(藝以要利正欲穿池種木少寄清賞耳)負土成山伐木為橋(魏略曰明帝起)
(土山於芳林園西北陬使公卿百僚皆負土成山立松竹雜木善草於其上捕山禽雜獸置其中齊書范元)
(琰家貧以園蔬為業嘗值人盗其蔬佯不為問又有涉溝盗其笋者元琰伐木為橋渡之盗者大慙)養
素成趣(任彦升曰養素丘園台虚上位陶潛園日涉以成趣)供朝夕長
貧賤(潘岳曰灌園鬻蔬以供朝夕之膳於文選曰長自丘樊注丘園也樊籬也言生長貧賤也)
華林瑞萼(左貴嬪傳每遊華林園輙回車過之華瑞萼園在杭州錢王鏐置後即捨建龍寺)
芳林香水(魏明帝建芳林園在河南府東北隅生北直隸隆慶府有香水園元仁宗誕)
(處)金谷玉津(金谷園在河南府城西有金水自太白原南流經此谷晉石崇因川阜造)
(園館自作詩序園有清涼臺即崇妾綠珠墮樓處司玉津園在開封府城南宋哲宗時文彦博致仕令有備)
(冊禮餞送於玉津園)靈芝生甘露降(並詳敘事)侍臣作頌進
士賜宴(晉太康中梨西枝與中枝合生於玄圃園中皇太子令侍臣作頌杏園在長安府城東曲池)
(北唐賜宴進士于此)藏春塢歸仁坊(異聞錄刁景純挂冠而歸當時名流皆仰之作)
(藏春塢芍洛陽有歸仁園在舊歸仁坊廣輪皆里餘北有牡丹藥千株中有竹百畝南有桃李彌望唐牛僧)
(孺置至宋時為侍郎李昉所有搆亭其中)逍遥婆娑(逍遥園在西安府東山曲唐逍遥公)
(韋嗣立置張說為之記數宋崔鶠字德符宣和末除侍御史以攣疾致仕治園畝號婆娑園在南陽府郟縣)
(内)京兆梨園秦淮菜園(梨園有二一在雲陽府慶縣漢武置一在京兆府通)
(化門外唐開元初更置左右教坊以教俗樂又選樂工宫女自教之謂之皇帝梨園子弟文宗時命太常卿王)
(涯按之獻於棃園守宋書曰柳元景為尚書令家中有秦淮菜園數十畝者賣菜得錢三萬送宅景曰我立)
(園種菜以供家啖乃復取錢奪百姓之利耶以錢給守園者)崔端公園劉鄜王
園(唐李端有題崔端公南園詩别季野園在杭州葛嶺上劉鄜王琦墅)張漢陽韓
平原(張柬之𫝊柬之有園在襄陽韋臯嘗燕集將市取之馬彝諫曰漢陽有中興功今遺業當百世共保)
(奈何使子孫鬻之耶光勝景園在杭州西湖雷峯塔路口宋高宗時别館也宗時慈福太后以賜平原王韓)
(侂胄改名南園陸務觀記其地實武林之東麓而西湖之下滙其下湖山之美天造地設)荔枝
芭蕉(荔枝園在重慶府江津廳西北園中荔枝相𫝊唐人所植每熟士大夫相聚食之甫田集芭蕉園)
(在太液池東崇臺複殿古木珍禽參錯其中又有小山曲水實錄成焚稿於此)吕文穆韓
忠獻(洛陽有吕文穆園蓋伊洛二水自東南分注河南城中而伊水尤清徹文穆園在伊水上流木茂而)
(竹盛春夏又無枯涸之患魏彰德府相州有康樂園宋韓魏公琦置公諡忠獻)帝城勝景
雲間洞天(芙蓉園在京羅城東南隅青林重複綠水瀰漫蓋帝城勝景也駕時幸之雲間洞)
(天錢良臣園也在松江府東南良臣參大政多訪江南竒花異卉古松怪石以營之美異佳致有如洞天也)
煙雲掩映景物蒼老(洛陽水北胡氏二園相距十許步在邙山之麓瀍水經其)
(旁因岸穿二土竇深百餘尺堅如埏埴開窗軒以臨水上水清淺則鳴潄湍瀑則奔駛皆可喜且林木薈蔚煙)
(雲掩映高臺曲榭時隠時見即使畫工極思不可為圖宋節度使苖侯既貴欲極天下佳處卜居因得河南)
(而河南最佳處又在開寳宰相王溥園園既古景物蒼老復完力以藻飾之于是遂有憑陵諸園之意矣)
侔禁省等臺城(洛陽有宋趙韓王宅初詔將作匠營治故其經畫制度殆侔禁省韓王以)
(太師歸是第百日而薨子孫皆居京師罕居之故園池常扃鑰不啟高亭大榭花木淵藪歲時留厮養擁篲負)
(畚插者得出入其間而已塔齊文惠太子性奢侈開拓園圃與臺城北墅等樓觀宇多聚竒石妙極山水慮)
(帝望見㫄列修竹内施高障仍造遊牆數百間)曲水修竹(曲水園在開封府許州城北有)
(大竹二十畝潩水貫其中以入西湖最為佳處宋文彦博為守時買得之賈昌朝來代一日往遊題詩於壁)
(修竹園在開封府歸德州南梁孝王所置中多植竹故云)擇勝愛閒(擇勝園在杭州九曲)
(城下宋秀王别墅理宗書擇勝愛閒二扁)離垢永芳(劉慧斐張孝秀隠居東林寺慧斐於)
(山北搆一園名離垢時稱為離垢先生園宋景德四年駐蹕西京宴宗室於永芳)金果園
黃精圃(建炎元年右相李綱至行在上聞綱且至命侍讀董耘往勞執政燕綱於金果園綱力辭東)
(坡詩當運青竹筒下灌黃精圃)芙蓉牡丹(上詳帝城勝景註中春明夢餘錄極樂寺有)
(牡丹園春日遊屐恒滿園有高樓進士曠鳴鸞欲登之寺僧辭以久扃不便開曠不聽甫登樓火發曠與樓俱)
(燼)半春小隠(杭州有半春小隠等園皆史彌遠别墅)含芳聚景
(會要瑞聖園在景陽門外道東初為北園太平興國二年詔名含芳聚景園在杭州府治西宋高宗有詩)
叢春集芳(洛陽有叢春園宋侍郎安公别業其大亭有叢春亭出荼䕷架上北可望洛水)
(婉集芳園在杭州葛嶺上宋張儀别墅紹興間改屬官家)同樂自足(同樂園在開封)
(府城東北宋徽宗置之宋戶部尚書吳興沈公為園於城東奉勝門北邨名其園曰自足)松園
竹圃(燕都遊覽志松園在昌平州東門外延袤里許皆松無一雜樹以備陵樹缺移栽也百年來禁)
(人樵採遂成大林菁水經注睢水東南流歴於竹圃水次綠竹蔭渚菁實望世人言梁王之竹園也)
僦舍為圃買園為樓(宋張文潛詩僦舍亦為圃之𫝊載汝南袁師德故給事高子)
(嘗於東都買得婁師德故地起書樓洛人語曰昔日婁師德園今乃袁師德樓)廣樂射柳
東明賞菊(金史世宗記大定三年以重五幸廣樂射柳大金國志承安三年冬賞菊於東明園見)
(屏間畫宣和艮嶽致亡其國先帝命圖之以為戒宸妃怒曰宣和之亡不緣此石乃用童貫梁師成故耳蓋譏)
(琬也)彼園我圃(上詳敘事蒼杜甫詩我圃日翠)依綠水見修
竹(杜甫詩名園依綠水詩下詳蘇軾李家園)作醉鄕付閒人(薛能南園偶題)
(詩乞取南園作醉鄕付賈昌朝曲水園詩却將清景閒人)暮花飛野梅開(崔端)
(公園林詩惆悵暮花飛野高似孫聚景園詩官梅却作梅開)破千家開三徑(蘇李)
(茂貞園詩此園破千家下詳楊誠齋詩)抱琴鶴去枕石雲歸(俱詳詩見後)
乍暖柳條半晴花影(俱詳楊廷秀春晴懷故園詩見後)山帶雨
水生風(俱詳劉威黃處士園林詩見後)小亭荒榭青山流水(上詳)
(邵堯夫洛下園池詩詩下詳蘇東坡獨樂園)
園圃四
原汲水漑園(淮南子曰夫臨江之鄉其人汲水以漑其園江水弗減也)園有螫蟲
(淮南子山有猛獸林木為之不斬園有螫蟲藜藿為之不采)增縣圃(楚辭曰朝發軔於蒼梧兮)
(夕余至於縣圃)原園中柳(古詩鬱鬱園中柳)鳴鳳在林(文選七命曰鳴鳳在)
(林夥於黃帝之園)鴻圖不網(花雲詩曰鴻圖不網西園成市)種植園葵(陸士)
(衡賦曰種植北園中葵生鬱萋萋)外圃(左傳孔氏之外圃)不樹(不樹者無槨罰之)
園圃五
增名園記曰園圃之勝不能兼者六務宏大者少幽邃
人力勝者少蒼古多水泉者艱眺望兼此六者惟湖園
而已在唐為裴晉公園園中有湖湖中有堂曰百花洲
曰四并堂其四達而當東西之谿者桂堂也截然出於
湖之右者迎暉亭也過横池披林莽循曲徑而後得者
梅臺知止菴也自竹徑望之超然登之翛然者環翠亭
也渺渺重邃擅花卉之盛而前據池亭之勝者翠樾軒
也若夫百花酣而白晝眩青蘋動而林隂合水靜而跳
魚鳴木落而羣峰出雖四時不同而景物皆好則又不
可殫記者也
增詩魏文帝銅爵園詩曰朝遊高臺觀夕宴華池隂大
酋奉甘醪狩人獻佳禽齊唱發東舞秦箏奏西音有客
從南來為我彈清琴五音紛繁會拊者激微吟遊魚乘
波聽踴躍自浮沈飛鳥翻翔舞悲鳴集北林樂極哀情
來寥亮摧肝心清角豈不妙德薄所不任大哉子野言
弭絃且自禁晉王濟華林園詩曰思樂華林薄采其
蘭皇居偉則芳園巨觀仁以山悅水為智歡清池流爵
秘樂通玄修罾灑鱗大庖妙饌物以時序情以化宣終
温且克有肅初筵嘉賓在兹干禄永年原宋陶潛雜
詩曰開荒南野際守拙歸田園方澤十餘畝草屋八九
間餘竹蔭後檐桃李羅堂前結廬在人境而無車馬喧
問君何能爾心遠地自偏採菊東籬下悠然見南山山
氣日夕佳飛鳥相與還謝靈運還舊園詩曰浮舟千
仞壑總轡萬尋巔流沫不足險石林豈為艱夫子昭情
素探懷授佳篇謝莊北宅秘園詩曰夕天霽晩氣輕
霞澄暮隂微風清幽幌餘日照青林收光漸窗歇窮園
自荒深綠池翻素景秋槐響寒音伊人儻同愛絃酒共
棲尋齊竟陵王遊後園詩曰託性本禽魚棲情閒物
外蘿徑轉連綿松軒方杳靄丘壑每淹留風雲多賞會
王儉春日家園詩曰徙倚未云暮陽光忽已收羲和
無停晷壯士豈淹留苒苒老將至功名竟不修稷契匡
虞夏伊吕翼商周撫躬謝先哲觧紱歸山丘梁簡文
帝遊韋黃門園詩曰息車冠蓋里停轡仲長園簷疎遠
興積賓至羽觴繁又夜遊北園詩曰星芒侵嶺樹月
暈隠城樓暗花舒不覺明波動見流又臨後園詩曰
隠淪遊少海神仙入太華我有逍遥趣中園復可嘉千
株同落葉百尺共尋霞元帝遊後園詩曰暮春多淑
氣斜景落高舂日照池光淺雲歸山望濃入林迷曲徑
度渚隔危峰又晩景遊後園詩曰高軒聊騁望煥景
入川梁波横山渡影雨罷葉生光日移花色異風散水
文長沈約宿東園詩曰槿籬疎復密荆扉新且故樹
頂鳴風飇草根積霜露驚麏去不息征鳥時返顧茆棟
嘯愁鴟平岡走寒兔夕隂帶層阜長煙引輕素又行
園詩曰寒瓜方卧壟秋菰亦滿陂紫茄紛爛漫綠芋鬱
參差初菘向堪把時韭日離離庾肩吾從皇太子出
玄圃詩曰春光起麗譙屣步陟山椒閣影臨飛蓋鸎鳴
入洞簫水還登故渚樹長合前橋綠荷生綺葉丹藤上
細苖顧循慙振藻何用擬瓊瑶增唐玄宗同二相已
下羣臣樂遊園宴詩曰選日巖廊暇需雲宴樂初萬方
朝玉帛千品會簪裾地入南山近城分北斗餘池塘垂
柳密原野雜花疎簾幕看逾暗歌鐘聽自虛興闌歸騎
轉還奏弼違書宋之問春日芙蓉園侍宴應制詩曰
芙蓉秦地沼盧橘漢家園谷轉斜盤徑川廻曲抱源風
來花自舞春入鳥能言侍宴瑶池夕歸途騎吹繁又
曰年光竹裏遍春色杏間遥煙氣籠青閣流文蕩畫橋
飛花隨蝶舞艷曲伴鶯嬌今日陪歡豫還疑陟紫霄
張說奉和恩賜樂遊園宴應制詩曰漢苑佳遊地軒庭
近侍臣共持榮幸日來賞艷陽春饌玉頒王篚摐金下
帝鈞池臺草色徧宫觀柳條新花綬光連榻朱顔暢飲
醇聖朝多樂事天意每隨人又崔禮部園亭詩曰窈
窕留清館虚徐步晩隂水連伊闕近雲接夏關深柳蔓
憐垂拂藤苖愛上尋訝君軒蓋偶非復俗人心沈佺
期禁園侍宴詩曰九重馳道出上已禊堂開畫鷁中川
動青龍上苑來野花飄御座河柳拂天杯日晩迎祥處
笙鏞下帝臺蘇頲芙蓉園應制詩曰御道紅旗出芳
園翠輦遊繞花開水殿架竹起山樓荷芰輕薰幄魚龍
出負舟寧如穆天子空賦白雲秋又小園納涼即事
詩曰煩暑避蒸鬱歸閒習高明長風自遠來層閣有餘
清散灑納涼氣蕭條遺世情奈何誇大隠終日繫塵纓
張九齡奉和恩賜樂遊園宴應制詩曰實筐筵錫命
供帳敘羣公形勝宜春節威儀建禮同晞陽人似露觧
愠物從風朝慶千齡始年華二月中輝光變草木和氣
發絲桐歲歲長無事徒知九仞功又三月三日申王
園亭宴集詩曰稽亭追往事睢苑勝前聞飛閣淩芳樹
華池落綵雲藉草人留酌銜花鳥赴羣向來同賞處惟
恨碧林曛宋璟奉和恩賜樂遊園應制詩曰侍飲終
酺會承恩續聖遊戴天惟慶幸選地即殊尤北面祗雙
闕南臨賞一丘曲江新溜緩上苑雜花稠亹亹韶絃屢
戔戔賁帛周醉歸填畛陌榮耀接軒裘王翰奉和恩
賜樂遊園應制詩曰未極人心暢何如帝道明仍嫌酺
宴促復寵樂遊行陸海披珍藏天河望斗城四關清靄
合數處白雲生飪餗調元氣歌鐘溢雅聲空慚堯舜力
至德杳難名王維春園即事詩曰宿雨乘輕屐春寒
著弊袍開畦分白水間柳發紅桃草際成棋局林端舉
桔橰還持鹿皮几日暮隠蓬蒿李紳憶春日曲江宴
後許至芙蓉園詩曰春風上苑開桃李詔許看花入御
園香徑草中廻玉勒鳳凰池畔汎金樽綠絲垂柳遮風
暗紅藥低叢拂砌繁歸繞曲江煙景晩未央明月鎻千
門許堯佐金谷園懷古詩曰石氏遺文在淒涼見故
園清風思奏樂衰草念行軒舞榭蒼苔掩歌臺落葉繁
斷雲歸舊壑流水咽新源曲沼殘煙斂叢篁宿鳥喧惟
餘池上月猶似對金樽韓翃題張逸人園林詩曰藏
頭不復見時人愛此雲山奉養真露色點衣孤嶼月花
枝妨帽小園春悶攜幼稚諸峰上閒濯鬚眉一水濱興
罷歸來還對酌茅簷挂著紫荷巾盧綸題李沆園林
詩曰古巷牛羊出重門接柳隂閒看入竹路自有向山
心種藥齊幽石耕田到遠林願同詞賦客得與謝家深
權德輿春同諸公過兵部王尚書園詩曰休沐君相
近時容曳履過花間留客久臺上見春多松色明金艾
鶯聲雜玉珂更逄新酒熟相與藉庭莎司空曙題鮮
于秋林園詩曰雨後園林好幽行迥野通遠山芳草外
流水落花中客醉悠悠慣鶯啼處處同夕陽自一望日
暮杜陵東李端題崔端公園林詩曰上士愛清輝開
門向翠微抱琴看鶴去枕石待雲歸野坐苔生席高眠
竹挂衣舊山東望遠惆悵暮花飛韋應物南園詩曰
清露夏天曉荒園野氣通水禽遥泛雪池蓮披拂紅幽
林詎知暑環舟似不窮頓灑塵喧意長嘯滿襟風于
鵠過張老邨園詩曰身老無修飾頭巾用白紗開門朝
埽徑輦水夜澆花藥氣聞深巷桐隂到數家不愁還酒
債腰下有丹砂吕温題從叔園林詩曰阮宅閒園暮
窗中見樹隂樵歌依野草僧語過長林鳥下花閒井人
彈竹裏琴自嫌身未老已有住山心許渾西園詩曰
西園春已盡芳草徑難分静語惟幽鳥閒眠獨使君密
林生雨氣古石帶苔文雖去清朝遠朝朝見白雲又
題裴處士園林詩曰桑柘滿江村西齋接海門浪衝高
岸響潮入小池渾巖樹蔭棋局山花落酒樽相逄每留
宿還似識王孫李郢園居詩曰暮雨揚雄宅秋風向
秀園不聞砧杵動時看桔橰翻釣下魚初食船移鴨暫
喧橘寒才弄色須帶早霜繁鄭谷郊園詩曰相近復
相尋山僧與水禽蓑衣春釣静雪屋夜棋深雅道誰開
口時風未醒心恩光何以報秪有醉和吟趙嘏南園
詩曰雨過郊原綠尚微落花惆悵滿塵衣芳樽有酒無
人共日暮看山還獨歸宋范鎮田千秋園詩曰自古
桃林漢相園至今有舍號田村蒼山綠水依然在不獨
青編事業存高似孫聚景園詩曰翠華不向苑中來
可是年年惜露臺水際春風寒漠漠官梅却作野梅開
邵雍洛下園詩曰洛下園池不閉門洞天休用别尋
春縱遊只郤輸閒客遍入何嘗問主人更小亭欄花自
好儘荒臺榭景纔真虚名誤了無涯事未必虚名總到
身楊廷秀春晴懷故園詩曰竹邊臺榭水邊亭不要
人隨只獨行乍暖柳條無氣力半晴花影不分明一番
過雨來幽徑無數飛禽有喜聲只欠翠紗紅映肉兩年
寒食負先生蘇軾獨樂園詩曰青山在屋上流水在
屋下中有五畝園花竹秀而野花香襲杖屨竹色侵醆
斝尊酒樂餘春棋局消長夏洛陽古多士風俗猶爾雅
先生臥不出冠蓋傾洛社雖云與衆樂中有獨樂者才
全德不形所貴知我寡先生獨何事四海望陶冶兒童
誦君實走卒知司馬持此欲安歸造物不我捨名聲逐
我輩此病天所赭拊掌笑先生年來效喑啞劉子翬
朱勔園詩曰晨輝麗丹楹翼翼侔帝居向來堂上人零
落煙海隅聯翩際時會振跡皆刑餘閨帷尚帝主皂隸
乘軒車流威被東南生殺在指呼樓船載花石里下無
袴襦至今江左地風雲亦嗟吁叨榮已過量受禍如償
逋荒涼戟門路尚想冠蓋趍客船維岸柳鄰人罾池魚
徘徊極幽觀曲折迷歸途夜月扃綺戶春風散羅裾繁
華能幾時喪亂實感予曹鄶予何譏此曹真人奴元
元好問西園詩曰百草千花雨氣新今朝陌上有游塵
皇州春色濃於酒醉殺西園歌舞人黃庚西園晩步
詩曰為愛園林好笻枝伴獨行花香能醉蝶柳色欲迷
鸎但得青春在何妨白髮生斜陽紅盡處一抹暮山横
陳深小園即事詩曰淡黃楊柳著煙輕細草茸茸襯
屐行行到水邊心會處夕陽一樹杏花明耶律楚材
遊西園詩曰河中春晩我邀賓詩滿雲箋酒滿廵對景
怕看紅日暮臨池羞照白頭新柳添翠色侵淩草花落
餘香著莫人且著新詩與芳酒西園佳處送殘春又
過沁園有感詩曰昔年曾賞沁園春今日重來迹已陳
水外無心修竹古雪中含恨瘦梅新垣頽月榭經兵火
草沒詩碑覆劫塵羞對覃懷昔時月多情依舊照行人
趙孟頫都南張氏園寓居詩曰尺五城南跡似幽鄉
心空折大刀頭杏花飛盡燕脂雪日日東風未肯休
薩天錫過孫虎臣園詩曰洛陽花木昔如霞冷雨酸風
盡委沙金谷東風只芳草綠窗晴日自楊花鶯兒老去
空臺榭燕子歸來無主家回首繁華歌舞地景陽宫沼
夜聞蛙倪瓉山園詩曰春水鳧鷖野外堂山園細路
橘花香棲棲身世畫盈篋漠漠風煙酒一觴豈為任真
無禮法也須從俗著冠裳不營産業人應笑竹本桃栽
已就行明袁凱新治圃成詩曰隙地所自治剪刜去
蘢茸幸無棼穢雜況此清泉湧灌滋竟朝夕勾萌各森
聳青蒲已彌澤黃瓜方卧隴春菁向堪把秋梨日應重
自余通宦藉職事勞紛冗祿食雖云美私心恒自恐歸
來得蕭茒采擷聊自奉且遂丘園樂永謝承明寵又
春園詩曰春園江水上江霧日昏昏沙暖常垂釣花深
不閉門家童鋤壟麥野客共盤飱衰老仍躭酒經年懶
出村又灌園詩曰荒陂渺渺接連筒蔥葉青青芥葉
紅不道虞卿著書手白頭衣食野人同高啓園中詩
曰席暖林中憩衣涼水上歸腐瓜蟲食徧空樹鶴巢稀
邂逅幽尋得參差薄願違喜無來往者秋草沒園扉
又晩步園池詩曰髮隨秋葉落心共曉雲舒稍改新題
句渾㤀舊讀書林深移樹鳥池響食萍魚無限悠然意
涼天獨步餘楊基方氏園居詩曰北墅花連屋東園
菊繞莊病長陪客坐老不厭人狂鵝鴨雙陂雨楂棃小
樹霜他年倘相遇里邑定名方馬汝驥芭蕉園詩曰
輦道山樓直宫園水殿低碧荷春檻出紅藥晩階齊釣
石蛟龍隠歌臺鳥雀啼翠華當日幸花木五雲迷
原詠晉湛方生遊園詠曰諒兹境之可懷䆒川阜之竒
勢水窮清以澄鑒山鄰天而無際乘初霽之新景登北
館以悠矚對荆門之孤阜傍漁陽之秀岳乘夕陽而舍
詠杖輕策以行遊襲秋蘭之流芳幕長椅之森修任緩
步以升降歴丘墟而四周智無涯而難括性有方而易
適差一毫而遽乖徒理存而事隔故羈馬想其華林籠
雉想其臯澤矧流客之思歸豈可忘於疇昔
原引謝莊懷園引曰鴻飛從萬里飛飛河岱起辛勤越
霜霧聫翩遡江汜去舊國違舊鄉舊海悠且長廻首瞻
東路延翮向秋方登楚都入楚關楚地蕭瑟楚山寒歲
去冰未巳春來雁不還風肅幌兮露濡庭漢水初綠柳
葉青朱光藹藹雲英英離禽喈喈又晨鳴菊有秀兮松
有蕤憂來年去容髮衰流隂逝景不可追臨堂危坐悵
欲悲試託意兮向芳蓀心綿綿兮屬荒樊想綠蘋兮旣
冐沼念幽蘭兮已盈園夭桃晨暮發春鶯旦夕喧青苔
蕪石路宿草塵蓬門
原賦漢枚乘梁王兔園賦曰修竹檀欒夾池水旋兔園
並馳鸇鶚鷂鵰翡翠鴝鵒枝巢穴藏被塘臨谷聲音相
聞啄尾離屬於是晩春早夏邯鄲襄國相與雜沓而往
欵焉高冠扁焉長劒閑焉左挾彈焉右執鞭焉日移樂
衰遊觀西園從容安步鬭雞走兔俯仰釣射煎熬炮炙
極樂到暮若夫採桑之婦連袖方路齊謝脁遊後園
賦曰積芳兮選木幽蘭兮翠竹上蕪蕪兮陰景下田田
兮被谷左蕙畹兮彌望右芝原兮寫目山霞起而削成
水積明以經復於是敞風闥之藹藹聳雲館之迢迢周
步檐以升降對玉堂之泬寥爾乃日棲榆柳霞照夕陽
孤蟬已散去鳥成行惠氣湛兮帷殿肅清陰起兮池館
涼梁裵子野遊華林園賦曰諒無庸於殿省且棲遲
而不事譬籠鳥與池魚本山川而有思伊暇日而容與
時遨遊以蕩志正殿則華光弘敞重臺則景陽秀出䓇
䓇翬煥隂臨鬱律絶塵霧而上征尋雲霞而蔽日經增
城而斜趨有空巃之石室在盛夏之方中曾匪風而自
慄溪谷則沱潛𣲖别峭峽則險難壁立積峻竇溜闌干
草石苔蘚駮犖叢攅既而登望徙倚臨遠凴空廣觀逖
聽靡有不通江淹梁王兔園賦曰或重古輕今者僕
曰何為其然哉無知音則已矣聊為古賦體以奮枚叔
之製云於是金塘緬演綠竹被阪繚繞青翠若近復遠
水鳥鴐鵝鸀鴟鴻雁上飛衡陽下宿沔漢十十五五忽
合而復散於是大夫之徒稱詩而歸春陽始曉朱華未
稀卒逄邯鄲之女蕙色玉質綺裳下見錦衣上出周
庾信小園賦曰若夫一枝之上巢父得安巢之所一壺
之中壺公有容身之地豈必連闥洞房南陽樊重之第
綠墀青瑣西漢王根之宅余有數畝敝廬寂寞人外聊
以擬伏臘聊以避風霜雖復晏嬰近市不求朝夕之利
潘岳面城且見閒居之樂爾乃窟室徘徊聊同鑿坏琴
號珠柱書名玉杯有棠棃而無館足酸棗而非臺猶得
欹側八九丈從斜數十步榆柳三兩行梨桃百餘樹掇
蒙密兮見窗行欹斜兮得路蟬有翳兮不驚雉無羅兮
何懼草樹混淆枝格相交山為匱覆水有堂坳﨑嶇兮
狹室穿漏兮苑茨檐直倚而妨帽戶平行而礙眉坐帳
無鶴支牀有龜鳥多閒暇花隨四時心則歴陵枯木髮
則睢陽亂絲一寸二寸之魚三竿兩竿之竹離披落格
之藤爛漫無叢之菊落葉半牀狂花滿屋名為野人之
家是謂愚公之谷誠偃息於茂林乃久羡於抽簪雖有
門而長閉實無水而恒沈草無㤀憂之意花無長樂之
心鳥何事而逐酒魚何情而聽琴薄晩閒閨老幼相攜
蓬頭王霸之子椎髻梁鴻之妻樹搔搔而風急天慘慘
而雲低聚空倉而雀噪驚嬾婦而蟬啼昔蚤濫而吹嘘
藉文言而慶餘門有通德家藏賜書遂山崩川竭冰碎
瓦裂關山則風月悽愴隴水則肝腸斷絶百齡兮倏忽
菁華兮已晩不雪雁門之踦先念房陵之遠非淮海兮
可變非金石兮能轉不曝骨兮龍門終低頭兮馬阪
原頌晉潘尼後園頌曰芒芒在晉悠悠結繩太樸未散
元化霑凝羲皇繼踵三代相承五德更王文質迭興天
命匪諶祐謙輔信乃眷我皇光有大晉應期納祚天人
是順和氣四充惠澤㫄潤神祗告祥四靈效質游龍升
雲儀鳳翳日甘露晨流醴泉涌溢華夏既寧八荒靜謐
人亦有言我何以休乃延卿士從皇以遊長筵遠布廣
幕四周嘉肴惟芳旨酒思柔巖巖峻岳湯湯元流翔鳥
鼓翼游魚載浮明明天子肅肅庶官文士濟濟武夫桓
桓講藝華林肄射後園威儀既具弓矢斯閒恂恂謙德
穆穆聖顔賜以宴飲詔以話言黍稷既登貨財既豐仁
風潛運皇化彌隆征夫釋甲戰士罷戎遐夷慕義絶域
望風無或慢易在始慮終無或安逸在盈思沖
原銘陳江總玄圃石室銘曰仙巖石㯓仙宇石牆地云
正域道示修羊紫煙碧露絳雪玄霜廣成不踐王烈未
翔移華甲觀徙構震方遠跨飛梁俛臨倒景瓊蕊珠樹
金階玉井映日分輝搖風共影岫濃翠合林虚桂静朔
去偷桃董來貨杏檐非刻削戶恣登臨迎春花近避暑
涼深秋雲捲闇冬霰停隂桐棲鳳采竹化龍吟輕飛亂
色激溜成音天縱儲睿生知作兩絃誦餘隟仁智為賞
河曲停遊洛濱息往祥棃吐秀瑞燕流響一物或鐫萬
國斯仰
原啟梁張纉謝東宫賚園啟曰性愛山泉頗樂閒曠雖
復服膺堯門情存魏闕至於一丘一壑自謂出處無辨
常願卜居幽僻屏避喧塵傍山臨流面郊負郭依林結
宇憩桃李之夏隂對徑開軒採橘柚之秋實而王畿陸
海畝號一金涇渭土膏豪傑所競徙居好畤必待使越
之裝别館河陽亦資牧荆之富此園左帶平湖修陂千
頃右臨長薄清潭百仞前逼逸陌朝夕爽塏後望鍾阜
表裏煙霞每賸春迎夏華卉競發背秋向冬雲物澄霽
歸瞰戶牖不異登臨升降階除已窮歴覽舟楫所屇累
日不能究其源魚鳥之豐山澤不能喻其美
增序唐李白春夜宴桃李園序曰夫天地者萬物之逆
旅光隂者百代之過客而浮生若夢為歡幾何古人秉
燭夜遊良有以也況陽春召我以煙景大塊假我以文
章會桃李之芳園聚天倫之樂事羣季俊秀皆為惠連
吾人詠歌獨慚康樂幽賞未巳高談轉青開瓊筵以坐
花飛羽觴而醉月不有佳作何伸雅懷如詩不成罸依
金谷酒數
增記宋歐陽脩真州東園記曰芙蕖芰荷之的歴幽蘭
白芷之芬芳與夫佳花美木列植而交隂此前日之蒼
煙白露而荆榛也高甍巨桷水光日景動搖而下上其
寬閑深靚可以答遠響而生清風此前日之頽垣斷塹
而荒墟也嘉時令節州人士女嘯歌而管絃此前日之
晦冥風雨鼪鼯鳥獸之嘷音也吾於是信有力焉凡圖
之所載蓋其一二之略也若乃升於高以望江山之遠
近嬉於水而逐魚鳥之浮沈其物象意趣登臨之樂覽
者各自得焉凡工之所不能畫者吾亦不能言也
御定淵鑑類函卷三百五十
