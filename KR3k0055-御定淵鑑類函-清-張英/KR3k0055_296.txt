欽定四庫全書
御定淵鑑𩔖函卷二百九十一
人部五十(隱逸)
隱逸六
增序晉書隱逸序略曰古先智士介焉超俗浩然養素
藏聲江海之上卷跡囂氛之表潄流而激其清寢巢而
韜其耀良畫以符其志絶機以虛其心玉輝冰潔川渟
岳峙修至樂之道固無疆之休長往邈而不追安排窅
而無悶修身自保悔吝弗生詩人考槃之歌抑在兹矣
至于體天作制之后訟息刑清之時尚乃仄席幽貞以
康神化徵聘之禮賁于巖穴玉帛之贄委于窐衡故月
令曰季春之月聘名士禮賢者斯之謂與自典午運開
旁求隱逸譙元彦之杜絶人事江思悛之嘯咏林藪峻
其貞白之軌成其出塵之跡雖不應其嘉招亦足激其
貪競今美其高尚之德綴集于編南史隱逸傳序曰
易有君子之道四焉語默之謂也故有入廟堂而不出
徇江湖而永歸隱避紛紜情迹萬品若道義内足希微
兩忘藏景窮巖蔽名愚谷解桎梏于仁義示形神于天
壤則名教之外别有風猷故堯封有非聖之人孔門謬
雞黍之客次則揚獨往之高節重去就之虛名或慮全
後悔事歸知殆或道有不申行吟山澤皆用宇宙而成
心借風雲以為氣求志達道未或非然故湏含貞養素
文以藝業不爾則與樵夫在山何殊異也若夫陶潛之
徒或仕不求聞退不譏俗或潛身幽履服道儒門或遯
跡江湖之上或藏名巖石之下斯並向時隱淪之徒與
今並綴緝以備隱逸篇焉唐魏徵隋書隱逸序曰自
肇有書契綿歴百王雖時有盛衰未嘗無隱逸之士故
易稱遯世無悶又曰不事王侯詩云皎皎白駒在彼空
谷禮云儒有上不臣天子下不事諸侯語曰舉逸民天
下之人歸心焉雖出處殊塗語默異用各言其志皆君
子之道也洪崖兆其始箕山扇其風七人作乎周年四
皓光乎漢日魏晉以降其流愈廣其大者則輕天下細
萬物其小者則安苦節甘賤貧或與世同塵隨波瀾而
俱逝或違時矯俗望江湖而獨往狎玩魚鳥左右琴書
拾遺粒而織落毛飲石泉而蔭松柏放情宇宙之外自
足懷抱之中然皆欣欣于獨善鮮汲汲于兼濟而受命
哲王守文令主莫不束帛交馳蒲輪結轍奔走巖谷惟
恐不逮者何哉以其道雖未弘志不可奪縱無舟楫之
功終有堅貞之操足以立懦夫之志息貪競之風與夫
苟得之徒不可同年共日所謂無用以為用無為而無
不為者也新唐書隱逸列傳序曰古之隱者大抵有
三槩上焉者身藏而德不晦故自放草野而名往從之
雖萬乘之貴猶尋軌而委聘也其次挈治世具弗得伸
或持峭行不可屈于俗雖有所應其于爵禄也泛然受
悠然辭使人君常有所慕企怊然如不足其可貴也末
焉者資槁薄樂山林内審其材終不可當世取舍故逃
丘園而不返使人常高其風而不敢加訾焉王績遊
北山賦序曰績南山故情老而彌篤東坡餘業悠哉自
寧酒甕多于步兵黍田廣于彭澤皇甫謐之心事隴畝
終焉仲長統之規模園林幸足獨居南渚時遊北山聊
度日以為娛忽經年而忘返西窮馬谷北達牛溪丘壑
依然風煙滿目孫登獨坐對嵇康而無言王霸幽居與
妻孥而共去忩臨水石砌遶松篁𩔖田叟之去來亦已
久矣望山林之故道何其樂哉韓愈送李愿歸盤谷
序曰太行之陽有盤谷盤谷之間泉甘而土肥草木叢
茂居民鮮少或曰為其環兩山之間故曰盤或曰是谷
也宅幽而勢阻隱者之所盤旋友人李愿居之愿之言
曰人之稱大丈夫者我知之矣利澤施于人名聲昭于
時坐于廟堂進退百官而佐天子出令其在外則樹旗
旄羅弓矢武夫前呵從者塞途供給之人各執其物夾
道而疾馳喜有賞怒有刑才俊滿前道古今而譽盛德
入耳而不煩曲眉豐頰清聲而便體秀外而惠中飄輕
裾翳長袖粉白黛綠者列屋而閒居妬寵而負恃争妍
而取憐大丈夫之遇知于主上用力于當世者之所為
也吾非惡此而逃之是有命焉不可幸而致也窮居而
野處升高而望遠坐茂樹以終日濯清泉而自潔采于
山美可茹釣于水鮮可食起居無時惟適之安與其譽
于前孰若無毁于其後與其樂于身孰若無憂于其心
車服不維刀鋸不加理亂不知黜陟不聞大丈夫不遇
于時者之所為也我則行之伺候于公卿之門奔走於
形勢之途足將進而趦趄口將言而囁嚅處汚穢而不
羞觸刑辟而誅戮僥倖于萬一老死而後止者其于為
人賢不肖何如也昌黎韓愈聞其言而壯之與之酒而
為之歌曰盤之中維子之宫盤之土維子之稼盤之泉
可濯可沿盤之阻誰争子所窈而深廓其有容繚而曲
如往而復嗟盤之樂兮樂且無央虎豹遠跡兮蛟龍遁
藏鬼神守護兮呵禁不祥飲且食兮壽而康無不足兮
奚所望膏我車兮秣吾馬從子于盤兮終吾生以徜徉
宋史隱逸傳序曰中古聖人之作易也於遯之上九
曰肥遯无不利蠱之上九曰不事王侯高尚其事二爻
以陽德處高地而皆以隱逸當之然則隱德之高于當
世其來也遠矣巢由雖不見于經其可誣哉五季之亂
避世宜多宋興巖穴弓旌之招疉見于史然而高蹈遠
引若陳摶者終莫得而致之豈非二卦之上九者乎种
放之徒召對大庭亹亹獻替使其人出處果有合于艮
之君子時止時行又何譏焉元史隱逸傳序曰古之
君子負經世之術度時不可為故高蹈以全其志使得
其時未嘗不欲仕仕而行所學及物之功豈少哉後世
之士其所藴蓄或未至而好以跡為高當邦有道之時
且避世離羣謂之隠士世主亦苟取其名而強起之及
考其實不如所聞則曰是欺世釣譽者也上下豈不兩
失也哉元之隠士亦多矣如杜瑛遺執政書暨張特立
居官之政則非徒隠者也蓋其得時則行可𨼆而隠頗
有古君子之風而世主亦不強之使起可謂兩得也已
明方孝孺梅隠詩序曰𨼆者不求知于世而載乎人
之耳目者不足謂之隠也彼誠有得于心視外物如蚊
翼蠅喙方以及其身為累安肯以是役其心哉近世之
以隱稱者皆古狷士之所棄者也吾嘗喜交海内賢俊
欲因以致樂隱好遯者而友之求之甚久而所遇不能
逮古之所聞意者世固有寓跡衆人之中而不可窺其
際者乎
原頌晉潘岳許由頌曰邈哉許公執真履貞辭堯天下
抱璞隱形川渟岳峙澹泊無營棲遲高山與世靡争虛
薄忝任來宰斯城愧無惠化豹産之政峩峩治所樂慕
景明登基逍遥來過墓庭通于時憲傾筐不盈恨無旨
酒奠公之靈死而不朽公有其榮聊述雅美揚公馨聲
孫綽晉南昌相太原縣君白漢故聘士徐君墓頌曰
巖巖先生邁此英風含真獨暢心&KR0642;體沖高蹈域表淑
問顯融昂昂五賢赫赫八俊雖曰休明或嬰險吝豈若
先生保兹玉潤超世作範流光遐振墳塋壘落松竹蕭
森薈叢蔚蔚虚宇愔愔遊獸戲阿嚶鳥鳴林嗟乎徐君
不聞其音徘徊丘側悽焉流襟何以舒藴援翰托心
原贊後漢蔡邕焦君贊曰倚歟焦君常此元墨衡門之
下棲遲偃息泌之洋洋樂以忘食魏曹植許由巢父
池主贊曰堯禪許由巢父是恥穢其溷聽臨河洗耳池
主是讓以水為濁嗟此三士清足厲俗又卞隨贊曰
湯將伐桀謀于卞子既聞讓位随以為恥薄于殷世著
自汙已自投潁水清風邈矣又商山四皓贊曰嗟爾
四皓避秦隱形劉項之争養志弗營不應朝聘保節全
貞應命太子漢嗣以寧晉夏侯湛范蠡贊曰悠悠范
子求仁在已進報危國退弘妙理身與勲偕名與身否
逸羣遠遊永齊終始又莊周贊曰邁邁莊周騰世獨
遊遯時放言齊物絶尤垂釣一壑取戒犧牛望風寄心
託志清流庾闡孫登贊曰靈巖霞蔚石室鱗構青松
標空蘭泉吐漏蘢薈可遊芳津可潄淵谷蕭寥鳴琴獨
奏先生體之寂坐幽岸凝冰結樸熙陽靡煖潛真内全
飛榮外散凌崖高嘯希風朗彈道有冥廢運有昏消達
隱不巖元迹不標或曰先生晦德逍遥嵇子秀達英風
朗烈道攜熏芳鮮不玉折兆動初萌妙鑒竒絶翹首丘
冥仰想元哲戴逵閒遊贊曰昔神人在上輔其天理
知溟海之禽不以籠樊服養櫟散之質不以斧斤致用
故能樹之于廣漠棲之于江湖載之以大猷覆之以元
風使夫淳朴之心静一之性咸得就山澤樂閑曠自此
而箕嶺之下始有閒遊之人焉降及黃綺逮于臺尚莫
不有以保其太和肆其天真者也然如山林之客非徒
逃人患避争門諒所以翼順資和滌除機心容養淳淑
而自適者爾况物莫不以適為得以足為至彼閒遊者
奚往而不適奚待而不足故蔭映巖流之際偃息琴書
之側寄心松竹取樂魚鳥則澹泊之願于是畢矣然竒
趣難均元契罕遇終古皆孤棲于一巖獨玩于一流苟
有情而未忘有感而無對則綴斤寢絃之歎固已幽結
于林中驟感于遐心為日久矣我故遂求方外之美略
舉養和之具為雜贊八首暢其所託始欣閒遊之遐逸
終感嘉契之難會以廣一往之咏以抒幽人之心云爾
茫茫草昧綿邈元世三極未鼓天人無際萬器既判靈
朴乃翳實有神宰忘懷司契冥外旁通潛感莫滯總順
巢由兼應夷惠緬矣遐風超哉絶步顧揖百王仰怡泰
素矜其天真外其囂務詳觀羣品馳神萬慮誰能高佚
悠然一悟庾亮翟徵君贊曰夫所謂至人者體包傑
量神凝域表該落萬動元心獨融故能虬驤慶霄而不
紲豢龍之轡鳳鳴瑶林而不屈伶倫之籠豈必欣太清
而樂瓊靄哉顧蹄涔不足以濯神鬚翳薈不足以翔雲
翮是故藐姑有綽約之廬箕阜有高嘯之宇唐勲表于
元庭夏功忘于虛室晉徵士高陽翟君禀逸韻于天陶
含沖氣于特秀體虚任而委順恢昭曠而高蹈先生載
營抱一泊然獨處神棲飈靄之表形逸巖澤之隅雖束
帛仍降軺冕屢招而弓旌屈于匪石帝命慙于虛復矣
是以高風振宇宙遠詠冠當時方將表大庭于絶代恢
元解以釋紛仰朝霞而晞翼陵扶搖以獨翔景命不延
卒于尋陽之南山哲人其萎高軌孰倣感至德之長泯
悼仁風之永翳乃援翰咏跡以宣來葉其辭曰卓哉先
生逸韻遐超蚪盤玉津鳳戢瓊條滌爾夏鼎高揖唐朝
洪崖邈矣元跡載劭淳風沐世飛芳九霄方湛北叟
贊曰樂為憂根禍為福始數極則旋往復迭起世人迷
之横生欣恥滔滔北叟獨亮元理喪馬弗悲折肱愈喜
淡哉一生無泰無否增晉書隱逸贊曰厚秩遭累修
名順欲確乎羣士超然絶俗養粹巖阿銷聲林曲激貪
止競永垂高躅原晉陶潛張長公贊曰達哉長公蕭
然何事世路皆同而我獨異歛轡朅來閒養其志寢跡
窮年誰知斯意齊王儉竟陵山居贊曰升堂踐室金
輝玉朗亹亹大韶遥遥閒賞道以德弘聲由業廣義重
實歸情深虛往濠梁在兹安事遐想梁沈約高士贊
曰亦有哲人獨執高志避世避言不友不事恥從汙禄
靡惑守餌心安藜藿口絶炮胾取足落毛寧懷組織如
金在沙顯然自異猶玉在泥湼而不緇身標遠跡名重
前記有美高尚處知若無劣哉羣品事静心驅苟能立
志争此匹夫進忘隕穫退守恬愉曰仁與義其徑不迂
為之則至非物所拘宦成名立陟彼高衢增周庾信
文王見吕尚贊曰言歸養老垂釣西川岸止磻石溪惟
小船風雲未感意氣恬然有此相望於兹幾年原又
五月披裘負薪畫贊曰披裘當夏俗外為心雖逢季子
不拾遺金禽巢欲遠魚穴惟深銷聲滅跡何必山林
又張良遇黃石公畫贊曰張良取履跪受無辭兵書一
卷長者三期昔稱韓相今為漢師穀城餘石還歸舊祠
又榮啓期三樂贊曰榮期三樂惟人與年夫子相遇
即以為賢性靈造化高風自然雅音雖古獨有鳴弦
增唐梁肅四皓贊曰秦失其鹿豪傑並逐鸞鳳何依白
雲深谷英英南山采采紫芝漢以劒起吾誰與歸棲心
化元澹泊無為禮物雖至先生默而維彼貞石確不可
轉儲王不安我德用顯大君是驚惠位是寧四公屈身
天下和平弋者何思鴻飛冥冥李華嚴君平贊曰先
生冥冥隱于卜肆宗師老氏精究易義爰衣爰食止足
非利垂簾燕居默養真氣誨人不倦人悅其風皦皦柔
剛在我域中心與世遠事與人同不臣大君不友上公
在貴反賤齊明若蒙遼哉遠哉微妙淵通弋者何為仰
慕飛鴻又嚴子陵贊曰五采雖美玉不汙質光武盛
明子陵不屈羊裘漁釣以此終日網羅徧野乃致雲鴻
降尊申舊延卧禁中舒體展肢加于帝躬星官告占天
下聞風富春長往潄濯清江陸龜蒙漢三高士王霸
贊曰王霸仲儒(後漢作儒仲)清節是履有息躬耕蓬頭歴齒
故人令狐奉書遣子從以車徒入耀閭里既往霸卧一
日不起其妻詢之以息愧恥君遺世榮抗志不仕子親
耒耜固其宜矣我實信道曷足慙彼霸乃忻然恬澹如
水夫高婦賢可謂具美又贄恂贊曰贄先生恂伯陵
之孫學通五經居于渭濱弟子累百馬融服勤以子妻
之師而益親融為大儒恂乃知人和帝之世公卿以聞
季直才器宜當輔臣公車就徵禮備元纁守道不至終
為逸民又申屠蟠贊曰外黃申屠少負名節義女執
仇吏欲論殺蟠以同縣諫請(平江集本作諫議蜀本作陳情)上讞廷尉
宥之旌彼孝烈博通群書復善譚說漢德日衰政實務
末隱于碭山遂與世絶獻帝即位徵為三公邀苦不應
冥冥一鴻時人賢之重者蔡邕明哲終始嗟乎子龍
增論後漢仲長統樂志論曰使居有良田廣宅背山臨
流溝池環匝竹木周布場圃築前果園樹後舟車足以
代步涉之囏使令足以息四體之役養親有兼珍之膳
妻孥無苦身之勞良朋萃止則陳酒肴以娛之嘉時吉
日則烹羔豚以奉之踟躇畦苑遊戲平林濯清水追涼
風釣遊鯉弋高鴻風于舞雩之下咏歸高堂之上安神
閨房思老氏之元虛呼吸精和求至人之彷彿與達者
數子論道講書俯仰二儀錯綜人物彈南風之雅操發
清商之妙曲逍遥一世之上睥睨天地之間不受當時
之責永保性命之期如是則可以凌霄漢出宇宙之外
矣豈羡夫入帝王之門哉原晉阮籍達莊論曰天道
貴順地道貴貞聖人脩之以建其名吉凶有分是非有
經務利高勢惡死重生故天下安而大功成也今莊子
周乃齊禍福而一死生以天地為一物以萬𩔖為一指
無乃徼惑以失真而自以為誠者耶于是先生乃撫琴
容與慨然而歎俛而微笑仰而流盼噓噏精神言其所
見曰自然者無外故天地名焉天地者有内故萬物生
焉當其無外誰謂異乎當其有内誰謂殊乎地沈其燥
天抗其濕月東出日西入故曰自其異者視之則肝膽
楚越矣自其同者視之則萬物一體也以生言之則物
無不壽推之以死則物無不夭自小視之則萬物莫不
小由大觀之則萬物莫不大殤子為壽彭祖為夭秋毫
為大泰山為小故以死生為一貫是非為一條也夫至
人者恬于生而静于死生恬則情不惑死静則神不離
故能與隂陽化而不易從天地變而不移生究其壽死
終其宜心氣平治消息不虧故求得者喪争明者失無
欲者自足空虛者受實是以作智造巧者害于物明是
考非者危其身修餙以顯潔者惑于生畏死而從生者
失其貞庾闡郭先生神論曰夫天地者隂陽之形魄
變化者萬物之遊魂神籟與無窮並吹大冶與造運齊
根生資聚氣之迹死寄元牝之門視榮辱其猶塵埃邈
高尚而不顧故能外安恬逸内體平和鳴鳥可拊翼而
遊猛獸可頓羈而羅矧乎樵巖之樂吕梁之波疾雷破
嶽而憂在山河者乎觀夫郭先生之為體也可謂含貞
履信純朴自然增皇甫謐屢辟不行其後鄉親勸令
應命謐遂究賓主之論以解難者名曰釋勸論其略曰
客曰夫貴隂賤璧聖所約也顛倒衣裳明所箴也子其
鑒先哲之洪範副聖朝之虛心沖靈翼于雲路浴天池
以濯鱗排閶闔步玉岑登紫闥侍北辰翻然景曜雜沓
英塵輔唐虞之主化堯舜之人宣刑措之政配殷周之
臣銘功景鐘參叙彛倫存則鼎食亡亦薦紳不亦偉哉
而忽金白之暉曜忘青紫之班暽辭容服之光粲抱敝
褐以終年無乃勤乎主人笑而應之曰吁若賓可謂習
外觀之暉暉未覩幽人之髣髴也見俗人之不容未喻
聖皇之兼愛也循方圓於規矩未知大形之無外也見
機者以動成好遯者無所廹故曰一明一昧得道之槩
一弛一張合禮之方一浮一沈兼得其真故上有勞謙
之愛下有不名之臣朝有聘賢之禮野有遯竄之人是
以支伯以幽疾距唐李老寄迹于西鄰顔氏安陋以成
名原思娛道于至貧榮期以三樂感尼父黔婁定諡于
布衾段干偃息以存魏荆萊志邁于江岑君平因蓍以
道著四皓潛德于洛濱鄭真躬耕以致譽幼安發令乎
今人皆持難奪之節執不廻之意遭拔俗之主全彼人
之志故有獨定之計者不借謀于衆人守不動之安者
不假慮于羣賓故能棄外親之華通内道之真去顯顯
之明路入昧昧之埃塵宛轉高情之形表排託虛寂以
寄身居無事之宅交釋利之人輕若鴻毛重若泥沈損
之不得測之愈深真吾徒之師表余廹疾而不能及者
也宋范曄後漢書逸民列傳論曰易稱遯之時義大
矣哉又曰不事王侯高尚其事是以堯稱則天不屈潁
陽之高武盡美矣終全孤竹之潔自兹以降風流彌繁
長往之軌未殊而感致之數匪一或隱居以求其志或
廻避以全其道或静已以鎮其躁或去危以圖其安或
垢俗以動其槩或疵物以激其清然觀其甘心畎畝之
中憔悴江海之上豈必親魚鳥樂林草哉亦云介性所
致而已故蒙恥之賓屢黜不去其國蹈海之節千乘莫
移其情適使矯易去就則不能相為矣彼雖硜硜有𩔖
沽名者然而蟬蛻囂埃之中自致寰區之外異夫餙智
巧以逐浮利者乎荀卿有言曰志意修則驕富貴道義
重則輕王公也漢室中微王莾簒位士之藴藉義憤甚
矣是時裂冠毀冕相攜持而去之者蓋不可勝數揚雄
曰鴻飛冥冥弋者何簒(取也)焉光武側席幽人求之若不
及旌帛蒲車之所徵賁相望于巖中矣若薛方逢萌聘
而不肯至嚴光周黨王覇至而不能屈羣方咸遂志士
懷仁斯固所謂舉逸民天下歸心者乎肅宗亦禮鄭均
而徵高鳳以成其節自後帝德稍衰邪嬖當朝處子耿
介羞與卿相等列乃至抗憤而不顧多失其中行焉蓋
錄其絶塵不返同夫作者列之此篇原梁沈約七賢
論曰嵇生是上智之人值無妄之日神才高傑故為世
道所莫容風貌挺特蔭映于天下言理吐論一時所莫
能參阮公才氣宏廣亦非衰世所容但容貌風神不及
叔夜求免世難如為有塗若率其恒儀同物俯仰邁羣
獨秀亦不為二馬所安故毀行廢禮以穢其德﨑嶇人
世慬然後全仲容風力麤可慕李文風尚景而行之彼
嵇阮二生志存保已既托其迹宜慢其形慢形之具非
酒莫可故引滿終日陶瓦盡年劉伶酒性既深子期又
是飲客山王二公悅風而至相與莫逆把臂高林徒得
其遊故于野澤銜杯舉樽之致寰中妙趣固冥然不暏
矣自嵇阮之外山向五人止是風流器度不為世匠所
駭且人本含情情性宜有所托慰悅當年蕭散懷抱非
五人之與其誰與哉增明王守仁四皓論曰果于隱
者必不出謂隠而出焉必其非隱者也夫隱者為高則
茫然其不返避世之士豈屑屑于辭禮之慇懃哉且知
遠辱以終身則必待行道而後出出者既輕成者又小
舉其生平而盡棄之明哲之士殆不如此况斯時君臣
之間一以巧詐相御子房之計能保其信然乎四皓之
來能知其非子房之所為乎羽翼太子真四皓也亦烏
足為四皓哉昔百里奚有自鬻之誣而其事無可辨者
故孟子以去虞之智辨之今四皓羽翼之事其迹無可
稽獨不可以去漢之智辨之乎夫漢高草昧之初羣英
立功之日也富貴功名之士皆忘其洗足騎項之辱犬
豕依人資其餔啜之餘不計其叱咤之聲也然衆人皆
愚而四皓獨智鷹隼高飛于雲漢虎豹長嘯于山林其
頡頏飛騰之氣豈人之所能近哉智者立身必保終始
節者自守死當益銳四皓世事功名謝之久矣豈有智
于前而愚於後決于中年知幾之日而昧于老成經鍊
之時乎且夫隱見不同二道而已固持者則輕瓢洗耳
之果達時者則莘野南陽之賢四皓之隱其為巢由乎
其為伊葛乎將為巢由乎必終身不出矣將為伊葛乎
必三聘而後起一使之呼承命不暇上不足以擬莘野
之重中不能為巢由之高而下流為希利無恥之行以
四皓而為今日之為則必無前日之智既有前日之智
則必無今日之為况辭禮之使主之者吕氏使之者吕
氏特假太子虛名以致之此尤其汗顔不屑者也其言
曰陛下輕士善罵臣等義不辱今太子仁孝愛士天下
願為太子死斯言誠出之口則善罵之君猶存也四皓
何為而來也哉若果為太子仁孝而出則必事之終身
也四皓何為而去也哉夫山林之樂四皓固甘心快意
傲塵俗之奔走笑斯人之自賤矣乃肯以白首殘年驅
趨道路為人定一傳位之子而身履乎已甚之惡者乎
魯有兩生商山有四皓同世同志者也兩生不出吾曰
四皓亦不出也蓋實大者聲必宏守大者用必遠兩生
之不仕漢其志蓋不在小四皓以數十年遯世之人一
旦欣然聽命則天下亦相與駭異期有非常之事業矣
以一定太子而出一定太子而歸寂寂乎且將何以荅
天下之望絶史傳之詆議邪然則四皓果不至乎羽翼
果何人乎曰有之而恐非真四皓也乃子房為之也夫
四皓遯世已久形容狀貌人皆不識之矣故子房于吕
澤劫計之時隂與籌度取他人之眉鬚皓白者偉其衣
冠以誣乎高帝此又不可知也良平之屬平昔所挾以
事君者何莫而非竒功巧計彼豈顧其欺君之罪哉况
是時高帝之惑已深吕氏之情又急何以斷其計之不
出此也天下之事成于寬裕者常公出于銳計者常詐
用詐而為之劫者此又子房用計之挾也其曰天下莫
不願為太子死是良以挾高帝者也其即偶語之時挾
以謀反之言之意乎大抵四皓與漢本無休戚諺曰綺
季皓首以逃嬴則自秦時已遁去其名固未嘗入漢家
之版籍也視太子之易否越人之肥瘠也亦何恩何德
而聽命之不暇也且商山既為遯世之地其去中國甚
遠也一使纔遣四皓即至未必如此往來之速况建本
之謀固非遠人所主之議而趨出之後又無拂袂歸山
之迹乎噫以四皓之智則必不至以子房之計又未信
然也但斯說雖先儒已言而逆詐非君子之事自漢至
此千四百年作漢史者已不能為之别白則後生小子
安敢造此事端乎昔曹操將死言及分香賣履之微獨
不及禪後之事而司馬公有以識其貽罪于子之言于
千載之下則事固有惑一時之見而不足以逃萬世之
推測者矣是斯說也亦未必無取也否則四皓之不屈
者亦終與無恥諸人一律耳天下尚何足高後世尚何
足取哉
原箴晉江逌逸民箴曰至人應務是經是營乃制上下
以牧羣生君位孰在匪聖伊明賢愚相奉臣主以成如
彼百節各役天形率分委質仰應一情心膂有位股肱
有經豈以處下為戚為榮各安其所舉體用平夫設爵
列土懸弓垂旌卑尊之級貴賤之名匪以恣物之役實
大猷而是經處遯之士奚眷于時行矣先覺捐俗長辭
明乎憂患故超爾不疑解髮靈崖被褐絃絲飄飄臺尚
輕舉高之穆穆二仲攜策相期盤幽隱寂與物無治凡
厥後來順乃所往鑒兹俗累戒于顛蕩無殉外物心煩
技癢無棄恬曠憂勤是掌林人司箴敢進善黨
原銘晉虞播阮籍銘曰峩峩先生天挺無欲元虛恬澹
混齊榮辱盪滌穢累婆娑止足胎包造化韜光緼韣鼓
棹滄浪彈冠嶠岳頤神太素簡曠世局澄之不清混之
不濁翺翔區外遺物度俗隱處巨室反真歸樸汪汪川
源邁迹圖籙增唐柳宗元東明張先生銘曰匪禄而
康匪爵而榮漠焉以虛充焉以盈言而不為華光而不
為榮名介潔而周流道包涵而清寧幽觀其形與化相
冥寂寞以成其道是以弗嬰世皆狂狂奔利死名我獨
浩浩端一以生
原誌梁陶隱居尋山誌曰倦世情之易繞乃杖策而尋
山既沿幽以達峻實窮阻而備艱眇來心其未已方際
夕乎雲根欣夫得志者忘形遺形者存神于是散髮解
帶盤旋巖上心容曠朗氣宇條暢玄雖遠其必存累無
大而必忘害馬之弊既去解牛之刀乃王荆門晝掩蓬
戶夜開室迷夏草徑惑春苔庭虛月映琴響風哀夕鳥
依簷暮獸争來時復歴近壟尋遠巒坐磐石望平原日
負障以共隱月披雲而出山風下松而含曲泉縈石而
生文草靃靃以拂露鹿飇飇而來羣捫虛蘿以入谷傍
洪潭而比清照石壁以端色攀桂枝而齊貞亟扈蘭而
佩蕙及春鴂之未鳴且含懷以屏氣待惠風而舒情遂
乃陵巖峭至松門背通林面長源右連山而無際左憑
海而齊天竹泫泫以垂露柳依依而近蟬鷗雙雙以赴
水鷺軒軒而歸田劉孝標山棲誌曰夫鳥居山上曾
巢木末魚潛川下窟穴沙泥豈好異哉蓋性然也故有
忽白璧而樂垂綸負玉鼎而要卿相行藏紛糾顯晦踳
駁無異火炎水流圓動方息斯則廟堂之與江海蓬戶
之與金闕並然其所然悅其所悅余每思濯清瀨息椒
丘寤寐永懷其來尚矣所居東陽郡金華山山川秀麗
膏澤坱鬱若其羣峰疉起接漢連霞喬木布濩春青冬
綠廻溪映流則千仞洞底膚寸雲合必千里雨散所住
三面山皆周繞有象郛郭南則平野蕭條極目通望東
西帶二澗則四時飛流泉瀾清㴻滴瀝生響白波跳沫
洶湧成音楓楮椅櫪之樹柏梓桂樟之木分形異色千
族萬種結朱實苞綠裏搖白蒂抽紫莖橚矗莽䔿梢風
鳴籟垂柯簷戶布葉房櫳中谷澗濱華葩攅列至于青
春受謝萍生泉動則都梁含馥懷香送芬長樂負霜宜
男泫露芙蕖紅菙照水臯蘇縹葉從風憑軒永眺蠲憂
忘疾歲始年季農隟時閒濁醪初熟濟縹清新則有田
家野老提壺共至班荆林下陳尊置爵酒酣耳熱屢舞
嚾呶盛論箱庾高談穀稼不求于世不迕萬物莫辨榮
辱匪知毀譽浩蕩天地之間心無怵惕之警
增記晉陶潛桃花源記曰晉太元中武陵人捕魚為業
緣溪行忘路之遠近忽逢桃花林夾岸數百步中無雜
樹芳草鮮美落英繽紛漁人甚異之復前行欲窮其林
林盡水源便得一山山有小口髣髴若有光便捨船從
口入初極狹纔通人復行數十步豁然開朗土地平曠
屋舍儼然有良田美池桑竹之屬阡陌交通雞犬相聞
其中往來種作男女衣著悉如外人黃髮垂髫並怡然
自樂見漁人乃大驚問所從來具荅之便要還家設酒
殺雞作食村中聞有此人咸來問訊自言先世避秦時
亂率妻子邑人來此絶境不復出焉遂與外人間隔問
今是何世乃不知有漢無論魏晉此人一一為具言所
聞皆歎惋餘人各復延至其家皆出酒食停數日辭去
此中人語云不足為外人道也既出得其船便扶向路
處處誌之及郡下詣太守說如此太守即遣人隨其往
尋向所誌遂迷不復得路南陽劉子驥高尚士也聞之
欣然欲往未果尋病終後遂無問津者唐柳宗元潭
州東池戴氏堂記曰弘農公刺潭三年因東泉為池環
之九里丘陵林麓距其涯墟島洲渚交其中其岸之突
而曲者水縈之若玦焉池之勝于是為最公曰是非離
世樂道者不宜有此卒授賓客之選者譙國戴氏曰簡
為堂而居之堂成而勝益竒若連艫縻艦與波上下就
之顛倒萬物遼廓眇忽樹之松柏杉櫧被之菱芡芙蕖
粲然而榮凡觀望浮游之美專于戴氏矣戴氏嘗以文
行累為連率所賓禮貢之澤宫而志不願仕與人交取
其退讓受諸侯之寵不以自大其離世歟好孔氏書旁
及莊文莫不總統以至虛為極得受益之道其樂道歟
賢者之舉也必以𩔖當弘農公之選而專兹地之勝豈
易而得哉地雖勝得人焉而居之則山若增而高水若
闢而廣堂不待飾而已奐矣戴氏以泉池為宅居以雲
物為朋徒攄幽發粹日與之娛則行宜益高文宜益峻
道宜益懋交相贊者也宋范仲淹嚴先生祠堂記曰
先生光武之故人也相尚以道及帝握赤符乘六龍得
聖人之時臣妾億兆天下孰加焉惟先生以節高之既
而動星象歸江湖得聖人之清泥塗軒冕天下孰加焉
惟光武以禮下之蓋先生之心出乎日月之上光武之
量包乎天地之外微先生不能成光武之大微光武豈
能遂先生之高哉仲淹來守是邦始搆堂而奠焉乃復
為其後者四家以奉祠事又從而歌曰雲山蒼蒼江水
泱泱先生之風山高水長明劉基市隱齋記曰博徒
賣漿隱之俠者也放言非聖隱之狂者也辟兄離母隱
之賊者也□潁水以洗耳隱之矯者也蹲窽水以待聘
隱之偽者也上介山而立枯隱之怨者也沈湎于酒不
衣冠而處隱之亂者也是皆為驚世駭俗而有害于道
賢者遭時之不然或避世或避地或耕或漁或居山林
或處城市或抱關而擊柝無所不可而其志則不以是
有易焉柳下惠之與伯夷跡若冰炭而同謂之逸民君
子不非焉庸非以其志乎方孝孺息耕亭記曰方子
行于越之野遇丈人焉誦而耕油然自得也怪而問之
曰丈人勞苦矣何樂之甚丈人曰子勞苦吾哉而奚不
自知也彼晨而興纓冠納履趨拱俯僂暑不遑蹇疲不
暇憩遇長值貴翼然而峙肅然而視側耳絢目如事嚴
父強言假笑陽遜曲避是謂形勞披簡執策朱墨紛錯
遺言逸典粲其盈目涉其流則若有餘探其源則若不
足撐舌刺口疑端滿腹聖哲遠矣將何由質哀良已逝
追計馬蹟欲知其方困而罔獲是謂學勞羣言胥攻萬
牛之毛以之明道縶影以綯少者百年多止數世磨滅
泥滓漫不可紀曷為不悟尚修其辭逞怪披竒窮精憊
思遐觀千載竟亦何禆此謂名勞卑處郡邑尊據廊廟
逢迎阿比以取嚬笑屏束學術敷宣條教物薄人澆機
深穽巧寬則致侮嚴則取誚智絡氣使惠煦威釣古人
之思自哂且悼是謂官勞凡此之勞亦已甚矣奚獨我
哉而子何問焉且吾之耕始也手忘乎耒而牛忘乎土
今也土忘乎苗而吾亦不自知也衆人之耕也手與耒
乖故躬勞土與牛乖故牛勞苗與土乖故苗瘠而土病
吾今皆否焉得非有可樂者乎適意莫甚于樂而樂莫
過乎心與物俱忘鳬浴乎水振翮修羽不勝樂也雞浴
乎土振翮修羽亦不勝樂也易置而強施之將不勝病
矣忘其為土然後能浴乎土忘其為水然後能與水俱
冥而不死吾今忘其為耕矣非特忘其耕且忘其所以
耕非特忘其所以耕且并耕者而忘之治天下猶是也
德被教洽中外熙熙能使君忘乎相相忘乎百執事治
民者與民相忘則為治也可幾矣膠膠棼棼以心術相
繆智計相延雖欲耕可冀邪余拱而問為治之道丈人
不顧負耒而去莫知其所止蓋隱君子也王慎中企
潁亭記略曰潁陽東溪相傳巢父洗耳處而箕山之上
又有許由冡疑乎有其人矣彼恐以天下累已而逃之
宜去之幽昧荒遠使不可即而生且死不離箕潁之間
豈堯之仁不待去遠自不患于見辱邪抑其善自冺能
使堯終不累之以天下而無事于遠去邪夫求之而逃
逃之不遠而能使其終見舍孰若無使為其所知而莫
我求也待其辭命之至而後以為已汚艴然作于容氣
烏覩所謂高哉西亭君作亭以自休名之曰企潁其猶
眩于莊生之誇說以為甚高而慕之也聞者莞然笑以
為彼二子者與之以天下而不受西亭方以宗室之胄
爵秩命數出于有司之所議器服宫輿皆自上與之而
奚慕二子為余曰匹夫之微長于貧賤而能不侈于富
貴蓋多有之生于富貴之中超然獨離而不溺于其習
是謂難耳西亭君于富貴蓋生焉而不溺其好學自敏
慎于分義之際不苟取一介以是而作亭曰企潁奚不
可哉
增誄宋顔延之陶徵士誄略曰有晉徵士尋陽陶淵明
南岳之幽居者也解體世紛結志區外定跡深棲于是
乎遠灌畦鬻蔬為供魚菽之祭織絇緯蕭以充糧粒之
費心好異書性樂酒德簡棄煩促就成省曠殆所謂國
爵屏貴家人忘貧者與詢諸友好宜諡曰靖節徵士其
辭曰物尚孤生人固介立豈伊時遘曷云世及嗟乎若
士望古遥集仁焉而終智焉而斃黔婁既沒展禽亦逝
其在先生同塵往世旌此靖節加彼康惠
原碑後漢蔡邕郭泰碑曰先生誕應天衷聰睿明哲孝
友温恭仁慈惠敏夫其器量弘深資度廣大浩浩焉汪
汪焉奥乎不可測已于時纓緌之徒紳佩之士望形表
而影附聆嘉聲而響和者猶百川之歸巨海鱗介之宗
龜龍也爾乃潛隱衡門蹈洪崖之遐迹紹巢許之絶軌
翔區外以舒翼超天衢以高峙銘曰懿乎其純確乎其
操洋洋縉紳言觀其高棲遲泌丘善誘能教赫赫三事
幾行其招委辭召貢保此清妙(召貢謂公卿辟之而州郡貢之也)又
處士圂典碑曰天真淑性精微周密包括道要致思無
形臨沒顧命曰知我者蔡邕乃為銘曰載書休美俾來
昆裔永有諷誦以知先生之德混其若濁徐然後清綽
其若煥終其益貞又翟先生碑曰世以仁義為質學
問為業爰暨先生固天縱德應運立言繼期五百實行
形于州里明哲與聖合契該通五經兼洞墳籍為萬里
之場圃九隩之林澤挹之若江湖仰之若華光淵淵焉
測之則無源汪汪焉酌之則不竭可謂生民之英者已
國失元傅學失表式凡百縉紳哀矣泣血人百其身匪
云來復于是鄉黨乃相與登山伐石而勒銘曰邈矣先
生厥德孔貞腹心弘道深高入神王錫三命觀國之賓
其視富貴忽若浮雲既不降志亦不辱身魏劉楨處
士國文甫碑曰先生執乾靈之貞潔禀神祗之正性咳
笑則孝悌之端著匍匐則清節之兆見齠齓以及成人
體無懈容口無愆辭兢兢業業小心畏忌勤讓同儔敬
事長老雖周之樂正子春漢之江都董相其飭躬力行
無以尚之是以長安師其仁朋友欽其義閨門稱其慈
宗屬懷其惠既乃潛身窮巖遊心載籍薄世名也初海
内之亂不視膳羞十有餘年憂心泣血不勝其哀形銷
氣竭以建安十七年四月卒于時龍德逸民黃髮耆叟
綴文通儒有方彦士莫不拊心長號如喪同生咸以為
誄所以昭行也銘所以旌德也古之君子既沒而令聞
不亡者由斯二者也銘曰懿矣先生天授德度外清内
白如玉之素逍遥九臯方回是慕不計治萃名與殊路
知我者希韞櫝未酤喪過乎哀遘疾不寤早世永頽違
此榮祚咨爾末徒聿修歡故齊孔稚珪褚先生伯玉
碑曰夫河洛摛寳神道之功既傳岱華吐秘仙靈之跡
可覩蓋事詳于玉牒理煥于金符雖冥默殊源顯晦異
軌測心觀古可得而言焉是以子晉笙歌馭鳳于天海
王喬雲舉控鶴于元都有羽化蟬蛻觸影遯形神翥帝
宫迹留劔杖遊瑶池而不返宴元圃以忘歸永嘉惡道
者窮地之險也欹竇遏日折石横波飛浪突雲奔湍急
箭先生攀途躋阻宿枻涉折而衡飈夜鼓山洪暴激忽
乃崩舟墜壑一倒千仞飄地淪高飜透無底徒侣判其
冰碎舟子悲其雹散危魂中夜赴阻相尋方見先生恬
然安席銘曰關西升妙洛右飛英鳳吹金闕簫歌玉京
絶封萬古乃見先生先生浩浩惟神其道泉石依情煙
霞入抱秘影窮岫孤棲幽草心圖上元志通大造梁
元帝隱居先生陶弘景碑曰昔太和中有許遠遊者乃
雲霄之勝賓太虛之選客先生規同矩合實踵高步曩
基先搆即駕胥宇千尋危聳憑牖以望奔星百拱高懸
倚櫺而觀朝日飛流界道似天漢之横波觸石起雲若
竒峯之出岫銘曰肇彼冥默飜成協贊身託外臣心同
有亂重道尊德爰積叡衷顧懷汾射璽問遥通朱楊鬱
起華搆方崇静臺冠月經榭迎風嶕嶢高棟育靄修櫳
極望山川周觀京陸碧障千嶺清流萬谷景落崖重煙
生岫複又蕭綸貞白先生陶弘景碑曰夫夜光結綠
非胠篋之恒珍逸羽翔鱗豈園池之近玩寧期心于遠
大蓋不知其所以然也是以潁陽高蹈洗耳于唐朝漢
隂貞棲滅跡于周代盛德風流有自來矣應期而曜質
者其在兹乎先生含元精之和氣蓄凌飈之雅姿兼宣
七善總修九德行仁蹈義嶽峙淵渟牆仞無以窺清濁
不能測道風與星漢同高勝氣與烟霞共遠抽簪東都
之外解組北山之陽同稷丘之棲真慕留侯之却粒杖
策孤征遊踐山岳既而登于茅嶺以此地神仙之宫府
靈異之棲託往不能返遂卜居焉故自稱隱居亦猶稚
川之抱樸士安之元宴倚巖棲隱依林遯跡交柯結宇
剗徑為門懸崖對溜悲吟灌木深壑絶峭組織烟霞枕
石漱流水禽無撓採藥耦耕野獸不亂逍遥閒曠放浪
陵山天監以來常有敕旨供給藥餌不之歲時渥澤湛
恩莫之與比先生七年暫遊南岳兹山也譬閬風之地
軸若崑陵之天鎮八桂傍臨九繩閒設樹有琅玕草生
車騎遺世獨往是用忘歸一十年有敕遣左右司徒惠
明徵還先生茅山别給廨宇軒后之降精天老漢帝之
致禮河宗況于兹日弗能尚也裴子野劉虬碑曰受
川岳之英靈有清明之淑性淡乎若深泉之静皜乎若
寒霜之潔千仞不足議其高萬頃不足儔其量在其幼
也孝敬淳深貫乎幽顯廬乎墓所而暴獸去之墟里賴
焉樵蘇無犯及其長也捧檄動容薄遊下邑甘露零于
豐草蒲密至于時雍有以見賢人之行動天地感鬼神
疾乎影響如斯之美者矣夫聲名籍甚羣公倒席鑿室
林臯面流傍隴咫尺荆衡表裏巫夢樹蕙滋蘭蕪没庭
戶平疇翠㶑千里極目信物外之神區幽居之勝境昔
許子將謂太丘道廣廣則不周仲舉性峻峻則少納峻
而納廣而周君于二陳折其中矣其所修孔氏之學則
儒者師之所明釋氏之教則淨行傳之所著文集則辭
人錄之銘曰滔滔江漢實紀南國篤生居士高明柔克
峩峩其道巍巍其德曰仁曰義惟民之則築室皇壤考
槃郛郭坐卧山樊嘯歌林薄親致甘旨躬餐上藥優哉
游哉且以行樂九丘八索百家羣史西河疑聖華隂成
市悠哉荆夢逖矣江濆輜軿結轍羔雁成羣監觀令範
式如金玉君之徽猷誰其與屬疇咨故老遵揚實錄
增唐陳子昂陳居士碑曰昔襄陽有龐德公谷口有鄭
子真東海王霸西山蜀才皆避人養德退耕求志軒冕
不可得而羈憂患不可得而累迨于我君作者五人矣
於戲古者至人不利苟得不務近貴量腹而食度身而
衣非其道萬鍾不足豐也非其榮五鼎不足餁也躬勤
耕稼植其杖而耘不荅子路之問者豈我君之徒與綿
綿羅網冥冥高鴻籊籊竹竿穆穆幽龍其與禍敗之遼
絶如胡越哉然則兩龔不免于蘭焚二老不免于薇歎
其近貴利邪夫上無憂悔下無飢寒合道以制嗜慾達
命以順生死仁以愛身智以養德俾爾蓍而艾俾爾昌
而熾以永壽考非我君者乎
增碣唐張九齡徐徵君碣曰昔者夷齊介潔而遠去沮
溺野逸而難羣顔闔鑿坏以遯逃接輿狂歌而詭激此
誠作者或𩔖沽名夫有所不為至則偏也無適不可用
之極也先生則貶絶在心而經修于世純儉以存戒博
愛以體仁應物以會通全已以歸正漢廷所以宗其德
天下所以服其行豈與彼數子直道而已哉乃銘曰靈
芝無根醴泉無源角立傑出先生斯存英英先生德不
可名麟出無應鴻飛入冥道高事遠跡陳名劭勒石舊
邦以觀其妙
原墓誌梁簡文帝徵君何先生墓誌曰先生履玉燭之
楨氣應大賢之一期生而知機撫塵斯庶敬非習起孝
乃因心聚徒教習學侣成羣與沛國劉瓛汝南周顒為
友陸璉賀瑒之徒更道北面永明中王文憲儉受詔撰
禮未竟而卒屬在司徒文宣王王以讓先生因廣加刊
緝故以含文燕居說六典五恩之義或齊侯所不鎮孟
嘉所未知皆折兹大物成此良教小人道長每諷考槃
之詩君子道消便執天山之筮乃毀車挂冠拂衣東嶺
始居若邪來從秦望今上經綸天地權輿鼎業始徵為
軍謀祭酒實允文若之舉且光彦先之選又徵特進右
光禄大夫高尚其事確乎不拔玄纁徒往束帛虛歸而
給白衣尚書禄固辭不受卒窆乎其山正衾在殯嗤鏤
器與玉衣堯典入棺恥密章及書綬知與不知並懷惋
愴咸以人亡素樸禮墜文章洙泗頽經扶風罷學關西
疑聖之德自此長淪高松引風之氣于兹永息余昔在
殊方亟往翰迹欽風味道迄淹歲時既而位阻桂宫塗
乖咫尺不獲擁經步至問春卿之痾徐輪三反入杜&KR0642;
之舍痛祥雲之滅采悲列曜之晞暉追勒高鄉乃為銘
曰文範高世元宴絶倫復有令德遠之與均誰與均此
嗚呼哲人第五肥遯餘軌尚存司空開學其風不泯傳
兹孝敬曰悌且仁氣高瓊岳心虛谷神括羽儒囿舟輿
席珍既遊慧水兼引法輪談扇猶在鳴琴尚陳如何不
慗德素長淪寂寥巖穴荒涼渭濱橋曰雙雞徐稱酹素
余欽夫子風期夙著蓄思含毫傳芳寫譽沈礎雖貞元
泉無曙又華陽陶先生墓誌曰若夫真以歸空為美
道以無形為貴不知悅生大德所以為生不知惡死谷
神所以不死妙矣哉隱顯變化物莫能測既而岫開折
石天墜玉棺銀書息簡流珠罷竈九節麗于空中千和
焚于地下仙宫有得朋之喜受學震臨谷之悲余昔在
枌壤早逢圯上之術今簉元良屢稟浮丘之教握留符
而惻愴思化杖而酸辛乃為銘曰無名曰道不死為仙
亦有元則兼稱稚川猗歟夫子受籙歸元棃傳苑吏書
因賈船鬱鬱茅嶺悠悠洞天三山白鶴何時復旋
增雜文晉陶潛歸去來辭曰歸去來兮田園將蕪胡不
歸既自以心為形役奚惆悵而獨悲悟已往之不諫知
來者之可追實迷途其未遠覺今是而昨非舟遥遥以
輕颺風飄飄而吹衣問征夫以前路恨晨光之熹微乃
瞻衡宇載欣載奔童僕歡迎稚子候門三徑就荒松菊
猶存攜幼入室有酒盈罇引壺觴以自酌眄庭柯以怡
顔倚南窗以寄傲審容膝之易安園日涉以成趣門雖
設而常關策扶老以流憩時矯首而遐觀雲無心以出
岫鳥倦飛而知還景翳翳以將入撫孤松而盤桓歸去
來兮請息交以絶遊世與我而相遺復駕言兮焉求悅
親戚之情話樂琴書以消憂農人告余以春及將有事
于西疇或命巾車或棹孤舟既窈窕以尋壑亦﨑嶇而
經丘木欣欣以向榮泉涓涓而始流善萬物之得時感
吾生之行休已矣乎寓形宇内復幾時曷不委心任去
留胡為遑遑欲何之富貴非吾願帝鄉不可期懷良辰
以孤往或植杖而耘耔登東臯以舒嘯臨清流而賦詩
聊乘化以歸盡樂夫天命復奚疑齊孔稚珪北山移
文略曰鍾山之英草堂之靈馳烟驛路勒移山庭夫以
耿介拔俗之標瀟灑出塵之想度白雪以方潔干青雲
而直上吾方知之矣若其亭亭物表皎皎霞外芥千金
而不盼屣萬乘其如脫聞鳳吹于洛浦值薪歌于延瀨
固亦有焉豈其終始參差蒼黃飜覆淚翟子之悲慟朱
公之哭乍廻跡以心染或先貞而後黷何其謬哉嗚呼
尚生不存仲氏既往山阿寂寥千載誰賞世有周子儁
俗之士既文既博亦玄亦史然而學遯東魯習隱南郭
竊吹草堂濫巾北岳誘我松桂欺我雲壑雖假容于江
臯乃攖情于好爵其始至也將欲排巢父拉許由傲百
氏蔑王侯風情張日霜氣横秋或歎幽人長往或怨王
孫不遊談空空于釋部覈元元于道流務光何足比㳙
子不能儔及其鳴騶入谷鶴書赴隴形馳魄散志變神
動爾乃眉軒席次袂聳筵上焚芰製而裂荷衣抗塵容
而走俗狀風雲悽其帶憤泉石咽而下愴望林巒而有
失顧草木而如喪使我高霞孤映明月獨舉青松落蔭
白雲誰侣澗戶摧絶無與歸石逕荒涼徒延佇至于還
飈入幕寫霧出楹蕙帳空兮夜鶴怨山人去兮曉猿驚
昔聞投簪逸海岸今見解蘭縳塵纓于是南岳獻嘲北
隴騰笑列壑爭譏攅峯竦誚慨遊子之我欺悲無人兮
赴弔故其林慙無盡澗愧不歇秋桂遣風春蘿罷月騁
西山之逸議馳東臯之素謁今又促裝下邑浪栧上京
雖情投于魏闕或假步于山扄豈可使芳杜厚顔薜荔
無恥碧嶺再辱丹崖重滓塵遊躅于蕙路汙渌池以洗
耳宜扄岫幌掩雲關斂輕霧藏鳴湍截來轅于谷口杜
妄轡于郊端于是叢條瞋膽疉穎怒魄或飛柯以折輪
乍低枝而掃跡請廻俗士駕為君謝逋客宋羅大經
鶴林玉露曰余家深山之中每春夏之交苔蘚盈階落
花滿徑門無剥喙松影參差禽聲上下午睡初足旋汲
山泉拾松枝煮苦茗啜之隨意讀周易國風左氏傳離
騷太史公書及陶杜詩韓蘇文數篇從容步山徑撫松
竹與麛犢共偃息于長林豐草間坐弄流泉潄齒濯足
既歸竹窗下則山妻稚子作筍蕨供麥飯欣然一飽弄
筆窗間隨大小作數十字展所藏法帖墨蹟畫卷縱觀
之興到則吟小詩或草玉露一兩段再啜苦茗一杯出
步溪邊邂逅園翁溪友問桑麻說秔稻量晴較雨探節
數時相與劇談一餉歸而倚杖柴門之下則夕陽在山
紫綠萬狀變幻頃刻悅可人目牛背笛聲兩兩來歸而
月印前溪矣明唐順之書秦風蒹葭後曰余與褚生
泛小舠如陳渡臨流歌嘯渺然有千里江湖之思因諷
秦風蒹葭三章則宛如目前風景而所謂伊人者猶庶
幾見之且秦時風俗不雄心于戈矛則技癢于獫歇射
獵至其聲利所驅雖豪傑亦且側足于寺人媚子之間
方以為榮而不知愧其義士亦且沈酣豢養與君為殉
而不可贖蓋靡然矜俠趨勢之甚矣而乃有遺世獨立
淡乎塵埃之外若豈所謂一國之人皆若狂而此其獨
醒者歟抑亦以秦之不足與而優游肥遯若後來鑿坏
羊裘之徒者在當時固已有人歟余獨惜其風可聞而
姓名不著不得與鑿坏羊裘之徒並列隠逸傳然鑿坏
羊裘之徒以其身而逃之蒹葭伊人者乃并其姓名而
逃之此又其所以為至也噫嘻士固有不慕乎當世之
榮而又何心于後世之名哉
御定淵鑑𩔖函卷二百九十一
