欽定四庫全書
御定淵鑑類函卷三百四十八
居處部九(廨署閭館驛里)
廨署一
增山堂肆考曰周禮以八法治官府釋之者曰百官所
居曰府此則官廨之說也左𫝊䟽曰自漢以來三公
所居謂之府九卿所居謂之寺宋史曰元豐初建東
西二府于右掖門之前每府相對謂之八位續世說
曰近代通謂府廷為公衙即古之公朝也天子御正朝
名曰正衙王沂公上契丹事曰燕京南門外有越王
廨為宴集之所石林燕語曰國初京師職事皆無公
廨雖宰相執政亦僦舍而居每遇出省或有中批外奏
急速文字則省吏徧持私第呈押既覺稽遲又多泄漏
瑣綴錄曰翰林直房在右闕門内錦衣衛直房之次
凡三間每早朝時諸閣老分坐北楹諸學士居中楹其
餘居南楹俟門吏報三鼓乃俱赴左掖門國史唯疑
曰端門左有直房五間係坊局官候朝公會及收貯卷
箱之所又曰凡係東宫官屬侍班講讀亦于此伺候
廨署二
增漢書曰何並性清廉為潁川太守妻子不至官舍潁
水經注曰光武建武二年西河鮮于冀為清河太守作
公廨未就而亡後守趙高計功用二百萬五官黃秉功
曹劉適言四百萬錢于是冀乃鬼見白日道從入府與
高及秉等對共計校定為適秉所割匿冀乃書表自理
其略言高貴不尚節畝壟之夫而箕踞遺類研密失機
婢妾其性媚世求顯偷竊銀艾鄙辱天官易譏負乘誠
高之謂臣不勝鬼言謹因千里驛聞付高上之便西北
去三十里車馬皆滅不復見秉等皆伏地物故高以狀
聞詔下還冀西河田宅妻子焉兼為差代以旌幽中之
訟世說新語曰王導治揚州廨舍按行而言曰我正
為次道治此爾何少為王公所重故屢發此歎晉書
曰羊祜都督荆州時長吏喪官後人惡之多毁壊舊府
祜以死生有命非由居室書下征鎮普加禁斷又曰
杜預為秦州刺史石鑒奏預擅飾城門官舍稽乏軍興
遣御史檻車徵詣廷尉以預尚主在八議以候贖論
幽明錄曰桓恭為桓石民參軍在丹徒所住廨牀前有
一小陷穴詳視是古墓桓食常先以鮭飰投穴中如此
經年後眠始覺見一人在牀前云吾終沒以來七百餘
年後絶嗣滅蒸嘗欲寄君恒食見播及感德無已依君
籍當為寧州刺史後果如其言南史曰傅昭為安成
内史郡自宋來兵亂相接府舍稱凶每昏旦間人鬼相
觸在任者鮮以吉終及昭至有人夜見甲兵出曰傅公
善人不可侵犯乃騰空而去有頃風雨忽至飄郡聽事
入隍中自是郡遂無患又曰蔡凝字子居為中書侍
郎遷晉陽太守及將至郡更令左右修中書廨宇曰庶
來者無勞舊唐書曰房琯開元中歴慈谿宋城濟源
縣令所在為政多興利除害繕理廨宇頗著能名又
曰李聽起為邠寧節度使邠州衙廳相𫝊不利葺修以
致隳壊聽曰帥臣鑿凶門而出豈有徇于巫祝而隳公
署邪遂命葺之卒無異變
廨署三
原飾官舍毁舊府(上下俱詳前二)不入始至(上詳前二叔孫雖)
(一日必葺其牆屋去之如始至)伐樹織葦繕圃葺舍(晉羅含字君章為相州别)
(駕以才學知名以廨舍喧擾自于城西小湖安茅屋伐樹為牀織葦為席而居吴陸抗與諸葛恪換宅抗臨)
(去繕完城圃葺其牆屋廬舍恪不然深以為恥)增官府公衙(上詳廨署一下詳廨署)
(二)府寺官舍(上詳廨署一二下詳廨署)九棘三槐二府
八位(周禮朝士掌建邦外朝之法左九棘孤卿大夫位焉羣士在其後右九棘公侯伯子男位焉羣吏在)
(其後面三槐三公位焉州長衆庶在其後左嘉石平罷民焉右肺石達窮民焉下詳廨署一)鮭飰
投穴弓矢向守(上詳廨署二郡南史蕭惠明泰始初為吴興太守界有卞山山下有項)
(羽廟相承云羽多居郡廳事前後太守不敢上廳惠謂網紀曰孔季恭曾為此郡未聞有灾遂命盛設筵榻接)
(賓數日見一人長丈餘張弓挾矢向蕭惠明既而不見因發背旬日而卒)避正堂虚正
寢(漢惠帝元年曹參為齊相齊悼王富于春秋參盡召長老諸先生問所以安集百姓齊故諸儒以百數言)
(人人殊參未知所定聞膠西有蓋公善治黃老言使人厚幣請之蓋公至為言治道貴清淨而民自定參于是)
(避正堂舍蓋焉寢揮塵錄曰微仲當軸兄大中自陜漕入朝微仲虚正以待之大中辭微仲云界以中霤即)
(私家也時安厚卿在政府父日華尚康寧厚卿夫婦晏然居東序時人以此别二公之賢否)雀集
烏棲(漢黃霸為相京兆尹張敞舍鶡雀集丞相府遂以為神雀下見御史大夫)官舍
得貍廳事鳴蛩(晉樂廣為河南尹官舍多怪前尹遂不敢居之廣後穿壁得貍殺之怪遂)
(絶澆雞跖集河中府有綠莎廳事唐治平中好事者常加溉王禹偁送柴諫議任河中府詩綠莎廳事舊鳴)
(蛩)廨舍喧攘廳事華侈(上即羅含事見前華五代王浚起廨事極其侈邀)
(太祖臨幸賜予甚厚)不徙官廨立成公宇(梁吕僧珍居廣陵後為本州刺史舊)
(宅在市北前有督郵廨鄕人咸勸徙廨以益宅僧珍怒曰豈可徙官廨以益私宅乎宋寇萊公謫道州司馬)
(素無公宇百姓聞之競荷瓦木不督而會公宇立成頗亦宏麗守土者聞于朝遂有海康之命)越王
廨烏珠宫(上王沂公上契丹事第瀛洲道古錄曰元時翰林院以金烏珠為之歐陽楚公詩)
(翰院老屋勢深雄猶是金家烏珠宫)直房庋閣(上詳廨署一年宣宗實錄宣德十置六)
(科庋閣文書之所于承天門内)候朝公會侍班講讀(上下俱詳廨署一)
鑿池蒔蓮參天蔽日(玉堂叢語柯潛既綜院章就詞林後圃結清風亭亭下鑿池蒔)
(蓮決渠引泉公退宴坐其中翛然若真登瀛洲者參湧幢小品楊晉庵守隨掌翰林院之後有巨柳數章天)
(蔽日民之輸廪米者欲曝于庭患柳隂之翳也請伐其最鉅者公作賦示意)劉井柯亭
(翰林記曰劉井學士劉定之所浚在公署後堂之左八柯亭學士柯潛所建在公署後堂之右前後二間凡)
(楹後堂有二柏亦潛所種)
廨署四
增詩宋楊萬里題太和主簿趙昌父官署詩曰西昌主
簿如禪僧日餐秋菊嚼春冰西昌官舍如佛室一物也
無惟有竹俸錢三月不曾支竹隂過午未晨炊大兒怒
呌小兒啼乃翁對竹方哦詩明高啓京師寓廨詩曰
誰言舊隠非静里且相依綠樹城通苑青山寺對扉官
閒休直早客久夢還稀是物春來典惟存舊賜衣又
曰久夜頻聽雨經春不見花蘼蕪青渚燕楊柳白門鴉
拙宦危機遠工吟僻性加閒坊車馬少不似住京華
又曰寂寞過芳時幽懷只自知袖無投相刺篋有寄僧
詩鼠跡塵凝帳蛙聲雨到池疎慵堪置散不敢怨名卑
袁袠齋宿院署詩曰璧薦崇元日郊禋戒百工泰壇
雲霧裏象輅羽儀中越席陳陽位元端處法宫甘泉徒
欲賦文藻媿揚雄李東陽齋居和舜咨侍讀院署見
寄詩曰綠槐庭館坐春風十九年前此興同未老身猶
書卷裏不眠人在漏聲中大鵬南去雲連海羣鳥西飛
月繞空燈火憶君連夕話不勝幽思滿齋宫
增記唐顧况宛陵公署記曰博陵崔公端憲臺出九江
涉吳換虢三牧作又仁聲上騰上褒之以宣歙等州團
練觀察採石軍使内建茂行外𫝊純德德普生人生人
受賜所部無事緝乎井屋高棟大廡樓𫝊高亭署以崇
牙虔君命也略五千架圬墁赭堊燭乎一州竹頭木屑
皆適所用前鎮未之有也兵馬使南陽張伯陽承公指
揮應接不暇廣而不費華而中儉堡有嚴柝封有巨防
巢洞之寇化為平民銅官戰馬牛渚姑熟之隘籠波洛
谷莫不帖焉楊䕫烏程縣修建廨宇記曰叔孫昭子
聘于晉晉受邾人之愬執昭子寘于箕使吏藩之昭子
不以拘為意止之舍有壞必葺去之如始至故春秋賢
之今有受九重之命母百里之民凋瘵者繫之以綏訛
弊者藉之以移既休于公宇覩其隳摧圮漏忍而不治
者無乃取譏于君子丹陽某公以再命尹于烏程降車
之期月察訟決獄之暇周視官署其門傾其廳欹其牆
圮其廡偃頽簷側楹倒移傾倚風雨㒺庇寒暑是窘公
歎曰建之者何人壊之者何心既叨守邑其敢不力自
懋以圖嗣修乎
館一
原說文曰館客舍也周禮曰凡國野之道十里有廬
廬有飲食三十里有宿宿有路室路室有委五十里有
市市有候館候館有積以待朝聘之官也又曰凡諸
侯入王則逆勞于畿及郊勞視館致餼(注曰謂以上卿之禮禮之)
左𫝊曰圬人以時塓館宫室(注曰塓泥飾也)荆州圖副曰襄
陽縣南有桃林館是則餞行送歸之所萃也增南部
新書曰荆南五花館待客之上地也故蔣元曰不是上
台憐姓氏五花賓館敢從容郡國志曰台州仙石山
有館土人謂之黃公客堂黃圖曰漢畿内千里並京
兆府治之内外宫館一百四十五所三輔四十五所郡
國宫館百四十五所兩京記曰西京承天門第一鴻
臚寺次鴻臚客館開元文字曰凡事之賓客館焉舍
也館有積以朝聘之官是也客舍逆旅名候館也公館
也公宫與公所為也私館者自卿大夫以下之家王
沂公上契丹事曰燕京南門外有永平館舊名碣石館
清和後易之又曰檀州五十里至金溝館將之館川
原平曠謂之金溝淀國主嘗于此過冬自此入山詰屈
登陟無復里堠但以馬行計日約其里數又曰古北
口兩傍峻崖中有路僅容車軌口北有舖彀弓連繩本
范陽防阨契丹之所最為隘束出口度得勝嶺盤道數
層俗名思鄉嶺八十里至新館過雕窠嶺偏槍嶺四十
里至卧如來館使遼行程記曰自檀州北行八十里
又八十里為虎北口館禁扁曰金以幽州為中都汴
為南京有會同館歸仁館同文館思華館粲文館來寧
館來同館懷德館肅儀館石湖集曰會同館燕山客
館也遼已有之又曰燕賓館燕山城外館也燕都
遊覽志曰四夷館在玉河橋之西又曰望京館在城
東北五十里孫侯村遼建為河北使臣宿昔餞飲之所
館二
原左傳曰子産相鄭伯如晉以魯喪未見子産欲壊其
館垣以納車馬士文伯讓之曰繕垣葺牆以待賓客今
吾子壊之其若異客何子産曰諸侯舍于隸人門不容
車而不可踰越賓見無時命不可知請執事將何所命
若獲薦幣修垣而行君之惠也趙簡子曰信我實不德
而以隸人之垣以贏諸侯是我罪也使士文伯謝不敏
晉侯見鄭伯有加禮厚其宴好而歸之乃築諸侯之館
又曰秦伯改館晉侯饋七牢焉增又曰楚令尹子
元欲蠱文夫人為館于其側而振萬焉又曰晉分曹
衛之田公使臧文仲往宿于重館重館人曰晉新得諸
侯必親其恭不速行將無及也又曰叔孫所館雖一
日必葺其牆屋去之如始至禮記曰孔子之衛遇舊
館人之喪使子貢脫驂而賻之子貢曰于門人之喪未
有所脫驂脫驂于舊館無乃已重乎原戰國策曰燕
昭王見郭隗曰齊因孤國之亂而襲破燕隗曰帝者與
師處王者與友處古者人君以千金求千里馬涓人得
千里馬已死買其骨返以報君大怒對曰死馬尚市况
生馬乎朞年千里馬至者三王欲士先從隗隗且見事
况賢于隗者乎乃築館而師之樂毅鄒衍劇辛皆爭走
燕遂以破齊增郊祀志曰武帝七年上幸雍郊見五
畤上求神君舍之上林中□氏館黃圖曰河間獻王
德築日華宫置客館二十餘區以待學士原漢書曰
公孫弘起徒步數十年至宰相封侯起客館開東閣以
延賢人與參謀議故人賓客仰衣食俸祿皆以給之弘
年八十終後李蔡嚴青翟趙周石慶公孫賀劉屈氂繼
踵為丞相者客館丘墟而已至賀屈氂時壊已為馬廐
車庫奴婢舍矣又曰元帝幸長楊射熊館布車騎大
獵揚雄作賦以諫魏志曰管寧字幼安與同縣邴原
相友俱遊學于異國聞公孫度令行于海外遂與平原
王烈等至于遼東度虚館以候之世說曰魏明帝為
外祖母築館于甄氏既成謂左右曰館當何以為名侍
中繆襲曰陛下聖思齊于哲王㒺極過于曾閔此館之
興情鍾舅氏宜以渭陽為名增雷次宗𫝊曰元嘉中
召詣京邑為築室鍾山西巖下謂之招隠館宋書曰
元嘉十五年立儒學館于北郊命雷次宗居之齊書
曰褚伯玉字元璩居剡瀑布山宋孝建二年徵聘不至
齊太祖即位手詔吴會二郡以禮迎遣又辭疾上不欲
違其志敕于剡白山立太平館以處之又曰永明五
年立商飈館于孫陵岡幽怪錄曰竟陵掾劉諷夜投
空館有女郎至歌曰明月清風良宵會同星河易滅歡
娱不終綠尊翠杓為君斟酌今夕不飲何時歡樂忽有
黃衣人曰婆提王屈娘子速來女郎皆起明日拾得翠
釵數隻玉海曰淳化四年始置四方館使列于内職
思陵錄曰淳熙十五年遣留守司顔師魯高震至燕
京燕京館宴畢入來寧館蓋泛使之館也成祖實錄
曰永樂初設北京會同館改順天府燕㙜驛為之明
會典曰正統六年定為南北二館北館六所南館三所
館三
原歸爼飾厨(禮曰大饗卷三牲之爼歸于賓館注宣詔曰或擅興徭役飾厨傳稱過客厨)
(飲食𫝊𫝊舍使及過客皆得令稱其意傳音轉)獻歌受業(漢明帝紀儒館獻歌孟子曰)
(假館受業)處妾閱人(王導處衆妾密築别館閱蓋寬饒視許伯第曰如此傳舍人多矣)
翹材招隠(西京雜記公孫弘開東閣分三館曰欽賢曰翹材曰接士宋雷次宗隠廬山)
(文帝徵詣都為築招隠館)除館崇館(晉人為季孫除館于西河囚之也晉文為盟主崇)
(大諸侯之館)適館就館(詩適子之館兮子姑就館)連榻坐客
倒屣迎賓(晉羊琇豪貴杜預拜鎮南將軍朝士畢賀乃連榻而坐琇與裴楷後至曰杜元凱乃復以)
(連榻而坐客邪遂不坐而去既王粲字仲宣詣蔡邕邕倒屣迎之粲年少容貌短小至一坐盡驚曰王孫有)
(異材吾不如也吾家書籍盡與之)不問所舍敢辱大館(禮見人不能館不問)
(其所舍館叔弓如晉辭云云)士不敢亂子無藝能(何蕃居大學六館之士不)
(敢從亂中北齊楊休之子辟疆無藝能休之為書監引入文林館時嗤鄙之)于時廬旅
于我乎館(廬舍賓客于子曰生于我乎館死我乎殯)天子賜舍司儀
致館(並儀禮)賓至如歸舍不為暴增築王姬館
築舅氏館(左傳夏單伯逆王姬秋築王姬之館于外下即魏明帝事詳館二)掌方國
互市與商人雜居(隋煬帝于建國門外置四方館待四方使客各掌方國互市貞觀)
(十五年上謂侍臣曰古者諸侯入朝有湯沐邑芻禾百車待以客禮漢為諸侯刺史立邸舍于京城頃聞都督)
(刺史充考使至京師與商入雜居禮不足人多怨下詔令京城為諸州朝集使造邸第三百餘所上親臨幸焉)
鴻臚典客廣文博士(後魏主置主客令隋鴻臚卿統典客後改曰典蕃鄭虔)
(𫝊元宗愛虔之材欲置左右以不事事更置廣文館以虔為博士聞命不知廣文曹司何在訴宰相宰相曰上)
(增國學置廣文館以居賢者令後世言廣文博士自君始不亦美乎)迎風置酒臨臯
奏樂(陸士衡詩置酒迎風館即李固言傳為西川節度詔雲韶雅樂臨臯送之)浮槎
横江(浮槎館在廣西南寧府横州秦觀嘗過此横江館在黃州府赤壁南晉建)白鶴
黃花(元帝初元三年茂陵白鶴館灾詔曰乃者火灾降于孝武園館劉邵趙都賦曰置酒于黃花之館)
同文樂賓(同文館在延秋坊宋熙寧中置以待高麗蕃使元豐二年明州及定海縣作)
(高麗貢使館賜名樂賓)朝覲修容會計交政(柳宗元邠寧奏記曰凡諸侯述)
(職之禮必有棟宇建于京師朝覲為修容之地會計為交政之所)中峙周坊(西京賦曰)
(豫章西館揭焉中峙賓左思魏都賦營密館于周坊飾侣之所集)司里不授舍館
未定(左𫝊司里不授館孟子舍館未定)濃花發黃葉稀(野館濃花發孤館)
(蕭條黃葉稀)同魚鱗鄰蛟室(韓詩府西三百里候館同魚鱗孟浩然詩野館鄰)
(蛟室人煙接島夷)欽賢接士(並詳前)
館四
原詩晉袁宏擬古詩曰高館百餘仞迢遞虚中亭文幌
曜瓊扇碧䟽映綺櫺後周庾信入彭城館詩曰襄君
前建國項氏昔稜威鶂飛傷楚戰雞鳴悲漢圍年代殊
氓俗風雲更盛衰水流浮磬動山深喧狖飛夏餘花欲
盡秋近雁將稀槐庭垂綠穗蓮浦落紅衣增唐崔輔
國題豫章館詩曰楊柳映春江江南轉佳麗吴門綠波
裏越國青山際遊宦常往來津亭暫臨憩驛前蒼石沒
浦外湖沙細向晩宴且歡孤舟冏然逝雲晉西北客氣
歇東南帝獨有萋萋心誰知怨芳歲岑參銀山磧西
館詩曰銀山峽口風似箭鐵門關西月如練雙雙流淚
沾馬毛颯颯胡沙迸人面丈夫二十未富貴安能終身
守筆硯儲光羲終南幽館詩曰卜築青巖裏雲蘿四
垂隂虚室若無人喬木自成林時有清風至側聞樵采
音鳳凰鳴南岡望望隔層岑既言山路遠復道溪流深
偓佺空中遊虬龍水中吟何當見輕翼為我逹遠心
王維文杏館詩曰文杏裁為梁香茅結為宇不知棟裏
雲去作人間雨又竹裏館詩曰獨坐幽篁裏彈琴復
長嘯深林人不知明月來相照裴廸竹裏館詩曰來
過竹裏館日與道相親出入唯山鳥幽深無世人李
白題宛溪館詩曰吾憐宛溪好百尺照心明何謝新安
水千尋見底清白沙留月色綠竹助秋聲却笑嚴湍上
于今獨擅名沈佺期岳館詩曰洞壑仙人館孤峰玉
女㙜空濛朝雨合窈窕夕陽開荒澗含輕霧虚巖應薄
雷正逄鸞與鶴歌舞出天來孟浩然次蔡陽館詩曰
日暮馬行疾城荒人住稀聽歌疑近楚投館忽如歸魯
堰田疇廣章陵氣色微明朝拜嘉慶須著老萊衣杜
甫山館詩曰南國晝多霧北風天正寒路危行木杪身
遠宿雲端山鬼吹燈滅厨人語夜闌雞鳴問前館世亂
敢求安元劉因寓萬夀宫館舍詩曰來時殘雪點征
衣落盡庭花尚未歸夢裏不知身尚病春山歸路馬如
飛黃庚王修竹館即事詩曰池館翠涼處寬閑稱客
居未仙猶閬苑不夢亦華胥竹静堪居鶴荷香欲醉魚
心清無箇事長日一編書劉秉忠客館詩曰客館蕭
條動客情飛螢箇箇傍窗明樓頭鼓角聲吹斷漏下銀
河第一聲郝經新館感春詩曰東風吹敝褐水氣撲
虚簷月窟星河澹江城鼓角嚴年深愁不醒春至恨猶
添為問秦通守何顔說錦簾虞集赤城館詩曰雷起
龍門山雨灑赤城館蕭騷山木高浩蕩塵路斷魚龍起
新波燕雀集虚幔開戶微風興倚杖衆雲散明劉養
晦野館詩曰安穏桐溪上時危久索居蟻穿庭下穴蝸
篆壁間書野水臨秋迥山窗映月虚十年戎馬亂歸計
定何如高啓晩至西陵館詩曰匹馬倦嘶風蕭蕭逐
轉篷地經兵亂後歲盡客愁中晩渡隨潮急寒山舊驛
空可憐今夜月相照宿江東又客館秋懷詩曰獨卧
愁空館牆隂野豆開暑將潮氣斂秋與竹聲來身賤多
違志時清少棄材慙非張仲蔚門戶有蒿萊楊基宿
高季廸京館詩曰歲晩此相逄鄉情似酒濃語長銷夜
燭夢短及晨鐘急雪風鳴葦微雲月照松雞前趨闕去
寒樹曉蘢葱
原賦晉張協元武館賦曰爾乃地勢夷敞既膏且腴環
以翠林帶以赤渠尋厥先之攸基實張氏之舊墟何魏
后之周覽遂築館而起廬既號元武是曰石樓于是崇
墉四匝豐厦詭譎爛若丹霞皎如素雪璀璨皓旴華璫
四垂接棟連阿崥嶱參差朱戶清鋪幽闥秘閨于是高
樓特起竦峙岧嶤飛甍四注上槩浮霄直亭亭以孤立
迎千里之清飇陽扉南啓隂軒北達春牖左開秋窗右
豁仰視雲根俯臨天末木則楸梓夾路蓊蔚如林洪榦
十圍修枝百尋潘尼東武館賦曰東武館者蓋東武
陽侯之館也嘉大雅之洪操美明哲之保身懲都邑之
廹險厭里巷之囂塵慕古公之胥宇羡孟氏之審鄰將
遷居于爽塏乃投迹于里仁前則行旅四凑通衢交會
水泛輕舟陸方羽蓋後則崇山崔嵬茂林幽藹彌望遠
覽滉瀁夷泰表裏山河出入襟帶若乃潛流㫄注飛渠
脉散芙蓉映渚靈芝蔽岸于是逍遥靈沼遊豫華林彎
弓撫彈娱志蕩心栝不空縱綸不苟沈遊鱗雙躍落羽
相尋膳夫進爼虞人獻新春醴九醖嘉豆百籩随波泝
流乍往乍旋
原銘後漢李尤高安館銘曰巍巍高安明聖是修嶕嶢
麗館窗闥列周長除臨起櫺檻相承聖朝明察同保休
徵又平樂館銘曰乃興平樂弘敞麗光層樓通閣禁
闥洞房棼梁照曜朱華飾當騁武舒秘以示幽荒如榮
普覆然後來王
驛一
增說文曰驛置騎也玉海曰郡國朝宿之舍在京者
謂之邸郵騎𫝊遞之館在四方者謂之驛廣雅曰郵
驛也置亦驛也風俗通曰漢改郵為置置者度其遠
近之間置之也玉藻曰士曰𫝊遽之臣(注云遽以車馬給使者也)
(謂若今時乘驛遞𫝊而遽疾故謂之傳遽也)孟子曰德之流行速于置郵
而𫝊命漢宣帝詔曰吏或飾厨𫝊稱過使客以取名
譽(韋昭曰厨為飲食𫝊謂館舍言修飾意氣以稱過使而已師古曰使人及賓客來者稱其意而遣之使)
(過去也)孫樵記曰褒城驛號天下第一詩話曰白沙
驛在永州一百二十里祁陽縣下臨湘水西岸門外有
亭以形勝盡在此也
驛二
增漢書曰鄭當時字莊陳人以任俠自喜為太子舍人
五日一洗沐常置驛馬長安諸郭詣謝賓客夜以繼日
常恐不徧又曰魏相為茂陵令御史大夫桑弘羊客
詐稱御史止𫝊丞不以時謁客怒縛丞相疑其有奸收
捕案致其罪論棄客市茂陵大治又曰王温舒為河
内太守令郡具私馬五十匹為驛自河内至長安奏行
不過二日得可事論報河内皆怪其奏以為神速後
漢書曰趙孝字長平父普王莽時為田禾將軍任孝為
郎每告歸常白衣步擔嘗從長安還欲止郵亭亭長先
時聞孝當過以有長者客掃灑待之孝既至不自名長
不肯内因問曰聞田禾將軍子當從長安來何時至乎
孝曰尋到矣于是遂去又曰劉寵累登卿相家無貨
積嘗出京師欲息亭舍亭吏止之曰整頓灑掃以待劉
公不可得也寵無言而去時人稱其長者又曰衛颯
建武時遷桂陽太守三縣去郡遠且千里每一吏出徭
及數家颯乃鑿山通道五百餘里列亭𫝊置郵驛于是
役省勞息會要曰開元十六年七月敕𫝊驛因御史
出使察之二十五年五月御史鄭審檢校兩京館驛猶
未稱使今驛門前十二辰堆即審創焉舊唐書曰裴
潾元和中兩河用兵初憲宗寵任内官以充館驛使有
曹進五者恃恩暴戾遇四方使多倨有至捽辱者宰相
李吉甫奏罷之十二年淮西用兵復以内官為使潾上
疏曰館驛之務每驛皆有專知官畿内有京兆尹外道
有觀察使刺史迭相監臨㙜中又有御史充館驛使專
察過闕若令宫闈之臣出參館驛之務則内臣外事職
分各殊竊恐塞侵官之源絶出位之漸言雖不用帝意
嘉之新唐書曰元稹為御史分司東都召還次敷水
驛中人仇士良夜至稹不讓中人怒擊稹敗面宰相以
稹年少輕樹威失憲臣體貶江陵士曹參軍舊唐書
曰柳公綽長慶元年為京兆尹時河朔復叛朝廷用兵
補授行營諸將朝令夕改驛騎相望公綽奏曰自幽鎮
用兵使命繁併館遞匱乏鞍馬多闕又敕使行李人數
都無限約其衣緋紫乘馬者二十三十匹衣黃綠者不
下十匹五匹驛吏不得視劵牒随口即供驛馬既盡遂
奪路人鞍馬衣冠士庶驚擾怨嗟遠近喧騰行李將絶
伏望聊為定限乃下中書條䟽人數自是吏不告勞
驛三
原聚柝續食(野廬氏掌達國路至于四畿比國郊及野之道路宿息井樹若有賓客則令守)
(涂地之人聚柝之有相翔者則誅之路鄭當時置驛馬四郊迎賓縣次與續食注云次也)劉寵
息趙孝止(上下俱詳驛二)一宿去三日館(莊子曰仁義先王之蘧廬)
(蘧廬𫝊舍一宿而去左𫝊三日館榖)乘驛請地(驛遽𫝊也左氏曰楚子乘驛漢張)
(禹年老自起冢塋好平陵肥牛亭部處地又近延陵奏請求之上以賜禹詔平陵徙亭他所曲陽侯王根聞而)
(爭之此地當平陵寢廟衣冠出遊道禹為師傅不遵謙讓至求衣冠所遊之道又徙壊舊亭非宜孔子稱賜汝)
(愛其羊我愛其禮宜賜他地上卒以肥牛亭地賜之)延客閱人(漢鄭莊置驛以延賓客)
(下詳館二)不修私具(薛宣子惠為彭城令宣過之橋梁郵驛不修知其不能下詳驛二)
賦𫝊避𫝊(𫝊郵賦給避伯宗避重曰𫝊)詐𫝊投𫝊(上詳驛二投)
(傳不受申屠蟠事詳義感)增𫝊命奏事(上詳驛一二下詳驛)置驛謝
賓飾傳稱客(上詳驛二一下詳驛)杜郵賜劒皇華擲書
(秦王齕與趙戰不利武安君白起曰不聽吾計今何如矣王聞之怒強起之武安稱病篤乃免為士伍遷之隂)
(密行至杜郵應侯曰起之遷意尚怏怏有餘言王乃賜之劒武安遂自殺異聞錄云廣州押衙崔慶成轄香)
(藥綱詣内庫抵皇華驛舍見美婦曰今日見君君必有疑今日捨君我寧不悔俟君回轅别圖後會擲書曰川)
(中狗百姓眼馬撲兒御厨飯洎還不敢宿皇華驛寓宿旅邸前婦人來曰今日之事可諧否十二字能觧否慶)
(成不能對因命酒慶成不能舉&KR0678;乃作詩二首滅燈而去丁晉公見十二字曰此獨眠孤館四字也)乘
𫝊詣洛乘𫝊過家(史記漢高詔酈商謂田横曰田横來大者王小者侯不來且舉兵加)
(誅焉田横乃與其客二人乘𫝊詣洛陽以蜀人仲子陵典黔中選補乘𫝊過家西人皆為榮)取善
謔改避賢(史記齊使淳于髠獻鵠于楚王至此地放其鵠乃揭空籠往見王曰臣不忍鵠之渴)
(出而飲之俄飛去吾欲死恐人議王以鳥獸之故令士自殺買而代之是欺吾王也楚王曰齊有信臣若此乃)
(厚賜而歸驛名善謔蓋取此已元稹陽城驛詩曰商有陽城驛名同陽道州陽公沒久感我淚交流祠曹諱)
(羊祜此驛何不侔我欲避公諱改名避賢郵)已斬女巫不讓宦官(肅宗以王)
(璵為相尚鬼神之事分遣女巫遍禱山川有巫者少年盛服乘傳而行中使隨之所至誅求與惡少十數軰横)
(行州縣至黃州左震為刺史晨至驛門扄戶不啟震命壊鏁而入曳巫斬階下惡少皆死籍其緡巨萬悉列于)
(上曰臣已斬女巫請以所籍緡代貧民輸稅其中使送上臣請死朝廷奬慰之下詳驛二)虚館
以待奪馬以聞(上即管寧事詳館方高元裕以右補闕召道出商川會士趙歸真擅乘)
(驛馬元裕詆之曰天子置驛爾敢疾驅邪命左右奪之還具以聞)市健馬募駛足
(唐廬鈞拜為華州刺史關輔驛馬疲耗鈞為市健馬率三歲一易自是無乏事又王疑為商州刺史有治賦羡)
(銀疑一無所受惟市馬以供驛用相劉晏字士安諸道廵院皆募駛足置驛望)馳驛入奏
飛驛達警(唐温造使幽州還詔馳驛入奏馬周建白置飛驛以達警急)江淹常
宿黃丞見迎(夢筆驛在應天府東八里冶亭昔江淹常宿于此夢得彩筆元稹昔日曾于)
(觧縣飲酒有一人頻犯語令連飛十數觥因不勝逃去後奉使東川至褒城驛有黃明府見迎瞻其形容髣髴)
(似識問其前銜即曩日逃席黃丞也有贈黃明府詩)隴道塢驛前池(順帝記永和五)
(年令扶風漢陽築隴道塢三百所置屯丘元稹詩嚴秦修此驛兼漲驛前池)埋輪籌筆
(張綱𫝊漢安帝五年選遣八使徇行風俗綱獨埋其車輪于洛陽都亭曰豺狼當道安問狐狸籌筆驛在蜀)
(路諸葛亮籌畫于此山水最秀)飛狐亭障井陘烽燧(王霸𫝊建武十二年與杜)
(茂治飛狐亭障自代至平城三百餘里橋馬成𫝊建武十四年代杜陵繕治障塞自西河至渭河上至安邑)
(太原至井陘中山至鄴皆築堡壁起烽燧十里一候)高陽𫝊舍穎川郵亭(列𫝊)
(沛公至高陽𫝊舍使人召酈食其豚黃霸守穎川使郵亭鄉官皆蓄雞)
驛四
原乘𫝊𫝊置(漢文帝召太僕見馬遺財足餘皆給𫝊置注遺留也財與纔同傳置驛也)
𫝊舍公食使車驛騎星軺(軺車使車也)軍書
行人供其乏困(行李往來供其困乏)無憂客使(左傳高其閈閎厚其牆垣)
(以無憂客使)遄征遄往載馳載驅增赤白囊(丙吉傳馭吏見)
(驛吏持赤白囊邊郡發奔命書馳來至馭吏因随驛騎至公車刺取)赤幘(續志驛馬三十里一置卒)
(皆赤幘)御史知驛(會要大歷中各以御史知驛遂稱使)十二辰堆(會要開元)
(十五年御史鄭審檢校兩京館驛今驛門前十二辰堆即審所創)水陸相兼(六典駕部郎中)
(掌天下𫝊驛凡三十里一驛天下凡一千六百三十九所水驛一千二百九十七所陸驛八十六所水陸相兼)
鈴聲郎當(詩話明皇幸上亭驛問黃繙綽曰車上鈴聲頗似人語對曰似言三郎郎當故又言)
(郎當驛)湖岸聞歌(酉陽雜爼劉元房宿湖岸驛中夜聞歌聲朝閱楹間有題曰爺孃送我青)
(楓根不記青楓幾回落當年手製衣上花今日為灰不堪著)草上煙(迂齋詩話河東馬舖有驛)
(驛有善行舖卒名為草上烟有勢力使命常數程打過)陳橋擁立(陳橋驛在開封城北即擁)
(立太祖處)飼馬宿隼(雜論孫樵云褒城驛昔為天下第一今有飼馬宿隼于堂凡所以汚敗室)
(廬縻毁器物日益碎破不與曩類)以備招來(紹興六年以廣川奉真觀為來遠驛從市舶司)
(之請以備招來諸國貢使)劉諫議院(金㙜集劉蕡昌平人歴遼金無能發潛德者天歷間昌平)
(驛官宫祺始奏建劉諫議院)驛取至京(稗史彙編華亭沈昭陽善卜永樂中驛取至京太宗)
(命于午門上布卦乃問英國公征南事昭陽占曰此大勝之兆時正午當得捷音其時果有飛檄至報安南平)
(上大悅賜鈔幣遣歸鄉里)
驛五
增詩梁庾肩吾亂後經吴郵亭詩曰郵亭一回望風塵
千里昏青袍異春草白馬即吴門獯戎鯁伊洛雜種亂
軒轅輦道通關塞王城似太原休明鼎尚重秉禮國猶
存殷牖爻雖賾堯城吏轉尊泣血悲東走横戈念北奔
方憑七廟略誓雪五陵冤人事今如此天道共誰論
唐張說古泉驛詩曰昔聞陳仲子守義辭三公身賃妻
織屨樂亦在其中豈無窮賤苦羞與傾巧同長白臨河
上於陵入濟東我今行至此感歎古泉空又深渡驛
詩曰旅宿青山夜荒庭白露秋洞房懸月影高枕聽江
流猿響寒巖樹螢移石驛樓他鄉對搖落併覺起離憂
宋之問至端州驛見杜五審言沈三佺期閻五朝隠
王二無競題壁慨然成咏詩曰逐臣北地承嚴譴調到
南中每相見豈意南中岐路多千山萬水分鄉縣雲遥
雨散各飜飛海闊天長音信稀處處山川同瘴癘自憐
能得幾人歸又題大庾嶺北驛詩曰陽月南飛雁𫝊
聞至此廻我行殊未已何日復歸來江靜潮初落林昏
瘴不開明朝望鄉處應見隴頭梅王勃白下驛餞唐
少府詩曰下驛窮交日昌亭旅十年相知何用早懷抱
即依然浦樓低晩照鄉路隔風烟去去如何道長安在
日邊蘇頲曉發方騫驛詩曰𫝊置遠山蹊龍鍾蹴澗
泥片隂常作雨微照已生霓鬢髮愁氛換心情險路迷
方知向蜀老偏識子規啼李白至鴨欄驛上白馬磯
贈裴侍御詩曰側疉萬古石横為白馬磯亂流若電轉
舉棹揚珠輝臨驛卷緹幕升堂接繡衣情親不避馬為
我觧霜威杜甫宿白沙驛詩曰水宿仍餘照人烟復
此亭驛邊沙舊白湖外草新青萬象皆春氣孤槎祗客
星隨波無限好的的近南溟李商隠籌筆驛詩曰魚
鳥猶疑畏蘭書風雲長為護儲胥徒令上將揮神筆終
見降王走𫝊車管樂有才終不沗關張無命復何如他
年錦里經祠廟梁甫吟成恨有餘元黃庚書山隂驛
詩曰迢遞三山道重來感舊遊潮聲寒帶雨山色淡生
秋寄驛通鄉信題詩記旅愁江湖十年客兩度到西州
范梈過三合驛詩曰一春歸計又蹉跎窮粤風光奈
病何總有青山千萬疉行人長少鷓鴣多薩都拉至
龍潭驛詩曰野草山花知姓氏人生蹤跡是浮萍帆衝
細雨空江白鳥沒長淮遠樹青今夜故人離水驛眀朝
别酒盡沙瓶匆匆又入丹陽去暮鼓晨雞已候聽又
題茶陽驛詩曰白雲飛出山怒擘蒼峽裂幽谷濕晴雲
絶壁灑飛雪萬折入滄海龍宫水晶闕簸揚弄珠人冰
簾挂寒月又題揚州驛詩曰銀燭高燒照不眠呼兒
飲馬吸清泉寒砧萬戶月如水塞雁一聲霜滿天金縷
款歌來枕上銀瓶索酒到亭前明朝走馬燕山道贏得
紅樓說少年明劉基發安仁驛詩曰雞鳴發山驛天
黑路彌險烟樹出猿聲風枝落螢點江秋氣轉炎嶂濕
雲難斂佇立山雨來客愁紛冉冉又夜泊桐江驛詩
曰伯夷清節太公功出處非邪豈必同不是雲㙜興帝
業桐江無用一絲風汪廣洋登胥江驛亭詩曰小閣
開簾望遠岑煖風晴日囀幽禽胥江流水清無底較比
春愁一樣深曾棨駕次江心驛詩曰清蹕初𫝊日未
西鴻臚將引唱班齊營門風暖千旗動輦路雲香萬馬
嘶草綠夜塘多是水雨晴沙道不成泥忽𫝊四鼓鑾輿
發不寐時時聽曉雞王守仁書草萍驛詩曰一戰功
成未足竒親征消息尚堪危邊方西北𫝊方警民力東
南已盡疲萬里秋風嘶甲馬千山斜日度旌旗小臣何
爾馳驅急欲請回鑾罷六師
增記唐李勉滑州新驛記曰余命試光禄卿兼同州别
駕裴萬以恪以幹俾主剞劂圬墁之工授其意曰無尚
雕木之異無榮飾土之竒揆時勿奪詳費就簡惟疎楹
棟將違暑也廣庭廡將達風也取寧體之用去娱目之
奢彤彩為文刻剸像物有益勞費豈利蔭庥况玩巧蕩
神誇麗踰度乎崔祐甫滑亭新驛碑隂記曰連帥尚
書汧公為國垣翰于東土軍禮肅人謠興新其亭𫝊以
待賓旅謀之有程設之有所力肆于悅巧悛于淫勿亟
而成得其時制博敞高明倬其閈閎沈深奥密杳然其
堂室鄭就宋州重修五驛記曰我季父適守睢陽大
軍頓其所資糧器械且靡闕一毫明年九月賊平我公
念雁池泊會亭五驛前為賊熾焰所滌况沿河旁午豈
可使厦屋不修乃劂材孱工未數月而畢其創匠輪奐
為客館之最
閭里一
增說文曰閭里門也又曰里居也爾雅曰巷門謂
之閭風俗通曰五家為軌十軌為里里者止也五十
家共居止也周禮曰太宰以官府之八成經邦治三
曰聽閭里以版圖又曰五家為比使之相保五比為
閭使之相受若國有大故則卿大夫各守其閭以待政
令又曰族師各掌其族之戒令政事以邦比之法五
家為比十家為聯五人為伍十人為聯四閭為族八閭
為聯使之相保相受刑罰慶賞相及相共以受邦職以
役國事以相葬埋又曰遂人掌邦之野以土地之圖
經田野造縣鄙形體之法五家為鄰五鄰為里四里為
鄼五鄼為鄙五鄙為縣五縣為遂皆有地域溝樹之使
各掌其政令刑禁毛詩曰將仲子兮無踰我里尚
書曰表厥宅里禮記月令曰孟夏門閭無閉淮南
子曰里名勝母曾子不入邑號朝歌墨子廻車
閭里二
增列子曰燕人生于燕長于楚及老而還本國過晉同
行者誑之指城曰此燕國之城其人愀然變容指社曰
若里之社也乃喟然而歎指舍曰此若先人之廬乃泫
然而泣指隴曰此若先人之冢哭不自禁同行者啞然
大笑曰予皆紿若此晉國耳其人大慙及至燕悲生更
微水經注曰齊景公欲更晏子宅辭曰敢煩里旅吾
生則近市死豈易志因葬故宅後人名之曰清節里
漢書曰武帝以璽書敇樓船將軍楊僕曰將軍乘𫝊行
塞因用歸家懷銀黃垂三組夸鄕里又曰萬石君慶
徙居平陵里及諸子入里門趨至家張湛為馮翊告歸
平陵里望里門而步後漢書曰荀淑有子八人儉緄
靖燾汪爽肅旉並有名稱時人謂之八龍初荀氏舊里
名西豪穎隂令渤海苑康以為昔高陽氏有才子八人
今荀氏亦有八子因改其里曰高陽里齊書曰劉繪
為南康相郡人有姓賴者所居名穢里繪嘲之曰君有
何穢而居穢里荅曰未審孔子有何闕而居闕里繪歎
其辨速南史曰花柏年漢中人常詣宋明帝因言及
南海貪泉帝問年曰卿里中有此水否對曰臣漢中唯
有文里武鄉廉泉讓水足以表名唐書曰劉仁軌咸
亨中進爵為公子及兄子授上柱國者三人州黨榮之
號所居為樂城鄉三柱里又曰劉知幾封居巢縣子
鄉人以知幾兄弟六人進士及第文學知名改其鄉里
為高陽鄉居巢里又曰張嘉貞為相弟嘉祐為金吾
將軍每上朝軒蓋騶導盈閭巷人號所居坊為鳴珂里
五代史曰鄧佑擢童子科弟吉擢三禮科改所居為
揚名鄉兩秀里宋史曰趙清獻公之里表曰故孝子
太師趙清獻居其里曰孝悌里
閭里三
原五比為閭五鄰為里(上下俱詳前一)無閉必步(上詳前一)
(渠門閭溝必步)荀氏龐公(上詳前二得閭里龐公鑿井銅)下車
廻車(内史石慶醉歸入里門不下車萬石君聞之對案不食曾參廻車勝母之里)式商容
式干木(武王式商容閭閭魏文侯式叚干木)仁為美義不入(里仁)
(為美事袁閎賊不入閭詳義感)聽以版圖掌其刑禁(俱詳前一)為
聮為比相愛相和(上詳前一家比長各掌其比之治五相愛相和)同里
閭左(漢盧綰與高祖同里百秦二世發閭左戍漁陽九人)增三物八刑
(周禮大司徒以鄉三物教萬民而賓興之一曰六德智仁聖義中和二曰六行孝友睦婣任䘏三曰六藝禮樂)
(射御書數又鄉射之禮五物詢衆庶一曰和二曰容三曰主皮四曰和容五曰興舞大司徒以鄉八刑紏萬)
(民一曰不孝二曰不睦三曰不婣四曰不悌五曰不任六曰不䘏七曰造言八曰亂民)義行見
稱豐約與共(東漢王烈字彦方以義行見稱于鄉里有爭田者將質之于烈或至塗而反有)
(為盗者不辭刑罰勿使王彦方知之晉中書何琦尚節豐約與鄰里共)表正鄉閭索
居鄉里(東漢陳寔字仲弓在鄉閭平心率物其有争訟者輙求判正曉譬曲直退無怨者南北朝餘)
(千人陸襄少有大志與鄉里落落不合越州刺史趙政問之襄曰世降道衰人多趨利是以索居政深器之)
高陽樂成(上下俱詳前二)賢人里孝子鄉(魏任旐字子旟樂安)
(𫝊昌人漢末黃巾起到傳昌聞旐姓名曰夙聞任子旟天下賢人今作賊那可入其里邪北史華秋事母以)
(孝聞母喪負土成牆築廬側詔表其門閭後賊起往來于廬之左右咸相戒勿犯孝子鄉)揚名鄉
累德里(上詳前二生北史鈕因字孝政父母亡負土成墳墳前麻一株其大合拱冬夏常青周)
(孝帝表其閭擢授甘棠子士榮亦至孝父喪廬墓庭槐枮死服終還家槐復榮茂詔號所居為累德里)
冠蓋里巾車鄉(漢襄陽郡峴山南至宜城百里餘其間雕牆峻宇閭里填列宣帝末至有)
(卿士及刺史二千石數十人刺史行部見之敇縣名其里為冠蓋里東漢馮異初在巾車鄉為漢兵所敗)
賊那可入君有何穢(即任旐事見前下詳前二)月旦評
蒲葵扇(東漢汝南許劭與兄靖俱有高名好覈論鄉里人物每月輙更其題謝安邑子有蒲葵扇五)
(萬安取其中者扇之價增數倍)鄭公鄉趙公里(東漢鄭元字康成北海人元好學學)
(徒至數千百人國相孔融深敬之令高密縣為元特立一鄉曰鄭公鄉下詳前二)光德里
調元鄉(唐博陵崔邠兄弟六人自始仕至貴達同居光德里一宅宋李昉字明遠所居鄕曰調元鄉)
(秉鈞里)錦里樗里(張儀築益州城故錦澗也號錦里樗里子名疾高誘曰其里有樗)
(樹故曰樗里然疾居渭南隂鄉之樗里故號樗里子)尚冠鳴珂(宣紀時會朝請舍于尚冠)
(里前下詳二)弩矢先驅衣繡晝行(史記司馬相如奏言卭筰冉䮾者可通為)
(郡縣上以為然拜相如為中郎將建節往使至蜀太守以下郊迎縣令負弩矢先驅蜀人以為寵魏志張允)
(為雍州刺史太祖曰還卿本州可謂衣繡晝行)持羊酒賀分肉食均(史記盧綰)
(豐人也與高祖同里同日生里中持羊酒賀兩家及高祖綰壮學書又相愛也高祖起沛綰以客從入漢為將)
(軍後滅臧荼為燕王老又曰陳平家貧好讀書里中社平為宰分肉甚均父曰善陳孺子之為宰平曰嗟乎)
(使平得宰天下亦如是肉矣)素聞其賢罕識其面(韋貫之或薦之京兆尹李)
(實舉笏示所記曰此其姓名也與同里素聞其賢願識之而進于上五代崔稅遭世亂寓居滑㙜不遊里巷)
(十餘年人罕識其面)栗里薛曲(陶淵明所居栗里兩山門有大石可坐數十人下即薛)
(繪事見坊)昭君村綠珠江(昭君生于陜州有昭君村綠珠生白州有綠珠江)
原孔子恂恂下惠由由(孔子于鄉黨恂恂如也不柳下惠與鄉人處由由然忍)
(去)敢煩更宅何輕下步(齊景公欲更晏子宅辭云敢煩里旅注旅衆也後)
(漢張湛字子孝罷馮翊告歸平陵望寺門而下步主簿曰明府位尊不宜輕湛曰禮下公門式路馬父母之國)
(所當盡禮爾何謂輕哉)必式必恭(禮入里必式敬詩維桑與梓必恭止)增
晉卿入壺關全節過元城(唐苖晉卿字元輔潞州人為太守入壺關望縣門輙步)
(行或問之荅曰公門當下况父母邦乎鄉五代馬全節初徙廣晉後過元城衣白襴謁縣官人以為榮)
入里必趨望門則步(史記萬石君徙居陵里少子内史慶及諸子入里門必趨至家)
(事下即張湛見前注)反貽患苦不宜剽殘(東坡志林司馬長卿始以汚行)
(不齒于蜀人既而以賦得幸天子未能有所建明亡絲毫之善以自贖也而創開西夷逄君之惡以患苦其父)
(母之邦乃復矜其車服旌旄之美使邦君負弩矢先驅豈詩人致恭桑梓萬石君下里門之意乎唐李勣微)
(時往從韋成翟讓為盗說之曰所居鄉里不宜自為剽殘)老窮不遺守望相助
(禮祭義居鄉以齒而老窮不遺強不犯弱衆不犯寡而弟達于州巷矣孟子曰守望相助)示子
孫不忘與耆老相樂(王師範以青州父母所籍每縣令至具威儀入謁師範遣吏挾)
(坐拜庭中乃出或諫不可曰吾示子孫不忘本也司空圖每歲時祠禱歌舞圖于閭里耆老相樂)
御定淵鑑類函卷三百四十八
