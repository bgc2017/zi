欽定四庫全書
御定淵鑑𩔖函卷二百二十八
武功部二十三(鼓角)(金鉦兜鐃甲鍪)(鞞盾)(鐸)
鼓一
增毛詩曰顯允方叔伐鼓淵淵又曰鉦人伐鼓陳師
鞫旅又曰擊鼓其鏜踊躍用兵左傳曰凡師有金
鼓曰伐無曰侵風俗通曰鼓者春分之音也萬物郭
皮甲而出故謂之鼓周髀曰萬人之將執大鼓吴
子曰教戰之令勇者持金鼓一鼓整兵二鼓習陣三鼓
趨食四鼓嚴辦五鼓就行聞鼓聲合然後舉旗尉繚
子曰夫將提鼓揮枹臨難決戰接兵角刃鼓之而當則
賞功立名鼓之而不當則身死國亡又曰一鼓一擊
而左一鼓一擊而右一步一鼓步鼓也十步一鼓趨鼓
也音不絶鶩鼓也商將鼓也角帥鼓也小鼓伯鼓也三
鼓同則將帥伯其心一也竒兵則反是又曰伍長教
其四人以板為鼓以瓦為金以竿為旗擊鼓而進低旗
則趨擊金而退麾而左之麾而右之金鼓俱擊而坐
衛公兵法曰諸大將置鼓四十面于總管給鼓十面營
别給鼓一面行即負隨通鑑唐紀注曰鼓角將掌軍
中鼓角者也溪蠻叢笑曰麻陽有銅鼓如大鐘長筩
三十六乳重百餘斤
鼓二
增韓子曰吳使沮衛蹷融犒於荆師荆將軍曰縳之殺
以釁鼓衛曰死者無知則以臣釁鼓無益也死者有知
也戰之時臣使鼓不鳴因不殺後漢書岑彭傳曰光
武收韓歆置鼓下將斬之召見彭彭因進說乃貰歆(注中)
(將軍最尊自執旗鼓若置營則立旗以為軍門并設鼓戮人必于其下)唐書段秀實傳
曰别將王童之謀作亂約曰聞警鼓而縱秀實知之召
鼓人陽怒失節戒曰每籌盡當報因延數刻盡四鼓而
曙又郭子儀傳曰會故將軍王甫結俠少夜鼓朱雀
街呼曰王師至吐蕃夜潰通鑑唐紀曰邠寧節度使
韓遊瓌遣其將史履程夜襲尚結贊營殺數百人吐蕃
追之遊瓌陳於平川潛使人鼓於西山虜驚棄所掠而
去又曰王建遣族子宗裕等攻彭州楊晟逆戰而敗
宗裕等圍之楊守亮遣其將符昭救之徑趨成都營三
學山建亟召華洪還洪疾驅而至後軍尚未集以數百
人夜去昭營數里多擊更鼓昭以為蜀軍大至引兵宵
遁孔帖曰馮子猷入朝載金一舸自隨高宗遣御史
許瓘視其貲瓘至洞子猷不出迎後率子弟數十人擊
銅鼓蒙排執瓘而奏其罪
鼓三
原震山動川(王昶檄江南文云羽騎迅逝步卒星陳鳴震山之鼓張蔽天之旌杜預云朱)
(旗炫日金鼓括天上耀三光俯動九川)聲氣一耳(左傳云三軍以利用也金鼔以聲氣)
(也利而用之阻隘可也聲盛致志鼔儳可也也吕氏春秋曰金鼓所以一耳也法令所以一心)龍
頭馬上(樂錄曰鼔吹有龍頭大棢中鼓獨揭小鼓皆有品秩天子以賜臣下及軍旅用也周禮)
(馬上之鼓曰提鼓有木可提執也)枹鼓警鼔(枹一作桴謂擊鼓物也在村墅曰枹鼓)
(在邊徼曰警鼔)增六鼓七鼓(周禮曰鼓人掌教六鼔以賁鼓鼔軍事司馬法曰凡鼓)
(鼔旌旗鼔車鼓馬鼔徒鼔兵鼓首鼔足七鼓兼齊)讙山達旦(唐書郭子儀傳子儀遣張)
(知節為前鋒營韓公堆擊鼓讙山以八編𩔖纂曰粘沒喝至河外河北宣撫副使折彦質兵十二萬拒之夾)
(河而軍時大河守禦使李回以萬騎防河亦至河上粘沒喝曰南軍亦衆與之戰勝負未可知不若加以虚聲)
(遂取戰鼓擊之達旦彦質之衆皆潰)禠氣潰瘡(唐書張介然傳曰介然守陳留到屯不三)
(日賊已渡河士聞鉦鼓聲皆禠氣不能授甲無又李嗣業傳曰嗣業與郭子儀等圍相州師老諸將功獨嗣)
(業被堅數奮為諸軍冠中流矢臥帳中方愈忽聞金鼓聲知與賊戰大呼瘡潰血流數升卒)銀裹
金帖(八編𩔖纂曰寳元中党項犯邊有明珠族首領驍狼最為邊患世衡為將欲以計擒之聞其好)
(擊鼓乃造一馬持戰鼔以銀裹之極華煥密使諜者陽賣之入明珠族後乃擇驍卒數百人戒之曰凡見負銀)
(鼓隨者併力擒之一日羌酋負而去遂為所擒唐杜甫詩曰金花帖鼓腰)坐鼓卧鼓
(說選遼志曰宋真宗時遣使往遼賀生辰還言始至長泊泊多野鵝鴨國主射獵領帳下騎擊扁鼔遶泊驚鵝)
(鴨飛起乃縱海東青擊之或親射焉國主皆佩金玉錐號殺鵝宰鴨錐初獲即拔毛插之以鼔為坐遂縱飲酒)
(醉以此為樂侯記纂淵海引祭彤傳曰彤武節剛方動用安重雖條穰苴之倫不能過也卧鼓邊亭滅烽幽)
(障)原行軍給進軍聞(樂令諸道行軍應給鼓角者三萬人以上給大角十四具)
(大鼓二十四面二萬以上角八具鼓十四面萬人以上角六具鼓十面不滿萬人臨時量給軍三分減陳書)
(云吾聞鼔而已不聞金也鼔以進軍金以退軍不聞金言將死)增制有三節不一
(唐六典武庫令曰凡軍鼔之制有三一曰銅鼔二曰戰鼓三曰鐃鼓注銅鼓盖南中所製軍旅之間復有鐃鼔)
(焉饗溪蠻叢笑曰鼓之節不一有暗箭鼓集人鼓犒設鼓客亦以此遠近聽以為準酒酣少有參商則鼓聲)
(隨變終席無他者名客鼔)聞百里設數十(物𩔖相感志曰黃帝以靈夔為鼓聲聞百)
(里右弇州史料曰韓雍晉都察院都御史軍門設銅鼓數十)原為五兵長正三
軍衆(京房易占曰鎮星於兵為鼓於經為易易為五經首鼓為五兵長淮南子云剥牛皮為鼓正三軍)
(之衆然為牛計者不若服于軛也)動作必擊遠近相聞(黃帝問元女兵法云)
(出軍行將動作必擊鼓以先聲聽其音也知兵之強弱也吕氏春秋云周宅鄷鄗近犬戎與諸侯約為高堡)
(於路置鼔其上遠近相聞戎宼至傳鼓相告諸侯之兵皆至天子欲褒姒之笑因數擊鼓諸侯兵數至而無寇)
(後戎宼果至幽王擊鼔諸侯兵不至)鼖鼓鼔軍鼜鼓戒夜(周禮鼔人職云以鼖)
(鼓鼓軍事鄭注大鼓謂之鼖鼖鼓長八尺法又曰凡軍旅夜鼔鼜鄭注云鼜夜戒守鼓也司馬兵曰昏鼓四)
(通為大鼜夜半三通為晨戒旦明五通為發晌)歐血不衰流血未絶(左傳簡子)
(伏弢歐血鼓音不衰詳攻戰攻又郤克傷矢流血未絶鼓音詳戰)戰鼓不起鼓音
不徹(李陵别傳曰陵與單于戰數日拒山谷中連戰數敗陵曰吾士氣少衰而鼔不起何也軍中豈有女)
(子乎搜軍中得卒妻皆斬之侯虎鈐經戰候篇云臨戰之時鼙鼔之音鳴于常者勝也鼙鼓之音重濁不徹)
(者敗候也)將以釁鼓不以釁鼓(左傳云楚子以驛至于羅汭吴子使其弟蹶由)
(犒師楚人執之將以釁鼔王使問曰汝卜來吉乎對曰吉寡君聞君將治兵于敝邑卜之以守龜曰余亟使人)
(犒師請行以觀王怒之疾徐而為之僃處又曰晉先軫問秦囚公曰吾舍之矣先軫怒公使陽父追之孟明)
(稽首曰君之惠不以纍臣釁鼓使歸就戮于秦死且不朽)聲以和軍瑕如積環
(周禮鼔人掌六鼔四金之音聲以節音樂以和軍旅教為鼔而變其聲用韗人凡冒鼓必以啓蟄之日良鼓)
(瑕如積環注革急也鼓大而短則其聲疾而短聞鼔小而長則其聲舒而遠聞)王執侯執
短聞遠聞(周禮曰王執路鼔侯執鼖鼔軍將執晉鼓師帥執提旅帥執鼙短聞遠聞詳見上)
增鼓無退聲鼓不能聲(國語靡笄之役張侯御曰車無退表鼓無退聲軍事集矣)
(可唐書薛萬均傳曰萬均從圍梁師都諸將以城險未下萬均曰城中氣死鼓不能聲破亡兆也既而賊果)
(斬師都降)公主身執夫人親執(唐書平陽公主傳曰公主薨太常議婦人葬古)
(無鼓吹帝曰鼓吹軍樂也往者主身執金鼔參佐命于古有耶宜用之宋史韓世忠傳曰世忠在鎮江與兀)
(术戰梁夫人親執桴鼓)隤丸擿鼓置樓懸鼓(漢書史丹傳曰元帝置鼙鼓殿)
(下自臨軒檻上隤銅丸以擿鼓聲中嚴鼔之節注隤下也擿投也北史李崇傳曰元魏孝文以崇為兖州刺)
(史兖土舊多劫盜崇命村置一樓樓皆懸鼓盜發之處雙槌亂擊諸村聞鼓皆守要害俄頃之間聲布百里其)
(中險害悉有人伏盜發便擒諸州置樓懸鼔自崇始也)
鼓四
原鐘鼓必僃(宋人殺昭公趙宣子請師伐宋令三軍之鐘鼓必僃曰大罪伐之小罪憚之伐僃鐘)
(鼔聲其罪也)將之耳目(唐子曰將勿離鼓旗鼓旗者將之耳目也)習經枹鼔
之間(虞翻傳曰翻初立易注奏上曰臣生遇世亂長於軍旅習經于枹鼔之間講論于戎馬之上)
誤鳴進鼓(晉書桓温傳曰温伐蜀李勢悉衆與温戰於笮橋參軍龔護戰沒衆懼欲退而鼓吏悮鳴)
(進鼓於是攻之勢衆大潰)食鼓皆盡(通鑑唐紀曰秦宗言圍荆南二年張瓌嬰城自守食甲鼔)
(皆盡擊門扉以警夜宗言竟不能克而去)
鼓五
增詩宋楊文公談苑載禰衡鼓歌曰邊城晏開漁陽摻
黃塵蕭蕭白日暗唐杜甫詩曰春風入鼓鼙
增頌唐楊炎聖德頌曰金鼓一振天地徘徊
增表唐柳宗元獻平淮西雅表曰金鼓一動萬方畢臣
增銘唐盧元輔胥山銘曰錫之金鼓以號以誅
原文虎鈐經釁鼓文曰年月日某謹釁于鼔神三軍之
威職在鼓旗之用塗血致誠古之常典以聲為度兵之
令儀進退周旋實在于爾增唐于公異露布文曰鼉
鼓騰聲而隠轔又曰氣雄鉦鼓
金鉦一
增釋名曰金禁也為進退之禁也吴子曰夜以金鼓
笳笛為節唐六典曰金之制有四一曰錞二曰鐲三
曰鐃四曰鐸字彙曰鉦鐃也鐲也鐲似小鐘鐃似鈴
有大小之異濮斗南曰周禮鼓人以金鐲節鼓以金鐃
止鼓即無鉦名則鐲鐃通謂之鉦而節止實用於鼓故
采芭之詩曰鉦人伐鼔又曰軍行鉦鐸曰金
金鉦二
增筆談曰狄青在涇原以寡當衆必以竒勝預戒軍中
捨弓執短兵令軍中聞鉦聲一則止再聲則嚴陣而陽
却鉦聲止則大呼而突出士卒如其教虜人大笑鉦聲
止忽前突之虜大亂相踵踐死
金鉦三
原節鼔餙師(周禮以金鐲節鼓注鐲鉦也下見李尤銘)一耳昭聲
(孫子曰言不相聞故為之金鼓夫金鼓者所以一人之耳目也下見孫惠祭文)琳琅砰
磕(傅元西都賦云懸旆著天鉦鐸琳琅角陸雲南征賦云戎士肅而啓行三軍分而雜沓長哀鳴以命旅)
(金鼓訇隠而砰磕)雷起雷動(劉劭七華云車騎雲屯金鼓雷起徐幹齊都賦云王乃)
(乘華玉之輅翠幄遊浮金光皎□戎車雲布武騎星散鉦鼓雷動旌旗虹亂)震金鼓戴
金鉦(東觀漢記云段熲為并州刺史有功徵還京師熲乘輕車介士鼔吹曲盖朱旗拂天蔽日錚鐸金鼔)
(雷震動地連騎繼迹彌數十里建東都賦云戎士介而揚揮戴金鉦而黃鉞)鳴以討賊
鳴則大勝(汝南先賢傳王納者西平人也為門下小吏更始初賊衆大起攻破縣城納于是鳴金鼔)
(以討賊旗抱朴子曰軍始發大風甚雨起于後旌前指金鼔清鳴則大勝之徵也)將軍之氣
戰陣之教(黃帝出軍訣云鉦鼔者將軍之氣一軍之形候也東方朔上書曰臣朔少失父母)
(長飬兄嫂十三學書十五學擊劒十六誦詩書十九學孫吴兵法戰陣之事鉦鼓之教)
金鉦四
增身執金鼓參佐命(平陽公主事詳鼓三)大呼瘡潰(李嗣業事詳見鼓三)
素威司鉦(詞林海錯曰張衡思元賦左青琱以揵芝兮右素威以司鉦青琱青龍文也素威謂)
(白虎也)瓦為金(尉繚子曰伍長教其四人以板為鼓以瓦為金)神鉦(羅浮事詳鼔三)
金鉦五
增詩魏王粲詩曰將秉先登羽豈敢聽金聲
增頌唐楊炎聖德頌曰金鼓一振天地徘徊
增表唐柳宗元獻平淮西雅表曰金鼓一動萬方畢臣
原銘漢李尤鉦銘曰申嚴號令誓飭師旅以肅紀律萬
衆是聽增唐盧元輔胥山銘曰錫之金鼓以號以誅
原文晉孫惠祭金鼔文曰赫矣皇威用伐不庭金鼓麾
旗以昭其聲增唐于公異露布文曰氣雄鉦鼓
鐃
原聲鐃振鐃(釋名曰鐃聲鐃鐃也鼔鐸振鐃)卒長執鐃金鐃
止鼓(說文云鐃小鉦也軍法卒長執鐃之周禮鼓人職鄭注云鐃如鈴無舌有棅執而鳴以止擊鼔司)
(馬職云鳴鐃且郤)
鞞一
增周禮曰師旅執鼙(見博雅釋樂部)周髀曰千人之師執鞞
鞞二
增漢書史丹傳曰元帝置鼙鼓殿下自臨軒檻上隤銅
丸以擿鼓
鞞三
原騎鼔助鼓(說文曰鞞騎鼓也節釋名云鞞禆也禆助鼓也)增鐘師掌
仲夏脩(禮記曰鐘師掌鞞鞞禮記月令曰仲夏脩鞀鼓)原倕作鼓鞞
嶺上鞞聲(吕氏春秋三詳見前鼓)
鞞四
增威耳(吴子云鼙鼔金鐸所以威耳)聞聲思將帥(樂記曰鼔鼙之聲讙讙以立動)
(動以進衆君子聽鼓鼙之聲則思將帥之臣)
鞞五
增詩唐杜甫詩曰春風入鼓鼙孟郊詩曰百里聞霜
鼙
鐸一
增釋名曰鐸度也號令之限度也周髀曰百人之師
執鐸
鐸二
增司馬執官帥&KR1497;(周禮鼓人職掌教六鼓以金鐸通鼓又大司馬教振旅兩司馬執鐸)
(王國語云黃池之會吴晉爭長未成邊遽以越亂告吴昏戒令服兵擐甲陳士卒為徹行行頭皆官帥&KR1497;鐸)
(拱稽)以事振以聲毁(鬻子云禹之治天下以五聲聽政門懸鐘鼓鐸磬而置鞀以待)
(四海之士為銘于簨簴曰教寡人以道者擊鼓教寡人以義者擊鐘教寡人以事者振鐸語寡人以憂者擊磬)
(語寡人以獄訟者揮鞀此之謂五聲消文子云鳴鐸以聲自毁膏燭以明自)傭耕聞鐸
校獵擁鐸(晉書石勒少時常傭耕每聞鞞鐸之音歸以告其母母曰作勞耳鳴非不祥也左思吴)
(都賦云命官帥而擁鐸將校獵乎具區)
鐸三
增搢鐸(詞林海錯曰國語挺鈹搢鐸以與楚王毒逐于中原挺拔也搢振也言鳴金鼓而與楚王暴戰)
(也)
角一
增唐書百官志曰衛士六百為大角手六番閱習吹大
角為昏明之節諸營壘候以進退李靖問對曰吹角
開五交之旗則一復散而為十開二交之旗則一復散
而為五開相倚不交之旗則一復散而為三衛公兵
法曰夫軍城及屯營行軍在外日出日沒時撾鼓一千
槌三百三十三椎為一通鼓音止角音動吹十二聲為
一疊角音止鼔音動如此三角三鼓而昏明畢經翼
說文曰角長五尺形如竹筒本細末大(今鹵簿及軍中用之或以竹木)
(或皮為之)
角二
增通鑑曰汴軍攻鳳翔每夜鳴鼓角城中地如動兵
略纂聞曰沐英傅友德征雲南進至白石江友德欲濟
師英以諸軍嚴陣若渡者令彼悉精銳拒於水上而竒
兵潛從上游遶出賊後吹銅角以張聲勢
角三
原一雙三唱(晉中興書庾翼與燕王書云今致畫角一雙孔雀眊二枚七導云長角三唱)
(武士星布)龍頭金口(晉安帝紀云桓元置龍頭角或曰此謂亢龍角者也陶侃表曰伏)
(惟武庫傾蕩宿衛有闕輒簡𨕖其差可奉獻金口角一雙)增石角金角(三國略記曰初)
(魏世山崩得三石角藏於武庫至是齊主入庫賜從臣兵器持此角賜平秦王歸彦曰爾事常山不得反事長)
(廣得反反時將此角嚇漢也如雜記樂志曰西戎有吹金角者銅長可二尺形牛角書記所不載)原
出羌胡鳴沙角(徐廣車服儀志云角前世書記所不載或云本出羌胡吹以驚中國之馬)
(或云本出吴越頽三秦記云河西有沙角山山頭沙則鼓角鳴)出營鳴夜吹警
(軍令云始出營竪矛戟播旌旗鳴鼔角中晉中興書云大司馬桓温屯軍中堂夜吹警角御史丞司馬恬奏)
(劾大不敬請治罪温見奏歎曰此兒真可畏也)增為龍鳴倣鹿嗚(通禮義纂曰蚩)
(尤帥魑魅魍魎與黃帝戰于涿鹿帝命吹角為龍鳴以禦之自後軍中置之以司昏曉葉隆禮遼志曰契丹)
(射鹿時夜半令獵人吹角倣鹿鳴鹿旣集而射之)原哀吟命旅長鳴摧姦
(陸雲南征賦云長角哀鳴而命旅角桓温與慕容皝書云承將軍厲奮戎武激揚士卒鼓長鳴摧折姦宄)
黃墳恒響竹嶺有聲(異苑云江都郡東界有黃公墳三所隂天恒有鞞角之響)
(有王歆之始興記云縣西北楛竹嶺上常有鼓角聲)發塚有聲壞塚聞聲
(幽明錄曰始興縣城東有塚昔有發之者垂陷而塚中有角聲震於外懼而塞之又云晉司空郗方回葬婦)
(於驪山使會稽郡吏史澤治墓多平夷古墳後壞一塚搆制甚偉器物殊盛塚發聞鼓角聲)有聲
如吹聞聲甚亮(史筌武昌記曰武昌有峴山欲隂雨上有聲如吹角異苑云永寧縣濤)
(山有河水色紅赤有自然石橋多魚獺異禽隂雨常聞鞉角聲甚亮)不如鶴鳴似兩
鳳鳴(語林云陸士衡為河北督兵已被間構内懷憂懣聞衆軍警角謂其司馬孫拯曰我今聞此不如華)
(亭鶴鳴角下見谷儉賦)常聞鼓角樂聞鼓角(晉書曰石勒每耕作于野常聞)
(鼓角之聲勒以告諸奴諸奴亦聞之因曰吾幼來在家恒聞如是宋書曰張興世父謂興世曰我雖田舍老)
(翁樂聞鼔角汝可送一部行田時欲吹之興世素恭謹畏法譬之曰此是天子鼓角非田舍翁所吹)增
減角應笳製角警象(魏書曰武帝征烏桓軍士思歸乃減角為中鳴其聲尤悲以應)
(胡笳角黃帝内傳曰玄女請製二十四以警象)原崤山不得鳴沙山時
有聲(盛弘之荆州記曰魚偃縣崤山上有神廟其神靈驗刺史二千石經過不得鳴鼓角異苑云涼州)
(西有沙山俗云昔有覆師於此者積尸數萬從是有大風吹沙覆其上遂成山阜因名爲沙山時聞有鼓角聲)
角四
增拔邏廻(雜記樂志曰按古軍法有吹角者此器俗名拔邏廻侯景圍臺城曾用之)作呦
呦聲(宇文懋昭金志曰女直以樺皮爲角作呦呦之聲呼麋鹿而射之)
角五
增詩唐杜甫詩曰煙塵犯雪嶺鼓角動江城又曰五
更鼔角聲悲壯戎昱詩曰樓上畫角哀即知兵心苦
杜牧詩曰孤城吹角水茫茫風引胡笳怨思長驚起
暮天沙上雁海門斜去兩三行李洞詩曰角聲經雨
透雲寒韓翃詩曰吹角楚天秋權德輿詩曰三城
曉角起轅門劉禹錫詩曰嶧陽孤桐削為角明陳
魯南吹角詩曰南樓吹角正黃昏城郭千家早閉門嗚
咽未成初似語淒涼三疊轉消魂錢希哲聞角詩曰
嘹亮城頭角吹長五更聲落戍樓霜
原賦谷儉角賦曰夫角以𩔖推之盖黃帝會羣臣于
太山作清角之音似兩鳳之雙鳴若二龍之齊吟如丹
蛇之翹首似雄雉之帶天
甲一
原初學記釋名曰甲似物有孚甲以自禦也亦曰介亦
曰函亦曰鎧皆堅重之名也(廣雅曰函甲介鎧也)按管子葛盧之
山發而出水金從之蚩尤受而制之以為劒鎧此其始
也又世本曰輿作甲(宋表注云輿少康子)周官函人為函犀甲七
屬(音注)兕甲六屬合甲五屬犀甲夀百年兕甲夀二百年
合甲夀三百年(革堅者又支久)凡為甲必先為容(容為象式)然後制
革(制其廣袤)權其上旅與其下旅而重若一(上旅謂要以上下旅謂要以下)
凡甲下餙謂之裳(見左傳)甲藏謂之纍(見國語)甲衣謂之櫜
(見禮記)說文公首鎧謂之兜鍪亦曰胄臂鎧謂之釬頸鎧
謂之錏鍜增詩魯頌曰貝胄朱綅(胄以貝為餙赤綫連綴甲也)
周禮曰司甲下大夫二人中士八人齊語曰桓公定
三革韋昭注三革甲胄楯也詞林海錯曰左傳棠夷
三甲注吴王僚所被&KR4116;猊甲弓箭不入漢書鼂錯上
言兵事曰甲不堅密與袒裼同古今注曰章帝建初
三年丹陽宛陵民掘地得甲一書正義曰經典皆言
甲胄秦以來始有鎧兜鍪之名古之作甲用皮秦漢以
來用鐵又尹賞傳曰被鎧扞注鎧甲扞臂衣又郭
子儀家傳曰上賜公犀甲一又賜其將明光甲唐書
兵志曰自天寳後衛佐悉以假人為童奴而六軍宿衛
皆市人及禄山反皆不能受甲矣又李德裕傳曰德
裕徙劒南西川請甲人於安定弓人河中弩人浙西由
是蜀之器械皆犀銳又李吉甫傳曰吉甫奏以江淮
甲三十萬給太原澤潞軍又吐蕃傳曰其鎧胄精良
衣之周身竅兩目勁弓利刃不能甚傷萬花谷曰甲
之制十有三一曰明光甲二曰光要甲三曰細鱗甲四
曰山文甲五曰烏槌甲六曰白布甲七曰皂絹甲八曰
布背甲九曰步兵甲十曰皮甲十一曰木甲十二曰鏁
子甲十三曰馬甲(明光光要細鱗山文烏搥鏁子皆鐵甲也皮甲以犀兕為之餘皆因所用)
(物名焉)孔帖曰西域康居開元初貢鎻子鎧(玉海曰鎻子甲甲之)
(精細者言其相銜之密)玉海曰祥符中與馬知節議邊防命制
鋼鐵鎻子甲賜之通鑑宋紀曰女直部内舊無鐵鄰
國有以甲胄往鬻者必厚價售之詞林海錯曰唐書
犀鎧今之水牛通謂之犀遼史道宗本紀曰大安二
年出太祖太宗所御鎧仗示燕國王延禧諭以創業征
伐之難弇州史料曰北邊報警張一中上疏請易旗
號盔甲皆為黃色曰黃為中央之土以剋北方之水
甲二
增左傳曰狄伐衛衛懿公好鶴鶴有乘軒者將戰國人
受甲者皆曰使鶴鶴實有禄位余焉能戰又曰晉楚
戰於邲楚王乘左廣以逐趙旃旃棄車而走林屈蕩搏
之得其甲裳又曰襄公二十五年楚蔿掩為司馬子
木使庀賦數甲兵蔿掩賦車籍馬賦車兵徒卒甲盾之
數旣成以授子木禮也又曰襄公三十年鄭伯有嗜
酒為窟室而夜飲酒擊鐘焉子晳以駟氏之甲伐而焚
之伯有奔雍梁又曰哀公十一年齊伐魯魯孟孺子
洩帥右師顔羽御邴洩爲右冉求帥左師管周父御樊
遲為右季氏之甲七千冉有以武城人三百爲已徒卒
老幼守宫次于雩門外五日右師從之及齊師戰于郊
師獲甲首八十齊人不能師又曰公會吴子伐齊甲
戌戰于艾陵展如敗高子國子敗胥門巢王卒助之大
敗齊師獲革車八百乘甲首三千以獻于公將戰吴子
呼叔孫曰而事何也對曰從司馬王賜之甲劒鈹曰奉
爾君事敬無廢命叔孫未能對衛賜進曰州仇奉甲從
君而拜又曰吴王夫差敗越于夫椒遂入越越子以
甲盾五千保于會稽說苑曰孔子之匡簡子將殺陽
虎孔子似之甲士以圍孔子之舍子路怒奮戟將下鬭
孔子止之曰何仁義之不免俗也夫詩書之不習禮樂
之不脩是吾之過也若非陽虎而以爲陽虎則非丘之
罪也命也夫由歌予和汝子路歌孔子和之三終而甲
罷述異記曰乾羅者慕容廆之十一世祖也着金銀
𥜗鎧乘白馬金銀鞍勒自天而墜鮮卑神之推為君長
宋書沈文秀傳曰文秀被圍三載外無援兵士卒為
之用命無離叛者日夜戰鬭甲胄生蟣虱記纂淵海
曰薛安都北征至陜下魏多縱突騎衆軍患之安都怒
甚乃脫兜鍪解所帶鎧唯着絳紗兩襠衫馬亦去具裝
馳入賊陣猛氣咆勃所向無敵當其鋒者無不應刃而
倒如是數四每入衆無不披靡北史傅豎眼為西征
都督梁軍所在拒塞豎眼三日中轉戰二百餘里甲不
去身頻致九捷隋書權武傳曰武少果勁勇力絶人
能重甲上馬唐書曰武德四年執竇建德降王世充
六月凱旋太宗被金甲陳鐵騎一萬介士三萬前後鼓
吹獻俘太廟又百濟傳曰武德四年獻果下馬後五
年獻明光鎧貞觀中上鐵甲雕斧帝優勞之賜帛又
高麗傳曰百濟上金髤鎧又以元金為山五文鎧士被
以從帝與勣會甲光炫目又曰曹王臯討李希烈與
賊夾江陣皐勉伊慎立功以所乘馬及其鎧賜之使將
先鋒斬賊數百級又長孫無忌傳曰突厥已盟而政
亂諸將請討之帝頋新歃血不取為失機取之失信無
忌曰今我務戢兵待其至乃可擊臣謂按甲存信便
又韋皐傳曰朱泚部將牛雲光謀請皐為帥將劫以臣
泚别將伺知以白皐雲光懼不克出奔至汧陽遇泚奴
使皐所令雲光以兵俱皐迎勞先納奴僞受泚詔皐曰
大使固善苟無他圖請釋甲以安衆而後可入雲光以
皐諸生亡能為乃命士委仗鎧明日置酒大會奴雲光
與其下至皐伏甲左右廡酒行盡殺之以其首徇又
王方翼傳曰阿史那元珍入宼被詔進擊時庫無完鎧
方翼斷六板畫虎文鉤聯解合賊馬忽見奔駭遂敗獲
大將二又李聽傳曰王廷凑之亂詔聽悉兵屯貝州
史憲誠懼聽因取道襲之衷甲候諸郊聽敕士櫜兵野
次魏人乃安又張介然傳曰介然守陳留到屯不三
日賊已渡河士聞鉦鼓聲皆禠氣不能授甲又呂元
膺傳曰元膺拜東都留守故事留守必賜旗甲至元膺
不給留守不賜旗甲自此始通鑑唐紀曰伊愼常從
李希烈討梁崇義希烈愛其才欲留之慎逃歸希烈聞
曹王皐用慎恐為已患遺慎七屬甲詐為復書墜之境
上五代史周德威傳曰梁軍至柏鄉莊宗自將出贊
皇會德威于石橋進發時晉兵少而梁王景仁所將神
威龍驤拱宸等軍皆梁精兵人馬鎧甲飾以組繡金銀
其光耀日晉軍望之色動德威勉其衆曰此汴宋傭販
兒徒飾其外耳其中不足懼也其一甲之直數十千得
之適足為我資無徒望而愛之當勉以往取也通鑑
五代紀曰梁兵攻晉陽城幾陷者數四張承業大懼代
北故將安金全退居太原往見承業曰晉陽根本之地
若失之則大事去矣僕雖老病憂兼家國請以庫甲見
授為公擊之承業即與之金全率其子弟及退將之家
得數百人夜出北門擊梁兵於羊馬城内梁兵大驚引
却通鑑宋紀曰夏主諒祚宼大順城裹銀甲氊帽督
戰遼史蕭呼爾古傳曰咸雍初忽古從招討使耶律趙
三討番部之違命者及請降來介有能躍駝峰而上者
以儇捷相詫趙三問左右誰能此呼爾古被重鎧而出手
不及峰一躍而上使者大駭趙三以女妻之金史曰
阿林妻薩勒札者金源郡王尼楚赫之妹天輔六年黃
龍府叛卒攻鈔旁近部族是時阿鄰從軍沙里質糾集
附近居民得男女五百人樹營柵為保守計賊千餘來
攻沙里質以氊為甲以裳為旗男夫授甲婦女鼔譟沙
里質仗劒督戰凡三日賊去
甲三
原浴鐵縲金(晉建武故事曰王敦死祕不發喪賊於水南北渡攻宫壘柵皆重鎧浴鐵都督)
(應詹等出精銳拒之鎧車熲秦書曰符堅使熊邈造金銀細金為綫以縲之)連組被練
(呂氏春秋曰邾之故為甲常以帛公息忌謂邾君曰不若以組高誘注曰以組連甲左傳曰楚子重伐吴至)
(于衡山吴人要而擊之使鄧廖帥組甲三百被練三千以侵吴馬融注曰被練練為甲裹卑者所服)兕
革犀皮(國語曰晉平公射鷃不死使竪襄搏之逸公怒拘將殺之叔向聞之曰君必殺之昔吾先)
(君唐叔射兕于徒林殪以為大甲今君射鷃不死搏之不得是揚吾君之恥也賈逵注曰以兕革為大甲宋)
(元嘉起居注曰御史中丞劉楨奏前廣州刺史韋朗於廣州所部作犀皮鎧六領請免朗官)纓縢
綴組(周書曰年不登甲則纓縢宫室不容注曰縷繩甲不以組左傳曰楚子重伐吴使鄧廖帥組)
(甲三百以侵吴服虔注曰以組綴甲組甲漆甲也)益趙繕京(戰國策曰陘山之事趙且)
(與秦伐齊齊王懼蘇代為齊獻書穰侯曰臣聞往來者之言曰秦且益趙甲兵四萬人以伐齊臣竊必之敝邑)
(之王曰秦王明而熟於計穰侯智而習於事必不益趙甲兵以伐齊也毛詩曰叔于田刺莊公也叔處于京)
(繕甲治兵以出田國人悅而歸之)楚鮫鄭兕(孫卿子曰楚人鮫革犀兕以為甲鹽鐵)
(論曰強楚勁鄭有犀兕之甲)光耀精剛(陸翽鄴中記曰石季龍左右直衛萬人皆著五)
(色細鎧光耀奪目椎陳琳武軍賦曰鎧則東湖關鞏百練精剛函師震韋人製縫元羽縹甲灼爚流光)
夾陛環宫(吴越春秋曰公子光伏甲士於私室具酒而請王僚乃被棠夷之甲三重使兵衛至)
(光家夾陛帶甲左右皆王僚之親戚也寝左傳曰齊嘗於太公之廟慶舍蒞事盧蒲癸王何執戈慶氏以其)
(甲環公宫)伏窟等山(左傳曰吴公子光伏甲於窟室而享王僚使甲坐於道及其門東)
(觀漢記曰劉盆子與丞相以下二十餘萬人詣宜陽降光武積甲於宜陽城西高與熊耳山等)賀吴
獻魏(吴越春秋曰勾踐使大夫文種於吴曰竊聞大王興大義誅強救弱越使賤臣種以先人藏器)
(及甲二十領以賀君鐵魏志曰景元二年肅慎國獻皮骨雜鎧二十領)覆笠蒙輪(吴志)
(曰呂蒙約令軍中不得于歴人家有所求取蒙麾下士取人家一笠以覆官鎧官鎧雖公蒙猶以為犯軍令)
(左傳曰諸侯會於相遂伐偪陽狄虒彌建大車之輪而蒙之以甲以為櫓)闕鞏腸夷(春秋)
(云闕鞏之甲武王所以克商也案闕今作闕闕鞏國名越記云楚王身被腸夷之甲)筩袖
環鏁(上詳後賜筩袖注見曹植表)起戎贖過(書曰惟甲胄起戎管子曰輕過移)
(諸甲重過贖以犀甲一戟)有幟執胄(傳叔孫氏之甲有幟幟記識也禮記云獻甲者執)
(胄)執冰被露(左公徒釋甲執冰言無戰志冰箭筩可以取飲也長揚賦云鞮鍪生蟣)
(蝨介胄被露汗)善敹私置(書曰善敹乃甲胄敹古料字又音僚周亞夫子為父買工官)
(尚方甲楯五百可葬者亞夫下獄曰臣買葬器也廷尉曰欲反地下乎不食而死)察革袒
櫜(凡察革之道眡其鑽空欲惌眡其衷欲易眡其朕欲直櫜之欲約也注惌小孔也直革剥也約卷置櫜中)
(易易其穢敗也櫜禮少儀甲若有以前之則執以將命無以前之則袒奉胄注云有以前之謂他贄幣也櫜)
(甲之衣)求敵畜兵(裹糧坐甲固敵是求正義曰用則被之于身不用則坐之于地也)
(擅興律諸有畜禁兵器者徒一年半弓一張加二等甲一領弩三張流二千里甲三領及弩五張綾)衷
甲棄甲(左傳曰諸侯將盟于宋西門外楚人衷甲注甲在衣中又棄甲而復犀兕尚多棄甲則)
(那)增魚甲犀甲(彙苑詳注曰以鮫皮為甲也魚甲煙聚晉書馬隆傳曰隆討樹機)
(能竒謀間發出敵不意或夾道累磁石賊負鐵鎧行不得前隆卒悉被犀甲無所留碍賊咸以為神)縹
甲緋甲(彙苑詳註曰白色甲也城北齊書突厥至并州帝與宫人被緋甲登以望軍營甚整)
金鎻綠沈(彙苑詳注曰甲以縱横金線穿之以鎻也杜甫詩曰雨抛金鎻甲隋書張奫)
(傳曰太祖賜奫綺羅千疋綠沈甲獸文具裝)擐甲蹲甲(左傳吕相絶秦書曰文公躬擐)
(甲冑跋履山川征東之諸侯虞夏商周之胤而朝之秦又曰晉楚戰於鄢陵潘尫之子黨與養由基蹲甲而)
(射之徹七扎以示王曰王有二臣如此何憂于戰哉)舍甲衿甲(又曰定公十年侯犯以郈)
(叛武叔懿子圍郈弗克駟赤謂侯犯曰且盍多舍甲於子之門以僃不虞侯犯曰諾乃多舍甲焉侯犯請易於)
(齊齊有司觀郈將至駟赤使周走呼曰齊師至矣郈人大駭介侯犯之門甲以圍侯犯又曰襄公十八年晉)
(州綽射齊殖綽中肩兩矢夾脰曰止將為三軍獲不止將取其衷顧曰為私誓州綽曰有如日乃弛弓而自後)
(縛之其右具丙亦舍兵而縛郭最皆衿甲而縛坐于中軍之鼓下)惡衣異物(吕氏春秋)
(曰田贊惡衣而見荆王曰先生之衣何其惡也贊曰衣又有惡于此者王曰可得聞乎對曰甲惡於此王曰何)
(謂也對曰甲冬日則寒夏日則暑衣無惡乎甲者贊也貧貧故衣惡今大王萬乘之主富厚無敵而好衣民以)
(甲甲之事兵之事也刈人之頸刳人之腹墮人之城郭刑人之父子其名又甚不榮也下見庾翼與慕容皝)
(書詳甲五)蒙皂披朱(五代史楊行密傳曰行密收孫儒餘兵數千以皂衣蒙甲號黑雲都)
(常以為親軍义又周德威傳曰梁驍將有陳章者號陳野常乘白馬披朱甲以自異)七重
六屬(海錄碎事曰劒懸三尺鞘鎧冇七重犀又曰文犀六屬鎧寳劒七星光)襞氈裹
罽(唐書常山王承乾傳曰王又襞氈為鎧列丹幟勒部陣與漢王元昌分統大呼擊刺為樂不用命者披樹)
(抶之或至死輕者輙腐之卒又李元諒傳曰元諒副李懷讓節度鎮國時兵興倉裹罽為鎧剡蒿為矢募兵)
(數日至萬餘軍氣乃振賊來攻輒郤)原桓伊藏延夀被(晉桓伊為江州刺史家先)
(藏甲六百領豫為表死乃上之詔褒納韓延夀東都被甲)不可犯不可辱(禮記)
(云介胄則必有不可犯之色敬又云君子恥服其服而無其容是故君子端冕則有色甲胄則有不可辱之)
(色)增賜筩袖著明光(宋書王元謨傳曰元謨除江州刺史明帝賜以諸葛亮筩)
(袖鎧宋書殷孝祖傳曰御仗有諸葛亮筩袖鎧帽二十五石弩射之不能入上以賜孝祖北史蔡祐傳曰周)
(文與齊神武遇于芒山祐時著明光鐡鎧所向無敵齊人咸曰此是鐵猛獸也)元甲軍白
甲軍(玉海曰霍去病傳發屬國元甲軍彙苑詳注曰元甲鐵甲也八編𩔖纂曰唐人以茶鹽強民而徵)
(其粟帛謂之博徵又興營田于淮南民甚苦之後周師至爭奉斗酒迎勞而將帥不之恤專事俘掠民皆失望)
(相聚山澤立堡壁自固操農器為兵積紙為甲時人謂之白甲軍周兵討之)縲金綫鎻
蛇鱗(玉海曰苻堅使熊邈造金銀細鎧金為綫以縲之海錄碎事曰蕃甲鏁蛇鱗)鮫皮甲
象皮甲(通鑑宋紀曰蒙古勁悍善戰夜中能視以鮫魚皮為甲可捍流矢桂海虞衡志曰大理)
(國最工甲胄皆用象皮胸背各一大片如龜殼堅厚與鐵等又聮綴小皮片為披膊護項之屬製如中國鐵甲)
(葉皆朱之兜鍪及甲身内外悉朱地間黃黑漆作百花蟲獸之文如世所用犀毗器極工妙又以小白貝纍纍)
(絡甲縫及装兜鍪疑猶傳古貝胄朱綅遺製云)原離為甲胄信為甲胄(周易)
(說卦云離為甲胄為兵矢以禮記云儒有忠信以為甲胄禮義為干櫓)扞國之器專
征之服(王隠晉書云陶侃夢有司馬與侃鎧者長史陳協以為司馬者國姓也鎧者扞國之噐也節下)
(當進位俄轉湘州刺史后抱朴子云屠犀為甲給乎專征之服裂翠為華集乎妃之首雖出于幽谷遷于喬)
(木然為二物之計未若棲竄于林薄攝生乎榛藪)古聖作鎧介者不拜(孔融)
(肉刑論云古聖作犀兕革鎧今有盆領鐵鎧節禮記云介者不拜為其拜而蓌拜也注云蓌則失容蓌猶詐)
(也蓌子卧切又側稼切挫也一作蹲)函人恐傷燕人習為(孟子云函人惟恐傷)
(人綦母遂注曰鎧甲也元周禮云燕之無函也非無函也夫人而能為函也鄭注曰燕近強胡習于甲胄)
革表合甲犀兕為甲(周禮鄭注云削革裏肉但取其表合以為甲孫卿子云)
(楚人犀兕以為甲堅如金石)駟介旁旁被練鏘鏘(詩云清人在彭駟介旁旁)
(傳云清邑也介甲也鏘左思吴都賦云俞騎騁路指南司方出車□□被練鏘注曰俞騎引路人也□音檻)
(車聲練甲也鏘鏘行列)元甲耀日元甲照路(班固封燕然山銘云元甲耀日)
(朱旗絳天天傅元魏德頌云朱旗翳元甲照路)私藏非禮邱作非正(敝甲)
(素甲藏于私家非禮也有穀梁傳曰邱作甲非正也古者有士有商有農工夫甲非人所能為也)甲
不組縢甲不解纍(國家靡敝則甲不組縢注組飾甲及襟帶也國語纍以盛甲言齊)
(桓九合諸侯)增身不被甲家不藏甲(晉書羊祜傳曰祜在軍輕裘緩帶身)
(不被甲之家語曰孔子言於定公曰家不藏甲古制也今三家過制請皆損之)襞紙為鎧
畫衣為甲(唐書徐商傳曰商拜河中節度使置僃征軍凡千人襞紙為鎧勁矢不能洞隋書)
(長孫平傳曰平為相州刺史甚有能名在州數年會正月十五日百姓大戲畫衣裳為鍪甲之象上怒而免之)
帥曲沃甲取晉陽甲(左傳曰㐮公二十三年欒盈帥曲沃之甲因魏獻子以晝)
(入絳注輕兵掩晉之不僃也射史記曰晉趙鞅取晉陽之甲以逐荀寅與士吉君側之惡人也)取
甲寘門衅甲藏庫(左傳曰楚郤宛直而和國人悅之費無極惡之令尹子常賄而信䜛)
(無極譛郤宛焉謂子常曰子惡欲飲子酒又謂子惡令尹欲飲酒於子氏子惡曰我賤人也無以酬之若何無)
(極曰令尹好甲兵子出之吾擇焉取五甲五兵曰寘諸門令尹至必觀之而從以酬之及饗日帷諸門左無極)
(謂令尹曰吾幾禍子子惡將為子不利甲在門矣子必無往令尹使視郤氏則有甲焉不往遂令攻郤氏樂)
(記曰武王克商車甲衅而藏之府庫而弗復用倒載干戈包之以虎皮名之曰建櫜注建讀為鍵兵甲之衣曰)
(櫜鍵櫜言閉藏兵甲也)被甲游水重鎧注坡(晉書杜曾傳曰曾少驍勇絶人)
(能被甲游于水中凡有戰陣勇冠三軍重宋史岳飛傳曰飛出師每休舍課將士注坡跳壕皆鎧習之子雲)
(嘗習注坡馬躓怒而鞭之)鎧甲華整器甲充牣(唐書尉遲敬德傳曰王世充兄)
(子琬使於竇建德乘隋帝廏馬鎧甲華整出入軍營以夸衆敬德請與高甑生梁建方三騎馳往禽琬引其馬)
(以歸朔唐書曰王忠嗣節度方器甲充牣)居常被甲戰未被甲(五代史劉)
(詞傳曰詞居暇日常被甲枕戈而卧謂人曰我以此取富貴豈可一日輒忘之且人情易習若一墮其筋力有)
(事何以報國重通鑑宋紀曰女真節度使劾里鉢嚴多智每戰未嘗被甲)掛甲卸甲
青縚紅縚(五代史李守貞傳曰晉兵素驕李守貞杜重威為將皆無節制其始發軍也有賜賚曰掛)
(甲錢及班師又加賞勞曰卸甲錢出入之費常不下三十萬北轅錄曰金主設朝宣明門外直至外廊皆甲)
(士青縚甲居左旗執黃龍紅縚甲居右旗執紅龍)稱衣造鎧請甲給袍(唐書)
(馬燧傳曰燧造鎧必短長三制稱士所衣以便進趨南通鑑五代紀曰高季昌以蜀夔萬忠涪四州舊隸荆)
(興兵取之先以水軍攻䕫州時嘉王宗夀鎮忠州䕫州刺史王成先請甲宗夀但以白布袍給之)茗
籠運甲綿裘代甲(宋史李允則傳曰允則嘗宴軍而甲仗庫火允則作樂飲酒不輟副)
(使請救不答少頃火熄悉瘞所焚物密遣吏持檄瀛州以茗籠運器甲不浹旬兵數以完人無知者通鑑宋)
(紀曰曹友聞與蒙古戰於大安軍會大風雨西軍素以綿裘代鐵甲經雨濡濕不利步鬭蒙古以鐵甲四面圍)
(繞友聞歎曰此殆天乎吾有死而已於是血戰死軍盡沒)原夫差衣水犀越王
被唐夷(國語曰吴王夫差衣水犀之甲三千士吴越春秋云越王旣已誅文種覇關東求賢孔子聞)
(之從弟子奉先王雅琴禮樂奏於越越王乃被唐夷之甲杖屈盧之矛出死士三百人為陣關下案越絶唐夷)
(作腸夷)邱鳩衣鐵甲魏卒衣三屬(呂氏春秋曰趙攻中山中山有多力)
(者曰邱鳩衣鐵甲操杖擊無不碎衡無不陷以車投車以人投人漢書云魏武氏卒衣三屬之甲操十二石)
(之弩負矢五十)增能被甲上馬能重鎧上馬(漢書馬援傳曰將軍劉尚)
(擊武陵五溪蠻深入軍沒馬援年六十二自請曰臣尚能披甲上馬隋書賀若誼傳曰誼年老而筋力不衰)
(猶能重鎧上馬)
甲四
增鳴吾君(說苑曰越甲至齊雍門子狄請死之曰昔者王田于囿左轂鳴車右請死為其鳴吾君也)
(今越甲至其鳴吾君也豈左轂之下哉)隠身鞍甲之中(北史李弼傳曰弼弟&KR0710;長不盈)
(五尺跨馬陷陣隠身鞍甲之中敵見皆曰避此小兒宇文泰曰膽決如此何必八尺之軀)甲裳盡
赤(又耿豪傳曰豪字令貴沙苑之戰豪殺傷多甲裳盡赤周文歎曰觀其甲裳足以為驗何必更論級數也)
惟著敝甲(又王思政傳曰思政久經軍旅每戰惟著破衣敝甲河橋之戰思政被重創悶絶敵)
(人疑非將帥故得免)四十五日不釋甲(通鑑唐紀曰濮州刺史劉昌守寧陵凡四十五)
(日不釋甲)列十五里曳地光明甲(又曰中使馬元實至太原曉諭亂兵且覘其強)
(弱楊弁與之酣飲三日且賂之元實還上遣詣宰相議之元實于衆中大言相公須早與之節李德裕曰何故)
(元實曰自牙門至柳子列十五里曳地光明甲若之何取之)腹中有數萬甲(通鑑宋紀)
(曰范仲淹兼知延州大閱州兵得萬八千人分六將領之日夜訓練量賊衆寡使更出禦敵人聞之相戒曰無)
(以延州為意今小范老子腹中自有數萬甲兵不比大范老子可欺也)被繒綺鏤金銀
(通鑑五代紀曰周德威等遣騎廹梁營馳射且詬之梁將韓勍等將步騎三萬分三道追之鎧胄皆被繒綺鏤)
(金銀光彩炫曜晉人望之奪氣德威乃徇于軍曰彼皆汴州天武軍屠沽傭販之徒耳衣鎧雖鮮十不能當汝)
(一擒獲一夫足以自富)問甲熱(朱熹曰劉信叔順昌之勝時極暑探報人至云賊騎至矣信叔)
(令一卒擐甲立之烈日中少頃問甲熱乎曰熱矣可著手乎曰熱甚不可著手矣時城中軍亦不多信叔嘗有)
(宿戒遇戰則分為數替於是下令軍中依次飲食士卒更番而上又多合暑藥往者歸者皆飲之故能大敗敵)
(人蓋方我甲士甲熱不堪著手則敵騎被甲來者其熱可知又未免有困餒之患於此擊之是以勝也)
鴛鴦戰襖(典故紀聞曰明太祖嘗命製軍士戰衣表裏異色令各變更服之以新軍號謂之鴛鴦戰)
(襖)墮甲四片(兵略纂聞曰倭賊入金山衛指揮同知侯端與賊巷戰數十合且戰且馳至衛)
(前賊以所掠布疋旁午於途以□馬足欲生致端端以一劒挑布以一劒斷之賊咸伏地又以長鉤鉤端着左)
(膊端不為動墮甲四片而去)
甲五
增詩後漢蔡琰詩曰金甲耀日光文選曰金練照海
浦唐楊炯詩曰甲胄似魚鱗王昌齡詩曰黃沙百
戰穿金甲不破樓蘭終不還
增雅唐柳宗元平淮西雅曰犀甲熊旗威命是荷
原銘漢李尤鎧銘曰甲鎧之施扞禦鋒矢尚其堅剛或
用犀兕内以存身外不傷害有似仁人厥道廣大好德
者寧好戰者危專智恃力君子不為
增令魏武軍策令曰袁本初鎧萬領吾大鎧二十領本
初馬鎧三百具吾不能有十具見其少遂不施也吾遂
出竒破之是時士卒練不與今時等也
原表魏曹植上先帝賜鎧表曰先帝賜臣鎧墨光明光
各一領兩襠鎧一領環鏁鎧一領馬鎧一領今代以昇
平兵革無事乞悉以付鎧曹自理
增牋晉殷仲堪相王牋曰奉所賜馬鎧旣足以奬厲懦
心又以光華遠任
原書晉庾翼與慕容皝鎧書曰鄧百川昔送此犀皮兩
當鎧一領雖不能精好復是異物故復致之
兜鍪一
增榖梁傳曰古者被甲嬰胄非以興國也則以征無道
豈曰以報其恥哉春秋繁露服制象曰夫執介胄而
復能距敵者固非人之所貴也家語孔子對魯哀公
曰介胄執戈者無退懦之氣非體純猛服使然也孔
叢子曰子高曰夫儒者居位行道則有衮冕之服統御
師旅則有介胄之服虞喜志林曰宋祭酒云可以行
禦者為械謂鎧甲兜鍪也又抱朴子云忍痛苦之藥
石者所以除伐命之疾嬰甲胄之重冷者所以扞鋒鏑
之集又曰盤旋揖讓非禦殺之容貫甲嬰胄非廟堂
之飾又晉令曰軍列營步騎士以下皆着兜鍪玉
海曰韓延夀傳騎士被甲鞮鍪注即兜鍪也唐書南
蠻傳曰擇鄉兵為四軍羅苴子戴朱鞮鍪負犀革銅盾
而跣走險如飛遼史國語解曰儀衛志有胡木鍪胄
名也
兜鍪二
增左傳曰秦師襲鄭過周北門左右免胄而下又曰
晉楚戰于鄢陵郄至見楚子必下免胄而趨風又曰
楚白公亂葉公亦至及北門或遇之曰君胡不胄國人
望君如望慈父母盜賊之矢若傷君是絶民望也若之
何不胄乃胄而進又遇一人曰君何胄國人望君如望
歲日日以幾若見君面是得艾也而又掩面以絶民望
不亦甚乎乃免胄而進樂資春秋後傳曰魏武侯厲
衆五年秦人興師而臨西河魏士聞之介胄不待令而
奮擊殺秦人者萬數後漢書袁紹傳曰紹為公孫瓚
所圍射矢雨下田豐扶紹使却入空垣紹脫兜鍪抵地
曰大丈夫當前鬭死而反逃垣牆間耶吴志諸葛恪
傳曰恪於東興更作大隄左右結山俠築兩城魏軍攻
之恪遣將軍留贊等為前部時天寒雪魏諸將會飲見
贊等兵少而解置鎧甲不持矛戟但兜鍪刀楯倮身緣
遏大笑之不即嚴兵兵得上便鼓噪亂斫遂破魏軍
宋書柳元景傳曰元嘉二十七年北伐至陜敵多縱突
騎衆軍患之薛安都怒甚乃脱兜鍪解所帶鎧惟着絳
紗兩襠衫馬亦去具裝馳奔以入賊陣猛氣咆勃所向
無前當其鋒者應刃而倒賊忿之夾射不能中如是者
數四每一入衆無不披靡唐書闞稜傳曰青山之戰
與陳正通遇陣方接稜脫兜鍪謂衆曰不識我耶何敢
戰其徒多稜舊部氣遂索至有拜者又馮盎傳曰番
禺新興名賊高法澄洗寳徹等授林士弘節度殺官吏
盎率兵破之寳徹兄子曰智臣復聚兵拒戰盎進討兵
始合輒釋胄大呼曰若等識我耶衆委戈袒而拜賊遂
潰又薛仁貴傳曰仁貴率兵擊突厥元珍於雲州突
厥問唐將為誰曰薛仁貴突厥曰吾聞薛將軍流象州
死矣安得復生仁貴脫兜鍪見之突厥相視失色下馬
羅拜稍稍遁去弇州史料曰麓川宣慰司任發叛命
王驥總督軍務討之瀕行賜驥黃金兜牟細鎧蟒繡緋
衣朱弓矢又曰俺荅之精兵戴鐵浮圖
兜鍪三
增虎皮貝齒(傳曰蒙皐比以犯陳蔡因是有虎皮胄焉蜀隊戴貝胄被犀甲此古制也詩)
(云貝冑朱綅謂以貝齒飾胄朱縷綴之也胄插以翟尾垂以紅絮朱綅之象也)竹籠藤織
(通鑑注曰蠻俗無絲纊跣履荆棘不以為苦射豪豬生食其肉戰以竹籠頭如兜鍪桂海虞衡志曰黎兜鍪)
(海南黎人所用以藤織為之)原鐵兜鍪皮兜鍪(孝經援神契云欲去惡鬼須具)
(五刑五人持大斧著鐵兜鍪驅之常使去四五十步不可令近人廣志云犬戎皆以朱漆皮作兜鍪)
懸魚門生蟣虱(左傳云公及邾師戰于升陘我師敗績邾人獲公胄懸諸魚門韓子云)
(天下無道攻戰不己甲胄生蟣虱燕雀處帷幄)上隴被神亭得(東觀漢記曰建武六)
(年馬武與衆將上隴擊隗嚻身被兜鍪鎧甲持戟奔擊武中矢傷獻帝春秋曰孫策獲太史慈謂曰孤昔與)
(卿神亭之役若為卿先何如慈曰不敢面欺若兜鍪帶不斷未可量也吴志曰慈與策戰于神亭策得慈兜鍪)
增生貂蟬易進賢(南史周盤龍傳曰盤龍形甚羸而臨軍勇果後復表年老求解)
(職還為散騎常侍武帝戲之卿著貂蟬何如兜鍪盤龍曰此貂蟬從兜鍪中生耳干寳百志詩曰闕鞏代縫)
(掖兜鍪易進賢)免胄入狄師免胄示回紇(左傳曰晉侯敗敵于箕先軫曰)
(匹夫逞志於君而無討敢不自討乎免胄入狄師死焉狄人歸其元面如生唐書曰郭子儀免胄示虜回紇)
(諸酋長下馬羅拜)
兜鍪四
原制作之巧(陶侃荅温嶠書云奉所送帳下得蘇峻兜鍪制作之巧用功殊多戰器不須似此)
刻作死休(車穎秦書曰苻登堅之族孫堅死登自立皆刻兜鍪作死休字示士以必死為度故)
(戰所向無前)增俗謂兜鍪為突厥(後周書曰突厥之先臣於茹茹居金山之陽為)
(茹茹鐵工金山形似兜鍪其俗謂兜鍪為突厥因以為號)
盾一
增禮記曰春夏學干戈秋冬學羽籥皆於東序周禮
曰司兵掌五兵五盾各辨其物與其等以待軍事又
曰司戈楯掌戈楯之物而頒之漢書鼂錯傳上言兵
事曰曲道相伏險阨相薄此劒盾之地也弓弩三不當
一龍魚河圖曰盾名自障又夢書曰夢得鑲盾憂
相負也
盾二
增後漢書袁紹傳曰紹討公孫瓚先令麴義領精兵八
百強弩千張以為前登瓚輕其兵少縱騎騰之義兵伏
楯下一時同發瓚軍大敗魚豢魏略曰鮑出遊俠興
平中三輔亂出母為賊所略出攘臂結衽獨持盾追之
行數里及賊殺數十餘人賊乃解還母吴書曰中州
擾亂魯肅欲南徙江東州追騎至肅植盾引弓射之矢
皆洞貫騎度不能制乃相率還宋書宗越傳曰夏侯
穆擢越為隊主蠻有為宼盜者使越討伐征輒有功家
貧無以市馬刀楯步出單身挺戰衆莫能當每一捷郡
將輒賞錢五千因得買馬宋略曰寧朔將軍益州刺
史劉豪少工刀楯勇冠三軍南史王洪軌傳曰洪軌
隨齊高帝鎮新亭常以身捍矢帝曰我自有盾卿可自
防荅曰天下無洪軌何有哉蒼生方亂豈可一日無公
帝甚賞之唐書李密傳曰密兵多騎與長槊而北薄
山地隘騎迮不得騁世充多短兵盾&KR1483;蹙之密軍郤
又高麗傳曰李勣圍遼東虜蒙盾以拒士舉長矛舂之
通鑑元紀曰劉國傑討宋降濟及蛇節師出播州境
與賊遇戰失利乃令軍士人持一盾而釘其上俟陣合
即棄盾佯走賊果逐之馬遇盾皆仆國傑鼓噪趨之賊
大敗兵略纂聞曰陸完討山東盜劉六劉七等賊據
山巔矢石雨下副總劉暉等引所部力戰戴盾跽行奪
其險賊墜死無算
盾三
原敗敵陷虜(六韜云陷堅陣敗強敵武翼大樐矛戟扶胥七十二具案樐一作櫓大盾也)
(釋名云盾遯也跪其後避刃以𨼆遯也大而平者曰吴魁本出于吴為魁帥者所持也隆者曰須盾本出于蜀)
(須所持也或曰羌盾言出于羌也約脅而鄒者曰陷虜言可以陷破虜敵也今謂之曰露見是也)扞
身贖罪(說文曰盾□也所以扞身蔽目象形管國語曰桓公問曰齊國寡甲兵為之若何子對)
(曰輕過而移諸甲兵輕罪贖以鞼盾一戟鞼盾綴革有文如繢也)蒙伐犀渠(詩云俴駟)
(孔羣厹矛鋈錞蒙伐有苑虎韔鏤膺傳云蒙討羽也伐中工也苑文貌箋云蒙龐也討雜也畫雜羽之文於伐)
(故曰龐伐楯左傳注云犀渠也)金革木絡(陶侃表曰奉獻金革大羌盾五十青陵金)
(革盾五十孑釋名曰狹而短者曰孑盾車上所持者也小稱也以縫編板謂之木絡)步盾
木盾(又曰狹而長者曰步盾步兵所持與刀相配者也又曰以木作之曰木盾皆因所用為名也)
犀盾龍盾(以犀皮作之曰犀盾畫龍于盾)增中瓦磨鼻(左傳曰魯)
(及齊戰于炊鼻齊子淵捷從泄聲子射之中楯瓦繇朐汰輈七入者三寸注瓦盾脊朐車軛輈車轅匕矢鏃也)
(會孔帖曰劉禹錫為記室參軍出師淮上常磨墨于楯鼻)木薦碧綾(漢鼂錯上言兵)
(事曰材官騶發矢道同的則匈奴之革笥木薦弗能支也孟康注曰木薦以木板作如楯謝尚餉楊征南書)
(曰五尺金斷頭刀一口碧綾車中盾一番)虎頭馬頭(北史曰後魏蠕蠕犯塞以任城王雲)
(為中軍大都督從獻文討之過大磧雲曰夷狄馬初不見虎頭盾若令舞盾在前破之必矣帝從之於是相率)
(而歌方駕而前大破之獲其兇首玉海曰元魏以馬頭盾破蠕蠕)原時之所寳物
莫能陷(物理論云古有阮師之刀蘇家之□皆為良工利器時之所寳貴也夫刀者身之寳也□者身)
(之衛也案□音伐即盾也或謂之干陷韓子曰人鬻矛與盾者譽其盾之堅物莫能也詳矛)餘竹
為盾編荆為盾(世語云魏武征袁本初治裝餘有數十斛竹片咸長數寸衆並謂不堪用)
(太祖意甚惜思所以用之謂可以為竹甲盾而未顯其言馳使問楊德祖德祖應聲而荅與帝意正同衆服其)
(辨悟通元晏春秋云皇甫謐年十七未經史編荆為盾執枝為戈)行者蒙盾敗北
蒙盾(魏志云袁紹進臨官渡起土山地道曹公亦于内作之以相應紹射營中矢如雨下行者皆蒙盾衆)
(大懼持異苑云河南褚季野將北伐軍士忽同時倡言可各兩盾復相謂曰一人焉用兩為及敗北抛戈棄)
(甲兩手各持一盾蒙首而奔)鑿齒持盾虒彌執盾(山海經云羿與鑿齒戰于)
(夀華之野羿持弓矢鑿齒持盾戟郭璞曰鑿齒人𩔖齒如鑿長五六寸左傳云狄虒彌建大車之輪而蒙之)
(以甲右執盾左拔戟以成一隊)增擁入軍門傅于西𤇺(史記項羽傳曰沛公)
(從百餘騎見項王項王即日留沛公與飲亞父令項莊拔劒舞坐中欲擊沛公樊噲即帶劒擁盾入軍門交戟)
(之衛士欲止不内樊噲側其盾以撞衛士仆地噲遂入孔帖曰楊炎聖德頌強弩堅楯齊傅于西烽之亭)
逢萌擲盾典韋棄盾(後漢逢萌傳曰萌家貧給事縣為亭長時尉行過亭萌候)
(迎拜謁旣而擲盾歎曰大丈夫安能為人役耶遂去之長安學通春秋經注亭長主捕盜賊故執楯也魏志)
(典韋傳曰太祖與呂布戰相持急太祖募陷陣韋先占將應募者數千人皆重衣兩鎧棄盾但持長矛撩戰)
韋朗造盾伯珪煮盾(宋元嘉起居注曰御史中丞劉損奏風聞前廣州刺史韋)
(朗&KR0681;任虐法暴濁是彰於州所造牙盾三十幡朱畫青綾盾三十五幡請以見事追免朗前所居官英雄記)
(曰公孫伯珪追討邱力居等于管子城兵乏食馬盡煑弩楯啖食之)鸞鳥戴盾刑天
舞干(山海經曰開明北有鳳鳥鸞鳥皆戴盾天詞林海錯曰陶詩精衛銜微木將以填滄海刑舞干戚)
(猛志故常在注刑天獸名口中好銜干戚而舞淵明切齒篡賊故是其一片雄心)板案𩔖盾
磨盤為盾(潛夫論曰虜或持銅鏡以象兵或負板案以𩔖盾遑遽擾攘未能相持兵略纂聞)
(曰隆慶時賊寇界嶺我兵禦之歘東風大作而南角不戢人爭避之賊乘虚入三十步許揮僉李文急拔其纛)
(大呼曰若輩不随我守南角事寧軍法不貸然随行者僅百餘人矢如雨莫能立乃取空舍磨盤為楯竪於壘)
(旁衆始稍厝足設大砲壕外連發中百人賊圍解而去)縛盾以度蒙盾而渡
(唐書哥舒翰傳曰軍爭濟至縛矛盾乘以度喧振天地賊乘之奔潰略盡兵略纂聞曰傅犮德沐英征雲南)
(與逹里麻阻水而陣將濟師逹里麻驚懼急撤陣後軍禦之水上軍覺之心動而陣亂英乃拔刀蹙兵以濟士)
(有猛而善泅者數百人皆蒙盾而渡以長刀仰砍岸上軍却我軍畢濟)
盾四
增買尚方盾(漢書周亞夫傳曰亞夫子為父買工官尚方甲盾五百被可以葬者取庸苦之不與)
(錢庸知其盜買縣官器怨而上變告子事連汚亞夫)銅盾製佛光(王琰寘祥記曰東海何敬)
(叔少而奉佛至泰始中隨湘州刺史劉韞監營浦縣敬叔時遇有旃檀製以為像像將就而未有光材敬叔意)
(願甚懃而營縈無處凴几微睡見沙門語敬叔云縣後何家有一銅楯甚堪像光其人極惜之苦求可得也敬)
(叔寤問縣後果有何家因求買楯何氏云實冇此盾甚愛惜之明府何以得知敬叔具說所夢何氏驚奉以製)
(光)楯上磨墨(梁荀濟曰大丈夫當於楯上磨墨作檄)裂衣包盾(詞林海錯)
(曰輿服雜事楚漢會于鴻門項籍圖危高祖樊噲聞急乃裂衣包楯戴以為冠排入羽營)敕去盾
鄣(唐書崔義元傳曰義元為婺州刺史睦州女子陳碩眞反義元發兵自統衆繼之詰朝奮擊左右有以盾)
(鄣者義元曰刺史而有避耶誰肯死敕去之由是衆為用)
盾五
增賦漢揚雄羽獵賦曰賁育之倫蒙盾負羽杖鏌鋤而
羅者以萬計晉左思吴都賦曰抗神龍之華殿施榮
楯而捷獵(注榮楯嬰以白碧鏤以黃金狀𩔖龍蛇捷獵次第貌)又曰家有鶴膝
戶有犀渠
原銘漢李尤盾銘曰吴旂魯□戎兵特須進則避刃爰
以衛軀
增書後漢張奐與崔子眞書曰僕以元年到任有現兵
二百馬如犃羊矛如錐錟盾如榆葉陶侃荅慕容瓌
書曰當今揚淮銳勇飛廉超驥收屈盧必陷之矛集鮫
犀不入之盾
御定淵鑑𩔖函卷二百二十八
