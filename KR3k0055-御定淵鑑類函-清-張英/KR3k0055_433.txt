欽定四庫全書
御定淵鑑類函卷四百二十八
鳥部十一(鸜鵒白鷴)(比翼鵑精衛歸鶬附鶂增鴇勞增杜思樂伯)
(姑惡鷑鳩附鴆增鷓鴣鴠增鴿鸀增鶉增鷃附鳥增鶺鴒增增鶡增鳿報春)
(增惜春鳥增增桐花鳳增畫眉白頭翁)
鸜鵒一
增淮南萬畢術曰鸜鵒一名寒臯(一作乾臯)古今注曰鸜
鵒亦名黝鳥本草集解曰鸜鵒似鵙而有幘者是也
又曰鸜鵒巢於鵲巢樹穴及人家屋脊中身首俱黑
兩翼下各有白點其舌如人舌剪剔能作人言嫩則口
黃老則口白頭上有幘亦有無幘者本草釋名曰鸜
鵒廣韻謂之哵哵鳥此鳥好浴水其睛瞿瞿然故名王
氏字說以為其行欲也尾而足勾故鴝鵒從勾從欲省
也哵哵其聲也天寒欲雪則羣飛如告故曰寒臯臯者
告也酉陽雜俎曰鸜鵒可使取火效人言勝鸚鵡取
其目睛和人乳研滴眼中能見煙霄外物原周禮曰
鴝鵒不踰濟增幽眀錄曰晉司空桓豁在荆州有參
軍五月五日剪鸜鵒舌教學語遂善能效人語聲司空
大會吏佐令悉效四坐語無不絶似有生&KR1604;鼻語難學
學之不似因納頭於甕中以效焉遂與&KR1604;者語聲不異
主典人於鸜鵒前盜物鸜鵒伺無人密白主典人盜禁
物參軍銜之而未發後盜牛肉鸜鵒復白參軍曰汝云
盜肉應有驗鴝鵒曰以新荷裹著屏風後撿之果獲痛
加治而盜者患之以熱湯灌殺參軍悲傷累日遂請殺
此人以報其怨司空教曰原殺鴝鵒之痛誠合論殺不
可以禽鳥故極之於法令止五歲刑南史曰劉瓛居
母憂住墓下不出廬此山常有鴝鵒鳥瓛在山三年不
敢來服釋還家此鳥乃至五代乾祐五年七月戊申
鴝鵒食蝗丙辰禁捕負暄雜錄曰南唐李主諱煜改
鸜鵒為八哥亦曰八八兒見聞後錄曰歐陽公嘗夢
為鸜鵒初夏清曉飛鳴綠隂中甚樂
鸜鵒二
原來巢學語(左傳曰有鴝鵒來巢書所無也鵒幽眀錄荆州有參軍五月五日剪鴝舌教)
(學人語無所不名)童謠謝舞(童謠曰鴝之鵒之公出辱之鴝鵒之巢遠哉遥遥鴝鵒跦)
(跦公在乾侯鴝鵒鴝鵒往歌來哭傾語林謝尚字仁祖酒後為鴝鵒舞一坐笑)增勾足
剪舌(酉陽雜俎鴝鵒交時以足勾足鳴鼓翼如闘狀往往堕地俗取其勾足為媚藥本草五月五日取)
(雛剪去舌端即能效人言又可使取火也)
鸜鵒三
增寒臯(淮南萬畢術云寒臯斷舌使語)花鵒(荆楚歲時記鴝鵒子人取養之教其語號花鵒)
銜鈎玦(唐秘書少監崔行功未得大夫時忽有鴝鵒銜一物入室乃魚袋鈎玦不數日遂加大夫)
生蓮花(宋天台黃巖寺僧畜一鴝鵒常随僧念佛不待僧教亦自念得一日立死籠中僧葬之生)
(紫色蓮花穿土而出大智律師為之頌曰籠中立死渾閒事化紫蓮花也大竒)入藥(高郵志宋龍圖)
(孫正臣邵武人居高郵嘗有疾得異方須鴝鵒公素不殺故藥久不就忽有&KR0743;禽擊之死堕庭中公得而餌之)
(疾自愈)傳令(韓愈詩呼傳鴝鵒令)羈虞羅(杜甫詩有鳥名鴝鵒力不能高飛肉味不)
(足登鼎爼胡為見羈虞羅中)上桑枝(梅堯臣牛背鴝鵒詩初驚牧人去飛上野桑枝)
鸜鵒四
增詩唐韋應物寳觀主白鸜鵒歌曰鸜鵒鸜鵒衆皆如
漆爾獨如玉鸜之鵒之衆皆蓬蒿下爾自三山來三山
處子下人間綽約不妝冰雪顔仙鳥隨飛來掌上來掌
上時拂拭人心鳥意自無猜玉指霜毛本同色有時一
去凌蒼蒼朝遊汗漫暮玉堂巫峽雨中飛暫濕杏花枝
裏過來香日夕依人全羽翼空欲銜環非報德豈不及
阿母之家青鳥兒漢宫來往傳消息劉長卿山鸜鵒
歌曰山鸜鵒長在此山吟古木嘲唽相呼響空谷哀鳴
萬變如成曲江南逐臣悲放逐倚樹聽之心斷續巴人
峽裏自聞猿燕客水頭空擊筑山鸜鵒一生不及雙黃
鵠朝去秋田啄殘粟暮入寒林嘯羣族鳴相逐啄殘粟
食不足青雲杳杳無力飛白露蒼蒼抱枝宿不知何事
守空山萬壑千峰自愁獨宋周敦頤鸜鵒詩曰舌調
鸚鵡實堪誇醉舞令人笑語譁亂噪林頭朝日上載歸
牛背夕陽斜鐵衣一色應無雜星眼雙眀自不花學得
巧言誰不愛客來又喚僕傳茶
比翼一
原爾雅曰南方有比翼鳥焉不比不飛其名曰鶼鶼
山海經曰有鳥其狀如鳬一翼一目相得乃飛名曰蠻
(色青赤)見則大水增博物志曰比翼鳥一青一赤在參
嵎山(一云結胷國有比翼鳥)原瑞應圖曰比翼鳥者王者德及
高遠則至一本曰王者有孝德則至增拾遺記曰燃
丘之國有比翼鳥多力狀如鵲雌雄各一銜南海之丹
泥巢崑崙之烏木遇聖則來集以表中國之祥又曰
成王時燃丘國獻比翼鳥雌雄各一以玉為樊周書
曰成王時巴人獻比翼鳥
比翼二
原贊晉郭璞比翼鳥贊曰鳥有鶼鶼似鳬青赤雖云一
質氣同體隔延頸離鳴翻能合翮
精衞一
原山海經曰炎帝之女名曰女娃遊於東海溺而不反
是為精衛常取西山之木石以填東海增又曰發鳩
之山有鳥狀如烏而文首白喙赤足名曰精衛述異
記曰海畔俗說精衛無雄偶海燕而生生雌狀如精衞
生雄狀如海燕今東海畔精衛誓水處猶存溺於此川
誓不飲其水一名誓鳥一名怨禽又名志鳥俗名為帝
鳥
精衛二
增償怨專精(左思魏都賦曰&KR1452;&KR1452;精衛銜木償怨下見韓愈詩)
精衛三
增詩唐韓愈精衛銜石填海詩曰鳥有償冤者終年抱
寸誠口銜山石細心望海波平渺渺功難見區區命已
輕人皆譏造次我獨賞專精豈計休無日惟應盡此生
何慚刺客傳不著報讐名王建精衛詞曰精衛誰教
爾填海海邊石子青磊磊但得海水作枯池海中魚龍
何所為口穿豈為空銜石山中草木無全枝朝在樹頭
暮海裏飛多羽折時堕水高山未盡海未平願我身死
子還生
原贊晉郭璞精衞贊曰炎帝之女化為精衞沉形東海
靈爽西邁乃銜木石以填攸害
鶬一
增本草釋名曰鬼車妖鳥也取周易載鬼一車之義似
鶬而異故曰竒鶬白澤圖謂之蒼鸆帝鵠書謂之逆
鶬酉陽雜俎曰裴瑜注爾雅云鶬糜鴰是九頭鳥也
車載板鬼車也本草集解曰鬼車晦暝則飛鳴能
入人家收人魂氣相傳此鳥昔有十首犬囓其一猶餘
九首其一常滴血血著人家則凶荆楚人夜聞其飛鳴
但滅燈打門捩狗耳以厭之言其畏狗也又曰鬼車
狀如鵂鶹而大者翼廣丈許晝盲夜瞭見火光輒墮按
劉恂嶺表錄云鬼車出秦中而嶺外尤多春夏之交稍
遇隂晦則飛而過聲如刀車鳴便民圖云冬月鬼車夜
飛鳴聲自北而南謂之出巢主雨自南而北謂之歸巢
主晴物類相感志曰黝鶬長足羣飛天將霜必先鳴
杜詩三更鶬鴰呼又啼鴰催眀星此則常鶬耳又有秃
鶬風止則下風起而後去此則所謂爰居也别一種
小說曰周公居東惡聞此鳥命庭氏射之血其一首猶
餘九首衝波傳曰有鳥九尾孔子與子夏渡江見而
異之人莫能名孔子曰鶬也嘗聞河上之歌曰鶬兮鴰
兮逆毛衰兮一身九尾長兮隋五行志曰齊孝昭即
位之後有鳥止於後園其色赤形似鴨而有九頭皆鳴
續博物志曰郝氏夜祀佛鬼車乘燭光而下翼廣丈
餘九首互相低昂其家呼犬持杖擊之墜一羽長三尺
許廣八九寸色類鵝雁夷堅志曰淳熙初李夀翁守
長沙惡鬼車中夜鳴噪募得之身圓如箕十脰環簇其
九有頭其一獨缺而鮮血點滴一脰各生兩翅當飛時
十八翼霍霍而動亦有所向不同更相爭拗用力競進
而翅翮有傷折者類野狐而黑觜長洛中呼為渠逸鳥
鶬二
原朝發河海暮宿江漢(白帖)
鶬三
原連雙(列子蒲子之弋連雙鶬於青雲之際)九頭(江賦竒鶬九頭)
鶬四
增詩宋歐陽修鬼車詩曰嘉祐六年秋九月二十有八
日天愁無光月不出浮雲蔽天衆星沒舉手向空如抹
漆天昏地黑有一物不見其形但聞其聲其初切切凄
凄或高或低乍似玉女調玉笙衆管參差而不齊既而
咿咿呦呦若軋若抽又如百兩江州車回輪轉軸聲啞
嘔鳴機夜織錦江上羣雁驚起蘆花洲吾謂此何聲初
莫窮端由老婢撲燈呼兒曹云此怪鳥無匹儔其名為
鬼車夜載百鬼凌空游其聲雖小身甚大翅如車輪排
十頭凡鳥有一口其鳴已啾啾此鳥十頭有十口十口
插一舌連一喉一口出一聲十聲百響更相酬昔時周
公居東周厭聞此鳥憎若仇夜呼庭氏率其屬彎弧俾
逐出九州射之三發不能中天遣天狗從空投自從狗
嚙一頭落斷頭至今清血流邇來相距三千秋晝藏夜
出如鵂鶹每逢隂黑天外過乍見火光驚輒墮有時餘
血下點汚所遭之家家必破我聞此語驚且疑反祝疾
飛無我禍我思天地何茫茫百物巨細理莫詳吉凶在
人不在物一蛇兩頭反為祥却呼老婢炷燈火卷簾開
戶清華堂須臾雲散衆星出夜静皎月流清光梅堯
臣聞妖鳥鳴詩曰都城夜半隂雲黑忽聞轉轂聲咿呦
嘗憶楚鄉有妖鳥一身九首如贅疣或時月暗過閭里
緩音低語若有求小兒藏頭婦滅火閉門雞犬不爾留
我問楚俗何苦爾云是鬼車載鬼游鬼車載鬼奚所及
抽人之筋繫車輈昔聽此言未能信欲訪上天終無由
今來中土百物正安能遂與南方儔上帝因風如可達
願令驅逐出九州
鶂一
增本草正誤曰鶂鳥或作鷁似鸕鷀而色白人誤以為
白鸕鷀是也雌雄相視而孕口吐其子善高飛能風能
水故舟首盡之又有似鶂而短項背上綠色腹背紫白
色者名青鶂一名鳥&KR1410;陶氏謂烏賊魚乃此鳥所化
鶂二
原高飛(三蒼云鶂高飛似雁目相擊而孕吐而生子其色蒼白)退飛(左傳六鷁退飛過宋)
(都風也)風化(莊子曰鶂相視眸子不運而風化)風胎(蜀都賦風胎若鶂)視
而生(列子河澤之鳥視而生曰鶂)鳴而孕(博物志雄鳴上風雌鳴下風而孕)
鶂三
增詩唐李羣玉青鷁詩曰獨立蒹葭雨低飛浦溆風須
知毛色異不入鷺鷥叢
鴇一
增本草集解曰鴇水鳥也似雁而斑文其飛也肅肅其
食也齝或云純雌無雄與他鳥合禮記曰不食鴇奥
(奥者膍胵也深奥之處也)
鴇二
原多脂無舌(說文曰肉出尺胾焦氏易林曰文山蹲鴟肥腯多脂言此鴇無舌連蹄性不)
(木止)集栩在棘(詩鴇羽刺時晉昭之後大亂五世君子下從征役不得養父母肅肅鴇羽)
(集于苞栩集又詩曰肅肅鴇翼于苞棘)拽拽搖搖
鴇三
原有行列(說文曰□相次也從七從十盖鴇性羣居如雁自然有行列故從□詩曰鴇行以此故也)
無後指(郭璞曰鴇似雁無後指)有豹文(郭璞曰鴇毛有豹文一名獨豹)禦
鷙鳥(鴇遇鷙鳥能激糞禦之著糞其毛悉落)連軒(翔鴇連軒)
白鷴一
增本草集解曰鷴似山雞而色白有黑文如漣漪尾長
三四尺體備冠距紅頰赤觜丹爪亦有黑鷴本草釋
名曰按張華云行止閑暇故曰鷴李昉命為閑客薛氏
以為雉類汪氏以為白雉按爾雅白雉名雗南人呼閑
字如寒則鷴即雗音之轉也當作白雗如錦雞謂之文
雗也雗者羽美之貎盖雉亦有黑色者名鸕雉彼通呼
為雗矣原西京雜記曰閩越獻高帝白鷴黑鷴各一
隻帝大悅厚賜之增宋徽宗端邸時藝文之暇頗好
馴養禽獸以供玩及即位貂璫奉承羅致稍廣江公望
在諫省聞之函諫上乃詔内籞盡縱勿復留殿中有一
鷴畜久而馴不肯去上親以麈尾逐之迄不離左右乃
刻公望姓名於麈柄曰朕以旌直也厓山之敗陸秀
夫抱祥興帝與俱赴水時御舟一白鷴奮擊哀鳴與籠
墜水中死
白鷴二
增映深竹動白蘋(李白詩妻子張白鷴結置映深竹宋詩山雞形狀鶴精神又似漣)
(漪動白蘋)
白鷴三
原失素(謝莊雪賦白鷴失素)增耿介(李白集黃山胡公有雙白鷴盖是家雞所伏自小馴)
(狎了無驚猜以其名呼之皆就掌取食然此鳥耿介難畜胡公贈我求詩因援筆以贈之)聚沙堤
(李白詩白鷴處處聚沙堤)弄葱濛(李華詩白鷴弄葱濛)
白鷴四
增詩唐李白求白鷴詩曰請以雙白璧買君雙白鷴白
鷴白於綿白雪恥容顔照影玉潭裏刷毛琪樹間夜棲
寒月静朝步落花閒我願得此鳥玩之坐碧山胡公能
輟贈籠寄野人還宋梅堯臣白鷴詩曰喬木暗青山
晴川下白鷴春雲生嶺上積雪在巖間綠草張新翳柔
冠總翠鬟時哉養文素不羡雉斑斑又送白鷴與永
叔詩曰致鷴猶恐鷴飢渴細織筠籠小瓦缸玉兔精神
憐已久金鑾人物世無雙休爭白鶴臨池沼且伴鳴雞
向綠窗美羽竒毛有多少爾身安稳勝他邦歐陽修
和詩曰佳翫能令百事忘豈惟閒伴倒餘缸珍竒來自
海千里皎潔眀如璧一雙日暖朝籠青石砌春寒夜宿
碧紗窗蠻煙瘴霧雖生處何必區區憶陋邦蘇軾白
鷴詩曰白鷴形似鵠搖曳尾能長寂寞懷溪水低回愛
稻梁田家比雞鶩野食薦杯觴肯信朱門裏徘徊占玉
堂魏野白鷴詩曰李白詩中閑未識謝莊賦裏見長
思今朝得爾心雖喜致謝慚無吐鳳詞文同白鷴詩
曰常惡静時鳬鷖不驚飽處蝦魚與吾閒正相似問爾
樂復何如眀楊基白鷴詩曰棠梨花開滿山白白鷴
飛來春一色黃鸝紫燕太怱忙不道花間有閒客却嫌
香露汙春衣立向湘江映夕暉鷗鷺相逢莫相妒一雙
還拂楚煙歸
增賦唐蕭穎士白鷴賦曰情莽渺以耿潔貌軒昂以安
閑無馴擾之近性故不惬於人寰遊必海裔棲必雲間
增序唐蕭穎士賦序曰白鷴羽族之幽竒也素質黑章
爪觜純丹體備冠距頗類夫雉翟神貌清閒不雜於衆
禽棲止遐深與人境罕接固莫得而馴狎也
杜鵑一(思歸樂附)
增本草集觧曰杜鵑出蜀中今南方亦有之狀如雀鷂
而色慘黑赤口有小冠春暮即鳴鳴必向北至夏尤甚
晝夜不止田家候之以興農事惟食蟲蠧不能為巢居
他巢生子冬月則藏蟄又曰杜鵑小如鷂鳴呼不已
荆楚歲時記云杜鵑初鳴先聞者主别離學其聲令人
吐血登厠聞之不祥厭法但作狗聲應之異苑云有人
山行見一羣聊學之嘔血便殞人言此鳥啼至血出乃
止故有嘔血之事本草釋名曰蜀人見鵑而思杜宇
故呼杜鵑說者遂謂杜宇化鵑誤矣鵑與子巂(音攜)子規
(亦作秭歸)鶗䳏(亦作鷤鴂)催歸諸名皆因其聲似各隨方音呼之
而已其鳴若曰不如歸去諺云陽雀呌鶗鴂央是矣禽
經云江左曰子規蜀右曰杜宇甌越曰怨鳥服虔注漢
書以鷤鴂為伯勞誤矣名同物異也伯勞一名鴂音決
不音桂爾雅曰巂周禽經云巂周子規也博雅曰
鷶□子鴂閩中記曰子規自呼為謝豹老學菴筆
記曰吳人謂杜宇為謝豹杜宇初啼時漁人得蝦曰謝
豹蝦市中賣筍曰謝豹筍唐顧況送張衛尉詩云綠樹
村中謝豹啼吕氏春秋曰肉之美者巂燕之翠寰
宇記蜀之先肇於人皇之際其後有王者曰杜宇稱帝
曰望帝時有荆人鼈靈其尸随水上至汶山下忽復生
見望帝帝立以為相後帝自以其德不如鼈靈因禪位
於鼈靈號開眀遂自亡去化為子鵑故蜀人聞子鵑鳴
曰是我望帝也(蜀王本紀云杜宇為望帝滛其臣鼈靈妻乃禪位亡去時子鴂鳥鳴故蜀人見)
(鵑鳴而思望帝)見聞錄曰嘉祐末康節邵先生行洛陽天津
橋忽聞杜宇之聲歎曰北方無此物異哉不及十年其
有江南人以文字亂天下者乎客曰聞杜鵑何以知此
康節曰天下將治地勢自北而南將亂自南而北今南
方地氣至矣禽鳥飛類得氣之先者也思歸樂鳥狀
如鳩而慘色三月則鳴陶岳零陵記云其音云不如歸
去即此
杜鵑二
增塗梅懸樹(異物志鷤鴂一名田鵑春三月鳴晝夜不止音聲自呼俗言取梅子塗其口兩)
(邊皆赤上天自言乞恩至商陸子熟鳴乃得止耳樹禽經注子規夜啼達旦血漬草木啼苦則倒懸於)
杜鵑三
增思婦(高唐賦秭歸思婦)先&KR1485;(史記百草奮興秭歸先&KR1485;)百鳥為飼(博物)
(志杜鵑生子寄之他巢百鳥為飼之)百草不芳(離騷恐鵜鴂之先鳴兮使百草為之不芳)
杜鵑四
增詩唐杜甫子規詩曰峽裏雲安縣江樓翼瓦齊兩邊
山木合終日子規啼眇眇春風見蕭蕭夜色淒客愁那
聽此故作傍人低韋應物詩曰高林滴露夏夜清南
山子規啼一聲鄰家孀婦抱兒泣我獨宛轉何為情
張籍和周贊善聞子規詩曰秦城啼楚鳥遠思更紛紛
况是街西夜偏當雨裏聞應投最高樹似隔數重雲此
處誰能聽遥知獨有君王建夜聞子規詩曰子規啼
不歇到曉口應穿况是不眠夜聲聲在耳邊賈島子
規詩曰游魂自相呌寧復記前身飛過鄰家月聲連野
路春夢邊催曉急愁處送風頻自有霑花血相和雨滴
新劉禹錫鶗鴂行曰朝陽有鳴鳳不聞千萬祀鶗鴂
催衆芳晨間先入耳秋風白露晞從是爾啼時如何上
春日唧唧滿庭飛竇常杏山館聽子規詩曰楚塞餘
春聽漸稀斷猿今日譲霑衣雲埋老樹空山裏髣髴千
聲一度飛杜牧杜鵑詩曰杜宇竟何冤年年呌蜀門
至今銜積恨終古弔殘魂芳草迷腸結紅花染血痕山
川盡春色嗚咽復誰論又詩曰蜀地曾聞子規鳥宣
城又見杜鵑花一呌一回腸一斷三春三月憶三巴
雍陶聞杜鵑詩曰碧竿微露月玲瓏謝豹傷心獨呌風
高處已應聞滴血山榴一夜幾枝紅又詩曰蜀客春
城聞蜀鳥思歸聲引未歸心却知夜夜愁相似爾正啼
時我正吟來鵬子規詩曰雨恨花愁同此冤啼時聞
處正春繁千聲萬血誰哀爾爭得如花笑不言羅鄴
聞杜鵑詩曰花時一宿碧山前明月東風呌杜鵑孤館
覺來聽夜半羸童相對亦無眠汝身哀怨猶如此我淚
縱横豈偶然争得蒼蒼知有恨汝身成鶴我成仙又
詩曰蜀魄千年尚怨誰聲聲啼血向花枝滿山眀月東
風夜正是愁人不寐時李洞聞杜鵑詩曰萬古瀟湘
波上雲化為流血杜鵑身長疑啄破青山色祗恐啼穿
白月輪花落明皇廻蜀道雨收工部宿江津聲聲猶得
到君耳不見千秋一甑塵吳融岐下聞杜鵑詩曰化
去蠻鄕北飛來渭水西為多亡國恨不忍故山啼怨已
驚秦鳳靈應識漢雞數聲煙漠漠餘思草萋萋樓㢠波
無際林昏日又低如何不腸斷家近五雲溪又詩曰
劒閣西南遠鳳臺蜀魂何事此飛來偶因隴樹相迷至
惟恐邊風却送回只有花知啼血恨更無猿替斷腸哀
誰憐越客曾聞處月落江平曉霧開又曰舉國繁華
委逝川羽毛飄蕩一年年他山呌處花成血舊苑春來
草似煙雨暗不離濃綠樹月斜長弔欲眀天湘江日暮
聲凄切愁殺行人歸去船又秋聞子規詩曰年年春
恨化冤魂血染枝紅壓疉繁正是西風花落盡不知何
處認啼痕馮衮子規詩曰千年冤魄化為禽永逐悲
風呌遠林愁血滴花春豓死月眀飄浪冷光沉凝成紫
塞風前淚驚破紅樓夢裏心腸斷楚詞歸不得劒門迢
遞蜀江深杜荀鶴聞子規詩曰楚天空闊月沉淪蜀
魄聲聲似告人啼得血流無用處不如緘口過殘春
南唐陳陶子規詩曰春山杜鵑來幾日夜啼南家復北
家野人聽此坐惆悵恐畏踏落東園花李中途中聞
子規詩曰春殘杜宇愁越客思悠悠雨歇孤村暮花飛
遠水頭微風聲漸咽高樹血應流因此頻回首家山隔
幾州又詩曰暮春滴血一聲聲花落年年不忍聽帶
月莫啼江畔樹酒醒遊子在離亭吳越羅隱子規詩
曰銅梁路遠草青青此恨那堪枕上聽一種有冤猶可
報不如銜石疊滄溟宋范仲淹子規詩曰夜入翠煙
啼晝尋芳樹飛春山無限好猶道不如歸宋祁子規
詩曰傳聞望帝冤底處最堪憐蜀月初殘夜巴山欲曙
天余靖子規詩曰一呌一春殘聲聲萬古冤疎煙眀
月樹微雨落花村易墮將乾淚能傷欲斷魂名韁慙自
束為爾憶家園石介聞子規詩曰月上半峰峰樹碧
子規啼苦月無色壯士耳邊都不聞兒女眼中淚自滴
從軍官清吾何苦嘉州路遠爾勿語子規子規漫啼絶
斷無清淚灑向汝朱子崇夀客舍夜聞子規詩曰空
山初夜子規鳴静對琴書百慮清喚得形神兩超越不
知底是斷腸聲又詩曰空山中夜子規啼病怯餘寒
覓故衣不為眀時堪眷戀久知岐路不如歸又詩曰
空山後夜子規號斗轉星移月尚高夢裏不知歸未得
已驅黃犢度寒臯楊萬里出永豐縣西石橋上聞子
規詩曰花愁月恨只長啼雨夕風晨不住飛自出錦江
歸未得至今猶勸别人歸又詩曰怨笛哀筝總不如
一聲聲徹九天虚若逢雨後如何聽幸得花時莫管渠
又景靈宫聞子規詩曰今年未有子規聲忽向宫中
樹上鳴告訴落花春不管裵回曉月恨難平斜風細雨
又三日柳絮浮雲空一生豈不懷歸歸未得倩渠傳語
故園鶯何夢桂和昭德孫聞杜鵑詩曰平生抵掌志
伊吾聞著鵑聲血淚枯故國蠶叢千古恨霧關熊耳一
身孤自從飛去啼痕在縱不歸來有夢無莫向延秋門
上呌門樓無數白頭烏元柳貫李老谷聞子規詩曰
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空煙響入
樹窅窅啼垂血濺濺想知岐路難不惜軀命全千聲復
萬聲喚我歸言遄苟非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐眀張羽杜宇詩國亡知幾代啼血轉聲頻
爾自無歸處何須苦勸人煙深青嶂曉花落故城春任
是心如鐡聞時亦愴神孫蕡閨中聞子規詩曰交疏
曰射房櫳曉碧樹初聞子規鳥驚回殘夢了無歡慘切
清愁破清悄獨宿何曾下繡帷寧勞勸我不如歸鶯花
爛漫江南道好向遊人醉處啼唐元稹思歸樂詩曰
我作思歸樂盡作思歸鳴爾是此山鳥安得失鄉名應
緣此寄跡自古離人征隂愁感和氣俾爾從此生白
居易和思歸樂詩曰山半不栖鳥夜半聲嚶嚶似道思
歸樂行人掩泣聽皆疑此山路遷客多南征憂憤氣不
散結化為精靈我謂此山鳥本不因人生人心自懷土
想作思歸鳴宋石曼卿詩曰匹馬驅馳事薄遊異鄉
觸目動牢愁春禽勸我歸休去爭奈功名未肯休
伯勞一(姑惡併入鷑鳩附)
增爾雅曰鵙伯勞也郭璞曰鵙似鶷&KR1534;而大張華
曰伯勞形似鴝鵒鴝鵒喙黃伯勞喙黑本草集解曰
伯勞即鷃也乃月令候時之鳥月令曰仲夏之月鵙
始鳴詩曰七月鳴鵙易通卦驗曰夏至小暑伯勞
鳴博勞性好單棲其飛翪其聲嗅嗅夏至應隂而鳴冬
至而止大戴禮曰五月鴂則鳴鴂者百鷯也鳴者相
命也周書曰鵙不始鳴令姦壅偪左傳郯子云少
皥時伯趙氏司至者也本草釋名曰伯勞象其聲也
伯趙其色皂也趙乃皂訛淮南子曰伯勞之血塗金
人不敢取又曰伯勞使蛇蜿蟬吕覽注曰仲夏隂
作於下陽發扵上伯勞夏至後應隂而殺蛇磔之於棘
而鳴於上類從曰鵙鳴在上蛇蟠不動爾雅翼曰
本草言伯勞所踏樹枝鞭小兒令速語夢書曰伯勞
為憂口舌聲可惡也夢見伯勞憂口舌也别傳曰東
方朔與弟子偕行渴令弟子叩道邊家取飲不知姓名
主人開門不與須臾見伯勞飛集門中李樹上朔謂弟
子曰此主人姓李名伯勞但呼李伯勞果有李伯勞應
即入取飲陳思王惡鳥論曰國人有以伯勞鳥獻諸
庭者侍臣謂曰世同惡伯勞之鳴何謂也王曰昔尹吉
甫信後妻之䜛而殺孝子伯竒俗傳云吉甫後悟追傷
伯竒出遊於田見異鳥鳴於桑其聲噭然吉甫心動曰
無乃伯竒乎鳥乃撫翼其聲尤切吉甫曰果吾子也乃
顧曰伯竒勞乎是吾子棲吾輿非吾子飛勿居言未卒
鳥尋聲而棲其盖歸入門集於井幹之上向室而號吉
甫命後妻載弩射之遂射殺後妻以謝之故俗惡伯勞
鳴言所鳴之家必有凶也好事者傅會為之說今俗人
惡之其實否也晉載記曰苻堅之分氐戶扵諸鎮也
趙整因侍援琴而歌曰阿得脂阿得脂博勞舊父是仇
綏尾長翼短不能飛苦鳥大如鳩黑色以四月鳴其
名曰苦苦又名姑惡人多惡之俗以為婦被姑所苦死
所化頗與伯竒之說相近但不知其能制蛇否鷑鳩
爾雅名鵧鷑(音批及)又曰鵖鴔(音匹汲)戴鵀也一曰鵯鵊訛
作批鵊鳥羅願曰即祝鳩也江東謂之烏臼(音匊)又曰鴉
䳎小於烏能逐烏三月即鳴今俗謂之駕犂農人以為
候五更輒鳴曰架架格格至曙乃止故滇人呼為榨油
郎亦曰鐡鸚鵡能啄鷹鶻烏鵲乃隼屬也南人呼為鳳
皇皂隸汴人呼為夏雞古有催眀之鳥名喚起者盖即
此也其鳥大如燕黑色長尾有岐頭上戴勝所巢之處
其類不得再巢必相鬭不已楊氏指此為伯勞乃謂批
鵊為䳾雞俱誤矣月令三月戴勝降于桑
伯勞二
增詩宋范成大姑惡詩序曰姑惡水禽以其聲得名世
傳姑虐其婦婦死所化東坡詩云姑惡姑惡姑不惡妾
命薄此句可以泣鬼神余行苕霅始聞其聲晝夜哀厲
不絶客有惡之以為此必子婦之不孝者余為作後姑
惡詩曰姑惡婦所云恐是婦偏辭姑言婦惡定有之婦
言姑惡未可知姑不惡婦不死與人作婦亦大難已死
人言尚如此陸游夜聞姑惡詩曰湖橋東西斜月眀
高城漏鼓傳三更釣船夜過掠沙際蒲葦蕭蕭姑惡聲
湖橋南北煙雨昏兩岸人家早閉門不知姑惡何所恨
時時一聲能斷魂天地大矣汝至微滄波本自無危機
秋菰有米亦可飽哀哀如此將安歸宋歐陽修鵯鵊
詞曰龍樓鳳闕鬱崢嶸深宫不聞更漏聲紅紗蠟燭愁
夜短綠窗鵯鵊催天明一聲兩聲人漸起金井轆轤聞
汲水三聲四聲催嚴妝紅鞾玉帶奉君王萬年枝軟風
露濕上下枝間聲轉急南衙促仗三衛列九門放鑰千
官入重城禁籞瑣池臺此鳥飛從何處來君不見潁河
東岸村陂闊山禽野鳥常嘲&KR1116;田家惟聽夏雞聲夜夜
隴頭畊曉月可憐此樂獨吾知眷戀君恩今白髮陸
游詩曰日暖林梢鵯鵊鳴稻陂無處不青青老農睡足
猶慵起支枕東牎盡意聽
鷓鴣一
增本草釋名曰按禽經云隨陽越雉也飛必南翥晉安
曰懷南江左曰逐影張華注鷓鴣其名自呼飛必南向
雖東西廻翔開翅之始必先南翥其志懷南不徂北也
本草集解曰鷓鴣生江南鳴曰鈎舟格磔者是有鳥
相似不作此鳴者則非矣又曰今江西閩廣蜀夔州
郡皆有之形似母雞頭如鶉臆前有白圓點如真珠背
毛有紫赤浪文又曰鷓鴣性畏霜早晩稀出夜棲以
木葉蔽身多對啼今俗謂其鳴曰行不得也哥哥其性
好潔獵人因以&KR2365;竿粘之或用媒誘取南人專以炙食
充庖云肉白而脆味勝雞雉采蘭雜志曰鷓鴣一名
内史一名花廌酉陽雜俎曰鷓鴣向日飛又曰鷓
鴣飛逐月數如正月一日飛而止但伏巢中不復起矣
十二月十二日起最難採南人設網取之南越志曰
鷓鴣鳥其鳴自呼杜薄州異物志曰鷓鴣鳴云但南
不北羅浮志曰遇暖則相對而啼謂之山鴣北戶
錄曰衡州南靈鷓鴣解嶺南野葛諸菌毒及避瘟瘴
本草曰鷓鴣天地之神每月取一隻饗至尊自死者不
可食夢溪筆談曰嘗有人善調山鷓使之鬭莫可與
敵人有得其術者每食則以山鷓皮裏肉哺之久之望
見其鷓則欲摶而食之此以所養移其性也唐鄭谷
字守愚以鷓鴣詩得名時號為鄭鷓鴣零陵李宗古
居士唯一妻一女垂老病足養鷓鴣鸚鵡以樂餘年
鷓鴣二
增詩唐李白山鷓鴣詞曰苦竹嶺頭秋月輝苦竹南枝
鷓鴣飛嫁得燕山鴻雁壻欲銜我向雁門歸山雞翟雉
來相勸南禽多被北禽欺紫塞嚴霜如劒戟蒼梧欲巢
難背違我今誓死不能去哀鳴驚呌淚沾衣韋應物
鷓鴣啼詩曰可憐鷓鴣飛飛向樹南枝南枝日照暖北
枝霜露滋露滋不堪栖使我夜常啼願逢雲中鶴銜我
向寥廓願作城上烏一年生九雛何不舊巢住枝弱不
得去何意道苦辛客子常畏人白居易山鷓鴣詩曰
山鷓鴣朝朝暮暮啼復啼啼時露白風凄凄黃茅岡頭
秋日晩苦竹嶺下寒月低畬田有粟何不啄石楠有枝
何不栖迢迢不緩復不急樓上舟中聲闇入夢鄕遷客
展轉卧抱兒寡婦傍徨立山鷓鴣爾本此鄉鳥生不辭
巢不别羣何苦聲聲啼到曉啼到曉惟能愁北人南人
慣聞如不聞李涉鷓鴣詞曰湘江煙水深沙岸隔楓
林何處鷓鴣飛日斜斑竹隂二女虚垂淚三閭枉自沉
唯有鷓鴣啼獨傷行客心又詩曰越岡連越井越鳥
更南飛何處鷓鴣啼夕煙東嶺歸嶺外行人少天涯北
客稀鷓鴣啼别處相對淚沾衣李羣玉九子坂聞鷓
鴣詩曰落照蒼茫秋草眀鷓鴣啼處遠人行正穿屈曲
﨑嶇路又聽鈎輈格磔聲曾泊桂江深岸雨亦扵梅嶺
阻歸程此時為爾腸千斷乞放今宵白髮生羅鄴放
鷓鴣詩曰好倚青山與碧溪刺桐毛竹待雙栖花時遷
客傷離别莫向相思樹上啼崔塗放鷓鴣詩曰秋入
池塘風露微曉開籠檻看初飛滿身金翠畫不得無限
煙波何處歸鄭谷鷓鴣詩曰暖戲煙蕪錦翼齊品流
應得近山雞雨昏青草湖邊過花落黃陵廟裏啼遊子
乍聞征䄂濕佳人纔唱翠眉低相呼相喚湘江闊苦竹
叢深春日西又侯家鷓鴣詩曰江天梅雨濕江蘺此
處香煙是此時苦竹嶺無歸去日海棠花落舊栖枝春
宵思極蘭燈暗曉月啼多錦幕垂惟有佳人憶南國殷
勤為爾唱愁辭蜀韋莊鷓鴣詩曰南禽無侶似相依
錦翅雙雙傍馬飛孤竹廟前啼暮雨汨羅祠畔弔殘暉
秦人只解歌為曲越女空能畫作衣懊惱澤家非有恨
年年長憶鳳城歸(自注云懊惱澤家鷓鴣音)閩徐夤鷓鴣詩曰繡
僕梅兼羽翼全楚雞非瑞莫争先啼歸眀月落邊樹飛
入百花深處煙避曉幾曾遺遠岫引雛時見飲晴川荔
枝初熟無人際啄破紅苞墜野田宋張詠聞鷓鴣詩
曰畫中曾見曲中聞不是傷情即斷魂北客南來心未
稳數聲相對在前邨黃庭堅詠零陵李宗古居士家
馴鷓鴣詩曰山雌之弟竹雞兄乍入雕籠便不驚此鳥
為公行不得報晴報雨總同聲又詩曰真人夢出大
槐宫萬里蒼梧一洗空終日憂兄行不得鷓鴣應是鼻
亭公元馬臻鷓鴣篇曰鷓鴣鷓鴣不知春色何負汝
每到春來聲更苦百年不得此身安尚憶當時在行旅
爾不學大鵬一舉培風兩翼如雲垂又不學籬邊斥鷃
翺翔飛躍蓬蒿枝黃陵廟前幾春草空遺怨恨傳新詩
江南二月煙花亂子子孫孫自呼喚說盡人間行路難
凄風苦雨心腸斷眀楊基鷓鴣詩曰湘江兩岸無茅
宇湘竹隂隂覆江渚春來未聽一聲鶯只有鷓鴣啼暮
雨憐渠亦是他鄉客苦向人啼行不得縱教行得也消
魂那箇行人不頭白王恭鷓鴣詩曰綠樹殘春外雙
飛錦翼齊長沙有遷客莫向雨中啼戴冠丁丑道中
聞鷓鴣詩曰鷓鴣新啼啼且急草根露重聲如塞昔聞
爾名未相識今聞爾啼長歎息試問哥哥行不得何用
一身生兩翼羅浮遥遥雲似墨山高水深道多棘鷓鴣
鷓鴣為爾淚沾臆
鴿一
增本草釋名曰鴿性淫而易合故名鵓者其聲梵書名
迦布得迦本草集解曰處處人家畜之亦有野鴿名
品雖多大要毛羽不過青白皂綠鵲斑數色眼目有大
小黃赤綠色而已亦與鳩為匹偶清異錄曰少年尚
畜鴿號半天嬌人呼為插羽佳人酉陽雜爼曰蜀郡
無鳩鴿又曰大理丞鄭復禮言波斯舶上多養鴿鴿
飛行數千里輒放一隻至家以為平安信後魏書曰
崔光曾於門下省晝讀經有鴿飛集膝前遂入於懷緣
臂上肩久之乃去道俗贊詠詩頌者數千人高僧傳
曰并州石壁釋眀度者貞觀末有鴿巢楹乳二雛度每
以餘粥就哺之曰乘我經力羽翼速成忽一日學飛墮
地俱殞度為瘞之旬餘夢二小兒曰兒本鴿也今轉生
寺東某家矣度往訪求果孿生二子入視之呼曰鴿兒
一時迴顧應諾後俱成立焉南唐近事陳誨嗜鴿馴
養千餘隻誨自南劒牧拜建州觀察使去郡前一月羣
鴿先之冨沙舊所無孑遺矣又嘗早衙有一鴿投誨懷
袖中為鷹所擊故也誨感之不復食鴿宋史曰任福
與桑懌循好水川西去懌為先鋒見道旁置數銀泥合
封襲謹密中有動躍聲疑莫敢發福至發之乃懸哨家
鴿百餘自合中起盤飛軍上於是夏兵四合古杭雜
記曰高宗紹興間宫中養鴿每日羣飛扵外太學士人
作詩以諷其詩流於大内高宗惻然自是宫中不復畜
鴿其詩云萬鴿飛翔遶帝都朝昏收放費工夫何如養
取雲邊雁沙漠能傳二帝書齊東野語曰張浚嘗按
視曲端軍闃無一人公異之謂欲點視端以所部五軍
籍進公命點其一部於廷開籠縱一鴿以往而所點之
軍隨至張為愕然旣而欲盡觀於是悉縱五鴿則五軍
頃刻而集魏公忌之輟畊錄曰顔清甫曲阜人嘗臥
病其幼子偶彈得一鵓鴿歸以供膳於梢翎間得書一
緘書上題云家書付男郭禹開拆禹乃曲阜縣尹郭仲
賢也盖其父自真定寄至者時仲賢改授遠平縣尹去
鴿未及知盤桓尋覓遂遇害清甫見之責其子便取木
匣函鴿候病稍愈直抵仲賢官所獻書與鴿且語其故
仲賢戚然曰畜此鴿已十七年矣凡有家書雖隔數千
里亦能傳致眞異禽也命左右瘞之
鴿二
增癭頭(韓愈詩癭頭閙鳩鴿)映棘(隋書楊素見赤鴿映棘高二尺)春花(越絶書蜀)
(有蒼鴿狀如春花)飛奴(開元遺事張九齡少年時養羣鴿每與親知書信往來只以書繫鴿足上)
(依所教之處飛往投之九齡目之為飛奴時人無不愛訝)
鴿三
增詩閩徐夤白鴿詩曰舉翼凌空碧依人到大邦粉翎
棲畫閣雪影拂瓊窗振鷺堪為侶鳴鳩好作雙狎鷗歸
未得覩爾憶晴江宋梅堯臣詩曰孤來有野鴿觜眼
肖春鳩飢腸欲得食立我屋南頭我見如不見夜去向
何求一日偶出羣盤空恣嬉遊誰借風翎響朝朝聲不
休飢色猶未改翻翅如我仇炳哉有靈鳳夭折為爾儔
翕翼處其間顧我獨遲留鳳至吾道行鳳去吾道休鴿
乎何所為弗汙吾鐺甌
鶉(鷃附)
增春秋運斗樞曰機星散為鶉本草釋名曰鶉性醇
竄伏淺草無常居而有常匹其子曰鳼又曰其子初
生謂之羅鶉至秋初謂之早秋中秋已後謂之白唐一
物四名也本草集解曰鶉大如雞雛頭細而無尾毛
有斑點甚肥雄者足高雌者足卑其性畏寒其在田野
夜則羣飛晝則草伏人能以聲呼取之畜令鬭搏萬畢
術云蝦蟇得瓜化為鶉交州記云南海有黃魚九月變
為鶉以鹽炙食甚肥美陸璣曰鶉不越横草能不亂
其匹甘氏星經曰鳥之鬭竦其尾鶉之鬭竦其翼
夢書曰鶉鷃為鬭夢見鶉鷃憂閑鬭也廣志曰宛鶉
大於北鶉以供御夢溪筆談曰天文朱鳥取象於鶉
故南方朱鳥七宿曰鶉首鶉火鶉尾是也鶉有兩種有
丹鶉有白鶉此丹鶉也色赤黃而文銳上秃下夏出秋
藏飛必附草皆火類也或有魚所化者魚鱗蟲龍類火
之所自生也天文南方朱鳥七宿有喙有嗉有翼而無
尾此其取象於鶉與詩曰鶉之奔奔尸子曰堯鶉
居莊子曰聖人鶉居而鷇食徐幹中論曰夫俗士
之牽達人也猶鶉鳥之欺孺子也鶉鳥之性善近人飛
不峻也不速也蹲蹲然若將可獲也卒至乎不可獲是
孺子之所以□膝踠足而不以為弊也俗士之與達人
言也若將可寤而卒至乎不可寤是達士之所以乾唇
竭聲而不舍也賈誼新書曰宋康王時有雀生鶉占
之曰小生巨必覇天下康王大悅射天笞地為齊所滅
周地國記曰鶉觚縣者秦使太子扶蘇及蒙恬築長
城見此原水淺因欲築城遂以觚爵奠祭乃有鶉鳥飛
升觚上以為靈異因以名縣談苑曰至道二年夏秋
間京師鬻鶉者積於市門皆以大車載而入鶉纔直二
文是時雨水絶無蛙聲人有得於水次者半為鶉半為
蛙列子云蛙變為鶉事不謬矣鷃本草集解曰鷃是
小鳥鶉類也一名鴽鄭康成注禮記以鷃為鴽又曰
鷃候鳥也嘗晨鳴如雞趣民收麥行者以為候春秋運
斗樞云立春雨水鵪鶉鳴是矣鵪與鶉兩物也形狀相
似俱黑色但無斑者為鵪也今人緫以鵪鶉名之按夏
小正云三月田鼠化為鴽八月鴽化為田鼠注云鵪也
爾雅云鶉子鳼鴽子鸋注鶉鵪屬也鴽鵪也禮記云鶉
羹鴽釀之以蓼注云鴽小不可為羹以酒蓼釀之蒸煮
食也據數說則鶉與鵪為兩物眀矣因其俱在田野而
形狀彷彿故不知别之則夫鶉也始由蝦蟇海魚所化
終即自卵生故有斑而四時常有焉鷃也始由鼠化終
復為鼠故無斑而夏有冬無焉本草釋名曰鷃不木
處可謂安寧自如矣莊子所謂騰躍不過數仞下翔蓬
蒿之間者也張華注禽經謂之籬鷃即此鵪則鷃聲之
轉也亦曰鷃雀又鳸有九種此其一也吕覽注曰鴽
青州謂之鴾母周雒謂之鴽幽州謂之䳺大戴禮曰
三月田鼠化為鴽鴽鵪也變而之善故盡其辭也鴽為
鼠變而之不善故不盡其辭也
鶺鴒一
增爾雅曰鶺鴒雝渠飛則鳴行則搖陸璣疏曰大如
鷃雀長脚長尾尖喙背上青赤色腹下白頸下黑如連
錢杜陽人謂之連錢物類相感志曰俗呼雪姑其色
蒼白似雪鳴則天當大雪極為徵驗矣詩曰題彼脊
令載飛載鳴又曰脊令在原
鶺鴒二
增頌唐明皇鶺鴒頌曰秋九月辛酉有鶺鴒千數栖集
於麟德之庭樹竟旬焉飛鳴行搖得在原之趣逼之不
懼翔集自若左清道率府長史魏光乘預觀其事以獻
其頌美其彬蔚俯同頌云伊我軒宫竒樹青䓗藹周廬
兮連枝同榮吐綠含英曜春初兮蓐收御節寒露微結
氣清虚兮桂宫蘭殿惟所息宴栖雍渠兮行搖飛鳴急
難有情情有餘兮天倫之性魯衞分政親賢居兮爰游
爰處爰笑爰語廵庭除兮觀此翔禽以悅我心良史書
兮
鴆
增說文曰鴆毒鳥也廣雅曰鴆鳥其雄謂之運日其
雌謂之隂諧淮南子曰運日知晏隂諧知雨天晏静
無雲則運日先鳴天將隂雨隂諧則鳴國史鷤鳥千
載為鴆老則愈毒同力即鴆寰宇記曰鴆一名曇鳥
亦曰同力鳥尾有綷文背上連錢文足三距雄者其鳴
先顧文選注曰鴆鳥一名雲白古人謂之鴆毒物
類相感志曰鴆似鷹而大如鴞毛紫黑色有毒食之殺
人喙長七八寸黃赤如銅食蝮蛇及橡栗蛇入口則爛
屎溺著石石爛如泥屎石則變為生金及雄黃其鳥有
法知巨石大樹間有蛇虺即為禹步以禁之進退俯仰
有度或獨為或結羣逡廵石樹為之崩倒取蛇虺時呼
同力數十聲石起蛇出皆啄食之有人入山見其步法
歸向其妻學之婦正織而機翻倒凡鴆飲水處百鳥吸
之皆死或得犀牛蘸角其中則水無毒此鳥與犀二物
相伏今有犀處必有鴆鴆生處必有犀不然有毒氣傷
物類故天資之以含育萬物鐡厓集曰鴆出蘄州黃
梅山中狀類訓狐聲如擊腰鼓巢於大木之顚巢下數
十步皆草不生也左傳曰宴安鴆毒離騷曰吾令
鴆為媒兮鴆告余以不好蜀都賦曰白雉落黑鴆零
抱朴子曰渴者恣口於雲白之酒飢人之取飽於鬱
肉漏脯也尸子曰駙馬共為荆使於巴見擔酖者問
之是何以曰所以酖人也於是請買之金不足又益之
車馬已得之盡注之於江晉書曰石崇為荆州刺史
得鴆鳥雛以與後將軍王愷而養之其大如鵝喙長尺
餘純食蛇虺時制鴆鳥不得過江為其羽畫酒中必殺
人為司隸校尉傅祗所糺詔原之燒鴆於都街晉中
興書曰穆帝升平二年二月詔曰佽飛督王饒忽上吾
鴆鳥一口云以辟惡此凶物豈宜妄進於是鞭饒一百
使殿中御史孫雲焚其鳥於四達之衢遯齋門覽曰
有任嶺南者於山寺登厠忽見異禽集石上跳躍作聲
若巫家禹步然須臾石下出一青蛇銜之而去問之寺
僧云此鴆鳥也又蘄州黃梅山有鴆巢於山巖大木中
每春生一子能飛即送出山惟二雌雄獨留
鶡鴠
增本草釋名曰楊氏丹&KR1459;錄謂寒號蟲即鶡鴠鶡鴠詩
作盍旦禮作曷旦說文作䳚鴠廣志作侃旦唐詩作渴
旦皆隨義借名耳揚雄方言云自關而西謂之鶡鴠自
關而東謂之城旦亦曰倒懸周魏楚宋謂之獨舂郭璞
云鶡鴠夜鳴求旦之鳥夏月毛盛冬月祼體晝夜鳴呌
故曰寒號曰鶡鴠古刑有城旦舂謂晝夜舂米也故又
有城旦獨舂之名月令云仲春曷旦不鳴盖冬至陽生
漸暖故也其屎名五靈脂者謂狀如凝脂而受五行之
靈氣也本草集解曰曷旦乃候時之鳥也五臺諸山
甚多其狀如小雞四足有肉翅夏月毛采五色自鳴若
曰鳳皇不如我至冬毛落如鳥雛忍寒而號曰得過且
過禮坊記曰相彼盍旦尚猶患之(引古逸書)唐詩曰暗
塵啼渴旦涼葉墜相思
鸀鳿
增本草釋名曰鸀鳿名義未詳按許愼說文云鸑鷟鳳
屬也又江中有鸑鷟似鳬而大赤目據此則鸀鳿乃鸑
鷟聲轉盖此鳥有文彩如鳳毛故得同名耳本草集
解曰鸀鳿山溪有水毒處即有之因為食毒蟲所致也
其狀如鴨而大長項赤目斑觜毛紫紺色如鵁鶄色也
又按三輔黃圖及事類合璧並以今人所呼白鶴子
者為鸀鳿謂其鳥潔白如玉也與似鴨紫紺之說不同
白鶴子狀白如鷺長喙高脚但頭無絲耳姿標如鶴故
得鶴名林栖水食近水處極多班固西京賦曰天子
乃登屬玉之舘屬玉水鳥天子以柏梁災為厭勝故上
林諸觀多以水鳥名觀見西京雜記服虔謂以玉飾因
名誤矣
報春鳥
增顧渚山茶記山中有鳥如鸜鵒色蒼每至正二月作
聲云春起也至三四月云春去也採茶者呼為報春鳥
又名喚春鳥
惜春鳥
增海錄碎事曰惜春鳥大不踰燕其聲曰莫摘花果人
謂之護山雞
桐花鳳一
增劉繢霏雪錄曰桐花鳳即東坡詞所謂倒挂綠毛么
鳳是也李之儀有咏倒挂一詞自注云此鳥以十二月
來一名收香倒挂又名探花使性極馴好集美人釵上
東坡詩蓬萊宫中花鳥使綠衣倒挂扶桑暾注云嶺
南珍禽有倒挂子綠毛紅喙自東來非塵埃間物也如
鸚鵡而小者一云倒挂鳥毛羽五色日聞好香藏之羽
間夜則張翼倒挂散香
桐花鳳二
增詩眀高啓倒挂詩曰綠衣小鳳啼愁罷瘦影翻懸桂
枝下芙蓉帳裏篆消時解歛餘香散中夜鐘鼔迢迢瑣
禁門宵衣未得奉眀恩五更香冷羅浮月想憶梅花應
斷魂
增賦唐李德裕畫桐花鳳扇賦序曰成都夾岷江磯岸
多植紫桐每至暮春有靈禽五色小於鳦鳥來集桐花
以飲朝露及華落則煙飛雨散不知其所往有名工繪
於素扇余因作小賦書其上曰彼嘉桐兮貞且猗當暮
春兮發英蕤豈鵷雛之珍族又棲託乎瓊枝彼零露兮
甘且白涵晩月兮洒鮮澤豈青鳥之靈儔常飲吮乎玉
液有嘉榖而不啄有喬松而不適獨美露而愛桐非人
間之羽翮
畫眉一
增畫眉似鶯而小黃黑色其眉如畫巧作千聲如百舌
畫眉二
增詩宋歐陽修畫眉詩曰百囀千聲隨意移山花紅紫
樹高低始知瑣向金籠聽不及園林自在啼
白頭翁一
增鳥有名白頭翁者形似鶺鴒其飛似燕之頡頏頭上
有白毛身蒼色諸葛恪在吳主座有鳥飛過恪曰白
頭翁張昭疑恪譏之乃曰不聞鳥有白頭翁若有請覓
白頭母恪問鳥有鸚母請覓鸚父(詳鸚鵡)
白頭翁二
增詩眀張昱白頭翁詩曰疎蔓短於蓬卑棲怯晩風祗
緣頭白早無處入芳叢又沈周詩曰十日紅簾不上
鈎雨聲滴碎管絃樓梨花將老春將去愁白雙禽一夜
頭
御定淵鑑類函卷四百二十八
