欽定四庫全書
御定淵鑑類函卷三百三十七
州郡部四(河南湖廣)(陜西)
河南省一
增廣輿記曰按河南居中夏之中地形四達東控淮陽
北連趙魏西有成皐雒陽之固南撫汝鄧陳蔡之饒九
州之有河南猶一身之有腹心也又曰開封宋舊都
河南周故邑令人想先代遺風衛輝地本朝歌懷慶地
逼河雒彰德地雜軍民河北土風夙勁故剛而難馴與
汝寧之尚節義南陽之勤稼穡不相侔也歸德地連數
省統轄匪易而人則忠義淳厚居多云
河南省二
增廣輿記曰開封府禹貢兖豫二州之域天文角亢分
野春秋鄭衛陳之境戰國魏都此曰大梁秦屬三川郡
漢為陳留郡地東魏曰梁州曰開封後周隋唐曰汴州
五代梁及宋皆都此曰東京金曰南京元曰汴梁明為
開封府國朝因之領州四(陳許禹鄭)縣三十(祥符陳留把通許太康尉)
(氏洧川鄢陵扶溝中牟陽武原武封邱延津蘭陽儀封商水西華項城沈邱臨潁襄城郾城長葛新城密滎陽)
(滎澤河隂汜水)又曰歸德府禹貢兖豫二州之域天文角亢分
野春秋宋地周封微子啓於此秦曰商邱曰亳邑漢曰
睢陽隋唐曰宋州曰睢陽五代曰歸德宋曰應天明初
改歸德州嘉靖中陞為歸德府國朝因之領州一(睢)
縣八(商邱寧陵鹿邑夏邑永城考城虞城柘城)又曰彰德府禹貢冀州之域
天文室壁分野商河亶甲居相即此春秋為晉東陽地
戰國為魏鄴地秦為上黨邯鄲二郡地漢曰魏郡魏曹
操封此曰鄴都後趙前燕並都此後魏曰相州東魏曰
司州北齊都之曰清州五代晉曰彰德金元明及國
朝因之領州一(磁)縣六(安陽湯隂臨漳林武安涉)又曰衛輝府禹貢
冀州之域天文室壁分野殷紂所都朝歌地周武王分
北為弼南為鄘東為衛後封康叔於衛戰國屬魏秦屬
河束郡漢屬河内曹魏曰朝歌晉曰汲郡後魏曰義州
唐宋曰衛州金曰和平元明為衛輝府國朝因之領
縣六(汲胙城新鄉獲嘉淇輝)又曰懷慶府禹貢冀州覃懷地天文
室壁分野商畿内地周初為三監地戰國為魏衛鄭三
國地秦屬三川郡漢曰河内後魏唐曰懷州金曰沁南
元曰懷孟明曰懷慶府國朝因之領縣六(河内濟源修武武陟)
(孟温)又曰河南府禹貢豫州之域天文柳分野武王克商
定鼎於郟鄏成王營洛為王城下都平王自鎬京東遷
乃居王城秦曰三川漢曰河南東漢都此三國魏曰司
州晉亦都此後魏曰洛州後周曰東京隋煬帝徙都此
曰豫州唐曰東都五代梁曰東都宋曰西京金曰中京
曰金昌元曰河南明為河南府國朝因之領州一(陜)
縣十三(洛陽偃師鞏孟津宜陽登封永寧新安澠池嵩靈寶閿鄉盧氏)又曰汝寧府禹
貢豫州之域天文角亢氐分野春秋沈蔡二國地秦屬
潁川漢曰汝南劉宋曰縣瓠後魏曰豫州後周曰舒州
曰溱州唐曰蔡州宋曰淮康金曰鎮南元曰汝寧明曰
汝寧府國朝因之領州二(信陽光)縣十二(汝陽上蔡西平新蔡遂平)
(眞陽羅山確山光山固始息商城)又曰南陽府禹貢豫州之域天文張
分野本夏禹之國周為申伯鄧侯所封地春秋屬楚戰
國屬韓秦置南陽郡治宛漢光武起兵舂陵更始立淯
水皆此地隋曰鄧州唐宋曰宛州金曰申州元明及
國朝俱為南陽府領州二(鄧裕)縣十(南陽唐泌陽桐柏鎮平浙川新野内鄉舞)
(陽葉)又曰汝州禹貢豫州之域天文張分野春秋楚鄭地
戰國屬韓後屬魏秦屬三川漢屬河南三國魏屬舞陽
晉屬襄城後魏屬魯陽東魏曰北荆州後周曰和州隋
曰汝州唐曰臨汝宋曰陸海元屬南陽明為汝州國
朝因之領縣四(魯山郟寶豐伊陽)
河南省三
增金堤玉津(廣輿記曰金堤自滎陽至千乘海口數百里歷代築以禦河記纂淵海曰玉)
(津園在府南)竹川柳河(廣輿記曰竹川在汜水新又曰柳河一在陳州一在鄭)
鴻溝龍井(又曰鴻溝在河隂東即楚漢分界處首一統志曰龍井在尉氏金時有石如羊自)
(天而墜遂成井)聽水望湖(又曰聽水亭在許州西湖上宋蘇軾卜宅其南又曰望湖臺)
(在陳州之西園宋張詠築嘗有詩云昨日凴高向西望滿川煙樹雨濛濛范鎮詩臺上望城下迢遥知幾尋湖)
(光隱隱見多疑柳煙深)柳城桑落(又曰柳城在西華南一名媧城世傳為女媧氏之都)
(魏鄧艾營稻陂時柳舒為陂長後人因名為柳城廣輿記曰桑落在陳州孔子絶糧處)迎秋臺
宜春苑(記纂淵海曰迎秋臺宜春苑俱在府城内以上開封府)碭山睢水
(廣輿記曰碭山在永城漢高帝隱此又曰睢水在府城南)漆園蒙澤(又曰漆園在小)
(蒙城内莊子為漆園吏即此歸又曰蒙澤在考城莊周生此以上德府)五松雙桂
(一統志曰五松亭在林縣西南五松並生挺然可愛記纂淵海曰雙桂堂在湯隂許熙載故居)紫
陌赤橋(一統志曰紫陌宫在臨漳西北又曰赤橋宫在臨漳縣東南)金虎銅
雀(又曰金虎臺在臨漳西南曹操於臺下鑿渠引漳水入白溝記纂淵海曰臨漳縣西魏曹操所築中懸)
(大銅雀高一丈五尺其瓦可以為硯)狎鷗觀魚(又曰狎鷗亭觀魚亭俱在忘機堂前以)
(上彰德府)摘星邀月(廣輿記曰摘星樓在淇縣古朝歌城上記纂淵海曰邀月樓在府)
(治中)黑麓青巖(一統志曰黑麓山在輝縣北簾廣輿記曰青巖山在淇縣上有水洞洞)
(中水可鑒毛髮以上衛輝府)望嶽懷川(記纂淵海曰望岳樓在府内臺高百尺為一郡)
(勝槩閣一統志曰懷川在府城内)煉丹淬劒(又曰煉丹池在濟源縣西天壇山下又)
(曰淬劒池在脩武晉嵇康淬劒於此)青山白澗(又曰青山在府東北倚太行之側林木青)
(翠有又曰白澗在濟源東北懸瀑如練下注沁水)濟瀆沁河(廣輿記曰濟瀆在濟源縣)
(其源初發王屋山下沇水旣見而伏復出於此為濟源一統志曰沁河在府北源出沁州緜山穿太行達濟)
(經武陟入黃河元郭守敬言沁河雖澆灌猶有漏堰其餘水東流至武陟北合入御河灌田二千餘頃)
萬柳亭九芝嶺(又曰萬柳亭在濟源隴水北岸前又曰九芝嶺在濟源西陽臺宫之)
(以上懷慶府)繡嶺錦屏(又曰繡嶺宫在陜州李洞詩春草萋萋秋水綠野堂開盡飄香)
(玉繡嶺宫前鶴髮翁猶唱開元太平曲柱又曰錦屏山在宜陽武后幸此賜名上有玉峯)澗水
崤山(又曰澗水源出澠池白石山東流經新安洛陽入於洛周書所謂澗水東瀍水西即此一水)
(又曰崤山在永寧一名嶔崟山春秋時晉人及羌戎敗秦於崤即此自東崤至西崤相去三十五里路極險絶)
七峯五渡(又曰七峯在嵩縣南山有七尖自又曰五渡水在登封源出嵩山東谷山頂)
(下注流為二十八浦山下大潭中有立石高廣平整其水縈委泝者五涉故名)九龍五鳳
(記纂淵海曰九龍泉在閿鄉泉有九窟取一統志曰五鳳樓在府城内後梁太祖即位羅紹威魏良材為之)
(宋梁周翰嘗作五鳳樓賦)測影望氣(廣輿記曰測影臺在登封古陽城縣内周公定此地)
(為土中立圭測日以驗四時有記纂淵海曰望氣臺在靈寶春秋時有關令尹喜見紫氣丈餘飛入關尹喜)
(曰必有異人過此翌日果遇老子駕青牛至)羊角鹿蹄(一統志曰羊角山在陜州城西)
(北隅高百丈上有披雲亭下又曰鹿蹄山在宜陽縣俗名非山上多美玉多金甘出水焉)飲馬
憩鶴(又曰飲馬溝在鞏縣東漢吕布屯軍虎牢飲馬於此又曰憩鶴山在宜陽世傳王子晉得仙)
(緱嶺乘白鶴憩此)桃林柏谷(又曰桃林塞在靈寳即武王放牛處又曰柏谷在永寧)
(劉宋袁湛隨武帝軍至洛陽屯此以上河南府)九曲三灣(又曰九曲河在信陽南源)
(出雞頭水信又曰三灣河在陽南)幽蘭修竹(又曰幽蘭軒在府治内一名幽蘭閣又)
(曰修竹臺在光州宋盛度詩我來小小郡愛此高高臺前對蒼筤竹萬竿球琳材)紫水黃
山(廣輿記曰紫水在光山一統志曰黃山在霍山)臨波環翠(又曰臨波亭在府治後)
(又曰環翠堂在信陽)會景浮光(又曰會景閣在固始宋紹聖初建又曰浮光山在光山)
(一名浮弋山即弋陽山也)柏亭杏山(又曰柏亭橋在西平即廣輿記曰杏山在光山抱)
(朴子種杏處以上汝寧府)紫金白玉(一統志曰紫金山在鄧州岡阜孤起因為城角又)
(曰白玉山在唐縣南)五巄七峯(又曰五巄山在鄧州山有五堆連接又曰裕州北三十)
(里有山七峯列峙)菊潭蓮池(廣輿記曰菊潭在内鄉源出析谷其水重於諸水傍生甘)
(菊水極甘馨有數十家惟飲此水壽多至百歲之上其菊莖短花大其味甘美異於他菊一統志曰蓮池在)
(舞陽北府以上南陽)鳳翅魚齒(又曰郟縣西北有山形若鳳翅又曰魚齒山在汝)
(州左傳楚伐鄭次於魚陵涉於魚齒之下即此)崆峒山娑婆園(廣輿記曰崆峒山在)
(州西廣成子隱此今有墓莊周述黃帝問道崆峒遂遊襄城登具茨訪大隗皆與此山相接又曰娑婆園在)
(郟縣宋崔鶠居也以上汝州)
河南省四
增詩晉阮籍詩曰步出上東門北望首陽嶺下有採嶶
士上有嘉樹林宋謝朓銅雀臺詩曰繐帷飄井幹尊
酒若平生鬱鬱西陵樹詎聞歌吹聲顔延之詩曰塗
出梁宋郊道由周鄭間前登陽城路日夕望三川隋
段君彥過故鄴詩曰玉馬芝蘭北金鳳鼓山東舊國千
門廢荒壘四郊通深潭直有菊涸井半生桐粉落粧樓
毁塵飛歌殿空雖臨元武觀不識紫微宫年代俄成昔
惟餘風月同唐王維送方尊師歸嵩山詩曰仙官欲
住九龍潭旄節朱幡倚石龕山壓天中半天上洞穿江
底出江南瀑布杉松常帶雨夕陽彩翠忽成嵐借問迎
來雙白鶴已曾衡岳送蘇耽崔湜襄城即事詩曰子
牟懷魏闕元凱滯襄城冠蓋仍為里池臺尚識名山光
晴後綠江色晩來清借問東流水何時到玉京包融
歗臺詩曰荒臺森荆把蒙蘢無上路傳是古人迹阮公
長歗處胡曾三陵詩曰春到三陵淑氣和雪初消處
翠嵯峨梅花未知開多少策杖攜壺試一過杜甫吹
臺詩曰氣酣登吹臺懷古視平蕪芒碭雲一去雁鶩空
相呼岑參詩曰春城月出人皆醉野戍花深馬去遲
寄聲報爾山翁道今日河南勝昔時王建詩曰回看
巴路在雲間寒食離家麥熟還日暮數峯青似染商人
說是汝州山宋汪元量封丘詩曰今夜宿封邱明朝
過汴州雲横遮遠塞水落見長洲樹折棗初剥藤枯瓜
未收傾囊沽一斗聊以慰羈愁劉子翬豐樂樓詩曰
梁園歌舞足風流美酒如刀解斷愁憶得承平多樂事
夜深燈火上樊樓劉敞玉津園詩曰垂楊冉冉臨清
籞細草茸茸覆路沙長閉園門人不入禁渠流出雨殘
花孔武仲發蔡州詩曰悠悠清曉歴長陂楊柳溝塍
雁鶩池風色著人寒料峭日光生野煖融怡鶴歸雲海
心空在雁渡湖天力已疲客路馳驅元不定西遊應有
再來時明薛瑄滎陽懷古詩曰蕭蕭凉吹動秋空千
古山河一望中廣武連營秋草碧鴻溝分壤夕陽紅石
麟有甲含蒼蘚鐵馬無聲散曉風何限英豪俱泯滅白
雲依舊出層峯瞿祐汴梁懷古詩曰歌舞樓臺事可
誇昔年曾此擅豪華尚餘艮嶽排蒼昊那得神霄隔紫
霞廢苑草荒堪牧馬長溝柳老不藏鴉陌頭盲女無愁
恨能撥琵琶說趙家
陜西省一
增廣輿記曰按陜西南通楚蜀東連豫冀西介番夷北
抵沙漠山河四塞形勝甲天下西安殷富秦以之興而
漢唐以為都所謂金城千里者也次則鳳翔稍饒足若
延安慶陽平涼近邊臨洮鞏昌鄰接羌番原野蕭條未
可與西鳳同語漢中襟喉巴蜀洮岷西寧地入西羌甘
涼以西暨肅州藉為内地藩蔽猶榆林之蔽延安花馬
池之蔽慶陽固原之蔽平涼莊浪之蔽臨洮岷文之蔽
鞏昌焉爾
陜西省二
增廣輿記曰西安府禹貢雍州之域天文井鬼分野周
王畿地秦曰關中漢初曰渭南曰内史武帝立京兆馮
翊扶風為三輔東漢曰雍州唐曰關内曰祐國自周秦
漢晉西魏後周隋唐並都於此五代梁曰永平晉曰晉
昌宋曰永興元曰安西曰奉元明為西安府國朝因
之領州六(商同華耀乾邠)縣三十一(長安咸寧咸陽興平鄠藍田臨潼高陵涇陽三原盩)
(厔渭南富平醴泉雒南鎮安商南山陽朝邑韓城郃陽澄城白水華隂蒲城同官武功永壽三水淳化長武)
又曰漢中府禹貢梁雍二州之域天文井鬼翼軫分野
春秋戰國屬秦與楚秦曰漢中漢高祖初為漢王都此
魏曰梁州後周曰漢川唐宋元曰興元明為漢中府
國朝因之領州一(寧羌)縣八(南鄭褒城城固西鄉洋鳳沔略陽)又曰鳳翔
府禹貢雍州之域天文井鬼分野周岐周地春秋秦地
秦為内史地漢曰右扶風與京兆左馮翊為三輔晉曰
秦國後魏曰秦平西魏曰岐陽隋曰岐州唐曰鳳翔曰
西京五代曰關西宋曰秦鳳金曰天興元明曰鳳翔
國朝因之領州一(隴)縣七(鳳翔岐山扶風郿寳雞&KR0648;陽麟遊)又曰延安
府禹貢雍州之域天文井鬼分野春秋白翟所居秦上
郡地漢曰翟國後魏曰統萬曰金明曰東夏西魏曰延
州隋唐曰延安後唐曰彰武宋金元明曰延安府國
朝因之領州三(鄜綏德葭)縣十六(膚施安塞甘泉保安安定宜川延長青澗延川洛川)
(中部宜君米脂神木府谷吳堡)又曰平涼府禹貢雍州之域天文井鬼
分野春秋朝那地秦北地郡漢曰安定後魏曰武州隋
唐曰平涼宋曰涇原金元明為平涼府國朝因之領
州三(固原涇静寧)縣七(平涼華亭鎮原崇信靈臺莊浪隆德)又曰慶陽府禹貢
雍州之域天文井鬼分野周之先不窋所居號北豳春
秋為義渠戎國秦曰北地東漢至晉復陷於戎後魏曰
翔州隋曰慶州曰弘化唐曰安化曰順化曰安定五代
曰武静宋曰慶陽金曰安國曰安定曰慶原元明為慶
陽府國朝因之領州一(寧)縣四(安化合水環真寧)又曰臨洮
府禹貢雍州之域天文井鬼分野戰國西羌所居秦漢
曰隴西晉曰狄道劉宋曰武始隋曰金城唐曰臨州曰
臨洮宋曰鎮洮曰熙州金元明為臨洮府國朝因之
領州二(蘭河)縣三(狄道渭源金)又曰鞏昌府禹貢雍州之域天
文井鬼分野春秋羌戎所居秦屬隴西郡漢曰天水東
漢曰漢陽曰南安唐曰渭州宋曰鞏州金元明為鞏昌
府國朝因之領州三(徽階秦)縣十四(隴西安定通渭漳會寧伏羌寧遠西)
(和成兩當文清水秦安禮)又曰興安州禹貢梁雍二州之域天文井
鬼分野周為庸國地春秋戰國屬楚秦屬漢中郡東漢
末分置兩城郡魏曰魏興郡梁曰東梁州西魏曰金州
隋曰西城唐曰金州曰安康郡曰漢南郡又置昭信軍
改昭戎軍王建改雄武軍宋改昭化軍紹興後屬利州
路元屬興元路明初曰金州改興安州屬漢中府國
朝陞為直隸州領縣六(平利石泉漢隂洵陽白河紫陽)又曰寧夏衛禹
貢雍州之域天文井鬼分野春秋羌戎地秦漢曰朔方
晉夏赫連勃勃都此後魏曰夏州西魏曰弘化後周曰
懷遠唐曰夏州曰朔方宋曰興州曰興慶曰中興元曰
寧夏明初為府後改寧夏衛國朝因之又曰寧夏
中衛唐靈州地元置應理州明建寧夏中衛隸陜西都
司領千戶所五國朝因之又曰洮州衛禹貢雍州
之域天文井鬼分野秦漢諸戎地晉為吐谷渾所據後
周曰洮陽隋曰臨洮唐宋金曰洮州明置洮州衛隸陜
西都司領千戶所五國朝因之又曰岷州衛禹貢
雍州之域天文井鬼分野古西羌地秦曰臨洮魏隋唐
曰岷州宋曰西和明改置岷州衛隸陜西都司領千戶
所四軍民千戶所一國朝因之又曰河州衛禹貢
雍州之域古西羌地秦漢屬隴西隋曰枹罕唐曰河州
曰安鄉金元俱曰河州明置衛隸陜西都司領千戶所
六國朝因之又曰靖魯衛禹貢雍州之域古西羌
地秦屬隴西漢屬金城後魏曰會寧唐曰粟州曰西會
曰會寧宋曰敷文金曰保川明置靖魯衛領千戶所四
國朝因之又曰榆林衛禹貢雍州之域古戎狄地
秦屬雲中漢五原郡地隋唐曰勝州曰榆林明正德置
榆林衛隸陜西都司國朝因之又曰陜西行都司
禹貢雍州之域天文井鬼分野漢月支國地武帝時置
酒泉武威張掖西平金城五郡以斷匈奴右臂晉時張
軌據之為前涼吕光為後涼李暠號西涼沮渠蒙遜號
北涼後魏曰西涼西魏曰甘州唐沒於吐蕃宋金俱為
夏所據元為甘肅路明置陜西行都指揮使司領衛十
二守禦千戶所二國朝因之
陜西省三
增雁塔鴻臺(一統志曰雁塔在慈恩寺中唐時進士題名于上又曰鴻臺在漢長樂宫中)
金泉錫谷(又曰金泉在淳化世傳目昏者洗之可明又曰錫谷在府東南有路至歸安)
(鎮合義谷路通漢中府)細柳長楊(記纂淵海曰細柳原在昆明池南廣輿記曰長楊)
(宫在盩厔秦離宫)白堂紫閣(一統志曰白堂山在蒲城舊圖經秦白起立塞於此又)
(曰紫閣峰在鄠縣東南杜甫詩紫閣峯隂入渼陂)藍田赤水(又曰藍田山在藍田東南)
(山出玉英以又曰赤水在渭南東水色名赤)馬嵬鹿苑(又曰馬嵬坡在興平西唐楊妃)
(葬處坡有馬嵬泉久涸明洪武中其旁湧出一泉又曰鹿苑原在高陵)七盤萬斛(廣輿)
(記曰七盤山在藍田縣南杜氏通典七盤十二䋫藍關之險路也記纂淵海曰萬斛山在富平東北山有石)
(形如斗斛者以萬數)落雁蟠龍(一統志曰落雁峯在華山唐李白登之曰此山最高呼吸)
(之氣想通帝座矣恨不攜謝朓驚人詩來以問青天耳又曰蟠龍原在蒲城唐明皇遊此見雪霧中有黃龍)
(状乃於下得石狀似蟠龍因名以上西安府)望雲待月(又曰望雲樓在舊洋州郡圃唐)
(德宗幸梁洋嘗登是樓御題一字於上及還京鑿取以歸又曰待月臺在洋縣舊郡囿中)玉笛
石籌(又曰玉笛臺在府城東又曰石籌山在城固)豆積米倉(又曰豆積山在)
(鳳縣治北上有不老泉世傳張果老隱處至廣輿記曰米倉山在府城西南蕭何追韓信此)凝雲
吸月(一統志曰凝雲榭在府園宋文同詩朝雲南山吐暮雲北山翕來往高榭中留者頗堆積又)
(曰吸月亭在鳳縣舊郡圃宋建簷外多植杏)藏劒卓筆(又曰藏劒巖在褒城漢高祖為)
(王時嘗藏劒於此峯方輿勝覽曰卓筆山在沔一削出如筆)披錦擁翠(又曰披錦亭在)
(洋縣宋蘇軾寄文同詩煙紅霧綠曉風香燕舞鶯啼春日長誰道使君貧且老繡屏錦帳咽笙簧一統志曰)
(擁翠亭在洋縣北望泰山叢峯叠嶂雲霧顯晦甚為竒觀)玉谷水寶頂山(又曰玉谷)
(水在城固漢水自魏興泝流一百八十里至玉谷溪口又曰寶頂山在府西南上多生芝草以上漢中府)
鳳泉鴻澤(廣輿記曰鳳泉驛鴻澤亭俱在扶風)石鼻金牙(記纂淵海)
(曰石鼻寨在寶雞東諸葛亮所築以拒郝昭一統志曰金牙關在寶雞東南)青峯紫塠
(記纂淵海曰青峯山在寶雞峯巒蒼翠故名翔一統志曰紫塠山在隴州南色如堆紫以上鳳府)
葦谷柳湖(廣輿記曰葦谷在鄜州唐鄭玉詩水會三川漾碧波雕隂人唱採花歌舊時白翟今)
(荒壌葦谷凄凄風雨多延記纂淵海曰柳湖在府南宋范仲淹詩種柳穿湖後安盛可遊遠懷忘澤國真賞)
(即瀛州)龍尾水鳳翅山(一統志曰龍尾河在膚施即龍尾溪記纂淵海曰鳳翅)
(山在宜川東南)葭蘆河蘭芝谷(一統志曰葭蘆河在葭州岸多蘆葦故名又曰蘭)
(芝谷在宜君以上延安府)百泉三水(廣輿記曰百泉在涇州西泉眼百餘大旱不涸記)
(纂淵海曰三水在鎮原東北泉水三𣲖會歸一川)皂鶴青龍(一統志曰皂鶴洞在崆峒)
(山東巖之半上有皂鶴每見必主兵革洞又曰青龍洞在翠屏山上雨晴雲輒歸洞一名歸雲游師雄詩相)
(傳雷雨收片片歸雲白)乘風橋凌雲閣(又曰乘風橋在府東又名湫浴橋又曰)
(凌雲閣在玉山巔下臨萬仞常有雲氣以上平涼府)鳳川馬嶺(廣輿記曰鳳川在合)
(水其水清澈多鷗鷺春月邑人冶游於此有記纂淵海曰馬嶺在安化一名箭括山漢之牧地上果實猿鳥)
(巖洞幽䆳)玉梅紅柳(又曰玉梅川在合水東與延鳩川俱出子午山東流入華池水又)
(曰紅柳池在府北周圍二十六里石溝池在其西蓮花池在其東)景山華池(一統志曰)
(景山在府西山多竒木怪石及獐鹿猿猱之屬川又曰華池水在合水東北來自保安縣至此合豹子平戎)
(川苖邨溝諸水流入鄜州界以上慶陽府)柳溝榆谷(記纂淵海曰柳溝在蘭縣東)
(廣輿記曰蘭縣西有大小榆谷漢西羌居此緣山濱水以廣田畜故至強大)白石紅泥
(記纂淵海曰白石山在蘭縣東南以山多白石故名一統志曰紅泥泉在蘭縣東)金城銀
川(記纂淵海曰金城關在蘭縣北廣輿記曰銀川驛在河州)臨川閣望江樓
(又曰臨川閣在府城中下臨清流擥一郡之勝一統志曰望江樓在蘭縣以上臨洮府)赤谷
青泥(又曰赤谷在秦州有赤谷川唐杜甫詩晨發赤谷亭艱險方自茲又曰青泥山在徽州界唐)
(史喻詩嶺接青泥入劒天)華川寶井(廣輿記曰華川在通渭草茂水清一統志曰寳井)
(山在成縣東南)鸑鷟鳳凰(又曰鸑鷟山在兩當古鳳州以此得名又曰鳳凰山在成縣)
(東南漢世曾有鳳凰棲其上山有瀑布名迸璣泉唐哥舒翰有題宛然半巖間)黃蜃紫燕
(又曰黃蜃洞在成縣北中有塊石其色青黃形夭矯若蜃然廣輿記曰紫燕山在寧遠上有石洞竒絶)
花石峽藥水泉(一統志曰花石峽在階州北峽中有石青質黑理其文有松柏人物溪橋)
(水石山林樓屋日月之状可為屏府又曰藥水亭在成縣以上鞏昌)崆峒渥洼(廣輿)
(記曰崆峒山在肅州史記黃帝披山通道西至崆峒即此又曰渥洼水在沙州漢時天馬生渥洼中)
紅泉白水(一統志曰紅泉在涼州城東水色微紅又曰白水源出肅州衛)積石
鳴沙(又曰積石山在西寧即禹導河之所天又曰鳴沙山在沙州城峯崿危峻沙如乾糖氣清朗)
(時沙鳴聞於城内其沙或墮經宿復還山上)焉支山居延海(廣輿記曰焉支山在)
(山丹衛城西北)(又曰居延海在都司以上陜西行都司)
陜西省四
增詩晉三秦記民謠曰武功太白去天三百孤雲兩角
去天一握山水險阻黃金子午蛇盤烏櫳勢與天通
北魏温子昇涼州樂歌曰遠遊武威郡遥望姑臧城車
馬相交錯歌吹日縱横路出玉門關城接龍城坂但事
弦歌樂誰道山川遠又燉煌樂詩曰客從遠方來相
隨歌且笑自有燉煌樂不減安陵調梁庾肩吾隴西
詩曰借問隴西行何當驅馬征草合前迷路雲濃後暗
城寄語幽閨妾羅袖勿空縈唐王維送李太守赴上
洛詩曰商山包楚鄧積翠靄沈沈驛路飛泉灑關門落
照深野花開古戍行客響空林板屋春多雨山城晝欲
隂甘泉通虢略白羽抵荆岑若見西山爽應知黃綺心
朱慶餘熙州詩曰玉關西路出臨洮風卷邊塵入馬
毛寺寺院中無竹柳家家壁上有弓刀惟憐戰士垂金
甲不尚遊人著白袍深巷獨吟秋色裏平原一望戍樓
高無名氏商州詩曰和如春晩静如秋五月商山是
勝遊當書火雲生不得一溪分作萬重流唐彥謙題
郃陽劉仲城詩曰千載遺蹤寄薜蘿沛公鄉里漢山河
長陵亦是閒丘隴異日誰知與仲多崔顥華州詩曰
岧嶤大華俯咸京天外三峯削不成河山北枕秦關險
驛路西連漢畤平杜甫九成宫詩曰蒼山入百里崖
斷如杵臼層宫憑風廻岌嶪土囊口又鄜州詩曰三
川不可到歸路晩山稠落雁浮寒水飢烏集戍樓又
東柯谷詩曰傳道東柯谷深崖數十家對門籐蓋瓦映
竹水穿沙又秦中雜詩曰秦州城北寺傳是隗嚻宫
苔蘚山門古丹青野殿空月明垂葉露雲逐度溪風清
渭無情極愁時獨向東又曰莽莽萬重山孤城山谷
間無風雲出塞不夜月臨關屬國歸何晩樓蘭斬未還
煙塵一長望衰颯正摧顔又曰雲氣接崑崙涔涔塞
雨繁羌童看渭水使客向河源煙火軍中幕牛羊嶺上
邨所居秋草静正閉小蓬門又曰萬古仇池穴潛通
小有天神魚人不見福地語真傳近接西南境長懷十
九泉何時一茅屋送老白雲邊又曰邊秋隂易夕不
復辨晨光簷雨亂淋幔山雲低度牆鸕鷀窺淺井蚯蚓
上深堂車馬何蕭索門前百草長劉禹錫送令狐相
公鎮梁州詩曰雲裏褒中樹風煙漢上城前旌轉谷去
後騎踏橋聲李延壽詩曰一株膏渥人爭賞寧似延
安花滿山遠近隨風香馥郁高低迎日錦斕斑無名
氏合水縣玉泉詩曰山股逗飛泉泓澄傍巖石亂垂寒
玉條碎灑真珠滴又寧川泉詩曰澄波涵萬象明鏡
瀉天色有時乘月來賞詠還自適方干路入金州絶
句曰棹尋椒岸索廻去數里時逢一兩花知是從來貢
金處江邊牧豎亦披沙宋蘇軾磻溪石詩曰聞道磻
溪石猶存渭水頭蒼崖雖有迹大釣本無鉤王慶長
過華州詩曰拔地三峯冷翠微落巖飛瀑噴珠璣十丈
玉蓮秋不謝半楞掌月晝還飛游師雄崆峒詩曰崆
峒一何高崛起乾坤闢峻極倚杳冥崢嶸亘今昔又
野石橋詩曰石橋跨兩岫野叟嘗遠蹠旁有枰碁處云
是神仙奕又雪山詩曰寒光欺夏日素彩爍天河自
笑經過客相看髮易皤陸游漢中詩曰雪棧屏山日
月遊馬蹄初喜踏梁州地連秦雍川原壮水下荆揚日
夜流蔣之竒慶陽府詩曰陜右號名郡慶陽乃雄鎮
臨柎多時才結構甚閎峻城端聳華閣千里歸一瞬不
窋陵廟存其旁接烽燼人家住深崦簷瓦俯可認陶穴
尚遺風前書自傳信俯窺鵝池泉窈黑深萬仞黃流繚
如帶潄激似湍迅地險誠在兹賊騎安可近金蔡松
年銀州道中詩曰小渡霜螯賤於土重嵓野菊大如錢
此時最憶涪翁語無酒令人意缺然明王禕蘭州詩
曰洮雲隴草都行盡路到蘭州是極邊誰信西行從此
始一重天外一重天郭登甘州即事詩曰黑河如帶
向西來河上邊城自漢開山近四時常見雪地寒終歲
不聞雷牦牛互市番氓出宛馬臨關漢使回東望玉京
將萬里雲霄何處是蓬萊薛蕙涼州詞曰隴西西去
抵涼州邊塞蕭條處處愁青草不生青海曲黑雲常聚
黑山頭
湖廣省一
增廣輿記曰按湖廣大江中貫五溪外錯漢水為帶衡
岳為鎮洞庭雲夢為池此形勢之大槩也荆州當巴蜀
之衝鄖陽綰商陜之要襄德北枕河雒辰沅南蔽滇黔
郴永上連兩粤蘄黃下接三吳地之四通五達莫楚若
矣
湖廣省二
增廣輿記曰武昌府禹貢荆州之域天文翼軫分野周
夷王時屬楚自楚熊渠封其子紅為鄂王始名鄂渚春
秋曰夏汭秦屬南郡漢曰江夏三國吳曰武昌都此劉
宋曰郢州隋唐曰鄂州五代唐曰武清宋曰鄂州元明
為武昌國朝因之領州一(興國)縣九(江夏武昌嘉魚咸寧蒲圻崇陽通城)
(大冶通山)又曰漢陽府禹貢荆州之域天文翼軫分野春秋
鄖國地戰國屬楚秦屬南郡漢屬江夏三國屬魏後屬
吳唐曰沔州曰漢陽宋廢為縣元明為漢陽府國朝
因之領縣二(漢陽漢川)又曰黃州府禹貢荆州之域天文翼
軫分野春秋黃國地後屬楚楚徙邾君於此曰邾城秦
屬南郡漢曰西陵屬江夏三國魏為重鎮後屬吴晉曰
西陽南齊曰齊安曰蘄州隋曰永安唐曰黃州元隸河
南明為黃州府國朝因之領州一(蘄)縣八(黃岡羅田黃安蘄水)
(麻城黃陂廣濟黃梅)又曰鄖陽府禹貢荆豫二州之域天文翼軫
分野古麋國地春秋屬楚為錫穴漢為錫縣隋曰鄖鄉
唐曰南豐曰淅州宋為均州元為鄖縣明初為隋州屬
襄陽成化陞鄖陽府國朝因之領縣六(鄖房保康竹山鄖西竹溪)
又曰襄陽府禹貢荆豫二州之域天文翼軫分野周為
糓鄧地春秋屬楚秦漢屬南郡三國魏曰襄陽晉曰荆
州東晉曰雍州西魏曰襄州隋曰山南唐宋元明曰襄
陽府國朝因之領州一(均)縣七(襄陽光化宜城南漳棗陽榖城)又曰
安陸府禹貢荆州之域天文翼軫分野春秋戰國屬楚
曰郢中秦屬南郡漢曰雲杜齊曰竟陵三國魏曰郢州
梁為南司北新二州境西魏曰安州曰溫州後周曰石
城唐曰京山曰富水元曰安陸明初為安陸州嘉靖初
陞為承天府國朝改安陸府領州二(沔陽荆門)縣五(鍾祥京山)
(潛江景陵當陽)又曰德安府禹貢荆州之域天文翼軫分野周
職方氏荆州澤藪曰雲夢即此地春秋曰鄖子國秦屬
南郡漢屬江夏劉宋曰安陸西魏曰安州後周曰鄖州
唐曰安黃五代曰宣威曰安遠宋曰德安元隸黃州明
初改為州仍隸黃州後改為德安府國朝因之領州
一(隨)縣五(安陸應城雲夢孝感應山)又曰荆州府禹貢荆州之域天
文翼軫分野春秋為楚郢都秦拔郢置南郡漢曰臨江
曰荆州三國初屬蜀漢後屬吳晉曰新郡梁元帝都此
隋唐曰江陵曰南都宋曰荆南元曰中興明為荆州府
國朝因之領州二(夷陵歸)縣十一(江陵公安石首監利枝江松滋遠安宜都)
(長陽巴東興山)又曰長沙府禹貢荆州之域天文翼軫分野軫
旁有小星曰長沙應其地周曰星沙春秋戰國楚黔中
地昔熊繹封此曰熊湘秦漢曰長沙三國初屬蜀漢後
屬吳晉曰湘州隋唐曰潭州宋曰武安元曰天臨明為
長沙府國朝因之領州一(茶陵)縣十一(長沙善化湘潭湘隂寧鄉瀏陽)
(醴陵益陽湘鄉攸安化)又曰寳慶府禹貢荆州之域天文軫分野
春秋戰國屬楚秦漢屬長沙郡三國吳曰邵陵隋曰建
州唐曰邵州曰邵陽五代曰敏州宋元明曰寶慶國
朝因之領州一(武岡)縣四(邵陽新化城步新寧)又曰岳州府禹貢荆
州之域天文翼軫分野周三苖地春秋麋國羅國地戰
國屬楚秦長沙郡地三國吳為重鎮晉曰建昌劉宋曰
巴陵梁曰巴州隋唐曰岳州宋曰岳陽元曰岳州路明
初為州尋陞為府國朝因之領州一(澧)縣七(巴陵臨湘平江)
(華容石門慈利安鄉)又曰常德府禹貢荆州之域天文翼軫分野
商周時為蠻蜑所居春秋戰國屬楚秦曰黔中漢曰武
陵曰義陵(項羽弑義帝武陵人縞素而哭漢高帝聞而義之故名)三國初屬蜀後
屬吳梁曰武州曰沅州隋唐曰朗中宋曰鼎州曰常德
元明曰常德府國朝因之領縣四(武陵桃源龍陽沅江)又曰辰
州府禹貢荆州之域天文翼軫分野古蠻夷地春秋屬
楚秦屬黔中漢屬荆州陳曰沅陵隋曰辰州唐曰盧溪
宋屬湖北路元明為辰州府國朝因之領州一(沅)縣
六(沅陵瀘溪溆浦辰溪黔陽麻陽)又曰衡州府禹貢荆州之南境天文
翼軫分野春秋楚地秦屬長沙郡漢分屬桂陽三國吳
曰湘東曰衡陽梁曰衡州隋曰衡山唐宋曰湖南元明
為衡州府國朝因之領州一(桂陽)縣九(衡陽安仁衡山耒陽常寧&KR0789;嘉)
(禾臨武藍山)又曰永州府禹貢荆州之域天文翼軫分野春
秋戰國楚南境秦屬長沙漢曰零陵三國屬吳晉曰營
陽梁曰永陽隋唐宋曰永州元明曰永州府國朝因
之領州一(道)縣七(零陵祁陽東安寧遠江華永明新田)又曰靖州禹貢荆
州之域天文軫分野秦黔中地漢屬牂柯郡唐曰誠州
宋曰渠陽曰靖州元屬辰州路明初陞為府尋改為州
國朝因之領縣四(天柱會同通道綏寧)又曰郴州禹貢荆州之
域天文翼軫分野春秋戰國屬楚秦屬長沙郡項羽徙
義帝都郴即此漢曰桂陽三國屬吳隋唐曰郴州五代
敦州宋元明為郴州國朝因之領縣五(永興宜章桂陽興寧桂東)
又曰施州衛軍民指揮使司禹貢荆梁二州之域天文
翼分野春秋戰國屬楚秦屬黔中漢屬南郡三國吳曰
沙渠晉曰夜郎後周曰亭州曰清江隋曰庸州曰施州
唐曰清化宋元屬四川明置施州尋省州入衛城國
朝因之又曰保靖司禹貢荆州之域天文翼軫分野
隋為辰州地唐屬溪州宋曰保静元曰保靖置保靖軍
民宣慰使司領長官司二國朝因之又曰永順軍
民宣慰使司禹貢荆州之域天文翼軫分野古蠻夷地
春秋楚境秦屬黔中漢屬武陵唐曰溪州曰靈溪宋曰
永順曰永溪元彭萬潛為永順安撫司後彭天寳改宣
撫司明置永順軍民宣慰使司國朝因之
湖廣省三
增龍角虎頭(一統志曰龍角山在興國州兩峯相對本名龍耳唐改龍角又曰虎頭山在)
(武昌東舊名鳳穴吳黃龍初有鳳集於此舊有鳳凰臺)魚嶽龜湖(又曰魚嶽山在嘉魚)
(水經注魚嶽山在大江中揚子洲南今去水已遠山在平地又曰龜湖山在嘉魚西南近山有龜湖故名)
八分九曲(廣輿記曰八分山在府東南有水分流如八字有八分湖八分院又曰九曲)
(嶺在樊山南曲有九折)蓴湖箬谷(一統志曰蓴湖有二一在嘉魚一在蒲圻又曰箬)
(谷在武昌縣西之寒溪)赤壁翠屏(方輿勝覽曰赤壁山在東南即周瑜焚曹操船處北)
(與烏邨相對今江漢間言赤壁者五漢陽漢川黃州嘉魚江夏者合於史一統志曰翠屏山在通山)
黃鵠白羊(廣輿記曰黃鵠山在府西南一名黃鶴山世傳仙人騎黃鶴過此因名一統志曰)
(白羊山在通山東晉時有三人乘白羊入此山故名)龍蟠山鳳棲山(一統志曰龍蟠)
(山在武昌東北江上舊有龍蟠於此庾信哀江南賦龍蟠鳳集之所又曰鳳棲山在大冶)飛雲
洞湧月臺(廣輿記曰飛雲洞在大冶回山之巔元結讀書處一統志曰湧月臺在黃鶴樓傍)
金沙洲銀山寺(又曰金沙洲在府城西南大江中又曰銀山寺在興國州北後有)
(石壁宋蘇軾與李仲覽遊翫過此書鐵壁二字世傳為銀山鐵筆)流浪洑散花洲
(又曰流浪洑在武昌東釃廣輿記曰散花洲在大冶周瑜破曹操兵酒散花勞軍於此)蘋花溪
松風閣(又曰蘋花溪在咸寧南相傳洪崖先生煉丹之地嘗有老姥採蘋於此問之曰吾鮑姑也)
(忽不見宋方輿勝覽曰松風閣在武昌西山寺黃庭堅所題以上武昌府)梅山柏水
(一統志曰梅山在府西其上多梅又曰柏水在府北柏泉寺前)煉丹井卓錫泉
(又曰煉丹井在九真山又曰卓錫泉在府西)煙波灣寶花臺(方輿勝覽曰煙波彎)
(在府東北唐崔顥詩煙波江上使人愁府一統志曰寶花臺在漢川以上漢陽)聚寶散
花(方輿勝覽曰聚寳山在府治北山多小石日照之紅黃粲然宋蘇軾作怪石供即此石也一統志曰散)
(花洲在黃梅大江之北周瑜戰勝犒士散花於此)棲霞噴雪(又曰棲霞樓在府治西南)
(坐揖江山之勝蘇軾詩黃州在何處與子上棲霞又曰噴雪崖在龜峯山泉飛流如雪)鳳陂
鴻軒(又曰鳳陂在麻城舊傳曾有鳳浴於此守廣輿記曰張耒初謫黃州監酒税繼為判又為凡三至)
(榜其所居曰鴻軒)洄瀾叠嶂(一統志曰蘄水縣南蘭溪蘇軾遊此見水盤旋書洄瀾二)
(字於石壁後人因立亭又曰叠嶂亭在蘄水)涵輝環翠(又曰涵輝樓在府治内宋韓琦)
(詩臨江三四樓次第壓城首山光徧軒楹波影撼窗牖又曰環翠亭在蘄州子城)黃梅水
綠楊橋(又曰黃梅水源出黃梅山南流入威湖橋又曰綠陽橋在蘄州蘇軾曾夜醉乘月臥此既覺)
(作詞云解鞍欹枕綠楊橋杜宇數聲春曉)七星石九螺山(又曰七星石在廣濟東其)
(石如七星布列此又曰九螺山在麻城昔張憨子隱自號九螺山逸人)臨皐亭横江
館(廣輿記曰臨皐亭在府城南蘇軾嘗寓此王介甫居鍾山有客自黃州造訪介甫問曰子瞻近日何作對)
(曰曾醉臥臨臯亭起而作寶相記千餘言但點定一兩字耳副本適在舟中介甫立索至從月下展讀歎曰子)
(瞻人中龍也唐一統志曰横江館在赤壁山南晉龍驤將軍蒯恩建杜牧詩外家兄弟晉龍驤馳騁功名業)
(帝王畢竟江山誰是主苔磯空屬釣魚郎)龍驤水鴻宿洲(又曰龍驤水在黃陂相傳)
(晉龍驤將軍王濬屯軍處鴻又曰鴻宿洲在蘄州西大江中秋冬集其上)俊逸亭清
淨井(又曰俊逸亭在黃梅縣鮑照墓前馬又曰清淨井在廣濟縣治左昔四祖禪師父司氏為本縣令)
(飲是泉禪師生時汲此水浴之又名浴佛泉)白龜渚玉蟾池(晉書曰毛寳守邾城)
(城䧟初寳軍人於武昌市貿一龜寳令養之漸大放之江中及邾城之敗養龜者投於水如墜石上視之乃先)
(所養龜載之東岸獲免白又曰玉蟾池在黃梅東北昔人鑿池得石状類玉蟾)君子巖
仙人洞(一統志曰君子巖在石鼓山之隂山頂有泉巖内有石椀石臼又曰仙人洞在蘄州東以)
(上黃州府)白馬黃龍(方輿勝覽曰白馬山在竹山曹操歎金城千里即此又曰黃龍山)
(在上津)鳳溪鰲水(記纂淵海曰鳳溪鰲水在竹山)九室山千尺
井(廣輿記曰九室山在房縣陳摶修煉之處濬又曰千尺井在竹山宋殷隱容家濬井千尺無水者不覺)
(至一國題云梯仙國比還家已三世矣以上鄖陽府)沈碑解珮(方輿勝覽曰沈碑潭)
(在萬山杜預南征勒碑紀功一立山上一沈山下潭中曰焉知後此不為陵谷乎廣輿記曰鄭交甫游漢臯)
(遇二女佩兩珠交甫與言願得子之佩二女解佩以贈之交甫懷去十餘步探之亡矣回視二女亦失所在)
濯筆磨鍼(一統志曰濯筆池在府城南虎頭山相傳漢昭烈濯筆於此廣輿記曰磨鍼)
(澗在太和山北即真武遇老嫗處也澗之右有臺陳希夷誦經於此)鳳林鹿門(一統志曰)
(鳳林關在峴山羊祜廟内南方輿勝覽曰鹿門山在府東)清涼河滄浪水(一統)
(志曰清涼河在南漳之廣輿記曰滄浪水在均州即禹貢滄浪水以上襄陽府)青泥白
雪(一統志曰青泥池在樠木山三國志樂進與關羽相距青泥山即此方輿勝覽曰白雪樓在府北石城)
(西邊下臨漢江取宋玉陽春白雪之辭為名唐劉賓詩江上樓高十二梯梯梯登盡與雲齊人從别浦經年去)
(天向平蕪儘眼低寒色不堪長黯黯秋光無奈更淒淒闌干曲盡愁無盡水正東流月正西)却月
撒花(一統志曰撒花臺在景陵廣百餘丈嘗有異花撒焉又曰却月城在江口即漢末黃相所守)
(者)雁橋鼉湖(廣輿記曰雁橋在景陵世傳得陸羽處初見鴻集西陂覆小兒於下僧史)
(積收育之因以雁名其橋安一統志曰鼉湖在府城東以上陸府)釣魚渡蟻(方輿)
(勝覽曰釣魚臺在府西石淙村唐郝處俊遺迹相廣輿記曰渡蟻橋在應山宋宋庠宋祁少時遇胡僧曰小)
(宋他日魁天下後十年僧驚問大宋曰公丰神頓異如能活萬命者試思之庠曰堂下有蟻穴為暴雨所侵吾)
(作竹橋渡之耳僧曰是也比唱第章憲太后謂弟不可先兄乃擢庠第一而置祁第十橋名以此)九
井三山(一統志曰九井在厲山有兩重塹中有九井相傳神農既育九井自穿汲一井則衆井皆)
(動峯又曰三山在孝感三鼎立一名大洪山)鸚鵡驌驦(又曰鸚鵡山在隨州廣輿記)
(曰驌驦陂在隨州白雲鄉左傳唐成公有兩驌驦因名以上德安府)絳雪白雲(方輿)
(勝覽曰絳雪堂在夷陵歐陽永叔云峽州署中舊有千葉紅梨花知郡朱慶基始加欄檻命坐客賦之一統)
(志曰白雲亭在巴東)龍山鶴澤(記纂淵海曰龍山在江陵孟嘉登高吹帽處廣輿記曰)
(鶴澤在府境晉羊祜鎮荆門澤中多鶴常取教舞以娛賓客)方山圓臺(一統志曰方山)
(在長陽四面俱有風穴口大如甕夏則風出冬則風入春秋分則靜又曰圓臺山在當陽)濯纓
落帽(又曰濯纓臺在監利楚屈原濯纓處又曰落帽臺在龍山)西陵東瀼
(廣輿記曰西陵在夷陵為三峽之一宜都記自黃牛灘東入西陵界一百里許山水紆曲林木高茂哀猿三聲)
(巖谷響應行者聞之莫不懷土居一統志曰東瀼溪在巴東唐杜甫嘗此)狼尾虎牙
(又曰狼尾灘在夷陵將又曰虎牙山在大江北岸與荆門相對昔公孫述遣依二山作浮橋拒漢橋下有虎)
(牙灘又名武牙以上荆州府)銀山金水(又曰銀山在湘潭山石白如銀又曰金水井)
(在攸縣)錦灣玉笥(廣輿記曰錦灣在湘潭陶侃遊釣處甄烈湘中記云湘隂屈潭之)
(左有玉笥山屈原之放棲於此山作九歌)書山印石(一統志曰書山在湘隂又曰印石)
(在安化方廣百十丈上有印紋遇雨即見)罘罳峯篬筤谷(又曰罘罳峯在寧鄉山頂)
(石峯森聳如筍如屏因名罘罳舊廣輿記曰蒼筤谷在嶽麓山下乃仙巢先生鍾尚書隱上有吹香亭宋理)
(宗手題其額)芙蓉山芭蕉嶺(又曰芙蓉山在安化舊名青羊山與大潙山相接竒)
(峰叠聳状若芙蓉湘鄉下有芭蕉市)(又曰芭蕉嶺在以上長沙府)花溪竹坪(一統)
(志曰花溪山在新寧都又曰竹坪山在武岡山勢高峻還繞梁為一州偉觀)問月宣風
(又曰問月亭在武岡畫又曰宣風樓在武岡陳與義宣風雪霽詩樓迥雲隨栱飛卷簾又應雪晴時千林凍)
(觧雲霾埽收出青山分外竒)投龍洞放鶴坡(記纂淵海曰投龍洞在雲山又曰)
(放鶴坡梁崔穆於此羅得二鶴放之得玉璧一雙以上寳慶府)風洞月山(一統志曰)
(風洞月山俱在慈利)象骨龍影(又曰象骨在臨湘山海經巴蛇吞象暴其骨於此山傍有)
(湖曰象湖瑩又曰龍影洞在平江三千餘尺周三十里石壁然上有龍影屈伸蜿蜒鱗甲如繪)赤
沙青草(方輿勝覽曰赤沙湖與洞庭湖通瀟又曰青草湖一名巴丘湖北連洞庭南接湘東納)
(汨羅之水)柳毅井梅仙山(廣輿記曰柳毅井在君山唐柳毅下第歸至涇陽見一婦)
(人牧羊曰妾洞庭君小女嫁涇川次子為婢所惑見黜至此敢寄尺牘洞庭之隂有大橘樹擊樹三當有應者)
(毅如其言忽見一叟引至靈虛殿取書以進洞庭君泣曰老夫之辜也頃之有赤龍飛去擁一紅妝回即寄書)
(女也宴毅碧雲宫洞庭君弟錢塘君曰涇陽嫠婦欲託高義為姻毅不敢當辭而去後再娶盧氏即龍女也與)
(同歸洞庭隱又曰梅仙山在平江梅子眞處以上岳州府)橘洲芷水(方輿勝覽曰橘)
(洲在龍陽即李衡種橘處史記江陵千株橘其人與千戶侯等謂此又曰芷水在龍陽即沅水别𣲖其地多)
(生杜衡白芷故名)鹿山鶴湖(廣輿記曰鹿山在府西高吾山後古有鹿穴土人嘗射鹿)
(逐入穴中見一石梯因上豁然開朗桑果成林其後再探之莫知所在又曰鶴湖在沅江以上常德府)
雙石七寶(一統志曰雙石崖在黔陽二石對立又名屏風崖三面如一傳言石根隨水高)
(下土人神之舟楫莫敢忤犯記纂淵海曰七寳山在黔陽)桃花山楠木洞(廣輿記曰)
(桃花山在溆浦一名華蓋山昔人常種桃千樹至今呼桃花圃一統志曰楠木洞在溆浦石壁峭立梯竹以)
(登劃見天碧可納日月光景行未半有漲水蓋龍池云洞中多怪石楠木羅洞門故名下瞰流水名無盡溪)
(以上辰州)秀巖錦石(又曰秀巖在臨武下有兩穴水出其左為大溪流二百餘步復入右)
(穴云又曰衡山江邊有錦石數片是區星遺錦於此化為石)金粟玉砂(記纂淵海曰金)
(粟巖在臨武石壁峭拔巖上石璀璨如垂珠珞又曰玉砂泉在雲密峰流州岸下)洗鉢流
杯(一統志曰洗鉢池在衡山西為又曰流杯池在衡山石上有九曲引水縈回流觴遊賞之所)金
烏石燕(又曰金烏井在府北井在道傍水淺不滿舊傳金烏井滿状元出廣輿記曰石燕山在)
(桂陽頂有石壁夏秋雨過小石墜下如燕雌雄相比可為藥以上衡州府)寒亭煖谷
(一統志曰寒亭在江華唐瞿令開棧道入洞穴作亭石上元結當大暑登之疑天時將寒故名又曰煖谷寒)
(亭之側縣尉李伯英得之邑大夫蒋祺命名蔣之竒作記方盛寒此谷中其氣温然雖挾纊熾炭不若也)
螭室龍巖(方輿勝覽曰螭室在府西唐柳宗元云零陵郡西有螭室於江法曹唐登浴其涯螭)
(牽以入作愬螭文投之江有一統志曰龍巖在寧遠相傳巖有龍吟之聲則其鄉登賢書者以上永州府)
芙蓉江菖蒲嶺(記纂淵海曰芙蓉江在通道來自湖南又曰菖蒲嶺在綏寧)
青陂湖黃石寨(方輿勝覽曰青陂湖在會同靖一統志曰黃石寨在綏寧以上州)
龍渡蛟潭(又曰龍渡山在州西又曰蛟潭在桂東)熱水寒泉(又曰)
(興寧縣東地名周門有數池其沸如湯不可洗涉又曰寒泉在州南春夏尤冷以上郴州)盤龍
飛鳳(方輿勝覽曰盤龍溪在衛北馬公泉脚下昔有龍盤於此又曰飛鳳山在衛北)觀
瀾問月(一統志曰衛南石上鐫觀瀾二字峰又曰問月亭在衛北有臺孤高獨出碧波之中舊)
(建此亭於上李白謫夜郎常於此賞月以上施州衛)
湖廣省四
增詩漢馬援武陵深曲曰滔滔武陵一何深鳥飛不渡
獸不能嗟哉武陵多毒淫晉武陵歌曰仰兹山兮迢
迢層石搆兮嵯峨朝日麗兮陽巖落景梁兮隂阿鄣壑
兮生音吟籟兮相和敷芳兮綠林恬淡兮潤波樂兹潭
兮安流緩爾櫂兮詠歌宋襄陽樂歌曰朝發襄陽城
暮至大堤宿大堤諸女兒花豔驚郎目梁宗夬荆州
樂詩曰迢遞樓雉懸參差臺觀雜城闕自相望雲霞紛
颯沓章華遊獵去紀郢從禽歸溶溶紫煙合鬱鬱紅塵
飛朝發江津路暮宿靈溪道平衢廣且直長楊鬱裊裊
唐李白江陵詩曰楚地八千里槃桓此都會巍峩數
里城遠水相映帶又峽州詩曰春水月峽來浮舟望
安極正見桃花浪依然錦江色江色綠且明茫茫與天
平逶迤巴山盡遙曳楚雲情又送儲邕之武昌詩曰
黃鶴西樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾謂
楚人重詩傳謝朓清滄浪吾有曲寄入棹歌聲又襄
陽詩曰峴山臨漢江水綠沙如雪上有墮淚碑青苔久
磨滅且醉習家池莫看墮淚碑山翁欲上馬笑殺襄陽
兒又上三峽詩曰巫峽夾青天巴水流若茲巴水忽
可盡青天無到時三朝上黃牛三暮行太遲三朝又三
暮不覺鬢成絲又岳州詩曰帝子瀟湘去不還空餘
秋草洞庭間淡埽明湖開玉鏡丹青畫出是君山又
武陵詩曰昔日狂秦事可嗟直驅雞犬入桃花至今不
出煙溪口萬古潺湲二水斜又曰霧暗煙濃草色新
一番流水滿溪春可憐漁父重來訪只見桃花不見人
又送王昌齡詩曰楊花落盡子規啼聞道龍標過五
溪我寄愁心與明月隨君直到夜郎西又白居易鄂
州詩曰江邊黃鶴古時樓勞置華筵待我遊楚思蒼茫
雲水冷商音青脆管弦秋白花浪濺頭陀寺紅葉林籠
鸚鵡洲總是平生未行處醉時堪賞醒堪愁又峽州
詩曰上有萬仞山下有千丈水蒼蒼兩崖間闊狹容一
葦李羣玉漢陽詩曰漢陽抱青山飛樓映襄渚白雲
蔽黃鶴綠樹藏鸚鵡杜牧蘄州詩曰蘭溪春盡碧泱
泱映水蘭花雨後香楚國大夫顦顇日應尋此路去瀟
湘戴叔倫蘄州詩曰蘄水城西向北看桃花落盡柳
花殘朱旗半卷山川小白馬連嘶草樹寒崔湜襄陽
詩曰廟堂初解印郡底忽腰章按節廵河右鳴騶入漢
陽城臨南峴出樹繞北津長好學風猶扇誇才俗未亡
江山距七澤煙雨接三湘蛟浦荷菱淨魚舟橘柚香醉
中求習氏夢裏憶襄王宅毁仍思鳳碑存更憶羊下車
慚政美閉閣幸時康多謝征南術於今尚不忘李百
藥郢城懷古詩曰客心悲暮序登墉瞰平陸林澤窅芉
緜山川鬱重馥覇功資設險名都距江澳方城次北門
溟海窮南服長策挫吳豕雄圖競周鹿萬乘重沮漳九
鼎輕伊糓大蒐雲夢崦壮觀章華築人世更盛衰吉凶
良倚伏遽見鄰交斷仍睹賢臣逐南風忽不競西師日
侵蹙運圮屬馳驅時屯恣敲扑莫救夷陵火無復秦庭
哭鄢郢遂丘墟風塵俄慘黷狐兔時遊踐露霧日沾沐
釣渚曲池平神臺層宇覆陣雲埋夏首窮隂慘荒谷悵
矣丘壑遷悲哉年祀倏雖異三春望頗傷十里目皮
日休送弟歸復州詩曰羨爾優游正少年竟陵煙月似
吳川車螯近岸無妨取舴艋隨風不費牽處處路傍千
頃稻家家門外一渠蓮殷勤莫笑襄陽住為愛南游縮
頸鯿韓愈自安陸寄周循州詩曰行行指漢東暫喜
笑言同雨雪離江去蒹葭出夢中面猶含瘴色眼已見
華風歲暮難相值酣歌未可終又岣嶁峯詩曰岣嶁
山尖神禹碑字青石赤形摹竒蝌蚪拳身薤倒披鸞飄
鳳泊拏虎螭事嚴迹怪鬼莫窺道士獨上偶見之我來
咨嗟涕漣洏千搜萬索何處有森森綠樹猿猱悲又
合江亭寄鄒使君詩曰江亭枕湘江蒸水會其左瞰臨
渺空闊綠淨不可唾維昔經營初邦君實王佐翦林遷
神祠買地費家貨棟梁宏可愛結搆麗匪過伊人去軒
騰兹宇遂摧挫老郎來何暮高唱久乃和樹蘭盈九畹
栽竹逾萬个長綆汲滄浪幽蹊下坎坷波濤夜俯聽雲
樹朝對臥初如遺宦情終乃最郡課人生誠無幾事往
悲豈那又郴江詩曰山作劒攢江瀉鏡扁舟斗轉疾
於飛回頭笑向張公子終日思歸今日歸李商隱潭
州詩曰潭州官舍暮樓空今古無端入望中湘淚淺深
滋竹色楚歌重叠怨蘭叢陶公戰艦空灘雨賈傅承塵
破廟風目斷故園人不至松醪一醉與誰同戎昱送
張秀才長沙詩曰君向長沙去長沙僕舊諳雖之桂嶺
北終是闕廷南山靄生朝雨江煙作夕嵐松醪能醉客
慎勿住湘潭張籍送林邵詩曰詞客南行寵命新瀟
湘郡入曲江津山幽自足探微處俗樸應無爭競人
戴叔倫郴州詩曰地盡江南戍山分桂地林火雲三月
合石路九疑深暗谷隨風過危橋共鳥尋羈魂愁似絶
不復待猿吟宋崔鶠黃州道中詩曰春草門前已沒
靴更無人過野人家離離細竹時聞雨澹澹疎簾不隔
花孔武仲黃州詩曰客路深秋一轉蓬淮天牢落此
將窮城開雲水蒼茫處人在茅篁掩映中對岸武昌風
月近千年赤壁是非空愁思陳迹慵開口謾把筠竿伴
釣翁張舜民房州詩曰有客嘗談解散川偶因晴景
到山前溪流似鏡清無底石壁為門翠插天夜氣結成
三洞雨春渠飲盡一川田臨行始覺房陵好更欲遲留
住一年陳師道隨州詩曰㵐溳雙水抱城隅高誼前
聞季大夫九十九岡風俗厚人人况已握靈珠趙師
秀德安道中詩曰餐餘行數步稍覺一身和蠶月人家
閉春山瀑布多鶯啼聲出樹花落片隨波前路東林近
慚因捧檄過陸游荆州歌曰楚江鱗鱗綠如釀銜尾
江邊繫朱舫東征打鼓挂高帆西上湯豬聯百丈伏波
古廟占好風武昌白帝在眼中倚樓兒女笑迎客清歌
未盡千觴空沙頭巷陌三千家煙雨冥冥開橘花峽人
住多楚人少土鐺争響茱萸茶又道州詩曰雲斷蒼
梧竟不歸江邊古廟鎻朱扉山川不為興亡改風月應
憐感慨非汪元量江陵詩曰月到荆江上輕帆莫遠
揚水搖龍影動風送雁聲長北斗回秋柄南辰耿夜光
徘徊舒一歗詩興落瀟湘又巴陵詩曰重到巴陵秋
正清岳陽城下繫孤舲江湖萬里水雲闊天地一涼河
漢明月出洞庭魚婢舞氣蒸夢澤雁奴腥篙工又鼓瀟
湘柁漁笛漁榔上下鳴蘇軾荆州詩曰遊人出三峽
楚地盡平川北客隨南賈吳檣間蜀船江侵平野斷風
卷白沙旋欲問興亡意重城自古堅又曰南方舊戰
國慘澹意猶存慷慨因劉表淒涼為屈原廢城猶帶井
古姓聚成村亦解觀形勝昇平不敢論又曰朱檻城
東角高王此望沙江山非一國烽火畏三巴戰骨淪秋
草危樓倚斷霞百年豪傑盡擾擾見魚蝦又曰沙頭
煙漠漠來往壓喧卑野市分麞閙宫帆過渡遲遊人多
問卜傖叟盡攜龜日暮江天静無人唱楚詞又曰殘
臘多風雪荆人重歲時客心何草草里巷自嬉嬉爆竹
驚鄰鬼驅儺逐小兒故人應念我相望各天涯又曰
江水深成窟潛魚大似犀赤鱗如琥珀老枕勝玻璃上
客舉雕俎佳人搖翠篦登庖更作器何以免屠刲又
鐵溝行詩曰城東坡壠何所似風吹海濤低復起城中
病守無所為走馬來尋鐵溪水鐵溪水淺不容舟恰似
當年韓與侯有魚有魚何足道駕言聊復寫我憂又
送喬施州詩曰恨無負郭田二頃空有載行書五車江
上青山横絶壁雲間細路躡飛蛇雞號黑暗通蠻貨蜂
閙黃昏採蜜花共怪河南門下士不應萬里向長沙
黃庭堅岳州詩曰滿川風月獨憑欄綰結湘娥十二鬟
可惜不當湖水面銀山堆裏看青山陶弼常德詩曰
曲臺風月德山雲夢想中間今幾春臣葬江魚終愛楚
民逃花洞不思秦劉克莊祁陽道中詩曰昨過知岑
寂重來況雪天人居雞柵裏路在鳥巢邊草樹開還閉
茅山斷復連瀟江清似鏡悔不問歸船元張養浩黃
州道中詩曰濯足常思萬里流幾年陳迹意悠悠閒雲
一片不成雨黃葉滿城都是秋落日斷鴻天外路西風
長笛水邊樓夢回已悟人間世猶向邯鄲話舊遊明
李東陽長沙竹枝歌曰三十六灣灣對灣人家多住白
茅間直過洞庭三百里長沙城北是彤關又曰南船
北船過洞庭蕭公祠前牲酒馨二妃枉作君王后君看
君山山自青又曰汨羅江頭春水生汨羅江上楚歌
聲人間若解三閭苦水底魚龍亦有情又曰馬殷宫
前江水流定王臺下暮雲收有井猶名賈太傅無人不
祭李潭州又曰江頭彩旗耀日明船上撾鼓不停聲
湖南樂事君記取五月五日潭州城又曰潭州城邊
多野田黃茅白葦遠連天莫言楚國無生理畝地如今
倍直錢又曰湘江女兒愁落暉湘江江上鷓鴣飛行
人試看君山竹竹不成斑君始歸又曰戎門旌節擁
高臺軍士南邊戍未回紅巾小兒齊擊鼓知是官船江
上來又曰湘江水深天下清何如隴頭秋月明離人
到此不得醉况是高樓吹笛聲又曰長沙少年無奈
春青衫白面不生塵勸君莫向湘潭住江燕銜泥解涴
人薛瑄沅州雜詩曰辰沅風壤帶三苖一望乾坤納
納遥翼軫衆星朝北極岷嶓諸嶺導南條天鄰巫峽常
多雨江過潯陽始有潮近日詩懷殊浩渺謾將新句寫
芭蕉
御定淵鑑類函卷三百三十七
