欽定四庫全書
御定淵鑑類函卷四百三十四
獸部六(馬駮)(騊駼)
馬四
原六種(六種之馬)六繫(周禮六繫為廄廄一僕夫)不利於主(載記曰庾亮有)
(的盧殷浩以不利於主勸賣之亮曰已所不欲勿施於人)不鬻於市(庾嶷遁世不仕牛馬有蹄)
(齧者恐傷人不鬻於市)步馬(左傳左師見夫人步馬者而問之注云謂調習也)習馬
(貳師至燉煌拜習馬二人為驅馬校尉以破宛擇取善馬)翰如(易白馬翰如)班如(易乘)
(馬班如)減榖食(漢詔水旱令太僕減穀食馬)齊飲食(周禮趣馬掌贊王馬而齊)
(其飲食)絶足(選)駿足(良馬駿足)交易有無(質其有無)人馬
相得(詳馬三過都注)季春遊牝(月令季春乃合累牛騰馬遊牝于牧犧牲駒犢舉書其數)
(注騰馬躍馬也遊牝于放牝之所也)仲夏别羣(月令仲夏遊牝别群)孟春焚牧
(焚陳草也)仲春通淫(合牝牡也)帷裹(左傳曰魯昭公乘馬啟服塹而死公將為之櫝)
(子家曰從者病矣請以食之乃以帷裹)帷埋(禮敝帷不棄為埋馬也)馬牲(周禮以馬)
(祭)馬訟(周禮謂賣買之言相負也)磨自給(許靖字文林不得齒敘以馬磨自給)
販自業(後漢吳漢字子顔亡命以販馬自業)牧圉(左傳誰捍牧圉)牧事增
逸不能止(左傳成公二年六月齊侯與卻克戰於鞌卻克馬逸不能止從之齊師敗績)動
不可禁(吕氏春秋曰飢馬盈廄漠然未見芻也見則動不可禁)仗内六閑(百官志武)
(后萬歲通天元年置仗内六閑一曰飛龍二曰祥麟三曰鳳苑四曰鵷鸞五曰吉良六曰出群)宫門
八馬(飛龍廄日以八馬列宫門之外號南衙立仗馬)不觸木(說林訓曰狂馬不觸木雖聾蟲)
(而不自䧟又况人乎)不湏鞭(致虛雜爼曰西域有獸如犬含水噀馬目則馬瞑眩欲死故凡馬皆)
(畏之名曰馬見愁宣宗時國人獻其皮帝賜羣臣編為馬鞭一揚即走謂之不湏鞭)青海驄(舊唐)
(書曰吐谷渾有青海周圍千餘里中有小山其俗至冬輒放牝馬于其上言得龍種嘗得波斯草馬放入海内)
(因生驄駒日行千里故特稱青海驄馬)綠野馬(五代史回紇出綠野馬)護蘭馬
(酉陽雜爼曰護蘭馬白馬也亦曰玉面)撒豆驄(廣異記曰唐鄭馴有馬曰撒豆驄)駻
馬駑馬(埤雅曰馬之族不一而駻馬則喜前駑馬則喜後故古之御者駑馬以鞭為主駻馬以轡為主)
細馬麄馬(六典曰凡馬有左右監以列其麄良以數紀為名而著其簿籍細馬之監稱左麄馬)
(之監稱右)健馬(杜牧傳曰山東産健馬下者日馳二百里)快馬(通鑑快馬健兒不如老婢)
(吹箎)一馬八十年(朝野僉載曰德州刺史張訥之一馬白其色如練父雄為數州刺史嘗乘)
(之其兄敬之為考功郎中改壽州刺史又乘之及訥之從給事中改德州刺史入為國子祭酒出為常州刺史)
(其馬猶在計八十年餘極肥健驟脚不散)一里更二馬(馬僻記曰校書郎李蟠畜馬甚多出)
(遊則一里更二馬人借供應可逮十家)籍馬(左傳賦車籍馬籍疏其毛色歲齒以備軍用也)
閱馬(宋太宗至道元年御崇政殿閱麒麟院所進馬仁宗明道二年正月御端明殿閱馬又明制元旦大)
(宗伯執事官中極殿行禮畢奏曰請上看馬朝畢御馬監從會極門引馬入中左門)貰馬(汲黯傳曰)
(縣官無錢從民貰馬)騙馬(雅俗稽言曰唐武宗懿將兵遇敵而遁語曰長弓度短箭蜀馬臨階騙言)
(蜀馬既低小而又臨階為高乃能躍上也通典曰武舉制土木馬于里閭間教人習騙謂躍上馬也)馬
化人(綱鑑周宣王三十年有馬化為人)馬生人(洪範五行傳曰秦孝公二十一年傳有馬)
(生人非其類也必有非姓者後以吕易嬴此非姓也又後漢書曰光和元年京師馬生人京房易傳曰諸侯好)
(伐厥妖馬生人)變人面(拾遺記曰劉安河中人也能通鬼道未来之事河間人趙廣家槽上馬忽)
(變作人面大驚問安安曰此大惡也宜去家三里披髮大呌即可免之廣如其言合家走出堂屋崩倒不損一)
(人)作人語(北夢瑣言曰路巖成都移渚宫所乘馬忽作人語且曰蘆荻花此花開後路無人)
海馬(徐鉉至飛虹橋馬不進裂斷轡僧贊寧曰下必有海馬骨水火不能毁帷腐糟能毁果得巨獸)
(骨積薪三日焚不毁以糟漚之遂爛)水馬(山海經曰滑水中多水馬如馬而文臂牛尾其音如呼)
玉馬(臧榮緒晉書曰新蔡王騰發於并州至常山之真定縣遇大雪平地數丈雪融不積怪而掘之)
(得玉馬高尺許上表獻之夜渚宫故事曰宋沈攸之為荆州刺史廄中有羣馬每輒騰擲驚嘶攸之令人于)
(櫪邊伺之見一白駒以綠繩縛腹超軼如飛掩之不及視廄猶闔蹤入閣内問内人惟愛妾馮月華臂上玉馬)
(以綠繩穿之臥輒置枕下夜或失所在旦則如故視其蹄果有泥跡後不知所在)璞馬(尸子曰人)
(言君天下者騏驥青龍而堯素車璞馬)銅馬(酉陽雜爼曰孝億國界有一銅馬國人言自天而下)
(屈前足在室中後足入土自古數有穿視竟不及其蹄每歲自烏滸河中有馬出其色如金與此馬嘶鳴相應)
(俄復入水高存心錄曰宋高宗二十六年城都郫縣地出銅馬三尺工制甚精中宵風雨忽聞嘶聲)
石馬(即昭陵石刻六駿也金石錄曰潼關之役備體流汗)泥馬(葛洪神仙傳曰章震號王子能)
(以泥作馬日行千里知唐馬總大唐竒事曰京洛富人王武者媚於豪貴忽有人貨駿馬遂急令人多與金)
(帛于衆中争得之其馬白色如一團美玉其鬃尾赤如朱馳驟之駛非常馬得及王武將以獻大將軍薛公乃)
(設以金鞍玉勒間之珠翠方伺其便逹意也其馬忽於廄中大嘶一聲後化為一泥塑之馬立焉武大驚訝遂)
(焚毁之崔南渡錄曰康王徽宗第九子質于金間道奔竄倦息府君廟夢神人曰金人追騎且至王宜速去)
(已備馬門前候矣王驚覺馬已在側王躍馬南馳一日行七百里河既渡而馬不前下視之乃泥馬也)
竹馬(郭伋遷并州牧行部到西河有兒童數百各騎竹馬於道路迎拜)紙馬(閑窗括異志曰)
(三山曾先生陟嘗寓館於陳氏七載音信不通夏月獨處一室有道人自吳山来謂之曰子思鄉之切何不少)
(歸陟曰水陸三千里幾時得到道人剪紙為馬令合眼上馬以水噀之其疾如飛祝曰汝歸不可久留湏臾到)
(家門戶如舊妻令入浴易新衣陟曰吾便去妻曰纔歸便去何不念父母妻子乎陟便上馬而行所騎馬足折)
(驚寤乃身在書館中隨身衣服皆新製者道人亦不見惟留一藥籃中有詩云一騎如龍送客歸銀驄綠耳步)
(相隨佳人未許輕分别不是仙翁那得知)馬鬼(抱朴子曰按九鼎記及青靈經言人物之死俱有鬼)
(也馬鬼嘗以晦夜出行狀如炎火)馬寶(起世經曰轉輪王有紺馬之寶名婆羅訶色青體尾毛悦)
(澤頭黑髮披有神通力騰空而行日初出時乘此馬寶周流大地還至本宫乃始進食)
馬五
原詩漢武帝伐大宛得千里馬名蒲梢作歌曰天馬徕
兮從西極經萬里兮歸有德承靈威兮降外國涉流沙
兮四夷服漢天馬歌曰太乙貺天馬下沾赤汗沫流
赭志俶儻精權竒籋(音躡)浮雲晻上馳體容與迣(迣與勵同超越)
(也)萬里今安匹龍為友又曰天馬来從西極涉流沙
九夷服天馬来歴無皂徑千里循東道天馬来開遠門
竦予身逝崑崙天馬来龍之媒遊閶闔觀玉臺古歌
詩曰平陵東松柏桐不知何人劫義公義公在高堂下
交錢百萬兩走馬晉劉恢詩曰東臯有一駿名曰千
里駒駱首纏騣尾養以甘露芻梁簡文帝西齋行馬
詩曰晨風白金絡桃花紫玉珂影斜鞭照曜塵起足蹉
跎任侠稱六輔輕薄出三河風吹鳳皇袖日映織成靴
遠江艫舳少遥山煙霧多雲開瑪瑙葉水静琉璃波廣
路拂青柳廻塘繞碧莎不效孫吳術寧湏趙李過又
紫騮馬詩曰賤妾朝下機正值良人歸青絲懸玉鐙朱
汗染香衣驟急珂彌響跳多塵亂飛雕胡幸可薦故心
君莫違又繫馬詩曰青驪流赭汗綠地懸花蹄未垂
青鞙尾猶挂紫障泥蹀足絆中憤搖頭櫪上嘶紫關如
未息直云取榆谿又登山馬詩曰登山馬間樹識金
裝草合宜韀短影轉見鞭長何殊八公岫暫上淮南王
又和人愛妾換馬詩曰功名幸多種何事苦生離誰
言似白玉定是愧青驪必取匣中釧廻作飾金羈真成
恨不已願得路旁兒梁武帝賦登山馬詩曰登山馬
遥遥小小馬纔通汗赭疑沾勒衣香不逐風何殊隴頭
望遥識祁連東又後園看騎馬詩曰良馬出蘭池連
翩驅桂枝鳴珂隨跼駛輕塵逐影移香来知驟近汗歛
覺風吹遥望黃金絡懸識幽并兒又紫騮馬詩曰長
安美少年金絡飾連錢宛轉青絲鞚照曜珊瑚鞭依槐
復依柳蹀躞復隨前方逐幽并去西北共連翩劉孝
威和王竟陵愛妾換馬詩曰驄馬出樓闌一步九盤桓
小史續金絡良工送玉鞍龍驂来甚易烏孫去實難麟
膠妾猶有請為急絃彈庾肩吾愛妾換馬詩曰渥水
出騰駒湘川實應圖来從西北道去逐東南隅琴聲悲
玉匣山路泣蘼蕪似鹿將含笑千金會不俱增張率
走馬引曰良馬龍為友玉珂金作羈馳騖宛與洛半驟
復半馳倏忽而千里光景不及移九方惜未見薛公寧
所知歛轡且歸去吾畏路旁兒車□驄馬詩曰驄馬
鏤金鞍柘彈落金丸意欲驂驔走先作野遊盤平明發
下蔡日中過上闌路遠行湏疾非是畏人看陳後主
紫騮馬詩曰嫖姚紫塞歸蹀躞紅塵飛玉珂鳴廣路金
絡耀晨輝蓋轉時移影香動屢驚衣禁門猶未閉連騎
恣相追原劉刪賦得馬詩曰獨飲臨寒窟離羣思北
風陳王欲觀舞御史自隨驄邊聲隕客淚果下益桃紅
恒持沛艾影解向平陵東沈炯賦得邊馬有歸心詩
曰窮秋邊馬肥向塞甚思歸連鑣渡蒲海束舌下金徽
已却魚麗陣將摧鶴翼圍彌憶長楸道金鞭背落暉
增又詠老馬詩曰昔日從戎陣流汗幾東西一日馳千
里三丈拔深泥渡水頻傷骨翻霜屢損蹄勿言年齒暮
尋途尚不迷原祖孫登賦得紫騮馬詩曰候騎極樓
蘭長城廻路難嘶從風處斷骨往水中寒飛塵暗金勒
落淚灑銀鞍抽鞭上關路誰念客衣單王由禮賦得
驄馬詩曰善馬金羈飾躡影復凌空影入長城水聲隨
胡地風鞚歛青門外珂喧紫陌中行行若不倦唯當御
史驄增傅縡天馬引詩曰驄色表連錢出冀復来燕
取用偏開地為歌乃號天權竒意欲遠躞蹀勢難前本
珍白玉鐙因飾黃金鞭願酬芻秣寵千里得千年徐
陵紫騮馬詩曰玉鐙繡纏鬃金鞍錦覆幪風驚塵未起
草淺埒猶空角弓連兩兔珠彈落雙鴻日斜馳逐罷連
翩還上東陳暄紫騮馬詩曰天馬汗如紅鳴鞭度九
嵕飲傷城下凍嘶依北地風笳寒芳樹歇笛怨柳枝空
横行意未巳羞往轂車中張正見紫騮馬詩曰將軍
入大宛善馬出從戎影入乾河上聲流水窟中似鹿猶
依草如龍欲向空湏還十萬里試為一追風又君馬
黃詩曰幽并重騎射征馬正盤桓風去嘶聲遠冰堅度
足寒出關聊變色上坂屢停鞍即今隨御史非復在樓
蘭又曰五色乘黃馬追風時滅沒血汗染龍花雕鞍
抱秋月唯騰渥洼水不飲長城窟詎待燕昭王千金市
駿骨又飲馬長城窟詩曰秋草朔風驚飲馬出長城
羣驚還怯飲地險更宜行傷冰歛凍足畏冷急寒聲無
因度吳坂方復入羌城蔡君知君馬黃詩曰君馬經
西極臣馬出東方策舉浮雲影珂連明月光水凍寒傷
骨蹄寒為踐霜躊蹰嗟伏櫪空想欲從良北周尚法
師飲馬長城窟詩曰長城征馬度横行且勞群入冰穿
凍水飲浪聚流文澄鞍如漬月照影若流雲别有長松
氣自解逐將軍隋庾抱驄馬詩曰櫪上浮雲驄本出
吳門中發跡来東道長鳴起北風廻鞍拂柱白赭汗類
塵紅滅沒徒留影無因圖漢宫原唐太宗文皇帝詠
飲馬詩曰駿骨飲長涇奔流灑絡纓細文連噴聚亂荇
繞蹄縈水光鞍上側馬影溜中横翻似天池裡騰波龍
種生楊師道詠飲馬應詔詩曰清晨控龍馬弄影出
花林蹀躞依春澗聮翩度碧潯苔流染絲絡水潔寫雕
簪一御瑶池駕詎憶長城隂又詠馬詩曰寶馬權竒
出未央雕鞍照曜紫金裝春草初生馳上苑秋風欲動
戲長楊鳴珂屢度章臺側細蹀輕向濯龍傍徒令漢將
連年去宛城今已獻名王增李嶠詠馬詩曰天馬本
来東嘶驚御史驄蒼龍遥逐日紫燕迥追風明月来鞍
上浮雲落蓋中得隨穆天子何假唐成公薛曜舞馬
篇曰星精龍種競騰驤雙眼黃金紫豔光一朝逢遇昇
平代伏皂銜圖事帝王我皇盛德苞六羽俗泰時和虞
石拊昔聞九代有餘名今日百獸先来舞鉤陳周衞儼
旌旄鐘鎛陶匏聲殷地承雲嘈囋駭日靈調露鏗鈜動
天駟奔塵飛箭若麟螭躡景追風忽見知咀銜拉鐵並
權竒被服雕章何陸離紫玉鳴珂臨寶鐙青絲綵絡𢃄
金羈隨歌鼓而電驚逐丸劒而飇馳態聚&KR1568;還急驕凝
驟不移光獻白日下氣擁綠煙垂宛轉盤跚殊未已懸
空步驟紅塵起驚鳬翔鷺不堪儔矯鳳廻鸞那足擬蘅
垂桂裊香氤氲長鳴汗血盡浮雲不辭辛苦来東道祇
為簫韶朝夕聞閶闔間玉臺側承恩煦兮生光色鸞鏘
鏘車翼翼備國容兮為戎飾充雲翅兮天子庭荷日用
兮情無極吉良乘兮一千歲神是得兮天地期太易占
云南山壽䟃𧽼共樂聖明時喬知之羸駿篇曰噴玉
長鳴西北来自言當代是龍媒萬里鐵關行入貢九重
金闕為君開蹀躞朝馳過上苑䟃𧽼暝走發章臺玉勒
金鞍荷裝飾路傍觀者無窮極小山桂樹比權竒上林
桃花況顔色忽聞天將出龍沙漢主持將駕鼓車去去
山川勞日夜遥遥關塞斷煙霞山川關塞十年征汗血
流離赴行營肌膚銷遠道膂力盡長城長城日夕苦風
霜中有連年百戰場搖珂嚙勒金羈盡爭鋒足頓鐵菱
傷垂耳罷輕齎棄置在寒溪大宛蒲海北滇壑巂崖西
沙平留緩步路遠闇頻嘶從来力盡君湏棄何必尋途
我已迷歲歲年年奔遠道朝朝暮暮催疲老扣冰晨飲
黃河源拂雪夜食天山草楚水檀溪戰征事吳塞烏江
辛苦地特来報主不辭勞宿昔立功非重利丹心素節
本無求長鳴向君君不留祇應澶漫歸田里萬里低昂
任生死君王倘若不見遺白骨黃金猶可市沈佺期
驄馬詩曰西北五花驄来時道向東四蹄碧玉片雙眼
赤金瞳鞍上留明月嘶間動朔風借君馳沛艾一戰取
雲中又紫騮馬詩曰青玉紫騮鞍驕多影屢盤荷君
能剪拂躞蹀噴桑乾踠足追奔易長鳴遇賞難摐金一
萬里霜露不辭寒張說舞馬詞曰萬玉朝宗鳳扆千
金率舞龍媒盼鼓凝嬌蹀躞聽歌弄影徘徊又曰天
鹿遥徵衞叔日龍上借羲和將共兩驂爭舞来隨八駿
齊歌又曰綵旄八佾成行時龍五色因方屈膝銜杯
赴節傾心獻壽無疆又曰帝皂龍駒沛艾星蘭驥子
權竒騰倚驤洋應節繁驕接迹不移又曰二帝先天
合德群靈率土可封擊石驂驔紫燕摐金顧步蒼龍
又曰聖君出震應籙神馬浮河獻圖足踏天庭鼓舞心
將帝樂踟蹰又舞馬千秋萬歲樂府詞曰金天誕聖
千秋節玉體還分萬壽觴試聽紫騮歌樂府何如綠驥
舞華場連騫勢出魚龍變蹀躞嬌生鳥獸行歲歲相傳
指樹日翩翩来伴慶雲翔又曰聖皇至德與天齊天
馬来儀自海西腕足徐行拜兩膝繁驕不進踏千蹄䯱
髵奮鬛時蹲踏鼓怒驤身忽上躋更有銜杯終宴曲垂
頭掉尾醉如泥又曰遠聽明君愛逸才玉鞭金翅引
龍媒不因兹白人間有定是飛黃天上来影弄日華相
照耀噴含雲色且徘徊莫言闕下桃花舞别有河中蘭
葉開李白天馬歌曰天馬来出月氐窟背為虎文龍
翼骨嘶青雲振綠髮蘭筋權竒走滅沒騰崑崙歴西極
四足無一蹶雞鳴刷燕晡秣越神行電邁躡恍惚天馬
呼飛龍趨目明長庚臆雙鳬尾如流星首渴烏口噴紅
光汗溝珠曾陪時龍躡天衢羈金落月照皇都逸氣稜
稜凌九區白璧如山誰敢沽回頭笑紫燕但覺爾輩愚
天馬奔戀君軒駷躍驚矯浮雲翻萬里足躑躅遥瞻閶
闔門不逢寒風子誰採逸景孫白雲在青天丘陵遠崔
嵬鹽車上峻坂倒行逆施畏日晩伯樂剪拂中道遺少
盡其力老棄之願逢田子方惻然為我悲雖有玉山禾
不能療苦飢嚴霜五月凋桂枝伏櫪銜冤摧兩眉請君
贖獻穆天子猶堪弄影舞瑶池又紫騮馬詩曰紫騮
行且嘶雙翻碧玉蹄臨流不肯渡似惜錦障泥白雪關
山遠黃雲海戍迷揮鞭萬里去安得念春閨萬楚驄
馬詩曰金絡青驄白玉鞍長鞭紫陌野遊盤朝驅東道
塵恒滅暮到河源日未闌汗血每隨邊地苦蹄傷不憚
隴隂寒君能一飲長城窟為報天山行路難賈至白
馬詩曰白馬紫連乾嘶鳴丹闕前聞珂自蹀躞不要下
金鞭岑參衞節度赤驃馬歌曰君家赤驃畫不得一
團旋風桃花色紅纓紫鞚珊瑚鞭玉鞍錦韉黃金勒請
君鞴出看君騎尾長窣地如紅絲自矜諸馬皆不及却
憶百金新買時香街紫陌鳳城内滿城見者誰不愛揚
鞭驟急白汗流弄影行驕碧蹄碎紫髯胡雛金剪刀平
明剪出三騣高櫪上看時獨意氣衆中牽出偏雄豪騎
將獵向南山口城南狐兔不復有草頭一點疾如飛却
使蒼鷹翻向後憶昨看君朝未央鳴珂擁蓋滿路香始
知邊將真富貴可憐人馬相輝光男兒稱意得如此駿
馬長鳴北風起待君東去埽邊塵為君一日行千里
杜甫高都護驄馬行曰安西都護胡青驄聲價歘然来
向東此馬臨陣久無敵與人一心成大功功成惠養隨
所致飄飄遠自流沙至雄姿未受伏櫪恩猛氣猶思戰
場利腕促蹄高如踣鐵交河幾蹴層冰裂五花散作雲
滿身萬里方看汗流血長安壯兒不敢騎走過掣電傾
城知青絲絡頭為君老何由却出横門道又驄馬行
曰鄧公馬癖人共知初得花驄大宛種夙昔傳聞思一
見牽来左右神皆竦雄姿逸態何&KR0886;崒顧影驕嘶自矜
寵隅目青熒夹鏡懸肉騣碨礨連錢動朝来少試華軒
下未覺千金滿高價赤汗微生白雪毛銀鞍却覆香羅
帕卿家舊物公能取天廄真龍此其亞晝洗湏騰涇渭
深夕趨可刷幽并夜吾聞良驥老始成此馬數年人更
驚豈有四蹄疾於鳥不與八駿俱先鳴時俗造次那得
致雲霧晦冥方降精近聞下詔喧都邑肯使麒麟地上
行又玉腕騮詩曰聞說荆南馬尚書玉腕騮頓驂飄
赤汗跼蹐顧長楸敵騎三年入乾坤一戰收舉鞭如有
問欲伴習池遊又李鄠縣丈人駿馬行曰丈人駿馬
名胡騮前年避兵過金牛廻鞭却走見天子朝飲漢水
暮靈州自矜胡騮竒絶代乘出千人萬人愛一聞說盡
急難材轉益愁向駑駘輩頭上銳耳披秋竹脚下高蹄
削寒玉始知神龍别有種不比俗馬空多肉洛陽大道
時再清累日喜得俱東行鳳臆龍鬐未易識側身注目
長風生又房兵曹胡馬詩曰胡馬大宛名鋒稜瘦骨
成竹批雙耳峻風入四蹄輕所向無空闊真堪托死生
驍騰有如此萬里可横行又沙苑行曰君不見左輔
白沙白如水繚以周墻百餘里龍媒昔是渥洼生汗血
今稱獻於此苑中騋牝三千匹豐草青青寒不死食之
豪健西域無每歲攻駒冠邊鄙王有虎臣司苑門入門
天驥皆雲屯驌驦一骨獨當御春秋二時歸至尊至尊
内外馬盈億伏櫪在坰空大存逸羣絶足信殊傑倜儻
權竒難具論纍纍塠阜藏奔突往往坡陀縱超越角壯
翻同麋鹿遊浮深播蕩黿鼉窟泉出巨魚長比人丹砂
作尾黃金鱗豈知異物同精氣雖未成龍亦有神又
秦州雜詩曰南使宜天馬由来萬匹彊浮雲連陣沒秋
草徧山長聞說真龍種仍殘老驌驦哀鳴思戰鬭迥立
向蒼蒼又遣興詩曰地用莫如馬無良復誰記此日
千里鳴追風可君意君看渥洼種態與駑駘異不雜蹄
齧間逍遥有能事韓翃羽林騎詩曰駿馬牽来御柳
中鳴鞭欲向渭橋東紅蹄亂踏春城雪花頷驕嘶上苑
風又看調馬詩曰鴛鴦赭白齒新齊晩日花中散碧
蹄玉勒乍回初噴沫金鞭欲下不成嘶周存西戎獻
馬詩曰天馬從東道皇威被遠戎来參八駿列不假貳
師功影别流沙路嘶流上苑風望雲時蹀足向月每爭
雄禀異才難狀標竒志豈同馳驅如見許千里一朝通
張仲素天馬詩曰天馬初從渥水来郊歌曾唱得龍
媒不知玉塞沙中路苜蓿殘花幾處開又曰蹀躞宛
駒齒未齊摐金噴玉向風嘶来時行盡金河道獵獵輕
風在碧蹄韓愈入關詠馬詩曰歲老豈能充上駟力
微當自慎前程不知何故翻驤首牽過關門妄一鳴
又駑驥詩曰駑駘誠齷齪市者何其稠力小若易制價
微良易酬渴飲一斗水飢食一束芻嘶鳴當大路志氣
若有餘騏驥生絶域自矜無匹儔牽驅入市門行者不
為留借問價幾何黃金比嵩丘借問行幾何咫尺視九
州飢食玉山禾渴飲醴泉流問誰能為御曠世不可求
惟昔穆天子乘之極遐遊王良執其轡造父挟其輈因
言天外事茫惚使人愁駑駘謂騏驥餓死余爾羞有能
必有用有德必見收孰云時與命通塞皆有由騏驥不
敢言低徊但垂頭人皆劣騏驥共以駑駘優喟余獨興
歎才命不同謀寄詩同心子為我商聲謳又賀張十
八秘書得裴司空馬詩曰司空遠寄養初成毛色桃花
眼鏡明落日已曾交轡語春風還擬並鞍行長令奴僕
知飢渴湏著賢良待性情旦夕公歸伸拜謝免勞騎去
逐雙旌張籍謝裴司空寄馬詩曰綠耳新駒駿得名
司空遠自寄書生乍離華廄移蹄澀初到貧家舉眼驚
每被閑人来借問多尋古寺獨騎行長思歲旦沙堤上
得從鳴珂傍火城白居易和張十八秘書謝裴相公
寄馬詩曰齒齊臕足毛頭膩秘閣張郎叱撥駒洗了頷
花翻假錦走時蹄汗踏真珠青衫乍見曾驚否紅粟難
賖得飽無丞相寄来應有意遣君騎去上雲衢又公
垂尚書以白馬見寄光潔穏善以詩謝之曰翩翩白馬
稱金羈頷綴銀花尾曳絲毛色鮮明人盡愛性靈馴善
主偏知免將妾換慙来處試使奴牽欲上時不蹶不驚
行步穏最宜山簡醉中騎李賀馬詩曰龍脊貼連錢
銀蹄白踏煙無人識錦韂誰為鑄金鞭又曰臘月草
根甜天街雪似鹽未知口硬輭先礙蒺藜銜又曰忽
憶周天子驅車上玉山鳴騶辭鳳苑赤驥最承恩又
曰此馬非凡馬房星本是星向前敲瘦骨猶是帶銅聲
又曰大漠沙如雪燕山月似鉤何當金絡腦萬里踏
清秋又曰飢臥骨查牙麤毛刺破花鬛焦朱色落髮
斷鋸長麻又曰西母酒將闌東王飯已乾君王若燕
去誰為拽車轅又曰赤兔無人用當湏吕布騎吾聞
果下馬羈策任蠻兒又曰飂叔去匆匆如今不豢龍
夜来霜壓棧駿骨折西風又曰催榜渡烏江神騅泣
向風君王今解劒何處逐英雄又曰内馬賜宫人銀
韉刺麒麟午時鹽坂上蹲踏溘風塵又曰批竹初攅
耳桃花未上身他時湏攪陣牽去借將軍又曰寶玦
誰家子長聞侠骨香堆金買駿骨將送楚襄王又曰
香襆赭羅新盤龍蹙鐙鱗廻看南陌上誰道不逢春
又曰不從桓公獵何能伏虎威一朝溝壠出看取拂雲
飛又曰唐劒斬隋公拳毛屬太宗莫嫌金甲重且去
捉飄風又曰白鐵剉青禾碪間落細莎世人憐小頸
金埒畏長牙又曰伯樂向前看旋毛在腹間祇今掊
白草何日驀青山又曰蕭寺駝經馬元從竺國来空
知有善相不解走章臺又曰重圍如燕尾寳劒似魚
腸欲求千里脚先采眼中光又曰暫繫騰黃馬仙人
上綵樓湏鞭玉勒吏何事摘高州又曰武帝愛神仙
燒金得紫煙廄中皆肉馬不解上青天又曰汗血到
王家隨鸞撼玉珂少君騎海上人見是青騾白行簡
歸馬華山詩曰牧野功成後周王戰馬閑驅馳休伏皂
飲齕任依山逐日朝仍去隨風暮自還冰生疑隴坂葉
落似榆關蹀躞仙峰下騰驤渭水灣幸逢時偃武不復
鼓鼙間徐仁嗣天驥呈材詩曰至德符天道龍媒應
聖明追風竒質異噴玉彩毛輕蹀躞形難狀連拳勢乍
呈效才矜逸態絶影表殊名岐路寧辭遠關山豈憚行
鹽車雖不駕今日亦長鳴盧征天驥呈材詩曰異産
應堯年龍媒順制牽權竒初得地蹀躞欲行天詎假調
金埒寧湏動玉鞭嘶風深有戀逐日定無前周滿誇常
御燕昭恨不傳應知流赭汗来自海西偏鄭蕡天驥
呈材詩曰毛骨合天經拳竒步驟輕曾邀于闐駕新出
貳師城噴勒金鈴響追風汗血生酒亭留去跡吳坂認
嘶聲力可通衢試材堪聖代呈王良如顧盼垂耳欲長
鳴紀唐夫驄馬詩曰連錢出塞踏沙蓬豈比當時御
史驄逐北自諳深磧路連嘶誰念静邊功登山每與青
雲合弄影應知碧草同今日承平將換妾不如羅袖舞
春風喻鳬浴馬詩曰解鞚復收鞍長津渡細漣空蹄
沈綠玉闊臆沒連錢沫漩橋聲下嘶盤柳影邊常聞禀
龍性固與白波便陳凝詠馬詩曰未明龍骨駿幸得
到神州自有千金價寧忘伯樂酬雖知殊欵叚莫敢比
驊騮若遇追風便當軒一舉頭韓琮詠馬詩曰曾經
伯樂識長鳴不似龍行不敢行金埒未登嘶若是鹽車
猶駕瘦何驚難逢王濟知音癖欲就燕昭買駿名早晩
飛黃引同皂碧雲天上作鸞聲韋莊寄馬詩曰驅馳
曾在五侯家見說初生在渥洼鬉白似披梁苑雪頸肥
好撲杏園花休嫌綠綬嘶貧舍好着紅纓入使衙稳上
雲衢千萬里年年長踏魏堤沙翁綬白馬詩曰渥洼
龍種雪霜同毛骨天生膽氣雄金埒乍調光照地玉關
初别遠嘶風花明錦襜垂楊下露濕朱纓細草中一夜
羽書催轉戰紫髥騎出佩騂弓平曾獻薛僕射縶白
馬詩曰白馬披鬉練一團今朝被絆欲行難雪中放去
空留跡月下牽来只見鞍向北長鳴天外遠臨風斜控
耳邊寒自知毛骨應還異更請孫陽仔細看秦韜玉
紫騮馬詩曰渥洼竒骨本難求况是豪家重紫騮臕大
宜懸銀壓胯力渾欺着玉銜頭生獰弄影風隨步蹀躞
衝塵汗滿溝若遇丈夫能控御任從騎取覓封侯張
隨敕賜三相馬詩曰上苑驊騮出中宫詔命傳九天班
錫禮三相代勞年顧主聲猶發追風力正全鳴珂龍闕
下噴玉鳳池前四足疑雲滅雙瞳比鏡懸為因能致遠
今日表求賢章孝標騏驥長鳴詩曰有馬骨堪驚無
人眼暫明力窮吳坂峻嘶苦朔風生逐逐懷良御蕭蕭
顧樂鳴瑶池期弄影天路擬飛聲皎月誰知種浮雲莫
問程鹽車今願脫千里為君行宋文同紫騮馬詩曰
翩翩紫騮馬爛爛黃金鞍流水四蹄急飛星雙月寒擁
頭青玉釳蔽膝綵絲鞶誰取交州鼓模將骨去看許
彦國紫騮馬詩曰黃金絡頭玉為觼蜀錦障泥亂雲葉
花間顧影驕不行萬里龍駒空汗血露牀秋粟飽不食
青芻苜蓿無顔色君不見東郊瘦馬百戰場天寒日暮
烏啄瘡宋伯仁邊頭老馬詩曰解下韁繩便欲眠絶
無筋力可勝鞭霜蹄徧識淮南地夜草猶吞塞北煙怕
逐綵旗排偃月寧思金鐙趁朝天華山自有安身處試
問將軍在幾年元楊載神馬歌曰神馬来自崑崙西
有足未始行沙泥朝趨欲出飛鳥上夕逝直與奔星齊
綠騣半散插雙耳赤汗交流攅四蹄風神秀猛陿天地
豈顧燕蔡并渠藜時時牽浴臨清溪對人誇殺黃鬚奚
玉沙之禾中芻秣不嚙堤頭枯草稊與君側耳聽長嘶
凡馬不聞生駃騠貢師泰上都詐馬大燕詩曰紫雲
扶日上璇題萬騎来朝隊仗齊織翠轡長攅孔雀鏤金
鞍重嵌文犀行迎御輦爭先避立近天墀不敢嘶十二
街頭人聚看傳言丞相過沙堤納新劉舍人桃花馬
歌曰青絲駿馬桃花色翠鞍玉轡黃金勒奚奴牽出不
敢騎道上行人爭愛惜往時曾遇李將軍汗流赤血氣
如雲朝刷黃河莫南粤沙場百戰成竒勲歸来無心伏
槽櫪頓轡長鳴思奮力東家白面繡衣郎千金買去遊
南陌昨朝校獵向城隅萬人爭說天下無夜歸不怕霸
陵尉玉鞭醉打蒼頭奴畫燭銀屏歡徹曙一朝金盡賓
朋去可憐驕馬屬誰家斷繮猶繫階前樹君不見西家
欵叚三十年青芻滿櫪菽滿田老翁不識城下路騎看
射獵南山邊朱德閏觀内廄洗馬詩曰黃雲灑雨沙
場秋灘高水平凝不流曉霜襲透蒼駝裘圉人浴馬津
水頭綠驃連錢雙驊騮日光射波脂膩浮青絲脱鞚黃
金鉤輕爬短刷濕未收三花剪鬉平且柔籋雲駿氣將
無儔束芻斗豆豈馬羞茫茫豐草生林丘霜蹏胡為踏
長楸振鬛一躍期天遊郝經詔錫張蔡公大宛二馬
詩曰二馬飄飄萬里来玉花蕭颯上金臺風生兩耳雲
霄近電掣雙瞳日月開渥水虎文連朔氣大宛龍種絶
氛埃將軍正欲成勲業看汝驍騰展驥才馬祖常桃
花馬詩曰白毛紅點巧安排勾引春風上背来莫解雕
鞍橋下浴恐隨流水泛天台周伯琦天馬行應制詩
曰飛龍在天今十祀重譯来庭無遠邇川珍嶽貢皆貞
符神駒躍出西洼水拂郎蕞爾不敢留使行四載數萬
里乘輿清暑灤河宫幸臣奏進閶闔裏昂昂八尺阜且
偉首揚渴烏竹批耳雙蹏縣雪墨漬毛疏騣擁霧風生
尾朱英翠組金盤陀方瞳夹鏡神光紫聳身直欲凌雲
霄盤辟丹墀却閑頠黃鬚圉人服尨詭嚲鞚如縈相諾
唯群臣俯伏呼萬歲初秋曉霽風日美九重洞啟臨軒
觀衮衣冕耀天顔喜畫師寫倣妙奪神拜進御牀深稱
旨牽来相向宛轉同一入天閑誰敢齒我朝幅員古無
比朔方鐵騎紛如螘山無氛祲海無波有國百年今見
此神州苜蓿西風肥收斂驕雄聽驅使屬車歲歲幸兩
京八鸞承御壯瞻視騶虞麟趾並樂歌越雉旅獒盡風
靡廼知感召由真龍房星孕秀非偶爾黃金不用築高
臺髦俊聞風一時起願見斯世皥皥如羲皇按圖畫卦
復兹始張憲立仗馬詩曰照夜玉狻猊霜毛鐵鑿蹏
春風金絡腦小雨錦障泥御駕馳天上軍封受海西日
供三品料緘口不聞嘶又桃花馬歌曰房星下飲瑶
池清神光夜化花龍精東風滿背騎不得冰痕淨洗黃
魚腥斑斑朱英點精雪滴滴真珠汗凝血高蹏蹴蹋花
雨香仰面嘶春春正熱周家穆滿遊懸圃萬里西馳覲
王母青絲繫樹搖玉珂錦繡叢中五雲舞歸来復入元
都觀紫陌韶華政零亂天閑不數連錢驄路人只作文
彪看天台九曲溪流芳解鞍春水浮丹光劉郎牽入落
花去撲面玉鞭蝴蝶忙風流自許王武子未信叔癡癡
不語千年駿骨作銅聲燕昭臺高金似土明高啟馬
詩曰羅帕覆春風連鞍賜有功蹄高騎得稱身出萬軍
中郭翼和李長吉馬詩曰神駿知無匹驍騰絶域来
流沙一丈雪夜拂白龍堆又曰天子飛黃馬牽来賜
近臣玉階新雨過風衮落花塵又曰内廄玉花驄斑
斑歕肉騣奚官新浴罷沙苑踏春風又曰佛郎通上
國萬里進龍媒曉日開閶闔紅光上玉臺又曰天馬
誰能御和鸞駕紫薇年年清暑去霹靂逐龍飛曾棨
天廄神兔歌序云永樂七年春二月余以扈從北廵給
賜内廄兔色馬一匹蓋朝鮮所貢也神駿超越異於凡
馬經數千里若有餘力予聞古良馬有赤兔之名故作
神兔歌以贊之曰天廄名馬不易得鳳臆龍鬐秋兔色
圉官嘶養十餘載云昔来自朝鮮國想當此馬初生時
蛟龍降精雷雨垂房星夜墮水盡赤雲霧下繞靈風吹
雄姿逸態真神駿踠促蹄高雙耳峻目光夹鏡炯方瞳
汗血流珠膩紅暈朝鮮得此不敢騎覆以黃氊獻赤墀
廼知天廄盡龍種如此萬匹皆權竒今晨鞴出迥殊絶
扈從鑾輿自超越朝趨遠促交河冰夕秣驕嘶薊城月
君不見肅爽驊騮古亦多老不一試將奈何駑駘無力
枉蹀躞俗馬有肉空嵯峨平生憐爾獨遭遇繡勒金鞍
照瓊署相期慎保不凡姿萬里長隨六龍馭王直題
馬詩曰鳳臆龍鬐世不多春風飽食玉山禾升中自是
明時事岱岳雲亭想一過郭登騏驥詩曰萬里龍沙
百戰歸輕塵不動四蹄飛可憐汗血常消瘦不及駑駘
似瓠肥王慎中紫騮馬詩曰朱汗四垂碧玉蹄韁絲
陡勒不勝嘶長安陌上催花雨萬樹紅英踏作泥徐
渭賦得風入四蹄輕曰駿馬四蹄風形容有杜公一塵
不動外千里颯然中白草連天靡蒼鷹蹋翅從檀溪不
湏躍隨意過從容又曰愛妾換初酬將軍募紫騮颼
颼只聞響陣陣不禁秋練影難長曳房星易一流路傍
看不細多是失回頭又曰借將從虎物并去翼龍腓
戌削纔辭櫪崩轟已破圍寒呼隨踠起黑旋褁鞍飛曾
聽將軍說雙雙碎鐵衣(注云雷總戎嘗騎千里馬風掣其衣僅存襟背又云趙總戎亦)
(然)又曰赤驥本龍精行時不是行看遲八尺影過急
一團聲帶烙成駢死嘶鹽了此生孫陽何處是淚盡太
行程
原賦魏應德璉慜驥賦曰慜良驥之不遇兮何屯否之
弘多抱天飛之神號兮悲當世之莫知赴懸谷之漸塗
兮陟高岡之峻崖懼僕夫之嚴策兮載悚慄而奔馳懷
殊姿而困遇兮願遠跡而自舒思奮行而驤首兮叩繮
&KR1303;之紛挐牽繁轡而增制兮心慉結而槃紆涉通逵而
方舉兮廹輿僕之我拘抱精誠而不暢兮鬱神足而不
攄思蒒翁於西土兮望伯氏於東隅願浮軒於千里兮
曜華軛於天衢瞻前軌而促節兮顧後乘而躊蹰展心
力於知已兮甘邁遠而忘劬哀二哲之殊世兮時不遘
乎良造制銜轡於常御兮安獲騁於遐道晉曹毗馬
射賦曰奔電無以追其蹤逸羽不能企其足狀若騰虬
而登紫霄目似晨景之駭扶木體與機會動躡驚風於
是抗孫陽之轡彎繁弱之弓輕足鬱其雲合妙手於焉
爭雄傅休奕乘輿馬賦曰目若曜星符采横發高顛
懸日雙璧象月頭似削成鬛如鬢髮延首高驤擢足軒
峙氣蓋青雲勢凌萬里九方不能測其天機秦公不能
究其妙理又馳馬射賦曰何逸群之竒駿生濛汜之
遐濱附南方以定位表天駟於三辰儀乾行之剛健憑
坤厚以托身豈驥德之足慕晞萬里之清塵宋劉義
恭白馬詩曰惟皇有造惟靈有秘麗氣摛精底愛覃粹
八埏稽首以賓庭九荒歛袵而納䞇象車垂德以服廂
龍馬宅仁而受轡是以周稱踰輪漢則天駟體自乾維
衍生坎位伊赭白之為駿超絶世而稱驥爾其為狀也
竦身輕足高顙露睛氣猛聲烈步遠視明著獻西宛表
德東京價傾幽夏觀竭都城飾金騣之倏爍揚玉鑾之
玲瓏發鳴鏑於懸月驅永埒於修坰旋四介以作好耀
二矛之重英舉舊閑而未儔考前迅而較名顔延之
赭白馬賦曰昔帝軒陟位飛黃服皂后唐膺籙赤文候
日漢道亨而天驥呈才魏德茂而澤馬效質伊逸倫之
妙足自前代而間出並榮光於瑞典登郊歌乎司律所
以崇衞威神扶護警蹕是用精曜叶從靈物咸秩暨明
命之初基罄九區而率順有肆險以禀朔或踰遠而納
賮觀其附筋樹骨垂梢植髮雙瞳夹鏡兩權協月異體
峰生殊相逸發超攄絶夫塵轍驅騖迅於滅沒然而盤
於遊畋作鏡前王肆於人上取悔義方天子乃輟駕廻
慮息徒解裝鑒武穆憲文光振民隐修國章戒出豕之
敗御惕飛鳥之跱衡故祇慎乎所常忽敬備乎所未防
輿有重輪之安馬無泛駕之佚處以濯龍之奥委以紅
粟之秩服養知仁從老得卒加弊帷收仆質天情周皇
恩畢謝莊舞馬賦曰天子馭三光總萬㝢挹雲經之
留憲裁河書之遺矩是以德澤上昭天而下漏泉符瑞
之慶咸屬榮懷之應必纏月晷呈祥乾維效氣賦景河
房承靈天駟凌原郊而漸景躍流泉而泳質辭水穴而
南傃去輪臺而東暨登玉塞而歸寶奄芝庭而獻秘及
其養安騏校進駕龍涓暉大馭於國皂賁上襄於帝閑
超益野而踰綠蛇軼蘭池而轢紫燕五王晦其頥孫氏
懵其元東門豈或狀西河不能傳既秣芑以均性又佩
蘅以崇躅養雄神於綺文蓄奔容於帷燭藴浮雲之銳
影戢追電之逸足方疊鎔於丹縞亦連規於朱駁觀其
雙璧應範三封中圖黝骨滿燕室虚陽理競潛策紆汗
飛赭沫流珠至於肆夏已升采齊既薦始徘徊而龍俛
終沃若而鸞盼迎調露於飛鍾起承雲於驚箭寫秦坰
之躡塵狀吳門之曳練窮虞廷之蹈蹀究遺野之環祇
夫蹠實之態未卷凌遠之氣方攄歴岱野而過碣石跨
滄流而軼姑餘朝送日於西坂夕歸風於北都尋瓊宫
於倏瞬望銀臺於湏臾增唐人舞馬賦曰爾其聆音
却立赴節騰凑顧遲影而傾心效長鳴而引脰踠跡遲
遲汗血生姿順指不動因心所之日照金羈而睛光交
映風飄錦覆而淑氣相資又舞馬賦曰飾金羈頓紅
緌類却略以鳳態終宛轉而龍姿鼉鼓歴考龍笛昭宣
知執轡之有節乃蹀足而争先廹而觀焉若桃花動而
順吹遠而察之類電影倏而横天喬彝渥洼馬賦曰
目散電兮彪駮喙含丹而虎牙躡紅雲而噴玉霑赤汗
以攅花然後絡以金羈拂於鱗鬐睛射紫熖梢垂綠絲
凝嬌欲嘶嚼凄鏘之玉勒疊影善顧紛偃蹇之朱旗
胡直鈎獲大宛馬賦曰材為地産之最精降天山之中
沛艾骨異低昂氣雄溢鏡光於金勒流雪影於花驄
王損之汗血馬賦曰名重綠驥價高驌驦骨騰肉飛既
揮紅而沛艾鱗超龍鬐亦流汗以徜徉當其辭絶塞而
長征望漢庭而遐騁初疑霢霂染瀚海之霜華終訝淋
漓變榆關之霞(一作雪)影王起朔方獻千里馬賦曰始
其同群豐草挺質寒鄉名超兹白瑞掩飛黃走險鹿駭
望雲龍驤縶之維之登歌不慙於西極若滅若沒獻狀
聿来於北方牛上士古駿賦曰侠少驫□(上必由下許聿切)
雄駒捷疾耳若插筩顱疑削出跼金鑣以弄影控鐵銜
而齧膝始驂驔以舞風忽濩略而追日謝觀吳坂馬
賦曰當其初出渥洼孰分駑驥雖白日之可逐曷青雲
之自致善相爰来精神陡廻奮迅而蝟毛俱聳嘶鳴而
星眼俄開武少儀相馬賦曰鬛青絲兮風生眼黃金
兮電光蹄盤攤而散花毛翕赩而成章衆人觀之駢於
路傍為龍為鹿莫敢比方而不知若此者足不遵地影
不逐形騰六合歕四溟截飛鳥遺流星日車為之不轉
風馭為之中停貳師罷貢伯樂焚經非遇徐公之術曷
擅天下之名宋米芾天馬賦曰目星角以電發蹄踠
踣以風迅鬐龍顒而孤起耳鳳聳以雙峻翠華建而出
步閶闔下而輕噴低駑群而不嘶横秋風以獨韻明
羅汝敬龍馬賦曰含秀月窟播品東溟繄騋□兮毓質
蒼龍兮降精方其震電倏爍風雨晦冥房星馺兮移次
川后翕兮效禎匪渥洼之異産信滎河兮同徵
原頌魯國黃伯仁為龍馬頌曰夫龍馬之所出於太蒙
之荒域禀神祇之純化乃大宛而再育資黝螭之表像
似靈虬之注則奪腰褭之體勢逸飛兔之高蹤兼驥騄
之美質豈驊騮之足雙耳如剡筩目象明星雙璧似月
蘭筋參情增梁簡文帝馬寳頌并序曰五月丁酉詔
以馬寳示群臣太僕校官趣馬掌贊三令五申丞聮事
舉八麗周圍給役相趨暉煜金鑣陸離寳勒丕煥無疆
之德永呈致遠之功鸞盼善鳴龍儀美稱足轉驚電眼
流含燭霧噴紛霏流沫飄灑數千為壽豈待原蠶之禁
萬里一息不藉杜蘅之草王良不能控其衡策伯樂不
能辨其天機方知總轡崑岑周非吾馭張樂大野夏有
慙德豈止沈河用璧獨有綠文之稱盛德在木偏受蒼
龍之名臣謹按華子云堯漢皆得馬者堯漢皆火德正
斗南方乘德而至也豈非聖德汪濊皇風洋溢研機洞
幽備禮達義是以天不愛道白馬嘶風王澤效祥朱鬛
降趾比夫圓蹄方足躑躅在郊風歗電奔遨遊處囿五
彩依樹三雀登巢安髣髴於當今弗擬議於休應伊臣
不佞結慶雲霄親承詔旨預觀寳瑞退而作頌其辭曰
乾道應坤馬来度玉關升玉臺鏤錫煥鸞鑣廻槃雲轉
堞塵開千天駟百龍媒永伏皂埽騊駼秣瑶粟委芳芻
九夷欵四表清甿胥樂輿頌興
原贊晉郭璞馬贊曰馬出明精祖自天駟十閑六種各
有名類三才五御駑駿異轡周庾信秦穆公馬贊曰
駿馬遇盜秦君不瞋先傾美酒翻畏傷人鄰兵向國窮
宼侵秦於時大盜還作功臣增唐人昭陵六馬贊其
一曰月精按轡天駟横行弧矢載戢氛埃廓清(右拳毛騧黃喙)
(平劉黑闥時所乘)其二曰瀍澗未静斧鉞伸威朱汗騁足青旌
凱歸(右什代赤純赤色平世充建德時乘)其三曰倚天長劒追風駿足聳
轡平隴回鞍定蜀(右白蹄烏純黑色四蹄俱白平薛仁杲時所乘)其四曰應策
騰空承聲半漢入險摧敵蒙危濟難(右特勒驃黃白色喙微黑平宋金剛)
(時所乘)其五曰紫燕超躍骨騰神駿氣讋三川威陵八陣
(右颯霧紫紫燕騮平東都時所乘)其六曰足輕雪影神發天機策兹飛
練定我戎衣(右青騅蒼白色平竇建德時所乘)
原狀宋顔延之天馬狀曰降靈驥子九方是選白□朱
文綠蛇紫燕水軼驚鳬陸越飛箭遇山為風值雲成電
增唐孔戣謝借馬狀曰輟驊騮於内廄騁逸步於長
衢驅馳忘勞服習如志誓當夙駕無任感恩于邵謝
借馬狀曰遂躡權竒方遺欵叚瞻天心喜已馳捧日之
恩向闕身輕更遇奔星之足齊映為趙相公謝馬狀
曰猥出上賜特賚微臣豈徒體合鑄金法相皆備而乃
足符歴塊驥德是稱李商隠代謝借飛龍狀曰梁懸
蜀鐙几覆吳鞍每多曳練之疑不假着鞭之力倏踰秦
甸將復周閑照地廻光瞻天送影長亭欲别未期東道
而来雙闕倘嘶願附北風之思又代進賀端午馬狀
曰伏櫪斯久着鞭亦多粗覺柔馴未嘗奔逸雖非龍媒
驥子邈一舉以絶塵願陪月駟雲螭慶千嘶於扈蹕
元稹進馬狀曰同州防禦使供進烏馬一疋八歲堪打
毬及獵北方正色東道竒蹤調習多時備諳材力令
狐楚進異馬駒狀曰禀天駟之精體坤元之德毛卷惟
細鬛赤而高尾掉肉而蜿蟺額帶星而倜儻雙瞳有耀
四蹄如削宛然天産定是龍媒允協建午之辰光昭太
乙之貺
原表魏曹植獻文帝馬表曰臣以先武皇帝世得大宛
紫騂馬一匹形法應圖善持頭尾教令習拜今輒已能
行與鼓節相應謹以奉獻唐李嶠為鳳閣李侍郎謝
賜馬表曰移滅沒於帝閑降權竒於御皂漢宫流赭遂
出於玉臺軒后飛黃俯回於馳道李邕進文馬表曰
豹蔚騰文龍章助聖書籍所未載耳目所未聞令狐
楚進異馬駒表曰當道征馬使穆林狀稱忻州定襄縣
馬群内生異駒一疋駝頭鐵額紅鼻肉騣尾上茸毛額
帶星文肋骨左右各十八枝四蹄青兩眼黑當生之夜
群馬皆嘶靈質炳然休徵備美
原啟梁元帝謝晉安王賜馬啟曰繹武媿仲都遂蒙大
驪之錫儒謝春卿空頒名馬之賚故以取方驎友自匹
龍媒不待景公宛如齊畫無勞馬援翻等漢銅豈有滅
沒黑龍連翩白馬錢文見重津名取貴相彼騏驥猶深
戀主矧伊伏櫪彌結懷恩邵陵王謝令賚馬啟曰連
翩絶景沃若追風超渥水之形踰大宛之狀荷傳西蕃
將達宫閫無任城之氣勇降東平之嘉錫何以揚名沙
漠仰稱隆慈戀德銘心矚恩雨淚劉孝威為皇太子
謝敕賚功德馬啟曰伏惟忘我徇物屈已濟民該天地
而大捨總日月而為施既脱軛於金輪又解驂於紺馬
出余吾之水服騊駼之廄名高夏后之龍價倍田方之
贖謹當秣以柏葉飴以丹棗加之玉鞍飾之金絡劉
孝儀謝豫章王賜馬啟曰出自北冀来從東道儛越兩
驂驅同八駿脩坂且厲無復良樂之鳴長楸可走不假
幽并之策周庾信謝滕王賚馬啟曰柳谷未開翻逢
紫燕臨源猶遠忽見桃花流電爭光浮雲連影張敞畫
眉之暇直走章臺王濟飲酒之歡長驅金埒王褒謝
賚馬啟曰邊城無草来自東南塞外饒沙經從西北漢
時樂府偏愛權竒晉世桑門特憐神駿黃金作勒足渡
西河白玉為鐙方傳南國倘逢漢帝仍駕鼓車若值魏
王應驚香氣
原書魏文帝與孫權書曰前使于禁郭及夫所遺吾纖
驪馬本欲使禁自致之念將軍倘欲速得今故以付徐
奉往此二馬朕之常所自乘甚調良善走數萬匹之極
選者乘之真可樂也中國雖饒馬其知名絶足亦時有
之耳梁元帝荅齊國雙馬書曰名重桂條形圖柳谷
襄陽地穴近求未易滇池水裏遠訪猶難價匹龍媒聲
齊驥子河東耀采似伏波之鑄銅震象飛文笑東瀛之
刻玉加以控斯銀勒利此金銜鞍揭鏤衢光含兩月纏
縈紫縷色麗雙絲方嗤晉后恒乘鄭國之駟更鄙曹君
輕餉蜀王之馬又書曰於戲馬之為用遠矣大矣斯
所以乾為瘠馬震為馵足有是哉有是哉何則泮渙而
馳可以及日躊蹰而蹀可以追風赤兔之騰聲的盧之
濟主陳王有照羈之說班生有繮絆之談抑聞斯美遠
勞此費懷哉懷哉老生不云乎雖有拱璧以光駟馬良
用此道中心藏之何日忘之
增說唐韓愈雜說曰世有伯樂然後有千里馬千里馬
常有而伯樂不常有故雖有名馬祇辱於奴隸之手駢
死於槽櫪之間不以千里稱也馬之千里者一食或盡
粟一石食馬者不知其能千里而食也是馬雖有千里
之能食不飽力不足材美不外見欲與常馬等不可得
安求其能千里也策之不以其道食之不盡其材鳴之
而不能通其意執鞭而臨之曰天下無馬嗚呼其果無
馬也耶其真不知馬也劉禹錫說驥曰伯氏佐戎於
朔陲獲良馬以遺予予不知其良也秣之稊稗飲之汙
池廄櫪也上痺而下蒸羈索也綴索而續葦其易之如
此予方病且窶求沽於肆肆之駔亦不知其良也許其
價六十緡將劑矣有裴氏子贏其二以求之謂善價也
卒與裴氏裴所善李生雅挟相術於馬也尤工覩之周
體眙然視欣然笑既而抃隨之且曰久矣吾之不觀於
是也是何柔心勁骨竒精妍態宛如鏘如華如翔如之
備耶今夫馬之德全然矣顧其為駒藏銳於内且秣之
乖方是用不說於常目湏其齒傋而氣振則衆美灼見
上可以獻帝閑次可以鬻千金裴也聞言竦焉遂警其
僕蠲其皂筐其惡蜃其溲摧以美薦秣以薌粒起之居
之澡之挋(音震)之無分隂之怠斯以養馬養馬之至分也
居無何果以驥德聞李翺國馬說曰有乘國馬者與
乘駿馬者並道而行駿馬囓國馬之鬉血流於地國馬
行步自若也精神自若也不為之顧如不知也既駿馬
歸芻不食水不飲慄而立者二日駿馬之人以告國馬
之人曰彼蓋其所羞也吾以馬往而喻之斯可矣乃如
之於是國馬見駿馬而鼻之遂與之同櫪而芻不終時
而駿馬之病自已
增序梁張率舞馬賦序曰禮稱驪騵詩頌騮駱先景遺
風之美世所得聞吐圖靈光之異有時而出大梁光有
區夏廣運自中日入之所浮琛委贄風被之域越險效
珍軨服烏號之駿騊駼豢龍之名而河南又獻赤龍駒
有竒貌絶力能拜善舞
騊駼一
原爾雅曰騊駼北野之良馬增一曰野馬原山海
經曰北海内有獸焉狀如馬名曰騊駼色青史記曰
匈奴竒畜則騊駼增瑞應圖曰騊駼幽隠之獸有明
王在位即至為時除災害淮南王術訓云湯武聖王
也而不能與越人爭幹舟而浮於江湖伊尹賢相也而
不能與秦人騎騵馬而服騊駼
騊駼二
原贊晉郭璞騊駼贊曰騊駼野駿産自北域交頸相摩
分背翹陸雖有孫陽終不在服
駮一
原爾雅曰駮如馬鋸牙食虎豹山海經曰中曲之山
有獸焉其狀如馬而身黑二尾一角虎牙爪音如鼓其
名曰駮是食虎豹可以禦兵增唐杜甫朝享太廟賦
曰吟翠駮而未乘北史曰北齊張華原為兖州刺史
先是猛獸為暴忽有六駮食之人謂政化所感宋史
列傳曰劉敞奉使契丹順縣山中有異獸如馬而食虎
豹契丹不能識問敞敞曰此所謂駮也為說其聲音形
狀且誦山海經管子書曉之契丹歎服
駮二
增詩唐李白送張秀才從軍詩曰六駮食猛武恥從駑
馬羣一朝長鳴去矯若龍行雲
原贊晉郭璞贊曰駮惟馬類食畜之英驤首騰尾嘘天
雷鳴氣無不凌吞虎辟兵
御定淵鑑類函卷四百三十四
