欽定四庫全書
御定淵鑑𩔖函卷一百八十四
樂部一(樂總載瞽律掌樂宗)(制樂知音)
樂總載一
原說文曰樂五聲八音總也易曰雷出地奮豫先王
以作樂崇德殷薦上帝以配祖考尚書曰帝曰䕫命
汝典樂教冑子詩言志歌永言聲依永律和聲八音克
諧無相奪倫神人以和䕫曰於予擊石拊石百獸率舞
增周禮曰大司樂以樂語教國子興(興以善物喻善事也)道(陳古)
(以剴今)諷(倍文曰諷)誦(以聲節之曰誦)言(發端曰言)語(答述曰語)原周禮曰天
子宫懸(四面如宫)諸侯軒懸(去南面餘三面其形如軒亦曰曲懸)大夫判懸(又去)
(其北面)士特懸凡樂作謂之奏九奏乃終謂之九成樂終
謂之闋凡懸鐘磬之半為堵全為肆(半為鐘磬各八共十六枚而在一簴)
周官曰凡六樂者一變而致羽物及川澤之祇再變
而致蠃物及山林之祇三變而致鱗物及丘陵之祇四
變而致毛物及墳衍之祇五變而致介物及土祇六變
而致象物及天神九德之歌九㲈之舞於宗廟之中奏
之若樂九變則人鬼可得而禮矣(鄭元注云變更也樂成則更奏也)
爾雅釋樂曰宫謂之重商謂之敏角謂之經徵謂之迭
羽謂之柳(郭璞注皆五音之别名其義未詳)禮記曰凡音之起由人
心生也人心之動物使之然感於物而動故形於聲聲
相應故生變變成方謂之音比音而樂之及干戚羽旄
謂之樂又曰審聲以知音審音以知樂審樂以知政
而治道備矣又曰大樂必易大禮必簡鐘鼓管磬羽
籥干戚樂之器也屈伸俯仰綴兆疾舒樂之文也故知
禮樂之情者能作識禮樂之文者能述作者之謂聖述
者之謂明明聖者述作之謂也五帝殊時不相沿樂三
王異世不相襲禮又曰樂至則無怨禮至則不争揖
讓而治天下者禮樂之謂也又曰夫樂清明象天廣
大象地終始象四時周旋象風雨增又曰鐘聲鏗鏗
以立號號以立横横以立武君子聽鐘聲則思武臣石
聲磬磬以立辨辨以致死君子聽磬聲則思死封疆之
臣絲聲哀哀以立廉廉以立志君子聽琴瑟之聲則思
志義之臣竹聲濫濫以立會會以聚衆君子聽竽笙簫
管之聲則思畜聚之臣鼔鼙之聲讙讙以立動動以進
衆君子聽鼓鼙之聲則思將帥之臣君子之聽音非聽
其鏗鏘而已也彼亦有所以合之也原孝經曰移風
易俗莫善於樂論語曰子在齊聞韶三月不知肉味
曰不圖為樂之至於斯也增公羊傳曰王者舞六樂
於宗廟之中舞先王之樂明有法也舞己之樂明有制
也舞四裔之樂大德廣及之也詩正義曰五帝以還
詩樂相將故有詩則有樂尚書大傳樂曰且張辟雍
鶬鶬相從八風回回鳳凰喈喈原五經通義曰八音
者金石絲竹匏土革木也(釋智匠樂錄曰金為鐘鎛鐲鐃石為磬絲為琴瑟箜篌筝)
(筑琵琶竹為箎笛籥簫管匏為笙簧竽土為塤缶革為鼓木為柷敔也)又曰舞四夷之
樂明德澤廣被四表也東夷之樂曰侏離南夷之樂曰
任西夷之樂曰禁北夷之樂曰昧又曰受命而王者
六樂焉以太一樂天以咸池樂地以肆夏樂人以大夏
樂四時以大濩樂五行神明以大武樂六律各象其性
分而為之制以樂其先祖又曰王者之樂有先後者
各尚其德也以文得之先文樂持羽毛而舞以武得之
先武樂持朱干玉戚而舞五經要義曰周禮鐘磬皆
編懸之二八十六而在一簴謂之堵磬一堵謂之肆春
秋傳曰歌鐘二肆此之謂也又曰凡樂音有八鼓謂
之革鐘謂之金磬謂之石琴瑟謂之絲簫管謂之竹塤
謂之土柷敔謂之木笙謂之匏是謂八音增樂說曰
聖人作樂不以自娛以觀得失之效故不取僃于一人
必湏八能之士故八音或調隂陽或調五行或調盛衰
或調律歷或調五音與天地神明合德者則七始八氣
終各得其宜也原樂緯曰六律黃鐘(十一月)太簇(正月)姑
洗(三月)𬎼賓(五月)夷則(七月)無射(九月)六吕大吕(十二月)夾鐘(二月)仲
吕(四月)林鐘(六月)南吕(八月)應鐘(十月)陽為律隂為吕總謂之十
二月律周禮鐘師掌金奏大樂皆以鐘鼓奏九夏(夏樂章名)
(若今之奏鼔吹)一曰王夏(天子出入奏之)二曰肆夏(祭祀尸出入奏之亦主賓入門奏之)
(享四方奏之)三曰昭夏(牲出入奏之)四曰納夏(享四方奏之)五曰章夏
(納有功奏之)六曰齊夏(大夫祭奏之)七曰族夏(族人侍奏之)八曰裓夏
(賓醉出奏之)九曰驁夏(公出入奏之)天子祭祀用六代之樂(一曰雲門)
(二曰咸池三曰蕭韶四曰大夏五曰大濩六曰大武)國語曰金尚羽石尚角竹
尚商絲尚宫匏土尚徵吕以和樂律以平聲金石以動
之絲竹以行之歌以詠之匏以宣之瓦以贊之革木以
節之物得其常曰樂樂之所集曰聲聲相保曰和細大
不踰曰平增樂緯曰坎主冬至樂用宫艮主立春樂
用塤震主春分樂用鼓巽主立夏樂用笙離主夏至樂
用絃坤主立秋樂用磬兊主秋分樂用鐘乾主立冬樂
用柷敔原又曰黃帝樂曰咸池(池音施道施于民故曰咸池)帝嚳
曰六英(道有英華故曰六英)顓頊曰五莖(道有根莖故曰五莖)堯曰大章(堯時)
(仁義大行法度章明故曰大章)舜曰簫韶(韶繼也舜繼堯之後循行其道故曰簫韶)禹曰大
夏(禹承二帝之後道重太平故曰大夏)殷曰濩(湯承衰而起濩先王之道故曰濩濩音護)周曰
勺又曰大武(周承襄而起斟酌文武之道故曰勺)原沈約宋書曰秦樂
曰五行(始皇所改)漢樂曰文始(高祖改韶舞為之)武德(高祖造舞人執干戚以象)
(天下樂已行武以除亂)安世(舊曰房中秦改為夀人孝惠改為安世)昭容(高祖造生于武德)
禮容(高祖造生于文始五行)嘉至(叔孫通造以迎神)四時(文帝所造)昭德(孝武帝造)
(薦之太宗廟)盛德(孝宣造薦之太宗廟)雲翹育命(並漢樂以祀天地)巴渝(漢初巴渝)
(助漢有功作此舞)魏樂曰昭武(改漢巴渝)正世(改漢安世又為享神歌)迎靈(改漢)
(嘉至)武頌(改漢武德)昭業(改漢昭容)鳳翔(改漢雲翹)靈應(改漢育命)大韶(改漢文始)
大武(改秦五行)增晉樂曰正德大悅(武帝使郭夏宋識等造)宣武(改魏)
(昭武)宣文武(改魏羽籥)宋樂曰凱容(建平王宏議以為韶舞宣烈以為武舞)齊樂
曰高德(太祖神室)明和(高宗神室)梁樂曰大壯(武帝造取易云大壯)大觀(取易)
(大觀)陳樂曰代北後魏樂曰人胤皇始(道武所作以明開大始祖)
(之業)嘉成(武帝永熙時祖瑩請改崇德章烈為此名)北齊樂曰廣成(文宣時祖珽採魏安)
(豐王等所著樂說而定正聲仍雜西涼之曲所謂洛陽舊樂者也)後周樂曰山雲(武帝天和)
(初造)隋樂曰地厚天高(文帝微時常倚琵琶作歌二首託言夫婦之義即位因取為房)
(内曲職在宫内女人教習之)唐樂曰七德(其後更號神功破陣)九功(本名功成慶善)上
元(高宗所作)龍池(元宗賜第隆慶坊坊南變為池即位作此)中和樂(德宗作)後梁樂
曰慶和崇德(太祖時樂)後唐樂曰武成(莊宗廟)雍熙(明宗廟)後
晉樂曰元同文同昭德成功後漢樂曰治安
(改唐治康)振德(改唐凱安)觀象(改唐九功)講功(改唐七德)周樂曰政和(改漢治安)
善勝(改唐振德)崇德(改唐觀象)象成(改唐講功)宋樂曰文德(改周崇德)武功
(改周象成)元德聲聞(和峴請改文舞)天下大定(請改武舞)遼樂曰隆安
貞安(改晉十二同)金樂曰太和(取大樂與天地同和之義)元樂曰大成(取王)
(者功成作樂之義)明樂曰中和管子曰凡聽徵如負豬豕覺
而駭凡聽羽如鳴鳥在樹凡聽宫如牛鳴窌中凡聽商
如離羣羊凡聽角如雉登木以鳴其音疾以清原楚
辭曰陳鐘案鼓造新歌涉江採菱發陽阿二八齊容起
鄭舞衽若交竿撫案下竽瑟狂會填鳴鼓宫庭震驚發
激楚又曰代奏鄭衛鳴竽張伏戲駕辯楚勞商淮
南子曰奏雅樂者始于陽阿採菱白虎通曰樂者樂
也君子樂得其道小人樂得其欲聲者鳴也音者飲也
剛柔清濁和而相飲鹽鐵論曰貴人之家中山索女
撫流徵于堂與鳴鼓巴渝交作堂下增風俗通曰案
劉韶鍾律書曰春宫秋律百事必調秋宫春律萬物必
榮夏宫冬律雨雹必降冬宫夏律雷必發聲夫音樂至
重所感者大文中子曰夫樂象成者也象成莫大于
形而流于聲王化始終所可見也故韶之成也虞氏之
恩被動植矣烏鵲之巢可俯而窺也鳳凰何為而蔵乎
國語伶州鳩對問律曰夫六中之色也故名之曰黃
鐘所以宣養六氣九德也由是苐之二曰太簇所以金
奏贊陽出滯也三曰姑洗所以修潔百物考神納賓也
四曰蕤賓所以安靖神人獻酬交酢也五曰夷則所以
詠歌九則平民無貳也六曰無射所以宣布哲人之令
德示民軌儀也為之六間以揚沉伏而黜散越也元間
大吕助宣物也二間夾鐘出四隙之細也三間中吕宣
中氣也四間林鐘和展百事俾莫不任肅純恪也五間
南吕贊陽秀也六間應鐘均利器用俾應復也律吕不
易無姦物也原史記汲黯曰凡王者作樂上以承宗
廟下以化兆民班固漢書曰五聲者宫商角徵羽商
章也物成熟可章度也角觸也物觸地而出戴芒角也
宫中也居中央暢四方唱始施生為四聲綱也徵祉也
物盛大而繁祉也羽宇也物聚蔵宇覆之也五行則角
為木五常為仁五事為貎商為金為義為言徵為火為
禮為視羽為水為智為聽宫為土為信為思以君臣民
事物言之則宫為君商為臣角為民徵為事羽為物
增遼史曰遼有大樂聲各調之中度曲諧音其聲凡十
曰五凡工尺上一四六勾合近十二雅律於律吕各缺
其一猶雅音之不及商也原袁淮招公子曰燕倡趙
舞齊商歌五色紛華曳纖羅孔融與許博士書曰今
足下遠以彛器金石並至為國家來儀之瑞增朱熹
曰古樂亦難遽復今樂中誠去其噍殺促數之音並考
其律吕令得其正製撰樂章惟述教化訓戒及賓主相
與之情人主待下恩義之𩔖令人歌之亦足以養人心
之和宋蔡元定律吕新書曰宫商角三十六調老陽
也徵羽二十四調老隂也調成而隂陽僃也元吳莱
與黃明遠論樂書曰古者樂府之說樂家未必專取其
詞特以其聲為主聲之徐者為本疾者為解解者何樂
之將徹聲必疾猶今所謂闋也又曰漢武帝定郊祀
立樂府舉司馬相如等作為詩賦又採秦楚燕代之謳
使李延年稍協律吕以合八音之調如以辭而已矣何
待協哉必其聲與樂家牴牾者多耳明黃佐樂典云
天地之氣其本諸身乎五聲五官也六律六府也誠合
神應而樂興矣明吳繼仕曰五音原於天而生于人
宫聲最居上元聲出于中宫其氣直升商聲次上元聲
出于中前其氣斜升角聲平舒元聲又出于前其氣横
出徵聲下行其氣出于前下其氣舒遲羽聲下降元聲
出于下下其氣沉滯上下升沉秩不紊也又曰詩經
一部乃周之全樂十五國風王侯卿大夫士庶者如明
良南風之歌韶之遺也商頌五篇濩之遺也通用之樂
也小雅燕饗之樂也大雅朝會之樂也周魯二頌宗廟
郊社之樂也
樂總載二
原禮記曰䕫始作樂以賞諸侯穆天子傳曰天子西
征至于元池之上乃奏廣樂三日而終是曰樂池韓
子曰昔衛靈公之晉于濮水之上宿夜聞有新聲者召
師涓撫瑟寫之公遂之晉晉平公觴之靈公乃召師涓
坐師曠之傍援琴鼓之未終師曠曰不如清徵平公曰
願試聽之師曠援琴一奏有元鶴二八來集冄奏而列
三奏而延頸鳴舒翼而舞音中宫商師曠曰不如清角
師曠一奏之有雲從西北方來再奏之大風至大雨隨
之裂帷幕破俎豆墮廊瓦增說苑曰孔子至齊郭門
之外遇一嬰見擊一壺相與俱行其視精其心端孔子
謂御曰趣駈之韶樂方作故樂不獨自樂又以樂人非
獨以自正又以正人韓詩外傳曰瓠巴鼓瑟而潛魚
出聽伯牙鼔琴而六馬仰秣原史記曰趙簡子疾五
日不知人扁鵲曰昔繆公嘗如此五日不知人七日乃
寤居二日半簡子寤語大夫曰我之帝所甚樂與百神
遊于鈞天廣樂九奏萬舞不𩔖三代之樂其聲動人心
增漢武帝别傳曰元封元年七月七日王母降于帝
庭命帝共坐數行觴王母乃命諸侍女王子登彈八琅
之璈董雙成撫雲和之瑟石公子擊昆庭之金許飛瓊
鼔振靈之簧婉淩華拊五靈之石范成君擊湘隂之磬
叚安香作九天之鈞安法嬰歌元雲之曲原摯虞決
疑曰漢末喪亂絶無金石之樂魏武帝至漢中得杜䕫
識舊法始復設軒懸鐘磬至于今用之增隋書曰文
帝性恭儉不好聲伎嘗遣牛弘定樂帝曰非正聲雅樂
清商九部舞皆令罷之又曰萬寳常妙達音律徧工
八音嘗于人方食論及聲調時無樂器寳常囙取食前
器以箸扣之品其高下宫商畢僃諧于絲竹唐書曰
神龍元年正月享西京太廟大樂令裴知古謂萬年令
元行沖曰金石婉諧將有大慶其在唐室子孫乎是月
中宗復位南卓羯鼓錄曰元宗洞曉音律由之天縱
凡是管絃必造其妙制作曲調隨意即成不立章度取
適短長應指𣪚聲皆中點拍至于清濁變轉律吕呼召
君臣事物迭相制使雖古䕫曠不能過左編曰宋魏
漢津獻樂議曰禹效黃帝之法以聲為律以身為度用
左手中指三節三寸為君裁宫聲管四指三節三寸為
臣裁商聲管五指三節三寸為物裁羽聲管得三指合
為九寸即黃鐘之律定矣于是請上指式内侍黃經臣
秘奏帝指不可示外人苐略比度與之人不及知也後
十三年帝一夕忽夢人言樂成而鳳鳥不至乎盖非帝
指也帝悟大悔歎文獻通考曰宋景祐中上出御製
樂髓新經六篇賜近臣一釋十二均二明主所事三辨
音聲四圖律吕相生并祭天地宗廟所用律及隂陽數
配五十二管之長短六論歷代度量衡皆本之於隂陽
配之以四時建之以日月通之以鞮竺演之以六壬遁
甲之法金世宗大定九年皇太子生上宴于東宫命
奏新聲謂大臣曰朕製此曲名君臣樂今天下無事與
卿等共之不亦樂乎明楊繼盛年譜曰繼盛為南吏
部主事師事南兵部尚書韓邦竒從之學樂一日韓曰
吾欲製十二律之管每管各僃五音七聲各成一調何
如楊退而苦心思索廢寢食者三日一夕夢大舜坐堂
上投以金鐘使之擊曰此黃鐘也醒而恍若有悟趣燈
製管比十二管成韓擊節稱善楊知樂之名遂大著
樂總載三
原省風考俗(左傳伶州鳩曰夫鼔音之輿也鐘音之器也天子省風以作樂樂叶圖徵樂)
(聽其聲和以音考以俗驗以物𩔖)滌邪蕩穢(五經通義功成作樂治定制禮所以禁奢)
(侈滌邪志通中和也酌史記凢作樂者使萬民咸蕩滌邪穢斟飽滿以飾厥性)合愛定
和(禮記樂者異文合愛者也以孫卿子夫樂者審一以定和率一定禮)昭德表功
(沈約宋書魏公卿奏曰烈祖未制樂舞非所以昭德著功夫歌以詠德舞以象事于文武文武為斌兼秉文武)
(聖德所以彰眀也臣等謹制樂名曰章斌文武之舞五經通義樂者所以象德表功囙事之宜)同
和交泰(禮記大樂與天地同和大禮與天地同節地阮籍論樂者使人精神平和衰氣不入天)
(交泰百物來集)五節四會(許慎五經異義樂所以節百事也故有五節漢書禮樂志有)
(鄭四會椘四會宋玉高唐賦亦云聲似竽籟五變四會)升歌列舞(儀禮主人升受爵樂)
(闋升歌鹿鳴冠張衡東京賦雷鼓鼘鼘六變既畢華秉翟列舞八佾)崇德導志(上詳)
(總載一樂五經析疑先王之制禮樂也制禮以節事脩以導志故觀其禮樂理亂自知也)通神
全性(史記音樂者所以動蕩血脉通液精神而和正心也漢書聲樂蕩滌人之邪意全其正性移)
(風易俗)飾節成文(公孫尼子論樂者審一以定和比物以飾節樂記情動于中故形)
(于聲聲成文謂之音)鄭舞齊謳(張衡南都賦齊童倡兮列趙女坐南歌兮起鄭舞崔琦)
(七蠲暫唱却轉時吟齊謳窮樂極歡濡首相煦)六成五降(樂記六成復綴以崇天子鄭元)
(注曰六奏象兵還振旅也復綴反位止也王肅注曰以象尊崇天地也五經異義先王之樂有五節遲速本)
(末中聲以降五降之後不容彈矣降止也樂備五聲而止)燕竽趙瑟(袁安賦拊燕竽調齊)
(笙引宫徵唱清平御史記秦王飲酣曰寡人竊聞趙王好音請王鼔瑟秦史前書曰某年某月秦王與趙王)
(會于澠池秦王令趙王鼔瑟鮑昭白紵詞曰秦筝趙瑟挟笙竽)羌笛胡笳(許慎說文笛七)
(孔籥也羌笛三孔駕沈約宋書應劭漢鹵簿云騎執菰晉先蠶儀注曰車住吹小菰發改大菰菰即葭也又)
(胡笳漢錄有其曲不記所出本末)五莖六瑩(上詳樂總一化列子周穆王時有人来)
(穆王敬之若神奏承雲六瑩九招晨露以樂之張湛注承雲黃帝樂六瑩帝嚳樂九招舜樂晨露湯樂)
鈞天調露(上詳總載二以樂叶圖徵時元者受氣于天布之于地時出萬物者也四時之節)
(動及各有分次不得相踰常以度行也謂調露之樂宋均注曰以時出入月令十二月政是也從其入則無灾)
(袄也調露調和致于甘露樂)大夏成周(樂叶圖徵禹樂曰大夏宋均注曰其德能大諸)
(夏也樂晏子春秋齊太師曰成周之天子樂臣不敢為之)歌鐘舞籥(左傳鄭賂晉侯)
(歌鐘二肆杜預注肆列也吹周禮籥師掌教國子舞羽吹籥鄭元注文舞有持羽籥者所謂籥舞也左傳曰)
(吳季札見舞南籥者)感天地通鬼神(漢書夫樂者聖人所以感天地通神明安萬民)
(故聽者無不虚已竦神悦而承流于是海内被服其風光輝日新而不知所以然禮記夫禮樂之行乎隂陽)
(通乎鬼神)燭日月風山川(莊子黃帝張咸池之樂于洞庭之野奏以隂陽之和燭以)
(日月之眀川國語晉平公既作新聲師曠曰夫樂風德以廣之山以達之賈逵注曰樂所以通山川之風𩔖)
(以達其德)節八風成萬物(國語金摩之石擊之絲木越之匏竹節之鼓而行之以節)
(八風賈逵注八風八卦之風也下見阮籍樂論)天地順隂陽和(漢書至于萬物)
(不夭天地順而嘉應舉故詩曰鐘鼔鍠鍠磬管鏘鏘降福穰穰禮記樂由陽来者也禮由隂作者也隂陽和)
(而萬物得也)和邦國化黎民(周禮大合樂以和邦國下史記樂所以上事宗廟)
(以變化黎民)暢于中動于外(漢書樂者四暢交于中而發作于外此先生立樂之)
(方也禮春秋元命苞樂者和盈于内動發于外應其發時制作樂以成之宋均注和盈于内鄉人邦國咸歌)
(之發于外形四方之風也)聞韶樂奏新聲(上詳總載一下詳總載二)角惻
隠宫寬大(邯鄲綽五經析疑聞角聲無不惻隠而慈者韓詩外傳湯作大濩聞其宫聲使人)
(温良而寬大)天地和隂陽順(吕氏春秋凡樂天地之和隂陽之調君臣父子長少)
(之所歡欣而悅之之詩記歷樞樂者非謂金石之聲管絃鳴謂隂陽和順也)薦上帝下
太一(上詳總載一魂樂叶圖徵鼓和樂于東郊致靈下太一之神)致神祇薦郊
廟(周禮大合樂以致鬼神祇以和邦國以諧萬民以安賓客以悅遠人以作動物注謂郊祀用六代之樂)
(漢書樂者歌九德誦六詩是以薦之郊廟則鬼神享之)商斷割宫温雅(邯鄲綽五)
(經析疑聞商聲無不斷割而亾事也之五經通義聞宫聲無不温雅而和)致鱗羽動
風雲(上詳總載一之夏統别傳激南楚吹胡笳風雲為搖動星辰為之變度)徵善養
商好義(五經通義聞徵聲無不善養而好施韓詩外傳聞商聲使人方廉而好義)教冑子
掌成均(上詳總載一政周禮大司樂掌成均之法以治建國之學而合國之子弟焉鄭元注均)
(調也樂師主調其音大司樂主受此成事已謂之樂)事宗廟安賓客(上詳化黎民注)
(神下詳致祇注)通神明和人理(上詳感天地注樂魏志侍中鮑勛曰夫上通)
(神明下和人理崇政致化萬邦咸乂)虚己竦神洞心駭耳(上詳感天地注司)
(馬相如上林賦族居遞奏金鼓迭起鏗鏘闉鞈洞心駭耳)英英鼔腹洋洋盈耳
(吕氏春秋帝顓頊俞鱓先為樂倡鱓乃偃寝以其尾鼓其腹其音英英論語師摯之始關雎之亂洋洋乎盈)
(耳哉)鄭聲亂雅齊音害德(論語惡鄭聲之亂雅樂也注鄭聲滛聲之哀者禮)
(記鄭音好濫滛志宋音燕女溺志衛音趨數煩志齊音傲僻驕志此四者滛于色而害于德)鐘鼓
俱震塤箎和鳴(曹植七啟鐘鼔俱震簫管齊鳴合陸機七徵曰金石諧而齊響塤箎而)
(和鳴)八音克諧五色不亂(上詳總載一八禮記五色成文而不亂風從律而)
(不姦)移風易俗播德通靈(上詳總載一播魏名臣奏事夫樂所以德通靈)
號鐘之琴空桑之瑟(楚辭破伯牙之號鐘王逸注號鐘琴名又傅元琴賦齊桓)
(公有鳴琴曰號鐘瑟周禮空桑之琴)鳳歌鸞舞玉管朱絃(庾闡詩蕭史吹)
(鳴管王子吐鳳歌抱朴子鸞鳥聞而舞則主國安尚應劭風俗通章帝時零陵太守舜祠下得笙白玉管書)
(大傳大琴朱絃而達越)寳瑟綺琴赤簫紫笛(漢書莽何羅行觸寳瑟張衡擬)
(四愁詩曰佳人遺我綠綺琴又傳元琴賦蔡邕有琴曰綠綺蕭方等三十國春秋曰凉州人發凉土張駿墓)
(得赤玉簫紫玉笛)天籟地籟南音北音(莊子汝聞人籟而未聞地籟汝聞地)
(籟而未聞天籟郭象注曰簫管参差雖萬殊而不異也吕氏春秋塗山女令其妾往候禹女作歌始作南音)
(有娀氏二女候帝令鷰遺二卵北飛不還二女作歌始作北音)雲和之琴霜條之
箎(周禮孤竹之管雲和之琴瑟冬日至于地上圜丘奏之鄭元注雲和空桑龍門皆山也洞冥記建元二)
(年帝起騰光臺以望四遠于臺上横碧玉之鐘挂懸黎之磬吹霜條之箎唱來雲往日之曲)象德
合情(五經通義曰五帝三皇樂所以不同何樂以象德有優劣故不同禮記合情飾貎者禮樂之)
(事也)飾喜和聲(又曰樂者先王之所以飾喜也喜則天下和之樂記禮以道其志樂以)
(和其聲)觀德貴和(樂記樂行而民鄉方可以觀德矣五經通義樂貴和而上質)
從天蟠地(樂記樂者敦和率神而從天禮者别宜居鬼而從地又曰夫樂極乎天而蟠乎地)
(窮高極遠而測深厚)九淵七始(帝王世紀少昊時有鳳鳥之瑞以鳥紀官于是修其器用)
(政度戶無滛民天下大治作樂曰九淵俗尚書大傳樂者人性所自有也故聖王巡狩觀其風定以六律五)
(聲八音七始)心之動德之華(樂記樂者心之動也聲者樂之象也又曰德者性)
(之端也樂者德之華也)通倫理管人情(又曰凡音者生于人心者也樂者通倫理)
(者也矣又曰禮樂之說管乎人情鄭注曰管猶包也)善民心平天下(又曰樂者)
(聖人所以善民心其感人也深發又曰修身及家平均天下古樂所也)文五聲存六
代(周禮大司樂軄云凡六樂者文之以五聲播之以八音鄭注曰六者言其均五聲八音乃成也播之言被)
(也大又曰以樂舞教國子舞雲門大卷大咸大磬夏大濩大武鄭注曰此周所存六代之樂)無德
不作得道可言(禮記苟無其德不敢作樂天吕氏春秋夫樂之所由來者遠矣下太平)
(萬物安寧皆化其上樂乃可成故惟得道之人其可與言樂乎)君子平心小人聽
過(左傳晏子曰先王之濟五味和五聲也清濁大小出入周旋以相濟也君子聽之以平其心人平而德和)
(也德樂記樂者情見而義立樂終而尊君子以好善小人以聽過)九歌八風三極
九變(左傳子太叔曰為九歌八風七音六律以奏五聲劉廣世曰設三極九變之樂作四結十二之倡)
發揚蹈厲欣喜歡愛(樂記夫樂者象成者也發揚蹈厲太公之志也鄭注曰發)
(揚蹈厲所以象威武時也樂又曰論倫無患樂之情也欣喜歡愛之官也)和睦微妙
調和諧合(孝經援神契樂貴和睦微妙故聖人盡心以作之史記樂書雅頌之音理而民正嘄噭)
(之聲興而士奮及其調和諧合鳥獸盡感)不怒而威無言而悅(樂記禮樂不可)
(斯湏去身君子致樂以治心則易直子諒之心油然生矣易直子諒之心生則樂樂則安安則久久則天天則)
(神天則不言而信神則不怒而威致樂以治心者也吾莊子北門成問于黃帝曰張咸池之樂于洞庭之野)
(始聞之懼復聞之怠卒聞之而惑帝曰吾奏之以無怠之聲調之以自然之命動于無方居于窈冥或謂之死)
(或謂之生或謂之貴或謂之榮行流𣪚徙不主常聲世疑之稽于聖人聖也者達于情而遂于命也天機不張)
(而五官皆僃此之謂天樂無言而心悅也)聽古惟卧獻新而哀(樂記魏文侯問)
(于子夏曰吾端冕而聽古樂則惟恐卧聽鄭衛之音則不知倦漢書王莽初獻新樂于明堂太廟羣臣始冠)
(麟韋之弁或聞其樂聲曰厲而哀非興國之聲也)合商揮徵彈角鼔羽(陸機)
(七徵合清商而絶節揮流徵而赴曲奏南荆之高歎詠易水之清角崔琦曰彈角而木搖鼔羽而波湧斯精)
(誠有以相通神氣有以相感)革木常調金石齊響(左思魏都賦金石絲竹之)
(恒韻匏土革木之常調協陸機七徵金石諧而齊響塤箎而和鳴)天音天化相感
相應(尚書大傳五音天音也八聲天化也少韓詩外傳在内者皆玉色在外者皆金聲然後師奏升堂)
(之樂即席告入也此言音樂相和物𩔖相感同聲相應之義也)開山川之風達神
明之德(晉語晉平公說新聲師曠曰公室其將卑乎君之明兆于衰矣夫樂以開山川之風以耀德于)
(廣遠也情樂記禮樂□天地之達神眀之德)順氣藏心(正聲感人順氣應之順氣成象)
(而和樂興焉于和聲入于耳藏心)化俗教和(樂以化俗人周禮以樂教和則不乖)
修内合終(樂以修内合樂三終)宿懸始作(大祭祀宿懸以聲展之叩)
(聽其聲具陳次之以知完否也以翕如也縦之純如也皦如也繹如也成)具舉交動
(簫管具舉乎樂記樂交動下)自陽來不野合(樂自陽来生于音感于物嘉樂不)
(野合)文同則和樂闋而歎(樂文同則上下和矣之卒爵而樂闋孔子屢歎美)
(之)不滛不傷盡美盡善(關雎樂而不滛哀而不傷子謂韶盡美矣又盡善)
(也謂武盡美矣未盡善也)春誦夏絃一唱三歎(習樂也絃清廟之瑟朱疎越)
(一唱而三歎有遺音者矣)祭奏黃鐘享及徧舞(周禮司樂以禮奏黃鐘歌大吕)
(舞雲門以祀天神乃奏太簇歌應鐘舞咸池以祭地祇傳王子頽享五大夫樂及徧舞徧舞六代之舞)
祖考來格神人以和將以理心不專盈耳聲
可感人樂能易俗聲由心感哀樂必形音與政
通治亂可辨和而不亂豈云鐘鼓乎哉至則無聲
非聽鏗鏘而已酣歌成風雖聞誡於伊訓鐘鼓不
考亦見刺於唐詩增婉諧和暢(唐裴知古聽太廟樂曰金石諧婉將)
(有大慶法宋太祖乾德四年以雅樂聲高命和峴依古造新尺並黃鐘九寸之管音始和暢)天作
陽来(樂記樂者天地之和也禮者天地之序也和故百物皆化序故羣物皆别樂由天作禮以地制)
(總下詳載三)主盈知變(樂記禮主其減樂主其盈人又曰窮夲知變樂之情也注情)
(理同而氣異同則夲一異則變多樂以統同故可使人窮其本之同而知其變之異)夀人安
世(並詳總載一)減器改名(樂府雜錄舜調八音計用樂器八百般至周改宫商徵羽)
(減樂器至五百般唐又減三百般宋建隆初改周樂名詳見御覽)自娛公會(唐許敬宗)
(第舍華僭奏樂自娛會唐叚秀實拜四鎮節度使非公不舉樂)節耳制目(晉阮籍曰)
(鐘鼔所以節耳羽旄所以制目聽之者不傾視之者不衰)合璧聯珠(明熊鼎曰辨其旋宫)
(之節如壁之斯合珠之斯聯則樂大而有章)七旦三音(隋鄭譯得西域白蘇祇婆七旦)
(之聲求合七音八十四調一曰娑陁力平聲二曰雞識長聲三曰沙識直聲四曰沙侯加濫聲五曰沙臘皆應)
(聲六曰般贍五聲七曰俟利箑斛先聲文遼史天音揚地音抑人音中皆有聲而無)正樂縣
立樂府(上詳總載一土漢武帝定郊祀之禮祠太乙于甘泉祭后于汾隂乃立樂府采詩夜誦)
(又作十九章之歌以正月上辛祀甘泉圓丘使童男女七十人俱歌昏祠至明夜常有神光如流星集于祠壇)
(天子自竹宫望拜此樂府之始也)杜䕫定鄭譯修(漢雅樂郎杜䕫曉樂事八音七)
(始靡不兼該魏武平荆州得䕫使刊定雅樂魏有先代雅樂自䕫始也隋開皇二年沛國公鄭譯請修正樂)
(事于是召牛弘章彦之何妥等議之然淪謬既久音律多乖積年議不定)變風俗和神
人(唐邢文偉為内史武后詰之曰移風易俗莫善于樂伯牙鼓琴鍾期聽之知意在山水是人能移風易俗)
(矣何取樂耶文偉曰聖人作樂平人心變風俗末世樂壊則為人所移后悅賜帛賈曾為太子舍人太子數)
(遣使采女樂就率令寺隸習曾諫曰作樂崇德以和神人)嶧陽桐泗濱璞(明熊鼎曰)
(八音之樂務擇其所産之地如嶧陽之桐則氣完而不爽元至元十八年遣大樂正趙榮祖及識辨磬材石)
(工牛金詣泗州採得磬璞九十)清明廣大易直慈良(樂記清明象天廣大象地)
(生又曰致樂以治心則易直子諒之心矣按韓詩外傳子諒字直作慈良)堂上堂下
變宫變徵(樂音指歸樂有堂上堂下之分金石堂上之樂也故有器以懸之絲竹革木堂下之樂也)
(故有器以展之展專陳也合又一律各為一宫宫十二聲歷徵商羽角五聲皆僃之得六十聲又自角位隔)
(八下生當得宫前一位為變宫又自變宫隔八下生得徵前一位為變徵)漢帝四品梁
主四通(漢明帝時樂有四品一曰太子樂郊廟上陵所用二曰雅頌樂辟雝享射所用三曰黃門鼓吹)
(天子宴羣臣所用四曰短簫鐃歌軍中所用曰梁主衍善鐘律自製四器名之曰通每通施五絃一元英通)
(二曰青陽通三曰朱明通四曰白藏通)但用一宫請下二律(隋何妥學問雅)
(為高祖所信耻已宿儒不逮鄭譯等遂先說高祖曰黃鐘以象人君之德及奏黃鐘之調上曰㴞㴞和雅甚與)
(我心會妥囙陳用黃鐘一宫不假餘律秘宋神宗元豐三年知禮院楊傑條上舊樂之失遂召書監劉幾侍)
(郎范鎮與傑参議幾傑請遵祖訓一切下王朴樂二律用仁宗時所製編定之)用十二鐘
製十二和(初隋用黃鐘一宫惟擊七鐘其五鐘設而不擊謂之啞鐘唐協律郎張文收請重正餘樂)
(乃依古斷竹為十二律高祖命與祖孝孫吹調五鐘叩之而應由是十二鐘皆用祖孝孫定樂製十二和號)
(大唐雅樂一豫和二順和三永和四肅和五雍和六夀和七舒和八泰和九昭和十休和十一正和十二承和)
五方師子兩曹博士(燕樂龜兹伎設五方師子高丈餘飾以方色每師子有十)
(二人畫衣執紅拂首加紅抹謂之師子郎第開元二年又置内教坊于蓬萊宫側有音聲第一曹二曹博士)
舞士九百壮士千人(武后享神宫自製大樂用舞士九百人唐制軍中大饗)
(雜進優倡劉瑑為宣武節度使乃曰豈軍中樂耶於是取壮士千人被鎧擁矛盾習擊刺與吏士臨視)
剰員兵士白蘇祇婆(宋崇寧中魏漢津者本剰員兵士自言居蜀師事仙人李良授)
(鼎藥之法兼善音律詆先儒累黍求律之失以人君指節為度偽造大晟樂府遂頒其書于天下沛國公鄭)
(譯囙龜兹人白蘇祗婆善琵琶囙翻其七旦之音以合樂七旦見前注)指定其節耳
齊其聲(以指節定度即魏漢津事見前注能元熊朋來論古之鐘律以耳齊其聲後人不假數以証)
(其度見續通考)聲緯律經體十用九(明韓邦竒論樂曰馬遷知律生聲鐘生律)
(而律經聲緯之逓變體十用九之明示則末之極焉)火德去羽木德去商(明黃)
(佐論樂曰周以木德王天下故旋宫用宫角徵羽不及商商屬金避所剋也又曰宋以火德王天下論避所)
(剋當去羽音明亦以火德與宋同避剋當去羽)譯樂哀滛常音雅淡(隋文帝時)
(鄭譯定音樂既成上問萬寳常何如對曰聲哀怨滛故非雅正文獻通考曰周禮有旋宫之義自漢魏已失)
(其傳萬寳常創立八十四調四十四律變化終于千八聲試令為之應手成曲無所凝滯見者莫不歎異然其)
(音雅淡太常善時音者多不喜)闇解神解時元風元(世說荀公曾善解音聲時)
(論謂之闇解阮咸妙賞時論謂之神解每至公會作樂荀心識阮意必謂之不調而阮口初不言直意忌之遂)
(出阮為始平太守後有田父耕于野地中得周時玉尺荀試以校已所製鐘鼓金石絲竹皆加校一米于此服)
(阮之妙解徵阮還也樂說時元者受氣于天布之于地以時出時入物者風元者禮樂之夲萬物之首物莫)
(不以風成熟也)立均尋母大樂還魂(朱子語錄文蔚問國語立均出度之義朱)
(子曰古人要合聲先湏吹律後來人想不解去逐律吹得京房始有律準乃是先做下箇母子調得正時後凡)
(欲何聲只按此母去尋京房謂之準國語謂之均梁武帝謂之通言行錄范鎮與司馬光皆上書論律尺之)
(法又與光往復論難几數萬言往在館職議樂不合乃奕棋以决之君實不勝後二十年君實在西京景仁往)
(候之不持他書惟携向所說樂論八篇争論者數夕不能決又投壺以決之景仁不勝君實讙曰大樂還魂)
䕫精玉謬(唐書魏武時雅樂郎中令杜䕫識音律鑄銅工紫玉亦有巧思多所造作䕫令)
(玉鑄鐘聲多不諧數令毁作玉以䕫清濁任意訴武帝帝取所鑄鐘雜錯更試然後知䕫為精而玉謬也)
九功十部(唐史九功舞本名功成慶善樂太宗生于慶善宫貞觀六年幸之宴從臣賞賜閭里)
(同漢沛縣帝歡甚賦詩起居郎吕才被之管絃號九功舞進蹈安徐以象文德唐高祖即位仍隋九部樂一)
(燕樂伎二清商伎三西涼伎四天竺伎五高麗伎六龜兹伎七安國伎八疏勒伎九康國伎及平高昌收其樂)
(為十部樂)忘倦不喜(唐嚴挺之傳睿宗好音律每聽忘倦柳公權通音律而不喜奏樂)
(曰聞之令人驕怠)八闋五莖(吕氏春秋昔葛天氏之樂三人操牛尾投足以歌八闋一)
(載民二元鳥三遂草木四奮五穀五敬天常六達帝功七依地德八總禽獸之極下詳總載一)元
池奏搖山作(上詳總載二處山海經祝融生子名長琴是搖山始作樂)奏承
雲歌晨露(列子穆王敬事化人築中天之臺簡鄭衛之處子奏承雲六瑩九韶晨露以樂之注)
(承雲黃帝樂六瑩帝嚳樂九韶舜樂晨露湯樂)文武郎君臣樂(元至元十六年大樂)
(令完顔椿以樂工見于香閣文郎魏英舞迎神黃鐘曲武郎安仁舞亞獻無射宫曲下詳總載一)張
記曲卜尚樂(樂府雜錄將軍韋青善歌納張紅紅為姬紅紅穎悟絶倫常有樂工即古長命)
(西河女歌加減其節奏頗有新聲矜為自撰一日侑歌于青紅紅竊以小豆數合記其拍青入問紅紅曰已得)
(之青出以舊曲誚工即令女弟子隔簾歌之一聲不失工大驚異尋達上聽召入宜春院宫中號記曲娘子)
(楓忩小牘高廟在建康有大赤鸚鵡自江北來集行在承塵上口呼萬歲宦者以手承之鼓翅而下以索架置)
(之稍不驚怪比上膳行在草次無樂鸚鵡大呼卜尚樂起方響久之曰卜娘子不敬萬歲盖道君時掌樂宫人)
(以方響引樂者故仍以舊格相呼也)八能之士九變之音(上詳總載一九變)
(即九成也)碌貞彈形理君本祖(樂說聖人作樂繩以五元度以五星碌貞以道)
(德彈形以繩墨祖華譚論夫無聲者五音之祖無形者萬物之君夲其然後精商徵之妙理其君然後正研)
(朴之容)滿谷滿阬徧山徧水(莊子黃帝答北門成問樂曰吾又奏之以隂陽)
(之和燭之以日月之明其聲能短能長能柔能剛變化齊一不主故常在谷滿谷在阬滿阬塗郤守神以物為)
(量寰閻伯璵響遏行雲賦三成而充溢人洋溢無間在水徧水在山徧山)絲鳴管語
朝歌夜絃(上見李庾東都賦賦下見杜牧阿房宫)立部坐部左仙右
仙(唐書元宗分奏樂堂下立奏謂立部伎堂上坐奏謂之坐部伎武夷山古記秦始皇二年八月十五日)
(武夷君魏王子騫會鄉人飲于幔亭命東幄奏賓雲左仙之曲于西幄奏賓雲右仙之曲)子登彈
璈雲華拊石(並詳總載一)七始八氣六變九成(樂說聖人)
(得八能之士以調隂陽五行五音則七始八氣終各得其宜注七始謂四方天地人也下詳總載一九成即)
(簫韶也)金吾以聞所司供設(孔帖李晟與馬燧在朝每宴樂恩賜使者相望)
(于道兩家日出無鐘鼔聲則金吾以聞少選使者至必問何不舉樂唐張說遷左丞相上日敕所司供帳設)
(樂)鵠震馬鳴鳳儀獸舞(韓詩外傳𬎼賓以治有聲鵠震馬鳴及倮介之蟲無)
(不延頸以聽獸尚書曰鳳凰來儀百率舞)候鳳擬凰鑄銅斷竹(文獻通考)
(永嘉陳氏曰伶倫取竹製十二管吹陽律以候鳳吹隂律以擬凰太宗貞觀初張文收善音律嘗覽蕭吉樂)
(譜以為未詳乃攷歷代沿革斷竹為十二律吹之僃盡旋宫之義文收既定樂復鑄銅律三百六十皆蔵于大)
(樂署)徵氣考聲改絲移柱(文獻通考梁博士沈重鐘律議從以考聲徵氣辨識)
(時序萬𩔖所宜各順其節宫隋文帝時萬寳常撰六樂譜十四卷論八音旋相為之法改絲移柱之變為八)
(十四調百四十四聲變化出于千八聲)二十四扇十有二笛(文獻通考北齊)
(田曹参軍信都芳製輪扇二十四埋地中以測二十四氣每一氣感則一扇自動他扇皆住與管灰相應若合)
(符契較梁武帝按十二律製十二笛以寫通聲古鐘玉律並周代古鐘皆不差)花藏絲管
鳥應絃歌(唐鄭還古博異志汝南人許漢陽舟行洪饒間日暮泊舟忽二青衣&KR0829;至一所見女)
(郎六七人為具飲食庭中一樹高數丈餘幹如梧桐葉如芭蕉紅花滿樹未吐大如斗盎有青衣捧鳥如鸚鵡)
(置闌干上一鳴樹花盡開芳香襲人每花中有美人長尺餘儀容婉麗各寳飾艷服諸樂絃管盡僃其鳥再拜)
(女郎舉酒衆樂具作璀又秀才白幽求從新羅王子過海風飄至一處臺閣璨東廊下列玉女數百人奏樂)
(白鶴孔雀皆舉翅動足更應絃歌幽求徐問廊下侍從乃諸岳真君游春臺也)鐘鼓導志
琴瑟樂心(苟子君子以鐘鼔導志琴瑟樂心動以干戚飾以羽毛從以簫管故樂行而志清禮修而)
(行成)詩為樂心聲為樂體(劉勰文心雕龍詩為樂心聲為樂體樂體在聲瞽師)
(務調其器樂心在詩君子宜正其文好樂無荒晉風所以稱遠伊其相謔鄭國所以云亾)楚音杳
眇秦聲雄高(明馮時可雨航雜錄曰椘之聲杳眇秦之聲雄高漢囙之為樂府其聲大僃)
吹律生暖聽樂屬文(劉向别錄燕有谷地美而寒不生五穀鄒衍吹律而暖氣)
(至今名黍谷之唐李翰為文思遲求樂音奏神逸乃屬文)洞庭仙音濟南新
調(王子年拾遺記洞庭之山浮于水上其下金堂數百間帝女居之四時聞金石絲竹之音徹于山頂後)
(漢濟南公邕字子和善改曲調時號濟南新調)展詩應律依韋遠條(漢天地歌)
(曰展詩應律揚羽申商又聲氣遠條鳳鳥翔又漢景星歌五音六律依韋響昭注依韋諧和也)草有
樂官獸能舞戚(雨航雜錄雁山有草名樂官形似金雀聲如簫管晉陶潛詩形天舞干)
(戚注形天獸名常自啣干戚而舞詳山海經)雅聲遠姚繁變并會(漢景星歌)
(注漂姚飛揚也)四靈飾器九鶴舞庭(明黃佐樂典制樂飾器必以四靈鐘磬之)
(簴象鳥獸琴瑟之形象交龍笙簫之形象鳳翼柷敔之形象龜虎下詳見楊繼盛苑洛樂志序)瑟
不聞彈笛忽問孔(宋張仲文白獺髓慶元間士人姜䕫上書乞正奉常雅樂囙送赴太)
(常同寺官校正樂師賫出大樂首見錦瑟問曰此何樂衆官竊哂之答曰瑟也䕫遽曰語云鼔瑟希未聞彈之)
(衆官大噱𣪚去至唐朱揆諧噱錄曰唐宰相孔緯嘗拜官教坊諸伶工其第内一伶執笛揆乃索其笛指竅)
(問曰何者是浣溪沙孔子伶笑之)銅人舉器地窖藏聲(西京雜記曰高祖初)
(入咸陽宫見銅人十二高三尺許坐列一筵琴筑笙竽各有所執並綴花采儼若生人筵下有二銅管上口高)
(數尺出筵後其一管空一管内有繩大如指使一人吹管一人紐繩則衆器皆作與真樂不異唐張鷟朝野)
(僉載曰明崇儼有術法帝試之為地窖遣妓奏樂儼至詭謂曰此地嘗聞管絃是何祥卿能止之乎儼曰諾遂)
(書二桃符于其上釘之樂音寂然上笑喚問妓人云見二龍頭張口相向衆遂怖懼不敢作樂也上大悅)
趙滋通音律如意辯琴筝(金元好問中州集趙滋字濟甫系出馮翊其祖官于)
(汴遂為汴人濟甫少日善解音律閭里異之中唐國史補于頔令客彈琴其嫂如意聽之曰三分之一分筝)
(聲二分琵琶聲全無琴韻)隋氏獨奏黃鐘王朴不考金石(明韓邦竒)
(論樂曰隋氏之樂獨奏黃鐘王朴之樂不考金石)鳬氏修廣之規磬氏倨
句之法(後魏書曰元孚表臣今據周禮鳧氏修廣之規磬氏倨句之法吹律求聲叩鐘求音損除繁雜)
(討論實錄)蹈水赴火之歌桑間濮上之曲(阮籍樂論椘風好勇其俗)
(輕死鄭衛之風好滛其俗輕蕩輕死故有蹈水赴火之歌輕蕩故有桑間濮上之曲)金而模石
而琢簴斯竪筍斯横(元史大成樂成賀表中語)賢者進佞人伏
百事調萬物榮(樂說聖人作樂賢者進佞人伏百風俗通劉韶鐘律書曰春宫秋律事)
(必調秋宫春律萬物必榮)六德在咸池之宫山谷可調八風入
承雲之奏人神不雜(庾信集)漢庭聚訟作章敢望於一
䕫舜殿鳴絃率舞願觀於百獸(元史賀樂成表中語)
樂總載四
原天帝樂(述異記南海有軒轅丘鸞歌鳳舞天帝樂也)張洞庭之野(莊子黃帝)
(張咸池之樂于洞庭之野吾始聞之懼帝曰夫至樂者先應之以人事順之以天理行之以五德應之以自然)
(然後調理四時太和萬物四時迭起萬物循生一盛一衰文武倫經一清一濁隂陽調和流光其聲蟄蟲始作)
(吾驚之以雷霆其卒無尾其始無首一死一生一僨一起所常無窮而一不可待女故懼也)鳳凰
來儀(尚書簫韶九成鳳凰來儀孔安國注韶舜樂名簫見細器之僃僃樂九奏而致鳳凰則餘鳥獸不待)
(九而率舞矣)笙鏞以間(尚書笙鏞以間鳥獸蹌蹌)防民之情(周禮以六樂防)
(民之情而教之和)嘉成(周禮物和則嘉成嘉樂和也)蕃樂(周禮荒政九曰蕃樂謂凶)
(年閉樂器而不舉也)樂德(樂記曰大司徒以樂教國子忠和祇庸孝友)樂語(以樂語教)
(國子興道諷誦言語)樂政(樂之政令)樂儀(樂之容儀)政通(樂記治世之音安以)
(樂其政和亂世之音怨以怒其政乖亡國之音哀以思其民困聲音之道與政通矣)政𣪚(又曰鄭衛)
(之音亂世之音也比于慢矣桑問濮上之音亾國之音也其政𣪚其民流誣上行私而不可止也)天
地之和(樂記樂者天地之和也和故百物皆化)不亂無懘(禮云宫為君商為臣角為)
(民徵為事羽為物五者不亂則無惉懘之音矣)天子之軄(國語景王將鑄無射伶州鳩曰夫樂)
(天子之軄也)安德(左傳晉侯以樂賜魏絳曰夫樂以安德義以處之禮以行之信以守之仁以厲)
(之而後可以殿邦國同福禄來遠人故謂之樂也)聘魯來觀(左傳吳公子札來聘見叔孫穆)
(子說請觀于周樂使工為之歌頌曰至矣哉為之歌小雅曰美哉為之歌大雅曰廣哉熙熙乎為之歌豳曰美)
(哉蕩蕩乎見舞韶箾者曰德至矣哉大矣如天之無不覆也如地之無不載也雖甚盛德蔑以加于此矣觀止)
(矣雖有他樂吾不敢請已)臨樂(左傳臨樂不歎)適人之情(吕氏春秋樂之務在于和)
(心和心在于行適夫樂之有適心非有適人之情欲夀而惡天欲安而惡危欲榮而惡辱欲逸而惡勞四欲得)
(四惡除則心適矣)管絃不亂(漢志叔孫通制禮樂乾豆上奏登歌不以管絃亂人聲也詳後)
(制樂)張膠葛之㝢(相如上林賦置酒于顥天之臺張樂于膠葛之寓)一䕫足
矣(後漢曹褒傳堯作大章一䕫足矣)元鵠降儀(曹毗揚都賦云越吟則元鵠降儀楚奏則)
(梁塵高飛)逸響薄高雲(晉傅元七謨肆金石于九夏動蛟龜而感鱗浮景耀皓日逸響薄高)
(雲)逸響薄華屋(晉陸機七徵施筍簴試絲竹金石陳于璿房逸響薄于華屋)感
太和(晉阮籍樂論樂以叙志舞以宣情然後文以采章昭以風雅播以八音感以太和)總章
聽典(晉語林謝興在中朝恒遊宴還家甚少偶與阮千里總章中聽一典六日忘歸)增享祀
薦音樂(唐叚文昌徙帥荆南先墓在荆州歲時享祀必薦以音樂歌舞習禮者譏其非)宣其
堙鬱(唐韓愈文)八音循通(唐杜甫朝享太廟賦八音循通既比乎旭日升而氛埃滅)
樂在人和(唐太宗謂侍臣曰古之聖人沿情以作樂國之興衰未必始此御史大夫杜淹曰陳將亡)
(也有玉樹後庭花齊將亡也有伴侣曲帝曰夫聲之所感各囙人之哀樂將亡之政其民苦故聞以悲今玉樹)
(伴侣之曲尚存為公奏之知必不悲魏徵進曰孔子稱樂云樂云鐘鼔云乎哉樂在人和不在音也)始
用樂(梁紀注唐末之亂禮樂亡至此始用樂)善變樂者變其數不變其
情(唐白居易議禮樂)雅聲可知(唐白居易集太常選坐部伎無性識者退入立部又選立)
(部伎無性識者退入雅樂部則雅聲可知矣)東山樂府(石林語錄賀方回長於度曲黃魯直)
(得其江南梅子之句以為似謝元暉自裒其所為歌詞名東山樂府)絲抹將來(遯齋閒覽州郡)
(公宴將作曲伶人手絲抹將來盖御宴進樂先以絃聲發之後以衆樂和之故號絲抹將來今所在起曲先以)
(竹聲不惟訛其名亦失其實矣)權取中軍金鼓(高宗建炎元年就維揚行郊祀禮凡鹵簿)
(禮文樂舞多未僃至就中軍金鼔權一時之用)俗樂定雅樂吳樂定雅樂(金華)
(文統古之論樂者一曰古雅樂二曰俗部樂三曰吳部樂古雅樂更秦亂而廢漢世惟荆楚燕代之謳稍恊律)
(吕以合八音之調盖俗樂也至鄭譯復因白蘇祇婆善琵琶而翻七調是為吳樂漢世徒以俗樂定雅樂隋氏)
(以來則復惠以吳樂定雅樂)咸通音律(遼史稱聖宗興宗咸通音律)寫舊音
為雅音(金史金有𣪚樂有渤海樂有本國舊音世宗常寫其意度為雅曲)雅燕兼用
(元仁宗皇慶初命大常補撥樂工樂制大僃于祭祀率用雅樂朝會燕享則用燕樂)其聲與樂
家牴牾(元吳萊論樂書樂府特以聲為主樂家末必專取其詞如漢武命司馬相如等作郊祀詩賦使)
(李延年稍協律吕以合八音之調如以辭而已矣何待協哉必其聲與樂家牴牾多耳)樂章宜
致敬慎鑒戒之意(明太祖命翰林儒臣撰樂章諭之曰古人歌詩樂曲皆寓諷諫之意後世)
(樂章惟聞誦美無復古意矣嘗聞諷諫則使人愓然有驚若誦美之詞使人聞之意怠而自恃自恃者日驕自)
(驚者日強卿等撰述務致敬慎鑒戒之意毋有所避)奥疏天地幽通鬼神(明盧宁序)
(樂典曰律吕之道奥疏天地幽通鬼神妙興聖賢廣育萬𩔖)
樂總載五
原詩梁王□觀樂應詔詩曰趙瑟含清音秦筝凝逸響
参差陳九夏依遲紛四上從風繞金梁含雲映珠網遞
奏豈二八繁絃非一兩幸叨東郭吹厠陪南風賞忘味
信鏗鏘餐和終俯仰輕塵已飛𣪚游魚亦翻蕩恩光實
難遇詠言寧易放隋何妥奉敇於太常寺修正古樂
詩曰大樂遺鐘鼓至樂貴忘情俗久淳和變年深禮教
生嶰谷調孤管崙山學鳳鳴浮雲成舞曲白雪作歌名
聞詩六義辨觀樂八風平肅穆皇威暢淪漣河水清鈞
天動絲竹括地響錞鉦盡美兼韶濩威德總咸英寥亮
鳧鐘徹飄揚翟羽輕小臣屬千載時幸預簪纓行欣負
蒼璧衢壇聽九成又樂部曹觀樂詩曰東海餘風大
陶唐遺思深何如觀徧舞奏鼓間摐金清管調絲竹朱
絃韻雅琴八行陳樹羽六德審知音至道兼韶濩充庭
總韎任高天度流火落日廣城隂百神諧景福萬國仰
君臨天樂非鐘鼓且用戒民心薛道衡奉和月夜聽
軍樂應詔詩曰旌門臨古堞徼道度深隍月冷疑秋夜
山寒落夏霜遥空澄暮色清景𣪚餘光笳聲諠隴水鼓
曲噪漁陽沈鬱興神思眺聽發天章嵩岱終難學丘陵
徒自強孔德紹觀太常奏新樂詩曰大君膺寶歷出
豫表功成鈞天金石響洞庭絃管清八音動繁會九變
叶希聲和雲留睿賞薰風悅聖情盛烈光韶濩易俗邁
咸英竊吹良無取率舞抃羣生卞斌觀太常奏新樂
詩曰昔人夢黃帝尚喜頌鈞天況茲開景業作樂武功
宣大雅廢還理承風毁更懸中和誠易擬韶夏詎相沿
犍為磬響徹嶰谷管聲傳小臣濫清耳長奉南風絃
許善心於太常聽陳國蔡子元所校正聲樂詩曰維陽
成禮樂治定昔君臨虞廷觀樹羽漢帝仰摐金既因鐘
石變將隨河海沈湛露廢還序承風絶復尋衮章無舊
迹韶夏有餘音澤竭英莖𣪚人遺憂思深悲來未減瑟
淚下正聞琴詎似文侯睡聊同微子吟鐘奏殊南北商
聲異古今獨有延州聽應知亡國音唐太宗三層閣
上置音聲詩曰綺筵移暮景紫閣引宵煙南棟歌塵合
分階舞影連聲流三處管響匝二重絃不似秦樓上吹
簫空學仙增唐陸贄曉過南宫聞太常清樂詩曰南
宫聞古樂拂曙聽初驚煙靄遥迷處絲桐暗辨名節隨
新律改聲帶緒風輕合雅將移俗同和自感情遠音兼
曉漏餘響過春城九奏明初日寥寥天地清無名氏
郊壇聽雅樂詩曰泰壇恭祀事彩仗下寒坰展禮陳嘉
樂齊心動衆靈韻長飄更遠曲度静宜聽汎響何清越
隨風𣪚杳冥微懸和氣聚旋退曉山青夲自鈞天降還
疑列洞庭吕炅貢舉人謁仙師聞雅樂詩曰禮聖來
羣彦觀光在此時聞歌音乍遠合樂和還遲調朗能偕
竹聲微又契絲輕冷流簨簴繚繞動纓緌九變將隨節
三終必盡儀國風由是正王化自雍熙李肱試霓裳
羽衣曲詩曰開元太平日萬國賀豐歲梨園厭舊曲玉
座流新製鳳管遞参差霞衣競搖曳宴罷水殿空輦餘
香草細蓬壺事已久仙樂功無替誰肯聽遺音聖明知
善繼明陶安大享樂曰舞干何于于擊鼓何隆隆儷
曲被朱絃清磬和考鐘尊卑同一歡邅遇靡易逄豈唯
浹和樂厚在肅儀容自昔周室時君臣期令終頌歌詠
鳬繹錫予賦彤弓其慶何緜緜其音何渢渢所以億萬
載嘅念斯無窮小臣奏雅章稽首對九重
增賦唐達奚珣太常觀樂器賦曰國之盛事殫所未識
雅象純隂叢光翕赩𣗳羽紛灑崇牙崱屴玉管清通瑶
琴古色朱絃疏越之制雷鼓靈鼉之飾清笳密列于軍
容畫角融怡于武力故能頓應&KR0615;張柷敔猛獸赫怒而
擊鐘金人嵌巖以負簴鸞笙在目疑髣髴於周王鳳簫
可吹紛肹蠁於嬴女況復天球曜逸金蛻鴻濛大籥清
警虚籟生風稽彼有倬猗歟載豐潘炎君臣相遇樂
賦曰仰乾坤之德知樂之所由興觀君臣之和知樂之
所由作在宇宙而皆滿鼔隂陽而合漠諧宰相之爕理
象天子之經略可以頌猗那可以美於鑠事無事之事
眀主之衣已垂為無為之為大臣之衮何補雲入吕而
風入律進成規而退成矩一屈一伸下兢上讓端拱者
上帝之君賡歌者佐時之相天化優洽淳風漙暢高
郢獻凱樂賦曰飲至云畢告捷在兹陳簨簴之列歌杖
杜之詩天地同和盡樂止戈之武生靈咸若俱觀反旆
之師觀其鐘鼓克諧羽毛繁會粗而厲章乎樂在其中
感而通俾夫聲聞於外李子卿功成作樂賦曰命䕫
典事大制宫懸鳴絲則文動奏金則武宣羽毛含其春
露干戚耀其秋天慶雲既同于舜日大風無異于漢年
動角則寒谷花明叩商則春林葉墜初舞而魚躍龍騰
終曲而鶴翔鳳至可以克諧神人交暢天地又洞庭
張樂賦曰其静也洞庭安波其清也楚山霽色太虚遏
雲寒谷生暖三光昭晰八極充滿何淳風之泱泱諒千
古之纂纂吕温樂出虚賦曰因妙有而來向無間而
至披洪纖清濁之響滿絲竹陶匏之器自我及人託物
於未分之表蟠天極地開機於方寸之中波騰悅豫風
行於有道之年派别宫商雷動於無為之世塞雲谷而
響絶疏天籟而音逸未隨於物絪緼于七政八風忽變
其和剖判於五聲六律宋范仲淹今樂猶古樂賦曰
君臣交泰民物滋豐和氣既充于天下德華遂振於域
中實萬邦之所共諒百世之攸同聽此笙鏞曷異聞韶
之美顧兹匏土宛存擊壤之風孰是孰非爰究爰度且
何傷於異制但無求於獨樂移風易俗豈惟前聖之所
能春頌夏絃寧止古人之有作蘇軾延和殿奏新樂
賦曰治道旁通五功告成御延和之高拱奏元祐之新
聲翕然便坐之前初觀擊拊允也德音之作皆效和平
自昔鐘律不調工師失職鄭衛之聲既盛雅頌之音殆
息爰有耆德適丁盛時以謂樂之作也臣嘗學之稽周
官之舊法而均其分寸驗太府之見尺而審其毫釐鑄
器而成庶幾改數以正度具書以獻孰謂體知而無師
時惟帝俞眷兹元老鏗然鐘磬之調適燦然虡業之華
好聊即便安之所奏黃鐘而歌大成行詠文眀之章薦
英祖而享神考
原論晉阮籍樂論曰昔者聖人之作樂也將以順天地
之性體萬物之生也故定天地八方之音以迎隂陽八
風之聲故律吕協則隂陽和音聲適而萬物𩔖奏之圓
丘而天神下降肆之方澤而地祇上應天地合其德則
萬物合其生刑賞不用而民自安車服旌旗宫室飲食
禮之具也鐘磬鞞鼓琴瑟樂之器也禮踰其制則尊卑
乖樂失其序則親疏亂禮定其衆樂平其心禮治其外
樂化其内故清廟之歌詠成功之績賓饗之詩稱禮讓
之則百姓化其善異俗服其德也
增詔梁武帝問羣臣音樂詔曰夫聲音之道與政通矣
所以移風易俗明貴下賤而韶濩之稱空傳咸英之實
靡記漢魏以來陵替滋甚遂使雅鄭混淆鐘石斯謬天
人缺九變之節朝宴失四懸之儀歷年永久將墮於地
朕昧爽坐朝思求厥旨而舊章匪存未獲釐正寤寐有
懷所為歎息卿學術通明可陳所見宋皇祐三年二
月二十一日詔曰朕聞至樂之大統和天人奮雷先聞
萬物蠢若聖人觀象於豫以崇薦配百代之興咸有制
作顓嚳題根英之文陶虞繼明紹之美三王殊憲稱謂
炳焉東漢命以大予開元自云唐樂雖蹠古未遠而雅
於言道朕所慕焉故前詔執事訪圖博議將以立度出
均考音正律謹權審量修器協舞以定本朝之述作用
章祖考之謨烈庶幾光輝永畀來裔其参稽典制審加
詳閱稱朕意焉
增序宋景祐太樂圖義序曰至樂之作本乎天理蔵乎
人心天理難乎象見故推數以成律吕人心易以物假
故探和以寫金石聖人之制作也以律吕造夫婦之端
宫商合君臣之宜塤箎寄伯仲之睦琴瑟懷志義之恩
舞綴以勤勞逸宫軒以等貴賤非為娛于耳目取玩于
性情元虞集新編古樂府序曰夫樂之為器八所以
僃六律五音者有其聲而已所貴乎人聲者有其文辭
焉音聲之傳工失其肄習則易以亡絶歌之有辭則意
義之通可以兼音聲而得之此夫子慨嘆于韶武之辨
而刪詩之志歟
增判唐康子孝樂請置判懸判曰雅有大夫樂有君子
將以昇幽崇德降物平心嘗令率土齊觀頌無為而擊
壤普天同樂學操縵以施絃㳙選既修匡衡之章遂覩
鄭聲久絶文侯之卧亦興比屋可封薰琴解愠自應兩
日施化三年有成欲還甿庶之風何假大夫之樂
律
原本天貫地(傅子律吕夲于天地豈崑崙之竹鳴鳳之聲能定之哉此迂遠之談也風俗)
(通管漆竹長一尺六孔十二月之音也象物貫地而牙故謂之管)分氣調聲(爾雅律謂)
(之分注曰律管可以分氣聲漢書律者所以調樂人之音也)立均知敵(周語景王將鑄)
(無射問律于伶州鳩對曰律所以立均出度也古之神瞽考中聲而量之以制度律均鐘百官軌儀紀之以三)
(平之以六成于十二天之道也攻六韜夫律管十二可以知敵金木水火土各以其勝也其法夜遣輕騎往)
(至敵人之壘去九百步外徧持律管當耳大呼驚之有聲應管其來甚微角聲應管當以白虎徵聲應管當以)
(元武商聲應管當以朱雀羽聲應管當以勾陳五管聲盡不應者宫也當以青龍此五行之符佐勝之徵成敗)
(之機也)和聲列氣(尚書律和聲以續漢書截管為律吹以考聲列物氣道之本也術)
(家以聲微而難知其分數不明故作準以代之)三律六同(漢書律歷志立人之道曰仁與)
(義在天成象在地成形后以裁成天地之道輔相天地之宜以左右民此三律之謂也周禮大師職大師掌)
(六律六同以合隂陽之聲)得玉用銅(趙書劉曜築武德殿于土城西南郭内得圓石玉碓)
(其名曰律碓石重四鈞上有文曰同律度量衡有辛氏所造漢書律歷志凡律度量衡之用銅者銅為物之)
(至精不為燥濕寒暑變其節不為風雨暴露改其形介然有常有似于士君子之行是以用銅也用竹為引者)
(事之宜也)命伶倫用顓頊(吕氏春秋黃帝命伶倫作為律漢書律歷志漢興方綱)
(紀大基庶事草創襲秦正朔以北平侯張蒼言用顓頊之律)寫鳳音聽鳳鳴(淮南)
(子物以三成以五合三與五為八律之初生也寫鳳之音故以黃鐘為宫宫者音之君也下詳歲時部律中)
知南風中太簇(嵇康哀樂論子野博物多識吹律知南風不競詩含神霧齊地處)
(孟春之位律中太簇音中羽秦地處季秋之位律中南吕音中徵)取竹解谷伶竹
為管(漢書律歴志崑崙之隂取竹之解谷孟康注曰解脫也谷竹溝也取竹之脫無溝節者也一說崑崙)
(之北谷名也度揚雄太元經伶竹為管室灰為候以揆百度百既設濟民不誤注伶黃帝伶倫)增
木案藻盤(隋毛爽等候節氣依古于三重密室之内以木為案十有二具每取律吕之管隨十)
(二辰置于案上而以土埋之地中實葭莩之灰以輕緹素覆律吕每地氣至與律冥符則飛灰沖素𣪚出于戶)
(外與晉人有銅藻盤無故自鳴問于張茂先茂先曰此器洛陽宫中鐘聲相諧宫中撞鐘故相應也以物鑢)
(之其鳴遂止)漢錢周斗(宋仁宗時翰林學士丁度等議晉荀公曾等校定尺度以調鐘)
(律以古物七品勘之其一曰古錢今日古物之有分寸著于史籍可以酬驗者惟有漢錢而已餘恐不足憑也)
(参又曰自晉至隋累黍之法但求尺裁管不能以權量校故歷代黃鐘之管容黍之數不同惟後周掘地得)
(古玉斗為正乃據斗造律)三統十器(元始中劉歆等典領樂事言律有三統之義黃鐘為)
(天統律長九寸九者所以窮極中和為萬物元也林鐘為地統律長六寸六者所以含陽之施樹之六合之内)
(合剛柔有禮也太簇為人統律長八寸象八卦伏羲氏之所以順天也宋直秘閣范鎮上書曰聲音之生生)
(于無形古人以有形之物傳其法有形者秬黍律尺龠鬴斛筭數權衡鐘磬也是十者必相合而不相戾然後)
(為得)律娶妻吕生子(宋陳澔集說曰律娶妻而吕生子者如黃鐘九以林鐘六為妻)
(太簇九以南吕六為妻隔八而生子則林鐘生太簇夷則生夾鐘之𩔖也)變字為文均
字為譜(樂章文譜曰按旋宫以明均律迭生二變方協七音乃以變徵之聲循旋正徵復以變宫之律)
(迴演清宫其變徵以變字為文其變宫以均字為譜唯清之一字生自正宫倍應聲同終歸一律)黃
鐘律本中聲律度(明王廷相論律曰書曰律和聲故有律本有律度律夲黃鐘是也律)
(度中聲是也)密率推算中黍闖律(明黃佐鐘律論曰算之法惟宋祖沖之密)
(率乘除乃古今算家之最律本既正必以祖氏之算推之則圓長面羃與夫空圍内積分寸絲毫自然無不諧)
(合取又曰胡氏定樂取上黨羊頭山黍用三等篩子篩之中等者定焉大約以黍闖律非以律生于黍也)
絃寫琯音柱分律位(宋百歲老人兩航雜錄景祐中帝御觀文殿詔取周王朴)
(律準觀視御筆篆書律準於其底宋祁為之贊曰有周有臣嗣古成器絃寫琯音柱分律位俾受攸司謹傳來)
(世)金門竹管河内葭灰(元史泰定時太史院使齊履謙言候氣之法擇僻地)
(為密室取金門之竹及河内葭莩候之)宫辨始終象分内外(宋朱熹聲律辨)
(曰黃鐘之宫始之始中之中也十律之宫始之次而中少過也應鐘之宫始之終而中已盡也諸律半聲過乎)
(輕清始之外而中之上也半聲之外過乎輕清之甚則又外之外上之上而不可為樂者也注正如子時初四)
(刻屬前日正四刻屬後日其兩日之間即所謂始之始中之中也明王廷相論聲律曰聲出于脾謂之宫宫)
(主喉出于肺謂之商商主齒出于肝謂之角角主牙出于心謂之微徵主舌出于腎謂之羽羽主唇此五聲之)
(内外象也)三黃鐘律十五種尺(玉海政和末蔡京引沈宗堯為大晟府典樂京)
(子攸提舉大晟府又奏田為為典樂宗堯憤之令樂工斷黃鐘琯一倍之一半之詒為云此大小律也為信之)
(以白攸攸因執為是遂不用劉炳中聲八寸七分琯而止用九寸琯又為一律長尺有八寸曰大聲一律長四)
(寸有半曰少聲乃有三黃鐘律云晉文獻通考馬端臨曰諸代律尺一十五等一周尺二田父玉尺三梁表)
(尺四漢官尺五魏杜䕫調律尺六晉後尺七後魏前尺八後魏中尺九後魏後尺十東後魏尺十一蔡邕銅龠)
(尺十二宋氏尺十三萬寶常造律吕水尺十四趙劉曜渾天儀土圭尺十五梁俗尺)文利别解
元定新書(明嘉靖中教授李文利祖吕氏春秋黃鐘函少之文辨為律九寸之誤謂陽數始于)
(一成于三終于九故律之為數三九盡之矣黃鐘一氣初升氣微數少故其管三寸九分三寸乃陽數之少九)
(分乃陽數之成以三涵九故黃鐘之宫命曰涵少尚書王廷相以閩人無喉中之音譏之宋蔡元定著律吕)
(新書朱子稱其明白而淵深縝密而通暢)由子及午辨位六同自駟得
鶉正名七列(玉海羣臣謝賜景祐新經表中語)
制樂
原應天省風(聖人作樂以應天總天子省風以作樂詳載)道志崇德
(先王修樂以導志下詳總載一)防滛節樂(白虎通太平作樂所以防滛佚樂記凡)
(作樂者所以節樂也)樂祖節事(樂緯受命而王為之制樂其先祖也先王制樂所以節)
(百事)德音聲文(禮記聖人治天下天下大定然後正六律和五聲絃歌詩頌此之謂德音)
(德音之謂樂音聲成文謂之)功成樂僃(王者功成作樂僃其功大者其樂)主
武出文(高祖作昭容樂古韶夏也主出武德舞之也又作禮容樂主出文始五行舞舞入無樂)
(者將至至尊前不敢樂也出用樂者言樂不失節以禮樂終也)樂家樂曲(漢興樂家有制)
(氏紀其鏗鏘而已中漢志樂曲有思悲翁戰城南門東有賢女章和三年樂久長殿前生桂樹並樂曲名也)
飛龍作叔孫奏(吕氏春秋帝顓頊登為帝惟天之合正風乃行其音若熙熙淒淒鏘)
(鏘帝顓頊好其音乃令飛龍作效八風之音命之曰承雲以祭上帝禮樂志叔孫通奏制宗廟樂詳後)
本在心象其性(禮記樂者音之所由生其夲在人心感于物也五經通義受命而王者)
(有六樂焉必象其性而為之制)道施民德潤物(又曰黃帝樂所以為咸池者何咸皆)
(也池施也黃帝時道皆施于民浸樂叶圖徵黃帝樂曰咸池注曰咸皆也池取無所不德潤萬物故定以為)
(樂名也)平好惡防隆滿(樂記先王之制禮樂非極口耳目之欲也將以教民平好)
(惡而反人道之正也喜樂緯作樂所以防隆滿節盛也)通八風定萬物(淮南子䕫)
(作樂合六律調五音所以通八風情阮籍樂論先王之為樂將以定萬物之也)地室懸
臨軒作(楚子為地室而懸焉客登金奏作于下軒晉蔡謨議凡禮僃則有樂此敬賓客之禮臨遣使)
(自此始也)制宗廟改房中(叔孫通因奏樂人制宗廟樂太祝迎神于廟門奏嘉至猶)
(古降神之樂也皇帝入廟奏永至為行步節猶古采齊肆夏也乾豆上奏登歌不以管絃亂人聲欲在位徧聞)
(之猶古清廟之歌也冄終下奏休成樂美神明既饗也皇帝就于東廂坐室奏永安之樂成禮也下詳總載)
(一)天子自出明王相沿(天下有道禮樂自天子出禮樂之情同故明王以)
(相沿也言相因也)功成乃作教尊後賞(上詳本𩔖為禮記故天子之樂也)
(以賞諸侯之有德者也德盛而教尊五穀時熟然後賞之以樂也)得反則安過作
則暴(樂得其反則安抑之乃得中也禮記過作則暴)易則君流巧而官
罷(禮記天子廵狩有變禮易樂者君流流放也君者侯也漢哀罷樂府官詔曰世俗奢泰文巧而鄭衞之)
(聲興其罷樂府之官其郊祭樂及古兵法武樂在經非鄭衛者條奏别屬他官)由中故静
以反為文(樂由中出故静和在中也樂樂主其盈樂盈而反以反為文是以其聲而不流文美也)
(反自抑止也)名與功偕樂由天作杜䕫制雅樂荀
勖正雅樂(並詳總載三)文之以五聲播之以八音伶
倫之聽鳴鳳律吕用和師摯之始關雎音聲用制
能審其聲無抑觀周之情俾得其所宜從反魯之文
欲依反魯而定克振六代之音將使在齊或聞必
忘三月之味增聲譜調圖(玉海宋景祐初年御製景安四曲以祀天地興)
(安四曲以祀宗廟祐安五曲祀五帝又造沖安之曲以七均演之為八十四皆作聲譜以授有司樂府雜錄)
(平聲羽七調上聲角七調去聲宫七調入聲商七調為二十八調圖)廣成元正(通典北齊)
(祖挺採王延明及信都芳等所著樂說而定正聲始具宫懸之器樂名廣成所謂洛陽舊樂也隋志天監四)
(年掌賓禮賀瑒議皇太子元會出入所奏帝命制養德之樂瑒謂宜名元雅取元良之義帝改元正取蒙養也)
道曲新歌(唐樂志帝方寝喜神仙之事詔道士司馬承禎製元真道曲茅山道士李元會)
(製大羅天曲工部侍郎賀知章製紫清上聖道曲用册府元龜梁高祖初用宋齊鼔吹並用漢曲又充庭十)
(六曲高祖乃去四曲留十二合四時也更製新歌以述功德)三曲四聲(宋會要告饗太)
(廟用萬國朝天之曲亞終獻用平安真宗御製又仁宗御製三曲遼史春聲曰平夏聲曰上秋聲曰去冬聲)
(曰入四聲調四時之氣截竹為四竅之笛以叶音聲而被之絃歌)都良管中鳴角
(御覽帝系譜女媧命娥陵氏制都良管以一天下之音命聖氏為班管合日月星辰名曰充樂既成天下無不)
(得理一下詳角)舉善音制大樂(孔帖唐太宗詔侍臣舉善音者中書令温彦博)
(曰吕才穎悟絶人聞見一接輙䆒其妙又武后享神宫皆自制大樂)金風調山雲
儛(唐會要天寶十三載改樂曲名自太簇宫至金風調刊石太常後周天和元年十月甲子初造山雲儛)
(以僃六代樂)荔枝香霓裳遍(通鑑唐天寶中帝幸驪山楊貴妃生日命小部張樂)
(長生殿因奏新曲未有名會南方進荔枝因名曰荔枝香唐樂志元宗時河西節度使楊敬忠獻霓裳羽衣)
(曲十二遍凡曲終必遽唯羽衣霓裳曲將畢引聲益緩)葦籥之音網罟之詠
(隋志伊耆有葦籥之音伏羲有網罟之詠葛天八闋神農五絃事與功偕其來尚矣)清廟歌詞
雲韶法曲(通典後魏文帝遣李元操盧思道等製清廟歌詞十二曲令于大樂教習以代周歌)
(開唐志文宗時詔馮定采元雅樂製雲韶法曲)詔製宫懸命詳律調(元史)
(懿寧王耶律鑄傳曰初清廟雅樂止有登歌至元二年詔鑄製宫懸八佾之舞四年春樂舞成表上之仍請賜)
(名天成并册府元龜宋王朴進所補雅樂旋宫八十四調所作律準帝詔尚書省集百官詳定)因
舊創新加商去角(玉海唐太宗御集云太宗天縦多能洞曉音律前後親製大小曲其)
(因舊曲創新聲者總三百九十凡制大曲十八曲破二十九小曲二百七十因舊曲造新聲者五十八文獻)
(通考唐開元時灜州司法参軍趙慎論祭天地宗廟合用商音周樂去商者周德木避所剋也唐以土王豈可)
(將木德之儀施土德之用其三祭並請加商調去角調)禘有嘗無來迎往送
(宋慶元樂書雷出地奮豫先王以作樂崇德樂之出虚盖本隂陽之氣自無而生有故因器以成聲禘有樂而)
(嘗無樂因雷之收發東冊府元龜晉孝武孝建中殿中曹郎荀萬秋樂議云晉太祝唯歌迎神而不送神議)
(者以廟居神不宜有送考祭義云樂以迎來注迎來而樂樂親之來詩云神保聿歸注歸于天地也神有去來)
(則樂有迎送又傳有迎神送神歌詞請具復之)景雲河清玉烏皓雀(玉海唐高)
(宗即位命張文收製四漢和峴作瑞文馴象玉烏皓雀瑞樂章)十二門詩三百
樂器(漢祭祀志章帝元和二年制靈臺十二門詩各以其月祀而奏之樂府雜錄魏周兩代樂器繁多)
(至唐減至三百太宗時挑絲竹為别部用宫商角羽並分平上去入四聲其徵音有其聲無其調)萬
國朝天八紘同軌(宋祥符中詔以太宗聖製曲付史舘太樂局并所製萬國朝天樂曲)
(今郊廟祭享参用之觀唐志高宗將征高麗召李勣任雅相等燕洛陽城門屯營教舞舞者百四十人被五)
(采甲持槊而舞歌者和之曰八紘同軌樂)播之絃管本乎軍容(唐李賀樂府數)
(十篇雲韶諸工皆播之絃管容唐紹論樂疏鼓吹之樂本乎軍)竇祖訂正韋姚
增損(孔帖竇璡武德中與太常少卿祖孝孫受詔定雅樂是正鐘律韋萬石善音律上元中遷太常少)
(卿當時郊廟及讌會樂曲皆萬石與太史令姚元辨增損之)后䕫典其樂制氏
辨其聲高陽有飛龍之樂始會八風帝舜有儀鳳
之音初調九奏(俱唐楊炯少姨廟碑)
掌樂
原李協律竇獻書(李延年為協律都尉班固贊曰協律則李延年古樂書六國時魏)
(文侯最為好古孝文時得其樂人竇公獻其書乃周官大宗伯大司樂之章也)伶倫師乙
(黃帝樂官工禮師乙曰乙賤也)告僃可知(周禮樂師凡樂成則告僃子語魯太師)
(樂曰樂其可知也)展樂抱器(周禮他樂官展樂器他具也展陳數也漢志掌樂之官)
(抱其器而犇河海)教胄子調樂音(上詳總載一之周禮大司樂掌成均法成均)
(樂名掌均調樂音)奔河海紀鏗鏘(論語太師摯適齊亞飯干適楚三飯繚適蔡四)
(飯缺適秦鼓方叔入于河播鼗武入于漢少師陽擊磬襄入于海周衰不能用樂故掌樂之官奔河海漢書)
(樂家有制氏但以雅樂舉聲律世世在太樂官但紀鏗鏘鼓舞不能知其義也)學樂必時春
誦夏絃移風有序日就月盈增雅郎色長(上詳總載)
(三部宋耐得翁𣪚樂傳教坊舊傳十三部内有色長又有教坊使副鈴轄都掌儀範者皆是命官)韎
師鞮鞻(左思魏都賦鞮鞻所掌之音靺昧任禁之曲以娱四方之君以睦八荒之俗又周官韎師)
(掌教韎樂鞮鞻氏掌四譯之樂)雲韶府大樂署(孔帖武德後置内教坊于禁中武后)
(如意元年改雲韶府以中官為使享唐百官志大樂署掌調鐘律以供祭)課業三等
寺卿三人(又云凡習樂立師以教歲考其師之課業為三等又曰太常寺卿一人少卿二人掌禮)
(樂)督視肄習参取是非(元史中統二年敕太常少卿王鏞領東平樂工常加)
(督視肄習以僃朝廷之用營文獻通考後魏宣武帝正始中詔太常卿劉芳主修樂器時揚州張陽子義陽)
(桓鳳鳴陳孝孫戴當千吳殿陳文明陳成等七人頗解雅樂登歌聲調芳皆令教習参取是非)仲辛
改調邦彦製詞(玉海宋真宗咸平中樂工單仲辛精習音律舊制巢笙和笙每變宫之際)
(必易管絃仲辛改制不復更易而能與諸樂諧遂超補副樂正賜袍笏銀帶宋周邦彦以詞行始為監稅官)
(因事罷去徽宗聞其所製蘭陵王詞喜之旋召為大晟樂正)協律採古學士辨
音(玉海唐貞觀十四年景雲見河水清協律郎張文收採古朱雁天馬之儀制景雲河清歌名曰讌樂奏之)
(管絃為諸樂之首樂續文獻通考吳元年七月上御戟門召學士朱升領舞入見設雜樂試之上親擊石命)
(升論辨五音)笙鏞以間求歌頌而知音鐘鼔是陳謂鏗
鏘之在耳(唐姜立佑樂官樂師請考判)
瞽宗
原合祖幾聲(詩序有瞽始作樂而合乎祖也察玉藻御瞽幾聲鄭注云瞽樂人幾察其哀)
(樂也)奏瞽為詩(書)有道有德及階及席(周禮大司樂凡)
(有道者有德者使教焉死則以為樂祖祭于瞽宗注謂若䕫典樂教胄子論語師冕見及階子曰階也及席)
(子曰席也告之曰某在斯)扶工相瞽矇瞍奏公(周禮祇瞭視扶工扶工相瞽者)
(相師之道也)增獻典歌豳(周語召公云瞽獻典注瞽樂師典典樂也詩七月流火)
(章注云周公以成王未知稼穡之艱難故陳后稷公劉風俗之所由作為豳雅使瞽朦朝夕諷誦以教之)
省風土考中和(又曰虢公云瞽師音官以省風土注曰音官樂官也風土以音律省土風)
(風氣和則土氣養神又伶州鳩對問律古之神瞽考中聲而量之制注曰瞽古樂正知天道者也考合也謂)
(合中和之聲而度量之以制樂也)大師小師上瞽中瞽(周禮大司樂之屬大)
(師下大夫二人小師上士四人釋曰命其賢智者以為大師小師此乃師曠之徒亦無目者也又有上瞽四)
(十人中瞽百人下瞽百六十人釋云此皆瞽矇也)心通師曠目匪離婁(唐瞽)
(相判虔承大祭恭僃宿懸會彼工人咸資瞽者心則通於師曠目非𩔖于離婁)
知音
原䕫達孔聞(孔子曰䕫達于樂知論語子在齊聞韶三月不肉味)審聲
幾禮(上詳總載一樂不知聲者不可與言樂知則幾於禮矣)季子觀周郎顧
(上詳總載四之吳志周瑜少精音樂雖三爵後有闕誤瑜知必顧故時人曰曲有誤周郎顧)焦尾
琴柯亭笛(上詳琴二下詳笛二)有殺聲聞絃絶(詳琴二)聽
音而合聞樂而悲(禮君子之聽音非聽其鏗鏘而已彼亦有所合也注合已志也中)
(山王)善聽濫聽苟審聲以知音必窮本而通變
如能審樂季札請觀苟不知音文侯恐卧聲管
人情哀樂必辯樂通王化理亂可知增寺塔鐸
運乘鈴(羯鼓錄唐宋璟孫沇善審音一日早于光宅佛寺待漏聞塔上鐸音心知有姑洗編鐘聲朝回)
(詣僧言所以僧曰鐸中往往有無風自搖洋洋有聞者沇曰是也囙請登塔遍叩中一鐸果太常舊器又沇)
(送客出郊路逢度支運乘駐馬俄頃忽草草揖客别隨乘至左蔵認一鈴亦編鐘也)音主商
鐘在土(孔帖唐韓皋生知音律長年後不願聽樂以門内事多逆知之聞鼔琴至止息歎曰美哉嵇康)
(之為是曲其當魏晉之際乎其音主商土又曰唐太常缺黃鐘鑄不能成李嗣真居崇業里疑中有之弗得)
(其所道上逢一車有鐸聲甚厲嗣真曰宫聲也市以歸振于空地若有應者掘之果得鐘衆樂遂和)卧
吹笛聲多琵(又曰唐讓皇子瑀朝早過永興里聞笛音顧左右曰是太常工乎他日識之曰)
(昨何故卧吹笛工驚謝五又嘗聞康崑崙彈琵琶曰琵聲多琶音少是未可彈十四絃大絃也樂家以自下)
(逆鼔曰琵自上順鼓曰琶)事有譸張音不純肅(天中記後唐清泰初王仁裕與)
(范延光引諸幕僚餞朝客于柳柳亭樂作裕獨訝之私謂李式唐獻曰舉羽而有宫聲羽為水宫為土是相剋)
(也今日必有譸張之事筵𣪚光引賓客獵于王婆店遂為奔馬所墜幾至不救又高祖初定雅樂宴羣臣于)
(永福殿奏黃鐘王仁裕曰音不純肅又無和聲當有爭者已而兩軍校闘于昇龍門外人以為神)指
地得磬雜叩辨鐘(上詳磬二下又唐大樂令曹紹夔稱知音天莫能以聲欺者值享)
(北郊監察御史有怒于䕫欲以樂不和為䕫之罪雜叩鐘聲使䕫闇名之無誤者由是歎服)識永
新歌授㭾柘解(樂府雜錄士人韋青開元中官至將軍漁陽之變青避地廣陵一日聞舟)
(中奏水調者曰此非宫妓永新不能登舟叩問果永新也又廣德中雙流縣丞李琬解音律尤善羯鼓一日)
(聞樂工羯鼔聲謂此耶婆沙雞也工大異之曰某祖父傳此聲今父歿家事流𣪚無解此者但按譜自求徒失)
(結尾聲耳琬曰曲下意盡乎工曰盡琬曰意盡即曲盡又何索尾焉工曰奈聲不盡何琬曰可言矣夫曲有不)
(盡者湏以他曲解之耶婆沙雞當用㭾柘急遍為解工如所教果相協聲意具足)知止趨
辨得失(樂府雜錄唐樂工黃幡綽上嘗使人召之不時至上怒絡繹遣使捕逮綽既至聞上理鼔固止)
(謁者勿報移時上改奏一曲纔數十聲綽即趨入上謂曰頼少遲否則必撻之綽拜謝訖内官有偶笑語者上)
(詰之具言綽止趨状上問綽綽語其方怒及解怒之際皆無少差又宋沇有音律之學貞元中進樂書三卷)
(德宗覽而嘉之敕就教坊與樂官参訂樂章樂工多訾其謬上乃召對使衆工作樂罷問其得失沇承禀舒遲)
(工益笑之沇忽忿然指一琵琶者曰此人大逆抵法不遠又指一笙者云此人魂已遊墓不可留供奉上驚訝)
(旋而琵琶者人訐其父嘗自經不得端由遂按鞫伏罪笙者亦不出旬日而卒沇由是益加知遇)承
旨得律吕之不傳樞密有古今之博識(元史趙孟頫傳所製有琴)
(原樂原得律吕不傳之秘吕冊府元龜真宗詔曰樞密王朴博識古今懸通律討尋舊典撰集新聲)
御定淵鑑𩔖函卷一百八十四
