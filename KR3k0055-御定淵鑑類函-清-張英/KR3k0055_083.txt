欽定四庫全書
御定淵鑑𩔖函卷七十八
設官部十八(戶部尚書員外郎附)(侍郎附中戶部郎中附度支郎員外郎)
(金部郎中)(員外郎附)(倉部郎中)(員外郎附)
戶部尚書一(侍郎附)
原杜氏通典曰周禮地官大司徒之職掌建邦之土地
之圖與其人民之數(按今戶部之職與地官之任雖亦頗同若徵其承受考其沿襲則戶)
(部合出於度支度支主算計之官也算計之任本出於周禮天官之司會云)又太宰之屬有
司會以九貢之法致邦國之財用以九賦之法令田野
之財用以九功之法令民職之財用以九式之法均節
邦之財用掌國之官府郊野縣都之百物財用凡在書
契版圖者之貳以逆羣吏之治而聽其會計(逆謂受而鈎考之可)
(知得失多少)漢置尚書郎四人其一人主財帛委輸至魏文
帝置度支尚書寺專掌軍國支計吳有戶部(吳孫休初即位戶部)
(尚書階下讀奏)而晉有度支(晉當陽侯杜元凱為度支尚書内以利民外以救邊備物制用以濟)
(當時之益者五十餘條決又張華為度支尚書量計運漕定廟算)皆主算也宋齊度支
尚書領度支金部倉部起部四曹梁亦有之後魏度支
亦掌支計(崔亮為度支尚書經營費用歲减億計)北齊度支統度支(掌計會凡)
(軍國損益供糧廩等事)倉部左戶(左戶掌天下計帳戶口)右戶(掌天下公私田宅租課)
金部庫部六曹後周置大司徒卿一人如周禮之制其
屬有民部中大夫二人掌承司徒教以籍帳之法贊計
人民之衆寡隋初有度支尚書則并後周民部之職(漢武)
(帝初置尚書有民曹主凡吏民上書悉經此曹理之後漢光武改民曹主修繕工作鹽池苑囿魏置左民尚書)
(晉惠帝又加置右民尚書至於宋齊梁陳皆有左民尚書而後魏有左民右民等尚書多領工役非今戶部之)
(例而梁陳兼掌戶籍此則略同自周隋有民部始當今戶部之職)開皇三年改度支為
民部統度支民部金部倉部四曹(焬帝時韋沖為民部尚書又武德二年)
(隋民部尚書蕭瑀為相府司錄)唐永徽初復改民部為戶部廟諱故也
(太宗在位詔官民及公私文籍有世民兩字不相連者並不諱至高宗始諱之)顯慶元年改戶
部為度支龍朔二年改度支尚書為司元太常伯咸亨
元年復為戶部尚書初戶部居禮部之後武后改置天
地四時之官以戶部為地官由是遂居禮部前神龍元
年復改地官為戶部總判戶部度支金部倉部事增
文獻通考曰宋制戶部判部事一人以兩制以上充凡
戶口田産錢榖食貨之政令皆歸於三司(三司謂鹽鐵戶部度支也)
本曹但受天下之土貢元會陳於庭而已元豐官制行
罷三司歸戶部左右曹建炎兵興嘗以知樞密院張慤
提領措置戶部財用後進中書侍郎仍兼之五年復以
參知政事孟庾提領措置後罷專委戶部長貳左曹分
案三曰戸口掌諸路州軍縣戶口升䧏民間立戶分財
科差人丁典賣屋業陳告戶絶索取妻男之訟曰農田
掌農田及田訟務限奏豐稔驗水旱蟲蝗勸課農桑請
佃地土令佐任滿賞罰繳奏諸州雨雪檢按災傷逃絶
人戶曰檢法掌凡本部檢法之事設科有三曰二稅掌
受納驅磨隠慝支移折變曰房地掌州縣樓店務房廊
課利僧道免丁錢及土貢獻物曰課利掌諸州軍酒課
利比較增虧知通等職位姓名人戶買撲鹽場酒務租
額酒息賣田投納牙契外有開拆知雜司右曹分案有
六曰常平掌常平農田水利及義倉賑濟戶絶田産居
養鰥寡孤獨之事曰免役曰房場曰平準各隨其名而
任其事曰檢法曰知雜淳熙中詔以左藏南庫撥隸
戶部續文獻通考曰遼北面有北南大王二院分掌
部族軍民之政視戶部南面尚書下侍郎郎中員外郎
並同吏部金戸部尚書一員侍郎二員郎中二員(貞祐)
(四年八員後減六員)員外郎三員主事五員元戸部尚書三人
掌天下戶口錢糧田土之政令凡貢賦出納之經金幣
轉通之法府藏委積之實物貨貴賤之直斂散準駮之
宜悉以任之至元元年分立戸部尚書三人侍郎二
人郎中二人員外郎三人品秩與吏部同主事八人司
計官四人比他部獨多以事煩也明初沿唐制設戶
部尚書侍郎之職掌天下戶口田糧政令仍屬中書省
洪武十三年革中書省陞六部戶部屬有四曰民部曰
度支曰金部曰倉部二十三年為天下庶務浩繁改為
十二部曰浙江江西湖廣陜西廣東山東福建北平河
南山西四川廣西各令清理一布政司戶口錢糧等事
每一部内仍分民度金倉四科以領其事二十九年又
改十二部為十二清吏司永為定制永樂間定鼎北
京革北平清吏司增雲南貴州交趾三清吏司宣德
間革交趾司附十三司帶管凡十三司所屬布政司府
州縣地理人物圖志所載古今沿革山川險易戶口多
寡與凡徭役職貢之方經費賙給之算藏貨贏儲之準
悉咨尚書侍郎而奉行其制命自罷丞相以後戶部之
職雖沿襲於度支而掌建邦土地之圖與其人民之數
固隠然大司徒之任矣歴永樂洪熙宣德間夏原吉以
戶部尚書參謀密勿加至少保領尚書事即成周三公
領六卿之職之遺也正統以來委任日隆凡戶部尚書
加至宫保者後先相望其總督京都及通州諸處倉場
初命司屬理之宣德五年命李昶為戶部尚書專督倉
糧遂為定制以後不拘尚書侍郎惟資秩相應者命之
世宗垂意農事又命兼督西苑農事而委任視昔尤加
重原杜氏通典曰侍郎蓋周官小司徒中大夫頗同
其任後周依周官今侍郎則隋焬帝置民部侍郎唐因
之後改曰戶部龍朔二年改為司元少常伯咸亨元年
復為戶部侍郎他時曹名或改而官號不易舊制一員
長安四年加一員神龍元年減二年復加增彙苑詳
注曰宋戶部之職皆歸三司元豐官制行戶部始總邦
計置侍郎二員紹興四年詔戶部侍郎二員通治左右
曹職事續文獻通考曰遼南面戶部侍郎同吏部
金戸部侍郎二員正四品元戶部侍郎二員品秩與
吏部同明戶部侍郎左右各一人提督倉場侍郎或
尚書一人
戶部尚書二(侍郎附)
增春秋左𫝊郯子曰祝鳩氏司徒也(昭十七年)虞書帝曰
契百姓不親五品不遜汝作司徒敬敷五教在寬尚
書周官曰司徒掌邦教敷五典擾兆民晉書曰初魏
文帝置度支尚書專掌軍國支計明帝嗣位欲用安平
王孚問左右曰有兄風否荅曰似兄帝曰吾得司馬懿
兄弟二人復何憂哉轉為度支尚書又曰杜預拜度
支尚書在位七年損益萬機不可勝計號曰杜武庫言
其無所不有也又曰初帝與羊祜謀伐吳而羣臣多
以為不可惟張華贊成其計及將大舉以華為度支尚
書乃量計運漕決定廟算及吳滅詔襃其勲進封為廣
武縣侯又曰吳隠之為度支尚書以竹篷為屏風坐
無氊席後遷中領軍清儉不改每月所得禄才留身糧
餘悉分賑親族梁書曰到溉字茂灌為左民尚書以
清白自修性又率儉不好聲色虚室單牀旁無姬侍自
外車服不事鮮華冠履十年一易朝服或至穿補𫝊呼
清路示有朝章而已又曰何胤字子季齊永明中為
左民尚書辭職不待報輒去居若耶山雲門寺高祖踐
祚勅給白衣尚書禄胤固辭南史曰蔡景歴字茂世
入守度支尚書舊式拜官在午後景歴拜日適逢輿駕
幸玄武觀在位皆侍宴宣帝恐景歴不預特令早拜其
見重如此又曰周弘正為左民尚書夏月著犢鼻袴
衣朱衣為有司所彈其作逹如此唐書曰司農卿李
緯為民部尚書會有自京師來者太宗問曰房元齡聞
緯為尚書謂何對曰惟稱緯好䰅無他語帝遽改太子
詹事佳話錄曰唐韋澳辭判戶部歸謂甥姪曰已讓
版使矣宋史曰元祐元年門下侍郎司馬光奏令戶
部尚書兼領左右曹而舊三司財用事有在五曹寺監
者並歸戶部則利權歸一又曰李常為戶部尚書作
元祐會稽錄三十卷韓忠彦為戶部尚書時元祐會
稽錄初成入狹而用廣忠彦憂之因言斂節財用遂裁
冗費置局於戶部金史曰伊喇道本名照蘇大定中
遷戶部尚書上曰朕初即位卿為戶部員外郎聞孳孳
為善進卿郎中果有可稱及貳京尹亦能善治戶部經
治國用卿其勉之道頓首謝又曰馬琪字德玉世宗
時戶部闕官命宰臣選可任者或舉琪上然之曰琪不
肯欺官亦不肯害民是可用也遂擢為戶部尚書又
曰高汝礪字巖夫泰和中拜戶部尚書時鈔法不能流
轉汝礪隨事上言多所更定民甚便之上嘉其議元
史曰郝彬字景文行戶部尚書事經理鹽利請度舟楫
所通道里所均建六倉煮鹽於場運積之倉歲首聽羣
商於轉運司探倉籌定其所乃買劵又定河商江商市
易之不如法者著為法獻徵錄曰明年富字大有英
宗復辟拜戶部尚書錢榖會計躬任其勞事有關於利
害者僚佐或難之富曰苐行之吾當其責公毋署名可
也又曰梁材字大用世宗時廷臣上議言司徒乃國
計大臣總領財賦得人實難竊見材操心廉直終始不
渝且綜理既閑出納有執實清朝人才之望及今未衰
尚堪任使乞蚤召用以盡其才上俞之又曰黃福字
如錫屢遷南戶部尚書公正廉恕素孚於人憂國之心
終始不渝嘗取范希文語名其退食之堂曰後樂以見
其志(以上尚書)舊唐書曰盧承慶思道孫也美風儀有才
幹太宗竒其明辨累拜民部侍郎太宗嘗問歴代戸口
多少之數承慶叙夏殷以後迄於周隋皆有依據太宗
嗟賞久之又曰開元十三年戶部侍郎楊瑒白慎知
坐支度失所皆出為刺史上令宰臣及公卿以下精擇
堪為戶部者多有薦元紘者將授以戶部尚書時執政
以其資淺未宜超授加中大夫拜戶部侍郎紘因條奏
人間利害及時政得失以奏之上大悅因賜衣絹唐
書曰楊瑒為戶部侍郎帝嘗召宰相大臣議天下戶版
延英殿瑒言利病尤詳帝咨賞於是宇文融建檢脫戶
餘口瑒執不便融方貴公卿啽默惟瑒獨抗議出為華
州刺史代宗大歷六年以韓滉判度支自兵興以來
所在賦斂無度倉庫出入無法國用虛耗滉為人廉勤
精於簿領作賦出入之法御下嚴急吏不敢欺舊唐
書曰李綘為戶部侍郎判本司事嘗因次對憲宗曰戶
部比有進獻至卿獨無何也對曰將戶部錢獻入内藏
是用公物以結私恩上聳然益嘉其直又曰牛僧孺
拜戶部侍郎初韓弘入朝以宣武舊事人多流言其子
公武以家財厚賂權倖及多言者班列之中悉受其遺
俄而父子俱卒孤孫幼小穆宗恐為厮養竊盗乃命中
使至其家閱其宅簿以付家老而簿上具有納賂之所
惟於僧孺官側朱書曰某月日送牛侍郎物若干不受
却付訖穆宗按簿甚悅居無何議命相帝首可僧孺之
名天中記曰盧汝弼簡求子也從昭宗遷後至太原
李克用累奏為戶部侍郎太原使府有龍泉亭簡求節
制時手書詩一章在亭之西壁汝弼復為亞帥每亭中
讌集未嘗居賓位西向俛首而已太平御覽曰庾敬
休字順之為戶部侍郎奏兩川米價騰踊百姓流亡請
糶兩川闕官職田禄米以救貧人從之通略曰元祐
五年主議者執開河減水之策戸部侍郎蘇轍上疏諫
曰臣為右曹戶部休戚計在此河若復緘默誰當言者
惟斷在聖心盡罷其議金史曰劉瑋字德玉初世宗
噐其材幹以為無施不可及將幸上京以行在所須皆
隸太府欲瑋領其事嫌其稍下故移戸部侍郎張大節
於工部而以戶部授瑋上還謂宰臣曰劉瑋極有心力
臨事閑暇苐用心不正耳若心正當其人才不可得也
元史曰楊湜至元中拜戶部侍郎兼交鈔提舉時用
壬子舊籍定民賦役之高下湜言貧富不常歲久浸易
其可以昔時之籍而定今之賦役哉廷議善之因俾第
其輕重人以為平獻徵錄曰明郁新洪武中超授戶
部右侍郎每奏事廷中玉音顧問天下地理隂陽戶口
漕運之數民間利害無巨細皆響應無所遺謬又謝
璉陞戶部侍郎會尚書楊公致政璉獨主部事夙夜勤
勞釐姦剔蠧創便宜六事為經久可繼之規端嚴正直
最有大臣風又黃琛字廷獻為戶部侍郎時尚書金
濂號知人妙㨂僚屬一時所得皆天下之選琛在稠人
中尤耿介有為最為所噐重(以上侍郎)
戶部尚書三
原掌土地登衆寡(周禮地官掌土地之圖寡又云地官之職登其衆)制國
用計軍儲(冢宰制國用必於歲之杪量入以出注制國用如今度支經用晉文帝立度支尚)
(書以計軍儲)元凱之計茂先之功(杜元凱為度支尚書奏轉運之計也張)
(華字茂先為度支尚書決河渠地延萬里)周之國用制之於冢宰漢之
軍食領之於丞相增地卿版使(六典云戶部周之地官卿也下見)
(二佳話)敷教掌圖(上見二虞書之周禮大司徒之職掌建邦土地圖與其人民之數)
(以佐王安擾邦國)辨物擾民(周禮以土會之法辨五地之物生下見二尚書周官)
武庫義倉(上見二晉書書隋書云長孫平開皇三年為度支尚奏令民間每秋家出粟)
(麥一石以下貧富為差等儲之閭里以備凶年名曰義倉)司邦賦制地征(白居易行)
(裴垍制及領地官且司邦賦會計事劇司納孔殷投利刃以皆虚委棼絲而必理常集制掌司徒之邦教制)
(民曹之地征綜事帥屬居其要會幹時圖才始可典領)眷殊厚時為榮(唐書云德)
(宗時王紹進戶部尚書眷待殊厚主計凡八年政事多關防亦未嘗一言漏於人分紀云鄭善果為戶部尚)
(書制與裴寂等十人每奏事及侍立並令陞殿與從兄元璹在其數時以為榮)父子並為
兄弟素篤(詩本序曰鄭武公父子並為司徒善於其職梁書云到洽為御史中丞兄溉為左民尚)
(書舊制中丞不得入尚書下舍洽引服親不應有礙到省評決乃許入溉省亦以兄弟素篤不能相别也)
正身奉法幹時通才(分紀鄭善果為民部尚書正身奉法甚有善績下見前制地)
(征)杜暹展足李緯好䰅(上見四下見二)何胤固辭景
歴蚤拜(上見二梁書下見二南史)作會稽錄置裁省局(上見二宋史李)
(常韓下見二忠彦)利人救邊陳圖挂籍(晉書杜預為度支尚書内以利人外)
(以救邊備物置用濟當時之急者五十餘條下見四張鷟集)王琚内相德元舊
臣(唐書王琚佐明皇平内難為戶部尚書帝於琚眷委特異預大政事號曰内宰相下見四帝自擇以)
(上尚書)右曹左戶(蘇轍冄謝除戶部侍郎表右曹之政本專賦役之煩近歲以來復益)
(金倉之舊下關民力上計邦儲之翰苑新書唐戶部侍郎有二員判使按者别一署謂左戶元和後選尤重)
(宰相多由此進崔羣既相孟簡代之)𨕖從人望喜見風儀(唐韓愈除崔羣戶部)
(制地官之職邦教是先必𨕖國華以從人望下見五劉禹錫詩)所獻精英此除
平緩(唐天寳中楊貴妃有寵中外爭獻珍玩嶺南經略使張九章與王翼所獻精英九章加三品翼為戶)
(部侍郎士宋元祐初用治平故事命大臣薦士試館職一時名在館率論資考次遷轉未有越次進用者皆)
(有滯留之歎張文潜晁无咎俱在其間一日二人閱朝報見蘇子由自中書舍人除戶部侍郎无咎以為平緩)
(曰子由此除不離核謂如果之粘核者文潜曰豈不勝汝枝頭乾乎聞者大笑按東方有果如李每熟不待摘)
(輒便槁土人因取藏之故謂之枝頭乾)莫匪正人多登大任(見後白居易制)
李戅見重張板知名(獻徵錄明李新字克明陞戶部右侍郎宣宗常呼李戅而)
(不名其見重如此委又張鳳字子儒改南戶部右侍郎往年南京芻粟轉之憲臣至是勅鳳兼督盖以出納)
(嚴慎故也時人以鳳執法號為張板朝廷亦知其名以上侍郎)
戶部尚書四
原均財(周禮太宰以九式均節財用注式謂財之節度)要會(計會)移用(謂轉移財)
(用也周禮)經費(經常也)歲成(禮記司會以歲之成質於天子注要計也質平也平其計)
(要於天子)受成(受百官之成亦質於天子然後成歲事事計也)惟彼度支掌
斯國用納於王府計在地官典兹邦本繫在
生民必俟良臣以委重務既重於任亦難其
人苟有成敗屬於安危平均貢賦充羡帑藏
均天下賦稅制海内財用為要會之司掌出
入之賦得之則征賦克均失之則財用不足增
盡其智能(北史曰蘇綽授度支尚書兼司農卿時周文方欲革易時政務思富國強人之道故綽得)
(盡其智能贊成其事减官員置二長并置屯田以資軍國又為六條詔書奏施行之)帝自擇(會要)
(云唐高宗以竇德元舊臣自殿中少監為御史大夫歲中遷司元太常伯又任十餘年皆帝自擇)展
千里足(唐書云景雲中盧從愿為吏部侍郎杜暹注鄭縣尉後為戶部尚書盧自益州長史入朝杜立)
(於上乃謂盧曰𨕖人定何如盧曰亦由僕藻鑑遂使明公展千里之足)立朝有風望(唐崔)
(從𫝊從字子乂為戸部尚書為人嚴偉立朝稜稜有風望)文士掌邦計(長編云李常字公擇)
(號山房為戶部尚書常文士少吏幹或疑不勝任以問司馬光光曰使此人掌邦計則天下知朝廷非急於征)
(利貪吏望風掊克之患庶幾少息)翼翼版圖英英會府(常集翼翼版圖以辨九州)
(之地英英會府實總萬事之機)疆埸綺分井田鱗次(張鷟云虞書五教實委司徒之)
(班周禮六卿爰開地官之位莫不織成都邑編緝黎氓設九五之綱維成四方之管轄班固申犬牙之制疆埸)
(綺分應璩論馬齒之規井田鱗次戶標九等具陳萬國之圖人有十倫並挂三年之籍)用此優
卿(金史云魏子平字仲均大定中進戶部尚書復為賀宋主生日使上曰使宋無冄往者卿昔年供河南軍)
(儲有勞用此優卿耳)春風似不曾來(金史云孫鐸字振之承安中遷戶部尚書泰和間與)
(侍郎張復亨議交鈔詰難久之復亨議詘上顧侍臣曰孫鐸剛正人也雖古魏徵何加焉冄任戶部尚書鐸心)
(少之對賀客誦古人詩曰惟有庭前老柏𣗳春風來似不曾來)歲寒松柏(獻徵錄明郭資字存)
(性仁宗眷求老成起戶部尚書資感激效忠雖祁寒盛暑必坐公署視事不暫廢僚屬胥吏莫不敬憚滿考賜)
(宴禮部奬以勅書譬資如歲寒松柏愈老愈勁其優待隆厚如此)食止市餅(又劉璣字用齊)
(為戶部尚書未製緋袍冬月朝會公卿皆緋紵璣獨綘紗袍同列餽以緋紵不受直至郊賜始製服日至部視)
(事過午堂食止市餅四枚茶一盂耳)吏畏官服(又李廷相世宗時陞戶部尚書總督倉場兼提)
(督西苑農事人止以廷相為老侍從長於文學而不知尤長於政理倉務百凡有條而一無所失吏畏之官服)
(之)誠與直濟國事(又王鴻儒字懋學南陽人正德中為南戶部尚書博聞多識凡祖宗)
(設政任人及先輩立身行已歴歴能言至論時務要決成敗可否通窒如探囊指掌待物開誠不問人私人亦)
(不敢以私問常曰惟誠與直能濟國事趨名者亦趨利於社稷生民無益也)坐旁置四書
律例(又梁材為戶部尚書語其屬曰若輩與人一接杯酒歡有干謁能峻却之乎率之日坐部治事無敢)
(闌出入坐旁置四書律例暇即諷詠之以為常以故夤緣請寄悉格不行)父子兄弟並至
八座(又許誥字廷綸擢南京戶部尚書與弟松臯居兩京大司徒又出襄毅公進之後父子兄弟並至八)
(座前此未有縉紳榮之)會計部之事覺察院之事(又邊貢字庭實世宗時擢)
(戶部尚書東南財賦半輸留都百官六軍咸仰給焉制以都御史緫之轉相疑忌事多格閣貢曰會計者部之)
(事也覺察者院之事也何妨焉識大體事多𩔖此以上尚書)國之材臣(白居易戶部侍郎張)
(平叔制云張平叔國之材臣也計能析秋毫吏畏如夏日司會逾月綱條甚張況師旅未息調食方急倚成取)
(濟非爾而誰)伏獵侍郎(唐書李林甫引蕭炅為戶部侍郎炅素無學嘗與嚴挺之言稱伏臘)
(為伏獵挺之言於張九齡曰省中豈容伏獵侍郎乎乃出炅刺岐州)例外宣索執奏(周益)
(公集云柳約字元禮權戶部侍郎感激奮厲悉力盡言凡例外宣索皆執奏以進)幹事吏(金史)
(李偲字子友大定中再遷戶部侍郎每朝會與高德基屏人私語上聞而怪之問右丞石琚曰李偲果何如人)
(琚曰亦幹事吏耳)極有風力(又王修性剛毅吏民憚其威遷戶部侍郎承安間大興知府缺)
(帝諭宰臣曰可𨕖極有風力如王修者為之)定百官朝會儀(又徐世隆字威卿中統間)
(以翰林侍講學士兼戶部侍郎承詔議立三省遂定内外官制上之時朝儀未立世隆奏曰今四海一家萬國)
(會同朝廷之禮不可不肅宜定百官朝會儀從之)筆如嵌金(獻徵錄陳俊字時英英宗時為)
(戶部右侍郎於戶部號素練至是邊事動四方日奏災傷俊佐尚書楊鼎隨時裁決懸合事宜部屬相謂諸文)
(移稿有陳公筆如嵌金然其重之如此)書十思座隅(又楊鼎字宗噐陞戶部右侍郎書十)
(思於座隅曰量思寬犯思忍勞思先功思譲坐思下行思復名思晦位思卑守思終退思蚤恒自省焉由是涖)
(政卓然有聲以上侍郎)
戶部尚書五
增箴明宣宗戸部箴曰君國之道子民為先黎庶既安
邦本植焉相古地官實爾之職均節惠和民乃衣食賦
稅有經徭役有常民之所供舊典式張惟爾卿佐暨乃
攸屬庶幾夙夜恪謹乃服民克阜殷𣗳藝以蕃上下畢
充何有卒殫惟公惟勤惟時惟允惟仁之溥而義之盡
秦之商鞅唐之宇文苛征暴括邦以不振爾惟鑒兹毋
縱掊克毋詭于隨毋敗于墨予惟爾任爾其懋哉尚友
古人執德不回
原詩唐崔融戸部尚書挽歌詩曰八座圖書委三臺章
奏盈舉杯常有勸曳履忽無聲市若荆州罷池如薛縣
平空餘濟南劒天子署高名增劉禹錫奉送李戶部
侍郎自河南尹再除本官詩曰昔年内署振雄辭今日
東都結去思宫女猶𫝊洞簫賦國人先咏衮衣詩華星
却復文昌位别鶴重歸太乙池想到金門待通籍一時
驚喜見風儀
原制唐中宗授李承嘉戶部尚書制曰門下紫極八座
非德弗居丹屏六曹惟贒是擇金紫光禄大夫李承嘉
靈襟峻嶷識宇嚴明早聞道德之名夙有大臣之望雄
才逐日共騏驥而齊驅迅翼摶風與鵷鴻而並翥柏臺
憲府高膺弄印之榮芝甸神州獨署題輿之任堅同白
玉直若朱繩臺閣風生權豪氣懾洪材可重茂秩須崇
宜加曳履之班式奬從橋之對增蘇頲授畢構戶部
尚書制曰司徒之官實掌邦教常伯之位先求國華具
官畢構逹識鴻才調高學贍噐無不綜含清明以見微
言有可觀負忠讜以居直百郡仰其成績三臺推其故
事頃者任殷河尹聲滿洛師姦豪懼秋霜之威孤老懷
冬日之愛故可辨於五物書以萬人孫逖授裴寬守
戶部尚書兼御史大夫制曰敬敷五教保息萬人缺官
而擇副相惟允具官裴寬噐識高明風規端肅謇諤之
用累&KR0743;鳥而莫當操割之能斷犀革而何有亟登臺閣
嘗擁旌旄禮樂為從政之文德刑是戢兵之武雖地卿
所掌實佇通才而天憲維艱尚資兼領宜曳尚書之履
仍紆大夫之紳蘇頲授源乾曜戶部侍郎制曰具官
源乾曜思總事端言思政要外則經通成務内則周密
知微其識也清以文守法尚方愛費己稱寳玉之府司
徒帥屬更重神仙之闈宜副朝奬涖於邦教白居易
授牛僧孺戶部侍郎制曰戶部侍郎周之地官小司徒
也掌天下戶口之圖生齒之籍賦役貨幣之政令以待
國用而質歲成元和以還日益寵重善其職者多登大
任中兹𨕖者莫非正人具官牛僧孺自舉贒良踐歴臺
閣秉潤色筆提糾繆綱而書命無繁辭決事無留獄受
寵有憂色納忠多苦言夫以人曹之重如彼僧孺之贒
若此俾居是職不亦宜乎
原誄陳江總度支尚書陸君誄曰陸公國士之眷惠好
之深臨喪能誄久願摇筆時事迍邅不遑削稾梁季適
越未戢干戈陳世入仕累牽物役杼軸於懷三十餘載
隋開皇九年於長安致仕懸車以洎就木何幾但東海
成田南冠永縶龜山更促空想吹笛之哀馬角徒生絶
望通波之水嗚呼哀哉於是攬涕操&KR1152;乃為誄曰鴈行
攸序龍作間才讓珠不拜錫劔恩來世故天禍臣悲主
辱露盡朝陽風驚夜燭悠悠世路辛苦艱虞尋戈滿道
曝骨交衢家無半菽地絶飛芻念君桑梓零落凋枯傷
君井邑孑戾﨑嶇凄凉故友擗摽遺孤臨穴别野撫櫬
長塗
戶部郎中一(員外郎附)
原杜氏通典曰戶部郎中按漢尚書郎一人主戸口&KR1774;
田吳時張温為尚書戶曹郎魏有民曹郎晉分為左右
民曹宋齊以下或為左民或為左戶後魏有戶部郎北
齊有左右民曹(例在吏部郎中篇)隋初為戶部侍郎煬帝除侍
字隋末改為民部郎武德初為民部郎中龍朔二年改
郎中為大夫咸亨元年復舊他時曹名或改而官號不
易掌戶口籍帳賦役孝義優復蠲免㛰姻繼嗣百官衆
庶園宅口分永業等(建中三年正月戶部侍郎判度支杜祐奏天寳以前戶部事繁所以)
(郎中員外各二人判署自兵興以後戶部事簡度支事繁惟郎中員外各一人請廻輟郎中員外各一人分判)
(度支案待天下兵革已息却歸本曹奉勅依)增文獻通考曰宋郎中左曹
右曹掌分曹治事建炎三年詔省并郎曹惟戶部五司
以職事煩劇不并仍各置一員淳熙九年詔戶部郎官
兼主管左藏南庫初置主管續文獻通考曰遼南面
戶部郎中並同吏部金戶部郎中二員從五品(貞祐四年)
(八員後减六員)元戶部郎中二人品秩與吏部同明設十
三清吏司各郎中一人掌其分省及兼領京師直隸之
事以贊尚書員外郎原杜氏通典曰隋文帝置煬
帝改為承務郎武德三年復為員外郎增續文獻通
考曰遼戶部員外郎同吏部金員外郎三員主事五
員元員外郎三人主事八人比他部獨多以戶部事
煩也明十三司各員外郎一人主事一人
戶部郎中二
增唐新語曰晉宋以還尚書省置員外郎分判曹事唐
朝彌重其𨕖舊例郎中不歴員外𨕖謂之土山頭果毅
言遽拜崇品有似長征兵回便授邊遠果毅也景雲中
趙謙光自彭州司馬入為大理正遷戶部郎中賀陟為
員外乃戲詠之曰員外從來美郎中望不優誰言粉署
裏翻作土山頭謙光詶之曰錦帳隨時設金爐任意熏
惟慙員外置不應列星文金史曰張亨字彦通起戶
部郎中世宗問宰臣曰御史中丞馬惠廸與張亨人才
孰優平章政事張汝霖曰惠廸為人雖正於事不敏亨
吏才極高元史曰尚文字周卿至元中進戶部郎中
奏罷懷衞竹稅提舉司民便之又曰桂山字本寧歴
戶部郎中老成練逹剛介不阿戶部條例煩劇剖決不
遺獻徵錄曰明李嗣字克承署戶部郎中時五城兵
馬司妄奏房鈔都稅司侵尅公課蠧政戾民參提悉正
其罪士民快之尚書張鳳推重之曰公輔才也又曰
鄒守愚字君哲世宗時歴戶部郎中議行平糴法奏發
帑金賑全陜饑劾諸中貴冐芻茭與為逋逃主者諸所
持論諤諤不阿司農氏倚重焉又曰陸愷為南戶部
河南司郎中清以律己勤以涖事而吏弊以清大為官
長所噐(以上郎中)唐新語曰戶部為吏部鄰司時吏部移
牒令戶部列棘以備交通呂太一為戶部員外郎荅曰
眷彼吏部銓綜之司當須簡要清通何必設籬𣗳棘省
中賞其俊拔合璧事𩔖曰唐狄仁傑薦子光嗣為員
外郎涖事有聲獻徵錄曰頼先字伯起拜戶部主事
收倉糧不避權貴查屯田豪右斂跡又曰張昕陞戶
部員外郎一以養民為心深為尚書夏原吉所重恒念
先人所遺幸有餘自為主事即辭禄雖奉使在外不給
公廩餽遺一無所取(以上員外郎)
戶部郎中三
增嚴部清秩(魏晉儀注魏有嚴部郎中秩杜牧韓賓制郎官皆為清)人部
郎官(合璧事𩔖魏為左人右人後又為人部人曹亦為曹部皆戶部也韋維為郎自叔謙至維郎中數)
(人世號郎官家)為考堂號書樓(唐書云張博濟為戶部郎中部有考堂乃天下歲會)
(計處博濟廢為郎中員外廳事别取都水監地為考堂翰苑新書宋淳化中戶部郎中張郁父正仕至戶部)
(侍郎世尚儒學號書樓張家)戶部二妙正元十子(合璧事𩔖唐韋維字文紀)
(為戶部郎中善裁剖時員外郎宋之問善詩故稱戶部二妙又盧綸為戶部郎中有詩名於貞元中與李端)
(司空曙之徒名為十才子形於圖畫以美其名焉)詞理惬當氣岸高雅(隋書)
(云高構轉民部郎中時有叔姪爭嫡尚書省不能斷朝臣之議不決構斷而合理上以為能勞之曰我聞尚書)
(郎上應列宿觀卿才識方之古人信矣嫡庶者禮義之所重我讀卿判數過詞理惬當意所不能及也賜米百)
(石由是知名風山堂肆考唐武儒衡遷戶部郎中氣岸高雅論事有采時皇甫鎛以宰相領度支剥下益上)
(儒衡上疏論列)下大夫三列宿(六典云周官司徒屬官有下大夫蓋郎中之任也)
(唐書韋湊字彦宗祖叔諧貞觀中為庫部郎中與弟吏部郎中叔謙兄主爵郎中季武同省時號三列宿以)
(上郎中)言河堤種柳議代州鑄錢(金史劉璣大定中授戶部員外郎條)
(上便宜數事世宗謂宰臣曰璣言河堤種柳可省每歲隄防之費及言官錢利害甚可取前後戶部官往往偷)
(延歲月如璣者不可多得卿等議其可者行之青又劉焕字德文以本官攝戶部員外郎代州錢監雜銅鑄)
(錢錢色惡𩔖鐵民間盗鑄抵罪者衆朝廷患之下尚書省議焕奏曰錢寳純用黃銅精冶之中濡以錫若青銅)
(可鑄歴代何緣不用自代州取二分與四六分青黃雜糅務省銅而功易就由是民間盗鑄陷罪者衆非朝廷)
(意也必欲為天下利宜純用黃銅得數少而利遠其新鑄已流行者宜驗數輸納凖换從之)版籍
不墜出納惟公(獻徵錄宋明字惟遠初授戶部主事督臨清倉儲中官監儲者頗恣横明)
(至一裁以法宿弊頓革陞員外郎時有中貴奏乞莊田於保定濫及容城諸縣上命明往按之廉得其情抗疏)
(以聞版籍賴以不墜臨又邊永字任遠英宗時除戸部貴州司員外郎督餉清時同事者中貴四人咸怙勢)
(肆虐永一以直道處之不激不隨而出納惟公宿弊寖革民甚賴之以上員外郎)
戶部郎中四
增制唐蘇頲授李邕戶部郎中制曰具官李邕探學精
奥為文沉鬱謇諤之心動必無撓彌綸之用行則有恒
故以高才逸羣懿聲滿聽宜膺版圖之任允光蘭握之
𨕖常衮授李規戶部郎中制曰具官李規志學純備
居有彛檢才理精逹動無滯用常執邦憲兼毗使軒處
煩行簡從容濟務參我地官之屬首於時俊之科亦既
外除尤彰内行正名舊秩以寵廻翔
增記宋施温舒戶部郎官廳壁記曰國家分置六部各
統其屬屬之所治各有攸司戶部之屬五其所治之事
若民訟若賦役若供餽給賜若貨財出納若倉廩委積
雖各掌其一而書判之冗會計之勞符檄之多攸責略
等也
增碑唐劉禹錫崔公倕碑曰公檢校戶部郎中幹池鹽
於蒲修牢盆謹衡石煎和既精飴散乃盈商通而洊至
吏懼而循法民不絓網而國用益饒詔褒其能
度支郎中一(員外郎附)
原杜氏通典曰度支郎中按漢初張蒼善算以列侯主
計居相府領郡國上計者謂之計相殆今度支之任魏
尚書有度支(歴代度支具尚書中)隋初為度支侍郎焬帝除侍字
武德加中字龍朔二年改度支為司徒咸亨元年復舊
掌支使國用(開元二十四年三月戶部尚書同中書門下三品李林甫奏租庸丁防和糴雜支稅)
(革諸色旨符承前每年一造據州府及諸司計紙當五十萬張仍差百司抄寫事甚勞煩條目既多詳檢難過)
(緣無定額支稅不常亦因此涉嫌情長姦偽臣今與採訪使及朝集使商量有不穏便於人非當土所出者隨)
(意沿革務從允便即人知定凖政有常文編成五卷以為長行旨冠省事司每年但據應支物數頒行每州不)
(過一兩紙仍附驛送勅依)至德以後戎事費多二年十二月呂諲為
兵部侍郎平章事充勾當度支使上元元年五月劉晏
為戶部侍郎勾當度支使元年建子月元載為戶部侍
郎勾當度支使寳應元年正月劉晏戶部侍郎勾當度
支使二年二月韓滉以宰相加度支使五年二月竇恭
為中書侍郎平章事度支使自後雖無亦有他官判或
云權判亦云專對增文獻通考曰度支郎中掌周知
軍國財用會其出入之數凡上供有額封樁有數科買
有期皆掌之有所漕運則計程而給其直凡内外支供
及俸給驛劵賞賜衣物錢帛先期擬度時而予之續
會要曰宋度支判司事一人列六案度支案發運案支
供案掌賜案掌法案知雜案以無職事朝官充續文
獻通考曰遼南面中京設度支使司官副使判官不屬
戶部元設度支監掌給馬駝芻粟卿三員太監二員
少監三員監丞二員至大二年改立度支院此不屬戶
部以度支附焉明制見尚書内原杜氏通典曰員
外郎改置與戶部員外郎同
度支郎中二
增唐張鷟集云鳴鶴登朝含雞伏省轉筯之美未見稱
竒聚米之能無聞播美張蒼之善算國用詎肯留情馮
勤之力計軍儲曾何介意年支國賦為政之嘉猷歲計
軍儲邦家之要務(西京雜記曹元理善算回筯知二囷之粟不差升斗也)筆談
曰唐貞觀中勅下度支求杜若省郎以謝脁詩芳洲杜
若乃責方州貢之本曹官云州不出杜若應由謝脁詩
誤耳華省名郎如此判事豈不畏二十八宿笑人邪
唐書曰張濬為度支員外郎黃巢將逼關輔濬託疾請
告侍其母挈族避亂商州賊犯京師僖宗出幸途無供
頓衞軍不得食漢隂令李康獻糗餌數百騾綱軍士始
得食僖宗召康問曰卿為縣令安能操心及此康對曰
臣為塵吏安敢有此進獻張濬員外教臣也帝異之急
召至行在拜兵部郎中山堂肆考曰張仲方少朗秀
父友高郢見而竒之曰此子非常必為國噐後為金州
刺史郡人有田産為中人所奪仲方三疏奏聞竟理其
冤入為度支郎中中興繫年錄曰宋徐宗說在度支
會右曹金部皆闕官因令兼領三曹金榖纖悉之地而
宗說素有心計於天下經費出入盈縮之數莫不通知
老吏為之斂手事文𩔖聚曰宋朝凡度支之政皆歸
三司本司無所掌元豐官制行郎中員外郎始實行本
司事初除陳向參掌計度天下之經費以貢賦租稅之
入而為之出小事則擬畫大事則諮其長
度支郎中三
增司度參計(唐官制云龍朔中改度支郎中為司度大夫張鷟云尹某入參計會職綰度)
(支)分領自職(唐故事以宰相分領度支利職林云狄梁公以度支之司天下害部常)
(闕人求之不得乃自職之)支國賦計軍儲(見前二張鷟集)判入判出
計支計用(唐故事度支案郎中判入員外郎判出侍郎總統押案而已六典度支掌支度國)
(用租賦多少之數物産豐約之宜水陸道路之利每歲計其所出而支其所用)副知首立
對唱無差(六典云蘇弁授度支郎中副知度支事仍命立於正郎之首戶部有副知之名自蘇弁始)
(也不唐書崔仁師為度支郎中嘗奏度支財物數千言手執本太宗怪之令杜正倫齎本與仁師對唱一無)
(差殊帝大竒之)
增制唐常衮授裴倩度支郎中制曰具官裴倩逹識含
精長材致遠秉彛尚晦金璞自明當劇居難干將獨割
周歴臺閣綢繆藩鎮休聲異政亦克有終底慎財賦之
殷校計軍國之用得專其任爰舉舊章佇爾發揮以之
贍濟
增疏唐權德輿論度支疏曰度支所務至重量入為出
從古所難使物無遺利而不可竭竭則害生𩔖使奸無
隠情而不可刻刻則傷人和調其盈虚制其損益上繫
邦本下繫元元苟非全才通識則有所壅
金部郎中一(員外郎附)
原杜氏通典曰金部郎中按周官有職金掌金玉錫石
丹青之令魏尚書有金部郎其後歴代多有之北齊金
部主才量尺度内外諸庫藏文帳(隋盧昌衡字子均祖孝徵薦為尚書金部)
(郎每謂人曰吾用盧子均為尚書郎自謂無媿幽冥矣)隋初為金部侍郎煬帝除
侍字武德中加中字龍朔二年改金部為司珍咸亨初
復舊天寳中改為司金至德初復舊掌庫藏金寳貨物
權衡度量等事自開元二年置鑄錢使皆以他官為之
增續會要曰宋金部判司事一人以無職事朝官充
凡庫藏出納之節金貲財貨之用皆歸三司而權衡度
量之制出於太府本司無所掌元豐官制行郎中員外
郎始實行本司事文獻通考曰金部掌金帛貨寳之
入以待邦用以年額拘催受給建炎元年詔常平司見
管山澤坑冶並依舊撥隸金部三年詔罷太府寺隸金
部原杜氏通典曰員外郎改置與戶部員外郎同
金部郎中二
增唐書曰建中初罷鹽鐵等天下錢榖委倉部金部中
書門下揀兩司郎官凖格式調掌職林云蕭穎士字
茂挺終於掦州功曹子存字伯誠為金部員外郎諒直
有功曹之風朱晦菴集曰王師愈召除金部郎中數
言事孝宗賜書曰比來奏對頗及治道之具而未詳也
尚有可禆政體而宜於今者亟復條奏其眷注之隆一
時在廷之臣莫敢望焉又金部尚書楊倓取諸郡積
逋緡錢七百萬付金部使督之師愈曰此錢徒有其名
耳督之未必得而文移一下所擾者不知幾何人且中
外一體若邦計未裕不若歸誠君父以幸寬免豈宜舉
此虚籍以罔上而病民邪持其事不下
增制唐蘇頲授蔡秦客金部郎中制曰具官蔡秦客風
格允正文辭優洽明以在公直而履道聲馳粉署爰提
建禮之綱位緫金曹宜轉司徒之屬
倉部郎中一(員外郎附)
原杜氏通典曰倉部郎中按周官有倉人主藏九榖又
有廪人主藏九榖之數賙賜稍食魏尚書有倉部郎後
魏有太倉尚書亦其任也故後魏書曰李訢為太倉尚
書攝南部事令千里之外戶别轉運諸倉輸之所在委
積延停歲月大為困弊歴代多有倉部曹皆掌倉廩之
事後周有地官屬司倉下大夫隋初為倉部侍郎煬帝
除侍字武德中加中字龍朔二年改倉部為司庾咸亨
初復舊天寳中改為司儲至德初復舊掌諸倉廪之事
開元二十六年以後置出納使皆以他官為之(訢音許斤切)
增唐職林曰畢諴為倉部郎中故事要家勢人以倉
駕二曹為辱諴沛然如處美官宰相聞之遷職方郎中
兼御史雜知唐書曰長慶中孟簡為倉部員外郎王
叔文為戶部侍郎簡為其屬中立正色挺然不羣續
會要曰宋倉部判司事一人以無職事官充凡倉庾受
納租稅出給禄廪之事皆歸三司而别置提點倉場官
以督察本司别無所掌元豐官制行郎中員外郎始實
行本司事文獻通考曰倉部掌倉芻粟出納之事建
炎三年罷司農寺歸倉部紹興四年復置司農寺原
杜氏通典曰員外郎改置與戶部員外郎同
增制唐元微之行范季睦倉部員外制曰出納必恡有
司之常貳上下之價則茫昩者受弊雜苦良之貨則豪
右者受贏惟一惟公乃罔不同惟平惟實乃罔不吉
劉禹錫授倉部郎中制曰周制倉人以辨於邦用廩人
以待乎匪頒後代或均輸或平糴皆周官倉廩之職也
於戲王者藏於天下吾何私焉收斂以時儲蓄必謹俾
夫凶荒無患貧富克均宜咏京坻之詩勿守豆區之限
御定淵鑑𩔖函卷七十八
