欽定四庫全書
御定淵鑑類函卷三百七十二
服飾部三(紳環)(韍笏)(珮舄)(玦靴)
紳一
增禮記玉藻曰凡侍于君紳垂足如履齊又曰紳長
制士三尺有司二尺有五寸子游曰參分帶下紳居
二焉紳&KR1302;結三齊
紳二
原書紳(論語曰子張書諸紳)增拖紳(又曰子疾君視之加朝服拖紳)垂紳(晝錦)
(堂記曰垂紳搢笏)原搢紳(漢郊祀志曰搢紳者不道謂搢笏于大帶革帶之間又難蜀文曰)
(搢紳先生之徒或云薦紳)增簪紳(詩云合宴簪紳滿簪又曾鞏詩曰風義動紳)纓紳
(詩云濟濟盛纓紳)解紳(謝惠連雪賦曰褫佩而解紳)不紳(禮記曰麻者不紳注云紳)
(大帶喪代之)泉紳(韓愈詩曰泉紳拖修白石劍攅高青)天紳(又曰懸瀑垂天紳又孟)
(郊詩曰簷溜擲天紳)玉紳(簷雨也)韠紳(内則曰子事父母端韠紳搢笏)
韍一
增釋名曰韍韠所以蔽前也婦人蔽膝亦如之齊人謂
之巨巾田家婦人出至田野以覆其頭故因以為名也
又曰跪襜跪時襜然張也爾雅曰衣蔽前謂之襜
禮記曰一命韞韍幽衡再命赤韍幽衡三命赤韍葱
衡又曰韠君朱大夫素士爵韋圜殺直天子直諸侯
前後方大夫前方後挫角士前後正韠下廣二尺上廣
一尺長三尺其頸五寸肩革帶博二寸又曰有虞氏
服韍鄭箋云冕服謂之韍他服謂之韠唐車服志云朝
服謂之韠冕服謂之黻案韍或作黻芾紱同又作紼
原五經要義曰太古之時未有布帛食獸肉而衣其皮
先知蔽前而未知蔽後又曰韠者舜之所制也裳前
之蔽也又曰天子朱韍諸侯赤韍白虎通曰紼者
何謂也紼者蔽也行以蔽前者爾有事因以别尊卑彰
有德也增徐廣輿服儀注曰蔽膝古之韍也戰國連
兵以韍非兵飾去之漢眀帝復制韍魏曹植求通親
親表曰觧朱組佩青紱宋史輿服志曰韍從裳色上
有紕下有純去上五寸繪以山龍火上接革帶繫之
韍二
原環濟要略曰舜始作韍以尊祭服禹湯至周增以畫
文增拾遺錄曰孔子生有麟吐玉書于闕里人家云
水精之子繼商周而素王出故蒼龍繞室五星降庭徵
在賢眀知為神異乃以繡紱繫麟角而去夫子系殷湯
水德而素王至敬王之末魯哀公二十四年魯人鉏商
田于大澤得麟以示夫子知命之終抱麟觧韍而涕泗
焉漢書東方朔𫝊曰館陶公主迎武帝蔽膝登階
又曰王莽妻著布蔽膝見客魏志曰武帝内誡令曰
宫人位為貴人金印藍紱女人爵位之極又曰文帝
賜于禁以魏王時自所佩朱紱吳志曰孫權潘夫人
有娠夢人以龍頭授巳以蔽膝受之生亮
韍三
原夏山殷火(禮記明堂位曰夏山殷火周龍章山取其仁火取其明龍取其變化)蔽
前在股(上詳韍一幅詩曰赤芾在股邪在下)
韍四
原斯皇(詩曰朱芾斯皇室家君王又服其命服朱芾斯皇)方來(易曰朱紱方來)增
困赤紱(又曰困于赤紱)垂朱紱(杜甫詩曰扶病垂朱紱)映白髮(白居易詩)
(曰晩遇何足言白髮映朱紱)還鈴閣(又曰便留朱紱還鈴閣)原君朱臣素
(詳韍一)我韍子佩(莊子曰祝牧謂其妻曰天下有道我韍子佩天下無道我負子戴注謂隠)
(藏也)
珮一
原釋名曰佩陪也言其非一物有陪貳也有珠有玉
說文曰佩從人凡聲也佩必有巾從巾蔡謨毛詩疑
字議曰以為佩者服用之稱珮者玉器之名稱其服用
則字從人名其器則字從玉增詩曰青青子佩悠悠
我思又曰將翺將翔佩玉瓊琚又曰彼留之子遺
我佩玖又曰何以贈之瓊瑰玉佩又曰童子佩觹
童子佩鞢又曰巧笑之瑳佩玉之儺又曰宛然左
辟佩其象揥又曰鞙鞙佩璲不以其長(箋云璲瑞玉也)又
曰知子之來之雜佩以贈之知子之順之雜佩以問之
知子之好之雜佩以報之周禮曰玉府掌王之金玉
玩好共王之服玉佩玉原禮記曰古之君子必佩玉
右徵角左宫羽趨以采齊行以肆夏周還中規折還中
矩進則揖之退則揚之然後玉鏘鳴也故君子在車則
聞鸞和之聲行則鳴佩玉是以非辟之心無自入也
又曰君在不佩玉左結佩右設佩居則設佩朝則結佩
齊則綪結佩而爵韠增又曰佩玉有衝牙君子無故
玉不去身君子于玉比德焉原又曰立則罄折垂佩
主佩倚則臣佩垂主佩垂則臣佩委增又曰男女未
冠笄者皆佩容臭昧爽而朝楚辭曰長余佩之陸離
原又曰虚衣兮披披玉佩兮陸離又曰何瓊珮之
偃蹇衆薆然而蔽之增又涉江曰被眀月兮佩寳璐
原白虎通曰所以眀有佩者表意見所能故修道無
窮即佩環能大道德即佩琨能决嫌疑即佩玦是以見
其所佩即知其能故農夫亦佩其耒耜工匠佩其斧斤
婦人佩其針縷亦佩玉也三禮圖曰凡玉佩上有雙
衡衡長五寸博一寸下有雙璜璜徑三寸衝牙蠙珠以
納其間上下為衡半璧為璜璜中横以衝牙以蒼珠為
瑀增文獻通考陳氏禮書曰古之君子必佩玉其制
上有折衡下有雙璜中有琚瑀下有衝牙貫之以組綬
納之以蠙珠而其色有白蒼赤之辨其聲有角徵宫羽
之應其象有仁智禮樂忠信道德之備此所以非辟之
心無自入也原魚豢魏略曰有雙璜雙珩琚瑀衝牙
琨珠為佩者漢明帝采古文始制晉公卿禮秩曰特
進佩水蒼玉尚書令僕射中書監令皆佩水蒼玉增
晉宋舊事曰太皇太后雀鈕白玉佩原搜神記曰元
康中婦人飾五兵佩增晉潘岳西征賦曰飛翠緌拖
鳴玉出入禁門者衆矣想佩聲之遺響若鏗鏘之在耳
齊書曰永明元年有司奏加貴妃金章紫綬淑妃于
闐玉佩隋書曰何稠參會古今多所改創從省之服
初無佩綬稠曰此乃晦朔小朝之服安有人臣謁帝而
除去印綬兼無佩玉之節乎乃加獸頭小綬及佩一隻
珮二
增穆天子𫝊曰七萃之士曰百姓珤富何謀于樂天子
嘉之賜以左佩玉華(郭璞注云玉華之佩佩之精也)又曰天子渴于
沙中七萃之士高奔戎刺其左驂之頰取其清血而飲
天子天子美之乃賜奔戎珮玉一雙原典略曰孔子
返衛衞夫人南子使人謂之曰四方君子來者必見寡
小君孔子不得已見之夫人在錦帷中孔子北面稽首
夫人自帷中再拜環珮之聲璆然增左傳曰晉獻公
使其太子申生伐東山臯落氏公衣之偏衣佩之金玦
狐突歎曰佩衷之旗也金寒玦離何可恃也禮記曰
石駘仲卒無適子有庶子六人卜所以為後者曰沐浴
佩玉則兆五人者皆沐浴佩玉石祁子曰孰有執親之
喪而沐浴佩玉者乎不沐浴佩玉石祁子兆原鹽鐡
論曰子思銀佩說苑曰經侯過魏太子左帶玉具劍
右帶環珮左光照右右光照左太子不視又不問經侯
曰魏國亦有寳乎太子曰主信臣忠百姓戴之此魏之
寳也經侯觧劔佩委之趨而出上車去太子使騎操劔
珮與侯曰此寒不可衣飢不可食無遺我賊也增又
曰襄成君始封之日衣翠衣帶玉珮至流水之上大夫
莊辛見而悦之拾遺錄曰燕昭王時西王母降與昭
王遊乎燧林之下說炎皇鑚火之術取永桂之膏然以
照夜忽有飛蛾銜火狀如丹雀來拂桂膏之上此蛾出
員丘之穴穴洞逹于九天中有細珠流出可穿為結因
用為佩又曰漢昭帝穿林池廣千步植分枝荷狀如
駢蓋日照則葉低蔭若葵之衞足也名曰低光荷實如
玄珠可以飾佩又曰漢成帝時乘輿服皆尚黑宫中
美女服皂班姬以下皆玄綬䃜珮漢蔡邕輿服志曰
孝明帝作蠙珠之佩以郊祀天地晉令曰皇太子妃
珮瑜玉諸王郡公太宰太傅太保司空諸長公主諸王
世子大司馬大將軍太尉珮玄玉鄴中記曰石虎出
行有女鼓吹尚書官屬皆著錦袴佩玉唐書曰憲宗
懿安皇后郭氏穆宗嗣位上尊號皇太后凡朔望三朝
帝率百官詣宫門為壽或歲時慶問燕饗後宫戚里内
外婦車騎駢壅環珮之聲滿宫
珮三
原蠙珠象環(俱詳珮一)紉蘭連蕙(椘辭曰紉秋蘭以為佩王逸注紉索)
(也佩又曰連蕙若以為過鮑肆而失香)捨玦鮮環(孔叢子曰子産死鄭人丈夫捨玦珮)
(婦人捨珠玉謀劉向列女傳曰齊桓公行覇諸侯朝之衛獨不至公伐衛衛姬脱簪珥觧環珮再拜請衛之)
(罪公悦許諾)增五星原六氣(五星佩道士服也六朝詩曰佩帶五星連傅玄大)
(言賦曰腰佩六氣首戴天文)俘商獻楚(周書曰武王俘商得佩玉億有八萬左傳曰)
(蔡昭侯為兩珮如楚以一珮獻昭王子常欲其一弗與三年止之獻于子常乃得歸)雙渠璜
六火玉(董巴漢輿服志曰孝明帝詔有司采周官禮記尚書臯陶篇衣裳玉佩備章采其大佩則衝牙)
(雙渠璜皆以白玉出漢武帝内𫝊曰上元夫人帶六火玉之珮)遺澧浦觧江濱
(椘辭曰捐余玦兮江中遺余珮兮澧浦交列仙𫝊曰江濱二女者不知何許人步漢江濱逄鄭甫桃之不知)
(神人女遂觧珮與之交甫悦受珮而去數十步空懷無珮女亦不見)無所繫尚可比
(左傳曰吳申叔儀乞粮于公孫有山氏曰佩玉繠兮余無所繫之溫潤之德尚可比焉)連日月
增乞飛霞(曹植與陳琳書曰帶蛇虹以為紳連日月以為佩韓愈詩曰乞君飛霞佩與我高)
(頡頏)
珮四
原左佩(内則曰子事父母左佩紛帨刀礪小觹金燧婦事舅姑同)右佩(又曰子右佩玦捍管)
(遰大觹木燧婦佩箴管線纊施縏袠大觹木燧)章德(董巴輿服志曰古者君臣佩玉尊卑有度佩以)
(章德)為度(大戴禮曰上車以和鸞為節下車以珮玉為度上有雙衡下有雙璜衝牙玭以納其間璜)
(琚瑀以離之也)衷旗(詳珮二衷中也旗表也)禮容(玉德)昭聲(昭其聲也于以)
(用之聲以發之)制容(文選佩以制容)有聲(容觀玉聲)不變(行不變玉)鏘
鳴(詳珮一)掩轉(椘辭曰佩繽紛其掩轉遂委絶而離異)增幽佩(杜甫詩曰椘宫)
(久已滅幽佩為誰哀)趨佩(柳宗元詩曰響切晨趨佩)襍佩(詩曰襍佩亦銷鑠)劒
佩(漢史曰單于來朝賜以玉具劒佩)紳佩(纓緌之徒紳佩之士皆儒學也)纓佩(文選)
(曰纓佩空為忝)落佩(杜牧賦曰倒冠落佩兮與世闊疎)瘞佩(柳宗元弔屈原文曰沈璜)
(瘞佩兮孰幽而不光)佩犢(漢龔遂守渤海使民賣劔買牛賣刀買犢曰帶劔佩刀何如帶牛佩犢)
佩魚(服飾總論唐之綬有佩龜佩魚之制)草承(杜甫詩曰宫草霏霏承委佩)花
迎(岑參詩曰花迎劒佩星初落)佩豭豚(史曰子路性勇冠雄雞佩豭豚)佩霹靂
(孔六帖曰唐玄宗欲廢皇后王氏后兄守之懼為求厭勝浮屠明悟教祭北斗取霹靂木刻天地文及帝諱佩)
(之)佩韋絃(范丹字史雲董安于性緩佩弦以自急西門豹性急佩韋以自緩范亦以狷急佩韋)
(以自戒)佩安危(李晟𫝊曰身佩安危)佩采瓊(尚書舊𫝊曰淑妃修媛修華修容婕)
(妤佩采瓊玉貴人佩于闐玉)垂蒼玉(韓愈詩曰帶垂蒼玉佩)佩聲隨(杜甫詩曰)
(劒佩聲随玉墀步)佩聲歸(王維詩曰佩聲歸到鳳池頭)蘇秦佩(蘇秦為從約長)
(并相六國歎曰使我有洛陽負郭田二頃吾豈能佩六國相印乎)酈生佩(漢王納酈食其之言)
(欲立六國後曰趣刻印先生因行佩之)原流景揚輝(曹植七唘曰佩則結綠懸黎寳之微)
(妙符彩昭爛流景揚輝)光潤清越(殷仲堪與湘王牋曰所致玉佩光潤清越可謂瓊琚也)
解佩要之(曹植洛神賦曰願誠素以先逹兮解玉佩以要之)解佩結言(楚辭)
(曰壒吾遊此春宫兮折瓊枝以繼珮及榮華之未落兮相下女之可詒吾令豐隆乘雲兮求宓妃之所在解佩)
(纕以結言兮吾令蹇修以為理)王粲識珮(摯虞決疑注曰漢末喪亂無玉珮王粲識舊珮始作)
(之今玉珮皆受法于粲也)石崇雕珮(王子年拾遺記曰石崇使翔風雕玉為倒龍之珮)
增佩聲珊珊(杜甫贈鄭駙馬詩曰時聞雜佩聲珊珊)佩玉將將(音鏘詩曰將翺)
(將翔佩玉將將)原佩服無斁揖讓有聲先王有制所以
比德君子無故乃不去身
珮五
增賦唐胡運佩賦曰玉有環珮所以節威儀珪璋所以
應朝覲朝覲貴乎特逹威儀在乎淑慎則珮之為用以
德聞珮之為服以禮進既取堅以縝密亦體柔以温潤
其彩烱明涵黼黻之華其聲清越諧金石之韻豈止法
先王之服戒乎大夫抑以觀古人之象原之帝舜由是
表尊卑之飾彰朝覲之美佩山玄而抱水蒼搖搖兮耿
光左宫羽而右徵角鏘鏘兮垂委非徒抑其進退亦以
制其容止珩韍相煥品命不渝貫以桃花之綬錯以眀
月之珠時也朝北極歴天衢明玉殿耀金鋪徽音生于
矩步繁響起于風趨濟翼為君臣之榮觀逶迤乃賢哲
之令圖亦何必搴修蘭于長坂折瓊枝于遠區然後為
美乎别有楚臺神媛越國名姝嬌羅豔縠秀色鮮膚振
鳴玉以亮響踐瑶階以踟蹰聲珊珊兮若有無睇綿綿
兮意愉愉翩躚躚兮望坐隅欲從君子禮之拘乃歌曰
佩玉蕊兮德音𤼵中規矩兮聲不歇馳畋獵兮思敬慎
壽考不忘兮長歲月端法服兮臨魏闕羣后覲兮萬方
謁麻不期佩賦曰夫聖人彰德以建物表意以與名
禮容孔備制度昭明衣冠振序簪紱齊榮亦兹佩之為
用隨劒履而揚聲觀其所興爰自古昔玉華既重于周
后蠙珠亦珍于漢辟盖將以威儀節度知無不易豈徒
矜珠玉之芳聲喧步頓之前跡懿其符彩照燭流曜輝
光宫徵合韻左右鏗鏘此亦邦國之儀範為衣裳之典
章于是垂為臣倚為主式標上下動合規矩亦非獨洛
妃觧贈于陳思漢女見投于交甫爾其幽人所重君子
攸資則蘭蕊馳馨于椘客象環騰譽于宣尼斯偶物昇
榮助荷衣之葱翠因時適用陪藻服之葳蕤既而天子會朝
臣御華闕冠盖星羅簮裾雲發公侯進退而為容卿士俛仰
而趨謁兹珮也幸朝儀不棄流響未歇既連帶于虹蜺
庶𫝊名于日月衝牙賦(闕名)佩必有節牙惟應聲既熠
熠以光動始鏘鏘而韻清馳聲曲折之間突爾乃激方
隨步武之際跳然若驚嘉其琢自良工飾于君子冀靜
聞而中矩每徐轉而知止乍旁逹以𣪚遷忽高飄而間
起比于德寧無故以去身習乎容諒和鳴而入耳是知
宫徵交應周旋必聞助清音而靡絶混真質以纔分將
觀其禮朝于君假抑揚而有耀俟動靜以成文故乃藉
此相攻彰夫必佩窅爾同聲服而非礙顧規模之可則
宛在其中聽寥亮之無差不離于内則知俯仰寧阻進
退皆由引異響而非往配禮容而必周虚徐互振寂寞
相求洞晨照而彌徹驚微風而更幽原夫製彼竒形韻
茲良玉雖杳杳以將盡竟遲遲而潛續澹以成章靜而
應曲重輕莫雜恒宛轉而下垂左右皆調每玲瓏而中
觸由是孤光屢進片影彌輕駐幽音而乍默佩逸勢而
俄成方將應組綬厠瑶瓊應疾徐而洞徹順激射以鏘
鳴故其悄以分音玲然自我當待扣而逾寂匪輕搖而
孰可豈不以佩服紛綸威儀衆夥徵衡牙之微旨然後
知古禮之不墮裴度古君子佩玉賦伊君子兮何師
邈淳古而繹思儼然有章相威儀于樂只温其如玉故
切磋而佩之縝密是比貞眀所資追琢斯成既殊張氏
之印清美可羡寧匹孔侯之龜是用濯自丹水取諸玄
圃君求美質我則表温潤于光容臣聽好音我則動淒
清于步武結以紳帶綴以環組使感之者在約而思純
服之者居今而行古豈比夫詩人無文贈雜佩兮夫君
騷人著美紉幽蘭兮之子是以嘉其抱素貴以合真想
見白虹之氣思聞清越之聲發凝輝兮既昭我述鏘雅
韻兮必俟君行是以敬慎侯度獨高人情至若斵以為
壺徒玩其質執而為璧徒旌其秩豈若用之有方垂之
無必威儀棣棣居則粲然之光進退瑲瑲動則泠然之
律是以古之君子物有其章温恭可象環珮其鏘既覩
容而生敬諒播往以𫝊芳然則貞玉之質非賢無以服
用昔賢之佩非玉無以表彰故佩斯敬覩斯莊方今野
無遺賢山不藏玉彼華佩兮同昔時以入用彼君子兮
思古人以自勖故能振休風播淳俗則今日之佩玉昔
賢之高躅者也
原銘後漢崔瑗遺葛龔佩銘曰禹湯罪已仲尼多誨盤
盂有銘几杖有誡天為剛德猶不干時君子妄怒厥亦
生灾晉厲好虐欒書作亂荀瑶峻戾韓魏致難慷慨憤
激動腸傷氣久生百疾歴年不遂俯覽斯佩柔韋是貴
原啓齊禇彦回謝賜珮啓曰𫝊詔宣敕賜臣玉佩一具
製懋姬嬴寳冠荆越璇瑰鎮曜珩玦凝華采賁蓬楹響
聞䋲戶佩服載驚心容交惕梁簡文帝謝敕賜玉佩
啟曰昉田麗彩槐水鏤文飾以金闕之珠製以魯班之
巧故以裾端照色影外生光恩發内府猥垂霑賜臣方
温謝德比振慙聲
玦一
增說文曰玦玉珮也珮如環而有缺故云玦也原隨
巢子曰召人以環絶人以玦增晉書曰自公主封君
以上皆帶綬以綵組為緄帶金辟邪首為帶玦
玦二
原瑞應圖曰舜時西王母獻白環及玦左傳曰狄人
伐衛將戰衛懿公與石祁子玦與寗莊子矢使守曰子
以此贊國擇利而為之漢紀曰項羽與沛公飲鴻門
范增數目羽舉所佩玉玦示之者三羽默然增西亰
雜記曰趙飛燕為皇后女弟昭儀遺玉珊瑚玦後漢
書曰更始謀殺光武兄伯升乃會諸侯以成其計繡衣
御史申徒建隨獻玉玦更始竟不能殺續漢書曰桓
帝永興二年光祿勲史舍壁下有青氣視之得玉鈎玦
各一原漢末𫝊云先主既取成都大會作樂乃取劉
璋所藏金玉寳玦以賜功臣魏略曰太祖征漢中太
子在盟津聞鍾繇有玉玦使臨淄侯因人說之繇即送
焉增魏氏春秋曰眀帝時張掖郡金山元川溢涌寳
石負圖有玉匣開蓋上有玉玦二璜一孟逹與諸葛
亮書曰今送綸帽玉玦各一以徵意焉蕭子顯齊書
曰太祖在淮隂治城得錫玦下有篆字人莫識紀僧真
曰何須辨文此自久遠之物即九錫之徵也太祖曰卿
勿妄言北齊書曰樂陵王百年被召自知不免割帶
玦與妃斛律氏武成果斬之妃把玦哀號月餘亦死玦
猶在手拳不可開時年十四杜陽編曰唐文宗宫中
有黃金蛇出階光灼宫人以珊瑚玦下之并玦而帶去
上尋庫得真金蛇貫玦上曰此隋煬帝為晉王賜陳夫
人者熟視下有阿麽字
玦三
原佩金賜玉(左傳曰晉太子申生帥師晉侯佩之金玦狐突曰金寒玦離胡可恃也罕夷曰)
(金玦不復雖復何為君有心矣數東觀漢記曰明帝詔曰馮魴以忠孝典兵出入八年進忠言正諫其還故)
(爵為楊邑侯賜以玉玦)決嫌疑決狐疑(白虎通曰凡能決嫌疑者即佩玦故見所)
(佩玦即知其所能以王隱晉書曰禮能使決疑者佩玦故遺其臣亦投之玦晉受命有二玦其一當魏歴數)
(既終當禪大晉故與之玦凡受命居天子之位皆衆人之所疑以武皇帝能斷決狐疑應天順人受曹氏禪而)
(無疑得應佩玦故以賜焉是以有二玦)
玦四
增清玉(杜甫詩曰清玉刻佩連玦環)珊瑚(又曰腰間寳玦青珊瑚)捐玦(譲太)
(尉表曰既望汨以懷沙甘赴湘而捐玦又楚辭曰捐余玦兮江中)似玦(韋應物詩曰荆山之白玉)
(兮良工雕琢雙環連月蝕中夾鏡心穿故人贈妾初相結恩在環中尋不絶人情厚薄苦湏臾昔似連環今以)
(玦)思帝鄉(劉禹錫賦曰俟環玦兮思帝鄉)視徘徊(視環玦以徘徊空嗟白首)
紫玉玦(蘇軾詩曰空煩赤泥印遠選紫玉玦茶也)烏玉玦(又曰遠致烏玉玦墨也)
原佩玦而斷(莊子曰綬佩玦者事至而斷)與玦即去(大夫得罪待放于郊公與)
(之環即還與之玦即去又曰逐臣賜環則反賜玦則絶)
玦五
原賦魏文帝玉玦賦曰有崑山之妙璞産層城之峻崖
潄丹水之炎波蔭瑶樹之玄枝包黃中之純氣抱虚靜
而無為應九德之淑懿體五材之表儀
原書魏文帝與鍾繇書曰南陽宋惠叔稱君侯昔有美
玦聞之驚喜笑與抃會當自白書恐𫝊言未審是以令
舍弟子建因荀仲茂時從容喻鄙旨乃不忽遺鄴騎既
到寳玦初至捧匣跪發五内震駭繩窮匣開爛然滿目
猥以蒙鄙之姿得觀希世之寳不須一介之使不損連
城之價既有秦昭章臺之觀而無藺生詭奪之誑嘉貺
益腆敢不欽承
環一
增說文曰好倍肉謂之瑗肉好若一謂之環莊子内
篇曰彼是莫得其偶謂之道樞樞得其環中以應無窮
毛𫝊曰后妃羣妾以禮御于君所女史書其日月授
之環以進退之生子月辰以金環退之當御者以銀環
進之著于左手既御著于右手白虎通曰修道無窮
即佩環也晉左思蜀都賦曰其中則有青珠黃環
環二
增王子年拾遺記曰顓頊時北海之濱有勒題國皆衣
毛無翼而飛帝乃更衣以文豹為飾獻墨環色如淳漆
左傳曰穆叔之子仲壬與公御萊書觀于公公與之
環使豎牛入示之入不示出命佩之原春秋後語曰
秦始皇聞齊王后賢嘗使遺之連環曰齊人多知能觧
此乎后以羣臣莫能觧乃引椎破之謝秦使曰謹以觧
矣以報始皇壯其志益不敢謀齊增西亰雜記曰戚
姬以百鍊金為彄環照見指骨上惡之以賜侍兒鳴玉
耀光等各四枚又曰趙飛燕為皇后其女弟合德上
五色文玉環宋書曰江夏王義恭孝武即位以在藩
所服玉環大綬賜之梁書曰柳惔武帝之鎮襄陽惔
祖道帝觧玉環賜之天監二年元會帝謂曰卿佩玉環
是新亭所贈邪對曰既瑞感神衷臣謹服之無斁唐
史高力士幼失母及貴得之嶺南母曰胷有七黑子在
否力士袒示之母出金環曰兒所服者乃相持慟哭
環三
原反絶解連(荀子曰聘人以珪問士以璧召人以瑗絶人以玦反絶以環下詳環)
必佩當還(列女傳曰后妃進退必鳴玉佩環時樂府曰何時大刀頭注刀頭有環問何當還)
(也)王母獻叔子探(瑞應圖曰黃帝時西王母乘白鹿来獻白環舜時復来獻白環)
(及益地圖鄰羊祜五歲令乳母取所弄金環母曰汝無此祜即詣人李氏東垣桑木中探得之主人驚曰此)
(吾亡兒所失物也)
環四
原象環(禮孔子去魯佩象環五寸注象牙有文理言似已有文章也五寸法五行環者取其循環似已)
(德之無窮也)玉環(左傳曰晉韓宣子有玉環其一在鄭商宣子謁諸鄭伯子産弗與)增
佩環(經解曰行則有佩環之聲)賜環(黃庭堅詩曰黃州逐客未賜環)原重環(詩曰)
(盧重環以環帶犬也)增三環(地理志曰有妓嫗號汴州婆有數妓每召飲與以三環)綫
環(食貨志曰唐高祖入長安民間行綫環錢輕小凡八九萬才滿半斛綫與線同)綖環(顔浚𫝊宋)
(泰始中通私鑄而錢大壊一貫長三寸謂之綖環錢入水不沉)阿環(上元夫人)玉環(楊貴)
(妃小字)瘠環(齊侍人)瑶環(韓愈馬君墓誌曰瑶環瑜珥稱其家兒也)原雀
銜環(後漢楊寳七歲行于華山見一黃雀被傷為螻蟻所侵寳見之而憐因將歸置箱中采黃蕊飼之經)
(旬瘡愈旦来暮去忽一朝變為黃衣少年銜玉環一雙来報寳曰好掌此環子孫累代為三公果如其言)
增猿獻環(孫恪妻袁氏偕至端州峽山寺持碧玉環獻老僧化為猿去)海九環(廣博)
(物志曰中國者天下八十分之一有海環之者九謂之九環)月半環(韓渥詩曰月若半環雲若)
(土)華胥環(瑯嬛記曰季女贈賢夫以瑪瑙宛轉環丹山白水宛然在焉握之而寢則夢入其中)
(始入甚小漸進漸大有名山大川之勝異木竒禽宫室璀璨心有所思隨念輙見因名曰華胥寳環)玉
指環(雲溪友議曰韋臯遊江夏與青衣玉簫有情約七年再會留玉指環逾八年不至玉簫絶食而歿後)
(得一歌姬真如玉簫中指有肉隱出如玉環)
環五
增賦唐錢起象環賦曰聖有制作人具爾瞻是環也用
之撝謙成乎其規故有典有則全乎其素故匪雕匪刻
動法天旋温如玉色可以觀象見意可以取文昭德終
日佩之其儀不忒懿夫員通既固雅麗且殊皓質中澈
騰光外敷守其明也處暗室而不昧偕其道也映素服
而如無鄙南容之珪貞而猶玷嗤卞氏之璧瑾而不瑜
升諸組綬不亦宜乎或有黃雀酬恩鄭商所利其名則
一其宜則異皆浮俗之所珍乃老氏之遐棄寧若斯為
美也將君子而比義文而不華垂之如墜循環無極參
日月之在躬佩服有常如韋弦而戒事固知宣尼之旨
有要有倫于此表禮創物乃將卑服謙身是以成形而
不受其彩散璞而不失其真瑩爾情性潔白惟純導爾
情性貞眀日新捨之則禮容若缺用之則法度是循物
既合權古稱其善常虚心以隨運雖匪石而可轉覩妙
用之昭宣知前哲之舒卷沈仲象環賦曰佩服之設
惟德是瞻夫子之服素而博夫子之德稱而廉式制象
以表諸儉豈無玉兮體乎謙謙而伊何服用有則捨寳
佩庶以彰其無位制象環寔亦眀其讓德匪玉兮匪金
是雕兮是刻取其焚身之齒奮其截昉之色磨而不磷
湼而不黑相彼玦兮謂其玦之有離制此環兮體其環
之不極因良工以表器奉聖人以聘國苟烱戒之斯存
曷威儀之有武于是不師爾制爰始我謀錯落增色晶
眀克殊寫金規于顧兔掩素彩之隋珠崇其五寸之範
輝彼十圍之軀貴其文兮我則文而能潔謂其曲也我
則曲而不踰既圓體以就滿亦虚中而應無服為身表
環為佩器若禮義之相須豈周旋之暫墜將以體象其
法理亦以循環乎志意雜章甫以為飾騰組綬以生輝
蔚禮經以留規掩水蒼之故事明夫素王立範象豈因
循必使動容有則箴規合倫得禮容之不選著盛德之
日新環之質兮取其終始罔極象之齒也取其堅白可
珍體夫子之列聘周流似夫子之從時屈伸象環之制
兮其義不淺謙撝之旨兮因斯而闡道崇受物用能寬
而有容理貴適時體如丸而任轉忝明試以效拙敢獻
賦而旌善
笏一
原笏手板也釋名曰笏忽也君有教命及所啟白則書
其上偹忽忘也或曰笏可以簿一物禮記曰笏天子
以球玉諸侯以象大夫以魚須文竹士竹本象可也(球美)
(玉也文飾也大夫以近尊而屈故飾竹以魚須士以遠尊而伸故飾竹本以象)又曰天子搢
珽方正于天下也諸侯荼前詘後直讓于天子也大夫
前詘後詘無所不讓也又曰凡有指畫于君前用笏
造受命于君前則書于笏笏畢用也因飾焉笏度二尺
有六寸其中博三寸其殺六分而去一(中廣三寸凡笏皆然諸侯從中)
(殺至上首止廣二寸半大夫又從中殺至下亦廣二寸半是六分三寸而去其一也)大戴禮曰
天子御珽諸侯御荼大夫服笏增五經要義曰天子
之笏謂之珽然無所屈也原三禮圖曰士笏飾以象
骨大夫飾以魚須(鮫魚髮)輿服雜事曰古者貴賤皆執
圭書君上之政令有事則搢之于腰帶中五代以來惟
八座尚書執笏者白筆綴手板頭以紫&KR0809;裹之其餘王
公卿士但執手板板主于敬不執笏示非記事官也
增管子曰天子執玉笏以朝日文獻通考曰珽天子
之笏長尺二寸方而不折以球玉為之笏度二尺有六
寸中博三寸其殺六分去一晉宋以來謂之手板此乃
不經今還謂之笏以法古名自西魏以降五品已上通
用象牙六品以下兼用竹木又曰開元八年敕諸笏
三品已上前詘後直五品以上前詘後挫並用象九品
以上任用竹木上挫下方聽依品爵執笏假板官者亦
依此例常朝錄曰唐會昌以來宰相朝則有笏架入
禁中逐門𫝊送至殿前朝罷則置于架上百僚則各有
笏囊吏持之宋史輿服志曰哲宗元祐元年禮部言
元豐新禮皇帝祀天搢大圭其制圓首前詘于禮未合
今欲倣西魏隋唐玉笏之制方而不折上下皆博三寸
長尺二寸其厚以鎮圭為約從之又通考曰宋大觀
中詳定儀注所言者及羣臣助祭本無執玉帛羔雁之
義故雖冕服但當執笏玉藻曰見于天子與射無說笏
入太廟脱笏非古也說者以為太廟之中唯君當事說
笏非是請羣臣冕助祭執笏當事則搢其陪位官亦合
冕服執笏從之
笏二
增周書曰武王不閉外門以示無懼去劒搢笏以示無
仇原穆天子𫝊曰天子大服冕禕帗帶搢曶夾佩奉
璧南面立于寒下受河宗注帗&KR1302;也曶音笏搢猶帶也
夾佩左右兩佩增後漢書曰陳蕃為光禄勲范滂為
主事以公儀詣蕃執板入閣至坐不奪滂投板振衣而
去郭泰責蕃曰以階級言滂宜有敬以類數推之至閣
宜省江表𫝊曰漢獻帝嘗見郗慮及少府孔融問融
曰鴻豫何所優長融曰可與適道未可與權慮舉笏曰
融昔宰北海政𣪚民流其權安在遂與融互相長短
原又曰孫權既即尊位會請百官歸功周瑜張昭舉笏
欲褒贊功德未及言權曰如張公之計今已乞食矣昭
大慙伏地流汗增郡國志曰晉眀帝為太子時嘗戲
殿前以玉手板弄銅蟠螭口手傾溜入螭腹中不能出
人後見一白鼠出入螭口宋書曰庾道愍尤精相板
宋明帝時山陽王休祐屢以言語忤顔見道愍託以已
板為他物令道愍占之道愍曰此乃甚貴然使人多憎
忤祐以禇彦回詳密求換其板他日彦回侍明帝自稱
下官帝甚不悦祐具以言狀帝意乃觧又曰綦母珍
之在西州時有一手板相者云當貴每以此言動帝又
圖黃門郎帝嘗問之曰西州時手板何在珍之曰此是
黃門手板官何須問帝大笑齊書曰豫章王嶷薨見
形于第後園乘腰輿指麾處分呼直兵直兵無手板左
右授一玉手板與之謂曰橘樹一株死可覓補之因出
後園閣直兵倒地仍失手板宋書曰明帝起事諸方
並舉兵帝與蔡興宗言曰頃日人情言何事當濟否興
宗曰今米甚豐賤而人情更安以此籌之清蕩可必但
臣之所憂更在事後猶羊公言既平之後方當勞聖慮
耳尚書褚彦回以手板築興宗不巳上曰如卿言又
曰建平王宏文帝子也元凶劭弑立孝武入討劭宏在
殿内自拔莫由孝武先嘗以一手板與宏宏遣左右親
信周法道賫手板詣孝武事平以為尚書左僕射北
齊書曰爾朱榮既誅得其手板上有數牒啓皆左右去
留人名非其腹心在出限帝曰豎子若過今日便不可
制矣又曰父襄疑文宣佯愚慮其有後變將隂圖之
以問崔暹暹曰嘗與二郎俱在行位試以手板柏其背
而不瞋乃將犀手板換暹竹者自揩拭而玩視之以是
知其實癡不足慮也後帝鏁暹責其往昔打背暹自陳
所對文襄之言以功求贖死帝悟曰我免禍乃暹之力
釋而勞之唐書曰常達歸賊薛舉奴張貴曰識我否
達瞑目曰若乃奴耳貴忿舉笏擊其面達不為懾又
曰唐高宗欲立武昭儀褚遂良諫不從置笏殿階曰還
陛下此笏乃解巾叩頭流血又曰宋璟告滿入朝公
卿以次謁見張易之等後至促步而附璟舉笏却捐唯
唯又曰張九齡體弱故事公卿皆搢笏于帶而後乘
馬九齡獨常使人持之因設為笏囊自九齡始又曰
唐崔琳每歲時宴于家以一榻置笏重積其上又曰
王播善口奏雖數十事未嘗書于笏又曰朱泚召段
秀實議事源休姚令言皆在坐秀實戎服與休並語至
僭位勃然起執休腕奪其象笏而前唾泚面大罵曰狂
賊可磔萬段吾豈從汝反邪遂擊之泚舉臂捍笏中顙
流血又曰裴延齡方横無敢忤者嘗與顧少速會田
鎬第酒酣少連捉笏曰段秀實以笏擊賊臣今我以笏
擊姦臣奮且前元友直在坐勸解之又曰魏謩文宗
時為起居舍人上謂之曰卿家有何舊書詔對曰比多
失墜惟簪笏獨存令進之鄭覃曰在人不在笏上曰覃
不解我意此乃甘棠之義非在笏而已又曰崔元亮
改諫議大夫鄭注誣宋申錫捕逮倉卒内外震駭元亮
率諫官叩延英苦諫反覆數百言文宗赤諭元亮置笏
在陛俯伏流涕又曰李絳面論吐突承璀用兵無功
合從顯責又言承璀于軍中立聖政碑事不可舉上初
怒色變絳語不已詞旨懇切因泣下上察其意乃大開
悟拜絳為中書舍人即命曳去所立碑曰微絳語吾不
知為損又面賜絳紫袍為擇笏以賜之因謂之曰爾他
時勿易此心又曰初唐昭宗屢徵司空圖不起柳璨
以詔書徵之圖懼入見陽為衰野墜笏失儀璨復下詔
曰養高釣名匪夷匪惠難居公正之朝可放還山按璨
希賊臣意誅天下才望故圖無意于世孔帖曰唐韋
貫之為長安丞或薦之京兆尹李實實舉笏示所記曰
此其姓名也素聞其賢願薦之而進于上唐韋端符
衞公故物記曰三年冬端符于三原令座中揖其羣官
有客曰某丞李謂端符曰是衞公之胄也其家𫝊賜書
與他物服器十餘物訖讌端符即丞居為客謁丞延入
就次因請以觀丞慘然曰諾即奉賜書一函他物一器
出發眎有玉𢃄一公擒蕭銑時所賜于闐所獻素錦袍
鞾袴皆非華人所為象笏不類今笏火鏡椰杯䓁凡十
三物文皇賜書二十通多言征討事丞因請韋作衛公
故物記南部新書曰陳希烈不便執笏騎馬以帛裹
令左右執之李右座見曰便為將来故事矣五代史
曰唐明宗天成元年八月丁酉以象笏三十二賜百官
之無笏者錢希白小說曰宋丘巒為兩浙進表開寳
末年廣州牙綱到吏私藏一牙巒易得之命工解笏得
五面其中三面甚大工曰此笏紅文光瑩頗殊常䓁有
一聶長史者年過八十獨善相笏召使相之既至命水
洗手取其大者向日視之曰此王侯笏也然生人不當
秉又舉次者曰宰相笏也又取第三者熟視之曰卿監
笏也亦可為節度使而非真其後不數日忠懿王急須
一大笏巒乃以第一面附歸盖欲致之于武肅王祠中
備供養耳又月餘沈相公遣堂吏欲致新笏遂以次者
進于相第執之十餘年餘第三面巒以奉錢昭宴昭宴
後太平興國二年除衞尉卿知滑州皆如聶之言嗟乎
三笏同出異用物固不逃于數矣何聶老之術其妙如
此邪又曰沈良除大理寺丞通判吉州借緋遂至鋪
家買一笏次有一道士行乞至鋪見沈持笏乃曰貧道
善相笏見沈笏曰此只是借緋笏耳官人爭得似賜緋
賜紫笏遂自出一面授沈曰此笏借緋兼是吉州通判
執得沈大驚延于靜室祈以向去之事道士笑曰但且
赴任如獲罷後貧道方為官人别選一面朝官笏曰何
時曰明年六月乃去不見明年六月良果卒于吉州章
服品第只此可以知其前定矣
笏三
原記善書思(仲長子曰笏以書君教令紀善刺過今之持板以象焉禮記曰將適公所史)
(進象笏書思對命)通理耀握(相手板經曰相手板法出蕭何或曰四皓東方朔見之喜)
(曰非庸人所解用白直檀刺榆桑四材當令理通直從上至下直如弦不得出邊絶理劉義恭啓事曰聖恩)
(優重猥賜華纓玉笏珍冠飾首琛板耀握非臣朽薄所宜服受)增題詩書字(唐王起兼)
(太常卿禮儀使帝題詩太子笏以賜之有宋太宗有疾宰相呂端問疾禁中見太子不在旁疑變乃以笏書)
(大漸字令親密吏趣太子入侍)書慎密署謹密(唐崔滌玄宗時嘗朝夕宫掖出入無)
(間慮有所漏洩乃于滌笏上親書慎密二字以誡之字唐崔澄性滑稽善辨帝恐其漏洩禁中語以謹密二)
(親署笏端)原與孟岐擊錢鳳(洞冥記曰孟岐河清之逸人也年可七百歲語及周)
(初時事如目前岐時侍周公升壇上岐以手摩成王之足周公以玉笏與之晉書曰溫嶠知王敦有異志欲)
(出外備之乃請為丹陽尹敦許之恐錢鳳說敦留已因餞會自起行酒至錢鳳佯醉以手板擊鳳幘墜作色曰)
(錢鳳何人溫太真行酒而不即飲由是鳳間遂不行)增𫝊三世執百人(唐語林曰)
(韓臯自黃門以来三世傳執一笏經祖父所執未嘗輕授于僕人之手歸則别置臥内一榻以示敬謹宋孝)
(穆拜太師贊拜不名一門執象笏者百餘人)居安思危偃武修文(唐裴晉公)
(以文皇敕起居郎書居安思危四字書于笏以為至戒周遷輿服雜事曰應仲遠云昔荆軻逐秦王其後謁)
(者持匕首以備不虞從此侍官皆執刀劒漢高偃武修文始制以手板代焉)
笏四
原黻珽(左傳曰衮冕黻珽注珽笏也)葵首(鄭注笏制曰天子杼上終葵首諸侯不終葵首)
(大夫士又杼其下首廣二寸半杼猶殺也終葵首者于杼上又廣其首方如椎頭也)增簪筆(晉志)
(曰古者貴賤皆執笏笏者有事則書之故常簪筆今之白筆是其遺象三臺五省二品文官簪之王公侯伯子)
(男卿尹及武官不簪加内侍者乃簪之尚書令僕手板頭復有白茟以紫皮裹之)修贄(胡氏曰古)
(者君臣所執五玉三帛二生一死皆以為贄而已笏則搢之用以記事不執之以為儀也宇文周乃不修贄而)
(執笏于是攝齊鞠躬之禮廢)横奏(宋慶歴中知滄州楊偕召還令間日入對凡對必條數十事皆)
(默記于笏上令横笏以奏之)原倒執(晉桓溫大陳兵衞將移晉室呼謝安王坦之欲于座害之)
(既見溫坦之汗流沾衣倒執手板安從容就席坐定謂溫曰安聞天下有道守在四鄰明公何須壁後置人邪)
(溫笑曰正自不能不爾)運笏(禮記曰侍坐于君子欠伸運笏注云長者意欲去也)脫笏
(又曰小功不脫笏當事則脱注云悲哀之時不在記事又詳笏一)增相笏(南唐新書曰李參軍)
(善相笏休咎多騐呼為李相笏嘗相陸遵笏云生子為評事果然)捻笏(又有龍復本者無目凡有)
(象簡竹笏以手捻之必知官祿年夀)賜世忠(紹興二年賜韓世忠帶笏狨坐)賜李綱
(紹興六年江西制置大使李綱獻太上皇帝所賜象簡詔還以賜綱)移南山(唐李賀詩曰帝前動)
(笏移南山)量西室(維摩居士西室以手板量之得十笏故名方丈室)插手板(昨因)
(有緣事馬上插手板)袖手板(韓愈詩曰行袖手板付丞相)原拄笏看山(王徽)
(之為桓沖参軍沖謂王曰卿在府日久比當相料理徽之初不荅直高視以手板拄頰云西山朝来致有爽氣)
增執笏教歌(唐宋遜為連州參軍刺史聞其善歌使教婢日執笏簾外唱吟自如)原
執版交拜(吳志曰朱治領吳郡時權歴位上將及為吳王治每進見權常親迎執版交拜)斂
版正色(檀道鸞春秋曰桓玄嘗詣會稽王道子已醉對玄張眼曰桓賊長史謝重斂板正色曰公廢昏)
(立明功高社稷風塵之論宜絶聖聽)增以笏叩額(唐文宗與同平章事宋申錫謀誅宦官王)
(守澄鄭注䓁知之使人誣告申錫謀立漳王貶為開封司馬申錫望延英門以笏叩額還第)以笏
叩顙(五代史曰何澤姦佞當班退獨留以笏叩顙北望而頻呼曰真明主真明主)笏書遺
稿(唐魏徵薨帝臨朝嘆曰朕比使人至徵家得書一紙乃半稿其可識者曰公卿之内情有愛憎憎者惟見)
(其惡愛者惟見其善愛憎之間所宜謹慎其大略如此朕自思不免斯過公卿大夫宜書于笏庶知過必改也)
笏書奏事(宋余靖奉使入辭書所奏事于笏各用一字為目上顧見之問其所書者何靖以實)
(對上指其事一一問之盡而後已)揚笏謂楚客(唐王無競三遷監察御史又改殿中會朝)
(見宰相宗椘客楊再思離位偶語無競揚笏謂曰朝禮不敬)擁笏見直言(唐劉從諫悟子)
(也見賈直言輒衣紫擁笏以兵自衞直言諫悟曰郎少年毋使襲山東態朝服可常著者邪)以笏
陳勝負(五代史曰王彦章至京師入見上以笏畫地陳勝負趙巖䓁劾其不恭勒還第)以笏
擊僕隸(宋晏元獻公以笏擊死僕隷出守南京)賈隱林貌偉(唐德宗見賈𨼆林偉)
(其貌問家世荅曰故范陽節度使循臣從父也帝異之引至臥内𨼆林以手板畫地陳攻守之計)呂
用之術窮(六帖曰唐術士吕用之憚高駢恐術窮見詰乃刻青石手板為龍蛇隠起文曰帝賜高駢)
(使人潛擲几上駢得之大喜)
笏五
增詩元趙孟頫題孔道輔擊蛇笏詩曰以笏擊蛇有孔
公義與段公擊賊同事之鉅細雖有異正氣憤激生于
中偉哉孔公聖人裔豈聽妖邪亂民志即今槐木一尺
強氣象凛凛含風霜子孫守之慎寳藏絶勝象牙堆滿
牀
增賦唐王子先笏賦曰昔者聖人之理天下也辨方位
垂衣裳制兹手板整乎維綱莫不明有德著才良法天
地體隂陽欲其表行見能則外文而内質取其前讓後
敬則上圓而下方笏之時義遠矣大矣蕭何列其深規
郭璞辨其微旨請原為用之本特申建造之始採文竹拔
象齒爰謀爰相載考載擬華睆功錯英明卓峙煥飛霞
綴流晷殊相逸發竒文秀起五岳備焉四瀆呈矣上及
君帝下及庶士或魚鬚而表其章或玉珽以申其美故
能朱紫不奪尊卑咸理懿夫植性端平文理中正間瓊
弁而雪白對華纓而冰淨出入必書俛仰惟敬其在宗
廟即搢而請享其在朝廷即端而受命豈不用捨隨時
物莫之令雖冠冕之貴黼黻之飾徒有備于朝儀孰與
兹而同德
原贊晉王升之笏贊曰慎為德要惟善用光敬上尊賢
貴不踰常用制斯器備對遺㤀因事施禮升降有章
增銘唐孫樵笏銘曰靈豸薦角比干獻骨合以憤烈在
公為笏怒虎可唾笏不可挫太華可裂笏不可折拄天
不側指日不蝕標儀條臆起鯁開直
增表闕名氏謝賜象簡表曰御府分珍煥切磋之文采
使軺臨賜新指畫之威儀看山拄頰敢為晉士之清狂
上馬設囊豈有唐人之風度執以正容書以待命入趨
表著知文竹之非珍𫝊示子孫庶甘棠之不朽
舄一
增崔豹古今注曰舄以木置履下乾腊不畏泥溺也
方言曰履中有木者謂之椱舄自關而東謂之椱其上
單者謂之宛下謂之鞮三禮圖曰複底曰舄單底曰
履又朝服謂之履祭服謂之舄燕服謂之屨周禮曰
天官屨人掌王及后之服屨為赤舄黑舄赤繶黃繶青
句注云凡舄之内有屨屨外又加以舄王赤舄下有白
黑二舄后玄舄下有赤青二舄但言赤黑特言其尊者
耳繶者縫中之紃以赤絲黃絲為緣也句者屨頭之枸
謂之絇輟耕錄曰按屨人注舄有三等赤舄白舄黑
舄也赤舄為上冕服之舄詩曰王錫韓侯玄衮赤舄則
諸侯與王同矣所謂玄舄青舄王后祭服之舄也文
獻通考曰梁天監之後諸王朝服有黑舄開國公侯伯
子男助祭郊廟有赤舄唐六典曰凡王公第一品青
舄宋史輿服志曰服通天冠絳紗袍則用黑舄以烏
皮為之常服則用白舄以絲為之元史輿服志曰金
攀龍口玳瑁襯釘舄一重底紅羅面白綾托裏如意頭
銷金黃羅緣口玉鼻又飾以珍珠金
舄二
增列仙𫝊曰黃帝葬橋山山崩無尸唯劔舄存拾遺
錄曰秦王子嬰寢于望夷宫夜夢有一人長丈餘鬚鬢
絶青納玉舄而乘丹車告云天下當亂王乃殺趙高所
夢則始皇之靈所著舄則安期所遺者
舄三
原複下乾腊(鄭玄注曰複下曰舄立下詳舄一又釋名曰舄腊也行禮久地或泥濕故複)
(其末下使乾腊也)鳳文增龍口(漢武内𫝊曰元封二年七月七日夜二更之後西王)
(母降于殿前履鳳文舄下詳舄一)原金華增革鞜(曹植七唘曰金華玄舄動趾遺)
(光穿揚雄長楊賦曰革鞜不服虔注曰鞜舄也)上方賜家廟藏(蘇軾詩曰上方)
(行賜尚書舄舄又曰家廟藏赤)
舄四
原赤舄(詩曰公孫碩膚赤舄几几)玄舄(三禮圖曰皇后翬衣元舄褕翟赤舄鞠衣青履)
玉舄(列仙傳曰安期先生者瑯琊阜鄉人也賣藥于東海邊時人皆言千歲翁秦始皇東遊請見與語三)
(日三夜賜金璧度數千萬出于阜鄉亭皆置去留書以赤玉舄一量為報曰後數年求我于蓬萊山始皇即遣)
(使者徐巿盧生等數百人入海至蓬萊山輒逄風波而還立祠阜鄉亭海邊十數處又云嶺表葛蒲澗有菖)
(蒲一節九寸安期服之飛去遺下玉舄)金舄(詩曰赤芾金舄會同有繹)縞舄(說苑曰襄)
(成君始封之日衣翠衣履縞舄)文舄(陸續裳衣經曰冬服純青裘履文舄)龍舄(風土記曰)
(衣美爽之輕裘躡光華之龍舄)豹舄(左傳曰楚子次于乾谿以為之援雨雪王皮冠秦復陶翠被豹)
(舄執鞭以出)革舄(風俗通曰孝文身曳弋綈而履革舄)鳬舄(王喬為葉令有神術每月)
(朔望常自縣詣臺帝怪其来數而不見車騎密令太史伺望之言其臨至有雙鳬飛来舉羅張之但得雙舄呈)
(上方識是四年所賜尚書履也)增露舄(韓愈詩曰暄晨躡露舄)墮舄(明皇幸華清貴)
(妃兄錡國忠及三姊皆從别為一隊五家隊合爛若萬花國忠導以劔南旗節遺鈿隋舄瑟瑟璣琲狼籍于道)
(香聞數十里)亂舄(漢中常侍張讓子奉為太醫令與人飲酒輒掣引衣裳發露形體以為戲樂將)
(罷又亂其舄履無不顛倒)錯舄(淳于髠曰州閭之會男女同席合樽促坐履舄交錯)厚舄
(杜氏幽求曰裒衣博帶高冠厚舄佩以珠璣結之纓蕤)陵舄(莊子曰鼃蠙之衣生于陵屯則為陵)
(舄注陵舄車前也言物因水成生于陵阜則化為車前無常形也)萬錢(衡波𫝊曰足屬萬錢之舄)
(溧寫日光宛如遊龍)一雙(張安國詩曰泰階歴盡郎歸来赤舄几几應一雙)
舄五
增詩宋蘇軾謝人惠方舄詩曰胡鞾短靿格粗疎古雅
無如此樣殊妙手不勞盤作鳳輕身只欲化為鳬魏風
褊儉堪羞葛楚客豪華却笑珠擬學梁家名解脫便于
禪坐作跏趺
增賦唐錢起豹舄賦曰麗哉豹舄文彩彬彬豹則雕虎
齊價舄與君子同身故得飛聲入楚見賜留秦曩者何
為隱霧而不下今復何幸對雪而迎賓盖因虞者之獲
成于匠者之手苟當時以為用雖殺身而何有于以履
之美且無度既居下以禦濕亦迎前而唘路花映香塵
光生玉步借使登朝廷列臺閣規矩不改會同自若投
其迹必陟鴛鴦之行取其文不改犬羊之鞟詩人歌其
事春秋美其名捨則止用則行拂漢齊飛遙分鄴令之
術入朝曳響近雜尚書之聲彼糾糾葛屨珊珊珠履一
則固窮一則僭起制度首出憲章俱美嘗試談論其兹
舄而已士或覽之而言曰象以齒而焚龜以骨而斃况
之豹也憑巖穴以逞欲以爪牙而自衞而有用于人竟
以皮而戾一朝寢處成此新偉夫斑文𣪚煥毳毛蒙密
映鶴氅以迎暉臨翠被以曜質于斯時也不可談悉亦
有刻意未參卑秩東郭之曳履長穿王生之結襪何日
思蔚然而一變歌豹舄以自畢又賦曰豹可為兮鬱
矣其文材賈害兮用之楚君用之則那為舄几几雖工
興其飾亦天鍾厥美奢以則之衆目所視異哉惟雜爾
巧有詭其制也青葱掩其真赤繶慙其麗動容而彩射
金屋舉趾而聲𫝊玉砌諒服翫之惟竒知侈靡之無藝
徵夫至理也匪威儀不忒匪古訓是則甚葛屨之失禮
同鷸冠之敗德何役智以宣驕乃自躬而刑國噫先王
立極念茲在兹服有常度行無越思何爾舄之豹飾雜
珠綺與文狸若昭其泰無乃簡夷是舄也君子歎之觀
乎異狀班然周蹙霞起煥爾文質當其踐履知我者謂
我惡居下流不知我者謂我親承玉趾則知物有所歸
天之冥數惟豹作舄殺身思遇惜其有美而来亦以禦
寒之故雖雨雪而盈尺俾陽和而在步不然者寧踐于
斯路客有感而言其文也何麗其用也何薄當卑步武
之間徒異犬羊之鞟飾被已慙于翡翠為裘更羡于狐
貉别南山之霧以奉進趨同鄴縣之鳬願翔寥廓謝
良輔豹舄賦曰惟兹舄兮稱珍受異質而彬彬其文也
合變于君子其用也見美于詩人伊昔大匠未知含章
可久栖止隠霧或羣或友且申威以肅殺寧畏險而挺
走豈知獻狀于獠者之身入用于屨人之手敏手既至
光華增媚兩美必合一朝成器信常功之嘉猷為盡飾
之美利苟賞善之在我甘殺身而不懟曲直裁成威儀
可覩若向也獸而今也舄諸侯所重楚子之翠被有光
王者攸宜周官之赤繶無斁左之右之乍合乍離每唯
命以進退將有翼于威儀擇地而行豈慮泥塗之辱有
道則至尚懷文彩之竒故尚書之曳履聲則有音中郎
之倒屣義亦為美雖措足以同方豈能文而可紀則知
隨時應物順人合度克通夫莫往莫來寔怪于規行矩
步滯阜鄉之自惜飛鄴縣之可慕願賓上國之階墀冀
吾君之一顧夫材俟時而進用時須材以求索彼微獸
之有章亦飾躬而制作慕公孫之几几恥&KR0632;稽以文錯
幸參鵷鸞之行無雜犬羊之鞟若然者則荷夫天衢之
亨對斯文而不怍
靴一
原釋名曰靴本戎服也趙武靈王所作常短靿以黃皮
為之後漸以長靿軍戎通服增晉傅咸表曰涼州民
先辦靴從軍之物然後作衣筆談曰北齊全用戎服
長靿靴文獻通考曰隋文帝聽朝之服有六合靴與
貴臣同服朱子語錄曰隋煬帝出幸因令百官以戎
服從一品紫次朱次青皂靴乃馬靴也後世循襲遂為
朝服唐六典曰平巾幘之服武官及衛官烏皮靴
宋史輿服志曰宋初沿舊制朝履用靴政和更定禮制
改韈用履中興仍之乾道七年復改用靴以黑革為之
大抵參用履制惟加靿焉其亦有絇繶純綦大夫以上
具四飾朝請武功郎以下去繶從義宣教郎以下至將
校技術官並去純底用麻再重革一重裏用素衲氊高
八寸諸文武官通服之惟以四飾為别服綠者飾以綠
服緋紫者飾亦如之倣古隨裳色之意又通考曰宋
制天子之服有皂文靴大宴則服之元史輿服志曰
紅羅靴制以紅羅為之高靿又曰雲頭靴制以皮幇
嵌雲朵頭作雲象䩺束于脛
靴二
增後魏書曰有人遺趙柔靴數百枚柔與子善眀鬻之
于市有人從柔買柔索絹二十疋有商人知其賤與柔
三十疋善眀欲取之柔曰與人交易一言便定豈可以
利動心也遂與之唐史曰皇甫鎛詔出内帑所餘給
邊兵故繒陳綵觸手輙壊士怒焚之裴度奏聞鎛指所
著靴曰此内帑所出牢韌可服帝信之又曰建中初
贈司徒沈易良之妻崔氏即太后之季父母也上見之
方屣而靴
靴三
增加靿原織成(上詳靴一成魏武帝與楊彪書曰今遺足下織花靴一緉又鄴中記)
(曰石虎皇后出女騎千人皆著五綵織成靴)擊吏賜軍(後周王羆性急有吏挾私陳事)
(自取靴履擊之親後周武帝平陳之役軍士有跣行者帝脱靴賜之得其死力)增繫錢
用銅(鄭愔掌選贜汙有選人繫百錢于靴上曰當今之選非錢不行輟耕錄太府少監阿嚕奏取黃金)
(三兩為御靴刺花用上曰不可因請易以銀而鍍金者上曰亦不可金銀首飾也今民間所用何物對曰用銅)
(上曰可)力士脱原竇軌遺(李白供奉翰林常侍玄宗醉使高力士脫靴力士恥)
(之摘其詩激楊貴妃帝欲官白輒為妃沮止以唐朱桃椎成都人隱居不仕浮游人間長史竇軌遺鹿幘麂)
(靴委之地不肯服)增叔通加帶馬周加氊(唐開元中裴叔通以羊皮為靴)
(加以𢃄子裝束事事物紀原曰唐馬周以麻為靴殺其靿加以靴氊故不許著入殿省至是加飾乃許也)
原毛寳血滿增韋斌雪沒(王隱晉書曰溫嶠討蘇峻參軍毛寳為箭所傷)
(貫股徹鞍及歸營使人拔箭血流滿靴裾唐韋斌每朝會不敢離立笑言會大雪在庭者皆振更立斌獨不)
(徙足雪甚幾至沒靴)
靴四
原繡靴(慕容晃與顧和書曰今致足下繡靴一緉風增宋范成大詩曰繡靴畫鼔留花住剩舞春小)
(契丹)增錦靴(唐李白詩曰青黛蛾眉紅錦靴)石靴(酉陽雜爼曰于闐國刹利市有石靴)
銀靴(南唐近事曰元宗幼學之年馮權常給使左右上深所親幸每曰我富貴之日為爾置銀靴焉)
(保大初命親王及東宫舊僚擊鞠歡極頒賚有䓁語及前事即日賜銀三十斤以代銀靴)原作靴
(北齊書曰鄭太妃初與神武避葛榮同走并州貧困燃馬屑自作靴)賣靴(列仙傳曰文賓太丘人也)
(賣靴為業)虎皮靴(梁蕭琛箸虎皮靴策桃枝杖直造王儉與語大悅之)增烏紋靴
(黃庭堅謝惠墨詩曰麝煤漆澤烏紋靴)出門厭(又曰出門厭靴襪)泥土滿(蘇軾)
(詩曰泥土滿靴屨)賜進士(宋太平興國二年賜新及第進士諸科綠袍靴笏)賜遺
逸(宋祥符四年以河中遺逸劉選為評事賜綠袍靴笏銀帶束帛及五言詩)原換婦人靴
(北齊書曰任城王湝為并州刺史有婦人臨汾水浣衣有乘馬人換其新靴而去婦人持故靴詣州言之湝召)
(城外諸嫗以靴示之紿曰有乘馬人于路被賊劫害遺此靴焉得無親屬乎一嫗撫膺哭曰兒昨著此靴向妻)
(家如其語捕獲一時稱明察)增抱刺史靴(唐崔戎為華州刺史遷東海沂密觀察使民擁)
(留于道不得前乃休傳舍至抱持其靴戎夜亡去)辟支佛靴(酉陽雜爼曰于闐國贊摩寺有)
(辟支佛靴非皮非綵歲久不爛)藍采和靴(藍采和一脚靴一脚跣)
御定淵鑑類函卷三百七十二
