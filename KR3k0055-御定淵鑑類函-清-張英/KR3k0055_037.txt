欽定四庫全書
御定淵鑑𩔖函卷三十二
地部十(川澤)(藪附)(湖)
川澤一(藪附)
增釋名曰川者穿地而流也周禮地官曰注瀆曰川
爾雅曰水通流曰川月令章句曰泉流注海曰川
釋名曰下而有水曰澤今兖州人謂澤曰掌水渟處
如掌中也爾雅曰水所鍾曰澤文子曰高莫高於
天下莫下於澤天高澤下聖人法之風俗通曰藪之
為言厚也有草木魚鼈所以厚養人君與百姓者也
周禮曰澤無水有草木曰藪藪一作掫禮運曰麟鳳
在郊藪左傳曰山藪藏疾
川澤二(藪附)
增尚書禹曰予决九川距四海濬畎澮距川國語曰
三川竭(河洛伊也)莊子曰禹治名川三百支川三千妲
己川在靈臺縣舊傳妲己生於此洋川戚夫人所生
處漢高祖得而寵之夫人思慕本鄉追求洋川之舊高
帝為驛致長安蠲復其鄉樊川在西安即樊噲食邑
朔州居延川一名居延澤蘇武嘗囚此若耶溪旁
有沈釀川舊志鄭宏應舉赴洛親友餞于此牧馬川
在蜀之雙流縣劉先主置籍田牧馬故名文川在涇
陽百頃原北水邨花卉遠望如畫乃唐李靖故居隴
州魚龍川川有五色魚人不敢取即杜詩所云水落魚
龍夜日斤川係隰州及蒲縣兩界水其水屈曲入黃
河酉陽雜爼云朱崖有一島民苦無井海水鹹不可
飲取草木汁飲之故名木飲川唐六典云江河之水
自西極逹於東溟中國之大川其餘百三十有五水是
為中川其千二百五十有二水是為小川史記曰舜
漁于雷澤墨子曰舜漁濩澤禹貢曰九澤既陂
詩曰東有甫草即圃田澤澤産麻黃草今開封之滎澤
是也左傳曰董澤之蒲澤在聞喜縣即董氏豢龍處
穆天子傳曰天子北征舍于珠澤戴延之西征記
曰巨澤魯之西界孔子獲麟處管子曰北澤燒火照
臺下管子曰萬乘之國不可無薪而炊今北澤燒農夫
得賣其薪蕘一束十倍史記曰漢武帝元封四年祠
西畤繇回中北出蕭關歴獨鹿鳴澤後漢書云安帝
永初元年以廣成遊獵地假與貧人于時馬融作廣成
頌廣成澤在梁縣郡國志云臨潼南有煮鹽澤苻秦
于此煮鹽荆州記曰晉羊祜鎮荆州嘗取江陵澤中
鶴教之翔舞以娛賓客因名鶴澤輿地志曰梓澤在
洛下王城西北與金谷相近晉書曰陶侃少時漁于
雷澤網得一織梭以置于壁有頃雷雨至化龍去陶
淵明作彭澤宰故稱陶彭澤楚有七澤小者雲夢方
九百里左傳曰䢵子之女棄子于夢中無雲字楚子
濟江寢于雲中無夢字是知雲夢乃二澤禹貢爾雅皆
曰雲夢者並舉二澤言之耳舊尚書雲夢土作乂唐太
宗得古本作雲土夢作乂遂詔從古本統志曰泗水
縣漏澤其穴有五春夏積水秋冬漏盡秦州記曰坳
澤河水之所潛也其源渾渾泡泡者也東去玉門陽關
一千三百里周禮職方九藪揚州曰具區荆州曰雲
夢豫州曰圃田青州曰望諸兖州曰大野雍州曰弦蒲
幽州曰貕養冀州曰陽紆并州曰昭餘祁淮南子曰
何謂九藪越之具區楚之雲夢秦之陽紆晉之大陸鄭
之圃田宋之孟諸齊之海隅趙之鉅鹿燕之昭餘原
爾雅十藪魯有大野晉有大陸秦有陽陓宋有孟諸楚
有雲夢吳越之間有具區齊有海隅燕有昭餘祁鄭有
圃田周有焦護三書所紀藪名大同小異
川澤三(藪附)
原為澤疏川(易兊為澤滯國語疏川導)出雲鍾水(禮山川出雲)
(下爾雅見前)通流畫地(上爾雅見前畫地成川)為稼采英(周禮)
(稻人掌稼下地凡稼澤夏以水殄草而芟夷之鄭注以澤為稼詩彼汾沮洳言采其英)禹决
周竭(上書見前竭國語三川)禹治秦專(上莊子見前之秦任商鞅專川澤利)
國主子在(傳國主山川上論語子在川)會海滌源(吳都賦百川派)
(别歸海而會書九川滌源)積形流血(家語川為積形血王莽時川谷流人)
鱗宜魚逝(大司徒辨五土之物二曰川澤動物宜鱗物川涸而魚逝)灌注
沸騰(莊子百川灌注詩百川沸騰)增障川麗澤(韓愈文障百川而東之易麗)
(澤兌)沈釀煮鹽(上川下澤並見前)漁雷飲木(上澤見前下川見)
(前)偽遊實表(漢高祖偽遊雲夢實更名戚夫人所生洋川鄉曰縣表誕載之休)
原叔在物歸(詩叔在藪歸國語藪物之也)十藪九兩(上爾雅見前)
(周禮九兩繫人九曰藪以富得人謂使人富藪中物也)耦耕藏疾(耦耕幽藪下左傳)
(見前)無水不崇(上周禮見前高國語不崇藪澤崇也)增善談為
謗(晉裴顔善談論時謂言談之林藪身居下流為謗藪)原隨山濬閱水成
(書隨山濬川而陸機歎逝賦川閱水成川)以時入不使居(禮以時入川而不禁)
(順又禮曰聖人所以山者不使居川)傅說濟辛有適(說命若濟巨川用汝作舟)
(楫被左傳辛有適伊川見髮而祭于野者)有草木蓄鳥獸(上詳前藪釋名内)
(周禮太宰九職四曰藪牧養蓄鳥獸)增賜孟諸發逢忌(左傳楚子玉夢河神謂己)
(畀予瓊弁予賜汝孟諸之麋澤梁惠王發逢忌之藪以賜民即逢也)
川澤四(藪附)
原利涉大川(易)在地成形(易)設險守國(易王公設險以守其)
(國)增通氣(易山澤通氣)原川澤滸滸(詩)居民(王制居民川澤)
(沮洳)取材用(禮)為下必因(孟子為下必因川澤)川衡掌禁令
(掌廵川澤之禁令而平其守見周禮)澤虞掌政令(掌國澤之政令為之厲禁見周禮)
增無曲防(齊桓五命)原守萑蒲(左傳澤之萑蒲舟蛟守之)增涸澤之
精(管子曰涸澤數百歲水不絶者生慶忌其狀若人長四寸黃衣黃冠戴黃蓋乘水鳥好疾馳以其名呼之)
(可使千里外一日反報此涸澤之精也)漁者諫(新序曰晉公逐獸于碭入大澤迷不知所出問)
(漁者送出澤因以諫公令記其名漁者曰公亟反國臣亦反漁所)原為民(後漢書冲拂為潁川)
(守劉翊為功曹時楊翟黃綱恃程夫人權力求川澤翊對曰名山大川不以封為民也)增無防
(賈讓曰大川無防)原不足衛(蜀都賦山川不足以周衛也)不辭盈(弘海者川)
(不辭盈)泝(魏武泝秦川而舉旗)臨(文𨕖悟臨川而有悲)懷珠而媚(文𨕖水懷)
(珠而川媚)朗詠長川六川(河水赤水遼水黑水江水淮水)八川(涇渭灞滻)
(澇潏灃滈)九澤(見前)七澤(見前)藪澤之利(榖梁築鹿囿山川藪澤之利可)
(與人共也)增萃淵藪(左傳紂為天下逋逃主萃淵藪)
川澤五(藪附)
增詩宋楊萬里過霅川大溪詩曰菰蒲際天青無邊只
堪蓮蕩不堪田中有一溪元不遠折作三百六十灣政
如綠錦地衣上玉龍盤屈於其間前船未轉後船隔前
灣望得到不得及至前灣到得時只與後灣纔咫尺朝
來已度數百縈問知德清猶半程老夫乍喜櫂夫悶營
有到時君莫問
原賦魏文帝濟川賦曰臨濟川之魯淮覽洪波之容裔
濞騰揚以相薄激長風而亟逝漫浩汗而難測眇不覩
其垠際於是龜龍神嬉鴻鸞羣翔鱗介霍驛載止載行
俯唼菁藻仰餐若芳永號長吟延首相望美玉昭晰以
曜暉明珠灼灼而流光於是遊覽既厭日亦西傾朱旗
電曜擊鼓雷鳴長驅風厲悠爾北征思魏都以偃息託
華屋而遨遊酌元清於金罍騰羽觴以獻酬晉應貞
臨川賦曰陟緜岡之迢邈臨窈谷之濬遐覽丹源之冽
泉眷懸流之清波潄玄瀨而漾沚順黃崖而蕩搏激重
巖之絶根拂崇丘之飛㟧然後隂渠洞出邊澮旁開倏
熠高騖皓&KR0008;長懷盤溢鬱沒雲轉飇廻屏側為之飛隕
壁岸為之陂隤列以青林蔭以綠枝檉松蓊茸於其側
楊柳婀娜乎其下水則高溜承崖懸泉屬嶺别流分注
冰瑩玉靜清波引鏡形無遁影
湖一
原說文曰湖大陂也水澤所仰以灌溉也廣雅云湖
池也風俗通云湖都也流瀆四面所隈都也周官
揚州其浸五湖按張勃吳錄五湖者太湖之别名其周
行五百餘里故以五湖名虞翻又云太湖水通五道謂
之五湖或說以太湖射瀆湖上湖洮湖滆湖為五湖按
國語吳越戰於五湖直在笠澤一湖中戰耳則知諸說
非也揚州記曰太湖一名震澤一名笠澤一名洞庭
越絶書曰太湖週三萬六千頃在吳興風土記曰陽
羡縣東有太湖中有包山山下有洞穴潛行地中云無
所不通謂之洞庭地脉也增陸魯望云太湖上禀咸
池五車之氣故一水五名然湖中亦自有五名曰菱湖
游湖莫湖貢湖胥湖原荆州記云宫亭湖即彭蠡澤
也亦謂之彭澤湖一名滙澤青草湖一名洞庭湖凡此
並昭昭尤著又廣大也總記湖名居巢縣有巢湖楊
泉湖吳郡有臨平湖女墳湖鄮縣有黃金湖山
隂有鏡湖廻踵湖蘭湖華湖魚湖山隂湖溧陽有長
蕩湖阜陵有麻湖建業有後湖一名玄武湖又有
蔣陵湖高湖潯陽有招湖無錫有射瀆湖尸湖小
湖耆湖乘湖猶湖譙湖雍湖昆湖江東有滆湖郢
縣有赤湖蜀有白羊湖山陽郡有樊梁湖射陽湖
津湖新安有白馬湖常熟有赤山湖夏架湖丹陽
湖張昭湖昭封婁侯又名婁湖又有高平湖太傅湖太
傅即謝安也又有著作簿湖劉南蠻湖侍中湖張侯湖
葛塘湖倪塘湖庾冰湖東陽有徐湖永嘉有蔣公
湖武昌有長湖琅邪有攝湖錢塘有明聖湖淮
湖承湖承湖一名詔息湖京口有醴湖孟佐湖半陽
湖龍目湖劫亭湖新豐湖吳興有欣湖武陵有丹
坡湖始興有滄湖洋湖錡湖梅湖荆州有大井湖
高沙湖大滻湖馬骨湖支湖陂湖赤湖沔湖酃縣有
&KR0789;湖南康有平湖豫州有芍陂湖南越有石湖
鄿春有菜黃湖曲阿有後湖增一統志云順天
府治西有太湖南流入洗馬溝與玉淵潭燕家泊諸水
滙而為西湖又曰西湖在玉泉山下湖環十餘里荷
蒲菱芡與沙禽水鳥隱映雲霞中不減江鄉佳境也
金陵記云建業後湖初名北河以壅北山之水劉宋初
築堤南抵白塘以肄舟師元嘉中乃改名玄武湖週四
十里水兩派下入秦淮郡國志曰溧陽長蕩湖一名
洮湖周處韋昭酈道元皆以為五湖之一統志云射
瀆湖在無錫名無錫湖一名芙蓉湖又或云即上湖
又曰丹陽縣北有後湖即練湖也南徐記晉時陳敏所
開輿地記云曲阿出名酒皆後湖水所釀故醇冽也
劉楨京口記云龍目湖始皇東廵親相形勢云此有天
子氣使赭衣徒鑿湖中長岡使斷因改名丹徒錢塘
記云臨平湖在鹽官亘五十里晉武帝咸寧中有星孛
于大角占者云吳臨平湖自漢末壅至是當開又云此
湖開天下寧是歲吳平天下混一又曰詔息湖去邑
十里故老傳秦始皇廵狩經塗暫憩因名詔息又曰
明聖湖週遶三十里漢時金牛見湖中以為明聖之瑞
因稱明聖又以負郭而西稱西湖唐長慶二年白居易
為杭州刺史築堤捍湖故自段橋至孤山為白公堤吳
越王時置撈湖兵士千人至宋蘇軾為郡守取葑泥積
湖中南北徑十餘里為長隄今稱蘇公隄西曰裏湖東
曰外湖舊志曰西湖本通海東至沙河塘南向大江
故始皇東遊泛海艤舟于此今山麓有纜船石輿地
記曰鏡湖即鑑湖本名慶湖故賀方回號慶湖居士以
避漢安帝父清河王諱改為鏡或云軒轅得寳鏡於此
長沙志曰洞庭之水瀦七百里在岳州城西原荆
州記曰巴陵有青草湖周廻數百里日月出沒其中因
湖南有青草山故名增又統志云青草湖一名巴丘
湖北連洞庭南接瀟湘東納汨羅之水每秋夏水泛與
洞庭為一水涸則此湖先乾青草生焉潯陽記曰彭
蠡湖在南康府南即今之鄱陽湖又曰宫亭湖即彭
蠡其名宫亭也或謂因廬山三宫得名按爾雅大山曰
宫不必盡由三宫矣原裴氏廣州記曰廬山頂有湖
廣數頃有楊梅山桃止得于上飽噉不得持去鄧德
明南康記曰平固縣覆笥山上有太湖周數十里靈果
異物皆不可識又有石鴈浮在湖中每至秋天石鴈飛
鳴如候時也秦州記曰武都山前有湖冬夏無增減
義熙初有白龍於此湖升天神異經曰北方荒外有
石湖其水恒冰又曰亶州有温湖拾遺記曰員嶠
山有方湖
湖二
增史記曰黃帝登熊湘作咸池樂張于洞庭之野原
吳錄曰書云三江既入震澤底定震澤吳西南太湖也
增郡國志云彭蠡湖心有大孤山石高數十丈大禹
刻石以紀功焉有乞烏隨船行舟人擲摶飯接之高下
不失一粒吳地記曰吳王葬女取土成湖又郡國志
云闔閭食蒸魚留半賜三女三女怨自殺王痛之葬於
郭西文石為槨金印玉牒銀罇朱盤悉以送葬因名女
墳湖原風俗通曰越滅吳范蠡乘舟于五湖增吳
錄曰范蠡湖在嘉興府治西南中有西施妝臺遺址相
傳即蠡寓處寰宇記曰車馬湖在如臯相傳范蠡為
五湖之遊棄車馬於此岸原淮南子曰夫歴陽之都
一夕反而為湖歴陽淮南國名昔有老嫗常行仁義有
兩書生過之謂曰此國當沒為湖視東城門閫有血便
走上山勿返顧也自爾此嫗數往視閫吏問之嫗對如
其言至暮門吏殺雞以血塗門明日嫗早往視門血便
走上山國沒為湖增金陵志曰莫愁湖在石頭城西
廣可二頃中植芰荷引古樂府莫愁家在石城西之名
其實莫愁楚産石城楚地也西京雜記曰會稽人顧
翺事母至孝母好食彫胡飯躬自採擷還家導水自種
每有贏儲家亦近太湖湖中後自生彫胡無復餘草郡
縣表其閭舍吳地記云當湖在平湖治東周四十餘
里即漢時䧟為湖者亢旱水涸其街陌遺跡隱隱可見
會稽記曰漢順帝永和五年會稽太守馬臻創立鏡
湖在會稽山隂兩縣界築塘畜水高丈餘周廻三百一
十里溉田九千頃創湖之始多淹塚宅有千餘人怨訴
於臺臻遂被刑於市及臺中遣使按鞫總不見人驗籍
皆死亡人名神仙傳云東漢時廬山廟有神于帳中
與人言語飲酒投杯能令彭蠡湖中分風船行者舉帆
相逢欒巴為豫章太守未到十數日廟間神不復作聲
建康實錄曰吳孫皓寳鼎元年開城北渠引後湖水
廵繞殿堂窮極伎巧錢塘記曰石鼓湖在杭州府城
東北桐扣山下晉武帝時岸崩出一石鼓扣之無聲張
華命取蜀中桐木刻魚形扣之聲聞數里郡國志曰
酃湖在衡州府城東其水湛然綠色取以釀酒極佳晉
武帝薦之太廟吳都賦飛瓊觴而酌酃綠即此寰宇
記曰倉基湖在宿遷東南周四十五里石崇積貯之倉
有閘曰石崇閘亦季倫時築以攞木為樁好事者捫拭
于水猶有鐵環可驗晉書曰巴丘湖沅湘之會表裏
山川荆蠻之所恃也杜預乃開楊口起夏水達巴陵千
餘里内瀉長江之險外通郴桂之漕南土歌之曰後世
無叛由杜翁孰識智名與勇功寰宇記曰迎擔湖晉
南渡衣冠席捲過江客主相迎行李塞于湖上後人因
呼迎擔湖又曰千里湖在溧陽東南産蓴菜即陸機
所謂千里蓴羹未下鹽豉者武昌記曰武昌南湖通
江夏于時靡所産植陶太尉立塘水自不竭因取琅邪
郡隔湖菱著湖内菱甚甘美世說曰謝萬經曲阿後
湖問左右此是何水答曰曲阿湖謝曰故當淵注渟著
納而不流原語林曰褚公與孫綽遊曲阿後湖狂風
忽起舫欲傾褚公已醉乃曰此舫人皆無可以招天譴
者惟有興公多塵滓正當以厭天欲耳便欲捉擲水中
孫遽無計唯大啼曰季野卿念我述異記曰桓冲為
江州刺史乃遣人周行廬山冀覩靈異既陟崇巘有一
湖匝生桑樹有大羣白鵝湖中有敗艑赤鱗魚增宋
書曰會稽太守孟顗事佛精懇而為謝靈運所輕東郭
有廻踵湖靈運求决以為田太祖令州郡履行此湖去
郭近水物所出百姓惜之顗堅執不與靈運既不得回
踵又求始寧岯崲湖為田顗又固執靈運謂覬非存利
民正慮决湖多害生命言論毁傷遂搆讎隟窮神祕
苑曰昭明太子薨封墳之際有燕雀數萬銜土以增其
上墳側有湖後人因名燕雀湖圖經曰歙縣篁墩湖
其中有蜃常與吕湖蜃鬭程靈銑好勇而善射夢蜃化
為人告之曰吾為吕湖蜃所厄君能助我必厚報束白
練者吾也明日靈銑彎弧助之正中後蜃不知所之後
人名其處為蜃灘唐書曰禇無量字弘度杭州鹽官
人也幼孤貧勵志好學家近臨平湖時湖中有龍鬭傾
里閈就觀之無量時年十二讀書晏然不動又曰賀
知章天寳初病夢遊帝居數日寤乃請為道士還鄉里
詔許之以宅為千秋觀而居又求周宫湖數頃為放生
池有詔賜鏡湖剡溪一曲李白郎官湖序曰尚書郎
張謂出使夏口沔州牧杜公漢陽宰王公觴于江城之
南湖方夜月如練清光可掇張公殊有勝槩四望超然
乃顧白曰此湖古來賢豪遊者非一而枉踐佳景寂寞
無聞夫子可為我標以嘉名俾傳不朽白因舉酒酌水
號之曰郎官湖金陵志曰李白常遊丹陽湖酷愛其
景乃張帆載酒縱意往來有詩云湖與元氣連風波浩
難止天外賈客歸雲間片帆起酉陽雜爼曰歴城北
二里有蓮子湖周環二十里湖中多蓮花魏袁翻曾在
湖讌集參軍張伯瑜諮公言向為血羹頻不能就公曰
取湖水必成也遂如公語果成時清河王諮公何義公
曰可思湖目王未解主簿房叔道曰藕能散血湖目蓮
子故令公思清河歎曰人不讀書其猶夜行二毛之叟
不如白面書生搜神記曰廬陵歐明從賈客道經彭
澤湖每以舟中所有多少投湖中云以為禮積數年忽
見湖中有大道有數吏乘車馬候明云是青洪君使要
湏臾達見有府舍吏曰青洪君感君前後有禮故要君
必有重遺君勿取獨求如願耳既見乃求如願青洪君
婢也明將歸所願輙得數年大富五代史曰唐莊宗
滅梁楚馬殷遣其子希範修貢京師上梁所授都統印
莊宗問洞庭廣狹希範對曰車駕南廵纔堪飲馬爾莊
宗嘉之南唐近事曰金陵北有湖周圍數十里幕府
雞籠二山環其西鍾阜蔣山諸峰聳其左名山大川掩
映如畫六朝舊跡多出其間一日諸閣老待漏朝堂語
及林泉之事坐間馮謐舉玄宗賜賀監三百里鏡湖信
為盛事又曰余非敢望此但賜得後湖亦暢得平生徐
鉉怡聲而對曰主上尊賢下士常若不及豈惜一後湖
所乏者知章耳馮大有慙色宋聞人滋南湖紀略曰
檇李澤國也東南皆陂湖而南湖尤大計百有二十頃
其禽多鴛鴦故名鴛湖又云兩湖相麗若鴛鴦然原
鄭緝之東陽記曰北山有湖故老傳曰其下居民有徐
公者常登嶺見湖水湛然有二人共博于湖間自稱赤
松子安期先生有一壺酒因酌以飲徐公徐公醉而寐
其側比醒宿草攢蔓其上及抵家而家人已服闋矣今
其處猶名徐公湖增聞見後錄曰孫何帥錢塘柳耆
卿作望海潮詞贈之内有三秋桂子十里荷花之句此
詞流播金主亮聞之起投鞭渡江之想命畫工潛入臨
安圖西湖揭軟屏間貎已像策馬吳山之巔題其上曰
萬里車書盍會同江南豈有别疆封提兵百萬西湖上
立馬吳山第一峰紹興淳熙間君相縱逸耽樂湖山無
復新亭之淚是以論者以西湖為尤物比之西施破吳
也癸辛雜識曰庚寅五月連雨四十日浙西之田盡
沒幸而不沒者則大風駕湖水而來田廬頃刻盡邨落
名之曰湖翻
湖三
原青草赤沙(上湖名見前東水經曰澧水經南安縣又與赤沙湖會)荆藪
揚浸(荆州記曰雲夢澤一名巴丘湖荆州之藪也下見前)芍陂笠澤(劉澄之豫)
(州記曰陳縣北有芍陂湖魏將王陵與吳將張休交戰處笠澤即太湖)縣淪城䧟(趙華)
(吳越春秋曰海鹽縣淪為招湖徙居武原鄉故越地也下見前淮南子)魚出龍升(永嘉)
(記曰蔣公湖有祈禱者湖輙出大魚與之下見前淮南子)分風起雨(上見荆州記)
(南康仁空山上有平湖湖中艑底浮在湖面動摇便起風雨)秦憩范游(並見前叙)
三山五渚(豫州記曰城父縣有巢湖周五里湖中有三山五渚在洞庭湖)石函
銅斗(吳志曰孫皓時吳郡言臨平湖邊得石函中有小石青白色刻上作皇帝字改元為天璽謝)
(綽宋拾遺曰張永開玄武湖古塚上得一銅斗有柄太祖訪之朝士何承天曰此是新威斗王莽時王公亡皆)
(賜之一在冢内一在冢外于時江左唯有甄邯為大司徒俄而又得一斗復有石書稱甄邯之墓)白
鵝赬鯉(劉澄之揚州記曰新城縣俱山上有湖湖中白鵝十隻時時飛來周景式廬山記曰山)
(頂有一窮湖出赬鯉)龍目馬骨(俱湖名見前)賣藥浮舟(劉向列仙)
(傳曰東方朔楚人漢武帝時為郎後有見于會稽賣藥五湖下即范蠡事)積水安流
浮天浴日增郎官太傅(俱湖名見前)瀹雞飲
馬(半湯湖可以瀹雞下見湖二)乘鯉射蛟(漢有何氏兄弟九人各乘一鯉仙去今福)
(建九鯉湖是也事下見前程靈銑)三城五葉(江寧縣西南有湖湖中舊有三少城故名)
(遂豫章記張披五葉同居名所居一湖曰五葉)長蕩短汀(上見湖一沔短汀湖在)
(陽州東)塔影倉基(塔影湖在泗州倉倉基湖即石崇建處)千里五
部(千里湖見前湖二南五部湖在無錫縣東北東西二十里北十里源濁流清)原金銀塘
珠玉泉(伏滔登故臺詩序曰夫差姑蘇臺東有丹湖萬頃内有金銀塘陸賈新語曰舜捐珠玉)
(于五湖之泉以塞邪淫之路)增軒轅鑿始皇憩(軒轅游蜀見水多下流江湖皆)
(溢乃鑿湖注水洞庭其一也始皇事見前詔息湖)養武士溺宫人(太子湖一名西)
(池在金陵城北吳宣明太子所創晉明帝為太子時修西池養武士落星湖在彭蠡湖西北宋孟太后過此)
(宫人舟覆溺者十數惟太后舟無虞)千頃練萬株金(白樂天宿太湖詩浸月冷波千)
(頃練苞霜新橘萬株金)柳姑廟道士莊(陸放翁鏡湖歌柳姑廟前魚作市道士莊)
(畔菱為租)狂客詔賜莘老家居(賀知章號四明狂客詔賜鏡湖剡溪一曲見前)
(湖孫莘老家居甓社隂夜見珠光及第)夢兒亭古教妓樓新(白香山詩夢兒)
(亭古傳名謝教妓樓新道姓蘇皆西湖上故事謝名客兒蘇稱小小)山川如畫燕雀
助封(玄武湖山川掩映如畫下見前燕雀湖)十里荷花三秋桂子(見前)
(柳耆卿錢塘湖詞)分風為二劈流成兩(見曹毗彭蠡湖詩)
湖四
原禦之于笠澤(左傳越伐吳吳子禦之于笠澤即太湖)相忘(莊子曰魚相忘于江)
(湖)增使其阿曲(曲阿湖本名雲陽秦始皇以為有王氣鑿北阬山截其直道使其阿曲故)
(曰曲阿也)望五湖(太史公登姑蘇望五湖)原始波(文選洞庭始波木葉微脫)
增貢橘(太湖洞庭山産橘白刺史有㨂貢橘詩)西施採(李太白詠鑑湖荷花有五月西)
(施採之句)五月涼(杜工部詩越女天下白鑑湖五月凉)東灣北塢(白刺史遊太湖)
(自陽塢入明月灣詩曰湖山處處好淹留最愛東灣北塢頭)草綠裠腰(白刺史杭州望春詩)
(誰開湖寺西南路草綠裠腰一道斜蓋謂孤山寺路在湖之西南草綠時望如裠腰也)蒸雲夢
撼岳陽(孟浩然洞庭詩氣蒸雲夢澤波撼岳陽城)巴陵漁父(張志和漁歌云青草)
(湖中月正圓巴陵漁父棹歌連)比西子(蘇太守詩好把西湖比西子淡妝濃抹總相宜)原
銅船(劉欣期交州記曰有一湖去合流北四十里至隂日百姓樵捕見銅船出水上)金牛(見前)
(西湖)增異螺(范蠡湖産異螺隂雨即紓五采)異蟹(分湖半屬嘉善半屬吳江産異蟹)
尤物(南宋紹興淳熙間君相耽樂湖山故論者以西湖為尤物比西子之亡吳冤哉)良將
出狀元生(進賢縣有日月湖水涸分為二漲則合為一中有石人灘古諺曰日月湖明良將出)
(石人灘合狀元生)湖有四白(蜀有白羊湖沔有白鷺湖邳有白鹿湖新安寳應各有白馬湖)
原池魚之思(池魚有江湖之思)石雁之候(詳見前)
湖五
原詩晉李顒涉湖詩曰旋經義興境頓棹石蘭渚震澤
為何在今惟太湖浦圓徑縈五百盼目渺無覩高天淼
若岸長津雜如縷窈窕尋灣漪迢遞望巒嶼驚飇揚飛
湍浮霄薄懸岨輕禽翔雲漢游鱗憩中滸黯藹天時隂
岧嶤舟航舞馮河安可殉静觀戒征旅湛方生帆入
南湖詩曰彭蠡紀三江廬岳主衆阜白沙淨川路青松
蔚巖首此水何時流此山何時有人運互推遷兹氣獨
長久悠悠宇宙中古今迭先後宋孝武濟曲阿後湖
詩曰宵登毘陵路旦過雲陽郛平湖曠津濟菰渚迭明
蕪和風翼歸采夕氛晦山嵎驚瀾翻魚藻頳霞照桑榆
謝靈運石壁還湖中作詩曰昏旦變氣候山水含清
暉清暉能娛人遊子澹忘歸出谷日尚早入舟陽已微
林壑斂暝色雲霞收夕霏芰荷迭映曖蒲稗相因依披
拂趨南逕愉悅偃東扉謝惠連汎南湖至石帆詩曰
軌息陸塗初枻鼓川路始漣漪繁波漾參差層峰峙蕭
疎野趣生逶迤白雲起登陟苦跋涉䁹盼樂心耳即翫
翫有竭在興興無已謝靈運彭蠡口詩曰春晩綠野
秀巖高白雲屯千念集日夜萬感盈朝昏攀崖照石鏡
牽葉入松門梁元帝汎蕪湖詩曰桂潭連菊岸桃李
映成蹊石文如濯錦雲飛似散珪橈度菱根反船去荇
枝低颿隨迎雨燕鼓逐伺潮雞范雲治西湖詩曰史
氏導漳水西門溉河潮圖始未能悅克終良可要擁鍤
勸年首提爵勞春朝平臯草色嫩通林鳥聲嬌已集故
池鶩行蒔新田苗何吁畚築苦方懽魚稻饒劉孝威
登覆舟山望湖北詩曰紫川通太液丹岑連少華堂皇
更隱映松灌雜交加荇浦浮新葉漁舟繞落花浴童爭
淺岸漂女擇平沙極望傷春日廻車空狹斜陳隂鏗
渡青草湖詩曰洞庭春溜滿平湖錦颿張沅水桃花色
湘流杜若香穴去茅山近江連巫峽長帶天澄迥碧映
日動浮光行舟逗遠樹度鳥息危檣滔滔不可測一葦
詎能航劉刪汎宫亭湖詩曰廻艫乘派水舉帆逐分
風滉漾疑無際飄揚似度空檣烏排鳥路船影沒河宫
孤石滄波裏匡山苦霧中寄言千金子安知萬里篷
增唐李白登巴陵望洞庭詩曰清晨登巴陵周覽無不
極明湖映天光徹底見秋色秋色何蒼然際海俱澄鮮
山青滅遠樹水綠無寒煙來帆出江中去鳥向日邊風
清長沙浦霜空雲夢田瞻光惜頽髮閱水悲徂年北渚
既蕩漾東流自潺湲郢人唱白雪越女歌採蓮聽此更
腸斷憑崖泪如泉韓愈登岳陽樓詩曰洞庭九州間
厥大誰與讓南滙羣崖水北注何奔放瀦為七百里吞
納各殊狀自古澄不清環混無歸向炎風日搜攬幽怪
多冗長軒然大波起宇宙隘而妨巍峩拔嵩華騰躍較
健壯聲音一何宏轟磕車萬兩猶疑帝軒轅張樂就空
曠蛟螭露筍簴縞練吹組帳鬼神非人世節奏頗跌蕩
陽施見夸麗隂閉咸悽愴朝廻宜春口極地缺隄障夜
纜巴陵州叢芮纔可傍星河盡涵泳俯仰迷下上餘瀾
怒不已喧聒鳴甕盎明登岳陽樓輝煥朝日亮飛廉戢
其威清晏息纖纊泓澄湛凝綠物影巧相况江豚時出
戲驚波忽蕩瀁趙冬曦秋夜遊㴩湖詩曰政理常多
暇方舟此泝洄吹笙虚洞答舉檝便風催山暗雪猶辨
潭幽月稍來清溪無數曲未盡莫先回宋之問泛鏡
湖南溪詩曰乘興入幽棲舟行日向低巖花候冬發谷
鳥作春啼沓嶂開天小叢篁夾路迷猶聞可憐處更在
若耶溪盧處約題太湖詩曰三萬六千頃湖浸海内
田逢山方得地見月始知天南國吞將盡東溟勢欲連
何當洒為雨無處不豐年白居易錢塘湖春行詩曰
孤山寺北賈亭西水面初平雲脚低幾處早鶯爭暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙堤又西湖晩歸回
望孤山寺贈諸客詩曰柳湖松島蓮花寺晩動歸橈出
道場盧橘子低山雨重棕櫚葉戰水風涼煙波澹蕩搖
空碧樓殿參差倚夕陽到岸諸君回首望蓬萊宫在水
中央又春題湖上詩曰湖上春來似畫圖亂峰圍繞
水平鋪松排山面千重翠月點波心一顆珠碧毯線頭
抽早稻青羅裠帶展新蒲未能抛得杭州去一半勾留
是此湖杜甫過南嶽入洞庭湖詩曰洪波忽爭道岸
轉異江湖鄂渚分雲樹衡山引軸轤翠芽穿裛蔣碧節
吐寒蒲病渴身何去春生力更無壤童犂雨雪漁屋架
泥塗欹側風帆滿微冥水驛孤悠悠廻赤壁浩浩略蒼
梧帝子留遺恨曹公屈壯圖聖朝光御極殘孽駐艱虞
才淑隨厮養名賢隱鍛鑪邵平原入漢張翰後歸吳莫
怪啼痕數危檣逐夜烏孟浩然遊鏡湖寄包賀二公
詩曰試覽鏡湖物中流見底清不知鱸魚味但識鷗鳥
情帆得樵風送春逢榖雨晴將探夏禹穴稍背越王城
府掾有包子文章推賀生滄浪醉後唱因子寄同聲
白居易汎太湖詩曰煙渚雲帆處處通飄然舟似入虚
空玉杯淺酌廵方匝金管徐吹曲未終黃夾纈林寒有
葉碧琉璃水淨無風避旗飛鷺翩翻白驚鼓躍魚蹳剌
紅澗雪壓多松偃蹇巖泉滴久石玲瓏書為故事留湖
上吟作新詩寄浙東軍府威容從道盛江山氣色定知
同報君一事君應羡五宿澄波皓月中賈至與李十
二白同泛洞庭湖詩曰楓岸紛紛落葉多洞庭秋水晚
來波乘興輕舟無近遠白雲明月弔湘娥李白和詩
曰洞庭西望楚江分水盡南天不見雲日落長沙秋色
遠不知何處吊湘君宋蘇軾懷西湖詩曰西湖天下
景遊者無愚賢深淺隨所得誰能識其全嗟我本狂直
早為世所捐獨專山水樂付與寧非天三百六十寺幽
尋遂窮年所至得其妙心知口難傳至今清夜夢耳目
餘芳鮮君持使者節風采爍雲煙清流與碧巘安肯為
君妍胡不屏騎從暫借僧榻眠讀我壁間詩清凉洗煩
煎策杖無道路直造意所便應逢古漁父葦間自夤緣
問道若有得買魚弗論錢陸游思故山鏡湖詩曰千
金不須買畫圖聽我長歌歌鏡湖湖山竒麗說不盡且
復為子陳吾廬柳姑廟前魚作市道士莊畔菱為租一
灣畫橋出林薄兩岸紅蓼連菰蒲陂南陂北鴉陣黑舍
東舍西飄葉赤正當九月十月天放翁艇子無時出船
頭一束書船後一壺酒新釣紫鱖魚旋洗白蓮藕從渠
貴人食萬錢放翁癡腹常便便暮歸穉子迎我笑遙指
一抹西邨煙蘇舜欽望太湖詩曰杳杳波濤閱古今
四邊無際莫知深潤通曉月為清露氣入霜天作暝隂
笠澤魚肥人膾玉洞庭柑熟客分金風煙觸目相招引
聊為停橈一楚吟歐陽修西湖泛舟呈運使學士張
掞詩曰波光柳色碧溟濛曲渚斜橋畫舸通更遠更佳
唯恐盡漸深漸密似無窮綺羅香裏留佳客絃管聲來
颺晩風半醉廻舟迷向背樓臺高下夕陽中林逋西
湖詩曰混元神巧本無形匠出西湖作畫屏春水淨於
僧眼碧晩山濃似佛頭青欒櫨粉堵搖魚影蘭杜煙叢
閣鷺翎往往鳴榔與横笛細風斜雨不堪聽秦觀遊
鑑湖詩曰畫舫珠簾出繚牆天風吹到芰荷裳水光入
座杯盤瑩花氣侵人笑語香翡翠側身窺綠酒蜻蜓偷
眼避紅妝葡萄力緩單衣怯始信湖中五月凉明高
啓太湖詩曰長溪如白虹分走荆霅派具區納羣流襟
帶三郡界太虚混鴻濛元氣流沆瀣初疑溟渤寬稍覺
雲夢隘茫茫雁飛遲䬃䬃帆度快雨來鼉報鳴風起鷗
驚邁神龍作淵都豈復數鱗介珠光照水府不受白日
曬朝看砲車雲雲浪動澎湃聲吹地將浮勢擊山欲壊
黃頭雖輕生捩舵不敢懈有時湛明鏡峰吐青幾塊煙
中樹若莎波上舟如芥漁就沙岸炊客來水祠拜震澤
思禹功夫椒記吳敗白魚逢夏出黃柑待秋賣我性好
遊觀夙負雲水債欲尋鴟夷舸不顧涉險戒人生亦何
為世故自拘械萬事風飄花百年露垂䪥何當叩林屋
秉炬訪仙怪試探不死方為人起疴瘵郭武晩渡白
馬湖詩曰輕風小寒吹浪花新柳茸茸啼乳鴉平湖一
望幾千頃遠水連天飛落霞斜陽忽墮澄波底白鳥猶
明山色裏嚴更何處鼓鼕鼕櫂歌未斷漁燈起陳叔
紹丹陽湖詩曰積水涵太虚一望何瀰瀰風瀾漾輕縠
霞光映文綺遥山鳥外横孤棹沙邊艤漁家夜語聲深
在蘆花裏
原賦吳楊泉五湖賦曰余觀夫主五湖而察其雲物皇
哉大矣以為名山大澤必有記頌之章故梁山有奕奕
之詩雲夢有子虚之賦夫具區者揚州之澤藪也有大
禹之遺跡疏川導滯之功而獨闕然未有翰墨之美余
竊憤焉敢忘不才述而賦之其辭曰濬矣大哉於此五
湖乃天地之元源隂陽之所徂上值箕斗之精與雲漢
乎同模受三方之灌溉為百川之巨都居揚州之大澤
苞吳越之具區南與長江分體東與巨海合流太隂之
所毖元靈之所遊追湖水而往還通蓬萊與瀛洲爾乃
詳觀其廣深之所極延袤之規方邈乎浩浩漫乎洋洋
西合乎濛汜東苞乎扶桑日月於是出入與天漢乎相
望左有包山連以醴瀆岝額崔嵬穹窿紆曲右有平原
廣澤蔓延旁薄原隰陂阪各有條格茹蘆菼薍隱軫肴
錯衝風之所去零雨之所薄增唐陸䞇月臨鏡湖賦
曰月配陽含虚而明湖止水體柔而平光無不臨故麗
天並耀清可以鑒因取鏡表名月包隂以成象水禀月
而為精兩氣相合實不入而疑入二美交映伊本清而
又清色皎潔而秋天愈静波演漾而宵風乍輕𩔖泗濱
之磬見疑合浦之珠明至明洞幽至清無垢同伭澤無
遠不遍等達人以虚而受滿不可恃望之足戒以虧盈
形或未分鑒之則辨其妍醜輕靄不起纖塵莫過沈璧
彩而為鏡碎金輝以成波皓質未判空聞田鶴之唳香
風乍度暗傳蓮女之歌萬象皆總湛清光而不動極望
靡窮凝虚皓而如空照同心千里之外洞遊鱗百丈之
中棹影乍浮如上天邊之漢桂華不定多因蘋末之風
原祭文隋盧思道祭漅湖文曰維開皇元年十二月朔
甲子具位姓名遣某官以清酌庶羞之饋敬祭漅湖之
靈曰泱漭澄湖南服之紀斜通海甸旁帶江汜深過百
仞潤踰九里彭蠡莫儔具區非擬揚越不庭多歴年紀
王師薄伐六軍戾止戒期指日馬首欲東常隂作沴零
雨其濛水氣朝合天雲夜同申之苦霧繼以嚴風塗泥
已甚軌躅不通有稽天罰用沮元戎唯夫百神受職水
靈為大皇王御宇率土無外當使日月貞明天地交泰
雨師止其淋瀝雲將卷其蔚薈東渡戈船南聳鵰旆收
尉佗之黃屋納孫皓之青蓋然後革車旋軫戎卒凱歌
楚俘霧集冀馬星羅無德不報有酒如河神之聽之斯
言匪蹉
增記唐樊珣絳巖湖記曰句容西南三十三里曰赤山
天寳中改為絳巖山以文變質也出外周流厥有湖塘
舊址考於前志則曰吳人創之梁人通之矣洎金火有
變積為習坎灌莽之所我唐麟德歲邑宰楊嘉延亦纂
前服利農為名楊氏之後又餘百年實滋菰蒲莫植粳
稻大歷十二紀縣大夫兼大理司直太原王公昕能蘇
罷勞且易弊俗臨湖而歎吟使臣之清風酌良牧之高
課將圖永逸匪顧暫勞因察其地形訪以輿誦謀始作
則定徒撰工月在休農雲其荷鍤周匝百頃蓄為湖塘
置兩斗門用以為節旱暵則决而全注霖潦則瀦而不
流收功濟時道甚明遠開田萬頃贍戶九鄉洎成奥區
頗無凶歲魚稻之盛公實為之昔叔敖芍陂能張楚國
史起漳水竟富魏邦秦稱鄭國漢歌邵杜皆謂是也每
商羊罷舞龍見而雩比屋有憂於銷鑠連阡莫覩於耕
耨此則黛波奫淪白鳥飛滅下洞庭之鳬雁泳中流之
鱣鮪横塘之右構為新亭芬其芰荷樹以杞柳楊楚江
嶺憧憧是途行李實獲於蔭庥歌詠或藉於觀覽懿乎
哉君子之用心也孰愈崇其島榭侈以林堂此而莫文
翰墨奚述大歷十二年十月三日記
御定淵鑑類函卷三十二
