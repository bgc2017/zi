欽定四庫全書
御定淵鑑類函卷四百四十四
鱗介部八(牡蠣蝦鰒魚母鱟蟹水)
牡蠣一
增本草曰牡蠣一名蠣蛤一名牡蛤一云是百歲鵰所
化此物附石而生磈礧相連如房故名蠣房一名蠔山
晉安人呼為蠔莆初生海邊才如拳石四面漸長有一
二丈者嶄巖如山每一房内有蠔肉一塊肉之大小隨
房所生大房如馬蹄小房如人指面每潮来則諸房皆
開有小蟲入則合之以充腹海人取之皆鑿房以烈火
逼開之挑取其肉而其殼左顧者雄右顧者牝蠣耳
陶隐居曰牡蠣皆以口向上腹向南視之則口邪向東
謝靈運遊名山志曰新溪蠣味偏甘有過紫溪者
酉陽雜俎曰牡蠣言牡非謂雄也介蟲中惟牡蠣是醎
水結成南越志曰南海謂蠣為蠔甲為牡蠣合澗洲
圓蠣土人重之語曰得合澗一蠔雖不足豪亦可以高
永嘉郡記曰樂城縣新溪口有蠣嶼方圓數十畝四
面皆蠣其味偏好異物志曰右賁灰牡蠣殼唐韓
愈詩曰蠔相粘為山千百各自生宋戴復古詩曰堆
盤牡蠣鮮
牡蠣二
增嶺表錄異曰盧循既敗餘黨奔于海島野居惟食蠔
蠣疊殼為牆壁泊宅編曰蔡襄造泉州石橋因閩中
無石灰燒蠣殼為灰橋成多取蠣房散置石基上歲久
延蔓相粘基益膠固矣元豐初王祖道知州奏立法取
蠣者徒二年
增詩宋梅堯臣食蠔詩曰薄宦遊海鄉雅聞靜康蠔宿
昔思一飽鑚灼苦未高傳聞巨浪中碨礧如六鼇亦復
有細民並海施竹牢採掇種其間衝激恣風濤鹹鹵與
日滋蕃息依江臯中廚烈焰炭燎以菜與蒿委質已就
烹鍵閉猶遁逃稍稍窺其戶青襴流玉膏人言噉小魚
所得不償勞况此鐵石頑解剥煩錐刀戮力效一割功
烈纔牛毛若論攻取難飽食未為饕楊萬里食蠣房
詩曰蓬山側畔屹蠔山懷玉深藏萬壑間也被酒徒勾
引著薦他尊俎解他顔劉子翬食蠣房詩曰蠣房生
海壖堅頑宛如石其中儲可欲雖固必生隙嵌巖各包
藏碨䃁相附積中逢霹靂手妙若啟扃鐍鑚灼諒難堪
曷不吐餘瀝
增令宋毛勝水族加恩簿曰令房叔化(牡蠣也)粉厠湯丸
裹護丹器可豪山太守樂藏監固濟丞
鰒魚一
增本草曰石決明一名鰒魚又曰鰒魚治青盲失精
廣志曰鰒無鱗有殼一面附石細孔雜雜或七或九
郭璞注曰三蒼曰鰒魚似蛤偏著石草木子曰石
決明海中大螺也生南海崖石上海人泅水取之乘其
不知用力一撈則得苟知覺雖斧鑿亦不脱矣顔之
推曰石決明内旁一年一孔至十二孔而止以合歲數
登州所出其味珍絶倦遊雜錄曰海南之異者泡魚
大者如斗身有刺化為豪猪綱鑑曰王莽以軍師外
破大臣内叛左右無所信憂懣不能食但飲酒啗鰒魚
伏湛傳曰光武時張步遣使隨伏隆詣闕上書獻鰒
魚南齊書曰褚彦回元徽中授中書監侍中時淮北
屬魏江南無鰒魚或有間關得至者一枚直數千錢有
獻彥回鰒魚三十枚彦回時雖貴而貧薄過甚門生有
獻計賣之云可得千萬錢彦回變色曰我謂此是食物
非曰財貨且不知堪賣錢聊爾受之雖復儉乏寧可賣
餉取錢也悉與親遊噉之少日便盡
鰒魚二
增詩宋蘇軾鰒魚行曰漸臺人散長弓射初噉鰒魚人
未識西陵衰老繐帳空肯向北河親饋食兩雄一律盜
漢家嗜好亦若肩相差食每對之先歎息不因噎嘔緣
瘡痂中間霸據關梁隔一枚何啻千金直百年南北鮭
菜通往往殘餘飽臧獲東隨海舶號倭螺異方珍寳来
更多磨沙瀹瀋成大胾剖蚌作脯分餘波君不聞蓬莱
閣下鼉磯島八月邊風備蠻獠舶船跋浪黿鼉震長鑱
鏟處崖谷倒膳夫善治薦華堂坐令雕俎生輝光肉芝
石耳不足數醋芼魚皮真倚牆中都貴人珍此味糟浥
油藏能遠致割肥分厭萬錢厨決眥可醒千日醉三韓
使者金鼎来方奩饋送煩輿臺遼東太守遠自獻臨菑
掾吏誰為材吾生東歸收一斛包苴未肯鑚華屋分送
羹材作眼明却取細書防老讀金劉迎鰒魚詩曰君
不見二牢山下獅子峯海波萬里家魚龍金雞一唱火
輪出曉色下瞰扶桑宫槲林葉老霜風急雪浪如山半
空立貝闕軒騰水伯居瓊瑰噴薄鮫人泣長鑱白柄光
芒寒一葦去横煙霧間峯巒百疉破螺甲宫室四面開
蠔山碎身粉骨成何事口腹之珍乃吾祟郡曹受賞雖
一言國史收痂豈非罪筠籃一一千里来百金一笑收
羹材色新欲透瑪瑙盌味勝可浥葡萄醅飲客醉頰浮
春紅金盤旋覺放箸空齒牙寒光潄明月胸臆秀氣噴
長虹平生浪說江瑶柱大嚼從今不論數我老安能汗
漫遊買船欲訪漁郎去
增令宋毛勝水族加恩簿曰令爾新餐氏(鰒也)療飢無術
清醉有材莽新妖亂臨盤肆餐物以人汚百代寧洗爾
之得氏累有由矣宜特補輔庖生又令和羹長朱子
房(石決明也)酒方沈酣臭薰一座挑筯少進神明頓還至于
七孔賦形治目為最宜授懷寄令史
鱟一
增廣志曰鱟魚狀如便面鶻眼眼在背上口在腹下其
血碧色皮殼甚堅然性畏蚊蚊小螫之輙斃雌常負雄
而行雖波濤終不解失雄則不能獨活故號鱟媚在海
中羣行輙相積于背高尺餘如帆乘風而遊藏伏沙上
亦輙飛躍常遠行跡數步如兔擺蹤暴日中無害隙光
射之則死出交阯南海中郭璞云鱟形如惠文冠青
黑色十二足長五六寸似蟹足悉在腹下腹中有子如
粟而大中醢劉欣期交州記曰鱟魚其形如龜南方
作炙食之酉陽雜俎曰鱟常負雄而行漁者必得其
雙南人列肆賣之雄者少肉至今閩嶺重鱟子醬殼上
有一物高七八寸如石珊瑚殼可為冠次于白角南人
取其尾為小如意嶺表錄異曰雄小雌大置之水中
雄者浮雌者沈背負之方行若摘去雄者雌者自止腹
中有子如菉豆南人取以為醬尾中有珠如粟色黃
又曰燒其脂可以致鼠北戸錄曰其珠南人或帶或
磨飲之云利市海錄碎事曰鱟背上有骨如扇常偃
高七八寸每遇風至即舉乘風而行俗呼為鱟帆舊云
觀鱟制帆是也番禺雜記曰其衆如簰筏亦名鱟簰
寧波志曰鱟形如覆斗其殼堅硬腰間横紋一線軟
可屈摺每一屈一行口足在覆斗之下其腸一直無曲
甚腥醢時去之和以糟醬方可食對類曰昔有漁者
與婦不和一日獲此既而悔曰是物也人或不如可乎
歸召婦與居禮之終身吴都賦曰乘鱟黿鼉同罛共
羅後山詩話曰韓退之南食詩云鱟實如惠文惠文
秦冠也楊萬里詩曰鱟醬子魚總佳客方岳黃倅
饟鱟詩曰劍客生劙珠一簞
鱟二
增詩宋楊萬里鱟醬詩曰忽有瓶罌至捲將江海来玄
霜凍龜殼紅霧染珠胎魚鮓兼蝦鮓奴才更婢才平章
堪一飯斷送更三杯
增令宋毛勝水族加恩簿曰令長尾先生惟吴越人以
為用先生治醬華夏無敵宜授典醬大夫仙衣使者
蟹一
增廣雅曰蟹蛫也雄曰□䱺雌曰博帶埤雅廣要曰
蟹八蛫而二螯水蟲殼堅而脆團臍者牝尖臍者牡也
外骨内肉旁行故里語謂之旁蟹梓人注曰仄行蟹屬
是也性走明漆見之而輙解名之曰蟹似出于此爾
雅翼曰八足折而容俯故謂之蛫兩螯倨而容仰故謂
之螯周禮曰庖人共祭祀之好羞鄭注好羞謂四時
所膳食若荆州之䱹魚揚州之蟹胥(說文胥蟹醢也釋曰蟹醬也)
汲冢周書曰海陽大蟹其殼專車釋典十二星宮有
巨蟹焉本草注曰硫黃及蟹燒烟可集鼠于庭仙
方曰以蟹投于漆中化為水服之長生以黑犬血灌之
三日燒之諸鼠畢至陶隐居曰蟹未被霜者甚有毒
以其食水莨故也淮南子曰釋大道而任小數無以
異于使蟹捕鼠(注云以艾灼蟹匡上納置穴中熱走窮穴適能擒得一鼠也)抱朴
子曰兵地生蟹者宜急移軍太乙在主帳之中不可攻
也太玄經曰蟹之郭索後蚓黃泉(范明叔言雖有郭索多足之蟹不如)
(無足之蚓者以其用心之一也)元中記曰天下之大物有北海之蟹
焉舉一螯能加于山上身故在水中異物志曰昔有
人行海得洲林木甚茂乃維舟登岸爨于水傍半炊而
林沒于水遽斷其纜乃得去詳視之大蟹也續博物
志曰蟹鬪精上有孔其中有子有泥食之殺人陳藏
器曰蟹脚中髓及腦殼中黃並能續絶筋骨碎之微熬
納創中筋即連酉陽雜俎曰蟹八月腹中有芒真稻
芒也長寸許向東輸與海神未輸芒不可食又曰蟹
腹下有毛殺人嶺表錄異曰紅蟹殼殷紅色巨者可
装為酒杯虎蟹殼上有虎斑可装為酒器皆産瓊崖海
邊雖非珍竒亦不易采得也又曰水蟹螯殼内皆鹹
水自有味廣人取之淡煮吸其醎汁下酒黃膏蟹殼内
有膏如黃酥加以五味和殼煿之食亦有味赤蟹殼内
黃赤膏如雞鴨子黃肉白和膏寔殼中淋以五味蒙以
細麯為蟹䭞珍美可尚岳陽風土記曰江蟹大而肥
苐殼軟漁人以為厭目云網中得蟹無魚可賣人亦罕
食近差珍貴遼志曰渤海蟹紅色大如碗螯巨而厚
其跪如中國蟹螯一統志曰臨川水在崖州東一百
三十里唐以水名縣中産石蟹漁人采之初頗軟出水
堅硬如石物類相感志曰柿煮蟹不紅煮蟹以蜜塗
之候乾煮者則青糟酒醬蟹入香白芷則黃不散喫蟹
畢以蟹鬚洗手則不腥歸田錄曰淮南人藏鹽酒蟹
凡一器數十蟹以皂荚半挺置其中則可藏之經歲不
沙山家清供曰橙大者截頂去穰留少液以蟹膏入
其内仍以頂覆之用酒醋鹽水蒸熟既香而鮮使人有
新酒菊花香橙螃蟹之興因憶危巽齋積贊蟹云黃中
通理美在其中暢于四肢美之至也此本諸易而于蟹
得之矣今于橙蟹又得之矣又曰蟹生于江者黃而
腥生于湖者紺而馨生于漢者蒼而清越淮多越掠故
或枵而不盈又曰圓臍膏尖臍螯秋風高圓者豪羹
以蒿尤可饕又曰海聆聆惡朝露寔築筐噀以醋
蟹譜曰北人以蟹生拆之酤以鹽梅芼以椒橙盥手畢
即可食目為洗手蟹又曰吴人于港浦間用篙引小
舟沈鐵脚網取之謂之盪浦于江側相對引兩舟中間
施網搖小舟徐行謂之搖江又曰國家貢口實于遠
方獨蟹不貢者因螃蟹盛育于濟鄆商人輦負軌跡相
繼所聚之多不減于江淮奚煩遠貢哉嘗見監御厨王
染院云御食經中亦有煮蟹法但不常御錫命則進耳
非謂無錄而不在貢品又曰蟹雖微類至于腹芒以
朝其魁其得自然之禮歟嗜慾已足捨陂港而之江海
其得自然之智歟雖外剛躁而内無他腸其得自然之
正歟豈獨以其滋味饜世人之口腹哉
蟹二
增成都故事曰王吉夜夢一蟛蜞在都亭作人語曰我
翌日當舍此吉覺而異焉使人于都亭候之見司馬長
卿至吉曰此人文章當横行一世因呼蟛蜞為長卿卓
文君一生不食蟛蜞洞冥記曰漢武帝時善苑國嘗
貢一蟹長九尺有百足四螯因名百足蟹煮其殼謂之
螯膏勝于鳳喙之膏也張敞集曰朱登為海東相遺
敞蟹醬報書曰蘧伯玉受孔氏之賜必及鄉黨謹分斯
貺于三老尊行者曷敢獨享之搜神記曰晉太康四
年會稽郡蟛蜞及蟹皆化為鼠其衆覆野大食稻為灾
始成有毛肉而無骨其行不能過田塍數日之後則皆
為壯釋名曰石崇冬月得蟹醬齊王愷貨崇帳下求
取法世說曰畢卓字茂世嘗謂人曰左手持蟹螯右
手執酒杯拍浮酒池中便足了一生又曰蔡謨初渡
江見蟛蜞大喜曰蟹有八足加以二螯令烹之既食吐
下委頓方知非蟹後詣謝尚說此事尚曰卿讀爾雅不
熟幾為勸學死述異記曰出海口北行六十里謄嶼
之南溪有溪水清澈照底有蟹焉筐大如笠脚長三尺
宋元嘉中章安縣民屠虎取此蟹食之肥美過常其夜
夢一少嫗語之曰汝噉我知汝尋被噉不屠民明日出
行為虎所食餘家人殯瘞之虎又發棺噉之肌體無遺
此水至今猶有大蟹莫敢復犯廣五行記曰元嘉中
富陽人姓王于瀆中作蟹斷旦往觀之見一材頭長二
寸許在斷中而裂開蟹出都盡乃治斷出材岸上明旦
往視之如前王又治斷出材明晨往視所見如初王疑
此材妖異乃取籠中擔歸去家一二里聞籠中窣動聲
顧見向材叚變成物大面猴身一手一足語王曰吾性
嗜蟹比實入破君斷食蟹以此相負望君恕我我此山
神當相祐助王曰汝犯暴人罪自應死何以多言此物
曰君何姓名頻問不已王終不荅去家轉近曰既不放
我又不告我姓名當何復許王至家以火焚之土俗謂
之凶□知入妊名則能傷人耳清異錄曰煬帝幸江
都吴中貢糟蟹糖蟹每進御則旋潔拭殼面以鏤金龍
鳳花帖上大業拾遺記曰吴郡獻蜜蟹二千頭蜜擁
劒四甕作如糖蟹法雲仙雜記曰鹿宜孫食蛑蝤炙
于壽陽盌内頓進數器蟹譜曰初杭俗嗜蝦蟇而鄙
食蟹時有農夫田彦升者家于半道幼性至孝其母嗜
蟹彦升慮其鄰比闚笑常遠市于蘇吴間熟之以布嚢
負而歸俄而楊行密將田頵兵暴至鄉人皆竄避于山
谷糧道不接或多餒死獨彦升挈嚢負母竟以解免時
人以為純孝之報焉聖宋拾遺曰陶穀奉使吴越忠
懿王宴之因食蝤蛑詢其族類忠懿命自蝤蛑至蟛蚏
凡十餘以進榖曰真所謂一蟹不如一蟹也清異錄
曰偽德昌宮使劉承勲嗜蟹但取圓殼而已親友中有
言古重二螯承勲曰十萬白八敵一箇黃大不得謂蟹
有八足故云又曰盧絳從弟純以蟹肉為一品膏嘗
曰四方之味當許含黃伯第一後因食二螯夹傷其舌
血流盈襟絳自是戲以蟹為夹舌蟲宋列傳曰曹翰
從征幽州攻城東南隅卒掘土得蟹以獻謂諸將曰蟹
水物而陸居失所也且多足彼援將至不可進拔之象
况蟹者解也其班師乎已而果騐歸田錄曰國初通
判嘗與知州争權每云我是郡監有錢昆者餘杭人也
浙人嗜蟹嘗求補外郡人問其所欲但得有螃蟹無監
州處則可至今人以為口實春渚記聞曰餘杭尉范
達夜夢甲胄而拜于庭者七人云皆錢氏時歸順人今
海行失道死在君手幸見貸也既覺有人以蝤蛑七枚
為獻因遣縱之于江聞見錄曰仁宗内宴十門分各
進饌有新蟹一品二十八枚帝曰吾尚未嘗枚直幾錢
左右對直一千帝不悅曰數戒汝輩無侈靡一下箸需
錢二十八千吾不忍也置不食雜志曰東坡嗜蟹後
有見餉者皆放之江中曰不以口腹苦生類也夢溪
筆談曰關中無螃蟹元豐中秦人家收得一乾蟹土人
怖其形狀以為怪物每人家有病瘧者則借去縣門戶
往往遂瘥不但人不識鬼亦不識也墨莊漫錄曰毘
陵一士人嘗為蟹詩云水清詎免雙螯黑秋老難逃一
背紅盖譏朱勔父子道鄉集曰鄒浩為蔡京所忌謫
居昭州使役者濬感應泉一二尺許于亂石之下得蟹
一枚自放于江曰予至五嶺不睹此物數年矣亂石之
下又非所宜穴處也何從而出邪易不云乎物不可以
終難故受之以解蟹者觧也天實告之矣蒙恩歸侍立
可待也鶴林玉露曰楊誠齋呼尤延之為蝤蛑嘗寄
詩曰文戈却日玉無價寳氣蟠胷金欲流亦戲之也
陳隨隐漫錄曰姑蘇守臣進蟹待制程奎草批荅云新
酒菊天惟其時矣上曰茅店酒旗語豈王言邪令陳藏
一擬聞先臣援筆立成略曰内則黃中通理外則戈甲
森然此卿出將入相文在中而横行之象也
蟹三
增乾屬離象(上見後陸龜蒙蟹志又易離為蟹者言卦體外剛内柔而性火躁故為蟹也)
(又蠡海集蝦與蟹堅在外離象也熟而色歸赤離中含隂隂中不生故蝦蟹之子皆在腹外)從月
畏霧(羅氏曰蟹腹中虚實應月之盛衰其性甚寒多物類相感志落蟹怕霧又元池說林金陵極)
(蟹古傳有巨蟹背圓五尺足長倍之深夜每出囓人其地有貞女三十不嫁夜被盜逃出遇巨蟹橫道忽化作)
(美男子誘之貞女怒曰汝何等精怪乃敢辱我我死當化毒霧以殺汝遂自觸石而死明日大霧中人見巨蟹)
(死于道上于是行人無復慮矣至今大霧中蟹多僵者)易螯退殼(造化權輿蟹易螯折)
(其螯足後復更生鬪酉陽雜俎蝤蛑大者長尺餘兩螯至強八月能與虎虎不如也隨大潮退殼一退一長)
(又埤雅廣要蟹解殼故曰蟹)敵虎夹蛇(癸辛雜志江南蟹雄螯堪敵虎然處蒲葦間一)
(燈水滸莫不郭索而来悉可俯拾捕蟹者未聞血指也廣異記近世有波斯乘船泛海漂入一大島中得諸)
(寳甚多隨風挂帆而行遥見峯上有赤物漸大胡曰此山神惜寳来逐也舟人莫不)(蛇形久之懼俄見兩)
(山從海中出高數百丈胡喜曰此兩山者大蟹螯也其蟹常好與山神鬪神多不勝甚懼之今其螯出無憂矣)
(大蛇尋出蟹盤鬪良久夹其頭死于水上如連山船人因是得濟)殼似筐螯如鉞
(禮記蠶則績而蟹有匡蟹背殼似筐也衛埤雅蟹首二鉗如鉞盖其兵也所以自)廣千里
直百錢(山海經姑射國大蟹在海中注女丑有大蟹廣千里也酉陽雜俎平原郡貢糖蟹采于河間)
(界每年生貢斵冰火照懸老犬肉蟹覺老犬肉即浮因取之一枚直百錢以毡片密束之于驛馬上馳之至京)
化石致雨(西溪叢話南恩州海邊有石山觜蟹過之則化為石又石蟹生于崖之榆林港)
(内半里許土極細膩最寒蟹入則不能運動片時則成石矣人獲之則曰石蟹相傳置之几案能明目在海南)
(冽建寧志故老相傳建陽縣南興上里山谷中水極清常産白蟹有直行之異遇水旱鄉人入谷以盆貯之)
(迎而歸即雨又墨客揮犀蒲陽壺公山有蟹泉其大容臂每遇旱暵置淨器于前以茅接之泉自徐徐引出滿)
(器而止有一蟹大如錢色紅可愛緣茅入器中戲泳俄頃乃去若遇蟹出雨必霑足)附明奔
火(蟹譜云今之採捕者夜則然火以照咸附明而至焉下見後黃魯直詩又蟹譜濟鄆居人夜則執火于)
(水濱紛然而集謂之蟹浪)無腸公子横行介士(抱朴子山中辰日稱無腸公子)
(者蟹也或蟹譜吴俗有蝦荒蟹亂之說以其披堅執銳也故蟹暴至則鄉人以為兵證又曰出師下砦之際)
(忽見蟹稱為横行介士以安衆心陳簡齋詩但見横行疑是躁不知公子實無腸)冠帶之狙
江湖之使(陸龜蒙蟹賦内躁外撓似冠帶之狙如蟹譜震澤漁者陸氏子舉網得蟹其大斗)
(以螯剪網皆斷陸氏子怒欲烹之其侣老于漁者遽進曰不可吾常聞龜蟹之殊類甚者必江湖之使也烹之)
(不祥乃從而釋之蟹至水面横行里許方沒)金膏玉質(皮日休詩蟹因霜重金膏液)
(黃魯直詩一腹金相玉質兩螯明月秋江)殼若鬼狀行有琴聲(蟹譜吴沈氏子)
(食螯得背殼若鬼狀者眉目口鼻分布明白常寳玩之又琴譜履霜操有蟹行聲)臙脂斑
黃金甲(北戸錄蟹大小殼上多作十二點深臙脂色亦如鯉之三十六鱗耳羅鄴詩肌膚未解黃金)
(甲骨髓常留白玉香)有毒無腹(獨螯獨目及兩目相向者不可食六足四足者皆有毒)
(頤生論猪無筋魚無氣蟹無腹皆物之禀氣不足者不可多食)如錢食土(廣志蜅小蟹大)
(如貨錢海古今注蟛蚏小蟹也生邊塗中食土)鸚&KR1765;觜虎豹文(輟耕錄松之上)
(海浙之海寧人皆喜食蟛蜞螯名曰鸚&KR1765;觜以有極紅者似之也正字通蟹類甚衆其名亦殊大而有虎豹)
(文者曰虎蟳行泥塗中者曰攤塗似蟛蜞可食殼薄而小者曰螠摶土作丸滿百丸而潮至者曰數丸出于海)
(者名䗻闊殼而多黃者名䘂其螯最銳斷物如芟刈焉)
蟹四
增詩唐杜牧咏蟹詩曰未遊滄海早知名有骨還從肉
上生莫道無心畏雷電海龍王處也横行皮日休以
海蟹轉寄陸龜蒙詩曰紺甲青筐染菭衣島夷初寄北
人時離居定有石帆覺失伴惟應海月知族類分明連
璅蛣形容好箇似蟛蜞病中無用雙螯處寄與夫君左
手持陸龜蒙謝皮日休寄海蟹詩曰藥杯應阻蟹螯
香乞却江邊採捕郎自是揚雄思郭索且非何穎敢餦
餭骨清猶似含春靄沫白還疑帶海霜彊作南朝風雅
客夜来偷醉早梅傍宋黃魯直蟹詩曰怒目横行與
虎爭寒沙奔火禍胎成雖為天上三辰次未免人間五
鼎烹又曰勃窣媻跚任涉波黃泥出沒尚横戈也知
觳觫元無罪奈此尊前風味何又曰形横雖入婦女
笑風味已解壯士顔寒蒲束縛十六輩已覺酒興生江
山又曰草泥本自行郭索玉人為開桃李顔恐似曹
暪說雞肋不比東阿舉肉山又曰解縛華堂一座傾
忍堪支解見薑橙東歸却為鱸魚美未敢知言許季鷹
梅堯臣呈吴正仲遺活蟹詩年年收稻買江蟹二月
得從何處来滿腹紅膏凝似髓貯盤青殼大于杯定知
有口能嘘沫休信無腸便畏雷幸與陸機還往熟每分
吴味不嫌猜蘇軾丁公默送蝤蛑詩曰溪邊石蟹小
如錢喜見輪囷赤玉盤半殼含黃宜點酒兩螯斫雪勸
加餐蠻珍海錯聞名久怪雨腥風入座寒堪笑吴興饞
太守一詩換得兩尖團楊萬里糟蟹詩曰横行河海
浪生花糟粕招邀到酒家酥片滿螯疑作玉金穰鎔腹
未成沙金元好問送蟹與兄詩曰横行公子本無腸
慣耐江湖十月霜君見雁行煩寄語酒邊遣汝伴橙香
元張憲中秋碧雲師送蟹詩曰天風吹綻黃金粟簷
前老兔飛寒玉客窗不記是中秋但覺鄰家酒漿熟泖
田秋霽稻未鎌葦箔竹斷收團尖紅膏溢齒嫩乳滑脆
美簇簇橙絲甜無腸公子誇矍鑠兩戟前驅終受縛靨
心晝暖白玉臍夔牟夜泣紅銅殼麯生風度亦可憐且
對霜娥供大嚼酒後高歌遶碧雲九峯一夜霜華落
明高啓賦得蟹送人之官詩曰吐沫亂珠流無腸豈識
愁香宜橙實晩肥過稻花秋出籪来深浦隨燈聚遠洲
郡齋初退食可怕有監州徐渭錢王孫餉蟹詩曰鯫
生用字換霜螯待詔將書易雪糕併是老饕營口腹省
教半李奪蠐螬百年生死鸕鷀杓一殼黝黃玳瑁膏不
有相知能餉此止持虀脯下村醪
增賦南唐江文蔚作蟹賦以譏僕射嚴續曰外似多足
中無寸腸口裏雌黃每失塗而相喣胷中戈甲常聚衆
以横行宋高似孫蟹賦曰霜露重降日月其徂萬螯
生涼含黃腯膚其武郭索其眥睢盱其心易躁其腸實
枯勇鼔而喧集齊奔而並驅執一穗以朝魁目洪溟兮
爭趨工緯蕭兮承流截觱沸兮防逋楊萬里糟蟹賦
曰楊子疇昔之夜夢有異物入我茅屋其背規而黝其
臍小而白以為龜又無尾以為蚌又有足八趾而隻形
端立而旁行唾雜下而成珠臂雙弩而成兵寤而驚焉
曰是何祥也召巫成卦遇坤之解曰黃中通理彼其韞
者歟雷雨作解彼其名者歟蓋海若之黔首馮夷之黃
丁者歟今日之獲不羽不鱗奏刀而玉明敲腹而金生
使營糟丘義不獨醒是能納夫子于醉鄉脫夫子于愁
城
增志唐陸龜蒙蟹志曰蟹水族之微者其為蟲也有籍
見于禮經載于國語揚雄太玄辭晉春秋勸學等篇考
于易象為介類與龜鱉剛其外者皆乾之屬也周公所
謂傍行者歟参于藥錄食疏蔓延乎小說其智則未聞
唯左氏紀其為灾子雲譏其躁以為郭索後蚓而已蟹
始窟穴于沮洳中秋冬交必大出江東人云稻之登也
率執一穗以朝其魁然後從其所之蚤夜觱沸指江而
奔漁者緯蕭承其流而障之曰蟹籪斷其江之道焉耳
然復奔紛越軼遯而去者十六七既入于江則形質寖
大于舊自江復趨于海如江之狀漁者又斷而求之其
越軼奔去者又加多焉既入于海人又異其稱謂矣嗚
呼穗而朝其魁不近于義邪捨沮洳之江海自微而大
者不近于智邪
增論宋傅肱蟹譜總論曰蟹水蟲也其字從虫亦曰魚
屬故古文從魚作䲒以其外骨則曰介蟲取其横行目
為螃蟹焉鶻眼蜩腹䖱腦鱟足其爪類拳丁其螯類執
鉞其跪又皆外刺性復多躁或編諸繩縷或投諸笭箵
則引聲噀沬必死方已類皆䲊育生于濟鄆者其色紺
紫出于江淛者其色青白小者謂之蟛蚏中者謂之蟹
匡長而銳者謂之䗻蠘大者謂之蝤蛑雖皆有佳味獨
蟹参于藥論耳明越溪澗石穴中亦出小蟹其色赤而
堅俗呼為石蟹其生于盛夏者無遺穗以自充俗呼為
蘆根蟹(謂止食茭蘆根)瘠小而味腥至八月則蛻而形浸大秋
冬之交稻粱已足各腹芒走江俗呼樂蟹最號肥美由
江而納其芒于海中之魁遇冰雪則自伏淤涰不可得
矣又曰蟛蚏者三二月之間盛出于海塗吴俗尤所嗜
尚歲或不至則指為禁烟謂非佳節也今之通泰其類
實繁然有同蟛蚏差大而毛好耕穴田畝中謂之蟛蜞
毒不可食後蔡道明誤食之幾死尤宜慎辨也又多生
于陂塘溝港穢襍之地往往因雨則瀕海之家列陣而
上填砌緣屋雖驅拂之不去也
增記十二種蟹圖記曰文登吕亢多識草木蟲魚守官
台州臨海命工作蟹圖凡有十二種一曰蝤蛑乃蟹之
巨者兩螯大而有細毛如苔八足亦皆有微毛二曰撥
棹子狀如蝤蛑螯足無毛後兩小足薄微闊其大如升
南人皆呼為蟹八月間盛出人采之與人鬪其螯甚巨
往往能害人三曰擁劒狀如蟹而色黃其一螯偏長三
寸餘有光四曰蟛螖螯微毛足無毛以鹽藏而貨于市
吴人呼為蟛&KR1209;搜神記言此物嘗通夢于人自稱長卿
今臨海人多以長卿呼之五曰竭朴大于蟛螖黑殼斑
有文章螯正赤常以大螯障目小螯取食六曰沙狗似
蟛螖壤沙為穴見人則走屈折易道不可得七曰望潮
殼白色居則背坎外向潮欲来皆出坎舉螯如望不失
常期八曰倚望亦大如蟛螖居常東西顧睨行四五進
又舉兩螯以足起望惟入穴乃止九曰石蜠大于常蟹
八足殼通赤狀如鵝卵十曰蜂江如蟹兩螯足極小堅
如石不可食十一曰蘆虎十二曰蟛蜞大于螖小于常
蟹吕君云此皆常所見者北人罕見故繪以為圖又海
商言海中&KR1314;鼊島之東一島多蟹種類甚異有虎頭者
有翅能飛者有能捕魚者有殼大兼尺者以非親見故
不畫李履中得其一本為作記予家楚宦遊兩淛閩廣
所識蟹屬多矣亦不悉與前說同而所謂黃甲白蟹蟳
蠘諸種吕圖不載豈名位或殊乎故記其詳以示博雅
者
增令宋毛勝水陸加恩簿曰令多黃尉權行尺一令南
寵(䘂也)蠘然居海天付巨材宜授黃城監遠珍侯爾專盤
處士甲藏用(蝤蛑也)素稱蠘副衆許蟹師宜授爽國公圓
珍巨美功臣爾黃州甲仗大使權將作解蘊中(蟹也)足材
腴竗螯德充盈宜授糟丘常侍爾解微子(蟛蚏也)形質肖
祖風味專門咀嚼漫陳當置下列宜授郎黃少相
蝦一
增說文曰蝦從蟲假聲其蟲與水母遊爾雅翼曰蝦
多鬚善遊而好躍蓋假物而遠者也又曰閩中五色
蝦長尺餘具五色梅蝦梅雨時有之蘆蝦青色相傳蘆
葦所變白蝦青蝦各以其色泥蝦相傳稻花變成多在
田泥中一名苖蝦又海中有蝦姑狀如蜈蚣云管蝦
爾雅注曰鰝大蝦出海中長二三丈遊行則竪其鬚高
于水面故其字從高鬚長數尺可以為簾嶺表錄異
曰海蝦皮殼嫩紅色腦殼與前脚有鉗者色如朱土人
多製為杯謂之蝦杯亦有以其鬚為簮杖者北戸錄
曰紅蝦出潮州番州南巴縣大者長二尺土人多理之
為杯或釦以白金轉相饋遺番禺記曰廣中邕容道
常有蝦隨雨而至謂之天蝦人取鹵之不取亦化蓋為
海風攝至者桂海蟲魚志曰天鰕大如飛蟻秋社後
有風雨則羣墮水中有小翅人候其墮掠取之為鮓
海南雜志曰商舶見波中雙檣遥漾高可十餘丈意其
為舟長年曰非舟此海蝦乘霽曝雙鬚也侯鯖錄曰
蝦狀如蜈蚣而擁楯者名蝦公小而緊身無肉者名蝦
狗老學庵筆記曰吴人謂杜宇為謝豹杜宇啼時漁
人得蝦曰謝豹蝦江鄰幾雜志曰四明海物青蝦次
于江瑶柱俱無海腥氣也雅俗稽言曰蝦鬚相交
王朗荅魏文表曰張大網以漉魚蝦葛龔與李景書
曰夜從劉伯宣舍西過龔家無飯噉□蝦孫覿胎蝦
詩曰蝦跧久已成枯腊只尺波濤渺江海
蝦二
增金樓子曰舜攝天子有援耳貫胷之民来獻珠蝦
交廣記曰吴南陽滕修為廣州刺史或語修蝦鬚長一
丈修不信其人後故至東海取蝦鬚長四丈四尺封以
示修修乃服之南越志曰南海以蝦頭為杯鬚長數
尺金銀鏤之晉康州刺史常以杯獻簡文以盛酒未及
飲酒躍于外時廬江太守曲安遠頗解術數即令筮之
曰即三旬當後庭有告變者果有生子人面犬身清
異錄曰有二三友人来訪買得蝦蟹具饌語及唐士人
逆風至長鬚國娶蝦女事坐客謝秉沖曰蝦女豈不好
白角衫裹箇水晶人滿座無不大笑
蝦三
增蝗化龍形(東觀漢紀馬援爲武陵太守蝗飛入海化為魚蝦正字通海蝦長大者土人)
(蛻殼空其中置燈望之似龍形)腸屬腦脚有鉗(正字通蝦水蟲可食溪澤江海多有)
(之磔鬚鉞鼻背有斷節尾有硬鱗多足好躍腸屬于腦子在腹外其長二三寸鬚長數尺者曰龍蝦兩兩乾之)
(謂之對蝦一曰以雌雄為對頭嶺表錄異曰劉悔者登海船忽見窗版懸二巨蝦殼尾鉗足俱全各七八尺)
(首占其一分觜尖利如鋒刃觜尖上有鬚如紅筯各長二三尺雙脚有鉗鉗粗如人大指長二尺餘上有芒刺)
(如薔薇枝赤而銛硬手不可觸腦殼烘透彎環尺餘何止于杯盂也)尾吐紅子鬚化
丹石(北戶錄潮州番州南巴縣出紅蝦尾吐紅子色奪榴花大者可理為杯洞冥記有丹蝦長十丈鬚)
(長八尺有兩翅其鼻如鋸載紫桂之林以鬚纏身急流以為棲息之處馬丹嘗折丹蝦鬚為杖後棄杖而飛鬚)
(化為丹石在海旁)鬚作杖頭為杯(交趾蝦巨如柱鬚長七八尺者海濱人以為拄)
(杖甚佳陳剛中詩曰蝦鬚作笻杖下詳蝦二南越志)沙虹海馬(蝦一名沙虹小者如)
(鼠媍大者如螻蛄節正字通海馬蝦屬首如馬身如蝦背有竹長二三寸亦名水馬)長鬚
無血(酉陽雜俎大足初有士人隨新羅使風吹至長鬚國地曰扶桑洲拜士人為司風長兼駙馬見姬嬪)
(悉有鬚因賦詩曰花無葉不妍女無鬚亦醜丈人試遣無未必不如有王大笑曰駙馬竟未能忘情于小女頤)
(頷間乎壻艾子雜說東海龍王有女性戾欲求耐事易制者為艾子舉蝦以對王曰無太卑乎艾子曰蝦有)
(三德一無肚腸一割之無血一頭上𢃄得不潔物是可以為壻也)
蝦四
增令宋毛勝水族加恩簿曰令玉德公季遐(蝦魁也)純潔
内含爽妙外濟可清綃内相頡羹郡王
水母一
增埤雅廣要曰䖳水蟲一名蟦水母也形如羊胃其為
物也無目以蝦為目蝦食其涎見人則躍水母因蝦躍
則知有警故隨亦沈以避害也爾雅翼云鮓魚浙通呼
蝦䖳又名海靼生東海其浮也濛濛如沫有知識而無
腹臟本草曰一名摴蒱魚生東海如血䘓大者如牀
小者如斗博物志曰東海有物狀如凝血縱廣數尺
方圓名鮓魚無頭目處所内無腹藏衆蝦附之隨其東
西越人煮食之嶺表錄異曰廣州謂之水母閩人謂
之䖳其形乃渾然一物有淡紫色大者如覆帽小者如
椀下有物如懸絮俗謂之足常數十蝦寄腹中咂食其
涎浮泛水上南中人好食之云性温能已冷熱之疾
北戶錄曰水母又名石鏡性熱療河魚之疾江賦曰
水母目蝦蘇軾詩曰蟲憐目待蝦雅俗稽言曰海
蟲之大者莫如䖳見物篇曰䖳有涎沫蝦共襲之䖳即
快其承載恬不自顧意至狎矣及為人得蝦皆散去又
逐他䖳豈復念此䖳哉䖳罹刀砧亦不悟其誰所使也
悲夫
水母二
增詩宋沈與求錢唐賦水母詩曰疾風吹雨回江城艣
牙嘔呀潮欲平客居喜無人事攖相與環坐臨前楹眼
中水怪狀莫名出沒沙觜如浮罌復如緇笠絶兩纓渾
沌七竅俱未形塊然背負群蝦行嗟其巧以怪自呈凝
目𢥠視相將迎老漁旁睨笑發聲曰此水母官何驚江
流如奔絶滄瀛潮汐往来月為程藏納衆汚無滿盈浮
埃塵滓溷九清結成此物宜昏盲使蝦導迷作雙睛乃
能接引蚌與蟶亦猶巨蛩二體併離則無目為光精江
天八月霜葉鳴罟師得蝦供水征水母棄擲羅縦横試
令收拾輸庖丁絳礬收涎體紆縈飛刀縷切武火烹花
磁飣餖粲白英不殊冰盤堆水晶稻醯虀寒芼香橙入
齒已復能解酲遣漁止矣勿復評嗟哉此性愚不更定
矜故態招三彭且摩枵腹甘藜羹元謝宗可海蟄詩
曰層濤擁沫綴蝦行水母含秋孕地靈海氣凍凝紅玉
脆天風寒結紫雲腥霞衣褪色冰涎滑璚縷烹香酒力
醒應是楚宫萍實老誤隨潮信落滄溟
增賦唐楊濤水母目蝦賦曰物有相感動無不濟嗟水
母之不明假蝦目而能睨因依倚以自警當行止而有
制荷兹盼睐非惟一目之所加遊彼波瀾固亦兩心之
潛契
增令宋毛勝水族加恩簿曰令爾借眼公(水母也)受體不
全兩相藉頼宜授同體合用功臣左右衛駕海將軍
御定淵鑑類函卷四百四十四
