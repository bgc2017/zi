欽定四庫全書
御定淵鑑𩔖函卷六十五
設官部五(宰相)(增大學士)
宰相四
原仰成(言天子垂拱仰之而成化)光輔(爾光輔予一人)保衡(伊尹也言天下所取)
(安也)翼戴(天子)彌綸(天地之道)寅亮(天地弼予一人)注意(漢陸賈曰)
(天下安注意相)具瞻鬷嘏(言總大政)佐命曠位(危而不持顛而不扶)
(則將焉用彼相)充位(張湯為大夫用事丞相充位而已)不案吏(邴吉為丞相令三公)
(府不案吏遂為常)不移書(漢薛宣詳通典)親小事(蜀志諸葛亮相蜀自校簿書主)
(簿楊顒諫曰為政有體上下不相侵明公不亦勞乎亮謝之)行故事(漢書魏相字弱翁為丞相)
(好觀漢故事及便宜章奏以為古今異制方今務在奉行故事而已數施行漢初名臣所奏)堯舜
其心(伊尹曰予不克俾厥后惟堯舜其心愧恥若撻于市)父子相代(韋賢及子元成並為)
(相平當子平晏亦並為相故漢代父子為相稱韋平)良臣惟聖(言此良臣乃成聖德)國
政所圖(國政之所圖也)鎮撫四夷親附百姓(陳平曰外鎮撫四夷諸侯)
(内親附百姓)執柄而圖(實執人柄而圖吾君以相予位)奪印而代(范睢奪穰)
(侯印而代之穰侯魏冉也並為秦相也)裁成天地(易裁成天地之道輔相天地之宜)
道佐人主百揆時叙五典克從萬邦為憲庶
績咸熙立身于二八(八元八凱)致君于三五(三皇五帝)當
唐虞之聖繼䕫龍之功當堯舜之朝居蕭曺之
任當三五之朝居二八之位國在乎相(列女傳云齊孤)
(逐者齊即墨之女也狀甚醜三逐於鄕五逐於里齊相婦亡造襄王之門而求見王輟食而起與之語女曰夫)
(屋堅不堅在乎柱國家安不安在乎相王曰吾國相若何對曰王之國相比目之魚也外比内比然後能成其)
(事王曰何謂對曰明其左右賢其妻子是外比内比也王曰善遂尊其相以逐女妻之居三月四方之士多歸)
(于齊而國以大治)一處乎内(𫝊曰天子三公者何天子之相也天子之相何以三曰自陕以)
(東周公主之自陕以西召公主之一相處乎内也)百揆時叙(舜典納于百揆百揆時叙)
四方享德(尚書洛誥曰公勿替刑四方其世享孔安國傳云勿替以廢法則四方世世享公之德也)
(謹按公謂周公是也)以尹天下(左傳曰昔武王克商成王𨕖建明德以藩屏周周公相王室以)
(尹天下)以治天下(鬻子云禹之治天下也得臯陶得杜子業得既子得施子黯得季子寗得)
(然子堪得輕子玉得七大夫以治天下而天下治湯得慶誧伊尹湟里且東門虚南門蝡西門疵北門側得七)
(大夫佐以治天下而天下治)夾輔王室(帝王世紀周平王元年鄭武王與晉文侯股肱周室)
(夾輔平王率諸侯戮力一心東遷洛邑也)毗輔王室(帝王世紀周平王㫤薦劉銓文云明公允)
(侔阿衡毗輔王室亮采側微日夕不暇網羅隐逸英彦盈庭也)保乂王家(尚書康誥篇)
保兹天子(毛詩蒸民篇)天子是毗(毛詩南山篇)王躬是保(毛詩)
(蒸民篇)左右商王(毛詩長發篇)股肱周室(左傳云天王使劉定公錫齊侯)
(命曰昔伯舅太公右我先王股肱周室師保萬民王室之不壞繄伯舅是頼今予命汝環兹率舅氏之典敬之)
(哉公環齊靈名)格于皇天(尚書君奭篇)格于上下(堯典)德光
上下(尚書洛誥篇)威服諸侯(淮南子云景陽滛酒被髮而御于婦人威服諸侯注曰景)
(陽楚相也)友五人(尸子曰舜得友五人曰雄陶續耳柏陽東不識秦不室一國之賢人也)
友陪貳(左傳趙簡子問于史墨曰季氏出其君而民服何也對曰物生有兩有三有五有陪貳故天有)
(三辰地有五行體有左右各有配耦王有公諸侯有卿皆其貳也天生季氏以貳魯侯民之服焉不亦宜乎)
王者佐(吕氏春秋云武王至殷郊係堕五人御于前莫為係之曰吾所以事君者非係也武王左)
(釋白羽右釋黃鉞勉而自為係孔子聞之曰此五人者之所以為王者佐也不肖主之所弗安也)社
稷器(蜀志蒋琬𫝊云諸葛稱社稷之器非百里之才)若金作礪(尚書說命篇曰說築于傅)
(巖之野爰立作相王置諸其左右命之曰朝夕納誨以輔台德若金用汝作礪若濟巨川用汝作舟楫若歲大)
(旱用汝作霖雨)猶鴻有翼(管子曰桓公在位管仲隰朋見立有間有二鴻飛過桓公曰寡人之)
(有仲父猶鴻之有羽翼者也)桃李莫援(吕氏春秋云子産相鄭十八年刑三人殺二人桃李)
(之垂于行者莫之援也)池淵不稅(說苑云公儀休相魯魯君死左右請閉門公儀休曰止池)
(淵吾不稅蒙山吾不賦苛令吾不布吾已閉心矣何閉于門哉)冨國安主(太公金匱云宰相不)
(富國安主調隂陽和羣臣樂萬民非吾宰相也)匡主濟民(蜀志下邳陳登謂先主曰今欲為使)
(君合步騎十萬上可以匡主濟民成五伯之業下可以割地守境書功于竹帛)正事之臣(尚書)
(酒誥篇曰王若曰爾乃克羞饋祀爾乃自介用逸兹乃允惟王正事之臣)羽翼之佐(謝承後漢)
(書云非腹背之毛羽翼之佐者也)弼亮四世(尚書畢命篇)光輔五君(左傳)
(子木問於趙孟曰范武子之德何如對曰夫子之家事治言于晉國無隐情其祝史陳信于鬼神無愧辭子木)
(歸以語于王王曰尚矣哉能歆神人宜其光輔五君以為盟主也)聞風便委國(孔叢子云)
(魏王遣使者聘子順為相曰魏國狭小乏于聖賢寡君久聞下風願委國先生親受教訓如肯降節豈惟魏國)
(君臣是頼其亦社稷之神祗實永受慶于是乃之魏魏王郊迎謂子順曰寡人不肖嗣先君之業先生聖人之)
(後道德懿劭幸見顧臨願圖國政對曰臣羈旅之臣慕若高義是以戾此君辱貺而問以政事敢不敬受君之)
(明令按子順孔姓名斌子高之子)跪行授以相(說苑云楊因見趙簡主曰臣居鄕三逐事)
(君五去聞君好士故走来見也趙簡主聞之絶食而嘆跪而行左右進諫曰居鄉三逐是不客衆也事君五去)
(是不忠上也今君有士見過八矣簡主曰子不知也夫美女者醜婦之仇也盛德之士亂世所䟽也正直之行)
(邪枉所憎也遂出見之因授以為相而國大治由是觀之遠近之人是不可不察也)相三君而
無私積(左傳云季文子之忠于公室也相三君矣而無私積)三相楚而心愈卑
(詳前宰相三心卑體恭注)一則仲父易哉為君(吕氏春秋云有司請事于齊桓公桓)
(公曰以告仲父有司又請公曰告仲父若是者三贊者曰一則仲父二則仲父易哉為君桓公曰吾未得仲父)
(則難已得仲父之後曷為其不易也)斂則已施民皆歸焉(列子田氏相齊盈則已降)
(云云)結百姓法四方(國語云齊桓公使鮑叔為宰辭曰臣之不若夷吾者五寬惠柔民弗)
(若也治國家不失其柄弗若也忠信可結于百姓弗若也制禮義可法於四方弗若也執枹鼓立于軍門使百)
(姓加勇焉弗若也)安國家全社稷(說苑云梁相死惠子欲之梁渡河而遽墮水中船人)
(救之船人曰子欲何之而遽也曰梁無相吾欲往相之船人曰子居船檝之間而溺無我則子死矣子何能相)
(梁乎惠子曰子居艘檝之間則吾不如子至安國家全社稷子比我蒙蒙如未視之狗耳)鎮國家
撫百姓(史記高帝紀云鎮國家撫百姓餉饋不絶吾不如蕭何)民無謗讟天無
大災(左𫝊祁午謂文子曰子相晉國以為盟主于今七年矣再合諸侯三合大夫服齊狄寕東夏平秦亂)
(城淳于師徒不頓國家不罷民無謗讟諸侯無怨天無大災子之力也有令名矣而終之以恥午也是懼)
國無盗賊道不拾遺(韓子云子産相鄭為政五年國無盗賊道不拾遺桃枣蔭于街者莫)
(有援也錐刀遺道三日可反三年不變民無飢也)酒肉不徹鐘鼓不解(尸子云周)
(公酒肉不徹于前鐘鼓不解于懸聽樂而治國無勞事焉)勞不坐乘暑不張蓋(史記)
(趙良說商君曰五羖大夫云云)無衣帛之妾無食粟之馬(魯語季文子相宣成)
(然也)茹羹拔葵見布逐婦(史記公儀休為魯相茹羹而美拔其園葵而棄之見布而)
(逐其婦也)一夫不得所引為己罪(尚書說命篇)天下不得所
若已推之(鹽鐵論云禹稷布衣之士思天下不得其所若已推之)武丁時有甘
盤(尚書君奭篇)太戊時有伊陟(同上)管仲相桓公九合諸
侯一匡天下(論語憲問篇)五羖相秦繆三置晉君一救荆
禍(史記商君𫝊趙良說商君云)仲尼相魯敵國之憂(晏子春秋云仲尼相魯景)
(公患之謂晏子曰鄰國有聖人敵國之憂也今孔子相魯若何對曰君不如隂重孔子說以相齊孔子強諫而)
(不聽必去去魯而之齊君勿納也居期年孔子去魯之齊景公不納故困于陳蔡之間)子産相
鄭無諸侯患(說苑云子産相鄭終簡公之身内無國中之亂外無諸侯之患也)顓頊
十五佐黃帝(鬻子云昔者顓頊年十五而佐黃帝二十而治天下其治天下也上緣黃帝之道而)
(行之學黃帝之道而常之)帝嚳十五佐顓頊(又云昔者帝嚳年十五而佐帝顓頊三十)
(而治天下其治天下也上緣黃帝之道而明之學帝顓頊之道而行之)荆公子十五相
荆(說苑云荆公子年十五而相荆仲尼聞之使人往視還曰廊下有二十五俊士堂上有二十五老人仲尼)
(曰合二十五人之智智于湯武并二十五人之力力于彭祖以治天下其固免矣乎)甘羅年十
二相秦(史記甘茂𫝊云甘羅十二事秦相文信侯吕不韋後秦爵為上卿復以茂田宅賜之)伊
尹放太甲(孟子曰太甲顛覆湯之典刑伊尹放之于桐三年太甲悔過以聽伊尹之訓復歸于亳)
周公抱少主(吕氏春秋云文王造之而未遂武王遂之而未成周公旦抱少主而成之故曰)
(成王)復子明辟(尚書洛誥篇)致政成王(禮記明堂篇曰周公致政成王成王)
(以周公有勤勞于天下封周公于曲阜地方七百里)增金甌覆名(通鑑唐玄宗每命相皆先)
(御書其名一日書崔琳等名置案上上覆以金甌會太子入侍舉金甌覆名告之曰此宰相名也若意之其誰)
(耶太子曰非崔琳盧從願乎上曰然時兩人有宰相之望故也)金筯表直(開元遺事宋璟為相)
(朝野人心皆歸美焉一日春宴上以所用金筯令内臣賜璟曰非賜卿金表卿直也)雅士趨門
(唐大歷中楊綰為相德望日崇天下雅正之士爭趨其門)微官抗禮(宰相自唐以来謂之禮絶)
(百寮冨文忠公弼為相雖微官布衣皆與抗禮引坐與語自是羣臣效之折節自公始云)宣威馳
譽(唐閻立本總章元年拜右相但以俗材應務初無宰相器太宗與侍臣泛舟春苑池見異烏容與波上悅)
(之詔坐者賦詩而召立本侔狀閣外𫝊呼畫師立本時已為主爵郎中歸戒其子曰吾少讀書今獨以畫見名)
(與厮役等若曹慎無習時姜恪以戰功擢左相故時人有左相宣威沙漠右相馳譽丹青之嘲)讓直
濟文(唐房杜贊太宗定禍亂而房杜不言功王魏善諫而房杜讓其直英衛善兵而房杜濟以文)
應變守文(唐姚宋贊姚崇善應變以成天下之務宋璟善守文以持天下之正天所以佐唐使中興)
(也)善謀能斷(宋眞景元曰漢之名相前稱蕭曹者以規隨之相繼也後稱魏邴者以寬嚴之)
(相濟也唐之賢相前稱房杜者以善謀能斷之相成也後稱姚宋者以應變守文之相資也)名教
宗主(五代趙光逢為平章事有女真寄黃金一鎰于其室後經亂離女眞委化他土後二十年金無所歸)
(光逢納于河南尹張全義付諸宫觀其舊封尚在光逢兩登廊廟四退邱園百行五常不欺暗室縉紳咸仰以)
(為名教宗主)朝廷羽儀(唐李揆同平章事帝曰卿門第人物文章皆當世第一信朝廷之羽)
(儀)十事要君(唐玄宗以同州刺史姚元之為兵部尚書同中書門下三品元之知帝大度銳)
(于為治乃先設十事要說以堅帝意帝皆納之)三事問客(宋李昉為相每見客必問三事民間)
(有何疾苦為政有何術業時政有何缺失按昉字明遠三入翰林两入中書諡文正公)公門桃
李(狄仁傑嘗薦張柬之為相又嘗薦姚崇桓彦範敬暉等數十人卒為名臣或謂仁傑曰天下桃李盡在公)
(門矣仁傑曰薦賢為國非為私也)省門絲竹(唐尚書省南門有古槐垂蔭至廣相𫝊夜聞絲)
(竹之音省中即有入相者俗謂之音聲木又相國李石河中永樂有宅庭槐一本抽三枝直至堂舍屋脊一枝)
(不及相國同堂兄弟三人曰石曰程皆登宰執惟福一人歴七鎮使相)進言賜酒(唐李絳傳)
(李吉甫盛贊天子之德憲宗欣然李綘曰今日西戎内訌烽燧相接誠陛下焦心求濟之時詎便高枕而卧哉)
(帝入謂左右曰絳言骨鯁眞宰相也遣使者賜酴醿酒)入見賜茶(長編先是宰相入見天子)
(必命坐賜茶有大政則面議之范質等自以前朝舊臣稍存形迹每事輙具劄子進呈退即批所得聖旨而同)
(列書字以志之自是奏御寢多或至日昃命坐賜茶之禮亦廢)夢授二筆(太平廣記五代唐末)
(帝時馬裔孫赴闕宿邏府其地有神祠夜夢神手授二筆及為翰林學士裔孫以為契夢筆之兆洎入中書上)
(事堂吏奉二筆如夢中所授者)夢賜半臂(宣室志貞元中相國竇參為御史中丞嘗一夕夢德)
(宗召對於便殿以錦半臂賜之默念曰臂者庇也大邑所以庇吾身也今夢半臂者豈以某叨居顯位將給半)
(祿俾我致政乎客有解曰半臂者被股肱之衣也今公夢天子賜之豈非上將以股肱之位而委公乎明日果)
(拜中書侍郎平章事)閱表得名(宋璟罷帝欲用張嘉貞而忘其名夜召韋抗曰朕嘗記其風操)
(今為北方大將張姓而複名即為朕思之因觀文臣奏表一閱而得其名即以為中書侍郎同平章事)
上簿注名(唐昭宗時鄭綮好詼諧多為歇後詩譏嘲時事中人有誦于帝前者上意其有藴未盡因)
(有司上班簿遂手注其側曰可禮部侍郎同中書門下平章事既而賀客至綮搔首言曰歇後鄭五作宰相時)
(事可知矣累讓不獲乃視事)名震四夷(裴度太和四年詔進司徒平章軍國重事三五日一)
(入中書度狀貌不踰中人而神觀爽邁操守堅正名震四夷用不用常為天下輕重)節兼兩鎮
(宋王安石上韓魏公書寵辭上宰榮歸故鄕兼兩鎮之節旄備三公之典策)不私故人(唐裴)
(垍為相故人求京兆尹垍曰君才不稱此官)不負天子(唐陸䞇為相所言皆執帝短或規其)
(太過對曰吾上不負天子下不負所學)不吝通族(唐令狐綯入相自以姓氏少人有投者不)
(吝通族由是遠近争趋之至有姓胡冒令者温庭筠戲為詞以嘲之一時𫝊為話柄綯頗慙之)未
嘗市恩(范忠宣公純仁在相位所薦士未嘗知出于公公亦未嘗市恩意于人或謂公曰身為宰相豈)
(可不牢籠天下士使知出於門下公曰但願朝廷進用不失正人何必使知出我門下也)衣鉢相
傳(五代和凝平生以宰輔自期登第之歲名在十三及知貢舉覽范魯公質文卷知非常人也至放榜亦以)
(第十三人登第謂曰君文宜冠多士屈居十三欲君𫝊老夫衣鉢耳後凝既登庸不十年質亦大拜時有獻詩)
(者曰從此廟堂添故事登庸衣鉢亦相傳)門閥不墜(宋李昉子宗諤字昌武景德中為翰林學)
(士至右諫議大夫卒真宗悼之謂宰相曰國朝將相能以聲名自立不墜門閥者惟李昉曺彬家耳)和
顔温語(宋李昉為相有求差遣者見其材可取必正色拒之已而擢用或不足收用者必和顔温語以)
(待之子弟問其故公曰用賢人主之事我若受其請是市私恩也故峻絶之若其不用者既失其望又無善辭)
(此取怨之道也)嘉謀偉望(宋范魯公質嘉謀偉望時稱名相嘗謂同列曰人能鼻吸三斗醋即)
(可為宰相矣)不為驕侈(王旦為相以儉約率子弟使不為驕侈兄子睦欲舉進士旦曰吾常)
(以太盛為懼其可與寒士争進取)不徼寵澤(言行錄吕蒙正三入中書未嘗以姻戚徼寵澤)
得宰相體(言行錄宋韓魏公琦為相曾公亮為亞相趙康靖公歐陽公為参政凡事關政令則)
(曰問集賢談典故則曰問東廳談文學則曰問西廳至于大事則自決之人以為得宰相體)眞宰
相言(宋薛簡肅公奎天禧中為江西發運使辭王文正公旦公無他語但云東南民力竭矣薛退而謂人)
(曰真宰相言也)可方安世(長編宋元豐二年神宗嘗謂輔臣曰曾公亮謹審周密中外無間受)
(遺輔政有始有卒可方漢張安世)遠過周公(言行錄韓魏公既觧相印王丞相遺公書謂過)
(周勃霍光姚崇宋璟歐陽公易曰進退之際從容有餘德業兩全謗讒自止過周公遠矣)遼使却
立(文彦博立朝端重顧盻有威遼使耶律永昌来聘見潞公于殿門外却立改容曰此潞公耶所謂以德服)
(人者問其年曰何壮也蘇軾曰使者見其客未聞其語其綜理庶務酬酢事物雖精練少年有不及貫穿古今)
(洽聞強記雖專門名家有不逮使者拱手曰天下異人也)遼使問安(宋富弼早有公輔之望天)
(下皆稱曰冨公名聞夷狄遼使每至必問其出處安否)
宰相五
原箴晉陸機丞相箴曰夫導民在簡為政以仁仁實生
愛簡亦易遵網疏下睦禁密巧繁深文碎教伊何能存
故人不可以不審任不可以不忠捨賢昵讒則喪爾邦
且偏見則昧專聽悔疑耳目之用亦各有期夫豈不察
而帷牆隔之矜己任智是蔽是欺德無遠而不復惡可
適而不追存亡日鑒成敗代陳人咸知鏡其貎而莫能
照其身
原碑晉袁宏丞相桓温碑銘曰文武開基尚父定王佐
之契宗周不競桓公宏九伐之勲脫履於必濟之功忘
懷於屈伸之會高氏出乎生民公亮坦於萬物遂復改
謀廻慮策馬武關總轡丹扸之塗揚鞭終南之嶺兵交
則戰無全敵勸義則襁負雲集從以懸軍輕進因蓄靡
儲而豺狼懼殪保固窟穴乃方軌廻轅反師凱入雖竒
功大勲未捷於一朝而宏模神略義高於天下公惟秀
傑英特竒姿表于弱冠俊神朗鑒明統備于成德巾褐
衡門風流推其高致忘己應務天下謝其勳業輔相兩
朝而通運之功必周虚中容長而方圓之才咸得道濟
而不有處泰而逾約可謂固天將縦生民之傑者也銘
曰美盡黃裳道暢伊吕哲人應運命世作輔卓卓英風
略略宏宇亮心高列俊神間舉忘已濟物撫化翼世河
洛澄流華梁卷翳俾我仁公宏道作鏡如何不弔雲巒
落映晉孫綽丞相王導碑文曰公胄興姬文氏由王
喬元聖陶化以啓源靈仙延祉以分流賢俊相承世冠
海岱二儀交泰妙氣發暉醇曜所鍾公實應之元性合
乎道旨冲一體之自然柔暢恊乎春風温煗侔于冬日
信人倫之冰鏡道德之標凖也惠懷之際運在大過皇
德不建神轡再絶獫狁孔熾凶𩔖猋起公見機而作超
然元悟遂扶翼蕃王宣恊東岳弘大順以一羣后之望
仗王道以應天人之會於時乾維肇振創制理物中宗
拱已雅仗賢相尚父之任具瞻在公存烹鮮之義殉易
簡之政大略宏規卓然可述公雅好談詠恂然善誘雖
管綜時務一日萬機夷心以延白屋之士虚已以招巖
穴之俊逍遥放意不峻儀軌公執國之鈞三十餘載時
難世故備經之矣夷險理亂常保元吉匪躬而身全遺
功而勳舉非夫領鑒元達百鍊不渝孰能莫忤于世而
動與理會者哉梁簡文帝長沙宣武王北凉州廟碑
文曰黃曲之祀九井尚慙洙水之堂七璧猶在豈非德
含體氣神降空桑蒸民仰其立功太上懷其貴德公諱
某蘭陵人皇帝之長兄也命世降靈峻極開著宗百川
而成海倍萬俊而為英為南梁北秦二州刺史陽陵黑
水改號難堪加以岳牧遷廻軍民徙散同高闕以為塞
象玉門而置關三尉寢謀六屯罷業功同疎勒之守備
甚即墨之堅圍公臨危制變殷如敵國是以六角摧鋒
兩賢釁鼓指撝則破勍敵叱咤而静邊塵公德應大賢
照惟殆庶如鐘資叩似鐸發聲含朝陽于千仞散風行
于萬頃神武所向士卒忘水火之難簞醪所驅小大一
死生之志微管之風餘芳無絶人畏其神德音不泯梁
秦二州刺史宜封侯條刺舉漢陽親覩遺愛有表請立
碑置廟天子許焉反宇飛風伏檻含日參差丹桂周流
紫房躨跜刻獸下臨網戶菡蓞荷花傍連屈屋庶使邊
韶所立之石豈稱高于陳郡袁逢所勒之字非獨擅于
華陽乃為贊曰帝圖開道皇源配天功書綠字事燭青
編天漢之陽黑水惟梁如仁永播流詠寕忘扶風高碣
召伯甘棠餘芳無泯望古可方搆斯象室循兹洞房琉
璃照戶璧玉開堂秋條下葉春卉含芳九微夜火百味
朝漿又丞相長沙宣武王碑銘曰金表龍符綠地龜
圖且稱瑞漢實曰開虞於昭帝緒蝉聯厥初有微玄水
亦作司徒重檐偃蹇曲注逶迤重攄鳳翥桂棟蓮披文
檀晚䴡采節晨輝春藤絡戶寒菊臨池惟馨惟德無絶
于斯梁沈約齊丞相豫章文憲王碑曰世載冠冕之
暉家開配天之業洪源邁於委水雲峰冠於削成公自
天攸縦非待河岳道亞生知德備蔵往摩赤霄而理翰
望閶闔而上馳廻風飇于襟袖宅山川于懷抱爰初弱
冠蔵器俟時康莊廣闢飾禮賢之館把梓備收罄滋蘭
之畹既駕朱驂又敷衮職升降軒陛率由孝敬謙以備
物貴以在身冄握勵已三吐忘倦公德惟民望位冠朝
首儀表瑰雄風神秀傑每至三元首旦華裔在庭執玉
端闈冠冕百辟外夷震聳猶單于之懼王商羣后瞻慕
若衆星之俯日月雖復以周公之親居周公之任道格
皇天光被四海而小善靡失輶德必從譬由畎澮匪讓
所以森致江河土壤同歸故能鬱成嵩岱保翼三善宏
正九伐銘彼太常懸諸日月銘曰大德風邁其美雲從
事貴愈貶禮峻彌恭且有厚命車服以庸羽儀列辟冠
冕羣龍周實多祜漢有餘慶弈弈皇族於斯為盛公之
綏之終和且敬是惟宗國庶邦作詠梁任昉丞相長
沙宣武王碑曰玉映藍田金鉉之望已集木秀鄧林輪
轅之用先表值戎宼貪惏羈縻失道憑凌雉堞逼迫濠
湟都護之威既弛副尉之策已謝斧松晨析易子朝餐
乞師援絶飛書路阻公内定不戰之竒外騁必勝之略
神功倏忽有同拾遺南下牧馬既寢折膠之術北遯燕
然將空漠南之地加以廣平簡惠信賞必罸增貲就賦
夷歌成章增唐張說梁國公姚崇神道碑銘曰源深
自虞派别從吴辟地魯陜居家洛都神明遠契岳瀆冥
符翊聖斯偶生賢不孤仁將勇濟孝與忠俱學刅攅植
文鋒迅驅纔安卑位即騁長途惟實惟有若虚若無再
三軍國一二訏謨戎柄尤重王綸最樞兼司任切久政
榮殊黼藻彌煥丹青靡渝以寬容物以鑒分區外㦯形
放中恒禮拘箴雖誡口諍亦忘軀但覩渾璞誰詳瑾瑜
伊咎尺寸管樂錙銖名遂身正言誠願孚方辭漢祿更
辱齊組既積而散窮歡盡娱川歸東極日去西晡上惻
旒扆旁悲路衢藍田美玉荔浦明珠載廣休慶爰宏典
謨豐碑乃立盛業其鋪帝念頻軫仙毫特紆鐫金刻石
鳳篆龍圖七耀光動三泉澤濡銓能叙事理鬱詞敷求
舊銘實慙殫恧蕪緬思雲霧尚想江湖有道之德其何
以踰延陵之墓空此嗚呼存歿終始遐哉邈乎元載
故相國杜鴻漸神道碑銘曰陽驕必折隂勝亦邪剛柔
雜居賢聖之家堂堂衛公含和用中為保自易當難不
逢首陽誠拙柱下非工餔糟末位致命危邦自西徂東
足趼頭蓬簡稽衣食賦政理戎經營指揮雲合風從定
計翊帝革暴鋤凶退殊獨潔進不争功出征入輔計文
經武洗蕩三蜀雍容兩府神邁形扃思深志違封禪留
草東山不歸台光折耀白晝徂輝依仁孔夙履信不暮
自天之祜宜無悔怒天之荐瘥時丁耗斁如魚思涉若
廢網罟或歲大旱孰為霖雨生公則惠喪公何苦形有
必行死無不之誰存封域誰制喪期平臯漫澶野蔓離
披延陵已達弋者何知
原誄晉陸機吴丞相江陵侯陸公誄曰根條伊何苗黃
裔舜長發有祥貽我祚胤劉王負險宼我西隣公侯赫
怒干戈啓陳金鉞鏡日雲旗絳天元王隕難鯨鯢墜鱗
戎漠時殪方域清塵又成公綏魏相國舞陽宣文侯
司馬公誄曰應期降命篤生我公九德聿修百行兼通
文皇踐位龍飛天衢恊贊大命啓廸靈符光我聖主齊
德有虞受兹介祉封國建畿入總納言敷化衡機出登
上將奮武明威皇輿省方作鎮于許旌旗既反撫戎荆
楚巴蜀作宼侵我邊疆乃眷西顧董統雍凉丹麾所指
莫之敢抗仁濟宇内威攝外荒流惠零雨齊美甘棠加
命九錫尊位相國比王齊魯以崇殿禮
增制宋蘇軾賜宰相吕公著乞退不允制曰用賢之功
必要之久遠日計不足歲計有餘朕之用卿期于百姓
之既冨卿之自信亦豈一日而成功常賜之災天以警
朕夙夜祗懼與卿同之朕若歸過於股肱何以答天戒
卿若釋政而安逸何以塞民言各思其憂少安厥位
元閻復丞相阿珠贈諡制曰邊外開邊四達弗庭之域
將門出將三持分閫之權緬思百戰之勞宜用九原之
賁故光祿大夫中書左丞相兼都元帥贈開府儀同三
司太尉追封并國公諡武宣阿珠英才間世勇略邁倫
當先皇大理之征佐迺父雲南之役靖蠻荒而平交趾
拔襄漢而下江南鳶瘴揮戈萬里若袵席之上龍驤飛
渡三吴歸掌握之中贊成混一之圖式副元勳之號按
禮寺易名之典加王章異等之恩於戲青史屢書諒騰
芳之有永黃河如帶尚流慶于無窮可加贈推誠宣力
保大功臣太尉開府儀同三司上柱國追封河南郡王
諡武定
增論唐李德裕近代良相論曰客謂余曰揚子法言有
重黎顔騫二篇品藻漢之將相敢問近代將相可得聞
乎余曰唯唯夫股肱與君同體四海之所具瞻恩義至
重實先于愛敬非社稷大計不可以強諫亦猶父有諍
子不獲已而諍豈可以為常也唯宜將明獻替致其主
於三代之隆孝經曰天子有諍臣七人非宰相之職也
必求端士正人以當言責導其謇諤救其患難而已雖
聖人之言危而不持顛而不扶則將焉用彼相此亦將
明獻替之謂也使其君昭明令德不致於顛危也漢之
良相十數人矣公孫弘開陳其端而不肯庭辨固未可
也䔥望之剛不護闕王嘉訐而犯上致元哀二后有信
邪讒之患戮忠直之名此其失者也魏相薛廣德持重
守正弼諧盡忠可謂得宰相體矣近世貞以制動思在
無邪松柏所以後凋藜藿由其不採貴不患失言必匪
躬似薛廣德者鄭丞相陳丞相有之矣麟之為瑞也仁
而不觸玉之為寳也廉而不劌恕以及物善不近名高
朗令終天下無怨似丙博陽者王丞相鄭丞相有之矣
好古洽聞應變睿敏幾可以成務而智足以取捨仁愛
樂道勤瘁奉公逢時得君不失其政似倪寬者韋丞相
李丞相有之矣用於臲卼以盡天涯雖劒光不沈而鸞
翮長鎩靈均之九死無悔柳惠之三黜非辜既歿不瞑
號于上帝似蕭望之者所謂李丞相矣余亦同病莫保
其生知我者以為忠亦已鮮矣庶乎數世之後朋黨稍
息以俟知音耳
增記唐李華政事堂記曰政事堂者自武德以来已常
於門下省議事即以議事之所謂之政事堂故長孫無
忌起復授司空房元齡起復授左僕射魏徵授太子太
師皆知門下省事至高宗光宅元年裴炎自侍中除中
書令執宰相筆乃遷政事堂于中書省記曰政事堂者
君不可以枉道于天反道于地覆地于社稷無道于黎
元此堂得以議之臣之不可悖道于君逆道于人黷道
于貨亂道于刑尅一方之命變王者之制此堂得以易
之兵不可以擅興權不可以擅與貨不可以擅畜王澤
不可以擅奪君恩不可以擅間私讐不可以擅報公爵
不可以擅私此堂得以誅之事不可以輕入重罪不可
以生入死法不可以剝害於人財不可以擅加於賦情
不可以委之於倖亂不可以啓之於萌伐紊不賞爵紊
不封聞荒不救見饉不驚逆諫自賢違道傷古此堂得
以殺之故曰廟堂之上樽爼之前有兵有刑有挺有刃
有斧鉞有酖毒有夷族有破家登斯堂者得以行之故
伊尹放太甲之不嗣周公逐管蔡之不義霍光去昌邑
之亂梁公正廬陵之位自君弱臣強之後宰相主生殺
之柄天子掩九重之耳爕理化為權衡論道變為機務
傾身禍敗不可勝數列國有傳青史有名可以為終身
之誡無罪記者宋王禹偁待漏院記曰天道不言而
品物亨歲功成者何謂也四時之吏五行之佐宣其氣
矣聖人不言而百姓親萬邦寕者何謂也三公論道六
卿分職張其教矣是知君逸于上臣勞于下法乎天也
古之善相天下者自咎夔至房魏可數也是不獨有其
德亦皆務于勤耳况夙興夜寐以事一人卿大夫猶然
况宰相乎朝廷自國初因舊制設宰相待漏院於丹鳳
門之右示勤政也至若北闕向曙東方未明相君啓行
煌煌火城相君至止噦噦鸞聲金門未闢玉漏猶滴撤
蓋下車於焉以息待漏之際相君其有思乎其或兆民
未安思所以泰之四夷未附思所以来之兵革未息何
以弭之田疇多蕪何以闢之賢人在野我將進之佞臣
立朝我將斥之六氣不和災眚荐至願避位以禳之五
刑未措欺詐日生請修德以釐之憂心忡忡待旦而入
九門既啓四聰甚邇相君言焉時君納焉皇風於是乎
清夷蒼生以之而冨庶若然則總百官食萬錢非幸也
宜也其或私讐未復思所逐之舊恩未報思所榮之子
女玉帛何以致之車馬玩器何以取之奸人附勢我將
陟之直士抗言我將黜之三時告災上有憂色搆巧詞
以悅之羣吏弄法君聞怨言進謟容以媚之私心慆慆
假寐而坐九門既開重瞳屢回相君言焉時君惑焉政
柄於是乎墮哉帝位以之而危矣若然則死下獄投遠
方非不幸也亦宜也是知一國之政萬人之命懸於宰
相可不慎歟復有無毁無譽旅進旅退竊位而苟祿備
員而全身者亦無所取也
增𫝊唐柳宗元梓人傳曰吾聞勞心者役人勞力者役
于人彼其勞心者歟能者用而智者謀彼其智者歟是
足為佐天子相天下法矣物莫近乎此也彼為天下者
本於人其執役者為徒隸為鄕師里胥其上為下士又
其上為中士為上士又其上為大夫為卿為公離而為
六職判而為百役外薄四海有方伯連率郡有守邑有
宰皆有佐政其下有胥吏又其下皆有嗇夫版尹以就
役焉猶衆工之各有執役以食力也彼佐天子相天下
者舉而加焉指而使焉條其綱紀而盈縮焉齊其法制
而整頓焉猶梓人之有規矩䋲墨以定制也擇天下之
士使稱其職居天下之人使安其業視都知野視野知
國視國知天下其遠邇細大可手據其圖而究焉猶梓
人畫宫於堵而績於成也能者進而由之使無所德不
能者退而休之亦莫敢愠不衒能不矜名不親小勞不
侵衆官日與天下之英才討論其大經猶梓人之善運
衆工而不伐藝也夫然後相道得而萬國理矣
大學士一
增魏文帝始置崇文觀以王肅為祭酒其後無聞唐貞
觀中置崇賢館有學士直學士員掌經籍圖書教授諸
王學士之名始於此至宋皇祐元年詔特置觀文殿學
士寵待舊相今後須是曾任宰相乃得除授時賈昌朝
由使相除右僕射觀文殿大學士判尚書都省大學士
之名自此始宋會要宋朝官制有殿學士閣學士雜
學士又有待制殿撰修撰直閣殿學之名有觀文有資
政有端明資望極峻無吏守無典掌惟出入侍從備顧
問觀文殿大學士惟曾任宰相者乃得除觀文殿學士
以寵輔臣之去位者資政殿大學士亦寵輔臣之去位
者端明殿學士惟學士之久次者始除後拜僉樞者多
領焉閣學士雜學士庶官之外别加職名所以勵行義
文學之士專以備顧問其次與議論典校讐得之為榮
𨕖擇尤謹明太祖即吴王位建百官置中書省遂以
李善長為中書省右相國徐達為左相國洪武戊申改
中書省左右相國為左右丞相以李善長為中書左丞
相兼少師徐達為右丞相統六部事庚戌召山西參政
楊憲為右丞陜西参政汪廣洋為左丞憲尋被誅辛亥
春正月太師右丞相李善長致仕以左丞汪廣洋為左
丞相参知政事胡惟庸為右丞相己未十二月汪廣洋
謫海南至太平暴卒庚申胡惟庸伏誅遂罷丞相不復
設而析中書省為六尚書歸其權于六部時監察御史
許士廉請復三公府不聽然藍玉以凉國公常領太傅
當是時翰林春坊官看詳諸司啓奏署翰林院兼平駁
諸司文章事某官某雖設殿閣大學士如宋訥吳伯宗
皆侍左右以備顧問不得平章國事壬戌冬十一月戊
午倣宋制置殿閣學士以禮部尚書劉仲質為華蓋殿
大學士翰林院學士宋訥為文淵閣大學士檢討吳伯
宗為武英殿大學士時未有内閣掌幾務者至成祖靖
難後始即文淵閣召侍講等七人日入直左右已益親
重上所與謀羣臣甚祕稍遷至大學士歲時賚予同尚
書矣仁宣朝用太子經師恩累加至三孤益尊而宣宗
右文遏殺内柄無大小悉下大學士楊士竒等取報行
而吏部蹇義戶部夏原吉以不時召得迭入省可六尚
書事與士竒均而大學士陳山等或鮮所關預豈非無
專職由上輕重裁耶論道之體創尊仁宣迨及景憲大
權始集今視之赫然真相矣天順中大學士李賢建
議請專𨕖進士科充翰林院官遂為制自後非進士起
家不得居翰林為孤卿非翰林出身不得入内閣居宥
密内閣臣不由甲第者楊士竒以薦辟胡儼陳山張
瑛以鄕舉其初不由翰林者黃淮以中書舍人楊士竒
以審理正胡儼以桐城知縣金幼孜以給事中俞綱以
審理正王文薛瑄俱以御史李賢以吏部主事劉宇曺
元俱以知縣袁宗臯以長史張孚敬以刑部主事桂萼
以知縣方獻夫以禮部主事夏言以行人此外無不由
翰林入閣者憲章𩔖編曰洪武中懲胡惟庸之專權
生亂遂罷丞相而分任六卿立定祖訓嚴為禁革俾永
不得設丞相貽謀垂慮至深遠也内閣置大學士以備
顧問官僅五品不預政柄而遷轉屬于吏部各相鈐制
其防尤密自三楊入閣乃以少師尚書兼大學士官尊
於六卿而口啣天憲自是無丞相之名而有丞相之實
矣故中外皆稱之曰宰相云霍韜曰考之漢朝凡為
賢相皆由郡守考之宋制凡為宰相須歴州郡蓋取其
知閭閻之困苦與人情之練達也我朝若薛瑄入閣則
由御史李賢入閣則由主事皆為一時名臣今大學士
楊一清亦由廵撫而轉吏部已𨕖入閣矣是誠立賢無
方善能變通者也宜裁為定制永世遵行
大學士二
增名山蔵曰楊士竒為人秉謙執虚薄利篤義歴事四
朝四十餘年論事持大體不苛細薦進人才博詢廣訪
先德後能無所私庇有大政大疑衆論紛紜徐出一言
莫不快惬楊榮歴事四朝善承人主意旨静而正之
與楊士竒楊溥恊恭輔政天下稱為三楊楊溥立朝
四十餘年恭慎謹畏雖御史卒亦不敢慢每議事决疑
舍己從人略無吝躁天下稱為南楊名臣記曰薛瑄
河津人天順中以禮部侍郎兼翰林學士入内閣時曺
石專用事遂引疾去四方從學者日衆學貴踐履不務
論說辭受取與必揆諸義出處大節光明皎潔于富貴
利達泊如也李賢鄧州人為大學士事英宗憲宗練
達政務不屑為小廉曲謹薦用耿九疇軒輗年富王竑
李秉程信姚夔崔恭白圭顔彪馮宗諸文武才臣皆得
其用商輅淳安人宣德乙夘解元正統乙丑會試廷
試皆第一景泰三年入閣天順元年除名成化二年復
入閣首䟽八事勤政納諫儲將材飭邊備革冗員設社
倉崇先聖之號以配天開入德之基以造士嘗訟言景
泰有社稷功當復帝號汪直開西厰羅織數起大獄輅
因條直十罪又云直不去天下必危上立命去西厰
獻徵錄曰弘治改元命徐溥為禮部尚書文淵閣大學
士三典禮闈所得多天下名士溥未去位時已多躋顯
位餘姚謝遷與溥同陞内閣時以為榮又以劉健為
禮部尚書文淵閣大學士凡朝廷大制作皆出其手與
李東陽謝遷同心輔政上方倚任入告之謀多所嘉納
終弘治十八年海内晏然稱治明實錄費弘恭慎謙
抑明習國家故事能持重得大體凡三入内閣以功名
始終云明名臣言行錄嘉靖中徐階繼嚴嵩為首相
書三語於直廬曰以威福還主上以政務還諸司以用
舍刑賞還公論盡反嵩政務收人心用物望嚴杜筐篚
天下翕然想望風采李春芳𫝊春芳與徐階同心輔
政力振頽靡受顧命事穆宗皇帝于諒闇誅左道錄言
官蠲逋負中外欣欣以為太平復見皇明盛事述曰
内閣李賢楊廷和父封少保劉珝嚴訥黃淮父封太子
太保李春芳父封太子少傅張四維父封少師獨張居
正父自少保少師以至加特進左柱國凡四膺誥命而
嚴訥李春芳張四維張居正皆具慶嚴李皆得歸政終
養
大學士三
增一人領五官贈官并兼職(今言曰今閣臣一人領四官非禮也景泰時陳)
(循一人領五官矣大馬愉神道碑曰愉卒特循師保例贈翰林學士資善夫禮部尚書自前文武大臣贈官)
(者率加其正職愉始并兼銜加之蓋出特恩也)四入内閣三總三邊(皇明盛事)
(述曰嘉靖中張孚敬夏言俱四入内閣安楊文襄一清初以副都總制三邊冄以右都總制平化王難三以)
(致仕少傅大學士起提督)名動天下稱社稷臣(名臣記曰解縉早遇聖君名動)
(天下嚴明名臣言行錄曰王家屏操履端臨事有執可稱社稷臣矣)考滿勿改外任
朕自訪得一人(名臣記成祖勅吏部曰大學士胡廣等侍朕日久繼今考滿勿改外任)
(岳正𫝊曰英宗復辟召見文華殿既出上曰今内閣朕自訪得一人乃岳正也)入奉絲綸出
從羈靮㢲以行權順以濟險(名臣論曰胡廣金幼孜入奉絲綸出從羈靮)
(又曰李賢遇曺石㢲以行權商輅處永夀昭德兩宫間順以濟險可謂難矣)玉質金相通
達國體揮斤游刃遇事立斷(名臣論曰西楊士竒玉質金相通逹國體東楊)
(榮揮斤游刃遇事立斷)䋲愆糾䋲剛方正直(明紀洪熙元年賜大學士楊士)
(竒楊榮金幼孜銀圖書各一其名曰䋲愆糾繆諭之曰卿等皆國舊臣練達老成今朕嗣位之初凡政事有闕)
(失悉用此印密䟽以聞其毋憚於再三言之也明宣宗賜楊榮銀章曰剛方正直)諡曰文清
可謂明潔(名臣記曰大學士薛瑄卒劉定之請從祀孔廟言公直躬慕古談道淑徒進無附䴡)
(退不慕戀勤學好問可謂文矣歸潔其身可謂清矣不大學士劉忠墓誌曰野亭年方六十非懸車之辰志)
(得行故決于去其于進退之義可謂極明潔矣)肩輿登萬歲山賞節游無
逸殿(名臣記曰黃淮為大學士請老歸賜遊西苑與公侯伯師傅尚書十一人肩輿登萬歲山皇明盛)
(典述曰嘉靖十五年端陽節上幸西苑命大學士李時等候于崇智殿遣中書賜艾虎花縧百索牙扇等物既)
(而上御龍舟命時等各乘舟給酒饌命檝夫槳時等舟近龍舟而行向蕉園迤邐至澄碧亭復宴無逸殿時等)
(各稱謝上夀盡歡而罷)際昌辰領班籖(楊廷和行狀廷和少時嘗夢天門開見綽)
(楔題曰際昌辰在童丱時勲業已定矣籖費宏行狀宏會試下第世父瑄夢宏入國子監領班乃彭時故物)
(也宏果狀元入閣)給輿皂受美珠(黃佐大學士梁儲傳曰儲屢䟽乞骸上留之至)
(冄乃可其奏月給米八石歲撥輿皂八名遣官護送乘舟還鄕盖異數也復降敕褒之曰張九齡之忠藎而不)
(竟其用崔與之之風槩而不久于朝以卿視之可謂並美維風編曰楊文襄一清為相時人有餽美珠一斗)
(者公直受之嗣諸邊將謁請留侍左右詢邊事公随出所受珠分勞之投之地頃刻立盡盖以天下財為天下)
(用即比于一介不取可也)介慎廉静風流儒雅(雙槐歲杪曰弘治乙卯春丘濬)
(薨于位㮣其生平不可及者有三自少至老手不釋卷其好學一也文滿天下絶不為中官作其介慎二也歷)
(官四十載俸祿所入惟得指揮張維一園其廉静三也叢說云李東陽當國時每日朝罷則門生羣聚其家)
(談文講義絶口不及勢利其文章亦足領袖一時風流儒雅前代宰相中亦罕見其比也)片言遇
主舊學受知(明名臣言行錄曰張璁桂萼以片言遇主翰林諸臣皆鄙賤之大學士馬自)
(強墓誌曰公負公輔望久以舊學受眷知上所注意甚厚士咸訢之謂關陕地靈二百年始發于公)
大學士四
增敕明宣德三年敕少傅兵部尚書華盖殿大學士楊
士竒等曰卿等祗事祖宗多歷年所嘉謨讜議積勛勤
誠朕嗣統以來尤深贊輔夙夜在念圖善始終盖以卿
春秋高尚典繁劇優老待賢禮非攸當况師保之重寅
亮為職不煩庶政乃副倚毘可輟所務朝夕在朕左右
相與討論至理共寕邦家職名俸祿悉如舊卿其專精
神審思慮益致嘉猷用稱朕眷注老成至意欽哉嘉
靖元年敕諭特進光祿大夫左柱國少師兼太子太師
吏部尚書華盖殿大學士劉健曰卿資禀醇正器識恢
宏粤自早年究心理學上探河洛之傳登名賢科蜚聲
藝苑勞勤懋著聞望彌隆遂以碩德長才受知于我孝
宗皇帝簡自聖心擢居政府朝夕獻替不詭不隨培植
人才愛惜善𩔖宣逹民隐慎守彛章延訪于便殿賜問
于平章危言讜論禆益弘多是以致弘治十有八年之
間政事清明實惟卿與二三大臣佐理之功至于顧命
之際推誠付托至切至專卿感激知遇益切勞瘁故當
武宗皇帝改元之初隨事納忠曲為匡救其毅然不可
回之氣往往形于辭色釐革宿弊斥逐羣小直道難容
告老而歸高風大節播在天下中邅權奸横加讒抑旋
復昭雪人皆欽仰之不置乃今年近九旬體履康泰全
名盛福求之當代實鮮其倫維昔宋之名賢如司馬光
文彦博軰皆卿鄕哲揆其始終進退之大義抑亦不多
讓焉朕嗣承大統圖新治理顧兹尊賢優老之典誠不
可緩唯卿累朝舊德實軫朕懷矧夫公論明揚至再至
三亦可見卿之賢於人遠矣兹特遣行人齎敕至家存
問仍賜羊酒命有司月餽官廪八石歲給輿隸十名用
表異數卿其體朕至意頥養天和茂膺夀祉用表儀于
天下非特卿一鄕一邑之光而已萬歷九年以少師
太子太師吏部尚書建極殿大學士徐階年八十遣行
人賜敕諭存問曰朕聞古者公孤在朝則坐而問道更
老在學則憲而乞言惟尊賢尚齒之儀實褒德勸功之
典睠言耆碩著有勲庸世咸仰為達尊朕豈靳于殊數
卿才優王佐學擅儒宗早馳譽于清華歷試功于盤錯
簡知皇祖晉陟台司履忠順以事一人持廉節而先百
辟當憸壬之既黜更治化以維新懲貪汚而仕路肅清
奬忠直而真材彙進申明典制多安邊定國之籌默運
樞機有尊主庇民之略定邦本于危疑之際宣上德于
彌留之中翼我先皇嗣基圖而撫方夏保予冲子升儲
貳以奉宗祧方倚重于黃扉遽乞閒于綠野後先多績
朝廷資其典型終始完名寰宇想其風采自天純佑俾
爾夀康届兹八旬斂時五福匪直先民之楷式實惟盛
世之禎祥朕祗遹先猷追維舊德粤稽功載申錫寵章
兹特遣行人凃時相齎敕存問仍賜銀五十兩大紅紵
絲蟒衣一襲綵幣四表裏以示朕眷於戱衛武雖在耄
勤箴儆不忘于國晉公已解機務安危猶係其身惟我
宗工不殊前哲其茂綏繁祉慎保修齡尙謀皇髮之詢
用慰蒼生之望欽哉
增記明沈一貫内閣蔵書樓記曰我國家崇古右文繹
天闡聖自高皇帝龍驤宇内槖鞬未蔵而購書之令四
出海内學士抱典册而馳赴盖視孔鮒之發憤于秦者
彬彬焉而高皇帝稽謀好學博收廣采故草創之初而
熙皥之業已建何啻陋漢祖馬上之習即歷朝明辟喆
后號能表章者何以當也成祖卜燕益隆鼎業而增購
遺書尤為繁滋朝宁既設乃建文淵閣于午門城之東
偏樓其中而蔵之累朝承平潤色鴻著故迄今言蔵書
者必稱内閣天琛夜玉璀璨煜燿上與東壁西奎齊光
接彩古所謂天祿石渠圖書之府承明金馬著作之庭
䴡正集賢修書之院雖今昔阻絶無所質問即其閎鉅
不過若劉向諸臣之所校錄止矣以方今兹豈復能勝
之哉顧禁庭嚴密百僚希覯獨二三元僚奉詔入閣参
萬幾備顧問者僅乃鏘翔其間然閱上帝之册府鈞天
廣樂輷輷殷殷難言之矣臣惟國家總歷代之典章攬
萬方之圖籍鱗次川委隸首不能舉其數凡庶府之珍
儲百司之淵蓄豈不甚要而典之者獨委一主吏耳惟
内閣蔵書若斯之祕環以清禁寄以重臣豈不以古今
聖賢英哲精神經制之所貽歷代聖帝明王治亂興亡
之所具經緯天地錯綜民物可以輔導聖明廸啓神智
而輔臣者又日侍幃幄朝夕納誨俾得優游縦觀庶可
對揚休命佐成熙朝之學而宣文明之德化哉
增疏明徐階謝入閣䟽曰黃扉視草任重絲綸紫殿宣
麻輝騰台斗自顧一介賤庸之質誤蒙九重特達之知
竊揣分以凌兢式銘心而感戢恭惟皇上至仁大德上
恊元穹偉略英謀遠同皇祖定一代之制儀章煥著乎
堯文計萬世之安征討懋揚乎殷武機宜立斷詔令親
裁離照弘敷民隐物情之畢燭乾綱獨攬吏才戎政之
咸新夫建大有為之功宜簡不世出之佐如臣性資柔
闇學識迂疎誦載籍之陳言無禆實用守信果之小節
莫贊宏猷方虞黜罸之加顧拜延登之及入参閣務出
綰部章貳鈞未遂乎忱辭兼秩更承乎寵授文非陸䞇
何以贈黼黻之華望乏馬光奚足繫國家之重况越此
而周而召又進之為臯為䕫仰企前修雖幸邅逢之適
𩔖俯惟小器實慙經濟之無能此臣所以聞命而震驚
拜官而傴僂者也臣敢不激昂夙志捐委微軀祗竭寅
恭之衷擬酬高厚之造伏願因愚臣之不足任益舉羣
策而用厥中念人才之難求全姑取所長而矜其短内
安諸夏外服四夷聖夀萬年歷數邁軒虞之久皇圖一
統提封兼周漢之隆
增銘明商輅文淵閣大學士諡文憲彭時墓誌銘曰鳳
山龍岡儲精降神篤生才賢學貫天人名魁甲第望隆
縉紳官居密勿職典絲綸謨謀啓沃廸知忱恂歷事三
朝執心忠純功在國家澤被生民吁嗟文憲無愧師臣
許國少傅兼太子太師吏部尚書武英殿大學士諡
文端陳以勤墓誌銘曰有曜列星淪精少傅夢而公生
墜而公仆天啓我公篤我眀祚衆圓獨方人趋我駐潜
龍在淵如翼斯附飛龍在天如霖斯雨矢其謀謨去其
媢妬羹和樂諧牖納巷遇示我師表式我王度朱紱方
来歸田早賦明哲煌煌靡有他故鴻飛冥冥戈人何慕
西水逍遥濠濮同趣帝念舊臣乃眷西顧養年上尊載
沾異數令名考終前昌後裕羔裘狐袖傾輈載路先幾
如公誰與並騖穹然者封鬱然者樹巢有鳳凰穴無狐
兔于斯萬年亦孔之固
增詩明李東陽賀彭閣老詩曰吏部銜清帶翰林路随
仙步轉高深人間别有登龍地天下空勞仰止心瀛海
新波添夜雨玉堂喬木長春隂歸来更覺門如水不受
車塵半點侵半生名行重儒林吏隐官曺歲月深文靖
舊無旋馬地敏中原有耐官心川原暖入三春雨殿閣
凉分六月隂欲效禹偁書院壁向来官序敢相侵邊
貢送少傅楊一清節制三秦詩曰帝夢非熊舊起邦側
思賢佐隐京江三邊羽檄来金殿九色龍函到石淙范
老甲兵胸有萬李侯才氣世無雙臨戎制勝尋常事蚤
見邊城築受降三十年来四入關土人迎拜想開顔
風雷晚送蛟龍雨藜藿春蔵虎豹山已遣北門歸鎻鑰
更從西海弄潺湲寥寥蜀相千年後伊吕誰當伯仲間
唐順之夀張相公詩曰帷中運策九州清共說留侯
在漢京賜第近連平樂觀入朝新給羽林兵儒生東閣
承顔色酋長西番識姓名却望上台多氣象年年長傍
紫宸明
御定淵鑑𩔖函卷六十五
