欽定四庫全書
御定淵鑑類函卷三百七十七
服飾部八(步障氊承塵氀牀毾榻槈氍㲪)(簟襜席牀)(薦)
步障一
增拾遺記曰石虎為洛臺列鳳文錦步障縈蔽于洛川
北齊書曰瑯琊王儼字仁威武成第三子也武成甚
愛之儀衞甚盛帝嘗與后在華林園東門外張幕施青
綾障以觀之
步障二
原錦步障(晉書曰石崇與王愷相尚愷以紫絲步障四十里崇以錦步障五十里敵之)鐵
步障(語林曰許元度將弟出都婚諸人聞是元度弟欽遲之既見乃甚癡便欲嘲弄之元度為之解紛諸)
(人遂不敢犯境劉眞長歎曰元度為弟婚施十重鐵步障)增青綾步障(晉書曰王凝之弟獻)
(之嘗與賓客談論辭理將屈嫂謝氏道韞遣婢白獻之欲為小郎解圍乃施青綾步障自蔽申前議客不能屈)
(步又見障一)絲布步障(晉東宫舊事曰皇太子納妃有絲布裏步障三十里)
步障三
增詩元朱德潤題石崇錦障圖詩曰洛陽金谷園中花
雕玉為闌繡作遮琉璃器多出珍饌瑪瑙街長行鈿車
椒房塗香貯歌舞曳珠珥翠籠輕紗珊瑚扶疎三四尺
王羊貴戚爭豪奢那知花淫風雨妒古來山澤生龍蛇
嬋娟墜樓寶珈碎月明夜半啼驚鴉陳泰題松障圖
歌曰何人獨立身堂堂十八公子鬚髯蒼凝冰不遣勢
摧折清籟時與髯低昂蘭為兄兮雪為友燕坐松間自
呼酒眼花耳熱鱗鬛生千尺龍蛇入揮手手中松月自
離筆已見雲烟生蓊鬱儻非白晝堂宇空眞恐幽陰鬼
神出平生始識顔平原堅苦絶勝甜中邊世間畫史千
金價惜哉此松不多畫
承塵一
增釋名曰承塵施於上以承塵土也
承塵二
原謝承後漢書曰雷義字仲公豫章鄱陽人也初為郡
功曹能擢舉善人不伐其功義常濟人死罪罪者後以
金二斤謝之義不受金主伺義不在默投金於承塵上
後葺理屋宇乃得金金主已死無所復還義乃以付縣
曹
承塵三
原金箔承塵(支僧載外國事曰斯訶條國有大富長者條三彌與佛作金箔承塵一佛作兩重承)
(塵)朱畫承塵(楚辭曰經堂入奥朱塵筵注云塵承塵也言升殿過堂入房至室奥處上則有)
(朱畫承塵下則有簟筵好席可以休息)獼㺅有鬼(抱朴子曰余友人滕永叔嘗養大獼㺅以)
(鐵鎖鎖之著牀間而犬忽齧殺之永叔便合鎖埋之後百許日見獼㺅走上承塵不悟是獼㺅鬼也驚指之曰)
(獼㺅何以被傷流血斷走乎獼猴有悲鳴狀永叔始悟曰始乃今日知獮猴死後有鬼乎)老狸為神
(搜神記曰博陵劉伯祖為河東太守所止承塵上有神能語京詔書誥下消息輒預告伯祖問所食啖欲得羊)
(肝于前切之臠隨刀不見盡兩羊肝有二老狸眇眇在案前持刀者舉手欲斫之伯祖訶止自著承塵上須臾)
(大笑曰向者啖肝醉忽失形與府君相見大慚愧後伯祖當為司隸神輒言省内事伯祖怖謂神曰今職在刺)
(舉左右貴人聞神在此因以相害神荅曰如府君所慮當相舍去遂無聲)鳩來為福(又曰長安)
(有張氏者獨處一室有鳩自外入止於牀祝曰鳩爾來為我福耶飛上承塵)雞落恐怖(語林)
(曰傅信忿母母羸病恒驚悸信乃取雞鴨去毛置承塵上行落地母輒恐怖)
牀一
原釋名曰人所坐臥曰牀牀裝也所以自裝載也說
文曰牀身之安也簀牀棧也第牀簀也杠牀前木也
廣雅曰棲謂之牀浴牀謂之招揚雄方言曰齊魯之
間謂之簀(牀板)陳楚之間或謂之第北燕朝鮮之間謂之
樹自關而西秦晉之間謂之杠南楚之趙東齊海岱之
間謂之梓(音詵)其上板衞之北郊趙魏之間謂之牒服
虔通俗文曰牀三尺五曰榻板獨坐曰秤八尺曰牀
易曰剥牀以足以滅下也剥牀以辨未有與也剥牀以
膚切近災也又曰㢲在牀下上窮也詩曰乃生男
子載寢之牀又曰或息偃在牀禮記曰曾子寢疾
樂正子春坐於牀下曾元曾申坐於足童子隅坐而執
燭童子曰華而睆大夫之簀與曾子曰然斯季孫之賜
也我未之能易也元起易簀增周禮玉府掌王之衽
席牀第原商子曰明者無所不見人主處匡牀之上
而天下大理天文集曰紫宫門外有天牀六星增
雜五行書曰凡安牀東首貧賤疾病西首富南首貴北
首死兵書曰將坐牀無故自動下欲害之夢書曰夢
牀所壞者為憂妻也原晉東宫舊事曰皇太子納妃
有素柏局脚牀八板牀漆牀增隋書曰時以讖故改
胡牀為交牀後唐穆宗改為繩牀唐六典曰尚舍掌
殿庭供設有金銅行牀又曰馬射則設棡鼓金鉦施
龍牀而偶作焉又曰光禄大夫致仕給六尺牀及帳
簟褥通典曰唐御史食座之南横設榻謂之南牀例
不出累月遷登南省故號南牀百日御史臺記云亦曰
癡牀言倨傲如癡文獻通考曰七寶牀一覆以緋羅
繡帕宋初内臣馬上捧之謂之駕頭遼史禮志曰宋
使見皇太后儀引進使引禮物于西洞門入殿前置擔
牀
牀二
增孟子曰舜在牀琴世本曰紂為玉牀國語曰晉
獻公寢而不寐郤叔虎曰牀第之不安耶驪姬之不在
側耶莊子曰驪姬艾封人之子也晉國之始得之也
涕泣沾襟及其至于王所與王同匡牀食芻豢而後悔
其泣也原西京雜記曰漢武帝為七寶牀雜寶屏風
八寶帳設於桂宫時人謂之寶宫增後漢書曰羊茂
字季寶為東郡太守冬日坐羊皮夏月坐一榆木板牀
蔬食出界買鹽豉食之又曰薛淳為漢中太守夏但
坐板牀不設席冬坐羊皮河内高弘為瑯琊相亦然
世說袁紹年少時曾夜以劒遣人擲魏武小下不著帝
揆其後必高因帖臥牀劒至果高焉魏志曰陳登字
元龍許汜與劉備並在荆州牧劉表坐氾曰陳元龍湖
海之士豪氣不除備問汜君言豪有事耶汜曰昔遭亂
過下邳見元龍無主客之意不相與語自上牀臥使客
臥下牀備曰君有國士之名今天下大亂帝王失所望
君憂國忘家有濟世之意而君求田問舍言無可采是
元龍所諱何緣當與君語如小人欲臥百尺樓上臥君
於地下何但上下牀之間耶表大笑六帖曰蜀彭羕
見龐統非故舊又值有賓客羕徑上統牀臥曰須客罷
與君談賓罷與語統大奇之晉書曰齊獻王攸特為
文帝所寵愛每見攸輒撫牀呼其小字曰此桃符坐也
幾為太子者數矣又曰謝萬嘗詣王恬既坐少時便
入良久沐頭散髮而出據胡牀坐中庭曬頭神氣慨然
了無酬對又曰庾亮嘗乘月登南樓據胡牀談詠
又曰陶淡字起靜好道年七十五六便絶穀設小牀常
以獨坐不與人共西征記曰金鄕焦氏山北有漢司
隸校尉曾峻塚前有石牀長八尺瑩磨鮮明叩之即鳴
時太尉從事中郎傅珍之諮議參軍周安穆折石牀各
取一頭為曾氏之後所訟原石虎鄴中記曰石季龍
御牀殿方三丈其餘皆局脚長六尺後宫别房中有小
形玉牀又有轉關牀射鳥獸燕書曰公孫鳳隱于昌
黎九城寢土牀宋書曰高祖嘗患體熱有獻石牀乃
碎之惡勞人也增又曰武帝初開國有司奏東西堂
設局脚牀銀塗釘上不許使用直脚釘用鐵也又曰
王微不仕尋書玩古遂至足不履地終日端坐牀上牀
皆生埃唯當坐處獨淨又曰羊戎好為雙聲江夏王
義恭嘗設齋使戎布牀須臾王出以牀狹乃自臨牀戎
曰官家恨狹更廣七寸王笑曰卿豈惟善雙聲乃辨士
也又曰王僧達大明中以歸順功封寧陵縣五等侯
遷中書舍人黃門郎路瓊之太后兄慶之孫也宅與僧
達第並嘗盛車服詣僧達僧達將獵已改服瓊之就坐
僧達乃不與語謂曰身昔門下騶人路慶之者是何親
遂焚瓊之所坐之牀齊書曰紀僧眞幸於武帝稍歷
軍校容表有士風謂帝曰臣小人出自本縣武吏遭逢
聖時階榮至此為兒婚得荀昭先女即時無復所須惟
就陛下乞作士大夫帝曰江斆謝瀹我不得措此意可
自詣之僧眞承旨詣斆登榻坐定斆便命左右曰移吾
牀遠客僧眞氣喪而退又曰徐孝嗣初在率府晝臥
齋北壁下夢兩童子遽曰移公牀孝嗣驚起聞壁有聲
行數步壁崩又曰虞愿除後軍將軍禇彦回詣愿不
在見其眠牀上積塵埃有書數卷彦回歎曰虞君之清
乃至於此令人拂牀埽地而去又曰竟陵王子良為
會稽郡閣下有虞翻舊牀罷任還乃致以歸後于西邸
起古齋多聚古人器服以充之又曰少帝夜醉蕭坦
之與曹道劉挾抱還延昌殿置玳瑁牀上梁書曰魚
容性奢侈侍妾百餘人不勝金翠服玩車馬皆一時之
絶有眠牀一張皆是蹙柏四面周匝無一有異通用銀
鏤金花兩重為脚又云以象齒檀沉造周匝用寶鈿金
蓮花琥珀龜負脚又曰西域龜兹等國其王座金牀
隨太歲與其妻並坐接客南史曰長沙王懿孫藻性
恬靜獨處一室牀有膝痕宗室衣冠莫不楷則唐書
曰貞觀十八年召三品以上賜宴玄武門太宗操筆作
飛白羣臣乘醉就帝手中相競散騎常侍劉洎登御牀
引取然後得之帝笑曰昔聞婕妤辭輦今見常侍登牀
又曰杜甫嘗醉登嚴武牀瞪視曰嚴挺之乃有此兒
武亦暴猛中銜之嘗欲殺甫不果又曰孟浩然王維
私邀入内署俄而玄宗至浩然匿牀下維以實對帝喜
曰朕聞其人而未見也何懼而匿詔浩然出又曰李
吉甫初入政事堂會食有巨牀相傳徙之輒罷相不敢
遷吉甫曰世俗禁忌何足疑邪撤而新之續畫品曰
毛稜惠遠子便速有餘眞巧不足若比其父則牀上疊
牀方之厥兄則屋下架屋五代史曰馮道軍中不設
牀席臥一束芻韋應物詩曰予解郡符去爾為外事
牽寧知風雨夜復作對牀眠蘇潁濱曰轍幼從東坡讀
書未嘗一日相舍宦游四方讀韋詩惻然相約早退為
閒居樂後會澶濮間百餘日追感前約作詩云逍遥堂
後千尋木長送中宵風雨聲悞喜對牀尋舊約不知漂
泊在彭城
牀三
原珊瑚玳瑁(漢武帝内傳曰武帝受西王母眞形六甲靈飛十二事帝盛以黃金几封以白)
(玉函以珊瑚為牀紫錦為帷安著柏梁臺上西京雜記韓嫣以玳瑁為牀)象牙麡角
(孟嘗出行五國至楚楚獻象牙牀郢之登徒直送之不欲行見孟嘗君門人公孫戌曰象牀之直千金傷此若)
(髮摽妻賣息不足以償足下能使僕無行先人有寶願獻之戍因諫孟嘗君勿受乃止異物志曰白麡狼形)
(似鹿而角觸前向入林則挂角故恒在平淺草中逐入林則得之皮可作履韤角正四據南人因以作踞牀)
龜搘鼠跡(南方志曰江淮間有人得龜用搘牀三十年放之猶活語林曰簡文帝為撫)
(軍時所坐牀生塵不命左右拂見鼠行跡視以為佳)坦腹合歡(晉書曰太尉郗鑒使人求)
(壻於王導導令就東廂徧觀諸子弟使者歸謂鑒曰王氏諸少年並佳然見問咸自矜持唯一人在東牀坦腹)
(而食胡餅獨若不聞鑒曰此正佳壻訪之乃逸少也以女妻之關盼盼詩曰樓上殘燈伴曉霜獨眠人起合)
(歡牀相思一夜情多少地角天涯未是長)七寶增五香(魏收後魏書曰韓武字道威除)
(龍驤將軍郢州刺史嘗獻七寳牀象牙牀又唐李白被召明皇以七寶牀置之金鑾殿又見牀二隋煬帝觀)
(文殿兩廂為堂十二間厨前設五方香牀綴金玉珠翠每駕至則宫人擎香爐在簟前行)鬱金
瑪瑙(文選詩曰羽帳鬱金牀瑪開元天寳間西域波斯遣使獻瑙牀)原沈香增
華鏤(異苑曰沙門支法存有八尺沈香板牀刺史王淡息切求不與遂殺而籍焉後息疾法存出爲祟也)
(莞柴子太七折曰下上簟華鏤之牀)原觜蠵增師子(劉楨清慮賦曰布玳瑁之)
(席設觜蠵之牀馮玫瑶之儿對金精之盤如來將罷法座於師子牀攬七寳几)紅蓮苦
竹(日下舊聞大都宫殿考曰置金酒海前後列紅蓮牀宋楊廷秀詩曰猫枕桃笙苦竹牀)原神
女金仙人石(馬明生别傳曰明生隨神女入室中臥金牀玉&KR1351;酈善長水經注曰夷水右)
(經石室南村人駱都小時到此室邊採蜜見一仙人坐石牀上又云仙人以白玉石為牀)華山白
玉辰州朱砂(神仙傳曰衞叔卿入華山有紫氣鬱鬱見白玉為牀東坡詩注曰辰州蠻洞)
(小龕中生白石石狀如玉牀牀上生朱砂大如箭簇小如芙蓉又文選詩曰白玉為君牀)桓伊
弄笛魏收讀書(晉書曰桓伊善音樂蓄一蔡邕柯亭笛嘗自吹之王徽之泊舟青溪與伊)
(不相識時伊過青溪岸上徽之令人謂伊曰聞君善笛為我一奏伊時貴顯素聞徽之名便下車踞胡牀而作)
(三調弄畢便上車去不交一言牀後魏書曰魏收讀書夏月坐板牀隨樹陰諷誦積年板為之脫減而精力)
(不輟)賀革思義宗武讎書(南史賀革家貧躬耕供養年二十始輟耕求就父受)
(業有六尺方牀思義未達則横臥其上不盡其義終不肯食杜甫示子宗武詩曰讎書解滿牀)
牀四
原玉牀(西京雜記曰昭陽殿設玉牀又詳牀二)銀牀(杜甫詩露井凍銀牀又蘇味道咏井)
(詩玲瓏映玉檻澄澈瀉銀牀又唐詩空汲銀牀井)藜牀(英雄記曰向詡常坐藜牀上又詩衰病只)
(藜牀)荃牀(魏曹植九咏曰蕙幬兮荃牀)踞牀(論衡曰孔子將死遺男秘書曰後世有一妄)
(子自稱秦始皇上我堂踞我牀顛倒我衣裳至沙丘而亡後始皇至魯觀孔子宅至沙邱而崩)增支
牀(李白詩支牀錦石圓蘇軾詩錦茵玉匣俱塵垢擣練支牀亦何有)原安身(夜以安身)
養體(史記)增花牀(花木錄曰剪牡丹花欲急則花牀無傷)糟牀(杜甫詩豫知秫)
(黍收已覺糟牀注)匡牀(劉後村詩甘寢就匡牀又詩匡牀竹火爐)筆牀(樹萱錄曰南朝)
(呼筆管為牀又四管為一牀徐陵玉臺新咏序曰翡翠筆牀無時離手又陸龜蒙茶竈筆牀往來又詩青苔生)
(筆牀)月照(文選詩明月皎皎照我牀)書連(杜甫詩云牀上書連屋)歌牀(水影)
(照歌牀)風牀(杜甫詩風牀展書卷)蠻牀(歐陽脩詩蠻牀倦晨興)異牀(上士)
(異牀)四大牀(東坡借佛印四大作禪牀)六尺牀(白居易詩好是幽眠處松陰六尺牀)
(蘇軾詩西齋深且明中有六尺牀)書滿牀(杜甫詩攤書解滿牀)笏滿牀(蘇軾詩他)
(年笏滿牀)原伏牀泣(江表傳曰孫權遣人克荆州將吏悉皆歸附而潘濬獨稱&KR1282;不見權遣人)
(以牀就家輿致之濬伏面著牀席不起涕泣交横)同牀臥(史記曰任安田仁俱為衞將軍舍人)
(居門下同心相愛家貧兩人同牀臥)華元登(左傳曰楚圍宋宋華元夜登子反之牀)楊
素撫(封儉為内史令楊素撫其牀曰封郎終當據此一云謂李靖左僕射)王導固辭(晉書)
(中宗既登尊號百官陪列詔王導升御牀共坐導固辭曰太陽下同萬物蒼生何由仰照中宗乃止)增
林甫屢徙(唐李林甫為相多結怨于人虞刺客竊發出則步騎百餘人金吾靜街居則重門複壁如)
(防大敵每一夕屢徙其牀雖家人莫知其處)原安坐玉牀(易林鼎之升曰安坐玉牀聽韶)
(行觴飲福萬歲曰壽無疆)出坐玉牀(易是類謀曰羣黨假威出坐玉牀注云小人羣黨取王者)
(威權坐於牀)沛公踞牀(漢書曰沛公至高陽傳舍使人召酈食其至入謁沛公踞牀令兩女)
(子洗足而見食其食其長揖不拜曰足下欲聚徒合義兵不宜踞見長者於是沛公輟洗起衣延食其上坐謝)
(之)裴遐墮牀(鄧晉記曰裴遐賦性恬和同類有試遐者推墮牀下遐乃拂衣還坐毫無愠色)
從地中出(支僧載外國事曰佛涅槃時自然有七寳牀從地中出)穿井旁有
(荆州記曰湘州南寺賈誼所穿井井旁有局脚石牀可容一人坐形制甚古相傳誼所坐也)言不
踰閾(牀第之言不踰閾)增偷閒暫臥(蘇軾詩偷閒暫臥老僧牀)董偃石
牀(拾遺錄曰董偃常臥延清之室以畫石為牀文如錦也石體甚輕出在郅支國上設紫琉璃帳火齊屏風)
(又詩暑臥石牀寒)季倫象牀(又曰石季倫屑沉水之香如塵末而置象牀上使所愛者踐之)
(無跡則賜珍珠百琲若有跡者則節其飲食令體弱故閨中相戲曰爾非細骨輕軀那得百琲眞珠)支
木為牀(皇甫謐高士傳曰老萊子隱蒙山之陽支木為牀)緝石為牀(拾遺錄曰頻斯)
(國有楓林林東有大石室可容萬人坐壁上刻為三皇之象天皇十二頭地皇一十一頭人皇九頭皆龍身亦)
(有膏燭之處緝石為牀牀上有膝痕深二三寸)
牀五
原詩後梁宣帝牀詩曰衡山白玉鏤漢殿珊瑚支踞膝
申久坐屢好為頻移增宋楊萬里咏竹牀詩曰已製
青奴一壁寒更搘綠玉兩頭安誰言詩老眠雲榻不是
漁郎釣月竿醉夢不知蕉葉雨小舟親過蓼花灘蹶然
驚起天將曉牎下書燈耿復殘元楊維楨繡牀凝思
詩曰繡線添來日正遲香絨倦理一支頤心游飛絮渾
無著身脫枯蟬忽若疑花帖錯描愁伴覺金針閣住許
誰知絶憐小玉情緣重到死春蠶始絶絲
原銘後漢李尤臥牀銘曰體之所安寢處和歡夕惕敬
愼崇德遠奸
榻一
原釋名曰長狹而卑曰榻言其榻然近地也
榻二
增宋書曰當陽侯劉彦節既貴士子自非三署不得上
方榻時以此少之又曰王瞻字明遠一字升鸞負氣
傲俗好貶裁人物仕宋為王府參軍常詣劉彦節直登
榻曰君侯是公孫僕是公子引滿促膝唯余二人彦節
外雖酬之意甚不悅唐書曰玄宗命太常韋縚讀時
令每月一節每孟月朔日上御宣政殿旁置一榻東置
面案令縚坐而讀之又曰李峴同平章事故事政事
堂無座自元載為相中人傳詔者引升堂置榻待之峴
至即叱左右去榻又曰張嘉貞為益州都督性至簡
傲接部内刺史甚倨唯李勉之父擇言時守漢州每見
獨引與同榻坐又曰王毛仲與諸王侍禁中至連榻
而坐
榻三
原唯徐穉設增為周璆置(後漢書曰徐穉字孺子陳蕃為豫章太守不接賓客)
(惟孺子來特設一榻去則懸之也又曰陳蕃為樂安太守郡人周璆字孟玉高潔之士惟蕃能致之為置一)
(榻去則懸之)原簡雍獨擅增羅藝獨坐(蜀志曰簡雍性簡傲跌宕在先)
(主坐席猶箕踞傾倚威儀不肅自縱適諸葛亮以下則獨擅一榻項枕臥語無所為屈隋書曰隋羅藝營州)
(緫管容貌瓌偉獨坐滿一榻蕃人畏懼莫敢仰視)原臥處盡陷膝處皆穿
(列仙傳曰修羊公在華陰山石室中有懸石榻臥其上石盡穿陷皇甫謐高士傳曰管寧自越海反歸嘗坐)
(一本榻積五十餘年榻上當膝處皆穿)增延之諫帝東坡就僧(顔延之為)
(祕書監時沙門釋惠琳以才學為文帝所賞朝廷政事多與之謀上每引見常升獨榻延之甚嫉之因醉曰昔)
(同子驂乘袁絲正色此三台之座豈可使刑餘居之上為變色蘇東坡黃魯直一日在佛印禪師處飲至暮)
(阻雪衾席不備東坡曰就與老僧共榻不亦可乎)
榻四
增象榻(唐韓維詩曰宴洽翠娥連象榻)土榻(宋張耒詩曰主人埽土榻)原升御
榻(北齊趙彦深官司徒禮遇稍重每引見或升御榻)換父榻(後魏任成王澄長子順拜僕射)
(上省見榻甚故令史云此榻曾經先王坐順涕泗交集令換之)長史榻(梁孔休源為晉安王長史)
(王於中齋别施一榻云此是孔長史坐人莫能與)刺史榻(後魏薛聰為齊州刺史卒於州吏人)
(追思留所坐榻以為遺愛)連榻坐客(晉羊琇為護軍杜預拜鎮南將軍朝士畢賀皆連榻坐琇)
(曰杜元凱乃連榻坐客耶不坐而去一曰芉雅舒後至云云不坐便去)合榻對飲(吳志曰周)
(瑜薦魯肅於孫權權見肅甚悅之引肅合榻對飲言議)增榻畔鬢絲(唐杜牧題禪院曰今)
(日鬢絲禪榻畔茶烟輕颺落花風)榻上積笏(唐崔琳每歲時宴于家以一門笏置榻笏重積)
(其上)一榻之外(一榻之外皆他人家)臥榻之側(長編曰趙宋伐江南徐鉉入奏)
(乞罷兵太祖曰江南主有何罪但臥榻之側豈容他人鼾睡乎)
簟一
原說文曰簟竹席也釋文曰簟覃也布之覃然正平
也方言曰簟宋魏之間謂之笙(今江東云笙也)增又曰或
謂之籧曲自關而東謂之簟其直文而粗者謂之籧篨
周楚魏之間謂之倚佯自關而西謂之筕篖書曰敷
重篾席黼純敷重筍席玄紛純注云篾桃竹席也白黑
之繒以純緣也筍弱竹也玄紛純以玄黑之繒雜為之
緣也並天子朝燕之簟原毛詩曰下筦上簟增禮
記曰事父母舅姑斂席與簟縣衾篋枕斂簟而襡之
又曰父母舅姑之衣衾簟席枕几不傳原又曰夫不
在斂枕篋簟席襡器而藏之又曰筦簟之安而蒲越
藁秸之尚孫卿子曰輕暖平簟而體不知其安淮
南子曰蓆之上先雈簟樽之上先玄酒先王貴之先本
而後用末也
簟二
增西京雜記曰武帝以象牙為簟賜李夫人原漢獻
帝傳曰尚書令王允奏曰太史令王立說孝經六隱事
能消却姦邪嘗以良日允與立入為帝誦孝經一章以
丈二竹簟畫九宫其上隨日時而出入焉及允被害乃
不復行王隱晉書曰車永為廣州刺史永子溢多使
工作象牙細簟工患之乃共舉出永晉公卿禮秩曰
太宰何曾遜位賜簟褥一具世說曰王忱見王恭六
尺簟謂有餘求之恭以送遂坐薦上忱大驚恭曰吾平
生無長物增宋書曰尚書令王儉嘗集才學之士類
物以隸之隸事多者賞之惟何憲為勝乃賞五花簟白
團扇坐簟執扇容氣自得秣陵令徐摛後至操筆便成
舉坐賞擊摛命左右抽憲簟自掣取扇登車而去唐
書曰武后時嬖臣張易之為母為犀簟貂褥盧氏雜
記曰侯君集破高昌所得金簟甚精御府所無
簟三
原黃篾赤花(庾翼與燕王書曰今致丈二細桃枝簟十黃篾雙文簟二王獨受黃篾雙文簟)
(一枚有晉東宫舊事曰太子納妃烏韜赤花雙文簟)增象牙龍鱗(西京雜記趙飛)
(燕女弟居昭陽殿中設白象牙簟又詳簟二古詩滑如鋪薤葉冷似臥龍鱗)白薤紅藤
(白居易詩白如鋪薤葉蘇軾詩曲股薤簟有佳處北戶錄曰瓊州出紅藤簟)原桃枝桃
笙(東觀漢記曰馬稜為會稽太守詔詰會稽車牛不務堅強車皆以桃枝細簟左思吳都賦曰桃笙象簟)
(韜於筒中按桃笙竹簟也與象牙簟皆藏於竹筒而致貢)增結花含霜(文選曰結花者)
(為紈簟簟謝玄暉詩曰珍夏含霜)貽韓愈贈永叔(唐鄭羣以竹簟貽韓愈宋歐)
(陽修曰有客贈余以石枕與所藏笛竹簟皆佳物也余既喜睡因甚愛之輒為短句奉呈原父聖俞二君子)
(詩俱詳簟五)會稽獻竹林邑貢金(西京雜記曰會稽獻竹簟供御世號為流)
(黃簟九簫子顯齊書曰林邑王永明年遣使貢獻金簟等物)
簟四
原楚簟(王鑒竹簟賦曰楚簟陳於玉房巴箱列於椒臺)珍簟(文選詩曰珍簟清夏室竹簟也)
夏簟(夏簟清兮畫不暮又杜甫詩留客夏簟青琅玕)增臥簟(杜甫詩酒醒思臥簟)
蓬簟(諸葛亮轉教曰計一歲運用蓬旅簟千萬具)席簟(潘岳悼亡詩曰展轉盼枕席長簟竟)
(牀空)平簟(東觀漢記殤帝詔省荏弱平簟)弱簟(王廙春可樂曰弱簟平端)竹簟
(雲仙散錄曰房壽六月召客坐竹簟)風簟(宋曾鞏詩曰已令酒屋鋪風簟)色寒(李白詩曰)
(微微淒淒簟色寒)光耀(韓愈咏簟詩曰呼奴埽地鋪未了光彩照耀驚童兒)八尺簟
(又曰捲送八尺含風漪)五人簟(唐六典曰澧州出五人簟)
簟五
增詩唐韓愈謝鄭羣贈竹簟詩曰蘄州笛竹天下知鄭
君所寶尤瓌奇攜來當晝不得臥一府傳看黃琉璃體
堅色淨又藏節滿眼凝滑無瑕疵法曹貧賤衆所易腰
腹空大何能為自從五月囷暑濕如坐深甑遭烝炊手
磨袖拂心語口慢膚多汗眞相宜日暮歸來獨惆悵有
賣直欲傾家貲誰謂故人知我意卷送八尺含風漪呼
奴埽地鋪未了光彩照耀驚童兒青蠅側翅蚤蝨避肅
肅疑有清飇吹倒身甘寝百疾愈却願天日恒炎曦明
珠青玉不足報贈子相好無時衰曹松白角簟詩曰
角簟工夫已到頭夏來全占滿林秋若言保惜歸華屋
秪合封題寄列侯學卷曉冰常怕綻解鋪寒水不教流
蒲桃錦是瀟湘底曾得王孫價倍酬又碧角簟詩曰
細皮重疊織霜紋滑膩鋪牀勝錦茵八尺碧天無點翳
一方青玉絶纖塵蠅行只恐烟黏足客臥渾疑水浸身
五月不教炎氣入滿堂秋色冷龍鱗宋歐陽修枕簟
詩曰端溪琢出缺月樣蘄州織成雙水紋呼兒置枕展
方簟赤日正午天無雲黃琉璃光綠玉潤瑩淨冷滑無
埃塵憶昨開封暫陳力屢乞殘骸避煩劇聖君哀憐大
臣憫察見衰病非虚飾猶蒙不使以罪去特許遷官還
舊職選材任事不堪用見利無慚惟苟得一從僦屋居
城南官不坐衙門少客嗒然惟與睡相宜以嬾遭閒何
愜適從來羸苶苦疲困况此煩熇正炎赫少壯喘息人
莫聽中年鼻鼾尤惡聲癡兒掩耳謂雷作竈婦驚窺疑
釜鳴蒼蠅蠛蠓任緣撲蠧書嬾架抛縱横神昏氣濁一
如此言語思慮何由清昔時李白愛飲酒欲與鐺杓同
生死我今好睡又過之身與二物為三爾江西得請在
旦暮收拾歸裝從此始終當卷簟攜枕去築室買田臥
潁尾梅堯臣次韻曰溪上枕剖龍卵石蘄匠簟裂蛇
皮紋客從東方一持贈竹色蒸青石抱雲磨沙斲骨自
含潤飽霜弔節無留塵京師豪貴空有力六月奈此炎
蒸劇旱風赤日吹熱來大厦高簷任雕飾頭顱汗匝無
富貧雖有頒冰論官職官高職重冰則多日永冰消難
更得唯公埽室施枕簟迎凉自感東方客東方客應非
俗昏能使賢人心體適賢人何以偏伏人天下才名方
赫赫我吟窮困不可聽晝夜蚊蚋蒼蠅聲蠅如遠雞耳
初感蚊若隱雷空際鳴葛㡡頂綻屋蝎墜菅席中裂麻
經横平生賦分只煎炒安有綠玉琉璃清猶勝昔年杜
子美老走耒陽牛炙死因思楊惲廢時言但願人生行
樂爾公今事業在朝廷去就尤當愼終始待公睡足秋
風來去奉高談揮麈尾王安石次韻曰端溪琢枕綠
玉色蘄水織簟黃金紋翰林所寶此兩物笑視金玉如
浮雲都城六月招客語地生赤日流水塵燭龍中天進
無力客主歊然各疲劇形骸直欲坐棄忘冠帶安然強
修飾恃公寬貸更不疑箕踞豈復論官職笛材平坐家
故藏硯璞玼清此新得歸除堂屋就陰翳公不自眠分
與客知公用意每如此眞能與物同其適豈如若曹空
自私却願赤日常炎赫公材卓筆人所驚久矣四海流
名聲天方資取欲扶世豈特使以文章鳴深探力取當
不寐思以正議排縱横奈何甘心一榻上欲臥潁尾為
潔清賢愚勞佚非一軌顧我病昏惟未死心於萬事久
蕭然身寄一官眞偶爾便當買宅歸偃休白髮溪山如
願始看公戮力就太平却上青天跨箕尾蘇軾寄蘄
簟與蒲傳正詩曰蘭溪美箭不成笛離離玉筯排霜脊
千溝萬縷自生風入手未開先慘慄公家列屋閉蛾眉
珠簾不動花陰移霧帳銀牀初破睡牙籖玉局坐彈棋
東坡病瘦長羇旅凍臥飢吟似飢鼠倚賴春風洗破衾
一夜雪寒披故絮火冷燈青誰復知孤舟兒女自嚘咿
皇天何時反炎燠愧此八尺黃琉璃願公淨埽清香閣
臥聽風漪聲滿榻習習還從兩腋生請公乘此朝閶闔
原啓梁劉孝儀謝始興王賜花紈簟啓曰麗兼桃象周
洽昏明便覺夏室已寒冬裘可襲雖九日煎沙香粉不
棄三旬沸海團扇可捐
原書梁簡文帝荅定襄侯餉臥簟書曰筠篁多品篠簜
雜名校色比奇獨此為貴自含蒼紫似久暴於柯亭乍
舒黝素若屢沾於湖水三伏餘炎九折成用便可旅食
南館高臥北牎又荅南平嗣王餉舞簟書曰濯龍之
木文罽飾壇淮南之臺紫羅為薦未若五離九折出桃
枝之翠筍綺爛霞舒制雲母之修竹南湘點淚喻此未
奇東宫赤花擬之非妙
席一
原釋名曰席釋也可卷可舒也(舒一作釋)說文曰筵竹席
也增又曰席藉也原毛詩曰我心匪席不可卷也
禮記曰羣居五人則長者必異席為人子者居不主
奥坐不中席(注不敢當尊也)又曰奉席如橋衡請席何鄉請
衽何趾席南鄉北鄉以西方為上東鄉西鄉以南方為
上若非飲食之客則布席席間函丈主人跪正席客跪
撫席而辭客徹重席主人固辭客踐席乃坐又曰母
踖席(踖躐也登席不由前為躐席)增又曰父母舅姑將坐奉席請
何鄉將祍長者奉席請何趾斂席與簟原周禮曰玉
府掌王之祍席(祍席簟席)司几筵掌五几五席之名物凡大
朝覲設莞席紛純加繅席畫純加次席黼純諸侯祭祀
席蒲筵繢純(紛白繡也純緣也次獸皮為席也繅席削蒲蒻編以五采若今合歡矣畫謂雲氣也)
(次席桃枝席有次列成文)三禮圖曰士蒲筵長七尺廣三尺三寸
無純左傳曰大路越席昭其儉也論語曰席不正
不坐又曰君賜食必正席先嘗之家語曰明王之
守也則必折衝千里之外其征也還師祍席之上故曰
内修七教而士不勞外行三至而財不匱此之謂明王
之道增莊子曰人所最畏者衽席飲食之間鹽鐵
論曰古者庶人蒲席以草經及後踐蒲蒻復筵方薦帛
緣者也原漢舊儀曰祭天紫壇紺席六采綺席祭嶽
白菅席史記曰古者封禪席蒩稭盧毓冀州論曰
常山為林大陸為澤蒹葭蒲葦雲母御席地産不為無
珍也大魏諸州記曰鉅鹿廣阿澤多葦出細御席多
雲母晉東宫舊事曰太子有獨坐龍鬚席赤皮席花
席經席增范汪荆州記曰安城郡今屬江州出桃枝
席拾遺記曰岱輿山有草名莽煌葉圓如荷去之十
步炙人衣服則燋鳥獸不敢近也刈以為席方冬彌温
以枝相磨則火出矣地理志曰相州貢鳳翮席登州
貢水蔥席崔豹古今注曰草名虎鬚者江東織以為
席唐六典曰京兆出粲草席許州出麃心席揚州貢
莞席滄州出葦席忠州出蘇薰席廣州出竺席
席二
增王子年拾遺記曰黃帝詔使百辟羣臣受德教先列
珪玉于蘭蒲席上原曾子曰不勞不費之謂明可得
而聞乎孔子曰昔者帝舜左禹右臯繇不下席而天下
治子思曰舜不降席而天下治桀紂不降席而天下
亂也韓子曰禹為蔣席頗緣此彌侈矣而國不服者
三十三復作茵席彫文彌侈矣國之不服者五十三
六韜曰桀紂之時婦女坐以文綺之席衣以綾紈之衣
大戴禮曰武王踐祚席前左端之銘曰安樂必敬前
右端之銘曰無行可悔後左端之銘曰一反一側亦不
可以忘後右端之銘曰所鑒不遠視爾所代尚書曰
伯相命士須材狄設黼扆綴衣牖間南嚮敷重篾席黼
純(孔安國注篾桃枝竹也黑白之繒以純緣也純音準)西序東嚮敷重底席綴純
(底蒻華也綴雜綵也)東序西嚮敷重豐席畫純(豐莞也)西夾南嚮敷
重筍席玄紛純(筍篛竹也玄純黑緣也並天子朝燕之坐)增左傳仲尼曰
臧文仲不仁者三廢六關下展禽妾織蒲(家人販席與民爭利)
又曰晉趙旃夜至於楚軍席於軍門之外使其徒入之
原晏子春秋曰景公獵休坐地而食晏子後至滅葭
而坐公不悅曰子獨席何也對曰臣聞介胄坐不席獄
訟不席獄戸不席三者皆憂也臣故不敢以憂侍坐公
曰善令人下席曰大夫皆席寡人亦席增又曰景公
飲酒移於晏子晏子曰夫鋪薦席陳簠簋者有人臣不
敢與焉又移於司馬穰苴穰苴曰鋪薦席陳簠簋者有
人臣亦不敢與焉原吕氏春秋曰衞靈公天寒鑿池
宛春諫曰天寒起土恐傷民公曰天寒乎宛春曰公衣
狐裘坐熊席陬隅有竈是以不寒今民衣敝不補履決
不紐民則寒矣莊子曰申屠嘉兀者也與鄭子産同
師伯昏瞀人合堂同席而坐韓子曰孟懿伯相魯食
不二味坐不重席增又衞嗣公時有人於縣令左右
令發褥而席弊嗣公令人遺席曰吾聞汝發褥而席弊
其賜汝席縣令大驚以君為神原又曰趙簡子謂左
右曰車席泰美夫冠雖惡必戴之履雖善必履之今車
如此其大美也吾將何以履之且夫美而耗上妨義之
道禮記曰哀公命席孔子侍曰儒有席上之珍以待
聘說苑曰孔子困於陳蔡之間居環堵之内坐三經
之席增檀弓曰仲尼之畜狗死使子貢埋之曰丘也
貧無蓋與之以席皇甫謐高士傳曰楚老萊子親沒
隱蒙山之陽以把木為牀蓍艾為席原史記曰蘇秦
激張儀令相秦以馬薦席坐之又曰陳平以敝席為
門增漢書曰文帝以莞蒲為席原史記曰任安與
田仁俱為衞將軍舍人居門下衞將軍從此兩人過平
陽公主家令兩人與騎奴同席而食此二子拔刀裂斷
席别坐主家皆怪而惡之莫敢問也漢書曰宣帝時
侍中中郎將張彭祖少與帝同硯席而書增又曰趙
充國屯田金城奏曰信威千里如從枕席上過師漢
光武紀曰側席幽人原東觀漢記曰更始至長安止
前殿郎吏以次侍更始愧恧俯刮席與小常侍語增
又曰來歙征隗囂徑至略陽斬囂守將金梁因保其城
囂乃悉兵圍略陽築堤灌城歙固守矢盡發屋斷木為
兵上自將上隴囂衆潰走於是置酒高會勞賜歙班坐
絶席在諸將之上原又曰王常為横野大將軍位次
與諸將絶席又曰宣帝建武元年拜御史中丞上特
詔御史中丞與司隸校尉尚書令會同並專席而坐故
京兆號曰三獨坐增又曰鄧訓於閨門甚謹兄弟莫
不敬憚諸子進見未嘗賜席接以温色又曰郭丹師
事公孫昌敬重常持蒲編席人異之原又曰黃香家
貧躬執勤苦盡心供養暑則扇牀枕寒則自温席增
又曰趙丙有術曾至渡頭求船不得乃布席於水而坐
呼風乃過原又曰張禹為太傅尚書鄧太后以殤帝
初育欲令重臣居禁内乃詔禹與三公絶席增高士
傳曰嚴君平成都市賣卜詔徵不起蜀有富人羅仲與
君平善問何以不往曰無車糧仲即與具車馬糧料君
平曰吾病有餘非不足也我有餘而子不足也我有餘
而子不足奈何以不足奉有餘也仲曰吾一席直萬金
子無擔石乃云有餘謬矣謝承後漢書曰衞良字叔
賢拜尚書令病罷官還家家無完席賓客省之者坐桑
下談論飲水去原又曰汝南薛惇字子禮為北海長
史家貧坐無完席妻曰君無俸禄給子孫復無完席耶
惇以善席與妻自坐其敗者妻慚不敢復言增會稽
典錄曰隆脩字奉遷為豫章太守廳事薦編至絶不改
以羣俗不整常卷坐席唯徐穉李贄數詣問乃待以殊
禮原汝南先賢傳曰鄭敬字鴻卿以茅葭為席常隨
把柳之陰謝承後漢書曰許敬字鴻卿時吏有誣告
者會於縣令坐敬拔刀斷其席曰敬不忍與惡人同席
世說曰魏管寧與華歆同席讀書有軒冕過門者寧
讀書如故歆廢書出看寧割席分坐曰子非吾友也
增文士傳曰吳議郎張純與張儼朱異共詣驃騎將軍
朱據據聞三人才名告各為賦然後乃坐純乃賦席曰
席為冬設簟為夏施揖讓而坐君子攸宜晉書曰王
渾為將軍鎮壽陽虚懷撫士坐無空席晉建武起居
注曰立敬后廟薦席不用綠緣晉書簡文帝紀曰帝
少有風儀善容止留心典籍不以居處為意凝塵滿席
湛如也鍾元良吏傳曰吳隱之字處默鄄城人轉廣
州刺史返舟之日惟身而已宅有茅茨六間坐無完席
以蓬為屏風搜神記曰羅威字德行性至孝母老天
寒以身温席而後授其處前燕錄曰高祖廆年十五
出避難追者急走避民家入其屋以席自障追者入屋
發視無所見遂免吳均齊春秋曰劉璡字子敬耿介
好禮嘗與故人共車於津陽門内見一女子姿容甚麗
盼睞之璡因抽坐席懸車中以隔絶之其正如此梁
柳慶遠從兄世隆曰吾昔夢太尉以褥席見賜吾遂亞
台司適又夢以吾褥席與汝汝必光我門族慶遠果開
府益部耆舊傳曰張充為州治中從事刺史每日坐
高牀為從事設席于地後魏劉延明傳曰延明就郭
瑀學弟子五百人瑀有女選壻有心於延明别設席曰
吾女欲覓一快壻誰坐此者吾當妻焉延明奮衣坐曰
延明其人也遂妻之瑯嬛記曰謝仙女盛夏上元宗
以生凉之席唐書曰玄宗子穎王璬為劒南節度大
使玄宗將幸蜀遣璬先赴本郡渡綿州江乘船見以綵
緣席而藉者顧曰此可以為寢處奈何踐之令撤去
又曰代宗時晉州男子郇模以麻辮髮持竹筐葦席哭
于東市以三十二字論時政每字條一事上即召見
宋史曰楊綰字公瑾獨處一室凝塵滿席澹如也
席三
原五香六采(陸翽鄴中記曰石虎作席以錦囊五百雜以五采綫編蒲皮緣之以錦下詳)
(席一)碧蒲白莞(拾遺記曰周穆王時西王母來敷碧蒲之席黃莞之薦宋元嘉起居注)
(曰御史中丞劉楨奏風聞廣州刺史韋朗於所部作新白莞席三百二十領請以事追免朗官)迴風
半月(趙合德遺飛燕迴風席如拾遺記曰薄乘草高五尺葉色紺莖如金形半月亦曰半月草無)
(花無實其質温柔可以為布為席)增魚鬚原象牙(成公興内傳曰登白鹿山延成)
(君入為敷魚鬚之席象神仙傳曰淮南王為八公設牙席)增桃枝粲草鳳
翮虎鬚(俱詳席一)原綠熊增紫茭(西京雜記曰趙飛燕女弟居昭陽殿)
(中設綠熊席二毛長二尺餘人眠而擁毛自蔽望之不能見坐則沒膝其中雜熏諸香一坐此席餘香百日不)
(歇弋杜陽編曰處士伊祈元占召入宫設紫茭席本烏山離國獻色紫而類茭葉光軟香淨冬温夏凉)
玳瑁薜茘(魏劉楨清慮賦曰布玳瑁之席枝揚雄甘泉賦曰靡薜茘以為席兮折瓊以為芳)
原羊皮增龍鬚(羊茂為東郡守坐羊皮席鬚下詳席一又詩太上獨坐龍席)
秦蒲海草(唐沈佺期詩曰眠共席秦蒲宋謝翶詩曰明席織海草)原設熊
鋪金(周禮司几筵職曰甸役則設熊席右漆几鄭玄注曰謂王甸有司祭表貉所設席也孔疏云天子田)
(獵既陳有司表貉於陳前是時設熊席右漆几也兒宋書曰林邑王陽邁其母懷之夢神鋪金席藉地生落)
(席其色光麗夷人謂金之精者為陽邁即中國云紫磨者因以為名)增舍者爭原故
人避(列子曰楊朱南之沛至梁而遇老子老子曰而睢睢而盱盱而誰與居太白若辱盛德若不足楊子)
(曰敬聞命矣其往也舍者迎將其家公執席妻執巾櫛舍者避席煬者避竈注云尊形自異故憚而避之其返)
(也舍者與之爭席矣注云去其矜夸故也列史記曰丞相武安侯田蚡娶燕王女為夫人太后詔侯宗室皆)
(往賀魏其候過灌夫強與俱飲酒酣武安起為壽坐皆避席伏魏其為夀獨故人避席耳餘半膝席夫不悅起)
(行酒至武安武安膝席曰不能滿觴夫曰將軍貴人也屬之至臨汝侯臨汝方與程不識耳語又不避席夫罵)
(曰生平毁不識不直一錢今長者為夀乃效兒女呫囁耳語注云半膝席膝半在席上也屬作畢盡也)
黼黻純麟鳳飾(禮天子諸侯席有黼黻純飾蕪拾遺記曰燕昭王設麟文席散荃香麟)
(文者錯雜寶飾席為雲霧麟鳳之狀)戴益五十殷重八九(後漢書曰戴憑字次)
(仲汝南郡舉明經徵博士詔公卿大會羣臣皆就席憑獨立世祖問其意對曰博士說經皆不如臣而坐居臣)
(上是以不得就席帝令與諸儒難說帝善之後正旦朝賀令羣臣說經更相難詰義有不通輒奪其席以益通)
(者憑遂重坐五十餘席京師語曰解經不窮戴侍中重又曰殷亮為博士講學大夫諸儒論勝者賜席亮坐)
(八九席帝曰學不當如是邪)
席四
原白蒲(山海經曰鵲山至箕尾山其人皆鳥身龍首祠神用白蒲為席或作白莞)青蒲(漢書)
(史丹𫝊曰丹以親密臣得侍視疾候上間獨寢時丹直入臥内頓首伏青蒲上案服虔曰青緣蒲席也應劭曰)
(以青規地曰青蒲自非皇后不得至此孟康曰以蒲青為席用蔽地也師古曰應說是也)椰席(西京)
(雜記曰趙飛燕為皇后其女弟上椰葉席又唐書曰南蠻環王椰葉為席)蘭席(曹植九詠曰茵薦兮)
(蘭席又范子計然曰六尺蘭席出河東上價七十蒲席出三輔上價百)紺席(漢舊儀天子祭地登)
(紫壇用紺席六重)瑶席(楚辭曰瑶席兮玉瑱又孟浩然詩曰清光滿瑶席)增笋席
(宋徐積詩曰蒲茵笋席正高居)葭席(拾遺記曰崑崙山有葭紅色可編為席温柔如毯毛)原
不煖(韓愈曰孔席不暇煖)無完(詳席二又會稽先賢傳曰董崑字文通為太農帑丞坐無完席)
不同(孔子曰父子不同席男女不同席又曲禮曰姑姊妹女子子已嫁而反兄弟不與同席而坐)
不重(左傳曰吳闔閭居不重席)避席(孝經曰曾子避席而請)棄席(韓子曰晉)
(文公至河令席衽捐之咎犯曰席蓐所臥也而君棄之臣不勝其哀鮑照詩曰棄席思君幄願垂晉王惠)
增割席(詳席二)促席(促近其席)同席(淳于髠曰合尊促坐男女同席)原
前席(賈誼傳曰漢文帝召誼至宣室問鬼神之本夜半前席唐詩曰可憐夜半虛前席不問蒼生問鬼神)
增綺席(陸倕石闕銘曰焚其綺席棄彼寳衣)燕席(韓愈詩曰心懷平生友莫能在燕席)
雲紈(拾遺記曰瀛洲南有金巒之觀有青瑶瓦覆以雲紈之素席用香水柔莞)濡姦(又曰)
(方丈山有草名濡姦葉色如紺莖色如漆細軟可縈海人織以為薦席卷之不盈一手舒之則列坐方國之賓)
花墜席(人生如樹花或落糞溷或墜茵席)雨霑席(杜甫詩雨來霑席上)玉
牀席(李白詩曰魯國寒事早初霜刈渚蒲此草最可騐何必青龍䰅織作玉牀席欣承清夜娛)江
樓席(杜甫詩江樓枕席清)原憂側席(禮有憂者側席而坐)喪專坐(有喪者專)
(席而坐)以席自障(王隱晉書曰蘇峻亂王坦之妻以席自障得免)增舉席自
障(唐書宰相盧懷愼門不施箔風雨至舉席自障)織席為業(蜀先主賣履織席為業)
原織席自給(後漢書李恂為武威太守坐事免步歸結茅屋與諸生織席自給後為兖州牧)
盡前盡後(禮記虚坐盡後食坐盡前注云嫌汚席也)五重三重(又曰禮有以多為貴)
(者天子之席五重諸侯三重大夫再重士不重)增滑而且凉(湘東備錄曰唐申王取豬毛刷)
(淨令巧工織壬癸席滑而且凉)屈而不損(朝鮮國出滿花席草性柔雖折屈而不損)
席五
原詩南齊謝朓詩曰本生潮汐地落影照參差汀洲蔽
杜若幽渚奪江蘺遇君時採擷玉座奉金巵但願羅衣
拂無使素塵彌梁柳惲詩曰照日汀洲際搖風綠潭
側雖無獨繭絲幸有青袍色羅袖少輕塵象牀多麗飾
願君蘭夜飲佳人時宴息
原銘後漢李尤銘曰施席接賓士無愚賢值時所有何
必羊肫馮衍席前右銘曰修爾容貌飾爾衣服文之
以辭實之以德又後右銘曰冠帶之貳從容有常威
儀之華惟德之英晉傅玄銘曰銘席之左端曰閒居
勿極其歡右端曰寢處母忘其患左後曰居其安毋忘
其危右後曰惑生於邪色禍成於多言
薦一
原釋名曰薦所以自薦藉也蒲平以蒲作之其體平也
說文曰蒻蒲子也可以為薦
薦二
原錦緣(魯連子曰人君所察者三不可不知不知時與不時譬春不耕也不知行與不行譬以方為輪)
(也不知宜與不宜譬以錦緣薦也)草緣(鹽鐵論曰古者皮毛草蓐無茵席之加㫋蒻之美及其後)
(大夫士複薦草緣蒲平單莞庶人即草蓐索經單藺籧篨而已今富者繡茵翟柔蒲子露林中者&KR3197;皮代旃闒)
(坐平莞)茵薦(曹植九咏曰茵薦兮蘭席蕙幬兮荃牀)增木薦(漢書曰材官騶發矢)
(道同的則匈奴之革笥木薦不能當也)原紫羅薦(漢武帝内傳曰帝齋于尋眞臺紫羅薦地)
(夜二更後西王母至)黃莞薦(拾遺記曰周穆王時西王母來敷黃莞薦莞色若金)增給
馬撤薦(晉書范逵嘗過陶侃侃母撤所臥新薦給其馬)淚母爛薦(齊庾沙彌母亡所坐)
(薦淚沾為爛)
褥一
原釋名曰褥人所坐䙝辱也增又曰茵車中所坐用
虎皮也爾雅曰蓐謂之兹文獻通考曰宋制逍遥
輦有金絲坐褥扶版踏牀褥飾以紅花羅錦踏牀褥一
襯褥十六又曰宋大禮舊儀御坐金裹裝釘施珠坐
褥紹興十五年八月上謂輔臣曰事天以誠為主苟尚
侈麗則失精禋之意矣乃詔有司製褥母以珠為飾
金史輿服志曰太常寺檢宋南郊鹵簿五輅有座褥及
行馬褥用銀褐黃青羅錦又曰皇后重翟車尋儀褥
二踏道褥十元史輿服志曰玉輅有方輿地褥二勾
闌内褥八皆用雜錦綺
褥二
增王子年拾遺記曰周穆王時紫羅文褥者檀孫國所
獻東觀漢記曰祭遵有病詔賜重茵後漢書曰王
暢為南陽太守時以奢靡相尚暢布被皮褥以矯其敝
原張璠漢記曰荀爽字慈明為三公食不過一肉脫
粟飯坐皮褥魏武本紀曰上儉率茵褥取温無有緣
飾增魏志曰王朗上疏曰老臣慺慺願國家同祚於
軒轅之伍某少小常苦被褥太温則不能使軟膚弱體
是以難可防護而易用感慨若常全小緼袍不致於至
厚則必咸保金石之性而比壽於南山矣又曰焦先
字孝然河東人也高尚不仕自作蝸牛廬淨埽其中榮
木為牀布褥其上天寒搆火以自炙原吳志曰張昭
非魯肅頗毁訾之孫權不以介意賜肅母帷帳氊褥
吳錄曰孟宗少從南陽李肅學其母為作厚褥大被或
問其故母曰小兒無德致客學者多貧故為廣被庶可
得與氣類接(一作孟仁字恭武江夏人從李繡學)世說曰晉孝武年十
三四時冬天晝日不著複衣夜則累茵褥謝公云體宜
令有常陛下晝過冷夜熱恐非攝養之術帝曰夜靜宜
温謝公出歎之晉書曰太宰何曾遜位賜簟褥一具
增會稽後賢傳曰丁潭以光禄大夫還第詔賜牀帳
席褥鄴中記曰石虎作褥長三丈用錦緣之北齊
書曰李元忠位儀同三司孫騰司馬子如詣之正坐樹
下對壺獨酌使婢卷兩褥質酒肉二人大歎息大餉米
絹受而散之唐書曰魏徵太宗嘗賜素褥以崇其尚
杜陽雜編曰唐元載寵姬薛瑶英載為處却塵褥褥
出句驪國云是却塵之獸毛所為也其色殷鮮光軟無
比宋司馬光曰劉恕自洛陽南歸無寒具光以舊貂
褥假之固辭強與之至潁川悉封還輟耕錄曰元文
定王錫喇卜為學士時嘗在上左右一日體少倦遂于
便殿之側偃臥因而就寐上因以藉坐方褥國語所謂
都爾伯珍者親扶其首而枕之
褥三
增鴛鴦芙蓉(西京雜記曰趙合德遺飛燕書有鴛鴦褥杜甫詩曰褥隱繡芙蓉)鼲
貂原鼷鼠(張易之母有牙席犀簟鼲貂之褥蛩□之氈神異經曰北方有冰萬里厚百丈鼷)
(鼠在冰下土中其毛長八尺可以為褥却風寒)增冰蠶金縷(樂府雜錄唐老子嘗買一)
(舊錦褥有波斯見之乃曰此冰蠶絲所織暑月陳於坐滿室清凉輟耕錄曰寢殿西夾有楠木寢牀金縷褥)
原紫羆白豹(拾遺記曰周靈王起昆昭之臺設狐腋素裘紫羆大褥一人以指彈席而)
(暄風入室萬齊書曰褚彦回弟澄為左民尚書彦回薨澄以錢一一千就招提寺贖高帝所賜彦回白豹坐)
(褥)增花裀作褥香爐臥褥(開元遺事曰學士許瑾每結宴花圃中未嘗具)
(幄設坐使童僕重聚落花鋪於座下曰吾自有花䄄之褥也西京雜記曰長安巧工丁緩作臥褥香爐一名)
(被中香爐為機環轉運四周而爐體常平可置之被褥故以為名)
褥四
增紫褥(舍人院每知制誥設紫褥於庭面北拜廳)繡褥(繡褥花䄄列滿堂)原蒲
褥(齊書曰宗測高尚不仕王儉雅重之贈以蒲褥筍席)芳褥(謝惠連賦曰援綺衾兮坐芳褥)
繡茵(漢書曰霍禹廣治第室作乘輿輦加繡茵憑黃金塗韋絮薦輪)高茵(司馬相如美人賦曰)
(高茵重設)文茵(詳褥一)錦茵(南越傳曰尉佗臥象牀錦茵)獨坐褥(晉東)
(宫舊事曰皇太子納妃有承牀褥三獨坐褥二)步輿褥(又曰皇太子拜有八尺褥一中褥一步輿)
(褥一)茵褥調良(蔡邕協初賦曰莞蒻和軟茵褥調良)茵褥不安(陸機百年歌曰)
(百歲時盈數已登肌肉單四支百節還相患目若濁鏡口垂涎呼吸顰蹙反側難茵褥滋味不復安)
褥五
增詩元吳萊西域種羊皮書褥歌寄李仲羽曰波斯谷
中神夜語波斯牧羊不知數當道剚刀羊可食土城留
種羊脛骨四圍築垣聞杵聲羊子還從脛骨生青草叢
抽臍未斷馬蹄踣鐵繞坦行羊子跳踉却在草鼠王如
拳不同老飫肉筵開塞饌肥裁皮褥作書林寶南州俠
客遇西人昔得手褥今無倫君不見冰蠶之錦欲盈尺
康洽年來貧不貧
增啓梁簡文帝謝勅賚貂坐褥席啓曰東瀛美毳不著
馬彪之儀北朔文茵豈問張敞所記陰炭既重寒井猶
冰特降殊私温華曲被雖狐白千金織成千種李頒漢
被楊䧏曹氈不足以髣髴洪慈連類聖澤原梁元帝
謝勅賜褥啓曰昔漢后錫貂魏君送褥未有玄兔來王
黃龍作貢便覺肅眘非遥挹婁無遠
氈一
增說文曰蛩毛可以為氈釋名曰氈旃也毛相著旃
旃然也集韻曰氈細罽也周禮春官掌次曰王大
旅上帝則張氈案又曰掌皮供毳毛為氈以待邦用
事唐六典曰原夏等州出白氈又曰安西出緋氈
氈二
增拾遺記曰漢武以氈綈藉地惡轍之喧也漢書曰
王吉諫昌邑王游獵曰夫廣厦之下細氈之上明師居
前勸誦在後上論唐虞之際下及殷周之盛其樂豈徒
銜橛之間哉齊書曰孔奐為晉陵太守清白自守妻
子並不之官唯一單船臨郡所得秩俸隨即分贍孤寡
郡中號曰神君曲阿富人殷綺見奐居處儉素乃餉以
衣氈一具奐曰百姓未周不容獨享温飽幸不為煩
北齊書曰裴寬與東魏將彭樂戰於新城因傷被擒至
河陰見齊文襄寬舉止閒雅善于荅對文襄甚賞異之
解鎖付館厚加禮遇寬乃裁所臥氈夜縋而出因遁還
又曰清河三年周師及突厥至并州突厥謂周人曰
爾言齊亂故我伐之今齊人眼中有鐵何可當也遂還
至陘嶺凍滑乃鋪氊以渡之又曰綦雋佞巧能候當
途斛斯椿賀拔勝皆與友善性多詐賀拔勝出鎮荆州
過雋别因辭故見敗氈弊被更遺之錢物五代史曰
後唐李愚渤海無棣人有疾明宗遣官視之見其敗氈
弊席四壁蕭然明宗嗟歎命以供帳物賜之
氈三
增石青紫茸(日南傳曰調斯國有石青染氈綘染氈蘇軾紙帳詩曰暖于蠻帳紫茸氈)
楊花糝雪花鋪(杜甫詩糝徑楊花鋪白氈氈黃庭堅詩可怕雪花鋪白)
氈四
原氈席(漢書食貨志曰氈席千具亦比千乘之家)增氈筆(摭言曰唐李紆放舉人榜未及)
(填禮部貢院字值令史醉以氈筆染不能加墨迨明方覺濃淡相間反致其妍遂為故事)原荷氈
(聖主得賢臣頌曰荷氈被毳者難與道純綿之麗密)咽氈(漢書曰蘇武使匈奴絶不與食天雨雪齧)
(雪與氈毛裹咽之)索佳氈(魏氏春秋曰李勝為荆州刺史曹爽令勝辭司馬宣王因伺察之宣)
(王謬問勝并州有佳氈可致之勝出曰太傅耄無能為也)割半氈(謝朓見江革敝絮草席躭學不)
(倦乃脫所著被并手割半氈與之)比肩氈(陸雲詩曰冬坐比肩氈比肩獸名也)大花
氈(廣志曰羌女人被大花氈以為盛服)草為氈(黃庭堅詩曰鉏頭為枕草為氈)蝨生
氈(蘇軾詩曰羨子久不出讀書蝨生氈)寒無氈(杜甫詩曰才名三十年坐客寒無氈)靴
無氈(北齊書曰趙彦深靴無氈衣帽穿敝司馬子如給之用為尚書令史)舊青氈(杜甫詩曰)
(遥憶舊青氈)合花氈(梁簡文帝詩曰雲母&KR1440;中合花氈)魏武青氈(魏武與楊)
(彪書曰今贈足下青氈牀褥三具)子敬青氈(語林曰王子敬在齋中臥偷人取物一室之内)
(略盡子敬臥而不動偷遂登榻欲冇所覓子敬因呼曰偷兒石染青氈是我家舊物可特置否於是羣偷置物)
(驚走)自裹以氈(魏志曰鄧艾伐蜀自陰平行無人之地鑿山通道作橋以氈自裹推轉而下)
自撤眠氈(俗說曰桓豹奴病勞冷無氈可臥桓車騎自撤已眠氈與之)
氍㲣一
增通俗文曰織毛褥謂之氍㲣聲類曰氍㲣毛席也
廣志曰氍㲣白㲲毛織也近出南海古文稱北漢
之氍㲣非其所生案氍㲣本作氍□音瞿搜織毛褥也
增諸葛亮詔荅恢曰行當離别以為惆悵今致氍㲣
一以達心也
氍㲣二
原繭絲(魏略曰大秦國以野繭絲織成氍㲣其文有赤白黑綠紅絳金縹碧黃十種色)羊毛
(南州異物志曰氍㲣以羊毛雜羣獸之毛織鳥獸草木人物雲氣作鸚鵡遠望軒軒若飛)增美人
贈(張衡四愁曰美人贈我氈氍㲣)原北堂坐(古樂府曰請客上北堂坐氈及氍㲣)天
竺出(吳時外國𫝊曰天竺國出細靡氍㲣)月氐出(周書曰波斯國大月氐之别種也其地出)
(氍㲣)
毾㲪一
原通俗文曰氍㲣細者謂之毾㲪施大牀之前小榻之
下所以登而上牀也案毾㲪亦作□&KR1674;音塔登罽也
毾㲪二
原五色(魏略曰大秦國以羊毛木皮野絲作之其屬有五色九色[翕毛]㲪海東諸國所作也)百
種(異苑曰沙門有法存者住廣州善醫術遂富有八尺毾㲪作百種形象又有沉香八尺板牀太原王淡為)
(刺史大兒邵之屢求二物法存不與王殺而籍焉法存後形見於府内王尋得疾亡邵之又喪)馬鞍
置(東觀漢記曰景丹率衆至廣阿光武出城外馬坐鞍置氈毾㲪上設酒肉)增軍帳施(馬融)
(奏馬賢於軍中帳内施[翕毛]㲪士卒飄於風雪)原出毾㲪(南史曰中天竺國出好裘毾㲪)
鋪毾㲪(世說曰王子猷詣郗雍州雍州在内未出王見鋪毾㲪云阿乞那得此令左右送向家郗出王)
(曰向有大力者負之去郗無忤)
牀襜一
原釋名曰牀前帷曰襜襜垂也增通俗文曰障牀曰
幨
牀襜二
原綠綺(晉東宫舊事曰皇太子納妃有綠石綺絹裹牀襜二)增青霞(蘇軾詩曰夢中仇池)
(千仞巖便欲攬我青霞襜)
御定淵鑑類函卷三百七十七
