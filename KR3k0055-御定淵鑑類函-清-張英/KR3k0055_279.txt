欽定四庫全書
御定淵鑑𩔖函卷二百七十四
人部三十二(義感羞恥)
義感三
原還馬弛兵(後漢范式𫝊孔嵩辟公府之京師宿卞亭盗竊其馬尋知是嵩馬乃責讓曰孔)
(嵩善士豈宜侵盗乎送馬還之大又姜詩妻𫝊赤眉過姜詩里弛兵而過曰驚孝必觸鬼神)增送
筍進藥(一統志南北朝沈道虔武康人有人竊其屋後大筍令人止之曰惜此筍欲令成林乃買)
(大筍送與之盗者慚不取屏漢鍾離意傳意為瑕丘令吏有檀建者盗竊縣内意人問状建叩頭伏罪不忍)
(加刑遣令長休建父聞之為建設酒謂曰吾聞無道之君以刃殘人有道之人以義行誅遂令建進藥而死)
原崔琦亟逃張儉止匿(白帖崔琦諷刺梁冀冀令刺客隂殺之客見琦耕陌)
(上懷詩諷詠乃以實告曰君賢不忍相殺君可亟逃吾亦從此亡矣遂去之後漢孔融𫝊張儉為中常侍侯)
(覽所怨覽刊章下州郡捕儉儉與融兄裒有舊亡抵於裒不遇時融年十六儉少之而不告融見其有窘色謂)
(曰兄雖在外吾獨不能為君主耶因留舍之)增相約不入為語而去(漢鄭)
(玄傳玄自徐州還高密道遇黃巾賊數萬人見玄皆拜相約不敢入縣境蜀志劉平素輕先主恥為之下使)
(客刺之客不忍刺語之而去)袁盎長者戴封賢人(漢袁盎𫝊梁王使人刺盎)
(使者至關中問盎稱之皆不容口乃見盎曰臣受梁王金刺君君長者不忍刺也後漢戴封𫝊封遇賊財物)
(悉被掠奪惟餘七匹縑賊不知處封追以與之曰知諸君乏故送相遺賊驚曰此賢人也盡還其器物)
對雞不餐獲虎出呪(世說樂羊子遊學七年妻常躬勤養母有他舍雞謬入園中姑)
(盗殺而食之妻對雞泣而不餐姑怪問其故對曰自傷居貧使食有他肉姑亦感悟棄去漢童恢𫝊恢除不)
(其令時民常為虎所害乃設檻捕之生獲二虎恢聞而出呪虎曰天生萬物惟人為貴虎狼當食六畜而殘暴)
(於人王法殺人者死汝若是殺人者當垂頭伏罪自知非者當呼號稱冤一虎低頭閉目状如震懼即時殺之)
(其一視恢鳴吼踴躍自奮遂令放釋吏人為之歌頌)各為異人負此良友(漢李)
(燮𫝊初固既策罷知不免禍乃遣三子歸鄉里有頃難作下郡收固三子時燮年十三姊文姬乃告其父門生)
(王成曰君執義先君有古人之節今委君以六尺之孤李氏存滅其在君矣成感其義乃令燮變姓名為酒家)
(傭而成賣卜於市各為異人隂相往來故晉周顗傳王導不知顗救已而甚銜之後料檢中書事見顗表救)
(已殷勤欵至導執表流涕悲不自勝告其諸子曰吾雖不殺伯仁伯仁由我而死幽冥之中負此良友)
閉門自撾脱巾固請(漢繆彤𫝊彤兄弟四人皆同産業及各娶妻諸婦遂求分異又)
(數有争鬭之言彤乃掩戶自撾曰繆彤汝修身謹行學聖人之道將以整齊風俗奈何不能正其家乎弟及諸)
(婦聞之悉叩頭謝罪遂更為敦睦之行乃又高鳳𫝊鄰里有争財者持兵而鬭鳳往觧之不已脱巾叩頭固)
(請曰仁義遜讓奈何棄之於是争者懷感投兵謝罪)當奉嫡母願易孤孫(漢陳)
(武傳陳表武庶子也兄修亡後表母不肯事修母表曰兄不幸早亡表統家事當奉嫡母母若能為表屈情承)
(順嫡母是至願也若母不能直當出别居耳表於大義公正如此由是二母感悟雍睦十六國春秋前趙錄)
(王延年二十五喪二親奉叔父孝聞子良孫及弟從子為賊所掠延年追而請之賊以良孫歸延年延年拜請)
(曰我以少孤為叔父所養此叔父之孤孫也願以子易之賊曰君義士免之)引咎太守
深忌將軍(漢許荆傳荆為桂陽太守常行春到耒陽縣人有蒋均者兄弟互相言訟荆對之歎曰吾)
(荷國重任而教化不行咎在太守圴兄弟感悟各求受罪晉紀劉裕遣沐謙往刺司馬楚之楚之待謙甚厚)
(謙未得間乃夜稱疾欲因楚之問疾而刺之楚之因自齎藥往視情意勤篤謙不忍發乃出匕首以状告曰將)
(軍深為劉裕所忌願勿輕率以自保全遂委身事之為之防衛)踰垣以去望城而
止(稗史五代萇從簡為忠武節度使聞許州富人有玉帶欲之而不可得遣二卒夜入其家殺而取之夜卒)
(踰垣隐木間見其夫婦相待如賓二卒歎曰吾公欲其寳而害斯人吾必不免因躍出而告之使其速以帶獻)
(遂踰垣而去不知其所之其一統志元陳子恒為招遠縣尹廉而能寬毀譽不動心有争訟者造於庭子恒)
(以大義曉之自是有欲訟者皆望城而止)敢侵許掾毋負張公(漢許荆𫝊荆少)
(為郡吏兄子世常報仇殺人怨者操兵攻之荆乃跪而言曰世前無状相犯咎皆在荆不能訓導兄既早歿一)
(子為嗣願殺身代之怨家扶荆起曰許掾郡中稱賢吾何敢相侵因遂委去元張養浩𫝊浩濟南人選堂邑)
(令舊盗朔望參閱養浩曰彼皆良民飢寒所廹不得已而然耳既加之刑猶以盗目之是絶其自新之路也悉)
(罷之衆皆感泣相戒曰毋負張公)倒戟以禦破家相容(左傳晉侯飲趙盾酒)
(伏甲將攻之初趙宣子田於首山舍于翳桑見靈輙餓食之既而與為公介倒戟以禦公徒而免之問何故對)
(曰翳桑之餓人也問其名居不告而退遂自亡名漢張儉𫝊儉避黨禍困廹逃走望門投止莫不重其行破)
(家相容)遺錦送縣持衣詣閣(一統志漢閻憲為綿竹令邑人夜行得遺錦送)
(縣憲曰夜行得遺物是天賜也何為持來曰縣有明府犯此則慙漢吴祐傳祐在膠東政惟仁簡以身率物)
(有嗇夫孫性私賦民錢市衣以進其父父怒曰有君如是何忍欺之促歸伏罪性慙懼詣閣持衣自首)
推尋其王何負吾君(漢劉矩𫝊矩為雍丘令以禮讓化民皆感悟自革有路得遺者)
(皆推尋其主入北史鄭述祖傳述祖繼其父道昭為兖州刺史有人市盗布其父怒曰何故負我君執以歸)
(首述祖原之自是無盗百姓歌之曰大鄭公小鄭公相去五十載風教猶相同)莫有取者
尚可仕乎(三國鍾離牧傳牧躬自墾田種稻臨熟民有識認之牧遂以稻與縣人縣長聞之召民繫)
(獄牧為之請為釋繫民民慙率妻子舂所取稻六十斛米送還牧牧閉門不受民輸置道旁莫有取者宋周)
(敦頥𫝊敦頥為南安軍司理參軍有囚法不當死轉運使王逵欲深治之敦頥獨與之辨不聽乃委手板歸將)
(棄官去曰如此尚可仕乎殺人以媚人吾不為也逵悔囚得免)兩馬共食一鹿相
随(元鄭文嗣傳文嗣十世同居凡二百四十餘年一錢尺布無敢私家蓄兩馬一出則一為之不食人以為)
(孝義所感邊東坡志林黃州岐亭有王翊者家富而好善夢於水見一人為人所毆傷幾死見翊而號翊救)
(之得免明日随至水邊見一鹿為獵人所得已被重創翊感悟而贖之鹿即随翊起居弗復去)果還
入獄咸散歸農(漢鍾離意𫝊意遷堂邑令縣人防廣為父報仇繫獄其母死廣哭泣不食)
(乃聽廣歸家使得殯殮丞掾皆争意曰罪自我歸義不累下遂遣之廣殮母畢果還入獄宋崔翰𫝊翰為感)
(德軍節度使至鎮時盗賊充斥翰誘其渠魁戒以禍福羣盗感悟散歸農畆境内肅然)刲股為
羹提耳以訓(稗史宋李丞相沆有一世僕逋宅金數十千遁去有女將十歲美姿格自寫一)
(劵繫於帶願賣宅中以償丞相大惻之祝夫人曰當如己子育之於室教訓婦德候長成求偶嫁之請夫人親)
(為結褵其二親後歸舊京聞之感公刻心骨丞相病夫婦割股肉為羹饋之至薨衰絰三年以報漢劉矩傳)
(矩為雍丘令民有争訟矩常引之於前提耳訓告以為忿恚可忍縣官不可入使歸更尋思訟者感之輙各罷)
(去)留宿一夕行服三年(稗史曹州于令儀一夕盗入其家諸子擒之乃鄰人)
(也令儀曰汝素寡悔何苦而為盗耶曰廹於貧耳問其所欲曰得十千足以衣食如其欲與之既去呼之盗大)
(恐謂曰汝貧甚夜負十千以歸為人所詰留之至明始去盗大感愧卒為良民晉嵇紹𫝊紹誕於行已不飾)
(小節然曠而有檢通而不雜與從子含等五人共居撫䘏如所同生門人故吏思慕遺愛行服墓次畢三年者)
(三十餘人)毋犯參軍杖勿入荀氏閭(唐徐有功傳有功補蒲州司法參軍)
(為政寬仁不忍杖罰民服其恩更相約曰犯徐參軍杖者必斥之訖代不辱一人漢荀恁傳恁少修清節貲)
(財千萬父越卒悉散於九族隐居山澤以求厥志王莽末匈奴寇其本縣廣武聞恁名節相約勿入荀氏閭)
同氣為姊妹共乳惟弟兄(宋吕陶𫝊嘉祐中陶為銅梁令民龐氏姊妹三)
(人冒隐幼弟田弟壮愬官不得直貧至傭奴於人及是又愬陶一問三人伏罪弟泣拜願以田半作佛事以報)
(陶曉之曰三姊皆汝同氣與其捐半供佛曷若遺姊復為兄弟顧不美乎弟又拜聽命唐韓思彦傳思彦廵)
(察劍南益州高貲兄弟相訟累年不决思彦敕厨宰飲以乳二人悟齧肩相泣曰吾獠民不識孝義公將以兄)
(弟共乳而生耶遂輟訟)
義感四
增觸槐(左傳晉靈公不君趙宣子驟諫公患之使鉏麑賊之晨往寝門闢矣盛服將朝尚早坐而假寐)
(麑退曰不忘恭敬民之主也賊民之主不忠棄君之命不信不如死也觸槐而死)客莫為用
(漢蔡邕傳邕與家屬髠鉗徙朔方陽球使客追路刺邕客感其義皆莫為用)相待如初(新唐)
(書狄仁傑𫝊鄭崇質母老且疾當使絶域仁傑謂曰君可貽親萬里憂乎詣長史藺仁基請代行仁基咨美其)
(誼時方與司馬李孝廉不平相語曰吾等可稍愧矣則相待如初)付授孝經(又韋景駿𫝊景)
(駿為貴鄉令有母子相訟者景駿曰教之不孚令之罪也因嗚咽流涕付授孝經使習大義於是母子感悟請)
(自新遂為孝子)發廪賑盗(一統志明王宇景泰初知撫州府金谿有聚盗剽劫發廩賑之衆皆)
(感泣相率請命)小人何忍(漢杜林𫝊林雖居於隗囂而終不屈節建武六年弟成物故囂乃聽)
(林持喪東歸既遣而悔追令刺客楊賢於壠坻遮殺之賢見林身推鹿車載致弟喪乃嘆曰當今之世誰能行)
(義吾雖小人何忍殺義士因亡去)莫不用命(漢孔奮傳奮除武都郡丞時隴西餘賊隗茂等)
(夜攻府舍殘殺郡守賊畏奮追急乃執其妻子欲以為質奮年已五十惟有一子終不顧望遂窮力討之吏民)
(感義莫不倍用命焉)以頭醊墓(漢何顒傳友人虞偉高有父仇未報而病篤將終顒往候之偉)
(高泣而訴顒感其義為復仇以頭醊其墓注醊祭酹也)亦取本價(三國任嘏别傳嘏與人共)
(買生口各雇八匹後生口家來贖時價值六十匹共買者欲随時價取贖嘏自取本價八匹共買者慙亦取本)
(價)我自借之(又曰有比居者擅耕嘏地數十畆種之人以語嘏嘏曰我自借之耳耕者慙謝)
(還地)安忍獨生(金王晦𫝊順州受兵將士縋城出降晦被執不屈遂就死初晦就執謂其愛將)
(牛斗曰若能死乎曰斗蒙公見知安忍獨生并見殺)詣闕待捕(宋單煦𫝊煦性友愛兄熙常毆)
(人至死未有知者煦曰家貧親老仰兄以養義當代之死即趨詣闕所以待捕已而死者甦驚問之煦以情告)
(其人感歎遂輟訟)如子為父(漢田叔傳北&KR0642;來為邊寇孟舒知士卒罷敝不忍出言士卒臨)
(城争死如子為父)盗聞而避(南史吳明徹𫝊侯景寇都明徹有粟麥三十餘斛而鄰里飢餒)
(乃白諸兄曰今人不圖久奈何不與鄰里共此乃計口平分同其豐儉盗聞而避焉)人救不殊
(漢韓延夀𫝊延壽待下吏恩施甚厚而約誓明或欺負之者延壽痛自刻責吏聞者自傷悔其縣尉至自刺死)
(及門下掾自剄人救不殊因瘖不能言延壽聞之對掾吏涕泣遣吏醫治視厚復其家注殊絶也以人救之故)
(身首不相絶也)假書研習(北史甄琛傳琛舉秀才入都積歲頗以奕棋棄日至乃通夜不止手)
(下蒼頭常令執燭或時睡頓大加其杖奴曰郎君辭父母仕宦若為讀書執燭不敢辭罪乃以圍棋日夜不息)
(是豈向京之意而賜加杖罰不亦非理琛悵然慙蹙遂從許亦彪假書研習聞見日優)波中湓
沸(新唐書羅道琮𫝊貞觀末道琮上書忤旨徙嶺表有同斥者死荆襄間臨終泣曰人生有死獨委骨異壤)
(耶道琮曰吾若還終不使君獨留此瘞路左去歲餘遇赦歸方霖潦積水失其殯處道琮慟諸野波中忽若湓)
(沸者道琮曰若屍在可再沸祝已水復湧乃得屍負之還鄉)
義感五
增詩唐孟浩然送朱大入秦詩曰遊人五陵去寳劔值
千金分手脱相贈平生一片心王昌齡答武陵田太
守詩曰仗劍行千里微軀敢一言曾為大梁客不負信
陵恩
增書漢鄒陽上梁王書曰樊於期逃秦之燕藉荆軻首
以奉丹事王奢去齊之魏臨城自剄以卻齊而存魏夫
王奢樊於期非新於齊秦而故於燕魏也所以去二國
事兩君者行合於志而慕義無窮也
增雜文唐羅隐說石烈士文曰石孝忠者生長韓魏間
折節事李愬為愬前驅其任信與愬家人伍元和中蔡
平詔韓侍郎撰平蔡碑將所以大丞相功業於蔡州孝
忠熟視其文大恚怒因作力推去其碑天子聞之怒因
召見孝忠曰臣事李愬久以賤故給事無不聞見吳秀
琳蔡之奸賊也而愬降之李祐蔡之驍將也而愬擒之
及元濟縳雖丞相與二三輩不能先知也蔡平之後刻
石紀功盡歸於丞相而愬第其名與光顔重允齒愬固
無所言矣設不幸更有一淮西其將略如愬者復肯為
陛下用乎憲宗多其議遂赦之因命曰烈士
羞恥一
增爾雅曰愧慚也(疏謂慙恥也小爾雅曰不直失節謂之慙慙愧也面慙曰戁心慙曰恧體)
(慚曰逡方言曰悔㥾𧹞慚也晉曰悔或曰㥾秦晉之閒凡愧而見上謂之赧梁宋曰㥾又云倎恧慙也荆揚青)
(徐之間曰倎若梁益秦晉之間言心内慚矣山之東西自愧曰恧趙魏之間謂之恥)易曰包羞
又曰不恒其德或承之羞又曰小人不恥不仁
書曰惟口起羞詩曰有&KR0804;面目又曰缾之罄矣惟
罍之恥禮記曰君子有五恥居其位無其言君子恥
之有其言無其行君子恥之既得之而又失之君子恥
之地有餘而民不足君子恥之衆寡均而倍焉君子恥
之又曰君子恥服其服而無其容恥有其容而無其
辭恥有其辭而無其德恥有其德而無其行韓詩外
傳曰義之不立名之不顯則士恥之又曰白華廢則
廉恥缺矣國語曰為禮而不終恥也中不勝貌恥也
華而不實恥也不度而施恥也施而不濟恥也恥而不
閉不可以封史記孔子世家曰顔淵曰夫道之不修
是吾醜也夫道既已大修而不用是有國者之醜也
漢書賈誼𫝊曰頑頓無恥奊(音歇)詬亡節廉恥不立且不
自好苟若而可故見利則逝見便則奪又曰嬰(加也)以
廉恥故人矜節行董仲舒𫝊曰聖王之治天下也少
則習之學長則材之位爵祿以養其德刑罰以威其惡
故民曉於禮義而恥犯其上司馬相如𫝊曰六合之
内八方之外浸淫衍溢懷生之物有不浸潤於澤者賢
君恥之司馬遷𫝊曰士賢能矣而不用有國者恥也
張衡𫝊曰君子不恥祿之不夥而恥智之不博元
王磐𫝊曰前代用人二十從政七十致仕所以資其材
力閔其衰老養其廉恥之心也管子修權篇曰凡牧
民者欲民之有恥也欲民之有恥則小恥不可不飾也
小恥不飾於國而求百姓之行大恥不可得也荀子
曰君子恥不羞不恥見汚恥不信不恥不見信恥不能
不恥不見用又曰君子不恥其困而恥其所以窮
揚子法言曰聖人之於天下恥一物之不知仁人之於
天下恥一日之不生又曰衆人愈利而後鈍聖人愈
鈍而後利關百聖而不慚蔽天地而不恥漢桓寬鹽
鐵論曰貧即寡恥乏即少廉此所以刑非誅惡而奸猶
不止也北齊顔之推顔氏家訓曰入帷幄之中參廟
堂之上不能為主畫以謀社稷君子所恥也宋周子
通書曰人必有恥則可教又曰實勝善也名勝恥也
故君子德業有未著則恐恐然畏人知遠恥也卲子
皇極篇曰無愧於口不若無愧於身無愧於身不若無
愧於心豫章羅氏曰名器賤則小人勇於浮競而君
子恥於仕進明田藝蘅玉笑零音曰鸜鵒之勇能奪
果終貽竊位之恥蛣蜣之智能轉丸卒蒙穢飽之羞
又曰善富者羞德之不積不羞金之不積善貴者恥德
之不夥不恥祿之不夥
羞恥二
增書曰予勿克俾厥后惟堯舜其心愧恥若撻於市
史記伯&KR0642;𫝊曰堯讓天下於許由許由不受恥之逃隐
自紀篇曰舜恥名之不白不惡位之不遷韓詩外
𫝊曰王子比干殺身以成其忠柳下惠殺身以成其信
伯&KR0642;叔齊殺身以成其廉此三者皆天下之通士也豈
不愛其身哉夫義之不立名之不顯則士恥之故殺身
以成其行由是觀之卑賤貧窮非士之恥也家語曰
孔子適衛顔剋御衛靈公夫人南子同車出而令宦者
雍渠驂乘孔子次車遊過市孔子恥之顔剋曰夫子何
恥子曰詩云覯爾新婚以慰吾心乃歎曰吾未見好德
如好色者也漢董仲舒傳曰仲尼之門五尺之童羞
稱五霸為其先詐力而後仁義也揚子法言脩身篇
曰言不慚行不恥者孔子懼焉莊子外篇曰子貢過
漢隂見一丈人將為圃畦鑿隧而入井抱甕而出灌搰
搰然用力甚多而見功寡子貢曰有械於此一日浸百
畦用力甚寡而見功多夫子不欲乎為圃者曰奈何曰
鑿木為機後重前輕挈水若抽數如泆湯其名為橰為
圃者忿然作色而笑曰吾聞之吾師有機械者必有機
事有機事者必有機心吾非不知羞而不為也子貢懣
然慚俯而不對春秋左𫝊曰漢陽諸姬楚實盡之思
小惠而忘大恥不如戰也又曰衛蒯瞶過宋野野人
歌之曰既定爾婁豬盍歸我艾豭蒯瞶恥之又曰公
如楚鄭伯勞於師之梁孟僖子為介不能相儀及楚不
能答郊勞公至自楚僖子病不能相禮乃講學之又
曰勝在吳子西欲召之葉公曰吾聞勝也詐而亂無乃
害乎子西弗從召之使處吳境為白公及作亂殺子西
子期於朝而劫惠王子西以袂掩面而死國語曰越
十年不收於國民居有三年之食國之父兄請曰昔者
夫差恥吾君於諸侯之國今越國亦節矣請報之又
曰夫差將死使人說於子西曰使死者無知則已矣若
其有知吾何面目以見員也論衡曰吳季子使於上
國道過徐徐君好其寳劒未之即予還而徐君死觧劒
掛冢樹而去廉讓之心恥負其前志也戰國策蘇秦
說韓王曰今大王事秦秦必求割地地有盡而秦之求
無已鄙諺曰寧為雞口無為牛後以大王之賢挾強韓
之兵而有牛後之名竊為大王羞之史記孔子弟子
列𫝊曰原憲亡在澤中子貢相衛而結駟連騎以見原
憲子貢恥之曰夫子豈病乎原憲曰貧也非病也子貢
慚不懌而去終身恥其言之過也蘇秦𫝊曰蘇秦出
遊數歲大困而歸兄弟嫂妹妻妾竊皆笑之秦聞之而
慚自傷乃閉室不出范雎𫝊曰須賈嘗惡雎於魏齊
辱於厠中及賈使秦范雎大供具盡請諸侯使與坐堂
上食飲甚設而坐須賈於堂下置莝豆其前令兩黔徒
夾而馬食之季布𫝊曰季布被刑戮為人奴而不死
者彼必自負其材故受辱而不羞前漢書項籍𫝊曰
籍曰籍與江東子弟八千人渡江而西今無一人還縱
江東父老憐而王我我何面目見之哉縱彼不言我獨
不愧於心乎田儋𫝊曰田横謂其客曰我始與漢王
俱南面稱孤今漢王為天子而我為亡魯北面事之其
愧固以甚矣王式𫝊曰詔除下式為博士式徵來既
至止舍中會諸大夫博士共持酒勞式皆注意高仰之
博士江公世為魯詩宗至江公著孝經說心嫉式謂歌
吹諸生曰歌驪駒式曰聞之於師客歌驪駒主人歌客
毋容歸今諸君為主人日尚早未可也江翁曰經何以
言之式曰在曲禮江翁曰何狗曲也(師古曰狗者輕賤之甚也)式恥
之陽醉逿墜(師古曰逿失據而倒也逿音徒浪反)式客罷讓諸生曰我本
不欲來諸生強勸我竟為䜿子所辱郭解𫝊曰北道
姚氏西道諸杜南道仇景東道佗羽公子南陽趙調之
徒盗跖而居民間者耳曷足道哉此乃鄉者朱家所羞
也後漢書劉聖公𫝊曰諸將共議立更始二月辛巳
設壇場於淯水上沙中陳兵大會更始南面立朝羣臣
素懦弱羞愧流汗舉手不能言李膺𫝊曰南陽樊陵
求為門徒膺謝不受後以阿附宦官致位太尉為志節
者所羞三國魏志曰太祖使曹仁討關羽於樊又遣
于禁助仁秋大霖雨漢水溢禁等七軍皆沒禁遂降後
禁復在吳文帝踐祚權遣禁還帝嘗令禁北詣鄴謁高
陵帝豫於陵屋畫禁降服之状禁見慚恚發病薨吳
志徐盛𫝊曰孫權稱藩於魏魏使邢貞拜權為吳王權
出都亭候貞貞有驕色盛憤怒顧謂同列曰盛等不能
奮身出命為國家并許洛吞巴蜀而令吾君與貞盟不
亦辱乎因涕泣横流貞聞之謂其旅曰江東將相如此
非久人下者也世說曰邊文禮見袁奉高失次序奉
高曰昔堯聘許由面無怍色先生何為顛倒衣裳邊文
禮答曰明府初臨堯德未彰是以賤民顛倒衣裳耳
又曰王裒字偉元門生為本縣所役求屬令為脱王曰
卿學不足以庇身吾德不足以庇卿屬之何益乃步擔
乾飯兒負鹽䜴送所役生到縣令以偉元詣已整衣出
迎偉元乃下道至土牛傍磬折立自言門生為縣役故
來送别因執手涕泣而去令即放遣此生一縣皆以為
恥蜀志曰丞相亮進軍渭南數挑戰懿不出乃遺以
巾幗婦人之服晉書王羲之𫝊曰羲之恥居王述下
時述蒙授顯秩羲之遣詣朝廷求分會稽為越州行人
失辭大為時賢所笑既而内懷愧歎謂其諸子曰吾不
减懷祖而位遇懸邈當由汝等不及坦之故耶述後檢
察會稽郡辯其刑政主者疲於簡對羲之深恥之遂稱
病去郡宋書謝晦𫝊曰晦為荆州都督甚有自矜之
色將之鎮詣從叔光祿大夫澹别澹問晦年答曰三十
三澹笑曰昔荀中郎年二十七為北府都督卿比之已
為老矣晦有愧色宋紀曰宋文帝謁京陵初高祖命
藏微時耕具以示子孫帝至故官面有慚色近侍或進
曰大舜躬耕歴山伯禹親事水土陛下不觀遺物安知
先帝之至德稼穡之艱難乎南史何尚之𫝊曰沈慶
之累辭爵命朝廷敦勸甚苦何尚之謂曰主上虚懷側
席詎宜固辭慶之曰沈公不效何公去而復還也尚之
有愧色孫廉𫝊曰廉便辟巧宦高爽為屐謎以譏之
曰刺鼻不知嚏蹋面不知嗔齧地作步數持此得勝人
刺其不避恥辱以求名位也唐紀曰太宗嘗令封德
彝舉賢久無所舉上詰之對曰非不盡心但於今未有
竒才耳上曰君子用人如器各取其長古之致治者豈
借才於異代乎正患已不能知安可誣一世之人德彝
慚而退鄭瑗蜩笑偶言曰狄仁傑含垢忍恥於偽周
而卒成取日虞淵之功吕好問辱身汚迹於偽楚而竟
就溥天左袒之績新唐書張元素𫝊曰元素在隋為
令史太宗嘗問元素宦立所來深自羞汗褚遂良見帝
曰居上能禮其臣乃盡力以奉其上近世宋武帝侮靳
朝臣攻其門戶至恥懼狼狽前史以為非陛下昨問元
素在隋任何官對曰縣尉又問未為尉時對曰流外又
問何曹司元素出不能徒步顔若死灰精爽頓盡見者
咸共驚怪陛下以元素擢任三品佐皇儲豈宜復對羣
臣使辭窮負恥欲責其仗節死義安可得乎杜審言
𫝊曰蘇味道為天官侍郎審言集判出謂人曰味道必
死人驚問故答曰彼見吾判必羞死竇懷貞𫝊曰中
宗夜宴近臣謂曰聞卿喪妻今欲繼室可乎懷貞唯唯
俄而禁中寳扇障衛有衣翟衣出者乃韋后乳媪王所
謂莒國夫人者故蠻婢也懷貞納之不辭世謂媪壻為
阿㸙懷貞每謁見奏請輙自署皇后阿㸙而人或謂為
國㸙軒然不慚以自媚於后唐紀曰魏元忠自端州
還不復強諫惟與時俯仰中外失望酸棗尉袁楚客以
書責其十失元忠得書愧謝而已又曰僕固懷恩反
以郭子儀為關内河東副元帥河中節度使懷恩將士
聞之皆曰吾輩從懷恩為不義何面目見汾陽王又
曰汲郡甄濟有操行祿山反屢召不屈會官軍平東京
濟起詣軍門上謁廣平王俶遣詣京師上令受賊官爵
者列拜以愧其心又曰李光弼治軍嚴重指顧號令
諸將莫敢仰視及在徐州擁兵不朝諸將田神功等不
復禀畏光弼愧恨成疾而卒新唐書郗士美𫝊曰士
美父純自拾遺七遷至中書舍人處事不回時魚朝恩
牙將李琮恃勢桀横衆辱京兆尹崔昭於禁中純曰此
國恥也段秀實𫝊曰初秀實為營田官涇大將焦令
諶取人田自占給與農約熟歸其半是歲大旱農告無
入令諶責之農往訴秀實令諶怒召農大杖擊二十秀
實賣己馬以待償淮西將尹少榮頗剛鯁入罵令諶曰
汝誠人乎涇州野如頳人饑死而爾必得榖擊無罪者
段公仁信大人惟一馬賣而市榖入汝汝取之不恥凡
為人傲天災犯大人擊無罪者尚不愧奴隸耶令諶聞
大愧流汗曰吾終不可以見段公一夕自恨死李傑
𫝊曰傑代宋璟為御史大夫尚衣奉御長孫昕素惡傑
遇於道内恃明皇婭壻與所親楊玉仙共毆辱之傑訴
曰敗髮膚痛在身辱衣冠恥在國裴坦𫝊曰令狐綯
嘗薦坦為職方郎中知詔誥而裴休持不可不能奪故
事舍人初詣省視事四丞相送之設一榻堂上壓角而
坐坦見休重愧謝休勃然曰此令狐丞相之舉休何力
顧左右索肩輿亟出省吏眙駭以為唐興無有此辱人
為坦羞之唐紀曰張濬先拜田令孜至是令孜召朝
貴飲酒濬恥於衆中拜之乃先謁令孜謝酒賓客畢集
令孜言曰令孜與張郎中清濁異流嘗蒙不外既慮玷
辱何憚改更今日與隐處謝酒則又不可濬慚懼無所
容後五代梁紀曰唐進士梁震歸蜀過江陵高季昌
欲奏為判官震恥之欲去恐及禍乃曰震素不慕榮宦
明公不以為愚必欲使參謀議但以白衣侍樽爼可也
馮道𫝊曰道自號長樂老著書數百言陳已更事四
姓及契丹所得階勲官爵以為榮紀纂淵海曰宋劉
綽天聖中為京西漕分遣屬官盤量諸郡在庾之糧凡
收十餘萬石歸朝上殿具劄子乞付三司收繫時章獻
太后垂簾問曰已盤量者條貫許再盤量否曰向來盤
量官多徇顔面不肯盡收入歴又曰卿識王曾張知白
吕&KR0642;簡魯師道否此四人者皆不因盤量收出斛斗致
身於此劉大慚謂人曰當時殿上壁隙可入我亦入矣
宋程顥傳曰安石執政議更法令中外皆以為不便
言者攻之甚力安石方怒顥徐曰天下事非一家私議
願平氣以聽安石為之媿屈清暑筆談曰唐質肅子
嘉問紹聖初至京師謁時相見一人朱衣象笏為典客
所拒匍匐從門閫下入歎曰士大夫汨喪廉恥一至此
乎拂衣徑去宋孟珙𫝊曰四川制置使陳隆之與副
使彭大雅不協交章於朝珙曰國事如此合智并謀猶
懼勿克而兩司方勇於私鬭豈不愧廉藺之風乎馳書
責之隆之大雅得書大慚賈似道𫝊曰福王與芮素
恨似道募有能殺似道者使送之貶所有縣尉鄭虎臣
欣然請行時侍妾尚數十人虎臣悉屏去奪其寳玉撤
轎蓋暴行秋日中令舁轎夫唱杭州歌謔之每名斥似
道辱之偹至似道至古寺中壁有吳潜南行所題字虎
臣呼似道曰賈團練吳丞相何以至此似道慚不能對
元許謙𫝊曰謙篤於孝友有絶人之行其處世不膠
於古不流於俗不出閭里者四十年四方之士以不及
門為恥左編曰廉希憲秉政日中書左丞劉整詣門
求見希憲之弟希貢為通報希憲方讀書略不答希貢
出整復凂入言之因令撤去坐椅自據中坐令整入整
展拜起側立不予之一言整求退謂曰此是吾私宅汝
欲有所言明日當詣政事堂及出愧赧無人色一統
志曰元况逵為光澤縣尹嘗有兄弟争田者逵曰吾視
若貌非不恭友者授以伐木之章親為諷詠解說於是
兄弟皆感泣求解知争田為深恥明紀曰初元亡危
素與同邑黃哻約死於難哻果投井死素走報恩寺亦
欲投井寺僧挽出之太祖仍命為學士一日上御東閣
静坐素至履聲槖槖徹簾内詔問為誰對曰老臣危素
上曰是爾耶朕將謂文天祥耳素惶懼頓首流汗浹背
上曰素元朝老臣何不赴和州看余闕廟去遂謫居和
州明茹瑺𫝊略曰建文時瑺為兵部尚書燕兵至龍
潭遣瑺及李景隆等議和瑺等見燕王伏地頓首流汗
浹地稱萬死不敢仰視燕王勞瑺等又頓首不能發一
言燕王曰公等言即言無甚恐久之又頓首言奉詔割
地講和燕王笑曰今救死何以地為瑺等唯唯頓首退
吳中𫝊略曰中先後為工部尚書者二十餘年而嚴
憚其妻嘗領誥命至妻既拜受命左右取吳中誥來為
我誦之聽畢曰上自為乎曰翰林代草耳妻笑曰翰林
誠知人終篇何曾有一清字中為面赤王銘𫝊略曰
銘擢指揮僉事鎮温州常請告暫還和州温士女遮道
送之長吏皆相顧失色歎曰吾屬為天子牧民民視吾
屬去來漠然不留意愧王指揮多矣鴻書曰弘治四
年九月大學士劉吉屢被彈章仍加官進秩市人嘲之
稱為劉棉花謂其愈彈愈起也或告吉以為出自監中
老孝廉吉因奏定三次不中者不許會試及致仕出城
兒童走卒羣指之曰棉花去矣舉人會試禁限亦除
明紀編年曰張居正給假歸葬湖廣廵撫陳瑞居正所
取士也詣居正家弔出麻冕戴之加絰伏哭盡哀畢跪
而祈見居正母拜畢侍坐母指旁私役小閹謂瑞曰幸
一垂盼之瑞即起揖閹曰瑞安能重公如公乃能重瑞
耳見者掩口
羞恥三
原縲絏塗炭(魯仲連傳管子不恥身在縲絏而恥天下之不治不恥不死公子糾而恥威之)
(不信於諸侯之孟子伯夷不立於惡人之朝不與惡人言立於惡人朝與惡人言如以朝衣朝冠坐於塗炭)
(也)食粟卧薪(史記武王伐紂伯夷叔齊叩馬而諫武王已平殷亂天下宗周而伯夷叔)
(齊恥之義不食周粟膽白帖句踐卧薪嘗)增與繩投&KR0848;(稗史唐滕王嬰蒋王惲皆)
(不能廉慎太宗賜五王不及二王敕曰滕叔蒋兄自觧經紀不勞賜物與之繩以為錢貫二王大慙又漢制)
(每臘詔賜諸博士羊羊有大小肥瘦博士祭酒議欲殺羊稱分其肉時甄宇為博士獨不肯諸人又欲投䦰宇)
(復恥之因先自取最瘦者由是不復有争)賜蒿得絹(北史趙煚𫝊煚為冀州刺史嘗有人)
(盗煚田中蒿為吏所執煚曰此乃刺史不能宣風化彼何罪也慰諭遣之令人載蒿一車賜盗者盗愧過於重)
(刑廷唐紀長孫順德受人餽絹事覺太宗不之罪但於殿賜絹數十匹胡演曰順德枉法受財罪不可赦奈)
(何復賜之絹上曰彼有人性得絹之辱甚於重刑如不知愧一禽獸耳殺之何益)擲盾弄
戟(漢逢萌𫝊萌家貧給事縣為亭長時尉行過亭萌候迎拜謁既而擲楯歎曰大丈夫安能為人役哉遂去)
(之及北史魏收𫝊收少機警不持細行年十五頗能屬文随父赴邊好習騎射欲以武藝自逹滎陽鄭伯調)
(之曰魏郎弄戟多少收慙遂折節受書)蔽面洗耳(史記越句踐使人謂吳王曰吾置王)
(甬東君百家吳王謝曰吾老矣不能事君王遂自殺乃蔽其面曰吾無面以見子胥也後漢逸民𫝊論潁陽)
(洗耳恥聞禪讓)吐鵝揮蠅(論衡刺孟篇陳仲子之吐鵝也恥食不合己志之物也唐紀)
(宦官崔潭峻薦元稹為知制誥士論鄙之會同僚食瓜於閣下有青蝇集其上武儒衡以扇揮之曰適從何來)
(遽集於此)扳肋低頭(鴻書唐温彦博為吏部侍郎有選人裴略被放乃自贊於彦博稱辭)
(曰嘲彦博即令嘲廳前叢竹略曰冬月不肯凋夏月不肯熱肚裏不能容國士皮外何勞生枝節又令嘲屏墻)
(略曰高下八九尺東西六七步突兀當廳坐幾許遮賢路彦博曰此語似傷博略曰即扳公肋何止傷膊博慙)
(而與官好酉陽雜爼南中有獸名風貍如狙眉長羞見人則低頭其溺能治風疾)移牀投
劒(世說紀僧真得幸於齊世祖嘗乞作士大夫上曰此由江斆謝[卄瀹]可自請之僧真承旨詣斆登榻坐定斆)
(顧命左右曰移吾牀遠客僧真喪氣而退還又戴淵不治行檢常在江湖間攻掠商旅陸機赴假洛淵使少)
(年掠劫機於屋船上遥謂之曰卿才如此亦復作劫耶淵便涕泣投劍歸機)原三敗不辱
終身是慚(樂毅遺燕昭王書曹沫不恥三敗之辱之左𫝊子家子告昭公曰君與之歸一慙)
(不忍而終身慙乎)增據楹獨笑負薪先歸(慎陽子齊王享徵君以牢次及)
(李元為其齊國之東鄙賢士也次及孔紹魯狷為其魯為齊之一壤也左權獨恥之乃據楹而笑封龍子子)
(路與巫馬期曰使子無忘子之所知亦無進子之所能得富終身無復見夫子子為之乎巫馬期喟然歎曰吾)
(嘗聞勇士不忘喪其元志士仁人不忘在溝壑子不知子與試予與意者其志與子路心慙負薪先歸)
寒士不遜富人莫與(南齊紀齊以褚淵為司徒淵入朝以腰扇障日征魯功曹劉祥)
(曰作如此舉止羞面見人扇障何益淵曰寒士不遜祥曰不能殺袁劉安得免寒士注袁劉謂袁粲劉秉也)
(漢陳平傳平少時家貧及長可娶婦富人莫與者貧者平亦愧之)未錄元勲獨為
君子(南宋紀魏以穆壽為宜都王壽曰臣祖父崇所以得效功前朝流福於後世者梁眷之忠也今眷元)
(勲未錄而臣獨奕世受賞心實愧之子漢王暢傳劉表曰蘧伯玉恥獨為君)勿受其觴
若撻於市(漢吳良𫝊良為郡吏歲旦與門吏入賀門下掾王望舉觴上壽諂稱太守功德良於下坐)
(勃然進曰望佞邪之人欺諂無状願勿受其觴太守歛容而止讌罷轉良為功曹恥以言進終不肯謁通書)
(伊尹恥其君不為堯舜一夫不得其所若撻於市)擔囊以歸拂衣而去(戰國)
(策蘇秦始將連横說秦惠王書十上而說不行去秦而歸贏縢履蹻負書擔囊形容枯槁面目黧黑状有愧色)
(曰世說王子敬數歲時常者諸門生摴蒱見有勝負因南風不競門生輩輕其小兒乃曰此郎亦管中窺豹)
(時見一斑子敬瞋目曰遠慙荀奉倩近愧劉真長遂拂衣而去)為橋以渡取馬徑
歸(一統志南北朝范元琰家貧以園蔬為業嘗出行見人盗其菘遽退走母問其故對曰畏其愧恥故也或)
(涉溝盗其筍元琰因伐木為橋以渡之自是盗者大慙一郡無復鼠竊唐紀故事丞相方食百僚無敢謁見)
(時王叔文方用事欲見韋執誼直省以舊事告叔文怒叱之直省懼入白執誼慙赧起迎叔文就閤語良久叔)
(文索飯執誼遂與同食閤中鄭珣瑜歎曰吾豈可復居此位顧左右取馬徑歸遂不起)不能如
厠乃令當壚(世說石崇厠常有十餘婢侍列皆麗服藻飾置甲煎粉沈香汁之属無不畢偹)
(又與新衣著令出客多羞不能如厠買漢司馬相如傳相如與卓文君俱之臨卭盡賣車騎酒舍乃令文君)
(當壚相如身自著犢鼻褌與庸保雜作滌器於市中卓王孫恥之為杜門不出)且喜且懼
不問不知(漢朱博傳博治左馮翊有長陵大姓尚方禁少時盗人妻見斫創著其頰府功曹受賂白)
(除禁調守尉博召見視其面果有瘢問禁是何等創也禁叩頭服状博笑曰大丈夫固時有是馮翊欲灑卿恥)
(能自效否禁且喜且懼對曰必死知程子曰恥不知而不問終於不)與羣兒伍俾
婦人妝(宋史安燾𫝊燾幼警悟年十一從學里中羞與羣兒伍又韓世忠傳世忠於將士有怯戰者)
(遺以巾幗設樂大宴俾婦人妆以恥之)以私得薦假蔭而官(宋史盧革傳革)
(字仲辛湖州德清人少舉童子知杭州馬亮見所為詩嗟異之秋貢士密戒主司勿遺革革聞語人曰以私得)
(薦吾恥之去勿就懷新唐書李懷遠𫝊懷遠少孤嗜學宗人欲藉以高蔭遠辭退而曰因人之勢高士恥之)
(假蔭而官吾志耶)恩主恩相慚長慚卿(宋柴中行𫝊權臣韓侂胄禁道學校)
(文轉運司移檄令自言非偽學中行奮筆曰自幼讀程頥書以收科第如以為偽不願考校調江州學教授母)
(喪免廣西轉運司辟為幹官帥將薦之使其客嘗中行中行正色曰身為大將而稱人為恩主恩相心竊恥之)
(毋汚我有博物記太丘長陳寔寔子紀紀子羣羣子泰四世並重名而其德漸减時人為語曰公慙卿卿慙)
(長)奉職不稱所列非賢(後漢來歙𫝊歙自書表曰臣夜人定後為何人所賊)
(中臣要害臣不敢自惜誠恨奉職不稱以為朝廷羞有宋史鮮于侁𫝊時王安石當路正人多不容侁曰吾)
(薦舉之權而所列非賢恥也故凡所薦如劉摯李常蘇軾轍劉攽范祖禹皆守道背時之士)壊車
殺馬杖杜弄麞(漢周燮傳南陽馮良年三十為尉從佐奉檄迎督郵即路慨然恥在厮役)
(因壊車殺馬毀裂衣冠遁至犍為從杜撫學二舊唐書李林甫典選部時選人嚴迥判語有用杕杜字者林)
(甫不識杕字謂吏部侍郎韋陟曰此云杖杜何也陟俯首不敢言又太常少卿姜度誕子林甫手書慶之曰聞)
(有弄麞之慶客視之掩口)丁謂拂䰅温韜酬膝(宋寇凖傳初丁謂出宼凖門下)
(事凖甚謹嘗會食中書羹汚準䰅謂起徐拂之凖笑曰參政國之大臣乃為官長拂鬚耶謂大慙稗史温韜)
(少無賴拳人幾死市魁將送官謝過韜前拜逾數百魁釋之韜每念及以為恥既貴逹為金搭膝帶之曰聊酬)
(此膝)令取故節能無厚顔(晉陶侃傳蘇峻破王導入石頭城令取故節侃笑曰)
(蘇武節似不如是導有慙色蕡唐紀文宗親策制舉人賢良方正考官馮宿等見劉策皆歎服而畏宦官不)
(敢取李郃曰劉蕡下第我輩登科能無厚顔)人呼孟勞姓加京兆(顔氏家訓)
(榖梁𫝊稱公子友與莒拏相搏左右呼孟勞孟勞者魯之寳刀名亦見廣雅近在齊時有姜仲岳謂公子左右)
(姓孟名勞多力之人為國所寳與吾苦諍時清河郡守邢峙當時碩儒助吾證之赧然而服又三輔决錄云)
(靈帝殿柱題曰堂堂乎張京兆田郎蓋引論語偶以四言目京兆人田鳳也有一才士乃言時張京兆及田郎)
(二人皆堂堂耳聞吾此說皆大驚駭其後尋愧悔也)牛後是怒馬首為榮(漢阮)
(瑀為曹公與孫權書昔蘇秦說韓羞以牛後韓王按劒作色而怒世說宋郭昱狭中詭僻登進士恥赴常選)
(獻書於宰相趙普自比巣由後復伺普望塵自陳普笑謂人曰今日甚榮得巣由拜於馬首)莫敢
出言不忍見血(宋郭浩𫝊浩知秦州時張浚經略陜西有言敵可討者浚意向之諸帥恥)
(於不武莫敢出言皮北史崔伯謙傳天保初為濟北太守改鞭用熟為之不忍見血示恥而已)人
竟不異鬼果可憎(世說苻宏叛來歸國謝太傅每加接引宏自以有才多好上人坐上)
(無折之者適王子猷來太傅使子猷共語子猷熟視良久回語太傅云亦復竟不異人宏大慙而退又晉阮)
(德如嘗於厠見鬼長丈餘色黑而眼大著皂單衣平上幘去之咫尺德如心定徐笑語之曰人言鬼可憎果然)
(鬼赧愧而退)屢黜不去含垢以從(宋書范曄逸民𫝊論蒙恥之賓屢黜不去)
(其國兼元逹實特穆爾𫝊逹實特穆爾為浙江行省左丞相知行樞密院事時張士誠欲求王爵逹實特穆)
(爾謂左右曰我承制居此徒藉口舌以馭此輩今張氏復要王爵我今若逆其意則目前必受害當忍恥含垢)
(以從之耳乃為具文書聞於朝)棄官還鄉唱名入試(漢橋元傳元舉孝廉補洛)
(陽左尉時梁不疑為河南尹元以公事當詣府受對恥為所辱棄官還鄉里唐書李戡年三十明六經舉進)
(士就禮部試吏唱名乃入戡恥之竟返江東)謝豹潜地猦□逢人(白帖謝豹)
(抱恥而死化為蟲潜行地中掘地出之猶以足覆作忍恥状異物志猦□状如猿逢人則叩頭小打便死得)
(風則活又交州記猦□出九德縣見人若慙)莊不能對勃無所知(西京雜記)
(長安有儒生惠莊聞朱雲折五鹿充宗之角乃歎息曰栗犢反能爾耶吾終恥溺死溝中遂裹糧從雲雲與言)
(莊不能對何漢王陵𫝊文帝問右丞相周勃曰天下一歲决獄幾勃謝不知問天下錢榖一歲出入幾何勃)
(又謝不知汗出浹背愧不能對)不事女主須讓老夫(世說狄仁傑為相有盧氏)
(堂姨居午橋别墅仁傑伏臘修禮甚謹常雪後休暇候盧氏適見表弟挟弧矢携雉兔歸顧謁仁傑意甚輕傲)
(仁傑因啟曰某幸為相表弟有所欲願悉力從其請姨曰吾止有一子不欲令事女主仁傑慙而去又宋蘇)
(養直隐京口紹興間與徐師川同召養直不起師川造朝時便道過養直留飲甚歡二公平日對奕徐高於蘇)
(是日養直拈一子笑視師川曰今日須讓老夫下此一著師川有愧色)書名七序論
著毀茶(漢梁竦𫝊竦著書數篇名曰七序班固見而稱之曰梁竦作七序而竊位素餐者慙世說唐)
(李季卿宣慰江南㦯言常伯熊陸鴻漸善茶季卿至臨淮請伯熊為之伯熊著黃帔衫烏紗幘手執茶器口通)
(茶名茶熟李為歠兩杯既到江外復請鴻漸為之鴻漸身衣野服随茶具而入如伯熊故事李心鄙之茶畢命)
(奴取錢三十文酬博士鴻漸羞慚遂著毀茶論)樊噲為伍伏滔比肩(漢韓信傳)
(上械信至洛陽以為淮隂侯由是日怨望居常鞅鞅羞與絳灌為伍嘗過樊將軍噲噲趨拜送迎言稱臣曰大)
(王乃肯臨臣信出門笑曰生乃與噲等為伍伏世說晉袁虎伏滔同在桓公府桓公每遊燕輙命袁袁甚恥)
(之恒歎曰公之厚意未足以榮國士與伏滔比肩亦何辱如之)不禮羣從為娶長
妻(世說晉王彦深不為羣從所禮常懷恥慨欲以將領自奮每撫刀曰龍泉太阿汝知我者漢馮勤𫝊勤)
(祖父偃長不滿七尺常自恥短陋恐子孫之似也乃為子伉娶長妻)&KR0642;齊為不食巢
由無此言(史記伯&KR0642;叔齊事詳上食粟註惔晉王羲之𫝊時劉惔為丹陽尹許詢嘗就宿牀幃新)
(麗飲食豐甘詢曰若此保全殊勝東山惔曰卿若知吉凶由人吾安得保此羲之在坐曰令巣由遇稷契當無)
(此言二人並有愧色)未有此賓客乃為人僕御(世說孫長樂兄弟就謝公)
(宿言至欵雜劉夫人在壁後聽之具聞其語謝公明日還問昨客何似劉對曰亡兄門未有如此賓客謝深有)
(愧色夫人劉惔之妹也相史記晏子為齊相出其御之妻從門間而窺其夫為御擁大蓋策駟馬意氣揚揚)
(甚自得也既而歸其妻請去夫問其故妻曰晏子長不滿六尺身相齊國名顯諸侯今者妾觀其出志念深矣)
(常有以自下者今子長八尺乃為人僕御然子之意自以為足妾是以求去也)薦賢豈有識
面召客亦須擇人(宋史吳中復通判潭州廉於居官中丞孫忭聞其賢薦為御史初不)
(相識也或問之忭曰昔人恥為呈身御史今豈有識面臺官耶唐紀時禁天下屠殺採捕拾遺張德生男私)
(殺羊會同僚杜肅懷一啖上表告之明日太后對仗謂德曰聞卿生男甚喜何從得肉德叩頭服罪太后曰朕)
(禁屠宰吉凶不預自今召客亦須擇人出肅表示之肅大慚舉朝欲唾其面)斃北平之彪
旻難自負獻遼東之豕寵有何功(唐國史補斐旻為龍華軍使守北平)
(旻善射嘗一日斃虎三十有一因憩山下四顧自若有一老父至曰此皆彪也似虎而非將軍若遇真虎無能)
(為也旻曰真虎安在乎老父曰自此而北三十里往往有之旻躍馬而往次藂薄中果有真虎騰出状小而勢)
(猛踞地一吼山石震裂旻馬辟易弓矢皆墜殆不得免自此慙愧不復射虎漢朱浮𫝊浮與彭寵書曰往時)
(遼東有豕生子白頭異而獻之行至河東見羣豕皆白懷慙而還若以子之功論於朝廷則河東豕也)
樂羊子於野捐金實因婦訓王彦方使人遺布能改
盗心(世說漢樂羊子嘗行路得遺金一餅還以與妻妻曰妾聞志士不飲盗泉之水廉者不受嗟來之食)
(况拾遺求利以汚其行乎羊子大慙乃捐金於野得後漢王烈傳烈字彦方以義行稱鄉里有盗牛者主之)
(盗請罪曰刑戮自甘乞不使王彦方知也烈聞而使人謝之遺布一端或問其故烈曰盗懼吾聞其過是有恥)
(惡之心既懷恥惡必能改善故以此激之)雖起布衣何至執相公之帶
既稱太守恐難修弟子之儀(宋崔公度𫝊公度起布衣無所持守惟知媚附安石)
(晝夜造請雖踞厠見之不屑也嘗從後執其帶尾安石反顧公度笑曰相公帶有垢敬以袍拭去之耳見者皆)
(笑北後漢鄭玄傳汝南應劭謂玄曰故太山太守應中遠面稱弟子何如玄笑曰仲尼之門考以四科回賜)
(之徒不稱官閥劭有慙色)
羞恥四
原一事不知(白帖陶弘景讀書萬卷一事不知以為深恥)增五經埽地(唐祝)
(欽明𫝊帝與羣臣宴欽明自言能八風舞帝許之欽明體肥醜據地摇頭瞋目左右顧盼帝大笑盧藏用歎曰)
(五經埽地矣)負暄以獻(列子宋國有田夫自曝於日不知天下之有廣厦隩室綿纊狐貉謂)
(其妻曰負日之暄人莫知者以獻吾君將有重賞里之富室告之曰昔人有美戎菽甘枲莖芹萍子者對鄉豪)
(稱之鄉豪取而嘗之蜇於口慘於腹衆哂而怨之其人大慙)君為皮相(吳越春秋季札去齊)
(歸道逢男子五月披裘採薪於道傍有委金一器季札見之謂薪者曰來取此金薪者曰五月披裘採薪是豈)
(拾金者乎札慙下車禮之曰何子衣之鄙而言之正也子姓謂何薪者曰君皮相之士何足以告姓氏乎札有)
(慙色)出則小草(世說晉謝公始有東山之志後嚴命屢臻勢不獲已始就桓公司馬於時人有)
(餉桓公藥草中有遠志公取以問謝此藥又名小草何一物而有二稱謝未即對時郝隆在坐應聲荅曰此甚)
(易觧處則為遠志出則為小草謝甚有愧色)盧前王後(唐王勃傳勃與楊烱盧照隣駱賓王)
(皆以文章齊名天下稱王楊盧駱號四傑烱嘗曰吾愧在盧前恥居王後)醉使脱鞾(唐李白傳)
(白嘗侍帝醉使高力士脱鞾力士素貴恥之摘其詩以激揚貴妃帝欲官白妃輙沮正)不稱曹
陸(唐柳并傳閻士和受業於蕭穎士著蘭陵先生誄蕭夫子集論因𣙜歴世文章而盛推穎士所長以為聞)
(蕭氏風者五尺童子羞稱曹陸)猥壻傲婦(顔氏家訓近世嫁娶有賣女納財買婦輸絹比量父)
(祖計較錙銖責多還少市井無異或猥壻在門或傲婦擅室貪榮求利反招羞恥可不慎與)景仁
徙居(伽藍記張景仁賜宅洛陽城南歸正里里三千餘家自立巷市所賣口味多是水族時人謂為魚鼈)
(市景仁住此以為恥徙居孝義)陽城自匿(唐陽城𫝊有盗城𣗳者城遇之慮其恥退自匿)
掩耳起走(漢龔遂𫝊遂為昌邑郎中令事王賀賀動作不正遂面刺王過王至掩耳起走曰郎中令)
(善媿人)以田解忿(漢樊宏傳宏父重貲至巨萬而賑贍宗族恩加鄉閭外孫何氏兄弟争財)
(重恥之以田二頃觧其忿訟縣中稱美推為三老)不堪位置(稗編梁武帝評羊欣書似婢作)
(夫人不堪位置而舉止羞澀終不似真)何謂皆備(世說魏許允娶婦極醜交禮竟允無復入)
(理會允有客至婦令婢示之還曰是桓郎即桓範也婦云桓必勸入桓果語許云阮家既嫁醜女與卿故當有)
(意卿宜察之許便回入内便欲出婦便捉裾停之許因謂曰婦有四德卿有其幾婦曰新婦所乏惟容耳然士)
(有百行君有幾許云皆備婦曰百行以德為首君好色不好德何謂皆備允有慙色遂相敬重)更賜
錢物(漢皇甫嵩𫝊吏有因事受賂者嵩更以錢物賜之吏懷慙㦯至自殺)受業樊英(漢范)
(冉𫝊冉少為縣小吏年十八奉檄迎督郵冉恥之乃遁去到南陽受業於樊英又遊三輔就馬融通經歴年乃)
(還)不與交通(漢趙苞𫝊苞從兄忠為中常侍苞深恥其門族有宦官名勢不與忠交通)
難見子將(北史楊愔傳愔自尚公主後衣紫羅袍金縷大帶遇李𫝊頗以為恥謂曰我此衣服都是)
(内裁既見子將不能無愧)不取不放(世說北使李諧至南梁武與之遊歴至放生處帝問曰彼)
(國亦放生否諧對曰不取亦不放帝大慙)出自機杼(又後漢王丹字仲回一友人喪親同郡陳)
(遵關西大侠為護喪事賻助甚豐仲回懷一縑陳於主人前曰如丹此縑出自機杼遵有慙色)卿宜
謝梅(又梁任彦升在齊紆意於梅蟲兒用為中書郎彦升造謝尚書令王亮亮曰卿宜謝梅那忽謝我彦)
(升大慙)送人作郡(晉陽秋羅友在温府以家貧乞禄温謂其誕肆非治民材許而不用後同)
(府人有得郡者温為席送别友至尤晚問之友曰於中路見一鬼大見揶揄云我只見汝送人作郡何以不見)
(人送汝作郡友始怖終慙不覺淹緩温雖笑其滑稽而心頗愧焉)學步邯鄲(北史趙文深傳)
(王褒入關貴遊等翕然並學褒書文深之書遂被遐棄文深慙恨形於言色後知好尚難及亦改習褒書然竟)
(無所成轉被譏議謂之學步邯鄲焉)數多劉寵(南史謝胐𫝊朏子諼位司徒右長史坐殺牛廢)
(黜為東陽内史及還五官送錢一萬止留一百答曰數多劉寵更以為愧)空中俯仰(天中記張)
(敬兒始不識書及為方伯乃習學讀孝經論語初徵為護軍乃潜於密室中屏人學揖讓答對空中俯仰妾侍)
(竊窺皆笑之)和味干湯(漢東方朔傳客難曰伊尹蒙恥辱負鼎爼和五味以干湯)何
令七穢(天中記庾元威論書曰何令勢傾朝野筆迹疎漏遂遭十穢之書彼人恭拜忽曰永感答人借)
(車還白不具真本流𫝊合朝恥辱其第七穢也)仰慚俯愧(宋紀薛奎謀議正直㦯志不伸歸輙)
(歎咤不食家人笑曰何必如是奎曰吾仰慙古人俯愧後世耳)陽狂自免(晉王衍傳衍年十四)
(時在京師造僕射羊祜申陳事状辭甚清辨祐名德貴重而衍幼年無屈下之色衆咸異之楊駿欲以女妻焉)
(衍恥之遂陽狂自免)深戒丹青(大唐新語太宗與侍臣泛舟春苑池中有異鳥随波擊賞召閻)
(立本寫之閣外𫝊呼云畫師閻立本立本時為主爵郎中奔走流汗俯伏池側手揮丹青不堪赧愧既而戒其)
(子曰吾不幸以丹青見知躬厮養之務辱莫大焉汝宜深戒勿習此也)以手掩面(五代史晉)
(遣盧損敕封王昶為閩王昶遣劉乙勞損於館乙衣冠偉然他日損遇乙於塗布衣芒履而已損使人誚之曰)
(鳳閣舍人何逼下之甚也乙羞愧以手掩面而走)即廬行禮(新唐書陸元朗𫝊元朗字德明)
(以字行王世充僣號封子元恕為漢王以德明為師即其廬行束修禮德明恥之服巴豆劑僵偃東壁下元恕)
(入拜牀垂德明對之遺利不復開口遂移病成臯)以利易賞(宋史葉顒𫝊顒初至郡無旬月)
(儲未一年餘緡錢二十萬㦯勸獻羡顒曰名羡餘非重征則横歛是民之膏血也以利易賞心實恥之)
莫敢出遊(漢种拂𫝊拂拜宛令時南陽郡吏好因休沐游戲市里為百姓所患拂出逢之必下車公)
(謁以愧其心自是莫敢出者)必令諷誦(一統志隋蔡元恭荆州江陵人工為詩官起居舍人)
(俾入宫固辭由是疎斥)安民乞免鐫石(宋司馬光𫝊蔡京撰奸黨碑令郡國皆刻石長)
(安石工安民當鐫字辭曰民愚人固不知立石之意但如司馬相公者海内稱其正直今謂之奸愚民不忍刻)
(也府官怒欲加罪泣曰被役不敢辭乞免鐫安民二字於石末恐得罪於後世聞者愧之)顔厚十
重鐵甲(天寳遺事進士王元遠干索權豪無厭㦯遭撻辱略無悔悟時人云王元遠慙顔厚如十重鐵)
(甲)
羞恥五
增詩宋謝靈運詩曰韓亡子房奮秦帝魯連恥唐韓
愈詩曰弱妻抱稚子出拜含慚羞宋之問詩曰棲巖
實吾策觸藩誠内恥杜甫詩曰逢人多厚顔孟郊
詩曰死辱片時痛生辱長年羞
增疏魏曹植上疏求自試曰夫爵祿者非虛張者也有
功德然後應之當矣無功而爵厚無德而祿重或人以
為榮而壮夫以為恥宋楊大全上光宗疏略曰臣之
志於憂君者不畏義死不榮幸生不以言而獲罪為恥
而以言不聽從為恥
增書齊魯仲連與燕將書曰吾聞之規小節者不能成
榮名惡小恥者不能立大功昔者管夷吾射桓公中其
鉤簒也遺公子糾不能死怯也束縳桎梏辱也若此三
行者世主不臣而鄉里不通向使管子幽囚而不出身
死而不反於齊則亦名不免為辱人賤行矣臧獲且羞
與之同名矣况世俗乎故管子不恥身在縲絏之中而
恥天下之不治不恥不死公子糾而恥威之不伸於諸
侯故兼三行之過而為五霸首名昭天下而光燭隣國
漢司馬遷報任安書曰行莫醜於辱先而詬莫大於
宫刑刑餘之人無所比數非一世也所從來遠矣昔衛
靈公與雍渠載孔子適陳商鞅因景監見趙良寒心同
子驂乘袁絲變色自古而恥之夫中材之士事關於宦
䜿莫不傷氣况慷慨之士乎又曰死㦯重於泰山㦯
輕於鴻毛用之所趨異也太上不辱先其次不辱身其
次不辱理色其次不辱辭令其次詘體受辱其次易服
受辱其次關木索被箠楚受辱其次鬄毛髮嬰金鐵受
辱其次毀肌膚斷支體受辱最下腐刑極矣𫝊曰刑不
上大夫此言士節不可不勉也猛虎在深山百獸震恐
及在檻穽之中摇尾而求食積威約之漸也故士有畫
地為牢勢不入刻木為吏議不對定計於鮮也今交手
足受木索暴肌膚受榜箠幽於圜墻之中當此之時見
獄吏則頭搶地視徒隸則心惕息何者積威約之勢也
及已至此言不辱者所謂強顔耳曷足貴乎且西伯伯
也拘羑里李斯相也具五刑淮隂王也受械於陳彭越
張敖南面稱孤繋獄具罪絳侯誅諸吕權傾五霸囚於
請室魏其大將也衣赭衣關三木季布為朱家鉗奴灌
夫受辱居室此人皆身至王侯聲聞隣國及罪至㒺加
不能引决自裁在塵埃之中古今一體安在其不辱也
李陵答蘇武書曰范蠡不徇會稽之恥曹沬不死三
敗之辱䘚能復句踐之仇報魯國之羞區區之心竊慕
此耳明唐順之答顧東橋書曰近世之士愞熟獧巧
之習日工而羔羊素絲之節或衰矣而任重之人所指
以為賢且才者又往往在彼而不在此蓋士習既然而
示之以好惡者則又然何怪乎靡靡一風也是以雖清
明平泰之世而包羞匪人或不勝參錯乎其間雖否泰
之幾未必繋此而士習隆汙則亦可知
增序五代史雜𫝊序曰禮義廉恥國之四維四維不張
國乃滅亡善乎管子之能言也禮義治人之大法廉恥
立人之大節蓋不廉則無所不取不恥則無所不為人
而如此則禍亂敗亡亦無所不至况為大臣而無所不
取無所不為則天下其有不亂國家其有不亡者乎予
讀馮道長樂老叙見其自述以為榮其可謂無廉恥者
矣
增論晉嵇康養生論曰服藥求汗㦯有弗獲愧情一集
渙然流離
增雜文明方孝孺謹行篇曰難成易毀者行也難立易
傾者名也得之不能久於身樂未既而憂繼之者人之
欲也以富貴利逹易汙俗之名猶食烏喙而易死也况
倏忽接於耳目者之不足恃乎故人有殺身而徇君親
者非不愛身也愛其身甚而欲納之於禮義其為慮甚
遠矣寧死而不肯以非義食知義之重於死也寕無後
而不肯以非禮娶知失禮之重於無後也僥倖苟冒於
一時而蒙垢被汙於萬世小則閭里識之以為訾大則
冊書著之天下笑之聞其名則唾噦不欲入於耳計其
所得曾不得秋毫而賤辱其身使孝子羞以為父正士
羞以為友遺裔遠胤羞以為祖不亦惑哉
御定淵鑑𩔖函卷二百七十四
