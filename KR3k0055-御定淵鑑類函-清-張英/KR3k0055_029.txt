欽定四庫全書
御定淵鑑𩔖函卷二十四
地部二(山)
山一
原春秋說題辭曰山之為言宣也含澤布氣調五神也
禮記曰今夫山一卷石之多及其廣大草木生之禽獸
居之寳藏興焉論語曰仁者樂山春秋元命苞曰
山者氣之包含所以含精藏雲故觸石而出韓詩外
傳曰仁者何以樂山山者萬人之所瞻仰草木生焉萬
物殖焉飛鳥集焉走獸伏焉生萬物而不私育羣物而
不倦出雲導風天地以成國家以寧有似夫仁人志士
此仁者所以樂山也按叙爾雅云土高有石曰山釋
名云山産也言産生萬物說文云山宣也宣氣散生萬
物有名而高象形也釋名云山頂曰冢亦曰巔亦曰椒
山脊曰岡山大而高曰嵩(嵩高稱也今中嶽嵩山盖依此亦作崧)小而高
曰岑銳而高曰嶠卑而大曰扈小而衆曰巋上大下小
曰巘山有草木曰岵(音戶)無草木曰垓(古零反)石載土曰岨
土載石曰崔嵬(此因形而名之)山東曰朝陽山西曰夕陽(隨日照而)
(名之)山足曰麓山穴曰岫山邊曰崖崖之高曰巖上秀者
曰峰陬隅高者曰岊山坡曰坂山三襲曰陟山再成曰
坏山中絶曰陘未及上曰翠微(一說山氣青縹色曰翠微)山屬曰嶧
(言絡繹相連今魯國有嶧山純石相積搆連屬成山盖謂此也)山狹而高曰巒巒山曰
嶞(他果反謂山形長狹者荆州又謂之巒詩云嶞山喬岳)山精曰夔亦曰跂亦曰
雲陽祭山曰庪懸(庪角毁反自山頂曰冢已下並出說文釋名爾雅三書)增釋
名山頂曰冢冢腫也言腫起也山旁曰陂言陂陁也山
旁隴澗曰涌涌猶桶桶狹而長也山大而高曰嵩嵩竦
也亦高稱也山小而高曰岑岑嶃也(巉同)嶃然也上銳而
長曰嶠形似橋也小山别大山曰甗(彦)甗甑一孔者甗
形孤出處似之也山多小石曰磝(敖)磝堯也小石堯堯
獨處而出見也山多大石曰礐(音學)礐學也大石之形學
學然也山有草木曰岵岵怙也人所怙取以為事用也
山無草木曰屺屺圯也無所出生也山上有水曰垺(夫)
垺脱也脱而下流也石載土曰岨岨臚然也土載石曰
崔嵬因形名之也山下根之受霤(溜同)處曰甽(畎同)甽吮也
吮得山之肥潤也山中叢木曰林林森也森森然也山
足曰麓麓陸也言水流順陸燥也原國語曰禹封九
山山者土之聚也增管子曰天下名山五千三百七
十出鐵之山三千六百有九上有丹砂者下有黃金上
有磁石者下有銅金上有綠石者下有鉛錫上有赭下
有鐵原晏子春秋曰齊景公召羣臣問曰天不雨久
矣民有飢色吾卜祟在高山廣澤寡人欲祠靈山可乎
晏子曰夫靈山固以石為身以草木為毛髮天久不雨
髮將焦身將熱獨不欲雨祠之何益吕氏春秋曰何
謂九山會稽太山王屋首陽山太華岐山太行羊腸孟
門淮南子曰牛蹄之涔無尺之鯉頽府之山無丈之
材所以然者何也皆其營守狹小而不能容巨大增
又曰八紘之外乃有八極東北方曰方土之山曰蒼門
東方曰東極之山曰開明門東南方曰波母之山曰陽
門南方曰南極之山曰暑門西南方曰編駒之山曰白
門西方曰西極之山曰閶闔之門西北方曰不周之山
曰幽都門北方曰北極之山曰寒門晉書曰杜預好
為後世名常言高岸為谷深谷為陵刻石為二碑紀其
&KR0564;績一沉萬山之下一立峴山之上曰焉知此後不為
陵谷乎原河圖曰武關山為地門上為天高星主囹
圄岐山在崑崙東南為地乳上為天糜星汶山之地為
井絡帝以會昌神以建福上為天井地鏡曰入名山
必先齋五十日牽白犬抱白雞以鹽一勝山神大喜芝
草異藥寳玉為出未到山百步呼曰林林央央此山王
名知之却百邪相冢書曰青烏子稱山望之如却月
形或如覆舟葬之出富貴山望之如雞栖葬之滅門山
有重疊望之如鼓吹樓葬之連州二千石增酉陽雜
俎曰山上有葱下有銀山上有薤下有金山上有薑下
有銅錫山有寳玉木旁枝皆下垂古今合璧曰太行
五嶽匡廬皆崇高渾厚雖諸峰魁然其竒秀莫如蜀之
岷峨巫峽楚之太岳池之九華歙之黃山休之齊雲括
之僊都溫之鴈宕桂之靈山滇之點蒼非東西南北之
人而走萬里窮荒陬者不可與言也
山二
原史記曰黃帝東至于海登丸山西至於崆峒登笄頭
南至熊湘北逐獯鬻合符釜山增又曰齊威宣燕昭
王使人入海求蓬萊方丈瀛洲此三神山者其傳在渤
海中盖嘗有至者諸仙人及不死之藥皆在焉未至望
之如雲及到三神山反居水下臨之風輙引去終莫能
至云唐書曰秦系字公緒天寳末客泉州南安有九
日山大松百餘章俗傳東晉時所植系結廬其上姜公
輔之謫别駕見系輙窮日不能去築室與相近忘流落
之苦及卒南安人思之為立小亭號其山為高士峰
舊唐志曰則天時新豐縣東南露臺鄉因大風雨雹震
有山踊出高二百尺有池周三頃池中有龍鳳之形禾
麥之異則天以為休徵名為慶山荆州人俞文俊詣闕
上書曰臣聞天氣不和而寒暑隔人氣不和而疣贅生
地氣不和而堆阜出今陛下以女主居陽位反易剛柔
故地氣隔塞山變為災陛下以為慶山臣以為非慶也
則天怒流於嶺南秦紀曰齊人徐市等上書言海中
有三神山名曰蓬萊方丈瀛洲仙人居之請得齋戒與
童男女求之於是遣徐市發童男女數千人入海求僊
人漢地理志曰雍州鎮山曰吳嶽古文以為汧山秦
都咸陽以為西岳原漢名臣奏曰漢得隂山匈奴長
老過之未嘗不哭增三秦記曰太白山不知高幾許
俗云武功太白去天三百山下軍行不得鳴鼓角鳴鼓
角則疾風暴雨兼至也原蜀王本紀曰天為蜀王生
五丁力士能移山秦王獻美女與蜀王蜀王遣五丁迎
女見一大蛇入山穴中五丁并引蛇山崩秦五女皆上
山化為石張璠漢記曰梁冀聚土築山十里九坂以
象二崤窮極工巧積金玉明珠充牣其中袁山松宜
都記曰郡西北陸行四十里有丹山山間時有赤氣籠
盖林嶺如丹色因以名山又曰自西陵東北陸行百
二十里有方山其嶺四方素崖如壁天清朗時有黃影
似人像山上有神祠場特生一竹茂好其標垂場中場
中有塵埃則風起動此竹拂去如灑掃者盛宏之荆
州記曰桂陽郡西南五十里有萬歲山有石室鍾乳山
上悉生靈壽木又曰武陵舞陽縣有淳于白雉二山
在寧州武陵二界畔絶壑之半有一石雉遠望首尾可
長二丈伸足翔翼若虚中翻飛頭綴著石又曰宜都
夷道縣西南九十里有望州山四面壁立登此見一州
内東有涌泉欲雨輙有赤氣故名丹水荆南圖副曰
宜都夷陵縣東六十里南岸有荆門山北有虎牙二山
相對虎牙有石壁其文黃赤又似虎牙形荆門山上合
下空有若門像又曰鄧城西七里有作樂山諸葛亮
常登此山為梁甫吟又曰襄陽郡中廬縣西百三十
里有馬穴山傍有一地道云漢時有馬出其中又曰
宜都夷陵縣西八十里有高筐山古老相傳堯時大水
此山不沒如筐篚因以為名又曰巴東昆陽縣東南
十里有柏枝山有石泉口方數丈中有魚又曰宜都
夷道縣北有女觀山昔有思婦登山絶望懷思而死葬
之山頂山遂枯悴因以名山庾仲雍湘中記曰桂陽
郴縣東北五里有馬嶺山高六百餘丈蘇耽所栖遊處
因而得僊後有見耽乘白馬還此山中世因名為馬嶺
王韶之始興記曰郡東有玉山草木滋茂泉石澄潤
鄧德明南康記曰平固縣覆笥山上有笥貯玉牒記
故山以笥為名焉遊名山志曰玉溜山一名地肺山
一名浮山增記曰渤海之東有大壑中有五山岱輿
員嶠方壺瀛洲蓬萊臺觀皆金玉所居之人皆僊聖之
種五山之根無所連著常隨波上下往來不得暫峙仙
聖訴于帝帝怒流于西極命禺彊使巨鼇十五舉首而
戴之五山始峙拾遺記曰東方朔寳甕銘曰寳雲生
於露壇祥風起於月館望三壺如盈尺視八鴻如縈帶
三壺海中三山也一曰方壺則方丈也二曰蓬壺則蓬
萊也三曰瀛壺則瀛洲也此三山形如壺器八鴻者八
方之名鴻大也登月館以望四海三山則如聚米縈帶
者矣山海經曰洞庭之山帝之二女居之水經注
曰燕王仙臺東有三峰甚崇峻騰雲冠峰高霞翼嶺岫
壑沖深含煙罩霧耆舊言燕昭王求僊處又曰居庸
縣有大翮小翮山高巒絶雲層陵斷霧雙阜共秀競舉
羣峰之上郡人王次仲少有異志年及弱冠變蒼頡舊
文為今隷書秦始皇時官務煩多以次仲所易文簡便
于事要竒而召之三徵而輙不至次仲履貞懷道窮數
術之美始皇怒其不恭令檻車送之次仲行次化為大
鳥出車外翻飛而去落二翮於斯山故其峰巒有大翮
小翮之名矣又曰壽春八公山山無樹木惟童阜耳
山上有淮南王劉安廟安折節下士篤好儒學養方術
之徒數十人皆為俊異多神仙秘法鴻寳之道忽有八
公皆鬚眉皓素詣門求見門者曰吾王好長生今先生
無住衰之術未敢相聞八公咸變成童子王甚敬之八
士並能鍊金化丹出入無間乃與安登山埋金于地白
日昇天餘藥在器雞犬䑛之者俱得上昇其所昇之處
踐石皆陷人馬跡存焉故山即以八公為目晉世謝玄
北禦苻堅祈八公山及置陣於淝水之濱堅望山上草
木咸為人狀非八公之靈有助盖苻氏將亡之感也
又曰吳山三峰霞舉秀出雲霄崩巒傾返山頂相捍望
之恒有落勢又曰漢水北連山秀舉羅峰競峙祁山
在嶓冢之西山上有城極為嚴固昔諸葛亮攻祈山即
此城也開山圖曰漢陽西南有祈山溪徑逶迤山高巖
險九州之名岨天下之竒峻又曰武陵郡嵩梁山高
峰孤聳素壁千尋望之苕亭有似香爐永安六年其山
洞開明朗如門高三百丈廣二百丈門角上各生一竹
倒垂下拂謂之天帚孫休以為嘉祥分武陵置天門郡
(隋文帝改曰石門山)又曰鵜鶘山有二峰峻極于天高崖雲峰
亢石無階猨徒喪其捷巧鼯族窮其輕工故有大小鵜
鶘之名矣又曰河東涑水南鹽道山其西則石壁千
尋東則蟠溪萬仞方嶺雲廻竒峰霞舉孤標秀出罩絡
羣山之表翠柏蔭峰清泉滙頂郭景純云世所謂鴦漿
也發于上而潛于下矣厥頂方平有良藥是以緇服脩
真之士鹿裘念一之夫代往遊焉路出北巘勢多懸絶
來去者咸援蘿騰崟尋葛降深於東則連木乃陟百梯
方䧏巖側縻鎖之跡仍今存焉故亦曰百梯山也又
曰積石河北有層山山甚靈秀山峰之上立石數百丈
亭亭傑竪競勢爭高其下層巖峭舉壁岸無階懸巖之
中多石室焉室中若有積卷矣而世士罕有津逮者因
謂之積書巖巖堂之内每時見神人往還矣盖鴻衣羽
裳之士練精餌食之夫耳俗人不悟其僊者乃謂之神
鬼彼羌目鬼曰唐述復因名之為唐述山指其堂密之
居謂之唐述窟又曰北徐州東南有石門世俗謂之
龍門也其山上合下開開處高六丈飛冰歴其間南出
乘崖傾瀾泄注七丈有餘渀盪之音極為壯猛觸石成
井水深不測素波白激濤襄四陸闞之者驚神臨之者
駭魄矣又曰始興曲江縣有浮岳山山躡一處則百
餘步動若在水也因名浮岳山博物志曰君山洞庭
之山也帝之二女居之曰湘夫人帝女遣精衛至王母
取西山之玉印印東海北山湘洲記曰始皇欲入湘
觀衡山而遇風浪溺敗至此山而免因號曰君山荆
州圖記曰湘君所遊故曰君山有神祈之則利涉荆
州記曰小酉山石穴中有書千卷相傳秦人於此學因
留焉故梁湘東王云訪酉陽之逸典也寰宇記曰南
康都昌縣有石鐘山西枕彭蠡連峰疊嶂壁立削峻南
西北面皆水四時如一白波撼山其聲若鐘因名之李
渤鐘山記云水經云彭蠡之口有石鐘山酈道元謂下
臨深潭微風鼓浪水石相搏響若洪鐘因受其稱予尋
繹東湖躋崖穿洞次于南隅忽遭雙石欹枕潭際影淪
波中詢諸水濱乃曰石鐘也有銅鐵之異焉扣而聆之
南音函胡北音清越扣之響騰餘韻徐歇若由澤滋其
山山含其英聮氣凝質發為至靈不然則安能産兹竒
石乎乃知山仍石名舊矣建安記曰將樂縣天階山
下有寳華洞即赤松子採藥之所洞中有石燕石蝙蝠
石室石柱幷石臼石井俗云其井南通沙縣溪復有乳
泉自上而滴人以服之登山頂者若昇碧霄故有天階
之號湘中記曰屈潭在玉笥山屈平之放栖于此山
而作九歌焉華陽國志曰武擔山武都丈夫化為女
子顔色美絶盖山精也蜀王納以為妃無幾物故王哀
念之遣武丁武都擔土為妃作冢盖地數畝高七丈號
曰武擔以石作鏡一枚表其墓其石俗名為石笋玉
笥山錄曰漢武好僊於玉笥山頂上置降真壇大還丹
竈道士晝夜祈禱天感其誠乃降白玉笥置壇上武帝
遣使取之至壇側飄風大震卷玉笥而去因以為名
吳興記曰印渚山上承浮溪水渚以上至縣悉石瀨惡
道不可行船以下水道無險故行旅集焉晉王胡之為
吳興太守至渚中歎曰非唯使人心情開滌亦覺日月
清明傳云渚次石文似印因以為名江源記曰南浦
郡高梁山尾東跨江西首劒閣東西數千里嶺長峻其
峰崔嵬於蜀市望之若長雲垂天一日行之乃極其頂
俯視衆山泯若平原劒閣銘所謂巖巖梁山積石峩峩
即述此也九江記曰馬當山高八十丈週廻四里在
古彭澤縣北其山横枕大江山象馬形廻風急擊波浪
湧沸舟船上下多懷憂恐山際立馬當山廟以祠之唐
王勃阻風泊舟其下遇老叟助以順風一夕至洪都作
滕王閣序陸魯望銘云天下之險者在山曰太行在水
曰吕梁合二險而為一吾又聞乎馬當酉陽雜俎曰
齊郡函山有鳥足青觜赤黃素翼絳顙名王母使者昔
漢武登此山得玉函長五寸帝下山玉函忽化為白鳥
飛去世傳山上有王母藥函常令鳥守之襄陽耆舊
傳曰羊祜嘗與從事鄒湛共登峴山垂泣曰自有宇宙
便有此山由來賢逹勝士登此遠望如我與卿者多矣
皆湮滅無聞念此使人悲傷我百年後魂魄猶當登此
山也湛對曰公德冠四海道符前哲令聞令望當與此
山俱傳若湛輩乃當如公語耳江乘地記曰石頭城
山嶺嶂千里相重若一游歴者以為吳之石城猶楚之
九疑也山上有城因以為名漢建安十六年吳孫權脩
理改名石頭城今清凉寺西是也諸葛亮謂吳大帝曰
秣陵地形鍾山龍蟠石城虎踞真帝王所都也紀聞
曰太和先生王旻得道者也常遊名山五岳明皇雅敬
信之南岳道者李遐周恐其戀世樂勸旻令出旻乃請
于高密牢山合煉許之因改牢山為輔唐山許旻居之
玉堂閒話曰興元南有路通巴州深谿峭巖捫蘿摸
石三日始達于山頂復登措大嶺盖稍平處也其絶頂
謂之孤雲兩角彼中諺云孤雲兩角去天一握淮隂侯
廟在焉昔韓信亡去蕭何追及於兹山王仁裕題詩云
孤雲不掩興亡策兩角曾懸去住心又曰麥積山北
跨清渭南漸兩當其半崛起一石塊高百萬尋望之團
團如民間積麥之狀故有此名其青雲之半峭壁之間
鐫石成佛萬龕千室雖自人力疑其鬼工隋文分葬神
尼舍利函於東閣下傍室之中有庾信記刊於巖中古
記云六國共脩自平地積薪至於巖巔從上鐫鑿其龕
室佛像功畢旋旋拆薪而下然後梯空架險而上其上
千房萬屋緣空躡虚登之者不可回顧將及絶頂有萬
菩薩堂鑿石而成自此室上更有一龕謂之天堂空中
倚一獨梯攀緣而上至此則萬人無一人敢登者於此
下顧其羣山皆如培塿王仁裕于唐末年辛未獨能登
之題詩於天營西壁上曰躡盡懸空萬仞梯等閒身共
白雲齊簷前下視羣山小堂上平分日月低郡國志
曰天姥山與括蒼山相連石壁上有刊字蝌斗形高不
可識春月樵者聞簫鼓笳吹之聲括耳元嘉中遣名畫
寫狀於圖扇即此山也
山三
原蒙險含澤(楊文易卦序論云險而止山也險而動泉也動静皆蒙險故曰山下詳山一)
銀溢金涌(漢書曰殷得金德銀自山溢蘇林注曰溢出也關令尹喜内傳曰五百歲天)
(下名山一開開時金玉之精湧出)石鏡玉臺(山謙之吳興記曰臨安縣東五里石鏡山)
(東有石鏡一所徑二尺四寸甚清亮張僧監潯陽記曰石鏡山東有一圓石懸崖明淨照見人形鄧德明南)
(康記曰雩都君山有玉臺方廣各數丈)崖館雲府(盧湛詩曰遐舉遊名山松喬共相追)
(層崖成崇館巖阿結重闈風庾肅之山贊曰懸嵓杳翳神明攸居宫府雲懷吐川渠)石閭
金闕(漢書曰武帝禪石閭謝靈運泰山吟曰石閭何晻藹明堂秘靈篇史記曰燕昭王使人求蓬萊方)
(丈瀛洲此三山黃金白銀為宫闕)霞壁雲峰(荆州圖副曰丹雀山高可三十丈北臨丹)
(水赤壁如霞軼孔曄會稽記曰四明山高峰雲連岫蔽日)五臺九室(酈道元水經注)
(云漙池水西注五臺山北其五巒巍然故號五臺玉匱曰青城山名九室之天)九坂千
巖(上詳山一美世說曰顧長康從會稽還人問山川之顧云千巖競秀萬壑爭流)五女
兩童(上詳山一殊魏文帝登山望遠詩曰西山一何高望望不及上有兩仙童不飲亦不食)僊
宫神闕(王韶之南康記曰雩縣有君山大風雨後聞絃管聲其山謂之仙宫鄭德明南康記曰)
(歸美山高數百丈遠望嵯峨靈闕騰空故老謂之神闕)出日落星(山海經曰東海之外)
(大荒中有山名大谷日月所出即山謙之南徐州記曰臨沂縣前有落星山今云班瀆綠江圖所謂落星浦)
員嶠方壺(列子曰渤海之東有壑其中山曰員嶠拾遺記曰海中三山一名方壺方丈)
(二曰蓬壺蓬萊三曰瀛洲其形如壺上廣而下狹)車蓋香爐(山謙之吳興地記曰烏程)
(縣車蓋山山東舊有殷康所立亭曯望極佳爐郭仲彦雍州記曰望楚山有三磴道上磴道名香峰)
鑿室臨榭(楚辭曰鑿山楹以為室下披衣于水府又曰層臺累榭臨高山)天台
地首(劉敬叔異苑曰會稽天台山路遐遠自非忽生忘形不能躋也河圖曰崑崙之山為地首)
天目地肺(山謙之吳興記曰於潛舊縣天目山極高險且長遠與宣城淮安並分山為界)
(山謝靈運遊名山志曰地肺山者王演山記謂之木榴一名地肺永嘉郡記曰地肺山在樂城縣東大縣中)
(去岸百餘里)青丘丹穴(山海經曰青丘之山其陽多玉其隂多青雘有獸如狐九尾有)
(鳥如鳩佩之不惑鳥又曰丹穴山丹水出焉有鳥如鶴五采而文名曰鳳不飲不食自歌自舞見則天下安)
(寧)天作地鎮(詩天作高山鎮周禮九州有名山為地鎮注安安地德也)設
險積卑(易坎卦彖辭為莊子丘山積卑而高)國寶器車(左傳山澤材監)
(國之寶人禮云天不愛其道地不愛其寳不愛其情故山出器車)獸離蚉負(莊子函車)
(之獸分而離山不免網罟之患又云使蚉負山不勝任)鼇負蛇繞(白帖鼇負蓬萊又)
(蛇繞崑崙)維高不測(詩漸漸之石維其高矣之漢書今陛下騁飛六龍不測山)
有夔無獸(莊子云夔鬼也如鼔一足楚辭山蕭條兮無獸)秀出小隱
(白帖峩峩崇崇秀出削成又小隱山林大隱朝市)載陟久留(家語萬仞之山重載陟焉)
(不離騷山中可以久留)拳石纖塵(上禮記詳前一成白帖山不讓纖塵故能其大)
峻極不崩(詩嵩高維岳峻極于天崩又如南山之壽不騫不)視三公
植萬物(禮記曰天子祭名山大川五岳視三公鄭玄注曰視者牲器之數下詳前一)狐豹
棲金銀溢(莊子云豐狐文豹棲于山也下漢書詳上)始萬物見列
星(周易終萬物始萬物莫盛乎艮艮山也莊子元天山高四見列星)共工觸愚公
移(列子女媧氏斷鼇足以立四極其後共工與顓頊爭天下怒觸不周山又太行王屋二山方七里高萬)
(仞愚公且九十面山居懲山北將移之操蛇之神聞之山神懼其不已也告帝帝感其誠命夸娥氏二子負山)
(一措朔東一措雍南自此冀南漢隂無隴)聚土築著屐登(上梁冀事詳前一白帖)
(宋謝靈運好登山陟嶺必造幽峻巖嶂數十重莫不盡登躡常著木屐上山則去前齒下山則去後齒)
刺而出泉鑿以為室(白帖漢貳師李廣利軍行無水拔刀刺山水泉湧出下楚詞)
結為山岳蒸為雲雨(白帖結為山岳流為江海下同)節彼南
山鎮兹下土(詩節彼南山維石巖巖下白帖)桐生朝陽米聚
形勢(白帖桐生朝陽不宜生高岡太平生而為瑞也勢後漢書馬援征隗囂于帝前聚米為山指畫形)
(開示衆軍帝曰虜在吾目中矣)結成元氣之始秀出太虚之中(白帖)
增丹梯青壁(謝元暉敬亭山詩要欲追竒趣即此陵丹梯善注丹梯謂山也又謝朓鼓)
(吹登山曲曰暮春春服美遊駕陵丹梯又謝靈運登石門最高頂詩曰共登青雲梯杜甫閬山歌曰閬州城)
(東雪山白閬州城西玉臺碧中原格鬭且未歸應結茅齋傍青壁)綠鬟青螺(劉禹錫洞)
(庭山詩曰湖光秋色兩相和潭面無風鏡未磨遥望洞庭山正翠白銀盤裏一青螺元稹詩曰芙蓉脂肉綠)
(雲鬟罨畫樓臺青黛山千樹桃花萬年藥不知何事憶人間)翠微滄嶼(彙苑詳註曰翠)
(微山氣青縹色又曰滄嶼海中山也極目滄嶼)靈嶽崇丘(荀晞曰淮陽之地北組塗山南)
(枕靈嶽機補亡詩曰瞻彼崇丘其林藹藹又陸赴洛道中詩曰振策陟崇丘)隱天插漢
(揚雄蜀都賦曰蒼山隱天岎崯廻叢西都賦其陽則崇山隱天幽林穹谷水經注云淯水由分頭嶺南流逕)
(魯陽關左右連山插漢秀木干雲)鳥鼠龍虎(括地志云鳥鼠山今名青雀山在渭州渭)
(源縣西爾稚鳥鼠同穴其鳥為鵌其鼠為鼵注云鼵如人家鼠而短尾鵌似鵽而小黃黑色穴入地三四尺鼠)
(在内鳥在外今在隴西首陽縣鳥鼠同穴山中龍山堂肆考曰龍虎山在廣信府貴溪縣兩石對峙如昂虎)
(踞乃三十一福地漢張道陵脩煉之所)牛渚馬陵(又曰牛渚在當塗縣西北亦名燃犀)
(浦世傳下多怪物即晉溫嶠燃犀處也又曰馬陵在兗州郯城即古瑯琊山)鵝湖鴈蕩
(又曰鵝湖在鉛山縣北山上有湖生荷舊名荷湖山後有龔氏嘗畜鵝於此故又名鵝湖唐王駕詩鵝湖山下)
(稻粱肥邃又曰鴈蕩山在樂清縣東九十里此山天下竒秀谷峰疊行者不能徧分東西谷列十八寺始有)
(駐足之地山中景致非一王十朋詩雁山門戶從此入南北兩峰相對高)雞籠鳥帶(又曰)
(雞籠山在金陵覆舟山之西後臨玄武湖元嘉中立儒館於北郊命雷次宗居之次宗因開館於山齊高帝嘗)
(就次宗受禮及左氏春秋諸又曰諸暨縣有鳥帶山其上多紫石謝敷少時經始山功費千計生業將盡後)
(遊此境夢山神語之曰當以五十萬相助旦見牀下有異色石試取磨拭之乃紫石也因問所從來云出此山)
(遂往掘之得利不貲)鹿門燕巖(又曰鹿門山在襄陽府東南漢龐德公唐龐蘊孟浩然皮)
(日休俱隐于此因又曰太原府壽陽西山多蟄燕以名山曰燕巖)牛頭熊耳(又曰牛頭)
(山在江寧縣南狀如牛頭晉元帝渡江草創欲立石闕于宫門未定王導隨駕出宣陽門乃遥指山南峰為天)
(闕中宗從之梁武帝建寺於石窟下名仙窟上有佛宫曰弘覺寺寺有浮圖二殿闕廊宇依山結構望之如畫)
(屏北與獻花巖祖堂山相連佛經所謂江表牛頭是也宋大明中立郊壇于山之南峰岳飛設伏于牛頭以邀)
(烏珠即此是禹又曰熊耳山在河南盧氏縣西南兩峰相並如熊耳貢所謂導洛自熊耳即此又宜陽亦有)
(熊耳山史記漢光武破赤眉積甲宜陽城與熊耳山齊是也)虎牙羊腸(又曰荆州府城)
(南大江北岸與荆門山相對有虎牙山昔公孫述遣將依二山作浮橋拒漢師又曰羊腸山在山西太原府)
(交城縣東北郡國志萬根谷石磴縈委若羊腸然)委羽落翮(又曰委羽山在黃巖縣昔)
(劉奉控鶴墜翮因名山為委羽下大翮小翮詳前二)釣魚繫馬(又曰釣魚山在重慶)
(府合州之東山南大石砥平有巨人跡相傳異人坐其上投釣于江因名宋理宗時余玠用播州人冉璡之謀)
(城釣魚山則蜀可守即此攬又曰繫馬山在登州府寧海州東世傳秦始皇遊此草繫馬至今草生若繫馬)
(之狀)鬭雞發鳩(桂林志曰鬭雞山在雉山之東兩山相向在江左右如鬭雞然詩曰巧石)
(如雞欲鬭時昂冠相距水東西紅羅纏頸何曾見老殺青山不敢啼山海經曰發鳩之山有鳥名精衞)
黃鶴碧雞(山堂肆考曰黃鶴山在湖廣武昌府西南昔仙人子安乘黃鶴過此故名上有黃鶴)
(樓唐崔顥題詩其上又岳州府城南有白鶴山昔有江叟嘗遇樵夫遺以鐵笛吹之無聲一日登此山吹于紫)
(荆臺響振林木忽有兩女出授神藥云服此當為水仙女子盖龍女也又曰碧雞山在雲南府西南東瞰滇)
(澤蒼崖萬丈綠水千尋漢宣帝時方士言益州有金馬碧雞可祭而致遣王褒往祀至蜀而卒顔師古曰金形)
(如馬碧形如雞集覽其神祠在益州金馬坊金馬山在府城東西對碧雞山中隔滇池山不甚高而綿亘西南)
(數十里上有長亭下有金馬關)黃牛白馬(又曰黃牛山在荆州府夷陵縣西即黃牛峽峭)
(壁若有人負力牽牛狀人黑牛黃有又曰白馬山在處州宣平縣西山有瀑布泉石室中巨石屹立擊之鏗)
(然相傳葉法喜嘗栖於此)黃陵絳巖(又曰黃陵在湘隂縣舜二妃廟在焉又曰絳巖在)
(句容縣西南一名赭山上有龍穴祠壇寰宇記本名赤山唐天寶中改為絳巖一名丹山丹陽之義起于此)
藍田赤壁(地理志曰藍田山在西安府藍田縣東南山出玉英故名四皓避秦逃入此山)
(樊山堂肆考曰赤壁在武昌府東南口之上若東坡之遊自在黃州也)青城白苧(又曰)
(青城在成都府灌縣西南道書為第五洞天奏宣城圖經白苧山本名楚山晉桓温嘗攜妓遊此山樂好為)
(白苧歌因改名焉)綠蘿紫帽(山堂肆考曰綠蘿在常德府桃源縣乃四十一福地也)
(又曰紫帽在泉州府西南常有紫雲覆其巔唐時泉人客洛陽邂逅一羽衣寄書紫帽隱者其人旣歸授書于)
(隱者隱者遺以米半升其人還家視之皆金粟也宋徽宗御書金粟之洞刻石在焉)白帝烏
蠻(又曰白帝在夔州府城東公孫述據蜀殿前井中嘗有白龍出因自稱白帝更號魚復縣為白帝城焉)
(又曰鳥蠻在柳州府柳城縣東南山高聳臨江下有潭)青眉赤甲(又曰青眉在陜西延)
(安府延安縣西北後魏時有吐蕃青眉族居此袒又曰赤甲在夔州府其山高大不生草木人望之如臂故)
(謂之赤甲杜詩卜居赤甲遷居新兩見巫山楚水春)點蒼長白(又曰點蒼在雲南大理府)
(城西高千餘仞有峰十九蒼翠如玉盤亘三百餘里山頭有高河泉深不可測又有瀑布諸泉流注為錦浪等)
(十八川元高昌雅詩水繞青山山繞城由來人傑地應靈水光萬頃開天鏡山色四時環翠屏又曰山東濟)
(南府長山縣西南有長白山孤秀盤鬱獨壓衆山乃太山之副岳繡江源發於此山高二千九百丈周六十里)
(雲雨長白故名上有醴泉寺即范仲淹讀書處遼東三萬衞有此山横亘千里有潭周廻八十里南流為鴨綠)
(江北流為混同江又金國志亦有長白山為白衣觀音所居其山禽獸皆白黑水發源于此)江郎
黎母(又曰江郎山三峰之上各有一巨石昔山下民兄弟三人化于此晉永嘉之亂有湛滿者亦居)
(山側有一子仕宦不得歸禱于三石旬中湛子出洛水見三少年使閉目入車中恍然不知所之良久乃至家)
(山在衢州府江山縣南山頂有池産碧蓮金鯉居又曰黎母山在廣東瓊州府定安縣南山下諸蠻環號黎)
(人供賦役者號生黎耕省地者號熟黎宋徽宗建鎮州於黎母即此山有五峰屹立瓊崖儋萬之間為四州之)
(望每晝雲霧收斂則五峰聳秀插天至黃昏復蔽不見)壺公冶父(又曰福建興化城南)
(有壺公山山有五竒昔人有遇老翁於此忽見宫闕似非人間翁云此壺中日月也後人因名壺公又曰冶)
(父在廬州府廬江縣東北濡須志舊有人冶鑄于此故名自麓至巔幾五百里有三百六十四子山羅列在下)
(山比衆山獨尊故曰父)天姥佛日(又曰天姥在紹興府新昌縣名十六福地即季先生)
(脩道處北又曰佛日在杭州府城東中有佛日淨慧寺)仙堂鬼谷(又曰仙堂在山西潞)
(州襄垣縣山勢嵬峩上有龍洞及仙堂寺峙又曰廣信府貴溪縣南有鬼谷山山峰峭拔兩山對如龍昂虎)
(踞之狀道書為第十五洞天山上有蘇秦臺張儀井世傳鬼谷子居此故名)九室雙牙
(又曰九室在襄陽府房縣西相傳五代時陳摶脩煉之所又曰雙牙在成都府簡縣東山頂有古井山半有)
(石箱昔有兩金鵝浴於井夜棲於箱人欲捕之遂飛上南山化為雙石對峙若牙齒然故名)七盤
九嵕(又曰七盤在陜西藍田縣南杜氏通典七盤十二䋫藍田之險路也唐貞元初刺史李西華自)
(藍田至内鄉開新道七百餘里廻山取塗行旅便之醴又曰九嵕在湖廣德安府孝感縣一在西安府乾州)
(泉縣唐昭陵在焉)千佛五祖(又曰江寧縣東北有攝山按江總碑臨沂令與法度禪師)
(鐫造石佛名千佛嶺齊文惠太子豫章竟陵諸王增飾之嶺之上下巖數百隨其淺深廣狹為佛之大小惟正)
(一峰高可五丈内坐釋迦佛傍立菩薩二皆四丈八尺下為天開巖白乳泉唐劉長卿有登東峰尋明徵君故)
(居詩禪又曰五祖在黃州府黃梅縣一名茂山即五祖大滿師道場山頂有池生白蓮花唐裴度詩徧尋真)
(跡躡莓苔世事全抛不忍回上界不知何處去西天移向此間來)穀城黍谷(又曰榖城)
(在山東兗州府東阿縣漢張良遊下邳圯上遇一老人授一編書曰後十三年孺子見我濟北榖城山下黃石)
(即我矣孔文祥曰黃石公鬚眉皆白杖丹藜履赤舄葛稚川云即老子也老子無世不出于黃帝時號廣成子)
(文王時號支邑先生武王時號郭叔子漢初號黃石公漢文時號河上公又曰黍谷在順天府懷柔縣東跨)
(密雲界劉向云燕有谷地寒不生黍稷鄒衍吹律以温其氣故名山曰黍谷)梅嶺花巖
(又曰梅嶺即大庾嶺在南安府大庾縣城西南磅礴高聳南接南雄初嶺路峻阻唐宰相張九齡開鑿新路兩)
(壁峭立中塗坦平上多紅梅故名梅嶺嶺表有關曰梅關宋横浦居士張九成所築按大庾縣夲漢南野縣地)
(漢初南粤不貢武帝遣將軍庾勝討之築城于此因名大庾縣嶺亦以縣名之又曰花巖在江寧縣去牛頭)
(山五里唐貞觀中僧法融棲巖下遇大雪忽有竒花二莖生巖側又有白鳥獻花於此故名)峴首
陪尾(羊祜登峴山事詳前貢又曰陪尾在湖廣德安府城東北即禹至於陪尾是也)卑
耳折腰(史記齊桓公曰寡人北伐山戎過孤竹西伐大夏涉流沙束馬懸車上卑耳之山卑耳在)
(河東太陽垣山堂肆考曰折腰在山西平陽府曲縣西北山有銅冶)天柱雲門(又曰)
(天柱在杭州餘杭縣西南四隅陡絶聳翠參天為道家五十七福地又曰紹興府城南有雲門山王獻之嘗)
(居之梁天監中選學生往雲門山從何轍受業即此)天中雲際(又曰天中在河南汝寧府)
(城北以其在天之中故曰天中自古考日景定分數者莫正于此又曰雲際在柳州府融縣城北上有二泉)
雷首月牙(又曰雷首即首陽山在河東蒲坂縣又封禪書所謂薄山也又曰月牙在桂)
(林府龍隱巖北捫蘿而上石磴數十級半山之中形如初月故名)春秋子午(又曰春秋)
(在廬州舒城縣南相傳唐貞元中有二禪師解脱于此遺骨尚存其來實春秋時也遂以名山又曰子午在)
(陜西慶陽府合水縣東綿亘八百餘里相傳此處是黃帝葬衣冠之所)富春長秋(又曰)
(富春在嚴州府桐廬縣西一名嚴陵山山號錦峰繡嶺乃漢嚴子陵釣處前臨大江上有東西二釣臺又曰)
(長秋在四川嘉定州蒲江縣治東)玉壘銅官(又曰玉壘在成都府灌縣西北湔水出焉)
(左思賦包玉壘以為宇杜甫詩曰玉壘浮雲變古今浸又曰銅官在銅陵縣之南上有泉源冬夏不竭可以)
(鐵烹銅因名一在四川卭州東南史記卓氏之先為趙人秦破趙卓氏夫妻推輦而行曰吾聞岷山沃野下有)
(蹲鴟乃求遠遷致之臨卭即山鑄錢即此漢文帝嘗以山賜鄧通一在浙江湖州武康縣西北相傳吳王濞采)
(銅于此山下有二坎號銅井登州文登縣有鐵官山漢置鐵官冶鑄于此)采石銅鼓(又曰)
(采石在太平府牛渚山之北昔人于此取石因名唐李白嘗乘月著宮錦袍與崔宗之泛舟即此又曰銅鼓)
(在鬱林州南有唐時銅鼓在焉故名)衣錦執笏(又曰杭州臨安縣治南有石鏡山山之東)
(峰有圓石徑二尺七寸其光如鏡錢鏐幼時遊此巔其形冠冕如王者狀後唐昭宗改鏐所居營為衣錦營并)
(封此山為衣錦山陽又曰執笏在成都府井研縣南一峰突出青氏世居其下登科不絶)爛柯
懸甕(又曰爛柯在衢州府南道書謂此山為青霞第八洞天晉樵者王質入山見二童子圍碁質置)
(斧觀之童子與質一物如棗核食之不飢局終童子指視之曰汝斧柯巳爛矣質歸巳無復時人矣又曰懸)
(甕在太原縣西晉水所出因山腹有巨石如甕故名)敬亭畏壘(又曰敬亭在寧國府宣城)
(縣北李白詩衆鳥高飛盡孤雲獨去閒相看兩不厭只有敬亭山莊子曰老聃之後有庚桑楚者得老聃之)
(道居畏壘之山居三年畏壘大穰畏壘之民相與言曰庚桑子之始來吾灑然異之今吾日計之而不足月計)
(之而有餘庶幾其聖人乎子胡不相與尸而祝之社而稷之乎)仙室曾城(水經注曰武當)
(山一名太和山亦名參山山形特秀又名仙室名山記曰武當山區域周廻四五百里中央有一峰名嵾嶺高)
(二十餘里望之秀絶出於雲表清朗之日然後見峰一月之間四五見耳輕霄盖於上白雲帶其前彙苑曾)
(城九重王母所居)龍眠鹿起(一統志曰桐城有龍眠山林壑深秀又曰舒城有鹿起)
(山)上為星精俯視雷雨(上詳前一岳五岳圖聚曰括蒼山東之佐命登真)
(隱訣吳錄云括蒼山登之俯視雷雨也)欲界仙都仕宦捷徑(陶弘景曰高峰)
(入雲清流見底日夕欲流沉鱗競躍實是欲界之仙都也唐書曰盧藏用隱居終南往來於少室間後登朝)
(趦趄詭佞專事權貴道士司馬子微歸天臺山羣公祖道藏用指終南山曰此中甚有佳處何必天臺子微曰)
(以吾觀之此乃仕宦之捷徑耳藏用有慙色)
山四
原國主(山川)山師(山師掌山林之名辨其物與其利害而頒之邦國使置其珍異之物)厲
禁(山虞掌山林之政令為之厲而為之守禁若祭山林則為之主而脩除且蹕)崒崩(詩山冢崒崩)
固國(孟子固國不以山谿之險)出雲(禮記天降時雨山川出雲)藏疾(左傳山藪藏疾)
藏金(莊子)五山(列子大壑中有五山焉一曰岱輿二曰員嶠三曰方壺四曰瀛洲五曰蓬萊)
八山(史天下名山八三在外五在中國華山首陽山太室山少室山東太山此五山黃帝之常遊)
登山(古詩登山臨水送將歸)上山(又曰上山採蘼蕪下山逄故夫)有木(左傳山有木工)
(則度之)為山(九仞)增琴高(山堂肆考曰琴高山在涇縣東相傳為琴高控鯉上昇之所)
華表(又曰遼東都司城東有華表山昔丁令威化鶴于此故名)焦山(又曰焦山在鎮江江中漢)
(處士焦先隱此故名旁有海門二山上有焦山寺羅漢巖宋理宗書三大字揭之有臺曰煉丹洞曰三詔因先)
(三詔不起故名崖下有瘞鶴銘據輟耕錄所載此銘乃華陽真逸撰刻在鎮江焦山頑石上潮落方可手摸相)
(傳為晉王右軍書宋黃睿父曰為陶隱居書今文格字法殊𩔖陶弘景盖弘景自號華陽隱居也)袁山
(又曰袁山在江西袁州府東北昔高士袁京居此故名有大小二袁山唐人詩袁山大小雙螺並秀出東西二)
(帶横)蒜山(又曰蒜山在鎮江府西大江岸上山多澤蒜故名)茶山(又曰茶山在鄿水縣北山)
(出茶劉禹錫詩薤葉照人呈夏簟松花滿椀試新茶又廣信府北亦有此山以陸羽嘗居此故名)良
常(金陵志秦始皇登句曲北垂歎曰廵狩之樂莫過於山海自今以往良為常矣羣臣并稱壽歎曰良為常)
(矣乃改句曲北垂為良常山)宛委(詳會稽諸山)姑射(彙苑詳註曰堯見四子於姑射之山)
(窅然喪其天下焉又藐姑射之山有神人焉肌膚若冰雪)勾漏(又曰洞天之一交阯有勾漏山出丹砂)
買山(高逸傳支道林因人就深公買印山深公答曰未聞巢由買山而隱遁得此言慙恧而巳雲)
(溪友議于頔鎮襄陽廬山符載山人遣書于公乞買山錢百萬于公遂如數與之)童(山無草木曰童)
赭(彙苑詳註曰始皇伐湘山樹赭其山)支硎山(山堂肆考曰支硎山在吳縣西晉僧支遁)
(道林隱此且山多平石遂名支硎山上有石窟温泉放鶴亭馬路石皆支遁盤桓處)桐君山(又曰)
(桐君山在嚴州府桐廬縣東有異人于此採藥求道結廬于桐木之下人問其姓名則指桐以示之因號此山)
(為桐君山)羣玉山(穆天子傳天子北征東還至於羣玉之山阿平無險寡草木而無禽獸天子于)
(是取玉三乘玉器服物載玉萬隻天子休羣玉之山)具茨山(天中記曰黃帝登具茨之山升于洪隄之)
(上受神芝之圖于黃蘆童子)夾谷山(一統志曰夾谷山在淄川舊名祝其山即孔子相定公會)
(齊盟地)甘泉山(寰宇記曰甘泉山在涇陽亦名石鼓原甘泉水出焉漢甘泉宫在其上揚子雲作賦)
(夢吐鳳于楮上者)吳嶽山(又曰吳嶽山在隴州今為西鎮上有五峰)華不注山
(郡縣志曰華不注山在府城東北虎牙傑立孤峰刺天)毉巫閭山(名山志曰毉巫閭山在廣寧衞)
(城西昔虞舜封十有二山之一即幽州之鎮也其山掩抱六重又名六山上有桃花洞聖水盆三水懸崖下灘)
(雖冬不冰又有仙人巖飛瀑巖)
山五
原詩晉庾闡登楚山詩曰拂駕升西嶺寓目臨浚波想
望七德耀詠此九功歌龍駟釋陽林朝服集三河廻首
盼宇宙一無濟邦家宋孝武遊覆舟山詩曰束髮好
怡衍弱冠頗流薄素想終勿傾聿來果丘壑層峰亘天
維曠渚綿地絡逢臯列神苑遭壇樹仙閣松墱含青暉
荷源煜彤爍川界泳游鱗巖庭響鳴鶴又登作樂山
詩曰修路軫孤轡竦石頓飛轅遂登千尋首表裏望丘
原屯煙擾風穴積水溺雲根漢潦吐新波楚山帶舊苑
壤草凌故國古木秀頽垣目極情無届客思空已繁
登魯山詩曰解帆憩通渚息徒憑椒丘粤值風景和升
高縱遠眸紀郢窮西路湘夢極南流杳哉漢隂水浩焉
江界脩宋謝靈運往北山經湖中詩曰石横水分流
林密蹊絶蹤初篁苞綠籜新蒲含紫茸海鷗戲春岸天
雞弄和風宋宗炳登白鳥山詩曰我徂白鳥山因名
感昔擬仰升數百仞俯覽眇千里杲杲羣木分岌岌衆
巒起又登半石山詩曰清晨陟阻崖氣志洞蕭灑嶰
谷崩地幽窮石凌天委長松列竦肅萬樹巉巗詭上施
神農蘿下凝堯時髓齊謝朓和王著作登八公山詩
曰東限琅琊臺西距孟諸陸阡眠起雜樹檀欒蔭脩竹
日隱瀾疑空雲聚岫如複出沒眺樓雉遠近送眷目
又遊敬亭山詩曰兹山亘百里合沓與雲齊上千蔽白
日下屬帶廻谿交藤荒且蔓樛枝聳復低獨鶴方朝唳
飢鼯此夜啼泄雲已漫漫多雨亦淒淒梁沈約遊金
華山詩曰遠策追夙心靈山協久要天倪臨紫闕地道
通丹竅未乘琴高鯉且縱嚴陵釣若蒙羽駕迎得奉金
書召高馳入閶闔方覩靈妃笑又贈留真人東山還
詩曰連峰竟無已積翠遠微微寥戾野風急芸黃秋草
腓我來歲云暮於此悵懷歸霜雪方共下寧止露霑衣
待余兩岐秀去去掩柴扉梁范雲登三山詩曰仄徑
崩且危叢巖竦復垂石藤多卷節水樹饒蟠枝海中昔
自重江上今如斯梁江淹歴山詩曰愁生白露日思
起秋風年竊悲杜蘅暮攬涕即空山落葉下楚水别鶴
噪吳田嶂氣隂不極日色半虧天酒至情蕭瑟憑樽還
惘然又遊黃檗山詩曰長望竟何極閩雲連越邊南
州饒竒怪赤縣多靈仙金峰各虧日銅石共臨天陽岫
昭鸞采隂谿噴龍泉雞鳴丹壁上猿嘯青崖間梁任
昉奉和登景陽山詩曰物色感神遊升高悵有閱南望
銅駞街北走長楸埒别澗宛滄溟疏山駕瀛碣奔鯨吐
華浪司南動輕枻日下重門照雲開九華澈觀閣隆舊
恩奉圖愧前哲梁庾肩吾遊甑山詩曰平子去已久
餘風今復追未必遊春草王孫自不歸寒雲間石起秋
葉下山飛又賦得山詩曰層雲霾峻嶺絶澗倒危峰
刻削臨千仞嵯峨起百重行曦上杳杳結霧下溶溶仁
心留此屬休奉愧羣龍周蕭撝上蓮山詩曰獨邁青
蓮嶺超竒紫盖峰挂流遥似鶴插石近如龍沙崩聞韻
鼔霜落似鳴鐘飛花滿叢桂輕吹起脩笻石蒲今尚有
採摘更相逢周王褒明慶寺石壁詩曰夏水懸臺際
秋泉帶雨餘石生銘字長山久谷神虚又雲居寺高
頂詩曰中峰雲巳合絶頂日猶晴邑居隨望近風煙對
眼生陳張正見賦得山卦名詩曰蓬萊遯羽客巖穴
轉蒙蘢雲歸僊井暗霧解石橋通影帶臨峰鶴形隨雜
雨風尋師不失路咸欲馭飛鴻陳蕭詮賦得往往孤
山映詩曰青山照落暉暎遠望連飛僊峰看玉笥關路
視金微鼔吹聲疑盡香爐煙覺稀共君臨水别勞此送
將歸陳釋惠摽詠山詩曰靈山蘊麗名秀出寫蓬瀛
香爐帶煙上紫盖入霞生霧捲蓮峰出巖開石鏡明定
知丘壑裏併佇白雲情又曰峨眉信重險天目本僊
居金華抱丹竈玉笥蘊神書幽人披薜荔怨妾採蘼蕪
紫巖無暮雨何時送故夫又曰丹霞拂層閣碧水泛
蓬萊鼇岫含煙聳蓮崖照日開松門夾細葉石磴染新
苔能令平子見淹留未肯回蕭慤奉和望山應教詩
曰仙遊本多趣復此上秋初巖低石倒險嶺高松更疎
峰形疑鳥翅塞路似狼居曯望情無已詞殫意有餘
隋李德林詠山詩曰登嶺望重關腰珮且鳴環天河臨
易飲月桂近將攀王母仙山至夫人南嶽還何必陽臺
下要待夢容顔隋劉斌詠山詩曰雪山峙千仞蔽日
且嵯峨紫盖雲隂遠香爐煙氣多石梁高鳥路瀑水近
天河欲知聞道里别自有仙歌唐太宗詠小山詩曰
近谷交縈蘂遥峰對出蓮徑細無全磴松小未含煙
增唐李嶠詠山詩曰山嶺鬱氛氳峩峩上翠氛泉飛一
道帶峰出半天雲石壁丹青色新花錦繡文巳開封禪
禮希謁聖明君唐崔仲方小山詩曰崑丘夲難步軒
臺不易朝還往麟洲上時聽鳳凰簫霞觀文犀簟香林
碧玉條且學燒丹甑何假摘靈桃唐杜甫白鹽山詩
曰卓立羣峰外蟠根積水邊他皆任厚地爾獨近高天
白牓千家邑清秋萬里船詞人取佳句刷練始堪傳
又丈人山詩曰自為青城客不唾青城地為愛丈人山
丹梯近幽意丈人祠西佳氣濃緣雲擬住最高峰掃除
白髮黃精在君看他時冰雪容唐李白天門山詩曰
迥出江上山雙峰自相對岸映松色寒石分浪花碎參
差遠天際縹緲晴霞外落日舟去遥回首沉青靄又
登峨眉山詩曰蜀國多仙山峨眉邈難匹周流試登覽
絶怪安可息青冥倚天開彩錯疑畫出冷然紫霞賞果
得錦囊術雲間吹瓊簫石上弄寶瑟平生有微尚歡笑
自此畢煙容如在顔塵累忽相失倘逢騎羊子攜手陵
白日唐劉長卿洞陽山詩曰舊日仙成處荒林客到
稀白雲將犬去芳草任人歸空谷無行徑深山少落暉
桃源幾家住誰為掃荆扉唐權德輿玉山嶺詩曰悠
悠驅匹馬征路上連岡晚翠深雲竇寒苔淨石梁荻花
偏似雪楓葉不禁霜愁見前程遠空郊下夕陽唐林
璠入北山詩曰整駕俟明發逶迤歴險途天形逼峰盡
地勢入谿無樹遶圓潭密雲横疊嶂孤誰憐後時者六
月未南圖唐白居易商山仙娥峰詩曰我為東南行
始登商山道商山無數峰最愛仙娥好參差樹若插匼
匝雲如抱渴望寒玉泉香聞紫芝草青巖屏削碧白石
牀鋪縞向無如此物安足留四皓感彼私自問歸山何
不早可能塵土中還隨衆人老唐項斯山中詩曰青
櫪林疎亦有人一渠流水數家分山當日午移峰影草
帶泥痕過鹿羣蒸茗氣衝茅屋出繅絲聲隔竹籬聞行
逢賣藥歸來客不惜相隨入白雲唐李頻尋山詩曰
一徑入雙崖初疑有幾家行窮人不見坐久日空斜石
上生靈草泉中落異花終須結茅屋向此學餐霞宋
梅聖俞望山詩曰北望直百里峩峩千仞青斷虹迎日
盡飛雨帶龍腥隂壑煙雲畜陽崖草木靈登臨終不厭
時許到兹亭宋王庭珪山行詩曰緩鞚青絲馬不嘶
青山草長静柴扉迸林新筍斑斑出隔水幽禽欵欵飛
雨過泉聲鳴嶺背日長花氣撲人衣雲藏遠岫茶煙起
知有僧居在翠微明瀋定王山行詩曰丹地轉嶙峋
山寒未覺春枯藤懸古木獨鳥咤行人崖斷才分逕雲
低欲拂巾漸看天路近下界積微塵
原吟晉夏侯湛山路吟曰夙駕兮待明陟山路兮遐征
冒晨朝兮入大谷道逶迤兮嵐氣清攬轡兮抑馬踟躇
兮曠野曠野驅兮寥落崇岳兮嵬崿丘陵兮連離卉木
兮交錯淥水兮長流驚濤兮拂石宋謝莊山夜憂曰
庭光盡山明歸流風乘軒卷明月緣河飛澗鳥鳴兮夜
蟬清橘露靡兮蕙煙輕凌别浦兮值魚躍經喬林兮遇
猨驚南臯别鶴佇行漢東鄰孤管入青天沉痾白髮共
急日朝露過隟詎賖年年去兮髮不還金膏玉液豈留
顔廻舲拓繩戸收櫂掩荆關
增歌唐顧况苔蘚山歌曰野人夜夢江南山江南山深
松檜閒野人覺後長歎息帖蘚黏苔作山色閉門無事
任盈虚終日欹眠觀四如一如白雲飛出壁二如飛雨
巖前滴三如騰虎欲哮咆四如懶龍遭霹靂嶮峭嵌空
潭洞寒小兒兩手扶欄杆
原賦魏劉楨黎陽山賦曰自魏都而南邁迄洪川以朅
休想王旅之旌旄望南路之遐脩御輕駕而西徂過舊
塢之高區爾乃踰峻嶺超連岡一登九息遂臻其陽南
蔭黃河左覆金城青壇承祀高碑頌靈珍木駢羅奮華
揚榮雲興風起蕭瑟清泠延首南望顧瞻舊鄉桑梓增
敬慘切懷傷河源汩其東逝陽烏飄而南翔覩衆物之
集華退欣欣而樂康晉潘岳登虎牢山賦曰辭京輦
兮遥邁將遠遊兮東夏朝發軔兮帝墉夕結軌兮中野
憑脩坂兮停車臨寒泉兮飲馬眷故鄉之遼隔思紆軫
以鬱陶步玉趾以升降凌汜水而登虎牢覽河洛之二
川眺成平之雙臯崇嶺驫以崔崒幽谷豁以窙寥路逶
迤以迫隘林廓落以蕭條爾乃仰蔭嘉木俯藉芳卉青
煙鬱其相望棟宇懔以鱗萃彼登山而臨水固先喆之
所哀矧去鄉而離家邈長辭而遠乖望歸雲以歎息腸
一日而九廻良勞者之詠事爰寄言以表懷晉郭璞
巫咸山賦曰盖巫咸者實以鴻術為帝堯醫生為上公
死為貴神豈封斯山而因以名之乎伊巫咸之名山崛
孤停而傑峙體岑峭以隆頽冠崇嶺以峻起配華霍以
助鎮致靈潤乎百里爾乃寒泉懸涌浚湍流帶林薄叢
籠幽蔚隱藹八風之所歸起遊鳥之所喧會潛瑕石揚
蘭&KR0581;廻翔鵷集凌鷮鷦翳禽鳥栖陽以晨鳴熊虎窟隂
而夕㘁梁江淹江上之山賦曰挂青蘿兮萬仞竪丹
石兮百重嵯峨兮嵒㟧如斲兮如削波潮兮吐納&KR1778;峰
兮積沓見紅草之交生眺碧樹之四合草自然而千華
樹無情而百色嗟世道之異兹牽憂恚而來逼梁吳
均八公山賦曰峻極之山蓄聖表仙南參差而望越北
邐迤而懷燕爾其盤桓基固含陽藏霧絶壁嶮巇層巖
廻互桂皎月而常團雲望空而自布袖以華閬帶以潛
淮文星亂石藻日流階若夫神基巨鎮卓犖荆河箕風
畢雨育嶺生峨高岑直兮蔽景脩坂出兮架天以迎雲
而就日若從漢而廻山露泫葉而原淨花照磯而岫鮮
促嶂萬尋平崖億絶上被紫而煙生傍帶花而來雪維
英王兮好僊會八公兮小山駕飛龍兮翩翩高馳翔兮
沖天陳張正見山賦曰何神山之峻美諒苞結之所
成東垂曰泰南服稱衡西戎所擅北狄標名於是堯值
洪流滔天襄陵禹敷水土奠高刊木衆川旣導羣嶽自
脩潛通四瀆鎮壓九州森羅辰象吐吸雲霧深不可測
遠不可步於廓靈山長為作固爾其為狀也則武當太
和武功太白崑崙五門扶寧三石峰高一萬峭峙三百
登而眺之則千里無極俯而臨之則萬仞難測暎白鶴
而同高混青天而共色晉潘尼西道賦曰異山河之
岨阨倦關谷之盤紆車低佪於潛軌馬侘傺於險塗狗
肘還勾羊角互戾葂窟連投十數億計石子之澗坎埳
之穴支體為之危竦形骸為之疲曳此亦行者之艱難
羈旅之困弊若其名坂則羊羹八特成臯黃馬廻波激
浪飛沙飄瓦馬則頓躓狼傍虺頽元黃牛則體疲力竭
損食喪膚&KR0146;蹄穿領摩髖脱軀唐太宗小山賦曰何
四序之交運轉三陽之暮時風辭暄而入暑樹替錦而
成帷想蓬瀛兮靡覿望崑閬兮難期抗微山於綺砌横
促嶺於丹墀啓一圍而建址崇數尺以成岯旣無秀峙
之勢夲乏雲霞之資承墜宇之殘露挂低空之斷絲爾
乃參差絶巘葳紆短逕風暫下而將飄煙纔高而不暝
寸中孤嶂連還斷尺裏重巒欹復正岫帶柳而合雙眉
石澄流兮分兩鏡爾其移芳植秀擢幹抽莖松新翠薄
桂小丹輕細影雜兮俱亂弱勢交兮共縈纔有力以勝
蝶本無心而引鸎半葉舒而巖暗一花散而峰明何纖
微之同景亦卑細以相成於是換浮歡於沉思賞輕仁
於勝地俯蟻垤而有餘仰終南而多愧非為固於九折
庶無虧于一簣聊夕翫而朝臨足攄懷而蕩志增唐
許敬宗掖庭山賦曰命世作弼含章挺英允文允武惟
誠惟明聽甘棠之暇隙想叢桂之幽情瞰浮雲而志遠
瑩寒井而神清乃命僕夫整駕山隅騰鳴笳於通谷擁
飛蓋於高衢逍遥仁智之境放曠道德之區造中天而
式宴陵倒景而為娛星懸珠網日對金鋪雲承綺棟霓
縈繡櫨旣而近矚玲瓏遠眺溟濛隔翠微而半顯歴丹
穴而纔通等玉京之仙化侔銀闕之神功於時百卉敷
榮六合清朗霞澹水而川媚風飄林而澗響聳絶壑之
千尋挂懸流之萬丈蔽日月而孤峙吐雲霓而秀上循
折坂而邅廻躡危嶠而來往鑿離暉于石鏡法瑞露于
雲掌爾其花藥紛披蹊徑參差舒英冒渚擢幹臨崖乍
莽蒼而横植忽葑茸而倒垂扇晨飇而裊裊含宿霧而
&KR0034;&KR0034;蔭町疃之毛羣哢間關之羽族或相賀於甍棟或
競馳於原陸駒食藿而馴場鶯含桃而出谷德澤加於
飛走榮光周於草木日云暮時稍闌暢神襟而體物紀
盛跡以濡翰發詞林之華藻瀉筆海之波瀾命小臣而
並作賦大雅而承歡辭曰芳園兮鬱鬱高岫兮峩峩君
王兮遊豫軒盖兮輕過花同林兮異彩鳥各囀兮相和
野獸鳴兮應鐘石山英開兮間綺羅侍荆臺之入夢舞
洛汭之淩波懸清暉於日月同眉壽於山河唐周鉞
土積成山賦曰彼山之峻兮禀氣而成此山之峻兮積
壤所營何人功之彙聚致丘壑之崢嶸始見一抔已見
進於吾往終成九仞還宜景行而行當其率性作勞因
高立趾將覆簣而可久念極天而有俟道旣長而彌專
力雖勤而未已於是資地勢建土功區區而日不暇給
矻矻而樂在其中以不拒物為心因成高大以不譲塵
為德遂致穹崇所謂從微而至著有感而必通致峰巒
而因人立跡侔造化而與古爭雄
原贊晉庾肅之山贊曰懸巖沓翳神明攸居官府風雲
懷吐川渠崑閬天聳五嶽雲停飛峰紫蔚辰秀太清
晉戴逵山贊曰蔚矣名山亭亭洪秀並基二儀嶤嶣雲
構嵯峨積岨寥籠虚岫輕霞下拂神泉旁潄曰仁奚樂
唯兹比壽晉郭璞炎山贊曰木含陽氣精搆則然炎
之無盡是生火山理見乎微其妙在傳
原銘晉張載劒閣銘曰巖巖梁山積石峩峩遠屬荆衡
近綴岷嶓南通卭僰北達裦斜狹過彭碣高踰嵩華惟
蜀之門作固作鎮是曰劒閣壁立千仞窮地之險極地
之峻世濁則逆道清斯順閉由往漢開自有晉秦得百
二并吞諸侯齊得十二田生獻籌矧兹狹隘土之外區
一人荷戟萬夫趦趄形勝之地非親勿居昔在武侯中
流而喜山河之固見屈吳起興實在德險亦難恃洞庭
孟門二國不祀自古迄今天命匪易憑阻作昏尠不敗
績公孫旣滅劉氏銜璧覆車遺軌罔或重跡勒銘山阿
敢告梁益晉湛方生靈秀山銘曰巖巖靈秀積岨幽
重傍嶺關岫乘標挺峰桂柏參幹芝菊亂叢翠雲夕暎
爽氣朝蒙蘢蘢疎林穆穆閒房幽室冬暄清蔭夏凉神
木竒生靈草真香雲鮮其色風飄其芳可以養性可以
棲翔長生久視何必仙鄉梁簡文帝行雨山銘曰巖
畔途遠阿曲路深猶云息馭尚且抽琴兹峰獨擅嶔﨑
千變卻繞畫房前臨寶殿玉岫開華紫水廻斜谿間聚
葉澗裏縈沙月映成水人來當花藤結如帷磧起成基
芸香馥逕石鏡臨墀又明月山銘曰迢逓峰長威紆
嶽聚旣正書門兼同天柱非競小山寧論大庾豈學土
龍詎須石鼓緅色斜臨霞文横竪梁孝元帝東宫後
堂僊室山銘曰太華削成本擅竒聲峰如雪委嶺若蓮
生雲除紫盖霞通赤城金壇是籙玉記題名鳳依桐樹
鶴聽琴聲殿接南箕橋連北斗秋河從帶春禽銜綬朱
鳥安忩青龍作牖梁庾肩吾東宫玉帳山銘曰玉帳
寥廓崑山抵鵲總葉成帷連枝起幕玉蘂難徙金花不
落隱士彈琴僊人看博巖留故鼎竈聚新荆煮石初爛
燒丹欲成桑田屢盡海水頻傾長聞鳳曲永聽簫聲
周庾信梁東宫行雨山銘曰山名行雨地異陽臺春人
無數神女羞來翠幔朝開新妝旦起樹入牀前山來鏡
裏草色衫同花紅面似開年寒盡正月遊春天絲劇藕
蝶粉多塵横藤礙路垂柳低人誰言洛浦一箇河神
陳徐陵後堂望美人山銘曰高堂疑雨洛浦無洲何處
相望山邊一樓峰因五婦石是三侯險逾地肺危陵天
柱禁苑斜通春人恒聚樹裏聞歌枝中見舞恰對妝臺
諸窗併開遥看已識試喚便廻豈如織女非秋不來
增唐高宗玉華宫山銘曰順請峒山鐫芳金石道光軒
駕聲流姬迹矧此崇巖介通帝室峻侔銅柱祥韜金碧
飲渭南通鳴岐西格炎生肇授彤暑初融高明叶序卜
揆裁宫鳳標銜露鳥跂捫空丹谿繚繞璇樹玲瓏逕分
餘雲嶺界斜虹流光縟景清籟嘶風波移控鯉雲飛御
鶴沉沉松嶝萋萋蘭幄霧宿重巒寒生洞壑峰高鳥路
月對林垂交藤散綠懸鏡成規鵷歸繞蕣鳳下標椅崖
依注蘚池涵卷葹廣運堯心式昭夏諺端靈養白申歌
秘殿菌閣流霜椒臺凝霰玉榮則賞瑶池肆宴福夀無
疆華封斯薦
原碑梁簡文帝神山碑銘曰關號天井山稱地雌碧雞
金馬越瀆梁池懷靈蘊德孕寶含竒此亦仙岫英名遠
摛昔有鷲窟不燒淨土邁彼高蹤構兹法宇引葉成帷
即樹為柱石砌危横崖階斜竪梁元帝玄圃牛渚磯
碑曰竊以增城九重僊林八樹未有船如鴈鶴時度宓
妃橋似牽牛能分織女丹鳳為羣紫柱成列清風韻響
即代僊歌桂影浮池仍為月浦璧月朝暉金樓啓扉畫
船向浦錦䌫牽磯花飛拂袖荷香入衣山林朝市併覺
忘歸
原序宋謝靈運名山序曰夫衣食人生之所資山水性
分之所適世識多云歡足本在華堂枕巖漱流者乏於
大志故保其枯槁余謂不然君子有愛物之情有救物
之能横流之弊非才不理故時有屈己以濟彼豈以名
利之場賢於清曠之域耶陶朱高揖越相留侯願辭漢
傅推此而言可以明矣增唐王勃越州秋日宴山亭
序曰昔王子敬琅邪之名士常懷習氏之園阮嗣宗陳
留之俊人直至山陽之坐豈非琴樽遠契必兆朕於佳
辰風月高情每留連於勝地是以東山可望林泉生謝
客之文南國多才江山助屈平之氣况乎揚子雲之故
地巖壑依然宓子賤之芳猷弦歌在屬紅蘭翠菊俯映
砂亭黛柏蒼松深環玉砌參差夕樹煙侵橘柚之園的
歴秋荷月照芙蓉之水旣而星廻漢轉露下風高銀燭
掩花瑶觴抒興一時仙馭方深擯俗之懷五際飛文遂
動緣情之作人分一字四韻成篇
原書梁吳均與施從事書曰故鄣縣東三十五里有青
山絶壁干天孤峰入漢綠嶂百重青川萬轉歸飛之鳥
千翼競來企木之猨百臂相接秋露為霜春蘿被逕風
雨如晦雞鳴不已信足蕩累頤物悟衷散賞又與朱
元思書曰風煙俱淨天山共色從流飄蕩任意東西自
富陽至桐廬一百許里竒山異水天下獨絶水皆縹碧
千丈見底游魚細石直視無礙急湍甚箭猛浪若奔夾
峰高山皆生寒樹負勢競上互相軒邈爭高直指千百
成峰泉水激石泠泠作響好鳥相鳴嚶嚶成韻蟬則千
轉不窮猨則百叫無絶鳶飛戾天者望峰息心經綸世
務者窺谷忘返横柯上蔽在晝猶昏疎條交暎有時見
日
御定淵鑑𩔖函卷二十四
