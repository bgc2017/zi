欽定四庫全書
御定淵鑑𩔖函卷七十九
設官部十九(禮部尚書員外郎附)(侍郎附中禮部郎中附祠部郎員外郎)
(膳部郎中)(員外郎附)(主客郎中)(員外郎附)
禮部尚書一(侍郎附)
原杜氏通典曰唐虞之際秩宗典三禮周禮春官大宗
伯掌建邦之天神人鬼地祗之禮後漢尚書吏曹兼掌
齋祀亦其職也魏尚書有祠部曹及晉江左有祠部尚
書掌廟祧之禮(嵇含臺中宴會詩其祠部云仰承宗廟日懷祗虔)常與右僕射
通職不常置以右僕射攝之(歷代皆與右僕射通職)宋祠部尚書
領祠部儀曹二曹齊梁陳皆有祠部尚書後魏為儀曹
尚書北齊祠部尚書統祠部(掌祠祀醫藥死喪贈賻)主客虞曹屯
田起部五曹又有儀曹主吉凶禮制屬殿中尚書後周
置春官卿又有禮部而不言職事後改禮部為宗伯又
春官之屬有典命(掌内外九族之差及王器衣服之令沙門道士之法)後改典命
為大司禮俄改大司禮復為禮部謂之禮部大夫(後周盧凱)
(為禮部大夫充聘陳使)至隋置禮部尚書統禮部祠部主客膳部
四曹盖因後周禮部之名兼前代祠部儀曹之職唐龍
朔二年改禮部尚書為司禮太常伯咸亨元年復舊光
宅元年改禮部為春官神龍元年復舊總判祠部禮部
膳部主客事增文獻通考曰宋禮部判部事二人以
兩制及帶職朝官以上充凡禮儀之事悉歸於大常禮
院而貢舉之政領於知貢舉官本曹但掌制科舉人補
奏太廟郊社齋郎室長掌座都省集議百官謝賀章表
諸州申舉祥瑞出納内外牌印之事而兼領貢院官制
行始正其職凡天地宗廟陵園之祀后妃親王將相封
册之命皇子加封公主降嫁稽其彝以詔上下而舉行
之朝廷慶會宴樂宗室冠婚喪祭蕃使去來宴賜與夫
經筵史館賜書修書之禮例皆同奉常講求參酌而定
其儀節三歲貢舉學校試補諸生皆總其政旌節章服
之頒祥瑞表奏之進凡關於禮樂者皆掌之建炎三年
詔鴻臚光祿寺并歸於禮部太常國子監亦隸焉分案
五曰禮樂曰貢舉曰宗正奉使帳曰封册表曰檢法各
隨其名而治其事續文獻通考曰遼北面以都司掌
禮儀視禮部南面有禮部尚書下侍郎郎中員外郎並
同吏部金禮部尚書一員侍郎郎中員外郎各一員
主事二員元禮部尚書三員侍郎郎中各二員員外
郎六員品秩與吏部同掌天下禮樂祭祀朝會燕享貢
舉之政令凡儀制損益之文符印簡册之信神人封諡
之法忠孝貞義之褒送迎聘好之節文學僧道之事婚
姻繼續之辨音藝膳供之物悉以任之中統元年以吏
戶禮為左三部置尚書侍郎郎中各二員員外郎六員
總領三部之事十三年始别為禮部元貞元年復增尚
書一員領會同館事眀初沿唐宋之制設禮部尚書
侍郎之職掌天下禮儀祭祀宴享貢舉之政令仍屬中
書省洪武十三年革中書省陞六部禮部屬有四曰儀
部曰祠部曰膳部曰主客部二十九年改儀部為儀制
祠部為祠祭膳部為精膳主客仍舊俱稱清吏司永為
定制國家稽古右文敷典察倫𩔖非博雅崇古道藝德
行備具者莫稱兹任故成化弘治以來率以翰林儒臣
為之登公孤任輔導以至秉持國是皆必由此云原
杜氏通典曰侍郎周官春官小宗伯中大夫頗同今任
後周依周官今侍郎則隋煬帝置唐因之龍朔二年改
為司禮少常伯咸亨元年復舊他時曹名或改而官號
不易掌策試貢舉及齋郎弘崇國子生等事舊制考功
員外郎掌貢舉開元二十三年考功員外郎李昂為進
士李權所詆朝議以考功位輕不足以臨多士至二十
四年遂以禮部侍郎掌焉開元天寳之中昇平既久羣
士務進天下髦彦由其取舍故勢傾當時資與吏部侍
郎等同增文獻通考曰宋侍郎貳尚書之事南渡諸
曹長貳互置紹興七年禮部置侍郎二員隆興初詔尚
書不常置禮部侍郎置一員續文獻通考曰遼南面
禮部侍郎同吏部金禮部侍郎一員正四品元禮
部侍郎二員眀禮部左右侍郎各一人
禮部尚書二
增虞書曰帝曰咨四岳有能典朕三禮僉曰伯夷帝曰
俞咨伯汝作秩宗夙夜惟寅直哉惟清典略曰契為
司徒百姓和親䕫主賓客遠人必至家語曰父子不
能長幼失序上下乖離異志曰不和不和則飭宗伯
北史曰後魏孝文留宋弁兼祠部攝七兵事曰國之大
事在祀與戎故令卿管攝二曹又曰隋牛宏以典籍
遺逸上表請開獻書之路拜禮部尚書奉敕修撰五禮
勒成百卷行於當代又請依古制修立眀堂以時事草
創未遑制作竟寝不行又曰隋辛彦之進禮部尚書
與秘書監牛宏撰新禮帝令彦之與沈重論議重不能
抗避席而謝曰辛君所謂金城湯池無可攻之勢帝大
悅唐書曰李揆字端卿門地人物文學皆當世第一
為禮部尚書素為盧把所惡用為吐蕃會盟使至蕃酋
長曰聞唐家有第一人李揆公是否揆畏留因紿之曰
彼李揆安肯來邪又曰韋綬字子章進位禮部尚書
穆宗問所以禳災祈福者對曰昔宋景公以善言退法
星三舍漢文帝除祕祝勅有司祭而不祈此二君皆受
自致之福如失德以却災媚神以匄助非祈禳之道也
又睿宗朝薛稷為禮部尚書以有翊贊功每召入宫
中與決事恩絶羣臣又曰李綱字文紀仕隋官不進
筮之得鼎卦筮人曰君當為卿輔待易姓乃如志至唐
終禮部尚書北夢瑣言曰偽蜀韓昭為禮部尚書凡
琴棋書算射法悉皆涉獵李台瑕曰韓八座仕藝如拆
韤線無一條長通略曰豐稷為禮部尚書哲宗升祔
議功臣配享稷以為當用司馬光吕公著或者謂二人
得罪於哲宗朝不可用稷曰止論其有功於時爾如唐
五王配享中宗豈非得罪於中宗者哉金史曰張浩
字浩然天眷中遷禮部尚書田榖事起臺省一空以浩
行六部事簿書叢委決遣無留人服其才元史曰庫
庫拜禮部尚書監羣玉内司正色率下國制大樂諸坊
咸隸本部遇公讌衆伎畢陳庫庫視之泊如僚佐以下
皆肅然又曰許扆字君黼一名和爾郭斯國禎子也
除禮部尚書提點太醫院事賜日月龍鳳文綺衣二襲
每外國使至必命與之語辭眀理辨莫不傾服又曰
張養浩字希孟拜禮部尚書會元夕英宗欲於内庭張
燈為鰲山養浩即上疏諫帝大怒既覽而喜曰非張希
孟不敢言即罷之仍賜尚服金織幣一帛一以旌其直
又曰曹元用字子貞泰定中轉禮部尚書及大朝會
為紏儀官申卷班之令俾以序退無争門而出之擾行
之獻徵錄曰眀吕震字克聲太宗時為禮部尚書聰
眀絶人每朝奏請他尚書皆執副本又與左右更進迭
奏震兼戶兵二部奏牘愈多皆自專對侍郎不與也情
狀委曲千緒萬端一覽之後輙背誦如流水未嘗有誤
(以上尚書)舊唐書曰高鍇開成元年為禮部侍郎凡掌貢
部三年每歲登第者四十人三年牓出後勅曰進士每
歲四十人其數過多則乖精選官途填委宜窒其源改
每年限放三十人如不登其數亦聽然鍇選擢雖多頗
得實才抑豪華擢孤進至今稱之又曰高郢字公楚
為禮部侍郎時四方士務朋比更相譽薦以動有司徇
名亡實郢疾之乃謝絶請謁顓取行藝司貢部凡三歲
甄幽獨抑浮華流競之俗為衰唐書曰李揆兼禮部
侍郎病取士不考實徒露搜索禁所挾而迂學陋生藉
枕圖史且不能自措於辭乃大陳書庭中進諸儒約曰
上選士但務得才可盡所欲言由是人人稱美又曰
賈至為禮部侍郎建言歲方艱歉舉人赴省者兩都試
之兩都試人自此始又曰楊綰為禮部侍郎上疏議
貢舉請罷眀經進士復古孝廉力田等科天下高其議
又曰柳璟字德輝為禮部侍郎為人寬信好接士稱
人之長遊於門者皆顯於世又曰崔郾字廣略轉禮
部侍郎凡兩歲貢士平心閱試所擢者無非名士為公
輔名卿者十人又曰韋純為禮部侍郎取士抑浮華
先行實嘗從容奏曰禮部侍郎重於宰相帝曰侍郎是
宰相除安得為重曰為陛下揀宰相者得無重乎帝美
其言又曰唐韋陟𫝊云陟字殷卿為禮部侍郎曩者
主司取與皆以一場之善遂登科目陟先知其所長然
後依常式考覈片善無遺美聲盈路宋史曰曾幾權
禮部侍郎兄楙開皆嘗貳春官幾復為之人以為榮每
會同舍多談前軰言行臺閣典章搢紳推重焉又曰
宋劉正夫字德初除禮部侍郎彗星見詔求直言正夫
條奏時政十餘事大略重名器輕賦歛戢干戈節賜予
及持盈守成之道徽宗嘉納之中興繋年錄曰中丞
張守諡文靖除禮部侍郎力辭不拜上命吕頤浩召至
政事堂諭以正士不宜輕去朝廷守乃受命又曰紹
興間吕廣問為禮部侍郎上謂大臣曰廣問老成不沽
激往時薦之者多金史曰鄂勒根彦忠貞元二年進
禮部侍郎海陵凡有所疑使彦忠裁決彦忠據法以對
間有不合則召讓之彦忠執奏如前終無阿屈獻徵
錄曰眀吾紳起拜禮部右侍郎太宗謂尚書吕震曰吾
紳出自翰林可佐卿典禮矣又曰王直字行儉正統
中進禮部侍郎仍兼學士出涖部事處之裕如若素習
者又曰王英字時彦進禮部左侍郎浙江台寧等府
民遭疫死甚衆上遣英齎香幣往祀南鎮以禳民癘時
浙久旱英至紹興大雨水深二尺灌獻之夕雨止星見
眀日又大雨田野霑足人皆喜曰此侍郎雨也(以上侍郎)
禮部尚書三
原伯夷彤伯(上見二虞書為書注成王命彤伯入宗伯)統百官諧萬
民治神人和上下(周禮宗伯掌禮典以和邦國以統百官以諧萬民書宗伯掌邦禮)
(治神人和上下注云春官卿也宗廟之官長主國禮治天神地祇人鬼之事及國之吉凶軍賓嘉之禮以和上)
(下尊卑)當同和之代先務化成居禮樂之司必資眀
備(白帖)增大僚古卿(唐李絳制宗伯秩禮是為大僚宋曾南豐擬制云春官古卿)
(是用授汝)作秩宗掌邦禮(上見前二虞書屬周禮云春官宗伯使帥其而掌邦禮)
(以佐王和邦國)稱容臺踐台斗(鄭康成云商家禮樂之官知禮容故署稱容臺杜)
(甫送王評事詩及乎貞觀初尚書踐台斗注云貞觀初王珪拜禮部尚書後以侍郎執政)管攝二
曹兼授二職(上見前二北史資唐書云高宗謂裴行儉曰卿文武兼故授卿以二職即日)
(拜禮部尚書兼檢校右衛大將軍)却西蕃貢馬論高麗市書(蘇軾三馬)
(贊序云元祐西蕃有貢駿馬汗血者事下禮部軾時為宗伯判其狀云朝廷方却走馬正復汗血亦何所用事)
(遂寝部通略云高麗貢使請買書籍朝廷以故事盡許之禮尚書蘇軾言漢東平王求諸子太史公書猶不)
(許今可許乎詔曾經許買者許依例)以文章復用如圖畫中覩(金史曰趙)
(秉文字周臣興定中拜禮部尚書以貢舉坐取進士盧亞重用韻致仕後復為禮部尚書入謝上曰卿春秋高)
(以文章故須復用卿充元史曰張起巖字夢臣拜禮部尚書文宗親郊起巖大禮使導帝陟降步武有節衣)
(前後襜如陪位百官望之如古圖畫中所覩帝甚嘉之賜賚優渥以上尚書)定樂章抗
和議(周益公集曰洪适權禮部侍郎上初講郊祀公乞進胙德夀宫及改定樂章人謂禮與時皆得之)
(中興繫年錄曰禮部侍郎曾開知婺州先是秦檜語和議曰此事大係安危開於坐中抗聲曰丞相今日不當)
(說安危止合論存亡爾檜矍然驚其言遂命出守)題堂書笏(唐書曰崔氏兄弟皆為禮)
(部居光德里搆便齋宣宗曰鄆一門孝友可為士族法因題曰德星堂遼史曰劉景字可大景宗時擢禮部)
(侍郎及遷尚書上方欲倚用乃書笏曰劉景可留宰相)不阿權近請置孝廉
(唐王凝為禮部侍郎不阿權近下見二楊綰)兩加榮命三知貢舉(唐書曰賀)
(知章遷禮部侍郎兼授學士一日並謝訖謁宰臣源侍中謂張說曰賀公久著盛名今日一時加二榮命並為)
(學士之光輝然二者孰為美說曰侍郎自皇朝以來為衣冠之華選自非履歷清要望實俱美者無以居之雖)
(然終是具員之吏學士者懷先王之道為縉紳軌儀藴揚班之詞采兼游夏之文學始可處之無媿二美之中)
(此為愈也貢五代史曰後唐同光中裴皡拜禮部侍郎前後三知舉晉高祖時宰相桑維翰亦成名於皥榜)
(下嘗謁皡於私第皡不迎不送或問之答曰皡見維翰於中書則庶僚也維翰見皡於私館則門生也何送之)
(有人亦重其耿介)舍人引麻貢士試柳(唐南部新書曰常衮自禮部侍郎入)
(相初潘炎為舍人引麻因戲之曰留取破麻鞵著衮視事不浹旬果拜相唐書曰李渭字君載遷禮部侍郎)
(始中書省有古柳建中末枯死德宗自梁還復榮茂人以為瑞柳渭令貢士賦之上聞不以為善)父
子同貳南省兄弟五為禮部(唐書曰崔挹子湜先是湜為兵部侍郎挹為禮)
(部侍郎父子同為南省副貳有唐以來未有此事再又曰崔氏兄弟六人邠郾鄆凡為吏部五禮部)
以直清公正者處之非文儒鑒裁者不在(上見後韋貫之制)
(職𩔖曰稱秩元祀春官舊職舉秀興廉國朝兼領非文儒碩茂鑒裁精實重於一時者不在此也)不
宜輕出當專任用(上見二張守府朱晦菴集張魏公復除知興元已登舟除禮部侍)
(郎名對便殿上慰勞宣諭曰朕將有為正欲一飛沖天而無羽翼者卿為朕留意當專任用)士林
稱慶文運其昌(獻徵錄曰眀蔣驥拜禮部右侍郎命下之日士林稱慶皆以為儒者之榮)
(遇莫此為盛獲又曰曾魯太祖時為禮部侍郎時倭入寇戍將每捕之上憫其無知命儒臣草詔歸其俘魯)
(所撰有中國一視同仁語上曰頃觀陶凱文已起人意魯復如此文運庶其昌乎以上侍郎)
禮部尚書四
增惟文物禮樂之司獨高他選非道德詞章之望不
在此官和上下而治神人經國家而定社稷丹
青一代之文眀白百王之制太平六典已知周宰
相之有人緜蕞諸生寧若漢奉常之不古春官六
十立之長以維專曲禮三千待其人而後舉(翰苑新書)
同履艱難(元史曰許國禎字進之至元中遷禮部尚書上疏言慎財賦禁服色眀法律嚴武備設諫)
(官均衛兵建學校立朝儀事多施行帝與近臣言及勲舊大臣因謂國禎曰朕昔出征同履艱難者惟卿數人)
(在爾)親書官階(又曰郭貫字安道至大中除禮部尚書帝親書其官階曰嘉議大夫以授有司)
特賜銀章(獻徵錄曰胡濙字源潔宣宗時進禮部尚書上嘉其清勤特賜銀章四其二曰文恭)
(世家曰清和恭靖盖嘉羡褒美之也)改造璣衡(又曰周洪謨憲宗時拜禮部尚書言書載璿璣)
(玉衡蔡𫝊不得其制乞改造以備占候從之以上尚書)眀練故事(北史柳敏為禮部中大夫)
(後改禮部為司宗仍以敏為之敏操履方正性又恭勤每日將朝必夙興待旦又安處臺閣眀練故事近儀或)
(乖先典者皆按據舊章刊正通典周官小宗伯中大夫頗同今任)文柄舉屬(宋楊大年撰行)
(狀程大昌權禮部侍郎一時文柄舉屬於公其成就人才不可計凡今老師宿儒多公門生也)天選
侍郎(獻徵錄曰李紹字克述英宗時陞禮部右侍郎時有結權貴圖進者上不許密訪近輔求才德老成)
(厭服人心者得紹甚喜曰朕知其人久矣召吏部陞任紹公卿往賀尚書王皡舉酒酬曰天選侍郎也)
超然矰繳外(敬日草曰彭凌霄字用沈鄧州淅川人進禮部右侍郎會推内閣力辭不赴以奸璫)
(在事故早退安貧超然矰繳之外獨彭公一人以上侍郎)
禮部尚書五
增詩唐劉禹錫寄王侍郎放榜詩曰禮闈春榜動長安
九陌人人走馬看一日聲名徧天下滿城桃李屬春官
增箴眀宣宗禮部箴曰聖人立極法天出治為治之本
莫大於禮稽古伯夷為虞秩宗所典三禮宗伯攸同既
治神人亦和上下政本之地實宣教化惟我祖宗承古
之道品節制度式昭禮教幽眀崇卑秩乎有序大法大
經靡不備舉咨爾禮臣夙夜惟寅秉其直清以交神眀
安上治民爰及四裔祗循舊章亦義之比惟卿暨佐予
汝協恭暨厥四屬於卿率從治國去禮猶耕無耜咸篤
敬之以懋政事
增制唐常衮授張謂禮部侍郎制曰稱秩元祀春官職
焉舉秀興廉國朝兼領非文儒碩茂鑒裁精實重於一
時者不在此地具官張謂宏達有檢和平易容博涉羣
籍通其源流振起鴻藻正其聲律翰飛北閣煥發司言
居部長人不忘惠訓輔相東禁孝友彰眀貳宗伯之掌
禮典諸侯之貢士以爾公望副兹眷求白居易授韋
貫之禮部侍郎制曰典郊祀之禮獻賢能之書今小宗
伯實兼二事非直清眀正者不足以處之具官韋貫之
沈實堅峻文以禮樂行成於内移用於官公直之聲滿
於臺閣頃以詞藻選登禁掖秉筆書命時稱得人多積
勤勞宜有遷轉可使典禮以和神人可使考文以第俊
秀儀曹之選僉議所歸往修乃官無替厥問鄭處誨
授鄭薰禮部侍郎制曰儀曹劇任中臺慎擇總百郡之
俊造考五禮之異同必求上才以允僉屬具官鄭薰文
諧騷雅鼓吹前言譽洽縉紳領袖時軰操守必修其謙
柄進退常踐於德藩疊中詞科亟陞清貫持槖列金章
之侍揮毫擅紫闥之工是用俾司貢籍以振儒風搴拔
既尚於幽貞聳勸勿遺於曹緒無求冠玉無采雕蟲當
思取實之方必有酌中之道爾其盡慮以率至公
增狀宋周必大辭免禮部尚書兼翰苑奏狀曰竊惟掌
禮代言班高選遴國初陶榖雖嘗兼領然宗伯猶是階
官未率屬也元祐中獨蘇軾學問文章稱此兩職然亦
先後迭居不聞並命自紹興至於乾道沈與求孫近胡
交修楊椿汪應辰俱是六卿祗帶兼權學士有以見名
器之重不輕畀付如此
增表宋周必大謝除禮部侍郎表曰惟宗伯古之清曹
惟貳卿今之膴仕禮樂自天子出雖上禀於聖謨籩豆
則有司存當俯求於故實夫何鄙朴而許攝承夙夜直
哉惟清莫遂䕫龍之遜文章煥焉可述更慙乘馬之工
增記宋洪邁禮部長貳壁記曰元豐定官制歸天下萬
務於文昌曹分賦職頗采用周官唐六典尚書品第二
侍郎品第三皆法從屬車間朝廷所以尊榮之甚寵由
是得政者鴈行立然要為具員吏朝日而坐出曹弊治
不過操牘視成振之以章程柅之以挈比思慮索於几
案此其勢不能得施置自便獨宗伯不其然間平時繩
墨要會疑亦王官之一守有日天子舉遺典禮大朝聘
大慶賀與天地宗廟典策秩享之事衆史贅聚閣筆詞
不占措乃雍容風議斟酌故實援之古可驗揆之今可
行者繄吾啓為之非特規守成法視故府鐘鼔玉帛周
章有司之後而已則上所選置正用第一品亦其理宜
禮部郎中一(員外郎附)
原杜氏通典曰禮部郎中按周官春官肆師下大夫亦
頗同今任魏尚書有儀曹郎掌吉凶禮制歷代多有(例在)
(吏部篇)宋齊儀曹屬祠部(梁書武帝謂徐勉曰今帝業初構須一人有學藝解朝儀者為)
(尚書儀曹郎勉曰孔休源識見清通詳練故事自晉宋起居注誦略上口上悅遂拜為儀曹郎)後周依
周官隋初為禮部侍郎煬帝除侍字又改為儀曹郎武
德初改為禮部郎中龍朔二年改為司禮大夫咸亨初
復舊其後曹改而官不易掌禮樂學校儀式制度衣冠
符印表疏册命祥瑞鋪設喪葬賵賻及官人等員外
郎周禮肆師上士後周依焉至隋文帝置禮部員外
郎煬帝改為儀曹承務郎武德三年復舊其後曹改而
官不改增文獻通考曰宋郎中參預禮樂祭祀朝會
宴享學校貢舉之事有所損益則審訂以次咨決凡慶
賀若謝掌撰表文與祠部主客膳部並列為四建炎四
年並省郎曹禮部領主客祠部領膳部隆興初復詔禮
部祠部一員兼領自是并行四司之事矣續文獻通
考曰遼南面禮部郎中員外郎並同吏部金禮部郎
中一員員外郎一員主事二員元禮部郎中二員員
外郎六員主事二員眀禮部儀制清吏司掌禮文宗
封學校科貢之事以贊尚書郎中一人員外一人主事
二人
禮部郎中二
增南史曰孔休源除尚書儀曹郎每建議訪問前事休
源即以所誦記隨機斷決曾無凝滯吏部任昉嘗謂之
孔獨誦南齊書曰孔逷字世遠為尚書儀曹郎屢箴
闕禮多見信納上謂王儉曰孔逷真所謂儀曹不忝厥
職也石林燕語曰舊大朝會慶賀及春秋謝賜衣請
上聽政之𩔖宰相率百官奉表皆禮部郎官之職大觀
以後朝廷慶賀事多非常例郎官不能得其意蔡京乃
命中書舍人雜為之比又不欲有所去取於是間參取
首尾或摘其一二聯次比成之當時謂之集句表禮部
所撰惟春秋兩謝賜衣表而已言行錄曰劉敞字原
父天子將親大祫於太廟丞相欲加上尊號公以禮部
兼領名表丞相請撰表公說止之遂上疏章凡四天子
得公奏曰我意本謂當如此遂斷章表不受金史曰
知登聞檢院王震改禮部郎中世宗諭宰臣曰此除未
允人望禮官當選有學術士如張汝霖者可也於是命
汝霖兼之而除震别職(以上郎中)錄異記曰唐劉禹錫為
禮部員外郎方與日者從容段文昌適入謁既去日者
謂禹錫曰員外須待十年之後此客入相方轉正曹郎
耳自是禹錫失意連授外官十餘年文昌入相方除禹
錫禮部郎中唐許孟容德宗詔為禮部員外郎有公
主之子請補弘文館諸生孟容舉令式不許公主訴於
上命中使問狀孟容執奏竟得遷本部郎中宋周平
園集李文簡公燾除禮部員外郎時中興祭典未備公
上言嶽鎮海瀆先農先蠶風雨雷師九祀乃以酒脯代
牲牢雨𤾉失節郡國水災未必不由於此詔許復舊
吕東萊文集王居正字剛中紹興元年除禮部員外郎
上將祀眀堂公立議請合祭天地奉太祖太宗配詔禮
部議定又撫州守臣言甘露降畫圖以聞公請却其圖
勿納臺臣因劾守奪其州金史王競字無競天眷中
遷禮部員外郎時海陵當國政由己出欲令百官避堂
諱競言人臣無公諱遂止蕭仲恭以太傅領三省事
封王欲援遼故事親王用紫羅傘事下禮部競與郎中
翟永固眀言其非是事竟不行海陵由是重之(以上外郎)員
禮部郎中三
增小儀名表(尚書故實曰杜牧頃於宰執求小儀不遂石林燕語曰禮部郎中元豐官制)
(行謂之名表郎郎官别有印曰名表郎印)清通峭鯁(上見前一通典注唐書曰李翺字)
(習之為禮部郎中性峭鯁論議無所屈見宰相李逄吉面斥其過)有學藝眞儀曹
(上見通典注見二南齊書)(下)議俎豆掌絲綸(曲阜集行上官均制俎豆之議)
(著為典常牋奏之文𫝊為口實秩清任重時儒所貴不次之擢多此途出春眀退朝錄曰禮部郎中百日内)
(須知制誥故王元之與宋給事詩須知百日掌絲綸)周禮大夫南宫舍人(上見)
(通典人王鞏聞見錄曰禮部郎中掌省中文翰謂之南宫舍宋神宗與宰執議更官制至禮部郎中曰此南)
(宫舍人非他曹比可除劉摯)辭章自名奏議詳雅(唐書曰薛稷字嗣通為禮)
(部郎中以辭章自名詳韓退之為王宏中墓碑云在禮部奏議雅省中服其能)專委大儀
詳練故事(南史曰劉杳字士深博綜羣書沈約任昉以下每有遺忘皆訪問焉累遷尚書儀曹)
(郎僕射徐勉以臺閣大儀專委杳焉下見前通典)賜筆禮闈裁書南閣(上出)
(張賈衮下出常制)舉儀制辨名數訂禮文職牋奏(六典郎中員外)
(郎所掌佐尚書侍郎舉其儀制而辨其名數非曲阜集除鄧忠臣制曰儀曹郎參訂禮文兼職牋奏富儒學)
(未易處也中以上郎)清廟器瑞錦窠(唐李珏字待價為殿中侍御史宰相韋處)
(厚曰清廟之器豈擊搏才乎除禮部員外郎唐舊說禮部員外郎為瑞錦窠)崔澹名德
子厚文章(唐書曰崔澹舉止秀峙時人謂玉而冠者為禮部員外郎當時士大夫以流品相尚推名)
(德者以澹為首為劉禹錫柳文序子厚以文章稱首入尚書禮部員外郎)送新圖汲
修綆(唐舊說員外郎廳有大石諸州府納廢印皆於石上碎之又圖寫祥瑞員外郎掌令狐楚詩移石幾)
(回敲廢印開箱何處送新圖召黃山谷詩惟此禮部公寒泉甃舊井議此久羸瓶還汲修綆謂東坡也)
稱誦名表損益儀物(樓攻媿集汪大猷字仲嘉除禮部員外郎南宫名表一出士林)
(稱誦之儀續會要宋朝禮部郎中及員外郎凡講論制度損益物則審覆有司所上之狀以次諮決而質於)
(尚書省郎以上員外)
禮部郎中四
增詩唐鄭谷寄同年趙郎中詩曰仙步徐徐整羽衣小
儀澄淡轉中儀樺飄紅燭趨朝路蘭縱清香宿省時彩
筆煙霞供不足綸闈鸞鳳訝來遲自憐孤宦誰相念禱
祝空吟一首詩又春夕伴同年禮部員外直省詩曰
錦帳名郎重錦科清宵寓直縱吟哦水含玉鏡春寒在
粉傅仙闈月色多視草即應歸屬望握蘭知道暫經過
流鶯百囀和殘漏猶把芳樽藉露莎
增制唐蘇頲授彭景直禮部郎中制曰具官彭景直通
理内融含輝外静文尚典雅學窮精博故能容臺是則
仙闥咸推俾即眞於滿歲更惟允於卿月白居易授
張元夫禮部員外郎制曰具官張元夫官有秩清而選
妙者其儀曹員外郎之謂乎凡殿内御史雖文才秀出
功課高等者滿歲而授猶曰美遷有如元夫連膺二𨕖
歷彼踐此僉以為宜況怒飛青冥翔集禁陛由兹去者
十八九焉汝知之乎思有以稱薛廷珪授徐彦樞禮
部員外郎制曰具官徐彦樞文昌列曹代稱清署宗伯
之重時難厥官其在外郎𨕖擢尤重率多虚位以待當
才聞爾澹以立身謙而履道情田萬頃瑤林將玉樹森
羅文律九成調露與承雲交奏動必由禮人無間言是
用聽彼羣情懋兹劇𨕖斯文重振資爾之嘉謀時政有
疑佇爾之讜論勉臨厥職紹乃家風
增誥宋王震授蘇軾禮部郎中誥曰爾議論文章卓然
名世而失職浸久所學未伸今兹命爾為郎以待不次
之𨕖孔子曰如或知爾則何以哉維爾之才不患無位
增記宋洪邁禮部郎官廳壁記曰均之為郎然二十四
司冷熱劇易不得同日語中興時捐不急之官省郎七
員以主客合於禮部號為兩曹而所掌不過牋削印瑞
郊廟禮文與士子科舉事日所程判其多不能以百天
眀省門開繇大丞相以下畢入聽治吾同舍郎南典𨕖
北理財文書鱗午吏四繞不少置獨儀曹之廷可設翳
網予方理蠧簡呻呫畢作書生事業倦則偃一榻上遲
食時矍起摩睡眼以出卒食舒舒而行伺丞相上馬已
即去至無毫毛可用以為勤以白長官者其官同祿之
入又同而勞逸相絶顧如此顔之不厚難矣哉又黃
疇若禮部郎官廳記曰惟禮部有儀曹郎盖古春官之
屬魏齊及唐多𨕖名士典領雖不治文書比他曹為閒
暇然極其至要則協禮樂以贊宗伯治神人以和上下
至於事筆硯於其間者亦必廉悍俊拔如柳宗元劉禹
錫軰乃稱是豈細事思厥艱大反不若縱横計財甲乙
論刑之為易易耳故廣前志之未盡冀方來之知勉使
牽聯詩書業履光大以對於前聞人顧不偉歟毋徒揩
睡睫曰丞相上馬去吾事畢矣
祠部郎中一(員外郎附)
原杜氏通典曰祠部郎中按魏尚書有祠部郎歷代皆
有主禮制後魏裴修為中大夫兼祠部曹祠部曹主禮
樂每有疑議修撰斟酌故實咸有條貫後周有典祠中
大夫隋初為侍郎煬帝除侍字武德加中字龍朔二年
改為司禋大夫咸亨元年復舊延載元年五月制天下
僧尼隸祠部天寳十一年改祠部為職祠至德初復舊掌祠
祀天文漏刻國忌廟諱卜祝醫藥等及僧尼簿籍自天
寳六載及至德三年常置祠部使以他官為之員外
郎改置與戶部員外郎同增南史賀德基世傳禮學
祖文發父淹至德基三世為祠部郎德基於禮記稱為
精眀職𩔖曰許允之字之竒才應禮樂擢為祠部郎
唐省中語後行祠屯不博中行都門文獻通考曰
宋祠部掌諸州宫觀僧尼道士童行住持教門事務祠
祭奉安祈禱神廟加封賜額並屬之醫官磨勘醫生試
補校其事而予奪之國史趙彦若遷祠部員外郎先
是宗廟薦新中秋用茭萌不經易以蒲白彦若曰蒲春
始生可食秋則過時不可以薦乃據引經𫝊改為春薦
神宗實錄陳襄字述古判尚書祠部時譯經僧法護
遺表度十僧趙槩奏列於朝三年度道士襄皆執奏不
行紹興正論胡寧文定之子遷祠部郎與秦檜議論
不合時熺為樞密檜問兒子近除如何寧曰外議以公
相必不襲蔡京之迹也檜怒以言章罷事文𩔖聚曰
元無專曹官以令史分名頭掌之續文獻通考曰眀
禮部祠祭清吏司掌祭享獻薦天文國䘏廟諱術藝道
佛之事以贊尚書郎中一人員外郎一人主事二人
祠部郎中二
增冰廳禋曹(因話錄曰祠部呼為冰廳言其清且冷也冰去聲胡文恭行曹旭贈官制追)
(建禮之禋曹)言眀堂立太廟(魏志曰徐邈為祠部郎上言南北郊及論眀堂宗廟)
(毁建皆有證據祠職𩔖曰晉改立太廟摯虞為部郎職其事)損益儀禮斟酌故
實(梁書曰周捨博學精義理梁武帝召拜祠部郎損益儀禮多自捨出翰苑新書曰後魏裴修兼祠部曹)
(每有疑議修撰斟酌咸有故實以上郎中)論樂舞非古以薦士為任
(陳書曰姚察為尚書祠部員外舊魏王肅奏祀天地設宫懸樂八佾舞至梁武帝以為祀神禮宜簡古無宫懸)
(之文宣帝欲備樂以梁武為非碩學咸希旨察博引經籍據梁樂為是當時莫不慙服韓愈與祠部陸員外)
(書執事好賢樂善孜孜以薦進良士為己任方今天下一人而已)當官不撓召對
稱旨(唐崔沔傳沔為祠部員外郎為人舒緩訥於造次當官正色未嘗沮撓長編曰葉夢得字少藴為)
(祠部員外郎召對稱旨上喜因問在部幾時對曰將及二年上曰如是久乎朕當不次擢卿後數日遂除起居)
(郎外以上員郎)
增制唐賈至授王璵祠部郎中兼侍御史制曰具官王
璵藏器於身策名清列多材多藝知微知章歴兹艱難
屢有籌畫宜兼臺省之任仍緫師戎之役宋富弼子
紹庭除祠部員外制云惟爾先正相予祖宗爾少長義
方習以成性詩不云乎惟其有之是以似之朕亦何愛
典祀之清𨕖而命汝陟焉以勸夫孝於親者往其欽哉
膳部郎中(員外郎附)
原杜氏通典曰膳部郎中按周官即膳夫凌人二職也
晉尚書有左士右士曹後魏都官尚書管左士郎北齊
改左士為膳部郎掌侍官有司禮食餚饌屬都官尚書
後周有膳部大夫一人亦掌飲食屬大冡宰隋膳部屬
祠部初置侍郎煬帝除侍字武德中加中字龍朔二年
改為司膳大夫咸亨初復舊天寳十一年又改膳部為
司膳至德初復舊掌飲膳藏冰及食料員外郎改置
與戶部員外郎同增五代史後唐膳部郎中鄭兟先
奏諸司諸使職掌人吏乘暖坐帶銀魚席帽輕衣肥馬
参雜廷臣尊卑無别汙染時風請下禁止上嘉其事促
行之中書屢為不可趙鳳亟言於執政曰此禮誡人不
可不切為權吏所庇竟寝其事文獻通考曰宋膳部
掌祠祀奏告牲牢禮料及宴設酒食果實之事收冰藏
冰賜冰以時無闕事御廚翰林司牛羊司隸焉翰苑
新書曰建炎三年詔祠部郎官一員兼膳部郎中續
文獻通考曰眀精膳清吏司掌宴饗牲豆酒膳之事以
贊尚書郎中一人員外郎一人主事二人獻徵錄曰
唐禎為禮部精膳司郎中精膳主天下貢茶至者必先
呈樣樣者其名實則私餽所從來久矣禎至飭門者正
供外無得入流風一清又曰林鴻字子羽擢膳部員
外郎太祖臨軒試龍池春曉孤鴈二詩一日名動京師
又曰臧應奎改禮部精膳司嘗進用人用言二事世
宗嘉納之
增制唐蘇頲授鄭博雅膳部郎中制曰具官鄭博雅志
業融暢襟靈閑遠備聞前言嘗習故事來游博望既增
清道之華入奏眀光宜副丹墀之寵白居易授李德
修膳部員外郎制曰尚書左曹郎自奏議彌綸外凡邦
之牲豆之品醴膳之數實紏理之今文昌長佐(一作洎)春
官卿以朝散大夫守秘書丞李德修籍訓於台庭業官
於書府揆才考第得補為郎司膳缺員爾宜專掌
主客郎中(員外郎附)
原杜氏通典曰主客郎中按漢成帝初置尚書有客曹
主外國裔翟後光武分改為南主客北主客二曹至魏
亦為南主客事晉氏分為左右南北四主客或單為客
曹宋齊梁陳單有主客後魏吏部管南主客祠部管左
主客北齊改左主客為主爵南主客為主客隋初為侍
郎煬帝除侍字尋又改為司籍郎武德初改為主客郎
中龍朔二年又改主客為司藩咸亨元年復舊掌二王
後又典諸藩朝聘員外郎改置與戶部員外郎同
增後漢書曰何邃少有美望公府中十辟一無所就由
是名重華夏起家為尚書主客郎山堂肆考曰後魏
李繗為尚書南主客郎前後接對凡十八人頗為稱職
又曰魏收為主客郎時梁徐陵為散騎常侍使魏魏
人授館宴賓是日甚熱魏收嘲陵曰今日之熱由徐常
侍來陵即答曰昔王肅至此故魏始制禮儀今我來聘
使卿復知寒暑收大慙齊文襄為相以收失言囚之數
日南史曰庾杲之為主客郎時魏使至問杲之百姓
為何家家題門帖賣宅杲之答曰朝廷欲掃蕩京洛克
復神州所以家家賣宅魏使縮鼻而不能答梁范胥
為國子博士有口辯嘗兼主客郎應接北使齊春秋
匈奴使李道固至詔使主客郎范岫接對道固美其醖
籍文獻通考曰宋主客掌諸藩朝貢宴設賜予之事
翰苑新書曰建炎三年詔禮部郎中一員兼主客
事文𩔖聚曰元令史分掌名頭四方使客隸於禮部
續文獻通考曰眀主客清吏司掌華夷朝貢往來宴賜
之事以贊尚書郎中一人員外郎一人主事二人提督
四夷館主客主事一人獻徵錄曰楊俊民字伯章世
宗時調禮部主客郎有詔賜戚里黃門趣公宣給公曰
此内賜也宜於迎和門頒之非禮官所得與上是其言
增制唐劉禹錫授主客郎中制曰漢制尚書郎四人一
人主營部成帝又署客曹主外國戎翟事皆今主客之
任也其後或東西列職左右分名統彼行人之家綏其
外臣之務朝聘則定位宴會則辨儀穆我四門深於九
譯用委藁街之政克資粉署之賢孫逖授章仇兼瓊
主客員外郎制曰具官某雅有堅操嘗懷遠圖義不辭
勞忠能盡節頃逾砂磧能正紏繩興國利於懸車振朝
威於絶漠甄其績用宜遷禮閣之榮寄以澄清仍受憲
臣之任
御定淵鑑𩔖函卷七十九
