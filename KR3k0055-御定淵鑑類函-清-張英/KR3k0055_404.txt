欽定四庫全書
御定淵鑑類函卷三百九十九
果部(李)(桃)
李一
原許氏說文曰李果也從木子聲杼古文李爾雅曰
休無實李(郭璞注曰一名趙李)痤接慮李(今之麥熟李)駮赤李桃李醜
核棗李曰疐之(孫炎曰桃李類皆核疐之去秪也疐音帝)郭義恭廣志曰
車下李車上李又曰麥李細小有溝道有黃建李青
皮李馬肝李赤李房陵李增又曰鼠李朱李可以梁
又曰細小䭞(音亦)李肌粘茹似䭞有柰李離核李李似
柰有壁李熟必先劈裂有孝經李一名老子李其樹數
年則枯有杏李味小酢似杏有夏李冬李十一月熟
格物總論曰李實數種或朱或黃或綠或紫或斑點大
者如杯小者如雞卵核小味甘脆皆果中之珍也原
毛詩曰何彼穠矣華如桃李又曰投我以木李報之
以瓊玖又曰丘中有李彼留之子又曰北山有李
又曰投我以桃報之以李禮記曰食棗桃李弗致
於核(注曰為恭敬也)春秋運斗樞曰玉衡星散為李增漢
武内傳曰仙家上藥有員丘紅李原陸翽鄴中記曰
華林園有春李冬華春熟增韋述兩京記曰東都嘉
慶坊有李樹其實甘鮮為京都之美故稱嘉慶李今人
但言嘉慶子蓋稱謂既熟不加李亦可記也唐志曰
北之渤海有九都之李原荆州記曰房陵有好李
風土記曰南郡有細李有青皮李增管子曰五沃之
土其木宜李原列子曰師門嘯父弟子食桃李葩
鹽鐵論曰桃李實多者來歲謂之穰洞冥記曰琳國
去長安九萬里生玉葉李色如碧玉數十歲一熟味酸
昔韓衆嘗餌此李因名韓衆李增述異記曰瀨鄉老
子祠有紅縹李一李二色又曰房陵定山有朱仲者
家有縹李代所希有又曰晉暉章殿前有嘉李又
曰李戎州所出肉熟而皮猶綠雜考曰江南建寧有
一種名均亭李紫色極肥大味甘如蜜南方之李此實
為最真人王褒内傳曰五雲丹山上有玄雲李食之
得仙原本草曰李根治癬服其花令人好顔色凡李
實熟食之皆好除固熱調中食之不可合雀肉食之不
可臨水上噉之李皮水煎含之治齒痛增陶弼詩曰
主人肝膽無猜忌李下遊人任整冠
李二
增集真記曰西王母居龍目城城中產黃中李花開則
三影結實則九影花實上皆有黃中二字王母惜之過
於蟠桃與紫陽真官博戲則以一二百枚逓分勝負
黃帝内傳曰王母遺帝上清玉文之李原神仙傳曰
老子母適到李樹之下生老子而能言指李樹曰以此
樹為我姓孟子匡章曰陳仲子豈不誠廉士哉居於
陵三日不食耳無聞目無見也井上有李螬食實者過
半矣匍匐往將食之三咽然後耳有聞目有見西京
雜記曰漢武初修上林苑羣臣遠方各獻其果樹有合
枝李朱李黃李紫李綠李青李綺李青房李顔回李羌
李燕李猴李沈朱李浮素李漢武内傳曰李少君謂
武帝曰溟海棗大如瓜鍾山之李大如缾臣食之遂生
竒光抱朴子曰五原蔡誕入山而還欺其家人云到
崑崙山有玉李形如世間者但光眀洞徹而堅以玉井
水洗之便軟而可食東方朔占曰朔與弟子俱行朔
渴令弟子叩道邊家門不知室中姓名呼不應朔復往
見博勞飛集其家李樹上朔謂弟子曰主人當姓李名
博勞汝呼當應室中人果有姓李名博勞出與朔相見
即入取飲與之增述異記曰水精李出天台閑閑真
人曾致元帝東方朔占曰魏文帝安陽殿前天降朱
李八枚噉一枚可數日不食原世說曰王戎年七歲
嘗與諸小兒遊睹道邊李樹有子折枝諸小兒競走取
之惟戎不動人問之荅曰樹在道邊而多子此必苦李
也取之信然又曰王安豐有好李賣之恐人得種常
鑚其核增晉書曰和嶠性至儉家有好李常求之不
過數十王武子因其上直率將少年能食之人將斧詣
園飽噉之伐之送與嶠問何如君李嵇康高士傳曰
長靈安丘生病篤弟子公沙都來省之與安共至於庭
樹下聞李香開目見雙赤李著枯枝都仰手承李自墮
掌中安丘食之所苦盡愈齊書曰王僧孺少時有餽
其父李先以一與之不受曰大人未見不容先嘗花
木錄曰北齊武帝改芳林園為仙都苑植名果有合歡
杏同心李唐書曰武德中有獻李樹連理盤屈如龍
又曰貞觀中玉華宫李樹連理隔澗合枝天寶遺
事曰處士崔元徽東洛有宅入嵩山采朮芝回宅中蒿
萊滿院時春季夜風月清爽忽有白衣引綠裳者曰姓
李一曰陶氏乃命坐月下色皆殊絶滿座芳香襲人
承平舊纂曰蕭瑀陳叔逹於龍昌寺看李花相與論李
有九標謂香雅細澹潔密宜月夜宜綠鬢宜白酒又
曰神龍中陳州官舍有李樹花將盡忽更鮮茂而生花
焉唐新語曰安金藏喪母廬於墓側有湧泉自出又
有李樹盛冬開花犬鹿相狎采訪使盧慎以聞詔旌其
門閭國史補曰李直方嘗第果實名如貢士者以綠
李為首楞棃為副櫻桃為三甘子為四葡萄為五或薦
荔枝曰寄舉之首宋高僧傳曰唐肅宗至德二年返
轅詣扶風令釋元皎於鳳翔開元寺置御藥師場忽於
法會内生一叢李樹有四十九莖元皎䓁表賀帝喜曰
此大瑞應荅敕云瑞李繁滋國之興兆生在伽藍之内
足知覺樹之榮感此殊祥與師同慶舊唐書曰興元
元年八月亳州貞元縣大空寺僧院李樹種十四年纔
長一丈八尺今春枝忽上聳高六尺周圍似蓋九尺餘
樞要錄曰沆陵伍貫卿家李花最盛一日夜奴婢遥
見花作數團如飛仙狀上天去花上露水倏作雨數千
點花則下矣(見錦繡萬花谷後集)安慶府志曰正德十四年己
卯三月李結實如瓜其味甜其長寸四月大水免其租
半
李三
原翠質青皮(上見傅休奕李賦下詳類聚)采春山沈寒水(山海)
(經曰邊春之山多李里人常采之下詳類聚)南居先熟東苑已朱(周處風土)
(記曰南居細李四月先熟李荆州記曰房陵南居有名李張華真人篇曰朱生東苑甘瓜出西郊)
廬山白房陵縹(魏文帝列異𫝊曰袁本初時有神出河東號度索君人立廟兖州蘇氏母)
(病往禱見二人著白布單衣高冠冠似魚頭謂度索君曰昔廬山共食白李未久已三千年日月易得使人悵)
(然去後度索君曰此南海君也下見傅李賦)增龍血鼠精(琴莊異事曰崔奉國家一)
(種李肉厚而無核識者曰天罰乖龍必割其耳耳血墮地故生此李好事集曰王侍中家堂前有鼠從地出)
(其穴即生李樹花實俱好此鼠精李也)作會無蹊(說林曰立夏日俗尚噉李時人語曰)
(立夏得含李能令顔色美故是日婦人作李會取李汁和酒飲之謂之駐色酒一曰是日噉李令不瘦夏唐)
(書李乂典選請謁不行時人語曰李下無蹊徑)愈目如拳(抱朴子曰南頓人張助耕於田)
(因有一李栽在耕次助意惜之欲持歸乃掘取之未得即去以濕土封其根置空桑中遂忘取後作遠職不在)
(其里中人見桑中忽生李謂之神有病目痛者蔭息此桑下因祝之言李君能令我目愈當謝一豚其目偶愈)
(便殺豚祭之傳者過差便言此樹能令盲者得視遠近翕然皆來請福李尤果賦曰如拳之李)沈
朱薦碧(謝玄暉詩曰夏李沈朱實脆韓愈詩曰冰盤夏薦碧實)思戒防嫌
(𤨏言曰明宗不豫馮道入問曰寢膳之間尤宜調謹因指御前果實曰如食桃不康他日見李思戒古樂府)
(歌曰君子防未然不處嫌疑間瓜田不納履李下不整冠)同詠獨明(高隠外書曰元微之)
(白樂天兩不相下一日同詠李花微之先成葦綃之句樂天乃服蓋葦綃白而輕一時所尚誠齋詩序曰桃)
(李歲歲同時並開而退之有花不見桃惟見李之句殊不可觧因晩登碧落堂望隔江桃李桃皆暗而李獨眀)
(乃悟其妙)
李四
原得蔭得實(說苑曰夫春樹桃李夏得蔭其下秋得食其實)整冠(詳前李三)增
盤根(杜甫詩曰仙李盤根大)三十六園(李尤果賦曰三十六園之朱李蓋仙李縹而神)
(李紅)
李五
原詩古歌詞曰桃生露井上李生桃樹傍蟲來齧桃根
李樹代桃僵樹木身相代骨月還相忘梁沈約詠麥
李詩曰青玉冠西海碧石彌外區化為中園實其下成
路衢在昔良足貴因小邈難逾色潤房陵縹味奪寒水
朱摘持歌以獻尚食且踟躕梁王約荅元金紫餉朱
李詩曰穠華春發彩結實下成蹊潘生詠金谷魏后沈
寒谿逢君重妖麗移翫入崇閨慙無瓊玖報徒用瘁幽
棲陳江總詠李詩曰嘉樹春風早春風花落新但得
成蹊處幾得正冠人當知露井側復與夭桃鄰唐太
宗賦得李詩曰玉衡流桂圃成蹊正可尋鶯啼密葉外
蝶戲脆花心麗景光朝彩輕煙散夕隂暫顧暉章側還
眺靈山林又探得李詩曰盤根植瀛渚交幹横倚天
舒華光四海卷葉蔭三川增唐李嶠詠李詩曰潘岳
閒居日王戎獻酒辰蝶遊芳徑馥鶯囀弱枝新葉暗青
房晩花眀玉井春方知有靈幹特用表真人賀知章
望人家桃李花詩曰山源夜雨度仙家朝發東園桃李
花桃花紅兮李花白照灼城隅復南陌南陌青樓十二
重春風桃李為誰容棄置千金輕不顧踟躕五馬謝相
逢徒言南國容華晩遂歎西家飄落遠的皪長奉明光
殿氤氲半入披香苑苑中珍木原自竒黃金作葉白銀
枝千年萬歲不凋落還將桃李更相宜桃李從來露井
傍成蹊結彩矜豔陽莫道春花不可樹會持仙實薦君
王韓愈詠李花詩曰平旦入西園棃花數株若矜夸
傍有一株李顔色慘慘似含嗟問之不肯道所以獨繞
百匝至日斜忽憶前時經此樹正見芳意初萌芽奈何
趁酒不省錄不見玉枝攢霜葩泫然為汝下雨淚無由
返旆羲和車東風來吹不改顏蒼茫夜氣生相遮冰盤
夏薦碧實脆斥去不御慙其花當春天地争奢華洛陽
園苑尤紛拏誰堆平地萬堆雪翦刻作此連天花日光
赤色照未好眀月暫入都交加夜領張徹投盧仝乘雲
共至玉皇家長姬香御四羅列縞裙練帨無等差静濯
眀妝有所奉顧我未肯置齒牙清寒瑩骨肝膽醒一生
思慮無由邪宋司馬光詠李詩曰嘉李繁相倚園林
澹泊春齊紈翦衣薄吴紵下機新色與晴光亂香和露
氣勻望中皆玉樹環堵不為貧
原賦晉傅休奕李賦曰值中州之名果兮結修根於芳
園嘉列樹之蔚蔚兮美弱枝之爰爰既乃長條四布密
葉重隂夕景廻光傍蔭蘭林於是肅肅晨風飄飄落英
潛實内結豐彩外盈翠質朱變形隨運成清角奏而微
酸起大宫動而和甘生既變洽熟五色有章種别類分
或朱或黃甘酸得適美逾蜜房浮彩點駮赤者如丹人
口流濺逸味難原見之則心悅含之則神安乃有河沂
黃建房陵縹青一樹三色異味殊名乃上代之所不覩
兮咸升御乎紫庭周萬國之口實兮充薦享於神靈昔
怪古人之感貺乃荅之以寳瓊玩斯味之竒瑋兮然後
知報之為輕
桃一
原毛詩曰何彼穠矣華如桃李平王之孫齊侯之子
又曰桃之夭夭灼灼其華桃之夭夭其葉蓁蓁又曰
投我以木桃報之以瓊瑶又曰園有桃其實之殽
禮記曰仲春之月桃始華爾雅曰桃李醜核桃曰膽
之(膽擇取其美者)易通卦驗驚蟄曰大壯初九桃不花倉庫
多火春秋運斗樞曰玉衡星散為桃太清諸卉木
方曰酒漬桃花而飲之除百病好容色增管子曰五
沃之土其果宜桃格物總論曰桃實大者如小兒拳
小者如雞卵夏五六月方熟味甘香不酸澀亦果中之
珍也六帖曰波斯國出偏桃其國呼為婆澹樹長五
六丈圍四五尺葉似桃闊大三月開花花落結實狀如
桃子而形偏故謂偏桃肉苦核甜西域諸國並珍之
原元中記曰木子之大者有積石山之桃實焉大如十
斛籠抱朴子曰桃膠以桑木灰漬服之百病愈久服
身有光在晦夜之地如月出也多服之則可以斷榖矣
本草曰梟桃在樹不落殺百鬼玉桃服之長生不老
增又曰桃實已乾著木上經冬不落者名桃奴正月
采之夢書曰桃為守禦辟不祥夢見桃者守禦宫
原典術曰桃者五木之精也故壓伏邪氣制百鬼故今
人作桃符著門上壓邪氣此仙木也山海經曰桃樹
屈蟠三千里歲時記曰桃者五行之精壓伏邪氣制
百怪
桃二
增金城歲節錄曰洛陽人家寒食食桃花粥原韓詩
外傳曰孔子侍坐於魯哀公哀公賜之桃與黍仲尼先
飯黍而後噉桃哀公曰黍以雪桃也對曰丘知之矣夫
黍五榖之長而桃為下君子以賤雪貴不聞以貴雪賤
也晏子曰公孫捷田開疆古冶子事景公勇而無禮
晏子言於公餽之二桃曰三子計功而食桃公孫曰我
再搏乳虎功可以食田曰我杖兵而御三軍者再功可
以食古冶子曰我嘗濟河黿銜左驂冶潛行水底逆流
百步順流九里得黿頭功可以食二子曰我勇不若子
功不逮子取桃不讓是貪也然而不死無勇也刎頸而
死冶曰二子死冶子獨不逮又刎頸而死尹喜内傳
曰老子西遊省太真王母共食碧桃紫棃韓子曰昔
者彌子瑕有寵於衛君與君遊於果園食桃而甘以其
半噉君君曰忘其口而食我及彌子瑕色衰愛弛得罪
於君君曰是故嘗噉我以餘桃新序曰魏文侯見箕
季從者食其桃箕季禁之文侯曰箕季豈愛桃哉是教
我下無犯上也鍾離意别傳曰秦吏以私恨告民吳
旦生盜食宗廟御桃旦生對曰民不敢食也王曰剖其
腹出其桃史記惡而書之曰食桃之肉當有遺核王不
知此而剖人腹以求桃非禮也漢書曰惠帝五年十
月桃李花增文帝六年十月桃李華原漢武故事
曰東郡獻短人呼東方朔朔至短人因指朔謂上曰西
王母種桃三千歲為此子兒不良也已三過偷之矣後
西王母下出桃七枚母因噉二以五枚與帝帝留核著
前母問曰用此何上曰此桃美欲種之母笑曰此桃三
千年一著子非下土所植也又曰漢武初修上林苑
羣臣遠方各獻名果有緗核紫文桃霜桃(霜下可食)金城桃
西京雜記曰漢眀帝時常山獻巨桃核其桃霜下花
至暑方熟使植園林神仙傳曰張陵沛人也弟子趙
升就陵受學陵以七事試之第七試者陵與諸弟子登
雲臺山絶巖上有一桃樹旁生石壁下臨不測去三四
丈有桃大實陵謂諸弟子曰得此桃者當告以道要弟
子皆流汗無敢視者升曰神人所護何險之有乃從上
自擲正投桃樹上取桃滿懷而石壁峻峭不能得還乃
擲桃二百二枚陵分桃賜諸弟子餘二枚陵自食一留
一以待升陵乃申手引升升忽已還乃以向一桃與升
晉起居注曰咸和六年寧州上言甘露降城北園林
桃李等樹鄴中記曰石虎苑中有勾鼻桃重二斤半
晉宫闕名曰華林園桃七百三十八株白桃三株侯
桃三株鄧德眀南康記曰南康玉山有石桃故老云
古有寒桃生於嶺巔隠淪之士將大取其實因變成石
增海錄曰洋州雲亭山生獼猴桃甚甘酸食之止渴
鄭緝之東陽記曰龍丘山有一巖外如窗牖内有石
童巖前一桃樹其實甚甘裴淵廣州記曰廬山頂上
有山桃人時登采拾只得於上飽噉不得持下下輒迷
不能返原國策曰孟嘗君將入秦蘇秦往見之孟嘗
曰人事者我已知之所未聞者獨鬼事耳秦曰臣之来
固以鬼事見君矣臣来過淄上有土偶人焉與桃梗相
與語桃梗謂土偶人曰子西岸之土也埏子以為人至
歲八月降雨下淄水至則子殘矣曰不然我西岸之土
殘則復西岸耳子東國之桃梗也刻削子以為人降雨
下淄水至流子而去則子漂漂者將何如矣今秦四塞
之國譬如虎口而君入之則臣不知君所如矣孟嘗乃
止增金樓子曰東南有桃都山山有樹樹上有雞日
初出照此桃天雞即鳴天下之雞感之而鳴樹下有兩
鬼對持葦索取不祥之鬼食之今人正朝作兩桃人法
乎此也(鬼一名神荼一名鬱壘見事詞類竒集)原十洲記曰東海有山
名度索山有大桃樹屈盤數千里曰蟠桃增神農經
曰玉桃服之長生不死若不得早服之臨死日服之其
尸畢天地不朽神異經曰東北有樹焉高五十丈其
葉長八尺廣四五尺名曰桃其子徑三尺二寸小核食
之令人夀核中仁可以治嗽原拾遺記曰螃螗山去
扶桑五萬里日所不及地寒則桃樹千圍其花青黑色
萬歲一實增又曰景陽山百果園有仙人桃其色赤
表裏照澈得霜乃熟酉陽雜俎曰安期生以醉墨灑
石上皆成桃花又曰洛城華林園内有冬桃十月始
熟形如括蔞食之觧勞一名王母桃又曰占畢國出
偏核桃形如半月狀波斯人取食之絶香美極下氣力
比於中夏桃仁療疾不殊會蕞云偏桃仁勃律國尤多
花殷紅色郎中觧忠順使安西以蘿蔔插之而生桃仁
肥大其桃皮不可食青州雜記曰桃花有一種垂絲
至一二尺者采之鍊以松脂纏織成履甚輕老學菴
筆記曰歐陽公梅宛陵王文恭集皆有小桃詩歐詩云
雪裏花開人未知摘來相顧共驚疑便當索酒花前醉
初見今年第一枝但謂桃花有一種早開者耳及遊成
都始識所謂小桃者上元前後即著花狀如垂絲海棠
曾子固雜識云正月二十間天章閣賞小桃正謂此也
風俗通曰黃帝書稱上古之時有兄弟二人神荼與
鬱律度索山上桃樹下簡百鬼妄禍人則縛以葦索執
以食虎於是縣官以臘除夕飾桃人垂葦索畫虎於門
效前事也增西京雜記曰漢永平中劉晨阮肇共入
天台迷不得返糧盡山上數桃噉之遂不飢下山見溪
邊有二女因邀還家諭婢云劉阮二郎雖向得瓊實今
尚虚弊可速作食原神仙傳曰樊夫人與劉剛俱有
道術各自言勝中庭有大桃樹夫妻各咒其一桃便鬭
相擊良久剛所咒樹走出籬外又曰高丘公服餌桃
膠得仙增本事詩集曰劉公幹居鄴下一日桃李爛
熳值諸公子延賞久之方去公幹問僕曰損花乎僕曰
無但愛賞而已公幹曰珍重輕薄子不損折使老子酒
興不空也遂飲花下作放歌行原甄異傳曰譙郡夏
侯文規亡後見形還家經庭前桃樹邊過曰此桃我昔
所種子乃美好其婦曰人言亡者畏桃君何不畏耶荅
曰桃東南枝長二尺八寸向日者憎之或亦不良也
世說曰桓玄素輕桓崖桓崖在京京下有好桃元連就
求遂不辦得佳者玄與殷仲文書以為嗤笑曰德之休
眀肅慎貢楛矢如其不爾籬壁間物亦不可得陶潛
桃花源記曰晉太康中武陵人捕魚從谿而行忽逢桃
花林夾兩岸數百步無雜木芳草鮮美落英繽紛漁人
異之前行窮林林盡見山山有小口髣髴有光便舍船
步入初極狹行四五十步豁然開朗邑室連接雞犬相
聞男女被髮怡然自樂見漁人大驚問所從來要還為
設酒食云先世避秦亂率妻子來此遂與外隔絶不知
有漢無論晉魏也既出白太守太守遣人隨而尋之迷
不復得路妬女記曰武歴陽女嫁阮宣武絶忌家有
一桃樹花葉灼燿宣歎美之即便大怒使婢取刀斫樹
摧折其華增虞世南史略曰北齊盧士深妻崔林義
之女有才學春日以桃花和雪與兒靧面咒曰取紅花
取白雪與兒洗面作光悅取白雪取紅花與兒洗面作
妍華取花紅取雪白與兒洗面作光澤取雪白取花紅
與兒洗面作華容杜寳大業拾遺錄記曰四年五月
帝將北廵發自東郡江東送白葉桃樹四株勅付西園
種之其花似蓮花而小花有十餘重重有七八葉大於
尋常桃花唐書曰康園貞觀十一年獻金桃銀桃詔
令植之於苑囿通典曰貞觀二十一年康園獻黃桃
大如鵝卵其色如金亦呼為金桃景龍文館記曰四
年春上宴於桃花園羣臣畢從學士李嶠等各獻桃花
詩上令宫女歌之辭既清婉歌仍妙絶獻詩者舞蹈稱
萬歲上勅太常簡二十篇入樂府號曰桃花行北戸
錄曰桑苧翁謂李復云天寳末有韋長史虛舟寓於廬
山瀑布泉時夏月多雨見瀑布之中流出一桃葉闊五
寸長一尺二寸又曰至德初徐正字凝於海鹽縣白
塔沙渚之上得一桃核片可貯一升又曰水部員外
郎杜陟嘗見江淮士人以桃核扇量米正容一升言於
九嶷山溪中得麗情集曰崔護清明日獨遊都城南
見莊居桃花繞宅叩門求漿有女子開門以盂水飲護
回目注視屬意甚殷來歲清眀護復往則門已扄鎻因
題其上曰去年今日此門中人面桃花相映紅人面祗
今何處去桃花依舊笑春風後日復往聞哭聲一老父
曰子非崔護耶我女見此題詩絶食而卒崔亦感動詣
殯所大呼曰護在此女遂復生麈史曰劉禹錫為主
客郎遊玄都觀舊無桃花貞元末至京師則有道士植
仙桃滿觀花如紅霞劉賦詩曰紫陌紅塵拂面來無人
不道看花回玄都觀裏桃千樹盡是劉郎去後栽太和
初劉重遊玄都觀已蕩然無一株惟兔葵燕麥動搖春
風再題詩曰百畞庭中半是苔桃花盡淨菜花開種桃
道士歸何處前度劉郎今又來集仙錄曰金母降謝
自然家將桃一枚懸臂上有三十顆碧色大如椀云此
猶是小者又曰術士王瓊妙於化物無所不能方冬
以藥栽培桃杏數株一夕繁英盡發芳橤濃豔月餘方
謝又曰茅山乾元觀姜麻子閻蓬頭弟子也從揚州
乞爛桃核數石空山月眀中種之不避豺虎自茶庵至
觀中有桃花五里餘花史曰范文正公女孫病狂嘗
閉一室窗外有大樹一株花適盛開一夕斷櫺登木食
桃花幾盡自是遂愈又曰石曼卿通判海州以山嶺
高峻人路不通略無花卉點綴照映使人以泥裹桃核
抛擲於山頂上一二歲間花發滿山爛如錦繡
桃三
原穠華甘實(上見桃一賦下見傅玄桃)宜五沃已三偷(上詳)
(桃一二下見桃)紫文青色(上見桃二月漢武内傳曰西王母以七七日降帝宫命)
(侍女索桃須臾以玉盤盛桃七枚如雞卵形圓色青以呈王母王母以五枚與帝自食二枚)青花
紅萼(上見桃二萼謝靈運詩曰山桃發紅野蕨漸紫苞)緗核綬花(上見桃二)
(石應劭漢官儀曰二千綬青地桃花縹三彩)生玉嶺植霜園(上見桃二王子年)
(拾遺記曰漢明帝常山獻巨核桃帝使植於霜林園謂相陵誤)武陵源洛陽路(上見)
(桃二自宋子侯董嬌嬈詩曰洛陽城東路桃李生路傍花花相對葉葉自相當春風南北起花葉自低昂)
增銷恨助嬌(開元遺事曰明皇於禁苑中有千葉桃花盛開帝與貴妃日夕宴花樹下)
(帝曰不獨萱草忘憂此花亦能銷恨寳天寳遺事曰御苑有千葉桃帝親折一枝插於妃子冠上曰此花尤)
(能助嬌態)紅霞錦浪(上見桃二錦李白詩岸夾桃花浪生)偏核雙
仁(上見桃二有東坡詩蟠桃核裏雙仁)絡絲白過雁紅(海錄碎事曰用柿子)
(樹接桃枝早熟者謂之絡絲白晩熟者謂之過雁紅)
桃四
原放牛(尚書曰武王克商放牛于桃林之野)增夏食(周禮曰夏食鬱律桃李杏梅)
原饋籩食(周禮曰饋食之籩其實棗栗桃)成蹊(史記曰桃李不言下自成蹊)宜
將相門(隋書曰崔頤荅豫章王書云門有將相宜樹桃李)樹苦桃(離騷曰斬伐橘柚列)
(樹苦桃)增豔陽(文選曰豔陽桃李節)露井(古詩曰桃生露井上)紅嫩(杜甫)
(詩紅入桃花嫩)原插戸(莊子曰插桃枝於戸運灰其下童子入而不畏而鬼畏之是鬼智不如童)
(子也)蒨粲一時(孫卿子曰桃李蒨粲於一時時至乃殺)亦足以豪(列仙傳曰)
(得綏山一桃雖不能仙亦足以豪)令雞鳴(淮南萬畢術曰孤桃枝之劵令雞夜鳴取孤桃南北)
(行枝長三尺折以為劵塗以三歲雄雞血夜居棲下則鳴)
桃五
原詩梁簡文帝詠初桃詩曰初桃麗新采照地吐其芳
枝間留紫燕葉裏發輕香飛花入露井交幹拂華堂若
映窗前柳懸疑紅粉妝任昉詠池邊桃詩曰已謝西
王苑復揖綏山枝聊逢賞者愛棲趾傍蓮池開紅春灼
灼結實夏離離隋蕭慤奉和詠龍門桃花詩曰舊聞
開露井今見植龍門樹少知非塞花高異少原論時應
未發故欲影歸軒祗言輕摘罷猶勝逐風翻孔紹安
應詔詠夭桃詩曰結葉還臨影飛香欲徧空不意餘花
落翻沈露井中唐太宗詠桃詩曰禁苑春暉麗花蹊
綺樹裝綴條深淺色點露參差光向日分千笑迎風共
一香如何仙嶺側獨秀隠遥芳增李嶠詠桃詩曰獨
有成蹊處穠華發井傍山風迎笑臉朝露泫啼妝隠士
顔應改仙人路漸長還欣上林苑千歲奉君王又侍
宴桃花園詠桃花應制詩曰歲去無言忽顦顇時來含
笑吐氛氲不能擁路迷仙客故欲開蹊待聖君杜甫
覓桃栽詩曰奉乞桃栽一百根春前為送浣花邨河陽
縣裏雖無數濯錦江邊未滿園韋處厚桃塢詩曰噴
日舒紅景通蹊茂綠隂終期王母摘不羡武陵深李
白桃花詩曰桃花開東國含笑誇白日偶蒙東風榮生
此豔陽質豈無佳人色但恐花不實宛轉龍火飛零落
早相失詎知南山松獨立自蕭瑟王昌齡詩曰桃花
四面發桃葉一枝開欲暮黃鸝囀傷心玉鏡臺清箏向
明月半夜春風來王維桃花源行曰漁舟逐水愛山
春兩岸桃花夾去津坐看紅樹不知遠行盡清溪忽見
人山口潜行始隈隩山開曠望旋平陸遥看一處攅雲
樹近入千家散花竹樵客初傳漢姓名居人未改秦衣
服居人共住武陵源還從物外起田園月明松下房櫳
静日出雲中雞犬喧驚聞俗客爭來集競引還家問都
邑平眀閭巷掃花開薄暮漁樵乘水入初因避地去人
間及至成仙遂不還峽裏誰知有人事世中遥望空雲
山不疑靈境難聞見塵心未盡思鄉縣出洞無論隔山
水辭家終擬長游衍自謂經過舊不迷安知峰壑今來
變當時只記入山深青溪幾度到雲林春來徧是桃花
水不辨仙源何處尋温庭筠敷水小桃盛開詩曰敷
水小橋東娟娟照露叢所嗟非勝地堪恨是春風二月
豔陽節一枝惆悵紅定知留不住吹落亂塵中唐彥
謙緋桃詩曰短墻荒圃四無隣烈火緋桃照地春坐久
好風休掩袂夜來微雨已霑巾敢同俗態期青眼似有
微詞動絳脣盡日更無鄉井念此時何必見秦人韋
莊庭前桃詩曰曾向桃源爛漫遊也同漁父泛仙舟皆
言洞裏千株好未勝庭前一樹幽帶露似垂湘女淚無
言如伴息媯愁五陵公子饒春恨莫引香風上酒樓
僧齊已桃花詩曰千枝含露態何處照人紅風暖仙源
裏春和水國中流鶯應見落舞蝶未知空擲欲求圖畫
枝枝帶竹叢宋邵雍二色桃花詩曰施朱施粉色俱
好傾國傾城豔不同疑是橤宫雙姊妹一時攜手嫁東
風蘇軾詩曰上苑夭桃自作行劉郎去後幾回芳厭
從年少追新賞閒對宫花識舊香欲贈佳人非泛洧好
紉幽佩與沈湘鶴林神女無消息為問何由返帝鄉
又桃花詩曰爭開不待葉密綴欲無條傍沼人窺鑑驚
魚水濺橋元楊載碧桃詩曰一枝如玉照芳春幾度
憑闌欲殢人翠被夜寒愁灑淚珠簾月冷怕傷神劉郎
陌上栽仍舊王母池邊賞又新不是棃花飄雪樹望中
清絶更無倫鄭允端詠桃花詩曰紅雨春寒江上時
小桃欹樹出疎籬從教一簇開無主終不留題崔護詩
眀楊基千葉桃花詩曰江花先好已先落二月芳菲
已蕭索掖垣一樹獨開遲嫰葉蘢蓯抱香萼朝來小雨
浥輕紅春色千重與萬重點注定知煩曉露翦裁曾不
費春工春來到處尋桃李不道東闌花自美傷心世事
總如花何用勞勞行萬里又桃花詩曰深深翠竹映
嬋娟湘女梳妝立曉煙流水落花成悵望舞裙歌袖是
因緣也無人折休相妒纔有鶯啼更可憐却憶東闌碧
千葉暖風香雨為誰妍
原賦晉傅休奕桃賦曰有東園之珍果兮承隂陽之靈
和結柔根以列樹兮艷長畞而駢羅夏日先熟初進廟
堂辛氏踐秋厥味益長花落實結與時剛柔既甘且脆
入口消流亦有冬桃冷伴冰霜和神適意恣口所嘗華
升御於内庭兮飾佳人之令顔實充虚而療飢兮信功
烈之難原嘉放牛於斯林兮悅萬國之乂安望海島而
慷慨兮懷度索之靈山何兹樹之獨茂兮條枝紛而麗
閑根龍虯而雲結兮彌萬里而屈盤禦百鬼之妖慝兮
列神荼以司奸辟凶邪而濟正兮豈惟榮美之足言
宋伍緝之園桃賦曰嗟王母之竒果特華實兮兼副既
陶煦以夏成又凌寒而冬就嗟異殖兮難拔亦晩枯兮
先茂農皇品其味漢帝驚其珍林休反耕之牛宅樹伺
惡之神景斃勇於不足彌增罪於甘分雖無言兮成蹊
叵充殽於魏君時令載始周南申章瞻擇有制藥齊惟
良魯拂柩以悔荆楚供弧以事王陳張正見衰桃賦
曰巖巖秀峰吐桂榮松獨夭桃之灼灼輕擢采於寒蹤
爾乃萬株成錦千林似翼苔畫波文花然樹色發秦源
而逸氣飄漢綬而流芳譬蘭缸之夜炷似眀鏡之朝妝
成蹊列徑光崖豔汜間真定之蒼棃雜房陵之縹李芬
芳難歇照耀無儔舒若霞光欲起散似電彩將收既而
風落新枝霜飛故葉歎垂釣之妖童怨傾城之麗妾
增唐皮日休桃花賦曰伊祈氏之作春也有豔外之豔
華中之華衆木不得融為桃花厥花伊何其實美多臺
隸衆芳緣飾陽和開破嫩萼壓低柔柯其色則不澹不
深若素練輕茜王顔半酡若夫美景妍時春含曉滋密
如不幹繁若無枝妦妦婉婉夭夭怡怡或俛者若想或
閉者如癡或向者如步或倚者如疲或温黁而可熏或
婑媠而莫持或幽柔而旁午或撦冶而倒披或翹矣如
望或凝然若思或奕傑以作態或窈窕而騁姿日將明
兮似喜天將慘兮若悲近榆錢兮妝翠靨映楊柳兮顰
愁眉輕紅拖裳動則裊香宛若鄭袖初見楚王夜景皎
潔鬨然秀發又若嫦娥欲奔明月蝶散蠭寂當閨脈脈
又若妲己未間裂帛或開故楚豔豔春曙又若息媯含
情不語或臨金塘或交綺井又若西子浣紗見影玉露
厭浥沃紅墮濕又若驪姬將譛而泣或在水濱或臨江
浦又若神女見鄭交甫或臨廣筵或當高會又若韓娥
將歌斂態微動輕風婆娑煖紅又若飛燕舞於掌中半
霑斜吹或動或止又若文姬將賦而思丰茸旖旎互交
逓倚又若麗華侍宴初醉狂風狂雨一陣紅去又若褒
姒初隨戎虜滿地春色階前砌側又若戚姬死於鞠域
花品之中此花最異以衆為繁以多見鄙自是物情非
關春意若氏族之斥素流品秩之卑寒士他目則目他
耳則耳或以昵而稱珍或以疎而見貴或有實而花乖
或有花而實悴至若實可充腹花可娱目匪乎兹花他
則碌碌我欲品花此為第一懼俗情之横議惟獨斷之
一已我目我目吾耳吾耳妍媸决於我口取舍决於我
志豈為草木之獨然信為國兮如是
原頌梁江淹山桃頌曰惟園有肴惟山有叢丹蘤擎露
紫榮繞風引霧如電映煙成虹伊春之秀廼華之榮
御定淵鑑類函卷三百九十九
