欽定四庫全書
御定淵鑑𩔖函卷一百四十
政術部十九(薦舉)
薦舉一
原初學記曰大戴禮曰古者諸侯貢士一適謂之好德
再適謂之賢賢三適謂之有功乃加九錫不貢士一則
黜爵再則黜地三則黜爵地畢矣(爵地俱削盡也)白虎通曰
諸侯所以貢士於天子者進賢勸善者也天子聘求之
者貪義也治國之道得賢則治失賢則亂故月令季春
之月開府庫出幣帛周天下勉諸侯聘名士禮賢者有
貢者復有聘者以為諸侯貢士庸者貢其身盛德者貢
其名及其幽隱諸侯所遺失天子之所招故聘之也周
官小司徒之職三年則大比考其德行道藝而興賢者
能者鄉老及鄉大夫帥其吏與其衆寡以禮賓之厥明
鄉老及鄉大夫羣吏獻賢能之書於王王再拜受之登
於天府内史貳之退而以鄉射之禮五物詢衆庶一曰
和二曰容三曰主皮四曰和容五曰興舞此謂使民興
賢出使長之使民興能入使治之漢書博士官置弟子
五十人復其身郡國縣官有好文學二千石謹察可常
與計偕詣太常得受業如弟子一歲皆輒課能通一藝
以上補文學掌故缺其高第可以為郎中太常籍奏即
有秀材異等輒以名聞昭帝時舉賢良文學增博士弟
子員滿百人又歲課甲科四十人為郎中乙科三十人
為太子舍人丙科二十人補文學掌故先是武帝詔丞
相御史列侯中二千石諸侯相舉賢良方正直言極諫
之士令州察吏人有茂材異等可為將相及使絶國者
命郡國舉孝悌有行義聞於鄉里者令三輔太常舉賢
良郡國舉高第自此公卿大夫士吏彬彬多文學之士
此薦舉之制增山堂考索曰舜命禹為司空而禹則
遜之稷契臯陶命垂為共工而垂則遜於殳斨伯與益
之遜於朱虎熊羆伯夷之遜於䕫龍與四岳之薦鯀此
皆古之薦舉也春秋時趙簡子貢賢不避仇祁奚之兩
舉其子不以私而害公漢初薦士無定法韓信則蕭何
薦之陳平則魏無知薦之賈誼則吳公薦之宰相薦士
或起家至二千石甚者趙綰為御史大夫王臧為郎中
令皆自田竇推轂之功武帝欲殺其權遂置加官出入
内庭以薦導人物如司馬相如朱買臣主父偃之徒皆
侍中之所薦而丞相遂不得薦士公孫弘雖開東閣而
亦不聞薦士也光武詔三公至州牧舉茂才孝廉郡國
守相未滿歲不得薦舉則薦舉漸有法矣三國周瑜之
薦魯肅吕蒙之薦陸遜各推其才而後舉唐常何之薦
馬周一聞其名而即日促召婁師德之薦狄仁傑狄仁
傑之薦張柬之張說之薦張九齡為祕書裴度薦李德
裕之才堪宰相裴垍不以故人之求舉而傷朝廷之至
公德宗疑諸司所舉必親故而陸䞇拳拳言之且欲請
臺省長官各舉所屬此唐薦舉之大略也祖宗時於簿
尉舉幕職於幕職舉京官皆親閱班部擇舉主而任之
而舉官初無常員也選人磨勘率一歲僅數十人是薦
舉無定數也賓興總論曰太祖起自淮濠定鼎金陵
平一天下凡所任用輔佐之臣無非薦舉辟召如宋濓
劉基章溢葉琛則胡大海所薦也王禕王大錫則李文
忠所薦也洪武中所行今科舉法每科所取不過數十
人而與薦辟之士同登並用下至正統景泰間猶如故
也以故楊文貞以白衣薦舉歴編修而入内閣吳思菴
以儒醫薦舉歴御史以至都憲況鍾以吏才薦舉仕至
蘇州知府並為一時名臣自後進士之科日重薦舉之
塗漸淹至天順初吳康齋之一薦舉世驚訝而康齋亦
不敢安於其位薦舉之事自後絶響原尸子曰人知
用賢之利也不能得賢其何故也夫買馬不論足力以
白黑為儀必無走馬矣買玉不論美惡以大小為儀必
無良寳矣舉士不論才而以貴勢為儀則伊尹管仲不
為臣矣
薦舉二
原吕氏春秋曰百里奚之未遇時飯牛於秦傳鬻以五
羊之皮公孫枝得之獻諸繆公三日請屬事焉公曰買
之五羊之皮而屬事毋乃為天下笑乎枝曰信賢而任
之君之明也讓賢而下之臣之忠也境内將服夫誰暇
笑哉遂用之謀無不當舉必有功說苑曰楚令尹虞
丘子舉孫叔敖於楚王曰舉而授之政國可使寧莊王
以孫叔敖為令尹少焉虞丘子家干法叔敖執而戮之
虞丘子喜入見於王言孫叔敖果可使持政奉國法而
不黨施刑戮而不亂可不謂公乎莊王曰夫子之賜也
新序曰虞丘辭位進孫叔敖楚莊王晏朝樊姬問莊
王曰但與賢相語不知日也禮記曰趙文子所舉於
晉國管庫之士七十有餘家生不交利死不屬其子焉
增左氏傳曰魏獻子為政賈辛為祁大夫將適其縣
見於魏子魏子曰辛来昔叔向適鄭鬷蔑惡(即鄭然明)欲觀
叔向從使之收器者而往立於堂下一言而善叔向將
飲酒聞之曰必鬷明也下執其手以上曰子少不颺子
若無言吾幾失子矣言之不可以已也如是遂如故知
今汝有力於王室吾是以舉女行乎敬之哉毋墮乃力
原吳越春秋曰孫子者吳人名武善為兵法僻隐幽
居世人莫知其能子胥明於識人知武可以折衝一旦
與吳王論兵乃薦孫子吳王問以兵法每陳一篇王不
覺口之稱善史記曰王稽使於魏問鄭安平魏有賢
人可與俱西乎安平曰臣里中有張禄先生欲見君言
天下事王稽知其是范睢也乃載以入秦(詳奉使)漢書
曰韓安國為人多大略知足以當世取舍而出於忠厚
貪嗜財利然所推舉皆廉士賢於己者又曰衞將軍
張安世薦蘇武明習故事奉使不辱命先帝以為遺言
宣帝即時召武待詔宦者署數進見復為右曹典屬國
以武著節老臣令朝朔望號稱祭酒又曰薛宣知翟
方進有宰相器深結之方進竟代宣為丞相免二歲方
進薦宣明習文法上徵宣復爵漢雜事曰辛慶忌為
酒泉太守大將軍王鳳薦慶忌正直仁勇通於兵事柱
國石臣鳳不宜久處其右上乃復徵為光祿大夫執金
吾漢書曰何武為人仁厚好進士稱人之善為楚内
史厚兩龔在沛郡厚兩唐為公卿薦之朝廷此人顯於
世者何侯力也東觀漢記曰杜林字伯山為侍御史
先與鄭興同寓隴右乃薦之上徵興為大中大夫又
曰東平王蒼薦吏吳良上以章示公卿曰蕭何薦韓信
設壇即拜不復考試以良為議郎又曰陳寵字昭公
為尚書寵性純淑周密重慎時有所表薦輒自手書削
草後漢竇章傳曰章字伯向少好學有文章與馬融
崔瑗同好更相推薦章薦馬融文云奕世不刊之文斷
金之良佐增玉海曰後漢龐參字仲達為左校令先
零反御史中丞樊準薦參曰鷙鳥累百不如一鶚原
續漢書曰虞詡以左雄有忠節上疏薦之曰伏見議郎
左雄數上封事實有王臣蹇蹇之節宜擢在喉舌之官
必有匡弼之益由是拜雄尚書又曰橋玄為司空轉
司徒素與南陽太守陳球有隙及在公位而薦球為廷
尉三輔決錄曰游殷為郡功曹有童子張既為書佐
殷察異之具設賓饌以子楚託之後魏王以既為雍州
時漢興郡闕王以問既既稱楚文武奇才遂以為漢興
太守魏志曰潁川盧志才籌畫士也早卒太祖與荀
彧書曰自志才亡後莫可與計事者汝潁固多奇才誰
可以繼彧薦郭嘉召見論天下事太祖曰使孤成大業
者必此人也表為司空軍祭酒吳志曰孫繇字正禮
兄岱字公山平原陶丘洪薦欲令舉茂才刺史曰前年
舉公山奈何復舉正禮乎洪曰若明使君用公山於前
擢正禮於後所謂御二龍於長塗騁騏驥於千里不亦
可乎徐廣晉紀曰張華少自牧羊而篤志好學初為
縣吏盧欽奇其才數稱薦之王隱晉書曰杜夷隱身
不仕鎮東軍司顧榮等薦夷於相國府元帝以為儒林
祭酒增冊府元龜曰李勣武德初為左監門大將軍
時張亮為定州别駕勣數薦亮於太宗房玄齡亦言之
於是引為車騎將軍漸蒙顧遇委以心膂又曰房玄
齡為秦王府記室時秦府兵曹杜如晦改陜州長史玄
齡白秦王曰餘人不足惜杜如晦聰明敏達王佐才也
若使守藩無所用之必欲經營四方非此人莫可又
曰劉仁願為熊津都督既破百濟至京師高宗謂曰卿
在海東前後請奏皆合事宜而雅有文理卿本武將何
得然也對曰皆劉仁軌之詞非臣所及也帝深歎賞之
因超加仁軌六階正授帶方州刺史又曰李嶠為内
史薦李邕詞高行直堪為諫諍之官繇是召拜拾遺
山堂肆考曰唐張說字道濟開元中為中書令多引天
下名士佐佑王化粉澤典章始知集賢院嘗薦張九齡
可備顧問說卒上思其言召九齡為祕書少監集賢院
學士孔帖曰郭翰嘗為御史廵察隴右多所按劾至
寧州狄仁傑為刺史民争言有異政翰謂僚屬曰入其
境其政可知願薦使君美於朝毋久留即命駕去冊
府元龜曰姜皎太常卿薦源乾曜公清有吏幹因召見
與語乾曜神氣清爽對荅皆有倫序帝甚說之乃擢少
府少監孔帖曰張嘉貞有汲引之能所薦中書舍人
苗延嗣等皆位清要與議政事故當時語曰令君四俊
苗吕崔員又曰李白賀知章見其文歎曰子謫仙人
也言於玄宗召見金鑾殿冊府元龜曰李栖筠為御
史大夫時河中少尹嚴郢召至京師元載言郢於代宗
栖筠亦嘗薦延之帝曰郢方為元載所厚寧可信乎栖
筠曰如郢材力陛下不自擇拔豈使為姦人用乎即日
擢授河南尹又曰李行修為殿中侍御史貞元中費
冠卿及第歸而父母卒嘗恨不及榮養遂絶跡不仕元
和三年行修薦之授右拾遺又曰後唐王騫為刑部
郎中大成二年上言請准建中舊勅文武常參官及刺
史上後三日舉人自代合璧事𩔖曰王旦疾久不愈
上令肩輿入禁中見於延和殿曰卿萬一不諱使朕以
天下事付之誰乎旦強起舉笏曰莫如寇準上曰準性
剛褊更思其次旦曰他人臣不知也歲餘卒用準玉
海曰咸平四年二月祕書丞陳彭年請依唐故事新授
常參官朝謝日進状舉官自代各隨所長具言其状事
下樞密學士馮拯陳堯叟詳議請兩省臺官尚書省六
品以上諸司四品以上授訖具表舉一人自代在外者
三日内具表附驛以聞其表付中書門下籍名事略
曰孫甫字之翰常從杜衍辟永興軍司錄衍為樞密副
使又薦之得祕閣校理合璧事𩔖曰韓魏公薦歐陽
公曰韓愈唐之名士天下望以為相而竟不用至今以
為謗歐陽修今之韓愈陛下何不一試之以曉天下後
世上從之事文𩔖聚曰吕正獻公著在潁逾年而歐
陽修為守修以為相家令子弟而未甚重也劉原父王
深父君子也二人者皆寓潁公日與相從修等稍稍愛
公之學識其後修入為翰林學士薦公文學行誼宜在
左右巵史曰吕許公夷簡聞包拯之才欲見之一日
見班次有包拯名頗喜又問知居同里巷意以拯便於
求見無幾報拯朝辭乃注一知縣而出尤奇之遽使人
追還遂薦之除裏行合璧事𩔖曰虞允文為相懷袖
有一小方冊目曰材館錄如汪應辰趙雄胡銓洪邁得
人之盛有慶歴元祐風續文獻通考曰理宗寳慶三
年知江寧縣劉垕為政愷悌慈祥不擾而事辦制閫以
賢能薦於朝俾兼幕府又曰明太祖洪武十五年吳
沉揭樞薦方孝孺學行上召見喜其舉動端雅曰此莊
士當老其才而用之遣還鄉尋以仇家得罪詞連孝孺
上識其名特令開釋又曰憲宗成化十九年授吏部
聽選舉人陳獻章為翰林檢討獻章廣東新會人廵撫
廣東都御史朱永薦其學行可以追匹古人吏部移文
取至京欲考試職事獻章奏言母年七十有九乞放歸
侍養一時推尊之
薦舉三
原登庸亮采(尚書曰帝曰疇咨若時登庸孔安國傳曰疇誰庸用也誰能庶績順是事者將)
(登用之也之又曰舜曰咨四岳有能奮庸熙帝載使宅百揆亮采惠疇)方正孝廉(上詳)
(第一條石武帝詔曰今詔書昭先帝聖緒令二千舉孝廉所以化元元移風俗也)齎函投
板(陳夀益部耆舊傳曰嚴羽字子翼仕郡功曹刺史辟為從事郡舉孝廉曰大士貢名下士貢身齎函貢身)
(非高士也辭孝廉取吏部除無錫長簿周斐汝南先賢傳曰黃穆字子敬安成人也為郡主忠上率下朝廷)
(肅清太守荆寓舉穆孝廉乃薦讓殷仲才寓不聽遂懷板入見寓曰若仲才者六選之首也而穆先之適足以)
(興謗議便投板於内出則卧病寓知不可移遂從之)利賓充賦(周易曰觀國之光利用賓)
(于王下漢書晁錯策曰臣充賦)弓旌蒲帛(逸詩曰翹翹車乘招我以弓尸子曰堯有)
(建善之旌曰漢書曰以安車蒲輪徵枚乘易束帛戔戔賁于丘園)除吏達賢(前漢田蚡)
(傳云上初即位富於春秋蚡以肺腑為相非痛折節以禮屈之天下不肅當是時丞相入奏事語移日所言皆)
(聽薦人或起家至二千石權移主上上乃曰君除吏盡未吾亦欲除吏下見黃石公三略)八統
四科(周禮太宰以八統馭萬民三曰進賢四曰使能七曰達吏謂一舉勤勞之小吏也漢書曰三)
(公辟召以四科取士一曰德行高妙二曰通經學三曰曉法令四曰剛毅多略也)拔茅采
菲(易拔茅連茹以其彙征吉言賢人能進拔同𩔖相牽引也詩采葑采菲無以下體)禹稱
漢詔(禹稱善人不善人遠矣稱舉也行漢元朔元年詔曰十室之邑必有忠信三人並厥有我師今或)
(闔郡而不薦一人是化不下究而積行之君子壅於上聞也且進賢受上賞蔽賢蒙顯戮古之道也)卧
龍展驥(蜀先主屯新野徐庶曰諸葛孔明卧龍也不可屈至將軍宜枉駕蜀志魯肅遺先主書)
(曰龐士元使處治中别駕之任始展驥足)隨牒及門(漢楊興言於史高曰將軍所舉不過)
(門下賓客富貴在身烈士不舉是有狐白裘而反衣之平原匡衡才智有餘隨牒遠方高乃辟衡為儀曹吏)
(進士之門)薦白屋揚紫庭(韓子曰趙武薦四十六人於其君及武之死也四十六人)
(皆就賓位其無私德者若此又曰趙武薦白屋之士管庫者六十家劉琨薦任尤文曰伏見别駕從事任尤)
(識量簡大執心貞固使尤得對揚紫庭必能撫翼霜露增崇台曜任蒙亮采以弘急賢之義)舉直
諫進奇謀(上詳第一條將漢書曰魏無知既進陳平漢王以為亞絳灌等或讒云平嘗盜嫂)
(受金漢王疑以讓無知對曰臣之所言者能也陛下所問者行也今有尾生孝己之行而無益於勝敗之數陛)
(下何暇用之乎今楚漢相拒臣薦奇謀之士顧其計誠足以利國耳盜嫂受金安足疑也)貢天朝
薦宰相(虞預晉書曰何楨字元幹為弘農郡守有楊囂生為縣吏楨一見便待以不臣之禮遂貢)
(之天朝就趙穆别傳曰汲郡修武趙君年三十七四薦宰相不元康三年太守羊伊以為四科之貢宜盡國)
(美遂扶輿激喻以光歲貢)式百寮化九服(後漢書曰尚書陳忠上疏薦劉愷曰伏見)
(前司徒劉愷頻歴三司舉動得禮以疾致仕進退有度百寮景式海内歸懷何法盛晉中興書曰桓温上疏)
(薦譙秀曰竊聞巴西譙秀植彩貞固抱德肥遯若蒙蒲帛之徵足以鎮静頽風軌訓囂俗幽遐仰流九服知化)
貢賢士舉遺逸(鍾離意傳云揚州刺史夏君辟意云刺史得京師書問刺史何惜王)
(家之爵不貢賢士乃表上尚書舉為茂才邦王逸臨豫州教云舉遺逸於山藪黜姦邪於國)不如
音無如玄(漢書王鳳傳曰鳳病天子自臨問執其手垂泣曰將軍病如不可言平何侯譚次將)
(軍矣鳳曰譚等雖與臣至親皆僭奢無以率導百姓不如御史大夫音敢以死保之晉書謝玄傳云於時苻)
(堅強盛邊境數被侵寇朝廷求文武良將可以鎮禦北方者無如玄)薦名士恥舉主
(魯恭為中牟宰薦名士王方帝即徵方與公卿所舉同張儉字元節舉茂才以刺史非其人謝病不起)
薦死節抗孤士(張輔字孟侯為東郡守郡吏王青祖父與翟義同起兵攻王莽莽燒殺之)
(父隆為都尉功曹青為小吏與父俱從都尉遇賊隆以身全衞都尉死於難青亦被矢前太守以青有金瘡不)
(舉輔歎其一門忠義遂薦青三世死節宜蒙顯異朱穆曰韓安國之操不能抗一孤士况其下乎)有
所試無求備(如有所譽者其有所試矣無求備於一人)丹墀珥筆
紫宫論道(杜預舉賢良方正表曰案蘇贊布行於草野著德於閭閻放心直意若得珥筆丹墀推訪)
(格言必有諤諤匪躬之節纓陸雲薦張瞻文曰若得言論端委太學錯總藝文垂玉珮論道紫宫誠帝宫之)
(瑰寳清廟之偉器)增輝日月垂光虹霓(司馬彪續漢書曰陳蕃胡廣上疏薦)
(徐孺子等曰伏見處士豫章徐穉彭城姜肱德行純備著於人聽若使擢登三事協亮天工必能翼宣盛美增)
(輝日月矣躒孔融薦禰衡表曰伏見處士禰衡淑質貞亮英才卓若得龍躍天衢鳳奮雲漢垂光虹霓足以)
(昭近署之多士增四門之穆穆)趙岐博古胡旣至行(後漢趙岐傳趙岐字邠卿)
(京兆長陵人也初名嘉生於御史臺因字臺卿後避難故自改名字示不忘本土也岐少明經有才藝娶扶風)
(馬融兄女融外戚豪勢岐常鄙之不與融相見仕州郡以廉直疾惡見憚魏志明帝詔舉中書郎吏部尚書)
(云云)刈其翹楚遷於喬木(詩翹翹錯薪言刈其楚出自幽谷遷于喬木)
處士薦人將軍用士(苻融公府連辟皆不應太守馮岱有名稱到官請融相見融往)
(薦達郡士范甯韓卓孔伷三人因辭病自絶後漢祭遵為將軍取士皆用儒術)獨知陳寔
不薦衞鞅(鍾皓為功曹太守問誰可代曰西門亭長陳寔寔曰鍾君似不察人何獨知我詔)
(舉武猛士賀良無所薦上問之曰平生未嘗交士衞鞅因景監見人知其不終今士得臣舉亦非榮故不敢薦)
(之也)豈能無私多所陳託(或問第五倫公有私乎對曰人有與我千里馬者雖)
(不受每三公有所舉送心不能忘亦終不用豈能謂無私後漢杜密為北海相去官居潁川每謁郡守多所)
(陳託同郡劉勝字季陵亦自蜀郡告歸閉戶埽軌無所干及太守王昱謂密曰劉季陵清高士密知昱激已對)
(曰勝為大夫見禮上賓而知善不薦聞惡無言隐情惜己同於寒蟬是罪人也今密達力行之士不亦萬分之)
(一乎昱慙而服其言)進賢推士顯忠遂良(鄭當時好進賢推士下見尚書)
薦吏揚善舉賢使能(漢書張湯為廷尉奏事薦吏揚人之善下見禮記)
田光進荆軻翟璜進樂羊(燕丹子云光謂荆軻曰太子傾心於足下荆軻曰有)
(鄙志嘗謂心合意没身不顧情有異一毛不拔韓非子云翟璜薦樂羊守中山)桓範薦管
寧山濤舉汜源(桓範表云使寧病不能乘養不猶羈麟栖鳳山濤舉汜源為太子舍人)
(書曰源有德素久沈滯也)卻詵糾崔洪周舉劾左雄(晉崔洪字良伯薦卻)
(詵為左丞詵後糾洪洪謂人曰我舉詵詵還奏我是挽弓自射也詵聞曰趙宣子舉韓厥為司馬以將法戮宣)
(子之僕宣子曰可賀我矣崔侯為國舉才我唯法是視云云洪聞而重之左雄薦周舉舉稱職後雄又舉馮)
(直為將而直嘗坐贓受罪舉劾雄雄悦曰宣光以此奏吾乃是韓厥之舉也)以事以德以
言待聘待舉待取(禮記或以事舉或以德進或以言揚又曰儒有席上之珍以待聘)
(忠信以待舉力行以待取)有智謀諸將鮮及有才義宰相之儁
(東觀漢記鄧禹破邯鄲誅王郎勖山公啓事云太尉掾滿奮司徒掾何云云)質直威重宜
備諫官方毅廉直宜拜尚書(漢書張禹奏云司空掾彭宣云云後漢李固)
(云陛下之有尚書猶天之有北斗也北斗為天喉舌尚書亦為陛下喉舌北斗斟酌元氣運乎四時尚書出納)
(王命賦政四海權尊勢重貴之所歸若不平心災眚必至誠宜審擇其人以毘聖政云云)旁求
上薦推擇搜揚登庸羣材允釐庶政始以
名稱終因事舉道既日彰賢亦歲貢當側席
之求膺及門之選既升歌於鹿鳴將接武於鴻
漸請效禹稱善人庶使衞多君子人代天工雍
熙可致賢為國寳仄陋必揚君子於時實唯難進
主司取士亦不易知稽諸虞典審九德而擇賢
考彼漢章懸四科而取士增中條嵩陽(冊府元龜曰李泌初)
(為陜州觀察時陽城隐於河東中條山下遠近慕其德行來學者相繼有争者不詣官府詣城决之泌數禮問)
(及為相舉為諫議大夫顔又曰孔述睿隐於嵩陽好學不倦劉晏表薦述睿有閔之行游夏之學由是累授)
(協律郎)守節屬文(冊府元龜曰李晟為副元帥既平朱泚表舉守節不為泚所廹脅者)
(程鎮之等數十人善又曰梁張漢傑為控鶴指揮使薊門人陳乂少好學屬文因避亂客於浮陽轉移於大)
(梁漢傑延於私邸表授太子舍人)金山玉海(南史曰朱异涉獵文史兼通雜藝博士明)
(山賓表薦於梁武帝曰器宇宏深神表峰峻金山萬丈緣陟未登玉海千尋窺映不測)乞火
近水(漢書曰有客言於蒯通曰先生能知梁石君東郭先生何不進於相國通曰諾臣之里婦亡肉姑怒)
(逐之里母即束緼請火於亡肉家曰昨暮犬得肉爭鬭相殺請火治之亡肉家遽呼其婦歸臣請乞火於曹相)
(乃見相國曰東郭先生梁石君齊之俊士也隐居不嫁未嘗卑節下意以求用願足下使人禮之相國曰敬受)
(命見記纂淵海曰范文正知杭州蘇鱗為屬縣在外邑未收錄獻詩曰近水樓臺先得月向陽花木易逢春)
(文正薦之)長聲樂工草隸(冊府元龜曰温彦博貞觀初為中書令奏博州清平人吕)
(才聰明多能眼所未見耳所未聞一聞一見即達其妙尤長於聲樂請令考之侍中王珪魏徵又稱才學術之)
(妙曰才能為十二枚尺長短不同各應律管無不諧韻帝即徵才令直弘文館又曰張說為相以徐浩舉明)
(經工草隸以文學尤所器重薦浩為麗正殿校理)王者師太平相(冊府元龜曰蕭)
(昕為左拾遺常與布衣張鎬友館而禮之表薦曰如鎬者用之為王者師不用則幽谷叟耳玄宗擢鎬為拾遺)
(不數年出入將相官翰苑新書曰李文正公嘗期王文正旦必為相自小薦進之謂其子弟曰此人後日必)
(為太平宰相)有武略堪諫職(冊府元龜曰張漸為中書舍人時南詔叛屢喪師漸)
(薦黔府督趙國珍有武略習知南方地形國忠遂奏用之在五溪十餘年中原興師唯黔中封境無虞又曰)
(楊綰為吏部侍郎薦漣水令劉滋堪備諫職拜右補闕)一聮詩千慮策(玉壺清話)
(曰五代李慶顯德中舉進士工詩有云醉輕浮世事老重故鄉人樞密使王朴以此一聯薦於知舉遂為第三)
(人子續問奇𩔖林曰宋虞雍公初除樞密偶至陳丞相閣内見楊誠齋千慮策讀徧歎曰東南乃有此人物)
(某初除合薦兩人當以此人為首陳導誠齋謁雍公一見握手如舊誠齋曰秀才子口頭言一語豈可便信雍)
(公大笑卒援之登朝)巨源啓蒙正囊(翰苑新書云正色拒公子之書奮筆作巨源之)
(啓有下詳夾袋冊注)全𣗳盡借卷簾與語(冊府元龜曰李義府舉進士劉)
(洎馬周薦之太宗令詠烏援筆為詩曰上林多少樹不借一枝栖太宗喜曰當盡借卿全𣗳何止一枝也尋除)
(監察御史嘉又曰唐張循憲長安中為河東採訪使薦蒲州人張貞才堪憲官請以己秩官授之則天召見)
(垂簾與之言遽令卷簾與語大悦擢拜監察御史)甚難其選素聞其名(冊府)
(元龜曰朱敬則為鳳閣鸞臺平章事每以用人為先餘細務不之視會嶺表蠻帥攻略郡縣朝廷思得良守以)
(鎮之而甚難其選敬則曰司勲郎中裴懷古有文才將略即其人也遂以為桂州都督又曰後唐郭崇韜為)
(樞密使明宗拔鄆州得天平軍節度判官趙鳳送之於莊宗崇韜素聞其名及見與語乃薦用為扈鑾學士)
信厚善謀謹重多識(冊府元龜曰後唐郭崇韜為樞密使征蜀將發上疏曰如)
(蜀川平定陛下擇帥撫臨信厚善謀事君有禮則北京副留守孟知祥有焉願陛下使之為帥如臣出征之後)
(宰輔闕人則鄴都副留守張憲有披荆草昧之勞為人謹重而多識其次則吏部尚書李琪御史中丞崔居儉)
(皆中朝士族富有文學陛下擇才相之)聰明多能古今難匹(上詳長聲樂注)
(學冊府元龜曰魏徵為尚書左丞貞觀初杜正倫直文館徵表薦正倫以為古今難匹遂擢為兵部員外)
荆山瘞璧東海遺珠(劉子曰連城之璧瘞影荆山夜光之珠潛輝鬱浦玉無翼)
(而飛珠無脛而行揚聲於華章之臺炫耀於綺羅之側者盖人之舉也唐書云狄仁傑調汴州参軍為吏誣)
(訴黜陟使閻立本召訊異其才曰仲尼觀過知仁君可謂滄海遺珠矣薦授并州法曹参軍)時務
之才禦侮之任(冊府元龜曰劉審禮儀鳳初為工部尚書薦魏元忠有時務之才拜岐州)
(刺史堪又曰張鎬玄宗時為左拾遺安祿山叛詔朝臣舉才統衆者各一人鎬薦贊善大夫來瑱有縱横才)
(略臨事能斷堪當禦侮之任表入即日召見拜潁川太守充招討使)顔閔之行史蘧
之風(上詳嵩陽注中冊府元龜曰李延光梁末帝時以儒士侍講禁李愚天復中避地河朔與延光客)
(於山東至是延光屢言愚之行高學贍有史魚蘧瑗之風召見嗟賞久之擢為左拾遺)高適好
學渠牟涉覽(冊府元龜曰張九臯為宋州刺史時高適好學以詩知名佳句朝出夕徧人口)
(九臯表薦之悟又曰韓滉為浙西觀察使時萬年人韋渠牟年少警涉覽經史滉奏授試秘書省校書郎)
即薦希顔默識范理(合璧事𩔖曰有范延賞者為殿直押兵過金陵張忠定公)
(為守因問曰天使沿路來見好官員否延賞曰萍鄉縣邑宰張希顔好官也公曰何以言之延賞曰自入縣境)
(驛傳橋道皆完葺野無惰農至邑㕓肆無賭博市易不争宿郵中更鼔分明公大笑曰希顔固美矣天使亦好)
(官員也即日同薦於朝省續問奇𩔖林曰明楊文定公溥執政時其子自鄉來至京邸公問曰一路守令孰)
(賢其子曰兒道出江陵令殊不賢曰云何曰即待兒苟簡甚矣乃天台范理也公默識之即薦陞德安郡守)
夾袋有冊几案置章(問奇𩔖林曰吕文穆公夾袋有冊子每四方人替罷謁見)
(必問其有何人材客去隨即疏之悉分門𩔖或有一人而數人稱之必賢也朝廷求賢取之嚢中故公為相文)
(武稱職知又曰謝諫議泌名知人不妄薦士知麗州日待鄧城縣張逸特厚將薦之朝廼設几案庭中置章)
(其上望闕焚香再拜曰老臣為朝廷得一能吏乃封上之)不進不休不納不止
(魏志曰荀令君之舉善不進不休納宋書曰劉穆之為丹陽尹凡所薦達不不止)有可倚仗
多所獻納(續文獻通考曰宋寧宗嘉定初袁燮薦陸持之於朝謂其議論不為空言緩急有可)
(倚仗寧宗特詔持之祕書省讀書固辭不獲召又曰洪武十七年御史秦元之薦金陵處士陳遇上語大悦)
(遂日侍帷幄多所獻納命之官輒辭)蔡嶷歎元亮和凝奇張誼(山堂肆考)
(曰宋李元亮抱才尚氣崇寧中處太學時蔡嶷為學錄元亮輕之後嶷守和州元亮過州不謁嶷命駕先至其)
(館元亮以啓謝曰定館而見長者古所不然輕身以先匹夫今無此事蔡嗟歎餉錢五十萬且致書延譽之於)
(諸公遂登科賓經濟𩔖編曰晉以和凝為端明殿學士署其門不通客耀州推官張誼致書於凝以為天子)
(耳目宜知四方利病奈何拒絶賓客凝奇之薦於桑維翰除左拾遺)習南方地形知
邊境利害(上詳有武略注關翰苑新書曰吕申公薦張載修身講學為右士人師表且深知邊境)
(利害上特召對以為崇文院校書)占對三十餘事唯薦一二臺臣
(續文獻通考曰遼聖宗獵雲中故事車駕經行長吏必有獻節度使進曰臣境無地産唯幕僚張儉一代之寶)
(願以為獻先是上夢四人侍側食人二口聞儉名始悟召見訪及世務占對三十餘事由此寵遇特異又曰)
(明仁宗洪熙元年都御史劉寬王彰李素奏舉才能之士前應天府尹于潛等十餘人上曰卿大夫所舉必當)
(昔孫抃言吾輔政無功唯薦一二臺臣無愧卿等必能如此)鶚薦一飛馬價三
倍生其羽翼長其光價宫商爨下之焦桐黼
黻溝中之斷木杜衍用則所引皆知名輩司馬相
則其徒有行道心忠宣知人密傳先范老之法晦
叔引𩔖推廣大申公之心(翰苑新書)尺澤之鯢奮鱗而震
海密網之鳥舉羽而翔霄(柳宗元文)識張籍於衆人慚
非輩行問車師於半面辱記姓名薦希文而用之
昉於元憲援老蘇者衆矣倡則歐陽范蜀公之封
章七軰皆為名勝吕文靖之賓客三朝頼其儀刑
介為時論所喧雅見稱於永叔軾陷深文之久獨受
薦於景仁(翰苑新書)翼靈鳳於蒼梧起滯龍於潢汙(陸機)
(雲賦)
薦舉四
原髦士(詩烝我髦士烝進也)秀士(士之秀者)不失善(善不可失)不失
德(舉不失德)得人(周書舉能其官唯爾之能所舉得人亦爾之能)擇人(務在擇人)
三年一貢士(儀禮云纁二束帛五諸侯三年一貢士)三歲而貢士(鄭云大國)
(三人次國二人小國一人是也)貢於天子(禮記云古者天子之制諸侯歲貢士於天子)
能舉其𩔖(傳唯其善故能舉其𩔖)舉賢置之(禮記禮器云先王尚有德尊有道舉)
(賢而置之)善治國家者其必管夷吾(國語云齊桓公使鮑叔牙為宰辭曰臣君)
(之庸臣也若善治國家者其必管夷吾乎)不望其報(禮記推賢而進達之不望其報其舉賢援)
(能有如此者援引也)拔二盗(管仲於羣盗中拔二人用之詳舉賤)内舉不失親
(左傳晉囚叔向樂王鮒見叔向曰吾為子請叔向弗應出不拜人皆咎叔向叔向曰必祁大夫室老聞之曰樂)
(王鮒言於君無不行求赦吾子祁大夫所不熊也叔向曰樂王鮒從君者也何能行祁大夫外舉不棄讐内舉)
(不失親其獨遺我乎)出淹滯(趙宣子為政)振廢滯外舉不避讐
(吕氏春秋晉平公問於祁黃羊曰南陽無令其誰可對曰觧狐可平公曰觧狐非子之讐耶對曰君問可非問)
(讐也平公又問曰國無尉其誰可對曰午可平公曰午非子之子耶對曰君問可非問子也國人稱善焉)
薦升公朝(論語云公叔文子之臣大夫僎與文子同升諸公)增百福之宗(孔子)
(云夫舉賢者百福之宗而神明之主也)原抱玉朝君不如貢賢(琴操云史魚薦)
(蘧伯玉於靈公未用史魚有是言也)薑桂因地不因而辛(新序云宋玉因其友以見)
(於楚襄王待之無異宋玉讓其友其友曰夫薑桂因地而生不因地而辛婦人因媒而嫁不因媒而親子之事)
(王未耳何怨於我)必欲爭天下非信無與計(漢書韓信傳蕭何聞信亡不及)
(以聞自追之人有言丞相何亡上怒如失左右手居一二日何來謁上上罵曰若亡何也對曰臣非敢亡追亡)
(者耳上曰所追者誰曰韓信上復罵曰諸將亡者以數十公無所追追信詐也何曰諸將易得至如信國士無)
(雙王欲長王漢中無所事信必欲争天下非信無可與計事者)進羣盜(叔孫通專言羣盗壮士進)
(之弟子百餘人怨通通曰漢王方蒙矢石諸生寧能鬭耶)表賢(後漢書魯丕為州吏務在表賢)
表能(荀悦漢紀夫立典有五志一曰達道二曰章法三曰一古今四曰著功勲五曰表能)有知
人之鑒(丙吉病上問誰可代君對曰杜延年明法度于定國執憲議詳平陳萬年惇厚於行後皆稱職)
(上以為有知人之鑒)喜立於朝陛下光輝(漢雜事云傅喜為右將軍傳太后預政事)
(喜數諫之后不悦喜上印綬司空何武尚書唐林上書云云)薛宣達於從政(漢書谷永)
(上書薦薛宣云御史大夫内承本朝之風化外佐丞相統理天下任重職大竊見薛宣云云)將軍
所舉得人(漢書馮奉世傳云先時漢數出使西域多辱命不稱或貪汚外國所苦時選可使外國者)
(前將軍韓增舉馮奉世奉世進擊莎車攻拔其城諸國悉平威震西域乃罷兵以聞宣帝召見增曰賀將軍所)
(舉得其人)陳平須魏倩韓信賴蕭何(見張敞與朱邑書)利見顯
衝必能騰跳天路(東觀漢記楊文薦張道順云云)寇恂文武備足(東觀)
(漢記曰更始大司馬朱鮪在雒上欲南走河内難其守問鄧禹禹曰寇恂文武備足有牧民禦衆之才)
桓譚才學洽聞(東觀漢記宋弘薦云)推賢士(後漢劉騭傳騭崇節儉罷力役推進)
(天下賢士置之幕府故天下復安)秉節持重有不可奪(東觀漢記云杜詩云竊見)
(大司徒伏惠公篤信好學云云)周樹服勤請宜部職(鍾離意别傳云意為功曹非周)
(樹白事誕欺朝中皆知意心恨列署首曹議者必以為報樹也中部平允缺意牒曰賊曹史周樹服勤守法請)
(宜部職)薦之府門(先賢傳)貢之宰相(荀爽云陳季方才能秀出超世逸羣)
(金相玉質文章虎變也)陳雷讓舉(後漢雷義字仲公舉茂才讓於陳重刺史不聽義遂佯狂)
(被髮走鄉里曰膠漆固謂堅不如雷與陳)鄧攸辭舉(鄧攸字伯道祖父殷有賜官勅攸受之後)
(太守勸攸官欲舉為孝廉辭曰先人所賜不可改之)歸以公相之位(海内先賢傳云鍾皓)
(字季和為功曹太丘陳寔為西門亭長會辟公府皓曰寔為海内高名在位之臣歸以公相之位)俊
造(俊士造士也)揚歴(魏王基舉管寧曰優賢揚歴注揚其所能而歴試)性與道
合思若有神(見孔融薦禰衡表)使衡立朝必有可觀(孔融薦禰衡云)
薦良能(吳志華覈傳云覈前後陳便宜及貢薦良能觧釋罪過書百餘上皆有補益)魯
肅才宜佐時(吳志周瑜薦魯肅才宜佐時以成功業不可令去)舉無失才(王隱)
(晉書云山濤為吏部舉選周徧百官舉無失才所奏題目時稱山公啓事)裴楷王戎皆其
選也(晉書裴楷傳云吏部郎闕文帝問其人於鍾會會曰裴楷清通王戎簡要皆其𨕖也)鄧殷
道識文武(山公啓事云太尉長史鄧殷云云)侍衞崇尹皆宜(山濤云太子左)
(率侍衞宜威重石崇孫尹皆其人)郭奕王濟誠亮美才(山濤云雍州刺史郭奕右)
(衞將軍王濟皆誠亮有美才云云)清真寡欲物不能移(世說新語山公舉阮咸為)
(吏部郎中曰清真寡欲萬物不能移也)果勁不撓宜為御史(山公啓事云孔顥有)
(才能果勁不撓云云)羊祜秉德可久其事(山公啓事云太子少傅羊祜秉德能克己)
(復禮云云)賀循才鑒清遠(晉書賀循傳著作郎陸機上疏薦循云伏見武康令賀循德量)
(邃茂才鑒清遠)敦風篤俗䆳學弘達(文士傳云張華薦成公綏曰竊見東都處士成)
(公綏云云)器識朗拔誠可洗馬(陸機薦郭納云伏見承陽令郭納風度簡曠云云)
東南之遺寳宰相之奇璞(陸機薦戴若思文)廣得才之路
(山簡字季倫領吏部上疏請公卿各舉所知廣得才之路每聽政日令公卿先議𨕖舉各言所見鄉邑尤異者)
(皆以名奏主者隨缺先叙是爵人於朝與衆共之之義朝廷從之)生厮養門拔羣特
立(嵇含與羊平書云處士生厮養門云云)按以千里之路(應璩薦賈琳云)確
然難動社稷之節(桓範薦徐宣云竊見尚書徐宣確然難動有社稷之節帝以宣為右僕射)
紓迹儒冠必足弘振禮樂(王珣啓云國子博士戴逵遠槩素業守約瑜淳若使)
(紓迹儒冠必足弘振禮樂)為世表儀宜備司空(典略)得人歡心任
為大將(王朗云幽州刺史王雄少有令節長涉通變天性仁勇果毅有略云云)魯璠之
遺英楚和之祕曜(王鑒薦丹陽馮訪)非常之才不次之用
增名臣子(冊府元龜云房琯為相時嚴武為侍御史肅宗興師靖難大收才傑武仗節赴行在)
(琯以名臣之子素重之乃首薦才略可稱累遷給事中)舉真卿自代(又云劉晏為戶部侍)
(郎判度支時顔真卿以正直出為利州刺史晏舉真卿自代焉)丘園茂異(又云韋夏卿為蘇州)
(刺史扶風竇羣以處士隐毘陵著書號古今名臣略三十卷夏卿以丘園茂異薦之拜左拾遺)有氣
義(又云韋臯為西川節度使西河人段文昌家於荆州倜儻有氣義裴胄知之而不能用臯在蜀表授校書)
(郎)魏徵之後(又云揚汝士為同州刺史入朝薦防禦判官魏謩為右拾遺文宗以謩魏徵之)
(後頗奇待之)射魯縞(韓愈薦士詩云青雲送吹噓強箭射魯縞)文章之尤(又與)
(陸員外書云文章之尤者有侯喜侯雲長)不叩而響(柳宗元書云不叩而響不介而合)
如帆得風(李翺文云汲引之惠如帆得風)起學廬講授(孔帖云李滋客荆郢間起)
(學廬講授建中初黜陟使趙贊薦於朝起處士授試校書郎)天與貞孝(唐李德裕薦李源表)
(曰處士李源即故禮部尚書憕之少子天與貞孝嗣兹忠烈以父死國難衰纆終身絶心祿仕多依慧林佛寺)
(以其本憕别業随僧一食不舉煙爨以至五十餘年伏乞就授一官召赴京闕)推轂士(孔帖云于)
(休烈樂賢下善推轂士甚衆)博通六經華皓一志(問奇𩔖林曰唐李俗薦師疏云)
(前試宣州溧水縣尉胡震博通六經華皓一志臣童幼之時從震授業豈謂年踰四紀位列二公雖自君恩亦)
(由儒訓幸國家舊事輒敢薦聞)文武兼備(山堂肆考曰唐韋處厚字德載敬宗時為學士上嘗)
(惋歎宰輔非人使兇賊熾肆處厚上疏曰裴度元勲巨德文武兼備若位巖廊委参决必能使戎虜畏威幽鎮)
(稱臣帝感悟於是復度兼平章事)碧鮮賦(問奇𩔖林曰五代時扈載有文名常遊相國寺見庭)
(竹可愛作碧鮮賦題壁間周世宗命小黃門錄進覽之稱善王朴尤重之薦之宰相李穀乃拜知制誥為學士)
宜薦范仲淹(東都事略云晏殊薦一士為館職王曾謂殊曰公知范仲淹捨不薦而他薦乎)
(公宜更薦范仲淹也殊從之遂用為祕閣校理)司馬光而下三十三人(事文𩔖聚)
(云陳襄字述古號古靈先生紹聖初詔曰近得陳襄薦章起司馬光而下三十三人德行言語政事皆所具備)
(審如所薦斯為盛矣宜示百辟各舉所知)願先錡(又云劉錡與李常友善發運使楊佐欲薦常改)
(官常願先錡佐曰不見此風久矣並薦之)好古嗜學(彙苑詳注云文彥博薦韓維好古嗜學安)
(於静退)激勵風俗(又云歐陽公嘗患士大夫少高退之節乃薦正獻公及張唐公王荆公韓)
(持國欲以激勵風俗)煩刻畫(歐陽修詩云無鹽煩刻畫寒谷借吹噓)王佐才(山堂)
(肆考曰宋雷簡夫在雅州蘇洵往見之簡夫謂曰子王佐才也薦之於張方平與韓琦歐陽修三人延譽如不)
(及)自矜顔色(曾慥詩話云王荆公薦一二寒士位侍從初無意於大用也公去位後遂参政)
(公作詩云本種酴醿架金沙只謾栽自矜顔色好飛度臘前開)薦行人為御史(續文獻通)
(考曰宣宗宣德元年楊士奇薦行人王翺為山東道御史)
薦舉五
原詔魏明帝詔曰世之質文隨教而變兵亂以來經學
廢絶後生進趨不由典謨豈朕訓導未洽將進用者不
以德顯乎其令郎吏學通一經才任牧民博士策試擢
其高第者亟用其浮華不務道本者皆罷退之梁任
昉命薦士詔曰夫進賢茂賞蔽善明罰前王盛則咸必
由之朕纂統鴻業寅畏大寳思求俊異協贊雍熙歴聽
九功物色輿皂而白駒盈谷萇楚未刈所以臨朝永歎
日晏伊佇便可博詢卿士各舉所知將量才授能擢以
不次庶同則哲之明稱朕急賢之旨陳江總舉士詔
曰堯施諫鼔禹拜昌言求之異等久著前冊舉以滯淹
復聞昔典斯乃治道之深規帝王之切務朕以寡昧丕
承洪緒未明虛已日旰興懷萬幾多紊四聰弗達思聞
謇諤採其默語王公以下各薦所知傍詢管庫爰及輿
皂一介有能片言可用朕親加聽覽佇兹啓沃增唐
太宗貞觀十五年詔曰朕遐觀前載歴選列辟莫不貴
在得人崇兹多士猶股肱之佐元首辟舟航之濟巨川
搆大厦者採衆材於山嶽善為國者求異人於管庫得
士則昌失人則亂朕凝旒夙夜虛心政道雖天地效祉
宗社降靈區宇晏如俊乂咸事尚恐山林藪澤藏荆隋
之寳卜祝屠釣韜蕭張之奇是以躬撫黎庶親觀風俗
臨河渭而佇英傑眺箕潁而懷隱淪亟移日月空勞夢
寢而彲龍莫兆商歌寂寥豈混迹駑駘未逢良樂之顧
將毓德巖穴方追禽尚之遊望雲長想增其歎息可令
天下諸州披揚所部士庶之内或識達公方學綜今古
廉潔正直可以經國佐時或孝悌淳篤節義昭顯始終
不移可以敦風厲俗或儒術通明學堪師範或文章秀
異才足著述並宜薦舉具以名聞庶獨德之夫不遺於
版築藏器之士方升於廊廟務得奇偉稱朕意焉又
二十年詔曰高明之天資星辰以麗象博厚之地藉川
嶽而成形况於帝王體元立極臨馭萬物字養生靈者
乎是以馭朽臨冰銘心自戒宵興旰食側席思賢庶欲
博訪丘園搜採英俊弼我王道臻於大化可令天下諸
州明揚側陋其有服道棲仁澄心礪操出片言而標物
範備百行以綜人師質高視於琳琅人不間於曾閔潔
志丘園揚名里閈或甄明政術曉達公方禀木鐸於孔
門受金科於鄭相奇謀開發明略可以佐時識鑒清通
偉才堪於幹國或含章傑士命世挺生麗藻遒文馳楚
漢而方駕鉤深覩奥振梁苑以先鳴業擅專門詞高載
筆或辨雕春囿談瑩秋天發研機於一言起飛電於三
寸蓄斯奔箭未遂揚庭並宜推擇咸同舉薦以禮將送
具狀表聞庶使焚林之舉咸矯翼於巖廊尺木之階方
振鱗於遊霧
增制唐賈至詔天下搜賢俊制曰朕聞惟理亂在庶官
是以先王旁求俊彦思皇多士以倡九牧阜成兆人朕
以薄質嗣守大寳寇戎未殄王業維艱兢兢乾乾日慎
一日𬗟維堯舜求賢之意周公吐握之義思欲廣進髦
乂輔寧邦家實頼公卿大夫弘我視聽易曰方以𩔖聚
語曰舉爾所知凡宰相王臣宜加搜擇其常參官及郡
縣長史上佐等皆從歴試而踐通榮如各知其密行異
能博學深識才堪濟代術可利人名不彰聞位不充量
湮淪屠釣流落風波者一善可錄便宜公舉遠則裁表
附驛近則進狀奏聞勿避親讐無限儕伍其有獨負奇
才未逢知己即仰投匭并所在陳狀自論長官登時與
奏夫惟薦士非止一舉永為恒典有即登聞昔荀桓子
立翟之功士伯受瓜衍之邑柳下惠賢而不舉臧文仲
被竊位之名春秋書之千載不朽凡百在位可不勉與
原教宋孝武臨徐兖二州搜揚教曰徐方地兼梁楚秀
士攸出兖土樂頌所流風禮自古豈不異人比肩鴻才
世及或疎散山林不聞進達或栖息閭閻懷寳待耀孝
性義門明經善政者所在搜揚舉進咸用名聞梁王
僧孺至南海郡求士教曰是以文舉下車寤夢於根矩
長孫入境明發於龍丘此境三閩奥壤百越舊都漢開
吳别分星畫部風序泱泱衣簪斯盛其川岳所産豈直
明珠大貝桂蠧翠羽而已哉孝寔人經則有羅威唐頌
學惟業本又聞陳元士燮至於高尚獨往相望於&KR1778;巖
懷仁抱義繼蹤於前史
原表後漢班固為第五倫薦謝夷吾表曰夷吾才兼四
科行包九德奉法智察有召公之風居儉履約紹公儀
之操雖密勿在公身出心隱不徇名以求譽不馳騖以
要寵誠社稷之蓍龜大漢之甍棟宜當拔擢使登鼎司
願乞骸骨更授夷吾蔡邕薦皇甫規表曰昔孝文愠
匈奴之事思李牧於前代孝宣憤姦猾之不散舉張敞
於亡命論其武勞則漢室之干城課其文德則皇家之
腹心孔融薦禰衡表曰衡淑質貞亮英才卓躒初涉
藝文升堂覩奥目所一見輒誦於口耳所暫聞不忘於
心性與道合思若有神忠果正直志懷霜雪見善若驚
疾惡若讐鷙鳥累百不如一鶚飛辯騁辭溢氣坌涌觧
疑釋結臨敵有餘昔賈誼求試屬國詭繫單于終軍欲
以長纓牽致勁越弱冠慷慨前世美之如得龍躍天衢
振翼雲漢揚聲紫微垂光虹霓鈞天廣樂必有奇麗之
觀帝室皇居必蓄非常之寳魏曹植自試表曰士之
生世入則事父出則事君事父尚於榮親事君貴於興
國故慈父不能愛無益之子仁君不能蓄無用之臣夫
論德而授官者成功之君也量能而受爵者畢命之臣
也故君無虛授臣無虛受虛授謂之謬舉虛受謂之尸
祿昔二虢不辭兩國之任其德厚也旦奭不讓燕魯之
封其功大也今臣無德可述無功可紀上慚玄冕俯愧
朱紱西有違命之蜀東有不臣之吳使邊境未得脱甲
謨士未得高枕而高鳥未挂於輕繳淵魚未懸於鈎餌
者恐釣射之術或未盡也夫君之寵臣欲除患興利臣
之事君必殺身静亂以功報主也如微才弗試没世無
聞徒榮其軀而豐其體生無益於事死無損於數虚荷
上位而忝重祿禽息鳥視終於白首也嘗恐先朝露填
溝壑墳土未乾而身名並滅冀以塵霧之微補益山海
螢燭末光增輝日月又表曰五帝之世非皆智三季
之末非皆愚用與不用知與不知也夫相者文德昭者
也將者武功烈者也文德昭則可以匡國朝叙百揆稷
契䕫龍是已武功烈則可以征不庭廣邦境南仲方叔
是矣昔伊尹之為媵臣至賤也吕尚之處屠釣至陋也
及其見舉於湯文誠道合志同豈復假近習之薦因左
右之介哉昔騏驥之於吳坂可謂困矣及其伯樂相之
孫子御之形體不勞而坐取千里伯樂善御馬明君善
御臣誠任賢使能之明效也昔段干木修德於閭閻秦
軍為之輟攻而文侯以安穰苴授節於邦境燕晉為之
退師而景公無患皆簡德尊賢之所致也願陛下垂高
宗傅巖之明以顯中興之功殷襃薦朱倫表曰盖聞
虞書非俊乂無以光帝載西伯非髦士無以開王業是
故高世之主必廣登命之禮有為之君務通賢者之路
所以成大治也切見同郡朱倫字文信天真清亮雅性
忠篤純粹足以激清源美行足以廣風俗當仁不讓見
得思義疏達之才強記博聞飛辭抗論駱驛奇逸誠當
世之俊異一時之秀出也如得毗佐銓衡翼亮右曹濟
濟之觀足用華國晉庾亮薦翟陽郭翻表曰蓋聞舉
逸拔幽帝王之高事旌德禮賢治道之所先是以西伯
摽渭濱之伏而帝基以隆漢高延商洛之隱而王道以
固仄陋無明敭之稱空谷廢白駒之詠恐千里之足屈
於槽櫪之下贊世之才委於壟畆之間若觧其巾褐服
以纓冕必能奮贊皇極敷訓彝倫梁元帝薦鮑幾表
曰旌蒲出魯賁帛歸齊頌聲既興盛業斯在幾忠公抗
直出宰廉平將齊毛玠古人之服實同吳隱酌水之廉
臣才非往哲識愧前修輕塵聽覽伏待鈇鉞沈約薦
劉粲表曰陛下則天開業冠帶要荒輶軒韋轂交軫於
遐路捨築投竿相望於魏闕或以開坼未採管庫遺賢
執戟忘疲倚輈不息又舉胡元秀表曰竊惟經邦御
遠雖待大賢摧鋒犯鏑亦資小用伏見錢塘新城主胡
元秀早歲驅馳意幹強果矛盾之用氣凌百夫若置之
六師之間處之一旅之上必能前奮獷敵却沮強胡臣
實弱懦不窺武節昧罔輕言伏懷悚懼劉孝儀為江
僕射禮薦士表曰陛下緝禮裁樂化俗移風當扆思治
分宵夢想枯岸之珠既掄潤山之玉已薦伏見兼太學
博士會稽賀瑒字德璉幼能斧藻長則琢磨結卷就賢
擔簦來學鄉塾染其丹采朋友扣其洪鐘聲無愧於東
筠材有踰乎西把如使聮事宗伯握蘭建禮庶用得其
才人知自勖臣鑒非止水職豫搜揚前竭謏聞先自鄉
曲又為江侍中薦士表曰臣聞天道不言資寒暑而
成歲宸居垂拱寄守宰以宣風若夜魚不欺朝琴在奏
則殘殺自去汾射可追伏見鎮北府水曹參軍濟陽江
興字休恭立身貞白操業清廉頗涉書記彌嫻刀筆前
攝縣沮漳無傷錦製廵行淮海不忝繡衣若處以百里
之邑使導一鄉之賦必能治文無害迄用有成臣舉不
避族非欲異姓居後知人為難實緣所悉而薦北齊
邢子才為李衛軍疾以國子祭酒讓東平王表曰臣聞
運舟歸於積水致遠在於逸足未有涓澮之流可成奔
飛之用駑蹇之乘而有没滅之功既列趙衰先人之敏
請同虞丘退身之義具官臣某民望時宗聲實攸在斧
藻川流雕篆霞蔚蕉蒲既茂枝葉實繁故以學窮齊魯
聲高梁魏詔美司朝僉諧允在伏願廻恩徙授以答具
瞻增唐柳宗元為王戶部薦李諒表曰臣聞知賢必
進忠臣之多方擇善而舉明主之要道況臣特受恩遇
超絶古今報國之誠寤寐所切是敢竭愚臣之微分助
陛下之至明恢張羽儀弘輔理化竊見新授某官李諒
清明直方柔惠能信強以有理敏而甚文求之後來略
無其比伏望天恩授以諫官使備獻納冀他日公卿之
任斯焉取斯則聖朝無乏士之名微臣緩蔽賢之罰
原啓齊王融求試效啓曰臣聞春鶊秋蟀集候相悲露
木風螢臨年共悦夫惟動植且或有心況在生靈而能
無感夫君道含弘臣術無隱翁歸乃居中自是充國曰
莫若老臣切慕前修敢蹈輕節雖冒不媒之鄙式罄奉
公之誠抑又唐堯在上不參二八管夷吾恥之臣亦恥
之梁元帝啓東宫薦石門侯啓曰切以鳳鳴朝陽必
資藍田之寳龍門點額亦俟棠溪之珍是以紫玉見稱
黃金為貴文傳夢鳥學重靈蛇點漆凝脂事逾衞玠渾
金璞玉才匹山濤昔翟陽隱逸見稱庾亮陳平器局被
薦無知以人廢言誠增竦讋進賢上賞伏待慈照丘
遲答舉秀才啓曰方今八友盈庭五丞在幄七教畢修
九功具舉猶乃物色關屠夢想巖釣故已天不愛寳野
無遺賢輒仰宣皇猷俯罄愚蔽覘察衡閻詢事茅草如
有片言入善一介可題謹聞綘闕恭奏青蒲
原牋魏應璩薦和慮則牋曰璩聞唐堯因羣士以興治
齊桓假衆能以定業是故八賢進則太平之化成六賢
用則九合之功立竊見同郡和模字慮則質性純粹體
度貞正履仁蹈義動循軌禮方今海内企踵欣慕捉髮
之德山林投褐思望旌弓之招實英奇叙用之時賢達
進致之秋也令夜光之璧顯價於和氏之肆千里之足
定功於伯樂之庭庶有以宣明大道光益時化又薦
費禕牋曰璩聞景雲浮則應龍翔治道明則俊乂臻是
故良哉之歌興於唐堯之世多士之頌起於周文之朝
晉孫楚薦傅長虞牋曰楚聞騏驥不遺能於伯樂良
寳不藏耀於卞和是以輝光夜射價連秦趙飛駟絶影
終朝千里物尚有之士亦宜然庾闡薦唐㞵牋曰盖
桂林生於五嶺把梓出於南荆夫以卉木之盛猶載在
方志況千里之朝懷其良彦而使人滯於常流莫登於
龍津者乎郡功曹史泉陵唐㞵字永延履道敏素和而
有正立身持操行著一邦若得驂軌鸞衡服襄駿足則
機石之良選可以對揚萬里者也
增狀唐白居易薦韋楚狀曰右件人隱居樂道獨行善
身歛跡市朝息機名利況家承簪組兄在班行而楚獨
棲山卧雲練氣絶粒滋味不接於口塵埃不染於心二
十餘年不改其樂志齊箕潁節𩔖顔原縉紳之間多所
稱歎臣為尹政理合薦論雖飛鴻入冥自忘飲啄而白
駒在谷亦貴縶維倘蒙寘彼周行縻之好爵降羔鴈之
禮命助鵷鷺之羽儀足以厚貞退之風遏躁進之俗
李商隱為鹽州刺史奏舉李孚判官狀曰右件官克生
公族早履宦塗器實幹時辯能專對加之夙明韜略久
逐旌旃頃為知已屈從吏議許休文之流浪萬里非賒
王仲宣之播遷三年未遇儉而不懟困且能通雖何恤
於無家良可悲其絶籍去歲以維新之命大洽鴻私亦
既旋還合從叙用開成五年以注右威衞倉曹參軍授
官未謝又蒙挾名除替初云牽復仍廹屢空京口劉生
方思鵝炙洛陽蘇子已敝貂裘方今崇唐堯敦厚之恩
推魏文光榮之旨豈令棄良材於散地化王孫為旅人
臣素乏器能叨膺任使控綠池之要地守清澤之堅城
將以宣布威靈彈壓氛祲苟咨謀失所佐理非材豈惟
墮此軍聲抑且傷於朝寄臣深自計孚實當仁況又得
於諸宗且兼通舊諸葛均有因依之分龐士元多鑒裁
之恩是敢輒黷宸階乞榮賓席使得盡其風力佐彼邊
陲錐處平原之囊必將脱穎劔拭華陰之土粗雪幽沉
請依資賜授一官充臣防禦判官
原書漢張敞與朱邑書曰明主遊心太古廣延茂士此
誠忠臣竭思之時也值敞遠守劇郡馭於繩墨胸臆約
結固無奇矣足下以清明之德掌周稷之官昔陳平雖
賢須魏倩而後進韓信雖奇賴蕭何而後信故士各達
其時之英雋若必伊尹吕望而後薦之則此人不因足
下而進矣魏阮籍與晉文王薦盧播書曰是以八士
歸周周道以隆虞舜登庸元凱咸事誠以鄧林昆吾翔
鳳所棲懸黎和肆垂棘所集伏見鄙州别駕盧播字景
宣耽道悦禮仗義依仁研精墳典升堂覩奥若得佐時
理物則政事之器銜命聘享則專對之才潛心圖籍文
學之宗敷藻載述良史之表
御定淵鑑𩔖函卷一百四十
