欽定四庫全書
御定淵鑑𩔖函卷一百七十四
禮儀部二十一(寇太天子加元服皇子冠女筓)
冠一
增釋名曰冠者貫也所以貫韜髮也輿服志曰聖人
見鳥獸有冠角䫇胡之制遂作冠冕纓緌原禮記曲
禮曰二十曰弱冠增又曰男子二十冠而字(漢戴聖云男子)
(陽也陽成於隂偶數起於二終於二十謂之小成而冠孔穎逹云十九以下為陽身有德行幼為大夫則不待)
(二十而冠)原郊特牲曰冠義始冠之緇布之冠也太古冠
布齊則緇之其緌也孔子曰吾未之聞也冠而敝之可
也適子冠于阼以著代也醮于客位加有成也三加彌
尊諭其志也(始加緇布次皮弁次爵弁冠益尊則志益大也)冠而字之敬其名
也增又曰委貌周道也章甫殷道也毋追夏后氏之
道也周弁殷哻夏收三王共皮弁素積無大夫冠禮而
有其昏禮古者五十而後爵何大夫冠禮之有諸侯之
有冠禮夏之末造也内則曰二十而冠始學禮可以
衣裘帛舞大夏惇行孝弟博學不教内而不出原冠
義曰冠而後服僃服僃而後容體正顔色齊辭令順(言服)
(未僃未可求以三始也)增又曰古者冠禮筮日筮賓所以敬冠
事敬冠事所以重禮重禮所以為國本也見于母母拜
之見于兄弟兄弟拜之成人而與為禮也元冠元端奠
摯于君遂以摯見于鄉大夫鄉先生以成人見也成人
之者將責成人禮焉也責成人禮焉者將責為人子為
人弟為人臣為人少者之禮行焉故曰冠者禮之始也
嘉事之重者也是故古者重冠重冠故行之于廟曾
子問曰父歿而冠則已冠埽地而祭于禰已祭而見伯
父叔父而後饗冠者小記曰丈夫冠而不為殤原
儀禮士冠禮曰筮于廟門(廟謂禰廟不于堂者嫌蓍之靈由廟神也)若不吉
則筮遠日(旬之外)主人戒賓賓禮辭許主人再拜賓荅拜
主人退賓拜送前期三日筮賓如求日之儀乃宿賓賓
許主人再拜賓荅拜主人退賓拜送宿贊冠者一人亦
如之增戒賓曰某有子將加布于其首願吾子之教
之也賓對曰某不敏恐不能共事以病吾子敢辭主人
曰某猶願吾子之終教之也賓對曰吾子重有命某敢
不從宿曰某將加布于某之首吾子將涖之敢宿賓對
曰某敢不夙興冠日夙興設洗直于東榮水在洗東
(榮屋翼也)陳服于房中西墉下東領北上爵弁服纁裳純衣
緇帶韎韐(此與君祭之服爵弁冕之次也其色赤而微黑如爵頭然其布三十升纁裳淺絳裳純衣)
(絲衣也韎韐緼韍也)皮弁服素積緇帶素韠(此與君視朔之服也皮弁者以白鹿皮為)
(冠象上古也積猶辟也以素為裳辟蹙其要中)元端元裳黃裳雜裳可也緇帶
爵韠(此莫夕于朝之服元端即朝服之衣易其裳耳上士元裳中士黃裳下士雜裳雜裳者前元後黃士)
(皆爵韋為韠其爵同不以元冠名服者是為緇布冠陳之)緇布冠缺項青組纓屬于
缺緇纚廣終幅長六尺皮弁筓爵弁筓緇組紘纁邊同
篋(缺讀如頍緇布冠無筓著頍圍髮際結項中隅為四綴以固冠也項中有&KR1362;亦由固頍為之耳今未冠筓)
(者著卷幘頍象之所生也纚今之幘梁纚一幅長六尺足以韜髮而結之矣筓今之簪有筓者屈組為紘垂為)
(飾無筓者纓而結其絛纁邊組側赤也同篋謂此以上六物)櫛實于簞(簞笥也)蒲筵二
在南(筵席也)側尊一甒醴在服北有篚實勺觶角柶脯醢
南上(側猶持也謂無元酒勺尊升所以㪺酒也爵三升曰觶柶狀如匕以角為之)爵弁皮弁
緇布冠各一匴執以待于西坫南南面東上(匴竹器今之冠箱也)
(執之者有司也)主人元端爵韠立于阼階下直東序西面(元端士入)
(廟之服也堂東西牆謂之序)兄弟畢袗元立于洗東西面北上(兄弟主人)
(親戚也袗同也元者元衣元裳緇帶韠也)擯者元端負東塾(門内東堂負之北面)將冠
者采衣紒在房中南面(采衣未冠者所服緇布衣錦緣錦紳並紐錦束髮也紒結髮)
賓如主人服贊者元端從之立于外門之外擯者告主
人迎出門左西面再拜賓荅拜主人揖贊者與賓揖先
入(贊者賤揖之而已又與賓揖先入導之)每曲揖至于廟門揖入三揖至
于階三讓主人升立序端西面賓西序東面贊者盥于
洗西升立于房中西面南上(盥于洗西由賓階升也立于房中近其事也)主
人之贊者筵于東序少北西面(筵布席也東序主人位也適子冠于阼少北避)
(主人)將冠者出房南面贊者奠纚筓櫛于筵南端(賓之贊冠者也)
賓揖將冠者即筵坐贊者坐櫛設纚賓降主人降賓盥
卒揖讓升主人升復初位賓筵前坐正纚興降西階一
等執冠者升一等東西授賓(緇布冠也)賓右手執項左手執
前進容乃祝坐如初乃冠興復位贊者卒(進容者行翔而前蹌焉卒)
(謂設頍項結纓也)冠者興賓揖之適房服元端爵韠出房南面
賓揖之即筵坐櫛設筓賓盥正纚如初降二等受皮弁
右執項左執前進祝加之如初復位贊者卒紘(謂繫屬之)興
賓揖之適房服素積素韠容出房南面賓降三等受爵
弁加之服纁裳韎韐其他如加皮弁之儀(他謂卒紘容出)徹皮
弁冠櫛筵入于房筵于戶西南面贊者洗于房中側酌
醴加柶覆之面葉(面前也葉柶大端)賓揖冠者就筵筵西南面
賓受醴于戶東加柶面枋(枋為柄)延前北面冠者筵西拜
受觶賓東面荅拜薦脯醢冠者即筵坐左執觶右祭脯
醢以柶祭醴二興筵末坐啐醴捷柶(扱柶於醴中)興降筵坐
奠觶拜執觶興賓荅拜冠者奠觶于薦東降筵北面坐
取脯降自西階適東壁北面見于母(薦東薦左也凡奠爵將舉者于右不)
(舉者于左適東壁者出闈門也時母在闡門之外)母拜受子拜送母又拜賓降
直西序東面主人降復初位冠者立于西階東南面賓
字之冠者對(對辭未聞)賓出主人送于廟門外請醴賓賓禮
辭許賓就次冠者見于兄弟兄弟再拜冠者荅拜見贊
者西面拜亦如之入見姑姊如見母乃易服服元冠元
端爵韠奠摯見于君遂以摯見于鄉大夫鄉先生乃醴
賓以一獻之禮(一獻者主人獻賓而已即燕無亞獻者獻酢酬賓與主人各兩爵而禮成)主
人酬賓束帛儷皮(束帛十端也儷皮兩鹿皮也)贊者皆與贊冠者為
介(介賓之輔以贊為之尊之也)賓出主人送于外門外再拜歸賓俎
(一獻之禮有薦有俎使人歸之賓家也)若不醴則醮用酒(酌而無酬酢曰醮上文適子冠)
(于阼三加訖一醴于客位是周法若醮用酒非周法則夏殷之禮也鄭註謂國有舊俗可行聖人用焉不改也)
始加醮用脯醢加皮弁再醮攝酒(攝猶整也)其他皆如初加
爵弁三醮有乾肉折俎嚌之其他如初若孤子則父兄
戒宿(父謂諸父)若庶子則冠于房外南面遂醮焉(不於阼非代也不醮)
(于客位成而不尊)冠者母不在則使人受脯于西階下(不在者或歸寕)
(或疾病使人受脯於後見之也)原始加祝曰令月吉日始加元服棄
爾幼志順爾成德夀考唯祺介爾景福再加曰吉月令
辰乃申爾服敬爾威儀淑慎爾德眉夀萬年永受胡福
三加曰以歲之正以月之令咸加爾服兄弟具在以成
厥德黃耉無疆受天之慶醴辭曰甘醴惟厚嘉薦令
芳拜受祭之以定爾祥承天之休壽考不忘醮辭曰
旨酒既清嘉薦亶時始加元服兄弟具來孝友時格永
乃保之再醮曰旨酒既湑嘉薦伊脯乃申爾服禮儀有
序祭此嘉爵承天之祜三醮曰旨酒令芳籩豆有楚咸
加爾服肴升折俎承天之慶受福無疆字辭曰禮儀
既備令月吉日昭告爾字爰字孔嘉髦士攸宜宜之于
假永受保之曰伯某甫(仲叔季惟所當)五經要義曰冠嘉禮
也冠首服也首服既加而後人道備故君子重之以為
禮之始增陳祥道禮書曰士禮始加緇布不忘本也
次加皮弁朝服也三加爵弁祭服也不忘本然後能事
君能事君然後能事神所謂三加彌尊喻其志者如是
而已又曰筮必于廟尊其尊也廟必于禰親其親也
士筮于門而不于堂避其君也筮必面西求諸陰也卦
者必居筮之左上其北也聘禮君受聘于先君之祧卿
受問于祖廟士冠士昏皆止言廟則凡言廟者禰廟也
記曰凡行事受于禰廟是也若諸侯則冠于祖廟左氏
曰以先君之祧處之是也又曰賓盥所以致潔降盥
降受冠弁所以致敬始加受冠降一等執者升一等再
加降二等三加降三等以服彌尊故降彌下也始祝棄
爾幼志順爾成德再祝敬爾威儀淑慎爾德三祝兄弟
具在以成厥德以順成德然後慎德慎德然後能成德
也又曰冠必用醴若不用醴則醮焉以醴者太古之
物故其禮簡所以示質酒者後世之味故其禮煩所以
示文故適子用醴庶子用醮適婦有醴與饗庶婦使人
醮之不饗是醮輕于醴也又曰既冠乃醴賓以一獻
之禮酬賓束帛儷皮贊者皆與蓋君子之于人勞之必
有以禮之故昏禮饗送者鄉飲司正祭禮賓尸冠禮醴
賓其義一也司馬光曰古者二十而冠將責為人子
為人弟為人臣為人少者之行於其人故其禮不可不
重也近世人情輕薄生子猶飲乳已加巾帽有官者或
為製公服而弄之過十歲猶總角者鮮矣彼責以四者
之行豈能知之故往往自幼至長愚騃如一由不知成
人之道也古禮雖稱二十而冠然世俗之弊不可猝變
若敦厚好古之君子俟其子年十五以上能通孝經論
語粗知禮義然後冠之斯為美矣又曰古禮謹嚴之
事皆行之於廟今人既少家廟其影堂亦褊隘難以行
禮但冠於外廳可也家禮曰男子年十五至二十皆
可冠必身及父母無期以上喪始可行之又曰古者
筮日今不能然但正月内擇一日可也前期三日主人
告於祠堂(主人謂冠者之祖父若宗子已孤而自冠則自為主人也)又曰古者筮
賓今不能然但擇朋友賢而有禮者一人可也前期三
日主人自詣其家請之地遠則遣子弟致書(筮日所以求夫天之)
(吉筮賓所以擇夫人之賢)又曰前一日遣子弟以書致辭曰某將
以來日加冠於子某吾子將涖之敢宿荅書曰某敢不
夙興又曰設盥帨於廳事如祠堂儀以帟幕為房於
廳事之東北或廳事無兩階則以堊畫而分之又曰
厥明夙興陳冠服有官者公服帶靴笏無官者襕衫帶
靴通用皂衫深衣大帶履櫛&KR1326;掠皆卓子陳於房中又
用卓設酒注盞盤幷脯醢楪於衣卓之北其幞頭帽子
幷冠筓巾各以一盤盛之蒙以帕陳於兩階執事者一
人守之又曰主人以下序立賓至主人迎入升堂賓
揖將冠者就席為加冠巾冠者適房服深衣納履出再
加帽子服皂衫革帶繫鞋三加幞頭公服革帶納靴執
笏若襕衫納靴乃醮賓字冠者(賓或别作辭命以字之之意亦可)出就
次主人以冠者見於祠堂冠者見於尊長乃禮賓冠者
遂出見於鄉先生及父之執友又曰主人以酒饌延
賓及儐贊者酬之以幣而拜謝之賓贊有差嫡子三
加皆祝而冠又祝而酌又祝而字庶子三加既加然後
酌而祝之又祝而字其即席而冠也嫡子西面庶子南
面
冠二
增國語趙文子冠見韓獻子獻子曰戒之此謂成人成
人在始與善始與善善進善不善蔑由至矣始與不善
不善進不善善亦蔑由至矣如草木之産也各以其物
人之有冠猶宫室之有牆屋也糞除而已又何加焉(糞除)
(喻自修潔)襄公九年晉人不得志於鄭以諸侯復伐之公
送晉侯晉侯以公宴於河上問公年季武子對曰會於
沙隨之歲寡君以生晉侯曰十二年矣是謂一終一星
終也國君十五而生子冠而生子禮也君可以冠矣大
夫盍為冠具武子曰君冠必以祼享之禮行之以金石
之樂節之以先君之祧處之今寡君在行未可具也請
及兄弟之國而假僃焉晉侯曰諾公還及衛冠於成公
之廟假鐘磬焉禮也原東觀漢記曰馬防子鉅為常
從小侯六年正月齋宫中上欲冠鉅夜拜為黃門郎御
章臺下殿陳鼎俎自臨冠之增南史宋寶華父當晉
末戍長安父曰須我還為汝上頭後長安陷父歿寶年
七十不冠或問之輒號慟柳宗元與章中立書云古
者重冠禮將以責成人之道是聖人所尤用心也數百
年來人不復行近有孫昌胤者獨發憤行之明日造朝
薦笏言於卿士曰某子冠畢應之者咸憮然京兆尹鄭
叔則艴然曳笏却立曰何預我耶廷中皆大笑天下不
以非鄭尹而快孫子何哉獨為所不為也宋德祐二
年元兵破潭州時知衡州尹榖寓城中乃為二子行冠
禮或曰此何時行此迂闊事榖曰正令兒曹冠帶見先
人於地下耳既畢禮與家人自焚死
冠三
原筮門冠阼(儀禮鄭注筮者問日吉凶於易也冠必筮日於廟門者重成人之禮下詳冠)
(一)慎德敬名諭志成德(並詳冠一)一獻三加
(儀禮乃禮賓以一獻之禮下詳冠一)正體飾容(禮記冠者禮之始也凡人之所以為)
(人者禮義也禮義之始在於正容體齊顔色順辭令下見應亨贈四王冠詩)卜日筮賓
(禮論王彪之以為禮冠自卜日不必三元也又禮夏冠用葛屨冬冠用皮屨明無定時也鄭註筮賓筮可使)
(冠子者)節金石陳鼎俎(並詳冠二)敬威儀齊顏色(上詳)
(冠一體下詳正注)增父命母拜(上見孟子下詳冠一)櫛髮加筓
(家禮冠者即席贊者為之櫛髮合紒乃家禮執事者以冠筓盤進賓降一等受冠筓跪加之)喻牆
屋設罍洗(上詳冠二士儀禮設洗直于東榮註洗者棄水器也用鐵水器尊卑皆用金罍)
華寶念父尹榖命子(並詳冠二)
冠四
原旅占(儀禮筮人執策抽上韇受命主人卒筮東面旅占卒進告吉若不吉則筮遠日如初注旅衆也)
(還與其屬共占之)尊事(古者重冠故行之於廟所以尊重事)請醴(儀禮冠者立于西階)
(東南面賓字之請醴賓註醴當為禮)奠摯(冠儀奠摯于君遂以摯見于鄉大夫鄉先生注鄉中老人)
(為大夫而致仕者)弁髦(童子始冠成禮則棄之)章甫(孔子長居宋冠章甫之冠宋其)
(祖也)諸王冠(晉書漢魏遣使冠諸王非古典於是制王十五而冠不復加使命)公侯
冠(公侯之有冠禮夏之末造也)字以相尊(冠義已冠而字之鄭注字所以相尊也)
成而不尊(儀禮庶子則冠于房外南面遂醮焉注房外謂尊東不于阼非代父也不醮于客位成而)
(不尊)内喪則廢(曾子問將冠冠者至而有齊衰大功之喪如之何孔子曰内喪則廢外喪則冠)
(而不醴徹饌而埽即位而哭如冠者未至則廢注内喪同門也廢冠因喪而廢)喪服而冠(又云)
(如將冠子未及期而有齊衰大小功之喪則因喪服而冠)伯叔後饗(又云父殁而冠則已冠埽)
(地而祭于禰已祭而見伯父叔父而後饗冠者饗謂醴也)兄弟畢袗(袗同也與主人同脤元端)
(朝服主人即冠者父兄也)揆以吉日登于弱年醮于客位
筮于廟門將行嘉事必慎令儀服以旌禮冠
以章身崇其著代責以成人僃適子之儀責
成人之道采衣朱紃盛將冠之容束帛儷皮厚酬
賓之禮終一獻之儀以病吾子僃三加之禮將責
成人可以冠矣則重于承宗將有事焉必先乎大
禮處阼階而展敬式僃三加筮廟門以成儀終陳
一甒雖啐醴之始是能淑慎于儀而序賓之時不
聞昭告爾字
冠五
原詩後漢應亨贈四王冠詩曰永平四年外弟王景系
兄弟四人並冠故貽之詩曰濟濟四令弟妙年踐二九
令月惟吉日成服加元首人咸飾其容鮮能離塵垢雖
無兕觥爵杯醮傳旨酒
原箴梁蕭子範冠子箴曰是月惟令敬擇良辰式遵士
典誥筮於賓嘉字爰錫醮酒方陳禮莊爾質德成爾身
永變童心長移悼齒朱錦辭髮青絇在履丹石為操冰
泉厲已務簡朋匹田蘇遊止在我尚謙推物盡美面諂
退言弗納於耳直弦矢辭斯為良士
原文梁沈約冠子祝文曰蠲兹令日元服肇加成德既
舉童心自化行之則至無謂道賖敦以秋實食以春華
無恥下問乃至高車子孫千億廣樹厥家
增辭明宋濂鄭氏三子加冠命字祝辭序曰浦陽孝義
之門曰鄭氏其十世之長仲德甫筮得柔日宿余為賓
將冠其從子木杲果余親與之周旋降升以成三加之
禮於是稽名定義製字命之辭曰三加三醮既僃禮儀
昭告爾字各宜聽之又曰爾三子者昧昧以思彼蒼者
天體物無遺或出或入靡不爾隨尚滌爾心一髮不私
履善蹈道君子之歸苟務口耳言從行違奚啻禽犢安
於鬚眉又曰遵厥祖武全其秉彝羣翔於堂東塤西篪
獨行於庭左矩右規庶幾無媿七尺之軀又張肯字
辭序曰古者冠而字敬其名也三加之後必為字辭以
祝之或稽於經或據於史凡可以繕性禔身者無不可
也由此觀之非惟敬其名抑且以敬其身能敬其身則
成人之道具矣姑蘇張君芸已嘗名其子曰肯又以繼
孟字之蓋取書大誥之義雖加冠於首而未有為之辭
者請余補之余雖弗獲從大賓之後與聞酌醴之事然
與芸已友也輒陳所見而告之其辭曰冠禮之重為敬
其名苟非其人禮弗虛行伊張氏子世傳以經名子曰
肯厥義則宏有法於先爾基爾楹有菑於先爾播爾營
勿違厥時必將必迎勿閼其成載厲載興兹為善繼父
事是繩又補危安加冠祝辭序曰冠者成人之道其
禮自天子至於諸侯卿大夫士各有隆殺之節儀文雖
已失傳唯士冠禮獨存告廟筮期宿賓命贊弁有皮爵
之等裳有元黃之錯器有尊甒柶觶之用鼎有乾胏離
肺之實三加而彌尊制字以敬名其為禮甚嚴矣夫何
故事親從兄忠君敬長之行望其有所成也自冠禮久
廢風俗頽靡冥然夜行如擿埴而索塗君子未嘗不為
之永慨也臨川危生安清敏好脩其師曾先生旦初為
字曰子定來謁禁林求予為之說予謂字之有說說文
解字僃述之矣何假人言哉然三加成禮之後既命之
字必造辭以祝之是猶可為也於是歴敘冠禮之嚴定
字代名者為甚重繼掇大學知止之義而申之以辭辭
曰人之初生父命其名弱齡攸届乃以字稱此非彌文
實厚彝經四行之責用底於成又曰我後賓贊不與酌
醴今補祝辭庸申規厲行固宜篤知亦須至安定其中
聖域可企方孝孺鄭氏四子加冠祝辭序曰浦陽義
門十世之長仲德甫以禮冠其從子杓及諸孫燧爚燿
而以字為屬余惟冠禮之不行二千年矣舉曠古久弛
之禮而行之夫豈為耳目之美哉亦曰以古君子成人
之道望乎子若孫爾上以古道望其身而不能以君子
自望謂之愛身不可也余欲四子者為君子故因字以
勉其德祝辭曰加爾元服惟兹令辰匪飾其外貴乎成
人昔未有知德或未僃人曰童子宜有不至既峨爾弁
而童厥心人謂之何責望也深一言之善終身可行今
字告汝惟名是徵
天子加元服一
原通典曰古者聖王重冠所以為國本也孔子曰正其
衣冠尊其瞻視儼然人望而畏之又曰不莊以涖之則
民不敬此人君早冠之義也王教之本不可以童子之
道治焉或云周禮雖有服冕之數而無天子冠文又儀
禮云公侯冠禮者王肅鄭康成皆以為夏末衰亂篡弑
之所由生焉又無大夫冠禮古者五十而後爵何大夫
冠禮之有周人五十而有賢才則試以大夫之事猶行
士禮故筮賓於阼以著代醮於客位三加彌尊皆士禮
也今按大戴禮有公冠篇云公冠四加天子亦四加又
家語冠頌云王太子之冠擬諸侯之冠天子之元子亦
擬諸侯四加諸侯之子同於士據此自天子至於諸侯
非無冠禮但因秦焚書遂同蕩滅其周制士冠禮頗僃
王者時采行焉又曰將冠筮日筮賓(冠義曰古者聖王重冠既言古)
(者則不起於周)行之於廟冠委貌於阼三加彌尊(大戴禮公冠篇公冠四加)
(三同士後加元冕天子亦四加後加衮冕)祼享樂於廟增玉藻云元冠朱
組纓天子之冠也緇布冠繢緌諸侯之冠也鄭注皆始
冠之冠是天子别有冠禮原周制文王年十二而冠
(文王十三生伯邑考左傳曰冠而生子禮也許慎五經異義春秋左氏傳說曰歲星為年紀十二歲而一周天)
(天道僃故人君年十二可以冠自夏殷天子皆十二而冠)成王十五而冠(譙周五經然否論古)
(文尚書說武王崩成王年十三推武王以康辰歲崩周公以壬午歲出居東癸未歲反禮公冠記周公冠成王)
(命史作祝辭告是除喪冠也周公未反成王冠弁開金縢之書時十六矣是成王十五周公冠之而後出也許)
(慎五經異義武王崩後管蔡作亂周公出居東是歲大風王與大夫冠弁開金縢之書成王年十四是喪冠也)
(者恐失矣按禮傳天子之年近則十二遠則十五必冠矣)周公冠成王命祝雍曰
祝王辭逹而勿多祝雍辭曰使王近于民遠于年遠于
佞近于義嗇于時惠于財禄賢使能其頌曰令月吉日
王始加元服去王幼志服衮職欽若昊天六合是式率
爾祖考永永無極增周書曰成王將加元服周公使
人來零陵取竹為冠(玉海)原漢改皇帝冠為加元服汲
黯傳敘上正元服惠帝加元服用正月甲子若丙子
為吉昭帝冠辭曰陛下摛著先帝之光輝以承皇天
之嘉祐欽奉仲春之吉辰普尊大道之郊域秉率萬福
之丕靈始加昭明之元服推遠沖孺之幼志蘊積文武
之就德肅勤高祖之清廟六合之内靡不蒙福承天無
極後漢制正月甲子若丙子為吉日可加元服儀從
冠禮乘輿初加緇布進賢次爵弁次武弁次通天冠訖
皆於高廟如儀謁見(讀漢書加元服乘輿皆於高祖廟謁見按世祖廟始冠緇布冠於宗)
(廟從古制)和帝冠以正月甲子乘金根車駕六元虯至廟
成禮乃廻軫反宫朝服以饗宴撞太蔟之庭鐘咸獻壽
焉增和帝冠以袁安為賓賜束帛乘馬黃香有頌(玉海)
原順帝以初月丙子加元服於高廟(時兼用曹褒新禮其儀不存順)
(帝都洛陽亦立高祖廟矣)獻帝興平元年正月甲子加元服司徒
淳于嘉為賓加賜元纁駟馬賜貴人王公卿司隸校尉
城門五校侍中尚書給事黃門侍郎各一人為太子舍
人魏氏天子冠一加(其說曰古之士禮服必三加彌尊所以喻其志至於天子諸侯)
(數無又將以踐阼臨人尊極德成不復與士以加喻勉為義禮冠于廟自魏不復在廟矣)東晉諸
帝冠儀一加幘冕將冠金石宿設百僚陪位又先於殿
上鋪大牀御府令奉冕幘簪導衮服以授侍中常侍太
尉加幘太保將加冕太尉讀祝文曰令日吉辰始加元
服皇帝穆穆思宏衮職欽若昊天六合是式率遵祖考
永永無極眉壽維祺介兹景福加冕訖侍中繫元紞脫
帝絳紗服加衮服冠事畢太祝率羣臣奉觴上壽王公
以下三稱萬歲乃退(孫毓五禮駮曰魏氏天子一加三加嫌同諸侯毓按玉藻記曰元冠)
(朱組緌天子之冠也緇布冠繢緌諸侯之冠也其說謂皆始冠則是有次加之辭此二冠皆卑服質古勢不一)
(加必重加朝祭之服以崇彌尊聖人制禮所以一時歴加衆服者今始成人卜擇令日而徧加之所以重始也)
(若冠日有不加者後必不擇吉而服非重始也又禮器有以少為貴者冠不在焉記者彌尊喻志之言蓋以服)
(從卑始象德日新不可先服尊服轉而即卑今嫌士禮喻志之文因從魏氏一加之制考之玉藻似非古典今)
(三加者先冠皮弁次冠長冠後冠進賢冠以為彌尊于意又疑裴頠荅治禮問天子禮元冠者形之成也為君)
(未必成人故君位雖定不可孩抱而服冕弁摯虞以為天子即位之日即為成君冕服以僃不宜有加諸侯即)
(位為成豈不定諸侯成君不拘盛典而可以冠天子成君獨有火龍黼衣便不可乎意謂宜冠有加)成
帝用三元吉日既加元服拜於太廟穆帝孝武將冠皆
先以幣告廟訖事又廟見臺符問脩復未畢吉凶不
相干為可加元服與否王彪之議禮雖有喪冠當是應
冠之年服制未終若須服終便失應冠之年故也禮所
以冠無定時月春夏不可便用秋冬若今歲内修復未
畢入新年卜仲春之日加元服不失年不失禮今便準
喪冠缺饗樂而行事誠有倚傍然加衮冕火龍煥然以
準喪儀情有不體若别有事必速加元服權諸輕重不
須脩復畢者便當準喪冠耳又議新年至尊當加元服
今若依成帝故事用三元日者冠有金石之樂恐脩山
陵未畢於樂便闕禮冠自卜日又云夏葛屨冬皮屨無
定時不必三元也按晉故事及兩漢皆非三元當任時
事之宜耳又議近訪得成皇帝加元服儀注闕無拜廟
事按禮冠皆于廟儀禮云既畢賓出主人送于廟門明
必在廟近代以來不復在廟成皇帝既加元服拜太廟
以告成蓋亦猶擬在廟之儀今既加元服亦應拜廟
後魏正光元年秋孝明帝年十一加元服訖拜太廟大
赦改元北齊制皇帝加元服以玉帛告圓丘方澤以
幣告廟擇日臨軒中嚴羣官位定皇帝著空頂介幘以
出太尉盥訖升脫空頂幘以黑介幘奉加訖太尉進太
保之右北面讀祝訖太保加冕侍中繫元紞脫絳紗袍
加衮服事畢太保上壽羣官三稱萬歲皇帝入溫室移
御座會而不上壽後日文武羣官朝服上醴酒十二鍾
米十二囊牛十二頭又擇日親拜圓丘方澤謁廟唐
制如開元儀增唐書志皇帝加元服有司卜日告天
地宗廟前一日尚舍設席太極殿中楹莞筵紛純加藻
席緇純次席黼純有司設次展懸設案陳車輦如元日
其日侍中版奏中嚴有司設罍洗於阼階殿中監陳衮
服緇纚玉簪及櫛同箱尚食實醴尊於東序外帷内坫
在尊北實角觶柶各一饌陳尊西籩豆十二俎三衮冕
玉導置於箱侍中奏外辦皇帝服空頂黑介幘絳紗袍
出自西房即御座太尉跪脫幘太師降盥受冕讀祝辭
乃跪冠設簪結纓皇帝興適東房衮服出即席南向坐
太尉洗觶酌醴太師受醴讀祝辭殿中監奉饌在位者
再拜(玉海)明會典天子止一加用衮冕太尉設纚太師
受冕洪武三年定前期太史院(後改欽天監)筮日工部製
冕服翰林院撰祝文祝辭或用古辭或臨時撰擬中書
省承制令某官攝太師某官攝太尉既筮日遣官告天
地宗廟行一獻禮百官於皇城守宿侵晨具朝服行禮
皇帝服空頂幘雙童髻雙玉導絳紗袍御輿以出文武
官班齊拜畢太師太尉盥洗陞自御座西東向立太尉
進就皇帝席前少右跪搢笏脫空幘授内使内使受幘
置於櫛箱櫛畢設纚出笏興退立太師進至御前北向
立内使監令取冕立於太師之左太師祝曰令月吉日
始加元服壽考維祺以介景福搢笏跪受冕加冠加簪
纓訖出笏興退立内使監令徹櫛纚箱皇帝興著衮服
就座進醴太師進御座前北面立光禄卿奉酒太師受
酒祝曰甘醴維厚嘉薦令芳承天之休壽考不忘祝訖
跪授内使内使跪受捧進皇帝受酒祭少許啐酒訖以
虛盞授内使太師太尉降階就拜位拜舞蹈山呼畢皇
帝改服通天冠絳紗袍入宫拜謁太后如正旦儀擇日
謁太廟其儀與時祭同見廟之明日百官具公服稱賀
天子加元服二
原頌後漢黃香天子冠頌曰惟永元之盛代聖皇德之
茂純躬烝烝之至孝崇敬順以奉天以三載之孟春建
寅月之上旬皇帝將加元冕簡甲子之元辰厥日正於
太皡厥時叶於百神皇輿幸夫金根駕元虯之連蜷建
螭龍以為旂鳴節路之和鸞既臻廟而成禮乃廻軫而
反宫正朝服以享宴撞太蔟之庭鐘祚蕃屏與鼎輔暨
夷裔之君王咸進酒於金罍獻萬年之玉觴
增論明歸有光天子諸侯無冠禮論曰儀禮有士冠禮
無天子諸侯冠禮非逸也記曰無大夫冠禮而有其昏
禮古者五十而後爵何大夫冠禮之有公侯之有冠禮
夏之末造也天子之元子猶士也天下無生而貴者也
繼世以立諸侯象賢也明天子諸侯大夫之無冠禮也
冠者將責為人子為人弟為人臣為人少之禮故冠必
有主人孤子則父兄戒宿(父謂諸父)蓋父兄以成人之禮責
子弟也天子為元子之時以士禮冠所謂有父在則禮
然也已奉宗統君臨天下將又責之為人子為人弟為
人臣為人少之禮乎家語稱孔子荅孟懿子之問吾取
焉曰古者王世子雖幼其即位則尊為人君人君治成
人之事者何冠之有曰諸侯之冠異天子與曰君薨而
世子主喪是亦冠也已人君無所殊也諸侯之有冠禮
也夏之末造也此孔子之遺言也蓋以祝雍頌公冠之
篇則誣矣公冠曰公冠自為主迎賓揖升自阼立于席
既醴降自阼饗之以三獻之禮無介無樂其酬幣朱錦
采四馬其慶也天子擬焉曰自為主曰賓降阼嫌尊矣
非為人子為人弟為人臣為人少之禮也且禮自上逹
而曰天子擬冠何也此非孔氏之言也公冠又曰公冠
四加元冕左傳季武子曰君冠必以祼享之禮行之以
金石之樂節之以先君之祧處之玉藻曰始冠緇布冠
自諸侯下逹冠而敝之可也元冠朱組纓天子之冠也
緇布冠繢緌諸侯之冠也蓋務為天子諸侯士庶之别
而不知先王制冠禮之義所以同之於士庶者也
皇太子冠一
原周制天子之元子猶士也天下無生而貴者也(元子嗣子)
(也無生而貴皆由下升也明人有賢行著德乃得貴之)增家語冠頌曰公冠四
加元冕祭其酬幣于賓則束帛乘馬王太子庶子之冠
擬焉(按天子之元子猶士則天子之子雖早冠亦用士禮又曰王太子庶子亦擬諸侯四加若然諸侯之)
(子不得四加也)原大戴禮逸禮曰太子既冠成人免于保傅
則有司過之史有虧膳之宰太子有過史必書之增
荀子曰天子諸侯子十九而冠冠而聽治匡衡疏適
子冠於阼禮之用醴衆子不得與列所以貴正體明嫌
疑也漢景帝紀後三年正月皇太子冠賜民為父後
者爵一級原宣帝五鳳元年皇太子以正月冠賜丞
相以下帛赦徒作杜陵諸王遣使行事增元帝紀竟
寧元年正月皇太子冠賜爵原魏氏冠太子再加皇
子王公嗣子乃三(孫毓以為一加再加皆非禮也)冠諸王因漢遣使行
事晉惠帝為太子將冠武帝臨軒使兼司徒高陽王
珪加冠兼光禄大夫屯騎校尉華廙贊冠(武帝冠太子冠訖皆即廟)
(見斯亦擬在廟之儀)泰始六年南宫王承年十五依舊應冠有
司奏議禮十五成童國君十五而生子以明可冠之義
又漢魏遣使冠諸王非古典於是制儀王十五而冠遂
革使命咸寧二年秋閏九月遣使冠汝南王宗惠帝以
正月丙午冠太子訖乃廟見懷帝亦以正月冠皇太子
宋冠皇太子及蕃王以一加齊武帝孫南郡王昭
業冠從尚書令王儉議使太常持節一加冠大鴻臚為
贊醮酒之儀國官陪位拜賀如常其日内外二品清官
以上詣公車門集賀並詣東宫南門通牋别日上禮宮
臣亦詣門稱慶如上臺之儀既冠之後剋日謁廟(儉議曰皇)
(孫冠事歴代所無禮雖有嫡子無嫡孫然南郡王體自儲暉實惟國重元服之典宜異列藩依於諸王則輕同)
(於儲皇則重按士冠禮主人元冠朝服注主人冠者之父兄也尋其言父及兄則明祖在不為主也又春秋之)
(義不以父命辭王父命則皇太子無專用之道宜使太常持節一加冠幷撰立贊冠醮酒二辭不依藩國詔可)
祝辭曰皇帝使給事中太常武安侯蕭惠本加南郡王
冠筮日戒賓肇加元服棄爾幼志從厥成德親賢使能
克崇景福醮酒辭曰旨酒既清嘉薦既盈兄弟具在淑
慎儀刑永永眉壽於穆斯寧明帝冠太子用正月梁
武帝天監十三年正月冠太子於太極殿脩前代之儀
增梁天監中臨軒冠太子舊制太子遠遊冠金蟬翠
緌纓詔加金博山原後魏孝文帝冠皇太子恂於廟
詔曰司馬彪漢志漢帝有四加冠一緇布二進賢三武
弁四通天朕見家語冠頌篇四加冠公也家語孔子之
言與正經何異諸儒忽司馬彪志致使天子之子而行
士冠朕以為有賓諸儒皆以為無賓孔子所云斐然成
章其斯之謂矣北齊制皇太子冠則太尉以制幣告
七廟擇日臨軒有司供帳於崇正殿中嚴皇太子空頂
幘公服出立東階之南西面使者入立西階之南東面
受訖入室盥櫛出南面使者進揖詣冠席西面坐光禄
卿盥訖詣太子前設櫛使者又盥奉進賢三梁冠至太
子前東面祝脫空頂幘加冠太子興入室更衣出又南
面就席光禄卿盥櫛使者又盥祝脫三梁冠再加遠遊
冠太子又入室更衣設席中楹之西使者揖就席南面
光禄卿洗爵酌醴使者詣席前北面祝太子拜受醴即
席坐祭之啐之奠爵降階復本位西面三師三少及在
位羣官拜事訖又擇日會宮臣又擇日謁廟隋制皇
太子將冠前一日帝齋於大興殿太子與賓贊及預從
官齋於正寢其日質明有司告廟各設筵於阼階帝衮
冕即御座揖太子進升筵西向坐贊冠者坐櫛設纚賓
盥訖初加緇布冠進設頍(丘癸切)纓賓揖太子適東序衣
元衣素裳以出贊者又坐櫛賓進加遠遊冠改服訖賓
又受冕太子適東序改服以出賓揖太子南面立賓受
醴進筵前北面立祝太子拜受觶賓復位東面荅拜贊
者奉饌於筵前太子祭奠禮畢降筵進當御東面拜納
言承詔詣太子戒訖太子拜贊者引太子降自西階賓
少進字之贊者引太子進立於庭東面諸親拜訖贊者
拜太子皆荅拜與賓俱復位納言承詔降命令有司致
禮賓又拜帝復降阼階下拜太子以下皆拜帝出更衣
還宫太子從至闕因入見皇后而還唐貞觀五年正
月有司上書皇太子將冠禮宜用二月為吉請遣官以
備儀注太宗曰今東作方興恐妨農事令改用十月太
子少保蕭瑀奏稱準陰陽家用二月為勝上曰陰陽拘
忌朕所不行若動静必依陰陽不顧禮義欲求福祐其
可得乎若所行皆遵正道自然當與吉會且吉凶在人
豈假陰陽拘忌農時甚要不可暫失增唐永徽六年
二月五日太子加元服賜酺三日為父後者爵一級
開元八年正月十一日甲子太子加元服翼日乙丑謁
太廟丙午宴百官太極殿制曰正於萬國祝以三加
唐志皇太子加元服司徒為賓卿為贊冠有司設御幄
於太極殿展縣設案陳車輿皇帝服通天冠絳紗袍乘
輿出自西房即御座侍中傳制至司徒前曰將加冠於
某之首公其將事至卿前曰卿其贊冠賓再拜受制書
皇帝入自東房賓贊出以制書置於案引以幡節威儀
鐃吹及九品以上皆詣東宫朝堂冠日宮臣皆朝服集
重明門外宗正卿乘車承傳在位者再拜左庶子稱禮
畢宋祥符八年十二月戊寅承天節羣臣上壽是日
皇子加冠司天言日煇珥直抱氣戊子集賢校理晏殊
上皇子冠禮賦詔奬之大觀二年八月詔詳皇太子
冠禮十一月親製冠禮沿革十一卷政和四年二月二
日禮制局定皇太子冠禮十七日癸酉行禮於文德殿
掌冠以禮部尚書贊冠以鴻臚卿列黃麾細仗於殿廷
皇太子初行欽安之樂作祝曰咨爾元子肇冠於阼筮
日擇賓德成禮具於萬斯年承天之祜乃冠折上巾順
安之樂作祝曰爰即令辰申加元服崇學以讓三善皆
得副予一人受天百福乃冠遠遊冠懿安之樂作祝曰
三加彌尊國本以正無疆惟休有室大競懋昭厥德保
兹永命乃冠衮冕成安之樂作敕戒曰事親以孝接下
以仁遠佞近義禄賢使能古訓是式大猷是經明會
典皇太子冠禮洪武元年定命某官為賓某官為贊初
加折上巾再加遠遊冠三加衮冕九旒禮畢入内朝見
皇后明日謁廟成化十四年續定初加翼善冠再加皮
弁三加九旒冕始加祝曰吉月令辰乃加元服懋敬是
承永介景福再加祝曰冠禮申舉以成令德敬慎威儀
惟民之式三加祝曰章服咸加飭敬有虔永固皇圖於
千萬年舉醴祝曰旨酒孔馨嘉薦載芳受天之福萬世
其昌又宣敕官宣敕戒曰孝事君親友于兄弟親賢愛
民居仁由義毋怠毋驕茂隆萬世當日皇太子具冕服
謁祭奉先殿詣太皇太后皇太后上及皇后前謝俱行
五拜三叩頭禮次日早上陞殿百官稱賀就詣文華殿
賀皇太子
皇太子冠二
增賦宋晏殊皇子冠禮賦曰玉英珠薏之元貺日角山
庭之峻格漢幄增輝堯門有赫又曰亨期俯協冠禮斯
陳曄華纓而粲粲峨爵弁以斌斌啓嘉會於中闈動懽
聲於紫宸正容體兮道昭僃服順辭令兮誼協成人羲
易考祥契黃離之元吉漢詩載美歌皓月之重輪觀吏
牘以知遠朝寢門而竭忱
增制唐開成七年制曰史稱周誦之年傳記魯襄之禮
粤若敬始謂之成人
原表宋謝莊慶皇太子元服上至尊表曰伏惟皇太子
殿下明兩承乾元良作貳抗法迂身英華自遠樂以脩
中禮以治外三善克懋德成教尊今日昭辰顯加元服
對靈祇之望儔上庠之歡率天罄世莫不載躍又皇
太子元服上皇太后表曰離景承宸樞光陪極毓問東
華飛英上序樂正歌風司成頌德清明神鏡溫文在躬
練日簡辰顯僃元服懋三王之教爥少陽之重宋孝
武帝建平王宏冠表曰宏筮辰協吉撰禮僃容資比成
德允被休典又廣陵王誕冠表曰臣誕年禮既升擇
休申冠順棄有成服美任典
女筓
原周制女子許嫁筓而醴之稱字(許嫁已受納徵禮也筓女禮猶冠男也使)
(主婦女賓執其禮)祖廟未毁教於公宫三月祖廟已毁則教於
宗室(祖廟女高祖為君者之廟以有緦麻之親就尊者之宫教之也教以婦德婦容婦功婦言宗室大宗)
(子之家)公羊傳婦人許嫁筓而字之死則以成人之喪
治之(謂不為殤也魯僖公九年伯姬卒是也)雜記女雖未許嫁年二十
而筓禮之婦人執其禮(雖未許嫁年二十亦為成人矣禮之酌以成之言婦人執其禮)
(明非許嫁之筓賈公彥曰許嫁筓當使主婦對女賓執其禮其儀如男子也又許嫁者用醴禮之不許嫁當用)
(酒醮之敬其早得禮)燕則鬈首(既筓之後去之也猶女有鬌紒也鬈音巨員切鬌丁果切)增
家禮女子許嫁筓年十五雖未許嫁亦筓母為主前期
三日戒賓一日宿賓擇親姻婦女之賢而有禮者為之
陳設如冠禮厥明陳服(用背子冠筓)序立主婦如主人之位
將筓者雙紒衫子房中南面賓至主婦迎入(不用贊者)賓為
將筓者加冠筓適房服背子乃醮乃字乃禮賓皆如冠
儀
御定淵鑑類函卷一百七十四
