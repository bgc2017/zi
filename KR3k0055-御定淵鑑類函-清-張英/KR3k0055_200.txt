欽定四庫全書
御定淵鑑𩔖函卷一百九十五
文學部四(文字)(著述)
文字一
增子思曰今天下車同軌書同文行同倫楊子曰書
心畫也書法形君子小人見矣中論曰藝者心之使
也故禮以考敬樂以敦愛射以平志御以和心書以綴
事數以理煩顏氏家訓曰夫文字者墳籍根本文
心雕龍練字篇曰夫文象立而結繩移鳥迹明而書契
作斯乃言語之體貌文章之宅宇也又曰先王聲教
書必同文法書本象曰眞書如立行書如行草書如
走蘇軾題唐六家書後曰眞生行行生草眞如立行
如行草如走書品曰及其轉注假借之流指事會意
之𩔖莫不狀範毫端形呈字表開篇玩古則千載共朝
削簡傳今則萬里對面又曰古文窮於眞草書法盡
於六朝說文序曰文象之本字者孳乳而生鄭樵
通志曰獨體為文合體為字文有八象字有六𩔖八象
不至則有假借之文六𩔖不及則有假借之字鄭寅
包蒙曰伏羲之八卦皆當時之古文也三皇尚忠五帝
尚質三王尚文八卦忠也古文質也籀文也篆則降而
霸矣隸其秦之法令書乎古隸之古文也八分隸之籀
也楷法隸之篆也飛白八分之流也行楷之行也草楷
之走也隸以規為方草則圓其矩而六書之道散矣
郭忠恕曰小篆散而八分生八分破而隸書出隸書悖
而行書行行書狂而草書聖自隸以下吾不欲觀朱
子曰自隸興於秦而篆廢於漢初不過樂簡便以適已
而已漢隸之流為晉隸則專務姿媚以悅人夫字者所
以傳經載道述史記事治百官察萬民貫通三才何其
小用哉秦漢晉而後若唐宋頗有肯尋蒼籀遺法者然
不易得也又曰晉之能者超於宋宋之能者多於唐
袁裒題書學纂要後曰漢魏以降書雖不同大抵皆
有分隸餘風及至二王始復大變戴侗曰侗聞諸先
人曰學莫大於格物致知取數多者書也天地萬物古
今事變皆集於書陶九成書史會要曰六書八卦之
變也卦以六位而成書以六文而變宋濂曰司馬光
有言僃萬物之體者莫過於字方希古曰六書於民
用最切其變為尤甚自篆而之分隸日趨簡便輕捷流
蕩而無法
文字二
原按周易曰上古結繩而治後世聖人易之以書契蓋
取諸夬又黃帝垂衣裳蒼頡造文字然後書契作則其
始也按說文蓋依𩔖象形謂之文形聲相益謂之字
著於竹帛謂之書書有六義焉一曰指事二曰象形三
曰諧聲四曰會意五曰轉注六曰假借周禮曰保章氏
掌教國子六書是也古者子生六歲而教數與方名十
歲入小學學六甲書計之事則文字之謂也自黃帝至
三代其文不改秦焚燒先典乃廢古文更用八體一曰
大篆周宣王史籀所作也二曰小篆秦始皇時李斯趙
高胡毋敬所作也大小篆並簡冊所用也三曰刻符施
於符傳也四曰摹印(亦曰繆篆)施於印璽也五曰蟲書為蟲
鳥之形施於幡信也六曰署書門題所用也七曰殳書
銘於戈戟也八曰隸書始皇時程邈所定六行公府也
漢氏因之至王莽居攝使甄豐刊定六體一曰古文二
曰奇字三曰篆書四曰隸書五曰繆篆六曰蟲書當代
以教童學焉又衞恒四體書勢曰漢興又有草書不
知作者姓名蓋兩漢銘勒雜以古文篆籀及八分為之
(說文注曰張竝作草又曰齊相杜操作)增又曰盛熙明云嘗覽竺典造
書之主凡三人曰梵曰伽盧曰蒼頡梵傳於印度其書
右行伽盧創於西域其書左行其季蒼頡居中夏其書
下行原魏晉以還隸文遂盛蕭子良古今篆隸文體
有稾書楷書蓬書懸鍼書垂露書飛白書填書奠書鳥
書虎爪書偃波書鶴頭書象形篆尚方大篆鳳鳥書科
斗書蟲書龍虎書仙人書芝英書十二時書倒䪥書麒
麟書金錯書蚊脚書凡數十種皆出於六義八體之書
而因事生變者也增又按書史會要有瑞華書齊武
帝睹落英茂木而作花草書河東山胤所作雲霞書未
詳所出反左書晉孔敬通所作庾亮呼為衆中清閒法
又唐司馬承禎善篆别為一體名金剪書呂向工草
隸能以一草環寫百字若縈髮然世號連緜書又按
宋史勾中正獻八體書太宗問凡有聲無字有幾中正
退條為一卷以獻上曰朕亦思得二十字可並書之
又按潛確𩔖書仁宗時待詔李唐卿撰飛白三百點以
進書史會要曰蔡襄作飛草亦曰散草極其精妙曰
神書又按遼史神冊五年始制契丹大字九月字成
詔頒行之金史曰太祖命古新制國字熙宗又制小
字謂古新所制為大字元史曰世祖至元六年命帕克
斯巴制蒙古新字頒行諸路又按書史會要明夏㫤
本名昶𨕖入庶常太宗嘗召見之謂曰太陽麗天日宜
加於永上昶宜作㫤書有㫤字始此餘創作文字者未
有聞焉若善書諸家具在别門故不及
文字三
原效奎取夬(孝經援神契曰奎主文章蒼頡效象洛龜曜書丹青垂萌畫字宋均注曰奎星)
(屈曲相鉤似文字之畫下詳前叙)六書八體(並詳前叙)懸鍼倒䪥
(王愔文字志曰懸鍼小篆體也字必垂畫細末纖直如懸鍼故謂之懸鍼又曰倒䪥書者小篆體也垂支濃)
(直若䪥葉也八體書亦圖此法或云出扶風曹喜蕭子良以為仙人務光所作)銅隱金錯
(酈善長水經注曰臨淄人發古冢得銅棺前和外隱起為隸字云齊太公六代孫胡公棺也惟三字是古餘同)
(今書證知隸字出古非始於秦銘王愔文字志曰金錯書八體書法不圖其形或云以金石故謂之金錯)
垂露偃波(王愔文字志曰垂露書如懸鍼而勢不遒勁阿那若濃露之垂故謂之垂露)
(摯虞&KR1177;疑要注曰尚書臺召人用虎爪書告下用偃波書皆不可卒學以防矯詐)星離雲
布(衞恒四體書勢曰黃帝之史沮誦蒼頡眡彼鳥迹始作書勢紀綱萬事垂法立制因聲會意𩔖物有方日)
(處君而盈度月象臣而虧傍雲逶迤而上布星離離以舒光衞恒隸書勢曰煥若星陳鬱若雲布)六
義八法(衞恒四體書勢曰字有六義其義見敘事工鮑昭飛白書勢曰秋毫精勁霜素凝鮮超)
(八法盡奇六文)視龜變鳥(宋均注孝經援神契曰蒼頡視龜而作書則河洛之應與人意)
(所惟通矣變衛恒隸書勢曰鳥迹之乃惟佐隸)秦篆周籀(漢書曰蒼頡七章秦李斯)
(所作爰歷六章趙高所作博學七章胡毋敬所作文字多取史籀篇而篆復頗異所謂秦篆者也許慎說文)
(曰周宣王太史籀作大篆十五篇)刪舊蠲煩(上見崔瑗草書體彼衞恒隸書勢曰蠲)
(煩文崇此簡易)秦隸漢草(衞恒四體書勢曰秦旣用篆奏事繁多字難成即令隸人佐書)
(曰隸字漢因行之以許愼說文曰漢興有草書上初學記)增雨粟感禾(淮南子曰)
(蒼頡造字而天雨粟鬼夜哭高誘注曰自書契作詐偽萌生去本趨末廢耕耨之業而務錐刀之利天知其將)
(餓故為雨粟鬼恐為文所劾故哭也黨書史會要曰炎帝神農氏始為耒耜教民稼穡感上羊頭山生嘉禾)
(一本九穗帝異之作穗書)心畫手法(揚子曰書心畫也傳千里之忞忞者莫如書胡廣)
(忠簡公翰墨記曰公嘗有言司馬文正公不喜人寶其祖宗畫像但喜寶其祖宗之字蹟以為字心畫也手法)
(也見其字如見其人)散隸飛草(書史會要曰漢元帝時黃門令史作急就章一篇解散隸)
(體麄書之損隸之規矩存字之梗槩謂之草書下見上)蕭籀鍾隸(又曰蕭何善篆籀草)
(隸嘗與張良陳隱等論筆謂筆者意也書者胥也力者通也塞者決也何作未央宮覃思三月以題其額觀者)
(如流水何便用秃筆書時謂之蕭籀於又曰鍾繇字元常善正隸行草八分尤工正隸)杜稾
丁眞(千文曰杜稾鍾隸杜名度一作操字伯度齊相善草書掣波循利創質蓄怒章帝貴其跡詔上章表)
(用之故號章草韋誕謂之草聖攝國史纂曰陳永興寺僧智永師遠祖逸少歷紀專精齊升堂眞草惟命智)
(永章草及草書入妙行入能兄智楷亦工丁硯亦善隸書時人云丁眞永草)長舟大輅
(說文曰横則如長舟之截小渚直則如春筍之抽寒谷徐鉉脩說文序曰稽夫八卦旣畫萬象旣分則文字)
(為之大輅載籍為之六轡)八訣十體(歐陽詢曰丶如危峰之墜石乙如長空之新月一若)
(千里之陣雲丨如萬歲之枯藤乙如嶺松倒折落挂石崖&KR1525;如萬鈞之弩發丿如利劒截斷之角□如一波常)
(三過茟所謂八法也誤書史會要曰唐元度精於小學作九經字樣辨正謬又為十體曰古文曰大篆曰小)
(篆曰八分曰飛白曰䪥葉曰懸鍼曰垂露曰鳥書曰連珠)四體十法(法書本象曰隸有古)
(匾圓方四體秦隸多古漢隸多圓去篆近也盛唐成方後漢漸匾變八分矣張懷瓘用筆十法曰偃仰向背)
(隂陽相應鱗羽參差峰巒起伏眞草偏枯斜正失則遲澀飛動射空玲瓏尺寸規度隨字轉變)霧結
霞舒(梁武帝曰詳察古今研精篆素盡善盡美其惟逸少乎觀其點畫之工裁成之妙煙霏霧結狀)
(若斷而復連鳳翥龍翔勢如斜而反直翰王禹偁謝賜御書表曰絳綃半幅霞舒舞鶴之姿宸三行雲繞廻)
(鸞之勢)漏痕霜畫(法書苑顏魯公與懷素同學草書於郭兵曹或問曰張長史見公孫)
(大娘舞劒得低昂回翔之狀兵曹有之乎懷素以古釵脚為對魯公曰何如屋漏痕舒元輿玉箸志曰間行)
(長安會同里客有持陽冰眞蹟者請歸客堂張之見蟲蝕鳥步痕跡若屈鐵石陷入屋壁龍蛇駭舞鱗甲活動)
(皆欲飛去)日珥星珠(玉海謝賜御書表曰日珥爛乎家楹星鉤灑於毫端又曰月璧星)
(珠)畫沙墜石(墨藪曰張長史旭云褚河南論書謂凡用筆當如印印泥如錐畫沙初不)
(悟其意後於江岸以錐畫沙始信長史之言貴藏鋒也下見上八訣注)屈玉生金(竇臮)
(篆贊曰釵頭屈玉鼎足垂金造書史會要曰褚遂良字登善工楷隸初師虞世南晚羲之眞書尤得媚處識)
(者比之瓊臺青𤨏窅映春林或又謂字裏金生行間玉潤)擘窠撥□(顔眞卿請乞御書題)
(放生池碑額表曰臣今謹據石擘窠大書一本隨表奏進林蘊撥□序曰盧肇謂蘊曰用筆之方不在於力)
(虚掌實指指入掌東西上下何所閡焉昔受教於韓吏部其法曰撥□推拖撚拽是也)隼尾
魚紋(墨藪曰草書須緩前急後有點者字竟乃安隸書有擊石波八分書有隼尾波最難作李嗣眞書)
(評曰梁耿書如錯落魚紋縱横鳥迹)龍騰虎臥(玉海謝賜御書表曰龍騰鳳掣出入造化)
(躪繇轢羲前無千古鳳梁武評羲之書謂如龍躍天門虎臥闕故歷代寶之)渴驥旱蛟
(書史會要曰徐浩字季海嶠之子初授法於父眞行草隸皆工論者謂其力如怒猊□石渴驥奔泉唐書傳)
(曰歐陽詢為太子率更令嘗書千文周越題云旱蛟得水毚兔走穴言不誣邪)
文字四
增銀鉤(潛確類書云畫欲堅重如鐵鉤欲活而有力如銀)金錯(書史會要曰南唐李後主)
(煜工書畫其作大字不事筆卷帛而書之皆能如意世謂撮襟書復喜作顫掣勢人又目其狀為金錯書)
&KR1915;匾(書史會要吾衍曰篆法匾者最好謂之&KR1915;匾書徐鉉謂非老手莫能到石鼔文是也)連緜
(見上)鳳尾諾(南史傳曰齊江夏王鋒五歲高帝使學鳳尾諾一學即工高帝大悅以玉麒麟賜之)
(曰麒麟賞鳳尾矣按鳳尾諾起於晉元帝)五雲體(唐書傳曰韋陟字商卿封郇公常以五彩牋為)
(書記使侍姬主之其裁荅授意而已陟惟署名自謂所署陟字若五朵雲時人慕之號郇公五雲體)鸞
翔鳳翥(韓愈石鼔歌曰鸞翔鳳翥衆仙下珊瑚碧樹交枝柯)
文字五
原詩隋江總借劉太常說文詩曰劉棻慕子雲許愼詢
景伯碩學該蟲篆奇文秀鳥跡曰余徒下帷待問垂重
席不詣王充市聊投班玩籍三寫徧鑽研六書多補益
幽居服藥餌山宇生虚白留連嗣芳杜曠蕩依泉石夫
君愛滿堂願言馳下澤唐岑文本奉述飛白書勢詩
曰六文開玉篆八體曜銀書飛毫列錦繡拂素起龍魚
鳳舉崩雲絕鸞驚游霧疎别有臨池草恩霑垂露餘
增李白草書歌行曰少年上人號懷素草書天下稱獨
步墨池飛出北溟魚筆鋒殺盡中山兔八月九月天氣
涼酒徒詞客滿高堂牋麻素絹排數箱宣州古研墨色
光吾師醉後倚繩牀須臾埽盡數千張飄風驟雨驚颯
颯落花飛雪何茫茫起來向壁不停手一行數字大如
斗恍恍如聞神鬼驚時時只見龍蛇走左盤右蹙如驚
電狀同楚漢相攻戰河南七郡凡幾家家家屏上書題
徧王逸少張伯英古來幾許浪得名張顚老死不足數
我師此義不師古古來萬事貴天生何必要公孫大娘
渾脫舞杜甫殿中楊監見示張旭草書圖詩曰斯人
已云亡草聖祕難得及兹煩見示滿目增悽惻悲風生
微綃萬里有古色鏘鏘鳴玉動落落羣松直連山蟠其
間溟漲與筆力有練實先書臨池眞盡墨俊拔為之主
暮年思轉極未知張王後誰並百代則嗚呼東吳精逸
氣感清識楊公拂篋笥舒卷忘寢食念昔揮毫端不獨
觀酒德又李潮八分小篆歌曰蒼頡鳥跡旣茫昧字
體變化如浮雲陳倉石鼓又已訛大小二篆生八分秦
有李斯漢蔡邕中間作者寂不聞嶧山之碑野火焚棗
木傳刻肥失眞苦縣光和尚骨立書貴瘦硬方通神惜
哉李蔡不復得吾甥李潮下筆親尚書韓擇木騎曹蔡
有鄰開元以來數八分潮也奄有二子成三人況潮小
篆逼秦相快劒長戟森相向八分一字直百金蛟螭盤
拏肉屈強吳郡張顚誇草書草書非古空雄壯豈如吾
甥不流宕丞相中郎丈人行巴東逢李潮逾月求我歌
我今衰老才力薄潮乎潮乎奈汝何
增賦唐封希顔六藝賦曰若乃墨妙之場淫書之客轉
注别態圓方自適萬仞崩雲千巖落石垂露霑於緗綺
飛花散於竹帛觀夫始用契以代繩何樸略之難同而
智巧之所易也
增序隋書文學傳潘徽韻纂序曰文字之來尚矣初則
羲皇出震觀象緯以法天次則史頡佐軒察蹄迹而取
地於是八卦爰始爻文斯作繩用旣息墳籍生焉至如
龍筴授河龜威出洛綠綈白檢述勛華之運金繩玉字
表夏殷之符卸甲示於姬壇吐卷徵於孔室莫不理包
遠邇迹會幽明仰協神功俯照人事故能宣流萬代正
名百物為生民之耳目作後王之規範宋徐鉉重脩
說文序曰臣徐鉉等奉詔校定許愼說文十四篇幷序
目一篇凡萬六百餘字聖人之旨蓋云僃矣稽夫八卦
旣畫萬象旣分則文字為之大輅載籍為之六轡先王
教化所以行於百代及於萬物之功與造化均不可忽
也雖復五帝之後改易殊體六國之世文字異形然猶
存篆籀之迹不失形𩔖之文乃暴秦戰攻散隸聿興便
於末俗人競師法古文旣絕譌偽日滋至漢宣帝時始
命諸儒脩蒼頡之法亦不能復故光武時馬援上疏論
文字之譌謬其言詳矣及和帝時申命賈逵修理舊文
於是許愼采史籀李斯揚雄之書博訪通人考之於賈
逵作說文解字至安帝十五年始奏上之而隸書行之
已久習之益工加以行草八分紛然間出返以篆籀為
竒怪不復經心至於六籍舊文相承傳寫多求便俗漸
失本原爾雅所載草木魚鳥之名肆意增益不可觀矣
諸儒傳說亦非精究小學之徒莫能矯正唐大歷中李
陽冰篆迹殊絕獨冠古今自云斯翁之後直至小生此
言為不妄矣於是刊定說文脩正筆法學者師慕篆籀
中興然頗排斥許氏自為臆說夫以師心之見破先儒
之祖述豈聖人之意乎今之為字者亦多從陽冰之新
義所謂貴耳賤目也唐末喪亂經籍道息皇宋膺運二
聖繼明人文國典粲然光被興崇學校登進羣才以文
字者六藝之本固當率由古法乃詔取許愼說文解字
精加詳校垂憲百代臣等愚陋敢竭所聞蓋篆書堙替
為日已久今以集書正副本及羣臣家藏者僃加詳考
有許愼注義序例中所載而諸部不見審知漏落悉從
補錄復有經典相承傳寫及時俗要用而說文不載者
承詔附益之以廣篆籀之路亦皆形聲相從不違六書
之義者其間說文具有正體而時俗譌變者則具於注
中其有義理乖舛違戾六書者並序列於後俾夫學者
無或致疑大抵此書務援古以正今不徇今而違古若
乃高文大冊則宜以篆籀著之金石至於常行簡牘則
草隸足矣又許愼注解詞簡義奥不可周知陽冰之後
諸儒箋述有可取者亦復附益猶有未盡則臣等粗為
訓釋以成一家之學時未有反切後人附益互有異同
孫愐唐韻行之已久今並以孫愐音切為定庶夫學者
有所適從食時而成旣異淮南之敏縣金於市曾非呂
氏之精塵瀆聖明若臨冰谷又說文解字韻譜序曰
昔伏羲畫八卦而文字之端見矣蒼頡摹鳥迹而文字
之形立矣史籀作大篆以潤色之李斯變小篆以簡易
之其美至矣及程邈作隸而人競趣省古法一變字義
寖譌先儒許愼患其若此故集倉鴉之學研六書之旨
博訪通識考於賈逵作說文解字十五篇凡萬六百字
字書精博莫過於是篆籀之體極於斯焉其後賈魴以
三蒼之書皆為隸字隸字始廣而篆籀轉微後漢及今
千有餘歲凡善書者皆草隸焉又隸書之法有刪繁補
闕之論則其譌偽斷可知矣故今字書之數累倍於前
夫聖人創制皆有依據不知而作君子愼之及史闕文
格言斯在若草木魚鳥形聲觸𩔖長之良無窮極苟不
折之以古義何足以觀故叔重之後玉篇切韻所載習
俗雖久要不可施之於篆文往者李陽冰天縱其能中
興斯學贊明許氏奐焉英發然古法背俗易為堙微方
今許李之書僅存於世學者殊寡舊章罕存秉筆操觚
要資校閱而偏旁奥密不可意知尋求一字往往終卷
力省功倍思得其宜舍弟鍇特善小學因命取叔重所
記以切韻次之聲韻區分開卷可覩鍇又集通釋四十
篇考先賢之微言暢許氏之元旨正陽冰之新義折流
俗之異端文字之學善矣盡矣今此書止欲便於檢討
無恤其他故聊存古訓以為别識其餘敷衍有通釋五
音凡千卷貽諸同志云
增書唐李陽冰上李大夫論古篆書曰陽冰志在古篆
殆三十年見前人遺迹但偏傍模刻而已緬想聖達造
書之意乃復仰觀俯察六合之際焉於天地山川得方
圓流峙之形於日月星辰得經緯昭回之度於雲霞草
木得霏布滋蔓之容於衣冠文物得揖讓周旋之體於
鬚眉口鼻得喜怒慘舒之分於蟲魚禽獸得屈伸飛動
之理於骨角齒牙得擺拉咀嚼之勢隨手萬變任心所
成可謂通三才之氣象備萬物之情狀者矣常痛孔壁
遺文汲冢舊簡年代寖遠謬誤滋多蔡中郎以豊同豐
李丞相將朿為宋魯魚一惑涇渭同流學者相承靡所
遷復每一念至未嘗不攬筆長歎焉
增論唐張懷瓘文字論曰以筋骨立形以神情潤色雖
迹在塵寰而志出雲霄靈變無常務於飛動探彼意象
入此規模
原雜文漢崔瑗草書勢曰書體之興始自頡皇寫彼鳥
迹以定文章爰曁末葉典籍彌繁時之多僻政之多權
官事荒蕪勦其墨翰惟作佐隸舊字是刪草書之法蓋
又簡略應時諭旨用於卒迫兼功幷用愛日省力純儉
之變豈必古式觀其法象俯仰有儀方不中矩圓不副
規抑左揚右望之若欹竦企鳥跱志在飛移狡獸暴駭
將奔未馳或黜點染狀似連珠絕而不離蓄怒拂鬱放
逸生竒或凌遽而惴慄若據槁而臨危傍點斜附似螳
蜋而拘枝絕筆放體餘綖糺結若山蠭施毒看隙緣巇
騰蛇赴穴頭沒尾垂是故遠而望之漼焉若沮岸崩涯
就而察之即一畫不可移纖微要妙臨時從宜略舉大
較彷彿若斯蔡邕篆書勢曰字畫之始因於鳥迹蒼
頡循聖作則制文體有六篆巧妙入神或龜文斜列櫛
比龍鱗紆體放尾長短副身頽若黍稷之垂穎蘊若蟲
蛇之棼縕揚波振激龍躍鳥震延頸脅翼體似凌雲或
輕舉内投微本濃末若絕若連似露緣絲垂凝下端從
者如懸衡者如編杪者邪趣不方不圓若行若飛蚑蚑
翾翾遠而望之象鴻鵠羣遊絡繹遷延廹而察之端際
不可得見指撝不可勝原研桑不能數其詰屈離婁不
能覩其隙間般倕揖讓而辭巧籀誦拱手而韜翰處篇
籍之首目粲粲斌斌其可觀摛華豔於紈素為學藝之
範閑嘉文德之弘懿蘊作者之莫刊思字體之頫仰舉
大略而論旃晉成公綏隸書體曰皇頡作文因物搆
思觀彼鳥迹遂以成意閱之後嗣存載道義綱紀萬事
俗所傳述實由書記時變巧易古今各異蟲篆旣繁草
稾近偽適之中庸莫尚於隸規矩有則用之簡易隨便
適宜亦有弛張操筆假墨抵押毫芒彪煥磥落形體抑
揚芬葩連屬溢分羅行爛若天文之布曜蔚若錦繡之
有章或輕拂徐振緩按急挑挽横引從左牽右繞長波
鬱拂微勢縹緲工巧難傳善之者少應心隱手必由意
曉爾乃動纖指舉弱腕握素紈染元翰彤管電流雨下
雹散點□折怵𢮓挫安案繽紛絡繹華藻燦爛縕絪卓
犖一何壯觀繁縟成文又何可翫章周道之郁郁表唐
虞之輝煥若乃八分璽法殊好異制分白賦黑棋布星
列翹首舉尾直刺斜𢮓繾綣結體賸彩奮節或若虯龍
盤游蜿蟬軒翥鸞鳳翺翔矯翼欲去或若&KR0743;鳥將擊幷
體抑怒良馬騰驤奔放向路仰而望之鬱若霄霧朝升
游煙連雲俯而察之凛若清風厲水漪瀾成文垂象表
式有模有楷形功難詳聊舉大體
增贊宋蘇軾文與可飛白贊曰美哉多乎其盡萬物之
態也霏霏乎其若輕雲之蔽月飜飜乎其若長風之卷
旆也猗猗乎其若游絲之縈柳絮褭褭乎其若流水之
舞荇帶也離離乎其遠而相屬縮縮乎其近而不隘也
著述一
增法言曰或曰述而不作元何以作曰其事則述其書
則作禮記曰作者之謂聖述者之謂明穎容春秋
例曰著述之事前有司馬遷揚雄後有鄭衆班固近即
馬融鄭玄其所著作違義正者略舉一兩事以言之史
記不識畢公文王之子而云與周同姓揚雄法言不識
六十四卦云所從來遠矣胡安國春秋隱元年傳曰
按舜典紀元日商訓稱元祀此經書元年所謂祖二帝
明三王述而不作者也正次王王次春乃立法創制裁
自聖心無所述於人者非史冊之舊文矣史記太史
公曰虞卿非窮愁不能著書以自見於後世又自序
曰夫詩書隱約者欲遂其志之思也昔西伯拘於羑里
演易孔子厄於陳蔡作春秋屈原放逐乃著離騷左丘
失明厥有國語孫子臏脚而論兵法不韋遷蜀世傳呂
覽韓非囚秦說難孤憤詩三百篇大抵聖賢發憤之所
為作也此人皆意有所鬱結不得通其道也故述往事
思來者於是卒述陶唐以來至於麟止自黃帝始新
語道基篇曰於是後聖乃定五經明六藝承天統地窮
事(缺)微原情立本以叙人倫宗諸天地(缺)脩篇章垂諸
來世被諸鳥獸抱朴子曰孔鄭之門耳聽口受者滅
絕而託竹素者為世寶也
著述二
增南史傳曰蕭恭字敬範封衡山縣侯時元帝勤心著
述恭每從容謂曰下官歷觀時人多有不好懽興乃仰
眠牀上看屋梁著書千秋萬歲誰傳此者勞心苦思竟
不成名宋史傳曰程頤嘗言今農夫祁寒暑雨深耕
易耨播種五穀吾得而食之百工技藝作為噐用吾得
而用之介胄之士披甲執銳以守土宇吾得而安之無
功澤及人而浪度歲月晏然為天地間一蠹惟綴輯聖
人遺書庶幾有補又曰程迴卒朱熹以書告子絢曰
敬惟先德博聞至行追配古人釋經訂史開悟後學曾
不得一試然著書滿家以傳世是亦足以不朽金樓
子曰王仲昔在荆州著書數十篇荆州壞盡焚其書今
在者一篇知名之士咸重之見虎一毛不知其斑文
心雕龍史傳篇曰至於晉代之書繫乎著作陸機肇始
而未僃王韶續末而不終干寶述紀以審正得序孫盛
陽秋以約舉為能宋劉噐之曰孔子年六十六歲乃
始刪詩定書繫周易作春秋蓋是時學問成矣涉世深
矣故其述作始可為萬世法古人著書多在晚年蓋為
此也
著述三
原反騷刪史(揚雄好古樂道欲窮文章成名於後以經莫大於論語作法言史篇莫善於蒼)
(頡作訓纂以箴莫善於虞箴賦莫大於離騷反而廣之辭莫及於相如作四賦用心於内不求於外楊終字)
(子山為校書郎受詔刪定太史公書為十餘萬言)為業竊名(班固字孟堅典校書篤志)
(於儒以著述為業秋向秀於莊子舊注外為解義妙析竒致大暢元風惟水至樂二篇未竟而卒秀子幼其)
(義零落有郭象者見秀義不傳於世遂竊以為已注其二篇點定文句而已秀本後出故今有向郭二注)
晉郎周史(晉著作郎周左右史之任也)增埤雅變騷(山堂肆考云陸)
(佃著佃旣注爾雅又為此書以為爾雅之輔也畸續文獻通考曰變離騷九篇高元之著九篇者曰愍志曰)
(臣薄才曰惜來日曰力敶曰危衷曰悲娟娟曰古誦曰繹恩人共稱傳之謂宋人擬騷弗及也)非國
語反招魂(柳宗元非國語自序曰左氏國語其文深閎傑異而其說多誣淫懼學者溺於文采)
(而淪於是非本諸理作非國語六十三篇以皮日休反招魂序曰屈原作大招宋玉作招魂皮子忠放不如)
(守介而死奚招魂為故作反招魂一篇以辨之)原澹雅沈鬱研精覃思(劉歆)
(與揚雄書云非子雲澹雅之才沈鬱之思不能成此書孔安國尚書序云承詔為五十九篇作傳於是遂研)
(精覃思博考經籍采摭羣言以立訓傳約文申義敷暢厥旨庶幾有補於將來)兼麗卿雲
繼迹遷固(范蔚宗後漢書班固傳贊云二班懷文裁成帝墳比良遷董兼麗卿雲華嶠序集云嶠)
(作後漢書百卷張華等稱其良史之才足以繼迹遷固乃藏之祕府與三史並流)增詞嚴理
正言典事該(晉書傳曰孫盛著晉陽秋詞嚴而理正咸稱良史焉唐書傳曰鄭虔長於地)
(里山川險易方隅物産兵戍衆寡無不詳嘗為天寶軍防錄言典事該諸儒服其善著書)發明舊
義追終先志(唐書傳曰姚罕始曾祖察嘗撰漢書訓纂而後之注漢書者多竊取其說以為)
(已說罕於是著紹訓以發明舊義下注見上史二)兩書並行五臣同注(又曰)
(李邕父善淹貫古今不能屬詞故號書簏始注文𨕖釋事而忘義書成以問邕邕不敢對善詰之邕欲有所更)
(定善曰試為我補之邕附事見義善以其不可奪故兩書並行又曰呂向嘗以李善釋文𨕖為繁醲與呂延)
(濟劉良張銳李周翰更為詁訓時號五臣注)詔藏祕閣寫付司經(又曰魏王)
(泰奏撰括地志凡百五十篇歷四朞成詔藏祕閣詳求書注又曰許叔牙嘗撰毛詩纂義十卷以進太宗令)
(寫付司經局詳毛詩二)含英咀華接光並烈(韓愈進學解曰沈浸醲郁含英)
(咀華作為文章其書滿家集記纂淵海曰古者著述多矣雖復門千戶萬波委雲而言皆𤨏碎事必叢談固)
(難以接光塵於五傳並輝烈於三史強著一書受嗤千載)為傳百篇著書一卷
(唐書傳曰蕭穎士嘗謂仲尼作春秋為百王不易法而司馬遷作本紀書表世家列傳敘事依違失褒貶不足)
(以訓乃起漢元年訖隋義寧編年依春秋義𩔖為傳百篇下見王冕載書)居易置缾
九成貯甕(鼂氏讀書志曰白居易撰六帖凡天地事物分門𩔖為對偶而不載所出世傳以陶家缾)
(數十各題名目命諸生采集其事投缾内倒取之鈔錄成書故所記時代多無次序明詩紀事曰陶九成字)
(宗儀家於南邨作勞之暇休於樹陰有所得摘葉書之貯一破盎去則埋樹下如是十載埋甕至十數編次成)
(書世所傳南邨輟耕錄是也又著說郛)劉蛻文冡東坡墨池(劉蛻梓州兜率)
(寺文冡銘曰文冡者長沙劉蛻復愚為文不忍棄其草聚而封之也齊安志云東坡寓黃州著論語解池水)
(皆黑今之洗墨池其遺迹也)言五德始終論六家要指(劉向别傳云鄒)
(衍所言五德之始終天地之廣大書云天事故曰談天漢書司馬遷傳云太史公學天官於唐都受易於楊)
(何習道論於黃子太史公仕於建元元封之間愍學者不達其意而師誖乃論六家之要旨)周公
著爾雅揚雄草太玄(爾雅序疏張揖云昔在周公制禮以導天下著爾雅一篇以釋)
(其義傳乎後孠歷載五百墳典散落惟爾雅尚存起揚雄解嘲序云哀帝時丁傅董賢用事諸附離之者家)
(二千石時雄方草創太玄有以自守泊如也人有嘲雄以玄之尚白而雄解之號曰解嘲)遷固以
來不及延壽可以亞之(又夾漈鄭氏曰按隋志極有倫理而本末分明遷固以來)
(不及也無又司馬公曰李延壽之書敘事簡徑比於南北正史煩冗蕪穢之詞陳壽之後惟延壽可以亞之)
文王著九六之爻孔子作三朝之記(帝王世紀云文王拘於羑)
(里演六十四卦著九六之爻謂之周易在劉向七略曰孔子三見哀公作三朝之記七篇今大戴禮)
仲尼經成紫微降光子雲著玄鳳皇集上(上見抱朴子云西)
(京雜記云揚雄著太玄經夢吐鳳皇集玄之上頃而滅)
著述四
原剖判百家(劉歆集序云歆字子駿受詔與父向校衆書著七略以剖判百家)箴縷
百家(盧植酈文勝誄云自齔末成童著書十餘箱文體思奥爛有文章箴縷百家云云)采摭
羣言(孔安國尚書序)錯綜經文(杜預左傳序云古今言左氏春秋者多矣今其遺文可見)
(者十數家大體轉相祖述進不成為錯綜經文以盡其變退不守丘明之傳於丘明之傳有所不通皆沒而不)
(說)暴之於市(高誘吕氏春秋序云吕不韋為相國號稱仲父不韋乃集儒書使著其所聞為)
(十二紀八覽六論訓解各十餘萬言僃天地萬物古今之事名為呂氏春秋暴之咸陽市門懸千金其上有能)
(增損一字者與千金時人無能增捐者誘以為人非不能蓋憚相國畏其勢耳)傳在民間(張霸)
(事見後)大義粲然(後漢班固傳論曰司馬遷班固父子其言史官載籍之作大義粲然著矣)
(議者咸稱二子有良史之才遷文直而事覈固文贍而事詳若固之序事不激詭不抑抗贍而不穢詳而有體)
(使讀之者亹亹而不厭信哉其能成名也)多為時諱(王沈集序云沈撰魏書多為時諱未若陳)
(壽之實錄也)述而不作(論語)引而伸之(易繫云引而伸之觸𩔖而長之案乾)
(為天為玉離為火為日坎為水為雲是觸𩔖而長之之義也)增千金不易(見上暴之於市)
(注)千駟不易(北齊書傳曰劉晝字孔昭自謂博物竒才好矜大每言使我數十卷書行於後)
(世不以易齊景之千駟也)長於論衡(山堂肆考云趙奕嘗著吳越春秋等書蔡邕見之歎息以)
(為長於論衡)不減過秦(宋書傳曰范蔚宗左遷宣城太守不得志乃刪衆家後漢書為一家)
(之作與諸甥姪書曰吾雜傳有精意深旨至於循吏以下序論筆勢縱放實天下之竒作其中合者往往不減)
(過秦)漢晉春秋(山堂肆考曰習鑿齒襄陽人習郁之後博學洽聞清才秀逸桓溫辟為從事累)
(遷别駕溫覬覦非望鑿齒著漢晉春秋凡五十四卷以裁正之)魯後春秋(唐書傳曰劉允濟采)
(魯哀公後十二世接戰國為魯後春秋獻之遷左史)此為不朽(宋書傳曰裵松之高祖使注陳)
(壽三國志松之鳩集傳記增廣異聞旣成奏之上善之曰此為不朽矣)此書可傳(唐書傳曰)
(太宗閱陸德明經典音義美其弘義學者歎曰德明雖亡此書可傳賜其家布帛百匹)讀史至
言(又曰褚無量所撰述百餘篇歿後有於書殿得讀史至言十二篇上之帝歎息以絹五百匹賜其家)
讀史管見(文獻通考陳氏曰讀史管見建安胡寅以通鑑事僃而義少故為此書議論宏偉嚴正間)
(有感於時事)孟堅忠臣(唐書傳曰顔師古為太子承乾注班固漢書時謂顔祕書為孟堅忠)
(臣)綱目忠臣(宋濂孔克表通鑑綱目附釋序曰聞是書之成不能無舛訛李心傳謂唐肅宗)
(時直脫二年事至德八年以後迄於天祐甲子多差孔君尚有以刊定之庶幾為綱目之忠臣也歟)五
經正義(孔穎達見總載二)六經法言(唐書傳曰路隋為侍講學士采皇王興衰著六)
(經法言二十卷奏之旋拜諫議大夫)宦遊著書(山堂肆考云段成式字柯古博學強記多識竒)
(篇祕籍嘗宦遊至辰著酉陽雜俎書數十篇)杜門著述(吾學編傳曰黃鞏字伯固莆田人弘)
(治十八年進士補武𨕖正德十四年春疏六事忤江彬廷杖除名杜門著述而已)隱几著書
(陸龜蒙笠澤叢書自序曰自乾符六年春卧病笠澤遇體中不甚羸耗時亦隱几著書)搆亭著
書(金史傳曰元好問著金源野史搆亭著書其上凡金源君臣遺言往行采摭所聞有所得輒以寸紙細字)
(為記錄今所傳有中州集及壬辰編雜編若干卷纂脩金史多本其所著)原覃思不闚門
(後漢書云何休字邵公為人質樸訥口而雅有心思精研六經世儒無及者以列卿子詔拜郎中非其好也辭)
(病而去不仕州郡進退必以禮太傅陳蕃辟之與參政事蕃敗休坐廢錮乃作春秋公羊解詁覃思不闚門十)
(有七年)覃思以終業(後漢鄭玄戒子書曰今我告爾以老歸爾以事將閑居以安性覃思)
(以終業自非拜國君之命問族親之憂展敬墳墓觀省野物胡嘗扶杖出門乎家事大小汝一承之)門
牆施筆研(謝承後漢書云王充貧無書往市中省所賣書一見便憶門牆屋柱皆施筆研著論衡)
戶牖置刀筆(范蔚宗後漢書云王充少貧而受業於班彪恥為俗儒閉門潛思絕慶弔戶牖)
(置刀筆著論衡八十五篇也)孔子作彖象(論衡云伏羲作八卦文王演為六十四卦孔子)
(作彖象繫辭三聖重業易乃具足)老子作道德(列仙傳云老子乘青牛車去入秦過函谷)
(關關令尹喜待而迎之知真人也乃強使著書作道德上下經二卷)仲舒作繁露(西京雜記)
(云董仲舒夢蛟龍入於懷乃作春秋繁露)洼丹作通論(東觀漢記云洼丹字子玉世傳孟氏)
(易作通論七篇世傳之號洼君通論)隗禧作經解(魏略云隗禧撰作諸經解數十萬言未及)
(繕寫成編而遽得聾疾)景鸞撰禮略(益都耆舊傳云景鸞字漢伯少隨師學經涉七州之)
(地作易說及詩解文句兼取河洛以𩔖相從名為奥集又撰禮内外記號曰禮略)可為終身
記(春明退朝錄劉中山見徐堅初學記愛其書曰非止初學可為終身記)增補馬遷之
缺(鼂氏讀書志曰蘇轍古史自伏羲神農訖始皇為七本紀十六世家三十七列傳以補司馬遷之缺)
正陳壽之失(郝經神道碑曰旣處幽所日以立言載道為務撰續後漢書還統章武以正陳壽之)
(失)精力盡於此書(司馬光進資治通鑑表曰前後六任聽以書局自隨得以研精覃慮)
(窮竭所有日力不足繼之以夜徧閱舊史旁采小說上起戰國下終五代凡一千三百六十二年脩成二百九)
(十四卷臣之精力盡於此書)精力幾盡此書(文獻通考曰續通鑑長編李燾撰先是司)
(馬光作資治通鑑燾纂集用光義例廣記僃言錯綜銓次皆有據依自表云聚九朝累世之見聞精力幾盡此)
(書)自成一家之言(又陳氏曰皇王大紀胡宏撰述皇王五帝至周赧王博采經傳時有)
(論說自成一家之言)卓然一家之作(元史傳曰吳澄少暇即著書於易春秋禮記各有纂)
(言條歸紀敘精明簡潔卓然成一家之作)居青蘿山纂述(吾學編傳曰宋濓字景濓浦江)
(人自少至老未嘗一時去書致仕居青蘿山閉門纂述)隱青巖山著書(又曰王褘字子)
(充義烏人戊子元政亂為書七八千言上時宰嫌其切直格不聞危素張起巖並薦之不起隱青巖山著書)
原張霸造百兩尚書(論衡云孝景帝時魯共王壞孔子教授堂以為殿得百篇尚書)
(於牆壁中武帝使使者取視莫能讀者遂祕於中外不得見至孝成皇帝時徵為古文尚書學東海張霸案百)
(篇之序空造百兩之篇獻之成帝帝出祕百篇以校之皆不相應於是下霸於吏吏白霸罪當至死成帝高其)
(才而不誅亦惜其文而不滅故百兩之篇傳在民間者傳見之人則謂尚書本有百兩篇矣)服虔
作春秋傳解(後漢書云服虔字子愼少以清苦建志入太學受業有雅才善著文論作春秋左氏)
(傳解行之至今又以左傳駮何休之所駮漢事六十條)時時著書人又取去(漢書)
(云司馬相如病免官家居茂陵天子曰司馬相如病甚可往從悉取其書使所忠往而相如己死家無遺書問)
(其妻對曰長卿未嘗有書也時時著書人又取去)退論書策以舒憤思(司馬遷荅)
(任少卿書云如左丘明無目孫子斷足終不可用退而論書策以舒其憤思垂空文以自見僕竊不遜近自託)
(於無能之辭網羅天下放失舊聞略考其行事綜其終始稽其成敗興壞之紀亦欲以究天人之際通古今之)
(變成一家之言)增上下千載覃精三紀(呂溫代陸博士進集注春秋表曰臣不揣)
(蒙陋思窺聖奥以故潤州刺史丹陽縣主簿啖助為嚴師以故洋州刺史趙匡為益友考公穀之善否辨公穀)
(之疎密輒集注春秋勒成十卷上下千載覃精三紀元首雖白濁河以清微臣何幸與道俱泰)貫通
經典采摭史傳(吾學編傳曰石瑶字邦彦槀城人歷武英殿大學士博覽古今號通儒其所著)
(書多附正義羽翼經史)耕牧餘暇輒復著書(蕭穎士為陳正卿進續尚書表曰臣)
(誠愚陋竊不自揆敢緣聖朝稽古之道陛下文思之德耕牧餘暇輒復著書討尋載籍於兹一紀謹上今文尚)
(書一部凡若干卷)每思君親輒有著述(遼史傳曰耶律資忠再使留弗遣每懷君)
(親輒有著述號西亭集)原把三寸弱翰齎油素四尺(揚雄荅劉歆書曰有)
(詔令尚書賜筆墨錢六萬得觀書於石渠如是後一歲作繡補靈節龍骨之銘詩三章成帝好之遂得盡意故)
(天下上計孝廉及内郡衞率會者雄常把三寸弱翰齎油素四尺以問其異語歸即以鉛摘次之於槧)
著書不起草占授數萬言(應璩與王子雍書云足下著書不起草占授數萬言言不)
(改定事合古典無不歎息也)芟夷煩亂翦截浮辭(孔安國尚書序云討論墳典斷)
(自唐虞以下訖於周芟夷煩亂翦截浮辭舉其宏綱撮其機要足以垂世立教典謨訓誥誓命之文凡百篇)
貫串經傳馳騁古今(漢書司馬遷贊云司馬遷據左氏國語采世本戰國策述楚漢)
(春秋接其後事次於大漢其言秦漢詳矣至於采經摭傳分散數家之事甚多疏略或有牴牾亦其涉獵者廣)
(博貫串經傳馳騁古今上下數千載間斯以勤矣)集先代絕言采異國殊語
(劉歆與揚子雲書云集先代絕言采異國殊語以為十五卷)協六經異傳齊百家
雜語(漢書司馬遷傳云略三代錄秦漢上記軒轅下至於茲以拾遺補藝成一家言協六經異傳齊百家)
(雜語藏之名山副在京師以俟後聖君子)因史記作春秋篹異同為國語
(漢書司馬遷贊云孔子因魯史記而作春秋而左丘明論輯其本事以為之傳又篹異同為國語)贊
易道以黜八索述職方以除九丘(孔安國尚書序云先君孔子生於周末覩)
(史籍之煩文懼覽之者不一遂乃定禮樂明舊章刪詩為三百篇約史記而脩春秋云云)增劉知
幾著史通(鼂氏讀書志曰史通二十卷劉知幾撰知幾長安神龍間三為史官頗不得志乃以前代)
(書史序其體法掇其得失著為評論當時徐堅深重之云居史職者宜置此座右)杜君卿著
通典(又云通典二百卷唐宰相杜佑著先是劉秩采經史自黃帝迄天寶末制度沿革廢置議論得失倣)
(周禮六官為政典三十五篇房琯稱其才過劉向佑以為未盡因廣之參以今禮為二百篇以食貨𨕖舉職官)
(禮樂州郡邊防八門分𩔖敘載世推該洽佑字君卿)吳兢著貞觀政要(又貞觀政要十)
(卷唐吳兢撰兢以唐之極治貞觀為最故采時政之可僃勸戒者上之於朝凡十四篇)歐陽詢
著藝文𩔖聚(又藝文𩔖聚一百卷歐陽詢著分門𩔖事附見前代詩賦贊頌牋啓之作)虞
世南著北堂書鈔(見寫書注)顔眞卿注韻海鏡流(又大歷中刑部)
(尚書顔眞卿以陸德明切韻未弘乃纂九經子史字義著韻海鏡流三十卷上之詔下祕閣及集賢院貯之)
蕭嵩著開元禮(文獻通考陳氏曰開元禮一百五十開卷唐集賢院學士蕭嵩王仲丘等撰)
(元十四年通事舍人王函請刪禮記舊文益以今事張說以為不可宜折衷貞觀顯慶以為唐禮乃詔徐堅李)
(銳施敬本撰述蕭嵩王仲丘繼之書成)李肇著國史補(又鼂氏曰國史補二卷唐李肇)
(撰初劉餗記元魏迄唐開元事名曰國朝傳記故肇續之)張九齡著千秋金鏡錄
(唐書傳曰張九齡字子壽初千秋節王公並獻寶鑑九齡上事鑑十章號千秋金鑑錄)李吉甫
著元和郡國志(文獻通考陳氏曰元和郡國志四十卷李吉甫著自京兆至隴右凡四十七鎮)
(篇目皆有圖今圖不存)李昉著太平御覽(又鼂氏曰太平御覽一千卷李昉等撰陳)
(氏曰以前代脩文御覽藝文𩔖聚文思博要及諸書參繹條次脩纂本號太平編𩔖太平興國二年受詔八年)
(書成改名御覽)楊億著冊府元龜(又鼂氏曰景德二年詔王欽若楊億等脩君臣事迹)
(惟取六經子史不錄雜書凡一千卷賜名冊府元龜)周敦頤太極圖(宋史傳曰周敦頤著)
(太極圖又著通書發明太極之蘊言約而體大文質而義精孔孟之本源大有功於學者)歐陽脩
著五代史(見史二)程頤著易傳(見易二)張載著正蒙(宋史)
(傳曰張載屏居南山下終日危坐一室左右簡編俯而讀仰而思有得則識之或中夜起坐取燭以書而著正)
(蒙)邵雍著皇極經世(又曰雍玩心高明以觀天地之運化陰陽之消長遠而至於古)
(今世變微而走飛草木之性情深造曲暢邃衍密茂著書十餘萬言曰皇極經世内外篇漁樵問荅)朱
熹著通鑑綱目(文獻通考陳氏曰始司馬光通鑑有日錄舉其要後胡安國又脩為舉要補遺)
(晦翁因别為義例著此書)胡安國著春秋傳(見春秋二)眞德秀著讀
書記(續文獻通考讀書記眞德秀旣歸浦城撰語門人曰此人君為治之門如有用我者執此而往可也)
(又大學衍義四十二卷因大學條目而益以經史首之以帝王為治之本是之謂綱首之以明道術辨人才審)
(治亂窮民情次之以崇敬畏戒逸欲又次之以謹言動正威儀又次之以重妃匹嚴内治定國本教戚屬是之)
(謂目每條之中首之以聖賢之典訓次之以古今之事迹諸儒之釋經論史有發明者錄之而公之說亦附見)
(焉)蘇洵著太常因革禮(文獻通考陳氏曰太常因革禮二百卷姚闢蘇洵撰嘉祐)
(中歐陽脩言禮書文多放軼請禮官編脩六年以命闢洵至治二年乃成詔賜以今名)樂史著
太平寰宇記(又鼂氏曰太平寰宇記二百卷樂史著太平興國中盡平諸國天下一統史悉取自)
(古山經地志都正訛謬纂成此書上之)楊時著三經義辨(中興藝文志曰三經義辨)
(楊時撰又辨學王居正撰居正為舉子時不習王氏新經字說流落十餘年時出義辨示之曰吾舉其端子成)
(吾志居正感勵首尾十載為三經辨學自是天下不復言王氏學)張栻著經世紀年
(文獻通考陳氏曰經世紀年侍講張栻撰用皇極經世譜編有所發明則著之)陳桱著通鑑
續編(續文獻通考曰桱自束髮讀書思弘先人之業乃著筆記二百卷又上自盤古建於高辛會於有宋)
(比事核義尊正統以定大分其紀事師司馬光補遺其書法師朱文公綱目名曰通鑑續編)馬端
臨著文獻通考(馬端臨字貴與廷鸞之子隱居教授所著大學集傳多識錄文獻通考等書)
陳澔著禮記集說(澔自序曰先君子師事䨇峰先生十有四年以是經先領鄉薦為開)
(慶名進士所得於師門講習為多中遭煨燼隻字不遺不肖孤僭不自量會萃衍繹而附以臆見之言名曰禮)
(記集說)楊維楨著歷代史鉞(鐵笛道人自傳曰其文有驚世者有三史統論五千)
(言太平綱目二十策歷代史鉞二百卷詩有瓊臺曲洞庭雜吟五十卷藏於鐵崖山)薛瑄著讀
書錄(吾學編傳曰薛瑄手錄性理大全晨夜翫讀有得輒秉燭疾書或通夕不寐晚年造詣高明踐履篤)
(實著讀書錄)曹端著存疑錄(又曰曹端字正夫一字月川所著有四書詳說太極圖通)
(書西銘釋文孝經注觧性理文集儒家宗統譜及存疑錄)解縉著永樂大典(明紀永樂)
(五年永樂大典成先是命翰林臣解縉等采諸書所載事物𩔖聚而統之以韻書成賜名文獻大成旣而上覽)
(其書以為未僃復命重脩至是成賜名永樂大典)謝鐸著續西山讀書記(吾學)
(編傳曰謝鐸字鳴治浙江太平人成化元年授翰林編脩校勘通鑑綱目所著有桃溪集續西山讀書記伊洛)
(淵源續錄元史本末諸書)邱濬著大學衍義補(又曰邱濬字仲深瓊山人成化十六)
(年進士進禮部侍即以通鑑綱目義重正統秦隋漢唐之交予奪太速稍次其世變升降治亂與國統偏全作)
(世史正綱為大學衍義補以明當世利害書成表上泰陵大喜遷本部尚書)胡居仁著居
業錄(又曰胡居仁字叔心一字敬齋居業錄者先生道明德立無可告語有感於外而無可施於行故筆)
(之於冊取易脩詞之義其間論聖賢德業經傳旨趣學問工夫政教基本性命淵微不一而足)羅欽
順著困知記(王氏𩔖苑云羅欽順字整菴正德戊辰忤劉瑾落職為民庚午起復累官至吏部尚)
(書所著困知記)王守仁著傳習錄(續文獻通考云王守仁字伯安所著有時習傳習錄)
(諸書)薛應旂著憲章錄(明憲章錄薛應旂方山著)高啓著鴻猷錄
陳邦瞻著宋元紀事本末(明詩紀事云陳邦瞻字德遠高安人於經史之學殊)
(有原本撰宋元紀事本末為史家所稱)陳眞晟著程朱正學纂要(王氏𩔖苑)
(云陳眞晟字德晦天順二年用伊川故事詣闕上程朱纂要書令禮部看詳竟寢)唐順之著
八編(續文獻通考云唐順之字荆川所著有文編左編右編而世稱荆川八編)王世貞著
四部(王世貞字元美一字弇州所著有弇州山人四部槀)著書數十萬言(趙復揭紫)
(陽文集序曰著書數十萬言沈浸莊騷出入遷固)著述凡百餘種(明詩紀事云楊愼字)
(用脩著述甚富文集之外凡百餘種)
著述五
增唐李翺荅皇甫湜書曰凡古昔聖賢得位於時道行
天下皆不著書以其事業存於制度足以自見故也其
著書者蓋道德充積阨摧於時身卑處下澤不能潤物
恥灰泯而燼滅又無聖人為之發明故假空言是非一
代以傳無窮而自光耀於後或往往有著書者
御定淵鑑𩔖函卷一百九十五
