欽定四庫全書
御定淵鑑𩔖函卷八十七
設官部二十七(補闕拾遺總載館補闕儀拾遺符寳郎弘文典)
(城門郎附知樞密院)(增樞密院總載簽書樞密院)(樞密使)
補闕拾遺總載
原杜氏通典曰補闕拾遺武太后垂拱中置補闕拾遺
二官以掌供奉諷諫天授二年各增置通前為五員三
年舉人無賢愚咸皆擢用高者試鳳閣侍郎給事中次
或試員外郎侍御史補闕拾遺校書郎當時頗為濫雜
著於謠誦(謠曰補闕連車載拾遺平斗量把推侍御史盌脫校書郎景雲二年補闕辛替否論時政)
(上疏)自開元以来尤為清選左右補闕各二人内供奉者
各一人左右拾遺亦然(兩省補闕拾遺凡十二人)左屬門下右屬中
書增唐六典曰拾遺唐垂拱中創立才可則登不拘
階級言國家有遺事拾而論之故以名官焉(史記汲黯曰臣願為)
(中郎署長出入禁闥補過拾遺漢書元帝初立給事中劉向侍中金敞拾遺於左右後魏初置内侍長主拾遺)
(應對又孝文帝命侍中邱惟拾遺左右垂拱中因其義而創立)文獻通考曰宋端拱
初改左右補闕為左右司諫左右拾遺為左右正言(真宗)
(天禧初用劉曄魯宗道為左右正言)元豐肇新官制左右司諫左右正言
各一人同掌規諫諷諭凡朝廷有闕失大事則廷諍小
事則論奏分隸兩省寄禄左右司諫為朝奉郎左右正
言為承議郎淳熙十五年兵部侍郎林栗奏言諫諍之
官尚有闕員居其位者往往分行御史之職至於箴規
闕失寂無聞焉願依唐制置拾遺補闕左右各一員專
掌諫諍不許糾彈從之以許深父薛象先充其職班著
在監察御史上光宗立復省續文獻通考曰遼南面
門下省左諫院有左補闕左拾遺二員中書省右諫院
有右補闕右拾遺二員金諫院有左右補闕左右拾遺
元世祖至元六年始置左右補闕明屬臺省不設
補闕一
增六典曰補闕唐垂拱中置或才職相當不待闕而授
官國家有過闕而補正之故以名官焉孔帖曰張九
齡遷左補闕有才鑒改司勲員外郎又曰樊澤擢左
補闕澤有武力善兵法議者謂為將相器常召對延英
德宗歎其論兵與我意合冊府元龜曰歸登為右補
闕凡三任十五年同列當出其下者多以馳騖至顯官
而登與右拾遺蔣武退然自守不以淹速介意唐書
曰貞元中韋渠牟為右補闕内供奉僚列初輕之上在
延英既對宰相多使中貴人召渠牟於官次同輩始注
目矣盧景亮𫝊曰景亮遷右補闕朱泚反勸德宗曰
罪已不至則感人不深帝然之志義崒然與穆質同在
諫諍地書數上鯁亮無所回唐書曰王源中遷左補
闕時典禁軍者不循法度源中上疏略曰臺憲者紀綱
之地府縣者責成之所設有罪犯宜歸司存安有北軍
勢重於南衙輦下權傾於仗内乞還法司庶守職分憲
宗可其請又曰獨孤郁李正辭嚴休復自拾遺轉補
闕參謝之際宰相裴垍廷語之曰獨孤與李二補闕孜
孜獻納今之遷職可謂酬勞無愧矣嚴補闕官業或異
於斯昨者進擬不無疑緩休復悚恧而退通典曰鄭
餘慶之子澣為右補闕獻疏切直餘慶入朝憲宗謂之
曰卿之令子朕之直臣可更相賀遂遷舍人唐本𫝊
曰崔邠遷補闕上疏論裴延齡以鯁亮知名孔帖曰
高元裕以右補闕召道商州會方士趙歸真擅乘驛馬
元裕詆曰天子置驛爾敢疾驅邪命左右奪之還以聞
又曰韋處厚擢左補闕李絳請間言古帝王以納諫
為聖拒諫為昏今不聞進規納忠何以知天下事帝曰
韋處厚路隨數上疏其言忠切顧卿未知耳由是中外
推其靖密唐書曰文宗以魏謩為補闕常言於宰臣
曰太宗皇帝得魏徵採拾闕失弼成聖政今我得魏謩
於疑似之間必極匡諫雖不敢希及貞觀之政庶幾處
於無過之地命授謩左補闕詔中書善為之詞又曰
韋温為左補闕忠鯁救時宋申錫被誣温昌言曰宋公
履行有素不當有此是奸人陷害也吾等諫官豈避一
時之雷霆而致聖君賢相蒙蔽惡之名耶因率同列伏
閣切爭由是知名天中記曰王直方開成中為右補
闕上疏曰陛下即位之始宣徽教坊悉令停減人數聞
近来稍不如此樂工子弟賜與至廣臣伏以聖體未安
加以聲色之翫侵蠹聖祚得不憂乎帝覽奏嘉歎又
曰韋温為右補闕羣臣請上尊號温上疏諫曰德如三
皇止稱皇功如五帝止稱帝今歲三川水災江淮旱歉
恐非崇飾徽稱之時帝深嘉之舊紀曰大中十一年
右補闕陳嘏左拾遺王譜等上疏諫遣中使往羅浮山
迎軒轅先生詔荅云閱示来章深納誠意會要曰宋
淳化中右司諫張觀上章言拾遺補闕武后所置相循
授任二百餘年方自聖朝載新名目言責之重與古無
比言行錄曰江公望居司諫言君臣一體人君元首
也左右大臣股肱也諫官御史耳目也股肱不力則百
事隳耳目不明則四方塞一體病則元首為之不康是
職也曷可輕付哉又曰韓魏公琦為諫官三年所存
諫稾欲斂而焚之以效古人謹密之義然恐無以見人
主從諫之美乃集七十餘章曰諫垣存稾自序於其首
大略曰諫主於理而以至誠將之宋史曰韓琦為右
司諫朝廷欲以知制誥寵其盡言琦曰諫行足矣因取
美官非本意也言行錄曰傅堯俞為司諫常論諫上
不從因曰卿何不言蔡襄堯俞對曰若襄有罪陛下何
不自朝廷明正典刑安用臣等言上曰欲使臺諫言其
罪以公議出之堯俞曰若付公議臣不見其罪臣身為
諫官使臣受旨言事臣不敢也中興繫年錄曰趙鼎
除殿中范宗尹言於上曰故事無自司諫除殿中者乃
進侍御史上謂宗尹曰鼎在言路極舉職所言四十事
已施行三十六外廷不知也言行錄曰呂希哲除右
司諫辭未獲命蘇軾在邇英戲希哲曰法筵龍象當觀
第一義希哲笑而不言又曰王巖叟元祐元年遷左
司諫一日並命執政其間有不協士望者巖叟方權給
事中即繳奏并以諫職上疏既而命下遂不由門下省
以出巖叟復上疏曰命令斜出尤損紀綱凡八上章命
竟寢又曰陳瓘為司諫先是因會朝見蔡京視日久
而不瞬語人曰京之精神如此他日必貴然矜其禀賦
敢敵太陽吾恐此人必無君自肆尋居諫省遂攻其惡
長編曰豐稷為左司諫揚王灝荆王頵令成都承受
宦者造錦衣稷即奏劾監察御史趙機同時進對退謂
稷曰聞使君言使機汗流浹背給事中趙君錫曰諫官
如此天下必太平也會要曰元祐六年三月中書舍
人鄭雍言左司諫楊康國除吏部員外郎按故事臺諫
官言事稱職者不次進擢其次亦叙遷美職或謬妄不
職則明示降黜今康國除員外郎謂以稱職而遷則員
外在司諫之下謂以妄言而黜則未見降黜之因詔改
郎中
補闕二
增伏閣當官(上詳補闕一雍本𫝊崔沔薦為左補闕性舒遲進止如也當官則正言不可)
(得而詘)德輿為助歸登寄名(合璧權德輿貞元中為左司諫章奏不絶抵排)
(奸倖與陽城為助論肆考裴延齡得幸德宗欲以為相補闕熊執易上疏之疏成示僚友薛歸登歸登愕然)
(動容曰願寄吾名雷霆之下安忍以君獨當)實難其人不負所職(元稹楊汝)
(士授右補闕敕曰我國家設司諫署以神明其耳目凡在兹選實難其人言行錄曰韓魏公為司諫王沂公)
(見公論事切直有本末喜謂公曰比年臺諫官多畏避為自安計不則激發近名如君固不負所職)賞
一隠逸罷二外臺(會要宋咸平中終南山處士种放對便殿尋授左司諫真宗曰賞一)
(隠逸可勸天下上言行錄曰蕭燧拜左司諫首言辯邪正然後可為治以外臺耳目多不稱職燧疏二人乃)
(大璫甘昇都承旨王抃所主上即罷之)獻疏切直挺議鯁固(上詳補闕二)
(通典曰獨孤郁遷司諫吐突承璀討王承宗郁執不可挺議鯁固號稱職)
補闕三
增嘉其切直(本𫝊辛替否遷司諫諫復斜封官上嘉其切直)恐壊綱紀(薛廷老𫝊)
(唐敬宗政事日僻補闕舒元褒李漢入閣論奏比来除拜不由宰司進擬恐壊綱紀帝厲語曰更論何事元褒)
(曰宫中興作太甚帝色變)恐傷大體(肆考唐劉寬夫為右補闕陳岵進注維摩經得濠州刺史)
(寬夫因論之敬宗怒曰陳岵非因僧得郡諫官安得此言湏推排首末来寬夫曰昨論陳岵之時不記發言首)
(末惟握筆草状即是微臣若尋究推排恐傷大體帝嘉其引過欣然釋之)譽望蔚然(本𫝊唐崔)
(植與鄭覃同時為補闕皆賢宰相後每朝廷有失兩人者更疏論執譽望蔚然)數移大事(本𫝊)
(韋顗字周仁歴補闕與李正辭李約更進諷諫數移大事)鐵補闕(唐乾寧中楊貽德號鐵補闕)
出自宸選(仁宗正史明道中執政除其親舊二人為正言司諫上謂曰祖宗法制臺諫官湏出)
(自宸選若大臣自除則大臣過失無敢言者執政惶恐)
補闕四
增詩唐杜甫贈陳二補闕詩曰獻納開東觀君王問長
卿皂鵰寒始急天馬老能行韓退之送李補闕詩曰
禮樂中朝貴文章大雅存江湖多放逸獻替欲誰論駟
馬歸城闕雙鳬去海門還從清切禁再沐聖朝恩錢
起送邊補闕省覲詩曰東去有餘意春風生賜衣鳳凰
銜詔下才子采蘭歸又詔許昌崔明府拜補闕詩曰
儒者久營道詔書方問賢至精一耀世高步誰同年何
樹可棲鳳高梧枝拂天脱身鳬舄裏載筆虎闈前皇
甫冉詶李補闕詩曰夕宿靈臺伴煙月晨趨建禮逐衣
裳偶因麋鹿随豐草謬荷鵷鸞借末行縱有諫書猶未
獻春風拂地日空長皮日休送令狐補闕歸朝詩曰
文如日月氣如虹舉國重生正始風且願仲山居左掖
只憂徐邈入南宫朝衣正在天香裏諫草應焚禁漏中
為說明年今日事晉廷新拜黑頭公
增制唐孫逖楊齊宣左補闕制曰耿介不羣精明有識
傳清白之素業著詞華之令名達禮云終外除將及宜
承密命更列近臣常衮行薛兼適左補闕制曰兄弟
致美士林推重詞清行潔政以幹稱在煩劇而有餘守
貞方而不易文章侍從朝夕論思參我諫臣以箴朝闕
白居易行盧文玫起居郎劉從周補闕等制曰君有
舉左史得書之政有闕諫官得補之二職者歴朝之清
選也盧文玫等端士之操終然不渝時所稱論並宜甄
奬况學術詞藻見推於衆並命清貫僉以為宜記事盡
規各佇能效
增書宋歐陽修上范司諫書曰天下之得失生民之利
害社稷之大計惟所見聞而不係職司者獨宰相可行
之諫官可言之耳故士學古懷道者仕於時不得為宰
相必為諫官諫官雖卑與宰相等宰相尊行其道諫官
卑行其言言行道亦行也九卿百司郡縣之吏守一職
者任一職之責宰相諫官係天下之事亦任天下之責
然宰相九卿而下失職者受責於有司諫官之失職也
取譏於君子有司之法行乎一時君子之譏著之簡冊
而昭明垂之百世而不冺甚可懼也夫七品之官任天
下之責懼百世之譏豈不重耶非材且賢者不能為也
增啟宋李梅亭賀董司諫啟曰進司補闕仍侍邇英責
重寄隆益可告嘉猷於后謀從言聽轉當下膏澤於民
某官緝日月之光良多啟沃犯雷霆之怒大有激揚不
賣直以取名唯格王而正事簡在中扆遂升左垣考司
諫七品官之階雖云序進然大人一正君之事正屬司
存自古建久安之勢成長治之業莫若杜羣枉之路開
衆正之門國人曰賢左右皆曰賢無使滯淹之久君心
以正遠近一以正切防浸潤之行閫内閫外不容二心
宫中府中當為一體舍豺問貍則民不服如鷹逐雀則
君自尊察嫠婦之私憂回倉公於驚走庶淮南知憚於
汲黯而昌黎無惑於陽城名節皎然芬芳多矣劉後
村賀湯司諫啟曰孚號於廷名官以諫聖朝無闕事不
待批於龍鱗天子有諍臣尤急聞於骨鯁某官淵乎似
道浩然至剛棲遲樂衡泌之間徵起遇風雲之會公每
抗論衆亦望風援禮以杜家臣之僣奮筆以誅世卿之
萌謂君然後有反坫塞門謂盗豈容竊大弓寳玉鄭公
所上百奏莫不切心陸生每著一篇必蒙稱善後宫敬
憚於質肅貴璫欲避於淳夫乃冠伏蒲之清班以旌折
檻之直氣有若仲山甫之補衮方嘉賴之欲如种明逸
之拂衣胡可得已王格齋賀鄭正言除司諫啟曰脩
名盖代厚德鎮浮孤忠上簡於龍光清貫亟躋於鷺序
冠峩豸角隂見晛而已消手批龍鱗木從繩而自直屬
時睿哲渴想忠規乃眷廷紳孰任盡言之責肆揚詔綍
延登已試之英
拾遺一
增唐書曰李邕少知名長安初内史李嶠及監察御史
張廷珪並薦邕詞高行直堪為諫諍之官由是召拜左
拾遺又曰邕為左拾遺御史中丞宋璟劾張昌宗兄
弟反狀則天不應邕在階下大言曰璟所陳事關社稷
望陛下可其奏則天色稍解始允璟所請既出或謂邕
曰子名位尚卑若不稱旨禍將不測邕曰不顛不狂其
名不彰若不如此後代何稱也孔帖曰王求禮武后
時為左拾遺后方營明堂琱飾求禮言鐵鸑金龍丹雘
珠玉乃商瓊臺夏瑶室之比非古所謂茅茨采椽者自
軒轅以来服牛乘馬今輦以人負則人代畜上書譏切
不報又曰盧藏用授左拾遺武后作興泰宫於萬安
山上疏諫曰陛下離宫别館固多矣又窮人力以事土
木恐議者以陛下為不愛人而奉己也又曰嚴挺之
姚崇引為右拾遺睿宗好音律每聽忘倦先天二年正
月望夜胡人婆陀請燃百千燈因弛門禁又追賜元年
酺帝御延喜安福門縱觀晝夜不息閱月不止挺之上
疏陳五不可誠意忠到帝納焉又曰韓朝宗初歴左
拾遺睿宗詔作乞寒胡戲諫曰道路籍籍咸言皇太子
微服觀之且匈奴在邸刺客卒發大憂不測白龍魚服
深可畏也况天象變見疫癘相仍厭兵助隂是謂無益
帝稱善與賜中上考又曰獨孤及以左拾遺召既至
上疏陳政曰陛下屢發德音使左右侍臣得直言極諫
然頃者惟容其直而不錄其言所上封事皆寢不報有
容下之名無聽諫之實遂使諫者稍稍自鉗口飽食相
招為禄仕此忠鯁之人所以竊歎而臣亦恥之帝不聽
唐書曰蕭昕為左拾遺昕常與布衣張鎬為友表薦
鎬曰如鎬者用之為王者師不用則幽谷一叟耳明皇
擢鎬為拾遺不數年出入將相通典曰左拾遺張方
回每朝政有失便抗疏論列精神昂然進不懼死明皇
常曰張方回忠賢人也唐書曰王仲舒貞元十年登
第超拜右拾遺裴延齡領度支矯誕大言中傷良善仲
舒上疏極論之又曰趙宗儒拜右拾遺翰林學士父
華改秘書少監與父並命出於中旨當時榮之又曰
蔣乂擢右拾遺史館修撰德宗重其職先召見延英乃
命之又曰竇羣德宗擢為左拾遺時張薦持節使吐
蕃乃薦羣侍御史為判官入見帝曰陛下即位二十年
始自草茅擢臣為拾遺何其難也以二十年難進之臣
為和蕃判官一何易也帝壮其言不遣又曰呂向擢
左拾遺天子數校獵渭川向獻詩規諷又曰元和中
以左拾遺杜從郁為秘書丞從郁司徒佑之子也初自
司議郎為左補闕崔羣等上疏以宰相子不合為諫諍
之官於是降為左拾遺羣等又曰拾遺補闕資品不同
而皆是諫官父為宰相子為諫官若政有得失不可使
子論父於是改授之又曰元和中延英宰相對訖左
拾遺楊歸厚次請對時上坐久宣令後坐日對来歸厚
固請宰相諭之不退上乃召見歸厚首論中官許遂振
次歷詆宰輔皆過激切然而自衒求試其辭甚繁逾刻
而罷通典曰元稹為拾遺上疏論諫職曰凡今之人
以上封進見為妄動拾遺補闕為冗員以此稱供奉官
與王珪魏徵為等列臣雖至愚能不自愧天中記曰
元稹為東臺御史召還京宿敷水驛内官劉士元後至
爭廳以箠擊傷稹面執政以稹年少務作威福貶江陵
府士曹參軍白居易為拾遺上疏曰中官有罪未聞處
置御史無過却先貶官遠近聞知實損聖德白居易
𫝊曰居易為左拾遺時王承宗叛詔吐突承璀出討居
易諫曰唐家制度征伐專委將帥比年始以中人且承
璀為將四方聞之必輕朝廷又曰元和四年旱甚下
詔蠲貸居易見詔節未詳即建言乞盡免江淮兩賦以
救流瘠多出宫人帝頗采納職官分紀曰徐仁紀拜
左拾遺三上書論得失不納謂人曰三諫不聽可去矣
遂託病歸鄉里分紀曰王徽字昭文為右拾遺書二
十餘上言無回忌公議浩然歸重薛廷老𫝊曰廷老
寳歷中為右拾遺舒元褒等入閣論事帝厲語詰之元
褒不能對廷老曰臣等以諫為職有聞即應論奏時人
服其不撓唐書曰太和三年左拾遺舒元褒等論中
丞温造凌供奉官事遺補官秩雖卑乃侍臣也中丞雖
高乃法吏也侍臣見凌是不廣敬法吏壊法何以持繩
臣官忝諫列實為陛下惜之山堂肆考曰唐李孝本
二女配没右軍文宗取之入宫拾遺魏謩上疏曰數月
以來教坊選試以百數莊宅收市猶未已又召李孝本
二女不避宗姓大興物議臣切惜之上即出之謂曰憐
孝本女孤露故收養宫中謩於疑似之間皆能盡言可
謂愛我不忝厥祖矣謩徵之五世孫也又曰孟昭圖
為拾遺時僖宗在蜀政事悉出内侍田令孜昭圖上疏
論之令孜遣人沈於蟇頥津言行錄曰余靖慶歷三
年上增置諫官以開廣言路親筆書靖姓名除右正言
靖感激奮勵遇事輒言無所廻避涑水記聞曰余靖
為右正言奉使契丹入辭書所奏事於笏各用一字為
目上指其字一一問之盡而後已又曰至道元年和
㠓遷右正言獻歌詩稱旨上謂近臣曰宰相子有文彩
能負荷堂構如㠓者不可得也長編曰天禧二年左
正言劉曄請今言事許升殿面對從之言行錄曰魯
宗道為右正言事有違誤風聞彈疏真宗稍厭之一日
自訟於上前願得罷去上悅其忠慰勉以遣他日追念
其言御筆題曰魯直又曰韓絳除右正言時大臣佐
佑時政務循故事公一日奏言政事宜出聖斷上曰屢
有人言朕少斷臺諫官見有未便但言来不憚追改也
山堂肆考曰宋徽宗時右正言陳禾上疏請竄童貫
與黃經臣論奏未終帝拂衣起禾即引帝衣請畢其說
衣裾落帝曰正言碎朕衣矣禾曰陛下不惜碎衣臣豈
惜碎首以報陛下
拾遺二
增入閣叩墀(唐本𫝊王仲舒拜左拾遺德宗欲相裴延齡與陽城交章言不可後入閣帝顧)
(曰是豈王仲舒耶楚唐劉栖楚為拾遺敬宗數遊畋視朝常宴栖出班以額叩龍墀苦諫)立緊
把麻(兩京雜記曰拾遺立緊以其行立在北省之次獻可替否也評事出緊赤尉坐緊拾遺立緊在)
(入仕之路歷是三官者時輩共以為榮也讀六典曰唐通事舍人宣語多不知書至宣讀輒失句故用拾遺)
(團句低聲以助之謂之把麻)救房琯論令孜(肆考唐肅宗既即位拜杜甫為左拾)
(遺坐救房琯出為華州參軍下詳拾遺一)論執強梗詞旨典美(本𫝊白居)
(易對殿中論執強梗憲宗未諭輒進曰陛下誤矣帝變色罷謂李絳曰是子我自拔擢乃敢爾陳子昂為右)
(拾遺上疏陳事詞旨皆典美)時譽博奥御題魯直(唐本𫝊柳粲遷左拾遺公)
(卿朝野託為牋奏時譽以其博奥目為柳篋下詳拾遺一)作賦知名獻歌稱
旨(事略夏侯嘉常使巴陵作洞庭賦太宗知其名召為右正言下詳拾遺一)伯雨戇章
魯直風聞(事略任伯雨字德翁性剛鯁持論勁正為諫官僅半載所上一百八疏皆係天下治)
(體號戇章一下詳拾遺)聲振一時號稱六絶(本𫝊唐柏耆志健而望高急於)
(立名謁裴度願以一節掉舌下王承宗乃以左拾遺往承宗獻德棣二州以二子入質真擢拾遺由是聲振一)
(時辭唐李邕義烈英邁正直辯文章書翰號六絶)方回忠賢張鎬志略(上詳)
(拾遺一國肆考張鎬有大志好王覇大略楊忠薦之釋褐拜左拾遺)祖禹引嫌宗
道自訟(肆考宋范祖禹哲宗即位擢右正言以婦翁呂公著當國引嫌辭職改著作郎下詳拾遺一)
拾遺三
增諫妨農事(冊府元龜曰唐張九齡韓朝宗為左拾遺先天元年明皇特幸新豐之温湯九齡朝)
(宗以時屬收穫恐妨農事上疏切諫帝大悅召見慰諭各賜衣一副)以文章薦(肆考李渤刻意)
(於學始隠廬山更徙少室元和中李㢲韋況以文章薦之詔以左拾遺召辭疾不至韓退之詩寄盧仝少室山)
(人索價高兩以諫官徵不起)以對策遷(本𫝊白居易敏悟絶人工文章元和中對策一等遷)
(左拾遺)乞寳大位(冊府元龜曰後唐趙郁為左拾遺同光二年上疏曰無以有威以自大無)
(以足兵以自安無以竒技悅情無以滛聲惑志非社稷之功乞不加於厚賞非股肱之力乞不近於凝旒審内)
(帑之豐虚削無名之經費左右處卑者乞見之有節伶倫濫吹者乞減於盈庭至於畋遊馳騁之娱蹴踘飛馳)
(之樂伏乞寳於大位戒以奔車疏奏不報)長揖親王(肆考梁末帝聞李愚學行召為左拾遺時)
(衡王友諒貴重愚見之獨長揖)詔置諫官(事略劉曄天禧初詔置諫官曄與魯宗道首與其選)
(擢為右正言)增置諫員(事略孫甫字子翰仁宗方銳意圖治更用二三大臣乃極一時之名)
(士增置諫員以甫為右正言)乞免署狀(肆考宋田錫為左拾遺時盧多遜專政羣臣章奏必)
(先白多遜然後敢通又必於閣門署状錫貽書多遜乞免署狀多遜不悦)諫立劉妃(肆考宋鄒)
(浩哲宗以浩數論事親擢為右正言元符二年帝立劉妃為皇后浩上書諫章惇疏其狂妄除名)
拾遺四
增詩唐岑參寄左省杜拾遺詩曰聫步趨丹陛分曹限
紫微曉随天仗入暮惹御香歸白髮悲花落青雲羡鳥
飛聖朝無闕事自覺諫書稀杜甫春宿左省詩曰花
隠掖垣暮啾啾棲鳥過星臨萬戶動月傍九霄多不寢
聽金鑰因風想玉珂明朝有封事數問夜如何白居
易同行簡初授拾遺早朝入閣詩曰待漏排閶闔停珂
擁建章爾随黃閣老吾次紫微郎並入連稱籍齊趨對
折方鬭班花接萼綽立雁分行近職誠為美微才豈合
當綸言難下筆諫紙易盈箱崔峒除拾遺酬丘二十
二見寄詩曰江海久垂綸朝衣忽掛身丹墀初謁帝白
髮免羞人才媿文章士名當諫諍臣空餘薦賢力不敢
負交親劉長卿送許拾遺還京詩曰萬里辭三殿金
陵到舊居文星出西掖卿月在南徐故里驚朝服高堂
捧詔書暫容乘駟馬誰許戀鱸魚鄭谷賀韋拾遺詩
曰初升諫署是真僊浪透桃花恰五年垂白郎官居座
末著緋人吏立階前百僚班列趨丹陛兩掖清風上碧
天從此追飛何處去金鑾殿與玉堂連李中獻張拾
遺詩曰官資清貴近丹墀性格孤高世所稀金殿日聞
親鳳扆古屏時展看魚磯酒醒虛閣秋簾卷吟對疎篁
夕鳥歸獻替頻陳忠譽播鵬霄萬里展雄飛
增制唐杜牧行盧告左拾遺制曰朕觀不理之代無他
道也取唯諾之士為耳目之官是以太宗皇帝之理天
下也德為聖人三日不諫必責侍臣況予寡昧固多遺
缺不官才彦安能知之告是吾賢鄉老之令子弟也以
甲科成名以家行著稱取自史閣拔居諫垣夫朕之不
德吏之不平政之失中人之不寧四者之闕悉陳其志
此乃漢文帝開諫諍之詔也忠告不倦爾當奉職自用
則小予不恡過勉思有犯無事遜言薛廷珪行楊贊
禹左拾遺鄭谷右拾遺制曰以贊禹挺生公族雅有令
名檢身如履其春冰操心不媿於屋漏言行無玷文章
可觀連中殊科首冠羣彦以谷二雅馳聲甲科得雋亦
承遺構自致亨衢求諸輩流兼慎行止朕方求理道允
屬滯淹聞爾贊禹之規為可以厚風俗而敦教化聞爾
谷之詩什往往在人口而伸王澤舉賢勸善允得厥中
並命諫垣我為公選汝於職業勉自激揚
增疏唐白居易拜左拾遺疏曰左右拾遺掌供奉諷諫
凡發令舉事有不便於時不合於道者小則上封大則
廷諫其選甚重其秩甚卑所以然者抑有由也大凡人
之情位高則惜其位身貴則愛其身惜其位則偷合而
不言愛其身則苟容而不諫此必然之理也故拾遺之
置所以卑其秩者使位未足惜身未足愛也所以重其
選者使下不忍負心上不忍負恩也夫位未足惜恩不
忍負然後能有闕必規有違必諫朝廷得失無不察天
下利病無不言此國朝置拾遺之本意也
增書唐韓愈與李拾遺書曰伏承天恩詔河南敦諭拾
遺公朝廷之士引頸東望若景星鳳皇之始見也爭先
覩之為快方今天子仁聖大小之事皆出宰相樂善言
如不得聞自即大位以来於今四年凡所施者無不得
宜勤儉之聲寬大之政幽閨婦女草野小人皆飽聞而
厭道之若此時也拾遺公不疾起與天下之士君子樂
成而享之斯無時矣
增啟宋洪平齋賀鄭正言啟曰錫命龍墀升華騎省風
生白筆已振朝綱於更化之餘日抗皂囊更納君德於
無過之地扶持衆正引翼太平某官清廟朱絃紫壇蒼
璧昌黎之熏釀涵浸大放厥辭敬輿之&KR1908;切剴深不負
所學捷登要路力挽頽波惟辨君子小人之分以為天
下後世之鑒然而抨彈於出言如綍之後孰若彌縫於
納君自牖之初爰取冠豸之威徑上批鱗之奏能使心
正而筆自正是謂言行而道亦行疏列屏風復見鄭公
之論諫功成衮職即看山甫之登庸王格齋賀董秘
丞除正言啟曰道山委竹帛已盡紬四庫之書&KR0146;闔呈
琅玕乃進立七臣之列帝虛心而垂聽人側耳以聳聞
渙號一𫝊師虞具穆某官高文作古奥學造微著玉杯
繁露之書淵源遠甚繙金匱石室之作譽處翕然肆疇
冊府之英無出儒宗之右鵬摶羊角雖莫量邁往之程
鳳鳴朝陽要先展格心之業諒悉攄於賢韞以入告於
辰猷坐令州縣之民如在祖宗之世君子有所恃小人
有所忌蔚為百辟之儀諫官可盡言宰相可盡行即兼
二者之美
符寳郎
原杜氏通典曰符寳郎周官有典瑞掌節二官掌瑞節
之事(瑞節信也典瑞屬春官掌節屬地官)秦漢有符節令丞領符璽郎(昭帝)
(幼冲霍光秉政殿中夜驚光召求符璽符璽郎不肯授光奪之郎按劒對曰臣頭可得璽不可得也光壮之增)
(秩二等)文帝二年初與郡守為銅虎符竹使符之制又皆
屬焉(應劭曰銅虎符第一至第五國家當發兵遣使者至郡合符符合乃聽受之竹使符者以竹箭五枚)
(長五寸鐫刻篆書第一至第五顔師古曰符與郡守各分其半右留京師左以與之)後漢有符節
令兩梁冠位次御史中丞别為一臺而符節令一人為
臺率掌符節之事屬少府魏與後漢同晉太始元年省
并蘭臺置符節御史掌其事晉與宋齊蘭臺有主璽令
史以治書侍御史領之梁陳御史臺亦有符節令史後
魏御史臺領符節令符節令領符璽郎中北齊有符節
署餘與後魏同(符節令一人符璽郎中四人)後周有主璽下士掌國
璽之藏隋初有符璽局置監二人屬門下省煬帝改監
為郎唐因之顯慶三年改為符寳郎神龍初復為符璽
郎開元初復為符寳郎(天寳五年六月敕玉璽既為寳宜為璽書十年正月改𫝊國璽)
(為承天大寳)增續文獻通考曰宋無考遼符寳司屬門下
省有符寳郎金設符寳郎四員掌御寳及金銀等牌屬
殿前都點檢司元初立符寳局後改典瑞監大德十一
年改監為院掌寳璽金銀符牌置院使四員同知僉院
同僉院判各二員經歷都事各二員照磨兼管勾承發
架閣庫一員所屬小吏有差(元董文忠事世祖潜邸及即位置符寳局以文忠為)
(郎居益近密常呼董八而不名文忠不為容悦随事獻納中禁事秘外多不聞高睿智耀子也智耀北使攜)
(之以行及卒帝問其子安在近臣以睿見時年十六授符寳郎出入禁闥恭謹詳雅後拜南臺御史中丞務持)
(大體有儒者之風焉)明尚寳司即符璽郎也後置尚寳司本司卿
一人少卿一人司丞三人恩廕寄禄無常員監生六人
所職在禁廷守寳璽符牌印章而辦其所用有事請於
内既事奉而藏之少卿丞為之貳(凡寳十四曰奉天之寳以鎮萬國祀天地)
(曰皇帝之寳以冊封賜勞曰皇帝信寳以徵召軍旅曰天子之寳以祭享鬼神曰天子行寳以封賜蠻夷曰天)
(子信寳以調發番兵曰制誥之寳以識誥命曰敕命之寳以識敕命曰廣運之寳以識皇選勘籍曰御前之寳)
(以進御座從車駕曰皇帝尊親之寳答賜宗人曰敬天勤民之寳以訓廸有司凡用寳捧寳從寳洗寳與印綬)
(監俱郊龍湖文集曰凡寳之用必請命而後發焉天子饗祀廟視學籍田勲衛扈從當直則給金牌虎賁廵)
(城則給銅符九門守衛則給銅牌錦衣校入直則給銅魚京官朝參者則給牙牌牌有團花長花長素之别)
西垣筆記曰明置各寳皆内尚寳監女官掌之遇用
寳則尚寳司以揭帖赴尚寳監尚寳監請旨然後赴内
司領取玉光劒氣集曰每年三月廿九九月廿九為
用寳之期先期請出洗滌尚寳太監用大黃絨縧兩手
恭捧挂於項尚寳卿以金盆盛水濯之次日乃用(閭史掇遺)
(曰許榖嘉靖中為南尚寳司卿以人言罷歸榖負時名盛年巖居三十年不通一字於政府搢紳至南都造門)
(求見不一報謝曰此鄉前輩里居之法不能變也日以賦咏自娱所得賣文錢投竹筩中客至探取之沽酒酣)
(暢窮日月不倦)
增箴符節令箴曰在尊曰璽在卑曰印防不可不審制
不可無常如姬竊印晉鄙受殃符臣司節敢告不剛
弘文館
原杜氏通典曰唐武德初置修文館後改名弘文館神
龍初改為昭文二年又改為修文尋又為昭文開元七
年又詔為弘文焉儀鳳中以館中多圖籍未詳正委學
士校理自垂拱以来多大臣兼領館中有四部書自貞
觀初褚亮檢校館務學士號為館主因為故事每令給
事中一人判館事校書二人學士三十人增文獻通
考曰宋改為昭文館(以弘犯宣祖諱)大學士一人以宰相充學
士直學士不常置直館以京朝官充掌經史子集四庫
圖籍脩寫校讐之事判館一人以兩省五品以上充
續文獻通考曰遼不設金改為院同知院校理掌校譯
經史元文宗天歷二年置藝文監所掌與弘文館同領
於翰林院官秩詳本監
典儀(城門郎附)
原杜氏通典曰典儀二人唐置周禮秋官有司儀上士
八人中士十六人盖此典儀之任齊職儀曰東宫殿中
將軍屬官有導客局置典儀錄事一人掌朝會之事梁
有典儀之職未詳何曹之官掌唱警唱奏之事朱服武
冠陳亦有之後魏置典儀監史闕其員及所掌唐初隸
門下省初用人皆輕至貞觀李義府為之是後常用士
人領贊者以知贊唱之節及殿庭版位之次增續文
獻通考曰宋無考遼北面多囉倫穆騰司掌禮儀金無元
世祖至元八年敕元正聖節朝會凡百官表章外國進
獻使臣陛見朝辭禮儀皆隸典儀司明典儀俱屬鴻臚
寺城門郎原杜氏通典曰周禮地官有司門下大
夫二人上士四人並城門郎之任初漢置城門校尉員
一掌城門屯兵有司馬及丞各一人十二城門候各一
人出從緹騎百二十人(緹徒兮切)盖兼監門將軍之職魏因
之晉制銀章青綬絳朝服武冠佩水蒼玉元帝省之宋
齊俱以衛尉掌宫城屯兵及管鑰之事梁陳二代依秦
漢以光禄卿等掌宫殿門戶亦無城門之職後魏置城
門校尉北齊衛尉寺統城門寺置城門校尉二人掌宫
殿城門并諸倉庫管鑰之事後周地官府置宫門上士
一人下士一人掌皇城十二門之禁令盖並在其任隋
氏門下省統城門局校尉二人煬帝大業三年又隸殿
中省十二年又減一人後又改校尉為城門郎置四人
又隸門下省唐因之增續文獻通考曰遼無考金京
城門有收支器物使貞祐元年置每城一面設一員五
年南京随門添設舊有小都監後省十四員戶部辟舉
凡十有四門各門有尉有副尉元大都城門尉二員副
尉二員掌門禁啟閉管鑰之事二十四年復以六衛親
軍參掌凡十有一門每門設官如上隸大都留守明不
設前職京城各門置守門千戶所
樞密院總載一
增文獻通考曰唐代宗永泰中置内樞密使始以宦者
為之初不置司局但有屋三楹貯文書而已其職掌惟
承受表奏於内中進呈若人主有所處分則宣付中書
門下施行而已後僖昭時楊復恭等欲奪宰相權乃於
堂状後帖黃指揮公事此其始也後梁革唐世宦官之
弊開平元年改樞密院為崇政院命敬翔為使始更用
士人其備顧問參謀議于中則有之未始專行事於外
也唐莊宗同光元年復以崇政院為樞密院命宰臣郭
崇韜兼使又置院使一人權侔宰相矣晉天福中以桑
維翰知樞密院事四年廢樞密院開運元年復置以宰
臣桑維翰兼使周顯德六年范質王溥並參知樞密院
事宋朝樞密院與中書對持文武二柄號為二府院在
中書之北印有東院西院之文而共為一院但行東院
印建隆元年以魏仁浦吳興祚為樞密使趙普為副使
周末闕副使至是始置太平興國四年以石熙載為樞
密直學士以簽書院事直學士六人備顧問應對然未
嘗盡除簽書之名始此淳化三年以張遜知院事温仲
舒寇凖同知院事同知院之名始此治平中以郭逵同
簽書院事同簽書之名始此舊制樞密院有使則置副
使有知院則置同知如置知院則當為副使者皆改同
知若置使則同知復改為副使熙寧元年文彦博呂公
弼為使韓絳邵亢為副使時陳升之三至樞府神宗欲
稍異其禮乃以為知院於是知院與使副並置矣元豐
改官制議者欲廢密院歸兵部神宗不從然以密院聫
職輔弼非出使之名乃定置知院同知院二人餘悉置
職事多所釐正細務分隸六曹專以兵機軍政為職而
契丹國信民兵牧馬猶總領焉中興初有知院同知院
簽樞同簽樞不置樞密使副使紹興七年秦檜首復除
樞使王敏節副之既而張劉二將並除樞密使岳飛副
之合典矣近歲樞使其副止稱同知盖相承之誤續
通考曰遼北面北樞密院掌兵機武銓羣牧之政(見兵部)
凡契丹兵馬皆屬焉以其牙帳居大内帳殿之北故名
北院元好問所謂北衙不理民是也南樞密院掌文銓
部族丁賦之政(見吏部)凡契丹人民皆屬焉以其牙帳居
大内帳殿之南故名南院元好問所謂南衙不主兵是
也官曰樞密使曰知樞密使事曰知樞密院事曰樞密
副使曰知樞密副使司曰同知樞密使事曰簽書樞密
院事曰都承旨曰副承旨曰林牙曰知院貼黃曰給事
知聖旨頭子事曰掌院頭子曰樞密院敞史曰樞密院
郎君曰樞密院通事曰樞密院椽史其分屬有樞密院
中丞司行軍時有行樞密院南面太祖初置漢兒司太
宗入汴因晉置樞密院掌漢人兵馬之政官曰樞密使
曰知樞密使事曰知樞密院事曰樞密副使曰同知樞
密院事曰知樞密院副使事曰樞密直學士曰樞密都
承旨曰樞密副承旨曰吏禮房承旨曰兵刑房承旨曰
戶房主事曰廳房主事(即工房也)金樞密院天輔七年始
置于廣寧府初猶如遼南院之制後則否泰和六年常
改為元帥府樞密使一員樞密副使一員簽書樞密院
事一員同簽書樞密院事一員(後增一員)經歴一員都事一
員元知樞密院秩從一品掌天下兵甲機密之務凡
宫禁宿衛邊庭軍翼征討戍守簡閱差遣舉功轉官節
制調度無不由之世祖中統四年置樞密副使二員簽
書樞密事一員至元七年置同知樞密院事一員院判
一員二十八年始置知院一員增院判一員又以中書
平章商量院事成宗大德十年革去議事平章仁宗延
祐四年以分鎮北邊增知院一員五年增同知一員後
定置知院六員從一品同知四員正二品副樞密二員
從二品僉院二員正三品同僉二員正四品院判二員
正五品參議二員正五品至正間復置議事平品二人
添設僉院一人院判一人經歴二員從五品都事四員
正七品承發兼照磨二員正八品架閣庫管勾一員正
九品明不設
樞密院總載二
增宥府機庭(王禹偁制宥密之府總樞機于萬微翰苑新書曰疏恩宸陛冠位機庭)
洪樞温省(元祐中趙瞻拜同知樞密院事敕曰宜煩故老就翊洪樞胡文恭行樞密副使王)
(疇妻制朕用禁林之老典温省之務甫參籌于帷幄承班秩于室家)貼黃錄白(上見前一)
(通考奏宋史樞密院面得旨者為錄白批得畫者為畫旨並留為底)號二府分十
房(上見前一通考曰宋史職官志樞密院舊分四房官制行凡分房十北面房曰河西房曰支差房曰在)
(京房曰教閱房曰廣西房曰兵籍房曰民兵房曰吏房曰知雜房其後又增支馬小吏二房凡房十有二)
專命官獨取旨(宋史元豐五年將改官制議者欲廢樞院歸兵部帝曰祖宗不以兵柄歸)
(有司故專命官以統之互相維制何可廢也三家塾記每朝三者樞密院先同對樞密退待于殿廬省始留)
(進呈三省事退樞密院再上進呈獨取旨遂為定制)案前受事階下謝衣(唐大)
(中故事入對延英兩中尉先降樞密使候旨殿西宰相奏事畢然後案前受事宋制大宴樞密使副不坐侍)
(立殿上既而退就御廚賜食與閤門引進四方館使列坐廡下親王一人伴食每春秋賜衣門謝則與内諸司)
(使副班于庭中故朝中語曰廚中賜食階下謝衣盖樞密使唐時以内臣為之故常與内使為伍沿革因循不)
(能釐正也)印行東院議開南廳(上見前一通考行家塾記常事密院自至涉)
(邊事則三省聚議謂之開南廳)出納密命翊贊本兵(宋史樞密院出納密命以)
(佐邦治内又熙寧三年詔曰國家以西樞輔翊贊本兵任為重矣)同宰相麻擬中
書帖(唐僖宗乾符六年以李順融為樞密副使降白麻于閣門出案與將相同家塾記郭崇韜安重誨)
(為樞密使始分領政事不由中書直行下者謂之宣如中書之敕小事則發頭子擬堂帖也至今樞密院用宣)
(及頭子)職為甚難意實倣古(續通考金制凡樞密院上下所倚任者名奏事)
(官其目有三一曰承受聖旨二曰奏事三曰省院議事三者之外又有難者曰備顧問如軍馬糧草器械軍帥)
(部曲名數與夫屯駐地里阨塞遠近之𩔖凡省院一切事務顧問之際一不能應輒以不用心被譴其職為甚)
(難之元史許衡上疏曰兵之于國在後世為尤重故樞密設特與中書對持宰相平章軍國兵軍可知也而)
(兵之籍則不與樞密兼總兵馬兵籍可知也而兵之符則不在體統相維無有偏失制雖近代而意實倣古)
樞密使一
增文獻通考曰五代置樞密使國初因之(詳見樞密院門)宋朝
建隆二年以樞密副使兵部侍郎趙普為檢校太保充
樞密使不帶正官自普始也又以宣徽北院使李處榮
為南院使兼樞密副使(自五代以来凡樞密院官皆文武參用大中祥符七年以王嗣)
(宗曹利用並為檢校太保充樞密副使亦不帶正官)開寳元年以曹彬為樞密使
領忠武軍節度使帶節度自此始也(至道三年以鎮國軍節度曹彬兼侍)
(中充樞密使彬自節鎮入罷旄鉞)太平興國六年以樞密副使石熙載
為戶部尚書充樞密使以文資正官充使自此始也大
中祥符五年以知樞密院王欽若陳堯叟同中書門下
平章事充樞密使儒臣為樞使兼使相自此始也皇祐
五年制以樞密使高若訥為尚書左丞觀文殿學士兼
翰林侍讀學士同羣牧制置使故事罷樞密使當學士
降麻及若訥罷但令舍人草詞遂以為例元豐官制行
罷使副紹興七年詔樞密本兵之地事權宜重可依故
事置樞密使副使閏月詔宰臣兼使同月詔樞使立班
序立依宰相例乾道五年以虞允文為樞密使立班恩
數並依宰臣遼金元制詳總載
樞密使二
增五代史曰郭崇韜拜樞密使是時莊宗軍朝城聞梁
方召諸鎮兵欲大舉諸將皆曰唐得鄆州隔河難守不
若棄鄆與梁約罷兵毋相攻庶幾以為後圖莊宗退臥
帳中召崇韜問計崇韜曰今得一鄆州不能守而棄之
雖欲指河為界誰為陛下守之願陛下分兵守魏固楊
劉而自鄆長驅擣其巢穴不出半月天下定矣莊宗大
喜曰此大丈夫之事也夜渡楊劉從鄆州入襲汴州八
日而滅梁推功賜崇韜鐵劵拜侍中依前樞密使宋
史曰魏仁浦字道濟世宗即位授樞密副使從征高平
周師不利東偏已潰仁浦勸世宗出陣西殊死戰遂克
之師還拜樞密使故事惟宰相厚賜器幣鞍馬世宗特
以賜仁浦又曰曹彬拜樞密使位兼將相不以等威
自異遇士夫于途必引車避之不名下吏每白事必冠
而後見居官奉入給宗族無餘積又曰王顯授樞密
使上謂之曰卿世家本儒少遭亂失學今典朕機務無
暇博覽羣書能熟軍戒三篇亦可免於面牆矣因取是
書賜之東都事略曰杜衍慶歷三年為樞密使范仲
淹出衍門下時為參知政事數爭事上前衍無愠色而
仲淹益敬服之宋史曰王德用字元輔至和元年為
樞密使契丹使耶律防至德用與射於玉津園防曰天
子以公典樞密而用富公為相將相皆得人矣言行
錄曰龐潁公籍為樞密使以近世繕兵之弊多而國用
困竭於是大加簡閱揀放為民者六萬餘人減其衣糧
之半者二萬人邊儲由是稍蘇焉宋史曰文彦博入
為樞密使熙寧二年相陳升之詔彦博朝廷宗臣其令
升之位彦博下以稱遇賢之意彦博曰國朝樞密使無
位宰相上者臣忝知禮義不敢紊朝著固辭乃止又
曰呂公弼進樞密使議者欲併環慶鄜延為一路公弼
曰自白草西垣定遠中間相去千里若合為一路猝有
緩急何以應又欲下邊臣使議之公弼曰廟堂之上不
處決而諉邊吏可乎乃止又曰韓世忠在楚州十餘
年兵僅三萬而金人不敢犯秦檜收三大將權拜樞密
使遂以所積軍儲錢百萬貫米九十萬石酒庫十五歸
於國樓攻媿集曰王文定公淮拜樞密使憂邊思職
動中機會號令賞罰明審平當上亦稱其毫釐不差
宋史曰周必大拜樞密使上諸軍升差籍時點召一二
察能否主帥悚激無敢容私創諸軍點試法其在外解
發而親閱之池州李忠孝自言正將二人不能開弓乞
罷軍上曰此樞使措置之效也又曰或𫝊逹實林牙
將加兵于金呼嚕大王分據上京邊臣結約憂國必大
皆屏不省勸上持重勿輕動既而所𫝊果妄(以上樞密使)
言行錄曰李繼隆與轉運使盧之翰有隙遂奏轉運乏
軍興太宗怒使付三司亟取之翰及某人首丞相呂端
不敢言樞密副使錢若水爭之請先驗有状然後行法
上大怒起入禁中二府皆罷若水獨留廷中上既入久
之使人偵視廷中有何人報云有細瘦而長者尚立焉
上出詰之對曰陛下不知臣無状使得待罪二府臣當
不避死亡以報厚恩李繼隆外戚貴重莫比今陛下據
其一幅奏書誅三轉運使雖有罪天下何由知之鞫驗
事状明白加誅何晚焉上意觧先令責状長編曰韓
琦為樞密副使兩府合班奏事琦必盡言雖屬中書琦
亦對上陳其實同列尤不悅上獨識之曰韓琦性直
宋史曰孫沔字元規為樞密副使張貴妃薨追冊為皇
后命沔讀冊沔曰陛下若以臣沔讀冊則可以樞密副
使讀冊則不可言行錄曰歐陽公修為樞密副使考
天下兵數及三路屯戍多少地里遠近更為圖籍凡邊
防久闕屯戍者必加蒐補宋史曰神宗立韓綘拜樞
密副使始請建審官西院掌武臣升朝者以息吏姦
又曰呂公弼拜樞密副使時言事者數與大臣異議去
公弼諫曰諫官御史為陛下耳目執政為股肱股肱耳
目必相為用然後身安而元首尊宜考言觀事視其所
以而進退之言行錄曰呂正獻公公著拜樞密副使
初自河陽入朝都人環觀相謂曰此公還朝百姓之幸
也至是士民相慶既受命出殿門武夫衛卒皆懽忭咨
歎元史曰張珪宏範之子也命為樞密副使太傅伊
嚕勒諾延言珪尚少姑試以簽書果可大用請俟他日
帝曰是家為國盡死力者三世矣而可吝此耶(以上副使)
知樞密院一
增文獻通考曰晉天福初桑維翰以翰林學士尚書禮
部侍郎知樞密院事知院之名始此宋初不置淳化二
年樞使王顯出鎮始以張遜知樞密院事知樞密院同
知院並正二品知院掌佐天子執兵政而同知院為之
副凡邊防軍務常與三省分院禀奏事干體要則宰相
執政官合奏(神宗正史職官志)元豐官制行廢樞密使政和末
鄧莘公官至少保猶止為知院焉中興初宰相兼樞密
只兼知院五代有參知樞密院事(詳見樞密院)宋朝國初
闕淳化二年王顯出鎮張遜知樞密院事始以温仲舒
寇準同知院同知之名自此始也元豐官制行廢使副
存同知紹興中高宗以本兵之地事權宜重依祖宗故
事置樞密使而知院同知院亦仍舊由是並除遼金
元制詳總載
知樞密院二
增東都事略曰李諮為知樞密院事性明達周知世務
處劇若閒暇在樞府抑僥倖號為稱職𫝊信錄曰李
綱除知樞密院奏云祖宗之法樞密院掌兵籍虎符三
衙管軍諸路帥臣主兵柄各有分寸所以維持軍政萬
世不易之法也宋史曰喬行簡進知樞密院事時議
御閱不果反驟汰之殿司軍鬨行簡以聞戮為首者二
十餘人衆乃帖息(以上知樞密院)又曰向敏中拜右諫議大
夫同知樞密院事時西北用兵敏中明辯有才略遇事
敏速凡二邊道路斥堠走集之所莫不周知朱子集
曰劉忠肅公珙乾道三年擢同知樞密院公以本兵柄
於諸將之能否不可以不周知乃自諸管軍統職官下
至禆佐日召三數人與語得其材用所宜輒筆識之以
待選用宋史曰葉顒字子昂同知樞密院事武臣梁
俊彦請税沙田蘆場帝以問顒對曰沙田乃江濱地田
隨沙漲而出没不常蘆場則臣未之詳也且辛巳軍興
蘆場田租並復今沙田不勝其擾上曰誠如卿言是日
詔沙田蘆場並罷元史曰巴延以宋主至上都復拜
同知樞密院賜銀鼠青鼠濟遜二十襲又曰喀喇托克
托同知樞密院徹伯爾率諸王同附詔特設宴于大庭
托克托即席陳西北諸藩始終離合之由去逆效順之義
辭旨明暢聽者傾服(以上同知)
簽書樞密院一
增文獻通考曰宋太平興國四年石熙載以樞密直學
士簽書院事簽書之名自此始也八年張齊賢王沔並
以右諫議大夫簽書樞密院事端拱元年以内客省使
楊守一為宣徽北院使簽書樞密院事景德三年韓崇
訓為檢校太傅馬知節為檢校太保並簽樞密院事天
禧四年以華州觀察使曹瑋為宣徽北院使鎮國軍留
後簽書樞密院事簽書兼藩鎮自此始也元豐官制行
使副簽書悉罷元祐初復置簽書樞密院事初除皆帶
密直及罷政乃拜端明殿學士靖康初李回首拜延康
殿學士簽書延康今為端明自是遂為故事樞密院
舊無同簽書院事者治平中始以郭達為之簽書大抵
以處資淺之人若簽書一經親祠方進同知及樞密若
武臣權豫國政只除同簽書遼金元制詳總載
簽書樞密院二
增宋史曰王灌除簽書樞密院事上常諭曰樞密臨事
盡公人無間言差除能守法甚善言行錄曰權邦彦
字朝美紹興間公在樞筦知無不言言無不盡謂宜乘
機者三又建中興十議宋史曰胡松年簽書樞密院
事首奏八事立規模以定中興之基振紀綱以尊朝延
之勢馭將帥使知畏撫士卒使知勸收予奪之柄察毁
譽之言無以小疵棄人才無以虛文廢實效又曰洪
适除端明殿學士簽書樞密院事上諭參政錢端禮虞
允文曰三省事與洪适商量東西府始同班奏事又
曰陸秀夫進簽書樞密院事陳宜中以秀夫久在兵間
知軍務每事咨訪始行秀夫亦悉心贊之時播越海濱
秀夫儼然正笏立如治朝元史曰中統十五年董文
炳請解機務盡力北邊帝曰是不足行也樞密事重以
卿簽書樞密院事(以上簽書樞密院)春明退朝錄曰太平興
國八年張司空齊賢王公沔並以諫議大夫同簽書樞
密院事宋史曰韓肖胄琦之曾孫也拜端明殿學士
同簽書樞密院事充通問使入奏曰臣等行或半年不
返命必復有謀宜速進兵不可因臣等在彼而緩之也
至金金人知其家世甚重之(以上同簽書)
御定淵鑑𩔖函卷八十七
