欽定四庫全書
御定淵鑑類函卷四百十九
鳥部二(鸞鴻)(鸑鷟鴈)(鵷鶵)
鸞一
原說文曰鸞神靈之精也赤色五彩雞形鳴中五音
增禽經曰鸞瑞鳥一曰雞趣首翼赤曰丹鳳青曰羽翔
白曰化翼黑曰陰翥黃曰土符禽經注曰鸞者鳳鳥
之亞始生類鳳久則五彩變易故字從變省原詩含
神霧曰德化充塞照潤八冥則鸞臻也孝經援神契
曰德至鳥獸則鸞鳥舞春秋元命苞曰火離為鸞
春秋運斗樞曰天樞得鸞鳥集春秋孔演圖曰天子
官守以賢舉則鸞在野山海經曰女牀之山有鳥其
狀如翟名曰鸞鳥見則天下安寧又曰軒轅之國清
沃之野鸞鳥自歌又曰廣都之野鸞鳥歌增海内
經曰桂山有五彩鳥三名一曰凰鳥一曰鸞鳥一曰鳳
鳥原焦贑易林曰温山松柏常茂不落鸞鳳以庇得
其歡樂抱朴子曰崑崙國鸞鳥似鳳而白纓聞樂則
蹈節而舞至則國安寧孫氏瑞應圖曰鸞鳥鳳凰之
佐狀翟而五色以文鳴中五音肅肅雍雍喜則鳴舞人
君行步有容進退有度祭祀有禮親疎有序則至一本
曰心識鍾律鍾律調則至至則鳴舞以和之天台賦
曰覿翔鸞之裔裔增張衡賦曰感鸞鷖之特栖兮悲
淑人之希合原漢息夫躬絶命辭曰鷹隼横厲鸞徘
徊兮增陶潛詩曰神鸞調玉音元董溍詩曰翠鸞
啼雲天四垂鄭元祐詩曰紫鸞春步术苗田
鸞二
原尚書中候曰黃帝鸞鳥来儀又曰周公歸政於成
王太平制禮鸞鳥見漢武内傳西王母曰神仙次藥
有靈丘蒼鸞之血漢書曰宣帝祀后土鸞鳳翺翔又
集長樂宫東園樹東觀漢記曰王阜為重泉令鸞鳥
集止學宫阜使掾沙疊為張雅樂擊磬鳥舉足垂翼應
聲而舞止縣庭留十餘日乃去謝承後漢書曰方儲
字聖明幼喪父事母母終自負土成墳種竒樹千株鸞
鳥止其上增又曰靈帝建寧四年河南上言二鳳二
凰二鸞鳥集原縣原決疑注曰辛繕字公文治春秋
讖緯隱居華陰光武徵不至有大鳥高五尺雞頭燕頷
蛇頸魚尾五色備舉而多青棲繕樹槐旬時不去弘農
太守以聞詔問百寮咸以為鳳太史令蔡衡對曰凡象
鳳者有五多赤色者鳳多青色者鸞多黃色者鵷雛多
紫色者鸑鷟多白色者鵠今此鳥多青乃鸞非鳳也上
善其言王公聞之咸遜位辟繕不起增南史曰梁武
帝太清元年捨身光巖重雲殿時海中浮鵠山去餘姚
岸可千餘里上有女人年三百歲有女官道士四五百
人年並出百但在山學道遣使獻紅席帝方捨身時其
使適至云此草嘗有紅鳥居下故以為名觀其圖狀則
鸞鳥也隋書曰煬帝好祥瑞野雀集殿上校尉唱曰
鸞衞士報曰村野之中多有此物校尉仍令衞士奏曰
鸞煬帝不究真&KR0915;即改此殿為儀鸞
鸞三
原舞鏡集車(上見四范泰詩序上埤雅上古之時鸞輿動此鳥輒集車雄鳴於前雌應於)
(後後世不能致作和鸞以象之鸞雌曰和雄曰鸞禮在輿則聞和鸞之聲盖取諸此)增氐羌獻
女牀棲(說文頌聲作則鸞至周成王時氐羌獻焉李商隱詩女牀無樹不棲鸞)伏竄
靡吪(賈誼弔屈原文鸞鳳伏竄兮鴟梟翺翔瘞禽經鳳翥鸞舉百羽從之鳳靡鸞吪百鳥之)
洪崖乘重泉舞(豫章記洪井在西山有鸞岡洪崖先生乘鸞所憩處也下見二東觀漢)
(記)神靈之精歌舞之容(典略鸞者神靈之精其象五彩雞形喜則舞以樂常)
(處幽閒頌聲作則至有孔穎達曰燕雀有啁噍之感鸞鳳歌舞之容)
鸞四
原詩魏王粲詩曰聯翩飛鸞鳥獨遊無所因毛羽照野
草哀鳴入青雲我向假羽翼飛覩爾形身願乃春陽會
交頸遘殷勤嵇叔夜贈秀才詩曰雙鸞匿景曜戢翼
太山崖抗首𠻳朝露晞陽振羽儀長鳴戲雲裏時下息
蘭池宋范泰鸞鳥詩序曰昔罽賓王結置峻卯之山
獲一鸞鳥王甚愛之欲其鳴而不致也乃餙以金樊饗
以珍羞對之愈戚三年不鳴其夫人曰嘗聞鳥見其類
而後鳴何不懸鏡以映之王從其言鸞覩影悲鳴哀響
冲霄一奮而絶嗟乎兹禽何情之深昔鍾子破琴於伯
牙匠石韜斤於郢人盖悲妙賞之不存慨神質於當年
耳矧乃一舉而殞其身者哉悲夫乃為詩曰神鸞栖高梧
爰翔霄漢際軒翼颺輕風清響中天厲外患難預謀高
羅掩逸勢明鏡懸高堂顧影悲同契一激九霄音響流
形已斃
原贊晉郭璞鸞鳥贊曰鸞翔女牀鳳出丹穴拊翼相和
以應聖哲擊石靡詠韶音其絶
鸑鷟
增說文曰鸑鷟鳳屬神鳥也禽經曰青鳳謂之鷟
國語曰周之興鸑鷟鳴于岐山唐書曰張鷟字文成
聰警絶倫書無不覽為兒童時夢紫色大鳥五色成文
降於家庭其祖謂之曰五色赤文鳳也紫文鸑鷟也為
王之佐兒當以文章瑞明庭因以為名字
鵷鶵
增山海經曰南隅之山其鳥鵷鶵莊子曰惠子相梁
莊子往見之惠子恐代其相搜國中三日三夜莊子伏
主人馬棧下往見之曰南方有鳥名鵷鶵發南海而飛
之北海非梧桐不栖非竹實不食非醴泉不飲於是鴟
得腐鼠鵷鶵過仰而視之曰嚇子欲以梁國相嚇我耶
鴻一
增陸璣曰羽毛光澤純白似鶴而大長頸肉美如鴈又
有小鴻如鳬色亦白今人直謂之鴻原毛詩序曰鴻
鴈美宣王也(箋小曰鴈大曰鴻)周易曰初六鴻漸于干上九
鴻漸于陸其羽可用為儀吉禮曰前有車騎則載飛
鴻又曰孟春之月鴻鴈來(鴈自南方來將北反其居)又曰季秋
之月鴻鴈來賓(賓言客止來去)尸子曰虎豹未成文而有食
牛之氣鴻鵠之鷇羽翼未全而有四海之心賢者之生
亦然增淮南子曰蜂房不容鴻卵淮南萬畢術曰
鴻毛之囊可以渡江揚子法言曰鴻飛冥冥弋人何
簒焉傅子曰鴻不學飛飛則冲天驥不學行行則千
里博物志曰鴻鵠千歲者皆胎産又曰鴻鴈三同
三異秋来賓一同也鳴如家鵝二同也進有漸而飛有
序三同也鴈色蒼而鴻色白一異也鴈多羣而鴻寡侣
二異也鴈飛不過高山而鴻薄雲漢三異也
鴻二
原管子曰桓公在位管仲隰朋見立有間有二鴻飛過
桓公歎曰仲父今彼鴻有時而南有時而北四方無遠
所欲至而至焉惟有羽翼之故是能通其意于天下乎
寡人之有仲父猶飛鴻之有翼也左傳曰衞獻公戒
孫文子寗惠子食皆服而朝日旰不召(勅戒二子欲共宴食皆服朝衣)
(待命也)而射鴻于囿二子從之公不釋皮弁而與之言二
子怒如戚(戚孫子邑也)莊子曰孔子見老子歸三日不談
謂弟子曰人如飛鴻者吾必繒繳而射之吾今見龍矣
增家語曰衞靈公與孔子語見飛鴻過仰視之色不
在孔子乃逝去原韓詩外傳曰齊使獻鴻于楚鴻渴
使者於道飲鴻而失之使者至楚曰臣欲亡去為兩使
不通欲絞頸而死將以吾君賤士貴鴻也楚王賢之以
為上客史記陳勝歎曰燕雀安知鴻鵠之志哉增
晉書隐逸傳曰郭瑀燉煌人也張天錫使盖公明徵之
瑀指翔鴻以示之曰此鳥也安可籠哉遂深逃絶跡
鴻三
原離網随軒(詩魚網之設鴻則離之澤後漢虞國字季卿為日南太守行惠有雙鴻随軒)
(翔舞去郡乃逐還鄉卒棲於墓側)漸磐遵渚(易鴻漸于磐渚詩鴻飛遵)增
乘烟度雪(古詩駕鴻乘紫烟雪唐詩歸鴻欲度千門)仰聽相喧(張孟)
(陽仰聽離鴻哀鳴人亦感傷觸物增悲聒郭璞江賦陽鳥爰翔千類萬聲自相喧)援琴作操
為賦寄情(新論微子傷殷之將亡見鴻鵠高飛援琴作操其聲清以浮隋書盧思道遷武陽)
(太守非其志也為孤鴻賦以寄情)任呼鳬乙豈恃毳毛(張融曰鴻飛天首遼)
(遠難明楚人以為鳬越人以為乙人自楚越鴻常一耳劉向曰鴻鵠高飛冲天所恃者六翮耳至夫腹下之)
(毳背上之毛增去一把飛不為高下)
鴻四
原詩宋顔延之歸鴻詩曰昧旦濡和風霑露踐朝暉萬
有皆同春鴻鴈猶辭歸相鳴去澗汜長引發江畿皦潔
登雲侣連緜千里飛長懷河朔路緬與湘漢違梁沈
約八詠聽曉鴻篇曰聽曉鴻曉鴻度將旦跨弱水之微
瀾發成山之遠岸無東西之可辨孰遐邇之能算秋蓬
飛兮未極塞草寒兮無容色吳山高兮高難度越水深
兮深不測羡明月之馳光顧征禽之駛翼夜緜緜而難
曉愁參差而盈臆孤鴈夜難飛客淚夜霑衣春鴻旦暮
返客子方未歸增唐徐夤詠鴻詩曰行如兄弟影連
空春去秋来燕不同紫塞别當寒露白碧山飛入暮霞
紅宣王德美周詩内蘇武書傳漢苑中况解銜蘆避弓
箭一聲歸唳楚天風李羣玉早鴻詩曰木落波浪動
南飛聞夜鴻參差天漢霧嘹唳月明風野水蓮莖折寒
泥稻穗空無令一行侣相失五湖中宋陸游秋晴見
天際飛鴻有感曰新晴天宇色正青羣鴻高鶱在冥冥
兒童相呼共仰視我亦扶杖来中庭豐年到處稻粱滿
胡不暫下栖沙汀應須江海寄曠快肯為霜雪嗟飄零
書生可笑不自喜憔悴久翦籠中翎鷗波萬里每媿杜
鶴化千載知非丁風前哀號漫激烈月下孤影常竛竮
詩成欲寫復嬾去誦似溪水聲泠泠明陳基鴻鴈篇
曰鴻鴈雙雙度鴈門相呼相喚不離羣晝銜蘆藋防矰
繳夜宿關河同夢魂稻粱旣足江南闊秋水增波葉微
脫洞庭湖畔卧雲沙彭蠡磯頭弄烟月一朝無事忽相
違一向東飛一向西西飛渺渺秦山曲東去悠悠滄海
湄秦山滄海遥相望顧影徘徊各惆悵山有猩鼯與網
羅水有蛟鼉與風浪回頭却恨不同栖辛苦皆因獨自
飛不問天南與天北何時相見得同歸
原賦晉成公綏鴻鴈賦曰余嘗游乎河澤之間是時鴻
鴈應節而羣至望川以奔集夫鴻漸著羽儀之歎小雅
作于飛之歌斯乃古人所以假象興物有取其美也余
又竒其應氣而知時故作斯賦辰火西流秋風厲起軒
翥鼓翼抗志萬里過雲夢以娱遊投江湘而中憩晝顧
眺以候遠夜警循而相衛增唐趙勵秋鴻賦曰若夫
随陽之鳥翩翩者鴻高飛晴日長鳴翔風乘秋雲於廻
塞結陣影於遥空觀其羽翮聯翩出入寥廓念江山而
遊遠犯霜露而無託昔年春去愛洲渚之芳菲今日秋
来值關山之搖落若乃明月宵懸黃雲晝洩牢落天地
蒼茫溟碣行宛轉而初上影參差而不絶愁輕岱北之
雲訝負遼西之雪旣而南遊澤國北别沙場千里萬里
懷稻懷梁強能鳴以取愛恐不才而見傷所願免虞人
之矰繳得狎君之池塘者也
原序晉曹毗雙鴻詩序曰近東野見有養雙鴻者其儀
甚美又善鳴舞雖志希青翠之遊身非已有物之可感
良謂此也增隋盧思道孤鴻賦序曰余攝生舛和有
少氣之病分符生嘯坐守東原洪河之濱沃野彌望囂
務旣屏魚鳥為隣有離羣之鴻為羅者所獲野人馴養
貢之於余置諸池庭朝夕賞玩旣用銷憂兼以輕疾大
易稱鴻漸于陸羽儀盛也揚子鴻飛冥冥鶱翥高也淮
南子東歸碣石違溽暑也平子賦南寓衡陽避初寒也
若其雅步清音遠心高韻鵷鸞以降罕見其儔而鎩翮
墻隂偶形獨立唼喋粃粺雞鶩為伍不亦傷乎余五十
之年忽焉已至永言身事慨然多緒乃為之賦聊以自
慰
鴈一
增正字通曰鴈知時鳥也禽經一名翁雞一名沙鶉一
名䳸博雅及方言或謂之&KR1391;鵝倉&KR1391;法言謂之朱鳥
原爾雅曰鳬鴈醜其足蹼其踵企(郭璞曰脚間幕蹼相連也蹼音卜)
增物類相感志曰鴈奴陽鳥也飛作八字在天人若張
其一則飛行中缺一位也大曰鴻小曰鴈夜宿洲中鴻
在内鴈在外備狐與人之捕已也原詩曰雝雝鳴鴈
旭日始旦禮記曰孟春之月鴻鴈來季秋之月鴻鴈
來賓季冬之月鴈北向儀禮曰大夫執鴈取其候時
而行也婚禮下達納采用鴈增又士相見曰大夫相
見以鴈飾以布維之以索而執雉又聘禮私覿出如
舒鴈月令曰孟春之月候鴈北原周書曰白露之
日鴻鴈來鴻鴈不來遠人背畔小寒之日鴈北鄉鴈不
北鄉民不懷至增荆州圖經曰沮陽縣西北有鴈浮
山是山經所謂景山也高三十餘里周廻三百里脩巖
遐亘擢幹干霄鴈南翔北歸偏經其上士人由兹改山
名焉原盛弘之荆州記曰鴈塞北接梁州汶陽郡其
間東西嶺屬天無際雲飛風翥望崖廻翼唯一處為下
朔鴈達塞矯翮裁度故名鴈塞同於鴈門也鄧德明
南康記曰平固縣有覆笥山上有湖周廻數十里有石
鴈浮在湖中每至秋天石鴈飛鳴如候時也梁州記
曰梁州縣界有鴈塞山傳云此山有大池水鴈棲集之
故因名曰鴈塞增楚志曰衡州有回鴈峰鴈至此不
過遇春而回原春秋繁露曰凡贄大夫用鴈鴈有類
長者在民上必有先後鴈有行列故以為贄淮南子
曰夫鴈從風而飛以愛氣力銜蘆而翔以備弋繳增
博物志曰鴈食粟則翼重不能飛禽經曰鴻鴈愛力
遇風迅舉酉陽雜俎曰臨邑縣有鴈翅泊旁無樹木
土人至春夏常於此澤羅鴈鳥取其翅以禦暑古今
注曰鴈自河北渡江南瘦瘠能高飛恐為虞人所獲嘗
銜蘆長數寸以防繒繳焉玉堂閒話曰鴈宿于江湖
沙渚中動計千百大者居中令鴈奴圍而警察捕者俟
隂暗無月時蔵燭器中持棒者數人屏氣潛行將及則
略舉燭便蔵之鴈警呌大者亦警頃之復定又復前舉
燭鴈奴又警如是數四大者怒啄鴈奴秉燭者徐徐逼
之更舉燭則鴈奴懼啄不復動矣乃高舉其燭持棒者
齊入羣中亂擊之所獲甚多墨客揮犀曰北方有白
鴈秋深則来来則霜降故曰霜信原鄭氏婚禮謁文
贊曰鴈候隂陽待時乃舉冬南夏北貴其有所古詩
曰攝衣起前庭仰觀鴻鴈翔又曰方塘含白水中有
鳬與鴈增杜甫詩曰故國霜前白鴈来
鴈二
增賈誼書曰鄒穆公令食鳬鴈必以秕無敢以粟原
說苑曰秦穆公得百里奚公孫支歸取鴈以賀曰君得
社稷之臣敢賀社稷之福公不辭再拜而受增又曰
齊晏子對景公曰君之鳬鴈食以菽粟左傳曰曹伯
陽即位好田弋曹鄙人公孫彊獲白鴈獻之因訪政事
大說之使聽政焉新語曰梁君出獵見白鴈而欲自
射之道上有驚鴈駭者梁王怒命射此人其御公孫龍
諫曰昔衞文公時大旱三年卜云必須人祀文公曰求
雨者為民也今殺之不仁吾自當之言未卒雨下今君
重鴈殺人何異虎狼梁君引龍登車人呼萬歲曰善哉
今日獵得善言原莊子曰山木以不材得終其天年
夫子出於山及邑(考莊子無此二字)舍於故人之家令豎子殺
鴈烹之豎子請曰其一能鳴其一不能鳴請奚殺主人
曰殺不能鳴者弟子問曰山中之木以不材得終其天
年主人之鴈以不材而死先生將何以處焉莊子笑曰
周將處夫材與不材之間乎漢書曰蘇武在匈奴中
昭帝遣使通和武思歸乃夜見漢使常惠教使謂單于
曰天子射上林中得鴈足有係帛書言武等在某澤中
使者如其言單于大驚乃使武還增又曰武帝太始
三年東海獲赤鴈作朱鴈之歌又曰梁孝王於睢陽
園中作鳬鴈池又曰宣帝於西河築世宗廟告祠有
五色鴈集殿上又曰度遼將軍皇甫規解官歸安定
鄉人有以貨賈鴈門太守者亦去職還鄉刺謁見規規
卧不迎旣入而問卿前在郡食鴈美乎原續漢書曰
陳羣父子並著高名世號三君每宰輔辟召常同時旌
命羔鴈成羣當時靡不榮之增伽藍記曰元魏時北
之酋長遣子入侍者常秋来春去避中國之熱時人謂
之鴈臣又曰建義陽城太守薛令伯夢射得鴈以問
楊元慎元慎曰卿執羔大夫執鴈君當得大夫之職俄
而令伯除為諫議大夫唐書曰高宗太子弘納裴居
道女為妃所司奏以白鴈為婚贄會苑中獲之帝喜曰
漢獲朱鴈遂為樂府今獲白鴈得為婚贄彼禮但成謠
頌此禮便首人倫異代相望無慚德也裴氏甚有婦禮
帝常謂侍臣曰東宫内政吾無憂矣又曰貞元十年
同州獻五色鴈唐會要曰大歴二年嶺南節度使徐
浩奏十一月二十五日當管懷集縣陽鴈來乞編入史
從之先是五嶺之外翔鴈不到浩以為陽為君德鴈随
陽者臣歸君之象也太平御覽曰朱漢賓少時善射
嘗因與同軰出獵指一飛鴈随矢而落其鏃正中其臆
臆上貫一金錢有篆文示其郡之碩學皆無識者人甚
異之由是人皆號之朱落鴈五代史曰梁方東攻兖
鄆鄆州朱瑾募其軍中驍勇者黥雙鴈于其頰號鴈子
都太祖聞之乃更選勇士數百號落鴈都以朱漢賓為
指揮使唐書曰禮部蒼鳥赤鴈為中瑞其物名三十
有二梅磵詩話曰元裕之赴試并州道逢捕鴈者獲
一鴈殺之矣其脫網者悲鳴不能去竟自投於地而死
予因買得之葬之汾水之上累石為誌號曰鴈丘與同
行者楊正卿李仁卿俱為賦摸魚兒詞又郝經傳汴
中民射鴈金明池得繫帛書詩霜落風高恣所如歸期
回首是春初上林天子援弓繳窮海纍臣有帛書後題
至元五年九月一日放鴈獲者勿殺國信大使書於真
州忠勇軍營新館其忠誠如此
鴈三
原賓隂岸射上林(成公綏賦鴻鴈起寒門之北垠兮集窮塞以安處賓弱水之隂岸兮)
(有沙漠之絶渚書下見鴈二漢)過雲夢度塞門(成公綏鴈賦奔巫山之陽隅兮)
(趨彭澤之遐裔過雲夢以娛遊兮投江湘而中憩下見鴈一荆州記)嬉澄渚濯清
泉(羊祜鴈賦排雲墟以頡頏汰弱波以容與進凌厲于泰清退嬉遊乎澄渚成公綏賦上揮翮于丹霄兮)
(下濯足于清泉經天地之遐極兮樂和氣之純煖)接羽拂翼(上見鴈五曹植賦羊祜)
(鴈賦浮若漂舟乎江之濤色若委雪乎嵓之阿邕邕兮悲鳴雲間因風凌虚厲清和眇眇兮瞥聒入清塵拂日)
(拂翼揚光羅)背青春增認白露(上見鴈五孫楚賦白宋徐積鴈詩毛間認露)
(肚下看殘暉)原出高柳經景山(海内經鴈門山鴈出其間在高柳北下見鴈)
(一荆州記)宜麥唼蓱(周禮食醫鴈宜麥順流唼蓱)度雲增印月
(文選寥唳度雲鴈沙耶律楚材詩鴈跡印開岸月)原啄蔓藻增蔵新蒲(雕啄)
(蔓藻刷蕩漪瀾詩下見鴈五余闕)蹼足企踵斜步側身(上見鴈一爾雅埤)
(雅鴈行斜步側身)聲斷衡陽夢随沙漠(王勃滕王閣序雁陣驚寒聲斷衡陽)
(之浦來元謝宗可鴈詩暫随沙漠秋夢留得湘江社後春)随陽訴月(尚書注随陽之)
(鳥謂雁也明宋孔平仲孤雁詩孤音訴月天高路漫漫)楚岸花晴上陽月冷
(唐黃滔鴈詩楚岸花晴塞柳衰年年南北去來期江城日暮見飛處旅館月明聞過時萬里風霜休更恨滿川)
(烟草且須疑洞庭雲水瀟湘雨好把寒更一二知陽林寬聞雁詩接影横空背雪飛聲聲寒出玉關遲上宫)
(裏三千夢月冷風清聞過時)
鴈四
原雲集霧散(西都賦鳬鷖鴻鴈朝發河海夕宿江漢浮沉往來雲集霧散)兄弟之
齒(鴈行)先後之次(蒼鵝鴈也小寒之日必北鄉有類長者在其上鴻鴈之集必有先後之次)
(也)木落南翔(草木黃落兮鴈南翔)冰泮北徂從游波瀾(安得)
(鴈羽從游波瀾)流哀江瀨(文選雁流哀于江瀨)春北秋南(管子鴻鴈春北秋南)
(而不失其時)肅肅(詩鴻鴈于飛肅肅其羽)嗷嗷(詩哀鳴嗷嗷)飄飄(鴈飄)
(飄而南翔)風翥雲飛水宿增鴈戸(唐書編民有鴈戶謂如鴈往來)
(無恒也)鴈壻(李白山鷓鴣辭苦竹嶺頭秋月輝苦竹南枝鷓鴣飛嫁得燕山胡鴈壻欲銜我向鴈)
(門歸)僧婆(佛書謂雁為僧婆道家以雁為天厭)邊聲俱來(劉禹錫楚望賦蕭條邊聲)
(與鴈俱來)稻粱謀(杜詩君看随陽鴈各有稻粱謀)仙掌影(杜牧詩仙掌月明孤影過)
(長門燈暗數聲來)
鴈五
原詩魏應瑒詩曰朔鴈鳴雲中音響一何哀問子遊何
鄉戢翼正徘徊言我塞門来將就衡陽棲往春翔朔土
今冬客南淮遠行蒙霜露毛羽日摧頽常恐傷肌骨身
隕沈黃泥梁簡文帝賦得隴坻鴈初飛詩曰高翔憚
闊海下去怯虞機霧闇早相失沙明還共飛隴狹朝聲
聚風急暮行稀雖彌輪臺援未解隴城圍相思不得反
且寄别書歸又夜望單飛鴈詩曰天霜河白夜星稀
一鴈聲嘶何處歸早知半落應相失不如從来本獨飛
沈約詠湖中鴈詩曰白水滿春塘旅鴈每廻翔唼蓱
牽弱藻斂翮帶餘霜懸飛竟不下亂起未成行刷羽同
搖漾一舉還故鄉劉孝綽賦得始歸鴈詩曰洞庭春
水綠衡陽旅鴈歸差池高復下欲向龍門飛蕭子範
夜聽鴈詩曰天月廣夜輝遊鴈犯霜飛連翩辭朔氣嘹
唳獨南歸夜長寒復静燈光曖欲微悽悽不可聽何况
觸愁機周王褒詠鴈詩曰伺潮聞曙鷄妬壟有春翬
豈若雲中鴈秋時塞外歸河長猶可涉海闊故難飛霜
多聲轉急風疎行屢稀園池若可至不復怯虞機庾
信賦得集池鴈詩曰逢風時迥度逐侶乍爭飛猶憶方
塘水今秋已復歸又詠鴈詩曰南思洞庭水北想鴈
門關稻粱俱可戀飛去復飛還又秋夜望單飛鴈詩
曰失羣寒鴈聲可憐夜半單飛在月邊無奈人心復有
憶今暝將渠俱不眠隋王胄送周員外充戍嶺表賦
得鴈詩曰旅鴈别衡陽天寒關路長行斷由經箭聲嘶
為犯霜罹繳無人閔能鳴反自傷何如侶汎汎刷羽戲
方塘唐太宗賦得早鴈出雲鳴詩曰初秋玉露清早
鴈出空鳴隔雲時亂影因風乍含聲虞世南秋鴈詩
曰日暮霜風急羽翮轉難任為有傳書意聯翩入上林
增李嶠詠鴈詩曰春輝滿朔方候鴈發衡陽望月驚
弦影排雲結陣行往還倦南北朝夕苦風霜寄語能鳴
侶相随入故鄉杜甫孤鴈詩曰孤鴈不飲啄飛鳴聲
念羣誰憐一片影相失萬重雲望盡似猶見哀多如更
聞野鵶無意緒鳴噪自紛紛張九齡同綦母學士月
夜聞鴈詩曰棲宿豈無意飛飛更遠尋長途未及半中
夜有遺音月思關山路風號流水琴空聲兩相應幽感
一何深避繳歸南浦離羣呌北林聯翩俱不定憐爾越
鄉心吳融新鴈詩曰湘浦春波始北歸玉關搖落又
南飛數聲飄去和秋色一字横来背晩暉紫閣高翻雲
羃羃㶚川低度雨微微莫從思婦臺邊過未得征人萬
里衣錢起歸鴈詩曰瀟湘何事等閒回水碧沙明兩
岸苔二十五絃彈夜月不勝清怨却飛來又送征鴈
詩曰秋空萬里静嘹唳獨南征風急翻霜冷雲開見月
驚塞長怯去翼影滅有餘聲悵望遥天外鄉愁滿目生
顧非熊詠鴈詩曰逐暖來南國迎寒背朔雲下時波
勢出起處陣形分聲急奔前侶行低續後羣何人寄書
劄絶域可知聞儲嗣宗孤鴈詩曰孤鴈暮飛急蕭蕭
天地秋關河正黃葉消息斷青樓湘渚烟波遠驪山風
雨愁此時萬里道魂夢遶滄洲鄭谷詠鴈詩曰八月
悲風九月霜蓼花紅澹葦條黃石頭城下波搖影星子
灣西雲間行驚散漁家吹短笛失羣征戍鎻殘陽故鄉
聞爾亦惆悵何况扁舟非故鄉司空曙夜聞回鴈詩
曰鴈響天邊過高高望不分颼飀傳細雨嘹唳隔長雲
散向誰家盡歸来幾客聞還將今夜意西海話蘇君
于鄴秋夕聞鴈詩曰星漢欲沈盡誰家砧未休忽聞涼
鴈至如報杜陵秋千樹又黃葉幾人新白頭洞庭今夜
客一半却登舟黃滔河南試秋夕聞新鴈詩曰湘南
飛去日薊北乍驚秋呌出隴雲夜聞為客子愁一聲初
觸夢半白已侵頭旅館移欹枕江城起倚樓餘燈依古
壁片月下滄洲寂聽良宵徹躊躇感歲流李遠詠鴈
詩曰早畹辭沙漠南来處處飛關山多雨雪風水損毛
衣碧海魂應斷紅樓信自稀不知繒繳外留得幾行歸
宋歐陽修江行贈鴈詩曰雲間征鴈水間棲繒繳方
多羽翼微歲晩江湖同是客莫辭伴我更南飛陸游
聞新鴈有感詩曰新鴈南来片影孤冷雲深處宿菰蘆
不知湘水巴陵路曾記漁陽上谷無金元好問八月
并州鴈詩曰八月并州鴈清汾照旅羣一聲驚曉笛數
點入秋雲滅沒樓中見哀勞枕畔聞南来還北去無計
得随君虞集聞鴈詩曰樓近煖雲濕夜深聞鴈低聲
音燈外盡羽翮月邊迷冉冉白榆上悠悠黃竹西應逢
穆王駿春草一長嘶薩都拉飛鳴食宿鴈詩曰年去
年来年復年帛書曾達茂陵前影連薊北月横塞聲斷
江南霜滿天雨暗蘆花愁夜渚露香菰米下秋田平生
千里與萬里塵世網羅空自縣余闕賦得春鴈送司
執中江西憲幕詩曰春風起蘋末旅鴈尚回翔乳鴨嬌
同啑新蒲短可蔵應懷洞庭水非避塞垣霜客路頻懷
舊題詩寄帝鄉
原賦魏曹植離繳鴈賦曰憐孤鴈之偏特兮情悵焉而
内傷尋淑類之殊異兮禀上天之休祥含中和之純氣
兮赴四節而征行遠嚴冬於南裔兮避炎夏以朔方白
露淒以飛兮秋風發乎西商感節運之復至兮假魏道
而翺翔接羽翮以南北兮情逸豫而永康望范氏之發
機兮播纖繳以凌雲挂微軀之輕翼兮忽頽落而離羣
旅朋驚而鳴逝兮徒矯首而莫聞甘充君之下廚膏函
牛之鼎鑊蒙生全之顧復何恩施之隆博於是縦軀歸
命無慮無求飢食稻梁渴飲清流晉羊祜鴈賦曰鳴
則相和行則接武前不絶貫後不越序齊力不期而並
至同趣不要而自聚當其赴節則萬里不能足其路苟
泛一壑則衆物不能易其所臨空不能頓其翼揚波不
能瀐其羽孫楚鴈賦曰有逸豫之雋禽禀和氣之清
冲候天時以動静随寒暑而汚隆䬃同集於曠野紛羣
翔于雲中翳朝陽之景曜角聲勢於晨風族類阜繁數
則千億迎素秋而南遊背青春而北息泝長川以鳴號
凌洪波以鼔翼任自然而相佯窮天壤於八極陳後
主夜亭度鴈賦曰春望山楹日暖苔生雲随竹動月共
水明暫逍遥於夕逕聽霜鴻之度聲度聲已悽切猶含
關塞鳴從風兮前侶駛帶暗兮後羣驚帛久兮書字滅
蘆束兮斷銜輕行雜響時亂響雜行時散已定空閨愁
還長倡樓歎空閨倡樓本寂寂况此寒夜褰珠幔心悲
調管曲未成手撫弦聊一彈一彈管且陳歌翻使怨情
多
御定淵鑑類函卷四百十九
