欽定四庫全書
御定淵鑑𩔖函卷二百三十七
邊塞部八(原龜兹增悅般)(焉耆墨于闐宿疏勒秅烏孫兜原姑温烏難)
(增西夜原大宛)(悉居半增洛郍)(皮山哈烈)(蒲山車烏弋山離羌原莎增阿鈎)
(原罽賓牙增漕國沙鹿海賽蘭)(撤馬兒罕渴答兒蜜里迷達失干石迭)
(卜花兒把飬夷亦納失者罕原掩都淮波八剌黑亦思罕力把力條支斯)
(增大食羅伏盧尼增吐火嚈噠)(挹安息副增安國伏原大夏怛貨疊羅)
(拔豆萇朱居波鳥乾陁)(渴槃陁帆鉢和石波知謝䫻延汗那)(賖彌識匿)
(原劫國氏陁羅伊羅大月小月氏)(越底延高附)
龜兹
原杜氏通典曰龜兹漢時通焉王理延城都白山之南
二百里(隋西域圖云白山一名阿羯山常有火及烟即是出碙砂之處)東去長安七千
五百里戶七千南與精絶東南與且末西南與杅彌北
與烏孫西與姑墨接能鑄冶俗有城郭東至都護理所
烏壘城四百里烏壘戶百十與都護同理其南三百里
至渠黎渠黎城都尉一人戶百三十東北與尉犂東南
與且末南與精絶接昭帝田輪臺與渠黎地皆相連也
增晉書曰晉武帝時其王遣子入侍惠懷末苻堅遣
其將呂光伐之其王白純距境不降光進軍討平之立
其後白震為王北史曰城方五六里其國東有輪臺
即漢李廣利所屠者其南三百里有大河東流號計戍
水即黃河也俗性多滛置女市收男子鐵以入官土多
孔雀羣飛山谷間人取食之孳乳如雞鶩其國西北大
山中有如膏者流出成川行數里入地如䬾餬甚臭齒
髮落者服之能令更生癘人服之皆愈周保定元年其
王遣使來獻隋大業中遣使朝貢方物舊唐書曰唐
貞觀四年獻馬太宗賜璽書撫慰然臣西突厥郭孝恪
伐焉耆龜兹遣兵影助自是職貢頗闕帝伐之立其王
之弟葉護始徙安西都護於其都統于闐碎葉疏勒號
四鎮高宗復棄四鎮移安西依舊西州城堡並為賊陷
長壽元年王孝傑破吐蕃復四鎮地後置安西都護府
用兵三萬鎮之遠踰沙磧甚為百姓所苦言事者請棄
之則天不許宋史曰宋自天聖至景祐入貢者五紹
聖三年使大首領阿拉克薩里以表章及玉佛至洮西
熙河經略使以其罕通使請令於熙秦等州博買而估
所齎物價答賜遣還從之
焉耆
原杜氏通典曰焉耆漢時通焉王理員渠城(員于君反)在白
山之南七十里去長安七千三百里戶四千西南至都
護理所四百里南去尉犂百里北與烏孫接東去交河
城九百里西去龜兹九百里皆沙磧其國近海水多魚
鹽蒲葦之利四面有大山道險阨易守海水曲入四山
之内周匝其城三十餘里後漢明帝永平末有戶萬五
千與龜兹共攻沒都護陳睦至和帝元光六年都護班
超發諸國兵討之殺其王超乃立焉耆佐侯元孟為王
至安帝時西域背叛延光中超子勇為西域長史復討
定之增晉書曰武帝太康中其王龍安遣子入侍安
夫人妊身十二月剖脇生子曰會立為世子會少而勇
傑安病篤謂會曰我嘗為龜兹王白山所辱汝能雪之
乃吾子也及會立襲滅白山遂據其國遣子熙歸本國
為王會有膽氣籌略遂霸西域葱嶺以東莫不率服其
後張駿遣沙州刺史楊宣率衆疆理西域宣以部將張
植為前鋒熙率衆先要之於遮留谷植將至或曰漢祖
畏於柏人岑彭死於彭土今谷名遮留殆將有伏單騎
嘗之果有伏發植擊敗之進據尉犂熙降於宣北史
曰隋大業中其王龍突騎支遣使貢方物唐書曰唐
貞觀六年龍突騎支始遣使來朝自隋亂磧路閉故西
域朝貢皆由高昌突騎支請開大磧道以便行人帝許
之高昌怒大掠而去十四年侯君集破高昌突騎支引
兵佐唐其後朝貢遂闕安西都護郭孝恪擊之執突騎
支以栗婆準攝國事焉耆又立從兄薛婆阿那支為王
執栗婆準送龜兹為其所殺阿史那社爾討龜兹擒之
立婁伽利為王以修職貢
于闐一
原杜氏通典曰于闐漢時通焉都葱嶺之北二百餘里
去長安九千七百里戶三萬二千東北至都護理所三
千九百里南與婼羌接北與姑墨接東北去龜兹千四
百里東去鄯善千五百里西通皮山國四百里東去朱
俱波國千里西北至疎勒國千五百里其國之西水皆
西流注西海其東水東流注鹽澤增唐書曰國有阿
耨達山據漢書河源出焉後漢建武末莎車王賢彊盛
攻并于闐徙其主俞林為驪歸王永平中于闐將休莫
霸反自立死兄子廣德立後遂滅莎車其國轉盛從精
絶西北至疏勒十三國皆服從而鄯善王亦始彊盛自
是南道自葱嶺以東惟此二國為大順帝時遣侍子詣
闕貢獻元嘉中王敬為長史斬其王建于闐將輸𤏡等
斬敬自立國人殺之立建子安國焉梁武帝時凡四遣
使通江左獻方物隋大業中頻遣使朝貢其王姓王字
早示門練錦帽金鼠冠髮不令人見俗言見王髮年必
儉俗重佛法寺塔僧尼甚衆王尤信尚設齋日必親自
灑埽饋食城南五十里有贊摩寺即昔羅漢比丘盧旃
為其王造覆盆浮圖之所石上有辟支佛跣處雙跡猶
存西有比摩寺云是老子化胡成佛之所自高昌以西
諸國人深目高鼻惟此一國貎𩔖華夏城東二十里有
大水北流號樹枝水即黃河也一名計式水城西五十
里亦有大水名達利水與樹枝水會俱北流其後併有
漢戎盧杅彌渠勒皮山五國故地其居曰西山城勝兵
四千人有玉河國人夜視月光盛處必得美玉王居繪
室俗機巧言迂大然貎恭謹相見皆跪以木為筆玉為
印凡得問遺書戴於首乃發之自漢武帝以來中國詔
書符節玉王傳以相授人喜歌舞工紡績西有沙磧鼠
大如蝟色𩔖金出入羣鼠為從初無桑蠶丐鄰國不肯
出其王即求婚許之將迎乃告曰國無帛可持蠶自為
衣女聞置蠶帽絮中關守不敢驗自是始有蠶女刻石
約無殺蠶蛾飛盡得治繭唐貞觀六年遣使入獻玉帶
安史之亂絶不復至矣文獻通考晉天福中其王李
聖天自稱唐宗屬遣使來貢高祖遣供奉官張匡鄴高
居誨等入其國册聖天為大寳于闐國王宋建隆二年
聖天遣使貢圭一以玉為柙使者言國城東有白玉河
西有綠玉河次西有烏玉河源出崑崙山去國城西千
三百里每歲秋水小後國人取玉於河謂之撈玉官取
後方許私取大中祥符二年其國汗王遣回鶻人喇實
衮等以方物來貢上詢其在路幾時去此幾里對曰涉
道一年晝行暮息不知里數昔時道路嘗有剽劫今道
路清謐行旅如流願遣安撫遠俗上曰路遠命使益以
勞費爾國今降詔書汝齎往亦與命使無異也嘉祐八
年十一月以其國王為特進歸忠保順果林汗王盖于
闐謂金翅鳥為果林汗即古可汗之稱使言其王乞此
號云元豐四年遣蕃部阿星上表稱于闐國僂儸有福
力知文法汗王上書與東方日出處大世界田地主漢
家阿舅大官家大略云路遠傾心相向前三遣使入貢
未回重復數百言董氈使導至熙州譯其辭以聞詔前
三輩使人皆已朝見錫賚遣發賜敕書諭之續文獻
通考遼聖宗統和開泰間俱入貢金時遣瑪拉噶薩木
丹等貢玉璞明永樂間逹嚕噶額布勒入貢其産玉胡
錦獨峰駝乳香碙砂硃珊瑚翡翠木香琥珀花蕊布名
馬腽肭臍金星石水銀阿魏安息香雞舌香葡萄獅子
于闐二
增月光盛而美玉生王髮見而凶年至(俱見上)
于闐三
增記晉高居誨使于闐記曰自靈州過黃河行三十里
始涉沙入党項界曰細腰沙神樹沙至三公沙宿月氏
都督帳自此沙行四百餘里至黑堡沙沙尤廣遂登沙
嶺沙嶺党項牙也其酋曰捻崖天子渡白亭河至凉州
凉州西行五百里至甘州甘州回鶻牙也其南山百餘
里漢小月氏之故地也有别族號鹿角山沙陀云朱耶
氏之遺族也自甘州西始涉磧磧無水載以行甘州人
教晉使者作馬蹄木澀四竅馬蹄亦鑿四竅而綴之駝
蹄則包以氂皮乃可行西北五百里至肅州渡金河西
百里出天門關又西百里出玉門關經吐蕃男子冠中
國帽婦人辮髮戴瑟瑟云珠之好者一珠易一良馬西
至瓜州沙州二州多中國人聞晉使者來其刺史曹元
深等郊迎問使者天子起居瓜州南十里鳴沙山云冬
夏殷殷有聲如雷云禹貢流沙也又東南十里三危山
云三苖之所竄也其西渡都鄉河曰陽關沙州西曰仲
雲族其牙帳居胡盧磧云仲雲者小月氏之遺種也其
人勇而好戰瓜沙之人皆憚之胡盧磧漢明帝時征匈
奴屯田於伊吾盧蓋其地也地無水而嘗寒多雪每天
煖雪消乃得水匡鄴等西行入仲雲界至大屯城仲雲
遣宰相四人都督三十七人候晉使者匡鄴等以詔書
慰諭之皆東向拜自仲雲界西始涉□磧無水掘地得
濕沙人置之胷以止渴又復渡陷河伐檉置水中乃渡
不然則陷又西至紺州紺州于闐所置也在沙州西南
云去京師九千五百里矣又行二日至安軍州遂至于
闐聖天衣冠如中國其殿皆東向曰金冊殿有樓曰七
鳳樓以蒲萄為酒又有紫酒青酒不知其所釀而味尤
美其食粳沃以蜜粟沃以酪其衣布帛有園圃花木俗
喜鬼神而好佛聖天居處嘗以紫衣僧五十人列侍其
年號同慶二十九年其國東南曰銀州盧州湄州其南
千三百里曰玉州云漢張騫所窮河源出于闐而山多
玉者此山也
疏勒
原杜氏通典曰疏勒漢時通焉王理疏勒城去長安九
千三百里戶千五百都白山南百餘里東至都護理所
二千二百里南有河西帶葱嶺亦名雪山在國西北百
餘里河所出東去龜兹千五百里西去撥汗國(撥汗一名判汗)
千里當大月氏大宛康居道南去莎車五六百里去朱
俱波八九百里(隋史云東北去突厥牙帳千餘里東南去瓜州四千六百里)在于闐
國北千五百里耿恭為戊巳校尉屯車師後王金蒲城
為匈奴所攻恭引衆入疏勒城中乏水穿井十五丈不
得水恭整衣服向井再拜為吏士禱飛泉涌出賊遂退
增北史曰後魏文成末其王遣使送釋迦牟尼佛袈
裟一長二丈餘帝以其審是佛衣當有靈異置於猛火
之上經日不燃觀者悚駭其人文身碧瞳手足皆六指
産子束頭使褊非六指者即不育原文獻通考曰其
王姓裴氏自號阿摩支唐貞觀十三年與朱俱波甘棠
貢方物開元十六年遣大理正喬夢松等冊其君安定
為疏勒王
烏孫一
原杜氏通典曰烏孫漢時通焉大昆彌理赤谷城(烏孫其形)
(最異青眼赤髭鬢狀𩔖獼猴其國謂王曰昆彌亦曰昆莫)去長安八千九百里戶十
三萬東至都護理所千七百里西至康居蕃内地五千
里東與匈奴西北與康居西與大宛南與城郭諸國接
本塞地也增文獻通考曰地莽平多雨寒山多松樠
無田作種樹隨畜逐水草與匈奴同俗國多馬富人至
四五千匹民剛惡貪狠多寇盜最為強國原杜氏通
典曰張騫言烏孫本與大月氏共在燉煌間今烏孫強
大可厚賂招令東居故地妻以公主以制匈奴武帝即
位令騫齎金幣往昆莫於是發使獻馬願尚公主元封
中遣江都王建女細君為公主以妻焉公主别理宫室
而居歲時一再與昆莫會置酒飲食昆莫年老語言不
通公主悲愁自作歌以述意天子聞而憐之昆莫死孫
岑陬立岑陬者官號也名軍須靡公主死漢復以楚王
戊之孫解憂為公主妻之岑陬死季父子翁歸靡立號
曰肥王復尚解憂公主宣帝初公主及昆彌翁歸靡上
書言匈奴連歲侵擊欲發國中精兵自給人馬五萬騎
盡力擊匈奴唯天子出兵以救本始三年漢發十五萬
騎五將軍分道並出遣校尉常惠持節護烏孫兵昆彌
將五萬騎從西方入至匈奴右谷蠡王庭(谷音鹿蠡音黎)獲四
萬級馬牛羊驢槖駝七十餘萬宣帝時都護鄭吉請分
烏孫為大昆彌後段會宗為都護時烏孫兵圍之驛騎
上書願發城郭燉煌兵以自救丞相王商大將軍王鳳
及百僚議數日不决上召陳湯問對曰臣以為此必無
可憂夫胡兵五而當漢兵一何者兵刃朴鈍弓弩不利
今聞頗得漢巧然猶三而當一又兵法曰客倍而主人
半然後敵今烏孫人衆不足以勝會宗惟陛下勿憂且
兵輕行五十里重行三十里今會宗發城郭燉煌歴時
而至所謂報讐之兵非救急之用也瓦合不能久攻不
過五日當有吉語聞居四日軍書至言已解會宗招還
亡畔安定之增續文獻通考曰遼太祖時嘗來貢
烏孫二
增夫人持節公主學琴(漢書楚王侍者馮嫽能史書習事嘗持節為公主行賞諸)
(國敬信之號曰馮夫人宣帝徵馮夫人錦車持節詔焉又曰宣帝時烏孫公主遣女至京學鼓琴)
烏孫三
增歌漢烏孫公主悲愁歌曰吾家嫁我兮天一方遠託
異國兮烏孫王穹廬為室兮旃為牆以肉為食兮酪為
漿居常土思兮心内傷願為黃鵠兮歸故鄉
悅般
增北史曰悅般國在烏孫西北其先匈奴北單于之部
落為漢車騎將軍竇憲所逐北單于度金微山西走康
居其羸弱不能去者住龜兹北地方數千里衆可二十
餘萬凉州人猶謂之單于王其風俗言語與高車同而
其人清潔剪髮齊眉以䬾餬塗之昱昱然光澤日三澡
潄然後飲食其國南界有大山山傍石皆燋鎔流地數
十里乃凝堅人取以為藥即石硫黃也與蠕蠕結好其
王嘗入蠕蠕國欲與大檀相見入其界見其人不浣衣
不絆髮婦人口䑛器物王謂其從臣曰汝曹誑我入此
狗國中乃馳還大檀追之不及自是相仇討魏眞君九
年遣使朝獻并送幻人稱能割人喉脈令斷擊人頭令
骨陷皆血出或數升或盈斗以草藥納其口中令嚼咽
之須臾血止養瘡一月復常又無痕世祖疑其虛乃取
死罪囚試之皆驗云中國諸名山皆有此草乃使人受
其術而厚遇之又言其國有大術者蠕蠕來抄掠術人
能作霖雨盲風大雪及行潦蠕蠕凍死漂亡者十二三
是歲再遣使朝貢求與官軍東西齊契討蠕蠕太武嘉
其意命以淮南王他為前鋒仍詔有司以其鼓舞之節
施於樂府自後每使朝貢
姑墨
原杜氏通典曰姑墨漢時通焉王理南城去長安八千
一百里戶三千五百東至都護理所千里南至于闐馬
行十五日北界接烏孫增新唐書曰自龜兹西贏六
百里踰小砂磧有跋禄迦小國一曰亟墨即漢姑墨國
横六百里縱三百里風俗文字與龜兹同言語少異西
三百里度石磧至陵山葱嶺北原也水東流春夏山谷
積雪
温宿
原杜氏通典曰温宿漢時通焉王理温宿城去長安八
千三百餘里戶二千二百東至都護理所二千三百餘
里西至尉頭三百里北至烏孫赤谷六百餘里
烏秅
原杜氏通典曰烏秅漢時通焉王理烏秅城去長安萬
里戶五百東北至都護理所四千九百北與子合蒲黎
西與難兜接增文獻通考曰其國後魏又通謂之於
摩國
難兜
原杜氏通典曰難兜漢時通焉去長安萬一百里戶五
千東北至都護理所二千八百里西南至罽賓三百里
南與婼羌北與休屠西與大月氏接
西夜
增漢書曰西夜國王號子合王治呼犍谷去長安萬二
百五十里勝兵千人東與皮山西南與烏秅北與莎車
西與蒲犂接蒲犂及依耐無雷國皆西夜𩔖也其種𩔖
羌氐行國隨畜逐水草而子合土地出玉石
悉居半
增後魏書曰悉居半國故西夜也在于闐西太延初遣
使來獻自後貢使不絶
皮山
增漢書曰皮山王治皮山城去長安萬五千里勝兵五
百人西南至烏秅國千三百四十里南與天篤接北至
姑墨千四百五十里西南當罽賓烏弋山離西北通莎
車三百八十里
蒲山
增後魏書曰蒲山國故皮山國也居皮城在于闐南其
國西南三里有凍凌山後役屬于闐
烏弋山離
增漢書曰烏弋山離國去長安萬二千二百里不屬都
護戶口多大國也東北至都護治所六十日行東與罽
賓北與樸桃西與犂靬條支接行可百餘日至條支
大宛
原杜氏通典曰大宛漢時通焉王理貴山城去長安萬
二千五百里戶萬東至都護理所四千里北至康居于
闐城千五百里西南至大月氏七百里北與康居南與
大月氏接增漢書曰以葡萄為酒富人藏酒至萬餘
石久者數十年不敗人嗜酒馬嗜苜蓿原杜氏通典
曰多善馬汗血言其先天馬子(大宛國中有高山其上有馬不可得因取五色)
(母馬置其下與集生駒皆汗血因號為天馬子)始張騫為武帝言之帝遣使者
持千金及金馬以請宛善馬宛王以漢絶遠大兵不能
至遂殺漢使於是太初元年拜李廣利為貳師將軍期
至貳師取善馬率數萬人至其境攻郁城不下引還往
來二歲至燉煌士卒存者十不過一二帝怒其不尅使
遮玉門不許入貳師因留屯燉煌又遣貳師率六萬人
負私從者不與焉牛十萬馬三萬匹驢橐駝萬數天下
騷然益發戍甲卒十八萬置居延休屠(今武威張掖郡界)以衞
酒泉貳師至宛宛人斬王無寡首獻焉漢軍取其善馬
數十匹中馬以下牝牡三千匹而立宛貴人昧蔡為王
約歲獻馬二匹遂採葡萄苜蓿種而歸增漢書曰天
子以馬多益種葡萄苜蓿離宫館旁極望焉文獻通
考曰其人皆深目多髭髯善賈其俗貴女人女子所言
丈夫乃決正其地無絲漆不知鑄器及漢亡卒降教鑄
作兵器焉隋時蘇對沙那國即漢大宛也
洛郍
增北史曰洛郍國故大宛國也都貴山城在疏勒西北
太和三年遣使獻汗血馬
哈喇
增續文獻通考曰哈喇在肅州之西相去一萬一千餘
里東北至賽瑪爾堪一千四百里即漢之大宛也其地
俱平川四面大山薩哈勒國人尊之為蘇勒坦猶華言
君王也東有按都呼巴喇勒哈等城皆隸焉俗衣服喜鮮
潔色尚白有喪易以青國主居窗壁以金銀瑟瑟為餙
富家居室服用頗同國主禮儀簡略君臣相見但行跪
禮無刑法有罪罰錢而已坊市不設斗斛但用權衡食
亦無匕箸惟以手取婚室多以姊妹謂為至親死無棺
槨以布囊褁屍瘞之國有學舍以居遊學之士無正朔
不用甲子以七日為一周擇日用事則以第一日名阿
題納為上吉凡拜天聚會用之酒禁甚嚴修行者多不
飲恐褻天也其産亦有金銀銅鐵珊瑚琥珀珠水晶翡
翠名馬狻猊織鳥毳為鎖伏紋如紈綺又有花毯極細
密色久不變食物有葡萄巴旦杏明永樂七年朝貢正
統二年貢馬玉石
莎車
原杜氏通典曰莎車漢時通焉理莎車城去長安九千
九百里戶二千三百東北至都護理所四千七百里西
去疏勒五百里西南至蒲犂七百里宣帝時莎車王呼
屠徵殺漢使者約諸國叛漢會衞侯馮奉世使大宛以
便宜發諸國兵擊殺之𫝊其首詣長安諸國悉平威振
西域奉世至大宛大宛聞其斬莎車王敬之異於他使
得其名馬象龍而還(馬形似龍)帝甚悅下議封奉世少府蕭
望之以奉世擅制發諸國兵雖有功效不可以為後法
即封奉世關内侯後奉使者利以奉世為比争逐發兵
要功萬里之外為國家生事於夷狄漸不可長不宜受
封帝善其議以奉世為光禄大夫元帝時奉世死後二
年西域都護甘延壽以誅郅(音質)支單于封為列侯於是
杜欽上疏追訟奉世前功曰前莎車王殺漢使者約諸
國背叛而奉世以便宜發兵誅莎車王策定城郭功施
邊境議者以奉世奉使有指春秋之義亡遂事漢家之
法有矯制故不得侯今匈奴郅支單于殺漢使者亡保
康居都護延夀發城郭兵屯田吏士四萬餘人以誅斬
之封為列侯臣愚以為比罪則郅支薄量敵則莎車衆
用師則奉世寡制勝則奉世多於邊境居安慮危則延
壽為禍於國家深其違命而擅生事同延壽則割地封
而奉世獨不錄臣聞功同賞異則勞臣疑願下有司議
帝以先帝時事不復錄增文獻通考曰匈奴因王莽
之亂略有西域唯莎車王延強不附屬元帝時嘗為侍
子長於京師慕樂中國亦復參其典法常敕諸子當世
奉漢家不可負也延死子康代立檄書河西問中國動
静自陳思慕漢家河西大將軍竇融承制立康為漢莎
車建功懷德王西域大都尉五十五國皆屬焉康死弟
賢代立攻破拘彌西夜國皆殺其王而立其兄康兩子
為拘彌西夜王十七年遣使奉獻請都護天子以問大
司空竇融以為賢父子兄弟相約事漢𣢾誠又至宜加
號位以鎮安之帝乃因其使賜賢西域都護印綬及車
旗黃金錦繡燉煌太守裴遵不可詔書收還都護印綬
更賜賢以漢大將軍印綬賢由是始恨而猶詐稱大都
護移書諸國諸國悉服屬焉號賢為單于賢浸以驕横
數攻龜兹諸國諸國恐懼二十一年冬車師前王鄯善
焉耆等十八國俱遣子入侍獻其珍寳願得都護天子
以中國初定北邊未服皆還其侍子厚賞賜之二十二
年賢發兵攻鄯善其冬復攻殺龜兹王遂兼其國鄯善
王上書願復遣子入侍更請都護都護不出誠廹於匈
奴天子報曰今使者大兵未能得出如諸國力不從心
東西南北自在也於是車師鄯善復附匈奴而賢益横
媯塞王自以國遠遂殺賢使者賢擊滅之立其國貴人
駟鞬為媯塞王賢又自立其子則羅為龜兹王賢以則
羅年少乃分龜兹為烏疊國徙駟鞬為烏疊王又更以
貴人為媯塞王又徙于闐王俞林為驪歸王立其弟位
侍為于闐王歲餘賢疑諸國欲叛召位侍及拘彌姑墨
子合王盡殺之不復置王但遣將鎮守其國莎車將君
得在于闐暴虐國人患之其大人都末出城見野豕欲
射之豕乃言曰無射我我為汝殺君得都末因與兄弟
共殺君得賢引兵攻于闐兵敗而走于闐大人休莫霸
進圍莎車中流矢死兵乃退于闐立休莫霸兄子廣德
為王原杜氏通典曰建武中廣德攻莎車執王賢殺
之匈奴聞廣德滅莎車遣兵將賢質子不居微立為王
章帝時長史班超發諸國兵擊破之由是遂降
阿鈎羌
增北史曰阿鈎羌在莎車西南國西有懸度山其間四
百里有棧道下臨不測之淵人行以繩索相持而度因
以名之
罽賓一
原杜氏通典曰罽賓在懸度山西漢時通焉王理循鮮
城去長安萬二千二百里不屬都護戶口勝兵多大國
也東北至都護理所六千八百里東至烏秅國二千二
百里東北至難兜國九日行西北與大月氏西南與烏
弋山離接增漢書曰昔匈奴破大月氏大月氏西居
大夏而塞王南居罽賓罽賓地平温和有苜蓿雜草竒
木檀櫰梓竹漆種五穀葡萄諸果地下濕生稻冬食生
菜其民巧雕文刻鏤治宫室織罽刺文繡好治食有金
銀銅錫以為器市列以金銀為錢文為騎馬幕為人面
(錢文面作騎馬形漫面作人面目幕音漫謂平而無文也)出封牛水牛象大狗沐猴
孔雀珠璣珊瑚琥珀璧流離原杜氏通典曰自漢武
帝始通罽賓自以絶遠漢兵不至雖遣使貢獻屢殺漢
使至成帝時又遣使者奉獻漢欲遣使者報送其使杜
欽說大將軍王鳳曰凡中國所以為通厚蠻夷愜快其
求者為壤比而為宼也今懸度之阨非罽賓所能越也
其鄉慕不足以安西域雖不附不能危城郭(城郭總謂西域諸國)
(也)今遣使皆行賈賤人欲通貨市買以朝獻為名故煩
使者送至懸度恐失實見欺凡遣使送客者欲防護寇
害也起皮山南更不屬漢之國四五斥候士百餘人五
分夜擊刁斗自守尚時為所侵盜驢畜負糧須諸國廩
食得以自贍國或貧小不能食或桀黠不肯給擁強漢
之節餒山谷之間離一二旬則人畜棄捐曠野而不反
又歴大頭痛小頭痛之山赤土身熱之阪令人身熱無
色頭痛嘔吐驢畜盡然又有三池盤石阪道陿者尺六
七寸長者徑三十里臨峥嶸不測之深行者騎步相持
繩索相引二千餘里乃到懸度險阻危害不可勝言聖
王分九州制五服務盛内不求外今遣使者承至尊之
命送蠻夷之賈勞吏士之衆涉危難之路罷弊所恃以
事無用非久長計也於是鳳白從欽言
罽賓二
增頭痛山身熱阪(俱見上)
漕國
增北史曰漕國在葱嶺之北漢時罽賓國也其王姓昭
武康國王之宗族都城方四里勝兵萬餘人國法嚴整
殺人及盜皆死其俗滛祀葱嶺山有順天神者儀制極
華金銀鍱為屋以銀為地祀者日千餘人祠前有一魚
脊骨其孔中通馬騎出入北去帆延七百里東去劫國
六百里南去瓜州六千六百里大業中遣使貢方物
新唐書曰唐武德二年遣使貢寳帶金鎖水精醆頗黎
狀若酸棗貞觀中獻名馬十六年獻褥特鼠喙尖尾赤
能食蛇螫者嗅且尿瘡即愈開元七年遣使獻天文及
祕方竒藥其王請以子拂林罽婆嗣聽之
賽瑪爾堪一
增續文獻通考曰賽瑪爾堪地在額爾巴拉西西連哈
喇東至肅州九千里即漢之罽賓地東去嘉峪關九千
九百里土田膏腴宜五榖饒衍甲諸國人物秀美多藝
能元駙馬特穆爾主其國東有揚德實喇哈雅薩蘭逹
實哈西有克實德爾默諸城皆隸焉明洪武丁卯國王
特穆爾遣回回瑪拉噶費薩等貢駝馬詔厚賜之弘治
三年由海道貢獅子禮官倪岳言南海非西域貢道請
却之自後皆從嘉峪關入嘉靖中其國稱王者五十三
人皆遣人朝貢
賽瑪爾堪二
增鐵門峡火站河(明一統志鐵門峡在渴石城西懸崖絶壁高數十仞深二三里夷人)
(守此名鐵門關城火站河在實喇哈雅西)
咱勒密
增續文獻通考曰咱勒密在海中地不百里人不滿千
家服屬賽瑪爾堪明永樂中遣使十八人來朝貢方物
賜大統歷西北有小國曰喀繖曰哈薩爾沙廸滿曰喀
什噶爾曰哈逹埒曰薩蘭曰色哷克曰額爾巴拉曰默克
里曰巴逹木沙曰拜勒哈曰阿勒瑪曰圖呼瑪克曰察里
實曰堪齊曰布哈喇曰帕喇曰錫喇斯曰尼沙布爾曰
克什密爾曰特布哩斯曰郭納錫斯曰和闐曰和占曰庫先
曰實喇哈雅曰雅濟曰雅勒謙題曰戎曰烏倫曰阿穆曰
葉錫城曰坤城曰實瑪勒曰拜伊曰克恰曰天方曰日落
諸國皆經哈密入貢或三年五年無恒期後哈密殘破
多徑叩嘉峪關然亦未數至
實喇哈雅
增象胥錄曰實喇哈雅在賽瑪爾堪東五百里城據小
岡西北臨山河河名水站勢衝急有浮梁其地南山三
面皆平川居人依崖谷頗繁庶西有大沙洲可二百餘
里無水間有水不可飲牛馬飲輙死有臭草根株獨立
高尺許枝葉如蓋穢氣逼人取生汁熬膏即阿魏也亦
有細草以熬膏味如蜜
薩蘭
增象胥錄曰薩蘭一作賽藍去賽瑪爾堪千里在逹實
哈東城周三里有浮圖為祈拜之所四面平原流水環
繞草木豐茂五榖蕃殖夏秋間草生黑蜘蛛小而甚毒
齧人遍體作痛號呼動地土人誦咒禳解以薄荷枝拂
毒處又以羊肝擦之一晝夜痛息膚如蛻牛馬被傷輙
死行人宿必近水避焉
逹實哈
增象胥錄曰逹實哈在薩蘭西去賽瑪爾堪七百里城
甚狹小四面平岡溪流蜿蜒多林木土宜五榖居民稠
密俗朴而饒
克實
增象胥錄曰克實在賽瑪爾堪西南二百六十里城周
十餘里四面水田東南近山中有園林頗宏麗元特穆
爾駙馬居也墻壁窗櫺飾以金碧琉璃堂四隅白石柱
如玉西行十餘里多竒樹又西三百里大山屹立中有
石硤兩壁懸崖如斧劈行二三里出硤石有門石色如
鐵人指云此鐵門關也元太祖至東印度駐鐵門關有
一角獸形如鹿而馬尾其色綠作人言以問耶律楚材
對曰此瑞獸名角端能言四方語好生惡殺帝為班師
蓋其地近東印度矣
德爾默
增象胥錄曰德爾默去哈喇二千餘里在賽瑪爾堪西
南新舊二城相去十餘里王居新城東距阿珠河河廣
非舟不可渡多魚城内外居民僅數百家孳畜蕃息河
東地隸賽瑪爾堪河西有蘆林多獅子
布哈爾
增象胥錄曰布哈爾在賽瑪爾堪西七百里城居平川
周十餘里市里華庶戶口萬計地廣衍宜五穀天氣温
和産布帛絲綿大𩔖中國
揚德
增象胥錄曰揚德在薩蘭賽瑪爾堪額爾巴拉蒙古諸
部落間數相侵掠無寧居惟數百人戍孤城四面皆亂
山東北有大溪西流長數百里
納實賽罕
增象胥錄曰納實賽罕東去實喇蘇數日程皆舟行海
中其國有山林川澤魚蟲城東平原饒水草可牧馬馬
有數種最小者高不過三尺俗重僧所至飲食之顧尚
氣健鬭以不勝為嗤鄙永樂中遣使朝貢
按都呼
增象胥錄曰按都呼西南去哈喇千三百里東北去賽
瑪爾堪如之土沃人稠稱樂土永樂中嘗遣使朝貢
巴喇勒哈
增象胥錄曰巴喇勒哈一名巴林在按都呼東北城居平
川周十餘里南近山無險地廣物豐饒西南諸番賈聚
焉又巴喇勒哈商其國奉佛浮圖壯麗如王宫永樂間朝
貢方物織皮絨罽香木疑即巴喇勒哈
伊斯帕罕
增象胥錄曰伊斯帕罕廣袤近千里於西南海中為大
國四面皆海西北多山東南皆平沙王居宏麗城亦堅
壯産饒俗朴食惟麥穄麥粒麤而甘美少布帛稻黍多
馬駝琥珀亦有中國人流寓時賈賽瑪爾堪以取給永
樂中遣使朝貢亦云伊斯帕罕
額爾巴拉
增續文獻通考曰額爾巴拉不知古何國地居沙漠間
在肅州西北三千七百里疑即焉耆或龜兹地也龜兹
國在白山南都延城今其地東西三千餘里南北二千
餘里東距和卓西抵賽瑪爾堪南接于闐北連衛喇特地
無房屋逐水草置氈帳以居少五穀畜牛羊駝馬飲食
惟肉酪衣服𩔖回回語言𩔖輝和爾其王髠髮戴罩刺
帽插鷀䳓翎設綵繡氈帳席地而坐與使者相見不拜
揖惟行跪禮其山有白山中常起火煙蓋出碙砂之處
採者著木底鞵取之皮著即焦有熱海周數百里俗呼
伊蘇格爾所産有銅鐵鉛雌黃胡粉馬犛牛孔雀氍毹
駝葡萄刺蜜亦有阿魏白㲲布碙砂元名其地為巴實
伯里憲宗分建諸王哈坦於此世祖立宣慰司以萬戶
綦公直為使後置元帥府以領屯田明洪武二十四年
國王哈逹爾和卓遣使貢馬永樂四年貢玉璞十六年
烏蘇弑其從兄王納凱沙扎海自立為王徙其國西去
遂更國號額爾巴拉
條支
原杜氏通典曰條支漢時通焉去陽關二萬二千一百
里在葱嶺西城在山上週迴四十餘里臨西海海水曲
環其南及東北三面路絶惟西北隅通陸道增文獻
通考曰土地暑濕田宜稻有大鳥卵如甕善眩其草木
畜産五穀果菜食飲宮室市列錢貨兵器金珠之屬皆
與罽賓同而有挑拔獅子犀牛(挑拔一名符拔似鹿長尾一角者或為天鹿兩)
(角者或為辟邪)其錢獨文為人幕為騎馬原杜氏通典曰和
帝永元中班超遣掾甘英使大秦抵條支臨大海欲渡
而安息西界船人謂英曰海水廣大往來者逢善風三
月乃得渡若遇惡風雨亦有三歲者英聞而止增漢
書曰安息長老𫝊聞條支有弱水西王母亦未嘗見也
自條支乘水西行百餘日近日所入云
波斯
原杜氏通典曰波斯後魏時通焉在達曷水之西都宿
利城(後周書云蘇利城隋書云蘇藺城記錄音訛其實一也)有河經其城中南流
即條支之故地也大月氏之别種其先有波斯匿王其
子孫以王父字為氏因為國號焉王姓波斯戶十餘萬
東去中國萬餘里西去海數百里東南去穆國四千餘
里西北去拂菻四千五百里增文獻通考曰有樓觀
屋宇佛寺城西十五里有土山山周廻高大其勢連接
甚遠中有鷲鳥噉羊土人極以為患其王坐金羊座戴
金花冠衣錦袍織成帔飾以真珠寳物其俗丈夫剪髮
戴白皮帽貫頭衫兩肩近下開之并巾帔緣以織成婦
人服大衫帔仍貫五色珠絡之於膊王即位後擇諸子
内賢者密書其名封於庫王死乃共發書立為王餘子
各出就邊任國人號王曰醫囋(才割反)妃曰防步率王之
諸子曰殺野其刑法重罪懸竿射而殺之次則繫獄新
王立乃釋以六月為歲首尤重七月七日十二月一日
其日設會作樂以相歡娱氣候暑熱家自藏冰其地多
砂磧引水溉灌其五穀及禽獸與中夏略同唯無稻黍
土出名馬及駝象獅子多良犬有大鳥形如橐駝有兩
翼飛而不能高食草與肉亦能噉人有大鳥卵眞珠頗
黎珊瑚琉璃瑪瑙水精瑟瑟金銀鍮石金剛火齊銅錫
鑌鐵朱砂水銀錦疊細布氍毺毾㲪護那越諾布金鏤
織成赤麖皮熏陸鬱金蘇合青木等香胡椒蓽撥石蜜
千年棗香附子訶黎勒無食子鹽綠雌黃又有優鉢曇
花鮮華可愛地有鹹池俗尊右下左祠天地日月水火
戰乘象魏神龜中其國遣使上書貢物云大國天子天
之所生願日出處常為漢中天子波斯國王居和多千
萬敬拜朝廷嘉納之唐貞觀十二年遣使朝貢又獻活
褥蛇狀𩔖鼠色正青長八九寸能入穴取鼠龍朔初又
訴為大食所侵時天子遣使西域分置州縣以疾陵城
為波斯都督府拜其王為都督咸亨中入朝授右武衞
將軍死始其子泥涅師為質調露元年詔裴行儉將兵
護還復王其國至安西碎葉以道遠行儉還泥涅師因
客土火羅景龍初復來朝授左威衞將軍無何病死其
國滅而部衆猶存開元天寳間遣使者十輩獻瑪瑙牀
火毛繡舞筵續文獻通考曰遼太祖天贊二年波斯
來貢
大食一
增新唐書曰大食本波斯地隋大業中有波斯國人牧
於俱紛摩地那山有獸言曰山西三穴有利兵黑石而
白文得之者王走視如言石文言當反乃詭衆糾亡命
於恒曷水劫商旅保西鄙自王於是遂滅波斯永徽二
年始遣使朝貢自言王大食氏有國三十四年𫝊二世
其王嘗遣人入海經八年而未極西岸海中見一石上
有樹幹赤葉青樹上總生小兒長六七寸見人不語而
能笑動其手足頭著樹枝人摘取入手即乾黑其使得
一枝獻在王宫開元初遣使獻馬鈿帶其使謁見平立
不拜憲司欲糾之中書令張說奏曰大食殊俗遠來慕
義不可置罪上特許之尋又遣使來獻自云本國惟拜
天神雖見王亦無致拜之法有司屢詰責之遂依漢法
致拜文獻通考或曰大食族中有孤列種世為長號
白衣大食種有二姓一曰盤尼末換二曰奚深有摩訶
末者勇而智衆立為主闢地三千里克夏臘城𫝊十四
世至末換殺兄伊疾自王下怨其忍有呼羅珊木鹿人
並波悉林將討之徇衆曰助我者皆黑衣俄而衆數萬
即殺末換求奚深種孫阿蒲羅拔為王更號黑衣大食
宋太平興國二年遣使貢方物其從者目深體黑謂之
崑崙奴雍熙元年國人花茶復來獻花錦越諾揀香白
龍腦白沙糖薔薇水琉璃器淳化四年又遣其副蕃長
季亞勿來貢其國舶主蒲希密至南海以老病不能詣
闕乃以方物附亞勿來獻希密進象牙乳香賓鐵紅絲
古貝五色雜花番錦白越諾琉璃瓶無名異薔薇水等
詔賜希密勅書錦袍銀帶以答之至道元年其國舶主
蒲押陁黎齎蒲希密表引對於崇政殿譯者代奏云父
蒲希密因緣射利泛舶至廣州逮今五稔未歸母令臣
遠來尋訪昨至廣州見之具言前歲蒙皇帝聖恩今命
臣奉章來謝以方物致貢大中祥符元年十月車駕東
封舶主陁婆離上言願執方物赴泰山從之其國部屬
各異名故有勿廵有陁婆離有俞盧和地有麻囉拔等
國然皆冠以大食勿巡所貢又有龍腦兜羅錦毬錦襈
番花簟陁婆離有金飾壽帶連環臂鈎數珠之屬其國
在泉州西北自泉州發船四十餘日至藍里博易住冬
次年再發順風六十餘日方至其國本國所産與三佛
齊貿易商賈轉販以致中國其地廣袤民俗侈麗天氣
多寒雪厚二三尺故貴氈毬國據諸番衝要其王錦衣
玉帶朔望戴百寳純金冠其居以瑪瑙為柱綠甘為壁
水晶為瓦碌石為甎活石為灰帷幕之屬悉用百花錦
官有丞相太尉各領兵二萬餘人續文獻通考曰遼
太祖三年大食國來貢聖宗開泰九年大食國王遣使
進象及方物為其子冊割請婚以王子班郎君胡思聖
女噶老封公主降之
大食二
增記杜瓌經行記曰大食一名亞俱羅其王號暮門都
此處其士女瓌偉長大衣裳鮮潔容止閑麗女子出門
必擁蔽其面無問貴賤一日五時禮天食肉作齋以殺
生為功德繫銀帶佩銀刀斷飲酒禁音樂有禮堂容數
萬人每七日王出禮拜登高座為衆說法曰人生甚難
天道不易奸非劫竊細行謾言安巳危人欺貧虐賤有
一於此罪莫大焉凡有征戰為敵所戮必得生天殺其
敵人獲福無量率土禀化從之如流法唯從寬葬唯從
儉郛郭之内里閈之中土地所生無物不有四方輻凑
萬貨豐賤錦繡珠貝滿於市肆駝馬驢騾充於街巷刻
石木為廬舍有似中國寳轝每至節日則獻貴人琉璃
器皿鍮石瓶鉢蓋不可數算其果有褊桃千年棗其蔓
菁根大如斗而圓味甚美餘菜亦與諸國同葡萄大者
如雞子香油貴者有二一名耶塞漫一名沒國女甲反
師香草貴者有二一名查塞菶蒲孔反一名藜蘆茇綾
絹機杼金銀匠畫匠漢匠起作畫者京兆人樊淑劉泚
織絡者河東人樂&KR3812;吕禮又有橐駝駕車其馬俗云西
海濱龍與馬交所産也腹小腕長善者日走千里其駝
小而緊背有孤峰良者日馳千里又有駝鳥高四尺以
上足似駝蹄頸項勝人騎行五六里其卵大如二升又
有薺樹實如夏棗堪作油食除瘴其氣候温土地無冰
雪人多瘧痢一年之内十中五死吞滅四五十國皆為
所役屬分其兵鎮守其境盡於西海焉又未禄國在亞
梅國西南七百餘里胡姓末者兹土人也其城方十五
里鐡為城門城中有鹽池其境東西百四十里南北百
八十里邨柵連接樹木交映四面合匝總是流沙南有
大河流入其境分渠數百灌溉一川其土沃饒其人淨
潔墻宇高厚市廛平正木既雕刻土亦繪畫又有細軟
疊布羔羊皮裘果有紅桃白奈遏白黃李瓜大者名尋
支十餘人餐一顆輒足越瓜長四尺以上菜有蔓菁蘿
蒲長葱顆葱芸薹胡芹葛藍單達茴香笑薤瓠蘆尤多
葡萄又有黃牛野馬水鴨石雞其俗以五月為歲首歲
以畫缸相獻有打毬節鞦韆節其大食東道使鎮於此
又苦國在大食西界周廻數千里造屋兼瓦壘石為壁
米穀殊賤有大川東流入亞俱羅商客糴此糶彼往來
相繼人多魁梧衣裳寬大有似儒服其苦國有五節度
兵馬一萬以上北接可薩突厥可薩北又有突厥足似
牛蹄好噉人肉
伏盧尼
增後魏書曰伏盧尼國都伏盧尼城在波斯國北累石
為城東有大河南流中有鳥其形似人亦有如槖駝馬
者皆有翼常居水中出水便死城北有云尼山出銀珊
瑚琥珀多獅子
安息
原杜氏通典曰安息國漢時通焉王理番兜城(番音盤)去
長安萬一千六百里在葱嶺之西大宛之西可數千里
不屬都護北與康居東與烏弋山離西與條支接增
漢書曰土地風氣物𩔖民俗與烏弋罽賓同亦以銀為
錢文獨為王面幕為夫人面有大馬爵其屬大小數百
城方數千里最大國也臨媯水商賈車船行旁國書革
旁行為書記武帝始遣使至安息其王令騎迎於東界
去王都數千里行比至過數十城人民相屬因發使隨
漢使者以大鳥卵及犂靬眩人獻於漢後漢書曰其
東界木鹿城號為小安息章和元年遣使獻獅子符拔
符拔形似麟而無角自安息西行三千四百里至阿蠻
國從阿蠻西行三千六百里至斯賓國從斯賓南行渡
河又西至于羅國九百六十里安息西界極矣自此南
乘海乃通大秦其土多海西珍竒異物
安國
增隋書曰安國漢時安息國也王姓昭武與康國王同
族都那密水南城有五重環以流水宫殿皆為平頭王
坐金駝座高七尺風俗同於康國煬帝遣杜行滿使西
域至其國得五色鹽而返大業五年遣使貢獻
大夏
原杜氏通典曰大夏漢時通焉在大宛西南二千餘里
媯水南其俗土著有城屋與大宛同俗去漢萬二千里
居漢西南本無大君長城邑往往置小君長其兵弱畏
戰史記曰其都曰藍市城有市販賣諸物東南有身
毒國張騫曰臣在大夏時見笻竹杖蜀布問曰安得此
大夏國人曰吾賈人往市之身毒身毒國在大夏東南
可數千里
吐火羅
增新唐書曰吐火羅或曰土豁羅曰覩貨邏元魏謂吐
呼羅者居葱嶺西烏滸河之南古大夏地與挹怛雜處
勝兵十萬國土著少女多男北有頗黎山其陽穴中有
神馬國人遊牧牝於側生駒輙汗血其王號葉護武德
貞觀時再入獻永徽元年獻大鳥高七尺色黑足𩔖橐
駝鼔翅而行日三百里能噉鐵俗謂駝鳥顯慶中以其
阿緩城為月氏都督府析小城為二十四州授王阿史
那都督後二年遣子來朝俄又獻瑪瑙鐙樹高三尺開
元天寳間數獻馬䮫異藥乾陀婆羅二百品紅碧玻瓈
乃冊其君為吐火羅葉護挹怛王
嚈噠
增後魏書曰嚈噠國大月氏之種𩔖也亦曰高卑别種
其原出於塞北自金山而南在于闐之西都烏滸水南
二百餘里去長安一萬一百里其王都拔底延城蓋王
舍城也其城方十餘里多寺墖皆飾以金風俗與突厥
略同其俗兄弟共一妻夫無兄弟者妻戴一角帽若有
兄弟者依其多少之數更加角焉衣服𩔖加纓絡頭皆
剪髮其王廵歴而行每月一處冬寒時三月不徙王位
不必傳子子弟堪者死便受之用刑嚴急偷盜無多少
皆腰斬其人凶悍能鬭戰西域康居于闐沙勒安息及
諸小國皆役屬之
挹怛
增隋書曰挹怛國都烏滸水南二百里大月氏種也勝
兵五六千人善戰俗同吐火羅南去曹國千五百里東
去瓜州六千五百里隋大業中遣使來貢文獻通考
曰按劉璠梁典滑國姓嚈噠後裔以姓為國號轉訛又
謂之挹怛焉
副貨
增北史曰副貨國東至阿富使且國西至沒誰國中間
相去千里南有連山不知名北至竒沙國相去千五百
里國中城周匝七十里宜五穀葡萄國王有黃金殿殿
下金駝七頭高三尺孝文帝時遣使朝貢
疊伏羅
增北史曰疊伏羅國去代三萬一千里國中有勿悉城
城北有鹽竒水西流有白象并有阿末黎木皮織作布
土宜五榖宣武時遣使獻方物
拔豆
增北史曰拔豆國去代五萬一千里東至多勿當國西
至旃那國中間相去七百五十里南至罽陵伽國北至
弗那伏且國中間相去九百里國中出金銀雜寳白象
水牛氂牛葡萄五果土宜五穀
朱居波
增杜氏通典曰朱居波後魏時通焉亦名朱居槃國漢
子合國也并有西夜蒲犂依耐得若四國之地在于闐
國西千餘里其西至渴槃國南至女國三千里北至疏
勒九百里東至葱嶺二百里其王本疏勒國人宣武永
平中遣使朝貢唐武德以後頻遣使朝貢
渴槃陀
增文獻通考曰渴槃陀後魏時通焉亦名漢陀國亦名
渴羅國治葱嶺中在朱居波國西西至護密國其南至
懸度山無定界北至疏勒國界西北至判汗國其王本
疏勒人懸度山在國西南四百里懸度者名山也谿谷
不通以繩索相引而度其間四百里中往往有棧道因
以為名懸度葱嶺迤邐相屬郵置所絶道阻且長故行
人由之莫能分别又有頭痛山在國西南鄉罽賓歴大
頭痛小頭痛之山赤土身熱之阪其葱嶺俗號極嶷山
其國衣服語貎與于闐相似書與婆羅門同人山居勁
健有音樂兵器有甲矟弓刀國法殺人劫賊者死餘罰
其稅雜輸之服飾婚姻同疏勒太武帝大延三年朝獻
於後不絶
鉢和
增後魏書曰鉢和在渴槃陀西其土尤寒人畜同居穴
地而處又有大雪山望若銀峰其人食麪服氈有二道
一道西行向嚈噠一道西南趣烏萇為嚈噠所統
波知
增後魏書曰波知國在鉢和西南土狹人貧依託山谷
其王不能總攝有三池傳云大池有龍王次有龍婦小
者龍子行人經之設祭始過不則多遇風雪
賖彌
增後魏書曰賖彌國在波知之南山居不信佛法專事
諸神亦附嚈噠東有鉢盧勒國路嶮緣鐵鎻而度下不
見底熙平中遣使宋雲等竟不能達
烏萇
增北史曰烏萇在賖彌南北有葱嶺南至天竺婆羅門
為其上族婆羅門多解天文吉凶之數其主動則訪決
焉土多林果引水灌田豐稻麥寺墖華麗人有爭訟服
以藥曲者發狂直者無恙為法不殺犯罪惟徙之靈山
西南有檀特山山上立寺以驢數頭運食山下無人控
御自知往來
乾陀
增後魏書曰乾陀國在烏萇西本名業波為嚈噠所破
因改焉其王本敕勒臨國已二世矣好征戰與罽賓鬭
三年不罷人怨苦之有鬭象七百頭十人乘一象皆執
兵仗象鼻縳刀以戰所都城東南七里有佛墖高七十
丈周三百步即所謂雀離佛圖也
謝䫻
增新唐書曰謝䫻居吐火羅西南本曰漕矩吒唐顯慶
時謂訶達羅支武后改今號東距罽賓東北帆延皆四
百里南婆羅門西波斯北護時健其王居鶴悉那城七
千里多鬱金麗草國中有突厥罽賓吐火羅種人雜居
景雲初遣使朝貢後遂臣罽賓開元八年天子冊葛達
羅支頡利發誓屈爾為王至天寳中數朝貢
帆延
增文獻通考曰帆延者或曰望衍曰梵衍那居斯卑莫
運山之旁西北與護時健接東南距罽賓西南訶達羅
支與吐火羅連境地寒人穴居王治羅爛城有大城四
五水北流入烏滸河貞觀初遣使入朝顯慶三年以羅
爛城為寫鳳都督府縳時城為悉萬州授王蔔寫鳳州
都督管内五州諸軍事自是朝貢不絶
石汗那
增文獻通考曰石汗那或曰斫汗那自縛底野南入雪
山行四百里得帆延東臨烏滸河多赤豹開元天寳中
一再朝獻
識匿
增文獻通考曰識匿或曰屍棄尼曰瑟匿東南直京師
九千里東五百里距葱嶺守捉所南三百里屬護密西
北五百里抵俱蜜初治若汗城後散居山谷有大谷五
酋長自為治謂之五識匿地二千里無五穀人喜攻剽
劫商賈唐貞觀二十年偕似沒役槃二國使者來朝開
元十二年授王布遮波資金吾衞大將軍似沒者北接
石土俗與康同役槃亦與康鄰出良馬俱蜜者治山中
在吐火羅東北南臨黑河其王突厥延陀種貞觀十六
年遣使者入朝開元中獻胡旋舞女護密者或曰達摩
悉鐵帝曰鑊偘
劫國
增文獻通考曰劫國隋時聞焉在葱嶺中西與南俱與
賖彌國界接西北至挹怛國去長安萬二千里有戶數
萬氣候熱有稻麥粟豆羊馬出洛沙青黛唐武德二年
遣使貢寳帶金鎖玻瓈水精杯各一頗黎四百九十枚
大者如棗小者如酸棗
陀羅伊羅
增杜氏通典曰陀羅伊羅隋時聞焉在烏茶國北大雪
山坡上緣梯登山接七百梯方到其國
越底延
增文獻通考曰越底延國隋時聞焉治辛頭河北南至
婆羅門國三千里西北至賒彌國千餘里東北至瓜州
五千四百里其王婆羅門種戶數萬有弓矢刀矟皮甲
國法不殺人重罪流輕者杖國無課稅其俗事佛書同
婆羅門王及庶人被髮衣錦袍不開縫貧者衣白疊俗
清潔氣候温多稻有羊馬多牛出鍮石訶黎勒石蜜麋
皮細疊
大月氏
原杜氏通典曰大月氏漢時通焉理藍氏城在大宛西
可二三千里居媯水北其南則大夏西接安息四十九
日行北則康居去長安萬一千六百里不屬都護戶十
萬東去長史所居六千五百里其國本行國也隨畜移
徙與匈奴同俗控弦十餘萬故恃強輕匈奴本居燉煌
祁連間至冐頓單于攻月氏而老上單于殺月氏王以
其頭為飲器乃遠去過大宛西擊大夏而臣之都媯水
北為王庭其餘小衆不能去者保南山羌號小月氏
增後漢書曰月氏遷於大夏分其國為休密䨇靡貴霜
肹頓都密凡五部翖侯後百餘歲貴霜翖侯攻滅四翖
侯自立為王國號貴霜侵安息滅僕達罽賓悉有其國
復滅天竺月氏自此富盛諸國稱之皆曰貴霜王漢本
其故號言大月氏云北史曰北與蠕蠕接數為所侵
遂西遷都薄羅城後魏太武時其國人商販到京師自
云能鑄石為五色琉璃於是採礦鑄之既成光澤美於
西方來者乃詔為行殿容百餘人光色映徹觀者驚以
為神
小月氏
增後魏書曰小月氏治富樓沙城其王本大月氏王寄
多羅子也寄多羅為匈奴所逐西徙後令其子守此城
因號小月氏在波路西南先居西平張掖之間被服與
羌同其俗以金銀錢為貨隨畜牧移徙𩔖匈奴其城東
十里有佛墖周三百五十步高八十丈自佛墖初建計
至武定八年八百四十二年所謂百丈佛圖也文獻
通考曰晉天福時有仲雲旋居胡盧磧即其遺種
高附
增文獻通考曰高附後漢時通焉在大月氏西南亦大
國也其俗似天竺而弱善賈販内富於財所屬無常天
竺罽賓安息三國強即得之弱即失之
御定淵鑑𩔖函卷二百三十七
