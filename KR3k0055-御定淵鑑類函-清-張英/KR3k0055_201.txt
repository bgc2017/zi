欽定四庫全書
御定淵鑑𩔖函卷一百九十六
文學部五(文章)(敏捷)(歎賞附)
文章一
原孔子曰煥乎其有文章子貢曰夫子之文章可得而
聞也增易賁卦彖曰觀乎天文以察時變觀乎人文
以化成天下左傳仲尼曰志有之言以足志文以足
言不言誰知其志言之無文行之不遠原初學記曰
古者登高能賦山川能說師旅能誓喪紀能誄作器能
銘則可以為大夫矣三代之後篇什稍多又訓誥宣於
邦國移檄陳於師旅箋奏以申情理箴誡用弼違邪贊
頌美於形容碑銘彰於勲德諡冊褒其言行哀弔悼其
淪亡章表通於下情箋疏陳於宗敬議論平其理駮難
考其差此其略也增白虎通曰質法天文法地故天
為質地受而化之奉而承之故曰文梁書文學傳曰
夫文者妙發性靈獨拔懷抱北齊書文苑傳序曰達
幽顯之情明天人之際其在文乎隋書經籍志序曰
諸子為經籍之鼓吹文章為政化之黼黻元史儒學
傳曰六經者道之所在文則所以載夫道者也吾學
編傳曰詹同太祖嘗諭之曰古人文章明道德通世務
如典謨之言皆明白坦易無深怪險僻之語孔明出師
表亦何嘗雕刻為文而誠意溢出至今讀之感動今世
辭雖艱深意實淺近即使過相如揚雄何裨實用法
言曰或曰辭達而已矣聖人以文其隩也有五曰玄曰
妙曰包曰要曰文幽深謂之玄理微謂之妙數博謂之
包辭約謂之要章成謂之文聖人之文成此五者故曰
不得已金樓子曰王仲任云夫說一經者為儒生也
博古今為通人也上書奏事者為文人也能精思著文
連篇章為鴻儒也中說曰房玄齡問文子曰古之文
也約以達今之文也繁以塞通書文辭章曰文所以
載道也輪轅飾而人弗庸徒飾也况虛車乎程子曰
聖賢之言不得已也如彼耒耜陶冶之器一不制則生
人之道有不足矣然其包舉天下之理亦甚約也後之
人始執卷則以文章為先生平所為動多於聖人然有
之無所補無之靡所闕乃無用之贅言也又曰道者
文之根本文者道之枝葉典論曰文章經國之大業
不朽之盛事陸景典誥曰所謂文者非徒執卷於儒
生之門攄筆於翰墨之采乃貴其造化禮樂之淵之盛
也顔氏家訓曰文章當以理致為心腎氣調為筋骨
事義為皮膚華麗為冠冕又曰文章之體標舉興會
發引性靈文心雕龍曰故論說辭命則易統其首詔
策章奏則書發其源賦頌歌贊則詩立其本銘誄箴祝
則禮總其端紀傳銘檄則春秋為之根並窮高以𣗳表
極遠以啟疆所以百家騰躍終入寰内者也又曰故
善為文者富於萬篇貧於一字一字非少相避為難也
張說洛州張司馬集序夫言者志之所之文者物之
相雜然則心不可藴故潤色以形容辭不可陋故錯綜
以盡變顏真卿孫文公集序古之為文者所以導達
心志發揮性靈本乎詠歌中乎雅頌韓休蘇頲文集
序所以立言會友感物造端藻暢襟靈導揚隱伏洞彼
金石流於管弦韓愈曰處若忘行若遺儼乎其若思
茫乎其若迷當其取於心而注於手也惟陳言之務去
戛戛乎其難哉李德裕曰從兄翰嘗言文章如千兵
萬馬風恬雨霽寂若無聲又曰文章如日月終古常
見而光景如新李華崔孝公文集序曰文者貫道之
器也杜牧曰凡為文以意為主以氣為輔以詞采章
句為之兵衛張方平曰文章之變與政通士惟道義
積於中英華發於外然則以文取士所以叩諸外而質
其中之所藴也元好問耶律公墓志曰夫文章天地
之元氣無終變之理馬祖常臥雪齋文集序曰人之
有文猶世之有樂也虞集書元元贅稾後曰人之於
文也猶日月之有光輝山川之出雲雨草木之有華實
也時至氣應載遇於事物之動而發見焉宋濂曰為
文必在於養氣氣與天地同苟能充之則可配序三靈
管攝萬𩔖又曰文者乾坤之精粹也陰陽之靈和也
四時之衡石也百物之管轄也蘇伯衡曰聖賢道德
之光積於中而發於外故其言不文而文
文章二
增文心雕龍原道篇曰至夫子繼聖獨秀前哲鎔鈞六
經必金聲而玉振雕琢性情組織辭令木鐸啟而千里
應席珍流而萬世響寫天地之輝光曉生民之耳目矣
朱熹曰有治世之文有衰世之文有亂世之文六經
治世之文也如國語委靡繁絮真衰世之文耳至於亂
世之文則戰國是也崔祐甫穆氏四子講議記曰言
偃之文鬱而不見卜商有詩序文心雕龍時序篇曰
鄒子以談天飛譽騶奭以雕龍馳響屈平聯藻於日月
宋玉交彩於風雲魏書文苑傳序曰漢之西京馬揚
為首東都之下班張為雄文心雕龍體性篇曰賈生
俊發故文潔而體清長卿傲誕故理侈而辭溢子雲沈
寂故志隱而味深子政簡易故趣昭而事博孟堅雅懿
故裁密而思靡平子淹通故慮周而藻密典論曰今
之文人有魯國孔融文舉廣陵陳琳孔璋山陽王粲仲
宣北海徐幹偉長陳留阮瑀元瑜汝南應瑒德璉東平
劉楨公幹此七子者於學無所遺於辭無所假咸以自
騁騏驥於千里仰齊足而並馳文心雕龍才略篇曰
琳瑀以符檄擅聲徐幹以賦論標美劉楨性高而會采
應瑒學優以得文宋書傳論曰自漢至魏四百餘年
文體三變子建仲宣以氣質為體並標能擅美獨映當
時晉書文苑傳序曰金行纂極文雅斯盛張載擅銘
山之美陸機挺焚硯之竒潘夏連輝頡頏名軰至於吉
甫太沖江右之才傑曹毗庾闡中興之時秀信乃金相
玉潤埜會川沖又論曰孝若掞蔚春華時標麗藻安
仁思緒雲騫詞鋒景煥賈論政範源王化之幽賾潘著
哀詞貫天人之情性機文喻海岳藻如江文心雕龍
時序篇曰茂先摇筆而散珠太沖動墨而横錦岳湛曜
聯璧之華機雲標二俊之采應傅三張之徒孫摯成公
之屬並結藻清英流韻綺靡抱朴子曰歐陽生曰張
茂先潘正叔潘安仁文章遠過二陸晉書傳曰陸機
字士衡辭藻宏麗張華嘗謂人曰人之為文嘗恨才少
而子更患其多又曰陸雲字士龍六歲能屬文與兄
機齊名雖文章不逮機而持論過之號曰二陸又曰
成公綏字子安張華每見其文歎服以為絶倫又曰
左思字太沖賦三都張華見而歎曰班張之流也於是
豪貴之家競相傳寫洛陽為之紙貴宋書謝靈運傳論
曰爰逮宋氏顔謝騰聲靈運之興會標舉延年之體裁
明密並方軌前秀垂範後昆又傳曰顏延之字延年
好讀書無所不覽文章之美冠絶當時又曰謝靈運
文章之美江左莫逮又曰謝惠連為祭古冡文甚美
又為雪賦亦以富麗見竒文章並傳於世又曰謝莊
字希逸時南平王鑠獻赤鸚鵡普詔羣臣為賦袁淑文
冠當時作賦畢齎以示莊莊賦亦竟淑見而歎曰江東
無我卿當獨秀我若無卿亦一時之傑也遂隱其賦
又曰劉孝綽字孝綽七歲能屬文舅王融深賞之號曰
神童每曰天下文章若無我當歸阿士阿士孝綽小字
也南齊書傳曰謝脁字元暉少好學有美名文章流
麗又曰陸厥字韓卿永明末盛為文章吳興沈約陳
郡謝朓琅邪王融以氣𩔖相推轂汝南周顒善識聲韻
約等文皆用宫商世號為永明體顔氏家訓文章篇
曰齊世有辛毗者清幹之士嘲劉逖云君軰詞藻譬若
榮華須臾之玩豈比吾徒千丈松常有風霜不可凋瘁
劉曰旣有寒木又發春華何如辛笑曰可矣梁書文
學傳序曰高祖旁求儒雅文章之盛煥乎俱集其在位
者則沈約江淹任昉並以文采妙絶當時若彭城到漑
吳興丘遲東海王僧孺吳郡張率等皆後來之選也
隋書文學傳序曰自大同之後徐陵庾信分路揚鑣而
其意淺而繁其文匿而彩梁書傳曰吳均字叔庠文
體清拔有古氣好事者效之謂為吳均體又曰紀少
瑜字幼瑒嘗夢陸倕以一束青鏤管筆授之曰我以此
筆猶可用卿自擇其善者其文因此遒也又曰任昉
字彥昇尤長載筆頗慕傅亮才思無窮沈約一代詞宗
深所推挹所著文章十萬言東海王僧孺論之以為賢
於董生揚子又曰何遜字仲言文章與劉孝綽並見
重於世人謂之何劉又曰丘遲字希範八歲便屬文
父靈鞠謂氣骨似我待詔文德殿時高祖著連珠詔羣
臣繼作者數十人遲文甚美三國典略曰徐摛字士
秀為太子家令文體旣别春坊盡學之謂之宫體南
史傳曰徐陵字孝穆為一代文宗其文頗變舊體有新
意每一文出好事者已傳寫成誦遂轉及周齊家有其
本後周書傳曰庾信父肩吾為梁太子中庶子東海
徐摛為左衛率摛子陵及信並為鈔撰學士文並絶豔
故世號為徐庾體焉陳書傳曰姚察字伯審於墳籍
無所不窺每有製述多用新事人所罕見咸重其奥博
又曰沈不害字孝和博綜墳典而家無卷軸每製文
操筆立就曾無尋檢僕射汝南周弘正常稱之曰沈生
可謂意聖人乎又曰張正見字見頤幼好學有清才
梁簡文在東宫正見年十三獻頌簡文深贊賞之又
曰虞寄字次安大同中嘗驟雨殿前有雜色寳珠梁武
帝觀之甚有喜色寄因上瑞雨頌帝謂寄兄荔曰此頌
典裁清拔卿家之士龍也周書傳論曰洎乎有魏有
許謙崔宏崔浩高允高閎游雅等詞義典正有永嘉之
遺風焉其後袁翻才稱澹雅常景思標沉鬱彬彬焉蓋
一時之俊秀也魏書傳曰溫子昇字鵬舉博覽百家
文章清婉梁武帝使張皐寫其文筆傳於江外稱之曰
曹植陸機復生於北土恨我詞人數窮百六陽夏太守
傅標使吐谷渾見國主牀頭書數卷乃子昇文也濟陰
王暉業云江左文人宋有顔延之謝靈運梁有沈約任
昉我子昇足以陵顔轢謝含任吐沈又曰常景字永
昌高允卒其兄肇私託景及邢巒高聰徐論各作碑銘
並以進御世宗悉付崔光簡之以景為最乃奏曰常景
名位乃處諸人下文出諸人上又曰崔光字長仁高
祖常曰浩浩如黃河東注固今日之文宗北齊書文
苑傳序曰有齊延廣俊髦鄴京之下煙霏霧集河間邢
子才鉅鹿魏伯起范陽盧元明鉅鹿魏季景清河崔長
儒河間邢子明范陽祖孝徵樂安孫彥舉中山杜輔畜
北平陽子烈並其選也後有范陽祖弘勲亦參文士之
選又傳曰荀士遜好學有思理為文清典見賞知音
又曰祖弘勲高祖曾徵至幷州作晉祠記好事者愛
其文後周書傳論曰周氏創業聘竒士如弗及是以
蘇亮蘇綽盧柔唐瑾元瑋李昶之流咸奮鱗翼自致青
紫又傳曰李昶幼年已解屬文有聲洛下又曰薛
寘時盧柔學業優深文藻華贍而寘與之方駕故世號
曰盧薛焉隋書文學傳序曰時之文士見稱當世則
范陽盧思道安平李德林河東薛道衡趙郡李元操鉅
鹿魏澹會稽虞世基河東柳𧦬高陽許善心或鷹揚河
朔或獨步漢南俱騁龍光並驅雲路又傳曰李德林
字公輔楊遵彥命製讓尚書令表援筆立成不加治點
因大加賞異以示吏部郎中陸卬卬云已大見其文筆
浩浩如長河東注比來所見後生制作乃涓澮之流耳
又曰盧思道字子行周武帝平齊授儀同三司追赴
長安與陽休之等數人作聽蟬鳴篇思道所為詞意清
切庾信徧覽諸同作者而深歎美之又曰李諤字士
恢以屬文之家體尚輕薄流宕忘反乃上書曰遺理存
義尋虛逐微競一韻之竒争一字之巧連篇累牘不出
月露之形積案盈箱惟是風雲之狀又曰柳𧦬字顧
言轉晉王府諮議參軍嘗朝京師還作歸藩賦命𧦬為
序詞甚典麗初王屬文為庾信體及見𧦬已後文體遂
變又曰許善心字務本十五解屬文牋上父友徐陵
大竒之謂人曰才調極高此神童也又曰杜正倫字
慎徽兄弟數人俱未弱冠以文章才辨籍甚三河之間
開皇末舉秀才楊素負才傲物正倫抗辭酬薱無所屈
素甚不悦久之會林邑獻白鸚鵡召正倫使作賦援筆
立成異之因令擬雜文十餘條又皆立就而辭理華贍
乃歎曰此真秀才吾不及也唐書文藝傳序曰唐有
天下三百年文章無慮三變高祖太宗初沿江左餘風
絺章繪句揣合低昂故王楊為之伯玄宗好經術羣臣
稍厭雕琢索理致崇雅黜浮氣益雄渾則燕許擅其宗
大歷貞元間美才軰出擩咀道真涵泳聖涯於是韓愈
倡之柳宗元李翺皇甫湜等和之排逐百家法度森嚴
唐之文完然為一王法又傳曰虞世南字伯施文章
婉縟慕徐陵陵自謂𩔖已由是知名又曰富嘉謨長
安中累轉晉陽尉與吳少微友善同官先是文士以徐
庾為宗嘉謨與少微本經術雅厚雄邁人爭慕之號吳
富體又曰王勃字子安與楊炯盧照鄰駱賓王皆以
文章齊名天下稱王楊盧駱四傑又曰楊炯字盈川
少與王勃盧照鄰皆以文辭知名海内稱為王楊盧駱
炯聞之謂人曰吾媿在盧前恥居王後他日崔融與張
說評勃等曰勃文章宏放非常人所及炯照鄰可以企
之說曰不然盈川如懸河酌之不竭優於盧而亦不減
於王恥居王後信然媿在盧前謙也又曰蘇頲字廷
碩自景龍後與張說以文章顯稱望略等故時號燕許
大手筆又曰張說字道濟為文屬思精壯長於碑誌
世所不逮旣謫岳州而詩益悽惋人謂得江山助云
又曰李嶠字巨山兒時夢人遺雙管自是有文辭前與
王勃楊盈川接中與崔融蘇味道齊名諸人没而為文
章宿老學者取法焉又曰李白字太白天寳初至長
安往見賀知章知章見其文歎曰子謫仙人也又曰
杜甫字子美渾涵汪茫兼古今而有之他人不足甫乃
有餘殘膏賸馥霑漑後人多矣又曰常衮文章贍蔚
長於應用譽重一時又曰蕭穎士字茂挺閻士和著
蘭陵夫子集論以為聞蕭氏風者五尺童子羞稱曹陸
又曰韓愈字退之深探本元卓然𣗳立成一家言其
原道原性師說數十篇皆奥衍閎深與孟軻揚雄相表
裏而佐佑六經云又曰柳宗元字子厚韓愈評其文
曰雄深雅徤似司馬子長崔蔡不足多也又曰白居
易字樂天工文章未冠顧況恃才少所推可見其文自
失曰吾謂斯文遂絶今復得子矣又曰溫庭筠少敏
悟工為詞章與李商隱皆有名號溫李五代史傳曰
王仁裕嘗夢剖其腸胃以西江水滌之顧見江中沙石
皆為篆籀之文由是文思益進宋史文苑傳序曰國
初楊億劉筠猶襲唐人聲律之體柳開穆脩志欲變古
而力弗逮廬陵歐陽修出以古文倡臨川王安石眉山
蘇軾南豐曾鞏起而和之宋文日趨於古矣南渡文氣
不及東都又傳曰楊億字大年七歲能屬文年十一
太宗召試詩賦五篇下筆立成深加賞異文筆雄健善
細字起草一幅數千言不加點竄學者翕然宗之又
曰劉筠字子儀筠景德以來居文翰之職其文辭善偶
對初為楊億所拔識後遂與齊名時號楊劉又曰柳
開字仲塗五代文格淺弱慕韓愈柳宗元為文范杲好
古學大重開文世稱為柳范又曰徐鉉字鼎臣十歲
能屬文與韓熙載齊名江東謂之韓徐弟鍇字楚金李
穆使江南見其兄弟文章歎曰二陸不能及也又曰
穆修字伯長自五代文敝柳開始為古文其後楊億劉
筠尚聲偶之辭學者靡然從之修於是時獨以古文稱
雖窮死士大夫稱能文者必曰穆參軍又曰歐陽修
字永叔游隨得唐韓愈遺稿於廢書簏中讀而心慕之
必欲並轡絶馳而與之並為文天才自然豐約中度超
然獨騖衆莫能及故天下翕然師尊之又曰蘇洵字
明允舉進士茂才異等皆不中悉焚所為文閉戶益讀
書遂通六經百家之說下筆頃刻數千言至和嘉祐間
與其子軾轍來京師翰林學士歐陽修上其所著書旣
出士大夫爭傳之於時學者羣效蘇氏為文章又曰
蘇軾字子瞻嘗自謂作文如行雲流水初無定質但當
行乎其所當行止乎其所不得不止雖嬉笑怒罵之辭
皆可書而誦之其體渾泊光芒雄視百代有文章以來
蓋亦鮮矣又曰蘇轍字子由為文渾涵澹泊似其為
人不願人知而秀傑之氣自不可掩又曰曾鞏字子
固為文章上下馳騁原本六經斟酌於司馬遷韓愈一
時工文辭者鮮能過也又曰王安石字介甫為文初
若不經意旣成無不服其精敏金史傳曰元好問為
文有繩尺僃衆體蔚為一代宗工四方碑版銘志盡趨
其門又曰趙秉文為文長於辨析極所欲言而止朝
使至自河湟者多言夏人問秉文文與楊雲翼代掌文
柄時號楊趙又曰楊伯仁久在翰林文詞典麗上曰
自韓昉張鈞後則有翟永固近日則有張景仁鄭子聃
今則伯仁而已其次未見能文者又曰王磐文辭宏
放浩無涯涘元史傳曰馬祖常工於文章弘贍而精
核務去陳言專以先秦兩漢為法而自成一家之作
又曰蘇天爵字伯修為文長於序事平易溫厚獨任一
代文獻之寄又曰柳貫為文沈鬱舂容涵肆演迤人
多傳頌之與黃溍虞集揭徯斯齊名號為儒林四傑
又曰歐陽元八歲即知屬文十歲有黃冠師注目視之
曰是兒神氣微遠目光射人異日當以文章冠世至和
元年日直内廷多所撰述海内名山大川釋老之宫王
公貴人墓隧之碑得其文筆以為榮片言隻字流傳人
間咸知寳重又曰姚燧字端夫為文閎肆該洽豪而
不宕剛而不厲舂容盛大有西漢風宋末弊習為之一
變當時孝子順孫欲發揮先德者不得燧文以為媿恥
廖道南曰洪武建文間則有劉伯溫之閎大宋景濂
之浩博王子充之醇正方孝孺之豪巖永樂宣德則有
解大紳之雄放胡光大之爾雅楊文貞之精密正統間
則有李文忠之樸茂劉文安之該核然皆麗藻豐腴未
有若丘文莊之眀體達用裒然為一代文宗者也自是
以後若程篁墩李西涯諸公蓋聞文莊之風而興起焉
者明紀曰宋濂字景濂浦江人博極羣書著作甚冨
四裔咸購其文集吾學編曰王禕進平江西頌太祖
喜曰吾固知浙東有二儒卿與宋濂耳學問之博卿不
如濂才思之雄濂不如卿又曰方孝孺字希直台寧
海人為文雄邁深醇鄕人呼為小韓子又曰文章大𩔖
蘇氏而正論過之明詩紀事曰解縉字大紳少夢五
色筆筆有花如菡蓞及長以文名落筆千言無所疑滯
吾學編曰錢習禮字習禮吉水人為文如源泉渾渾
沛然千里又如園林得春羣芳爛然狀寫之工極其天
趣他人不足已乃有餘明詩紀事曰楊士竒太和人
其詩文號臺閣體吾學編曰胡儼字若思學問該博
文章簡直不事浮藻明紀曰丘濬穎悟絶人無書不
讀著述之富當代罕出其右劉健嘗戲謂曰仲深有一
屋散錢只欠索子應之曰劉希賢有一屋索子只欠散
錢劉默然甚媿吾學編曰李東陽字賓之茶陵人慧
悟夙成文章流麗代言敷奏眀暢爾雅裒然一代宗工
也有懷麓堂集行世又曰倪岳字舜咨錢唐人徙上
元為文敏捷若不經意又長於奏議一寫千言舂容暢
達無不會文切理眀詩紀事曰楊慎字用脩新都人
七歲擬古戰場文時人傳誦以為淵雲再出又李夢
陽字獻吉慶陽人詩文以復古自命與信陽何仲默相
和倡時謂唐有李杜明有李何吾學編曰王鏊字濟
之學贍為文舂容爾雅議論條暢明詩紀事曰李維
楨海内謁文者如市洪裁綺製摇筆揮灑又王世貞
字元美太倉人與濟南李于鱗脩西京以上之詩文以
標幟一世
文章三(敏捷)(歎賞附)
原主氣本形(魏文帝典論曰文以氣為主氣之清濁有體不可以力強而致摯虞文章流)
(别論曰今賦以事形為本以義正為助也)粲匹華文(魏文帝典論曰王粲長於詞賦徐幹)
(時有逸氣然粲匹也下張華詳賦)潤色詆訶(論語曰為命裨諶草創之世叔討論之行)
(人子羽脩飾之東里子産潤色之訶曹植與楊修書曰劉季緒才不能逮於作者而詆文章掎摭利病)
辭條言葉(上見陸機文賦文王充論衡曰學問習熟則能推𩔖興文由外而興未必實才學)
(與文相副也且淺意於華葉之言無根荄之深不見大體也)笙簧鼓吹(抱朴子曰五典)
(為笙簧案書鈔作百家為笙簧詳經典鼓劉義慶世說曰孫興公三都二京五經之吹)雕龍
畫虎(史記曰雕龍奭談天衍鄒衍之文飾之若龍文故號雕龍曹植與楊修書曰孔璋之才不嫻詞賦)
(而多自謂能與司馬長卿同風譬畫虎不成反為狗也)體弱辭壯(魏文帝與吳質書曰)
(仲宣獨自善於詞賦惜其體弱不足起其文至於所善古人無以遠過傅元叙連珠曰班固喻美詞壯文章)
(弘麗最得其體也)雕玉鏤冰(揚子法言曰或曰良玉不雕美言不文何謂也曰玉不雕)
(璠璵不作器言不文典謨不作經鏤桓寬鹽鐵論曰内無其質而外學其文若畫脂冰費日損功)丹
青綃縠(揚子法言曰或問屈原智乎曰如玉如瑩爰變丹青李軌注曰夫知者達天命如玉如瑩)
(磨而不磷今屈原放逐感激爰變雖有文采丹青之論耳李充翰林論曰潘安仁之為文猶翔禽之羽毛衣)
(被之綃縠)彰漢述殷(揚雄劇秦美新論曰昔司馬相如作封禪一篇以彰漢氏之休程)
(曉與傅元書曰文公詠周孔父述殷聲揚千載業傳後嗣)舜敷文治(虞舜誕敷文德舞干)
(羽于兩階七旬而有苗格文王以文治)經緯弛張(經天緯地曰文不張而不弛文武)
(能也弛而不張文武不為也以弓喻也)成化潤業(觀乎人文以化成天下潤色鴻業)
吐鳳吞鳥(上見著述三有羅含夢吞五色鳥後文章)宿構立成
(王粲舉筆成文時人以為宿構所漢枚臯為文疾受詔立成相如為文遲故作少也)閣筆
焚研(魏王粲才高鍾繇王朗等閣筆不敢措手研陸雲嘗與兄機書曰君苗見兄之文欲焚筆)
有章曲中(出言有章中其言曲而)煥乎斐然(煥乎其有文章小子狂)
(簡斐然成章)郁郁彬彬(周監於二代郁郁乎文哉吾從周文勝質則史文質彬彬然)
(後君子)懿德行禮(君子以懿文德文辭以行禮)文囿辭林
增何劉盧薛(何遜劉孝綽見上盧柔薛寘見上)宫體官樣(徐摛見上)
(文青箱雜記王安國曰章格調須是官樣)三多四傑(後山詩話曰永叔謂為文有三)
(多看多做多商量多也見王勃楊炯盧照鄰駱賓王上)蘇李燕許(又曰蘇味道九歲能)
(文辭與里人李嶠俱以文翰顯時號蘇李張說蘇頲見上)温李楊劉(温庭筠李商隱)
(見上見楊億劉筠上)膏粱榖帛(唐書儒學傳序曰武為救世砭劑文其膏粱歟司)
(馬温公行狀曰公之文如金如玉榖帛藥石必有適於用)述才載道(柳宗元楊君文集序)
(曰述於才曰文道通書曰文者所以載也)天與神護(詳見下文章五唐書傳曰劉)
(禹錫常言其詩在處有神物護持)靈物竒氣(李德裕文章論曰文之為物自然靈氣恍)
(然而來不思而至者李朴曰文章者天地之竒氣造物常嗇於與人)報國補時(柳宗)
(元獻平淮西雅曰思報國恩獨有文章補權德輿崔祐甫文集序曰是惟無作作則有於時)鋪陳
藻縟(陸贄翰苑集序曰嘗讀賈誼書觀其經制人文鋪陳帝業術亦工矣鄭亞會昌一品集序曰)
(鋪舒名實藻縟文采)宰匠宗工(韓休蘇頲集序曰自我心極為之宰匠金史傳曰元好)
(問七歲能詩為箕山琴臺等篇趙秉文見之以為近代無此作於是名震京師蔚為一代宗工四方碑版銘志)
(盡走其門)辭源筆路(杜甫詩曰辭源倒流三峽水筆陣獨埽千人軍朱熹曰常見傅安)
(道謂為文法有所謂筆力有所謂筆路)無價有神(劉禹錫詩曰人間無價是文章杜)
(甫詩曰文章有神交有道)雲霞風水(李白上安州長史書曰都督馬公謂李勉曰他人之)
(文猶山無雲霞春無草𣗳李白之文清雄奔放名章俊語絡繹間出蘇洵字說曰風行水上渙是亦天下之)
(至文也)三變一更(唐文三變見上年顧況陶氏集序曰文章大抵十一更有體病而)
(才贍有言紆而事直有文勝而理乖)黼黻琳瑯(白居易文曰郁郁哉溢目之黼黻洋洋乎)
(盈耳之韶濩可以凌轢風騷超軼今古潤色帝業發揮皇猷韓愈詩曰平生十萬篇金薤垂琳瑯是也)
華國潤身(蔡肇上宇文學士啟曰韜以經傳之學發為華國之文宋史傳曰歐陽修學者求)
(見與言未嘗及文章惟談吏事謂文章止於潤身政事可以澤物)陸海潘江(俱詳上)
韓潮蘇海(𩔖書韓文如潮蘇文如海)原此四科若五色(魏文)
(帝典論曰夫文本同而末異蓋奏議宜雅書論宜理銘誄尚實詩賦欲麗此四科不同故能之者偏也下見)
(後陸機文賦)握蛇珠騁驥足(曹植與楊修書曰當此之時人人自謂握靈蛇之珠)
(家家自謂抱荆山之玉咸魏文帝典論曰斯七子者於學無所遺於辭無所假自騁騄驥于千里仰齊足而)
(並馳)徇木鐸避筆端(每歲孟春遒人以木鐸徇于路振文教也又天將以夫子為木)
(鐸士君子避文之筆端)增錦繡堆花萼集(潛確𩔖書曰謝廷誥以辭賦著名號)
(錦繡堆海唐書傳曰李又工屬文中書令薛元超曰是子且有内名兄尚一尚貞兄弟同為一集號李氏花)
(萼集又所著甚多)干氣象動精靈(杜甫詩曰彩筆昔曾干氣象張以寧賀尚書)
(王本中詩曰青箱傳遠大彩筆動精靈)原游魚出淵飛兔越海(上見陸機)
(文賦流陳琳答東阿王牋曰清詞妙句焱絶煥炳譬猶飛兔星超山越海龍驥所不追況駑馬可得齊足哉)
長卿溫麗公幹妙絶(西京雜記曰枚臯文章敏疾長卿制作淹遲皆盡一時之)
(美遇而長卿首尾溫麗枚皐時有累句故知疾行無善迹矣魏文帝與吳質書曰公幹有逸氣但未遒耳其)
(五言詩之善者妙絶時人)王賦阮章孔書陸議(魏文帝典論曰王粲長於詞賦)
(陳琳阮瑀之章表書記今之俊也舉李充翰林論曰或問曰如何斯可謂之文答曰孔文之書陸士衡之議)
(斯可謂成文矣以上初學記)擲地振玉掞天凌雲(孫興公詳賦司馬相如)
三代同風五藏出地(班固東都賦序曰大漢之文章炳焉三代同風見下賦)
(二)君子博學壯夫不為(於文刻揚子童子雕蟲篆而壯夫不為)增
字挾風霜氣吐虹霓(世說曰淮南著鴻烈解二十篇自云句中皆挾風霜之氣江)
(淹謂郭鞏曰子之咳唾成珠玉吐氣作虹霓)馳騁古今牢籠天地(司馬遷傳)
(贊曰貫串經傳馳騁古今上下數千載斯以勤矣史通曰淮南子牢籠天地博極古今)五經鼓
吹一片宫商(注見上本條鼓吹曰北夢𤨏言曰沈光有洞庭樂賦華岫此賦乃一片宫商)
爛若披錦炳如繪素(世說孫興公曰潘文爛若披錦無處不善陸文若披沙揀)
(金往往見寳竒白居易文曰掩黃卷之麗藻吐白鳳之姿炳如繪素鏗若鐘鼓)清思濃采
秀句竒章(文心雕龍時序篇曰微言精理函滿元席清思濃采時灑文囿鍾嶸詩評曰謝脁)
(竒章秀句往往驚遒足使叔源失步明遠變色)經典枝條詞林根柢(劉勰文心)
(雕龍自序曰予齒在踰立嘗夜夢執丹漆之禮器從仲尼而南行寤而喜曰大哉聖人之難見也敷演聖旨莫)
(若著經而馬鄭弘之已精惟文章之用實經典枝條由是摛筆和墨乃始論文其為文用四十有九而已杜)
(甫李邕詩曰詞林有根柢)彈毫珠生揮翰霧散(趙宗欽與高允詩曰爾應其求)
(翰飛東觀口吐瓊音手揮睿翰彈毫珠生落紙錦粲不李白集從弟令聞嘗目白曰兄心肝五臟皆錦繡耶)
(然何開口成文揮翰霧散也)揚葩振藻含英咀華(周書傳論曰孝武之世揚)
(葩振藻者如林而二馬王楊為之冠東京之朝咀徵含商者成市而班傅張蔡為之雄注見上著述三)
咀徵含商回宫轉角(上見揚葩注簡李朴曰皇甫湜白居易閒澹質斷出雕篆而)
(拙迹每見回宫轉角之音隨時間作𩔖乏韶濩)繡虎雕龍騰蛟起鳳(王筠論家)
(集曰史傳安平崔氏汝南應氏並累葉有文才所以蔚宗云崔氏雕龍然不過父子兩三世耳非有七葉之中)
(名德重光爵位相繼人人有集如吾門者也宣潛確類書曰曹子建七步成章世目為繡虎目王仲為泥下)
(潛蛙起王勃滕王閣序曰騰蛟鳳孟學士之詞宗)衙官屈宋僕隸風騷(唐書)
(傳曰杜審言字必簡常語人曰吾文章當得屈宋作衙官吾書當得王義之北面少與李嶠崔融蘇味道為文)
(章四友號崔李蘇杜前杜牧曰李賀元和中韓吏部頗道其歌詩賀能探尋事今古未嘗經道者賀未死僕)
(隸風騷可也)良金美玉太羹玄酒(張說與徐堅論近世文章曰李嶠崔融薛)
(稷宋之問之文如良金美玉無施不可滋又曰韓休之文如太羹玄酒有典有則而薄味)輕縑
素練明金綷羽(又曰張九齡如輕縑素練而窘邊幅劉賓客集曰得董生之文杳如摶)
(翠屛浮層瀾視聽所遇非塵埃間物亦猶明金綷羽得于遐裔欲弗寳可乎)周情孔思
堯醴舜莖(李漢韓昌黎文集序曰日光玉潔周情孔思千態萬狀卒歸於道德仁義炳如也裴延)
(齡杜樊川集後序曰吾嘗見韓吏部歌詩累百首變醨養瘠堯醴舜莖)茹古涵今跟
經躪史(韓昌黎墓誌銘曰先生之文無圓無方至是歸工抉經之心執聖之權茹古涵今無有端涯)
(解縉廖自公傳曰公幼能文章跟經躪史)錦心繡口玉佩瓊琚(柳宗元乞巧文)
(曰抽黃對白啽弄飛走駢四儷六錦心繡口韓愈祭柳子厚文曰玉佩瓊琚大放厥詞)轇轕三
光雕鏤萬化(柳宗元答問曰其文則汗漫輝煌呼噏陰陽轇轕三光陶鎔帝皇李朴曰錦)
(繡五臟雕鏤萬化明以寓物象之形容幽以露鬼神之竒怪小而詠歌乎蟲魚鳥獸之情大而羽翼乎禮樂刑)
(政之具)掀雷抉電驅濤湧雲(司空圖柳柳州集後序曰吾嘗見韓吏部歌詩)
(累百篇其驅駕氣勢掀雷抉電撐扶於天地之垠顛李翺祭韓退之文曰建武以還文卑質喪儷花鬪葉倒)
(相向及兄為之思動鬼神撥去其華得其本根開合變駭驅濤湧雲六經之風絶而復新)行雲流
水銑溪虯戶(蘇軾見上以朝野僉載曰徐彦伯為文多求新異鳳閣為鵷闈龍門為虯戶)
(金谷為銑溪玉山為瓊岳以芻狗為卉犬以竹馬為篠驂以月兔為隂魄以風牛為猋犢後進效之謂為澀體)
風檣陣馬牛鬼蛇神(杜牧李賀詩序曰煙雲緜聯不足為其態也風檣陣馬不)
(足為其勇也鯨呿鼇擲牛鬼蛇神不足為其虛荒誕幻也)筆補造化口吐天文
(李賀詩曰殿前作賦聲摩空筆補造化天無功記纂淵海曰唐詩口吐天上文)心爐筆炭
月斧雲斤(劉禹錫董氏文集序曰心源為爐筆端為炭鍛鍊元本雕磨羣形黃庭堅詩曰月)
(斧雲斤鑿肺肝)子昂風華燕公宏茂(梁肅獨孤及集序曰陳子昂以風華革浮)
(偽張公說以宏茂廣波瀾)退之淳粹子厚雄健(李朴曰子厚雄健飄肆有懸崖)
(峭壁之勢不幸而不發於仁義而發於躁誕至退之然後淳粹溫潤駸駸乎為六經之苗裔)景濂
豐饒伯溫流利(王世貞文評曰宋景濂如酒池肉林直是豐饒而寡芍藥之和劉伯溫如)
(崇臺少年入說社便辟流利小見口才)伯安快爽賓之敷腴(又曰王伯安如)
(食哀家梨吻咽快爽不可言李賓之如開講法師上臺敷腴可聽而實寡精義)綺旨星稠
繁文縟合(宋書傳論曰降及元康潘陸特秀律異班賈體變曹王縟旨星稠繁文綺合綴平臺之逸)
(響采南皮之高韻遺風餘烈事極江左)潛思淵停秀藻雲布(魏書高允荅趙)
(秉欽詩曰響駭伊何金聲允著潛思淵停秀藻雲布)綜采繁縟杼軸清英(晉書)
(文苑傳序曰綜采繁縟杼軸清英寫廣内之靑編緝平臺之麗曲)含暢襟靈導揚
隱伏(俱注見文章一)筆有餘力詞無竭源(隋書文學傳序曰太和天保之)
(間洛陽江左文雅尤盛於時作者江淹沈約任昉溫子昇邢子才魏伯起等並學窮書圃思極人文英華秀發)
(波瀾浩蕩筆有餘力詞無竭源)逸氣上濟高情四達(顔真卿孫文公集序曰學)
(窮百氏不讀非聖之書文統三變特深稽古之道故逸氣上濟高情四達羌索隱乎渾元之始表獨立乎常均)
(之外)陵顔轢謝含任吐沈(並見上)摧鍾拉賈駕王
超陳(韓休蘇頲文集序曰繁弦間發縟采相輝歌發而白雲遂孤賦成而黃金有價豈惟摧鍾拉賈駕王)
(超陳而已)鏤心鳥迹之中織辭魚網之上(又曰若乃綜述性靈敷寫)
(氣象鏤心鳥迹之中云云)言泉合於九流文律諧於六變(晉書文苑)
(傳序曰洎姬歷云季歌頌滋繁荀宋之流導源自遠總金羈而齊騖揚玉軑而並馳言泉云云)推倒
一世智勇開拓萬古心胸(宋史傳曰陳亮字同甫嘗曰研精義理之精微辨析)
(古今之同異原心於杪忽較理於分寸則於諸儒誠有媿焉若乃堂堂之陣正正之旗風雨雲雷交發而並至)
(龍蛇虎豹變現而出没推倒一世之智勇開拓萬古之心胸自謂差有一日之長)敏捷八叉
手七舉足(北夢𤨏言曰溫庭筠工賦每八叉手而八韻成陳楷宋濓行狀曰嘗奉制詠鷹令)
(七舉足即成)據案制書當食草奏(文心雕龍神思篇曰阮瑀據案而制書)
(又曰禰衡當食而草奏)對使答書立馬草制(南史傳曰蔡景歷陳武帝鎮朱)
(方素聞其名以書要之景歷對使人答書筆不停輟文無所改帝得書甚欽賞即日授征北府中記室參軍)
(宋史傳曰劉敞為文尤贍敏掌制時將下直會追封王主九人立馬却坐頃之九制成歐陽修於事有疑折柬)
(來問對其使揮筆答之不停手)分陰可就寸晷便成(權德輿張建封文集序曰)
(每牙旗旣拔芝泥將熟嘗於前席親授筆札公亦分陰可就落簡如飛宋史傳曰朱台符時太宗試貢士多)
(擢敏速者台符與同軰課疏尺晷成一賦)夕草五制日賦十題(又曰鼂宗慤在)
(翰林一夕草將相五制褒揚訓誡人得所宜十金史傳曰高衎少能賦同舍生欲試其才使一日賦題衎執)
(筆未暮十賦皆就)馬上占辭酒中下筆(唐書傳曰薛收時方討王世充軍事)
(繁錯收為書檄露布或馬上占辭敏如素搆文又曰胡楚賓屬文敏甚必酒中然後下筆高宗命作嘗以金)
(銀杯酌酒賜之)試六論立成賦十題皆就(宋史傳曰曾鞏年十二試作六)
(論援筆而成辭甚偉辭吾學編傳曰吳伯宗太祖製十題命賦援筆立就語峻潔太祖曰伯宗才子)
原歎賞懸日月比金玉(揚雄答劉歆書曰張伯松不好雄賦頌之文然亦有以竒)
(之常為雄道言其父及其先君喜典訓屬雄以此篇目頗示其成者伯松曰是懸諸日月不刊之書也論衡)
(曰永平中神雀集孝明詔上神雀頌百官頌上皆比瓦石惟班固賈逵傅毅楊終侯諷五頌比於金玉)
增鑿天心出月脅(記纂淵海曰鑿天地心胸開生人聞見皇甫湜曰逸歌長句駿發)
(蹈厲若穿天心出月脅)琅玕腹錦繡心(韓愈詩曰排雲叫閶闔披腹呈琅玕下)
(見敏捷注)似子長擬眉山(唐書傳曰柳宗元韓愈評其文雄深雅健似司馬子長)
(虞集牟應龍墓誌曰其為文沛然若江河之决時以為眉山)原筆墨淵海言談
林藪(論衡曰劉歆字子駿漢朝智囊筆墨淵海世說云裴僕射時人謂言談之林藪)文辭
美贍才藻豔逸(歐陽建别傳曰建文辭美贍搆理精微魏志云阮籍才藻豔逸而倜儻)
(放蕩行已寡欲以莊周為模則)增妙絶時人文冠當世(魏文帝與吳質書云)
(公幹五言詩之善者妙絶時人南王輔學有俊才與茂陵馬季長同郡曹師梁葛元甫陽張平子南郡胡伯)
(始安定胡節信等文冠當世)宋豔班香孫金盧采(四六集謂宋玉班固也)
(吕溫祭楊郎中文曰孫金盧采百賦千詩)琬琰為心冰雪在口(南史傳曰劉遵)
(除中庶子卒皇太子深悼惜之與遵從兄孝儀書曰賢從弟中庶奄至殞逝痛可言乎其孝友淳深立身貞固)
(内含玉潤外表瀾清文史該富琬琰為心詞章博贍言賁成采葯房唱和序曰珠玉隨風冰雪在口)
鼇弄筆海鶴翥文場(李白詩曰鼇弄筆海虎攫詞場盧照鄰駙馬都尉喬君集序)
(曰龍騰學海鶴翥文場)鼇擲鯨呿隼擊鷹揚(上見牛鬼蛇神注皇甫湜曰)
(沈諮議之文則隼擊鷹揚滅没空碧)氣劘屈賈目短曹劉(杜甫詩曰氣劘屈賈)
(壘目短曹劉牆)馳驅屈宋鞭撻揚馬(李陽冰語)摛藻如春華
振筆若天文(班固賓戲云器不賈於當時用不效於一世雖馳辨如濤波摛藻如春華無益)
(於殿最也文傅元客難云振筆若天運思若廻雲)英辭振金石高價越璠
璵(杜甫詩云)筆力動乾坤芒端轉寒燠(上張承吉詩云韓愈詩曰芒)
(端轉寒燠變化若雷霆)筆力千鈞重光燄萬丈長(歐陽公詩曰興來筆)
(力千鈞重光韓愈詩曰李杜文章在燄萬丈長)觀賦至於壓藩讀述為
之閣筆(唐書傳曰楊收善屬文人多造門觀賦詩至壓敗其藩宋史傳曰鼂補之十七歲從父倅錢)
(塘著七述謁通判蘇軾軾先欲有所賦讀之歎曰吾可以閣筆矣)雕文將錦繡同美
惠氣與芝蘭等馥(李嶠上高長史述和詩云云)
文章四(敏捷)(歎賞附)
增三傑(唐書傳曰時又有富嘉謨吳少微皆有名皆尉晉陽有魏谷者為太原主簿並有文辭時稱北)
(京三傑)原辭鋒(王勃上武侍極書曰吞九流于筆海若控牛涔抗五岳於辭鋒如臨蟻垤)麗
藻摛藻(以上白帖)增二陸(機雲見上)二高(魏書傳曰高閭字閻士其文亦)
(高允之流後稱二高為當時所服)三易(顔之推家訓曰沈隱侯曰文章當從三易易見事一也易)
(識字二也易讀講三也)患才多(見上文章二)為文教(吾將以為文教)吳
均體徐庾體吳冨體(俱見上)吳蔡體(元史傳曰蔡松年文詞清)
(麗與吳激齊名時號吳蔡體有集行于世)永明體(見上)元和體(唐書傳曰元稹尤長)
(於詩與白居易名相埒天下傳諷號元和體往往播樂府宫中呼元才子)舍人樣(又曰徐堅屬文)
(典厚楊再思每目為鳳閣舍人樣)臺閣體(楊士竒見上)禮部格(蘇舜欽哀穆伯)
(長文曰獨為古文其語深峭宏大羞為禮部格)翰林體(明詩紀事曰黃輝字平倩南充人異時館)
(課皆沿襲格套人目為翰林體及王李之學盛行則詞林又改而從之天下皆謂翰林無文平倩入館乃刻意)
(為古文傑然自異)唐一篇(朱子曰孟子而後只有原道一篇)宋四篇(劉子澄曰)
(本朝只有四篇文字好太極圖西銘易傳序春秋傳序)名唐二名宋五(吳澂貢仲)
(章文集序曰理到氣昌意精詞達如星粲雲爛風行水流名於唐者二名於宋者五而巳)原言以
足志文以足言(左傳云子西伐陳陳及鄭平仲尼曰志有之言以足志文以足言不言誰知其)
(志)言之無文行之不遠(又曰言之無文行之不遠晉為伯鄭入陳非文辭不為功)
(慎辭哉)會衆彩以成錦繡集衆字以成辭義(釋名云文者會集衆)
(彩以成錦繡會集衆字以成辭義如文繡然也)女工有綺縠音樂有鄭衛(漢書)
(云宣帝令王褒與張子僑等並待詔數從游獵所幸宫館為歌頌第其高下以差賜帛議者多以為滛靡不急)
(上曰不有博奕者乎為之猶賢乎已辭賦大者與古詩周義小者辨麗可喜譬如女工有綺縠音樂有鄭衛今)
(世俗猶皆以此娛說耳目詞賦比之尚有仁義風諭鳥獸草木多聞之觀)宏邈淫豔非碑
誄之施豔直踊實非詩賦之用(抱朴子)縱横有義反復
成章(摯虞文章流别論云圖䜟之屬雖非正文之制然以取其縱横有義反復成章)炳若縟
繡悽若繁弦(陸機文賦)小文猶寸錦(抱朴子曰小文雖巧猶之寸錦撮□□□)
(之珍不得近盈尺之璧也)片言以居要(陸機文賦)若滄海之芥(抱朴子云)
(世謂王充一代英偉漢興以來未有充比若所著文時有小疵猶鄧林之枯枝若滄海之流芥有未易為貶者)
若江漢之潢(又云吾見二陸之文猶元圃積玉方之他人若江漢之潢及其精處妙絶漢魏)
(之人也)屈原優游按衍相如窮侈極妙(魏文帝典論云或問屈原)
(相如之賦孰愈曰優游按衍屈原之尚也浮沉漂淫窮侈極妙相如之長也然原據託譬喻其意周旋綽有餘)
(度長卿子雲意未能及)相如封禪靡而不典揚雄美新典而不
實(張瞻注揚雄劇秦美新論云云)孔璋不閑詞賦(詳初學記)伯喈長於
為碑(李充起居戒云中世蔡伯喈長於為碑以上北堂書鈔)文王脩文(文王伐崇三旬)
(不降退脩文德因壘而降)武王偃武(武王克商乃偃武脩文)不在兹乎(文王)
(旣沒文不在兹乎天之將喪斯文也後死者不得與於斯文也)謂之文也(孔子曰敏而好學不)
(恥下問是以謂之文也)文明以止(人文也)文辭何為(子朝於景王之命文)
(辭何為)兩都賦理勝其辭三都賦文過其意(陸逵三都賦序)
(云)子太叔美秀而文晉公子文而有禮文足昭
也辭之輯矣(以上白帖)增稟經以製式酌雅以富言(文心)
(雕龍曰若稟經而製式酌雅以富言是仰山而鑄銅煑海而為鹽也)摛詞期之鞶帨發
議必在芬香(北齊祖弘&KR0564;與陽休之書曰振佩紫臺之上鼓袖丹墀之下采金匱之漏簡訪玉山)
(之遺文徒敝精神於丘墳盡心力於河漢摛詞期之鞶帨發議必在芬香兹自美耳吾無取焉)高文
典冊用相如飛書走檄用枚臯(西京雜記揚子雲曰軍旅之際戎馬之間飛書)
(走檄用枚臯廟廊之下朝廷之中高文典冊用相如)刻石銘座者取崔蔡論都
及政者宗班固(崔祐甫穆氏四子講藝記曰欲以文經邦者宜賈董欲以文動衆者宜揚馬刻)
(石銘座云云)整揚馬之牙陣聳曹劉之氣骨(陸希聲李觀文集序曰雖)
(緜遠窮幽濃腴魁巖筆酣興健窕眇碎細包詩人之軌憲整揚馬之牙陣聳曹劉之氣骨撥顔謝之物色然未)
(嘗不撥斸治本絙幅道義鉤深於經史觚繫乎理化也)舒顔謝之物色藹何劉
之婉雅(姚鉉文粹自序曰至於魏晉文風下衰宋齊以降益以滋薄然其間鼓曹劉之氣燄聳潘陸之)
(風格舒顔謝之物色藹何劉之婉雅雖風興或缺而篇翰可觀)山林草野之文朝廷
臺閣之文(吳處厚青箱雜記曰文章有二山林草野之文其氣枯槀著書立言者之所尚也朝廷臺)
(閣之文其氣溫潤演綸視草者之所尚也)發揮造化之微鼓動江山之氣
(韓休蘇頲集序云云)馳騖古今之際高步天地之間(梁肅補闕李君集序)
(云云)八紘馳騁於思緒萬象出没於毫端(楊炯王勃集序云云)
窮緣情之綺靡盡體物之瀏亮(宇文道庾信集序云云)斥沈思
於宇外摭流景於目前(王世貞藝苑巵言云云)夢神龜(李商隱為崔從)
(事寄彭城公啓曰郭璞神龜每通於夢想)夢金龜(潜確類書曰劉贊夢吞金龜文思大進)
夢吞珠(又謝諤兒時夢吞珠六十顆及長善為詩)夢青鏤管(紀少瑜見上)夢
丹漆器(劉勰見上)夢遺墨(酉陽雜俎曰王勃夢人遺以墨盈袖自是文章日進)夢
裁錦(文章襟喉曰蕭穎士少夢有人授紙百番開之皆是繡花又夢裁錦因此文思大進)夢五
色筆(鍾嶸詩品曰江淹夢人授以五色筆由是文藻日麗後宿冶亭夢一人自稱郭璞謂淹曰吾有筆在)
(公處多年可見還淹乃探懷中得五色筆以授之爾後為詩絶無美句時謂之才盡)夢五色雲
(南唐野史曰張迥少夢五色雲自天而下因取一團吞之遂精於詩)夢紫文鳥(唐書傳曰張鷟)
(為兒時夢紫文大鳥五色成文止其庭大父曰吾聞五色赤文鳳也紫文鸑鷟也兹兒壯殆以文章瑞朝廷乎)
(遂命以名登第蘇味道見其所對稱天下無雙員半千數為公卿稱贊鷟文詞猶青錢萬選時號鷟青錢學士)
夢五色翼(元史傳曰燕公楠母雷氏夢五色巨翼入幃遂生公楠十歲能屬文)夢筆
生花(天寳遺事曰李白少時夢筆頭上生花後天才贍逸名聞天下)夢仙贈墨(明詩紀事)
(曰唐寅字伯虎吳縣人少嘗乞夢九鯉仙夢贈墨一丸自是文思並進)夢異鵲集庭(唐書)
(傳曰崔信明之生五月五日日方中有異鵲鳴集庭樹太史令史良為占曰五月為火火主離離為文日中文)
(之盛也雀五色而鳴此兒將以文顯及長強記美文章高孝基曰崔生才冨為一時冠)夢瑞芝
産門(鄭濟華川王褘行狀曰前公生之夕山長公夢五色芝産門楣翌日公生識者以為文章之兆)
夢沙石成籀文(見上文章二)夢筆花如菡蓞(見上文章二)敏
捷駐馬書鞭(魏文帝臨渦賦序云余從上拜壇墓遵渭水徜徉乎高𣗳下駐馬書鞭為臨渦賦)
駐馬書文(曹植酈生序頌曰余道經酈生之墓聊駐馬書此文於其碑側)書檄應
命立成(晉孫惠事詳下檄四)露布手不暫停(世說曰桓宣武北征袁虎時從被責)
(免官會須露布文喚袁倚馬前令作手不輟筆俄得七紙殊可觀東亭在側極歎其才袁虎云當令齒舌間得)
(利)下筆即成(晉應詹事詳下檄四)出口為論(魏志云曹植年十餘歲誦讀詩)
(論及詞賦數十萬言善屬文太祖常視其文謂植曰汝倩人耶植跪曰言出為論下筆成章顧當面試奈何倩)
(人)操翰成章(先賢行狀曰徐幹清元體道六行脩僃聰識洽聞操翰成章)筆不
停綴(禰衡鸚鵡賦序云時黃祖太子射賓客大會有獻鸚鵡者舉酒於衡前曰此鳥自遠而至眀慧聰善)
(羽族之可貴願先生為之賦使四坐咸共榮觀衡因為賦筆不停綴文不加點以上北堂書鈔)注
水箭(唐書傳曰陸扆為中書舍人工屬詞敏速如注射言如注水射箭之疾也)下水船(摭言)
(曰朱梁時姚泊為學士梁祖問及裴延裕曰卿頗知其人思敏泊曰向在翰林號下水船帝曰卿便是上水船)
(泊甚慙)應詔成賦(文心雕龍神思篇曰枚臯應詔而成賦淮南崇朝而賦騷)擊鉢
成詩(南史傳曰蕭文琰丘令楷江拱並以文學稱竟陵王子良嘗刻燭一寸為詩四韻文琰曰燒一寸燭)
(成四韻詩何難之有乃與江拱等共擊銅鉢響滅而詩成)二刻便成(梁書傳曰到漑字茂灌時)
(高祖宴華元殿命羣臣賦詩獨詔漑為二百字二刻便成其文甚美)一夜便就(周書傳曰宗懍)
(宇元標梁元帝鎮荆州令兼記室嘗夕被詔使製龍川廟碑一夜便就帝歎美之)五吏分占
(唐書傳曰王勮長夀中為鳳閣舍人夀春等五王出閣有司具儀注忘載冊文羣臣已在乃悟其闕宰相失色)
(勮召五吏執筆各占其詞粲然皆畢人人歎服)七吏分授(又曰岑文本時顔師古為侍郎自武)
(德以來詔誥皆師古草定及得文本號善職而敏速過之或策令叢遽吏六七人泚筆分口占授咸無遺意)
思如湧泉(韓休蘇頲文集序曰若乃天章煥發王命急宣則翰動若飛思如湧泉)辨
如懸河(范傳正李太白墓碑曰天寳初召見於金鑾殿草荅蕃書辨如懸河筆不停綴)優於
七步(唐書傳曰柳公權字誠懸從幸未央宫帝駐輦曰朕有喜邊戍賜衣久不時今仲春而衣已給公權)
(為數十言稱賀帝曰當賀我以詩宫人廹之公權應聲成文婉切而麗令再賦復無留思帝大悅曰子建七步)
(爾乃三焉)不待八义(楊基梁園飲酒歌曰五齡琢句對盧實聯青儷黃配竒偶客来當坐賦短)
(章四韻不待八又手)駕天高浪(昌黎詩曰崔矦為文苦敏捷高浪駕天輸不盡)立地
書厨(宋史傳曰吳時敏於為文未嘗屬草學者目之曰立地書厨)書吏腕脫(唐書傳曰)
(蘇頲明皇平内難書詔填委頲在太極殿後閣口所占授功狀百緒輕重無所差書吏曰匄公徐之不然手腕)
(脫矣)聽者耳駭(獨孤及李華中集序曰學博而識有餘才多而體愈迅每述作則筆端風生聽)
(者耳駭)下筆立成便得事理(陳書傳曰顔晃字元明永定二年高祖幸大莊嚴寺)
(其夜甘露降晃獻頌詞義該典高祖甚竒之其表奏詔誥下筆立成雅有氣質)援筆擬之便
有佳致(又曰陸從典字由儀八歲讀沈約集見廻文研銘援筆擬之便有佳致)援筆立
成理趣不凡(唐書傳曰孫逖幼有文名屬思警敏年十五見雍州長史崔日用令賦土火爐援筆)
(立成理趣不凡日用駭歎因與成交)援筆立成思致清麗(金史傳曰胡礪天會間大)
(軍下河北礪為軍士所掠亡匿香山寺與傭保雜處韓昉見而異之使賦詩以見志礪操筆立成思致清麗)
飛書之急馬上立成(席豫楊宣墓碑曰授嶲州臺登縣尉劔南節度使益府長史韋)
(抗奏公為管書記飛書之急馬上立成)白刃之中搦管即成(唐書傳曰令狐楚為)
(太原掌書記鄭儋在鎮暴卒不及處分軍中洶洶將有急變中夜忽十數騎持刃廹楚至軍門諸將遽令之草)
(遺表楚在白刃之中搦管即成讀示三軍無不感泣軍情乃安)如書他人之辭(柳開補亡)
(先生傳曰先生凡作之書每執筆出其文當稾如書他人之辭其敏速有如此)他人疾書不
過(劉定之雜志曰李翺謂退之下筆時他人疾書之寫誦之不是過也其敏亦至矣)歎賞原
文若雕龍(見上文章三)文猶積玉(抱朴子云陸機之文猶玄圃積玉)文
豔春蘭(傅咸襄邑侯誄云言研其幾文豔春蘭)文譬春華(石崇贈歐陽建詩云文藻)
(譬春華談話如芳蘭)辭藻星布(左太沖七諷)妙句如雲(仲長統昌言云英才)
(如雨妙句如雲)摛藻揚輝(劉珍贊賈逵詩曰摛藻揚輝如山如雲世有令聞以迄於君)
敷藻雲浮(潘尼贈潘岳詩云華茂九春實繁三秋馳思泉湧敷藻雲浮云云)逸藻波
騰(傳咸答曹志書云英氣泉湧逸藻雲騰又潘尼侍中銘云雅論弘博逸藻波騰)彤管雨散
(成公綏集云寳翰電流彤管雨散)華若望春(曹植長樂觀畫贊云妙哉平安才巧若神辭賦)
(之作華若望春)文如瀉水(世說云王長史問孫興公曰郭子元定何如孫曰詞致清雅奕奕有)
(餘吐章成文如懸河瀉水注而不竭)文雅縱横飛(劉楨贈五官中郎將詩云凉風吹沙礫霜)
(氣何皚皚明月照緹幕華燈散炎暉賦詩連篇章極夜不知歸君侯多壯思文雅縱横飛小臣信頑魯僶俛安)
(能追)散禮風雲起(劉楨詩)桓譚絶才(東觀漢記云桓譚能文有絶才而喜)
(非毀俗儒由是多見非詆哀平間位不過郎)阮籍神筆(魏志云魏封晉文王為晉公僃禮九)
(錫文王讓不受鄭沖馳遣使從阮籍求其文籍其時在袁孝尼家宿醉扶起作書無所點定時人以為神筆)
聖謨洋洋(尚書伊訓曰聖謨洋洋嘉言孔彰)書記翩翩(魏文帝與吳質書曰)
(元瑜書記翩翩致足樂也)高義厲青雲(劉公幹贈徐幹詩猥蒙惠咳唾貺以大雅聲高義厲)
(青雲灼灼燦華星)高諭逞元妙(朱德懋贈傳氏詩曰猗猗彼君子逍遥集華堂高諭逞元)
(妙彈筆播文章)歎意不可及(傅咸别傳云咸少屬文不貴詞人之賦潁川庾純嘗歎曰傅長)
(虞之文意不可及也)歎不與同時(漢書司馬相如傳云武帝嘗讀子虛賦而歎善之曰吾獨)
(不得與此人同時哉)凌前邈後(傅元七謨云陳思王七啟劉氏七華乃凌前而邈後揚清風於)
(儒林)難與並驅(抱朴子云友人滕永叔問我嵇君道何如人也余答曰一代之偉器難與並驅)
(也)張載稱為妙賦(詳賦)杜䔍誄辭最高(詳誄)讀陳琳
之書翕然愈疾(見下檄二)讀二陸之文恐其卷盡(抱朴子云嵇君)
(道曰每讀二陸之文未嘗廢書而恐卷盡)得見此人死不恨矣(史記曰韓非者韓之)
(諸公子也喜刑名法術之學而其歸本於黃老非為人口吃不能道說而善著書人或傳其書至秦秦王見孤)
(憤五蠹之書曰嗟乎寡人得見此人與之遊死不恨矣)其人安在吾欲擢之(嵇康)
(集云康著遊山九吟魏文帝異其文詞問左右曰斯人安在吾欲擢之遂起家為潯陽長)含玉吐
金爛然成章(傅元矯情賦序曰我太宗文皇帝命臣作西征賦又命陳齊諸臣作箴皆含玉吐金)
(爛然成章)金聲玉振飛影摛光(傅元云)灼以揚其藻斐以
敷其豔(王叔師云屈原宋玉枚乘相如王褒揚雄班固傳毅灼以揚其藻斐以敷其豔)文彩
巨麗慰喻綢繆(吳質答東阿王書云質白信到奉所惠貺發函伸紙是何文彩之巨麗而慰喻)
(之綢繆乎)終賈杜口揚班韜翰(潘尼贈潘岳詩)筆下摛藻席上
敷珍(潘岳講漢書詩詳史)發言可詠下筆成篇(曹植王仲宣誄云文若春華思)
(若湧泉發言可詠下筆成篇何道不洽何藝不閑棋局逞巧博奕惟賢)摛文潤世宣論
篤俗(左太冲七諷)元思泉湧筆翰雲生(潘岳庾尚書誄)沈思淵
洞逸藻雲浮(鄭豐贈陸士龍詩)應賓之淵懿溫雅連旨之壯
厲忼慨(摯虞文章流别論云若解嘲之弘緩優大應賓之淵懿溫雅連旨之壯麗忼慨應間之綢繆契)
(闊郁郁彬彬靡有不長焉矣)七依之卓轢一致七辨之纏緜精巧
(傅元七謨序云若七依之卓轢一致七辨之纏緜精巧七啟之奔逸壯麗七釋之精密閑理亦近代之所希也)
仲宣獨步於漢南孔璋鷹揚於河朔偉長擅名
於靑土公幹振藻於海隅(陳思王與楊德祖書云云以上北堂書鈔)
增小東坡(宋史傳曰趙逵文章似蘇軾故稱為小東坡)小韓子(明方孝孺見上)
乃逢於君(南史傳曰沈約見王筠文歎曰自謝朓諸賢零落平生意好俱盡不惟疲暮乃逢於君)
今復得子(白居易見上)日下無雙(梁書傳曰伏挺字士標為五言詩善效謝)
(康樂體父友樂安任昉深賞歎曰此子日下無雙)天下無雙(張鷟見文章注)一代
詞宗(任昉見上)一代文宗(馬祖常元明善神道碑曰其文出入於秦漢之間蔚乎其華敷)
(鐄乎其古聲倡古學於當世為一代之文宗者柳城姚燧曁公而已)後來獨秀(南史傳曰王筠)
(嘗以詩贈沈約約報書歎詠又嘗為筠叔志曰賢子弟文章之美可為後來獨秀)後來之英
(唐書傳曰徐浩有文辭張說薦為集賢校理見喜雨五色鴿賦咨嗟曰後來之英也)文中鳴鳳
(文心雕龍曰翬翟僃色而翔翥百步肌豐而力沈也鷹隼無采而翰飛戾天骨勁而氣猛也文章才力有似於)
(此若風骨乏采則&KR0743;集翰林采乏風骨則雉竄文囿若藻耀而高翔固文中之鳴鳳也)文中騏
驥(石介贈張績禹功詩曰吾宋興國末文人如櫛比黃州才專勝漢公氣全粹晦之號絶羣平地走虎兕謂)
(之雖駮雜亦文中騏驥)辭鋒犀利(唐書傳曰令狐楚辭鋒犀利絶人遠甚)波瀾
老成(杜甫詩曰毫髮無遺憾波瀾獨老成)得中和氣(唐書傳曰許景先神龍初東都造服)
(慈閣景先獻賦李迥秀見其文歎曰是宜付太史與齊澣王丘韓休張九齡更知制誥以雅厚稱張說曰許舍)
(人之文雖乏峻峰急流然辭旨豐美得中和之氣)有老成風(盧藏用陳子昂集序曰漢興二)
(百年賈誼司馬遷為之冠冕文章禮樂有老成人之風)文苑羽儀(駱賓王集曰並文苑之羽)
(儀詩人之龜鑑)國風哲匠(顔真卿孫逖文集序曰洵可謂人文之宗師國風之哲匠)輦
金如山(劉禹錫祭韓吏部文曰公鼎侯碑志隧表阡一字之價輦金如山)謁文成市
(見文章二)錢稱萬選(張鷟見上)篇易一金(唐書傳曰白居易最工詩雞林行賈)
(售其國相率篇易一金其偽者輒能辨之)文陣雄帥(南部煙花記曰張九齡嘗覽蘇廷碩文謂)
(同列曰蘇生之俊贍無敵真文陣雄帥也)文章司命(李泰伯文集曰韓退之文章司命)
文章老宿(李嶠見上)文章宗祖(宋史傳曰蘇軾高宗以其文置左右讀之終日忘倦)
(謂為文章之宗祖神宗尤愛其文宫中讀之膳進忘食稱為天下竒才)筆能扛鼎(韓愈詩曰)
(文章日娛戲金石相擊撞龍文百斛鼎筆力獨能扛)筆可回牛(黃庭堅與秦少游詩曰東南淮)
(海維揚州國士無雙秦少游欲攀天閶無九虎但有筆力回萬牛)稱為李北海(唐書傳曰)
(李邕之文於碑頌是所長人奉金帛請其文前後所受鉅萬計邕雖詘不進而文名天下稱李北海)必
曰穆參軍(穆脩見上)歎今之伯喈(梁書傳曰陸雲公字子龍製泰伯廟碑吳興太)
(守張纘罷郡經途讀其文嘆曰今之伯喈也)歎後來王粲(唐書傳曰蘇晉數歲知為文作)
(八卦論吏部侍郎房潁叔祕書少監王紹宗歎曰後來之王粲也)歎江左以來未有
(南史傳曰顧協字正體舉秀才尚書令沈約覽其策而歎曰江左以來未有斯作)歎郊居以
後無此(梁書傳曰劉杳字士深著林庭賦王僧辨見之歎曰郊居以後無復此作)歎三都
為之作序(世說曰左思作三都賦請序於皇甫謐謐見之嗟歎遂為作序於是相訾者莫不斂衽贊)
(述之)歎汜池為之延譽(晉書傳曰張載為汜池賦司隸校尉傅玄見而嗟歎以車迎之)
(言談竟日為之延譽遂知名)歎謫仙人(李白見上)歎王佐器(宋史傳曰楊億)
(見王曾賦嗟歎曰乃王佐器也)歎賦帝京篇(唐書傳曰李百藥七歲能屬文帝嘗與偕賦帝)
(京篇歎其工手詔曰卿何身老而才之壯齒宿而意之新乎)歎賦龍虎臺(元史傳曰馬祖)
(常文宗駐蹕龍虎臺祖常應制尤被歎賞謂中原碩儒惟祖常云)歎不在弟子之列
(宋史傳曰劉顔著儒術通要經濟樞言石介見其書歎曰恨不在弟子之列)歎不與李翺
上下(歐陽脩讀李翺文曰最後讀幽懷賦然後置書而歎不已恨翺不生於今不得與之交又恨余不得)
(生翺時與翺上下其論也)一文一詠雲輒嗟賞(梁書傳曰何遜字仲言范雲見其對)
(策大相稱賞因結交好自是一文一詠雲輒稱賞謂所親曰頃觀文人質則過懦麗則傷俗其能合清濁中今)
(古見之何生)每有一作屢加賞進(李貽孫歐陽詹文集序曰故相常衮來為閩之)
(觀察使有文章高名推拔於寒素中至之日比君為芝英每有一作屢加賞進)是子且有海
內名(唐書傳曰李乂工屬文中書令薛超曰是子且有海內名)異日必得名天下
(宋史傳曰胥偃少力學河東柳開見其所為文曰異日必得名天下)殘膏賸馥霑漑後
人(注見上文章二)筆端膚寸膏潤天下(劉禹錫云)數十年後無
斯文(蘇軾鳬繹先生詩集序曰先君適京師歸以魯人鳬繹先生詩文十數篇示曰小子識之後數十年)
(天下無復為斯文者也)二百年來無此作(歐陽修梅聖俞墓志曰初在河南王文康)
(公見其文曰二百年來無此作矣)契丹高麗皆傳其文(宋史傳曰范鎮學本六經)
(不為釋老申韓之說契丹高麗皆傳誦其文)殊方異域咸慕其名(元史傳曰范梈)
(為文章善叙事語簡而當詩尤清婉麗密朝廷大典冊及元&KR0564;茂德當代銘辭必以命焉殊方異域咸慕其名)
(得其文莫不以為榮)家傳墓版得請者以為榮(獨孤及李華中集序曰吳之士)
(君子撰家傳修墓版及郡邑頌賢守宰功德者靡不齎貨幣帛越江湖求文於公得請者子孫以為榮)
武夫悍卒得知其文為重(貝瓊楊鐵崖傳曰武夫悍卒識與不識皆知其文為重)
新羅傳黑水碑(唐書傳曰源寂使新羅其國人傳定黑水碑畫鶴記韋休符使西蕃所館)
(寫定商山記於屏)日本購潛溪集(樓璉潛溪續文粹序曰海外殊絶罕至之國朝貢之)
(使接於國門必問公安否購公文集以歸日本至摹刻傳誦於其境内)萬象鼓舞入有
名之地五音繁難出無聲之境(張說洛州張司馬集序云云)動摇
文律宫商有奔命之勞沃蕩辭源河海無息肩之地(楊炯)
(王勃集序云云)詭然而蛟龍翔蔚然而虎鳳躍(李漢韓昌黎文集序曰汗)
(漫卓躒奫泫澄深詭然而蛟龍翔蔚然而虎鳳躍鏘然而韶濩發)
文章五
增詩唐錢起美楊侍郎清文見示詩曰層峰與清流逸
勢競奔蹙清文不出戶仿像皆在目霧雪看滿懷蘭荃
坐盈掬孤光碧潭月一片崑崙玉初見歌陽春韶光變
枯木再見吟白雪便覺雲肅肅則知造化源方寸能展
縮孟郊酬友人見寄新文詩曰白日照清水淺深無
隱姿君子業高文懷抱多正思砥行碧山石結交靑松
枝碧山無轉移靑松難傾移落落出俗韻琅琅大雅詞
自非隋氏掌明月安能持千里不可到一返無近期如
何非意中良覯忽在兹道語必疎澹儒風易凌遲願存
貞堅節勿為霜霰欺
原賦晉陸機文賦曰余每觀文士之作竊有以得其用
心夫其放言遣辭良多變矣妍蚩好惡可得而言每自
屬文尤見其情恒患意不稱物文不逮意非知之難能
之難也故作文賦以述先士之盛藻因論作文之利害
所由他日殆可謂曲盡其妙佇中區以玄覽頤情志於
典墳遵四時以歎逝瞻萬物而思紛悲落葉於勁秋喜
柔條於芳春心懍懍以懷霜志眇眇而凌雲詠世德之
駿烈誦先人之清芬慨投篇而援筆聊宣之乎斯文其
始也皆收視反聽耽思傍訊精騖八極心遊萬仞其致
也情曈曨而彌鮮物昭晢而互進傾羣言之瀝液潄六
藝之芳潤於是沈辭怫悅若游魚銜鉤而出重淵之深
浮藻聯翩若翰鳥纓繳而墜曾雲之峻收百世之闕文
探千載之遺韻謝朝華於已披啟夕秀於未振觀古今
於須臾撫四海於一瞬然後選義按部考辭就班抱景
者咸叩懷響者畢彈或因枝以振葉或緣波而討源或
妥帖而易施或齟齬而不安籠天地於形内挫萬物於
筆端伊兹事之可樂固聖賢之所欽課虛無以責有叩
寂寞而求音函緜邈於尺素吐滂霈乎寸心言恢之而
彌廣思按之而愈深播芳𬎼之馥馥發清條之森森粲
風飛而飇豎鬱雲起乎翰林故夫夸目者尚奢愜心者
貴當言窮者無隘論達者惟曠詩緣情而綺靡賦體物
而瀏亮碑披文以相質誄纏緜而悽愴銘博約而溫潤
箴頓挫而清壯頌優游以彬蔚論精微而朗暢奏平徹
以閑雅說煒曄而譎誑雖區分之在兹亦禁邪而制放
要詞達而理舉故無取乎冗長其為物也多姿其為體
也屢遷其會意也尚巧其遣言也貴妍曁音聲之迭代
若五色之相宣或仰偪於先條或俯侵於後章或辭害
而理比或言順而義妨離之則雙美合之則兩傷考殿
最於錙銖定去留於毫芒立片言以居要乃一篇之警
策雖衆辭之有條必待兹而效績或藻思綺合清麗芊
眠爛若縟繡悽若繁絃必所擬之不殊乃闇合乎曩篇
雖抒軸於予懷怵他人之我先石韞玉而山輝水懷珠
而川媚彼榛楛之勿翦亦蒙榮於集翠或寄辭於瘁音
言徒靡而弗華混妍媸而成體累良質而為瑕象下管
之偏疾故雖應而不和或奔放以諧合務嘈囋而妖冶
徒悅目而偶俗固聲高而曲下寤防露與桑間又雖悲
而不雅或清虛以婉約每除煩而去濫闕太羹之遺味
同朱絃之清汜雖一唱而三嘆固旣雅而不豔若夫豐
約之裁俯仰之形因宜適變曲有微情或言拙而喻巧
或理樸而辭輕或襲故而彌新或沿濁而更淸或覽之
而必察或研之而後精譬猶舞者赴節以投袂歌者應
絃而遣聲是蓋輪扁所不得言故非華說之所能精普
辭條與文律良余膺之所服雖濬發於巧心或受嗤於
拙目彼瓊敷與玉藻若中原之有菽同橐籥之罔窮與
天地乎並育若夫應感之會通塞之紀來不可遏去不
可止藏若影滅行猶響起思風發乎胸臆言泉流于脣
齒紛葳蕤以馺遝惟豪素之所擬文徽徽以溢目音泠
泠而盈耳及其六情底滯志往神留兀若枯木豁若涸
流覽營魂以探賾頓精爽而自求理翳翳而愈伏思軋
軋而若抽是故或竭情而多悔或率意而寡尤伊兹文
之為用固衆理之所因配霑潤於雲雨象變化乎鬼神
被金石而德廣流管絃而日新
增訓明王褘文訓曰華川王生學文於豫章黃太史公
三年而不得其要倀倀焉食而不知其味皇皇焉寢而
不安其居望望焉如有求而不獲也太史公一日進生
而訓之曰子之學文有年於兹志則勤矣吾聞天地之
間有至文焉子豈嘗知之乎夫雲漢昭回日星宣朗煙
霞卷舒風霆鼓盪者天文之所以暢山岳錯峙江河流
行鳥獸蕃衍草木茂榮者地文之所以成天地之文不
能以自私誕敷於人人則受之故聖賢者出以及瓌人
畯士相繼代作莫不大肆於厥辭蓋自孔氏以來兹道
大闡家脩人勵致力於斯其間鞠明究曛疲敝歲月刓
精竭思耗費簡劄者紛趨而競馳孰不欲争裂綺繡仰
攀日月高視萬物之表雄峙百代之下卓然而有為然
而躑躅而不進骩骳而不振思窮力蹙吞志而殁者往
往而是而能登名文章之籙者其實無幾則所謂至文
者固夫人所罕知子豈嘗知之其試以語我生曰文之
為物貴適時好粲然相接合喜投樂有如正始不完文
氣遂偏俗尚化遷而排偶之習興焉四屬六比駢諧儷
聯抽黃對白調朱施鉛五采相宣八音相便握摛穠纖
啽哢寒晅豐腴醲酣眩麗媚妍珠璣溢緘膾炙滿篇又
如大雅既遠詩歌日變玉臺西崑其流也漸支為詞曲
爭嫩競豔字分重輕句協長短浮聲切響清濁和閒羽
振宫潛商流徵泛笙簧觸手錦繪迷盼風月留連鶯花
凌亂振妙韻於沈冥託葩辭於清婉性情因之而暢宣
光景因之而呈獻好會暌離歡欣悲歎莫不假是以託
情固無間於貴賤也若是者其為文何如太史公曰古
語變而四六古聲變而詞曲文之弊也甚矣請置勿道
為言其他生曰命鄕選士之法廢而科舉乃興以文取
士設為範程漢有射策唐有明經復有詩賦逮宋益增
經衍為義而三篇以明賦本於律而八韻以成咸各專
其科各精其能其義則意融旨切言粹辭達枝語蔓引
叢論英發剗聖秘而立辨斡天機而生說其賦則句練
字戞音覈韻軋藻秀春擷花豔晴掇校妍醜於錙銖品
抑揚於毫髮他若宏詞制舉大科别設文法靡不該文
格罔弗列又必學稱博極才號閎傑乃能攻其業凡習
於斯者若賈勇詞場角雄藝闥不厲兵而白戰爭奪弧
而先拔若工若拙三年是力若勝若劣一日而&KR1177;及其
中文衡入文彀則遂圍棘聲徹榜金名揭上賢書於天
府承洪恩於帝闕乃躋膴仕乃展遐轍若卿若相鮮不
由兹而出矣上以此而求賢士以此而致身文之用世
信不可誣也歟太史公曰科舉之文趨時好以取世資
特干禄營寵之具耳學古之君子恥言之生曰文之古
者登諸金石記誌頌銘具有成式或鐘鼎是勒或琬琰
是刻或鐫於麗牲懸繂之碑或鑱於封嶽磨崕之壁莫
不炫燿崇&KR0564;烜焯茂德載丕丕之嘉猷紀赫赫之休績
然皆一筆之力九鼎可扛一字之價千金是値爾其雄
奥之思雅徤之姿瑰瑋之辭攟摭馬班凌厲蔡陳蹂躪
韓柳玉采金聲焜焜煌煌鍧鍧鏘鏘衮章繡紋炳炳焞
焞繽繽紜紜詭然而蛟龍翔蔚然而虎鳳昂翕然而律
吕張正音諧韶濩變態類雲霆勁氣排甲兵沈冥以之
而開褰幽閟以之而著宣逖遠以之而緜延然非儒林
宗匠藝營宿將擅鴻筆攬魁柄稱文章之大家者孰當
仁而不讓此其為文也不幾于古乎太史公曰文至於
是謂之古宜也雖然其為用殆不止是已生曰朝廷之
上有巨文焉典謨誓誥制冊令詔藹為王言渙為大號
而帝王之制作存焉灝灝噩噩渾渾洋洋凌厲蓬孛揮
霍奮揚或溫潤而精粹或宏偉而秀雄或嚴肅而簡重
或衍裕而深長經緯天地橐籥陰陽黼黻萬化轇轕三
光封職則氣含陰雨之潤授官則義炳重離之明敕戒
則吐皇漢之華治戎則揚洊雷之轟肆赦則垂滋於春
露明罰則示烈於秋霜一字之褒沛漏泉於下地一言
之感被挾纊於黎蒸朝出九重暮行四方如風動而草
偃如山鳴而谷應奮迅乎㝢外旁薄乎域中鼓舞乎廣
夏陶鎔乎帝王文章之用蓋與造化而侔功矣若是何
如太史公曰記曰王言如絲其出如綸詩曰辭之輯矣
民之協矣辭之繹矣民之莫矣文之為用誠莫盛於此
矣姑舍是豈無復有可聞者乎生曰文之難者莫難于
史故良史之才古今或無皇道帝德王略覇圖運祚興
衰治道隆汚將相卿士武烈文謨賢智忠孝兇慝姦諛
天文五行地理河渠禮樂兵刑食貨賦租選舉職官冕
服車輿凡一代之本末皆藏乎史故曰史者一代之成
書是故事以實之辭以給之法以立之例以律之作史
之要必備乎此然非其能足以通古今之體明足以周
萬事之理智足以窮難知之意文足以發難顯之義者
曾烏得以稱良史蓋自紀表志傳之制馬遷創始班固
繼作綱領昭昭條理鑿鑿三代而下史才如二子者可
謂特起拔出雋偉超卓及乎蔚宗陳夀之流則遂肆意
妄篹曲筆濫箋曖昧其本旨而義駁以偏破碎其大體
而辭謭以纖况乎范陳之不若者則又卑陋而無足觀
矣故史所以明乎治天下之道而為之者亦必天下之
才然後勝其任兹其所為難乎太史公曰噫史之為文
誠難乎其盡美矣文而為史誠極天下之任矣抑吾聞
之文有二有紀事之文有載道之文史者紀事之文於
道則未也生曰聖人旣没道術為天下裂諸子者出各
設戶分門立言以為文是故管夷吾氏以覇略為文鄧
析氏以兩可辨說為文老耼氏以秉要執本持謙處卑
為文列禦寇氏以黃老淸淨無為為文墨翟氏以貴儉
兼愛上賢明鬼非命上同為文公孫龍氏以堅白名實
為文莊周氏以通天地之統序萬物之性達生死之變
為文慎到氏以刑名之學為文申不害氏韓非氏復流
於深刻之文尹文氏又合黃老刑名為文鬼谷氏以捭
闔為文蘇秦氏張儀氏因肆為縱横之文孫武氏吳起
氏以兵形軍勢圖國料敵為文荀卿氏揚雄氏則以明
先聖之學為文淮南氏則以總統道德仁義而蹈虛守
静出入經道為文凡若此者殆不可遽數也雖其文人
人殊而其於道未始不有明焉譬猶水火相滅亦以相
生和敬相反亦以相成易所謂天下一致而百慮同歸
而殊途者言本於一揆而已文以載道其此之謂乎太
史公曰諸子之文皆以明夫道固也然而各引一端各
據一偏未嘗窺夫道之大全人奮其私智家尚其私談
支離頗僻馳騁鑿穿道之大義益以乖大體益以殘矣
此固學術之弊而道之所以不傳也生曰聖人之文厥
有六經易以顯陰陽詩以道性情書以紀政事之實春
秋以示賞罰之明禮以謹節文之上下樂以著氣運之
虧盈凡聖賢傳心之要帝王經世之具所以建天衷奠
民極立天下之大本成天下之大法者皆於是乎有徵
斯蓋羣聖之淵源九流之權衡百王之憲度萬世之準
繩猶之天焉則昭雲漢而揭日星布煙霞而鼓風霆猶
之地焉則山嶽峙而江河行鳥獸蕃而草木榮故聖人
者参天地以為文而六經配天地以為名自書契以來
載籍以往悉莫與之京斯其為文不亦可以為載道之
稱也乎太史公囅然而驚喟然而歎曰盡之矣其蔑有
加矣此固載道之器而聖人之至文矣嗟乎世之學者
無志乎文則已苟有志焉舍是無以議為矣是故本之
詩以求其恒本之易以求其變本之書以求其質本之
春秋以求其斷本之樂以求其通本之禮以求其辨夫
如是則六經之文為我之文而吾之文一本於道矣故
曰經者載道之文文之至者也後聖復作其蔑以加之
矣今子知及乎此則於文也其進孰愈焉特在加之意
而已矣生於是再拜謝曰謹受教敢不拳拳服膺是則
是效以無忝夫子之訓告
增贊宋孫何文贊曰堯制舜度綿今亘古周作孔述炳
星灼日是曰六經為世權衡萬象森羅五常混并游夏
之徒得粗喜精空傳其道無所發明後賢誰嗣惟軻及
卿仁門義奥我有典型聖人觀之猶足化成嬴侯劉帝
屈指西京仲舒賈誼名實絶異相如子長才智非常較
其工拙互有否臧揚雄歘馬刷翼孤翔可師數子擅文
之場東漢而下寂無雄覇亹亹建安格力猶完當塗之
後文失其官家懷往迹戶掠陳言陵夷怠惰至於江左
輕淺淫麗迭相唱和聖心經體盡墜於地千詞一語萬
指一意縫煙綴雲圖山畫水駢枝儷葉顛首倒尾治亂
莫分興亡不紀齊傾梁絶陳傾隋圯奕奕李唐木鐸再
揚文之紀綱斷而更純鉅手魁手磊落相望凌轢百代
直趨三王續典紹謨韓領其徒還雅歸頌杜統其衆土
德旣衰文復喧卑制誥之俗儕於四六風什之訛鄰於
謳歌懷經囊史孰遏頽波出入五代兵戈不稱天祐斯
文啟我大君蒲帛詔聘鴻碩紛綸邪返而正漓澄而醇
凡百儒林宜師帝心語思其工意思其深勿聽淫哇喪
其雅音勿視彩飾亡其正色力樹古風坐臻皇極無俾
唐文獨稱往昔賤臣司箴歌告執事
增書唐裵度寄李翺書曰文之異者在氣格之高下思
致之淺深不在磔裂章句隳廢聲韻也人之異者在神
氣之清濁心志之通塞不在倒置眉目反易冠帶也
又曰三五之代上垂拱而無為下不知其帝力其微被
於天地萬物不可得而傳也殷周之際聖賢相遇其文
在於盛德大業又鮮得而傳也宋蘇轍上韓太尉書
曰轍生好為文思之至深以為文者氣之所形然文不
可以學而能氣可以飬而至張耒答李推官書曰學
文之端急於明理夫決水於江河淮海順而行之滔滔
汨汨日夜不止衝砥柱絶吕梁其舒為淪漣鼓為波濤
蛟龍魚鼈噴薄出没因其所遇而變生焉溝瀆東決而
西涸下滿而上虛日夜激之欲見其竒只蛙蛭之玩耳
江淮河海理道之文也不求奇而奇至矣激溝瀆而求
水之奇此無見於理而欲以言語句讀為竒之文也
方希古與趙伯欽書曰近世之文辭所以不古若者以
文辭為業而不知道術今有至乎窮谷者言其所見則
不過泉石𣗳木禽獸蟲魚之狀而已比遊乎雄都巨邑
者見宫室之壯麗車馬之蕃庶人民物産之瑰異變怪
其言豈不有間哉故聖賢之文辭所以不可及者造道
深而自得者遠朱夏答程伯大論文書曰古之為文
非有意於文也若風之於水適相遭而文生也故鼓之
而為濤含之而為漪蹙之而為縠澄之而為練激之而
為珠璣非水也風也二者適相遭而文生也天之於文
也獨不然乎纖者濃者丹者堊者莫不極其美麗而造
物者豈物物而雕之哉彼昧於此者三年而刻楮
增序唐劉禹錫吕溫文集序云五行秀氣得之居多者
為雋人其色瀲灎於顔間其聲發而為文章天之所與
有物來相元吳澂别趙子昂序曰為文而欲為一世
之人好吾悲其文為文而使一世之人不好吾悲其人
明楊守陳誠意伯劉基集序曰發之文辭若四嶽之
出雲無窮若大海浩溔中蓄虯螭䱎䲛罨□之屬觀者
駭愕而莫能名然皆載道之航輪濟世之粱帛屠隆
漢魏叢書序曰羲農太古其文則隱周孔神聖其文則
經顔曾溫溫其文粹美子輿巖巖其文高雋莊列超曠
其文洸洋靈均忠憤其文悽怨左氏贍博其文華菀
增論晉摯虞文章流别論曰文章者所以宣上下之象
明人倫之叙窮理盡性以究萬物之宜者也王澤流而
詩作成功臻而頌興&KR0564;德立而銘著嘉美終而誄集祝
史陳辭官箴王闕
增說宋蘇軾雜說曰吾為文如萬斛泉源不擇地皆可
平地滔滔汨汨雖一日千里無難及其與石山曲折隨
物賦形而不可知也所可知者常行於當行止於不可
不止如是而已矣
御定淵鑑類函卷一百九十六
