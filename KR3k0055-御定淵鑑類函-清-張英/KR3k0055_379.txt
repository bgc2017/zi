欽定四庫全書
御定淵鑑類函卷三百七十四
服飾部五(裘褐)(衫襦)(襜褕裳)
裘一
原說文曰裘皮衣也增瑞應圖曰王者奉五行教民
種植以事則渠搜國來獻裘王者德茂不耻惡衣服則
四夷乘白鹿來獻白裘毛詩曰羔裘如濡洵直且侯
羔裘豹飾孔武有力又曰君子至止錦衣狐裘又
曰羔裘逍遥狐裘以朝羔裘翺翔狐裘在堂又曰彼
都人士狐裘黃黃原禮記曰良冶之子必學為裘
又曰裘之裼也見美也服之襲也充美也又曰君衣
狐白裘錦衣以裼之君之右虎裘厥左狼裘(注云衛尊者宜武猛)
君子狐青裘豹褎玄綃衣以裼之(鄭注云君子大夫士也玄與青相宜)麛
裘青豻褎絞衣以裼之(豻胡犬絞蒼黃之色)羔裘豹飾緇衣以裼
之狐裘黃衣以裼之錦衣狐裘諸侯之服也犬羊之裘
不裼不文飾也又月令曰孟冬之月天子始裘周
官曰司裘為大裘以供王祀天之服(大裘羔裘也祀天以示質)仲秋
獻良裘乃行羽物(鄭注黼裘也良善也天子所服仲秋鳥獸毛毨王乃以羽物賜羣吏)季
秋獻功裘以待班賜(功人功微麄謂狐青麛裘之屬卿大夫所服季秋鳩化為鷹故於此)
(時為賜)五經要義曰諸侯黼裘以誓田雜羔裘為黼文
也又曰古者著裘於内而以繒衣覆之乃加以朝服
朝會之時袒其朝服見裘裏覆衣謂之裼裼之言露可
見之辭所以示美呈好而為飾加以朝服謂之襲袒謂
之裼大裘不覆反本取其質也增左傳曰狐裘蒙茸
一國三公吾誰適從原白虎通曰裘所以佐女工助
温也古者緇衣羔裘黃衣狐裘禽獸衆多獨以狐羔取
其輕煖狐死首丘明君子不忘本也羔取其跪乳遜順
也增漢書賈誼上疏曰卧赤子天下之上而安植遺
腹朝委裘而天下不亂淮南子曰夫夏日之不披裘
者非愛之也暖有餘於身也裘與蓑孰急見雨則裘不
用上堂則蓑不御此代為貴者白狐之裘天子之披也
而在朝堂然為狐計者不若走於澤披羊裘而賃固其
事也狐裘而負籠甚可怪也哉原晉令曰山鹿白□
遊毛狐白貂領黃貂斑白鼲子渠搜裘皆禁物墨子
曰江河之水非一水之源千鎰之裘非一狐之白增
抱朴子曰狐白不可以當暑原說苑曰千金之裘非
一狐之皮也廊廟之榱非一木之枝也先王之法非一
士之知也增文子曰裘足以禦寒盖形潛夫論曰
挾夫私計以論公政猶與狐議裘無時可得也符子
曰為千金之裘而與狐謀之其皮不可得也崔寔四
民月令曰蠧蟲竝興以灰藏氊裘桓譚新論曰振裘
持領萬毛皆整楊寡見曰大寒而後索裘不亦晩乎
柳宗元文曰冰雪之交衆裘我絺
裘二
增田休子曰少昊氏都於曲阜鞬鞮毛人獻其羽裘
韓子曰堯之王天下也冬則鹿裘夏則葛絺原帝王
世紀曰禹治水畢天錫玄龜渠搜國服禹之德來獻珍
裘左傳曰齊人以郲寄衛侯右宰糓從而逃歸衛人
將殺之辭曰余不悅初矣余狐裘而羔袖乃赦之(杜注曰言)
(一身盡善唯少有惡喻已雖從出其罪不多)增又曰昭公賜公衍羔裘使
獻龍輔於齊侯遂入羔裘齊侯喜與之陽榖原又曰
齊侯伐晉夷儀東郭書讓登犁彌從之齊侯賞犁彌犁
彌辭曰有先登者臣從之晳幘而衣貍製公使視東郭
書乃夫子也增墨子曰晉文公好士之惡衣故文公
之臣皆䍧裘韓子曰孫叔敖相楚衣羖羊裘說苑
曰晉平公使叔向聘吳吳人飾舟以送左右各五百人
有繡衣而貂裘者又曰晉平公出朝有鳥環平公不
去平公謂師曠曰吾聞之霸王之主鳳下之今者出朝
有鳥環寡人終朝不去是鳳鳥也曠對曰東方有鳥名
諫珂文身而赤足憎烏而愛狐今者君不衣狐裘以朝
乎平公曰然原又曰趙簡子乘敝車瘦馬衣羖羊裘
其宰曰車新則安馬肥則往來疾狐裘則温且輕君宜
改之簡子曰君子服善則益恭細人服善則益倨我以
自備恐有細人之心也晏子曰景公時雨雪三日公
披狐白裘曰怪哉雨雪三日不寒晏子曰古之賢君飽
而知人飢温而知人寒今君不知也公乃命出裘以與
寒者發粟以與飢者增又曰景公賜晏子狐白裘其
價千金晏子辭而不受三反曰君服之上而使嬰服之
下不可以為教又曰晏子至晉有敝冠反裘負芻者
晏子曰子何者對曰我越石父也不免凍餒為人僕三
年晏子解左驂贖之說苑曰林既衣韋衣而朝齊景
公曰此君子服耶既作色曰服何足以端士行如君言
衣狗裘者當狗號衣羊裘者當羊鳴今君衣狐意得無
變乎吕氏春秋曰孔子始用於魯魯人歌之曰麛裘
而鞞投之無戾鞞而麛裘投之無郵三年男行乎途左
女行乎途右民之遺者民莫之舉新序曰魏文侯出
遊見反裘負芻者問之對曰愛毛也文侯曰爾不知皮
盡而毛無所附也明年東陽上計其布十倍大夫賀之
文侯曰民不增而稅倍亦何異反裘負芻者厚取於下
則上下不安此自危之道也子何用賀之乎原戰國
策曰蘇秦說秦王書十上而說不行黑貂之裘敝增
春秋後語曰淳于髠見鄒忌曰狐裘雖敝不可補以黃
犬之皮忌曰諾謹受教請擇君子無雜小人其間原
戰國策曰齊襄王立田單相之過魯有老人涉淄而寒
出而不行坐沙中田單見其寒解裘而衣之十洲記
曰漢武帝天漢三年西國王獻吉光毛裘裘色黃盖神
馬之類入水經日不濡入火不焦帝厚謝使者增西
京雜記曰漢成帝好蹴踘羣臣以勞體非至尊所宜帝
曰可擇似而不勞者奏之劉向作彈碁以獻帝大悅賜
青羔裘紫絲履服以朝覲原東觀漢記曰東平王蒼
來朝章帝以王觸寒涉道賜王乘輿貂裘增又曰祭
彤為遼東太守鮮卑奉馬一匹貂裘二領後漢書曰
嚴光世祖時遊學及世祖即位乃變名隐身不見帝思
其賢乃令以物色訪之後齊國上言曰有男子披羊裘
釣澤中帝令齎玄纁聘之三聘而後至又曰馬援歎
曰殖貨財産貴其能施賑也不能守錢虜耳乃盡𣪚以
班昆弟故舊身服羊裘皮袴又曰劉虞為幽州刺史
常著氊裘原魏氏春秋曰高柔為刺姦令史處法平
允夙夜匪懈至擁膝抱文書而寝太祖常夜微出觀察
諸史見而哀之徐解裘覆柔而去自是而辟焉增會
稽典略曰魏朗字少英為郡功曹佐正旦掾吏顧龕被
裘以加朝服朗以裘非臣服龕不敬勅卒撤去龕恚而
不聽朗右手鳴鼔左手撤裘以聞府君喜朗遂退龕以
朗代之朗辭病不就原晉咸寧起居注曰大醫司馬
程據上雉頭裘一領詔曰據此裘非常衣服消費功用
其於殿前燒之勅外内有造異服者罪之增晉書曰
羊祜在軍中常輕裘緩帶身不披甲又曰趙王倫字
子彝初封瑯琊郡王坐使散騎將劉緝買工所將盗御
裘廷尉杜友正緝棄市倫當與緝同罪有司奏倫爵重
屬親可不坐諫議大夫劉毅駁曰王法賞罰不阿貴賤
然後可以齊禮制而明典刑也倫知裘非常蔽不語吏
與緝同罪王隐晉書曰步熊字叔羆好學兼術數趙
王倫辟熊熊言倫死不久不足應有人告倫倫怒遣兵
圍之熊使諸生著已裘南走圍者皆奔之熊密從北道
走得脫又曰桓玄殺羅企生先是玄以羔裘遺企生
所生母氏及企生遇害即日焚裘又曰王敦參軍摰
瞻見敦以故壊裘賜老外部都督曰此裘雖故不可與
小吏敦曰何故瞻曰上服賜下貂蟬亦可賜下乎齊
書曰文帝製孔雀毛裘又曰文惠太子性奢侈製珍
玩之物織孔雀毛為裘光采金翠過於雉頭遠矣後
魏書曰裴佗暑不張盖寒不衣裘北齊書曰唐邕字
道和少明敏有治世才斛律金啟太后曰唐邕強幹一
人當千顯祖乃解所服青鼠皮裘賜之云意在與卿共
敝集異記曰則天賜張昌宗集翠裘后令狄仁傑與
賭此裘狄因指所衣紫拖袍曰臣以此敵后曰為不若
矣狄曰此大臣朝見奏對之服也昌宗累局皆北公禠
裘拜恩而出唐李程𫝊曰玄宗著令十月始裘唐
書曰武攸緒凡王公所遺鹿裘俱不服塵皆滿積本
傳曰張志和常欲以大布製裘嫂為躬績及成衣之雖
暑不解𫝊記曰李巖為參軍時製一裘服之終身
文獻通考曰宋高宗紹興十三年禮部侍郎王賞言按
周禮王祀昊天上帝服大裘而冕元豐中何洵直議以
黑繒作大裘如衮惟領袖用羔議者謂純用羔恐太重
難服今請如洵直議從之
裘三
原狐腋雉頭(王褒四子論曰千金之裘非一狐之腋下詳裘二)黑貂青
鳳(戰國策曰蘇秦說李兌兌送秦黑貂之裘黃金百鎰拾遺記曰周昭王綴青鳳毛為二裘一名燠質一)
(名暄肌常以禦寒至厲王流於彘彘人得而竒之分裂此裘遍於彘土罪入大辟者抽裘一毛以贖死價值萬)
(金也)素錦紫綈(禮記鄭玄注曰君衣狐白毛之裘則以素錦為衣覆之可使裼也西京)
(雜記曰慶安年十五為成帝侍郎善鼔琴趙后悦之白上得出入御内絶見愛幸常著紫綈裘與后同居)
鵠氅豹襜(劉義慶世說曰謝萬與安詣簡文著白綸巾鵠氅裘履板而前共談移日大器重之)
(故管子曰武王為侈靡令曰豹襜豹裘方得入廟豹皮百金功臣之家享千鍾而未得一豹皮)鷫
鸘狐貉(西京雜記曰司馬相如與卓文君還成都居貧愁懣以所服鷫鸘裘就市鬻酒與文君為)
(歡曰李白詩曰謝尚自能鴝鵒舞相如免脱鷫鸘裘又詩鷫鸘裘貰酒論語曰緇衣羔裘素衣麑裘黃衣)
(狐裘䙝裘長短右袂狐貉之厚以居)青豻玄狐(上詳裘二帝黃帝出軍決曰黃伐蚩尤)
(未克西王母遣人被玄狐之裘以符授之又西域高昌國唐太宗即位獻玄狐裘)三英千
鎰(郭璞毛詩拾遺曰羔裘晏兮三英粲兮毛詩注曰三英三德也英謂古者以素絲英飾裘即上素絲五紽)
(也裘下詳一)玄華翠雲(上見裘五謝莊表日宋玉風賦曰主人之女翳承之華披翠)
(雲之裘雲又李鳴早歌曰身披翠裘袖拂紫煙去)狐青狖白(上詳裘一餘魏志曰夫)
(國人如狐狸狖白黑貉之裘也)增釣澤獵苑(上詳裘二寳杜陽編曰唐敬宗歴中南)
(粤國進浮光裘即紫海水染色也以五采織成龍鳳綴五色真珠上衣之以獵北苑為朝日所照光彩動搖一)
(日從禽忽值暴雨而裘略無沾潤上異之)
裘四
原粹白(吕氏春秋曰天下無粹白之狐而有粹白之裘取諸衆白)温輕(詳上裘二)擇
羝(尹子曰皐陶擇羝裘以御之)襲貉(聖主得賢臣頌曰服絺綌之涼者不苦盛暑之鬱燠襲狐)
(貉之煖者不憂至寒之悽愴)錦裘(魏武與楊彪書曰今贈足下錦裘三領)罽裘(傅子)
(曰房陵都尉戰有功太祖賜罽裘豹裀)鼲裘(吳書曰陸遜破曹休吳主集羣僚大會酒命遜對舞)
(解所著鼲子裘賜遜按鼲音渾鼠名皮可為裘)鹿裘(晏子衣緇布之衣麋鹿之裘以朝公曰夫子之)
(家若此而貧也晏子曰王孫子云堯之為君冬則鹿裘夏則絺葛云云)反衣(漢楊興謂史高曰將)
(軍所舉不過門下賓客富貴而烈士不舉是有狐白之裘而反衣也)不弔(論語曰羔裘玄冠不以弔)
重裘(王昶家誡曰救寒莫如重裘止謗莫如自修)輕裘(論語曰赤之適齊也乘肥馬衣)
(輕裘)增麤裘(唐六帖曰鄭注常衣麤裘)袒裘(左傳曰衛侯為虎幄於藉圃渾良夫乘衷)
(甸兩牡紫衣狐裘至袒裘不釋劔而食太子使牽以退數之以三罪而殺之)氊裘(蘇軾詩曰提戈)
(入市畏氊裘又詳裘二)環裘(唐李百藥文曰薦環裘而委䞇)五色(李白詩曰粉圖珍裘)
(五雲色曄如晴天散彩虹)百結(明錄曰董威得殘碎繒帛結以為衣號百結裘詩曰敝裘何啻聮)
(百結)青毛(裘披青毛錦上元夫人服)紫茸(黃庭堅詩曰可堪更著紫茸裘)青兕
(唐詩曰羌兒青兕裘)紫貂(豹袖紫貂裘豪俠之服也)木棉裘(蘇軾詩曰江東賈客木棉)
(裘)日本裘(李白詩曰身著日本裘昂藏出風塵)原綴孔翠(𫝊玄樂府曰輕裘綴)
(孔翠明珂曜珊瑚)致白鼲(魏文帝與孫權書曰今因趙咨致文馬一匹白鼲子裘一領)
有千金(秦青子曰有千金之裘而無千金之布)非一狐(杜篤衆瑞賦曰夫千金之裘非)
(一狐之白雅頌之聲非一家之作也)公子狐狸(詩曰一之日于貉取彼狐狸為公子裘)
舟人熊羆(又曰舟人之子熊羆是裘注言富也)日出有曜(又曰羔裘如膏日出有曜)
(刺檜君好潔其衣服也)天下無雙(史記曰秦囚孟嘗君欲殺之孟嘗君使人說昭王幸姬求)
(解姬曰妾願得君狐白裘此時孟嘗君有一狐白裘直千金天下無雙入秦獻之昭王更無他裘有能為狗盗)
(者曰臣能得狐白裘乃夜為狗以入秦宫藏中取所獻狐白裘以獻幸姬遂得歸)裘不及蓑
(劉子曰今處繡戸洞房則蓑不如裘被雪沐雨則裘不及蓑以此觀之適才所施隨時成務各有宜也)
扇不清涼(趙書曰汲桑盛暑重裘因使人扇之扇者悉罷桑恚不得清涼斬扇者)狐白
坐堂(詳裘二)鶴氅乘輿(世說曰孟昶未達時家在京嘗見王恭服鶴氅裘而乘輿於時)
(微雪昶於籬間窺之歎曰此真神仙人也)渠搜獻裘(詳上裘二)鮮卑為裘(漢書)
(曰鮮卑國以貂豽鼲子皮毛為裘注貂鼲並鼠屬豽猴屬)解裘覆體(詳裘二)致裘
達情(劉越石箋曰致裘一領亦達其情耳)增臧紇狐裘(左傳曰臧孫紇救鄫侵邾敗于)
(狐駘國人頌之曰臧之狐裘敗我于狐駘)桃椎鹿裘(唐六典曰朱桃椎鹿裘索𢃄人莫能測其)
(所為)原底春被裘(列子曰林類年且百歲底春被裘拾遺穗於故畦竝歌竝進注云底當也)
五月披裘(吳越春秋曰延陵季子見路有遺金謂薪者請取之對曰五月披裘負薪豈取遺金)
增曾子襲裘子游裼裘(禮記檀弓曰曾子襲裘而弔子游裼裘而弔主人既)
(小斂袒括髮子游趨而出襲裘𢃄絰而入曾子曰我過矣夫夫是也)原冬日霓裘(韓子)
冬日黑裘(又曰孫叔敖冬日黑裘夏日葛衣)遺而不受(孔叢子曰子思居衛緼袍)
(無裏田子方遺其狐白之裘子思曰吾間遺人食物不義者受之如棄物于溝壑中吾雖無德不敢以身為溝)
(壑遂不受)讒乃獻之(蔡昭侯朝楚持美裘二其一獻之昭王而自衣其一楚相子常讒之蔡侯)
(留楚三年乃獻其裘子常遂歸蔡侯)士不狐白(禮記曰士不衣狐白)童不裘裳
(童子不衣裘裳為太温也)晏子三十年(一狐裘三十年晏子焉知禮言太儉也)毛
民七千里(外國圖曰毛民國出名裘去朔方七千里)奢而不度翠被可鑒
於楚王儉則失儀狐裘見非于齊相
裘五
增詩宋王禹偁黑裘詩曰野蠶自成繭繰密為山紬此
物産何許萊夷負海州一端重數斤裁染為䙝裘守黑
異華侈崇儉非輕柔燻香則無取風雪曾何憂朝可奉
冠𢃄夜以為衾裯晏嬰三十載庶幾跡相侔季子歎貂
敝吾服已為優不取狐貉者亦當師仲由況我屢遷謫
行採賡歌謳映髮垂鷺頂植杖昂鳩頭袖寬可以舞老
農即為儔不曳銀臺門任爾争封侯元楊載敗裘詩
曰寂寞牛衣子能無敝緼袍塵埃須浣濯蟣蝨費爬搔
意味存雞肋寒涼視馬毛千金既銷鑠猶聽朔風號
增賦唐獨孤綬西域獻吉光裘賦曰邈矣外區實生珍
異彼靈獸之則獲製良裘之斯至聖王之所未覩獻令
之所莫備叶朝宗則來自金方應中國而色當土位意
者以烈風之靡興溟海之清澄德動天而遐方内向氣
入翼而貢獻足徵方啟襲以進御如執輕之不勝䬃然
舜風翠雲之光可奮籠夫堯日青鳳之煥徒稱故其背
崑崙踰弱水重九譯越萬里豈殊俗之所貴信希代之
為美直千金者更輕稱狐白者非擬雖沉以天沼無易
暵其之性燎以京薪獨異焚如之理斯乃動聽驚視孰
知其然者矣夫物有難測必思之而不厭事有詭常亦
推之而可騐何異績鼠毛以為布引龍鬚以成絲澣於
火而自若弦於弓而有之況能禦寒涼以效用衣裼襲
以呈姿司服以登備皇儀而餙朝禮至尊爰御光紫極
而耀丹墀遂使越人捧翟以求退王母收環而請辭羣
公乃拜首而稱曰休哉聖君之緝熙且天地不愛其寳
豈戎夷敢愛其私乎將念委裘之有實防侈服之生禍
表微於君子小人酌義於夏山殷火俾萬物之咸格其
德風之在我於是天子曰俞彼則獻其琛曷若獻其可
陶翰狐白裘賦曰邈哉瑞獸生乎青丘資挾温以流
潤得頤素而成裘故鎮毫錯毳匪剛斯柔象羣哲以濟
美較千年而取優配華玩於車服曜珍竒於貴游殷祀
典以崇賁飾禮容而克修暨夫秋沉金氣冬舉玄律進
卿相之門登王侯之室寒袪温薦恩纏好密任藏用以
卷舒委涼暄以昇黜將綌衣以遞御與紈扇而更出苟
人事之宜然諒廢興之若一嘉其全真定色育精含徽
千金振價衆服騰輝朝臨皓雪且状乎寒披鶴氅曉安
朱架又象乎高懸玉衣雖質文之可别盖貴賤而同歸
故崇侈者取貴而尚戒奢者含貞以非矧乎從損而益
工兼素腋德之攸親豈惟物新晏嬰相齊以推弊孟嘗
獻秦而獲珍貞休利乎蕃決悔恡生乎妄人儻兹道之
無替庶遺芳於後塵雍陶千金裘賦曰良冶之子兮
不&KR2297;舊規製珍裘兮巧意無遺非一狐之成此直千金
而在兹盖以表盛服之麗者舉高價而美之儻以負芻
如當市骨之日如將貰酒偏宜買笑之時如其選擇亦
求粹白資衆毛取羣腋極貍製之状殊豹飾之跡俾裼
襲之有加欲曳婁而無斁紉針既就振領提裳乍掩孔
雀全欺鷫鸘有斯而死不於市衣此而坐不垂堂何必
獻武帝之時人來西域受平公之處鳥下東方宜乎在
笥見珍滿籯非貴將示美以爰御豈救寒而乃衣時彰
節用乃三十年而尚存俗競奢妍乃十萬軍之所費觀
其皓練漸潔輕埃莫霑巾幣之酬猶少外飾之態俄添
日影遥臨寧識驌驦之易雪華傍射自宜狐貉之兼爾
乃取而諷論其象亦猶多士補于衮職羣材搆于時棟
豈比夫告弊於黑貂誇煥於青鳳然則乖惡衣之義生
侈服之心既傷三德之數徒稱千鎰之金所以披鶴氅
于王公獨標耿潔焚雉頭於晉帝用戒奢淫況乎衣褐
可以備卒歲挾纊足以禦寒夜何勞寳劔侔貲豈要驪
珠同價委此蒙茸之資被乎勤儉之化使狗盜之人盡
息其偷詐
原表宋謝莊謝賜貂裘表曰臣莊言主衣黃達言勅賜
臣貂裘匭發袵開玄華有曜靡毫柔毳黯鑑自凝固以
綵越綴翬光逾緝燕臣聞嚬笑不妄韓裳勿假續有昭
庸楚纊爰建臣歡忭自歌而同委衾之澤勤勞未報而
叨解裘之寵空荷榮施徒賁微軀承殊恩必識服以淪
生銘悅之情妄知所寘臣受假無由恭拜謹遣表
原啟齊王融謝勅賜御裘等啟曰雲衣降受仙裾曲委
榮振素里澤駭蓬心昔漢帝解裘不獨前寵曹王褫帶
復降今恩又謝竟陵王賜衲裘啟曰降飾自尊垂榮
及賤玄玉不純曾波奪采南陸方永北風日壮無衣無
褐發念聖衷而挾纊之問每流解裘之賜偏委梁簡
文帝謝東宫賜裘啟曰物華雉毳名高燕羽才慙齊相
愧白狐之飾德謝漢蕃均黑貂之賜地卷朔風庭流花
雪故以裾生惠氣袖起陽春
衫一
原劉熙釋名曰衫芟也衣無袖端也揚雄方言曰陳
魏宋楚之間謂之襜或謂之單襦晉東宫舊事曰太
子納妃有白縠白紗白絹衫竝紫結纓增文獻通考
曰梁天監制直閣將軍諸殿主帥朱衣正直絳衫從則
裲襠衫又曰唐初士人以棠苧襴衫為上服貴女工
之始也一命以黃再命以黑三命以纁四命以綠五命
以紫士服短褐庶人以白唐中書令馬周上議曰禮
無服衫之文三代之制有深衣請加襴袖褾襈為士人
上服開骻者名曰缺骻衫庶人服之唐六典曰益州
出高杼衫段浣花旅地志曰籠桶衫拂袖巾皆蜀人
奉親之服通考曰宋制執儀仗者鸞衫宋史輿服
志曰紫衫本軍校服中興士大夫服之以便戎事紹興
二十六年禁毋得以戎服臨民自是紫衫遂廢又曰
涼衫其制如紫衫亦曰白衫乾道初禮部侍郎王儼奏
竊見近日士大夫皆服涼衫甚非美觀而以交際臨民
居官純素可憎有似凶服陛下方奉兩宫所宜革之且
文武竝用本不偏廢朝章之外宜有便衣仍存紫衫未
害大體於是禁服白衫除乘馬道塗許服外餘不得服
若便服許用紫衫金史輿服志曰婦人上衣謂之團
衫日下舊聞曰元順帝時宫女奏樂或用唐帽窄衫
衫二
增炙轂子曰燕朝衮冕有白紗中單有明衣皆汗衫之
象以行祭接神至漢與項羽交戰汗透中單改名汗衫
貴賤通服原魏文帝列傳曰吳選曹令史劉卓病荒
夢見一人以白越單衫與之言曰汝著衫汗火燒便潔
也卓覺果有衫在側汗輙火浣之增晉惠帝起居注
曰愍懷以體上白絹單衣一領因士寄與妃宋書曰
薛安都與魏戰魏多縱突騎衆軍患之安都怒甚乃脫
兜鍪解所帶鎧唯著絳納裲襠衫馬亦去其装馳賊陣
猛氣咆勃所向無當其鋒者又曰渴盆陀國士人剪
髮著氊帽小袖衣為衫則開頸縫前宋起居注曰到
溉為建安太守任昉以詩贈之求二衫云鐵錢兩當一
百代易名實為惠當及時無待涼秋日溉荅云余衣本
百結閩中徒八蠶假令金如粟詎使廉夫貪齊書曰
陽休之除𣪚騎常侍監修起居注頃之坐事左遷文宣
郊天百僚咸從休之為驍騎將軍衣兩襠用手持白棓
時魏收為中書令嘲之曰義真服未休之曰我昔為常
伯首帶蟬冕今處驍遊身被衫甲允文允武何必減卿
談笑晏然議者服其夷曠原劉敬叔異苑曰毌丘儉
征沃沮使王傾窮其東界父老曰曾有破船從漢海流
得布衫身如中人但兩袖頓長三丈宋書曰高祖微
時有納布衫襖等衣既貴付公主曰後代驕奢不節以
此示之增唐書曰德宗在梁州地熱未給將士春衣
上亦御夾服以視朝左右請御衫上曰從我者冬服未
易我豈可獨衣衫乎將士聞之莫不流涕又曰桑道
茂見李晟以一縑易晟衫請題衿膺曰它日為信後道
茂受朱泚偽官出衫衿示晟得原死六帖曰昭宗既
誅宦官第五可範等凖國故事量留三十人各賜黃絹
衫一領以備宫中指使仍不得輙有養男其左右神策
軍諸道監軍竝令停廢晦菴語錄曰隋煬帝數出幸
因令百官以戎服從一品紫次朱次青皂後世循襲遂
為朝服我朝渡江乃變為白涼衫紹興間士人猶是白
涼衫至後來軍興又變為紫衫皆戎服也又曰壽皇
初間羣臣皆許用紫衫又曰祖宗時元正冬至皆有
大朝會君臣都著法服諸州解頭亦預籍溪胡先生在
州解元亦曾預元正朝會著白羅衫又曰籍溪云士
服著白羅衫紹興間韓勉之知某州於信州會樣來製
士服正如此某後來看祖宗實錄乃是教大晟樂士人
所服方知出處朝野雜記曰宋自軍興士大夫始衣
紫窄衫上下如一紹興九年詔長吏毋得以戎服臨民
復用冠帶秦檜死魏道弼秉政復舉行之論者以為擾
士人貧者尤患苦之未幾道弼為臺諫所攻遂罷數事
紫衫其一也於是士大夫皆服涼衫乾道中李獻之為
學士上言會聚中顔色可憎今陛下上奉兩宫宜服紫
衫為便上從之盖自渡江以來人情日趨簡便不可復
故矣又曰孝宗之喪趙子直當國始令羣臣服白涼
衫皂帶以治事終喪乃止論者以為是及光宗之喪禮
部侍郎陳宗召復請百官以日易月禪除畢服紫衫皂
帶以治事從之
衫三
原白紗絳納(車灌晉循復山陵故事曰梓宫衣物練單衫五領練複衫五領白紗衫六領白)
(紗縠衫五領沈宋起居注曰太始二年御史中丞羊希奏山隂令謝親憂未除常著青絳納兩襠衫請免沈)
(前所居官也)增從事隐士(唐詩曰將軍昔著從事衫謂吳起暫卸戰裘學著從事衫)
(也為梁福廬陵記曰成芳隐麥林山剥苧織布短襴寬袖之衣著以酟酒自稱隐士衫)顔郎色
舍人面(明皇遺事曰顔真卿問范氏尼曰吾得五品否尼指示紫布食單曰顔郎衫色如此謝)
(泌戲胡旦飲酒面赤曰舍人面色如衫色)長三丈重七斤(上詳衫二萬僧問趙州)
(法歸一一歸何所州云我在青州作一領布衫重七斤)
衫四
增碧衫(蘇軾夢詩曰亂點餘花唾碧衫)青衫(白居易詩曰江州司馬青衫濕)皂衫
(士大夫家居常服)白衫(趙宋渡江時為白涼衫)單衫(唐詩曰陽春二三月單衫繡兩)
(襠)唐衫(宋方岳詩曰蹇驢不管唐衫濕)練鵲衫(文獻通考曰宋制駕前殿前指揮使)
(有練鵲纈衫)孔雀衫(宋沈遼龜兹舞詩曰玉顔二女高髻花孔雀羅衫金畫縷)寳相
衫(通考曰宋制執儀仗者有寳相花衫)荷葉衫(宋方岳詩曰荷葉衫枯䔩䔩塵)黃衫
年少(唐詩曰黃衫年少來宜數富貴家之服也)冬衣葛衫(袁充冬初尚衣葛衫客戲之)
衫五
增詩唐白居易故衫詩曰闇淡緋衫稱老身半披半曳
出朱門袖中吳郡新詩本襟上杭州舊酒痕殘色過梅
看向盡故香因洗嗅猶存曾經爛漫三年著欲棄空箱
似少恩
襜褕一
增方言曰襜褕江淮之間謂之&KR2391;褣自關而西謂之襜
褕以無緣謂之藍縷(按襜褕音苫姚謂帷襜以前後也)
襜褕二
增漢書曰何竝為長陵令侍中王林卿通輕俠傾京師
至寺拔刀剥其建鼓竝追之卿迫窘乃令奴冠其冠被
其䄡褕自代乘變服馳去東觀漢記曰王阜為益州
太守大將軍竇憲貴盛以絳罽襜褕與阜不受又曰
延岑上元還被襜褕宿下邑亭亭長白言睢陽賊衣絳
罽襜褕今宿客疑是乃發卒來岑卧不動吏謝去
襜褕三
原入宫詣闕(漢武安侯田蚡坐襜褕入宫不敬國除漢書曰元始五年有一男子乘黃犢)
(車建黃旗衣黃襜褕著黃帽詣北闕自稱衛太子)增服襜裙曳褕絏(金史輿服)
(志曰婦人服襜裙多以黑紫上編繡全枝花周身六□積司馬相如上林賦曰曳獨繭之褕絏張揖注曰褕)
(襜褕也)美人贈貂宿客被罽(漢張衡四愁詩曰美人贈我貂襜褕何以報之)
(明月珠二下詳襜褕)
襜褕四
原縑襜褕(東觀漢記曰王郎反世祖自薊東南馳耿純與從昆弟訢宿植共率宗族賓客二千餘人)
(皆衣縑襜褕絳衣奉迎牙育拜純為前將軍)絳襜褕(又云玄熲滅羌詔賜錢十萬七尺絳襜褕)
(一具)絳罽襜褕(桓譚新論曰余從長安歸道病蒙絮被絳罽襜褕宿於下邑亭中)諸
于襜褕(東觀漢記曰更始在長安諸將皆冠幘而服婦人衣諸于襜褕按諸于大掖衣如婦人之袿)
襜褕先生(述征記曰齊之南有一谷谷中有襜褕先生碑平原人也)襜褕有餘
(邊讓字文禮孔融薦於武帝曰邊讓為九州之牧衣被則不足為單衣襜褕則有餘)
褐一
增說文曰褐短衣也原詩曰無衣無褐何以卒歲
增老子曰聖人披褐而懷玉墨子曰人不可衣短褐
衣服不美身體從容不足道也唐六典曰會州出駝
褐常州出兔褐洮州出毛褐文獻通考曰革輅銀褐
飾職掌駕士一百五十六人服色以銀褐又曰宋仁
宗時太平日久士民富樂寖為浮侈乃下詔禁約令京
師士庶不得衣黑褐地白花衣服并藍黃紫地撮暈花
樣女子不得衣白褐毛玄并黲褐帛
褐二
增左傳曰吳申叔儀乞粮于公孫有山氏曰佩玉繠兮
余無所繫之旨酒一盛兮余與褐之父睨之對曰粱則
無矣麄則有之若登首山以呼曰庚癸乎則諾韓詩
外𫝊曰東郭先生知宋將亡褰褐而過其朝曰宋將有
荆棘之患縈吾褐故褰而避之三年宋果亡史記曰
五羖大夫鄙人也聞秦繆公之賢自鬻秦客被褐食牛
朞年舉之牛口之下加之百姓之上又曰婁敬隴西
人過洛陽衣羊裘因齊人虞將軍求見上虞將軍欲為
易其衣不肯曰臣衣帛衣帛見衣褐衣褐見遂見上說
上西行後漢黃瓊𫝊曰拂巾袵褐以企旌車之招矣
又王望本𫝊曰望遷青州刺史州郡大旱望行部道
見飢者裸行草宿愍然哀之因以便宜出布粟給其廩
粮為作褐衣又孔融薦禰衡表曰乞令衡以褐衣召
見晉書五柳先生傳曰裋褐穿結簞瓢屢空晏如也
又曰皇甫謐字士安上書曰咎繇振褐不仁者遠矣
唐史曰德宗召拜陽城為諫議大夫遣長安尉齎束
帛至其家城褐衣到闕下辭讓帝遣中人持緋衣衣之
褐三
原毛布穀皮(鄭箋曰褐毛布也樹裴淵南海記曰蠻夷俗不蠶取穀皮熟槌之為褐)
懷璧墮履(史記曰藺相如奉璧西入秦視秦王無意償趙城乃使從者衣褐懷璧從徑道亡歸)
(璧于趙履又曰張良遊下邳圯上有一老父衣褐至良所&KR1089;其圯下謂良曰孺子下取履良因長跪進之)
增孔子惴北宫刺(曾子謂子襄曰吾嘗聞大勇於夫子矣自反而不縮雖褐寬博)
(吾不惴焉之孟子曰北宫黝視刺萬乘君若刺褐夫)許行衣王猛被(孟子曰許)
(子衣褐褐晉書曰王猛被詣桓温)
褐四
增毳褐(嘉話錄曰有朝士詣友生見衲衣道人在坐他日曰公好毳褐之夫吾但覺其臭耳友生曰毳)
(褐之臭豈甚銅乳之臭吾視毳褐愈于朱紫遠矣)霄褐(六朝文曰彈雲冕以辭色披霄褐而延佇)
樵褐(宋林逋詩曰樵褐裋衣披榼膝)幽褐(唐陳子昂詩曰眷然顧幽褐)羽褐
(即羽衣也仙人所服)毛褐(披毛褐之森森)裋褐(始皇紀寒者利裋褐飢者甘糟糠裋童䜿)
(所著)短褐(杜甫詩曰天吳與紫鳳顛倒在短褐)衣褐(毛穎傳衣褐之徒兔也)被
褐(吕氏春秋曰被褐而出衣錦而入藏文於内固不可也又文選曰被褐出閶闔)原被褐懷
玉(家語子路曰有人於此被褐而懷玉何如孔子曰國無道可也國有道則衮冕而執玉)被褐
懷珠(晉阮籍詠懷詩曰被褐懷珠玉)裋褐不全(漢書貢禹上書曰年老貧窮而家貲不滿)
(萬錢妻子糠豆不贍裋褐不全裋音樹)短褐無絮(古詩曰短褐中無絮帶斷續以繩)
增褐衣冠笠(符子曰有澤父冠葭盧之笠納鹿皮履莎裳褐衣)披褐懷金(漢趙)
(壹疾邪賦曰勢家多所宜欬唾自成珠披褐懷金玉蘭蕙化為芻)原拂褐詣宣王(新序)
(曰齊人有婦人極醜無雙號曰無鹽女行年三十無所容入衒嫁不售乃拂拭短褐自詣宣王願備後宮之埽)
(除宣王乃召而見之女歴陳齊之四殆王大感拜為王后)被褐說張温(後漢書曰張元字處)
(微有才略以世亂不仕司空張温數以禮辟不就建中二年温從車騎將軍欲出征涼州將行元以田廬被褐)
(帶索說温温不能用)
襦一
增說文曰襦短衣也一曰□衣□温也奴案反釋名
曰襦煗也言温煖也單襦如襦而無絮也反閉襦之小
者也却向著之領含於項反於背後閉其襟也西京
雜記曰漢諸陵皆珠襦玉匣形如鎧甲夢書曰上襦
為大夫婦人夢之得賢夫也晉令曰旄頭羽林著長
腰襦唐六典曰女則半袖裠襦
襦二
增吕氏春秋曰子産治鄭鄧析務難之約民大獄一衣
小獄襦袴鄭國大亂子産殺鄧析而民服吳越春秋
曰句踐與妻入臣吳夫人衣無緣之裳左開之襦莝以
養馬漢書曰昌邑王被廢太后被珠襦盛服坐武帳
中王前聽詔原又曰班伯容貌甚麗誦說有法時上
方向文學鄭寬中張禹等朝夕入說尚書論語于金華
殿中詔伯受焉數年金華之業絶班出與王許子弟為
羣在於綺紈襦袴之中非其好也又曰廉范為蜀郡
太守舊制禁民夜作范削毁先令百姓為便歌曰廉叔
度來何暮不禁火民安作昔無襦今五袴西京雜記
曰趙飛燕為皇后其女弟在昭陽殿遺織成上襦一曰
鴛鴦襦增漢書曰哀帝以東園秘器珠襦玉匣皆豫
以賜董賢東觀漢記曰來歙詣洛見上上大喜解所
披襜襦衣歙原又曰梁鴻鄉里孟氏女容貌醜而有
節操多求之不肯父母問其所欲曰得賢壻如梁鴻者
鴻聞乃求之女布襦袴裙鴻曰此真梁鴻妻也增晉
陸機與長沙夫人書曰士璜亡恨一襦少便以機新襦
衣與之晉韓康伯𫝊曰伯數歲天大寒母為作襦令
持熨斗曰且作襦尋當作複褌伯曰不復須火在熨斗
中柄亦熱今既作襦下亦當煖桓譚新論曰待詔景
子春素善占坐事繫獄其妻朱君至獄門通言遺襦袴
子春驚曰朱君來言與朱為誅袴而襦中絶者也我當
誅斷也後遂腰斬齊書曰武陵昭王過竟陵王子良
宅冬月道逢乞人脫襦與之子良見王衣單進襦于王
王曰我與向人亦復何異梁書曰郭祖深清儉常服
故布襦又曰索君正為豫章内史性不信巫邪有師
世榮稱道術為一郡巫長君正在郡小疾主簿熊丘問
巫師云須疾者衣為信命君正以所著襦與之事竟取
襦去云神將送與北斗君君正使檢諸身於衣裏獲之
以為亂政即刑于市而焚神一郡無敢行巫後魏書
曰高祖復至鄴見公卿曰朕昨日入城見車上婦人冠
帽而著小襦襖者尚書何為不察任城王澄曰著者猶
少帝曰任城意欲全著乎一言可以喪邦其斯之謂可
命史官書之列仙𫝊曰組伯子者冬著單衣盛暑襦
袴又曰東海君以織成青襦遺陳節方
襦三
原紫羅紫綺(語林曰謝鎮西著紫羅襦乃據胡牀彈琵琶作大道曲古詩曰細綺為上□)
(紫綺為上襦案□音展丹縠衣也紫又曰羅敷善採桑採桑城南隅湘綺為下裠綺為上襦)繡縠
金銀(東宫舊事曰太子納妃有紫縠襦絳紗繡縠襦述異記曰乾羅者慕容廆十一世祖也忽一)
(夕見一神著金銀襦鎧乘白馬金銀鞍勒自天而墜鮮卑神之推為君長)
襦四
原羅襦(史記淳于髠曰羅襦衿解微聞香澤)珠襦(吳越春秋曰闔閭葬女以珠襦之寳)
朱襦(鄉射禮曰君袒朱襦以射)薰襦(大夫與士射袒薰襦)增繡羅襦(白居易詩)
(曰紅樓富家女金縷繡羅襦)絳羅襦(蘇軾荔枝詩曰海上仙人絳羅襦)未解襦
(莊子曰未解裙襦口中有珠)且著襦(黃庭堅詩曰婦無複褌且著襦)繫明襦(晉束)
(晳近遊賦曰繫明襦以御冬)繡腰襦(古詩曰妾有繡腰襦葳蕤金縷光)原第五
布襦(東觀漢記曰第五倫雖為二千石常服布襦)管寧布襦(魏志曰管寧嘗著皂帽布)
(襦隨時單複)冬不服襦(王韶孝子𫝊曰竺彌字道倫本外國人居吳興父母亡哀痛瘠毁冬)
(不衣襦袴)不敢遺襦(梁顧協為廷尉正冬服單薄寺卿蔡法度欲解繻與之憚其清嚴不敢發)
(口謂人曰顧郎難衣食者竞不敢遺之)雪中贈襦(謝朓大雪中見江革敝絮單席耽學不倦)
(嗟歎久之乃脫其著襦并手割半氊與之充坐具而去)大寒作襦(詳襦二)司馬
無私施(世說曰司馬宣王從遼東還有老人寒凍于路乞一襦公惟與之酒左右曰官不少襦何不賜)
(之公曰襦官物人臣無私施)鍾離為徒作(吴越春秋曰鍾離意字子阿為司徒侯霸府議)
(曹掾詔送三百人到河北遇隆冬到弘農意輙使屬縣令出錢與徒作襦袴光武謂侯霸曰君所使吏仁恕用)
(心乎)
襦五
原啟梁沈約謝齊竟陵王賚毋赫國雲氣黃綾裙襦啟
曰竊以積絲成綵散繭騰花巧擅易水之間價貴叢臺
之下民受祿為養霑荷彌深聖恩曲漸自葉流根複袖
緼裾豈伊恒飾榮新之寵固難輕報任孝恭謝裙襦
啟曰加以庭闕桑麻室空機杼牀無煖席桁靡懸衣值
蓬卷北郊鴈飛南浦雪闇河隂冰生海岸而繩𢃄屢盡
苦風霜之切敝履恒穿踐泥沙之凍自憐袖短雖内手
而猶寒每恨衣輕徒斂襟而彌愴
裳一
原釋名曰下曰裳裳障也所以自障蔽也又曰裠下
裳也連接裙幅也緝下横縫緝其下也緣裙裙施緣也
又曰裙裏衣也古服裙不居外皆有衣籠也周易
曰黃裳元吉象曰文在中也增又曰黃帝堯舜垂衣
裳而天下治原尚書大𫝊曰舜曰精華已歇褰裳去
之毛詩曰摻摻女手可以縫裳增又曰綠衣黃裳
又曰子惠思我褰裳涉溱褰裳涉洧又曰制彼裳
衣勿士行枚又曰東方未明顛倒衣裳又曰我朱
孔陽為公子裳原又曰乃生男子載衣之裳又曰
之子無裳又曰裳錦褧裳增又曰君子至止黻衣
繡裳原禮記曰裳間色又曰諸母不潄裳鄧析
子曰逆理而求之猶倒裳以索領也揚雄方言曰陳
魏之間謂裙為帔繞衿謂之裙晉東宫舊事曰皇太
子納妃有絳紗複裙絳碧結綾複裙丹碧紗紋雙裙紫
碧紗紋雙裙紫碧紗紋繡纓雙裙紫碧紗縠雙裙丹碧
杯紋羅裙晉宋舊事曰崇進皇太后為太皇太后有
絳碧絹雙裙絳絹䙱(屬)裙緗絳紗複裙白絹裙增文
獻通考曰梁天監七年王僧崇云尋冕服無鳳應改為
翟又裳有圓花於禮無礙是畫飾加葩蘤耳藻米黼黻
竝乖古制今請改正并去圓花帝曰古日月星辰此以
一辰攝三物也山龍華蟲又以一山攝三物也藻火粉
米又以一藻攝三物也是為九章今衮服畫龍則宜畫
鳳孔安國曰華者花也則為花非疑若一向畫翟差降
之文復將安寄唐輿服志曰婦人裙不過五幅曳地
不過三寸
裳二
增左傳曰晉樂桓子欲求貨於叔孫使請帶焉豹召使
者裂裳帛而與之曰帶其褊矣晏子春秋曰景公飲
酒數日衣縠繡之裳一衣而五采具焉淮南子曰楚
欲攻宋墨子自魯往足重繭不休息裂裳裹之至郢見
楚王漢書曰石建白首萬石君尚無恙每歸取親中
裙厠牏身自浣(厠牏若今汗衫中裙親身衣也)原西京雜記曰趙飛
燕立為皇后其弟上遺織成裙東觀漢記曰桓少君
既歸鮑宣著短布衣裳續漢書曰漢明德太后禿裙
不緣增後漢書曰祭遵為人廉約夫人裳不加緣
列女傳曰梁鴻妻孟光裙布荆釵原五行志曰漢獻
帝時女子好為長裙而上甚短魏志曰管寧恒著布
裙增四王起事曰晉惠帝還洛陽得鹿犢車一乘以
單帛裙為幃後趙錄曰孟卓字君偉少修清苦之志
著單裙十六年不換齊書曰魚復侯子響不道帝以
兵圖之有司奏絶子響屬籍賜為蛸氏子響密作啟數
紙藏妃王氏裙腰中且自申明云輕舫還闕而不得見
此苦之深惟願矜之無使竹帛云齊有反父之子父有
害子之名事始曰梁武帝作五色繡裙以朱繩真珠
為飾後魏書曰河間任齊與太武攻赤連昌帝以微
服入其城齊固諫不許乃與數人從帝入城内既覺諸
門悉下帝及齊等因入其宫中得婦人裙繫之槊帝乘
而上因此得拔齊有力焉北齊書曰世祖為胡皇后
造真珠裙所費不可勝計後被火燒之事始曰隋煬
帝作長裙十二破名仙裙唐孫伏伽上表曰近太后
常於民間借婦女裙襦以充妓衣於五月五日玄武門
遊戲非所以為子孫法五行志曰安樂公主使尚方
合百鳥毛織二裙正視為一色旁視為一色日中為一
色影中為一色而百鳥之状皆見以其一獻韋后又
曰安樂公主初出降益州獻單絲碧羅籠裙縷金為花
鳥細如絲髮大如黍米眼鼻觜甲皆備瞭視者方見之
唐書曰淮南觀察使李德裕令管内婦人裙曳地四
五寸者減三寸陶岳荆湖近事曰周行逢為武安節
度使婦人所著裙皆不縫謂之散幅裙或曰裙之於身
以幅多為尚周匝於身今乃散開是不周也不周不縫
是姓與名俱去矣夫幅者福也福已破散其能久乎未
幾行逢卒
裳三
增雲錦原緗絳(蘇軾韓昌黎廟碑歌曰天孫為織雲錦裳車灌晉循復山陵故事曰梓)
(宫衣物有緗絳雙裙六腰)積素覆丹(周禮司服職曰眡朝則皮弁服鄭注云視朝視内外)
(朝之事皮弁之服十五升白布衣積素以為裳王受諸侯朝覲于廟則衮冕阮籍清思賦曰厭白玉以為面)
(覆丹霞以為裳)留仙增化龍(外𫝊曰漢成帝立飛燕為皇后帝步太液池榭后歌歸風)
(送遠之曲帝以文犀筯擊玉甌酒酣風起后揚袖曰仙乎仙乎去故而就新寧忘懷乎帝令左右持其裠風止)
(裙為之縐它日宫姝或擘裠為縐號留仙裠纓又拾遺記曰每輕風至飛燕殆欲隨風入水帝以翠結其裠)
(常怨曰妾微賤何得復與纓裠之遊飬郭子横洞冥記曰東方朔生三日而母死鄰母得而之經歲母忽失)
(朔累月暫歸後復去家萬里見一枯樹脫白布裳掛樹裳化為龍)原書字增裹首
(沈約宋書曰羊欣年二十時王獻之為吳興太守甚知愛之獻之嘗夏月入縣欣著新絹裠晝寝獻之書裠數)
(幅而去欣本工書因此彌善齊左𫝊曰華登以吴師救華氏齊烏枝鳴曰用少莫如致死齊致死莫如去備)
(彼多兵矣請皆用劒從之華氏北復即之厨人濮以裳裹首而荷以走曰得華登矣遂敗華氏于新里)
石榴蒲桃(六朝詩曰日照石榴裠曰又黃庭堅詩曰石榴裙褶紅六朝詩機上蒲桃裠)
六幅四圍(元稹詩曰裙拖六幅瀟湘水裙長安士女春遊競解裙四圍謂之幄)
原湘綺增金縷(古樂府陌上桑曰湘綺為下裳六朝詩曰徒逢金縷裠)原薜
荔芙蓉(楚辭曰採薜荔以為裳揚離騷曰製芰荷以為衣兮集芙蓉以為裳雄反離騷曰衿芰)
(荷之綠衣兮被芙蓉之朱裳)白蜺青羽(楚辭曰青雲衣兮白蜺裳舉長矢兮射天狼)
(真人三君内傳曰南極夫人被錦服青羽裙也)四等三條(周斐汝南先賢傳曰戴良嫁女)
(緣裙四等又曰後漢戴良五女家貧求昏輙予練裳布被竹笥木履遣之繁欽定情詩曰何以合歡欣紈素)
(三條裙又蘇軾近遊賦曰帽有四角之降裙有三條之殺)
裳四
原文繡(管子曰昔桀之時女樂三萬人無不服文繡衣裳)織成(張敏神女傳曰班義起感)
(神女智瓊智瓊去賜義起織成裙衫)素繡(晏子衣素繡之裳)紗縠(劉梁七舉曰黼黻之)
(服紗縠之裳繁飾參差微鮮若霜)布裳(東觀漢記曰鮑宣之妻桓氏女也字少君宣嘗就少君父)
(學父竒其清苦以女妻之装送甚盛宣不悅謂妻曰少君生富驕不敢當禮妻曰大人以先生修德守約故使)
(賤妾侍執巾櫛既奉君子惟命是從妻乃悉歸侍御服飾更著短布裳與宣共挽鹿車歸鄉里拜姑禮畢提甕)
(出汲修行婦道鄉邦稱之)增甲裳(左傳曰楚王乘左廣以逐趙㫋㫋棄車而走林屈蕩搏之得其)
(甲裳殺又後周耿豪本名令貴沙苑之戰豪甚多血染甲裳盡赤周文歎之)開裙(梁劉遵諫舞詩)
(曰風度開裠&KR1645;&KR1645;丁頰反)褰裳(崔駰達旨曰有事則褰裳濡首)紅裳(天寳遺事曰崔元徽)
(採藥夜回風月佳爽有白衣引紅裳者曰李氏陶氏色皆姝麗芳馨襲人)玄裳(赤壁賦曰玄裳縞衣)
(鶴也)菊裳(西京雜記曰始元二年黃鵠下太液池上為歌曰黃鵠飛兮下建章金為衣兮菊為裳)
原莎裳(符子曰有澤父者冠霞笠兼莎裳褐衣緩步而去)增坤裳(蘇軾詩曰坤裳)
(有正色)風裳(姜䕫荷花詞曰水佩風裳)霞裳(李白詩曰文帳丹霞裳)霓裳
(唐明皇覽成帝以趙飛燕體輕能為掌上舞置七寳避風臺謂妃子曰爾則任吹多少妃曰霓裳一曲足以高)
(掩前世衣白居易長恨歌曰風吹仙袂飄飄舉猶似霓裳羽舞黃庭堅茶蘼詩曰倚闌偷舞白霓裳)
草裳(嵇康集曰孫登字公和於汲郡北山中為土窟夏則編草為裳冬則以髮自覆)草裙(杜甫)
(詩曰野花留寳靨蔓草見羅裠)絳裙(俗說曰車武子婦大妒夜恒出掩襲車車後呼其婦兄顔照夜)
(宿共眠取一絳裙掛著屏風上婦果來拔刀逕上牀欲刃牀上人定看乃是其兄于是慙羞而退)紫
裙(蘇軾近遊賦曰著紫裙之䙰簁)練裙(蘇軾詩曰哀哉練裙子又詳裳二)縞裙(韓愈)
(李花詩曰縞裠練帨無等差)湘裙(曜采接湘裙美人裙也)油裳(宋孔平仲詩曰狂風)
(亂掣紙傘飛疲馬屢拜油裳裂)原服素裙(束晳近遊賦曰若夫祭奠之醊親里往來服素裙曳)
(藍縷)增醉紅裙(韓愈詩曰不解文字飲惟能醉紅裙)褰帷裳(賈琮曰刺史當遠視)
(廣聽驂駕何垂帷裳以自掩乎命褰之聞者震悚)坐單裳(劉昆列𫝊曰親故有窮老者每見之)
(拜起甚恭或脱袴以與之則單衣裳而坐其天性如此)原裸國解裳(風俗通曰禹入裸國)
(欣起解裳俗說君子入俗不改其恒也原其所以當作皆裳祼國今吳是也見大聖之君悅禹文德欣然皆著)
(衣裳矣)西河布裳(西河記曰西河無蠶桑婦女著碧纈裠加細布裳)被裳鼓
甕(晏子曰景公飲酒數日去冠被裳自鼔甕)增羽裳吹簫(六典曰張昌宗侍武后羽裳吹)
(簫)原裂裳裹楯(後漢書輿服志曰樊噲嘗持鐵楯聞項羽有意殺漢王噲裂裳以裹楯冠)
(之入軍門立漢王旁視項羽)布裙曳柴(東觀漢記曰王良為司徒妻布裙徒跣曳柴)
布裙荷屐(荆州記曰劉盛公著練帽布裙以杖荷屐與桓司空語)
裳五
原詩陳蕭鄰詠複裙詩曰皛皛金紗淨離離寳縫分纖
腰非學楚寬𢃄為思君
原銘晉傅玄裳銘曰上衣下裳天地則也服從其宜君
子德也
御定淵鑑類函卷三百七十四
