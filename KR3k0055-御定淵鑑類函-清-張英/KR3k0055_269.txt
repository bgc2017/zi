欽定四庫全書
御定淵鑑𩔖函卷二百六十四
人部二十三(哀傷)
哀傷一
原詩曰我心憂傷惄焉如擣禮記曰墟墓之間未施
哀于民而民哀又曰知生者弔知死者傷又曰傷
哉貧也生無以為養死無以為禮焦贑易林曰秋風
生哀華落悲心文子曰九夷八狄之哭異聲而皆哀
秦州記曰隴西郡有隴山山東人升此而顧贍者莫
不悲思哀傷
哀傷二
原詩序曰日月衛莊姜傷己也遭州吁之難傷己不見
荅于先君以至困窮說苑曰鮑叔死管仲舉上袵而
哭之泣下如雨從者曰非君臣父子也管仲曰生我者
父母知我者鮑子也士為知己者死而况為哀乎左
傳曰魯襄仲殺公子惡及視而立宣公夫人姜氏歸于
齊哭而過市曰天乎仲為不道殺嫡立庶市人皆哭魯
人謂之哀姜又曰秦不哀我喪而伐我同姓禮記
曰陽門之介夫死而司城子罕哭之哀而民說又曰
孔子過泰山側有婦人哭于墓者而哀夫子使子路問
之對曰昔吾舅死于虎吾夫又死焉今吾子又死焉
又曰孔子過衛遇舊館人之喪夫子入哭之出使子貢
脫驂而賻之曰予向者入而哭之遇于一哀而出涕
琴操曰孔子遊于泰山見薪者哭甚哀孔子問之薪者
曰吾自傷故哀耳家語曰閔子騫三年喪畢見于孔
子與之琴使之絃切切而悲孔子曰君子也哀未盡能
斷之以禮列子曰燕人生長于楚及老而還本國過
晉國同行者誑之指城曰此燕國之城其人愀然變容
指社曰此君里之社乃喟然而歎指舍曰此君先人之
廬乃&KR1008;然而泣指隴曰此君先人之塚其人哭不自禁
吴志曰吕岱親愛徐原原性忠壮好直言及原死哭
之甚哀曰益友不幸岱復于何聞過王隠晉書曰庾
衮兄子翕卒衮既哀其孤又痛其成人而未娶撫柩而
號每哭聽者皆泣人不哀其喪感其哀也又曰阮籍
鄰家女未嫁而死籍往哭之甚哀增通鑑曰程顥卒
楊時設位哭寝門而以情赴告同學者一時士大夫識
與不識莫不哀傷元列𫝊曰王結卒公卿唁于朝士
大夫弔於家曰正人亡矣
哀傷三
增哀籲辛酸(書以哀籲天哀號呼天也文選悽淚辛酸)惆悵悲凉
(文選心惆悵而哀離韻府悲凉見此心)慨息懊咿(文選撫長劍而慨息又含哀懊咿)
(内悲也)填膺飲恨(文選悲來填膺又飲恨吞聲)&KR0579;惻酸辛(文選)
(憯惻愴悽悲傷之意悽哀椘辛酸皆悲憀也臨觴多哀椘愴懷酸辛)掩噎嘘唏(韻府)
(忽驚薤露曲掩噎東山雲注悲愁嘆也又曰嘘唏哀歎貌)弔影慙魂含酸茹
歎(文選朝行弔其影夜寝慙其魂皆自怨傷意也又含酸茹歎)
哀傷四
增悲纏(謂悲哀之情纏繞于心也)擗摽(拊心而悲)七哀(魏曹子建有七哀詩)
八哀(杜甫詩)慘毒(藝文念當隔山河執觸懷慘毒悲甚也)辛椘(文選慷慨含辛)
(楚)憤懣(文𨕖憤懣歎之盛)
哀傷五
原詩魏阮瑀七哀詩曰丁年難再遇富貴不重来良時
忽一過身體為土灰冥冥九泉室漫漫長夜臺身盡氣
力索精魂靡所迴嘉殽設不御旨酒盈觴杯出壙望故
鄉但見蒿與莱又詩曰臨川多悲風秋日苦清涼客
子易為戚感此用哀傷攬衣久躑躅上觀心與房三星
守故次眀月未收光雞鳴當何時朝晨尚未央還坐長
歎息憂憂難可忘魏王粲七哀詩曰西京亂無象豺
虎方遘患復棄中國去遠身適荆蠻親戚向我悲朋友
追相攀出門無所見白骨蔽平原南登㶚陵岸迴首望
長安悟彼下泉人喟然傷心肝又詩曰荆蠻非我鄉
何人久滯淫方舟遡大江日暮愁我心山岡有餘映巖
阿增重隂流波激清響猴猨臨岸吟獨夜不能寐攝衣
起撫琴絲桐感人情為我發悲音晉張載七哀詩曰
秋風吐商氣蕭瑟掃前林陽烏收和響寒蟬無餘音朱
光馳北陸浮景想西沈顧望無所見唯覩松柏隂肅肅
高桐枝翩翩孤栖禽仰聽離鴻鳴俯聞蜻蛚吟哀人易
感傷覽物增悲心潘岳哀詩曰漼如葉落樹邈若雨
絶天雨絶有歸雲葉落何時連山氣冒岡嶺長風鼓松
柏堂虛聞鳥聲室暗知日夕晝愁奄逮昏夜思忽終昔
展轉獨悲窮泣下霑枕席人居天地間飄若遠行客先
後詎能幾誰能弊金石宋顔延之辭難潮溝詩曰徘
徊春郊甸俯仰引單襟一塗苟不豫百慮畢来侵永懷
交在昔有願諐瑟琴寫言勞者事將用慰亡簮齊謝
朓銅爵臺妓詩曰繐帷飄井幹尊酒若平生欝欝西陵
樹詎聞歌吹聲芳襟染淚跡嬋娟空復情玉座猶寂寞
况乃妾身輕梁簡文帝傷美人詩曰昔聞倡女别蕩
子無歸期今似陳王歎流風難重思翠帶留餘結苔階
沒故基圖形更非是夢見反成疑薰鑪含好氣庭樹吐
華滋香燒日有歇花落無還時沈約丞相第詣世子
車中作詩曰廉公失權勢門館有虛盈貴賤猶如此况
乃曲池平高車塵未滅珠履故餘聲賓階綠錢滿客位
紫苔生何當九原上欝欝望佳城增又悼亡詩曰去
秋三五月今秋還照梁今春蘭蕙草来春復吐芳悲哉
人道異一謝永銷亡簾屏既毁撤帷席更施張遊塵掩
虚座孤帳覆空牀萬事無不盡徒令存者傷又傷王
融詩曰元長秉奇調弱冠慕前蹤眷言懷祖武一簣望
成峯塗艱行易跌命舛志難逢折風落迅羽流恨滿青
松何胥傷章公大將軍詩曰百萬横行罷三千白日
新短簫應出塞長笛反驚鄰槐庭慘芳樹舞閣思陽春
所悲金谷妓坐望玉關人原梁蕭子範入元襄王第
詩曰伏軾窺東苑收淚下玉橋昔時方轂處于今共寂
寥夹池猶裊裊仙榭尚迢迢一同西靡柏徒思芳樹蕭
王筠和蕭子範入元襄王第詩曰昔入睢陽苑連步
披風雲今遊故臺處迴望閴無人皓壁留餘篆蕙圃有
餘芬行人皆隕涕何獨孟嘗君何遜行經范僕射故
宅詩曰旅葵應蔓井荒藤已上扉寂寂空郊暮無復車
馬歸瀲灔故池水蒼茫落日暉閴寂今如此行客盡霑
衣又銅爵臺妓詩曰秋風木葉落蕭瑟絃管清望陵
歌對酒向帳舞空城寂寂檐宇曠飄飄帷幔輕曲終相
顧起日暮松柏聲劉孝綽銅爵臺妓詩曰爵臺三五
日歌吹似佳期定對西陵晚松風飄素帷危絃斷更接
心傷于此時何言留客袂翻掩望陵悲劉孝威過康
王第宅詩曰入梁逢故苑渡薛見餘宫尚識招賢閣猶
懷愛士風靈光一超遠行館復䑃朧洞門餘舊色甘棠
留昔叢送禽悲不去過客慕難窮庾肩吾亂後經吴
郵亭詩曰郵亭一迴望風塵千里昏青袍異春草白馬
即吴門獯戎梗伊洛雜種亂轘轅輦道同關塞王城似
太原休眀鼎尚重秉禮國猶存殷牖爻雖賾堯城吏轉
尊泣血悲東走横戈念北奔方憑七廟略誓雪五陵冤
人事今如此天道共誰論周庾信傷周處士詩曰冥
漠爾遊岱悽凉予向秦誰言異生死同是不歸人悵然
張仲蔚悲哉鄭子真三山猶有鶴五柳更應春遂令從
渭水投釣往江濱增又傷王司徒褒詩曰昔聞王子
晉輕舉逐神仙謂言君積善還得嗣前賢四海皆流寓
非為獨播遷豈意中台裂君當風燭前茂陵忽移病淮
陽實未痊侍醫愈默默神理遂綿綿永别張平子長理
王仲宣柏谷移松樹陽陵買墓田陜路秋風起寒堂已
䬃焉丘楊一摇落山火即時燃昔為人所羡今為人所
憐世途旦復旦人情元又元故人傷此别留恨滿秦川
薛德音悼亡詩曰鳳樓簫曲斷桂帳瑟絃空畫梁纔
照日銀燭已随風苔生履跡處花沒鏡塵中唯餘長簟
月永夜何䑃朧陳張正見銅雀臺詩曰荒凉銅雀晚
摇落墓田通雲慘當歌日松吟欲舞風人疏瑶席冷曲
罷蕙帷空可惜年將淚俱盡望陵中又傷韋侍讀詩
曰懷經侍北海藴義盛西河高風落迴照逝水役驚波
柳下悲風急山陽秋氣多宿草摧書帶寒松脆女蘿無
復華隂市空餘蒿里歌原又傷顧野王詩曰獨酌一
樽酒高咏七哀詩何言蒿里别非復竹林期階荒鄭公
草戸閴董生帷人随暮槿落客共晚鶯悲年髮兩如此
傷心獨幾時又和張源傷往詩曰小婦當壚夜夫婿
凱師年正歌千里曲翻入九重泉機中未斷素瑟上本
留絃空帳臨窗掩孤燈向壁燃還悲塞壟曙松短未生
煙增隂鏗和悼亡詩曰畫梁朝日盡芳樹晚花辭忽
以千金笑長作九泉悲鏡前塵劇粉機上網多絲戸餘
雙入燕牀有一空帷名香不可得詎見反魂時隋劉
斌傷牛尚書弘詩曰名臣不世出百工之所求况乃非
常器遭逢興運秋佇聞和鼎實行當奉介丘高衢翻稅
駕閱水遽遷舟𫝊呼更何日曳履聞無由歸魂藐修路
征棹艤䢴溝林薄長風慘江上寒雲愁夜臺終不曙遺
芳徒自留唐孔紹安傷顧學士詩曰迢遞雙崤道超
忽三川湄此中俱失路思君不可思遊人行變橘逝者
遽焚芝憶昔江湖上同咏子衿詩何言陵谷徙翻驚鄰
笛悲陳根非席卉繐帳異書帷與善成空說殱良信在
茲今日嚴夫子哀命不哀時褚亮傷李少府正已詩
曰勞息本相循悲歡理自均誰能免長夜惜爾正青春
邁德惟家寳生才諒國珍高文綴翡翠茂學掩麒麟述
作紛無已言談如入神斷腸雖累月分手未盈旬輔嗣
俄長往顔生即短辰聲華滿昭代形影委窮塵禪草迴
中使生芻引弔賓同遊秘府日方駕直城闉並拜黃圖
右分曹清渭濱風期嵇吕好存沒范張親虚座懷王述
遺篇動景純精靈與豪翰千祀夀何人元行恭過故
宅詩曰頹城百戰後荒宅四鄰通將軍樹已折步兵途
轉窮吹臺有山鳥歌庭聒夜蟲草深斜徑滅水盡曲池
空林中送明月是處来春風唯餘一故井尚夾兩株桐
王勃傷裴錄事喪子詩曰蘭階霜候早松露穸臺深
魂散珠胎沒芳銷玉樹沈露文晞宿草烟照慘平林焚
芝空歎息流恨滿籯金駱賓王傷祝阿王眀府詩曰
洛川貞氣上重泉惠政融含章光後烈繼武嗣前雄與
善良難騐生涯忽易窮翔鳬猶化履狎雉尚馴童錢滿
荒階綠塵生虚帳紅夏餘將宿草秋近未驚蓬煙晦泉
門閉日盡夜臺空誰堪孤隴外獨聽白楊風杜審言
代張侍御傷美人詩曰二八泉扉掩帷屏寵愛空淚㾗
銷夜燭愁思亂春風巧笑人疑在新妝曲未終尚憐脂
粉氣留著舞衣中楊烱和曹司功傷姬人詩曰昔時
南浦别鶴怨寳琴絃今日東方至鸞消珠鏡前水流衝
砌咽月影向忩懸妆匣棲餘粉薰爐滅舊煙晚庭吹玉
樹寒帳委金蓮佳人不再得白日幾千年宋之問傷
曹娘詩曰可憐寂寞去何之獨立丰茸無見期君看水
上芙蓉色恰似生前歌舞時(一)前溪妙舞今應盡子夜
新歌遂不𫝊無復綺羅嬌白日真將珠玉閉黃泉(二)又
過史正議宅詩曰舊交此零落雪泣訪遺塵劍杭𫝊好
事池臺傷故人國香蘭已歇里樹橘猶新不見吴中隠
空餘江海濱張說過庾信宅詩曰蘭成追宋玉舊宅
寓辭人筆湧江山氣文驕雲雨神包胥非救楚随會反
留秦獨有東陽守来嗟古樹春杜甫八哀詩曰恐懼
祿位高悵望王土窄不得見清時嗚呼就窀穸永繫五
湖舟悲甚田横客千秋汾晉間事與雲水白(王司空思禮)
青蠅紛營營風雨秋一葉内省未入朝死淚終映睫大
屋去高棟長城掃遺堞平生白羽扇零落蛟龍匣雅望
與英姿惻愴槐里接三軍晦光彩烈士痛稠疊直筆在
史臣將来洗箱箧吾思哭孤冢南紀阻歸檝扶顛永蕭
條未濟失利涉疲&KR1170;竟何人灑淚巴東峽(李司徒光弼)烱
烱一心在沈沈二竪嬰顔回竟短折賈誼徒忠貞飛旐
出江漢孤舟轉荆衡虚無馬融笛悵望龍驤塋空餘老
賓客身上愧簮纓(鄭國公嚴公武)川廣不可泝墓久狐兔鄰
宛彼漢中郡文雅見天倫何以開我悲泛舟俱遠津温
温昔風味少壮已書紳舊遊已磨滅衰謝多酸辛(汝陽郡王)
(璡)長嘯宇宙間高才日淪替古人不可見前軰復誰
繼鐘律儼高懸鯤鯨噴迢遞坡陁青州血蕪沒汶陽瘞
哀贈竟蕭條恩波延揭厲子孫存如綫舊客舟凝滯君
臣尚論兵將帥接燕薊朗咏六公篇(公冇張相等五王洎狄相六公詩)
憂来豁蒙蔽(秘書監李邕)結交三十年吾與誰遊衍滎陽
復冥寞罪罟已横罥嗚呼子逝日始泰即終蹇長安米
萬錢凋喪盡餘喘戰伐何當解歸帆阻清沔尚纏漳水
疾永負蒿里餞(秘書少監蘇源眀)天長眺東南秋色餘魍魎
别離慘至今班白徒懷曩春深秦山秀葉墜清渭朗劇
談王侯門野稅林下鞅撡紙終夕酣時物集遐想詞場
竟疎闊平昔濫吹奬百年見存沒牢落吾安放(故著作郎鄭虔)
千秋滄海南名繋朱鳥影歸老守故林戀闕悄延頸
波濤良史筆蕪絶大庾嶺向時禮數隔制作難上請再
讀徐孺碑猶思理煙艇(右僕射張九齡)又過陳拾遺故宅詩
曰拾遺昔日居大屋尚修椽悠揚荒山日慘澹故園煙
位下曷足傷所貴者聖賢有才繼騷雅哲匠不比肩到
今素壁滑灑翰銀鈎連盛事會一時此堂豈千年終古
立忠義感遇有遺篇又哀江頭詩曰少陵野老吞聲
哭春日潜行曲江曲江頭宫殿鎖千門細柳新蒲為誰
綠憶昔霓旌下南苑苑中萬物生顔色昭陽殿裏第一
人同輦随君侍君側輦前才人帶弓箭白馬嚼齧黃金
勒翻身向天仰射雲一箭正墮雙飛翼眀眸皓齒今何
在血汚遊魂歸不得清渭東流劍閣深去住彼此無消
息人生有情淚沾臆江水江花豈終極黃昏胡騎塵滿
城欲往城南忘城北又過故斛斯校書莊詩曰此老
已云沒鄰人嗟未休豈無宣室召徒有茂陵求妻子寄
他食林園非昔遊堂空繐帷在淅淅野風秋李白謝
公宅詩曰青山日將暝寂寞謝公宅竹裏無人聲池中
有虚白荒庭衰草遍廢井蒼苔積惟有清風閒時時起
泉石元結去鄉悲詩曰踟蹰古塞關悲歌為誰長日
行見孤老羸弱相提將聞其呼怨聲聞聲問其方乃言
無患苦豈棄父母鄉非不見其心仁惠誠所望念之何
可說獨立為悽傷劉長卿過賈誼宅詩曰三年謫宦
此棲遲萬古唯留楚國悲秋草獨尋人去後寒林空見
日斜時漢文有道恩猶薄湘水無情弔豈知寂寞江山
摇落處憐君何事到天涯李嘉祐傷歙州陳二使君
詩曰憐君辭病卧滄洲一旦云亡萬事休慈母斷腸妻
獨泣寒雲慘色水空流江村故老長懷惠山路孤猿亦
共愁寂寞荒墳近漁浦野煙朝暮即千秋皇甫曾傷
陸處士詩曰從此無期見柴門對雪開二毛逢世難萬
恨掩泉臺返照空堂夕孤城弔客迴漢家偏訪道猶畏
鶴書来顧况傷大理謝少卿詩曰舊館絶逢迎新詩
何處呈空留封禪草已作岱宗行柳蠧風吹折階崩雪
遶平無因重来此剰哭兩三聲又傷子詩曰老夫喪
愛子日暮千行血聲逐斷猿悲路随飛鳥滅老夫已七
十不作多時别司空曙觀王右丞遺文詩曰舊日相
知盡深居獨一身閉門空有雪看竹永無人每許前山
隠曾憐陋巷貧題詩今尚在暫為拂留塵李益惜春
傷詩曰畏老身今老逢春解惜春今年看花伴已少去
年人權德輿過亡友楊校書舊廳詩曰故人随化往
倏忽今六霜及我就拘限清風留此堂松竹愈映欝芝
蘭自銷亡絶絃罷流水聞笛同山陽朗如冰玉姿粲若
鸞鳳章欲翥摧勁翮先秋落貞芳正平賦鸚鵡文考頌
靈光二子古不弔夫君今何傷黃壚既杳杳玄化亦茫
茫豈必恨宿草含淚灑衣裳衛象傷李端詩曰才子
浮生促泉臺此路賖官卑揚執戟年少賈長沙人去門
棲鳥災成酒誤蛇唯餘封禪草留在茂陵家元稹傷
吕衡州詩曰鵰鶚生難敵沈檀死更香兒童喧巷市羸
老哭碑堂雁起沙汀暗雲連海氣黃祝融峯上月幾照
北人喪劉禹錫傷獨孤舍人詩曰昔别公年少今悲
喪國華遠来同社鷰不見早梅花又傷循州渾尚書
詩曰貴人淪落路人哀碧水連天丹旐廻遥想長安此
時節朱門深巷百花開又重至衡陽傷柳儀曹詩曰
憶昨與故人湘江岸頭别我馬映林嘶君帆轉山滅馬
嘶循故道帆滅如流電千里江蘺春故人今不見又
謫居悼往詩曰悒悒何悒悒長沙地卑濕樓上見春多
花前恨風急猿愁腸斷呌鶴病翹趾立牛衣獨自眠誰
哀仲卿泣又遥傷丘中丞詩曰鄴下殺才子蒼茫怨
氣凝枯楊映漳水野火上西陵馬鬛今無所龍門昔共
登何人為弔客唯是有青蠅孟郊弔李元賓遺字詩
曰零落四五字忽然千萬年那知真寂客不有補遺篇
斜月吐空壁旅人難獨眠一生能幾時萬慮来相煎戚
戚故交淚幽幽長夜泉已矣難重言一言一&KR1008;然又
悼幼子詩曰一閉黃蒿門不聞白日事生氣散成風枯
形化為地負我千年恩欠爾千行淚灑之北原上豈待
秋風至王建弔孟東野詩曰哭盡秋天月不眀蘭無
香氣鶴無聲自從東野先生死側近雲山得散行白
居易題于家公主舊宅詩曰平陽舊宅少人遊應是遊
人到即愁布榖鳥啼桃李院絡絲蟲怨鳳凰樓臺傾滑
石猶殘砌簾動真珠不滿鈎聞道至今蕭史在鬢鬚雪
白向韶州朱慶餘廢宅詩曰古巷棘門誰舊宅早曾
聞說屬官家更無新燕来巣屋唯有閒人去看花荒廐
欲摧塵滿櫪小池初涸草侵沙榮華事歇多如此立馬
踟蹰對日斜于武陵過侯王故第詩曰過此一酸辛
行人淚有㾗獨殘新碧樹猶擁舊朱門歌歇雲初散簷
空燕尚存不知彈鋏客何處感新恩許渾題江令公
舊宅詩曰身沒南朝宅已荒邑人猶賞舊風光芹根生
葉石池淺桐樹落花春井香帶暖山蜂巢畫閣欲隂溪
燕集書堂閒愁此地更南望潮滿臺城春草長又傷
湖州李郎中詩曰政成身沒共興衰鄉路兵戈旅櫬迴
城上暮雲凝鼓角海邊春草閉池臺經年未葬佳人散
昨日因齋故吏来南北相逢皆掩淚白蘋洲上一花開
殷陶經杜甫舊宅詩曰浣花溪裏花多處為憶先生
在蜀時萬古只應留舊宅千金無復換新詩沙崩水檻
鷗飛盡樹壓村橋馬過遲山月不知人事變夜来江上
與誰期李商隠過伊僕射舊宅詩曰朱邸方酧力戰
功華筵俄歎逝波窮迴廊簾斷燕飛出小閣塵凝人語
空幽砌欲乾殘菊露餘香猶入敗荷風何能更涉龍江
去獨立寒沙弔楚宫温庭筠開元中錫宴堂樓臺遺
趾詩曰茲地乃蔓草故墓摧壊墻枯池接斷岸唧唧啼
寒螀敗荷塌作泥死竹森如槍遊人問老吏相對聊感
傷又和王秀才傷歌妓詩曰月缺花殘莫愴然花湏
終發月終圓更能何事消芳念亦有濃華委逝川一曲
豔歌留宛轉九原春草葬嬋娟王孫莫學多情客自古
多情損少年又過賀監舊宅詩曰越溪漁客賀知章
任達憐才愛酒狂鸂鶒葦花随釣艇蛤蜊菰葉夢横塘
幾年凉月拘華省一宿秋風憶故鄉榮路脫身終自得
福庭回首莫相忘出羣鸞鶴辭遼海落筆龍蛇滿壊牆
李白死来無醉客可憐神彩弔殘陽又宿亡友李處
士故墅詩曰柳不成絲草帶煙海槎東去鶴歸天愁腸
斷處春何限病眼開時月正圓花若有情還悵望水因
無事莫潺湲終知此恨難消遣辜負南華第二篇方
干經陸補闕故居詩曰不敢要君徵亦起致君全得似
唐虞讜言昨歎離天聽新塚今聞入縣圖琴鎖壊窗風
自觸鶴歸喬木月難呼學詩弟子人何在檢點猶逢諫
草無又題故人廢宅詩曰寒莎野樹入荒庭風雨蕭
蕭不掩扄舊徑已知無孟竹前溪應不浸荀星精靈消
散歸寥廓功業𫝊留在誌銘薄暮停車更悽愴山陽鄰
笛若為聽又廢宅詩曰主人何處獨徘徊流水自流
花自開若見故交皆散去即應新燕不歸来入門繚繞
穿荒竹坐石逡巡染綠苔應是曾經惡風雨修桐半折
損琴材又經故侯郎中舊居詩曰一朝寂寂與冥冥
壟樹未長墳草青高節雄才向何處夜闌空鏁滿池星
趙嘏經王先生故居詩曰晚波東去海茫茫誰識蓬
山不死鄉弄玉已歸蕭史去碧樓紅樹倚斜陽又悼
亡詩曰一燭從風到奈何三年衾枕逐風波雖知不得
公然淚時泣闌干恨更多一明月蕭蕭海上風君歸泉
路我飄蓬門前雖有如花貌爭奈如花心不同(二)李羣
玉傷思詩曰八月白露濃芙蓉抱香死紅枯金粉墮寥
落寒塘水西風團葉下疊縠參差起不見棹歌人空垂
綠房子又傷友詩曰玉棺来九天鳬舄掩窮泉蕪沒
池塘興凄凉翰墨筵短期存大夢舊好委浮烟我有幽
蘭曲因君遂絶絃又傷幼女痴兒詩曰哭爾春日短
支頤長歎嗟不如半死樹猶吐一枝花周繇經故宅
有感詩曰身沒南荒雨露賖朱門空鏁舊繁華池塘鑿
就方通水桃杏栽成未見花異代圖書蔵幾箧傾城羅
綺散誰家昔年埏埴生靈地今日生人為歎嗟皮日
休哀隴民詩曰隴山千萬仞鸚鵡巢其巔窮危又極嶮
其山猶不全蚩蚩隴之民懸度如登天空中覘其巢衆
羽爭紛然百禽不得一十人九死焉隴川有戍卒戍卒
亦不閒將命提雕籠直到金臺前彼毛不自珍彼舌不
自言胡為輕人命奉此玩好端吾聞古聖王珍禽皆捨
旃今此隴民屬無歲啼漣漣又襄州漢陽王故宅詩
曰碑字依稀廟已荒猶聞耆舊憶賢王園林一半為他
主山水虚言是故鄉戟戶野蒿生翠瓦舞樓棲鴒汙雕
梁柱天功業緣何事不得終身似霍光杜荀鶴經廢
宅詩曰人生富貴盛修德可延之不慮有今日爭教無
破時蘚斑題字壁花發帶巢枝何况高原上荒墳與折
碑張祐感王將軍拓枝妓沒詩曰寂寞春風舊柘枝
美人休舞曲停吹鴛鴦鈿帶抛何處孔雀羅衫付阿誰
畫鼓不聞招節拍錦靴虚想挫腰支今年座上翻如醉
曾見棃園教徹時皇甫冉傷美人詩曰玉珮石榴裠
當年嫁使君專房獨見寵傾國衆皆聞歌舞長無對幽
明忽此分陽臺千萬里何處作行雲李羣玉悼笙妓
詩曰麗質仙姿烟逐風鳳凰聲斷吹樓空多情草色怨
還綠無主杏花春自紅墮珥尚存芳樹下餘香漸滅玉
堂中唯應去抱雲和管從此長歸阿母宫韋莊悼亡
姬詩曰鳳去鸞歸不可尋十洲仙路彩雲深若無少女
花應老為有姮娥月易沈竹葉豈能消積恨丁香空解
結同心湘江水闊蒼梧遠何處相思弄舜琴(一)默默無
言惻惻悲閒吟獨傍菊花籬只今已作經年别此後知
為幾歲期開箧每尋遺念物倚樓空綴悼亡詩夜来孤
枕空腸斷窗月斜輝夢覺時(二)六七年来春又秋也同
歡笑也同愁纔聞及第心先喜試說求㛰淚便流幾為
妬来頻斂黛每思閒事不梳頭如今悔恨將何益腸斷
千休與萬休(三)一閉香閨後羅衣盡施僧鼠偷筵上果
蛾撲帳前燈土蝕釵無鳳塵生鏡少菱有時還影響花
葉曳香繒(四)芳草又芳草故人楊子家青雲容易散白
日等閒斜皓質留殘雪香魂逐斷霞不知何處笛一夜
呌梅花(五)張喬經費徵君故居詩曰草堂蕪沒後来往
問樵翁斷石荒林外孤墳晚照中數溪分大野九子立
寒空烟壁曾行處青雲路不通曹松弔建州李員外
詩曰銘旌歸故里猿鳥亦悽然已葬桐江月空廻建水
船客𫝊為郡日僧說讀書年恐有吟魂在深山古木邊
羅隠經故翰林張舍人所居詩曰行塵不是昔時塵
謾向朱門憶侍臣一榻已無開眼處九泉應有愛才人
文餘吐鳳當年詔樹想栖鸞舊日春從此深恩更難報
夕陽衰草獨沾巾又瓊華觀經故友所居詩曰槐花
漠漠向人黃此地追遊跡已荒清論不知蒙叟逹死交
空歎趙岐亡病来未忍言閒事老去惟應覓醉鄉日暮
街東策羸馬一聲横笛似山陽又清溪江令公宅詩
曰鸞牋象管夜深時曾賦陳宫第一詩讌罷風流人不
見廢来蹤跡草應知鶯憐勝事啼空谷蝶戀餘香舞好
枝還有往年金甃井牧童樵叟等閒窺宋寇準晚坐
有感詩曰出門望寒野四顧惟椒坡憶昔椘大夫還此
情如何殘陽半明滅水落西風多因同下蔡恨不覺增
悲歌歐陽修感興詩曰唧唧復唧唧夜歎曉未息蟲
聲急愈炎病耳聞若刺壮士易為老良時難再得日月
相随東天行自南北三者不相謀萬古無窮極安知人
世間歲月忽已易李覯哀老婦詩曰里中一老婦行
行啼路隅自悼未亡人暮年從二夫寡時十八九嫁時
六十餘昔日遺腹兒今茲垂白鬚子豈不欲養母豈不
願居徭役及下戸財盡無所輸異籍幸可免嫁母乃良
圖牽車送出門急如盗賊驅兒孫孫有婦小大攀且呼
回頭與永訣得死無刑誅我時聞此言為之長歎吁天
民固有窮鰥寡實其徒吾君務復古旦旦師黃虞赦書
褒節婦許與旌門閭州縣莫能察詔旨徒成虚又感
秋詩曰徙倚重咨嗟非緣惜歲華關山異鄉客砧杵别
人家天冷雲含日溪清水現沙屈魂終不返悲思更無
涯宋祁長安道中悵然作曰三輔古風烟征驂悵未
前山園蓬顆外宫室黍離邊樹老經唐日碑殘刻漢年
便湏真隕涕不待雍門絃(一)興亡作今古事往始堪悲
宫破黃山在城空北斗移走崗寒兔隠啼樹暮鴉飢灞
岸重回首唯餘王粲詩(二)梅堯臣秋夜感懷詩曰風葉
相追逐庭響如人行獨宿不成寐起坐心屏營哀哉齊
體人魂氣今何征曾不如隕籜繞樹猶有聲涕淚不能
止落月荒鷄鳴又悼亡詩曰每出身如夢逢人強意
多歸来仍寂寞欲語向誰何窗冷孤螢入宵長一雁過
世間無最苦精爽此銷磨韓維弔杜少陵墓詩曰三
尺孤墳在空留萬古名風騷誰是主天地太無情入夜
月虚白逢春草自生耒陽江色迥憑弔恨難平徐積
哀哀詞曰哀哀復哀哀哀哀至此極孤兒與慈母中路
忽相失恍惚湏臾間終日不復得誰復坐我堂誰復入
我室誰復飲兒酒誰復哺兒食兒飢復誰念兒寒復誰
恤耳不聞慈語目不見慈色譬如行路人日遠如一日
行人猶可期遠道猶可追天窮地盡處一日猶可歸哀
哀復哀哀此去無盡時誰言生離别不如死别離君不
見人已閉門鳥已棲黃昏塚畔孤兒啼張耒京師廢
宅詩曰當道朱門白晝扄高堂歌吹久無聲古忩積雨
昏殘畫朽樹輕隂長寄生門下老人時灑掃舊時来客
歎平生豔姬嬌馬知何處獨有庭花春自榮歐陽澈
秋試下第有感詩曰籬菊金英噴異香杜門岑絶獨持
觴風掀脫葉横斜舞雲襯平林淺淡黃塞管有情增哽
咽野花無緒伴凄凉不禁景物撩秋眼剰與新篇付錦
囊嚴羽悠悠我行邁詩曰悠悠我行邁邈在天一方
道路無終極時節易炎凉路逢故里親揮泣問我鄉妻
子别離久不知今存亡中原多白骨城邑聚豺狼遠去
無僮僕思還絶餱糧寄語家中人遠行良可傷文天
祥建康詩曰金陵古會府南渡舊陪京山勢猶盤礴江
流已變更健兒徙幽土新鬼哭臺城一片清溪月偏于
客有情丁開建業詩曰誰遣凄凉滿眼中黃花渺渺
又秋風龍蹲虎踞江山大馬去牛来社稷空縦有千人
唯諾諾本無百歲更匆匆乾坤顛倒孤身在聊復殘生
伴釣翁金秦略悼亡詩曰自古生離足感傷争教死
别便相忘荒陂何處墳三尺老眼他鄉淚數行多事春
風吹夢散無情寒月照更長還家却是清眀節忍見堂
空紙挂牆元元好問哀王仲澤詩曰太學聲華弱冠
馳青雲岐路九霄飛上前論事龍顔喜幕下籌邊犬吠
稀壮志相如頭碎柱赤心嵇紹血沾衣從来聖牘褒忠
義誰為幽魂一發揮許衡有感詩曰嬌兒未成人病
苦不肯已憂傷動中懷慘慘心欲碎老妻情已惡中夜
泣相對何如早還鄉山陽墳隴在平生所碩心展轉不
得遂十年誤同遊回首只多愧病連肝肺深愁覺妻子
累悠悠故鄉情滴滴眼中淚馬祖常悼亡詩曰燕子
樓空花不開繡簾天晚月初来手㾗留在紅牙板猶有
餘香妬落梅朱廷珪悲徐州詩曰彭城八月風塵起
數郡義兵多戰死良家子女復何辜盡作黃河水中鬼
髑髏填海幾時歸千古沉冤無處洗王師一日天上来
賊船夜斫浮橋開守橋將軍不敢敵狂浪倒瀉聲如雷
三山回望平如掌野曠猶聞金鼓響軍中少年當封侯
爭入轅門請功賞江邊老翁死即休血淚沾巾空白頭
王冕悼王止齋詩曰三月燕山聽子規追思令我淚
垂垂雖然事業能經世可惜衣冠在此時霜慘晴窗琴
獨冷月明秋壁劍雙悲山河萬里人情别回首春風說
向誰伯顔子中過故居詩曰白頭歸故里荒草沒柴
門鄉舊仍相見兒童誰復存忠清千古事骨肉一家魂
痛哭松楸下雲愁月欲昏明劉基悲杭城詩曰觀音
渡頭天狗落北關門外塵沙惡健兒被髮走如風女哭
男啼撼城郭憶昔江南十五州錢塘富庶稱第一高門
畫戟擁雄藩豔舞清歌樂終日割膻進酒皆俊郎呵叱
閑人氣驕逸一朝奔迸各西東玉斝金杯散蓬蓽清都
太微天聽高虎略龍韜緘石室長夜風吹血腥入吴山
浙河慘蕭瑟城上陣雲凝不飛獨客無聲淚交臆王
冕傷亭戸詩曰清晨度東關薄暮曹娥宿草牀未成眠
忽起西鄰哭敲門問野老謂是鹽亭族大兒去採薪投
身歸虎腹小兒出起土衝惡入鬼籙課額日以增官吏
日以酷不為公所幹惟務私所欲田園供給盡鹺數屢
不足前夜總催罵昨日場胥督今朝分運来鞭笞更殘
毒竈下無尺草甕中無粒粟旦夕不可度久世亦何福
夜永聲語冷幽咽向古木天眀風啟門僵屍挂荒屋
又悲苦行詩曰悲風吹茅堕空屋老烏號鳴屋上木誰
家男子從遠征父母妻孥相送哭哭聲嗚咽已别離道
旁復對行人悲去者一身事歸者百感随前年鬻大女
去年賣小兒皆因官稅廹非以飢所為布衣磨盡草衣
拆一冬幸喜無霜雪今年老小不成羣賦稅未知何所
出昨夜忽驚雷破山比来暴雨如飛湍此時江南正六
月酸風入骨生苦寒東村西村無火色凝雲著地如墨
黑瞶翁瞽嫗相喚忙屋漏牀牀眠不得開門不敢大聲
語門外磨牙多猛虎自来住此十世餘古老未嘗罹此
苦我感此情重歎吁不覺淚下沾巾裾安得壮士挽天
河一洗煩欝清九區坐令爾軰皆安居張憲銅雀妓
詩曰陵樹日沈西秋風石馬嘶芳樽傾繐帳詎肯濕黃
泥慘慘笙歌合遥遥望眼迷玉人腕如草能得幾回啼
魏澤過侯城里有感詩曰筍輿衝雨過侯城撫景依
然感慨生黃鳥向人空百囀清猿堕淚又三聲山中自
可全高節天下難居是盛名却憶令威千載後重歸華
表不勝情曾棨過劉伶宅詩曰舊宅無人住荒墟有
路岐一生渾是醉萬古復何悲白首銜杯處青山荷鍤
時最憐獨醒者高塚亦纍纍羅以明感興詩曰勛業
飄零梅子真江山誰與訪遺塵艱難獨不悲前事慷慨
徒勞憶故人太乙圖書元在漢東周禾黍半歸秦晴天
玉笥秋風上欲薦蘋花淚滿巾王偁過舊遊有感詩
曰濕雲如醉護輕塵黃蝶東風滿四鄰新綠只疑銷晚
黛落紅猶記掩歌唇舞樓春去空殘日月榭香飄不見
人欲覓棃雲仙夢遠坐令芳沼獨傷神郭登哀征人
詩曰天迷離水嗚咽戰馬無聲寳刀折冤鬼悽酸啼夜
月青燐熒熒眀又滅照見征夫戰時血張和悼妾詩
曰桃葉歌殘思不勝西風吹淚落紅冰樂天老去風情
減子野歸来感慨增花遂水流春不管雨随雲散夢難
憑宵来書館寒威重誰送薰香半臂綾吴寬悼董孟
珍詩曰獨持古道作今人白首峩冠稱隠淪垂老不堪
三月病移家空是一生貧箧中書帙悲遺墨窗底碁枰
積素塵深巷東風花自落扣門無復過西鄰沈周廢
宅行曰長洲苑外連雲宅青粉垣牆高廿尺重樓沓閣
出參差柳絮中間影朱碧堂前暖霞封畫欄淵淵伐鼔
催牡丹行人隔牆空歎息富貴無緣容眼看主人只怕
客不醉白日未昏教火繼歌童揭調塵墮梁舞女失釵
金溜地豪華忌久復忌盈時革人亡一夢驚門前車馬
野花盡地上牛羊無草生老奴髮秃□雙足猶戀遺基
葺茅屋半甌虀粥不療飢西風滿面吞聲哭顧璘傷
歌行曰青春欲去不可留白日欲落花含愁銀鞍白馬
分明别故苑芙蓉傷素秋不惜紅顔坐凋歇可憐君恩
難再得夜簟香銷巫峽雲寒衣淚落秦關雪掩却青銅
鏡不忍生塵埃且留蘭膏燭有心莫成灰風吹蓬枝往
復回去年團扇今年開小物無情尚如此何獨君恩無
去来買賦無黃金挑絲不成錦欲因魂夢逐車輪願君
莫惡珊瑚枕
原賦後漢蘇順歎懷賦曰悲終風之隕籜條枝梢以摧
傷桂敷榮而方盛遭暮冬之隆霜華菲菲之將實中天
零而消亡童烏濬其眀哲悲何夀之不長嗟劉生之若
茲奄彌留而永喪魏王粲傷天賦曰惟皇天之賦命
實浩蕩而不均或老終以長世或昏天而夙冺物雖存
而人亡心惆悵而長慕哀皇天之不惠抱此哀而何愬
求魂神之形影羌幽冥而弗迕淹徘徊以想像心彌結
而紆縈晝忽忽其若昏夜烱烱而至明晉陸機歎逝
賦曰昔每聞長者追計平生同時親故或共遊一途同
宴一室十年之内索然已盡以是思哀哀可知矣賦曰
悲夫川閱水以成川水滔滔而日度世閱人而為世人
冉冉而行暮人何世而弗新世何人之能故亮造化之
若茲吾安取夫久長痛靈根之夙隕怨具爾之多喪悼
堂構之隤瘁愍城闕之丘荒親彌懿其已逝交何戚而
不亡彌年時之詎幾夫何往而不殘或冥邈而既盡或
寥廓而僅半信松茂而柏悅嗟芝焚而蕙歎苟性命之
弗殊豈同波而異瀾年彌往而念廣塗薄暮而廹迮顧
舊要于遺存得十一于千百又愍思賦曰予屢抱孔
懷之痛而奄復喪同生姊銜恤哀傷一載之間而喪制
便過故作此賦以紓慘惻之感時方至其儵忽歲既去
其晼晚樂来日之可繼傷頽年之莫纂覽萬物以澄念
怨伯姊之已遠尋遺塵而思長瞻日月之何短升降兮
階際顧盻兮屏營雲承宇兮藹藹風入室兮泠泠僕從
為我悲孤鳥為我鳴鈕滔母孫氏悼艱賦曰伊禀命
之不辰遭天難之靡忱夙無父之何怙哀壅瘁以抽心
覽蓼莪之遺詠詠肥泉之餘音經四位之代謝雖積祀
而思深伊三從而有歸爰奉嬪于他族仰慈姑之惠和
荷仁澤之陶渥釋褧服以斬衣代羅幃以縞布仰慈尊
以飲泣撫孤景以協慕遇飛廉之暴骸觸驚風之所會
扶摇奮而上躋頽雲下而無際頓余邑之當春望峻陵
而欝青瞻空宇之寥廓愍宿草之發生顧南枝以永哀
向北風以飲泣情無觸而不悲思無慼而不集宋謝
靈運感時賦曰夫逝物之感有生所同頽年致悲時懼
其速豈能忘懷乃作斯賦相物𩔖以迨已閔交臂之匪
賖揆大耋之或遄指崦嵫于西河鑒三命于予躬怛行
年之蹉跎于鶗鴂之先號挹芬芳而夙過微靈芝之頻
秀廹朝露其如何雖發歎之早晏諒大暮之同科又
傷己賦曰嗟夫卞賞珍于連城孫别駿于千里彼珍駿
以貽愛此陋容其敢擬丁曠代之渥惠遭&KR0861;眷于君子
眺徂歲之驟經覩芳春之每始始春芳而羡物終歲徂
而感已貌憔悴以衰形意幽翳而苦心出衾裯而載坐
闢襜幌以迥臨望步檐而周流眺幽閨之清隂想輕綦
之往跡餐和聲之餘音播芬煙而不燻張明鏡而不照
歌白華而絶曲奏蒲生之促調顔延之行殣賦曰嗟
我来之云遠覩行殣于水隅崩朽棺以掩壙仰枯顙而
枕衢資沙礫以含實藉水草之襚儲撫躬中塗太息蘭
渚行徘徊于永路時悄愴于川侣鮑昭傷逝賦曰晨
登南山望美中河露團秋槿風卷寒蘿悽愴傷心悲如
之何盡若窮煙離若箭弦如影滅地猶星隕天棄華宇
于眀世閉金扄于下泉循堂廡而下降歷幃戶而升基
志存業而遺緒身先物而長辭日月飄而不留命儵忽
而誰保髮迎憂而送華貌先悴而收藻梁蕭子範傷
往賦曰彼蘭菊之芳茂及蕖槿之榮色終於邑乎繁霜
俱飄颻于路側引輕華之微珍猶見嗟于有識况獨立
之妍媛信盈盈而挺植去倡家而来儀承君子之宴息
催麗容而思進豈蛾眉之肯抑咏美媵而自箴歌忠妾
而為式痛妖姿之不留惜華年之中天冀羆祥之永慶
忽從飈而先摽魂一逝而莫追夕有長而無曉惟君侯
之惆悵覽遺物而霑巾帷半垂而將下尚彷像而疑真
懷方士之良術顯有憑而致神周庾信哀江南賦曰
粤以戊辰之年建亥之月大盗移國金陵瓦解信年二
毛即逢喪亂狼狽流離至于暮齒燕歌遠别悲不自勝
楚老相逢泣將何及鍾儀君子入就南冠之囚季孫行
人留守西河之館申包胥之頓地碎之以首蔡威公之
淚盡加之以血孫策以天下為三分衆纔一旅項羽用
江東之子弟人唯八千遂乃分裂山河宰割天下豈有
百萬義師一朝卷甲芟夷斬伐如草木焉江淮無涯岸
之阻亭璧無藩籬之固將非江表王氣應終于三百年
乎嗚呼山岳崩頽既履危亡之運春秋迭代必有去故
之悲天意人事可以悽愴傷心者矣賦曰始則王子召
戎姦臣介胄既官政而離逷遂師言而泄漏爾乃傑黠
搆扇憑陵畿甸青袍如草白馬如綀天子履端廢朝單
于長圍高宴竟遭夏臺之禍遂覩堯城之變遂乃韓分
趙裂鼓卧旗折失羣班馬迷輪亂轍猛士嬰城謀臣卷
舌昆陽之戰象走林常山之陣蛇奔穴五郡則兄弟相
悲三州則父子離别于是桂林顛覆長洲麋鹿潰潰沸
騰茫茫墋黷竸動天關爭迴地軸探雀鷇而未飽待熊
蹯而詎熟乃有車側郭門筋懸廟屋鬼同曹社之謀人
有秦庭之哭西瞻博望北臨元圃月榭風臺池平樹古
仁夀之鏡徒懸茂陵之書空聚中宗之夷凶靖亂大雪
冤恥去代邸而承基遷唐郊而纂祀反舊章于司隸歸
餘風于正始沈猜則方逞其欲藏疾則自矜于己天下
之事沒焉諸侯之心摇矣既而齊交北絶秦患西起况
背關而懷楚冀端委而開吴驅綠林之散卒拒驪山之
叛徒問諸淫昏之鬼求諸厭劾之巫荆門遭廩延之戮
夏口濫逵泉之誅况以沴氣朝浮妖精夜殞赤鳥則三
朝夾日蒼雲則七重圍軫亡吴之歲既窮入郢之年斯
盡周含鄭怒楚結秦冤有南風之不競值西鄰之責言
俄而梯衝亂舞冀馬雲屯俴秦車于暢轂沓漢鼓于雷
門雖復椘有七澤人稱三戶辭洞庭兮木落去涔陽兮
極浦熾火兮焚旗貞風兮害蠱乃使玉軸揚灰龍文折
柱下江餘城長林故營徒思拑馬之秣未見燒牛之兵
章曼支以轂走宫之奇以族行河無冰而馬渡關未曉
而雞鳴忠臣解骨君子吞聲章華望祭之所雲夢偽遊
之地荒谷縊于莫敖冶甫囚乎羣帥硎穽摺拉鷹鸇批
㩌于時瓦解冰泮風飛雹散渾然千里淄澠一亂雪暗
如沙冰横似岸逢赴洛之陸機見離家之王粲莫不聞
隴水而掩泣向關山而長歎增唐蕭穎士登臨河城
賦曰亡舅孝廉元君才高位下一命屈臨河尉尋遭風
瘵有加無瘳憂悒迄逾一紀故不復仕舅于予有教授
之恩隻詞片字皆資訓誘天寳元年秋八月奉使求遺
書于人間越来月局于臨河之舊邑覽物增懷泫然有
賦詞曰登孤城兮見河水之漫漫城有隍兮水瀾歘翻
覆兮無端俯崇墉兮心酸心斷絶兮河水之干惟佩觹
之弱歲荷哲舅之矜憐備潤身之黼藻聞染翰之蹄筌
豈期文嗣作者價參時賢匪舅德其焉爾諒師資乎在
焉痛才高而位下悲道悠而運促甫一命于並城蹇無
媒兮窘束傃層飈而墜羽凌永路而傾軸昔自公而暇
豫陪作賦于茲樓懷一紀以如昨慘今晨而獨遊俯蕭
條之邑里對零落之徂秋舊館悽其在目長川逝而不
留徒臨風而揮涕孰知夫四望而可以銷憂者哉郄
昂驪山傷古賦曰嗚呼驪山之隧其庸幾年上周五里
下錮三泉罄珠璣之布濩盡金石之雕鐫匠人勞而不
償反生埋于鬼埏狐兔穴而塵積牧竪焚而火連嗟拔
山之壮氣成拱木之寒煙百二之襟帶莫守數仞之丘
墳巍然何德之衰絶伯翳之餘業何力之競為劉炎之
著鞭梁肅過舊園賦并序曰余行年十八歲當上元
辛丑盗入洛陽因竄身東下旅于吴越轉徙阨難之中
者垂二十年上嗣位歲應詔詣京師其年夏除東宫校
書郎遂請告歸覲于江南八月過崤澠次于新安東南
十數里舊居在焉時歲滋遠荆榛蕪翳喬木蒼然三徑
莫辨訪鄰老而已盡盻庭柯以霑衣情之所鍾可勝歎
邪詞曰白露既戒夫清秋爰駕言而東邁漫征路之悠
悠旦予發乎新安歴函關之舊丘灌叢森以相屬披一
徑而可求問里巷之罕人辨原田而莫由堂除既缺衡
宇亦折樹蔽戸而稍稍水衡隄而活活駭獸羣起頽墉
四逹識舊井于庭隅弔重蘿于木末既循省而顧慕愈
辛酸而慘怛劉禹錫傷往賦曰人之所以取貴于飛
走者情而誕者以遺情為智豈至言邪予授室九年而
鰥痛若人之夭閼弗遂也作賦以傷之冀夫覽者有以
增伉儷之重云我行其野農民桑者舉案来饁亦在林
下我觀于途裨販之夫同荷均挈荆釵布襦物莫失儷
以孤處我方踽踽而焉如我復虚室目凄凉兮心伊欝
心伊欝兮將語誰坐匡牀兮撫嬰兒指遺袿兮能忍愬
空帷兮欲歸我入寝宫痛人亡兮物改其容寳瑟僵兮
絃柱絶瑶臺傾兮錦奩空寒爐委灰虚幌多風閱刀尺
之餘澤見巾箱之故封想翩翻于是非求窸窣于冥蒙
信奇術之可致嗟此生兮不逢還抱影以獨出乃百哀
而攻中又三良塚賦曰魯文六年秦伯任好卒以子
車氏之三子為殉皆秦之良也國人哀之為之賦黃鳥
秋季月吾西遊汧渭出于岐雍之間于古道傍得三良
塜心甚哀之詞曰宛其三子遭時迍邅主已即世身皆
靡全指冥茫而為期撫昭世而坐捐方惴惴以臨穴且
哀哀而號天上刺衰德下傷幽魂挂驂壠樹脫劍山門
掇野芳以為薦汲行潦而充罇矧今情之猶悲諒古恨
之潜吞李德裕項王亭賦曰登彼高原徘徊始曙尚
識艤舟之岸焉知繫馬之樹望牛渚而蒼然歎烏江之
舊渡想山川之未改嗟人世之何遽思項氏之入關按
秦圖而割據恃八千之剽疾棄百二之險固咸陽不留
王業已去嗟乎楚聲既合漢圍已布歌數闋而甚悲酒
盈罇而不御當其盛也天下侯伯自我而宰制及其衰
也帳中美人寄命而無處
原書晉劉臻妻陳氏荅舅母書曰元方春秋始富德業
亦隆弘道博文才質兼備冀志與時暢榮耀當年豈意
一朝冥然長往元方沖幼過庭莫聞聖善明訓業成三
徙亦既冠婚雙譽允集庶幾偕老色養膝下而殃厲横
流艱禍仍遘媛姊傾逝宗模永絶姊方元華年並夭戚
豈慮豈圖禍降彌酷良才夭閼始立崇基殞于一簣仰
痛殄滅俯悼二弟斯人斯命當可奈何母年踰耳順備
經百罹一紀之中四遘至痛目前廓然三從靡託窮悼
中發情馳難處
御定淵鑑𩔖函卷二百六十四
