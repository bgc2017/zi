欽定四庫全書
御定淵鑑類函卷三百十四
人部七十三(淫狂)(自戒附豪别嫌疑懦驕傲縱逸強柔愚)
淫一
原周易繫辭冶容誨淫(誨教也)毛詩序鄘柏舟桑中刺淫
奔也衞公室亂男女相奔至於世族在位相竊妻妾期
於幽遠曰期我乎桑中要我乎上宫送我乎淇之上矣
(桑中上宫所期之地淇水名)又序齊雞鳴南山刺襄公也鳥獸之
行淫乎其妹洪範五行傳蜮射人者生於南方謂之
短狐故南越多蜮蜮者淫女惑亂之所生也
淫二
原泰誓曰商王受沈湎冒色左傳齊桓公好内多淫
内嬖如夫人者六人又衞宣公烝於夷姜生急子(姜公)
(之母淫上曰烝)又晉祁勝與鄔臧通室易妻列子曰鄭公
孫穆好色後庭數十皆擇稚齒屏親昵絶交游於後庭
以晝足夜三月一出意猶未愜論衡曰書云齊桓公
負婦人以朝諸侯管仲曰吾君背疽瘡不得婦人不愈
此疾也戰國策秦皇太后愛魏醜后病且令曰我死
必以魏子為殉庸芮為諫曰以死為無知何空以生所
愛葬無知之死人若有知先王積怒久太后救過不暇
何得更殉魏醜后乃止列女傳夏姬者陳大夫徵舒
母也狀美好老而復壯者三三為王后諸侯爭之莫不
迷惑陳靈公與孔寧儀行父皆通焉或衣衵衣或裝其
襎(蔽膝衣)以戲於朝漢書五鳳中青州刺史奏濟北王
終古使所愛奴與八子及諸御婢姦(八子妾號)終古或參與
被席或白晝使裸伏犬馬交接終古親臨觀産子輒曰
亂不可知使去其子事下丞相御史奏終古禽獸行亂
君臣夫婦之别請逮捕有詔削四縣又許皇后坐左
道廢處長信宫姊孊為龍雒思侯夫人寡居淳于長與
孊私通因娶為小妻許后因孊賂遺欲求復為婕妤長
受后金錢乘輿服御物千餘萬計為白上立為左皇后
孊每入長信宫長與孊書戲許后華嶠後漢書梁冀
愛監奴秦宫官至太倉令得入妻壽所壽見宫屏御者
以言事因通焉宫威權大震二千石皆拜謁之范曄
後漢書赤眉發掘諸陵取寳貨汙辱吕后凡有玉匣者
皆如生故赤眉多行淫穢列異傳漢桓帝馮夫人病
亡靈帝時有賊盜發冡七十餘年顔色如故但小冷共
姦通之至鬭争相殺竇太后家被誅欲以馮夫人配食
下邳陳公達議以貴人雖是先帝所幸尸體穢汙不宜
配至尊乃以竇太后配食臧榮緒晉書賈充後妻郭
氏又生二女少有滛行年十四五通於韓夀充未覺時
外國獻竒香世祖分與充充以賜女充與壽坐聞其衣
香心疑之充家嚴峻牆高丈五薦以枳棘周行東北角
如狐狸行處充潛殺知婢遂以女妻之沈約宋書楚
王山隂公主廢帝姊也肆情淫縱以吏部褚淵貎美請
自侍十日帝許之淵雖遂旨以死自固語林劉道眞
子婦始入門遣婢虔劉聊之甚苦婢固不從劉乃下地
叩頭婢懼而從之明日語人曰手推固是神物一下而
婢服淫風俗通平原君讞胡奠譚娶周碧為妻譚隂
陽不屬令碧與李方張少姦通冀得其子博物志三
身國一頭三身三手昔容戍氏有季子好淫白日滛於
市帝放之西南季妻馬生子人身有尾蹄增經濟類
編齊鬱林王即位未朞歲所用垂盡入主衣庫令何后
及寵姬以諸寳器相投用為笑樂烝於世祖幸姬霍氏
何后亦淫佚私於鬱林王左右楊珉與同寢處如伉儷
然又與鬱林相愛狎故恣之迎后親戚入宫以耀靈殿
處之齋閣通夜洞開外内淆雜無復分别又齊顯祖
之初立也留心政務内外無不肅然數年之後嗜酒滛
佚又隋高祖以陳高宗女為宣華夫人有寵及寢疾
召太子入居殿中陳夫人旦出更衣為太子所逼拒之
得免上怪其神色有異問故夫人泫然曰太子無禮上
曰何足付大事獨孤悞我俄而帝崩陳夫人聞變戰慄
失色晡後太子封小金盒遣使者送夫人夫人以為鴆
毒發之乃同心結也夫人恚而卻坐不肯致謝諸宫人
共逼之乃拜使者其夜太子烝焉又隋煬帝至江都
荒淫益甚宫中為百餘房各盛供張實以美人日令一
房為主人江都郡丞趙元楷供酒饌煬帝與蕭后及幸
姬歴就宴飲酒巵不離口從姬千餘人亦常醉通鑑
綱目唐中宗嗣聖二年僧懷義得幸於太后太后以為
白馬寺主出入乘御馬朝貴皆匍匐禮謁武三思承嗣
皆執僮僕之禮事之太后託言懷義有巧思使入宫營
造補闕王求禮表請閹之庶不亂宫闥表寢不出又
張昌宗易之年少美姿容太平公主薦之入侍禁中皆
得幸於太后常傅朱粉衣錦繡賞賜不可勝紀武承嗣
三思懿宗宗楚客晉卿皆候其門庭爭執鞭轡謂易之
為五郎昌宗為六郎又上官儀女婉兒者没入掖庭
辯慧能文習明吏事太后愛之中宗即位使掌制命益
委任之拜為婕妤三思通焉故婉兒黨於武氏又薦三
思於韋后上遂與三思議政事數微服幸其第上使后
與三思雙陸而自為點籌三思遂與后通武氏之勢復
振矣又中宗女安樂公主適三思子崇訓崇訓之弟
延秀美姿儀善歌舞公主悅之崇訓死遂以延秀尚焉
又天寶十載安禄山置酒新第上命宰相赴之日遣
諸楊與之游宴禄山生日上及楊妃賜予甚厚後三日
召入禁中貴妃以錦繡為大襁褓裹之使宫人以綵輿
舁之上聞問故左右以貴妃洗禄兒對上賜貴妃洗兒
金錢復厚賜禄山盡歡而罷自此禄山出入宫掖通宵
不出頗有醜聲聞於外上亦不疑也又楊國忠素與
虢國夫人通往來無度或並轡走馬不施障幕道路掩
目三夫人從幸華清宫會於國忠第車馬僕從充溢數
坊錦繡珠玉鮮華奪目國忠謂客曰吾夲寒家一旦緣
椒房至此未知稅駕之所然終不能致令名不若且極
樂耳又郜國大長公主肅宗女也適蕭升女為太子
妃恩禮甚厚宗戚皆疾之主素不謹李昇等數人出入
其第或告主滛亂且為厭禱上大怒幽之禁中流昇等
嶺表又閩主璘立其父婢陳氏為后陳氏夲太祖侍
婢金鳳也陋而滛閩主嬖之立以為后以其族人守恩
匡勝為殿使又閩主昶立其父婢李氏為后
滛三
原生蠱聚麀(晉侯疾求醫於秦秦伯使醫和視之曰不可為也是謂近女色疾如蠱非鬼非)
(食惑以喪志公曰女不可近乎對曰節之女隂物也而晦時滛則生内熱惑蠱之疾君今不節不時能無及此)
(乎趙孟曰何謂蠱對曰滛溺之所生也在周易女惑男謂之蠱也禮父子聚麀謂禽獸無别)士誘
男侵(詩有女懷春吉士誘之貞詩序強暴之男不能侵凌女)漁色竊香(諸侯)
(不下漁色謂娶國中之女下詳滛二)貿絲擲果(詩抱布貿絲匪來貿絲來即我謀)
(潘岳)亂族移人(禮以此防民猶滛泆而亂族義左傳夫有尤物足以移人苟非德則必)
(有禍)蒙衣衷衵(左傳齊慶克通於聲孟氏蒙衣乘輦而入蒙衣謂著婦人衣下詳滛二)
目送情通(左傳華父督見孔父之妻目逆而送之曰美而艷後漢書烏桓嫁娶則先略)
(女通情或半年者然後送牛馬羊為聘禮)破義犯禮(傳滛破義犯禮為姦)不禁
無别(周禮仲春男女於時犇者不禁注云重天時無别無義禽獸之道)汙行滛
風(管子曰桓公云寡人有汙行不幸而好色徇於貨色時謂滛風)增父子聚麀
男女同浴(孔叢子吳越之俗男女無别同川而浴)易内飲酒以婦宿
賓(左傳齊慶封嗜酒以其内實遷於盧蒲嫳氏易内而飲酒西漢地理志賓客相過以婦侍宿嫁娶之夕)
(男女無别)帷薄不修衽席無辨(東漢皇后紀序)流香渠銷
金帳(彙苑靈帝起裸游館千間渠水遶砌蓮大如蓋長一丈夜舒晝卷名夜舒荷宫人靚妝解上衣著内)
(服或共裸浴西域貢茵墀香煮湯餘汁入池名流香渠宋紀陶穀有妾夲党太尉姬一日取雪煎茶問妾曰)
(党家有此景否曰麄人安識此景但能于銷金帳下淺斟低唱飲羊羔兒酒耳)肉障醉輿
(唐書楊國忠設客選伎肥大者於前遮風謂之肉障寢開元遺事申王每醉使宫伎將錦綵結一兜子擡歸)
(室號曰醉輿)
淫四(自戒附)
原大罰(貪色為淫淫為大罰)大欲(禮記飲食男女人之大欲存焉)無相棄(左傳)
(泉邱人有女夢以其幃幕孟氏之廟遂奔之其僚從之盟無相棄也)不待禮(男女不待禮而相奔)
不安室(詩凱風注淫風流行雖有七子之母不安其室)鳥獸行(周禮内外亂鳥獸行)
(則滅之)蝃蝀刺(詩鄘風蝃蝀刺奔也)中冓之言(詩牆&KR1492;)桑中之
喜(左傳巫臣聘夏姬以奔楚申叔曰夫子有三軍之懼而又有桑中之喜宜將竊妻以逃者也)棄
位而姣(又穆姜曰棄位而姣我則取惡能無咎乎)拊楹而歌(又齊莊公通東郭妻)
色厚於德(禮民猶以色厚于德未見好德如好色者也)禮殺而昏(詩序古者國不)
(足則殺禮而多昏會男女之無夫家者)不能自還(漢書原陟曰寡婦欲慕宋伯姬不幸一為)
(盜賊所汚遂為淫泆知非禮然不能自還)遂相犇誘男女之訟(周禮男女之隂)
(訟者聽於勝國之社其附于刑者歸之于士注隂訟爭中冓之事勝國亡國之社)淫僻之罪
(禮昏姻之禮廢則夫婦之道缺而淫僻之罪多也)朋淫於家(妻妾亂也)荒腆於
酒(腆厚也)禮無縱欲神亦禍淫旣奸人紀男女
有别室家無瀆無展季之貞有宋朝之美始
因怨曠之思遂及淫奔之恥旣汙貞信之教宜
糾淫僻之愆寧思易色之賢但慕冶容之誨丈
君之奔長卿陽侯之竊夫人(陽侯殺穆侯而竊其夫人故饗廢夫人之禮)
挑鄰女而投梭折齒(謝鯤字幼輿)引美人而牽衣絶纓
沐貞信之教心尚不悛速淫泆之辜法宜無捨
芍藥之歌旣以身而投贈鳳凰之曲不待禮而來奔
貪色為淫在内為姦内作色荒犇則為妾
增淫荒昏亂游蕩無度(詩)小大其聲怡悅婦人(宣公)
原自戒不邇(惟王不邇聲色)自閑(以禮自閑)遠色(君子遠色以為民紀)
易色(賢賢易色)禮防(禮者所以防淫)刑防(君子刑以防淫)戒色(戒之)
(在色)制心(以禮制心)致女之戒(禮蜡祭云羅氏致鹿於女以戒諸侯曰好畋好女者)
(亡其國)綴淫之防(禮者所以防民而綴淫也)誨淫之容(詳類聚)伐
性之斧(皓齒蛾眉伐性之斧)皆是物也可不懲乎(三代之亡皆是物也)
(言皆以色)道貴寡欲天惟禍淫不腆於色不淫其
色楊秉之不惑(秉字叔節言我有三不惑謂酒色財也)顔叔之有節
晉侯惑蠱而身喪靈公宣淫而國亡
别嫌疑一
原君子防先賢愼(古詩君子防未然不處嫌疑間瓜田不納履李下不整冠吳祐字)
(季英云嫌疑之間誠先賢所愼)授篚掇蠭(男女非受幣不親非祭非喪不相授器其相授)
(則男授以篚無篚則皆坐奠之而後取之注奠置于地掇蜂之疑尹吉甫妻誣其子伯奇)表微
興謗(君子表微興馬援以薏苡謗)
别嫌疑二
原禮決(禮者所以決嫌疑)禮防(禮為人防)叔嫂不親授(禮)内
外不通假(禮内外不通乞假)孝子不服闇(闇中為事好生物疑服事也)
寡婦不夜哭(禮)遠嫌避疑内言不出於閫外言
不入於閫(曲禮)增坐懷不亂(柳下惠事)閉門不納(魯男子事)
驕傲一
原執幣獻俘(左傳越椒來聘執幣傲叔仲惠伯曰必滅傲其先君神不福也又原叔獻俘)
(於王不敬劉康公曰不及十年原叔必有大咎天奪之魄矣)怠位棄命(又滕成公來會)
(葬甚哀多涕子服惠伯曰怠於其位而哀已甚兆於死所矣又卻錡來乞師將事不敬孟獻子曰棄君命也)
(不亡何為)長揖箕踞(漢書汲黯性倨少禮長揖衞靑踞又郭解出人皆避有一人獨箕)
(視之解問其名姓客欲殺之解曰居邑屋不見敬是吾德不修)失恭長傲(失恭與義信意)
(苟而行之長禮傲不可)貌不莊志自滿(樂記致禮以治躬則莊敬莊敬則嚴威故)
(外貎斯須不莊不敬則慢易之心入矣)不足觀何以承(使驕且吝其餘不足觀也)
(承不敬則何以守其官位)唐突列侯倨見長者(魏宣字景然常步入宫見)
(植使問何官宣曰丞相軍謀掾也植曰應得唐突列侯否宣曰王人雖微列在諸侯之上植復曰為人父吏見)
(其子應禮否宣曰臣子之例一也倨史記酈食其謂沛公曰方欲圖天下不宜見長者)增負氣
勝人(彙苑韓思彦為中書令李敬元劾奏思彦見天子不蹈舞負氣鞅鞅後魏書宜都王穆壽與)
(崔浩等輔政人皆敬浩夀獨凌之又自恃任位以為人莫已及謂子師曰但令吾兒及我亦足勝人不須苦之)
(遇諸父兄弟有如僕隸夫妻並坐共食而令諸父餕餘其自矜無禮如此為時人所鄙笑)與壻飲
恃女豪(漢書上官安遷車騎將軍日以驕淫受賜殿中出對賓客言與我壻飲大樂王隱晉書)
(楊駿漸驕傲石奮語之曰卿恃女豪邪與天家婚未有不滅門者駿曰卿女復不在天家邪奮曰我女與卿女)
(作婢耳何能增損)師古簡峭信明蹇亢(彙苑顔師古性簡峭視軰行傲然罕)
(所推接旣負其才早見驅策意望甚高藥又崔信明蹇亢以聞望自負嘗矜其文謂過李百議者不許)
以大自負所識已多(彙苑李琪少以文章知名亦以大自負旣貴乃刻牙版為金字)
(曰前鄕貢士李琪常置之坐為人少持重故為時所沮語林羅含在宣武坐人介與他人相識含正色曰所)
(識已多不煩復爾)不與語自難記(彙苑張飛嘗就劉巴宿巴不與語謂諸葛曰大)
(丈夫處世當交四海英雄何至與兵子語記又許敬宗性輕見人多忘之或謂其不聰曰卿自難若遇曹劉)
(沈謝暗中摸著亦可識也)傾枕移牀(蜀志簡雍字憲和涿郡人與先主有舊性簡傲跌蕩)
(在先主座席猶箕踞輕倚威儀不肅自縱適諸葛以下則獨設一榻傾枕臥語無所為屈彙苑中書舍人狄)
(當周赳並管要務以張敷同省名家欲省之赳曰彼若不相容接不如勿往當曰吾等並已員外郎何憂不得)
(共坐敷先設二牀去壁三四尺二客就坐敷呼左右曰移我牀遠客赳等失色而去)豪氣尚爾
傲誕若斯(後魏書元順字子和起家為給事中時尚書令高肇帝舅權重天下人士望塵拜伏)
(順曾懷刺詣肇門門者以其年少答云任城王兒可是賤也及見直往登牀捧手抗禮王公先逹莫不怪懼而)
(順吐辭傲然若無所覩肇謂衆曰此兒豪氣尚爾况其父乎父澄聞之大怒杖之數十晉書謝萬旣受任北)
(征矜豪傲物嘗以嘯咏自高未嘗撫衆兄安心憂之自隊主將帥以下安無不慰勉謂萬曰汝為元帥宜數接)
(對以悦其心豈有傲誕若斯而能濟事也萬乃召集諸將都無所說直以如意指四座云諸將皆勁卒諸將益)
(恨之)不讀五千卷可容數百人(隋書崔&KR2017;每以讀書為務負恃才地忽略)
(世人大署其戸曰不讀五千卷書者無得入此室何晉書王導甚重周顗嘗枕顗膝而指其腹曰卿此中所)
(有也答曰此中空洞無物然足容卿輩數百人導亦不以為忤)
驕傲二
原受玉(左傳天王賜晉惠公命受玉惰召公曰晉侯其無後乎先自棄也)受脤(又成肅公)
(將伐秦受脤於社不敬劉子曰民有禮義威儀之則能者養之以福不能者敗以取禍今成子惰其不反乎)
從康(書無傲從康)自至(位不期驕而驕自至)夷俟(原壤夷俟夷踞也俟待也)
偃蹇(彼皆偃蹇注驕放之貎)招損(滿招損謙受益)取禍(成叔傲寗子曰取禍)
(之道)立無跛(跛不敬也跛音祕)坐無箕(箕踞不敬也)脚申局下
(晉王武子與晉帝棋申脚局下問孫皓曰何以剥人面皮皓曰見無禮於君者則剥也)吏出守
上(寗成為小吏必陵長吏郅都為濟南守成為都尉直陵都出其上也)戍也其亡(公叔戍也)
晉侯無後(詳受玉注)直而不倨(倨傲也)泰而不驕(君子泰而)
(不驕)冨鮮不驕(富而不驕者鮮矣驕而不亡者未之有也)樂難長處(不仁者不)
(可長處樂)傲很威儀(而驕近亂)燕喪威儀(何禮之拘)或敢侮予
(詩)何以卑我(傳)安肆日偷(偷苟且也肆恣也)荒怠不敬
乃逸乃岸(畔岸也)自廣自滿無怠無荒自暇自
逸天命祐敬人道惡盈禮不長傲神亦害盈
敬乃行先傲為貨始忘傴僂之恭肆偃蹇之
傲增不對殘客(山堂肆考張吏部纉與何敬容意趣不協敬容居權軸賓客輻輳有過詣)
(吏部者纉輒拒不前曰吾不能對何敬容殘客)不喜俗人(又阮宣子通率簡任不修人事絶不)
(喜見俗人時誤相逢即便舍去)不拜驃騎(彙苑孫子荆為驃騎參軍石苞在驃騎府孫負其才)
(氣又心易苞初至不拜但長揖而語苞曰天子命我參卿軍事)不避侍郎(又杜易簡為殿中侍)
(御史嘗道遇吏部侍郎李敬元不避敬元恨召為考功郎屈之而侍郎裴行儉與敬元不平故易簡上書言敬)
(元罪敬元曰襄陽兒輕薄乃爾)子方不下車(韓詩外傳田子方之魏魏太子從車百乘迎之)
(於郊太子再拜謁子方不下車太子不悅曰敢問何如則可以驕人矣子方曰吾聞以天下驕人而亡者有矣)
(以一國驕人而亡者有矣由此觀之則貧賤可驕人矣失志不得則授履而之秦楚耳安往而不得貧賤乎於)
(是太子再拜而後退子方遂不下車)賈餗不撤扇(唐書太和九年上巳詔百官會曲江故事)
(尹自門步入揖御史賈餗自矜大不撤扇蓋騎而入御史楊儉蘇特固爭餗曰黃面兒敢爾儉曰公為御史能)
(嘿嘿邪大夫温造以聞坐奪俸)醉登嚴武牀(又嚴武以世舊待杜甫甚厚親詣其家杜甫見)
(之或時不巾而性褊躁傲誕嘗醉登武牀瞪視曰嚴挺之乃有此兒武亦暴猛外若不為忤中亦憾之)
直上孝穆坐(山堂肆考徐孝穆陵為吏部尚書縉紳之士皆向慕焉陳暄以玉冒簪插髻紅絲布)
(裹頭袍拂髁鞾至膝不陳爵里直上孝穆坐孝穆不識命吏持下陳徐步而出舉止自若意色無異遂作書謗)
(孝穆孝穆名譽為之少減)高談盡日(彙苑孔休源寄宗人少府孔登宅范雲命駕到少府備水)
(陸之品進雲駐筯待休源及至命取其常饍止有赤蒼米蒸鮑魚雲食休源食不舉主人之饌高談盡日同載)
(還家登深以為愧)沈湎千日(又謝[卄瀹]嘗與劉悛飲推讓者久之悛曰謝莊兒不可云不能飲)
([卄瀹]曰苟得其人自可沈湎千日悛慚不能對)尹翁歸以不遜而見重(漢書田延)
(年為河東太守行縣至平陽悉召故吏五十六人延年親臨見令有文者東有武者西閱數十人次到尹翁歸)
(獨伏不肯起對曰翁歸文武皆備惟所施設功曹以為此吏倨傲不遜延年曰何傷遂召上辭問甚奇其對遂)
(補卒史便從歸府案事發奸窮竟事情延年大重之自以為不及翁歸)狄仁傑以不遜
而左遷(唐書張光輔討越王軍中恃功多暴索狄仁傑拒之光輔怒曰州將輕元帥仁傑曰亂河南者)
(一越王公董士三十萬以平亂縱行暴横使無辜之人咸墜塗炭是一越王死百越王生也且王師之至民歸)
(順以萬計自縋而下四面成蹊奈何縱邀賞之人殺降以為功冤痛徹天如得上方斬馬劒加王頸雖死不恨)
(光輔還奏仁傑不遜左遷復州刺史)韋方質倨見權貴不存禍福之心
(又韋方質遷地官尚書嘗屬疾武承嗣兄弟往候方質自若或曰倨見權貴且速禍答曰吉凶命也丈夫豈能)
(折節近貴以苟免邪)劉孝綽凌視公卿但問道塗之事(彙苑劉孝綽仗)
(氣負才多所凌忽每朝集會同處公卿間無所與語反呼騶卒訪道塗間事)
狂一
原古肆今蕩(古之狂也肆肆直意敢言也今之狂也蕩蕩無所據也)為巫
飲藥(史記蒯通屢說韓信貳於沛公三分天下信不用其言乃佯狂為巫飲人狂藥)裁之
必也(孔子在陳曰歸與歸與吾黨之小子狂簡斐然成章不知所以裁之必也狂狷乎)非
狂若狂(史記酈食其自謂我非狂禮記一國之人皆若狂)箕子佯次公
醒(史記宋世家箕子被髮佯狂丞漢書蓋寬饒賀許伯入第曰無多酌我我乃酒狂相魏侯笑曰次公醒)
(而狂何必酒也)增人瑞卿狂(唐書鄭仁表豪爽有文以門閥文章自高嘗曰天瑞有五)
(色雲人瑞有鄭仁表得彙苑文帝問顔延之以其諸子才能曰竣得臣筆測臣文㚟得臣義躍得臣酒何尚)
(之嘲曰誰得卿狂曰其狂不可及)獨步天下間氣布衣(彙苑戴叔鸞議論高)
(奇多駭流俗同郡謝季孝問曰子自視天下孰與為比答曰我若仲尼長東魯大禹出西羌獨步天下誰與為)
(偶傲北夢瑣言曰皮日休誕自號間氣布衣)當歸阿士不後子房(王融謂劉)
(孝綽曰天下文章無我當歸阿士阿士孝綽字高後趙錄張賓謂弟曰吾智策識鑒不後子房但不遇帝耳)
足加帝腹手捋帝鬚(會稽典錄曰嚴光一名遵小字狂奴帝引入論故舊累日)
(因共臥光以足加帝腹上明日太史奏客星犯帝座甚急帝曰朕故人嚴子陵共臥耳山堂肆考梁武帝與)
(何子晳點有舊及踐祚手詔論舊賜以鹿皮巾召見子晳以巾褐引入華林園恩禮甚厚詔徵為侍中子晳以)
(手捋帝鬚曰乃欲臣老子耶辭疾不起)足敵萬卒不易千駟(彙苑孫搴學行)
(淺薄邢邵嘗謂曰須更讀書搴曰我精卒三千足敵君羸卒一萬劉畫自謂博學奇才言好矜大每曰使我)
(數十卷書行于後世不易齊景公之千駟)殷安屈指恕先效顰(朝野僉載殷安)
(嘗謂人曰自古聖賢不過五人伏羲畫八卦窮天地之旨一也乃屈一指神農殖百穀濟萬民二也乃屈二指)
(周公制禮作樂百代常行三也乃屈三指孔子前知無窮後知無極拔乎其萃出乎其類四也乃屈四指自是)
(之後無屈安指者良久曰并安五也其狂如此與山堂肆考宋郭忠恕字恕先洛陽人狂放不羈尢不俗人)
(伍太宗聞其名召赴闕館于内侍省竇神興舍恕先長鬚而美一日忽盡去之神興驚問其故荅曰聊以效顰)
張融舉袂李白脫鞾(彙苑張融還鄕詣王儉别儉立地舉袂不前融亦舉手呼)
(儉曰王前儉不得已趨就之融曰使融不為慕勢而君趨士豈不善乎唐書李白嘗醉令高力士脫鞾由是)
(斥去乃浪迹江湖終日沈醉)
狂二
原擇言(狂夫之言聖人擇焉)進取(狂者進取)接輿(楚狂接輿歌而過孔子)
文子(姓辛氏狀貎似不足而博學多聞)謝奕(桓温司馬謝奕逼温飲温走入南郡主門避之)
禰衡(曹操待衡甚厚衡坐大營門以杖捶地大罵吏曰外有狂生言語悖逆操遂怒之)酈
食其(史記家貧落薄無衣食業為縣監門吏皆謂狂生)仲長統(魏志仲長統倜儻不務小)
(節語默無常人謂之狂生)罔念作狂(書惟聖罔念作狂)大智似狂(太公云)
田獵令狂(老子馳騁田獵令人心發狂)飲泉即狂(袁粲曰昔一國有狂泉飲)
(之無不狂國君穿井而飲獨得無恙反謂國君為狂火艾鍼藥畢具國君不任其苦酌泉飲之即狂矣)
清而不慧(漢宣時山陽太守奏昌邑王賀清狂不慧)名乃不章(陳平不顚不狂其名)
(不章)增當獨秀(袁淑見謝莊赤鸚鵡歌曰江東無我卿當獨秀我若無卿亦一時之傑)
好自誇(彙苑吳邁遠好自誇而嗤鄙人每作詩得稱意語輒擲地呼曰曹子建何足數哉檀超聞而笑)
(曰昔季緒才不逮于作者而好詆訶文章季緒瑣瑣焉足道哉至於邁遠何為者乎)屈宋衙官
羲之北面(孔平仲續世說杜審言字必簡甫之祖也恃才蹇傲為時輩所嫉嘗謂人曰吾之文)
(章合得屈宋作衙官吾之書跡合得羲之北面其狂如此)
縱逸一
原探鵲鷇呼狗竇(王澄字平子為荆州刺史送者傾朝見樹上鵲巢便脫衣上樹探鵲)
(鷇反神氣傲然旁若無人桓光逸太傅辟至屬胡母輔之與謝鯤阮放畢卓羊曼彛阮孚散髮裸袒閉戶數)
(日酣飲逸將排戸守者不聽逸便脫衣露頭于狗竇中呼輔之輔之曰我孟祖也遽呼入飲人謂之八逹)
竊鄰酒入令被(畢卓為吏部鄰家釀酒熟卓醉夜入其家竊飲醉便臥甕側守酒者得而)
(拘之明旦看乃畢吏部也凍光逸字孟祖為博昌小吏縣令使逸送客寒復遇雨濕還令不在解衣入令被)
(中臥令欲誅之逸曰若不暫温必恐凍死)呼父字哭兵女(胡母輔之字彦國子謙之)
(字子光才學及父而傲縱過之酣醉嘗呼父字輔之亦不介意輔之酣飲謙之曰彦國年老不得為爾將令我)
(凥背東壁輔之歡笑呼入而共飲也哭兵家女有才色未嫁而死阮籍不識其父兄徑往之盡哀而反)
入桓沖車臥鄰婦側(王徽之字子猷為桓沖騎兵參軍嘗從沖行值雨因下馬跳入)
(沖車曰公豈得獨擅一車乎便阮籍鄰家少婦有美色當壚沽酒籍嘗詣婦飲酒醉臥其側旣不自嫌其夫)
(察之亦不疑之也)增曬頭濯足(世說謝太傅安與謝萬共出西過吳郡阿萬欲相與)
(共萃王恬許太傅云恐伊必不酬汝意不足爾猶苦要太傅堅不回萬乃獨往坐少時便入門内謝殊有忻色)
(以為厚待已良久乃沐頭散髮而出亦不坐仍據胡牀在中庭曬頭神色傲邁了無相酬對意謝乃還未至船)
(呼太傅曰阿螭不作爾恬小字螭虎西馬周字賓王嘗客于汴為浚儀令崔賢所辱感激而舍于新豐逆旅)
(主人不之顧周乃以斗酒濯足更呼酒一斗八升悠然獨酌衆異之)求酒載鹽(齊張充字)
(延符緒子也武帝時朝政皆取決于王中書儉王一日方宴聚親賓延符縠巾葛帔至便求酒言論放逸一坐)
(盡傾壽宋石曼卿以館職通判海州官滿日載私鹽兩船至春託知州王子野貨之時禁網疎闊曼卿亦不)
(為人所忌市中公然賣學士鹽)哭途攫石(阮籍率意獨駕行不由徑車跡所窮慟哭而返)
(目宋米芾字元章守漣水地接靈壁畜石甚冨一一品加以美名時楊次公傑為察使知米好石廢事因往)
(廉焉至郡正色言曰朝廷以千里郡邑付公汲汲公務猶懼有闕那得終日弄石恐按牘一上悔之無及米徑)
(前以手于左袖中取一石其狀嵌空玲瓏峰巒洞穴皆具色極清潤米舉手宛轉以示楊曰如此石安得不愛)
(楊殊不顧乃納之左袖又出一石疊嶂層巒奇巧又勝又納之左袖最後出一石盡天劃神鏤之巧又顧楊曰)
(如此石安得不愛楊忽曰非獨公愛我亦愛也即就米手攫得之登車而去)寄臥何齋
直造王座(王僕射敬宏嘗往何氏看女值尚之不在寄齋中臥俄頃尚之還敬宏使二婢守閣不聽)
(尚之前直語云正熱不堪相見君可且去尚之遂移于他室按敬宏女適何尚之弟述之蕭侍中琛初為太)
(常博士時王儉當朝蕭年少未為所知自負才氣欲往候儉儉方宴樂遊苑蕭著虎皮鞾策桃枝杖直造王座)
懷杯就酌執鐸挽歌(宋愼伯筠字東美秋夜待潮于錢塘江沙上露坐設大酒)
(尊置一杯對月獨飲意豪傲逸吟嘯自若顧子敦適遇之亦懷一杯就其尊對酌伯筠不問子敦亦不與語酒)
(盡各散去乘梁謝長史幾卿庾左丞仲容旣免官並肆情縱誕或露車歴游郊野旣醉則相與執鐸挽歌不)
(屑物議)倒著接㒿起索便器(晉山簡字季倫濤之子永嘉初出鎮襄陽諸習)
(氏者荆土豪族有佳園池簡每嬉遊于池上輒醉而歸曰此是我高陽池也襄陽小兒歌曰山公時一醉徑造)
(高陽池日暮倒載歸酩酊無所知復能乘駿馬倒著白接㒿舉鞭問葛彊何如并州兒注云彊乃簡愛將并州)
(人也白接㒿一云白紗帽曰世說謝萬在兄安前欲起索便器阮思曠在坐新出門戶簡而無禮)不
拘小節何用後名(晉陽秋祖逖性通徹不拘小節永嘉中揚土大饑門下賓客多事攻)
(剽逖輒擁護全衞談者以此少之曰世說張翰字季鷹縱任不拘時號江東步兵或謂之卿乃可縱適一時)
(獨不為身後名邪答曰使我有身後名不如即時一杯酒)犯守諱臥客懷(齊王亮為)
(晉陵太守晉陵令沈㠝之性粗縱好犯亮諱亮不堪遂廢之唐陽城字亢宗為諫議大夫八年日夜與二弟)
(痛飲客有欲諫止者城揣知其意乃強客飲客辭城即自引滿客不得已與酬酢或醉臥席上或先醉臥客懷)
(中竟不聽客語)自追姑婢願得宋褘(世說阮咸字仲容先幸姑家鮮卑婢及居)
(母喪姑當遠移初云當留婢旣發將去仲容借客驢著重服自追之累騎而返曰人種不可失即遥集之母也)
(疾宋褘是綠珠弟子有國色善吹笛後在晉明帝宫帝危篤羣臣進諫請出宋褘時朝臣悉在帝問卿諸人)
(誰欲得者衆人無言阮遥集時為吏部尚書對曰願以賜臣帝即遣出與之)弄笛吹簫
(晉桓伊字叔夏有蔡邕柯亭笛嘗自吹之王徽之赴京泊舟清溪側與伊素不相識伊從岸上過徽之使人謂)
(曰聞君善笛試為我一奏伊時已貴顯素聞徽之名便下車踞胡牀為作三調弄訖上車去賓客不交一言)
(吾衍字子行玩䙝一世人或來謁者苟非所願見輒從樓上遥語曰吾出有間矣顧彈琴吹洞簫撫弄如意不)
(輟)居喪飲酒在制圍棋(東漢戴良字叔鸞遵子也居母喪時兄伯鸞居廬啜)
(粥非禮不行叔鸞食肉飲酒哀至乃哭而又俱有毁容或以問叔鸞曰子之居喪禮乎叔鸞曰禮所以制情佚)
(情苟不佚何禮之論夫食旨不甘故致毁容之實若味不存口食之可也論者不能奪晉王坦之以圍棋為)
(手談故其在哀制中祥後客來方幅會戲)禰衡撾鼓謝尚彈箏(東漢禰衡字正)
(平太原人少有才名曹操欲見之衡不肯見曹怒以其有才不欲殺之聞衡善鼓召為鼔吏因會賓客閱視音)
(節衡操撾踴躍而前吏呵之曰鼔吏何不解衣而逕進衡于是先解衽衣次釋餘服裸身而立徐取岑牟單絞)
(著之復操撾顔色無忤操笑曰本欲辱衡衡反辱孤邪衡曰不敢以先王之法服為伶人之衣謝尚字仁祖)
(為豫章主簿在桓大司馬閣下桓聞其善彈筝便呼之旣前取筝令彈仁祖理絃撫筝因歌秋風意氣殊適桓)
(大以此知之)肩輿造竹拄拐看花(世說王子猷嘗行吳中見一士大夫家有)
(好竹主人知猷當往乃灑埽施設在廳事坐相待王肩輿徑造竹下諷笑良久主人已失望猶冀還當通遂直)
(欲出門主人大不堪便令左右閉門不令出王更以此為賞主人乃留坐盡歡而去宋劉跛子青州人常拄)
(一拐每歲必至洛陽看花館范家園春盡即還為人談噱有味范家子弟多狎之)揚鎚鍜鐵
擁被對壺(世說鍾士季先不識嵇康要時賢儁之士俱往尋康康方大樹下鍜向子期為佐鼓)
(排康揚鎚不輟傍若無人移時不交一言鍾起去康曰何所聞而來何所見而去鍾曰聞所聞而来見所見而)
(去被齊孫騰與司馬子如共詣李元忠逄其方坐樹下擁對壺庭室蕪曠使婢卷兩褥以質酒徐謂二人曰)
(不意今日披藜藿也)車前飲卒醉後挾私(謝幾卿為尚書左丞嘗預樂游苑不)
(得醉及還因詣道邊酒壚停車搴幔脫衣換酒與車前騶卒對飲觀者如堵幾卿處之自若五代何承裕嗜)
(酒狂逸歴盩厔咸陽二縣令往往召豪吏接坐引滿吏因醉挾私白事承裕笑曰此見罔也當受杖杖訖復召)
(與飲)晏殊把柁鐵崖榜門(山堂肆考宋丞相晏殊知南京王琪張亢為幕客汎)
(舟湖中嘗以諸妓自隨晏公把柁王張操篙王是南人知行舟次第至橋下故使船觸柱而横厲聲曰晏稍使)
(柁不正也門元楊維楨字鐵崖晩年臥起小蓬臺不復下直榜其曰客至不下樓恕老懶見客不答禮恕老)
(病客問事不對恕老默發言無所避恕老迂飲酒不輟樂恕老狂其誕情傲世如此)
縱逸二
原便面拊馬(張敞為京兆尹無威儀罷朝走馬章臺街使御吏驅自以便面拊馬也)便
門出遊(王戎為司徒閑乘小馬從便門出游見者不知是三公故吏多至太官道路相遇輒避之)
率意獨往(阮籍字嗣宗外坦蕩而内淳至率意獨往車轍所窮輒慟哭而返)肆心周
行(傳曰昔周穆王欲肆其心周行天下)訪戴不前(王子猷居山陰夜雪霽獨酌詠左太沖招)
(隱詩思戴安道時在剡即乘舟訪之至戴門不前而返曰乘興而來興盡而反何必見戴)偪温走
避(桓温與謝奕善辟奕為安西司馬推布衣好常偪温飲温走入避之奕擕酒就聽事引温一兵師共飲曰)
(失一老兵得一老兵亦何所怪温不之責也)史丹無檢(史丹儻蕩無檢而心謹密)阮
籍不拘(禮教)
豪彊一
原死徒凶德(剛強者死之徒凶不在於善而皆在於德)跋扈帶鈴
(漢書梁冀字伯卓質帝目之跋扈將軍相吳志甘寧字興霸少招合輕薄少年為之渠帥羣聚隨操持弓弩)
(負眊帶鈴民聞聲即知是寧)方剛必反(血氣方剛戒之在鬭至北宫黝善養勇惡聲)
(必反之)横潁川奪沁水(漢書灌夫陂池田園宗族賓客為權利横潁川贊日灌夫)
(無術不遜也直後漢書竇憲恃宫掖聲勢遂以賤讀奪沁水公主田園)增避暑借宫
穿城注水(漢書初成都侯商嘗病欲避暑從上借明光宫又穿長安城引内渭水注第中大陂以)
(行船帝聞之大怒)持刀入市買肉斫屠(漢書大將軍霍光秉政諸霍在平陽)
(者奴客持刀兵入市吏不禁爭又原涉遣奴至市買肉奴乘涉氣與屠者言斫傷屠者)豪奢相
尚租庸入私(彙苑安成公何勗是無忌之子臨汝公孟靈休是㫤之子豪奢相尚又趙巖)
(自以有功於梁又尚公主乃占天下良田大宅裒刻商旅其門如市租庸之物半入其私)
豪彊二
原任勢(恭顯任勢)彊梁(老子彊梁者不得其死)南方之強(犯而不校)
北方之強(剛毅)威重太守(寗成免官居持吏長短出從數十騎其威重過於太守)
豪奪吾民小人用壯強者脇弱增勢傾朝野
謝瞻切門戶之憂(謝瞻為宋臺中書侍郎其弟晦為右衛將軍時晦權已重自彭城還都迎)
(家賓客輻輳門巷填咽瞻在家乃驚駭謂晦曰汝名位未多而人歸趨乃爾吾家素以恬退為業不願干預時)
(事交遊不過親朋而汝勢傾朝野此豈門戶之福耶)廣占良田嘉貞為子弟之
戒(經濟類編張嘉貞不營家産有勸其市田宅者嘉貞曰吾貴而將相何憂寒餒若其獲罪雖有田宅亦無)
(所用比見朝士廣占良田身没之日適足為無賴子弟酒色之資吾不取也聞者是之)
柔懦一
原繞指無拳(繞指之柔無拳無勇)勝剛彊敗脆弱(老子柔弱勝剛)
(強脆趙廣漢云羌弱易敗)不彊諫有立志(左傳宫之奇懦不能彊諫孟子聞)
(伯夷之風懦夫有立志)水柔攻堅轡柔御剛(老子天下柔弱莫過於水而能)
(攻堅莫之能先轡轡之柔矣逸詩篇名義取柔可御剛焉)魏勃股栗越人綿
力(史記灌嬰責魏勃劫齊王反勃曰失火之家豈暇先言因退立股栗嬰熟視曰人謂勃勇妄庸人耳淮)
(南王書曰越人綿力注云柔懦也)文叔乃能是管仲不為怯(後漢書光)
(武幸南陽宴父老父老相謂曰文叔少時謹信與人不款曲惟直柔耳乃能至是邪帝笑曰今亦以柔道治天)
(下也我管仲三戰三北鮑子不以為怯知其母在故也)增失哺歠羹(韓詩外傳崔杼)
(弑莊公陳不占聞君難將往死之餐則失哺上車失軾宋書袁粲鎮石頭潛與劉彦節及諸大將黃回等謀)
(夜會石頭詰旦乃發彦節怯懦騷擾不自安日晡後便自丹陽郡車載婦女盡室奔石頭臨去婦蕭氏強勸令)
(食彦節歠羔瀉胸中手振不自禁事敗被殺)立表為鬼寢石為兕(淮南子曰)
(柔怯者見立表以為鬼見寢石以為兕懼掩其氣也掩奪也)
柔懦二
原柔克(書高明柔克)柔守(鬻子欲剛必以柔守之)失戈(左傳晉襄公獲秦囚)
(使萊駒以戈斬之囚呼萊駒失戈)失軾(崔杼亂陳不占將往車則失軾詳無勇)地之
道(易立地之道曰柔與剛)生之徒(柔懦者生之徒)投車下(左傳衛太子蒯瞶與)
(鄭人戰望見鄭師衆太子懼乃投車下子良授太子綏而乘之曰婦人也注言其懦)出胯下(史記)
(淮陰市少年辱韓信曰不能死出我胯下信良久乃俛首出胯下一市皆笑以為怯懦)柔亦不
茹(詩人亦有言柔則茹之惟仲山甫柔亦不茹)柔而不犯(傳隨會柔而不犯)舌
柔口柔能下人不犯物增有勇不怒(愼子曰有勇不)
(怒反與怯均也)無氣則虚(吕氏春秋夫民無常怯有義則實實則勇無氣則虚虚則怯)
愚一
原三赦一得(周禮三赦三曰憃愚謂癡愚也愚者千慮亦有一得)移山
畏月(愚公移山之谷畏孫卿子曰夏首之南有人曰消蜀良其人愚善月明行俯見其影以為伏鬼仰)
(見其髮以為伏魅踷而走氣絶而死)刻舟膠柱(求劒鼓瑟)守株見影
(宋人有守株之愚詳上)不移無適(子曰唯上智與下愚不移莊子我愚人也不知義)
(之所適禮之所將甚乎無適)心純知昧(老子我愚人之心也純純然昧者不知)
不違自用(吾與回言終日不違如愚愚而好自用)增一得千能(見前)
(注之中庸人一能之已百人十能之已千之)蠢甚醉如(合璧事類丹陽公主下嫁薛萬)
(徹蠢甚公主羞不與同席杜甫詩實有醉如愚)暴其短陽為愚(五代史周臣傳)
(亂國之君嘗置愚不肖于上而強其不能以暴其短唐書禄山陽為愚以蓋其奸)北山公
會稽婦(列子北山愚公年九十辭李白詩曰會稽愚婦輕買臣余亦家西入秦)畏影惡
跡掩耳搥鐘(莊子人有畏影惡跡而去之走者舉足愈數而跡愈多走疾而影不離自以為)
(尚遲疾走不休絶力而死大吕民春秋范氏之亡也百姓有得鐘者欲負之則鐘不可負以搥毁之又懼人)
(聞而奪已也遽掩其耳恐人聞也)藏石憂天(荀卿子宋之愚人得燕石於梧臺之東歸)
(而藏之以為大寳周客觀之掩口而笑曰此燕石也其與瓦甓不差主人大怒曰商賈之言醫匠之口藏之愈)
(固守之愈堅身列子曰杞國人有憂天崩地墜無所寄廢寢與食)哭社浴天(淮南子楚)
(人有東家母死其子哭而不悲西家子見之歸謂其母曰社何憂速死吾必悲哭註淮南謂母為社韓子燕)
(李季好遠出其妻有私士季歸士適在内中妻患之乃令士裸而解髮直出門吾屬陽不見也於是士從其計)
(疾走出門季曰是何人也妻曰無有季曰吾見鬼也妻曰為之奈何可取五牲向天浴之季曰諾乃浴天)
陶丘遣婦石肇懼妻(笑林曰平原陶丘氏娶渤海墨台氏女色甚美才甚令復相敬)
(已生一男而歸母丁氏年老進見女聓女聓旣歸而遣婦婦臨去請罪夫曰曩見夫人年德已衰非昔日比亦)
(恐新婦老後必復如是是以遣也實無他故自趙書石肇前石之昆弟也前石旣貴肇在軍中不能逹人送)
(詣前石前石哀之拜建威將軍以肇無才力每高選參佐補之為聘廣川劉典女肇甚懼之拜長樂太守每入)
(門動稱阿劉教可爾不可爾時人以為嗤謠)
愚二
原詩失(禮詩之失愚)忠敝(夏尚忠其人之敝憃而愚)少憃(漢高祖曰王陵少憃)
古直(古之愚也直今之愚也詐)頑童(書比頑童)愚婦(愚夫愚婦)闇成
事(愚者闇於成事)不好學(好仁不好學其蔽也愚)寗武子(其愚不可及)
陳夫人(齒壯而頑)佯愚(詩哲人之愚佯愚也)詐愚(智者詐愚)日月照
則行(莊子被髮童子日月照之則行)菽麥不能辨(傳曰周子有兄無慧不能辨菽麥)
高柴見非於孔門王陵獲稱於漢氏增獨不可
教(宋若昭父廷芬能辭章生五女皆警慧善屬文一男愚獨不可教為民終身)未得為眞
(柳宗元曰寗武子邦無道則愚智而愚者也顔子終日不違如愚睿而愚者也皆未得為眞愚也)鴻
貴有斷手之刑(後魏書宋弁族弟鴻貴為定州北平府參軍不達律令見律有梟首之罪乃生)
(斷其手以水澆之然後律決時人哀兵之苦笑鴻貴之愚)鄭人忘度足之式(韓子曰鄭)
(人有欲買履者先自度其足而為之式及至市得履乃曰吾忘度乃歸取之頃返市罷遂不得履人曰何不試)
(以足乎曰寧信度數無自信也)不識士衡義綦見苦於王濬(沈約宋書劉義)
(綦封營道縣侯凡鄙無識每為始興王濬兄弟所戲嘗謂義綦日陸士衡詩曰營道無烈心何意苦阿父如此)
(義綦曰下官初不識士衡何忽見苦)誠如尊命劉禪驚視夫文王(漢晉陽秋)
(曰司馬文王問劉禪曰頗思蜀否禪曰此間樂不思蜀也郄正聞之求見禪曰若王後問宜泣而後答會王復)
(問禪曰先人墳墓遠在隴蜀乃心西望無日不思因閉其眼王曰何以似郄正語邪禪驚視曰誠如尊命左右)
(皆大笑)以馬牛為買賣遂傳愚谷之名(說苑齊桓公獵逐鹿入谷中見)
(一老公問是為何谷對曰為愚公之谷以臣名之臣故畜牸牛生子大賣之而買馬少年曰牛不能生馬遂持)
(駒去家鄰以臣為愚故名愚公之谷)問蝦蟇之官私堪怪䜟書之貴(王隠)
(晉書讖書有蝦蟇當貴惠帝在宫時出問左右此鳴是官蝦蟇為官乎為私乎賈胤曰在官地中為官蝦蟇在)
(私地中為私蝦蟇於是世間遂傳此語)
御定淵鑑類函卷三百十四
