欽定四庫全書
御定淵鑑類函卷三百三十八
州郡部五(浙江福建)(江西廣東)
浙江省一
增廣輿記曰按浙江負海倚山浙水中貫南走閩關北
通震澤西則接天都連信郡而東望滄溟亦宇内要津
也又曰杭州當山川江海之會南宋都焉然地鮮儲
積恒仰給他郡嘉湖稱澤國賦役與蘇松相埒浙西三
府之大概有然紹興古越都其俗纖嗇其人機變寧波
温台濱海嚴衢當江閩孔道金華處州風氣剽悍浙兵
皆產二郡浙東八府之大概有然獨是比屋弦誦士多
君子之修則浙省所稱雄於天下者耳
浙江省二
增廣輿記曰杭州府禹貢揚州之域天文斗分野春秋
屬吴越戰國屬楚秦屬會稽東漢屬吴陳曰錢塘隋曰
杭州唐曰餘杭宋高宗南渡都此曰臨安元改杭州路
明為杭州府國朝因之領縣九(錢塘仁和海寧富陽餘杭臨安於潛新城)
(昌化)又曰嘉興府禹貢揚州之域天文斗分野春秋曰長
水曰檇李初為吳越分境後為越境秦為會稽郡地三
國吳曰嘉禾曰嘉興隋屬蘇州唐屬杭州五代曰秀州
宋曰嘉禾元曰嘉興路明為嘉興府國朝因之領縣
七(嘉興秀水嘉善海鹽平湖桐鄉石門)又曰湖州府禹貢揚州之域天文
斗牛分野古防風氏之國春秋屬吳越戰國屬楚曰菰
城秦曰烏程漢屬會稽丹陽三國吳曰吳興隋唐曰湖
州宋曰昭慶元明俱為湖州府國朝因之領州一(安吉)
縣六(烏程歸安長興德清武康孝豐)又曰寧波府禹貢揚州之域天文
牛女分野三代皆為越地曰甬東秦置鄞鄮句章三縣
屬會稽隋曰越州唐曰明州宋元曰慶元明初為明州
府尋改為寧波府領縣五國朝因之添縣一(鄞慈谿奉化鎮)
(海象山定海)又曰紹興府禹貢揚州之域天文牛女分野禹
會諸侯計功於此命曰會稽少康封少子無餘於會稽
奉禹祀號曰於越春秋時為越國秦置會稽郡屬吳東
漢徙會稽郡治山隂劉宋曰東揚隋唐曰越州宋曰紹
興元明曰紹興府國朝因之領縣八(山隂會稽蕭山諸暨餘姚上虞)
(嵊新昌)又曰台州府禹貢揚州之域天文牛女分野春秋
戰國為越地秦屬閩中郡漢初屬東甌東漢曰章安三
國吳曰臨海梁曰赤城唐曰海州曰德化曰台州宋元
因之明曰台州府國朝因之領縣六(臨海黃巖寧海太平天台仙居)
又曰金華府禹貢揚州之域天文牛女分野春秋為越
西界秦屬會稽三國吳曰東陽梁曰金華陳曰縉州隋
唐曰婺州宋曰保寧元曰婺州明為金華府國朝因
之領縣八(金華蘭豁東陽義烏永康武義浦江湯溪)又曰衢州府禹貢揚州
之域天文牛女分野春秋為越西鄙姑蔑地秦曰太末
東漢曰新安隋曰三衢唐曰信安曰衢州宋元因之明
初為龍游府後改為衢州府國朝因之領縣五(西安龍游)
(江山常山開化)又曰嚴州府禹貢揚州之域天文牛女分野春
秋屬吳後屬越戰國屬楚秦屬會稽丹陽孫吳曰新都
晉曰新安隋唐曰睦州曰新定宋曰嚴州曰建德元仍
之明初為建安府後改為嚴州府國朝因之領縣六
(建德淳安桐廬遂安壽昌分水)又曰溫州府禹貢揚州之域天文斗牛
分野春秋戰國屬越秦屬閩中郡漢為東甌王國晉曰
永嘉唐曰東嘉曰溫州宋曰瑞安元曰溫州明為溫州
府國朝因之領縣五(永嘉樂清瑞安平陽泰順)又曰處州府禹貢
揚州之域天文斗分野春秋戰國屬越秦屬會稽漢初
為東甌國晉為永嘉郡地隋曰處州曰括蒼唐曰括州
曰縉雲宋元復為處州明曰處州府國朝因之領縣
十(麗水青田縉雲龍泉松陽遂昌慶元雲和景寧宣平)
浙江省三
增風篁月桂(方輿勝覽曰風篁嶺在府西脩篁怪石風韻淒然一統志曰月桂峯在武林)
(山相傳月中桂子嘗墜此峯生成大木其花白其實丹)竹閣柏堂(又曰竹閣在孤山唐)
(白居易詩曰晩坐松簷下宵眠竹閣間竹又曰柏堂山孤山有陳時柏二株僧志銓作柏堂與閣相連蘇軾)
(作孤山二詠詩記之)苕溪樟嶺(廣輿記曰苕溪在餘杭出一統志曰樟嶺在富陽高衆)
(峯)六井雙溪(方輿勝覽曰杭瀕海水泉鹹苦唐李泌始引西湖入城分為六井以便民)
(汲合一統志曰雙溪在昌化溪中有洲水分南北過縣復湍聲澎湃巖谷響應宋范成大詩翠染南山擁縣)
(門一洲横截兩溪分長官日永無公事臥聽灘聲看白雲)瀑布濯纓(又曰瀑布泉在昌化)
(玉嶺沿空飛瀉百餘丈四時不竭隠又曰濯纓壇在柱石山北潭上有招亭)龍山鷲嶺
(方輿勝覽曰龍山在府南郭璞所謂龍飛鳳舞此十三州記云晉咸和中有西乾梵僧登武林山歎曰山是)
(中天竺國靈鷲山之小嶺不知何年飛來乃創靈隠寺)黃山紫溪(廣輿記曰黃山在餘)
(杭左大滌右天柱高出衆山之表又曰紫溪在于潛源出天目)聚景迎暉(一統志曰)
(聚景園在府西安又曰迎暉亭在臨)呼猿洞洗馬池(又曰呼猿洞在武林山宋)
(時西天僧慧理畜白猿于靈隠寺月明長歗清音滿室又曰洗馬池在鳳凰山下以上杭州府)鶴
湖鹿苑(又曰鶴湖在嘉善其中多蓴菜蘆葦風景幽勝舊嘗産鶴故名方輿勝覽曰鹿苑寺在)
(海鹽宋魯宗道初宰此邑夢梵僧來迎及瞻寺中羅漢像即夢中所見)長水横山(廣輿)
(記曰長水塘在府南秦始皇東遊至長水聞童謠曰水市出天子乃從此乘舟以應其謠一統志曰横山在)
(海鹽唐顧况居此劉長卿詩云祗見山相掩誰言路尚通人來千嶂外犬吠百花中細草香含雨垂楊閒弄風)
(却尋樵徑去惆悵綠溪東)落帆泊櫓(又曰落帆亭在府東始又曰泊櫓山在海鹽秦皇)
(東遊候潮渡海泊櫓於此)秀水亭綺川館(又曰秀水亭在秀水又曰綺川館在海)
(鹽)鳳凰山鴛鴦湖(記纂淵海曰凰凰山在海鹽又曰鴛鴦湖在府城南)
禾興館葵嚮閣(一統志曰禾興館在府北興又曰葵嚮閣在府東以上嘉府)
蒼雲白露(又曰蒼雲嶺白露湍俱在長興)玉竇金山(又曰玉竇泉在)
(長興在又曰金山武岡)荻塘梅溪(又曰荻塘山府南隋有沈恒居此然荻照書因以名)
(塘歲又曰梅溪在安吉上多生梅每或開紫花一枝故號紫梅溪)西亭南園(方輿勝覽)
(曰西亭在府西南下瞰苕溪外一統志曰南園在府城安定門)黃龍洞白鹿山
(又曰黃龍洞白鹿山俱在長興以上湖州府)響巖動石(又曰響巖山在府西南壁立千)
(仞下瞰流水每有聲響相荅唐賀知章隠居于此石又曰動石山在鄞縣境山有堅石高五六丈下有小支)
(之暴風雨則石自動行於山者聞隆隆作聲)月湖雪竇(廣輿記曰月湖在府西南方)
(輿勝覽曰雪竇山在奉化)碧沚翠崖(廣輿記曰碧沚亭在月湖中又曰翠崖山在府城)
百花三萼(一統志曰百花臺在府城中山記纂淵海曰三萼山在象山南海中有三峯)
(亦名三仙島)龍洞蛟門(一統志曰龍洞在象山洞中有石室廣數丈天將雨水如雷鳴)
(聞十餘里海又曰蛟門山在定海一名嘉門山出此即大洋古人稱蛟門虎蹲天設之險)十洲
閣三江亭(又曰十洲閣三江亭俱在府城中)花嶼湖煙波館(又曰)
(花嶼湖在慈谿一名花墅波又曰煙波館在府東以上寧府)梅市蘭亭(廣輿記曰)
(梅市在府西以梅福名與方輿勝覽曰蘭亭在山隂晉王羲之諸賢會處)寶林錦阜
(廣輿記曰寶林山在府東北右軍居此遇一老姥賣扇右軍題其扇頭姆有慍色及出人爭買去明日姥乃持)
(扇求書右軍笑而不答蜀又曰錦阜山在府西北山自飛來)石室金庭(一統志曰石室)
(在上虞室廣數丈高丈餘葛稚川所居唐記纂淵海曰金庭在嵊縣晉王羲之讀書樓捨為觀賜名為金庭)
(洞天)蘭渚葛山(又曰蘭渚在府南即王羲之曲水賦詩處一統志曰葛山在府東句踐)
(種葛於此使越女治布獻吳王採葛人歌曰嘗膽不苦味採葛以作絲)月臺風洞(方輿)
(勝覽曰月臺在鎮越堂前宋王十朋詩明珠遙吐臥龍頭漸覺清光萬里浮人望使君如望月更須如鏡莫如)
(鉤山一統志曰風洞在刻石遇風雨聞鼓樂聲)筆倉墨池(又曰筆倉在五雲山顯聖)
(寺後晉王獻之筆倉遺又曰天章寺有羲之墨池迹)鵝池鰻井(又曰鵝池在蕭山晉)
(王羲之善筆札性復好鵝所在穿池滌墨其傍必有牧鵝之所此池是也又曰鰻井在府龜山井有靈鰻)
(時出宋陸游詩鰻井初生一縷雲鮑郎山下雨昏昏艣聲嘔軋秋空曉水際人家尚閉門)鍊塘
浣浦(又曰鍊塘在府城東越絶書句踐烹炭在此或云鑄劒亦此處又曰浣浦在諸暨一名浣渚西子)
(浣紗於此)披雲落星(又曰披雲樓在府治尺又曰落星石在曹娥江高七八潮至不沒)
金疊井石匱山(記纂淵海曰金疊井在上虞形一統志曰石匱山在府東南山如)
(匱相傳禹治水畢藏書於此以上紹興府)玉峴瓊臺(又曰玉峴在府東舊名黃石山)
(洩水九層沿崖注落如白練相廣輿記曰瓊臺山在天台又有雙闕兩峯萬仞屹然向孫綽賦雙闕雲聳而)
(夾道瓊臺中天而懸居)風穴雷山(一統志曰風穴在寧海昔有僧曇猷暑行至此以杖)
(卓石取風遺迹猶存山又曰雷山在寧海葛元煉丹處其有三十六峯)龍鬚象鼻(又曰)
(龍鬚泉在天台西寒巖洞口噴薄如龍鬚因名又曰象鼻巖在府西)參雲摘星(又曰)
(參雲亭在府治後山上難又曰摘星巖在寧海宋左緯詩已知星可摘湏信路通日影穿雲薄天形入水空)
銀地銅溪(又曰銀地嶺在天台與金地嶺相接又曰銅溪在天台其水黃如銅汁)
萬竹山八桂嶺(廣輿記曰萬竹山在仙居絶頂曰新羅九峯回環叢薄敷秀宋薛昂避寇)
(於此八一統志曰八桂嶺在天台北孫綽賦桂森挺以凌霄以上台州府)花溪月榭
(又曰花溪在永康清淺可愛方春桃紅李白夾堤如繡又曰月榭在府城上)石馬金鵝
(又曰石馬澗在東陽豐又曰金鵝塘在義烏昔人欲疏此塘以通江有金鵝飛出而止)畫溪
繡川(廣輿記曰畫溪在東陽一名東陽江羣山縈連草木如畫記纂淵海曰繡川湖在義烏)鶴
巖龍峯(一統志曰鶴巖山在東陽相傳昔有三白鶴飲泉於此已而尋其蹤但見三石立巖下)
(又曰龍峯山在浦江以上金華府)采月覰星(又曰采月臺在府城中又曰覰星山在)
(江山)芹嶺茭池(又曰月芹嶺在開化與遯嶺相連並峙其高切雲又曰茭池在府城中)
鹿溪龍井(又曰鹿溪在江山木又曰龍游有龍井二皆深不可測林幽僻上有瀑泉)
雲山閣月波亭(又曰雲山閣在府城内山廣輿記曰月波亭在開化金錢宋建朱)
(文公詩潺潺流水注回塘中作平臺受晩凉四面不通車馬迹一樽聊飲芰荷香以上衢州府)桂
館橘山(一統志曰桂館在府西北橘又曰橘山在府南絶頂有羅浮一株)龍潭
黿石(又曰龍潭在桐廬草又曰黿石在壽昌昔有黿伏間化為石)白水朱池(又曰)
(白水湖在桐廬朱記纂淵海曰朱池在府西漢買臣有祠)垂雲洞聚星橋(一統)
(志曰垂雲洞在桐廬中有石門洞穴又有石堂可容百人又曰聚星橋在淳安縣宋時近橋有邵氏前後五)
(人登第故名)鶴迹石龍耳山(又曰鶴迹石在淳安石高五丈許上有鶴迹九長徑)
(尺許旁有馬虎迹相蹂雜先又曰龍耳山在遂安山有神號大姥若寇至則神鼓鳴以示兆以上嚴州府)
象浦龍湫(方輿勝覽曰象浦在樂清詩又曰龍湫在平陽雁蕩山宋范宗尹龍湫信竒)
(絶飛泉落雲間)問月觀潮(一統志曰問月臺在府東楊蟠詩清光更有處莫只照金尊)
(又曰觀潮間在瑞安)集雲山飛霞洞(又曰集雲山在瑞安在記纂淵海曰飛霞洞)
(積榖山仙人劉根嘗於此乘霞至天台)紫芝觀紅梅閣(一統志曰紫芝觀在樂清)
(閣又曰紅梅閣在舊郡治舊名紅霞簷外有紅梅二株以上温州府)竹&KR2819;梅山(又曰)
(竹&KR2819;嶺在松陽東又曰梅山在檡山南)浣沙瀑布(廣輿記曰浣沙溪在青田謝靈運遊)
(石門洞至此遇二女浣紗水邊靈運作詩嘲之一女亦荅以詩須臾不見一統志曰瀑布山在縉雲北飛泉)
(洒落三百餘丈)噴雪凝霜(廣輿記曰噴雪亭在青田石門洞一統志曰凝霜閣在府治)
(後趙廱詩脩竹蕭蕭三兩竿公餘時得靜中看何須更避人間暑滿腹冰霜六月寒)突星瀨
半月泉(廣輿記曰突星瀨在府東晉王羲之遊此嘆其竒絶遂書突星瀨三字勒石後里人苦於模搨)
(推墮潭中松又曰半月泉在陽)金田山玉泉池(一統志曰金田山在青田縣)
(又曰玉泉池在縉雲雙龍洞下其潔如玉)拂雲亭棲霞寺(廣輿記曰拂雲亭在府内)
(少微閣下寺在青田)(一統志曰棲霞以上處州府)
浙江省四
增詩唐孟浩然送謝錄事之越詩曰清旦江天迥凉風
西北吹白雲向吳會征帆亦相隨想到耶溪日應探禹
穴竒仙書倘相示余在此山陲李白送人尋越中山
水詩曰聞道稽山去偏宜謝客才千巖泉灑落萬壑樹
縈廻東海横秦望西陵繞越臺湖清雙鏡曉濤白雪山
來八月枚乘筆三吴張翰杯此中多逸興早晩向天台
又送王屋山人魏萬詩曰縉雲川谷難石門最可觀
瀑布掛北斗莫窮此水湍噴壁灑晴雪空濛生晝寒却
思惡溪去寧懼惡溪惡咆哮七十灘水石相噴薄路創
李北海巖開謝康樂白居易杭州春望詩曰望海樓
明照曙霞護江堤白踏晴沙濤聲夜入伍胥廟柳色春
藏蘇小家紅袖織綾誇柿蔕青旗沽酒趁梨花誰開湖
寺西南路草綠裙腰一道斜又餘杭形勝詩曰餘杭
形勝四方無州傍青山縣枕湖遶郭荷花三十里拂城
松樹一千株夢兒亭古傳名謝教妓樓新道姓蘇獨有
使君年太老風光不稱白髭鬚劉禹錫寄東陽令詩
曰東陽本是佳山水何况曾經沈隠侯化得邦人觧吟
詠如今縣令亦風流新開潭洞疑仙府遠寫丹青到雍
州落在尋常畫師手猶能三伏凛生秋杜牧睦州詩
曰州在釣臺邊溪山實可憐有家皆掩映無處不潺湲
好樹鳴幽鳥晴巒入野煙殘春杜陵客中酒落花前
方干越中言事詩曰異日含和合聖明湖光浩氣去澄
清郭中雲吐猿啼寺山上花藏調角城香起荷灣停棹
飲絲垂柳陌約鞭行遊人今日又明日不覺鏡中新髮
生又曰雲霞水木共蒼蒼元化分功秀一方百里湖
波輕撼月五更軍角慢吹霜沙邊賈客喧魚市島上潛
夫醉筍莊終歲逍遥仁術内無名甘老買臣鄉又送
人遊天台詩曰東南去路落斜行入樹穿邨見赤城遠
近常聞皆藥氣高低無處不泉聲映巖月向城頭沒濕
竹雲從柱底生更有仙花與靈草恐君多半不知名
鄭谷寄獻湖州從叔員外詩曰顧渚山邊郡溪將罨畫
通遠看城郭裏全在水雲中西閣歸何晩東吴興未窮
茶香紫筍露洲㢠白蘋風歌緩眉低翠杯明蠟翦紅政
成尋往事輟棹問漁翁宋蘇軾新城道中詩曰東風
知我欲山行吹斷簷間積雨聲嶺上晴雲披絮帽樹頭
初日掛銅鉦野桃含笑竹籬短溪流自搖沙水清西崦
人家應最樂煑芹燒筍餉春耕元薩都拉過嘉興詩
曰三山雲海幾千里十幅蒲帆掛秋水吴中過客莫思
家江南畫船如屋裏蘆牙短短穿碧沙船頭鯉魚吹浪
花吴姬蕩漿入城去細雨小寒生綠莎我歌水調無人
續江上月凉吹紫竹春風一曲鷓鴣詞花落鶯啼滿城
綠明孫蕡湖州樂詩曰湖州溪水穿城郭傍水人家
起樓閣春風垂柳綠軒窗細雨飛花濕簾幕四月五月
南風來當門處處芰荷開吴姬畫舫小於斛蕩漿出城
沿月回菰蒲浪深迷白紵有時隔花聞笑語鯉魚風起
燕飛斜菱歌聲入鴛鴦渚
江西省一
增廣輿記曰按江西三面距山背沿江漢當吴楚閩粤
之交地瘠而窄民悍而爭然樸質儉苦有憂勤之思故
秀傑之士往往出於其間又曰南昌其都會也雄踞
上流者九江也贑州介在南服南安阻憑庾嶺南康饒
州夾彭蠡以列壤而撫州吉安人才獨甲諸郡亦地靈
然歟建昌事簡而殷瑞州地僻而阜廣信衝而疲臨江
衝而逸袁州密邇楚境逋民客戶綏馴維艱此江右之
大較也
江西省二
增廣輿記曰南昌府禹貢揚州之域天文斗分野春秋
戰國為吴楚之交秦屬九江郡漢屬豫州晉曰江州宋
齊梁陳並為豫章隋唐曰洪州南唐遷都于此曰南昌
宋元曰隆興明初置洪都府尋改南昌國朝因之領
州一(寧)縣七(南昌新建豐城進賢奉新靖安武寧)又曰瑞州府禹貢揚州
之域天文斗分野春秋屬吴戰國屬楚秦屬九江漢屬
豫章郡唐曰靖州曰米州曰筠州宋曰高安元曰瑞州
明為瑞州府國朝因之領縣三(高安新昌上高)又曰饒州府
禹貢揚州之域天文斗分野春秋時楚東境後屬吴戰
國屬楚秦曰鄱陽屬九江郡漢屬豫章梁曰吴州隋唐
宋曰饒州明初為鄱陽府後改饒州府國朝因之領
縣七(鄱陽餘干樂平德興浮梁安仁萬年)又曰南康府禹貢荆揚二州之
域天文斗分野春秋為吴楚地戰國屬楚秦屬九江郡
曰星渚漢為彭澤地屬豫章唐屬江州宋元曰南康明
為南康府國朝因之領縣四(星子都昌建昌安義)又曰九江府
禹貢荆揚二州之域天文斗牛分野春秋為吴楚地秦
屬九江郡漢屬豫章東漢屬彭澤魏屬武昌晉曰潯陽
梁曰江州隋曰九江宋曰定江元曰江州明曰九江府
國朝因之領縣五(德化德安彭澤瑞昌湖口)又曰廣信府禹貢揚
州之域天文斗分野春秋戰國雜隸吴楚秦屬會稽郡
漢為餘汙太末二縣地唐宋曰信州隸江南元曰信州
隸浙江明為廣信府國朝因之領縣七(上饒玉山弋陽貴溪鉛山)
(永豐興安)又曰撫州府禹貢揚州之域天文斗分野春秋時
吴境戰國屬楚秦屬九江郡漢屬豫章三國吴曰臨川
隋唐宋元曰撫州明為撫州府國朝因之領縣六(臨川)
(崇仁金谿樂安宜黃東鄉)又曰建昌府禹貢揚州之域天文斗分野
春秋吴境戰國屬楚秦屬九江郡漢屬豫章曰旴江三
國吴曰臨川南唐曰建武宋元曰建昌明為建昌府
國朝因之領縣五(南城新城南豐廣昌瀘溪)又曰吉安府禹貢荆揚
二州之域天文斗分野春秋屬吴戰國屬楚秦屬九江
長沙二郡漢曰廬陵三國吴曰安城隋唐宋曰吉州元
明俱吉安府國朝因之領縣九(廬陵泰和吉水永豐安福龍泉萬安永新)
(永寧)又曰臨江府禹貢揚州之域天文斗分野春秋屬吴
後屬越秦屬九江郡漢豫章地隋唐洪吉二州地宋元
曰臨江明為臨江府國朝因之領縣四(宜江新淦新喻峽江)又
曰袁州府禹貢揚州之域天文斗分野春秋屬吴戰國
屬楚秦屬九江漢曰宜春三國吴屬安城郡唐宋元曰
袁州明為袁州府國朝因之領縣四(宜春分宜萍鄉萬載)又曰
贑州府禹貢揚州之域天文斗分野春秋屬吴越戰國
屬楚秦屬九江漢曰章貢屬豫章郡晉曰南康隋唐曰
虔州宋元曰贑州明為贑州府國朝因之領縣十二
(贑雩都信豐興國寧都瑞金會昌定南龍南安遠石城長寧)又曰南安府禹貢揚州
之域天文斗分野春秋屬吴戰國屬楚秦屬九江漢屬
豫章郡曰横浦隋唐屬虔州宋元曰南安明為南安府
國朝因之領縣四(大庾南康崇義上猶)
江西省三
增蛟穴龍湫(一統志曰蛟穴有二一在豐城東一在豐城西其中積水四時不竭記纂淵)
(海曰龍湫在豐城有石可琢硯)劒池丹井(又曰劒池在豐城西南晉雷煥得龍泉太阿二)
(劒處梁隂鏗詩清池自湛淡神劒久遷移無復連星象空餘似月池一統志曰丹井在府西宗華觀南乃彭)
(真君舊宅)繡谷華林(又曰繡谷山在靖安名幽谷山山又曰華林山在奉新一名浮雲)
(三峯秀拔土人嘗伺雲氣卷舒以驗晴雨)西山南浦(廣輿記曰西山在府西道書第十二)
(洞天中有梅嶺即梅福修道處有鶴嶺即王子喬跨鶴處其最勝者曰天寳洞宋嘗遣使投金龍玉簡於此)
(方輿勝覽曰南浦亭在府城廣潤門外往來艤舟之所唐己有之)投書渚磨劒池
(記纂淵海曰投書渚在府西石頭渡殷羡投書處又曰磨劒池在寧縣東許真君磨劒於此)日月
湖風雨山(方輿勝覽曰日月湖在進賢讖云日月湖明良將出一統志曰風雨山在府西北)
(一名梅福種蓮池唐張九齡禱雨屢應乃奏立風雨池廟以祀之以上南昌府)飛霞噴
雪(又曰飛霞山在府西吴真人鍊丹之地每齋醮常有鶴數百棲息於此山多綵霞故名又曰噴雪泉在)
(府城泉水噴湧如雪)待月凌雲(廣輿記曰待月軒在府東大愚山上一統志曰凌雲閣)
(在城内)金石珠湖(又曰金石在上高蜀江中二又曰珠湖在府城南世傳丁王仙遺)
(珠於此)劒池琴嶺(廣輿記曰劒池在府治後圃仙人李八百淬劒於此中產白蓮一)
(統志曰琴嶺在府南)黃鳳白鶴(又曰黃鳳山在上高昔有黃鳳集此又曰白鶴山在府)
(西北東晉丁仙姑騎鶴白日飛昇故名以上瑞州府)金魚玉馬(又曰金魚山在浮梁)
(宋程節父以漁釣為業有異人指其卧榻曰異日葬此子孫當為望族後節與弟子俱顯榮又曰玉馬山在)
(餘干山下有白石如馬)華山錦江(又曰華山在安仁山最竒秀類池州九華又曰錦)
(江名安仁港源發廣信府江有雲錦石)乘風看雲(又曰乘風亭在寇山右有登覽之勝)
(天氣晴明則望見廬山伏又曰看雲樓在安仁元吳全節老之所)五彩九英(又曰五彩)
(山在餘干戰國時吳申自鄱陽徙居之生子芮時山有五彩雲氣又曰九英山在浮梁唐&KR1108;殷居其下殷有)
(九子據此以禦黃巢後人因呼此山曰九英)淬劒流杯(又曰淬劒池在德興相傳漢吳)
(芮淬劒處宋又曰流杯池在府西南范仲淹鑿)芝山梅巖(又曰芝山在府北廣輿)
(記曰梅巖在餘干藏山上趙汝愚嘗讀書於此理宗為題梅巖二字)芙蓉峯芭蕉山
(一統志曰芙蓉峯在樂平狀如芙蓉以又曰芭蕉山在浮梁翠巖插空望之如蕉林上饒州府)珠
溪玉澗(記纂淵海曰珠溪在都昌把又曰玉澗在府北羅漢峯下宋朱子詩欲瑤琴過玉溪朗)
(然清夜月明時祗今已是無心久却怕山前荷蕢知)五柳萬杉(廣輿記曰五柳館在府西)
(即陶淵明故宅大方輿勝覽曰萬杉寺在廬山僧超植杉萬本)東臺西澗(一統志曰)
(東臺在府治内山廣輿記曰西澗在府西宋劉渙嘗乘黃犢往來其地僧結茅待之朱子守郡時作亭其上)
(取黃庭堅詩誰能四十年保此清淨退榜曰清淨退菴)龍溪象山(一統志曰龍溪象山)
(俱在府西南隅以上南康府)齊雲浸月(又曰齊雲樓在府東北又曰浸月亭在府西)
(有土墩圓如月唐白居易作亭其上後人因其别時茫茫江浸月之句而名)擲筆洗墨
(廣輿記曰擲筆峰在大林峯之北慧遠於此地作湼槃經疏一統志曰洗墨亭在湖口陶潛鑿以滌硯者)
飛魚歇馬(廣輿記曰飛魚逕在府西晉吴隸築魚寨於湖忽聞空中云晩有大魚攻寨勿)
(殺須臾大魚果至羣魚從之隸誤殺大魚是夕風雨横作魚悉飛樹上一統志曰歇馬臺始皇至廬山歇馬)
(處也)六角九疊(又曰六角亭在彭澤渤又曰九疊樓在府治後唐刺史李建因對廬山)
(九疊故名府以上九江)玉溪石室(方輿勝覽曰玉溪在玉山縣前廣輿記曰石室在)
(弋陽)神石仙巖(又曰神石在弋陽横出大溪捍截東流縣治頼此無衝潰之患一統志)
(曰仙巖在貴溪峯巒削立高出雲表巖石篏空多為洞穴房室窗牖牀榻倉廪棺槨雞犬禽鳥之狀共二十四)
(巖)鶴山龍窟(又曰鶴山在永豐縣又曰龍窟山在貴溪)六石三峯
(又曰六石峯在永豐縣又曰三峯山在貴溪)雲臺風洞(廣輿記曰雲臺與藐姑對峙唐)
(葉天師得道之所旁有龍鬚井天師嘗於井上吹鐵笛聲聞數里一統志曰風洞在貴溪常有風寒噓吸趙)
(孟頫詩石壁何崆峒中有風泠然安知列禦寇不向此中仙)銅山錢倉(方輿勝覽曰銅)
(山在上饒南曰廣輿記曰錢倉在弋陽有巨石臨水如廩高數丈號錢倉晉時有漁人遇石開其錢自出)
金鳳玉蛇(一統志曰金鳳山在弋陽山有竒石廻旋如鳳又曰玉蛇橋在玉溪上以)
(上廣信府)朱井紅泉(又曰朱井在府學文廟西廡下其泉清洌又曰紅泉在府城西銅)
(山下謝靈運詩石磴瀉紅泉)玉田金窟(廣輿記曰玉田在崇仁即蕭子雲種玉處一)
(統志曰金窟山在金谿縣前代採金之所)明水疎山(又曰明水寺在府西有石雙立號石)
(門關夾道多古松開池種蓮號十里松風九曲蓮池此方輿勝覽曰疎山在金谿唐有何仙舟棄官讀書於)
(遺址尚存)鯉石鰲溪(一統志曰鯉石在崇仁琴高先生於此修煉所乘之鯉化而為石)
(又曰鰲溪水在樂安源出芙蓉山)五峯三港(方輿勝覽曰五峯堂在州宅用南豐詩中)
(語在一統志曰三港水金谿源出崖山)金石臺錦繡谷(廣輿記曰金石臺在府西)
(有石峯五第五峯曰金石臺舊與第三峯聯屬後石洲水流其中故有金石臺分丞相出之語宋晏殊王安石)
(相繼拜相芳一統志曰錦繡谷在金谿宋王安石詩還家一笑即辰好與名山作主人邂逅五湖乘興往相)
(邀錦繡谷中春以上撫州府)擁青照碧(又曰擁青閣在南城新廣輿記曰照碧亭在)
(城左面石峽下臨深潭)筆架墨池(一統志曰筆架峯在南豐三峯如筆架狀又曰墨)
(池在南豐宋曾鞏洗硯之所)南潭西池(記纂淵海曰南潭在南豐一統志曰西池在)
(府西舊有清暉水心冉香碧圓垂絲漣漪六亭環列其上)金嶂山石壁潭(又曰金嶂)
(山在南豐根盤百餘里高十餘里海廣輿記曰石壁在廣昌臨水石壁高三十餘丈上有眼昔里人滌甑於)
(溪水漂去至龍潭而沒一日樵者在石壁上俯瞰海眼見一物以繩出之即所滌甑也以上建昌府)
雙鳳十龍(一統志曰雙鳳山在泰和兩峯相連秀拔如鳳又曰十龍巖在泰和南廣可容百)
(餘人)適軒快閣(又曰適軒在安福黃庭堅詩琳宫接叢霄綠水連翠微幽花露林薄好鳥)
(娱清暉道人勤灑埽令君每忘歸華又曰快閣在泰和江水廣遠景物清)雪浪雲騰
(又曰雪浪閣在吉水吕洞賓詩搴裳懶步尋真宿清景一宵吟不足月在碧潭風在松何必洞天三十六又)
(曰雲騰廟在府西唐吉州刺史吴世雲罷政隱玉笥山道成仙去)日岡月山(方輿勝覽)
(曰日岡在吉水北廣數丈其圓如日月一統志曰月山在安福西山嶺有石如)文溪武
山(記纂淵海曰文溪在泰和為一統志曰武山在泰和明劉崧詩武山千尺石城縹緲西來紫翠横)
琴亭書岡(廣輿記曰琴亭水在永新石潭水落淒清如琴一統志曰書岡在安福怪石層聳)
(其巔有平石為淵明讀書臺以上吉安府)銀嶂玉笥(又曰銀嶂山在府東北峙立如)
(屏幛漢廣輿記曰玉笥山在新淦道書第十七洞天梅福梁蕭子雲修道處上有三十三峯)桂湖
竹坡(一統志曰桂湖在新淦諤廣輿記曰竹坡在新喻宋謝居此)黃金水碧
玉池(一統志曰黃金水在新淦以記纂淵海曰碧玉池在玉笥山上上臨江府)浮香
聳翠(廣輿記曰浮香樓在府治唐一統志曰聳翠峯在府西峭壁孤峙平原之上盧肇詩巍巍直上插)
(青天遠疑似與青天連登臨下視羣山小千里平鋪在目前)鳴玉響石(廣輿記曰鳴玉)
(池在府治内唐刺史張恭鑿摶一統志曰響石在府城南獅子嶺後聲響荅故名)雲峯雪
谷(又曰雲峯洞在萬載山又曰雪谷潭在府南仰上)梯雲樓棲霞閣(又曰梯雲)
(樓在仰山上内方輿勝覧曰棲霞閣在府城以上袁州府)玉房石塔(記纂淵海曰玉)
(房山在府東南又名赤石山有玉房瓊室則一統志曰石塔在信豐塔高九層而無影影見番至)錦
屏寳蓋(又曰錦屏山在府北状如屏風又曰寶蓋峯在瑞金状如傘蓋)梅嶺桃
江(又曰梅嶺在寧都龍廣輿記曰桃江在信豐源出南桃山)凌雲御風(一統志曰)
(凌雲亭在金精山漢女張麗英飛昇之所又曰御風亭在府西)螺亭石鳳湖山
(又曰螺亭石在府東昔貧女採螺為業暮宿此亭為衆螺嘬其肉死焉殯其旁化為巨石螺殼無數宋蘇軾詩)
(薄暮漁樵人去盡碧溪青嶂遶螺亭贑又曰鳳湖山在信豐南上有池井以上州府)蕉溪
筍石(又曰蕉溪源發南康宋蘇軾詩蕉溪閒試雨前茶又曰筍石在上猶有大小二石峙立若笋)
銀渡玉潭(又曰銀渡館在南康西玉潭館在南康北二館俱宋保佑間建)凉熱水
温冷泉(又曰凉熱水在府西水源一温一冷熱水池圍二丈餘深尺餘流四步合凉水東流又)
(曰温冷泉在上猶泉自山溢達於江濱瀦而為二一温一冷以上南安府)
江西省四
增詩宋謝靈運詩曰攀巖照石鏡牽葉入松門三江事
多往九派理空存唐李白詩曰廬山東南五老峯青
天削出金芙蓉九江秀色可攬結吾將此地巢雲松
韋莊詩曰南昌城郭枕江煙漳水悠悠浪拍天芳草綠
遮仙子宅落花紅襯賈人船又袁州詩曰家家生計
只琴書一郡清風似魯儒山色東南連紫府水聲西北
屬洪都煙霞盡入新詩卷郭邑閒開古畫圖正是江邨
春酒熟更聞春鳥勸提壺姚合送張使君詩曰鄱陽
盛事聞難比千里連連是稻畦山寺去時通水路郡圖
開處得詩題羅隱上江州陳員外詩曰寒江九𣲖轉
城樓東下鍾陵第一州人自中臺方貴盛地從西晉即
風流舊班久望鵷晴翥餘力猶聞虎夜浮應恨屬官無
健令異時佳節阻閒遊張濱鵝湖詩曰鵝湖山下稻
梁肥㹠柵雞棲對掩扉桑柘影斜春社散家家扶得醉
人歸宋王安石詩曰分野遺荆俗經綸屬漢疆蒲輪
徐孺子錦幄許旌陽又烏塘詩曰烏塘渺渺綠平堤
堤上行人各有攜試問春風何處好辛夷如雪柘岡西
蘇軾塵外亭詩曰楚山澹無塵贑水清可厲散策城
外遊麾手謝斯世高山惜人力十步輒一憩却立浮雲
端俯視萬井麗幽人宴坐處龍虎為斬薙馬駒獨何疑
豈&KR1089;山鬼計夜垣非助我謬敬欲其逝戲留一轉語千
載起攘袂陳堯佐詩曰南昌為郡好樓閣枕江湄地
煖春生早山寒日下遲曾鞏送撫州錢郎中詩曰名
郎原是足風流得郡東南地更優翠幕管絃三市晩畫
堂煙雨五峯秋黃柑巧綴星垂檻香稻新菲雪滿甌應
與謝公資健筆邦人才薄詎能酬楊萬里萬安道中
書事詩曰玉峯雲剥逗斜明花逕泥乾得晩行細細一
風寒裏煖時時數點雨中晴黃庭堅送袁守曹伯玉
詩曰宜春城郭遶樓臺想見登臨把一杯濕濕嶺雲生
竹箘冥冥江雨熟楊梅政成定入邦人咏詩就還隨驛
使來錯落風沙最病眼不知何日為君開元薩都拉
安吉道中詩曰西風吹雁不成行萬里孤舟下夕陽度
峽冷風欹客帽卷簾凉月落琴床江湖水滿鷗偏樂花
柳春深馬正忙又有青原山色好故鄉歸計喜相將
福建省一
增廣輿記曰按福建西北阻山東南濱海提封甚促阻
山者建延汀邵也濱海者福興漳泉及福寧也山多田
少粒食仰給於廣浙不但急於防守而尤急於糗糧特
溪山秀美民用以和斯有聲明文物之盛耳
福建省二
增廣輿記曰福州府禹貢揚州之域天文牛女分野周
時七閩地(職方氏注閩子孫分為七種故曰七閩)秦曰閩中漢初封無諸
為閩越王都此晉曰晉安隋曰閩州曰泉州唐曰建州
曰福州曰長樂五代時王審知據此曰彰武宋曰威武
元明為福州府國朝因之領縣九(閩侯官古田閩清長樂連江福清永)
(福羅源)又曰泉州府禹貢揚州之域天文牛女分野周時
為七閩地漢屬會稽梁曰南安隋曰温陵唐曰泉州曰
清源宋曰平海元明為泉州府國朝因之領縣七(晉江)
(南安惠安同安德化永春安溪)又曰興化府禹貢揚州之域天文牛女
分野周為七閩地漢屬會稽曰莆中隋曰莆田宋曰興
化曰興安元明曰興化府國朝因之領縣二(莆田仙遊)又
曰邵安府禹貢揚州之域天文牛女分野周為七閩地
漢屬會稽郡三國吴曰昭武晉曰邵武唐改屬建州宋
元明俱為邵武府國朝因之領縣四(邵武光澤泰寧建寧)又曰
延平府禹貢揚州之域天文牛女分野周為閩越地漢
屬會稽晉唐曰延平五代曰鐔州南唐曰建州宋曰南
劒元因之明曰延平府國朝因之領縣七(南平將樂大田永安)
(沙尤溪順昌)又曰建寧府禹貢揚州之域天文婺女分野周
為七閩地漢屬會稽三國吴曰建安唐曰建州宋元明
曰建寧府國朝因之領縣八(建安甌寧崇安建陽浦城松溪政和壽寧)又
曰汀州府禹貢揚州之域天文牛女分野周為七閩地
漢屬會稽晉曰新羅唐曰汀州曰臨汀五代時初屬王
氏後屬南唐宋元曰汀州明為汀州府國朝因之領
縣八(長汀清流寧化上杭連城武平永定歸化)又曰漳州府禹貢揚州之域
天文牛女分野周為七閩地漢屬會稽晉曰晉安梁屬
南安隋屬閩州唐初屬泉州後曰漳州曰漳浦五代晉
曰南州宋元明仍為漳州國朝因之領縣十(龍溪漳浦龍巖)
(南靖詔安海澄長泰漳平寧洋平和)又曰臺灣府本荷蘭國所屬明末鄭
芝龍據有其地國朝設立臺灣府領縣三(臺灣鳳山諸羅)又
曰福寧府禹貢揚州之域天文牛女分野周為七閩地
秦曰閩中晉曰温麻隋唐曰長溪宋曰福安元曰福寧
明初為福寧縣屬福州嘉靖中改為福寧州國朝因
之領縣二(福安寧德)
福建省三
增宿雲蘸月(一統志曰宿雲樓在府内二又曰蘸月池在雪峯寺旁舊有古杉株一真覺)
(禪師手植一閩王審知手植)雪峯月嶼(方輿勝覽曰雪峯山在府西地高多寒夏月猶)
(有積雪府一統志曰月嶼在南海邊)浴鳳釣龍(又曰浴鳳池在鼓山唐末有樵者見)
(五色雀羣浴於此舊又曰釣龍臺在釣臺山上有石刻曰全閩第一江山志越王餘善於此釣得白龍時以)
(為瑞遂築臺)鳴玉還珠(又曰鳴玉堂在府城内五廣輿記曰還珠門在布政司代時)
(築)螺江鱔溪(方輿勝覽曰螺江在府西北搜神記閩人謝端得一大螺如斗畜之家每)
(歸盤餐必具因密伺之乃一姝麗甚問之曰我天漢中白水素女天帝遣我為君具食今去留殼與君端用以)
(儲糧其米常滿丈廣輿記曰鱔溪在府東相傳閩越王郢時有鱔長三郢射中之鱔以尾纏繞人馬俱溺)
荔枝軒芙蓉洞(一統志曰荔枝軒在閩縣南芙記纂淵海曰芙蓉洞在懷安有蓉)
(院州以上福府)繡屏寶傘(一統志曰繡屏山在德化層崖峭壁若巨屏然上有仙人)
(迹在又曰寳傘山同安南)金鞍玉柱(又曰金鞍山在同安突又曰永春縣東一峯)
(起状如玉柱)牧馬登龍(又曰唐柳閩以閩為六朝牧馬之地又曰登龍峯在惠安宋)
(崔拱偕二子正則麗則讀書於此後父子相繼登第)戴雲喜雨(又曰戴雲山在德化山頂)
(高聳雄跨數里常有雲氣集其上廣輿記曰喜雨亭在府北)金釵寶蓋(一統志曰金釵)
(山在府東南兩峯延袤若釵股然宋梁克宗嘗讀書於此廣輿記曰寶蓋山在府南上有石塔商舶自海還)
(者指為抵岸之期以上泉州府)雲頂霞塘(一統志曰雲頂峯在仙遊峯之旁為漈坑)
(清又曰霞塘在府東北澈可愛灌田百餘頃)木蘭陂荻蘆溪(廣輿記曰木蘭陂在)
(府城南木蘭山下其水自泉之德化永春及仙遊三邑西南而下合澗谷之水三百有六十而會流至此宋熙)
(寧中侯官有李長者叠石築陂溉田千餘頃莆人頼之一統志曰荻蘆溪在府東北)留仙山
迎賓亭(又曰留仙山迎賓亭俱在仙遊)壺公山天妃廟(方輿勝覽曰舊)
(志云昔隱者遇老翁於此山為言神仙事忽見宫闕似非人間者翁曰此壺中日月也後人因名壺公一統)
(志曰妃莆人宋都廵檢林愿女也生而神靈能言人禍福沒後鄉人立廟於府東南湄州嶼宣和中路允廸浮)
(海使高麗遇風諸船皆溺神降於允廸舟檣遂安濟歴代累封至天妃以上興化府)瑞榴
甘露(廣輿記曰瑞榴軒在邵武縣學宋時有石榴一株土人觀其結實之數卜登第多寡屢騐又曰甘)
(露巖在泰寧)鑪峯鼓石(又曰鑪峯山在泰寧為一邑勝槩記纂淵海曰泰寧縣西有)
(石形圓如鼓以上邵武府)毓秀含清(一統志曰毓秀峯在尤溪即南溪書院又曰含清)
(寺在府南)金樓石臺(又曰金樓山在尤溪聳翠雲間如樓閣状又曰石臺在順昌)
凝翠閣拱秀樓(廣輿記曰凝翠閣在太史溪上李綱嘗宴此詩登臨縹緲出塵寰疑是神)
(仙晝不關宴樂尊罍在天半嬉遊歌吹落人間一統志曰拱秀樓在尤溪以上延平府)雲谷
月溪(方輿勝覽曰紫谷在建陽東一統志曰月溪橋在崇安縣)紫霞碧雲
(方輿勝覽曰紫霞洲在府城中取幔亭紫霞褥之義廣輿記曰碧雲樓在府治)石鼓鐵
笛(一統志曰石鼓書堂在武夷山中遊廣輿記曰鐵笛亭在武夷山中胡寅嘗與劉兼道此兼道善吹鐵)
(笛有穿雲裂石之聲)滿月聚星(一統志曰滿月山在政和山峯圓瑩若滿月狀上有石壇)
(顧思遠煉丹於此亭方輿勝覽曰聚星亭在考書院右)金雞石鐵獅頂(一統志曰)
(金雞山在崇安巖有瀑水下有龍井或見二金雞翔集其上故名方輿勝覽曰鐵獅頂在府南山之巔有鐵)
(鑄文殊獅子像以上建寧府)銅鼓石鍾(又曰銅鼓山在上杭山有銅鼓聲聞則歲大稔)
(石壁上有倒書千年二字今存乳廣輿記曰石鍾巖在上杭中有石)垂珠環翠(又曰)
(垂珠嶺在連城龍一統志曰環翠樓在臥山下)象洞蛟湖(又曰象洞在武平其中廣)
(闊號九十九洞有廣輿記曰蛟湖在寧化時白龍出沒)金雞石燕(一統志曰金雞山在)
(連城有人至山見一庵有金雞飛鳴因寄宿覺後遂失菴所又曰石燕巖在府南昔有飛燕頡頏驟雨集石)
(上雨止視之皆化為石)圓珠横翠(方輿勝覽曰圓珠山在府南一名龍珠形如珠圓)
(又曰横翠亭在府東東禪寺中門之左山光野色横在目前以上汀州府)風月水雲
(一統志曰風月樓在府治臨廣輿記曰水雲館在府東南隅館後有亭曰喜雨前浦水面對梁山滄州繞其)
(左圓山峙其右實為一郡勝槩)貢珠留珮(又曰貢珠門在府治北一統志曰留珮亭在)
(龍溪東宋通判鄭渙代去郡人攀留渙留珮以為别後人即其地建亭扁今名)荆嶼藿溪
(又曰嶼在東海中上有荆草故名又曰藿溪在龍巖)紫雲巖丹霞嶼(又曰紫雲)
(巖在府南巖前諸峯甚竒巖之巔常有紫雲覆之要廣輿記曰丹霞嶼在府東南海中一名赤嶼晏殊類云)
(嶼有石朝色如丹晩色如霞以上漳州府)
福建省四
增詩唐張籍送源使君詩曰為郡暫辭雙鳳闕全家遠
過九龍灘地僻尋常來客少刺桐花發共誰看包何
詩曰雲山百越路市井上州人執玉來朝遠還珠入貢
頻胡曾詩曰延平津路水溶溶峭壁危岑一萬重昨
夜七星潭底見分明神劒化為龍歐陽詹詩曰想像
精靈欲見難通津一去水漫漫空餘昔日凌霜色長與
澄潭生晝寒陳陶詩曰崆峒一𣲖瀉蒼煙長揖丹丘
逐水仙雲樹杳冥通上界峯巒廻合下閩川史維翰
詩曰漳溪郡有佳山水仙客因之作盛遊怪石千峯聳
晴巘枯槎百尺擁寒流僧法振送人遊閩越詩曰不
須行借問為爾話閩中海島春寒雨江帆來去風道遊
元度宅身寄朗陵公此别河陽遠如今關塞通僧皎
然送沈秀才之閩中詩曰楚客未成歌春風起綠波嶺
重寒不到海近瘴偏多野樹桄榔發人家翡翠過飜疑
此中好君問定如何宋陳俊卿詩曰共樂臺前花木
深登臨當暑豁衣襟紅垂荔子千家熟翠掩篔簹十畝
隂老去已尋居士服清歡時伴醉翁吟憑欄四望豐年
稼差慰平生憂國心朱子邵武道中詩曰風色戒寒
候歲事已逶遲勞生尚行役遊子能不悲林壑無餘秀
野草不復滋禾黍經秋成收歛已空畦田翁喜歲豐婦
子亦嬉嬉而我獨何成悠悠長路岐凌霧即曉装落日
命晩炊不惜容髩凋鎮日長空飢征鴻在雲天浮萍在
青池微蹤政如此三歎復何為徐璣建劒道中詩曰
雲麓煙巒知幾層一灣溪轉一灣清行人只在清灣裏
盡日松聲雜水聲陳堯佐詩曰蠻煙漁火接鯨波樹
樹花枝處處歌况是天涯好行樂莫教顦顇髩霜多
元張養浩泉州詩曰萬里飄零兩髩華瘴煙為屋海為
家山無高下皆行水樹不秋冬盡放花得句珠還合浦
月亂懷杯吸赤城霞蓬萊咫尺無由到慙媿當年望斗
槎盧琦汀州道中詩曰雨過山城野水渾夕陽黃犢
臥籮根吴塘父老應相語昨夜南船到海門
廣東省一
增廣輿記曰按廣東處五嶺之外昔號偏隅今為樂土
蓋恃山海之利土產饒而番貨集也又曰南雄韶州
通荆吴肇慶連梧桂與内地相比無事設防高州廉州
雷州為西路非海道最衝防守無難惟惠州潮州為東
路廣州為中路環郡大洋衝突甚易然莫便於東路而
中路次之至瓊州懸隔海外外禦番倭内搗珠寇固南
溟之雄鎮也
廣東省二
增廣輿記曰廣州府禹貢揚州之南境天文牛女分野
春秋為南越地舊稱羊城秦置南海郡趙佗竊據漢武
帝收復三國吴曰廣州隋曰番州唐宋曰清海元明為
廣州府國朝因之領州一(連)縣十六(南海番禺順德東莞從化龍門)
(增城新會香山三水花新寧清遠陽山連山新安)又曰南雄府禹貢揚州之域
天文牛女分野戰國屬楚秦屬南海郡漢屬桂陽三國
吴屬始興劉宋屬廣興隋屬廣州唐屬韶州南漢曰雄
州宋曰南雄曰保昌元明為南雄府國朝因之領縣
二(保昌始興)又曰韶州府禹貢揚州之域天文牛女分野春
秋為百粤地戰國屬楚秦屬南海漢屬桂陽郡三國吴
曰始興劉宋曰廣興唐宋元曰韶州明為韶州府國
朝因之領縣六(曲江樂昌乳源仁化翁源英德)又曰惠州府禹貢揚州
之南境天文牛女分野秦漢為南海郡地梁曰梁化隋
曰循州曰龍川唐曰海豐曰禎州宋曰惠州曰博羅元
改惠州路明為惠州府國朝因之領州一(連平)縣十(歸善)
(博羅長樂永安海豐龍川長寧興寧河源和平)又曰潮州府禹貢揚州之域天
文牽牛分野秦漢南海揭陽地晉曰義安梁曰瀛州隋
曰潮州唐曰潮陽宋元明皆曰潮州府國朝因之領
縣十一(海陽潮陽揭陽程鄉饒平平遠普寧惠來大埔鎮平澄海)又曰肇慶府禹貢
揚州之南境天文牛女分野春秋為百粤地秦屬南海
漢屬蒼梧郡劉宋曰綏建梁曰高要隋曰信安唐曰瑞
州曰湞州宋元明曰肇慶國朝因之領州一(德慶)縣十
一(高要四會新興開平陽江陽春恩平高明廣寧封川開建)又曰高州府古粤地天
文牛女分野秦屬南海郡漢曰高梁三國吴曰高興梁
唐宋元皆曰高州明為高州府國朝因之領州一(化)
縣五(茂名電白信宜吴川石城)又曰雷州府古粤地天文牛女分野
秦屬象郡漢曰徐聞梁隋曰合州曰海康唐曰雷州元
明為雷州府國朝因之領縣三(海康遂溪徐聞)又曰廉州府
古南粤地天文翼軫分野秦為象郡地漢曰合浦三國
吴曰珠官劉宋曰越州隋曰合州唐曰廉州宋曰太平
元明為廉州府國朝因之領州一(欽)縣二(合浦靈山)又曰
瓊州府古粤地天文牛女分野漢武平南粤置珠崖儋
耳二郡梁曰崖州唐曰瓊山曰瓊州宋曰鎮州元仍曰
瓊州明為瓊州府國朝因之領州三(儋萬崖)縣十(瓊山臨高)
(澄邁文昌定安會同樂會昌化陵水感恩)又曰羅定州禹貢揚州之南境天
文牛女分野春秋為百粤地漢曰端溪晉曰龍鄉曰平
原梁曰瀧州隋曰瀧水唐曰開陽宋曰康州明初改為
瀧水縣屬肇慶府萬歴間陞羅定州國朝因之領縣
二(東安西寧)
廣東省三
增望雲浴日(一統志曰望雲嶺在增城下有九淋水雖天時晴霽亦有雲氣覆其上又曰)
(浴日亭在扶胥鎮南小丘屹立亭冠其巔後改名拱日蘇軾詩劒氣崢嶸夜插天瑞光明滅到黃灣坐看𤾉谷)
(浮金暈遥想錢塘湧雪山)白水黃雲(方輿勝覽曰白水山在增城山巔有瀑泉如白練)
(一統志曰黃雲山在新會)藥洲花田(又曰藥洲在府城内南漢時聚方士煉藥於此廣)
(輿記曰花田在府西平田彌望皆種素馨花偽劉時美人葬此至今花香甚於他處)珠江寶
山(又曰珠江在府南士大夫餞送之地之記纂淵海曰寳山在東莞山有二石甕飛瀑注其聲如雷)
銅鼎玉鏡(一統志曰銅鼎溪在南海南越志天清水澄見其鼎鉉刺史劉道錫過之繫其耳而)
(牽之耳脱而鼎潛入民以為神列廣輿記曰玉鏡臺在三水胥江上酒家環多當壚者)菖蒲澗
荔枝洲(方輿勝覽曰菖蒲澗在府東北昔咸平中姚成甫採菊於菖蒲澗側遇一老夫曰此澗菖)
(蒲安期生所餌也昌又曰荔枝洲在府東周廻五十里南漢劉氏嘗創華苑於其上以上廣州府)
墨江青嶂(廣輿記曰墨江在始興西水黑如墨產佳魚方輿勝覽曰青嶂山在府東南翠阜)
(屹立松檜隂翳有神仙隱几一鍋似玉琢成瀑布潺湲)放鉢石卓錫泉(一統志曰)
(放鉢石在雲封寺石高數尺相傳唐時盧能放鉢其上廣輿記曰卓錫泉在大庾嶺下其泉湧出石穴甘洌)
(可愛相傳昔大鑒禪師得法歸南卓錫於此)九姑山六祖塔(一統志曰九姑山在)
(始興相廣輿記曰塔在大庾嶺上凡七級傳為六祖建以上南雄府)桂水桃溪(一統)
(志曰桂水在府西北源出桂嶺下又曰桃溪在英德源出崇山)紫微碧落(方輿勝覽)
(曰紫微洞在府城西南朱新仲自詞垣謫居曲江遇父老指示始得此洞可容數百人廣輿記曰碧落洞在)
(英德懸石如霓旌羽蓋状旁有小洞號雲華深不可測)澄光臺涵暉谷(一統志曰)
(澄光臺在英德縣谷又曰涵暉谷在英德鳴弦峯下唐人元結有涵暉銘刻峯石上以上韶州府)
鵝城鶴嶺(方輿勝覽曰古有仙人放木鵝流而至於此因建城故曰鵝城鶴嶺見白鶴峯下)
南海東江(一統志曰南海在府東南三百里又曰東江出贑州安遠縣)金魚
石馬(又曰金魚嶺在長樂西每霖雨水溢其旁岡阜皆沒獨此嶺形如雙魚鬐鬛悉具若騰躍於巨)
(浸中在又曰石馬嶂長樂西)點翠潄玉(記纂淵海曰豐湖在郡城西有點翠溪潄玉灘)
黃牛嶺白鶴峯(一統志曰黃牛嶺在興寧稱方輿勝覽曰白鶴峯在府東舊惠陽)
(為鶴嶺者以此山也下有合江樓宋蘇子瞻所居子瞻詩已買白鶴峯規作終老計長江在北戶雪浪舞吾砌)
(惠以上州府)竹岡梅峯(一統志曰竹岡在揭陽南又曰梅峯山在程鄉)鱷
溪鳳水(廣輿記曰鱷溪在府東一名惡溪溪有鱷魚身黃色四足脩尾状如鼉舉止趫疾口森鋸)
(齒往往為人害鹿行崖上羣鱷鳴吼鹿大怖落崖鱷即蠶食記纂淵海曰鳳水在府北一名鳳凰溪)
金城石室(廣輿記曰金城山在府治後西瞰大湖一碧萬頃一統志曰石室洞在程鄉穴竇)
(深二十丈許中有石鼓石柱石天池之類以上潮州府)望海吸江(方輿勝覽曰望海臺)
(在陽江登之可望海上有二石室内有懸泉金膏銀燭靈芝玉髓之異其石自然成樓臺柱棟制度皆如人巧)
(江廣輿記曰吸亭在封川)浣花潄玉(又曰浣花亭在封川香一統志曰潄玉泉在)
(山上飛流清淺可愛)鸚鵡鳳凰(又曰鸚鵡山在陽江江方輿勝覽曰鳳凰山在陽一名)
(兆甘山相傳有鳳凰巢其上遇大風雨嘗墮其雛)登雲待月(一統志曰登雲亭在德慶)
(州登雲橋上慶又曰得月橋在德州西)石峒金墉(又曰石峒在府東北天開巖穴空闊)
(幽䆳南北二門上虛通天洞與七星巖相去不遠水泛浸則巖之沒者數丈惟峒隆然屹立水中世傳峒能浮)
(者以此在又曰金墉亭封川)聚鱗池羅鳳水(又曰聚鱗池在新興水深魚聚因名)
(廻又曰羅鳳水在陽春北其流縈西入漢陽江以上肇慶府)石龍銅魚(記纂淵海)
(曰石龍岡在化州條方輿勝覽曰銅魚山在電白頼仙翁風土歌云一丁水銅魚塞三十年來舊相識)
麗山茂嶺(廣輿記曰麗山九州之鎮一名浮梁山時一統志曰茂嶺岡在府南草木鬱茂四)
(不彫)白馬皓鸞(又曰白馬山皓鸞山俱在信宜)駐馬歸鴻(又曰駐馬)
(橋在石城嶺廣輿記曰歸鴻亭在龍母山以上高州府)屯雲城月(一統志曰屯雲)
(山在徐聞四時雲霧蒙蔽故名廣輿記曰城月驛在遂溪)横舟覆盂(一統志曰横舟)
(亭在府治遂又曰覆盂山在溪東)吉斗瑞星(又曰吉斗山在府西形若盤斗廣輿記)
(曰瑞星池在府城内寇凖於寓所鑿池一夕星殞於中求之得一石因架軒池上名曰瑞星以上雷州府)
黃稻綠蘆(一統志曰黃稻山在府北綠蘆山在靈山)雁湖鹿井(廣輿)
(記曰雁湖在府西北雁不常有每秋冬有隻雁遊于其間故名一統志曰鹿井寨在合浦縣)三山
五湖(廣輿記曰三山在欽州上多孔雀陶一統志曰欽州城外有東西南北中五湖宋弼築亭於)
(其上每湖各有詩)銅柱石欄(又曰銅柱在欽州分茅嶺下漢馬援立以界安南援誓云)
(銅柱折交阯滅安南人過其下每以石培之遂成丘陵又曰石欄水在欽州)綠雲溪烏
雷廟(又曰綠雲溪烏雷廟俱在欽州以上廉州府)栖龍抱虎(又曰栖龍灣在崖州)
(山又曰抱虎在文昌)雁塔龍堆(又曰雁塔峯在府城南拱揖郡庠又曰龍堆山在)
(府東南)息風湧月(又曰息風山在感恩縣山下有巨穴深不可測每颶風作黎人禱之)
(則止光又曰湧月亭在儋州城北下臨大江宋李建取杜甫月湧大江流之句而名)落筆洞
試劒峯(又曰落茟洞在崖州石廣輿記曰試劒峯在崖州南海濱山有巨高三丈餘宋毛奎題)
(小洞天三字於上又一石臨海曰釣臺又入數步曰大洞天有石室曰山海竒觀旁有石梯曰仙梯)雲
露山風月臺(記纂淵海曰雲露山在府西南中有三潭俗呼陷屋潭上潭林木隂森人不敢)
(近次二潭有小石如橄攬有竅可穿府一統志曰風月臺在府治以上瓊州)
廣東省四
增詩唐張九齡送廣州周判官詩曰海郡雄蠻落津亭
壯越臺城隅百雉映水曲萬家開里樹桄榔出時禽翡
翠來觀風猶未盡蚤晩使車廻高適餞宋判官詩曰
猿啼山不斷鳶玷路難登海岸出交阯江城連始興
韓愈送鄭尚書赴海南詩曰番禺軍府盛欲說暫停杯
蓋海旌幢出連天觀閣開衙時龍戶集上日馬人來風
靜鶢鶋去官廉蚌蛤回又詩曰州南數十里有海無
天地颶風有時作掀簸真差事白居易送客春遊嶺
南詩曰已訝遊何遠仍嗟别太頻離容君蹙促贈語我
殷勤迢遞天南面蒼茫海北垠訶陵國分界交趾郡為
鄰蓊鬱三光晦温暾四氣勻隂晴變寒暑昏曉錯星辰
瘴地難為老蠻陬不易馴土民稀白首洞主盡黃巾戰
艦猶驚浪戎車未息塵紅旗圍卉服紫綬裹文身麫苦
桄榔裛漿酸橄欖新牙檣連海舶銅鼓賽江神不凍貪
泉煖無霜毒草春雲煙蟒蛇氣刀劒鰐魚鱗路足羈棲
客官多謫逐臣天黃生颶母雨黑長楓人廻使先傳語
征軒早返輪須防杯裏蠱莫愛橐中珍北與南殊俗身
將貨孰親嘗聞君子誡憂道不憂貧皮日休送李明
府詩曰五羊城在蜃樓邊墨綬縋腰正少年山靜不應
聞屈鳥草深縱使翳貪泉蟹奴晴上臨朝檻燕婢秋隨
過海船一事與君消遠宦乳蕉花發訟庭前張祐送
蘇紹之歸嶺南詩曰夜月江流闊春風嶺路深珠繁楊
氏果翠耀孔家禽胡曾自嶺下泛舟清遠峽詩曰乘
船泛鷁下韶湍絶景方知在嶺南薜茘雨餘山似染蒹
葭煙盡水如藍日遊蕭帝新松寺夜宿嫦娥桂影潭不
為篋中書未獻便來此地結茅庵李德裕崖州詩曰
獨上江亭望帝京鳥飛猶見半年程碧山也恐人歸去
百匝千遭遶郡城宋蘇軾詩曰羅浮山下四時春盧
橘楊梅次第新日啖茘枝三百顆不妨長作嶺南人
又曰赤魚白蟹箸屢下黃柑綠橘籩常加糖霜不待蜀
客寄茘枝未信閩人誇又雷州詩曰粤嶺風俗殊有
疾時勿藥束帶趍房祀用史巫紛若弦歌薦繭栗奴至
洽觴酌呻吟殊未央更把雞骨灼又曰粤女市無常
所至輒成區一日三四遷處處售鰕魚青裾脚不襪臭
味猿與狙孰云風土惡白州生綠珠又曰海康臘已
酉不論冬孟仲殺牛撾鼓祭城郭為傾動雖非堯頒歴
自我先人用苦笑荆楚人嘉平臘雲夢又佐姜唐佐
詩曰邇從瓊管魚龍窟秀出羊城翰墨埸滄海何曾斷
地脈白袍端合破天荒劉克莊潮惠道中詩曰春深
絶不見妍華極目黃茅際白沙幾樹半天紅似染居人
云是木棉花楊萬里揭陽道中詩曰地平如掌樹成
行野有郵亭浦有梁舊日潮州底處所如今風物冠南
方郭祥正詩曰新江自南來西與端江匯屹然鵠奔
亭遺音垂千載陶弼詩曰商誇合浦珠胎賤民樂占
城稻米豐火炬影沈江岸北潮聲流過郡城東
御定淵鑑類函卷三百三十八
