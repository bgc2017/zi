欽定四庫全書
御定淵鑑𩔖函卷二百四十二
人部一(君臣父母)(舊君父子)(社稷臣知子)
君臣一
增說文曰君者尊也臣者牽也心常牽於君也原韋
昭辯釋名曰臣慎也慎於其事以奉上也白虎通曰
君者羣也羣下之所歸心也臣者堅也厲志自堅固也
春秋說題辭曰正氣為帝間氣為臣增易曰上下
交而其志同也原尚書曰元首明哉股肱良哉增
又曰穆穆在上明明在下原又曰后克艱厥后臣克
艱厥臣洪範曰惟辟作福惟辟作威惟辟玉食臣無
有作福作威玉食毛詩序曰天保下報上也君能下
下以成其政臣能歸美以報其上也禮記曰為人臣
者殺其身有益於君則為之況于其身以善其君乎周
公優為之(于讀為迂廣也大也)又曰大臣法小臣廉官職相序
君臣相正國之肥也又曰君勿以小謀大勿以遠言
近勿以内圖外則大臣不怨邇臣不疾而遠臣不蔽矣
左傳陳無宇謂楚王曰天子經略諸侯正封封略之
内何非君土食土之毛誰非君臣增左傳曰君能制
命為義臣能承命為信又曰天子有公諸侯有卿大
夫有貳宗士有朋友庶人工商皆有親䁥以相輔佐也
善則賞之過則匡之患則救之失則革之原孟子曰
君之視臣如手足則臣視君如腹心又曰君臣主敬
又曰故將大有為之君必有所不召之臣又曰欲
為君盡君道欲為臣盡臣道韓子曰勢者君之輿也
威者君之策也臣者君之馬也民者君之輪也勢固則
輿安威定則策勁臣順則馬良人和則輪利吕氏春
秋曰古之王者其所因多其所為少因者君術也為者
臣道也為則擾矣因則静矣因冬為寒因夏為暑君奚
事焉增又曰天道圓地道方聖人法之以立上下主
執圜臣執方方圓不易其國乃昌原孔叢子曰事成
主裁其賞事敗臣執其咎君總其美臣行其義然君不
猜其臣臣不隐於其君故動無過計舉無敗事鄧析
子曰君有三累臣有四責何謂三累親所信一累也以
名取士二累也遠故疏親三累也何謂四責受重賞而
無功一責也居大位而不治二責也為理而不平三責
也寬以御軍陳而奔地四責也君無三累臣無四責可
謂安國家也增淮南子曰權勢者人主之車輿大臣
者人主之駟馬體離車輿之安手失駟馬之心而能不
危者古今未有也是故御馬不調王良不足以取道君
臣不和唐虞不足以為治原董子曰上臣事君以人
中臣事君以身下臣事君以貨荀悦漢紀曰君有六
有王主有治主有存主有衰主有危主有亡主體正性
仁心明志固動以為人不以為己是謂王主臣有六有
王臣有良臣有直臣有具臣有嬖臣有佞臣有道事君
匪躬之故逹節通方立功興化是謂王臣增謚法曰
賞慶刑威曰君從之成羣曰君唐劉知幾上書曰君
不虛授臣不虛受妄受不為忠妄施不為惠王氏彙
苑曰天道不言而品物亨歲功成者何也四時之吏五
行之佐宣其氣也人君不言而百姓親萬邦寧者何也
三公論道六卿分職張其教也是知君逸于上臣勞于
下法乎天也楊維楨文膾曰天下大器也有有此器
者有負此器者君者有此器者也臣者負此器者也匹
夫有百金之器則必擇其負擇其負故重其人又曰
御駟馬者執六轡御天下者正六官
君臣二
增通鑑曰人皇氏相厥山川分為九區政教君臣所自
起飲食男女所自始原淮南子曰君根本也臣枝葉
也根本不善枝葉茂者未聞也有道之世以人與國無
道之世以國與人以賢人與之國堯舜是也以國與人
桀紂與湯武是也孔叢子曰衞侯言計非是羣臣和
者如出一口子思曰以吾觀衞所謂君不君臣不臣者
也又曰夫為人臣見非而不争以陷主於危亡罪之
大者也人主疾臣之弼而惡之資臣以箕子比干之忠
惑之大者也晏子景公問於晏子曰忠臣之事君何
若對曰有難不死出亡不送公不說曰君裂地而冨之
疏爵而貴之有難不死出亡不送何也對曰言而見用
終身無難臣何死焉諫而見從終身不出臣何送焉
韓子曰晉平公問叔向齊桓公九合一匡君之力臣之
力叔向稱管仲隰朋之力師曠曰君壤地也臣草木也
壤地美然後草木碩亦君之力臣何力之有焉吕氏
春秋曰魏文侯燕飲皆令諸大夫論己或言君仁或言
君義或言君聖任座曰君不肖君也文侯不悦座趨而
起次及翟璜曰君賢君也其主賢者其臣之言直今座
之言直是以知君賢也又曰杜厲叔事莒敖公自以
為不知而去居於海上莒敖公有難杜厲叔辭其友曰
吾將死之以醜後世之人不知其臣者也所以激君人
者之行而厲人臣之節也行激節厲忠臣幸於得察則
君道固矣增通鑑曰漢武帝素喜儒術以趙綰為御
史大夫王臧為郎中令二人薦其師申公上使使者奉
安車蒲輪束帛加璧迎之既至以為大中大夫舍魯邸
上問以治道對曰為治不在多言顧力行何如耳漢
書曰昭帝時鄂邑蓋長公主左將軍上官桀與其子安
及桑弘羊皆與燕王旦通謀詐令人上書言大將軍霍
光擅調益幕府校尉專權自恣書奏留中明旦光聞之
止畫室中不入有詔召大將軍光入免冠頓首謝上曰
將軍冠朕知是書詐也將軍調校尉以來未能十日燕
王何以得知之時帝十四左右皆驚而上書者果亡
唐書曰房元齡貞觀末年以譴還第黃門侍郎褚遂良
言于帝曰元齡事君自無所負不可以一眚便示斥外
非天子任大臣意帝悟遽召于家又曰唐太宗問魏
徵為君者何道而明何失而暗徵曰君所以明兼聽也
所以暗偏信也堯舜氏闢四門明四目逹四聰雖有共
鯀不能塞也静言庸違不能惑也二世信趙高梁武信
朱异煬帝信虞世基皆致亂而不得聞故曰君能兼聽
則姦人不得壅蔽而下情通矣又曰明皇欲用姚崇
崇跪奏十事其七曰先朝褻狎大臣虧君臣之嚴臣願
陛下接之以禮綱鑑曰歐陽修論事切直人視之如
仇帝獨奬其敢言顧侍臣曰如歐陽修者何處得來
又曰仁宗銳意太平開天章閣引輔臣入對給以筆札
俾條陳其所欲為者范仲淹退而上十事上悉用之冨
弼上當世之務十餘條及安邊十三策又曰張昪指
切時政無所畏避帝曰卿孤立乃能如是昪對曰臣仰
托聖主致位侍從是為不孤今陛下之臣持禄養望者
多而赤心謀國者少竊以為陛下乃孤立耳帝為感動
吾學編曰上嘗強宋濂飲醉歡笑賦楚辭一章命侍
臣咸賦醉學士歌曰後世知朕君臣同樂也又曰宋
濂致仕賜錦綺御製文集上曰朕最慎賞嘉卿忠誠貫
金石故以賜卿卿年幾何曰六十八上曰藏此綺三十
二年作百歲衣公頓首謝又曰弘治十三年上召劉
大夏問天下衞所軍士何如大夏對曰江南困于運糧
江北困于京操此外浪費猶有不能盡知者翌日有造
飛語帖宫門誣公者上曰宫門外人不能至必内臣忿
不得私役軍士耳又曰上嘗召劉大夏諭曰事有不
可每欲召卿議又以非卿部事而止後有當行罷者卿
揭帖啓朕公對不敢上問何也曰先朝李孜省可戒上
曰朕與卿論政事豈孜省比曰臣下以揭帖密進朝廷
以揭帖顯行何異前代斜封墨勅事之可否外付府部
内咨内閣可也上稱善王鏊疏曰孝宗剗盡近世壅
隔之弊常朝之外即文華武英倣古内朝之義大臣或
三日或五日一起居侍從臺諫各一人上殿輪對諸司
請事上據所見決之有難決者與大臣面議之凡謝恩
辭見之𩔖皆得上殿陳奏虛心而問之和顔色而道之
故人人得以自盡也
君臣三
增捧日嚴霜(孔帖魏崔昱夢上泰山兩手捧日事君之象也唐書段秀實顔真卿贊曰二)
(臣臨大難蹈之無二色雖千五百歲其英烈言言如嚴霜烈日可畏而仰哉)原天子無客
禮忠臣不潔名(禮記天子無客禮莫敢為主焉君適其臣升自阼階不敢有其室也樂)
(毅報燕惠王書忠臣之去國也不潔其名)增君臣相須安危自任(唐書杜悰)
(領度支有勞帝欲拜戶部尚書以問宰相陳彝行荅曰恩權予奪願陛下自斷李與曰祖宗倚宰相天下事皆)
(先平章故官曰平章事君臣相須所以致太平也苟用一吏處一事皆決于上將焉用彼相哉又曰長孫無)
(忌與褚遂良悉心奉國以天下安危自任故永徽之政有貞觀風)臨軒以送見像
而思(綱鑑唐明皇初立賓禮大臣故老雅尊遇姚崇每見便殿必為之興去則臨軒以送他相莫如也)
(唐書德宗貞元三年李晟與馬燧見延英帝嘉其勛下詔曰昔我烈祖體元御極則有不二心之臣王業既成)
(乃圖厥容于凌煙閣永垂來裔君臣之義厚莫重焉己巳九月我行西宫見老臣遺像顒然和敬在色想雲龍)
(之協期感致業之艱難覩往思今取𩔖非遠)上下情隔聖賢相維(陸宣公奏)
(議君臣意乖上下情隔最唐書崔植初拜中書侍郎穆宗問貞觀開元中治道盛何致而然植曰太宗資上)
(聖興民間知百姓疾苦故勵精思治又以房玄齡杜如晦魏徵王珪為之佐君明臣忠聖賢相維治致升平固)
(其宜也)冠帶對臣裘帽視事(綱鑑宋太祖召竇儀革制至苑門儀見帝岸幘)
(跣足而坐因却立不肯進帝遽索冠帶而後召入儀遂言曰陛下創業垂統宜以禮示天下恐豪傑聞而解體)
(上歛容謝之自是對近臣未嘗不冠帶殿又曰王全斌伐蜀屬汴京大雪太祖設氊幃于講武衣紫貂裘帽)
(以視事怱謂左右曰我被服如此體尚覺寒念西征將士衝冒霜雪何以堪處即解裘帽遣中使賜全斌)
論語一部軍戒三篇(綱鑑趙普謂太宗曰臣有論語一部以半部佐太祖定天下以)
(半部佐陛下致太平博乂曰王顯為樞密使太宗語之曰卿今典機務無暇覽羣書能熟讀軍戒三篇亦可)
(免于面牆因取賜之)天章召對中使遺詩(上見前自綱鑑宋文彦博河南入)
(朝帝嘉其輔立英宗而不伐其功加兩鎮節度使將行賜宴瓊林苑兩遣中使遺詩祖道當世榮之)餞
以詩歌賢於夢卜(綱鑑趙普罷為武勝軍節度使帝作詩餞之賜宴長春殿又曰宋)
(仁宗以文彦博富弼同平章事語歐陽修曰古之命相或得諸夢卜今朕用二相人情如此豈不賢於夢卜哉)
御賜圖書官供酒饌(明紀宣宗御文華殿賜輔臣蹇義夏原吉楊士竒楊榮胡)
(濙範銀圖書義曰忠厚寬弘原吉曰含弘貞靖士竒曰清方貞靖榮曰方正剛直濙曰清和恭靖又曰宣宗)
(召蹇義夏原吉楊士竒楊榮等十有八人游萬歲山曰天下無事雖不可流于安逸然古人游豫之樂不可廢)
(也復命乘馬游小山中官出酒饌皆珍竒及歸天已暝)詩題喜雨圖咏豳風
(明紀宣宗敕賜少師蹇義少傅楊士竒楊榮等御製招隐歌及喜雨詩又曰上賜蹇義楊士竒楊榮等御製)
(豳風圖詩)西域進獅撫臣獻璽(明紀西域進獅子禮部尚書倪岳言獅者外域)
(之獸真偽不可知使真非中國宜畜非真無為外域所笑詔還之又曰陜西廵撫熊翀得玉璽來獻禮部尚)
(書傅瀚言以史傳考之形制篆刻皆不類其為贋作無疑即使非贗人主受命在德不在璽上乃屬庫藏之)
君臣相信按劒摘戟(戰國策人譛樂毅于燕王王按劒怒譛者而食樂毅以駃)
(騠駃騠良馬肉也之趙雲别傳先主敗人言雲已北去先主以戟摘曰子龍不棄我去頃之雲至)委
任霍光益重魯肅(周紀成王不疑周公孝昭委任霍光各因其時以成名大矣哉吴)
(志張昭非魯肅權益重之)展盡底藴待以虛心(唐書魏徵河北使還帝日益親)
(或引至卧内訪天下事徵亦自以不世遇展盡底藴無所隐又曰温大有與兄大雅同掌機近不自安請徙)
(他職上曰我虛心待卿何所自疑)臣無遺力朕所自知(唐書韋挺傳贊王者)
(用人非難盡其才之為難太宗之責任也謀斯從言斯聽才斯奮洞然不疑故人臣未始遺力又曰趙涓治)
(衢不為觀察使韓滉所容奏免官帝見其名問宰相曰是豈永泰時御史乎對曰然詔拜尚書左丞既至勞之)
(曰卿正直朕所自知乃以罪聞不信也)隂習介書封還内降(綱鑑石介嘗奏)
(記于冨弼責以行伊周之事夏竦恐介黜己欲因以傾弼等乃使女奴隂習介書改伊周為伊霍飛語上聞上)
(不信行又曰杜衍為平章事務裁僥倖每有内降率寝格不積詔旨至十數輒納帝前帝語歐陽修曰外人)
(知杜衍封還内降邪凡有求于朕每以衍不行告之而止者多于所封還也其助我多矣)辭金見
義賜鏡況清(綱鑑建成元吉欲誘尉遲敬德為己用賜以金銀器一車敬德辭不受以告秦)
(王秦王曰公之心如山岳雖積金至斗不能移也鑑唐書高季輔為吏部侍郎太宗賜以金背鏡況其清)
持表示臣賜箸表直(綱鑑或有言長孫無忌權太重者帝持表示無忌曰我與)
(公君臣間無少疑使各懷所聞不言斯則蔽矣也唐書宋璟為相時值春宴帝賜金箸曰表卿直)參
知政事宣撫軍民(金史鈕祜禄額特埒拜參知政事世宗謂宰臣曰朕素知此人極有識)
(慮貌難柔而心剛直所行不率易也來又曰布薩揆為宣撫河南軍民上諭之曰朕即位以任宰相未有如)
(卿之久者非君臣道合一體同心何以及此哉)諡以文貞嘉其剛正(金史章宗)
(諭光禄大夫張萬公曰朕初即位擢卿執政繼遷相位以卿先朝舊人練習典故朕甚重之泰和七年薨諡曰)
(文貞復又曰孫鐸為戶部尚書議交鈔事力持不可侍郎張亨詞詘上顧謂侍臣曰孫鐸剛正人也雖古魏)
(徵何以加焉)臣不孤矣内侍為之(明紀兵部尚書李慶請以餘馬令朝廷官)
(領之歲課其息有虧罰與民同楊士竒力持不可上許出内批罷之已而不聞明日士竒又言之上曰偶忘之)
(有頃上御思善閣諭士竒曰内批豈真忘之朕聞吕震等皆忿卿朕念卿孤立恐為衆所傷不欲因卿言而罷)
(今有名矣出章示則陜西按察使陳智言畜馬不便命士竒據此革敕止之士竒言陛下知臣臣不孤矣下)
(劉大夏事見前)開門延客觸地免冠(明紀上召兵部尚書劉大夏左都御史戴)
(珊面議政事議畢上曰述職者集矣大臣皆杜門若二卿雖開門延客誰復以賄賂通也因各手白金一錠賜)
(之曰小佐而廉齡又曰戶部主事李夢陽上疏指斥外戚壽寕侯張鶴甚恨之泣訴上前上不得已下夢陽)
(獄既而法司具獄詞以請上徑批夢陽復職他日上游南宫二張夜入侍酒上獨召鶴齡膝語左右莫聞苐遥)
(見其免冠觸地蓋因夢陽言罪壽寕也)非龍顔英主良平無以效其謀
非日角聖姿宼鄧莫能展其志(孔帖)原君臣問疾視
蕭何臨霍光(史記蕭相國何病惠帝自臨視問曰君即百歲後誰可代君者何舉曹參漢)
(書霍光病車駕親臨問之)至舍視穿壁瞻(漢書張湯嘗病上親至舍視病其隆貴如)
(此能吴志吕蒙病孫權在公安迎至内殿治護萬方募有愈蒙疾者賜千金欲數見顔色又恐勞動嘗穿壁)
(瞻之中瘳為下赦令)增徙愛壻官修弟子禮(張禹本傳禹每疾車駕自臨問)
(禹曰臣有四男一女愛甚于男遠嫁張掖太守蕭咸不勝父子私情願與相近即徙咸為弘農太守𩔖苑桓)
(榮為帝師病帝親問入門下車執經趨拜修弟子禮)舒王往視太子親臨(唐書)
(尚父郭子儀病篤帝臨軒遣舒王謨持詔往視謨冠遠遊冠御絳袍乘象輅駟馬飛龍士三百門府官皆袴褶)
(以從子儀拜手叩頭謝恩宣詔己乃易服勞問還之又曰杜如晦病詔皇太子就問帝親至其家撫)
詔兄視疾幸第增憂(唐書高季輔感疾歸第有詔以其兄虢州刺史季通為宗正少)
(卿視疾遣中使日候增損于又曰李靖病甚帝幸其第流涕曰公乃朕生平故人國有勞今疾若此為公憂)
(之)臨問調藥省視封王(宋史王旦疾篤帝臨問親調藥並薯□粥賜之金)
(史圖克坦克寧屬疾章宗往視之即榻前拜太師封淄王加賜甚厚)鑿苑垣以候問
加朝服而拊循(唐書房玄齡疾甚帝命鑿苑垣以便候問又曰魏徵疾甚帝親問疾屏左右)
(語終日乃還後復與太子至徵第徵加朝服拖帶拊之流涕)
君臣四
增君天(左傳子文孫箴尹克黃云君天也天可逃乎)原養民如子(左傳良君將賞)
(善而刑滛養民如子)仰君如日(又曰民奉其君仰之如日月)增君盤人水
(孫卿子君盤人水)應以理義(綱鑑嚴助為大中大夫後得朱買臣吾丘壽王主父偃徐樂嚴)
(安枚臯終軍並在左右助等與大臣辨論中外相應以理義之文)君臣魚水(三國志先主與)
(諸葛亮情好日密關張不悦先主解之曰孤之有孔明猶魚之有水也願諸君勿復言)李勣純
臣(唐書武德二年李密歸朝廷李勣錄郡縣戶口請密自上之使至高祖訝無耒使者以意□帝喜曰純臣)
(也)君臣同德(又曰王珪召為諫議大夫帝曰君臣同德則海内安朕資雖不敏幸諸公數相)
(諫正庶致天下于平)主明臣直(綱鑑唐太宗嘗罷朝怒曰會湏殺此田舍翁后問為誰上曰魏)
(徵每廷辱我后退具朝服曰妾聞主明則臣直今魏徵之直由陛下之明故也妾敢不賀上乃悅)剪
䰅和藥(通鑑李世勣得暴疾方云䰅灰可療太宗剪䰅為之和藥世勣頓首謝上曰朕為社稷非為卿)
(也)燒棃聯句(彙苑肅宗召處士李泌于衡山既到待以賓友之禮寝以内殿嘗夜坐地爐燒)
(二棃以賜泌諸王請聫句信王曰夜枕九仙骨朝披一品衣上曰天生此間氣助我化無為後肅宗恢復兩京)
(泌之策為多)延英忘倦(通鑑憲宗嘗與宰相論治道于延英殿日旰暑甚汗透御服宰相恐)
(上體倦求退上留之曰朕入宫中所處獨官人近侍故樂與卿等共談為理之要殊不知倦也)引衣
容直(又曰帝以寇準為樞密直學士準嘗奏事殿中語不合帝怒起準輒引帝衣請復坐事決乃退帝曰)
(朕得寇準猶大皇之得魏徵也)改容聽講(又曰仁宗初年宰相王曾以帝初即位宜近師儒乃)
(請御崇政殿閣召侍講學士孫奭等講讀帝在經筵或左右觀曯容體不端奭即拱五不講帝竦然改聽)
君臣五
增歌帝舜倡百工歌曰卿雲爛兮糺縵縵兮日月光華
旦復旦兮八伯和歌曰明明上天爛然星陳日月光
華弘于一人舜歌曰股肱喜哉元首起哉百工熙哉
皐陶歌曰元首明哉股肱良哉庶事康哉
增詩唐明皇春日宴兩相及禮官于麗正殿詩曰乾道
運無窮恒將人代工隂陽調歴象禮樂報玄穹介胄清
荒外衣冠佐域中言談延國輔詞賦引文雄野霽伊川
綠郊明鞏樹紅冕旒多暇景詩酒會春風又賜張說
宋璟源乾曜同日上官宴都堂詩曰赤帝收三傑黃軒
舉二臣由來丞相重分掌國之均我有握中璧雙飛席
上珍子房推道要仲子訝風神復輟台衡老將為調護
人鵷鸞同拜日車騎擁行塵樂聚南宫宴觴連北斗醇
俾予成百揆垂拱問彝倫宋太宗作釣魚詩賜吕端
曰欲餌金鈎深未致磻溪須問釣魚人
增賦宋太宗賜蘇易簡大言賦曰少年盛世兮為詞臣
往古來今有幾人首書文章兮居翰林儒名善守兮合
緣夤蘇易簡擬宋玉作大言賦獻太宗曰皇帝書白
龍牋作大言賦賜玉堂臣蘇易簡御筆煌煌雄詞洋洋
瓌瑋博逹不可備詳易簡曰聖人興兮告成功登崑崙
兮展升中芳席地兮饗祖宗天籟起兮調笙鏞日烏月
兔耀文明也參旗井鉞嚴武衛也執北斗兮尊元酒也
削西華兮為石磩也飛雲湧霞騰燔燎也刳鯨腊鵬代
鶼鲽也迅雷三發山神呼也流電三激爟火舉也四時
一同兮萬八千年泰山融兮溟海乾圓蓋偃兮方輿穿
增詔漢光武報馮異詔曰將軍之于國家義為君臣恩
猶父子何嫌何疑而有懼意唐太宗賜魏王泰詔曰
虞世南于我猶一體拾遺補闕無日忘之蓋當代名臣
人倫準的今其云亡石渠東觀中無人矣
增贊唐房杜贊曰方君臣明良志叶義從相資以成固
千載之遇蕭曹之勛不足進焉又尉遲恭贊曰敬德
之來太宗以赤心付之桑蔭不徙而大功立君臣相遇
古人謂之千載顧不諒哉又段平仲贊曰君有常尊
臣有定卑自然之勢也然臣不自通于上君不降而逮
諸下則治不得成而功不彰反是而天下之所務粲焉
幾矣段平仲一忤上倉惶失對而猶以取名故聖主屈
己從諫君臣兩得其美知道之本歟
增頌漢王褒聖主得賢臣頌曰世必有聖智之君而後
有賢明之臣虎嘯而谷風冽龍興而致雲氣蟋蟀俟秋
吟蜉蝣出以隂易曰飛龍在天利見大人詩曰思皇多
士生此王國故時平主聖俊乂將自至若堯舜禹湯之
君獲稷契皐陶伊尹吕望之臣明明在朝穆穆布列聚
精會神相得益彰雖伯牙操□鐘逄門子彎烏號猶未
足以喻其意也故聖主必待賢臣而弘功業俊士亦俟
明主以顯其德上下俱欲懽然交欣千載一會論說無
疑翼乎如鴻毛遇順風沛乎若巨魚縱大壑其得意如
此則胡禁不止曷令不行化溢四表横被無窮遐彝貢
獻萬祥必臻是以聖主不偏窺望而視已明不殫傾耳
而聽己聰恩從祥風翺德與和氣遊太平之責塞優游
之望得遵游自然之勢恬淡無為之場休徵自至夀考
無疆雍容垂拱永永萬年何必偃仰屈伸若彭祖喣嘘
呼吸如喬松渺然絶俗離世哉
舊君一
增禮記曰穆公問曰為舊君反服禮與子思曰古之君
子進人以禮退人以禮故有舊君反服之禮今之君子
進人若將加諸膝退人若將墜諸淵無為戎首不亦善
乎又何反服之有又曰違大夫之諸侯不反服(注違去也)
(謂本是大夫臣今去仕諸侯此是自卑適尊若猶服卑君則為新君之恥也故亦不反服舊君也)
舊君二
增吕氏春秋曰豫譲欲報㐮子其友謂之曰以子之材
而索事㐮子子得近之而行所欲此甚易而功必成豫
譲笑而應之曰是為先知報後知也為故君賊新君矣
大亂君臣之義也凡吾所為此者所以明君臣之義也
舊君三
原心存南郢志在北燕(晉孫惠諫齊王曰屈原放逐心存南郢樂毅適趙志在北)
(燕)增毅謝謀燕臻獨稱漢(綱鑑樂毅奔趙趙王與樂毅謀伐燕毅泣曰臣)
(疇昔之事昭王猶今日之事大王也若復得罪終身不敢謀趙之奴隸況子孫乎窮愁志魏文帝初受漢禪)
(羣臣皆揚魏德惟衛臻獨稱漢美文帝曰天下之珍當與山陽共之為人臣者罔念于此可謂有百心者矣)
故君發喪人臣終節(唐書呂子臧隋大業末為南陽郡丞高祖入京師慰輯山)
(南獨子臧堅守帝使其壻薛君倩齎詔備言隋所以亡諭之子臧為故君發喪訖即送款又曰姚崇張東之)
(等誅二張后遷上陽宫祟率百官起居王公相慶崇獨流涕束之曰今豈涕泣時邪崇曰事天后久違舊主而)
(泣人臣終節也)營葬黎陽縱歸北塞(唐書帝遣使持李密首往招李世勣世勣)
(表請收葬歸其尸乃發喪三軍縞素以君禮葬黎陽問語林蔡子英元進士太祖命館儀曹一夜大哭不止)
(故子英曰思舊主耳語聞上曰我豈難一蔡子英哉縱出塞追及元主于和林)
舊君四
原越聲秦聲(史記陳軫至秦惠王曰去之楚思寡人乎曰昔越人莊舄仕楚及病作越聲今臣棄)
(逐之楚能無秦聲乎詳疾)
社稷臣一
增禮記曰為人臣下者有諫而無訕有亡而無疾頌而
無諂諫而無驕怠則張而相之廢則埽而更之謂之社
稷之役
社稷臣二
增綱鑑上問汲黯何如人嚴助曰使任職居官無以踰
人至輔少主守成雖自謂賁育不能奪上曰古有社稷
臣黯其近之遼史曰耶律烏哲立永康帝謂烏哲曰
汝與朕屬尤近何反助太后對曰臣以社稷至重不可
輕附故如是耳上喜其忠又曰帝出獵伊遜請留皇
孫蕭烏納奏曰竊聞車駕出游將留皇孫苟保護非人
恐有他變果留臣請侍左右帝悟命皇孫從行帝嘉其
忠封蘭陵郡王人謂近于古社稷臣
社稷臣三
原柳莊周勃(檀弓衛侯哭柳莊曰非寡人之臣是社稷之臣也綱鑑漢文目送絳侯周勃)
(曰社稷臣也袁盎曰勃乃功臣非社稷臣主存與存主亡與亡乃社稷臣方諸吕用事絳侯為太尉本兵柄弗)
(能正大臣相與共誅諸吕適會成功乃功臣耳)執干戈為柱石(左傳魯及齊師戰于)
(郊公為與其嬖童汪錡乘皆死孔子曰能執干戈以衛社稷可無殤也綱鑑漢昌邑王滛亂霍光憂懣問所)
(知故吏田延年曰將軍為柱石昔伊尹相湯廢太甲以安宗廟後世稱忠將軍若能行亦漢之伊尹也)
增心如金石詩比風草(漢書光武謂王常曰卿輔漢室心如金石真忠臣也拜為)
(漢忠將軍臣唐書太宗嘗謂蕭瑀不可以利誘死脅社稷之也賜詩曰疾風知勁草板蕩識忠臣)卿
有讜言公能戡亂(唐書陳叔逹為禮部尚書始太子建成等䦧間太宗叔逹極意枚辨)
(至是謂曰武德内難卿有讜言故以此報叔逹謝曰豈獨為陛下乃社稷計耳杜甫詩國之社稷今若是戡)
(定祸亂非公誰)扞難以身有功於國(孔帖李德裕以身扞難功留社稷通鑑)
(裴炎詔送獄鳳閣侍郎胡元範曰炎社稷臣有功于國悉心奉上天下所知)宗社之靈
首鼠之孽(林藴上李相公書煙塵不飛蓋宗社之靈也本傳議者謂子儀有社稷功而孽寇首鼠)
(乃置散地非所宜帝亦悟遂詔為諸道都統)樞密題名司徒罷相(綱鑑錢惟)
(演序樞密題名獨削去寇準姓氏云逆準不書御史中丞蔡齊言于帝曰寇準忠義聞天下社稷之臣也豈可)
(為奸黨所誣哉帝遽令磨去之決宋史韓琦識量英偉臨事喜愠不見于色居相位再大策以安社稷時朝)
(廷多故琦處危疑之際知無不為至是以司徒兼侍中判相州)一紀居家兩宫虛
己(通鑑冨弼早有公輔之望遼使每至必問其出處安否忠義之性老而彌篤家居一紀斯須未嘗忘朝廷)
(身宋史司馬光復相兩宫虛己以聽光為政光亦欲以狗社稷躬親庶政不舍晝夜賓客見其體羸舉諸葛)
(孔明食少事煩以為戒光曰死生命也為之益力)正太孫位議尚書省(金史)
(圖克坦克寧請亟立皇孫上允其請封皇孫為原王克寕猶以未正太孫之位屢請世宗歎曰克寕社稷之臣也)
(社又曰元兵攻中都尚書左丞承暉約穆延盡忠同死稷盡忠謀南奔承暉怒即起還第謁家廟作遺表仰)
(藥死)策定北迎疏争南幸(元史安西王謀繼大統成后為之主李孟告仁宗曰)
(支子不嗣世祖之典訓也今太子遠在萬里宗廟社稷危疑之秋殿下當奉太母急還宫庭以折奸謀仁宗曰)
(先生之言宗廟社稷之福也于是收首謀及同惡者奉璽北迎武宗天下大定以孟參知政事明紀英宗北)
(狩郕王即位徐珵請幸南京兵部侍郎于謙上疏抗言京師天下根本宗廟社稷陵寝百官萬姓帑藏咸在若)
(一動則天下大勢盡去于是始定固守之策社稷再莫謙之力也)
社稷臣四
原處不避汚(叔孫豹處不避汚)增壯夫之節(劉蕡書忠臣之心壯夫之節苟)
(利社稷死無悔焉)社稷之功(唐書韓滉卒張延賞揣帝意遂罷李晟兵帝曰晟有社稷功)
父母一
增易曰家人有嚴君焉父母之謂也書曰相小人厥
父母勤勞稼穡厥子乃不知稼穡之艱難乃逸乃諺既
誕否則侮厥父母曰昔之人無聞知詩曰明發不寐
有懷二人又曰蓼蓼者莪匪莪伊蒿哀哀父母生我
劬勞又曰無父何怙無母何恃出則銜恤入則靡至
又曰父兮生我母兮鞠我拊我畜我長我育我顧我
復我出入腹我欲報之德昊天罔極又曰陟彼北山
言采其杞偕偕士子朝夕從事王事靡盬憂我父母
禮記曰為人子者居不主奥坐不中席行不中道立不
中門食饗不為槩祭祀不為尸聽于無聲視于無形不
登高不臨深不苟訾不苟笑孝子不服闇不登危懼辱
親也父母存不許友以死不有私財為人子者冠衣不
純素又曰父母有疾冠者不櫛行不翔言不惰琴瑟
不御食肉不至變味飲酒不至變貌笑不至矧怒不至
詈疾止復故又曰父母雖沒將為善思貽父母令名
必果將為不善思貽父母羞辱必不果又曰父没而
不能讀父之書手澤存焉爾母没而杯圈不能飲焉口
澤之氣存焉爾又曰身也者父母之遺體也行父母
之遺體敢不敬乎居處不莊非孝也事君不忠非孝也
涖官不敬非孝也朋友不信非孝也戰陳無勇非孝也
五者不遂烖及于親敢不敬乎又曰父母全而生之
子全而歸之可謂孝矣不虧其體不辱其身可謂全矣
故君子頃步而弗敢忘孝也壹舉足而不敢忘父母壹
出言而不敢忘父母又曰父母在不稱老言孝不言
慈又曰士庶人有善本諸父母孝經曰親生之膝
下以養父母荀子曰父能生之不能養之母能養之
不能教誨之事文𩔖聚曰唐人與親别而復歸謂之
拜家慶
父母二
增淮南子曰公西華之養親也若與朋友處曾參之養
親也若事嚴主烈君賈誼策曰秦人借父耰鉏慮有
德色母取箕帚立而誶語風俗通曰魏郡龐儉因亂
失父時儉三四歲母襁抱轉客廬中鑿井得錢數萬遂
致富因買一蒼頭主家幹一日堂上作樂老蒼頭在厨
中竊言曰堂上老母我婦也問其故奴曰我婦姓艾字
阿宏足下有黑子腋下有痣母曰我翁也遂為夫婦時
人為之語曰廬里龐公鑿井得銅買奴得翁語林曰
明太祖行後苑見巢鵲哺雛曰禽獸且爾況人乎令羣
臣親老者歸養
父母三
增儒仲慙兒省華命子(後漢書太原王霸字儒仲少立高節妻亦有志行其友令)
(狐子伯為楚相其子為郡功曹子伯令子奉書于霸車馬鮮嚴僕從都雅而霸子方耕于野聞其至投耒而歸)
(見令狐子沮怍不能仰視客去霸久卧不𧺫妻問故霸曰向見令狐子容服甚光而我兒蓬□歴齒未知禮見)
(客而有媿色父子恩深不覺自失耳妻曰子少修清節不顧榮禄今子伯之貴孰與君之高奈何忘初志而慙)
(兒子乎霸𧺫而笑曰有是哉即共隐遯終身士澠水燕談宋陳省華蜀人三子堯叟堯佐堯咨皆進及第省)
(華與燕國夫人馮氏俱康寕堯叟知樞密院次子直史館少子知制誥每對客命三子列侍客不自安省華曰)
(學生侍立常也士林大夫以為榮)王陽畏坂仁傑望雲(漢書王尊遷益州刺)
(史先是王陽為益州至卭郲九折坂歎曰奉先人遺體奈何數乘此險以疾去尊至此坂問吏曰此非王陽所)
(畏道邪吏曰是尊叱其馭曰驅之世以王陽為孝子王尊為忠臣唐書狄仁傑授异州司法參軍親在河陽)
(仁傑登太行反顧見白雲孤飛謂左右曰吾親舍其下顧望久之雲移乃去)捨養入京
辭學歸省(韓文歐陽詹閩人也父母老矣捨朝夕之養以來京師其心將必有得而歸為父母榮也)
(雖其父母之心亦皆然詹在家則雖無離憂其志不樂也詹在京師雖有離憂其志樂也若詹者所謂以志養)
(者歟為唐書陽城為國子司業引諸生告之曰學者所以學忠與孝也諸生有久不歸省親者乎明日謁城)
(歸養者二十輩有三年不歸侍者斥之)作相親存侍養不仕(李邕郭元振行)
(狀唐宰相二親存者惟郭元振一人又歸田錄宋宰相最少者惟王溥罷相時父母皆在人以為榮言行錄)
(包拯始及第以二親老侍養不仕且十年人稱其孝)
父母四
增朝夕事親(本傳范文正公次子純仁以父母在不赴官父遣之對曰若赴官雖近亦不能朝夕)
(在側也)
父母五
增詩晉束晢補南陔詩曰循彼南陔言采其蘭眷戀庭
闈心不遑安彼居之子罔或游盤馨爾夕膳絜爾晨餐
循彼南陔厥草油油彼居之子色思其柔眷戀庭闈心
不遑留馨爾夕膳絜爾晨羞有獺有獺在河之涘淩波
赴汨噬魴捕鯉嗷嗷林烏受哺于子養隆敬薄惟禽之
似勗增爾虔以介丕祉又補白華詩曰白華朱萼被
于幽薄粲粲門子如磨如錯終晨三省匪惰其恪白華
絳趺在林之陬蒨蒨士子涅而不渝竭誠盡敬亹亹忘
劬白華元足在丘之曲堂堂處子無營無欲鮮侔晨葩
莫之點辱
增賦明王逄年思歸賦曰禄有可慕禄有可去何則移
孝為忠曾無内顧則禄可慕而可據上有慈顔以喜以
懼故禄可去而不可寓噫吾父八十母髮亦素尚爾為
吏夐焉遐路嗷嗷晨烏其子反哺我豈不如鬱其誰訴
惟秋之氣至憀慄而感人日興愁思側睇江濱憶為童
子當其凜辰百果始就迭進其珍時則有紫菱長腰紅
芡圓實牛心綠蔕之杮獨苞黃膚之栗青羊連區烏椑
五出青乳之棃頳壺之橘蜂□淹&KR1686;榠櫨漬蜜羞則鵁
鶄野鴈澤鳬鳴鶉清江之膏蟹寒冰之鮮鱗冒以紫薑
藉以茭首觴浮萸菊俎薦青韭坐溪山之松篁埽門前
之桐柳僕侍不譁圖書在右或静默以終日或歡言以
對友信吾親之所樂安閭里其滋久切切余懷欲辭印
綬固非效淵明之所息心恥折腰于五斗蓋自成人以
及今未嘗一日侍旁而稱夀豈得不決去於此時將恐
貽患於厥後
父子一
增釋名曰父甫也始生己者又曰子孳也相生蕃孳
也白虎通曰子孳也孳孳無己也增韻曰父矩也
以矩度教子也死曰考成也言有成業也南史曰荆
土方言謂父曰爹(柁上聲)集韻曰吴人呼父曰爸(婆上聲)
會要曰回紇呼父曰阿多廣韻曰北方人呼父曰
爹(丁邪切)天中記曰閩人呼父曰郎罷謂子囝(音蹇)決
疑要錄曰父南面故曰昭明也子北面故曰穆順也晉
以文帝名昭故讀曰韶後人因而不改易曰裕父之
蠱往見吝象曰裕父之蠱往未得也又曰幹父之蠱
用譽象曰幹父用譽承以德也又曰乾天也故稱乎
父又曰乾為父又曰有夫婦而後有父子尚書
曰若考作室既底法厥子乃弗肯堂矧肯構厥父菑厥
子乃弗肯播矧肯穫又曰若稽田既勤敷菑惟其陳
修為厥疆畎若作室家既勤垣墉惟其塗塈茨若作梓
材既勤樸斲惟其塗丹雘詩曰無父何怙又曰父
兮生我又曰靡瞻匪父又曰王事靡盬不遑將父
禮曰父召無諾又曰父子不同席又曰父前子
名又曰父不祭子(侍食之禮)又曰世子齒于學國人觀
之曰將君我而與我齒譲何也曰有父在則禮然然而
衆知父子之道矣又曰父子親然後義生義生然後
禮作禮作然後萬物安孝經曰母取其愛而君取其
敬兼之者父也春秋傳曰父不可棄名不可廢杜
欽傳曰子者父之隂也史記曰家有長子曰家督
越絶書曰慧種生聖癡種生狂
父子二
增尙書曰殷王元子惟稽古崇德象賢統承先王家
語曰曾晳令曾子耘瓜誤傷其根曾晳怒擊其首曾子
仆地有頃乃蘇孔子聞之謂弟子曰參來勿内也昔瞽
瞍有子曰舜使之未嘗不往欲殺之未嘗可得小杖則
受大杖則逃不陷父于不義也左傳曰季氏以公鉏
為馬正愠而不出閔子馬見之曰禍福無門惟人自召
為人子者患不孝不患無所敬共父命何常之有若能
孝敬冨倍季氏可也奸回不軌禍被下民可也天運
曰輪扁曰臣也斲輪得之于手應之于心臣不能以喻
臣之子臣之子亦不能受之于臣世說曰潁川太守
髠陳仲弓客有問元方府君何如元方曰高明之君也
足下家君何如曰忠臣孝子也客曰何有高明之君而
刑忠臣孝子者乎陳元方曰昔高宗放孝子孝己尹吉
甫放孝子伯竒董仲舒放孝子苻起惟此三君高明之
君惟此三子忠臣孝子客慙而退又曰鍾毓兄弟值
父晝寢偷服藥酒父覺託假寐以觀之毓拜而後飲會
飲而不拜既而問毓何以拜曰酒以成禮不敢不拜又
問會何以不拜曰偷本非禮所以不拜孔帖曰魏司
馬朗父防整肅自守諸子雖冠成人不命進不敢進不
命坐不敢坐不指所問不敢言父子之間嚴肅如此
晉書曰王述蒙顯授王羲之恥為之下遣使詣朝廷求
分會稽為越州行人失辭大為時貴所笑既而内懷愧
歎謂諸子曰吾不怍懷祖而位遇懸邈當由汝等不及
坦之故邪南史曰羊侃在臺城其長子鷟先為侯景
所獲執來城下示侃侃謂曰我傾宗報主猶恨不足豈
復惜此一子幸早殺之數日復持來侃謂鷟曰久以汝
為死猶在邪吾以身許國誓死行陣終不以爾生進退
心因引弓射之賊以其忠義亦弗之害也又曰謝莊
生五子颺胐顥崧瀹人謂莊名子以風月景山水北
史曰孝文臨軒令諸州中正各舉所知陽尼與房千秋
各舉其子帝曰昔有一祁名垂往史今有二奚當聞來
牒隋書曰蘇夔字伯尼威子也少聰敏楊素甚竒之
每戲威曰楊素無兒蘇夔無父唐書曰姚崇二子在
洛通賓客饋遺請託魏知古歸悉以聞他日帝召崇曰
卿子才乎皆安在崇揣知帝意曰臣二子分司東都為
人多欲而寡識是必以事干魏知古帝始以崇私其子
微言動之及聞乃大喜聞安從得之對曰知古臣所薦
也臣子必謂見德而請之帝于是愛崇而薄知古欲斥
之崇曰臣子無状撓陛下法而逐知古外必謂陛下私
臣唐書曰孫逖遷中書舍人父嘉之八十為令逖求
降外官增父秩帝嘉納拜嘉之宋州司馬聽致仕
父子三
原父一身貳(左傳父一而已貳禮父兮生我身之也)六順三君(左傳)
(君義臣行父慈子孝兄愛弟敬所謂六順三綱鑑陳紀元方弟諶季方與父寔齊德同行號君)堂
構箕裘(上見前一弓學記良冶之子必學為裘良之子必學為箕)坊民責
善(禮以此坊民民猶薄于孝而厚於慈孟子父子之間不責善)增隔坐制名(吴錄)
(紀騭字子上景皇時騭父亮為尚書令騭為中書令每朝會詔以御屏風隔其坐南史宋顔竣江夏王義恭)
(各産男上自為制名名義恭子為伯禽以比魯公伯禽名竣子為辟疆以比漢張良子侍中張辟疆也)
橋梓樝棃(書大傳伯禽與康叔見周公三見三笞之二子乃問商子商子曰南山之陽有木名)
(橋南山之隂有木名梓何不往觀之二子往見橋木高而仰梓木卑而俯還告商子商子曰橋者父道梓者子)
(道也如南史張敷小名樝父邵小名棃宋文帝戲之曰樝何棃敷曰棃是百果之宗樝何敢比所居名孝張)
(里)折筓直饌(國語范文子退朝武子曰何莫也對曰有秦客㡼辭于朝大夫莫之對也)
(吾知三焉武子怒曰大夫非不能也譲父兄也汝童子何知而三掩人于朝吾不在晉國亡無日矣擊之以杖)
(折其笄給資暇錄貞元初穆寕為和州刺史其子御史中丞贊事中質及員賞寕命諸子直饌稍不如意則)
(杖之諸子將至直日必探求珍異羅于尊爼然而未嘗免笞叱給事直饌鼎前有熊白及鹿修忽曰白肥而修)
(瘠相滋其宜乎即以白裹修和之而進寕果再飽飯訖曰誰直可與杖俱來于是罰如常數將拜杖遽命前曰)
(如此味奚進之晚邪)作父有子(晉書伏滔字元度少知名孝武帝嘗會于西堂滔與坐還)
(下車呼子系之謂曰百人高會天子先問伏滔在坐不此故未易得為人作父如此定何如也松窗雜錄唐)
(中宗嘗召宰相蘇瓌李嶠子進見二子皆童年上近撫于赭袍前賜與甚厚語二子曰爾自憶所通書可奏者)
(為吾言之頲應曰木從繩則直后從諫則聖嶠子曰斮朝涉之脛剖賢人之心上曰蘇瓌有子李嶠無兒)
五桂三槐(宋史竇禹鈞教五子俱貴馮道贈詩云靈椿一株老丹桂五枝芳又曰王祜世多)
(稱其隂德嘗手植三槐于庭曰吾子孫必有為三公者其子旦果宰相)五男八子(陶淵)
(明詩空有五男兒總不好紙筆縝宋史韓億八子曰網綜絳繹緯縝維&KR1210;多為聞人絳皆為宰相維為門下)
(侍郎以比荀氏八龍)犬子鳳毛(三國志曹操曰養子當如孫仲謀劉景升兒子豚犬耳)
(南史謝鳳子超宗有文詞作殷貴妃誄帝大嗟賞謂謝莊曰超宗殊有鳳毛)蓼莪瓜葛
(綱鑑王襃傷父為魏文帝所殺未嘗西向坐隐居教授每誦詩至蓼莪輙掩卷流涕門人為之廢蓼莪世說)
(王長豫幼便和今事親色養丞相愛恣甚篤每共圍棋丞相欲舉行長豫按指不聽丞相曰詎得爾相與似有)
(瓜葛)佳兒令子(世說張蒼梧是張憑之祖嘗語憑父曰我不如汝憑父不解蒼梧曰汝有)
(佳皃憑時年數歲斂手曰阿翁豈宜以子戲父曰唐書鄭餘慶子涵為右補闕敢言無諱憲宗謂餘慶卿令)
(子朕直臣也)截蒲賜縑(前漢書路温舒父為里門監使温舒牧羊因取澤中蒲截為牒)
(編之寫書自王氏彙苑胡質仕魏為荆州刺史子威自京師省父驅驢不止傳舍留十數日告歸父賜縑一)
(匹威跪曰大人清貧何以得此父對曰吾俸禄之餘及威為徐州刺史武帝問之卿清孰如父對曰臣父清畏)
(人知臣清畏人不知)勸父侍親(王氏彙苑張就父恭為燉煌郡曹遣就赴京路為叛軍所)
(執不屈密與父書曰父守燉煌忠義名聞勿以就不孝改志節就若死惟願大人念子也恭得書奮兵救之就)
(亦得免見歸田錄王溥拜相年三十六其父祚累遷防禦使每客溥常朝服侍立客不安求去祚曰學生勞)
(起避邪)皆異宫不同位(禮命士以上父子皆異宫崇敬也又父子不同位以厚)
(敬也)原衰盾之日荀陳之星(左傳趙衰冬之口趙盾夏之日詳日世說陳)
(太丘詣荀季和使元方將車季方持杖長文尚小坐著車中既至荀使叔慈應門慈明行酒餘六龍下食文若)
(小坐膝前太史於時奏德星聚)陟岵瞻望臨書哽咽(詩陟彼岵兮瞻望父兮)
(吴志顧愷字子通每得父書常埽灑几筵舒書於上拜跪讀之每句應諾畢復再拜若父有疾耗之問即臨書)
(垂泣語聲哽咽)父為子隐子由父疎(直在其中公穀梁仲嬰齊卒此孫也子)
(由父疎也)有子有父止孝止慈(公羊傳父有子子不得有父注有子謂廢輒之)
(義可立不以父命辭王父命衛侯也禮為人子止於孝為人父止于慈)增陸生車馬
張翁鼓角(漢書陸賈使南越趙佗賜陸生裝槖中直千金吕后時病免歸有五男賣槖中千金分其)
(子各二百金令為生産賈常乘安車駟馬從鼓吹琴瑟侍者十餘人有寳劒直百金謂其子曰與汝約遇汝汝)
(給吾人馬酒食極歡十日而更所死之家得寳劒及車馬從者宋書張興世字文德竟陵人以平江陵功轉)
(右將軍父仲字子由興世致位給事中欲往㐮陽又愛戀鄉里父謂興世曰雖田舍翁樂聞鼔角汝可送一部)
(與吾行田時吹之興世素謙謹畏法曰此天子鼔角非田舍翁所吹乃止)伏庭穿壁紲
犬放鷹(後漢書廬江蔡宗兢廉嚴正其子未嘗見面子為二千石求謁宗宗下帳不許子伏于庭其母)
(穿壁使其子窺之乃識儀貌意梁書張充吴人父緒特進有重名充少不拘細行肆田玁時緒請假還吴始)
(入西郭值充正獵左手臂鷹右手牽犬遥望見父乃脱韝放鷹紲犬向父而拜緒曰一身兩役無亦勞乎充跪)
(對曰充聞三十而立今二十九矣請至来歲終身折節緒曰過而能改乃顧子矣明年尋師就學蔚為名士)
發假收嚴恂愉悅懌(唐書楊惟直名四子曰發假收嚴發以春為義假以夏為)
(義收以秋為義嚴以冬為義收大拜發至丞郎勉北史後魏高祖名子曰恂愉悦懌崔光名子曰勵勗高祖)
(謂光曰我兒名傍皆有心卿兒名傍皆有力荅曰所謂君子勞心小人勞力上大悅)雞羣野鶴
老兔於菟(世說嵇紹始入洛或謂王戎曰昨于稠人中見嵇紹昂昂然如野鶴之在雞羣戎曰)
(君未見其父耳坡合璧事𩔖蘇轍己卯生軾嘗號為卯君生子名虎兒有詩曰舊聞老蚌生明珠未省老兔)
(生於菟)入門呼賓炊飯延客(合璧事類柳公綽居外藩其子每入境人未嘗)
(知既至每出入嘗于戟門外下馬呼□賓為丈皆許納拜未嘗笑語款密商芸小說有客詣太丘談鋒甚敵)
(太丘令二子炊飯延客二子委甑竊聽飯落釜成糜客去太丘責之二子言其故且誦客語無遺太丘曰但糜)
(自可何必飯也)號郎君谷避嵩華山(唐書王起子龜性高簡侍父河中廬中條)
(山朔望一歸省州人號為郎君谷嵩北夢&KR1456;言宋劉温史以父名岳終身不聽絲竹不遊華每内宴聞鈞天)
(之樂則涕泣移時曰若非君命則不至是)散財施親循牀求父(世說郗愔好聚)
(歛積錢數千萬嘗開庫任其子超所取超好施一日中散與親故都盡宋史徐積楚州人積生三歲父卒晨)
(昏匍匐牀下求其父甚哀及壯以父諱石遇石避而不踐)能交父友求顯親名
(唐書郗思美好學善記覽父友顔真卿蕭潁士軰嘗與討論經𫝊應對如流既而相謂曰吾曹異日富交二郗)
(之間書又曰甄逢嘗以父不得在國史而逢與元稹善稹移于史館修撰韓愈愈荅曰逢能行身逹于方州)
(大臣以標白其先人事載之天下耳目徹之天子追爵其父第四品赫然驚人逢與其父俱當得書矣由是父)
(子顯名)對語幕中賜食廡下(明語林常熟黃鉞因父殯在陂上舊廬不入城)
(市御史按部至問曰此有黃給事何在人皆不知一老人引御火舟至陂路積泥淖御史徒步抵其舍鉞從幕)
(中對語移日家人欲具難黍曰豈有居喪而殺雞禮客者以菜粥對食而别又曰張倫官太原知府歸省郡)
(守過候父留飲倫持榼上饌鞠躬待命如童子饌既具即退立廡下郡守固請倫退走不敢當父謝曰幸君侯)
(過敝廬老夫主之吾兒特將酒耳郡守惶恐欲起乃賜食廡下)析薪不克負荷饋
獻不及車馬(孔叢子子思曰伋聞其父析薪其子不克負荷是為不肖禮父母在饋獻不及車)
(馬示人不敢專)
父子四
原主器(易主器者莫若長子)尊而不親(禮記父之親子也親賢而下無能故父尊而不)
(親)奉祀(左傳里克曰太子奉冢祀社稷之粢盛注冢大也)以象天明(傳為父子)
(兄弟以象天明)不奸謂禮(傳子父不奸之謂禮)天性(孝經父子之道天性也)
天屬(莊子假人之亡與林曰棄千金之璧負赤子而趨為其布與赤子之布寡矣謂其累與赤子之累多)
(矣棄千金負赤子故彼以利合此以天屬之親窮迫禍患相收也)人所難言(綱鑑漢武帝謂)
(田千秋曰父子之間人所難言)大人遺體(漢書霍去病至河東傳舍入迎父仲孺仲孺趨拜將)
(軍迎跪曰不早知為大人遺體)休沐謁親(又曰石建為郎中令石廔為内史建每五日洗沐歸)
(謁親入子舍竊問侍者取親中裙厠牏身自澣滌)增有不凡子(汝南先賢傳薛勤仕郡為)
(功曹陳蕃年十五為父齎書詣勤勤顧而察之明日造焉蕃父出迓勤勤曰足下有不凡子吾來候之不從卿)
(也言議盡日)老牛䑛犢(後漢書楊彪為太尉子修為曹操所殺操問彪曰君何瘦之甚彪曰)
(媿無日磾先見之明猶懷老牛䑛犢之愛操為動容)老蚌生珠(又曰韋康元將弟誕仲將孔融)
(與其父書曰前日元將來淵才亮茂雅度弘毅偉世之器也昨日仲將來文敏篤誠保家之主不意雙珠近出)
(老蚌)嚴若朝典(世說華歆遇子弟甚整雖闇室之内嚴若朝典)清賞非倫(又曰)
(王戎字濬沖父渾阮籍謂曰濬沖清賞非卿倫也與卿言不如與阿戎談)尊公(晉書簡文帝謂郗超)
(曰致意尊公)不書官紙(南史阮孝緒十餘歲隨父為湘川行事不書官紙以成父之清白)
得父膏腴(齊書世祖嘗問王儉當今誰能作五言詩對曰朏得父之膏腴)可謂老
蚌(南齊書世祖見王廣之子珍國應堪大用謂廣之曰卿可謂老虲矣廣之曰臣不敢辭上大笑)有
譽兒癖(新唐書王福畤子勉勵勃皆著才名其後劼助又以文顯劼早卒少子勸亦有文福畤嘗誇于)
(韓思彦思彦戲之曰武子焉癖卿有譽兒癖王家癖何多邪)軟抵(晉書韋謏字憲道京兆人雅好)
(儒術善著撰嘗謂其子伯陽曰我高我曾重光累徽我祖我考父父子子汝為我對正值惡抵伯陽曰伯陽之)
(不肖誠如尊教尊亦正值軟抵耳謏慙無言時人傳以為笑)風氣日上(世說王平子稱其子)
(風氣日上足散人懷)
父子五
增詩唐韓愈送鄭涵校理詩曰相公倦台鼎分政新邑
洛才子富文華校讐天禄閣夀觴佳節過歸騎春衫薄
鳥哢正交加楊花共紛泊交親誰不羨去去翔寥廓
許渾憶子詩曰自爾出門去淚痕常滿衣家貧為客早
路遠得書稀文字何人賞煙波幾日歸秋風正摇落秋
鴈又南飛宋彭汝礪贈張吉迎父詩曰河可以竭山
可徙我翁不歸行不已三往三復翁歸止翁行尚壯今
老矣皃昔未生今壯齒又郭祥正詩曰父昔離家子
未孕子得其父今壯年胡弗歸兮死敢請慰我慈母心
懸懸三往三復又十載孝子執鞭方言還蘇軾喜子
迨能行詩曰我有長頭皃角頰峙犀玉四歲不知行抱
負煩背腹師來為摩頂起走趁奔鹿又贈弟轍詩曰
舊聞老蚌生明珠未省老兔生於菟老兔自謂月中物
不騎快馬騎蟾蜍蟾蜍爬沙不肯行坐令青衫垂白䰅
於菟駿猛不𩔖渠指揮黃熊駕黑貙丹砂紫麝不用塗
眼前百步走妖狐妖狐莫誇智有餘不勞摇牙咀爾徒
增書蘇軾荅陳慥書曰在定州日作松醪賦今寫寄擇
等庶開發後生妙思著鞭一躍當撞破煙樓吾子邁文
頗有父風咄咄皆跨竈之興
知子一(昩于知子)(不慈並附)
增重器要人(三國志蜀諸葛亮與兄瑾書曰瞻今已八歲而聰慧可愛嫌其早成恐不為重)
(器耳受南史顔延之臨沂人其子竣貴重凡所資供一無所嘗乘羸馬笨車逢竣鹵簿即屏在道側謂竣曰)
(吾平生不喜見要人今見汝)原湛獨異淑不良(晉書王湛有隐德兄弟以為癡)
(父昶獨異焉良吴志騶子張淑累遷司直封侯父知淑不表請有罪請不從坐詔許之)增累博
棋咏尹字(南史齊武帝永明中以王僧虔為特進光禄大夫初王弘與兄弟集會任子孫戲適)
(僧逹跳地下作虎子僧綽正坐采蠟燭為鳳凰僧逹奪取打壊亦復不惜僧虔累十二博棋既不墜落亦不重)
(作弘歎曰僧逹俊爽當不减人然恐終危吾家僧綽當以名義見美僧虔必為長者位至公台後果如其言)
(明皇雜錄曰蘇瓌有京兆尹相訪既去瓌令男頲咏尹字乃咏曰丑雖有足甲不成身見君無口如伊少人其)
(敏捷如此明皇嘗問瓌草書難其人瓌曰臣不知其他臣男頲為文甚速可備使令召見授筆立就明皇撫瓌)
(背曰知子莫若父)怒不敬知不能(漢書丙吉子顯少為諸曹嘗從祀高廟至夕牲)
(乃使出取齋衣吉大怒謂其夫人曰宗廟至重而顯不敬謹亡吾爵者必顯也至甘露中果削爵為關内侯)
(又曰薛宣子惠為彭城令宣過之橋梁郵亭不修宣心知惠不能留數日終不問惠以吏事)原對
曰午可不謂括善(春秋傳祁奚請老晉侯問嗣焉稱解狐其讐也將立而卒乂問焉對)
(曰午也可午奚子也死通鑑趙括少學兵法父奢不能難然不謂之善曰兵地而括易之敗趙軍者必括也)
增悉知方略當有大名(漢書張安世長子千秋與霍光子禹俱隨范明友擊)
(鳥桓還謁大將軍光問千秋口對兵事畫地成圖無所忘失問禹禹不能記光由是賢千秋以禹為不材本)
(傳王獻之七八歲時學書羲之密從後掣其筆不得曰此皃後當復有大名也)昧于知子固
當面試不為父知(魏志陳思王植太祖常視其文曰汝倩人耳植跪曰固當面試時鄴)
(下銅雀臺新成太祖將諸子登使各賦之植援筆立成太祖異之晉書山簡濤之子也簡數曰吾年幾三十)
(而不為家公所知)遇以常兒不知博學(南史謝惠連幼有竒才不為父方明)
(所知族兄靈運謂方明曰阿連才悟如此乃作常兒遇之說文錄段文昌鎮成都子成式好獵丞相患之成)
(式以所獲雉兔分送幕僚各致書援引故事幕僚多不曉其義以呈丞相方知其子博學)補尉試
文招權受賄(孔帖韋温以拔萃高等補咸陽尉父愕然疑假權謁進召而試諸庭文就無留)
(思喜曰皃無愧矣事通鑑令狐綯執政歲久子滈頗招權受賄言者攻其短綯為子訟冤)原不
慈食羹滅性(綱鑑樂羊食子肉羹詳文𨕖掇蜂減天性尹吉父事惡母)棄子
無兒(蜀志程畿子都在郡龐義使告畿曰爾子在郡不從及禍畿曰樂羊食子羹非無父子之恩)
(晉書鄧攸字伯道棄子活兄子後竟無皃人曰皇天無知使伯道無兒)殺子埋兒(通鑑)
(管仲病桓公問曰羣臣誰可相者易牙何如對曰殺子以適君非人情不可近山堂肆考劉宋時郭世通家)
(貧傭力以養繼母婦生一男恐廢養埋之文帝勅榜其門為孝子門)死少子殺弄兒
(後漢書橋元字公祖遷侍中以疾罷就醫里舍元少子十歲獨遊門次卒有三人持杖劫之入舍登樓求貨元)
(不與司隸圍守恐殺其子末欲迫之元瞑目呼曰奸人無狀豈以一子之命而縱國賊遂進攻元子亦死元乃)
(詣闕謝罪請下天下凡有劫質皆并殺之不得贖以財寳開長奸路綱鑑漢金日磾子為帝弄皃上前驕逸)
(後于殿下與宫人戲日磾遂殺之)吉甫讒而逐驪姬謀而奔(琴操尹吉)
(甫信後妻之讒而逐伯竒伯竒自傷無罪乃援琴作履霜操國語晉獻公驪姬謀殺太子申生太子歸胙公)
(公田姬寘諸宫六日公至毒而獻之公祭之地地墳與犬犬斃與小臣小臣亦斃姬曰賊由太子太子奔新城)
知子二(不慈附)
原視其友(史記趙禹謂將軍曰不知其子視其友)增季子不乏(後漢書吴祐父)
(恢為南海欲殺青寫經祐諫曰踰越五嶺俗多珍怪此書若成載必兼兩昔馬援以薏苡興謗王陽以衣嚢徼)
(名恢曰吴氏世不乏季子)小兒自得(晉書石苞臨終分財與諸子不及崇崇毋為言苞曰小兒)
(雖小後自得之)吾子琳琅(又曰索靖每曰吾子琳琅之器非簡札之用州縣吏不足以汙吾兒)
(也)汝才十倍(又曰姚弋仲令子襄討石閔謂曰汝才十倍於閔若不梟擒不須見我)
不慈父頑(書母嚚)不能字(又曰父不能字厥子乃疾厥子言不慈也)易而
食(左傳宋人易子而食)石碏殺子(又曰石碏純臣也大義滅親其子厚興州吁同弑君碏殺)
(之)王莽殺子(通鑑逢萌見王莽殺子宇曰三綱絶矣不去禍及遂隐)
御定淵鑑𩔖函卷二百四十二
