欽定四庫全書
御定淵鑑類函卷三百七
人部六十六(遊覽)
遊覽一
原禮記月令曰仲夏之月可以遠眺望可以升山陵
增又内則曰從長者而上丘陵則必鄉長者所視登城
不指城上不呼原詩曰以遨以遊穀梁傳曰常視
曰視非常曰觀周禮曰禁屬遊飲食于市者淮南
子曰所謂樂者遊雲夢陟高丘耳聽九韶六莖口味煎
熬芬芳馳騁夷道釣射鷫鸘之謂樂乎
遊覽二
原穆天子傳曰天子遂襲崑崙之丘遊軒轅之宫眺望
鍾山之嶺玩帝者之寳勒石王母之山紀迹元圃之上
乃取其嘉木豔草竒鳥怪獸玉石珍瑰之噐重膏銀燭
之寳又曰天子北升于舂山之上以望四野舂山是
惟天下之高山也天子五日觀于舂山之上增列子
曰周穆王肆意遠遊命駕八駿之乘右服&KR2194;騮而左騄
耳右驂赤驥而左白&KR2059;主車則造父為御□□為右次
車之乘右服渠黃而左踰輪左驂盜驪而右山子栢夭
上車驂伯為御奔戎為右一日行萬里原家語曰孔
子北遊登農山子路子貢顔回侍孔子四望喟然歎曰
二三子各言爾志韓詩外傳曰齊景公遊於牛山而
北望齊曰美哉國乎欝鬱蓁蓁說苑曰齊景公遊海
上樂之不歸六月增范蠡既佐越滅吳遂乘扁舟出
入三江五湖原莊子曰莊子與惠子遊濠梁之上莊
子曰鯈魚出遊從容是魚樂也惠子曰子非魚安知魚
之樂莊子曰子非我安知我之不知魚之樂也新序
曰晉平公遊西河中流而歎曰嗟乎安得賢士與共此
樂乎戰國策曰昔楚王登彊臺而望崇山左江右湖
以臨方湟其樂忘死說苑曰楚昭王欲之荆臺游司
馬子綦進諫曰荆臺之遊左洞庭之波右彭蠡之水南
望獵山下臨方淮其樂使人遺老而忘死列女傳曰
楚昭王燕遊蔡姬在左越姬參乘王親乘駟以逐登附
莊之臺以望雲夢之囿乃顧謂二女曰樂乎吾願與子
生若此史記曰秦始皇十七年上會稽山望於南海
立石刻頌秦德還過吳從江乘渡傍海上北至琅邪
增淮南子曰盧敖遊大海至蒙谷之上見一士卷龜谷
而食蛤蜊敖曰夫子可與敖為友矣士歎曰我方南遊
乎罔䍚之野北息乎沈默之鄉西窮冥冥之里東貫鴻
濛之光吾與子汗漫遊於九垓之上乃舉臂聳身入雲
中敖仰視曰吾比夫子猶黃鵠與壤蟲也史記曰漢
太史公有子名遷遷生龍門耕牧河山之陽年十歲則
誦古文二十而南遊江淮上會稽探禹穴闚九疑浮於
沅湘北涉汶泗講業鄒魯之都觀孔子之遺風鄉射鄒
嶧戹困鄱薛彭城過梁楚以歸高士傳曰向長字子
平讀易至損益卦喟然歎曰吾已知富不如貧貴不如
賤但不知死何如生耳為子嫁娶畢敕家事斷之云當
如我已死與同好禽子夏俱遊五岳名山不知所終
漢侍中習郁於峴山南依范蠡飬魚法作魚池池邊有
高隄種竹及長楸芙蓉緣岸菱芡覆水是遊燕名處山
簡每臨此池未嘗不大醉而還曰此是我高陽池也
世說新語曰晉羊祜鎮襄陽好山水每風景必造峴山
置酒言詠終日不倦晉謝安於土山營墅樓館林竹
甚盛每攜中外子姪往來遊集殽饌亦費百金世頗以
此譏焉常往臨安山中坐石室臨濬谷悠然歎曰此與
伯夷何遠世說曰晉王羲之去官與東土人士營山
水弋釣之娛又與道士許邁共修服食徧采名藥遊名
山泛滄海歎曰我當以樂死南史曰宋謝靈運為永
嘉守郡有名山水遂肆志遨遊所至輙為詩詠以致其
意登躡嘗著木屐上山則去前齒下山去其後齒世
說曰宋宗炳字少文好山水愛遠遊有疾還江陵歎曰
老病俱至名山恐難徧觀惟當澄懷觀道卧以遊之凡
所遊歴皆圖之於室謂人曰撫琴動操欲令衆山皆響
南史曰宋袁粲領丹陽尹獨步園林詩酒自適家居
負郭每杖策逍遥當其得意悠然忘返郡南一家頗有
竹石粲率爾步往不通主人嘯詠自得世說曰許詢
字元度好遊山水而體便登陟時人云許非徒有勝情
實有濟勝之具南史曰張子偉居京口得故刁景純
廢圃結茅齋居焉啜粥飲水嘯傲松竹之下十有餘年
一日聞江東湖湘山川之盛杖策獨行登廬阜從彭蠡
經洞庭南至衡山數年而返所過雖兔穴鳥道人迹所
不及必窮搜極覽以盡其意又曰陶弘景愛山水每
經澗谷必坐臥其間吟詠不已世說曰梁簡文入華
林園顧謂左右曰會心處不必在遠翳然林木便自有
濠濮間想也不覺鳥獸禽魚自來親人唐王勃既廢
客劒南嘗登葛隤山曠望慨然長思唐書曰李白懇
求還山帝賜金放還白浮游四方常乘舟與崔宗之自
采石至金陵著宫錦袍坐舟中㫄若無人晩好黃老渡
牛渚磯至姑孰悅謝家青山欲終焉及卒葬東麓元和
末宣歙觀察使范傳正祭其冡禁樵采訪後裔惟二孫
女嫁為民妻進止仍有風範因泣曰先祖志在青山頃
葬東麓非本意傳正為改葬立二碑焉告二女將改妻
士族辭以孤窮失身命也不願更嫁王維字摩詰太
原人得宋之問藍田别墅在輞川輞水周於舍下竹洲
花塢與道友裴廸浮舟往來彈琴賦詩嘯詠終日唐
書曰杜甫往來梓夔間大歷中出瞿塘下江陵泝沅湘
以登衡山因客耒陽游嶽祠大水遽至涉旬不得食縣
令具舟迎之乃得還常從李白及高適過汴州酒酣登
吹臺慷慨懷古人莫測也又曰張志和以親既喪不
復仕居江湖自稱煙波釣徒著元真子亦以自號兄鶴
齡恐其遯世不還為築室越州東郭茨以生草豹席椶
屩每垂釣不設餌志不在魚也顔真卿為湖州刺史志
和來謁眞卿以舟敝漏請更之志和曰願為浮家泛宅
往來苕霅間善圖山水嘗撰漁歌曰西塞山前白鷺飛
桃花流水鱖魚肥青箬笠綠蓑衣斜風細雨不須歸憲
宗求其歌不能致李德裕稱為嚴光之比又曰孟郊
調溧陽尉縣有投金瀨平陵城林薄蒙翳下有積水郊
聞往坐水旁裴回賦詩而曹務多廢令白府以假尉代
之李約司徒汧公子雅度元機蕭然沖遠嘗得古鐵
一片擊之清越又飬一猿名山公嘗以自隨逐月夜泛
江登金山擊鐵鼓琴猿必嘯和傾壺達旦不俟外賓
宋史曰黃山谷遊灊皖山谷寺石牛洞樂其勝因自號
山谷道人云又曰張愈六召不應嘗浮沅觀浙江升
羅浮入九疑買石載鶴以歸世說補曰宋錢文僖守
西都謝絳歐陽修同在幕下一日遊嵩山自潁陽歸暮
抵龍門香山俄而雪作登石樓望都城各有所懷忽於
煙靄中有車馬渡伊水來既至則文僖遣廚傳歌伎至
語曰山行良佳少留龍門賞雪無遽歸也鴻書曰明
方孝孺嘗偕葉夷仲輩夜登巾山絶頂飲酒望月縱談
千古竟夕不眠謂葉曰昔蘇子瞻夜登黃樓觀王定國
諸公登桓山吹笛飲酒乘月而歸以為太白死三百年
無此樂矣斯樂又子瞻死三百年後所無也諸君皆大
笑孫一元與殷近夫相友善泛舟西湖戴華陽巾披
高士服把酒四望謂近夫曰昔青蓮居士與尚書郎張
謂泛沔州南湖因改為郎官湖今日予與子遊頗追蹤
前迹而湖可改為高士湖矣時已醉甚信口成長歌云
獻徵錄曰呼良朋以都督致政歸時登麟巖騁望徘
徊覩滄海溟濛慨然歎曰吾結髮從戎乘風破浪於此
蓋三十年往矣乃今得朝夕膝下優游泉石間誰之賜
也又曰劉陽嘗登泰山絶頂遊衡岳夜半坐祝融峰
被羊裘觀海日超然遠覽薄視色界一切晩闢雲霞之
館於三峰翠微坐半雲洞天與諸同志講道飲泉茹蔬
悠然樂之又曰徐舫築室江臯日苦吟於煙雲出没
間翛然若與世隔因自號曰滄江散人天大雪乃泛舟
釣江中終日戀戀若不忍舍去見者疑其非世間人
又曰唐寅字子畏禮闈被黜掾於浙藩歸而不往或勸
少貶異時亦不失一命寅大笑放浪形迹翩翩遠遊扁
舟獨邁祝融匡廬天台武夷觀海於東南浮洞庭彭蠡
竒趣時發或寄於畫詞林人物考曰王世懋性嗜佳
山水其登泰岱觀日出憩靈巖謁孔林入關過華嶽具
行縢布屨自青柯坪而上西北臨大漠稍南眺岷峨積
雪東俯中原一宿而下謂平生之觀無踰此矣行部江
右窮匡廬表裏之勝按閩縱浪九鯉湖諸山為幽絶觀
歸自關中單騎走龍門砥柱嵩山少林神禹之所疏鑿
而菩提達摩之所紹統者慨然若覩其人至洞庭兩山
京口三島固几案間物也意與境會輙為文以紀之
又曰童珮嘗冒雪遊九華峰南嶽祝融坐雲氣間泰山
日觀峰候夜半出日以為竒遂有九華遊記南嶽東岱
詩周公謹邀趙子固放舟湖上飲酣子固脫帽以酒
晞髮箕踞歌離騷薄暮入西泠掠孤山檥櫂茂樹間指
林麓最幽處瞪目絶叫曰此是董北苑得意筆也鄰舟
數十皆驚歎以為真謫仙人
遊覽三
原寓目寫憂(左傳曰君憑軾而觀之得臣與寓目焉詩曰駕言出遊以寫我憂)樂
丘增遊觀(晉趙文子觀于九原曰樂哉斯丘之禮記曰仲尼與于蜡賓事畢出遊于觀上喟)
(然而歎)神人水仙(劉訏嘗著榖布巾被衲衣每遊山澤輒流連忘返神理閒正姿貎甚)
(華在陵谷之間意氣彌遠遇者皆謂神人業鴻書曰陶峴者彭澤孫也開元中家於崑山富有田擇家人不)
(欺能守事者悉付之事身則泛遊江湖徧行天下往往數載不歸見其子孫成人皆不辨其名字也自制三舟)
(備極工巧一舟自載一舟置賓一舟置飲饌客有前進士孟彦深進士孟雲卿布衣焦遂各置僕妾共載而峴)
(有女樂一部嘗奏清商曲逢山泉則窮其境物乘興春行峴且名聞朝廷又值天下無事經過郡邑無不招延)
(峴拒之曰某麋鹿閒人非王公上客亦有未招而詣者吳越中號為水仙)詠卷阿原刺
宛丘(詩曰有卷者阿飄風自南豈弟君子來遊來歌召康公從成王遊歌而作又曰子之蕩兮宛丘之)
(上兮刺陳幽公遊蕩無度)增涉天庭通帝座(遠公廬山記曰匡廬衆嶺中第三嶺)
(極高峻人所罕經也太史公東遊登其峰而遐觀南眺五湖北望九江東西肆目若涉天庭焉唐李白登華)
(山落雁峰曰此山最高呼吸想通帝座恨不㩦謝朓驚人詩來搔首問青天耳)記蘭亭賦
赤壁(王羲之序曰永和九年歲在癸丑暮春之初會於會稽山隂之蘭亭修褉事也此地有崇山峻嶺茂)
(林修竹又有清流激湍映帶左右引以為流觴曲水赤蘇軾賦曰壬戌之秋七月既望蘇子與客泛舟遊於)
(壁之下)妙高臺峻極院(蘇軾與客遊金山適中秋江流澒湧月色如畫遂共登山)
(頂妙高臺命歌者袁綯歌曰明月幾時有把酒問青天歌罷公為起舞劉伯夀洛陽九老中一人也築室嵩)
(山下每登嵩頂回則於峻極中院記歲月捐館之年題云余今年若干歲登頂凡七十四次矣精力雖疲心未)
(足也後王輔道學士與其孫之静遊嵩至峻極中院作一絶句云爛紅一點出浮漚夜坐嵩峰頂上頭笑對松)
(窗談祖德當年七十四回遊)埃壒外泉石間(上詳遊覽五宋登春語下詳遊覽)
(二呼良朋語)千巖萬壑樵語牧唱(世說曰顧長康從會稽還述山川之美云)
(千巖競秀萬壑争流草木蒙蘢其上若雲興霞蔚胃又郗詵山行喜聞樵語牧唱曰洗盡五年塵土腸)
東山往來南樓嘯詠(謝太傅思會稽東山於城東築土以擬之營立樓館植林木甚)
(盛每攜中外子姓往來游集殽饌屢費百金王晉書曰庾太尉亮鎮武昌秋夜氣佳景清佐吏殷浩胡之徒)
(登南樓嘯詠音調始遒俄而庾公至諸賢欲起避之公徐曰諸君少住老子於此興復不淺因便據胡床與諸)
(人談詠竟夕)莊周六氣李白三帖(莊子逍遥遊曰若夫乘天地之正而御六)
(氣之辨以遊無窮者彼且惡乎待哉謂御隂陽風雨晦明之六氣以遊於無物之始而無所窮也胡文穆記)
(李白三帖其一乘興蹋月西入酒家不覺人物兩忘身在世外其二夜來月下臥醒花影零亂滿人襟袖疑如)
(濯魄於冰壺也其三樓虛月白秋宇物化於斯憑闌身世飛動把酒自忘此興何極非太白不能道)漁
童樵青丹砂白石(唐肅宗嘗賜張志和奴婢二人志和配為夫婦名之曰漁童樵青漁)
(童捧釣收綸蘆中鼓枻樵青蘇蘭薪桂竹裏煎茶以此放浪終於江湖間下詳遊覽五宋登春二童子)
柳渾出遊盧鈞遨遊(柳渾罷政事免後數日置酒召故人出遊酣肆乃還曠然無黜)
(免意移盧鈞始被召自以當輔政既失志數病不事事遨遊林墅累日一還)子偉漫遊記
元晦遠遊篇(張子偉聞湖湘山川之盛杖策獨行隨輒疏錄名之曰山水漫遊記朱元晦)
(十九歲作遠遊篇曰朝登南極道暮宿臨太行睥睨即萬里超忽凌八荒無為蹩足者終日守空堂)
遊覽四
原佻達(詩曰佻兮達兮在城闕兮)增逍遥(詩曰羔裘逍遥又曰河上乎逍遥)原
盤遊(慢遊是好)縱觀(逸遊是娛)增凌雲(世說曰荀中郎登北固望海云雖未覩三)
(山便使人有凌雲意若秦漢之君必當褰裳濡足)原横海(楚辭曰覽冀州兮有餘横四海兮焉)
(窮)增竒山水(吳萊字立夫浦江人好遊每遇竒絶處輒忼慨高歌呼酒自慰頗謂有司馬子)
(長遺風嘗謂人曰胷中無三萬卷書眼中無天下竒山水未必能文縱文亦兒女語耳)大文章
(李白曰陽春召我以煙景大塊假我以文章)剖胷襟(陶潛字元亮聞田間水聲倚杖聽之歎曰)
(秫稻已秀翠色染人如剖胷襟一洗荆棘)爽心目(羊元所居屋舍山當戶峰巒竒秀終日笑傲或)
(偃臥看山謂客曰此翠屛宜晩對爽人心目)應接不睱(世說曰王子敬云從山隂道上行山)
(川自相映發使人應接不暇)原浩蕩忘歸(楚辭曰登崑崙兮四望心飛揚兮浩蕩日將暮)
(兮悵忘歸遺極浦兮悟懷)增登山泛海(李詩曰興引登山屐情催泛海船)浮家
泛宅(詳遊覽二張志和語)雲海盪心胷(鐵脚道士嘗采藥至於衡嶽夜半登祝融峰觀)
(日出仰天大叫曰雲海盪吾心胷)花樹攪離思(焦光嘗與仲遜共遊陸渾山時春和景妍)
(遜謂光曰冥冥花樹攪人離思)
遊覽五(上)
原詩古詩曰青青陵上柏磊磊澗中石人生天地間忽
如遠行客驅車策駑馬遊戲宛與洛長衢羅夾巷王侯
多第宅兩宫遥相望䨇闕百餘尺極宴娛心意戚戚何
所廹魏文帝于清河作詩曰方舟戲長水澹澹自浮
沈絃歌發中流悲風漂餘音增又芙蓉池詩曰乘輦
夜行遊逍遥步西園雙渠相溉灌嘉木繞通川卑枝拂
羽蓋修條摩蒼天驚風扶輪轂飛鳥翔我前丹霞夾明
月華星出雲間上天垂光采五色一何鮮夀命非松喬
誰能得神仙遨遊快心意保已終百年原王粲詩曰
悠悠步荒路靡靡我心愁四望無煙火但見林與丘城
郭生榛棘蹊徑無所由雈蒲竟廣澤葭葦夾長流遊客
多悲傷淚下不可收朝入譙郡界曠然消人憂詩人美
樂土雖客猶願留又詩曰列車息衆駕相伴綠水湄
幽蘭吐芳烈芙蓉發紅暉百鳥何繽翻振翼羣相追投
網引潛鯉強弩下高飛白日已西邁歡樂忽忘歸陳
琳詩曰高會時不娛羇客難為心殷懷從中發悲感激
清音投觴罷歡坐逍遥步長林蕭蕭山谷風黯黯天路
隂惆悵忘旋反歔欷涕霑襟又詩曰節運時氣舒秋
風涼且清閒居心不娛駕言從友生翶翔戲長流逍遥
登高城東望看疇野廻顧覽園庭嘉木凋綠葉芳草殲
紅榮騁哉日月逝年命將西傾建功不及時鐘鼎何所
銘收念還房寢慷慨詠墳經庶幾及君在立德垂功名
晉棗據詩曰矯足登雲閣相伴步九華徙倚憑高山
仰攀桂樹柯延首觀神州廻睛盼曲阿芳林挺修榦一
歲再三花何以濟不朽噓吸漱朝霞重巖吐神□傾觴
挹涌波恢恢大道間人事足為多增謝混遊西池詩
曰悟彼蟋蟀唱信此勞者歌有來豈不疾良遊嘗蹉跎
逍遥越城肆願言屢經過廻阡被陵闕高臺眺飛霞惠
風蕩繁囿白雲屯層阿景仄鳴禽集水木湛清華褰裳
順蘭沚徙倚引芳柯美人愆歲月遲暮獨如何無為牽
所思南榮戒其多原陸沖詩曰命駕遵長途緜邈塗
難尋我行一何艱山川阻且深洿澤無夷軌重巒有層
隂零雨淹中路元雲蔽高岑俯悼孤行獸仰歎偏翔禽
空谷回悲響流風漂哀音又詩曰肆觀野原外放心
希太和景嶽造天漢豐林冒重阿清芬乘風散豔藻映
淥波宋謝靈運初往新安至桐廬口詩曰絺綌雖淒
其授衣尚未至感節良已深懷古徒役思不有千里棹
孰申百代意遠恊尚子心遥得許生計既及泠風善又
即秋水駛江山共閒曠雲日想照媚景夕羣物清對玩
咸可喜增又從遊京口北固應詔詩曰玉璽戒誠信
黃屋示崇高事為名教用道以神理超昔聞汾水遊今
見塵外鑣鳴笳發春渚稅鑾登山椒張組眺倒影列筵
矚歸潮遠巖映蘭薄白日麗江臯原隰荑綠柳墟囿散
紅桃皇心美陽澤萬象咸光昭顧已枉維縶撫志慙場
苖工拙各所宜終以反林巢曾是縈舊想覽物奏長謠
又石壁精舍還湖中詩曰昏旦變氣候山水含清暉
清暉能娛人遊子憺忘歸出谷日尚早入舟陽已微林
壑歛暝色雲霞收夕霏芰荷迭映蔚蒲稗相因依披拂
趨南徑愉悅偃東扉慮澹物自輕意愜理無違寄言攝
生客試用此道推又登石門最高頂詩曰晨策尋絶
壁夕息在山棲疏峰抗高館對嶺臨廻谿長林羅戶庭
積石擁階基連巖覺路塞密竹使徑迷來人忘新術去
子惑故蹊活活夕流駛噭噭夜猿啼沈冥豈别理守道
自不攜心契九秋幹目玩三春荑居常以待終處順故
安排惜無同懷客共登青雲梯又於南山往北山經
湖中瞻眺詩曰朝旦發陽崖景落憩隂峰舍舟眺廻渚
停策倚茂松側徑既窈窕環洲亦玲瓏俯視喬木杪仰
聆大壑淙石横水分流林密蹊絶蹤解作竟何感升長
皆丰容初篁苞綠籜新蒲含紫茸海鷗戲春岸天雞弄
和風撫化心無厭覽物眷彌重不惜去人遠但恨莫與
同孤遊非情歎賞廢理誰通又從斤竹澗越嶺谿行
詩曰猨鳴誠知曙谷幽光未顯巖下雲方合花上露猶
泫逶迤傍隈隩迢逓陟陘峴過澗既厲急登棧亦凌緬
川渚屢徑復乘流翫廻轉蘋萍泛沈深菰蒲冒清淺企
石挹泉飛攀林摘葉卷想見山阿人薜蘿若在眼握蘭
勤徒結折麻心莫展情用賞為美事昧竟誰辨觀此遺
物慮一悟得所遣謝惠連泛湖歸出樓中翫月詩曰
日落泛澄瀛星羅遊輕橈憩榭面曲汜臨流對廻潮輟
策共駢筵並坐相招要哀鴻鳴沙渚悲猨響山椒亭亭
映江月飀飀出谷飇斐斐氣冪岫泫泫露盈條近矚袪
幽藴遠視盪諠囂晤言不知罷從夕至清朝原謝莊
遊豫章西山觀洪崖井詩曰幽願平生積野好歲月彌
舍簪神區外整褐靈鄉垂林遠炎天隔山深白日虧遊
隂騰鵠嶺飛清起鳳池隠曖松霞被容與澗煙移將遂
丘中性結駕終在斯增鮑昭行藥至城東橋詩曰雞
鳴關吏起伐鼔早通晨嚴車臨廻陌延瞰歴城闉蔓草
緣高隅修楊夾廣津迅風首旦發平路塞飛塵擾擾遊
宦子營營市井人懷金近從利撫劒遠辭親爭先萬里
途各事百年身原齊謝脁和徐勉出新林渚詩曰宛
洛佳遨遊春色滿皇州結軫青郊路廻瞰滄江流日華
川上動風光草際浮桃李成蹊徑桑榆蔭道周又遊
東田詩曰戚戚苦無悰攜手共行樂尋雲陟累榭隨山
望菌閣遠樹曖芊芊山烟紛漠漠魚戲新荷動鳥散餘
花落不對芳春酒還望青山郭增梁武帝登北顧樓
(梁史武帝大同十年三月幸京口城登北固樓更名北顧)詩曰歇駕止行警廻輿暫
遊識清道廵丘壑緩步肆登陟雁行上差池羊腸轉相
逼歴覽窮天步矖矚盡地域南城連地險北顧臨水側
深潭下無底高岸長不測舊嶼石若構新洲花如織
原梁簡文帝薄晩逐涼北樓廻望詩曰平衢望如掌曾
雉曖相連斷雲留去石長山減半天戲鳬乘洑下漁舟
冒浪前又大同八年秋九月詩曰大君重九節下輦
上林中酒闌嘉宴罷車騎各西東時余守西掖脂車歸
北宫車分獨坐道扇拂冶城風落照塹中滿浮烟槐外
通長樂含初紫安榴折晩紅又大同九年秋七月詩
曰高樓闢左扇廻望依蘭橈晩風搖颺來落照參差好
增又往虎窟山寺詩曰塵中諠慮積物外衆情捐兹
地信爽塏墟壠曖阡緜藹藹車徒邁飄飄旌毦懸細松
斜繞徑峻嶺半藏天古樹無枝葉荒郊多野煙分花出
黃鳥挂石下新泉蓊鬱均䨇樹清虛類八禪棲神紫臺
上縱意白雲邊徒然嗟小藥何由齊大年原又登錦
堂詩曰孫生酸棗寺王子枝江樓何如登石鏡因閒猶
豫遊又應令詩曰蠡浦急兮川路長白雲重兮出帝
鄉平原忽兮遠極目江甸阻兮羇心傷樹廬岳兮高且
峻瞻派水兮去泱泱遠煙生兮含山勢風散花兮傳馨
香臨清波兮望石鏡瞻鶴嶺兮睇仙莊望邦畿兮千里
矌悲遥夜兮九廻腸顧龍樓兮不可見徒送目兮淚霑
裳元帝出江陵縣還詩曰遊魚迎浪上雊雉向林飛
遠邨雲裏出遥船天際歸又詩曰朝出屠羊縣夕反
仲宣樓水滿還侵岸沙盡稍開流又登江州百花亭
懷荆楚詩曰目極纔千里何由望楚津落花灑行路垂
楊拂砌塵柳絮飄春雪荷珠漾水銀試酌新春酒遥勸
陽臺人沈約登高望春詩曰登高眺京洛街巷何紛
紛回首望長安城闕鬱盤桓齊童躡珠履趙女揚翠翰
春風搖雜樹葳蕤綠且丹寳瑟玫瑰柱金羈玳瑁鞍淹
留宿下蔡置酒過上蘭日出照鈿黛風過動羅紈增
又鍾山應西陽王教詩曰靈山記地德險峭資嶽靈終
南表秦觀少室邇王城翠鳳翔淮海衿帶繞神坰北阜
何其峻林薄杳蔥青發地多竒嶺干雲非一狀合沓共
隠天參差互相望鬱律構丹巘崚嶒起青嶂勢隨九疑
高氣與三山壯即事既多美臨眺殊復竒南瞻儲胥觀
西望昆明池山中咸可悅賞逐四時移春光發隴首秋
風生桂枝多值息心侶結架山之足八解鳴澗流四襌
隱巖曲窈冥終不見蕭條無可欲所願從之遊寸心于
此足君王挺逸趣羽旆臨崇基白雲隨玉趾青霞雜桂
旗淹留訪五藥顧步佇三芝於焉仰鑣駕歲暮以為期
又登元暢樓詩曰危峰帶北阜高頂出南岑中有凌
風榭廻望川之隂岸險每增減湍平互淺深水流本三
派臺高乃四臨上有離羣客客有慕歸心落暉暎長浦
煥景燭中潯雲生嶺乍黑日下谿半隂信美非吾土何
事不抽簪原劉孝威出新林詩曰芒山視洛邑函谷
望秦京遥分承露掌遠見長安城故鄉已可識遊子必
勞情霧罷前邨見風息涌川平坐觀暮潮落漸見夕煙
生無由一羽化徒想風御輕蕭子範東亭極望詩曰
晩流稍東急暝景促西暉水鳥銜魚望蓮舟拂芰歸郊
原共超遠林野雜依菲從君采蘿葛寧復想輕肥蕭
子暉應教使客春遊詩曰上林看草色河橋望日暉洛
陽城閉晩金鞍横路歸蕭子雲落日郡西齋望海山
詩曰漁舟暮出浦漢女采蓮歸夕雲向山合水鳥望田
飛蟬鳴早秋至蕙草無芳菲故隱天山北夢想日依依
吳均迎柳吳興道中詩團團日西靡客念已蹉跎長
風倒危葉輕練網寒波白雲光彩麗青松意氣多所言
飽恩德忘我北山蘿庾肩吾暮遊山水賦韻得磧應
令詩曰餘春屬清夜西園恣遊歴入徑轉金輿開橋通
畫鷁細藤初上楥新流漸涵磧雲峰沒城柳電影開巖
壁王僧孺落日登高詩曰憑高且一望目極不能舍
東北指青門西南見白社軫軫河梁上紛紛渭橋下爭
利亦爭名驅車復驅馬寧訪蓬蒿人誰憐寂寞者又
至牛渚憶魏少英詩曰楓林曖似畫沙岸淨如埽空籠
望元石廻斜見危島綠草間遊蠭青葭集輕鴇徘徊洞
初月浸淫潰春澇非願歲物華徒用風光好劉綏和
晩日登樓詩曰所以登臺榭正重接煙霞長虹觸闌斷
歸鳥避空斜俯巢窺暝宿臨樹摘高花百雉時方晩九
層光尚賖增北周庾信遊山詩曰聊登元圃殿更上
增城山不知高幾里低頭看世間唱歌雲欲聚彈琴鶴
欲舞澗底百重花山根一片雨婉婉藤倒垂亭亭松直
豎原宗懍和歲首寒望詩曰旅騎出平原征鐃徧野
喧接里開都邑連車駐小門稻車廻故塢獵馬轉新邨
古碑空戴石山龕未上旛所言春不至未有桃花源
陳隂鏗和登百花亭懷荆楚詩曰江陵一柱觀潯陽千
里潮風煙望似接川路恨成遥落花輕未下飛絲斷易
飄藤長還依格荷生不避橋陽臺可憶處唯有暮將朝
又登武昌岸望詩曰遊人試歴覽舊跡但丘墟巴水
縈非字楚山斷類書荒城高仞落古柳細條疎煙蕪遂
若此當不為能居增隋盧思道河曲遊詩曰鄴下盛
風流河曲有名遊應徐託後乘車馬踐芳洲丰茸雞樹
密遥裔鶴煙稠日上疑高蓋雲起類重樓金羈自沃若
蘭棹成夷猶懸匏動清吹采菱轉豔謳還珂響金埒歸
袂拂銅溝唯畏三春晩勿言千載憂袁朗和洗掾登
城南坂望京邑詩曰二華連陌塞九隴統金方奥區稱
富貴重險擅雄強龍飛灞水上鳳集岐山陽神臯多瑞
跡列代有興王我后膺靈命爰來宅此土宸居法太微
建國資天府元風隔黎庶德澤浸區宇醒醉各相扶謳
歌從聖主南登少陵岸還望帝城中帝城何鬱鬱佳氣
廼蔥蔥金鳳凌綺觀璇題敞蘭宫複道東西合交衢南
北通萬國朝前殿羣公議宣室鳴珮含早風華蟬曜朝
日柏梁宴初罷千鍾歡未畢端拱肅巖廊思賢聽琴瑟
逶迤萬雉列隱軫千閭布飛甍夾御溝曲臺臨上路處
處歌鐘鳴喧闐車馬度日落長楸間含情兩相顧是月
冬之季隂寒晝不開驚風四面集飛雪千里廻狐白登
廊廟牛衣出草萊詎知韓長孺無復重然灰唐陳子
昂度荆門望楚詩曰遥遥去巫峽望望下章臺巴國山
川盡荆門煙霧開城分蒼野外樹斷白雲隈今日狂歌
客誰知入楚來駱賓王春晩從李長史遊開道林故
山詩曰幽尋極幽壑春望陟春臺雲光棲斷樹靈影入
仙杯古藤依格上野徑約山隈落蕊飜風去流鶯滿樹
來興闌荀御動歸路起浮埃又出石門詩曰層巖遠
接天絕嶺上栖煙松低輕蓋偃藤細弱絲懸石明如挂
鏡苔分似列錢暫策為龍杖何處得神仙宋之問遊
禹穴廻出若邪詩曰禹穴今朝到邪溪此路通著書聞
太史鍊藥有仙翁鶴往籠猶挂龍飛劒已空石帆搖海
上天鏡落湖中水底零露白山邊墜葉紅歸舟何慮晩
日暮使樵風崔湜冀北春望詩曰回首覽燕趙春生
兩河間曠然萬里餘際海不見山雨歇青林潤煙空綠
野閒問鄉何處所目送白雲還薛稷早春魚亭山詩
曰春氣動百草紛榮時斷續白雲自高妙徘徊空山曲
陽林花已紅寒澗苔未綠伊余息人事蕭寂無營欲客
行雖云遠翫之聊自足張說遊石門墨山二山相連
有襌堂觀天下絕境詩曰菌輪江上山近在華容縣常
涉巴丘首天晴遥可見佳遊屢前諾芳月愆幽眷及此
符守移歡言臨道便既攜賞心客復有送行掾竹徑入
隂窅松崖上空蒨草共林一色雲與峰萬變探窺石門
斷緣越沙澗轉兩山勢爭雄峰巘相顧眄藥妙靈仙寳
境華巖壑選清都西淵絶金地東敞宴池果接園畦風
煙邇臺殿高尋去石頂曠覽天宇徧千山紛滿目百川
豁對面騎來雲飛迎人去鳥聲戀長揖桃源士舉世同
企羨又游洞庭湖湘詩曰平湖曉望分仙嶠氣氛氲
鼓枻乘清渚尋峰弄白雲江寒天一色日靜水重文樹
坐參猿嘯沙行入鷺羣緣源斑篠密罥徑綠蘿紛洞穴
傳虛應楓林覺自熏䨇童有靈藥願取獻明君高適
同薛司直秋霽曲江俯見南山詩曰南山鬱初霽曲江
湛不流若臨瑶池間想望崑崙丘回首見黛色眇然波
上秋深沈俯崢嶸清淺延阻修連潭萬木影插岸千巖
幽杳靄信難測奫淪無暗投片雲對漁父獨鳥隨虛舟
我心寄青霞世事慚白鷗得意在乘興忘懷非外求良
辰自多暇欣與數子遊孟浩然秋登蘭山寄張五詩
曰北山白雲裏隱者自怡悅相望試登高心隨飛雁滅
愁因薄暮起興是清秋發時見歸邨人平沙渡頭歇天
邊樹若薺江畔舟如月何當載酒來共醉重陽節岑
參早秋與諸子虢州西亭觀眺詩曰亭高出鳥外客到
與雲齊樹點千家小天圍萬嶺低殘虹挂陜北急雨過
關西酒榼緣青壁瓜田傍綠谿微官何足道愛客且相
攜唯有鄉園處依依望不迷李頎望秦川詩曰秦川
朝望迥日出正東峰遠近山河淨逶迤城闕重秋聲萬
戶竹寒色五陵松客有歸歟歎淒其霜露濃王維冬
日遊覽詩曰步出城東門試騁千里目青山横蒼林赤
日團平陸渭北走邯鄲關東出函谷秦地萬方會來朝
九州牧雞鳴咸陽中冠蓋相追逐丞相過列侯羣公餞
光祿相如方老病獨歸茂陵宿李白入彭蠡經松門
觀石鏡緬懷謝康樂題詩書遊覽之志詩曰謝公之彭
蠡因此遊松門余方窺石鏡兼得窮江源將欲繼風雅
豈徒清心魂前賞逾所見後來道空存況屬臨泛美而
無洲渚喧漾水向東去漳流直南奔空濛三川夕回合
千里昏青桂隱遥月綠楓鳴愁猨水碧或可采金精祕
莫論吾將學仙去冀與琴高言又送友人尋越中山
水詩曰聞道稽山去偏宜謝客才千巖泉灑落萬壑樹
縈廻東海横秦望西陵繞越臺湖清霜鏡曉濤白雪山
來八月枚乘筆三吳張翰杯此中多逸興早晩向天台
又望九華贈青陽韋仲堪詩曰昔在九江上遥觀九
華峰天河挂綠水秀出九芙蓉我欲一揮手誰人可相
從君為東道主于此臥雲松杜甫望嶽詩曰岱宗夫
何如齊魯青未了造化鍾神秀隂陽割昏曉盪胷生層
雲決眥入歸鳥會當凌絶頂一覽衆山小又望嶽詩
曰西嶽崚嶒竦處尊諸峰羅立似兒孫安得仙人九節
杖拄到玉女洗頭盆車箱入谷無歸路箭括通天有一
門稍待秋風涼冷後高尋白帝問眞源又渼陂行詩
曰岑參兄弟皆好竒攜我遠來遊渼陂天地黤慘忽異
色波濤萬頃堆琉璃琉璃汗漫泛舟入事殊興極憂思
集鼉作鯨吞不復知惡風白浪何嗟及主人錦帆相為
開舟子喜甚無氛埃鳬鷖散亂櫂謳發絲管啁啾空翠
來沈竿續蔓深莫測菱葉荷花淨如拭宛在中流渤澥
清下歸無極終南黑半陂已南純浸山影動窈窕沖融
間船舷冥戛雲際寺水面月出藍田關此時驪龍亦吐
珠馮夷擊鼓神龍趨湘妃漢女出歌舞金支翠旗光有
無咫尺但愁雷雨至蒼茫不曉神靈意少壯幾時奈老
何向來哀樂何其多又瞿塘兩崖詩曰三峽傳何處
雙崖壯此門入天猶石色穿水忽雲根猱玃鬚&KR1046;古蛟
龍窟宅尊羲和冬馭近愁畏日車飜又渡江詩曰春
江不可渡二月已風濤舟楫攲斜疾魚龍偃臥高渚花
張素錦汀草亂青袍戲問垂綸客悠悠見汝曹又登
兖州城樓詩曰東郡趨庭日南樓縱目初浮雲連海岱
平野入青徐孤嶂秦碑在荒城魯殿餘從來多古意臨
眺獨躊躇又西閣雨望詩曰樓雨霑雲幔山寒著水
城徑添沙面出湍減石稜生菊蕊淒疎放松林駐遠情
滂沱朱檻濕萬慮倚檐楹又曉望白帝城鹽山詩曰
徐步移班杖看山仰白頭翠深開斷壁紅遠結飛樓日
出清江望暄和散旅愁春城見松雪始擬進歸舟又
野望詩曰清秋望不極迢遰起曾隂遠水兼天淨孤城
隱霧深葉稀風更落山迥日初沈獨鶴歸何晩昏鴉已
滿林又滕王亭子詩曰君王臺榭枕巴山萬丈丹梯
尚可攀春日鶯啼修竹裏仙家犬吠白雲間清江碧石
傷心麗嫩蕊濃花滿目斑人到于今歌出牧來遊此地
不知還又詩曰寂寞春山路君王不復行古牆猶竹
色虛閣自松聲鳥雀荒邨暮雲霞過客情尚思歌吹入
千騎把霓旌又登高詩曰風急天高猿嘯哀渚清沙
白鳥飛廻無邊木葉蕭蕭下不盡長江滚滚來萬里悲
秋常作客百年多病獨登臺艱難苦恨繁霜鬢潦倒新
亭濁酒杯劉長卿秋雲嶺詩曰山色無定姿如煙復
如黛孤峰夕陽後翠嶺秋天外雲起遥蔽虧江廻頻向
背不知今遠近到處猶相對錢起送包何東遊詩曰
水國嘗獨往送君還念兹湖山遠近色昏旦煙霞時予
好謝公跡常吟孤嶼詩果乘扁舟去若與白鷗期野趣
及春好客遊欣此辭入雲投館僻采碧過帆遲江上日
回首琴中勞别思春鴻刷歸翼一寄杜蘅枝韋應物
龍門遊眺詩曰鑿山導伊流中斷若天闢都門遥相望
佳氣生朝夕素懷出塵意適有攜手客精舍繞層阿千
龕鄰峭壁緣雲路猶緬憩澗鐘已寂花樹發煙華淙流
散石脈長嘯招遠風臨潭潄金碧日落望都城人間何
役役孟郊越中山水詩曰自覺耳目勝我來山水州
蓬瀛若髣髴四野如泛浮碧嶂幾千繞清泉萬餘流莫
窮合沓步孰盡派别遊越水淨難汚越天隂易收氣鮮
無隱物目視遠更周舉俗媚蔥蒨連冬擷芳柔菱湖有
餘翠茗圃無荒疇賞異忽已遠探竒誠淹留永言終南
色去矣銷人憂戴叔倫晩望詩曰山氣碧氤氲深秋
帶夕曛人歸孤嶂晩犬吠隔谿雲杉竹何年種煙塵此
地分桃源寧異此猶恐世間聞元稹西郊遊矚詩曰
東風散餘冱陂水澹已綠煙芳何處尋杳靄春山曲新
禽哢暄節晴光泛嘉木一與諸君遊華觴秋見屬白
居易遊坊口懸泉偶題石上詩曰濟源山水好老尹知
之久常日聽人言今秋入吾手孔山刀劒立沁水龍蛇
走危磴已懸泉澄灣轉坊口虛明見深底淨綠無纖垢
僊櫂浪悠揚塵纓風抖擻巖寒松柏短石古莓苔厚錦
座嬰高低翠屏張左右雖無安石妓不乏文舉酒談笑
逐身來管絃隨事有時逢杖錫客或值垂綸叟相與澹
忘歸自辰將及酉又秋日與張賓客舒著作同遊龍
門醉中狂歌凡二百三十八字詩曰秋天高高秋光清
秋風嫋嫋秋蟲鳴嵩峰餘霞錦綺卷伊水細浪鱗甲生
洛陽閒客知無數少出遊山多在城商嶺老人自追逐
蓬丘逸士相逢迎南出鼎門十八里莊居邐迤橋道平
不寒不熱好時節鞍馬穩快衣衫輕並轡踟躕下西岸
扣絃容與繞中汀開懷曠逹無所繫觸目勝絶不可名
荷衰欲黃荇猶綠魚樂自躍鷗不驚翠藻蔓長孔雀尾
彩船櫓急寒雁聲家醖一壺白玉液野花數把黃金英
朝遊回看西日暮夜話坐及東方明暫停杯觴輒吟詠
我也狂言君試聽丈夫一生有二志兼濟獨善難得幷
不能救療生民病即須洗濯塵土纓況吾頭白眼已暗
終日戚促何所成不如展眉開口笑龍門醉臥香山行
又東樓南望詩曰不厭東南望江樓對海門風濤生
有信天水合無痕鷁帶雲帆動鷗和雪浪翻魚鹽聚為
市煙火起成邨儲嗣宗春遊望仙谷詩曰清無車馬
塵深洞百花春雞犬疑霑藥耕桑似避秦登山樵采路
臨水浣紗人若得心無事移家便卜鄰朱長文望中
有懷詩曰龍向洞中銜雨出鳥從花裏帶香飛白雲斷
處見明月黃葉落時聞擣衣韋莊南昌晩眺詩曰南
昌城郭枕江煙章水悠悠浪拍天芳草綠遮仙尉宅落
霞紅襯賈人船霏霏閣上千山雨嘒嘒雲中萬樹蟬怪
得地多章句客庾家樓在斗牛邊宋王禹偁春遊南
靜川詩曰南過高車嶺川源似掌平峰巒開畫障畎畞
列棋枰帝女柔桑綠王孫野草生提壺催我醉戴勝勸
人耕商嶺堪攜妓丹河好濯纓蓋圓松影密鞭亂竹根
獰勃勃畬田氣磷磷水磑聲野桃誰似主山鳥不知名
欲舞寧無蝶思歌亦有鶯官閒春日永擔酒此中行
趙抃遊青城山詩曰三十六峰峻維岷在蜀竒方行刺
史部重款丈人祠凍雪諸蕃隔晴雲六面披訪山窮寳
洞敕鬼覘豐碑泉落寒崖響蘿依古木垂良工存舊筆
老叟琢新詩陟險齊䨇屐逢幽鼓七絲盤桓不忍去還
作更來期又出雁蕩回望常雲峰詩曰遊徧名山未
肯休征車已發尚回眸高峰亦似多情思百里依然一
探頭林逋湖樓晩望詩曰湖水混空碧憑闌凝睇勞
夕寒山翠重秋淨雁行高遠意極千里浮生輕一毫叢
林數未徧杳靄隔魚舠又上河閒泛檥舟石函因過
下湖小墅詩曰平高望不極雲樹遠依依及向扁舟泊
還尋下瀨歸青山連石埭春水入柴扉多謝提壺鳥留
人到落暉蘇舜欽獨遊輞川詩曰行穿翠靄中絶磵
落疎鐘數里蹋亂石一川環碧峰暗林麋飬角當路虎
留蹤隱逸何曾見孤吟對古松又遊招隱道中詩曰
揚鞭望招隱塵思漠然收雲接青林合泉兼碧草流疎
鐘傳别壑晩日動前樓嘉遯平生志吁嗟得暫遊梅
堯臣希深惠書言與師魯子聰永叔幾道遊嵩因誦而
韻之曰聞君奉宸詔瑞祝疑靈岫山水聊得遊志願庶
可就豈無朋從俱況此一二秀方蘄建春陌十刻殘晝
漏初經緱氏嶺古柏尚鬱茂却過轘轅關巨石相撐鬭
夕齋禮神祠法衮被藻繡畢事登山椒常服更短後從
者十數人輕齎不為陋是時天清隂力氣勇奔驟雲巖
杳虧蔽花草藏澗竇傍林有珍禽驚聒若避彀盤石暫
憩休泓泉助吞漱上窺玉女窗嶄絶非可構下玩𢷬衣
碪焜燿金紋透尹子體雄恢攀緣逾習狃歐陽稱壯齡
疲軟屢顛踣競歡相扶持芒屩資踐蹂八仙存故壇三
醉孰云謬鄙哉封祝碑數子昔鐫鏤偶識一時事曷虞
來者詬絶頂瞰諸峰隘然輕宇宙遥思謝塵煩欲知羣
鳥獸韓公傳石室聞之固已舊當時興稍衰不暇苦尋
究東崖暗壑中釋子持經咒于今二十年飲食同猿狖
君子聆法音充爾溢膚腠嘗期躡屐過吾儕色先愀遂
乖真諦言兹亦甘自咎中預會幾望涼蟾皓如晝紛紛
坐談謔草草具觴豆清露濕巾裳誰人苦羸瘦便即忘
形骸胡為戀纓綬或疑桂宫近斯語豈狂瞀歸來遊少
室崷崪殊引脰石室迢遰過探訪仍邂逅捫蘿上岑邃
仙屋何廣袤乳水出其間涓涓自成溜凡骨此熏蒸靈
真安可覯霞壁幾千尋四字侔篆籀咸意苔蘚文誠為
造化授標之神清洞民俗未嘗遘忽覺風雨冥無能久
瞻扣悤悤遂宵征勝事皆可復俚歌縱諠譁怪說多駮
糅凌晨關塞陽追賞顔匪厚窮極四百里寧憚疲左右
昨朝書報予聞甚醉醇酎所嗟遊遠方心焉倍如疚
又魯山山行詩曰適與野情愜千山高復低好峰隨處
改幽境獨行迷霜落熊升樹林空鹿飲溪人家在何許
雲外一聲雞余靖遊水南寺詩曰䨇刹聳浮雲層軒
絶世塵松溪千蓋雨茶圃一旗春夜梵龕燈暗朝香篆
火新暫來遊永日堪羨白蓮人歐陽修和丁寳臣遊
甘泉寺詩曰江上孤峰蔽綠蘿縣樓終日對嵯峨叢林
已廢姜祠在事迹難尋楚語訛空餘一派寒巖側澄碧
泓亭涵玉色野僧豈解惜清泉蠻俗那知為勝迹西陵
老令好尋幽時共登臨向此遊攲危一徑穿林樾盤石
蒼涼留客歇山深雲日變隂晴澗柏巖松度歲青谷裏
花開知地暖林間鳥語作春聲依依渡口夕陽時却望
層巒在翠微城頭暮鼓休催客更待横江弄月歸又
豐樂亭遊春詩曰綠樹交加山鳥啼晴風蕩漾落花飛
鳥歌花舞太守醉明日酒醒春已歸又曰春雲澹澹
日輝輝草惹行襟絮拂衣行到亭西逢太守籃輿酩酊
插花歸又曰紅樹青山日欲斜長郊草色綠無涯遊
人不管春將老來往亭前蹋落花韓維登湖光亭詩
曰雪盡塵消徑露沙公家池館似山家翠㾗滿地初生
草紅氣通林未放花匝岸平波清照雁壓城危榭斗回
鴉自慙白首猶圭組此地年年賞物華米芾望海樓
詩曰雲間鐵甕近青天縹緲飛樓百尺連三峽江聲流
筆底六朝帆影落尊前幾番畫角催紅日無事滄洲起
白煙忽憶賞心何處是春風秋月兩茫然秦觀次韻
子由題平山堂詩曰棟宇高開古寺間盡收佳處入雕
闌山浮海上青螺遠天轉江南碧樹寬雨檻幽花滋淺
淚風巵清酒漲微瀾遊人若論登臨美須作淮東第一
觀又次韻子由題摘星亭詩曰崑崙左右兩招提中
起孤高雉堞西不見燒香成宿霧虛傳裁錦作障泥螢
流花苑飛星亂蕪滿春城綠髮齊長憶凭闌風雨後斷
虹明處海天低又金山晩眺詩曰西津江口月初弦
水氣昏昏上接天清渚白沙茫不辨只應燈火是漁船
范成大拄笏亭晩望詩曰林泉隨處有清涼山繞闌
干客自忙溪雨不飛虹尚飲亂蟬高柳滿斜陽又上
清宫詩曰歴月捫參興未闌丹梯通處更躋攀冥濛蜀
道一雲氣破碎岷山千髻鬟但覺星辰垂地上不知風
雨滿人間蝸牛兩角渾如夢更說紛紛觸與蠻又最
高峰望雪山詩曰大面峰頭六月寒神燈收罷晩雲班
浮空忽湧三銀闕云是西天雪嶺山劉宰北固山望
揚州懷古詩曰北固城高萬象秋煙竿一縷認揚州試
乘綠漲三篙水要見朱簾十里樓淚濕宫衣朝霧重愁
熏寒草夕陽浮隋堤舊事無人問兩兩垂楊繫客舟
戴復古烏聊山登覽詩曰抖擻嚻塵上翠微旁溪寺上
坐題詩忽聞啼鳥不知處細看好山無厭時風掃雲煙
開遠景人攜香火謁叢祠客來千里登臨意說與時人
未必知又登快閣黃明府強使和山谷先生留題之
韻曰未登快閣心先快紅日半檐秋雨晴宇宙無邊萬
山立雲煙不動八窗明飛來一鶴天相近過盡千帆江
自横借問金華老僊伯幾人無忝入詩盟黃公渡奥
邨晩望詩曰山逐寒雲斷天隨暮靄低稻畦迷上下樵
徑自東西故國存書劒他鄉咽鼔鼙涓埃期補報未敢
卜幽棲謝翺遊釣臺詩曰古臺臨釣渚遺像在蒼煙
有客隨槎到無僧依樹禪風塵侵祭噐樵獵避兵船應
有前朝蹟看碑數漢年呂定望岱岳詩曰岱宗東望
鬱嵯峨萬丈仙橋鳥外過秦樹千年空老大漢碑終古
不消磨天壇夜靜垂星斗石磴春深長薜蘿記得舊遊
曾載酒頽然峰頂作長歌林景熙重遊鏡曲次韻詩
曰青眼重逢白髮新舊遊却恐是前身野鳩妬客招呼
雨江燕隨人管領春曾附僊舟追李郭獨提詩律繼黃
陳鏡中恨不移家住山水蒼蒼老釣綸真山民光霽
閣晩望詩曰一閣納萬象危闌俯渺茫白沙難認月黃
葉易為霜宿鳥投煙嶼歸樵趁野航孤吟誰是伴漁笛
起滄浪元周權次韻秋望詩曰莫鴉歸處斷霞明搔
首風前萬里情煙抹山光翠屏冷水涵天影玉壺清蟲
鳴沙徑宵初永雁落蘆汀月未生何事數聲江上笛吹
將離恨滿孤城揭傒斯遊麻姑山雲關詩曰君子荷
初服恩至若無榮穆穆芳雨散悠悠蒼山行危關擁霧
黑飛桁緣雲青苔蘚滑如積松杉香冥冥時逢負芝翁
忽聞流水聲舉足向益高矯然欲遐征徒隸各忘倦矧
彼高人情黃清老登平遠堂鼇頂峰詩曰六鼇簸蕩
元圃碎三島崩騰失空翠海風掣斷南山雲分我滄江
半江水臺南巖谷青岌岌竒松怪石作人立山巔恐有
風雨來林徑空濛落花濕水東屴崱結平綠積霧飛嵐
坐堪掬蓬萊迢迢幾萬里一碧天光浸寒玉吟翁回首
看不足緩步策驢渡空谷誰知咫尺山中幽望斷殘暉
立脩竹許有壬登岳陽樓詩曰半空輪奐壯巴丘消
得騷人一繫舟雲氣遠攜湘雨至湖光寒入蜀江流山
川信美非吾土天地無窮有此樓三十四年如夢過可
憐華髮賦重遊王翰遊枕煙寺詩曰石磴招提古松
蘿冥不分排雲䨇樹轉隔水一鐘聞林影疑殘雨山光
倚夕曛醉來歸路遠秋思正紛紛成廷珪登望江樓
詩曰長江不可極岸幘獨登臨潮信自朝莫山光無古
今碑亭流水涸輦路積苔深欲寫興亡恨西風萬葉吟
嚴士貞方山詩曰遥望羣峰擁翠鬟登臨殊覺倦躋
攀枯藤倒挂長松上峻瀑斜飛兩峽間龍卷雲歸常帶
雨犬隨人去自登山湫池只在危岑頂欲啓瑶函論大
還又臺山詩曰乘興行歌上古臺衆峰環處一徘徊
怪松歲老縈蒼蔓小殿春深長綠苔霧暗兩池龍隱見
煙消萬里鳥飛廻山頭老嫗知消息驚問適從何處來
又廣德觀詩曰瑶臺瓊館古朱砂知是神仙第一家
不向山中餐柏實却來溪上看桃花玉壺春暖融瓊液
金鼎朝寒護碧霞須待三千功行滿御風同駕五雲車
又夀聖觀詩曰來遊磊石訪元關雨漬莓苔繞砌斑
歲月如流宮殿廢溪山無主鼓鐘閒數聲漁唱蒼茫外
一片仙碑紫翠間獨拄瘦筇空佇立竹松疎處看銀山
明劉基郊遊詩曰草根螻蟈鳴湖上蒹葭靡繁林溺
深綠清池散圓紫離居昧節序陶情類佳士汎舟出郊
甸緩步信所履壺觴展倡酬及此晴日美嘯歌望山川
慷慨集悲喜歸雨入禹穴返照射宛委鳥啼樹有風帆
過煙在水興盡各言還適意聊復爾又晩同方舟上
人登獅子巖作曰落日下前峰輕煙生遠林雲霞媚餘
姿松柏澹清隂振策縱幽步披榛陟層岑槿花籬上明
莎雞草間吟涼風自西來飀飀吹我襟榮華能幾時搖
落方自今逝川無停波急弦有哀音顧瞻望四方悵焉
愁思深又古戍詩曰古戍連山火新城殷地笳九州
猶虎豹四海未桑麻天迥雲垂草江空雪覆沙野梅燒
不盡時見兩三花高啓郊野雜興詩曰幽事向誰誇
孤吟對晩沙浣衣江動月繫艇岸垂花行蟻如知路歸
鳬自識家一尊茅屋裏隨意荅春華何景明玉泉詩
曰行遊金口寺坐愛玉泉名雲去隨龍女風來動石鯨
入宫朝太液穿苑象昆明却望天河水迢迢萬古情
李夢陽九潭詩曰岧岧千仞嶺下有百尺潭夕風起微
瀾浟浟動晴嵐俯之鑒我心佇翫雲波涵流蕤颺寒清
躍魚胡可探蹊暝樵響歇猿鳥來相參寄語泥中物長
蟠恐未堪薛瑄遊習池詩曰谷口一徑入蒼山四邊
開中有習池水水碧無纖埃微風一蕩拂林影久徘徊
寒光空心性俯翫何悠哉孫一元紫陽山中徐步詩
曰窮壑卧孤松寒風生杖履幽人獨往來鳥弄自成句
因山幸得秋欣然有餘趣片雨弄江光孤雲起汀樹望
中水似天嘯坐漁舟去又櫂舟西湖登孤山拜和靖
處士墓詩曰向晩南屏路相攜上釣䑳山根晴亦濕湖
氣夜難昏月色留吹笛鷗羣廻洗尊來尋林處士地下
有知音頓銳出聖水關往鳳皇山詩曰嵲兀攢泬寥
參差入煙霧漸與人世隔遂愜平生素嵌壁關門轉驀
石亂流怒隂崖匯靈淵未冬已寒冱帶嶠蒼靄微幕頂
白雲度斷徑屢猱接傾巖數狼顧肆貪意興竒強制心
膽怖睨憎仄磴危足試攲岑固絶壑廼無地登天疑有
路空寂排宴詮清虛獲元悟呼察遊善卷碧仙居詩
曰落日下空門齋鐘出林莽偶兹叩精廬再宿翠微上
舊遊不知處但見松杉長巖虛露氣清坐覺心魂爽月
白山窗高夜靜風泉響遂令寤寐中超然脫塵網雲壑
永可棲願言稅歸鞅又澄觀樓曉坐詩曰曉色澄秋
林霞明暎山翠貪竒事夙興爽氣醒殘醉空霜日夜繁
坐見木葉瘁天高宿霧收白雲出平地初日照重巖寒
流響虛隧景物清心魂泠然起遐致又過緱陽山居
詩曰林泉愜嘉遯乘興訪幽蹤野曠餘寒照山深多亂
峰潭煙生暮色水木澹秋容不是桃源地虛疑物外逢
胡纘宗登天柱閣詩曰與客上江樓横江山欲浮雲
當天柱出月傍小孤流帆外收吳楚尊前落斗牛瀰漫
忽千里倚檻思悠悠劉大夏玉泉道中詩曰晩來聯
騎蹋晴沙風景蒼蒼一道斜幾處白雲前代寺數邨流
水野人家鶯啼别墅春猶在馬到西山日未斜回首不
知歸路遠九重宫殿隔煙霞楊基登岳陽樓詩曰春
色醉巴陵闌干落洞庭水吞三楚白山接九疑青空闊
魚龍舞嬋娟帝子靈何人夜吹笛風急雨冥冥喬世
寧馬湖登覽詩曰四海車書一干旄萬里揚牂柯今作
郡魑魅舊為鄉江自金沙出山連玉嶠長歲時常霧雨
草樹但青蒼陳有守登齊雲詩曰夙齡志遐討西征
恣遊目三年歴大行旬月棲王屋洵美自冀方駕言歸
海陸策杖登雲峰振衣問天谷白岳標神臯紫崖峙靈
隩雲亭望仙馭虛館探真籙薄霄叩金庭御風驂玉輅
天門挹非煙日觀攀若木晞髮九垓城舒嘯三洲閣乞
山稱外臣樓居肇枚卜李先芳德藩白雲亭觀珍珠
泉詩曰帶礪開宗國湖山列祖筵泛槎滄海上張樂白
雲顛臺榭吞寒浦笙歌拂夕煙地靈噴玉屑天派瀉珠
泉鮫室光逾媚驪宫夜不眠月中疑蚌出水底見星懸
詞客頻中聖君王正渴賢本支流不盡千古鏡常圓
皇甫汸遊仙都同樊侍御詩曰寡諍謝晝牘懷仙抗晨
旌怪石儼壁立危峰類削成陽火伏未息隂湖鑒以清
下有干霄木上有承露莖漢武建柏寢秦皇慕蓬瀛惜
哉無靈氣安得遂沖升軒后獨不朽鼎實垂鴻名柱史
良地主邀我鈞天行黃金九奏發白玉䨇童迎聊從避
驄路一展攀&KR1046;情李攀龍登黃榆馬陵諸山是太行
絶頂處詩曰黃榆高不極臨眺亦竒哉河勢中原坼山
形上黨來白雲横塞斷寒峽倚天開搖落清秋色多慚
作賦才又集開元寺詩曰流隂拂層岑返照翳深谷
古寺入蕭條廻巖抱幽獨梵影淨香臺鐘聲殷石屋絶
壁棲禪誦懸崖下樵牧秋花雨還瘦老樹霜逾秃寒泉
可瑩心白雲況極目登臨客自佳搖落時何速蔬色蕩
腥羶苔光清簡牘新詩發神秀舊遊耿初服歸來杖履
便老去煙霞伏高城出睥睨燈火通林麓言旋轉多興
後期此同宿又遠遊篇曰乘屩萬里外言造太微庭
雲霞曜朱闕日月夾丹櫺羣后儼金止仙女紛玉亭隨
風列以雨出窈而入冥沆瀣飛素液芝草不復零虹霓
為我帶雜佩搖華星濯纓河漢流清波正泠泠俯視世
間人泛泛如浮萍王世貞與黎職方呂光祿共賦峴
山石尊詩曰李相昔鯨飲顔公復鴻騫遂令兹山名遠
並太傅尊閏季大火流清隂猶未髠選勝仍選良避蒸
因避喧稍驚蒙茸豁遂辭䆗窱捫儼然見中窪宛爾發
清源北斗與南箕不挹名空存安得瀉天瓢下注此石
罇左攬仙人箸右洗玉女盆夕旭代為薪青山借作飱
遥吹從東來密箐輕飇飜一酌澆磊塊再舉超籠樊首
驂華胥路息駕衆妙門始知泛三雅有待猶為煩又
陟牛首山詩曰金陵信佳地兹山仍麗觀標形自牛首
遥勢應龍盤叢楸入晝暝長松當夏寒雲梯界危漢梵
宇繪層巒仰窺象緯逼俯覺塵世寬江拖萬里練巖横
千仞丹王世懋泛太湖抵西洞庭詩曰具區昔載勝
包山始薄遊理檝戒良辰景氣及凛秋帆輕岸猶近舟
攲風始遒洪波蕩無涯超忽薄天浮初陽麗遠岑微隂
帶中流隱見逓羣峰出没或環洲舉白屬飛鴻高詠驚
潛虯崩湱餘胥怒徜徉存蠡謀弔古有遺思會心故忘
憂疲苶儻可捐庶彼沙中鷗徐中行春晩同順甫元
美遊姚園詩曰落魄憐吾黨流光憶去年狂歌依白雪
醉眼望青天詞賦非時好漁樵自舊緣試看芸閣吏何
似竹根眠宗臣同元美明卿集張氏園亭詩曰古臺
荒自出石磴曲相臨忽起千秋思能空萬里心明月有
如此幽人不可禁何須賦搖落夜色五雲深吳國倫
登七臺山絶頂詩曰眞氣鬱不改結為谿上山岧嶢七
頂秀逶迤三郡間熒熒吐南斗歴歴排天關謇子久臥
閣欲往無羽翰兹晨挈霞友矯足窮躋攀絶磵蔭楩梓
隂磴飛潺湲逡廵造無際忽擁仙人壇苔蘚蝕故鼎伊
誰睹還丹龍蛻亦已遠鶴馭當來還岑樓俯冥壑列嶂
趨危闌且復劖莃苓麋鹿羣相歡登高望遠海天路何
漫漫海風吹白雲須臾卷層巒衣裳濕空翠几席衝驚
湍竒賞一以愜何當此休餐凌虛但長嘯高枕青林端
又遠遊篇曰一隅非我宅九土安足州廹厄從世人
四顧嬰百憂經營甕盎間區區欲何求金石良易敝曜
靈忽已遒白雲啓閶闔飄然思遠遊道逢赤松子仙藥
為我投舉翼崑崙顛息駕扶木丘扶木挂東海元氣鼓
洪流下枝九陽伏上枝一陽浮神魚戴五城氣吐金銀
樓登樓瞰列缺六漠何悠悠始知泰初理可與天地侔
御定淵鑑類函卷三百七
