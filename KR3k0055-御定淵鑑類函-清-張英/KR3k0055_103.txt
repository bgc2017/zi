欽定四庫全書
御定淵鑑𩔖函卷九十八
設官部三十八(東宫官總載太太子六傅總載太保太子太師子太傅太子)
(增太子少師太太子少傅丞增太子少保直附太子賓客子詹事主簿司)
(太子中庶子司中允附左右贊善增司直郎議郎中舍人)(左右諭德太子洗馬)
(太子舍人正通事舍人附校書字附)(崇文館學士)(文學)
東宫官緫載一
原杜氏通典曰凡三王教世子必以禮樂樂所以修内
禮所以修外禮樂交錯於中發形於外是故其成也懌
恭敬而温文(中心也懌悅也)立太傅少傅以養之欲其知父子
君臣之道也(言養者積浸成長也)太傅審父子君臣之道以示之
少傅奉世子以觀太傅之德行而審諭之(謂說其義也)太傅
在前少傅在後(謂其在學時也)入則有保出則有師(謂燕居出入時也漢)
(班彪上書曰昔成王為孺子出則周公召公史佚入則太顛閎夭南宫适散宜生左右前後皆正人也)是
以教諭而德成也秦漢以下始加置詹事中庶子及諸
府寺等官亦有以他官而監護者(後漢順帝立太子居承光宫以侍御史种)
(暠監護有中常侍卒乘衣車來載太子太子太傅高褒憂懼不能止開門將出而暠至手劒當車曰太子國之)
(儲副天命所繫常侍來無尺一何以得將太子去何知不與内寵奸臣共挾邪謀今日之事冇死而已乃遣褒)
(詣臺啓白得中決勅乃聽之)自魏眀帝以後久曠東宫制度闕廢官
司不具(吳孫權即位孫登為太子兼置四友等官以諸葛恪為左輔張休為右弼顧譚為輔正都尉陳)
(表為翼正都尉是為四友於是東宫號為多士)晉初詹事左右率庶子中舍人
諸官並未置唯置衛率令典兵二傅并攝衆事至咸寧
元年始置詹事以領宫事宋孝武置東宫率更令等官
其中庶子庶子中舍人舍人洗馬各減舊員之半後周
加置太子諫議員四人至隋罷詹事分東宫置門下坊
典書坊(北齊已有典書坊)以分統諸局(比門下内史二省)門下坊有左
庶子二人内舍人四人錄事二人統司經宫門内直典
膳藥蔵齊師等六局典書坊有右庶子二人舍人通事
舍人各八人領内坊唐置詹事府以統衆務置左右二
春坊以領諸局(龍朔二年改門下坊為左春坊典書坊為右春坊咸亨初復舊景雲元年又改)
(為之)左春坊置左庶子二人中允二人司議郎四人錄事
二人左諭德一人左贊善大夫五人崇文館校書郎八
人亦統六局(六局之中唯改齊師為典設餘局名與隋同其六局長官唯司經置洗馬宫門置大)
(夫餘各置監以局名冠之所冠如其名龍朔中改宫門大夫如諸監並為郎遂為永制也)右春坊置
右庶子二人中舍人二人舍人四人錄事二人右諭德
一人右贊善大夫五人通事舍人八人兼領内坊(内坊置典)
(内二人掌閣内諸事諸坊局小吏各有差)因隋制也增文獻通考曰宋東
宫有六傅下至率更令僕古官存而無職司至道元年
建儲闈置賓客二人左右庶子諭德中舍各一人並以
他官兼充左右春坊鑄印置吏員反太子登極則省春
坊司累朝皆然真宗在東宫建堂習射名繼照堂有勾
當官三人(以諸司使及内侍充)仁宗在東宫肄學建堂名資善堂
有都監一人(以入内侍都知班充)宋史曰資善堂有翊善贊讀
直講說書皇太子宫小學教授資善堂小學教授等官
翊善贊讀直講皆舊制說書而下中興以後增置資善
堂自仁宗為皇子時為肄業之所每皇子出就外傅選
官兼領元豐八年哲宗初開講筵詔講讀官日赴資善
堂以雙日講讀仍輪一人宿直靖康時詔皇太子出就
外傅就&KR1269;善堂置學舍令國子監供監書至紹興時孝
宗封建國公出就資善堂聽講先是宰臣趙鼎得旨於
宫門内造書院至是始成以為資善堂命儒臣為直講
翊善悉如資善故事以左史范沖充翊善右史朱震充
贊讀時稱極選孝宗淳熙七年皇孫英國公始就傅詔
置皇太子宫小學教授一員續文獻通考曰遼南面
東宫三師府太子賓客院太子詹事院左右春坊司經
局太子家令寺太子率更寺太子僕寺太子左右衛率
府北面有皇太子惕隠司掌皇太子宫帳之事著帳郎
君院内設皇太子祗應司金天德四年始定制宫師府
三師三少詹事院詹事三寺十率府皆隸焉左右諭德
為東宫僚屬有左右贊善司經正副典食令丞(屬詹事院)掌
飲令丞(屬宫師府)内直郎家令丞僕正左右衛率府(皆屬宫師府)
元大德十一年置宫師府至元十五年初立詹事院以
諤勒哲為右詹事賽音為左詹事副詹事詹事丞院判各
二員别置宫臣賓客二員左右諭德左右贊善各一員
校書郎二員中庶子中允各一員三十一年太子薨乃
以院之錢糧選法工役悉歸太后位下改為徽政院以
掌之天歷元年改為儲慶使司未幾改為儲政院置院
使僉院同僉院判司議長史等官至正十三年復立詹
事院順帝至正七年立端本堂以李好文為太子諭德
歸𤾉為贊善張仲為文學皇太子以是日入肄業托克托
領端本堂事端本堂虛中以俟至尊臨幸太子與師傅
分東西向坐授書其下僚屬以次列坐有家令司置家
令丞各二人典膳署珍蔵文成供須三庫柴炭局備用
庫嘉醖局典倉署備物等庫皆屬焉左右衛率府置率
使副使僉事等官至大元年撥江南行省萬戸府精粹
漢軍為東宫衛軍凡侍衛緫管儀衛等司皆屬焉眀洪
武初置大本堂取古今圖書充其中召四方名儒教太
子親王諸儒專經面授分番夜直已而太子居文華堂
諸儒臣迭班侍從又選才俊之士日充伴讀是時東宫
官有同知詹事院事副詹事左右詹事丞左右率更令
率府使副使諭德贊善文學中舍正字侍正洗馬庶子
皆勲舊大臣兼之不别設府僚十四年設左右司直郎
左右清紀郎十五年置左右春坊各設大學士又置司
經局設洗馬校書正字二十二年以官聯無統始置詹
事院二十五年改院為府置詹事一人少詹事二人丞
二人其屬主簿錄事各一人通事舍人二人其左右春
坊置大學士一人庶子諭德中允贊善各一人司直郎
清紀郎司諫各一人司經局置洗馬一人校書二人正
字二人本府堂上官與翰林院官互兼職事凡講讀纂
修考試等官皆與本院同坊局雖各有印然事則詹事
統之自永樂定鼎北京以後南京詹事府不設官止設
主簿一員
東宫官緫載二
原詩宋顔延之直東宫荅鄭尚書道于詩曰皇居體環
極設險祗天工兩闈阻通軌對禁限清風
原箴晉温嶠侍臣箴曰勿謂其微覆簣成高勿謂其細
巨由纖毫故曰善不積不足以成名話言如絲而萬里
來享無以處極而利在永貞是以太子之在東宫均士
抗禮以卑厥情入學齊齒言稱先生不以言自臧不以
貴為榮思有虞之烝烝尊周文之翼翼晨昏靡違夙興
宴息師傅是瞻正人在側屏彼佞䛕納此亮直故傅敬
德義臣思盡忠或稽古訓導惟道之不融或造膝詭辭
懼咎之藴崇惴惴兢兢思二雅之遺風鑒乎九三天禄
永終近臣司規敢告常從
增論眀王鏊論東宫官曰今國家之東宫官以序進未
必皆天下之選學之日晨而授書授畢而退日中進講
講畢而退況祁寒暑雨學皆間歇間歇之日所與宴遊
者誰歟所與居處出入者誰歟不可得而知也又近世
之弊患在上下不交然為太子亦且未同於為君今則
儼然端默有言且不敢進又況為君之日乎求上下交
而德業成胡可得也國初建大本堂取古今圖書充其
中延四方名儒教太子親王分番夜直時時賜宴賦詩
講論文學無虛日仁宗于潜邸宴勞東宫之官如家人
父子有從學詩學表至有以暗遂眀之喻則本朝之初
未嘗如今制也英宗幼沖當時大臣無深識遠慮阿時
所好名為尊君卑臣非祖宗之法本然今雖未能如古
之制亦宜稍略君臣之儀敦師友之分使宫僚日侍左
右從容誦讀講讀之暇宴飲出入起居皆得周旋其間
至暮乃退宫僚有失從三師糾正之斥逐邪人不使得
預其間如此所謂一人元良萬方以貞三代所以長久
者用此道也
太子六傅緫載一(三太三少)
原杜氏通典曰太子師保二傅殷周已有(二傅謂太傅少傳詩小弁)
(篇太子之傅作焉以刺幽王弁音步干反)逮乎列國秦亦有之(孝公時商鞅設法黥太子)
(師傅是也)漢高帝以叔孫通為太子太傅位次太常後亦有
少傅(夏侯勝字長公為太傅卒官太子以嘗受尚書於勝素服五日以報師傅之恩儒者以為榮又萬)
(石君石奮韋元成丙吉並為太傅)後漢太傅禮如師不領官屬而少傅
主太子官屬漢魏故事太子於二傅執弟子禮皆為書
不曰令少傅稱臣而太傅不臣晉太始三年武帝始建
置東宫各置一人尚未置詹事官事無大小皆由二傅
少傅立草太傅書真以為儲訓並有功曹主簿五官秩
與後漢同皇太子先拜諸傅然後答之如弟子事師之
禮二傅不得上疏曲敬武帝以儲副體尊遂命諸公居
之以本位重故或行或領時侍中任愷武帝所親敬復
使領之蓋一時之制也咸康元年以給事黃門侍郎楊
珧為詹事掌宫事二傅不復領官屬及楊珧為衛將軍
領少傅復省詹事遂崇廣傅訓命太尉賈充領太保司
空齊王攸領太傅所置吏屬復如舊二傅皆進賢兩梁
冠黑介幘五時朝服佩水蒼玉其後太尉汝南王亮車
騎將軍楊駿司空衛瓘石鑒皆領傅保猶不置詹事以
終武帝之代惠帝元康元年復置詹事(二傅給菜田六頃田騶五十人)
(夏後不及田者食俸一年又給赤耳安車各一乘)及愍懷建宫乃置六傅三太
三少(晉書曰東宫舊制月請錢三十萬以備衆用愍懷太子恒探取三月以供嬖寵)以景帝諱
師故改太師為太帥通省尚書事詹事文書關由六傅
(職官要錄曰晉太子六傅各有丞一人)自元康之後諸傅或二或四或六
渡江之後有太傅少傅不立師保(山濤啓事曰太子保傅不可不高盡天下)
(之選羊祜秉德尚義可出入周旋令太子每覩儀型方任雖重比此重為輕又可朝會與聞國議)宋有
太傅少傅各兼丞一人其保傅並銀章青綬齊與宋同
武帝時以王儉為少傅舊太子敬二傅同至是朝議接
少傅以賓友之禮梁太傅位視尚書令少傅視左僕射
(職官要錄曰三少舊視左僕射冠服同三太也)陳因之自宋以下唯有傅而無
師保後魏太師太傅太保謂之東宫三師少師少傅少
保謂之東宫三少(孝眀在東宫宣武皇帝欲以崔光為太子師傅光固辭帝令太子南面再)
(拜宫臣皆從太子拜光北面立不敢荅拜唯西向拜謝而出乃授光太子少傅)北齊皆有之出
則三師在前三少在後後周不置隋與北齊同唐六傅
不必備唯其人太子出則乘輅備儀以為後從貞觀中
太宗撰太子接三師之儀出殿門迎太子先拜三師答
拜每門讓三師坐與三師書前名惶恐後名惶恐再拜
(先天元年十二月詔東宫三師三少宜開府置令丞各一人隸詹事府尋罷)增文獻通考
曰宋師傅不常設仁宗升儲置三少各一人李昉以參
知政事兼掌賓客及陞左相遂進兼少傅此宰相兼宫
僚之始也丁謂兼少師馮拯兼少傅曹利用兼少保是
時實為東宫官餘多以前宰執為致仕官亦随本官高
下除授太子少師少傅少保以待前執政其少師非經
顧命不除若本官至尚書即除少傅丞郎給諫只除少
保若因遷轉則遞進一官至太師即遷司空矣天禧末
皇太子同聽政乃以首相兼少師樞密曹利用兼賓客
自後神宗欽宗孝宗光宗在東宫皆不置開禧三年史
彌遠自詹事入樞府乃進兼賓客已而太子侍立遂以
錢象祖兼太子少傅眀年景獻太子立並置二相錢左
相改兼少師史右相兼少傅續文獻通考曰遼南面
東宫三師府金東宫宫師府三師三少掌保護東宫道
以德義哀宗為太子時春宫所擬師保贊諭之臣多非
其人完顔素蘭上言太子天下之本正本之道在選人
以輔導之耳陛下更選賢如周召之徒者使之夾輔則
成周之治不足侔矣從之元置宫師府立太子太師少
師太傅少傅太保少保等官眀置太子太師太子太傅
太子太保從一品以道德輔教太子而謹護翼之太子
少師太子少傅太子少保正二品奉太子以觀三公之
道德而教諭焉太子賓客正三品侍太子規誨贊相禮
儀而先後之皆為東宫官而不列於詹事府(或曰東宫公孤初莅)
(詹事府也)無定員無專授為勲戚文武大臣兼官或加官贈
官洪武初以左丞相李善長為太子少師右丞相徐達
為太子少傅俱領詹事二十五年立皇太孫以宋國公
馮勝潁國公傅友德兼太子太師曹國公李景隆涼國
公藍玉兼太子太傅開國公常昇全寧侯孫恪兼太子
太保詹徽為太子少傅兼吏部尚書茹瑋為太子少保
兼兵部尚書
太子六傅緫載二
原承華(太子門名文選曰遵彼承華又曰高步承華皆謂太子儲宫)博望(太子苑名)
東朝(太子朝也文選曰東朝既建)小輦(晉山濤為少傅帝賜小輦乘之以訓太子)司
業司成(禮曰樂正司業父師司成一人元良萬國以貞注貞正也司主也言樂正教以樂父師教)
(以成也)尊敬(詩曰尊敬師傅又漢詔曰國之將興尊師禮傅也)輔翼(禮曰師也者教)
(之以事而諭諸德也保也者慎其身而輔翼之而歸諸道也)禁嗜(賈誼書曰文王使太公望傅太)
(子發發嗜鮑魚望曰鮑魚不登于俎安有以非禮之物養太子哉)賜金(漢書疏廣疏受乞骸骨上)
(賜黃金二十斤皇太子贈以五十斤)襁褓之訓(賈誼疏曰古之王者太子在襁褓之中置三公)
(導之以教訓去邪人選端士太子見正言行正道三代長久以其輔翼之功)羽翼之賢(漢惠)
(為太子用張良策迎四皓為太子客高祖見之曰羽翼已成不可摇動矣)迎於崇賢(晉東宫故)
(事皇太子詣崇賢門迎師傅)講於宣武(山濤詳少傅)增崇敬師傅(晉書)
(武帝時有司奏東宫二傅禮儀不同帝曰崇敬師傅所以尊教前世之令典也何論臣與不臣其令太子拜之)
即置輔弼(唐書太宗謂于志寧曰古者太子既生士負之即置輔弼成王幼小周召為師是也)
不受兼官(宋史真宗末丁謂擅權用事至除吏不以聞李廸憤然不協時議二府皆進秩兼東)
(宫官廸以為不可既而帝御長春殿内出制書置榻前謂輔臣曰此卿䓁兼東宫官制也廸進曰東宫官屬不)
(當增置臣不敢受此命)五辭制命(元史許衡世祖時召至京師時王文統以言利進為平章)
(政事許衡姚樞入侍言治亂休戚必以義為本文統患之且竇默日於帝前排其學術疑衡與之為表裏乃奏)
(以樞為太子太師默為太子太傅衡為太子太保陽尊用之實不使數侍上也默以屢攻文統不中欲因東宫)
(以避祸與樞拜命將入謝衡曰此不安于義也姑勿論禮師傅與太子位東西鄉師傅坐太子乃坐公等度能)
(復此乎不能則師道自我廢也樞以為然乃相與懷制之殿下五辭乃免)無所關掌(弇山堂别)
(集眀高祖因勝國之制自太子太師至賓客皆無所關掌而詹事以下至於坊局始寔為宫臣)被以
虚名(又洪武元年丞相李善長徐達平章常遇春帶太子少師少傅少保右都督馮勝帶詹事平章廖永)
(忠趙鏞帶副詹事御史大夫湯和鄧愈帶左右諭德中丞劉基章溢帶贊善大夫善長基溢理省臺幾事煩委)
(日不暇給而逹遇春等諸大將帥征討之不遑然則以虛名被之而已所日授經者宋濓軰耳)輔臣
領三少(宋史天禧四年以資政殿大學士王欽若為司空職如故欽若以輔臣兼領東宫三少品序非)
(便表換故有是命)三品兼三少(弇山堂别集東宫三少以上舊制惟尚書都御史得兼之)
(洪熙初推恩大學士楊士竒以禮部左侍郎加少保楊榮以太常卿加太子少傅金幼孜以戸部右侍郎加太)
(子少保無何俱進尚書景泰間備署宫官且以易儲推恩吏部左侍郎江淵禮部左侍郎王一寧戸部左侍郎)
(蕭鎡兼太子少師吏部左侍郎俞山太子少𫝊兵部右侍郎俞綱左副都御史羅通大理卿蕭維禎通政使李)
(錫俱太子少保前後所無)原當元良之日居輔翼之司屬監
撫之餘敦師資之本(白帖)增三師不為表首(宋史太祖時御)
(史臺議欲以左右僕射合為表首太常禮院以東宫三師為表首禮部尚書竇儀援典故以僕射合為表首者)
(六而謂三師無所據朝議是之)三師在尚書上(弇山堂别集三師至賓客多為虛銜以待)
(文武大臣之資重或有功者然三師在尚書上賓客在侍郎上)十日一赴資善(宋史仁宗)
(為皇太子宰相丁謂馮拯兼少師少傅樞使曹利用兼少保參政王曾樞副錢惟演兼賓客謂等因請師傅十)
(日一赴資善堂賓客以下隻日互陪侍講學上從之)布衣薦為師傅(元史李孟字道復以)
(事至京師時武宗仁宗皆未出閤詔求名儒輔導有薦者曰布衣李孟有宰相才宜令為太子師傅)原
況當尊敬之朝宜慎父師之選漢擇名儒任先疏
廣晉崇碩德選在山濤漢用名儒任先疏受晉
推碩德選在羊公(並見白帖羊公即羊祜)
太子六傅緫載三
原表吳張儼請立太子師傅表曰昔賈誼為漢文帝陳
周成王為太子以周公為太傅召公為太保呂望為太
師又立三少皆上大夫使與太子居處左右前後皆正
人也眀禮義以導習之故能光熙文武興隆周室伏惟
陛下命世應期順乾作主皇太子以天然之姿為國上
嗣朝廷以四海未定國家多事師傅之官闕而未備臣
愚以為高祖初基天下造創引張良叔孫通出為師保
入與朝政宜博采周漢依舊儀用將相名官輔弼太子
於是以熙贊洪業增輝日月實為光大也
原箴晉傅玄少傅箴曰近朱者赤近墨者黑聲和則響
清形正則影直增齊王攸為太傅獻箴曰保相之才
必擇賢眀昔在成周旦奭作傅後周蕭圓肅為少傅
作箴曰東序養德震方主器三善既備萬國以正姬周
長久實係元良嬴秦短祚亦由少陽
太子太師
原九德六行(薛綜讓少傅表云先王之建立太子必擇九德之師六行之傅)教事諭
德(詳白帖六傅)秩與卿同(晉公卿禮秩云太子太師秩與卿同)位在卿下
(晉宫品令云太子太師品第三視尚書令位在卿下銀印青綬佩水蒼玉進賢兩梁冠五時朝服)增
忠謇貴重(唐太宗時太子承乾與魏王交惡帝曰當今忠謇貴重無踰魏徵我遣侍皇太子一天下)
(之望羽翼固矣即拜太子太師徵以疾辭詔荅曰漢太子以四皓為助我頼公其義也公雖卧可擁全之)
太師名德(唐書曰楊炎當國顔真卿為禮儀使以直不容換太子少師及後盧把為相益不喜改太)
(子太師并使罷之李希烈陷汝州乃建言遣真卿往諭時朱滔王武俊田悅李納使者皆在坐謂希烈曰聞太)
(師名德久矣公欲建大號而太師至求宰相孰先太師者真卿叱之曰若等聞顔常山否吾兄也吾年且八十)
(官太師吾守吾節死而後已豈受若等脅邪)詣崇賢門(見六傅緫載二)集詹事
府(唐書曰馮定為太子詹事鄭覃兼太子太師上日欲會尚書省定據禮當集詹事府詔可論者多其正)
盧鈞八十(又曰盧鈞守太子太師帝元日大饗含元殿鈞年八十升降如儀音吐洪暢舉朝咨)
(歎)王溥三遷(宋史王溥為太子太保服闋加太子太傅開寳二年遷太子太師中謝日太祖)
(顧左右曰溥十年作相三遷一品福履之盛近世未見其比)原四皓為太師(史記外戚)
(世家漢高祖以商山四皓為太子太師)何劭領太師(王隠晉書何劭字敬祖以本官領太)
(子太師初楊駿以世祖每注情於廣陵王遹而賈后無子遂立遹為太子欲令親萬機而年尚小故盛選六傅)
(以劭領太師通省尚書事)
太子太傅
原太傅古官(漢書百官公卿表曰太子太傅古官也屬洗馬舍人)與卿同班(晉公)
(卿禮秩曰太子太傅與卿同班)位次太師(漢官觧詁曰太子太傅日就月將琢磨玉質言太子)
(有玉之質琢磨以道也位次太師)傅其德義(大戴禮昔周成王幼在襁褓之中周公為太傅)
(傅其德義)宜用賢才(後漢光武大會百官曰誰可輔導太子者羣臣承意皆言太子舅執金吾)
(陰識可博士張秩曰今陛下立太子為隂氏乎為天下乎即為陰氏則陰侯可為天下則宜用天下賢才上曰)
(欲署者以輔太子也今博士不難正朕況太子乎即拜秩為太傅)衛綰謹慎(史記曰衛綰為)
(太子太傅為人謹慎景帝為太子時帝召稱病不行)彭祖廉直(漢書曰嚴彭祖遷太子太傅廉)
(直不事權貴或說曰天時不勝人事君以不修小禮曲意於貴人左右之助願少自勉強祖曰凡通經術固當)
(修行先王之道何可委曲從俗苟求富貴乎)公卿祖道(又曰疏廣為太傅兄子受為少傅在)
(位五年皇太子年十二通孝經論語廣謂受曰吾聞知足不辱知止不殆功遂身退天之道也即日父子俱稱)
(疾上疏乞骸骨上許之公卿大夫設祖道供帳東都門外道路觀者皆曰賢哉二大夫)增博選
名儒(又曰建武十九年東宫初建師保多闕班彪上言宜博選名儒有威重通政事者以為太子太傅)
原太子往拜(晉書曰賀循為太子太傅自以枕疾廢頓臣節不修累表固讓不許命皇太子)
(親往拜焉)命選官屬(魏志曰涼茂字子修為太子太傅時何䕫為少傅特命二傅與尚書並選)
(太子官屬)增并攝衆事(晉書曰晉初東宫不置詹事以太傅少傅并攝衆事)召訪
政理(唐書曰趙宗儒泰和初進太子太傅文宗召訪政理對曰堯舜之化慈儉而已願陛下守之帝納其)
(言)優以二俸(弇山堂别集曰眀宣德初夏原吉以少保仍兼太子少傅嘉靖初楊一清以少)
(師兼太子太傅欲優以二俸也)原叔孫願伏誅(史記曰叔孫通為太子太傅高祖欲以趙)
(王如意易太子通諫曰太子仁孝天下皆聞之吕后與陛下攻苦食淡其可背哉陛下必欲廢適而立少臣願)
(先伏誅以頸血汚地)竇嬰因謝病(又竇嬰傅孝景帝立栗太子以嬰為傅後廢栗太子嬰争)
(弗能得因謝病屏居藍田南山下)石奮以恭謹遷(乂石奮無文學恭謹無與比遷太子)
(少𫝊)鄧禹以名臣拜(續漢書孝眀皇帝以鄧禹先帝名臣拜太子太傅進見東宫周旋顧)
(問甚有優寵)仲翁深見器重(漢書曰疏廣字仲翁為太傅廣兄子受為少傅初太子外)
(祖父特進平恩侯許伯以為太子少白使其弟舜監護太子家上以問廣對曰太子儲君師友必擇天下俊英)
(今官屬已備若親䁥外家非所以廣太子德于天下也上善其言以語丞相魏相相免冠謝曰此非臣等所能)
(及由是深見器重)程秉以名儒徵(吳志程秉傳秉字德孺孫權聞其名儒以禮徵秉既)
(到拜太子太傅)王導以驃騎領(晉中興書王導以驃騎將軍儀同三司領太子太傅)
齊王以司空行(晉百官公卿表注齊王攸為司空行太子太傅事)王導旦夕
陳諫(晉書王導為太傅初帝愛瑯琊王裒將有奪嫡之議以問導對曰立子以長且紹又賢不宜改革帝)
(猶疑之導旦夕陳諫故太子卒定)張湛稱疾不朝(後漢書張湛為太子太傅及郭后廢)
(因稱疾不朝)賀循正定制度(虞預晉書賀循為太傅朝廷初建動有疑議宗廟制度皆)
(循所正定朝野諮詢)李熹訓導盡規(晉書李熹字季和為太傅在位累年訓導盡規)
增張温文辭占對(吳志張温少修節操孫權聞之問曰温當今與誰為比顧雍曰當今無比)
(召到延見文辭占對觀者傾竦權改容加禮拜議郎選曹尚書尋遷太傅)士廉朝望國華
(唐書太宗伐高麗高士廉攝太傅仍典朝政太子下令攝太傅申國公高士廉朝望國華儀型攸屬忝膺監守)
(實資訓導比日聽政常屈同榻庶因咨白以袪蒙蔽但據案奉對情所未安所司宜别以一案供太傅)
原夏侯勝受詔撰論語說(漢書夏侯勝為太傅受詔撰尚書論語說上賜金百斤)
蕭望之以論語授太子(又曰蕭望之為太傅以論語禮服授太子)
太子太保
原輔翼歸道(詳六傅緫載)教諭德成(詳東宫緫載)增朝嬰夕
側(楚語鍾儀曰其為太子也師保奉之以朝于嬰齊而夕于側也)以德導人(唐書太宗立晉)
(王為太子特進蕭瑀為太保上曰三師以德導人禮卑則太子無所取則乃詔撰三師儀注)原召
公為太保(大戴禮云昔者周成王幼在襁褓之中召公為太保保者保其身體也)陳略
為太保(臧榮緒晉書曰陳略字永耀有譽西河渡江為太保)劉寔以開府加(王隠)
(晉書曰孝懷帝以劉寔為特進開府加太子太保)賈充以太尉領(晉諸公贊曰賈充以)
(太尉領太子太保)增寵異舊相之班(宋史曰王溥宋初進位司空乾德二年罷為太)
(子太保舊制一品班于臺省之後太祖因見溥謂左右曰溥舊相當寵異之即令分臺省班于東西遂為定制)
預擇師保之任(又元豐七年上諭輔臣曰眀年建儲當以司馬光吕公著為師保)
太子少師
增步輿至閤(唐書李綱貞觀四年復為少師以足疾賜步輿聽乘至閤問以政事詣東宫太子承)
(乾為拜)聽政侍坐(又每聽政必詔綱與房玄齡王珪侍坐嘗言曰託六尺之孤寄百里之命)
(古人為難綱以為易故發言陳事毅然不可奪也)讓不敢謁(又房玄齡加太子少師始詣東)
(宫太子欲拜之讓不敢謁乃止)舊德保護(又文宗議選少德保護東宫乃以太子師召蕭俛)
黃㼐少師(後魏郭祚領太子少師從世宗幸東宫肅宗幼弱祚懷一黃㼐出奉肅宗時應詔左)
(右趙桃弓與御史王顯脣齒為世宗所信祚私事之時有桃弓僕射黃㼐少師之語)觀三師之
德(隋百官志梁三少各一人掌奉皇太子以觀三師之道德)請命太子習知政事
(金史金石琚字子美世宗時拜左丞兼太子少師嘗請命太子習知政事或譛之曰琚希恩東宫世宗察其無)
(他以此言告之琚對曰臣本孤生蒙陛下拔擢備位執政兼師保之任臣愚以為太子天下之本當使知民事)
(遂言及之耳因請觧少師)真任少師不兼他職(弇山堂别集眀永樂中姚廣孝以立)
(東宫自僧錄左善世進為太子少師而無他兼職又勅云卿資性篤實學行老成事朕藩邸積有年歲朕靖難)
(之初卿侍左右謨謀弼贊禆益良多今建儲嗣簡求良輔以卿舊人特授太子少師夫太子天下之本也必頼)
(啟廸良正輔成德器卿尚勉進厥職副朕眷倚之重以此考之不兼他官不領他職為真任也)
太子少傅
原輔導為職(續漢書百官志太子少傅秩二千石亦以輔導為職)悉主官屬(又少)
(傅悉主太子官屬)不朝朔望(漢故事云太傅少傅稱臣並不朝朔望)疏受閑
雅(漢書疏受為太子家令受好禮恭謹敏而有辭宣帝置酒太子宫奉觴上夀辭禮閑雅上甚懽悅頃之拜)
(受為少傅)王丹正直(續漢書王丹為少傅謇謇正直名德重於當時)與卿同班
(晉公卿禮秩云少𫝊與卿同班)月朔入見(魏志何䕫為少傅涼茂為太傅每月朔入見太子正)
(法服而禮他日無會儀也)輔導東宫(王隐晉書山濤為太子少傅詔曰輔導東宫)增
欲與結交(後漢書徵王丹為少傅時大司徒侯霸欲與結交及丹被徵遣子昱候于道昱迎拜車下)
(丹下荅之昱曰家公欲與公結交何為見拜丹曰君房有是言丹未許也)八歲置傅(後漢楊終)
(傳禮制人君之子年八歲為置少傅教之書記以開其眀十五置太傅教之經典以導其志)代作
帝師(漢桓焉安帝永寧中為少傅贊曰父子兄弟代作帝師)接以賓友(齊書王儉拜少)
(傅朝議太子接少傅以賓友之禮)不敢受職(元史姚燧武宗時除承旨學士拜少傅帝面諭)
(燧燧辭曰臣先伯父樞嘗除是官尚不敢拜臣何敢受邪)固辭徵拜(又仁宗為皇太子徵李謙)
(為少傅固辭及即位召十六人謙居其首乃力疾見帝于行在焉)原張良立竒策(漢書)
(張良為少傅高帝欲廢太子良立竒策召四皓以免)匡衡陳便宜(又匡衡為少傅數陳便宜)
(及朝廷有政議傅經以對言多法義上以為任公卿顔師古曰任堪也)二傅古不臣拜
(太平御覽曰何曾議太子少傅當臣拜荀顗曰太之與少自二傅之名次非於太子有輕重也詔曰秦漢以來)
(舊章廢墜随時改作其故事不可依用且遠準古議定二傅不臣拜)甄宇清静少欲(東觀)
(漢記甄宇字長文拜太子少傅清静少欲常稱老氏知足之分也)羊祜克己復禮(山濤)
(啓事少傅羊祜秉德尚義克己復禮又年尚少可久于其事也)桓榮稽古之力(後漢書桓)
(榮為太子少傅賜以輜車乘馬榮大會諸生陳其車馬印綬曰今日所蒙稽古之力也諸子可不勉哉)
山濤古人之風(王隐晉書山濤為少傅詔曰濤秉德沖素心思潜通清虛履道有古人之風)
衛瓘鼓吹之府(又衛瓘字伯玉為太保領太子少傅加千兵百騎鼔吹之府)王
雅冒雨而拜(裴松之晉書王雅字茂建拜少傅日迅雷大雨洪注時詔既至而雨愈甚雅語僕射)
(王珣求停不許遂冒雨而拜)華廙得傅導之義(王隐晉書華廙遷少傅動遵禮典甚)
(得傅導之義)周顗有不言之益(晉書周顗為少傅上疏辭詔曰紹幼沖便居儲副之)
(貴當頼軌匠以祛蒙蔽望之儼然斯不言之益何學之習邪)子房雖疾卧傅太子
(漢書張良傳漢十一年黥布反上自將而東良疾強起至曲郵見上因說令太子為將軍監關中兵上謂子房)
(雖疾強卧傅太子時叔孫通已為太傅良行少傅耳)巨源雖疾乘輦導入(王隐晉書)
(山濤轉少傅表疾不聽尋講武于宣武場帝命乘輦導入)上疏歸道以書辭謝(華嶠)
(漢書桓榮為少傅以太子經學成畢上疏謝歸道太子以書謝)三世傅東宫談者歎
美(晉書薛兼為太子少傅自兼祖綜父塋至兼三世傅東宫談者美之)父子為師傅朝
廷榮焉(漢書疏廣為太傅兄子受為少傅天子每朝因進見太傅在前少傅在後父子時並為師傅朝)
(廷以為榮)周伯仁疏讓晉帝詔副往意(晉周顗以吏部尚書兼少傅疏曰臣)
(學不通一經智不效一官乃欲使臣内管銓衡外參傅訓質輕蟬翼事重千鈞此之不可不待識而眀矣詔曰)
(當副往意不宜沖讓)秦西巴放麑孟孫召為子傅(韓子云孟孫獵得麑使秦)
(西巴載之持歸其母随之而啼秦西巴弗忍而與之孟孫歸至而求麑荅曰予弗忍而與其母孟孫大怒逐之)
(居三月復召以為其子傅其御曰曩將罪之今召以為子傅何也孟孫曰夫不忍麑又且忍吾子乎故曰巧詐)
(不如拙誠樂羊以有功見疑秦西巴以有罪益信)
太子少保
增知公直士(唐書李綱在東宫隐太子寖狎亡頼猜間朝廷綱頻諫不聽遂乞骸骨帝罵曰卿為)
(潘仁長史而羞朕尚書邪綱頓首曰潘仁賊也志殘殺然每諫輒止陛下功成厚自伐臣言如持水納石敢久)
(為尚書乎且臣事東宫東宫又與臣忤是以上印綬帝謝曰知公直士幸卒輔吾兒乃拜太子少保尚書詹事)
(如故)手勅不名(又綱上書太子言殿下飲酒過量非養生之道凡為人子務孝謹以慰上心不)
(宜聽受邪說與朝廷生惎太子覽書不懌所為益縱綱悒悒不自頼固請老優詔觧尚書帝以綱隋名臣手勅)
(未嘗名)服其度量(唐新語李適之為右相李林甫密奏其好酒頗妨政事乃除太子少保適)
(之遂命親故歡會賦詩曰避賢初罷相樂聖且銜杯為問門前客今朝幾個來舉朝服其度量)改以
散秩(唐書長慶中趙宗儒以兼太常卿為太子少保太常有師子樂備五方之色非朝會聘享不作焉至)
(是中人掌教坊之樂者移牒取之宗儒不敢違以状白宰相宰相以為事在有司執守不令關白而宗儒憂恐)
(不已宰相以其懦怯不任事改以散秩)
太子賓客
原杜氏通典曰漢高帝時有四人年老以上慢侮逃匿
山中義不為漢臣謂之四皓(東園公綺里季夏黃公甪里先生)高帝不
能致及將廢太子太子迎四人至侍從太子鬚眉皓白
衣冠甚偉高帝既見曰煩公幸卒護太子太子由是不
廢至武帝又為太子立博望苑使通賓客晉元康元年
愍懷太子始之東宫惠帝詔曰遹幼蒙今出正東宫雖
頼師傅羣賢之訓其遊處左右宜得正人能相長益者
太保衛瓘息庭司空隴西王泰息略太子太傅楊濟息
毖太子少師裴楷息憲太子少傅華廙息恒各道義之
門有不肅之訓其令五人更往來與太子習數備賓友
也其時雖非官而謂之東宫賓客皆選文義之士以待
儲皇其後無聞唐顯慶元年正月以太子太傅兼侍中
韓瑗中書令來濟禮部尚書許敬宗左僕射兼太子少
師于志寧並為皇太子賓客遂為官員定置四人掌調
護侍從規諫凡太子有賓客之事則為上齒蓋取象于
四皓焉資位閑重其流不雜增宋史曰至道元年建
儲乃置賓客二人以他官兼時李至與李沆並兼賓客
詔太子事以師傅禮真宗每見必先拜至等上表不敢
當不允仁宗為皇太子李廸除太子少傅廸辭以太宗
時未嘗立保傅止兼太子賓客詔皇太子禮賓客如師
傅寇準罷帝欲相廸廸固辭一日對滋福殿有頃皇太
子出拜曰陛下用賓客為宰相敢以謝帝顧謂廸曰尚
可辭邪王曾參知政事兼太子賓客真宗不豫皇后居
中預政太子雖聽事資善堂然事無不決于后中外以
為憂錢惟演后戚也曾密語惟演曰太子幼沖非宫中
不能立加恩太子則太子安太子安所以安劉氏也惟
演以為然因以白后續文獻通考曰元世祖至元十
九年詹事院外别置宫臣賓客二員後改設儲政院諸
員皆廢至正十三年冊立皇太子復置賓客二人元
史曰至大元年仁宗在藩邸開宫師府姚燧年已七十
遣正字吕誠如漢徵四皓故事起燧為太子賓客續
文獻通考曰眀洪武初徵儒士王本杜斆趙民望吳源
為四輔官兼太子賓客位尚書上
太子詹事一(丞)(主簿)(司直附)
原杜氏通典曰詹事秦官(應劭曰詹省也紿也秩二千石)漢因之掌皇
后太子家(皇后太子各置詹事随其所在以名官官漢官曰詹事位在長秋上亦宦者主中諸)
(後漢志皇后當法駕出則中謁中官者職吏權兼詹事奉引訖罷宦者誅後尚書選兼職吏一人奉引此皆皇)
(后詹事也)漢時太子門大夫庶子洗馬舍人皆屬二傅其太
子家令丞率更令丞僕中盾衛率等官並屬詹事後漢
省詹事而太子官悉屬少傅魏復置詹事領東宫衆務
晉不置至咸寧元年復置以掌宫事(事詳六傅)及永康中復
不置自大安以來又置終孝懷之代晉職擬尚書令掌
三令四率中庶子庶子洗馬舍人等官銀印青綬介幘
進賢兩梁冠絳朝服佩水蒼玉宋與晉同齊置府領官
屬(齊沈文季為太子詹事)梁陳任總宫朝後魏有太子左右詹事
北齊東宫衆事無大小皆統之領三寺二坊及左右衛
後周置太子宫正宫尹隋開皇初置詹事二年罷之唐
復置詹事府詹事一人掌内外衆務糾彈非違緫判府
事置少詹事一人以貳之龍朔二年改詹事為端尹(詹事)
(府為端尹府)少詹事為少尹咸亨初復舊垂拱元年又改詹
事為宫尹少詹事為少尹神龍初復舊增宋史曰仁
宗升儲始置詹事二人神宗欽宗升儲並置二人皆以
他官兼登位後省乾道元年莊文太子立置詹事二人
踰月詔太子詹事遇東宫講讀日並往陪侍七年光宗
正儲位以敷文閣直學士王十朋敷文閣待制陳良翰
為太子詹事不兼他官非常制也景定元年度宗升儲
以楊棟兼詹事續文獻通考曰金詹事院太子詹事
少詹事掌總統東宫内外庶務世宗時詔太子詹事曰
東宫官屬尤當選用正人如行檢不修及不稱職者具
以實聞元至正十三年復立詹事院置詹事三人同知
詹事二人副詹事二人仁宗延祐六年監察御史富珠
哩翀等言皇太子位正東宫改立詹事院宜擇年德老
成道義崇重者為師保賓贊俾盡心輔導以廣緝熙之
學從之眀詹事以輔導東宫為職凡侍東宫講讀暨坊
局翰林院番直凡講讀畢又奉上所處分府部軍政要
務及撫諭遐方恩義率其僚屬暨坊局陳說于東宫府
院官得互兼凡試士修書皆與焉坊局亦如之原杜
氏通典曰丞秦官漢因之後漢省魏晉随詹事省置至
晉永康中詹事特置丞一人掌文書關通六傅過江多
用員外郎遷尚書郎宋齊因之梁陳置一梁冠皂朝服
銅印墨綬後魏北齊並有之(後魏楊昱字元略為詹事丞孝眀為太子尚在懷抱)
(其所出入唯乳母而已不令官僚聞知昱諫曰太子動止宜令翼從陛下若召太子必降手勅令臣下咸知乃)
(詔曰自此以後非朕手勅勿令皃出宫宫臣在直從至萬歲門下)隋初置一人唐置二
人掌文武官簿帳朝集假使分判府事增續文獻通
考曰元詹事府置丞二人成宗大德二年初裕宗崩朝
議欲罷詹事院張九思時為詹事丞抗言曰皇孫宗社
人心所屬詹事正所以輔成道德者奈何罷之遂止眀
置丞二人掌文書以贊詹事原杜氏通典曰主簿一
人晉始置自後歴代皆有唐因之掌付事勾稽監印紙
筆增續文獻通考曰眀詹事屬主簿一人錄事一人
通事舍人二人主簿掌勾會文移檢稽脫失錄事佐之
通事舍人掌東朝參謁辭見之禮及承令勞問之事
原杜氏通典曰司直二人唐龍朔三年置桂坊比御史
臺置令一人比大夫司直二人比侍御史掌彈劾官府
寮其後廢桂坊以司直隸詹事府增續文獻通考曰
眀左右春坊各置司直郎清紀郎司諫一人司直掌彈
劾宫僚紏舉職事清紀郎參佐之司諫掌箴誨鑒誡之
事以拾遺而補過焉
太子詹事二
原漢書曰竇嬰字王孫乃太后兄子景帝即位為詹事
帝母弟梁孝王竇太后愛之孝王朝因燕酒酣上曰千
秋萬歲後𫝊位於王太后勸之嬰引巵進上曰天下高
祖之天下父子相𫝊漢之約也上何得𫝊王太后因憎
嬰嬰亦薄其官因病免也又漢文以鄭當時為景帝
詹事又昭帝元鳳中以韋賢為詹事又孔光父霸
字次孺宣帝以經授太子為詹事又孝哀元夀元年
馬宫為詹事王珉荅徐邈書曰詹事彈肅一宫如尚
書令中丞也俗說曰江夷為右僕射主上欲用其領
詹事語王准卿可覓比例准對曰准當出外尋訪准後
見主上問近所道事卿已得例未准曰謝琰右僕射領
詹事琰即謂公之子恐夷非其例事遂不行增南史
曰孔奐為吏部尚書陳後主時在東宫欲以江總為太
子詹事令陸瑜言於奐奐曰江有潘陸之華而無園綺
之實輔弼儲貳竊謂非材後主深以為恨乃自言於宣
帝宣帝將許之奐乃奏曰江緫文華之人今皇太子文
華不少無藉于緫願選敦重之才以居輔導帝曰誰可
者奐曰都官尚書王廓代有懿德識性敦敏可以居之
後主時亦在側乃曰廓王泰之子不可居太子詹事奐
又曰宋朝范曄即范泰之子亦為太子詹事後主固争
之帝以總為詹事舊唐書曰劉憲景雲初遷太子詹
事時眀皇在東宫雅意經籍憲曰殿下儲副非以尋章
摘句要通大義而已侍讀褚無量經眀行修宜召問以
察其言太平御覽曰蘇弁德宗時改太子詹事弁初
入朝班位失序殿中侍御史鄒儒立對仗彈之於金吾
待罪數刻特釋放舊制太子詹事班次太常宗卿之下
貞元三年御史中丞竇參叙班位移詹事在河南太原
尹之下弁乃引舊班制立臺官詰之云已白宰相請依
舊故為儒立所彈宋史曰真宗末二府大臣皆兼東
宫官張士遜遂換太子詹事擢樞密副使遷尚書左丞
同中書門下平章事又彦穎升詹事上言皇太子尹
臨安已久雖欲更嘗民事然非便宜一意講學他日以
言於上者告太子趣草奏辭尹事三辭乃免又王十
朋除太子詹事力辭詔州郡禮致遂力疾造朝以足疾
不能趨詔給扶減拜謁東宫太子以其舊學待遇有加
金史曰楊伯雄字希雲登皇統二年進士大定初顯
宗為皇太子選東宫官屬張浩薦之起為少詹事兄子
蟠為左贊善時論榮之又伯雄進左諫議大夫翰林
直學士會太子詹事闕宰相復舉伯雄上曰伯雄不可
去朕左右而東宫亦須輔導遂以太子詹事兼諫議伯
雄知無不言匡救弘多後宫僚有詭随者人必稱楊詹
事以媿之元史曰王約字彦博成宗時歴仕禮部尚
書仁宗在東宫雅知約名思用以自輔擢太子詹事丞
眀年進太子副詹事約抗章諫節飲辭意懇切仁宗嘉
納焉承制立左衛率府統侍衛軍萬人同列欲署軍官
約持不可仁宗復召問約對曰皇太子事不敢不為天
子事不敢為仁宗悟竟罷議同列復𫝊命增立右衛率
府取河南蒙古軍萬人統之約屏人語曰左衛率府舊
制有之今置右府何為諸公宜深思之不可累儲宫也
又命取西安兵器給宿衛士約謂行省諤勒哲曰詹事移
文數千里取兵器人必驚疑主上聞之奈何諤勒哲色慙
曰實慮不及此又欲取福建繡工童男女六人約以為
動擾不宜乃止家令薛居敬言陜西分地事因被命往
理之約不肯署行曰太子潜龍也為飛龍之事可乎遂
寢不行獻徵錄曰吳寬為詹事府詹事孝宗在東宫
學少間寬率僚屬上疏曰竊惟東宫講學自寒暑風雨
朔望令節外一歲之中不過數月一日之内不過數刻
況其間又多間歇人生八歲出就外傅居宿于外誠欲
離近習親正人也庶民且然況有天下者乎借曰習讀
于内終不若出就外傅親近儒臣講眀正道所得為多
也又吳文定掌詹事府事久之程學士敏政以策免
起復官前所歴俸不入考公曰少詹學士職與我同彼
則先官即日上疏請以印讓有旨命公仍掌之士論益
多公又張元禎孝宗朝以太常寺卿兼翰林院學士
仍侍經筵日講掌詹事府事上疏勸經筵宜講太極圖
西銘東宫兼講孝經小學孝宗欣然嘉納亟索太極圖
以觀曰天生斯人以開朕也
太子詹事三
增領護軍(晉書羊琇少與武帝同年相愛常謂帝曰若得天下用我為領護軍太子詹事武帝即位)
(琇但為左衛將軍不得詹事也)得詹事(天中記唐張說女嫁盧氏嘗為舅盧公求官候父下朝而)
(問焉父不語但指搘牀龜而示之女歸告其夫曰舅得詹事矣)原緫司之任(晉起居注武帝)
(以王恭為丹陽尹領太子詹事恭讓表曰今日王儲始建四方是式緫司之任崇替所關宜妙簡才賢盡一時)
(之勝)舊視領護(晉令云詹事品第三舊視中領護)增送公錦還(唐書張行)
(成轉太子少詹事太宗東征太子於定州監國即行成本邑太子謂行成曰送公衣錦還鄉矣乃令有司祭其)
(先人墓)固辭機密(唐書徐堅睿宗時授太子左庶子遷黃門侍郎太平公主用事武攸暨屢)
(邀請堅不許又以妻岑義女弟固辭機密轉太子詹事曰吾非求高逃祸耳)同日超授(獻徵)
(錄孔公恂字宗文宣聖五十八代孫景泰甲戌進士授禮科給事中天順中大學士李賢言于英宗謂公恂與)
(司馬恂皆聖賢後可居輔導之職遂同日起授詹事府少詹事)入參出掌(元史諤勒哲以大臣子)
(選為裕宗王府僚屬及裕宗為皇太子署詹事長入參謀議出掌環衛小心慎密太子甚重之)不求
賜予(元史王約為太子副詹事仁宗以詹事院諸事循軌大喜嘗字而不名諭羣臣曰事未經王彦博者)
(勿啓又謂中丞托廸曰在詹事而不求賜予者惟彦博與汝二人耳)宫端宿德(獻徵錄眀劉鉉)
(歴任祭酒天順復辟以宫端必求宿德之儒在朝無踰鉉者遂陞少詹事日侍講讀輔導極為誠謹)瑶
山往鑒錄(金史楊伯雄為少詹事集古太子賢不肖為書號瑶山往鑒錄進之及進羽獵保成等箴)
(皆見嘉納)東宫聖功圖(獻徵錄眀霍韜嘉靖間為禮部尚書掌詹事府事進東宫聖功圖以)
(諷雖未奉俞旨然以納忠不罪也)原卞壺裁斷切實(干寳晉紀卞壺遷太子詹事世)
(稱壺裁斷切實忠于事上也)王恭清操過人(晉中興書太原王恭為中書令領詹事學)
(問清操過人)增勿以資屈為嫌(唐書李勣為兵部尚書晉王為皇太子授詹事兼左)
(衛率帝曰吾兒方位東宫公舊史以宫事相委勿以資屈為嫌)講讀非詹事職(宋史)
(戴溪字肖望紹熙時由資善堂說書轉為太子詹事景獻太子命溪講中庸大學溪辭以講讀非詹事職懼侵)
(官太子曰講退便服說書非公禮毋嫌也)雲卿舞回波辭(唐書沈佺期字雲卿中宗時為)
(修文館學士侍宴帝詔學士等舞回波佺期弄辭悅帝還賜牙緋尋歴中書舍人太子少詹事)
太子詹事四
增制唐常衮授郭曜太子詹事制曰門下正于宫僚以
視邦憲務兼内外選重古今某官丞相之子夙聞禮訓
孝悌信讓清公仁厚端莊慎獨如有大賓之容沉静少
私澹然儒者之行濟以才識達于公方素多歴職之稱
用叶居家之理士林推重朝野洽聞待以客禮既任賢
于調護委之官事更持綱于彈紏
原表齊孔稚圭讓詹事表曰太子霞鶱青殿日光春宫
駕紫谷之英振洛笙之響自非器上白雲韻同眀月何
以延芳芝苑插羽瓊條竇嬰戚貴于西京陸曄風素于
東國伊人之美方曰可舉臣亦何斯而敢參冐也梁
陸倕除詹事免讓表曰中陽白水徒庇微軀送珥抱薪
未聞成績陳席不棄故劍無遺遂宣時髦升降清顯尊
官厚秩無因而至陋巷蓽門鬱成爽塏儲端華重實異
恒司南章馬宫已擇儒雅竇嬰許商爰取姻戚自兹已
降名器日隆歴選才賢若何叨越也陳江緫謝宫為
製讓詹事表曰如攀珠樹徒仰照匣之輝若踐玉田
不知照廡之價芙蓉之水亟奉北園迷迭之文屬陪南
館久降噓枯之旨許賜凌雲之筆清夜讌斯謂言善戱
黃金然諾並遂殊寵年齊柏寢豈報恩榮紙罄蘭臺未
書悚戴增宋周必大辭兼太子詹事奏状曰竊惟儲
端華重今昔所同漢韋賢質樸篤學始膺委任唐李勣
至以舊長史屈階資而為之近歲以來非老成端諒為
世所推則必於近臣中擇嘗任王府講讀及宫僚者就
兼是職苟或異此寧虛厥官臣行能淺薄既無素望又
非舊人驟預選掄實駭羣聽伏望重青宫之屬軫黃屋
之恩朝多英望亦有舊僚改而命之庶叶公論
原啓陳江總除詹事謝東宫啟曰庇身修德濫迹端形陳
蘿故葛攀附不涯解角蛻鱗超踰非次方辭璽會覬收
渥澤
太子中庶子一
原杜氏通典曰古者天子有庶子之官(周官謂之諸子)職諸侯
卿大夫之庶子掌其戒令與其教理有大事則帥國子
而致於太子唯所用之秦因之置中庶子庶子員(宋志云後)
(漢置中庶子嘉按齊人鄒陽上疏云秦皇帝矣任中庶子蒙之言而荆軻入關則秦官眀)漢因之有
庶子員五人史丹王商歐陽地餘並為中庶子(王莽改曰中尚)
(翼子)後漢員五人職如侍中而庶子無員職如三署中郎
凡庶子主宫中并諸吏之適子及支庶版籍魏因之在
吳為親近之官晉中庶子庶子各四員職比散騎常侍
及中書監令皆以俊茂者為之或以郡守參選若釋奠
中庶子扶左庶子扶右宋與晉同武冠平巾幘絳朝服
元嘉初詔二率中庶子随太子入直上宫十四年又詔
還直東宫至齊其庶子用人卑雜梁天監七年詔革選
其年以太子中舍人司徒從事中郎為之凡中庶子四
人以功高者一人為祭酒行則負璽前後部護駕與功
高中舍人一人共掌其坊之禁令庶子四人掌侍從左
右獻納得失與功高通事舍人一人共掌其坊之禁令
冠服並同前代陳因梁制後魏亦有中庶子庶子官北
齊門下坊中庶子四人領之典書坊庶子四人領之隋
分為左右庶子各二人分統門下典書二坊事(劉行夲為左庶)
(子卒後太子勇廢文帝曰若使劉行本在勇當不及此)唐亦各二人分掌左右春
坊事龍朔二年改左右庶子為左右中護咸亨初復舊
左擬侍中而右擬中書令(貞觀中詔曰皇太子與百官書疏未有制式近代以來列)
(皆名目無以别貴賤今凡處分論事之書皇太子並宜稱令右庶子以下署名宣奉行書其餘與諸親及師傅)
(等書不在此限于志寧為太子中庶子撰諫苑二十卷以進于太子太子名承乾)中允司議郎
司經洗馬文學校書正字典膳藥蔵内直典設宫門等
局郎丞崇文館共屬右春坊中舍人舍人通事舍人並
屬左春坊其諭德贊善亦左右分隸焉環濟要略曰
庶子謂宫中諸吏之適子及支庶在版籍者也行其秩
叙作其徒役授八次八舍之職以徼候漢書百官表
曰太子太傅屬官有庶子沈約宋書曰中庶子漢置
古者世禄卿大夫之子既為副倅謂之國子天子諸侯
子必有庶子官以掌教之增唐志曰左春坊左庶子
掌侍從贊相駮正啓奏中允為之貳皇太子出則版奏
外辦中嚴入則觧嚴凡令書下則與中允司議郎等畫
諾覆審留所畫以為案更寫印署注令諾送詹事府右
春坊右庶子掌侍從獻納啓奏中舍人為之貳宋史
曰太子左右庶子左右諭德舊制不常設儲闈之建随
宜制官以備寮寀多以他官兼領仁宗神宗升儲庶子
諭德各置二人欽宗升儲置一人紹興三十二年孝宗
以建王立為皇太子置庶子諭德各一人除右虛左乾
道元年及七年各置一人開禧三年景獻太子立除右
虛左眀年左右始並置續文獻通考曰遼南面左春
坊長官曰太子右庶子元置中庶子一人眀左右春坊
置庶子各一人
太子中庶子二
原漢書曰歐陽地餘為中庶子授皇太子經元帝即位
遷侍中又王商涿郡人少為太子中庶子以肅敬敦
厚稱魏志曰鮑勛為中庶子又王昶字文舒為中
庶子晉齊王攸與山濤書曰中庶子東宫顯職加以
侍接左右誠得篤粹有行檢六人想悉在尊意必允衆
望也文章叙曰應貞晉室為中庶子晉中興書曰
温嶠拜中庶子在東宫甚見嘉寵僚屬莫與為比數規
諫諷議又獻侍臣箴甚有補益太子時起西池樓觀頗
多勞費嶠口疏切諫太子納焉增天中記曰晉王珉
曰中庶子稱坊詹事稱寺寺同於九卿坊如天朝之稱
臺陳書曰王瑒父沖嘗為瑒辭領中庶子世祖顧謂
沖曰所以久留瑒於承華欲使太子微有瑒風法耳
太平御覽曰隋劉行本拜太子左庶子皇太子虛已敬
憚時唐令則亦為左庶子太子昵狎之令以絃歌教内
人行本責之曰庶子當匡太子以正道何有嬖昵房帷
之間哉令則甚慙而不能改唐志曰杜正倫為太子
左庶子太宗謂曰國之儲副白古所重必擇善人為之
輔佐今太子年在幼沖志意未定既委以監國不在目
前知卿志懷貞慤能執直道故輟卿於朕以匡太子宜
知委任輕重也又李百藥授太子右庶子時太子頗
留意典墳然閒讌嬉戲過度百藥作贊道賦以諷太宗
見而遣使謂百藥曰朕於皇太子處見卿所獻賦述古
來儲貳之事以誡太子甚是典要朕選卿輔弼太子正
為此事大稱所委賜綵物三百段唐書曰房玄齡太
宗平内難為皇太子擢右庶子又皇甫鏞字龢卿憲
宗時鎛為相鏞任河南少尹見權勢太盛每極言之鎛
不悅乃求分司為皇太子左庶子鎛敗朝廷賢之宋
史曰仁宗出閤帝選僚佐謂宰臣曰翊善記室府屬也
王皆受拜今王尚少宜以張士遜為友令王荅拜於是
以戸部郎中直昭文館為夀春王友遷諫議大夫兼太
子右庶子改左庶子遜言詣資善堂升階列拜而皇太
子猶跪受宜詔皇太子坐受之帝不許又邵亢為潁
王府翊善及東宫建為右庶子又高宗以普安郡王
為皇子進封建王詔建王府置直講贊讀各一員史浩
兼直講一日講周禮言膳夫掌膳羞之事歲終則會惟
王及后世子之膳羞不會至酒正掌飲酒之事歲終則
會惟王及后之飲酒不會而世子不與焉以是知世子
膳羞可以不會世子飲酒不可以無節也王作而謝曰
敢不佩斯訓及建王為皇太子浩除起居郎兼太子右
庶子獻徵錄曰鄒緝字仲熙永樂間為左庶子卒于
官子循為翰林待詔宣德八年當受勅命循乃疏言臣
父緝先在翰林事文皇帝後兼春坊事昭皇帝于東宫
歴二十年不獲生受誥命今臣秩卑於例不應得封贈
乞特賜之上諭吏部尚書郭璡曰當皇祖時朕居守北
京時緝恒在左右所言皆正蓋良臣也其特與之誥命
不為例又曰周述永樂時進左春坊諭德兼侍讀從
皇太子居守南都上諭之曰汝素厚重尤資匡弼太子
雖聰眀純謹然智或未逮行或過中必須盡言庶稱朕
意仁廟居守中外無失政德澤浹于人心述力為多宣
德中陞左庶子又童承叙嘉靖間為講官上御文華
殿承叙進講周書立政篇極陳王業艱難周公夾輔之
忠詞意婉切上改容聽焉及冊正儲位乃以承叙為左
春坊左庶子兼翰林院侍講慎輔導之選也
太子中庶子三
原職如侍郎(續漢書百官志太子中庶子職如侍郎)衛太子家(班彪牋云竊見)
(國家故事選公卿列侯子孫衛太子家為中庶子)野王通詩(漢書馮奉世𫝊云野王字君卿)
(受業博士通詩少以父任為皇太子中庶子)劉&KR3063;侍講(東觀漢記劉&KR3063;字君久永平中以中)
(庶子入侍講)侍從十年(漢書史丹傳丹字君仲自元帝為太子時丹以父高任為中庶子侍)
(從十餘年)管綜門下(王珣啓以桓謙為太子庶子云東宫之選宜盡一時之美中庶子綜管門)
(下不可不得其才)校德東宫(山濤啓事云瑯琊王子繇隴西王世子越誠宜早令奉侍皇太)
(子校德東宫若兼庶子)東宫顯選(又中庶子東宫顯選今有二缺衆議咸以領兵太守荀㝢)
(為之)一官要任(晉起居注武帝置中庶子四人一宫要任)宜用儁選(吳志孫登)
(為太子時太傅張温言于孫權曰夫中庶子官最親密切問近對宜用儁選于是乃用陳表為中庶子一曰顧)
(磹)宜得俊茂(山公啓事今中庶子缺宜得俊茂者以濟陰劉儼城陽太守石崇參選不識可)
(合聖意)純粹篤誠(又中庶子賈模遷缺周蔚純粹篤誠宜補)沉静履素(晉書)
(皇甫謐傳咸寧初詔曰男子皇甫謐沉静履素守學好古其以為太子中庶子可)才行優著
(王隠晉書梁益為太子中庶子才行優著)甚相親愛(晉書殷仲堪𫝊孝武帝召堪為中庶子甚)
(相親愛)經學淵博(晉中興書孔演字太元為中書郎領中庶子事時中興庶事草創演經學)
(淵博又該識舊典朝議軌制多取正焉)班同三舍(擬侍中中書侍郎班次同)受命
天朝(晉鄭默字思玄與郭奕俱為中庶子朝廷以為太子官屬宜稱陪臣默上言太子體皇極之尊無私)
(于天下宫臣皆授命天朝不得同之藩國事遂施行)入侍儲幄(顔含白帖)增正始
遺風(齊書袁燦言于帝曰臣觀張緒有正始遺風宜為宫職轉中庶子)與典機劇(唐書)
(許敬宗高宗在東宫遷右庶子太子監國敬宗高士廉與典機劇)元素直言(又張元素為左)
(庶子太子久不見賓友元素曰宫中所見止婦人不知樊姬等可與益聖德者幾何若無之即便詖豔嬖何足)
(顧哉上惟東宫之重高署賢才為僚佐今乃不得進見將何以朝納誨夕補遺也邪)吳兢諫獵
(吳兢為左庶子眀皇東封在路多射獵兢諫曰登封告成禮容甚大畋遊之事克損威儀貞觀時太宗文皇凡)
(在廵行則博選識達古今之士以在左右每至前代興亡之地皆詢其所由用為鑒誡伏願陛下遵而行之則)
(與夫騁奔馬于澗谷要狡獸于叢林不慎垂堂之危不思馭朽之變不可同日而語也)參典機
密(宋史晏殊遷左庶子能佐佑東宫真宗諮訪以事輒用方寸紙細書問之由是參典機密凡所對必以其)
(藁進之以示不泄)出入陪從(又仁宗在東宫詔庶子張士遜等遇太子侍駕出入許陪從)
侍從舊勞(獻徵錄眀陸簡侍孝宗東宫講讀弘治戊申詔修憲宗實錄被徵至以侍從舊勞陞)
(右庶子兼侍讀充經筵講官)令旨授經(又眀鄒濟永樂時擢左春坊左庶子在輔導之職言)
(無不從寵遇特厚奉令旨授皇孫經眀于啓廸)原秦寵蒙恬晉尊孔演(白帖)
大臣薦王商(漢書王商字子威為太子中庶子父薨商嗣為侯推財以分異母諸弟居喪哀)
(切于是大臣薦商行可以勵羣臣義足以厚風俗宜備近臣由是擢為諸曹侍中中郎將)山濤用
劉粹(山濤啓事中庶子賈模遷缺以太尉長史劉粹為之可也)顔含操行徵(晉書顔含)
(字子弘少有操行肅宗初臨東宫侍臣宜須儒素有行者乃徵含為中庶子)陶侃孝廉拜
(陶氏家𫝊云侃遷太子中庶子而好學善談論尤眀於詩易)傅喜好學選(漢書傅喜少好)
(學問有志行哀帝立為太子成帝選喜為太子中庶子)祖納文義遷(王隠晉書祖納字士)
(言以清言眀理文義可觀遷太子中庶子)荀緯喜文學(文章叙錄云荀緯字公高少喜文學)
(為太子庶子)鮑勛有高節(魏書鮑勛字叔業清白有高節知名當世為中庶子在東宫正)
(色不撓)增諫院兼宫坊(續文獻通考眀洪武初以耆儒劉静關賢為諫院左右司諫兼)
(春坊左右庶子)義門授庶子(又洪武時以義門鄭濟王懃特授春坊左右庶子)原
員五人秩六百(應劭注漢官表云庶子員五人秩六百石)增宋璟以宰相
兼(唐書宋璟為相兼庶子)擇朝士補少列(宋史慎從吉歸宋歴將作監會擇朝士有)
(望者補少列改太子右庶子)選僚佐為輔導(又真宗尹京妙選僚佐乃召楊徽之與畢)
(士安並充開封府判官召對便殿諭以輔導意東宫建屬以徽之兼左庶子)吳寬以舊學
進(獻徵錄眀吳寬廷對第一侍孝宗於東宫及即位以舊學進春坊左庶子)杜門六年故
有此拜(唐書趙宗儒字秉文罷相為太子右庶子屏居慎静奉朝請而已遷吏部侍郎德宗召見勞曰)
(知卿杜門六年故有此拜)有鷰來翔王坦被令為賦(武陵先賢𫝊云王坦字方)
(山為中庶子被令為燕來翔賦)蔡穎博奕太子命曜論之(吳志韋曜字弘嗣少)
(好學能屬文遷太子中庶子時蔡穎亦在東宫性好博奕太子以為無益命曜論之)周翰獻所
為文上荅以書(宋史梁周翰字元褒真宗在儲宫知其名徵為左庶子因令取其所為文章周)
(翰悉纂以獻上荅以書)
太子中庶子四
增制唐李嶠授王方慶左庶子制曰鸞臺升降銅樓輔
弼必求時望以隆國本某官盛門良緒敏學豐才道業
夙彰言行無玷備歴清顯式昭幹具體温恭之性造次
不違守廉退之風終始若一實舊德之眀允見通人之
老成昔張良以三傑之才始傅儲右史丹資八舍之重
方護春宫簡賢任能抑有前事宜&KR0574;九德之選用光三
善之業蘇頲授姚元之等兼太子庶子制曰勅元儲
者萬國之貞端士者一時之選自匪英傑孰當調護姚
元之宋璟等並以賢良方正茂才異等著於天下揚於
王庭忠而在公孝以為政見義難奪立誠不回發揮文
教博綜儒術故能生此王國戴于朕躬屬少陽初建承
華洞啓使股肱之良宣諭道德雖典厥二柄實務兹官
必俟大臣俾兼中庶
原墓誌梁簡文帝庶子王規墓誌銘曰玉挺藍田珠潤
隋水價重連城聲同垂棘偶應龍之籥影等威鳳之羽
儀名理超于荀王博洽侔干終賈稍遷侍中佩玉璽于
文昌珥金貂于武帳文雅與綺縠相宣逸氣並雲霞俱
遠副君取敬杜夷時廻晉儲之駕追嗟徐幹亦降魏兩
之書爰發睿辭為銘云爾七略百家三蔵九部成誦其
心談天其口勝氣無儔高塵誰偶榮珪掩采靈劒摧鋒
宋郊淪鼎洛水沉鐘玄扉不晝幽夜恒冬
增賦唐右庶子李百藥贊道賦曰顧三善而未弘祗四
德而為行每趨庭而聞禮常問寢而資敬既雕且琢温
故知新唯忠與敬曰孝與仁則下光四海上燭三辰昔
者三王之教子兼四時以齒學將交發於中外乃先之
以禮樂惟聖上之慈愛訓義方於至道同論政於漢幄
修致戒于京鎬鄙韓子之所賜重經術而為寳自禮賢
于秋實足歸道于春卿異洞簫之娛侍殊飛蓋之緣情
中允(左右贊善)(左右諭德)(司議郎附)
原杜氏典通曰中允後漢太子官屬有之職在中庶子
下洗馬上漢制太子五日一朝其非朝日即使僕及中
允朝朝請問起居其後無聞宋齊有中舍人是其職也
唐貞觀初改太子中舍人為中允置二員其後復置中
舍人龍朔二年又改中允為左贊善大夫咸亨元年復
為中允而左贊善仍置焉中允掌侍從禮儀駮正啓奏
并監藥及通判坊局事若庶子闕則監封題職擬黃門
侍郎永徽三年以皇太子諱忠改為内允太子遜位而
官復舊增續文獻通考曰宋中允贊善多為階官非
實有職業遼右春坊内有太子中允位次庶子之下元
置中允一人眀左右春坊中允各一人正六品在左右
諭德之下原杜氏通典曰左右贊善大夫龍朔二年
初置左贊善大夫替中允置右贊善大夫替中舍人咸
亨元年中允舍人復舊而贊善大夫别自為官左右各
五人皆掌侍從翊贊比諫議大夫增續文獻通考曰
遼左右春坊内各有太子贊善大夫金左右贊善掌贊
太子以道德元左右贊善各一人眀左右春坊贊善各
一人從六品在右中允之下原杜氏通典曰左右諭
德龍朔三年初置太子左右諭德各一員掌侍從贊諭
職比常侍增續文獻通考曰宋左右諭德各置二人
不常設(詳庶子内)遼左右春坊内各有太子諭德金左右諭
德掌諭太子以道德之事元左右諭德各一人眀左右
春坊諭德各一人從五品在正五品庶子之下中允贊
善之上蓋左右春坊大學士典東宫上奏請及下啓箋
講讀之事審慎而監省之庶子諭德中允贊善各奉其
職而從焉原杜氏通典曰司議郎唐貞觀五年皇太
子上表請置史職用司箴誡乃于門下坊置太子司議
郎四人精選名士以居之龍朔中分為左右以左司議
郎替司議郎以右司議郎替舍人咸亨初復舊掌侍從
規諫駮正啓奏并錄東宫記注分判坊事職擬給事中
增續文獻通考曰遼左春坊内有太子司議郎元儲
政院置司議二人眀左右春坊司直郎清紀郎之下有
司諫各一人
諭德中允贊善一(增司直郎)(司議郎附)
增東寮(唐書德宗拜崔芉為諭德芉對東宫曰臣不識朝廷典故見殿下合稱臣否東宫曰卿是東寮)
(自合知也)清班(又元稹制東宫之有諭德猶上臺之有騎省清班優秩所選非輕)修整
(宋史留正為中書舍人光宗為太子自東宫朝顧見留正謂左右曰修整如此其人可知乃請于上兼太子左)
(諭德)忠實(又宋仁宗在東宫魯宗道為諭德一日真宗召之使者及門而宗道在肆中飲歸中使當)
(先入白與之約曰上若怪公來遲當托何事宗曰但以實告飲酒人之常情欺君臣子之大罪中使具以對真)
(宗嘉之以為忠實可任也)辭樂章(又汪大猷字仲嘉太子初建東宫兼太子左諭德太子嘗出龍)
(大淵禁中所進侍宴樂章諭宫僚同賦大猷曰鄭衛之音近習為倡非講讀官所當預)書酒誥
(元史蕭㪺字惟斗博極羣書大德十一年拜太子右諭德扶病至京師入覲東宫書酒誥為獻以朝廷尚酒故)
(也)輪日入宫(宋乾道七年詔庶子諭德輪日入宫)講經資善(宋史馮元通五)
(經真宗召元講易遷太子中允皇子為夀春郡王王旦又薦元宜講經資善堂乃擢左正言兼太子右諭德)
耆德方正(又崔遵度字季白宋仁宗以夀春郡王開府詔宰相擇耆德方正有學術之士咸薦)
(遵度遂命與張士遜並為王友上作七言詩以寵之儲宫建命為左諭德)屏鷹以見(元史許有)
(壬至正時以集賢大學士兼太子左諭德有壬前朝舊德太子頗敬禮之一日入見方臂&KR0743;鷹以為樂遽呼左)
(右屏去)精簡宫僚(宋齊恢神宗出閤精簡宫僚韓琦薦其賢進太子左諭德也)賜
扶而出(元史李謙字受益至元十八年陞直學士為太子左諭德侍裕宗于東宫陳十事以進裕宗崩)
(世祖又命傅成宗于潜邸世祖深加器重嘗賜坐便殿燕飲世祖曰聞卿不飲然能為朕強飲乎因賜葡萄酒)
(一鍾曰此酒醉人恐汝不勝令三近侍扶掖而出)啓沃誠至(又焦養直字无咎至元時以集)
(賢院侍講學士詔傅太子于宫中啓沃誠至帝聞之大悅陞太子諭德)端本堂經訓(又李)
(好文字惟中帝以皇太子年漸長開端本堂命皇太子入學以好文為諭德好文以孝經大學論語孟子中庸)
(摘其要略釋以經義又取史𫝊及先儒論說有關治體而協經旨者倣真德秀太學衍義之例為書十一卷名)
(曰端本堂經訓要義奉表以進詔付端本堂命太子習焉)首論建置宫僚(宋史孝宗立皇)
(太子李彦穎為左諭德首論建置宫僚以為詹事于東宫内外無所不當省事須白詹事而後行司馬光論皇)
(太子講讀官有奏疏錄以進上大喜行之)由薦舉輔東宫(眀楊士竒名寓以字行由薦舉)
(授審理永樂五年陞左諭德輔東宫)聘布衣為諭德(續文獻通考英宗復辟知吳與弼之)
(賢命行人聘之既至京上謂李賢曰與弼當授何職賢對曰今東宫講學宜授宫僚次日召吏部命為左諭德)
(與弼固辭上強之不可乃召入文華殿賜勅褒嘉賚以銀幣仍命行人送歸以上諭德)疾風勁
草(天中記唐裴諝為史思眀所得嘗疏賊短長以聞賊平除太子中允代宗幸陜諝徒步赴行在帝曰疾風)
(知勁草果然)誠意感動(宋史程顥熙寧初用吕公著薦為太子中允監察御史裏行前後進)
(說神宗以正心窒欲求賢育才為言務以誠意感動主上)尋訪舊學(又辛文悅以五經教授宋)
(太祖幼時從其肄業周顯德中文悅久不接見一日夢邀車駕請見乃太祖也太祖亦夢其來謁因令左右尋)
(訪文悅果自至太祖異之及登位召見授太子中允)召試中書(又和㠓字顯仁太平興國中擢)
(進士第遷光禄寺丞獻所著文賦五十軸召試中書擢太子中允)改官翰苑(獻徵錄眀唐順)
(之李學詩墓表云昔官翰林者進士高甲與庶吉士兩途而已今天子以為不足以博求碩士遂改其制癸已)
(之歲得君等十有一人改翰院皆取之科道與部屬而君與余皆從吏部入東朝建君拜左春坊左中允兼修)
(撰)仍治太學(宋史胡瑗嘉祐初擢太子中允天章閣侍講仍治太學)薦文學
之臣(又尹洙以文學知名舉進士知伊陽縣用大臣薦召試為館閣校勘遷太子中允)選老
學之士(獻徵錄趙文字煥然洪武初授教諭歴任岳州府學教授太宗時詔選老學之士能講說者尚)
(書蹇義以文名上太宗召至御前面諭授左春坊左中允賜宴俾輔仁宗于東宫文進講經史敷繹眀盡應制)
(有作悉寓箴規睿旨嘉奬以上中允)别自為官(天中記唐咸亨制中允復舊而贊善大夫)
(别自為官皆掌侍從翊贊太子以規諷也)總裁大典(獻徵錄眀陳濟字伯載貫通經史百家之)
(言會朝廷修永樂大典大臣有言之者以布衣召至為都總裁時合内外詞臣暨太學生數千人繙閱中祕四)
(庫書浩瀚填委濟至詳定凡例區别去取莫不允愜書成擢右春坊右贊善居輔導之職十有五年小心謹慎)
(未嘗少有過差)官非諫職(天中記唐白居易初授左贊善大夫盜殺宰相武元衡居易首上疏)
(請急捕賊以雪國恥宰相以宫官非諫職不當先諫官言事會王涯掎摭居易他事謂其浮華無行貶江州司)
(馬)書稱先生(獻徵錄天台徐善述字好古為太學博士永樂間陞司直郎進左贊善仁廟在)
(東宫以師禮待之詩文皆令改定致書稱之為贊善好古先生及其卒痛悼不已自為文以祭及即位贈太子)
(少保諡文肅)注戒子篇(宋史郭䞇字仲儀太平興國初為右贊善大夫兼皇子侍講賜緋魚)
(太宗至東宫出戒子篇命贄注解且令委曲講說以喻諸王)𫝊良知學(獻徵錄羅洪先字達)
(夫年十五聞王陽眀講學虔中心即嚮往遂卑視舉子業嘉靖八年廷對擢第一歴任左春坊左贊善疏請預)
(定東宫朝儀忤旨免歸即削迹城市闢居石洞四方紳士請益者日衆嘗謂人曰世間豈有現成良知非萬死)
(工夫斷不能得今人誤將良知作現成看不知下致良知工夫奔放馳逐茫蕩一生有何成就語具所作松原)
(錄中)起居調護(元史王恂字敬甫劉秉忠薦之世祖召見命輔導裕宗擢太子贊善詔恂于太)
(子起居飲食慎為調護)性行峻茂(獻徵錄眀李希顔號愚菴本夾谷隐士也性行峻茂貫酣)
(羣籍太祖用薦手書徵之南畿擇為諸王子師教法嚴毅雖諸王子有弗若教者或擊額以管帝撫而怒高皇)
(后問故曰惡有以堯舜訓爾子顧怒之邪帝威用霽立朝風節巋然名𫝊聞海宇授左春坊贊善大夫)
極天下之選(宋史苑沖字元長高宗時歴官侍讀會皇子建國公瑗出就傅首命沖以徽猷閣待)
(制為資善堂翊善而朱震兼贊讀時沖震皆一時名德老成極天下之選上命建國公見翊善贊讀皆納拜)
得出倫之才(金史金温特赫濟達登大定十三年女直進士科十九年為左贊善以母老求)
(養顯宗使内直謂締達曰贊善初未除此官天子謂孤曰朕得一出倫之才學問&KR1308;貫當令輔汝德義既數日)
(贊善始除此官自謂親炙德義不勝其喜未可去也以上贊善)學士同班(眀史汪叡字仲)
(魯號真一道人洪武初下徵賢之詔至則引見問義深愜帝意俾翼贊儲皇授承務郎左春坊左司直郎工亦)
(日召侍講周旋于兩宫之間與朱善劉三吾二學士趨朝則同班賜坐則聯席人稱三老)學博陞
授(詳贊善内書稱先生注以上司直)記過之史(唐貞觀中置司議郎二人即古者記過之)
(史也)清望之官(玉海敬播貞觀十八年皇太子表請置史職用司箴誡乃于門下坊置太子司)
(議郎四人精選名士以居之播與來濟為此官極為清望以上司議)
諭德中允贊善二
增制唐授楊禎太子諭德制曰某官敬以安仁恭而合
禮相門華胤夙著清徽王邸元寮復膺高選屬肇開于
博望宜審諭于承華李嶠授于復業太子中允制曰
某官志識端雅藝能詳洽既罷臺閣方驅節𫝊銅樓俟
俊銀牓翹賢漢水觀風且輟彤幨之務瑶山聽樂宜煦
黃離之景蘇頲授吳昇太子左贊善制曰某官悟理
眀達用心微妙博以才藝精于談吐西園月上亟聞飛
蓋之篇東陸春歸宜聽鳴笳之響又授許誠感太子
司議郎等制曰某官或持邦憲才幹稱多或貳藩條公
勤克著青宫列侍元閣修文宜拜職于兩司仍佐軍于
三蜀
增詔宋以范沖為資善堂翊善詔曰朕為宗廟社稷大
計不敢私于一身選于屬籍得藝祖七世孫鞠之宫中
兹擇剛辰出就外傅宜有端良之士以充輔導之官博
觀在廷無以易汝沖德行文學為時正人乃祖發議嘉
祐之初乃父納忠元祐之際敷求是似尚有典型顧資
善之開史館經筵姑仍厥舊朕方求多聞之益實兼數
器之長施及童蒙綽有餘裕蔽行朕志宜即安之
增表唐皇太子請置史職表曰太子既冠成人乃有記
過之史是知姬誦登聞肇建此官劉啓升儲憲章斯義
故能通温玉裕聲聞宸宫上有慰于皇情下無虧于物
議臣以幼年夙蒙天奬趨紫宸以遵禮仰黃屋以承歡
肅恭馳道恐或乖方晨昏視膳慮有違舛蒙泉始達必
俟後乘之觀離光未融懼寝前星之曜是以夙興夜寐
内省多憂延首讜言冀開童昧而魏晉以降不置此員
杜絶箴規何其甚謬伏惟陛下窮神稽古尚擇芻蕘之
言元覽文眀猶開登石之路況臣沖藐未涉藝文出自
深宫便請監撫之重罕從鼓篋疇識絃誦之宜一德有
愆始憂睿念三朝登餕何以勝任所以冒敢陳聞請遵
故事願開史職用司箴誡是使緜載墜典復在聖朝資
此正人少建不逮
增書元李好文上宰相辭太子諭德書曰自非德堪模
範不足以輔成德性自非學成閫奥不足以啓迪聦眀
宜求道德之鴻儒仰成國家之盛事而某天資本下人
望素輕驟膺重託負荷誠難
中舍人一
原杜氏通典曰中舍人晉咸寧初置舍人四人以舍人
才學之美者為之與中庶子共掌文翰在中庶子下洗
馬上凡奏事文書皆綜典之監和嘗藥月檢奏直臣名
更直五日典文疏如中書郎宋亦四人齊有一人梁時
功高者一人與中庶子祭酒共掌其坊之禁令陳因之
後魏北齊並有之隋曰内舍人四員屬門下坊煬帝減
二人唐中舍人二員掌侍從令書奏疏通判坊事擬中
書侍郎永徽三年以皇太子諱忠改為内舍人太子遜
位而官復舊或謂之太子中書舍人(孝和實錄曰王友貞為太子中書舍)
(人)增文獻通考曰宋中舍人舍人至道天禧建儲各
置一人神宗欽宗登儲位皆置中興後省嘉泰初始除
王元實後以館職任伯起兼之慶元令太子舍人與中
舍人皆從七品而中舍人又在舍人之上然故事未嘗
除續文獻通考曰遼右春坊内有太子中舍人位次
右庶子下金元以後不置
中舍人二
原治文書(晉中興書惠帝在東宫以中舍人與中庶子共治文書)典文疏(王珉荅徐)
(邈書中舍人典文疏位如中書郎)咸寧加名(晉中興書百官公卿志注咸寧初置中舍人)
似黃門任(徐邈與王珉書或說中書舍人職居黃門不與中庶子中間出内)顧榮
秀望(顧榮詳太子舍人非中舍人也)陸雲才藻(傅亮文帝誌陸雲字士龍性清正有才藻)
(為中舍人)杜錫數諫太子(王隱晉書杜錫字世嘏為太子中舍人性亮直忠烈數進諫愍)
(懷太子)張敞不荅千秋(北堂書鈔吳地志張敞字弘源為東宫中舍人不輔會稽王嬖)
(人茹千秋曰中舍人名望久滿此待公坐當盡拙言敞正色不為荅)
太子洗馬一
原杜氏通典曰洗馬秦官漢亦曰洗馬(又按漢書汲黯及姊子司馬安)
(並為太子洗馬安文深巧善宦四至九卿)後漢員十六人職比謁者太子出
則當直者前驅導威儀也(漢𨕖郎中補)安帝時太子謁廟洗
馬高山冠非乘從時著小冠魏因之晉有八人職如謁
者擬祕書郎進賢一梁冠黑介幘絳朝服掌圖籍釋奠
講經則掌其事餘後漢同(陸機鄧攸並為洗馬)宋與晉同齊置一
人梁有典經局又置八人掌文翰尤為清𨕖皆取甲族
有才名者為之位視通直郎(梁庾於陵拜洗馬舍人如舊東宫局通為清𨕖洗馬)
(掌文翰尤其清者近代用人皆取甲族有才名者時於陵周捨並擢充斯職武帝曰官以人而清豈限于甲族)
(時論美之)陳因之北齊典經坊洗馬二人隋曰司經局置洗
馬四人煬帝減二人唐司經局洗馬二人龍朔二年改
洗馬為司經大夫三年改司經局為桂坊(一云析司經局置桂坊)
司經大夫通判坊事罷隸左春坊咸亨初復舊掌侍奉
及經史圖籍判局事增續文獻通考曰遼南面司經
局有太子洗馬屬左春坊金司經正八品掌經史圖籍
筆硯等事眀司經局洗馬二人校書二人正字二人洗
馬掌經史子集制典圖書刊緝之事立正本副本貯本
以備進覽凡天下圖冊上東宫者皆受而藏之校書正
字掌繕寫装潢制典圖書詮其訛謬調其音切以佐洗
馬
太子洗馬二
原先馬(漢百官表如淳曰洗馬前驅也國語曰勾踐為夫差先馬先或為洗)孝聞(晉李)
(密為太子洗馬事祖母劉氏以孝聞)掌國籍(晉起居注武帝制洗馬八人掌國籍)典文
書(晉齊王攸與山濤書洗馬前後典文書佳才也)如謁者擬祕書(並詳前杜氏通)
(典)洗馬清道(徐邈與王珉書)勾踐執戈(韓子云勾踐入官于吳執干戈為吳)
(洗馬)以嚴見憚(漢書汲黯孝景帝時為太子洗馬以嚴見憚)同官所推(文士)
(傳云江充為太子洗馬太子頗好游宴或闕朝侍嘗以五事諫之為同官所推)一時高𨕖(晉起)
(居注東宫洗馬一時之高𨕖)今之清𨕖(齊王攸與山濤書云洗馬今之清𨕖)以才
辨召(王隱晉書李密字令伯時人稱其才辨召為太子洗馬)以弱冠拜(晉書衞玠風神)
(秀異緫角乘羊車入市見者皆以為玉人辟命屢至皆不就久之為太傅西閣祭酒拜太子洗馬)以
弱冠登(荀氏家傳邃字道元性簡靜解音樂善談論拜太子洗馬)清身潔已(晉書解系)
(字少連仲兄結字仲連次兄育字雅連並清身潔已仕皆洗馬)雅量弘齊(傅咸別傳友人魯仲)
(叔雅量弘齊思心邃遠遷太子洗馬咸云謬蒙朝恩忝授斯職喜得與此子同班共事也)篤敏有
思(晉齊王攸與山濤書武長嗣篤敏有思今東宫洗馬)才經文雅(荀氏家傳云邃拜太子洗)
(馬戴若思特相欽重作詩頌之)增引為洗馬(唐書魏徵與裴矩走入關隱太子引為洗馬)
徵為洗馬(又隱士田游巖高宗幸嵩山親至其廬徵赴都進太子洗馬)我欲為
樂(太平御覽李綱隋時為太子洗馬太子勇宴宫臣左庶子唐令則奏琵琶又歌武媚娘曲綱曰令則官調)
(護乃自比倡優進淫聲惑視聽使上聞之豈不為殿下累乎臣請正其罪勇曰置之我欲為樂耳)臣
非得言(唐書隋太子勇廢文帝切讓官屬無敢對李綱獨曰陛下不素教故太子至此太子資中人得)
(賢者輔而善得不肖者導而惡奈何歌舞鷹犬纖皃使日侍側何特太子罪邪帝曰以汝為洗馬何不擇人綱)
(曰臣非東宫得言者帝曰朕過矣擢尚書右丞)廊廟之才(天中記裴松之字世期宋武帝北伐)
(領同州刺史既克洛陽使居州行事宋國初建毛德祖使洛陽武帝敕之曰裴松之廊廟之才不宜久居邊務)
(今召為太子洗馬)調護之寄(唐書蒋儼為太子右衛副率中宗在東宫儼争過失不見用自)
(以不應諫于是田游巖由處士為洗馬儼貽書責之曰太子年鼎盛聖道有所未盡足下受調護之寄居責言)
(之地唯唯悠悠不出一談尚何酬塞游巖愧不能荅)給俸祇十千(天中記常衮為相先是百)
(官俸料薄衮奏請加時韓滉判度支與衮加各俸厚薄由已太子洗馬實司經局長官文學為之貳衮有親任)
(文學者乃給十二千而給洗馬祇十千其輕重任情如此)諭祭及五品(獻徵錄眀尹襄字舜)
(弼世宗朝與修武宗實錄進司經局洗馬經筵直講及卒上念講臣特命有司諭祭前此五品非學士不予祭)
(蓋異數也)原陸機感恩賦詩(陸機皇太子清宴詩序元康四年秋余以太子洗馬出補)
(吳王郎中)傅咸同班共事(詳雅量弘齊注)朝推文士選在陸機
(機起家為太子洗馬)時號玉人擢於衛玠(白帖)
太子洗馬三
原詩梁王筠寓直中庶坊贈蕭洗馬詩曰龍樓實九重
薄寒起殊早玉階泫清露銅池結秋潦霜被守宫槐風
驚護門草之子擅文華縱横冨辭藻舒錦慙光麗握珠
謝竒寳媿予非工文何用披懷抱陳江總贈洗馬袁
朗别詩曰賈誼登朝日終軍對奏年校文升廣内撫劒
入崇賢竒才殊豔逸將别愛流連驅車命鐃管拱坐面
林泉池寒稍下鴈木落久無蟬霧侵山扉月霜開石路
煙高譚無與慰遲爾報華篇
太子舍人一(通事舍人附)
原杜氏通典曰太子舍人秦官也漢因之比郎中選良
家子孫(鼂錯鄭當時並為太子舍人)後漢無員更直宿衛如三署郎
中凡帝初即位未有太子太子官屬皆罷唯舍人不省
屬少府魏因之晉有十六人職比散騎中書侍郎從駕
則正直從次直守妃出則次直從(元帝大興元年以太子舅虞胤為舍人太)
(子奏曰舅甥當崇敬不欲降舅氏之親為侍臣詔乃轉胤為常侍)宋有四人齊有一人
梁有十六人掌文記(梁劉杳字仕深為舍人及昭眀太子薨新宫建舊人例無仕者勅特)
(留杳焉)陳因梁制後魏亦有之北齊典書坊置二十人隋
典書坊有八人煬帝改為管記舍人減四員唐復為太
子舍人四人掌侍從表啓宣行令旨分判坊事龍朔二
年改為右司議郎咸亨元年復舊增唐六典曰凡皇
太子進表如諸臣之禮諸臣及宫臣上皇太子大事以
牋小事以啓其封題皆曰上於右春坊通事舍人開封
以進其事可施行者皆下於舍人與庶子參詳之然後
進不可者則否原杜氏通典曰通事舍人齊中庶子
屬官有通事守舍人庶子下又有内典書通事舍人二
人掌宣𫝊令旨内外啓奏梁亦有之視南臺御史多以
餘官兼職陳因之北齊門下坊有通事舍人八人至隋
亦有之煬帝改為宣令舍人八員唐復為通事舍人亦
有八員掌引導辭見承旨勞問增續文獻通考曰眀
詹事府屬通事舍人典東朝參謁辭見之禮及承令勞
問之事
太子舍人二
原漢書曰文帝使晁錯詣伏生受尚書還拜太子舍人
漢雜事曰鄭當時景帝時為太子舍人每五日沐洗
常置驛馬長安諸郊存諸故人請諸賓客夜以繼日常
恐不徧魏略曰張茂上便宜擢為太子舍人山濤
啓事曰臣近舉汜源為太子舍人源見稱有德素久沉
滯舉為大臣欲以慰後聞之士又曰太子舍人夏侯
湛有盛才而不長理人有益臺閣晉諸公贊曰張華
博識多聞無物不知(一作問無不知)盧浮高朗經𫝊有美于華
起家為太子舍人宋書曰王僧達善屬文帝召見德
陽殿拜舍人
太子舍人三
原備絳衣(班彪便宜表云宜選師傅將相子孫好學有行者備絳衣舍人蓋領此也)掌表
啓(摰虞決疑云太子舍人晉置十六人掌表啓)課乙科(漢書成帝時太學弟子三千人王莾)
(秉政改課乙科通者二十人為太子舍人)通二經(摰虞決疑云太常弟子通二經補太子舍人)
德望歴位(臧榮緒晉書程牧有清名德望歴位太子舍人)秀望累遷(晉中興書)
(顧榮字彦先南土秀望有清操為太子舍人)侯霸威重(東觀漢記侯霸字君房有威重為太)
(子舍人)袁良眀經(華嶠漢書袁良眀經為太子舍人)眀帝善之(魏志張茂)
(字彦林太和中上便宜事百餘條眀帝善之拜為太子舍人)陳准德器(晉諸公讃陳准字道)
(基有德器為太子舍人)程牧清名(詳德望歴位注)舍人更直宿衛(續漢)
(書百官志太子舍人二百石無員更直宿衛如三署郎中)舍人今之清選(晉齊王攸與山)
(濤書)摰虞以賢良拜(晉書摰虞字仲治少事皇甫謐才學通博著述不倦舉賢良擢為太)
(子舍人)卞敦以才識稱(晉八王故事卞敦字仲仁以才識清辨見稱為太子舍人也)
夷甫以名門超(王隠晉書王衍字夷甫以名門超為太子舍人)元則以文
學舉(桓氏家𫝊範字元則魏太子始立以文學舉為舍人)山簡齊名嵇紹(晉書山簡)
(字季倫與譙國嵇紹沛郡劉謨弘農楊淮齊名初為太子舍人累遷太子庶子)盧浮有美于
華(詳晉諸公贊)潘岳神形清辨(王隐晉書潘岳字安仁神形清辨能屬文為太子舍)
(人)華譚言語清辨(晉中興書華譚字令思少以言語清辨知名除太子舍人)彦
輔性寡嗜慾(晉書樂廣字彦輔性沖約有遠識寡嗜慾與物無競尤善談論每以約言析理以厭)
(人心裴楷常引廣共談自夕申旦雅相欽挹王戎為荆州刺史聞廣為夏侯元所賞乃舉為秀才辟太尉掾轉)
(太子舍人)孝若秉心居正(晉齊王攸與山濤書孝若秉心居正為太子舍人)孔
坦才名獨步(晉中興書會稽孔錄云坦字君平以才名獨步補東宫舍人)祖納文
義可觀(又曰范陽祖錄云納字士言有操行以門寒品能清言眀理文義可觀遷東宫舍人)通
漢講說石渠(漢書儒林傳云通漢以禮生為太子舍人講說石渠也)季長校書
東觀(謝承後漢書馬融字季長年十三眀經為太子舍人校書東觀也)鼂錯上便宜
事(史記鼂錯以文學為太常掌故孝文帝時天下無治尚書者獨聞濟南伏生故秦博士治尚書年九十餘)
(老不可徵乃遣錯受尚書伏生所還因上便宜事以書稱說遂詔以為太子舍人)潘尼上釋
奠頌(臧榮緒晉書潘尼字正叔拜太子舍人上釋奠頌)義府辭若讜直(晉王為太)
(子李義府除舍人獻承華箴末云佞䛕有𩔖邪巧多方其萌不絶其害必彰義府諂事太子而文辭若讜直者)
(太子表之優詔賜帛)姚崇稱其遠到(唐書開元初蕭嵩為舍人時崔琳王丘齊澣皆有名)
(以嵩少學術不以輩行許也獨姚崇稱其遠到)增崔元伯衆務修理(太平御覧後魏)
(崔元伯有雋才號曰冀州神童符融牧冀州虚心禮敬拜陽平公征東記室出總庶政入為賓友衆務修理處)
(斷無滯苻堅聞而竒之徵為太子舍人)薛元敬文翰稱職(唐書太宗時元敬為太子)
(舍人文翰稱職)
太子舍人四
原墓誌梁簡文帝太子舍人蕭特墓誌銘曰威鳳五色
朝陽千仞孫枝發響將雛流韻馥哉若蘭頌矣懷熊瑾
既誕子恒乃歡胤銀鈎之巧重世遹雋況此臨池蟬輕
露潤丹旐輕飛哀歌徐引隴水春帷山雲晚陣
崇文館學士(文學)(校書)(正字附)
原杜氏通典曰崇文館學士魏文帝始置崇文館以王
肅為祭酒其後無聞貞觀中置崇賢館有學士直學士
員掌經籍圖書教授諸王屬左春坊龍朔二年改司經
局為桂坊管崇賢館而罷隸左春坊兼置文學四員司
直二員司直正七品上職為東宫之憲司府門北向以
象御史臺也其後省桂坊而崇賢又屬左春坊後沛王
賢為皇太子避其名改為崇文館其學士例與弘文館
同文學漢時郡及王國並有文學而東宫無聞魏武
置太子文學(魏武為丞相以司馬宣王為文學掾甚為世子所親信)自後並無至
後周建德三年太子文學十人後省龍朔三年置太子
文學四員屬桂坊桂坊廢而屬司經開元中定制為三
員掌侍奉分掌四部書判書坊事校書宋孝建中洗
馬有校書吏四人自後無聞北齊有太子校書隋太子
校書有六人唐四人掌讎校經籍(初弘文崇文二館置讎校開元六年省讎)
(校置校書弘文四員崇文二員)增續文獻通考曰眀司經局校書二
人原杜氏通典曰正字太子正字二員煬帝改為正
書唐復為正字亦置二人掌刊正文字增續文獻通
考曰眀司經局正字二人
御定淵鑑𩔖函卷九十八
