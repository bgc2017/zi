欽定四庫全書
御定淵鑑類函卷三百八十九
食物部二(粥飥)(糜糒糝糭餅粔增粄寒增䊚麵增餺糗籹具麰)
(胡飯飣餖)(增泠淘肉增餌增餻脯)(增餛飩腊炙)(增饅頭蒸炰)(增鮓)
(膾鯖)
粥一
原張楫廣雅曰粥糜饘也增又曰粥厚曰饘粥薄曰
酏米爛曰潘原釋名曰糜煮米使糜爛也粥濯于糜
粥粥然也增又曰寒粥末稻米投寒水中育育然
原說文曰周謂之饘宋衛謂之餰揚雄方言陳楚之
間相謁食麥謂之餥(扶味反)左傳正考父鼎銘云饘于
是粥于是以餬予口風土記曰天正日南黃鐘踐長
是日始牙動為饘粥以養幼俗尚以赤豆為糜所以象
色也郭義恭廣志曰遼東赤粱魏武帝以為御粥
南越志曰盧陵城中有井半青半黃黃者甜滑宜作粥
色如金似灰汁甚芬馨鄴中記曰并州之俗以冬至
日後百日為介子推斷火冷食三日作乾粥中國以為
寒食涼州異物志曰高昌僻土有異于華寒服冷水
暑啜羅闍(郡人呼粥)天文要集曰玉井主粥厨
粥二
原周書曰黃帝始烹穀為粥增禮記曰齊大饑黔敖
為粥于路有餓者來敖左奉食右執飲曰嗟來食餓者
揚目而視曰予惟不食嗟來之食以至于斯也史記
曰左師觸龍見趙太后曰食得無衰乎太后曰恃粥耳
吳錄曰朱桓除餘姚長遇疫癘穀食荒貴桓分部良
吏隱親醫藥食粥相繼士民感戴之王隱晉書曰賊
杜弢下蜀人飢陶侃多作粥以待之于是悉降世說
曰郗嘉賓三伏之月詣謝公于時炎暑熏赫雖當風交
扇猶沾汗流離謝著故練衣食熱白粥晏然無異宋
書曰戴顒與兄㪍並隱遁有名中書令王綏嘗攜客之
㪍㪍等方進豆粥綏曰聞卿善琴試欲一聽㪍不荅綏
恨而去齊書曰宣孝成皇后生高帝高帝年二歲乳
人乏乳后夢神以兩甌麻粥與之覺而驚乳因此豐足
後魏書曰崔浩道武季年威風嚴峻官省左右以微
過待罪莫不逃避隱匿自下皆變獨浩恭勤不怠或終
日不歸帝知之輙命賜以御粥又曰薛眞度為豫州
刺史景明初豫州大饑眞度表曰别出食米五十斛為
粥救其甚者詔曰眞度所表甚有愛濟百姓之意時
鏡新書曰齊魏收當寒食餉王元景粥因與收書曰始
知令節須御麥粥加之以糖彌覺香冷蘇軾帖曰夜
飢甚吳子野勸食白粥云能推陳致新利膈益胃
粥三
原擲杯納槖(郭林宗傳曰林宗嘗止陳國文學見童子魏德公求近其房供給灑掃林宗嘗)
(不住夜中命作粥一啜怒而呵之曰為長者作粥使沙不可食以杯擲地德公更為進之三呵德公姿無變容)
(子左傳曰晉人執衛侯寘諸深室寗職納槖饘焉杜預注云饘糜粥也)屑麴斧冰(晉紀)
(建興中京師饑甚太倉有麴數十䴵麴允屑為粥以供帝魏武帝苦寒行曰行行日以遠人馬同時飢擔囊)
(行采薪斧冰持作糜)烹穀泛膏(上詳粥二忽齊諧記曰吳縣張成夜起見一婦人立于)
(宅南角舉手招成曰此地是君家之蠶室我即此地之神明年正月半宜作白粥泛膏于上以後年年大得蠶)
(今之作膏糜像此)劉家發盆尹氏羅鼎(續搜神記曰樂安劉池荀家在夏口)
(忽有鬼來劉家喜偷食劉即于池家煮冶葛取二升汁密齎還家向夜舉家作粥食餘一甌因瀉葛汁著中于)
(瓦上以盆覆之人定後聞鬼從外来𤼵盆啖糜既湏臾間在屋頭吐遂于此絶錄異傳曰周時尹氏貴盛五)
(葉不别會食數千人遭饑荒羅鼎作粥聽之聲聞數十里)增煮茶屑榆(茶錄吳人采茶)
(煮之名茗粥里新唐書曰陽城歲饑屏跡不過鄰屑榆為粥講論不輟)宰相三種翰
林一甌(清異錄曰魏王繼岌每薦羹以羊兔猪臠參之時盧澄為平章事趨朝待漏堂厨具小饌澄惟)
(進粥其品曰粟粥乳粥豆沙加糖粥三種並供澄取少許倂和而食厨官遂有王羹亥卯未相粥白玄黃之語)
(賜金鑾密記曰白居易在翰林防風粥一甌食之口香七日)祝染夢榜少游典
衣(昔有姓祝名染者嘗遇歲饑施粥以濟四方之貧者後生一子初赴試染夢一人手持狀元榜豎于門外)
(上寫四字曰施粥之報未幾有人報其子狀元及第少秦少游為黃夲校勘錢穆父戶部尚書皆居東華門)
(游遊春日有詩遺穆父云三年京國鬢如絲又見新花發故枝日典春衣非為酒舉家食粥已多時穆父以米)
(二石送之)
粥四
原奉饘以祭(孔融列𫝊云漢末天下荒亂融每旦以饘一盛魚一首以祭)養老行
糜(禮記云仲秋之月養良老授几杖行糜粥飲食)蜀嫗茶粥(𫝊咸為司隸教云聞南市有蜀)
(嫗作茶粥賣之廉事打破其器物)許婦粟粥(郭子云許允為吏部即多用其鄉里帝遣虎賁)
(收之婦云無憂尋還作粟粥待之)進粥却寒(太公金□云武王伐紂都洛邑而雪深丈餘師)
(尚父使人持一器粥開門而進曰天寒故進熱粥以却寒)咄嗟便辦(晉書石崇為客作豆粥咄)
(嗟便辦王愷不能及每以為恨)朝輔作粥(曹植表云諸老熙朝之輔每作粥食肴惟蔬薤)
都亭賦粥(謝承後漢書云南陽陸續仕郡戶曹吏時饑荒太守尹興使續于都亭賦民饘粥續悉簡)
(閱其人訊以名氏六百餘人無有差謬興異之)與國飢者(檀弓云公叔文子卒其子戌請諡于)
(君君曰昔者餓衛國凶饑夫子為粥與國之者是不亦惠乎)衆分歠之(九州春秋云臧)
(洪為袁紹所圍糧食已盡主簿啓内厨米三斗使作薄粥衆分歠之)飢寒俱解(東觀漢記云光)
(武為王即所追至蕪蔞亭馮異上豆粥明旦謂諸將曰昨得公孫豆粥飢寒俱解)全活甚衆
(王薈别𫝊云薈為吳郡内史其年大饑薈出私財為百姓饘粥全活甚衆)作粥呼之(王隱晉書)
(云孔恒大作粥置門外呼飢人食之謂是嗟來皆無往食者)餔粥折齒(焦氏易林云餔粥折)
(齒失其道理)郭邑送粥(獻康教云自今郭邑居民死喪者可令送餌粥)鄰里為
粥(禮記云親始死水漿不入口三日不舉火故鄰里為之糜粥以飲食之)詔誦楚辭每
誦與粥(劉歆七略云孝宣皇帝詔徵被公命誦楚辭每一誦輙與粥)集諸談士每
自設粥(俗說云晉簡文集諸談士夜坐每自設粥)增散俸(梁書曰任昉為義興太守歲荒)
(散私俸米豆為粥活三千餘人)飼飢(後魏書曰韋朏字遵顯少有志業年十八辟州主簿時歲儉朏)
(以家粟造粥以飼飢人所活者甚衆)天下達禮(禮記曰悼公之喪季昭子問于孟敬子曰)
(為君何食敬子曰食粥天下之達禮也又曰穆公之母卒使人問于曾子如之何對曰申也聞諸申之父曰哭)
(泣之哀齊斬之情饘粥之食自天子達于庶人)旬方為粥(梁書曰庾沙彌母劉氏亡水漿不入)
(口累日初進大麥薄飲經年旬方為薄粥終喪不食鹽酢)為粥于路(又曰蕭景為南州刺史會)
(年荒計口賑恤又為饘粥于路以賦之)曹褒致粥(東觀漢記曰曹褒遷將作大匠上聞褒病)
(使致醫藥糜粥)州門造粥(後魏書曰楊逸為光州刺史時灾儉連歲逸欲以倉粟賑給而所司)
(懼罪不敢逸曰國以人為夲人以食為天假令以此獲戾吾所甘心遂出粟然後申表右僕射元羅以下謂公)
(儲難闕並執不許尚書令臨淮王彧以為宜貸二萬詔聽貸五萬逸既出粟之後其老小殘疾不能自存活者)
(又于州門造粥飼之將死而得濟者以萬數帝聞而善逸)
粥五
增詩唐李商隱荅寄賜餳粥詩曰粥香餳白杏花天省
對流鶯坐綺筵今日寄來春已老鳳樓迢遞憶鞦韆
宋蘇軾豆粥詩曰君不見滹沱流澌車折軸公孫倉皇
奉豆粥濕薪破竈自燎衣飢寒頓解劉文叔又不見金
谷敲冰草木春帳下烹煎皆美人萍虀豆粥不傳法咄
嗟而辦石季倫干戈未解身如寄聲色相纏心已醉身
心顛倒自不知更識人間有眞味豈如江頭千頃雪色
蘆茅簷出沒晨烟孤地碓舂秔光似玉沙瓶煮豆軟如
酥我老此身無著處賣書來問東家住卧聽雞鳴粥熟
時蓬頭曳履君家去陸游食粥詩曰世人箇箇學長
年不悟長年在目前我得宛丘平易法只將食粥致神
仙(張文潛有食粥說謂可以延年)又薄粥詩曰薄粥枝梧未死身飢
腸且免轉車輪從來不解周公意養老常湏祝鯁人
范成大口數粥行曰家家臘月二十五淅米如珠和豆
煮大杓轑鐺分口數疫鬼聞香走無處鎪薑屑桂澆蔗
糖滑甘無比勝黃粱全家團欒罷晩飯在遠行人亦留
分褓中孩子強教嘗餘波徧沾獲與臧新元協氣調玉
燭天行已過來萬福物無疵癘年穀熟長向臘殘分豆
粥
糜一
原滿三盂餘一杯(袁弘紀曰獻帝敕侍中劉艾取米豆五升于御前作糜得滿三盂于)
(是詔尚書曰米豆五升得糜三盂而人委頓何也随括地國云羿年五歲父母入山羿年二十能習弓射往)
(每食糜則餘一杯也)三人墮鑊輙焦二方委火忘箄(錄異傳云周時)
(尹氏有三人墮糜鑊中輙焦爛糜深故也丘世說賓客詣陳太丘宿太丘使元方季方炊客與太議論二人)
(進火俱委而竊聽炊忘著箄飯落釡中太丘問炊何不餾二子跪曰大人與客語乃俱竊聽炊忘著箄飯今成)
(糜太丘曰爾頗有所諳不對曰彷彿志之二子俱說更相易奪言無遺失太丘曰如此但糜自可何必飯也)
增縛醉賜寒(五代史附錄曰東女直能釀糜為酒醉則縛之而睡醒而後解不然則殺)
(人坐元史夲紀晉王噶瑪拉嘗出征駐金山會大雪擁火帳内顧謂左右曰今日風雪如是吾與卿處猶有)
(寒色彼從士亦人耳腰弓矢荷刃周盧之外其苦可知遂命饔人大為肉糜親嘗以徧賜之)
糜二
原作糜食飢者(吳錄云海鹽李夀作糜以食飢者而不自名)為飢民作糜
(漢獻帝紀曰興平元年帝在長安是歲穀一斛五十萬豆麥一斛二十萬帝使侍御史侯汶出太倉米豆為飢)
(人作糜)增噉糜(俗說曰王東亭常之吳郡就汰公宿别汰公設豆藿糜自噉一大甌東亭有難)
(色汰公強進半甌)潰粥(六書曰糜故粥之潰熟者也)
糝
原藜羹不糝(莊子云原憲居魯藜羹不糝)藜蒸不糝(墨子云孔子窮于陳蔡之)
(間蒸藜不糝)無損肉鮓使糝肥羹(神異經曰南方有獸名無損肉可作鮓使糝肥)
(羹而咋肉不壤吞之不入糝盡更添肉復作鮓如初愈美名不盡鮓是也案此獸如鹿豕頭善依人求五穀割)
(取肉不病肉自復生)日食百粒以糝藜藿(老子𫝊云桑虞喪父毀瘠過禮日食百粒)
(以糝藜藿)增米屑(米屑為糝釋名糝&KR2899;也相黏&KR2899;也)米粉(禮内則云糝取牛羊豕之)
(肉三如一小切之與稻米稻米二肉一合以為餌煎之注糝米粉也米二肉一米為主肉為輔合以為餌也)
掌羞豆(周禮曰醢人掌羞豆之實酏食糝食)投羹中(正字通曰投粒羹中亦曰糝)
餅一
原劉熙釋名云餅并也溲麥麵使合并也胡餅言以胡
麻著之也說文曰餅麵餈也揚雄方言曰餅謂之
飥或謂之餦或謂之餛增范子曰餅出三輔原徐
暢祭祀記曰五月麥熟薦新作起潄白餅崔實四民
月令曰立秋無食煮餅及水溲餅增餅餌閒談曰餅
搜餈麥麵所為或合為之入爐熬者名熬餅亦曰燒餅
入籠蒸者名蒸餅入湯烹之名湯餅其他豆屑雜糖為
之曰環餅和乳為之曰乳餅歸田錄曰唐人謂湯餅
為不托今謂餺飥青箱雜記曰凡以麵為食煮之皆
為湯餅盧諶祭義曰春祠用饅頭湯餅髓餅牢丸夏
秋冬亦如之夏祠别用乳餅冬祠用環餅也
餅二
原三輔舊事曰太上不樂關中高祖徙豐沛屠兒沽酒
賣餅商人立為新豐縣故一縣多小人增漢書百官
表曰少府屬有湯官主餅餌買餅原又曰宣帝微時
每買餅所從買家輙大售亦以自怪增抱朴子曰莽
之世賣餅小人皆得等級斗筲之徒兼金累紫原三
輔決錄曰趙岐避難至北海于市中販胡餅孫嵩乘犢
車入市見岐疑非常人問曰自有餅邪曰販之嵩曰買
幾錢賣幾錢岐曰買三十賣亦三十嵩曰視處士之狀
非賣餅者乃開車後載還家增魏志曰嚴翰學問特
善春秋司隸鍾繇不好公羊而好左氏謂左氏為大官
而謂公羊為賣餅家晉書曰王羲之幼有風操郗虞
卿聞王氏諸子皆俊才令使選壻諸子皆飾容以待客
羲之獨坦腹東牀囓胡餅神色自若使具以告虞卿曰
此眞吾壻問為誰果是逸少乃妻之齊書曰明帝儉
約大官進餅帝曰我食此不盡可四片破之餘充晩食
後魏書曰胡叟不治産業常苦飢貧能不以為恥養
子字螟蛉常作布囊容三四斛飯噉醉飽便盛肉餅以
付之螟蛉見車馬榮華者視之蔑如也後周書曰王
熊鎮海東日嘗有臺使至為設食使乃裂去薄餅緣熊
怒曰耕種收穫其功已多舂爨造成用力不少如是選
擇當是未飢命左右撤之使者大慙北齊書曰庫狄
伏連為大將軍性鄙吝冬至日有親表稱賀其妻設豆
餅連大怒南部新書曰李英公為相有鄉人過宅為
設食客去餅緣公責之客大慙明皇雜錄曰上乘步
輦從複道窺見衞士食畢以餅餌棄水竇中上大怒命
高力士杖殺之上方震怒左右莫敢言者寧王從容謂
上曰從複道窺見獲衞士之過而殺之恐人臣不能自
安又失大體陛下志在勤儉愛物惡棄於地奈何性命
至重重于踐飱者乎上蹶然大悟遽赦之成原化記
曰賀知章嘗謁賣藥王老問黃白術持一大珠與之老
人得珠即令易餅以與賀食賀心念寳珠何以市餅口
不敢言老叟曰慳吝未除術何日成柳氏舊聞曰肅
宗為太子時嘗侍膳尚食置熟俎有羊臂臑上顧使太
子割餘汚漫刃以餅潔之上熟視不懌肅宗徐舉餅啖
之上甚悅謂太子曰福當如是愛惜隋唐嘉話曰劉
晏五鼔入朝時寒中路見賣胡餅乘熱氣使人買之以
袖包啖謂同列曰美不可言唐摭言曰宣宗賜韋澳
孫宏銀餅餡食之甚美皆乳酪膏腴之所為唐書曰
僧萬廻閿鄉人也詼諧似狂發言屢中其兄戍邊五載
母思之萬廻年幼請詣兄所策竹馬去經宿而返白母
曰兄還矣請辦餅更往迎之數日持襆乃戍子衣也尋
而子至母大驚清異錄曰湯悅逢士人于驛舍士人
揖食其中一物是爐餅各五事細味之饀料不同以問
士人歎曰此五福餅也又曰郭進家能作蓮花餅餡有
十五隔者每隔有一折枝蓮花作十五色自云周世宗
有故宫婢流落因傳此法婢言宫中人號蕊押班
餅三
原下乳曼頭(范汪祠制曰夏薦下乳餅臛孟秋下省瑞孟冬祭下水引下詳餅一)
麵起水引(蕭子顯齊書曰永明九年正月詔太廟四時祭薦宣皇帝麵起餅又曰何戢為司)
(徒左長史太祖為領軍與戢來往數置歡宴上好水引餅戢令婦女躬自執事以設上焉)十字
一笥(王隱晉書曰何曾尊豪累世蒸餅上不作十字不食東觀漢記曰光武問第五倫曰聞卿為市掾)
(有人遺卿母一笥餅知從外事來奪之母遂探口餅出之倫對曰實無此衆人以臣愚蔽故為出此言者也)
薄夜亥日(荀氏四時列饌𫝊曰春祠有曼頭餅夏祠以薄夜代曼頭無能作以白環餅)
(雜五行書曰十月亥日食餅令人無病)進壺公遺王悅(葛洪神仙傳曰壺公者從)
(遠方來賣藥常懸一壺于坐上每日入後跳入壺市掾費長房于樓上見之知非常人也身為掃除并進餅公)
(令長房共跳入壺但見樓觀五色重門閣道侍者數十人謝焯宋拾遺記曰瑯琊王悅少厲清&KR0757;亮有風檢)
(為史部即鄰省有會同者遺悅餅一甌辭竟不受曰所費誠復小小然少來不欲當人之惠)劉子
揚知鹽何平叔疑粉(皇甫謐玄晏春秋曰衛倫以即應會于京師過予而論及于味)
(倫稱魏故侍中劉子揚食餅知鹽生精味之至也予曰昔師曠識勞薪易牙别淄澠子揚之妙抑末乎倫曰晉)
(師曠易牙古之精也魏之子揚今之妙也子何間焉正語林曰何平叔美姿儀面絶白魏文帝疑其著粉後)
(夏月喚來與熱餅噉之汗出隨以朱衣自拭色轉皎㓗帝始信之)增貸萬錢惠一
顆(劉伯芻巷口有鬻餅者每當鑪謳歌一旦劉憐其貧貸以萬錢自是不聞歌聲心計轉粗不暇唱渭城矣)
(蒸晉陽秋曰王歡躭學貧窶或人惠餅一顆以充一日妻子常有菜色)五色二儀(酉陽)
(雜俎曰刻木蓮花藉禽獸形按成之累積五色錢豐年錄曰開元中長安物價大減兩市賣二儀餅一數對)
銀線玉英(山谷詩湯餅一杯銀線亂玉廣異記曰有道人持湯餅語人曰此英粉食之)
(七日當羽化)拭手鳴牙(唐書曰宇文士及嘗割肉以餅拭手大宗屢目陽若不省徐㗖)
(之其機悟率類此雖退耕錄曰許康年謁劉游贈鳴牙餅千枚微物助厨中兩日之費)封以聞
袖而食(孔帖曰高元裕兄少逸出為陜虢觀察使有中人責陜右驛使供餅惡鞭之少逸封餅以)
(聞憲宗怒召使者責曰山谷間是餅豈易得邪謫隸恭陵于是中人皆斂手常朝記于琮在班中有時䄂餅)
(而食或遺同列)拭刀捲筯(上詳餅二每歸田錄曰晏元獻清瘦如削折半餅以筯捲之)
(抽筯就内捻頭一莖食之此亦異于人也)豚耳羊肝(束晢餅賦曰若夫安乾粔籹之倫豚)
(耳狗舌之屬劍帶案成餢飳髓燭或名生于里巷或法出乎殊俗荆門歲節記曰洛陽人家重陽作羊肝餅)
玉屑瓊肌(上詳吳均餅說十東坡餅詩炊裂瓊肌字香)作賦成詩
(上詳後餅四餅摭言曰段維智嗜煎餅一熟成一韻詩)
餅四
原通冬達夏終歲常施充虛解戰湯餅為最(並見束晢餅賦)
雀瑞(范汪祠制云秋薦雀瑞餅冬薦白環餅)欀木作餅(吳錄曰交趾有欀木其内)
(有白米屑就水淋之如麵可作餅)臛雞為餅(見庾闡惡餅賦)手縈㢠廻而交
錯(見束晢賦)披素麵之揮霍(杜預七規云膳夫騁伎飄忽若仙披素麵之揮霍若將絶)
(而復連)遊水清引飛羽薄衍(傅玄七謨曰乃有三牲之和羹蕤賓之時麵忽)
(遊水而清引進飛羽之薄衍)弱似春綿(見束晢賦)細如委綖(弘君舉食檄云)
(催厨人作荼餅熬油煎葱瀝荼以絹當用輕羽拂取飛麵剛軟中適然後水引細如委綖白如秋練)三
牲之和(傅玄七謨見上)五内香芳(吳時外國𫝊曰大秦國以麵為集餅五内香芳)
濯以玄醢鈔以象箸(束晢賦)停食作賦(諸葛恪别傳云孫權常饗)
(客設餅恪停食索筆作麥賦)車下自進(京兆舊事云蕭彪為巴郡守父老歸供養父嗜餅從)
(至市立車下自進之)饋餅一笥(後漢樊曄與世祖少游舊徵遷河東都尉引見雲臺世祖微時)
(嘗以事拘新野曄為市吏饋餅一笥帝不忘乃賜御服及乘輿衣物因戲之曰一笥餅得都尉何如曄頓首辭)
(謝)格餅三播(束晢近遊賦云格餅正于三播)文侯印綬易餅(魏略云太)
(祖問丁斐曰文侯印綬何在斐對曰以易餅耳太祖大笑)别駕蹲地齧餅(王隱晉書云王)
(長文字德叡州辟别駕佯狂不詣乃蹲地齧胡餅州知不至乃止也)張桂賣胡餅(廷尉決事)
(云張桂私賣胡餅後為蘭臺令)湯官主餅餌(見餅二)畫地為餅(盧毓言有)
(名士如畫地為餅不可啖食)增槐芽(蘇軾詩青浮卵盌槐芽餅紅點冰盤藿葉魚)縮
葱為餅(侯思止食籠餅必令縮葱加肉號縮葱侍即)糅米為餅(唐王世充為秦王所)
(圍粮且盡人相食至以水汨泥去礫取浮土糅米屑為餅尚書即皆餓死)懷餅鈔書(却掃編趙)
(畯字德進宋城人治易聞龔深甫易觧新出考城一士人家存之徒步獨攜餅數枚以行主人館之畯晝夜寫)
(錄飢啖所攜之餅數日而畢)脫半臂易餅(唐玄宗皇后王氏始以愛弛不自安後承問后)
(泣曰陛下獨不念阿忠脫紫半臂易麵為生日湯餅邪帝為憫然改容阿忠者后呼其父仁皎云)棄
之垣外(楊瑶光歴沔綏二州刺史姆饋孺子以餅妻偽受而棄之垣外人稱其廉)置之屋
上(拾遺記曰江東俗正月廿四日為天穿日以紅縷繫煎餅置屋上謂之補天穿)杖子(隋庫狄士)
(文為貝州刺史其子啖官厨餅杖二百)乞兒(時鏡新書曰四月八日長沙市肆之人無子者供寺)
(閣下羊肉薄餅結願以乞兒往往有騐)食餅去皮(鄭澣以儉素自居尹河南召甥姪與之會)
(食有蒸餅鄭孫去其皮而後食之澣大嗟怒謂曰皮之與中何以異也僕嘗病澆俗驕侈自奉奈何囂浮甚于)
(五侯家綺紈兒也邪因引手取所棄者鄭孫錯愕失據器而奉之澣盡食之)賜餅束綾(唐紀)
(帝幸南内興慶池方食餅餤時進士在曲江有聞喜宴命御厨各賜一枚以紅綾束之徐演詩莫欺老缺殘牙)
(齒曾吃紅綾餅餤来)起餅(齊民要術有餢&KR2754;篇云餢&KR2754;滑而美按餢&KR2754;起餅也發酵使麵輕高浮起)
(炊之賈公彦以為起膠餅也)啖將(韻府曰崔承慶云諸將皆嗜利者以一漿十餅啖之去矣)
饋母(後周書曰樊深以父遇害因避難墜崖傷足絶食遇得一簞餅欲食之然念繼母年老患痺夜中匍)
(匐尋覓母得相見因以饋母還復遁去改易姓名游學于汾晉之間)見風消(潛確類書見風消油)
(俗餅也)可映字(清異錄曰金陵士大夫鼎鐺有七妙餅可映字其一也)同阿(又曰)
(天成中帝令作同阿餅法用碎肉與麵溲和如臂刀截每隻二寸厚蒸之)六朝呼䬳(齊衡陽王)
(鈞母病不食五色䬳注六朝人呼餅為䬳)蜀人呼䭔(李萼饞語詩拈䭔䑛指不知休注蜀呼蒸)
(餅為䭔)櫻桃饆□(小說唐宰相有櫻笋會厨食之精者有櫻桃饆□今北人喚為波波南人)
(喚為磨磨)蓮花餅饀(見餅二)
餅五
增詩明申時行立春日賜百官春餅詩曰紫宸朝罷聽
傳餐玉餌瓊肴出大官齋日未成三爵禮早春先試五
辛盤廻風入仗旌旗暖融雪當筵七箸寒調鼎十年空
伴食君恩一飯報猶難顧清次韻桂餅詩曰寳鈿和
露壓金英為趁秋光一日成月殿有人留素影花林無
物稱佳名攜来不覺鄉關遠吟罷猶令客夢清茗椀酒
杯皆可意好將新歲作傳生吳寬油餅詩曰膩滑津
津色未乾聊因佳節助杯盤畫圖莫使依寒具書信何
勞送月團曾見范公登雜記獨逢吳客勸加餐當筵一
嚼誇甘美老大無成憶胆丸
原賦晉束晢餅賦曰若夫三春之初隂陽交際寒氣既
除温不至熱於時享宴則曼頭宜設炎律方回純陽布
暢服絺飲冰隨陰而凉此時為餅莫若薄壯商風既厲
大火西移鳥獸毨毛樹木疏枝肴饌尚温則起溲可施
玄冬猛寒清晨之會涕凍鼻中霜凝口外充虛解戰湯
餅為最然皆用之有時所適者也苟錯其次則不能斯
善其可以通冬達夏終歲常施四時從用無所不宜惟
牢丸乎爾乃重羅之麵塵飛白雪膠黏筋䵑溔液濡澤
肉則羊膀豕脇脂膚相半臠如蜿首珠連礫散薑枝葱
夲萃縷切判辛桂挫末椒蘭是灑和鹽漉䜴攬和膠亂
于是火盛湯湧猛氣蒸作振衣振裳握搦拊搏麵彌離
于指端手縈廻而交錯紛紛駁駁星分雹落籠無迸肉
餅無流麵姝媮冽欶薄而不綻弱如春綿白若秋練氣
勃鬱以揚布香飛散而遠徧行人垂涎于下風童僕空
噍而斜盼擎器者舐唇立侍者乾咽庾闡惡餅賦曰
范子常者嘗造予宿臛雞為餅遍食之情甚虚竒嘉之
味不實聊作惡餅賦以釋之若乃董盧飛名于華肆和
均絶技于俗㕓王孫駭歎于曳緒束子賦弱于春綿色
必霜葩雪皓肉則錦采雲&KR0570;
原說梁吳均餅說曰宋公至長安得姚泓時故大官丞
程季者了了人也公曰今日之食何者最先季曰仲秋
禦景離蟬欲靜燮燮曉風淒淒夜冷臣當此景惟能說
餅公曰善季乃稱曰安定噎鳩之麥洛陽董德之磨河
東長若之葱隴西舐背之犢枹罕赤髓之羊張掖北門
之䜴然以銀屑煎以金銚洞庭負霜之橘仇池連蒂之
椒調以濟北之鹽剉以新豐之雞細如華山之玉屑白
如梁甫之銀泥既聞香而口閟亦見色而心迷公曰善
粄(即䉽又䬳案六朝人呼餅為䬳)
增荆楚歲時記曰三月三日取鼠趨草汁蜜和為粉謂
之龍舌䉽(音粄)齊書曰虞悰少以孝聞父病不欲見人
雖子弟亦不得前時悰年十二三晝夜伏戶外問内消
息未知輙嗚咽流涕如此者百餘日及亡終喪惟食麥
䉽一枚囊麥噉(南史曰沈衆陳武帝時兼起部尚書監起太極殿恒布袍芒履以麻繩為)
(帶又囊麥䉽以噉)合米擣(夏統别傳注曰蘞初生合米搗作䉽)
䊚(即䭔按蜀人呼餅為䊚)
增膏䊚(埤蒼曰䭔膏䊚也)糖䊚(時鏡新書曰龍山食有糖䊚菊酒)
餺飥(五代史李茂真𫝊作不托王闢之澠水燕談作餺飥其為餅一也)
增猗覺寮雜記曰北人食麵名餺飥揚雄方言曰餅
謂之飥齊民要術曰麥麵堪作餺飥宋范堯夫謫
居永州與人書曰此中麵無異北方每日餐餺飥不知
身之在遠朱子上丞相書曰安得食此無麵之不托
糗糒
原峙乃糗糧(尚書云峙乃糗粮無敢不逮)以待賓位(崔實四民月令曰四月可)
(以作棗糒以待賓位)羞籩之實雜用之下(儀禮云主婦反取籩于房中執棗糗坐設)
(之棗在稷南糗在棗南按鄭注云棗饋食之籩糗羞籩之實雜用之下賓尸也)囊糒賜士(列女)
(傳云楚子𤼵破秦而歸其母閉門不内使人數之曰子不聞越王勾踐之伐吳客有獻一囊糗糒者王以賜軍)
(士分而食之甘不踰嗌而戰自十也今子為將士卒併分菽粒而食之子獨朝夕芻豢黍粱何也)米
糒給軍(東觀漢記云上圍邯鄲未下彭寵遺米糒魚鹽以給軍糧由是破邯鄲)持糗相
待(漢書云李陵擊匈奴兵敗令軍士持二升糒一半冰期至遮虜鄣者相待)懷糒而往(物理)
(論云吕子義常往友人處存省嫌其設酒食懷乾糒而往)行齎乾糒(東觀漢記云賀元為九江)
(太守行縣齎持乾糒)恒食乾糒(謝承後漢書曰沈景為河間相恒食乾糒又會稽典錄云陳修)
(家貧為吏恒食乾糗)奉糗一斛(東觀漢記云嚴尤擊江賊世祖奉糗一斛脯三十朐)取
糒一升(魏略云寒貧有石德林者車騎將軍郭淮以意氣呼之問其所欲亦不肯言淮與糒脯及衣財)
(石取脯一朐糒一升而已)增持米糒(後漢書曰趙孝兄禮為餓賊所得孝聞之即自縛詣賊曰)
(禮久餓羸瘦不如孝肥飽賊大驚並放之謂曰可且歸更持米糒来孝求不能得復往報賊願就烹衆異之遂)
(不害鄉黨服其義)舂糗芳(楚詞九章曰播江蘺與滋菊兮願舂以為糗芳)道進(左傳)
(曰陳轅頗出奔鄭道渴其族轅咺進稻醴粱糗腵脯焉)船載(韓愈送窮文曰草船載糗)止
樹下食(東觀漢記曰張禹廵行守舍止大樹下食糗乾飯)使長史遺(史記李廣𫝊大)
(將軍使長史持糒膠遺廣)乾食(說文曰糒乾食也糗熬米也)磨散(釋名曰糗齲也飯而)
(磨散之使齲碎也)
糭一
增包金粘玉(吳子和端午詞角黍包金香蒲切玉章簡公詩九子粘蒲玉粽香)原
菰葉裹黍竹筒貯米(風俗記云俗以菰業裹黍米煮令爛熟于五月五日及夏至日)
(啖之一名糭一名角黍至續齊諧記云屈原以五月投汨羅而死楚人哀之每此日取竹箇貯未投以祭之)
糭二
原汨羅遺風(漢建武中長沙區㢠廻于五月五日忽見士人自稱三閭大夫謂廻曰君當見祭但常)
(所遺俱為蛟龍所竊今君忠可以楝樹葉塞其上以綵絲纏縛之此二物蛟龍所憚也廻謹依旨今世人五日)
(作糭并帶棟葉及五綵絲皆汨羅遺風)南土所珍(宋書云後魏太祖至彭城求酒并甘橘孝)
(武帝致螺杯雜糭)盧循遺糭(晉書云廣州刺史盧循遣使遺劉裕益智糭裕荅以續命湯)
李彪設糭(齊書云范雲永明十年使魏魏人李彪宣命至雲見彪美設甘蔗甘糭隨盡復益)
增射粉團(唐宫造粉團角黍以小角弓射之中者得食)傳九子(王禹玉端陽皇)
(后閣帖爭𫝊九子粽皇祚續千秋按糭子形不一有角糭雕糭菱糭筒糭秤槌糭九子糭)連昌歜
(蘇子瞻詞菰黍連昌歜)庾家糭(庾家糭子白瑩如玉)
糭三
增詩明莊㫤端午食賜糭有感詩曰蓬萊宫中懸艾虎
舟滿龍池競簫鼔千官曉綴紫宸班拜向彤墀賀重午
大官角黍菰蒲香綵繩萬縷紅霞光天恩敕賜下丹陛
璚筵侑以黃金觴東南米價高如玉江淮餓莩千家哭
官河戍卒十萬艘總向天厨挽飛粟君門大嚼心豈安
誰能持此回凋殘小臣自愧悠悠者救時無術眞素餐
粔籹
原蜜作粔籹(楚詞曰粔籹蜜餌有餦餭些注曰粔籹環餅也吳謂之膏環亦謂之寒具餦餭餳也)
(言以蜜和米麵熬煎作粔籹搗黍作餌又有美餳衆味甘美也)箸刺粔籹(異苑云張驥永初中)
(喪于都司馬茂往哭見驥憑几而坐以箸刺粔籹食之)增可留(粔籹蜜和米麵煎之作之冬春)
(成者可留數月寒食禁烟時用也)易散(齊民要術名環餅粉和麵牽索捻成象環釧形廣雅謂之)
(粰饊今通名饊子饊易消散也)葛方(葛洪肘後方名捻頭捻其頭也)
寒具一
原寒具不入(張逸遺令曰閉口寒具不得入通俗文云寒具謂之餲)寒具致敬
(桓譚新論云孔子匹夫耳而卓然名著天下莫不以牛羊雞豕而祭之下及酒脯寒具致敬而去)增
會客不設(桓靈寳具法書名畫請客觀之客有食寒具不濯手而執書畫因有涴玄不懌自是會客)
(不設寒具)食宜濯手(宋人小說以寒具為寒食之具即閩人所謂煎脯以糯粉和麵油煎沃以)
(糖食之不濯手則能汚物)
寒具二
增詩唐劉禹錫寒具詩曰纖手搓來玉數尋碧油煎出
嫩黃深夜來春睡無輕重壓匾佳人纏臂金
麵
原麥末(說文云麵麥末也彌煎切)麥屑(韻學集成云麵莫見切麥細屑也亦作麫麫食作麵)
麫肉(王即上劉纂等摴蒱曰左中郎樂林得纂麫肉共啖湯餅)搜麫(詳見餅一)麫
餈(詳見餅一)桄榔麫(蜀都賦云麫有枕榔)細麩(蒼頡解詁麫細麩也)增重
羅(東晢餅賦重羅之麫塵飛雪白)巨源簞(韋巨源食簞有婆羅門高麫)蓬子麫
(唐食貨志曰蓬子為麫)
麵二
增詩宋陸游朝飢食虀麫甚美詩曰一杯虀餺飥老子
腹膨脝坐擁茅簷日山茶未用烹又曰一杯虀餺飥
未著芼油葱天上蘇陀供懸知未易同明程敏政傅
家麫食行曰傅家麫食天下工製法來自東山東美如
甘酥色瑩雪一七入口心神融旁人未許窺炙釜素手
每自開蒸籠侯鯖尚食固多品此味或恐無專功并洛
人家亦精辦斂手未敢來爭雄主人官屬司徒公好客
往往尊罍同我雖北人夲南產飢腸不受餅餌充惟到
君家不湏勸大嚼頗懼冰盤空膝前新生兩小童大者
已觧呼乃翁願君飣餖常加豐待我醉攜雙袖中
麰
原煮麥曰麰(釋名云煮麥曰麰麰齲也煮熟則齲壞也)甘麰殊美(急就章云甘麰)
(殊美奏諸君按蒼頡解詁曰麰煮麥也又說文曰麰來年麥也)
胡飯
原相國兼御(傅玄樂府胡飯兼御相國食前方文殊珍)貴戚競為(續漢書曰靈帝)
(好胡飯京師貴戚皆競為之)
冷淘一
增切以吳刀(野狐泉一姆善製水花冷淘切以吳刀淘以洛酒潦葉于鐺耳中過投于湯其疾徐)
(鳴掌趁之不及富子攜金就食之)苦于嗜麫(河東備錄曰并代人苦于嗜麫潦斗貯之老幼)
(自以多寡取之至飽)
冷淘二
增詩唐杜甫槐葉冷淘詩曰青青高槐葉采掇付中厨
新麫來近市汁滓宛相敷入鼎資過熟加餐愁欲無碧
鮮俱照筯香飯兼苞蘆經齒冷于雪勸人投比珠願隨
金騕裊走置錦屠蘇路遠思恐泥興深終不渝獻芹則
小小薦藻明區區萬里露寒殿開冰清玉壺君王納涼
晩此味亦時湏
餌一
增方言曰餌謂之糕或謂之粢或謂之□或謂之餣或
謂之䬧釋名曰餌而也相黏而也兖豫曰溏浹就形
之名也玉篇曰餹䬾餌也徐鍇曰釋名烝燥屑餅
之曰餈非也粉米烝屑皆餌也非餈也許慎曰餈稻
餌也謂炊米爛乃搗之不為粉也粉餈以豆為粉糝餈
上也餌則先屑米為粉然後溲之餈之言滋也餌之言
堅潔若玉餌也
餌二
增道遺(風俗通曰汝陽彭氏墓近大道有一石人田家老母到市買數斤餌以歸過蔭墓樹下以餌著)
(石人上忽去而忘之行道人見餌怪問之或調云此石上有神能治病病愈者以餌來謝之轉以相語云頭痛)
(者摩石人頭腹痛者摩石人腹遂千里來就號曰賢君如此數年前遺餌母聞之為人說之乃無復往禱者)
朝齎(梁書曰宋異好飲食極滋味聲色子鵝炰鰌不輟于口雖朝謁從車中必齎飴餌)
餛飩一
增食物志曰餛飩或作餫飩象其圜形唐高懌羣官
解頤云嶺南地暖其俗入冬好食餛飩往往稍暄食湏
用扇至十月旦率以扇一柄相遺書中以吃餛飩為題
故俗云踏梯摘茄子把扇食餛飩南越志曰閩人十
月一日作京飩祀祖告冬程大昌曰餛飩出于混氏
屯氏清異錄曰金陵士大夫家事鼎鐺餛飩湯可注
研又曰蕭家餛飩可以瀹茗宋陸游詩曰蒸餅猶
能十字裂餛飩那得五般來元方回詩曰爭似梢工
留口吃秀州城外鴨餛飩
饅頭一
增奠瀘水(三國志曰諸葛亮平蠻回至瀘水風浪横起兵不能渡回報亮亮問孟獲曰瀘水源猖神)
(為禍國人用七七四十九顆人頭並黑牛白羊祭之自然浪平静境内豐熟亮曰我今班師安可妄殺吾自有)
(見遂命行厨宰牛馬和麫為劑塑成假人頭眉目皆具内以牛羊肉代之為言饅頭奠瀘水岸上孔明祭之祭)
(罷雲收霧捲波浪平息軍獲渡焉)槖駝臍(正字通饅開首者曰槖駝臍吳下呼餲□讀作□詐)
(言熟食之肥也)子母饅頭(南唐有子母饅頭)誕日包子(燕翼貽謀錄仁宗誕)
(日賜羣臣包子即饅頭)玉柱灌漿(皆饅頭之别名也)
饅頭二
增詩宋陸游食野味包子詩曰珍餉貧居少寒雲萬里
寬疊雙初中鵠牢九已登盤放箸磨便腹呼童破小團
猶勝瀼西老菜把仰園官
飣餖
增正字通曰唐少府監御饌用九盤装絫名九飣餖(今俗)
(燕會黏果列席前曰看席飣坐古稱飣坐謂飣而不食者)又曰明光祿寺凡供用
内府醮祭果品用簇飣僦工滋費孝宗命改散装曰奉
天格祖在誠敬不在侈美後以為例韓愈南山詩肴
核粉飣餖
糕
增餈粉(周禮疏云羞籩之實糗餌粉餈鄭箋云今之餈糕)九日糕(歲時記民間九日以)
(片糕搭小兒頭上乳母祝云百事皆高又糕上置小鹿數枚號食祿糕)八月糕(夢華錄曰京師)
(八月秋社以社酒社糕相賫送)棗糕(藝苑雌黃曰寒食以麫為糕若蒸餅樣以棗附之名棗糕)
花糕(唐武則天花朝日游園令宫女采百花和米搗碎蒸糕以賜從臣又趙宋九日以花糕法酒賜近臣)
師德不食(嘉話錄曰袁師德給侍中高之子也九日出糕謂坐客曰某不忍食糕俛首者久之)
(以父名高故耳)夢得罷題(野客叢書曰劉夢得嘗作九日詩欲用糕字思六經中無此字遂止)
(故宋景文九日詩曰劉即不敢題糕字虚負詩人一世豪)豐兆(隋五行志童謠云七月刈禾傷早九)
(月食糕正好言豐年之兆也)寳階(松漠紀聞曰金國重陽有寳階糕)花糕員外
(清異錄曰皇建僧舍傍有糕坊主人由此入貲為員外官都人呼花糕員外)嘗赤棗糕(明高)
(啟詩曰故困莫憶黃花酒内府初嘗赤棗糕)
肉一
原許慎說文曰肴雜肉也腌漬肉也膰宗廟熟肉也
增釋名曰熟肉有骨曰肴大臠曰胾詩曰嘉肴脾臄
(豚口上肉也)原周禮凡王之好賜肉脩則饔人供之(注好賜王)
(所善而賜之)禮記曰濡肉齒决乾肉不齒決又曰為熬
捶之去其皽(音展)編雈布牛肉焉屑桂與薑以灑諸上而
鹽之乾而食之欲濡肉則釋而煎之以醢欲乾肉則捶
而食之又曰肉曰脫之(剥其皮也)榖梁曰脹俎實祭肉也
生曰脹熟曰膰蓋社肉也家語曰夫食肉者勇悍
戰國策曰晩食以當肉緩步以當車增韓子曰夫百
日不食以待粱肉餓者不育令堯舜之賢乃治當世之
民是猶待粱肉而救餓之說也吕氏春秋曰肥肉厚
酒務以相強命之曰爛腸之食原揚雄方言朝鮮冽
冰之間凡暴肉及牛羊五臟謂之膊增太玄經曰明
珠彈于飛肉原桓譚新論曰關東鄙語曰人聞長安
樂出門向西笑知肉味美則對屠門而大嚼典略曰
凡宗廟三歲大祫每太牢分之左辨上帝右辨上后俎
餘委肉積于前數千斤名堆俎增珍羞紀要曰鴻荒
之世茹毛飲血其漸也古者一為籩豆二為賓客三為
充君之庖故非祭祀不肉非燕饗不肉非玉食不肉
萬花谷曰南蠻釋利佛逝處有獸類野豕角如山羊名
曰雩肉味美以饋饍博物志曰食燕肉不可入水為
蛟所吞龍肉以醢則文章生廣志曰北方有牧草便
于其蓄故北方出美肉
肉二
原左傳曰晉侯與齊侯投壺晉侯曰有酒如淮有肉如
坻齊侯舉矢曰有酒如澠有肉如陵(詳酒)增墨子曰孔
子厄于陳蔡子路烹豚孔子不問肉所由來食之劉
向新序曰趙簡子使者聘孔子于魯以胖牛肉迎于河
上使者謂船人曰孔子即上船河安流而殺之孔子至
使者致命進胖牛之肉孔子仰天而歎曰美哉水乎洋
洋也使丘不濟此水者命也夫韓子曰田成子殺一
牛取一豆肉餘以食士燕丹子曰荆軻入秦過陽翟
買肉爭輕重屠辱軻舞陽欲擊軻止之原漢書曰伏
日詔賜從官肉大官丞日晏不來東方朔獨拔劒割肉
謂其同官曰伏日當蚤歸請受賜即懷肉去大官奏之
朔入上曰昨賜肉不待詔以劒割肉而去何也朔免冠
謝上曰先生起自責也朔再拜曰朔來朔來受賜不待
詔何無禮也拔劒割肉一何壮也割之不多又何廉也
歸遺細君又何仁也上笑曰使先生自責乃反自譽賜
酒一石肉百斤歸遺細君又曰鮑宣云公奈何獨私
養外親幸臣董賢多賞賜賓客漿酒藿肉(視酒如漿視肉如藿)
增又曰黃霸潁川太守使吏出不敢舍郵亭食于道傍
烏攫其肉民有欲詣府言事者適見霸與語道此後日
吏謁見霸迎勞之曰甚苦食于道傍乃為烏所攫肉吏
大驚東觀漢記曰太尉趙憙聞魯恭志行每歲時遣
子送酒肉辭讓不敢當又曰卓茂為密令民有言亭
長受其米肉者茂問之曰亭長從汝求乎有事與之自
以恩意遺人乎民曰自遺之茂曰人異于禽獸者以有
仁愛也亭長素為善吏歲時遺之禮也謝承後漢書
曰李萇家晝則躬耕夜則讀書日為母市斤肉粱米作
食後漢書曰李充延平中詔公卿中二千石各舉隱
士大儒務取高行以勸後進充為博士遷侍中大將軍
鄧隲貴戚傾時無所下借以充高節每卑敬之嘗置酒
請充賓客滿堂酒酣隲跪曰幸托椒房位列上將幕府
初開欲辟天下奇偉以匡不逮惟諸君博求其器充乃
為陳海内隱居懷道之士頗有不合隲欲絶其論以肉
啖之充抵肉于地曰說士猶甘于肉遂出徑去隲甚望
之又曰茅容迎徐孺子為沽酒及市肉為穉飲食郭
泰曰孺子清廉高潔而為季偉飲酒食肉此為知季偉
之賢故也太康起居注曰尚書郭奕有疾曰賜酒米
各五升猪羊肉各一斤石崇崔亮母疾賜清酒粳米各
五升猪羊肉各一斤半吳志曰趙達嘗過故知取盤
中隻箸再縱横之乃言卿東壁下有美酒一斛又有鹿
肉何以辭無晉書曰元帝始鎮建業每得一豚以為
珍膳項上臠尤美輙以薦帝羣下未嘗敢食呼為禁臠
肉世說曰羅友作荆州從事桓宣武為王車騎集别
友求集良久辭出宣武曰卿向以諮事來今何以去荅
曰友聞白羊肉美一生未嘗得故來求食食了無事可
諮華陽國志曰孝子郎偶二親病時不能食肉偶終
身不食肉隋書曰王邵篤好經史遺落世事用思既
專性頗恍惚至對食閉目凝思盤中肉輙為僕從所食
邵弗覺惟責肉少數罰厨人厨人以情白之依前閉目
窺候僕人方見笞辱唐書曰李泌初不食肉帝乃強
詔食肉五代史曰劉贊父玭為縣令贊始就學衣以
青布衫襦每食則玭自食肉别以蔬食食贊謂之曰肉
食君祿也爾勤學問以干祿吾肉非爾之食也由是益
力學云宋史曰仁宗語近臣昨宵不寐而飢思食燒
羊肉曰何不取索曰恐遂為例耳異苑曰山隂有人
嘗食牛肉便作牛鳴菜食乃止郭璞江賦曰土肉石
華文選曰過屠門而大嚼雖不得肉聊且快意杜
甫詩曰肥肉大酒徒相邀又曰甲第紛紛厭粱肉
肉三
原鶂鶂猩猩(王充論衡曰仲子兄祿萬鍾以兄之祿為不義之祿而不食之以兄之室為不)
(義之室而不居也避兄離母處于於陵他日歸冇饋其兄生鵝者曰惡用是鶂鶂者他日其母殺是鵝與之食)
(其兄自外至曰是鶂鶂者之肉而仲子恥負前言即哇而出吕氏春秋曰肉之美者猩猩之唇)烏
銜鼠盗(漢書曰烏孫王昆莫父難兜靡小國也大月氐殺奪其地而就翎侯抱置草中遠見獸乳)
(之又有烏銜肉翔莫傍以為神持向匈奴湯又曰張湯父為長安丞出湯守舍鼠盗肉父還怒笞湯掘得鼠)
(及餘肉劾鼠𫝊爰書訊鞫論報並取鼠與肉具獄磔于堂下父見之視文辭如老獄吏大驚)殷圃
夏山(公孫尼子曰殷紂為肉圃林帝王世紀夏桀為肉山脯)登俎寘槖(左傳)
(曰公將如槖觀魚臧僖伯曰鳥獸之肉不登于俎則君不射古之制也下詳食類)屠門嚼
里社均(上詳肉一善漢書曰陳平為里中社分肉甚均里父老曰陳孺子之為宰平曰使平得宰天)
(下亦如此肉)象白鷰翠(張協七命曰封熊之蹯翰音之趾鷰髀猩唇髦殘象白吕氏)
(春秋曰肉之美者雋鷰之翠迷蕩之腕)龍肝鷰髀(傅玄七謨曰爚鳳凰之胎㧻飛龍之)
(肝白下詳象注)牛脾豬肝(劉敬叔異苑曰山隂有人常食牛肉左脾常作牛鳴東)
(觀漢記曰閔仲叔客居安邑老病家貧不能置肉日買一片猪肝)無損追復(神異經曰)
(南方有獸名曰無損其肉惟可作鮓曰十洲記曰崑崙銅柱下有㢠廻屋焉壁方丈上有鳥名希左翼覆東王)
(公右翼覆西王母其肉若醢仙人甘之追復與天消息不仙者食之其肉苦若醷音薏)增取瘦
食肥(甄宇拜博士每臘詔賜博士牛羊大小肥瘦不等博士祭酒議殺羊稱分其肉宇恥之因取瘦)
(者衆不復爭肉宋張齊賢每食肥猪數斤)撤去密埋(齊書高帝雖從官而家業本貧)
(為建康令時明帝等冬月猶無縑纊而奉贍甚厚后每撤去兼肉曰于我過足矣晉書曰周訪鄉人盗訪牛)
(于家間殺之訪得之密埋其肉不使人知)送薛噉豐(柳子厚集曰河東薛存義將行柳子)
(載肉于俎崇酒于觴追而送之江滸飲食之以宋書曰衡陽王義季鎮荆州隊主續豐母老家貧無充養遂)
(不食肉義季哀其志以錢未給豐母并噉豐肉)餽賢勉婦(孟子曰繆公之于子思也亟問)
(亟饋鼎肉昭漢書曰傅昭性尤篤慎子婦嘗得家餉牛肉以進昭召其子婦曰食之則犯法告之則不可取)
(而埋之)烏攫犬得(上詳肉二逐蒯通曰里婦夜亡肉姑以為盗之諸母束緼請火于)
(亡肉家曰犬暮得肉遽呼婦還)
肉四
原狄山視肉(山海經狄山有視肉注曰聚肉形如牛肝有兩目也食之無盡盡復更生如故)
臨海肉炙(臨海志云有肉大如小兒臂長五寸中有腹無口堪作炙食)羊膀豕脇
(束晢餅賦云肉則羊膀豕脇)斑臠錦文(桓彦休七設)懸肉為林(漢書武帝)
(為酒池肉林令外國客遍觀之)舉山為肉(曹植與吳季重書云舉太山以為肉煩東海以為酒)
割取復生(天中記云大月支及西胡有牛名為日支牛今日割取其肉明日肉復生)一
臠(吕氏春秋曰嘗一臠而知一鑊之味一鼎之調)五煎(朱農本草農問于太子百果六肉五煎異)
(煮男女異嗜識其要矣乎)五肉七菜勝掩鶉鴞(天中記)煎熬&KR0871;炙
和齊萬方(淮南子云今屠牛而烹其肉或以甘或以酸煎熬&KR0871;炙和齊萬方其夲一牛之體)
目見不食其肉(風俗通云陳伯敬目有所見不食其肉)不食有目之肉
(廣州先賢𫝊云丁密不食有目之肉)銜肉著口(笑林云甲買肉過都入厠挂肉著外乙偷之未)
(得去甲出覓肉因詐使口銜肉云挂著門外何得不失若如我銜肉著口豈有失理)市肉取肥
(曹植樂府歌)省肉食之(陸凱表云蒙蚤卒先帝痛悼不已子最幼穉先帝省肉食之)
長跪進之(東觀漢記云竇固羌人愛之炙肉未熟人人長跪前割之血流指間進之于固固輙為啗)
(不穢賤之)非肉不飽(禮記云六十非肉不飽七十非帛不煖)舍肉遺母(左傳)
(云穎考叔為潁谷封人有獻于公公賜之食食舍肉公問之對曰小人有母皆嘗小人之食矣未嘗君之羹請)
(以遺之)以肉投羹(謝承後漢書曰陳楚嘗賜食于上楚稱眼無所見以肉投羹)晏
子相齊食肉不足(晏子云晏子相齊三年梁丘據見晏子中食而肉不足)公孫
為相食惟一肉(史記云公孫弘為丞相食惟一肉而已)桓任終身不近
(謝承後漢書云桓任後母生時不食猪羊肉故終身不以猪羊肉入口)程曾遂吐不食
(桂陽先賢畫贊云程曾字孝孫七歲亡母號慕毁悴鄰人哀憐嚼食哺之知有肉遂吐不食)羊肉
千斤(古詩云羊肉千斤酒萬斛)姜詩埋肉(東觀漢記賊經姜詩里不敢驚孝子致米肉詩)
(埋之後吏譴詩掘出示之)閽人乞肉(左傳邾莊公與夷射姑飲酒私出閽人乞肉焉奪其杖以)
(敲之)食無兼肉(漢劉虞為上公食無兼肉)懷其餘肉(史記東方朔待詔賜之飯)
(食頃悉懷其餘肉持去衣盡汚)增自幼不食(楊收字藏之以母奉浮圖法自幼不食肉母約)
(曰爾得進士第可食)沒身不食(北夢瑣言曰唐歸登性甚慳嗇常爛一羊脾旋割旋啖封其殘)
(者一日登妻誤于封處割食登大怒由是其妻終身不食肉)性約不喜食(唐竇建德性約)
(素不喜食肉飯脫粟加蔬具)擊鮮(周禮鮮新殺之肉也謂擊殺牲宰與我食鮮也)啄腐
(謂酒肉之人啄腐吞腥也)鱻薧(生肉曰鱻熟肉曰薧)腥醲(腥肉之精者醲酒之上者)
四時食(選曰四時所食各異其肉)豆肉(記曰觴酒豆肉)遷居(嘉蓮燕語曰吳俗遷)
(居預作飯米下置猪臟共煮之及進宅使婢以箸掘之名曰掘藏闔門上下俱與酒飯及臟謂之散藏歡會竟)
(日後復命婢臨掘向竈祝曰自入是宅大小維康掘藏致富福祿無疆掘藏先祭竈神然後食)娶婦
(又曰江南婚娶新婦初至合卺後即用牛蹄筋作羹以豖肉切骰子大和作飯送新婦食謂之金玉食筋謂金)
(肉謂玉也)加酥(宋周羽沖三楚新錄曰李載仁避亂于江陵高季興署觀察推官為性迂緩一日將)
(召方上馬部曲相毆載仁怒命急取厨中飯并猪肉令相毆者食之仍戒曰如敢再犯必當于猪肉中加之以)
(酥聞者無不笑之)
肉五
原啓梁劉孝綽謝安成王賚祭孤石廟胙肉啓曰味過
瀹鳳珍越屠龍故使屏翳收風馮夷淨浪神居鷁首獨
泛安流民幸同附得徵遘迕復等受釐預頒純嘏恩靈
所降信次委積報生以死竊聞斯義
脯一
原劉熙釋名曰脯搏也乾燥相搏著也又曰脩脩縮
也乾燥而縮也說文曰脯乾肉也脩脯也搏(補莫反)薄
脯搏之屋上也腕骨脯也胊(衢)脯脡也周易曰噬乾
肉毛詩曰爾酒既湑爾肴伊脯增左傳曰女贄不
過榛栗棗脩以告虔也原穀梁曰束脩之肉不行境
中(注曰束脩脯也)有至尊者不貳周禮曰腊人掌乾肉凡田
獸之脯腊膴胖之事(夫物解肆乾之謂之乾肉薄切曰脯捶之而施薑桂曰腵脩腊小物而乾)
(者膴胖皆為夾脊肉也)祭祀共豆脯薦脯膴(呼)胖儀禮曰鄉飲
酒主人立于西階東薦脯使行出袒釋軷祭脯士冠賓
東面薦脯禮記曰婦人之贄脯脩大夫燕食有脯無
膾有膾無脯增又曰宗廟之脯曰尹祭又郊特牲
曰大饗尚腵脩而已矣原盧謨祭法曰春祠用脯夏
用疈(憑逼反)脯東方朔𫝊曰濕肉為膾乾肉為脯增
唐書元行沖曰下之事上譬富家儲積以自資也脯腊
膎胰以供滋膳原洛陽記曰乾脯山在洛陽北去三
十里于上曝脯因以為名論衡曰儒者言泰平時萐
莆生于厨中厨中自生肉脯薄如萐形搖鼔生涼風
俗通曰俗說膊大脯案太山博縣每歲十月祠太山脯
闊一尺長五寸增神異經曰西北荒山有玉饋之酒
酒泉注焉廣一丈深三丈酒美如肉澄清如鏡上有玉
尊玉籩取一尊一尊復生籩有脯焉味如麞鹿飲此酒
人不死一名遺酒其脯名曰追復食一斤復一斤
脯二
原尚書大傳曰散宜生閎天南宫适三子俱學乎太公
太公見三子之為賢人遂酌酒切脯約為朋友吕氏
春秋曰趙宣孟之絳見骫桑之下有卧餓人宣孟與脯
二胊拜受而不敢食問其故曰臣有母持以遺之宣孟
更賜之脯二束而去漢書曰濁氏以胃(以羊燖湯胃以椒薑)脯
而連騎張里以馬醫而擊鐘增世說曰初太祖乏食
程昱掠其夲縣供三旬糧頗雜以人脯由是失朝望故
位不至公也原英雄記曰公孫瓉與諸屬郡縣每至
節會屠牛作脯每酒一觴致脯一豆又曰左慈詣劉
表云有薄禮願以犒軍表使取之有酒一器有脯一盤
千餘人共舉不能勝慈自取之引入求書刀削脯投地
百人接酒及脯賜兵人人酒三杯酒如故脯亦不減
神仙傳曰王遠至蔡經家與麻姑共食設有饌擗脯而
行如巧㹮炙云是麟脯博物志曰閩越江北山間蠻
夷噉丘蝝脯增晉書曰桑虞嘗行宿寄逆旅同舍客
疑虞為盗虞默然無言便解衣償之主人曰此間數失
魚肉鴨多是狐狸偷君何以疑人乃將脯至山冡間
尋求果得之客來還衣虞投之不顧北齊書曰彭城
王攸為滄州刺史有一人從幽州來驢䭾鹿脯至滄州
界脚痛遅行偶會一人為伴遂盗驢及脯去明旦告州
乃令左右及府僚吏分市鹿脯不限其至主見識之推
獲盗者唐書曰太宗狩于濟源之陵山上曰古者先
王驅以供宗廟今所獲鹿宜令有司造脯醢以充薦享
杜陽雜編曰同昌公主有紅虬脯非虬也但貯于盤
中則矯健如虬絲高一尺又曰洛陽人家重陽則製
迎凉脯清異錄曰何敬洙帥武昌時司倉彭湘傑習
知膳味就中脯腊尤殊敬洙檄掌公厨郡中號為脯掾
脯三
原濁氏腊人(上詳脯二一下詳脯)追復不減(上詳脯一下詳脯)
(二)四脡二胊(公羊傳曰魯昭公出奔齊侯使高子執簞食四脡脯再拜稽首以袵受何)
(休注曰屈中曰朐申曰脡下詳脯二)仙麟冰鼠(上詳脯二曰東方朔神異經北方)
(有層冰萬里厚百丈有&KR2408;鼠在冰下食冰下草水肉重萬斤可以作脯食之已熱注曰除熱病也)瓊
枝金矢(楚詞曰折瓊枝以為羞王逸注曰羞脯也隂周易曰噬乾胏得金矢王肅注曰四體純)
(卦骨之象骨在乾肉脯之象金象所以獲野禽以食之反得金矢君子于味必思其毒于利必備其難)
增同心傷指(韋巨源食帳有同心結脯蓋先結後風乾者代宗睿眞皇后沈氏嘗削脯哺帝)
(傷左指)祭詩待客(下帷短牒曰賈島常以歲除取一年所得詩祭以酒脯曰勞吾精神)
(以是補之但北齊書曰盧叔彪為尚書魏收訪之食至有粟餐葵菜木盌盛片脯而已)犒軍
責令(上詳脯二脯唐邢邵為西兖刺史縣令妻日暮取人斗酒束邵攝令責其取受舉州不知所以)
脯四
原蒲脯(古今注云秦二世時趙高先獻蒲脯鹿馬以騐羣臣)瓠脯(程季明詩云厥味伊何玄)
(酒瓠脯)所以飲燕(孔叢子云子思居貧其友有饋之粟者受二車焉或獻尊酒束脩子思弗)
(當或曰子取人粟而辭我酒脯是辭少而取多也曰夫以受粟為周之也酒脯則所以飲宴也方乏于食而乃)
(飲宴非義也或者擔其酒脯以歸)以供臘祀(崔氏四民月令云十月作脯以供臘祀)
桑皮為脯(搜神記云徐登趙炳貴尚清儉禮神以東流水削桑皮以為脯)瓦石為脯
(神仙𫝊曰葛元每逢友輙坐樹下砍樹汁杯承而飲之皆好酒取瓦石草木為脯以下酒)每朝設
脯(國語云楚成王聞子文之朝不及夕也于是每朝設脯一束糗一筐)方坐噉脯(東觀漢記)
(曰光武初起兵叔公良搏手大呼曰我欲詣納言嚴將軍叱上起去出閣令人視之還白方坐啗脯)脯
就(郭子云衛辰為桓公長史桓公甚厚之每宴公輙提酒脯以就衛)蒲變(潘岳西征賦云野蒲)
(變而為脯)衣償(詳見脯二)束脩(孔子曰自行束脩以上吾未嘗無誨焉)市脯
(語曰沽酒市脯不食)腒䐹(腒乾雉䐹乾魚)脯醢(周禮膳夫掌王之稍事薦脯醢稍事謂非)
(日中大舉時而間食謂之稍事)增脯酒(韓文衡曰升階傴僂薦脯酒欲以菲薄明其表)山
羊脯(續齊諧記曰劉晨阮肇入天台山有女仙人為設胡麻飯山羊脯因留連之)河秪脯
(雞跖集云武夷君食河秪脯)陳蕃待客(董謹續豫章記云陳蕃待客拌飯以鹿脯芼羹以牛)
(脯未嘗别為異饌)王績嗜酒(王績性嗜酒杜松之歲時贈脯)原正膂通幹
(杜育菽賦曰脯則正膂通幹麤鹿肥麋)左胊右末(禮記曰以脯脩置者左胊右末鄭注曰屈)
(中曰胊)增脯資竭(左傳曰惟是脯資餼牽竭矣)赤明香(清異錄曰赤明香世)
(𫝊&KR1665;士良家脯名也輕薄甘香殷紅浮脆後世莫及也)
脯五
原賦唐陳子昂麈尾賦曰天之浩浩兮物亦芸芸性命
變化兮如絲之紛或以神好正直天蓋默默或以道惡
強梁天亦茫茫此仙都之微獸固何負而離殃始居幽
山之藪食乎豐草之鄉不害物以利己不營利以同方
何忘情而委代而化情之不忘卒羅網以見逼授庖丁
而罹傷不以斯尾之有用而殺身于此堂為君彫俎之
羞厠君金盤之實承主人之嘉慶對象筵與寳瑟雖信
美于兹辰詎同歡于疇昔
原啓梁劉孝威謝東宫賚鹿脯等啓曰上林絶蕃人之
搏禁地無張京之犯而猶有班超游獵李廣馳射遠歸
于厨吏入貢于腊人形圖三事之車影入九仙之鏡
腊
原田獸之腊(周禮曰腊人掌乾肉凡田獸之脯腊膴胖之事注薄析曰脯腊小物全乾膴胖謂夾)
(脊肉)鷢鳥可腊(異物志云鷢鳥大如雉其肉香美可以作炙及腊)冬祀用腊
(盧諶祭法云冬祀用雉腊兔腊)噬腊遇毒(易云噬腊肉遇毒小吝无咎)堯如腊
舜如腒(傅子)增朝曝夕乾(周禮云腊之言夕也朝暴夕乃乾)
炙一
增釋名曰炙炙也炙于火上也脯炙以脯餳蜜䜴汁淹
之脯脯然也釜炙于釜汁中和熟之也䐄銜也銜炙細
蜜肉和以薑椒鹽䜴已乃以肉銜裏其表而炙之也貊
炙全體炙之各自以刀割出于蠻貊之為也詩曰或
燔或炙又曰有兔斯首炮之燔之謝承後漢書曰
陳正為大官令與黃門侍即有隙因進御食髮繞炙中
光武見之怒將斬正正曰臣當死者三山炭增治吐炎
焦膚爛肉而髮不銷臣罪一也匣出佩刀砥礪而虧肌
截骨曾不能斷髮臣罪二也臣少時目閱章表猶讀五
經今則御食臣與丞及庖人六目齊視豈不如黃門兩
目臣罪三也制赦之世說新語曰王君夫有牛名八
百里駮王武子語君夫今指賭卿牛以千萬對之君夫
便相然可令武子先射武子一起便破的却據胡牀叱
左右速探牛心來湏臾炙至一臠便去
炙二
原黃帝燔肉為炙(易注云黃帝始燔肉為炙)專諸乃學炙魚(吳越春秋)
(云專諸從太和公學炙魚)貛貛之炙(吕氏春秋曰肉之美者貛貛之炙)薄耆之
炙(枚乘七𤼵云薄耆之炙鮮鯉之膾案薄耆薄切獸耆之肉而以為炙也耆即今所謂耆頭)鳳凰
炙(傅玄七謨云鳳凰之炙飛龍之肝)黃雀炙(蕭濟孝子𫝊云王祥後母病欲黃雀炙乃有黃)
(雀數十飛入幕内因以供母)母嘬炙(禮鄭注云為其貪食甚也嘬謂一舉盡臠)馬行
炙(帝王世紀云紂宫九市車行酒馬行炙)丸炙(食經云交趾丸炙法丸如彈丸作臛乃下丸炙)
(煮之案臛肉羹也)棋炙(束晢近遊賦云棋炙不過两豆)庶人有薦(國語屈建曰庶)
(人有魚炙之薦)驕女爭食(風土記吳王闔閭女驕恣嘗與王爭食魚炙怨恚而死)李
充及温(陳留耆舊𫝊曰李充在鄧將軍坐鄧設炙肉充挾箸以噉炙冷復命温之及温而後食)
欒寧未熟(左傳云欒寧將飲酒炙未熟聞亂使告季子召獲駕乘車行爵食炙奉衛候輒來奔)
置劒炙中(吳越春秋云專諸置魚腸劒炙魚中以刺王僚)以髮貫炙(見炙一)
割炙㗖之(晉書顧榮與同僚宴飲見執炙者貎狀不凡有欲炙之色榮割炙啗之坐者問其故榮曰)
(豈有終日執之而不知其味及趙王倫敗被執將誅而執炙者為督率遂救之得免)先㗖右
軍(語林云右軍年十一周顗異之時絶重牛心炙座客來未噉先割㗖右軍乃知名)鄧禹進
炙魚(東觀記云上率鄧禹等擊王即上過禹營進炙魚上大食噉之也)徐穉裹雞炙
(謝承後漢書云徐穉諸公所辟雖不就有死喪負笈赴弔常于家豫炙雞一隻以一两綿絮漬酒中暴乾以裹)
(雞徑到所赴冢𡑞外以水漬綿使有酒氣斗米飯白茅為藉以雞置前釃酒畢遂去不見喪主)重睫
視而不見髮(韓子云晉平公時進炙而髮繞之平公使殺庖人庖人呼天曰嗟乎臣有三罪而死)
(不自知乎平公曰何謂也對曰臣刀之利風靡骨斷而髮不截是臣之一死也桑炭炙之肉腐而髮不燒是臣)
(之二死也炙熟又重睫而視之髮繞而目不見是臣之三死也意者堂下有譖臣乎殺臣不亦枉乎)食
鵝炙知黑白處(三秦記云苻朗食鵝炙知黑白處)增駝峯炙(酉陽雜俎將軍)
(曲良翰作驢騣駝峯炙甚美)龍鬚炙(清異錄曰謝諷食經中有龍鬚炙)䱥魚炙
(三輔決錄云䱥魚炙甚美諺曰寧去累世炙不去䱥魚炙注謂其肥也)蛤蜊炙(𫝊芳略曰吐突)
(承璀嗜蛤蜊炙)逍遥炙(唐睿宗聞金仙玉貞二公主飲素曰令以九龍食轝&KR1019;逍遥炙賜之)
昇平炙(唐韋巨源為尚書令其食帳有昇平炙)消靈炙(同昌公主有消靈炙)無
心炙(段成式馳獵飢甚叩村家老姥出彘臛五味不具成式食之有踰五鼎曰老姥初不加意而味殊美)
(如此自後令庖人具此品因呼為無心炙)鼃炙(飲食有杏炙鼃炙)鵝炙(齊書曰陽桂之)
(役詔檄久之未就齊高帝引江淹入中書省先賜酒食淹素能飲啖食鵝炙垂盡進酒數升訖文誥亦辦)
牛炙(明皇雜錄曰杜甫字子美客耒陽游岳祠大水遽至涉旬不得食縣令具舟迎之令嘗饋牛炙白酒)
(送杜甫後漂寓湘潭間羈旅憔悴于衡州耒陽縣頗為令長所厭甫投詩于宰宰遂致牛炙白酒以遺甫甫飲)
(過多一夕而卒)冷炙(杜詩殘杯與冷炙)
蒸
原蘇蒸不熟(越𫝊云孔子之魯燔俎無肉蘇蒸不熟)藜蒸不糝(詳糝)蒸
葱嶺之雞(劉邵七華云煎嵩陵之縹翠蒸葱嶺之碧雞)蒸剛肥之豚(桓驎七說)
祝阿有蒸魚(風俗通云祝阿不食生魚俗說祝阿凡有賓㛰吉凶大會有異饌極止蒸魚)
吳王會蒸魚(吳越春秋云吳王有女滕玉因謀伐楚與夫人及女會蒸魚王前嘗半而與女)
(女怒曰王食魚辱我不能久生乃自殺闔閭痛之葬于國西閶門外)辱我不能久生(詳上)
同盤不能相救(世說曰桓公有參軍石倚食蒸而不能共故桓公不設箸而倚終不放舉)
(坐笑公曰同盤不能相救)增蒸肫(王濟人乳蒸肫)蒸鳬(楚詞炙鵠蒸鳬)煎炙
蒸臑(劉梁七舉)火氣上行(說文曰蒸火氣上行也)芬芳備具(芬芳備具)
(曰蒸)灌以杏酪(志林曰爛蒸桐州羔灌以杏酪食以七不以筯)蒸之浮浮(詩大)
(雅)蕙肴蒸兮蘭藉(楚辭)
炰
原炰鱉鮮魚(詩箋云炰鱉以火熟之也鮮魚中膾者也)炰珠崖鱉(傅玄七謨云炰)
(珠崖之鱉煮丹巖之鳳)炰柔毛之羜(桓驎七說案羜未成羊也)炰南海之
&KR1010;(劉邵七華云炰南海之&KR1010;案&KR1010;音奚蟕&KR1010;大龜也)增炰鱉膾鯉(小雅)毛炰
胾羹(魯頌)
鮓一
增說文曰藏魚也(案鮓本作□魚醢之大臠者)珍羞紀要曰鮓葅
也以鹽米釀魚肉為之原漢書曰昭帝時釣得蛟長
三文帝曰此魚鱔之類命大官為鮓骨肉青紫食之甚
美帝更求之不獲列異𫝊曰費長房又能縮地脉坐
客在家至市買鮓一日之間人見之千里外者數處
列女後傳曰吳光祿勲孟宗字武恭為監魚池司馬作
兩器鮓以歸奉母母怒之曰吾老為母戒言惟聽飲彼
水何吾言之不從也宗曰于道作之非池魚也母曰汝
為主魚吏而獲鮓以歸豈可家至戶告也乃還鮓于宗
宗伏謝罪遂沈鮓于江世說曰有人遺張華鮓者華
見之謂客曰此龍肉鮓也以苦酒沃鮓鮓中則有五彩
光試之果如言後問其主云于茅積下得白魚所作也
又曰陶侃少時作魚梁吏嘗以一坩鮓餉母母封鮓
及書責侃曰汝為吏以官物見餉非惟不能益我乃以
增我憂也(坩音堪土器也)增大業拾遺記曰十二年六月吳
郡獻太湖鯉腴膳四十坩純以鯉坩為之計一坩䱹用
鯉魚三百頭肥美之極冠于鱣鯖博物志曰仲秋月
取折頭鯉去鱗破腹使膂割為漸米爛燥之以赤秫米
飯鹽酒令糝之踰月乃熟是謂秋鯖元戴表元詩曰
冰水魚肥供白鮓
鮓二
原連堽百薄(楊泉五湖賦見上者交州記云百薄瀨有斷溪嘗有砍茨忽聞似茨内有動)
(然久視之見魚眼徑尺似魶魚斫以為䱹得百薄因名百薄瀨也)陶侃十斛謝玄
一坩(陶侃故事云蘇悛平後侃上成帝䱹十斛一謝玄與婦書云昨疏成後出釣所獲魚以為鮓坩今)
(送來思臠無事也)增糝缶披綿(梁王琳䱉表伏覩除書以臣為糝缶將軍提要錄)
(云黃雀鮓謂之披綿鮓以其肥也)陳陶酷嗜超宗詭言(江南野史云陳陶所)
(居不與俗接惟酷嗜鮓一啗或至十臠到宋書云王瑩代謝超宗為義興太守與謝交惡超宗都瑩父懋詣)
(超宗超宗為設精白鮀美鮓懋問那得佳味超宗欲激其怒詭言瑩始見餉且佯驚曰大人豈應不得邪懋大)
(怒言于朝廷稱瑩供養不足坐廢久之)玉版金綿(江淮間以鰉魚鱘魚為之名曰片醬)
(又曰玉版鮓金清異錄曰吳淑冬日招客詩寒鮓疉綿綿謂黃雀脂膏也)
鮓三
原南方謂之黔北方謂之䱹(說文云俗作鮓)四時之膳食荆
州之鮓魚(周禮云庖人供祭祀之好羞鄭注云謂四時所為膳食若荆州之䱹魚青州之蟹胥雖非)
(常物進之孝也)蜀人魚鮨(爾雅云魚謂之鮨蜀人取魚不去鮨案鮨音其魚名又鮓屬)
西羌秋鮨(博物志云西羌仲秋月取赤頭鯉以為鮨)吳人蒲以為鮓(草木記云)
(吳人蒲始生取以為鮓)閩越噉獼猴鮓(博物志云閩越江北諸夷噉獼猴鮓)珠
柱(草木記云采珠人取珠柱肉作鮓)鱣肉(爾雅疏云鱣形似龍銳頭口在頷下背上腹下皆有)
(甲縱廣四五尺今于盟津石磧上鈎取之大者千餘斤肉可為鮓)方縛直截(楊泉五湖賦)
醎鹽白糝(又云醎鹽白糝雜以菜果連堽抑鮓積如丘陵)漢川神喜食䱹
(列異傳云漢川神嘗出行市中喜食鮓菜)以飯鮓上土公(青烏子葬書云初掘塚之日嘗)
(以飯鮓上土公四旁)增潤州貢(地理志云潤州土貢鱘魚鮓)房州造(房州六月)
(調羊酪造含風鮓)薑桂(鳴薑動桂紆蘇佩橘)苞蘆(杜詩香飯兼苞蘆東坡謂蜀人呼鮓)
(為苞蘆)蘆菔鮓(蠻甌志云白樂天方齊劉禹錫饋蘆菔鮓)牡丹鮓(清異錄云吳越)
(有一種玲瓏牡丹鮓以魚葉鬭成牡丹状既熟出盎中微紅如初開牡丹)野猪鮓(酉陽雜俎云安)
(祿山恩寵莫比其賜膳品月有野猪鮓)池魚鮓(韓全誨傳云唐昭宗至鳳翔帝輟所御膳賜韓)
(全誨等李茂貞食鮓美帝曰此後池魚茂貞曰臣養魚以候天子聞者皆駭)
鮓四
原啓齊王融謝司徒賜紫鮓啟曰東越水羞實罄乘時
之美南荆任土方揖鮓魚之最陳周弘正謝敕賚紫
鮓啟曰珍韜江浦味越名川昔聞八駿東征止收黑水
之麥七華西討才獲苦山之菜豈如兩階干舞四方來
格臨朝拱默任土爭貢
膾一
增說文曰膾細切肉也釋名曰膾會也細切肉散分
其赤白異切之乃會和之也禮記内則曰膾春用葱
秋用芥春用韮秋用蓼東觀漢記曰章帝與舅馬光
詔曰朝廷鹿膾寧用飯也隋唐嘉話曰南人魚膾以
細縷金橙拌之號為金虀玉膾春秋佐助期曰吳中
以魚作膾苽菜為羹魚白如玉菜黃若金稱為金羹玉
膾一時珍食楊畢膳夫錄曰膾莫先于鯽魚鯿魴鯛
鱸次之鱭魿黃竹五種為下其他皆強為元戴表元
詩曰霜魚碧玉膾又曰白鹽蓴菜膾紅酒稻花雞
邪律楚材詩曰絲絲魚膾明如玉屑屑雞生爛似泥
膾二
原鯔魚為上大蛇甚美(神仙傳云介象與吳王共論膾何者甚美象曰鯔魚為上)
(美令于殿前庭中作方坎汲水滿之象垂綸于坎中食頃得鯔魚作膾齊諧記曰江南有麻治為人好噉膾)
(江北華夲得一大蛇喚麻為膾别復切魚為膾自食以蛇膾與麻得食甚美治索魚名華夲因醉喚取蛇及餘)
(肉出麻治見之大吐歐血死)望子應心而至季鷹命駕便歸(搜神)
(記云會稽鄞縣有一女姓吳字望子為蘇候神所愛望子嘗思噉膾雙鯉應心而至世說云張季鷹辟齊王)
(東曹掾在洛見秋風起因思吳中蓴羹鱸魚膾曰人生貴適意何羈宦千里以要名爵遂命駕便歸俄而齊王)
(敗時人謂為見幾)增嘗蝦蟆化蝴蝶(沈約宋書曰張收為猘犬所傷人云宜食)
(蝦蟆膾收難之兄暢含笑先嘗收乃食即愈客酉陽雜俎云進士段碩常識南孝廉者善斫膾因會衒技起)
(魚架之忽暴風雨雷震一聲膾悉化為蝴蝶飛去南驚懼遂折刀不復作)宋龜造房琯
食(唐陵法曾宋龜造縷子膾其法用鯽魚肉鯉魚子以碧筒或菊苗為胎骨明皇雜錄云邢和璞嘗謂房)
(琯曰君沒之時必因食魚膾既沒之後當以梓木為棺然不得沒于君之私第不處出館不處玄壇佛寺不處)
(親友之家其後譴于閬州寄居州人之紫極宫卧疾數日刺史忽具膾邀房于郡齋房亦欣然命駕既歸暴卒)
(州主命攅櫝于宫中棺得梓木為之)銀絲玉縷(杜詩鮮鯽銀絲膾盤西征記鱸魚色鮮)
(玉縷)盤雪庖霜(杜子美觀打魚歌饔子左右揮霜刀鱠飛金盤白雪高韓退之詩庖霜)
(瞺玄鯽)
膾三
原細者為膾(禮記云肉腥細者為膾大者為軒鄭注云言大切細切異名也)切之為
膾(凡牛與羊魚聶而切之為膾)膾西海之飛鱗(曹植七啓云膾西海之飛鱗臛江南)
(之潛鼉)膾天流之潛魴(孫毓七誘)膾潛鱗(潘尼釣賦云乃令宰夫膾此潛)
(鱗名公習巧飛刀逞技電剖星飛芒散縷解離鍔落俎連翩雪累)膾美鮮(徐幹七喻云㪷膾美)
(鮮)秋用芥(詳上膾一)冬宜鮮(鮮生魚也)膾錦膚臠斑胎(傅玄)
(七謨云膾錦膚臠斑胎飛刀浮切毫分縷解動從風散聚似霰委流采成文燦若紅綺)鮮鯉之
膾(七發)鯉魮之膾(桓驎七說三牲之切鯉魮之膾美如鱗脂叠似蜹羽案魮音皮魚名鳥首)
(魚尾)膾其鯉魴(傅毅七激云涔養之魚膾其鯉魴分毫之割纖如髮芒散如絶縠積如委紅殊)
(方異味厥和不同)炰鱉膾鯉(詩)命支離飛霜鍔(張協七命云范公之)
(鱗出自九溪頳尾丹鰓紫翼青鬐爾乃命支離飛霜鍔紅肌綺散素膚雪落婁子之毫不能厠其細秋蟬之翼)
(不足擬其薄)使朱元騁妙伎(劉邵七華云洞庭之鮒出于江㟭乃使朱元揮臠騁厥妙)
(伎敷割皮骨繽紛霧墮)饔人縷切鸞刀若飛(潘岳西征賦云華魴躍鱗素鱮揚鬐)
(饔人縷切鸞刀若飛紅鮮紛其初載賓客聳而遲歸)焱足走切龍刀電舒(孔煒七引)
(云焱足走切龍刀電舒隨浮膾鮮附馳割腴)應刃落俎靃靃靡靡(潘岳西征賦云)
(云)隨鍔離俎紛紛纚纚(張衡七辨云鞏洛之鱒割以為縱分柝縷細随鍔離俎紛)
(紛纚纚)連翩雪累(潘尼釣賦見前)繽紛霧隨(劉邵七華見前)横者
毫析縱者縷紛(徐幹七喻)雜猶亂絲聚若委采(桓驎七說云䐑一元)
(之膚春祭之鮮雜猶亂絲聚若委采)散若絶縠積如委紅(傅毅七激)累如
疉縠離若散雪(七𤼵)白踰委毒赤過擒丹(徐幹七喻)餘棄
于水化為魚(博物志云吳王江行食膾有餘棄于中流化為魚今魚中有名吳王膾餘亦名膾骨)
(長數寸大者如箸猶有膾形)半墮于水化為魚(搜神記云昔越王將食膾而未切墮)
(半于水内化為魚)子胥闔閭食膾(吳越春秋云子胥伐楚歸吳吳王聞三師將至治魚)
(為膾將到之日過時不至魚臭湏臾子胥至闔閭出膾而食不知其臭王復重為之其味如故吳人作膾者自)
(闔閭之造也)姜姑鄰母共食(列女傳云姜詩妻事姑甚孝姑嗜魚膾又不獨食夫婦常)
(力作供膾呼鄰母共之舍側忽有湧泉味如江水每旦輙出雙鯉常以供二母之膳)持魚半籠
欲寄作膾(世說云張元為使至江陵路經陽岐俄見一人持半籠生魚逕來造船云有魚欲寄作膾)
(元乃維丹而納之問其姓名云是劉遺民張素聞其名甚欲語言劉子無意既進膾便去云得此魚觀君船上)
(有膾具是故來耳)以錢一千求作一食(齊諧記云周子有女噉膾不知足家為之)
(貧後至長橋南見罛者作膾以錢一千求一飽飯五斛便大吐有蟾蜍從吐中出婢以魚置蟾蜍口中即成水)
(遂不敢噉膾)周浹會者(搜神記曰左慈字元放曹操高會珍羞略備少松江鱸魚慈以銅盆)
(貯水釣水中引出魚皆長三尺以作膾周浹會者)一坐皆遍(又曰謝糺嘗會客以朱書符投)
(井中有一雙鯉魚跳出即命作膾一坐皆得遍)不食(語云魚脯非芥醬不食)處外(禮云)
(膾炙處外)增吐膾(魏志曰陳登得胷中煩懣面赤不食病華佗為胗脉曰府君胃中有蟲數升欲)
(成肉疽食腥物所為也即作湯三升先服一升斯臾盡服之食頃吐出三升許蟲赤頭皆動半身猶是生魚膾)
(也)餉膾(沈約宋書曰沈攸之舉兵圍郢城獲范雲今送書入城餉柳世隆膾魚二十頭)郎
官膾(海物異名記云江南人喜作膾名即官膾曰張翰思膾得名)天孫膾(謝楓食經冇天)
(孫膾)竒味(大業拾遺記曰六年吳郡獻海□乾膾四瓶容一斗浸一斗可得徑尺面盤并奏作乾魚)
(法帝以示羣臣云昔術人介象于殿庭釣得海魚此幻化耳亦何足珍異今日之膾乃是真海魚所作來自數)
(千里亦是一時竒味即出數盤以賜近臣)佳味(隋唐嘉話曰吳郡獻松江鱸膾煬帝曰所謂金虀玉)
(膾東南佳味也)鱠手刀子(酉陽雜俎曰安祿山所賜有鯽魚并膾手刀子)操刀膾
鯉(李綱字文紀有進魚者太子使膾之唐儉趙元楷自言其能太子曰操刀膾鯉和鼎味公等善之若弼諧)
(審諭固屬綱矣)吳昭德造(吳昭德善造鱸膾時人嘲之曰膾若值吳縷細花鋪若非遇吳費醋)
(及葫江東呼蒜為葫東坡云吳興庖人斫鱸膾亦足一笑鄉土以此為盛饌製時鋪成草花鸞鳳或詩句詞章)
(務臻其妙造虀亦甚得法謂之金虀玉鱠)余媚娘饌(麗情𫝊曰陸希聲妻余媚娘能饌五色膾)
(妙不可及)生羊膾(北齊武威王有生羊膾)飛鸞膾(食經有飛鸞膾又有咄嗟膾)
水晶(南昌集云山谷自號水晶膾為醒酒冰)法鯽(提要錄曰法鯽湏得鯽之大者腹間)
(微開小竅以椒圖馬芹實其中每一斤用鹽二兩油丰兩擦窨三日外以法酒漬之入瓶石灰綿蓋封之一月)
(紅色可膾)鵝闕(南詔膾寸魚以胡瓜椒藙和之號鵝闕)縷飛(杜詩刀鳴膾縷飛)
雪堆(山谷詩偶因煖老庖玄鯽公遣霜鱗貫柳來虀臼方看金作屑膾盤已見雪成堆)長鯨
(李詩意在斬巨鰲何論膾長鯨)白肉(梁書曰蕭穎冑素能飲酒噉白肉膾至三十斤)洛陽
膾(金門歲節記云洛陽人家七夕裝同心膾)蓬池膾(李德裕夢詩荷淨蓬池膾凡學士初上賜)
(悉是蓬池魚膾)雪花(司馬温公詩鱸膾雪花肥)
鯖
增煮食(說文云鯖煮肉也)雜肴(字林云鯖雜肴也)五侯鯖(語林云婁護字)
(君卿歴遊五侯之門每旦五侯遣餉之君卿乃合五侯所餉鯖之而美所謂五侯鯖君卿之為也)醒
酒鯖(齊書云武帝就虞悰求諸飲食方悰秘不出上醉後體不快乃獻醒酒鯖鮓一方而已)
御定淵鑑類函卷三百八十九
