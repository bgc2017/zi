欽定四庫全書
御定淵鑑𩔖函卷三十四
地部十二(谷)(澗)(浦)(井)
谷一
原爾雅曰水注谿曰谷增說文曰泉出通川曰谷
書注谷是兩山間流水之道原毛詩曰葛之覃兮施
於中谷維葉萋萋又曰伐木丁丁鳥鳴嚶嚶出自幽
谷遷于喬木又曰皎皎白駒在彼空谷增又曰高
岸為谷書曰宅嵎夷曰暘谷原老子曰谷得一以
盈谷無以盈將恐竭增又曰知其榮守其辱為天下
谷又曰上德若谷家語曰溪谷為牝秦紀曰塹
山堙谷漢司馬相如曰右以湯谷為界注日所出處
唐韓愈文曰䧟者呀然成谷總記谷名北直房山
有賈島谷景州有盧師谷密雲縣有掛甲谷江
南黟縣有樵貴谷松江有華亭谷山東臨淄縣有
愚公谷莒州有崢嶸谷山西中條山有王官谷以
王官廢壘為名又有郎君谷介休縣有雀鼠谷夏
縣有柳谷唐縣有老姑谷高平縣有省冤谷即趙
卒坑處舊呼殺谷唐改名省冤河南濟源縣有盤谷
又有天井谷登封縣有鬼谷羅山縣有石人谷
陜西終南山有太乙谷驪山有鸚鵡谷又有馮
公谷藍田縣有白鴉谷長安縣有豹林谷宜君
縣有鳳凰谷成縣有公主谷臨潼有坑儒谷秦
州有雕窠谷臨城縣有牛口谷褒城縣有褒谷斜
谷又有箕谷洋縣有子午谷有篔簹谷又有儻谷駱
谷黃金谷鳳縣有父子谷黎州有彈琴谷盤龍谷
蘭州有榆谷夷陵州有琮琤谷長沙嶽麓山下
有篬筤谷永州江華縣有暖谷江西五老峰下有
青牛谷又有棲賢谷九江府有康王谷寧都有延
春谷金溪縣有錦繡谷福建建陽縣有雲谷即朱
晦庵搆草堂於此有桃溪竹塢漆園藥圃諸勝南漳
有刻木谷漢孝子丁蘭所居廣州英德縣有涵暉谷
滇南大理府有放光谷云是藥師道場四面放佛光
谷二
增漢律歷志曰黃帝使伶倫取竹之嶰谷生其竅厚均
者斷兩節吹之以爲黃鐘之宮文選曰虞舜沈珠於
淵抵璧於谷原博物志曰夏桀之時為長夜宮於深
谷之中男女雜處三旬不出聽政其後大風揚沙一夕
填此谷增述異記曰廬山康王谷之巔有一城號為
釗城相傳周康王廵歴名山至此宋王禹偁序略云
康王谷水簾高三百五十丈其泉為天下第一原韓
子曰昔齊桓公入山問父老此為何谷答曰臣舊畜牛
生犢以子買駒少年謂牛不生駒遂持而去傍隣謂臣
愚遂名為愚公谷增左傳曰公會齊侯於祝其實夾
谷原韓詩外傳曰孔子南遊適楚至於阿谷之隧有
處子佩璜而浣者孔子抽觴以授子貢曰以觀其辭
增寰宇記曰鬼谷先生居清溪之鬼谷采藥得道顔如
少童戰國策蘇秦說秦王曰大王之國東有殽函之
利按函谷舊關在靈寶老聃西度田文東出之處函谷
新關在新安項羽坑秦降卒於此原劉向别錄曰方
士傳言鄒衍在燕燕有谷地美而寒不生五榖鄒子居
之吹律而温氣至而榖生今名黍谷增衛宏古文奇
字序曰秦既改古文為篆隸恐天下不從乃密令冬月
種瓜于驪山谷中温處皆熟詔博士諸生說之前後七
百人人人各異則皆使往視因伏機䧟之後人號之曰
坑儒谷史記曰張良送漢王至褒中說以燒絶所過
棧道按褒中即褒斜谷也舊有棧閣二千九百八十九
間板閣二千八百九十二間歴代增損不一原漢武
故事曰上時微行至栢谷舍於逆旅翁罵之因從乞漿
翁曰止有溺無漿也增王莽傳曰通子午谷從杜陵
直絶南山經漢中漢書曰鄭子眞隱於谷口故曰鄭
谷按谷口即箕谷之口也抱朴子曰南陽酈縣有甘
谷水左右生甘菊花墮其中飲者無不夀三國志曰
蜀姜維出師駱谷又魏曹爽自駱谷入漢中原戴延
之西征記曰梓澤去洛城六十里梓澤金谷也中朝賢
達所集賦詩猶存是石崇居處增十道志曰鞏縣東
有大谷潘岳閒居賦張公大谷之棃即此唐書曰司
空圖隱中條山王官谷作亭名休休盗賊所過獨不入
王官谷又曰陽城隱居夏縣之柳谷以學行著宰相
李泌薦拜諫議大夫五代史補曰武行德業採樵有
力謂可負一谷之薪號武一谷宋蒋之奇作暖谷記
曰方盛寒入此谷雖挾纊熾炭不若也
谷三
原無私為牝(幽谷無私有致其響下家語見谷一)入幽守辱(易困)
(卦辭入于幽谷一下出老子見水)爲陵無底(詩深谷為陵深谷無底)抵璧
覆簣(上見谷二谷將覆簣于浚)取竹墮花(並見谷二)秦關
石館(上見前函谷别下詳石崇金谷館)增雲門天井(鄧城縣有雲門谷盤石西)
(有天井谷)子午褒斜(上見谷一下見谷二)康王馮公(並見前叙)
公主郎君(成縣有公主谷因後魏宣武時賜為公主湯沐邑王龜字大年侍父至河中結廬)
(于中條山谷中朔望一歸省故時號郎君谷)愚公老姑(上見谷二縣老姑谷在唐葛)
(洪山之南宋時有一老姑謂人曰貧道在此二百年矣言畢飛昇)棲賢坑儒(宗少文卧)
(游錄云廬山之陽有棲賢谷多大石水聲如雷下坑儒詳前谷二)黃金白石(黃金谷在)
(洋縣縣白石谷在清源之白石山)掛甲彈琴(密雲縣掛甲谷宋楊延朗北征掛甲于此)
(出黎州彈琴谷以水谷中聲如鳴琴)遮馬盤龍(遮馬谷在河津縣盤龍谷見前黎)
(州)牛口馬翅(童謠云竇入牛口勢不得久竇建德被擒於此宋李永奇挈家至馬翅)
(谷為金人所害)原出絲枲量牛馬(書岱畎谷名出絲枲谷史記烏氏倮倮人名)
(量牛馬不知數也)畎起凄風曳寒煙(文選凄風起東谷寒谷曳寒煙)增
鄭眞耕李愿隱(並見前叙)産靈芝生甘菊(永和縣谷中産芝草)
(甘下詳谷)原風浸淫日罕照(宋玉風賦浸滛溪谷盛怒于土嚢之口下見)
(後周景式記)增鳳凰建宮鸚鵡營第(宜君縣鳳凰谷唐建玉華宫韋嗣)
(立營别第于驪山鸚鵡谷中宗臨幸命從官賦詩)剝白鴉栗步靑牛雲(藍田)
(白鴉谷口出栗杜詩盤剝白鴉谷口栗楊五老峰下青牛谷因道士洪志乘靑牛于此冲舉唐衡詩隨雲步)
(入青牛谷靑牛道士留我宿)篔簹遺畫蒼筤賜額(文與可遺蘇東坡畫乃篔)
(簹谷偃竹上嶽麓山下蒼筤谷是尚書鍾仙巣舊隐有吹香亭宋理宗手題其額)
谷四
原名愚(韓子見前)堙(見秦紀堙谷)上德(見前谷一)晦(大谷晦蒼蒼)
名鄭(即鄭谷見前)增岨以石門(左思蜀都賦云岨以石門謂箕谷之口有石如門也)
白衣士(元稹詩念昔白衣士結廬在石門按石門在箕谷口則所念白衣士即念子眞也)
原出泉(見前說文)出風(飀飀出谷風)足音(空谷足音)曠兮(其若谷)
增攢靑楓(李白詩杳杳深谷攢青楓)隱瓊草(李白詩瓊草隱幽谷)深藏
數十家(杜甫詩傳道東柯谷深藏數十家東柯谷子美姪佐所居也)陰崖茅屋(杜甫)
(詩故人今居子午谷獨在隂崖結茅屋)呀然(韓愈文䧟者呀然成谷)謙受言德
(韓愈文其石谷曰謙受之谷谷言德也)黃金言容(其土谷曰黃金之谷谷言容也同上)
靈草木古衣冠(樵貴谷在黟昔有樵者入此谷豁然清曠謂之小桃源李白詩地多靈草木人)
(尚古衣冠即指此)相邀錦繡(金溪縣有錦繡谷宋王安石還家詩有相邀錦繡谷中春之句)
谷五
增歌唐韓愈送李愿歸盤谷歌曰盤之中維子之宫盤
之土維子之稼盤之泉可濯可沿盤之阻誰争子所窈
而深廓其有容繚而曲如往而復嗟盤之樂兮樂且無
殃虎豹遠跡兮蛟龍遁藏鬼神守護兮呵禁不祥飲且
食兮夀而康無不足兮奚所望膏吾車兮秣吾馬從子
于盤兮終吾生以徜徉
增詩唐韓愈和盧郎中雲夫送盤谷子詩曰昔尋李愿
向盤谷正見高崖巨壁争開張是時新晴天井溢誰把
長劍倚太行衝風吹破落天外飛雨白日灑洛陽東蹈
燕川入曠野有饋木蕨芽滿筐馬頭溪深不可厲借車
載過水入箱平沙綠浪榜方口鴈鴨飛起穿垂楊窮探
極覽頗恣横物外日月本不忙歸来辛苦欲誰為坐令
再往之計墮渺茫閉門長安三尺雪推書撲筆歌慨慷
旁無壮士遣屬和遠憶盧老詩顛狂開緘忽覩送歸作
字向紙上皆軒昂又知李侯竟不顧方冬獨入崔嵬藏
我今進退幾時决十年蠢蠢隨朝行家請官供不報答
無異雀鼠偷太倉行抽手版付丞相不待彈劾還耕桑
宋韓琦過吳兒谷詩曰曉入吳兒谷危途信不虚千
峰疑絶路一逕俯容車山鳥過雲語田夫半嶺鋤時平
盡周道天險欲何如宋孫覿題谷隱詩曰碧瘦峩千
疉清深漲一篙紅輕花似肉綠細柳如繰句好無強對
神超有獨遨葦間靑篛笠髣髴見秦逃宋朱子康王
谷水簾詩曰循山西北騖崎嶇幾經丘前行荒蹊斷豁
見清溪流一涉臺殿古再涉川原幽縈紆復屢渡乃得
寒巖陬飛泉天上來一落散不收披崖日璀璨噴壑風
颼飀追薪㸑絶品瀹茗澆窮愁敬酹古陸子何年復來
遊
原賦晉胡濟瀍谷賦曰嘉高岡之崇峻兮臨元谷以遠
覽仰高丘之崔嵬兮望清川之澹澹爾乃涉重險陟榛
薄倚春木臨幽壑深谷豁以窈藹高峯鬱而岝㟧
原序晉石崇金谷序曰余有别廬在河南界金谷澗中
或高或下有清泉茂竹衆果竹木草藥之屬增唐韓
愈送李愿歸盤谷序曰太行之陽有盤谷盤谷之間泉
甘而土肥草木叢茂居民鮮少或曰謂其環兩山之間
故曰盤或曰是谷也宅幽而勢阻隱者之所盤旋友人
李愿居之
原記周景式廬山記曰石門是一大谷谷中有修林萬
頃偉木千尋日月之光罕照焉增宋蘇軾為文與可
畫篔簹谷偃竹記曰與可以所畫篔簹谷偃竹遺予曰
此竹數尺耳而有萬尺之勢篔簹谷在洋州與可嘗令
予作洋州三十詠篔簹谷其一也予詩云漢川修竹賤
如蓬斤斧何曾赦籜龍料得清貧饞太守渭濱千畝在
胸中與可是日與其妻遊谷中燒筍晚食發函得詩失
笑噴飯滿案
澗一
原釋名曰澗間也言在兩山間也說文曰澗山夾水
也從水間聲爾雅曰山夾水曰澗增詩曰考槃在
澗碩人之寬左傳曰澗溪沼沚之毛原韓宣子曰
董安于為趙上地守行石阜山見深澗峭如牆深百仞
問其鄉左右曰人嘗有入此乎曰無有有嬰兒狂聾人
入此乎曰無有有牛馬犬入此乎曰無有安于歎曰吾
能治矣使吾法之無改猶入澗之必死則民莫之犯也
增夢溪筆談曰世傳虹能入溪澗飲水信然熙寧中
予使契丹至其極北黑水境永安山下卓帳是時新雨
霽見虹下帳前澗中予與同職扣澗觀之虹兩頭皆垂
澗中使人過澗隔虹對立相去數丈中間如隔綃縠自
西望東則見立澗之東西望則為日所鑠睹久之稍稍
正東踰山而去次日行一程又復見之
澗二
增寰宇記曰神農澗在温縣昔神農採藥至此以杖畫
地遂成澗又曰空桑澗在嵩縣相傳有莘氏女採桑
伊川得子於空桑中故名水經注曰赤松澗在東陽
赤松子遊金華山以火自燒而化澗自山出故曰赤松
澗盧氏嵩山記曰半馬澗或云百馬澗亦曰拜馬澗
故老傳王子晉得仙而馬還國人思之乃拜其馬於此
原漢書曰沛公與項籍臨廣武澗而語數籍以十罪
增東觀漢記曰耿恭以䟽勒城傍有水徙居之匈奴
来攻絶其澗水笮馬糞汁飲之夢溪筆談曰夀州八
公山側土中及溪澗之間往往得小金餅上有篆文劉
主字世傳淮南王藥金也魏都賦曰虎澗龍山相為
倚伏按虎澗在彰德一名虎磵晉史曰陶淡侃之孫
也好讀易結廬山中養一白鹿自偶親故有候之者輙
移渡澗水人莫得近孫綽蘭亭序曰以暮春之始解
褉南澗之濱原異苑曰苻堅為慕容冲所襲堅馳騧
馬墮而落澗追兵幾及計無由出馬即踟躇臨澗垂控
與堅堅不能及馬又跪而授之堅援之得登岸而走
增後燕錄曰晉劉牢之與慕容垂戰敗牢之走策馬跳
五丈澗得免唐白居易集東澗種柳詩有三年未離
郡可以見依依之句澗在重慶忠州治西開元寺側蓋
樂天為忠州時鑿也通鑑曰宋胡瑗布衣時讀書泰
山十年不歸得家書見上有平安字即投之澗中不復
展讀廣州記曰甘溪澗在番禺縣水味極甘冷又名
菖蒲澗澗中産菖蒲一寸九節南越志云宋咸平中
姚成甫於澗側遇一丈夫曰此菖蒲安期生所餌可以
忘老倏焉而逝今俗以七月二十五日安期生上昇相
率為蒲澗之遊履綦駢錯搜神記曰南陽劉驎之好
遊山水嘗採藥至衡山深入忘反見有一澗水水南有
二石囷一閉一開水深廣不得渡欲還失道遇伐弓人
問徑僅得還家或說囷中皆仙方靈藥及諸雜物驎之
欲更尋索不復知處矣王韶之神境記曰九疑山半
其路皆蒼松翠竹下夾淸澗澗中多黃色蓮花秋夏時
香氣盈谷
澗三
原考槃厲急(上詩見澗一急謝靈運行斤竹澗詩過澗既厲注以衣涉水曰厲)五
丈百仞(上見劉牢之跳澗下見董安于論法)增磨針亘石(磨針澗在均州)
(太和山即眞武遇老媪處柳宗元石澗記亘石為底)解褉移渡(上詳孫綽序下見陶淡)
(移渡避人)飲虹拜馬(上詳澗一下詳澗二)採藥泛蒲(劉驎之因採藥)
(入衡山深澗蒲廣南于七月二十五日相率為澗之遊並詳前叙)原泠泠泉磊磊
石(山澗何泠泠𨕖磊磊澗中石文)增偶白鹿乘黃犢(上係陶淡事劉渙)
(嘗乘黃犢往来南康西澗)開黃蓮種綠柳(黃蓮見前九疑山清澗種柳見前白司)
(馬忠州東澗)拾金餅見石囷(金餅見前叙八公山溪澗石囷見前劉驎之入衡)
(山南澗)潄鳴玉羹香芹(文選飛泉潄鳴玉杜詩香芹碧澗羹)
澗四
原采蘩(詩于以采蘩于澗之中)采蘋(于以采蘋南澗之濱)斯干(秩秩斯干澗也)
增行斤竹(見謝靈運詩題)老夫自汲(杜甫酬薛文詩老夫自汲澗)深
不過咫尺(韓愈上于頔書澗谷之水深不過咫尺)赤足踏(韓愈詩當流赤足踏澗石)
流若織紋響若操琴(見柳柳州石澗記中)縈廻(李白詩澗谷隨縈廻)
鳴騶(韋應物詩鳴騶響幽谷)躡石欹危(同上躡石欹危過碧澗)一逕如
蛇三百曲(見楊萬里遊蒲澗詩)玉澗三十六(玉澗源出新淦縣玉笥山廻互紆曲)
(號三十六澗)
澗五
原歌宋徐諼華林北澗歌曰總長潭兮括遠源下沈溜
兮起輕泉廻谿浚兮曲沼阻衝波激兮瀨淺淺貫九谷
兮積靈芝飛淸濤兮潔澄漣
原詩梁劉孝威賦得曲澗詩曰澗流急易轉溪竹闇難
開近樓俄已失前洲忽復廻石岸生寒蘚沈根漬水苔
菱舟失道去歸鳬迷逕來增唐韋應物滁州西澗詩
曰獨憐幽草澗邊生上有黃鸝深樹鳴春潮帶雨晚來
急野渡無人舟自横唐王維鳥鳴磵詩曰人閒桂花
落夜静春山空月出驚山鳥時鳴春磵中唐白居易
遊石門澗詩曰石門無舊逕披榛訪遺跡時逢山水秋
清輝如古昔常聞惠遠軰題詩此巖壁雲覆莓苔封蒼
然無處覓蕭疎野生竹崩剥多年石自從東晉後無復
人遊歷獨有秋澗聲潺湲空旦夕宋鄭繇經慈恩澗
詩曰岸與恩同廣波將慈共深㳙㳙勞日夜長似下流
心宋葉夢得憶朱氏西澗詩曰澗下流泉澗上松清
隂盡處有層峰應知六月冰壺外未許人間得暫逢
宋楊萬里遊菖蒲澗呈周帥蔡漕張舶詩曰勝日從公
蒲澗遊萬壑聲滿千崖秋一逕如蛇三百曲繞盡山腹
到山頭穹巖千仞敲欲裂仰看飛泉瀉雲窟鏘成環佩
奏成琴濺作珠璣霏作雪步穿危磴攀蒼藤忽上穹巖
頂上行人在半天泉在井不敢下瞰惟聞聲只怪前驅
深不見須臾却向前山轉海風吹袖萬丈長海水去人
一弓遠老僧高卧晏未興先遣長松夾道迎小參古殿
黃面老不見舊日安期生景泰上方半堵壁城中望之
雪山白却從景泰望城中曉日樓臺煥金碧君不見中
流千金博一壺不如遊山飢時粥一盂金印繫肘大如
斗不如遊山倦時一杯酒安期飛昇今幾年祖龍不是
不求仙至今年年七月二十五傾城遊人來訪古宋
趙師秀訪韓中止不遇題澗上詩曰隔澗竹扉深蒼童
引客尋雖然乖晤語猶得見園林野蔓殊妨步山蟬亦
好吟石根泉數斗清冷應人心宋眞山民朱溪澗詩
曰路轉峰廻又一邨天寒大半掩柴門雲融山脊嵐生
翠水齧沙洲樹出根任擁重裘風亦冷未投荒店月先
昏今宵只傍梅花宿贏得清芬入夢魂宋紀青宿石
公澗中詩曰小閣久留高士卧鹿皮夢破石牀苔半林
曙色生巖牖山鳥不來山雨來眀李東陽梅澗詩曰
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城眀釋宗泐入孤
澗詩曰谷裏何人住山腰有徑通老猿時挂樹好鳥自
吟風古澗寒泉碧連山夕燒紅隱居慙未遂眀日片帆
東
原記唐柳宗元石澗記曰石渠之事既窮上由橋西北
下土山之隂民又橋焉其水之大倍石渠三之一亘石
為底達於兩涯若牀若堂若陳筵席若限閫奥水平布
其上流若織文響若操琴揭跣而往折竹掃陳葉排腐
木可羅胡牀十八九居之交絡之流觸激之音皆在牀
下翠羽之木龍鱗之石均蔭其上古之人其有樂乎此
耶後之來者有能追余之踐履耶得意之日與石渠同
由渴而来者先石渠後石澗由百家瀨上而来者先石
澗後石渠澗之可窮者皆出石城村東南其間可樂者
數焉其上深山幽林逾峭險道狹不可窮也
浦一
原說文曰浦水濱也風土記曰大水有小口别通為
浦增雞跖集曰李賀謂天漢為銀浦潘閬詩曰渙
浦風水急杜甫詩曰蕭條别浦清李華詩曰凌灘
出極浦蘇軾詩曰遥渡清凉浦又蟬噪垂楊浦
總計浦名淮稱淮浦洛稱洛浦金陵有西浦亦
名項浦池陽有秋浦太平有繁昌浦松江有五
大浦曰大盈曰顧會曰崧子曰盤龍曰趙屯諸浦或入
江或入泖上海有黃浦又有周浦鶴沙浦毘陵亦
有申浦京口有屠兒浦廣陵有公路浦儀眞有
胥浦廬州有箏笛浦又有藏舟浦和州有當利浦
嘉禾有澉浦乍浦湖州有掩浦臨安有鐵幢浦
又有富春浦越州有嶀浦夔州有魚復浦武昌
有黃軍浦江夏有南浦以其在郭之南故名荆州
有劉郎浦岳州有三湘浦長沙有靑楓浦澧州
有澧浦江州有湓浦又有女兒浦湖口有射蛟浦
廣州有沈香浦又有合浦溪浦廣西有浴海浦
浦二
增詩云率彼淮浦原楚辭曰望美人兮南浦又曰
出溆浦而邅廻增又曰捐予珮兮澧浦又曰遺予
珮兮蠡浦輿地記曰儀眞胥浦乃子胥觧劍渡江之
處又曰黃浦東海之喉吭也以黃歇封此名黃浦又
曰春申浦又曰射蛟浦在湖口相傳漢武教樓船處
又云漢武自潯陽浮江親射蛟獲之故名原後漢書
曰孟嘗為合浦太守行化一年去珠復還增荆州記
曰劉郎浦因漢昭烈帝娶孫夫人渡此故名廬州記
曰筝笛浦在廬州城内漁人嘗夜聞筝笛聲云是曹操
溺妓女舟於此文選曰魏陳思王遇神女於洛浦作
洛神賦原伏滔北征記曰廣陵西一里水名公路浦
袁術自九江東奔袁譚於下邳由此浦渡因名(即今淮口)
述征記曰興浦舊魏步道吳揭水灌之今絶道為浦
僧輿地記曰武昌鸚鵡洲下三國時黃蓋屯兵於上故
名黃軍浦沈攸之謂泊黃金浦盖聲之訛也寰宇記
曰廬州城内有浦長八十丈魏將張遼禦孫權鑿之以
藏戰艦故名藏舟浦圖經云松江澱山湖東有大盈
浦孫權造青龍戰艦之所原劉楨京口記曰縣城東
南大路過長岡五里得屠兒浦昔諸屠兒居此小浦因
以為名也增輿地記曰和州城東有當利浦晉王濬
平吳水軍揚帆順流於此而下王渾以旗招之報云風
利不得泊遂先入石頭後因以當利為名郡國志曰
金陵西浦即晉張碩捕魚遇神女杜蘭香之處異苑
曰晉阮眀泊舟西浦見一青衣女子彎弓射之女即軒
雲而去原顧微廣州記曰溪浦口有蒲母養龍裂斷
其尾因呼龍掘人時見之則土境大豐而利涉也增
又曰晉時吳隱之為廣州刺史及歸其妻劉氏取沈香
一片隱之命投諸江遂名沈香浦廬山記曰江州青
湓山有井形如盆故城號湓城浦曰湓浦蕭子顯齊
書曰世祖于湓浦得五尺刀十一口應永眀享歷之數
文選江淹别賦曰春草碧色春水綠波送君南浦傷
如之何輿地記曰池陽秋浦李太白愛其山水之勝
常欲家焉臨安志曰吳越王射潮箭所止處嘗立鐵
幢故錢塘江上有鐵幢浦郡國志曰上海鶴沙浦一
名下沙浦宋宣城吳潛侍父讀書于此後為開慶名相
董榖澉浦志曰澉乍二浦俱濱海元代設市舶司倭
商番賈航海凑集而至元間澉浦為尤盛至今澉上有
名十間樓者乃當年楊市舶司教歌伎樓也
浦三
原率淮入溆(上見詩經下見楚辭)送君溺妓(送君南浦操筝笛浦曹)
(嘗溺妓舟)遺珮投香(上見楚詞浦下詳沈香)藏舟弭棹(上詳藏舟)
(浦棹皮日休詩弭吾兮澧之浦)射蛟捕魚(上詳射蛟浦浦捕魚見張碩西)
碧草綠波(並見南浦)蟬噪鴈驚(東坡詩蝉噪垂楊浦王勃滕王閣序雁)
(陣驚寒聲斷衡陽之浦)龍艦鐵幢(龍艦見前大盈浦事鐵幢浦是吳越王)望
美人遇神女(上見楚詞賦下見洛神)號春申名公路(並詳前叙)
南濟魚龍夜聞筝笛(夏口浦有魚龍大禹南濟黃龍夾舟之處下詳浦二)
劉郎娶婦孟守還珠(並詳浦二)黃盖屯兵伍胥解
劍(並詳前叙)白吟獨樹李詠新林(白居易有獨樹浦詩李白有新林浦阻)
(風詩)
浦四
增廻塘(簡文帝入溆浦詩汎水入廻塘)荒樹寒沙(丘遲漁浦詩森森荒樹齊淅淅寒沙)
(漲)旦發夕逗(丘遲旦發漁浦浦劉孝綽夕逗繁昌)對青崖(楊烱文浦對青)
(崖)寂無喧(陳子昂詩洲浦寂無喧)辭北渚宿南洲(陳子昂宿譲河浦詩)
(沿流辭北渚結纜宿南洲)眀如月(陳子昂詩沙浦眀如月)淨如洗(李白詩浦沙淨)
(如洗)以此難挂席(李白新林浦阻風詩)挂帆劉郎(杜甫詩挂帆早發劉郎浦)
欲歸瀼西(杜甫詩欲歸瀼西宅阻此江浦深)向來澄(杜甫詩江浦向来澄)
舟檝不敢繫(杜甫宿鑿石浦詩)潯陽草木(白居易湓浦早冬詩潯陽孟冬月草)
(木未全衰)蘆荻花中(白居易浦中夜泊詩蘆荻花中一點燈)覆湓水失廬
山(白居易南浦詩臘後冰生覆湓水夜来雲闇失廬山)索索蕭蕭(同上南浦詩風飄細雪落)
(如米索索蕭蕭蘆葦間)秋復秋(皮日休詩浦上蘆花兮秋復秋)朝夕潮至(陸龜)
(蒙門外有水通浦溆而朝夕之潮至焉)女兒口(郯韶過女兒浦詩浦口寒煙生白波)日
閃江豚風翻水鶴(盛彧次漢浦詩日閃江豚背風翻水鶴巢)潮落西陵渡
(崔國輔宿范浦詩月暗潮又落西陵渡暫停)
浦五
原詩梁簡文帝入漵浦詩曰汎水入廻塘空枝度日光
竹垂懸掃浪鳬疑遠避檣梁丘遲旦發漁浦潭詩曰
魚潭霧未開赤亭風已颺櫂歌發中流鳴鞞響沓嶂村
童忽相聚野老時一望詭怪石異象危絶峰殊状森森
荒樹齊淅淅寒沙漲藤垂島易陟崕傾嶼難傍梁劉
孝綽夕逗繁昌浦詩曰日入江風静安波似天流暮煙
生遠路夕鳥赴前洲增唐崔國輔宿范浦詩曰月暗
潮又落西陵渡暫停村煙和海霧舟火亂江星路轉定
山遶塘連范浦横鴟夷近何去空山臨滄𬈑唐李白
新林浦阻風寄友人詩曰潮水定可信天風難與期清
晨西北轉薄暮東南吹以此難掛席佳期益相思海月
破圓影菰蒋生綠池昨日北湖梅開花已滿枝今朝東
門柳夾道垂青絲歲物忽如此我来定幾時紛紛江上
雪草草客中悲眀發新林浦空吟謝朓詩唐杜甫發
劉郎浦詩曰挂帆早發劉郎浦疾風䬃䬃昏停午舟中
無日不沙塵岸上空村盡豺虎十日北風風未廻客行
歲晚尤相催白頭厭伴漁人宿黃帽青鞋歸去来唐
陳子昂宿空舲峡青樹邨浦詩曰的的眀月水啾啾寒
夜猿客思浩方亂洲浦寂無喧憶作千金子寧知九逝
魂虚聞事朱闕結綬騖華軒委别高堂愛窺覦眀主恩
今成轉蓬去歎息復何言又宿讓河驛浦詩曰沿流
辭北渚結纜宿南洲合岸昏初夕廻塘暗不流卧聞塞
雁斷坐聽峽猿愁沙浦眀如月汀葭晦若秋不及能鳴
鴈徒思海上鷗天河殊未晚滄海信悠悠眀藍仁晚
浦歸帆詩曰估客前年去扁舟此日廽煙生全浦暝風
健片帆催桂楫看將近柴門認半開隣人攜酒饌歡笑
慰歸来眀郯韶過女兒浦詩曰浦口寒煙生白波薲
花風急棹舟過人家一路青山下只有秋田落鴈多
眀盛彧舟次漢浦詩曰漢浦揚帆秋水高青山小朵出
林梢浪開日閃江豚背草亂風翻水鶴巢破産曾無匡
國計辭家徒有故人袍長年三老歌相答一夜霜華入
鬢毛眀謝績東浦夜泊詩曰日落潮生浦天空月上
沙歸舟與飛鳥相趁入蘆花眀程元輔過澱湖泊石
浦詩曰沙浦偃秋風湖雲藏夕雨何處遠行人飛帆下
石浦眀王穉登黃浦夜泊詩曰黃浦灘頭水拍天寒
城如霧柳如煙月沈未沈魚觸網潮來欲来人放船
原表宋王宏廣陵前浦開表曰伏聞廣陵前浦榛蕪歴
久近復䦕除清源虚䆳含眀内鑒瑞以數致象以𩔖應
夫如是者鸞響鳳儀可停矚而須矣
井一
原釋名曰井清也泉之清㓗者也易傳云井通也物
所通用也說文云八家為井象構幹形甕象也風
俗通云井者法也節也言法制居人令節其飲食無窮
竭也久不㳿滌為井泥(易井泥不食)不停汚曰井㳿(易井㳿不食㳿)
(治也去汚穢之名也)滌井曰浚井水清曰冽井甃聚磚修井也(甃責)
(救反易井甃无咎)增易井卦改邑不改井往来井井又曰
舊井无禽又曰井收勿幕(謂不覆之以收其利)原禮記云井
與門戶竈中霤為五祀周禮曰挈壺氏掌挈壺以令
軍井增左傳曰塞井夷竈又曰井堙木刊又曰
目于眢井而出之(眢井廢井也)莊子曰塪井之鼃(塪音坎)謂
東海鼈曰吾樂歟吾跳梁於井幹之上休乎缺甃之涯
塪井之樂亦至矣奚不来觀乎東海之鼈左足未入右
膝已縶矣又曰子貢過漢陰見一丈人方將為圃畦
鑿隧而入井抱甕而出灌子貢曰有械於此後重前輕
汲水若抽名曰桔橰日浸百畦用力寡而見功多子不
欲乎丈人笑曰有機事者必有機心機心存乎胸中則
道之所不載也原楚詞曰掩芳芷於腐井(言井泉腐臭也)
增呂氏春秋曰宋丁氏無井常一人漑汲於外及自穿
井喜而告人吾穿井得一人傳之者聞於宋君召問其
故對曰得一人之使非得一人於井也原風俗通曰
堂殿上作以象東井畫水草所以厭火故名藻井魯
靈光殿賦曰圓泉方井反植荷蕖戴延之西征記曰
太極殿上有金井金博山轆轤交龍負山於井上有金
獅子在龍下增山海經注云崑崙墟在西北帝之下
都高萬仞面有九井以玉為檻原嵩高山記曰少室
山有雲母井井出雲母增荆州記云夏至日浚井改
水冬至日鑽燧改火原又云風井夏則風生冬則風
入又云江陵縣東北有天井臺東臨天井井周廻二
里許中有潛室人時見之輙有兵寇異物志曰廬陵
城中有一井中有二色水半青半黃黃者灰汁取作糜
粥皆作金色土人名灰汁為金因名為金井增從征
記曰太山有上中下三廟廟前有大井水極香潔揚
州職方志曰廣陵蜀岡上有井曰蜀井言水與西蜀相
通茶品天下水有二十種而蜀岡水為第七夀陽記
曰三伏之日炎暑赫曦男女往来氣喘苦渴望見義井
而喜未至則憂既至而樂俗呼為歡樂井也水經注
曰東阿北門阜上有井深六丈歲常煮膠以貢天府
益州記曰卭州城南有火井民取其火先投以家火投
之少頃聲如雷光燄騰上民盛以竹筒拽行終日不滅
又以井火煑鹽五斛水得五斛鹽家火煮之則無幾也
輿地記曰藍田縣玉案山有井水落井中輙作冰長
安不藏冰於此井取之廣州志曰瓊州文昌縣有魚
爺井其水與海通有大魚白頭俗呼魚爺即出郡國
志云會同有䧟沿井其水與淪水通人以竹置井口得
之淪水其俗呼竹為䧟沿故名南越志曰貴縣有司
命井燕都游覽志曰出安定門外循古壕而東五里
有滿井井面五尺冬夏常滿井高於地泉高於井築亭
其上都人游覽之所原瑞應圖曰王者清淨則浪井
出(浪井不鑿自成也)洞冥記曰長安東七萬里有雲山山頭
有井雲從中出若土德王則黃雲出火德王則赤雲出
水德王則黑雲出金德王則白雲出木德王則青雲出
增附鑿井方聞見後錄云洛陽楚氏掘井每不得
泉有術者云夜以水盛器若見星多者下有泉用之果
然感遇傳曰青州刺史張士平中年夫婦皆瞽一日
遇書生為開井一眼得新泉洗之眼俱如初因留其說
以救世其要曰子午之年五月戌酉十一月夘辰為吉
丑未之年六月戌亥十二月辰巳寅申之年七月亥子
正月巳午夘酉之年八月子丑二月午未辰戌之年九
月申未三月寅丑巳亥之年十月申酉四月寅夘按其
方位年月日時鑿井即為福地士平拜受訖書生升天
去蓋太白星官也附海井癸辛雜識曰華亭縣市
中有一物如小桶無底非竹非木非金非石忽遇海舶
老商見之曰此至寶也名曰海井凡航海者必載淡水
自隨今得此但以大器滿貯海水置此井於水中汲之
皆甘泉矣急買之去
井二
原荆州記曰隨郡北界有厲鄉邨邨南有重山山下有
一穴父老相傳云神農所生内周圍一頃二十畝有九
井神農既育九井自穿世本云黃帝見百物始穿井
增帝王世紀曰堯時擊壤歌曰鑿井而飲史記曰
瞽瞍使舜浚井與象共下石填之舜為匿穴旁出淮
南子云伯益作井而龍登元雲神棲崑崙陳留風俗
記云雍丘縣夏后祠有神井能興霧雹管子云桓公
與管仲十日齋戒掘新井而柴焉(以柴覆井取㓗也)郡國志
曰禹城有晏嬰井以水和膠入藥亞於東阿瀨鄉記
曰老子廟中有九井汲一井餘井皆動原異苑曰句
容縣有延陵季子廟廟前井及瀆恒自湧沸故曰沸井
于今猶然(亦曰沸潭)增韓詩外傳曰魯哀公使穿井三月
不得泉得一玉羊哀公甚懼孔子曰丘聞水之精為玉
土之精為羊此羊肝乃土耳公命殺羊其肝即土也
國語曰季桓子穿井獲如土缶其中有羊焉使問之仲
尼曰穿井而獲狗何也對曰以丘所聞羊也丘聞之木
石之怪曰夔蝄蜽水之怪曰龍㒺象土之怪曰羵羊
寰宇記曰荆州章臺寺内有澆花井楚靈王所鑿又
宋玉井在承天府學泮池側郡國志曰板渚津南有
厄井漢高與楚戰敗遁井中追軍至見兩鳩從井出得
免厄又曰汝寧固始縣治有漆井相傳漢高追項羽
至此以漆布井使不得通河水搜神記曰漢惠帝二
年有兩龍現於蘭陵井中三日去京房易傳曰有德遭
害厥妖龍見井中荆州記曰湘州南寺之東賈誼宅
有井上斂下大状似壺即誼所穿井漢書曰武帝造
井榦樓高五十丈(積木之高如井榦形)古舞曲曰淮南王自言
尊百尺高樓與天連後園鑿井銀作牀金瓶素綆汲寒
漿(銀牀即井榦皆井上欄也)琅環記曰卓文君閨中庭内有一井
文君手汲則甘香用以沐浴則滑澤芳鮮他汲之與常
井等沐浴亦不少異至今猶存即文君井也漢書曰
朱博為御史大夫府吏舍百餘區井水俱竭又曰益
州嚴貞觀有通仙井相傳此井與廣漢綿竹君平宅井
相通有人淘井得銅錢三徑可二寸因恍惚不安復投
井中立愈或云此君平卜卦錢也郡國志曰傾井在
束鹿縣相傳漢光武徇師河北歴此三軍渴甚遇井苦
無汲具井忽傾倒水溢又曰阿對井在河南府閿(焚)
鄉西南阿對漢楊震家奴也嘗引泉以灌蔬因名後
漢書曰耿恭守䟽勒穿井十五丈不得水軍士渴乏笮
飲馬糞汁恭乃整衣向井再拜水泉奔出恭親挽籠揚
示之寰宇記曰蘇耽漢時人事母以孝聞一日謂母
曰仙道已成上帝来召又云眀年大疫取庭前井水橘
葉救之母果活百餘人今橘井在郴州抱朴子曰臨
沅縣有廖氏家世世夀考後子孫徙去轉多夭折他人
居其故宅復累世壽考乃試掘井左右得古人埋丹砂
數十斛去數尺此丹砂汁因泉漸入井是以飲其水而
得夀原異苑曰臨卭有火井漢室之隆則炎赫彌熾
暨桓靈之際火勢漸微諸葛亮一瞰而更盛至景曜元
年人以燭投即滅其年蜀并於魏增郡國志曰喬井
在安慶府潛山縣隔皖水一里漢末喬玄居此玄二女
國色孫策克皖城納大喬周瑜納小喬後人於其居起
亭曰秀英傍有喬井相傳汲其水恒有臙脂色原潯
陽記曰湓城灌嬰所築孫權經此城自摽井地令人掘
之得故井銘曰穎陰侯所䦕卜云三百年當塞塞後不
滿百年當為應運者所開權忻悅以為已瑞井甚深大
江中風浪此井輙動增魏略曰眀帝九龍殿前為玉
井綺欄蟾蜍含受神龍吐水嶺表異錄曰綠珠井在
廣西白州䨇角山下昔梁氏之女有容色石季倫為採
訪使以眞珠三斛買之耆老傳云飲此水者誕女必多
美麗閭里以美色無益於時遂以巨石鎮之爾後産雖
端嚴而七竅四體多不完具晉書云元帝大興初會
稽人於井中得一鐘上有古文十八字王者之作必有
靈符地志曰晉旌陽令許遜嘗煉丹於艾城之黃龍
山有蛟魅作水漂丹室遜釘之石壁又海昏有巨蛇據
山為穴吐氣為雲遜法北斗七星每穴置一靖井鎮之
北征記曰桓温鑿九井于當塗陽山之南殷仲文從
桓公九日遊九井賦詩異苑曰謝晦宅南路上有古
井元嘉二年汲者忽見三龍甚分眀行道往觀莫不嗟
異有人入井始知是塼隱起作龍形齊春秋曰南齊
時荆州城東天子井出錦于時士女取用與常錦不異
經月乃歇南史曰梁何遠為武昌太守武昌俗皆汲
江水盛夏遠患水温每以錢買人井寒水不取錢者則
摙水還之舊經云廣城水多鹹鹵蕭梁時達磨祖師
指此地有黃金民争挖之數丈遇石穴泉水迸湧而無
金人以師誑語師曰是金非可以斤兩計者也今不知
所在或疑即越臺井異苑曰吳興長興廣惠寺左有
五井晉永嘉中邑人陳氏所穿陳武帝初生其一井泉
湧出家人汲以浴之後相傳謂之聖井地志曰景陽
井在臺城内一名胭脂井陳後主與張麗華孔貴嬪投
入避隋兵後名辱井北史曰房豹字仲幹遷樂陵太
守風教脩理稱為美政郡瀕海水味多鹹豹命鑿一井
遂得甘泉遐邇以為政化所致豹罷歸後井味復鹹
舊唐書曰建中時韓滉為潤州刺史涇帥之亂德宗出
幸滉恐有永嘉渡江之事置館第數十於石頭城以為
備預城中穿井十丈近百所下與江平令丘涔督其役
先賢丘墓多令毁廢鄴侯家傳云杭州舊取陂湖貯
水地暑多瘧痢乃深穿陰溝引錢塘湖水於郭内穿六
井也六井覆以大屋皆得寒泉有餘則洩之於官河民
遂無疾癘海錄云白居易為杭州刺史復浚李泌六
井民頼其汲唐韓思復傳曰襄州有昭王井傳言服
者死人雖渴困不敢視韓朝宗移書謝神自是飲者無
恙人更號韓公井酉陽雜爼曰集賢張希復言初授
新州將拜相井忽漲才深尺餘玉泉子曰賈躭在滑
臺于城北命築八角井以鎮黃河潛使人于鑿所偵之
有一父老來觀問曰誰鑿此曰賈相公也父曰大好手
但近東近西近南近北也躭聞之曰是井太大也國
史補曰善和坊舊御井故老云非可飲之井地卑水柔
宜用濯開元中以駱駝馱入大内以給六宮唐統紀
曰穆宗有事於南郊將謁太清宮長安縣主簿鄭翦主
役見白衣老人云此下有井正值皇帝過路罪在不測
翦懼使脩之其處已䧟數尺發之則古井也帝至宮朝
獻畢命翰林學士韋處厚撰記起居郎柳公權書於實
井之上名曰聖瑞感應紀仍賜鄭緋衣南部新書曰
白樂天之母因看花墜井後有排擯者以賞花新井之
作左遷穆帝嘗題柱曰此人一生爭得水喫五代史
補曰高郁起於行陣為楚馬殷謀臣貪而且僣嘗以所
居之井不甚清澈思所以澄汰之乃用銀葉護井其四
方内外皆然謂之拓裏霸州志曰護城井舊傳七十
有二宋將楊延朗所鑿每值隆冬甲士汲水灌城寇疑
不敢入因名護城井廣州志曰曾井在潮州漢時縣
令曾芳因民苦瘴給藥來者接踵乃以大囊藥投井中
令民汲水飲之宋皇祐間狄青征儂智高經此軍士疾
癘禱於井飲泉盡愈旋師首以為言仁宗降制封芳忠
孝公且賜飛白書曾氏忠孝泉五字旌之侯鯖錄曰
宋時雍丘菜園人浚井得石刻銘云漢代功臣銘隱在
秦城井得到靖康春方顯千歲景甕下有甘泉能療千
年病秦觀記曰龍井在浙江杭州府西湖上僧辯才
結亭於此率其徒環而呪之忽見大魚自泉躍出益
州談資曰薛濤井在成都錦江南岸眀代屬藩邸環以
欄盾耑備製箋每歲三月三日汲井水造箋二十四幅
入貢一十六幅留藩邸至餽遺遠近縉紳皆他日倣造
蜀錦舊有十樣
井三
原金瓶瑶甕(上見淮南王古舞曲下見郭璞井賦)玉檻球欄(上見)
(崑崙墟積王廙洛都賦曰玉井球欄嶷若霜正殿䨇翼是曰雨堂)綺欄玉甃(上見魏眀)
(帝九龍殿賦下見江逌井)玉羊金鳥(上詳魯哀公穿井華劉敬叔異苑曰蘭陵山)
(上井鳥巢其中金喙黑色此鳥見則大水)谷鲋塪鼃(易井谷射鲋言井上汲而下注如谷)
(水鲋小魚也莊下塪井之鼃見前子)無禽有魚(易舊井无禽見前易災候曰井中)
(有魚似蟲出流)桐生桃落(上見魏眀帝猛虎行䨇桐生空井枝葉自相加通泉浸其根玄)
(雲潤其柯桃師曠問天老曰人家忌井上種花落井中為不祥)投轄潜鼎(漢書陳遵)
(每大飲取客車轄投井中鼎孔融告昌安縣教曰邑人高幼自言辟得井中鼎夫久潜於井德之休眀雖小)
(重也黃耳金鉉利貞之象國遭凶荒彛器出或者眀以饗人)投璽得鐘(張勃吳錄曰初)
(漢黃門張讓等劫天子比至河上掌璽投井及平頓洛陽城南甄宫有井五色氣出孫堅命浚井得漢傳國璽)
(會臧榮緒晉書曰晉王將即祚郭璞占得豫之暌案卦稽郡當出鐘應在人家井得之後會稽剡縣人陳清)
(在井中得一鐘形製尤精也)負缶抱甕(劉向說苑曰衛有五丈夫負缶入井灌韭終日)
(一區鄧析過下車教為機重後輕前終日溉百區五文夫曰吾聞師言有機智之巧必有機智之心我不為也)
(見下莊子井一)八家二舍(上詳水一一墨子曰二舍共井)得銅
置器(龐儉父先逃走隨母流蕩後居鄉里鑿井得銅遂致富奴蒼曰堂上我婦也問其故奴曰我婦姓艾)
(字阿宏足下有黑子腋下有痣母曰我翁也遂為夫妻時人曰鑿井得銅買奴得翁高士傳管寧所居屯落)
(會汲者或男女錯雜或争井寧乃多買器分置井傍汲以待之又使不知來者得之乃不鬭訟)柴覆
錢飛(上見管子呪葛仙翁投錢於井則飛出)白石丹砂(王莽傳謝囂奏武功)
(長孟通浚井得白石丹砂見廖氏井)辨義愈疾(易井以辨義橘愈疾見前蘇耽井)
勿幕不唾(易井收勿幕見前語云千里不唾井)不改自開(易改邑不)
(改井見前成梁巴郡地自開井)增紀聖通仙(唐柳公權書聖瑞感應紀于井上見)
(前井二君益州嚴貞觀通仙井通平宅井亦見前)鑿六鎮七(鄴侯杭州作六井許遜)
(置七靖井以鎮妖穴並見前)紫沫紅光(望江縣菩提寺有司馬龍井嘗有紫沬浮井上)
(識者云此龍涎也宋左慈井在廬江縣南相傳慈嘗置丹一粒於井中政和間每清夜輙有紅光燭天)
應潮鎮石(金陵鍾山頭陀寺第一峰有應潮井其泉與江潮盈縮相應故名下見前綠珠井)
寳公玉女(寳誌公井在上元縣大市街心宋曾拯詩塵容俗状慙窺影欲汲寒泉洗此心)
(道玉女井在高郵治西南東齊郏光與其女居井傍煉丹故名)彭祖崔婆(上井在徐)
(州城西北隅彭祖舊宅宋陳靖作彭祖觀井圖銘下井在衡州府西崔婆宅)療橘瀉莝
(上見前蘇躭事井金陵記江南計吏止於傳舍及將就路以馬踐草瀉中謂已不復再過不久復由此飲遂)
(為昔時莝刺喉而死後人以此為戒曰千里井不瀉莝)洗藥煉丹(長沙府有洗藥井相)
(傳孫思邈濯丹之所下見秦少游龍井記)繪藻汰粉(上見前藻井粉廣志云臨卭有井)
(得其水以汰粉則益光)胭脂琉璃(景陽井一名臙脂井見前琉璃井在潁州治東南)
(井底有青石八片光瑩如琉璃故名)飲喬浴卓(上詳喬井井下詳文君)鳩飛
龍見(鳩出井中漢高祖事見龍見井中漢惠帝時事並井二)雲母魚爺(二井)
(名並見前敘)目眢悲廢(目于眢井見前左傳梁范雲有悲廢井詩)原老子
廟神農社(老子廟前有九井見前瀨鄉記以神農既育九井自穿在隨州厲鄉邨即此為神)
(農社土人歲祀之見荆州記)重華窘漢祖厄(並見前井二)伯益作
耿恭拜(並見前井二)羸瓶覆短綆汲(瓶未出井而鈎羸其瓶而覆之)
(可儒效短綆不以汲深井)泥不食甘先竭(上見易爻陳莊子孔子圍於蔡太)
(公往弔之曰子幾乎直木先伐甘泉先竭)增演八卦運五材(並見江逌井賦)
仰東宿倚崇丘(井象東井以孫楚賦倚崇丘鑿井)蒨絲沈梧花
落(李賀詩玉罌汲水桐花井蒨絲沈水如雲影花許彥周言嘉祐時河濱人網得一石刻詩曰井梧落盡)
(一半在銀床)景陽辱泰岱香(景陽辱井皆泰山有三廟廟前各井香並見前)
賈傅穿東坡鑿(上見井二坡東坡井在廣州元妙觀之西東寓居所鑿鑿井得一)
(石如龜名龜鼎)灌嬰銘鮑照謎(上見井二飛鮑照井謎曰一八四八泉仰流蓋合)
(則五八五八四十也四十為井字)廖氏譜白家詩(廖氏譜見前丹砂井白香山)
(以賞花新井詩左遷詳井二)原銅人掩泉蟾蜍含水(南康記云雩都盤固)
(山其峰有井大銅人常守之五十年一涌水起數十丈銅人每以手掩之下詳魏眀帝九龍殿井)金
墉祖築鬱林司命(水經注云南鄭大城内有小城環帶金墉有七十井皆漢高祖所脩)
(築命鬱林郡有司井見前)豫章洪崖華林繢石(豫章記云厭原山有洪井)
(飛流懸注其深無底舊說洪崖先生井也口水經注云華林園中有古井悉以珉玉為之繢石為工作精密)
增投轄留客移書諭神(陳遵事見韓朝宗事並前)埋砂致
夀得錢展業(上見井二錢上黨鮑陸于井中得業遂大展)織女繅絲
金人撞杵(秦州西溪鎮有繅絲井世傳漢董永寓居於此井即天女所以繅絲者益陽縣有平岡)
(岡上有金井數百所相傳有金人以杵撞地而成)淮南銀牀河間金罐(上見)
(井二井河間王琛置玉用金罐)秦以鑿冰蜀須取火(冰井火井並見前敘)
軒轅百見孔眀一窺(並見井二)眞珠三斛彩箋十
樣(綠珠井見薛濤井並前)善和坊駱駝馱水太極殿龍獅負
山(俱見前敘)廬陵之瑞空存二色之名卭邑之光還起
一窺之燄(事俱見前)
井四
原鑿而飲(見擊壤歌)不可䧟(論語井有人焉君子可逝也不可䧟也)塞
堙(左傳並見前)掘不及泉(孟子譬如掘井九仞而不及泉猶為棄井)增&KR0008;汋
(爾雅井一有水一無水為&KR0008;汋)原未為損未為益(終日汲引未為損終日泉注未為益)
北宫井溢(漢書元帝時謠曰井水溢滅竈煙灌玉堂流金門至成帝時北宮井泉溢王莽之徵)
(也)增井底蛙(後漢書隗囂使馬援往視公孫述于蜀還謂囂曰子陽井底蛙耳)惡
飲牛(東觀漢記淳于恭有井鄉里小兒争飲牛恭惡之多置水器汲水滿之)棄之不義
(後漢書華歆避董卓之亂遇一丈夫願得俱此人中道墜井衆欲棄之歆曰棄之不義遂相率出之而别)
原杞園出雲(孫堅討董卓至杞園井出五色雲)陵雲擲石(朱超石與兄書云陵)
(雲臺上有奇井望之幽然以一石子擲之久方有聲)增恬退無競(晉書阮瞻嘗羣行冐熱渴)
(甚有井衆競趨之瞻獨逡廵在後俟飲者畢乃進其恬退無競如此)原玉溝(濛汜)靈井
夏凉(風土記云靈井謂冬温夏凉石包也)銀井玉井(蔡誕曰仙人有玉井)增
金繩五色(伽藍記河間王琛井置金罐以金五色績為繩)胭脂痕(景陽井舊傳欄有石)
(脉以帛拭之作胭脂痕故一名胭脂井)楚俗佻薄(舊唐書李臯為荆南節度使楚俗佻薄不)
(穿井飲臯始命合錢開井以便居人)出多出少(元和志漢耿恭故井久而有靈車馬大至即出)
(多小至即出少李嗣業鎮䟱勒井涸禱之復出)一室七井(雲林異景志霍仙鳴在龍門一室之)
(中開七井夏月坐其上不知有暑氣)非天小也(韓愈文坐井觀天曰天小者非天小也)
所見不過數星(同上自井中視星所見不過數星)原凍銀牀(杜甫詩露井凍)
(銀牀)增潄寒齒(柳宗元詩汲井潄寒齒清心拂塵服)旃檀作欄(西吳記吳興餘)
(不鄉刺史沈子真宅有井放出毫光八道遂捨宅為八聖寺此梁天監五年事及吳越王鏐嘗病目取此井水)
(洗之即愈因賜旃檀香木為作井欄)斗水寬百憂(蘇軾詩雲安市無井斗水寬百憂)
美女吹簫(白澤圖故井之精名觀状如美女好吹簫以其名呼之即去一云井鬼名瓊)
井五
原詩梁范雲悲廢井詩曰因舊未嘗改緣甘故先竭歴
稔久無禽一朝見開渫泌泉既斯涌短綆將焉設已獲
丁氏利方見管公緤又詠井詩曰乃鑒長秋曲有浚
廣庭前即源以為浪因方自成圓兼冬積温水叠暑泌
寒泉不甘應未竭既涸斷來翾梁湯僧濟渫井得金
釵詩曰昔日倡家女摘花露井邊摘花還自插照井還
自憐窺窺終不罷笑笑自成妍寳釵于此落從来非一
年翠羽成泥去金色尚如鮮此人今不在此物今空傳
後周宗懔麟趾殿詠新井詩曰當為醴泉出先令浪
井開銅新九龍殿石勝凌雲臺鄭翼過嚴君平古井
詩曰嚴平本高尚遠蹈古人風賣卜成都市流名大漢
中舊井改人世寒泉久不通年多既罷渫無禽乃遂空
如何屬秋氣唯見落䨇桐蘇味道詠井詩曰玲瓏映
玉檻澄澈瀉銀牀流聲集孔雀帶影出羵羊桐落秋蛙
散桃舒春錦芳帝力終何有機心庶此忘增唐李嶠
詠井詩曰玉甃談仙客銅臺賞魏君蜀都宵映火杞國
旦生雲向日蓮花淨含風李樹薰已開千里國還聚五
星文唐杜甫鹽井詩曰鹵中草木白青者官鹽煙官
作既有程煮鹽煙在川汲井歲搰搰出車日連連自公
斗三百轉致斛六千君子慎止足小人苦喧闐我何良
歎嗟物理固自然唐孫欣奉試冷井詩曰仙闈井初
鑿靈液沁成泉色湛青苔裏寒凝紫綆邊銅瓶向影落
玉甃抱虚圓永願調神鼎堯時泰萬年唐高適同朱
五題盧使君義井詩曰高義唯良牧深仁自下車寧知
鑿井處還是飲冰餘地即泉源久人當汲引初體清能
鑒物色洞每含虚上善滋来往中和浹里閭濟時應未
竭懷惠復何如唐李頎長夀寺粲公院新甃井詩曰
僧房來往久露井每同觀白石抱新甃蒼苔依舊欄空
瓶宛轉下長綆轆轤盤境界因心淨泉源見底寒鐘鳴
時灌頂對此日閑安宋王安石九鼎井詩曰沿崖涉
澗三十里高下犖确無人耕捫蘿挽蔦到山趾仰見吹
瀉何峥嶸餘聲投林欲風雨末勢卷土猶溪阬飛蟲淩
競走獸慄霜雪夏落雷冬鳴野人往往見神物鱗甲漠
漠雲隨行我來立久無所得空數石上菖蒲生中官繫
龍沈玉册小吏磔狗澆銀觥地形偶爾藏險怪天意未
必司陰晴山川在理有崩竭丘壑自古相虚盈誰能保
此千世後天柱不折泉常傾宋朱子井泉詩曰山高
澤氣通石竇飛靈液默料谷中雲多應從此出宋范
成大胭脂井詩曰昭光殿下起樓臺拌得山河付酒杯
春色已從金井去月華空上石頭來宋樓鑰游龍井
詩曰路入風篁上翠微老龍蟠井四山圍水眞綠淨不
可唾魚若空行無所依勝處雖多終莫及舊游誰在事
皆非祗今匏繫無由到徒羡聯鑣帶月歸眀高啓吳
王井詩曰曾開鑒影照宮娃玉手牽絲帶露華今日空
山僧自汲一瓶寒供佛前花又冰壺井詩曰圓甃夏
生冰光涵數星冷窗有定中僧休牽轆轤綆眀鄭義
夫梧井詩曰百尺青梧桐下有寒泉井分眀古鏡中照
見梧桐影朝汲水花清暮汲水花冷願得沆瀣杯遠寄
蓬山頂眀陶望齡白龍井詩曰招提萬山裏門與蒼
崖對嘗聞白龍井窈出清溪外沿洄未覺遠忽抵前山
背半壁仙屋深廻峰洞門礙奇巒互傾仄飛溜各形態
厓松老將化石筍看來大磐谷戴土耕寒苖接流溉蹊
幽生晚畏逕轉添新愛己謂人境窮驀與村翁會息肩
支短策洗足坐鳴瀨但見玄髮垂安能辨年軰因知雲
霧間神仙宛焉在
原賦晉孫楚賦曰倚崇丘以鑿井兮臨斥澤之淫洿若
行潦之滓濁兮靡清流以自娱乃喟爾而有感兮率隣
左之數夫脉厥土以興泉兮登甘醴於玄虚體象圓川
下貫五仞幽泉騰涌津澤傍潤抱甕而汲不設機引絶
彼淫飾安此樸愼俗尚其華我篤其信既處湼而不淄
又磨之而不磷雖矢志而無妄實游心於大順渴人来
翔行旅是頼輟耕息肩不期而會沈黃李浮朱柰雜狸
首之斑如飛清塵以洮汰枕玄石以盥潄喜遨怡以緩
帶晉郭璞井賦曰益作井龍登天鑿后土洞黃泉潛
源洊臻潏潏㳙涓幽溟圓渟濙洞深玄爾乃冠玉檻甃
鱗錯鼓轆轤彈勁索飛輕裾之繽紛手争騖而互搦長
纍蜲蛇以曾縈兮瑶甕龍騰而灑激乃回澄以静映状
冏然而鏡灼挹之不損停之不溢莫察其源動而愈出
信潤下而德施壯邑移以不改獨星陳於丘墟兮越百
代而猶在守虚静以元澹兮不東流而注海氣霧集以
杳冥兮聲雷駭而漰湃晉江逌井賦曰惟大朴之既
判兮聖應務以表靈演八卦以極用兮運五材以贊生
鑽丹暉於金石兮引黃泉乎杳冥巽下火而鼎立兮木
上水而井成於是大制既契物遵其徼阡逵瓜分廬宅
星列修家給之永用鑿階庭而制穴穿重壤之十仞兮
搆玉甃之百節營之不日既汲既渫潛流炤炤寒泉冽
冽挹之不損滀之不充納而不處其有與而不匱其豐
先王借象以辨義君子擬淡以自綏神龍來蟠以育鱗
列仙一潄而雲飛含七德以幾道兮盡衆善而莫伐
晉王彪之井賦曰考五材之物化寂冥感而資静水帶
地而壤潤月流天而宵烱燧鑽木而發火益穿坤而搆
井摹元羲之靈爻仰東宿之飛景步土脉測水泉方欄
結轆轤懸下沈瓶而互汲飛纖綆而幽牽於是杳黃壚
之䆳鮮潤下之㓗澄瀾恬以清渟泓冷朗以寥戾協太
陰以化液體上善以流惠增王起浪井賦曰爾其谺
豁百尋之表洶湧重泉之下狀靈濤之潛洩匪冽風之
是假淪漣不盈觸搏恒驚窺坎塪之底有江湖之情積
而有潤於下混而不傷其淸窺則澄澄乍玉甃而同色
汲之浩浩激銀瓶而有聲鮒飛鱗而不定羊在缶而皆
傾洎夫列宿參差曉月韜映摇珠彩而增㓗湧金波而
轉淨湯湯下激不施屏翳之功洶洶潛驚詎假陽春之
詠然後駭四海之目垂兆人之慶伊厚地之發祥實大
君之作聖彼青桐素綆之飾玉欄銀牀之盛皆人力之
所成固神造之不競宜乎光瑞典苞坎德不藏于冰不
蓄於墨惟波獨湧惟渫可食奉我皇之飲俾上善以為
心戒我皇之窺必臨深以取則呂令則義井賦曰地
接一都之會邑居狭俗之境川流雨驟車馬於焉往來
風舉雲摇帝王由兹行幸魏主罷指梅之策隰朋息尋
蟻之請豈非人有其願地不藏靈色湛湛以天碧㠌陰
陰而晝冥高風始秋泛落桐之一葉太陽既沒映長天
之數星因注水而暫益縱改邑而常寧素綆下懸映垂
冰之皛皛銅瓶上汲滴淺溜之泠泠清泉既汲白日可
見豈獨兼濟行李抑亦取給兹縣隨所求而皆足豈有
殊於貴賤
原頌宋孔寗子井頌曰天高聽卑載厚流謙揮鋒既擊
跪拜亦霑惟益有作德遠事兼眀王用汲人具爾瞻
原贊晉卞敬宗溝井贊曰爰有邃井冽彼下泉引流重
壤合耀青天藴甘澄潔湛爾終年圖象懷惻寄旨嘉荃
增晉許遜七靖井贊曰海昏之地府實當陽南昌之
州龍安之場上繚艾縣古城之岡地連蛇穴浸截川江
愛其地土防民之殃于今立靖萬古吉祥
原銘後漢李尤井銘曰井之所尚寒泉冽清法律取象
不槩自平多取不損少汲不盈執憲若斯何有邪傾
增唐柳宗元柳州井銘曰盈以其神其来不窮惠我後
之人噫疇肯似于政其来日新
增序唐柳宗元柳州井序曰始州之人各以甖甈負江
水莫克井飲(甖音鸚甈五計切之甖瓶𩔖大腹小口爾雅康瓠謂甈瓠壷也)崖岸峻
厚旱則水益遠人陟降大艱雨多塗則滑而顚恒為咨
嗟怨惑訛言終不能就元和十一年三月朔命為井城
北隍上未晦果寒食冽而多泉邑人以灌其土堅垍其
利悠久(垍巨至切堅土也)其相者浮圖譚康諸軍事牙將米景
鑿者蒋晏凡用罰布六千三百役庸三十六大甎千七
百其深八尋有二尺
增記唐賈躭八角井記曰蒲城控白馬之津邇斥鹵之
溢里居者井無良焉相地宜視水脉因便道求美泉得
之於城濠之右遂成八角合為一甃宋秦觀杭州龍
井記曰龍井即舊龍泓距錢塘十里吳赤烏中方士葛
洪煉丹於此當風篁嶺之上實深山亂石中之泉也相
傳有龍居之故曰龍井邵眞義井記曰義以發衷形
外昭施物也井以下汲上𨗳彰濟人也河間公鑿井於
城垣之次陽門通莊之右偏署曰義正哉𨗳之深源經
以善利庇彼邃宇達於交衢鐵其瓶以永不羸石其甃
以給無泥飛輪周散泄竇前注淬而平之隨用不私主
發生以流潤當赫曦以伏炎在摇落而激清抵凝沍而
不閉環四序以一其惠俾憧憧者知飲濯所向焉昏者
得以陶盪瘵者由之蠲愈滌汰氛坌沃洒蒸灼澹然不
改與地配久化囂闠為閒敞隣梵宮以清淨修廊對開
連樓鬱峙指心而授應日而就彼豐福吉祿繁榮重慶
欲不萃於河間之門得乎
增文唐杜牧塞廢井文曰井廢輙不塞於古無所據今
之州府廳事有井廢不塞居第在堂上有井廢亦不塞
或匣而護之或横木以土覆之至有歲久木朽䧟人以
致於死夫井雖列在五祀在都邑中物之小者也若盤
庚五遷其都社稷宗廟尚毁其舊而獨井不可塞耶古
者井田九頃八家環而居之一夫食一頃中一頃樹𬞞
鑿井而八家共汲之所以藉齊民而重洩地氣古者八
家共一井今家有一井或大家至於四五井十倍於古
地氣漏泄則所産脆薄人生於地内今之人不若古之
人渾剛堅一寧不由地氣泄漏哉易曰改邑不改井此
取象言安也非井不可塞也
御定淵鑑𩔖函卷三十四
