欽定四庫全書
御定淵鑑類函卷三百三十九
州郡部六(廣西貴州)(四川雲南)
廣西省一
增廣輿記曰按廣西亦粤地也而風壤氣習與廣東特
異蓋猺獞多而編氓少也襟帶三江(府江左江右江)提封甚廣
省會桂林偏於東北與楚為界一門戶也梧州與粤東
為界一門戶也泗城之與滇界鎮安南寧太平思明之
與安南界者閉關塞邊為藩籬不為門戶也
廣西省二
增廣輿記曰桂林府禹貢荆州之域天文翼軫分野古
百粤地戰國為楚粤之交秦屬桂林郡東漢三國吴曰
始安梁曰桂州唐曰建陵後曰靜江宋元因之明改為
桂林府國朝因之領州二(永寧全)縣七(臨桂興安靈川陽朔永福義寧)
(灌陽)又曰平樂府禹貢荆州之域天文翼軫分野周為百
粤地秦屬桂林郡漢屬蒼梧三國吴曰始安唐曰樂州
宋曰昭州元明曰平樂國朝因之領州一(永安)縣七(平樂)
(恭城富川荔浦昭平賀修仁)又曰梧州府禹貢荆州之域天文牛女
分野周為百粤地秦屬桂林漢曰蒼梧曰交州唐宋元
曰梧州明仍為梧州府國朝因之領州一(鬱林)縣九(蒼梧)
(藤容岑溪懷集博白北流陸川興業)又曰潯州府古百粤地天文翼軫分
野秦屬桂林郡漢屬鬱林蒼梧梁曰桂平唐曰潯江曰
潯州宋元仍曰潯州明為潯州府國朝因之領縣三
(桂平平南貴縣)又曰南寧府禹貢揚州西南境天文翼軫分野
周為百粤地秦屬桂林郡漢屬鬱林唐曰邕州曰朗寧
宋曰永寧元曰南寧明改為南寧府國朝因之領州
四(新寧横上思下雷)縣三(宣化隆安永淳)又曰太平府古南粤地漢屬
交阯郡曰麗江唐為羈縻州宋平嶺南立五寨其一太
平元置太平路明為太平府國朝因之領州十二(永康)
(養利左太平安平萬承金茗結倫茗盈結安龍英都結)縣三(羅陽崇善陀陵)又曰柳州府
古百粤地天文翼軫分野秦屬桂林漢屬鬱林郡陳曰
象郡唐曰龍城曰柳州五代時屬南漢宋仍為柳州元
曰柳城明為柳州府國朝因之領州二(象賓)縣十(馬平羅城)
(雒容懷遠柳城來賓融武宣遷江上林)又曰思明府古百粤地漢屬交阯
郡唐置思明州宋隸永平元改思明路明為思明府
國朝因之領州四(思明下石西憑祥忠)又曰慶遠府古百粤地天
文翼軫分野漢交阯日南二郡界唐曰粤州曰宜州曰
龍水宋元曰慶遠府國朝因之領州一(河池)縣四(宜山天河)
(思恩荔波)又曰思恩軍民府古百粤地漢屬交阯郡唐置思
恩州宋隸邕州元屬田州路明為思恩府國朝因之
領州一(西隆)縣二(武緣西林)又曰鎮安府古百粤地漢屬交阯
郡宋於鎮安洞建宣撫司元改鎮安路明為鎮安府
國朝因之領州一(奉議)又曰泗城府古百粤地漢屬交阯
郡宋置泗城州明因之屬慶遠國朝陞為府領州二
(果化思城)又曰田州古百粤地漢屬交阯郡宋置田州國
朝因之領州五(歸順向武都康龍江)
廣西省三
增癸水辰山(方輿勝覽曰癸水在府東古記曰癸水繞東城永不見刀兵宋德祐二年水忽)
(轉城南是年果受兵中廣輿記曰辰山在府東北山有三巖下巖石室幽曠巖多怪石上巖一亭高插雲表)
(遊者謂桂林諸山之冠)白竹碧蓮(廣輿記曰白竹湖在府西南闊百餘畝一統志曰)
(碧蓮峰在陽朔唐沈彬詩陶潛彭澤五株柳潘岳河陽一縣花兩處爭如陽朔好碧蓮峯裏住人家)雙
梅萬桂(一統志曰雙梅堂萬桂堂俱在全州)龍川犀潭(一統志曰龍川橋在)
(灌陽牛又曰犀潭在陽朔中有石穴相傳犀所藏岸旁細草如茸翠碧可愛)碧梧堂青
蘿閣(一統志曰碧梧堂在全州底又曰青蘿閣在府之雉山寺宋孫覿詩桄榔葉秋聲滿柏子烟中午)
(夢還便擬買舟隨釣叟一蓑烟雨繫蒼灣)環秀堂捲烟閣(一統志曰環秀堂捲烟閣)
(俱在全州府以上桂林)荔水橘山(方輿勝覽曰荔水在府西源出桂之荔浦廣輿記)
(曰橘山在賀縣東上有七十一峯皆產橘)翺風捲雨(一統志曰翺風亭在府北又曰捲)
(雨樓在府治子城西)眉山目巖(一統志曰眉山在府東南峰巒聳秀宛如眉黛紀纂淵)
(海曰目巖山在平樂其巖間有兩目如人瞳子黑白分明以上平樂府)漾月飛雲(廣輿)
(記曰漾月亭在府東水光山色照映左右蒼梧佳景也又曰飛雲山在博白山勢險峻朝夕嘗有雲氣)
浮金注玉(一統志曰浮金亭在藤縣明趙宗德詩東山樹何青青鐸澤水何冷冷眉山夫子能)
(解事同於水邊樹下搆危亭洪波浴日金錯落瘴雲不雨烟濛溟風塵澒洞去天遠草木蓊鬱知地靈又曰)
(注玉泉在藤縣)火山冰井(紀纂淵海曰火山在府南每三五夜一見如野燒之狀又曰)
(冰井在府東北)環翠鬱秀(一統志白環翠樓在藤縣又曰鬱秀樓在藤縣)龍
驤鶴奔(一統志曰龍驤山在藤縣數峯聳列下俯清流晉龍驤將軍陳隱駐兵其下又曰鶴奔)
(岡在府西相傳漢太守劉曜嘗鑿斷岡脊有雙鶴飛去)赤水紫泉(廣輿記曰赤水峽在)
(藤縣東兩崖壁立一水中流林木蔚然嵐氣朝夕不散一統志曰紫泉在鬱林州南)蓮塘
桂江(一統志曰蓮塘在容縣唐元結栽蓮於中嘗搆亭其上又曰桂江在府西源出桂林府)丹
砂坑綠珠井(一統志曰丹砂坑在南流者二在博白者三方輿勝覽曰綠珠井在博白昔)
(梁氏之女有容色石季倫為交州採訪使以真珠三斛買之梁氏之居舊井存焉汲飲者必誕美女里閭以美)
(女無益遂以石填之以上梧州府)潄玉湧金(一統志曰潄玉泉在府南白石山又曰)
(湧金亭在府南江岸)馬嶺龍田(一統志曰馬嶺山在貴縣一名龍馬又名馬度山又曰)
(龍田在貴縣南山之陽宋人詩龍田亦有耕㾗在)澄霽閣涵碧亭(一統志曰澄霽)
(閣在平遠樓東又曰涵碧亭在府城三江口)懷澤樓凌波閣(一統志曰懷澤樓在)
(貴縣凌波閣在平南以上潯州府)銀甕石鐘(紀纂淵海曰銀甕在府境仙人所遺人或)
(上山觀之則失其處及下瞻望則復見雨一統志曰武綠江水中有石如鐘形相傳扛之則風作好事者試)
(之果然)馬退魚流(一統志曰馬退山在府北唐柳宗元記云是山崒然起於莽蒼之中)
(馳奔雲矗亘數十百里尾盤荒陬首注大溪諸山來朝勢若星拱蒼翠詭状綺繡錯雜蓋天鍾秀于是不限于)
(遐裔也在又曰魚流山永淳)甘泉井秀林山(一統志曰甘泉井在府東廣輿記)
(曰秀林山在横州其上林木秀鬱時有異人盤薄於此以上南寧府)白雲綠甕(廣輿)
(記曰白雲山在府城東洞凡七惟白雲最勝懸石扣之作鐘磬聲又曰銀甕江在永樂以上太平府)
象臺龍壁(方輿勝覽曰象臺山在象州西北其山平正如臺又曰龍壁山在府東北宋唐弼)
(詩曾看柳侯山水記信知龍璧好烟霞)鐵船銅磬(一統志曰鐵船山在融縣又曰銅)
(磬山在柳城内)居松思柳(一統志曰居松山在來賓柳有石如盤可貯水又曰思亭)
(在府東宋陶弼詩羅池刺史寡塵緣畫戟牆頭築望仙黃鶴與誰同一去碧桃無主又千年以上柳州府)
青鳥白龍(一統志曰青鳥山在府之會仙山東仙又曰白龍洞在會仙山中相傳唐陸)
(翁曾煉丹於此宋張自明詩曰白龍洞口白龍臺一府南天眼豁開蒼壁謾題三數字後人還笑我曾來)
環江渡帶溪水(一統志曰環江渡在思恩北此又曰帶溪水在思恩源出荔波至旋繞)
(如帶南流入龍江以上慶遠府)鳳山犀水(廣輿記曰起鳳山在武緣兩峯軒舉如雙)
(鳳湧又曰靈犀水在武緣自江底石隙出清澈異常以上思恩府)
廣西省四
增詩唐王維送邢桂州詩曰鐃吹喧京口風波下洞庭
赭圻將赤岸擊汰復揚舲日落江湖白潮來天地青明
珠歸合浦應逐使臣星宋之問發藤州詩曰朝夕苦
遄征孤魂常自驚汎舟依島泊投館聽猿鳴石髮緣溪
蔓林衣拂地輕雲峰刻不似苔壁畫難成露裛千花氣
泉和萬籟聲攀幽紅處歇躋險綠中行戀結芝蘭砌悲
纏松柏塋丹心江北死白髮嶺南生魑魅天邊國窮愁
海外情勞歌意無限今日為誰明韓愈送桂州嚴大
夫詩曰蒼蒼森八桂兹地在湘南江作青羅帶山為碧
玉篸戶多輸翠羽家自種黃柑遠勝登仙去飛鸞不暇
驂柳宗元詩曰驚風亂颭芙蓉水密雨斜侵薜荔牆
嶺樹重遮千里目江流曲似九廻腸又柳州峒岷詩
曰郡城南下接通津異服殊音不可親青箬裹鹽歸洞
客綠荷包飯趁虛人鵝毛禦臘縫山罽雞骨占年拜水
神愁向公庭問重譯欲投章甫作文身張籍送嚴大
夫之桂州詩曰旌旆過湘潭幽竒得徧探莎城百越北
竹路九疑南有地多生桂無時不養蠶聽歌難辨曲風
俗自相諳又象州詩曰瘴水蠻江入洞流人家多住
竹棚頭青山海上無城郭惟見松排出象州戎昱桂
州口號詩曰畫角三聲動客愁曉霜如雪覆江樓誰道
桂林風日暖到來重著皂貂裘李商隱詩曰城窄山
將壓江寬地共浮西南通絶域東北有高樓又曰桂
水春猶早昭川日正西虎當官路鬭猿上驛樓啼又
曰假守昭平郡當門桂水清海遥稀蚌迹峽近足灘聲
宋蕭磬詩曰吟拾江邊金翠羽醉騎海上玉麟腰清
談試茗遊冰井至樂觀魚出檻橋余靖寒山詩曰空
翠紛紛冷不流風雲長是護靈湫山神鞭起龍行雨散
作炎州六月秋徐安國詩曰羣嶺中推古鉢尊山川
羅列掌中存亭臺突兀聖婆廟丘垤逶迤山子邨陶
弼柳州詩曰子厚才名甲有唐謪官分得荔枝鄉羅池
水盡黃柑死獨有空碑在畫堂又賓州詩曰金鼓聲
闌劒戟收使君廻上雅歌樓尊前一曲清商曲消盡窮
邊萬里愁
四川省一
增廣輿記曰按四川取岷江沱江黑水白水四大川以
為名洵奥區也北走秦鳳有鐵山劒閣之塞東下荆襄
有矍塘灩澦之險南通六詔有瀘水大峨之固西拒土
番有石門崆峒之障山水襟束自為籓籬
四川省二
增廣輿記曰成都府禹貢梁州之域天文井鬼分野古
蜀國秦曰蜀郡漢曰廣漢曰益州蜀漢都此晉曰成都
曰錦城唐曰劒南曰南京曰西川宋曰益州元明為成
都國朝因之領州六(簡崇慶漢綿威茂)縣二十(成都溫江新繁金堂新都)
(仁壽安内江井研郫灌資資陽新津什邡綿竹德陽保汶川)又曰龍安府禹貢梁州
之域天文井鬼分野秦為氐羌地漢曰隂平後魏曰江
油隋曰平武唐曰龍門宋曰龍州明初為龍州宣撫司
嘉靖間改龍安府國朝因之領縣三(平武石泉江油)又曰順
慶府禹貢梁州之域天文參井分野周為雍州地春秋
戰國為巴子國秦漢屬巴郡漢末曰安漢劉宋曰宕渠
隋曰巴西唐曰南充曰果州宋曰順慶元曰東川明為
順慶府國朝因之領州二(蓬廣安)縣七(南充西充營山儀隴大竹渠隣)
(水)又曰保寧府禹貢梁州之域天文井鬼分野春秋巴
國地漢曰巴西晉曰閬中梁曰南梁西魏曰隆州唐曰
閬州宋曰安德元明曰保寧國朝因之領州二(巴劒)縣
八(閬中蒼溪南部廣化昭化通江南江梓潼)又曰重慶府禹貢梁州之域天
文井鬼分野周為巴子國秦置巴郡漢曰江州漢末曰
永寧梁曰楚州隋曰渝州唐曰南平宋元明曰重慶府
國朝因之領州三(合忠涪)縣十一(巴江津長壽永川榮昌綦江南川黔江酆)
(都墊江彭水)又曰䕫州府禹貢荆梁二州之域天文軫翼分
野周為魚復國春秋為䕫國地秦屬巴郡漢曰永寧曰
巴東蜀漢曰固陵梁曰信州唐曰雲安宋元明曰䕫州
府國朝因之領州一(達)縣九(奉節巫山雲陽梁山萬開建始東鄉太平)又
曰叙州府禹貢梁州之域天文井鬼分野古僰國漢犍
為郡治此梁隋曰戎州唐曰南溪宋曰叙州元曰敘南
明為敘州府國朝因之領縣十(宜賓南溪富順長寧隆昌慶符筠連高珙)
(興文)又曰馬湖府禹貢梁州之域天文鬼分野古僰侯國
夷獠所居漢武通西南夷始置郡縣曰犍為曰牂牁唐
曰馬湖宋為蠻主所屯元明仍為馬湖府國朝因之
領縣一(屏山)又曰遵義府禹貢梁州之域天文井鬼分野
秦為夜郎且蘭二縣地漢屬牂牁唐曰郎州曰播川宋
曰播州曰遵義元曰播州明初為播州宣慰使司萬歴
中改遵義府國朝因之領州二(眞安會理)縣四(遵義桐梓綏陽仁懷)
又曰潼川府禹貢梁州之域天文井鬼分野春秋戰國
屬蜀地漢曰廣漢蜀漢曰梓潼晉曰新都梁曰新州西
魏曰昌城隋曰梓州唐曰東川宋曰梓川明為潼川府
國朝因之領縣六(射洪鹽亭中江遂寧蓬溪樂至)又曰瀘州禹貢梁
州之域天文井鬼分野春秋戰國為巴國地東漢曰江
陽梁曰瀘州隋唐宋曰瀘川明為瀘州國朝因之領
縣三(江安合江納溪)又曰嘉定州禹貢梁州之域天文井鬼分
野秦為蜀郡地漢屬犍為郡曰漢嘉隋曰眉山唐宋曰
嘉州元明為嘉定州國朝因之領縣五(峨眉洪涯夾江犍為榮)
又曰卭州禹貢梁州之域天文井鬼分野周職方屬雍
秦漢曰臨卭梁曰卭州西魏曰蒲原唐宋元明俱為卭
州國朝因之領縣二(大邑蒲江)又曰眉州禹貢梁州之域
天文井鬼分野秦為蜀郡地漢屬犍為梁曰青州隋曰
眉山唐曰嘉州宋元明曰眉州國朝因之領縣一(丹稜)
又曰雅州禹貢梁州之域天文井鬼分野周屬雍州秦
漢曰嚴道屬蜀郡西魏曰蒙山隋曰臨卭唐宋元明曰
雅州國朝因之領縣三(名山榮經廬山)又曰東川軍民府禹
貢梁州之域天文參分野烏蠻仲由牟之裔居之屬南
詔蒙世蒙置東川郡元初置萬戶府後改為東川府明
初因之隸雲南後改為東川軍民府隸四川又曰烏蒙
軍民府禹貢梁州之域天文井鬼分野古為竇地甸漢
屬牂牁郡唐時烏蠻仲由牟之裔曰阿統者遷居於此
傳十一世曰烏蒙始強號烏蒙部元初内附置烏蒙路
明初改為烏蒙府尋陞為烏蒙軍民府又曰烏撒軍民
府禹貢梁州之域天文井鬼分野舊名巴凡兀姑後名
巴的甸自昔烏蠻居之宋時烏些後據其地號曰烏撒
部元為烏撒路招討司明為烏撒軍民府又曰鎮雄軍
民府禹貢梁州之域天文井鬼分野古為屈流大雄甸
昔烏蠻之裔阿統與其子芒布居此號芒布元為芒布
路明初為芒布軍民府嘉靖中改為鎮雄府領長官司
四
四川省三
增金堂玉壘(一統志曰金堂峽在金堂兩山相峙河流其中相傳古望帝時其相鼈靈所鑿)
(山方輿勝覽曰玉壘在汶川出壁玉)雲頂雪山(一統志曰雲頂山在金堂方輿勝)
(覽曰雪山在威州西南一名雪嶺在城西又名西山與乳川白狗嶺相連山有九峰上有積雪春夏不消)
浣花折柳(廣輿記曰浣花溪在府西南一名百花潭任夫人微時見一僧墜汚渠為濯其衲百)
(花滿潭因名其潭曰浣花唐妓薛濤家潭旁以潭水造十色箋又曰折柳橋在簡州)望帝
昇仙(廣輿記曰望帝池在府城西北杜宇自立為蜀王號望帝又曰昇仙橋在府城北魚鳬王張伯子)
(俱乘虎而仙去橋因以名長卿東遊題其柱曰不乘駟馬車不復過此)玉女錦官(一統)
(志曰玉女山在簡州仙人李八百修煉於此建又曰錦官樓在府治東宋元豐中吕大防)筆架
琴臺(一統志曰筆架山在保縣北一名九子山如方輿勝覽曰琴臺在府城西南即漢司馬相宅)
(在華陽縣市橋西)千秋萬歲(廣輿記曰千秋池在府東秦張儀所鑿又曰萬歲池在)
(府北昔張儀築城取土因以成池廣袤數十里)飛鸞閣躍龍池(一統志曰飛鸞閣在)
(府城内蜀王衍起章華苑苑有飛鸞閣龍池在府東南隋欲伐陳鑿此習水戰)(廣輿記曰躍以上成都府)
金盤石紐(方輿勝覽曰金盤溪在府東南溪旁多沙石色黃如金廣輿記曰石泉治之)
(北石紐邨大禹生此石穴杳深人跡不到掘地得古碑有禹穴二字乃李白所書)躡翠濺
珠(蒲翰記曰龍陽十景朝陽關龍門峽瀑布明月潭濺珠泉太白臺月泉巢雲閣躡翠亭雲根亭宋趙善齡)
(有十詩府以上龍安)綠沼紫崕(一統志曰綠沼山在渠縣東又曰紫崖山在西充)
(北)鼇水猊峰(一統志曰鼇水在儀隴水中有石如鼇狀又曰猊峰山在廣安州)
山燈石繖(一統志曰蓬州有山燈現凡五處初不過三四點漸至數十點高下相應離合不常)
(在蓬山者尤為靈異土人呼為聖燈四又曰廣安州東江之中流有巨石周圍二丈餘中高垂狀若繖蓋)
請雨邀月(一統志曰請雨山在府城東木又曰邀月亭在儀隴上有石刻詩古森森倚)
(石顛快哉四望見山川天教來作清風侣邀月臺名不浪傳)七曲雙圖(一統志曰七曲)
(滙在營山水流縈廻七曲兩岸崖石懸絶飛湍噴沬若煙霧騰湧又曰雙圖山在西充以上順慶府)
望月占星(一統志曰望月橋在府東南天又曰占星臺在蟠龍山南唐袁天綱占文三處遺)
(址尚存)劒閣書巖(廣輿記曰劒州兩崖峻絶鑿石架閣而為棧道秦司馬錯由此伐蜀)
(雲一統志曰書巖在倉溪臺東乃葛稚川讀書處)聖鹿神羊(四川總志曰聖鹿堂在通)
(江株一統志曰劒州古延福寺内嘗有古木一甚巨二白羊往來其下近之則不見)秀巖
明水(一統志曰秀巖在劒州有泉清潔可愛川方輿勝覽曰明水在南江水間出硯屏林木山之形隱)
(於石間)錦屏石櫃(方輿勝覽曰錦屏山在城南對郡治其山四合於郡山上有四院曰)
(碼碯寺羅漢院畫錦院西橋院後又築閬風亭以眺望焉又曰石櫃閣在昭化)籌筆驛
相墨堂(廣輿記曰籌筆驛在廣元孔明出師駐此四川總志曰相墨堂在通江)堆香閣
重錦山(一統志曰堆香閣在府城内與敵萬樓對又曰重錦山在府東兩峰相對秀麗如錦)
揚帆水放船亭(一統志曰揚帆水在劒州與潼水合流泛漲奔注望之有如揚帆之勢)
(又曰放船亭在蒼溪杜甫詩曰送客蒼溪縣山寒雨不開直愁騎馬滑故作放船回以上保寧府)花
林木洞(廣輿記曰花林驛在忠州木洞驛在肥縣)櫃峽鼎山(一統志曰櫃峽)
(在南川東南峭崖壁立上有洞洞中有一櫃往歲時聞斧斤聲有飛屑隨水下疑洞中有神物也又曰鼎山)
(在江津)巴江几水(方輿勝覽曰巴江在府東水折三回如巴字一統志曰几水在江)
(津環繞縣治如几字)綾錦山金碧臺(一統志曰綾錦山在江津金碧臺在府治後)
(以上重慶府)温井寒山(一統志曰温井在開縣冬夏常温廣輿記曰寒山在巫山垂)
(崖千層絶壁萬丈其勢高寒荆州記云寒山九坂地極險峻)垂虹噴霧(一統志曰垂虹)
(巖在逹山有水自巖巔流下若垂虹焉霧廣輿記曰梁山蟠龍山中崖高數十丈飛濤噴薄如張商英遊此)
(題云泉味甘冽非陸羽不能辨范成大謂天下瀑布第一)虎䰅龍脊(方輿勝覽曰虎䰅灘)
(在府西杜甫詩矍塘漫天虎䰅怒沒又曰龍脊灘在府東岷江中状若龍脊夏冬見)銅印
石鐘(一統志曰銅印山在梁山如又曰石鐘山在大寧與二仙山相望上有巨石鐘下有三足烟火之)
(蹟宛然父老以為爾朱丹鑪云)清風明月(一統志曰清風堂在逹州宋知州申恪治郡圃)
(可遊者十今之清風堂休沐堂琴亭遊觀皆非其舊矣又曰明月澤在達州欲雨有聲晴亦如之邑人以此)
(占晴雨)千頃萬流(一統志曰千頃池在大昌波瀾浩渺分為三道一道東流為井源一)
(道西流為陽溪一道南流為瀼水州又曰萬流溪在巫山縣東以上䕫府)龍女井鬱
姑臺(一統志曰龍女井在長寧昔人見小女出入井間坐石上以理髮故名廣輿記曰鬱姑臺在府北)
(宋楊真君遇鬱姑仙於此)芙蓉山海棠洞(廣輿記曰芙蓉山在珙縣北衆峰聯秀形)
(如芙蓉洞一統志曰海棠在長寧)月波驛雲臺山(廣輿記曰月波驛在宜賓一)
(統志曰雲臺山在南溪元廖蜀望詩雲臺突出衆山低小徑縈紆上石梯古寺獨存人寂寂斷碑惟覆草萋萋)
(滿空香散春蘭綻萬壑烟生曉樹迷為愛其間風景好登臨幾度杖青藜以上敘州府)龍源
馬湖(一統志曰龍源在沐川司山頂有潭嘗有龍潛于内又曰馬湖江在蠻夷長官司前源出沈黎相)
(傳昔有龍母潛湖内華陽國志云江之崖有五色赤白映水元黃魚從椘來至此而止畏崖映其水故也以)
(上馬湖府)鳳山虎溪(廣輿記曰鳳山在府東司方輿勝覽曰虎溪在真州長官西南源)
(出播州委家里)紫霄碧雲(一統志曰紫霄山在白泥長官司東巍然凌於霄漢又曰碧)
(雲峰在宣慰司西四峯並峙中一峰㢠出青碧如雲以上遵義府)沈水湧泉(一統志曰)
(沈水在射洪東南公孫述據蜀時令延岑盛兵於沈水即此又曰湧泉在遂寧西北玉壘銅壘之曲有泉湧)
(出灌漑壘旁之田)飛烏落馬(一統志曰飛烏山在中江元又曰落馬崖在州南唐易)
(子嘗乘馬至此崖上忽落馬躍入水中)鵝溪龍穴(方輿勝覽曰鵝溪在鹽亭其地産絹)
(龍一統志曰穴在射洪)玉堂寶臺(一統志曰玉堂山在遂寧峰巒聳秀氣象雄峙縣之)
(主山也寧又曰寳臺山在遂頂平如臺)洗筆浴丹(一統志曰洗筆池在中江水色如墨)
(相傳有仙人嘗於此洗筆浴又曰浴丹井在鳳凰山昔易元子丹於此)青石白崖(一統)
(志曰青石山在蓬溪山有青石可為鐘磬采者必先祀其神廣輿記曰白崖山在射洪懸崖如屏又名玉屏)
(山川以上潼川府)雙井三泉(方輿勝覽曰雙井在州北宋紹興間掘濠塹得碑乃唐乾)
(元間蘇得充所鑿泉一統志曰三泉在寳山嵌岩間昔王大過鑿山濬榜曰西山三泉已上瀘州)
霧山雷洞(一統志曰霧山在大邑宋張俞詩霧山環合似雲川戶有清溪種玉田又曰雷洞)
(在峨嵋山有七十三穴)蒲水花溪(一統志曰蒲水在蒲江發源名山下又曰花溪在)
(夾江發源雅州瓦屋山下以上嘉定府)金堤火井(紀纂淵海曰金堤火井俱在臨卭)
白鶴臺青霞嶂(紀纂淵海曰州西有白鶴臺在輿圖紀勝曰青霞嶂碧玉潭皆臨)
(卭山中州以上卭)蟇頤熊耳(廣輿記曰蟇頤山在城東形類蟇頤故名每歲人日士女)
(出東郊渡玻瓈游蟇頤眉之故事也熊又曰熊耳山在青神蜀志望帝以褒斜為前門耳為後戶)金
釜石倉(一統志曰金釜山在丹陵下臨平羌江昔有主簿於此鍊金丹故名又曰石倉在彭山)
(半山石壁間有崖竇如蜂房相傳竇中嘗出米崖上刻石倉米洞四字今存)繫龍喚魚
(方輿勝覽曰繫龍潭在彭山後漢人瞿君武入峨嵋得道乘龍還家繫龍於潭又曰喚魚潭在中岩客至撫)
(掌魚輒羣出宋陸游詩春枕悠然夢何許兩枝笻竹喚魚潭以上眉州)九折坂七縱
橋(一統志曰九折坂在卭崍山路四峻回曲九折乃至山上漢王陽為益州刺史行部至此歎曰奉先人遺)
(體奈何數乘此險後以病去及王尊為刺史至此問吏曰此非王陽所畏道耶叱其馭曰驅之王陽為孝子王)
(尊為忠臣山廣輿記曰七縱橋在榮經孟下以上雅州)
四川省四
增詩唐王勃送杜少府任蜀州詩曰城闕輔三秦風煙
望五津與君離别意同是宦遊人盧照鄰劒州送别
劉右史詩曰金碧禺山遠關梁蜀道難相逢屬晩歲相
送動征鞍地險綿川咽雲凝劒閣寒儻遇忠孝所為道
憶長安岑參醴泉東谿送程皓元鏡微入蜀詩曰蜀
郡路漫漫梁州過七盤二人來信宿一縣醉衣冠溪逼
春衫冷林交宴席寒西南如噴酒遥向雨中看王維
送楊長史赴果州詩曰褒斜不容幰之子去何之鳥道
一千里猿啼十二時官橋祭酒客山木女郎祠别後同
明月君應聽子規又梓州李使君詩曰萬壑樹參天
千山響杜鵲山中一半雨樹杪百重泉漢女輸橦布巴
人訟芋田文翁翻教授不敢倚先賢李白蜀道難詩
曰噫吁嘻危乎高哉蜀道之難難於上青天蠶叢及魚
鳬開國何茫然爾來四萬八千歲不與秦塞通人烟西
當太白有鳥道可以横絶峨嵋巔地崩山摧壯士死然
後天梯石棧相鈎連上有六龍回日之高標下有衝波
逆折之洄川黃鶴之飛尚不得過猿猱欲渡愁攀緣青
泥何盤盤百步九折縈巖巒捫星歴井仰脅息以手撫
膺坐長歎問君西遊何時還畏塗巉巗不可攀但見悲
烏號古木雄飛雌從繞林間又聞子規啼夜月愁空山
蜀道之難難於上青天使人聽此凋朱顔連峰去天不
盈尺枯松倒挂倚絶壁飛湍瀑流爭喧豗砯崖轉石萬
壑雷其險也如此嗟爾遠道之人胡為乎來哉劒閣崢
嶸而崔嵬一夫當關萬夫莫開所守或匪親化為狼與
豺朝避猛虎夕避長蛇磨牙吮血殺人如麻錦城雖云
樂不如早還家蜀道之難難於上青天側身西望長咨
嗟又送友人入蜀詩曰見說蠶叢路﨑嶇不易行山
從人面起雲傍馬頭生芳樹籠秦棧春流遶蜀城升沈
應已定不必訪君平杜甫公安送李二十九弟晉肅
入蜀詩曰正觧柴桑纜仍看蜀道行檣烏相背發塞雁
一行鳴南紀連銅柱西江接錦城憑將百錢卜飄泊問
君平又閬山歌曰閬州城東靈山白閬州城北玉臺
碧松浮欲盡不盡雲江動將傾未傾石那知根無鬼神
會已覺氣與嵩華敵中原格鬭且未歸應結茅齋傍青
壁又閬州歌曰嘉陵江色何所似石黛碧玉相因依
正憐日破浪花出更復春從沙際歸巴童蕩漿欹側過
水雞啣魚來去飛閬中盛事可腸斷閬州城南天下稀
又次鹽亭詩曰馬首見鹽亭高山擁縣青雲溪花淡
淡春郭水泠泠全蜀多名士嚴家有德星登臨意無極
好為老夫聽又夔州歌曰中巴之東巴東山江水開
闢流其間白帝高為三峽鏡夔州險過百牢關又曰
赤甲白鹽俱刺天閭閻繚繞接山巔楓林橘樹丹青合
複道重樓錦繡懸又曰瀼東瀼西一萬家江北江南
春冬花背飛鶴子遺瓊蘂相趁鳬雛入蔣芽又曰東
屯稻畦一百頃北有澗水通青苖晴浴狎鷗分處處雨
隨神女下朝朝又曰蜀麻吴鹽自古通萬斛之舟行
若風長年三老長歌裏白晝攤錢高浪中又曰閬風
玄圃與蓬壺中有高堂天下無借問夔州壓何處峽門
江腹擁城隅又曰武侯祠堂不可忘中有松柏參天
長干戈滿地客愁破雲日如火炎天凉張祐送楊秀
才往夔州詩曰鄂渚逄遊客瞿塘上去船南連萬里海
狹入一條天鳥影沉沙日猿聲隔樹煙新詩逄北使為
造幾巴牋又送曾黯遊夔州詩曰不遠夔州路層波
灧澦連下來千里峽入去一條天樹色秋帆上灘聲夜
枕前何堪正危側百丈半山巔又送李長史歸涪州
詩曰涪江江上客歲晩却還鄉暮過高唐雨秋經巫峽
霜急灘船失次疊障樹無行好為題新什知君思不常
李遠送人入蜀詩曰蜀客本多愁今君是勝遊碧藏
雲外樹紅露驛邊樓杜魄呼名語巴江作字流不知煙
雨夜何處夢刀州李洞送東宫賈正字之蜀詩曰南
朝獻晉史東蜀瞰巴樓長棧懷宫相疎峰露劒州半空
飛雪化一道白雲流若次江邊邑宗詩為遍搜李端
送夏侯審遊蜀詩曰西望煙綿樹愁君入蜀時同林宿
商客隔棧見樵師石滑羊腸險山空杜宇悲琴心本幽
怨莫奏鳳凰詩又送友人遊蜀詩曰嘉陵天氣好百
里見雙流帆影緣巴字鐘聲出漢州綠原春草晩青木
暮猿愁正是風流地遊人易白頭又重送鄭宥歸蜀
詩曰黃花西上路何如青壁連天雁亦疎為報長卿休
滌器漢家思見茂陵書徐凝送馬向遊蜀詩曰遊子
去咸京巴山萬里程白雲連鳥道青壁遞猿聲雨露經
泥坂烟花望錦城工文人共許應記蜀中行白居易
送武士曹歸蜀詩曰花落鳥嚶嚶南歸稱野情月宜秦
嶺宿春好蜀江行鄉路通雲棧郊扉近錦城烏臺陟岡
送人羡别時榮耿湋送夏侯審入蜀詩曰暮峰和玉
壘回望不通秦更問蜀城路但逄巴語人石林鶯囀曉
板屋月明春若訪嚴夫子無嫌卜肆貧鄭谷蜀中詩
曰馬頭春向鹿頭關遠樹平蕪一望閒雪下文君沽酒
市雲藏李白讀書山江樓客恨黃梅後邨落人過紫芋
間堤月橋燈好風景漢庭無事不征蠻又曰渚遠江
清碧簟紋小桃花遶薛濤墳朱橋直指金門路粉堞高
連玉壘雲窗下斷雲翹鳳足波中濯錦散鷗羣子規夜
夜啼巴蜀不並吴鄉楚國聞李頎送張諲入蜀詩曰
孤雲傷客心日落感君深夢裏蒹葭渚天邊橘柚林蜀
江流不到蜀路險難尋木有相思號猿多愁苦音賈
島送眉州穆少府詩曰劒門倚青漢君昔未曾過日暮
行人少山深異鳥多狖啼和峽雨棧盡到江波一路白
雲裏飛泉灑薜蘿宋范成大夔州竹枝歌曰五月五
日嵐氣開南門競船爭看來雲安酒濃麴米賤家家扶
得醉人廻又曰赤甲白鹽碧叢叢半山人家草木風
榴花滿山紅似火荔枝天凉未肯紅又曰新城果園
連瀼西枇杷壓枝杏子肥半青半黃朝出賣日午買鹽
沽酒歸又曰癭婦趁虚城裏來十十五五市南街行
人莫笑女粗醜兒郎自與買銀釵又曰白頭老媪篸
紅花黑頭女娘三髻了背上兒眠上山去採桑已閒當
採茶又曰百衲畬山青間紅粟莖成穗豆成叢東平
屯田秔米軟不到貧人飯甑中又曰白帝廟前無舊
城荒山野草古今情只餘峽口一堆石恰似人心未肯
平又曰灩澦如樸瞿塘深魚復陣圖江水深大昌鹽
船出巫峽十日泝流無信音又曰當筵女兒歌竹枝
一聲三疊客忘歸萬里江邊有船到繡羅衣服生光輝
蘇軾送張嘉州曰少年不願萬戶侯亦不願識韓荆
州但願身為漢嘉守載酒時作凌雲遊又寄黎眉州
詩曰膠西高處望西川應在孤雲落照邊瓦屋寒堆春
後雪峨眉翠掃雨餘天陸游青霞嶂詩曰千巖角逐
互吞吐一峰拔起矜崔巍日光微漏見潭底水氣上薄
雲成堆
增銘晉張載劒閣銘曰巖巖梁山積石峩峩遠屬荆衡
近綴岷嶓南通卭僰北達褒斜狹過彭碣高踰嵩華惟
蜀之門作固作鎮是曰劒閣壁立千仞窮地之險極路
之峻世濁則逆道清斯順閉由往漢開自有晉秦得百
二并吞諸侯齊得十二田生獻籌矧兹狹隘土之外區
一人荷戟百人趦趄形勝之地匪親勿居昔在武侯中
流而喜山河之固見屈吳起興實在德險亦難恃洞庭
孟門二國不祀自古及今天命匪易憑阻作昏鮮不敗
績公孫既滅劉氏啣壁履車之軌毋或重跡勒銘山河
敢告梁益
貴州省一
增廣輿記曰按貴州古羅施鬼國其地不足以當中國
大郡明永樂中始置省嘉靖中始開科則其地之荒瘠
可知己又曰貴陽都勻與廣西接壤銅仁偏處萬山
思州石阡孤懸一隅鎮遠平越當湖廣之衝黎平寄荆
楚之裔惟思南以江通舟楫商賈行旅不甚蕭條近則
水西臣服增設平遠太定黔西威寧四府幅員旣廓反
側全消規模迥殊前代矣
貴州省二
增廣輿記曰貴陽府禹貢荆梁二州之南境天文參井
分野本西南夷羅施鬼國地漢屬牂牁郡宋置大萬谷
樂總管府元改順元路初隸四川後隸湖廣明初設貴
州宣慰使司隸四川永樂間置貴州初設程番府後改
貴陽府國朝因之領州三(開定番廣順)縣四(貴筑龍里貴定修文)又
曰安順府古荒服地元置習安州屬雲南普安路明初
為安順州後改為府國朝因之設州三(普安永寧鎮寧)縣五
(普定清鎮安平安南普安)又曰都勻府古西南夷地元置都雲安撫
司明初為都勻衛成化間改都勻府國朝因之領州
二(麻哈獨山)縣二(清平都勻)又曰鎮遠府禹貢荆州之南境舊為
大田溪洞元明為鎮遠府國朝因之領縣二(鎮遠施秉)又
曰黎平府禹貢荆州荒裔天文翼軫之餘分野在夜郎
界漢屬牂牁五代時思州田氏據其地元置潭溪長官
司明改黎平府國朝因之領縣一(永從)又曰思州府秦
為黔中地漢屬武陵郡唐曰思州曰寧夷元為思州安
撫司地明初置思州宣慰司永樂中改思州府國朝
因之又曰思南府禹貢荆州荒裔春秋戰國屬楚秦為
黔中地漢屬武陵郡隋曰務川唐曰務州曰思州曰寧
夷宋為羈縻州元為思州安撫司明為思南宣慰司永
樂中為思南府國朝因之領縣三(安化婺川印江)又曰石阡
府禹貢荆州南裔唐曰夷州曰義泉元置石阡長官司
明為石阡府國朝因之領縣一(龍泉)又曰銅仁府禹貢
荆州南裔天文星分野古為溪蠻地元置銅仁長官司
明改銅仁府國朝因之領縣一(銅仁)又曰威寧府古羅
甸鬼國向為安氏居之相傳為傲象遺裔國朝平其
地改設黔西大定二州平遠永寧畢節三縣又曰平越
府禹貢荆揚南境秦屬黔中號黎峨里歴代叛服不常
明初置平越衛軍民指揮使司萬歷間改為府國朝
因之領州一(黃平)縣四(平越甕安湄潭餘慶)又曰貴州宣慰司禹貢
荆梁二州之南境天文參井分野古西南夷地漢為羅
甸國元屬順元宣慰司隸湖廣明改貴州宣慰司領長
官司九又曰新添衛古荒服地宋為新添路元屬湖廣
改屬雲南明置新添衛領長官司五又曰威清衛秦漢
黔中地唐宋属羅甸國明威清衛又曰平&KR0309;衛古西南
夷地唐宋羅鬼國明平&KR0309;衛又曰安莊衛唐宋屬羅甸
國元永寧鎮寧二州地明置安莊衛又曰凱里安撫司
古蠻夷之境唐置藺州元為永寧路明初設普市守禦
千戶所後改凱里安撫司
貴州省三
增清水烏江(一統志曰清水山在宣慰司東兩岸壁立水深莫測又曰烏江河在宣慰司)
(北湍流洶悍乃貴播之界河其南岸有烏江關)銅鼓石門(一統志曰銅鼓山在宣慰司城)
(東每隂雨聞山中有聲如銅鼓門又曰石門山在宣慰司城東絶頂二石對立儼如焉以上貴陽府)
紅崖白水(廣輿記曰紅崖山在永寧州慕役司懸崖壁立萬仞山半有洞深數十丈相傳諸葛)
(武侯駐兵之所州一統志曰白水河在永寧慕役司)清水井碧波橋(一統志曰)
(清水井在寧谷寨長官司東又曰碧波橋在府東)三一溪十二營(廣輿記曰三一)
(溪在普安州東其源有三一出沙莊一出雲南坡一出自前山三流合入於城州水洞又曰十二營司隸鎮)
(寧州順以上安府)衆山環遶一水縈流(都勻衛志云東拒播州西連龍里北)
(通平越南抵南丹衆山環遶一水縈流而夲衛居其中焉以上都勻府)紫岡清浪(一統)
(志曰紫岡關在府西北又曰清浪關在府東)鐵溪石屏(廣輿記曰鐵溪在府西產異蟹)
(壁一統志曰石崖山在府北屹然立狀如列屏以上鎮遠府)四塞六疊(一統志曰)
(四塞山在府西南疊又曰六疊山在新化長官司西盤迴六至頂以上黎平府)青山烏
江(一統志曰青山在府北府西源出自四川播州)(又曰烏江在以上石阡府)䨇江渡
獨巖山(一統志曰雙江渡在府西南崖峭水深渡以小舟又曰獨巖山在府西以上銅仁府)
響水福泉(廣輿記曰響水河在畢節城東懸崖飛瀑數十仞有聲如雷下注成河一碧萬頃)
(又曰福泉在畢節城内甘洌異他水)蜀狼黔蠱(廣輿記曰水西地於填為咽喉之病於蜀)
(為戶牖之狼於黔為腹心之蠱今則以化外不臣之俗變為聲名文物之區矣以上威寧府)
貴州省四
增詩元范梈貴州詩曰離思久不愜幽情晩旋添天宜
明月獨山與宿雲兼蛩語通支柱蛛絲映卷簾若無光
霽在何以破朱炎明郭登普安道詩曰竹暗籐荒路
欲迷一重山度一重溪枯槎偃蹇如人立蠻語侏&KR0867;似
鳥啼花底雨晴飛蛺蝶水邊冬暖見虹霓祗應風味堪
題處三寸黃柑壓樹低
雲南省
增廣輿記曰按雲南自楚蹻開疆秦政通道始入中國
唐之世南詔自王命將征討全軍盡沒宋鑒唐禍以玉
斧畫大渡河絶不與通蒙氏段氏遂通僰㸑諸夷以長
世逮元及明其地始盡入版圖犬牙相制漢夷雜處政
布教行浸浸與中原比盛矣又曰雲南大理澂江永
昌鶴慶楚雄頗號沃壤元江路納交阯曲靖彈壓烏蠻
騰衝地擁百夷麗江遠接吐番順寧外通緬甸惟東境
貴州斯為内地耳
雲南省二
增廣輿記曰雲南府禹貢梁州之界天文井鬼分野古
徼外西南夷所居楚莊蹻西略王其地號滇國漢曰益
州武帝朝彩雲見南中雲南之名始此蜀漢曰建寧晉
曰寧州隋曰昆州唐初曰南寧後為蒙氏據分立六詔
而南詔最彊元曰中慶明置雲南府國朝因之領州
四(嵩明晉寧安寧昆陽)縣七(昆明富民宜良呈貢羅次禄豐易門)又曰曲靖軍民府
禹貢梁州之界天文井鬼分野漢夜郎味縣地蜀漢曰
興古梁曰西㸑唐曰南寧曰曲州曰靖州後據蒙氏曰
石城元立宣慰司曰曲靖明為曲靖軍民府國朝因
之領州五(霑益陸凉羅平馬龍尋甸)縣二(南寧平彜)又曰臨安府禹貢梁
州之界天文井鬼分野古句町國漢牂牁郡地唐南詔
蒙氏置通海郡宋段氏曰秀山元收附曰阿僰屬臨安
明為臨安府國朝因之領州四(建水石屏阿迷寧)縣五(通海河西)
(嶍峨蒙自新平)又曰澂江府禹貢梁州之界天文井鬼分野古
西南夷戰國為滇地漢立俞元縣屬益州隋曰昆州蒙
民曰河陽元曰澂江明為澂江府國朝因之領州二
(新興路南)縣二(河陽江川)又曰廣西府禹貢梁州之界古滇國東
南境漢為益州牂牁地唐曰羈縻州元置宣慰司曰廣
西明為廣西府國朝因之領縣二(師宗彌勒)又曰廣南府
宋時名特磨道儂智高之裔居此元立廣南宣撫司明
為廣南府國朝因之又曰元江軍民府古西南夷極
邊之境唐時南詔屬銀生節度宋儂智高之黨竄此元
始内附曰元江明為元江軍民府領長官司一國朝
為元江府又曰楚雄府禹貢梁州之界天文井鬼分野
戰國屬楚為滇國地漢屬益州晉曰安州唐曰傍望宋
元曰威楚明為楚雄府國朝因之領州二(南安鎮南)縣四
(楚雄定遠廣通定邊)又曰姚安軍民府本滇國地漢置弄棟縣屬
益州唐曰姚州元曰姚安明改姚安府國朝因之領
州一(姚)縣一(大姚)又曰定武軍民府禹貢梁州之界天文
井鬼分野古滇國地漢屬益州隋曰昆州唐屬戎州宋
為段氏所據元曰武定明為武定軍民府國朝因之
領州二(和曲禄勸)縣一(元謀)又曰景東府古徼外荒僻之地曰
柘南唐時南詔蒙氏立銀生府元曰開南明置景東府
國朝因之又曰順寧府本蒲蠻之地名慶甸宋以前
不通中國元始内附置順寧府明及國朝因之又曰
大理府禹貢梁州之域天文井鬼分野三代時國曰昆
彌春秋屬楚漢武帝開西南夷此為益州郡蜀漢曰葉
榆唐曰姚州天寳後為蒙氏所據曰南詔五代段氏曰
大理元始内附明置大理府國朝因之領州四(趙鄧川賓)
(川雲龍)縣二(太和雲南)又曰蒙化府漢為益州郡地唐屬姚州
自蒙氏細奴邏築城號蒙舍詔永泰初曰陽瓜元曰蒙
化明為蒙化府國朝因之又曰永寧府古名樓頭賧
地接吐蕃又名答籃唐時屬南詔蒙氏宋屬段氏元始
内附置永寧州明為永寧府領長官司四國朝因之
又曰永昌軍民府禹貢梁州西南徼外之地古哀牢國
漢武帝置不韋縣東漢曰瀾滄曰永昌唐開元後南詔
據宋段氏高氏據元立金齒宣撫司明初立金齒衛仍
置府後省府改衛為軍民指揮使司嘉靖中改為永昌
軍民府國朝因之領州一(騰越)縣二(保山永平)又曰麗江軍
民府禹貢梁州之界天文井鬼分野漢為越巂益州地
隋唐屬巂州元曰麗江明為麗江軍民府國朝因之
又曰鶴慶軍民府東漢屬永昌郡唐時越析詔地曰鶴
川元曰鶴慶明為鶴慶軍民府國朝因之領州一(劒)
又曰開化府舊為馬龍他郎二甸地阿僰諸部蠻所據
元内附為千戶所明初為馬龍他郎甸長官司後改為
新化州國朝改開化府又曰鎮沅府古西南極邊地
濮洛雜蠻所居唐時南詔為銀生府地元初内府屬威
遠州明置鎮沅府領長官司一國朝省止設經歴司
以治之又曰孟定府舊名景麻元立為孟定路明改置
孟定府領安撫司一又曰孟艮府蠻名孟指自古不通
中國明始内附置孟艮府又曰北勝州戰國兩漢屬白
國唐貞元中南詔異牟尋始開其地名北方賧徙瀰河
白蠻及羅落麽些諸蠻實其地號曰劒羌元置府曰北
勝明改為州國朝因之又曰威遠州唐南詔銀生府
之地舊為濮洛雜蠻所居元置威遠州明因之又曰灣
甸州蠻名細賧元内附屬鎮康路明置灣甸州編戶五
里又曰鎮康州蠻名石賧本黑僰所居元内附立鎮康
路明初為鎮康府尋改為州又曰大侯州蠻名孟祐白
夷所居元屬麓州路明初立大侯長官司後改為州又
曰者樂甸長官司漢時為荒服地唐屬馬龍他郎二甸
元隸元江路明置者樂甸長官司又曰瀾滄衛軍民指
揮使司元為北勝州地明置瀾滄衛領州一又曰騰衝
軍民指揮使司漢為永昌郡西境即越賧地元置府曰
騰衝名為騰衝軍民指揮使司又曰車里軍民宣慰使
司蠻名車里倭泥貉□蒲刺黑角諸蠻雜居自古不通
中國元遣將降之置徹里路明初設車里軍民府尋改
宣慰使司又曰木邦軍民宣慰使司舊為孟都一名孟
邦元置木邦路明初改木邦府後改軍民宣慰使司又
曰孟養軍民宣慰使司地名香柏城元置雲遠路明初
改為府後尋改孟養軍民宣慰使司又曰𬗟甸軍民宣
慰使司古西南夷不知何種其地舊有江頭太公馬來
安正國蒲甘緬王五城元置邦牙宣慰司明改𬗟甸軍
民宣慰使司又曰八百大甸軍民宣慰使司世傳土酋
有妻八百各領一寨因名八百媳婦元初征之道路不
通而返明内附八百大甸軍民宣慰使司又曰老撾軍
民宣慰使司俗呼曰撾家古即越裳氏明永樂初内附
立老撾軍民宣慰使司又曰南甸宣撫司舊名南宋元
置南甸路明初為南甸府永樂改為南甸州正德間改
宣撫司又曰干崖宣撫司其地舊名干頼賧僰夷居之
元内附置鎮西路明初為鎮西府復改干崖宣撫司又
曰隴川宣撫司舊為麓川地皆僰夷所居元麓川路明
初置麓川𬗟宣慰司正統間土酋思任發叛討平之革
其司後復置隴川宣撫司與龍把又曰鈕兀長官司蠻
名也兀自古不通中國明宣德間歸附立鈕兀長官司
又曰芒市長官司其地舊曰怒謀曰大姑賧曰小姑賧
即唐史所謂茫施蠻也元内附立茫施路明初置茫施
府後改為芒市長官司
雲南省三
增星宿雲津(一統志曰星宿河在禄豐源出武定府廣輿記曰雲津橋在府城東)
金馬玉龍(廣輿記曰金馬山在府東世傳金馬現於上又曰玉龍山在羅次中有碧石竇湧)
(泉如玉龍)碧雞白鶴(一統志曰碧雞山在府西東壓滇澤蒼壁萬丈綠水千尋月印澄波)
(雲横絶頂雲南一佳景也漢宣帝時方士言益州有金馬碧雞可祭祀而數遣王褒往祀至蜀而卒顔師古謂)
(金形如雞碧形如馬未知果否元張雄飛詩北闕辭丹鳳雲南看碧雞紫苔移玉座瑶草溼金泥雨霽龍歸洞)
(風生虎渡溪尋梅穿竹徑採藥躡松梯雲又曰白鶴山在三泊相傳有鶴巢其上以上南府)火
井温泉(一統志曰火井在阿迷州東北其火溢出於田常有烟氣投以竹木則燃夜則有光又)
(曰温泉在治西水如湯每春暮郡人浴三日乃歸謂之祛疫又西北四十五里及三州四縣俱有之以上臨)
(安府)玉筍金蓮(廣輿記曰玉筍山在府西南屹立撫仙湖上危峰獨秀狀如玉筍一統)
(志曰金蓮山在府内一名龜山高圓平正若蓮花然以上澂江府)龍川鳳山(廣輿記曰)
(龍川江在府北府一統志曰鳳山在西)赤石青峰(一統志曰赤石山在定遠山多赤石)
(林木隂翳延亘二百餘里人又曰青峰山在府城北上有一石高八尺廣半之數搖之則動百人拽之不倒)
(楚以上雄府)鳳羽龍首(一統志曰鳳羽山在浪穹舊名羅浮山相傳蒙氏細奴邏興時)
(有鳳翔于此壮又曰龍首關在點蒼山北元王明嗣詩萬里雲南道哉龍首關氣吞西洱水勢軋點蒼山井)
(絡標雄鎮坤維綺大閑周章無六詔俯仰了羣蠻)玉案鐵柱(廣輿記曰玉案山在葉榆)
(河東崖上刻云此水可當兵十萬昔人空有客三千司馬相如至此上疏開益州一統志曰鐵柱在白厓城)
(蒙氏所鑄名曰建極又鑄鐵笠覆於頂土人號天尊柱歲貼金其上祭之邀福俗以為諸葛亮鑄者非)
金沙江玉泉井(廣輿記曰金沙江在賓川水經謂之若水一統志曰玉泉井在趙州北)
(元楊廷碑世祖征南駐兵于此時久旱軍士咸渴世祖懇禱以劒插地清泉湧出以上大理府)金
華石寳(一統志曰金華山在劒川山脉自西番界羅均山盤曲而來延亘二千餘里山頂帶紫色)
(如金十又曰石寳山在劒川西南層崖峭壁上有石坪方數畆昔為高僧養道之所中有羅漢跡以上永)
(昌府)
御定淵鑑類函卷三百三十九
