欽定四庫全書
御定淵鑑𩔖函卷二百五十七
人部十六(老人八十)(五十九十)(六十百歲)(七十上壽)
老人一
原說文曰老考也尚書曰五福一曰壽易曰枯楊
生稊老夫得其女妻毛詩曰執子之手與子偕老
又曰酌以大斗以祈黃耉黃耉鮐背以引以翼禮月
令曰享壽星於南郊增祭義曰先王之所以治天下
者五貴有德貴貴貴老貴長慈幼貴老為其近于親也
又曰天子廵狩諸侯待於境天子先見百年者(問其國君)
(以百年者所在而往見之)子曰朝廷敬老則民作孝續漢書曰仲
秋祠老人星於國之南郊
老人二
原論語䜟曰堯舜遊首山觀河渚乃有五老遊河渚曰
河圖將浮五老飛為流星上入昴尸子曰湯問伊尹
曰壽可為耶伊尹曰王欲之則可為弗欲則不可為也
禮記曰凡養老有虞氏以燕禮夏后氏以饗禮殷人
以食禮周人修而兼用之周書曰文王召太子發曰
嗚呼我身老矣吾語汝我所保與守守之哉𫝊之子孫
尚書中候曰齊桓公封禪謂管仲曰寡人日暮仲父
年艾左傳曰燭之武對鄭伯曰臣之壯也猶不如人
今老矣無能為也已增又曰穆叔至自會見孟孝伯
語之曰趙孟將死矣其語偷不似民主且年未盈五十
而諄諄焉如八九十者弗能久矣又曰天王使劉定
公勞趙孟於潁館於洛汭劉子曰美哉禹功子盍亦遠
績禹功而大庇民乎對曰老夫罪戾是懼焉能恤遠吾
儕偷食朝不謀夕何其長也劉子歸以語王曰諺所謂
老將知而耄及之者其趙孟之謂也國策曰子竒年
十八齊君任為東阿旣行而君悔焉使人追之囑使者
曰未至追令還已至勿追未至東阿使者反齊君問故
使者曰臣見子竒同載者皆白首矣夫老者之智少者
之决此必能治東阿矣王曰善哉原說苑曰楚文王
伐鄭使王子革子露居二子出遊老人戴畚從而乞焉
不與搏而奪之畚戰國策曰昔者秦魏為與國齊楚
約攻魏魏使人求救於秦冠蓋相望秦救不出魏人有
唐且者年九十餘謂魏王曰老臣請西說秦令兵出可
乎曰敬諾遂約車遣之且說秦王秦王遂發兵救之
史記曰秦始皇謂王剪曰將軍老矣何怯也又曰伏
生秦博士孝文欲求治尚書天下無有聞伏生能治欲
召之是時伏生老不能行詔晁錯往受之增又曰李
少君以祠竈却老方見上自謂七十嘗從武安侯飲坐
中有年九十餘老人少君乃言與其大父遊射處老人
為兒時從其大父行識其處一坐盡驚原漢書曰馮
唐老為郎文帝輦過問曰父老何自為郎又曰張安
世薦蘇武眀習故事奉使不辱宣帝以武著節老臣令
朝朔望號稱祭酒神仙傳曰淮南王安好道術八公
詣門門者見其垂白不肯通八公皆化成童子色如桃
花門吏白王王迎之登思仙之臺八公還成老人授之
要道增晉書曰華表太始中遷太常卿數歲以老病
乞骸骨詔以表清貞素履有老成之美而以疾固辭今
聽如所上祿賜與卿同又曰祖逖進鎮雍邱略定河
外躬自勸督農桑克己施下百姓感悦置酒大會耆老
中坐流涕曰某等老矣更得父母死復何恨又曰周
訪少時遇善相者陳訓謂訪與陶侃曰二君皆位至方
岳功名略等但陶上壽周下壽優劣在年耳原世說
曰顧悦與簡文同年而髮早白簡文問曰卿何以先老
答曰蒲柳之姿望秋而落松柏之姿隆冬轉茂增齊
書云虞玩之字茂瑶年老有疾請退曰四十仕進七十
懸車壯即馳驅老宜休息知足不辱臣知足矣後魏
書曰尉元許致仕詣闕謝見於庭命昇殿勞宴賜以元
冠素服又詔充三老給上公之祿唐書曰太宗將伐
遼召李靖入閣賜坐御前謂曰公南平吳會北清沙漠
西定慕容惟東有高麗未服公意如何對曰臣往者憑
藉天威薄展微勞今殘年朽骨惟擬此行陛下若不棄
老臣病其瘳矣帝愍其羸老不許舊唐書曰蕭德言
以年老請致仕太宗下詔曰卿年齒已衰教將何恃所
冀才德猶茂卧振高風使濟南伏生重在兹日關西孔
子故顯當今又曰嚴綬才器不踰常品事兄嫂過謹
為時所稱常以寬柔自持位躋上公年至大耋前後統
臨三鎮皆號雄藩所辟士親覩為將相者凡九十人其
貴壽如此胡野僉載云武部侍郎侯知一以年老敕
令致仕知一乃詣朝廷跳躍馳騁以示便捷時謂知一
不伏致仕開元遺事曰開元東封有太原人于伯龍
者年一百二十八歲精爽不昧其子已卒兩孫隨之各
年七八十事文𩔖聚曰南陽有菊水水甘而芳居民
三十餘家飲其水皆壽或至百二三十歲蜀青城山老
人村有見五世孫者道路險遠生不識鹽醯而溪中多
枸杞根如龍蛇飲其水故壽近歲道稍通漸能治五味
而壽亦衰矣洞微志曰李守忠為承旨奉使過海至
瓊道逄一翁自稱楊遐舉年八十一其叔父皆年一百
二十餘又見其祖自稱曰宋卿年一百九十五次見如
雞窠中有小兒出頭下視宋卿曰此九代祖也不語不
食不知其年歲幽怪述異記曰鍾離人顧思遠年一
百十二歲七子年少者已六十頭有肉角長寸許穰城
有人年一百四十歲不能飲食曾孫婦乳之荆州人張
元始年九十七方生兒兒遂無影一百十六歲終將終
人人告别又窮山林處處履遍周史曰五代王仁裕
家遠祖母二百餘歲又曰蕭愿字惟恭梁宰相頃之
子也事父母以孝稱後為兵部郎卒之時年七十餘母
猶在堂一門壽考人罕及者洞微志曰邵伯温言洛
陽有老人曰党翁者賣藥洛水北南行步甚快自言五
代清泰中嘗為兵經事柴世宗有放停公帖可騐其衣
服猶唐裝也有妻無子有問以前事者皆不答元豐中
不知所在計其壽當一百七八十餘元史列傳曰貝
降父呼都克武勇過人從世祖南征年幾七十每率先士
卒冒矢石身被數十創戰功居多又曰高納麟至正
十二年江淮盗起帝命總制江浙三省軍馬詔直省舍
人海玉𫝊旨慰諭納麟北面再拜曰臣雖耄老敢不黽
勉從事盡餘生以報陛下又曰石天應為陜西東路
行臺兵馬都元帥召將佐謂曰吾年垂六十老耄將至
一旦卧病牀第聞後生輩立功名死不瞑目矣又曰
竇默年八十公卿皆往賀帝聞之拱手曰此輩賢者安
得請於上帝加益數年留朕左右共治天下惜今老矣
悵然者久之又曰王磐廣平永年人日本之役師行
有期磐入諫帝震怒且曰此在吾國法言者不赦汝豈
有他心而然耶磐對曰臣赤心為國故敢以言今臣年
已八十况無子嗣他心欲何為耶年至九十二卒之夕
有大星隕正寢之東又曰李冶晩家元氏買田封龍
山下世祖即位復聘之欲處以清要官冶以老病求還
山至元二年再以學士召就職朞月復以老辭去卒年
八十八又曰吳澄撫州崇仁人至治末修英宗實錄
成即移疾不出天歴三年朝廷以澄耆老特命次子京
為撫州教授以便奉養明年得疾有大星墜其舍東北
澄卒年八十五又曰曹伯啟天歴中起為淮東廉訪
使陜西道行御史臺中丞使驛敦遣伯啟喟然曰吾年
且八十尚忘知止之戒乎終不起天下高之又曰趙
世延拜中書平章政事固辭不允詔以世延年高多疾
許乘小車入内至順元年與修經大典屢奏臣衰老乞
解中書政務專意纂修帝曰老臣如卿者無幾求退之
言後勿復陳又曰王英益都人善用雙刀人號之曰
刀王至元中李志甫等兵起時英已致仕巴咱爾謂僚
佐曰是雖鼠竊狗偷非刀王行不可其人雖老必可激
以義乃使迎致之英曰國家有事吾雖老其可坐視乎
據鞍横槊精神飛動馳赴焉又曰至正中毛貴陷益
都英時年九十有六乃謂其子宏曰我世受國恩今老
矣縱不能事戎馬以報天子尚忍食異姓之粟以求生
乎數日遂卒明詩傳曰林春澤字德敷年百歲有司
為建人瑞坊子應亮以戶部侍郎侍養亦年七十矣拜
起矍鑠如少壯卒年百有四歲又曰楊巍以太子少
保晉太保歸田十五年年九十三而殁功名壽考未有
其比又曰董澐字復宗年六十七往師王陽眀晩究
心内典又曰文徵眀授翰林待詔未衰求退清名長
德主吳中風雅之盟者三十餘年年九十而卒
老人三
原永錫有終(詩永錫難老老禮記大道之行也使有所終)耄矣皤然
(左傳石碏曰老夫耄矣又鮐背之叟皤皤然)避車墮履(禮記見老者則車徒避頒白者)
(不以其任而弟逹于道路矣注任謂擔持物也進張良傳良遊下邳圯上有一老父墮履良取而跪之)
雞皮鶴髮(劉熙釋名云咽皮如雞皮五代史周恒公曰吾老矣雞鶴髮)二毛
三赦(左傳君子不禽二毛又曰愛其二毛周禮三赦二曰老耄)皤皤冉冉(班固)
(辟雍詩皤皤國老兮離騷老冉冉其將至)上齒減年(禮記虞夏殷周天下之盛王未)
(有遺年者是故朝廷同爵則上齒謂老者在上劉平傳平為全椒令百姓感化減年從役)善飯
安車(廉頗傳趙王欲用廉頗使使視之使者還報王曰廉將軍雖老尚善飯本傳漢武以安車徵)
(枚乘乘年老道病卒)增大齊長生(莊子楊朱曰百年壽之大齊得百年者千無一焉)
(廣成子曰無勞女形無摇女精乃可以長生)四事三願(列子楊朱曰生民之不得休息)
(為四事故一為壽二為名三為位四為貨王說苑齊宣王出獵於社山社山父老十三人相與勞王賜之父)
(老皆拜閭丘先生獨不拜疑而問之對曰未見大王所望者三願賜臣壽賜臣富賜臣貴)澣裙
留枕(漢書石建為郎中令建白首萬石君尚無恙每五日洗沐歸謁親入子舍竊問侍者取親中裙厠牏)
(身自澣灑復與侍者不敢令萬石君知之以為常以南史荆州上津鄉人張元年一百一十六歲終時人為)
(知命湘東王愛竒重異遂留其枕)躍馬跨鞍(源懷傳源懷正始初蠕蠕入寇詔加懷使)
(持節侍中出據北蕃懷跨鞍執矟躍馬大呼顧賓客曰氣力雖衰尚得如此蠕蠕雖畏壯輕老我亦未便可欺)
(時年六十一至雲中蠕蠕亡遁鞍魏書畢衆敬年已七十鬢髮皓白而氣力未衰跨馳騁有若少年)
不倦彌勤(傅子胡昭外同乎俗内秉純潔心非其好王公不能屈年八十而不倦於書籍北)
(史趙逸字思羣性好墳典白首彌勤年踰七十手不釋卷)霜顔雪髮(唐李白不知幾甲子)
(猶到冰霜顔雪文潞公詩素髮飄飄滿肩)皓髮華顛(漢武故事帝過郎署見顔駟龐)
(眉皓髮問曰叟何時為郎何其老也荅曰臣文帝時為郎上曰何不遇也駟曰文帝好文而臣好武景帝好老)
(而臣尚少陛下好少而臣已老是以至老不遇顛太平廣記蔡邕曰華顛胡老又崔駰逹旨曰唐且華以悟)
(秦甘羅童稚而報趙又劉向新序曰齊有閭丘昂年十八而求仕宣王曰子年尚稚閭丘昂曰昔顓頊行年十)
(二而治天下秦項槖七歲為聖人師由此觀之昂不肖耳年不稚矣宣王曰未有咫角驂駒而能服重致遠者)
(也夫士亦華髮墮顛而後可用耳)一氣同甲(典刑錄魏公六老圖樂工致語云六人四)
(百四十歲好是同貞一氣生會彙苑文潞公程珦司馬旦席汝言皆七十八為同甲潞公詩云四人三百十)
(二歲况是同生甲午年)榆年嵫景(漢孟嘗傳年歲有訖桑榆行盡江淹詩屬我嵫景)
(半賞爾若光初按嵫景崦嵫之景若光若木之光一喻老一喻少也)杖鉞書屏(山堂肆考)
(宋太師文彦博乞致仕不允批答昔師尚父九十杖鉞秉旄猶未告老此諸葛元遜所以屈張昭也又宋劉)
(器之曰富韓公年八十書座屏云守口如瓶防意如城)原無下拜不提挈(左傳)
(天王使宰孔賜齊侯胙曰以伯舅老耄加勞賜一級無下拜禮頒白者不提挈)操几杖
給韋袍(禮記謀於長者必操几杖以從注從就之聲晉書劉宏為荆州嘗夜起聞城上持更者歎甚)
(苦呼省之兵年過六十羸疾無襦乃謫主者遂給韋袍複帽)增眞率會耆英堂
(彙苑司馬光六十五作真率會詩德潞公𫝊文潞公留守西都集洛中公卿大夫年高有者為耆英會就資)
(聖院建大厦曰耆英堂)摩銅狄授玉杖(東漢薊子訓有神術與一老翁共摩挲銅)
(狄人於長安東曰適見鑄此已五百歲矣故張天覺詩曰鶴髮飄飄紫府仙摩挲銅狄不知年續漢書曰民)
(年七十者授之以玉杖餔之以糜玉杖長九尺端鳩飾鳩不咽之鳥欲老不咽也)種壽泉
却老霜(清異錄仙家以津液灌漑丹田為種壽泉又以九鍊松枝為之可辟榖長生)原貴
德尚齒深計遠謀(禮有虞氏貴德而尚齒索韓詩外傳曰楚丘先生被蓑帶見孟嘗)
(君孟嘗君曰先生老矣春秋高矣多遺忘矣何以教文先生曰惡將我使而老哉使我投石拔距乎追車赴馬)
(乎吾將死何暇老哉將使我深計而遠謀乎設精神而决嫌疑吾乃始壯矣何老之有)同爵尚
齒敬長貴老(禮軍旅什伍同爵則尚齒而弟逹於軍旅矣又貴老為其近於親也敬長為)
(其近於兄也)皮似班梨目如濁鏡(釋名曰凍黎老人皮有班黑如凍黎色也)
(曰陸機百年歌殘目如濁鏡)日暮塗遠鐘鳴漏盡(史記主父偃曰吾日暮塗)
(遠故倒行逆施之報又魏田豫為衛尉乞遜位司馬宣王以豫壯未聽豫書曰年過七十而居位猶鐘鳴漏)
(盡而夜行不止罪人也拜大中大夫食卿禄年八十二薨)從衰得白引戶校年
(文選積微成損積損成衰從衰得白從白得老禮記三王養老皆引年注)髮將種種
心旣諄諄(左傳盧蒲嫳曰余髮如此種種余奚能為趙孟年未五十而諄諄然如八九十者)
增音吐鴻暢年力康強(唐書盧鈞為太子太師帝元日大享含元殿鈞年八)
(十升降如儀音吐鴻暢舉朝咨歎卿石林燕語文潞公致仕入對神宗見其年力康強問攝生有道乎潞公)
(對曰無他臣但能隨意自適不以外物傷和不敢作過當事上以為名言)廉頗遺矢高
允墜車(本傳廉頗奔魏趙王復思頗使使者視頗還報曰廉將軍雖老尚善飯然臣與坐頃之三遺矢)
(矣趙王以為老遂不召大本傳後魏高允年漸期頥志識無損孝文以為光禄夫其年有事西郊詔御馬車)
(迎允就焉馬忽驚奔車覆傷眉帝遣醫療之)李嶠龜息裴度龍鐘(山堂肆考)
(唐袁天罡與李嶠同宿袁聽嶠息在耳中賀曰郎君必壽此龜息也劇談錄裴晉公微時羈遊洛中一日策)
(蹇驢上天津橋時淮西不庭已數年矣有二老人倚柱立曰蔡州何時得平見晉公愕然而退有僕夫在後聞)
(其語曰適憂蔡州未平須得此人為相僕以告公公曰見我龍鐘故相戲耳)精爽不衰
進取彌銳(魏書羅結年一百七歲精爽不衰百二十卒山堂肆考唐中宗以唐休璟同三品休璟)
(年八十餘進取彌銳)錢朗顔童喬琳耳瞶(山堂肆考錢朗南昌人仕唐累官光)
(禄大夫文宗朝歸隠廬山得補腦還元之術元孫數人已皓首矣而朗顔貌猶如童子一日語家人曰我適為)
(上清所召今去矣俄氣絶數日顔色如生年一百七十餘歲本傳唐喬琳衰老耳瞶上或時訪問應對失次)
猶知管任不復事人(世說山公以器識重朝廷望年踰七十猶知管時任本)
(傳梁震唐末登進士第高季興愛其才欲留之震退而築室洲上披鶴氅稱荆臺隠士曰吾老不復事人矣)
原渭濱之叟翼周(太公)商洛之皓匡漢(四皓)絳老辱
在泥塗馮唐屈於郎署矧過及耄之年宜申在
宥之典教將行於邦國弟先逹於朝廷况當尚
齒之朝難許遺年之議少不如人方辭鄉國之使
老而無子始為絳縣之師安車駟馬雖申公之已
老深計遠謀乃楚邱之始壯日落桑榆感末光而
向盡年催蒲柳嗟弱質之先零(已上白帖)原五十養鄉
(禮記五十養於鄉)杖家(禮記五十杖於家)異粻(禮記五十異粻粻粮米也音張)
命爵(禮記五十而爵)服官政(禮記五十曰艾服官政注髮也蒼白如艾可耑事其官也)
不致毁(謂居喪也)不成喪(成備也不備禮)不備禮(送喪不散麻始喪不備禮)
不力政(五十不從力政)命為大夫(禮記五十命為大夫)置為三老
(漢高舉民年五十以上有修行能率衆善置為三老鄉一人擇鄉三老為縣令丞尉以相教勿繇戌)無
車不弔(五十無車不越疆而弔人始衰也)親没不髦(髦子飾也)增知非
啟蒙(蘧伯玉行年五十而知四十九年之非朱文公五十七編易學啟蒙孝經)方娶
遲歸(江南野史陳貺處士五十方娶遲李白詩我年五十七歸去誠已)白髮榮
名(東坡詩髮白蒼顔五十三家人強遣試春衫白詩我今五十七榮名得幾時)除侍讀
薦御史(東坡年五十一除中書舍人又除翰林侍讀習唐韓愈年五十一薦殷侑狀云兼通三傳旁)
(諸經堪任御史太常博士)入京師直玉堂(周濓溪先生素貧初入京師鬻其産以行)
(擇留美田十餘畆畀周興任之以埽灑其父郎中之墓東坡年五十四直玉堂)會夾谷
貶潮陽(孔子年五十二相定公會齊侯於夾谷藍韓愈年五十三上䟽論佛骨貶潮陽刺史至關有)
(詩云雲横秦嶺家何在雪擁藍關馬不前)造僧廬赴幕府(韓愈在潮州年五十有四)
(有一老僧號大顛聰明識道理愈造其廬及来袁州留衣服為别杜甫年五十四歸溪上有作簡院内諸公)
(曰白頭趨幕府深覺負平生)生道保㛰韋妹(彙苑元稹字微之年五十八歲生子)
(命名為道保之崔元諒任益州參軍欲娶婦忽夢人云此家女非君婦君婦今日方生乃夢中相隨到東京)
(履信坊住一屋下見婦人生女曰是君婦崔寤殊不之信俄所議之女暴亡後官四品年五十八乃㛰韋涉妹)
(年始十九居履信坊下尋勘歲月正與夢中相合)年當富貴(本傳朱買臣常刈薪柴以給食)
(擔束薪行且讀書其妻羞之買臣曰吾年五十當富貴後拜會稽太守)過二(孔融書孔融與魏武)
(帝書曰五十之年忽焉已至公為始滿融又過二)始應召(孔愉年五十一始應召為參軍)
松菊主人(韋元微擢進士授監察御史不樂曰爵禄譬滋味也人皆欲之吾年五十一取一班一級)
(不見其味將為松菊主人不愧陶淵明云)何有宦情(南史何允隠若耶山雲門寺梁武帝詔為)
(特進光禄大夫遣領軍司馬王杲之以手敕諭意允曰吾年已五十七月食四斗米不盡何容復有宦情)
杜陵遠客(杜甫年五十六在夔州西閣立春日詩巫峽寒江那對眼杜陵遠客不勝悲)始
工詩(本傳唐高適年五十始為詩即工)有濟時意(江南野史辛讜五十不仕而慨然有)
(濟時意)得第(雜錄唐孟郊字東野性介少諧合韓愈一見為忘形交郊年五十得進士第郊為詩)
(有理趣為愈所稱卒張籍謚曰貞曜先生)加三(樂天詩老校於君年幾許今君半百又加三)
今年花前(樂天詩今年花前五十五)長慶秋(樂天詩長慶二年秋我今五十一)
三品官(同上身為三品官年已五十八)娶丞相女(孫明復先生退居太山之陽枯槁憔)
(悴鬚鬢皓白家貧不娶故相國文定公李廸就見之歎曰先生年五十一室獨居誰事左右不幸風雨飲食生)
(疾奈何吾弟之女甚賢可以奉先生箕帚先生因固辭文定曰弟女不妻先生不過一官人妻幸壻李氏先生)
(於是曰宰相女不以妻公侯貴戚而固以嫁山谷衰老藜藿不充之人相國之賢古無有也予不敢不成相國)
(之賢名遂娶之)入中書(分定錄曾公慶歴八年過杭州同僧元逹往天竺禮聖像至路口望見有)
(婦人衣潔獨行而前呼曰上座從曾舍人來耶舍人五十七歲入中書上座其年亦受師號)廬山
高節(雜錄劉渙為潁上令以剛直不屈於上位即棄官家於廬山之陽時年五十歐陽修與渙同年進士)
(也高其節作廬山詩以美之)衰顔(東坡詩贈寫真道士李得素曰五十之年初過二衰顔記我今)
(如此)小學書成(朱文公五十八編小學書成)原六十宿肉(禮記六十宿肉)
不親學(不能脩弟子禮)不與戎(六十不與戎政)歲制(禮記六十歲制喪具)
養國杖鄉(禮記六十養於國又六十杖於鄉)頥指耳順(禮記六十)
(曰耆指使注指使使人也言不躬親於事也六十而耳順)增年登旬滿(樂天詩今)
(歲日餘二十六來歲年登六十二六蘇轍詩年更六十七旬滿三百)致仕封王(范文)
(忠鎮舉孔文仲為賢良文仲對策極論新法之害安石怒罷文仲歸公上䟽争之不報時年六十三即請致仕)
(䟽凡五上十宋曹彬為神武將軍伐蜀克成都薨年六九真宗臨哭之追封濟陽郡王)刪詩書
序學庸(孔子大朱文公年六十序學中庸章句)建大功為常伯(羊祜)
(字叔子遊汶水濱父老謂曰孺子有好相年六十建大功既言便去不知所終魏善相者謂應璩曰君六十)
(二為常伯而當有厄)原居喪不毁征蠻可用(禮記六十不毁東觀漢記馬)
(援年六十二請擊五溪蠻帝愍其老未許援曰臣尚能披甲上馬帝令試之援據鞍顧盼以示可用帝笑曰矍)
(鑠哉是翁遂遣援)增景薄西山老如盛年(東坡我年六十一頽景薄西山)
(盛伊川行狀伊川先生謂張繹曰吾受氣薄三十而浸四十五十而後全今六十三矣校其筋力如盛年無)
(損若人待老而保生是猶貧而畜積)心情多少志氣奮揚(心情多少在六十二)
(三人以蠕蠕主阿那瓌犯塞詔李崇以本官都督北諸軍事討之崇辭於顯揚殿戎服武飾志氣奮揚時年)
(六十九幹略如少者明帝目而壯之朝臣咸稱善)為博士(漢武帝招賢良文學士時公孫宏年)
(六十徵為博士)清源丞(唐張柬之年六十三為清源丞善相者曰當位極人臣)原七
十杖國養學(禮記七十杖于國又七十養于學)賜杖斲輪(詳受玉杖)
(注問莊子齊威公讀書堂上輪扁斲輪于堂下釋椎鑿而曰君之所讀者古人之糟粕也夫臣斲輪不徐不)
(疾得之于手應之于心口不能言有數存焉臣不能以喻臣之子臣之子不能受之於臣行年七十而老斲輪)
則席懸車(七十君問則席注則席在席而與言七十懸車)增抱麟
跨鶴(孔子能東桑生不知何許人少遇異人授以修鍊之術辟榖父娶之曰吾不欲為凡世度子孫耳)
(乃閉一室坐飬數十年一日謂家人曰吾道成矣遂手畫一鶴于地跨飛而昇時年七十六)原賜
几杖乘安車(禮記大夫七十而致仕若不得謝則必賜之几杖注不得謝為不聽致仕也)
(又大夫七十行役以婦人適四方乘安車自稱曰老夫)遇周文師絳縣(吕望七十)
(遇文王辭絳縣人老矣趙孟曰使吾子辱在泥塗使助為政以老與之田使為君復陶以為絳縣師)
增笞老翁肖嬰兒(漢使過河東見一女子笞老翁翁受杖甚恭問之云此妾之子也昔)
(舅氏伯山甫以神方教妾使服之不精致此衰老故杖之問其年曰妾一百三十歲兒纔七十餘耳魯有單)
(豹者辟世離俗岩居谷飲年七十而猶肖嬰兒)好墳典罷春秋(趙逸在魏歴中書侍)
(郎好墳典年七十手不釋卷下詳後詩)官登三品俸沾五十(貞觀中張寳藏)
(為金吾長歸鄴陽路逄少年田獵割鮮食倚𣗳歎曰張寳藏身年七十未嘗得一食如此傍一僧曰六十日内)
(官登三品何足歎也言訖不見寳藏即時還京師時太宗苦於氣痢衆醫不效寳藏即具䟽以乳煎蓽方服之)
(立瘥授寳藏鴻臚卿時正六十日矣樂天詩壽及七十年俸沾五十千)筭得空槨夢
講東堂(安定貞善筭術成帝時貞常自筭其年七十三至期果死又曰北邙青隴上孤檟之西四丈所)
(鑿之七尺吾葬地也貞死依言往掘得古時空槨即以葬焉後漢周磐年七十三謂子曰吾夢先師東里先)
(生與講于東堂之奥既而長歎豈吾齒之盡乎其月卒)原貳膳(七十貳膳注貳副也)衣
帛(七十非帛不煖)傳家事(禮記七十老而傳注傳家事在子孫)必與揖讓(七十)
(者不有大故不入朝若有大故而入君必與之揖讓謂致仕者)酒肉處内(禮記七十唯衰麻在)
(身飲酒食肉處於内謂居喪也)不與賓客(七十不與賓客之事)古稀(古詩人生七十)
(古來稀)不知紀年(左傳晉悼公夫人食輿人絳縣人或年長矣使之年曰臣小人也不知紀)
(年臣生之歲正月甲子朔四百有四十五甲子矣其季于今三之一也使問諸師曠曰七十三年)增
恭敬待命(說苑成回學于子路三年回恭敬不已子路問其故何也回對曰臣聞之行者比於鳥上)
(畏鷹鸇下畏綱羅夫人為善者少為䜛者多若身不死安知禍罪不施行年七十常恐行節之虧回是以恭敬)
(待大命子路稽首曰君子哉)原何敢釋恭(魯國有恭士者名曰汜行年七十其恭益甚魯)
(君曰何不釋恭汜曰君子好恭以成名小人學恭以除刑行年七十常恐斧鉞之加何敢釋恭)虛左
(魏有𨼆士曰侯嬴年七十家貧為大梁門門者魏信陵君置酒大會客從車騎虚左自迎侯生)七十
為夭(南陽酈縣有甘谷水甘美其山上有大菊落水得其滋味谷中三十餘家不復穿井仰飲此水上壽)
(年百二三中年八十七十為夭)圖上方略(趙充國年七十餘圖上方略請自將擊先零)
登祖壽(何允𨼆若耶山允家世年皆不永惟祖尚之至七十三允年登祖壽乃移還吳作别山詩一首)
(言甚悽慘後至八十六)劉楊同軌(蜀志陳壽與譙周别周曰昔孔子七十三劉向楊雄七十)
(一而没今吾年過七十庶慕孔子遺風可與劉楊同軌恐不出後歲必便長逝不復相見矣)至參
政(董德元再薦試禮部合格廷對為天下第一遣報家書詩云故鄉若問登科事便是當年老榜官後七十)
(至參政)大孔三年(北齊使來聘梁訪徐陵春秋陵曰小如來五歲大孔子三年謂七十五也)
升坐(隋文帝幸洛陽公孫景茂謁見時年七十七帝命升殿坐問其年幾以實對帝哀其老嗟嘆久)
(之景茂再拜曰吕望八十而遇文王臣踰七十而逄陛下帝甚悦)占對清明(唐趙昌德宗召)
(問狀時年踰七十占對清明帝竒之復拜安南都護)雉朝飛(韓文牧犢子七十無妻感野雉作雉)
(朝飛操)醉舞(白樂天年七十四賦詩云婆娑醉舞遣孫扶又云風光抛得地七十四年春)
筋力柔彊(王希夷𨼆嵩山師黃頥學飬生喜讀周易老子餌松柏葉雜華年七十餘筋力柔彊刺史)
(盧齊卿就謁問政答曰已所不欲勿施于人此言足矣)講乾卦(宋紀宋處士王昭素有學行太)
(祖召見便殿年已七十餘令講乾卦至九五歛容對曰正當陛下今日之事引援証據因示諷諫微旨太祖大)
(悦問以治世養身之道曰治世莫如愛民養身莫如寡欲太祖愛其言書于屏風識之不忘)詔不
起(范鎮元祐初以詔起鎮曰西伯善養二老來歸漢室卑辭四臣入侍鎮辭曰六十三而求去盖以引年七)
(十九而復來豈云中禮卒不起)步訪兩蘇(宋巢谷眉山人也紹聖初軾轍謫嶺海平生親舊無)
(復相聞者谷獨慨然自眉山徒步訪兩蘇轍驚曰此非今世人古之人也既見握手相泣已而道平生逾月不)
(厭時谷年七十三矣將復見軾于海南轍愍其老且病固止之)中庸先生(張特立元世祖在潜)
(邸首傳旨諭曰張特立養素丘園易代如一今年幾七十研究聖經宜錫嘉名以光潜德可特賜號曰中庸先)
(生)原八十致膳常珍(八十每月致膳八十常珍)釣渭誌
墓(姜太公元陳堯佐將終自誌其墓曰宋潁川先生堯佐字希年八十二不為天官一品不為賤卿相納)
(禄不為辱三者偹可歸息于父母棲神之域矣)增增秩焚契(孫逖父嘉之年八十猶為)
(令逖求降外官乞增父秩帝嘉納拜嘉之宋州司馬致仕樊重世善農稼貲至巨萬而賑贍宗族恩加閭井)
(年八十餘終素所假貸數百萬遺令焚削文契)蒼髯雪鬢(古詩弟子蒼髯年八十養生世)
(世受遺書朝又睢陽五老祁國公杜衍年八十詩云花月夕隨時樂雪鬢蒼髯滿座春)眼方
行潔(仙人瞳子方陶宏景年八十一眼有時而方能管寕名行高潔望之若不可及即之熙熙和易因)
(事導人于善人皆化服年八十四卒天下知與不知間之莫不嗟歎)精爽壽貴(紫霞學道)
(妙庭觀其徒甚衆年八十四常精爽一日語徒曰我將歸矣遂逝太宗時贊寕充史館編修壽八十四王處)
(訥推其命孤薄三命禽略六壬遁甲俱無壽貴之處謂寕曰師生時正得天貴星臨門必有列土侯王在戶寕)
(曰母嘗謂某生時方卧草錢文穆王元瓘往臨安拜瑩至門雨作避于茅簷甚久浣浴襁藉徘徊方去)
賜几杖問籌策(李充字大遜延平中詔舉隠士徵充為博士後年八十以為國三老賜以)
(几杖陲趙充國年八十朝廷有四夷大議邊重事常與參其謀問籌策焉)伯始練事
公度攝生(本傳東漢胡廣字伯始為三公時年已八十而心力猶壯練逹事體舊唐書柳公度善)
(攝生年八十餘步履輕便或祈其術曰吾初無術但未嘗以元氣佐喜怒氣海常温耳)原齋喪
不及東西必見(禮記八十齋喪之事不及注又八十九十者東行西行不敢過不敢過)
(言道經之必見也)曰耋(說文八十曰耋)鼓缶(易日昃之離不鼓缶而歌則大耋之嗟凶)
杖朝(禮記八十杖於朝)五豆(鄉飲酒禮八十者五豆)月制(八十月制喪具)
月存(詳上)不俟朝(八十不俟注不待朝事畢歸)非人不煖(八十)
復口筭(漢武帝令臣年八十復二筭注二口之筭不入兵革之賦)他罪勿坐(宣帝詔八)
(十已上非誣告殺傷人他皆勿坐)即騐(平帝詔婦女非身犯法男子八十已上非坐不道詔所名)
(捕他無得繋當騐者即騐問之)一子不從政(八十者一子不從政)二口不預
賦增天下中庸(六老圖序胡廣字伯始孝廉為天下第一五遷尚書僕射為太傅時年八)
(十諺曰萬事不理問伯始天下中庸有胡公)似老嫗(漢蔡義為亟相年八十短小無鬢髮眉貌)
(似老嫗行步俛僂常兩吏持夾乃能行)過廉頗(吕岱年八十討亂破賊廖式張承與岱書曰足)
(下上馬輙自超乘不由跨躡如此足下過廉頗)其人如玉(晉宋纖字令艾年八十篤學不倦酒)
(泉太守馬岌造焉纖高樓重閣拒而不見岌銘詩於石曰丹崖百尺青壁萬尋竒木蓊鬱蔚若鄧林其人如玉)
(維國之琛室邇人遐寔勞我心)夢兩疋絹(沈慶之臨賜死時年八十夢有人以兩疋絹與之曰)
(此絹足度寤而謂人曰老夫不免矣兩疋八十尺也足度無餘)諱老(後魏傅永字脩期為刺史年踰)
(八十猶能馳射盤馬奮矟常諱言老自稱六十九)守道彌固(魏韓暨字公至詔曰暨澡身浴)
(德志節高潔年踰八十守道彌固可謂純篤老而益邵者也)年最出羣(唐九老懷州司馬安)
(定胡杲年八十九詩云閑居同會在三春大抵愚年最出羣)尸解(唐杜光庭進取不利入天台山)
(學道為道門領䄂後遷隠于青城山蜀王建封為青城先生年八十五尸解去)位尚書(詩韋公八)
(十餘位至六尚書五福惟無富一生誰得如)老福(太平興國宰相張文定齊賢母魯國夫人年八)
(十餘太宗召見撫之曰婆婆老福)貴而且壽(青箱雜記宋張士遜趙槩張昇皆壽八十六陳)
(堯佐壽八十杜衍壽八十一富弼壽八十五贈致政士遜詩曰青雲岐路遊將徧白髮光隂得最多)友
兄(司馬温公與其兄伯康友愛尤篤伯康年八十公奉之如嚴父保之如嬰兒每食少頃則問曰得毋飢乎)
(天少冷則問曰得母衣薄乎)與造物遊(東坡張方平文集序云公今年八十二杜門却埽終)
(日危坐與造物者遊於無何有之鄉)八十六粒(張文懿為外洪令一道士熟視文懿頃間出藥)
(十粒文懿餌之道士微笑復取之九十粒即吐道士止之使再餌復吐其四實餌八十六粒後年八十六未嘗)
(有一疾)州郡肅然(元史卜天璋天歴三年蜀兵起荆楚大震復拜山南廉訪使人謂公老必)
(不行矣天璋曰國步方艱吾年八十恒懼弗獲死所耳敢避難乎遂行至則厲風紀清吏治州郡肅然)
壽考康強(列朝詩小傳申時行字汝默嘉靖狀元為元輔九年而歸歸二十有二年壽八十考終於)
(里第壽考康強時時與故人遺老修綠野香山故事)原九十鮐背鯢齒(釋名九十)
(曰鮐背鯢又九十曰齒)黃耉凍梨(九十或曰黃耉梨又九十曰凍)傳經
納訓(濟南伏生年過九十矣失其本經以口傳授尚書國語曰昔衛武公年九十有五儆言于國)
(曰苟在朝者無謂我老耄而舍我也必恭恪于朝朝夕以警戒我聞一二之言必誦志而納之以訓導我)
增凌雪移山(睢陽五老禮部侍郎致仕王渙九十詩云龐眉老叟俱稱壽凌雪喬松豈畏寒)
(面莊子太行王屋二山方七百里高萬仞愚公且九十山居惡此山將移之操蛇之神聞之告帝帝感其誠)
(云云)原飲食不離寢有問則就室(九十者飲食不離寢膳飲從於遊可)
(也注遊出入也其九十者天子欲有問則就室以珍從)日秩(九十日有秩注秩常膳也)日
修(九十日修喪具)使人受命(九十有君命使人受之注不使拜也)得人不暖
(九十雖得人亦不暖矣)有罪不刑(禮記九十曰耄有罪不加刑焉)家不從政
(九十者其家不從政)君就言政(八十九十欲言政者君就之可也)鄉飲六豆
(鄉飲酒禮九十者六豆)增左鬢生角(述異記尹雄年九十左鬢生角長寸半)原
甲卒不預(漢武令民年九十復甲卒注不預甲卒之役)增以賢良召(漢書轅固)
(齊人治詩武帝立以賢良召固諸儒多疾毁固曰固老罷歸之年已九十矣)無影兒(陳留有富)
(翁年九十取田父女為婦一交接便生男大男謂非父種數年争財不决丞相丙吉思維良久言曾聞真人無)
(影老年子亦無影又不耐寒可共試之時八月取同年小兒俱祼體此兒獨啼言寒又並令日中行獨無影方)
(服)原百歲就見倦勤(禮記曰天子廵狩問百歲者就而見之注就見老人舜)
(曰耄期倦於勤注百年曰期年已老耄倦於政禮之勤)張蒼飲乳廖氏餌丹
(漢書張蒼口中無齒飲乳妻妾以百數曾孕者不復幸百餘歲乃卒抱朴子臨沅縣廖氏家世老壽或出百)
(歲或八九十所居宅井水殊赤掘井左右得古人埋丹砂數十斛丹砂汁入井是以飲其水而得壽)羅
侯不衰竇公恒樂(後魏羅結世祖初為散騎常侍遷侍中年一百七歲精爽不衰詔聰)
(歸老太寕中賜東川為居業并為築城即號曰羅侯城新論曰文帝得魏文侯時樂人竇公百八十歲文帝)
(竒之問何服食而至此對曰年十三失明父母教鼔琴日以為常無所服藥餌譚以為恒逸樂所以益性命也)
期頥(禮記百年曰期頥注期要也頥養也不知衣服食味孝子要盡孝道)增少昊(史少)
(昊在位八十年年百歲)帝嚳(史帝嚳在位七十年年一百歲)唐堯(備考堯癸未一百歲)
(年一百十七歲)虞舜(尚書舜三十登庸五十在位壽一百一十二歲)夏禹(備考禹踐位八)
(歲年百有六)原無老耄(瀨卿記老𥅆記其年紀時已一百餘歲無老耄之貌)增賜
西域木(洞冥記東方朔從西域還得風聲木十枝長九尺出甜波上帝以賜羣臣年百歲者此木有疾)
(則枝汗死則枝折此木五千歲一濕萬歲一枯朔曰臣見此枝三枯死矣)原上壽為此春
酒稱彼兕觥(詩為此春酒以介眉壽疆又稱彼兕觥萬壽無)武伯為祝
淳于奉觴(傳曰公宴于五梧武伯為祝注祝上壽也史記淳于髠曰奉觴上壽一斗徑醉矣)
項莊進爵吕后反巵(漢項莊入為壽注進于尊者獻無疆之壽漢書吕太后)
(令人酌兩巵鴆酒置前令齊王為壽齊王起帝亦起欲俱為壽太后恐自起反巵注反翻也)增酌
斗以祈舉觴相屬(詩大雅酌以大斗以祈黃耉歸宋史浩字直翁淳熙己巳掛冠四)
(明年八十女兄年八十二四弟皆高年同氣至親舉觴相屬朱顔華髮咸壽而康繪為六老圖樓參政熙為之)
(序)鶴髮初生玉顔常春(蘇詩烹龍為炙玉為酒鶴髮初生千萬壽李白金)
(骨既不毁玉顔自常春)紅顔綠鬢金章紫綬(朱文公壽母詩堂中老人壽而)
(康紅顔綠鬢雙瞳方章雜志虞章母太夫人加金紫綬)梅英點髮老萊戲彩
(壽亭詩梅英飛雪點親髮以彙苑老萊子年七十著五彩斑斕之衣為戲而娛親)啟期三樂
山谷四印(家語孔子遊泰山見榮啟期行郕之野鹿裘帶索抱琴而歌孔子曰先生所以為樂)
(者何也對曰天生萬物惟人為貴吾既為人一樂也男尊女卑吾既為男二樂也人生有不見日月不免襁褓)
(吾行年九十五矣三樂也貧者士之常死者人之終處常得終吾何憂者孔子曰善哉能自寬者也黃山谷)
(贈張叔和曰我提養生之四印君家所有更贈君百戰百勝不如一忍萬言萬當不如一默無可揀擇眼界平)
(不藏秋毫心地直)壽比南山(詩如南山之壽不騫不崩)有親舉酒(山谷詩金)
(玉滿堂空爾為有親舉酒世上稀)作慶老堂(詳老人一)建眉壽堂(宋張浚母)
(秦國夫人高壽浚時知福州就州宅建眉壽堂)簪花上壽(朝野故事淳熙十二年孝宗再行慶)
(壽禮詔舊相史浩陳熙伯立班正月朔旦上率百官簮花用樂上壽於康壽殿推恩有差)
老人四
原一老(詩不憗遺一老)國老(禮記夏后氏養國老於東序)室老(禮記大事室老)
(行)不徒行(禮記君子耆老不徒行庶人耆老不徒食)不為禮(禮記老者不以筋力)
(為禮)不遺老窮(禮記居鄉以齒而老窮不遺而弟逹于州巷矣)隆諸長者(禮記)
(頒禽隆諸長者而弟逹于蒐狩矣注頒分也隆多也)方瞳玉面(拾遺記老𣆀居山有父老五人)
(方瞳玉面握青筠杖共談天地乃五方五行之精)增大椿(莊子上古有大椿者以八千歲為春)
(八千歲為秋而彭祖乃今以久特聞)趨拜強駛(潜確𩔖書趨拜強駛注老而不衰也)三
老(賈山傳養三老於太學)睢陽一老(山堂肆考漢應曜隠睢陽山中與四皓俱被徵曜獨)
(不至時人語曰商山四皓不如睢陽一老)素髮(史記馮唐白首為郎素髮垂領)三百歲
人(文帝典論甘靈有甘始廬江有左慈陽城有郗儉始能行氣儉能辟榖悉號三百歲人)龐眉
皓髮(漢顔駟事詳是以至老注又柳子厚文不遇興詞鬱龐眉之都尉數竒見惜措猿臂之將軍)
十日一賜食(山堂肆考漢孔光拜太師平帝詔十日一賜食賜靈壽杖令為省中位坐設几入省)
(用杖)老當益壯(本傳漢馬援嘗謂賓客曰丈夫為志窮當益堅老當益壯)年廹日
索(山堂肆考馬援征五溪蠻謂友人杜愔曰吾受厚恩年廹日索常恐不得死國事今獲如願)八
十校書(蜀志向朗字巨逹潜心典籍年踰八十猶手自校書刊定謬誤開門接賢引納後進)所
竊已過(蜀志宗預為鎮軍大將軍諸葛瞻初綂朝事車騎將軍廖化欲與預共詣瞻預曰吾年踰七十)
(所竊已過但少一死何求於少年輩而屑屑造門耶)黃髮期(曹子建詩願以黃髮期飬生念將老)
(又曰王其愛玉體俱享黃髮期)八百歲翁(抱朴子孫權時蜀有季河者穴居不食號八百歲翁)
九百歲女(九疑山得道羅郁野真誥云此女已九百歲矣)齒危髮秃(任彦昇序)
(日齒危髮秃之老)大耋(陸機詩大耋嗟落暉)何敢便老(本傳宋劉懷珍為江夏王)
(義恭參軍後見之曰别子多年那得不老答曰公恩未報何敢便老)手寫細書(南史隠逸傳沈)
(麟士字雲楨年過八十耳目猶聰明手寫細書二三年滿數十篋)七十充𨕖(魏傳孝文詔曰)
(山陽公尉元鴻臚卿游明根並明允篤誠希世之賢也元以八十之年宜處三老之位明根以七十之齡可充)
(五更之選)老尚堪行(彙苑吐谷渾寇邊帝謂侍臣曰李靖能復起為帥乎靖即往見房玄齡曰)
(吾雖老矣尚堪一行)身老齒宿(唐世說李百藥字重規太宗嘗製帝京篇命其屬和歎其精妙)
(手詔曰卿何身之老而才之壯何齒之宿而意之新乎)子儀為帥(容齋隨筆郭子儀年八十)
(餘猶為關内副元帥)香山九老(白居易序曰居易稱香山居士常與胡杲等宴樂皆高年不仕)
(者人慕之繪為九老圖)急景頽齡(李義山詩急景倏云暮頽年寢已衰沈休文詩若蒙西山)
(藥頽齡倘能度)西夕年(潜確𩔖書李崖拜太保謂其子曰不可以西夕之年取法於來今也)
不煩樞務(山堂肆考宋太平興國八年趙普罷為武勝軍節度使帝作詩餞之翼日謂宰相曰普有)
(功國家朕昔與遊今齒髮衰矣不欲煩以樞務擇善地處之因以詩道意)年老及第(本傳宋梁)
(灝年八十二狀元及第謝啟云皓首窮經少伏生之八歲青雲得路多太公之二年)一月兩經
筵(山堂肆考宋元祐中文彦博致仕居洛司馬光言其宿德元老宜起以自輔太后乃命平章軍國重事六)
(日一朝一月兩赴經筵班宰相上時彦博年已八十一矣)學者師表(元本傳耶律有尚身為學)
(者師表數十年海内宗之旣以年老力請還家朝廷復班楮幣七十緡即其家賜之)
老人五
原詩魏應璩詩曰古有行道人陌上見三叟年各百餘
歲相與鋤禾莠住車問三叟何以得此壽上叟前致辭
内中嫗貌醜中叟前致辭量腹節所受下叟前致辭夜
卧不覆首要哉三叟言所以能長久又新詩曰少壯
面目澤長老顔色麤麤醜人所惡拔白自洗梳又阮
瑀詩曰白髮隨櫛墜未寒思厚衣四肢易懈倦行步益
疏遲常恐歲時盡魂魄忽高飛自知百年後堂上生旅
葵晉張載詩曰氣力漸衰損鬢髮終以皓昔為春月
華今為秋日草又陸機詩曰軟顔收紅蕊元鬢吐素
華冉冉逝將老咄咄奈老何宋鮑照代少年時至衰
老行曰憶昔少年時馳逐好名晨結友多貴門出入富
兒鄰綺羅豔華風車馬自揚塵歌唱青琴女彈筝燕趙
人好酒多芳氣殽味厭時新今日每相念此事邈無因
寄語後生子作樂當及春增又鮑照在江陵歎年傷
老詩曰五難未易夷三命戒淵抱方瞳起松髓頳髮凝
桂腦役生良自休大患安足保開簾窺景夕備屬雲外
好翾翾燕弄風嫋嫋柳垂道池瀆亂萍蘋園援美花草
節如驚灰異零落就衰老原梁范泰詩曰枉生竟何
豫未云倏己老華髮飄悴容苦慮棲懷抱疇昔少年時
皆以歸大造又簡文帝詩曰昔𩔖紅蓮草自玩綠池
邊今如白華樹還悲眀鏡前又孔壽老詩曰盛年歌
吹日顧步惜容儀一朝衰朽至星星白髮垂增唐劉
希夷悲白頭翁詩曰洛陽城東桃李花飛來飛去落誰
家洛陽女兒惜顔色行逢落花長歎息今年花落顔色
改眀年花開復誰在已見松柏摧為薪更聞桑田變為
海古人無復洛城東今人還對落花風年年歲歲花相
似歲歲年年人不同寄言全盛紅顔子須憐半死白頭
翁此翁白頭眞可憐伊昔紅顔美少年公子王孫芳樹
下清歌妙舞落花前光祿池臺文錦繡將軍樓閣畫神
仙一朝卧病無知己三春行樂在誰邊宛轉蛾眉能幾
時須臾鶴髮亂如絲但看古來歌舞地惟有黃昏鳥雀
悲白居易詠老贈夢得詩曰與君俱老也自問老何
如眼濕夜先卧頭慵朝未梳有時扶杖出盡日閉門居
懶照新磨鏡休看小字書情於故人重跡共少年疎唯
是閒談興相逄尚有餘又歎老三首曰晨興照清鏡
形影兩寂寞少年辭我去白髮隨梳落萬化成於漸漸
衰看不覺但恐鏡中顔今朝老於昨人生少滿百不得
長歡樂誰會天地心千齡與龜鶴吾聞善醫者古今稱
扁鵲萬病皆可治唯無治老藥我有一握髮梳理何
稠直昔似青雲光今如素絲色匣中有舊鏡欲照先歎
息自從頭白來不欲眀磨拭鵶頭與鶴頸至老常如墨
獨有人鬢毛不得終身黑前年種桃核今歲成花樹
去歲生嬰兒今年已學步但驚物成長不覺身衰暮去
矣欲何如少年留不住因書今日意徧寄諸親故壯歲
不歡娛長年當悔悟又漸老詩曰今朝復明日不覺
年齒暮白髮逐梳落朱顔辭鏡去當春頗愁寂對酒寡
歡趣遇境多愴悴逄人益敦故形質屬天地推遷從不
住所怪少年心銷磨落何處又詩曰昨日復今辰悠
悠七十春所經多故處却想是前身散帙優游老閑居
淨潔貧螺杯中有物鶴氅上無塵解佩收朝帶抽簪換
野巾風儀與名號别是一生人又詩曰不與老為期
因何兩鬢絲纔應勉天促便已及衰羸昨夜夢何在明
朝身不知百憂非我所三樂是吾師閉目常閑坐低頭
每静思存神機慮息養氣語言遲行亦携詩篋眠多枕
酒巵自慙無一事少有不安時又九老會詩曰七人
五百七十歲拖紫紆朱垂白鬚手裏無金莫嗟歎樽中
有酒且歡娛詩吟兩句神還王酒飲三杯氣尚麤嵬峩
狂歌教婢拍婆娑醉舞遣孫扶天年高過二疏傅人數
多於四皓圖除却三山五天竺人間此會更應無薛
逄老去也歌曰惆悵人生不滿百一事無成頭雪白廻
首幼累與老妻俱是途中遠行客匣中舊鏡照膽明昔
曾鑒我髭未生朝巾暮櫛不自省老皮皴皺文縱橫老
去也争奈何敲酒盞唱短歌短歌未竟日已没月映西
南庭樹柯張籍短歌行曰青天蕩蕩高且虚上有白
日無根株流光暫出還入地使我年少不須臾與君相
逄勿寂寞衰老不復如今樂玉巵盛酒置君前再拜願
君千萬年柳宗元覺衰詩曰久知老會至不謂便見
侵今年宜未衰稍已來相尋齒疎髮就種奔走力不任
咄此可奈何未必傷我心彭𣆀安在哉周孔亦已沉古
稱壽聖人曾不留至今但願得美酒朋友常共斟是時
春向暮桃李生繁隂日照天正綠杳杳歸鴻吟出門呼
所親扶杖登西林高歌足自快商頌有遺音宋梁灝
年八十二狀元及第謝恩詩曰天福三年來應舉雍熙
二載始成名饒他白髮巾中滿且喜青雲足下生觀榜
已無同輩在歸家唯有子孫迎也知年少登科好爭奈
龍頭屬老成李先與杜秀才詩曰南極多老人及見
九代孫君今古儋州氣質清且温今年八十二頗覺行
步奔白鬚映紅頰疑是羲皇人魏野壽寇公詩曰仙
藥寧無種靈椿别有根佇期三入後一品見元孫太
子太師致仕祁國公杜衍年八十詩曰五人四百有餘
歲俱稱分曹與掛冠天地至仁難補報林泉幽致許盤
桓花朝月夕隨時樂雪鬢霜髯滿座寒若以睢陽為盛
事何妨列向畫圖看文潞公同庚會詩曰四人三百
二十歲况是同生甲午年占得梁園為賦客合成商嶺
採芝僊清談亹亹風生席素髮蕭蕭雪滿肩此會從來
誠未有洛中應作畫圖傳司馬光率眞會詩曰七人
五百有餘歲同醉花前今古稀走馬鬭雞非我事紵衣
絲髮且相輝蘇轍七十餘詩曰年年醉後飲屠蘇不
覺年來七十餘十二春秋新讀罷五千道德適觀書
明林春澤謝劉中丞商侍御建百歲坊詩曰翠旗谷口
萬松風喘息猶存一老翁詎意䕫龍黃閣上猶憐園綺
白雲中擎天華表三山壯醉日桑榆百歲紅願借末光
垂晩照康衢朝暮頌華封楊廷秀南極老人歌壽叔
父曰淡溪居士登九齡朱顔綠鬢如後生横拖仙人綠
玉杖倒誦上帝黃庭經璇霄仙籍書姓名丹青染誥金
花綾近來更覺雙眼眀夜抄蠅頭窗下燈登山臨水兩
脚輕御風騎氣不用行何人有筆筆無塵鵝溪一幅為
寫真烏紗白苧坐鼓琴上有千歲長松青令威旁舞亥
夫聽箇是南極老人星
增表唐宋璟求致仕表云臣竊祿簪裳備員廊廟霜毫
生額雪刺滿頭求歸耕養築墉巖穴樂太平之世允荷
聖朝
原䟽後漢班超上疏曰蠻夷之俗畏壯侮老臣超犬馬
齒髦常恐年衰奄忽僵仆孤魂棄捐自以壽終屯部誠
無所恨然恐後世或名臣為没西域臣不敢望到酒泉
郡但願生入玉門關
增序唐白居易九老會詩序曰胡吉劉鄭盧張等六賢
皆多年壽予亦次焉於東都弊居履道坊合尚齒之會
七老相顧旣醉且歡静而思之此會希有因各賦七言
韻詩一章以記之或傳諸好事者其年夏又有二老年
貌絶倫同歸故鄉亦來斯會續命貫姓名年齒寫其形
貌附於圖右仍以一絶贈之云雪作鬚眉荷作衣遼東
華表暮雙歸當時一鶴尤希有何况今逄兩令威(會中遺老)
(李元爽年一百三十六禪師如滿歸洛年九十五)時秘書狄兼謨河南尹盧貞
以年未及七十雖與會而不及列宋錢眀逸睢陽五
老圖詩序曰夫蹈榮名而保終吉都貴勢而躋遐耉白
首一節人生所難今致政宫師相國杜公功成自引得
謝君門燕居睢陽與太原王公河東畢卿沛國朱公始
平馮公咸以耆年掛冠優游鄉梓暇日晏集為五老會
賦詩酬唱怡然相得宋人形於繪事以紀其盛昔白樂
天居洛陽為九老會於圖䜟相傳以為盛事距兹數百
載無能紹者以今况昔則休烈鉅美過之司馬光耆
英會序曰昔白樂天在洛與高年者八人遊時人慕之
圖傳于世宋興洛中諸公繼而為之者再矣皆圖形普
明僧舍樂天之故第也元豐中潞國文公留守西都韓
國富公致政在里第皆自逸於洛者潞國謂韓國曰凡
所為慕於樂天者以其志趣高逸也奚必文與地之襲
焉一日悉集士大夫老而賢者於韓公之第置酒相樂
賓主凡十有二人圖形妙覺僧舍時人謂之洛陽耆英
會孔子曰好賢如緇衣取其敝又改為樂善無厭也二
公寅亮三朝為國元老其勲業閎大顯融豈樂天所能
庶幾然猶慕效樂天所為汲汲如恐不及豈非樂善無
厭者與光未七十用狄監盧尹故事亦預於會潞公命
光序其事光不敢辭
御定淵鑑𩔖函卷二百五十七
