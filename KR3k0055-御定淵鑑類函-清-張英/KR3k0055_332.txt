欽定四庫全書
御定淵鑑類函卷三百二十七
巧藝部四(畫)
畫一
增廣雅曰畫類也爾雅曰畫形也考工記曰設色
之工謂之畫說文曰畫畛也象田畛畔所以畫也
釋名曰畫挂也以彩色挂物象也原淮南子曰宋畫
吳冶甚為微妙堯舜之聖不能及也論衡曰人好觀
圖畫夫所畫者古之死人也見死人之面孰與觀其言
行古昔之遺文竹帛之所載粲然豈徒牆壁之畫哉
宋宗炳畫叙曰竪畫三寸實當千仞之高横墨數尺實
體百里之迥文賦曰若五彩之相宣增曹植曰存
乎鑒戒者圖畫也張彦遠名畫記曰夫畫者成教化
助人倫窮神變測幽微與六籍同功四時並運發於天
然非由述作又周官教國子以六書其三曰象形則畫
之意也是知書畫異名而同體洎有虞作繪繪畫明焉
又曰無以傳其意故有書無以見其形故有畫又
引顔光禄曰圖載之意有三一曰圖理卦象是也二曰
圖識字學是也三曰圖形繪畫是也又曰夫象物必
在於形似形似湏全其骨氣骨氣形似皆本於立意而
歸於用筆故工畫者多善書又曰古之嬪擘纖而胷
束古之馬喙尖而腹細古之臺閣竦峙古之服飾容曳
故古畫非獨變態有竒意也抑亦物象殊也又曰界
筆直尺是死畫也守其神專其一是真畫也郭熙山
水訓曰林泉之致煙霞之侣夢寐在焉耳目斷絶今得
妙手鬱然出之不下堂筵坐窮泉壑此豈不快人意適
獲我心又曰畫山水有體鋪舒為宏圖而無餘消縮
為小景而不少看山水亦有體以林泉之心臨之則價
高以驕侈之目臨之則價低又曰春山豔冶而如笑
夏山蒼翠而如滴秋山明淨而如妝冬山慘澹而如睡
安陽集鈔曰韓穉圭云觀畫之術唯逼真而已得真
之全者絶也得多者上也非真即下矣宣和畫譜曰
藝也者志道之士所不能忘畫亦藝也進乎妙則不知
藝之為道道之為藝又曰昔有論山水者曰倘能於
幽處使可居於平處使可行天造地設處使可驚嶄然
巇險處使可畏此真善畫也鄧椿畫繼曰畫者文之
極也又曰畫之為用大矣盈天地間者萬物悉皆含
毫運思曲盡其態而所以能曲盡者止一法耳一者何
也曰傳神而已矣湯垕畫鑒曰畫梅謂之寫梅畫竹
謂之寫竹畫蘭謂之寫蘭何哉盖物之至清畫者當以
意寫之不在形似耳歐陽修曰蕭條澹泊此難畫之
意畫者得之覽者未必識也故飛走遲速意近之物易
見而閒和嚴静趣遠之心難形若乃高下向背遠近重
複此畫工之藝耳非精鑒之事也蘇軾傳神記曰傳
神之難在目次在顴頰吾嘗於燈下顧頰影使人就壁
摹之不作眉目見者皆失笑知其為吾也目與顴頰似
餘無不似者王元美四部稿曰畫力可五百年至八
百年而神去千年絶矣
畫二
原世本曰史皇作畫增商書曰高宗夢帝賚予良弼
乃審厥像俾以形旁求于天下說築傅巖之野惟肖
太平御覽曰齊景公好馬命畫工圖而訪之殫百乘之
價朞年而不得象過實也莊子曰宋元君將畫圖衆
史皆至䑛筆和墨在外者半有一史後至儃儃然不趨
受揖而立因之舍公使人視之則解衣般礴臝君曰可
矣是真畫者也原抱朴子曰衛協張黑有畫工之名
韓子曰客為齊王畫者王問畫孰最難對曰狗馬最
難孰最易曰鬼魅最易狗馬人所知也旦暮於前不可
類之故難鬼魅無形無形者不可覩故易增韓子曰
客有為周君畫莢者三年而成與髹莢者同状周君大
怒畫莢者曰築十版之牆鑿八尺之牖而以日始出時
加之其上而觀周君為之望見其状盡成龍蛇禽獸車
馬萬物之状備具周君大悅此畫莢之功非不微難也
然其用與素髹莢同原說苑曰齊起九重之臺國中
有能畫者則賜之錢狂卒敬君居常飢寒其妻端正敬
君工畫貪賜畫錢去家日久念其婦遂畫其像向之喜
笑風俗通曰門戶舖首謹案百家書云公輸班之水
見蠡曰見汝形蠡適出頭般以足畫圖之蠡引閉其戶
終不可得開般遂施之門戶云人閉藏如是固周密矣
增王子年拾遺記曰周靈王時有韓房者自渠胥國
来身長一丈垂髮至膝以丹砂畫左右手如日月盈缺
之勢可照百餘步三齊記曰秦始皇見海神使左右
巧者以足畫之王子年拾遺記曰烈裔謇涓國人秦
皇二年本國獻之口含丹墨噴壁成龍獸以指歴地如
繩界之轉手方圓皆如規矩度方寸内五嶽四瀆列土
備焉原史記曰武帝衛太子廢後上居甘泉宫召畫
周公負成王圖於是羣臣知上意欲立少子也漢書
曰上至平城為匈奴所圍七日乏食陳平使畫工圖美
女間遣人遺閼氏云漢有美女姿質若是將欲獻單于
閼氏以為然從容言於單于乃始得出又曰甘露三
年單于始入朝上忽思股肱之美圖畫其人於麒麟閣
又曰金日磾母教誨二子甚有法度上聞而嘉之病
死詔圖畫於甘泉宫曰休屠王閼氏日磾見畫嘗拜向
之涕泣又曰元帝宫人既多乃令畫工圖之欲有呼
者輙披圖召之其中常者悉皆行貨賂王昭君姿容甚
麗志不可苟求工遂毁其状後匈奴来和求美女於帝
帝以昭君充行既召見而惜之名字已去不欲中改於
是遂行東觀漢記曰宋弘嘗燕見御座新施屏風圖
畫列女世祖數顧視弘曰未見好德如好色者帝撤之
後漢書曰永平初馬援女立為皇后顯宗圖畫建武
中名臣列將於雲臺以椒房故獨不及援東平王蒼觀
圖言於帝曰何故不圖伏波像帝笑而不言增漢書
曰孝成帝遊於後庭欲以班倢伃同輦載倢伃辭曰觀
古圖畫聖賢之君皆有名臣在側三代末主乃有嬖倖
今欲同輦得無近似之乎上善其言後漢書曰趙歧
多材藝自為壽藏於郢城畫季札子産晏嬰叔向四人
居賓位自居主位各為贊頌異物志曰建州蒲城縣
山有獸名駭神状貌醜惡百鬼惡之好出水邊石上張
衡往寫之獸入潭中不出或云此獸畏人畫故不出也
去紙筆獸果出平子拱手不動潛以足指畫地今號為
巴獸潭原孫鳩之述畫曰劉裒漢靈帝時作雲漢圖
人見之自然覺熱更畫北風圖熱者復覺凉增續齊
諧記曰魏明帝遊洛水見白獺愛之不可得徐邈曰獺
嗜鰿魚遂畫版作鰿魚懸岸羣獺競来一時執得名
畫記曰曹不興之青谿見赤龍出水上寫獻孫皓皓送
祕府至宋陸探微見而異之因旱取置水上應時蓄水
成霧累日霶霈拾遺記曰吳王趙夫人善畫能於指
間以綵絲織為龍鳳錦號為機絶王嘗歎魏蜀未平思
得善畫者圖山川地形夫人於方帛上繡作五岳列國
圖號為鍼絶又以膠續髮絲作輕幔號為絲絶原世
說曰晉陵顧凱之善畫絶世好寫起人形欲圖殷荆州
仲堪曰我形惡卿不煩耳凱曰明府正當為眼耳若明
點瞳子飛白拂上使如輕雲之蔽月又曰顧長康畫
人或數年不點目睛人問何事如此曰四體妍媸本無
關於妙處傳神寫照正在阿堵中又曰顧凱之畫裴
叔則頰上益三毛看畫者定覺益三毛如有神明殊勝
未安時又曰顧畫謝幼輿在巖石裏人問所以顧曰
謝云一丘一壑自謂過之此子自宜置丘壑中又曰
顧長康道畫云手揮五絃易目送歸鴻難增世說曰
鍾會嘗詐作荀勖書就勗母取寳劒去會於時方造宅
勗潛往畫會祖父形於壁會兄弟入門見之感慟乃廢
宅世說補曰岳柱年八歲見何澄畫陶母翦髮圖指
手間金釧詰之曰此可易酒何用翦髮何大驚即易之
獨異志曰管輅年七八歲時與鄰里小兒戲畫地為
日月星辰續博物志曰張華博覽圖籍千門萬戶畫
地成圖山堂肆考曰晉弘農王粹以貴公子尚主館
宇甚盛圖畫莊周垂綸之像命嵇含為贊含援筆即成
云畫真人於刻桷之室載退士於進趨之堂可謂託非
其所可弔而不可賀也晉書曰龍舒長鄧林婦病篤
醫巫皆息意韓支為筮之使畫作野豬著卧處屏風上
於是遂瘥又曰戴逵就范宣學范見戴畫以為無用
之事戴乃畫南都賦圖范觀畢嗟歎甚以為有益宋
書曰謝莊制木方丈圖天下山川土地各有分理離之
則州郡殊合之則㝢内為一南史曰元帝自圖宣尼
像為之贊而書之時謂三絶梁書曰元帝長子方智
能寫真坐上賓客随意點染即成數人問兒童皆識之
又曰武帝嘗欲徵用陶弘景弘景畫二牛一以金籠
頭牽之一則逶迤就水草武帝知其意不以官爵逼之
時號山中宰相名畫記曰諸王在外武帝思之遣張
僧繇乘傳寫貌對之如面又曰江陵天皇寺内有柏
堂僧繇畫盧舍那佛及孔門十哲帝怪問僧繇曰後當
賴此耳及後周滅佛法焚天下寺塔獨以此殿有宣聖
像不令坼毁四明圖經曰鄞縣大梅山頂有梅木伐
為會稽禹廟之梁僧繇畫龍於上夜或風雨飛入鏡湖
與龍鬭博物志曰後魏元兆能行法治病有軍士女
為物所憑兆曰此畫妖也以法治之乃廣化寺壁畫鬼
魅北齊書曰高孝珩世宗第二子嘗於廳事壁上畫
蒼鷹鳩雀不敢近又曰楊子華畫馬於壁夜聞蹄齧
圖龍於素雲氣縈集天下號為畫聖南部煙花記曰
陳宫人佩玉盡畫鸞鳳隋書曰煬帝於東都觀文殿
後起二臺東曰妙楷臺藏古法書西曰寳蹟臺收古名
畫名畫記曰鄭法士求楊契丹畫本楊引鄭至朝堂
指宫闕衣冠車馬曰此是吾畫本也見聞志曰閻立
本初觀張僧繇舊蹟曰定虚得名爾明日又往曰猶是
近代佳手明日又往曰名下無虚士坐卧觀之留宿其
下十餘日不能去畫斷曰王摩詰輞川圖山谷鬱盤
雲水飛動意出塵外怪生筆端國史補曰王維見庾
敬休屋壁畫按樂圖指曰此霓裳羽衣曲第三疊第一
拍也好事者集樂工騐之無一差者明皇雜錄曰天
寳中明皇忽思蜀道嘉陵山水假吳生馳驛寫貌及回
帝問其状奏曰臣無粉本并記在心遣於大同殿圖之
嘉陵三百餘里山水一日而成時有李思訓亦畫大同
殿壁累月方畢明皇曰思訓數月之工道子一日之蹟
各極其妙也畫斷曰陳閎畫馬榮遇一時明皇令韓
幹師之幹曰臣自有師今陛下廏馬皆臣師也酉陽
雜爼曰建中初有人牽馬訪醫稱馬患脚其馬毛色骨
相馬醫未嘗見笑曰君馬大似韓幹所畫真馬中固無
也忽值幹幹亦驚曰真是吾設色者至舍視所畫馬脚
有一點墨缺方知是畫通靈矣又曰范山人能水畫
掘地為池具丹筆墨硯援臂叩齒縱毫水上經三日搨
以緻絹舉出觀之古松怪石人物屋木無不備也又
曰貞元末開州軍將冉從長有寗采所圖竹林會甚工
坐客柳成盼圖曰此畫巧於體勢失於意趣我當入彼
中治之乃騰身赴圖而滅坐客大駭摸索不獲食頃自
圖上墜下指阮籍像曰工夫祗及此衆視籍相獨異吻
若方笑寗采亦不復認矣見聞志曰張璪畫山水松
石手握雙管一時齊下一為生枝一為枯幹山堂肆
考曰世畫鷙鳥欲示其猛鍾隠所作鷂子坐枯枝上貌
甚閒暇注目草中之鵪所謂鷙鳥之擊必匿其形使人
想其霜拳老足定無虚下也宣和畫譜曰杜子瓌嘗
云我作圓光時心游海上遐想日出扶桑蒼蒼凉凉故
脫略筆墨使妍澹無迹宜他人所不能到也方鎮編
年曰錢鏐鎮吳越有名畫二三十人號鸞手校尉伺北
方士子流移来者咸寫貌以聞擇清脩有福相者用之
胡岳渡江工以貌奏鏐歎曰面有銀光竒士也即召見
山堂肆考曰陳季卿遊青龍寺見東壁寰瀛圖指曰
安得自渭達河至家乎有終南山翁在旁笑曰此不難
命折竹葉作舟置圖上令季卿熟視久之覺波浪大起
葉舟漸巨恍然登舟旬餘抵家廻舟来寺時止一更山
翁尚擁褐而坐圖繪寳鑑曰徽宗雅好書畫興學較
藝如取士法作花鳥點睛多用墨漆隠然豆許高出縑
素畫繼曰徽宗閱御府圖畫恩許分賜羣臣皆斷佩
折巾以爭先帝為之笑詞林海錯曰李伯時畫天廏
滿川花放筆而馬死宋稗類鈔曰宋初脩老子廟廟
有唐吳生畫壁一隠士購得之閉門不出者三年廟成
壁當再畫有老畫工就西壁隠士就東壁各畫天帝及
成工来觀初有不許之色漸觀其次迤邐咨嗟擊節及
見輦中人工媿駭下拜曰先生之才不可當也或問之
工曰前驅賤也近侍清貴也至於輦中人則龍姿日表
也此余所知者今先生所畫前驅吾近侍也近侍吾輦
中人也洎觀輦中人其神宇氣象盖吾生平未嘗見者
隠士曰此畫天上人也若爾所畫人間人耳宋孫榖
祥野老紀聞曰郭忠恕畫天外數峯略有筆墨使人見
而心服者在筆墨之外也畫繼曰陳用志善山水宋
復古見其畫曰此畫信工但少天趣耳當先求一敗牆
張絹素朝夕觀之隔素見敗牆之上高平曲折皆成山
水之勢神領意造恍然見有人禽草木飛動往来之象
則随意命筆自然景皆天就不類人為是為活筆見
聞志曰文同墨竹富瀟灑之姿逼檀欒之秀疑風可動
不筍而成又曰東坡得蒲永昇畫水二十四幅每展
觀之則隂風襲人毛髮為立圖繪寳鑑曰李成唐宗
室避地營丘畫師關仝凡煙雲變滅水石幽閒樹木蕭
森山川險易莫不曲盡其妙宋郭熙林泉高致曰畫
亦有相法李成子孫昌盛其山脚地面皆渾厚闊大上
秀而下豐合有後之相也圖繪寳鑑曰徐熙畫花木
禽魚蟬蝶蔬果妙奪造化骨氣風神為古今絶筆揮
塵錄曰宣和中蘇叔黨遊京師忽有人傳旨宣名召叔
黨登車以物障其前約行十餘里抵脩廊入一小殿上
已先坐諭云聞卿是蘇軾之子善畫窠石適有素壁欲
煩一埽黨再拜承命湏臾而成上起身縱觀錫賚極渥
復循廊登輿而出亦不知經從何地但歸来如夢復如
癡也宋王楙野客叢書曰曾雲巢畫草蟲予問何所
傳笑曰某自少時取草蟲籠而觀之窮晝夜不厭又恐
其神之不完也復就草地間觀之於是始得其天方其
落筆之際不知我之為草蟲草蟲之為我也此與造物
生物之機緘盖無以異豈有可傳之法哉圖繪寳鑑
曰米友仁元章子能傳家學煙雲變滅林泉點綴草草
而成不失天真每自題其畫曰墨戲又曰李昭長於
墨竹自云他人以蕭疎為能余以重密為巧吾一派不
讓文湖州也瑯嬛記曰管夫人性嗜蘭梅下筆精妙
不讓水仙有時對庭中脩竹亦自興致不能自休圖
繪寳鑑曰耶律托色從北院樞密使侵宋宋將有因傷
而仆者題子乃繪其状以示宋咸嗟神妙中州集曰
金蘧然子趙滋畫入能品嘗過長清一禪寺僧言五派
傳授圖大不易作滋笑曰易與耳因索筆作圖他日以
舊本證之不差毫末楊升菴集曰金末河冰凍成龜
文又有花卉鳥獸之状巧過繪縷此天畫也元史曰
英宗居東宫大司農逹實布哈畫豳風圖以進帝命置
圖東宫俾太子時時觀省顧元慶雲林遺事曰張士
信使人持絹以幣求倪元鎮畫元鎮怒曰予生不能為
王門畫師即裂其絹而却其幣妮古錄曰倪迂畫可
稱逸品元之能者雖多然率承宋法稍加蕭散耳吳仲
圭大有神氣黃子久特妙風格王叔明奄有前規而三
家未洗縱横習氣獨雲林古澹天然米癡後一人而已
偃曝餘談曰元四大家李派粗硬無士人氣王派虚
和蕭散此又慧能之禪非神秀所及也至郭忠恕馬和
之又如方外不食煙火人另具一骨相者陸深金臺
紀聞曰周元素善畫太祖一日命畫天下江山圖元素
曰臣粗能繪事天下江山非臣所諳陛下東征西伐熟
知險易請規摹大勢臣從中潤色之太祖援毫揮灑畢
顧元素成之元素賀曰陛下江山已定臣無所措手矣
太祖笑而頷之列朝詩小傳曰王履工繪事嘗遊華
山見竒秀天成因屏去畫家舊習作圖四十幅有問何
師曰吾師心心師目目師華山如是而已又曰高濲
畫居逸品有宋生者病瘧濲過之酒酣潑墨寫菊數本
及竒石脩竹寒香飄拂凉風颯然宋躍起視之病霍然
良已王弇州四部稾曰沈周字啟南凡宋元名手一
一能變化出入或謂倣諸家筆意俱奪真獨於倪元鎮
不似盖老筆過之也列朝詩小傳曰何景明為中書
時錢寧方貴倖持古畫造門求題謝曰好畫無汚吾題
也其氣節如此又曰史忠號癡翁嘗訪沈石田於吳
門沈他出堂中有素絹史潑墨成山水不通姓名而去
石田曰此必金陵史癡也又曰顧益卿開府遼陽以
兩箑求董文敏畫一為益卿一為山人王承父乃畫承
父而返益卿簪裾馬上君子未嘗得一筆
畫三
原五彩八物(書曰作繪宗彝者會五彩以作畫也宗彝宗廟彝器畫為文章也又曰予欲)
(觀古人之象日月星辰山龍華蟲注畫此八物於衣服也)成文比象(禮曰五色成文而不)
(亂明傳曰五色比象昭其文也三辰旂旗昭其也五色比象謂車服三辰日月星辰也)彰施
象則(書曰以五采彰施于五色作服汝明左傳則而象之)受采設色(禮白受采)
(下見畫一)善惡難易(家語曰孔子觀於明堂有堯舜桀紂之象各有善惡之状廢興之禮)
(也功韓非曰畫狗馬者難為圖鬼神者易為功)畫虎畫蛇(馬援戒兄子曰學杜季梁)
(不成猶畫虎不成反類狗也國策為蛇畫足)畫堂藻梲(漢太子生於甲觀畫堂子曰)
(臧文仲山節藻梲何如其知也注畫梲為草文也)指趣儀形心匠天
真目想心存手澤筆精增六法三品(南齊)
(謝赫古畫品錄曰畫有六法一曰氣韻生動二曰骨法用筆三曰應物象形四曰随類傅彩五曰經營位置六)
(曰傳移模寫之圖繪寳鑑曰氣韻生動出於天成人莫窺其巧者謂神品筆墨超絶傅染得宜意趣有餘者)
(謂之妙品得其形似而不失規矩謂之能品)八格十門(潛確類書曰畫有八格石老而)
(潤水澹而明山要崔嵬泉宜灑落雲煙出没野徑紆回松偃龍蛇竹藏風雨宣和畫譜曰畫凡十門道釋門)
(人物門宫室門番族門龍魚門山水門畜獸門花鳥門墨竹門蔬果門)三史四聖(唐張)
(彦遠名畫記曰凡人間藏蓄必當有顧陸張吳著名卷軸方可言有圖畫若言有書籍豈可無九經三史顧陸)
(張吳為正經楊鄭董展為三史其諸雜迹為百家功又曰典刑當首虎頭精神故推道子衛協調古探微新)
(可謂四聖)五等六要(又曰夫失於自然而後神失於神而後妙失於妙而後精精之為病)
(也而成謹細自然者為上品之上神者為上品之中妙者為上品之下精者為中品之上謹而細者為中品之)
(中余今立此五等以包六法以貫衆妙也圖繪寳鑑曰畫有六要氣韻兼力一也格制俱老二變異合理三)
(也彩繪有澤四也去来自然五也師學舍短六也)全馬成竹(名畫記曰李伯時工畫馬)
(每過太僕廨舍必終日縱觀至不暇與客語大槩畫馬者必先有全馬於胷中信手落筆自然超妙東坡記)
(曰畫竹必先得成竹於胷中執筆熟視乃見其所欲畫者急起從之振筆直遂以追其所見如兔起鶻落少縱)
(即逝矣)潑絹投縑(朱景元畫斷曰王洽善潑墨故號王墨酒酣之後先以墨潑絹脚蹋)
(手捫随其形象為山為水為石為樹倏忽造化不見其墨汚之處宣和畫譜曰韓幹工畫馬忽一夕有人叩)
(門曰我鬼使也聞君善圖良馬願賜一匹幹立畫焚之他日有送百縑来致謝而卒莫知其所從来則所謂鬼)
(使者也)繪圖影壁(山堂肆考曰宋熙寧七年久旱百姓遷移逃竄鄭俠繪流民圖以獻)
(新宋鄧椿畫繼曰楊惠之塑山水於壁郭熙見之遂出意令圬者以手搶泥於壁或凹或凸俱所不問乾則)
(以墨随其形迹暈成峯巒林壑加之樓閣人物之屬宛然天成謂之影壁)耳鑒臥遊(夢溪)
(筆談曰藏書畫者多取空名偶傳為鍾王顧陸之筆見者爭售此所謂耳鑒名畫記曰宋宗炳嘗歎曰老病)
(俱至名山恐難徧遊惟當澄懷觀道臥以遊之凡所遊歴皆圖於壁坐臥向之)吹雲彈雪
(又曰古人畫雲霑濕綃素點綴輕粉縱口吹之謂之吹雲列朝詩小傳曰陳汝言訪王叔明會大雪欲圖雪)
(景而難於設色汝言沈思曰得之矣為小弓夾粉筆張滿彈之儼如飛舞叔明呌絶)色訣意
匠(孔帖曰周長史偏得色訣常理采色於霤下旋取飛用杜甫丹青引曰詔謂將軍拂絹素意象慘澹經)
(營中)墨暈白描(畫鑑曰花光長老仲仁以墨暈作梅如花影然别成一家所謂寫意者也)
(潛圖繪寳鑑曰趙孟堅善水墨白描確類書曰李公麟工白描人物)八駿六鶴(見聞)
(志曰周穆王八駿圖晉武帝時所得古本乃穆王時畫黃素上為之腐敗昏潰而骨氣宛然逸状竒形實亦龍)
(之類也遂令史道碩摸寫之曰又曰黃筌寫六鶴一曰唳天二曰警露三曰啄苔四舞風五曰梳翎六曰顧)
(步)通靈入神(上詳畫二入山堂肆考曰唐王維字摩詰畫師神名盛開元天寳間)
刺心封臂(宣和畫譜曰顧愷之畫鄰女以棘刺其心而使之呻吟圖繪寳鑑曰戴琬宣)
(政間在翰林恩寵特異工翎毛花竹嘗得入閣供奉後因求者甚衆徽宗聞之封其臂不令私畫故傳世者鮮)
畫隠畫禪(妮古錄曰黃魯直云李侯畫隠百寮底畫隠字未經人用文五峯却有此印)
(又曰董玄宰有印曰畫禪)傳模畫被(見聞志曰獻穆公主喪明仁宗親畫龍樹菩薩命待)
(詔傳模鏤版印施有宣和畫譜曰李公麟字伯時號龍眠居士初喜畫馬道人教以不可習恐流入馬趣公)
(麟悟其旨更為佛道晩得痺疾呻吟之餘猶仰手畫被作落筆状家人戒之笑曰餘習未除不覺至此)
自娱返購(圖畫見聞志曰李成山水寒林神化精靈絶人遠甚開寶中都下王公貴戚屢馳書)
(延請成多不荅學不為人自娱而已或圖繪寳鑑曰明姚緩畫法吳仲圭三絕之亞擘成圖售於人厚價返)
(購之自重如此)原寫龍形圖佛像(葉公好龍居室皆雕畫以寫龍形於是天龍聞)
(之而下葉公驚走乃知所好非眞龍畫後漢書明帝遣使天竺問佛道法遂於中國圖形像焉)增
早入室遠擅場(杜詩曹將軍丹青引曰弟子韓幹早入室亦能畫馬窮殊相又詩曰畫)
(手看前軰吴生遠擅場)無聲詩没骨圖(圖繪寳鑑曰明毛良寫山水師米元章雲)
(霞出没有天然之妙著無聲詩曲盡畫法之奥用圖畫見聞志曰李少保端願有圖一面皆無筆墨惟五彩)
(布成旁題云翰林待詔臣黃居宷等定列上品徐崇嗣畫没骨圖以其無筆墨骨氣而名之)金錯
刀玉畫叉(宣和畫譜曰南唐後主李煜善書畫書作顫筆樛曲之状謂之金錯刀畫亦清爽不)
(凡别為一格故唐希雅初學李氏之錯刀筆後畫竹乃如書法有顫掣之状圖畫見聞志曰張文懿性喜書)
(畫今古圖軸襞積繁夥銓量必當愛護尤勤每張畫必先施帟幕畫叉以白玉為之)倒影牛
走水獺(又曰胡九齡工畫臨水倒影牛人多稱之羣魏氏春秋曰徐邈善畫作走水獺標於水濱獺)
(集焉)蠭蝶至雷雨垂(葆光錄曰王耕善畫牡丹最佳春日張於庭廡間則蠭蝶萃至)
(韋下見杜甫題偃雙松歌)麋鹿姿龍鳳質(山堂肆考曰宋朱元晦贈郭拱辰序)
(云拱辰嘗為予作大小二像宛然麋鹿之姿林野之性東坡贈寫御容妙喜師詩曰平生慣寫龍鳳質肯顧)
(草間猿與獐)傳神竹寫生花(東坡觀過畫竹詩曰老可能為竹寫眞小坡解與竹)
(傳神闌東齋記事曰蜀有趙昌善畫花每晨露繞諦玩手中調色寫之自號寫生趙昌)露天眞
奪造化(圖繪寳鑑曰米芾天眞發露怪怪竒竒枯木松石自有奇思下見畫二)五丈
水三時山(圖畫見聞志曰戚文秀工畫水嘗見傍題云中有一筆長五丈既尋之果有一筆超)
(騰回摺實逾五丈一又曰張詢善畫嘗於昭覺寺大悲堂後畫三壁山川壁早景一壁午景一壁晩景謂之)
(三時山)埽驊騮傳蝴蝶(杜詩曰戲拈秃筆掃驊騮倏見麒麟出東壁宣和畫譜)
(曰唐滕王元嬰善作蜂蝶能巧之外曲盡精理王建宫詞云傳得滕王蛺蝶圖者是也)善命意
俱忘形(又曰道士徐知常畫神仙事蹟明其本末位置有序仙風道骨飄飄凌雲盖善命意者也)
(蒼山谷題黃斌老畫竹詩曰酒澆胷次不能平吐出竹歲崢嶸臥龍偃蹇雷不驚公與此竹俱忘形)
止啼兒下歌女(夷堅續志曰元澮善畫嘗至僧寺畫一婦人乳一小兒於壁間後遇夜有)
(兒啼聲僧怪之以語澮澮笑曰欲止啼甚易耳舉筆添乳入口自此啼聲遂止元和初士人見古屏上婦人)
(下歌曰俜停少女蹋春陽無處春陽不斷腸舞袖弓腰渾忘却蛾眉空帶九秋霜士人叱之忽上屏)六
扇屏八幅障(歴代名畫記曰薛少保稷外祖魏文貞公富有書畫稷銳意摸學善花鳥人物)
(畫鶴尤知名屏風六扇鶴樣自稷始也安又曰張璪工樹石山水嘗畫八幅山水障在長平原里)洗
煩惱奪精神(畫繼曰仲仁住衡州花光山為山谷作梅數枝及煙外遠山山谷乃作詩記卷)
(末雅聞花光能墨梅更乞一枝洗煩惱寫盡南枝與北枝更作千峯倚晴昊又曰朱漸宣和間寫六殿御容)
(俗云未滿三十歲不可令朱待詔寫真恐其奪盡精神也)漆點睛彩塗白(畫繼曰徽)
(宗筆墨天成衆體兼備獨注意翎毛多以生漆點睛隠然豆許高出紙素幾欲活動衆史莫及也又曰西天)
(中印度那蘭陀寺僧多畫佛及菩薩羅漢像以西天布為之先施五藏於畫背乃圖五彩於畫面以金或朱紅)
(作地謂牛皮膠為觸故用桃膠合柳枝水甚堅漬中國不得其訣也)曹吳體褒鄂骨
(張彦遠名畫記稱北齊曹仲達工畫梵像唐吳道子筆勢圜轉而衣服飄舉曹之筆其體稠疊而衣服緊窄故)
(後輩稱之曰吳帶當風曹衣出水影胡銓贈劉琮序曰鄉老劉琮慶先天機清到得金粟筆法恨無褒鄂之)
(丰骨以發其竒逢)貓逼鼠雉驚鷹(圖繪寳鑑曰宋靳青絳之驛卒也遇異人得道)
(畫貓能逼鼠而宣和畫譜曰黃筌成都人以工畫得名資諸家之善筆意豪贍脫去格律廣政癸丑歲嘗畫)
(野雉於八卦殿有五方使呈鷹於殿陛之下誤認雉為生掣臂者數四蜀主孟昶嗟異)寒熱圖
生枯筆(注並見前)十二忌十三科(潛確類書元饒自然曰畫有十二忌)
(一曰布置拍密二曰遠近不分三曰山無氣脈四曰水無源流五曰境無夷險六曰路無出入七曰石止一面)
(八曰樹少四枝九曰人物傴僂十曰樓閣雜錯十一曰濃澹失宜十二曰點染無法畫鑑曰世俗論畫有十)
(三科山水打頭界畫打底)飜雲光卷寒雨(畫繼曰王詵字晉卿尚蜀國公主從事書)
(畫作寳繪堂於私第之東以蓄其所有東坡贈詩云錦囊犀軸堆象牀叉竿連幅飜雲光林子来題文與可)
(山水詩曰經思天邊望歸路錯認江鄉舊洲渚能傳萬里在尺素揮灑秋毫卷寒雨)三花馬
五色筆(圖畫見聞志曰唐開元天寳間世尚輕肥三花飾馬韓幹畫貴戚閱馬圖中有三花馬三花者)
(翦駿為三辮白樂天詩云鳳牋書五色馬鬛翦三花一李總大唐竒事曰廉廣者魯人也因采藥於泰山遇)
(人有若隠士謂廣曰我能畫可奉君法但密藏焉因懷中取出五色筆以授之中都縣李令者性好畫知其事)
(命廣畫廣不得已乃於壁上畫鬼兵百餘状若赴敵其尉趙亦堅命之廣义於趙廨壁上畫鬼兵百餘状若擬)
(戰其夕兩處鬼兵出戰李及趙不敢留遂毁所畫)通神手生春手(炙轂子曰李思)
(訓畫大同殿壁明皇曰卿所畫夜聞水聲真通神佳手也王氏彙苑曰張藻畫松應手生春枝則潤澤如春)
呼眞眞叫竒竒(杜荀鶴松窗雜記曰唐進士趙顔得一軟障圖一婦人甚麗曰世無)
(其人也如可生願約為妻畫者曰此名眞眞呼之百日即必應之應則以百家綵灰酒灌之必活顔如其言遂)
(活下步言笑飲食如常曰謝君召妾願事箕帚終歲生一兒年二歲友人曰此妖也余有神劒可斬之眞眞謂)
(顔曰妾南嶽仙也無何圖妾形呼妾名既不奪君願而疑妾妾不可住言訖攜其子即上軟障嘔出先所飲酒)
(觀舊畫已添一孩子竟圖繪寳鑑曰王元通工山水師李成為人豪逸每畫大叫竒竒數聲乃得意筆也)
三笑圖百戲圖(山堂肆考曰東坡書三笑圖後云近於士人處見石恪畫此圖三人)
(者皆大笑至於衣冠手足皆有笑意馗又曰蜀石恪滑稽玩世畫筆豪放嘗作鬼百戲圖鍾夫婦對案置酒)
(供張果殽及執事左右皆各述其情態前有大小鬼數十合樂呈伎倆曲盡其妙)巾濡墨
髻抵絹(畫鑑曰陳容公儲畫龍得變化之意潑墨成雲噀水成霧醉餘大叫脫巾濡墨信手塗抹然後)
(以筆成之曾不經意而皆得神妙絹名畫記曰王默醉後以頭髻取墨抵於畫)原桓玄竊
畫元君圖畫(顧愷之以一廚畫寄桓玄玄發廚後竊之而緘閉如故愷之直云妙畫通神變)
(化去矣二下見畫)點屏成蠅誤筆成牛(曹不興誤點屏風因就畫為蠅孫權)
(謂是真以手彈之因王獻之善丹青桓温使畫扇筆誤落畫為駮㹀牛甚妙)僧繇點眼
周昉傳神(張僧繇安樂寺畫二龍云點睛即飛去人為點其一湏臾雷霆破壁一龍上天不點睛者)
(猶在)雜色後素䑛筆和墨(周禮凡畫繪事雜五色後素功注云素白采是也)
(下見畫二)象生於意物無遁形擬諸形容象其物
宜容止可觀進退可度增藝畫術畫法畫界
畫(圖畫見聞志曰孟蜀有一術士稱善畫蜀主令於庭之東隅畫野雀一隻俄有衆禽集而噪之令黃筌於)
(庭之西隅畫野雀一隻則無有集禽之噪蜀主問筌對曰臣所畫者藝畫也彼所畫者術畫也潛確類書曰)
(趙集賢子昂教其子雍作界畫云法畫或可杜撰瞞人至界畫未有不用工合法度者)刮造化
窟竊天地工(杜詩畫鶻行曰乃知畫師妙巧刮造化窟司馬君實謝人惠草蟲扇詩曰吳)
(僧畫團扇點綴成微蟲秋毫宛皆具獨竊天地工)遠澹近濃晝見夜隠(唐吳)
(融畫山水歌曰一片石數株松遠又澹近又濃不出門庭三五步望見江山幾萬重海外記曰宋太宗時李)
(至獻畫牛畫則齧草闌外夜則歸臥闌中莫曉其理僧贊寧曰此幻藥所畫南海倭國有蚌淚和色著物晝見)
(夜隠又沃焦山有石磨色染物晝隠夜見)意在塵外色聚毫端(上見畫二李)
(彭詩曰往時李成寫驟雨萬里古色毫端聚人行深藏鳥不度便覺非復鵝溪素)師物師心
得神得骨(宣和畫譜曰范寬始學李成既悟乃歎曰前人之法未嘗不近取諸物吾與其師於)
(人者未若師諸物也吾與其師於物者未若師諸心名畫記曰象人之美張得其肉陸得其骨顧得其神)
圖凌煙閣繪太液亭(名畫記曰閻立本朝廷號為丹青神化貞觀十七年詔畫凌煙)
(閣功臣二十四人圖上自為贊畫唐書曰文宗太和二年自撰集尚書中君臣事蹟命工圖於太液亭朝夕)
(觀覽焉)趙家選場漢帝别室(圖畫見聞志曰梁駙馬都尉趙嵒酷好畫事獨)
(推至鑒嘗令胡翼品第畫府優劣中品以下有未至者即指示醫去其病或用水刷或以粉塗有經數次方合)
(意者時人謂之趙家畫選場畫名畫記曰漢明帝雅好丹青别開室)舞劒助畫擊
鼔成圖(明皇雜錄曰吴道元善畫將軍裵旻請畫天王寺壁道元曰聞將軍善舞劒願作氣以助揮毫)
(旻欣然為舞道元奮筆立成若有神助大孔帖曰張志和善圖山水酒酣擊鼔吹笛䑛筆輙成歷中顧子畫)
(山水布絹於地使數人吹角擊鼔顧子著錦襖錦纏頭飲酒半酣取墨汁寫之)寫貌懸堂
傳神置肆(太平御覽曰唐李寳臣為成德軍節度使謂朱滔使曰聞朱公貌如神願因繪事而觀可)
(乎滔乃圖其形以示之寳臣懸於射堂命諸將熟視之曰朱公信神人也括異記曰成都許畫師善傳神忽)
(一人敝衣顦顇求畫許笑之其人解衣囊易黃道服鹿皮冠白玉簪以手摩面則童顔矣引其鬚應手而黑乃)
(一美丈夫也許驚曰不知神仙降臨道人曰君傳吾神置肆中有求售止取千錢後有識者云此唐神仙朱桃)
(椎也求者輻輳許貪畫值每取二千夢道人曰汝福有限安得過取掌其左頰既寤頭遂偏)玉堂
設檻晶缾增花(圖畫見聞志曰玉堂北舊有董羽畫水筆力遒勁勢若搖動其下一二尺)
(頗為雨壊蘇易簡為學士尤愛重之適受詔知舉將入南宫囑同院韓丕使召名筆完葺之韓乃呼工之赤白)
(者杇墁其半而用朱畫闌檻以承之蘇出見之悵恨累日又曰孫知微字太古畫壽寧九曜令童仁益輩設)
(色其水聖侍從有持水晶缾者因增蓮花於缾中知微既見愀然曰缾所以鎮天下之水吾得之道經今則奚)
(以花為嗟乎畫蛇著足失之遠矣)壁上丹青殿中綵繪(湖海竒聞曰尤孔昭)
(後圃亭壁上有古畫美女孔昭戲曰得伊豈吝千金及中秋賞月酣歌之際一女捧榼進曰妾鄰女也郎君賞)
(月特助清宵之歡孔昭留宿月餘忽不至畫亦亡来唐張讀宣室志曰長安雲花寺殿宇初成有二少年謁)
(曰某善畫者也寺僧欲閱其筆少年曰某兄弟凡七人未嘗畫於長安諸寺寧有蹟乎後一日七人果至各挈)
(綵繪入殿宇約曰從此去七日慎勿啟戶凡六日無聞僧相語曰此必怪也發戶有七鴿翩翩望空飛去殿中)
(綵繪儼若惟西北牖未盡飾焉)雲峰畫範溪山畫笥(圖畫見聞志曰翟院深少)
(為伶官會擊鼔忘其節奏太守面詰之乃曰院深雖賤品天與之性好畫山水向擊鼓次偶見雲聳竒峰堪為)
(畫範難明兩視忽亂五聲山宋王炎題遠山平林圖詩是處溪皆畫笥)蔡邕三美鄭
虔三絶(東觀漢記曰蔡邕字伯喈工書畫善鼔琴年六十一靈帝詔邕畫赤泉侯五代將相於省兼命)
(為贊及書時稱三美獻孔帖曰唐鄭虔善圖山水嘗自寫其詩并畫以明皇署其尾曰鄭虔三絶)解
衣槃薄登樓揮染(圖繪寳鑑曰王洽能潑墨成畫沈酣之後解衣槃薄脫去筆墨畦町)
(自成一種意度寒天中記曰顧駿之建層樓為畫所疾風暴雨烈暑祁並不下筆炎凉皆過天地明朗乃染)
(毫登樓去梯妻子罕見之)王宰真跡惠崇小景(見後杜詩僧山堂肆考曰惠)
(崇善畫鵝雁鷗鷺尤工於小景)寒汀煙渚疊嶂危峰(潛確類書曰荆公詩注云)
(僧惠崇善為寒汀煙渚瀟灑虚曠之状館又曰李成營丘人善畫山水林木當世稱為第一史劉鰲見成山)
(水圖愛之有詩曰六幅冰綃挂翠庭危峯疊嶂鬭崢嶸却因一夜芭蕉雨疑是巖前瀑布聲識者以為實錄)
六馬滚塵五龍生霧(龍城錄曰唐寧王善畫馬花萼樓壁上冇六馬滚塵圖明)
(皇最愛玉面花驄謂風駿霧鬛纖悉備具後壁上止存五馬信知神物變化不測也文苑彙雋曰唐吴道子)
(畫殿内五龍鱗甲飛動每天將大雨即生煙霧)纖意新意至藝絶藝(圖畫見聞)
(志曰僧居寧妙工草蟲梅聖俞贈詩云草根有纖意醉墨得已熟又謝赫古畫品錄曰顧駿之始變古則今賦)
(彩製形皆創新意若庖犧始更卦體史籀初改書法覩又曰劉永徧求諸家山水采其所長而傚之一日復)
(關仝畫俄歎曰是乃得名至藝者乎宣和畫譜曰侯翌學吴道子作道釋落墨清駛行筆勁峻峭拔而秀絢麗)
(而雅畫家之絶藝也)金碧輝映峰巒清深(圖繪寳鑑曰李思訓官至左武衛大)
(將軍畫皆超絶尤工山水林泉筆格遒勁得湍瀨潺湲煙霞縹緲難寫之状用金碧輝映為一家法又曰董)
(源樹石幽潤峰巒清深議者謂得山之神氣)形影自分向背不失(圖繪寳鑑)
(曰劉宗道作照盆孩兒以手指水影影亦相指形影自分畫繼曰程堂好畫鳳尾竹其梢極重作回旋之勢)
(而枝葉不失向背)日中月季正午牡丹(又曰徽宗建龍德宫成圖畫屏壁皆)
(極一時之選上一無所稱獨顧壺中殿前柱廊拱眼斜枝月季花問畫者為誰褒錫甚寵皆莫測上曰月季鮮)
(有能畫者盖四時朝暮花橤葉皆不同此作春時日中者無毫髮差故厚賞之歸田錄曰歐公得一古畫牡)
(丹下有貓吴正肅公一見曰此正午牡丹也其花披哆而色燥此日中時花也貓眼朝暮不同黑睛如線乃正)
(午貓眼也)現相觀音應運羅漢(畫繼曰僧智平畫觀音南商毛大節得其像以)
(歸過海風浪大作開展懇祈光相忽現如大月輪良久之間已數千里圖畫見聞志曰王齊翰工畫佛道人)
(物開寳末有步卒李貴入佛寺得所畫羅漢十六軸尋為商賈劉元嗣購得齎入京師復於一僧處質錢後僧)
(以過期拒贖因成爭訟時太宗尹京督出其畫覽之嘉歎遂留畫厚賜而釋之經十六日太宗登極後名應運)
(羅漢)十光佛像六殿御容(宣室志曰興福寺有隋朝佛堂蔡生畫十光佛於北)
(壁貞觀初寺僧以年月稍久欲新其製忽一日有僧十人俱白晳清瘦貌甚古相次而来列席食畢偕起入堂)
(忽不見羣僧相顧驚歎者久之因視北堂中十光佛其風度與十人果同自是不敢毁其堂且用旌十光之異)
(也前下見)無朝市氣得滄洲趣(圖繪寳鑑曰王齊翰金陵人事江南李後)
(主畫多思致好作山林丘壑隠巖幽广無一點朝市風埃氣圖繪見聞志曰皇弟嘉王畫墨竹圖位置巧變)
(復愛状鰕魚蒲藻筍籜蘆花雖居紫禁之中頗得滄洲之趣)夙世餘習前身畫
師(宣和畫譜曰李得柔祖守濮州有道士尹可元者犯法當死因緩之以免尹妙丹青臨羽化日自念云願)
(生李族以報厚德後得柔母夢一黃冠来扣門寤果生子今得柔是也得柔幼喜讀書工詩文至於丹青之技)
(不學而能益騐其夙世之餘習焉身王摩詰工畫嘗自製詩曰當世謬詞客前應畫師)成則驚
人出遠無對(圖畫見聞志曰五代韋道豐江夏人善畫寒林逸思竒僻不拘小節當代珍之)
(然經歲月方成一圖成則驚人下見後黃庭堅詩)醉中灑壁醒後畫地(筆談)
(曰永嘉僧釋仁善畫松一日夢見四百條龍自是畫松臻於神妙每醉揮墨醒後乃補之形状極於竒怪嘗醉)
(永嘉市中顧竹壁取拭盤布濡墨灑其上来日少增脩為狂根枯枿人服其神東齋記事曰蜀李懷衮善畫)
(山水雖夜中酒醒或睡覺得意時急起畫於地遲明寫之則優於平居所畫也)精神清潤
態度纖濃(圖繪寳鑑曰趙伯駒字千里善山水花禽竹石尤長於人物精神清潤能别状貌使人望)
(而知其詳也圖宋岳珂桯史曰李龍眠所作賢已態度纖濃曲盡其妙)咄咄逼真多
多益壮(圖繪寳鑑曰元陳琳善山水人物花鳥俱師古人無不臻妙見畫臨摸咄咄逼真論者謂宋南)
(渡二百年工人無此手也淵圖畫見聞志曰郭熙工畫山水寒林施為巧贍位置深雖復學慕營丘亦能自)
(放胷臆巨障高壁多多益壮今之世為獨絶矣)畫家三祖畫師三靄(山堂肆考)
(曰晉以来顧長康張僧繇陸探微所畫通神為畫家三祖又曰沙門元靄又有李靄之居金波亭號金波處)
(士又有李靄俱善畫號畫師三靄)禱獅瘧愈唾姬病痊(八朝窮怪錄曰顧光)
(寳能畫有陸溉患瘧經年不療光寶乃以墨圖一獅子令於戶外牓之謂曰此出手便靈異可虔誠致禱明日)
(當有騐溉令家人焚香拜之是夕戶外聞有窸窣聲明日所畫獅子口中臆前有血淋漓溉病乃愈南史曰)
(劉瑱字士温妹為齊鄱陽王妃伉儷甚篤王為齊明帝所誅妃追傷遂成痼疾醫所不療有陳郡殷蒨善寫人)
(面瑱乃令畫王像並圖王平生寵姬共照鏡如欲偶寝状密使媪示妃妃見畫乃唾之罵曰故宜其早死也於)
(是情遂歇病亦痊)盧舍那光維摩詰光(名畫記曰張僧繇畫盧舍那佛像夜)
(恒有光發於屋壁疏又曰興寧中瓦官寺初置僧衆設會請朝賢鳴刹注其時士大夫莫有過十萬者長康)
(直打刹注百萬長康素貧衆以為大言長康曰宜備一壁遂閉戶畫維摩詰一軀工畢將欲點眸子乃謂僧曰)
(第一日觀者請施十萬第二日可五萬第三日可任例責施及開戶光照一寺施者填咽俄而得百萬錢)
不古不今半隠半見(圖繪寳鑑曰駙馬都尉王詵能畫學李成山水清潤可愛又作)
(著色山水師唐李將軍不古不今自成一家竹畫繼曰薛判官者不得其名浮休題其所作秋溪煙云深墨)
(畫竹竹明白澹墨畫竹竹帶煙高堂忽爾開數幅半隠半見如自然)無墨無筆有畫
有詩(邵氏聞見錄曰荆浩云山水之學吴道子為有筆無墨項容有墨無筆王維李思訓之流不數也)
(蘇東坡曰味摩詰之詩詩中有畫觀摩詰之畫畫中有詩)模寫紙窗影落縑素
(圖繪寳鑑曰西蜀李夫人月夕獨坐南軒竹影婆娑可喜即起揮毫濡墨模寫紙窗明日視之生意俱足宣)
(和畫譜曰端獻魏王夫人王氏以澹墨寫竹整整斜斜曲盡其態見者疑其影落縑素之間也)不可
貨取難以強求(顧元慶雲林遺事曰元鎮晩年流落泊然居貧有富人厚幣䞇謁乃笑曰)
(若亦知有我乎及出扇索畫元鎮不悅裂其幣曰吾畫不可以貨取也畫繼曰張昌嗣作竹必乘醉大呼然)
(後落筆不可求或強求之必詬罵而走)恥為畫師號為畫聖(宣和畫譜曰唐)
(太宗與侍臣泛舟春苑池見異鳥容與波上喜見顔色詔坐者賦詩召閻立本寫焉閣外傳呼畫師閻立本時)
(立本已為主爵郎中俯伏池左研吮丹粉顧視坐者媿而汗下歸戒其子曰吾少讀書文辭不減儕輩今獨以)
(畫見召遂與厮役等若曹慎毋習下見上文)自作一格獨成一家(圖繪寳鑑)
(曰道士蕭太虚墨竹墨梅有山林清幽氣象題名作隂文篆字於石上如石刻然自作一格清竒可愛又曰)
(王冕墨梅萬橤千花獨成一家)難寫精微兼移情性(山堂肆考曰宋胡邦衡云)
(畫莫難於寫真非寫形似之難寫心之精微為難也汾畫斷曰郭汾陽壻趙縱令韓幹周昉各為寫真一日)
(陽指問女曰何者最似曰兩畫總似前畫得趙郎形貌後畫兼移其神思情性笑語之姿)釜中龍
躍壁上馬鳴(孔帖曰南唐時有蒼頭持龍水圖求貨或得之將練以為服忽釜中霧起見二)
(龍騰躍穿壁而去必名畫記曰北齊楊子華畫馬於壁每夕聞啼齧有長嘶聲)天與清新
筆存蒼潤(東坡詩曰詩畫本一律天工與清新應沈啟南詩曰筆蹤要是存蒼潤畫法還入)
(冇無)不事小巧尤工遠勢(圖畫見聞志曰五代李坡善畫竹氣韻飄舉不事小)
(巧比杜詩曰尤工遠勢古莫咫尺應湏論萬里)清江碧岫賸水殘山(圖繪)
(寳鑑曰戰悳淳工著色山水人物甚小青衫白袴烏巾黃履不遺毫髮紅花綠柳清江碧岫一扇之間有十里)
(光景遠又曰郭文通善山水布置茂密長陵最愛之有言馬夏珪者輙斥之曰是殘山賸水宋偏安之物也)
莊周垂綸彭祖觀井(註見上文祖山堂肆考曰宋陳靖作彭觀井圖銘淳化)
(中予將命之狄丘道由彭門有客得彭祖觀井圖以為貺中有臺榭人物山水森然繪事之工予無所取所慕)
(者惟彭氏面井而覆之以輪背樹而纜之以繩凭杖斂躬跼蹐而迎視兢兢然若將墜也嗚呼古人臨事而懼)
(有若是與)鬭牛掉尾飛雁展頭(仇池筆記曰有藏戴嵩牛鬭圖與客觀者旁有)
(一牧童曰牛鬭力在前尾入兩股間今尾掉非也無又曰黃筌畫飛雁頭足皆展不知飛鳥縮頭則展足兩)
(展者)崔白翎毛趙昌花果(山堂肆考曰濠梁崔白雖以敗荷鳬雁得名然尤精)
(於花竹翎毛畫圖繪寶鑑曰趙昌廣漢人善花果名重一時)輕煙遠岫薄靄平
林臺閣古雅人物清竒張圖雲韶院援毫金
波亭(圖畫見聞志曰保夀寺本高力士宅時李涿性好竒古嘗與寺僧同觀寺庫中舊物於破甕内得張)
(宣所畫石橋圖乃明皇賜力士因留寺中後傳入禁中宣敕取之帝好古一見夫悅命張於雲韶院見上畫)
(師三靄注)墨池三兩花鳳樓十八怨(妮古錄曰趙魏公秀王之後子仲穆)
(作墨蘭張伯雨題云滋蘭九畹空多種何似墨池三兩花近日國香零落盡王孫芳草徧天涯仲穆聞之不復)
(作蘭鼎圖畫見聞志曰王士元畫法特高有伊尹負鳳樓十八怨四時山水等圖傳於世)起雙
龍於霧外映五彩於水中每留素以成雲或借
地而為雪怪石虎蹲於路隅瀑布練飛於林表
覽花蝶而發餘思養蟲魚以資異趣麗組長纓得
威儀之撙節柔姿綽態盡容止之幽閒十月車徒
流水浮雲之勢百年時景南鄰北里之娛飛觀層
樓間以喬林嘉樹碧潭素瀨糅以芳草新英中遺
巧飾含毫擅乎六長外若混成破墨得其三昧倚
牆寫景具丘壑於胷中入殿呈圖挾風濤於筆底
拂霧吟風瀟灑極檀欒之状駢柯攢影輪囷盡偃盖
之形錦囊犀軸象牀堆希世之珍粉本生綃寳蹟
擁通神之玩
畫四
增三古(太平御覽曰名畫記以漢魏三國為上古以晉宋為中古以齊梁北齊後魏陳後周為下古)
留天地位(郭熙林泉高致曰凡經營下筆必合天地何謂天地如一尺半幅之上上留天之位)
(下留地之位中間方立意定景)神盤意豁(又曰畫之處所湏冬燠夏凉宏堂邃宇畫之志思湏)
(百慮不干神盤意豁)三停九似(圖畫見聞志曰畫龍者析出三停自首至膊膊至腰腰至尾也)
(分成九似角似鹿頭似駝眼似鬼項似蛇腹似蜃鱗似魚爪似鷹掌似虎耳似牛)縑作帷囊
(名畫記曰董卓之亂山陽西遷圖畫縑帛軍人皆取為帷囊)戴逵隠帳(畫繼曰戴逵嘗畫佛)
(像而自隠於帳中人有所臧否輙竊聽而隨改之)左圓右方(張鷟朝野僉載曰元嘉少聰俊)
(左手畫圓右手畫方口誦經史目數羣羊兼成四十字詩足書一絶六事齊舉號神仙童子)地獄
變相(名畫記曰張孝師曾死復蘇具見冥中事故吳道子見其畫因號為地獄變相名畫錄曰長安景公)
(寺吳道子畫地獄變相都人咸觀懼罪脩善兩市屠酤經月不售)圖鍾馗像(宋沈括補筆談)
(曰明皇痁將踰月巫醫不能治一夕夢二鬼一大一小其小者竊太真紫香囊及上玉笛繞殿而奔其大者戴)
(帽衣藍裳袒一臂鞹雙足乃刳小者□擘而噉之奏曰臣鍾馗氏即武舉不捷之士也誓與陛下除天下妖孽)
(夢覺痁即瘳乃召吳道子圖之道子承旨恍若有睹立圖以進上瞠視久之撫几曰是卿與朕同夢耳何肖若)
(此哉)吳装(圖畫見聞志曰吳道子所畫牆壁卷軸落筆雄勁而傅彩簡澹至今畫家有輕拂丹青者)
(謂之吳装)僧房破具(盧氏雜說曰吳道子嘗訪僧僧不禮遂於壁上畫驢一頭一夜僧房家具)
(盡蹋破惱亂不堪僧知是道子為之懇塗却畫乃已)木劒帷帽(名畫記曰吴道子畫仲由戴木)
(劒閻令公畫昭君著帷帽不知木劒創於晉代帷帽興於本朝舉此凡例亦畫之病也)岐王石
(元伊世珍嫏嬛記曰王維為岐王畫一大石信筆塗抹自有天然之致王寳之置罘罳閒獨坐注視作山中想)
(悠然有餘趣數年之後風雨飛去)韋四足(畫斷曰韋無忝以畫馬異獸擅名時稱韋四足曾貌)
(外國所獻獅子酷肖其真後獅已放歸本國持圖觀覽百獸皆懼)風雲隨筆(明皇雜錄曰開)
(元中於龍池新創一殿召馮紹正畫壁紹正先於西壁畫素龍竒状蜿蜒如欲振躍繪事未半風雲隨筆而生)
鍾隠畫鷂(見聞志曰鍾隠欲師郭乾暉筆法不得乃變姓名趨汾陽之門服勤累月乾暉不知)
(也一日隠畫一鷂於壁乾暉驚曰子得非鍾隠乎隠再拜具道所以乾暉喜曰孺子可教也乃善遇之丈席以)
(講畫道隠遂馳名)放筆奪真(圖畫見聞志曰梁相國于競善畫牡丹幼年從學因覩舍前牡)
(丹盛開命筆倣之不浹旬奪真矣後有人贈詩曰看時人步澀展處蝶爭来)雙栢一石(唐李)
(約集曰有士人家藏張璪松石障士人云亡兵部李員外約知而購之其家弱妻已練為衣裏矣惟得兩幅雙)
(柏一石在焉嗟惋久之)裂鮫綃(宣和畫譜曰張璪字文通善畫松石山水孫何嘗有詩曰誰知)
(張璪工松石擬裂鮫綃畫作圖)遊戲丹青(圖繪寳鑑曰姚思元作紫微二十四化皆所以警悟)
(世俗非止遊戲丹青而自娱悅者)夢中神授(名畫記曰吴恬有畫山水錄記平生所畫者凡)
(百餘面自云初夢寐有神人指授畫法)墜筆成畫(圖畫見聞志曰高道興用筆神速觸類皆)
(精時諺云高君墜筆亦成畫)二藝爭鋒(又曰唐末處士孫位於成都應天寺門左壁畫坐天)
(王部從筆鋒狂縱至孟蜀時有匡山處士景煥覩位畫激發高興遂畫右壁天王以對之二藝爭鋒一時壮觀)
工畫龍水(圖繪寳鑑曰孫位改名遇工畫龍水光啟中畫應天寺壁勢若飛動)南本
畫火(圖畫見聞志曰張南本精畫火嘗於成都金華寺大殿畫八明王時有一僧遊禮至寺整衣升殿驟)
(覩炎炎之勢驚怛幾仆)八年不就(宣和畫譜曰曹仲元嘗於建業佛寺畫上下坐壁凡八年)
(不就李氏責其緩命周文矩曰仲元繪上天本樣非凡工所及故遲遲如此)亡言師(名畫錄曰)
(李成得張璪一軸玩之數日云未盡善遂出意寫蜀景山川平遠心師造化意出前賢每含毫素必有新竒好)
(事得之為箱篋珍後學得之為亡言師)夜宴圖(宣和畫譜曰韓熙載以貴游世胄不復拘制偽)
(主李氏頗聞其荒縱欲見尊爼間觥籌交錯之態乃命顧宏中夜至其第竊窺之目識心記圖繪以上遂傳有)
(韓熙載夜宴圖)古畫補足(名畫錄曰蜀王夜夢一人立於殿階跂一足曰請脩理之翌日檢他)
(籍見古畫即前夕所夢者故絹穿損左足遂命蒲師訓重脩此足蜀主復夢前神謝曰吾足履矣)得
手應心(宋郭思畫論曰諺云黃筌富貴徐熙野逸不惟各言其志盖亦耳目所習得之於手而應於心)
(也)丹青參商(見聞志曰蜀先主既下蜀謁僖宗御容於時繪壁百寮塗去田令孜陳太師二)
(人先主曰吾與田陳本無讐恨圖覇之道彼此血刃豈與丹青為參商乎)鋪殿花(又曰江南徐熙)
(輩有於雙縑幅素上畫叢豔疊石傍出藥苖雜以禽鳥蠭蟬之妙乃是供李主宫中挂設之具謂之鋪殿花)
刀頭燕尾(又曰趙元輔工畫佛道兼精蕃馬筆鋒勁利名刀頭燕尾)張飛鼠(洞天)
(清錄曰石恪作飛鼠張之則鼠不入室)不守繩墨(圖繪寳鑑曰石恪工佛道人物始師張南)
(本技進益縱逸不守繩墨多作戲筆人物詭形殊状惟面部手足用畫法衣紋皆粗筆成之)賢已
圖(宋岳珂桯史曰李龍眠所作賢已圖見者皆歎賞以為卓絶適東坡睨之曰龍眠天下士顧乃效閩人語)
(耶衆怪請其故曰四海語音言六皆合口惟閩音則張口今盆中皆六一猶未定法當呼六而疾呼者乃張口)
(何也龍眠聞之亦笑而服)風鳶引線(見聞志曰郭忠恕善畫屋木林石格非師授有設紈素求)
(圖畫者必怒而去有富人子喜畫日給醇酎屢以情言忠恕取紙一軸首畫一丱角小童持線車紙窮處作風)
(鳶中引一線長數丈富家子不以為竒遂謝絶)神仙狂筆(東坡詩曰聞說神仙郭恕先醉中狂)
(筆勢瀾翻)李成皴法(宋米芾畫史曰王詵學李成皴法以金碌為之似古今觀音寳陀山状作)
(小景亦墨作平遠皆李成法也)三家山水(圖畫見聞志曰畫山水惟營丘李成長安關仝華原)
(范寬智妙入神才高出類三家鼎峙百代標程)春江曉景(石林燕語曰郭熙於學士院畫春江)
(曉景為最工)構亭張圖(又曰丁晉公典金陵陛辭之日真宗出八幅袁安臥雪圖諭晉公曰)
(卿到金陵日可選一絶景張此圖晉公至金陵乃於城之西北隅構亭曰賞心遂施圖於巨屏到者莫不以此)
(為佳觀)潛寫御容(宣和畫譜曰武宗元特喜丹青嘗於西京上清宫畫三十六天帝其間赤)
(明和陽天帝潛寫太宗御容以宋火德王故也真宗幸上清宫忽見御容驚曰此真先帝也遽命焚香再拜)
江神留畫(畫史曰嘉祐中一貴人使江南攜韓幹馬一匹行及回渡采石磯風大作三日不得)
(過於是禱於中元水府廟是夕夢神告留馬當相濟翌日詣廟獻之風遂止乃渡)雨脚(宣和畫譜)
(曰僧巨然所作雨脚如有爽氣襲人)眉後三紋(東坡傳神記曰吾嘗見僧維真畫曾魯公像初)
(不甚似一日往見公歸而喜曰吾得之矣乃於眉後加三紋作俯首仰視眉揚而頞蹙者遂大似)洗
綺紈習(宣和畫譜曰宗室士雷以丹青馳譽於時作雁鶩鷗鷺溪塘汀渚有詩人思致盖胷次洗盡綺)
(紈之習故幽尋雅趣落筆與畫工並馳)鸞鳳鴛鴦手(又曰宗婦曹氏雅擅丹青嘗畫桃溪)
(柳岸圖極妙有品題者曰詠雪才華稱獨秀廻文機杼更誰如如何鸞鳳鴛鴦手能寫桃溪柳岸圖)索
燭對畫(又曰劉常善畫花竹名重江左時米芾赴書學博士過金陵有以常所畫折枝桃花獻者芾置)
(之屏間坐臥其下夜索燭與對若相晤言賞歎累月)圖孔雀(畫繼曰徽宗見孔雀欲升藤墩召畫)
(院衆史圖之皆未稱旨上曰孔雀升高必先舉左衆史咸歎服)塗牖穴屋(后山談叢曰宣城包)
(鼎每畫虎埽溉一室屏人聲塞門塗牖穴屋取明一飲斗酒脫衣據地臥起行顧自視真虎也復飲斗酒取筆)
(一揮意盡而去不待成也)東坡墨竹(畫繼曰蘇東坡作墨竹從地一直起至頂或問何以不逐)
(節分曰竹生時何嘗逐節生耶)以篆筆畫(畫史曰章友直善畫龜蛇以篆筆畫亦有意又能以)
(篆筆畫棋盤筆筆相似)畫水掀壁(畫繼曰閭丘秀才長於畫水自成一家嘗畫五嶽觀壁凡)
(作水先畫浪頭然後畫水紋驚濤洶涌勢欲掀壁)三朵花(又曰房州有異人常戴三朵花莫知)
(其姓名郡人因以三朵花名之能自寫真東坡作詩曰畫圖要識先生面試問房陵好事家)皆草
書法(元鄭元祐遂昌雜錄曰宋僧子温日觀居葛嶺瑪瑙寺人但知其畫蒲萄不知其善書也今世傳葡)
(萄多假其真者鬚葉枝梗皆草書法也)燕家景(畫繼曰燕文季工畫山水清雅秀媚嘗作四時)
(景畫院謂之燕家景)為措大殃(又曰宣亨辭徽宗去京命畫者甚衆頗厭苦之每云上嘗戒我)
(勿出必為措大所殃今果然也)雨餘螮蝀(又曰眉山道士羅勝先善山水有古意又作雨餘螮)
(蝀可觀)心草蟲(又曰覺心字虚静初作草蟲南僧稱為心草蟲)章得象(歐陽修歸)
(田錄曰章郇公得象與石資政中立素相友善而石喜談諧嘗戲章云昔時名畫有戴嵩牛韓幹馬而今有章)
(得象也)觀音真相(圖繪寳鑑曰賀六待詔家世專畫觀音至其身於藝尤工忽觀音化為匄)
(者求畫遂得真相其名益彰)兩京絶筆(畫繼曰韓若拙善作翎毛每作一禽自觜至尾足皆)
(有名而毛羽皆有數政宣間兩京推為絶筆)河東三絶(又曰河東稱三絶者路臯橐駝郝章)
(人馬張遠山水也)趙家船(又曰趙孟堅常乘一舟挾雅玩之物吟弄忘寝食過者望而知為趙)
(家書畫船也)無根樹(又曰米友仁元章之子也所作畫甚自秘重雖親舊間亦無緣得之衆嘲)
(曰觧作無根樹能描濛鴻雲如今供御也不肯與閒人)六館二妙(圖繪寳鑑曰建寧艾淑善)
(畫竹與陳所翁同舍畫龍俱得名時稱六館二妙)横塘野景(又曰處士朱象先嘉泰間人號)
(西湖隠士作人物山水横塘野景以畫易酒日在醉鄉)一筆畫(又曰趙子雲能作一筆畫凡寫)
(人面及手描畫頗工至衣摺則如草符篆一筆而就盖不欲蹈襲自成一家耳)寫真神妙(集事)
(淵海曰耶律尼嚕字海蘭六院額爾竒木巴固濟之後風神爽秀工於畫以寫真召拜同知南院宣徽事使宋賀)
(正寫宋仁宗容以歸遼道宗清寧間復使宋宋主賜宴缾花隔面未得其真陛辭僅一視及境以像示餞者駭)
(其神妙)墨戲(圖繪寳鑑曰海陵王嘗作墨戲喜畫方竹)寶書玉軸(張翥題李早三)
(馬圖曰金源六葉全盛年明昌政似宣和前寳書玉軸充内府時以李早方龍眠)作鉤勒法
(圖繪寳鑑曰張遜吴郡人善畫竹作鉤勒法妙絶當世)胷中逸氣(顧元慶雲林遺事曰倪元)
(鎮嘗自題畫竹云余之竹聊以寫胷中逸氣耳豈復較其似與非葉之繁與疎枝之斜與直哉)數年
一幅(劉昌懸笥𤨏探曰王孟端中書山水名筆嘗退朝黔國公呼之不應謂同行者曰此必與我索畫耳)
(黔公又造其第求之數年始作一幅曰吾不可直寄黔公其西賓吾故人也吾寄之待彼與求耳)聞
簫寫竹(列朝詩小傳曰王紱工畫每遊覽遇長廊素壁輙索酒引滿淋漓埽灑有投金帛購片楮者則)
(拂袖而起嘗在京邸月下聞簫聲明日往訪其人寫竹以贈曰我為簫聲来以簫材報之其人持紅氍毺為餽)
(乞再寫紱大笑裂前畫而還其餽)八面生動(圖繪寳鑑曰李在莆田人山水細潤者宗郭熙)
(豪放者宗夏珪馬遠其人物評者謂八面生動故四方重之)
御定淵鑑類函卷三百二十七
