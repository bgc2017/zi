欽定四庫全書
御定淵鑑𩔖函卷一百四十四
政術部二十三(功勲總載命讓功賜伐功詐功錫賞)(銘功)
功勲總載一
原鑄器鏤石(周禮司勲職鑄器銘勲鄭注云勲功也有功者鑄器以銘之蔡邕橋玄鼎銘)
(曰鮮卑入塞河朔虔劉度遼將軍始受旌斿鋋鼔之任鮮卑歛跡視事三年烽燧爰息弓不受彄馬不帶纓是)
(用鏤石文武之勲)定國獻王(說文以勞定國曰功獻功於王)保庸
嘉績(周禮太宰以八統馭萬民五曰保庸注安有功也書嘉乃丕績)書勞旌伐
(傳公至自晉孟獻子書勞於廟且旌君伐注伐功也)制禄報封(周禮以庸制禄則人)
(興功注以禄賞功則人勸也曲禮成王以周公為有勲勞於天下封於阜報功)奏膚尸
大(以奏膚功注奏為也膚大也也榖梁云卑不尸大功注尸主)方鳩眀試(書方鳩僝)
(功僝具也服又明試以功車以庸)帝念予嘉(書維帝念功予嘉乃勲)告成
稽緒(書告厥成功稽其功緒)在泮貪天(在泮獻功己貪天之功以為力)
圖閣藏廟(漢志圖功臣於麒麟閣泰漢高與功臣剖符作誓曰黃河如帶山如礪功不)
(絶丹書鐡契金匱石室藏之宗廟也)主司勲銘彛器(周禮司勲上士二人注主封賞)
(銘東都賦勲彛器)加于時疑惟重(書功加于時時當時也又功疑惟重)
全關中定天下(史記云漢五年定天下論功以蕭何第一曰漢與楚相争滎陽數亡山東)
(蕭何常全關中此萬世之功也馳後漢書云皇甫嵩之徒功定天下之半聲四海之遠)若丘山
著金石(光武下馮異璽書曰虜兵猥下征西功若丘山猶自以為不足孟之反之奔而殿亦何異)
(也立杜篤吳漢誄云死而不朽名丹書功著金石與日月俱)勒銘燕然立柱林
邑(燕然山銘曰鑠王師兮征荒裔勦凶虐兮截海外夐其邈兮亘地界封神丘兮建隆碣熙帝載兮振萬世)
(兩喻益期箋云馬文淵立銅柱於林邑以表功)范睢已極曹參最多(史記)
(蔡澤說范睢曰君相秦計不下几席謀不出廊廟坐制諸侯使天下皆畏秦君之功極矣成功之下不可久處)
(君熟計之被又云漢定天下受封奏位次曰平陽侯曹参身七十創攻城略地功最多宜第一)無
廢二勲不任三公(臧武仲曰苟守先祀無廢二勲謂祖文仲及宣叔之勲光武以吏)
(事責三公故不任功臣)銘於太常藏於盟府(周禮有功者司勲銘於王之太)
(常左下見傳)紀於旌旗鏤於金石(書厥有成績紀于太常注太常旌旗也)
(下見文子)舍爵策勲列功覆過(上見左傳傳下見漢陳湯)汗馬
之勞横草之功(漢高錄功欲先蕭何諸將曰何無汗馬之勞云云終軍言無横草之功)
(得列宿衛)輸力計功(左傳)戡難書之竹帛茂勲銘於
鼎鐘藺生收功於章臺驃騎發跡於祁連(揚雄文)
效錐刀之用立毛髮之功展犬馬之效立方寸之績
(並文選)周宣之代國人歌方叔之功列於周雅漢武
之朝詞臣美充國之績興於漢頌增丕績奮庸(上詳)
(嘉績注熙尚書曰有能奮庸帝之載)藏鐡契被金甲(上詳藏廟注冊府元龜)
(曰高祖武德四年秦王平王世充竇建德凱旋親被黃金甲陳鐡馬萬餘騎甲士十三萬人前後部鼔吹俘三)
(偽主及隋神器輦輅獻於太廟帝大悅行飲至禮以享焉)破竇建德擊王世充
(冊府元龜曰叚志玄武德初以光禄大夫從劉文静拒屈突通於潼關後從討王世充破竇建德功又居多)
(又曰尉遲敬德武德中以秦王右一府統軍從太宗擊王世充又從討劉黑闥於臨洺敬德率壯士犯圍而入)
(大破賊陣巳又從破徐圓朗累有戰功)抗軌俱預犨昶為首(冊府元龜曰竇)
(抗為左武候大將軍從太宗平薛舉勲居第一又從征王世充及東都平冊勲太廟者九人抗與從弟軌俱預)
(焉朝廷榮之孟又曰梁趙犨弟昶初為陳州防遏都指揮使黃巢將楷擁衆據項城縣昶與兄擊破之擒楷)
(以歸其後連日交戰無不應機俘斬未嘗小衂朝廷紀勲一門之中叠加爵秩當時征鎮之内言忠勇者言守)
(禦者言功勲者言政事者皆以犨昶為首)近世所未有他人不足當(孔帖)
(曰李愬父晟入京師市不改肆及愬平蔡亦如之功名之竒近世所未有又曰五代裴廸梁太祖自岐還將)
(吏皆賜迎鑾叶贊功臣太祖目廸曰叶贊之功惟裴公有之他人不足當也)
功勲總載二
原懋賞(書功懋懋賞)厚賞(又功多有厚賞)增功宗(又曰今王即命曰記功宗)
(以功作元祀惟命曰汝受命篤弼丕視功載)原以功詔禄(周禮司士職云以德詔爵以功)
(詔禄以能詔事以久奠食案鄭注云德謂賢者食稍食也賢者既爵乃禄之能者事成乃食之)以庸
制禄(又大司徒職云以庸制禄則民興功鄭注云庸功也爵以顯賢禄以賞功)王功曰勲
(輔成王業若周公也)國功曰功(保全國家若伊尹也)民功曰庸(法施於民若后)
(稷也)事功曰勞(以勞定國若禹也)治功曰力(制法成治若臯陶也)戰
功曰多(克敵出竒若韓信陳平也)五曰議功之辟(周禮八辟也)七曰
議勤之辟(皆謂有功議其罪也)祭於大烝(周禮司勲職云有功者祭於大烝司勲詔)
(之鄭注云死則于烝先王祭之詔謂告其神以辭也)增申伯之功(詩云申伯之功召伯是營)
(登是南邦世執其功)名偕(禮名與功偕)程功績事(禮記)成績(尚書云王)
(若曰嗚呼君牙惟乃祖乃父世篤忠貞服勞王家厥有成績紀于太常)子孫不忘(左傳云夫)
(有勲而不廢有績而載奉之以土田撫之以彛器旌之以車服明之以文章子孫不忘所謂福也)原
士伯之功(左傳云晉荀林父滅潞晉侯賞士伯以瓜衍之縣曰吾得狄土子之功也注云邲之敗晉)
(侯欲殺林父士伯諫而止)狐趙之勲成季之勲銘於景鐘(國語)
(晉以彘季屏其宗使令狐文子佐之曰昔克潞之役秦來圖敗晉功魏顆以其身郤退秦師於輔氏親止杜回)
(其勲銘於景鐘)禄勲合親(傳)名掛(史筆)隨何之功(史記云項籍死)
(天下定上置酒鄙隨何之功謂何腐儒隨何曰陛下攻彭城楚王未去能取淮南乎上曰不能何曰何使淮南)
(至如陛下意是何之功也陛下謂為腐儒何也上曰吾方圖子之功以何為護軍中尉)帶礪之
誓(詳前)增圖畫麒麟閣(漢書云宣帝甘露三年單于始入朝上思股肱之美乃圖畫其)
(人於麒麟閣法其形貌署其官爵姓名凡十有一人首博陸侯姓而不名次張安世韓增趙充國魏相丙吉杜)
(延年劉德梁丘賀蕭望之蘇武皆有功德知名當世是以表而揚之眀著中興輔佐列於方叔召虎仲山甫焉)
原方面之勲(賈復字君文嘗從帝征伐故少立方面之勲)增圖畫雲臺
(後漢書云顯宗追感前世功臣乃圖畫二十八將於南宫雲臺其後又有王常李通卓茂竇融合三十二人)
獨有方面功(孔帖云河間王孝恭始隋亡盗賊徧天下皆太宗身自討定無特將專勲者惟)
(孝恭獨有方面功以自見)或翼或從尸天之功(又云劉裴贊曰觀二子非有踔越之)
(姿當高祖受命赫然利見於世故能或翼或從尸天之功)獻於社稷(又云貞觀二十三年崑山)
(道總管阿史那杜爾破龜兹執其王訶利市失畢及其相郡和以歸明年正月辛亥獻於社稷)桑隂
不徙(孔帖云尉遲恭贊曰敬德之來太宗以赤心付之桑隂不徙而大功立)得效尺寸
(又云李靖帝將伐遼召靖入謂曰公南平吳北破突厥西定吐谷渾惟高麗未復亦有意乎對曰往憑天威得)
(效尺寸今疾雖衰陛下誠不棄病且瘳矣)凌煙勲臣(吕温凌煙勲臣贊曰我二后受成命撫昌)
(運斡坤軸撼乾樞唐莒公劉渝公則大禹之拯溺魏鄭公則臯陶之颺言虞永興則夷䕫之制作長孫趙公則)
(周公之匡救英衛則太公之鷹揚房杜則蕭何之指蹤子房之决勝尉遲秦瓊則吳漢之朴忠賈復之雄勇餘)
(皆榱棟殊材黼黻異制其始也文為經武為緯智斯作忠斯述其末也大不偪小不謁退者全來者逹)
請歷日一卷(冊府元龜曰劉仁軌為簡校帶方州刺史將發謂人曰天將富貴此翁耳於州司請)
(歷日一卷并七廟諱人怪問其故答曰擬削平遼海頒示國家正朔使夷俗尊奉焉至果以軍功顯)就
松州錄其勞(又云孫仁憲為松州都督開元四年大破吐蕃於城下帝特命御史就松州錄其勞)
(降書慰勞仁憲及將吏)百僚稱賀(又云肅宗至德二年元帥廣平王收西京甲辰捷書至行)
(在百僚稱賀)上不疑(孔帖云郭子儀唐史臣裴垍稱權傾天下而朝不忌功盖一世而上不疑)
巡扼其東(孔帖云李翰傳張廵功狀表上之曰今陕郊一戰犬羊駭北王師扼其西廵扼其東)
(此天使廵舉江淮以待陛下師至而廵死不謂功乎)功流社稷(孔帖云李德裕以身扞難功流)
(社稷)功績光明(合璧事𩔖云史大奈等事君皆一其志無有顧望用能功績光明為天子倚信)
為國梁楹(孔帖云韋張贊曰臯建封本諸生震興田畝間未有以異人及投隙龍驤皆為國梁)
(楹光奮一時)持危啟運(又云孔緯累遷尚書左僕射賜號持危啟運保乂功臣)用
沙陀戰(又云范希朝在朔方時招突厥别部沙陀千落衆萬餘有之其後用沙陀戰者所至有功)
正法紀功(又云鄭俌上疏以為正法紀功則戎行可勸)受尺一之詔盤丈
八之矛(李贊皇一品集賜石雄詔云受尺一之詔盤丈八之矛果然蕩寇眷言勲績深注於懷)
獻賊首於行廟(冊府元龜云僖宗中和四年徐州時溥進表行在獻黃巢首級帝獻賊首於行)
(廟受百僚賀)佐命第一(五代史郭崇韜傳云莊宗與諸將以兵取天下崇韜未嘗居戰陣徒)
(以謀議居佐命第一之功位兼將相遂以天下為己任)
功勲總載三
增詩明魏觀大將軍徐丞相平定中原振旅還朝上御
龍江亭命儒臣賦詩應制曰白旄黃鉞兩京平甘雨和
風四海清師出萬全非用武將資三傑在推誠蒼龍挾
雨迎車騎彩鳳穿雲送旆旌獻頌偶蒙天一笑行看作
樂著功成
讓功一
原勿伐無施(老子曰果而不矜果而勿伐顔淵曰願無伐善無施勞)莫與争
不自伐(書汝惟不伐天下莫與汝争功老子不自伐故有功)馬不進牛
不受(孟之反不伐奔而殿將入門策其馬曰非敢後也馬不進也吕氏春秋子路拯溺人拜之以牛不)
(受夫子嘆之)魯連推田疇讓(魯仲連推功而去曰所貴天下士者為人排患取之)
(是商賈連不忍為也二魏田疇字子泰從太祖北征為鄉導出盧龍去柳城百里虜驚大斬獲封為亭侯疇)
(讓至數四有司劾疇悁愎宜免官公卿議以文子辭禄包胥逃賞傳載其美原思辭粟仲尼不與之子路拒牛)
(謂之正義疇雖不合大義有益推讓之風宜優其節乃拜議郎)不敢先入每獨屛
居(傳曰晉師伐齊歸范文子後入武子曰無為吾望爾對曰師有功國人喜以逆之先入者必屬耳目焉是)
(代帥受名也故不敢武子喜諸後漢馮異字公孫為將進止皆有所表識每所止舍將並坐論功異獨屛居)
(樹下軍中號大樹將軍)有勲不廢宜膺裂地之榮無功受名
實懼貪天之罪
讓功二
原介推不言(傳)增燮何力書何力(左傳云齊師敗績晉師歸郤伯見公)
(曰子之力也夫對曰君之訓也二三子之力也臣何力之有焉范叔見勞之如郤伯對曰庚所命也克之制也)
(燮何力之有焉欒伯見公亦如之對曰燮之詔也士用命也書何力之有焉)原陳平辭賞
(平封戶牖侯辭曰非魏無知安得進乃賞無知也)增諸校力戰(漢書衛青傳云上封青三)
(子固辭謝曰臣幸待罪行間賴陛下神靈軍大捷皆諸校力戰之功也臣青子在襁褓中未有勤勞上裂地封)
(為三侯非臣待罪行間所以勸士力戰之意也)原勸推不肯(趙充國振旅還所善浩星賜迎)
(說曰衆人皆以破羌強弩二將軍功多將軍即見宜推功於二將軍充國曰吾年老位極豈嫌伐一時事以欺)
(眀主哉兵勢國之大事老臣不明言誰為陛下言者卒以實對)不言自知(賈復字君文未嘗言)
(功帝輙曰君文之功吾自知之)增未有先登陷陣功(東觀漢記云帝欲封樊興置印)
(綬於前興固讓曰臣未有先登陷陣之功而一家數人並蒙爵土令天下&KR1333;望上嘉興之讓不奪其志)
原太祖悦之(魏任城王彰破烏桓太子謂曰卿有功見上勿自伐歸功請將太祖果悦之)
增歸功參佐(魏志王基淮南初定轉基為征東將軍進封東武侯基上疏固讓歸功參佐)
原識者尚之(唐彬與王濬共伐吳彬知賊勢已殄孫皓將降未至吳三百里稱疾遲留以示不競)
(識者尚之)增歸功於下(孔帖云王世充每捷必歸功於下虜獲盡推與士卒人爭為效由是)
(功最多)未嘗言功(又云姚况性簡退未嘗言功)讓功於晟(唐書李元諒傳)
(云詔與李晟收京師次滻西元諒先奮鏖賊敗之進屯苑東晟使壞垣以入泚連戰皆北遂大潰京師平讓功)
(於晟)將士效力(宋史云岳武穆好賢禮士雅歌投壺恂恂如書生每辭官必曰將士效力飛何)
(功之有)
伐功一
原自伐不行(自伐者無功曰克伐怨欲不行焉可以為仁矣夫子可以為難矣仁則吾不)
(知也)不自尚焉足驕(禮記君子不自大其事不自尚其功漢伐南越楊僕為樓船)
(將軍有功後東越反欲復使為其伐前功上以書責之曰將軍之功焉足以驕人)銘滅邢
矜平蜀(衛侯燬滅邢同姓也故名禮至為銘曰予掖殺國子莫予敢止注惡其不知恥滅同姓而銘以)
(伐功也自鄧艾字士載平蜀多功深矜伐有識者笑之)伏弢嘔血拔劒擊柱
(晉鄭戰於鐵既戰趙簡子曰吾伏弢嘔血鼔音不衰今日吾上也漢高初未有法度諸將會坐論功相向背)
(而坐爭功或拔劒擊柱上患之)郤至驟稱王尊大言(傳郤至驟稱其伐單子曰)
(郤氏其亡乎位於七人之下而求掩其上怨之所聚亂之本也王尊為京尹行縣上奏曰強不凌弱各得其)
(所和平之氣通云云御史大夫奏尊大言倨幔坐免)君子稱其功以加小人
小人伐其伎以憑君子增攻城啟關(白帖曰藺相如位在廉頗)
(上頗曰吾有攻城野戰之功相如徒以口舌而居我上吾羞不忍為之下見必辱之相如聞之屈節下車避頗)
(頗乃負荆請謝在資治通鑑曰賀若弼韓擒虎爭功於文帝前弼曰臣蔣山死戰破其銳卒擒其驍將震揚)
(威武遂平陳國擒虎曰臣以輕騎五百直取金陵執陳叔寳弼夕方至臣啟關納之安得與臣比)尉
遲恭以功自負高崇文恃功而侈(孔帖曰尉遲恭壯直頗以功自負)
(又曰高崇文為京西諸軍都統崇文恃功而侈)
伐功二
原有其善喪厥善矜其能喪厥功(商書)增救主於車
(左傳鐵之戰衞太子曰吾救主於車退敵於下我右之上也郵良曰我兩靷將絶我能止之我御之上也)
羞與絳灌等(史記云天子赦韓信罪以為淮隂侯信由此日怨望居常鞅鞅羞與絳灌等列信嘗)
(過樊將軍噲噲跪拜送迎言稱臣曰大王乃肯臨臣信出門笑曰生乃與噲等為伍)為子求官
(白帖云桑弘羊自以為國興筦𣙜之利伐其功欲為子弟得官)原駐敵之功(吳全琮與魏王)
(凌戰於芍陂軍不利魏將乘勝陷五營顧丞與張休奮擊逐駐魏師琮子緒端因拔劒擊退後論功行賞以為)
(駐敵之功大退敵之功小丞休為雜號將軍緒端為偏裨而已)平吳之功(晉書初詔王濬至建)
(平受杜預節度至袜陵受王渾節度及濬先受孫皓降范通曰卿功美矣旋師之日角巾東第口不言平吳功)
(有問者曰聖主之德羣帥之力藺生下廉頗王渾能無内愧乎濬曰始懼鄧艾事不得不言吾之褊也)
增拳毆道宗(冊府元龜曰尉遲敬德貞觀中為右武候大將軍好訐直又負其功嘗侍宴慶善宫)
(時冇班在其上者敬德怒曰汝冇何功合坐我上任城王道宗次其下因觧喻之敬德勃然拳毆道宗目幾眇)
(太宗不懌而罷)恥為房李下(孔帖云江夏郡王道宗侯君集破高昌還頗怨望道宗嘗從容)
(奏言君集智小大言且為戎首帝問所以對曰見其忌而矜功恥為房李下官尚書嘗鬱鬱不平既而君集反)
(帝笑曰如公素揣)吾有平蜀功(五代史云唐延孝蜀平延孝功為多左廂馬步軍都指揮)
(使董璋位在延孝下然特見重於郭崇韜有軍事獨與璋議而不問延孝延孝大怒責曰吾有平蜀之功公等)
(反俛首郭公之門吾為都將獨不能以軍法斬公耶)
銘功一
原鑄鐘刻石(季武子以所得齊之兵作林鐘而銘魯功焉臧武仲曰非禮也夫銘天子令德)
(諸侯言時計功大夫稱伐今稱伐則下等也計功則借人也言時則妨民多矣何以為銘且大夫伐小取其所)
(得以作彛器銘其功烈以示子孫昭明德而懲無禮也注云銘銘天子德也下等從大夫故借人借晉力也)
(車騎將軍竇憲擊匈奴有功登燕然山刻石紀功班固作文)君牙紀司勲銘(周書)
(穆王命君牙曰惟乃祖乃父服勞王家厥有成績紀於太常注太常王之旌旗有功者書焉以表顯也下周)
(禮詳功勲)銘之金石勒於鼎鐘(取其不朽)彝器景鐘
紀不朽之績垂無窮之文勒燕然之石雖表有功
鑄林鐘之銘終為非禮宋稱恭儉著考父之銘
衞美勲勞勒孔悝之鼎增畫像圖形(孔帖曰李勣永徽四年册)
(拜司空太宗時勣已畫像凌煙閣至是帝復命圖其形自序之又曰郭子儀圖形凌煙閣)博辯
贍縟(韓愈表曰自古神聖之君既立殊功異德卓絶之迹必冇竒能博辯之士應時而生持簡操筆)
(從而寫之然後巍巍煌煌充滿天地卓孔帖曰權德輿其文雅正贍縟當時公卿侯王功德異者皆所銘紀)
(十常八九)平高昌擊姚嵩(孔帖曰侯君集高昌平君集刻石紀功冊府元龜曰唐)
(九徵為姚巂道討擊使中宗神龍三年擊姚州叛蠻敗之俘虜三千餘級遂𣗳碑以紀功焉)駐蹕
安市揭碑盧龍(册府元龜曰貞觀十九年帝親征高麗次安市城高麗别將高延夀等帥)
(兵十五萬拒王師大總管李世勣奮擊帝自高峯引軍臨之殺獲不可勝數延夀等降因名所幸為駐蹕山刻)
(石紀功焉會孔帖曰張仲武請以本軍擊回鶻詔拜仲武副大使回鶻逼漁陽仲武使其弟仲至與别將游)
(奉寰等統兵三萬破之名王貴種相繼降捕幾千人表請立石以紀功帝詔德裕為銘揭碑盧龍以告後世)
銘功二
增齊岣嶁(蘇軾石鼔詩云憶昔周宣歌鴻雁當時籕史變蝌蚪何人作頌比崧高萬古斯文齊岣嶁)
(勲勞至太不矜伐文武未遠猶忠厚)原銘鼎(傳宋考父三命益恭故其鼎銘云一命而僂再命而)
(傴三命而俯循墻而走亦莫予敢侮)勒鼎(孔氏四代有功於衛至孔悝又有功莊公美之勒鼎以旌)
(之也)增良金寫狀(越語云吴王使王孫雄行成於越范蠡不報於王擊鼔興師以隨使者至)
(姑蘇之宫不傷越民遂滅吳乘輕舟浮五湖莫知所之越王命工以良金寫蠡狀以朝禮之浹日而令大夫朝)
(之環會稽三百里以為蠡地曰後世子孫有敢侵蠡之地者使無終没於越國皇天后土四鄉地主正之)
原揚其祖美(禮記曰夫鼎有銘銘者自名也自名以稱揚其先祖之美而著之後世者也為先祖)
(者莫不有美焉莫不有惡焉銘之義稱美而不稱惡此孝子孝孫之心也惟賢者能之注自名謂稱揚先祖之)
(德而著已名於其下)酌之祭器(又曰銘者論譔其先祖之有德善功烈勲勞慶賞聲名列於天)
(下而酌之於祭器自成其名焉以祀其先祖者也顯揚先祖所以崇孝也身比焉順也明示後世教也是以君)
(子之觀於銘也既美其所稱又美其所為子孫之守宗廟社稷者其先祖無美而稱之是誣也有而不知不明)
(也知而不稱不仁也此三者君子所恥也注酌之於祭器謂斟酌其美著之於鐘鼎也身比焉謂自著名於下)
(也明示後世所以教後世為法也美所為謂美此人為此名也)增象拔箭狀(冊府元龜曰丘)
(行恭為光祿大夫從討王世充會戰於邙山之上太宗與諸騎相失惟行恭獨從尋有勁騎數人追及太宗矢)
(及御馬行恭乃回騎射之發無不中行恭然後下馬拔箭以其所乘馬進太宗行恭於御馬前步執長刀巨躍)
(大呼斬數人突陣而出入大軍貞觀中有詔刻石為人馬以象行恭拔前之狀立於昭陵門前)始終
著名(孔帖云秦瓊貞觀十三年改封胡國公後四年詔司徒趙國公無忌等并瓊並圖形凌煙閣高宗永)
(徽六年遣使致祭凡七人徵士廉瑀志玄弘基世南瓊皆終始著名者也)銘鐵劵(又云劉幽求拜)
(侍中璽詔特免十死銘諸鐵劵以傳其功後配享廟廷)贊明厥忠(又云張廵章聖皇帝東廵)
(過其廟著金石刻贊明厥忠)賜二銘(冊府元龜曰馬燧德宗時與渾瑊同討李懷光懷光平乃)
(下詔襃美遷光祿大夫是役也帝賜燧宸扆台衡二銘)帝製紀功碑(孔帖云韋臯封南康)
(郡王帝製紀功碑襃賜之)刻石水濱(冊府元龜曰李傑為河南尹先是河汴之交有梁公堰年)
(久堰破江淮漕運不通傑奏調發汴鄭丁夫以濬之省功速就公私深以為利刻石水濱以紀其績)帝
親製贊(孔帖云陸堅剛正帝待之甚厚圖形禁中親製贊)銘在鐘鼎(冊府元龜云文)
(宗太和元年勅故太尉中書令李晟勲業崇高銘在鐘鼎其神道碑宜令所司建立)功德被八
州(合璧事𩔖云宣宗與宰相語元和時治民孰第一周墀對曰臣嘗守江西韋丹有大功德被八州殁四十)
(年老幼思之乃詔杜牧撰丹遺愛碑以記之)旌功為額(又云皇祐三年詔故魏國公曹利用)
(智略沉雄猷為敏濟忠謀亮節藴在冊書特立碑以旌功為額)瀚海為鐔(憲章𩔖編云永樂八)
(年二月上親征布尼雅實哩車駕發北京夏四月車駕次擒胡山製銘刻石曰瀚海為鐔天山為鍔一掃烽烟永)
(清沙漠)
銘功三
增碑唐韓愈平淮西碑曰唐承天命遂臣萬方孰居近
土襲盗以狂往在玄宗崇極而圮河北悍驕河南附起
四聖不宥屢興師征有不能尅益戍以兵夫耕不食婦
織不裳輸之以車為卒賜糧外多失朝曠不岳狩百隸
怠官事亡其舊帝時繼位顧瞻咨嗟惟汝文武孰卹予
家既斬吳蜀旋取山東魏將首義六州降從淮蔡不順
自以為強提兵叫讙欲事故常始命討之遂連奸鄰隂
遣刺客來賊相臣方戰未利内驚京師羣公上言莫若
惠來帝為不聞與神為謀乃相同德以訖天誅乃勅顔
胤愬武古通咸統於弘各奏爾功三方分攻五萬其師
大軍北乘厥數倍之常兵時曲軍士蠢蠢既剪凌雲蔡
卒大窘勝之邵陵郾城來降自夏入秋復屯相望兵頓
不勵告功不時帝哀征夫命相往釐士飽而歌馬騰於
槽試之新城賊遇敗逃盡抽其有聚以防我西師躍入
道無留者頟頟蔡城其疆千里既入而有莫不順俟帝
有恩言相度來宣誅止其魁釋其下人蔡之卒夫投甲
呼舞蔡之婦女迎門笑語蔡人告饑船粟往哺蔡人告
寒賜以繒布始時蔡人禁不往來今相從戲里門夜開
始時蔡人進戰退戮今旰而起左飱右粥為之擇人以
收餘憊選吏賜牛教而不稅蔡人有言始迷不知今乃
大覺羞前之為蔡人有言天子明聖不順族誅順保性
命汝不我信視此蔡方孰為不順往斧其吭凡叛有數
聲勢相倚吾強不支汝弱奚恃其告爾長而父而兄奔
走偕來同我太平淮蔡為亂天子伐之既伐而饑天子
活之始議伐蔡卿士莫隨既伐四年大小並疑不赦不
疑由天子明凡此蔡功惟斷乃成既定淮蔡四夷畢來
遂開明堂坐以治之
詐功
原差六級(漢書魏尚為雲中守斬首虜上功差六級下獄馮唐言之乃持節赦尚)趙序
詐增(後漢揚徐賊起中郎趙序坐畏懦不進詐增首級徵還棄市)疑兩豪(魏謁者竇林領)
(護羌校尉治狄道為諸羌所信而滇岸詣林降為下吏欺謬奏上滇岸為大豪承制封義侯明年滇吾復降奏)
(第一豪俱與詣闕獻見帝怪其一種兩豪疑非實以詰林林辭窘乃偽對滇岸即滇吾隴西語不正爾帝窮驗)
(免官)增虜獲(魏志文欽數有戰功增虜獲以邀賞)增首級(又詐增首級檻車徵棄市)
石鍳虚張(晉石鍳為豫州虚張首級詔曰田順以詐增虜自殺鍳歸田里)增惟報
孫歆(王隱晉書杜預伐吳軍入樂鄉至都督孫歆帳下生將歆詣預王濬先列得歆頭而預生送歆洛巾)
(大笑)謬言破賊(孔帖云康承訓字敬辭南詔深入太平禆將隂募勇兒三百夜縋燒蠻屯斬首)
(五百南詔恐觧而去承訓謬言大破賊告於朝羣臣皆賀加檢校右僕射)與巢首俱上(唐書)
(云黃巢計蹙謂林言曰若取吾首獻天子毋為他人利言不忍巢乃自刎言因斬之函首將詣帥時溥而太原)
(博野軍殺言與巢首俱上溥獻於行在)簒宗權以來(五代史云龐師古敗時溥於吕梁淮)
(西牙將申叢執秦宗權折其足將檻送京師别將郭璠殺叢簒宗權以來獻梁王遣行軍司馬李璠獻俘於京)
(師表郭璠淮西留後)悉歸功於凝(孔帖云段凝莊宗與梁相距河上梁以王彦章為副是時)
(末帝昏亂小人張漢傑用事凝依附趙巖等彦章為招討使三日用竒計破唐德勝南城而凝與彦章各自上)
(其功巖等從中匿彦章功狀悉歸其功於凝凝因納金巖等求代)
錫命一
原周禮曰九儀之命正邦國之位一命受職再命受服
三命受位四命受器五命賜則六命賜官七命賜國八
命作牧九命作伯增又曰上公九命為伯其國家宫
室車旗衣服禮儀皆以九為節侯伯七命其國家宫室
車旗衣服禮儀皆以七為節子男五命其國家宫室車
旗衣服禮儀皆以五為節王之三公八命其卿六命其
大夫四命及其出封皆加一等其國家宫室車旗衣服
禮儀亦如之凡諸侯之適子誓於天子攝其君則下其
君之禮一等未誓則以皮帛繼子男公之孤四命以皮
帛眡小國之君其卿三命其大夫再命其士一命其宫
室車旗衣服禮儀各眡其命之數侯伯之卿大夫士亦
如之子男之卿再命其大夫一命其士不命其宫室車
旗衣服禮儀各眡其命之數原韓詩外傳曰諸侯之
有德天子錫之一錫車馬再錫衣服三錫虎賁四錫樂
器五錫納陛六錫朱戶七錫弓矢八錫鈇鉞九錫秬鬯
謂曰九錫周易曰王三錫命懷萬邦也又曰晉康
侯用錫馬蕃庶小雅曰何以予之路車乘馬又何予
之玄衮及黼毛詩序曰彤弓錫有功諸侯也禮記
曰賜圭瓚然後鬯未賜圭瓚則資鬯於天子又曰軍
旅鈇鉞者先王之所以飾怒也尚書曰禹錫玄圭告
厥成功(注禹治水畢堯賜之圭璋以其成功也)增家語曰肅慎氏貢矢
以分大姬配胡公而封諸陳原尚書曰平王錫晉文
侯秬鬯圭瓚作文侯之命冊曰用賚爾秬鬯一卣彤弓
一彤矢百玈弓十玈矢千馬四匹(九命錫弓矢專征伐)增左傳
曰王使召伯廖賜齊侯命且請伐衛以其立子頽也
原又曰王命尹氏策晉文公為侯伯錫之大輅之服戎
輅之服彤弓一彤矢百玈弓矢千秬鬯一卣虎賁三百
人(注大輅金輅也戎輅戎車也卣器也秬黑黍也鬯香酒所以降神也)增又曰王使劉
定公賜齊靈公命曰昔伯勇太公佑我先王股肱周室
師保萬民世胙太師以保東海王室之不壊繄伯舅是
頼余今命汝環兹帥舅氏之典纂乃祖考無忝乃舊勲
敬之哉無廢朕命原後漢書曰董昭等欲共進曹操
爵國公九錫備物密以訪荀彧彧曰曹公本興義兵以
匡振漢朝雖勲德崇著猶禀忠貞之節君子愛人以德
不宜如此事遂寢操心不能平會南征孫權彧勞軍於
譙輙表留彧晉中興書曰烈帝冲幼桓温威震内外
人情噂&KR0689;互生同異謝安與王坦之盡忠匡翼温諷朝
廷為九錫使驍騎將軍袁宏具草時温疾篤以呈安視
輙云不好更勾改之使彌歷旬日至於温薨錫命遂寢
錫命二
原九命十錫(周禮九命一命受職謂治職事再命受服謂受祭服三命受位受下大夫之位)
(四命受祭器五命受則則法也出為子男六命賜官謂子男入為卿治官也七命賜國出就侯伯之國也八命)
(受牧牧一州也九命作伯謂長也諸侯方伯也受蜀志諸葛亮有勸受九錫者亮曰若滅魏後十錫可而况)
(其九乎)命為二伯廼加九錫(周禮大宗伯注)奄受北國
撫征東夏(上毛詩傳下見春秋)錫之山川分之采物(上魯頌)
(下見春秋傳)致于渠門賜之大路(上詳國語下見前一)分以少
皥封於夏墟(左傳蔡衞争長子魚曰昔先王選建明德以藩屏周分魯公以大路大旂夏后)
(氏之璜封父之繁弱因商奄之民命以伯禽而封於少皥之墟又曰分唐叔以大路密湏之鼔闕鞏姑洗懷)
(姓九宗職官五正命以唐誥而封於夏墟)密湏之鼓闕鞏之甲(左傳王謂籍談)
(曰密湏之鼔與其大路文所以大蒐也闕鞏之甲武所以克商也唐叔受之以處參虚)周遷洛
邑方命晉文漢幸許昌始加魏武(上詳前一幸魏曹操挾天子許昌)
(始加九錫魏受禪追尊武帝)事既行於叔世禮難議於聖朝
增執玉合瑞(國語曰襄王使召公過及内史過賜晉惠公命吕甥郤芮相晉侯不敬晉侯執)
(玉卑不稽首内史過歸以告王曰晉不亡其君必無後且吕郤將不免左傳曰文元年天王使榮叔來錫公)
(命杜預注諸侯即位天子錫以命珪合瑞為信)無後必霸(上詳執玉注使國語曰襄王)
(太宰文公及内史興錫晉文公命上卿逆於境晉侯郊勞舘諸宗廟饋九牢設庭燎及期命於武宫設桑主布)
(几筵太宰&KR0681;之晉侯端委以入太宰以王命冕服内史贊之三命而後即冕服既畢賓饗贈餞如公命侯伯之)
(禮而加之以宴好内史興歸以告王曰晉不可不善也其君必霸)金厄旃旌(詩曰王錫)
(韓侯淑旂綏章簟茀錯衡玄衮赤舄鈎膺鏤錫鞹鞃淺幭鞗革金厄左傳子魚曰昔武王克商選建明德以)
(藩屏周分康叔以大路少帛綪茷旃旌大吕殷民七族封畛土略自武父以南及圃田之北竞𣆀季授土陶叔)
(授民命以康誥而封於殷虚)一卣四牡(詩曰釐爾圭瓚秬鬯一卣告於文人錫山土田)
(于周受命自召祖命遣又曰王錫申伯四牡蹻蹻鈎膺濯濯王申伯路車乘馬)
錫命三
原命以天子禮樂(禮明堂)得賜天子旌旗且有後命
賜盧矢敬敷王命以綏四國(左傳)策功以命(毛詩)
諸侯獻功於是錫之(毛詩)賜冕旒(東觀漢記)經緯禮律為
民軌儀使安職業無或遷志是用錫君大輅勸農務本
嗇人昏作粟帛滯積大業惟興是用錫君衮冕之服秉
國之鈞正色處中纖毫之惡靡不抑退是用錫君虎賁
之士敦尚謙讓俾民興行少長有禮上下咸和是用錫
君軒轅之樂研其明哲官才任賢是用錫君納陛以登
(注刻殿基為陛以登取安也)翼宣風化遠人革面是用錫君朱戶以
居(注云朱戶赤色也天子之禮也)龍驤虎視旁眺八維掩討逆節折衝
四海是用錫君彤弓一彤矢百盧弓十盧矢千糾虔天
刑章厥有罪犯闕干紀莫不殛誅是用錫君鈇鉞各一
(注鈇鉞皆斧也)温恭為基孝友為德是用錫君秬鬯一卣珪瓚
副焉(注以圭為柄謂圭瓚錫以上漢獻帝加魏公九)紀綱江外民以安業
是用錫君大輅戎輅務力勸農倉庾盈積是用錫君衮
冕之服誠勇並著清除萬慝是用錫君虎賁之士化民
以德教民興行是用錫君軒轅之樂任其才能官方任
賢是用錫君納陛以登文和於内武信於外是用錫君
彤弓盧弓顯直厝枉羣善必舉是用錫君虎賁之士(以上)
(魏文帝加孫權九錫)梟滅凶醜罪人斯得是用錫君鈇鉞各一
(晉惠帝加齊王)經用道德穆序人倫是用錫君大輅戎輅以
虚受人内外協和是用錫君軒轅之樂德音遠流懷義
慕化是用錫君朱戶以居誠肅為基恪勤為德是用錫
君秬鬯一卣(以上袁宏撰桓温九錫文)紀綱禮度萬國是式是用
錫公大輅戎輅式遏寇讐清除苛慝是用錫公虎賁之
士官方任能羅網幽滯是用錫公納陛以登宣美王化
遠人胥萃是用錫公朱戶以居括囊四海折衝無外是
用錫公彤弓盧弓明罸卹刑庶獄詳允是用錫公鈇鉞
各一温恭孝思致虔禋祀是用錫公秬鬯一卣(以上晉恭帝加)
(劉裕九錫)增備九錫(唐書義寕二年正月隋帝詔唐王劍履上殿入朝不趨贊拜不名加前後)
(羽葆鼔吹三月隋帝進唐王位相國總百揆備九錫唐國置丞相等官立四廟)
錫命四
原文後漢潘勖策魏武帝九錫命文曰朕以不德少遭
愍凶越自西土遷於唐衞當此之時危若綴旒宗廟乏
主社稷無位羣凶覬覦連城𢃄邑一民尺土朕無獲焉
即我高祖之命將墜於地朕用夙興假寐震悼於厥心
乃誘天衷誕育丞相保乂我皇家弘濟於艱難朕實賴
之今將授君典禮其敬聽朕命昔者董卓初興國難羣
后釋位以謀王室若則攝進首啟戎行此君之忠於本
朝也後及黃巾反易天常侵我三州延於平民君又討
之剪除其迹以寕東夏此又君之功也君有定天下之
功重之以明德班叙海内宣美風俗旁施勸教卹慎刑
獄敦崇帝族援繼絶世舊德前功㒺不咸秩雖伊尹格
於皇天周公光於四海方之蔑如也朕聞先王並建明
德胙之以土分之以民崇其寵章備其禮物所以蕃衞
王室左右厥世也其在周成管蔡不靖懲難念功乃使
召康公錫齊太公履東至於海西至於河南至於穆陵
北至於無棣五侯九伯實得征之爰及襄王亦有楚人
不供王職又命晉文登為侯伯錫以二輅虎賁鈇鉞秬
鬯弓矢大啟南陽世作盟主故周室之不壊繄二國是
賴今君稱丕顯德明保朕躬奉答天命導揚弘烈綏爰
九域莫不率俾功高於伊周而賞卑乎齊晉朕甚恧焉
今以十郡封君為魏公錫君玄土苴以白茅爰契爾龜
用建冢社昔在周室畢公毛公入為卿佐周召師保出
為二伯外内之任君實宜之其以丞相領冀州牧如故
又加君九錫其敬聽朕命魏國置丞相以下羣卿百僚
皆如漢初諸侯之制君往欽哉敬服朕命簡卹爾衆時
亮庶功用終爾顯德對揚我高祖之休命魏文帝策
孫權九錫文曰盖聖王之法以德詔爵以功制祿勞大
者祿厚德盛者禮豐故叔旦有夾輔之勲太公有鷹揚
之功並啓土宇并受備物所以表章元功殊異賢哲也
朕以不德承運革命思齊先代坐而待旦惟君天姿忠
亮命世作佐深覩歴數達見廢興遠遣行人浮於潛漢
望風景附抗疏稱蕃忠肅内發欵誠外照信著金石義
盖山河朕甚嘉焉今封君為吳王使使持節高平侯貞
授君璽綬策書以大將軍使持節都督交州領荆州牧
事錫君青土苴以白茅對揚朕命以君東夏今又加君
九錫其敬聽後命宋傅亮作宋武帝九錫文曰朕以
寡昧仰續洪業夷羿乘釁蕩覆王室越在南鄙至於九
江宗祀絶饗人神無位提挈羣凶寄命江介則我宗祖
之烈奄墜於地七百之祚翦焉莫嗣天未絶晉誕育英
輔振厥綱維再造區夏興亡繼絶俾昏作明元勲至德
朕實頼焉今將授公典策其敬聽朕命乃者桓玄肆僭
滔天泯夏拔本塞源顛倒六位庶寮俛首四方莫卹公
精貫朝日氣凌虹霓奮其靈武大殲羣醜尅復皇邑奉
帝歆神此公之大節而始於勤王者也授律羣后泝流
長騖薄伐崢嶸獻捷南郢大憝折首羣逆夷殄三光旋
照舊物反正此又公之功也公有康宇内之勲重之以
明德爰初發迹則竒謨冠世電擊彊妖則鋒無前對聿
寧東夏大造黔首辨正方位納之軌度蠲削煩苛較若
畫一淳風美化盈塞區宇雖文命之東漸西被咎繇之
邁於種德何以尚兹朕聞先王之宰世也庸勲尊賢建
侯胙土褒以寵章崇其徽物所以夾輔皇室外隆蕃屏
故曲阜光啓遂荒徐宅營丘表海四履有聞其在襄王
亦賴匡霸又命晉文備物九錫惟公道冠前烈勲高振
古而殊典未加朕甚瞢焉今進授相國
原表魏武帝讓九錫表曰臣功小德薄忝寵已過進爵
益土非臣所宜九錫大禮臣所不稱惶悸征營心如炎
灼歸情寫實冀蒙聽省不悟陛下復詔褒誘諭以伊周
未見哀許臣聞事君之道犯而勿欺量能處位計功受
爵苟所不堪有殞無從加臣待罪上相民所具瞻而自
過謬其謂臣何梁江淹為齊高帝讓相國齊公九錫
表曰臣聞日月權輿二儀所以克靈君臣設極三統所
以式固惟生與位謂之大寳是以二周之始珪河逾廣
兩漢之初封賞彌盛然表東海者實牧野之日瞻魯邦
者乃負圖之辰若乃衣裳之會九合一匡猶慚於斯禮
也臣實鄙才靡識大體徒以忠貞為概而勞不足銘雖
以丹素為誠而功無可勒又表曰御龍勤夏未聞冠
俗之爵大彭翼商豈見超世之典况吕梁不鑿而器重
玄珪越裳未獻而賦擬千乘鏡前脩而慚形覿往德而
聳慮也
賞賜一
原初學記曰說文曰賞賜有功也賜也者命也(見鄭玄禮記注)
惠也(見何晏論語注)書曰德懋懋官功懋懋賞又曰用命
賞于祖不用命戮于社又曰功多有厚賞弗廸有顯
戮春秋傳曰古之理人者勸賞而畏刑卹人不倦賞
以春夏刑以秋冬將賞為之加膳加膳則飫賜此所以
知其勸賞也禮記曰天子賜諸侯樂則以柷將之賜
伯子男樂則以鼗將之(將謂執以致命柷鼗皆以節樂)諸侯賜弓矢然
後征賜鈇鉞然後殺賜圭瓚然後鬯又曰君賜車馬
乘以拜賜賜衣服服以拜賜君未有命弗即乘服凡賜
君子與小人不同日此賞賜之義增白虎通曰能安
民故賜車馬以著其功德安其身合璧事𩔖曰天有
雨露生育萬物聖人體之則有慶賞之賜焉是理也見
於虞則五服五章而為命德之天見於周則於馭羣臣
之幸而為詔王之柄古人之意盖以慶賞不體於天則
不得謂之公恩賞不本於天子則不得謂之出於一
賞賜二
增玉海曰叔孫通起朝儀賜金五百斤又曰夏侯勝
撰尚書論語說賜黃金百斤漢書曰八十九十禮有
加賜玉杖長尺端以鳩鳥為飾玉海曰疏廣為太子
太傅乞骸骨賜黃金二十斤皇太子贈以五十斤又
曰桓榮為博士入會庭中詔賜竒果受者皆懷之榮獨
手捧帝曰真儒生也又曰魏文帝以楊彪為太尉彪
辭乃受光祿大夫賜几杖衣袍朝會引見令彪著布單
衣鹿皮冠杖而入待以賓客之禮魏書高允傳曰太
和二年告歸明年賜蜀牛一頭又曰周武帝以于謹
為三老賜延年杖冊府元龜曰高祖武德元年太宗
降薛仁杲帝聞而大悦因置酒高會奏九部樂賜羣臣
錢各有差唐書曰秦王為皇太子授尉遲敬德左衛
率賜絹萬匹又舉齊府金幣什物賜焉孔帖曰裴寂
武德四年改鑄錢賜一鑪得自鑄冊府元龜曰陸德
明武德中為太學博士高祖幸國子學徐文遠講孝經
沙門惠乘講般若經道士劉進喜講老子詔德明難此
三人德明雅有詞致論難蠭起三人皆為之屈高祖曰
德明可謂逹學矣賚帛五十匹又曰長孫無忌為司
空太宗追思王業艱難佐命之力乃作威鳳賦以賜焉
又曰李綱貞觀四年拜太子少師時綱有脚疾不堪
踐履太宗特賜步輿令綱乘至閣下數引禁中問以政
道孔帖曰貞觀五年獵於驪山賜新豐高年帛玉
海曰中宗置脩文舘學士凡天子享會游豫得從春幸
梨園賜細柳圈夏宴蒲陶園賜朱櫻秋登慈恩浮圖獻
菊花酒稱夀冬幸新豐賜浴湯池給香粉蘭澤唐書
曰李元紘開元初戶部侍郎條正得失帝才之謂可丞
輔賜衣一稱冊府元龜曰韋處厚路隋並為翰林侍
講學士長慶三年撰六經法言二十卷表獻之帝覽其
書稱善者久之賜錦綵二百匹銀器二事又曰李載
義為幽州盧龍軍節度副大使文宗太和三年命中使
以白玉帶就幽州賜之示殊恩也唐書曰牛僧孺復
檢校司空兼平章事襄州刺史山南東道節度使辭日
賜觚散罇勺等金銀古器令中使諭之曰以卿正人賜
此古器冊府元龜曰後唐明宗即位命節度使王晏
球與護駕親軍都指揮使張虔釗攻定州帝令中使押
御馬二匹賜晏球虔釗又曰周世宗顯德三年上於
金祥殿賜陳州節度使向訓襲衣金帶銀器繒帛鞍馬
賞西征之功也翰苑新書曰李彝興夏州人太祖方
事征討彝興貢馬二百匹太祖命玉工治帶召其使問
彝興腰圍大小遂遣使以帶賜之玉海曰建隆元年
長春節賜羣臣衣各一襲宰相率百官上夀賜宴相國
寺翰苑新書曰太宗嘗草書經史三十紙刻石摹印
詣名山藏之或丘園養素好古博雅之士亦賜之山
堂考索曰端拱二年親試進士陳堯叟等並賜及第上
作脩身箴賜之勉以脩身謹行稽古效官之意玉海
曰祥符二年内出太宗鏤文紅管筆分賜王旦等人一
雙長編曰真宗作歌一首賜新授翰林學士兼龍圖
閣學士陳彭年謂向敏中等曰頃命學士罕曾賜歌詩
因曰彭年詞學優長擢居清近久益慎密多聞好學鮮
有偕者山堂考索曰寳元二年十一月遣内侍就輔
臣第賜御飛白書各一軸事略曰賈黃中兩受詔知
貢舉多簡拔寒畯號為無私又掌吏部選事品藻精當
上益知其才拜給事中參知政事召見其母王氏賜坐
與詔曰教子如此今之孟母也賦詩以美之賜予甚厚
玉海曰治平三年召學士王珪至蕊珠殿特詔中書
除端明殿學士賜盤龍金盤曰知卿忠純有守故有此
賜翰苑新書曰紹興四年遣劉大中等使宣諭諸道
以詔書御寶賜手歴山堂考索曰紹興五年九月賜
趙鼎御書尚書玉海曰紹興十三年立春節學士院
始進帖子詞百官賜春幡勝自建炎以來久廢至是始
復名臣言行錄曰范成大孝宗朝召起知福州既出
關賜藥物甚厚又賜御書蘇軾詩二首翰苑新書曰
孝宗御書賜殿帥以下又書明良慶會閣字賜史官
賞賜三
原千鍾萬畝(家語曰自季孫之賜我千鍾也而交益親也史記曰趙烈侯好音鄭歌者二)
(人賜之田萬畝)金鈎玉玦(東觀漢記楊賜以病罷居無何拜太常詔賜御府衣一襲自所)
(服冠幘綬玉壺革帶金錯鈎佩為謝承後漢書曰馮魴為侍中稍遷衛尉能取悦當時安帝所寵帝幸其府)
(留飲十日賜駭犀玉具綬佩刀紫艾綬玉玦)紫綬青裘(上見玉玦注記葛洪西京雜)
(成帝好為蹴踘羣臣以蹴踘勞體非至尊所宜帝曰朕好之可擇似而不勞者奏之家君作彈碁以獻帝大悦)
(賜青羔裘紫絲腹服以朝覲)累千鉅萬(漢書曰衞青姊子夫得入宫幸上青時給事建)
(章未知名武帝於是召青為建章監侍中及母昆弟貴賞賜數日間累千金魏志曰明帝常夢見太后於是)
(差次勇氏親疎高下叙用各有差賞賜鉅萬)甘田蘇宅(史記甘羅謂文信侯曰借臣車)
(五乘請為張唐先報趙文信侯乃言之於始皇使於趙趙襄王郊迎甘羅說趙攻燕得上谷三十城令秦有十)
(一甘羅還報秦乃封羅以為上卿復以甘茂田宅賜之漢書曰蘇武初從匈奴還詔拜典屬國中二千石賜)
(錢二百萬公田二頃宅一區)后衣帝服(東觀漢記曰永平三年上賜東平王蒼書曰歲)
(月驚邁山陵寖遠孤心慘愴今送光烈皇后假紒帛巾各一及衣一篋可時視瞻以慰凱風寒泉之思曹植)
(表稱詔曰皇帝問雍丘王先帝昔常非漢世諸帝積貯衣被使敗於函箧之中遺詔以所服衣被賜公王卿官)
(僚諸將今以三十種賜王)雙璧千金(史記曰虞卿者游說之士躡屫擔簦說趙孝成王一)
(見賜黃金百鎰白璧一雙再見為趙上卿故號曰虞卿漢書曰梁孝王招延四方豪傑齊人公孫詭多竒邪)
(計初見日王賜千金官至中尉)明德計功(管子曰明賞不費明刑不暴賞罰明德之至也)
(得淮南子曰忠臣之事君也計功而受賞不為苟量力而受官不貪爵祿其所能者受之勿辭也)玉
壺金笥(上詳金鈎注賜張衡綬笥銘序曰南陽太守鮑德有詔所綬金笥為作銘曰懿矣兹笥)
(爰藏寳神金纓組履文章自信)金刀珠劔(謝承後漢書曰武陵五溪蠻夷作難詔遣車騎)
(將軍馮緄南征緄表應奉金錯刀一具珠沈約宋書曰太宗為徐州刺史昭太后賜以火鹿盧劒)府
賦國典(周禮太府以幣餘之賦以待賜予也傳夫賞國之典也藏在盟府不可廢)雙
琥千金(魯昭公疾賜子家子雙琥一環一璧輕服公薨子家子反賜於府人曰吾不敢逆於君命)
(千魏志太祖其有勲勞不吝金無功妄施分毫不與)不及無章(史記晉文公賤臣壺)
(叔曰君三行賞賞不及臣公曰𨗳我以仁義防我以德惠以此上賞輔我以行次賞矢石之難汗馬之勞次賞)
(若以力事我三賞之後而及子晉人聞之大悦賞罰無章何以沮勸)勸能受賜(善則)
(賞之以勸能者賜民到於今受其)見施拜貺(見爵賞之施焉貺賜也)慶賞
寵錫(慶賞刑威曰君)與邑賜馬(記曰柳莊死公曰非寡人之臣社稷之臣也與)
(邑裘氏與縣潘氏書而納諸棺不虢公晉侯朝王王皆賜馬三匹非禮也名位同禮亦異數)受北
國啓南陽(毛詩曰其追其貊奄受北國鄭玄注韓侯入覲宣王使復其先祖之舊職錫以追貊)
(受北方之國也之左傳曰晉侯朝王與之陽樊温原攅茅田晉於是始啓南陽)馭其幸
示不欺(周禮太宰以八柄馭羣臣三曰予以馭其幸注幸謂言行偶合於善則有以賜予之以勸後也)
(至史記商君變法恐人未信乃立木於市南門募人徙北門者與五十金有一人徙之遂予五十金以示其)
(不欺也)旌有勲賞善謀(傳夫有勲者旌之以車服邪齊侯皆斂諸大夫之軒惟)
(意兹乘軒賞其善謀)匪頒之式報功之典(以九式均節財用八曰匪頒之式式)
(謂財用之節度也匪分也頒賜也謂分賜羣臣廢夫德不旌則勸善之道缺矣勤不賞則報功之典矣)
大賚四海善賞一人(書大賚四海注賚賜也故文子曰善賞者費少而勸多聖人)
(賞一人而天下趨之是以至賞不費也)大利小利上賞次賞(禮記曰事君大)
(言入則望大利小言入則望小利言謂立事者也利祿賞也下詳上不及注)射覆賜帛
降胡賜縑(東方朔射覆中之賜帛也為後漢賜降胡縑孫章誤以十千)臣節貴忠
國章懋賞賜表主恩拜明臣禮不酬奉上之
勤何勸將來之善有功不賞為善失其望奸邪
不誅為惡肆其凶授彤弓於晉文嘉乃丕績錫玄
圭於夏禹告厥成功增繒綵香藥(冊府元龜曰武德三年太宗平)
(并州悉復故地帝大悦置酒含章殿羣臣極歡遣入御府賜繒綵又曰羅周翰紹威子也為魏博節度使太)
(祖乾化二年帝北廵至昌樂縣周翰來見於行宫及辭歸詔以良馬玉帶及香藥賜而遣之)氊被
布衫(冊府元龜曰高宗顯慶二年幸雒陽宫宴從行文武官詔百歲以上各賜氊被一具袍一領綿)
(絹十段粟二十石園又曰晉少帝天福八年幸南莊宣隨駕臣僚射於後賜酒食物帛有差沿路農人各賜)
(布衫袴并鞋貧子共賜錢一十貫文)司裘藏袴(周禮曰天官司裘季冬獻功裘以待頒賜)
(注功裘人功微麄曰資治通鑑曰韓昭侯有敝袴命藏之待有功者賜之)金刀玉斧
(孔帖曰徐濟𣆀字將道八歲能文太宗召試賜所佩金削刀冊府元龜曰王建立為青州節度使晉高祖天)
(福五年入覲進封韓王高祖御明德樓餞送赴鎮賜玉斧蜀馬)蒲陶牡丹(唐書曰陳叔達)
(賜食得蒲陶不舉歸奉母因賜之對合壁事𩔖曰仁宗天聖中晁迥除翰林學士嘗夜召上令内侍執御前)
(巨燭送歸院他日曲宴出牡丹千葉者賜宰臣上顧迥與學士錢維演亦皆賜之)赤管紫
帉(玉海曰漢制尚書郎作文書起草月賜赤管大筆一雙隃麋墨一枚唐書蕭嵩傳曰荆州進黃柑帝以)
(紫帉包賜之)唐詩周易(山堂肆考曰哲宗元祐時以御書唐人詩賜范祖禹等各一首)
(詩又曰寕宗嘉泰初御書尚書說命毛天保周易泰卦唐七德舞以賜臣下)閱音義讀
實錄(冊府元龜曰貞觀十六年太宗閱陸德明經典音義美其弘益學者歎曰德明雖亡此書足可傳習)
(因賜其家布帛百匹讀又曰岑羲睿宗時遷侍中賜物三百匹細馬一匹帝中宗實錄以羲有功故有此命)
獨見公常念卿(册府元龜曰太宗貞觀四年賜房玄齡黃銀帶謂玄齡曰如晦與公)
(同輔朕今日所賜惟獨見公因泫然下泣以黃銀辟惡恐為鬼神所畏令取金帶遣玄齡親送於靈所又曰)
(貞元十一年以前太子賓客李愿為左領軍大將軍李憑為右威衛大將軍皆太尉晟之子以免喪故召見於)
(延英殿帝曰朕雖在此常念卿等追懷舊勲何日忘之各賜衣一襲帛三十匹)知勁草汎
洪源(冊府元龜曰蕭瑀武德初為内史令後拜特進參預政事嘗因賜宴太宗賜詩曰疾風知勁草板蕩)
(識誠臣郎又曰戴至德為戶部尚書郝處俊崔知悌為中書侍李敬元為吏部侍郎並同中書門下三品咸)
(亨五年八月御札飛白書贊以賜至德詞曰泛洪源俟舟檝處俊曰飛九霄假六翮敬元曰資啓沃罄丹誠知)
(悌曰竭忠節贊皇猷)撰政要刊經籍(冊府元龜曰魏徵為秘書監撰羣書政要太宗)
(覽之稱善賜帛二百匹宗又曰顔師古為中書侍郎受詔刊正經籍太善之賜帛五十匹)陳孝
經講禮記(冊府元龜曰趙弘智為陳王師永徽二年高宗命弘智於百福殿講孝經帝謂弘智)
(宜略陳此經要道以補不逮對曰昔者天子有爭臣七人雖無道不失天下微臣顓愚願以此獻帝悦賜絹二)
(百匹名馬一匹國又曰禇旡量為國子司業睿宗太極元年皇太子幸學觀釋奠令旡量講孝經禮記博而)
(且辨觀者歎服既畢賜以章服幷綵絹百端)觧酲具親征圖(孔帖曰李嗣業入朝)
(於玄宗前醉起舞帝寵之賜錢十萬為觧酲具一冊府元龜曰周世宗顯德四年賜宰臣李糓親征圖面其)
(文翰林學士承旨陶糓之所撰也先是帝征淮揚糓上章陳親征之利者三)麟角筆龍
腦帶(玉海曰麒角筆管武帝以賜張華年冊府元龜曰梁太祖開平元年帝以羅紹威近以來貢輸極)
(煩倍於諸道賜以南越所貢珍珠枕龍腦帶)白羽扇紅管筆(玉海曰開元二十四)
(年盛夏賜宰相白羽扇張九齡作賦曰蕭蕭白羽穆如微風縱秋氣之移奪終感恩於篋中司馬光進通鑑)
(表曰先帝賜御府筆墨光有囊貯紅管筆一枝實治平中賜物)墨百挺冰十匣(玉海)
(曰雍熙三年錢俶進草書絹圖二墨詔奬諭賜玉硯一金匣副之龍鳳墨百挺紅綠筆百管盈丈紙百軸又)
(曰景德四年賜編修君臣事迹官冰十匣以暑盛特賜之)子儀傳嚴武詩(山堂肆考)
(曰韓世忠兩鎮節鉞高宗手書郭子儀傳賜之魏又曰理宗端平中書唐嚴武詩及鶴山書院四字賜了翁)
世勣墜馬仁貴射甲(冊府元龜曰李世勣為司空常侍從墜馬帝親問以所乘)
(馬賜之出又曰薛仁貴領兵擊九姓&KR0691;厥於天山將行高宗内甲令試之仁貴射五重高宗大驚更取堅甲)
(以賜之)乘馬錫韓輅服賜晉(詩韓奕篇曰其贈維何乘馬路車左傳曰王)
(賜晉侯大輅之服)加寵勲舊特賜賢勞(翰苑新書宋高宗朝上曰宜加寵劉)
(光世功臣服未嘗忘聞其病中無聊以玩好物數種賜之光世大喜秉燭夜觀至四更朕於玩好之物未嘗經)
(目止要賜勲舊賢勞耳陛名臣言行錄曰范成大孝宗朝帥江東兼行宫留守辭特設几開宴酒三行命内)
(侍捧縑素來上有石湖二大字御墨尚濕公拜賜上勞公曰卿南至桂廣北至幽燕西入巴蜀東薄鄞海可謂)
(賢勞)顯忠尚德貴老優賢(治跡統𩔖曰元祐間詔賜富弼神道碑以顯忠尚德)
(為額拜又曰元祐二年詔賜文彦博吕公著今後入朝凡有禮並宜特免翰林蘇軾奏彦博公著免拜指揮)
(自是朝廷貴老優賢無可議者)注後漢書進廣孝經(冊府元龜曰張大安為太)
(子左庶子初皇太子賢招集當時學者大安及洗馬劉訥言雒州司戶參軍格希元等注范曄後漢書表上之)
(賜物三百段仍以其書付秘閣卷又曰沈浩隱居四明山肅宗乾元二年進廣孝經十授秘書郎仍賜綠袍)
(牙笏)不以為嫌故有此賜(玉海曰開寶元年董遵誨為通遠軍使遵誨嘗遣外)
(弟劉綜來貢馬及還上觧所服真珠盤龍衣使齎賜之綜曰遵誨人臣豈敢當此賜上曰吾委遵誨方面不以)
(此為嫌也海下見前二玉)御製寵太尉親札賜丞相(冊府元龜曰李)
(光弼兼幽州大都督府長史出統河南諸軍及收復懷州以功進爵臨淮郡王俄拜太尉内殿宴送御製詩以)
(寵之日又曰宋璟開元中為尚書右丞相與張說源乾曜同拜官勅太官設饌太常奏樂於尚書都省大會)
(百僚玄宗賦詩褒述親札賜之)侍玉皇賜金器(談苑曰李昉文正公太宗遇之甚厚)
(年老罷相每賜宴必先赴座嘗獻詩曰微臣自愧頭如雪也向鈞天侍玉皇翰苑新書曰蘇易簡在翰林太)
(宗一日召對賜酒甚歡上曰君臣千載遇易簡應聲曰忠孝一生心太宗大悦以御席金器盡賜之)
賞賜四
原作樂命䕫(舜命䕫作樂以賞諸侯)賞延于世(世嗣也)分寶玉
(周書分寳玉于伯叔之國時庸展親伯叔同姓之國也庸用也)王之好賜共其貨賄
(周禮注言合於善有以賜之)受服(大宗伯以九儀之命再命受服)掌賞地(周禮司勲)
(掌賞地以等其功等差也)頒賞地(凡頒賞地三之一食凡賞田王食其一而臣食其二)加
田無征(惟加田無國征征税也謂既賞之又重賜之若此田則無王税也)不及車馬
(為人子者三賜不及車馬注三命受車馬車馬所以尊者備矣)禮無不答(禮記曰臣下竭力盡)
(能以立功於國君必報之以爵祿故曰禮無不答言上之不虚取於下也)賞無不當(月令慶賜)
(遂行無有不當)不賞而勸(禮)競勸於賞賞樂(禮記曰天子之為樂)
(也以賞諸侯有德者也)酒肉不再拜(禮記曰酒肉之賜不再拜受而已不重拜於室輕也)
報功慶賞(禮)何以勸善無以勸能賞恭罰否
賜許男駿馬十六賜黃金之罌二九銀鳥一隻貝
帶五十珠七百裹(穆天子傳)信賞(管子開必得之門信慶賞也)賞懼
及淫(聲子曰善為國者賞不僭賞僭則懼及淫人若不幸而過寧僭無濫)有勲者奉(夫有)
(勲者奉之以土田奉賜也)撫以彝器(傳夫有勲者撫之以彛器注撫授也)賞不失
勞(傳)賜有金石(禮大夫有功賜樂故傳云魏絳始有金石之樂禮也)天賜
示賞(賞之曰發公室示賞也出賞物也)時頒(以時頒賜之)賜玉五㲄(春秋)
(虢公晉侯朝王皆賜玉五㲄)賜以甘果(吳越春秋)賜錢百萬起師侍
之思賜叔孫衣(漢書秦二世賜叔孫通帛二十四衣一襲)賜金具在(漢王)
(讓陳平曰先生事魏不忠事楚而去今又從吾游信者固多心乎平曰魏王不用臣說故去云云臣計畫可採)
(願用之若不可大王所賜金具在請封輸官得請骸骨漢王深謝之)賜張武錢(漢張武為郎中)
(令受金錢覺之文帝更發御府金錢賜之以愧其心不下吏也)周勃身入北軍賜金
五十斤賜珠三升黃霸治政有異賜金百斤(漢書)
伏日賜肉(漢書伏日詔賜從官肉東方朔拔劒割肉去詔令自責)延年老乞賜
骸骨賜安車駟馬賜靈夀杖(漢書)賜劒具在(史衛綰上賜之)
(劒綰曰先帝賜臣劒凡六不敢奉詔上曰猶至今乎綰曰具在上使取劔常盛未嘗服也)賜爵一
級百戸牛酒八十以上賜米肉九十以上賜帛絮
賜孝悌帛賜鰥寡絮(並漢書)賜延年杖(續漢書)賜
食於家(漢書)賜汝南帛(漢書)霍光薨賜繡被百領(東觀)
雋不疑遷京兆尹賜錢百萬(漢書)上器其能賜以秘書
之副(漢書云)賜璽金劒(漢書)給錢五萬(楊雄答劉歆書)賜所
乘驪馬(後漢世祖以所乘大驪馬賜李忠)賜竽瑟箜篌(班彪上事)馬援
振旅京師賜車一乘(東觀)賜公主錢(後漢明帝時館陶公主為子求郎不)
(許而賜錢百萬)賜千斛糓(後漢章帝下詔寵褒毛義賜糓千斛)著劔名(韓棱字伯)
(師與郅夀陳寵皆以才能稱肅宗嘗賜諸尚書劒惟此三人特以寶劔手著其名曰韓棱楚龍泉郅夀蜀漢文)
(陳寵濟南椎成也)韓棱憂國忘家賜布三百匹(後漢本傳棱數月不休沐)
賜來歙妻縑千匹致宛馬一匹(並東觀)賜以素矢
(皇甫)班賜羣臣(鍾離意傳)卓茂束身執節賜安車一乘(東觀)
卓茂自脩賜衣一襲(漢書)杜林私見乃賜衣被(後漢書)
朱寵家貧賜以錦被(謝承後漢書)馮緄平荆州賜錢百
億(謝承後漢書)段熲滅羌賜錢千萬張酺為東郡守賜
錢三十萬黃香詣東觀賜淮南孟子詔賜黃香几
杖馬嚴病并送方藥王景治浚儀賜山海經河渠
書(並東觀)陳車馬(桓榮字春卿為太子少傅賜以輜車乘馬榮大會諸生陳其車馬印綬曰)
(今日所蒙稽古之功可不勉乎)賜及妻子特賜御(東觀)賜御府衣
(續後漢書)賜衣自服冠幘賜食於前觧左驂以賜
賜乘輿具劔賜辟兵鈎賜鹿蠡王羽車一駟(東觀)
遺楊彪室鞾一量(魏志)賜桃枝(魏武帝)賜樂比絳(魏志太祖)
(賜夏侯惇樂比之魏絳)賜十鈴毦(魏武)賜糓千斛以親舊也(魏志)
賞為金穴(郭况為大鴻臚賞賜金錢錦帛豐盛無比京師號况家為金穴)賜明光
鎧(曹植)賜邁越縐縠(曹植表)賈逵奏左氏義賜布五百
匹(三輔决錄云)得生口(魏華歆字子魚公卿嘗並賜没入生口歆得而嫁之帝歎息孫盛曰)
(孥戮之家國刑所肅歆獨為君子云云)賜素屏風(魏志太祖平柳城頒所獲器特以素屛風)
(憑几賜毛玠曰以君有古人之風故賜以古人之服)詔賜御衣(吳質)觧所御袍
賜之(魏略)賜罽千張銅鏡百枚(魏志)夫賞賜者以悦
下使衆(桓範世要論)御府供給(桓階别傳)桓階長者齎衣三
十囊(階傳云)特為張遼母起殿(魏志)郭脩手刃蜀將賜
銀千餅(魏志)賜魯肅母帷帳(吳志)南至賜餅(杜預表)賜
張華絹(文士傳張華以平吳之計賜絹萬匹)賜驄馬一匹(殷仲堪表)給山
濤母米酒(山濤表)賞不踰時(傅咸陳事)給周處母醫藥
周處賜朝服一具(王隱晉書)劉超病給四順湯(劉超表)詔
賜竒果(華嶠)巫水不肯飲(卞蘭苦痟渴時帝信巫女用水方使人持水賜蘭蘭不肯)
(飲曰治病自以方藥何信於此帝為變容蘭渴甚至於死)賜鶴綾袍(四王遺事)黃白
氣出張天子賜諸侯黃白氣入心天子受賜黃白
氣入張天子賜□黃赤氣入張天子賜客(已上並雜氣經)
悉賜有功(魏書)賜千田以明儉約(魏書)賜二窖穀(魏書曰袁)
(煥字耀卿為郎中令卒太祖為之流涕賜糓二千斛一教云以太倉穀千斛賜郎中令一教云以垣下糓千斛)
(與耀卿家外不觧意教曰以太倉榖者官法也以垣下糓者親舊也)增賜御膳(冊府元龜曰唐)
(高祖時裴寂為尚書右僕射賜以服玩不可勝記仍詔尚食奉御每日賜寂御膳)賜錦袍(又云)
(陸長遜武德初為五原太守及征薛舉長遜不待命而至以功拜豐州總管賜以錦袍)賞緋紫
必兼魚袋(唐書云中書令張嘉貞奏致仕者佩魚終身自是百官賞緋紫必兼魚袋謂之章服)
御筆一管(玉海云德宗賜渾瑊御筆一管)觧衣衣之(又云陸贄在翰林帝親倚至觧)
(衣衣之)行列有序(唐會要云德宗詔頃來賜衣文采不常非制也節度使宜以綴帶取其武)
(毅以靖封内觀察使宜以雁銜威儀取其行列有序冀牧人有威儀也)賜通天御帶(韓愈)
(平淮西碑云帝云度汝其往衣服飲食予士無寒無饑以既厥事賜汝節斧通天御帶衛卒三百)賚
奬優華(孔帖云李德裕字文饒數召見賚奬優華)賜茶(玉海云韓偓金鑾密記翰林當直學)
(士春曉則日賜成象殿茶)作詩贈及第(事文𩔖聚宋太宗好文進士及第賜聞喜宴嘗作詩)
(贈之景祐間因以為故事仁宗在位四十二年賜詩尤多)笏頭帶(東齋記事云毬路金帶俗謂之)
(笏頭帶非二府文臣不得賜武臣得賜出於特恩爾)賜輔臣(春明退朝錄宋太宗製笏頭帶以賜)
(輔臣罷尚服之張文節自中丞而參政姜侍郎自諫議而樞密並賜笏頭帶)文行忠信(山堂)
(肆考云夏竦為平章事諫臺交言其非改樞密使上親隸乘險二字賜之竦得二字憂懼既又賜文行忠信四)
(字以勉之竦方釋然)賜端石硯筆墨(玉海云紹興六年賜張浚古端石硯筆墨)
賞賜五
原詩隋許善心奉和賜詩曰帝道屬昇平天文預觀象
兹生荷化育博施多含養正始振皇風端居留眷想夕
拜參近侍朝恩濫弘奬温𣗳貴不言克艱庶無爽唐
太宗賜房玄齡詩曰太液仙舟迥西園隱上才未曉征
車度雞鳴關早開又賜蕭瑀詩曰疾風知勁草昏日
辯誠臣勇夫安識義智者必懷仁增明高啓謝賜衣
詩曰臚呼遥捧賜拜服望蓬萊香帶爐煙下光迎扇月
開竒文天女織新樣内家裁被澤徒深厚慚無奪錦才
原制唐中宗賞張仁愿制曰朕聞將帥興功本期於邦
國帝王懸賞用答於疇庸持節朔方道大總管右屯衛
大將軍張仁愿器宇端雅風神秀傑謀韜玉帳寄重金
壇故得累司文武歷參邊鎮薊門作牧既無東顧之憂
榆塞總兵方釋北乘之慮而乃躬先士卒負土築城横
却月於天街劃長雲於地脉宜列河山之賞式崇帶礪
之榮進封韓國公賜物三百段及衣裳一副
原勅唐中宗賜成王千里衣物勅曰晝廵周衛夜警巖
廊既曰爪牙實稱心腹左金吾衛大將軍成王千里聲
高沛獻德邁二南以磐石之崇班當執金之重寄察姦
無對討猾若神固以威動千廬勤宣五校近者衙仗之
内輙有詐偽之人曾不斯湏遽令擒獲能官之目久已
馳芳稱職之名從兹著號可賜衣一副兼賜物一百段
增表唐李嶠為納言姚璹等謝勅賜飛白書表曰跪承
寶貺仰戴瓊文如披七曜之圖似發五神之檢九霄靈
澤與垂露而同霑千載嘉祥與廻鸞而並集冠六文而
首出掩八體而孤騫眇乎若遊霧之拂春林靄乎若輕
雲之上秋漢工踰懸帳妙盡刻符鍾繇竭力而難比伯
英絶筋而不逮則知乃神乃聖包衆智而同歸多藝多
才總羣方而兼善臣等才埒瓶筲任叨衡石慶方行而
已及澤未溥而先加殊恩與骨肉等深縟禮共衣冠相
絶今復親陪睿賞特流宸翰嬴氏之魂遊天上未比超
昇闞生之名在月中詎方遐邈昔者韓棱深博肇蒙於
署劔田鳳名流僅聞於題柱未有芝英草聖近縟於綵
牋合璧連珠俯光於掌握令狐楚謝賜春衣并尺表
曰臣聞衣裳在笥與必有道刀尺為器用惟其人臣魯
國小儒漢庭下士因緣霈澤汙染官牒顔嘗忍愧心不
容憂陛下仁發於中惠周於外矜臣以濕暑之患賜之
葛衣念臣無忖度之能降其寶尺輕新有楚廣狹不踰
被服而炎蒸坐銷秉特而長短立辨揆才量力將何補
於分寸運肘延頸實有塵於領袖
增狀唐白居易謝恩賜衣服狀曰臣自入禁司纔經旬
月未申薄效累受殊私况前件衣服等獻自遠方降從
御府既鮮華而駭目亦輕煖而便身臣實何人堪此榮
賜必擬秘藏篋笥傳示子孫何則顧陋質而懷慚貎非
稱服撫微軀而荷寵力不勝衣李商隱為滎陽公謝
賜冬衣狀曰司服頒衣貴臣傳詔綾裁飛鵠絮裛仙蠶
白分椒壁之光紫奪蘭芽之色已均下將仍逮連營被
服有輝負戴無力謹當上宣殊渥下拊多寒均大裙於
琅邪變無襦於蜀郡
增碑元虞集翰林承旨劉公神道碑序曰公諱賡官一
品年六七十而孝靖公亡恙公躬奉食飲候寒暖晨昏
不懈怡愉順其顔意若嬰兒然仁宗皇帝聞之曰此我
國家人瑞也刻玉為鳩杖以賜日賜上尊酒因其生日
遣大臣賜宴其家朝臣咸集日自皇太后皇后皇太子
皆有賜孝靖再拜稱老臣以受賜公鬚鬢皓然親扶掖
之都人相與歌詠而圖畫之
增行狀明鄭楷翰林學士承旨宋公濓行狀曰上嘗與
先生飲先生素不勝杯勺舉觴即辭上強之至三觴面
如赭行不成步上歡笑親御翰墨賦楚辭一章以賜仍
命侍臣咸賦醉學士歌且曰俾後世知朕君臣同樂若
此也甘露降上召先生賜坐上躬執金杓煉湯於鼎以
甘露投之半注於巵以賜先生曰此和氣所凝能愈疾
延年故與卿共之耳
御定淵鑑𩔖函卷一百四十四
