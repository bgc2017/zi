欽定四庫全書
御定淵鑑類函卷四百
果部二(梅)(梨)(甘)
梅一
原詩義疏曰梅杏類也西京雜記曰上林有雙梅紫
梅同心梅麤枝梅增石湖梅譜曰紅梅猶是梅而葉
密如杏與江梅同開紅白相間園林初春絶景也又
曰蠟梅本非梅類以其與梅同時香又相近色酷似蜜
脾故名蠟梅山谷謂京洛間有一種梅類女工撚蠟所
成故以名之張翊花經首云一品九命蠟梅亦在其中
蠟梅原名黃梅故王安國熙寧間尚有詠黃梅詩至元
祐間蘇黃門命為蠟梅又曰凡梅花附蔕皆絳紫色
惟此純綠枝梗亦清高好事者比之九疑仙人萼綠華
云詩曰絳裠縞袂各朝元只有散仙名萼綠風俗通
曰五月有落梅風江淮以為信風原毛詩曰摽有梅
其實七兮又曰山有嘉卉侯栗侯梅大戴禮夏小
正曰五月煑梅為豆實增埤雅曰梅花中尤香者
原詩義疏曰梅曝乾為腊羹臛韲中又可以含之口香
吳氏本草曰梅核能眀目益氣不飢
梅二
原西京雜記曰漢初修上林苑羣臣各獻名果有侯梅
朱梅紫花梅同心梅紫蔕梅燕脂梅麗友梅東方朔
傳曰朔門生三人俱行乃見一鳩一生曰今當有酒一
生曰其酒必酸一生曰雖得酒不得飲也三生皆到須
臾主人出酒即安樽於地而覆之訖不得酒乃問其故
曰出門見鳩飲水故知得酒鳩飛集梅樹故知酒酸鳩
飛去所集枝折故知不得飲之神異經曰横公魚長
七八尺形狀如鯉而目赤晝在湖中夜化為人刺之不
入煑之不死以烏梅二七煮之即熟食之治邪病語
林曰范汪能噉梅人嘗致一斛奩留汪食之須臾盡
伍端林江陵記曰洪亭邨下有梅廽邨舊云是梅槐合
生成樹是以名之今音訛謂之梅逥增荆州記曰陸
凱與范曄相善自江南寄梅花一枝詣長安與曄並贈
詩曰折梅逢驛使寄與隴頭人江南無所有聊贈一枝
春四眀圖經曰大梅山在鄞縣東七十里蓋漢梅子
真舊隠也山頂有大梅木其上則伐為會稽禹廟之梁
其下則為它山堰之梁禹廟之梁張僧繇畫龍於其上
夜或風雨飛入鏡湖與龍鬭後人見梁上水淋漓而萍
藻滿焉始駭異之乃以鐵索鎻於柱彙苑詳注曰榔
梅在太和山相𫝊真武折梅枝寄榔樹之上仰天誓曰
吾道若成花開果結後竟如其言今樹尚存又曰永
嘉閨婦以青梅雕剜脫核鏤以花鳥纖細可愛以手擘
之玲瓏如小盒闔之復為梅謂之梅籃李詩珍盤薦雕
梅即此原述異記曰嘉興縣朱休之有一弟宋元嘉
中兄弟對坐家有一犬來向休之蹲徧視二人遂搖頭
而笑曰言我不能歌聽我歌梅花今年故復可柰汝眀
年何其家驚懼斬犬牓首路側至來歲梅花時兄弟相
鬭弟奮戟傷兄官收治並被囚繫經歲得免至夏舉家
時疾母及弟兄皆死宋書曰武帝女夀陽公主卧含
章檐下梅花落公主額上成五出花拂之不去皇后留
之自後有梅花妝梁書曰何遜為揚州法曹廨舍有
梅樹一株時吟詠其下後居洛思梅花請再任從之抵
揚花方盛開對花徬徨終日煙花錄曰隋袁寳兒多
憨態宫中號司花女又曰梅花笛(梅花本笛中曲名梅似帝笛似袁也)
龍城錄曰隋開皇中趙師雄遷羅浮日暮於林間酒肆
旁舍見美人素妝出迎與語言極清麗芳香襲人與之
扣酒家共飲一綠衣童子歌於側師雄醉寐東方既白
起視梅花樹上有翠羽刺嘈相顧所見盖花神增古
今合璧曰宋廣平為相貞姿勁質剛態毅狀疑其鐵石
心腸不解吐媚辭然觀其作梅花賦清便富豔得南朝
徐庾體殊不類其為人海墨徽言曰李白遊慈恩寺
僧獻綠英梅常朝錄曰元稹為翰林承旨朝退行至
廊下時初日映九英梅隙光射稹有氣勃勃然百僚望
之曰豈腸胃文章映日可見乎羣芳譜曰大庾嶺即
五嶺之一漢武帝擊南越楊僕遣部將庾勝屯兵於此
因名大庾其初險峻行者苦之自張九齡開鑿始可車
馬其上多植梅古今詩話曰李後主於宫中作紅羅
亭四面栽紅梅作豔曲歌之談苑曰王曾布衣時以
梅花詩獻呂蒙正云而今未問和羹事且向百花頭上
開蒙正云此生已安排狀元宰相也冷齋夜話曰王
文公居鍾山嘗與薛處士棋賭梅詩輸一首曰華髮尋
香始見梅一枝臨路雪培堆鳳城南陌他年憶杳杳難
隨驛使來石湖梅譜曰晏元獻公自姑蘇移植西岡
囿中一日貴遊賂園吏得一枝分接由是都下有二本
王琪君玉時守吳郡以詩遺公曰館娃宫北發精神粉
瘦瓊寒露葉新園吏無端偷折去鳳城從此有雙身
后山集曰王直方家有蘇黃字遂取宋武帝謂謝晦謝
混一時頓有兩玉人名亭亭前有梅陳后山有詩曰頓
有亭前玉色梅情知不肻破寒開似憐顦顇兩公客獨
倚東風遣信來羣芳譜曰林逋隠居孤山徵辟不就
構巢居閣繞梅花吟詠自適徜徉湖上或連宵不返
又曰宋張功甫圃中植梅三百本築堂數間花時居宿
其中環潔輝映朗如對月因名其堂曰玉照又曰華光
長老寫梅黃魯直觀之曰如嫰寒春曉行孤山水邊籬
落間但欠香耳又曰洛都賣花者争先為竒冬初折
未開枝置浴室中熏蒸令坼強名早梅終𤨏碎無香余
頃守桂林立春梅已過元旦則嘗青子皆非風土之正
杜子美詩云梅橤臘前破梅花年後多惟冬春之交正
是花時耳(按此條係范成大語)又曰王冕隠九里山樹梅花千
株桃李居其半結茅廬三間自題為梅花屋地里志
曰洪州土貢梅煎
梅三
原紫蔕白花(上詳梅二木劉義慶遊鼉湖詩曰暄景轉諧淑草日滋長梅花覆樹白桃杏)
(發榮光)一枝三實(劉向說苑曰越使諸發執一枝梅遣梁王梁王之臣曰韓子顧左右)
(曰惡有一枝梅乃遺列國之君乎毛詩曰摽有梅其實三兮)眀目香口(俱見梅一)
雲山乾腊洛涘繁榮(山海經曰雲山之上其實乾腊郭璞注腊乾梅也潘岳間居)
(賦曰退而閒居於洛之涘又曰梅杏郁棣之屬繁華麗藻之飾華實照爛言所不能及也)增紫華
綠萼(事類賦折靈山兮攀上林賞紫華兮玩同心下詳梅二)清癯低小(梅聖)
(俞詩玉骨綃裳韵太孤天教飛雪伴清癯好朱希真詠梅詞瓊枝低小雪天分外精神)返魂
同夢(東坡詩返魂香入嶺頭梅又和楊公濟梅花詩誰信幽香是返魂王昌齡梅詩落落莫莫路不分)
(夢中喚起梨花雲東坡梅詞云高情已逐曉雲空不與梨花同夢用此也)原頃筐調鼎
(詩摽有梅頃筐塈之摽落也言漸落多尚書曰若作和羹爾惟鹽梅)止渴苦酸(魏武)
(帝與軍士失道大渴而無水遂令曰前有梅林結子甘酸可以止渴士卒聞之皆口中水出遂得及泉源也)
(鮑昭詩食梅常苦酸)庾嶺墓門(大庾嶺上梅南枝落北枝開詩墓門有梅)酢
杏乾□(爾雅曰梅枬似杏實酢□周禮饋食之籩其實乾□乾梅也)嘉卉生
梅(俱詳梅二)摽梅之詠見彼詩人落梅之歌聞諸樂府
(上見梅一之古樂府有落梅曲)增浸佛桑為臛韲(荔枝譜民間以鹽梅鹵浸)
(佛桑花為紅漿投荔枝晴乾曝之色紅而甘酸可三四年不壊梅曝乾為腊羹臛韲)冰肌玉
骨雪魄冰魂(東坡詠梅玉骨那愁瘴霧冰肌自有仙風謝惠連詩夢斷笛悲風渚吹闌月)
(澹煙邨空想暗香靚色誰招雪魄冰魂)粉橤瓊枝暗香疎影(朱希真詠梅寒)
(隂漸曉報驛使探春南枝開早粉橤弄香芳臉凝酥瓊枝低小雪天分外精神好林和靖句周美成詞暈酥)
(砌玉芳英嫰故把春心輕漏孤岸峭疎影横斜濃香暗霑襟袖夀陽謾鬭終不似照影一枝清瘦)五
月落一枝斜(黃鶴樓中吹玉笛江城五月落梅花東坡詩竹外一枝斜更好)落
梅風迎梅雨(並詳梅二)
梅四
原百人酸(淮南子曰梅以為百人酸不足一梅不足為一人之酸喻衆能濟)增鞏春
(杜甫詩曰夜雪鞏梅春)紅綻雨肥(杜甫詩曰紅綻雨肥梅)花御史(劉行簡詩)
(曰我嘗品江梅真是花御史)
梅五
原詩梁簡文帝雪裏覓梅花詩曰絶訝梅花晩爭來雪
裏窺下枝低可見高處遠難知俱羞惜腕露相讓道腰
羸定須還剪綵學作兩三枝元帝詠梅詩曰梅含今
春樹還臨先日池人懷前歲意花發去年枝鮑泉詠
梅花詩曰可惜階下梅飄蕩逐風廻度簾拂羅幌縈窗
落梳臺乍隨纖手去還因插鬢來客心屢看此愁眉斂
俱開何遜詠早梅詩曰兔園標物序驚時最是梅銜
霜當路發映雪擬寒開枝横却月觀花繞凌風臺知應
早飄落故逐上春來王筠和孔中丞雪裏梅花詩曰
水泉猶未動庭樹已先知翻光同雪舞落素混冰池今
春競時發猶是昔年枝唯有長顦顇對鏡不能窺庾
肩吾同蕭左丞詠摘梅花詩曰窗梅朝始發庭雪晩初
消折花牽短樹幽叢入細條垂冰溜玉手含刺冒春腰
遠道終難寄馨香徒自饒周庾信詠梅花詩曰常年
臘月半已覺梅花闌不信今春晩俱來雪裏看樹動懸
冰落枝高出手寒早知覓不見真悔著衣單陳隂鏗
詠雪裏梅詩曰春近寒難轉梅舒雪尚飄從風還共落
照日不俱消葉開隨足影花多助重條今來漸異昨向
晩判勝朝謝燮詠早梅詩曰迎春故早發獨自不疑
寒畏落衆花後無人别意看江總詠梅花落詩曰臘
月正月早驚春衆花未發梅花新梅花芬芳臨玉臺朝
攀晩折還復開滿酌金巵催玉柱落梅樹下宜歌舞金
谷萬株連綺甍梅花密處藏嬌鶯桃李佳人欲相照摘
橤牽花來並笑楊柳條青樓上輕梅花色白雪中眀横
笛短簫悽復咽誰知柏梁聲不絶增唐王建塞上梅
詩曰天山路傍一株梅年年花發黃雲下昭君已歿漢
使廻前後征人惟繫馬日夜風吹滿隴頭還隨隴水東
西流此花若近長安路九衢年少無攀處韓偓梅花
詩曰梅花不肯傍春光自向深冬有豔陽龍笛遠吹胡
地月燕釵初試漢宫妝風雖強暴翻添思雪欲侵凌更
助香應笑暫時桃李樹盗天和氣作年芳王周大石
嶺驛梅花詩曰仙中姑射接瑶姬成陣清香擁路岐半
出驛牆誰畫得雪英相倚兩三枝李嶠詠梅詩曰大
庾斂寒光南枝獨早芳雪含朝暝色風引去來香妝面
廻青鏡歌塵起畫梁若能遥止渴何暇乞瓊漿沈佺
期梅花落詩曰鐵騎幾時廻金閨怨早梅雪寒花已落
風暖葉應開夕逐新春管香迎小歲杯盛時何足貴書
裏報輪臺張謂早梅詩曰一樹寒梅白玉條迥臨邨
路傍谿橋不知近水梅花發疑是春來雪未消殷堯
藩山中梅花詩曰南國看花動遠情沈郎詩苦瘦容生
鐵心自擬山中賦玉笛誰將月下横臨水一枝春占早
照人千樹雪同清好風吹醒羅浮夢莫聽空林翠羽聲
李紳早梅橋詩曰早梅花滿枝發東風報春春未徹
紫萼迎風玉枝裂楊柳未黃鶯結舌委素飄香照新月
橋邊一樹傷離别遊蕩行人莫攀折不競江南豔陽節
任落東風伴春雪陸龜蒙和行野梅韻詩曰飛棹參
差發早梅強欺寒色尚低回風憐薄媚留香與月會深
情借豔開梁殿得非蕭帝瑞齊宫應是玉兒媒不知謝
客離腸醒臨水剛逢萬恨來羅隠紅梅詩曰天賜胭
脂一抹顋盤中磊落笛中哀雖然未得和羹便曾為將
軍止渴來又詠梅詩曰吴王醉處十餘里照野拂衣
今正繁經雨不隨山鳥散倚風如共路人言愁憐粉豔
飄歌席静愛寒香撲酒尊欲寄所思無好信為君惆悵
又黃昏宋林逋山園小梅二詩曰衆芳搖落獨暄妍
占盡風情向小園疎影横斜水清淺暗香浮動月黃昏
霜禽欲下先偷眼粉蝶如知合斷魂幸有微吟可相狎
不須檀版共金尊又曰翦綃零碎照酥乾向背稀稠
畫益難日暮縱甘春至晩霜深應怯夜來寒澄鮮祗共
鄰僧惜冷落猶嫌俗客看憶著江南舊行路酒旗斜拂
墮吟鞍王安石梅花詩曰漢宫嬌額半塗黃粉色凌
寒透薄妝好借月魂來映燭恐隨春夢去飛揚風亭把
盞酬孤豔雪徑回輿認暗香不為調羹應結子直須留
此占年芳又曰結子非貪鼎鼐嘗偶先紅杏占年芳
從教臘雪埋藏骨却怕春風漏洩香不御&KR1459;華知國色
祗裁雲縷想仙裳少陵為爾牽詩興可是無心賦海棠
又曰淺淺池塘短短墻年年為爾惜流芳向人自有
無言意傾國天教抵死香鬚裊黃金危欲墮蔕團紅蠟
巧能裝嬋娟一種如冰雪依舊春風笑野棠歐陽修
次韻王適梅花詩曰江梅似欲競新年照水窺林態愈
妍露重清香渾欲滴月眀素質自生煙生成細實酸猶
薄半落南枝意可憐誰寫江西風物樣徐家向有數枝
𫝊朱子梅詩曰姑射仙人冰雪容塵心已共彩雲空
年年一笑相逢處長在愁煙苦霧中陸游梅花詩曰
家是江南友是蘭水邊月底怯新寒畫圖省識驚春早
玉笛孤吹怨夜殘冷澹合教閒處著清癯難遣俗人看
相逢賸作尊前悵索笑情懷老漸闌又曰月地雲階
暗斷腸知心誰觧賞孤芳相逢祗怪影亦好歸去始驚
身染香渡口耐寒窺淨綠橋邊凝怨立昏黃與卿俱是
江南客賸欲尊前說故鄕又得梅一枝賦詩曰高標
已壓萬花羣尚恐嬌春習氣存月兔擣霜供換骨湘娥
鼓瑟為招魂孤城小驛初飛雪斷角殘鐘半掩門盡意
端相終有恨夜寒皴玉倩誰溫又梅花絶句月中疎
影雪中香只為無言更斷腸曾與詩翁定花品一丘一
壑過姚黃又曰蜀王小苑舊池臺江北江南萬樹梅
只怪朝來歌吹鬧園官已報五分開(自注云曾文清公嘗問予梅與牡丹)
(孰勝予以此答成都合江園盖故蜀别院梅最盛自初開監官日報府報至五分開則府主來宴遊人亦競集)
又雪後尋梅詩曰青帝宫中第一妃寳香熏徹素綃
衣定知謫墮不容久萬斛玉塵來聘歸又曰橤殿仙
姝下界遊偶來稅駕剡溪頭君看月裏横枝影盡是蒼
龍與翠虯又射的山觀梅詩曰射的山前雨墊巾籬
邊初見一枝新照溪洗盡嬌春意倚竹真成絶代人餐
玉元知非火食化衣應笑走京塵即今畫史無名手試
把清詩當寫真又曰凌厲冰霜節愈堅人間乃有此
癯仙坐收國士無雙價獨立東皇太乙前此去幽尋應
盡日向來别恨動經年花中竟是誰流軰欲許芳蘭恐
未然又梅花絶句曰當年走馬錦城西曾為梅花醉
似泥二十里中香不斷青羊宮到浣花溪又曰亂簮
桐帽花如雪斜挂驢鞍酒滿壺安得丹青如顧陸憑渠
畫我夜歸圖蘇軾梅花詩曰洗盡鉛華見雪肌要將
真色鬭生枝檀心已作龍涎吐玉頰何勞獺髓醫又
紅梅花詩曰上人自恨探春遲不見檀心未吐時丹鼎
奪&KR1459;那是寳玉人頳頰更多姿抱叢暗橤初生子落盞
濃香已透肌乞與徐熙畫新樣竹間璀璨出新枝又
詩曰西湖處士骨應槀只有此詩君壓倒東坡先生心
已灰為愛君詩被花惱多情立馬待黃昏殘雪消遲月
出早江頭千樹春欲盡竹外一枝斜更好孤山山下醉
眠處點綴裙腰粉不埽萬里春隨遠客來十年花送佳
人老不知風雨卷春歸收拾餘香還畀昊蘇轍梅花
詩曰病夫毛骨日凋槀愁見米鹽惟醉倒忽傳騷客賦
寒梅感物傷春同懊惱江邊不識朔風勁牆頭亦有南
枝早未開素質夜先眀半落清香春更好鄰家小婦學
閒媚靚妝惟有長眉埽孤芳已與飛霞競結子仍先百
花老苦遭横笛亂飛英不見遊人醉芳草可憐物性空
自知羞作繁華助芒昊范成大次韵和郡安撫元夕
賞倅廳紅梅詩曰春入林梢一再風破寒勻染費天工
雖然媚蕩新妝别只與横斜舊格同午枕乍醒鉛粉退
曉奩初罷蠟脂融從來顏色休論似夾路漫山取次紅
元劉秉忠江邊梅樹詩曰江邊繚繞惜芳叢絶筆天
真在眼中素豔乍開珠蓓蕾暗香微度玉玲瓏一枝倒
影斜斜月滿樹浮光細細風眀日行經山下路幾回特
地駐青驄郝經江梅行曰江城畫角吹吳霜破月著
水天昏黃波澄煙吐林影澹雙梅帶雪横溪塘此時承
平風物盛家家種玉栽琳琅朝來伴使宴江館銀缾亂
插吹銀管霏微香霧入紅袖零亂春雲繞金盌都將和
氣變荒寒錦瑟愁生燕玉煖為言儀真梅最多苔花古
樹深婆娑一年十月至二月紅紅白白盈江沱自從天
馬飲江水草根喫盡梅無柯楊子人家楚三戶今年幸
有燒殘樹忽聞星使議和來盡貯筠籠待供具從今江
梅好顔色爛醉長吟嚼佳句吳澄疊葉梅詩曰羅浮
夢斷杳無蹤冰雪仙姿兩兩逢縞袂却單寒後襲粉妝
嫌薄曉來濃迎風一笑知顔厚臨水相看見影重道眼
只將平等視玉環飛燕總天容趙孟頫梅花詩曰瀟
灑江梅似玉人倚風無語澹生春曲中桃葉原非侶夢
裏梨花亦未真薩都拉燈夕觀梅詩曰翠禽偷夢出
南園綽約冰姿傍綠尊冰鏡玉釵浮翠影風簾銀燭照
妝痕粉香微爛無人見素質多寒藉酒温不似海棠春
睡去西樓月落已黃昏謝宗可紅梅詩曰梨雲無夢
倚黃昏薄倩朱顔蝕淚痕宿酒破寒熏玉骨仙丹偷暖
返冰䰟茜裙影露羅衣卷霞佩香封縞被温回首孤山
斜照外尋真誤入杏花村楊維楨紅梅詩曰羅浮仙
子宴瓊宫海色生春醉壓紅十二闌干眀月夜九霞帳
裏睡東風丁鶴年紅梅詩曰姑射仙人鍊玉砂丹光
晴貫洞中霞無端半夜東風起吹作江南第一花眀
王冕梅花詩曰疎枝錯落花燦爛正似推篷溪上看凍
痕不剥五更霜蘚色猶存百年幹孤山處士詩夢寒羅
浮仙人酒興闌天荒地老行路難誰𫝊春色來人間君
不見江南物色今非昔大谷長林盡荆棘歲寒何處論
襟期坐對雲山空歎息東樓女兒白苧歌西樓美酒喚
杏花縦有高人愛高潔蹋雪誰肻來山家老我無能慣
清苦寫梅種梅千萬樹霜清月白夜更長每是狂歌不
歸去只今潦倒雙鬢垂世情雜雜俱忘機讀書寫字兩
眼眵斷白搔墮隨花飛轉首江南隔塵土白月流光雙
鶴舞一聲羌管過南樓鐵石心腸亦淒楚安得喚起陳
元龍長船滿載玻瓈紅浩歌拍拍隨春風大醉驚倒江
南翁又紅梅詩曰深院春無限香風吹綠漪玉妃清
夢醒花雨落胭脂又曰昭陽殿裏醉春風香隔瓊簾
映淺紅翠袖擁雲扶不起玉簫吹過小樓東又梅花
詩曰馬跡山前萬樹梅千花萬花如雪開滿載揚州秋
露白玉簫吹過太湖來又曰斷雲流水孤山路看得
春風幾樹花騎馬歸來城郭是月眀簫管起誰家高
啓梅花詩曰瓊姿只合在瑤臺誰向江南處處栽雪滿
山中高士卧月眀林下美人來寒依疎影蕭蕭竹春掩
殘香漠漠苔自去何郎無好韻東風愁寂幾回開又
曰縞袂相逢半是仙平生水竹有深緣將疎尚密微經
雨似暗還眀遠在煙薄暝山家松樹下嫩寒江店杏花
前秦人若解當時種不引漁郎入洞天又曰澹澹霜
華濕粉痕誰施綃帳護香温詩隨十里尋春路愁在三
更挂月邨飛去只疑雲作伴銷來肯信玉為魂一尊欲
訪羅浮客落葉空山正掩門又曰最愛寒多最得陽
仙遊常在白雲鄕春愁寂寞天應老夜色朦朧月亦香
楚客不吟江路寂吳王已死苑臺荒枝頭誰見花飛處
嫋嫋微風簌簌霜
原賦梁簡文帝梅花賦曰層城之宫靈苑之中竒木萬
品庶草千叢光分影雜條繁榦通寒圭變節冬灰徙筩
並皆枯悴色落摧風年歸氣新搖雲動塵梅花特早偏
能識春或承陽而發金乍襍雪而披銀吐豔四照之林
舒榮五衢之路既玉綴而珠離且冰懸而雹布葉嫩出
而未成枝抽心而插故標半落而飛空香隨風而遠度
挂靡靡之遊絲雜霏霏之晨霧争樓上之落粉奪機中
之織素乍開花而傍巘或含影而臨池向玉階而結彩
拂網戸而低枝七言表柏梁之詠三軍傳魏武之竒於
是重閨佳麗貌婉心&KR0570;憐早花之驚節訝春光之遣寒
裌衣始薄羅袖初單折此芳花舉兹羅袖或插鬢而問
人或殘枝而相授恨鬟前之太空嫌金鈿之轉舊顧影
丹墀弄此嬌姿洞開春牖四卷羅帷春風吹梅畏落盡
賤妾為此斂蛾眉花色持相比恒愁恐失時陳暄食
梅賦曰魏無林而止渴范留信而先嘗賜一時之名果
遂懷核而矜莊昔詠酸棗之臺今食酸味之梅眼同曹
瞞之見樹形異韋誕之聞雷胷既咽而思鳩杖悶欲死
而想仙杯拜投壺而天笑等王孫而客咍增唐宋璟
梅花賦曰垂拱三年余春秋二十有五戰藝再北從父
至東川授館官舍有梅一本敷蘤於榛莽中喟然歎曰
嗚呼斯梅託根非其所出羣之姿何以别乎若其貞心
不改是則可取也已感而成興遂作賦曰高齋寥閴歲
晏山深景翳翳以斜度風悄悄而亂吟坐窮荒其用遣
進一觴而孤斟步前除而彳亍倚藜杖於牆隂蔚有寒
梅誰其封殖未綠葉而先蘤抽青枝於容卉光分影布
水玉一色胡雜遝乎衆草又蕪沒乎叢棘匪王孫之見
幻羌潔白其何極若夫瓊英綴雪絳萼著霜儼如傅粉
是謂何郎清香潜襲疎橤暗齅又如竊香是謂韓夀凍
雨晩濕宿露朝滋又若英皇泣於九疑暖日烘晴眀蟾
照夜又如神人來從姑射煙晦晨昏隂霾晝閉又如通
德掩袖擁髻狂飈卷沙飄素摧柔又如綠珠輕身墜樓
半開半含非默非言温伯雪子目擊道存或俯或仰匪
笑匪怒東朝順子正容物悟或顦顇若靈均或欹傲若
曼倩或嫵媚若文君或輕盈若飛燕口吻雌黃擬議殆
徧其藝蘭兮九畹采蕙兮五柞緝之以芙蓉贈之以芍
藥玩小山之叢桂掇芳洲之杜若是皆物出於榮産之
竒名著於風人之託然而豔於春者望秋先悴盛於夏
者未冬而萎或朝蕤而速謝或夕秀而遂衰曷若兹卉
歲寒特妍冰凝冱凅擅美專權相彼百花孰敢争先鶯
語方澀蠭房未喧獨步早春自全其天至若措跡隠深
寓形幽絶恥鄰市廛甘遯巖穴江僕射之孤燈向壁不
可悽迷陶彭澤之三徑投閒曾無悁結貴不移於本性
方有儷於君子之節聊染翰以寄懷用垂示於來哲從
父見而勖之曰萬木僵仆梅英載吐玉立冰姿不易厥
素子善體物永保貞固宋朱子梅花賦并序曰楚襄
王遊乎雲夢之野觀梅之始花者愛之徘徊而不能舍
焉驂乘宋玉進曰美則美矣臣恨其生寂莫之濱而榮
此歲寒之時也大王誠有意好之則何若移之渚宫之
囿而終觀其實哉宋玉之意蓋以屈原之放微悟王而
王不能用於是退而獻賦曰夫何嘉卉而信竒兮厲歲
寒而方華潔清姱而不滛兮專精皎其無瑕既笑蘭蕙
而易誅兮復異乎松柏之不華屏山谷以自娱兮命冰
雪而為家謂后皇賦予命兮生南國而不遷雖瘴癘非
所託兮尚幽獨之可願歲序徂以崢嶸兮物皆舍故而
就新披宿莽而横出兮廓獨立而增妍玄霧滃而四起
兮川谷冱而冰堅澹容與而不衒兮象姑射而無鄰夕
同雲之繽紛兮林莽雜其葳蕤曾予質之無加兮專皎
潔而未衰方酷烈而誾誾兮信横發而不可摧紛旖旎
亦何好兮静窈窕而自持徂清夜之湛湛兮玉繩耿而
未低方娉婷而自喜兮友眀月以為儀欻浮雲之来蔽
兮四顧莽而無人悵寂莫其淒涼兮泣回風之無辭立
何久乎山阿兮步何躊躇於水濱忽舉目而有見兮恍
顧盻之足疑謂彼漢之廣兮羌何為乎人間既竒服之
曜耀兮又綽約而可觀欲一聽白雲之歌兮歎揚音之
不可聞將結軫乎瑶池兮懼佳期之非真願借陽春之
白日兮及芳菲之未虧與遲暮而零落兮曷若充夫佩
幃渚宫矧未有此兮縱草棘之縱横椒蘭後乎霜雪兮
亦何有乎芳馨俟桃李於載陽兮倉庚寂而未鳴私顧
影而自憐兮澹愁思之不可更君性好而不取兮亦吾
命其何傷辭曰后皇貞樹豔以姱兮潔誠諒清有嘉賓
兮江南之人羌無以異兮煢獨處廓豈不可召兮層臺
累榭静而可樂兮王孫兮歸來無使哀江南兮
增歌唐白居易歌曰食檗不易食梅難檗能苦兮梅能
酸未知生别之為難苦在心兮酸在肝晨雞載鳴殘月
沒征馬重嘶行人出回看骨肉哭一聲梅酸檗苦甘如
蜜黃河水白黃雲秋行人河邊相對愁天寒野曠何處
宿棠棃葉戰風颼颼生離别憂從中來不可斷絶憂積
心勞血氣衰未年三十生髮白
增序宋范成大梅譜後序曰梅以韵勝以格高故以横
斜疎瘦與老枝竒怪者為貴其新接樨木一歲抽嫩枝
直上或三四尺如酴醿薔薇之類者吳下謂之氣條此
直宜取實規利無所謂韻與格矣
增文宋周之翰爇梅文曰寒勒銅瓶凍未開南枝春斷
不歸來這回勿入棃花夢却把芳心作死灰恭惟地爐
中處士梅公之靈生自羅浮派分庾嶺形如枯木&KR0994;&KR0994;
山澤之輝膚若凝脂凛凛冰霜之操早春魁百花頭上
歲寒居三友圖中玉堂茅舍本無心金鼎商羹期結果
不料道人見晩便離有色之根夫何冰氏相凌遽返華
胥之國玉骨擁爐烘不醒深䰟翦紙竟難招紙帳夜長
猶作尋香之夢筠忩月澹尚疑弄影之時雖宋廣平鐵
石心腸忘情未得使華光老丹青手段摸索未真却愁
零落一枝春好與荼毘三昧火
增記宋范成大記曰梅天下尤物無問智愚賢不肖莫
敢有異議學圃之士必先種梅且不厭多他花有無多
少皆不繫重輕余於石湖玉雪坡既有梅數百本比年
又於舍南買王氏僦舍七十楹盡坼除之治為范邨以
其地三分之一與梅吳下栽梅特甚其品不一今始盡
得之隨所得為之譜以遺好事者
棃一
原許慎說文曰棃果也從木利聲增爾雅曰棃山樆
(郭注即今梨樹)梨曰攅之格物叢話曰棃數種大者幾如盌
有青黃紫三色肉白於雪核少食之甘脆咽查滓者為
佳品另一種熟時糜爛可口謂之金鳳梨亦其次也
原廣志曰洛陽北邙張公夏棃海内惟有一樹廣都梨
重六斤數人分食之有常山真定山陽鉅野棃梁國雎
陽棃齊都臨淄棃鉅鹿槀棃上黨楟棃小而甘新豊箭
谷棃關以西棃多供御增又棃一名快果一名玉乳
一名蜜父三輔黃圖名含消棃大如五升器入口即消
又乳棃出宣城皮厚肉實味甘鵝棃出河南北州郡
味差短又紫棃花以秋日開紅色西京雜記曰上
林苑有紫棃青梨大谷棃縹葉棃芳棃細葉棃金葉棃
紫條梨瀚海棃東王棃俱出海中原毛詩曰蔽芾甘
棠勿翦勿伐(注曰棠杜也一名棃而小也)增山海經曰洞庭之中
其木多棃原魏文詔曰真定御棃大若拳甘若蜜脆
若凌可消煩釋䬼(一畞反)潘岳閒居賦曰張公大谷之
棃增孫楚秋賦曰紫棃甜脆原何晏九州論曰安
定好棗中山好栗魏郡好杏河内好稻真定好棃傅
㢲七誨曰襄陽黃梨增盧毓冀州論曰常山好梨地
産不為無珍
棃二
原尹喜内傳曰老子西遊省太真王母共食碧棃紫梨
神異經曰東方有樹高百丈敷張自輔葉長一丈廣
六尺名曰棃其子徑三尺剖之白如素食之為地仙可
入水火洞冥記曰塗山之背棃大如升色紫千年一
花亦曰紫輕棃辛氏三秦記曰漢武帝園一名樊川
一名御宿有大梨如五升缾落地則破其主取者以布
囊盛之名含消棃曹瞞傳曰王自漢中至洛陽起建
始殿使工蘇越往徙美梨掘之根盡血出越白狀王躬
自視之以為不祥還遂寢疾文士𫝊曰孔融年四歲
與諸兄食棃輒取其小者人問其故答曰小兒法當取
小者神仙傳曰介象為吳王所徵在武昌連求去不
許象言病帝以美梨一奩賜之象死殯而埋之以日中
時死其晡時到建業以主所賜棃付守苑吏種之增
太平御覽曰魏武帝為兗州牧上書曰山陽郡有美棃
謹上甘棃二箱原晉令曰諸官秩棃守護者置吏一
人晉書曰苻雙據上邽苻柳據蒲坂叛於堅苻武據
安定並應之將共戕長安堅遣諭之各齧棃以為信皆
不受命增世說曰道安公講僧常數百習鑿齒嘗餉
十棃值講安公便於座中手自剖分梨盡人徧都無頗
又曰桓南郡每見人不快輒瞋云君得哀家梨頗復
蒸食否舊說秣陵有哀仲家棃甚美大如升入口消釋
言愚人不别味得好棃而蒸食之也齊書曰扶桑國
有赤棃經年不壊原幽眀錄曰成彪兄喪晝夜哭泣
兄提二升酒一盤棃就之引酌相勸彪問略答彪悲咽
問兄今在天上福多苦少久弗應肅然無言瀉餘酒著
甌中挈甖而去永嘉記曰青田邨人多種棃有一株
名曰官棃一圍五寸以供獻名御棃南康記曰歸田
石城内有棃熟人食其實任意取足持歸家人噉輒病
或顛仆失徑亡命味似秋棃增唐書曰崔遠文才清
麗風神峻整當時目為飣坐棃言席上之珍鄴侯别
𫝊曰唐肅宗嘗夜坐召潁王等三弟同於地爐坐罽毯
時李泌絶粒上自燒二棃以賜之潁王等曰陛下恩渥
先生如此臣等聯句以為他年故事潁王曰先生年幾
許顔色如童兒信王曰夜枕九仙骨朝披一品衣一王
曰不食千鍾粟惟餐兩顆棃上曰天生此間氣助我化
無為地里志曰河中府土貢鳳棲棃金鑾密記曰
九仙殿銀井有棃二株枝葉交結宫中呼為雌雄梨
洛陽伽藍記曰報德寺有含消棃重六斤從樹投地盡
化為水唐餘錄曰洛陽棃花開時人多擕酒樹下謂
為棃花洗妝宴湘山野錄曰李建勲罷相出鎮豫章
一日遊西山田間茅舍有老叟教數村童公觴於其廬
連食數梨賓僚有曰梨號五蔵斧斤不宜多食叟歎曰
鶡冠子五蔵斧斤乃别離之離非謂棃也蓋離别則殘
賊胷懷有若刀斧因就架取鶡冠子呈之公大歎服
長慶集曰杭州俗釀酒趁梨花開時熟號棃花春故杭
州春望詩曰紅袖織文誇柿蔕青旗酤酒趁棃花
棃三
原真定廣都(並詳棃一)靈關御宿(上見謝朓謝棃啓下詳棃二)
增帶雨送春(白居易詩曰玉容寂莫淚闌干棃花一枝春帶雨杜牧詩曰棃花獨送春)
原大谷鉅野(並詳梨一)生玄圃種青田(上見王讃棃頌下)
(詳棃二)甘香津潤(韓子曰夫樹柤棃橘柚者食之則甘齅之則香左思蜀都賦曰紫)
(梨津潤榛潤罅發)增可口同心(莊子曰三王五帝之禮義法度不同譬其猶樝梨橘)
(柚邪其味相反而皆可於口心段龜龍涼州記曰呂光時燉煌太守宋歆獻同之梨見天中記)壓
帽洗妝(俱詳梨二)粉棠雪浪冷豔靚妝(周美成詠棃花詞雪裏翻)
(空粉堂縞夜妝東坡詩冷豔不饒梅共色靚長與月為隣)解煩消䬼(音眷)敲齒
沃心(上詳梨一液辛寅遜詩曰嚼處春冰敲齒冷咽時雪沃心寒俱見山堂肆考)玉漿
瓊汁(上見丁晉公詩下見楊誠齋詩)貢花接桑(西路產棃處用刀去皮切作瓣)
(子以火焙乾謂之棃花嘗充貢獻實為佳果中之最花木考曰接棃於桑則脆而味甘俱見彙苑詳注)
棃四
原元光(漢武内傳内太上之藥果有元光棃)增溶溶院落(古詩曰棃花院落溶溶月)
(柳絮池塘澹澹風)露重濕花(白居易詩曰風來露重梨花濕)原等千戸侯
(漢書曰淮北滎南河濟之間千樹棃此其人皆與千戸侯等)
棃五
原詩梁沈約西地梨詩曰列茂河陽苑蓄紫濫觴隈飜
黃秋沃若落素春徘徊又應詔詠梨詩曰大谷來既
重岷山道又難摧折非所希但令入玉盤劉孝綽於
座應令詠棃花詩曰玉壘稱津潤金谷詠芳菲詎匹龍
樓下素葉映華扉雜雨疑霰落因風似蝶飛豈不憐飄
墜願入九重闈後梁宣帝大梨詩曰大谷常流稱南
荒本足珍綠葉已承露紫實復含津增唐皇甫冉和
王給事維禁省棃花詠詩曰巧解逢人笑還能亂蝶飛
春風時入戶幾片落朝衣李嶠詠棃詩曰擅美元光
側傳芳瀚海中鳳文疎象郡花影麗新豐色對瑶池紫
甘依大谷紅若令逢漢主還冀識張公韓愈詩曰桃
溪惆悵不能過紅艷紛紛落地多聞道郭西千樹雪欲
將君去醉如何宋文同詩曰寒食北園春已深梨花
滿枝雪圍徧青春每向風外得秀豔應難雪中見歐
陽修千葉紅棃花詩曰紅棃千葉愛者誰白髮郎君心
好竒徘徊繞樹不忍折一日千帀看無時夷陵寂莫千
山裏地遠氣偏時節異愁煙苦霧少芳菲野卉蠻花鬭
紅紫可憐此樹生此處高枝絶豔無人顧春風吹落復
吹開山鳥飛來自飛去根盤樹老幾經春真賞今纔遇
使君風輕絳雪尊前舞日暖繁香露下聞從來竒物產
天涯安得移根植帝家猶勝張騫為漢使殷勤西域徙
榴花丁謂詩曰玄圃雲腴滋絳質上林風御獵清香
尋芳尚意瓊為樹蠲渴應知玉有將蘇軾詩曰梨花
澹白柳深青柳絮飛時花滿城惆悵東籬一枝雪人生
能得幾清眀陸游詩曰嘉陵江色嫩如藍鳳集山光
照馬銜楊柳棃花迎客處至今詩夢到城南金元好
問棃花詩曰棃花如静女寂莫出春暮春工惜天真玉
頰凌風露素月澹相映蕭然見風度恨無塵外人為續
雪香句孤芳忌太潔莫遣凡卉妬眀文嘉詩曰翦水
凝霜妬蝶羣曲闌風味玉清温粉痕浥露春含淚夜色
籠煙月斷䰟十里香雲迷短夢誰家細雨鎻重門洗裝
見說清眀近旋典春衣置酒尊
增賦唐盧照隣病棃樹賦并序曰癸酉之歲余卧病於
長安光德坊之官舍父老云是鄱陽公主之邑司昔公
主未嫁而卒故其邑廢時有處士孫君思邈居之君道
洽今古學有數術高談正一則古之蒙莊子深入不二
則今之維摩詰及其推步甲子度量乾坤飛鍊石之竒
洗胃腸之妙則又甘公洛下閎安期先生扁鵲之儔自
云開皇辛酉歲生今年九十二矣詢之鄕里咸云數百
歲人矣共語周齊間事歴歴如眼見以此參之不啻百
歲人也然猶視聽不衰神形甚茂可謂聡眀博逹不死
者矣余年垂強仕則有幽憂之疾椿菌之性何其遼哉
於時天子避暑甘泉邈亦徵詣行在余獨卧兹邑閴寂
無人伏枕十旬閉門三月庭無衆木唯有病棃一樹圍
纔數握高僅盈丈花實顦顇似不任乎歲寒枝葉零丁
絶有意乎朝暮嗟乎同託根於膏壤俱禀氣於太和而
修短不均榮枯殊貫豈賦命之理得之自然將資生之
化有所偏及樹猶如此人何以堪有感於懷賦之云爾
天象平運方祗廣植挺芳桂於月輪横扶桑於日域建
木聳靈丘之上蟠桃生巨海之側細枝葉連洪柯條直
齊天地之一指任烏兔之棲息或垂隂萬畝或結子千
年何偏施之雨露何獨厚之風煙愍兹珍木離離幽獨
飛茂實於河陽𫝊芳名於金谷紫澗稱其殊旨元光表
其仙族爾生何為零丁若斯無榱桷之可用無棟梁之
可施進無為於斤斧退無競於班倕無庭槐之生意有
巖桐之死枝爾其高纔數仞圍僅盈尺修幹罕雙枯條
每隻葉病多紫花凋少白夕鳥怨其巢危秋蟬悲其翳
窄怯衝飈之搖落忌炎景之臨廹既而地歇蒸霧天收
曜靈西秦眀月東井流星顦顇孤影徘徊直形狀金莖
之的的疑石柱之亭亭若夫西海夸父之林南海蚩尤
之樹莫不摩霄拂石藏雲吐霧則有橋邊朽柱天上靈
查年年歲歲無葉無花榮辱兩齊吉凶同軌寧守雌以
外喪不修襮而内否亦猶縱酒高賢佯狂君子為其脗
合置其憂喜生非我生物謂之生死非我死谷神不死
混彭殤於一觀庶筌蹄於兹理
增歌唐王建夢看棃花雲歌曰薄薄落落霧不分夢中
唤作棃花雲瑶池水光蓬萊雪青葉白花相次發不從
地上生枝柯合在天頭繞宫闕天風微微吹不破白豔
却愁春涴露玉居綵女齊看來錯認仙山鶴飛過落英
散粉飄滿空梨花顔色同不同眼穿臂短取不得取得
亦如從夢中無人為我解此夢棃花一曲心珍重
原頌晉王讃棃樹頌曰太康十一年棃樹四枝與中枝
合生於囿皇太子令侍中頌之嘉木時生瑞我皇祚修
幹外揚隆枝内附翼翼皇儲克光其敬神啓其和人隆
其盛降自玄圃合體連性時惟令月躬親北林樂在同
人如蘭如金木之期應乃同其心同心之生啓自神眀
在心斯動於言斯形先民有則稱詩表情惟永作歌以
休厥靈
原贊宋孝武帝棃花贊曰沃瘠異壤舒慘殊時惟氣在
春具物含滋嘉樹之生於彼山基開榮布采不離塵緇
原啓齊謝朓謝隋王賜紫棃啓曰味出靈關之隂旨介
玉津之澨豈徒真定歸美大谷滋慚將恐帝臺妙棠安
期靈棗不得孤擅玉盤獨甘仙席雖秦君傳器漢后推
餐望古可儔於今何答梁庾肩吾謝賚棃啓曰睢陽
東苑子圍三尺新豐箭谷枝懸六斤未有生因粉水產
自銅丘影連鄧橘林交苑柿遠薦中廚爰頒下室事同
靈棗有願還年恐似仙桃無因留核
甘一
增格物叢話曰柑者橘之屬滋味甘美特異者也有黃
赬二色赬者謂之壺柑即乳柑惟泥山為最地不彌一
里所產柑其大徑六寸皮厚而珍脈不粘瓣食不留滓
一顆核一二間有全無者生枝柑鄕人以其耐久留之
枝上俟味變甘帶葉而折故名焉今温福州江陵天台
處產之本草曰酸者名胡甘原古今注曰甘實形
如石榴者亦謂之壺甘盛弘之荆州記曰宜都郡舊
江北甘園名宜都甘郭義恭廣志曰有甘一核有成
都平帶甘大如升色蒼黃犍為南安縣出黃甘增又
曰新州出變甘有包大於升者且皮薄如洞庭之橘餘
甘之所不及傳云移植數百里外形味俱變因以為名
亦如橘踰淮為枳乃水土異也又曰有生枝柑有乳
柑有海紅柑有衢柑品雖不同而温台之柑最良歲充
上貢焉柑之大者擘破氣如霜霧故杜詩破柑霜落爪
是也雲南志曰雲南北勝州有獅頭柑狀如獅頭而
色黃有大如椀者其味最甘原神異經曰東方裔外
有建春山其上多柑崔寔政論曰橘柚之實堯舜所
不常御山龍華蟲帝王不以為䙝服今之臣妾皆餘黃
柑而厭文繡者蓋以萬數矣
甘二
增異聞錄曰漢武帝時董元素來自江南上召見夜與
語曰聞公有神術今江南柑橘正熟公能致否對曰請
安一盒於榻前數刻忽有微風入簾啓盒柑滿其中奏
云此江陵支縣柑也他處恐來遲帝嘗之驚歎原謝
承後漢書曰丹陽張盤字子石為廬江太守潯陽令嘗
餉一奩柑其小男年七歲就取一枚盤奪其柑外卒以
兩枚與之盤奪兒柑鞭卒曰何故行賂於吾子晉書
曰王羲之嘗抱弱孫遊觀有一味柑剖而分之以娱目
前增郭子曰王丞相導性儉嗇帳下甘果盈溢涉春
壊爛右軍帖曰奉柑三百果霜未降不能佳晉令
曰閬中縣置守黃甘吏一人湘州記曰州故大城内
有陶侃廟地是賈誼故宅誼時種柑猶有存者宋書
曰彭城王義康時四方獻饋皆以上品薦義康而以次
者供御上嘗以冬月噉甘歎其味並劣義康在坐曰今
年甘殊有佳者遣人還東府取甘大三寸梁書曰呂
僧珍既有大勲任總心膂性甚恭慎當直禁中盛暑不
敢解衣每侍御座屏氣鞠躬飲食未嘗舉箸醉後取一
柑食武帝笑曰卿今日便是大有所進禄外令月給錢
十萬隋史曰隋文帝嗜甘蜀州摘黃甘皆以蠟封蔕
獻日久猶鮮原襄陽記曰李衡字叔平於武陵龍陽
洲上種甘千樹臨終敕其子曰龍陽洲裏有千頭木奴
歲得絹數千匹述異記曰南陽郡東望山有人入山
山頂有果林衆果畢植行列整齊如人工甘正熟三人
共食致飽訖懷二枚欲以示人聞雲中語云催放雙柑
乃聽汝去增唐史曰開元中有神仙持羅浮柑子種
於南樓寺其後常資進獻至幸蜀幸奉天之歲皆不結
實又曰荆州進黃柑帝以紫帕包賜蕭嵩新唐書
曰益州歲進柑子皆以紙裹之他時長吏嫌不敬袋以
細布既而恐柑子為布所損每懷憂懼俄有御史甘子
布至長吏以為推布裹柑事懼曰果為所推及子布到
驛長吏敘以布裹柑子為敬子布初不知之久而方悟
聞者莫不大笑開元遺事曰眀皇食柑凡千餘枚皆
缺一瓣問進柑使者云中途嘗有道士齅之蓋羅公遠
也東坡集曰安定郡王以黃柑釀酒名曰洞庭春色
桯史曰戎州有蔡次律者家於近郊山谷嘗過之延
以飲有小軒極華潔檻外植柑子數株因乞名焉題之
曰味諫後王子予以橄㰖遺山谷有詩曰方懷味諫軒
中果忽見金盤橄㰖來想共餘甘有瓜葛苦中真味晩
方回時盖徽宗始登極國論稍還是以有此句云
甘三
原平蔕圓實(上詳甘一霜胡濟甘賦曰三秋迭運初寒履壺形既兆圓實一煌)披
黃包系丹實(潘安仁賦曰披黃苞以授甘實劉韶甘賦曰豊條翠葉系以丹)西
平更生東望共食(范寗表曰南昌令解列西平里有一甘樹枯死一年後以今年更生)
(枝葉豐茂今多少作子下詳甘二)若菱花侔萍實(上見胡濟黃柑賦下見謝惠)
(連甘賦)超玉果若金璫(上見胡濟甘賦下見謝惠連賦)增蠟封
布裹(俱詳甘二)上元宴春日携(東坡詩注唐故事賜近臣黃甘以黃羅包之人)
(各二枚上元以黃甘遺近臣謂之傳甘宴聽雜記戴顒字仲若春日攜雙柑斗酒人問何之曰往黃鸝聲)
金衣爛日素質凌霜(天寳年宰臣賀蓬莱宫甘子結實表綠蔕含霜芳流綺殿)
(金衣爛日色麗彤庭下詳謝惠連賦)甘踰石蜜寒比蔗漿(上見梁皇太子)
(表禹下見劉錫表)珍果嘉實(歐陽修云歸田錄載其香清味美置之尊俎間光彩灼爍)
(如金彈丸誠珍果也下詳梁宗炳頌)
甘四
增祠用(盧諶祭法曰冬祠用甘)登俎(杜甫詩曰登俎黃柑重)渴者思(張載)
(詩曰三巴黃甘渴者思)天恩賜(孔坦表曰天恩例賜靈酒黃柑不勝受遇)遺細君
(蘇軾詩曰歸來一點殘燈在猶有傳柑遺細君)
甘五
原詩梁徐陵詠甘詩曰朱實挺荆南苞品擅珍淑上林
雜嘉樹江浦間修竹萬里擬封家千株挺荆國綠葉萋
以布素榮芬且郁得陳終宴歡良垂雲雨育增唐杜
甫詩曰岑寂雙柑樹婆娑一院香交柯低几杖垂實礙
衣裳滿歲如松碧同時待菊黃幾回霑葉露乘月坐胡
床又曰春日晴江岸千柑二頃園青雲羞葉密白雪
避花繁結子隨邊使開筒近至尊後於桃李熟終得獻
金門柳宗元詩曰手種黃柑三百株春來新葉徧城
隅方同楚客憐皇樹不學荆州利木奴幾歲花開聞噴
雪何人摘實見垂珠若教坐待成林後滋味還堪養老
夫宋蘇軾詩曰侍史傳柑至帝傍人間草木盡天漿
寄與維摩三十顆不知簷蔔是餘香又曰一雙羅帕
未分珍林下先嘗媿逐臣露葉霜枝翦寒碧金盤玉指
破芳辛清泉䔩䔩先流齒香霧霏霏欲噀人座客殷勤
為收子千奴一掬為吾貧
原賦晉胡濟黃甘賦曰惟江南之竒果資天地之正陽
生殊方之妙域植朱島之遐鄕處漢之南背江之隂左
協蘭臯右接桂林帶激水之清流向崇山之高岑三秋
迭運初寒履霜照耀原隰蔭映林荒若菱華之繡綺井
燭龍之銜金璫劉瑾甘樹賦曰伊冥造之緜緜兮纚
羣象於成遇嗟卉草之森秀兮將歸美於甘樹誕寄生
於南楚兮播萬里而東布浸冷泉以搖根兮竦逸條以
承露結密葉以舒蔭兮滌&KR0655;塵以開素仰清氣以旭晨
兮流惠飈於薄暮雖飛榮於園沼兮契巒松之貞趣時
屢遷而彌真兮凌寒暑而一度宋謝惠連甘賦曰嘉
寒園之麗木美獨有此貞芳質葳蕤而懷風性耿介而
凌霜擬夕霞以表色指朝景以齊圓侔萍實乎江介超
玉果於崑山傾子節兮湘之區承君玩兮堂之隅濯雨
兮冒霜長無絶兮芬敷
原贊晉王升之甘橘贊曰節重履險操貴有恒二樹保
榮四運齊能在質為美於味斯弘異分南域北則枳橙
原頌梁宗炳甘頌曰煌煌嘉實磊如景星南金其色隋
珠其形
增表梁皇太子謝甘表曰甘踰石蜜味重金衣暉章縹
李豈止稱於晉世上林美棗非獨高於漢日唐宰臣
謝眀皇賜甘表曰雨露所均混天區而齊被草木有性
憑地氣以潛通故兹江外之珍果為禁中之佳實唐
劉禹錫謝甘子表曰甘踰萍實剖食既同於楚謠寒比
蔗漿析酲何慙於漢使
原啓梁劉孝儀謝晉安王賜甘啟曰便得削彼金衣咽
兹玉液甘踰萍實冷亞冰壺立消煩䬼頓除酩酊近嗤
齊相進不剖之實遠笑魏君逢裂牙之味庾肩吾謝
湘東王賚甘啟曰𫝊名地里遠自武陵之洲族茂神經
遥聞建春之嶺王逸為賦取對荔枝張衡制辭用連石
蜜足使萍實非甜蒲萄猶䬼
增𫝊宋蘇軾黃甘陸吉𫝊曰黃甘陸吉者楚之二高士
也黃隠於泥山陸隠於蕭山楚王聞其名遣使召之陸
吉先至賜爵左庶長洞庭君尊寵在羣臣右久之黃甘
始來一見拜温尹平陽侯班視令尹吉起隠士與甘齊
名入朝久尊貴用事一旦甘位居上心銜之羣臣皆疑
之會秦遣蘇軫鍾離意使楚召燕章華臺羣臣皆與甘
坐上坐吉咈然謂之曰請與子論事甘曰唯唯吉曰齊
楚約西擊秦吾引兵踰關身犯霜露與枳棘最下者同
甘苦率家奴千人戰季洲之上拓地至漢南而歸子功
孰與甘曰不如也曰神農氏之有天下也吾剥膚剖肝
怡顔下氣以固蔕之術獻上主喜之命注記官陶弘景
狀其方略以付國史出為九江守宣上德澤使童兒亦
懷之子才孰與甘曰不如也吉曰是二者皆居吾下而
位居上何也甘徐應曰君何見之晩也每歲太守勸駕
乘傳入金門上玉堂與虞荔申梠梅福棗嵩之徒列侍
上前使數子者口快舌縮不復上齒牙間當此之時屬
之於子乎屬之於我乎吉默然良久曰屬之於子矣甘
曰此吾之所以居子之上也於是羣臣皆伏歲終吉以
疾免更封甘子為穰侯吉之子為下邳侯穰侯遂廢不
顯下邳以美湯藥官至陳州治中
增雜文韓彦直真柑錄曰柑别種有八橘别種為十四
橙别種為五凡其類合二十有七而乳柑為第一故溫
人謂乳柑為真柑謂他皆若假設者而獨真柑為柑爾
且溫數邑俱種柑而出泥山者尤傑然推第一予北人
安得所謂泥山者而啗之又故事太守者不得出城從
遠遊無因領客入泥山香林中泛酒其下而客乃遺予
泥山柑因為之譜眀劉基賣柑者言曰杭有賣果者
善藏柑涉寒暑不潰玉質而金色置於市價十倍人争
鬻之予貿得其一剖之如有煙撲口鼻視其中則乾若
敗絮予怪而問之曰若所市於人者將以實乾豆奉祭
祀供賓客乎將衒外以惑愚瞽也甚矣哉為欺也賣者
笑曰吾業是有年矣吾業頼是以食吾軀吾售之人取
之未嘗有言而獨不足子所乎世之為欺者不寡矣而
獨我也乎吾子未之思也今夫佩虎符坐臯比者洸洸
乎干城之具也果能授孫吳之略耶峨大冠拖長紳者
昂昂乎廟堂之器也果能建伊臯之業耶盗起而不知
禦民困而不知救吏姦而不知禁法壊而不知理坐縻
廩粟而不知恥觀其坐高堂騎大馬醉醇醴而飫肥鮮
者孰不巍巍乎可畏赫赫乎可象也又何往而不金玉
其外敗絮其中也哉今子是之不察而以察吾柑予默
然無以應退而思其言類東方生滑稽之流豈其憤世
疾邪者耶而託於柑以諷耶
御定淵鑑類函卷四百
