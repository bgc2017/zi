欽定四庫全書
御定淵鑑類函卷四百二十六
鳥部九(鵝鶄鴨鸂倉庚鵁鶒)(鴛鴦)
鵝一
增爾雅曰舒雁鵝也一曰蒼&KR1391;(音歌鵝顙如瘤長脰善鳴又善旋轉其項古之)
(學書者法以動腕羲之好鵝者以此又古有鵝鸛之陣其性頑而傲盖鵝峩首似傲故曰傲也)本草
釋名曰鵝鳴自呼江東謂之舒雁似雁而舒遲也本
草集觧曰江淮以南多畜之有蒼白二色及大而垂胡
者並綠眼黃喙紅掌善鬭其夜鳴應更師曠禽經云脚
近臎者能步鵝鶩是也又云鵝伏卵則逆月謂向月取
氣助卵也性能啖蛇及蚓制射工故養之能辟蟲虺或
言鵝性不食生蟲者不然禽經曰鵝飛則蜮沉蜮即
射工也又曰陸生之鳥咮多銳而善啄水生之鳥咮
多匾而善唼善唼&KR1391;鵝之類也善啄鸛鶴之類也又
曰鵝見異類差翅鳴見同類拊翅鳴埤雅曰鵝之行
也自然而有行列故聘禮云出如舒雁清異錄曰世
呼鵝為兀地奴以其行步盤跚耳鵝伏隨日鳱伏隨
月說者以為乳鵝伏卵隨日光所轉洞冥記曰喜日
鵝每日出時鼓翅而舞亦名舞日鵝原廣志曰鴐鵝
野鵝也臨海記曰郡東南有白石山高三百餘丈望
之如雪山上有湖古老相傳云金鵝所集八桂所植下
有谿谷金光煥然增南越志曰化蒙縣祠山上有湖
湖中有泉鵝如今野鵝弄吭山泉故號為泉鵝嶺南
異物志曰邕州蠻人選鵝腹毳毛為衣被絮柔煖而性
冷嬰兒尤宜之能辟驚癎柳子厚詩云鵝毛禦臘縫山
罽即此宋祈雨雪法擇靈祠為壇取白鵝割項盛血
并鵝奠之次日俱於壇前瘞之志林云鵝能警盜又能
却蛇且有祈雨之厄悲夫
鵝二
原列子曰黃帝與炎帝戰以鵰鶡鷹雁鵝為旗幟魯
連子曰君鵝鴨有餘食士不足半菽增後漢志曰海
昏侯沈戎卒葬於烏程之金鵝山上有金鵝飛集三鳴
而去其後沈氏通顯諺云金鵝鳴沈氏興抱朴子曰
吳景帝有疾覡視之得一人欲試之乃殺鵝而埋於苑
中深小屋施牀几以婦人屣履服物著其上乃使覡視
之告曰若能說此塚中鬼婦人形狀者加賞而即信矣
竟日無言帝推問之急乃曰實不見有鬼但見一頭白
鵝立墓下所以不即白然則鵝死亦有鬼也晉書曰
孝懷帝永嘉元年洛城東北步廣里(即周之狄泉也)地䧟有蒼
白二色鵝出蒼者飛翔沖天白者不能止焉晉太元
中章安郡史悝有駮雄鵝善鳴悝女常養之鵝非女不
食荀儉苦求得之鵝輒不食乃以還悝又數日晨起失
女及鵝鄰家聞鵝向西追至一水唯見女衣及鵝毛在
水邊今名此水為鵝女溪桓南郡小兒時與諸從兄
弟各養鵝共鬭南郡鵝每不如甚以為忿迺夜往鵝闌
間取諸兄弟鵝悉殺之既曉家人咸驚駭云是變怪以
白車騎車騎曰當是南郡戲耳問果如之原幽明錄
曰晉義熙中羌王姚毗洛陽隂溝取磚得一雙雄鵝並
金色交頸長鳴聲聞於九臯養之此溝增兩京記曰
静影寺沙門慧遠講經初在鄉養一鵝常隨遠聽經及
遠入京留在寺晝夜鳴呌不止僧徒送入京至此寺門
放之自然知遠房便入馴狎每聞講經即入堂伏聽若
聞泛說他事則鳴翔而出如是六年忽哀呌庭宇不肯
入堂二旬而遠卒寺内有遠碑亦述其事原秦記曰
苻朗食鵝炙知黑白之處人不信既而試之果然增
唐書曰高祖義兵至河東隋將堯君素城守時圍甚急
君素乃為木鵝置表於頸具論事勢浮之黃河下河陽
守者得之逹於東都朝野僉載曰久視年中越州有
祖錄事早出見擔鵝向市中者鵝見錄事頻顧而鳴祖
乃以錢贖之至僧寺令收為長生鵝鵝竟不肯入寺但
走逐祖後經坊歴市稠人廣衆之處一步不放祖收養
之左丞張錫親見其說也寰宇記曰天寳末德清沈
朝家有鵝育卵而腸出以死其雛悲鳴不復食啄敗薦
覆之又銜芻草母前若祭奠狀長呼數聲而死沈氏異
而埋之後人因呼為孝鵝塜
鵝三
原書經換命駕觀(右軍王羲之嘗見山隂道士有羣換鵝求之道士邀右軍書黃庭經以)
(遂與之德增又仙傳拾遺云山隂道士管霄霞求王羲之寫道經舉紅鵝一雙相贈後鵝冲霄飛去王羲)
(之性好鵝會稽有一孤居姥養一鵝善鳴求市未得遂携親友命駕往觀之母聞王右軍至乃烹鵝以待之羲)
(之歎息彌日)綠眼黃喙霜毛玉羽增書生入籠
漁人聽鈴(晉許彦相往綏安山行遇一書生卧路側云足痛求寄鵝籠中彦相戲言許之書生)
(便入籠中籠亦不廣書生與雙鵝並坐負之亦不覺重至一大樹下書生乃出籠去酉陽雜爼濟南郡張公)
(城西北有鵝浦南燕世有漁人居水側常聽鵝聲而衆鵝中有鈴聲甚清亮候之見一鵝咽頸極長因羅得之)
(項上有銅鈴綴以銀鎻有隠起元鼎元年字也)夢銜經頸繫書(王襲之愛老莊而不)
(信佛惟事宰殺初為晉西省即嘗養雙鵝甚愛之夜夢鵝口銜一卷經可十指許取看皆說罪福之事及旦果)
(見佛經因是不敢宰殺信佛過人欲埤史湘東王以妾徐氏賜庾信妾與信弟掞私通掞求之無敢言者信)
(庭前有蒼鵝乃繫書於頸信視之遂題紙尾曰畜生乞汝)却月懸魚(胷垂却月脚似懸魚)
鵝四
原出哇(孟子)飛去(傅承為江夏守有鵝一隻飛去三年後更引三十餘頭而来)增鬭
鵝(田令孜傳唐僖宗數幸興慶池與諸王鬭鵝一鵝至值十萬錢)戲鵝(明興雜記太祖幼時嘗見)
(羣鵝游於庭戲以青白二紙旗左右竪立命之曰青者立青旗下白者立白旗下違者死羣鵝如命而往獨一)
(花鵝不知所適往来於青白之間)木鵝飛(淮南子魯般墨子以木為鵝而飛三日集而不可使)
(為工也)金鵝獻(唐貞觀二十年吐蕃遣其大臣禄東贊奉表言聖天子討高麗纔聞陛下發駕)
(少選之間已聞歸國雁飛迅越不及陛下速疾忝預子壻喜倍常情夫鵝猶雁也故作金鵝奉獻其鵝黃金鑄)
(成高七尺中可實酒三斛)亂軍聲(李愬入蔡州夜半至懸瓠城雪甚城傍皆鵝鶩池愬令擊以亂)
(軍聲)惱比鄰(魏陸勗見童驅鵝鴨出輒問曰不曾使鄰人惱否故杜詩曰不教鵝鴨惱比隣)
可堪五萬(京下劉光禄家養好鵝劉後軍從京師還鎮潯陽以一隻鵝為後軍别純蒼色頸長四尺)
(許頭似龍此一隻鵝可堪五萬自後不復見有此類)惟願雙生(聞見錄曰李先主以國用不足)
(稅民鵝卵出雙生者柳花為絮者伶人獻詞云惟願普天多瑞慶柳條結絮鵝雙生)
鵝五
增詩唐駱賓王七歲時作詠鵝詩曰鵝鵝鵝曲項向天
歌白毛浮綠水紅掌撥清波杜甫得房公池鵝詩曰
房相西亭鵝一羣眠沙泛浦白於雲鳳凰池上應回首
為報籠隨王右軍又舟前小鵝兒詩曰鵝兒黃似酒
對酒愛新鵝引頸嗔船逼無行亂眼多翅開遭宿雨力
小困滄波客散層城暮狐狸奈若何吕温道州北池
放鵝詩曰我非好鵝癖爾乏鳴雁姿安得免沸鼎澹然
游清池見生不忍食深情固在斯能自遠飛去無念稻
粱為李商隠鵝詩曰眠沙卧水白成羣曲岸斜陽極
浦雲那得將心憐孔翠羈雌常共故雄分李郢詩曰
臘後閑行村舍邊黃鵝清水真可憐何時散亂隨青草
永日淹留在野田無事羣鳴遮水際争来引頸逼人前
風吹楚澤蒹葭暮看下寒溪逐去船宋陳造𫝊商卿
借鵝詩曰吾家水豢慣秋春榖飼欄栖又一新友誼何
須換鵝帖隣墻防有嗾獒人眠沙泛渚期他日問俗充
庖戒未仁酬我質劑當倍稱學書還復慰清真陸游
過建陽縣以雙鵝贈東觀道士為長生鵝俯觀大溪鵝
得所矣賦詩曰閑泛晴波唼綠萍却衝微雨傍煙汀會
稽内史如相遇換取黃庭一卷經
原賦宋鮑照野鵝賦曰入長羅之逼脅負高繳之樊縈
邈辭羣而别偶超煙霧而風行踐菲跡於瑶塗升弱羽
於丹庭望征雲而延悼顧委翼而自傷無青雀之銜命
乏赤雁之嘉祥空穢君之園池徒慙君之稻粱
原序晉蘇彦鵝詩序曰時暫出郡忽聞鵝鳴聲甚哀急
乃云野人所致外吏規為方便以俟送客聞之悵然乃
感莊生善鳴之雁若其無音將充庖廚豈得放任矯翮
籠樊沈充鵝賦序曰先大夫俞潁川者殊精意於養
鵝求得竒鵝時有綠眼黃喙焦叔明以為太康中得大
蒼鵝從喙至足四尺有九寸體色豐麗鳴聲驚人三年
而為暴犬所害惜其不終故為之賦云
鴨一(鳬與鴨同白帖并入)
原廣雅曰鳬鶩鴨也說文曰鶩野鳬也增本草正
誤曰鶩即鴨有家鴨野鴨尸子云野鴨為鳬家鴨為
鶩不能飛翔如庶人守耕稼而已唐王勃滕王閣序
曰落霞與孤鶩齊飛盖鶩有舒鳬之名而鳬有野鶩之
稱可以通用案周禮執鶩豈野鴨乎國風弋鳬豈家鴨
乎本草釋名曰鶩通作木曲禮云庶人執匹匹雙鶩
也匹夫卑末故廣雅謂鴨為&KR3410;(音末)鴄(音匹)禽經云鴨名呷
呷其名自呼鳬能高飛而鴨舒緩不能飛故曰舒鳬
本草集觧曰按格物論鴨雄者綠頭文翅雌者黃斑色
但有純黑純白者又有白而烏骨者皆雄瘖雌鳴重陽
後乃肥腯味美清明後生卵則内䧟不滿伏卵聞礱磨
之聲則&KR1409;而不成無雌抱伏則以牛屎嫗而出之此皆
物理之不可曉者也釋名曰鳬從几(音殊)短羽高飛貎
鳬義取此爾雅云鸍沉鳬也鳬性好沒故也俗作晨鳬
云鳬常以晨飛亦通集觧曰鳬東南江海河泊中皆
有之數百為羣晨夜蔽天而飛聲如風雨所至稻粱一
空陸璣詩疏狀如鴨而小雜白青色背上有文短喙長
尾卑脚紅掌水鳥之謹愿者肥而耐寒原廣志曰野
鴨雄者赤頭有距鶩生百卵一日再生有露華鶩以秋
冬生卵並出蜀晨鳬肥而耐寒宜為臛吳錄曰婁縣
有石首魚至秋化為冠鳬鳬頭中猶有石也南越志
曰化蒙縣祠山上有池池中有松鳬如今野鴨栖息松
間故俗謂之松鳬增金樓子曰海鴨大如常鴨斑白
文亦謂之文鴨採蘭雜志曰鳬一名少卿鳥之孚
卵皆如期不失信也今雞鶩孚卵雞二十日而化鶩三
十日而化皆如其期也雞伏鴨卵雛成入水雞母隨
岸呼之雛出而隨母鴨雞異類能相隨也原詩曰將
翺將翔弋鳬與雁又鳬鷖在沙(又在涇在渚)莊子曰鳬
脛雖短續之則悲楚辭曰寧與騏驥抗軛乎將與雞
鶩爭食乎寧昂昂若千里之駒泛泛若水中之鳬乎
李陵詩曰雙鳬俱北飛說苑曰鶩無他心故庶人以
為贄焦贛易林曰鳬聲鼓翼嘉樂充德文選曰羣
飛侣浴戲廣浮深又曰集若霞布散如雲霧增唐
子吾嘗會賓設樂天忽雲興繼以大雨有羣鶩成列飛
翔而過此偶爾何異蒼鶴二八也
鴨二
原左傳曰公膳日雙雞饔人竊更之以鶩子尾怒魯
連子曰陳無宇謂門客曰昔荆来伐無一人死何國之
寡士也門客對曰君車衣文繡士不得以為緣鵝鴨有
餘食士不足半菽堂上有酒池士不得一嘗財者君所
輕死者士所重若不以所輕與人而欲得人所重不亦
難乎增春秋繁露曰張湯問董仲舒曰祠宗廟或以
鶩當鳬可乎對曰鶩非鳬鳬非鶩竊以為不可原風
俗通曰王喬為鄴令每月朔望常自縣詣臺朝帝怪其
來數而不見車騎密令太史伺望之言其臨至輒有雙
鳬從東南飛来於是舉網張之但得一隻舄是先所賜
尚書官屬履也增魏文帝遣使求鬭鴨孫權具以與
之博物志曰人有得鳬鳥毛長三丈以示張華華曰
此謂海鳬毛也出則天下亂原廣州先賢傳曰頓琦
至孝母喪感慕哀聲不絶有飛鳬白鳩棲廬側(詳鳩)又
曰卞密遭父艱有飛鳬一雙游密廬傍小池見人則馴
附如家所畜後遭母喪密歸至所居一宿故雙鳬復游
戲池中增述異記曰周昉少時與商人共入宮亭廟
宿起如厠見一白頭翁昉逐禽之化為雄鴨昉捉還船
欲烹之因而飛去後亦無他周書曰太祖車駕幸城
南園臨水亭見雙鳬争藻於池面引弓射之一發而雙
貫從官歡呼稱賀上命翰林寫之縑素唐書曰齊王
祐太宗第五子好養鴨未反前忽有野貍入籠中咬四
十餘鴨皆斷其頭及敗同惡而誅者四十四人嶺南
異物志曰廣州浛洭縣金池王家有養鵝鴨池嘗於鴨
糞中見麩金遂多收淘之日得一兩緣此致富貴三世
後池即無金王氏力殫矣元史曰綽哈精騎射帝嘗
與賊遇將戰有二飛鶩至帝命射之請曰射其雄乎抑
雌者乎帝曰雄者綽哈一發墜其雄
鴨三
增素纓文翅(太玄經素纓之鴨翰音之雞白蹄之豕短喙之狗修頸之鵝君子之貌何獨異)
(耶頭鴨雄者綠文翅)入夢行庭(夢雋曰桓邈為汝南郡人齎四烏鴨作禮大兒夢四)
(烏衣人請命覺忽見鴨將殺遂救之買肉以代夢四人来謝而去三國典略高德衆正相齊未誅之前家有)
(赤鴨羣行於庭犬来逐遂成碎血)萍茵金羔(雲林異景志浮光多美鴨太原少尹樊千)
(里買百隻置後池載數車浮萍入池使為鴨作茵褥蜀廣安有金羔玉飯紅腊紫梨注金羔鴨也)青
頭雞減脚鵝(魏氏春秋司馬文王鎮許昌徵還擊羌至京師見帝於平樂觀帝與小臣謀因)
(其辭劍誅之已書詔文王入帝方食優人雲午等唱曰青頭雞青頭雞者鴨也帝懼不敢發司馬由是謀廢帝)
(乎清異錄御史符昭遠曰鴨頗類鵝但足短耳宜謂之減脚鵝)送千頭畜萬隻
(齊春秋齊人渡江至莫府山南我軍自覆舟東移頓郊壇北與齊人對會文帝遣送米三千石鴨千頭帝即炊)
(米煑鴨誓申一戰人人裹飯嫓以鴨肉蓐食攻之齊軍大潰雲仙雜記富揚庭畜鴨萬隻每飼以米五石遺)
(毛覆渚)化小童似老翁(洞冥記武帝升望月臺時暝望南端有三青鴨羣飛俄而)
(止於臺上帝悅之至夕青鴨化為三小童皆著青綺文檽各握鯨文大錢五枚置帝几前杜詩君不見黃鵠)
(高於五尺童化為白鳬似老翁)升蕖裁錦(洞冥記玄都翠水中有升蕖鴨赤色每止於芙)
(蕖上不食五榖惟唼葉上垂露亦曰丹毛鳬沉開元遺事玉蓮湯泉湧為奉御池裁錦繡為鳬鷗浮水中帝)
(與貴妃乘鈒鏤小舟戲玩於其間)
鴨四
增煩鶩(上林賦煩鶩庸渠注庸渠鳬灰色而雞脚)類鶩(馬援與兄子書云學龍伯高不就猶)
(為謹勅之士所謂刻鵠不成尚類鶩者也)鶩沒(越地傳越人為競渡有薄俗少年各尚其勇為鶩沒)
(之戲有至水底然後魚躍而去)晨鳬(蘇武與李陵書乘雲附景不足以譬速晨鶩失羣不足以喻疾)
玉鳬(闔閭塜中有玉鳬)鳬藻(杜詩上光武疏云陛下起兵十有三年將帥和睦士卒鳬)
(藻注言其和睦歡悅如鳬之戲於水藻也)鳬翁(古今合璧云春草雞翹鳬翁濯顔得水藻而喜悅注)
(鳬翁頸上毛也)鴨城(吴地記鴨城者吳王築城以養鴨周數十里)鬭鴨闌(陸龜蒙有)
(鬭鴨闌一旦驛使過焉挾彈斃其尤者陸曰此鴨善人言見欲上進奈何斃之使者盡以囊中金窒其口徐問)
(人語之狀陸曰能自呼其名耳使者憤且笑拂袖上馬因還其金曰吾戲耳)射鴨堂(孟郊為溧)
(陽尉開射鴨堂)
鴨五
原詩梁簡文帝咏單鳬詩曰銜苔入淺水刷羽向沙洲
孤飛本欲去得影更淹留又詠寒鳬詩曰迴水浮輕
浪沙場弄羽衣眇眇隨山沒離離傍海飛陳江總賦
得汎汎水中鳬詩曰歸鳬沸卉同亂下芳塘中出沒時
銜藻飛鳴忽颺風浮深或不息戲廣若乘空春鸚徒有
賦還笑在金籠增唐李嶠鳬詩曰颯沓睢陽涘浮游
漢水隈錢飛出井見鶴引入琴哀李陵賦詩罷王喬曳
舄来何當歸太液翔集動春雷杜甫花鴨詩曰花鴨
無泥滓階前每緩行羽毛知獨立黑白太分明不覺羣
心妬休牽衆眼驚稻粱霑汝在作意莫先鳴李羣玉
野鴨詩曰鸂鶒借毛衣喧呼鷹隼稀雲披菱藻地任汝
作羣飛陸龜蒙東飛鳬詩曰裁得尺錦書欲寄東飛
鳬脛短翅亦短雌雄戀菰蒲吳融池上雙鳬詩曰碧
池悠漾小鳬雛兩兩依依祗自娛釣艇忽移還散去寒
鴟有意即相呼可憐翡翠歸雲髻莫羡鴛鴦入畫圖幸
是羽毛無取處一生安稳老菰蒲又雙鳬狎得傍池
臺戲藻銜蒲遠又回敢為稻粱凌險去幸無鷹隼觸波
来萬絲春雨眠時亂一片濃萍浴處開不在籠欄夜仍
好月汀星沼剰徘徊宋梅堯臣鴨雛詩曰春鴨日浮
波羽冷難伏卵嘗荷雞抱持託以雞窠煖三旬壳既坼
乳毛寒脛短有志在養毓勿論報德限司馬光水鴨
詩曰䙰褷出短蒲毰毸浴清水物忌太鮮明何妨染泥
滓明高啓射鴨詞曰射鴨去清江曙射鴨返回塘晩
秋菱葉爛煙雨晴鴨羣未下媒先鳴草翳低遮竹弓彀
水冷田空鴨多瘦行舟莫来使鴨驚得食忘猜正相鬭
觜唼唼毛褷褷潛機一發那得知又鬭鴨篇曰春波
漾羣鳬戲鬭每堪玩宛轉廻翠吭䙰褷振文翰聲兼江
雨喧影逐浦雲亂唼喋隊初交紛披勢將散持敵忽同
沉呼儔更相喚時陳水檻側或聚湖亭畔長鳴若賈勇
遠奮如追竄荷葉觸俱翻菱絲罥齊斷魚駭沒中流鷗
驚起前岸心踰籠雉驕氣壓場雞悍海客朝自驅溪娃
晩猶看稍欲礙行舟渾忘避流彈苦争應為食幸勝非
因算微鳥昧前軀臨川獨長嘆
原賦晉蔡洪鬭鳬賦曰嘉乾黃之散授何氣化之有靈
産羽蟲之麗鳥惟鬭鴨之最精禀離午之淑氣體鸞鳳
之妙形服文藻之華羽備豓采之翠英冠葩綠以曜首
綴素色以點纓性浮捷以輕躁聲清響而好鳴感秋霜
之肅烈從金氣以出征招爽敵於戲門交武勢於川庭
爾乃振勁羽竦六翮抗嚴趾望雄敵忽雷起而電發赴
洪波以奮擊宋王徽野鳬賦曰翾翾雙鶩體蕞羽微
和鳴愧雁麗采慚翬仰鵠推高瞻隼憚威遵時弄音假
日于飛爾乃湛淡揚瀾俯仰威疇心矜遠野意惕近洲
齊謝朓野鶩賦曰夫何羅人之伎巧薦江海之逸禽
落摩天之迅羽絶飛驚之好音碎文錦之丹臆裂雕綺
之翠衿孤雛喧而靡翼羇雌呌而莫尋增唐王勃江
曲孤鳬賦曰忘機絶慮懷聲弄影乘駭浪而神驚漾澄
瀾而趣静知動息而多方屢沿洄而自省李邕鬭鴨
賦曰參差聱軋颯沓繽紛其浮蔽水其旋如雲共洽波
而弄吭各求匹而為羣繞菰蒲而相逐隔洲渚而相聞
原啟晉劉孝儀為晉安王謝賜鵝鴨啓曰形類沈文經
符陶記晉臣羞筮吳巫未占復有背如車盖胷垂却月
口疑犀□脚似魚懸出九芝之池去千金之沼
倉庚一
原詩義疏曰黃鳥鸝鶹也或謂黃栗留幽州謂之黃鴦
或謂之黃鳥一名倉庚一名商庚一名鵹黃一名楚雀
齊人謂之搏黍關西謂之黃鳥常椹熟時來在桑樹間
皆應節趨時之鳥或謂之黃袍說文曰離黃倉庚也
鳴則蠶生增本草釋名曰禽經云鸎鳴嚶嚶故名或
云鸎項有文故從賏賏項飾也或作鶯鳥羽有文也詩
云有鶯其羽是矣其色黃而𢃄黧故有黃鸝諸名本
草集觧曰鸎處處有之大於鸜鵒雌雄雙飛體毛黃色
羽及尾有黑色相間黑眉尖觜青脚立春後即鳴麥黃
椹熟時尤甚其音圓滑如織機聲冬月則藏蟄入田塘
中以泥自裹如卵至春始出原詩曰春月載陽有鳴
倉庚又曰倉庚于飛熠燿其羽又曰黃鳥于飛集
于灌木又曰緜蠻黃鳥止於丘隅又曰睍睆黃鳥
載好其音禮記曰仲春之月倉庚鳴
倉庚二
原毛詩黃鳥哀三良也交交黃鳥止于棘誰從穆公子
車奄息增楊䕫止妒論曰梁武帝郗后性妒或言倉
庚為膳療妒遂令茹之妒果減半開元遺事曰唐明
皇於禁苑中見黃鶯呼為金衣公子遼史曰太宗十
一年自將以援敬塘有飛鶯自墜而死卜之吉上曰此
從珂自滅之兆鶴林玉露曰婺州治古木之上有鶯
巢一卒探取其子郡守王夢龍方據案視事鶯忽飛下
攫一卒之巾以去已而知非是銜巾來還乃徑攫探巢
卒之巾而去太守推問其故為杖此卒而逐之玉堂
閒話曰頃年有人取得黃鶯雛養於竹籠中其雌雄接
翼曉夜哀鳴於籠外絶不飲啄乃取雛置於籠外則更
來哺之人或在前略無所畏忽一日不放出籠其雌雄
繚繞飛鳴無從而入一投水中一觸籠而死剖腹視之
其腸寸斷
倉庚三
原黃鸝楚雀擇木候時遷喬木鳴高枝(詩出)
(自幽谷遷於喬木)載好其音有鶯其羽百囀增雙飛
(百囀關關好詩義疏黃鳥性雙飛)療妒傳信(山海經倉庚為膳可以療妒六帖處士)
(元藏機有二鳥大小類黃鸝每翔翥空中藏機呼之即至或令銜珠或令投人謂之傳信鳥出滄州)調
簧擲梭(李白詩暖入鶯簧舌漸調唐詩鶯擲金梭織柳絲)變喧觧語(韋應)
(物詩流鶯變作百鳥喧語章茂深常得其婦翁石林賀新郎詞首云睡起啼鶯章疑其誤詰之石林云流鶯)
(不觧語啼鶯觧語見禽經)有鳴于飛睍睆緜蠻集灌木
鳴翠柳(唐詩兩箇黃鸝鳴翠柳)繞上林囀柔枝(李白詩新鶯飛遶上)
(林苑願入簫韶雜鳳笙吟瑩徹詩新鶯傍簷曉更悲孤音清囀柔枝)遶建章度昆
明(岑參詩百囀流鶯遶建章看柳宗元詩翻日迥度昆明飛凌風邪細柳翥)深樹鳴
隔葉音(唐詩上有黃鸝深樹鳴音杜甫詩隔葉黃鸝空好)喈喈恰恰(詩其鳴喈)
(喈嬌杜甫詩自在鶯恰恰啼)俗耳鍼砭詩腸鼓吹(世說戴顒字仲若春日携)
(雙柑斗酒人問何之答曰往聽黃鸝聲此俗耳鍼砭詩腸鼓吹汝知之乎)
倉庚四
增詩唐劉孝孫賦得春鶯送友人詩曰流鶯拂繡羽二
月上林期待雪消金禁銜花向玉墀翅掩飛燕舞啼惱
婕妤悲料取金閨意因君問所思李嶠鶯詩曰芳樹
雜花紅羣鶯亂曉空聲分折楊吹嬌韻落梅風寫囀清
絃裏遷喬暗木中友生若可冀幽谷響還通(一作睍睕度花紅閒)
(關亂曉空乍離幽谷日先囀上林風翔集春壺側低昂錦帳中聲詩辨摶黍此興思無窮)鄭愔咏
黃鶯兒詩曰欲囀聲猶澀將飛羽未調高風不借便何
處得遷喬王維聽宫鶯詩曰春樹繞宫墻宫鶯囀曙
光忽驚啼暫斷移處弄還長隠葉栖承露攀花出未央
游人未應返為此始思鄕陶翰柳陌聽早鶯詩曰忽
来枝上囀還似谷中聲乍使香閨静偏傷遠客情間關
難辨處斷續若頻驚玉勒留將久青樓夢不成千門候
曉發萬井報春生徒有知音賞慙非臯鶴鳴韋應物
聽鶯歌曰東方欲曙花冥冥啼鶯相喚亦可聽乍去乍
來時近遠纔聞南陌又東城忽似上林翻下苑綿綿蠻
蠻似有情欲囀不囀意自嬌羌兒弄笛曲未調前聲後
聲不相及秦女學筝指猶澀須臾風暖朝日暾流鶯變
作百鳥喧誰家嬾婦驚殘夢何處愁人憶故園伯勞飛
過聲局促戴勝下時桑田綠不及流鶯日日啼花間能
使萬家春意閑有時斷續聽不了飛去花枝猶裊裊還
棲碧樹瑣千門春漏方殘一聲曉司空曙殘鶯百囀
歌曰殘鶯一何怨百囀相尋續始辨下將高稍分長復
促綿蠻巧狀語機節終如曲野客賞應遲幽僧聞詎足
禪齋深樹夏隂清零落空餘三兩聲金谷筝中傳不似
山陽笛裏寫難成憶昨亂啼無遠近晴宫曉色偏相引
送暖初隨柳色來辭芳暗逐花枝盡歌殘鶯歌殘鶯悠
然萬感生謝朓羈懷方一聽何郎閑吟本多情乃知衆
鳥非儔比暮噪晨鳴倦人耳共愛竒音那可親年年出
谷待新春此時斷絶為君惜明月鳴蟬催髮白楊凌
春霽花萼樓南聞宫鶯詩曰祥煙瑞氣曉来輕柳變花
開共作晴黃鳥遠啼鳷鵲觀春風流出鳳凰城武元
衡春曉聞鶯詩曰寂寂蘭堂曉夢驚綠林斜月思孤鶯
猶疑蜀魄千年恨化作禽冤萬囀聲韓愈和武相公
聞鶯聲詩曰早晩飛來入錦城誰人教觧百般鳴春風
紅樹驚眠處似妒歌童作豓聲又早春雪中聞鶯詩
曰朝鸎雪裏新雪樹眼前春𢃄澀先迎氣侵寒已報人
共矜初聽早誰貴後聞頻暫囀那成曲孤鳴豈及辰風
霜徒自保桃李詎相親寄謝幽棲友辛勤不為身李
益和武相公聞鶯詩曰蜀道山川心易驚綠忩魂夢曉
聞鶯分明似雪文君恨萬恨千愁絃上聲雍裕之殘
鶯詩曰花闌鶯亦懶不語似含情何言百囀舌惟餘一
兩聲王建和門下武相公春曉聞鶯詩曰侵黑行飛
一兩聲春寒囀小未分明若教更觧諸餘語應向宫花
不惜情楊巨源和武相公春曉聞鶯詩曰語候飛遲
天欲明殷勤似訴有餘情仁風已及芳菲節猶向花溪
鳴幾聲皇甫鏞和武相公聞鶯詩曰華館沉沉曙境
清伯勞初囀月微明不知台坐宵吟久猶向花窗驚夢
聲許孟容和武相公春曉聞鶯詩曰碧樹當窗啼曉
鶯間關入夢聽難成千回萬囀盡愁思疑是血魂哀困
聲李虞聞鶯詩曰玉繩河漢曉縱横萬籟全收鶯獨
鳴能將百囀清心骨寧止閑忩夢不成李商隠流鶯
詩曰流鶯漂蕩復參差度陌臨流不自持巧囀豈能無
本意良辰未必有佳期風朝露夜隂晴裏萬戸千門開
閉時曾苦傷春不忍聽鳳城何處有花枝劉得仁鶯
出谷詩曰東風潛啓物動息意皆新此鳥從幽谷依林
報早春出寒雖未久振羽漸能頻稍類沖天鶴多隨折
桂人樽前喧有語花裏晝藏身向若穠華處餘禽不見
親羅鄴鶯詩曰暖辭雲谷背殘陽飛下東風翅漸長
却笑金籠是羈絆豈知瑶草正芬芳曉逢溪雨投紅樹
晩囀宫樓泣舊粧何處離人不堪聽㶚橋斜日裊垂楊
司空圖鸝詩曰不是流鶯獨占春林間翠彩四時新
應知擬上屏風畫偏坐横枝亦向人鄭谷黃鶯詩曰
春雲澹澹日輝輝宫樹煙深隔水飛應為能歌繫仙籍
麻姑乞與女真衣吳融鶯詩曰日落林西烏未知自
先飛上最高枝千啼萬語不離恨已去又來如有期慣
識江南春草處長驚薊北夢回時謝家園裏成吟久只
欠池塘一句詩陸扆禁林聞曉鶯詩曰曙色分層漢
鶯聲繞上林報花開瑞錦催柳綻黃金斷續隨風遠間
關送月沉語當温樹近飛覺禁園深繡戶驚殘夢瑶池
囀好音願將棲息意從此沃天心錢可復鶯出谷詩
曰玉律陽和變時禽羽翮新載飛初出谷一囀已驚人
拂柳宜煙暖衝花覺路春摶風翻翰疾向日弄吭頻求
友心何切遷喬幸有因華林高玉樹棲託及芳晨張
鷺鶯出谷詩曰弱質隨儔匹遷鶯正及春乘風音響遠
映日羽光新已得辭幽谷還將脫俗塵鴛鸞方可慕燕
雀迥無鄰游止知難屈翻飛在此伸一枝如借便終冀
託深仁劉莊物鶯出谷詩曰幸因辭舊谷從此及芳
晨欲語如求友初飛似畏人風調歸影便日暖吐聲頻
翔集知無阻聯綿貴有因喜遷喬木近寧厭對花新堪
念微禽意關關也愛春南唐後主秋鶯詩曰殘鶯何
事不知秋横過幽林尚獨遊老舌百般傾耳聽深黃一
點入煙流棲遅背世同悲魯瀏亮如笙碎在緱莫更流
連好歸去露華凄冷蓼花愁李中鶯詩曰羽毛特異
諸禽出谷堪聽好音薄暮欲棲何處雨昏楊柳深深
吳越羅隠鶯聲詩曰井上梧桐暗花間霧露稀一枝晴
復暖百囀是兼非金屋夢初覺玉關人未歸不堪閑日
聽因爾又沾衣閩徐夤宫鶯詩曰領得春光在帝家
早從深谷出煙霞閒棲仙禁日邊柳飢啄御園天上花
睍睆只疑陪閣鳳間關多是問宫娃可憐鸚鵡矜言語
長閉雕籠歲月賖宋蘇舜欽雨中聞鶯詩曰嬌駭人
家小兒女半啼半語隔花枝黃昏雨密東風急向此飄
零欲泥誰梅堯臣黃鶯詩曰最好音聲最好聽似調
歌舌更叮嚀高枝抛過低枝立金羽修眉黑染翎劉
敞鶯詩曰醉裏春空盡江邊客未歸可憐鳴睍睆似欲
訴芳菲珍樹移時語殘花入眼稀離居亦幽獨求友莫
相遅又曰野花吹盡竹娟娟尚有黃鸝最可憐婭姹
不知緣底事背人飛過北山前石曼卿鶯詩曰何處
轉新哢間關出建章至清無奈玉更巧莫如簧谷口凄
寒甚花隂淑景長上林棲處穏慎勿競雕梁張耒四
月聞鶯詩曰好音終在恥争先谷外寒多故後遷已過
花時亦何恨不妨夏木綠參天范成大五月聞鶯詩
曰桑隂净盡麥頭齊江上聞鶯每歲遅不及曉風鵯鵊
子迎春啼到送春時又曰一聲初上最高枝忙殺嘔
啞百舌兒老盡西園千樹綠却憐槐眼正迷離楊萬
里聞鶯詩曰過雨溪山净新晴花柳明來穿兩好樹别
作一家聲故欲撩詩興仍添懷友情驚飛苦難見那更
綠隂成又曰曉寒顧影惜金衣著意聽時不肯啼飛
入柳隂多處去數聲只許落花知又曰仰聽金衣語
偶窺鶯婦巢深穿喬木裏危挂弱枝梢啄菢雙雙子經
營寸寸茒何時雛脱殼新哢響交交元台哈布哈賦得
上林鶯送張兵曹詩曰春隂苑樹合日出見黃鸝圓聲
度繁葉流羽拂高枝時節苦易變况經多别離君子貴
求友忽懷幽谷悲又曰春日陽關道鸎聲滿上林來
從金谷曉飛度玉樓隂柳嫩難分色歌停稍辨音明朝
空觧語人去落花深楊維禎聽鶯曲曰紫騮踏花雲
滿足南陌東阡日馳逐不如幽谷黃衣郎好音綿蠻出
深木鄰家女兒愁别離楊花却傍珠簾飛樓前關山人
未歸奈何奈何啼黃鸝明袁凱新鶯詩曰芳樹何年
到西園夢裏驚不須重聽汝只是舊啼聲李東陽黃
鶯詩曰柳花如雪滿春城始聽東風第一聲夢裏江南
舊時路隔溪煙雨未分明章懋禁中聞鶯詩曰禁苑
花深晝漏遅鶯聲遥在萬年枝不隨舞袖歌金縷却伴
仙韶奏玉墀長信夢回欹枕處瑣闈吟罷倚闌時東風
空費如簧舌不道明廷有鳳儀石珤春暮見鶯詩曰
百花開盡見鶯流一囀能添數種愁巧舌傍人何太苦
春光隨水已難留心驚陌上誰家笛夢破城南少婦樓
柳色萬行聽不斷莫牽詩思到揚州祝允明京館聞
鶯詩曰天風吹出掖垣聲瀏亮緱山午夜笙錯認閶門
折楊柳一時飛夢滿江城孫艾春盡日聞鶯詩曰正
愁春去對春風忽聽鶯啼碧樹叢無數飛花向簾幕將
愁盡入一聲中屠隆新鶯詩曰初來閣外弄春暉上
下花間試學飛小語未全調玉管薄寒深自護金衣龍
池萬柳棲應怯紫殿千門見總稀九十韶華愁易老啼
殘紅藥綠隂肥
原賦魏文帝鶯賦堂前有籠鶯晨夜哀鳴悽若有懷憐
而賦之曰怨羅人之我困痛密網而在身顧窮悲而無
告知時命之將泯升華堂而進御奉明后之威神唯今
日之僥倖得去死而就生託幽籠以棲息厲清風而哀
鳴王粲鶯賦曰覽堂隅之籠鳥獨高懸而背時雖物
微而命輕心悽愴而愍之日奄靄以西邁忽逍遥而既
冥就角隅而斂翼眷獨宿而宛頸歴長夜以向晨聞倉
庚之羣鳴春鳩翔於南甍戴鵀集乎東榮既同時而異
憂實感類而傷情晉王惲妻鍾夫人鶯賦曰嘉京都
之鶯鳥冠羣類之殊形擢末軀於紫闥超顯御乎天庭
惟節運之不停懼龍角之西頽慕同時之逸豫怨商風
之我催
鴛鴦一
增本草集觧曰鴛鴦鳬類也南方湖溪中有之棲於土
穴中大如小鴨其質杏黃色有文采紅頭翠鬛黑翅黑
尾紅掌頭有白長毛垂之至尾交頸而卧其交不再
本草釋名曰鴛鴦終日並游有宛在水中央之意也或
曰雄鳴曰鴛雌鳴曰鴦崔豹古今注云鴛鴦雌雄不相
離人獲其一則一相思而死故謂之匹鳥涅槃經謂之
婆羅伽鄰提原歸藏曰有鳬鴛鴦有鴈鷫鷞毛詩
鴛鴦刺幽王也思古明王交於萬物有道自奉養有節
鴛鴦于飛畢之羅之君子萬年福祿宜之鄭氏婚禮
謁文贊鴛鴦鳥曰雄雌相類飛止相匹古詩曰清湍
激長流中有雙鴛鴦
鴛鴦二
原列異傳曰宋康王埋韓憑夫婦宿夕文梓生有鴛鴦
雌雄各一恒棲樹上晨夕交頸音聲感人增朝野僉
載曰漢時鄢縣南門兩扇忽一聲稱鴛一聲稱鴦晨夕
開之聲聞京師漢帝惡之令毁其門兩扇化為鴛鴦相
隨飛去後改鄢為晏城縣原魏志曰文帝問周宣曰
吾夢殿屋兩瓦墜地化為鴛鴦何也宣對曰後宫當有
暴死者帝曰吾詐卿耳宣曰夫夢者意耳苟以形言便
占吉凶言未卒黃門令奏後宫相殺增元魏顯宗延
興三年因田鷹獲鴛鴦一其偶悲鳴上下不去帝惕然
問左右曰此飛鳴者為雌為雄左右對曰臣以為雌帝
曰何以知之對曰陽性剛隂性柔以剛柔推之必是雌
矣帝乃慨然歎曰雖人鳥事别至於資識性情竟何異
哉於是下詔禁斷鷙鳥不畜唐崔珏字夢之工詩以
賦鴛鴦得名時因以為號云揮麈錄曰毛澤民受知
於曾布布南遷澤民坐黨得罪時蔡元度鎮潤州與澤
民皆臨川王氏壻乃往依之一日家集觀池中鴛鴦元
度賦詩末句云莫學飢鷹飽便飛澤民和之云貪戀恩
波未肯飛元度夫人笑云豈非適從曾相公池中飛過
来耶澤民慚不能對江湖紀聞曰宋時潮州有富人
江行見二子美貎曰一兄一妹雙生也早失怙恃養扵
舅氏舅母不容丐以度日年十三矣因携以歸兄能捕
魚風雪不倦得魚獻主之外分為二子啖焉妹專繡刺
鴛鴦毫毛俱備極其工巧居三年女長富人欲犯之輒
辭年幼不可彊題詩其襦間云覓得如花女朝朝依繡
牀百花渾不愛只是繡鴛鴦兄曰依人為難不如去之
女題詩扵壁曰終日繡鴛鴦嬾把蛾眉掃且歸水雲鄉
百年可偕老化雙鴛鴦而去
鴛鴦三
原于飛相偶(鴛鴦于飛相止則相偶飛則雙)在梁栖樹(詩鴛鴦在)
(梁戢其左翼異下詳鴛鴦二列傳)雍雍肅肅(楚辭鴛鴦兮雍雍詩肅肅其羽)
飛綠岸棲靈洲(上見簡文賦詩下見嵇叔夜)增衣邊被底(白孔)
(六帖古人圖鴛鴦扵繡衣上以其貞且義也興又唐詩舞妓衣邊繡莫窮唐明皇五月五日避暑慶池與)
(妃子晝寢水殿中宫嬪軰凭闌倚檻爭看二鸂鶒戲於水中帝謂曰爾等愛水中鸂鶒何如我被底鴛鴦)
紅毛翠鬛紫山岑碧沙上蘋洲花嶼翠浪
玉沙應笑鸚鵡不隨鸂鶒(並詳後詩)
鴛鴦四
原文彩(文選客從遠方來遺我一端綺文彩雙鴛鴦裁為合歡被)匹儔(文選哀鳴無匹儔我)
(願執此鳥惜哉無輕舟)匹鳥(古今注鴛鴦一名匹鳥)增七十二(見下歌辭)
三十六(謝氏詩源霍光園中鑿大池植五色睡蓮養鴛鴦三十六對望之爛若舒錦)紅頸
紅掌翠翹翠衿
鴛鴦五
原詩古歌辭曰入門時左顧但見雙鴛鴦鴛鴦七十二
羅列自成行音聲何雝雝鶴鳴東西廂晉嵇叔夜詩
曰鴛鴦于飛肅肅其羽雝雝和鳴顧盼儔侶又曰婉
彼鴛鴦戢翼而遊俯吮綠藻託身洪流朝翔素瀨夕棲
靈洲增鄭曼季詩曰鴛鴦于飛在江之涘和音反暢
拊翼雙起朝游蘭池夕宿蘭沚清風翕習扇彼蘭茝凌
雲高厲載翔載止又曰鴛鴦于飛載飛載吟有鬱浚
藪實惟桂林芳條高茂華繁重隂爰翺爰翔爰憩其南
有馥清芬協我好音又曰鴛鴦于飛乘雲高翔有嚶
其友戢翼在梁澹澹素波容與趨唱雖曰戢止和音遠
揚又曰鴛鴦于飛徘徊翩翻載頡載頏命侶鳴羣
唐陳子昂鴛鴦篇曰飛飛鴛鴦鳥舉翼相蔽虧俱來綠
潭裏共向白雲涯音容相眷戀羽翮兩逶迤蘋萍戲春
渚霜霰遶寒池浦沙連岸净汀樹拂潭垂年年此游玩
歲歲来追隨鳳皇起丹穴獨向梧桐枝鴻雁來紫塞空
憶稻粱肥烏啼倦依託鶴鳴傷别離豈若此雙禽飛翻
不異林刷尾青江浦交頸紫山岑文章負竒色和鳴多
好音聞有鴛鴦綺復有鴛鴦衾持為美人贈勗此故交
心李德裕鴛鴦篇曰君不見昔時同心人化作鴛鴦
鳥和鳴一夕不暫離交頸千年尚為少二月草菲菲山
櫻花未稀金塘風日好何處不相依既逢觧佩遊女更
值凌波虙妃精光搖翠盖麗色映珠璣雙影相伴雙心
莫違淹留碧沙上蕩漾洗紅衣春光兮宛轉嬉游兮未
反宿莫近天泉池飛莫近長洲苑爾願歡愛不相忘須
去人間網羅遠南有瀟湘洲且為千里遊洞庭無苦寒
沅江多碧流昔為薄命妾無日不含愁今為水中鳥頡
頏自相求洛陽女兒在青閣二月羅衣輕更薄金泥文
彩未足珍畫作鴛鴦始堪著亦有少婦破瓜年春閨無
伴獨嬋娟夜夜學織連枝錦織作鴛鴦人共憐悠悠湘
水濱清淺漾初蘋菖花發豓無人識江柳逶迤空自春
惟憐獨鶴依琴曲更念孤鸞隠鏡塵願作鴛鴦被長覆
有情人李商隠鴛鴦詩曰雌去雄飛萬里天雲羅滿
眼淚澘然不須長結風波願瑣向金籠始兩全崔珏
和友人鴛鴦詩曰翠鬛紅毛舞落暉水禽情似此禽稀
暫分烟島猶回首祗過寒塘亦並飛映霧乍迷金殿瓦
逐梭齊上玉人機採蓮無限蘭橈女笑指中流羡爾歸
又曰寂寂春塘煙晩時兩心和影共依依溪頭日暖
眠沙穏渡口風寒浴浪稀翡翠莫誇饒彩飾鸊鵜須羡
好毛衣蘭深芷密無人見相逐相呼何處歸又曰舞
鶴翔鸞俱别離可憐生死兩相隨紅絲毳落眠汀處白
雪花成蹙浪時琴上祗聞交頸語窗前空展共飛詩何
如相見長相對肯羨人間多所思羅鄴鴛鴦詩曰江
雲碧净霽煙開錦翅雙飛去又迴一種鳥憐名字好祗
緣人恨别離來暖依牛渚汀沙媚夕宿龍池禁漏催相
對若教春女見便應携向鳳皇臺皮日休鴛鴦詩曰
雙絲絹上為新樣連理枝頭是故園翠浪萬廻同過影
玉沙千處共棲痕若非足恨佳人魄即是多情年少魂
應念孤飛争别宿蘆花蕭颯雨昏昏又曰細鎞雕鏤
費深功舞妓衣邊繡莫窮無日不來湘渚上有時還在
鏡湖中煙濃共拂芭蕉雨浪細雙浮菡萏風應笑豪家
鸚鵡伴年年徒被鎖金籠韓偓翫水禽詩曰兩兩珍
禽渺渺溪翠衿紅掌净無泥向陽眠處莎成毯踏水飛
時浪作梯依倚雕梁輕杜燕抑揚金距笑晨雞勸君細
認漁翁意莫遣絙羅誤穏棲吳融鴛鴦詩曰翠翹紅
頸覆金衣灘上雙雙去又歸長短死生無兩處可憐黃
鵠愛分飛盧弼鴛鴦詩曰雙浮雙浴傍苔磯蓼浦蘭
臯繡帳幃長羡鷺鷥能潔白不隨鸂鶒鬭毛衣霞侵綠
渚香衾暖樓倚青雲殿瓦飛應笑隨陽沙漠雁洞庭煙
暖又思歸吉師老鴛鴦詩曰江島濛濛煙靄微綠蕪
深處刷毛衣渡頭驚起一雙去飛上文君舊錦機宋
曹組鴛鴦詩曰蘋洲花嶼接江湖頭白成雙得自如春
晩有時描一對日長消盡繡工夫明高啓鴛鴦詩曰
兩兩蓮池上看如在錦機應知越女妒不敢近船飛
汪廣洋詩曰蘆葉青青水滿塘文鴛晴卧落花香不因
羌管驚飛起三十六宫春夢長
原賦梁簡文帝鴛鴦賦曰朝飛綠岸夕歸丹嶼顧落日
而俱吟追清風而雙舉時排荇𢃄乍拂菱華始臨涯而
作影遂蹙水而生花亦有佳麗自如神宜羞宜笑復宜
嚬既是金閨新入寵復是蘭房得意人見兹禽之棲宿
想君意之相親元帝鴛鴦賦曰青田之鶴晝夜俱飛
日南之雁從來共歸雙飛兮不息自憐兮何極一别兮
經年相去兮幾千雄飛入丹鳳雌去往朱鳶豈如鴛鴦
相逐俱棲俱宿勝林鳥之同心邁池魚之比目朝浮兮
浪華夜集兮江沙萍隨流而傅岸網因風而綴花見虹
梁之春色復相鳴而戢翼蘭渚兮相依同盛兮同衰魂
上相思之樹文生新市之機金雞玉鵲不成羣紫鶴紅
雉一生分願學鴛鴦鳥連翩恒逐君周庾信鴛鴦賦
曰虞姬小來事魏王自有歌聲足繞梁何曾織錦未肯
挑桑終歸薄命著罷空牀見鴛鴦之相樂還欹眼而淚
落南陽漬粉不復看京兆新眉遂懶約况復雙心並翼
馴狎池籠浮波弄影刷羽乘風共飛簷瓦全開魏宫俱
棲梓樹堪是韓馮若乃韓壽欲昏温嶠願婦玉臺不送
胡香未有必見此之雙飛覺空牀之難守陳徐陵鴛
鴦賦曰飛飛兮海濱去去兮迎春炎皇之季女織素之
佳人未若宋王之小史含情而死憶少婦之生離恨新
婚之無子既交頸扵百年亦相隨於萬里山雞映水那
自得孤鸞照鏡不成雙天下真成長合會無勝比翼兩
鴛鴦觀其哢吭浮沉輕軀瀺灂拂荇戲而波散排荷翻
而水落特訝鴛鴦鳥長情真可念許處勝人多何時肯
相厭聞道鴛鴦一鳥名教人如有逐春情不見臨卭卓
家女祗為琴中作許聲
鵁鶄一
原爾雅曰鳽鵁鶄說文曰鵁鶄鳽也一曰鵁鸕(似鳬脚高)
(毛冠江東人家養之以厭火災)增本草集觧曰鵁鶄水鳥也出南方
池澤似鴨綠衣人家養之馴擾不去又曰鵁鶄大如
鳬鶩而高脚似雞長喙好啄其頂有紅毛如冠翠鬛碧
斑丹觜青脛養之可玩本草釋名曰按禽經云白鷁
相睨而孕鵁鶄睛交而孕又曰旋目其名鷃方目其名
鴋交目其名鳽觀其眸子而命名之義備矣說文謂之
交矑矑亦目瞳子也俗呼茭雞云多居茭菰中而脚高
似雞其說亦通原異物志曰鵁鶄巢於高樹生子在
窟中未能飛皆銜母翼飛上下也增魯恭王好鬭雞
鴨養孔雀鵁鶄奉穀一年二千石拾遺記曰糜竺家
人收鵁鶄數千頭養於池渠中以厭火開元中嘗遣
中官往江南採捕鵁鶄及諸水禽汴州刺史倪若水上
疏諫曰陛下當以鳳皇為凡鳥麒麟為凡獸即鵁鶄鸂
鶒曷足為也
鵁鶄二
原交睛銜翼(相如賦交睛旋目昂淮賦鵁鶄銜翼而低)翠鬛紫纓
駮羽朱腋(鬛首毛也賦下見虞贄)增老濕沙滿白蘋(笠澤叢書鵁鶄)
(老濕沙鶄李賀詩御水鵁滿白蘋)
鵁鶄三
原厭火(鵁鶄厭火)交目(禽經交目其名鳽)隨風澹淡與波搖蕩
(上林賦)虞機發留鵁鶄(吳都賦)增野塘飛(張籍詩野塘鵁鶄飛樹頭)
浮跡侣(韓愈詩浮跡侣鵁鶄)
鵁鶄四
原詩唐杜牧鵁鶄詩曰芝莖抽紺趾清唳擲金梭日翅
閒張錦風池去罥羅静眠依翠竹暖戲折高荷山隂豈
無爾繭字換羣鵝陸龜蒙鵁鶄詩曰詞賦曾誇鸀鳿
流果為名誤别滄洲雖蒙静置䟱籠晩不似閒棲折葦
秋自昔稻粱高鳥畏至今珪組野人讐防徽避繳無窮
事好與裁書謝白鷗
原賦晉虞摯鵁鶄賦曰有南州之竒鳥諒殊美而可嘉
生九臯之曠澤遊江淮之洪波既翦翼以就養還婉孌
乎邦家鵁鶄呈儀若刻若畫鸞頸龜背戴黝珥白斑毛
頳膺駮羽朱腋青不專紺纁不擅赤因宛點注希稠有
適其在水也則巧態多姿調節柔骨一低一仰乍浮乍
沒或游或舞繽翻倏忽若乃陽故多隂殊方相求見水
則起覩火則憂梁簡文帝鵁鶄賦曰飲三芝之淳露
食六草之英芳似金沙之符采同錦質之報章紅毛覆
臆翠鬛垂心浴波泳渚浮廣戲深臨高舞翮映淺弄音
逐餘暉而顧景乘清吹而微吟
增序唐陸龜蒙鵁鶄詩序曰客有過震澤得水鳥所謂
鵁鶄者貺予黑襟青脛碧爪丹噣色幾及項質甚高而
意卑戚畏人余極哀其野逸性又非能招累者而囚錄
籠檻逼視窗戶俛啄仰飲為活大不快真天地之窮鳥
也為之賦詩擬好事者和
鸂鶒一
原臨海異物志曰鸂鶒水鳥毛有五色食短狐其在溪
中無復毒氣增本草釋名曰鸂鶒說文又作谿&KR2051;其
形大於鴛鴦而色多紫亦好並游故謂之紫鴛鴦也
本草集觧曰鸂鶒形小如鴨毛有五采首有纓尾有毛
如船柁形續博物志曰鸂鶒能勅水故宿水而物莫
能害圖經曰鸂鶒於水渚宿老少若有勑令也雄者
左雌者右羣伍皆有式度原淮賦云溪鶒尋邪而逐
害增河南府尹闕前臨大溪每僚佐有入臺者則溪
水中先有小灘漲出牛僧孺為縣尉一旦忽報灘出翼
日邑宰與同僚列筵於亭上觀之因召老宿備詢其事
有老吏云此必分司御史非西臺之命若是西臺灘上
當有鸂鶒一雙立前僧孺潛揣縣僚無出已者因舉杯
曰既有灘何惜一雙鸂鶒宴未終俄有鸂鶒一雙飛下
旬日拜西臺御史
鸂鶒二
增孤飛雙舞(上見後杜甫詩雙又杜甫詩鸂鶒舞雙)離曉岸滿晴
沙(上見唐彦謙詩晴杜甫詩鵁鶄鸂鶒滿沙)
鸂鶒三
增亂為羣(杜甫詩至今鸂鶒亂為羣)對沉浮(杜甫詩一雙鸂鶒對沉浮)
鸂鶒四
原詩齊謝朓詠鸂鶒詩曰蕙草含初芳瑶池暖晩色得
厠鴻鸞影晞光弄羽翼梁簡文帝詠飛來鸂鶒詩曰
飛從何處來似出上林隈口銜長生(恐作楸)葉翅染昆明
苔增唐杜甫鸂鶒詩曰故使籠寬織須知動損毛青
雲莫惆悵失火任呼號六翮曾經剪孤飛卒未高且無
鷹隼意留滯莫辭勞李德裕鸂鶒詩曰清沚雙鸂鶒
前年海上雛今來戀洲嶼思若在江湖欲起搖荷盖閑
飛濺水珠不能常泛泛惟作逐波鳬李紳憶西湖雙
鸂鶒詩曰雙鸂鶒錦毛斑斕常比翼戲繞蓮藂迴錦臆
照灼花叢兩相得漁歌驚起飛南北繚繞追隨不迷惑
雲間上下同棲息不作驚禽遠相憶東家少婦機中語
剪斷迴文泣機杼徒嗟孔雀銜羽毛一去東南别離苦
五里徘徊竟何補許渾鸂鶒詩曰池寒柳復凋獨宿
夜迢迢雨頂冠應冷風毛劍欲飄故巢迷碧水舊侶越
丹霄不是無歸處心高多寂寥李羣玉鸂鶒詩曰錦
羽相呼暮沙曲波上雙聲戛哀玉霞明川静極望中一
時飛滅青山綠陸龜蒙玩金鸂鶒戲贈襲美詩曰曾
向溪邊泊暮雲至今猶憶浪花羣不知鏤羽凝香霧堪
與鴛鴦覺後聞皮日休和魯望玩金鸂鶒戲贈詩曰
鏤羽雕毛迥出羣温黁飄出麝臍薰夜來曾吐紅茵畔
猶似溪邊睡不聞張賁玩金鸂鶒和陸魯望詩曰翠
羽紅襟鏤彩雲雙飛常笑白鷗羣誰憐化作雕金質從
倩沉檀十里聞唐彦謙鸂鶒詩曰一宿南塘煙雨時
好風搖動綠波微驚離曉岸衝花去暖下春汀照影飛
華屋撚絃弹鼓舞綺窗含筆澹毛衣畫屏見後長迴首
爭得雕籠莫放歸南唐李中鸂鶒詩曰流品是鴛鴦
翻飛雲水鄕風高離極浦煙冥下方塘比鷺行藏别穿
荷羽翼香雙雙浴輕浪誰見在瀟湘宋蘇轍官舍小
池有鸂鶒遺二小雛詩曰半畝池清荇藻香一雙鸂鶒
競悠揚來從碧澗巢安在飛過重城母自將野鳥似非
官舍物宰君昔是釣漁郎直言愧比竒章老得縣無心
更激昂
原賦宋謝惠連鸂鶒賦曰覽水禽之萬類信莫麗乎鸂
鶒服昭晰之鮮姿糅黝黃之美色命儔旅以翺遊憩川
湄而偃息超神王以自得不意虞人之在側網羅幕而
雲布摧羽翮以翩翻乖沉浮之諧豫宛羈畜於籠樊
御定淵鑑類函卷四百二十六
