欽定四庫全書
御定淵鑑類函卷二百九十三
人部五十二(風流鑒誡)(質文)
風流
原王樂為首(晉樂廣與王衍俱宅心事外見重於時天下言風流者王樂為首)終日
清談(王衍字夷甫出補元城令終日清談縣務亦理)增登樓(晉書庾亮都督江荆鎮武昌佐)
(吏殷浩之徒乘秋月登樓不覺亮至將起避之亮曰諸君少住老子於此興復不淺便據胡牀竟坐譚論)
原噉薤(又庾亮過陶侃坐噉薤留白云可種侃曰非唯風流兼有為政之術)乘月諷詠
(又袁宏臨汝令勖之子少孤以租運自業謝尚鎮牛渚乘月與左右微服泛江會宏在船中諷詠聲既清會詞)
(又藻拔問之云袁臨汝郎尚遂就之升舟與譚)增風流宰相(南史王儉嘗謂人曰江左風流)
(宰相惟有謝安意以自况也)季真清談(潜確𩔖書賀知章性曠夷善談說與族姑子陸象先)
(善象先嘗謂人曰季真清談風流吾一日不見則鄙吝生矣)風流人豪(雜錄程顥讀卲雍梧)
(桐月向懷中照楊柳風來面上吹之句歎曰真風流人豪也)黃樓待客(宋史王鞏旦之孫也)
(有雋才長於詩蘇軾守徐州鞏往訪之與客遊泗水登魋山吹笛飲酒乘月而歸軾待之於黃樓謂鞏曰李太)
(白死世無此樂三百年矣)風流别駕(人物志宋晁補之字無咎與東坡唱和坡稱其為風流别)
(駕)
質文一
原禮記曰禮有以文為貴者天子龍卷諸侯黼大夫黻
士元衣纁裳天子之冕朱綠璪有十二旒諸侯九上大
夫七下大夫五士三此以文為貴也禮有以素為貴者
至敬無文父黨無容大珪不琢大羹不和大路素而越
席犧尊疏布鼏樿杓此以素為貴也又曰一獻質三
獻文論語曰質勝文則野文勝質則史文質彬彬然
後君子又曰棘子成曰君子質而已矣何以文為子
貢曰惜乎夫子之說君子也駟不及舌文猶質也質猶
文也虎豹之鞹猶犬羊之鞹左傳曰言以足志文以
足言不言誰知其志言之無文行之不遠春秋元命
苞曰正朔三而改文質再而復莊子曰夫澹泊寂寞
虚無無為此天地之本道德之質
質文二
原禮記曰虞夏之質殷周之文至矣虞夏之文不勝其
質殷周之質不勝其文論語曰周監於二代郁郁乎
文哉吾從周又曰子貢問曰孔文子何以謂之文也
子曰敏而好學不恥下問是以謂之文也左傳曰公
如楚鄭伯勞于師之梁孟僖子為介不能相儀及楚不
能答郊勞公至自楚僖子病不能相禮乃講學之又
曰齊慶封來聘叔孫與慶封食不敬為賦相鼠亦不知
也漢書曰周昌敢直言高帝欲廢太子而立戚姬子
如意昌廷争之上問其說昌為人吃又盛怒曰臣口不
能言然心知其不可陛下欲廢太子臣期期不奉詔上
欣然而笑即罷又曰張釋之為謁者僕射文帝登虎
圈問上林尉禽獸簿盡不能對虎圈嗇夫從旁代尉對
甚悉響應無窮帝詔釋之拜嗇夫為上林令釋之前曰
陛下以絳侯周勃何人也上曰長者又問東陽侯張相
如何人也上復曰長者釋之曰此兩人言事曾不能出
口豈效此嗇夫喋喋利口捷給哉且秦以任刀筆之吏
以亟疾苛察相高無惻隐之實是故不聞其過天下土
崩今陛下以嗇夫口辯而超遷之臣恐天下隨而風靡
争口辯亡其實不可不察也帝乃止增魏文帝與吳
質書曰觀古今文人𩔖不護細行鮮能以名節自立而
偉長獨懷文抱質恬澹寡欲有箕山之操可謂彬彬君
子矣唐書曰薛登天授中累遷左補闕時選舉濫甚
乃上䟽言古之取士考素行之原詢鄉邑之譽崇禮讓
明節義以敦樸為先雕文為後又曰玄宗時太常議
加宗廟籩豆崔沔議曰太羹古食也盛於古器和羹常
饌也盛於時器毛血盛於盤玄酒盛於尊未有薦時饌
而用古器者由古質而今文便事也故加籩豆未足盡
天下美物而措諸廟徒近侈耳太常所謂臣所未安
又曰鄭覃執政不喜文辭病進士浮夸建廢其科曰南
北朝所以不治文采勝質厚也士惟用才何必文辭又
言文人多佻薄帝曰純薄似賦性之異奚特進士耶且
設是科二百年渠可易乃止又曰崔縱貞元二年天
子郊見為大禮使歲旱用詘縱樽節文物儉而不陋
又曰柳芳論氏族曰山東之人質故尚婚婭其信可與
也江左之人文故尚人物其智可與也又曰啖助善
為春秋考三家短長為集傳十年乃成復攝其綱條為
例統其言孔子脩春秋意以為夏政忠忠之敝野商人
承之以敬敬之敝鬼周人承之以文文之敝僿救僿莫
若忠夫文者忠之末也設教於本其敝且末設教於末
敝將奈何故其敝甚於二代孔子傷之曰虞夏之道寡
怨於民商周之道不勝其敝故曰後代雖有作者虞帝
不可及矣盖言唐虞之化難行於季世而夏之忠當變
而致焉又曰賀德仁與從兄德基師事周弘正以文
辭稱人為語曰學行可師賀德基文質彬彬賀德仁
又曰李觀字元賓屬文不襲沿前人時謂與韓愈相上
下陸希聲以為觀尚辭故辭勝理愈尙質故理勝辭雖
愈窮老終不能加觀之辭觀後愈死亦不能逮愈之質
云宋史曰張觀權御史中丞仁宗時星流地震雷發
正月詔求直言觀謂承平日久政寬法慢用度漸侈風
俗漸薄以致災異因上四事其一曰尚質金史曰世
宗謂祕書監伊喇子敬等曰昔唐虞之時未有華飾漢
惟孝文務為純儉朕於宫中惟恐過度其或興脩即損
宫人歲費以充之今亦不復營建矣如宴飲之事近惟
太子生日及歲元嘗飲酒往者亦止上元中秋飲之亦
未嘗至醉至於佛法尤所未信又曰上謂皇太子曰
吾兒在儲貳之位朕為汝措天下當無復有經營之事
汝惟無忘祖宗純厚之風以勤脩道德為孝明信賞罰
為治而已又曰上謂宰臣曰會寧乃國家興王之地
自海陵遷都永安女直人寖忘舊風朕時嘗見女直風
俗迄今不忘今之燕飲音樂皆習漢風蓋以備禮也非
朕心所好東宫不知女直風俗苐以朕故猶尚存之恐
異時一變此風非長久之計甚欲一至會寧使子孫得
見舊俗庶幾習效之又曰上與宰臣論諸王行事左
丞張汝弼曰不忘本者聖人之道也上曰事當任實一
事有偽則喪百真故凡事莫如真實也又曰有司奏
重脩上京御容殿上謂宰相曰宫殿制度苟務華飾必
不堅固今仁正殿遼時所建全無華飾但見他處歲歲
脩完惟此殿如舊以此見虚華無實者不能經久也
又曰世宗嘗言朕讀漢書見光武所為人有所難能者
高祖英雄大度駕馭豪傑起自布衣數年而成帝業非
光武所及然及即帝位猶有布衣麄豪之氣光武所不
為也元史曰姚樞言脩學校崇經行旌節孝以為育
人才厚風俗美教化之基使士不媮於文華又曰布
呼珠為相其學先躬行而後文藝明紀事本末曰太
祖與詹同論文上曰古人為文章以明道德通世務典
謨之言皆明白易知至如諸葛孔明出師表亦何嘗雕
刻為文而誠意溢出至今誦之使人忠義感激近世文
士立辭雖艱深而意實淺近即使相如揚雄何禆實用
又曰上諭中書省臣曰朕設科舉求天下賢才以資
任用今所司多取文詞及試用之不能措諸行事者甚
衆朕以實心求賢而天下以虛文應之非所以稱朕意
也令有司察舉賢才必以德行為本文藝次之又曰
解縉䟽言夫粢盛之潔衣服之舉儀文之備此畏天之
末也簿書之期獄訟之斷鈎鉅之巧此治民之末也
又曰世宗視太學進諸生横經布講仍諭令敦本尚實
勿徒事辭章
質文三
增白賁黃離(易賁上九白賁无咎離六二黃離元吉)茅茨采椽丹
楹刻桷(史記堯舜采椽不刮茅茨不翦注采木名春秋丹桓宫楹刻桓宫桷)丹雘
絺繡(書若作梓材既勤樸斲惟其塗丹雘又宗彛藻火粉米黼黻絺繡)蕢桴土鼓
玄酒大羹(禮蕢桴而土鼓大又玄酒明水之尚貴五味之本也羹不和貴其質也)炳蔚
渾噩(易革九五大人虎變其文炳也上六君子豹變其文蔚也揚子夏書渾渾商書噩噩)
本立文行内尊外樂(禮無本不立無文不行其又内之為尊外之為樂注尊内之)
(誠敬樂其外之儀物)不居其華復歸於樸(老子居其實不居其華又常德乃)
(足復歸於樸)
質文四
原論魏阮瑀文質論曰盖聞日月麗天可瞻而難附羣
物著地可見而易制夫遠不可識文之觀也近而易察
質之用也文虚質實遠疏近密援之斯至動之應疾兩
儀通數固無攸失若乃陽春敷華遇衝風而隕落素葉
變秋既究物而定體麗物若偽醜器多牢華璧易碎金
鐡難陶故言多方者中難處也術饒岐者要難求也意
弘博者情難足也性明察者下難事也通士以四竒高
人必有四難之忌且少言辭者政不煩也寡知見者物
不擾也專一道者思不散也混濛蔑者民不憊也質士
以四短違人必有四安之報故曹參相齊寄託獄市欲
令姦人有所容立及為宰相飲酒而已故夫安劉氏者
周勃正嫡位者周昌大臣木強不至華言孝文上林苑
欲拜嗇夫釋之前諫意崇敦樸自是以降其為宰相皆
取堅強一學之士安用竒才使變典法應瑒文質論
曰盖皇穹肇載隂陽初分日月運其光列宿曜於文百
穀麗於土芳華茂於春是以聖人合德天地稟氣淳靈
仰觀象於元表俯察式於羣形窮神知化萬物是經故
否泰易趍道無攸一二政代序有文有質若乃陶唐建
國成周革命九官咸乂濟濟休令火龍黼黻暐鞾於廊
廟衮冕旂旒舄奕乎朝廷冠德百王莫參其政是以仲
尼歎焕乎之文從郁郁之盛也夫質者端一元静儉嗇
潛化利用承清泰御平業循軌量守成法至乎應天順
民撥亂夷世摛藻奮權赫奕丕烈紀禪協律禮儀焕别
覽墳丘於皇代建不刊之洪制顯宣尼之典教探微言
之所弊若乃和氏之明璧輕縠之袿裳必將遊玩於左
右振飾於宫房豈争牢偽之勢金布之剛乎且少言辭
者孟僖所以答郊勞也寡智見者慶氏所以困相鼠也
今子棄五典之文闇禮智之大信管仲之小尋老氏之
蔽所謂循軌常趍未能釋連環之結也且高帝龍飛豐
沛虎據秦楚惟德是建惟賢是與陸酈摛其文辯良平
奮其權譎蕭何創其章律叔孫定其庠序周樊展其忠
教韓彭列其威武明達天下者非一士之術營宫廟者
非一匠之矩也逮至高后亂德損我宗劉朱虚軫其慮
辟疆釋其憂曲逆規其模酈友詐其遊襲據北軍實頼
其疇冢嗣之不替實四老之由也夫諫則無議以陳問
則服汗沾濡豈若陳平敏對叔孫據書言辯國典辭定
皇居然後知質者之不足文者之有餘
鑒誡一
原易曰君子終日乾乾夕惕若厲書曰兢兢業業一
日二日萬幾又曰玩人喪德玩物喪志不作無益害
有益功乃成不貴異物賤用物民乃足犬馬非其土性
不畜珍禽竒獸不育於國不寳遠物則遠人格所寳惟
賢則邇人安不矜細行終累大德為山九仞功虧一簣
又曰功崇惟志業廣惟勤位不期驕禄不期侈又
曰作德心逸日休作偽心勞日拙居寵思危又曰戒
慎無虞罔失法度毛詩曰惴惴小心如臨于谷又
曰殷鑒不遠在夏后之世孝經曰在上不驕高而不
危所以長守貴也論語曰君子有三戒少之時戒之
在色及其壯也戒之在鬭及其老也戒之在得家語
曰以富貴而下人何人不與冨貴而敬愛何人不親發
言不逆可謂知言矣又曰曾子曰狎甚則簡莊甚則
不親是故君子之狎足以交其歡莊足以成禮而已矣
晏子曰君子居必擇隣遊必就士可以避患也又
曰其文好者身必剥其角美者身見殺甘泉必竭直木
必伐又曰夫爵益高者意益下官益大者心益小禄
益厚者施益博又曰人之將疾必先不甘粱肉之味
國之將亡必先惡忠臣之語淮南子曰天下有至貴
而非勢位也有至富而非金玉也有至夀而非千歲也
愿恕反性則貴矣適情知足則富矣明死生之分則夀
矣韓詩外傳曰君子有三言可寳而佩也一曰無内
疎而外親二曰身不善而怨他人三曰患至已而後呼
天太公金匱曰吾聞道自微而生禍自微而成左
傳曰禍福無門惟人自召說苑曰有身貴而驕人者
民去之位高而擅權者君惡之禄厚而不知足者患處
之
鑒誡二
原書曰帝曰來禹洚水儆予成允成功克勤于邦克儉
于家不自滿假惟汝賢汝惟不矜天下莫與汝争能汝
惟不伐天下莫與汝争功戰國策曰儀狄作酒而美
進之於禹禹飲而甘之遂疏儀狄絶旨酒曰後世必有
以酒亡其國者太公金匱曰武王問師尚父曰五帝
之戒可得聞乎師尚父曰舜之居民上矜矜如履薄冰
禹之居民上慄慄如恐不滿湯之居民上翼翼乎懼不
敢息韓詩外傳曰昔者禹以夏王桀以夏亡湯以殷
王紂以殷亡故無常安之國恒治之民得賢則昌不肖
則亡夫明鏡所以照形也往古所以知今也鄙語曰不
知為吏視已成事前車覆後車誡孫卿子曰伯禽將
歸於魯周公謂伯禽曰君子力如牛不與牛争力走如
馬不與馬争走智如士不與士争智我文王之子武王
之弟成王之叔父吾於天下亦不賤也常握髮吐餐以
接天下士矣鬻子曰周公使康叔守殷戒之曰無殺
不辜寧失有罪亦有有罪而不誅無有有功而不賞慎
之管子曰齊桓公與管仲鮑叔牙甯戚四人飲公曰
何不為寡人夀鮑叔牙奉杯而起曰使公無忘在莒管
仲無忘其束縛在魯甯戚無忘飯牛車下公避席再拜
左傳曰晉既勝楚范文子立於戎馬之前曰君幼諸
臣不佞何以及此君其戒之周書曰天命不于常有德
之謂也又曰臧孫云季孫之愛我疾疢也孟孫之惡
我藥石也美疢不如惡石孟孫死吾亡無日矣韓子
曰西門豹性急佩韋以自緩董安于心緩佩弦以自急
故能以有餘補不足以長續短之謂明王家語曰孔
子去周老子送之曰凡當世之士聰明深察而死者好
議人者也博辯宏大而危者好發人之惡者也孔子曰
敬奉教又曰顔回謂子路曰力猛於德而得其死者
鮮矣子慎諸孫卿子曰孔子對魯哀公曰君者舟也
庶人者水也水則載舟水則覆舟君以此思危則不危
焉說苑曰魏武侯浮西河中流謂吳起曰美哉河山
之固此魏國之寳也對曰在德不在險昔夏桀之君左
河濟右太華伊闕在其南羊腸在其北不循仁政湯放
之君恃險而不脩德舟中之人皆敵國也新序曰齊
王聘田巴先生而問政焉對曰政在正身正身之本在
於羣臣王召臣臣改制鬋飾問於妾奚若妾愛臣諛臣
曰佼臣臨淄水而觀然後自知醜惡也今齊之臣諛王
者衆王能臨淄水見已之惡過而自改齊國治矣漢
書曰楊惲失官居家治産業起室宅孫會宗戒之曰為
大臣廢退當闔門惶恐為可憐之意不當通賓客有稱
譽也惲内懷不服坐腰斬東觀漢記曰馮勤遷司徒
是時三公多見罪退上欲令以善自終乃因讌見從容
戒之曰朱浮上不忠於君下凌轢同列竟以中傷放逐
遭誅雖追加賞賜不足以償不訾之身忠臣孝子覽照
前世以為鏡誡能盡忠於國事君無二則爵賞光乎當
世功名列於不朽可不勉哉又曰樊宏為人謙慎常
戒其子曰冨貴盈溢未有能終者天道惡滿而好謙前
世貴戚皆明戒也保身全已豈不樂哉又曰班超為
都護以任尚代超尚謂超曰君在外國三十餘年而小
人猥承君後宜有以誨之超曰塞外吏士本非孝子順
孫皆以罪過徙補邊而遠人懷鳥獸之心難禁易敗今
君性嚴急水清無大魚察政不及得下和宜務為簡易
寬小過總大綱而已增東觀漢記曰馬援出屯襄國
詔百官祖道援謂黃門侍郎梁松竇固曰凡人貴冨當
可使賤如卿等不可復賤居高自持勉思鄙言松後果
貴滿致災固亦幾不免又曰援兄子嚴敦並喜通輕
俠援前在交阯遺書戒之曰吾欲汝曹聞人過失如聞
父母之名耳可得聞而口不可得言也好議論人長短
是非此吾所大惡也寧死不願聞子孫有此行魏志
曰吏部尚書何晏詣管輅曰連夢青蠅數頭來在鼻上
驅之不肯去有何意故輅曰今君侯位重山岳勢若雷
霆而懷德者鮮畏威者衆殆非小心翼翼多福之道也
又鼻者艮此天中之山高而不危所以長守貴也今有
蠅而集焉位峻者顛不可不慎晉書曰趙王倫簒位
嵇紹為侍中惠帝復祚紹居本職上言曰願陛下無忘
金墉大司馬無忘潁上大將軍無忘黃橋則禍亂之萌
無由而兆唐書曰太宗欲知前世得失詔魏徵虞世
南禇亮蕭德言裒次經史百氏帝王所以興衰者上之
帝愛其書博而要曰使我稽古臨事不惑者公等力也
又曰太宗以魏徵所上十漸疏列為屏障使朝夕見
之又曰魏徵既卒帝臨朝歎曰以銅為鑑可正衣冠
以古為鑑可知興替以人為鑑可明得失朕嘗保此三
鑑内防已過今魏徵逝一鑑亡矣又曰房玄齡嘗恐
諸子驕侈席勢凌人乃集古今家誡書為屛風令各取
一具曰留意於此足以保躬矣又曰張藴古上大寳
箴其辭挺切擢大理丞又曰孔若思中宗時擢明經
歴庫部郎中嘗曰仕宦至郎中足矣座右置止水一石
明自足意又曰崔羣字敦詩元和十二年秉政時皇
甫鎛言利幸於帝羣入對及開元天寳事羣因推言其
極曰玄宗初得姚崇宋璟盧懷慎輔以道德蘇頲李元
紘孜孜守正則開元為治其後宇文融以言利進李林
甫楊國忠怙勢朋邪則天寳為亂願陛下以開元為法
天寳為戒社稷之福也又曰德宗奉天之難每自剋
責䞇言致寇由羣臣意指盧杞等帝曰自古興衰亦有
天命今之厄運恐不在人事䞇極論以為人事治而天
降亂未之有也人事亂而天降康亦未之有也夫治或
生亂亂或資治有以無難而亡多難而興治或生亂者
恃治而不脩也亂或資治者遭亂而能治也無難而失
者忽萬幾之重而忘憂畏也多難而興者涉庶事之艱
而知敕慎也又曰柳玭昭宗時以吏部侍郎拜御史
大夫嘗述家訓以戒子孫唐世家法之美以柳氏為稱
首宋史曰符彦卿鎮大名太祖疑之使王祐察動静
祐以百口明彦卿無罪且曰五代之君多因猜忌殺無
辜故家國不永願陛下以為戒彦卿由是獲免又曰
太宗嘗賜手扎戒諭上官正曰言者君子之樞機樞機
之發榮辱之主不可不慎也夫遇事輒發悔不可及儻
自恃無瑕而好面攻人之短豈謂喜怒不形於色耶
又曰蘇易簡直禁中以水試欹器太宗聞之因晚朝問
曰卿所玩得非欹器邪易簡曰然江南徐邈所作也命
取試之易簡奏曰臣聞日中則昃月滿則虧器盈則覆
物盛則衰願陛下持盈守成慎終如始以固丕基則天
下幸甚又曰仁宗時楊安國嘗請書無逸篇於邇英
閣之後屏帝曰朕不欲背聖人之言命蔡襄書無逸王
洙書孝經列置左右又曰蘇軾在館閣頗以言語文
章規切時政畢仲游憂其及禍貽書戒之曰夫言語之
累不特出口者為言其形于詩歌贊于賦頌託于碑銘
著于序記者亦語言也今知畏于口而未畏于文是其
所是則見是者喜非其所非則蒙非者怨喜者未能濟
君之謀而怨者或已敗君之事矣又曰范純仁戒子
弟曰人雖至愚責人則明雖有聰明恕己則昏苟能以
責人之心責己恕己之心恕人不患不至聖賢地位也
又戒曰六經聖人之事也知一字則行一字要須造次
顛沛必於是則所謂有為者亦若是爾豈不在人耶
又曰范純粹在關陕純仁慮其於西夏有立功意與之
書曰大輅與柴車争逐明珠與瓦礫相觸君子與小人
鬭力中國與外邦校勝負非惟不可勝兼亦不足勝不
惟不足勝雖勝亦非也又曰親族有請教者純仁曰
惟儉可以助廉惟恕可以成德其人書於坐隅人物
志曰宋崔清獻與之座右銘曰無以嗜欲殺身無以貨
財殺子孫無以政事殺民無以學術殺天下後世又
曰周益公必大嘗言易六十四卦惟謙六爻皆吉又誦
夫子其恕乎一語故平生處己以謙待物以恕金史
曰世宗謂太子詹事劉仲誨曰東宫諸司局人自有常
數張設已具尚何增益太子生於富貴易入於侈惟當
導以淳儉朕自即位以來服御器物往往仍舊卿以此
意諭之元史曰納延穆呼哩之後也雖居顯要而小
心謹畏每誨羣從子弟曰先世從太祖皇帝出入矢石
間被堅執銳斬將搴旗勤勞四十餘年遂成功名以故
一家蒙恩深厚可謂極矣慎勿驕惰以墮先人之名爾
曹戒之又曰世祖尊禮國師帝命廉希憲受戒對曰
臣受孔子戒矣帝曰孔子亦有戒乎對曰為臣當忠為
子當孝孔子之戒如是而已又曰希憲誡子曰汝讀
狄梁公傳乎梁公有大節為不肖子所墮汝輩宜慎之
明紀事本末曰太祖禁牋文頌美諭中書省臣曰古
人祝頌其君皆寓警戒適觀羣下所進牋文多譽少規
殊非君臣相成之道其一切禁止又曰新内三殿成
命博士熊鼎𩔖編古人行事可為鑒戒者書於壁間又
命侍臣書大學衍義於兩廡壁間太祖曰前代宫室多
施繪畫朕用此備朝夕觀覽豈不愈於丹青乎又曰
太祖命圖古孝行及身所經歴艱難起家戰伐之事以
示子孫上謂侍臣曰朕本農家祖父皆長者積善餘慶
以及於朕今圖此者後世子孫富貴易驕使觀之知王
業艱難也見聞錄曰明初廬陵劉公季道以明經被
薦拜起居注嘗隨駕幸中都度清流關上賦詩命百官
和公獨先就有治定不教生縱逸功成猶遣歴間關之
句上謂有安不忘危之意賜銀幣有差又曰宣宗賜
大臣御製祖德詩九章曰朕與卿等當思祖宗創業之
難守成不易國家安卿等亦與有榮焉一日上登萬歲
山坐廣寒殿上曰此元之故都也世祖知人善任使故
能成帝業泰定以後享祚不久順帝荒滛紀綱蕩然使
長守祖宗之法天下豈為我有侍臣頓首曰桀紂之跡
殷周之鑒也上曰然又曰賀欽成化進士與人言論
侃侃陳白沙曰得無鋒芒太露乎須涵養令深沉和平
乃為美耳於是乃作書室於後圃徧書深沉和平之語
令有警惕必期至是乃己非弔喪問疾不出最喜教童
子曰為其染俗未深而去道不遠也又曰弘治十年
上屢遊後苑侍講王鏊侍經筵講文王不敢盤於游田
上悟納之召中官李廣等戒之曰今日講官所指盖為
若輩好為之竟罷遊又曰胡端敏世寧嘗自贊云信
而未孚者多言也正而未諒者多戲也周而若比者好
稱人之善也恕而若刻者多發人之奸也過有甚於此
者輕淺粗疎也然則無一長可取歟曰瞞人之事弗為
害人之心弗存有利于國之事雖死不避三者吾將持
以終身而前數者氣質之偏則亦庶乎其有改也又
曰楊鼎以才堪經理擢戶部侍郎恐不勝任書十思於
座隅曰量思寬犯思忍勞思先功思讓坐思下行思後
名思晦位思卑守思終退思早嘗語人及諸子曰吾生
平無可取者但識廉恥二字耳引年至再又曰鄭端
簡曉父儒泰授曉經傳以諸經史古人成事列其臧否
誡之曰如此則為君子如彼為小人公聞教服之終身
其毅然必為君子者父之教也又曰楊文懿守陳為
司經局洗馬每進講必積誠意傳經訓冀納忠以感悟
上心一日講武成篇曰魯論稱舜無為而治周書稱武
王垂拱而天下治然後世人主有深拱禁中委政内侍
者召閻樂之祸有高居無為惟寵嬖艷者啟禄山之變
何也蓋舜武之所以無為者由其舉相去凶無一不盡
皆常憂勞而有為乃始佚樂而無為也後世人主則孟
子所謂安其危而利其菑樂其所以亡者耳左右聽者
竦然又曰冢宰李公裕家居子孫謁見者必以買田
放債不讀書為三戒
御定淵鑑𩔖函卷二百九十三
