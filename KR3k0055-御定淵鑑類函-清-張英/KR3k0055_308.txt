欽定四庫全書
御定淵鑑𩔖函卷三百三
人部六十二(贈答)
贈答五
原詩後漢蔡邕答對元式詩曰伊余有行爰戾兹邦先
進博學同𩔖率從濟濟羣彦如雲如龍君子博文貽我
德音辭之集矣穆如清風又答卜元嗣詩曰斌斌碩
人貽我以文辱此休辭非余所希敢不酬答賦誦以歸
魏王粲贈蔡子篤詩曰悠悠世路亂離多阻濟岱江
衡邈焉異處風流雲散一别如雨徐幹答劉楨詩曰
與子别無幾所經未一旬我思一何篤其愁如三春雖
路在咫尺難涉如九閽陶陶朱夏别草木昌且繁應
瑒報趙淑麗詩曰朝雲不歸夕結成隂離羣獨宿永思
長吟有鳥孤栖哀鳴北林嗟我懷矣感物傷情繁欽
贈梅公明詩曰瞻我北園有條者桑遘此春景既茂且
長氤氲吐葉柔潤有光黃條蔓衍青鳥来翔曰月其邁
時不可忘公子瞻旃勲名乃彰程曉贈傅休奕詩曰
煢煢獨夫寂寂静處酒不盈觴肴不掩俎厥客伊何許
由巢父厥醴伊何玄酒瓠脯又贈傅休奕詩曰三光
飛景玉衡代邁龍集甲子四時成歲權輿授代徐陳蕩
穢元服初嘉萬福咸會赫赫應門嚴嚴朱闕羣后揚揚
庭燎晳晳邯鄲淳答贈詩曰我受上命来隨臨淄與
君子處曾未盈朞見召本朝駕言趨期羣子重離首命
于時餞我路隅贈我嘉辭既受德音敢不答之余惟薄
德既局且鄙見養賢侯於今四祀既庇西伯永誓沒齒
今也被命義在不俟瞻戀我侯又慕君子行道遲遲體
逝情止豈無好爵懼不我與聖主受命千載一遇攀龍
附鳳必在初舉行矣去矣别易會難自強不息人誰獲
安願子大夫勉簣成山天休方至萬福爾臻晉張華
答何劭詩曰良朋貽新詩示我以遊娱穆如灑清風煥
若春華敷自昔同寮宷於今比園廬衰疾近辱殆庶幾
並懸輿散髮重隂下把(一作抱)杖臨清渠屬耳聽鳴琴(一作)
(鸎鳴)流目玩儵魚從容養餘日取樂於桑榆又詩曰駕
言歸外庭放志永棲遲相伴步園疇春草鬱以滋榮觀
雖盈目親友莫與偕悟物增隆思結戀慕同儕援翰屬
新詩永歎有餘懷又贈摯仲治詩曰君子有逸志棲
遲於一丘仰蔭高林茂俯臨綠水流恬淡養元虛沈精
研聖猷何劭贈高華詩曰四時更代謝萬物迭卷舒
暮春忽復来和風與節俱俯臨清泉涌仰觀嘉木敷在
昔同班司今者並園墟私願偕黃髮逍遥綜琴書舉爵
茂隂下攜手共躊蹰奚用遺形骸忘筌在得魚潘岳
為賈謐贈陸機詩曰神農更王軒轅承紀畫野離疆爰
封衆子夏殷既襲宗周繼祀綿綿瓜瓞六國互峙彊秦
兼幷吞滅四隅子嬰面櫬漢祖應符(一作圖)靈獻微弱在
涅則渝三䧺鼎足孫啓南吳南吴伊何僭號稱王大晉
統天仁風遐揚偽孫銜璧奉土歸疆婉婉長離陵江而
翔長離云誰咨爾陸生鶴鳴九臯猶載厥聲况乃海隅
播名上京爰應旌招撫翼紫(一作宰)庭藩岳作鎮輔我京
室旋反桑梓帝弟作弼或云國官(一作宦)清塗攸失吾子
洗然恬淡自逸廊廟惟清俊乂是延擢應嘉舉自國而
遷齊轡羣龍光贊納言優游省闥珥筆華軒昔余與子
繾綣東朝脩日朗月攜手逍遥自我(一作成)離羣二周於
今雖簡其面分著情深子其超矣實慰我心發言為詩
望俟好音欲崇其高必重其層在南稱柑度北則橙崇
子鋒穎不頽不崩陸機答賈謐詩曰先天創物景命
是膺降及羣后迭毁迭興邈矣終古崇替有徵在漢之
季皇綱幅裂雄臣騰(一作馳)騖義夫赴節釋位揮戈言謀
王室王室之亂靡邦不泯如彼墜景曾不可振乃眷三
哲俾乂斯民啟土綏難改物承天天厭霸德黃祚告釁
獄訟違魏謳歌適晉陳留歸藩我皇登禪庸岷稽顙三
江改獻惟公太宰光翼二祖誕育洪胄纂戎於魯昔我
逮兹時惟下僚及子棲遲同林異條年殊志比服舛義
稠遊跨三春情固二秋祗承皇命出納無違往踐藩朝
来步紫微升降秘閣我服載輝孰云匪懼仰肅眀威分
索則異攜手實難念昔良遊兹焉永歎公之云感貽此
音翰蔚彼高潔如玉如蘭民之胥好狷狂厲聖儀刑在
昔予聞子命又答潘尼詩曰於穆同心如瓊如琳我
日東徂来餞其琛彼美潘生實綜我心探子玉懷疇爾
惠音又贈馮文羆詩曰嗟我人斯戢翼江潭有命集
止翻飛自南出彼(一作自)幽谷及爾同林雙情交映遺物
識心又贈潘尼詩曰水會於海雲翔於天道之所混
孰後孰先及子雖殊同升太元舍彼元冕襲此雲冠遺
情市朝永志丘園静猶幽谷動若揮蘭又贈從兄車
騎詩曰孤獸思故藪離鳥悲舊林翩翩遊宦子辛苦難
為心髣髴谷水陽婉孌崑山隂營魄懷兹土精爽若飛
沈又贈波丘令馮文羆詩曰夙駕出東城送子臨江
曲密席接同志羽觴飛酃淥登樓望峻阪時逝一何速
又贈紀士詩曰瓊瓌俟豐價窈窕不自鬻有美蛾眉
子惠音清且淑脩姱協姝麗華顔婉如玉又贈顧彦
先詩曰清夜不能寐悲風入我軒立影對孤軀哀聲應
苦言傅休奕答程曉詩曰奕奕兩儀昭昭太陽四氣
代升三朝受祥濟濟羣后峩峩聖皇元服肇御配天垂
光伊周作弼王室惟康顒顒兆民蠢蠢戎羶率土充庭
萬國奉藩皇澤雲行神化風宣六合咸熙遐爾同歡赫
赫眀眀天人合和下罔遺滯焦朽斯華矧我良朋如玉
之嘉穆穆雝雝興頌作歌又答程曉詩曰羲和運玉
衡招搖賦朔旬嘉慶形三朝美德揚初春聖主加元服
萬國望威神伊周敷元化並世霑天人洪厓歌山岫許
由嗟水濱傅咸贈褚武良詩曰爰暨於褚惟晉之楨
肇振鳳翼羽儀上京聿作喉舌納言紫庭光贊帝道敷
皇之眀方任之重實在江揚乃授旄鉞宣曜威靈悠悠
遐邁東夏於征又贈崔伏二郎詩曰英妙之𨕖二生
之授顒顒兩城歡德之茂君子所居九夷非陋無狭百
里而不垂覆人之好我贈我清詩示我周行心與道期
誠發自忠義形於辭古人辭讜豈不爾思又答潘尼
詩并序曰司州秀才潘正叔識通才高以文學温雅為
博士余性直而處清論褒貶之任作詩以見規雖褒飾
之舉非所敢聞而斐粲之辭良可樂也答之雖不足以
相酬報所謂盍各言志也詩曰貽我妙文繁春之榮匪
榮斯尚乃新其聲吉甫作頌有馥其馨實由樊仲其德
克眀授此瓦礫厠彼瑶瓊貺非其喻聞寵若驚潘尼
答陸士衡詩曰顧兹蓬蔚厠根蘭陂膏澤雖均華不足
披逮春不茂未秋先萎子濯鱗翼我挫羽儀願言難常
載合載離昔遊禁闥祗畏夕惕今放丘園縱心夷逸口
詠新詩目玩文跡予志耕圃爾勤王役慙無琬琰以酬
尺璧又贈劉佐詩曰要言將誰苦聊以貽友生念我
二三賢規我無隠情又答楊士安詩曰逝將辭儲宫
棲遲集南畿不悟百里賤徒惜年志衰躊蹰顧城闕怨
戀慕端闈俊德貽妙詩敷藻發清徽媿彼褒崇過感此
岐路悲張載贈虞顯度詩曰疇昔協蘭房繾綣在華
年嘉好結平素分著寮友前謂得終遐日綢繆永周旋
吾子邅不造遘閔丁憂艱俾我失良朋誰與吐話言一
日為三秋歲况乃三年離居一何闊結思如廽川石
崇贈棗腆詩曰久官無成績棲遲於徐方寂寂守空城
悠悠思故鄉恂恂二三賢身遠屈龍光攜手沂泗間遂
登舞雩堂文藻譬春華談話由蘭芳消憂以觴醴娱耳
以名娼博奕逞妙思弓矢威邊疆司馬彪贈山濤詩
曰苕苕椅梧樹寄生於南岳上陵青雲霓下臨千仞谷
處身自孤危於何託余足曹攄贈石崇詩曰涓涓谷
中泉鬱鬱巖下林泄泄羣翟飛咬咬春鳥吟野次何索
漠薄暮愁人心三軍望衡盖歎息有餘音臨肴忘肉味
對酒不能斟人言重别離斯情效於今劉琨重贈盧
諶詩曰時光不我與去乎若雲浮朱實隕勁風繁英落
素秋狹路傾華盖駭駟摧雙輈何意百鍊剛化為繞指
柔盧諶重贈劉琨詩曰璧由識者顯龍因慶雲翔茨
棘非所憩翰飛遊高岡余音非九韶何以儀鳳皇新城
非芝圃曷由殖蘭芳又諶答劉琨詩曰隨寶産漢濱
摛此夜光真不待卞和顯自為命世珍棗腆贈石季
倫詩曰深蒙君子眷雅顧出羣俗受寶取諸懷所贈非
珠玉凡我二三子執手攜玉腕嘉言從所好企予結雲
漢望風整輕翮因虛舉雙翰朝遊清渠側日夕登高館
又答石崇詩曰昔我不造備嘗顛沛后土傾基皇天
隕盖少懷蒙昧長無耿介遺訓莫聞出入靡賴我舅敷
命於彼徐方載詠陟岡言念渭陽乃泝洪流汎身餘皇
宵寢晨逝曷路之長亦既至止願言以寫爰有石侯作
鎮東夏寬以撫戎從容柔雅我聞有言居安思危位極
則遷勢至必移上德無欲貴道不為妙識先覺通夢皇
羲竊覩堂奥欽蹈眀規摰虞答杜育詩曰越有杜生
既文且哲龍躍潁豫有聲彰澈賴兹三益如琢如切好
以義結友以文會豈伊在高分定傾盖其人如玉美彼
生芻鐘鼓匪樂安用百壺老夫灌灌離羣索居懷戀結
好心焉悵如歐陽建答棗腆詩曰於鑠我舅眀德塞
違俾扞東藩在徐之邳載播其惠載揚其威濟寬以猛
方夏以綏光啟先業增曜重暉咨余冲人艱苦攸離過
庭無聞頑固匪移實賴兹誨導之軌儀仰遵嘉訓俯蹈
眀規如葛斯蔓如樛斯垂我遘君子仰之彌高巖巖其
高即之惟温居盈思冲在貴忘尊縱酒嘉讌自眀及昏
無幽不研靡奥不論人樂其量士感其敦石崇答棗
腆詩曰言念將别覩物傷情贈爾話言要在遺名唯此
遺名可以全生杜育贈摰仲治詩曰之子于歸言秣
其駒矧乃斯人乃邁乃徂雖非顯甫餞彼百壺雖非張
仲將膾河魚人亦有言貴在同音雖非翻飛曾未異林
顧戀無枝增其慨心望爾不遐無金玉音棗據答阮
德猷詩曰友朋顧之貽我良箴翫之無斁終詠斯音燕
鼎在舟雖重不沈庶憑嘉謨高迹可尋宋鮑昭贈顧
墨曹詩曰昏眀易遠離會難揆雲撤泉分西艫東軌
鮑令暉題書寄行人詩曰自君之出矣臨軒不解顔砧
杵夜不發高門晝恒關帳中流熠燿庭前華紫蘭物枯
識節異鴻来知客寒又寄行人詩曰桂吐兩三枝蘭
開四五葉是時君不歸春風徒笑妾齊王儉贈徐孝
嗣詩曰婉婉遊龍載遊載東靡靡行雲並躍齊蹤無𩔖
不感有来斯雍之子云邁嗟我莫從歲云暮止述職戒
行崇蘭罷秀孤松獨貞悲風宵遠乘鴈晨征撫物遐想
念别書情徐孝嗣答王儉詩曰書帷停月琴袖承飈
結芳幽谷解珮眀椒去德滋永懷德滋深行雲傳想歸
鴻寄音王融贈族叔衞軍詩曰台曜澄華鉉岳裁峻
經天為象麗地作鎮不器其德有斐斯文質超瑚璉才
逸卿雲搖筆泉瀉動詠霙紛德馨伊何如蘭之宣貞筠
抽箭潤璧懷山六樂畢該五禮備貫七訓是敷三英有
粲惟旦惟公惟公惟旦謝脁在郡呈沈尚書詩曰淮
陽股肱守高卧猶在兹况復南山曲何異幽棲時高閣
常晝掩荒階少諍詞珍簟清夏室輕扇動凉颸夏李沈
朱實秋藕折輕絲良辰竟何許夙昔夢佳期坐嘯徒可
積為邦歲已朞梁簡文帝贈張纉詩曰儀表咸推挹
牆仞難窺踐既富垂帷學復折波濤辯綺思曖霞飛清
文煥飈轉朱旗赫容與雕棨紛曜煜波搖白鱧舟風動
蒼鷹舳九嶷勢參差江天相蔽虧三春澧浦葉九月洞
庭枝洞庭枝褭娜澧浦葉參差芬芳與摇落俱應傷别
離沈約詶孔逷通直懷蓬居詩曰閶闔既洞啟龍樓
亦高闢兩宫集鸞步二闥引通籍伊爾事清塗紛吾供
賤役任昉答劉孝綽詩曰閱水既成瀾藏舟遂移壑
彼美洛陽子投我懷秋作久敬𩔖誠言吹噓似嘲謔兼
稱夏雲盡復陳秋樹索詎慰耋嗟人徒深老夫託劉
孝綽答張左西詩曰相思如三月相望非兩宫持此連
枝樹暫作背飛鴻若人惠思我摛藻蔚雕蟲仙掌方晞
露靈烏正轉風方假排虛翮相與北山叢王僧孺秋
日愁居答孔主簿詩曰首夏雲物善晝暑旦猶清日華
隨水泛樹影逐風輕依簾野馬合當戶昔耶生物我一
無際人鳥不相驚儻遇北山北聊訪喬法卿又寄何
記室詩曰思君不得見望望獨長嗟夜風入寒水曉露
拂秋花何由假日御暫得寄風車王筠東陽還經嚴
陵灘贈蕭大夫詩曰子陵徇高尚超然獨長往釣石宛
如新故態依可想裴子野答張貞成臯詩曰匈奴時
未滅連年被甲兵眀君思將帥方聽鼓鞞聲吾生恣逸
翮撫劒起徂征非徒慕辛季聊欲逞良平出車既方軌
絶幕且横行豈伊長纓繫行見黃河清雖令懦夫勇念
别猶有情感子盈編贈握玩以為榮跂子振旅凱含毫
備勒銘蕭子雲贈海法師還甑山詩曰真心好丘壑
偏悅幽棲人忽聞甑山旅萬里自相親泬寥晩霖霽重
疊晴雲新秋至蟬鳴柳風高露起塵動予憶山思惆悵
惜荷巾又寒夜直坊憶袁三公詩曰滴滴雨鳴階愔
愔兹夜静風落宣猷樹寒凋承光屏高帷獨曉垂華燭
夜空冷所思不相見方知寒漏永又東郊望春詶王
建安雋晩遊詩曰金塘綠泉滿上園梨蘂落蛺蝶戀殘
花黃鸎對妖萼芳菲滿郊甸惠氣生蘭薄子家冠盖里
我館幽棲郭綠楊垂長溪便橋限清洛相去能幾許一
水終疎索柳惲贈吳均詩曰寒雲晦滄洲奔潮溢南
浦相思白露亭永望秋風渚心知别路長誰謂若燕楚
關候日遼絶如何附行旅願作野飛鳥飄然自輕舉
又贈吳均詩曰山桃落晩紅野蕨開初紫雲日自清眀
蘋芷齊靃靡離念已鬱陶物華復如此又贈吳均詩
曰遠遊濟伊洛秣馬度清漳邯鄲饒美女豔色含春芳
鼓瑟未成曲踏屣復翺翔我本客遊子情愛在淮陽知
誰心不樂念舊苦人腸又贈吳均詩曰秋風度關隴
楚客奏歸音颯颯避霜葉離離出塞禽何遜落日贈
范雲詩曰緣溝綠草蔓扶楥雜花舒輕煙淡柳色重霞
掩日餘遥遥長路晩寂寂行人疎又日夕望江贈魚
司馬詩曰湓城帶湓水湓水縈如帶日夕望高樓耿耿
青雲外城中多宴賞絲竹常繁會管聲已流悅絃聲復
悽切歌黛慘如愁舞腰疑欲絶仲秋黃葉下長風正騷
屑早鴈出雲歸故燕辭簷别晝悲在異縣夜夢還洛汭
洛汭何悠悠起望登西樓的的帆向浦團團日隠洲誰
能一羽化輕舉逐飛浮吳均贈周興嗣詩曰昔賢當
路者聲名振華夏朱輪玳瑁車紫鞚連錢馬朝花舞風
中夜月窺窗下想君貴易朋居然應見捨又答柳惲
詩曰閒房肅已静落月有餘暉寒蟲隠壁思秋蛾繞燭
飛絶雲斷更合離禽去復歸佳人今何在迢遞江之圻
一為别鶴弄千里淚沾衣又詶郭臨丞詩曰聞君立
名義我亦倦晨征馬在城上蹀劒自腰中鳴白日遼川
暗黃塵壠坻驚願君但銜酒深知有素誠又詶聞人
侍郎詩曰悵然心不樂萬里向悠悠凌朝憩杜渚薄暮
遵江洲君住青門上我發霸陵頭相思自有處春風眀
月樓又詣周承不值因贈此詩曰竹枝任風轉蘭心
逐風卷青雲葉上團白露花中泫聞君入騎疎聊寄錦
中書一隨平原客寧憶豫章徐又遥贈周承詩曰巨
石亂天崖雜樹鬱參差伯魚留蜀郡長房還葛陂練練
波中月亭亭雲上枝高岑蔽人者無處得相知又周
承未還重贈詩曰石渠閴無人子雲今何在顧望獨凝
憂銜杯竟誰待散雪逐吹寒蓬姿浮霜采甘泉無竹花
鵷雛欲還海陳江總遇長安使寄裴尚書詩曰傳聞
合浦葉還向洛陽飛北風尚嘶馬南冠獨不歸去雲目
徒送離琴手自揮征蓬失處所春草屢芳菲太息關山
月風塵客子衣增唐張說酧崔光祿冬日述懷贈答
詩曰徐陳嘗並作枚馬亦同時各負當朝譽俱承眀主
私夫君邁前侣觀國騁奇姿山似鳴威鳳泉如出寶龜
材䧺子雲筆學廣仲舒惟紫綬拂三寺朱門臨九逵昔
我含香日連爾縉雲司朝攜蘭省步夕退竹林期中路
一分手數載来何遲求友還相得羣英復在兹留臺少
人務方駕逓尋追涉翫懷同賞霑芳憶共持迎賓南澗
飲載妓東郊嬉春郭綠畆秀秋澗白雲滋名畫披人物
良書討滯疑興来光不惜歡往迹如遺歲宴罷行樂層
城間所思夜魂燈處厭朝髮鏡前衰忽枉崔駰什兼流
韋孟詞曲高彌寡和主善代為師齊戒觀華玉留連歎
色絲終慙起予者何足與言詩張九齡酬王六寒朝
見貽詩曰賈生流寓日楊子寂寥時在物多相背惟君
獨見思漁為江上曲雪作郢中詞忽枉兼金訊長懷伐
木詩崔顥贈輕車詩曰悠悠遠行歸經春涉長道幽
冀桑始青洛陽蠶欲老憶昨戎馬地别時心草草烽火
從北来邊城閉常蚤平生少相遇未得展懷抱今日杯
酒間見君交情好杜審言贈崔融詩曰十年俱薄宦
萬里各他方雲天斷書札風土異炎凉太息幽蘭紫勞
歌奇樹黃日疑懷叔度夜似憶真長北使從江左東歸
在洛陽相逢慰疇昔相對叙存亡草深窮巷敗竹盡故
園荒稚節君彌固衰顔余自傷人事盈虛改交遊寵辱
妨雀羅争去翟鶴氅競尋王思極歡娱至朋情詎可忘
連騎追佳賞城中及路旁琴樽横宴席巖沼卧詞場三
川宿雨霽四月晩花芳復此開懸榻寧唯入後堂興酣
鴝鵒舞言洽鳳凰翔高𨕖俄遷職嚴程已飭裝撫躬銜
道義攜手戀輝光玉振先推美金銘舊所防勿嗟離别
易行役共時康沈千運贈史脩文詩曰故人隔千里
會面非别期握手于此地當歡反成悲念離宛如昨俄
已二十朞疇昔皆少年别来髮如絲不道舊姓名相逢
知是誰曩遊盡鶱翥與君仍布衣豈曰無其才命理應
有時前路漸欲少不覺生涕洟王昌齡鄭縣宿陶大
公館贈馮六元二詩曰儒有輕王侯脱略當世務本家
藍田中非為漁弋故無何困躬耕且欲馳永路幽居與
君近出谷同所騖昨日辭石門五年變秋露雲龍未相
感干謁亦已屢子為黃綬羈余忝蓬山顧京門望西岳
百里見郊樹飛雨祠上来靄然關中暮驅車鄭城宿秉
燭論往素山月出華隂開此河渚霧清光比故人豁達
展心晤馮公尚戢翼元子仍跼步拂衣易為高論迹難
有趣張范善始終吾等豈不慕罷酒當凉風屈伸備冥
數王維贈裴迪詩曰不相見不相見来久日日泉水
頭常憶同攜手攜手本同心復歎忽分襟相憶今如此
相思深不深又贈祖三詠詩曰蠨蛸挂虛牖蟋蟀鳴
前除歲晏凉風至君子復何如高館閴無人離居不可
道閒門寂已閉落日照秋草雖有近音信千里阻河關
中復客汝潁去年歸舊山結交二十載不得一日展貧
病子既深契闊余不淺仲秋雖未歸暮秋以為期良會
詎幾日終自長相思孟浩然和張眀府登鹿門山詩
曰忽示登高作能寬旅寓情絃歌既多暇山水思彌清
草得風先動虹因雨後成謬成巴里和非敢應同聲
李白贈范金卿詩曰君子枉清盻不知東走迷離家未
幾月絡緯鳴中閨桃李君不言攀花願成蹊那能吐芳
信惠好相招攜我有結綠珍久藏濁水泥時人棄此物
乃與燕石齊摭拭欲贈之申眉路無梯遼東慚白豕楚
客羞山雞徒有獻芹心終流泣玉啼祗應自索莫留舌
示山妻又酬崔十五見招詩曰爾有鳥跡書相招琴
溪飲手跡尺素中如天落雲錦讀罷向空笑疑君在我
前長吟字不滅懷袖且三年又以詩代書答元丹丘
曰青鳥海上来今朝發何處口銜雲錦書與我忽飛去
鳥去凌紫煙書留綺忩前開緘方一笑乃是故人傳故
人深相勗憶我勞心曲離居在咸陽三見秦草綠置書
雙袂間引領不暫閒長望杳難見浮雲横遠山又贈
從弟南平太守之遥詩曰少年不得意落魄無安居願
隨任公子欲釣吞舟魚常時飲酒逐風景壯心遂與功
名疎蘭生谷底人不鋤雲在高山空卷舒漢家天子馳
駟馬赤車蜀道迎相如天門九重謁聖人龍顔一醉四
海春彤庭左右呼萬歲拜賀眀主收沈淪翰林秉筆回
英盼麟閣崢嶸誰可見承恩初入銀臺門著書獨在金
鑾殿龍駒雕鐙白玉鞍象牀綺席黃金盤當時笑我微
賤者却来請謁為交歡一朝謝病遊江海疇昔相知幾
人在前門長揖後門關今日結交眀日改愛君山嶽心
不移隨君雲霧迷所為夢得池塘生春草使我長價登
樓詩别後遥傳臨海作可見羊何共和之又贈崔侍
郎詩曰長劒一杯酒男兒方寸心洛陽因劇孟託宿話
胸襟但仰山岳秀不知江海深長安復攜手再顧重千
金君乃軒轅佐余叨翰墨林高風摧秀木驚彈落虛禽
不取回舟興而来命駕尋扶搖因借便桃李願成隂笑
吐張儀舌愁為莊舄吟誰憐眀月夜腸斷聽秋砧杜
甫移居公安敬贈衞大郎詩曰衞侯不易得余病汝知
之雅量涵高遠清襟照等夷平生感意氣少小愛文辭
河海由来合風雲若有期形容勞宇宙質樸謝軒墀自
古幽人泣流年壯士悲水煙通徑草秋露接園葵入邑
豺狼鬭傷弓鳥雀飢白頭供宴語烏几伴棲遲交態遭
輕薄今朝豁所思又贈王二十四侍御契四十韻詩
曰往往雖相見飄飄愧此身不關輕紱冕俱是避風塵
一别星橋夜三移斗柄春敗亡非赤壁奔走為黃巾子
去何瀟灑余藏異隠淪書成無過鴈衣故有懸鶉恐懼
行裝數伶俜卧疾頻曉鶯工迸淚秋月解傷神會面嗟
黧黑含悽話苦辛接輿還入楚王粲不歸秦錦里殘丹
竈花溪得釣綸消中祇自惜晩起索誰親伏柱聞周史
乘槎似漢臣鵷鴻不易狎龍虎未宜馴客即挂冠至交
非傾盖新由来意氣合直取性情真浪跡同生死無心
恥賤貧偶然存蔗芋幸各對松筠麤飯依他日窮愁怪
此辰女長裁褐穩男大卷書勻漰口江如練蠶崖雪似
銀名園當翠巘野棹沒青蘋屢喜王侯宅時邀江海人
追隨不覺晚欵曲動彌旬但使芝蘭秀何須棟宇鄰山
陽無俗物鄭驛正留賓出入並鞍馬光輝忝席珍重遊
先主廟更歴少城闉石境通幽魄琴臺隠絳脣送終惟
糞土結愛獨荆榛置酒高林下觀碁積水濱區區甘累
跡稍稍息勞筋網結粘圓鯽絲繁煮細蓴長歌敲柳癭
小睡凭藤輪農月須知課田家敢忘勤浮生難去食良
會惜清晨列國兵戈暗今王德教淳要聞除猰㺄休作
畫麒麟洗眼看輕薄虛懷任屈伸莫令膠漆地萬古重
雷陳又酬高使君相贈詩曰古寺僧牢落空房客寓
居故人供祿米鄰舍與園蔬雙樹容聽法三車肯載書
草元吾豈敢賦或似相如又短歌行贈王郎司直曰
王郎酒酣拔劒斫地歌莫哀我能拔爾抑塞磊落之竒
才豫樟翻風白日動鯨魚跋浪滄溟開且脱劒佩休徘
徊西得諸侯棹錦水欲向何門趿珠履仲宣樓頭春色
深青眼高歌望吾子眼中之人吾老矣祖詠酬汴州
李别駕見贈詩曰秋風多客思行旅厭艱辛自洛非才
子遊梁得主人文章參末議榮賤豈同論歎世同王演
懷賢憶法真情由恩舊好契託死生親所愧能投贈清
言益潤身李頎贈張旭詩曰張公性嗜酒豁達無所
營皓首窮草隸時稱太湖精露頂據胡牀長叫三五聲
興来灑素壁揮筆如流星下舍風蕭條寒草滿戸庭問
家何所有生事但浮萍左手持蟹螯右手執丹經瞪目
視霄漢不知醉與醒諸賓且方坐旭日臨東城荷葉裹
江魚白甌貯香粳微祿心不泄放神於八紘時人不識
者即是安期生司空曙酬張芬有赦後見贈詩曰紫
鳳朝銜五色書陽春忽布網羅除已將心變寒灰後豈
料光生腐草餘建水風煙收客淚杜陵花竹夢郊居勞
君故有詩相贈欲報瓊瑤恨不如武元衡奉酬荆州
嚴司空見寄詩曰金貂再領三公府玉帳連封萬戶侯
簾捲青山巫峡曉煙開碧樹渚宫秋劉琨坐嘯風清塞
謝朓裁詩月滿樓白雪調高歌不得美人南國翠蛾愁
韋應物答劉信州侍郎詩曰瓊樹凌霜雪蔥蒨如芳
春英賢雖出守本自玉階人宿昔陪郎署出入仰清塵
孰云俱列郡比德豈為鄰風雨飄海氣清凉悅心神重
門深夏晝賦詩延衆賓方以歲月舊每蒙君子親繼作
郡齋什遠貽荆山珍高閑庶務理遊眺景物新朋友亦
遠集讌酌在佳晨始唱已慙拙將酬益難伸濡毫竟僶
俛一用寫悁勤釋皎然酬薛員外誼見戲詩曰方知
正始作麗掩碧雲詩文彩盈懷袖風規發詠思遺弓逢
大敵摩壘怯偏師頻有移書讓多慙繼組遲淺才迂且
拙虛譽喜還疑猶倚披沙鑒長歌向子期令狐楚奉
和僕射相公酬忠武李相公見寄詩曰麗藻飛来自相
庭五文相錯八音清初瞻綺色連霞色又聽金聲繼玉
聲才出山西文與武歡從塞北弟兼兄白頭老尹三川
上雙和陽春喜復驚元稹酬竇校書二十韻詩曰鷗
鷺原相得杯觴每共傳芳遊春爛縵晴望月團圓調笑
風流劇論文屬對全詠花珠並綴看雪璧常連竹寺荒
惟好松齋小更憐潛投孟公轄狂乞莫愁錢塵土抛書
卷槍籌弄酒權令誇齊箭道力鬭抹弓弦但喜深罇滿
誰憂乏桂然漸輕身外役渾證飲中禪及我辭雲陛逢
君仕圃田音徽千里斷魂夢兩情偏足聽猿啼雨深藏
馬腹鞭官醪半清濁野水隠潺湲顧影無依倚甘心守
静專那知暮江上俱會落英前欵曲生平在悲凉歲序
遷鶴方同北渚鴻又過南天麗句慚虛擲沉機懶強牽
粗酬珍重意工拙定相懸白居易答韋八詩曰麗句
勞相贈佳音悵有違早知留客待悔不趁花歸春盡綠
醅老雨多紅萼稀今朝如一醉猶得及芳菲又宣武
令狐相公以詩寄贈傳播吳中聊申酬謝曰新詩傳詠
忽紛紛楚老吳娃耳徧聞盡解呼為好才子不知官是
上將軍詞人命薄多無位戰將功高少有文謝脁篇章
韓信鉞一生雙得不如君又歲暮枉衢州張使君書
并詩因以長句報之曰兩州彼此意如何官職蹉跎歲
欲除浮石潭邊停五馬望濤樓上得雙魚萬言舊手才
難敵五字新題思有餘貧薄詩家無好物反投桃李報
瓊琚張籍贈王建詩曰白君去後交遊少東野亡来
篋笥貧賴有白頭王建在眼前猶見詠詩人崔峒贈
元秘書曰舊書稍稍出風塵孤客逢秋感此身秦地謬
為門下客淮隂徒笑市中人也聞阮籍尋常醉見說陳
平不久貧幸有故人茅屋在更將心事問情親羅隠
秋日汴州客舍酬友人詩曰梁宋追遊早歲同偶然為
别事皆空年如流水催何急道似危途動即窮醉舞且
欣連夜月狂吟還聚一樓風煩君更枉騷人句白鳳靈
蛇滿箧中又縣齋秋晩酬友人朱瓉見寄詩曰中秋
節後捧瓊瑰坐讀行吟數月来只歎雕龍方擅價不知
赬鯉竟空廻千枝白露陶潛柳百尺黃金郭隗臺惆悵
報君無玉案水天東望一徘徊宋王禹偁贈浚儀朱
學士詩曰潘岳花隂覆杏壇門生參謁絳紗寬西垣久
望神仙侣比部休誇父母官雨屐送僧莎逕滑夜碁留
客竹齋寒何時儤直来相繼三入承眀興漸闌蘇舜
欽答宋太祝見贈詩曰窮冬三日雪旅腸迫枯餓不免
東郭行難效袁安卧我謁故所宜君来無乃左復貺長
句詩如留萬金貨恣睢莫能名豪横不可挫怒犇時旁
出力翥復下墮使人但驚絶欲繼誰敢作况君名家駒
少小聲已播丈夫氣剛精不必在長大譬如利錐末所
向物已破余資本滯濁既壯困家禍區區走俗格僅若
螘循磨詩枯實零丁文僻又轗軻翹然當路人顧我甚
涕唾雅意返願交得無自卑涴俛首已内傾撫躬輒私
賀無以答高誼胸中強搜邏披豁聊短篇安足謂酬和
莞爾當棄投毋留重吾過歐陽脩贈杜默詩曰南山
有鳴鳳其音和且清鳴於有道國出則天下平杜默東
土秀能吟鳳凰聲作詩幾百篇長歌仍短行攜之入京
邑欲使衆耳驚来時上師堂再拜辭先生先生頷首遣
教以勿驕矜贈之三豪篇而我濫一名杜子来訪我欲
求相和鳴顧我文字卑未足當豪英豈如子之辭鏗鍠
間鏞笙淫哇俗所樂百鳥徒嚶嚶杜子卷舌去歸衫翩
以輕京東聚羣盗河北點新兵饑荒與愁苦道路日以
盈子盍引其吭發聲通下情上聞天子聰次使宰相聽
何必九苞禽始能瑞堯庭子詩何時作我耳久已傾願
以白玉琴寓之朱絲繩又奉答原甫見過寵示之作
曰不作流水聲行將二十年吾生少賤足憂患憶昔有
罪初南遷飛帆洞庭入白浪墮淚三峡聽流泉援琴寫
得入此曲聊以自慰窮山間中間永陽亦如此醉卧幽
谷聽潺湲自從還朝戀榮祿不覺鬢髮俱凋殘耳衰聽
重手漸顫自惜指法將誰傳偶欣日色曝書畫試拂塵
埃張斷絃嬌兒癡女遶翁膝爭欲彊翁聊一彈紫微閣
老適我過愛我指下聲泠然戲君此是伯牙曲自古常
歎知音難君雖不能琴能得琴意斯為賢自非樂道甘
寂寞誰肯顧我相留連興闌束帶索馬去却鎖塵匣包
青氊又依韻奉酬聖俞二十五兄見贈之作曰與君
交結遊我最先衆人我少既多難君家常苦貧今為兩
衰翁髮白面亦皴念君懷中玉不及市上珉珉賤易為
價玉棄久埋塵惟能吐文章白虹射星辰幸同居京城
遠不隔重闉朝罷二三公隨我如魚鱗君聞我来喜置
酒留逡巡不待主人請自脱頭上巾歡情雖漸鮮老意
益相親窮達何足道古来兹理均又戲答聖俞持燭
之句詩曰辱君贈我言雖厚聽我酬君意不同病眼自
憎紅蠟燭何人肯伴白鬚翁花時浪過如春夢酒敵先
甘伏下風唯有吟哦殊不倦始知文字樂無窮又奉
答子履學士見贈之作曰誰言潁水似瀟湘一笑相逢
樂未央歲晚君尤耐霜雪興闌吾欲返耕桑銅槽旋壓
清樽美玉麈閒揮白日長豫約詩筒屢来往兩州雞犬
接封疆陳造贈仲國美詩曰三閱春光一建瓴依然
歸棹泊危亭烏迎客子各頭白柳學故人俱眼青曾是
縱談僵婢僕又成豪飲卧罍瓶眀朝小話前溪别分付
溪風管醉醒又贈趙秀才詩曰平生心事釣漁舟解
后青衫映白頭肯為功名戲雕虎不留顔面對沙鷗露
漙青盖高荷曉風約黃陂小麥秋入眼斜川歸去好此
身何處不菟裘徐積贈黃魯直詩曰不見故人彌有
情一見故人心眼眀忘却問君船住處夜来清夢繞西
城楊萬里和蕭伯振見贈詩曰愁裏真成日似年懶
邊覓句此何緣雨荒山谷江西社苔卧曹瞞臺底甎賴
有珠璣開病眼旋生羽翼欲俱仙車斜韻嶮難為繼聊
復酬公莫浪傳又戲贈子仁姪詩曰小阮新来覓句
忙自攜破硯汲寒江天公念子抄書苦借與朝陽小半
忩元周權答張渭濱詩曰與子三年别相思日幾廻
攜琴松下石沽酒隴頭梅驛遠書難寄山深鴈不来渭
濱千畆竹瞻泝重徘徊眀李夢陽贈四子詩曰綿綿
遠道積冉冉歲華晏冰霜夕轉嚴星斗夜仍爛蘭釭照
寒戶旅士懷鄉縣方幸厠鱗翮詎謂各分散岐路忽在
兹山川復悠緬王子萬人特英論薄煙漢康生千里足
邁景速流電瑰瑋欽奉常秀朗推中翰冲標泛光蕙逸
思凌元鴈所嗟異根株逝矣悲霜霰興言念暌晤佳期
阻歡宴又贈沈氏詩曰辭馬鳴故羣羈人戀心知身
也匪木石孰無懷與思藹藹軒盖途才捷競先時冥冥
歸林翮爰集非無枝龍蛇悟易訓蟋蟀感唐詩情感辰
靡延把袂竟河涯贈子金錯刀申子古别離德愛誠匪
他遘君豈無期何景眀贈李獻吉詩曰東風吹我衣
白日何杲杲整駕出郭門修塗浩横潦登山采幽蘭日
暮不盈抱采之欲何為遺我平生好豈無豔陽花言子
好香草丈夫有本性安得不自保寸心苟弗移可以鑒
穹昊王維禎寄謝氏詩曰佳人邈難即言在赤霞岑
高視天宇外長嘯揚哀音前臨滄海波云是桑麻林神
理悟變化何浮不有沉幽懷自兹釋仙侣相追尋朝騎
白鹿遊暮采瑶華吟儻遇雲中翰願以遺同心上言結
永好下言保芳馨李攀龍古意寄德甫二首曰嘉會
在俛仰良時不可留悲風自遠至大江以悠悠中懷有
白璧千載為一投飛龍雙欲乖胡馬羣相求徘徊視四
海含意各未酬念此平生親從彼浮雲游眀月照我牀
清風感重闈遺書發懷袖彷彿見容輝古歡匪自今游
子當何依千秋一高唱豈獨知音稀莫言苦行役極晏
不如歸努力兩黃鵠為爾故鄊飛王世貞寄石大理
拱辰詩曰昔我遊漳河遘子結歡好穆生攜其醴邃古
恣搜討及乎承明日子壯予亦老朔風吹飛藿倏忽辭
中道為合長苦晩為别長苦蚤蒲柳不待冬引分就枯
槁寄言和氏璧斯世方共寶為照當有時有光且自葆
又寄俞仲蔚詩曰維昔休明代委運忘悅康山澤饒
棲遁霄漢富翺翔窮顯無鰥職操志略相當念余與諸
子攬佩擷竒章弱植不固舍明庭幸見揚恒恐摧剥候
元露負微芳四兵東南来殺氣被乾綱湖海波蕩潏一
葦安得航桃李澤通衢搴摘固其常幽蘭秀深谷樵採
虞見傷人生非磐石焉覩鬒不霜奚必嬰禍羅百年等
歸藏貽子以不刊勗哉愛景光又贈彭年黃姬水詩
曰日余讎夷嶠委跡竄吳中雖無蘭椒臭托佩君子躬
彭生掞秋實黃友擷春榮參差申微尚婉孌未逮終凱
風從南来吹我向幽邦親故感仳離遵渚餞賓鴻妙辭
將柔翰燦若雙琮璜揮手騖聲途湛心耽患叢咫尺平
生好惝怳恨河嵩衆耳廹相求顯者代稱工慨此蓬蒿
士永謝輪鞅蹤撫壯豈需偕濛汜恐未容何以表殷勤
江介凋芙蓉矢言要齊軌庶其慰幽悰又答仲蔚詩
曰當春彌不懌委薄日紛樛捐脰延遠懷密隂覆曾邱
忽枉故人書言短旨何修蒼蒼眉間宇盡入雲霞流婉
㜻若崇朝何云隔三秋黃鵠啄元漿稻梁寧見謀雖蒙
天池泳不忘故匹儔頤輅生食醯愧以嗜相投將為同
枝誓良辰去我遒庭卉未揚芬欲報不能酬又答故
人王逢年詩曰在屈龍從蠖乘伸鵠為鳳言念子淵材
無慚部史貢講德既有述得賢能無頌夕吐丞相茵晨
割大官供驂喬白鹿新祠滇碧雞重隠大難為名才多
不自用遠戍讙鯉椷孤臣抱醯甕朝星稷下士汗雨臨
淄衆赤丸晝瞥起綠沈春恒動敢衰擁篲迎恐乖炙轂
送願以湖海心托君雲霄夢又復張幼于詩曰荆璞
雖自良在閟誰見賞鳴球懸東序匪搏焉為響托契並
冲融揚輝何高朗之子鄧林彦髫年吐神爽鸞姿謝雕
飾蠖伏韜宏養雖爾時所趣居然汰羣奬九域衡捭闔
千齡恣偃仰乃以拙薄姿當君中心往御李匪自華比
陽仍差長樹敵牙頰間抗交雲霞上攜手汎具區所覩
但泱漭日月馳雙馭乾坤發遥想勗哉愛蘭芬毋使淪
霜莽又答寄于鱗詩曰何限乾坤事歸来汝自酬振
衣滄海月摇筆岱雲秋一字堪金石孤城各斗牛報書
知健在不必淚潛流又贈于鱗詩曰醉爾春風金屈
巵忽看山岳坐来移停鞭欲盡幽州色立馬愁聽出塞
辭我自青雲甘薄宦誰當白雪問相思蒼茫大陸頻回
首日暮乾坤未可期俞允文寄于鱗詩曰日夕思君
子遘會何由期山澤阻且修念隔難克偕未見致欵曲
亮由心相知相知不相見悠悠使我悲曠若懷古人千
載與我暌古人雖云遠詎令歡愛攜願言結蘭芳卒歲
永御之来章儻不乏應慰長渴飢歐大任答黎惟敬
詩曰魚目混夜光荆玉迷瓦礫溟鯤摶扶摇斥鷃困叢
棘哲士多苦心微言豈能析黃鍾久不聞大雅竟誰力
之子振元藻翩翩起南域抗志入雲霄戢羽媚泉石游
息竹素園結托邱樊客手中握靈蛇至寶固無敵夙昔
晤清顔幽懷契岑寂贈我錦繡章宛轉琅玕色知君意
綢繆何以報胸臆思為中洲鴻奮起雲間翼黎民表
予告出京師貽同好諸子詩曰揚旌出三河引領望雙
闕飲餞傾路岐纓緌盡朝列婉㜻貽贈章光輝奪明月
上有慎修塗下有遄廻轍懿此同心言念之五情熱昔
如形與影今為環與玦朽鈍誠已疲提攜俟明哲王
世懋答家兄移文乞休見示詩曰眀發懷佳人宛在漳
之湄華椷披清風攄情多素辭歸懷豈不喻要自中所
私烈士輕千金由来亦徇知眀珠羅南海百斛致娥眉
陽城一為悅膏沐詎辭施含媚意不前徘徊翻見疑蓬
心苟難虧鸞舉會有時自憐東家女躧步慚令儀拂拭
充下陳旅進殿諸姬在賤易成退為容當向誰浮沈邴
生節白首以自期又奉答于鱗見贈之作曰江上秋
空度羽翰故人千里問加餐齊紈忽破吳門色郢雪長
飛海國寒句裏青山堪自遠箧中眀月傍誰看思君獨
夜狂歌發轉向交游把臂難高岱寄懷李師孟水曹
詩曰君為滄水使予卧白雲林古色青萍劒希聲綠綺
琴尺書明月夜千里故人心愁絶兵戈滿孤鴻楚塞深
原賦梁邵陵王贈言賦曰張雲麾問望之美作牧南蕃
維舟江漢留連飲餞發邁有期會面無日依依别袂恨
恨江干古人贈别以言聊為贈言賦曰昔人有感於知
己深情投分如斯已矣相知勢利之間實君子之所鄙
静言神交之際亦難得而具美豈真鮮其令終曾自聞
其善始日渝久而益敬盖惟一人者爾語同志而好合
諒今古之皆然苟託御而自悅徐因芻而請前况英聲
與茂實乃絶後而光先似臨潭而對鏡若披霧而覩天
欽愛顧之罔已良佩服之在旃資淑美之上才超羣雄
而獨峻德既深於萬頃牆有高乎數仞思若神而泉湧
文如華而玉振伊薄軀之固陋謬攝官於夏汭知美錦
之難裁處棼絲而易結幸中途而遘止仰旌旆之踟躕
似德星之東邁𩔖祥雲之西徂亟留連於河渚或終宴
於城隅賞既延於賓友懽亦洽於僕夫嗟灰琯之易逝
慨離袂之云促惜日車之不駐恨流影之難續觀善誘
而不倦餐好音而未足佇浮雲之可寄願無比乎金玉
張纘懷音賦并序曰西平邵陵王以親賢近能作蕃
夏首下走叨竊時命驅傳湘羅久託下風素蒙淑顧及
塗經鄢郢淹泊累旬君王彈隨珠於千仞乃貽之以麗
則詩曰懷我好音敢為懷音賦云爾伊宗周之令望巡
召南而述職襟帶鄖夏之鄉宣條江漢之域服詩書於
懷袖抱仁義於胸臆總九德以棲身横四溟而撫翼循
微躬之末迹謬馳傳於衡嶷由洞庭而左轉指酃醴而
為期仰芳塵於夏汭路將近而彌滋棹陵波以遄騖舟
望浦而倦遲自清光之未覯逾一紀以歷兹敢憑情於
往昔逢君恩之未遺陪桂苑之良游接蘭臺之高會既
醉酒以飽德亦傾羞而緩帶感平原之愛客傷岐路之
難留戀西園之餘賞泣南浦之徂舟結煩言於將贈情
有重乎琳球顧龍門其不見過夏首於西浮申服義之
未沫長寄言於還郵陸倕感知己賦贈任昉曰夜申
旦而不寐獨匡坐而怨咨命僕夫而夙駕指南館而為
期學窮書府文究辭林既耳聞而存口又目見而登心
似臨淄之借書𩔖東武之飛翰軫工遲於長卿踰巧速
於王粲固乃度平子而越孟堅何論孔璋而與公幹或
欲涉其涯涘求其界畔則浩浩淃淃彪彪□□譬長鋏
於韒中若龍淵與蜀漢濟濟冠蓋祁祁儁逸有竊風以
味道咸交臂而屈膝或望路以窺門空升堂而入室彼
春蘭及秋菊尚無絶於衆芳矧重仁與襲義信遼遼兮
未央言追意而不逮辭欲書而復忘竊仰高而希驥忽
脂車而秣馬既一顧之我隆亦東壁之余假似延州之
如舊同伯喈之倒屣附蒼蠅於驥尾託明鏡於朝光謂
虛無而為有布籍甚於游揚於是柔條颯其成勁白露
變而為霜歲忽忽而遒盡憂與愛兮未忘聚落莖於虛
室聽羈雀之枯楊忳鬱悒其誰語獨撫抱而增傷託異
人以蠲憂賴竒文而愈疾索黃瓊之寄居造安仁之狹
室車出門其已歡無論銜杯與促膝譬鄒子之吟松故
未寒而能慄徒納壤以作高陋吞舟而為罔值墨子之
愛兼逢太邱之道廣陪九萬以齊征激三千而同上識
公沙於杵臼拔孝相於無名非夫人之為感孰云感於
余情指北邙以作誓期鬱鬱於佳城任昉答陸倕感
知己賦曰原知己之時義故相知之信然乃貪廉之異
貫奈勇怯之相懸貪在物而成累怯在我而可甄既自
得於為御又甘心於執鞭矧相知其如此獨攬涕而潺
湲雖有望於己知更非謂其知己信偉人之世篤本侯
服於陸鄉緬風流與道素襲袞衣與繡裳逮伊人而世
載並三駿而龍光過龍津而一息望鳳條而載翔彼白
玉之雖潔此幽蘭之信芳思在物之取譬非升斛而能
量匹聳峙於東嶽比凝厲於秋霜不一飯以忘過每三
錢以投渭匪蒙𬒮之敢嗟豈溝壑之能衣既藴藉其有
餘又澹然而無味得意同乎卷懷違方似乎仗氣𩔖平
叔而靡雕似子臺而不朴冠衆善而貽操綜羣言而名
學折高戴於后臺異鄒顔乎董幄探三詩於河間訪九
師於淮曲術兼口傳之書藝廣鏗鏘之樂時坐睡而懸
梁裁據梧而錐幄唯忘年之陸子定一遇於班荆余獲
田蘇之價爾得海上之名信落魄而無産終長勤於短
生饑虛表於徐步逃責顯於疾行子比我於叔則又方
余於耀卿心照情交流言靡惑萬𩔖闇求千里懸渴言
象可廢筌蹄自默居非連棟行則同車冬夜不長夏日
靡餘肴核非餌絲竹豈娱我未舍駕子已廻輿中飲相
顧悵然動色邦壤雖殊離會難測存異山陽之居沒非
要離之側以膠投漆中離婁豈能識增元趙孟頫求
友賦答袁養直曰思古人之不可見兮心鬱結而不舒
登高邱而遠望兮獨慨歎乎增歔波洋洋其氾濫兮欲
濟而無航膏吾車而孤往兮山鬱乎其蒼蒼四顧閴其
寂寥兮思蹇産而不鑠采衆芳以自娱兮聊假日以愉
樂搴長洲之芙蓉兮擥大澤之蘭茝擷江蘺之秀穎兮
結秋蘭以為佩世俗方尚同兮余獨異乎今之人謂蘭
茝為不芳兮蛾眉枉之以善媱衆不可以戸說兮歷年
歲而遘閔變心以從俗兮而吾又不忍徯朝陽之鳴鳳
兮企空谷之白駒何駑駘之衆多兮鷃雀紛其瞿瞿寧
飢渴以需時兮恥屬饜乎腥腐古道久其弗繼兮吾惕
焉而此懼何美人之好脩兮獨與余其同心懷余以厚
德兮遺余以好音世固有同居而不察兮何千里而能
同亂淛江之滔滔兮涉遠道以相從覿清揚之信美兮
懷盛年而莫當子濯足於東海兮晞髮乎扶桑吸沆瀣
以為飲兮餐朝霞以為糧彼列星之粲爛兮抱明月之
夜光駕青雲而高馳兮鳴和鸞之鏘鏘擾蒼龍使挾輈
兮服白虎以驅不祥願發軔其勿亟兮聊弭節而抑志
指黃昏以為期兮夫孰遠而弗至亂曰鹿鳴呦呦猶求
友兮曾謂斯人不如物之知兮獨行無儔吾將與子為
類兮楊襄懷君子賦曰繄岑樓之翼翼兮倚層城之
隩隈敞八忩以軒豁兮仰飛甍之崔嵬面雲山之矗矗
兮喧江聲之若雷肆瑶席以鄭重兮呈琅玕與瓌瑰誕
延賓之翠館兮倚吹簫之鳳臺搴羅幃之芙蓉兮盼美
人而和偕羌素懷而耿耿兮望青鸞之不来謹修容以
遥睇兮隔雲軿乎徂徠宛清夢之繾綣兮忽中宵以驚
猜步廣庭以夷猶兮瞻牛女而徘徊援猗蘭以寫抱兮
拂素琴之凝灰希盛年以綢繆兮何參辰之或乖憶黃
鳥之嚶嚶兮感賓鴻之獨哀炯予心之如璧兮悵遠道
而悠哉已矣乎燕議詘兮訓狐是咍荃蕙疎兮蔓草盈
階曷歸去兮剪故山之莱望玉京兮閶闔漫浮雲兮不
開整羅襪以彳亍沾白露兮蒼苔仰碧虛之眀月庶流
影於君懷孫仲宣交友賦曰思往日之離羣兮羌躊
躇而内顧恐明德其或痁兮執筳篿而求友慕夫子之
倜儻兮廼徇芳而易臭欲砥礪以錯節兮不自云其寡
也覽伐木之猷訓兮亦斯言之難舍也朝握荃以同嗅
兮夕擗茵以同佩苟銘心而外向兮夫孰為予之所諱
民生各有匹兮藉良朋以為處歷觀古人之自益兮孰
煢然而無與使修名遂可孤兮姣何姱之攸侣抱兹意
以自納兮疑夫子之卬許不留真而食信兮察誠惠以
相探言既吐而無昧兮行矯焉而孰堪寧中道而拾碔
兮反而置之璵璠鵜鴂之饒舌兮百草萎而秋寒雉秉
潔以内信兮謂斯物之在原悲舊好之難棄兮紉秋蘭
以貽子命蹇脩為吾載道兮冀瓊枝之相擬終盤桓而
不答兮顧濁流於焉下之心繾綣而我猶兮曰子夷然
而侮之信不穀之中離兮胡他人之邇也所非共而為
共兮指皇天以為正也惟往古而既然兮焉疑之乎今
谷風陳其恐懼兮暴公乃潛其形苟非哲靈之睿識兮
又誰庇之以心相夫子之緯繣兮亦適足以自忝何所
獨無芳草兮爾何視吾之褊將高舉而求合兮周遊乎
天望瑤臺之逸女兮見虙妃之便嫣余既解纕而為理
兮誓纈佩而盟焉攬申椒始以致贈兮中復雜之薋菉
情宇梯而不眷兮意偃蹇而徒屬羅滿堂之媺人兮曾
莫與余兮一目度沅湘而東之兮駕飛龍導乎洞庭令
羲和相余之前驅兮驟豐隆以清余之後塵倚閶闔而
祈通兮訊下女之姈娉紛總總其離合兮路曼曼其脩
遠叩靈瑣而假宿兮日忽忽其將晚飲余馬於咸池兮
悔相道之多眩幸年歲之未暮兮戒鸞鳳助余西馳登
閬邱與縣圃兮濟白水之淪漪溘余遊此春宫兮適巫
咸之可稽逮高辛尚未先我兮及少康之未有配屏雄
鳩使不得媒兮諏蔓茆寓之芳桂欣婉孌而首肯兮爰
假言而申意曰蜉蝤之振兮夕瘁其裳留夷之質兮歲
以為常願綢繆而無斁兮戒薄俗而自臧彼舍旃以為
德兮將怛焉而内傷明夏邦謨思友賦曰何繁思之
糾結兮中悶瞀以罔休晝屢餐而調飢兮寧膳餼之匪
羞夢雜糅以恍惘兮曼旅夜之悠悠息壅翳其煩促兮
心震蕩而若浮氣鬱鬱以填臆兮淚熒熒而漲眸志沈
抑而慊慊兮魂離散而難收罹顛躓以厄窮兮兹遷逐
於海陬哀蕪城之卑濕兮古濞廣之所都形孑孑而窘
束兮竊滯此其窮途覽芳菲之變化兮恒感物以增愁
獸求曹而躑躅兮鳥失侣而啁啾矧離索之悽惻兮顧
寂歷而無儔謇廓落而冥寞兮阻容與以優游極兄弟
於四海兮偉曠士之徽猷人固各有所志兮焉深淺其
相侔豈不語洽而貎澤兮惟知心之難求慨仲身之多
纇兮得鮑叔而攄幽僑札相感於傾蓋兮或獻紵而縞
酬仰尼父之禮瑗使兮慕贈處於回由世重陳雷之懿
行兮况以膠漆之相投王貢出以𩔖聚兮慶廉義以為
疇古固敦斯軌躅兮余於是之敢偷伐木興刺於鳥鳴
兮谷風以棄予為仇張陳隙以反目兮蕭朱卒牉然其
相矛悲夫人之昧昧兮胡纖介而成訧喟斷金之日遠
兮懼麗澤之皆流時矯首以遥望兮眇雲木之相樛夐
山川之蔽虧兮邈傳置之迥修月輝輝而照夜兮霜稜
稜以驚秋風蕭蕭而振樹兮雨汨汨以沈邱情縹緲以
怏悒兮然侘傺而夷猶懷孤憤以紆鬱兮邅迴腸而優
柔嗟百歲之易邁兮胡寡歡而多憂當其羣嬉而愉樂
兮寧知愁苦而淹留欲剪迹而横逝兮非弱質之勝耰
欲蕩志以怡悅兮畏淫肆之為尤固自厲其不豫兮惟
静默之相攸庶尚友於古人兮考往則以臧謀
原書後漢崔瑗與葛元甫書曰今遣奉書錢千為贄并
送許子十卷貧不及素但以紙耳馬融與竇伯向書
曰孟陵奴来賜書見手跡歡喜何量次於面也書雖兩
紙紙八行行七字七八五十六字百一十二言耳延
篤答張奐書曰惟别三年夢想言念何日有違伯英来
惠書盈四紙讀之三復喜不可言張奐與隂氏書曰
篤念既密文章燦爛名實相副奉讀周旋紙敝墨渝不
離於手晉庾冰與王羲之書曰得示連紙一丈致辭
一千祇增其歎耳了無解於往懷增陳徐陵答族人
梁東海太守長孺書曰恩報近歲奉使來歸辱彼何清
年終告行并惠以眀鏡亟離寒暑雖復時陳梁鶴日照
孫鸞言慰相思反增離眷劉傅二常侍還又承書札銀
鈎甚麗玉疏依然開封伸紙破愁為笑素秋方屆溽暑
稍闌體中何如善保元吉叢臺之璧少海之珠何必鄉
里所在為貴卿托身大國既已積年彼朝英彦理相欽
挹方當交辟三命清宦兩宫何乃闊然遲有問也吾七
十之歲崦嵫已廹朽老之疾隨年而甚徒懷北邙之切
未遂東都之期牽役承閒但有衰頓賢從君政佐佑興
基中舍諶殿中並休宜自别有書問来告訪吾文章吾
自歸来鄉國亟徙炎凉牽課疲朽不無辭製而應物隨
時未曾編錄既承今告輙復搜檢行人相繼别簡知音
但既乏新聲全同古樂正恐多慚於協律致睡於文侯
耳燕南趙北地角天涯言接末由但以潛欷善敬德中
郎並比境之良選皇華之上求若可輶軒别當委白君
問唐韋述答蕭十書曰述白忽枉書問詞高理博尋
翫反覆罔知厭倦述聞登太山者覩叢薄而迷其方面
涉瀛洲者挹波濤而懵其淺深盖廣大則昧然難為究
足下貫穿羣言靡不該覽聞一以知十切問而近思詞
人之淵藪僕誠不敏何以當斯乎足下無棄芻蕘輕投
瓊玖講學先訓足以起予所發微言孰不賈勇謹當掃
陋巷之庭宇望君子之軒車博約之道以俟會面符
載答澤潞王尚書書曰某有舊故為南康郡太守今年
夏五月往遊其門至冬十月歸山下遂於江州盧使君
處伏奉書問并覩押衙盧從史所留示委曲重詞異禮
一何特達捧讀慙恐若無憑依伏惟尚書忠厚淳粹發
於大造靈姿傑立長材卓然以社稷為生死以勲庸為
倚任義感生於慷慨聞望歸於德禮屬思宏邁遠蹤前
人由是天子以山東之利兵廣土授之使長於諸侯盖
有以也夫翊王公之美者莫如賢贊策畫之利者莫如
才延納優劣不啻什百如某者一蓬蓽士也癡緩樸訥
無可採擇性嗜閒退不求聲利頃在山林中飲泉斸藥
保養性命時運不適即覽閱六籍或持竿釣魚以此竟
歲人世機事視之懵然不悟高明横加鄙夫手疏襟素
不飾文字是所謂嘗蘇草而掇蘭蕙簸礫石而揀瓌璧
欲自隗始為天下士君子之先伏知異日截犬戎壹宇
宙拯民戴主在此志也念兹菲薄無用裨補况且多病
形憊氣衰不任策使實貽敗累未獲趨拜謝恩鈴閣又
南歸日晚酬答稽疎瞻望旌麾惶灼無次古人有感一
言重一顧期於殞越請報國士即小子平生之旨豈無
是耶伏惟開懷察納不記疵恡幸甚幸甚不宣又寄
贈于尚書書曰朱校書至猥辱書問并示孟處士碑篆
端由捧讀彌日抃躍無次夫旌善人採遺美盖有位君
子之所行志豈伊薄劣敢議發揮言輕賜重益用惶駭
又於朱校書處恭覩製作約數十篇高格侔山嶽迅勢
擬波濤邁氣薄雲霄遠思躡鵷鴻當世翰墨都無此手
臟腑怳怳至今悸動斯可謂煥乎文章也一昨奉辭伐
罪統貔虎之師沈謀偉略洞入神鬼以鎮則有制以戰
則有威巍巍赫赫聲振寰海斯可謂盛乎武事也文武
吉甫佐天子贊襄使姦臣賊子無萌芽於禍亂者我尚
書之謂矣小人君子咸知幸甚某一凡夫也棲遁匡廬
垂二十年讀書不及於豎儒把筆纔過於常談泯泯人
世鄰乎強仕斯亦不足畏也然徒有愚妄之意愛大名
慕大節懸芳竹帛為千古榮懃懃懇懇正為此耳小子
聆閣下之事業英姿豪韻迥如古人私心歡喜動作顛
沛况前旨稠疊猥賜誘喻令一至峴首追賞風景小生
何人當此珍重誠宜奔走拜伏旌麾間識征南之儀觀
揖當陽之談話凝襟滯想從兹泄露屬入夏多病氣力
衰羸火雲始生道路且遠瞻仰尊重魂爽飄然若望溟
海未知濟涉如此誠激何緣上達唯有簡牘可寄肺腸
今故特差祇舍人吕及自潯陽專往奉狀塵獻鈴閣伏
惟鑒察愚朴不責狂瞽幸甚幸甚候問起居之禮謹俟
異日此無多談
增序唐歐陽詹贈陳八秀才赴舉序曰諸侯歲貢俊秀
於天子故陳侯今年有觀光之舉白露肅物青天始高
雲迥鴻磐言遵永途吾觀夫雄心銳志將領能事則夷
山堙谷不盡其心力何東堂一枝南荆一片足塵土其
慮耶勉哉陳侯有其才奏其試知有成矣
御定淵鑑𩔖函卷三百三
