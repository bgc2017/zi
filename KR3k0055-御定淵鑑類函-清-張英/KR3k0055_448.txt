欽定四庫全書
御定淵鑑類函卷四百四十三
鱗介部七(魚蜊烏賊蛤蚶)(螺螯蚌石蛤車&KR0917;)
魚五
原詩梁張騫詠躍魚應詔詩曰戲鱗隐繁藻頒首承綠
漪何用游溟澥且躍天淵池陳張正見賦得魚躍水
花生詩曰漾色桃花水相望濯錦流躍浦疑珠出依池
似鏡浮凌波銜落蘂觸餌避沈鈎方游蓮葉外詎入武
王舟阮卓蓮下遊魚詩曰春色映澄陂涵泳且相隨
未上龍門路聊戲芙蓉池觸浪蓮香動乘流葉影披相
忘自有樂莊惠豈能知隋岑德潤魚詩曰劍影侵波
合珠光帶水新蓮東自可戲安用上龍津增唐杜甫
黃魚詩曰日見巴東峽黃魚出浪新脂膏兼飼犬長大
不容身筒筩相沿久風雷肯為神泥沙卷涎沫回首怪
龍鱗白小詩曰白小羣分命天然二寸魚細微霑水
族風俗當園蔬入肆銀花亂傾箱雪片虛生成猶拾卵
盡取義何如項斯鯉魚詩曰似龍鱗又足只是欠登
門月裏腮猶濕泥中目未昏乞鋤防蟻穴望水寫金盆
他日能為雨公田報此恩章孝標鯉魚詩曰眼似真
珠鱗似金時時動浪出還沉河中得上龍門去不歎江
河歲月深錢起賦得巨魚縱大壑詩曰巨魚縱大壑
遂性似乘時奮躍風生鬛騰凌浪鼓鬐龍攄回地軸鯤
化想天池方快吞舟意尤殊在沼嬉傾危嗟幕燕隐晦
笑泥龜喻士逢明主才猷得所施唐人作河鯉登龍
詩曰年久還求變今來有所從得名當是鯉無點可成
龍備歴艱難徧因期造化容泥沙寕不阻釣餌莫相逢
擊浪因成勢纖鱗莫繼蹤若令搖尾去雨露此時濃
元稹魚登龍門詩曰魚貫終何益龍門在此登有成當
作雨無用耻為鵬激浪誠難泝雄心亦自憑風雷潛會
合鬐鬛忽騰凌泥滓辭河濁烟霄見海澄廻瞻順流輩
誰敢望同升王季則魚上冰詩曰北陸收寒盡東風
解凍初冰消通淺溜氣變躍潛魚應節似知化揚鬐任
所如浮沉非樂藻沿泝異傳書結網時空久臨川意有
餘為龍將可望今日愧才虛王公亮魚上冰詩曰春
生寒氣滅稍動伏泉魚乍喜東風至來觀曲浦初近冰
朱鬛見望日錦鱗舒漸覺流凘退還欣掉尾餘噞喁情
自樂沿泳意寧疎倘得隨鯤化終聽戾太虚吳冕魚
上冰詩曰春水潛鱗發寒潭舊藻疎揚鬐順氣縱振鬛
上冰初戲廣憐空潔浮清媚景虚戒貪常避餌思達每
懷書濕映流凘薄狂遊觸浪餘終希泮渙澤爲化北溟
魚姚康巨魚縱大壑詩曰水府乘閑望圓波息躍魚
從來暴泥久今日脫泉初得志寕相忌無心任宛如龍
門應可度鮫室豈常居掉尾方窮樂遊鱗每自舒乘流
千里去風力藉吹嘘白居易點額魚詩曰龍門點額
意何如紅尾青鬐却返初見說在天行雨苦為龍未必
勝為魚又放魚詩曰香餌見來須閉口大江歸去好
藏身盤渦峻激多傾覆莫學長鯨擬害人盧綸小魚
詠寄涇州楊侍郎詩曰蓮花影裏暫相離纔出浮萍値
罟師上得龍門還失浪九江何處是歸期竇鞏放魚
詩曰金錢贖得免刀痕聞道禽魚亦感恩好去長江千
萬里不須辛苦上龍門杜甫觀打魚歌曰綿州江水
之東津魴魚鱍鱍色勝銀漁人漾舟沈大網截江一擁
數百鱗衆魚常才盡却棄赤鯉騰出如有神潛龍無聲
老蛟怒廻風颯颯吹沙塵饔子左右揮霜刀鱠飛金盤
白雪高徐州秃尾不足憶漢隂槎頭遠遁逃魴魚味美
知第一既飽懽娱亦蕭瑟君不見朝来割素鬐咫尺波
濤永相失韓愈叉魚歌曰叉魚春岸闊此興在中宵
大炬然如晝長船縛似橋深窺沙可數静榜水無搖刅
下那能脫波間或自跳中鱗憐錦碎當目訝珠消迷火
逃翻近驚人去暫遥交頭疑凑餌駢首類同條濡沫情
雖密登門事已遼盈車欺故事飼犬騐今朝血浪凝猶
沸腥風遠更飄陸龜蒙謝皮日休分巨魚之半詩曰
誰與春江上信魚可憐霜刃截來初鱗殘似撤騷人屋
腸斷疑傷遠客書避網幾跳山影破逆風曾蹙浪花虚
今朝最是家童喜免泥荒畦掇野蔬皮日休和陸龜
蒙謝分魚詩曰釣公来信自松江三尺春魚撥剌霜腹
内舊鈎苔染澀腮中新餌藻和香金鱗中斷榆錢破寒
骨平分玉筯光何事貺君偏得所祗緣同是越航郎
盧仝觀放魚歌曰常州賢刺史從諫議大夫除天地好
生物刺史性與天地俱酒興引行處正見漁人漁叢雜
百千頭性命懸須臾天心應刺史刺史盡活諸一一投
深泉跳脫不復拘得水競騰突動作詭怪殊或透藻而
出或破浪而趨或掉尾孑孑或奮鬛愉愉或如鶯擲梭
或如蛇銜珠四散漸不見島嶼徒縈紆宋韓琦觀魚
軒詩曰雨過方塘碧漲秋觀魚亭檻俯臨流時看隐荇
騈頭戲忽見開萍作隊遊喜擲舟前翻亂錦静潛波下
起圓漚吾心大欲同斯樂肯插筠竿餌釣鈎梅堯臣
河豚魚詩曰春洲生荻芽春岸飛楊花河豚當是時貴
不數魚蝦其狀已可怪其毒亦莫加忿腹若封豕怒目
猶吴蛙炮煎苟失所入喉為鏌邪若此喪軀體何須資
齒牙持問南方人黨護復矜誇皆言美無度誰謂死如
麻吾語不能屈自思空咄嗟又鹿角魚詩曰海中魚
角矗矗不擬龍乃擬鹿歐陽修答梅堯臣達頭魚詩
曰吾聞海之大物類無窮極蟲鰕淺水間蠃蜆如山積
毛魚與鹿角一拾數千百收藏各有時嗜好無南北其
微既若斯大者固莫測波濤浩渺中島嶼生頃刻俄而
沒不見始悟出背脊有時隨潮来暴死疑遭謫海人相
呼集刀鋸争剖析骨節駭專車鬚芒侔劍戟腥聞數十
里餘臭久乃息始知百川歸固有含容德潛竒與秘寳
萬狀不一識嗟彼達頭微誰傳到京國乾枯少滋味治
洗費炮炙聊兹知異物豈足薦佳客一旦辱君詩虚名
從此得孔武仲江豚詩曰黑者江豚白者白□狀異
名殊同宅大水淵有羣魚掠以肥已是謂小害顧有可
喜大川夷平縞素不起兩兩出沒矜其頬觜若俛若仰
若躍若跪舟人相語驚瀾將作亟入灣浦踣檣布筰俄
頃風至簸山搖岳浪如車輪氣霧相薄舟人燕安如在
城郭先事而告昭哉爾功鰐㗖牛馬頭鼉象龍暴殄天
物安得爾同於人無害所欲易充暴露形體告人以忠
又多膏油以助女工江湖下貧機杼以農烏鵲知風商
羊識雨大厦之下風雨何苦豈知舟航方在積險以爾
占天蓍蔡之騐古之報祭不遺微蟲孰揚爾烈登薦蜡
宮世不爾好復惟爾惡我作此歌爲昭其故蘇軾渼
陂魚詩曰霜筠細破爲雙掩中有長魚如臥劍紫荇穿
腮氣慘悽紅鱗照坐光磨閃攜来雖遠鬛尚動烹不待
熟指先染坐客相看爲解顔香粳飽送如填塹早歲嘗
爲荆渚客黃魚屢食沙頭店濱江易採不復珍盈尺輒
棄無乃僭自從西征復何有欲致南烹嗟久欠游鯈瑣
細空自腥亂骨縱横動遭砭故人遠餽何以報客俎久
空驚忽贍東道無辭信使頻西隣幸有庖虀釅又西
湖秋涸東池魚窘甚因會客呼網師遷之西池為一笑
之樂詩曰東池浮萍半枯塊裂碧跳青出魚背西池秋
水尚涵空舞闊搖深吹荇帶吾僚有意為遷居老守縱
饞那忍鱠縱横争看銀刀出瀺灂初驚玉花碎但愁數
罟損鱗鬐未信長堤隔濤瀨濊濊發發須臾間圉圉洋
洋尋丈外安知中無蛟龍種尚恐或有風雨會明年春
水漲西湖好去相忘渺湖海陳師道和蘇軾西湖徙
魚詩曰窮秋積雨不破塊霜落西湖露沙背大魚蟠泥
小魚樂高丘覆杯水如帶魚窮不作搖尾憐公寧忍口
不忍鱠修鱗失水玉參差晩日搖光金破碎咫尺波濤
有生死安知平陸無灘瀨此身寧供刀几用著意更須
風雨外是間相忘不為小濠上之意誰得會枯魚雖泣
悔可及莫待西江與東海又赤手取魚如拾塊布網
鳴舷攻腹背豈知激濁與清流恐懼駢頭牽翠𢃄居士
仁心到魚鳥會有微生化餘鱠寕容網目漏吞舟誰能
烹鮮作苛碎我亦江湖釣竿手悮逐輕車從下瀨生當
得意落鷗邊何用封侯墮鳶外不如此魚今得所置身
暗與神明會徑須作記戒鯨鯢防有任公釣東海唐
庚白小詩曰二年遵海濱開眼即浩渺謂當飽長鯨餬
口但白小百尾不滿釜烹煮等芹蓼咀嚼何所得鱗鬛
空紛擾向来巨魚戲海面横孤嶠噞喁噴飛沫白雨散
晴曉終然不省錄從事此微眇短長本相形南北無定
表泰山不爲多毫末夫豈少詞雄兩月讀理足三語妙
人生一漚發誰作千聖調安能蹲會稽坐待朞年釣
范成大晩春田園詩曰海雨江風浪作堆時新魚菜逐
春回荻芽抽筍河豚上楝子花開石首来又秋日田
園詩曰細擣棖虀有鱠魚西風吹上四腮鱸雪鬆酥膩
千絲縷除却松江到處無楊萬里初食淮白魚詩曰
淮白須將淮水煮江南水煮正相違霜吹柳葉都落盡
魚喫雪花方解肥(淮人云白魚食雪乃肥)醉臥糟丘名不惡下来
鹽豉味全非饔人且莫供羊酪更買銀刀二尺圍又
松江鱸魚詩曰鱸出鱸鄉蘆葉前垂虹亭上不論錢買
来玉尺如何短鑄出銀梭直是圓白質黑章三四點細
鱗巨口一雙鮮秋風想見真風味祗是春風已迥然
劉宰謝王去非餽江鱭詩曰環坐正無悰騈頭得嘉饋
鮮明訝銀尺廉纖非蠆尾肩聳乍驚雷腮紅新出水芼
以薑桂椒未熟香浮鼻河魨愧有毒江鱸慚寒味更咨
座上客送歸煩玉指飣餖雜青紅百巧出刀匕翩翩鶴
来翔粲粲花呈媚頗疑壺中景髣髴具盤底又疑三神
山幻化出人世更於屬饜餘想像無窮意知君束装冗
不敢折簡致厚賜何可忘因筆聊舉似金元好問峽
口食鯿魚詩曰無奈微雲疎雨何孟公詩律費研磨憑
君莫愛襄陽好縮頸鯿魚刺鯁多元王惲食鱸魚詩
曰鱸魚昔人貴我行次吳江秋風時已過滿意蓴鱸香
初非爲口腹物異可闕嘗口哆頬重出鱗纖雪争光背
華點玳斑或圓或斜方一脊無亂骨食免刺鯁防肉膩
勝海鮇味佳掩河魴燈前不放箸愈淡味愈長張翰爲
爾逝我今赴官忙出處要義在不須論行藏倚装足朝
睡且快所欲償夢驚聽吴歌海日方蒼凉鮮于樞海
鰌行曰至元辛卯之季冬浙江連日吹腥風有物宛轉
泥沙中非黿非鼈非蛟龍神物失勢誰為雄萬刃刲割
江水紅九州之外四海通出納日月㴠虚空汪洋浩瀚
足爾容胡為一出蕩忘返糜軀鼎俎蝦蜆同吁嗟人有
達與窮無以外慕殘厥躬古来妄動多災凶明劉炳
觀捕魚詩曰柳條風脆已梳黃潮落溪毛露石梁帆脚
壓霜寒撒網柁牙移月夜鳴榔載車有獵曾占渭鼓枻
無歌豈濯湘义得錦鱗長尺半隣翁新酒正吹香楊
基觀魚詩曰池隂樹影凉白小紛成隊吹絮圓漚續觸
荷清露碎俄沉静却浮忽遇驚還退幸免釣絲憂江鱸
且充膾孫作飛魚詩曰海於天地中物不能比大隂
陽浩出沒造物窮荒怪力足浮三山勢欲吞大塊豈惟
日月浴兼疑鬼神會披經案山海異族紛𤨏碎我時一
徘徊足躡二儀隘焉知估客輩入海如入闠昏風白波
駛雨慘黑洋邁批石嗔火發囓指愁舟壞飛魚集檣柂
翅尾錯珍貝初疑鷰雀翻復駭蝗螟墜非類感所稀枯
腊拾海外三韓雨霧洗百島風煙𢃄參差插雙翰欹側
張兩旆形模小鮮具意氣鵬鶚類祗慙海若笑狭小矜
此輩我復嗤海若萬彙同一態神靈數巨魚鯨鯤鰌鰐
魪智屈雲雨能肉大何足膾龍門萬魚躍此翼吾所快
李東陽次韻謝石首魚詩曰夜網初收曉市開黃魚
無數一時来風流不鬭蓴絲品軟爛偏宜豆乳堆碧盌
分香憐冷冽金鱗出浪想崔嵬高堂正憶東隣送詩句
情多不易裁何景明鰣魚詩曰五月鰣魚已至燕荔
枝盧橘未應先賜鮮徧及中官第薦熟誰開寝廟筵白
日風塵馳驛路炎天冰雪護江船銀鱗細骨堪憐汝玉
筯金盤敢望傳
原賦晉王慶釣魚賦曰然後抽纖繳振修竿垂銀鈎運
金丸懸鮪鯢挂鴻鸞連翩雲際瀺灂漪瀾摯虞觀魚
賦曰觀鱗族于滮池兮睨羽羣于瀨涯乃有洧泉之鯉
濯陂之鰋瀺灂湧躍沒浪赴遠集于曲漄之隈逐乎澹
淡之深攢聚輻蹙或躍或沉倏爍攸驛眩目驚心徒極
觀而無獲兮羡鮮肴之柔嘉於是六柱俱起參搆横羅
編莞為筏撼木激波奔突轉薄流不及瀾魚未驚而失
行忽浪達于急湍諒形勝之得勢實有往而無反炰鱨
膾鯉亦有庶羞肴核並陳既旨且柔汎溢爵於通溝因
素波以獻酬騁微巧於浮觴競機捷於迅流既歡豫而
不倦願窮晝而兼夜獨臨川而慷慨感逝者之不舍惟
修名之未立戀景曜之西謝懼流連之敗德遂收歡而
命駕是時也含懷湛遁需於酒食盤衎宴安歡情未極
選興之言矯枉以直說而不繹莫不歎息增唐盧照
鄰窮魚賦曰有一巨鱗東海波臣洗静月浦㴠丹錦津
映紅蓮而得性戲碧浪以全身宕而失水屆於陽瀕漁
者觀焉乃具竿索集朋黨鳬趨雀躍風馳電往競下任
公之犗争陳豫且之網螻蟻見而甘心獱獺聞而抵掌
獨孤授北溟有魚賦曰風濤乍息空水相涵横巨鱗
而海分為二赩雙目而日為之三涾沲迆延載回載旋
嚇鰓則飛沫成雨擊尾乃跳波盪天任公之術靡措龍
伯之力徒然元弼魚躍龍門賦曰徒觀其向天倪辭
水府望霄漢之九越泥沙之五来如及門出若由戶雖
懸波而千仞終作氣而一鼓苖秀魚登龍門賦曰吞
舟之倫吹潦將適奮泥沙而鱍刺簸鬐鬛以投擲鱗櫛
比而映水星攢目曈曨而中流月白王起烹小鮮賦
曰海曲蘆人江潭舟子厭頒首於蒲藻得纖鱗於沼沚
常窺潎潎漏于密網之中今則炎炎烹於沸鼎之内
李蟾烹小鮮賦曰出彼清瀾委兹敝笱落細鱗於方寸
之質喣微沫于噞喁之口齊一指而未幷事寸刃而纔
受騐星星之若無升鼎俎而何有李夷亮魚在藻賦
曰極浦風霽澄潭月虚鮮鱗繚繞聚沫紆徐或在鮫人
之室或過陵鯉之居蓮花東西信可遊而可息文竿上
下徒欲釣而求諸王起羡魚賦曰頳尾殊品紫鱗異
質或依蒲而自娱或擁芡而爭出揚鬐奮鬛已見其由
戢尾貫鰓未知其術宋梅堯臣針口魚賦曰有魚針
喙形甚小常乘春波來不少人競取之一掬不重乎銖
秒其為針也穎不能刺肌膚目不能穿絲縷上不足以
附醫而愈疾下不足以因工而進補以口得名終親婦
女大非鱠材唯便鮓滷烹之則易爛貯之則易腐嗟玉
色之可愛聊用實乎雕俎過此以往未知其所處
原贊晉郭璞比目魚贊曰比目之鱗别號王餘雖有二
片其實一魚協不能密離不為疏增又鮫贊曰魚之
别屬厥號曰鮫珠皮毒尾匪鱗匪毛可以錯角兼餙劍
刀
原表晉王肅賀瑞應表曰伏承祖廟文昭廟魚生於鼎
臣聞易中孚彖曰信及豚魚言中和誠信之德下及豚
魚則無所不及
增啟北周庾信謝趙王賚乾魚啟曰蒙賚乾魚十番醴
水朝浮光疑朱鱉文鰩夜觸翼似靑鸞况復洞庭鮮鮒
温湖美鯽波瀾成雨鱗甲防寒某本吴人常想江湖之
味及其飢也唯資藜藿之餘慈賚渥恩膏腴流竈不勞
獅子之亭即勝雷池之長翻驚河伯獨不受人足笑任
公終年垂釣
增說程正叔養魚說曰書齋之前有石盆池家人買子
魚食猫見其喣沫也不忍因擇可生者得百魚養其中
大者如指細者如箸支頥而觀之者竟日始舍之洋洋
然魚之得其所終觀之戚戚然吾之感於中也吾讀古
聖人書觀古聖人之政禁數罟不得入汙池魚尾不盈
尺不中殺不市鬻人不得食聖人之仁養物而不傷也
如是物獲如是則吾人之樂其生遂其性宜何如哉思
是魚之於是時寧有是困耶推是魚孰不可耶魚乎魚
乎細鈎密網吾不得禁之於彼炮燔咀嚼吾得免爾於
此吾思江海之大足使爾遂其性思置汝於彼而未得
其路徒能以斗斛之水生汝之命生汝誠吾心汝得生
幸已多萬類天地中吾心將奈何魚乎魚乎感吾心之
戚戚者豈此魚而已乎姚鎔馬嘉魚說曰海有魚曰
馬嘉銀膚燕尾大者視晬兒臠而火鱐之可致遠常淵
潛不可捕春夏乳子則隨潮出波上漁者用此時簾而
取之簾為疏目廣袤數十尋兩舟引張之縋以鐵下垂
水底魚過者必鑽觸求進愈觸愈束愈怒則頬張鬐舒
鈎著其目致不可脫向使觸網而能退却則悠然逝矣
知進而不知退用罹烹醢之酷悲夫
增令宋毛勝水族加恩簿曰令爾紅文生盧清臣(鱸魚)銷
酲引興鮮鬛之香宜授橙虀錄事守招賢使者爾珍曹
必用郎中時充(鰣魚)鐺材本美妙位無高宜授諸衙軍使
持節雅州諸軍事爾白圭夫子(鱭魚)貎則清臞材極美俊
宜授骨鯁卿爾錦袍氏(鱖魚)骨疎肉緊體具文章宜授仙
盤遊奕使爾李夲(鯉魚)三十六鱗大烹允尚宜授跨仙君
子世美公爾鮮于美(鯽魚)砍鱠精妙見稱杜陵宜授輕薄
使銀絲省饜德郎爾楚鮮(白魚)隐釡沉糟價傾淮甸宜授
傾淮别駕爾縮項仙人(鯿魚)鬼腹星鱗道亨襄漢宜授槎
頭刺史爾食寵侯(鱘鰉魚)支節斑駁標致高爽宜授添府
太監爾單長福(鱓魚)曲直靡常鮮載具美宜授蟠泥掾爾
唐少連(鰱魚)池塘下格代匱充庖宜授保福軍節度使爾
黃薦可(河豚)澤嫩可貴然失于經治敗傷厥毒故世以醇
疵隐士為爾之目特授三德尉兼春榮小供奉爾屯江
小尉(江㹠)漁工得雋亦號甘肥宜授追風試湯波太守
增序明孫作飛魚序曰暨人杭海得飛魚于黑水之洋
長二寸頥兩鬐各廣長寸餘張為兩翅海風發作從波
濤飛集船上如燕雀既止則不能入水意者爰居海鳥
亦此類與
烏賊一
原本草經曰烏賊魚骨治寒熱驚氣增蜀本草圖經
曰九月烏&KR1410;(音僕)入水所化故義訓曰寒鳥入水謂之烏
賊炙轂子曰此魚每遇漁舟即吐墨染水令黑以混
其身漁人見水黑則知是網之大獲原南越記曰烏
賊魚有矴遇風浪便虬前一鬚下矴而住腹中血及膽
正黑可以書也世謂烏賊懷墨而知禮故俗曰是海君
白事小史或曰古之諸生常自浮水上烏見以為死便
往啄之乃卷取烏故謂之烏賊今疋烏化之臨海異
物志曰烏賊之骨其大如楯居者一枚作鮓滿器受五
升增物類相感志曰烏賊過小滿少埤雅廣要曰
烏賊八足絶短肉白皮黑無鱗有䰅鬛甚長一名纜魚
風波稍急即以䰅黏石為䌫盖此魚遇大風遠岸則虯
前一䰅為矴近岸則黏前一䰅為纜又曰每遇大魚
則噀墨周其波以衛身害若小鰕魚過其前即吐墨涎
惹之江東或取其墨書契以紿人財物書迹如淡墨逾
年自消唯空紙耳雅俗稽言曰舊說一名河伯從事
腹内有墨又名墨魚暴乾者俗呼為螟脯正字通曰
墨能已心痛背上獨一骨厚三四分形如摴蒱子而長
色白輕脆如通草入藥名海螵蛸萬震海物異名記
曰集足在口縮喙在腹形類鞋囊其名烏賊噏波噀墨
迷射水慝
烏賊二
原酉陽雜俎曰烏賊魚海人言昔秦始皇東遊棄算袋
於海化為此魚形如算袋兩帶極長夢溪筆談曰宋
明帝好食蜜漬鱁鮧一食數升鱁鮧乃今之烏賊腸也
如何以蜜漬食之
原啟陳徐陵謝勅賚烏賊啟曰變逯庸臣伏增銘悚
增令宋毛勝水族加恩簿曰令甘盤校尉(烏賊)吐墨自衛
白事有聲宜授噀墨將軍
螺一
原爾雅曰螺小者蜬易曰離為蠃(剛在外也)廣韻曰螺
本作蠃大者如斗出日南廣志曰海文螺數種其大
者受一斗南人以為酒杯埤雅廣要曰蓼螺味辛如
蓼其螺紫色有斑文淮南子曰蠃&KR2785;愈蠋睨(蠃附蠃也&KR2785;細)
(長螺也蠋睨目中疾)此皆治目之藥也山海經曰旬山洵水出
焉南流注于閼澤其中有茈蠃(紫色螺也)又曰邽山濛水
出焉有螺魚身而鳥翼見則其邑大水拾遺記曰蓬
莱山有大螺名躶步負其殼露行冷則復入其殼生卵
著石則軟取之則堅明王之世則浮於海際焉元珠
集曰海螺鳴主大風吐光主隂雨南州異物志曰扶
南海有大螺如甌從邊直旁截破因成杯形或合而用
之螺體蜿蜒委曲酒在内自注傾覆終不盡以伺誤相
罰為樂又曰鸚鵡螺狀如覆杯頭如鳥頭向其腹視
似鸚鵡故以為名肉離殼出食飽則還殼中若為魚所
食殼乃浮出為人所得質白而紫文如鳥形與觴無異
故因其象鳥為作兩目兩翼也又曰寄居之蟲如螺
而有脚形如蜘蛛本無殼入空螺殼中戴以行觸之縮
足如螺閉戸也火炎之乃出走始知其寄居也嶺表
錄異曰紅螺大小亦類鸚鵡螺殼薄而紅亦堪為酒器
刳小螺為足綴以膠漆尤可佳尚也異苑曰鸚鵡螺
形似鳥故以為名常脫殼而遊朝出則有蟲類如蜘蛛
入其殼中螺夕還則此蟲出庾闡所謂鸚鵡内遊寄居
負殼者也增宋周公謹曰長生之螺置之醋中則活
正字通曰海螺大如小拳靑黃色長四五寸諸螺中
此肉最厚南人食之又有狀如螺中寔如石大如豆名
郎君子一名相思子有雌雄口内含熱置醋中雌雄相
逐逡巡便合即下卵如粟者為真藏箧中積歲不壞婦
人難産手把之即生
螺二
原王韶始興記曰桂陽貞女峡相傳秦世有數女取螺
於此遇風雨一女忽化為石人今形高七尺狀如女子
增拾遺記曰漢武帝嘗酌文螺之巵巵出波祗之國
幽明錄曰武帝幸瓠子河聞水底有絃歌之聲有老
翁出獻帝一紫螺原搜神記曰謝端侯官人少孤貧
至年十七八恭謹自守後于邑下得一大螺如斗許取
貯甕中每早至野還見有飲飯湯火端疑之於籬外窺
見一少女從甕中出至竈下燃火便入問之女答曰妾
天漢中白螺素女天帝哀卿少孤使我權相為守舍炊
煮待卿取婦當還今無故相伺不宜復留今留此殼貯
米穀可得不乏忽有風雨而去增北史曰隋劉臻性
好啖螺傳載唐光啟中潤州大荒亂有居民家蓄陳
倉米絶多可一斗五百文先定價後人擁俟開倉倉中
悉化小螺子人皆驚異至今有收得此螺子者(天中記)
夷堅志曰吴湛居臨荆溪有一泉極清澈市人賴之湛
為竹籬遮護不令汚入一日吴于泉側得一白螺歸置
甕中後每自外歸則廚中飲食已辦心大驚異一日潜
窺乃一女子自螺中而出手能操刀吴急趨之女子大
窘不容歸殼乃實告曰吾乃泉神以君敬護泉源且知
君鰥居上帝命吾為君操饌君食吾饌得道矣言訖不
見
螺三
原測海行沙(東方朔曰以蠃測海即田螺也彙苑詳注紅螺行沙夜生光)閉戶
脫厴(風俗通公輸般見蠡出頭潛以足畫之蠡引閉其戶終不可開故倣之設立門戶彙苑詳注)
(香螺脫厴来相羣)入蛭變䖟(田螺形圓底銳大者如棃橘小者如梅李其性大寒秋冬)
(多有水蛭入厴中須去之方可食螺海螄螺生海塗中有人見其羣變爲䖟飛去或云此能高跳丈許盖遷)
(其處也)出足張口(世說晉太康永熙中衛瓘家人炊飯墮地盡化為螺出足而行瓘終)
(見誅衆南康記南康有女採螺為業夜宿亭上有風雨聲見螺張口而至亂噉其肉唯有骨在焉因號其地)
(為螺亭)為酒杯餙鏡背(上詳螺一廣志背鈿螺光彩可餙鏡)頭似
鸚鵡色如翡翠(上詳螺一南州異物志如桂海蟲魚志青螺状如田螺其大拳揩磨去)
(麤皮如翡翠色雕琢為酒杯)性寒形銳(上詳入蛭注螺埤雅易曰離為螺者之形銳)
(外剛内柔性又善麗故也)畏雪吐光(物類相感志螺螄畏雪下詳螺一元珠集)
螺舟(拾遺記秦皇好仙有宛渠之民乘螺舟而至螺舟形似螺沉行海底水不浸入)蠡臺(述異)
(記蠡臺梁孝王築兔園中間迴道似蠡故名之)
螺四
原詩宋謝惠連詠螺蚌詩曰輕羽不高翔自用弦網羅
纖鱗惑芳餌故為釣所加螺蚌非有心沈迹在泥沙文
無雕餙用味非鼎俎和增元王惲賦西域鸚鵡螺杯
詩曰老月淪精射海波珠繩分秀貫神螺鷓斑漬粉垂
金薤鸚喙嫌寒縮翠窠樽出癭藤紋浪異瓢成椰子腹
空皤飲餘疑與溪娘遇一笑相看發浩歌
增令宋毛勝水族加恩簿曰令屈突通(海螺可吹者)振聲遠
聞可知佛樂可曲沃郎梵響參軍攝玉塔金舍阮用光
(砑光螺)運體施功物皆滑瑩可檢校大輝光宜充掌書記
田靑(螺螄)微藏淺味無所取材世或烹調以為怪品宜授
具體郎
蚌一(璅蛣玉珧)(馬刀柱蟶江附)
原易曰離為蚌(埤雅廣要蚌之形剡外剛而内柔性又善麗故也)大戴禮曰
十一月雉入淮為蜃蜃蒲盧也吕氏春秋曰月望則
蚌蛤實羣隂盈月晦則蚌蛤虚羣隂缺淮南子曰明
月之珠螺蚌之病而我之利也增又曰日至而麋鹿
解月死而螺蚌瞧拾遺記曰南方林邑有大蚌盈車
明珠至寸不以為貴國人不採原盛弘之荆州記曰
馬牧城東三里有蚌城相傳云饑年民結侶採蚌止憩
其中故因為名又云城隨洲勢上大尖其形似蚌故有
蚌號徐充南方記曰珠蚌殼長三寸在漲海中增
岳陽風土記曰洞庭湖中舊有巨蚌其大如片帆夜深
側立一殼乘風往来烟波中間吐巨珠與月相射漁者
一日揣取之終不可得近久不見嶺表錄異曰廉海
有洲島島中有珠池其底與海通每年修貢珠戶入池
皆採老蚌珠如宛豆如彈丸者亦有之其殼名珠牡亦
名珠母可斵削成釵釧海物異名記曰蜃布泥有疆
界其蒸氣也為樓暌車志曰無為軍城内有秀溪者
初名錦繡溪初未有城溪水與外通中有珠蚌入水者
足或履之其大如席旋即失之蓋亦靈異或夜傍水際
啟殼吐光明皎如月照池數丈秀之名蓋取諸川媚之
義也其後築城絶不通外珠遂不知所在郭璞江賦
曰瓊蚌晞曜以瑩珠增璅蛣漢書曰漢律會稽獻鮚
醬二升漢書注曰鄞有鮚埼亭顔師古曰鮚音結蚌
也長一寸廣二分有一小蟹在腹中埼曲岸也其中多
鮚故以名亭抱朴子曰川蟹不歸而鮚敗南越志
曰璅蛣長寸餘大者長二三寸腹中有蟹子如榆莢合
體共生俱為蛣取食璅蛣似蚌淮海人呼為海奴又
江賦注一名海鏡嶺表錄異曰海鏡廣人呼為膏藥
盤兩片相合以成形外圓而甲甚瑩㓗日照如雲母光
内有少肉如蚌腹中有紅蟹子小如黃豆而螯足皆具
海鏡飢則蟹子出拾食蟹子飽則歸腹海鏡亦飽矣或
廹之以火則蟹子走出離腹立斃或生剖之有蟹子活
在腹中逡巡亦斃馬刀周禮曰鼈人祭祀供蠯蠃蚳
以授醢人鄭司農云蠯蛤也杜子春曰蚌也爾雅注
曰江東呼蚌長而狄者為蠯即馬刀也宋寇奭曰馬
刀京師謂之撞岸此物生泥瀆沙溪中行沙有跡人驗
取之蟶山堂肆考曰蟶生海塗中穴居似馬刀而殼
薄長二三寸大如拇指外殼内肉其性甚寒能消渴
玉珧爾雅注曰蜃小者一名玉珧可餙珮刀鞘詩傳云
天子玉琫而珧珌是也西京雜記曰長安始盛餙鞍
馬競加雕鏤皆用白蜃為珂紫金為花以餙其上山
海經曰嶧臯山臯水出焉東注激汝水其中多蜃珧
酉陽雜俎曰玉珧似蚌長二寸廣五寸殼中柱美炙食
之江珧柱老學菴筆記曰明州江珧柱有二種大者
江珧小者沙珧然沙珧可種逾年則成江珧矣海物
異名錄曰江珧柱厥甲美如瑶玉肉柱膚寸江珧柱退
之所謂馬甲柱是也江隣幾雜志曰四明海物江珧
柱第一青蝦次之二物無海腥氣瑶當作珧江珧如
蚌而稍大中肉腥而䏰(韌同)不中口僅四肉牙佳耳長可
寸許圓半之白如珂雪一沸即起甘鮮脆美不可名狀
此所謂柱也東坡謂荔枝風味江瑶柱可以敵之一云
江瑶柱即海月也(海月大如鏡白色正圓其柱如搔頭謝靈運詩挂席拾海月)韓
愈詩曰章舉馬甲柱鬪以怪自呈
蚌二
增拾遺記曰黃帝時務成子遊寒山得黑蚌在高崖之
上此蚌生於隂泉在寒山之北圓水之中千歲而一生
珠嘗飛翔来去于五岳之上原戰國策曰趙且伐燕
蘇代為燕謂趙惠王曰川蚌方出曝而鷸啄其肉蚌合
而相持鷸曰今日不雨明日不雨即有蚌脯蚌亦謂鷸
曰今日不出明日不出必見死鷸增魏志曰孔融與
韋康書云不意雙珠近出老蚌原汝南先賢傳曰周
燮好潛養靖志唯典籍是樂有先人草廬廬于東坑其
下有陂魚蚌生焉非身所耕漁則不食也增孔元舒
在窮記曰袁彖贈庾翼蜯硯唐新語曰麟德中封禪
用取明水李敬真于八九月取蛤蚌一尺三寸者依法
試之至半夜得水四五升廣川書跋曰李後主下屬
州責蚌醬供宗廟恐滋味䤔(作冉切)䣸(而琰切)味薄也其下
惶懼不敢寧藝苑雌黃曰大觀中吴郡邵宗益剖蚌
將食中有珠現羅漢像偏袒右肩矯首左顧衣紋畢具
僧俗創見遂奉以歸慈感寺寺臨溪流建炎中憲使楊
應誠與客傳玩之次不覺越檻躍入水中亟禱佛求之
于烟波渺茫之中一索而獲葉少藴曾公衮皆有詩贊
之老學菴筆記曰處士李璞居壽春一日登樓見淮
灘雷雨中一龍騰起雨霽行灘上得一蚌頗大偶拾視
之其中有龍蟠之迹宛然鱗鬛爪角悉具文昌雜錄
禮部侍郎李常曰少監孫莘老莊居在高郵河邊嘗一
夕隂晦莊客報河中珠見同數人至水際見微有光彩
俄而光明如月隂霧中人面相覩忽見蚌蛤如蘆席大
一殼浮水上一殼如張帆状其疾如風舟子航小艇逐
之終不可及既遠乃沒
蚌三
原晞曜含漿(上詳蚌一江賦爾雅蚌含漿)取水盛鬯(嶺表錄異方諸)
(取水方諸大蚌也方埤雅廣要曰鬯人凡祭祀山川四用蜃蜃以盛鬯)聞雷則㾭向
月降胎(埤雅廣要蚌孚乳以秋聞雷聲則㾭音晝縮也蚌蘇子美詩老蚌向月月降胎又埤雅廣要)
(之孕珠如懷姙然故謂之珠胎)
蚌四
增詩宋周必大答周愚卿江珧詩曰東海沙田種蛤䖴
南烹苦酒濯瓊瑶饌因暫棄常珍變指為將嘗異味搖
珠剖蚌胎那畏鷸柱呈馬甲更名珧累人口腹吾何敢
慚愧三隂喜且謠
原贊晉郭璞贊曰萬物變蛻其理無方雀雉之化含珠
懷璫與月盈虧協氣朔望
增書夏靖答車茂弘書曰其蜯蛤之眉目所希見耳所
未聞
增令宋毛勝水族加恩簿曰令爾獨步王江殊(江瑶)鼎鼐
仙姿瓊瑶紺體天賦巨美時稱絶佳宜以流碧郡為靈
淵國追號玉柱仙君稱海珍元年
蛤一
原說文曰蛤有三皆生於海蛤蠣千歲鳥所化也海蛤
百歲燕所化也魁蛤一名復老服翼所化本草經曰
文蛤表有文又曰馬刀一名蛤禮記曰季冬雀入
大水為蛤增周書王會篇曰東越海蛤原漢武内
傳西王母曰仙藥次有白水靈蛤南越志曰凡蛤之
屬開口聞雷鳴不復閉口增雲南記曰新安婦人繞
腰以螺蛤聯穿繫之謂為珂珮博物志曰東海有蛤
鳥常食之其肉消盡殼起浮出薄在沙岸潮水往来碏
薄蕩白如雪入藥最精續博物志曰高誘淮南子注
曰方諸大蛤也熟摩拭令熱以向月則水生說文曰諸
珠也方石也述異記曰淮水中黃雀至秋化為蛤春
復為黃雀雀五百年化為蜃蠡海集曰蜊蛤至堅雖
熟而色不變生育則但涎液隨氣而化其性静得陽多
故也彙苑詳注曰番禺每大雷雨大蛤從空而下名
天蛤山堂肆考曰毛蛤曰&KR1173;䗯尖蛤曰齊蛤小蛤曰
蠯薄蛤曰蚌稜蛤曰蚶蓋其形殊故名亦不一也
蛤二
增趙后外傳曰真臘夷獻萬年蛤光彩如月照人無姸
醜皆美豔成帝以賜趙飛燕飛燕以蛤置帳中常若滿
月帝曰我晝視后不若夜視之美也三國典略曰有
人患足腫疾醫莫能識徐之才視之曰蛤精疾也得之
當由乘船入海垂脚入水中之才為剖之得蛤子二大
如榆荚又曰周天和元年夏齊冀州人于蛤中得瑶
環一雙開寳六年漢陽軍獻蛤有文隐起成龍長五
寸許金色鱗甲皎然續酉陽雜俎曰隋帝嗜蛤忽有
一蛤椎擊如舊帝異之置几上一夜有光及明肉自脫
有一佛二菩薩像帝悔不食夢溪筆談曰潁州漁人
于漢水中得一石長尺餘圓直如斷椽細視之乃羣小
蛤鱗次相比綢繆鞏固以物抉其一端得書一卷乃唐
天寳年所造金剛經其書為里人李源素寳藏蛤筒復
養之水中續聞見近錄曰京師舊未嘗食蜆蛤自錢
司空始訪諸蔡河不過升勺以為珍饌自後士人稍稍
食之蜆蛤亦隨而增盛
原論晉裴頠崇有論曰鳥無胃肺蛤蜃無臟蛭以空中
而生蠶以無胃而育
原啟陳徐陵謝賚蛤啟曰纔變秋成已聞冬獻
蛤蜊
原抱朴子曰蛤蜊未加煮炙凡人所不能啖况君子與
士乎臨海土物記曰蛤蜊殼薄且小增臨海水土
記曰蘆雉似蛤蜊殼小薄耳酉陽雜俎曰蛤蜊候風
雨能以殼為翅而飛西溪叢話曰海上人云蛤蜊文
蛤皆一潮生一暈物類相感志曰醃蛤蜊以爐灰入
鹽鹹之味好且不開口要即熟則在日中晒原淮南
子曰若士乃捲龜殼而食蛤蜊論衡曰若士食蛤蜊
之肉乃與民同食安能升天增雲仙雜記曰吐突承
璀嗜蛤蜊炙以鐵絲牀數澆鹿角漿然後食杜陽雜
編曰唐文宗好食蛤蜊一日左右以方盤而進中擘不
破裂者上疑其異乃焚香祝之俄頃自開中有二人形
眉目端秀體質悉備螺髻瓔珞足履菡萏謂之菩薩上
遂置之于金粟檀香合以玉屑覆之賜興善寺令致敬
至會昌中毁佛舍遂不知所在樂善錄曰曾公亮一
日忽夢被甲者數百哀告翌日有以兩&KR2350;蛤蜊為獻者
公立放之筆談曰北方人喜用麻油煎物慶歷中羣
學士會于玉堂使人置得生蛤蜊一簣令饔人烹之久
而不至使人往視則云焦矣而尚未爛坐客莫不大笑
增詩唐段成式蛤像連詩曰雖因雀變化不逐月虧盈
縱有天中匠神工詎可成又張繼善蛤像連詩曰相
好全如梵端倪祗為隋寧同蚌頑惡但與鷸相持宋
孔武仲蛤蜊詩曰去年曾賦蛤蜊篇旅館霜高月正圓
舊舍朋從今好在新時節物故依然棲身未厭泥沙稳
爽口還充鼎俎鮮適意四方無不可若思鱸鱠未應賢
原啟梁元帝謝賚蛤蜊車螯啟曰車螯味高食部名陳
物志蛤蜊聲重前論見珍若士並東海波臣西王母藥
雀文始化燕羽猶在體潤珠胎形隨月減陳徐陵謝
東宮賚蛤蜊啟曰船俗嚴戈漁人資設于彼海童冒兹
水豹望樓闕之氣得波潮之下
增令宋毛勝水族加恩簿曰令合州刺史仲扄(蛤&KR2557;也)重
負雙宅閉藏不發既命之為含津令陞之為慤誠君矣
粉身功大償之實難宜授紫暉將軍甘鬆左右丞監試
甘圓内史
蚶
增郭璞爾雅注曰魁陸狀似海蛤而圓厚殼文鱗似瓦
即蚶也字書曰蚶蛤也出會稽可食說文曰老伏
翼化為魁蛤故又名伏老嶺表錄異曰瓦屋子南中
舊呼為蚶子(一作空慈子)頃因盧尚書鈞作鎮遂改為瓦屋
子(又為瓦□子)以其殼上有稜如瓦壠故名焉殼中有紫色
肉而滿腹廣人尤重之多燒以薦酒俗呼為天臠炙(亦謂)
(之蜜丁)喫多即壅氣背膊煩疼未測其本性也廣志曰
巨延州以蚶與行估貨臨海水土志曰蚶側徑四尺
臨海異物志曰蚶之大者肉味佳今浙東以近海田
種之謂之蚶田盛弘之荆州記曰始安郡駭鹿山上
有石室鑿内輒得骨并獲蚶海物異名錄曰瓦壠鐼
殼渾沌錢文如建瓴外眉而内渠(注云高為眉疏為渠)山堂肆
考曰有青郎魚形類海鯽而大齒如鐵鋸嚼螺蛤成粉
海濱人養蚶苖於塘濼之間青郎隨潮入吞嚼殆盡
江賦曰紫蚢(音岡)如渠洪蚶專車楊萬里詩曰鮓帶桃
花楚水&KR1173;唐書曰元和中嶺南節度使崔詠卒宰臣
奏擬皆不可上謂裴度曰常有諫進海蚶淡菜者詞甚
中正可求此人與之度訪係孔戣即奏而命之又曰
元稹為浙東觀察使明州歲貢蚶役郵子萬人不勝其
疲稹奏罷之
增詩宋陳造謝張德恭送糟蚶詩曰壓倒淤泥白蓮藕
半捐介甲露穠纖玉川水厄那知此急具薑蔥喚阿添
增贊郭璞蚶子贊曰蚶子蚌屬形如瓦筒縱横其理五
味具充又千歲蝙蝠化為魁陸别名為蚶形似瓦屋
增令宋毛勝水族加恩簿曰令殊形中尉兼靈甘尹淡
然子(蚶菜也)體雖詭異用實芳鮮可天味大將軍遠勝王
車螯一
增本草曰車螯亦名蜃大蛤也其殼甚厚可製器所謂
斑蛤是也亦能吐氣成樓臺(又車螯唇厚而白背傴而斑紫錦交錯肉美中食疑)
(即文蛤也)酉陽雜俎曰車螯與移角相似夢溪筆談曰
文蛤即吴人所食花蛤也魁蛤即車螯也臨海志曰
姑勞似車螯而殼薄
車螯二
增南史曰何子季侈於食味後欲稍去其甚者擬食車
螯蚶蠣使門生議之學生鍾岏議曰車螯蚶蠣眉目内
闕慙混沌之竒唇吻外緘非金人之愼不榮不悴曾草
木之不如無臭無馨與瓦礫而何異故宜長充庖廚永
為口實
增詩宋歐陽修初食車螯詩曰纍纍盤中蛤來自海之
涯螯蛾聞二名(車螯一名車蛾)久見南人誇璀璨殼如玉斑斕
點生花含漿不肻吐得火遽已呀共食惟恐後爭先屢
成譁但喜美無厭豈思来甚遐多慚海上翁辛苦斵泥
沙梅堯臣泰州王學士寄車螯蛤蜊詩曰車螯與月
蛤寄自海陵郡甘鮮雖所嗜易飫亦莫問嬌女巧收殼
燕脂合眉暈貧奩無金玉狼籍生恚忿妻孥喜食之婢
妾困掃拚行當至京華耳目飽塵坌此味爽口難書為
厭者訓又永叔請賦車螯詩曰素蜃紫錦背漿味壓
蚶菜海客穿海沙拾貯寒潮退王都有美醖此物寔當
對相去三千里貴力致以配翰林文章宗炙鮮尤所愛
旋坼旋沽飲酒船如落埭殊非北人宜肥羊噉臠塊
楊萬里食車螯詩曰珠宫新沐淨瓊沙石鼎初燃瀹井
花紫殼旋開微滴酒玉膚莫熟要鳴牙棖拖金線成雙
美薑擘糟丘總一家老子宿酲無解處半杯羹後半甌
茶
增書宋謝靈運答弟書曰前月十二至永嘉郡蠣不如
鄞縣車螯亦不如北海
增令宋毛勝水族加恩簿曰令杜口中郎將白中隐負
乃厚德韜其雅姿可含珍大元帥豐甘上柱國兼脆尹
(白中隐車螯也)
石&KR0917;
原通雅曰紫&KR0917;紫&KR2134;即今仙人掌荀子曰東海有紫
&KR0917;魚鹽南越志曰石&KR0917;形如龜脚得春雨則生花花
似草華臨海水土記曰石&KR0917;生附石身如小竹大有
甲正黑中食石&KR0917;一名龜脚以其形似也生海中石
上一名石鮭海碎錄曰龜甲生石上有甲其子如粟
春夏生苖如海藻亦有花所謂石鮭揚葩其狀甚異
郭璞江賦曰石&KR0917;應節而揚葩謝脁詩曰紫&KR2134;華春
流楊慎贊曰蘭陵紫&KR0917;
原賦梁江淹石&KR0917;賦曰海人有食石&KR0917;一名紫&KR2134;蚌蛤
類也春而發華有足異者夫海若之小臣具品色於滄
溟既鑪天而鑄物亦噏化而染靈比文豹而無恤方珠
蛤而自寧冀湖濤之蔽迹願洲渚以淪形光避伏而不
耀知埋冥而難發何弱命之不禁遂永至於夭閼請去
海人之仄陋充君子之嘉客儻委身於玉盤從風雨其
可惜
御定淵鑑類函卷四百四十三
