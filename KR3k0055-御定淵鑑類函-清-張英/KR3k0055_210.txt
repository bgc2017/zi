欽定四庫全書
御定淵鑑𩔖函卷二百五
文學部十四(紙刺)(墨契策封簡劵泥)(牘)(牒附)(札)
紙一
原釋名紙砥也謂平滑如砥石也服虔通俗文曰方
絮曰紙後漢書宦者傳蔡倫字敬仲位尙方令自古
書契多編以竹簡其用縑帛者謂之紙縑貴而簡重并
不便於人倫乃造意用樹膚麻頭及敝布魚網以爲紙
奏上帝善其能自是莫不用焉天下咸稱蔡侯紙初
學記古者以縑帛依書長短隨事截之名曰幡紙故其
字從系貧者無之或用蒲寫書則路溫舒截蒲是也至
後漢和帝元興中常侍蔡倫剉故布擣抄作紙故其字
從巾又魏人河間張揖上古今字詁其巾部云紙今紙
則其字從巾之謂也(見漢記及王隱晉書)增潛確𩔖書蔡倫後
有左伯善造紙齊蕭子良與王僧虔書子邑之紙研妙
輝光仲將之墨一點如漆伯英之筆窮神盡思(左伯字子邑韋)
(誕字仲將張芝字伯英)北戸錄紙為番為幅爲枚
紙二
原東宫舊事皇太子初拜給赤紙縹紅紙麻紙敕紙法
紙各一百增南方草木狀蜜香紙以蜜香樹皮作之
極香而堅韌水漬之不潰爛晉太康五年大秦國獻三
萬幅帝以萬幅賜杜預令寫所撰春秋釋例及經傳集
解以進拾遺記張華造博物志奏于武帝帝賜側理
&KR1114;萬番此南越所獻後人言陟里與側理相亂南人以
海苔爲紙其理縱橫邪側因以爲名原枹朴子洪家
貧伐薪賣以給紙筆常乏紙每所寫皆反覆有字人少
能讀語林王右軍爲會稽令謝公就乞牋紙檢校庫
中有九萬牋紙悉以與謝公桓宣武云逸少不節增
世說王羲之書蘭亭序用蠶繭紙紙似繭而澤也原
王隱晉書陳壽卒詔下河南尹華澹遣吏賫紙筆就壽
門下寫三國志增晉書左思作三都賦門庭藩溷皆
著紙筆得一句即書之賦成競相傳寫洛陽紙貴原
鄴中記石虎詔書以五色紙著鳳凰口中令銜之飛下
端門沈約宋書張永善隸書又有巧思紙及墨皆自
營造上每得永表啓輙玩咨嗟自歎供御者不之及也
增丹陽記江寧縣有紙官署齊高帝造紙所也嘗造
凝光紙賜王僧虔一云銀光唐書杜暹爲婺州參軍
秩滿受歸吏以紙萬張贈之暹惟受百幅人服之號百
紙參軍唐書高宗上元詔詔勅施行旣爲永式比用
白紙多有蟲蠧今後皆用黃紙酉陽雜爼天寶中崔
禪師網一異蜂其體如人置紗籠中忽有數蜂翔集相
慰勉一曰予與靑童君奕勝獲琅玕紙十幅君出當爲
我寫星子詞語皆非世人事僧舉籠放之直方詩話
宋韋貫夢至宫庭有婦人授紙曰此衍波牋也煩賦宫
中曉寒歌貫援筆立成
紙三
原如石方絮(並詳紙一)當策代簡(上見傅咸紙賦無桓靈寳偽事古)
(紙故用簡非主于敬也今諸用簡者皆以黃紙代之)黃書白疏(王隱晉書劉卞爲四品吏)
(訪問推一鹿車黃紙令卞寫書卞語訪問劉卞非爲人寫黃紙也訪問案卞罪下品二等補尚書令史崔鴻)
(前燕錄慕容雋三年廣義將軍岷山公黃紙上表雋曰吾名號未異于前何宜便爾自今但可白紙稱疏)
裹柱補綯(王羲之筆經採毫竟以麻紙裹柱根次取上毫薄薄布柱上令柱不見然後安之)
(謝承後漢書羊續爲南陽太守以清率下唯卧一副布綯敗糊紙補之)擣網持花(蔡倫)
(擣故魚網作紙名網紙後人以生布作紙絲綖如故麻名麻&KR1114;以樹木皮作紙名榖紙見董巴記及博物志)
(長沙西寺層構傾頽謀欲建立其日有帝子持紙花插地故寺東西相去十餘丈於是建刹正當花處見孫放)
(西寺銘)縹紅靑赤(上詳紙二青桓靈寶偽事詔命平准作赤縹綠桃花紙)藤
角桃花(范寗教曰土紙不可作文書令用藤角紙下詳靑赤注)造尚方請
秘府(上詳紙一不晉虞預請秘府紙表秘府中有布紙三萬餘枚任寫御書而無所給愚欲請四百枚)
(付著作史書寫起居注)别駕函右軍庫(魏武今曰自今諸掾屬侍中别駕常以月)
(朔各進得失紙書函封主者朝常給紙函各一下詳紙二)蔡倫遺業唐季殘
箋(盛弘之荆州記棗陽縣有蔡倫故宅今縣人猶多能作紙蓋倫之遺業也先賢行狀延篤從唐溪季受)
(左傳欲寫本無紙季以殘箋與之篤以箋記紙不可寫乃借本誦之)綠紙素紙(續晉陽秋)
(姚略好書有綠紙赤軸遺張抗詩昔吾好典籍下帷慕董氏吟咏倣風染軸舒素紙)增雁頭
鳳尾(羅隱喜筆工萇鳳贈以雁頭箋百幅詳筆四山堂肆考古有鳳尾箋番薄縷輕制作精妙)
麻面桑根(國史補紙之妙者則越之剡藤苔牋蜀之麻面藤骨金花玉屑魚子十色箋也文)
(房四譜雷孔璋曾孫穆之猶有張華與其祖書乃桑根紙也)松紋樹葉(陶榖清異錄先)
(君畜白樂天墨跡兩幅背之右角有方長小黃印文曰剡溪小等月面松紋紙臣彥古等上林邑記九眞俗)
(以樹葉爲紙)銀光玉板(上詳紙二法費著蜀箋譜蜀中盡用蔡倫有玉板有貢餘有)
(經屑有表光)金花玉葉(太眞外傳明皇與貴妃賞牡丹于沈香亭命棃園李龜年持金)
(花箋宣賜李白三進清平詞玉天中記趙象與武公業愛妾非烟以金鳳箋剡溪葉紙題詩相贈荅)
銷金鋪玉(又曰唐初將相官誥用銷金箋及金鳳紙書之餘皆魚牋花牋而已下見梅堯臣)
(澄心堂紙詩)霞光雲母(費著蜀箋譜蜀王衍賜金堂令張蠙霞光箋五百幅霞光牋疑)
(即今之彤霞牋亦深紅色也蓋以胭脂染色最爲靡麗方以智通雅雲母箋薛濤之遺也濤本小箋今則與)
(連四同式但加礬與雲母粉耳)金縷柳綿(潛確𩔖書宋顔方叔嘗創製諸色箋有露桃紅)
(天水碧俱砑花竹鱗羽山水人物精妙如畫亦有金縷箋五色描成者士大夫甚珍之文房寳飾毛重教授)
(於導江春日主人宴之乃賦致語曰蟣肝之奉何堪龍首之攀可望主人曰吾勸以陸源鯖賞以柳綿紙)
鴉靑鵠白(夏寅詩光閃鴉青新染墨滑殊鵠白瑩鋪銀價高祗為三都貴名重還因十樣新)
楮國公好畤侯(纂異記薛稷爲紙封九錫拜楮國公白州刺史統領萬字軍界道中)
(郎將又毛穎傳穎與會稽楮先生友善館好畤侯傳華陰楮知白字守元亦曰好畤侯文書史)洪
兒紙薛濤箋(童子神通錄姜澄年十歲其父善書苦無紙澄乃燒糠熁竹爲紙以供父澄小)
(字洪兒鄉人號洪兒紙乃資暇錄元和初薛濤好製小詩惜其幅大不欲長賸狹小之蜀中才子後減諸箋)
(亦如是名曰薛濤箋)觀音簾女兒膚(趙希鵠洞天清錄有宋亳間烏絲欄歙之龍鬚)
(紙有藤白有觀音簾有鵠白出江西极宋陳師道從寇生求茶庫紙詩南朝官紙女兒膚玉雲英比不如乞)
(與此翁元不稱他年留待大蘇書)用蠶繭修鳳樓(上見紙二浦事文𩔖聚韓韓)
(洎咸有辭學洎常輕浦語人曰吾兄爲文譬如繩樞草舍聊避風雨予之爲文是造五鳳樓手浦聞之偶得蜀)
(箋題詩贈洎曰十樣蠻箋出益州寄來新自浣溪頭老兄得此全無用助汝添修五鳳樓)贈三韓
寫百韻(韓駒詩王卿贈我三韓紙謂高麗紙也見通雅蜀志王衍有百韻箋幅長可寫百韻學)
(士箋短于百韻薛濤箋短可書四韻)丐官楮貢蠻箋(孔帖王元感所撰書凡數十百)
(卷長安時上之丐官筆楮寫藏秘書麗天中記唐中國紙未備故唐人詩中多用蠻箋字高歲貢蠻箋書卷)
(多用爲襯)襞綵箋押黃紙(南史陳後主常使張貴妃等八人夾坐江總孔範等十人)
(預宴號曰狎客先令婦人襞綵箋製五言詩十客一時繼和宋史錢惟演嘗語人曰吾平生不足者惟不得)
(於黃紙上押字耳蓋未嘗歷中書也)虛柔滑淨姸妙輝光(墨藪紙取東陽魚卵)
(虛柔滑淨紙邵氏後錄唐人有生紙熟熟紙姸妙輝光)色白如綾匹長似練
(潛確𩔖書高麗紙以綿繭造成色白如綾堅韌如帛用以書寫發墨可愛此中國所無亦竒品也又宋有匹)
(紙長三丈至五丈陶榖家藏數幅長如匹練名鄱陽白)烏絲三尺繡花百番
(異聞集霍小玉取朱絲繡囊出越姬烏絲攔素段三尺以授李生生多才思援筆成章按宋亳間紙有織成界)
(道者謂之烏絲欄開肆考唐蕭穎士少夢人授紙百番視皆繡花也)女髮山光碧
雲春樹(黃庭堅詩滑如女髮蘭膏罷明似山光夜月餘爲染溪藤三百個待渠湔拂一牀書潛確𩔖)
(書宋有歙紙光瑩滑白可愛冇黃白經箋可揭開用之有碧雲春樹箋龍鳳箋金花箋)知白守
黑浮碧殷紅(又曰紙銘知其白守其黑爲天下式猗汝之德好汝者加汝以五色而汝弗良)
(于墨噫其所謂混沌而飾者邪詩下見楊巨源酬崔駙馬惠牋)明於流黃滑如
春冰(黃庭堅詩陽山老藤截玉肪烏孫翠竹避寒光羅侯包贈室生白明於機上之流黃愧無征西蠆尾)
(手爲寫黃門急就章詩下見梅堯臣澄心堂紙)蜂鑚驢疉(傳燈錄神瓉禪師見蜂子)
(投窗求出曰世界如許闊不肯出鑚他故紙復神仙傳張果老乘白驢休則疊之如紙以水噴之成驢)
凝霜敲冰(天中記歙績溪界有地名龍鬚出嘉紙蓋新安之水清徹見底利以漚楮故紙如玉)
(雪者水色所爲也紙有墨光白滑冰翼凝霜之目楮楊升菴外集敲冰紙剡所出也剡水清潔山又多藤以)
(敲冰時製之佳蓋冬水也張伯玉蓬萊閣詩敲冰呈好手織素競交鸞)六合雙流(國史)
(補雲陽有六合箋廣天中記雙流紙出于廣都每幅方尺許品最下用最蓋隋煬帝始改廣都曰雙流疑紙)
(名自隋始也)魚箋蠟箋(潛確𩔖書唐有魚子箋陸龜蒙有魚箋詩東坡詩蠟紙燈籠)
(晃雲母又通雅元有蠟箋出紹興)靑藤雪藤(李肇翰林志薦告詞文用靑藤紙朱書謂)
(之青詞何楊升菴外集廣安州紙名雪藤玉板之𩔖也志熙詩雪藤尤異産應不數花箋)扶桑
芨皮日本松皮(負暄錄芨皮紙出扶桑國又謝康樂山居賦剥芨巖椒注言芨皮可以爲)
(紙紙潛確𩔖書日本國出松皮紙中國有桑皮紙蜀中藤江南竹紙楮皮紙黟歙凝霜紙浙中有麥□紙稻)
(穉紙)濡以宫蠟塗以冰油(唐史柳公權爲翰林學士嘗夜召對于亭燭窮而語)
(未盡宫人以蠟液濡紙繼之以肆考唐楊炎在中書後閣用桃花紙糊窗塗冰油取其甚明)養以
芙蓉染以胭脂(文房寶飾養紙以芙蓉粉惜其色下詳霞光注)海螺磨
昏芸香辟蠧(清異錄舒雅以戲狎得韓熙載之心一日得海螺甚竒宜用滑紙以簡獻于熙)
(載云海中有無心班道人往詣門下書材糙澀逆意可使道人馴之即證發光地菩薩又記纂淵海治紙之昏)
(而不染墨者用雨點螺磨紙左右三千計其病去矣下見朱自牧謝安巨濟贈紙詩)隨父不
書官紙敕子繕補殘書(梁史阮孝緒隨父湘東不書官紙以成親之清白孔帖)
(蕭廪之放嶺南海多榖紙敕諸子繕補殘書)
紙四
增赫蹏(赫蹏應劭以爲薄小紙也見漢書外戚傳)原送許子但以紙(崔瑗與葛)
(元甫書今遣送許子書十卷貧不能書但以紙耳)寸紙不遺(張芝善書寸紙不遺)豫
爲荅數紙(文士傳楊修爲魏武主簿嘗白事知必有反覆教豫爲荅數紙以次牒之而行告其守者)
(曰向白事每有教出相反覆若案此第連荅之已而有風吹紙亂遂錯誤公怒推問修慙懼以實荅)書
符指事(蜀志楊戲性雖簡惰省略未嘗以甘言加人以情接物書符指事希有盈紙)陸雲
集兄文(陸雲與兄機書前集兄文書不工紙不精恨之)增光緊澤麗(天中記王右軍)
(作書惟用張永製紙謂光緊澤麗便於行筆)原片紙殘行(干寶表臣前聊欲撰記古今怪)
(異非常之事會聚散逸使同一貫博訪知之者片紙殘行事事各異)分句改紙(張翰詩序永康)
(之末疾苦痿瘵故人頗候之常以閑靜爲著詩一首分句改紙各有别讀)增盛以銀函(詳筆)
(四碧鏤牙管注)月請諫紙(長慶集白居易曰僕爲諫官月請諫紙詩云月慙諫紙二百張)
雲藍五十枚(唐段成式送溫庭筠雲藍紙詩并序予在九江造雲藍紙旣乏左伯之法全無張永)
(之功輙分送五十枚其詩云三十六鱗充使時數番猶得寄相思注云龍八十一鱗鯉三十六鱗)五
采牋爲書記(唐書韋陟以五采牋爲書記使侍妾主之其裁荅授意而已)硬黃(潛確)
(𩔖書硬黃紙唐人以黃柏染之取其辟蠧其質如漿光澤瑩滑用以書經秘閣所藏二王書皆唐人臨放紙皆)
(硬黃東坡詩云硬黃小字臨黃庭)以人得名(費著蜀牋譜紙以人得名者有謝公有薛濤)
澄心堂(又南唐李後主造澄心堂紙細薄光潤爲一時之甲)淨無瑕(東坡詩麥光鋪)
(几淨無瑕注麥光紙名)布頭牋(東坡集川牋取布頭機餘經不受緯者治之作紙故名布頭箋)
(此紙名冠天下)今以竹(又昔人以海苔爲紙今無復有今人以竹爲紙亦古所無有也)春
膏(潛確𩔖書元有春膏冰玉二箋魫色尤竒又以繭紙作蠟色兩面光瑩多寫大藏經傳流於世)宣
德造(方以智通雅明大内各箋不如宣紙有楮皮者茸細而白可作畫有宣德五年造素馨紙印)
紙五
原詩梁江洪爲傅建康詠紅箋詩雜彩何足竒唯紅偏
作可灼爍𩔖蕖開輕明似霞破鏤質卷芳脂裁花承百
和不遇情牽人豈入風流座後梁宣帝咏紙詩皎白
猶霜雪方正若布棋宣情且記事寧同魚網時隋薛
道衡咏苔紙詩昔時應春色引綠泛淸流今來承玉管
布字改銀鈎增唐李嶠咏紙詩妙跡蔡侯施芳名左
伯馳雲飛錦綺落花發縹紅披舒卷隨幽顯廉方合軌
儀莫驚反掌字當取葛洪規楊巨源酬崔駙馬惠牋
百張詩百張雲樣亂花開七字文頭豔錦回浮碧空從
天上得殷紅應自日邊來捧持價重凌雲葉封裹香深
笑海苔陸龜蒙謝襲美寄魚箋詩擣成霜粒細鱗鱗
知作愁吟幸見分向日乍驚新繭色臨風時辨白萍文
(魚子曰白萍)好將花下承金粉堪送天邊詠碧雲見倚小窗
親襞染畫圖春色寄夫君皮日休酬見荅魚箋詩輕
如隱起膩如飴除却鮫工解製稀欲寫恐成河伯詔試
裁疑是水仙衣毫端白獺脂猶濕指下冰蠶子欲飛若
用莫將閑處去好題春思贈江妃宋梅堯臣酬永叔
寄澄心堂紙詩滑如春冰密如繭把玩驚喜心徘徊蜀
牋脆蠧不禁久剡楮薄慢還可咍江南李氏有國日百
金不許市一枚澄心堂中唯此物靜几鋪寫無塵埃
又荅宋次道寄澄心堂百幅詩寒溪浸楮舂夜月敲冰
舉簾勻割脂焙乾堅滑若鋪玉七十年來人不知韓
維賦澄心堂紙詩當時萬杵搗雲葉鋪出几案滑且堅
剡溪藤骨不足數蜀江玉屑誰復憐孫覿酬志新餽
巴源紙詩巴江新擣萬榖皮楮生粉面膚凝脂故人千
里特寄我落筆宛宛天投霓米黻硾越竹短截作軸
日學書作詩詩曰越筠萬杵如金板安用杭油與池繭
高壓巴郡烏絲欄平欺澤國淸華練老無他物適心目
天使殘年向筆研又謝陳適用惠紙詩蠻溪切藤卷
盈百側理羞滑蠒羞白想當鳴杵砧面平桄榔葉風溪
水碧金朱自牧謝安巨濟贈紙百幅詩百幅溪牋遠
見羞故人佳餉若爲酬幸將晚節收魚網未得良工起
鳳樓柿葉學書差足慰芸香辟蠧會須求揮毫不見雲
烟落愚賈操金愧暗投元朱德潤贈吕生牋紙詩玉
肌勻膩粉初乾淡淡空靑印碧闌曉日長楊新賦就墨
雲時度玉螭寒又羅文緝緝染湘流中瑩晴空一段
秋莫問殺靑千古事漆書應讓管城侯明陳端以剡
牋贈陳待詔詩雲母光籠玉楮溫得來元自剡溪濆漬
涵天姥峯頭雪潤帶金庭谷口雲九萬未充王内史百
番聊贈杜參軍從知醉裏縱橫墨不到羊欣白練裙
原賦晉傅咸紙賦蓋世有質文則理有損益故禮隨時
變而器與事易旣作契以代結繩兮又造紙以當策猶
純儉之從宜亦惟變而是適夫其爲物厥美可珍廉方
有則體潔性眞含章蘊藻實好斯文取彼之淑以爲己
新攬之則舒舍之則卷可屈可伸能幽能顯若乃六親
乖方離羣索居鱗鴻附便援筆飛書寫情於萬里精思
於一隅
增銘明方孝孺紙銘以之立言欲其載道以之記事欲
其利民以之施教欲其義以之制法欲其仁
增詔宋劉克莊譔楮知白詔朕讀司馬遷史記知楮先
生名舊矣想其議論風采恨不同時朕旣召穎泓元置
左右三人者皆言汝養素林下潔己不汚操行砥平襟
懷寬博功用敏於竹帛材質清于玉雪且博記古今之
書善摹國家之事鋪張設飾非汝不可雖欲卷而懷之
得乎汝其幡然而起與衆賢雜遝並進以紓心畫以展
素蘊用騰洛價母鬱剡藤副朕右文之意
原啓梁劉孝威謝賚官紙啓臣與謝嘏俱慙基聖臣之
衝梯實愧魯般之巧嘏之城壘時無禽子之守攻弱侮
亡其勞甚薄策勲行賞爲渥過深雖復鄴殿鳳銜漢朝
魚網平准桃花中宫穀樹固以慙兹靡滑謝此鮮光
墨一
原釋名墨晦也言似物晦黑也增說文墨者黑也松
烟所成土之𩔖也眞誥今書通用墨者何蓋文章屬
陰墨陰象也自陰顯於陽也洞天清錄上古無墨竹
挺點漆而書中古以石磨汁或云是延安石液魏晉時
始有墨丸乃漆烟松煤爲之晉人用凹心硯者欲磨墨
貯瀋耳自後有螺子墨亦墨丸遺製三輔決錄韋誕
奏蔡邕自矜能兼斯籕之法非紈素不妄下筆夫工欲
善其事必先利其器用張芝筆左伯紙及臣墨見聞
錄唐李超易水人與子廷珪亡至歙州其地多松因留
居以墨名家其堅如玉其紋如犀(廷珪父奚超南唐主賜姓李氏世爲墨官)
潛確𩔖書造墨之妙者魏無過韋誕五季無過李廷
珪父子其墨浸水中三年不壞宋有潘谷元有朱萬初
虞允靖稱萬初墨沈著而無留蹟輕清而有餘潤東
坡志林世人論墨多貴其黑而不取其光光而不黑固
爲棄物若黑而不光索然無神采亦復無用要使其光
清而不浮湛湛如小兒目睛乃爲佳也北戸錄墨爲
螺爲量爲丸爲枚
墨二
增王嘉拾遺記曰周靈王時浮提之國獻神通善書二
人出肘間金壺四寸上有五龍之檢封以靑泥壺中有
墨汁如淳漆灑地及石皆成篆隷科斗之字佐老子撰
道德經汁盡二人刳心瀝血以代墨原漢書尚書令
僕丞郎月賜隃糜大墨一枚小墨一枚漢官儀尚書
郎缺試諸郎故孝廉能文案者先試一日宿召會都坐
給筆墨以奏續漢書守宫令主御筆墨增顧野王
輿地志王朗爲會稽太守子肅隨之郡住東齋中夜有
女子從地出稱越王女與語達旦臨别贈墨一丸肅方
注周易多有滯思因此便覺才思開悟原東宫舊事
皇太子初拜給香墨四丸增潛確𩔖書王右軍爲臨
川内史作宅新城遺有墨池至今池有墨花春渚紀
聞任道源家有唐高宗時鎮庫墨質堅如玉石銘云永
徽二年鎮庫墨唐書王勃幼時嘗夢人遺之墨丸盈
袖後文章大進陶家瓶餘事唐明皇一日見御案墨
上有小道士如蠅而行上叱之即呼萬歲曰臣墨之精
黑松使者也凡世人有文者其墨上皆有龍賓十二上
神之因賜名龍香劑以墨分賜掌文官藝文志唐明
皇修圖書創集賢院太府季給上谷墨三百三十六丸
邵氏後錄宋太祖下南唐得李廷珪父子墨付主藏
吏籍收後有司更造相國寺門詔用墨漆取墨於主藏
車載以給至宣和間黃金可得李墨不可得也澠水
燕談宋嘉祐中仁宗宴近臣于羣玉殿嘗以李廷珪墨
賜之曰新安香墨其後翰林承旨受賜者皆雙脊龍樣
尤爲佳品楊升菴外集金章宗宫中以張遇麝香小
御團爲畫眉墨又元朱萬初善製墨天歷中開奎章
閣揀儒臣親侍翰墨有以萬初所製墨進大稱旨得祿
食藝文館
墨三
原噴紙點繒(葛洪神仙傳班孟不知何許人也嚼墨一噴皆成字竟紙各有意義王充論)
(衡論者旣不知累害所從生又不知被累害者行賢潔也以塗搏泥以墨點繒孰有知之淸受塵白取玷靑蠅)
(之汚常在絹素)二螺九子(陸雲與兄機書一日上三臺曹公藏石墨數十萬斤云燒此消)
(復可用然不兄頗見之不今送二螺生鄭氏㛰禮謁文讃九子之墨藏於松煙本姓長子孫無邊)畫
掌禱祠(王子年拾遺記張儀蘇秦二人同志傭力寫書行遇聖人之文無題記則以墨畫於掌内)
(及股裏夜還更折竹寫之一干寶搜神記益州之西有祠自稱黃石公初禱者持百紙一雙筆一丸墨聞石)
(室中有聲便言吉凶)致夫賜令(婦人集汲太子妻與夫書曰并致尚書墨十螺下詳墨)
(二)入木汚屏(神仙傳漢宣帝徵仙人王遠遠乃題宫門四十餘字帝惡而削之外字去)
(内字復現而墨皆入木裏就吳錄曹不興善畫孫權命畫屏風誤落筆墨汚屏因以作蠅權以爲生蠅舉手)
(彈之)筑陽山懷化壍(盛弘之荆州記筑陽縣有墨山山石悉知墨顧微廣州記懷)
(化郡掘壍得石墨甚多精好可寫書戴延之西征記石墨山北五十里山多墨可寫書)供歲時
合珠麝(東觀漢記和熹鄧后即位萬國貢獻悉禁絶惟歲時供紙墨而已韋仲將墨方以眞珠)
(一兩麝香半兩皆擣細後都合下鐵臼中擣三萬杵杵多愈益不得過二月九月)出三輔
作上黨(范子計然曰墨出三輔上黨郡松心作墨)淵雲墨妙嚴樂墨
精(並見北堂書鈔)增淳漆遠烟(上詳墨二隱宋何薳墨記西洛王廸君子也其墨)
(法止用遠烟鹿膠二物銑澤出陳贍之右文潞公嘗從廸求墨久之持烟一奩見公且請以指案烟指起烟亦)
(隨起曰此烟之最輕遠者乃抄烟以湯瀹起揖公對啜云當自有龍麝氣眞烟香也凡墨入龍麝皆奪烟香而)
(引蒸濕反爲墨病俗子不知也)黑玉烏金(彙苑顔潛菴詩半圭黑玉收龍劑一笏烏金貯)
(豹囊)斷金殘璧(何薳墨記支離居士蘇澥浩然所製皆作松文皴皮而堅緻如玉石世人)
(有獲其寸許者如斷金碎玉爭相誇玩至又曰余於彭門寇鈞國家見其先世所藏李廷珪下潘谷十三家)
(墨斷珪殘璧燦然滿目東坡先生臨郡日取試之爲書杜詩十三篇篇下書墨工姓名因第其品次云)
削木磨人(錦繡萬花谷蔡君謨言李廷珪墨能削木墜谷中經月不壞蘇東坡集石昌言畜)
(廷珪墨不許人磨或戲之曰子不磨墨墨將磨子)馮盛攜張金好(龍髓記盧杞與)
(馮盛相遇於道各攜一囊杞發盛囊有墨一丸杞大笑盛正色曰天峯煤和針魚腦入金溪子手中錄離騷古)
(本如公只提綾紋刺三百爲名利奴顧當孰勝已而搜杞囊果三百刺天中記石崇奴劵曰張金好墨過市)
(數蠡并市毫筆備即寫書)夢盈袖懸滿堂(上詳墨二輙志林李公擇見墨奪相知)
(間抄取殆遍近有人從渠許來云懸墨滿堂此亦通人之一蔽也)瘞八厨攜一斗
(大唐龍髓記許芝有妙墨八厨巢賊亂瘞于善和里第事平取之墨已不見惟古石蓮匣存焉明顧璘蕉石)
(亭詩欲攜一斗墨葉底寫黃庭)研數合飲一升(仇池筆記眞松煤遠烟自有龍麝氣)
(世之嗜者如滕達道蘇浩然吕行甫暇日晴暖研墨水數合弄筆之餘乃啜飲之天中記北齊朝會儀諸郡)
(守遣陳土宜字有謬誤及書跡濫劣者必令飲墨水一升)畜丞相賜史官(潛確𩔖書)
(范丞相質畜一墨表曰五劍堂造裏曰天關第一煤賜宋史秦觀兼國史院編修官上日有硯墨器幣之)
非草書竄舊史(太平御覽趙壹非草書後世慕崔杜張子專欲草書爲務十日一筆)
(月數丸墨領袖如皂唇齒常黑屈指畫地爪折□出亦效嚬之增醜也韓愈詩漬墨竄舊史)松滋
侯元中子(文嵩易元光傳元光字處晦燕人也其先號靑松子與南越石虛中爲研究雲水之)
(交與宣城毛元銳爲文章濡染之友天子重儒封爲松滋侯清異錄韓熙載留心翰墨四方膠煤多不合意)
(延歙匠朱逢於書館傍燒墨供用命其所曰化松堂墨文曰元中子又自名麝香月匣而寶之)客卿
子墨絳人陳元(揚雄長楊賦序聊因筆墨之成文章故藉翰林以爲主人子墨爲客卿以)
(諷又洪駒父贈墨工詩子墨客卿妙一世懷玉山中五大夫峩嵋老仙與推轂谷量牛馬斗量珠毛穎傳穎)
(與絳人陳元友善)黑松使者元香太守(上詳墨二封纂異記唐薛稷墨爲)
(公加九錫拜松烟都護元香太守兼毫州楮郡平章事是日墨吐異氣結成樓臺狀鄰里來觀良久乃滅)
體晦用章象陰理陽(明汪道貫墨書釋名曰墨者晦也眞誥曰墨陰象也然體晦而)
(用章象陰而理陽所謂筆陣之鍪甲文苑之攸先也)延安石液廬山松烟(潛確)
(𩔖書延安高奴縣有石脂水膩浮水面如漆採以炷燈宋時用以燒烟造墨謂之延安石液刻于墨上唐人延)
(州詩二郎山下雪紛紛石烟多於洛陽塵聞晁氏墨經古用松烟石墨二種石墨自晉魏以後無松烟之製)
(尚矣漢貴扶風隃糜終南山之松晉貴九江廬山之松唐則易州潞州之松上黨松心尤先見貴後唐則宣州)
(黃山歙州黟山松羅山之松李氏以宣歙之松𩔖易水之松)汁貯金壺光騰貝
葉(上詳墨二山天中記西域僧言彼國無硯筆紙但有墨以雞足古松心爲之僕嘗獲貝葉上有梵字數)
(百墨倍光澤會秋霖爲窗雨濕因而揩之字終不滅)吐於魚腹養以豹囊(陶隱)
(居本草注烏賊魚腹中有墨今作墨用之又草木子曰其墨汁爲書如淡墨有爲僞劵以誑人者當知之經年)
(墨消皮文房寶飾養墨以豹囊貴乎遠濕)山谷錦囊淵材布槖(邵氏後錄)
(黃山谷於几間取小錦囊有墨半丸以示賣墨者潘谷谷隔囊手之即置几上曰天下之寶也出之乃李廷珪)
(墨又别取小錦囊有墨一丸谷手之如前則歎曰今老矣不能爲也出之乃谷少所作墨其藝之精如此山)
(堂肆考宋彭淵材喜遊嘗負一布槖曰吾無可將惟有李廷珪墨一丸文與可畫竹一枝歐陽公五代史而已)
夜贈一丸歲減半寸(上詳墨二字成老相墨經墨染紙三年不昏暗者爲上)
(凡墨日日用之一歲纔減半寸者萬金不換)光可射人刃能裁紙(潛確𩔖書)
(古墨法曰烟細膠新杵熟蒸勻色不染手光可射人四語可盡製墨三昧天中記常侍徐鉉云幼年常得李)
(超墨一挺長不過尺細方如筯與其愛弟鍇共用之日書不下五千字凡十年乃盡磨處邊際有刃可以裁紙)
(自後用李氏墨無及此者)氣結樓臺香同關紐(上詳元香太守注楊升菴外)
(集朱萬初本墨妙又兼香癖蓋墨之與香同一關紐亦猶書之與畫謎之與禪也)徐峯傳術
祖氏聞名(龍髓記徐峯善棋段成式欲盡窮其術峯曰子若以墨狻猊與我當傳子使過我十)
(倍也四譜祖氏夲易定人唐之墨官世以易水墨爲上名聞天下)魚胞犀角玉屑
珠英(上見東坡孫莘老寄墨詩之汪道貫墨書羅秘書墨以珠英玉屑取重人文巧耳其搜烟和膠之)
(三昧實不逮後人頃以東觀咨訪及之幾與珊瑚木難同價物固有所遭哉)珍材妙手
含李超羅(上見東坡孫莘老寄墨詩歸方于魯墨譜徐楙吾曰易水東徙墨派遂于歙我明則首)
(羅氏人爭寳之幾與黃金同價廼建元之墨一出便欲含李超羅余舊藏羅氏墨試與建元甲乙不當中駟致)
(足寶也建元于魯字)畫工點目浦令塗鐘(何薳墨記潭州胡景純專取桐油燒)
(烟名桐花烟其製甚堅薄不爲外飾以炫俗眼每磨研間其光可鑑畫工寳之以點目瞳子如點漆云筆談)
(陳述古知浦城縣有失物莫知爲盗者乃紿曰某廟有鐘能辨盜爲盜者摸之則有聲陰使人以墨塗鐘而帷)
(之令囚入帷摸之惟一囚無墨訊之果盗)墨磨數升筆染三萬(上詳墨二成)
(老相墨經墨文如履皮磨之有油暈者一兩得染三萬筆)髮濡魚吞(事文𩔖聚張旭每大)
(醉以頭髮濡墨而書茶詩話魏野詩洗硯魚吞墨烹鶴避烟)墨兵墨仙(羣玉集孫樵謂)
(史書曰墨兵谷下見蘇軾贈潘詩)價不二名第一(東坡志林賣墨者潘谷予不識)
(其人然聞其所爲非市井人也墨旣精妙而價不二士或有持錢求墨不計多少與之一日忽取欠墨錢劵焚)
(之飲酒三日發狂浪走遂赴井死人下視之蓋危坐井中手尚持數珠也升菴外集造墨惟膠爲難古之妙)
(工皆自製膠徽墨今名第一者上比潘谷蔡瑫中間猶容十許人况李廷珪乎)香不衰麝
不入(後山叢談和墨用麝欲其香有損於墨而竟亦不能香也不若並藏以熏之潘谷之墨香徹肌骨磨)
(研至盡而香不衰陳惟達之墨一篋十年而麝氣不入但自作松香耳陳墨膚理堅密不受外熏潘墨外雖美)
(而中疎耳)一點如漆十年如石(仲將之墨一點如漆詳紙一何薳墨記沈珪)
(嘉禾人悟對膠法故其墨銘曰沈珪對膠十年如石一點如漆此最佳品也)墜盆仍舊
遺池不變(天中記僞蜀有童子某者能誦書孟氏召入甚嘉其穎悟遂賜之衣服及墨一丸後家僮)
(誤墜庭下盆池中後數年重植盆中荷芰復獲之堅硬光膩仍舊遯齋閒覽祥符中治昭應宫用李廷珪墨)
(爲染飾有貴族嘗遺一丸於池中踰月臨池飲又墜一金器乃令善水者取之併得墨寳色不變表裏如新)
五象六義九元三極(汪道貫墨書方建元之墨爲象五規者萬者珽者圭者雜)
(佩者象所取義六曰國寳曰國華曰博古曰博物曰太漠曰太元又莫廷韓曰方氏墨品止于非烟竒于九)
(元三極蓋人巧盡物理窮過此則爲妖吾不敢信自是可以超潘駕李裒然代興)噓猶雲靄
奕若龍蛇魚騰丹檢雷躍錦囊(並出明袁福徵墨案)
墨四
原池水盡墨(漢張芝臨池學書池水盡墨)劉祐買(謝承後漢書劉祐仕郡爲主簿)
(郡將小子嘗出錢付之令市買果實祐悉以買筆墨書具與之因白郡將言郎君年可入小學遠近謂明府無)
(過庭之教郡將遂使子就祐受經)青松烟(曹植樂府詩墨出靑松烟筆出狡兔翰古人感鳥跡)
(文字有改判)增雷公墨(劉恂嶺表異錄嶺表有雷墨蓋雷州廟中雷雨勃起人多於野中獲)
(得石狀如黳石謂之雷公墨也扣之鎗鎗然光瑩可愛)紅白墨(龍髓記楚王靈夔使人造紅白)
(二墨爲戲及書寫衣服墨衣用白書白衣用紅書自成一家)盤龍如畫(後山談叢張遇墨一)
(團面爲盤龍鱗鬛悉具其妙如畫其背有張遇麝香墨字)價三萬(陶榖淸異錄徐鉉兄弟工染翰)
(崇飾書具嘗出一月團墨曰此價值三萬)香璧(又蜀人景煥博雅士也志尚靜隱卜築玉壘山嘗得)
(墨材甚精止造五十丸曰以此終身墨印文曰香璧陰篆曰副墨子)道卿(東坡志林懷民遺僕墨二)
(枚其陽云淸烟煤法墨其陰云道卿旣黑而光書以報之)翠色冷光(東坡謝宋漢傑送李承晏)
(墨詩老松燒盡結輕花妙法來從北李家翠色冷光何所似牆東鬒髮墮寒鴉)代郡鹿膠(宋晁)
(氏墨經凡墨膠爲大凡膠鹿膠爲上衞夫人曰墨取廬山松烟代郡鹿膠)研犀(又凡研墨不厭遲古)
(語云研墨如病凡善墨研之如研犀惡墨研之如研泥)明而有豔(又凡墨色紫光爲上黑光)
(次之青光又次之白光爲下黯而不浮明而有豔澤而無漬是謂紫光)古墨(又凡新墨不及故墨)
(衛夫人曰墨取十年以上強如石者蓋煤久而黑黑而紫膠久而固固而乃發光彩此古墨所以重於世)
質如金石(陳師道古墨行序往于秦少遊家見李墨不爲文理質如金石亦裕陵所賜)惜
墨如金(宋樓鑰崔老融墨戲詩古人惜墨如惜金老融惜墨如惜命)洗墨池(明趙貞吉)
(夜宿蘇長公洗墨池亭詩五百年前曾洗墨依稀猶記雪堂東)畫眉石(潛確𩔖書廣州記石墨出)
(南雄州始興縣可寫字可畫眉名畫眉石)白墨(天中記近黟歙間有人造白墨色如銀迨研訖即與)
(常墨無異未知所製之法)一品元霜(楊升菴外集三衢蔡瑫自烟煤膠外一物不用特以和劑)
(有法甚黑而光予得異法于異人祗用烟膠成即光如漆名之一品元霜殆不虛也)光可鑑潤
可挹(明王世貞墨評新都潘景升贈余製墨四餅&KR0627;於漆圓于月其光可鑑其潤可挹其芬可以奪沈麝)
(而不可名)
墨五
增詩唐李嶠咏墨詩長安分石炭上黨結松心遶畫蠅
初落含滋綬更深悲絲光易染疉素彩還沈别有張芝
學書池幸見臨李白酬張司馬贈墨詩上黨碧松煙
夷陵丹砂末蘭麝凝珍墨精光乃堪掇黃頭奴子䨇鴉
鬟錦囊養之懷袖間今日贈余蘭亭去興來灑筆會稽
山宋蘇軾荅舒教授觀余所藏墨詩此墨足支三十
年但恐風霜侵髮齒非人磨墨墨磨人瓶應未罄罍先
恥逝將振衣歸故國數畝荒園自鉏理作書寄君君莫
笑但覓來禽與靑李一螺點漆便有餘萬竈燒烟何處
使君不見永寧第中搗龍麝列屋閑居淸且美倒暈連
眉秀嶺浮䨇鴉畫鬢香雲委時聞五斛賜蛾綠不惜千
金求獺髓又贈潘谷詩潘郎曉踏河陽春明珠白璧
驚市人那知望拜馬蹄下胸中一斛泥與塵何似墨潘
穿破褐琅琅翠餅敲元笏布衫漆墨手如龜未害冰壺
貯秋月世人重耳輕目前區區張李爭媸妍一朝入海
尋李白空看人間畫墨仙又孫莘老寄墨詩徂徠無
老松易水無良工珍材取樂浪妙手惟潘翁魚胞熟萬
杵犀角蟠雙龍墨成不敢用進入蓬萊宫金牋灑飛白
瑞霧縈長虹遥憐醉常侍一笑開天容又詩谿石琢
馬肝剡藤開玉板噓噓雲霧出奕奕龍蛇綰故人歸天
祿古漆窺蠧簡隃糜給尚方老手擅編剗分餘幸見及
流落一歎赧又詩瓦池研竈煤葦管書柿葉近者唐
夫子遠致烏玉玦先生又繼之圭璧爛箱篋晴窗洗硯
坐蛇蚓稍蟠結便有好事人敲門求醉帖又歐陽季
默餉油烟墨長寸許戲作小詩書窗拾輕煤佛帳掃餘
馥辛勤破千夜收此一寸玉墨堅人苦脆未用歎不足
且留注蟲魚莫草三千牘陳師道古墨行秦郎百好
俱第一墨丸如漆姿如石潘翁拜跪摩老眼一生再見
三歎息黃金白璧孰不有古錦句囊聊可敵明窗淨几
風日暖有愁萬斛才八斗徑須脫帽管城公小試玉堂
揮翰手晁沖之承晏墨詩江南墨官有諸奚老超尚
不如廷珪後來承晏復秀出喧然父子名相齊百年相
傳文斷碎仿彿尚見蛟龍背電光屬天星斗昏雨痕倒
海風雲晦却憶當年淸暑殿黃門侍立才人見銀鈎灑
落桃花牋牙牀磨試紅絲硯建隆天子開國初曹公受
詔行掃除王侯舊物人今得更寫西天貝葉書韓駒
謝錢珣仲惠高麗墨詩王卿贈我三韓紙白若截肪光
照几錢侯繼贈朝鮮墨墨如點漆光浮水舊傳績溪多
老松奚超旣死松亦空易水良工近名世珍材始不歸
潘翁蕭然南唐一居士赤管隃糜無月賜借問元圭何
自來去年海中持節使殷勤二物從來遠禆海環瀛眼
中見若欲揮寫藏名山不如却作談天衍黃庭堅酬
謝景文惠浩然所作廷珪墨詩廷珪贋墨出蘇家麝煤
添澤紋烏鞾柳枝瘦龍印香字什襲一日三摩挱劉侯
愛我如桃李揮贈要我寫萬紙不意神禹治水圭忽然
入我懷袖裏吾不能手抄五車書亦不能寫論付官奴
便當閉門學水墨灑作江南驟雨圖楊萬里謝胡子
遠惠蒲大韶墨詩墨家者流老蒲仙碧梧採花和麝煙
華陽墨水煎膠漆大陰元霜作肌骨龍尾磨飢飲鼠鬚
落點髹几几不如夷甫淸瞳光敵日一見墨卿驚自失
又謝王恭父贈梁杲墨詩君不見蜀人烏丸天下妙
前有蒲韶後梁杲兩圭水蒼笏雙團點漆璧洮州綠玉
試松花星潭黑雲走風沙龍蛇起陸鷹入骨郤愁雷電
奪神物金元好問賦楊生玉泉墨詩萬竈元珠一唾
輕客卿新以玉泉名御團更覺香爲累冷劑休誇漆點
成涴袖秦郎無藉在畫眉張遇可憐生晴窗弄筆人今
老孤負松風入硯聲元虞集謝吳宗師惠墨詩念我
衰年不廢書錦囊古墨送幽居明窗塵影丹同熟元圃
雲英玉不如敢爲文章勝虎豹祇應箋注到蟲魚廼
賢齊峯墨詩錦襲元圭瑩龍香秘閣浮漬毫春黛濕拂
楮翠雲流台哈布哈爲吳國良賦桐花煙詩洞庭三月
桐始花千枝萬朵摇江綠吳郎采采盈頃筐寳之不啻
瓊膏粟眞珠龍腦吹香霧夜夜山房搗元玉墨成誰共
進蓬萊天顔一笑金門開河伯香飛噴木葉太守噓氣
成樓臺龍賓十二吾何有不意龍文入吾手芙蓉粉暖
玻璃匣雲藍色映彤墀柳玉堂退食春晝長桃花紙透
冰油光筠管時時濡秀石銀鈎歷歷凝元霜君不聞易
水仙人號竒絶紙落三年光不滅又不聞烏玉玦坡老
當年書柿葉惜哉唐李不復見吳郎善保千金訣明
俞策方于魯墨歌太乙然靑藜燭龍揚朱光雍州枯黑
水溟海收元霜秦女還添白鳳膏麻姑或送靑麟髓工
力往往干仙靈于魯之墨始出型堅如黑山石森削燦
如赤水珠晶熒珽如重圭錫夏后規如瑞璧來虞庭瞥
見周天列宿形更逢出水元夷使字形省識神龜畫刻
鏤分明繡虎紋裹以天孫錦養以文豹囊臨池不散五
雲氣貫日高懸百寳光其中名有寥天一非霧非煙若
無質獵獵香吹楚澤蘭英英色奪齊州漆螺子當年乏
元彩隃糜漢日猶靑泥于魯由來攻不朽千首新詩在
人口豈其餘力殫神明也令絶技傾前後
增賦明汪道會方于魯墨賦其地則筑陽懷化延安上
黨宣歙西蜀代興競爽其人則韋張嚆矢奚祖嗣音若
超若珪厥有朗珣其製則九子二螺松節孔嘉犀文玉
質膠調麝和廬烟代角璀璨鮮華其珍異則子建松肪
士龍石液潘谷辨鑑常侍賞識魚腹剖藏豹囊十襲雄
殊賜而校理秘文肅詭遇而開悟周易詔僕丞之月賜
試省郎之坐給或僭劣啜瀋或日月汗襋或集龍賓之
十二或吐竒文於九錫亦有曹衞顧陸吳史張陳山陰
長史渤海永興書練染素悞駁點蠅非惟貴紙亦高令
名斯足以造乎墨妙然而其極未臻也爾其爲灺也陵
陽孤桐比於鄒嶧永誕擷其華敏鼐㩜其液掞以茜草
揚以蘭膏藐若蜉蝣縈碧漢恍如纖雲翳青霄其爲膠
也肪鯉之胞麋鹿之角詎麟髓之可逾寧鳳膏之可托
其爲飾也玉乳珠胎龍腦麝臍芬馨郁烈光耀陸離其
爲劑也玫瑰耀光齊漆爭&KR0627;光可晰人色不染手其爲
楷也規矩珽珪雜以羣佩林林乎總總乎神聖之所珍
仙釋之所賚固伯益工倕之所不能名虞初冊府之所
不能載别有非烟而烟無色而色清有餘潤研無留蹟
比技則郢斤方巧則羿射信其重爲國寳煥爲國華列
之東序則珍陪琬琰陳之簡策則蔭蔚雲霞故書絶於
入木幻不作於噴繒陋佛圖之翻譯靑衣出于池表豈
浮提之汁竭爰瀝血以刳心墨之爲用章于國君與于
斯文洽於教化漸於兆民
原銘後漢李尤墨研銘書契旣造研墨乃陳煙石附筆
以流以申篇籍永垂紀志功勲增明汪道昆方于魯
寥天一墨銘胡然而生寥天一胡然而成函之室淸則
豨也膏輕則麋也角元德非馨太沖惟漠又二芝墨
銘靑芝爲輪驂元雲誰其御之雲中君靑芝爲蓋珥元
璧薄言薦之祠太乙又非烟墨銘非烟而烟卿雲爛
矣烟而非烟元龍煥矣爛則天章煥則國華非烟之極
其蔑以加
增贊明王世貞于魯墨贊&KR0627;而澤緻而黑桐自嶧熁厥
液光可晰堅于璧置之水久弗蝕是惟禹錫而妃以帝
鴻氏之石曰仲將禰廷珪嫡爾方世世卿子墨
增誥宋劉克莊譔陳元除子墨客卿誥秦重卿爵以客
斯爲之漢仍秦舊位亞翰林主人一等優游文字之間
而不責以吏課有賓師之道焉爾粲然有文磨而不磷
知白守黑黯黯内光質凝重而氣芳潔行將以潤色廟
謨賁飾聖世其有功于名教大矣俾陞棘列之光華實
亦松階之積累宜戒成蠅之誤務滋脫兔之毫可除子
墨客卿
增啓唐溫庭筠謝所知賚集賢墨啓竹山竒製上蔡輕
烟色掩緇帷香含藤簡雅復三臺故物貴重相傳五兩
新膠乾輕入用猶怨於潛曠遠建業尫羸韋曜名方即
求雞木休奕佳致别染龜名恩加於蘭署郎官禮備于
松櫺介婦汲妻衡弟所未窺觀廣記漢儀何嘗著列况
又元州上苑靑鎖西垣讐字猶新疑籖尚整帳中女史
每襲淸香架上仙人常持縹帙得於華近辱在庸虛豈
知夜鶴頻驚殊慙志業秋蛇屢綰不稱精研唯憂痗物
虛投蠟槃空設晉陵雖壞正握銅兵王詔徒深唯磨玉
硯捧受榮佩不任下情
策一
增釋名策書教令於上所以驅策諸夏也漢制約勅封
侯曰冊冊賾也勅使釐賾不犯之也原杜預春秋左
傳序諸侯各有國史大事書之于策小事簡牘而已
(增孔穎達釋器云簡謂之畢郭璞云今簡札也許愼說文曰簡牒也牘書板也蔡邕獨斷曰策者簡也其制長)
(二尺短者半之其次一長一短兩編下附鄭康成注中庸亦云策簡也由此言之則簡札牒畢同物而異名單)
(執一札謂之爲簡連編諸簡乃名爲策故於文策或作冊象其編簡之形也鄭康成注論語序以鈎命決云春)
(秋二尺四寸書之孝經一尺二寸書之故知六經之策皆稱長二尺四寸蔡邕言二尺者謂漢世天子策書所)
(用故與六經異也簡之所容一行字耳牘乃方版版廣於簡可以並容數行凡爲書字有多有少一行可盡者)
(書之於簡數行可盡者書之於方方所不容者乃書於策又大事書策小事書簡大事者謂君舉告廟及鄰國)
(赴告經之所書皆是也小事者謂物不爲災及言語文辭傳之所載皆是也大事後雖在策其初亦記于簡如)
(南史欲書崔杼執簡而往董狐旣書趙盾以示于朝是執簡而示之非舉策以示之明大事皆先書於簡後乃)
(定之於策也其有小事文辭或多如吕相絶秦聲子說楚字過數百非一牘一簡所能容者則於衆簡牘以次)
(存錄也以此知仲尼修經皆約策書成文丘明作傳皆博采簡牘衆記杜知其然故隱十一年注云承其告辭)
(史乃書之於策若所傳聞行言非將君命則記在簡牘而已不得記於典策此蓋周禮之舊制也)增
徐師曾文體明辯按說文冊符命也字本作策漢制命
令其一曰策書唐人逮下之制有六其三曰冊蓋以金
玉爲之又按古者冊書施之臣下後世則郊祀祭享稱
尊加謚寓哀之屬皆用之今制郊祀立后立儲封王封
妃亦皆用冊而玉金銀銅之制各有等差蓋王言之所
不可闕者也
策二
原金策玉策(張衡西京賦昔者天帝悅秦穆公而覲之饗以鈞天廣樂帝有醉焉乃爲金策)
(錫用此土而翦諸鶉首而後漢書神經怪牒玉策靡得聞)增帝告成功天錫
有德(漢書武帝元封初登封泰山注曰王者功成治定告成功於天刻石紀號有金策石函金泥玉檢之)
(封焉陰後漢書何敞傳注何氏家傳曰敞六世祖比干爲汝縣獄吏決曹掾平活數十人後爲丹陽都尉獄)
(無冤囚征和三年三月辛亥天大陰雨門有老嫗求寄避雨雨甚而衣履不霑漬雨止送出門乃謂比干曰公)
(有陰德天錫君策以廣公之子孫因出懷中符策狀如簡長九寸凡九百九十枚以授比干曰子孫佩印綬者)
(當如此算)改年錫祚(吳歷孫皓時吳郡民掘地得物是銀長一尺三寸刻畫有年月字因)
(改年爲天策祚山堂肆考金策朝廷錫所用也)勒洪伐上尊號(張協七命生則)
(耀華名於玉牒沒則勒洪伐於金冊皇宋文鑒乾德初蕭國公臣質等奉玉冊玉寶上帝尊號)授
玉冊留寳冊(又皇后冊文遣官賜爾皇后之寳授之玉冊厥簡五十又皇后哀冊文惟有)
(徽音長留寳冊)
策三
原先王策府(穆天子傳羣玉之山先王之所謂策府)魯史策書(杜預春秋序仲)
(尼因魯史策書成文考其眞僞而志其典禮上以遵周公之遺制下以明將來之法)增知修短
(風俗通岱宗上有金篋玉策能知壽修短漢武探得十八因倒讀曰八十其後果然)神筴(晉元帝紀)
(永嘉初有玉冊見於長安白玉麒麟神筴出於江陵其文曰長壽萬年)每策五簡(唐書貞觀)
(中房元齡議封禪儀玉策四枚各長一尺三寸每策五簡俱以金編)分占五王策(王劇詳筆)
(三)
簡一
原殺靑汗簡(劉向别錄殺靑者直治竹作簡書之耳新竹有汗善朽蠹凡作簡者皆於火上)
(炙乾之義殺青亦謂汗簡見上文)玉簡金字金簡銀函(瀨鄉記老子母碑曰)
(老子把持仙錄玉簡金字編以白銀紀善綴惡置神仙傳陰長生裂黃表寫丹經一通封以文石之函嵩山)
(一通黃櫨之簡漆書之封以靑玉之函置太華山一通黃金之簡刻而書之封以白銀之函置蜀綏山一封縑)
(書合爲十篇付弟子使世世當有所傳)增發大禹問仲尼(吳越春秋禹發金簡)
(玉字之書于宛委山書抱朴子吳王伐石治宫室于合石中得紫文金簡之不能讀使使持以問仲尼曰吳)
(王閒居有赤雀銜書以置殿上不知其義仲尼曰此乃靈寳之方也禹將仙化封之名山石函之中乃今赤雀)
(銜之殆天授也)執南史授梁園(上詳策一園謝惠連雪賦梁王遊兔密雪下乃授)
(簡於司馬大夫曰抽子秘思爲寡人賦之)捧白簡持霜簡(晉傅休奕每有奏劾或直)
(日暮捧白簡坐以待旦奏唐李嶠疏御史出持霜簡入天闕)獨不探簡非逐折
簡(後漢書鄧禹西征到栒邑赤眉大衆且至衆人多憚爲後拒禹書諸將名于行簡署其前後亂著筒中令)
(各探之張宗獨不肯探曰死生有命肯辭難就易乎不魏略王凌謂太傅司馬懿曰卿直以折簡召我我當)
(至邪而引軍來乎太傅曰以卿非肯逐折簡者也又山堂肆考折簡猶言半簡也)肄簡操
觚(内則朝夕學幼儀請肄簡諒注曰簡書篇諒信實皆請於外傅而肄習之詩話韓愈皇甫湜過李賀家)
(賀欣然操觚染翰作高軒過歌注曰觚簡也古人用以代紙又陸機文賦注觚木之方者)脫簡
斷簡(漢書劉歆移書太常博士有曰孝成皇帝閔學殘文缺乃陳發秘藏以考學官所傳經或脫簡傳或)
(問編韻下見五車瑞)
簡二
原畏此簡書(詩)靑簡編以縹絲(劉向别錄孫子書以殺靑簡編以縹絲繩)
折竹爲簡(王子年拾遺記張儀蘇秦二人同志好學折竹爲簡)簡紙經傳(後漢)
(書元帝令賈逵自選公羊嚴顔諸生高才者二十人教以左氏與簡紙經傳各一通案嚴彭祖顔安樂俱受公)
(羊春秋故公羊有嚴顔之學)豈汙簡札(又范滂爲太尉奏刺史二千石權豪之黨二十餘人)
(尚書責滂所劾猥多疑有私故滂對曰臣之所舉非叨穢姦暴深爲民害豈以汙簡札哉)靑竹去
書蟲(穆天子傳蠹書于羽陵注曰謂暴書中蠧蟲因曰蠧書也郭璞云靑竹爲簡以去書蟲)嵩
山得簡束晳辨策文(詳博學二)增手自折簡(楊升菴外集謝朓覽孔闓)
(表手自折簡寫之謂擘牋也)汗靑(元楊載蠧簡詩往古韋編在何年始汗靑蠧蟲深卜宅科斗少)
(成形泯滅阽秦火搜羅出漢廷斯文天未喪不敢望全經)簡板(升菴外集古人與朋儕往來以漆板)
(代書帖又苦其露泄遂作二板相合故曰簡板)
牘一(牒附)
原三千牘尺一牘(史記東方朔初入長安至公車上書凡用三千奏牘公車令兩人共)
(持舉其書僅能勝之人主從上方讀之二月乃盡于又匈奴傳文帝遺單于書牘以尺一寸中行說令單遺)
(漢書以尺二寸牘及印封皆令廣大而長)執以爲睦藏以爲榮(釋名牘睦也手)
(執之以進見所以爲恭睦也之漢書陳遵性善書與人尺牘主皆藏以爲榮)增訓戒二子
應對百函(韓詩外傳趙簡子長子名伯魯幼子名無恤簡子自爲二牘書訓戒之辭與二子三)
(年問之伯魯忘其牘無恤出其書于左袂乃黜伯魯而嘉無恤南史劉穆之善尺牘自旦至日中得百函而)
(應對不廢)削牘爲疏見牘有書(上見漢書原涉傳田東觀漢記時天下墾多)
(不實詔檢覆覈帝見陳留吏牘上有書視之云潁川弘農可問河南南陽不可問上怒時東海公年十二在幄)
(後言曰河南帝城多近臣南陽帝鄉多近親田宅踰制不可爲准故耳)裂牘劃牘(宋史)
(趙普嘗奏薦某人爲某官太祖不用凡三奏太祖怒碎裂奏牘擲地普顔色不變跪而拾之以歸他日補綴舊)
(紙復奏如初太祖乃悟卒用其人事又陳亮飲醉戲爲大言言涉犯上一士欲中亮以其首刑部誣服爲不)
(軌孝宗廉知其事及奏入取旨帝曰秀才醉後狂言劃其牘于地亮遂得免)截蒲爲牒
如葉在枝(上詳寫書牒文心雕龍牒者葉也如葉在枝也短簡爲議事未定故短簡諮謀牒之尤)
(密謂之籖)封太山屬帝籍(史記封禪書天子令侍中儒者皮弁薦紳射牛行事封太)
(山下東方如郊祀太一之禮封廣丈二尺高九尺其下則有五牒書書秘方以智通雅今惟皇帝屬籍曰玉)
(牒仍唐宋舊名)名耀玉牒懷出竹牒(上詳策二二下詳博學)破賊
限牒有嫗取牒(唐李回傳武宗伐劉稹回督戰責王宰石雄破賊限牒期六旬取潞未及)
(期二日賊平射劉仁軌傳仁軌與戴至德俱爲僕射仁軌稱解事僕有嫗詣省戴至德收牒嫗復取牒曰以)
(公爲解事僕射乃非是)
牘二(牒附)
增不離竿牘(莊子小夫之知不離苞苴竿牘形累不知太初注以竹簡相問訊也)刻方
言(西京雜記揚雄好事嘗懷鉛提槧從計吏訪四方異語即以鉛擿刻之於槧作方言按鉛靑金錫𩔖槧削)
(版牘也斷木爲之見山堂肆考)寢牘(曹植論詳筆三)原受牒而退(左傳趙簡子令)
(諸侯之大夫輸王粟宋樂大心曰我於周爲客晉士伯曰自踐土以來每約同恤王室子焉得避之右師乃受)
(牒而退)增隨牒遠方(匡衡傳衡材智有餘經學絶倫但以無階朝廷故隨牒在遠方言隨)
(選補常牒也)推白牒於地(梁書蔡撙奏用王筠爲殿中郎武帝嫌不取參掌通署推白牒)
(于地撙拾牒起曰臣謂舉爾所知無煩參掌署名因直出帝始悔之)事在牒(又張率武帝問奏事)
(但云事在牒)下之達上(唐志下之達上有六一曰牒)封祀有文(宋文鑑大)
(中祥符元年有封祀玉牒文)
札一
原給札爲上林賦遺札爲封禪事(漢書司馬相如傳上讀子虚賦善之)
(召相如相如曰是諸侯之事未足觀請爲天子遊獵賦上令尚書給筆札乃爲上林賦又相如未死時爲一)
(卷書曰有使來求書奏之其遺札言封禪事)左慈化札張惲取札(抱朴子魏)
(武帝以左慈爲妖妄欲殺之使軍人收之慈故欲見而不去乃置之獄而獄中有七慈形狀如一不知何者爲)
(眞以白武帝帝命盡殺之須臾七慈盡化爲札而慈竟出走赴羊羣晉陽秋梁國張惲爲郡吏入值太守圍)
(碁投札于地惲曰知府君患風取以支戸太守輟碁令坐)增編如櫛變爲金(釋名)
(札櫛也編之如櫛齒相比也賜漢武故事上葬後有一人騎馬異于常馬持一尺札將作大匠丞文曰汝績)
(克成賜汝金十斤因忽不見札變爲金秤之重十斤)爲良田遺遠方(以紙札爲良田)
(詳筆三置古詩客從遠方來遺我一書札書懷袖中三歲字不滅)獻札書披簜櫛
(漢武帝紀公孫卿有札書曰黃帝得寳鼎因嬖人奏之上大悅召問卿對曰受此書于申公升菴外集郭知)
(元韻序曰銀鈎乍閱晉豕成群盪櫛行披魯魚盈貫盪知周禮簜櫛之簜謂竹也櫛與札同相比如節也宋羅)
(愿謝表曰使連數道適當簜節之前節與札字亦通用)承睿札降瑶札(席豫詩朝)
(榮承睿札野餞轉行旌玉宇文融詩飛文瑶札降賜酒杯傳)
札二
原谷永便筆札(漢書谷永字子雲便筆札故時人云子雲之筆札樓君卿之唇舌)增
十行細札(升菴外集光武十行細札)書札爲符(後漢書樊崇等西攻更始無稱號欲)
(立帝求軍中景王後者惟盆子與茂及前西安侯爲最崇等議曰聞古天子將兵稱上將軍乃書札爲符曰上)
(將軍又以兩空札置笥中遂于鄭北壇設場祠列盆子三人居中立以年次探札盆子最幼後探得符諸將乃)
(皆稱臣)給蘭臺(賈逵詳筆三)每書輙焚(五車韻瑞師宜官善隷書然每書輙)
(焚其札梁鵠乃益爲板飲之酒候醉而竊其板卒以工書)以筆札見知(任昉王文憲集序昉)
(嘗以筆札見知思以薄技效德是用綴緝遺文永貽世範)搦札(王僧孺序搦札含毫必引靡麗又庾)
(肩吾詩搦札愧才輕)徒喪紙札(孔帖吳筠云深於道者無如老子五千文其餘徒喪紙札耳)
朱書御札(五代史唐莊宗時小吏段回曰臣嘗見前朝故事國有大事則天子以朱書御札問)
(宰相)賜手札(宋史張浚薦胡安國可大用除給事中賜其子起居郎寅手札令以上意催促)
刺一
原王朗修刺禰衡懷刺(後漢書邊讓字文禮大將軍何進徵召旣到署令史進以)
(禮見之府掾孔融王朗並修刺候焉平禰衡别傳衡少有才辯而氣高剛傲好矯時慢物興中避難荆州建)
(安中遊許下始達潁川乃陰懷一刺旣而無所之適至于刺字漫滅)載刺盈車積刺
盈案(郭泰别傳泰名顯士爭歸之載刺常盈車禮長沙耆舊傳夏侯叔仁治臨湘丁母憂居喪過同郡)
(徐元休弱冠知名聞而弔焉旬日積刺盈案)增畫姓氏通爵里(釋名畫姓氏于)
(奏上曰畫刺作再拜起居字通魏名臣奏議黃門侍郎荀俁奏曰今吏初除有三爵里刺條疏行狀)
一束刺三百刺(南史何思澄重交結終日造謁每宿作名刺一束曉便命駕朝賢悉與狎)
(處即命食晚還家賫刺必盡墨盧杞提綾紋刺三百爲名利奴詳三)遍談百刺昔
負一刺(太平御覽夏侯榮幼聰明經目輙識魏文帝請焉賓客百餘人人奏一刺書其鄉里姓名所謂)
(爵里刺也示之一過遍談不謬一人寧吳錄孟宗爲豫章太守謂倉掾曰君昔負太守一刺識之否掾曰不)
(識宗曰吾昔家貧親老爲官賃運以刺詣君感見發遣何乃久屈邪)
刺二
增驚而失謁(升菴外集漢謁者袁盎傳上謁注若今通名也史記婁敬欲見漢王或使之易服敬)
(曰敬本衣帛則衣帛見敬本衣旃則衣旃見今舍旃褐假鮮華是矯常也不敢將命者驚而失謁謂失其通名)
(之刺也)覆刺具書(太平御覽高彪嘗詣馬融辭不見彪覆刺具書曰昔周公父文王兄武王)
(九命作相以尹華夏猶握沐吐餐以接白屋之士天下歸德歷載邈矣今君不能相見宜哉融省大愧遣人辭)
(謝追請徑去不還)還勿復通(雞跖集北齊李元忠神武東出元忠乘露車載素箏濁酒奉迎)
(神武未即見之元忠下車獨酌擘脯食之謂門者曰本言公招賢俊今國士到門不能吐哺輟洗其人可知還)
(吾刺勿復通門者以告神武遽見之因進縱横之說)銅人通刺(幽明錄一士人姓王坐齋中有)
(一人通刺詣之題刺云舒甄仲旣去疑非人尋刺曰是予舍西土瓦中人令掘果于瓦器中得一銅人長尺餘)
劵契一
原造書契經邦治(司馬貞三皇本紀太皥庖羲氏造書契以代結繩之政周禮小宰)
(以官府之八成經邦治六曰聽取予以書契注曰書契出予受入之凡要凡簿書之最目獄訟之要辭皆曰契)
(春秋傳曰王叔氏不能舉其契)傅别質劑(周禮小宰以官府之八成經邦治四曰聽稱責)
(以傳别七曰聽賣買以質劑注曰稱責謂貸予傳别謂劵書聽訟責者以劵書決之傅傅著于文書别别爲兩)
(兩家各得一也又曰傅别謂爲大字書於一札中字别之質劑謂兩書一札同而别之長曰質短曰劑傅别質)
(劑皆今之券書也事異異其名耳)質人判書(周禮質人凡買償者質劑焉大市以質小)
(市以劑掌稽市之書契同其度量壹其淳制注償賣也大市人民牛馬之屬用長劵小市兵器珍異之屬用短)
(劵稽猶考也治也書契取予市物之劵也白帖判書舉債之劵契)左契右契(老子聖人)
(執左契注左契心也左者不用之地以喻無爲又曰左陽也心藏陽也禮曰獻粟者執右契)生訟
止訟(白帖訟之所生由契之不明也周禮以質劑結信而止訟)獻田宅由
質要(白帖獻田宅者操書致契傳曰必由質要由用也質要劵也)燒劵市義折
劵棄責(戰國策孟嘗君問門下諸客誰能收責于薛馮驩曰能於是約車治&KR0724;載劵契而行辭曰責畢)
(收以何市而反孟嘗君曰視吾家所寡有者驅而之薛使吏召諸民當償者悉來合劵劵徧合矯命以責賜諸)
(民因燒其劵見孟嘗君曰君家所寡有者義耳竊以爲君市義漢書高祖微時好酒及色常從王媼武負貰)
(酒時飲醉卧武負王媼見其上常有怪每留飲酒售數倍歲竟兩家常折劵棄責)焚削書劵
燔燒劵書(東觀漢記樊重年八十餘終其所假貸人間數百萬遺令焚削書券聞者皆慙爭往)
(償之諸子竟不肯受燔宋書王弘父珣頗好積聚財物布在民間珣薨弘悉燒劵書一不收責餘舊業悉以)
(委付諸弟)崑崙鐵劵武陵銅劵(河圖括地象崑崙山出鐡劵晉書天門武陵)
(谿蠻並反應詹討降之時政令不一諸蠻怨望並謀背叛詹召蠻酋破銅劵與盟由是懷詹數郡無虞)
賜鐵劵世傳依鐵劵請降(三國典略梁任世爲豪族仕于江左志在立功來歸)
(太祖太祖嘉其遠來待以優禮後除并州刺史封樂安公賜以鐵劵聽世傳襲晉雜事元康中氐酋羌虜等)
(上書求依漢魏鐵劵請降也)與匈奴作鐵劵與氐羌破銅劵(三輔)
(故事婁敬爲高車使者持節至匈奴與其分地界作丹書鐵劵曰自海以南冠蓋之士處焉自海以北控弦之)
(士處焉羌晉中興書愍帝在關中與氐破銅劵誓不相侵)增旌功恕罪(漢書本紀)
(高帝與功臣剖符作誓丹書鐵劵金匱石室藏之宗廟五代史朱友謙降莊宗拜尚書令賜鐵劵恕死罪)
治藏稽市(周禮宰夫掌百官府之徵令辨其八職五曰府掌官契以治藏注曰藏文書及)
(器物人下詳質注)得劵數齒錫劵若金(韻府劵契也謂以木牘爲要約之書)
(以刀刻之屈曲犬牙韓子曰宋人得遺劵而數其齒金陸䞇撰賜黃姓纛官鐵劵文稽諸令典錫以劵誓若)
(之堅永代無變子孫繼襲作我藩臣)君焚臣劵父焚子劵(五代史常思廣順初)
(徙鎮歸德居三年來朝又徙平盧思因啓曰臣居宋州民負臣絲息十萬兩願以劵上進太祖頷之即焚其劵)
(詔宋州悉蠲除之之宋顧覬之傳覬之子綽財甚豐鄉里多負債覬誘出文劵一大厨悉焚之)焚
劵歸婢裂劵縱奴(孔帖羅讓或以婢遺讓問所從荅曰女兄九人皆爲官所賣留者獨)
(老母耳讓慘然爲焚劵召母歸之餘元史至元初趙一已德爲鄭留守阿爾斯蘭家奴三十年故鄉萬里父母)
(老拜請歸省阿爾斯蘭感動許之歸期一歲而返阿爾斯蘭歎曰彼賤隷乃能是吾可不成其孝乎即裂劵縱爲良)
出劵貸直焚劵同居(孔帖盧羣遷鄭滑行軍司馬姚南仲入朝即以羣代節度)
(嘗客於鄭質良田以耕至是則出劵貸直以田歸其人元史至治初眞定朱顯自至元間其祖父已分財至)
(顯謂弟耀曰父子兄弟本同一氣可異處乎乃會拜祖墓下取分劵焚之復與同居)燔粟契
焚墨劵(隋史李士謙出粟萬斛貸鄉人屬年糓不登士謙對債家燔契明年來償不受下詳墨三)
持左劵操右劵(蘇軾三槐堂銘序晉公修德于身責報于天取必于數十年之後如)
(持左劵交手相付吾是以知天之果可必也虞卿傳卿操其兩權事成操右劵以責)一方鐵
半邊瓦(上見高啓鐵劵歌歌下見湯胤勣鐵劵)市馬參鈔(宋史宦者傳李)
(繼和沙苑關馬詔秦州置場以劵市之繼和不數月得馬千數而人不擾元史至元中盧世榮言鈔法虛弊)
(今莫若依漢唐故事括銅鑄至元錢及製綾劵與鈔參行世祖曰當速行之)
劵契二
原相保(周禮立劵爲保使之相保)有德司契(老子)折劵契節(愼子曰折)
(劵契節賢不肖由之物以此得而不託於信也)增所以爲信(荀子曰别劵契者所以爲信也)
愧爭者(淮南子曰子罕不利寳玉而爭劵契者愧矣)原不以利累子孫
(北堂書鈔邵君仲臨終求貸人錢物書劵焚之曰吾不能以德殺子孫不欲復以賄利累之)奠債
徵辭利有爭端信爲言要約言要辭作法
示信(俾人不爭帖以上並白)增賜金劵(孔帖范君璋奔突厥陷馬邑其部皆中國人多)
(叛去君璋窮乃降自謂璋虜贖罪高祖遣雁門人元普賜金劵)質浮僞(韓文書契以質浮僞)
給使臣(五代史任圜傳故事使臣出四方皆自戸部給劵安重誨請自内出任圜爭之不能得又靑箱)
(雜錄唐以前館驛并給傳往來開元中始給紙劵)世爲明劵(元史至順初文宗以伯顔功大)
(不有異數不足以報稱特賜黃金雙龍符鐫文曰廣忠宣義正節振武佐運功臣組以寶帶世爲明劵)
劵契三
增詩明高啓唐昭宗賜錢武肅王鐵劵歌羅平惡鳥啼
初起犀弩三千射潮水歸來老父拜旌旗釃酒椎牛宴
鄉里輕裘駿馬驕春風錦袍玉帶眞英雄詔書特賜誓
終始黃金鏤字旌殊功虎符龍節彤弓矢後嗣猶令赦
三死盡言恩寵冠當時天府丹書未踰此摩娑舊物四
百年古色滿面凝蒼煙天祐宰相署名在尋文再讀心
茫然古來保族須忠節受此幾人還覆滅王家勲業至
今傳不在區區一方鐵林弼題錢氏鐵劵卷詩剛風
吹地九土裂仙李根拔孫枝折白馬不飲濁河血羅平
妖鳥啼未歇斗牛萬丈騰紫光炯炯餘彩輝太陽錦湖
泚筆寫露布石室剖劵分天章金爲臣心鐵臣節臣身
吳越心魏闕共悲羣盗竊神器猶喜諸孫存故物湯
胤勣鐵劵歌羅平逆鳥窺唐鹿太宗泉下英靈哭錦樹
將軍握槊來妖氛一掃乾綱肅半邊古瓦黃金鏤翰苑
文章鋪錦繡宰臣擎出鳳凰城兒孫永世承天祐
增文唐樂明龜撰賜陳敬瑄鐵劵文烹巨鼇者鼎大于
滄海斬長鯨者劒倚於靑天旣立異勲勉膺殊寵李晟
免其十死子儀成其九功鏤以金鏞賜其鐵契後來繼
者豈在他人歲寒知松柏之心國難見忠貞之節自居
環衛出擁旌幢論淸政而水鏡無光吐赤誠而朝霞失
色手持玉節身鎮錦城扶乾綱則萬國安心組坤維則
百蠻遶指朕以稅駕褒斜省方卭蜀匍匐而來迎鳳輦
驅馳而速建龍宫戮阡能疾如剪草除秀昇易若焚巢
海東獻款雲南披誠致朕身安由卿忠藎今賜卿鐵劵
赦其十死望太山而立誓指黃河以爲盟山無盡時河
無竭日君君臣臣父父子子永遠貴昌並皆如此
封泥
增黃芝泥(春秋運斗樞舜東廵狩至于河黃龍五采負圖出置舜前黃芝爲泥封兩端)原
如黃珠(春秋說題辭龍圖赤玉匣封泥如黃珠)增金壺封以靑泥(詳墨二)
蘭金泥(拾遺記元封元年浮忻國貢蘭金之泥此金出湯泉盛夏之時水常沸湧有若湯火飛鳥)
(不能過國人常見水邊有人冶此金爲器金狀混混若泥如紫磨之色百鍊其色變白有光如銀即銀燭是也)
(嘗以此泥封諸函匣及諸宫門鬼魅不敢干當漢世上將出征及使絶域多以此泥爲璽封衛靑張騫蘇武傅)
(介子之使皆受金泥之璽封也武帝後此泥乃絶焉)受璽封(詳上注)原武都紫
泥(西京雜記漢以武都紫泥爲璽室加綈其上)金泥(續漢書光武封禪乃求元封封禪事有司)
(奏用玉牒玉檢水銀和金爲泥)石泥(應劭漢官儀建武三十二年封太山玉牒石檢金繩石泥)
黎陽靑泥(東都記鄧訓好用黎陽青泥封書後遷烏桓校尉吏載靑泥至上谷遺訓其得人心如此)
增降天書(李白詩雲卧留丹壑天書降紫泥)
御定淵鑑𩔖函卷二百五
