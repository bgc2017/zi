欽定四庫全書
御定淵鑑𩔖函卷三十六
地部十四(海)(河)
海一
原釋名云海晦也主引穢濁其水黑而晦博物志云
天地四方皆海水相通地在其中蓋無幾也七戎六蠻
九夷八狄形𩔖不同總而言之謂之四海言皆近於海
也四海之外皆復有海云案東海之别有渤澥故東海
共稱渤海又通謂之滄海又曰滄海之中有蓬萊方
丈瀛洲三神山金銀為宫闕仙人所集列子曰渤海
之東有大壑名曰歸墟(莊子所謂尾閭)其中有岱輿員嶠方壺
瀛洲蓬萊五山十洲記曰東海之别又有溟海員海
(蓬萊山周圍五千里山外有圓海繞其山海水色正黑色謂之溟海按莊子有北溟則四海皆稱溟也)
山海經有岐海幼海少海(甌閩皆在岐海中)案南海大海之别
有漲海(謝承後漢書曰交趾七郡貢獻皆從漲海出入又外國雜傳云大秦西南漲海中可七八百里)
(到珊瑚洲洲底大盤石珊瑚生其上人以鐵網取之)案西海大海之東小水名海
者則有蒲昌海蒲𩔖海青海鹿渾海潭彌海陽池海(漢書)
(曰蒲昌海一名鹽澤廣袤三百里其水渟居冬夏不減皆潜行地下南出積石又郭義恭廣志云蒲𩔖海在西)
(域東北竇固擊伊吾戰於蒲𩔖海十三州記曰允吾縣西有卑禾荒海代謂之青海後魏書曰太祖西征次陸)
(渾海郭義恭廣志云羌中之西有潭彌海陽池海)案北海大海之别有瀚海瀚
海之南小水名海者則有渤鞮海伊連海私渠海(後漢書竇)
(憲伐匃奴至渤鞮海郭義恭廣志云匃奴中北有伊連海後漢梁諷說北單于單于喜即將人衆與諷俱還到)
(私渠海)凡四海通謂之禆海禆海外復有大瀛海環之(鄒子)
(曰所謂中國者天下八十一分之一耳中國名曰赤縣神州内自有九州禹之九州是也不得為州數中國外如赤)
(縣神州者九乃所謂九州也有禆海環之如一區中者乃為一州如此者九都有大瀛海環其外此謂八極而)
(天地際焉)海神曰海若海一云朝夕池(潮有朝夕之期故名)一云天池
亦云大壑巨壑(出莊子及風俗通)海中山曰島海中洲曰嶼(東方)
(朔十洲記曰有祖洲瀛洲玄洲炎洲長洲元洲鳳麟洲聚窟洲流洲生洲其生洲祖洲瀛洲在東海炎洲長洲)
(在南海鳳麟洲聚窟洲皆在西海玄洲元洲在北海已上凢十洲也)尚書曰江漢朝宗
于海(注云宗尊也有似于朝)論語曰道不行乘桴浮於海從我
者其由與老子曰江海所以能為百谷王者以其善
下故能為百谷王山海經曰無臯之山南望幼海
又曰發鳩之山有鳥名曰精衛是炎帝之女往遊於東
海溺而不返是故精衛常取西山之木石以填東海
又曰大荒中有山名曰天臺海水所入焉增公羊僖
三十一年三望者何望祭也祭泰山河海也河海潤千
里注能通氣致雨潤澤及於千里春秋感神符曰后
妃恣則澤為海春秋考異郵曰黃星騁海水躍宋均
曰黃星土精也土安静躍則失常易林曰海為水宗
聰眀且聖百流歸德無有畔逆易林遯之否曰海老
水乾魚鼈蕭索高落無間獨有沙石史記曰天不足
西北星辰西北移地不足東南以海為池原莊子曰
南海之帝為儵北海之帝為忽中央之帝為渾沌儵與
忽時相與遇於渾沌之地渾沌待之甚厚儵與忽謀報
渾沌之德曰人皆有七竅以視聽食息此獨無有常試
鑿一竅七日而渾沌死又曰窮髮之北有溟海者天
池也有魚名曰鯤化而為鳥名曰鵬又曰東海之鼈
謂塪井之鼃曰夫海千里之遠不足以舉其大千仞之
高不足以極其深禹之時十年九潦而水弗加溢湯之
時八年七旱而涯不減損夫不為頃久推移不以多少
進退者此亦東海之大樂也又曰海水三歲一周流
波相薄故地動淮南子曰海不譲積水以成其大
增又曰賁星墜而渤海決賁客星也文子曰積石成
山積水成海不積而能成者未之有也說文曰海天
池以納百川者也蜀都賦曰天以日月為綱地以四
海為紀法苑曰大海為八維之浸日月為四方之燭
抱朴子曰大厦既燔而運水於滄海此無及也列
子曰渤海之東不知幾億萬里有大壑焉實為無底之
谷其下無底名曰歸墟八紘九野之水天漢之流莫不
注之而無增無減焉原元中記曰天下之強者東海
之惡燋焉水灌而不已惡燋者山名也在東海南方三
萬里海水灌之而即消增莊子疏云沃焦在碧海之
東一石方圓四萬里厚四萬里海水注者無不焦盡故
名沃焦山海經曰堯時十日並出堯使羿射九日落
為沃焦原十洲記曰扶桑在碧海之卯地一面萬里
太帝之宫太真東皇君所治處增地志曰昌國縣海
中有砥柱屹立中流望之如人拱立水滙於此旋涌若
沸舟行必投以物殺其勢而後過風雨將作有聲如雷
彛堅志曰寧海縣東海中有尾閭與海門馬筯相直
自高山望之其水湍急䧟為大渦者十餘舟檝不可近
舊傳東海泄水處幽眀錄曰海中有金臺山高百丈
結搆巧麗窮盡神工大志經曰大意初入海中至白
銀城次至黃金城次至水精城次至琉璃城龍王各與
眀月珠又曰海有三德一曰深廣無邊二曰清淨不
受雜穢三曰藏積無量珍寳菩薩之德義同海也海
志曰海有五德一澄淨不受屍二多出妙寳三大龍㴻
雨沛如車輪受而不溢四風月不能竭五淵深不測
五分律曰海有八未曾有大海漸深潮不過限不宿死
屍百川來會無復異稱萬流悉歸而無增減出珍珠等
寳大身衆生皆住其中同一鹹味是為八養生雜書
曰東海神名阿眀南海祝融西海巨乘北海禺疆龍
魚河圖曰東海君姓馮名修夫人姓朱名隐娥南海君
姓祝名赤夫人姓翳名逸寥西海君姓勾太名丘夫人
姓靈名素簡北海君姓是名禹張里夫人姓結名連翹
李吉甫云河北得水便名為河塞北得水便名為海
海賦云海童邀路馬銜當蹊杜陽編曰南昌國有
紫海水色如爛椹可以染衣其魚龍龜鼈砂石草木無
不紫色錄異記曰海龍王宅在蘇州東入海五六日
程小島之前闊百餘里四面海水粘濁此水清無風而
浪高數丈舟船不敢輙近夜中遠望見此水上紅光如
日方百餘里上與天連船人相傳龍王宫在其下矣
筆談曰漢書云海旁有蜃氣為樓臺登州海中時有雲
氣如宫室臺觀人物車馬歴歴可見謂之海市
海二
原韓詩外傳曰成王時有越裳氏重三譯而朝曰吾受
命國之黃髮曰久矣天之不迅風雨海之不波溢也三
年於兹矣意者中國有聖人乎盍往朝之增說苑曰
齊景公遊海上而樂之六月不歸告左右曰敢有先言
歸者死顔蠋進曰君樂治海不樂治國彼若有治國者
君安得樂此海乎遂歸中道聞國人謀將不納之伏
琛齊地記曰秦始皇造觀日橋欲渡海或曰非人所建
海神為之驅石竪柱始皇感其惠乃通敬於神求與相
見神曰我形醜約莫圖我形當與帝會始皇乃從石橋
入海四十里與神相見左右有巧者潜以足畫神形神
怒曰帝負約可速去始皇轉馬前脚纔立後脚隨崩僅
得登岸今成陽山東入海道水有竪石往往相望似橋
石之状又有柱石二乍有乍沒始皇標記也史記曰
始皇夢與海神戰如人状問占夢博士曰水神不可見
以大魚蛟龍為候乃令入海者齎捕魚具而自以連弩
候大魚出射之自琅邪北至榮成山弗見至之罘見巨
魚射殺一魚原漢書曰漢使驃騎將軍霍去病北伐
單于至瀚海而還謝承後漢書曰汝南陳茂嘗為交
趾别駕刺史周敞涉海遇風船欲覆沒茂拔劍呵罵水
神風即止息博物志曰舊說天河與海通近世有居
海渚者年年八月有浮槎來過甚大往返不失期此人
乃多齎糧乘槎去忽忽不覺晝夜奄至一處有城郭屋
舍望室中多見織婦見一丈夫牽牛渚次飲之此人問
此為何處答曰問嚴君平此人還問君平君平曰某年
某月有客星犯牛斗即此人乎周景式孝子傳曰管
寧避地遼東經海遇風船人危懼皆叩頭悔過寧思諐
念向曾如厠不冠即便稽首風亦尋静增晉書曰李
涓遼東人祖敏漢河内太守去還鄊遼東太守公孫度
欲強用之敏乘舟浮海莫知所終異苑曰晉惠帝時
人有得一鳥毛長三丈以示張華華惨然歎曰所謂海
鳬毛也此毛出則天下土崩矣果如其言益都耆舊
傳曰張霸永元中為會稽太守入海捕賊遭疾風晦冥
波水湧起士卒驚白霸霸曰無得恐太守奉法追賊風
必不為害湏臾風静波止晉書曰鮑靚為南海太守
嘗行部入海遇風飢甚取白石煑食之以濟原王隠
晉書曰慕容皝上言曰臣躬征平郭遠假陛下之威將
士竭命精誠感靈海為結水凌行海中三百餘里臣自
立國及問諸故老初無海水冰凍之歲神仙傳曰麻
姑謂王方平曰自接待以來見東海三為桑田向到蓬
萊水乃淺於往者略半也豈復為陵陸乎方平曰東海
行復揚塵耳增世說曰謝安盤桓東山時與孫興公
諸人汎海戲風起浪湧孫王諸人色並遽便唱使還太
傳神情方王吟嘯不言舟人以公貎閑意說猶去不止
既風轉急浪猛諸人皆喧動不坐公徐云如此將無歸
酉陽雜爼曰諮議朱景元見鮑容說陳司徒在揚州
時東市塔影忽倒老人言海影翻則如此世說曰荀
中郎羡在京口登北固望海云雖未覩三山便自使人
有凌雲意若秦漢之君必當褰裳濡足齊書曰張融
作海賦文詞詭激以示鎮軍將軍徐凱之凱之曰此賦
實超木賦但恨不道鹽耳融即求筆注曰漉沙構白熬
波出素積雪中春飛霜暑路談藪曰梁汝南周捨少
好學有才辯顧諧被使高麗以海路艱難問於捨捨曰
晝則揆日而行夜則考星而泊海大便是安流從風不
足為遠又曰裴粲為膠州刺史屬時亢旱士民勸令
禱於海粲憚違衆心乃為祈請舉杯而言曰五嶽視三
公四瀆視諸侯安有方伯而致禮海神也卒不肯拜
通典曰天寶十載正月以東海為廣德王南海為廣利
王西海為廣潤王北海為廣澤王分命卿監詣嶽瀆及
山取三月十七日一時備禮兼册祭談賓藪曰歸崇
敬充新羅册立使至海中流濤波迅急舟船壊漏衆咸
驚駭舟人請以小舟載崇敬曰舟人凡數十百我何忍
獨濟哉少選風息北夢瑣言曰交趾以北距南海有
水路多覆巨舟高駢往視之乃有横石隐隐然在水中
因奏開鑿以通南海之利其表略云人操利楫石限横
津纔登一去之舟便作九泉之計時有詔聽之乃召工
者竟削其石民至今賴之或云駢以術假雷電開之
金溪閒談曰福建道以海口黃碕岸横石巉峭常為舟
楫之患閩王王審知思欲制置憚於力役乾寧中因夢
金甲神自稱吴安王許助開鑿及覺命判官劉山甫躬
往致祭三奠纔畢海内靈怪俱見山甫因憑高觀之風
雷暴興見一物非魚非龍黃鬛赤身可長千百丈奮躍
攻擊凡三日風雷止霽已别開一港甚便行旅當時錄
奏賜號甘棠港亦號此地為天威路春眀退朝錄曰
歐陽少師言為河北都轉運使冬月按部至滄景間於
野亭夜半聞車旂兵馬之聲幾達旦不絶問宿彼處人
云此海神移徙五七年間一有之續墨客揮犀曰李
仲游承議知同安縣日有人泛海舟交易外國經歲始
還云為大風飄至一島嶼時月正眀見十數人自海連
臂而出登嶼笑語語不可觧體貌與人無異但裸形耳
舟人鳴鑼鼓以駭之復連臂大笑入海而去近嶼人云
此名海人室在嶼下孫公談圃曰宋楊康國錢勰使
高麗豐稷為楊掌牋表言東海洋龍宫之寳藏所也氣
如厚霧雖無風亦有巨浪使人卧木匣中雖蕩而身不
摇食物盡吐唯飲少漿聞見前錄曰康節先生見一
道人言嘗泛海遇舶風泊岸與數人下採薪有巨人數
十長丈餘相呼之聲如禽獸盡捉以去用竿竹魚貫之
食薦酒道人者偶在其竹末醉睡走登船得脱因解衣
出其所穿跡在脇下癸辛雜志曰凡海舟必用大板
護其外不然則船身必為海蛆所蝕又曰南海諸國
有泥油淺番船相遇海中戰則用四人立於柁斗上以
泥油著小瓶中㯽榔皮塞其口燃火於㯽榔皮上自高
投之泥油著板令人即仆以水沃之愈熾所制者乾泥
與竈灰耳今官兵船不能近淺番者正畏此物也
海三
原委輸朝宗(上見木元虚海賦下詳前)委水積流(禮記曰三王之)
(祭川也皆先河而後海或源也或委也此之謂務本又曰洗之在阼其水在洗東祖天地之左海也鄭玄注曰)
(海水之所委也積孫卿子曰不積跬步無以至千里不小流無以成江海)叢桂扶桑
(上見王粲遊海賦餘東方朔十洲記曰扶桑在碧海中樹長數千丈一千圍兩幹同根更相依倚是以名扶)
(桑)地脉天池(關令内傳曰天有五億五萬五千五百五十里地亦如之各以四海為脉)
(詳下前)通天動地(並詳前)滄嶼碧津(沈懷遠南越志曰海安縣)
(南有小水南注乎海極目滄嶼眇望溟波流十洲記曰處元風於西北坐王母於神鄉昆吾錯於澤扶桑鎮)
(於碧津離合水精而光獸於炎野坎總衆隂是以仙都宅於海島)金宫玉闕(上詳前)
(崔琰遂初賦曰蓬萊蔚其潜興瀛壺森以駢羅列金臺之&KR1132;嵼方玉闕之嵯峨)鯷壑鵬溟
(漢書曰會稽海外有東鯷壑分為二十餘國以歲時來獻見左思齊都賦曰其東則有滄溟鯷壑洪浩汗漫)
(莊子曰鵬將徙於南溟擊水三千里謝莊赤鸚鵡賦禎流隴域祥發鵬溟)窮髮聶耳(上詳)
(前東山海經曰聶耳國在無腸國兩手聶其耳懸居赤水中)無為善下(文子曰古之善)
(為君者法海以象其大注下以成其廣下詳前)負石乘桴(漢書曰鄒陽上書申屠狄)
(蹈雍之河徐衍負石入海不容於世義不苟取肱應劭風俗通曰姜肱字伯淮靈帝踐祚徵肱為太守告人)
(曰吾以虚獲實蘊籍聲價盛眀之際尚不委質今政在私門夫何為哉遂乘桴浮於海莫知其極時人以為非)
(凡)蜃樓鮫室(漢書曰海傍有蜃氣為樓臺下見海賦)蓬嶼桑田
(李顒凌仙賦曰瞻蓬萊之秀嶼冀東叟之可尋將乍至而反墜患巨浪之相臨下詳前)秦橋
漢柱(三齊記曰青城山秦始皇登此山築城造石橋入海三十里張勃吴錄曰象林海中有小洲生柔)
(金自北南行三十里有西屬國人自稱漢子孫有銅柱漢之疆場之表)水伯波臣(山海)
(經曰朝陽之谷神曰天吳是為水伯其為獸也十八尾八首人面八足也海賦曰天吳乍見而髣髴莊子曰)
(周顧視車轍有鮒魚焉曰我東海之波臣也君豈有斗升之水活我哉)蠡酌禽填(以蠡)
(酌海填精衛鳥海)魯蹈孟觀(魯仲連曰秦為帝連有蹈東海而死爾孟子曰觀於海)
(者難為水)鷺濤鰌穴(白鷺之濤下詳見濤)吞江納漢增紅
旗隂火(宋趙鼎謫朱崖自雷州浮海而南顧見洪濤間紅旗靡靡相逐而下疑為海寇或外國兵)
(甲呼問舟人舟人摇手令勿語恐怖之色可掬急八舟被髮持刀出篷背立割其舌出血滴水中戒使臣閉目)
(坐船内凡經兩時頃聞舟人相呼曰更生乃言曰朝來所見盖巨鰌也平生未嘗觀所謂紅旗者此耳海中)
(取魚蜃置隂處有光隂火潜然豈謂是乎)原千里潤百川同(公羊傳見前)
黃金闕紫石室(史記曰燕王使人至蓬萊方丈瀛洲此三神山在海中去人不遠有至者)
(望之如雲及到三山反在水下有仙人不死藥焉黃金白銀為宫闕東方朔十洲記曰滄海島中有紫石宫)
(室九老仙都)不死草返魂樹(東方朔十洲記曰祖州在東海中地方五百里上有)
(不死草生瓊田中草似菰苖長三尺許人已死者以草覆之皆活又曰聚窟洲在西海中有大樹與楓木相)
(似樹方花香聞數百里其名為返魂樹)增出雲雨受霧露廻地(由車)
浹天墟(隋楊師道望海詩洪波廻地軸而宋吴淑海賦浹天墟而浮析木薄碣石蕩之罘)
乘桴浮抱板泛(姜肱事妻隋封德彛之少也僕射楊素奇之以侄女常撫座曰封郎必)
(居此座後德彛討遼東舟沒衆謂必死素曰封郎當得僕射未必死求之封因抱一板泛海中力盡欲放忽憶)
(楊公言勉力持之胸前為板所摩肉破至骨衆救得免後官果至僕射)原傾瀉百川
廻洑萬里(劉楨魯都賦曰巨海分焉傾瀉百川汨左思吴都賦曰百川派别歸海而會潮波起廻)
(洑萬里)浮天之浪浴日之波增品物𩔖生流波
相薄(木玄虚海賦其為器也品物𩔖生何有何無動莊子曰海水三歲一周流波相薄即為之地)
樹疑楓木港號甘棠(上見十洲記下王審知事)齊景樂治盧
敖窮觀(上見前北淮南子曰盧敖遊於海經乎大隂)入海尋仙拔劍詈
水(秦始皇遣徐福及童男女三千人入海尋神仙不返唐開元中有人於海中見之下見前二謝承後漢)
(書)遇風思愆入海留語(上管寧事為唐譲皇帝穆宗親兄不太后所愛故)
(穆宗越次而立譲皇不肯臣穆宗遂造船入海不知其處臨入海時留語四句今刻在玉碑上云小山壓大山)
(大山全無氣羞見本邦人將身投外裔)煑石濟飢鑿石開道(鮑靚事見前)
(唐高駢事見前)翻岸倒雲積流䟽派(濱海之人遠望海水似高於地有如岸焉)
(盖水氣也故隋煬帝望海詩遠水翻如岸遥山倒似雲唐太宗望海詩積流横地紀䟽派引天潢)馬
銜當蹊精衛填石(見木玄虚海賦海童馬銜並海中神怪下詳見前)色如
爛椹氣如圓&KR0034;(上見前一杜陽編峥晉書東海氣如圓&KR0034;&KR0034;宏闊貌與嶸同今絹畫在)
(竹格曰&KR0034;又海船渡海湏當候氣見黃氣知有人煙國土見白氣知有山峯巖壑見黑氣則水也)
海四
原為紀(文選地以四海為紀)成深(海受霧露故能成其深)大盈(大盈若冲文子)
(曰大滿而小溢)重潤(家語海重潤太平之慶)處(左傳君處南海寡人處北海)涉
(涉海則有方丈蓬壺)滄溟渤澥滄波白波洪波犇
波增海澨(南史停輿海澨駐驆嵓址謂水邊土人所止者)海水羣飛(揚雄劇秦)
(美新)海乾(唐道士葉静能有白衣老父泣拜曰被胡僧來咒水海水十涸七八静能使朱衣人執黃)
(符往投之海水復舊老父乃龍也)濱海有魚鹽利(唐程日華假滄洲刺史朱滔王武俊)
(叛招日華皆不納攻之日華乘城自固参軍李宇謀曰今州十縣濱海有魚鹽利此軍本號横海將軍能絶易)
(定歸天子自為一州可亢盗喉襟)驚瀾(韓愈寄于頔書窺巨海之驚瀾莫不戰悼悸慄眩惑而自)
(失)為物最鉅(見後南海神廟碑)塵霾之雜不處(柳宗元東海序今夫)
(大海其東無東其西無西其北無北其南無南旦則浴日而西之夜則滔列星涵太隂揚隂火珠寳之光以眀)
(其塵霾之雜不處也必洎之西澨故其大也深也潔也光眀也無我若者)波伏不興(韓愈南海)
(廟詩)四海之水皆立(杜甫大禮賦九天之雲下垂四海之水皆立)熱海地
寒不凍(西域碎葉東)極雲海之微茫(李白惜餘春賦)大海盪汨
兮顛倒日月(柳宗元招海賈)頽風浩其四起(柳宗元佩韋賦)長風
扇海踴滄溟之波濤(李白鳴臯詩)浪打天門(李白横江詞)海
之歸水洪㳙必容(陸贄論諫)㳂河而下(韓文㳂河而下苟不止雖有遲疾必)
(至於海)斷港絶潢(道於楊墨老莊佛之學而欲之聖人之道猶航斷港絶潢以望至於海也)
海波不驚(文粹)沙門島(在登州府城西六十里海中凡海舟渡遼者必泊此以避)
(風宋時嘗流放罪人於此其鼉磯牽牛大竹小竹四島皆與此島相連屬紫翠巉絶出沒波濤中真神仙所宅)
(也上生白芝又多美石見蘇軾北海十二石記)海門島(在通州南四十里海中宋長編國中犯死)
(獲貸者多配隸於海門島有屯兵使者領護之)海運(張瑄朱清乘舟抄掠海上備知海道曲折尋就)
(招懷為防海義民元伯顔平宋時遣清等載宋庫藏諸物從海入京師授金符千戶二人遂言海道可通造船)
(六十艘運糧四萬六千餘石入京師)海市(登州府四面皆海春夏時遥見水面有城郭肆市人馬往)
(來若交易状土人謂之海市)海溢(海溢一曰海嘯)
海五
原詩宋謝靈運遊赤石進帆海詩曰首夏猶清和芳草
亦未歇水宿淹晨昏隂霞屢興沒周覽倦瀛壖况乃凌
窮髮川后時安流天吳静不發揚帆采石華挂席拾海
月溟漲無端倪虚舟有超越仲連輕齊組子牟眷魏闕
矜名道不足適已物可忽請附任公言終然謝天伐
又東山望海詩曰開春獻初歲白日出悠悠蕩志將愉
樂瞰海庶忘憂策馬度蘭臯緤控息椒邱採蕙遵大薄
搴若履長洲白華皜陽林紫虈華春流非徒不弭忘覽
物情彌遒萱蘇始無慰寂寞終可求齊謝朓望海詩
曰滄波不可望望極與天平往往孤山映處處春雲生
差池遠鴈沒䬃沓羣鳬驚齊祖孝徵望海詩曰登高
臨巨壑不知千萬里雲島相接連風潮無極已時看遠
鴻渡但見驚鷗起不假送將歸自然傷客子梁劉孝
標登郁洲山望海詩曰滄潦聯霄岫曾嶺鬱㠝崱下盤
鹽海底上轉靈烏翼滇㴐非可辯鴻溶信難測輕塵久
弭飛驚浪終不息雲錦曜石嶼羅綾文水色沈約秋
晨望海詩曰分空臨澥霧披遠望滄流八桂曖如畫三
桑渺若浮煙極希丹水月遠望青丘隋煬帝望海詩
曰碧海雖欣矚金臺空有聞遠水翻如岸遥山倒似雲
斷濤還共合連浪或時分馴鷗舊可狎卉木足為羣方
知小姑射誰復語臨汾又季秋觀海詩曰孟軻叙遊
聖枚乘說瘉疾逖聽乃前聞臨深騐兹日浮天迥無岸
含靈固非一委輸百谷歸朝宗萬川溢分城(一作空)碧霧
晴連洲彩雲密欣同夫子觀深愧玄虚筆虞茂奉和
望海詩曰清蹕臨溟漲巨海望滔滔十洲雲霧遠三山
波浪高長瀾疑浴日連島𩔖奔濤神遊藐姑射睿藻冠
風騷徒然雖觀海何以效㳙毫唐太宗春日望海詩
曰披襟眺滄海憑軾翫春芳積流横地紀疏派引天潢
仙氣凝三嶺和風扇八荒拂潮雲布色穿浪日舒光照
岸花分彩迷雲鴈斷行懷卑運深廣持滿守靈長有形
非易測無源詎可量洪濤經變野翠島屢成桑之罘思
漢帝碣石想秦皇霓裳非本意端拱是圖王楊師道
奉和春日望海詩曰春日臨渤海征旅輟晨装廻瞰盧
龍塞斜瞻肅慎鄉洪波廻地軸孤嶼映雲光落日驚濤
上浮天駭浪長仙臺隐螭駕水府泛黿梁碣石朝煙滅
之罘歸雁翔北廵非漢后東幸異秦皇搴旗羽林客拔
距少年場電擊驅遼水鵬飛出帶方將舉青丘繳安訪
白霓裳增唐李嶠詠海詩曰習坎疏丹壑朝宗合紫
微三山巨鼇湧九萬大鵬飛樓寫青雲色珠含明月輝
會因添霧露方逐衆川歸薛據西陵口觀海詩曰淛
江漫湯湯近海勢彌廣在昔坏渾凝融為百川泱地形
失端倪天色潜滉瀁東南際萬里極目遠無象山影乍
浮沉潮波忽來往孤帆或不見棹歌猶想像日暮長風
起客心空振蕩浦口霞未收潭心月初上林嶼幾邅迴
亭臯時偃仰歲晏訪蓬瀛真游非外奬獨孤及觀海
詩曰北登渤海島迴首秦東門誰尸造物功鑿此天池
源澒洞吞百谷周流無四垠廓然混茫際望見天地根
白日自中吐扶桑如可捫迢遥蓬萊峰想像金臺存秦
帝昔經此登臨冀飛翻揚旌百神會望日羣山奔徐福
竟何成羡門徒空言唯見石橋足千年潮水㾗宋務
光海上作詩曰曠哉朝夕池大矣乾坤力浩浩去無際
沄沄深不測崩騰翕衆流泱漭環中國鱗介錯殊品氛
霞饒詭色天波混莫分島樹遥難識漢主探靈怪秦皇
恣遊陟搜奇大壑東竦望成山北方術徒相誤蓬萊安
可得吾君略仙道至化孚淳默驚浪接窮溟飛航通絶
域馬韓底厥貢龍伯修其職粤我遘休眀匪躬期正直
敢輸鷹隼&KR0743;以見豺狼忒海路行已殫輶軒未遑息勞
吾玄月暮旅涕滄浪極魏闕𦕈雲端馳心負歸翼李
白登高丘而望遠海詩曰登高丘望遠海六鼇骨已霜
三山流安在扶桑半摧折白日沉光彩銀臺金闕如夢
中秦皇漢武空相待精衛費木石黿鼉無所憑君不見
驪山茂陵盡灰滅牧羊之子來攀登盗賊刧寳玉精靈
竟何能窮兵黷武今如此鼎湖飛龍安可乘張說送
梁知微渡海東詩曰今日此相送眀年此相待天上客
星廻知君渡東海高適和賀蘭判官望北海詩曰聖
代務平典輶軒推上才迢遥溟海際曠望滄波開四牡
未遑息三山安在哉巨鼇不可釣高浪何崔嵬湛湛朝
百谷茫茫連九垓挹流納廣大觀異增遲廻日出見魚
目月圓知蚌胎跡非想像到心以精靈猜遠色帶孤嶼
虚聲涵殷雷風行越裳貢水遏天吳災攬轡隼將擊忘
機鷗復來緣情韻騷雅獨立遺塵埃吏道竟殊用翰林
仍忝陪長吟謝知己所愧非龍媒王維送祕書晁監
還日本國詩曰積水不可極安知滄海東九州何處遠
萬里若乘空向國惟看日歸帆但信風鼇身映天黑魚
眼射波紅鄉樹扶桑外主人孤島中别離方異域音信
若為通宋蘇軾海市詩曰東方雲海空復空羣仙出
沒空眀中蕩摇浮世生萬象豈有貝闕藏珠宫心知所
見皆幻影敢以耳目煩神工歲寒水冷天地閉為我起
蟄鞭魚龍重樓翠阜出霜曉異事驚倒百歲翁人間所
得容力取世外無物誰為雄率然有請不我拒信我人
厄非天窮潮陽太守南遷歸喜見石廩堆祝融自言正
直動山鬼豈知造物哀龍鍾信眉一笑豈易得神之報
汝亦已豐斜陽萬里孤鳥沒但見碧海磨青銅新詩綺
語亦安用相與變滅隨東風又夜渡海詩曰参横斗
轉欲三更苦雨終風也解晴雲散月眀誰點綴天容海
色本澄清空餘魯叟乘桴意粗識軒轅奏樂聲九死南
荒吾不恨兹遊奇絶冠平生楊萬里過金沙洋望小
海詩曰海霧初開眀海日近樹遠山青歴歴忽然咫尺
黑如漆白晝如何成暝色不知一風何許來霧開還合
合還開晦眀百變一彈指特地遣人驚復喜海神無處
逞神通放出一頭誇客子湏臾滿眼賈胡船萬頃一碧
波黏天恰似錢塘江上望只無兩點海門山我行但作
遊山看減却客愁九分半又潮陽海岸望海詩曰動
地驚風起海陬為人吹散兩眉愁身行島北新春後眼
到天南最盡頭衆水更來何處著千峰赴此却回休客
間供給能消底萬頃煙波一白鷗眀林鴻海上讀書
詩曰浮雲薄海色萬里如秋空青蒼杳無際島嶼蟠蛟
龍上有讀書者結茅誰與同朝餐海上霞夕友滄江翁
乘桴嗟尼父把釣思任公猶慕魯連子不受却秦功千
金若土壌清名弔高風愧予老儒術白首且相從俞
安期望海詩曰紛紛靈異變昏朝隂火隨波遠自飄龍
藏函經連水府蜃樓開市借雲霄星臨東極無分野山
入南荒有沃焦日日潮來長應候似應西答百川朝
原賦後漢班叔皮覽海賦曰余有事於淮浦覽滄海之
茫茫悟仲尼之乘桴聊從容而遂行馳鴻瀨以縹鶩翼
飛風而廻翔頋百川之分流煥爛漫以成章風波薄其
裔裔邈浩浩以湯湯指日月以為表索方瀛與壺梁曜
金璆以為闕次玉石而為堂蓂芝列於階路涌醴漸於
中堂朱紫彩爛眀珠夜光松喬坐於東序王母處於西
廂命韓衆與岐伯講神篇而校靈章願結旅而自託因
離世以高遊騁飛龍之驂駕歴八極而廻周遂竦節而
響應忽輕舉以神浮遵霓霧之掩蕩登雲途以凌厲乘
虚風而體景超太清以增逝麾天閽以啟路闢閶闔而
望余通王謁於紫宫拜太一而受符魏王粲遊海賦
曰乘菌桂之芳舟浮大江而遥逝翼驚風而長驅集會
稽而一睨登隂隅以東望覽滄海之體勢吐星出入天
與水際其深不測其廣無臬尋之冥地不見涯洩章亥
所不極盧敖所不届懷珍藏寳神隐怪匿或無氣而能
行或含血而不食或有葉而無根或能飛而無翼鳥則
爰居孔鵠翡翠鷫鸘繽紛往来浮沉翺翔魚則横尾曲
頭方目偃額大者若山林小者重鈞石乃有賁蛟大貝
眀月夜光蠵鼊瑇瑁金質黑章若夫長洲别島棋布星
峙高或萬尋近或千里桂林叢乎其上珊瑚周乎其趾
羣犀代角巨象解齒黃金碧玉名不可紀洪洪洋洋誠
不可度也處嵎彛之正位兮同色號於穹蒼包納汚之
弘量正宗廟之紀綱總衆流而臣下為百谷之君王
魏文帝滄海賦曰美百川之獨宗壮滄海之威神經扶
桑而遐逝跨天崖而託身驚濤暴駭騰踊澎湃鏗訇隐
潾涌沸凌邁於是黿鼉漸離汎溢淫遊鴻鸞孔鵠哀鳴
相求揚鱗濯翼載沉載浮仰唼芳芝俛潄清流巨魚横
奔厥勢吞舟爾乃釣大貝採眀珠搴懸黎收碔砆窺大
麓之潜林覩摇木之羅生上蹇&KR0034;以交錯下来風之泠
泠振綠葉以葳蕤吐芬葩而揚榮晉木玄虚海賦曰
昔在帝媯臣唐之世天綱浡潏為凋為瘵洪濤瀾汗萬
里無際江河旣導萬穴俱流掎拔五岳竭涸九州於廓
靈海長為委輸其為狀也則乃浟湙瀲灎浮天無岸波如
連山乍合乍散嘘吸百川洗滌淮漢若乃霾曀潜消莫
振莫竦輕塵不飛纖蘿不動猶尚呀呷餘波獨湧若乃
邊荒速告王命急宣飛迅鼓節浮海凌山於是候勁風
揭百尺維長綃挂帆席望濤遠決冏然鳥逝一越三千
不終朝而濟所届若乃負穢臨深虚誓愆祈則有海童
邀路馬銜當蹊天吳乍見而髣髴蝄象暫曉而閃屍爾
其大量也則南澰朱崖北灑天墟東演析木西薄青徐
經塗瀴溟萬萬有餘吐雲霓含龍魚隐鯤鱗潜靈居其
垠則有天琛水怪鮫人之室瑕石詭暉鱗甲異質繁采
揚華萬色隐鮮陽冰不冶隂火潜燃其魚則横海之鯨
突扤孤遊茹鱗甲吞龍舟若其毛翼産鷇剖卵成禽鳬
雛離褷鶴子淋渗羣飛侣浴戲廣浮深且其為器也苞
乾之奥括坤之區唯神是宅亦祗是廬何奇不有何怪
不儲茫茫積流含形内虚曠哉坎德卑以自居潘岳
滄海賦曰徒觀其状也則湯湯蕩蕩瀾漫形沈流沫千
里懸水萬丈測之莫量其深望之不見其廣無遠不集
靡幽不通羣溪俱息萬流来同含三河而納四瀆朝五
湖而夕九江隂霖則興雲降雨陽霽則吐霞曜日煮水
而鹽成剖蚌而珠出其中有蓬萊名嶽青丘奇山阜陵
别島㟪環其間其山則𡻭崔嵬崒嵳峩降屈披滄流以
特起擢崇基而秀出其魚則有吞舟鯨鯢鰞鱡龍鬚蜂
目豺口貍斑雉軀怪體異名不可勝圖其蟲獸則素蛟
丹虬元龜靈鼉修黿巨鼈紫貝螣蛇元螭蚴虬赤龍焚
藴遷體改角推舊納新舉扶摇以抗翼汎陽侯以濯鱗
其禽鳥則鶠鴻鷫鸘鴐鵝鵁鶄朱背煒燿縹翠蔥青詳
察波浪之来往遍聽奔激之音響力勢之所廻薄潤澤
之所彌廣信普天之極大横率土而莫兩庾闡海賦
曰昔禹啟龍門羣山既鑿高眀澄氣而清浮厚載勢廣
而盤礡坎德洊臻水源深博灌注百川控清引濁始乎
濫觴委輸大壑測之渺而無際望之杳而綿漠鬱拂冥
茫往来日月朏魄昏微乍眀乍沒若夫長風鼓怒涌浪
碎磕颺波於萬里之間漂沫於扶桑之外於是百川輻
輳四瀆横通廻䫻泱漭聳散穹窿映曉雲而色暗照落
景而俱紅驚浪嶤峩渺漫瀄汨灙漭潺湲浮天沃日鯨
鯢藴而乍見虬螭涌而競遊靈鼉朱鼈出沒争浮螣龍
掣水巨鱗吞舟孫綽望海賦曰五湖同浸九江叢溉
抱河含濟吞淮納泗南控沅湘西引涇渭洲渚迢逓以
疏屬島嶼綿邈以牢羅殖嵬崔之碣石構穹窿之牂牁
玄奥之府重仞之房鱗彙萬殊甲産無方包隋珠銜夜
光瑇瑁熠爍以泳游蟕蠵煥爛以映漲虚貝含素而表
紫蠳螺絡丹而帶緗青甲芬飇以微扇玄木杳渺以舒
芳其卉木則綠苔石髮蔓以流綿紫莖菎綜解以被渚
華組依波而錦披翠綸扇風而繡舉長鯨嶽立以截浪
虭䱜揚鬐以排流巨鼇贔屓以冠山烏鱯呼翕以吞舟
鵬為羽傑鯤稱介豪翼遮半天背負重霄舉翰則宇宙
生風抗鱗則四瀆起濤考萬川以周覽亮天地之綜緯
彌綸八荒亘帶九地昏眀注之而不溢尾閭洩之而不
匱齊張融海賦曰爾其海之状也則窮區沒渚萬里
藏岸控會河濟朝總江漢湍轉則日月似驚浪動則星
河如覆展轉縱横揚珠起玉峰勢崇高岫形参錯或如
前而未進乍非遷而已却却瞻無後向望何前長尋高
眺唯水與天若乃山横蹴浪風倒摧波磊若驚山竭嶺
以竦石鬱若飛煙奔雲以振霞連瑶光而交彩接玉繩
以通華爾其奇名出錄詭物無書高岸乳鳥横門産魚
蟕蠵瑁蛑綺貝繡螺玄朱互綵綠紫相華
原贊宋謝惠連四海贊曰九夷六蠻八狄七戎雕鏤異
質裳臝殊風致之以德車軌斯同
增表唐韓愈潮州刺史謝上表曰經涉嶺海水陸萬里
臣所領州在廣府極東界上去廣府雖云纔二千里然
来往動經旬月過海口下惡水濤瀧壮猛難計程期颶
風鱷魚患禍不測州南近界漲海連天毒霧瘴氛日夕
發作
增碑韓愈南海神廟碑曰海於天地間為物最鉅自三
代聖王莫不祀事考於傳記而南海神次最貴在北東
西三神河伯之上號為祝融天寳中冊尊南海神為廣
利王祝號祭式與次俱升因其故廟易而新之在今廣
州治之東南海道八十里扶胥之口黃木之灣常以立
夏氣至命廣州刺史行事祠下事訖驛聞元和十二年
始詔用魯國孔公為廣州刺史以殿南服公正直方嚴
中心樂易祗慎所職治人以眀事神以誠内外單盡不
為表襮至州之眀年將夏祝冊自京師至吏以時告公
乃齋祓視冊誓羣有司曰眀日吾將宿廟下以供晨事
公遂升舟風雨少弛櫂夫奏功雲隂解駮日光穿漏波
伏不興省牲之夕載暘載隂將事之夜天地開除月星
眀穊五鼓既作牽牛正中公乃盛服執笏以入即事文
武賓屬俯首聽位各執其職牲肥酒香樽斝淨潔降登
有數神具醉飽海之百靈祕怪慌惚畢出蜿蜿蛇蛇来
享飲食闔廟旋艫祥飇送颿旗纛旄麾飛揚晻靄鐃鼓
嘲轟高管噭譟武夫奮棹工師唱和穹龜長魚踴躍後
先乾端坤倪軒豁呈露祀之之歲風灾息滅人厭魚蟹
五榖豐熟咸願刻廟石以著厥美而繫以詩乃作詩曰
南海隂墟祝融之宅即祀於旁帝命南伯吏惰不躬正
自今公眀用享錫右我家邦惟眀天子惟慎厥使我公
在官神人致喜海嶺之陬既足既濡胡不均弘俾執事
樞公行勿遲公無遽歸匪我私公神人具依
增文唐李商隐賽海陽神文曰年月日賽於海陽之神
頃傷多稼將困驕陽未逢玉女之披衣空見土龍之矯
首式祈嘉霑果降眀輝神其享彼蘭羞挹兹桂酒輔成
於多黍多稌助施於好雨好風庶厲業官以酬溥澤
河一
增春秋說題辭曰河之為言荷也荷精分布懷隂引度
也原說文云河者下也隨地下流而通也穆天子
傳曰河與江淮濟三水為四瀆河曰河宗四瀆之所宗
也按水經注及山海經注河源出崑崙之墟(山海經曰崑崙)
(山縱横萬里高萬一千里有青河白河赤河黑河環其墟其白水出其東北陬屈向東南流為中國河河百里)
(一小曲千里一大曲發源及入中國大率常然)東流潜行地下至規期山北流
分為兩源一出蔥嶺一出于闐其河復合東注蒲昌海
復潜行地下南出積石山西南流又東廻入塞燉煌酒
泉張掖郡南與洮河合過安定北地郡北流過朔方郡
西又南流過五原郡南又東流過雲中西河郡東又南
流過上都河東郡西而出龍門(汾水從東於此入河河東即龍門所在)至
華隂潼關與渭水合又東廻過砥柱(砥柱山名河水分流包山而過山見)
(水中若柱然今陕州東河北陕縣三縣界)及洛陽(孟津所在也)至鞏縣與洛水合
成臯與濟水合(濟水出河北至王屋山而南截河渡正對成臯)又東北流過武
德與沁水合至黎陽信都(信都今冀州洚水所在洚水亦曰漬水一曰漳水也)鉅
鹿之北遂分為九河(鉅鹿今邢州大陸所在大陸澤名九河一徒駭二太史三馬頬四覆)
(釡五胡蘇六簡七潔八鈎盤九鬲津)又合為一河而入海(齊桓公塞九河以廣田居故館)
(陶貝丘廣川信都東光河間以東城池九河舊跡猶存漢代河決金堤南北多罹其害議者常欲求九河故跡)
(而穿之未知其所是以班固云自兹距漢已亡其八枝也河之故瀆自沙丘堰南分屯氏河出焉)故尚
書稱導河積石至于龍門(今綘州龍門縣界)南至于華隂東至
于砥柱又東至于孟津(在洛北都道所湊古今以為津)東過洛汭至于大
伾(洛汭今鞏縣在河洛合流之所也大伾山今汜水縣即故成臯也山再成曰伾)北過洚水至
于大陸(其洚水今冀州信都大陸澤名今邢州鉅鹿)又北播為九河同為逆
河入于海是也(同合也九河又合為一名為逆河逆迎也言海口有朝夕潮以迎河水)初
禹自黎陽東北界分河為二渠以引水一南出會隰川
今河所流也(今河滑州以東是舊隰水)一出貝丘即九河之上河王
莽時廢塞故俗謂之王莽河(史記河渠溝洫志並云河之為菑害中國尤甚禹導)
(河自積石歴龍門又釃二渠以引河如淳注二渠一出貝丘一則隰川王莽時河遂塞但用隰耳)隋煬
帝於衛縣(今衛州衛縣)因淇水之入河(淇水亦曰清水)立淇門以通
河東北行得禹九河之故道隋人謂之御河增春秋
考異郵曰河者水之氣四瀆之精也所以流化原爾
雅曰江河淮濟為四瀆四瀆者發源注海者也又曰
水自河出為雍河出崑崙墟色白山海經曰崑崙山
河水出焉又曰陽紆之山河出其中陵門之山河出
其中又曰積石之山其下有石門河水冐以西南流
物理論曰河色黃赤衆川之流盖濁之也百里一小
曲千里一大曲一直一曲九曲以達於海詩曰誰謂
河廣一葦航之誰謂宋遠跂予望之左傳曰周詩有
之曰俟河之清人夀幾何楚辭曰與汝遊兮九河衝
風起兮水揚波孝經援神契曰河者水之伯上應天
漢莊子曰河潤九里澤及三族呂氏春秋曰古龍
門未開呂梁未發河出孟門大溢逆流名曰洪水禹乃
決流䟽河為彭澧之漳所活者千八百國此禹之功也
桓譚新論曰四瀆之源河最高而長從高注下其流
激迅故為平地灾害傳曰河海不擇細流故能成其
深淮南子曰河以逶迤故能遠又曰河水九折注
海而流不絶者有崑崙之輸也文子曰河之大溢不
過三日增京房易傳曰河者經天亘地之水抱朴
子云撮壌不能填決河升水不能冷原火又云寸膠
不能理黃河之濁尺水不能却蕭丘之火又云馮彛
以八月上庚日渡河溺死天帝署為河伯元史曰朵
甘衛西鄙直馬湖蠻部正西三千餘里去雲南麗江府
西北一千五百里水從地湧出百餘泓方七八十里履
高瞰之燦若星列因名星宿海番名鄂端諾爾東北流
百餘里滙為大澤又東流為齊必勒河又合呼蘭等河始
名黃河又東北至陕西蘭縣始入中國又東北經沙漠
地折而南流入山西境凡九千餘里魏書曰龜兹國
南有大河東流號計式水即黃河也于闐國名樹枝水
白孔六帖云穆穆哩山東距長安五千里河源其間
流澄緩下稍合泉流色赤行益遠他水并注則濁故世
舉稱西戎地曰河湟筆談曰䧟河北人謂之活沙人
馬皆沒有數百人齊䧟無孑遺者或謂即流沙也異
苑曰永寧縣濤山有河水色紅赤有自然石橋多魚獺
異禽隂雨時嘗聞鞉角聲甚亮水衡記曰黃河十二
月各有水名正月名凌解水二月三月名桃花水四月
名麥黃水五月名瓜蔓水瓜正蔓也六月名礬山水七
月八月名荻苖水荻花正開也九月名登高水十月名
復槽水落復故道也十一月十二月名蹙凌水冰斷復
結蹙起成層也拾遺記曰黃河千年一清聖人之大
瑞也
河二
增河圖始開圖曰黃帝問風后曰余欲知河之始開風
后曰河凡有五皆始開乎崑崙之墟三秦記曰禹鑿
龍門闢伊闕決江開岷道四瀆注鑿龍門以通河鑿岷
山以開江導淮於桐栢導濟於王屋故言導四瀆又
曰河下龍門其流駛如竹箭駟馬追弗能及河津一名
龍門禹鑿山斷門闊一里餘黃河自中流下兩岸不通
車馬每暮春之際有黃鯉魚逆流而上得者便化為龍
賈子說林曰河伯宴伯禹於河上獻亥既之珠透山
光玳瑁五灰陳兆大龜延螭翥鳳鮫綃百兩宜土四時
寳花珊瑚樹五十株人間所無奇寳不可勝數禹悉不
受惟受河圖及大龜珊瑚樹兩株而行中侯曰禹理
洪水觀於河見白面長人魚身出曰吾河精也授禹河
圖而還於淵晉地理志曰大禹觀於濁河而受綠字
淮南子曰武王伐紂渡於孟津陽侯之波逆流而擊
疾風晦暝人馬不相見於是武王左操黃鉞右秉白旄
瞋目而麾之曰余任天下誰敢害吾者於是波息遂渡
穆天子傳曰天子西征鶩行至於陽紆之山河伯馮
夷之所都居是惟河宗氏河宗伯逆天子燕然之山天
子西征獵於渗澤獲白狐玄貉以祭河宗桓譚新論
曰王平仲云周譜言定王五年河徙故道今所行處非
禹所穿原毛詩序曰新臺刺衛宣公也納伋之妻作
新臺於河上而要之國人惡之而作是詩也新臺有泚
河水瀰瀰榖梁傳曰梁山崩壅遏河三日不流晉君
召伯尊伯尊過遇輦者問焉輦者曰君親素縞帥羣臣
哭之既而祠焉伯尊至君問之伯尊如其言而河流矣
增搜神記曰齊景公渡於江沅之河黿銜左驂沒之
衆皆驚惕古冶子於是拔劍從之邪行五里逆行三里
至砥柱之下殺之乃黿也左手持黿頭右手拔左驂燕
躍鵠踴而出仰天大呼水為逆流三百步觀者皆以為
河伯也原左傳曰楚昭王有疾卜河為祟大夫請祭
王曰江漢沮漳楚之望也河非所獲罪遂弗祭增竹
書紀年晉昭公元年河赤於龍門三里梁惠成王四年
河水赤於龍門三日按京房易占河水赤下民恨原
韓詩外傳曰申屠狄非其世將自投於河崔嘉聞而止
之曰聖仁之人民之父母也今為濡足不救溺人可乎
申屠曰昔桀殺龍逢紂殺比干而亡天下吳殺子胥陳
殺泄冶而滅其國非無聖智不用故也遂負石而沉於
河增說苑曰韓褐子濟於河津人告曰夫人過於此
者未有不用事者也而子不用乎韓褐子曰天子祭海
内之神諸侯祭封域之内大夫祭其親士祭其祖禰褐
也未得事河伯也津人申楫舟中水而運津人曰向也
役人固巳告矣夫子不聽役人之言也今舟中水而運
甚殆治装衣而下遊乎韓子曰吾不為人之惡我而改
吾志不為我將死而改吾義言未巳舟泆然行又曰
梁相死惠子欲之梁渡河而遽墜水中船人救之船人
曰子欲何之而遽也曰梁無相吾欲往相之船人曰子
居船檝之間而困無我則子死矣子何能相梁乎惠子
曰子居艘楫之間則吾不如子至於安國家全社稷子
之比我蒙蒙如未視之狗耳原史記曰秦滅六國自
以獲水德之瑞更名河曰德水又曰漢高祖封功臣
誓曰黃河如帶又曰元光中河決於瓠子於是天子
已用事萬里沙則還臨決河沈白馬玉璧於河令羣臣
從官自將軍以下皆負薪填決河而取淇園之竹以為
楗天子既臨河決悼功之不成乃作瓠子之歌增前
漢紀曰宣帝幸河東詔曰東濟大河天氣清静神魚舞
河幸萬歲宫神爵翔集東觀漢記曰郭伋為潁川太
守光武召見辭謁帝勞之曰賢能太守去帝城不遠河
潤九里冀京師并蒙其福也續漢書曰桓帝延熹九
年濟隂東郡濟北平原河水清㐮楷上疏曰春秋注記
未有河清而今有之易乾鑿度曰上天將降嘉應河水
先清京房易傳曰河水清天下平今天垂異地吐妖民
厲疫三者並作而有河清河者諸侯之相清者陽眀之
徵豈獨諸侯有窺京師也眀年宫車晏駕徵解瀆侯為
漢嗣是為靈帝桓譚新論曰大司馬張仲議曰河水
濁一石水六斗泥而民競決河溉田令河不通利至三
月桃花水至則決以其噎不泄也可禁民勿復引河
别傳曰梁冀專政天為見異河水逆流五星失次張衡
對策曰水者五行之首滯而逆流者人君之恩不能下
及而教逆也獻帝傳曰袁紹將濟河沮授諫曰宜留
屯延津分兵官渡紹弗從授臨濟歎曰上盈其志下務
其功悠悠黃河吾其不返乎北史曰後魏高昂為西
南道大都督徑趨商洛祭河伯曰河伯水中之神高敖
曹地上之虎行經君所故相決酬通典曰天寳六載
河瀆封為靈源公祝文云惟神上通雲漢光啟圖書分
導九枝旁潤千里素秋戒序用率典常乾&KR0871;子曰郭
汾陽鎮蒲欲造浮橋而急流毁墠公酹酒許以小女妻
之其夕水退木立墠上遂成橋而小女尋卒因塑廟中
人因立公祠號為河瀆親家翁唐書薛平傳曰始河
溢瓠子東泛滑距城纔二里所平按求故道出黎陽西
南因命其佐裴弘泰往請魏博節度使田弘正弘正許
之乃籍民田所當者易以它地疏道二三十里以釃水
悍還壖田七百頃於河南自是滑人無患又曰哀帝
天祐二年朱全忠聚朝士貶官者三十餘人於白馬驛
一夕盡殺之投屍於河初李振屢舉進士竟不中第故
深嫉縉紳之士言於全忠曰此軰常自謂清流宜投之
黃河使為濁流全忠笑而許之夢溪筆談曰慶歷中
決北都商河久之未塞三司度支副使郭申錫親往董
作凡塞河決垂合中間一埽謂之合龍門功全在此是
時屢塞不合時合龍門埽長六十步有水工高超者獻
議謂埽身太長人力不能壓埽不至水底故河流不斷
而繩纜多絶今當以六十步為三節每節埽長二十步
中間以索連屬之先下第一節待其至底穴壓第二第
三舊工争之以為不可云二十步埽不能斷漏徒用三
節所費當倍而決不塞超曰第一節水信未斷然勢必
殺半壓第二節止用半力水縱未斷不過小漏耳第三
節乃平地施工足以盡人力處置三節既定即上二節
自為濁泥所淤不煩人功申錫主前議不聽超說是時
賈魏公帥北門獨以超之言為然隂遣數千人於下流
收漉流埽既定而埽果流而河決愈甚申錫坐謫卒用
超計商河方定
河三
原九折兩源(詳前)龍宫貝闕(漢書武帝元光二年春河水從頓丘南流)
(入渤海其五月河決濮陽汎十六郡發卒十萬救決河起龍泉宫貝闕見上)捧土轉石
(朱浮與彭寵書曰奈何以區區漁陽而結怨於天子此猶河濱之人捧土塞孟津多見其不知量也謝承後)
(漢書曰安帝時尚書陳龜上表曰仁恩廣被化流殊方使老者以夀終孤幼得保年猶運河轉石易於反掌)
汎栢航葦(毛詩曰汎彼栢舟在彼中河下詳前)玉牘金繩(河圖)
(考靈曜曰秦王政以白璧沈河有黑頭公從河出謂政曰祖龍来授天寳開中有尺二玉牘河圖曰舜以大)
(尉即位與三公臨河觀黃龍五采負圖出置舜前以黃玉為柙白玉為檢黃金為繩紫芝為泥章曰天黃帝符)
(璽)馬圖龜䜟(禮記曰天降膏露地出醴泉山出器車河出馬圖鄭玄注馬圖龍馬負圖)
(而出東孫柔瑞應圖曰玉龜者師曠時出河之崖為聖圖出河負錄䜟書)三門九曲
(酈道元水經注曰砥柱山在虢之西界望之若柱故曰砥柱三川既決水流䟽分指状表目亦謂之三門成公綏)
(大河賦曰乘高赴下絶沒長奔馳會五戶分下三門河圖曰河水九曲長者入於渤海)紺盖
白璧(衛宏漢舊儀曰祭四瀆者江河淮濟用三正牲圭沈有車馬紺盖下詳玉牘注)榮光
休氣(尚書中候曰榮光出河休氣四塞休美也榮光五色)開奥出圖(河洛開奥)
(符命用出巳子曰河不出圖吾矣夫)經瀆靈源(谷永以河為中國之經瀆聖王興出)
(圖書王道廢則竭絶今潰溢横流異之大者宜修政以應之長源)禹功秦德(左傳遠績)
(禹功庇民乎記下見河二史)洋洋渾渾(詩河水洋洋北流活活濁河)增秦
瑞魏寳(上見河二史記顧吴起為魏西河守武侯浮西河而下中流謂起曰美哉山河之固此)
(魏國之寳也起曰在德不在險)原出崑崙導積石(並詳前)包砥柱
冐石門(詳前)魚折溜龍䠠水(河圖曰黃帝云余夢見兩龍挺白圖即帝)
(以授余於河之都天老曰天其授帝圖乎試齋以往視之黃帝乃齋河洛之間求象見者至於翠媯泉大盧魚)
(折溜而至乃問天老子見中河折溜者乎見之與天老跪而授之魚汎白圖蘭采朱文以授黃帝舒視之名曰)
(錄圖於春秋運斗樞曰舜即位為天子五年二月東廵狩至中州與三公諸侯臨觀黃龍五采負圖出置舜)
(前䠠入水而前去䠠之逝反宋均云䠠去也)沈白馬祭玄貉(詳前)入蔥
山淪蒲海(並詳前)悲申屠尋方叔(楚辭曰望大河之洲渚悲申屠)
(之抗迹不論語曰鼓方叔入於河成公綏大河賦曰善尼父之濟尋方叔之遠迹懿吳起之讜言大汎舟之)
(興役)三日變千年清(易乾鑿度曰天降嘉應河水先清三日清變為白白變為赤赤)
(變為黑黑變為黃各三日至王子年拾遺記曰丹丘千年一燒黃河千年一清皆聖之君以為大瑞又黃河)
(清而聖人生)視諸侯稱水伯(禮四瀆視諸侯下詳前)桃花水
竹箭流(溝洫志河決而桃花水羡溢注云三月水漲名慎子曰河下龍門流駛竹箭駟馬追之不及)
增抱石沈臨流歎(申屠狄事歎魏志沮授臨流而詳見前)灌百川
潤九里(莊子曰秋水時至百川灌河光武詔曰河潤九里)原鱗屋龍堂
泉室水府(楚辭曰魚鱗屋兮龍堂紫貝闕兮朱宮王逸注貝作闕下見鮑昭河清頌)子
朝沈珪延世錫爵(傳曰王子朝以成周之寳珪沈於河津人得之河上自浮水出將賣)
(之則為石成漢武帝河決館陶上使王延世塞之三十六日河隄遂為河平元年上曰延世長於計策功費)
(約省乃賜爵關内侯及黃金百斤)上應絳河中貫清濟(清濟貫黃河者截流)
(而不混)九里之潤四瀆之宗增延年開嶺張騫
窮源(漢武帝時齊人王延年上書請令水工開大河上嶺出之胡中東注之海則關中長無水災北邊不)
(憂匈奴此功一成萬世大利上壮之者漢書張騫使大夏窮河源惡覩所謂崑崙乎)賈譲獻
策鮑昭為頌(漢哀帝時賈譲奏治河三策頌宋元嘉中河濟俱清昭為河清)王
景賜書成公著賦(水經注漢眀帝永平中議治汴渠上引樂浪人王景問水形便因賜)
(景山海經河渠書禹貢圖晉成公綏嘗著大河賦)原大禹鑿砥柱巨靈擘
華山(水經注禹鑿砥柱以通河水下詳華山)增麾陽侯而渡傷鳴犢
而還(武王伐紂事見前臨孔子之晉及河聞趙簡子殺竇鳴犢及舜華乃河而歎曰美哉洋洋乎丘之)
(不濟此命也)原見一清於千年變五色於三日
河四
原祭先河(禮曰先王之祭川也皆先河而後海此之謂務本言海之本源自河)增偃鼠
飲河(莊子曰偃鼠飲河不過滿腹)原出胡中(齊人王延年上書請令水工開大河上嶺)
(出之胡中東注之海上壮之詔曰延年計議甚深然大禹所導恐難更改)放北海(漢書賈譲奏言)
(治河者有上中下三策若徙其當水衝之人以避之放河使北入海汎濫朞月自定不勞人力此功一立河定)
(人安千載無患謂之上策若穿漕渠使人得以溉田雖非聖人法然亦救時術也今據堅地作石隄東西水門)
(但用木與土耳旱則開東方水門以溉田水則開西方高門以分河此誠富國安人興利除害謂之中策苟繕)
(完故隄增卑倍薄勞費無巳數逢此害為最下策)增河上築宮(漢武帝塞瓠子河築宮其)
(上)神魚舞河(漢紀宣帝詔見前)原决成川(李尋解光曰江河滿溢所謂水)
(不順下眀天道有因而作今由其自决且勿塞以觀水勢河欲居之當稍自成川跳出沙土然順天心圖之必)
(有成功用財力寡)增河畔築隄(隋煬帝御河河畔築隄以植柳)原憂涸(文子)
(曰以數集之夀憂天下之亂猶憂河水之涸泣而益之注集年也)止濁(阿膠五寸不能止黃河之)
(濁)增渡河還家(王績聚徒河汾間欲見兄弟輙渡河還家)河溢(馬燧還河陽秋)
(河溢軍吏請避燧曰使城中盡魚而吾獨完吾不忍既而水不為害)盤渦轂轉(李白雲臺歌曰)
(黃河萬里觸山動盤渦轂轉秦地雷)黃流(韓愈賦窺黃流之犇猛)入於天淵(柳宗)
(元晉問)清如井水(唐史乾元二年嵐州合河關河三十里清如井水)清澄徹
見底(寳應九年同州至陕州河清澄徹見底同上)濟州河清(永徽五年同上)隰
州黃河清(五代朱梁紀)滔滔河流(劉鄩諸將欲戰鄩悉召諸將入以河水一杯飲)
(之或飲或辭鄩曰一杯飲之猶難若此滔滔河流可盡乎)原大河洪河長河
中河
河五
原詩梁范雲渡黃河詩曰河流迅且濁湯湯不可陵桂
檝難為榜松舟纔自勝空庭偃舊木荒疇餘故塍不覩
行人跡但見狐兔興寄言河上老此水何當澄劉孝
威公無渡河詩曰請公弗渡河河廣風威厲檣偃落金
烏舟傾沒犀枻紺盖空嚴祀白馬徒生祭銜石傷寡心
崩城掩孀袂劒飛猶共水魂沈理俱逝君為川后臣妾
作江妃娣陳張正見公無渡河詩曰金堤分錦纜白
馬渡蓮舟風嚴歌響絶浪涌榜人愁櫂折桃花水颿横
竹箭流何言沉璧處千載偶陽侯北齊蕭慤奉和濟
黃河應教詩曰大蕃連帝室驂駕奉皇猷未眀驅羽騎
凌晨方畫舟津城度維錦岸柳夾緹油鐘聲颺别島旗
影照滄流早光生劒服朝風起節樓滔滔細波動裔裔
輕舷浮廻橈避近磧放舳下前洲全疑上天漢不異謁
蓬丘望知雲氣合聽識水聲秋從君何等樂喜從神仙
遊陳江總渡黃河詩曰蔥山淪外域鹽澤隐遐方兩
源分際遠九道派流長未殫所聞見無待驗詞章留連
嗟太史惆悵踐黎陽導波縈地節疏氣耿天潢憫周沉
用寳嘉晉肇為梁隋薛道衡渡北河詩曰連旌映溆
浦疊鼓沸沙洲桃花長新浪竹箭下奔流塞雲臨遠艦
胡風入陣樓劒拔蛟將出驂驚黿欲浮鴈書終立效鷰
相果封侯勿恨關河遠且寬邊地愁唐劉孝孫早發
成臯望河詩曰清晨發巖邑驅馬走轘轅廻瞰黃河上
惝恍屢飛魂鴻流導積石驚浪下龍門仙槎不辨處沉
璧想猶存遠近洲渚出颯沓鳬鴈喧懷古空延佇歎逝
將何言增李嶠詠河詩曰源出崑崙中長波接漢空
桃花來馬頬竹箭入龍宫德水千年變榮光五色通若
披蘭葉險漢使敢云功高適同敬八盧五汎河間清
河詩曰清川在城下沿汎多所宜同濟惬數公翫物欣
良時飄颻波上興燕婉舟中詞昔涉乃平原今來忽漣
漪東流達滄海西流延滹池雲樹共晦眀井邑相逶迤
稍隨歸月帆若與沙鷗期漁父更留我前潭水未滋
王維渡河到清河詩曰汎舟大河裏積水窮天涯天波
忽開坼郡邑千萬家行復見城市宛然有桑麻廻瞻舊
鄉國淼漫連雲霞李白題瓜州新河餞族叔舍人賁
詩曰齊公鑿新河萬古流不絶豐功利生人天地同朽
滅兩橋對雙閣芳樹有行列愛此如甘棠誰云能攀折
吴關倚北固天險自兹設海水落斗門平湖見沙汭我
行送季父弭棹徒流悅楊花滿江来疑是龍山雪惜此
林下興愴為山陽别瞻望清路塵歸来空寂滅儲光
羲夜到洛口入黃河詩曰河洲多青草朝暮增客愁客
愁惜朝暮枉渚暫停舟中宵大川静解纜逐歸流浦漵
既清曠㳂洄非阻修登艫望落月擊汰悲新秋倘遇乘
槎客永言星漢遊李白公無渡河詩曰黃河西来決
崑崙咆哮萬里觸龍門波滔天堯咨嗟大禹理百川兒
啼不窺家殺湍陻洪水九州始蠶麻其害乃去茫然風
沙被髮之叟狂而癡清晨臨流欲奚為旁人不惜妻止
之公無渡河苦渡之虎可搏河難馮公果溺死流海湄
海湄有長鯨白齒若雪山公乎公乎挂罥於其間箜篌
所悲竟不還閻防與永樂諸公泛黃河作詩曰煙深
載酒入但覺暮川虚映水見山火鳴榔聞夜漁愛兹山
水趣忽與世人疎無暇燃官燭中流有望舒駱賓王
晩渡黃河詩曰千里尋歸路一葦亂平源通波連馬頬
迸水急龍門照日榮光淨驚風瑞浪翻棹唱臨風斷樵
謳入聽喧岸迥秋霞落潭深夕霧繁誰堪逝川上日暮
他鄉魂杜甫臨邑舍弟書至苦雨黃河泛溢隄防之
患簿領所憂因寄此詩用寬其意詩曰二儀積風雨百
谷漏波濤聞道洪河坼遥連滄海高職司憂悄悄郡國
訴嗷嗷舍弟卑棲邑防川領簿曹尺書前日至版築不
時操難假黿鼉力空瞻烏鵲毛燕南吹畎畝濟上沒蓬
蒿螺蚌滿近郭蛟螭乘九臯徐關深水府碣石小秋毫
白屋留孤樹青天失萬艘吾衰同泛梗利涉想蟠桃倚
頼天涯釣猶能掣巨鼇宋王安石次御河詩曰客路
花時祗攪心行逢御水半晴隂背城野色雲邊盡隔屋
春聲樹外深香草巳堪回步履午風聊復散衣襟憶君
載酒相追處紅萼青跗定滿林晁補之黃河詩曰黃
河齧小吳天漢失龜鼈靈源潭下藕爛死只有菖蒲不
生節白馬橋邊迎送胡冀州斷道無来車新隄築得高
嵽嵲舊堤杵聲未可絶眀劉基白楊河詩曰白楊河
下春水碧白楊河邊多估客東風二月柳條新却念行
人千里隔岸上居人纔數家茅茨深處見桃花小婦河
邊汲新水老翁門外看雛鴉桑苖未青麥苖綠牛羊散
落邨墟牧行客年年任往来居人自住楊河曲黃哲
河渾渾詩曰河渾渾發崑崙度沙磧經中原噴薄砥柱
排龍門環嵩絶華熊虎奔君不聞漢家博望初尋源揚
旌遠涉西塞垣窮探幽討事奇絶云是天津銀潢之所
接蔥嶺三時積雪消流沙萬派從東決東州沃壌徐豫
之墟懷山㐮陵赤子為魚夕沒鉅野朝涵孟諸茫茫下
邑皆沉汚民不粒食鄉無廬桑畦忽變葭葦澤麥壠盡
化黿鼉居宮中聖人方旰食羣公夙夜憂曠職星郎又
乘博望槎西去盟津求禹迹始聞古道行千艘一朝轉
徙纔容舠奔衝倏忽駭神怪淺不浮漚深沒篙我上梁
山望曹濮長歎滄桑變陵谷萬人舉鍤功莫施猶擬宣
防再興築宣防漢武威曷若堯無為洪波閱九載端拱
垂裳衣玄圭錫夏后安得辭腁胝龍門一疏鑿亘古功
巍巍巍巍功可成河水渾復清何景眀渡河詩曰夙
征肇延津眀晨臨大河洪源下積石砥柱屹嵯峨渺渺
梁宋區汗漫縱經過自非陵與岸於安障其波揚帆赴
中流四顧莽無涯崇雲徂廣澤迅風夕吹沙積隂不可
測魚龍偃相加前無千尺梁一葦胡足誇人生寡恒居
奚異波上槎豈無舟楫志漂泊當奈何屠隆潞河晚
泊詩曰廻浦落帆盡長堤帶郭斜暮煙平吐樹春雨薄
沈沙白艇藏漁市黃茅覆酒家一瓢雲水外不復問年
華張時徹渡黃河詩曰黃河廻九曲適郢乍經過積
雨初添漲無風亦自波人行沙岸小樹近夕陽多為愛
滄浪曲因之鼓枻歌袁中道渡黃河詩曰如雪寒沙
千里平猛風雖盡浪猶驚草經青女全無色鴈過黃河
别有聲騎馬久無浮宅夢倚篷忽動蕩舟情可憐廣武
山常在寂寞誰知豎子名陸釴玉河詩曰玉河橋下
斷冰流流盡西風不見鷗縱然收得霜紅葉磨滅多情
一半愁釋宗泐望河源詩曰積雪覆崇岡冬夏常一
色羣峰譲獨雄神君所栖宅傳聞嶰谷篁造律諧金石
草木尚不生竹産疑非的漢使窮河源要領殊未得遂
令西戎子千古笑中國老客此經過望之長太息立馬
北風寒回首孤雲白
原賦魏應瑒靈河賦曰咨靈川之遐源于崑崙之神丘
凌層城之隂隅頼后土之潛流衝積石之重險披山麓
而溢浮蹶龍黃(一作角)而南邁兮紆鴻體而東流涉津洛
之峻泉播九道乎中州紛澒洞而騰鶩恒亹亹而阻征
肇乘高而迅逝陽侯沛而振驚有漢中葉兮金堤隤而
瓠子傾興萬乘而親務董羣后而来營下淇園之豐篠
投玉璧而沈星若夫長杉峻檟茂栝芬橿扶流灌列映
水蔭防隆條動而暢清風白日顯而曜殊光晉成公
綏大河賦曰覽百川之弘壮兮莫尚美於黃河潜崑崙
之峻極兮出積石之嵯峨登龍門而南遊兮拂華隂與
曲阿陵砥柱而激湍兮踰洛汭而揚波體委蛇於后土
兮配靈漢於穹蒼貫中夏之畿甸兮經朔狄之遐荒歴
二周之北境兮流三晉之南鄉秦自西而啟壌兮齊據
東而畫疆殷徒涉而求固衛遷濟而遂強趙决流而却
魏嬴引溝而滅梁思先哲之攸歎何水德之難量
原頌宋鮑昭河清頌曰夫四皇六帝樹聲長世大寳也
澤浸羣生國富刑清鴻德也制禮裁樂淳風遷俗文教
也誅箠羯黠束顙象闕武功也鳴鳥躍魚滌穢河渠至
祥也大寳鴻德文教武功其崇如此幽冥同贊神祗與
能厥應如彼唯天為大堯實則之抑又聞之勢之所覃
者淺則美之所傳者近道之所感者深則慶之所流者
遠聖命誰諶皇歷攸歸謀從筮協神與民推黃旗西映
紫蓋東暉納瑞璃玉升政衡璣汪彼四瀆湄此雙川伏
靈遥紀閟貺遐年澄波崑丘鏡流蔥山泉石凝澱水府
清涓張暢河清頌曰渾渾洪河家國之濱襟帶晉衛
領袖齊秦龍門誕溜積石傳津乘運能有經啟天人化
流上帝時表初星飛書曝瑞龍圖照神恊靈既偉通氣
載榮
原銘後漢李尤河銘曰洋洋河水赴宗於海經自中州
龍圖所在昔周武諸侯會於孟津魚入王舟乃往尅殷
大漢承緒懷附遐鄰邦事来濟各貢厥珍
原碑銘周王褎四瀆祠碑銘曰靈祠嶽立貝闕雲浮寂
寥詭怪髣髴神遊姬嬴分國河渭合流桃花春水靈草
孤洲潼鄉河曲汾隂㬋壌亂流不度龍門難上河魚送
迎江妃来往水開通跡山臨高掌智以藏往神以知来
榮光離合雲氣徘徊水仙遺操津吏餘杯波息川后浪
靖澹臺增王延昌河瀆神靈源公祠廟碑曰中國經
瀆河為長上應析木下朝扶桑演崑崙踰積石繚大漠
經龍門灌注九州之間經營萬里之外古先哲后㒺不
欽崇奠封居之儀修壇墠之制存乎祀典代以為常則
班固序漢書所謂河祠臨晉是也偉其南直太華左隣
中條渭水過其傍汾睢揭其後風雲相盪精氣交馳於
以禮神事之宜也至於春以泮凍秋以涸流初以歲禱
終以報祈嘗醪有加駵駒是薦蓋以在雍州之域通天
子之都地既稱雄禮云異數幽贊之力實頼河公息昏
墊之苦絶羡溢之憂濱河之人闊無大害此靈長之德
上善之功也辭曰浩浩長河中國之紀洪流激射横制
地理蒸雲吐霧薦圖效祉是曰經瀆斯為德水嗟我上
相四方是維維言祐之河公降禧衆神在列曾未區别
公為之節内寝攸設寝廟亭亭中外有經濯濯厥靈妃
偶攸寧於戲祠宇焜燿中土在河之滸在城之下刊兹
片石昭灼千古
原贊東晉郭璞爾雅圖贊曰崑崙三層號曰天柱實維
河源水之靈府
原文後魏孝文帝祭河文曰維大和十九年皇帝告于
河瀆之靈坤元涌溢黃犢作珍浩浩洪流實禆隂淪通
源導物含介藏鱗啟潤萬品承育蒼旻惟聖作則惟禹
克遵浮檝飛帆洞厥百川朕承寳歷克纂乾文騰鸞淮
方旋鷁河濆龍舲御瀆鳳旆乘雲汎汎棹舟翾翾泝津
宴我皇遊光余彛濱肇開水利漕典載新千艫桓桓萬
艘斌斌保我大儀惟爾作神唐顔師古四大河祝文
曰維神上通雲漢光啓圖書分導九枝旁潤千里素秋
式序用率典常
原牋宋苟倫與河伯牋曰伏惟河伯府君君侯潜曜靈
泉翺翔神渚發洪流於崑崙揚高波於砥柱包四瀆以
稱王總百川而為主
御定淵鑑𩔖函卷三十六
