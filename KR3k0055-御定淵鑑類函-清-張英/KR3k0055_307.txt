欽定四庫全書
御定淵鑑𩔖函卷三百二
人部六十一(别)(贈答)
别五(下)
原賦魏文帝離居賦曰惟離居之可悲政獨處于空牀
愁耿耿而不寐歴冬夜之悠長驚風厲于閨闥忽增激
于中房動帷裳之晻曖彼眀燭之無光又感離賦曰
建安十六年上西征余居守老母諸弟皆從不勝思慕
乃作賦曰秋風動兮天氣涼居常不快兮中心傷出北
園兮彷徨望衆墓兮成行柯條憯兮無色綠草變兮萎
黃脱微霜兮零落随風雨兮飛揚日薄暮兮無悰思不
衰兮愈多招延佇兮良久忽踟蹰兮忘家又永思賦
曰仰北辰而永思泝悲風以增傷哀遐路之漫漫痛長
河之無梁願託乘於浮雲嗟逝速之難當曹植愍志
賦曰或人有好隣人之女者時無良媒禮不成焉彼女
遂行適人有言之於余者余心感焉乃作賦曰竊託音
於往昔迄来春之不從思同遊而無路情壅隔而靡通
哀莫哀於永絶悲莫悲於生離豈良時之難俟痛余質
之日虧登高樓以臨下望所歡之攸居去君子之清宇
歸小人之蓬廬欲輕飛而從之廹禮防之我拘又歸
思賦曰背故鄉而遷徂將遥憩乎北濱經平常之舊居
感荒壊而莫振城邑寂以空虛草木穢而荆榛嗟喬木
之無隂處原野其何為信樂土之足慕忽竝日而載馳
晉陸機别賦曰伊公子之可懷悲永别之屆期悼同
居之無樂曾不踰乎一期經春秋之寒暑常戚戚而不
怡登九層而脩觀超臨遠以相思傅咸感别賦曰嘉
天地之交泰美萬物之會通悦朋友之攸攝慕管鮑之
遐蹤退以文而會友欽公子之清塵信同聲之相應意
未寫而情親誓稚好之齠齔分綢繆而日新蘭蕙含芳
有時而馨龍驥踠足有時而征乾道變化時惟大眀峩
峩睦友載揚厥聲降聖宰之旌招曜羽儀之上京贊唐
虞之嘉運超飛躍乎太清佩銀璜於帝側拖紫艾於天
庭瞻宸極之眇眇喜吾子之寵榮無荆玉之夜觀猥齊
景於夜光敢有覬於斯舉欣與子而竝翔天啟其願自
忝蘋蘩幼則同遊長則同班同心厥職其臭如蘭庶績
未凝聖朝疇咨顯佐納言光綜萬幾出順景而為偶入
□然而無依步虛宇以低回想宴笑之餘暉意纏綿而
彌結淚雨面而霑衣梁江淹别賦曰黯然銷魂者惟
别而已矣况秦吴兮絶國復燕宋兮千里或春苔兮始
生乍秋風兮暫起是以行子腸斷百感悽惻風蕭蕭而
異響雲漫漫而竒色舟凝滯於水濱車逶遲於山側櫂
容與而詎前馬寒鳴而不息掩金觴而誰御横玉柱而
霑軾居人愁卧怳若有亡日下壁而沉彩月上軒而飛
光見紅蘭之受露望青楸之離霜廵層楹而空掩撫錦
幕而虛涼知離夢之躑躅意别魂之飛揚故别雖一緒
事有萬族至若龍馬銀鞍朱軒繡軸帳飲東都送客金
谷琴羽張兮簫鼓陳燕趙歌兮傷美人珠與玉兮豔暮
秋羅與綺兮嬌上春驚駟馬之仰秣聳淵魚之赤鱗造
分手而銜涕感寂寞而傷神乃有劔客慙恩少年報士
韓國趙厠吴宫燕市割慈忍愛離邦去里瀝泣共訣抆
血相視驅征馬而不顧見行塵之時起方銜感於一劒
非買價於泉裏金石震而色變骨月悲而心死或乃邊
郡未和負羽從軍遼水無極雁山參雲閨中風暖陌上
草薰日出天而曜景露下地而騰文鏡朱塵之照爛襲
青氣之煙煴攀桃李兮不忍别送愛子兮霑羅裙至如
一去絶國詎相見期視喬木兮故里訣北梁兮永辭左
右兮魂動親賓兮淚滋可班荆兮增恨惟罇酒兮叙悲
值秋鴈兮飛日當白露兮下時怨復怨兮遠山曲去復
去兮長河湄又若君居淄右妾家河陽同瓊珮之晨照
共金爐之夕香君結綬兮千里惜瑶草之徒芳慙幽閨
之琴瑟晦高臺之流黃春宫閟此青苔色秋帳含兹眀
月光夏簟青兮晝不暮冬缸凝兮夜何長織錦曲兮泣
已盡廻文詩兮影獨傷儻有華隂上士服食還仙術既
妙而猶學道已寂而未傳守丹竈而不顧鍊金鼎而方
堅駕鶴上漢驂鸞騰天暫遊萬里少别千年惟世間兮
重别謝主人兮依然下有芍藥之詩佳人之歌桑中衛
女上宫陳娥春草碧色春水綠波送君南浦傷如之何
至乃秋露如珠秋月如珪眀月白露光隂往来與子之
别思心徘徊是以别方不定别理千名有别必怨有怨
必盈使人意奪神駭心折骨驚雖淵雲之墨妙嚴樂之
筆精金閨之諸彦蘭臺之羣英賦有凌雲之稱辯有雕
龍之聲誰能摹暫離之狀寫永訣之情者乎又去故
鄉賦曰日已暮兮隠吴山之丘墟北風折兮絳花落流
水散兮翠莖疎發桂枝而不見悵浮雲之離居乃凌大
壑越蒼淵茫茫積水&KR2310;&KR2310;斷山窮隂近海平蕪帶天於
是泣故關之已墟傷故國之無際出汀洲而解冠入溆
浦而捐袂芳洲之草行欲暮桂水之波不可渡絶世獨
立兮報君子之一顧是時霜翦蕙兮風摧芷平原晚兮
黃霧起重曰江南之杜蘅兮色已陳願使黃鵠兮報佳
人横羽觴而掩望撫玉琴兮何親劉孝儀歎别賦曰
在羈旅兮為思每居常而不樂意難偕於駘蕩情易邀
於隕穫愁非和而自来憂試排而不却退求己以自省
慨撫衿而太息位不俟於一進髮徒彰於二色名有似
於務耕學無均於譬織在初歸之為慶庶因拙而自收
保私庭之宴喜共昆弟而嬉遊校小文於摇筆比楷式
於臨流止每歡於接膝行如喜於同輈忽一去而數千
遂離居而别域阻同被於當寐乖共餐於終食唯憑遠
望以代歸負相思其無力張纉離别賦曰太常劉侯
前軰宿達余在紈綺之歲固已欽其風矣及理棹江干
攬涕還望采蕭之詠不覺成篇彼劉侯之矯矯承世德
之清輝挺荆衡之箘簵輝江漢之珠璣昔相知於一定
逾盛衰乎二紀豈因媒以成親非弹冠而来仕分自諧
於金石情冥符乎蘭芷忘時軰之後先略相知之年齒
及胥遇於雲閣又方駕而聫曺宵擁衾而暗語晝脫鞅
以遊遨案方前而等食衣共體而同袍猶合歡之蠲忿
如来蘇之釋勞唯吾人之與子兮諒不言其已召在百
代而奚殊雖千年而同調寧風波之所移豈流俗之能
要非高唱而云擬逢下士而或笑隔願言於信次尚眷
眷而興懷矧雲崖之遠訣抱離袖而長乖顧龍門而掩
涕瞻郢路而何偕在驚禽之屢感廹徂年之長暮眺湘
沅之分流遵洞庭之永路山峻高而易隠浦邅廻而難
泝猨啾啾而夜吟鵑騷騷而曉度撫客子兮其何心能
辭鄉兮别故抱荃蕙之遺芳共離披於霜露增唐韓
愈别知賦曰余取友於天下將歲行之兩周下何深之
不即上何高之不求紛擾擾其既多咸喜能而好脩寧
安顯而獨裕顧阨窮而共愁惟知心之難得斯百一而
為收歲癸未而遷逐侣蟲蛇於海陬遇夫人之来使闢
公館而羅羞索微言於亂志發孤笑於羣憂物何深而
不鏡理何隠而不抽始参差以異序卒爛漫而同流何
此歡之不可恃遂駕馬而廻輈山磝磝其相軋樹蓊蓊
其相摎雨浪浪其不止雲浩浩其常浮知来者之不可
以數哀去此而無由倚郭郛而掩涕空盡日以遲留
宋黃庭堅别友賦曰曩聞義於孫李指尊選以見招惜
予行之舒舒曰其夜以為朝予望道於垝垣見萬物之
富有恨逸駕之絶塵又驂予以四牡喟車後之無策其
四方乎索友仰雲飛而注弋俯淵靚之沉鈎或一能之
勝予忘日月之不予謀或登吞舟之鱗或下垂天之翼
手予弓而不釋恐斯道之或息維廬江之四李三隠約
於龍眠維若人之仕蚤懷眀月而麗川歲庚午而會梁
語聞道之大用吸江漢以為深累邱嶽以自重尾擊之
而首應西犯之而東抗棄鼓旗而不逐儼其陣之堂堂
偉道學之崇崛增懦夫之激昂觀出日於東方雖食焉
而不吝無肯綮以自試居自喜於餘刃彼覆却之萬方
期斯言之猶信水渾渾而進舟風剡剡而侵裘恐事親
之不歡則惟是之同憂元虞集别知賦曰余忽忽處
此之無故兮幾偃蹇以自窮逝斂裳以遐征兮抗九霄
之雲風頫三辰之徘徊兮遲後古以為期何夫子之倀
倀兮亦踉蹌而在兹於嗟乎世德之浩浩兮恥謂人以
不賢陳珮玉於交逵兮被徒輿以瑶環設厚顔之鬱沉
兮孰敢即問乎津涯發疾叫於咽嗌兮衆披靡而莫支
夫治倡之狐惑兮豈不足於内揆顧西子之蓬垢兮益
返忌兮故意惟前聖之無悶兮老氏亦貴夫知希顧凉
薄之多懲兮猶慷慨而尚辭余固將去此而無悔兮念
夫子之與我日進余以不及兮又證余以其可余嘗䆒
往来之為道兮論因革之為權莫或知其濩落兮子獨
謂其固然庶久子以自輔兮克有聞以時行忽先我而
南騖兮殆若為乎余情廼歌以送之曰長江渾渾兮春
多浪波白日耿耿兮擊楫為歌天薄我賦兮非以病我
於嗟乎昔之盛者何其多眀何景眀别思賦曰君何
為兮遵脩途以長徂俾予懷之弗怡懭怳倘而罔憩顧
左右而若遺莽川陸之廻薄迥城闕之逶迤山翳翳而
景入林蒼蒼而鳥稀拂清霜而採松迎夕露而折葵托
涓忱於微贈諒予志之可追皎秋日以矢心指寒歲以
為期俟行塵之我延臨晨風而褰衣又後别思賦曰
懷諸彦之雅趣款行客以終宵慨離違之多端接晤語
而逍遥時乃御閒館即别院天冽冽而疾飈月霏霏而
微霰開重簾之華燈飛逸翰於清讌締久要而莫渝顧
暫暌而益眷瞻芳塵之未遐仰光惠而引領怳予神而
奮馳悵予駕之弗騁覧歲事之遲暮延軒楹之夕景葉
歴歴以辭秋霜凄凄而凝冷顧征鴻之稍滅戀行雲之
佇影送夫君以申佩寄一感於兹遊悼霖澤之久愆恐
江河之不流矧庶役之未蠲固凋弊之所由懲舊途之
仆軌濟巨川而思舟操吾道而罔屈何令名之不脩傾
風譽於咫尺日結睇於河洲袁袠别知賦曰昔余未
燥髮兮馳篤慕於英哲曠矯迹之難儔兮諒褊心之寡
恊維王生之好脩兮荃中情之固結繼神緒以昭休兮
承丕祗之宏業騫逸軌以高驤兮抗先民之皇烈既沉
志於經墳兮復窮精於簡牒辯機緯之義象兮採術藝
之琛竒吐黃中之緒論兮布卓詭之妍詞式大猷以申
典兮何古人之足師包豈弟之上仁兮含條理之令姿
敦人綱以周慎兮秉玉度其温如誦棣華之嘉什兮玩
蘭臭之易辭翔藻譽於東序兮騰茂聞於遐甸握靈珠
而弗售兮慨和璞之徒獻豈命運則然兮偭時俗之蔽
眩幸膂力之方剛兮從有司之嘉薦叩天閽以彙征兮
闢亨衢而豹變期良田於晚歲兮庶脩名之早建趙
時春别知賦曰平涼趙時春既放逐於涇水之陽笄頭
之麓友魚鳥而伍麋鹿南山戚子秀夫釋輶轄而訪焉
曰吾聞聖人不役役於時而蟬蜕於物上故實之而冰
消爍之而春盎河淮横流巨靈天吴贔贙吞雲而砥柱
吕梁之碭不移也吾子奈何觧朱絃以紐犁埋韶濩之
清賞伏龍光於重淵溷淤泥而長往負鹽車而垂耳忘
萬里之䧺想曷以翹首奮翼嘯青雲以欲上騰驤於九
達之衢俟軒蓋之高敞苟黃虞之有作猶庶幾於方響
使泬廓而靡倡竟闃寂而孰與為黨乎時春曰唯唯夫
子所言乃見田躍淵之志蓋未覩於盤蠖?虬之事也
蚤負褌而振股視九華瑶池之境猶鉅厠也異哉軒轅
氏之問彼髧髦焉知其具茨乎田有粔籹無羨福荔釋
蹻息蔭以誇連騎操椎攻堅不藉鋒穎之利故聖人喟
然於浴沂而擊節於顔氏興漆雕之深說數有望於由
賜故曰達人安命君子不二仁者見之謂之仁智者見
之謂之智百姓日用而不知庶幾乎羲皇之治戚子嘕
然而笑稱詩曰振清風兮被皓月南山崒嵂兮涇流焉
歇執策援綏載脂而别徐階别知賦曰浦南公之將
行也某既為文以贈然大要能道公之賢而於公相知
之深與某所以别公之情報公之意均有未盡者因為
賦以申之取韓子所謂别知者名其篇云繄默默其如
語兮黯臨風而獨悲淚淫淫以?下兮形神悄其支離
將攬轡以言邁兮昏莫識其所之試内返以自求兮紓
吾心之所思惟今兹之菀結兮曰我悲之有以紛萬𩔖
之前陳兮咸仰托於知己驥或升於天閑兮或服鹽而
垂耳蘭或雜於艾蕭兮或垂佩之靡靡物無繫於美惡
兮論亦無恒於否臧知不知其異評兮夫固視其遇將
淺九淵以為抑兮卑重霄以為揚幸不幸其實存兮雖
賢聖亦云其徬徨嗟我生之昏昧兮濫科名之忝竊既
力小而任重兮遂不知而顛跌念受知之無地兮面騂
羞而中熱日閉戶以省尤兮鬱予心之惙惙何美人之
卓立兮獨有諒於予衷世方棄而弗顧兮炳流盼於雙
瞳畀顔色於枯槁兮回沍寒之春融朝既煦予以青陽
兮夕又披予以惠風仰崇深之被澤兮紓百憂之糾縛
慰野心於檻猿兮發清音於籠鶴悵人事之多乖兮將
天重予之虐倏相違於中道兮渺孤蹤其焉託飛黃騁
以遐逝兮材固絶乎蟾蜍鴻鵠翩其高舉兮勢亦豈能
顧夫燕雀之屯如振予袂而不可從兮倚秋宇而躊躇
日既為之無光兮髮復為之蕭疎望帝閽其何所兮心
勞勞以增病夫豈敢怨且尤兮傷予之獨負乎眀聖睠
所知之欲報兮蹇予力之不競進不可以倖干兮退自
安夫時命惟達人之大觀兮賤珠玉而輕組纓志相許
而相期兮曰姱節與令名矢吾脩之伊今兮益自勵於
永貞璧既涅而不可緇兮金亦鍊而彌精弄白雲以徜
徉兮抱眀月而偃仰駕仁體以為輿兮秉誠眀以為鞅
樂真境之融泄兮窮聖途之脩廣庶上酬於所知兮浣
予懷之敞惘王學士分攜賦贈吴興張副教曰何光
隂之荏苒兮春倏去而不可遲懷江南之杳渺兮正綠
重而紅稀流雲逝而天潤晴日皎而風微念江山兮阻
脩我欲去兮無由奈佳人兮分袂草青青兮縈我愁柳
娟娟兮不忍折嘅黃花兮愁欲絶託長條兮贈君綰同
心兮識别惟東南之大郡有錦繡之苕溪雖山水之清
遠産人物兮尤竒沈慶之風流孟郊之孤危志和之清
淑子野之芳辭謝安陸抗之所經歴杜牧蘇仙之所遊
嬉清風千古兮尚在使人俛仰而思之若乃太湖月落
罨畫雲開金虀玉膾紫笋青梅或登高而吟嘯或弔古
而徘徊奉甘旨以娱親會鄉曲以舒懷佳人去兮我心
悲髮蕭蕭兮眀如絲亂春愁兮似織有心事兮誰知寫
離情於尺素悵不得兮同歸皇甫涍離思賦曰吾友
朱子將有遠行因為作離思賦廓靖貞以徽居兮泊吾
御夫四時亮無名世之宏偉兮驤軼羣而登巍惟斯時
之迅邁兮痗吾衷其不可回憂緜緜其若萌兮又感乎
友之將行惄離羣而索居兮疇亶予之幽情洵往古之
不遐兮憯獨愍夫吾生仰前良之遺軌兮聊抑志而自
寧騑歴坰以遲遲兮相俶途之多坎日晻㫲其將落兮
雲繽紛而承幰迴飈襲於衡側兮魂營營而靡晏予侘
傺而顧懷兮懟予心之不然駿弗必御良弗必庸兮始
以為過言目騕褭之殫棄兮委和氏於泥間何古人之
不誣兮惟覩象而后宣糅蕙芷以充觿兮又申之以幽
蘭紛鬱毓其芬蒀兮珩寳璐而珊珊羌弗察其姤嫮兮
膏予馬以盤桓旦予發於蒲坂兮夕指憩於岐趾過虞
虢而遊目兮歎息而不遑已諶帝賚之足徵兮感輔台
之在鄙式兹巖以徘徊兮神發夢而滋惑嗟遇合之何
常兮慨重華之不覿汨吾歲之日遒兮泣漣洏而累辟
縶騏驥而弗乘兮即遐落而躊蹰服跛牂而振緤兮雖
造父其焉如泝餘皇以登轡兮弊日月而靡由涉長河
之浩渺兮越棄置而弗售悲吾生之不辰兮悼暌阻之
疚心思返旆於窮谷兮念鳴鶴之在隂憑浮雲以迴眺
兮涕横墜而弗禁亮洪流非一葦之可障兮炯貽則於
周任時亹亹而不居兮言遄徂於故岑既緯繣而猶合
兮亦非君子之所欽皇甫汸感别賦曰别方異緒離
狀殊端在有情而必欵豈同氣而能堪軺車陳於坰側
舟楫戒於江干或感慨於川逝或行嗟乎路難涕臨觴
而共收心執袂而俱酸善哉江生之言曰黯然銷魂值
我愛弟遄往帝閽愧雙鵠之竝舉兮矯乘雁而孤騫
李栻恨别賦曰紆長恨之端者豈非别離之情耶况秦
楚兮異域復燕齊兮天涯乍秋信兮飛鴻忽春風兮落
花是以征人思往遊子戀鄉揮袂欲去心中徬徨日亭
亭而向低雲黯黯而飛揚念相見之未期聊踟蹰而盡
觴嘶班馬兮蕭蕭駕輕車兮踉踉扁舟去兮水聲駛孤
帆起兮江風長送行子之將遠獨躑躅而内傷由是心
飛雁天惆悵欲結落睇春花寄影眀月試登高而望遠
渺懷燕而念越通宵夢於飛雲想離情於昔别情凄凄
兮如秋怨紛紛兮如雪傳掬淚於逝波庶涓涓而不絶
昔如楚國孤臣少年報士彀矢渡河哀歌吴市慟骨肉
之淪喪訣申胥而隕涕悲孤劔之誰託囑蘆中而東逝
懼後騎之可追驚風塵之時起詎桑梓之靡懷憤宗國
而不視若乃荆卿西去易水張筵賓御涕零寒風蕭然
峥嶸四顧長虹亘天悲歌擊筑怒髮衝冠嗟壯士之一
去恐長往而不還遂登車而不顧弹長鋏而何言至若
班超壯心慷慨投筆鳴劔伊吾徼功疎勒玉關萬里兮
黃雲多龍沙悵望兮鼓聲咽滯槃槖之遥城惨燕山之
暮色朔風悲兮鳴笳葱嶺白兮飛雪懷玉門而不見恨
故鄉之長絶乃若少卿降虜蘇武老歸攜手河梁恨恨
難辭俛仰傷心無淚可揮歎胡馬之失羣眷思心之依
依欲相見兮未有期聊尊酒兮寄懷思高臺望兮故鄉
遠子卿去兮予心悲及夫眀妃遠嫁别淚珠飄漢宫紅
落薊門草凋傷蛾眉之憔悴悵紫臺之蕭條琵琶怨而
風惻朔雲惨而路遥狼山暮兮漢月出驚沙起兮旅魂
遥若夫鄴中奸䧺平原傑士一朝長别歲華不滯歎愛
姬之無緣想華亭之鶴唳詎魯戈之可揮恍萍梗之如
寄銅臺高兮白雲飛漳水流兮晚風厲怨繐幃之飄飄
何西陵之可睇或有趙姬越女秦娥衛嬪王孫欲去蕩
子從軍柔風乍起王雎報春洛陽花滿陽關草薰白花
飛雪煙柳停雲傷心此别情詎可論至乃金風避暑秋
月揚輝吴宫燕去衡陽雁飛代馬依風隴水寒澌送君
之去胡寧不悲是以别方無定别緒何常靡别不恨靡
恨不長使人目擊神駭情感内傷雖使子雲思竒而吐
鳳鴻烈文成而挟霜少陵雲垂而海立昌黎鳳躍以龍
翔惠施雕龍之䧺辨太白倚馬之激昂鳴蘭臺之珮玉
垂金薤之琳琅詎能探中懷之惋恨而寫别離之情狀
者乎張東海惜别賦曰於是脂車牽而秣四牡兮指
雲衢以遐征羌友生之戀戀兮擥子之袪總六轡而緤
馬兮扼子之車奈子之不少留兮倏載馳而載驅心逐
車輪而輾轉兮胡周道之盤紆目渺渺而瞻望弗及兮
空佇立以踟蹰悠悠白雲之下上兮山宛宛而卷曲耳
肅肅以鳴秋兮颯涼颸之動木歌伐木之無和兮鳥嚶
鳴而林霏靄綠期永以為好兮胡中道仳離之速悵獨
處此兮渺天涯之南北目送蜚鴻兮毋俾爾音之金玉
王文祿離情賦曰繄離之為情也惄焉刺心兮若調
飢蹙蹙靡騁兮覺地亢而天低隠几煢煢兮魂散以飛
注目空冥兮縹緲游思腸糾揉而塊獨處兮憯蘇蘇以
醉癡將奮迅以觧去兮又来集夫盧之眉淚淫淫以交
下兮每怦怔而怨咨悄兀兀以無聊兮紛索莫之凄其
儼夢寐其越世兮曷想像其丰儀慨契闊之遐棄兮援
金石以攄辭展久要而弗諼兮咽闇闇之沉思爰遡合
歡兮歡豈知匪今斯今兮安知其悲胡能覯止兮豁然
以心夷春風兮已而花光惨兮行雲遲靈景速速兮奔
以馳嗟哉合兮終有離
原書漢李陵與蘇武書曰子卿名聲冠於圖籍分義光
於二國形影表於丹青爵祿傳於王室家獲無窮之寵
永眀白於千載夫行志志立求仁得仁雖邅困厄死而
後已將何恨哉陵前提步卒五千深入匈奴右地三千
餘里雖身降名辱下計其功豈不足以免老母之命耶
嗟乎子卿世事謬矣功者福主今為祸先忠者義本今
為重患是以彭蠡赴流屈原沉身子欲居九夷此不由
感怨之志耶行矣子卿恩若一體分為二朝悠悠永絶
何可為思人殊俗異死生斷絶何由復達蘇武報李
陵書曰曩以人乏奉使方外至使遐夷作逆封豕造悖
豺狼出爪摧辱王命身幽於無人之處跡戢於胡塞之
地歃朝露以為飲茹田鼠以為糧窮目極望不見所識
側耳遠聽不聞人聲當此之時生不足甘死不足惡所
以忍困強存徒念忠義雖誘僕以隆爵厚寵萬金之利
不以滑其慮也廹以白刃在頸鐡鑕在喉不以動其心
也何則志定於不回期誓於歿命幸賴聖眀遠垂拯贖
得使入湯之禽復假羽毛刖斷之足復蒙連續每念足
下才為世英器為時出語曰夜行被繡不足為榮况於
家室孤滅棄在絶域衣則異制食味不均棄捐功名雖
尚視息與亡無異向使君服節死難書功竹帛傳名千
代茅土之封永在不朽不亦休哉嗟乎李卿事已去矣
失之毫厘差之千里將復何言所貺重遺義當順承本
為一體今為異俗余歸漢室子留彼國臣無境外之交
故不當受乖離邈矣相見未期國别俗殊死生隔絶代
馬越鳥能不依依謹奉答報竝還所贈李陵重報書
曰子卿足下勤宣令德策名清時榮問休暢幸甚幸甚
遠托異國昔人所悲望風懷想能不依依自從初降以
至今日身之困窮獨坐愁苦終日無覩但見異𩔖韋韝
毳幕以御風雨羶肉酪漿以充飢渴舉目言笑誰與為
歡涼秋九月塞外草衰夜不能寐側耳遠聽胡笳互動
牧馬悲鳴吟嘯成羣邊聲四起晨坐聽之不覺淚下與
子别後益復無聊身負國恩為世所悲子歸受榮我留
受辱命也何如身出禮義之鄉而入無知之俗每一念
至忽然忘生陵不難刺心以自眀刎頸以見志顧國家
與我已矣殺身無益適足增羞左右之人見陵如此為
不入耳之歡来相勸勉異方之樂祗令人悲增忉怛爾
子卿視陵豈偷生之士而惜死之人哉誠以虛死不如
立節滅名不如報德也昔范蠡不殉會稽之恥曺沬不
死三敗之辱卒復勾踐之讐報魯君之羞區區之心竊
慕此耳足下又云漢於功臣不薄子為漢臣安得不云
爾乎足下昔以單車之使適萬乘之虜丁年奉使皓首
而歸老母終堂生妻去室此天下所希聞古今所未有
聞子之歸賜不過二百萬位不過典屬國子尚如此陵
復何望哉且漢厚誅陵以不死薄賞子以守節欲使遠
聽之臣望風馳命此實難矣男兒生以不成名死則葬
蠻夷中誰復能屈身稽顙廻向北闕使刀筆之吏弄其
文墨耶嗟乎子卿夫復何言相去萬里人絶路殊生為
别世之人死為異域之鬼長與足下生死辭矣後漢
張奐與延篤書曰唯别三年無一日之忘京師禁急不
敢相聞豈不懷歸畏此簡書年老氣衰智盡謀索每有
所處違宜失便北為兒車所讐中為馬循所困真欲入
三泉之下復鎮之以大石厄乎此時也且太隂之地冰
厚三尺木皮三寸風寒慘冽剝肌傷骨但此自非老憊
者所堪而復加之以師旅因之以飢饉衆難聚集不可
一二言也聾盲日甚氣力寖衰神耶當復相見者從此
辭矣晉趙景真與嵇茂齊書曰昔李叟入秦及關而
歎梁生適越登岳長謠夫以嘉遯之舉猶懷戀恨况乎
不得已者哉惟别之後離羣獨遊背榮宴辭倫好經迥
路造沙漠鳴雞戒旦則飄爾晨征日薄西山則馬首靡
託或乃廻飈狂厲白日寢光﨑嶇交錯陵隰相望涉澤
求蹊披榛覓路嘯詠溝渠良不可度斯亦行路之艱難
然非吾心之所懼也又北土之性難以託根投人夜光
鮮不按劔今將植橘柚於元朔蔕華藕於脩林表龍章
於裸壤奏韶武於聾俗固難以取貴矣朝霞啟暉則身
疲於遄征太陽戢曜則情劬於夕惕思躡雲梯横奮八
極披艱埽穢蕩海夷岳蹴崑崙使西倒蹋泰山令東覆
平滌九區恢廓宇宙斯亦吾心之鄙願也時不吾與垂
翼遠逝鋒鉅靡加六翮摧屈自非樂天知命誰能不憤
悒者哉吾子植根芳苑擢秀清流榮耀眩其前豔色餌
其後良儔交其左聲名馳其右翺翔倫黨之間弄姿帷
房之裏從容顧盼綽有餘裕俯仰吟嘯自以為得志矣
豈能與吾同大丈夫之憂樂哉去矣嵇生永離隔矣煢
煢飄寄臨沙漠矣悠悠三千路難涉矣執手之期邈無
日矣思心彌結誰云釋矣無金玉爾音而有遐心身雖
吴越意存斷金嵇茂齊答趙景真書曰登山遠望覩
&KR1895;&KR1746;以成憤策杖廣澤瞻長波以增悲遊盼春圃情有
秋林之悴濯足夏流心懷冬冰之惨對榮宴而不樂臨
清觴而無歡今足下琬琰之璞未剖而求光時之價騏
驥之足未攄而希絶景之功心銳而動淺望速而應遲
故有企佇之懷爾夫處静不悶古人所貴窮而不濫君
子之美故顔生居陋不改其樂孔父困陳絃歌不廢幸
吾子思弘遠理含道自榮將與足下交伯成於窮野結
箕山於蓬屋侣范生於海濱儔黃綺於商岳憑青雲以
絶馳遊曠蕩以自足雖不齊足下之所樂亦吾心之所
願也梁簡文帝與劉孝綽書曰執别灞枻嗣音阻闊
合璧不停旋灰屢徙玉霜夜下旅鴈晨飛想涼燠得宜
時候無爽既官寺務煩簿領殷湊等張釋之條理同于
公之眀察雕龍之才本傳靈蛇之譽自高頗得暇逸於
篇章從容於文諷頃擁旄西邁載離寒暑曉河未落拂
桂棹而先征夕鳥歸林懸孤帆而未息足使邊心憤薄
鄉思邅廻但離闊已久載勞寤寐佇聞還驛以慰相思
又與蕭臨川書曰零雨送秋輕寒迎節江楓晚落林
葉初黃登舟已積殊足勞止解維金關定在何日八區
内侍厭直御史之廬九棘外府且息官曺之務應分竹
南川剖符千里但黑水初旋未申十千之飲桂宫既啟
復乖雙闕之宴文雅縱横即事分阻清夜西園𦕈然未
尅想征艫而結歎望挂席而霑衿若使弘農書䟽脱還
鄴下河南口占儻歸鄉里必遲青泥之封且覯朱眀之
詩白雲在天蒼波無極瞻言岐路眷慨良深愛護波潮
敬勗光彩元帝與蕭挹書曰闊别清顔忽焉已久未
復音信勞望情深暑氣方隆恒保清善握蘭雲閣解綬
龍樓允因妙選良為幸甚想同僚多士方駕連曺雅步
南宫容與自玩士衡已後唯在兹日唯昆與季文藻相
輝二陸三張豈獨擅美比暇日無事時復含毫頗有賦
詩别當相簡但衡巫峻極漢水悠長何時把袂共披心
腹劉孝標答郭峙書曰聞君子舊矣但人非豕鹿轉
加蓬逝波駭雨散動間山川故無由交羽觴薦雜佩睨
浮雲以搔首臨清風而浩歌變燧迴星亦云勞止原
周王褒與周弘讓書曰嗣宗窮途楊朱岐路征蓬長逝
流水不歸南北殊方炎涼異節木皮春厚桂樹冬榮攝
衛惟宜動静多豫賢兄入關敬承闊曲猶依杜陵之水
尚報東陂之田鏟跡幽蹊銷聲窮谷何其愉樂幸甚幸
甚弟昔因多疾亟覽九仙之方晚涉世途猶懷五岳之
舉頃年事遒盡容髮衰謝芸其黃矣零落無時還念生
涯繁憂總集視因愒日𩔖趙孟之徂年負杖行吟同劉
琨之積慘河陽北遊空思鞏洛灞陵南望唯見長安所
貴書生之魂還依舊里射聲之鬼無恨他鄉浮雲在天
邈無由矣會見之期長無日矣援筆攬紙龍鍾横集
陳周弘讓答王褒書曰甚矣悲哉此之為别也雲飛泥
沉金鑠蘭滅玉音不嗣瑶華莫因家兄至自鎬京致来
書於窮谷故人之跡有如對面開題申紙流臉霑膝與
弟分袂西陕言反東區雖保周陂還依蔣徑三荆離坼
二仲不歸麋鹿為曺更多悲緒丹經在握貧病莫諧芝
术可求聊因採掇昔吾壯日及弟富年俱值邕熙竝歡
衡泌南風雅操清觴妙曲絃琴促坐無乏夕晨玉瀝金
華冀獲難老不虞一旦翻覆波瀾吾已愒隂弟非茂齒
禽尚之契各在天涯永念生平難為胸臆正當視隂數
箭排愁破涕人生樂爾憂戚何為願愛玉體珍金相保
期頥享夀考猶冀蒼鴈頳鯉時傳尺素清風朗月但寄
相思搦管操觚聲淚俱咽徐陵答尹義尚書别離二
國雲雨十年心想河陽言銅爵而無遠神遊漳水與金
鳳而俱飛弟留連河北義等周南懷此殊才實可傷歎
吾崦嵫既暮容鬢皤然風氣彌留砭藥無補追惟疇昔
共備行人家國安危賓禮升降懸壺代哭俱歴春冬移
管於箕同兹辛苦鳴蜩抱樹亟見藏冰歸雁銜蘆多歴
寒食靖言念此如何可忘夫擁腫之木得免因於不才
觳觫之牛自保由於無用嗟余鄙陋未及龔生唯歎吾
賢不同蘧瑗爾夫推溝拯溺每切皇衷逸翮飄鱗見優
機檻所以降尺一之書馳輶軒之使心期與國必遂還
途寧謂親鄰更成難請伊昔梁朝共奉嘉聘張兹大帛
處彼高閎庭奏歌鍾座延僑肸賓客之叙方於階阼田
獵之禽同於君膳正以鄉關阻亂致爾拘留家國隆平
義應旋反韓宣屢至宰孔頻還翻爾遲廻豈云鄰睦
增序唐王勃春夜桑泉别少府序曰下官以窮途萬里
動脂轄以長驅王公以傾餞百壺别芳筵而促興是以
青陽半序眀月中宵離亭擁花草之芳别館積琴歌之
思去留歡盡動息悲来惜投分之幾何恨知音之忽間
他鄉握手自傷關塞之春異苑分襟意切悽惶之路既
而星河漸落煙霧仍開高林静而霜鳥飛長路曉而征
驂動含情不拜空佇聽於南昌揮涕無言請投文於西
候因探一字四韻成篇又還冀州别洛下知己序曰
東西南北丘也何從寒暑隂陽時哉不與河陽古樹無
復殘花合浦寒煙空驚墜葉王生賣藥入天子之中都
夏統乘舟屬羣公之大會風煙匝地車馬如龍鐘鼓沸
天美人似玉芳筵交映旁徼豹象之胎華饌重開直報
蛟龍之髄季鷹之思吴命駕果為秋風伯鸞之適越登
山以求綠水辭故友謝時人登鄂坂而迂迴入邙山而
北走何年風月三山滄海之春何處風花一曲青溪之
路賓鴻逐暖孤飛萬里之中仙鶴随雲直去千年之後
悲夫光隂難再子卿殷勤於少卿風景不殊趙北相望
於洛北鴛鴦雅什俱為贈别之資鸚鵡竒杯共盡忘憂
之酒駱賓王贈李八騎曺序曰夫人生百齡促膝是
忘言之契丈夫四海交頥非贈别之資然而想山川之
遽遥送歸將遠惜歲華之不待行樂無時是用輟征驂
以少留敞離亭之多暇山芳襲吹坐疑蘭室之中水樹
含春宛似楓江之上加以御溝新溜近入離筵賓館餘
花遥催别酒既而榮波東注灞岸南登綠蟻空而高宴
終金烏落而離言促雖相思有贈終結想於華滋而素
賞無暌盍申情於麗藻人為四韻各賦一言又夏初
餞宋三少府之豐城序曰黯然銷魂者豈非生離之恨
歟况帝里天津槐衢分黑龍之水巴陵地道楓江連白
馬之門親友徘徊締歡言於促膝故人樽酒掩離涕於
交頥於時晚吹吟桐疑奏别離之曲輕秋入麥似驚摇
落之情白日將頽青山行暮想姑蘇之地夕露霑衣望
吴會之交斷雲飄盖嗟乎岐路是他鄉之恨溝水非眀
日之歡玉斗臨吴太阿之氣可識金陵背楚小山之路
行遥盍各賦詩式昭離緒宋之問三月三日於灞水
曲餞豫州杜長史别昆季序曰上已佳遊近郊春色朱
軒映野見東流之祓禊白雲在天愴南登之送别杜長
史言辭灞滻將適荆河戀舊鄉之喬木藉故園之芳草
鴒原四鳥是日分飛輿泉二龍此時云遠綠潭一望青
山四極秦人去國乘右輔之脩途洛客思歸憶東京之
曲水請染翰操紙即事形言各賦蘭亭之詩咸申葛陂
之贈
贈答一
原毛詩曰無言不酬增又曰雜佩以贈之又曰贈
之以芍藥又曰投我以木瓜報之以瓊琚匪報也永
以為好也左傳薳啟疆曰朝聘有珪享頫有璋宴有
好貨飱有陪鼎入有郊勞出有贈賄禮之至也原孫
卿子曰贈人以言重於金石珠玉勸人以言美於黼黻
文章聽人以言樂於鐘鼓琴瑟莊子曰凡交近則相
靡以信遠則忠之以言漢書曰古者諸侯卿大夫交
接隣國以微言相感當揖讓之時必稱詩以喻其志
贈答二
原詩序曰周公乃為詩以貽王名之曰䲭鴞焉又尹
吉甫作頌曰其詩孔碩其風肆好以贈申伯增家語
曰孔子遭程子於塗謂子路曰取束帛以贈先生原
史記曰孔子適周見老子辭去老子送之曰請送子以
言晏子曰曾子將行晏子送之曰君子贈人以軒不
如贈人以言韓子曰鄭人有遺燕相書者謂持燭者
曰舉燭而過書舉燭燕相受書而悦之曰舉燭者高眀
也穆天子傳曰穆王饗西王母於瑶池之上賦詩往
来辭義可觀增左傳曰吴季札聘於鄭見子産如舊
相識與之縞帶子産獻紵衣焉原漢書曰陳遵為河
南太守既至官治私書謝京師親故數百封親疎各有
意文士傳曰漢桓驎伯父焉官至太尉驎年十二在
座焉告客曰吾此子弟知有異才殊能作詩賦客乃為
詩曰甘羅十二楊烏九齡昔有二子今則桓生驎即應
聲答曰邈矣甘羅超等絶倫伊彼楊烏命世稱賢嗟予
惷弱殊才偉年仰慙二子俯愧過言蜀志曰馬良使
吴良謂諸葛亮曰今銜國命協睦二家幸為良介於孫
將軍亮曰君試自為文良即為草曰寡君使掾馬良通
聘繼好以紹昆吾豕韋之勲其人吉士荆楚之令鮮於
造次之華而有克終之美願降心以納以慰將命權大
悦之增鴻書曰蜀費禕使吴孫權每别酌好酒以飲
之視其已醉問以國事竝論當世之務辭難累至輙辭
以醉退而撰次所問事事條答無遺權以手中嘗執寳
刀贈之禕曰臣不才何以堪眀命然刀所以討不庭禁
暴亂者也願大王勉建功業同奬漢室臣雖闇弱終不
負東顧原會稽典錄曰陳業少持操沛國桓儼當世
英俊避地會稽聞業高節欲與相見終不獲後儼浮海
南入交州臨去遺書與業曰不因行李以係山隂白樓
日從容養高動静履直季世多艱爰適樂土聞高風飢
渴語言知乃深隠邈然終時求仁斯得勤而無憾齊蹤
古賢何其優哉先賢行狀曰杜安入太學時號曰神
童時貴戚多有與書者不輙發常鑿壁藏書荀氏家
傳曰荀勗蜀平之後遣使通吴司馬文王用公所作書
與孫皓皓報命和親王謂公曰君前作書使吴思順勝
十萬之衆也增晉書曰殷羨遷為豫章太守都下人
士因其致書百餘函行次石頭皆投之水中曰沉者自
沉浮者自浮殷洪喬不為置書郵又曰殷浩答桓温
書慮有謬誤開閉數十竟達空函又曰王猛將行謂
慕容垂曰今當遠别何以贈我使我睹物思人垂脫佩
刀贈之宋書曰徐湛之善於尺牘音詞流暢齊書
曰庾易徵辟不就以文義自樂安西長史袁彖欽其風
通書致遺易以連理几竹翹書格報之唐書曰李光
顔字光遠葛旃少教以騎射每歎其天姿票健長從為
禆將馬燧曰若有竒相終必光大解所佩劔贈之韓弘
素惡光顔忠力思有以撓衊之乃飾名姝以遺光顔曰
公以君暴露於外恭進侍者慰君征行之勤光顔徐曰
我去室家久以為公憂誠無以報德然戰士皆棄妻子
蹈白刃奈何獨以女色為樂為我謝公天子於光顔恩
厚誓不與賊同生指心曰雖死不二因嗚咽泣下將卒
數萬皆感激流涕乃厚賂使者還之於是士氣益勵賊
悉銳士當光顔而李愬得乘虚入蔡矣又曰秦系與
劉長卿善以詩相贈答權德輿曰長卿自以為五言長
城系用偏師攻之
贈答三
增疏麻尺牘(楚辭曰折䟽麻兮瑶華將以遺於離居謝宣遠王撫軍詩曰誰謂情可書盡)
(書非尺牘)一封書三道印(韓愈寄皇甫湜詩曰敲門驚晝睡問報睦州吏手把一封)
(書上有皇甫字云盧仝茶歌曰日高文五睡正濃將軍扣門驚周公口諫議送封信白絹斜封三道印開緘)
(宛見諫議面手植月團三百片)金錯刀青玉案(張衡四愁詩曰美人贈我金錯刀何)
(以報之英瓊瑶美人贈我錦繡段何以報之青玉案美人贈我貂襜褕何以報之明月珠)一枝春
五雲體(陸凱寄范曄詩曰折梅逢驛使聊贈一枝春唐書曰韋陟常以五采牋為書記使侍妾)
(主之其裁答授意而已皆有楷法陟唯署名自謂所書陟字若五朵雲時人慕之號郇公五雲體)雙
玉盤雙南金(張衡四愁詩曰美人贈我翠琅玕何以報之雙玉盤張載擬四愁詩曰美人)
(遺我綠綺琴何以贈之雙南金)比目魚翠鴛鴦(傅休奕四愁詩曰美人贈我眀月珠)
(何以報之比目魚美人贈我蘇合香何以報之翠鴛鴦)贈縞帶投木瓜(上詳贈答)
(二答下詳贈一)衡陽雁北枝梅(黃庭堅詩曰衡陽有歸雁他日更傳音陳師)
(道詩曰此老三年别何時萬里回更無南過雁猶見北枝梅)青泥封書巴牋染
翰(漢記曰鄧訓故吏知訓好青泥封書從黎陽步推鹿車至上谷遺訓杜甫詩曰巴牋染翰光)過
雁来魚把珠懷五(又酬韋韶州見寄詩曰深慚長者轍重得故人書雖無南過雁看取)
(北来魚札又詩曰久客多枉朋友書素書一月几一束道州手適復至紙長要自三過讀盈把那湏滄海珠)
(入懷本擬昆山玉)劉公一紙書仙人一丸藥(晉陽秋曰劉弘為荆州刺)
(史每發手書郡國叮嚀款密莫不感悦咸曰得劉公一紙書賢於十部從事文章叙錄曰杜摯與毋丘儉鄉)
(里相親故為詩與儉求仙人藥一丸欲以感切儉求助也)貺遺雙鯉良佩謙光
報之七襄姑酬先辱江頭春草目方送於燕檣隴
首寒梅手忽披於魚素柏臺增肅心實切於瞻烏
竹簡抒誠言莫殚於賀燕游談所及既弗間於賢愚
妙語相先更曲蒙於契好望夫子之仞牆莫遑躬
詣賁孟公之尺牘獨切神馳燕厦崇成徒劇依歸
之意魚緘染布難形抃蹈之私眷戀升斗之祿悵
莫埽門飛持咫尺之書敬申賀厦聳聞孚號阻趨
賀於翹材敷叙慶悰敢馳書於光範慶君子之得
輿喜而不寐效小人之貢牘言莫能宣李北海求
識少陵面久切於懷陳南陽輙遺子公書大踰所望
贈答四
增遺書札(古詩曰客從遠方来遺我一書札)垂尺素(岑参送竇漸入京詩曰水底鯉)
(魚幸無數願君别後垂尺素)飛雲翰(元稹詩曰舊好飛雲翰)贈蘭章(韋應物詩)
(曰蘭章忽有贈)枉故人(韓愈寄鄂岳李大夫詩曰湓城去鄂浦風便一日耳不枉故人書無因帆)
(江水)原遺美人(楚辭曰結微情以陳辭兮矯以遺夫美人)讀素書(古樂府曰客從)
(遠方来遺我雙鯉魚呼童烹鯉魚中有尺素書長跪讀素書書中竟何如上有加餐食下有長相憶)題
紙背(韓愈寄劉連州詩曰書成欲寄孔安西紙背應勞手自題)一端綺(古詩曰客從遠方来)
(贈我一端綺相去萬餘里故人心尚爾)雙鴛鴦(古詩曰客從遠方来贈我一端綺文綵雙鴛鴦)
(裁為合歡被)鶴文綾(謝惠連詩曰客從遠方来贈我鶴文綾裁為親身服著以共寢興)
御定淵鑑𩔖函卷三百二
