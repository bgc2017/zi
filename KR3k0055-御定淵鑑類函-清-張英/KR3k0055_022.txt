欽定四庫全書
御定淵鑑𩔖函卷十七
歲時部六(元正晦日)(人日)(正月十五)
元正一
原尚書曰月正元日舜格于文祖增又曰正月朔旦
受命于神宗率百官若帝之初原漢天文志曰魏占
候正月旦決八風風從南来大旱西南小旱西方有兵
西北豆成北方中歲東北為上歲東方大水東南疾疫
歲惡增漢書曰正月朔歲首立春四時之始晉書
曰顓帝以孟春正月為元其時正朔旦立春五星會于
天歷營室也冰凍始泮蟄蟲始發雞始三號天曰作時
地曰作昌人曰作樂鳥獸萬物莫不應和故顓帝為聖
人歷宗也原玉燭寶典曰正月為端月(春秋傳曰履端於始)其
一日為元日(元者善之長也先王體元以居正又元者原也始也一也首也)亦云上日
亦云正朝亦云三元(歲之元時之元月之元)亦云三朔(尚書大傳云夏以平)
(明為朔殷以雞鳴為朔周以夜半為朔)庭前爆竹(荆楚歲時記曰以辟山臊惡鬼也山臊按神異)
(經在西方深山中長尺餘犯人則病畏爆竹聲又俗爆竹然草起於庭燎)進椒柏酒(四民月令曰椒)
(是玉衡星精服之令人身輕能走柏是仙藥又云進酒次第當從小起以年少者先起)服桃湯進
敷于散(荆楚歲時記曰桃者五行之精厭伏邪氣制百鬼今人乂進屠蘇酒膠牙餳)造五辛
盤(周處風土記曰月正元日五熏鍊形注云五辛所以發五藏氣莊子云春月飲酒茹蔥以通五藏也)造
桃版著戶謂之仙木(玉燭寶典曰像鬱壘山桃樹百鬼畏之也)
元正二
增拾遺記曰堯在位七十年有鸞雛歲歲來集麒麟遊
於藪澤梟鴟逃於絶漠有祗支之國獻重明之鳥一名
重精雙睛在目狀如雞鳴似鳳時解羽毛肉翮而飛能
搏逐猛獸虎狼使妖災羣惡不能為害飴以瓊膏或一
歲數來或數歲不至國人莫不灑掃門戶以望重明之
集其未至之時國人或刻木或鑄金為此鳥之狀置於
門戶之間則魑魅醜𩔖自然退伏今人每歲元日或刻
木鑄金或圖畫為雞於牖上盖重精之遺像也原列
子曰邯鄲之民以正月之旦獻鳩於簡子簡子大悅厚
賞之客問其故簡子曰正旦放生示有恩也孔叢子
曰邯鄲民以正月旦獻爵於趙王而綴以五采王大悅
申叔以告子順子順曰正朝放之示有生也漢雜事
曰正旦朝賀三公奉璧上殿嚮御座北面太常使贊曰
皇帝為君興三公伏皇帝坐乃前進璧禮志云元會
文昌殿用漢儀設百花燈漢書曰鮑宣字子都哀帝
時正旦日蝕宣上書諫曰陛下父事天母事地子養黎
民父虧明母震動子訛言今日蝕三陽始小民正月朔
旦尚惡敗器物況日虧缺乎增漢書曰正旦天子行
陽德殿作九賓樂含利從東來戲於庭入殿前激水化
成比目魚跳躍漱水作霧化成黃龍高八十丈出水戲
於庭以兩大絲纏繫兩頭中間相去數丈兩倡女對舞
行於䋲上道逄兩肩不傾又蹋蹁屈身藏形於斗中鐘
磬並唱樂畢作魚龍曼衍鼓吹三匝後漢書曰永寧
元年西南夷揮國王獻樂及幻人能吐火自支觧易牛
馬頭明年元會作之於庭安帝與羣臣共觀大竒之陳
禪獨離席舉手大言曰昔齊魯為夾谷之會齊作侏儒
之樂仲尼誅之帝王之庭不宜設夷狄之技又曰陳
翔為侍御史正旦朝賀大將軍梁冀威儀不整翔奏冀
恃貴不敬請收案罪時人奇之原典略曰明帝使博
士馬均作司南車水轉百戲正月朝造巨獸魚龍曼衍
弄馬倒騎備如漢西京故事又曰正始元年商風大
起數十日發屋折樹動太極殿東閣正旦大會又甚傾
牀案曹爽將誅之徵也臧榮緒晉書曰元會設白獸
尊於殿上尊蓋上施白獸若有能獻直言者則發此尊
飲酒按禮曰白獸尊乃杜舉之遺式為獸監後代所為
示不忌憚也晉咸康起居注曰十二月庚子詔曰正
會日百寮增祿賜醽酒人二升世說曰元帝正會引
丞相王導登御牀王公固辭元帝引之彌苦王公曰使
太陽與萬物同暉臣下何以仰瞻帝乃止裵元新語
曰正朝縣官殺羊懸其頭於門又磔雞以疈之俗說以
厭厲氣元以問河南伏君伏君曰是土氣上升草木萌
動羊齧百草雞啄五榖故殺之以助生氣王渾集曰
詔問明正旦會四方計吏入見臨朝當何所宜渾奏舊
正會計吏軒下中書令宣詔問方土所宜士人賢才隱
伏未逹風俗好尚禮教之宜勤農務本以盡墾殖之利
刑獄清理無枉濫之失郡守長吏勤心治政為民興利
除害訓化之績授以紙筆意陳聞見以明聖旨垂心四
遠增宋書曰歲朔常設葦莢桃梗磔雞於宫及百司
之門以禳惡氣南齊書曰建武慕儉欲鑄壞元日上
夀銀酒鎗尚書令王宴等咸稱盛德蕭穎胄曰朝廷盛
禮莫過三元此一器旣是舊物不足為侈帝不悅後預
曲宴銀噐滿席穎胄曰陛下前欲壞酒鎗恐宜移在此
噐也帝甚有慙色穎胄字雲長海錄碎事曰梁武帝
正旦賜羣臣却鬼丸北齊書曰張華原為兖州刺史
獄有繫囚謂之曰三元之始念卿幽閉今給假五日足
得展謁親親期盡當還也囚果應期而至唐書曰聖
唐稽古天下朝集三考一見皆以元日陳貢篚集於考
堂唱其考第進賢以興善簡不才以黜惡大唐六典
曰元正一日供奉官陳設於太極殿皇帝冠冕臨軒展
宫懸之樂陳歷代寳玉輿輅備黃麾仗二王侯百官朝
集親王諸王朝服陪位皇太子獻夀次上公次中書令
奏諸州表黃門侍郎奏祥瑞戶部尚書奏諸州貢獻禮
部尚書奏諸蕃貢獻太史令奏雲物侍中奏禮畢然後
中書令又與供奉官獻壽殿上皆呼萬歲舊唐書曰
長壽二年元日大雪上謂羣臣元日雪百榖豐此語有
何故實姚璹曰汜勝之書雪是五榖精又宋武帝大明
五年瑞雪上曰朕心存百姓如得年豐歲稔可為大瑞
雖獲麟鳳何用哉新唐書曰貞觀元年太宗旣籍田
又元日朝羣臣岑文本奏籍田三元頌二篇文致華贍
文本字景仁原風土記曰岳州自元正獻歲鄰里以
飲宴相慶至十二日罷謂其日為雲開節增南部新
書曰長安風俗元日以後逓作飲食相邀號傳座金
門歲節云洛陽人家正旦造絲鵝蠟燕粉荔枝珠囊
隱訣曰正月一日取五木煎湯以浴令人至老髮黑按
道家謂青木香為五香亦云五木墨子祕要曰歲時
元日取鵲巢燒灰著於厠以辟兵撒門裏以辟盜賊
夢華錄曰新羅國俗以元日拜日月神
元正三
原上日首祚(上詳元正一祚王羲之月儀書曰日往月來元正首太蔟告辰微陽始布罄)
(無不宜和神養素)四始三元(俱詳元正一)履端正始(臧榮緒晉)
(書熊遠議曰履端元日正始之初有識之士於是觀禮樂榮耳目之觀崇玩弄之好)開元肇
祚(沈約宋書曰南郊樂登歌曰開元正首禮具樂舉六典聯事九官列序何充賀正表曰璇衡運周元正)
(肇祚伏惟陛下應乾納祐與天同休)降祉納祐(王沈賀正表曰三辰改運元正肇祚自天)
(降祉如日之升下見肇祚注)百福萬壽(馮衍銘曰元正上日百福孔靈王肅賀正儀)
(曰元正首祚璇璣改度伏稱萬夀)折松索葦(董勛答問曰歲首祝椒酒而飲之以椒性)
(芬香又堪為藥又折松枝男七女二七亦同此義於宗懍荆楚歲時記曰正月一日是三元之日貼畫雞戶)
(懸葦索於其上插符其傍百鬼畏之)磔雞放爵(俱詳元正二)桃梗椒
觴(上詳元正二潔崔寔四民月令曰正月之朔是謂正日躬率妻孥祀祖禰及祀日進酒降神畢乃室家)
(尊卑無大無小以次列於先祖之前子婦曾孫各上椒酒於家長稱觴舉夀欣欣如也)噀酒
飲墨(神仙傳曰欒巴蜀人為尚書正旦大會得酒不飲向西南噀之有司奏巴不恭謝曰臣里失火以此)
(酒為雨救之後蜀郡奏元日成都大火其日東北有大雨至救火雨中酒氣北齊正旦會侍中黃門郎宣詔)
(勞諸郡上計勞訖命遺紙陳事宜字有脫誤者呼起席書迹濫劣者令飲墨水一升文理孟浪者奪容刀及席)
放鳩化鵠(地理志云榮陽有兔井沛公避項羽雙鳩集井上故漢世正旦放鳩鄧德明)
(南康記曰昔有盧耽仕州為治中少學仙術善觧飛騰每夕輒凌空歸家曉則還州嘗元會至晚不及朝列化)
(為白鵠至閣前徊翔欲下威儀以帚擲之得一隻履耽驚還就列内外左右莫不駭異時步隲為廣州刺史意)
(甚惡之便以狀聞遂至誅滅)爆竹鑽榆本三統崇百禮(白虎)
(通曰正朔有三何本天有三統謂三微之月也三微者何謂也陽氣始施黃泉萬物始動微而未著也周處)
(風土記曰月正元日百禮兼崇)盛庭燎列儀狀(何元朔許都賦云元正大饗盛庭燎)
(列儀狀)吞雞子噉辛菜(風土記云元日吞雞子噉五辛菜注曰吞生雞子人一枚)
(謂之鍊形五辛菜以助發五藏之氣也)供雕胡進屠蘇(揚州雕胡米一斗供正旦)
(進御遺俗說屠蘇草菴之名昔有人居草菴之中每歲除夜閭里藥一劑令井中浸之至元日取水置於酒)
(尊合家飲之不病瘟疫今人有得方者亦不知其人姓名但名屠蘇而已)增造華勝賜
銀幡(董勛荅問禮曰正月一日造華勝以相遺像瑞圖金勝之形元日賜銀幡蘇軾詩朝回兩袖天香)
(滿頭上銀幡笑巧成)原百官執珪三公奉璧(傅玄詩云元旦朝天子百官執)
(珪璋正下詳元二)華原放囚江淹賞士(上詳元正二太梁興謝舉初為學)
(博士與兄俱賢預元會江淹一見並皆欽挹曰此可謂御二龍於長途耳)木屑襯地酺
食湔裳(晉陶侃字士行為荆州牧勒造船官收餘木屑後元日會值大雨雪庭泥淤足悉取屑襯覆之)
(朝賀無妨酺玉燭寳典云元日至晦日並為食士女湔裳度厄)戲造魚龍術呼
牛馬(上詳元正二前五行書云元日向辰正至門呼牛馬六畜)内撫諸夏外
接百蠻(文𨕖以天子當元會也)位正元陽氣和端月八節
之端三元之始盤號五辛觴稱萬壽蜀郡火
災西京水戲獻椒花之頌稱柏葉之觴考夏
后之遺訓采秦漢之舊儀(並見傅玄朝會賦)貼畫雞於朱
戶獻彩雀於彤庭開甲子於新歷發風光於上
春七十二候之初三百六旬之始稱萬壽於彤
庭資百福於皇室(謂元會也)受四海之圖籍膺萬國
之貢珍朱戶騈羅於仙木綠醽㶑灩於夀杯增
鳴鐘列炬(晉禮儀志曰漢有正會禮正旦夜漏未盡七刻鐘鳴受賀公侯以下執贄來庭二千)
(石以上升殿稱萬壽然後作樂宴享下詳冬至三宰相火城注)說經讀令(東觀漢記)
(云戴憑字次仲習京氏易為侍中正旦朝賀百僚畢會光武命羣臣能說經史者更相詰難義有不通者輒奪)
(其席以益通者憑遂重五十餘席京師語曰觧經不窮戴侍中隋禮儀志梁元會侍中讀五條詔令)
膠牙餳婪尾酒(歲時記元日食膠牙餳取膠固之義白樂天元日對酒詩曰三杯藍尾)
(酒一楪膠牙餳按藍尾當讀婪尾或謂此出侯白酒令巡匝至末坐者連飲三杯蓋末坐遠酒到遲故連飲取)
(貪婪之義故曰婪尾一說作啉尾)撻如願畫鍾馗(歲時記廬陵歐明從賈客道經)
(彭澤湖每以舟中所有投湖中後復過湖忽有一人來候明云是青湖君使也青湖君感君有禮故邀君必有)
(重遺君者君勿取獨求如願耳明既見青湖君乃求如願如願者青湖君之婢也明將如願歸所願即得數年)
(大富後因正旦如願晚起明醉撻之走入糞壤中不見今人正旦以繩繫偶人投糞壤中云令如願以此遯)
(齋閒覽今人歲首畫鍾馗辟邪俗傳起於唐明皇時)
元正四
原孟春元日(張衡東京賦云孟春元日羣后旁戾百僚師帥于斯胥會蕃國奉聘要荒來贄)初
歲元祚(見曹植元會詩)元正啓節(見傳充妻元正詩)元辰鳴鑾(庾闡揚都)
(賦云歲惟元辰隂陽代紀履端歸除三朝告始萬國鳴鑾有客戾止)歲首大朝(續漢書云正朝)
(受賀二千石已上稱萬歲)元正大饗(見元正三盛庭燎注)小大同悅(見傅充妻元正)
(詩)歡笑盡娛(見曹植元會詩)殺羊磔雞以厭厲氣夢見新
歲主命延長(夢書)
元正五
原詩魏曹植元會詩曰初歲元祚吉日維良乃為嘉會
宴此高堂衣裳鮮潔黼黻玄黃珍膳雜遝充溢圓方俯
視文軒仰瞻華梁願保兹善千載為常歡笑盡娛樂哉
未央皇室榮貴壽考無疆晉荀勗正大會行禮歌詩
曰於皇元首羣生資始履端大享敬御福祉肆覲羣臣
爰及卿士欽順時財允也天子晉曹毗正朝詩曰靈
春散初澤棼煴青陽舒佳袍忽已故今載奄復初軟節
暢宇宙和風被八區晉劉和妻王氏正朝詩曰稔冉
冥機運迅矣四節經太蔟應元律青陽兆初正晉傅
充妻辛氏元正詩曰元正啓令節嘉慶肇自兹咸奏萬
年觴小大同悅熙隋煬帝獻歲讌宫臣詩曰三元建
上宫六修宴麗城朱庭容衛肅青天春氣明朝光動劍
彩長階分佩聲酒闌鐘磬息欣觀禮樂成隋蕭慤奉
和元日詩曰帝宫通夕燎天門拂曙開瑞雲生寳鼎榮
光上露臺華山不凋葉宜城萬壽杯遥見飛鳬下懸知
葉縣來陳叔逹初年詩曰和風起天路嚴氣銷冰井
索索枝未柔厭厭漏猶永虞世南奉和獻歲讌宫臣
詩曰履端初啓節長苑命高筵肆夏喧金奏重潤響冰
絃絲光催柳色日彩汎槐煙微臣同濫吹謬得仰鈞天
增唐太宗元日詩曰高軒愛春色䆳閣媚朝光彤庭
飛彩旆翠幌曜明璫恭已臨四極垂衣馭八荒霜戟列
丹陛絲竹韻長廊穆矣熏風茂康哉帝道昌繼文遵後
軌循古鑒前王草秀故春色梅豔昔年妝巨川思欲濟
終以寄舟航又正日臨朝詩曰條風開獻節灰律動
初陽百蠻奉遐賮萬國朝未央雖無舜禹迹幸欣天地
康車軌同八表書文混四方赫奕儼冠蓋紛綸盛服章
羽旄飛馳道鐘鼔震巖廊組練輝霞色霜戟曜朝光晨
宵懷至理終媿撫遐荒許敬宗奉和元日應制詩曰
天正開初節日觀上重輪百靈滋景祚萬玉慶維新待
旦敷元造韜旒御紫宸武帳臨光宅文衛象鈎陳廣庭
揚九奏六帛麗三辰發生同化育播物體陶鈞霜空澄
曉氣霞景瑩芳春德暉覃率土相賀奉還淳魏徵奉
和正日臨朝詩曰百靈侍軒后萬國會塗山豈如今濬
哲邁古獨光前聲教溢四海朝宗引百川鏘洋鳴玉珮
灼爍耀金蟬淑景輝雕輦高旌揚翠煙庭實超王會廣
樂盛鈞天既欣東日戶復詠南風篇願奉光華慶從斯
萬億年岑文本奉和正日臨朝詩曰時雍表昌運日
正叶靈符德兼三代禮功包四海圖踰沙紛在列執玉
儼相趨清蹕喧輦道張樂駭天衢拂蜺九旗映儀鳳八
音殊佳氣浮仙掌熏風繞帝梧天文光七政皇恩被九
區方陪瘞玉禮珥筆岱山隅李百藥奉和正日臨朝
詩曰化歷昭唐典承天順夏正百靈警軒禁三辰揚旆
旌充庭富禮樂高讌齒簮纓獻壽符萬歲移風韻九成
顏師古奉和正日臨朝詩曰七政璿衡始三元寳歷
新負扆延百辟垂旒御九賓肅肅皆鴛鷺濟濟盛纓紳
天涯致重譯西域獻竒珍楊師道奉和正日臨朝詩
曰皇猷被寰宇端扆屬元辰九重麗天邑千門臨上春
武平一奉和正月朔賜羣臣柏葉詩曰綠葉迎春綠
寒枝歷歲寒願持柏葉壽長奉萬年歡趙彥昭元日
恩賜柏樹應制詩曰器乏雕梁器材非搆厦材但將千
歲葉常奉萬年杯元薩都拉都門元日詩曰元日都
門瑞氣新層層冠蓋羽林軍雲邊鵠立千官曉天上龍
飛萬國春宫殿日高騰紫靄簫韶風細入青雲太平天
子恩如海亦遣椒觴到小臣明程敏政元日早朝詩
曰宫鴉集曙彩鞭揮劍珮森森拱太微日晃御牀明繡
衮雲回鑾輅見青旂鴻臚立仗傳三唱馬監隨班控六
飛喜值芳年叨侍從起居長許近皇闈
原賦晉𫝊玄朝會賦曰考夏后之遺訓綜殷周之典制
采秦漢之舊儀肇元正之嘉會於是先期戒事衆法允
敕萬國咸享各以其職翼翼京邑巍巍紫極前三朝之
夜中庭燎晃以舒光華燈若乎火樹熾百枝之煌煌俯
而察之如亢燭龍而炤元方仰而觀焉若披丹霞而鑒
九陽晉王沈正會賦曰伊月正之元吉兮應三統之
中靈順天地以交泰協太簇之元精荷介祉於上帝兮
祚聖皇以永貞華幄映於飛雲兮朱幕張於前庭曜五
旗於東序兮表雄虹而為旌備六代之象舞兮釐簫韶
於九成晞元夜以司晨兮望庭燎之高煬壯甲士之星
羅兮偉干戚之飄揚臚人肅其齊列九賓穆以成行齊
八荒於蕃服兮咸稽首以來王增唐王起元日觀上
公獻壽賦曰歲移木德春變銅渾觀上公之獻壽表南
面之居尊贊以至誠俾天長而地久陳乎盛禮亦星列
而雷奔所以上增景物所以下答湛恩豈徒閱夫濟濟
而炫彼元元時也百辟無譁九賓有秩玉帛林會簪裾
櫛比聲明叶於載陽天文宜於初吉於是紫殿晝皇輿
出仰之如天就之如日獻大君之壽善頌善禱覿元老
之儀匪徐匪疾皤皤元老首出朝端仰紫宸而展敬回
黃閣而即安振冠劍之翼翼曳環珮之珊珊既進退而
有度亦容止而可觀將奉一人之慶而為萬國之歡遠
映珠旒旁臨霜仗赫赫在下明明在上奉觴而進持盈
有俯僂之容祝壽而旋慶賜被鴻恩之暢應千年而莫
厚宅百揆而誰讓祥光郁靄佳氣蔥蘢時剡剡以趨履
每兢兢而鞠躬拱北辰之尊不異乎台居列宿獻南山
之壽更聞其嶽視三公旣而天顏廻眷堯酒畢獻乾坤
永固上下無怨禮循牆而已退福如茨而咸勸則山呼
萬歲徒稱漢日之祥天錫九齡詎比周年之願諒羲軒
之道洽實伊容之德建宜乎景祿克受賡歌不朽如岡
如陵可大可久亦何待華封之祝然後增堯之壽又
(撰人名缺)曰惟皇御歷也播一德之景光統三正之令日端
大裘於正位酌中靈於休吉元老伏稱於丹墀大夫建
祚於聖術致君壽日比華封而祝堯獻酒福廷與鈞天
而合律於時銅龍啟曙文物斯崇六英鏗鏗而迭奏萬
國鏘鏘而會同上方端玉珽儼宸衷布發生之明命暢
大化於元功欲以宣景福於遐邇同介祉於君公壽獻
南山率土願歌於周雅位登北極惟仁亦播乎熏風既
而舞蹈於丹禁之前再拜奉陶唐之酒趨雲陛以陳詞
向爐煙而稽首升降濟濟將宣納祐之晨俯仰愔愔大
啟如天之壽進退有則威儀可觀頌百靈於更始贊萬
祀於履端傳喜氣而六平以正布春令而五教在寬故
知我道化無疆德風吹萬皇猷大啟青陽始建千秋御
歷既同傅氏之詞五采綴觴有異邯鄲之獻慶流華夏
德配乾坤傳呼而珍符畢集應時而嘉瑞實繁所以麟
鳳來翔於聖澤日月揭光於化元士有觀國之光賡歌
大貺當元正之令節仰禮容於仙仗佩聲的皪大矣三
公之儀瑞氣絪縕邈乎九天之上
原歌晉荀勗正會王公上壽酒歌曰踐元辰延顯融獻
羽觴祈令終我皇壽而隆我皇茂而嵩本枝奮百世休
祚鍾聖躬
原頌晉劉臻妻元日獻椒花頌曰璇穹周廻三朔肇建
青陽散輝澄景載煥美哉靈花爰采爰獻聖容映之永
壽於萬
人日一
原荆楚歲時記曰正月七日為人日以七種菜為羹翦
綵為人或鏤金箔為人帖屏風上亦戴之頭鬢像人入
新年形容改新董勛答問禮俗曰一日為雞二日為狗
三日為豬四日為羊五日為牛六日為馬七日為人八
日為榖賈充典戒曰人日造花勝相遺像瑞圖金勝
之形又像西王母戴勝也增唐李嶠人日詩曰七日
最靈辰
人日二
增圖經曰夔州人重諸葛武侯以人日傾城出八陣磧
上謂之蹋磧婦人拾小石之可穿者以綵索係於釵頭
以為一歲之祥府帥宴於磧上原劉臻妻陳氏進見
儀曰正月七日上人勝於人金陵志曰宋武帝女壽
陽公主人日臥含章殿檐下梅花落額上成五出花拂
之不去後人效之號梅花妝增北史曰魏孝靜帝以
人日登雲龍門崔瞻與其父㥄俱侍宴為詩詔問邢邵
等曰今瞻此詩何如其父咸曰㥄博雅張麗瞻氣調清
新並詩人之冠冕宴罷咸共嗟賞之云今日之宴并為
崔瞻父子隋唐嘉話曰魏鄭公嘗出行以正月七日
謁見太宗勞之曰卿今日至可謂人日矣宕渠記曰
渠有樂山正月七日邑人鼓吹酒食以祈蠶事
人日三
原翦綵鏤金(並詳人日一)登西山陟安仁(李允正月七日登剡)
(西寺詩曰命駕升西山寓目桃源疇下詳安仁峰銘)漢帝之會承華殿宋
王之登望仙樓(西王母頭戴花勝以正月七日會帝於承華殿壽陽記云正月七日宋王登)
(望仙樓會羣臣父老集於城下令皆飲一爵文武千人拜賀上壽)趙伯符七日之歡
薛道衡二年之歎(壽陽記曰趙伯符為豫州刺史立義樓每至元日人日七月半乃於)
(樓上作樂樓下男女盛飾遊觀行樂下見薛道衡人日詩)稽董勛之問俗時則
㒺愆考陳氏之見儀事乃不忒增菜羹應節油
卜騐歲(歲時記人日采七種菜作羹戴叔倫詩獨獻菜羹憐應節徧傳金勝喜逄人又東坡詩小雨暗)
(人日春愁連上元水生挑菜渚煙濕落梅邨此四川嘉定州有金燈山山趾有淵每歲人日太守於修油卜)
(故事謂以油灑水面觀其紋騐一歲豐歉)
人日四
原銘山(後漢東平王蒼是日登壽陽縣安仁山作銘)作餅(述征記云人日作煎餅於中庭謂之熏天)
拔狗耳(荆楚歲時記云人日夜多鬼鳥過人家搥牀打戶拔狗耳滅燈以禳之)翦人形
(詳人日三)增煎餅於庭(詳作餅注)貼人於帳(藝苑雌黃云古人以正旦畫雞於門)
(七日貼人於帳又歲時記云餘日不刻牛羊狗豬馬之象而正旦乃畫雞於門所以謹始也七日貼人於帳所)
(以重人也)
人日五
原詩隋陽休之人日登高侍宴詩曰廣殿麗年輝上林
起春色風生拂雕輦雲廻浮綺翼薛道衡人日思歸
詩曰入春纔七日離家已二年人歸落雁後思發在花
前增唐高適人日寄杜二詩曰人日題詩寄草堂遥
憐故人思故鄉柳條弄色不忍見梅花滿枝堪斷腸人
在遠藩無所預心懷百憂復千慮今年人日空相憶明
年此日知何處一臥東山二十春豈知書劒老風塵龍
鍾還忝二千石媿爾東西南北人元趙孟頫人日立
春詩曰今年人日與春幷人得春來喜氣迎宮柳風微
金縷重御溝冰泮玉鱗生隂消已覺餘寒散陽長爭看
曉日明霜鬢綵幡渾不稱強題新句慰羇情明徐賁
丁未年人日詩曰人日轉寒深春城澹澹隂殘梅仍故
色啼鳥換新音歷喜逄時看詩多感物吟愁來渾是醉
誰道酒能禁柳應芳人日對雪詩曰人日逄晴勝不
晴雪亦嘉當由催翦綵碎却幾梅花
原銘李充登安仁峰銘曰正月七日厥日惟人策我良
駟陟彼安仁
正月十五日一
原玉燭寳典曰正月十五日作膏粥以祠門戶載記
曰漢家以望日祀太一從昏時到明今人正月望日夜
遊觀燈是其遺迹荆楚歲時記曰今州里風俗望日
祭門先以楊枝插門隨楊枝所指仍以酒酺飲食及豆
粥插箸而祭之其夕迎紫姑神以卜(劉敬叔異苑曰紫姑本人家妾為大)
(婦所逐正月十五日感激而死故世人作其形於厠以迎之卜云子胥不在曹夫已行小姑可出子胥壻也曹)
(夫姑也)
正月十五日二
增世說曰禰衡被魏武謫為鼓吏正月半試鼓衡揚枹
為漁陽摻撾淵淵有金石聲四坐為之改容孔融曰禰
衡罪同胥靡不能發明王之夢石虎鄴中記曰正月
十五日有登高之會北史曰隋柳彧見都邑百姓正
月十五日作角觝戲上奏曰京邑爰及外州每以正月
望夜充階塞陌鳴鼓聒天燎炬照地人帶獸面男為女
服竭資破産競此一時請並禁斷上可其奏隋書曰
文帝常於正月十五日與近臣登高時元胄不在上即
令馳召之胄見上謂曰公與外人登高未若就朕也賜
宴極歡青𤨏集曰陳徐德言之妻後主叔寳之妹樂
昌公主也才色冠絶時陳政方亂德言知不相保乃破
一照人執其半約曰鬻此必以正月望日及陳亡其妻
入楊越公家德言流落至京遂以正月望日訪於都市
果有蒼頭鬻半照者德言引至其居出半照合之具言
其故越公知之愴然改容召德言還其妻雍洛靈異
小錄曰唐朝正月十五夜許三夜夜行其寺觀街巷燈
明若晝山棚高百餘尺神龍以後復加嚴飾士女無不
夜遊車馬塞路有足不躡地浮行數十步者韋述西
都雜記曰西都京城街衢有金吾曉暝傳呼以禁夜行
惟正月十五日夜敕許金吾弛禁前後各一日連昌
宫辭注云明皇幸上陽宫夜新飜一曲明夕正月十五
日潛遊忽聞酒樓上有笛奏前夕所飜曲大駭之密捕
笛者詰之自云其夕於天津橋上翫月聞宫中奏曲愛
其聲遂以爪畫譜記之即長安少年李謩也明皇雜
錄曰上在東都遇正月望夜移仗上陽宫大陳燈影設
庭燎自禁中至於殿庭皆設蠟炬連屬不絶時有方都
匠毛順巧思結創繒綵為燈樓二十間高一百五十尺
懸珠玉金銀微風一至鏘然成韻其燈為龍鳳虎豹之
狀幽怪錄曰開元十八年正月望日帝謂葉天師曰
今夕何處最麗對曰廣陵帝曰何術以觀之師曰可俄
而虹橋起殿前版閣架虛闌楯若畫帝步而上太眞高
力士及樂官數人從行步步漸高頃到廣陵寺觀陳設
之盛燈火之光照灼基殿士女鮮麗皆仰面曰仙人現
於五色雲中帝大悅敕伶官奏霓裳羽衣一曲後數日
廣陵果奏云唐書曰景龍四年上元夜中宗與韋后
微服過市徜徉縱觀因幸中書令蕭至忠之第是夜放
宫女數千人看燈因此多有亡逸者丁夘夜又微行看
燈幸韋安石長寧公主第又曰唐明皇先天二年正
月十五十六十七夜於京安福門外作燈輪高二十丈
衣以錦綺飾以金銀然五萬盞燈竪之如花樹宫女千
數衣羅綺曳錦繡耀珠翠施香粉妙簡長安萬年少女
婦千餘人衣服花釵婢子亦稱是於燈輪下蹋歌三日
歡樂之極未始有之筆談曰狄青宣撫廣西時儂智
高守崐崘關青至賓州值上元大張燈燭首夜享將佐
次夜宴從軍官一鼔青稱疾輒起令孫元規暫主席數
使人勞座客至曉各未敢退忽有馳報是夜三鼓青已
奪崐崘矣鼂氏客話曰蔡君謨守福州上元日命民
間一家點燈七盞陳烈作大燈長丈餘大書云富家一
盞燈太倉一粒粟貧家一盞燈父子相對哭風流太守
知不知猶恨笙歌無妙曲君謨見之還輿罷燈皇明
通紀曰永樂十年正月元宵賜百官宴聽臣民赴午門
外觀鼇山三日自是歲以為常上或御午門示御製使
儒臣奉和時尚書夏原吉侍其母往觀鼇山上聞之曰
賢母也命中官齎鈔二百錠即其家賜之原西域記
曰摩竭陀國正月十五日僧俗雲集觀佛舍利放光雨
花
正月十五日三
原汎粥祠膏(續齊諧記曰吳縣張成夜見一婦人立宅東南角謂成曰此地是君蠶室我即)
(地神明日正月半君宜作白粥汎膏於上以祭我必當令君蠶百倍言絶失所在成如其言為作膏粥年年大)
(得蠶也日下詳十五一)設祭試鼓(梁武帝時摩騰竺法蘭以白馬䭾經至帝正月十五)
(日設大祭其夜以香火焚釋道二教道經煨燼佛教宛然帝遂建白馬寺下詳十五日二禰衡事)南
油西漆(見梁簡文看燈賦)月惟中氣日則上元(正月十五日為)
(上元)祭戶遺風觀燈故事(俱詳十五日一)燈火千門蠶
桑百倍帝女巢成而得仙僧徒雲集而觀雨(廣陽記云)
(南方赤帝女學道化鵲愕山桑樹上以正月一日銜柴作巢至十五日成後昇天下詳十五日二)增
傳柑撒荔(歲時記上元夜貴戚例以黃柑相遺謂之傳柑東坡詩老病行穿萬馬羣九衢人散)
(月紛紛歸來一點殘燈在猶有傳柑遺細君鷺影燈記正月十五夜唐明皇於長春殿張臨光宴白轉花黃)
(龍吐水金鳬銀燕浮光洞攅星閣皆燈名奏月光分曲又撒閩江紅荔枝千萬顆令宫人爭拾多者賞以紅圈)
(帔綠暈衫)插柳雨花(上詳十五日一歲時記下詳十五日二西域記)麪蠒
火蛾(天寳遺事都下上元日造麪蠒餡中置紙簽或削木書官品人自探取以卜異日官品高下又宋楊)
(廷秀以上元夜里俗用粉米為蠒絲書吉語置其中以占一歲之禍福謂之蠒卜戲作長句開元遺事正月)
(十五日造火蛾兒)攀幰竊杯(桯史宋神宗元夕張燈王韶幼子寀方能言珠帽錦衣憑)
(家人肩以觀為姦人乘間負去寀覺之亟納帽於懷遇内家車數乘將入東華門寀攀幰大呼姦人駭逸遂載)
(以入帝詢知韶子令開封捕賊送寀還賜以壓驚金錢犀果直鉅萬宋宣和中上元張燈有夫婦同遊而相)
(失者婦至端門飲賜酒竊懷金杯衛士察送御前婦口占鷓鴣天詞有竊取金杯作證明語上喜以杯賜之命)
(黃門引歸)
正月十五日四
增九華燈(西京雜記元夜然華燭於南山照見百里)兩夜燈(侯鯖集錢氏納土進金錢買兩)
(夜燈十七十八是也)司空召宴(宋至道元年燈夕太宗御樓時李文正公昉以司空致仕於家)
(上以安輿召至賜坐敷對明爽精力康勁上親酌御尊飲之選殽核之精者賜焉謂近侍曰昉可謂善人君子)
(也事朕兩入中書未嘗有傷人害物之事宜有今日所享因賜詩焉)
正月十五日五
原詩唐郭利正詩曰九陌連燈影千門共月華傾城出
寳騎匝路轉香車蘇味道望日夜遊詩曰火樹銀花
合星橋鐵鎻開暗塵隨馬去明月逐人來遊騎皆穠李
行歌盡落梅金吾不禁夜玉漏莫相催崔液夜游詩
曰玉漏銅壺且莫催鐵關金鎻徹明開誰家見月能閒
坐何處聞燈不看來又曰神燈佛火百輪張刻像圖
形七寳裝影裏如聞金口說空中似散玉毫光又曰
金勒銀鞍控紫騮玉輪朱幰駕青牛驂驔始散東城曲
倏忽還逢南陌頭增明皇軒游宫十五日夜詩曰行
邁離秦國廵方赴洛師路逄三五夜春色暗中期關外
長河轉宫中淑氣遲歌鐘對明月不减舊遊時薛曜
正夜侍宴應制詩曰重關鐘漏通夕敞鳳皇宫雙闕祥
煙裏千門明月中酒杯浮湛露歌曲唱流風侍臣咸醉
止恒媿遇恩崇孫逖正月十五夜應制詩曰洛城三
五夜天子萬年春綵仗移雙闕瓊筵會九賓舞成蒼頡
字燈作法王輪不覺東方日遥隨御藻新陳嘉言上
元夜效小庾體同用春字詩曰今夜可憐春河橋多麗
人寳馬金為絡香車玉作輪連手窺潘掾分頭看洛神
重城自不掩出向小平津崔知賢上元夜效小庾體
同用春字詩曰今夜啓城闉結伴戲芳春鼔聲撩亂動
風光觸處新月下多遊騎燈前饒看人歡樂無窮已歌
舞逹明晨韓仲宣上元夜效小庾體同用春字詩曰
他鄉月夜人相伴看燈輪光隨九華出影共百枝新歌
鐘盛北里車馬沸南鄰今宵何處好唯有洛城春盧
照鄰十五夜觀燈詩曰錦里開芳宴蘭釭豔早年縟綵
遥分地繁光遠綴天接漢疑星落依樓似月懸别有千
金笑來映九枝前王諲十五夜觀燈詩曰暫得金吾
夜通看火樹春停車傍明月走馬入紅塵妓雜歌偏勝
場移舞更新應須盡記取說向不來人宋劉克莊燈
夕詩曰士女如雲服珥鮮暫陪獵較亦欣然清於坡老
游杭市儉似乖崖在劍川使指何功煩卜夜遨頭此念
可通天粤人擁道千層看不見狨鞍三十年張耒上
元都下詩曰澹薄晴雲放月華晩妝新暈臉邊霞管絃
樓上爭酤酒巧笑車頭旋買花又曰驕馬金鞭白面
郎䨇鬟小女坐車箱輪聲轆轆歸何處留得紅籠絳蠟
香元吳師道元夕詩曰柳臺梅巷鎻春晴酒思燈光
負賞心聽徹宣和太平曲獨看明月到更深丁鶴年
元夕詩曰鐙火樓臺錦繡筵誰家簫鼓夜喧闐光移星
斗天逾近影倒山河月正圓金鎻開關明似晝銅壺傳
漏迥如年五雲不奏霓裳曲空使揚州望眼穿
原賦梁簡文帝看燈賦曰何觧凍之嘉月值&KR1396;莢之盛
開草含春而色動寒飛綵以偕來南油俱滿西漆爭然
蘇徵安息蠟出龍川斜暉交映倒影澄鮮增明高道
素上元賦曰爾其陽律乍轉斗柄初東儵條風以宣鬯
勃佳氣以鬱蔥解嚴凝而寒送沛膏沐而春逄駘春光
於萬里頌悅豫於九重值椒盤之既徹繼綵勝之新縫
官吏讌休士民閒放啟化國之華思發盛時之逸想分
藻火於天庭徹恩光於穹壤廼有伺節呈能因時射利
翦綺攅花裁羅撥橤偷桃李之先春圍羣芳之鮮麗化
工出其指下瑰怪憑於胸臆鬭雞走馬之竒攀㺅躍鯉
之異疊素帶以風廻展花箋而霞起爍景色以炫時更
蔵幽而寓謎觀覽難周心賞不既故雖鄉邨郊野鄙邑
井廛樂不擇地費何惜錢黎老夜歌於宇下稚子索笑
於燈前賣薪杏市酤酒茅菴幽林發燄疎井起煙洵山
陬之寂寞亦炎熱之喧填若夫通衢廣肆大邑都城層
樓疊觀複柱連楹檐牙相向飛翬相嬰東西角豔南北
鬭英標旌旆兮容與結綵綠兮繽紛響轆轤而貫井牽
落索而空鳴十步一迷紅之閣四隅盡生白之扃絆千
輪之冰月散萬點之石星焜煌熠燿不可殫名至若皇
都勝景帝里雄妍羅八方之瓌富窮萬禩之遐歡歌吹
沸地絲管揭天彤雲斐亹以翼牖瑞氣蓊勃以承乾鼇
山對峙乎鳳閣虹橋直貫乎虯檐支光風乎天上借皓
魄於雲間千街静埽乎塵霧萬簾高卷乎晴煙麗譙吹
徹景陽鐘傳冰鉤同挂月鏡齊懸朗連漢陌耀接星躔
於是錦轡宵臨雕鞍晩度開朱門而畫戟幷擁挽香車
而寳轂俱住賣跨駿之風流牽倚樓之情緒乘暗塵以
追賞覓紅燈以窺覻蓮步纔逄蘭鐺又遇曳佩振衢異
香飄路細語含媚怯視遺慕墮鞭索哂觸鐙假怒遷延
引避不可親附回盼復顧神為形誤載游載嬉以熒以
煌樓臺不夜歡樂未央並舸逓錦立馬傳觴火蛾簇隊
竹騎成行烘寒雲而變和靄炙冷月而就温光混昏曙
而一色欲向寢而何遑惟時天子際八極之豐亨值萬
幾之弘暢召太常以作樂敕廵街以夜放啟佳麗於天
府出珍竒於甲帳九枝延古昔之嘉名百葉飜今時之
巧樣朗珠映月以滴溜鳴玉無風而自響搴地軸於繡
圍織天文於翠網帶飜垂露之書蓋結流霞之狀海南
貢魚魫之新竒胡北獻雁足之遺巧更倣七宿之瑩精
復規三陽之爍耀勢疊九層光開八照於是自内逹外
並設兼陳於前則長朝太極奉天武英大社思善進春
乾明於後則迎暉望月乾清坤寧便閣相對寢殿頻仍
於左則文華一本長壽順門於右則保和安慶千秋萬
春皆窮奢極麗混色同塵流虹百道火樹千尋絆珠琲
於畫棟鳴金珂於彩楹射光明於北省照瀟灑於西清
瓊臺寳榭兮遥相通廻廊複道兮煙朦朧危梁百尺兮
開菡萏厄壁數仞兮披芙蓉西東對列各按其節彼此
混一不移而給乃復開瑶宴於别殿續佳賞於中宵宣
學士召臣僚發桂漿與蘭汁雜海錯與山殽陳千年之
雪藕出萬歲之冰桃擊沈明之磬響雲林之璈命傳柑
於内使錫庭燎於官曹略君臣之常禮同賓主之歡交
興較始而彌逸情迨後而愈豪又或挾龍儲以陪宴擕
鶴駕以同游序天倫而雍穆洽同氣而綢繆相推棃而
讓棗式宴好而無尤邁英華於對日顯敏慧於如流樂
繇中而不替愉中節而未休旣夜久而更深暫燈昏而
影杳則有當筵御姬輕移窈窕抽瓊釵以挑燼彈玉指
以撥燎駐液揚輝添膏益曜雲蓋如飛星毬轉皎煙吐
溜於風廻光散縷而霞繞火榴金粟之攢攢蜻眼蟲眉
之矯矯高槃呈五色之祥短檠報䨇葩之兆應太乙之
來臨知祈仙之非謬良夜逶迤歡樂且多交酬密勿屢
舞傞娜燕姬擊柱趙女叩壺迭奏霓裳之曲齊飜子夜
之歌天子乃反顧徐思恬神定息厭繁聲之聒耳思要
言之有益紫霞收白乳出屛麗妃留嘉客宣墨綬以賦
詩詔金章以聯什感鴻運而揚休紹虞廷而騈跡王言
發兮流道腴羣工贊兮奏廟謨占農事兮祝青女卜蠶
功兮祈紫姑披銀光兮璨瑾瑜落文犀兮傾珍珠少焉
月還西漢霧生東沼彤簾動影天街漸皦乃敕金蓮以
歸舊第整鑾輿以肅御道衣不觧帶坐不更席即鳴魚
鈴以登九位控虹璧以朝百辟金鎻偕開玉關齊闢咸
進賀言兼稱謝表勞御手以親披閱重瞳以啟曜喜魚
水之相投更匡弼之悉效惟懼照臨之或遺於覆盆聰
明之或蔽於近小於是下德音降温旨剔妨農之宿蠹
通壅商之積滯煥然一明與天下更始太史以書王官
以誌邇誦遐傳垂於世世豈徒侈宴賞之美談飾嬉娛
之盛事而已哉
晦日一
增歷志曰若合於子正則晦日之朝猶朔日之夕也是
以月皆不見若合於午正則晦日之晨猶朔之昏也是
以月或皆見之矣原荆楚歲時記曰元日至月晦並
為酺聚飲食每月皆有晦朔正月初年時俗重以為節
又曰元日至於月晦士女泛舟或臨水宴樂玉燭
寳典曰元日至月晦人並為酺食度水士女悉湔裳酹
酒於水湄以為度厄今世人唯晦日臨河觧除婦人或
湔裙
晦日二
原帝王世紀曰堯時有草夾階而生每月朔生一莢月
半則生十五莢自十六日一莢落至月晦而盡月小則
餘一莢厭而不落惟盛德之君應和氣而生以為瑞草
名為&KR1396;莢一名歷莢增隋禮志曰北齊正月晦日中
書舍人奏祓除汎舟則皇帝乘輿鼓吹至行殿升御座
乘版輿以與王公登舟置酒非與汎者坐於便幕舊
唐書曰貞元四年九月二日敕今方隅無事烝庶小康
其正月晦日三月三日九月九日宜任文武百僚𨕖勝
地追賞為樂仍各賜錢以充宴會
晦日三
原凋蓂掩桂(上詳晦日二人虞喜安天論曰俗傳月中仙桂樹月初則生)增昆
池滻水(景龍文館記云中宗正月晦日幸昆明池賦詩羣臣應制百餘篇帳殿前結綵樓命昭容)
(𨕖一首為新飜御製曲從臣悉集其下湏臾紙落如飛各認其名而懷之又云景龍四年正月二十八日晦)
(上幸滻水宗楚客應制詩御輦出明光乘流泛羽觴鄭愔詩素滻接宸居青門盛祓除摘蘭喧鳳野浮藻溢龍)
(渠)
晦日四
原提月(公羊傳曰提月六鷁退飛過宋都提月者何僅逮是月晦日也何休注曰提月邊也魯人語也)
(在是月之幾盡)晦日大盡小盡(月有小盡者有大盡者)朒脁有警
(𨕖云朒朓警闕注月朔在東為朒月晦在西為朓)春秋不書(春秋之例不書晦也)
晦日五
原詩後魏盧元明晦日汎舟應詔詩曰輕灰吹上管落
蓂飄下蔕遲遲春色華𤾂𤾂年光麗北齊魏收晦日
汎舟應詔詩曰裊裊春枝弱關關新鳥呼櫂唱忽逶迤
菱歌時顧慕睿賞芳月色宴言忘日暮游豫慰人心照
臨康國步唐太宗月晦詩曰晦魄移中律凝暄起麗
城罩雲朝蓋上穿露曉珠呈笑樹花分色啼枝鳥合聲
披襟歡眺望極目暢春情增張說晦日詩曰晦日嫌
春淺江浦看湔衣道傍花欲合枝上鳥猶稀共憶浮橋
晚無人不醉歸寄書題此日雁過洛陽飛杜審言晦
日宴遊詩曰日晦隨蓂莢春情著杏花觧紳宜就水張
幕會連沙歌管風輕度池臺日半斜更看金谷騎爭向
石崇家陳子昂晦日宴高氏林亭同用華字詩曰尋
春遊上路追宴入山家主第簪纓滿皇州景望華玉池
初吐溜珠樹始開花歡娛方未極林閣散餘霞崔知
賢晦日宴高氏林亭同用華字詩曰上月河陽地芳辰
景望華緜蠻變時鳥照曜起春霞柳摇風處色梅散日
前花淹留洛城晚歌吹石崇家長孫正隠晦日宴高
氏林亭同用華字詩曰梅晩屬煙霞遨遊重歲華歌鐘
雖戚里林藪是山家細雨猶開日深池不漲沙淹留迷
處所巖岫幾重花徐晧晦日宴高氏林亭同用華字
詩曰綺筵乘暇景瓊醑對年華門多金埒騎路引玉人
車蘋早猶藏葉梅殘正落花藹藹林亭晩餘興泛流霞
周思鈞晦日宴高氏林亭同用華字詩曰早春驚柳
燧初晦掩蓂華騎出平陽里筵開衛尉家竹影含雲密
池紋帶雨斜重惜林亭晚上路滿煙霞王維晦日宴
高氏林亭同用華字詩曰上序披林館中京視物華竹
窗低露葉梅徑起風花景落春臺霧池侵舊渚沙騎邀
歌吹晩暮雨泛香車
增文唐韓愈送窮文曰元和六年正月乙丑晦主人使
奴星結柳作車縛草為船三揖窮鬼而告之
御定淵鑑𩔖函卷十七
