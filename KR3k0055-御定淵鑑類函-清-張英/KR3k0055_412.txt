欽定四庫全書
御定淵鑑類函卷四百七
花部三(芙蕖金錢)(水仙羅玉簮秋鳳仙金罌粟雞麗春剪春剪羅盞冠)
(山丹金沃丹蓉石竹滴滴芙)(四季花)
芙蕖一
增爾雅曰荷芙蕖其莖茄其葉蕸其夲蔤其花菡萏其
實蓮其根藕其中菂菂中薏廣雅曰菡萏芙蕖也
古今注一名荷華一名水芝一名澤芝一名水花周
書藪澤已竭即蓮掘藕毛詩曰彼澤之陂有蒲與荷
又曰隰有荷花毛詩義疏曰的可磨以為散如粟
飯輕身益氣令人強健又可為糜管子曰五沃之土
生蓮羣芳譜曰荷花一名水芙蓉葉圓如盖色青翠
六月開花有數色惟紅白二色為多花大有至百葉者
芙蕖二
增拾遺記曰西王母見穆天子玉帳高會進萬歲冰桃
千年碧藕又進素蓮一房百子又曰關令尹喜生時
其家陸地生蓮花光發滿室又曰漢武帝時海中有
人乂角面如玉色美髭髯腰蔽槲葉乘一葉紅蓮長丈
餘偃卧其中手持一書自東海浮來俄為霧所迷不知
所之東方朔曰此太乙星也又曰漢昭帝游柳池有
芙蓉紫色大如斗花素葉甘香氣襲人其實如珠南
史曰王儉用庾杲之為衛將軍長史蕭緬與儉書曰盛
府元僚實難其選庾景行泛綠水依芙蓉何其麗也時
以入儉府為蓮花池晉書曰遠法師居廬山東林寺
有白蓮花與陶靖節十八人同修淨土號白蓮社花
史曰雍熙中君房寓廬山開先寺望黃石巖瀑水中一
大紅葉泛泛而下僧取之乃蓮花一葉長三尺闊一尺
三寸因分葉磨湯飲之香經宿不散又曰宋元嘉中
蓮生建康額擔湖一莖兩花又樂遊苑池蓮同幹宋
起居注曰泰始二年嘉蓮一雙駢花並實合樹同莖生
豫州醴湖花史曰元嘉六年賈道子行荆上見芙蓉
方𤼵取還家聞花有聲尋得舍利白如真珠搜神記
曰無錫上湖陂丁初雨止見一少婦人著青衣戴傘呼
之不得自投陂中是大蒼獺傘衣皆是荷花南史曰
齊東昏侯鑿金為蓮花貼地令潘妃行其上曰此步步
生蓮花也唐書曰張昌宗以姿貌見幸於則天楊再
思語人曰人言六郎貌似蓮花正蓮花似六郎耳天
寳遺事曰太液池千葉白蓮開帝與妃子共賞指妃謂
右右曰何如此解語花華山記曰韓愈登華山蓮花
峰歸謂僧曰峰頂有池菡蓞盛開可愛其中又有破鐡
舟焉酉陽雜俎曰大歷中高郵百姓張存以踏藕為
業於陂中見旱藕稍大如臂掘之深二丈大至合抱以
其不可窮遂斷之中得一劍長二尺色青無刃存不知
為寳人有知者以十束薪易之其藕無絲續世說曰
房夀六月召客搗蓮花製碧芳酒南史曰平安王子
懋年七歲母病請僧醮禳有獻蓮供佛者懋祝曰若使
阿姨獲祐蓮花竟齋如故七日齋畢花更鮮紅視罌中
微有根鬚母病尋愈人以為孝之感又曰孫德璉鎮
郢州合十餘船為大舫於中立亭池植荷芰良辰美景
賓僚並集泛長江而置酒一時稱為勝賞宋史曰宋
興國九年五月内出玉津園瑞蓮一盆示輔臣花與葉
悉似合歡而生拾遺記曰宋神宗時中貴采用臣鑿
後苑瑶津池成明日請上賞蓮花忽見萬荷蔽水乃一
夜買滿京盆池沈其下上嘉其能又曰歐陽修在揚
州會客取荷花千朵插畫盆中圍繞坐席命客𫝊花人
摘一葉盡處飲酒又曰歐陽修知潁州有官妓盧媚
兒姿貌端秀口中嘗作荷花香又曰滄州金蓮花其
形如蝶每微風時則搖蕩如飛婦人競採之為首飾語
曰不戴金蓮花不得到仙家又曰昆流素蓮一房百
子凌冬而茂
芙蕖三
增為衣集裳(楚詞曰荷為衣兮蕙為帶又集芙蓉以為裳)魚戲龜游
(古詩曰魚戲新荷上蓮龜策傳曰龜千歲游於葉)涉江采咒鉢生(古詩曰涉江采)
(芙蓉鉢佛圖澄𫝊曰澄咒中青蓮花生)紫飾朱儀(俱見第二)同榦駢
花(沈約宋書曰文帝元嘉三十一年樂遊苑池二蓮並幹下見苐二)金房珠寳(上見)
(第五二下見第)星懸電發(俱見第五)两花千葉(並見第二)
映月墀濯玄瀨(俱見第五)
芙蕖四
增芳氣竟谷(王歆之神境記曰九疑山半路清澗中有黃色蓮花芳氣竟谷)為媒(楚詞)
(因芙蓉而為媒)炅炅(又曰披荷稠之炅炅)出綠波(洛神賦曰灼若芙蓉出綠波)
溢金塘(文選曰菡萏溢金塘)
芙蕖五
增詩唐王昌齡詩曰摘取芙蓉花莫摘芙蓉葉將歸夫
壻看顔色何如妾又曰荷葉羅裠一色裁芙蓉向臉
两邊開亂入池中看不見聞歌始覺有人來又曰輕
舸迎上客悠悠湖上來當軒對尊酒四面芙蓉開韓
愈詩曰鑑湖三百里菡菡發荷花五月西施采人看隘
若耶翠蓋臨風迥冰華挹露鮮舞衣清縞𬒮倒影爛
珠纏又曰太華峰頭玉井蓮開花十丈藕如船冷比
雪霜甘比蜜一片入口沈疴痊我欲求之不憚遠青壁
無路難夤緣安得長梯上摘實下種七澤根株連李
白詩曰涉江弄秋水愛此荷花鮮扳荷弄其珠蕩漾不
成圓佳期綵雲重欲贈隔遠天相思無由見悵望凉風
前又曰碧荷生幽泉朝日豔且鮮秋花冐綠水密葉
羅青煙秀色空絶世馨香竟誰𫝊坐看飛霜滿凋此紅
芳年結根未得所願托華池邊又曰若耶溪邊採蓮
女笑隔荷花共人語日照新妝水底明香飄紅袂空中
舉岸上誰家遊冶郎三三五五映垂楊紫騮嘶入落花
去見此踟躕空斷腸李紳詩曰綠荷舒卷凉風曉紅
萼開縈紫菂重雙女漢臯争笑臉二妃湘浦並愁容自
含秋露貞姿㓗不曉春妖豔態濃終恐玉京仙子識却
持歸種碧蓮峰姚合詩曰芙蓉池裏葉田田一夲雙
枝照碧泉濃麗共妍香各散東西分豔蒂相連自知政
術無他異縱是禎祥亦偶然四野人聞知盡喜爭來入
郭看嘉蓮鄭谷詩曰移舟水濺差差綠倚檻風搖柄
柄香多謝浣溪人未折雨中留得盖鴛鴦常倫詩曰
棹發千花動風𫝊一水香傍人持並蒂合笑打鴛鴦
朱超詩曰灼灼荷花瑞亭亭出水中一莖孤引綠雙影
共分紅色奪歌人臉香亂舞衣風名蓮自可念况復兩
心同宋歐陽修詩曰池面風來波豔豔陂間露下葉
田田誰於水上張青盖罩却紅妆吐採蓮楊萬里詩
曰紅白蓮花開共塘兩般顔色一般香恰如漢殿三千
女半是濃妝半淡妆杜衍詩曰鑿破蒼苔漲作池芰
荷分得綠参差曉開一朵煙波上似畫真妃出浴時
元薩天錫詩曰斑簾十二卷輕碧秋水芙蓉隔畫闌綵
房迎風霞透影錦袍弄月酒生寒湘魂翠䄂留江浦仙
掌紅雲濕露盤祗恐淮南霜信早絳紗籠燭夜深看
增歌唐温庭筠歌曰蘭膏墜髮紅玉春燕釵拖頸抛盤
雲城邊楊柳向橋晩門前溝水波粼粼麒麟公子朝天
客珂馬璫璫度春陌掌中無力舞衣輕剪斷鮫綃破春
碧抱月飄煙一尺腰麝臍龍髓憐嬌嬈秋羅拂水碎光
動露重花多香不銷鸂鶒交交塘水滿綠芒如粟蓮莖
短一夜西風送雨來粉㾗零落愁紅淺船頭折藕絲暗
牽藕根蓮子相留連郎心似月月未缺十五十六清光
圓王勃歌曰採蓮歸綠水芙蓉衣秋風起浪鳬雁飛
桂棹蘭橈下長浦羅裠玉腕輕搖櫓葉嶼花潭極望平
江謳越吹相思苦相思苦佳期不可駐塞外征夫猶未
還江南採蓮今已暮採蓮花渠今那必在娼家官道城
南把桑葉何如江上採蓮花蓮花復蓮花花葉何稠疊
葉翠夲羞眉花紅強似頰佳人不在兹悵望别離時牽
花憐共蒂折藕爱連絲故情無處所新物徒華滋不惜
西津交佩解還羞北海鴈書遲採蓮歌有節采蓮夜未
歇正逢浩蕩江上風又值徘徊江上月徘徊蓮浦夜相
逢吳姬越女何丰茸共聞寒江千里外征客關山路幾
重
增賦漢閔鴻芙蕖賦曰乃有芙蕖靈草載育中川竦修
榦以凌波建綠葉之規圓灼若夜光之在玄岫赤若太
陽之映朝雲魏曹植賦曰覽百卉之英茂無斯華之
獨靈結修根於重壤泛清流以擢莖其始榮也皎若夜
光尋扶桑其揚暉也晃若九日出𤾉谷芙蓉蹇産菡蓞
星屬絲條垂珠丹榮吐綠熀熀韡韡爛若龍燭吴蘇
彦英賦曰偉芙蓉之菡萏燿煒奕之丹花舒紅采於綠
沼映的皪於朱霞晉孫楚賦曰有自然之麗草育靈
沼之清瀨結根係於重壤森蔓延以騰邁爾乃紅花電
發暉光曄曄仰曜朝霞俯照綠水潜緗房之奥密兮含
珍藕之甘腴攅聚星列纖離相扶潘岳賦曰偉元澤
之普衍嘉植物之並敷遊莫美於春臺花莫盛於芙蕖
於是蕙風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波脩柯婀娜柔莖苒弱
流風徐轉廻波微激其望之也曄若皦日燭崑山其即
之也晃若盈尺映藍田又賦曰蔭蘭池之豐沼育沃
野之上腴課衆榮而比觀焕卓犖而獨殊押臘雲布□
咤星羅光擬燭龍色奪朝霞夏侯湛賦曰臨清池以
游覽觀芙蓉之麗華潛靈藕於玄泉擢修莖乎清波焕
然映照灼爾星羅若乃廻縈外散菡蓞内離的出豔𤼵
葉恢花披綠房翠蒂紫飾紅敷黃螺圓出垂蕤散舒纓
以金牙點以素珠固陂池之麗觀尊終世之特殊爾乃
採淳葩摘圓質折碧皮食素實味甘滋而清美同嘉異
乎橙橘参嘉果以作珍長充御乎口實宋𫝊亮賦曰
考庶卉之珍麗實總美於芙蕖潜幽泉以育藕披翠蓮
而挺敷汎輕荷以冐沼列紅葩而曜除徼旭露以滋采
靡朝風而肆芳表麗觀於中沚播郁烈於蘭室在龍見
而萌秀於火中而結房豈呈芬於芷蕙將越味於沙棠
詠三閭之被服美蘭佩而荷裳伊元匠之有瞻悅嘉卉
於中渠既暉映於丹墀亦納芳於綺疏鮑照賦曰感
衣裳於楚賦詠憂思於陳詩訪羣英之豔絶標高名於
澤芝青房兮規接紫的兮圓羅樹妖媱之弱幹散菡萏
之輕柯上星光而倒景下龍鱗而隠波戲錦鱗而夕映
濯繡羽而晨過結游童之湘吹起艕妾之吳歌被碧塘
之周流繞金渠之屈曲排積霧而揚芬鏡洞泉而含綠
葉折水而為珠條垂露而成玉潤蓬山之瓊膏輝蔥河
之銀燭冠五華於仙草超四照於靈木梁簡文帝賦
曰望江南兮清且空對荷花兮丹復紅卧蓮葉而覆水
亂高房而出叢楚人暇日之歡麗人妖艷之質且棄垂
釣之魚未論芳䓑之實唯欲廻渡輕船共採新蓮傍斜
山而屢轉乘洪流而不前於是素腕舉紅䄂長廻巧笑
墮明璫荷稠刺密亟牽衣而綰裳人喧水濺惜虧朱而
壊装物色雖晩徘徊未返畏風多而榜危驚舟移而花
遠歌曰嘗聞蕖可愛採纈欲為裾葉滑不留綖心忙無
假薰千春誰與樂惟有妾隨君元帝賦曰紫莖兮文
波紅蓮兮芰荷綠房兮翠盖素實兮黃螺昭明太子
芙蓉賦曰色兼列綵體繁衆號初榮夏芬晩花秋曜興
澤陂之徽章結江南之流調江淹賦曰蘂金光而赩
色藕冰拆而玉清載紅蓮以吐秀披絳華以舒英故河
北櫂歌之姝江南採菱之女春水廣兮楫潺湲秋風駛
兮舟容與看縹芰兮出波擥緗簾兮映渚
增頌宋顔延之碧芙蓉頌曰澤芝芳豔擅竒水屬練氣
紅荷比符縹玉擢麗滄池飛映雲屋實紀仙方名書靈
躅
水仙一
增羣芳譜曰叢生根似蒜頭外有薄赤皮冬生葉如萱
草色綠而厚冬間於葉中抽一莖莖頭開花數朵大如
簮頭山堂肆考曰世以水仙為金盞銀臺盖單葉者
其中似一酒盞深黃而金色至千葉者花片捲皺上淡
白而下輕黃不作杯状羣芳譜曰單葉者名水仙千
葉者名玉玲瓏亦有紅花者王敬美曰枸樓國有水
仙樹樹腹中有水謂之仙漿飲者七日醉
水仙二
增清冷𫝊曰馮夷華隂人服水仙八石為水仙是名河
伯開元遺事曰唐明皇賜虢國夫人紅水仙十二盆
盆皆金玉七寳所造謝公夢一仙女畀水仙一束明
日生謝夫人長而聰慧能吟詠宋楊仲囦自蕭山致
水仙一二百夲極盛乃以古銅洗藝之學洛神賦體作
水仙賦
水仙三
增冰心粉色金盞玉臺(孫齊之詩曰消盡冰心粉色微馬莊夫詞曰白玉為臺)
(金作盞)梅兄礬弟薤葉蘭香(上見第四且徐致中詩曰薤葉秀聳蘭香細)
(而幽)緗裘縞衣翠儀金相(陳去非詩曰仙人緗色裘縞衣以禓之陳止齋詩)
(曰粹然金玉相承以翠羽儀)持上紫宸殿流落野人家(山谷詩曰何時)
(持上紫宸殿人又曰隨緣流落野家)
水仙四
增詩宋黃庭堅詩曰凌波仙子生塵襪波上盈盈步微
月是誰招此斷腸魂種作寒花寄愁絶含香體素欲傾
城山礬是弟梅是兄坐對真成被花惱出門一笑大江
横元倪瓉詩曰曉夢盈盈湘水春翠虬白鳳照江濱
香魂莫逐冷風散擬學黃初賦洛神
玉簪一
增羣芳譜曰一名白萼一名鶴仙一名季女處處有之
宿根二月生苗成叢高尺餘莖如白菜葉大如掌圓而
有尖面青背白葉上紋如車前七月初叢中抽一莖莖
上有細葉十餘每葉出花一朵長二三尺夲小末大未
開時正如白玉搔頭亦有紫花者葉微狹花小於白者
葉上黃綠相間名間道花
玉簮二
增羣芳譜曰漢武帝寵李夫人取玉簮搔頭後宫人皆
效之玉簮花之名始此
玉簮三
增金釧買玉盆移(並見第四)
玉簮四
增詩唐羅隠詩曰雪魄冰姿俗不侵阿誰移植小忩隂
若非月姊黃金釧難買天孫白玉簮宋王安石詩曰
瑶池仙子宴流霞醉裡遺簮幻作花萬斛濃香山麝馥
隨風吹落到君家黃庭堅詩曰宴罷瑶池阿母家嫩
瓊飛上紫雲車玉簮墮地無人拾化作東南第一花
飯牛翁詩曰玉色磁盆綠柄深夜凉移向小忩隂兒童
莫訝心難展未展心時正似簮
鳳仙一
增羣芳譜曰一名海納一名旱珍珠一名小桃紅一名
染指甲草人家多種之極易生二月下子隨時可種高
二三尺莖有紅白二色葉長而尖似桃柳葉有鉅齒故
又有夾竹桃之名開花頭翅羽足俱翹然如鳳故又有
金鳳之名色紅紫黃白碧及雜色善變易有洒金者白
瓣上紅色數點又變之異者自夏初至秋盡開卸相續
生子觸之即裂皮卷如拳故又有急性之名子似蘿蔔
子褐色花史曰鳳仙五月開主水
鳳仙二
增花史曰宋光宗李后小字鳳宫中避諱呼為好女兒
花
鳳仙三
增菊婢羽客(張宛丘呼為菊婢韋君呼為羽客)昂昂驤首矯矯
展翎(上見第五翅劉原父詩曰矯矯翎展)
鳳仙四
增顔色相鮮(張右史詩曰金鳳乃婢妾顔色徒相鮮)飛去秦樓(僧北澗詩曰飛)
(花只合秦樓去莫與金釵壓鬢蝉)得時自媚(徐溪月詩曰鮮鮮金鳳花得時亦自媚)
綠芳紅芳(劉原父詩曰綠葉紛映階紅芳爛盈眼)
鳳仙五
增詩宋晏殊詩曰九苞顔色春意動丹穴威儀秀氣攅
題品直湏名最上昂昂驤首倚朱闌歐陽修詩曰憶
繞朱闌手自栽綠叢高下幾番開中庭雨過無人跡狼
籍深紅點綠苔楊萬里詩曰細看金鳳小花叢費盡
司花染作工雪色白邊袍色紫更繞深淺四般紅文
同詩曰花有金鳳為小叢秋色已深方盛發英英秀質
實具體文采爛然無少闕纖莖翩翩翠影動紅白紛亂
如點纈誰云脆弱易飄堕自卵至翼亦數月鋪茸剪彩
轉難似只把長條恣穿結常疑一似小兒花性命所係
不忍折君不見昨夜雨今朝風一隊驚飛返丹穴元
楊維楨詩曰金鳳花開色更鮮佳人染得指頭丹弹筝
亂落桃花瓣把酒輕浮玳瑁斑拂鏡火星流夜月畫眉
紅雨過春山有時漫托香腮想疑是胭脂點玉顔又
曰金盤和露搗仙葩解使纖纖玉有瑕一點愁凝鸚鵡
喙十分春上牡丹芽嬌弹粉淚抛紅荳輕搯花枝鏤絳
霞女伴相逄頻借問幾番錯認守宫砂
罌粟一
增羣芳譜曰一名米嚢花一名御米花一名米殼花青
莖高三尺葉如筒蒿花有大紅桃紅紅紫純紫純白一
種而具數色又有千葉單葉一花而具二類實如蓮房
其子嚢數千粒大小如葶藶子
罌粟二
增妍好千態(王敬溪曰加意灌植妍好千態)馬前見(雍陶詩曰萬里客愁今日散馬)
(前初見米囊花)
罌粟三
增詩宋謝幼槃詩曰鳥語蜂喧蝶亦忙爭𫝊天語詔花
王東君羽衛無供給探借春風十日糧又曰鉛膏細
細點花稍道是春深雪未消一斛千嚢蒼玉粟東風吹
作米長腰又曰茶粒齊圜剖罌子作湯和蜜味尤宜
中年強飯郤丹石安用咄嗟成淖糜
增說宋蘇轍說曰罌小如罌粟小如粟與麦偕種與穄
偕熟苗堪春菜實比秋榖研作牛乳烹為佛粥歎我氣
衰飲食無幾食肉不消食菜寡味柳槌石鉢煎以蜜水
便口利㗋調肺飬胃三年杜門莫適往還幽人納刺相
對忘言飲之一杯失笑欣然
麗春一
增羣芳譜曰罌粟别種也叢生柔幹多葉有刺根苖一
類而具數色紅者紫者傅粉之紅者間青之黃者微紅
者半紅者白膚而綘理者丹衣而素純者殷紅而染茜
者江浙皆有金陵更佳
麗春二
增具體牡丹比麗素柰(徐溪月詩曰具體牡丹惟歉香晏元獻詩曰素柰𤼵時)
(俱比麗)
金錢一
增羣芳譜曰一名子午花一名夜落金錢為改名金榜
及第花花秋開黃色朵如錢綠葉柔枝又有銀錢一種
七月開以子種風土記曰日開而夜落花時常在於
秋梁大同中自外國進今在處皆有
金錢二
增酉陽雜俎曰梁豫川掾屬以雙陸賭金錢錢盡以金
錢花補之魚洪謂得花勝得錢花史曰鄭榮常作此
花詩未就夢一紅裳女子擲錢與之曰為君潤筆及覺
探懷中得花數朵遂戲呼為潤筆花
金錢三
增雙陸相賭九府難輸(上見第二難百氏集曰能買三秋景供九府輸)
價先五銖圓殊半兩(上見苐五輕百氏集曰厚重圓殊秦半两飄薄似漢三分)
金錢四
增歉稜廓(格物叢話曰以金錢名言其形似也惟歉稜廓耳)
金錢五
增詩唐皮日休詩曰隂陽為炭地為爐鑄出金錢不用
模謾向人前逞艷色不知還解濟貧無石懋詩曰名
貴已居三品上價高仍在五銖先春來買斷深紅色燒
得人心似火然
剪春羅(剪紅紗附)
增羣芳譜曰一名剪紅羅蔓生二月生苗高尺餘柔莖
綠葉似冬青而小對生抱莖入夏開深紅花如錢大凡
六出周廻如剪成結實如荳内有細子又曰剪紅紗
花高三尺葉旋覆夏秋開花状如石竹花而稍大四圍
如剪瓣結穗亦如石竹穗中有細子
剪秋羅
增羣芳譜曰一名漢宫秋色深紅花瓣分數岐八月間
開有一種名剪羅花甚紅出南越又剪金羅金黃色
金盞花
增羣芳譜曰一名長春花莖高四五寸嫩時頗肥澤葉
似柳葉厚抱莖生甚柔脆花大如指頂瓣狹長而頂圓
開時團團如盞子生莖端相續不絶結實萼内如小蟲
又一種金盞草一名杏葉草蔓延籬下葉葉相對夏開
花子如雞頭實
雞冠一
增羣芳譜曰有埽箒雞冠扇面雞冠纓絡雞冠有深紫
淺紅純白淡紅四色又有一朵紫黃各半名鴛鴦雞冠
又有紫紅粉白二色一朵者又有一種五色者最短名
夀星雞冠三月生苗入夏高者至五六尺短者纔五六
寸葉青柔似白莧紅者莖赤黃白者莖青白花大有圍
一二尺者最耐久霜後始蔫苗蘇子瞻詩話云短雞
冠或云即玉樹後庭花
雞冠二
增花史曰宋時洛中謂雞冠花為洗手花中元節前兒
童唱賣以供祖先
雞冠三
增紫冠黃鈿赤王丹砂(山谷詩曰紫冠黃鈿綠絲窠下見苐四)
雞冠四
增詩宋梅聖俞詩曰秋至天地閉百芳變枯草愛爾得
雄名宛然出陳寳未甘階墀陋肯與時節老赤玉刻縝
栗丹芝謝彫稿鮮鮮雲葉卷粲粲鳬翁好由來名實副
何必榮華早君看先春花浮浪難自保又曰神農紀
百卉五色異甘酸乃有秋花實全如雞幘丹籠煙何聳
聳泣露更溥溥取譬可無意得名殊足觀通真歸造化
任巧即彫剜赤玉書留魏丹砂句誦韓誠能因造化誰
謂入時難有客驅札穎臨風運筆端嘗嗟古吟闕每惜
此芳殘揣情苦精妙繼音慙未安楊萬里詩曰出墻
那得丈高雞只露紅冠隔錦衣却是吳兒工料事會稽
真箇不能啼又曰陳倉金碧夜雙斜一隻今棲紀渻
家别有飛來矮人國化成玉樹後庭花
山丹一
增羣芳譜曰一名連珠一名紅花菜一名紅百合一名
川強瞿根似百合體小而瓣少可食莖亦短小葉狹長
而尖似柳葉與百合迥别四月開花有紅白二種六瓣
不四垂開至八月又有四時開花者名四季山丹結小
子一種高四五尺如萱花花大如碗紅斑黑點瓣倛反
捲一葉生子名回頭見子花又名番山丹一種高尺許
花如硃砂茂者一幹兩三花無香
山丹二
增詩宋楊萬里詩曰花似鹿蔥還耐久葉如芍藥不多
深清晨瓦斛移山麓聊著書窗伴小吟
沃丹
增羣芳譜曰一名山丹一名中庭花花小於百合開花
甚紅諸卉莫及故曰沃丹
石竹一
增羣芳譜曰草品纖細而青翠花有五色單葉千葉又
有剪絨一云千瓣者名洛陽花
石竹二
增嬌艷㛹娟(羣芳譜曰嬌艷奪目㛹娟動人)麝香眠(子美詩曰麝香眠石竹)
繡羅衣(太白詩曰石竹繡羅衣)
石竹三
增詩宋張耒詩曰真竹乃不花爾獨艷暮春何妨兒女
眼謂爾勝霜筠世無王子猷豈有知竹人粲粲好自持
時來稱此君林逋詩曰所重晩芳聊在目可關秋色
易為花深枝冉冉装溪翠碎片英英剪海霞王安石
詩曰種玉亂抽青節瘦刻繒輕點絳花圓風霜不放飄
零落雨露應從愛惜偏王旦詩曰麝香眠後露檀勻
繡在羅衣色未真斜倚細叢如有恨冷搖數朵欲無春
四季花
增羣芳譜曰一名接骨草葉細花小色白自三月開至
九月午開子落
滴滴金一
增羣芳譜曰一名夏菊一名艾菊一名旋覆花一名疉
羅黃莖青而香葉青而長尖而無椏高僅二三尺花色
金黃千瓣最細凡二三層明黃色心乃深黃中有一點
微綠者小如錢亦有大如折二錢者所産之地不同也
自六月開至八月苖初生自陳根出既則徧地生苖由
花稍頭露滴入土即生新根故名滴滴金嘗斸地驗其
根果無聯屬
滴滴金二
增詩宋謝幼槃詩曰滿庭黃色抑何深一滴梅霖一滴
金莫使貪夫來見此聞名亦起覬覦心
芙蓉一
增山堂肆考曰一名木芙蓉一名木蓮一名拒霜羣
芳譜曰一名華木一名杹木一名地芙蓉有數種惟大
紅千瓣白千瓣半白半桃紅千瓣醉芙蓉朝白午桃紅
晩大紅者佳甚黃色者種貴難得又有四面花轉觀花
紅白相間八九月間次第開謝寒而不落不結子石
林燕語曰芙蓉有二種出於水者謂之草芙蓉出於陸
者謂之木芙蓉即木蓮也樂天詩曰水蓮開盡木蓮開
謂此山居草堂記曰會稽之百葉木芙蓉鍾陵之同
心木芙蓉
芙蓉二
增羣芳譜曰唐明皇以芙蓉花汁調粉作御墨曰龍香
劑石林燕語曰慶歴中有朝士將曉赴朝見美女三
十餘人靚妆麗服兩兩並馬而行觀文丁度按轡於其
後朝士驚曰丁素儉約何姬之衆耶有一人最後行曰
觀文將宅眷何往曰非也諸女御迎芙蓉觀主耳俄聞
丁卒成都記孟後主成都城上徧種芙蓉每至秋四
十里如錦繡高下相照因名錦城以花染繒為帳名芙
蓉帳石林燕語曰許智老為長沙有木芙蓉二株可
庇畆餘一日盛開賓客盈坐中有王子懷者言花朵不
踰萬數若過之願受罰智老許之子懷因指所携妓賈
三英胡錦鼎文帔以酬直智老乃命厮僕羣採凡一萬
三千餘朵子懷褫帔納主人而遁歐公歸田錄曰石
曼卿去世後其故人有見之者云我今為仙主芙蓉城
欲呼故人共遊不諾忿然騎一素驢而去
芙蓉三
增春酣秋豔(並見第五)魏園唐苑(杜詩注曰芙蓉園魏文帝所開唐)
(地理志曰開元二年築夾城入芙蓉苑)樂天招客智老罰賓(白樂天芙蓉下)
(招客飲詩曰晩景思飲兩三杯招得江頭醉客來下見第二)浥露弄霜(北山集曰池邊)
(幾簇木芙蓉浥露凄煙花更濃下見苐五)低昂煙雨裏殷勤霜露中
(並見第五)美人醉侍女妆(並見第五)
芙蓉四
增丞相祠(石林燕語曰温州江心寺文丞相祠中有木芙蓉盛開其夲高二丈餘幹圍四尺花幾百)
(朵)文官花(邛州有弄色芙蓉一日白二日淺紅三日黃四日深紅比落色紫人號為文官花)
學道装(戴石屏詩曰就中一夲芙蓉别只染鵝黃學道装)延真館(韓子蒼詩曰舊)
(時憶在延真館玉作芙蓉院院明)
芙蓉五
增詩唐王維詩曰木末芙蓉花山中發紅萼閉戶寂無
人紛紛開且落柳宗元詩曰有美不自蔽安能守孤
根盈盈湘西岸秋至風霜繁麗景别寒水濃芳委前軒
芰荷料難比反此生高原又曰新亭俯朱檻嘉木開
芙蓉清香晨風遠溽彩寒露濃潇洒出人世低昂多異
容嘗聞色空喻造化難為工留連秋月晏迢遞來山中
韓愈詩曰新開寒露叢遠比水邊紅豔色寧相妬嘉
名偶自同採江秋節晩搴木古祠空須勸勤來看無令
便逐風李靖詩曰玉女襲朱裳重重映皓質晨霞耀
丹景片片明秋日蘭澤多衆芳妍姿不相匹陸龜蒙
詩曰閒吟鮑昭賦更起屈平愁莫引西風動紅衣不耐
秋宋歐陽修詩溪邊野芙蓉花水相媚好半看池蓮
盡獨伴霜菊槁又曰湖上野芙蓉含思秋脈脈娟娟
如静女不肯傍阡陌詩人杳未來幽豔冷難宅又曰
芳菲能幾時顔色如自愛鮮鮮弄霜曉裊裊含風態蕙
蘭殞秋香桃李媚春醉時節雖不同盛衰終一致莫笑
黃菊花籬根守憔悴又曰種處雪消春始凍開時霜
落鴈初過誰栽金菊叢相近織出新番蜀錦窠蘇軾
詩曰千林埽作一番黃只有芙蓉獨自芳唤作拒霜知
未稱看來却是最宜霜宋景文詩曰皓露侵湘蘂尖
風獵絳英繁霜不可拒切勿受空名又曰江南江北
樹秋至僅成叢向晩誰爭豔酡顔淺作紅梅聖俞詩
曰玉蘂拆蒸栗金房落晩霞涉江從楚女採菊聽陶家
王安石詩曰水邊無數木芙蓉霜滴胭脂色未濃正
是美人初醉著強擡青鏡照妝慵劉克莊詩曰湖上
秋風起櫂歌萬枝映柳更依荷老來不作繁華夢一樹
池邊已覺多楊萬里詩曰紅芳曉露濃綠樹秋風冷
共喜巧回春不妨閑弄影又曰染露金風裏宜霜玉
水濱莫嫌開最晩元自不爭春
御定淵鑑類函卷四百七
