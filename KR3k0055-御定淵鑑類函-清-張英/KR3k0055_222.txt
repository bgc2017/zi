欽定四庫全書
御定淵鑑𩔖函卷二百十七
武功部十二(願從征伐兵簿籍兵軍刑師致師軍犒師弭伏祭發)
(先鋒鄉導)
願從征伐一
增家語曰孔子北遊于農山四望喟然歎曰二三子各
言爾志吾將擇焉子路進曰由願得白羽若月赤羽若
日鐘鼓之音上震於天旍旗繽紛下蟠於地由當一隊
而敵之必也攘地千里搴旗執馘唯由能之後漢書
王霸傳曰光武過潁陽霸率賓客上謁曰將軍興義兵
竊不自知量貪慕威德願充行伍唐書馬璘傳曰馬
璘年二十讀漢馬援傳至丈夫當死邊野以馬革裹尸
而歸慨然曰使吾祖勲業墜於地乎開元末挟策從安
西節度府又李晟傳曰李抱玉署晟右軍將吐蕃圍
靈州抱玉授以兵五千擊之晟辭曰以衆則不足以謀
則多乃請將一千人由大震關趨臨洮屠定秦堡執其
帥慕容谷鐘而還吐蕃乃解圍去又封常清傳曰安
祿山反帝引見問何策以討賊常清大言曰天下太平
久人不知戰然事有逆順勢有竒變臣請馳至東京悉
府庫募驍勇挑馬箠渡河計日取逆首以獻闕下天子
壯之又馬燧傳曰李懷光反河中朝臣多請宥懷光
者燧以懷光反覆不可信河中近甸捨之屈威靈無以
示天下乃捨軍入朝為天子自言之且云得三十日糧
足平河中許之
願從征伐二
增投筆請纓(漢書班超傳曰超為官傭書常輟業投筆歎曰丈夫無他志略猶當效傅介子)
(張騫立功異域以取封侯安能久事筆硯間乎下史記曰終軍請願受長纓必羈南越王而致之闕)
原從軍行徇國難增當一隊為前鋒(漢書李陵傳曰陵叩)
(頭自請曰臣所將屯邊者皆荆楚勇士竒材劍客也力扼虎射命中願得自當一隊北征記曰永樂時忠勇)
(王金忠来歸屢言阿嚕台弑主虐人違天逆命數為邊患請發兵討之願身為前鋒自效)原卜式
奮身竇憲奮擊(卜式上書聞南越反願父子與齊習戰船往死之下詔曰齊相卜式願奮)
(身國難賜爵關内侯罪竇憲願奮擊匈奴以贖)呂蒙十五擊賊張奮二
十領兵(吴志呂蒙年十五六竊隨姊夫鄧當擊賊當顧見呵叱不能禁止歸白母母怒欲罰之蒙曰貧)
(賤難可居設有功富貴可致不探虎穴安得虎子也昭又張昭弟子奮年二十造作攻城火攻車步隲薦之)
(不願曰汝年少對曰童汪死難子竒治阿奮不才年不為少也領兵連有功)增尚能被甲
上馬更學兵書戰策(後漢書馬援傳曰武威將軍劉尚擊武陵五溪蠻深入軍沒援)
(因復請行時年六十二帝愍其老未許之援自請曰臣尚能被甲上馬帝令試之援據鞍顧盻以示可用帝笑)
(曰矍鑠哉是翁也遂遣援丈唐書馬燧傳曰燧與諸兄學輟策歎曰方天下有事夫當以功濟四海渠老一)
(儒哉更學兵書戰策)
願從征伐三
增詩唐楊炯從軍行曰烽火照西京心中自不平牙璋
辭鳳闕鐡騎遶龍城雪暗雕旗畫風多雜鼓聲寧為百
夫長勝作一書生明陳汝言從軍詩曰蕭蕭戎馬鳴
悠悠赴遐征洒涕别親戚前行有期程骨肉恩難斷負
戈且吞聲開邊報明主寧顧死與生我非將門子生
本良家兒少年事馳騁射獵南山陲邦家有急難詔書
下丹墀跨馬出門去立身當及時平沙浩漫漫行邁
不遑歇父母生我時豈知從戰伐風吹隴頭樹月照原
上骨成功勒燕然千載名不沒
簿籍一
增周禮夏官大司馬中夏教茇舍如振旅之陳羣吏撰
車徒讀書契(鄭元注曰讀書契謂以簿書校錄軍實之凡要)李靖問對曰臣
按春秋左氏傳云先偏後伍又司馬法曰伍人為伍尉
繚子有束伍令漢制有尺籍伍符後世符籍以紙為之
於是失其制矣
簿籍二
增史記李廣傳曰程不識正部曲行伍營陣擊刁斗士
吏治軍簿至明士多樂廣而苦不識
簿籍三
原簡稽動衆(周禮小宰以官府之八成經邦治二曰聽師田以簡稽註士卒兵器簿書也稽)
(計也簡閱也合也合計其士卒閱其兵器為之要籍也禮足以動衆註動衆謂師役之事)持囊
立符(丙吉馭吏習知邊事警急見驛騎持赤白囊書馭吏因刺取探候之知虜入雲中代郡因白吉)
(也符後漢初禁防尚簡但以璽書發兵未有虎之信杜詩上疏請立虎符絶詐偽從之)增比籍
判簿(唐書兵志曰德宗幸梁還以神策兵有勞皆號興元元從奉天定難功臣恕死罪中書御史府)
(兵部乃不能歲比其籍戎又百官志曰兵部郎中一人判簿及軍調遣之名數)讀書契
立簿注(上註見第一立唐書蘇瓌傳曰時十道使括天下亡戶初不籍人畏搜括即流入比縣旁州)
(更相廋蔽瓌請罷十道使專責州縣預立簿注天下同日閱正盡一月止)為四籍為二
籍(唐書兵志曰開元十三年始以彍騎分隸十二衛總十二萬為六番每衛萬人京兆彍騎六萬六千華州)
(六千同州九千蒲州萬二千三百綘州三千六百晉州千五百岐州六千河南府三千陕虢汝鄭懷汴六州各)
(六百内弩手六千其制皆擇下戶白丁宗丁品子彊壯五尺七寸以上不足則兼以戶八等五尺以上皆免征)
(鎮賦役為四籍兵部及州縣衞分掌之十人為火五火為團皆有首長又擇材勇者為番頭頗習弩射又十)
(二年詔左右羽林軍飛騎闕取京旁州府士以戶部印印其臂為二籍羽林兵部分掌之)原尺籍
伍符軍書羽檄(漢書馮唐曰士卒盡家人子起田中安知尺籍伍符註尺籍以書軍令伍)
(符者軍行士伍伍相保符信詳將帥而又息夫躬言軍書交馳而輻輳羽檄重跡押至)邊遽乃
至吳語遽聞增以小册記兵出片紙指名(通鑑宋紀)
(曰曺瑋知秦州數言唃厮囉欲内寇請益兵翰林學士李廸奏陕西諸郡兵自可以益之帝因問以陕西兵數)
(對曰臣為轉運使時以方寸小册記兵及糧以備調發今猶置佩囊中因取以進帝曰不意頗牧在吾禁中)
(典故紀聞曰明太祖諭諸將校曰朕昔下金華時館於廉訪司有給掃除數老人能言元時點兵事使者問其)
(主將曰爾兵何在主將舉所佩縏囊出片紙指其名曰盡在此矣其怠弛如此及天下亂無兵可用乃集農夫)
(驅市民為兵至不能彎弓發一矢)
簿籍四
增名隸籍而身居市肆(唐書兵志曰德宗時白志貞請節度都團練觀察使與世嘗任)
(者家皆出子弟馬奴装鎧助征神策兵既發殆盡忠貞隂以市人補之名隸籍而身居市肆)一報
再報(兵略纂聞曰弘治間馬端肅公本兵時言故事各邊軍馬數目三年一造册奏報恐其間消長參差)
(卒然有警難以調度宜自今改議地方稍遠者歲一報邊方多事之地歲再報)
簿籍五
增策唐劉蕡對策曰今夏官不知兵籍止於奉朝請六
軍不主兵事止於養勲階
增議宋錢若水撰劉珙諡議曰公鎮江陵條上兵少財
匱之狀除去詭名虛籍之弊大修部伍戰陣之法
軍刑一
增商書湯誓曰爾尚輔予一人致天之罰予其大賚汝
爾無不信朕不食言爾不從誓言予則孥戮汝罔有攸
赦周書牧誓曰今予發惟恭行天之罰今日之事不
愆于六步七步乃止齊焉夫子勗哉不愆于四伐五伐
六伐七伐乃止齊焉勗哉夫子尚桓桓如虎如貔如熊
如羆于商郊弗迓克奔以役西土勗哉夫子爾所弗勗
其于爾躬有戮周禮曰夏官大司馬及致建大常比
軍衆誅後至者尉繚子武議篇曰凡誅者所以明武
也殺一人而三軍震者殺之殺一人而萬人喜者殺之
殺之貴大賞之貴小當殺而雖貴重必殺之是刑上究
也賞及牛童馬圉者是賞下流也夫能刑上究賞下流
此將之武也海錄碎事曰兵去卒逃歸斬之一日家
人不捕執及不言于吏盡與同罪兵略纂聞曰嘉靖
間毛伯温掌兵部言兵不用命其弊在法令太寬請自
今有逗遛者都指揮以下廵撫得斬以徇緫帥則具狀
以請至今論邊事者以公為師
軍刑二
增唐書高崇文傳曰崇文統諸鎮討西川劉闢至興元
士有折逆旅匕箸者即斬以徇八編𩔖纂曰代宗以
馬璘兼邠寧節度使璘以段秀實為都虞候卒有能引
弓重二百四十斤犯盜當死璘欲生之秀實曰將有愛
憎而法不一雖韓彭不能為理璘善其議竟殺之孔
帖曰李洪正為武寧節度使徐自王智興後吏卒驕縱
不法洪正戮其尤無狀者終洪正治不敢譁宋史岳
飛傳曰飛行軍嚴肅卒有取民麻一縷以束芻者立斬
以徇八編𩔖纂曰金呼沙呼遣使分詣諸道選兵詣
蔡得精銳萬餘忠孝軍提控李德率十餘人乘馬入省
大呼以月糧不優幾于罵詈呼沙呼縳德杖之金主諭
呼沙呼曰此軍得力方欲倚用卿何不容忍責罰乃爾
呼沙呼對曰時方多故錄功隱過自陛下之德至於將
帥之職則不然小犯則決大犯則誅其強兵悍卒不可
使一日不在紀律睢陽之禍豈獨官奴之罪亦有司縱
之大過耳弇州史料西平王世家曰張輔用兵持重
有遠略於賞罰必信貴將黃中恃功違節度詰之不遜
即手刃之梟於轅門諸將股栗莫敢仰視又二史考
曰明英宗時阿勒坦多爾濟巴勒數寇甘凉命王驥西巡許
以便宜行事公至稽閱邊備知守將法弛而令不嚴明
日集衆轅門詢平日畏敵不畏將者得都指揮安敬即
斬以徇一軍震慄兵略纂聞曰嘉靖時倭奴入寇巡
撫李遂守泰州城召將士激以忠義曰能與我共死國
者亟趨左不能者聽諸將士紛紛爭走左一人趨左復
還若有避者斬以徇移檄諸營誓必死
軍刑三
原正邪討叛(左傳子反入見申叔時曰師其如何對曰德刑詳義禮信戰之器也德以施惠)
(刑以正邪以又叛而不討何示威)軍刑軍禁(周禮)增非令以法
(尉繚子武議篇曰吴起與秦戰未合一夫不勝其勇前獲雙首而還吴起立斬之軍吏諫曰此材士也不可斬)
(起曰材士則是也非吾令也斬之在後漢郭躬傳曰竇固出擊匈奴騎都尉秦彭為副彭别屯輙以法斬人)
丹道殷渠(唐書韓弘傳曰汴自劉士寧以来軍益驕韓弘察軍中素恣横者三百人一日)
(數其罪斬之流血丹道弘言笑自如自是訖弘去無一人敢肆者又曺華傳曰華擢横海軍節度副使時朝)
(廷披鄆為三鎮其明年兖海軍亂殺觀察使王遂詔華往代視事三日合軍大饗幕甲士于廡酒中令曰天子)
(以鄆人參别而戍有轉徙勞欲厚賞之請鄆人右州兵左既而出州兵乃闔門大言曰天子有命誅殺帥者甲)
(起于幕環之凡斬千二百人血流殷渠赤氛冒門高丈餘海沂之人重足屏息)殺婦斬甥
(晉書郭默傳曰永嘉之亂默帥衆自為塢撫循將士甚得懽心默婦兄陸嘉取官米數石餉妺默以為違制將)
(殺嘉嘉奔石勒默乃自射殺婦以明無私至唐書竇軌傳曰軌初以其甥為腹心偶夜出呼不時斬之又戒)
(家奴毋出外忽遣奴取漿公厨既而悔焉曰要當借汝頭以明法命斬奴奴稱冤監刑者疑不時決軌并斬之)
按狀誅情(通鑑宋紀曰狄青討儂智高進次賓州戒諸將無得妄與賊鬭聽吾所為廣西)
(鈐轄陳曙乘青未至輙以步兵八千擊賊潰於崑崙關殿直袁用等皆遁青曰令之不齊兵所以敗晨會諸將)
(堂上揖曙起并召用等三十二人按以敗亡狀驅出軍門斬之諸將股栗莫敢仰視八編𩔖纂曰後晉三鎮)
(繼叛人情大震劉知遠乃嚴設科禁有軍士盜紙錢一幞被擒左右請釋之知遠曰吾誅其情不計其直竟殺)
(之由是衆皆畏服)斬子殺叔(八編𩔖纂曰南唐時周兵圍夀春連年未下劉仁贍幼子)
(崇諫夜泛舟渡淮北為小校所執仁贍命斬之左右莫敢救監軍使周廷構哭於中門以救之不許廷構復使)
(求救於夫人夫人曰妾於崇諫非不愛然軍法不可私名節不可虧若貸之則劉氏為不忠之門妾與公何面)
(目見將士乎趣命斬之然後成喪將士皆感泣見話腴曰曲端統兵日有叔父必欲居將列以功名自力止)
(之不聽遂以偏將出戰後竟敗歸既誅乃成服發喪其祭文曰嗚呼斬叔者涇原統制祭叔者姪兒曲端尚享)
(士莫不畏服)原察軍慝戮犯命(慝隂姦也命周禮戮其犯者)易果
毅干旗鼓(傳殺敵為果致果為毅易之戮也臣干旗鼓干犯令也)順為武
仁而武(師衆以順為武無能違也)增斬軍候(史記趙奢傳曰趙使趙奢救韓兵去)
(邯鄲三十里而令軍中曰有以軍事諫者死秦兵鼓噪勒兵武安屋瓦皆振軍中候有一人言急救武安立斬)
(之後破秦軍賜號馬服君)髠職吏撻近侍(吴志陸遜傳曰射聲校尉孫松於公子中)
(最親戲下兵不整遜對之髠其職吏之通鑑宋紀曰蒙古子額森岱因獵傷民稼蒙古主責撻近侍數人有)
(拔民葱者斬之)鞭其背撻之市(唐書周墀傳墀拜義成節度使宿將暴謷不循令者)
(墀命鞭其背一軍大治總典故紀聞曰常遇春守金華其部將有擾民者衢州制王愷執而撻之市遇春怒)
(使人讓之愷曰民者國之本將軍上股肱肯令傷其本乎撻一部將而萬民安亦將軍所樂聞也遇春謝之)
斬中丞斬副使(唐書李光弼傳曰光弼以景城河間兵五千入太原前節度使王承)
(業政弛謬侍御史崔衆主兵太原每侮狎承業光弼素不平及是詔衆以兵付光弼衆素狂易見光弼長揖不)
(即付兵光弼怒收繫之會使者至拜衆御史中丞光弼曰衆有罪已前繫今但斬侍御史若使者宣詔亦斬中)
(丞使者内詔不敢出乃斬衆以徇威震三軍擾又高仁厚傳曰楊師立反命仁厚討之師立夜出兵北柵仁)
(厚設伏擊走之副使楊茂言謂仁厚且敗引兵走久乃還明日會諸將仁厚曰副使當以死報天子斬而徇)
原師不赦過戮不用命(禮師執禁以齊衆不赦過書不用命戮于社)
師出以律民服以罪(易否臧凶而晉文公曰三罪民服)有死無犯
明恥教戰(魏絳曰軍士有死無犯為敬左傳求殺敵也)猛以濟寬威
克厥愛師以嚴終功用威克屬在戎行貞其
師律率職用威齊民以法有令必行無瑕可
戮敗軍責帥用法伏辜立武知禁守文經武
增一人不戮一軍皆震(左傳曰僖公二十七年楚子將圍宋使子文治兵於)
(暌終朝而畢不戮一人將唐書路嗣恭傳曰嗣恭為郭子儀朔方節度留後大孫守亮擁重兵驕蹇不受制)
(嗣恭因稱疾守亮至即殺之一軍皆震)擲枕稱善給車歸葬(宋史張永德傳)
(曰永德從周世宗親征劉崇戰于高平大將樊愛能何徽方戰退衂及駐上黨世宗晝卧帳中召永德語曰前)
(日高平之戰主將殊不用命樊愛能而下吾將案之以法永德曰陛下欲固守封疆則已必欲開拓疆宇威加)
(四海宜痛懲其失世宗擲枕於地大呼稱善翌日誅二將以徇八編𩔖纂曰周世宗既誅樊愛能以何徽先)
(守晉州有功欲免之既而以法不可廢遂并誅之而給槥車歸葬自是驕將惰卒始知所懼)取穀
立斬借釜立磔(典故紀聞曰成祖北征聞軍士有取民田穀飼馬者責之曰農民終歲勤)
(勞以供國用汝獨不念耶兵行之際芻粟一給於官又敢虐取諸民立命斬以徇弇州史料岐陽王世家曰)
(李文忠入杭州營於麗譙下令曰敢有擅入民居者殊死一卒下借民釡立磔以徇自是中外皆安堵如故)
見者股栗謁者膝進(唐書竇軌傳曰軌從討王世充明年還蜀既貴益嚴酷其)
(下有不用命即誅至小過亦鞭箠流血人見者皆重足股栗由是蜀盗悉平唐書韋雲起傳曰契丹寇營州)
(詔雲起護突厥兵討之啟民可汗以二萬騎受節度雲起使離為二十屯屯相聯絡四道并引令曰鼓而行角)
(而止非公使毋走馬三喻五復之既而紇斤一人犯令即斬以徇於是突厥酋長入謁者皆膝而進莫敢仰視)
原聞將軍之令撓孫吳之法若施用刑之威
恐貽責帥之恥大為防而猶踰小不忍而恐亂
受棨既等於秦彭用鉞何殊於魏絳魏絳戮楊干
之僕陸遜髠孫松之吏訓鷹揚之師令宜先定
整烏合之衆刑在必行訓必勝之師罪非無赦勵
陷堅之卒令在惟行鞭七貫三雖爽理兵之體罰
一勸百宜宣用鉞之威
軍刑四
增不以鄉里故廢法(吴志呂蒙入南郡令軍中不得干歴人家有所求取蒙麾下士是汝)
(南人取民家一笠覆官鎧蒙曰不可以鄉里故廢法垂涕斬之)臨賊境而害主將(孔帖)
(曰李國貞死以郭子儀代之及子儀至王元振自謂且見德子儀怒曰汝臨賊境害主將賊若乘虚是無綘矣)
(又欲為功乎即斬以徇)親故無脫(唐書闞稜傳曰部兵皆羣盜横相侵牟稜案罪殺之雖親)
(故無脫者)具聞請釋(兵略纂聞曰成化時韓雍征大藤峡出令五鼓戰時將領聞賊已覺恐遲)
(失事二更即發大破之公賞其功問以違令之罪以軍法當斬乃具聞請釋曰萬一不用命而敗奈何人謂公)
(得將將之體)
致師一
增吴起論將篇曰兩軍相望不知其將令賤而勇者將
輕銳以嘗之務於北無務於得六帖引贊皇一品集
牛僧孺等兵法云用兵者致人之師不可自致所謂致
人者且令其自來
致師二
增唐書尉遲敬德傳曰竇建德營板渚王命李勣等為
伏親挟弓令敬德執矟略其壘大呼致師建德兵出乃
稍引却殺數十人衆益進伏發大破之通鑑宋紀曰
元察罕攻真州知州丘岳部分嚴明守具周悉元兵薄
城輙敗岳乘勝出戰于胥浦橋以強弩射其致師者一
人死之
致師三
原訟敵嘗寇(周禮訟敵國注敵國兵来則往之與訟曲直若齊國佐如師傳嘗寇而速去)
(之嘗試也)蹈師挑戰環人掌晉軍挑(周禮環人掌致師注致師)
(者致其必死之志古者將戰先使勇力之士犯敵示晉趙旃挑戰夜至楚軍席於軍門之外使其徒入之無)
(畏)踞轉鼓琴遣書遺幗(張骼輔躒致楚師踞轉而鼓琴轉衣囊也魏氏春)
(秋曰諸葛亮屯渭南糧少欲速戰魏勅司馬宣王堅壁挫其鋒亮屢遣書又致巾幗以怒宣王宣王將戰辛毘)
(杖節奉詔勅乃止巾幗婦人喪巾遺之巾幗言其無勇以掉之幗音馘)靡旌摩壘折
馘執俘(左傳楚許伯御樂伯攝叔為右以致晉師許伯曰吾聞致師者御靡旌摩壘而還攝叔曰致師)
(者右入壘折馘執俘而還)增輕騎致賊輕甲挑師(唐書王道元傳曰竇建德)
(屯虎牢秦王輕騎致賊遣道元伏以待賊至寶又姜寶誼傳曰劉武周使王子英數盜雀鼠谷帝遣誼擊之)
(賊輕甲挑師戰接而三遁逐之伏發寳誼為賊執)原環四方之故席軍門
之外(周禮注郤其以事謀来侵伐者所謂折衝禦侮詳上)
致師四
增遺婦人服書稱陳姥(唐書杜伏威傳曰煬帝遣陳稜以精兵討伏威稜不敢戰伏威)
(遺以婦人服書稱陳姥怒其軍稜果悉兵至)錦衣騘馬立陣前(宋韓世忠圍淮陽城)
(烏珠與劉猊同引兵来救世忠勒陣向敵遣人語之曰錦衣騘馬立陣前者韓相公也或危之世忠曰不如是)
(不足以致敵敵果至殺其導戰二人遂引去)
犒師一
增周禮曰地官牛人軍事共其犒牛海錄碎事曰應
劭言多其牢賞注牢廪食也五代史李守貞傳曰守
貞為將無節制其始發軍也有賜賚曰掛甲錢班師又
加賞勞曰卸甲錢出入之費常不下三十萬由此晉之
公私重困
犒師二
增後漢書岑彭傳曰彭率臧宮劉歆長驅入江關令軍
中無得擄掠所過百姓皆奉牛酒迎勞晉書桓温傳
曰温北征進兵至霸上持牛酒迎温於路者十八九耆
老感泣曰不圖今日復見官軍通鑑唐紀曰上發涇
原諸道兵救襄城涇原節度使姚令言將兵五千至京
師軍士冒雨寒甚多攜子弟而来冀得厚賜遺其家既
至一無所賜至滻水詔京兆尹王翃犒師惟糲食菜餤
衆怒蹴而覆之通鑑宋紀曰南唐主李煜每聞朝廷
出師克捷及喜慶之事必遣使犒師修貢宋史高宗
本紀曰紹興七年賜吴玠犒軍錢百五十萬緡
犒師三
原弦高展喜(左傳秦人襲鄭鄭商人弦高以乘韋先牛十二犒師曰不腆敝邑敢犒從者居)
(則具一日之積行則備一夕之衛不國語齊伐魯展喜以膏沐犒師以義服明且賂免也)增使
弟遣叔(左傳曰楚子以驛至于羅汭吴子使其弟蹶由犒師通鑑宋紀曰太祖遣李處耘等假)
(道荆南討張文表處耘至襄州遣丁德裕諭繼冲以假道之意繼冲乃遣其叔父保寅奉牛酒犒師於荆門且)
(覘彊弱處耘待之有加)驅鹿共牛(後魏書鄧穎傳曰世祖幸漠南高車莫弗庫若干率)
(騎數萬餘驅鹿百餘萬詣行在所詔穎為文銘于漠南以紀功德共牛註見第一)作糜粥
設糲飯(五代史王敬蕘傳曰梁兵攻吴龐師古死清口敗兵亡歸過潁大雪士卒饑凍敬蕘乃㳂淮積)
(薪為燎為作糜粥餔之亡卒多賴以全活奢唐書任迪簡以檢校工部尚書為節度使承張茂昭縱後公私)
(屈乏欲享士無所給至與下同糲食身居戟戶踰月)原簞食壺漿具積備衞
(孟子武王伐商其小人簞食壺漿以迎之詳上)增殺妾以饗賣女為費
(唐書張巡傳曰巡守睢陽士多饑死存者皆痍傷氣乏巡出愛妾曰諸君經年乏食而忠義不少衰吾恨不割)
(肌以啖衆寧惜一妾而坐視士飢乃殺以大饗坐者皆泣巡彊令食之遠亦殺奴僮以哺卒至羅雀掘鼠煑鎧)
(弩以食守又張伾傳曰伾為澤潞將守臨洺田悦攻之乘城固累月士死糧且盡救不至伾悉召部將立軍)
(門命女出徧拜因曰諸君戰良苦吾無貲為賞願以是女賣直為衆士一日費士皆哭曰請死戰)以
綾犒軍以繒犒軍(唐書韓滉傳曰劉元佐不朝帝密詔滉諷之及過汴滉因結為弟兄)
(謂宜早見天子以錢二十萬為辦裝又以綾二十萬犒軍通鑑唐紀曰王鎔與朱全忠連和以其子節度副)
(使昭祚及大將子弟為質以文繒二十萬犒軍)發家錢頒士斥禁錢賜軍
(唐書田布傳曰布拜魏博節度使發家錢十萬緡頒士卒李絳傳曰田興以魏博聽命絳曰王化不及魏博)
(久矣一日挈六州来歸不大犒賞人心不激請斥禁錢百五十萬緡賜其軍)
弭兵一
增家語曰孔子北遊登于農山曰二三子各言其志子
路進曰由願得白羽若月赤羽若日攘地千里搴旗折
馘子貢進曰賜願旗鼓相望縞衣白冠陳說其間二國
釋怨顔回曰聞薰蕕不同器而治回願得明王聖主而
相之鑄劒戟為農器放牛馬於原藪則由無所施其勇
賜無所施其辨矣莊子曰見侮不辱救民之鬭禁攻
寢兵救世之戰司馬法天子之義篇曰古者戍兵三
年不典覩民之勞也上下相報和之至也得意則凱歌
示喜也偃伯靈臺答民之勞示休也
弭兵二
增史記始皇帝本紀曰收天下兵聚之咸陽銷以為鐘
鐻金人十二重各千石置宮廷中南唐書元宗紀曰
帝自以唐室苖裔訹於斥大境土之說及福州湖南再
喪知攻取之難始議弭兵務農或曰願陛下十數年勿
復用兵元宗曰兵可終身不用何十數年之有
弭兵三
原忘戰戢兵(主父偃曰國雖大好戰必亡天下雖平忘戰必危武有七德一曰禁暴二曰)
(戢兵)不教不戢(不教民戰是謂棄之焚兵猶火也不戢將自)宋為名
晉議去(宋向戍欲弭諸侯之兵以為名韓宣子曰兵民之殘也財用之蠧也小國之大災也將或弭之)
(雖曰不可必將許之子罕謂向戍曰天生五材民並用之廢一不可誰能去兵兵之設久矣所以威不軌昭文)
(德聖人以興亂人以廢子求去之不亦誣乎山晉書吴平議悉去兵大都置武吏百人小都五十人濤盧欽)
(云不宜去武備)增脱兜鍪&KR0802;漆弓(韓愈詩曰佇繼貞觀烈邊封脱兜鍪唐書王)
(忠嗣傳曰忠嗣嘗曰平世為將撫衆而已吾不欲竭中國力以幸功名有漆弓百五十斤每&KR0802;之示無所用)
原戢戈櫜矢歸馬放牛(詩載戢干戈載&KR1060;弓矢牛書歸馬于華山之陽放)
(於桃林之野示天下不復用也)干戈倒載兵革不試(禮曰武王克殷倒載干戈)
(包之以虎皮名曰建&KR1060;然後天下知武王之不復用兵也試用也)弛而不張闇而
不用(記曰張而不弛文武不能也涿史記兵者聖人所以討彊暴救危殆昔黃帝有鹿之戰以定火災)
(顓頊有共工之陣以平水害而世儒闇于大較猥云不當用兵大至失守小至削弱故刑法不可捐于國誅伐)
(不可偃於天下但用之有巧拙行之有逆順也)增偃革尚文息兵修德(唐書)
(蕭俛傳曰穆宗初兩河底定俛與段文昌當國謂四方無虞遂議太平事以為武不可黷勸帝偃革尚文又)
(張文瓘傳曰新羅叛帝將出兵討之時文瓘病臥家自力請見曰吐蕃盜邊兵屯境未解新羅復叛議者欲出)
(師臣恐人不堪弊請息兵脩德以懷異俗詔可)偃旗息鼓寢柝包戈(唐書裴光)
(庭傳曰明皇有事岱宗張說以京師空虚議欲加兵守邊召光庭與謀對曰諸蕃突厥為大贄幣往来願修和)
(好有年矣若遣使召赴行在必欣然應命突厥受詔則諸蕃君長必相率而来我偃旗息鼓不復事矣記纂)
(淵海引三傑詩序曰寢黑山之柝包青海之戈)溟澥無波邊陲罷警(孔帖舒元)
(輿問國庠記今溟澥無波兵器可以蒙之虎皮矣乃大修周公仲尼之道之時也贊皇一品集與回紇可汗)
(書邊陲罷警弓矢載櫜)車甲永藏烽燧不驚(孔帖柳宗元表曰車甲永藏馬)
(牛勿用烽燧不驚兵戎以息)韜刃卷鎧罷柝銷鋒(唐書叛臣傳曰李希烈陷)
(汴聲言襲江淮陳少游懼遣參謀送款曰亳壽舒廬既韜刃卷鎧惟君命孔帖劉禹錫表)原去
不祥之器非君子之器左師之欲去兵是謂誣道
主父之謂忘戰實曰危機
弭兵四
原一拒越師(江南野史李昪曰民各生父母安用爭城廣地使之膏血塗于野草乎自握王權至)
(禪位凡數十年止一拒越師蓋不得已而為之)願以兵為戒(唐書李德裕傳曰帝既數討叛)
(有功德裕慮忲於武不可戢即奏言陛下征伐無不得所欲願以兵為戒乃可保大功)
弭兵五
增賦晉左太冲魏都賦曰喪亂既弭而能宴武人歸獸
以去戰蕭斧戢柯以柙刃虹旗攝麾以就卷
增詩唐杜子美詩曰安得壮士挽天河淨洗甲兵長不
用又曰青海無傳箭天山早掛弓李白發白馬詩
曰一掃清大漠包虎戢金戈宋王介甫詩曰羌兵自
此無傳箭漢甲如今不解纍
增雅唐柳宗元平淮雅曰淮夷既平震是朔南宜廟宜
郊以告德音歸牛休馬豐稼于野我武唯皇永保無疆
(右皇武)乃諭乃止蔡有厚喜完其室家仰父俯子汝水
沄沄既清而瀰蔡人行歌我步逶遲(右方城)
增序三傑詩序曰偃甲辭軒銷金罷刃
增狀唐柳宗元狀曰和氣遠同罷七旬之干羽仁風溥
暢收六月之車徒
增策唐元稹策曰古之所謂銷兵革者非謂幅裂其旗
章鑠鍊其鋒刃而已也蓋誠信著于上則忠孝行于下
富壽立于内則夷狄和于外夷狄和則邊鄙之兵息富
壽立則爭奪之患銷
增疏唐獨孤及代宗以左拾遺召既至上疏陳政曰夫
療癰者必決之使潰今兵之為患猶癰也不以漸戢之
其害滋大大而圖之必力倍而功寡豈易不竢終日之
義耶
伏兵一
增易曰伏戎于莽三歲不興孫子行軍篇曰軍旁有
險阻潢井林木蒹葭蘙薈者必謹覆索之此伏姦之所
也
伏兵二
增魏志李典傳曰劉表使劉備北侵至葉太祖遣典與
夏侯惇拒之備一旦燒屯去惇率諸軍追擊之典曰賊
無故退疑必有伏南道窄狭草木深不可追也惇不聽
與于禁追之典留守惇等果入賊伏裏戰不利典往救
備見救至乃退晉書載記曰石季龍攻晉將劉演于
廩丘兖豫豪右張平等起兵救演季龍夜弃營設伏于
外揚聲將歸河北平等以為信然入于空營季龍迴擊
敗之遂䧟廩丘隋書張定和傳曰煬帝征吐谷渾吐
谷渾主伏允以數十騎遁遣其名王詐稱伏允保車我
真山帝令定和率師擊之既與賊遇輕其衆少呼之命
降賊不肯下定和不被甲挺身登山賊伏兵巖谷下發
矢中之而斃唐書羅士信傳曰士信率千餘人來降
高祖拜陕州道行軍總管師次洛陽攻千金堡堡有惡
言訽軍士信怒夜遣百人載嬰兒啼噪堡下若自東都
出奔者既而陽悟曰非也此千金堡耳因散去堡兵開
門追掠士信伏入屠之又王君廓傳曰君廓亡命聚
徒數千人轉掠長平河東郡丞丁榮以兵拒之又遣使
慰召君廓見使謬為恭敬稱欲歸首榮輕之因陳兵登
山君廓悉伏甲山谷中榮軍還掩擊破之又哥舒翰
傳曰先是吐蕃候積石軍麥熟歲来取莫能禁翰乃設
伏東南谷吐蕃五千騎入塞放馬褫甲將就田翰馳至
鏖鬭吐蕃駭走追北伏起悉殺之隻馬無返者又曰
崔乾祐為陣十十五五或進或却而陌刀五千列陣後
王師視其陣無法指觀嗤笑曰擒賊乃會食及戰乾祐
旗少偃如欲遯者王師懈不為備伏忽起薄戰皆奮死
鬭翰軍奔潰略盡又裴行儉傳曰行儉討突厥詐為
糧車三百乘車伏壯士又伏精兵踵其後虜果掠車羸
兵走險賊驅就水草解鞍牧馬方取糧車中而壯士突
出伏兵至殺獲幾盡又李晟傳曰晟悉家貲懷輯降
附吐蕃君臣大懼相與議尚結贊者善計乃曰唐名將
特李晟與馬燧渾瑊耳不去之必為吾患即遣使委辭
因燧請和且求盟謀執瑊以賣燧於是結贊大興兵踰
隴岐無所掠陽怒曰召吾来乃不牛酒犒軍徐引去以
是間晟晟選兵三千使王佖伏汧陽旁擊其中軍幾獲
結贊又哥舒曜傳曰曜討李希烈以希烈在外欲乘
虚襲許乃遣部將與劉德信趨許未至有詔切讓使班
師德信等惶惑還軍無斥候至扈澗為賊設伏詭擊死
者殆半器械輜重皆亡又高霞寓傳曰元和中討吴
元濟析山南東道為兩鎮以霞寓宿將拜唐鄧隨節度
使遏賊南衝霞寓雖悍而寡謀統制尤非所善始引兵
趨蕭陂戰小勝進至文城柵賊偽北逐之為伏所掩遂
大敗才以身免又諸葛爽傳曰朱温為賊守同州爽
率輕兵入之温偃旗設伏以待爽謂賊遁士解甲就舍
伏發爽悉棄鎧馬奔還通鑑唐紀曰吴法超等引步
騎四千自鄜州叛歸敕陕虢觀察使李泌發兵防遏勿
令濟河泌遣將將選士四百人分為二隊伏於太原倉
之隘道令之曰賊十隊過東伏則大呼擊之西伏亦大
呼應之勿遮道勿留行常讓以半道隨而擊之又遣虞
候集近村少年各持弓刀瓦石躡賊後聞呼亦應而追
之又遣唐英岸將千五百人夜出南門陳於澗北明日
四鼓淮西兵起行入隘兩伏發賊衆驚亂且戰且走死
者四之一進遇唐英岸邀而擊之賊衆大敗擒其騾軍
兵馬使張崇獻又曰李祐者淮西騎將有勇略率士
卒刈麥於張柴村李愬召廂虞候史用誠戒之曰爾以
三百騎伏彼林中又使人摇幟於前若將焚其麥積者
祐素易官軍必輕騎来逐之爾乃發騎掩之必擒之用
誠如言往生擒祐以歸又曰黃巢遣其將尚讓王播
帥衆五萬寇鳳翔鄭畋使唐弘夫伏兵要害自以兵數
千多張旗幟疎陳於高岡賊以畋書生輕之鼓行而前
無復行伍伏發賊大敗於龍尾陂又曰均州賊帥孫
喜聚衆數千人謀攻州城都將武當馮行襲伏兵江南
自乘小舟迎喜謂曰州人得良牧無不歸心然公所從
之卒太多州人懼於剽掠尚以為疑不若置軍江北獨
與腹心輕騎俱進行襲請為前導告諭州人無不服者
矣喜以為然從之既渡江軍吏迎謁伏兵發行襲手擊
喜斬之從喜者皆死江北軍望之俱潰又曰楊行密
攻秦彦彦悉出城中兵陣於城西軍勢甚盛行密乃積
金帛麰米於一寨使羸弱守之多伏精兵於其傍自將
千餘人衝其陳兵始交行密陽不勝而走廣陵兵追之
入空寨爭取金帛麰米伏兵四起廣陵衆亂行密縱兵
擊之俘斬殆盡又曰鄭祗德遣子將沈君縱等三將
將新卒五百擊裘甫戰於剡西賊設伏三溪之南而陳
於三溪之北壅溪上流使可涉即戰陽敗走官軍追之
半涉決壅水大至官軍大敗三將皆死官軍幾盡又
曰王式討裘甫三日凡八十三戰裘甫佯言乞降公曰
賊憊暫休耳謹備之果復三戰二十一日夜與劉睢劉
慶十餘軰又從百餘人出遥與諸將語伺我軍之懈將
使勇者潰圍焉諸將得公誡夜皆設伏於營前甫軰離
城數十步伏兵疾走以間之師數百復繼之城中賊不
出甫遽甚不知所為遂擒焉五代史曰梁攻鄆州朱
瑾来救梁諸將或勸太祖縱瑾入鄆耗其食堅壁勿戰
以此可俱弊太祖曰瑾来必與時溥俱不若遣兵邀之
霍存伏兵蕭縣已而瑾果與溥俱出迷離霍存發伏擊
之遂敗瑾等於石佛山通鑑宋紀曰淮南盜宋江以
三十六人横行河朔轉掠淮南京東諸郡官軍不敢嬰
其鋒帝命張叔夜知海州叔夜使間者覘所向江逕趨
海濱劫巨舟十餘載鹵獲叔夜募死士得千人設伏近
城而出輕兵距海誘之戰先匿壯卒海旁伺兵合舉火
焚其舟賊聞之皆無鬭志伏兵擒其副賊江乃降說
選遼志曰按巴堅用其妻述律策使人告諸部大人曰
我有鹽鐵之利諸部所食然諸部知食鹽之利而不知
其鹽有主人可乎當来犒我諸部以為然共以牛酒會
鹽池按巴堅伏兵其旁俟其酒酣伏兵發盡殺諸部大
人復併為一國東北諸夷皆畏服之遼史太祖本紀
曰太祖討黑車子室韋唐盧龍軍節度使劉仁恭發兵
數萬遣養子趙霸来拒霸至武州太祖諜知之伏勁兵
桃山下遣室韋人摩哩詐稱其酋長所遣約霸至兵會
平原既至四面伏發擒霸殱其衆乘勝大破室韋弇
州史料親征考曰庚子六月陳友諒大舉入寇至建康
太祖遣馮國勝常遇春率虎翼軍三萬伏石灰山側徐
達軍南門外楊璟住兵大勝港張德勝朱虎率舟師出
龍江關外上緫大兵盧龍山友諒與其弟五王率千艘
犯龍灣先遣萬人登岸立柵時暑熱甚忽大雨上督諸
軍競前拔柵友諒麾其軍来爭戰方合國勝遇春伏兵
起達兵德勝兵亦至内外合擊遂大破之俘其卒二萬
人殺溺死者無算獲巨艦百餘戰舸數百又徐中山
世家曰徐達攻常州張士德以卒數萬来援達諸將計
曰士德勇冠軍且狡未易力勝也去城十八里為三覆
以待而别𨕖鐵騎屬緫管王均用將之乃前徼士德兵
既交均用鐵騎横其中堅陣亂士德走遇覆馬蹶獲之
遂大破其軍兵略纂聞曰常遇春拔安慶趙普勝水
寨友諒聲言且援安慶遇春策曰必攻池州賊悞我𨕖
卒萬人伏九華山友諒兵果攻池州城中伐鼓大噪伏
盡發城中應之遂大破其衆俘斬萬人又曰宣德間
御史盛㫤以直諫謫令羅江隣邑德陽寇趙鐸者僭稱
趙王所至屠戮羅江故無城公盡開四門市中各閉戶
蔵兵於内約砲響兵出又伏竒兵山隈陽示弱遣迎賊
賊入未半公率義勇士開戶聞砲聲兵突出各横截殺
賊賊不相救山隈伏兵應聲夹攻殊死鬭賊大北斬獲
無算又曰正統時陶副使成被命整飭邊務至則量
海寇来風汛時月預以釘板隂布於沿海泥淖中賊艤
舟争跳躍登岸足盡被刺衆踣伏兵四合賊殱舟皆焚
自是倭寇不復擾海東又曰沙縣賊鄧茂七反都督
劉聚討之用其降將羅汝先誘之出攻延平令浙兵伏
後坪江西兵伏後洋南京兵伏沙溪南而以福建兵素
為賊所易者挑之賊果出戰有頃伏起合擊大破之
又曰許忠節公逵令樂陵時劇賊劉七齊彦名颷起畿
甸焚屠城邑公令民家各治土垣度高于簷宇垣闢一
竇如圭僅容一人家令二壯者執刃伏竇内餘編隊伍
匿曲巷中乃洞城門如虚邑寇入兵燹一無所逞旗舉
伏發斬獲殆盡又曰嘉靖間倭寇淮揚都督劉顯與
其家甲驅至安東伏甲岡下躬率四騎薄賊艘詬之賊
出公叱三騎使前以身殿斬一人以徇且戰且却射馬
中矢馬駭公下馬抉鏃賊卒馳公前公躍馬斬馳者賊
至岡下弩發賊多中弩者乃引去又曰莫讚知鎮寧
州時土獠于駐殺其長累捕不獲偵者言駐且以兵徇
取紹恩故地未服者道當繇安莊明日公馳諜候之中
途因要其入見既遣胡生關說令母魋結帶刀劒令我
得善為禮駐報如命公乃集隸卒得強力者十人各授
兵伏兩廂以四吏侍皆巨石銜袖密遣人趣要守禦者
令以兵須駐入斷後繼頃之駐来立庭中與語稍及紹
恩事駐方抗辭虚喝公遽叱左右下擒語未畢四吏齊
撲駐兩廂伏發捽其首就縛盡捕從者送衛獄
伏兵三
原思險慮無(軍旅思險注險阻出竒伏之處當思念之左傳前茅慮無杜預云前慮有無)
(若今蹋伏也)解鞍銜枚(李廣望匈奴千騎乃下馬解鞍示不去匈奴必以我為大軍誘)
(之無銜枚令聲也)設伏潛師為三覆伏萬弩(左傳公子突曰)
(君為三覆以待之注覆伏兵也人孫臏偽走龐涓遂臏度涓夜至馬陵伏弩萬見火則發)增伏
澗口伏冢間(北齊書段韶傳曰韶從圍定陽其城主楊範固守不下韶登山望城勢縱兵急)
(攻之韶以子城未克謂蘭陵王長恭曰此城唯慮東南一處耳賊若突圍必從此出長恭乃令壯士千餘人設)
(伏於東南澗口其夜果如所策賊遂出城伏兵擊之大潰範等面縳盡獲其衆五代史曰秦宗權至蔡復遣)
(張晊攻汴梁王令朱珍引兵蔽大林而自率精騎出其東伏大冢間晊至而食食畢拔旗幟馳擊珍珍兵小却)
(王引伏兵横出斷晊軍為三而擊之晊大敗脫身走)據洞口奪望樓(唐書王雄誕傳)
(曰歙守汪華據郡稱王且十年雄誕攻之華以勁甲出新安洞拒戰雄誕伏兵山谷以弱卒數千鬭輙走壁華)
(来攻壁中奮殊死不可下會暮還雄誕伏兵已據洞口不得歸遽面縳降通鑑宋紀曰韓世忠自豫章移師)
(長沙劉忠有衆數萬據白面山營柵相望世忠至與賊對壘奕棋張飲堅壁不動衆莫能測一夕與蘇格聮騎)
(穿賊營候者訶問世忠先得賊軍號隨聲應之周覽以出喜曰此天賜也夜伏精兵二千於山下與諸將拔營)
(而進賊方迎戰伏兵已馳入中軍奪望樓植旗蓋傳呼如雷賊回顧驚潰世忠麾將士夹擊大破之)匿
城左伏湟中(唐書薛萬均傳曰竇建德寇范陽羅藝迎拒之萬均自以精騎百匿城左建德)
(師渡水邀半渡擊之大敗其衆人五代史曰張晊軍赤岡太祖使張歸霸以弓手五百伏湟中太祖以騎數)
(百為遊兵過晊柵晊出兵追太祖歸霸發伏殺晊兵千人奪馬數十匹)伏莽間伏道
側(唐書李密傳曰榮陽太守楊慶河南討捕大使張須陀合兵討翟讓讓素憚須陀欲引去密曰須陀健而)
(無謀且驟勝易驕吾為公破之讓不得已陣而待密率驍勇常何等二十人為遊騎伏於丘莽間須陀素輕讓)
(引兵搏之讓少却伏發與游軍乘之遂殺須陀德又竇建德傳曰秦王進據虎牢翌日以騎五百覘建營設)
(伏道側獨以數騎去賊營三里賊覺出騎追之王漸却誘至伏所卒起奮擊賊騎驚引去追斬三百級獲其將)
(殷秋石瓚)原覆諸山下死此樹下(傳楚伐絞坐其北門而覆諸山下大敗之)
(注坐守也舉孫臏斫樹令白書龐涓死此樹下涓火照之萬弩齊發涓自刎)隠情以虞
用戒不虞(言私度已之所能以度彼之所能)增隠兵堤裏伏騎溝
下(魏武帝志注呂布從東緡與陳宮將萬餘人来戰時兵皆出取麥在者不能千人屯營不固太祖乃令婦)
(人守陴悉兵拒之屯西有大堤其南樹木幽深布疑有伏乃相謂曰曺操多詐勿入伏中引軍屯南十餘里明)
(日復来太祖隱兵堤裏出半兵堤外布益進乃令輕兵挑戰既合伏兵乃悉乘堤步騎並進遂大破之唐書)
(李光顔傳曰裴度築赫連城於沱口率輕騎觀之賊以竒兵自五溝至大呼薄戰城為震壊度危甚李光顔力)
(戰却之先是光顔策賊必至密遣田布伏精騎溝下扼其歸賊敗去死溝中者千餘)刺岳字幟
樹鮑老旗(通鑑宋紀曰王進走筠州飛抵東城進出城布陣飛設伏以紅羅為幟上刺岳字𨕖)
(騎二百隨幟而前賊易其少薄之伏發進大敗走之又趙元昊寇渭州逼懷遠城韓琦令任福併兵出敵後)
(度勢未可戰即據險置伏要其歸路戒之再三福違節制墮敵計中桑懌於道傍得數銀泥合封襲謹密中有)
(動躍聲疑莫敢發福至發之乃懸哨家鴿百餘自中起盤飛軍上於是夏兵四合懌馳犯其鋒福陣未成列賊)
(縱鐡騎突之自辰至午陣動衆欲據勝地忽夏人陣中樹鮑老旗懌等莫測既而旗左麾左伏兵起右麾右伏)
(兵起自山背下擊官軍大潰福與諸將皆死士卒死者萬三百人)使壯士變服料
竒兵易服(後漢書馮異傳曰異招集諸營堡數萬人與賊約期會戰使壯士變服與赤眉同伏於道)
(側旦日赤眉使萬人攻異前部異裁出兵以救之賊見勢弱遂悉衆攻異異乃縱兵大戰日昃賊氣衰伏兵卒)
(起衣服相亂赤眉不復識别衆遂驚潰追擊大破於崤底降男女八萬人唐書王晙傳曰開元二年吐蕃以)
(精甲十萬寇臨洮次大来谷其酋坌達延以兵踵而前晙率所部二千與臨洮軍合料竒兵七百易胡服夜襲)
(去賊五里令曰前遇寇士大呼鼓角應之賊驚疑伏在旁自相鬭死者萬計)伏甲士三百
𨕖善射三千(唐書杜慆傳咸通中為泗州刺史會龐勛反圍城賊將李圓易慆馳勇士百人)
(欲入封府庫慆為好言厚禮迎勞賊不虞慆之謀也明日伏甲士三百宴毬場賊皆殱焉又郭子儀傳曰子)
(儀自杏園濟河圍衞州慶緒分其衆為三軍將戰子儀𨕖善射三千士伏壁内誡曰須吾却賊必乘壘若等譟)
(而射既戰偽遁賊薄營伏發注射如雨賊震駭王師整而奮斬首四萬級獲鎧胄數十萬執安慶和收衞州)
百人伏山下百人伏廟中(通鑑宋紀曰真定宣撫劉韐募敢戰士相州湯)
(隂人岳飛應募相有劇賊陶俊賈進和飛請百騎往先遣卒偽為商人入賊境賊掠以充部伍飛遣百人伏山)
(下自領數十騎逼賊壘賊出戰飛佯北賊追之伏兵起先所遣卒擒俊及進和以歸又曰韓世忠以八千人)
(屯焦山寺烏珠欲濟江乃遣使迎問且約戰期世忠計之因謂諸將曰是間形勢無如金山龍王廟者敵必登)
(之以覘我虚實乃遣蘇德將百人伏廟中百人伏廟下岸側戒之曰聞江中鼓聲則岸兵先入廟兵繼出以合)
(擊之及敵至果有五騎趨廟廟兵先鼓而出獲兩騎其三騎則振策以馳馳者一人紅袍玉帶既墜復跳而免)
(詰諸獲者則烏珠也)帥士卒為兩翼分千騎為八伏(通鑑唐紀曰高)
(仁厚列十二寨圍鄭君雄夜二鼓君雄等出勁兵掩擊城北副使寨楊茂言不能禦帥衆棄寨走其傍數寨見)
(副使走亦走東川人併兵南攻中軍仁厚聞之大開寨門設炬火照之自帥士卒為兩翼伏道左右賊至見門)
(開不敢入還去仁厚發伏擊之東川兵大奔追至城下蹙之濠中斬獲甚衆而還弇州史料開平王世家曰)
(常遇春諜元主在開平乃𨕖步卒八萬騎一萬追之進次大興州遇春使分千騎為八伏徼其歸大興之守兵)
(走覆發大敗之遂薄開平元主已前走追北數百里)
伏兵四
增蔽山伏(唐書王世充傳曰世充跨洛水為三橋以度兵李密軍偃師北山新破敵有輕世充心不)
(設壁壘世充夜遣二百騎蔽山伏因秣馬蓐食遲明薄之密陣未成伏兵上北原乘高馳下壓其營縱火焚廬)
(落密衆大潰)得其廋伏(又段秀實傳曰秀實從封常清討大勃律次賀薩勞城與戰勝之常)
(清逐北秀實曰賊出羸師餌我也請大索悉得其廋伏)為狹營小舍(唐書田頵傳曰臺濛)
(之行為狭營小舍覘者以為才容二千人頵輕之不復召兵與戰黃池矢石始交而濛遁兵爭逐北遇伏大敗)
伏萬人柳林中(通鑑唐紀曰吐蕃論恐熱屯大夏川尚婢婢遣其將龐結心及莽羅薛呂)
(將精兵五萬擊之至河州南莽羅薛呂伏兵四萬於險阻龐結心伏萬人於柳林中以千騎登山飛矢繫書罵)
(之恐熱怒將兵數萬追之龐結心陽敗走時為馬乏不進之狀恐熱追之益急不覺行數十里伏兵發斷其歸)
(路夹擊之時大風飛沙溪谷皆溢恐熱大敗伏尸五十里溺死者不可勝數恐熱單車遁歸)衣白
伏黃山(兵略纂聞曰正德時妖賊李通寶竊發總督林廷𨕖令梧州守曺琚督軍與賊遇戰於新橋斬)
(十餘級賊入於莽追斬之又十餘級遂歸於秋風根蓋其巢也諜知其必遁入黃山又知賊皆衣青即抽兵使)
(衣白伏入黃山以待夜半賊果至伏發追斬五十餘級)
祭師一
增潛確𩔖書曰凡軍行祓社禱社也大明集禮曰唐
制親征以熊席設軒轅黃帝神座置甲胄弓矢於座側
建弰於座後皇帝服武弁行禮遼史兵志曰凡舉兵
帝率蕃漢文武臣僚以青牛白馬祭告天地日神惟不
拜月分命近臣告太祖以下諸陵及木葉山神大明
集禮曰明制凡親征祭告天地宗廟社稷禡祭旗纛所
過山川皆行祭告
祭師二
增唐書王方翼傳曰方翼次葛水暴漲師不可渡沈祭
以禱師涉而濟大明集禮曰宋太平興國五年太宗
親征河東就北郊用少牢祭蚩尤禡牙
祭師三
原祠黃帝祭蚩尤(漢高為沛公祠黃帝祭蚩尤於沛庭而釁鼔)宜乎社
造乎禰(周禮太師設軍社𩔖乎上帝太祝宜乎社造乎禰注師將行也)增事四望
祠五兵(周禮春官小宗伯若軍將有事則與祭有司將事於四望公羊師出曰祠兵入曰振旅)
(祠者祠五兵矛戟劒盾弓鼓及祠蚩尤之造兵者)原𩔖乎上帝禡於征地
(記曰天子將出𩔖乎上帝帝五德之帝類祭名詩受命於祖禡於所征之地告祖也按𩔖禡皆師祭也曰桓)
(桓講武是𩔖是禡)受成於學釋奠於學(定兵謀也奠出征有罪反釋於學)
(以訊馘告)
祭師四
增禡纛黃堂(唐書康承訓傳曰崔彦曾乃禡纛黃堂前選兵三千授都虞候元密屯任山須龐勛)
(至劫取之)
祭師五
增詩唐韓愈晚秋郾城夜會聯句曰斬馬祭旄纛炰羔
禮芒屩
發軍一
增唐書百官志兵部曰凡發兵降勅書於尚書尚書下
文符放十人發十馬軍器出十皆不待勅衞士番直發
一人以上必覆奏遼志曰契丹行軍不擇日用艾和
馬糞於白羊琵琶骨上炙炙破便出行不破即不出
遼史外紀曰西夏國凡出兵先卜有四一炙勃焦以艾
灼羊脾骨二擗算擗竹於地以求數若揲蓍然三咒羊
其夜牽羊焚香禱之又焚穀火於野次晨屠羊腸胃通
則吉羊心有血則敗四矢擊弦聽其聲知勝負及敵至
之期金史章宗本紀曰承安元年二月初造虎符發
兵
發軍二
增漢書嚴助傳曰建元三年閩越舉兵圍東甌東甌告
急於漢上曰吾新即位不欲出虎符發兵郡國迺遣助
以節發兵會稽通鑑唐紀曰李克用聞三鎮兵犯闕
即日遣使十三軰發北部兵期以来月渡河入關通
鑑宋紀曰仁宗慶歴二年冬十月戊午發定州禁軍二
萬二千屯涇原兵略纂聞曰嘉靖間沈希儀為右江
參將每出勦即肘腋親近不得聞至期鳴號則諸軍立
集聽令曰出某門旗頭即引諸軍貿貿行問旗頭旗頭
不知頃之劄營賊衆至戰方合而伏又左右起賊大敗
去已而賊寇他所官軍又已先在雖絶遠村聚賊度官
軍所不至者寇之軍又未嘗不在賊驚以為神即官軍
亦不知公何自得之也
發軍三
原牙璋羽檄(牙璋中璋以起軍旅以治兵守詳軍旅高祖曰吾以羽檄徵天下兵未有至)
(者檄木長三尺用徵召急則以鳥羽示急也)增銅魚銀兔(通鑑注曰符寶郎掌天子)
(八寶及國之符節辨其所用有事則請之於内既事則奉而蔵之蔵其左而班其右以合中外之契一曰銅魚)
(符所以起軍旅易守長兔朝野僉載曰漢發兵用銅虎符及唐初為銀兔符以子為符瑞故也又以鯉魚為)
(符瑞為銅魚符以佩之至偽周武姓也元武龜也又以銅為龜符)銅虎金魚(上見銀兔)
(注金遼史兵志曰遼鑄魚符調發軍馬)原聽師田出虎符(周禮八成二曰聽師)
(田以簡稽計合士卒簡閱兵器為要簿也助漢武曰吾新即位不欲出虎符恐驚吾郡國迺遣嚴以節發會)
(稽兵會稽守欲拒法不發注言欲以法拒之為無符騐助乃斬一司馬諭以意旨遂發兵也)請監
軍發針工(後漢馮緄為鴻臚卿討武陵蠻性烈直不行賄賂懼為所中乃上疏請中常侍一人)
(監財費朱穆奏緄以財自嫌失大臣節有詔勿劾衣史尉佗攻百越上書求女無夫家者三萬人為卒補秦)
(皇帝可其萬五千人故百姓離心欲亂者十七八也)增得天時遇午日(唐書王式)
(傳曰寧國劇賊仇甫亂明越觀察使鄭祗德不能討宰相𨕖式往代於是詔益許滑淮南兵式發自光福里第)
(麾幟皆東靡獵獵有聲喜曰是謂得天時矣遼志曰契丹出軍每遇午日起程)發精甲
雇貧人(唐書裴均傳曰劉闢叛均發精甲三千逆擊之賊望風奔八編類纂曰黃巢陷東都張承範)
(等將神策弩手發京師神策軍士皆長安富家子賂宦官竄名軍籍厚得稟賜但華衣怒馬憑勢使氣未嘗戰)
(陣聞當出征父子聚泣多以金帛雇病坊貧人代行往往不能操兵)原司馬請瑞司
徒教士(傳曰司馬請瑞焉瑞符節以發兵卒王制有發則命大司徒教士以車甲注發兵也)
黃霸發士吳漢行師(漢書黃霸為京兆尹發騎士詣北軍馬不適士劾乏軍興連貶)
(秩注馬少士多不相補滿也適音的道後漢吴漢每當出師朝受詔夕引)頭鬢皆白
老弱悉赴(後漢光武曰每發一兵頭鬢皆白赴漢王在滎陽蕭何發關中老弱未傅者悉軍注云)
(古者二十而傅傅音附)具其卒乘繕以甲兵校尉稽乏軍
興京兆馬不適士(晉石鍳奏杜元凱為校尉擅飾城門官舍稽乏軍興檻車徵以候贖)
(詳黃霸前)
發軍四
增杓窊(遼史國語解曰雙寬鷙鳥緫稱遼以為印紐取疾速之義凡調發軍馬則用之與金魚符銀牌)
(略同)
發軍五
增詩魏王仲宣詩曰我君順時發桓桓東南征唐儲
光羲次天元十載華隂發兵詩曰鬼方生獫狁時寇盧
龍營帝念霍嫖姚詔發咸林兵天星下文閣簡師臨我
城三陌觀勇夫五餌謀長纓雷野大車發震雲靈鼓鳴
李白發白馬詩曰將軍發白馬旌節度黃河簫鼓聒
川岳滄溟湧濤波武安有震瓦易水無寒歌鐵騎苦雪
山飲流涸滹沱揚兵獵月窟轉戰略朝那倚劒登燕然
邊烽列嵯峨蕭條萬里外耕作五原多一掃清大漠包
虎戢金戈
增奏唐陳子昂奏八科曰今事之最大者患兵甲歲興
賦役不省興師十萬則百萬之家不得安業
增狀唐陸贄上陳防秋之弊有曰今財匱於中人勞未
瘳而欲發師徒以犯獵寇境復其侵疆攻其堅城前有
勝負未必之虞後有餽運不繼之患萬一撓敗適以啟
戎心挫國威也
增露布唐于公異破朱泚露布曰五月二十八日寅時
華州鎮國軍節度使駱元光等承命於牙旗之下分麾
於轅門之外免胄啟行夹川陸而左旋右抽抵丘陵而
浸滛布濩聲塞宇宙氣雄鉦鼓陳兵於光泰門外盡銳
于神䴥倉東繚垣摧以成塵滋水涸而為地左廣未離
於舊壘前偏已交於賊鋒若降於天如出於地
先鋒一
增漢書李廣傳曰大將軍青令廣軍出東道廣辭曰臣
結髮而與匈奴戰乃今一得當單于願居前死單于
後漢書祭彤傳曰彤拜遼東太守至則厲兵馬廣斥候
彤有勇力能貫三百斤弓賊每犯塞常為士卒鋒數破
走之宋書劉懷愼傳曰懷愼為彭城内史從征鮮卑
每戰必身先士卒及尅廣固懷慎率所領先登從高祖
拒盧循於石頭屢戰尅捷南史孟龍符傳曰龍符驍
勇有膽氣高祖伐廣固以龍符統步騎為前鋒賊數十
圍攻之以衆寡不敵遂見害追贈青州刺史後周齊
煬王憲傳曰高祖東伐齊憲率所部先向晉州明日諸
軍緫集稍逼城下齊人亦大出兵陣於營南高祖召憲
馳往觀之憲返命曰易與耳請破而後食内史柳虯私
謂憲曰賊亦不少王安得輕之憲曰憲受委前鋒情兼
家國掃此逋寇事等摧枯商周之事公所知也賊雖衆
其如我何既而諸軍俱進應時大潰其夜齊王遁走
唐書曰太宗擊王世充選千餘騎為奇兵皆皂衣元甲
分為左右隊建大旗令騎將秦叔寶程齩金尉遲敬德
翟長孫等分統之每臨敵太宗躬被元甲先鋒率之候
機而進所向摧殄常以少擊衆賊徒氣懾又曰太宗
征高麗詔江夏王道宗與李勣為前鋒濟遼拔蓋牟城
會賊救至道宗與張君乂領騎裁四千欲浚溝保險須
帝至道宗曰賊遽来其兵必疲我一鼓摧之固矣昔耿
弇不以賊遺君父吾為前軍當清道迎乘輿尚何待勣
善之選壯騎數十突進賊營左右出入勣合擊大破之
通鑑唐紀曰李存孝驍勇克用軍中皆莫及常將騎
兵為先鋒所向無敵身被重鎧腰弓髀槊獨舞鐵檛陷
陳萬人辟易兵略纂聞曰常遇春棄劉聚歸明太祖
居兩月未有所見自請為先鋒
先鋒二
增身先士卒身當矢石(宋書張暢傳曰魏攻彭城南門并放火暢躬自前戰身先)
(士卒鋒通鑑注引補國史曰高潯將先軍每遇陳敵身當矢石)以乘騅賜以名
馬賜(周書李弼傳曰弼歸太祖拜秦州刺史從太祖平竇泰先鋒陷敵斬獲居多太祖以乘騅馬及泰所)
(着牟甲賜之武五代史曰梁兵攻李茂貞於岐以康懷英為先鋒至功擊殺岐兵萬餘人太祖喜曰邑名武)
(功眞武功也以名馬賜之)黃騘年少白衣先鋒(海錄碎事曰裴果從軍征討乘)
(騘馬衣青袍每先登陷陣時人號為黃騘年少自唐書薛仁貴傳曰仁貴恃驍勇欲立竒功乃着白衣標顯)
(所向披靡帝望見遣使馳問先鋒白衣者誰曰薛仁貴帝召見嗟異)先鋒陷陣先鋒
鏖陣(唐書馬三寶傳曰三寶與柴紹擊吐谷渾於岷州先鋒陷陣斬名王俘執數千又秦瓊傳曰秦叔)
(寶先鋒鏖陣前無堅對)相戒避先鋒自請為先鋒(五代史曰史建唐為)
(晉兵先鋒梁兵數為建唐所殺相戒常避史先鋒者通鑑宋紀曰李成將馬進犯洪州張俊歛兵若無人居)
(月餘進以大書牒索戰俊以細書状報之進以俊為怯岳飛曰賊貪而不慮後若以騎兵自上流絶生米渡出)
(其不意破之必矣因請自為先鋒俊大喜乃令楊沂中絶生米渡飛重鎧躍馬潛出賊右突其陣所部從之進)
(大敗)
先鋒三
增被羽先登(後漢賈復傳曰光武至信都以復為偏將軍及拔邯鄲遷都護將軍從擊青犢於射)
(犬大戰至日中賊陣堅不却光武傳召復曰吏士皆饑且可朝食復曰先破之然後食耳於是被羽先登所向)
(皆靡賊乃敗走諸將咸伏其勇注被猶負也析羽為旌旗將軍所執)北府兵(晉書劉牢之傳曰太)
(元初謝元北鎮廣陵時苻堅方盛元多募勁勇牢之與東海何謙等以驍猛應選元以牢之為參軍領精銳為)
(前鋒百戰百勝號為北府兵敵人畏之)解而復合者數四(五代史周兵圍漢太原契)
(丹救漢出忻代世宗遣符彦卿拒之以史彦超為先鋒戰忻口彦超勇憤俱發左右馳擊解而復合者數四)
奏功第一(通鑑宋紀曰蒙古兵入大昌原金平章政事完顔台達以忠孝軍提控完顔陳和尚)
(為前鋒禪華善擐甲上馬以四百騎大敗蒙古八千之衆士氣皆倍蓋自有蒙古之難二十年間始有此捷奏)
(功第一名震國中)年十七為先鋒(又李繼隆發兵討李繼遷獨范庭召與王超至烏白)
(池與賊遇時賊銳甚超持重不進其子德用年十七為先鋒請乘之轉戰三日賊遂却)
先鋒四
增表宋孟龍符表曰龍符投袂義切前驅效命摧鋒三
捷每為衆先及西勦桓歆北殄索虜朝議爵賞未及施
行會臣北伐復統前旅臨照之戰氣貫三軍于時逆徒
實繁控弦掩澤龍符匹馬電躍所向摧靡奮戈三入知
死不郤
鄕導一
增孫子軍爭篇曰不用鄕導者不能得地利太平御
覽引衛公兵法曰凡是賊徒好相掩襲須擇勇敢之夫
選明察之士兼使鄉導潛歴山原密其聲晦其迹或刻
為獸䟽而履於中途或上刻微禽而幽伏於叢薄然後
傾耳以遥聽竦目以深視專智以度事機注心而候氣
色見水㾗則可以測敵濟之早晚觀樹動則可以辨来
寇之馳驅也
鄕導二
增宋史太宗本紀曰四年庚申帝復自將伐契丹丙寅
次金臺頓募民為鄕導者百人通鑑宋紀曰金以斡
魯為都統斡喇布副之使襲遼主於隂山至居庸關獲
林牙耶律達實斡魯使斡喇布尼楚赫洛索等以兵三
千分道襲遼主將至青冢遇泥濘不能進斡喇布以繩
繫達實使為鄉導直趨遼主營
鄕導三
增縣民為導漁人為導(通鑑唐紀曰劉士殷遣副使陳可璠屯全義嶺備馬殷可)
(璠掠縣民耕牛以犒軍縣民怨之請為湖南鄕導者通鑑宋紀曰呼必賚得沿江制置司榜有云今夏諜聞)
(北兵會議取黃陂民船繫栰由陽邏堡以渡會於鄂州忽必烈曰此事前所未有願如其言及至黃陂漁人獻)
(舟且為鄕導)用呂文煥得郭藥師(又宋紀曰元人南侵用呂文煥與劉整為)
(鄕導兵八編𩔖纂曰蔡靖遣郭藥師帥師與金人戰於白河敗而還藥師遂帥所部兵劫靖及轉運使呂頤)
(浩以降斡喇布既得藥師益知宋虚實因以為鄉導懸軍深入矣)
鄕導四
增姜綰不用鄕導(兵略纂聞曰明姜綰用兵不用鄕導而豫圖山川村落道路所繇故兵行)
(而人莫能測)
御定淵鑑𩔖函卷二百十七
