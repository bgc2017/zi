欽定四庫全書
御定淵鑑𩔖函卷二百五十五
人部十四(美丈夫美婦人)(醜丈夫)
美丈夫一
原爾雅曰美士為彦暀暀皇皇穆穆美也周書曰美
男謂之破老洪範曰二五事一曰貌詩曰盧令令
其人美且仁盧重環其人美且鬈盧重鋂其人美且偲
又曰猗嗟昌兮頎而長兮抑若揚兮美目揚兮巧趨
蹌兮射則臧兮又曰彼其之子美如英美如英殊異
乎公行彼其之子美如玉美如玉殊異乎公族又曰
言念君子温其如玉家語曰息土之人美彙苑曰
風儀與秋日齊明音徽與春雲等潤
美丈夫二
增詩曰叔于田巷無居人豈無居人不如叔也洵美且
仁左傳曰陳武子白晢而鬒宋公子鮑美而艷漢
書曰張蒼肥白如瓠又曰直不疑状貌甚美又曰
司馬相如車騎雍容閑雅甚都又曰車千秋姓田長
八尺餘體貌甚麗又曰霍光白晳疎眉目美鬚髯
後漢書曰馬援眉目若畫又曰陸閎字子春姿容如
玉威儀秀異光武常登臺見而偉之歎南方故多佳人
又曰新野功曹鄧衍以外戚封小子侯每與朝會容
姿趨走有出於衆顯宗目之顧左右曰朕之儀貌豈若
此人特賜輿馬衣服東觀漢記曰杜詩薦伏湛曰儀
貌堂堂國之輝光智略謀慮朝之淵藪原吳書曰孫
桓儀容端正噐懷聰朗吳志曰朱據字子範吳郡人
有姿貌膂力又曰孫韶字公禮身長八尺儀貌都雅
又曰吕範汝南人有容色姿貌邑人劉氏家富女美
範求之母嫌欲勿與範所親謂劉氏曰觀吕子衡寕當
久貧者耶遂與之㛰典略曰荀彧字文若為人美偉
折節下士坐不累席又曰李宣國如玉山之將摧
語林曰何平叔美姿儀而絶白魏明帝疑其傅粉夏日
與熱湯餅既啖大汗隨出以朱衣自拭色轉皎然增
世說曰嵇康身長七尺八寸風姿特秀見者歎曰蕭蕭
肅肅爽朗清舉或云肅肅如松下風高而徐引山公曰
嵇叔夜之為人巖巖如孤松之特立其醉也傀俄如玉
山之將崩晉書曰王戎常目王衍神姿高徹如瑤林
玉𣗳自是風塵外物又曰王戎幼穎悟神彩秀徹視
日不眩裴楷目之曰爛爛如巖下電又曰裴令公容
儀俊爽時人皆以為玉人見者曰見裴叔則如玉山上
行光映照人原又曰裴令公有儁容姿一旦有疾至
困惠帝使王夷甫往看王出語人曰雙眸閃閃若巖下電
又曰庾公道王尼非惟事事勝人布置須眉亦勝人我
輩皆出其轅下又曰王劭風姿似父作侍中加授桓公
公服從大門入桓公望之曰大奴固自有鳳毛又曰潘
安仁至美每行于道羣嫗以果擲之常盈車又曰王濛
字仲祖美姿容常攬鏡自照稱其父字曰王文開生如此
郎耶嘗帽破入市買之羣嫗悦之爭遺之帽世說曰林
公道王長史歛衿作一来何其軒軒韶舉晉書曰謝尚
論中朝人物杜乂膚清衛叔寳神清增世說曰陶隐居
宏景身長七尺四寸神儀明秀朗目疎眉細形長耳雖在
朱門閉形不交外物又曰王景文風姿為一時之冠袁
粲歎曰景文非但風流可悦乃餔啜亦復可觀宋書曰
謝莊字希逸美容儀善談論帝一見之輒歎曰藍田生玉
豈虚也哉南齊書曰宋孝武選侍中四人竝以風貌王
彧謝莊為一雙阮韜何偃為一雙北齊書曰李繪字恭
文儀貌端偉河間邢晏即繪第五舅也與繪清言歎其高
遠每稱曰若披雲霧如對珠玉梁書曰王茂字休遠太
原祁人身長八尺美容貌武帝布衣時見之曰王茂堂堂
如此必為公輔之噐陳書曰謝哲字穎豫陳郡陽夏人
美風儀舉止蘊藉襟情朗然為士君子所重又曰宜都
王叔明字子昭高宗第六子也儀容美麗舉止和弱状似
婦人前趙錄曰游子遠幼有姿貌聰亮好學年十五
至洛陽張華見而竒之曰此兒雅潔洪方佳公子也
後趙錄曰張謐美姿容幼有逸氣太守陸雲見而異之
曰冀州多名童故不虚也隋書曰燕王倓字仁安敏
慧美姿儀煬帝于諸孫中特所鍾愛常置左右好讀書
重儒素有若成人又曰元善洛陽人風流藴藉俯仰
可觀音韻淸朗聽者忘倦由是為後進所歸唐書曰
盧承慶美姿儀博學有才幹又曰張知謇儀質瑰瑋
眉目疎朗曉暢理文而清介自守故公卿爭進之又
曰嚴挺之姿質軒秀又曰元宗令左右求堪為王府
長史者姜皎薦源乾曜因召見與語乾曜神清氣爽對
荅皆有倫序上甚悅拜少府少監邠王長史又曰張
鎬儀狀瑰瑋又曰韋斌容止嚴峭又曰趙昶神采
軒異五代史曰趙匡凝字光儀蔡州人氣貌甚偉
綱鑑曰李沆嘗侍曲宴帝目送之曰風度端凝真貴人
也又曰吕端氣量寬恕知大體帝深重之以端姿儀
瓌大宫庭陛峻特令梓人為納陛焉元史曰趙孟頫
神觀煥爛容儀軒舉每一入朝則光映殿庭世祖常目
送之語左右曰此神仙中人
美丈夫三
增兩玉䨇珠(南史宋謝晦美風姿善言笑眉目分明鬢髮如漆涉獵文義博贍多通時謝琨)
(風華為江左第一嘗與晦俱在武帝前帝目之曰不謂一時頓有兩玉人也又曰孟顗字彦重平昌安丘人)
(衞將軍昶弟也昶顗竝美風姿時人謂之䨇珠)改容延首(山堂肆考裴瓉風神高邁為中)
(書侍郎出入禁門見者肅然改容每宋書禇太宰淵美儀觀善容止俯仰進退咸有風則朝會百僚遠國莫)
(不延首人以方何平叔)原漢相田郎(漢書王商體甚鴻大容貌絶人單于来朝仰視)
(遷延却退天子聞而歎曰真漢相堂又曰田鳳為郎貌端正入奏事靈帝目送題柱曰堂乎張京兆田郎)
增玉舉珠庭(世說劉萬安即道真從子庾琮所謂灼然玉舉又云千人亦見百人亦見)
(珏唐書李絳為華州刺史見李歎曰日角珠庭非常人也)高嚴閑美(孔帖劉伯芻風)
(度高嚴制唐書李藩姿閑美)風㝢姿儀(又曰楊炎美鬚眉峻風㝢肅宗即其家拜散騎)
(常侍號元靜先生秀孔帖吕元膺姿儀瓌)九龍五子(北齊書王昕字元景北海劇人)
(也生九子竝風流藴藉世號王氏九龍機又曰劉褘五子竝有志行為世所稱璿字祖玉聰明悟美姿儀為)
(其舅北海王昕所愛曰可謂珠玉在前覺我形穢)原乘羊車執麈尾(衛玠别傳)
(价在齠齔中乘羊車于洛陽市舉市皆曰誰家璧人分世說王夷甫美容貌常執玉柄麈尾與手一色總無)
(别)增竒風度美容儀(唐書李嗣真常引工展器于庭后竒其風度應對召相王)
(府參軍□元靜圖之儀孔帖竇抗體弱美容)稱觀音號菩薩(北夢瑣言蔣凝侍郎)
(有人物人稱為水月觀音劉語林薛調季瓉同年進士調美姿貌人號為生菩薩元章罷江夏入朝以風標)
(自任一日謁之倒屣出迎愛其風韻去而復留者數四調為翰林學士郭妃悅其貌謂懿宗曰駙馬曷若薛調)
(乎)原夏潘連璧甥舅映珠(潘安仁夏侯湛竝有美容貌常同行人謂之連)
(璧炯晉書王武子衞玠之舅也語人曰昨與吾外甥竝坐然若明珠之在我側朗然来映人後卒人謂看殺)
(衞玠)班伯甚麗何晏絶美(漢書曰班伯少受詩于師丹大將軍王鳳薦伯宜勤)
(學召見伯于殿上容貌甚麗誦說有法拜中常侍行何晏别傳晏年方七八歲慧心天悟容貌絶美出遊觀)
(者盈路咸謂神仙之類)陳平冠玉董偃賣珠(漢書陳平美如冠玉又曰董)
(偃始與母賣珠為業偃年十三隨母入平陽公主家左右言其姣好主養之號董君)得葛無恨
窺宋未許(異苑鄢陽陳忠女名豐鄰人葛勃有美姿豐與村中女共聚絡絲戱相謂曰若得婿)
(如葛勃無所恨也減宋玉登徒子好色賦臣東家之子增之一分則太長之一分則太短著粉太白施朱太)
(赤然此女登牆三年窺臣臣至今未許)懸珠編貝點漆凝脂(史記東方朔曰)
(臣年二十有二長九尺三寸目若懸珠齒若編貝勇若孟賁捷若慶忌廉若鮑叔信若尾生若此可以為天子)
(大臣矣點語林王右軍目杜宏治曰面如凝脂眼如漆此神仙中人也宏治杜乂字)龍章鳳
姿瑶林瓊樹(嵇康别𫝊康長七尺八寸好容色雖不自修飾而龍章鳳姿天質自然下王)
(衍事見一)增狀如好女貌若婦人(史記太史公曰余以為留侯其人必魁梧)
(竒偉至見其圖狀貌如婦人好女子梁陳子高會稽山隂人世微賤織屨為業侯景之亂高從父于都下年)
(方十六尚總角容貌豔麗纖妍潔白如美婦人見者靡不嘖嘖嗟異)日月入懷琳琅
觸目(世說時人目夏侯太初朗朗如日月之入懷屋又曰有人詣太尉遇安豐大將軍丞相在往别見)
(季胤平子還語人曰今日之行觸目見琳琅珠玉)紫芝眉宇玉笋風標(唐書)
(元德秀字紫芝房琯每見歎曰見紫芝眉宇使人名利之心都盡山堂肆考唐蔣凝美風標號玉笋班每到)
(朝士家以為祥瑞)容儀高邁風神峻整(晉書裴楷容儀高邁時謂之玉人)
(唐書崔遠文才清麗風神峻整當時目為釘座梨言席上之珍也)精神爽秀姿容
雄偉(五代史蘇逢吉漢高祖鎮河東父悦為高祖從事逢吉嘗代悅作奏記悦乃言之高祖召見逢吉精)
(神爽秀帝憐之乃以為判官凖又曰閩王審知為人狀貌雄偉隆方口)宜相天子特
授丞郎(唐書蕭至忠出為晉州刺史治有名默啜遣大臣来朝見至忠風采逡廵畏俯謂人曰宜相天)
(子何乃居外乎可後漢書徐防字謁卿沛國人體貌矜嚴占對觀顯宗異之特授尚書郎)過門
整衣脫冠麤服(傅元傳元子蒯躬字叔孝性方嚴有容儀人望而畏之有過其門者皆整)
(衣改容脫三國典略裴叔則有雋采容儀冠冕粗服亂頭皆好)擢為第一譽以
無䨇(漢書公孫弘對策時百餘人太常奏弘第居下天子擢弘對為第一召見容貌甚麗拜為博士待詔)
(金馬門不晉書石苞字仲容渤海南皮人雅曠有智容儀偉麗修小節故時人為之語曰石仲容姣無䨇)
燕趙竒士荆楚仙人(漢書江充召見太乙宫自請願以所常被服衣冠見上許)
(之充魁岸容貌甚壯上望見異之謂左右曰燕趙固多竒士宋書龔祈字盖道漢夀人也姿貌端雅容止可)
(觀中書郎范述見之歎曰此荆楚之仙人也)進止詳華姿表瓌傑(孔帖温彦)
(博進止詳華人皆拭目觀唐書温造姿表瓌傑)兩登廊廟四退邱園(北夢)
(瑣言趙逢仕唐及梁卒于天成中文學德行風神秀異號曰玉界尺兩登廊廟四退邱園縉紳仰之)蒹
葭倚玉樹野鶴在鷄羣(世說魏明帝使后弟毛曾與夏侯太初共坐時人謂蒹葭)
(倚玉樹卓又曰嵇紹字延祖康之子有人語王戎曰嵇延祖卓如野鶴之在鷄羣荅曰君未見其父耳)
軒軒若朝霞濯濯如春柳(又曰海西時諸公每朝朝堂猶暗惟會稽王来軒軒)
(若朝霞舉云又曰有人歎王恭形茂者濯濯如春月柳)
美丈夫四
增美秀而文(左傳子太叔美秀而文)狀貌異人(後漢書蔡邕謂從弟谷曰董卓)
(性剛難濟吾且遁逃山東以待如何谷曰君狀貌異恒人每行觀者盈集以此自匿不亦難乎乃止)宗
室顔淵(吳志孫桓儀容端正聰明博學能論議應對孫權常稱為宗室顔淵)酒肆益樽
(晉書王夷甫嘗與交遊詣酒家飲觀者如市酒家益樽饋食以延留之)手縈(世說潘岳妙有姿容)
(挾彈出洛陽道婦人遇者莫不連手縈之)身披鶴氅(晉書王恭美姿儀嘗披鶴氅涉雪而行孟)
(昶窺見之歎曰此真神仙中人)質等珪璧(宋紀宋明帝諱彧姿貌豐潔與珪璧等質)風
流可愛(齊書劉峻之為益州刺史獻蜀柳數株狀若絲縷武帝植于太昌靈和殿前嘗嗟玩曰此柳風)
(㐬可愛似張緒少年時)更生風采(南齊書庾杲之風範和潤善音吐世祖令對外國使兼侍)
(中每歎其風器之美王儉在坐曰杲之為蟬冕所照更生風采)畫像賜之(梁儒林傳伏曼容字)
(公儀宋明帝好周易集羣臣于清暑殿曼容素美風采執經侍論帝每以方嵇叔夜使吳人陸探微晝嵇叔夜)
(像以賜之)稱二天人(北史崔子約長八尺餘姿神儁異武定中與兄子瞻俱詣晉陽寄居佛寺)
(每退朝久立子約憑几對之儀望俱華儼然相映沙門竊窺以為二天人也)屬目(唐書高士廉進)
(止詳華凡有獻納縉紳皆屬以目)儀止秀偉(又曰武后召張嘉貞見内殿以簾自障嘉貞儀)
(止秀偉奏對侃侃后異之嘉貞請曰臣草茅之人未覩朝廷儀陛下過聽引對禁庭天顔咫尺若隔雲霧恐君)
(臣之道有未盡也后詔上簾引見拜監察御史)風儀秀整(語林唐明皇早朝百官趨班上見張)
(九齡風儀秀整有異于衆謂左右曰朕每見張九齡精神頓生)風度凝遠(唐書宋璟風度凝遠)
(人莫測其量)朝廷羽儀(舊唐書李揆美風儀善奏對肅宗賞歎之嘗謂揆曰卿門第人物文)
(章皆當代第一信朝廷羽儀乎故時人稱為三絶)神觀爽邁(唐書裴度退然才中人而神觀)
(爽邁)玉而冠者(唐崔琯傳崔澹舉止秀峙時謂玉而冠者)秀眉美髯(孔帖楊元)
(琰秀眉美鬚髯)端凝若植(唐書馮定偉儀觀與宿齊名人方漢二馮遷太常少卿文宗嘗詔奏)
(開元霓裳羽衣舞參以雲韶肄于庭定部諸工立縣間端凝若植帝異之)風貌之美(北夢瑣言)
(路侍中巖風貌之美為世所聞鎮成都日委政於孔目吏遇閒日以伎樂自隨宴于江湄都人士女懷擲果之)
(思雖衞玠潘岳不足為比善巾裹蜀人見必效之後乃剪紗巾之角以異于衆也)望而慕之
(唐書崔郾姿儀秀偉人望而慕之然不可狎也)儀幹秀偉(彙苑楊慎矜慎餘慎名兄弟儀幹皆)
(秀偉慎名嘗視鑑歎曰兄弟皆六尺餘此貌此才欲見容當世難矣何不使我少體耶世哀其言)清
粹端美(北夢瑣言沈詢侍郎清粹端美神仙中人也除山北節麾京師咸重之)神清韻
遠(唐書孔季詡永昌初擢制科授秘書郎陳子昂嘗稱其神清韻遠可比衛玠終左補闕)容止
端秀(五代史裴皞出于名家容止端秀)嬖幸錫馬釣魚(左傳宋公子地有白)
(馬四景公嬖向魋魋欲之公取而朱其尾鬛以與之地怒使其徒抶魋奪之魋懼將走公閉門而泣之目盡腫)
(對戰國策魏王與龍陽君共船而釣泣下王曰何為泣曰臣之始得魚也甚喜後得又益大臣欲棄前所得)
(魚矣今臣得拂枕席四海之内美人甚多聞臣得幸于王則褰裳涉者衆矣臣猶前魚亦將棄矣能無泣乎王)
(于是布令于四境之内曰敢言美人者族)柔曼怨曠(漢書贊柔曼之傾意非獨女德盖亦)
(有男色焉莫晉志自咸寕太康之後男寵大興甚于女色士大夫不尙之天下相倣效或至夫婦離絶多生)
(怨曠)遺美于虞有寵于衞(戰國策獻公欲伐虞而憚宫之竒存荀息曰周書有)
(言美男破老乃遺之美男教之惡宫之竒宫之竒諫而不聽遂亡去因而伐虞取之破老言破其老成人使之)
(雖有言而不用也其彌子瑕有寵于衞衞國法竊駕君車罪刖彌子母病人夜告彌子遂矯駕君車以出公)
(聞之曰孝哉為母之故而犯刖罪異日與公遊果園食桃而甘以其餘獻公公曰愛我哉忘其口而啖寡人及)
(彌子色衰愛弛得罪于君君曰是嘗矯駕吾車又嘗食我以餘桃)寵固安陵途經
江夏(楚策安陵君以顔色美壯得幸于楚共王江乙曰嬖色不敝席寵臣不敝軒願君必從死以身為殉)
(後南史蕭韶字德茂昔為幼童庾信愛之有斷袖之歡為郢州刺史信西上江陵途經江夏韶接信甚薄坐)
(清油幕下引信入宴坐信别榻信因酒酣乃徑上韶牀踐蹋餚饌直視韶面謂曰官今日形容大異昔時賓客)
(滿坐韶甚慙恥)死生牢穽通達楷梯(上見沈約懴悔文義下見王義方彈李)
(府䟽)賜之玉柙遺以錦袍(漢書哀帝寵董賢東園秘器珠襦玉柙豫以賜之)
(晉書載記苻堅滅燕慕容沖姊清河公主年十四有殊色堅納之寵冠後宫沖年十二亦有龍陽之姿堅又幸)
(之姊弟專寵宫人莫進長安歌之曰一雌復一雄䨇飛入紫宫王猛切諫堅乃出沖後沖進逼長安堅遺以錦)
(袍曰朕于卿恩分如何而一朝忽為此變)賞擬鄧通愛同韓嫣(漢書韓嫣字王)
(孫武帝為膠東王時嫣與上學書及上即位欲事伐胡而嫣先習兵以故益尊貴官至上大夫賞賜擬鄧通與)
(上共卧起善又曰李延年中山人女弟得幸于上號李夫人延年歌為變新聲而李夫人産昌邑王由是延)
(年貴為恊律都尉佩二千石印綬與上同卧起其愛幸等韓嫣)
美丈夫五
原詩陳沈烱長安少年行曰長安好少年騘馬鐵連錢
陳王裝瑙勒晉后鑄金鞭步摇如飛鷰劒鍔似舒蓮
增文宋沈約懴悔文曰追尋少年血氣方壯習累所纏
事難排豁淇水上宫誠云無幾分桃斷袖亦足稱多此
寔死生牢穽未易洗拔
醜丈夫一
原釋名曰醜臭也穢也增說文曰醜音蚩酉反可惡
也廣雅曰仳倠娸婄儓&KR2357;䫪䫂噅䑏頦顝䫏醜也(仳鼻)
(之反倠火遺反婄音陪儓音臺&KR2357;蒲比反䫪荖大反䑏音住頦古来反顝音骨䫏音欺)尚書洪
範曰六極五曰惡(孔安國曰醜陋也)詩曰燕婉之求籧篨不
鮮又曰燕婉之求籧篨不殄又曰魚網之設鴻則
離之燕婉之求得此戚施又曰不見子都乃見狂且
家語曰耗土之人醜莊子曰厲人夜半生子其父
取火視之恐其似己也(厲人醜人也)辨命論曰哆噅蹙額
形之異也哆噅口張不正
醜丈夫二
原左傳曰賈大夫貌惡取妻美三年不言不笑御以如
皐射雉獲之其妻始笑而言發蒙記曰醜男鬷蔑
增廣宏明集法琳曰陽文與鬷蔑爭麗孟陬與隴廉競
妍孫卿子曰衞靈公有臣曰公孫吕身長七尺面長
三尺而廣三寸名重天下史記曰澹臺滅明狀甚惡
新序曰齊有田巴先生行修于外王聞其賢聘之將
問政焉先生改製新衣拂飾冠帶顧謂其妾妾曰姣將
出門問其從者從者曰姣過淄水自照視醜惡甚焉遂
見齊王齊王問政對曰今者大王召臣臣問妾妾愛臣
䛕臣曰姣問從者從者畏臣䛕臣曰姣臣至臨淄水而
觀然後知醜惡也今王察之齊國治矣漢書曰蚡為
人貌寢而貴後漢書曰周舉字宣光汝南人姿貌短
陋而博學魏志曰王粲字仲宣山陽高平人年十七
往荆州依劉表表以粲貌寢而體通脫不甚重也晉
書曰左思貌陋而口訥前趙錄曰郭汜字子遊上郡
人父士為縣卒同郡巫遇一女子于路巫曰此女當生
貴子君亦有貴子可納之當興君門士納之生汜長不
滿七尺醜極當時朴訥無慧亦為縣卒感憤游學師事
安平趙孔曜曜見而喜之曰此生有公骨必當貴達
前秦錄曰徐成純直亮素為王猛所知長不滿六尺醜
極當時車頻秦書曰苻堅六歲戲于路司隸徐綂見
而異之問曰苻郎此官街小兒戲不畏縛耶曰吏縛犯
事者不縛小兒戲綂語左右曰此兒有王霸相左右曰
此兒相面甚醜君以為相貴何也綂曰非爾等所及知
也唐書曰貞觀十年文德皇后崩百官縗絰率更令
歐陽詢狀貌醜異衆或指之許敬宗見而大笑為御史
所劾左授洪州都督孔帖曰陳子昂貌柔野少威儀
唐書曰盧杞秉政無學術么醜楊炎薄之又曰
盧杞忌張鎰剛直欲去之時朱泚以盧龍卒戍鳳翔帝
擇人以代杞曰陛下必以臣容貌蕞陋不為三軍所信
恐後生變臣不敢自謀惟陛下擇之乃以鎰為鳳翔節
度使孔帖曰王伾貌□陋又曰陸羽貌悅陋又
曰封常清素瘠又足跛高仙芝陋其貎不納常清怒曰
以貌取士失之子羽公其念之又曰五代桑維翰為
人醜怪
醜丈夫三
原銳頭短足(劉謐之龐郎賦其頭也則中骼而上下銳額平而承枕四起崔鴻前秦錄苻)
(雄字元才趙建武中拜龍驤將軍貌醜頭大而足短故軍中稱爲大頭龍驤)斂頥椎顙
(周斐汝南先賢傳周燮字彦祖歛頥折額貌甚醜母欲不舉其父曰吾聞諸聖賢人狀皆有異于人興我宗者)
(必此兒也遂舉之椎吕氏春秋陳有惡人曰郭治犨眉顙色如漆也)增足孿脣缺
(孔帖盧照鄰客龍門生疾甚足孿一手又廢名山堂肆考唐方干字雄飛脣缺有司以為不可與科連應十)
(餘舉不第遂隠鑑湖數十年遇醫補脣年已老矣人號曰補脣先生嘗與龍邱李主簿同酌李目有翳干作令)
(譏李曰措大喫酒點鹽軍將喫酒點醬只見門外著籬未見眼中安障李荅曰措大喫酒點鹽下人喫酒點鮓)
(只見半臂著欄未見口脣開袴一座大笑)革帶縞冠(齊書張融形貌短醜精神清徹王敬)
(則見融革帶寬謂曰革帶太緩融曰旣非步吏急帶何為吕氏春秋列精子高德行于齊湣王所敬著布衣)
(白縞冠會朝步堂下謂侍者曰我好醜何如侍者曰公豔出而窺井歎曰惡丈夫也人之阿齊王寔不良而言)
(良亦我之侍者也)梁狗陸犀(梁冀别傳子嗣為河南尹嗣一名胡狗時年十六容貌甚)
(陋不勝冠帶道路見者莫不嗤笑焉先南史恩倖傳陸騐為少府丞本無藝業而容貌特醜是外國献生犀)
(其形甚陋故閭里以騐為生犀)捉刀飾帶(世說魏武將見匈奴使自以形陋不足雄遠國)
(使崔季珪代帝自捉刀立牀頭見畢令閒諜問曰魏王何如荅曰魏王雖雅望非常然牀頭捉刀人此乃真英)
(雄也魏武聞之追殺此使下田巴先生事見二)蕭啞李□(齊書蕭坦之肥黑無鬢語)
(聲嘶時人號為蕭啞剛狠專執羣小畏而憎之唐書李輔國貌□陋)射雉驅驢(上賈)
(大夫事見二隋唐書蘇世長容貌醜陋頗有學識性滑稽言雜諧調大業中為都水使者煬帝嘗謂之曰卿)
(面何𩔖驅驢世長再拜鳴呼以手據地蹙頂敗面為驅驢之狀羣臣掩口而笑煬帝大悦賜帛百疋)狗
面麞頭(裴景泰書苻朗堅從兄初過江王忱與兄國寳詣之沙門法汰問曰是王吏部兄弟乎朗)
(曰非一狗面人心及一人面狗心者是耶盖忱醜而才國寳美而狠故也唐李揆傳初苖晉卿數薦元載揆)
(輕載地寒謂晉卿曰龍章鳳姿之士乃不見用麞頭鼠目之子乃求官耶載聞銜之)面狹長
貌疎瘦(後梁書宋如周為度支尚書面狹長孝宣嘗戲之曰卿何謗經如周踧踖自陳不謗蔡太保知)
(其旨笑謂之曰卿當不謗餘經止應不信法華經法華云聞經隨喜面不狹長如周乃悟宋王欽若貌疎瘦)
(舉止山野復贅于頸常以文謁錢希白希白頗蔑視之有術者曰此乃人中之貴何可輕也錢曰中堂内便有)
(此等宰相乎術者曰苐恐不免事不遠矣)陋貌國公黑面僕射(唐書李輔國本)
(名靜忠材小貌陋頗知書記高力士見之收在左右與諸奴為伍年四十餘為小官掌廐中文帳後封成國公)
(射北史後魏廣陵侯衍弟欽中書監尚書右僕儀同三司欽色尤黑時人稱為黑面僕射)原支
離隠頥夏禹長頸(莊子支離疎者頥隠于臍肩高于頸會撮指天五管在上兩髀為脇)
(也色尸子禹長頸鳥喙面目顔亦惡矣天下獨貴之)睅目佐宋蹙齃相秦
(左傳華元睅其目皤其腹注睅睛大皤腹大相史記蔡澤魋顔蹙齃齃鼻莖也蔡澤為秦)增伯
倫之形不妨賢士承宫之狀難示遠人(梁祚魏國綂文劉伶字伯)
(倫形貌醜陋肆意放蕩嘗以宇宙為狹云陋後漢書承宫名播匈奴時單于求見宫宫曰臣貌甚不可以示)
(遠人乃以大鴻臚魏應代之)
醜丈夫四
原不颺(左傳晉叔向適鄭鬷蔑惡而立于堂下一言而善叔向聞之曰必然明也下執其手以上謂曰)
(今夫子少不颺子若無言吾其失子矣遂如故交注不颺顔貌不揚顯也)黑而上僂(左傳竪牛)
(黑而上僂深目而腵喙)長而上僂(又曰陳豹長而上僂)惡駭天下(莊子魯哀)
(公問仲尼曰衞有惡人焉曰哀駘他文夫之與處者思不能去也婦人之請于母曰與人為妻寕為夫子妾者)
(十數而未止也是必有以異乎人也寡人召而觀之果以惡駭天下)子羔貌惡(家語高柴字子)
(羔長不過六尺狀貌甚惡為人篤孝知名孔子之門仕為郕宰)失之子羽(史澹臺滅明字子羽)
(状貌甚惡孔子以為才薄旣而受業名振諸侯孔子曰吾以貌取人失之子羽)增舉帷搏手
(吕氏春秋伍子胥欲見吳王而不得客有言之于公子光光見之而惡其貌辭之子胥曰願令公子坐于堂上)
(重帷而見其衣若手許之子胥說之半光帷摶其手而與之坐說畢王子光大悦按吳王王僚也)出
宰臨淄(孔叢子子高見齊王王問誰可為臨淄宰稱管穆焉王曰管穆容貌醜陋民不敬之荅曰夫見)
(敬在德且臣稱其能也君不聞晏子乎長不滿六尺面貌醜惡齊王上下莫不崇焉以穆體形方之猶賢遠矣)
(王乃以管穆為臨淄宰)刷頭飾服(司馬徽别傳劉琮欲候司馬徽先使左右問之徽鋤園左)
(右問司馬君所徽曰我是徽頭面醜陋問者罵之曰即欲求司馬公何等田奴而妄稱耶徽更刷頭飾服而出)
(左右叩頭謝之)醜而嗜酒(魏志管輅容貌醜而嗜酒無威儀)瓦礫盈車(語林)
(張孟陽至醜每行小兒以瓦礫投之盈車)羣嫗唾之(世說左太沖絶醜亦效潘岳遨游于是羣)
(嫗共亂唾之委頓而返)奴僕之下(晉書孫秀子會尚河東公主形醜貌短小奴僕之下者)
不堪隊主(宋書沈攸之詣領軍劉遵考求補白丁隊主遵考以為形陋不堪及明帝之時攸之)
(以中領軍封公遵考為光祿大夫攸之在御坐謂遵考曰形陋之人今何如帝問之攸之以寔對帝大笑)
獮猴衣帽(北齊書宋游道使氣黨俠時人語曰游道獮猴面陸揉蝌蚪形意識不關貌何為醜者必)
(無情李構嘗因游道會所因戱之曰賢從在門外大好人宜自迎接為通名稱族弟游山游道出見之乃獮猴)
(衣帽也將與構絶構謝之豁然如舊)形容短陋(孫嚴宋書桓護之字彦宗少倜儻不拘小節形)
(容短陋而氣幹強果人以此重之)麟閣獮猴(舊唐書長孫太尉見歐陽率更姿形麽陋嘲之)
(曰聳膊成山字埋肩畏出頭誰令麟閣上畫此一獮猴)先觀妍醜(胡訥見聞錄江南李氏凡)
(人欲見先畫像觀其妍醜然後延入廖克順面青江南謂之廖黯子由是惡之不得入見)貌醜而
文(唐書盧擕貌不揚嘗以文上尚書韋宙韋氏子弟輙肆輕侮宙曰盧雖人物不揚觀其文章有首有尾異)
(日必貴不可忽也)黑色胡髯(五代史慕容彦超吐渾部人漢高祖同産弟也嘗冒姓閻氏彦)
(超黑色胡髯號閻崑崙)芫荽去黑(宋吕惠卿嘗語王荆公曰公面䵟用芫荽洗之當去荆公)
(曰吾面黑耳非䵟也吕曰芫荽亦能去黑公笑曰天生黑于予芫荽其如予何)
醜丈夫五
增賦魏繁欽三胡賦曰莎車則黃目深眼圓耳狹頥康
居則焦頭折額高輔陷面眼無黑眸頬無餘肉罽賓則
面象炙蝟頂如持囊隅目赤眥洞頞傾鼻朱彦時黑
兒賦曰世有非常人寔維彼元士稟之至緇色内外皆
相似卧如驪牛眠立如烏牛峙忿如鸜鵒鬭樂似鸕鷀
喜
美婦人一
增方言曰釥嫽好也青徐海岱之間曰釥或謂嫽其通
語也又娃媠窕豔美也吳楚衡淮之間曰娃南楚之外
曰媠宋衛晉鄭之間曰豔陳楚周南之間曰窕故吳有
館娃宫秦有㭍蛾臺秦晉之間美貌謂之蛾或謂之姣
趙衞燕代之間曰姝自關而西秦晉之故都曰妍美狀
為窕美色為豔美心為窈奕偞容也自關而西凡美容
謂之奕或謂之偞宋衛曰偞又陳楚汝潁之間謂之奕
又曰娥㜲好也秦曰娥宋謂之㜲秦晉之間凡好而
輕者謂之娥自關而東河崤之間謂之媌或謂之姣趙
魏燕岱之間曰姝或曰妦自關而西秦晉之間故都曰
忓說文曰&KR2673;好也詩曰靜女其&KR2673;秦晉之間曰娙娥
服虔通俗文曰容麗曰媌形美曰媠容媚曰婠南楚
以好為娃肌骨弱柔曰婐娜頰妍美曰嫌媚容貌曰㜰
何承天纂文曰孚瑜美色也周易曰冶容誨淫
原詩曰窈窕淑女君子好逑又曰碩人其頎衣錦褧
衣手如柔荑膚如凝脂領如蝤蠐齒如瓠犀螓首蛾眉
巧笑倩兮美目盼兮增又曰豔妻煽方處又曰彼
美淑姬可與晤歌又曰有女同車顔如蕣華又曰
巧笑之瑳佩玉之儺又曰匪女之為美美人之貽
又曰云誰之思美孟姜矣又曰有女如玉又曰有
女如雲禮記曰婦容不專于色莊子曰肌膚若冰
雪綽約若處子楚辭曰姱容修態絙洞房些蛾眉曼
睩目騰光些又曰粉白黛黑施芳澤長袂拂面善留
容又曰美人旣醉朱顔酡些蘿山子曰麗色藏劒
諺曰美人入室惡人之仇
美婦人二
增左傳曰昔有仍氏生女鬒黑而甚美光可以鍳名曰
元妻夔娶之遂不嗣焉原禮含文嘉曰禹卑宫室垂
意溝洫則玉女敬養史記曰紂囚西伯于羑里閎夭
之徒以有莘氏美女獻紂紂大悦乃釋西伯而歸拾
遺記曰周成王時因祇國去王都九萬里獻女士二人
善于工巧體貌輕潔被纖羅雜繡之衣長袖脩裾風至
則結其襟帶恐飄颻不能自止善織五色絲引而結之
則成文錦穆天子傳曰赤烏之人甚好獻二女于天
子以為嬖人赤烏美人之地左傳曰宋孔嘉父之妻
美宋華督父見之于路目逆而送之曰美而豔公羊
傳曰邾婁顔夫人有國色莊子曰毛嬙驪姬人之所
美也魚見之深潜鳥見之高飛慎子曰毛嬙西施天
下之至姣也衣以皮褐倛則見者走易以元錫則行者
皆止淮南子曰曼容皓齒形姱骨佳不待脂粉芳澤
而佳者西施陽文也增拾遺記曰越王貢西施鄭旦
于吳吳處以椒華之房貫細珠為簾幌朝下以蔽景夕
捲以待月二人當軒竝坐理鏡靚□于珠幌之内若雙
鸞之在煙霧沚水之漾芙蕖越兵入國吳王抱二女以
逃吳苑越軍入見二女在樹下皆言神女望而不敢侵
國語曰恭王遊于涇上密康公從三女奔之其母曰
必致之于王夫獸三為羣人三為衆女三為粲今以美
物歸汝而何德以堪之康公弗獻三年王滅密成公
英疏曰昔秦穆公與晉獻公共伐麗戎之國得美女一
玉環二秦取環而晉取女即麗戎國艾地守封疆之女
也戰國策曰中山隂姬與江姬爭為后司馬喜為隂
姬乃見趙王曰臣聞趙佳麗之所出也今殊無美者臣
未嘗見人如中山隂姬者其眉目準額權衡犀角偃月
乃帝王之后非諸侯姬也趙王大悦欲請之司馬喜歸
謂中山君曰趙王非賢主也乃欲請隂姬王宜立以為
后以絶趙王之意中山君遂立為后又曰張儀曰鄭
周之女粉白黛黑非知而見之者以為神又曰魯君
舉觥于梁惠王曰左白台而右閭須南威之美也說
苑曰齊王建九重之臺募國中有畫者賜之錢狂卒敬
君常苦飢寒妻端正敬君工畫貪賜書畫去家日久思
念其妻遂畫其像向之嘻笑旁人見之以白王王即設
酒與敬君相樂謂敬君曰國中獻女無好者以錢百萬
請妻可乎不者殺汝敬君慞惶聽許史記曰尹夫人
邢夫人同時竝幸武帝有詔不得相見尹夫人自請願
見邢夫人帝令他夫人飾從者數十人来前尹夫人見
之曰非邢夫人帝曰何以言之對曰覩其形狀不足以
當人主有詔邢夫人衣故衣獨身来尹夫人望見之曰
真是矣于是乃低頭俛而泣自痛其不如也漢武故
事曰帝起明光宫發燕趙美女二千人充之率取十五
以上二十以下凡諸宫美人可有七八十與上同輦者
十六人員數恒使滿皆自然美麗不施粉白黛黑西
京雜記曰卓文君姣好眉色如望遠山臉際常若芙蓉
肌膚弱如脂十七而寡為人放誕風流故悦長卿之才
而越禮焉長卿作美人賦以自刺東觀漢記曰初光
武聞隂麗華美心悦之歎曰娶妻當得隂麗華後為皇
后華嶠漢書曰梁冀妻孫夀色美善為妖態作愁眉
啼糚墮馬髻折腰步齲齒笑以為媚惑也拾遺記曰
蜀先主甘后沛人里中相者曰此女後貴極宫掖及年
十八玉質柔肌態媚容冶先主置后白綾帳中戶外望
者如月下聚雪河南獻玉人高三尺乃取玉人置后側
后與玉人齊色嬖者非惟嫉后亦妒玉人后乃誡上曰
昔子罕不以玉為寳春秋美之今吳魏未滅安可以妖
玩經懷也上乃徹玉人衆嬖皆退當時以甘后為神智
婦人魏略曰初袁紹子熙納甄后熙出幽州后留侍
姑及鄴破紹妻及后坐堂皇上文帝入見紹妻及后后
怖以頭伏姑膝上紹妻兩手自搏文帝曰劉夫人云何
如此令新婦舉頭姑乃捧后令仰帝審視見其顔色非
凡稱歎之太祖為迎娶焉拾遺記曰魏文帝所愛美
人姓薛名靈芸常山人年十七容貌絶世時帝選良家
子入宫靈芸别父母欷歔累日淚下沾衣至升車就路
之時玉唾壺承淚壺即如紅色及至京師壺中之淚凝
如血矣帝改靈芸之名曰夜来夜来妙于鍼工雖深處
帷幄之中不用燈燭裁製立成非夜来縫製帝則不服
宫中號為鍼神古今注曰魏文帝宫人絶所愛幸者
有莫瓊樹薛夜来田尚衣段巧笑四人日夕在側瓊樹
乃置蟬鬢縹緲如蟬故曰蟬鬢巧笑始以錦衣絲履作
紫粉拂面尚衣能歌舞夜来善為衣裳一時冠絶拾
遺記曰吳主潘夫人坐法輸入織室容態少儔江東絶
色同幽者百餘人謂夫人曰神女敬而遠之有司陳于
吳主使圖其容夫人憂戚不食減瘦改形工人寫之以
進吳主見而喜悦以琥珀如意撫案嗟曰此神女也愁
貌尚能感人况在歡樂乃以雕輪就織室納于後宫
又曰孫亮作瑠璃屏風每于月下清夜舒之常與愛寵
四姬同坐皆振古絶色一名朝姝二名麗居三名潔華
四名洛珍鄴中記曰陳逵妹才色甚美髮長七尺石
季龍以為夫人俗說曰宋禕是石崇妓綠珠弟子有
國色善吹笛後入晉明帝宫陳書吳興志曰梁吳興
蘇氏女嘗于霅溪西南岸遇道士以小龜遺之光彩五
色曰三年有徵蘇適章景明生女名要兒為陳霸先后
因名其地曰貴涇浦其中生重臺蓮花識者曰主出美
人後果生后后生紫光照室因失龜所在后少聦慧美
容儀手瓜長五寸色竝紅白陳書曰陳后主張貴妃
名麗華髮長七尺鬢黑如漆其光可鍳性聦慧有神彩
進止閒雅容色端麗每瞻視眄睐光采溢目照映左右
天中記曰天寳中天下無事選六宫風流豔態者名
花鳥使主宴道山清話曰李後主宫嬪窅娘纖麗善
舞後主作金蓮高六尺作品色瑞蓮令窅娘以帛纏足
令纖小作新月狀著素襪於蓮中回旋有凌雲態齊鎬
詩曰蓮中花更好雲裏月常新因窅娘作也南唐書
曰後主保儀黃氏容態華麗冠絶當世顧眄顰笑無不
妍姣其書學伎能皆出于天性後山詩話曰費氏蜀
之青城人以才色入蜀宫後主嬖之號花蕊夫人效王
建作宫詞百首采石瓜州斃亮記曰完顔亮侍寢妃
花不如者長安貧家女慧麗專亮寵凡打毬縱獵出入
無不從亮死亦被殺
美婦人三
原弄玉飛瓊(劉向列仙傳簫史者秦穆公時人善吹簫能致孔雀白鶴公女弄玉好之公以)
(妻焉夫婦共樓居一朝隨鳳飛去殿漢武内傳西王母乘紫雲之輦履元瓊之舄下輦上呼帝共坐命侍女)
(許飛瓊鼔雲和之簧)南威西子(戰國策晉文得南威三日不朝遂推南威而遠之曰後世)
(必有以色亡國者吳曹植扇賦情駘蕩而外得心悦豫而内安增氏之姣好發西子之玉顔)巫峽
洛川(山海經丹山西即巫山也帝女居焉宋玉所謂黃帝之季女曰瑶姬其間首尾一百六十里謂)
(之巫峽盖因山為名也以曹植洛神賦容與乎楊林流眄乎洛川俯則未察仰殊觀覩一麗人于巖之畔)
青琴絳樹(司馬相如上林賦曰若夫青琴宓妃之徒絶殊離俗冶閑都麗靚糚刻飾魏)
(文帝與繁欽書今之妙舞莫巧于絳樹清歌莫激于宋臘)含睇懷芳(楚詞旣含睇兮又宜)
(笑元下見𫝊詩)捧心伐性(吳越春秋西施捧心而顰七發皓齒蛾眉伐性之斧)
增二靳六劉(晉書載記劉聦如中護軍靳準弟遂納其二女為左右貴嬪大曰月光小)
(曰月華皆國色也數月立月光為皇后靳氏有滛穢之行陳元達奏之聦廢靳靳慙恚自殺載記列女傳劉)
(聰使大鴻臚李宏拜太保劉殷二女為左右貴嬪長曰英字麗芳次曰娥字麗華又納殷孫女四人為貴人謂)
(宏曰此女輩皆姿色絶世女德冠時且太保于朕寔自不同宏曰太保裔自有周與聖源寔别聰大悅于是六)
(劉之寵傾于後宫)玉女瓊仙(幽明錄武帝在甘泉宫有玉女降常與帝圍碁相娛女丰)
(姿端正帝密悦乃逼之玉女因唾帝面而去遂病瘡經年故漢書云避暑甘泉宫此其時也五國故事南漢)
(劉鋹才人名盧瓊仙)療飢解語(南部煙花錄隋煬帝每視御女吳絳仙謂内侍曰古人謂)
(秀色可餐若絳仙者可以療飢矣此詩話太液池千葉蓮開明皇指妃子曰何如解語花耶)吐石
華垂玉筯(飛燕外𫝊后與其妹合德坐誤吐妹袖合德曰姊吐染人紺碧正似石上華假令上)
(方為之未必能如此衣之華乃號石華廣袖六帖魏甄后面白淚䨇垂如玉筯)翠翰眉
蟬翼鬢(陸機豔歌行美目揚玉澤蛾眉象翠翰解膚一何潤秀色若可餐下莫瓊樹事見二)
束素腰横波目(宋玉登徒子賦臣東家之女眉如翠羽腰如束素傅毅舞賦眉連媚以)
(爭繞目流睇以横波)處以椒房貯之金屋(上西施事見二數漢武故事武帝)
(歲長公主抱置膝上問曰兒欲得婦否主指長御百餘人皆云不用指其女曰阿嬌好否笑對曰若得阿嬌作)
(婦當作金屋貯之長公主大悦遂成㛰焉)忘犁忘鋤傾城傾國(上羅敷事見五)
(人下李夫事見前)弗御鉛華不施脂粉(曹植洛神賦芳澤無加鉛華弗御)
(楊妃外傳妃有姊三人皆豐碩修整笑談謔浪巧會旨趣每入宫中移晷方出長曰大姨封韓國三姨封虢國)
(八姨封秦國同日拜命虢國嘗素面朝天當時杜甫有詩云云)苕琬華琰輕鳳飛
鸞(竹書記年曰桀伐珉山獻二女于桀二女曰琬曰琰桀刻其名于苕華之玉苕是琬華是琰杜陽雜編)
(寳歴二年浙東國貢舞女二人一曰飛鸞一曰輕鳳脩眉黟首蘭氣融冶冬不纊衣夏不汗體上琢玉芙蓉以)
(為二女歌舞臺每歌聲發如鸞鳳之音及觀于庭際舞態豔逸更非人間所有每歌罷上令藏之金屋寳帳盖)
(恐風日所侵故也宫人語曰寳盖香重重一䨇紅芙蓉)丹山瑶婦漢殿麗娟
(上瑶姬事見前氣鷄跖集武帝所幸宫人名麗娟年十四玉膚柔軟吹勝蘭不欲衣纓拂之恐體㾗也每歌)
(李延年和之長生殿唱廽風之曲庭中花皆翻落置麗娟于明離之帳恐塵垢汚其體也帝嘗以衣帶繋麗娟)
(之袂閉于重幕之中恐隨風而去也)傅粉燎香吞刀吐火(飛燕外傳趙后浴五)
(藴七香湯踞通香沉水坐燎降神百藴香婕妤浴荳䓻湯傅露華百英粉帝嘗私語樊嬺曰后雖有異香不若)
(婕妤體自香也善晉書夏統從父祀先人迎女巫章丹陳珠竝有國色歌舞又能隠形匿影吞刀吐火綂破)
(藩走歸責諸人曰昔滛亂之俗興衛文公為之悲惋蝶蝀之氣見君子尚不敢指奈何諸君迎此妖物夜與遊)
(戱放傲逸之情縱奢滛之節亂男女之禮破貞高之節何也被髮而卧不復言)長袖修裾
丹泉華幄(上周成王事見二舞拾遺記燕昭王即位二年廣延國来獻善者二人一名旋娟一名)
(提謨竝玉質凝膚體輕氣馥綽約窈窕絶古無倫或行無跡影或積年不飢昭王處以單綃幄幃飲以瑞珉之)
(膏飴以丹泉之粟也)夢遊巫峽形畫漢宫(上見後高唐賦宫世記曰漢元帝)
(人旣多乃令畫工圖畫披圖召之衆皆賂畫工王明君姿容甚麗志不苟求工遂醜圖之終身不得召幸後匈)
(奴求美女于帝帝以明君賜之召見貌為後宫第一帝悔之而重失信于外國故不復更人)卷髮
薄眉錦衣絲履(飛燕外傳曰合德美容體膚滑出浴不濡善音詞輕緩可聽為卷髮號新)
(興䯻為薄眉號遠山黛施小朱號慵来糚左右嘖嘖稱美淖夫人在帝側曰此禍水也滅火必矣下巧笑事)
(見二)靡顔膩理修態姱容(竝楚辭)
美婦人四
增隔窗見骨(帝王世紀殷時有仙女名昌容隔窗見骨)必有女戎(國語晉獻公伐)
(驪戎克之獲驪姬以歸有寵立以為夫人史蘇告大夫曰夫有男戎必有女戎好其色必授之情從其惡心必)
(敗國且深亂亂必自女戎君子曰知難本矣)土城學服(吳越春秋越王以吳王淫而好色大)
(夫種乃使相之國中得苧蘿山鬻薪之女二曰西施鄭旦飾以羅縠教以步容習于土城臨于都巷三年學服)
(而獻于吳)秦人啖蜀(昔蜀于中國不通自秦以金牛美女啖蜀然後始通中國)投梭
折齒(晉書傳謝鯤鄰家有美女鯤挑之女以織梭投之折其兩齒)鄰家處女(晉書阮藉)
(鄰家處女有才色藉不與親生不相知未嫁而死藉往哭之盡哀乃去)衣藏琥珀(洞冥記漢)
(武帝宫人麗娟以琥珀自佩置衣裾裏不使人知乃言骨節自鳴相與為神怪也)新羅美女
(車頻秦書苻堅時新羅獻美女國在百濟國東)身被五彩(神仙傳介象字元則會稽人入山求)
(仙見谷上有石皆紫色如鷄子象取二枚見一美人被五彩象向之叩頭乞長生女曰汝急送手中物還著故)
(處汝未應取此象乃送石還女授丹方一道)能畫長眉(山堂肆考隋煬帝御女吳絳仙能畫)
(長眉嘗以紅箋進詩謝帝帝曰絳仙才調女相如也)步步生蓮(南史齊東昏侯潘妃名玉奴東)
(昏鑿金為蓮花以貼地令妃行其上曰步步生蓮花齊亡王茂請妻之玉奴守節而死故詩曰月步雲梯謾一)
(尊玉奴終不負東昏)石字美人(南史西吳里志曰梁石靈寳本餘姚人寓居武康生女有姿容)
(初齊始安王遥光納焉遥光敗入東昏宫建康城平為武帝采女生元帝為修容賜姓阮氏拜其父為朝請時)
(人因名其所居之溪曰阮公溪溪中有大青石曰美人石)淡糚雅服(梅妃傳梅妃美屬文自比)
(謝女淡糚雅服而姿態明秀明皇大見寵幸長安大内大明興慶三宫東都上陽兩宫幾四萬人自得妃視如)
(塵土宫中亦自以為不及)服却塵衣(杜陽雜編元載納薛瑶英為姬以瑶英體輕不勝重衣于)
(異國求却塵衣一襲與服之)名花見羞(太平廣記明宗淑妃王氏美色號花見羞)號
玉巵娘(志怪錄有書生遇神女見胡僧僧指曰此西王母第三女號玉巵娘)
美婦人五
原詩古詩曰燕趙多佳人美者顔如玉被服羅裳衣當
戶理清曲音響一何悲弦急知柱促願為雙飛燕銜泥
巢君屋又詩曰青青河畔草欝欝園中柳盈盈樓上
女皎皎當窗牖娥娥紅粉糚纖纖出素手昔為娼家女
今為蕩子婦蕩子行不歸空牀難獨守古樂府陌上
桑行曰日出東南隅照我秦氏樓秦氏有好女自名為
羅敷羅敷善蠶桑採桑城南隅素絲為籠係桂枝為籠
鈎頭上倭墮髻耳中明月珠緗綺為下裙紫綺為上襦
行者見羅敷下擔捋髭鬚少年見羅敷脫帽著帩頭耕
者忘其犁鋤者忘其鉏来歸相怨怒但坐觀羅敷魏
曹植詩曰有一美人被服纖羅妖姿豔麗蓊若春花紅
顔韡曄雲髻峩峩彈琴撫節為我弦歌清濁齊均旣亮
且和取樂今日遑恤其他又美女篇曰美女妖且閑
採桑岐路間柔條芬冉冉落葉何翩翩攘袖見素手皓
腕約金環頭上金爵釵腰佩翠琅玕明珠交玉體珊瑚
間木難羅衣何飄颻輕裾隨風還顧盼遺光采長笑氣
若蘭行徒用息駕休者以忘餐借問女何居乃在城南
端青樓臨大路高門結重關容華暉朝日誰不希令顔
又阮籍詩曰二妃游江濱逍遥從風翔交甫懷環珮
婉娩有芬芳綺靡情歡愛千歲不相忘傾城迷下蔡容
華結中腸感激生憂思萱草樹蘭房晉傅元詩曰有
女懷芬芳媞媞步東廂娥眉若雙翠明眸發清揚丹脣
翳皓齒秀顔若珪璋令儀希世出無乃古毛嬙首帶金
步摇耳繋明月璫珠環約素腕翠羽垂鮮光容華既已
豔志節凝秋霜梁簡文帝晚景出行詩曰細樹含殘
影春閨散晚香輕花鬢畔墮微汗粉中光飛鳬初罷曲
啼鳥忽度行羞令白日暮車馬欝相望又詠内人晝
眠詩曰北窗聊就枕南簷日未斜攀鉤落綺障插捩舉
琵琶夢笑開嬌靨眠鬟壓落花簟文生玉腕香汗浸紅
紗夫婿恒相伴莫誤是倡家又昭明太子美人晨妝
詩曰北窗朝向鏡錦障復斜縈嬌羞不肯出猶言妝未
成散黛隨眉廣燕支逐臉生試將持出衆定得可憐名
又邵陵王蕭綸見姬人詩曰春来不復賒入苑駐行
車比来妝點異今世撥鬟斜却扇承枝影舒衫受落花
狂夫不妬妾隨意晩還家又庾肩吾詠美人看畫詩
曰欲知畫能巧喚取真来映竝出似分身相看如照鏡
安釵等疎密著領俱周正不解平城圍誰與丹青競
又詩曰絳樹及西施俱是好容儀非關能結束本自細
腰肢鏡前難竝照相將映淥池看妝畏水動斂袖避風
吹轉手齊裾亂横簮歴鬢垂曲中人未取誰堪白日移
不分他相識唯聽使君知又徐君蒨初春攜内人行
戲詩曰梳飾多今世衣著一時新草短猶通履梅花漸
著人樹斜牽錦被風横入紅綸滿酌蘭英酒對此得娛
神又劉孝綽愛姬贈主人詩曰卧久凝妝脫鏡中私
自看薄黛銷將盡凝朱半有殘垂釵繞落鬢微汗染輕
紈同羞不相難對笑更承歡妾心君自解掛玉且留冠
又詠姬人未肯出詩曰帷開見釵影簾動聞釧聲徘
徊聽不出常羞華燭明又淇上戱蕩子婦詩曰桑中
始奕奕淇上未湯湯美人要雜佩上客誘明璫日暗人
聲靜微步上蘭房露葵不待勸鳴琴無暇張翠釵挂已
落羅衣拂更香如何嫁蕩子春夜守空牀未見青絲騎
徒勞紅粉妝又吳均古意詩曰妾家横塘北發豔小
長干花釵玉宛轉珠䋲金絡紈羃䍥懸青鳳逶迤摇白
團誰能分見此含恨不相看又何思澄南苑逢美人
詩曰洛浦疑廽雪巫山似旦雲傾城今始見傾國昔曾
聞媚眼隨羞合丹脣逐笑分風捲葡萄帶日照石榴裙
自有狂夫在空持勞使君又鮑泉落日看還詩曰妖
姬競早春上苑逐名臣苔輕變水色霞濃掩日輪雕甍
斜落景畫扇拂遊塵衣香遥已度衫紅遠更新誰家蕩
舟妾何處織縑人又徐悱妻劉氏詩曰花庭麗景斜
蘭牖輕風度落日更新妝開簾對芳樹又詩曰東家
挺竒麗南國擅容輝夜月方神女朝霞喻洛妃陳伏
知道詠人娉妾仍逐琴心詩曰春色轉相催佳人心自
迴長卿琴已弄秦嘉書未来挂冠易分綬薦枕缺因媒
染香風即度登垣花正開貞樓若高下如何上陽臺
又徐陵春情詩曰風光今旦動雪色故年殘薄夜迎新
節當罏却晚寒故香分細霧石炭𢷬輕紈竹葉裁衣帶
梅花奠酒盤年芳袖裏出春色黛中安欲知迷下蔡先
將過上蘭增唐徐賢妃賦得北方有佳人詩曰由来
稱獨步本是號傾城柳氣眉間發桃花臉上生腕摇金
釧響步轉玉環鳴纖羅宜寳抹紅衫初繡成懸知一顧
重别覺舞腰輕又梁鍠觀美人卧詩曰妾家巫峽陽
羅帳寢銀牀曉日臨窗久春風引夢長落釵猶罥鬢微
汗欲銷黃縱使朦朧覺魂猶逐楚王又孟浩然同張
明甫碧溪荅詩曰别業聞新製同聲應者多還看碧溪
荅不羨綠珠歌自有陽臺女朝朝拾翠過綺筵鋪錦繡
妝牖閉藤蘿秋滿休閒日春餘景色和仙鳬能作伴羅
襪共凌波别島尋花藥迴潭折芰荷更憐斜日照紅粉
豔青蛾又春情詩曰青樓曉色珠簾映紅粉春糚寳
鏡催已厭交情憐枕席相將遊戲遶池臺坐時衣帶縈
纖草行即裙裾埽落梅更道明朝不當作相期共鬭管
絃来又宋之問和趙員外桂陽橋遇佳人詩曰江雨
朝飛浥細塵陽橋花柳不勝春金鞍白馬来從趙玉面
紅妝本姓秦妒女猶憐鏡中髮侍兒堪感路傍人蕩舟
為樂非吾事自歎空閨夢寐頻又李羣玉同鄭相并
歌姬小飲詩曰裙拖六幅湘江水髻聳巫山一段雲風
格只應天上有歌聲豈合世間聞胸前瑞雪燈斜照眼
底桃花酒半醺不是相如憐賦客爭教容易見文君
又常非月詠談容娘詩曰舉手整花鈿翻身舞錦筵馬
圍行處匝人壓看場圓歌索齊聲和情教細語傳不知
心大小容得許多憐又李百藥火鳳辭曰歌聲扇裡
出妝影扇中輕未能含掩笑何處欲障聲知音自不惑
得念是分明莫見雙嚬臉疑人含笑情
原賦楚宋玉登徒子好色賦曰登徒子侍於楚王短宋
玉曰玉為人體貌閑麗口多微詞又性好色願王勿與
出入後宫王以登徒子之言問宋玉玉曰天下之佳人
莫若臣東家子增之一分則太長減之一分則太短著
粉太白施朱太赤眉如翠羽肌如白雪腰如束素齒如
含貝嫣然一笑惑陽城迷下蔡然此女登牆闚臣三年
至今未許也又高唐賦并序曰昔者先王嘗遊高唐
怠而晝寢夢一婦人曰妾巫山之女也為高唐之客聞
君游高唐願薦枕席王因幸之去而辭曰妾在巫山之
陽高唐之岨朝為行雲暮為行雨朝朝暮暮陽臺之下
王曰朝雲始出若何也玉對曰其始出也㬣兮若松榯
其少進也晰兮若姣姬揚袂鄣日而望所思忽兮改容
偈兮若駕駟馬建羽旂湫兮如風淒兮如雨風止雨霽
雲無處所漢司馬相如美人賦曰司馬相如美麗閑
都游於梁王染王悦之鄒陽譖之於王曰相如美則美
矣然服色容冶妖麗不忠將欲媚辭取悦游王後宫相
如曰臣少長西土鰥處獨居室宇遼廓莫與為娛臣之
東鄰有一女子元髮豐豔蛾眉皓齒顔盛色茂景曜光
起登垣而望臣三年於兹矣臣棄而不許聞大王之高
義命駕来東途出鄭衛道由桑中朝發溱洧暮宿上宫
上(一作離)宫閑館寂寞云(一作重)虚門閤晝掩曖若神(一作山)
居芳香芬烈黼帳高張有女獨處婉若在牀竒葩逸麗
素質豔光覩臣遷延微笑而言曰上客何國之公子所
從来無乃遠乎遂設旨酒進鳴琴臣遂撫弦為幽蘭白
雪之曲女乃歌曰獨處室兮廓無依思佳人兮情傷悲
有美人兮来何遲日既暮兮華色衰敢托身兮長自私
玉釵挂臣冠羅袖拂臣衣茵褥重陳角枕横施女乃弛
其上服表其中衣皓體呈露弱骨豐肌時来親臣柔滑
如脂臣脉定于内心正于懷翻然高舉與彼長辭後
漢張衡定情賦曰夫何妖女之淑麗光華豔而秀容斷
當時而逞色冠朋匹而無雙歎曰大火流兮草蟲鳴繁
霜降兮草木零秋為期兮時已征思美人兮愁屏營
又蔡邕協初賦曰其在近也若神龍采鱗翼將舉其既
遠也若披雲緣漢見織女立若碧山亭亭竪動若翡翠
奮其羽衆色燎照視之無主面如明月輝似朝日色若
蓮葩肌如凝蜜魏曹植洛神賦御者對曰臣聞河洛
之神名曰宓妃君王所見無乃是乎其狀若何臣願聞
之余告之曰其形也翩若驚鴻婉若游龍榮曜秋菊華
茂春松髣髴兮若輕雲之蔽月飄颻兮若流風之迴雪
遠而望之皎若太陽升朝霞迫而察之灼若芙蕖出淥
波濃纖得衷脩短合度肩若削成腰若約素延頸秀項
皓質呈露芳澤無加鉛華不御雲髻峩峩脩眉連娟丹
脣外朗皓齒内鮮明眸善盼靨輔承權瓌姿豔逸儀静
體閑柔情綽態媚於語言竒服曠代骨象應圖被羅服
之璀璨珥瑶碧之華琚戴金翠之首飾綴明珠以耀軀
踐遠遊之文履曳霧綃之輕裾微幽蘭之芳藹兮步踟
蹰于山隅於是忽焉縱體以遨以嬉左倚采旄右蔭桂
旗攘皓腕于神滸兮采湍瀨之元芝余情悦其淑美心
振蕩而不怡收和顔以靜志兮申禮防以自持於是洛
靈感焉徙倚仿徨神光離合乍隂乍陽竦輕軀以鶴立
若將飛而未翔踐椒塗之郁烈步蘅薄以流芳超長吟
以永慕兮聲哀厲而彌長歎匏瓜之無匹詠牽牛之獨
處揚輕袿之綺靡翳修袖以延佇體迅飛鳬飄忽若神
凌波微步羅襪生塵動無常則若危若安又曰越北沚
過南岡紆素領迴青陽動丹脣以徐言陳交接之大綱
恨人神之道殊兮怨盛年之莫當於是背下陵高足往
心留遺情想像顧望懷愁又劉楨魯都賦曰衆媛侍
側鱗附盈房蛾眉青眸顔若濡霜含丹吮素巧笑妍詳
掖耀日之珍笄珥明月之珠璫袿衣紛裶振珮鳴璜
晉張華永懷賦曰美淑人之妖艷因盼睐而傾城揚綽
約之麗姿懷婉娩之柔情超六列於往古邁来今之清
英既惠余以至歡又結我以同心交恩好之欵固接情
愛之分深誓中誠于皦日要執契以斷金又阮籍清
思賦曰靨白玉以為面披丹霞以為衣襲九英之耀精
佩瑶光以發輝又袁宏夜酣賦曰開金扇坐瓊筵衛
姬進鄭女前形窈窕以纖弱豔妖冶而清妍似春蘭之
齊秀象明月之雙懸宋謝靈運江妃賦曰小腰微骨
朱衣皓齒綿視騰采靡容膩理出月隠山落日映嶼收
霞斂色廽飈拂渚每馳情于晨暮矧良遇之莫叙投明
珠以申贈覬色授而魂與嗟佳人之眇邁眺霄際而告
語懼展愛之未期抑傾念而暫佇天台二娥宫亭雙媛
青袿神接紫衣形見或飄翰凌煙或潜泳浮海萬里俄
頃寸隂未改事雖假于雲物心常得于無待梁江淹
麗色賦曰夫絶世獨立者信東鄰之佳人既翠眉而瑶
質亦矑瞳而頳脣灑金花及珠履颯綺袂于錦紳色練
練而欲奪光炎炎而若神非氣象之可譬焉影響而能
陳故山藻靈葩冰華玉儀其始見也若紅蓮鏡池其少
進也如采雲出崖五光徘徊十色陸離寳過珊瑚同樹
價直瓊草共枝于是雕臺繡戶當衢横術椒庭承月碧
幌延日架虬柱之嚴麗亘虹梁之峻密錦幔垂而杳寂
桂煙起而清謐乃曜邯鄲之躧步媚北里之鳴琴若夫
紅華舒春黃鳥飛時紺蕙初軟頳蘭始滋不擥蘅帶無
倚桂旗摘芳拾蕊涵詠吐辭笑月出于陳歌感蔓草于
衛詩氣炎日永離明火中槿榮任露蓮花勝風後欄丹
柰前軒碧桐笙歌畹右琴舞池東至乃西陸始秋白道
月弦金波照戶玉露曖天氣已濕兮曉未半星雖流兮
夜何央憶雜佩兮且一欷念錦衾兮以九傷於是帳必
蘭田之寳席必蒲萄之文舘圖明月室畫浮雲言必入
媚動必應規有光有豔如合如離氣柔色靡神凝骨竒
經秦歷趙既無其雙尋楚訪蔡不覿其容非天下之至
麗孰能與于此哉又沈約麗人賦曰有客弱冠未仕
締交戚里馳騖王室遨遊許史歸而稱曰狹斜才女銅
街麗人亭亭似月嬿婉如春凝情待價思尚衣巾芳踰
散麝色茂開蓮陸離羽佩雜錯花鈿響羅衣而不進隠
明燈而未前中步檐而一息順長廊而㢠歸池翻荷而
納影風動竹而納衣薄暮延佇宵分乃至出暗入光含
羞影媚垂羅曳錦鳴瑶動翠来脫薄妝去留餘膩霑妝
委露理鬢清渠落花入領微風動裾增唐富嘉譽麗
色賦曰客有紅盤京劇者才力雄倬志圖豐茂繡轂生
塵金羈照路清江可涉淥淇始度拾蕊歲滋摘芳竒樹
錦席夜陳苕華嬌春瑶臺吐鏡翠樓初映俄而世姝即
國容進疑自持兮動盼目爛爛兮昭振金為釵兮十二
行錦為履兮五文章聲珊珊兮佩明德(一作璫)意洋洋兮
若有亡(一作聲珊珊兮意洋洋若有得兮若有亡)蹁躚兮延佇招吾人兮曲
房凝釭吐暉兮明燭流注願言始勤兮四座相顧時峩
峩而載笑唯見光氣之交騖夜如何其夜遲遲美人至
止兮皎素絲秉明心兮無他期夜如何其夜已半美人
至止兮素玉案之死矢兮無凋換既而河漢欲傾琴瑟
且鳴餘弄未盡歌含韻清(一作清歌含韻)歌曰涉綠水兮採紅
蓮水曼曼兮花田田舟容與兮白日暮桂水浮兮不可
度憐彩翠于幽渚悵妖妍于早露於是覧物遷跡徘徊
不懌起哀情于碧湍指盛年于光隙擊節(一作輟榜)浩歎解
佩嘉客是時也揚雄始壯相如未病復有鄒枚籍籍荀
令咸娛座客喜妙情灑豪翰動和聲使夫燕姬趙女衛
豔陳娥東門相送上宫經過碧雲合兮金閨暮紅埃起
兮綵騎多價奪十城之美聲曼獨立之歌況復坐絃酌
而對瑶章當盛時而謂何又吕向美人賦曰蕖華灼
爍柳容婀娜輕羅隨風長縠舒蒙霧隔膚紅柔姿靡質
妖豔嬌逸絶衆挺出嬛然容冶霍若明媚曼睩騰光以
横波修蛾濯色以緫羣齒編貝鬢含雲顔綽約以冰雪
氣芬郁而蘭薰腰珮激而成響首飾曜而騰文或纖麗
婉以似羸或穠盛態而多肌有沉靜見節有語笑呈姿
思若老成體𩔖嬰兒眞天子所御者非庶人當有之
增歌唐李賀許公子鄭姬歌曰許史世家外親貴宫錦
千端買沉醉銅駝酒熱烘明膠古堤大柳煙中翠桂開
客(一作精聞容)花名鄭袖入洛聞香鼎門口先將芍藥獻妝
臺復醉(集作後解)黃金大如斗莫愁簾中許(一作有)合歡清弦
十五為君彈彈聲咽春弄君骨骨興牽人上馬鞍兩馬
八蹄踏蘭苑情如合竹誰能見夜光玉椀棲鳳凰袷羅
當門刺純綫長翻(一作糊)蜀紙卷明君轉角含商破碧雲
自從小靨来東道曲裏長眉少見人相如塚上生秋柏
三秦誰是言情客蛾眉(一作鬟又作鬢)醉眼拜諸親為謁皇孫
請曹植
增七漢崔駰七依曰閭娶之孕既麗且閑紫脣素齒雪
白玉暉廽眸百萬一笑千金孔子傾于阿谷浮屠忘其
桑門彭祖飛而溶集王喬忽而墮雲
御定淵鑑𩔖函卷二百五十五
