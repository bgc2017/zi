欽定四庫全書
御定淵鑑𩔖函卷九十九
設官部三十九(太子家令司丞署主簿典食官署典倉署蔵增幄署)
(府正司太子僕)(延慶司簿典用監附丞主廄牧署)(太子率更令增僕正)
(副僕正禦典牧監附清太子衛率子官屬附太子司率太子道率太監門率)
(太子内率内太子門大夫郎太子典膳郎藥蔵郎直郎典設增典食令)
(丞附孫太子旅賁中郎將皇太官屬)
太子家令一(丞蔵主簿增食官署司署典幄署)(典倉署府正司)
(延慶司附典用監)
原杜氏通典曰太子家令秦官屬詹事(服虔曰太子稱家故曰家令)
漢因之有丞主倉穀飲食職似司農少府漢代太子食
湯沐邑十縣家令主之後漢則屬少傅主倉穀飲食魏
因之晉又兼主刑獄穀貨飲食職比廷尉司農少府其
家令率更令及僕為太子三卿太康八年進品與中庶
子二率同自漢至晉家令在率更下宋則居上銅印墨
綬進賢兩梁冠絳朝服主内茵褥牀几諸供中之物及
官奴婢月用錢庫内鹽米車牛刑獄齊因之自宋齊以
來清流者不為之(沈約為齊文惠太子家令)至梁天監六年武帝以
三卿陵替乃詔革選家令視常侍黃門陳因之後魏亦
曰三卿北齊家令有功曹主簿領食官典食司藏等三
署及領内坊令丞隋掌刑法食膳倉庫奴婢等煬帝改
為司府令唐復為家令寺置家令一人唯不主刑法餘
與隋同龍朔二年改家令寺為宫府寺家令為宫府大
夫咸亨初復舊丞二人主簿一人領食官署典食署司
藏署署令各一人丞各一人丞漢家令有丞後無聞
宋書云家令丞一人晉置宋齊以後並有之後周無隋
家令丞二人唐因之龍朔二年改為宫府丞咸亨元年
復舊掌判寺事主簿晉家令有主簿宋齊因之自後
無北齊家令有主簿員隋亦然唐因之掌印并及勾舉
食官署令丞漢詹事屬官有食官令長丞後漢亦有
而屬少傅主飲食晉太子食官令職如太官令宋則屬
中庶子齊則屬詹事掌厨膳之事梁食官局屬庶子陳
因之後魏亦有北齊有食官令丞又别領器局酒局二
丞隋家令寺統食官令丞令一人丞二人唐因之掌飲
膳之事典倉署令後漢太子倉令屬少傅主倉穀魏
以下無聞後魏有之北齊家令寺領典倉署令丞典倉
署又别領園丞隋家令寺統典倉令丞令一人丞二人
唐因之掌穀藏出納及醯醢庶羞之事司藏署令晉
家令有主物吏四人梁有錫賜庫局丞庶子又有東宫
衛庫丞北齊家令寺領司藏署令丞司藏又别領仗庫
興作二局丞隋家令統司藏署令一人丞二人唐因之
掌藏庫財貨營繕之事增文獻通考曰宋有主管左
右春坊事二人(以内臣兼)同主管左右春坊事二人(以武臣兼)承
受官一人(以内侍兼)仁宗神宗升儲位並有之中興後孝宗
光宗正儲位及莊文景獻太子皆置其官(記纂淵海云本朝東宫有)
(六傅下至率更令僕故官存而無職司)遼史曰遼太子家令寺設家令
丞主簿(又有皇太子惕隠司掌皇太子宫帳之事又有皇太子祗應司)金史曰金家
令丞掌營繕栽植鋪設及燈燭之事元史曰元家令
司令丞典簿各二員照磨一員掌皇太子飲膳供帳倉
庫嘗改内宰司後復眀不設司藏金置司藏副掌
庫藏財貨出入之事元因之司倉金置司倉副掌倉
廩出納薪炭等事儲膳司元置卿少卿丞主簿照磨
掌皇太子飲膳之事(即食官署職)附元又有典幄署掌太
子供帳令丞各二員府正司掌鞍轡弓矢等物府正
府丞典簿各二員照磨一員改宫正司後復舊延慶
司掌修建佛事使二人同知一員副使典簿各二員照
磨一員後置卿丞等員典用監卿四員大監少監丞
各二員經歴知事照磨各一員掌供須文成藏珍三庫
内府供給叚疋寳貨等物典寳監卿大監少監丞各
二員經歴知事各一員
太子家令二
增掌刑法具威儀(唐書官品志云家令掌刑法食膳倉庫什物奴婢等事事文𩔖聚)
(云凡皇太子備禮出入則乘軺車具威儀先諸臣以導引)原職如司農品比廷
尉(續漢書百官志云太子家令一人秩千石職如司農下詳通典)增陸亮忠心
譙周疏諫(事文𩔖聚云晉武帝詔曰太子家令陸亮有忠心可補吏部郎事文𩔖聚云後主為太)
(子以周為家令後主頗出遊觀增廣聲樂周上疏諫)婢識座客文號宫體(事文)
(𩔖聚云沈約嘗侍宴梁武帝有妓師是齊文惠太子宫人帝問識座中客否對曰惟識沈家令約伏地流涕帝)
(亦悲焉為之罷酒太事文𩔖聚云梁徐摛屬文好為新變不拘舊體為皇子家令兼管書記文體既别春坊)
(盡學之宫體之號自斯而起)影斜方出休沐不歸(事文𩔖聚云齊文惠太子)
(入居東宫沈約為步兵校尉管書記時宫中多士約特被親遇每旦入見影斜方出尋選太子家令元史云)
(楊多爾濟仁宗居東宫以為大中大夫家令丞日夕侍側雖休沐不至家衆敬憚之)輔導德義
服勤守恪(元史云秦起宗累遷太子家令司典簿官上言東宫官屬輔導德義財賦非所治也)
(朝廷是之保元史云王倚世祖選良家子入侍東宫倚年弱冠太劉秉忠深器重之即以充選倚服勤守恪)
(遂見信任有詔皇太子裁决天下事倚知無不言立東宫官屬以倚為家丞又置儲用司掌貨幣出納令倚兼)
(之)
太子家令三
原鼂錯智囊(漢書云鼂錯為太子家令以竒辯得幸太子家號曰智囊是時匈奴強數寇邊上發)
(兵以禦之錯上言兵事)疏受恭謹(漢書云疏受以賢良舉為太子家令受好禮恭謹敏而有)
(辭宣帝幸太子宫受迎謁應對)進品第五(晉起居注云太康八年詔曰太子家令進品第五)
東宫達官(晉起居注云武帝太康八年詔曰太子家令東宫之達官也)
太子率更令一(丞)(主簿附)
原杜氏通典曰太子率更令秦官(掌刻漏故曰率更)漢因之有
丞主簿庶子舍人更直職似光禄勲而屬詹事後漢因
之後屬少傅魏因之晉主宫殿門戸及掌罰事職如光
禄勲衛尉而屬詹事宋制銅印墨綬進賢兩梁冠絳朝
服梁陳後魏並有之北齊領中盾署掌周衛禁防漏刻
鐘鼓亦屬詹事隋掌伎樂漏刻有令丞錄事各一人唐
因之加掌皇族次序及刑法事龍朔二年改率更寺為
司更寺改令為大夫咸亨初復舊丞主簿各一人丞
後漢率更置丞一人歴代悉有唯後周無唐因隋掌判
禮樂刑罰之事主簿晉置一人宋無齊有之自後無
聞北齊隋又有之唐因之掌印及勾舉增記纂淵海
曰宋無職司遼史曰太子率更寺設太子率更令丞
主簿金元眀皆不設
太子率更令二
增職掌宗族位亞家率(太平御覽云率更令職掌宗族次序禮樂刑罰及刻漏之)
(政令凡皇太子釋奠於先聖先師講學齒胄皆總其儀注而為之導引太平御覽云若皇太子備禮出入乘)
(軺車位亞家率焉唐六典作家令)知幾介直德誠謹恪(唐書云劉知幾中宗)
(時擢太子率更令介直自守累歲不遷司元史云尉遲德誠字信甫歴官太子率更丞遷家令丞仁宗以為)
(謹恪嘗賜酒帛得侍左右數薦士出則未嘗語人)原主宫殿之禁掌周衛
之防(續漢書百官志云率更令秩千石掌宫殿門戸之禁下詳通典)
太子率更令三
原清賢士(物理論云今吕子義清賢士也為太子率更令)嚴毅清高(物理論云吕子)
(義為太子率更令有人就之宿者而非其數度云云)職似光禄勲(詳通典)秩與
衛率同(晉起居注云武帝太康八年詔曰太子率更令其進品第五秩與衛率同)增博物
洽聞皆出其下(隋書云眀克讓轉率更令進爵為侯太子以師道處之恩禮甚厚有四方珍味)
(輙以賜之於時東宫盛徵天下才學之士至於博物洽聞皆出其下)尺牘所𫝊人以為
法(唐書云歐陽詢初傚王羲之書後險勁過之因自名其體尺牘所𫝊人以為法貞觀初歴太子率更令)
太子僕一(丞僕主簿典廄牧署副正牧監附)(增僕正)
原杜氏通典曰太子僕秦官漢因之又有長丞主車馬
(太子廄長一人亦主車馬)後漢因之屬少傅職如太僕太子五日一
朝其非太子朝日即令中允入問起居魏因之晉主車
馬兼主親族如太僕宗正從駕乘安車次家令而屬詹
事宋齊並有之梁視黃門郎陳因之後魏亦有北齊詹
事領僕寺置令丞功曹主簿領廄牧署令隋僕寺置僕
一人掌皇族親疎車輿騎乘領廄牧署令唐因之加掌
儀仗喪葬而不掌親族龍朔二年改僕寺為馭僕寺改
僕為大夫咸亨初復舊丞主簿各一人統廄牧署丞
梁有之後魏北齊隋並有之唐因之主簿晉置宋無
齊有之梁陳後魏無北齊隋皆有之唐因之廄牧署
令丞漢有太子廄長丞屬詹事後漢亦有而屬少傅主
車馬魏晉因之齊東宫屬有内廏局外廏局皆有丞梁
陳因之後魏有之北齊則曰廏牧署令丞車輿局丞隋
僕寺統廏牧署令丞唐因之掌車馬閑廏牧畜之事
增記纂淵海曰宋無職司遼史曰遼太子僕寺設太
子僕丞主簿元史曰元太子僕正掌車正收弓箭儀
物事又太子副僕正掌貳僕正典牧監元置卿大監
少監丞各二員經歴知事照磨各一員掌孳畜之事
眀不設
太子僕二
增親馭番休(六典曰皇太子之車輅三一曰金輅二曰軺輅車三曰四望凡太子備禮而出)
(則率廏牧令進輅僕親馭焉寧唐書于志寧𫝊東宫僕御舊得番休太子不聽志為詹事上疏極言)
如太僕擬宗正(續漢書百官志云太子僕職如太僕主馭下詳通典)
太子僕三
原太子僕主車馬(續漢書百官志云太子僕一人秩千石主車馬)蒋顯為太
子僕鍾會愛其才學(蜀志云蒋顯為太子僕鍾會愛其才學)
太子左右衛率一(官屬附)
原杜氏通典曰衛率府秦官漢因之屬詹事後漢主門
衛徼循衛士而屬少傅魏因之晉武帝東宫置衛率初
曰中衛率太始五年分為左右衛率各領一軍惠帝時
愍懷太子在東宫又加前後二衛率(晉志曰凡太子出前衛率導在前黃)
(麾左右二率從使導輿車後衛率從在烏皮外並帶戟執刀其服並視左右衛將軍)成都王穎
為太弟又置中衛率是為五率及江左省前後率孝武
太元中又置宋齊止署左右二率(齊沈約為太子右率又徐孝嗣自吏部)
(尚書轉領太子右率臺閣事多以委之沈文季亦嘗為此官)梁二率視御史中丞
銅印墨綬武冠絳朝服左率領七營右率領四營陳二
率後魏曰左右衛率北齊謂之左右衛率坊後周東宫
有司戎司武司衛等員隋曰左右率兼有副率二人(文帝)
(以太子勇預知時政欲重宫官之資故以大臣領其職蘇孝慈自兵部尚書拜右衛率尚書如故上將廢太子)
(憚其在東宫乃出為湖州刺史)煬帝改左右衛率為左右侍率兼置副
率二人唐為左右衛率府龍朔二年改其府為左右典
戎衛咸亨元年復舊置率各一人領兵宿衛督攝隊伍
總判府事(李靖為中書令行左衛率轉兵部尚書)副率二人(掌貳率事)長史各
一人隋置唐因之掌通判自長史以下胄曹以上諸率
府並同錄事參軍各一人隋置唐因之掌勾稽監印
倉曹參軍各一人隋置唐因之掌官員假使儀式糧廩
膳羞田園公廨過所監藥等事兵曹參軍各一人隋
置唐因之掌府内衛事以上名帳差科及公私馬驢等
胄曹參軍各一人隋置為鎧曹唐長安中改為胄曹
參軍神龍初復為鎧曹太極中復為胄曹掌軍器儀仗
公廨營造罪罰長史以下官局所領職務諸率府並同
親府勲府翊府中郎將各一人梁左右衛率共領十
一營二率各領殿中將軍十人員外將軍十人北齊左
右衛率坊各領騎官備身員外又有内直備身正副都
督隋左右衛率下直閣四人直寝八人直齊直後各十
人唐則曰親勲翊三府各置中郎將左右郎將各一人
唐置錄事兵曹參軍各一人增文獻通考曰宋制左
右衛司禦清道監門内率府率率府副率不常置中興
後惟監門率府副為環衛階官遼史曰遼置同唐
續文獻通考曰金左右衛率府掌周衛導從儀仗屬宫
師府事文𩔖聚曰元置太子左右衛率府率掌同衛
導從儀仗事續文獻通考曰眀太祖初置皇太子左
右率府都督同知後罷
太子左右衛率二
增總諸曹事備東宫官(六典曰左右衛率掌東宫兵仗羽衛之政令總諸曹之事)
(凡親勲翊三府及廣濟等五府屬焉副率為之貳備續文獻通考云遼制太子上有師保下有府率東宫官)
(也)王琳並徵謝莊獨秀(沈約宋書云元嘉中以王琳謝弘並徵為太子右衛)
(率南事文𩔖聚云袁淑為左衛率謝莊為太子中庶子時平王獻赤鸚鵡普詔羣臣為賦淑文冠當時作賦)
(畢示莊及見莊賦歎江東無我卿當獨秀我若無卿亦一時之傑遂隠其賦)禇翜材藝
徐摛綺豔(晉中興書曰禇翜少失父以材藝堪幹立名肅祖即位徵拜屯騎校尉遷太子左衛率)
(山堂肆考云東海徐陵父摛為太子左衛率陵及其子儉並為抄撰學士父子東宫恩寵莫比陵儉文並綺豔)
(故時號宫體為後進模範)原郄恢為黃門領吳隠以博士為(晉中)
(興書云郄恢為給事黃門侍郎領太子右衛率烈宗以為有蕃伯之望擢為雍州刺史晉書云吳隠以太學)
(國子博士為左衛率)裴康裴楷並為名士石崇孫尹皆其選
也(喬潭冀州記云裴康字仲預楷字叔則並為名士至太子衛率山濤啓事云太子左衛率缺石崇孫尹)
(忠篤有武才文武皆其選也)
太子左右衛率三
增視中丞(唐書官品志云左右衛率各一人位視御史中丞)各置尉(唐書官品志云)
(左率領果毅統遠立中建寧凌鋒夷寇祚德等七營右率領崇榮永吉崇和細射等四營二率各置尉)
身居三職(事文類聚云唐李大亮拜左衛大將軍十七年晉王為皇太子東宫僚屬皆盛選宗臣又)
(以大亮兼太子右衛率俄兼工部尚書身居三職宿衛兩宫甚為親信大亮每當直必通宵假寐太宗勞之曰)
(當公宿直我便安卧)年甫十六(元史云郝彬字景文年十六充太子宿衛)為左右
廂衛(六典曰凡元正冬至皇太子朝宫臣及諸方使則率衛府之屬以儀仗為左右廂之衛)從
皇太子行(六典曰若皇太子備禮出入則如鹵簿之法以從皇太子行)原舊規中
領護(晉令云左右衛率品第五舊規中領護)主門衛秩千石(如淳注漢書百官儀)
(云衛率主門衛秩千石續漢百官表云衛率一人主門衛士)先民一時儁彦(臧榮緒晉)
(書云徐邈字先民姿性端雅一時儁彦)茂仲動可觀探(荀氏家傳云悝字茂仲山濤舉)
(為右衛率清和履正從容顧問動可觀探也)泰始分置左右(晉公卿禮秩云晉武置衛)
(率令一人泰始分置左右率一人領兵各五千人也)四率精兵萬人(晉制有左右前後四)
(衛率)徐邈建元為前衛(晉書云徐邈建元中為太子前衛率)卞郭可式
遏邊境(晉中興書云卞郭除右衛率時賊侵逼淮泗中宗求可以式遏邊境者公卿舉郭也)將
順匡救拾遺補闕(臧榮緒晉書云徐邈為前衛率在東宫朝夕入見將順匡救拾遺補闕)
侍衛威重宜得其才(山濤啓事云左衛率缺侍衛威重宜得其才無疾患者城陽太)
(守石崇河東太守焦勝清貞信義皆其選也)
太子左右司禦率
原杜氏通典曰隋文帝置左右宗衛其官制如左右衛
各掌以皇族侍衛煬帝改為左右武侍率唐復為左右
宗衛率府龍朔二年改為左右司禦衛後改為率府焉
神龍初復為宗衛景雲二年復為司禦率府置率各一
人所掌與左右衛率同(副率以下職亦同他准此)副率二人長史錄
事及倉兵曹參軍各一人增續文獻通考曰遼南面
有太子左右司禦率府金置同遼元眀不設
太子左右清道率
原杜氏通典曰隋有左右虞候各置開府一人掌斥候
伺姦非長史以下如左右衛煬帝改開府為左右虞候
并置副率二人唐為左右虞候率府職擬左右金吾龍
朔二年改為左右清道衛神龍初又為虞候率府開元
初為清道率府各置率一人掌斥候道路先驅後殿伺
察姦非副率二人長史錄事及倉兵曹參軍各一人
增文獻通考曰宋至道元年東宫置左清道率府副率
兼左春坊謁者主贊引真宗登位省仁宗在東宫復以
郭承慶夏元亨為之登位復省遼史曰遼有太子左
右清道率府金元眀不設
太子左右監門率一
原杜氏通典曰隋左右監門率各置一人掌諸門禁煬
帝改為監門將軍唐復為左右監門率擬左右監門龍
朔二年改為左右崇掖衛咸亨初復舊垂拱中改為鶴
禁衛神龍初復舊各置率一人掌門禁籍帳副率二人
長史錄事參軍及兵胄二曹參軍各一人增宋史曰
左右監門官存而無職司續文獻通考曰遼有太子
左右監門率府金有左右監門掌門衛禁鑰事文𩔖
聚曰元置各掌門衛禁眀不設
太子左右監門率二
增選才儁士(元史云高觿至元初立燕王為皇太子選才儁士充官屬以觿掌藝文兼領中醖宫)
(衛監門事又兼作皇太子宫規制之善帝嘉之錫以金之幣廏馬宿衛宫中王著等殺阿哈瑪特觿叱衛士捕擒)
改為宫門候(事文𩔖聚云隋文帝置各有直長十人左右監門率各一人煬帝改為宫門候)
率屬牙門左右(事文𩔖聚云唐左右監門率府掌東宫禁衛之法凡東宫諸司應以籍入)
(于宫殿者皆本司具其官爵姓名牒門司門司送于監門監門與判曹印署送于門司門司會之同則聽入凡)
(東宫内外門之守者並司其出入凡財物器用之出入于宫禁者皆以籍傍為據左右監門以出入之若皇太)
(子出入則依鹵簿之法率其屬于牙門之左右以為捍守)
太子左右内率一
原杜氏通典曰隋置左右率副率各一人掌領備身以
上(所領千牛以下與千牛衛同)禁内侍衛供奉兵仗唐為左右内率
府龍朔二年改為左右奉裕衛咸亨初復舊各置率一
人掌侍衛左右供奉兵仗副率長史錄事參軍及兵曹
各一人千牛各十六人掌執細刀弓箭宿衛侍從備身
各二十八人掌宿衛侍從龍朔二年改太子左右千牛
備身為太子左右奉裕尋復舊增遼史曰遼有太子
左右内率府與禦率府同金元眀不設
太子左右内率二
增旌孝行備宿衛(唐書云永淳中以雍人元讓為太子右内率府長史旌孝行也讓弱)
(冠眀經擢第以母疾遂不求仕躬親藥膳不出閭里十餘年及母終廬于墓側蓬髮不櫛沐菜食飲水而已咸)
(亨中孝敬監國下令表其門閭至是廵察使奏讓孝悌殊異由是拜職元史云張九思入備宿衛裕皇居東)
(宫一見竒之以父蔭當補外特留不遣江南既平宋庫藏金帛輸内府而分于東宫者多置都總管府以主之)
(九思以工部尚書而兼府事)判諸曹官吏奉太子弓矢(太平御覽云左)
(右内率府長史掌判諸曹官吏千新唐書云率副率掌千牛供奉之事皇太子坐日領牛升殿射於射宫則)
(千牛奉弓矢立東階西面率奉弓副率奉矢决拾北面張弓左執弣右執簫以進副率以弓拂矢而進各退立)
(於位既射左内率啓其中否)
太子門大夫一
原杜氏通典曰秦有太子門大夫漢因之員二人(漢官儀曰)
(門大夫選四府掾屬)職比郎將(漢宫儀曰安帝時太子謁廟門大夫乘從冠兩梁冠)魏因之
晉太子門大夫准公車令掌通牋表及宫門禁防宋因
之梁代視謁者僕射陳因之北齊謂之門大夫坊併統
伶官隋煬帝改門大夫為宫門監唐初為宫門大夫今
宫門局有郎二人丞二人郎掌宫門殿門管鑰及啓閉
之事丞貳之增遼史曰遼置宫門局設宫門郎
太子門大夫二
原鼂錯遷博士金欽舉眀經(漢書云鼂錯受尚書伏生所還因上書稱說詔)
(以為太子舍人門大夫遷博士夫漢書云金欽舉眀經為太子門大)增掌内外管鑰
通遠近牋表(六典曰宫門郎掌内外宫門管鑰之事凡宫殿門夜漏盡擊漏鼔開夜漏上水)
(一刻擊漏鼔閉每歲終行儺應經所由門並先一刻早開若皇太子不在則閉東宫正門其宫城使宿衛人應)
(入宫殿者各於左右廂便門出入至皇太子還仗乃開晉書云門大夫局准公車令班同中舍人主通遠近)
(牋表宫門禁防)班同中舍人職比城門郎(見上晉書二唐書云龍朔年)
(改門大夫為宫門郎職比城門郎)
太子門大夫三
原職比郎將(續漢書百官志云太子門大夫秩六百石職比郎將)擬公車令(又云)
(太子門大夫職擬公車令)增天悟絶人(新唐書云吕才天悟絶人麟德中為太子司更大夫)
並侍左右(新唐書云張暐太宗平内難召暐拜宫門郎與姜皎崔滌李令問王守一薛伯陽等)
(並侍左右)
太子典膳郎(藥藏郎令内直郎增典食丞附)(典設郎)
原杜氏通典曰太子典膳郎漢魏以來並有太子食官
局至北齊門下坊始别置典膳局有監丞各二人隋如
北齊制唐典膳局有郎二人丞二人郎掌進膳嘗食事
丞貳之(乾封元年皇太子久在内不出典膳丞邢文偉請減膳上啓曰竊見禮大戴曰太子既冠成人)
(免於保𫝊之嚴則有司過之史徹膳之宰史之義不得不書過不書則死之宰之義不得不徹膳不徹則死之)
(近代以來未甚談議不常接見三朝之後但與内人獨居何由發揮聖智使濬哲文眀者乎今史雖闕官宰當)
(奉職忝備所司不敢逃死謹守禮經遽申減膳其年右史闕宰臣進擬數人高宗曰邢文偉嫌我皃不讀書不)
(肻與肉喫此人甚直可用遂拜焉)藥藏郎北齊門下坊領藥藏局有
監丞各二人侍藥四人隋如北齊之制唐藥藏局有郎
二人丞二人郎掌和劑醫藥之事丞貳之内直郎齊
有太子内直兵局内直兵史二人梁有直内主璽主衣
扶侍等局各置有司以丞其事陳因之北齊門下坊領
殿内局有内直監二人副監一人隋如北齊制唐内直
局有郎二人丞二人掌符璽繖扇几案衣服之事丞貳
之典設郎南齊置居局齊庫丞一人梁齊内局各置
有司以丞其事陳因之北齊門下坊有齊師局有太子
齊師内閣師各二人隋如北齊制唐典設局有郎四人
掌凡大祭祀湯沐灑掃鋪陳之事增事文𩔖聚曰元
置太子典食令典食丞掌侍奉殽饌又掌飲丞各一人
掌奉香藥酒等事(六典曰每夕局官於廚更直令元史送云舒穆嚕明里中統初世祖侍臣)
(眀里于裕宗令典膳事已而世祖命裕宗令從人十人行賞賜金縹衣一襲)藥藏郎元史
曰元置太子侍藥太子奉藥常承奉醫藥(在門下坊)又置典
醫監領東宫太醫修合供進藥餌達嚕噶齊二員卿三
員丞二員經歴知事各一員(其屬廣濟提舉司一行典藥局一典藥局一)
内直郎事文𩔖聚曰元置太子侍正掌冠帶衣服左右
給使之事丞隋侍丞輔丞之事
太子旅賁中郎將
原杜氏通典曰旅賁中郎將一人職如虎賁中郎將宋
初制天子有虎賁習武訓也諸侯有旅賁禦災害也唐
諸率府初有中郎郎將官永徽元年以太子名忠改諸
率府中郎將為旅賁郎將其郎將改為翊軍後或改或
省
皇太孫官屬
原杜氏通典曰唐永淳元年三月立皇孫重昭為皇太
孫將置府僚高宗召吏部郎中王方慶問曰前代故事
如何方慶進曰臣按周禮有嫡孫漢魏以來皇太子在
亦不立太孫晉惠帝永寧元年立愍懷太子第三子襄
陽王尚為皇太孫太子官屬即轉為太孫官屬南齊永
眀十年文惠立太子長子南郡王昭業為皇太孫便居
東宫今皇太子在而立太孫旁求載籍未有前例上曰
自我作古可乎對曰五帝不相沿樂苟不失上下之序
不虧政理之道亦何事而不可詩曰貽厥孫謀以燕翼
子禮曰君子抱孫不抱子孫可以為王父尸以其昭穆
同也今陛下肇建皇孫創斯盛典所以彰子孫千億之
盛福祚靈長之應也上悅使方慶詳求典故官屬員品
乃奏太孫府置師傅友文學祭酒及長史曹掾主簿管
記司錄以下六曹從事等官各加王府一級上後頗以
為疑竟不補授而止增玉海曰唐天授二年置皇孫
府官元史曰元至元二十六年皇孫出鎮懷孟帝為
選老成練達舊臣護之乃以屬王倚陛辭帝目之良久
謂侍臣曰倚修潔人也左右皇孫得人矣及行營幕所
在軍政肅然續文獻通考曰眀成祖時命内閣胡廣
等輔導皇長孫永樂九年皇太子命楊榮等侍諸皇孫
讀書文華後殿又𫝊上命令翰林院吏部官舉老成正
大儒者侍皇太孫講讀尚書蹇義及楊士竒舉侍郎儀
智上喜之令侍太孫講讀
御定淵鑑𩔖函卷九十九
