欽定四庫全書
御定淵鑑𩔖函卷一百七十五
禮儀部二十二(婚姻辭婚)(同姓婚媒)
婚姻一
原釋名曰婚昏時成禮也姻女因媒也爾雅曰女子
子之夫為壻壻之父為姻婦之父為婚白虎通曰婚
者謂昏時行禮故曰婚姻者婦人因夫故曰姻周禮
大宗伯以昏冠之禮親成男女(親其恩成其性)增曲禮曰男
女非有行媒不相知名非受幣不交不親故日月以告
君齋戒以告鬼神為酒食以召鄉黨僚友以厚其别也
取妻不取同姓故買妾不知其姓則卜之原納女於
天子曰僃百姓於國君曰僃酒漿於大夫曰僃埽灑
曾子問孔子曰嫁女之家三夜不息燭思相離也取婦
之家三日不舉樂思嗣親也三月而廟見稱來婦也擇
日而祭於禰成婦之義也郊特牲曰夫昏禮萬世之
始也取於異姓所以附遠厚别也一與之齊終身不改
故夫死不嫁男親迎男先於女剛柔之義也男女有别
然後父子親父子親然後義生義生然後禮作禮作然
後萬物安壻親御授綏親之也出乎大門而先男帥女
女從男夫婦之義由此始也婦人從人者也幼從父兄
嫁從夫夫死從子故婦人無爵從夫之爵坐以夫之齒
增昏禮不用樂幽陰之義也昏禮不賀人之序也(序猶)
(代也)原昏義曰昏禮者將合二姓之好上以事宗廟而
下以繼後世也故君子重之是以昏禮納采問名納吉
納徵請期皆主人筵几於廟而拜迎於門外入揖讓而
升聽命於廟所以敬慎重正昏禮也壻執雁入再拜奠
鴈降出御婦車而壻授綏御輪三周先俟於門外婦至
壻揖婦以入共牢而食合巹而酳所以合體同尊卑以
親之也儀禮婚有六禮納采(鄭注將為婚必先媒通言乃使人納其采擇之)
(禮用雁為䞇取陰陽往來之義也)問名(問名者將歸卜其吉凶)納吉(卜于廟得吉兆復使往告)
(婚姻之事於是定也)納徵(白虎通納徵用元纁不用雁)請期(鄭注陽倡而陰和期日宜由夫家卜)
(得吉日乃使人往告之)親迎(其納采問名請期並用雁也)增儀禮曰昏禮納
采用雁主人筵於戶西西上右几(主人女父也筵為神布席也將以先祖之)
(遺體許人故受於禰廟)使者至(使者夫家之屬若羣吏使往來者)擯者出請事入
告主人迎於門外再拜賓不荅拜揖入(不荅拜者奉使不敢當其盛禮)
賓升西階致命授於楹間賓降出主人降授老雁(老羣吏之)
(尊者)賓執雁請問名主人許賓入授如初禮擯者出請醴
賓主人徹几改筵(徹几改筵者鄉為神今為人)賓出主人送於門外
納吉用雁如納采禮納徵元纁束帛儷皮如納吉禮(徵成)
(也使使者納幣以成婚禮用元纁者象陰陽僃也)請期用雁主人辭賓許告期
如納徵禮(主人辭者期日宜由夫家來也夫家必先卜得吉日乃使使者往辭即告之)昏
辭曰吾子有惠貺室某也(吾子女父也某壻名)某有先人之禮使
某也請納采(上某壻父名下某使名也)對曰某之子蠢愚又弗能教
吾子命之某不敢辭(某女父名吾子謂使者)問名曰某既受命將
加諸卜敢請女為誰氏(誰氏者謙也不必其主人之女)對曰吾子有命
且以僃數而擇之某不敢辭納吉曰吾子有貺命某加
諸卜占曰吉使某也敢告(上某壻父名)對曰某之子不教惟
恐弗堪子有吉我與在某不敢辭納徵曰吾子有嘉命
貺室某也某有先人之禮儷皮束帛使某也請納徵對
曰吾子順先典貺某重禮某不敢辭敢不承命請期曰
吾子有賜命某既申受命矣惟是三族之不虞使某也
請吉日(三族謂父毘弟已毘弟子毘弟不虞謂卒有死喪此三族皆服期期則踰年欲及今之吉也)
對曰某既前受命矣唯命是聽曰某命某聽命於吾子
(上某壻父名)對曰某固唯命是聽使者曰某使某受命吾子
不許某敢不告期曰某日(某吉日之甲乙)對曰某敢不敬須
期初昏陳三鼎於寢門外(寢壻之室也)設洗於阼階東南饌
於房中尊於室中北墉下篚在南實四爵合巹(合卺破匏也四)
(爵兩卺凡六為夫婦各三酳)主人爵弁纁裳緇袘從者畢元端乘墨
車(主人壻也大夫以上親迎冕服爵弁而纁裳元冕之次也袘謂緣墨車漆車士而乘墨車攝盛也)婦
車亦如之有裧(士妻之車夫家共之大夫以上則自以車送之裧車裳幃周禮謂之容車)至
於門外(婦家大門之外)主人筵於戶西西上右几(主人女婦也筵為神布席)
女次純衣纁袇立於房中(次首飾今時髲也純衣絲衣袇亦緣也)姆纚筓
宵衣在其右(姆若今乳母宵讀為綃綺屬也姆在女右詔以婦禮)女從者畢袗元
(袗同也上下皆元)主人迎於門外西面再拜賓荅拜(賓壻也)主人
揖入賓執雁從至於廟門揖入賓升北面奠雁再拜降
出婦從降自西階主人不降送(賓升奠雁拜主人不荅明主為授女耳)壻
御婦車授綏姆辭不受(綏所引以升車曲禮曰僕人之禮必授人綏)婦乘以
几姆如景乃驅御者代(乘以几者尚安舒也景制如明衣加之以為行道禦塵行車輪)
(三周御者乃代壻)壻乘其車先俟於門外(門外壻家大門外)婦至主人
揖婦以入及寢揖入升自西階贊告具揖婦即對筵坐
皆祭三飯卒食贊洗爵酌三酳用巹乃徹媵餕主人之
餘御餕婦之餘(媵女從者御壻從者)父醮子命之辭曰往迎爾
相承我宗事勖帥以敬先妣之嗣若則有常子曰諾惟
恐弗堪不敢忘命原父送女命之曰戒之敬之夙夜
母違命(命舅姑之教命)母施衿結帨曰勉之敬之夙夜無違宫
事(帨佩巾)庶母及門内施鞶申之以父母之命命之曰敬
恭聽宗爾父母之言夙夜無愆視諸衿鞶(鞶囊也男鞶革女鞶絲示)
(以衿鞶皆託戒使識之也)增夙興婦沐浴纚筓宵衣以俟見(昏之明晨)
(待見於舅姑寢門外)質明贊見婦於舅姑婦執笲棗栗升拜奠於
席(笲竹器有衣者)舅坐撫之降受笲腵脩升拜奠姑坐舉以授
人贊醴婦席於戶牖間側尊甒醴於房中舅姑入室婦
盥饋特豚(饋者婦道既成成以孝養)舅姑共饗婦以一獻之禮舅姑
先降自西階婦降自阼階(授之室使為主明代已)歸婦俎於婦氏
人舅姑饗送者以一獻之禮酬以束錦若舅姑既沒
則婦入三月乃奠菜(奠菜者以篚祭也菜蓋用堇三月一時婦道可成也)庶婦則
使人醮之不饋凡行事必用昏昕受諸禰廟辭無不
腆無辱摯不用死皮帛必可制腊必用鮮魚用鲋必殽
全易曰咸亨利貞取女吉原又曰姤女壯勿用取
女增詩序桃夭曰后妃不妬忌則男女以正婚姻以
時國無鰥民也原何彼穠矣美王姬也雖則王姬亦
下嫁於諸侯車服不繫其夫下王后一等猶執婦道以
成肅雍之德增大明曰文定厥祥親迎于渭造舟為
梁不顯其光韓奕曰韓侯迎止于蹶之里諸娣從之
祁祁如雲韓侯顧之爛其盈門左傳凡諸侯嫁女於
敵國姊妹則上卿送之以禮於先君公子則下卿送之
於大國雖公子亦上卿送之于天子則諸卿皆行公不
自送於小國則上大夫送(尊不送卑大夫亦遣臣送之士則有司送之)公
羊傳紀履緰來逆女何以不稱使婚禮不稱主人(為養廉遠)
(耻也)然則何稱稱諸父兄師友宋公使公孫壽來納幣則
其稱主人何辭窮也辭窮者何無母也(禮有母母當命諸父兄師友稱)
(父兄師友以行宋公無母莫使命之辭窮故自命之自命之故不得不稱使也)然則紀有母乎
曰有(以不稱使)有則何以不稱母母不通也(禮婦人無外事但得命諸父兄)
(師友稱父兄師友以行耳)原又曰女在其國稱女在塗稱婦人國
稱夫人增家語魯哀公問孔子曰男子十六而精通
女子十四而化是則可以生民矣而禮必三十而有室
二十而嫁豈不晚哉孔子曰夫禮言其極不是過也男
子二十而冠有為人父之端女十五許嫁有適人之道
又曰羣生閍藏乎陰而為化育之始故聖人因時以
合偶霜降而婦功成嫁娶者行焉冰泮而農桑起婚姻
殺於此夏小正記曰二月娶妻之時也周官媒氏仲
春之月令會男女王肅以為秋冬嫁娶之時也仲春期
盡之時矣(肅據詩云三星在天三星為參十月見東方)原董仲舒曰聖人
以男女當天地之陰陽天之道向秋冬而陰氣來向春
夏而陰氣去是故古之人霜降而迎女冰泮而殺止與
陰俱近與陽俱遠(通典)增白虎通曰男子三十而娶女
二十而嫁何陽數奇陰數偶男長女幼者何陽道舒陰
道促男三十筋骨堅彊任為人父女二十肌膚充盛任
為人母合為五十應大衍之數生萬物也原又云天
子諸侯一娶九女者何重國廣繼嗣也法地有九州承
天之施無所不生一娶九女亦足承君之施九而無子
百無益也增後漢鄭衆百官六禮辭大略因於周制
文皆封之先以紙封表又加以皂囊著篋中題檢文言
謁表某君門下其禮物凡三十種各内有謁文外有贊
文(禮物三十種即元纁羊雁等)原崔駰婚禮結言曰乾坤其德恒
久不已爰定天綱夫婦作始乃降英媛有淑其儀姬姜
是侔比則姚媯載納嘉贄申結鞶䄜增魏制諸侯娶
妃以皮馬為庭實加以大璋晉太康八年有司奏王
侯婚禮元纁束帛加璧乘馬大夫用元纁束帛加羊(奏曰)
(古者以皮馬為庭實天子加榖珪諸侯加大璋可依周禮改璧用璋其羊雁酒米元纁之禮並如故)諸侯
婚禮加納采告期親迎各帛五匹及納徵馬四匹皆令
夫家自僃惟璋官為具之唐顯慶四年詔天下嫁女
受財三品以上之家不得過絹三百匹四品五品不得
過二百匹六品七品不得過百匹八品以下不得過五
十匹皆充所嫁女資裝其夫家不受陪門之財(李義府奏)
太極元年左司郎中唐紹上表曰士庶親迎之禮所以
承宗廟事舅姑當須昏以為期詰朝謁見往者下俚庸
都時有障車邀其酒食以為戲樂近日此風轉盛上及
王公乃廣奏音樂多集徒侣遮擁道路留滯淹時邀致
財物動踰萬計遂使障車禮貺過於聘財歌舞諠譁殊
非助感請一切禁斷從之(俱通典)陳祥道禮書曰婚有
六禮納采問名同一使納吉納徵請期皆異使納采問
名納吉請期以禽贄納徵以圭璋皮幣曲禮曰日月以
告君齋戒以告鬼神春秋之時楚公子聘於鄭曰告於
莊共之廟而來鄭公子忽先配後祖君子譏之故士昏
禮既納采問名然後歸卜於禰既卜然後納吉而卜常
在告廟之日禮記曰卜郊受命於祖廟作龜於禰宫尊
祖親考之義也鄭氏謂受命退乃卜卜婚之禮蓋亦如
之然則告廟始於納采問名之後矣又曰士昏贄用
雁者不以死贄亦攝盛也觀其所乘大夫之墨車所衣
助祭之爵弁而女必次純衣纁袇腊必用鮮魚必殽全
則攝贄以雁不為過也鄭氏曰用雁取其順陰陽來往
理未必然又曰納徵元纁束帛儷皮如納吉禮鄭氏
曰束帛十端也儷兩也執束帛以致命兩皮為庭實皮
鹿皮周禮曰凡嫁子娶妻入幣純帛無過五兩釋曰純
實緇字士大夫乃以元纁束帛天子加以榖圭諸侯加
以大璋然考之於史曰錦繡千純又曰文繡千純則純
匹端也周禮所謂純帛乃匹帛也鄭改以為緇誤矣匹
帛無過五兩則庶人不必五兩大夫士不得過焉非謂
庶人用緇大夫用元纁也先王之制婚禮其用財不過
如此則婦之所飾可知矣以為合二姓之好上以事宗
廟下以繼後世而不在財也是以梁鴻鄙孟光之綺繡
袁隗却馬倫之囊裝後世之俗有以金幣相高蓋不知
此又曰婦於嫁夕次純衣纁袇厥明則纚笄宵衣以
見舅姑者以盛飾可施於嫁夕不可施於厥明也見舅
以棗栗見姑以腵脩以棗栗者天所産腵脩者人所成
也見必立於堂下而拜於階上者立於堂下婦之所以
尊尊也拜於階上舅姑所以親親也若舅姑没則有奠
菜之禮司馬光曰凡議婚當先察壻與婦之性行及
家法勿苟慕富貴壻苟賢矣今雖貧賤安知異日不富
貴乎苟為不肖今雖富貴安知異日不貧賤乎婦者家
所由盛衰也苟慕一時之富貴而取之彼挾富貴未有
不輕其夫而傲其舅姑者養成驕妬之性異日為患庸
有極乎借使因婦財以致富依婦勢以取貴苟有丈夫
之志氣者能無愧乎又曰世俗好於襁褓童稚之時
輕許為婚亦有指腹為婚者及既長或不肖無賴或有
惡疾或家貧凍餒或喪服相仍或從官遠方遂至棄信
負約速獄致訟者多矣先祖太尉書曰吾家男女必俟
既長議婚既通書不數月必成婚故終身無此悔乃子
孫所當法也又曰世俗貪鄙者將娶婦先問資裝之
厚薄將嫁女先問聘財之多少是乃駔儈鬻奴賣婢之
法豈得謂之士大夫婚姻哉安定胡氏遺訓嫁女必
須勝吾家勝吾家則女之事人必欽必戒娶婦必須不
若吾家不若吾家則婦之事舅姑必執婦道家禮曰
男子年十六至三十女子年十四至二十身及主婚者
無期以上喪乃可成昏又曰親迎之禮近則迎於其
國遠則迎於其館
婚姻二
原左傳楚公子圍聘於鄭且娶於公孫叚氏既聘將以
衆逆子産患之請墠聽命對曰圍布几筵告於莊共之
廟而來若野賜之是委君貺於草莽也又曰定公四
年吳子及楚人戰於柏舉楚師敗績王奔鄖鍾建負季
芊以從及寧將嫁季芊季芊曰所以為女子遠丈夫也
昔者鍾建負我矣以妻鍾建增列女傳曰魯師春姜
者魯師氏之母也嫁其女三往而三逐春姜問故以輕
其室人也春姜召其女而笞之曰婦人以順從為務貞
慤為首故婦事夫有五平旦纚筓而朝則有君臣之嚴
沷盎饋食則有父子之敬報反而行則有兄弟之道必
期必誠則有朋友之信寢席之交然後有夫婦之際
原又曰邵南申女者申人之女也既許嫁於豐夫家禮
不僃而欲迎之女曰夫家輕我遂不肯往夫家訟之於
理女終以一物不具一禮不僃守節持義必死不往
漢書曰陳平邑富人張負有女孫五嫁夫輒死平欲得
之邑中有大喪平家貧侍喪以先往後罷為助負既見
之喪所隨平至其家家乃負郭窮巷然門外多長者車
轍負以女孫妻平曰固有美如陳平而長貧賤者乎
又曰張耳大梁人也常亡命遊外黃外黃富人女甚美
庸奴其夫亡抵父客父客謂曰必欲求賢夫從耳女聽
為請決嫁之女家厚奉給耳耳以故致千里客又曰
張放取皇后弟平恩侯許嘉女上為放設供帳賜甲第
充乘輿服飾時號為天子取婦皇后嫁女楚國先賢
傳曰孫儁字文英與李膺俱娶太尉桓焉女時人謂桓
叔元兩女俱乘龍言得壻如龍也世說曰温嶠從姑
劉氏家值亂離唯有一女甚慧姑以屬嶠索婚嶠自有
婚意荅云佳壻難得但如嶠比云何姑荅云喪破之餘
乞得粗相存活便足慰我餘年敢希汝比却數日嶠報
姑云已得婚處門地粗可壻身不減嶠因下玉鏡臺一
枚姑大喜既婚交禮女以手披紗扇大笑曰固疑是此
老奴果如所疑玉鏡臺是嶠為劉琨長史北征劉聰所
得也增南史韋放與吳郡張率皆有側室懷孕因指
腹為婚其後各產男女未及長成而率亡放為徐州刺
史時有貴族請婚者放曰吾不失信於故友乃以息岐
娶率女又以女適率子時稱放能篤舊北史崔巨倫
有姊明慧有才行眇一目内外親族莫有求者其家議
欲下嫁之巨倫姑趙國李叔眉妻也聞之慙感曰吾兄
盛德不幸早世肯令此女屈事卑族乃為子翼納之時
人歎其義識唐王義方見異魏徵欲妻以夫人之姪
辭不取俄而徵薨乃取之人問其故曰初不附宰相今
感知己也(合璧事𩔖)唐潤州刺史韋詵有女擇所宜歸登
樓見一人於圃有所瘞藏訪諸吏吏曰參軍裵寬也詵
問狀曰適有人以鹿為餉不敢自欺故瘞之詵歎異引
為按察判官許妻以女歸語妻曰常求佳壻今得矣明
日幃其族人使觀之寬時衣碧瘠而長人皆笑呼為碧
鸛雀詵曰愛其女必以為賢公侯妻也何必以貌求人
卒妻之刺史杜廣初為劉景廏卒景因問廣事所對
曲有條章執廣手曰久負賢者告其妻曰我為女求夫
三年不覺廏中有騏驥也於是妻之(二條山堂肆考)王鍔為
辛果偏裨一日擊毬馳騁酣鍔向天呵氣高數丈若匹
練上衝果謂妻曰此極貴相以女妻之(合璧事𩔖)楊玠娶
博陵崔季讓女崔家圖籍萬卷玠成婚之後頗亦遊其
書齋既而告人曰崔氏書被人盗盡曾不之知崔遽令
檢之玠捫腹曰已藏之經笥矣(記纂淵海)唐柳玭家訓曰
東都仁和里裴尚書寬天后時宰相魏元同𨕖為壻未
成婚而魏陷羅織家徙嶺表及將北還女已踰筓其家
無以為資擬下髮為尼有一尼自外至曰女福豐厚必
有令匹子孫將徧天下家人遂不敢議及至荆門則裴
賫裝以迎矣今裴氏子孫蕃衍實天之報施也唐孫
泰姨老以二女託泰曰長女損一目汝可妻其女弟姨
卒泰娶其姊或詰之曰人有廢疾非泰何適(山堂肆考)五
代和凝舉進士梁義成軍節度使賀瓌辟為從事壞與
唐莊宗戰於胡柳瓌敗脫身走獨凝隨之反顧見凝麾
之使去凝曰丈夫當為知己死吾恨未得死所耳豈可
去也已而一騎追瓌幾及凝叱之不止即引弓射殺之
瓌由此得免歸戒諸子曰和生忠義之士也後必富貴
汝其謹事之因妻以女後官至太尉封魯國公王克
正仕南唐歸宋直舍人院及死無子惟一女十餘歲陳
摶入弔出語人曰王氏女我雖不見其面觀其捧爐奉
佛手相甚貴後數年陳晉公恕為參知政事一日太宗
問曰卿娶誰氏有幾子恕對曰臣無妻有二子太宗曰
王克正江南舊族身後惟一女朕甚念之卿可作配恕
不敢辭遂納為室不數日封國夫人如陳之相(二條事文𩔖聚)
王沂公曾初就殿試時已有盛名李文靖公沆為相
適求壻語夫人曰吾得壻矣乃舉公姓名曰此人今此
不第後亦當為公輔是時吕文穆蒙正家亦求姻於曾
曾聞文靖之言曰李公知我遂從李氏(山堂肆考)晏元獻
殊判南京范仲淹權掌西監一日晏謂范曰吾一女及
筓君為我擇壻范曰監中有二舉子富皐張為善皆可
壻也晏曰然則孰優范曰富修謹張疎俊晏即取富皐
為壻後改名弼張為善後改名方平孫明復鬚鬢皓
白李文定公廸願以弟之女妻之孫固辭文定曰吾女
不妻先生不過一官人妻先生德高天下幸壻李氏榮
貴莫大於此孫乃曰相女不以嫁公侯而固以嫁山谷
衰老藜藿不充之人相國之賢古無有也子不可不成
相國之賢名遂娶之杜祁公衍少時客濟源有縣令
能相人厚遇之與縣之大姓相里氏議婚不成衍亦别
娶久之妻死令曰相里女子當作國夫人矣相里兄弟
二人前却祁公議者兄也令召其弟曰秀才杜君人材
足依也當以女弟妻之議遂定其兄尤之弟曰杜君令
之重客令意其可違乎兄悵然曰姑從之俾教諸兒讀
書耳祁公未成婚赴試京師登科相里之兄厚資往見
公曰婚已定議其敢違某既出仕頗憂門下無與教兒
讀書者爾凡遺悉却之相里之兄大慙以歸祁公以兩
郊恩任相里之弟後官至員外郎(以上三條事文𩔖聚)杜祁公
衍既貴有女其夫人鍾愛衍以文章器業無如蘇舜欽
乃以女妻之(彙苑)富文忠公常謂邵伯温曰晚娶甚善
可保養血氣專意學問吾年二十八登科後方娶先公
先夫人時未第決不許娶(事文𩔖聚)范文正公子純仁娶
婦或傳婦以羅為帷幔公不悅曰羅綺豈帷幔之物耶
吾家素清儉安得亂吾家法持至吾家當火於庭范
蜀公鎮少學於鄉先生龐直温直温之子昉卒於京師
公娶其女爲孫婦養其妻子終身(二條山堂肆考)程明道顥
十歲能為詩賦羣居庠序中如老成人戶部侍郎彭思
永至學舍一見異之許妻以女(彙苑)宋華陰呂公聘里
中女既中第女家曰吾女聘而後盲敢辭呂曰既聘而
後盲君不爲欺又何辭遂娶之生五男子皆中進士第
其一人丞相汲公也(合璧事𩔖)宋劉廷式本田家子鄰舍
翁有女約與爲婚契闊數年廷式登第歸鄰翁已死女
因病雙瞽廷式使人申前婚女家辭以疾且以傭耕不
敢姻士大夫廷式曰與翁有約豈可以翁死女疾而背
之卒與成婚閨門極睦凡生數子廷式常坐小譴監司
嘉其美行遂爲之闊略其後妻死哭之甚哀蘇軾高其
行爲文以美之
婚姻三
原合好和成(禮記昏禮者將合二姓之好和鄭康成曰媒之言謀也謀合異𩔖使成也)
附遠厚别(郊特牲取於異姓所以附遠厚别也)待禮僃物(詩綢繆束)
(薪三星在天毛萇傳三星參也在天始見東方男女待禮而成若薪芻待人事而束也一物不具一禮不僃)
(守節持義不往詳婚姻二)親成判合(周禮大司徒親成男女女又媒氏掌萬民之判男)
(成名已上皆書年月日以名焉令男三十而娶女二十而嫁注泮半也得偶爲合主合其半成夫婦也)
委禽贄雁(左傳鄭徐吾犯之妹美公孫楚聘之公孫黑又使強委禽焉又崔駰婚禮文委禽奠)
(雁配以鹿皮一下儀禮詳婚姻)結帨施鞶(皇甫謐女怨詩婚禮旣定婚禮臨成施衿)
(結帨三命丁寧謹榖梁傳女嫁父戒之曰謹慎從爾舅之言母戒之曰慎從爾姑之言諸母施鞶紳戒之曰)
(謹慎從爾父母之言徐邈注鞶佩囊也紳帶也諸母爲施鞶帶又戒之也)結褵施衿(詩親)
(結其褵九十其儀傳褵婦人之禧禪香纓也女將嫁母結褵而戒之也下詳結帨注)百兩
三周(詩之子于歸百兩御之毛傳兩乘也諸侯之子嫁于諸侯送迎皆百乘也下昏禮詳婚姻一)
御輪秣馬(上昏禮詳婚姻一馬詩之子于歸言秣其)宋子齊姜(詩豈)
(其取妻必齊之姜豈其取妻必宋之子)取女歸妹(易咸卦取女吉彖曰咸感也柔上而)
(剛下二氣感應以相與而又歸妹象辭愆期之志有待行也)相求不賀(詩喓喓草蟲趯)
(趯阜螽鄭箋草蟲鳴則阜螽躍而從之異種同𩔖猶男女嘉時以禮相求呼也下郊特牲詳婚姻一)
奠菜采蘋(儀禮婦入三月乃奠菜祝稱婦之姓曰某氏來婦敢奠嘉菜於皇舅某子皇姑某氏)
(婦拜扱地注奠菜以篚祭菜也蓋用堇扱地手至地也猶男子稽首詩于以采蘋南澗之濱于以采藻于彼)
(行潦鄭箋蘋之言賓也藻之言澡也婦人之行尚柔順貴潔清故取以爲戒)爾室我儀
(詩宜爾室家又實維我儀)彰物告虔(左傳男贄大者玉帛小者禽鳥以彰物也女贄不過)
(榛栗棗修以告虔也)匪寇有客(易匪寇婚媾謂無寇難即往就婚也禮賀娶妻曰聞子)
(有客使某羞)反馬用羊(左傳旣嫁三月而反馬羊晉書羊者祥也然則婚者用漢末)
(始也)好逑嘉禮(詩君子好逑注逑匹也冠昏嘉禮)新婚舊姻(詩燕)
(爾新婚又不思舊姻)潘楊劉范(潘岳作楊仲武誄曰潘楊之睦有自來矣左傳劉氏范)
(氏世爲婚姻)朱張王滿(侯景求娶於王謝梁武帝曰王謝門高非偶可於朱張以下訪)
(之萬齊沈約彈王源嫁女與滿璋男鸞文曰璋之下錢五源以所聘餘直納妾王滿連姻賓駭物聽潘楊之)
(睦有異於此)增相攸求助(詩為韓姞相攸詞禮記祭統國君娶夫人之曰請君之)
(玉女與寡人共有敝邑事宗廟社稷此求助之本也)乘龍射雀(上桓焉事詳婚姻二合)
(璧事𩔖唐高祖竇皇后父毅嘗謂妻曰此女有奇相何可妄與人因畫二孔雀於屏間請婚者射二矢陰約中)
(目則得之射者閱數十皆不合高祖最後各中一目遂歸之)跨鞍牽絲(山堂肆考五代)
(劉岳書儀今士族當婚之夕以兩椅相背置一馬鞍令壻坐其上飲以三爵女家遣人三請而後下謂之上高)
(座元又曰唐宰相張嘉貞有五女各持一絲在幔後令郭振前牽之得者為婦元振見絲有五色牽一紅絲)
(遂得第三女)葭莩瓜葛(漢書董賢無葭莩之親葭蘆也莩者筩中白皮言其薄相附者)
(似世說相與有瓜葛)鳳占龜卜(左傳齊懿氏卜妻敬仲占曰鳳凰于飛和鳴鏘鏘)
(又晉獻公將納驪姬卜之不吉筮之吉卜人曰筮短龜長)嘉禾雙石(酉陽雜俎近代婚禮)
(納采有合懽嘉禾阿膠九子蒲朱葦雙石綿絮長命縷乾漆九事膠漆取其固綿絮取其調柔蒲葦取其心可)
(屈可伸嘉禾分福也雙石義在兩固也)賣犬牽羊(合璧事𩔖吳隱之將嫁女謝石知其)
(素貧遣女必當率薄乃令移厨帳助其經營使者至見婢牽犬賣之此外蕭然無辦山堂肆考南宋孔淳之)
(與徵士王敬宏爲方外之交敬宏以女適淳之子尚以鳥羊繫所乘車轅提壺爲禮至則盡歡共飲迄暮而歸)
提壺刈帚(提壺爲禮詳上注衮山堂肆考庾衮兄孤女名芳將遣嫁刈荆脩為箕帚訓)
(之)結髮繫臂(程伊川云古詩結髮爲夫妻只稱其幼小言初上頭時非謂合髻子也)
(山堂肆考曰繫臂紗始於晉武帝選士庶女子有姿色者以緋綵繫其臂今定親之家亦有云繫臂者續古事)
(也杜牧之詩絳縷猶封繫臂紗)王謝朱陳(上見前朱張注一徐州豐縣有朱陳村村惟)
(兩姓世爲婚姻)奇表良配(吳蒼梧太守甘公見陶謙有奇表許妻以女詳女壻𩔖彙苑)
(叚儀云吾女志行不凡故踟蹰以擇良配)原辭父母遠兄弟(丁儀婦賦曰惟女子)
(之有行信異代之彝倫辭父母而言歸奉君子之清塵詩女子有行遠父母兄弟鄭箋婦人有出嫁之道遠)
(於親故禮緣人情使得歸寧也)執巾櫛僃灑埽(左傳晉太子圉爲質於秦將逃歸謂)
(嬴氏曰與子歸乎對曰子晉太子而辱於秦子之欲歸不亦宜乎寡君之使婢子侍執巾櫛以固子也從子而)
(歸棄君命也不敢從亦不敢言杜預注嬴氏秦所妻子圉懷嬴也下曲禮詳婚姻一)奉清塵
委薄軀(曹植出婦賦云妾十五而束帶辭父母而適人以才薄而質陋奉君子之清塵又愍志)
(賦云妾穢宗之陋女蒙日月之餘暉委薄軀於貴戚奉公子之裳衣)增連棬柳納檳
榔(唐人婚禮多用百子帳其制棬柳為圈以相連鎻可以張閡爲其圈之多也故以百子總之非真有百圈)
(也娶山堂肆考南蠻歌羅國其俗嫁者納檳榔或多至三百盤)婚名族慕著姓
(彙苑唐李日知貴諸子方總角皆通婚名族時人譏之李懷遠與李林甫善常慕山東著姓爲婚姻引就清)
(列)第房望求門甲(合璧事𩔖唐初王妃主壻皆取當世勲貴名臣未嘗尚山東舊)
(族後房元齡魏徵李勣復與婚故望不減然每秩第其房望雖一姓中高下懸隔李義府爲子求婚不得始奏)
(禁焉其後天下衰宗落譜皆稱禁婚家益自貴氏張說好求山東婚姻與張氏親者皆爲門甲四姓鄭不離)
(滎陽岡頭盧潭底李土門崔皆爲顯族)求小姓妻貧士(山堂肆考吳虞翻與弟書)
(曰吾子容當爲求婦其父如此誰肯嫁之遠求小姓足使生子天其福人不在貴族揚雄之才非出孔氏虞世)
(家法反生癡子劉白厚貧士取富室劉純才女送烏璫十事麩紙爲書大笑荅以真珠一升紫鴨千頭又使)
(家僮撤燭花盈路厚大慙)妻孝子配名士(山堂肆考劉殷張宣子以女妻之戒其女)
(曰劉殷至孝冥感才識超世終必遠到汝謹事之方合璧事𩔖越州山陰吳氏女父母愛之謂必得名士可)
(爲配李夔之名聞朝廷繼擢高第遂以妻之)拔小吏娶肓女(鄭康成别傳尚書左)
(丞同縣張逸年十三為縣小吏康成謂曰爾有贊道之質能爲書生以成爾志否對曰願之遂拔於其輩妻以)
(弟女雙劉廷式周恭叔皆娶瞽女詳婚姻二)下鏡臺還剪刀(上温嶠事詳婚姻二)
(曰南史江祏求范雲女爲婚酒酣巾箱中取剪刀與雲且以爲聘雲笑受之至祏貴雲曰荆布之室理隔華)
(盛因出剪刀還之祏更姻他族)藕花愁桃花笑(合璧事𩔖曰漁隱叢話宋王氏女幼)
(聰慧父母擇配未偶壯年不嫁作詠懷詩云白藕作花風已秋不堪殘睡更回頭晚雲帶兩歸飛急去作西窗)
(一夜愁趙德麟方鰥居見此詩遂求婚人以爲此二十八字媒也劉敞晚娶歐陽修以詩戲之云仙家千載)
(一何長浮世空驚日月忙洞裏桃花莫相笑劉郎今是老劉郎)納小妹娶小姨(又曰)
(李行修娶王仲舒女其後女亡仲舒託行脩續親夢女曰可納小妹李遂續王氏婚歐陽修與王拱辰皆薛)
(簡肅奎壻脩先娶長女拱辰娶其次後修再娶其妹故有舊女壻爲新女壻大姨夫作小姨夫之戲)繫
赤繩遇綠衣(月下老人言囊中赤繩以繫夫妻之足雖仇家異域此䋲一繋終不可易詳月)
(老註日彙苑來貞女淵澄幼隨母出遇綠衣童過後以明並月句擇壻得張美男對岳重丘山遂許妻即前)
(遇童也)續弦膠脩月斧(合璧事𩔖曰有獻膠漢武帝者帝以續弦名鸞膠今取為)
(續婚之喻圓又曰王安石詩玉斧脩成寶月月邊仍有女乘鸞)原共牢而食合
巹而酳(並昏禮詳婚姻一兩共牢是同一牲醴合巹是取一瓢斷為杯以酌酒酳飲酒也)男
女以正父子以親(詩序男女以正婚姻以時别禮記昏義昏禮所以成男女之立夫)
(婦之義也男女有别而後夫婦有義夫婦有義而後父子有親父子有親而後君臣正故曰婚者禮之本也)
仲春成婚霜降送女(周禮媒氏職仲春之月會合男女鄭注仲春陰陽交以成)
(婚禮順天時也下詳婚姻一)皆以秋冬必用昏昕(聖證論嫁娶古人皆以秋)
(冬詩東門之楊其葉牂牂毛萇傳男女失時不逮秋冬也儀禮昏禮凡行事必用昏昕鄭注用昕使也用昏)
(壻也謹按遣使行元纁吉禮必用昕時親迎乃用昏時)禮有四僃幣象五行
(榖梁傳公如齊納幣納幣大夫之事也禮有納采有問名有納徵有告期四者僃而後娶禮也公之親納幣非)
(禮也故譏之納周禮媒氏職凡嫁子娶妻入幣純帛無過五兩鄭注幣用緇婦人陰也凡娶禮必用其𩔖五)
(兩一端也必言兩者欲得其配合之名十者象五行十日相成也)卜死議生投心
委命(詩娶妻如之何必告父母傳云必告父母廟鄭箋娶妻之禮議於生者卜于死者此之謂告傅休)
(奕樂府男當進日女適人投心委命誰受身)增立軺駢馬羅帷寶扇(通典)
(漢平帝詔光禄大夫劉歆等雜定婚禮四輔公卿大夫博士郎吏家屬皆以禮娶迎立軺駢馬注軺立乘小車)
(也駢馬驪駕也扇王維詩羅帷送上七香車寶迎歸九華帳)練裳竹笥寶帳青
廬(山堂肆考東漢逸民戴良有五女皆以練裳布被竹笥木履遣之彙苑拖帳謂之寶帳北方用青布幕)
(爲室謂之青廬)用吉不可冒凶未聞(合璧事𩔖曰五代唐明宗見鄭餘慶所爲)
(書儀有冥婚之制歎曰婚吉禮也用於死者可乎乃詔太常卿劉岳增損其書又曰張孝忠子茂宗尚義章)
(公主母亡遺言丏成禮帝念孝忠功即日召爲左衛將軍許主下降蔣乂上疏以爲墨縗禮本緣金革未有奪)
(喪尚主者帝曰今俗借吉而婚不爲少對曰俚室窮人子旁無至親乃有借吉以嫁不聞男冒凶而娶公主春)
(秋尚少且待年不為晚又衡山公主旣服除將下嫁于志寧曰服可以例除情不可以例改心喪成婚非人情)
(所忍)投卷得妻因詩納壻(山堂肆考唐盧儲投卷謁李翺尚書翺長女年及笄)
(見卷曰此人必爲狀頭李聞之乃納爲壻來年果狀頭及第作催粧詩曰昔年將去玉京遊第一仙人許狀頭)
(今日已成秦晉會早教鸞鳳下妝樓祝合璧事𩔖韓琦知中山李清臣謁見其姪吏報曰太方寢清臣爲絶)
(句曰公子乘閒臥絳厨白衣老吏慢寒儒不知夢見周公否曾說當時吐哺無琦見詩曰吾知此人久矣竟有)
(東床之選)假幣以聘齎裝以迎(陳平貧張負乃假幣以聘子酒肉之資以納婦)
(魏唐襄寬齎裝迎氏女詳婚姻二)姊妹妯娌兄弟婚姻(合璧事𩔖曰崔休弟)
(之子愍娶刺史盧尚之長女休爲子俊求其次女曰家道多由婦女欲令姊妹妯娌尚之感其義於是同日成)
(婚其郭逸有二女長女妻崔浩次女復妻弟賦詩曰兄弟婚姻無胥遠矣)帝后戚屬
臺省姻聮(彙苑竇威在唐帝嘗引入卧内謂曰昔周有八柱國吾與公家是也今我為天子而公為)
(内史令事固有不等者威懼頓首謝曰臣家在漢再為外戚至元魏有三皇后今陛下龍興臣復以姻戚進夙)
(夜懼不克任帝曰公以三后族夸我耶關東人與崔盧婚者猶自矜大公世為帝戚不亦貴乎合璧事𩔖李)
(敬之進吏部尚書凡三娶皆山東舊族又與趙李氏合譜故臺省要職多族屬姻家)女妻外甥
女嫁母黨(事文𩔖聚曰王仙客劉振之甥也振有女曰無雙幼穉許婚振妻嘗呼仙客爲王郎)
(子之又曰蘇洵女幼而好學能文適其母之兄程濬之子才詩曰汝母之兄汝伯舅求以厥子來結姻鄉人)
(嫁娶重母黨雖我不肯將安云)坦腹女壻接脚夫人(上詳壻𩔖唐合璧事𩔖)
(白敏中始娶己朱紫矣嘗戲其妻曰接脚夫人)姚合奬詩劉昫愛才(彙苑給事)
(中姚合有詩名士多歸重李頻走千里丏其品題大加奬挹以女妻之合璧事𩔖李象字昭文應進士登第)
(宰臣劉昫愛其才以猶女妻之)蕭郎陸郎七姨九姨(又曰蕭嵩與陸象先爲僚)
(壻宣州夏榮善紀曰陸郎十年位極人臣然不及蕭郎一門盡貴事文𩔖聚劉龍圖曄未第前娶尚書趙晃)
(長女早亡有二妹皆未適人旣而劉登科晃已捐館夫人復欲妻之使媒妁通意劉曰若言武有之德則不敢)
(爲姻如言禹别之州則庶可從命蓋劉意不欲七姨欲九姨也夫人曰諺云薄餅從上揭劉郎纔及第豈得便)
(揀點人家女劉曰非敢有擇但七姨骨相寒薄遂娶九姨後生七子幾忱皆至大官七姨後適關生落泊寒餒)
(劉氏養之終身)原三日不舉樂三夜不息燭(並禮記詳婚姻一)
天子嫁女皇后娶婦增天子娶婦皇后嫁女(彙苑)
(唐中宗時蕭至忠以女妻韋后舅崔從禮子帝主蕭后主崔時謂天子嫁女皇后娶婦合璧事𩔖宋英宗於)
(仁宗爲從子宣仁后於光獻爲甥自幼同鞠禁中會温成有寵英宗遂還宮邸宣仁亦歸其家洎温成薨仁宗)
(謂光獻曰吾夫婦老無子舊養十三滔滔各已長立朕爲十三后爲滔滔主婚使相嫁娶十三英宗行第滔滔)
(宣仁小字也時宮中謂天子娶婦皇后嫁女)
婚姻四
原陰禮(周禮以陰禮教親則人不怨注陰禮男女之禮也婚姻以時則男女不怨曠)大綱
(王吉以夫婦爲人倫之大綱夭壽之萌世俗婚姻太早未知爲人父母之道而有子故人多夭)思義
(郊特牲婚禮不用樂幽陰之義也注欲令子婦深思其義)遠恥(公羊傳婚禮不稱主人遠恥也)
授室(郊特牲舅姑降自西階婦降自阼階授之室也)繫纓(曲禮女子許嫁纓注繫纓示有從人)
(之端)禮物(後漢禮物以元纁羊雁清酒白酒粳米稷米蒲葦卷柏嘉禾長命縷膠漆五色絲合歡鈴)
(九子墨金錢禄得香草鳳凰舍利獸鴛鴦受福獸魚鹿鳥九子婦陽燧鑽言物之所象者元象天纁法地羊者)
(祥也羣而不黨雁則隨陽清酒降福白酒歡之由粳米養食稷米粢盛蒲衆多性柔葦柔之久卷柏屈卷附生)
(嘉禾須禄長命縷縫衣延壽膠能合異𩔖漆内外光好五色絲章采屈伸不窮合歡鈴音聲和諧九子墨長生)
(子孫金錢和明不止禄得香萆爲吉祥鳳凰雄雌伉合舍利獸廉而謙鴛鴦飛止須匹鳴則相和受福獸體恭)
(心慈魚處淵無射鹿者禄也烏知反哺孝於父母九子婦有四德陽燧成明安身又有丹爲五色之榮青爲色)
(首東方始)戒命(儀禮父送女命之曰戒之敬之詳婚姻一)近日(禮吉事卜先近日)
及時(男女得以及時)嘉耦(左傳嘉耦曰妃怨耦曰仇)正室(鍾繇老而納正室)
造端(禮造端乎夫婦)重責(本于婚婭以著代重責婦順焉)男先女(男子親迎男先)
(於女剛柔之義)女從人(女子從人曰婦)娶巫家(漢黃霸為陽夏游徼與善相者共載)
(見一婦人相者曰此婦人合富貴霸推問乃鄉里巫家女也遂娶之後位至丞相)娶高國(左傳)
(齊伐晉夷儀敝無存之父將室之辭以與其弟曰此役也不死反必娶於高國高國貴族也)執俎
豆(韓延壽爲潁川定嫁娶喪祭儀品令文學校官諸生皮弁執俎豆爲吏民行嫁娶禮)用皮馬
(晉所司奏婚禮大婚用元纁束帛加圭馬二駟王侯元纁束帛加璧乘馬大夫元纁束帛加羊古以皮馬爲庭)
(實天子加穀圭諸侯加大璋)欲繁息(漢惠詔女子十五以上至三十不嫁五筭欲人繁息句踐)
(令國中女子十七不嫁罪父母)恐遲暮(離騷恐美人之遲暮及年歲之未晏)求繫援
(國語董叔將取於范氏叔向曰盍已乎曰欲爲繫援它日訢於范獻子曰不吾敬也獻子執而紡於庭之槐叔)
(向遇之曰盍為我請乎叔向曰求繫旣繫矣求援旣援矣欲而得之又何請焉)共慶會(晉王彪之)
(曰賀娶妻者是因酒食而有慶語愚謂無直相賀之禮而有禮貺共慶會之義)省俸賑(任延爲九)
(真太守駱越俗無嫁娶禮延令男年二十至五十女年十五至三十相匹配貧無聘財者令長吏已下省俸禄)
(賑婚姻)歛錢助(阮修居貧年三十未有室王敦等歛錢為助皆名士也有求入錢不得者)
鹿皮爲禮(古史考嫁娶以鹿皮為禮)皮帛可制(儀禮婚禮皮帛必可制鄭注皮帛儷)
(皮束帛也)四爵合巹(儀禮鄭注巹破匏也四爵兩巹凡六為夫婦各三酳一升曰爵)三
王陶匏(郊特牲三王作牢用陶匏鄭注太古無共牢之禮三王之世作之而用太古之器重夫婦之始)
(也)執贄相見(又云執贄以相見敬章别也鄭注言不敢相䙝也贄所奠之雁也)執
笲以見(禮記昏義婦執笲棗栗腵脩以見謂婦見舅姑之禮笲竹器盛棗栗者)諸娣如
雲(大雅諸娣從之祁祁如雲韓侯顧之爛其盈門)其從如水(詩齊子歸止其從如水傳如水)
(喻衆也)皇駁其馬(東山篇之子于歸皇駁其馬𫝊黃白曰皇駵白曰駁鄭箋謂始嫁時車服)
(之盛也)饋以特豚(禮記昏義舅姑入室婦以特豚饋明婦順也鄭注以饋明婦順者供養之)
(禮主於孝順也)眷以嘉姻(潘岳懷舊賦余總角而獲見承戴侯之清塵名余以國士眷余以嘉)
(姻)聘以萬金(漢舊儀皇帝聘皇后以金萬斤)懸蘿附松(丁儀寡婦賦如懸蘿)
(之附松)慶雲光覆(潘岳寡婦賦伊女子之有行兮爰奉嬪于高族承慶雲之光覆荷君子之)
(惠渥)送姜于讙(榖梁傳齊侯送姜氏于讙禮送女父不下堂母不出祭門諸母兄弟不出闕門)
(送女踰境非禮也)娶于塗山(書娶于塗山辛壬癸甲)燕婉之求(詩新臺篇)
秦晉之匹(左傳秦晉匹也何以卑我)荒政多婚(周禮荒政十曰多婚注荒年不)
(僃禮婚姻也古者國有凶荒則殺禮而多婚會男女之無室家者所以蕃育人民)苛政禁賀
(漢宣帝詔郡國二千石或擅爲苛政禁人嫁娶不得具酒食相賀由是廢鄉里之禮令民無所樂非所以導民)
(也其勿行苛政)遂人樂擾(周禮遂人以樂婚擾甿注田甿勸婚姻也)長吏配嫁
(晉書武帝制女年十七父母不嫁使長吏配嫁)增桂近嫦娥(合璧事𩔖袁筠娶蕭安女言定)
(未幾擢第羅隱贈詩云細看月輪還有意定知青桂近嫦娥)鸞鳴相府(韓愈送陸暢詩舉舉)
(江南子各以能詩聞一來取高第官佐東宮軍迎婦丞相府誇映秀士羣鸞鳴桂樹間觀者何紛紛)碧
雞蓮幕(蔡君謨娶葛常之祖姑清源君已而赴漳南幕常之曾祖通議贈詩云藻思舊傳青管夢哲科)
(新試碧雞才乍依仲寶蓮花幕更下温郎玉鏡臺)甲帳繡襦(文簫扺山西睹一姝歌曰若能)
(相伴陟仙壇應得文簫駕彩鸞自有繡襦并甲帳瓊臺不怕雪霜寒)里民破酒(孔帖韋宙爲永)
(州刺史初里民婚出財會賓客號破酒晝夜集多至數百人力不足則不迎宙至始革其俗)障車
邀食(唐紹上言士庶親迎時有障車邀其酒食以爲戲樂多集徒侶遮擁道路請禁之)夢壻
密州(事文𩔖聚蘇軾曰予爲密州王子立未嘗相識忽告同舍生曰吾夢爲密州壻何也已而果以子由)
(女妻之)夢婦始生(彙苑云崔元琮娶婦吉日已定忽夢人云此家女非君婦君之婦今日始)
(生)原温如蒲葦固以膠漆(崔駰婚禮文)一與之齊終身
不改(見禮記郊特牲鄭注齊或爲醮)布幣五兩御輪三周婚以
禮成妻由義合是稱家事必慎令儀衿鞶展
慶榛栗告虔女旣辭家婦將授室人倫所資
伉儷斯重體齊一行義存偕老婚惟著代
禮貴及時聘則爲妻廟見爲妻遵附遠之文
卜先近之日桃李恐失當年榛栗遂移他族旣
繫許嫁之纓遂執告虔之贄形分一氣乾坤爲八
卦之門人列三才夫婦爲五倫之首
婚姻五
原詩後漢秦嘉述婚詩曰羣祥旣集二姓交歡敬兹新
姻六禮不愆羔雁總僃玉帛戔戔君子將事威儀孔閑
猗兮容兮穆矣其言又曰紛彼婚姻禍福之由衛女
興齊褒姒滅周戰戰兢兢懼德不仇神啟其吉果獲令
攸我之愛矣荷天之休晉張華感婚詩曰駕言遊東
邑東邑紛攘攘婚姻及良時嫁娶避當梁窈窕出閨女
燕婉姬與姜素顔發紅華美目流清揚韡韡衆親盛於
我猶若常譬彼暮春草榮華不再陽梁何遜看新婚
詩曰霧夕蓮出水霞朝日照梁何如花燭夜輕扇掩紅
粧良人復灼灼席上自生光所悲高駕動環珮出長廊
劉瑗詠左右新婚詩曰小史如初日得婦𩔖行雲琴
聲妾曾聽桃子壻經分蛾眉參意畫繡被共籠薰偏增
使君妬無趣遣相聞陳周宏正看新婚詩曰莫愁年
十五來聘子都家壻顔如美玉婦色勝桃花帶啼疑暮
雨含笑似朝霞暫却輕紈扇傾城判不賒唐楊師道
初宵看婚詩曰洛城花燭動戚里畫新蛾隱扇羞應慣
含情愁已多輕啼濕紅粉微睇轉横波更笑巫山曲空
傳暮雨過褚亮詠花燭詩曰蘭逕香風滿梅梁曖日
斜言是東方騎來尋南陌車靨星臨夜燭眉月隱輕紗
莫言春稍晚自有鎮開花陳子良七夕看新婦隔巷
停車詩曰隔巷遥停幰非復爲來遲只言更尚淺未是
渡河時鄭翼看新婦詩曰初笄競桃李新粧應摽梅
疑逐朝雲去翻隨暮雨來雜珮含風響叢花隔扇開姮
娥對此夕何用久徘徊李百藥戲贈潘徐城門迎兩
新婦詩曰秦晉稱舊匹潘楊有世親三星宿已會四德
婉而嬪雲光鬢裏薄月影扇中新年華與粧面共作一
芳春鄭軌觀兄弟同夜成婚詩曰棠棣開雙萼夭桃
照兩花分庭合珮響隔扇偶粧華迎風俱似雪映綺共
如霞今宵二神女并在一仙家增梁沈約詠少年新
婚詩曰山陰柳家女薄言出田墅丰容好姿顔便僻巧
言語紅輪映早寒畫扇迎初暑錦履並花紋繡帶同心
苣羅襦金薄側雲鬢花釵舉我情已鬱紆何用表崎嶇
託意眉間黛申心口上朱莫争三春價坐喪千金軀盈
尺青銅鏡徑寸合浦珠無因逹往意欲寄雙飛鳬裾開
見玉趾衫薄映凝膚羞言趙飛燕笑殺秦羅敷自顧雖
悴薄冠蓋曜城隅高門列騶駕廣路從驪駒何慙鹿盧
劒詎減府中趨還家問鄉里詎堪持作夫唐張說送
人成婚詩曰婚禮知無賀承家歎有輝親迎驥子躍吉
兆鳳雛飛温席開華扇梁門換褧衣遥思桃李日應賦
採蘋歸孟浩然送桓子之郢成禮詩曰聞君馳綵騎
蹀躞指荆衡為結潘楊好言過鄢郢城摽梅詩有贈羔
雁禮將行今夜神仙女應來感夢情岑參送陜縣王
主簿赴襄陽成親詩曰六月襄山道三星漢水邊求凰
應不遠去馬䞉須鞭野店愁中雨江城夢裡蟬襄陽多
故事為我訪先賢杜甫李監宅詩曰尚覺王孫貴豪
家意頗濃屏開金孔雀褥隱繡芙蓉且食雙魚美誰看
異味重門闌多喜氣女壻近乘龍王昌齡蕭駙馬花
燭詩曰青鸞飛入合歡宫紫鳳銜花出禁中可憐今夜
千門裏銀漢星回一道通盧綸送黎兵曹往陜結親
詩曰郎馬兩如龍春朝上路逢鴛鴦初集水薜荔欲依
松步帳歌聲轉粧臺燭影重何言在陰者得是戴侯宗
(所婚即君從母女弟)又王評事駙馬花燭詩曰萬條銀燭引天
人十月長安半夜春步障三千隘將斷幾多珠翠落香
塵比翼和鳴雙鳳凰欲棲金帳滿城香平明却入天
泉裏日氣曈曨五色光徐安期催粧詩曰傳聞燭下
調紅粉明鏡臺前作好春不須滿面渾粧却留着雙眉
待畫人唐雲安公主下嫁詔陸暢作催粧詩曰雲安
公主貴出嫁五侯家天母親調粉日兄憐賜花催鋪百
子帳待障七香車借問粧成未東方欲曉霞内人以
暢吳音捷才以詩嘲之曰十二層樓翠倚空鳳鸞相對
立梧桐雙成走報監門衞不許吳歈入漢宫(或云宋若蘭姊妹作)
暢酬曰粉面仙郎選正朝偶逢秦女學吹簫須教翡
翠聞王母不柰烏鳶噪鵲橋(六宫得詩大咍别賜宫錦楞枷缾唾盂各一)
白居易議婚詩曰天下無正聲悅耳即為娛人間無正
色悅目即爲姝顔色非相遠貧富則有殊貧爲時所棄
富為時所趨紅樓富家女金縷繡羅襦見人不斂手嬌
癡二八初母兄未開口已嫁不須臾綠窗貧家女寂寞
二十餘荆釵不直錢衣上無真珠幾聞人欲聘臨日又
踟躇主人會良媒置酒滿玉壺四坐且勿飲聽我歌兩
途富家女易嫁嫁早輕其夫貧家女難嫁嫁晚孝於姑
聞君欲娶婦娶婦意何如又朱陳村詩曰徐州古豐
縣有村曰朱陳去縣百餘里桑麻青氛氲縣遠官事少
山深人俗淳有財不行商有丁不入軍家家守村業頭
白不出門生為陳村民死為陳村塵田中老與幼相見
何欣欣一村惟兩姓世世為婚姻親疎居有族少長遊
有羣黃雞與白酒歡會不隔旬生者不遠别嫁娶先近
鄰死者不遠葬墳墓多遶村旣安生與死不苦形與神
所以多壽考往往見元孫宋徐鉉陳侍郎宅觀花燭
詩曰今夜銀河萬里秋人間織女嫁牽牛珮聲寥亮和
金奏燭影熒煌映玉鈎座客亦從天子賜更籌須為主
人留世間盛事君知否朝下鸞臺夕鳳樓明宋濂送
編修張藻仲還家畢姻詩曰少年歸娶奉金鑾喜得天
顔一笑看紅錦裁雲朝奠雁紫簫吹月夜乘鸞靈椿堂
上承中饋寶鏡臺前結合歡從此梅花消息好青綾不
似玉堂寒
原賦後漢蔡邕協和婚賦曰惟性情之至好歡莫偉乎
夫婦受精靈之造化固神明之所使事深微以元妙實
人倫之端始考邃初之原本覽陰陽之綱紀乾坤和其
剛柔艮兊感其脢腓葛覃恐其失時摽梅求其庶士惟
休和之盛代男女得乎年齒婚姻協而莫違播欣欣之
繁祉良辰旣至婚禮以舉二族崇飾威儀有序嘉賓僚
黨祁祁雲聚車服照路驂騑如舞旣臻門屏結軌下車
阿傳御竪雁行蹉跎麗女盛飾曄如春華魏陳王曹
植感婚賦曰陽氣動兮淑清百卉鬱兮含英春風起兮
蕭條蟄蟲出兮悲鳴顧有懷兮妖嬈用搔首兮屏營登
清臺以蕩志伏高軒而遊情悲良媒之不顧懼歡媾之
不成慨仰首而太息風飄颻以動纓晉張華感婚賦
曰方今歲在己巳將次四仲婚姻者競赴良時粲麗之
觀相繼於路嫁娶之會不乏乎目乃作感婚賦曰彼婚
姻之俗忌惡當梁之在斯逼來年之且至迨星紀之未
移窈窕初茂玉質始盛容華外豐心神内正接軫連騎
隱隱習習充街塞里暉曜城邑相麗姿之綽約兮遥髣
髴以感心怨佳人之幽翳兮恨防檢之高深
原箴晉摯虞新婚箴曰今在哲人室家不造結髮之麗
不同偕老旣納新配内芬外藻厚味腊毒大命將天色
不可躭命不可輕君子是憚敢告後生潘岳荅摯虞
新婚箴曰先王制禮隨時為正俯從企及豈乖物性女
無二歸男有再聘女實存色男實存德德在居正色在
不惑新舊兼宏義申理得然性情之際誠難處心君子
過慮爰獻明箴防微測顯文麗旨深敬納嘉誨敢酬德
音王廙婦德箴曰團團明月魄滿則缺亭亭陽暉曜
過則逝天地猶有盈虧況華豔之浮孽是以淑女鑒之
戰戰乾乾相彼七出順此話言懼兹屋漏畏斯新垣在
昧無愧幽不改虔
原啟梁劉孝儀為王儀同謝國姻啟曰即日主書王静
民宣敕安吉主降嬪臣第三息實臣素里庸族蓬衡賤
品事隔伊緡之禮望絶下嫁之姬而聖慈猥洽皇姻曲
逮荆布陋飾已膺凡奬負薪微胤復降肅雝頻煩叨荷
外内榮抃
原教梁簡文帝資遣孔燾二女教曰夫思人生至輕事
惟悼往表閭式墓義匪字孤至如游殷之息見撫張旣
橋元之子受託魏王斯故美在令終愛兼身後故無錫
令孔燾經術宏長志履貞槩遊處積年一朝長往聞其
在室二女並未有行可廣訪姻家務求偶對
增疏宋丁隲疏曰臣竊聞近年進士登科娶妻論財全
乖禮義衣冠之家隨所厚薄則遣媒妁往返甚于乞丐
小不如意棄而之他市井駔儈出捐千金則貿貿而來
安以就之名掛仕版身被命服不顧廉恥自為得計玷
辱恩命虧損名節莫甚于此筮仕之初已為汚行推而
從政貪墨可知臣欲乞下御史臺嚴行覺察如有似此
之人以典法從事庶幾淳厚風教以懲曲士
增戒宋邵雍女戒曰婦道之常順惟厥正是曰天明是
其帝命嘉爾婉娩克安爾親往之爾家克施克勤爾順
維何無違夫子無然皐皐無然訿訿彼是而違爾焉作
非彼舊而革爾焉作儀(改舊乃汝妄正制度)惟非惟儀女生則戒
王姬肅雍酒食是議貽爾五物以銘爾心錫爾佩巾墨
予誨言銅爾提匜謹爾賓薦玉爾奩具素爾藻絢枕爾
文竹席爾吳筦念爾書訓思爾退安彼實有室爾勿從
室(不得從而有其室也)遜爾提提(提提安也)爾生引逸
同姓婚
原辨姓(左傳齊東郭偃對崔武子曰男女辨姓)去姓(坊記以此坊民魯春秋猶去夫人之)
(姓曰吳其死曰孟子卒注同姓故也)不蕃(傳男女同姓其生不蕃)無義(禮無别無義禽)
(獸之道)不避宗(左傳盧蒲癸臣子之妻之慶舍之士曰男女辨姓子不辟宗何也曰宗不余辟)
(余獨焉辟之賦詩斷章余取所求焉惡識宗注子之慶舍言已有求於慶氏不能復顧禮如賦詩者取其一章)
(而已)不書姓(傳曰昭公娶于吳故不書姓)儒不逹禮(司空陳萊曰王基當世大)
(儒而不逹禮為子納司空王沈女以姓同源異)君不知禮(陳司敗問昭公知禮乎孔子曰知禮)
(司敗曰君娶于吳為同姓謂之吳孟子君而知禮孰不知禮)異源而娶(王莽取王咸女以為)
(源異不同而娶之)不知則卜(禮娶妻不娶同姓故買妾不知其姓則卜之)内官
不及同姓(子產曰僑聞之内官不及同姓其生不殖美先盡矣則相生疾君子是以惡之)出
嗣而婚本族(魏志陳矯本劉氏子出嗣舅氏而婚本族徐宣每非之太祖惜其材乃下令曰喪亂)
(前事一切勿論)增男女不及(國語晉司空季子曰同德則同姓同姓雖遠男女不相及異德)
(則異姓異姓雖近男女相及也)崔盧非古(文中子曰任薛王劉崔盧之婚非古也何以視譜注)
(任薛同出黃帝王劉同出舜崔盧同出于帝嚳)
辭婚
原非耦(左傳公之未昏于齊也齊侯欲以文姜妻鄭太子忽忽辭曰人各有耦齊大非吾耦也)
亂倫(陸玩為侍中司空兄曄尚書僕射錄尚書事父英高平相玩子納尚書令王導初至江左請婚于陸)
(陸曰培塿無松柏薰蕕不同器玩不為亂倫之始)陳結婚(桓階字伯緒劉表欲妻之以姪女階)
(自陳結婚處拒不受)辭與弟(詳婚姻四)不疑固辭(漢雋不疑為京兆尹大將軍欲)
(以女妻之固辭)公明不娶(典略中官常侍唐衡欲以女妻汝南傅公明公明不娶轉以女妻荀)
(彧彧父緄慕衡勢誡彧娶之為論者所譏襄松之云時閽監用事四海屏氣尤懼唐衡威權莫二順則六親以)
(安違則大禍立至斯以存易亡之由昔蔣詡姻於王氏無損清高之搡緄之此婚庸何傷乎)王謙
不許(後漢王謙為何進長史以謙名公之胄欲與為婚見其二子使擇焉謙不許)張範不
受(魏志張範字公儀袁隗欲以女妻範範辭不受)辱孫權使(孫權遣使為子索關羽女羽罵)
(辱其使不許婚)嘉不疑傳(楊駿欲以女妻鄭默默辭曰每讀雋不疑傳嘗嘉之)不結
高門(魏志賈詡嫁妻不結高門天下論智計者歸之)不肯易妻(宋宏事詳公主)悔
婚(王裒字偉元與管彦為友約男女為婚彥後葬父於洛陽裒遂别嫁其女謂彦弟馥曰昔嫁姊妹皆遠吉)
(凶斷絶今賢兄葬父洛陽則京邑之人豈吾結好之意哉馥曰嫂是齊人也當還齊裒曰豈有葬父洛陽而隨)
(妻還齊如此去就復何婚之有)諫婚(晉劉實妻卒華氏將以女妻實弟智諫曰華家貧𩔖必汙門戶)
(實辭不得已竟婚而生子夏實後坐夏受賂免官頃之為大司農又以夏犯罪免官)增不婚匪
𩔖(天中記王元規八歲而孤兄弟三人隨母依舅氏往臨海郡時年十二郡土豪劉瑱者資財鉅萬欲妻以)
(女母以其兄弟幼弱欲結強援元規泣請曰因不失親古人所重豈得苟安異壤輒婚匪𩔖母感其言而止)
追還在途(山堂肆考袁術為子娶吕布女後布怨術女已在途追還絶婚)不婚謝
裒(天中記諸葛恢大女適庾亮兒次女適羊楷亮子被蘇峻害改適江虨恢兒娶鄧攸女于時謝尚書裒求)
(其小女乃云羊鄧是世親江家我顧伊庾家伊顧我我不能復與謝裒兒婚)不婚桓温(山堂)
(肆考王述子坦之為桓温長史温欲為子求婚於坦之及還省父述愛坦之雖長大猶抱寘膝上坦之因言温)
(意述大怒遽排下曰汝竟癡耶詎可以女妻兵)江湛志義(宋書江湛為義康司徒主簿司空檀)
(道濟矞子求婚不許義康有命又不從時人重其志義)江蒨方雅(梁書江蒨方雅有風格僕)
(射徐勉權重惟蒨及王規與抗禮勉因蒨門客翟景為子繇求婚於蒨蒨不荅景再言之乃杖景四十由此與)
(勉忤)伯奮拒婚(齊書王秀之字伯奮臨沂人褚淵見秀之正潔欲與結婚秀之不肯以此頻為)
(府外兵參軍)叔通辭命(齊春秋桓閎字叔通太祖輔政使禇淵致意為子晃求婚閎不敢聞)
(命曰辭霍不婚常所嘉挹齊大非耦所以不敢承殊眷)恐呼白侯(山堂肆考唐白敏中為相)
(常欲以進士侯温為壻其妻盧氏曰已旣姓白又以侯氏子為壻必為人呼作白侯耳敏中乃止)託
賦鷂子(合璧事𩔖高越燕人舉進士文價藹然鄂帥李簡賢之將妻以女越賦鷂子詩一絶書於壁不)
(告而去詩云雲爪星眸衆所歸摩天專待振毛衣虞人莫漫張羅網未肯平原淺草飛)
媒
原匪斧(詩析薪如之何匪斧不克娶妻如之何匪媒不得)因針(淮南子線因針而入不因)
(針而急女因媒而嫁不因媒而親)夢冰人(晉索紞字叔徹有孝廉令狐策夢立冰上與冰下人)
(語紞曰冰上為陽冰下為陰陰陽事也士如歸妻迨冰未泮婚姻事也君在冰上與冰下人語為陽語陰媒介)
(事也君當為人作媒冰泮而成婚會太守田豹因策為子求張氏女仲春成婚)候元鳥(禮仲春之)
(月元鳥至祀高媒注元鳥燕也燕以求巢室有嫁娶之象媒氏為候也)無媒不交(禮男女無)
(媒不交)因媒而嫁(詳上)增知名(曲禮男女非有行媒不相知名)掌判
(周禮地官媒氏掌萬民之判)通辭(儀禮注未行納采已前男父先遣媒氏通辭女氏取陽唱陰和)
(之義)導言(楚辭理弱而媒拙兮恐導言之不固)麯麩(周禮注媒謀也謀合異𩔖使和成今)
(齊人名麯麩曰媒是也)薑桂(合璧事𩔖宋玉因楚襄王待之無以異讓其友其友曰夫薑桂因地)
(而生不因地而辛婦人因媒而嫁不因媒而親子之事王未耳何怨於我)拙媒(楚辭見上)鴆
媒(楚辭余令鴆為媒兮)蹇脩為理(離騷經吾令豐隆乘雲兮求宓妃之所在解佩纕以結言)
(兮吾令蹇脩以為理注蹇脩伏羲之臣)良媒接歡(洛神賦無良媒以接歡兮)不與
交禮(家語孔子之郯遇程子于途顧為子路曰取束帛以贈先生子路對曰由聞士不中間不見女無媒)
(君子不與交禮)不專嫁娶(白虎通男不專娶女不專嫁必由父母須媒妁何遠恥防淫佚也)
月老主婚(續幽怪錄韋固少未娶旅次宋城遇老人倚囊而坐向月檢書因問之荅曰此幽冥)
(之書固曰然則君何主曰主天下之婚姻耳因問囊中赤繩曰以繫夫婦之足君妻乃此店北賣菜陳嫗女固)
(遂之菜市見嫗抱二歲女亦陋老人指示固怒磨小刀付奴翊日刺于稠人中傷眉間後十四年固以父蔭參)
(相州軍事刺史王泰妻以女年十六容貌端麗眉間常貼花鈿逼間之曰妾郡守之猶子也父卒于宋城時方)
(襁褓乳嫗鬻蔬以給朝夕常抱於市為賊所刺痕尚在故貼花鈿固盡言與老人荅問并磨刀傷女之事宋城)
(宰聞之名其店曰定婚店)詩媒作合(二十八字媒詳婚姻三)紅葉題詩(合璧)
(事𩔖唐僖宗時于祐於御溝拾一紅葉題詩云流水何太急深宫盡日閒殷勤謝紅葉好去到人間祐題一葉)
(云曾聞葉上題紅怨葉上題詩寄阿誰置溝上流為宫女韓拾之後祐託韓泳門館因帝放宫女三千人泳以)
(韓有同姓之親作伐嫁祐及成禮各於笥中取紅葉相示曰事豈偶然乃前定也)桐葉題詩
(山堂肆考蜀尚書侯繼圖本儒士一日秋風四起樓上倚欄有大桐葉飄墜上有詩云栻翠斂雙蛾為鬱心中)
(事桐葉下庭除畫我相思字侯貯小貼凡五六年方卜任氏為婚嘗諷此詩任氏曰此妾書葉詩爭得在君處)
(侯乃令書校之葉上無異)
御定淵鑑𩔖函卷一百七十五
