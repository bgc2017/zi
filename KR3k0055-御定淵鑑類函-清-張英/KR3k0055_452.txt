欽定四庫全書
御定淵鑑類函卷四百四十七
蟲豸部三(蚊蛄蠛蠓螂螢蜻蛾螻蜣蚨)(蜉蝣蝙蝠)
蚊一
原爾雅曰鷏蚊母(俗說此鳥常吐蚊故曰蚊母)增說文曰蚊齧人
飛蟲從䖵(音昆)民聲亦或從昏以昏時出也又曰秦晉
謂之蚋楚謂之蚊(蚋喜亂飛似蚊而小望之如霧荀子所謂醯酸而蚋聚者也因雨而生與)
(蚊實異一名瞀列子曰瞀蚋生乎腐蠸蠸即黃甲小蟲一名輿父一名守瓜)原大戴禮曰
聖人有國蟁蝱不食天駒(埤雅曰蟁民蟲蝱甿蟲田牧者病焉一曰蝱盲故謂之蝱)
增夏小正八月丹鳥羞白鳥(白鳥蚊也)晉書曰猛虎道
食不覺蚊蝱來原晏子曰景公謂晏子曰天下有極
小乎對曰有蟲巢于蚊睫再乳而飛蟁不為驚名曰焦
螟鶡冠子曰夫蚊蝱墜乎千仞之谿乃始翺翔而成
其容孫卿子曰空中有人名曰鮫蚊蝱之聲聞則挫
其精淮南子曰雲臺之高墜者折脊碎腦而蚊蝱適
足以翾增又曰毁譽之于巳也猶蚊蝱之一遇也
又曰蜂蠆螫指而神不能掞(音淡)蟁蝱噆膚而性不能平
又曰醯酸不慕蚋而蚋慕于醯酸也夏侯子曰一
螘之行一蚊之飛聖人皆知之金樓子曰荆州高齋
盛夏之月無白鳥餘齋則聚蚊之聲如雷矣數丈之間
如此之異吁可怪哉酉陽雜俎曰水蛆南中水溪澗
中多此蟲長寸餘黑色夏深變為蝱螫人甚毒論衡
曰蚊蝱不知牛馬之力牛馬困于蚊蝱蚊蝱有勢也
原神異經曰南方蚊翼下有小飛蟲焉生九卵復成九
子飛而俱去蚊遂不知增嶺南異物志曰嶺表有樹
如冬青實生枝間形如枇杷子每熟即拆裂蚊子羣飛
唯皮殼而已土人謂之蚊子樹嶺表錄異曰蚊母鳥
形如青鷁觜大而長于池塘捕魚而食每叫一聲則有
蚊蚋飛出其口俗云采其翎為扇可辟蚊子亦呼為吐
蚊鳥元稹蟲豸詩序曰蟆蚊類也其實黑而小不礙
紗縠夜伏而晝飛聞柏煙與麝香輙去浮塵蟆類也其
實微不可見與塵相浮而上下人苦之往往蒙絮衣自
蔽浮塵輙能通透及人肌膚皆巴蛇鱗中之細蟲故囓
人成瘡秋夏不愈膏秋葉而傅之則差又曰巴山谷
間春秋常雨自五六月至八九月雨則多䖟道路羣飛
噬牛馬血及蹄角旦暮尤極繁多人常用日中時趣程
逮霜雪而後盡其囓人痛劇浮蟆而不能毒留肌故無
療術潛確類書曰蝱有數種浙以南江嶺間有大木
䖟長大綠色如次蟬咂馬牛或至頓仆蜚䖟状如蜜蜂
黑色又一種小者名鹿䖟大如蠅囓牛馬亦猛又大曰
䖟小曰䗽(音位)䗽見國語東坡志林曰湖中多蚊其中
有豹脚者尤毒詩云風定軒窗飛豹脚是也燕山錄
曰煮鱉以蚊儲泳袪疑說曰自幼愛接道友有一人
能祛蚊一夜醉寝取其篋中香末試燒蚊悉遠去但不
知何藥然正作荷花香想荷花之鬚耳夢溪筆談曰
信安滄景之間多蚊䖟夏月牛馬皆以泥塗之不爾則
為所斃郊行不敢乘馬馬為蚊䖟所毒則狂逸不可致
孫公談圃曰泰州西溪多蚊使者行按左右以艾煙
熏之有一廳吏醉卧為所噆而死致虚雜俎曰閶門
沙盆潭獨無白鳥帳幕可已與滇中寳珠寺荆州李姥
浦同北征記曰常樂鎮蚊大如蜻蜓
蚊二
原列子曰江浦之間生麽蟲名曰焦螟羣飛而集于蚊
睫弗相觕也棲宿去來蚊弗覺也見離朱子羽方晝拭
眥揚眉而望之弗見其形師曠方夜擿耳俯首聽之弗
聞其聲唯黃帝與廣成子居崆峒之上同齋三月心死
形廢倏以神視歘然見之若嵩山之阿徐以氣聽砰然
聞之若雷霆之聲以有形涉神明之境嵩山未足喻其
巨以有聲涉空寂之域雷霆未足喻其大莊子曰肩
吾見狂接輿接輿曰日中始可以語汝肩吾曰告我君
人者以已出經式義度民孰敢不聽而化接輿曰是欺
德也猶涉海鑿河而使蚊負山也又曰由天之道觀
惠施之能其猶一蚊之勞者邪又曰孔子見老耼而
語仁義老耼曰夫播糠眯目則天地四方易位矣蚊䖟
噆膚則通宵不寐矣增金樓子曰齊桓公卧于柏寝
語仲父曰吾國富民殷無餘憂矣一物失所寡人猶為
於邑白鳥營肌而求飽寡人因之開翠紗之幬進蚊子
焉其蚊有知禮者不食公之肉而退有知足者噆公之
肉而退有不知足者遂長嘘短吸而食之及其飽也腹
腸為之破潰公曰嗟乎民生亦猶是矣原蕭廣濟孝
子傳曰辰勤少失父與母居傭作供養天多蚊卧母牀
下以身當之漢書曰中山靖王朝天子置酒聞樂而
泣問其故靖王對曰臣聞衆喣漂山聚蚊成雷是以文
王拘于羑里孔子厄于陳蔡東方朔傳郭舍人曰願
問朔一事朔得臣願榜百朔窮臣當賜帛曰客從東方
來歌謳且行不從門入踰我垣牆遊戲中庭上入殿堂
擊之桓桓死者穰穰格鬭而死主人被創是何物也朔
曰長喙細身晝亡夜存嗜肉惡煙為掌指所捫臣朔愚
戅名之曰蟁舍人辭窮當復脫褌論衡曰世稱南陽
卓公為緱氏令蝗蟲不入界盖以賢明至誠灾蟲不入
其縣也此又虚也夫同類能相知心然後慕服蝗蟲蚊
䖟之類也何能知卓公之化乎使賢者處于深野之中
蚊䖟不入其舍乎晉書曰惠帝時洛陽南山有䖟作
聲曰韓屍識者以為韓氏將屍戮俄而韓謐被誅續
搜神記曰吳舍人名猛小兒時在父母膝下夏日多蚊
䖟而終不搖扇有同宿人覺問其故答曰懼蚊䖟去噆
我父母耳梁書曰梁孫謙居身儉素牀施籧篨屏風
夏日無幬帳而夜臥未嘗有蚊蚋
蚊三
增負山(詳蚊一莊子)成市(埤雅廣要曰俗云蚊有昏市盖蠅成市于朝蚊成市于暮傳曰)
(聚蚊成雷謂其市之時也)黍民(古今注曰河内人見有人馬數千萬皆如黍米遊動往來從旦至暮)
(家人以火燒之人皆成蚊蚋今人呼蚊蚋為黍民)佛子(内典曰比丘患草蟲佛聽作佛子注草蟲昏蟲)
(也又曰下門蟲古篆蚊作□又作□即下門字蚊之義顯然)撲面(宋張耒秋蚊詩曰江城落木已)
(窮秋病客初寒欲襲裘暗室飛蚊猶撲面不知天上火西流)露筋(舊傳有女子夜過高郵去郭三)
(十里天隂蚊盛有耕夫田舍在焉其嫂欲共止宿女曰吾寧死不可失節遂以蚊死其筋見焉人為立祠曰露)
(筋祠)足有文(蚊足有文彩吳興號豹脚所以字從文)嘴生花(物類相感志曰九月)
(九蚊子觜生花)艾煙熏(埤雅廣要曰蚊性惡烟以艾熏之則潰長喙如針善螫)麻葉
逼(物類相感志曰荆葉麻葉皆可逼蚊)晝伏夜飛(合璧事類云蚊是惡水中蟲羽化所生晝)
(伏夜飛)草生蟲化(潛確類書曰蚊生草中者吻尤利又曰其化不一江南洿水中有孑孑好)
(屈伸水上見人泳去久則蛻為蚊此蟲化也塞北有蚊草茂而蚊變)取利雖小(揚子法言曰或)
(問貨殖曰蚊血國三千言取利雖小而善撓人也)害不在大(鶡冠子曰一蚋噆膚不寐至旦)
(言物苟為害不必在大亦不在多也)莊子拊(莊子人間世曰適有蚊䖟僕緣而拊之)歐
陽憎(宋歐陽修有憎蚊詩常云予作憎蠅賦蠅可憎矣尤不堪蚊子自遠喓喝來咬人也)羅威
撤帳(陳留耆舊傳羅威性至孝夏月必撤帳而卧曰吾供蚊蚋恐去囓老母也)沈倫叱箑
(宋史沈倫好釋氏信因果嘗盛夏坐室中恣蚊蚋噆其膚童子秉箑至輙叱之冀以邀福)
蚊四
增詩唐白居易咏蚊蟆詩曰巴徼炎毒早三月蟆蚊生
咂膚拂不去遶耳薨薨聲斯物頗微細中人初甚輕如
有膚受譛久則瘡痏成痏成無奈何所要防其萌麽蟲
何足道潜喻儆人情孟郊咏蚊詩曰五月中夜息飢
蚊尚營營但將膏血求豈覺性命輕顧已寧自愧飲人
以偷生願為天下除一使夜景清劉禹錫聚蚊謠曰
沈沈夏夜蘭堂開飛蚊似霧聲如雷嘈然歘起初駭聽
殷殷若自南山來喧騰歌舞喜昏黑昧者不分聪者惑
露花滴瀝月上天利觜迎人著不得微軀七尺爾如芒
我孤爾衆能我傷天生有時不可遏為爾設幄潜匡牀
清商一來秋日曉羞爾微形飼丹鳥韋楚老江上蚊
子詩曰飄搖挾翅亞紅腹江邊夜起如雷哭請問貪婪
一點心臭腐填胷幾多足越女如花住江曲寒娥夜夜
凝雙綠任君撩亂錦窗中十軸輕綃圍夜玉元稹蟆
子詩曰蟆子微于蚋朝繁暮則無毫端生翼羽針喙噆
肌膚暗毒應難免羸形日漸枯將身遠相就不敢恨非
辜又曰晦景權藏毒明時敢噬人不勞生詬怒祗足
助酸辛隼眥看無物蛇軀庇有鱗天方芻狗我甘與爾
相親又曰有口深堪異趨時詎可量誰令通鼻息何
故辨馨香沈水來滄海崇蘭泛露光那能枉焚爇爾衆
我微茫又浮塵子詩曰可歎浮塵子纖埃喻此微寧
論隔紗幌并解透綿衣有毒能成痏無聲不見飛病來
雙眼暗何計辨雰霏又曰乍可巢蚊睫胡為附蟒鱗
已微于蠢蠢仍害及人人動植皆分命毫芒亦是身哀
哉此幽物生死敵浮塵又曰但覺皮膚憯安知瑣細
來因風吹薄霧向日誤輕埃暗囓堪銷骨潜飛有禍胎
默無防備處留待雪霜摧又䖟詩曰隂深山有瘴濕
熱草多䖟衆噬錐刀毒羣飛風雨聲汗粘瘡痏痛日曝
苦辛行飽爾蛆殘腹安知天地情又曰千山溪沸石
六月火燒雲自顧生無類那堪毒有羣搏牛皮若截噬
馬血成文蹄角尚如此肌膚安可云又曰辛螫終非
久炎凉本遞興秋風自天落夏孽與霜澄一鏡開潭面
千峯露石稜氣平蟲豸死雲路好攀登吳融平望蚊
子詩曰天下有蚊子候夕噆人膚平望有蚊子白晝来
相屠不避風與雨羣飛出菰蒲擾擾蔽天黑轟然隨舶
艫利觜入人肉微形紅且濡振篷亦不懼至死貪膏腴
舟人敢停棹陸者亦疾趨南北百餘里畏之如虎貙噫
嘻天地間萬物各有殊陽者陽為伍隂者隂為徒蚊蚋
是何物夜後喧牆隅如何正曦赫吞噬當通衢人筋為
爾斷人力為爾枯衣襟穢且甚盤飱腥有餘豈是陽德
衰不能使消除豈是有主者此方宜毒荼吾聞蛇能螫
避之則無虞吾聞蠆有毒見之可疾驅惟是此蚊子逢
人皆病諸江南夏景好水木多蕭疎此中震澤路風月
彌清虚前後幾來往襟懷未曾舒朝既蒙襞積夜仍跧
籧蒢雖然好吟咏其奈難踟蹰人生有不便天意當何
如誰能振羽翼直上炎洪爐宋梅堯臣詩曰向晩化
汙積羣飛來戸庭蟭螟許巢睫琥珀為留形夜色偏容
蔽雷音亦感聽猶矜負山力血食也霑腥歐陽修憎
蚊詩曰乾坤量廣大善惡皆含育荒茫三五前民物交
相黷禹鼎象神姦蛟龍遠潛伏周公驅猛獸人始居川
陸爾來千百年天地得清肅大患已云除細微遺不錄
蠅䖟蚤虱蟣蜂蝎蚖蛇蝮惟爾于其間有形纔一粟雖
微無奈衆雖小難防毒嘗聞高郵間猛虎死凌辱哀哉
露筋女萬古讐不復水鄕自宜爾可怪窮邊俗晨飱下
帷幬盛暑泥駒犢吾來守窮山地氣尤卑溽官閒懶所
便惟睡宜偏足難堪爾類多枕席厭緣撲燻簷苦烟埃
燎壁疲照燭荒城繁草樹旱氣飛炎熇羲和驅日車當
午不轉轂清風得夕凉如赦脫囚梏掃庭露青天坐月
蔭嘉木汝寧無他時忍此見迫促翾翾伺昏黑稍稍出
壁屋填空來若翳聚隙多可掬叢身疑陷圍聒耳如遭
哭猛攘欲張拳暗中甚飛鏃手足不自救其能營背腹
盤餐勞扇拂立寐僵僮僕端然窮百計還坐瞑雙目于
我固不較在爾誠為酷誰能推物理無乃乖人欲騶虞
鳳皇麟千載不一矚思之不可見惡者無由逐又和
梅堯臣聚蚊詩曰頹陽照窮巷暑退凉風生夫子卧環
堵振衣步前楹愁烟四鄰起鳥雀喧空庭餘景藹欲昏
衆蚊復薨薨羣飛豈能數但厭聲營營卑臭乃其類清
虚非所經終朝事薰袚豈敢近簷甍何嘗曲肱樂但苦
聚雷聲江南美山水水木正秋明自古佳麗國能助詩
人情喧囂不可久片席何時征范仲淹蚊詩曰飽去
櫻桃重飢來柳絮輕但知求旦暮休更問前程范成
大嘲蚊詩曰暑魃方肆行羽孽亦厲習肖翹極么麽坱
圠累闢翕濕生同糞蝎腐化類宵熠初來閙郭郛少進
亘原隰嚶如蠅聲薨聚若螽羽緝俄為隐雷鬨遂作密
霰集口銜鋼針鋒力洞衲衣襲啾聲先計議著肉便成
吸黝豹猶未定卓錐已深入血隨姑嘬升勢甚轆轤汲
沈酣凥益高飽滿腹漸急晶晶紫蟹眼滴滴紅飯粒拂
掠倦體煩爬搔瘁肌澀救東不虞西擒一已竄十新瘢
蓓蕾漲宿暈斑爛浥竟夜眠輾轉連牀歎於邑云何人
戚欣乃繫汝張歙驅以葵扇風熏以艾烟濕檠長鎮藏
遮帳隙亟補葺火攻憚穢臭手拍嫌腥汁伏翼佐掃除
網蛛助收拾薄暮洶交攻大明訌未戢牛革厚逾氊鱟
介銛勝鈒遭汝尚欲困嗟人何以給凉飇倏然至醜類
殆哉岌一吹觜吻破再鼔翅翎縶快哉六合内蔑有一
塵立恍還神明觀似啓坏戶蟄消長誰使然智力詎能
及元盧琦秋蚊詩曰茉莉堂前月華吐飛蚊擾擾晴
雷怒深閨小玉焚椒蘭繡幕穿簾柳花度芙蓉夜卧銀
燭滅綠紗如烟罩香雪潛身飛入羅扇風耳畔營營宵
不絶瓊肌一咂雨夢回玉腕斜批守宮血屋外寒蟬自
清素夜夜長吟飲花露
原賦晉傅選蚊賦曰水與草其漸茹育兹孽而為蚊&KR2820;
咮銳于秋毫刺鋸利于芒錐無胎卵而化生傅羽翼而
能飛肇孟夏以朋起迄季秋而不衰衆繁熾而無數動
羣聲而成雷肆慘毒于有生廼餐膚以療飢妨農功于
南畝廢女工于杼機唐王周蚋子賦曰蟲之至微名
之曰蚋信乎蟣之别品復為虱之餘裔若巢蚊之異類
結摶牛之深契附諸鬱蒸産彼蕪穢伺絺綌之漏露萃
豐肌而睥睨默然而至暗然而噬人之至靈何闕爾之
所衛人之至剛何反爾之所制状斯咄咄籲于造物豈
其食人之膏血資已之肥腯念膚體之何毁痛瘡痏之
難没吾將擷楸葉以為焚俾爾之銷骨者也
蠛蠓一
增爾雅曰蠓蠛蠓孫炎注曰蠛蠓微細羣飛(埤雅廣要曰小)
(蟲似蚋亂飛者也蚋音銳一名醯雞又曰食醯)史記曰飛鴻滿野(徐廣曰飛鴻蠛蠓也)
莊子曰頤輅生乎食醯(頤輅蟲名言物化無常)又曰孔子見
老耼出告顔回曰丘之于道也其猶醯雞與列子曰
醯雞生于酒又曰蠛蠓生朽壤之上因雨布生得陽
而死郭璞曰蠓飛磑則天風舂則天雨(言蠛蠓將風則旋飛如磑)
(一上一下如舂則雨矣)
蠛蠓二
增劉師道詩曰醯雞甕裏天相如賦曰蠛蠓踴躍
張衡賦曰浮蠛蠓而上征揚雄傳曰浮蠛蠓以撇天
螢一
原爾雅曰螢火即照也廣雅曰景天螢火燐也呂
氏本草曰螢火一名夜照一名熠燿一名救火一名景
天一名據火一名挾火崔豹古今注曰螢火一名輝
夜一名景天一名燐一名丹良一名丹鳥一名夜光一
名宵燭腐草為之食蚊蚋也增埤雅曰螢夜飛腹下
有火故字從熒秋隂數雨正其夜飛之時今西北多螢
大者如棗行而有光原毛詩曰町畽鹿場熠燿宵行
禮記曰季夏之月腐草為螢飛蟲螢火也(曰增方氏腐草幽)
(之類也螢明之類也腐草為螢盖離之明極于此也放潜確類書曰腐草得暑濕之氣故化為螢故曰爛茅)
(光)大戴禮夏小正曰丹鳥羞白鳥丹鳥也者謂丹良
也白鳥也者謂蚊也其謂之鳥者重其養也凡有翼者
謂鳥羞也者進也不盡食也鬼谷子曰螢名照夜淸
拾遺記曰王梁有螢火大如蜂聲如雀八翅六足五
色格物總論曰螢生階圮池澤嘗在大暑前後飛出
是得大火之氣而化青箱雜記曰夜遊女子螢火也
此伏尸之精燒香辟之若入人家其色青者吉紅者有
禍殃裴頠崇有論曰螢以無胃而育
螢二
增神仙感應篇曰務成子螢火丸方云漢武威太守劉
子南從道士尹公受其方合而佩之永平中于武威北
界遇敵戰敗被圍矢下如雨未至子南馬數尺矢輙墮
地終不能中敵以為神遂解圍去後漢書曰光熹元
年秋張讓段珪劫少帝及陳留王走小平津帝與王夜
逐螢火光行數里得民家露車共乘還宫原續晉陽
秋曰車胤字武子好學不倦家貧不常得油夏日用練
囊盛數十螢火以夜繼日焉祖台之志怪曰晉懷帝
永嘉中譙國丁祚渡江至陰陵界時天昏霧在道北見
一物如人倒立两眼垂血從頭下墮地两處各有升餘
祚與從弟齊聲喝之滅而不見立處聚血皆化為螢火
數千枚縱横飛去增隋書曰煬帝大業末天下盗起
帝于景華宫徵求螢火數斛夜出遊山放之如火光徧
巖谷清夜錄曰丁朱崖敗有司籍其家有絳紗籠數
十大率如燭籠而無跋無炧不知何用其家曰聚螢嚢
也詳此製有火之用無火之熱亦已巧矣隋煬帝已嘗
為之曰大為之囊照耀山谷也丁氏之囊盖其具體而
微者耳
螢三
原羞鳥却馬(上詳螢一夏小正火淮南萬畢術曰螢火却馬注云取螢裹以羊皮置土中)
(馬見之鳴却不敢行)化草流金(昜通卦騐曰立秋腐草化為螢下見後潘岳螢賦)
景天暉夜增曜戴火(鍾會論曰螢火增曜于日月螢戴火而寒)
書伏夜動的的熠熠增拂席流緣帷徹(見螢)
(五詩鑒杜甫詩曰螢緣帷徹)
螢四
增雨中然(詳後梁元帝螢詩)星中亂(張芸叟詩曰江邊螢火故煇煇巧解穿簾又點)
(衣但取見時增惡思難窮生處太卑微月明敢向星中亂雲黑偏能雨裏飛今日分明知我去何年漂泊照吾)
(歸)
螢五
原詩晉張華詩曰星火既夕忽焉素秋凉風振落熠燿
宵流梁簡文帝咏螢詩曰本將秋草並今與夕風輕
騰空類星隕拂樹若花生井(一作屏)疑神火照簾似夜珠
明逢君拾光彩不怯此身傾元帝咏螢火詩曰著人
疑不熱集草訝無烟到來燈下暗翻往雨中然紀少
瑜咏月中飛螢詩曰遠度時依幕斜來如畏窗向月光
還盡臨池影更雙沈旋咏螢火詩曰火中變腐草明
滅靡恒調雨墜弗虧光陽昇反奪照泊樹類奔星集草
疑餘燎望之如可灼攬之徒有燿陳楊縉照帙秋螢
詩曰秋窗餘照盡入暗早螢來忽聚還同色恒然詎落
灰飛影黃金散依帷縹帙開含明終不息夜月空徘徊
唐虞世南咏螢詩曰的歴流光小飄颻弱翅輕恐畏
無人識獨自暗中明李百藥咏螢詩曰窗裏憐燈暗
階前畏月明不辭逢露濕祗為重宵行增駱賓王秋
螢詩曰玉虬分靜夜金光照晩凉含輝疑泛月帶火怯
凌霜散彩縈虚牖飄花繞洞房下帷如不見當解借餘
光于季子咏螢詩曰卉草誠幽賤枯朽絶因依忽逢
借羽翼不覺生光輝直念恩華重長嗟報效微方思助
日月為許願曾飛杜甫螢火詩曰幸因腐草出敢近
太陽飛未足臨書卷時能點客衣隨風隔幔小帶雨傍
林微十月清霜重飄零何處歸又見螢火詩曰巫山
秋夜螢火飛簾疎巧入坐人衣忽驚屋裏琴書冷復亂
簷前星宿稀却繞井欄添箇箇偶經花蕊弄輝輝滄江
白髮愁看汝來歲如今歸未歸韋應物翫螢火詩曰
時節變衰草物色近新秋度月影纔斂繞竹光復流
又夜對流螢作詩曰月暗竹亭幽螢光拂席流還思故
園夜更度一年秋自愜觀書興何慙秉燭遊府中徒冉
冉明發好歸休李嘉祐咏螢詩曰映水光難定凌虚
體自輕夜風吹不滅秋露洗還明向燭仍藏焰投書更
有情猶將流亂影來傍此簷楹劉禹鍚秋螢引曰漢
陵秦苑遥蒼蒼陳根腐葉秋螢光夜空寂寥金氣淨千
門九陌飛悠揚紛綸暉映互明滅金爐星噴燈火發露
華洗濯清風吹低昂不定招搖垂高麗罘罳照珠網斜
歴旋題舞羅幌曝衣樓上拂香裠承露臺前轉仙掌槐
市諸生夜讀書北窗分明辨魯魚行人東山起征思郎
中騎省悲秋氣銅雀人歸自入簾長門帳開來照淚誰
言向晦常自明兒童走步嬌女爭天生有光非自衒遠
近低昂暗中見撮蚊妖鳥亦夜飛翅如車輪而已稀
唐彦謙咏螢詩曰日下蕪城莽蒼中濕螢撩亂起花叢
寒烟陳后長門閉夜雨隋家舊苑空星散欲陵前檻月
影低如試北窗風羈人入夕方愁緒心似寒灰首似蓬
羅鄴咏螢二詩曰水殿清風玉戶開飛光千點去還
來無風無月長門夜偏到階前點綠苔又曰徘徊無
燭冷無烟秋逕莎庭入夜天休向書窗來照字近來紅
蠟滿歌筵賈島詩曰月分螢影石房開僧處默咏
螢詩曰熠熠與娟娟池塘竹樹邊亂飛如拽火成聚作
囊懸宋孔武仲炭步港觀螢詩曰九華之南蘆葦長
流螢夕起不計雙爛如神仙珠玉闕青羅掩映千明釭
空江沈沈未見月近浦穿林起還滅魚遊鳥宿自不驚
我知此火初無情張耒螢詩曰碧梧含風夏夜清林
塘五月初飛螢翠屏玉簟起凉思一點秋心從此生方
池水深溪雨積上下煇煇亂凝碧幸因簾捲到華堂不
畏人驚照瑶席漢宫千門連萬戶夜夜熒煌暗中度光
流太液池上波影落金盤月中露銀闕蒼蒼玉漏遲年
年為爾足愁思長門怨妾不成寐團扇美人還賦詩避
暑風廊人語悄欄下撲來羅扇小已投幽室夜分明更
伴殘星天未曉君不見建章宫殿洛陽西破瓦頽垣今
古悲荒榛腐草無人迹只有秋來熠燿飛真山民螢
火詩曰微蹤一腐草霜重不禁秋想悟浮生短常為秉
燭遊陳去非螢火詩曰翩翩飛蛾撲明燭見烹膏油
罪莫贖嘉爾螢火不自欺草間光照相煜煜却馬已錄
仙人方映書曾登君子堂不畏月明見陋質但畏風雨
難為光陳無已次韻螢火詩曰侵晨觀物化共被歲
時催熠熠孤光動翩翩度水來雖能穿幔入已復受風
回投卷吾衰矣微吟子壮哉元謝宗可螢燈詩曰微
熒閃閃拂晴波幾度黃昏誤舞蛾銀粟無烟棲碧蘚玉
蟲留影綴青莎秋空雨歇寒光度晩逕風烟冷燼多欲
喚紗囊車武子為渠還賦短檠歌明高啓夜齋見螢
詩曰拂竹緣莎復點臺夜窗無月見飛來舊書亂後多
抛却懶就微光更展開王寵流螢篇曰熠熠流螢度
草堂耿耿銀河秋夜長縈廻拂棟光難定窈窕穿花燄
更藏山人書劒黯生塵憔悴年來白髮新枉將豔采投
虚寂却似餘輝借比鄰流螢流螢殊可憐琉璃甲帳水
晶簾映看寳靨千金笑照著蛾眉百倍姸合德宫昭陽
殿天人親撲桃花扇幾回邀得九重歡鳳輦淹留傳夕
箭今日胡為溪水頭風篁烟柳共新秋不歸天上瓊樓
隊却伴山中病客愁
原賦晉傅咸螢火賦曰余曾獨處顧見螢火執以自照
而為之賦曰潛空館之寂寂兮意遥遥而靡寧夜耿耿
而不寐兮憂悄悄而傷情哀斯火之湮滅兮近腐草而
化生感詩人之悠懷兮覽熠燿于前庭不以姿質之鄙
薄兮欲增輝乎太清雖無補于日月兮期自照于陋形
當朝陽而戢景兮必宵寐而是征進不競于天光兮退
在晦而能明諒有似于賢臣兮于疏外而盡誠盖物小
而喻大兮固作者之所旌假乃光而爾熾兮庶有表乎
忠貞潘岳螢火賦曰喜熠燿之精將與衆類乎超殊
東山感而增歎行士慨而懷憂翔太隂之幽昧抱夜光
以清遊熲若飛電之宵逝嘒似移星之雲流動集陽暉
灼如隋珠熠熠熒熒若丹英之照葩飄飄熲熲若流金
之在沙載飛載止光色孔嘉無聲無臭明影暢遐㗖朝
露于曠野庇一葉之垂柯無干欲于萬物豈顧恤于網
羅至夫重陰之夕風雨晦暝萬物眩惑翩翩獨征奇姿
燎朗在陰益榮猶賢哲之處世時昏昧而道明若蘭香
之在幽越羣臭而彌馨隨隂陽以飄颻非飲食之是營
問螽斯之無忌希夷惠之清貞羡微蟲之琦瑋援彩筆
以為銘梁蕭和螢火賦曰聊披書以娱性悅草螢之
夜翔乍依闌而回亮或傍牖而舒光忽翔飛而暫隐時
凌空而更颺竹依窗而度影蘭因風而送香此時逸趣
方遒良夜淹留眺姮娥之澄景觀熠燿之羣遊類乾沙
之飛火若清漢之星流入深夜而光淨出明燈而色幽
時臨池而泛影與列宿而俱浮覺更籌之稍竭見微光
之漸收爾其斜月西傾獨照蓬楹矚曙河之低漢聞夜
潮之遠聲望落星之掩色見晨禽之曉征悲扶桑之吐
曜翳微軀而不明寫余襟其未盡聊染翰以舒情增
唐駱賓王螢火賦曰光不周物明以自資偶仙鼠而伺
夜謝飛蛾而赴熺類君子之有道入暗室而不欺同至
人之無跡懷明義以應時處幽不昧居照斯晦隨隐顯
而動息候昏明以進退委性命兮幽淵任物理兮推遷
化腐木而含彩集枯草而藏烟不貪熱而苟進每和光
而曲全豈如鎔金而自鑠寧學膏火而相煎陋蟬蜩之
習蛻怵螻蟻之慕羶匪傷蜉蝣之夕不羡龜鶴之年搶
榆飛而控地摶扶起而垂天雖小大之殊品豈逍遥之
異筌夫何化之斯化無使然而自然若乃有來斯通無
往不至排朱門而獨遠昇青雲而自致匪偷光于鄰壁
寧假暉于陽燧彼翩翻之弱質尚矯翼而凌空何微生
之多躓獨宛頸以觸籠異璧光之照廡同劒影之埋豐
覬道迷而可復庶鑒幽而或通李子卿水螢賦曰水
螢為蟲惟蟲能天彼何為而化草此何事而居泉色動
波間状珠還于合浦影懸潭下若星聚于潁川徒觀夫
因坎而止隨萍則流任晦明而隐見與風水而沈浮
陳章腐草為螢賦曰從微至著出死入生幾變青袍之
色漸加丹鳥之名匪我愆期故分形于夜朗自他有燿
因昜貌而宵行
原贊晉郭璞螢火贊曰熠燿宵行蟲之微么出自腐草
烟若散漂物之相喣孰知其陶
增序唐駱賓王螢火賦序曰乘時而變含氣而生雖造
化之萬殊亦昆蟲之一物應節不愆信也與物不競仁
也逢昏不昧智也避日不明義也臨危不懼勇也事㳂
情而動興理因物而多懷感而賦之聊以自廣云耳
蛾一
原爾雅曰蛾羅也(蠺蛾也)增孫炎正義曰蛾是雌羅是
雄原說文曰蛾蠺化飛蟲也廣志曰有蠺蛾有天
蛾凡草木蟲以蛹化為蛾甚衆也埤雅曰繭生蛾蛾
生卵增毛詩曰螓首蛾眉原淮南子曰食桑有絲
曰蛾(蠶屬)符子曰不安其昧而樂其明是猶夕蛾去暗
赴燈而死也古今注曰蛾飛廣五六丈增又曰蛾
似黃蝶而小其眉勾曲如畫故詩曰蛾眉又曰飛蛾
善拂燈一名火花一名慕光博物志曰蛹者蠶之所
化蛾者蛹之所化也蛹一名螝又曰蛾類者皆先孕
而後交白澤圖曰赤蛾两頭而白翼者龍也殺之兵
死物類相感志曰三月三日收薺菜花置燈檠上則
飛蛾蚊蟲不投又曰麥得濕氣則為蛾宋鄭景璧
蒙齋筆談曰麥蛾一夕而變紛然如飛塵乃自無知為
有知也宋范致明岳陽風土記曰岳州夏秋水漲即
生飛蛾蔽空而飛夜見明即投至不可燃燭雖樽俎之
間須臾徧滿久之復投水中俗謂天蛾南越志曰古
度樹一呼那子南人曰柁不華而實實從木皮中出如
綴珠璫大如櫻桃黃即可食過即實中化蛾飛出亦有
蚊子者
蛾二
增任昉述異記曰楚莊王時宫人一旦化為野蛾飛去
拾遺記曰燕昭王九年王母與昭王遊于燧林之下
說炎帝鑚火之術取綠桂之膏燃以照夜忽有飛蛾銜
火状如丹雀來拂于桂膏之上此蛾出于圜丘之穴穴
洞達九天中有細珠可穿結為佩此即神娥之火也蛾
憑氣飲露飛不集下羣仙殺此蛾合丹藥王母聚神娥
以瓊筐昭王乞此蛾以合九轉神丹王母弗許列仙
傳曰園客濟陽人種五色香草服食其實一日有五色
蛾止其上其香未收而生石焉洞冥記曰武帝既耽
于靈修惟得丹豹之髓白鳳之膏磨青鍚為屑以淳蘇
油和之照于神壇夜暴雨火不滅有霜蛾如蜂赴燈火
使者舉麟鬚之拂以驅之原漢書曰有白蛾羣飛蔽
日從東都門至軹道洞林東中郎參軍周稚珪封蠺
蛾令吾射之增述異記曰晉永嘉中梁州雨七旬麥
化為飛蛾宋書曰少帝失德傅亮懷憂懼直宿禁中
睹夜蛾赴燭作感物詩以寄志焉
蛾三
增詩唐孟郊燭蛾詩曰燈前飛舞蛾厭生何太切想爾
飛來心惡明不惡滅天若百尺高應去掩明月賀方
回詩曰鬼蛾來翩翩慕此堂上燭附炎竟何功自取焚
如酷感彼萬物微保生在無欲不見青林蟬飲風聊自
足元薩都拉燈蛾來詩曰燈蛾勞燈蛾勞粉其面錦
其袍遶燈不去千百遭忽然性命輕鴻毛一鳥死百鳥
號一獸死百獸嘷爾為微物不自覺往來就死何滔滔
燈雖滅燈復多蛾兮蛾兮奈爾何又曰燈蛾來燈蛾
來遶燈不去飛徘徊清光紅焰午夜開忽然性命隨飛
灰平生不傍太陽裏何故趨炎來就死人生有情皆愛
身何苦將身為戲爾
原賦晉支曇諦赴火蛾賦曰悉逹有言曰愚人貪生如
蛾投火誠哉此言信而有徵也翔無常宅集無定棲類
聚羣分塵合電馳因温風以舒散乘遊氣以徘徊于是
朱明御節時在盛陽天地鬱蒸日月昏茫燭曜庭宇燈
朗幽房紛紛羣飛翩翩來翔赴飛熖而體燋投煎膏而
身亡增唐陳中師燈蛾賦曰餘光可托留影如寄排
朱焰扇輕吹胡糜爛于瞬息為腐餘之容昜范鳴鶴
燈蛾賦曰爾愛候明何不候日光隂不留尚存爾質爾
愛候明何不候月素華將移爾猶不滅何相繼以焚軀
竟不知謀之為拙
增雜文宋林芳田間書曰林子夜對客有粉羽飛遶燭
上以扇驅之既去復來如是者七八終于焦首爛額猶
撲撲必期于死人莫不笑其愚也予謂聲色利慾何啻
膏火鑠金有蹈之而不疑滅其身而不悔者亦寧免為
此蟲歎哉噫
蜉蝣一
原爾雅曰蜉蝣渠略(似天牛而小有角翅郭氏云似蛣蜣身狹而長甲下小有文采故)
(毛詩曰蜉蝣之羽衣裳楚楚也)說文曰秦晉之間謂之渠略又曰
□蟲也一名蜉蝣盖朝生暮死毛詩曰蜉蝣掘閱麻
衣如雪詩義疏曰樊光云是糞中蟲隨隂雨時為之朝
生而夕死(正義曰蜉蝣之蟲初掘地而出其形容甚鮮閱也)大戴禮夏小正
曰五月蜉蝣有殷(殷衆也)增昜林曰蜉蝣戴盆不能上
山原淮南子曰龜三千歲蜉蝣不過三日人以數雜
之壽憂天下之亂猶憂河水之少而泣以益之也增
又曰鶴壽千歲以極其游蜉蝣朝生而暮死而盡其樂
修短各得其志也原廣志曰蜉蝣可燒啖美于□蜉
蝣在水中翕然生覆水上尋死隨流增王褒聖主得
賢臣頌曰蜉蝣出以隂
蜉蝣二
原賦晉傅咸蜉蝣賦曰有生之薄是曰蜉蝣育微微之
陋質羌采采而自修不識晦朔無意春秋取足一日尚
有何求戲停淹而委餘何必江湖而是遊
螻蛄一
增本草曰螻蛄一名天螻一名&KR2431;爾雅疏曰&KR2431;又名
鼯鼠即今之螻蛄也孫炎爾雅正義曰&KR2431;是雄者善
鳴善飛雌者腹大羽小不能飛翔食風與土腰以前甚
澁腰以後甚利埤雅曰螻蛄臭蟲方言曰螻螲(音姪)謂
之螻蛄古今注曰螻蛄一名石鼠廣志曰會稽謂
之䗜蛄揚雄輶軒絶代語曰南楚間名曰社狗禮
月令曰孟夏之月螻蟈鳴(螻螻蛄也蟈蝦蟆也四月隂氣始動于下故二物應之而)
(鳴也)詩義疏曰螻蛄謂石鼠亦名五技荀子曰梧鼠
五技而窮法言曰狐狸螻螾不膢臘(皆祭名)也(言若牛羊之用)
(人則螻螾不膢狐狸不臘矣)蔡邕勸學篇曰碩鼠五能不成一技
注云能飛不能上屋能緣不能窮木能游不能度谷能
穴不能藏身能走不能絶人類從曰磨鐵致蛄
螻蛄二
增劉向别錄曰鄒衍言黃帝土德有螻蛄如牛搜神
記曰晉廬陵太守龐企自云其祖繫坐獄忽見螻蛄行
其左右因謂曰爾有神能活我死否因投食與之螻蛄
食飯盡而去有頃復來形體稍大意異之復投食與之
數日間其大如豚及將刑之夜掘壁為大穴破械得從
之出亡後遇赦免故企世祀螻蛄焉續異志曰晉義
熙中零陵施子然神精辨悟家中作田至穫時作蝸牛
廬于田側守視一夜未眠見一中形丈夫著黃練單衣
袷直造席捧手與子然語子然問其姓名即荅云僕姓
盧名鈎家在粽溪邊臨水後掘田塍見大坎有螻蛄斗
許數頭極壮一尤大子然悟曰近日客盧鈎反音則螻
蛄也家在粽溪即西坎也灌以沸湯于是遂絶
蜣蜋一
增廣雅曰天柱蜣蜋也(一作天社)古今注曰蜣蜋一名蛣
蜣一名弄丸一名轉丸能轉土成丸圓正無邪角本
草曰俗名推丸埤雅曰黑甲翅在甲下五六月之間
經營穢場之下車走糞丸一前挽之一後推之若僕人
轉車久之輙羽化格物論曰一種大者名胡蜣蜋身
黑而光腹翼有小黃子附母而飛行晝不出而夜出至
人家庭戶中見燈光即飛來一種小者身黑而暗晝出
而夜不出生長沙池澤中狐遇之必盡食之醫家以鼻
頭扁者為良或又以鼻高目深者為良所謂胡羌蜋也
莊子曰蜣蜋之智在于轉丸而笑之者乃以蘇合為
貴關尹子曰蜣蜋轉丸丸成而精思之而有蝡白者
存丸中俄去殼而蟬彼蜣不思彼蝡何白抱朴子曰
鳴蟬潔飢不羡蜣蜋穢飽衝波傳蛣蜣無鼻而聞香
郭義恭廣志曰交州無蜣蜋墨客揮犀曰蜣蜋夜
飛宜避之撞入胷腹或臂股間輙遺子而去人或不悟
子漸隐入肉中為患生股臂間者猶可傅療若入心腹
則不可治也夢書曰蜣蜋財輔以行者
蜣蜋二
增摭言曰高渙久舉不第或謔之曰一百念個蜣蜋推
一個屎塊不上
蜣蜋三
增詩宋蘇軾蜣蜋詩曰洪鐘起暗室飄瓦落空庭誰言
轉丸手能作殷牀聲
蜻蚨
增說文曰蜻蚨水蟲可還錢從蟲夫聲廣雅曰蟱&KR1599;
魚伯蜻蚨也搜神記曰南方有蟲名□蠋如蟬而状
稍大(似小蟬而長青金色一名&KR1874;&KR1599;一名蟱&KR1599;或名蒲䖟或名魚父)其味辛美可食每
生子必依草葉大如蠶子人將子歸其母亦飛來不以
近遠雖潜取其子母必知處殺其母塗錢子塗貫用錢
則自還又曰買金銀珍寳則不還高誘淮南子注
曰用母血塗八十一錢子血塗八十一錢置母用子置
子用母皆自還故謂錢為青蚨郡國志曰&KR1874;&KR1599;謂之
青鳬束晳曰青鳬可以還飛或云蜻蚨異物志曰其
雌雄常處不相捨人采得以法制之用塗錢以貨昜晝
用夜歸
蝙蝠一
原爾雅曰蝙蝠伏翼也方言曰蝙蝠自關東謂之伏
翼或謂之飛翼或謂之仙鼠增又曰自關而西秦隴
之間謂之蝙蝠北燕謂之蟙墨(李氏本草曰一名天鼠)崔豹古
今注曰一名飛鼠五百歲色白腦重集物則垂頭故謂
為倒挂原春秋運斗樞曰行失瑶光則伏翼两頭並
翔廣江淮山瀆之祠則瑶光明伏翼九足孝經援神
契曰道德遺遠蝙蝠伏匿故夜食增水經曰交州丹
水亭下有石穴甚深未嘗測其遠近穴中蝙蝠大者如
鳥得而取之使人神仙拾遺記曰岱輿山有五色蝙
蝠黃者無腸倒飛腹向天白者腦重頭垂自掛黑者如
鳥至千載形變如小燕青者毫毛長二寸色如翠赤者
止于石穴述異記曰荆州清溪秀壁諸山山洞往往
有乳窟窟中多玉泉交流中有白蝙蝠大如鴨按仙經
云蝙蝠仙鼠千歲之後體白如銀棲即倒懸盖飲乳水
而長生也原天中記曰百歲伏翼色赤止則倒懸千
歲伏翼色白得食之壽萬歲增神異秘經曰百歲蝙
蝠于人口上服人精氣以求長生至三百歲能化形為
人飛遊諸天原吳婁縣記曰太湖東邊别小山名曰
洞庭有三穴中有大蝙蝠如鳥拂救人火臨海記曰
黃石山泄水東南五峴路口有鐘乳穴中伏翼大如鵝
鴨增北戶錄曰紅蝙蝠出瀧州背深紅色惟翼脉淺
黑多雙伏紅蕉花間采者若獲其一則一不去南人收
為媚藥變化自然論曰蝙蝠夜值庚申乃伏原吳
氏本草曰伏翼或生人家屋間立夏後隂乾治目令人
夜夜有光增范注治瘧方曰蝙蝠七枚合搗五百下
發日雞鳴服一丸日中一丸遇發乃與粥清一升耳
空同子曰空同子之廬有蝠焉多而穢令撲焉撲者無
始而有終問焉曰始撲之逐焉逐逐擾擾其獲也少終
立廬之中俟焉至撲之故其獲多甚哉一之應萬也
蝙蝠二
增獨異志曰明皇朝有張果老先生不知歲數出于邢
州帝迎于内敬禮甚至問無不知一旦有道士葉静能
亦多知解帝問果老何人曰此混沌初分白蝙蝠精
幽明錄曰宋初淮南郡有物髠人髮太守朱誕曰吾知
之矣多置黐以塗壁夕有一蝙蝠大如雞集其上不得
去殺之乃絶觀之屋簷下已有數百人頭髻烏臺詩
案曰蘇舜舉知臨安縣獻役鈔規例于轉運副使王庭
老王不喜命急足押出城後遇蘇軾云數日前入州却
被訓狐押出蘇問訓狐事舜舉云自来聞一小話云燕
以日出為旦日入為夕蝠以日入為旦日出為夕爭之
不決訴之鳳皇至路次逢一禽語燕曰不須往訴鳳皇
渴睡却是訓狐權攝意以譏庭老如訓狐不知是非也
蘇贈舜舉詩曰餔糟睡方熟酒湎喚不醒奈何效燕蝠
屢欲爭晨暝
蝙蝠三
增似鼠(正字通曰蝙蝠似鼠而黑棲屋簷隙中又謂之簷鼠)如鴉(續博物志曰唐人陳子真)
(得蝙蝠大如鴉食之一夕大瀉而死)食蚊(正字通曰蝠肉翅無羽觸物輙墮力不能復起夏月羣飛)
(捕蚊食之雅俗稽言曰其糞皆蚊目睛名夜明沙)合丹(續博物志曰宋劉亮合仙丹須白蟾蜍白)
(蝙蝠得而食之立死)入穴為鼠出穴為鳥(正法念經曰譬如蝙蝠人捕鳥時入穴為)
(鼠人捕鼠時出穴為鳥)日入為旦日出為夕(詳前烏臺詩案)
蝙蝠四
原賦魏曹植蝙蝠賦曰吁何姦氣生兹蝙蝠形殊性詭
每變常式行不由足飛不假翼明伏暗動盡似鼠形謂
鳥不似二足為毛飛而含齒巢不哺鷇空不乳子不容
毛羣斥逐羽族下不蹈陸上不憑木
御定淵鑑類函卷四百四十七
