欽定四庫全書
御定淵鑑𩔖函卷二百五十八
人部十七(九流傭保)(奴婢)
九流
原儒家者流(藝文志蓋出於司徒之官助人君順隂陽明教化祖述堯舜憲章文武宗師仲尼以)
(重其言於道最高然惑者既失精微而僻者又随抑揚違離道本苟以譁衆取寵後進循之是以五經乖析儒)
(學寖衰此僻儒之患也)道家者流(詳道教)隂陽家者流(藝文志蓋出於)
(羲和之官敬授民時此其所長也及拘者為之則牽於禁忌泥於小數舍人事而任鬼神)名家者
流(又云蓋出於禮官古者名位不同禮亦異數子曰必也正名乎此其所長也及譥者為之則苟鉤釽析亂)
(而已注譥訐也工弔反鈲破也音匹)墨家者流(又云墨家者流蓋出於清廟之守茅屋采椽是)
(以貴儉養三老五更是以兼愛選士大射是以上賢宗祀嚴父是以右鬼順四時而行是以非命以孝視天下)
(是以上同此其所長也及蔽者為之見儉之利因以非禮推兼愛之意而不知别親疎)縱横家
者流(又云蓋出於行人之官孔子曰誦詩三百使於四方不能專對雖多亦奚以為又曰使乎使乎言當)
(權事制宜受命而不受辭此其所長也邪人為之則尚詐諼而棄其信也)雜家者流(又云蓋出)
(於議官兼儒墨合名法此其所長也盪者為之則漫羡而無所歸心)農家者流(又云蓋出於農)
(稷之官播百榖助耕桑以足衣食故八政一曰食二曰貨及鄙者為之欲使君臣並耕誖上下之序)小
說家者流(又云蓋出於稗官街談巷語道聽塗說者所作也孔子曰雖小道必有可觀者焉致遠恐)
(泥是以君子弗為也然亦弗滅也如或一言可采此亦芻蕘狂夫之議也)兵家者流(又云蓋出)
(古司馬之職洪範八政八曰師孔子曰為國者足食足兵湯武受命以師克亂司馬法是其遺事也自春秋戰)
(國變詐之兵並作漢興張良韓信序次兵法凡百八十二家至成帝命任宏論次兵書為四種)
奴婢一
原說文曰男人罪曰奴女人罪曰婢方言曰秦晉之
間罵奴曰侮燕齊之間養馬者及官婢女厮皆謂之娠
(女厮婦人給事者)周禮注曰男奴女婢鄭司農注云奴罪隸
也男女同名又曰其奴男子入於罪隸女子入於舂
藁(注云謂坐盗賊則沒入官為奴即今之奴婢古之罪人也)又曰奚三百人注云
今時侍史官奴婢也方言曰臧甬侮獲奴婢賤稱也
荆淮海岱之間罵奴曰臧罵婢曰獲齊之北鄙燕之南
郊凡民男而壻婢謂之臧女而婦奴謂之獲亡奴謂之
臧亡婢謂之獲此皆異方罵奴婢之醜稱也風俗通
曰古制本無奴婢即犯事者原之臧者被臧罪沒入為
官奴獲者逃亡復得為婢
奴婢二
原漢書曰武帝時募民能入奴婢得以終身復為郎增
秩顧譚别傳曰譚為太常錄尚書事徙交州家無私
積奴婢不滿十人宋書曰太祖欲北討沈慶之固陳
不可丹陽尹徐湛之吏部尚書江湛並在坐上使湛之
等難慶之慶之曰理國譬如理家耕當問奴織當問婢
陛下欲伐國而與白面書生輩謀之事何由濟上大笑
增齊書曰虞悰治家富殖奴婢無遊手雖在南土而
會稽海味無不畢致焉王氏彙苑曰劉宏基始病給
諸子奴婢各十五人謂所親曰使賢固不藉多財即不
賢守此亦可脫饑凍唐書曰肅宗嘗賜元真子張志
和奴婢二人名奴曰漁童婢曰樵青人問其故答曰漁
童使捧釣收綸蘆中鼓枻樵青使蘇蘭薪桂竹裏煎茶
又德宗初即位詔曰邕府歲貢奴婢使其離父母之
鄉絶骨肉之戀非仁也罷之合璧事𩔖曰孔戣拜嶺
南節度使南方鬻口為貨掠人為奴婢戣峻為之禁
唐書曰張廷珪為監察御史會詔市荆益奴婢廷珪上
書荆益奴婢多國家戶口姦豪掠賣一入於官永無脫
免南北異宜必至生疾此有損無益也又曰趙憬位
台宰而第室童獲猶儒生家(已上奴婢總載)原左傳曰斐豹
隸也杜預注云犯罪沒為奴新序曰昌邑王以側注
冠賜師及儒者後以冠冠奴龔遂免冠歸之曰今以冠
冠奴是奴虜畜臣也史記曰季布為朱家鉗奴又
曰欒布嘗為人所略賣為奴賣與燕將臧荼後為都尉
又曰衞青為侯家人少時歸其父使牧羊先母之子
皆奴畜之不以為兄弟青常至甘泉居室有鉗奴相青
曰貴人也官至封侯青歎曰為人奴虜得免笞罵足矣
安望封侯增又曰原涉遣奴至市買肉奴乘涉氣與
屠爭言斫傷屠者亡是時茂陵令尹公新視事知涉名
豪欲以厲俗遣兩使脅守涉至日中奴不出吏欲殺涉
涉肉袒自縛箭貫兩耳詣廷尉門謝罪原漢書曰王
鳳羣弟争為驕侈奴僮以千數又曰張安世家僮七
百人皆有手技又曰王莽時匈奴侵寇乃大募天下
囚徒人奴名曰豬突豨勇後漢書曰彭寵自立為燕
王其蒼頭子密等三人因寵卧寐縛著牀上以寵命呼
其妻入劫取寳物又使縫兩縑囊夜斷寵及妻首盛之
馳詣世祖封為不義侯又曰劉寬嘗坐有客遣蒼頭
市酒遲久大醉而還客不堪之罵曰畜産寬湏臾遣人
視奴疑必自殺顧左右曰此人也罵言畜産辱孰甚焉
故我懼其死也東觀漢記曰韓卓臘日奴竊食祭其
母卓義其心即日免之又曰鄧宏奴醉擊長夀亭長
宏見亭長賞錢五千異日奴得復與宫中衞士忿爭衞
士箠奴宏聞又與五千梁冀别傳曰梁冀愛監奴秦
宫官至大倉令得出入妻所每見輒屏御者託以言事
因通焉内外兼寵刺史二千石皆謁拜之風俗通曰
將作大匠陳國公孫志節有蒼頭地餘年十七工書疏
志節為戶曹吏令地餘歸取物地餘馳車馬亡去至丹
陽改姓王名斌字文高遂留為諸曹吏志節拜揚州刺
史郡衣冠子弟皆出斌下乃用之斌乞屏左右叩頭涕
洟曰斌即使君地餘也斌後為蒼梧太守三輔決錄
曰平陵孟佗盡以家財賂張譲監奴奴慙問佗所欲佗
曰欲得卿曹拜時賓客求見譲者車常數百乘累日不
得通佗後至諸奴拜迎徑將佗車獨入衆謂佗與譲善
争以珍物賂佗佗得以賂讓江表傳曰谷利孫權大
奴也增魏志曰晉室踐祚下詔曰故司空王基著德
立勲不營産業其以官奴二人賜其家杜蘭香傳曰
晉太康中蘭香降張碩為詩贈碩云縱轡代摩奴須臾
就尹善摩奴是香御車奴曾忤其旨是以為御碩說如
此晉書桓伊傳曰晉孝武帝召伊飲帝命伊吹笛伊
即吹一弄乃放笛云臣於筝分乃不及笛然自足以韻
合歌管請以筝歌并請一吹笛人帝善其調達乃勅御
妓吹笛伊又云御府人於臣自不合臣有一奴善相便
串帝彌賞放率乃許召之奴既吹笛伊便撫筝而歌
石虎鄴中記曰石勒字世龍上黨郭季子奴也勒未生
之前襄國有䜟曰古在左月在右讓言退或入口襄國
字也遂治襄國前秦錄曰慕容沖進逼長安堅登城
觀之大言責沖曰爾輩奴正可牧羊耳何為送死沖曰
奴則奴矣既厄奴苦欲取爾相代齊書曰陸澄弟鮮
揚州主簿顧測以兩奴就鮮質錢鮮死子暉誣為賣劵
澄為中丞測與書相往返後又牋與太守蕭緬云澄欲
遂子弟之非未近義方之訓此趨販所不為况搢紳領
袖儒宗勝逹乎續搜神記曰勾章張然滯役在都有
少婦遂與奴通然養一狗甚快後還奴欲謀殺張然張
弓拔刀當戶然大喚曰烏龍狗遂咋奴頭然取刀殺奴
以婦付官王氏彙苑曰滑州刺史王軌為奴所殺以
首奔建德建德曰奴殺主大逆納之不可命斬奴而還
軌首又曰唐貞觀時有奴告其主謀反者太宗曰謀
反理不獨成尚有他人論之豈藉奴告耶乃著令奴婢
告主者斬唐書曰哥舒翰有家奴曰左車年十五六
有膂力翰善使槍追賊及之以槍搭其肩而喝之賊驚
顧翰從而刺其喉皆剔高三丈而墮無不死者左車輙
下馬斬首率以為常王氏彙苑曰李賀出遊常命小
奚奴背一古錦嚢以隨得句即貯之山堂肆考曰宋
李沆字太初一僕逋宅金數十一夕遁去僕有女將十
歲自寫一劵繫於帶願賣於宅以償焉沆大惻然祝夫
人曰願如己子育於室及笄擇壻具奩歸之後父歸感
佩刻心骨沆病夫婦刲股為羹饋之沆薨縗絰三年以
報又曰宋張齊賢為江南漕日一奴竊銀器數事至
懷中公熟視不問後為宰相厮役多得班行此奴不沾
寸禄乘間泣告公曰爾憶江南盜吾銀器乎吾進退百
官激濁揚清安敢以盜賊薦耶燉煌實錄曰張存善
針有奴好逃亡存宿則針縮奴足欲使則針解之元
史列傳曰羊仁廬江人至元初阿珠兵南下仁家為所
掠父被殺母及兄弟皆散去仁年七歲賣為汴人李子
安家奴力作二十餘年子安憐之縱為良仁蹤跡得母
及兄弟家俱為役尚無恙乃徧懇親故貸得鈔百錠歴
詣各家贖之大小二十餘口復聚居為良鄉里嗟之
又曰俞金杭州人幼被掠賣為劉餻家奴後獲為良自
汴歸杭尋其母及姊得之事母以孝聞又曰趙一德
隆興新建人至元中被俘至燕為鄭留守家奴歴事三
世號忠幹主阿爾斯蘭以冤被誅羣奴各亡去一德獨奮
曰主家禍吾忍同路人耶即留不去與張錦童詣中書
訴枉狀得昭雪主母太夫人勞一德因分美田廬遣之
一德謝曰一德雖鄙人非有利於是也重哀吾主無罪
而受戮故留以報之今老母八十餘得歸侍養主之賜
已厚矣何以田廬為遂不受而去眀列朝詩傳曰李
佸扶溝人早年供青衣之役年三十始折節讀書詩成
一家言士夫禮重之又曰李英以青衣給事南海歐
楨伯遂能為詩士大夫與楨伯遊者皆知李生詩愛而
傳之天目山人讀李生詩有句云能詩况在方回上戀
主寧言穎士非又曰馬來如李翰林子田之僕也子
田内鄉詩選載其詩八首有為主人稱夀及送郎君省
試之作事文𩔖聚曰宋杜生善易有亡奴者問所從
曰自此行逢使者懇乞其鞭若不可則以情告其人果
值使者如其語使者曰去鞭無以進馬可折道旁葼代
之乃往折葼奴伏其下獲之(以上奴)原管子曰齊桓公
使管仲求甯戚戚應之曰浩浩乎仲不能知婢子問之
仲曰非婢子所知也婢子曰詩有之浩浩之水育育之
魚未有家室我將安居甯子其欲室乎仲以其言告桓
公漢書曰傅太后使謁者買諸官婢賤取之復取執
金吾婢八人東觀漢記曰朱暉為郡督郵太守阮況
當嫁女欲買暉婢暉不與及況卒暉送金三斤問其故
暉曰前不與婢者恐以財汚府君今重送欲眀己心也
增魏志曰武帝遺令吾婢皆勤苦使著銅雀臺善待
之又曰初孫權以妹妻先主妹才捷剛猛有諸兄風
侍婢百餘人執刀立先主每入心常懍懍原蜀志曰
劉琰侈靡侍婢十人皆能為聲樂又悉讀書教誦靈光
殿賦蜀普錄曰閬州參軍王涉有婢笑春紅死涉念
之洒淚爛損犀簾搜神記曰晉杜嘏家葬而婢誤不
得出十餘年開墓婢尚生云其始如眠有頃漸覺自謂
一再宿初婢之埋年十五六及開時猶十五六嫁之有
子又曰諸葛恪已被誅其妻在室問婢爾何故血臭
婢忽然起躍至於棟攘臂切齒曰諸葛恪公乃為孫峻
所殺語林曰裴秀母是婢秀年十八有令望而嫡母
妬猶令秀母親下食與衆賓賓見並起拜之答曰微賤
豈宜如此當為小兒故耳於是父母乃不敢復役之
晉書曰烈宗之母本織坊中婢也形長色黑宫人謂之
崑崙太宗以計幸之有身生烈宗增又曰桓温自以
雄姿風氣是宣帝劉琨之儔於北方得一巧作老婢訪
之乃琨妓女也一見温便澘然泣曰公甚似劉司空温
大悅出外整理衣冠又呼婢問之婢云唇甚似恨薄眼
甚似恨小鬢甚似恨赤形甚似恨短聲甚似恨雌温於
是褫冠解帶昏然而睡不怡者累日又曰干寳父先
有所寵侍婢母甚妬忌父亡乃生推婢於墓中後十餘
年母喪開墓而婢伏棺如生載還經日乃蘇言其父常
取飲食與之恩情如生既而嫁生子原世說曰石崇
富侈厠旁常令婢數十曳羅縠直之又曰石崇厠有
十餘婢侍列如厠而出各與新衣出多羞不能如厠王
敦往脫故衣著新衣意氣傲然羣婢謂曰此客必能作
賊又曰祖納字士言少孤貧至孝常自炊爨養母北
平將軍王敦聞而佳之乃以二婢餉焉因辟為從事中
郎人戲之曰奴價倍於婢訥答曰百里奚亦何必輕於
五羖之皮也晉中興書曰祖約為丞相從事中郎於
府内為婢所傷司直劉隗奏約患生婢僕身被刑傷解
職還家皇甫謐列女後傳曰會稽翟素受聘未及配
適遭賊欲犯之臨之以白刃素曰我可得而殺不可得
而辱素婢名青乞代素賊遂殺素復欲犯青青曰向欲
代素者恐被恥獲害耳今素已死我何以生為賊復殺
之唐書曰李元道時王君廓為幽州都督朝廷以其
武將不習時事拜元道幽州長史以維持府事君廓嘗
遺元道一婢元道問婢所由云本良家子為君廓所掠
因放遣之增山堂肆考曰唐楊慎矜父塜草木皆流
血懼問所善胡人史敬忠敬忠使身桎梏而坐林中厭
之會婢春草有罪慎矜欲殺之敬忠曰賣之可市十牛
從之婢入貴妃姊家因得見帝帝愛其辯慧留侍左右
問所從來婢奏為慎矜家所賣具言敬忠夜過慎矜坐
庭步星夜分乃去帝大怒後王鉷等作飛牒告慎矜有
詔賜死又曰從事崔郊唐末進士也初有婢端麗善
音律郊寵視之既貧鬻於連帥于頔家得錢四十一萬
寵盼彌深郊思慕不已其婢因寒食來從事家值郊立
柳隂馬上連泣誓若山河崔生贈以詩曰公子王孫逐
後塵綠珠垂淚濕羅巾侯門一入深如海從此蕭郎是
路人或有嫉郊者寫詩於頔座頔覩詩令召崔生曰此
詩是公作耶遂命婢與生同歸東軒筆錄曰鍾離君
買一婢以從嫁其婢執箕箒至堂前熟視泣曰幼時我
父於此地穴為毬窩導我戲劇也鍾離君曰汝父何人
曰我父兩政前令身死家破流落民間令詢實以書抵
許令曰吾買婢得前令之女憐而悲之義不可久辱當
輟吾女嫁資先為求婚更俟一年别為吾女營辦奩篚
以歸君子可乎許君答書曰蘧伯玉恥獨為君子願前
令女配吾子君别求良媒以嫁君子於是前令之女卒
歸許氏異錄傳曰廬陵歐眀商行經彭澤湖每以物
投湖中為禮後見湖中有吏著禪衣乘馬云青洪君使
要眀道至一府舍吏曰青洪感君以禮必有重送者皆
勿取但求如願眀從之青洪君不得已呼如願送眀去
如願者神婢也所願輒得數年大富(以上婢)
奴婢三
原周奚晉隸(鄭元周禮注曰古者從坐男女沒入縣官曰奴婢其有才智者以為奚下詳)
(奴婢一)遺賈賜光(史記曰諸吕檀權陸賈曰天下安注意相天下危注意將將相和調)
(則士豫附陳平結歡太尉以奴婢百人遺賈奴漢書宣帝詔大司馬光宿衞忠正宣德眀恩前後賜婢百七)
(十人)鄭泥中龐竈下(世說曰鄭康成家奴婢讀書嘗使一婢不稱旨將撻之方自陳)
(說康成怒使人曳著泥中須臾復一婢來問曰胡為乎泥中荅曰薄言往訴逢彼之怒風俗通曰南陽龐儉)
(少失其父後居廬里鑿井得錢千餘萬行求老蒼頭使主牛馬耕種直錢二萬有賓婚大會奴在竈下竊言堂)
(上母我婦也婢即具白母母使儉問曰是我翁也因下堂抱其頸啼泣遂為夫婦儉及子歴二千石刺史七八)
(人時為之語曰廬里諸龐鑿井得銅買奴得翁)沈當問耕劉使執杼(上詳奴婢)
(二得劉謐之與天公牋曰在於建寧之邑始數年相遲方得教奴學耕使婢執杼)胡婢善射
夷奴作石(三輔決錄曰金禕為郡上計留在許都時魏武使長史伍必將兵衞天子於許都禕)
(與必善必見禕有胡婢善射必常從請之從役也為林邑記曰范文夷師奴也以刀斫石障如斬蘆葦後國)
(王)禮有不為律限多畜(周禮凡人有爵者與七十者與未齔者皆不為奴注)
(有爵者謂命士已上齔七八歲初毁齒者是也諸哀帝詔諸侯王以下及豪富人多畜奴婢有司條奏侯王)
(奴婢二百人列侯公主百人關内侯吏人四十人年六十以上七十以下不在此數犯者以律論過則沒縣官)
豈惟炊爨之勞抑亦巾箱之寵苟古今之可徵
雖微賤而何害乃生無恤終因子貴(見後子必貴注)作
殯王父未爽夫賢(以上奴婢總)負續罵兢(後漢書李善字次孫本李)
(元蒼頭也建武中元家疾疫相繼死沒唯孤子續始生數旬諸奴婢欲殺續分産善傷不能止負續逃亡瑕邱)
(界中親自奉養乳為生汁推燥居溼雖在孩時奉之如長君每事長跪請白而後行閭里感之續年十歲然後)
(與善歸本縣理舊業告奴婢於長吏悉收殺之鍾離意上書言狀世祖詔拜善及續並為太子舍人後為本郡)
(太守路經元墓躬自除草洒道自執爨修饌祭祀拜辭涕泣而去初班固在竇憲幕府有奴千洛陽令种兢)
(車騎吏呵之奴醉罵兢兢大怒時畏憲不敢發及憲敗賓客皆逮拷兢捕繫固固遂死於獄中)陪臺
執事(逃而舍之是無陪臺執煩辱之事)千指五尺(漢書僮手指千比千乘之)
(家應李令伯表曰内無門五尺之童)增廬兒家僕(漢蕭望之傳王仲翁補大將軍)
(出入從蒼頭廬兒注漢名奴為蒼頭諸給事殿中所居為廬蒼頭侍從因呼為廬兒史記與家僕雜居齊處)
(也)典琴執鞕(啓顔錄北齊元景有奴名典琴不肆考晉陶侃家僮千餘有胡奴者喜)
(言常默坐侃一日出郊奴執鞭随胡僧見而驚禮云此海山使者也因而墮淚侃異之至夜失奴所在)
助勞怙勢(晉陶淵明為彭澤令不以家累自随送一力給其子書曰汝旦夕之費自給為難今)
(遣此力助汝薪水之勞此亦人子可善遇之稱唐劉子華為昭應令宰相元載有别墅以奴主務自郎將怙)
(勢暴縱租賦未嘗入官子華因奴入謁收付獄發其宿罪杖殺之一邑震伏)作車鋤藥
(韓愈送窮文主人使奴星結柳作車縛草為船奴星韓奴名唐施肩吾詩鋤藥催老叟焚香呼小青)
癩鬚蓬首(見後王褒辭僕輟耕錄許魯齋在中書日命牙儈僱一役特選一能應對閑禮節)
(者進却之曰特欲老實耳他日領一蓬首垢面愚騃之人來遂用之)易酒取漿(唐陽城嘗)
(絶糧遣奴求米奴以米易酒醉卧於路城怪其不還與弟迎之未醒城乃自負以歸及醒謝罪城曰天寒而飲)
(何責焉而唐竇軌戒家奴無出外忽遣奴取漿公廚既悔焉曰要當借汝頸以明法命斬奴)恃愛
感恩(漢霍光監奴馮子都有殊色光愛幸之常與計事頗挾權傾都邑下詳奴婢一)愛
才化德(唐蕭穎士有奴事穎士十年笞楚嚴慘或勸其去答曰非不能去愛其才耳唐陽城值)
(歲飢屏跡不過鄉里屑榆為粥講論不輟有奴都兒化其德亦方介自約或哀其餒與之食不納)原
舍人斷席平頭提箱(史記任安為衞將軍舍人過平陽主家主家設食與騎奴同席)
(而食安拔佩刀斷席别座子古詩曰足下絲履五文章平頭奴提履箱)增引泉灌蔬
接水釀酒(見泉小酉陽雜俎魏賈&KR2010;有蒼頭善别水常令乘艇於黃河中以瓠匏接河源水經宿)
(色如綘以釀酒名崑崙觴芳味世所絶有)訴主藏甲買奴置田(唐本傳大理卿)
(馬曙有犀鎧數十具懼而瘞之奴王慶以怨告曙藏甲異謀按之無他狀竞投曙嶺外慶免罪魏謩引律固爭)
(乃論慶死陽史記季布楚人也項羽滅高祖購求布千金布匿濮周氏周氏迺髠鉗季布之魯朱家所賣之)
(朱家心知是季布乃買而置之田)不肯酤酒何事執燭(見王褒僮約後魏)
(甄琛舉秀才入都嘗與客奕棋蒼頭執燭或睡則加杖奴曰郎君若為讀書執燭不敢辭今博奕是何事也琛)
(大慙遂研習經史以上奴)執罏添香(肆考漢尚書郎入直給侍史二人選端正妖麗)
(者執香罏護衣服下見後詩)主爨掌牋(上詳奴婢一薛肆考唐潞州節度使嵩有青)
(衣紅線能彈阮咸通經史嵩遣掌牋表號内記室)原翻羹汚衣覆酒就杖
(東觀漢記曰劉寬性簡略夫人試寬恚伺當朝會装嚴已訖使婢奉肉羹翻汚朝衣婢收之寬神色不異乃徐)
(語曰羹爛爾手乎之列女傳曰周室大夫仕於周妻滛於鄰主父還恐覺為毒藥使婢進之婢私曰進之恐)
(殺主父告之恐殺主母因僵覆酒主父怒而笞之妻恐婢言之因他故過欲殺婢婢就杖將死而不言主父弟)
(聞之復以告主父主父放其妻將納婢辭以自殺乃厚幣嫁之)增吹箎降羌(肆考後魏河間)
(王琛為秦州刺史諸羌叛屢討之不降有婢曰朝雲善吹箎王令朝雲假為貧媪吹箎而乞諸羌聞之悉皆流)
(涕即相率歸降秦人語曰快馬健兒不如老嫗吹箎)焚券遣歸質錢許贖(又曰)
(唐羅遜嘗有以婢遺之者遜問所從來答曰女兄九人皆為官所賣留者獨老母耳遜慘然焚券召母歸之)
(彙苑柳子厚為柳州其俗以男女質錢約不時贖如子本相侔則沒為奴婢子厚為設方計悉令贖歸以上)
(婢)
奴婢四
原改曰私屬(漢書王莽曰秦置奴婢之市與牛馬同籍今改令婢曰私屬禁不得買賣也)
灸灼(光武詔敢灸灼奴婢論如律免所灸灼者為庶人)拘制(又詔吏人遭亂為青徐賊所掠)
(賣為奴欲恣聽之敢拘制以掠人論也)詔殺者罪(又詔天地之性人為貴殺奴婢者不得減)
(其罪)除傷人律(又除奴婢射傷人棄市律)厮臺掠民(唐安樂公主與長寧定安)
(三家厮臺掠民子女為奴婢左臺御史袁從一縳送獄主入訴帝為手詔諭免從一曰陛下納主訴縱奴騶掠)
(平民何以治天下臣不忍屈陛下法以偷生也以上奴婢總)著丹書(傳斐豹隸也著於丹書欒)
(氏之力臣曰督戎國人懼之斐豹曰苟焚丹書我殺督戎宣子喜曰所不焚丹書者有如皎日遂殺督戎注豹)
(犯罪沒入官奴以丹書其罪)操箠出主(戰國策楚公子微服過宋門者難之其僕操箠而罵)
(曰隸也不力門者出之)告官(田儋陽為縛其奴從少年之廷欲謁殺其奴注古者殺奴婢皆告官)
(如不告者罪之)為奴報讐(史記欒布為奴於燕為家主報讐也)八百人(又司馬相)
(如傳卓氏富家僮八百人)誤殺子(東漢宋則為鄢陵令則子年十歲與蒼頭共弩射絃斷矢激誤)
(中子即死奴抱頭就戮則察而恕之)匿主子(本傳晉祖逖有胡奴曰王安者逖甚愛之及逖子紹)
(之誅安歎曰豈可使士雅無後乎乃往就市觀刑逖庶子重道始十歲安竊取以歸匿之變服為沙門)
善文章(晉書郗愔字方回有蒼頭善知文章王羲之愛之每稱奴於劉惔惔問何如方回羲之曰小人)
(耳何得比郗公惔曰不如方回故常奴耳)有士風(雄翹嘗為石崇蒼頭性廉直有士風潘岳見而)
(稱異勸崇免之乃還鄉里)二百歲(世說云并州刺史畢軌送故漢度遼將軍范明友鮮卑奴年二)
(百五十歲言語飲食如常人)增崑崙奴(漢武帝寵一崑崙奴嘗以杖擊羣臣)善騎
射(唐王毛仲父坐事沒為官奴生毛仲長事臨淄王王出潞州有李守德者為人奴善騎射王市得之與毛)
(仲並)銀杯羽化(唐柳公權善書公卿贈巨萬多為主藏奴海鷗龍安盜用嘗别貯杯盂一笥緘)
(縢如故而器皆亡奴妄言叵測者公權笑曰銀杯羽化矣不復詰)待以忠信(宋程明道雖奴)
(婢必待以忠信嘗自澶淵遣奴持金詣京師奴無父母妻子同列聞之皆駭且誚既而奴持物如期而歸衆咸)
(歎服)守主不離(涑水記聞王逵者屯田郎中李曇僕夫也事曇久既而去曇應募為兵選入捧)
(日軍凡十餘年會曇以子學妖術父子械繫御史臺上怒甚治獄急曇平生親友無一人敢餉問之者逵旦夕)
(守臺門不離四十餘日曇坐貶恩州别駕諸子皆流嶺外從者皆辭去數日曇忿恚死旁無家人逵使母守其)
(屍為治喪事哭如親父子殯曇於城南僧舍然後去以上奴)原侍史(周禮女酒女漿女籩女醢)
(女醯女羃女鹽注古者從坐男女没入縣官為奴今之御史官婢也以巾覆物曰羃)女祝(女婢曉祝)
(之事)女史(曉書)女工(曉裁縫)子必貴(史記姑布子卿見無䘏曰此真將軍)
(也簡子曰此母賤翟婢也曰天之所授母雖賤子必貴也)贖父(又曰太倉令淳于公將刑少女緹縈)
(上書請沒身為奴贖父死罪)隨軍(後漢書馮緄為車騎將軍平定荆州振旅還京監軍張敞承宦)
(官指奏緄將傅婢二人戎服自随)認盜紫金(别傳後漢梁冀認士孫奮母以為守藏婢盜白)
(珠紫金)累騎(世說阮咸素愛幸姑婢婢從姑去時方有客咸借客馬追姑家婢既及與婢累騎而)
(還客非之)妖可滅(晉書郭璞爱主人婢無由得乃取小豆三斗繞主人舍散之主人晨起見赤衣)
(人數千圍其家就視即滅主人請璞為卦璞曰君家不宜畜此婢可於東南二十里賣之勿爭價妖可滅主人)
(從之璞隂使人賤買此婢復為符投井中赤衣人皆反縛一一自投井中主人悅璞乃攜婢而去)丸
藥(陳夀居喪使婢丸藥客見之沈累數年)歌團扇(晉樂志團扇歌者中書令王珉與嫂婢有)
(情愛甚篤嫂箠婢過苦其婢素善歌而珉好把團扇故製此歌)增著約令還(肆考李德裕鎮)
(蜀時蜀人多鬻女為人婢德裕為著科約凡年十三而上執三年勞下者五歲及期則令還其父母)詐
疾送還(小說柳仲郢鎮西川日嘗怒出婢鬻於大校蓋巨源宅蓋臨街呼賣縑者親於束内手揣厚薄)
(酬酢可否婢於窗隙偶見因作中風狀失聲仆地因令送還既出外舍或問之婢曰我曾服事柳家郎君豈忍)
(更事賣絹牙郎耶以上婢)
奴婢五
原詩晉張翰周小史詩曰翩翩周生婉孌幼童年十有
五如日在東香肌柔澤素質參紅團輔圓頤菡萏芙蓉
爾形既淑爾服亦鮮輕車随風飛霧流煙轉側猗靡顧
盼便妍和顔善笑美口善言劉夷道詠死奴詩曰丹
籍生涯淺黃泉歸路深不及江陵樹千秋常作林唐
喬知之綠珠篇曰石家金谷重新聲眀珠十斛買娉婷
此日可憐只自許此時可愛得人情君家閨閣不曾難
恒將歌舞借人看意氣豪雄非分理驕矜勢力横相干
辭君去君終不忍徒勞掩面傷鉛粉百年離别在高樓
一代紅顔為君盡增温州刺史朱褒悼亡奴詩曰魂
歸冥漠魄歸泉只住人間十五年昨日施僧裠帶上斷
腸猶繫琵琶絃(唐人亡者過七日則以其衣物施僧事見楊氏喪儀)杜甫示獠
奴阿段詩曰山木蒼蒼落日曛竹竿裊裊細泉分郡人
入夜爭餘瀝豎子尋源獨不聞病渴三更回白首傳聲
一注溼青雲曾驚陶侃胡奴異怪爾常穿虎豹羣白
居易誚失婢詩曰宅院小牆庳坊門榜帖遲舊恩慙自
薄前事悔難追籠鳥無常主風花不戀枝今宵在何處
惟有月眀知前題劉禹錫和曰把鏡朝猶在添香夜
不歸鴛鴦拂瓦去鸚鵡透籠飛不逐張公子即随劉武
威新知正相樂從此脫青衣韓愈詩曰玉川先生洛
城裏破屋數間而已矣一奴長鬚不褁頭一婢赤脚老
無齒宋黃庭堅余成詩并序曰役者余成忠信不貳
事鄙八年未嘗見其過其畏得而好德畏不善而慎罰
躬行而心安樂問其部位蓋自其少時至於今役六十
年矣猶一日也察其私持廉甚謹而遠名吾嘗與僚友
論其人雖古之學問士大夫木強而厚於德如第五公
胡威未能遠過此也其人豈子夏所謂雖曰未學吾必
謂之學矣者乎吾貧不能脫其役與之同歸江湖之上
因作詩以識愧云丹籍生涯無列鼎白頭忠信可耑城
自非車騎將軍勢愧使王尼常作兵(按王尼晉人嘗為兵在大將軍幕府)
(洛中名士皆與友大將軍聞之遂得離兵)劉克莊老奴詩曰少賤腸枵破
褐單傍人門戶活飢寒自從毁齒初成劵直至長鬚尚
不冠冷炙時霑筵上餕秃芒旋埽臼邊殘他時縱取封
侯印僅得君王踞厠看眀楊基贈跛奚詩曰人笑跛
奚躄我愛跛奚跛蚿雖百跂連䕫亦一足可履平疑屐
齾歴險若箕簸立如鷺聫拳行𩔖鱉□□形欹裠長前
肩脅鞲短左非斮涉寒脛豈刖獻玉踝附婁涉水阨哂
郤搆兵禍疢同哀駘佗怒及趙女婐觸屏屢思倚守戶
每得坐戒奚勿躁步世路方轗軻
原賦後漢蔡邕青衣賦曰金生砂礫珠出蚌泥歎兹窈
窕産於(一作散在)卑微盼倩淑麗皓齒蛾眉元髮光潤領如
螬蠐縱横接髮葉如低葵修長冉冉碩人其頎綺袖丹
裳躡蹈絲扉盤跚□蹀坐起低昂和暢善笑動揚朱唇
都冶斌媚卓躒多姿精慧小心趨事如飛中饋裁割莫
能雙追關睢之潔不蹈邪非察其所履世之鮮希宜作
夫人為衆女師伊何爾命在此賤微代無樊姬楚莊晉
妃感昔鄭季平陽是私故因錫國歴爾邦畿雖得嬿婉
舒寫情懷寒雪繽紛充庭盈階兼裳累鎮展轉倒頽昒
昕將曙雞鳴相催飭駕趣嚴將舍爾乖矇冒矇冒思不
可排停停溝側噭噭青衣我思遠逝爾思來追眀月昭
昭當我戶扉條風狎躐吹予牀帷河上逍遥徙倚庭階
南瞻井柳仰察斗機非彼牛女隔於河維思爾念爾惄
焉且飢張安超誚青衣賦曰彼何人斯悅此豔姿麗
辭美譽雅詞斐斐文則可嘉志鄙意微鳳兮鳳兮何德
之衰高岡可華何必棘茨醴泉可飲何必洿泥隋珠彈
雀堂谿刈葵鵷雛啄鼠何異於鴟歴觀古今禍福之階
多由孽妾淫妻書戒牝雞詩稱哲婦三代之季皆由此
起晉獲驪戎斃壊恭子有夏取仍覆宗滅祀叔肸納申
聽聲狼似穆子私庚豎牛餒已黃歇之敗從李園始魯
受齊樂仲尼逝矣文公懷安姜誚其鄙周漸將衰康王
晏起畢公喟然深思古道感彼關睢德(一作性)不雙侣但
願周公妃(音配)以窈窕防微消漸諷諭君父孔氏大之列
冠篇首晏嬰潔志不顧景女及雋不疑奉霍不受見尊
不迷況此麗豎三族無紀綢繆不序蟹行索妃旁行求
偶婚無媒理宗廟無主門戶不名依其在所生女為妾
生男為虜歲時酹祀詣其先祖或於馬廐廚間竈下東
向長跪接神觴酒悉請諸靈僻邪無主多乞少出銅丸
鐵柱績繒累繶皆來集聚婍婉歡心各有先後臧獲之
𩔖蓋不足數古之贅壻尚猶塵垢況眀智者欲作叔父
勤節君子無當自逸宜如防水守之以一秦穆思諐故
獲終吉
原牋喬道安與天公牋曰奴曰高安兩手並殘指如
竹筒畏風惡寒小者家生厥名曰饒腹中瘕堅大如飯
筲飽食終日不能作勞借一小兒傖公吳母近因冬節
暫詣其舅狗咬其脛肉落如手攣觔徹骨跂而不愈長
婢來成左目失眀動則入井已死復生次婢良信有桓
公司馬之疹行步雖曠了無前進隐疾難眀辭不盡韻
小婢從成南方之奚形如驚麞言語嘍厲聲音駭人唯
堪驅雞兹無所役遣詣阿稽復被狗咋困熟如泥
原書梁簡文帝答安吉公主餉胡子書曰方言異俗極
有可觀山高水遠宛在其邈不使去來執轡嫓彼青衣
正當出入燒香還依丹轂豈直王濟女奴獨有羅袴方
使樂府行胡羞論歌舞垂膝新竒伏增荷抃
原辭前漢王褒責髯奴辭曰我觀人鬚長而復黑冉弱
而調離離若綠坡之竹鬱鬱若春田之苗因風披靡随
風飄颻爾乃附以豐頥表以蛾眉發以素顔呈以妍姿
約之以紲綫潤之以芳脂莘莘翼翼靡靡綏綏振之發
曜&KR0627;若元珪之垂於是摇鬢奮髭則論說虞唐鼓鬐動
鬛則研覈否臧内育瓌形外闡宫商相如以之都雅顓
孫以之堂堂豈若子髯既亂且赭枯槁秃瘁劬勞辛苦
汗垢流離汙穢泥土傖囁穰擩(音而)與塵為侣無素顔可
依無豐頥可怙動則困於總滅靜則窘於囚虜薄命為
髭正著子頤為身不能庇其四體為智不能御其形骸
癩鬚瘦面常如死灰曾不如犬羊之毛尾狐狸之毫氂
為子鬚者不亦難哉
原約漢王褒僮約曰蜀郡王子淵以事到煎上寡婦楊
惠舍有一奴名便了倩行酤酒便提大杖上冢巔曰大
夫買便了時但約守冢不約為他家男子酤酒子淵大
怒曰奴寧欲賣耶惠曰奴父許人人無欲者子即決賣
劵之奴復曰欲使皆上劵不上劵便了不能為也子淵
曰諾劵文曰神爵三年正月十五日資中男子王子淵
從成都安志里女子楊惠買夫時戶下髯奴便了決賣
萬五千奴從百役使不得有二言晨起早歸食了洗滌
居當穿臼縛帚裁盂鑿井浚渠縛落鋤園研陌杜埤(音脾)
地刻大枷屈竹作杷削治鹿盧出入不得乘馬載車踑
坐大呶下牀振頭垂鈎刈芻結葦臘纑沃水酪佐䣯(音徂)
&KR2978;(音莫)織履作麤黏雀張烏結網捕魚繳鴈彈鳬登山射
鹿入水捕龜後園縱養鴈鶩百餘驅逐䲭鳥持捎牧豬
種薑養芋長育豚駒糞除常潔(一作堂廡)餧食(音伺)馬牛鼓四
起坐夜半益芻二月春分陂隄杜疆落葉披椶種瓜作
(音昨)瓠别茄披蔥焚槎發疇壟集破封日中早熭(音衞)雞鳴
起舂調治馬驢兼落三重舍中有客提壺行酤汲水作
餔(音甫)滌盂整案園中拔蒜斲蘇切脯築肉臛芋膾魚炰
鼈烹茶盡餔已而蓋藏關門塞竇餧豬縱犬勿與鄰里
爭鬭奴但當飯豆飲水不得嗜酒欲飲美酒唯得染唇
漬口不得傾盂覆斗不得晨出夜入交關伴偶舍後有
樹當裁作船下至江州上到煎主為府掾求用錢推訪
惡敗椶索綿亭買席往來都洛當為婦女求脂澤販於
小市歸都擔枲轉出旁蹉牽犬販鵝武陽買茶楊氏池
中擔荷往來市聚慎護姦偷入市不得夷蹲旁卧惡言
醜罵多作刀弓持入益州貨易牛羊奴自交精慧不得
癡愚持斧入山斷槧裁轅若殘當作俎机木屐及彘盤
焚薪作炭礨(力罪反)石薄岸治舍蓋屋書削代牘日暮已
歸當送乾薪二三束四月當披五月當穫十月收豆多
取蒲苧(音佇)益作繩索雨墮無所為當編蔣織箔植種桃
李梨柿柘桑三尺一樹八尺為行果𩔖相從縱横相當
果熟收歛不得吮嘗犬吠當起驚告鄰里棖門拄戶上
樓擊鼓荷盾曳矛環落三周勤心疾作不得遨遊奴老
力索種莞織席事訖欲休當(一作常)舂一石夜半無事浣
衣當白若有私錢主給賓客奴不得有姦私事當關白
奴不聽教當笞一百讀劵文訖詞窮咋索仡仡扣頭兩
手自縛目淚下落鼻涕長一尺當如王大夫言不如早
歸黃土陌蚯蚓鑽額早知當爾為王大夫酤酒不敢作
惡
增文宋黃山谷詔跛奚文曰女弟阿通歸李安詩為置
婢無所得乃得跛奚蹣跚離䟽不利趨走主人不悅廚
人怒罵黃子笑之曰堯牽羊而舜鞭之羊不得食堯舜
俱疲百羊在谷牧一童子草露晞而出草霧溼而歸不
亡一羊在其指揮故曰使人也器之物有所不可則亦
有所宜呼跛奚來前善為若詔之汝能與壯士拔距乎
能與羣狙賦芧乎能與八駿取路乎能逐三窟狡兔乎
皆曰不能曰是固不能閨門之内固無事此今將詔若
可為者晨入庖舍滌鐺瀹釜料簡蔬茹留精去觕臠肉
法欲方膾魚法欲長起溲如截肪煑餅深注湯和糜勿
投醯韲臼晩用薑蔥渫不用焦旋葅不用黃飯不欲著
牙揚盆勿駐沙姨㜮臨食爬垢掩髮染指䑛杓嘬胾懷
骨事無大小盡當關白凡前之為汝能之否跛奚對曰
我缺於足猶全於手如前之為雖勞何咎黃子曰若是
則不既有用矣乎皆應曰無不滿意
傭保一
原史記曰荆軻死高漸離變姓名為人傭保作於宋子
(縣名)久之作苦聞其家堂上客擊筑不能去仿徨從者告
其主使擊筑一坐稱善又曰欒布與彭越為家人
鶡冠子曰伊尹酒保立為世師增後漢書曰公沙穆
來遊太學無資糧乃變服客傭為吳祐賃舂與語大驚
遂共訂交於杵臼之間又曰杜根字伯堅永初時鄧
后臨朝權在外戚根以帝長宜親政上書直諫太后大
怒令盛以縑囊於殿上撲殺之執法者以根知名私語
行事人使不加力載去城外得蘇因逃為宜城山中酒
家保積十五年酒家知賢厚敬待之元史列傳曰郭
回素貧年六十無妻奉母寄宿神祠中營養甚艱母卒
回傭身得錢葬之眀詩小傳曰谷淮字文東客於淮
陽傭書穉而秀頗好博覽仿文徵仲書法給事澄江張
學士家
傭保二(傭賣附)
原傭耕賃載(陳勝少時常與人傭耕輟耕隴上而歎鄭莊字當時征匈奴招四夷天下費)
(多財用亦屈當時為大司農任人賓客僦賃多逋負以此䧟罪貶為庶人注僦賃受雇賃而載言當時保賃其)
(賓客於司農載運)轉移救助(周禮太宰以九職任萬民九曰閒民無常職轉移執事注)
(閒民謂無業者轉移為人執事閒人若今之傭人又云移用其人轉相救助)揆日計傭
廢事食力揆以時日計其功用原傭賣販
繒燒塼(灌嬰夜王高畫則傭賃則燒塼)
傭保三
原賃舂(梁鴻字伯鸞賃舂)傭書(後漢班超貧常傭書)賣傭(彭越為家人時窮困)
(賣傭於齊為酒家保)僕賃(傳申鮮虞僕賃於野)飽食而已(魏焦先自有一蝸舍淨埽)
(其中呻吟獨處飢則為人客作飽食而已不取其直)誦書亦徧(吳闞澤貧常為人傭書以供紙)
(筆所寫既畢誦之亦徧)增借書(元史趙宏毅字仁卿少好學家貧無書傭於巨室晝則為役夜)
(則借書讀之或閔其志但使總其事而不役焉)
御定淵鑑𩔖函卷二百五十八
