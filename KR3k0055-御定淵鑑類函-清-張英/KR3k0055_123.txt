欽定四庫全書
御定淵鑑類函卷一百十八
封爵部一(封爵總載)(親戚封)
封爵總載一
原杜氏通典曰昔黃帝旁行天下分建萬國至于唐虞
别為五等曰公侯伯子男則虞書所謂輯五瑞脩五玉
是其制也(五瑞即公侯伯子男之瑞珪璧也五玉亦五等諸侯所執之玉)夏與唐虞同
殷制天子之畿方千里公侯百里伯七十里子男五十
里不能五十里者不合于天子附于諸侯(鄭元云此地殷所因夏爵)
(三等之制)凡四海之内九州州方千里州建百里之國三十
七十里之國六十五十里之國百有二十凡二百一十
國名山大澤不以封其餘以為附庸閒田凡九州千七
百七十三國千里之外設方伯五國以為屬屬有長十
國為連連有帥三十國為卒卒有正二百一十國以為
州州有伯八州八伯五十六正百六十八帥三百三十
六長八伯各以其屬屬於天子之老二人分天下以為
左右曰二伯千里之内曰甸千里之外曰采周制封
王者後凡有功之諸侯大者地方五百里侯四百里伯
三百里子二百里男百里(所因殷之諸侯亦為黜陟之其小者皆益之地為百里是)
(以周有爵尊而國小爵卑而國大者唯天子畿内不增)方千里曰王畿其外方五
百里曰侯服又其外方五百里曰甸服又其外方五百
里曰男服又其外方五百里曰采服又其外方五百里
曰衞服又其外方五百里曰蠻服又其外方五百里曰
夷服又其外方五百里曰鎮服又其外方五百里曰藩
服(周之初列爵唯五公侯伯子男分土唯三公侯方百里伯方七十里子男方五十里並因殷制至周公攝)
(政制禮作樂列爵分土皆五等公五百里云云)凡諸侯世子世國大夫不世爵
使人以德爵以功(謂縣内及列國諸侯為天子大夫者不世爵而世禄避賢)未賜爵
視天子之元士以君其國(列國及縣内之國)秦制爵二十等
以賞功勞二十徹侯十九關内侯(顏師古曰言有候號而居京畿無國邑也)
(為荀綽百官表注曰時六國未平將帥皆家關中故以號劉昭曰關内侯無土寄食在所縣民租多少各有)
(戶數為限如淳釋曰列侯出關就國也但爵其身有家累者與之關内之邑食其租稅又有倫侯建成侯趙)
(亥昌武侯馮無擇是也但有封名而無食邑戰國之際秦項之間權設班寵有加賜邑君者蓋假其位號或空)
(受其爵耳則田嬰為靖郭君白起為武安君魏冉弟為華陽君秦昭王弟為涇陽君及高陵君蔡澤為剛成君)
(其後項梁為武信君陳餘為成安君李左車為廣武君之𩔖是也至漢尤多蓋在封爵之外别加美號也)
漢興設爵二等曰王曰侯皇子而封為王者其實古諸
侯也故謂之諸侯王王子弟封為侯者謂之諸侯羣臣
異姓以功封者謂之徹侯大者不過萬家小者五六百
戶以為差降古分土而無分民自漢始分民而諸王國
皆連城數十踰於古制其諸侯功德優盛朝廷所敬異
有賜特進者其位在三公下其次列位有功德天子命
為諸侯者謂之朝侯其位次九卿下皆平冕文衣侍祠
郊廟其稱侍祠侯者但侍祠而無朝位其非朝侯侍祠
而以下土小國或以肺腑宿親若公主子孫或奉先侯
墳墓在京師者亦隨時見會謂之隈諸侯凡諸侯王皆
金璽盭綬(古者印璽通名今則尊卑有别)掌治其國王常冠遠遊冠綬
五采而多朱自稱曰寡人教曰令又令諸王得推恩封
子弟為列侯於是齊分為七趙分為六梁分為五淮南
分為三又令諸侯十月獻酎金不如法者國除其縣邑
皆别屬他郡千戶置家丞不欲者聽之作左官之律附
益之法自後諸侯王唯得衣食租税至成帝綏和元年
省内史更令相治民(大司空何武奏罷内史相如太守中尉如都尉參職是後中尉爭權)
(與王相常不和)漢初論功封列侯者凡百四十有三人(蕭何為冠)外
戚與定天下侯者二人凡列侯金印紫綬大者食縣小
者食鄉亭得臣其所食吏民食邑者除租每戶一歲更
輸錢二百後漢爵亦二等皇子封王其郡為國其列
侯雖鄧寇元勲所食不過四縣為侯國舊制列侯奉朝
請在長安者皆位次三公中興以來唯以功德賜位特
進者次車騎將軍賜位朝侯次五校尉賜位侍祠侯次
大夫其餘以肺腑及公主子孫或奉墳墓亦為隈諸侯
明帝為四姓小侯開立學校置五經師(外戚樊氏郭氏陰氏馬氏諸子)
(弟立學號曰四姓小侯以非列侯故曰小侯禮記曰庶方小侯亦其義也)諸王封者受茅土
歸以立社(胡廣曰諸侯受封皆受茅土歸立社稷本朝為宮室自有制度)罪侯歸國不
得臣吏民至獻帝建安初封曹操為費亭侯亭侯之制
自此始也二十年曹公始制名號侯至五大夫與舊列
侯關内侯凡六等以賞軍功魏黃初三年初制封王
之庶子為鄉公嗣王庶子為鄉侯公之庶子為亭伯其
後定制凡國王公侯伯子男六等次縣侯次鄉侯次亭
侯次關内侯又置名號侯爵十八級關中侯爵十七級
皆金印紫綬關外侯爵十六級銅印龜紐墨綬五大夫
十五級銅印環紐亦墨綬自關内侯皆不食租虛封爵
自魏始晉亦有王公侯伯子男六等之封(晉令有開國郡公縣)
(公郡侯縣侯伯子男及鄉亭關中關内外等侯爵凡九等)武帝受禪之初泰始元年
封建子弟為王二十餘人以郡為國邑二萬戶為大國
置上中下三軍兵五千人邑萬戶為次國置上軍下軍
兵三千人邑五千戶為小國置一軍兵千五百人王不
之國宮於京師罷五等之制公侯邑萬戶以上為大國
五千以上為次國不滿五千戶為小國初雖有封國而
王公皆在京師咸寧三年詔徙諸王公皆歸國(時楊珧荀勗以)
(齊王攸有時名懼惠帝有後難乃追故司空裴秀立封建之旨遂詔王公悉令歸國)中尉領其兵
平原汝南琅邪扶風齊為大國梁趙樂安燕安平義陽
為次國其餘為小國皆制所近縣益滿萬戶又為郡公
制度如小國王中尉領兵郡侯如不滿五千戶王置一
軍千一百人亦中尉領之於時唯特增魯國公戶邑追
進封故司空博陵公王沈為郡公鉅平侯羊祜為南城
郡侯又南宮王丞隨王萬各於泰始中封為縣王邑千
戶至是改正縣王增邑為三千戶制度如郡侯亦置一
軍自此非皇子不得為王而諸王之支庶皆皇家之近
屬至親亦各以土推恩承其大國次國始封王之支子
為公承封王之支子為侯繼承封王之支子為伯小國
五千戶始封王之支子及始封公侯之支子皆為男非
此皆不得封其公之制度如五千戶國侯之制度如不
滿五千戶國亦置一軍千人中尉領之伯子男以下各
有差而不置軍大國始封之孫罷下軍曾孫又罷上軍
次國始封之孫亦罷下軍其餘付以一軍為常大國中
軍二千人上下軍各千五百人次國上軍二千人下軍
千人其未之國大國置守士百人次國八十人小國六
十人郡侯縣公亦如小國制度既行所增徙各如本奏
(既遣就國而諸公皆戀京師涕泣而去及吳平後齊王攸遂之國)凡名山大澤不以封
鹽鐵金銀銅錫始平之竹園别都宮室園囿皆不為屬
國其仕在天朝者與之國同諸入作卿士而其世子年
已壯者皆遣莅國其王公侯以下茅社符璽車旗命服
一如泰始故事凡王金印龜紐練朱綬遠遊三梁冠絳
紗朝服佩山元玉(開國郡公縣公金章皂朱紱綬郡侯青朱綬同進賢三梁冠絳朝服佩山)
(元玉開國縣侯伯子男金章朱墨綬冠玉亦同)初武帝踐阼封宣帝孫永為東
莞郡王始置二卿侯以下置官屬隨國大小無定制諸
侯並三分食一東晉元帝大興元年始制九分食一
(元帝以西陽王羕屬尊元會特為設牀明帝以羕王室元老特為之拜)宋氏一用晉制
凡王子為侯者食邑皆千戶諸王世子皆金印紫綬進
賢兩梁冠佩山元玉初江夏王義恭為孝武所忌憂懼
故奏革諸侯廳事不得南向坐國官正冬不得跣登國
殿及夾侍障扇不得雉尾劒不得鹿盧形但馬不得過
二諸侯常行車前後不得過六隊(白直夾轂不在其限)刀不得過
銀銅為飾諸王子繼體為王者婚葬吉凶悉依諸國公
侯之禮不得同皇弟皇子(至孝建中凡國官屬不得稱臣於其主改稱下官)
齊封爵史闕梁封爵亦如晉宋之制諸王皆假金獸
符第一至第十九諸公侯皆假銅獸符竹使符第一至
第五名山大澤不以封鹽鐵金銀銅鐵錫及竹園别都
宮室園囿皆不以屬國諸王言曰令境内稱之曰殿下
公侯封郡縣者言曰教境内稱之曰第下自第下稱皆
曰寡人相以下公文上事皆詣典書世子主國其文書
表疏儀式如臣而不稱臣文書下郡官皆言告諸王公
侯國官皆稱臣上於天朝皆稱陪臣有所陳皆曰上疏
其公文曰言事陳置九等郡有王嗣王藩王開國郡
縣公開國縣侯開國縣伯開國縣子開國縣男沐食侯
鄉亭侯關内侯關外侯凡十二等鄱陽王之封也遣度
支尚書蕭睿持節兼太宰告於太廟五嶽尚書王質持
節兼太宰告於太社凡親王起家則為侍中若將軍方
得有佐吏無將軍則無府止有國官皇太子子冢嫡者
封王依諸王起家餘子並封公起家中書郎諸王子並
諸侯代子起家給事(王公子起家員外散騎侍郎令僕子起家秘書郎若員滿亦為板法)
(曹雖高半階資給秘書郎下次令僕子起家著作佐郎亦為板行參軍此外若有諸州主簿太學博士國常侍)
(奉朝請嗣王府參軍並起家官未令發詔)後魏有王開國郡公散公侯散
侯伯散伯子散子男散男凡十二等道武皇始元年始
封五等至天錫元年減五等之爵始分為四曰王公侯
子除伯男之號皇子及異姓元功上勲者封王皇族及
始藩王皆降為公諸公降為侯侯子亦以此為差於是
封王者七十人公者二十二人侯者七十九人子者百
有三人王封大郡公封小郡侯封大縣子封小縣其後
復加伯男焉北齊有王公侯伯子男六等之爵王位
列大司馬上非親王則在三公下封内之調盡以入臺
三分食一公以下四分食一後周制封爵郡縣亦有
公侯伯子男五等爵者皆加開國授柱國大將軍開府
儀同者並加使持節大都督隋開皇中制國王郡王
國公郡公縣公侯伯子男凡九等(樊子蓋進爵封為濟公言其功濟天下特)
(為立名無此郡國)至煬帝唯留王公侯三等餘並廢之皇伯叔
昆弟皇子是為親王唐有國王郡王國公郡公開國
郡公縣公開國侯伯子凡九等高祖初受禪以天下未
定廣封宗室從弟及姪年始孩童者數十人皆封為郡
王太宗即位謂侍臣曰徧封宗子於天下便乎尚書右
僕射封德彝對曰不便歷觀往古封王者今日最多兩
漢以降唯封帝子及親兄弟若宗室疎遠者非有大功
如周之郇滕漢之賈澤並不得濫叨名器所以别親疎
也先朝敦睦九族一切封王爵命既崇多給力役蓋以
天下為私殊非至公馭物之道也太宗然之於是率以
屬疎降爵唯有功者數人得王餘並封縣公貞觀十一
年六月詔荆王元景等二十一王為諸州都督刺史咸
令子孫代代承襲非有大故無或黜免其後並不願行
乃止後定制皇兄弟皇子為王皆封國之親王(龍朔二年制諸)
(王子嫡者封郡王任職從四品下敘其衆子封郡公從五品上敘貞觀中王珪奏曰三品以上遇親王於塗皆)
(降乘違法申敬有乖儀准太宗曰卿皆自尊而卑吾子乎魏徵曰自古迄今親王班次三公之下今三品皆天)
(子列卿及八座之長為王降乘非王所宜當也詔從之)太子男封郡王其庶姓卿
士功業特盛者亦封郡王(自至德元年至大歷三年封異姓為王者凡百一十二人)
其次封國公其次有郡縣開國公侯伯子男之號亦九
等並無官土其加實封者則食其封分食諸郡以租調
給(自武德至天寶實封者百餘家自至德二年至大歷三年食實封者三百六十五家凡食四萬四千八百)
(六十戶)開元四年三月制諸封國自始封至曾孫者其封
戶三分減一十年凡諸王以下所食封邑皆以課戶充
州縣與國官邑官共執文帳准其戶數收其租調均為
三分其一入官其二入國公所食邑則全給焉二十年
五月敕諸食邑實封並以三丁為限不須一分入官其
物仍令封隨庸調送入京增文獻通考曰封爵之差
唐制王食邑五千戶郡王國公三千戶開國郡公二千
戶縣公千五百戶伯七百戶子五百戶男三百戶又有
食實封者給縑帛每賜爵逓加一級唐末及五代始有
特加邑戶而罷實封之給又去縣公之名封侯以郡宋
朝沿其制文臣少卿監以上内職崇班以上有封爵丞
相學士刺史大將軍諸司使以上有實封但以增邑數
為差不繫爵級邑過其爵則幷進爵焉止於開國郡公
每加食邑自千戶至二百戶實封自六百戶至百戶皆
六等親王重臣或特加有踰千戶者(郡公食邑有累加至萬餘者實封至)
(數千者又於王爵之上有國王及西平南平之號皆非常典所加)凡加食邑宰相千戶
實封四百戶餘降麻官七百戶實封三百戶直學士以
上五百戶實封二百戶舍人待制散尚書至少卿監以
上實封一百戶食邑三百戶封縣開國男五百戶封子
七百戶封伯千戶封郡侯二千戶封公千五百戶以上
始加實封惟將相食邑萬戶即開國亦或謙而不就者
宋仁宗慶歷七年郊惟夏竦滿萬戶中書請封英國公
因詔使相未滿萬戶皆得封皇屬有特封郡公縣公或
贈侯者無開國字(侯無開國字在開國郡公之上)開寶以來伐國降主
及外臣叛命赦不誅者亦封侯皆因名以著罪焉(開寶四年)
(劉鋹封恩赦侯九年李煜封違命侯淳化五年趙保中封宥罪侯)又采秦制賜民爵曰
公士其王公以下封國之名舊有大次小三等以為進
封之次然或封拜又有權升次小者為大國者(淳化五年九月)
(詔升壽為大國列於晉之下燕之上咸平六年八月故兖王追封安王升安為大國景德二年八月故雍王追)
(封鄆王乃升鄆為大國大中祥符七年五月故舒王追封曹王乃升曹為大國乾興元年三月追封鄧申冀三)
(大長公主並升為大國)景祐中詔春秋秦漢以來及皇朝所封舊
名分别大次小三等以為定制焉太祖時詔晉王(太宗)齊
王(廷美)武功郡王(德昭)朝會班宰相上太宗太平興國八年
詔自今宰相序立宜在親王上宰相宋琪李昉等頓首
言漢法丞相在諸侯王下請入舊制不許自燕王薨
祖宗之後未有封以王爵者慶歷四年以富弼建議遂
次第封拜封德文東平郡王濮王汝南允弼北海允良
華原郡王從藹英國公從煦安國公宗說祁國公宗保
建安郡公宗達恩平郡公守望清源郡公辛已詔德文
等十人並列本班之上少前巵言曰宋祖之取天下
易於反掌而獨運籌策削平僣偽當時佐命諸臣如石
守信高懷德皆一時推戴之誠耳其參謀密勿勘定四
方者不過趙普曹彬潘美數人非有蕭曹良平之竒房
杜魏徵之識韓彭英衞之勞也而藩鎮之歸附者皆因
其本爵授之故封典闕焉其後惟崇文事不尚武功雖
以李繼隆狄青之勲未有封爵而文臣至於宰執則無
不封國公者矣漢法非軍功不侯而宰相封侯者班史
列之恩澤傳蓋彼以分封為重此以名器為重古今異
變不可以㮣論也又曰遼之封爵惟有國王郡王國
公三等郡名率以漆水柳城混同蘭陵亦如宋高密建
安之類國名則屢進屢改有加至二國者其初宗室與
勲戚無異道宗太康五年十一月詔惟王子封一字王
餘並削降蓋虛崇爵號大略如宋制而食邑戶數亦不
可考矣(遼之外戚多以功封非盡由恩澤也)續文獻通考曰金熙宗天
眷元年十月始定封國制其制屬於吏部凡封王大國
號二十曰恒(明昌二年以漢遼唐宋梁殷楚類皆昔有天下之號不宜封臣下遂皆改之)邵
(舊為梁)汴(舊為秦)鎬(舊為秦)幷(舊為漢)益(舊為漢)彭(舊為齊)趙越譙(舊為)
(殷)郢(舊為楚)魯冀豫絳(舊為唐)兗鄂(舊為吳)䕫(舊為蜀)宛(舊為陳)曹
次國三十曰涇(舊為隋)鄭衞韓潞豳瀋岐代澤徐滕薛紀
昇(舊為原)邢翼豐畢鄧鄆霍蔡瀛(按金格葛當在此)沂荆榮英壽
溫小國三十曰濮遂(舊為濟)道定景(後改為鄒)申崇宿息莒鄴
郜舒淄郕萊(舊為宋以避諱改之)鄖郯把向管(舊為郇興定元年改)密胙任
載鞏將(士民須知曰舊為葛)蕭莘苪封王之郡號十金源廣平平
原南陽常山太原平陽東平安定延安封公主之縣號
三十樂安清平蓬萊滎陽棲霞壽光靈仙壽陽鍾秀惠
和永寧慶雲靜樂福山隆平德平文安福昌順安樂壽
靜安靈壽大寧聞喜秀容宜芳真寧嘉祥金鄉華原其
封爵正從品級高下正從一品曰郡王曰國公正從二
品曰郡公正從三品曰郡侯正從四品曰郡伯正五品
曰縣子從五品曰縣男凡食邑封王者萬戶實封一千
戶郡王五千戶實封五百戶國公三千戶實封三百戶
郡公二千戶實封二百戶郡侯一千戶實封一百戶郡
伯七百戶縣子五百戶縣男三百戶皆無實封又曰
元宗室駙馬通稱諸王歲賜之頒分地之大所以盡夫
展親之義者亦優且渥然初制簡朴位號無稱惟視印
章以為輕重厥後遂有國邑之名而印章之等猶前日
也又元制封一字王者金印獸紐兩字王者金印螭
紐次有金印駝紐金鍍銀印駝紐金鍍銀印龜紐有止
用銀印龜紐等級不同如此又同姓有無國邑而稱王
者但曰宗王元初以親王分封西北其地極遠去京
師數萬里以故其地莫得而詳如寧肅王托克托者太祖
長子卓沁太子之第五子也不載何時封王而見之表
中托克托薨弟伊濟貝嗣至元二年遣使表求分地歲賜
以賑給軍站京師元無所領至大元年伊濟貝薨子嘉
鼐巴嗣其位下舊賜平陽晉州永州分地歲賦中統鈔
二千四百定自至元己卯歲始給之明洪武三年詔
立長子標為皇太子封第二子樉為秦王次棡晉王棣
燕王橚吳王楨楚王榑齊王梓潭王把趙王檀魯王姪
孫守謙靖江王皆授以冊寶設置相傅官屬及諸禮儀
八年定諸王宗人禄米每歲親王五萬石靖江王二萬
石郡王六千石郡王諸子年十五人賜田六十頃為永
業除其租九年定王府官制又定諸王及公主歲供之
等十七年更定冊寶親王俱授以金冊金寶王妃止授
金冊不用寶皇太子之次嫡子並庶子年十歲皆封郡
王授以塗金銀冊銀印親王嫡長子年十歲立為王世
子授以塗金銀冊銀印次子及庶子年十歲皆封郡王
冊印亦如之郡王次子授鎮國次孫輔國次曾孫奉國
皆將軍凡三等次元孫鎮國次五世孫輔國次六世孫
奉國皆中尉凡三等親王女曰郡主郡王女曰縣主孫
女曰郡君曾孫女曰縣君元孫女曰鄉君凡五等靖江
王府視郡王降一等
封爵總載二
原周易曰我有好爵吾與爾靡之又曰利建侯尚
書曰爵罔及惡德惟其賢周禮曰諸公之地封疆方
五百里其食者半諸侯之地封疆方四百里其食者參
之一諸伯之地封疆方三百里其食者參之一諸子之
地封疆方二百里其食者四之一諸男之地封疆方百
里其食者四之一又曰王作六瑞以等邦國公執桓
圭侯執信圭伯執躬圭子執穀璧男執蒲璧又曰典
命掌諸侯之五儀諸臣之五等之命上公九命其國家
宮室車旗衣服禮儀皆以九為節侯伯七命其國家宮
室車旗衣服禮儀皆以七為節子男五命其國家宮室
車旗衣服禮儀皆以五為節左傳曰齊莊公為勇爵
殖綽郭最欲與焉州綽曰東閭之役臣左驂迫還於門
中識其枚數其可以與乎公曰子為晉君也對曰臣為
隸新逸周書曰能移於衆與百姓同謂之公又曰
能樹名生物與天道俱謂之侯又曰齊衆時作謂之
伯白虎通曰景風至爵有德封有功又曰受命之
王致太平之美羣臣上下之功故盡封之及中興征伐
大功皆封盛德之士亦封之以德封者必試之為附庸
三年有功因而封之五十里元士有功者亦為附庸也
其位大夫有功成封五十里卿成封七十里公成封百
里又曰王者即位先封賢者憂民之急也故列土分
疆非為諸侯張官設府非為卿大夫皆為民也孝經
援神契曰侯候也所以守蕃也孟子曰有天爵有人
爵仁義忠信樂善不倦此天爵也公卿大夫此人爵也
古之人脩其天爵而人爵從之今之人脩其天爵以要
人爵既得人爵而棄天爵則惑之甚者也呂氏春秋
曰太公望封於齊周公旦封於魯二君者甚相善也相
謂曰何以治國太公望曰尊賢上功周公曰親親上恩
太公曰魯自此削矣周公曰魯雖削有齊者亦必非呂
氏也其後齊日以大至於霸二十四世而田氏有齊國
魯日以削至於僅四十四世亡管子曰爵不尊禄不
重者不與圖難犯危以其道為未可以求之也是故先
王制軒冕足以著貴賤不求其美設爵禄足以守其服
不求其親使君子食於道小人食於力淮南子曰爵
禄者人臣之銜轡也袁子曰今有卿相之才居三公
之位脩其政治以寧國家未必封侯也今軍政之法斬
一牙門將者封侯夫斬一將之功孰與安寧天下者乎
夫斬一將之功者封侯失封賞之意也商君書曰明
王之所貴唯爵爵賞不榮其民不急列爵不顯則民不
事爵易得則民不貴禄賞不道則民不以死爭位也
又曰凡人主之所以勸民者官爵也國之所以興者農
戰也今民求官爵皆不農戰而以功言虚道此謂勞民
者其國必削鹽鐵論曰昔太公封營丘之墟辟草萊
而居焉地薄人少於是通利末之道極女工之功是以
鄰國交於齊財蓄貨殖世為彊國管仲相桓公襲先君
業輕重之變南服彊楚而霸諸侯史記曰殷以前尚
矣周封五等公侯伯子男然封伯禽康叔於魯衞地各
四百親親之義褒有德也太公兼五侯地尊勤勞也
又曰騶忌見威王王說之三月而受相印淳于髠見之
曰善說哉髠有愚志願陳諸前髠說畢趨出至門而面
其僕曰是人者吾與之微言五其應我若響之應聲是
必封不久矣漢書曰李廣與望氣王朔語曰漢擊匈
奴廣未嘗不在其中而諸侯校尉以下材能不及中人
以軍功取侯者數十人廣不為後人然終無尺寸功以
得封邑者何也豈吾相不當侯耶朔曰將軍自念豈嘗
有所恨者乎廣曰吾為隴西太守羌嘗反吾誘降八百
餘人詐而同日殺之至今恨獨此耳朔曰禍莫大於殺
已降此乃將軍所以不得侯也漢官儀曰皇后父兄
率為特進侯朝會位次三公故章帝啓馬太后曰漢興
舅氏之封侯猶皇子之為王其功臣四姓為朝侯侍祠
侯皆在卿校下漢雜事曰天子太社以五色為壇封
諸侯者取其土苴以白茅授之各以所封方之色以立
社於其國故謂之受茅土漢興唯皇子封為王者得茅
土其他臣以戶賦租入為節不受茅土不立社東觀
漢記曰上封功臣皆為列侯大國四縣餘各有差博士
丁恭等議曰古帝王封諸侯不過百里故利以建侯取
法於雷強榦弱枝所以為治也今封諸侯四縣不合法
制上曰古之亡國皆以無道未嘗聞功臣地多而滅亡
者乃遣謁者即授印綬又曰馮勤使典諸侯封事勤
差量功次輕重國土遠近地勢豐薄不相踰越莫不厭
服焉自是封爵之制非勤不定後漢書曰張安世自
昭帝時封為富平侯傳國至八代孫吉無嗣國除經歷
篡亂二百年間未嘗譴黜封者莫與為比百官表注
曰五等諸公周官金章朱綬朱質四采元文織百四十
首廣尺四寸長一丈六尺朝服進賢三梁冠官品第二
地方七十五里位視三公班次邑三千八百戶國秩絹
千八百匹妾六人車前司馬十四人旅賁五十人又
曰縣侯漢官也自縣侯而下通號列侯金章紫綬朝服
進賢三梁冠官品第三光武中興論功封大功臣吳漢
鄧禹各四縣賈復朱浮三縣耿弇等二十九人又曰
縣侯有家丞庶子之官列侯皆亦如之漢官解詁曰
列侯本為徹侯避武帝諱曰通侯舊時文書或爵通侯
是也後更曰列侯今俗人或都言諸侯乃王爾非此也
列侯歸國不受茅土不立宮室各隨貧富裁别庶以守
其寵環濟要略曰爵有五等公者無私也故文背厶
為公又曰伯把也把持政事也又曰子猶孳孳恤
下之稱也又曰男任也任治政事受王命為君也
諡法曰執應八方曰侯相書曰天中容半印封侯
又曰天中正臽如刀者封侯增曹冏封建論曰割裂
州國分王子弟封三代之後報功臣之勞士有常居民
有定主枝葉相扶首尾為用賈誼曰夫欲天下之治
安莫若衆建諸侯而少其力劉向諫成帝曰臣聞公
族者國之枝葉枝葉不茂則本根無所托庇令狐德
棻曰分命賢戚布於内外料其輕重間以親疎首尾相
持遠近為用使其勢位足以扶危權力不能為亂事業
既定僥倖自息唐太宗曰不井田不封建不足以法
三代之治唐劉秩曰古者公侯受封之地雖多而制
禄不過十倍其卿成國不過半天子之軍名山大澤不
以封必賜弓矢然後征必賜珪瓚然後鬯有巡狩有述
職有慶有讓又曰封建者古帝之所以建萬世之長
策必以三代之公心行三代之良法乃可不則非君上
之利非百姓之利並非受封者之利也歐陽脩曰救
土崩之難莫若建諸侯削尾大之勢莫若置守宰又
曰封建湯武之不得已也柳宗元曰封建更古聖王
而莫能去之蓋非不欲去之也勢不可也勢之來其生
人之初乎不初無以有封建封建非聖人意也胡寅
曰封建與天下共其利天道之公也吳萊曰井田小
封建也封建大井田也馬端臨曰必有公天下之心
然後能行封建無則莫若郡縣又曰秦漢以來所謂
列侯者非但食其邑入而已可以臣吏民可以布政令
若關内侯則惟以虛名食廩禄而已景武而後始令諸
侯王不得治民不過食其所封之邑入况列侯乎又
曰至東都始有未與國邑先賜美名例如靈壽王征羌
侯之𩔖明帝有四姓小侯乃樊郭陰馬外戚子弟也又
肅宗賜東平王蒼列侯印十九枚令王子年五歲以上
者皆帶之山堂肆考曰易稱建萬國親諸侯蓋親賢
兼封也又曰漢諸侯王表漢興之初海内新定同姓
寡少懲亡秦孤立之敗於是剖裂疆土立二等之爵功
臣侯者百有餘邑尊王子弟大啓九國諸侯比境周匝
三垂天子自有三河凡十五郡公主郡侯俱邑其中而
藩國之大者跨州兼郡連城數十宗室百官同制京師
可謂矯枉過其正矣呂覽曰神農封建彌近彌大彌
遠彌小海上乃有十里之邦蘇軾曰傳稱武王克商
兄弟之國者十有五人姬姓之國者四十人爵五品而
土三等蓋千八百國周室既衰轉相吞幷春秋之世見
於經傳者總一百二十四國
封爵總載三
原建德策勲(天子建德注德有德諸侯建善則治)制域連城(周禮)
(凡建邦國以土圭土其地而制其域遜後漢竇融辭封曰子頑鈍不可連城廣土詳讓封)賜履
執圭(賜我先君履注所踐履之界也公執桓圭詳前二)正封就國(天子建國)
(諸侯正封封疆有定也非史尚父封齊就國道宿行遲逆旅人曰客寢甚安殆就國也時難得易失太公聞)
(遂夜衣而行比至果萊人來伐爭營丘)藩屏夾輔(左傳封建親戚以藩屏周夾輔周)
(室)建置懷柔(又子產云建置豐氏故又周之有懿德也猶曰莫若兄弟封建之其懷)
(柔天下也猶懼有外侮)陪敦昵近(陪多敦厚昵親也)疏爵高爵
(漢書疏爵貴之高漢高詔公乘已上皆爵也)啓爾宇圖爾居(詩大啓爾宇又我)
(圖爾居莫如南土封申伯也)告后土私湯沐(周禮大宗伯王大封則先告后土)
(漢高時大饑自天子至封君其湯沐邑各為私奉養不領於天下之經費)封都鄉封不
義(史闞澤字德潤以儒學勤勞封都鄉侯彭寵蒼頭子密殺寵詣闕封不義侯)桐圭之戲
鵲印之封(成王戲剪桐葉為圭封唐叔詳後親戚封中下張顥事)脤膰之禮
帶礪之誓(周禮以脤膰之禮親兄弟之國下詳後國及苗裔注)世及之祚
國除之典(立子孫也國漢制有罪者除)封以土地錫之山川
(周禮典瑞土圭以致四時日月封國以土地注度地封諸侯以土圭測日景觀分寸長短制其域也下毛詩)
列爵惟五分土惟三(周禮五等諸侯也等諸侯之國大小有三)親
疎並建功德有加(宗無雜居者禮有功德於民加地)十有五人
三十六郡(武王克商建兄弟之國十有五人李史丞相綰言燕齊荆地遠請立王而鎮之斯曰諸)
(子功臣重賞賜之甚易制天下無異意安寧之術也置諸侯是樹兵本也始皇曰廷尉議是遂分天下為三十)
(六郡)不削而弱當刑而王(主父偃欲削諸侯權請推恩封子弟人人喜不削而)
(弱王黥布少時人相曰當刑而後果坐法黥布心喜之)天誘歸國地足容人
(蒯瞶歸國使告於王曰天誘其衷獲嗣守封焉穀梁古者天子封諸侯其地足以容其人)同姓
異姓益地削地(周禮同姓以封異姓以封之禮諸侯有功則益地取閒田以益有罪則)
(削地削地歸之閒田)降虜悉封渡遼擅封(景帝欲封降虜王徐盧等五人丞相)
(亞夫議不可帝悉封侯後漢梁慬為渡遼將軍擅封單于兄塗奴為羌授以印綬坐專擅扺罪也)不
得專封惟乃服命(穀梁城楚丘封衛非天子不得專封雖通其仁義而不與故曰仁不)
(勝道)疇其爵邑脩其禮物(疇者算邑不復減也)不合於天子
庸建於上公(不合於天子附於諸侯曰附庸注以國附於大國不能自以行其道也下尚)
(書)曲阜方七百里樂鄉多四百頃(禮成王以周公有勲勞於天下)
(是以封周公於曲阜之地方七百里革車千乘多漢匡衡字稚圭為丞相封僮之樂安鄉郡國誤分界四百)
(頃衡後封臨淮郡之國遣人之僮收田租穀九千石司隸劾衡專地盜土以自益免為庶人)有分
土無分民出六竒益六邑(地理志分民謂計若干戶下陳平事)建
立子孫藩屏社稷(漢書高皇)錫以土田命之車服
建邦啓土裂地開國(史)義先立愛仁不遺親
建賢立德錫壤開封綏麟趾之族廣犬牙之封
厚骨肉之恩重山河之誓宗子維城之固本
枝磐石之安齊胙太師永表東海晉登侯伯大啓
南陽(太公也文公)分茅錫土地列犬牙疏爵建侯位崇
龍頟(龍頟定遠並封侯)周建懿親五等列爵漢封異姓八
國皆王(高祖定天下功臣封八國諸侯王也)周室將遷必依晉鄭之國
漢家保定亦因齊楚之功五等開封周乃寵諸兄
弟七王建國漢則祚及子孫增分土而開者九國
當高祖之初同日而立者三王在孝武之世沛公
矜嚴東平智惠周位卿士以同姓唐列宗室於
輔臣授桐貽緒訓梓垂芳稟潤天潢承暉日
觀雅道貴於東平文藝高於北海楚詩蚤習
沛易先通齊衡兩獻比迹二南周公族多聮三
司唐台司亦用九人旦奭兼師保之任勉石稱
宰輔之賢(以上俱玉海)謹文王安否之問敢怠帥行書
唐宗仁孝之詩仰祈札賜姬姓作蕃未成人而賜履
漢宗受社方在褓以錫封世祖推恩長安立六子
之宅明皇廣愛華清建百孫之居將以鼓鐘對峙
黃麾之仗授以璽紱交輝青輅之旂貴爵名城寵
冠公侯之上高牙大旆榮兼將相之崇深根固本
以扶不拔之基強榦弱枝以闡無窮之祚丕衍洪
圖茂膺顯冊烈祖文孫皇枝帝載任事而爵
論功以封有光帝載昭宣廟謨命以圭社
崇其禮物列爵以旌德胙土以報功視儀數於
三台超爵名於五等河間禮樂江夏忠勤
封爵總載四
原爵以馭貴(周禮太宰職云一曰爵以馭其貴也)爵以辨貴(禮記中庸篇云序爵)
(所以辨貴賤也)以賢制爵(周禮司徒職云以賢制爵則民慎德也)以德詔爵
(司士職云)著德極才(白虎通云必封諸侯何重民之至也善惡比而易知故擇賢而封使治其)
(民以著其德極其才上以尊天子稱藩輔下以子養百姓施行其道)論功封爵(晉百官表注云)
(高祖定天下論功封爵一百三十有三人)懷萬邦(易王三錫命懷萬邦也)建萬國
(易)建侯樹屏(書)開國承家(易)以蕃王室(書)蕃
衞天子(史記高祖功臣表序云書曰協和萬國遷于夏商或數千歲蓋周封八百幽厲之後見於春秋)
(尚書有唐虞之侯伯歷三代千有餘載自全以蕃衞天子豈非篤於仁義奉上法哉)取象剛柔
(晉百官表注云王者之制公侯伯子男五等)取法於雷(詳前二)國及苗裔
(史記功臣表序云封爵之誓曰使黃河如𢃄泰山如礪國以永寧爰及苗裔案應劭注曰帶衣帶也礪砥石)
(也河當何時如衣帶山當何時如砥石言如帶砥國乃絶耳)制始黃唐(見陸機論)立
爵五等(晉百官表注云周道興隆三聖制法立爵五等封國八百親親建國則周公宅魯康叔啟衛賢)
(賢表德則太公封齊也)制土三等(白虎通云制土地三等何因土地有高下中三等)
剖符之封析圭之爵(司馬相如喻巴蜀檄云夫邊郡之士觸白刃冐矢石人懷怒心)
(如報私讎故有剖符之封析圭而爵位為通侯居列東第)大侯萬家(史記高祖功臣表序云漢)
(興功臣受封者百有餘人天下初定故大城名都散亡戶口可得而數者十二三是以大侯不過萬家小者五)
(六百戶)地方百里大小相維萬國相維(功臣表云)五
等法五行三等法三光(並白虎通)斬一將封侯(袁子詳前二)
從無爵封侯(王粲爵論云後世賞人不由等級從無爵封為列侯也)名山大
澤不以封(白虎通曰不以封者與百姓共之不使一國獨專也山林之饒水泉之利千里相通所以)
(均有無贍不足)巖險之邑不以封(魏書相國晉王奏)國為己土衆
皆我民(陸機云立五等則知國為己土衆皆我民)五命賜則七命賜國(周禮)
(大宗伯職曰以九儀之命正邦國之位一命受職再命受服三命受位四命受器五命賜則六命賜官七命賜)
(國八命作牧九命作伯地案鄭注云則者法也出為子男元謂則未成國之名)八命作牧
(鄭注云謂侯伯有功德者加命得專征伐於諸侯)九命作伯(鄭注云上公有功德者加命為)
(二伯得征五侯九伯者)受明器於王室(左傳)錫介圭以作寶(詩嵩)
(高篇錫爾介圭以作爾寶介一尺二寸也)爵人於朝與士共之(白虎通云爵人於朝)
(者示不私人以官與衆共之義也)封侯於廟不自專也(又云封諸侯於廟者示不)
(自專也明法度皆祖之制也舉事必告焉)任事然後爵之(禮王制篇云任事然後爵之注)
(曰爵者謂正其秩次)稱人美則爵之(禮記)封諸侯以夏養賢也
(又云封諸侯以夏何陽氣盛養故封諸侯盛養賢也封立人君陽德之盛者)繼世以立諸
侯象賢也(白虎通)金路九就同姓以封(周禮巾車職云掌公車之政令)
(辨其用與其旗物而等敘之以治其出入王之五路一曰玉路錫樊纓十有再就建太常十有二斿以祀二曰)
(金路鉤樊纓九就建大旂以賓同姓以封)象路七就異姓以封(又云象輅朱樊纓七)
(就建大赤以朝異姓以封)革路龍勒以封四衞(又云革路龍勒條纓五就建大白以)
(即戎以封四衛)木路鵠纓以封蕃國(又云木路前樊鵠纓建大麾以田以封蕃國)
封爵總載五
原詔梁任昉初封功臣詔曰草昧權輿事深締構康俗
成務義在庇民自非羣才並軌文武宣翼將何以啓兹
景祚弘此帝圖或運籌帷帳經啓王業或攻城略野殉
義忘生或腹心爪牙折衝禦侮忠勤茂德夷險一致並
宜建國開宇蕃屏王室山河之誓永永無竆
原論後魏王粲爵論曰依律有奪爵之法此謂古者爵
行之時民賜爵則喜奪爵則懼故可以奪賜而法也今
爵亊廢矣民不知爵者何也奪之民亦不懼賜之民亦
不喜是空設文書而無用也今誠循爵則上下不失實
而功勞者勸得古之道合漢之法以貨財為賞者不可
供以復除為賞者租税損減以爵為賞者民勸而費省
故古人重爵也晉陸機五等論曰五等之制始於黃
唐郡縣之治創自秦漢得失成敗備在典謨是以其詳
可得而言夫先王知帝業至重天下至曠曠不可以偏
制重不可以獨任任重必於借力制曠終乎因人於是
乎立其封疆之典財其親疎之宜使萬國相維以成磐
石之固宗庶雜居而定維城之業知其為人不如厚已
利物不如圖身安上在於悦下為己在乎利人是以分
天下以厚樂而已得與之同憂饗天下以豐利而我得
與之共害故諸侯享食土之實萬國受世及之祚夫然
則南面之君各務其治世治足以敦風道衰足以禦暴
故彊毅之國不能擅一時之勢雄俊之士無所寄霸王
之志降及亡秦棄道任術懲周之失自矜其得尋斧始
於所庇制國昧於弱下國慶獨享其利主憂莫與共害
雖速亡趣亂不必一道顛沛之釁實由孤立是蓋思五
等之小怨忘經國之大德知陵夷之可患闇土崩之為
痛漢矯秦枉大啓侯王境土逾溢不遵舊典是以諸侯
阻其國家之富憑其士民之力勢足者反疾土狹者逆
遲六臣犯其弱綱七子衝其漏網皇祖夷於黥徒西京
病於東帝是蓋過正之災而非建侯之累也
親戚封一
原毛詩曰乃命魯公俾侯于東錫之山川土田附庸
又曰奄有龜蒙遂荒大東至于海邦淮夷來同左氏
傳曰王將以狄伐鄭富辰諫曰不可臣聞之太上以德
撫民其次親親以相及也昔周公弔二叔之不咸故封
親戚以蕃屏周管蔡郕霍魯衞毛聃郜雍曹滕畢原酆
郇文之昭也䢴晉應韓武之穆也凡蔣邢茅胙祭周公
之胤也孟子曰象至不仁封諸有庳仁人之於弟也
不藏怒焉不宿怨焉親愛之而已矣親之欲其貴也愛
之欲其富也封之有庳者富貴之也身為天子弟為匹
夫可謂親愛之乎帝王世紀曰成王元年周公為冢
宰攝政王生少未能治事故號曰孺子八年春正月朔
王始躬政事以周公為太師封伯禽於魯父子並命周
公拜於前魯公拜於後王以周公有勲勞於天下故加
魯以四等之土兼二十四附庸地方七百里史記曰
成王與叔虞戲削桐葉為珪予虞曰以唐封汝史佚因
言請擇日立叔虞成王曰吾與之戲耳史佚曰天子無
戲言言則史書之禮成之樂歌之於是遂封叔虞於唐
漢書曰漢興之初尊王子弟大啓九國京師内史凡
十五郡公主列侯頗邑其中蕃國大者跨州兼郡連城
數十宮室百官同制京師諸呂之難賴於諸侯也增
左傳僖二十四年召穆公思周德之不類故糾合宗族
於成周而作詩曰常棣之華鄂不韡韡凡今之人莫如
兄弟周語五等之侯兩社之輔三等之采六遂之邑
有封畛土略以處之彝器分物以昭之祝宗上史以秩
之宗氏分族以聯之左傳昭二十六年王子朝曰武
王成康並建母弟以蕃屏周亦曰吾無專享文武之功
二十八年成鱄曰昔武王克商光有天下其兄弟之
國者十有五人姬姓之國者四十人皆舉親也定四
年子魚曰成王選建明德以蕃屏周襄二十九年叔
侯曰虞虢焦滑霍揚韓魏皆姬姓也隱六年我周之
東遷晉鄭焉依僖五年宮之奇曰太伯虞仲太王之
昭也虢仲虢叔王季之穆也周語宣王欲任國子之
能導訓諸侯者樊穆仲曰魯侯孝乃命魯孝公於夷宮
(賈侍中云國子諸侯之嗣子欲使訓導諸侯子也)荀子周公立七十一國姬
姓獨居五十三人周之子孫苟不狂惑者莫不為天下
之顯諸侯史記表文武成康所封數百而同姓五十
三賈誼傳高皇帝擇良日立諸子雒陽上東門之外
畢以為王而天下安(注顏師古曰諸侯國在關東故於東門外立之)史記表
高祖子弟同姓為王者九國惟長沙異姓(注徐廣曰齊楚荆淮南燕)
(趙梁代淮陽荆絶乃封吳)唐世系表漢鑒秦務廣宗室世其土地
黃圖漢儀冊封諸王必於祖廟冊命之示不敢專也
漢書諸侯王表文帝采賈生之議分齊趙景帝用晁
錯之計削吳楚武帝施主父之策下推恩之令王子
侯表大哉聖祖之建業也後嗣承序以廣親親至於孝
武以諸侯王疆土過制或僭差失軌而子弟為匹夫輕
重不相準於是制詔御史諸侯王或欲推恩分子弟邑
者令各條上朕且臨定其號名自是支庶畢侯矣主
父偃傳偃說上曰今諸侯子弟或十數而適嗣代立餘
雖骨肉無尺地之封則仁孝之道不宣願陛下令諸侯
得推恩子弟以地侯之使人人得所願上以德施實分
其國必稍自銷弱矣上從其計史記三王世家制曰
康叔親屬有十而獨尊者褒有德也周公祭天于郊故
魯有白牡騂剛之牲羣公不毛賢不肖差也朕甚慕焉
又曰自吳楚後五宗王世漢為置二千石去丞相曰
相銀印諸侯獨得食租税(注景帝子十三人為王而母五人同母者為一宗故曰五)
(宗)後漢書光武紀建武十五年初巴蜀既平大司馬
吳漢上書請封皇子不許重奏連歲乃詔諸臣議大司
空融等議曰古者封建諸侯以藩屏京師周封八百同
姓諸姬並為建國高祖聖德光啓天下封立兄弟諸子
不違舊章陛下興復宗統功臣宗室咸蒙封爵多受廣
地或連屬縣今皇子賴天能勝衣趨拜宜因盛夏吉時
定號位以廣藩輔後漢書百官志注臣昭曰高祖謀
深慮久封建子弟蕃維盤固齊代淮楚皆為外重哀平
之際劉氏徧於四海宗正著錄遂以萬數後漢循前規
光武十子並列畿外近郡孝明八國不能開庇遠民國
近則不可以大不大則不足為彊本支之援終以少固
漢氏得之微猶能四百載魏氏失之甚不滿數十年
晉世矯枉太過非簡賢之授無愚智之辨魏東阿王
植上疏曰權之所在雖疏必重勢之所去雖親必輕蓋
取齊者田族非呂宗也分晉者趙魏非姬姓也晉武
十三王傳泰始之受終也乃憲章往昔廣誓山河大開
藩屏文昭武穆方駕於魯衞應韓磐石犬牙連衡於吳
楚齊代唐膠東王傳唐始興務廣支蕃鎮天下封德
彝曰漢所封惟帝子若親昆弟其屬遠非大功不王如
周郇滕漢賈澤尚不得茅土所以别親疎也於是疏屬
王者皆降為公唯嘗有功者不降贊曰天下已定帝
與名臣蕭瑀等喟然講封建事欲與三代比隆而魏徵
李百藥皆謂不然徵以民人始復生業遽起而瓜分之
故有五不可之說百藥舉春秋二百四十六年之禍亟
於哀平桓靈詆曹元首陸士衡之言以為謬悠天子由
是不復議至名儒劉秩目武氏之禍至謂郡縣可以小
寧不可以久安大抵與曹陸相上下而杜佑柳宗元深
探其本據古驗今而反覆焉
親戚封二
原王者始起封諸父昆弟(白虎通云王者始封諸父昆弟示與已共財之義故可以)
(共土也)天下太平乃封親屬(又云天下太平乃封親屬者示不私也)割
名都以建周親(後漢書章帝紀論云章帝割裂名都以崇周親)推私恩以分
子弟(史記王子侯表序云制詔御史諸侯王或欲推私恩分子弟邑者令各條上)並建母
弟(左傳曰召伯盈逐王朝奔楚使告於諸侯曰昔武王克殷成王靖四方康王息民並建母弟也)以
輔王室(史記諸侯年表曰武王成康所封數百而同姓五十五地上不過百里下三十里以輔衞王室)
褒有德(又曰周封伯禽康叔於魯衞親親之義褒有德也)愛所愛(韓詩外傳云周)
(兼制天下立國七十二姬姓獨居五十五周之子孫苟不狂惑莫不為天下顯諸侯夫是之謂能愛其所愛矣)
犬牙相制(漢文帝紀云高帝王子弟地犬牙相制所謂磐石之宗也)封域相近
(晉起居注武帝詔)承衞天子(史記天下初定骨肉同姓少故廣彊庶孽以鎮撫四海用承衞)
(天子也)蕃輔京師(又史記諸侯年表曰吳楚時前後諸侯或以適削地名山陂海咸納於漢)
(諸侯稍微大國不過十餘城小侯不過數十里上足以奉貢職下足以供祭祀以蕃輔京師索隱曰適音宅或)
(作過)淮南四子(漢淮南王傳云孝文八年憐淮南王王有子四人年七八歲乃封子安為阜陵)
(侯子勃為安陽侯子賜為陽周侯子良為東城侯)齊王七人(漢書文帝紀云四年封齊悼惠)
(王肥子七人為列侯)桓公封鄭(史記鄭世家曰鄭桓公友者周厲王少子而宣王庶弟也宣王)
(立二十二年友初封於鄭)周章君吳(又吳太伯世家云武王克殷求太伯仲雍之後得周章以)
(君吳因而封之)封之於畢(又魏世家云畢公高與周同姓武王封之於畢)封之韓
原(又韓世家云韓之先與周同姓其後苗裔事晉得封於韓原曰韓武子)悔者不信(說苑)
(云周成王與幼弟戲於地得葉以與弟曰以此封唐周公曰選日王曰戲耳不封也周公曰王者重言封人而)
(悔者不信於是遂封之)粲然不殊(漢書宣帝詔曰蓋聞象有罪舜封之骨肉之親粲然不殊)
(其封故昌邑王賀為海昏侯如淳曰粲或作散殊或作誅案師古注曰粲明也殊絶也常明於仁恩不離絶也)
封周公於曲阜(史記魯世家云封周公於少昊之墟曲阜)封康叔於河
淇(又衞世家云以武庚餘民封康叔為衞君於河淇間故商墟也)克庸祇德邦之於
蔡(書蔡仲命篇曰惟周公位冢宰羣叔流言乃致辟管叔於商囚蔡叔於郭鄰蔡仲克庸祗德周公以為卿)
(士叔卒乃命諸王邦之於蔡也)建爾元子俾侯于魯(詩閟宮篇云王曰叔父建爾元)
(子俾侯于魯大啓爾宇為周室輔毛萇注王成王元子首子也叔父謂周公也封首子伯禽也)周公
宅魯康叔啓衞(晉百官表注云周道興隆三聖制法以懿親建國則周公宅魯云云)大
師維蕃宗子維城(詩)周公拜前魯公拜後(公羊傳曰世室者何)
(魯公之廟也周公稱太廟魯公稱世室羣公稱宮曷為謂之世室世世不毁也周公何以稱太廟於魯封魯公)
(以為周公也周公拜乎前魯公拜乎後曰生以養周公死以為周公主然則周公之魯乎曰不之魯也封魯公)
(以為周公主然則周公曷為不之魯欲天下之一乎周也)增虞舜封弟(孟子舜踐祚封其弟)
(象於有庳使吏治其國而納其貢税焉)夏后封子(夏少康恐禹祭絶祀乃封其庶子於越號)
(曰無餘春秋祀禹墓於會稽)分以寶玉(周書武王乃昭德之致於異姓之邦無替厥服分寶)
(玉於伯叔之國時庸展親)親以脤膰(周禮春官以脤膰之禮親兄弟之國以慶賀之禮親異姓)
(之國)高祖誓盟(漢高祖刑白馬著盟誓曰非劉氏不王若有亡功非上所置而侯者天下共擊)
(之)元狩賜策(漢武帝元狩六年立皇子閎為齊王旦為燕王胥為廣陵王皆賜策各以國土)
(風俗申戒焉)益三郡(漢景帝二年諸王來朝有詔更前稱壽歌舞長沙定王但張袖少舉手左)
(右笑其拙上怪問之對曰臣國小地狹不足廻旋帝乃以武陵零陵桂陽益焉)削三縣(漢武帝時)
(燕王旦自以次第當為太子上書求入宿衞上怒曰生子當置齊魯禮義之鄉乃置之燕果有爭後坐匿亡命)
(削三縣)定位號謝政事(東漢光武建武十五年有上書請封皇子者詔羣臣議奏)
(曰今皇子孫能勝衣趨拜宜定位號以廣藩輔制曰可吳王五子傳自光武以來諸王有制惟得宮内自娛)
(不得臨民干預政事)置之上座(漢書齊悼惠王肥孝惠二年來朝宴飲太后前帝以王為兄置)
(之上座如家人之禮)優以大封(光武建武二十八年徙魯王興為北海王以魯益東海帝以東)
(海王彊去就有禮故優以大封食二十九縣賜虎賁旄頭設鐘簴之樂擬於乘輿)留侍國邸
(漢成帝無嗣體常不平定陶共王來朝上謂曰我未有子一朝有他不復相見爾可留侍我因留國邸朝夕侍)
(上甚見親重)止食數縣(東漢明帝永平中封皇子恭等六人為王帝親定其封域裁令半楚)
(淮陽馬后曰諸子止食數縣於制不以儉乎帝曰我子豈宜與先帝子等歲給二千萬足矣)十王
宅百孫院(唐明皇諸子同為大宅分院而居開元十五年夏五月作十王宅百孫院每王院宮)
(人四百餘百孫院亦以三四十人禁中置維城庫以給諸王月俸宣宗大中間又作五王宅)武幹
得封(唐宗室道宗為靈州總管梁師都引突厥數萬圍之道宗乘間出擊大破之斥地千餘里唐主以道)
(宗武幹立為任城郡王)童孺亦王(唐高祖欲強宗室以鎮天下自三從昆弟以上雖童稚亦)
(封為王封德彝以為今封爵太廣恐非所以示天下至公乃降宗室郡王皆為縣公惟有功者不降)三
為太傅(後魏睢陽王頎大統中為太傅再為太師自古人臣未有此例)五拜太師(會要)
(宗親王拜太師者五人楚王元佐燕王儼吳王灝燕王俁越王偲皆以父兄行而得之紹興中嗣秀王伯圭以)
(宗室特為太師蓋以孝宗為親叔父用優禮也)語言如鐘(遼史蜀國王葉穆元祖子身長多力)
(語言如鐘三為德哷勒部封額爾竒木年四十五卒追)教民𣗳植(遼史隨國王實嚕亦元祖子駢)
(脅多力賢而有智為約尼氏裕悦始教民種植桑麻重熙中追封)人稱長者(遼晉王阿嚕威)
(天祚子初封晉王出繼大丞相耶律隆運後喜揚人善勸其不能中外稱為長者)才兼文武
(金越王永功世子本名宗格又名廣孫沉默寡言笑勇健過人涉書史好法書名畫大定四年封鄭王歷進曹)
(冀魯郢譙大安二年進越王)聽造宮邸(元史秦王莽噶拉世祖第三子至元九年封安西王)
(十年進秦王别賜金印其府在長安者為安西在六盤者為開成皆聽為宮邸)傳國子孫(元史)
(穆呼哩崆根果斡之第三子沉毅多智略善射與博爾濟等事太祖以忠勇稱太祖稱帝以穆呼哩為左萬戶)
(伐金滅之拜太師封魯國忠武王賜黃金印曰子孫傳國世世不絶)弱冠器重(元多爾濟穆呼)
(哩六世孫托克托子授集賢學士未及冠一時同寅諸老皆器重之後封遼陽王)不受食邑(托克)
(托字大用巴延姪至正中以賢相封鄭王食邑安豐辭不受)蜀秀才(蜀王椿太祖第十一子博綜典)
(籍容止都麗嘗闢西堂延攬名士與李叔荆蘇伯衡等商㩁文史太祖呼為蜀秀才)明竒士(明寧)
(獻王權生而神姿秀朗白晳美鬚髯初自稱大明奇士晩構精廬蒔花藝竹鼓琴著書其間又自號臞仙建生)
(墳緱嶺之上數往遊焉)新樂府(周憲王有燉勤學好古製誠齋樂府傳竒若干種音律諧美李)
(夢陽汴中元宵絶句云中山孺子倚新妝趙女燕姬總擅場齊唱憲王新樂府金梁橋外月如霜)賓
竹集(秦簡王嗣位後日賦一詩積三十年薨後妃某氏命紀善強晟校刻其詩號賓竹小鳴集)河
間江夏之比(蜀自獻王椿四葉皆有文集行世昭王仁厚好儒術孝宗嘗賜詩以河間禮樂江夏)
(忠勤為比)淮南梁苑之風(趙康王嗜學博古文藻弘麗折節愛賓客文酒讌游有淮南梁)
(苑之風)
親戚封三
原詔魏明帝詔曰古之帝王封建諸侯所以蕃屏王室
也詩不云乎懷德維寧宗子維城秦漢繼周或強或弱
俱失厥中大魏創業諸王開國隨時之宜未有定制非
所以永為後法也其改封諸王皆以郡為國梁任昉
武帝追封永陽王詔曰亡兄德履沖粹識業深通徽聲
善譽風流籍甚道長世短清塵𬗟邈感惟既往永慕慟
心可追封永陽郡王又追封丞相長沙王詔曰夫褒
崇名器率由舊章光昭德祀永世作則亡兄道被如仁
功深微管懸諸日月久而彌新故能拯龜玉於已毁導
涸淵於將塞今理運惟新賢戚並建感惟永遠觸目崩
心可追封長沙郡王又追封衡陽王桂陽王詔曰亡
弟暢風標秀特器體淹弘朱方之役盡勤王事策出無
方物惟不賞亡弟融業行清簡風度閒綽蚤優名輩夙
廣令聞朕應天紹命君臨萬宇祚啓郇滕感興魯衞事
往運來永懷傷切暢可追封衡陽郡王融可追封桂陽
郡王又封臨川安興建安等三王詔曰神州帝城冠
冕列岳渚宮樊鄧形勝是歸居中作衞翼宣戎重隆兹
寵號寔允舊章並非親勿居惟賢是授宏朕之介弟早
富德譽董一蕃政緝是嘉庸國禮家情瞻寄隆重季風
穎儁邁識業標簡任居蕃翰政以化成偉體韻淹穆神
㝢凝正經綸夷險參贊王業陳徐陵始興王詔曰漢
祖天倫伯叔追封晉元世系瑯邪傳國仰惟二后重光
率由前典朕昔因蕃次蒙繼本宗分在要荒久離寒燠
天嘉紹祚别命皇枝歸自崤函禮隔登獻每至霜庭可
履矚垣寢而懷悲風樹鳴條望章陵而增感今嗣王乖
德獲罪慈訓永言主奠宜自朕躬但國步時艱皇基務
切復奉家業升纂帝圖重違情理言深哽慟可以第二
皇子升陵為始興王增唐李嶠授建昌郡王攸寧冬
官尚書制曰事典職隆禮闈望切自非明德莫允具瞻
具官某道遵八元名高兩獻行兼為善學茂多才待問
七車屢聞獻替參司百揆多所弘益頃以牙璋首路羽
檄乘邊委以樽俎之謀藉其股肱之用而卑以自牧成
而不居固守鳴謙願離劇職重違雅志用成其美宜遷
九法之司回典百工之任周世宗顯德四年追封皇
弟詔曰禮以緣情恩以悼往矧在友于之列尤鍾惻愴
之情故皇弟贈太尉侗贈司空信景運初起天年不登
俾余終鮮實動於懷侗可封太傅進封剡王信司徒杞
王宋紹興元年封安定郡王世開詔曰太祖皇帝創
業垂統德被萬世神祖詔封子孫一人為安定郡王世
世勿絶今其封不舉朕甚憫之有司其上合封人名遵
故事施行宋洪邁封大宗正東平郡王制曰周建國
以親諸侯用侈宗盟之慶漢置官而敘九族是司屬籍
之蕃睠時叔父之賢首我内朝之望博稽輿頌董正皇
支升之上將之壇賜以鉅邦之履飭宣丕號申詔治廷
具官某樂易而不流溫恭而有守河間學古入對三雍
之宮沛獻好文爰作五經之論裔襲神明之胄地依日
月之華大輅大旂傳鼎彝於故府法言法服蹈規矩於
先王曏疇進律之文顯陟承明之任德齒參邵魁然祭
酒之尊名實兩崇展矣戚藩之冠載念齊家之要必嚴
糾族之權示以褒儀屬兹蕭艾用是由譙城之留務總
鄜畤之成師踐辟彊之班聮式彰清靜胙憲王之封域
用答勤勞合集寵光布章物采於戲問雞鳴之寢朕方
形立愛之風誦麟趾之詩爾尚輯惇宗之典若梓材之
來兄弟若葛藟之庇本根其追配於前人亦有辭於永
世明洪武十六年封諸王詔曰朕荷天地百神之靈
祖宗之福起自布衣囏難創業惟時將帥用命遂致十
有六年混一四海功成治定以應正統考諸古昔帝王
既有天下子居嫡長者必正位儲貳若其衆子則皆分
茅胙土封以王爵蓋明長幼之分固内外之勢也朕今
有子十人前歲已立長子標為皇太子爰以今歲四月
分王諸子授以冊寶設置相傅官屬凡諸典禮已有定
制於戲衆建藩輔所以廣磐石之安大封土疆所以眷
親友之厚古今通誼朕何敢私尚賴中外臣鄰相與維
持弼成政化故兹詔示咸使聞知
原策漢武帝使御史大夫策諸子立閎為齊王曰於戲
小子閎受兹青社朕承祖考道惟稽古建爾國家封於
東土世為漢蕃輔於戲念哉共朕之詔惟命不於常人
之好德克明顯光義之丕圖俾為君子無怠爾心允執
厥中又立子旦為燕王曰小子旦受兹元社建爾國
家封於北土又立子胥為廣陵王曰小子胥受兹赤
社建爾國家封於南土戰戰兢兢乃惠乃慎無同好佚
無邇小人
原章魏曹植改封陳王謝恩章曰臣既弊陋守國無效
自分削黜以彰衆誡不意天恩霶霈潤澤横流猥蒙加
封茅土既優爵賞必重非臣虛淺所宜奉受非臣灰身
所能報塞又封二子為公謝恩章曰詔書封臣息男
苗為高陽鄉公志為穆鄉公臣伏自惟文無升堂廟算
之功武無摧鋒接刃之效天時運幸得生貴門遇以親
戚少荷光寵竊位列侯榮曜當世顧影慙形流汗反側
洪恩罔極雲雨增加既榮本榦枝葉並蒙苗志小豎既
頑且稚猥荷列爵並佩金紫施崇一門惠及父子齊
謝朓為宣城公拜章曰惟天為大日星度其象謂地蓋
厚河岳宣其氣斯冕旒所以貞觀袞職所以代終慙下
穆而上尊豈南征而北怨何以克詠九歌載宣七德銘
彼旂常勒斯鐘鼎
原表魏曹植謝初封安鄉侯表曰臣抱罪即道憂惶恐
怖不知刑罪當所限齊陛下哀愍臣身不聽有司所執
待之過厚即日於延津受安鄉侯印綬受詔之日且懼
且悲懼於不脩始違憲法悲於不慎速此貶退上增陛
下垂念下遺太后見憂臣自知罪深責重受恩無量精
魂飛散忘軀殞命又封鄄城王表曰臣愚駑垢穢才
質疵下過受陛下日月之恩不能摧身碎首以答陛下
厚德而狂悖發露始干天憲自分放棄抱罪終身苟貪
視息無復睎幸不悟聖恩爵以非望枯木生葉白骨更
肉非臣罪戾所當宜蒙俯仰慙惶五内戰悸奉詔之日
悲喜參至雖因拜章陳答聖恩下情未展又轉封東
阿王謝表曰奉詔太皇太后念雍丘下濕少桑欲轉東
阿當合王意可遣人按行知可居不奉詔之日伏增悲
喜臣以無功虚受國恩爵尊禄厚用無益於時脂車秣
馬志在黜放不圖陛下天父之恩猥宣皇太后慈母之
念遷之陛下幸為久長計聖旨惻隱恩過天地臣在雍
丘劬勞五年左右罷怠居業向定園果萬株枝條始茂
私情區區實所重棄然桑田無業左右貧窮食裁餬口
形有躶露臣聞古之仁君必有棄國以為百姓况乃轉
居沃土人從蒙福江海所流無地不潤雲雨所加無物
不茂若陛下念臣入從五年之勤少見佐助此枯木生
華白骨更肉非臣之敢望也飢者易食寒者易衣臣之
謂矣吳胡綜請立諸王表曰受命之主繫天而王建
化垂統為一代制雖禮有損益事有質文至於崇建懿
親列土封爵内蕃國朝外鎮天下古今同契其揆一也
周室之興寵秩子弟姬姓之國五十有五諸王子受國
者漸多光武中興四海擾攘衆諸制度未遍而九子受
國明章即位男則封王女為公主故詩曰既受帝祉施
於孫子陛下踐祚以來十有二載皇后無號公主無邑
臣下歎息遠近失望是以屢獻愚懷依據典禮庶請具
陳足寤聖心深辭固拒不蒙進納恐天下有識之士將
謂吳臣闇於禮制不知陛下謙以失之也加今迎夏盛
德在上大吳之慶於是乎始開國建號吉莫大焉惟陛
下割謙謙之德副兆民之望留臣祐許天下幸甚晉
孫毓賀封諸侯王表曰臣聞軒轅二十五宗黃祚以繁
姬姓建國七十周過其歷故禦侮莫如同德伏惟陛下
聖哲欽明稽乾作則越五超三與靈協契天祚明德克
昌祚胤秦王楚王淮南王光濟碩美冠於羣后改建大
國分鎮方岳皇太子皇孫並啓土宇培敦潼索制弘往
代内輔皇畿外蕃九服羣生仰德向風懷義率土臣妾
莫不稱慶梁任昉為蕭侍中拜襲封表曰詔書拜臣
襲封竟陵郡王臣以凡庸素乏才植皇朝尚德詔爵惟
賢遂復出脩職貢入頒卿士但有道之守海外重扃蕃
籬近甸無勞擊柝仰閱舊章俯增私感報國承家豈云
萬一
原奏宋傅亮尚書八座封諸皇弟皇子奏曰臣聞懿親
廣樹聖主所先明德並建古之休典所以維城皇代磐
石帝基内衞畿服外綏四海者也第某皇弟皇子等神
姿穎哲大成俱茂地均魯衞德兼庸賢顯進徽號啓建
疆宇弘道作屏光翰邦家並可封郡王謝莊為尚書
八座封皇子郡王奏曰臣聞桐圭睦親書河汾之策賜
帶懷賢敬東平之祚諒以訓經終始義洽垣墉第某皇
弟等器彩明敏令識穎悟並宜憲章前典光啓祚宇作
屏王室式雍帝載臣等參議可封郡王
御定淵鑑𩔖函卷一百十八
