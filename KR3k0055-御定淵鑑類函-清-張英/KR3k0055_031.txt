欽定四庫全書
御定淵鑑𩔖函卷二十六
地部四(穴)(窟)(坑)(石)
穴一
原周易曰需于血出自穴王弼云穴者隂之路也處坎
之始穴居也增又曰上古穴居而野處後世聖人易
之以宫室又曰密雲不雨自我西郊公弋取彼在穴
原毛詩曰榖則異室死則同穴又曰鸛鳴于垤婦
歎于室毛萇注曰將隂雨則穴處者先知之鸛好水將
雨長鳴而喜增又曰陶復陶穴注曰陶窰竈穴土室
豳地苦寒其俗如此禮記曰季秋之月蟄蟲咸俯在
内皆墐其戶注内穴之深處原許慎說文云穴土室
也顧凱之啓蒙記曰潛穴洞於波下爾雅曰山有
穴曰岫郭璞曰謂巖也歸藏曰乾者積石風穴之琴
春秋佐助期曰穴藏先知雨隂曀未集魚已噞巢居
先知風樹木未動鴇已翔韓子曰千丈之隄以螻蟻
之穴潰百丈之屋以突隙之熛焚故曰白珪之行隄也
塞其穴丈人之慎火也塗其隙淮南子曰鳳凰之翔
朝飲弱水暮宿風穴又曰治鼠穴而壊里閭潰小靤
而發痤疽增莊子曰豐狐文豹伏於巖穴原抱朴
子曰夫寸火能焚雲夢蟻穴能決大堤傅子曰蟻孔
潰河溜穴傾山增漢天文志曰暈適背穴原劉向
說苑曰騰蛇遊於霧露乘於風雲而行非千里不止終
暮寄宿鰌鱣之穴所以然者何也心不一也王隠晉
書曰陳頵曰百丈之屋突直而煙焚千里之堤蟻穴而
穿敗古人防小以全大慎微以杜萌臧榮緒晉書曰
都城千雉狐之所穴襄陽耆舊傳龐公云鴻鵠巢於
高林之上暮而得所棲魭鱣穴於深泉之下夕而得所
宿夫趣舍行止亦人之巢穴也且各得其棲宿而已
楊僂時務論曰使鸞鳳振羽厲翼邈而高舉氣沖天而
翔旦發丹穴則幽都之木可夕而棲也增六韜曰往
而無以返入而無以出是謂陷於天井頓於地穴三
略曰主聘巖穴士乃得實木華海賦曰大明㩠轡於
金樞之穴
穴二
原禮記曰北方曰狄衣羽毛穴居有不粒食者矣焦
贛易林曰秋蛇同穴不失其節夫人姜氏自齊復入
尚書令命驗曰季秋之月赤爵銜丹書止於昌戶民踰
山穿穴相扶歸者八十萬戶春秋命歷序曰合離絶
世民始穴處衣皮毛莊子曰越人三世殺其君王子
搜患之逃於丹穴而越人無君從之丹穴王子搜不肯
出熏之以艾乘以玉輿淮南子曰越王醫逃巫山穴
許甚曰醫越王之太子當立讓逃巫山之穴中熏而出
之遂不得已立為王抱朴子曰秦惠王以美女五人
與蜀王有五丁力士使迎秦女到梓潼見大蛇入於山
穴一丁引其尾不能止五丁乃共引蛇蛇即不出山因
崩壓秦之五女及送女者咸化為石增史記曰司馬
遷登會稽探禹穴原劉向說苑曰齊景公出獵上山
見虎下澤見蛇歸召晏子問之晏子曰上山見虎虎之
室也下澤見蛇蛇之穴也又曰介之推懸書宫門曰
四蛇入穴皆有處所一蛇無穴號於中野帝王世紀
曰天地開闢有天皇氏地皇氏人皇氏或冬穴夏巢或
食鳥獸之肉東觀漢記曰劉茂為郡門下掾赤眉攻
太原茂負守孫福踰墻出藏地西門下空穴中擔榖給
福及妻子百餘日福表為議郎謝承後漢書曰李敬
遷趙國相其奴僕嘗於舍内鼠空穴中得繫臂珠及璫
縣珥相連敬即出問主簿白言前相後夫人諸侯女也
昔亡珠璣不知處所疑子婦竊之去婦殺婢即遣吏送
珠付前相乃還去婦袁山松後漢書曰尚書盧植將
終𠡠其子彄以褌葬以土穴其子從之范曄後漢書
曰臺佟隠於武安山鑿穴為居又曰高麗國東有大
穴號穟穴以十月國中會迎稼神而祭之又曰挹婁
古肅慎國也在扶餘北里濱大海常為穴居增又曰
光武郭皇后弟况遷大鴻臚賞賜金錢縑帛豐盛莫比
京師號况家為金穴原沈約宋書曰元徽中暨陽女
人於黃中山穴中得二卵如石剖視有人形增唐書
曰姚勖自作夀藏署曰寂居穴原三十國春秋曰京
兆劉宏抰左道於天機第五山燃燈懸鏡於山穴中以
為光明列仙傳曰西王母者神人面蓬髮戴勝虎爪
豹尾善嘯穴居名王母在崑崙山山海經曰熊山有
穴曰熊穴是有神人夏啓而冬閉是穴若冬啓夏閉必
有兵王子年拾遺記曰禹鑿龍門至一空穴有黑蛇
長十丈頭有一角銜夜明之珠以導禹禹乃晝夜并行
計可三十里魑魅莫逢穴亦積廣干寳搜神記曰空
桑之地今名為孔寳在魯南山之麓外有雙石如桓楹
起立高數丈魯人祇敬世祭祀穴中無水每當祭時灑
掃以告輙有清泉自石間出足以周溉溉已泉亦止
又曰爰劍者羌豪也秦人拘執為奴隸後得亡去秦人
追之急迫藏於穴中秦人焚之不死諸羌神之推以為
豪續搜神記曰長沙醴陵縣有小水一處名梅花泉
有二人乘船取樵見岸下土穴中水流出有新斫木片
逐水流上有深山人跡樵人異之相謂曰可試入水中
看何由爾一人便以笠自鄣入穴穴纔容人行數十步
便開明朗然不異世上元中記曰伊族與唐吾俗民
穴居去玉門一萬里增又曰蜀郡有青城山有洞穴
分為三孔西北通崑崙原郭緣生述征記曰金鄕縣
有焦氏山穴中謂之𡑞口顧啓期婁地記曰婁江有
馬鞍山南面有石穴高丈餘容十餘人恒津液天將雨
輙有雲羣行行從南來映山山亦出雲應之與同北就
虞山即大雨矣周處風土記曰土宿大蜂也駱各小
蜂齧斷其翅使塘土以廣其室觀其穴口聚土多寡知
其貧富人掘其子煮而食之增又曰太湖中包山有
石穴傍行地中無所不通謂之洞庭原山謙之吳興
記曰烏程縣有穴圓三丈内轉寬大有鍾乳云通包山
洞庭山頭之吳興孫詵臨海記曰黃石山海水東南
里名為五峴路口有鍾乳穴昔有僧人能入穴採之三
日得往返云穴裏水深處汨過又有伏翼如鵝鴨大僧
人死来四十餘年自後無能採穴者袁升惡道記曰
惡道兩邊連山臨谿高巘壁立相重屬莫測其源其孤
崖絶巖百丈千尋鍾乳石穴幽䆳潛洞盛宏之荆州
記云馮乘縣有歌父山傳曰老父少不娶妻而善於謳
歌年八十餘病將終命鄕里六七十人與上穴中鄰人
辭歸父老歌而送之聲振林薄響遏行雲又曰始安
有巖巖林峻茂下有穴達南北其間可二百許步口高
二丈五尺廣十九丈其西北有三谿殊源别澗合注其
下增又曰宜都佷山縣有風穴口大數尺名為風井
夏則風出冬則風入原王韶之南康記曰平國有覆
笥山道士遺言云是福地下有潛穴未詳有所通不
張僧鑒潯陽記曰赤山下有石穴有人取鍾乳者經宿
不知所窮水恒流出深處浮乃得過行數里輒見頂有
光明聞裏有聲若霹靂此人懼而遽出竟無所以測遠
近有仙鼠撲火鄧德眀南康記曰贛縣黃唐山有石
穴口廣七八尺西南有通天穴四壁石色如畫丈六像
下有石牀又見二人著幘對坐歛手有石彈丸子聚右
一角又曰平周縣﨑邨有梅谿去郡七百里有石穴
入數十步如峡向裏一處曠朗似屋高十餘丈此穴出
鍾乳裴氏廣州記曰龍州縣本是博羅縣龍於藏遺
山穿地出負嗇夫升天即穴流泉因以為號穴口可百
步今猶潺然袁山松宜都山記曰自鹽水西北行五
十餘里有一山獨立峻絶名為難留城從西南上里餘
得石穴行百許步得石磧有二文石並在穴中又曰
佷山縣南岸有谿名長陽此谿數里上重山岡嶺廻曲
有射堂邨東六七里有石穴清泉流三十步便入穴中
即長陽谿源也又曰佷山縣北有石穴平居無水有
渴者至誠請乞輒得戱乞則不得又曰亭下邨有石
穴甚深未曾測其遠近穴中有蝙蝠大如鳥多倒懸
劉澄之交州記曰封山縣有犢山形似牛衆蛇同穴人
以鹽著手中夜入穴呼之其蛇䑛鹽則得之揚州記
曰海鹽縣西南有會骸山山有金牛昔有兄弟三人共
鑿坎求同死穴中因名會骸武昌記曰蕪菁山有穴
兩重人多至水穴内穴深闊少得入者有人採鍾乳秉
燭而入下有水深數尺者多有蝙蝠来撲火釋法猛
遊名山記曰白丕山頂有穴常有僧從上窺瞰見色爛
然行人畏憚無敢入者邢子厲龍山記曰山東北與
軍都西北與飛山相接其山石上往往有仙人及龍跡
故以為名四麓各有一大穴大如車輪春則風出東夏
出南秋出西冬出北不相奪倫有沙門法猛以夏日入
其東穴見石臺石人欲窮諸穴便有人厲聲云法師其
餘皆如東者不宜来見穢猛乃愕然不覺身在穴外
水經酈道元注曰易水東經乳山北下有鍾乳穴穴出
佳乳採者篝火尋入沙穴中衆穴岐分令出入者疑迷
不知所趣每於疑處必有歴記返者乃尋孔以自達
外國圖曰藏路之民地寒穴居冬食草根去朔方萬二
千里丁零之民地寒穴居食禽鼠肉神丘有火穴其光
照千里去琅邪三萬里納民無繼民並穴居食土無夫
婦死則埋之肝心不朽蕭民穴處日入時暑也去玉門
三萬里又曰風山之首高三百里有風穴方三十里
春風自是出天文要集曰西裔謀伐中國則隂鳥穴
居之蟲羣嘷而鳴增水經注曰昔巴蠻有五姓未有
君長俱事鬼神乃共擲劍於石穴約能中者衆奉以為
君巴氏子務相乃中之因共立之是為廩君又曰江
陵有駕部口宋文帝車駕發江陵至此黑龍躍出負帝
乘舟左右失色帝謂長史王曇首曰此乃夏禹所以受
天命也吾何德以堪之故穴為龍穴焉又曰夏平縣
有重山即烈山也山下有一穴父老相傳是神農所生
處又曰大洪山巖嶂皆數百許仞入石門又得鍾乳
穴穴上素崖峭立非人跡所及穴中多鍾乳凝膏下垂
望齊冰雪微津細液滴瀝不斷幽穴潛行者不知所極
荆州圖副記曰盧縣有馬穴山傍有地道漢時嘗有
百匹馬出其中因名又曰縣北九十里有趙屬山傍
有石臺高十五丈廣三丈有穴深一里内甚平整虚寂
謂之仙穴錢塘記曰靈隠山有石穴傍入行數十步
有水廣丈餘昔有人採鍾乳見龍跡聞穴裏搔搔有聲
便出宜都記曰自西陵北行三十里有石穴名馬穴
常有白馬出食人逐之入穴潛行出漢中漢中人失馬
亦常出此穴相去數里鄭緝之東陽記曰北山西厓
有石牀流水澆灌其側又有石田如稻田云堂裏有洞
穴有人常於此採鍾乳入十餘日糧盡而穴不可窮
王韶之神境記曰滎陽郡有孤山直長百餘丈東北有
二穴寥寥然杳杳然便是雲霞中館矣鄧德明記曰
平岡縣西覆笥山下有洞穴穴口可廣五六尺高五尺
餘昔有人採鍾乳深入為暝不得出遂留住宿忽聞頭
上有篙船之聲北征記曰姑孰有九井山山有九穴
與江通在虞山下縣之東吳郡臨海記曰虞縣有穿
山下有洞穴昔有人在海中行者舉帆從穴中過郡
國志曰虔州歸義山夢水出焉有石室金色號為金穴
室内常有金鼠出入又曰瓜州長樂縣有風穴恒有
大石棧之若開暴風起連日又曰循州有龍穴潛通
於海傍於洞庭吳都賦云目龍川而帶坰是此也又
曰虢州楊震宅西有龍望原南厓有太尉公藏書穴太
原初有人入穴見古書二十餘卷揚都賦曰入洞穴
出蒼梧注云在零陵言人從禹穴入至蒼梧出也周
地圖記曰順政郡丙穴以其口向因以為名沮水經穴
間而過或謂之火丙水每春三月上旬復有魚長八九
寸或二三寸連綿從穴出躍相傳名為嘉魚即左太沖
蜀都賦所謂嘉魚出於丙穴是也武陵記曰鹿山有
穴昔宋元嘉初武陵溪蠻人射鹿出入一石穴穴才容
人蠻人入穴見有梯在其傍因上梯豁然開朗桑果靄
然行人翺翔不似戎境此蠻乃批樹記之其後尋之不
知其處山海經曰丹穴山丹水出焉有鳥如鶴五采
而文名曰鳳鳥洱水記曰河首關有石穴八九月産
油魚甚肥人謂水鹹則然油魚視魟魚更小而肥美過
之炙則愈毳夷堅續志曰蘇老泉之祖白蓮道人遇
蔣山人示葬地命取燈一盞然於其所雖四面風來凝
然不動曰此正穴也潛確𩔖書曰福建將樂縣北門
有落星穴晉義熙中有長星墜其處俄成一穴占者謂
五百年後當出大賢宋楊時生於此地人以為應博
物志曰蜀南沈黎山有物似猴長七尺能人行名曰玃
路見婦人則盗之入穴西番部落最畏之原班固難
巖周曰太古之世不車不舟陸走以遊不棟不宇巢穴
而處戴逵雜義曰披榛而遊遇穴而處男無定居女
無常止東方朔嗟伯夷曰窮隠處兮窟穴自藏與其
隨佞而得志不若從孤竹于首陽應璩與洛陽令杜
偉忠書曰羊寄虎穴鵲託鷹巢心懷怵惕豈其任哉
揚雄校獵賦曰發黃龍之穴窺鳳凰之巢王逸機賦
曰素樸醇一野處穴藏上自太始下說羲皇魏明帝
遊魂賦曰崆峒丹穴孤竹北戶耳目沈溟豈有所覩
曹植洛陽賦曰狐貉穴於紫闥兮蓬茅生於禁闈陳
琳神武賦曰夫闚巢穴者未可以論六合之廣大人之
量固非說者之所識也劉楨魯都賦曰紫金揚輝於
鴻厓水精潛光乎雲穴阮籍獮㺅賦曰鼷畏逼以潛
身兮穴神丘之重深終惑餌以求食兮焉薰鑿之能禁
左思魏都賦曰惟庸蜀與鴝鵲同巢勾吳與鼃黽同
穴郭璞蟻賦曰濟齊桓之窮師兮由東山之高垤感
萌陽以潛步兮知將雨而封穴庾闡揚都賦曰蒼梧
之嶺峻極丹霄稽潛禹穴絶岸陵喬徐廣秋詠賦曰
高風蕭條以遐振兮遊雲掩翳而霄依昆蟲隨陽而坯
穴鷹隼順隂而陵風謝靈運嶺表賦曰見五瀆之東
瀉覩六水之南揮囗□海之委輸孰石穴之永歸曹
植詩曰遊鳥翔故巢狐死反丘穴我信歸舊鄕安得憚
離别又魏文帝誄曰拔才巖穴取士蓬戶惟德是營
弗拘禰祖又飛龍篇云南經丹穴積陽所生煎石流
鑠品物無形又九詠云踐丹穴兮觀鸞居通朱雀兮
息南巢潘尼逸民吟曰我願遁居隠身巖穴寵辱弗
縈誰能羈紲左思招隠士曰杖策招隠士荒塗横古
今巖穴無結構丘中有鳴琴謝靈運初至都詩曰寢
憩託林石巢穴順寒暑又登廬山絶頂詩曰捫壁窺
龍池攀枝瞰乳穴積峡忽復啓平塗俄已閉又宋高
祖誄曰髽首冠弁穿胸歛服寒穴欣日巢棲玩屋張
協七命曰舉戈林竦揮鋒電滅傾雲府殫地穴楊仲
武誄曰歸鳥頡頏行雲徘徊臨穴永訣撫櫬盡哀增
孟浩然詩曰山藏伯禹穴城壓伍胥濤杜甫詩曰萬
古仇池穴潛通小有天又曰鳳穴雛皆好龍門客又
新又曰南尋禹穴見李白道甫問訊今何如又曰
魚知丙穴由来美酒憶郫筒不用沽梅堯臣詩曰太
湖萬穴古山骨共結峯巒勢不孤蘇軾詩曰我慙作
機舂鑿破混沌穴
穴三
原儲雨来風(吳郡龍穴内蒸雲雨所儲宋玉風賦曰空穴来風)請雨祀
風(張勃吳錄云湘東新平縣有龍穴中有黑土天旱民共遏水漬此穴輙雨常以此請雨凉州記云吕光)
(太安二年春正月大風折木自申至辰遣郎中□晷至晉昌祀風穴)羊門馬戶(荆州記曰)
(自遊溪南行五十里有一泉傳曰南平江安縣有牧羊者見羊入此岸穴當時失之後乃聞出泉口潛行可四)
(百餘里因名為羊門有荆州圖副記曰丹水縣東七里有馬戶山一穴從廣二丈許)魚生
蛟育(任豫益州記曰嘉魚生丙穴蜀人謂之拙魚從石孔隨泉出大者五六尺吳穆子義興記曰穴山)
(潛穴内有大蛟常産育於此卵受榖一二斛)馬出龍潛(上詳穴二山荆州記曰佷側)
(有石穴出清泉中有潛龍每旱穢其穴輙湧水蕩之因得溉田)得馬捕魚(習夷齒襄陽記)
(曰中盧山有馬穴昔有人於此得馬遂名騎亭吳陸遜攻襄陽於此穴得馬數十匹遜載還葉留使往有五部)
(兵家在滇池者識其馬毛云是其父所乘對之流涕上述征記曰泉塢祭河下有魚穴春夏輙有魚泝河而)
(於時以仲夏至洛都居民捕之河中自非此時無魚乃云洞穴通江未詳)擲劍得鐘(上詳)
(穴二四崔鴻南燕錄曰慕容德時銅官令王瓚得古銅鐘枚於山穴獻之列於太極殿賜瓚爵關内侯)
金樞銅乳(上詳穴一靈訪銅乳於洞穴注道文也)尾閭地脉(莊子尾閭)
(之穴山下出也入震澤中有象山山有洞穴通洞庭傍地底俗呼為地脉)風井洞庭
(並詳穴二)文豹伏海鰌居(上詳穴一數風俗記浴鯇一名海鰌長十里穴居海底)
(出入有恒入穴則潮上出穴則潮退)采鍾乳出丹砂(荆州圖副記云潼陽縣三十里)
(有故鄕山下有石穴穴中出鍾乳常供採調家漢巴寡婦清其先得丹穴而擅其利穴出丹砂數世財不貲)
(秦皇以為貞婦為起女懷清臺)探封狐蟄玄熊(張衡西京賦云趫捷之徒赴洞穴探)
(封狐穴盧諶觀獵賦曰赤羆巖處玄熊蟄食卉飲泉升原降隰)墮龍宫探虎子
(天中記云洞庭山有洞穴深百餘尺仰公&KR0008;誤堕洞至一龍宫下有青泥晝夜長明飢食青泥味若粳米飯訖)
(得歸路乃出穴吳志吕蒙傳云不探虎焉得虎子)滎陽雲館終南玉堂(上詳)
(穴二深福地記云終南有廣堂上下有穴高數丈水從孔出尺餘從孔入百步便得仙人玉女之堂亦或見)
(仙人而傳得道矣)增邯鄲得枕豐城蟄蛟(彙苑詳注吕仙翁於邯鄲授盧)
(生枕曰枕此可榮適如願生但記身入枕穴中未幾登第出入將相五十年榮盛無比豐城有二蛟穴一在)
(縣東二里一在縣西其中積水四時不竭舊傳蛟精嘗蟄於此許真君以符呪逐之蛟遂遁)
穴四
原不晦(王韶之神境記曰滎陽郡北出十里有何家巖傍有一穴始入幽狭而甚闇行百許步通一澗)
(水而多[山累]峗不平復進百數十步得一處可方廣十餘步潛杳遥映素構成宇其室幽而不晦靖而懷照昔採)
(鍾乳至此見有書三卷竹枝一枝委巖遺物莫知所遊)恒温(周景式廬山記曰主簿山在胡郎廟)
(南數里山下有温泉穴口周圍可一丈許其中泉水湧沸冬夏恒温)潛通(荆州記曰始興縣有扶客)
(岡有屋室伏穴自西山潛通江下通東岸漢末道士康客卜居於其中因名為江穴)懸渡(郭義恭廣)
(志曰地穴在居巢入數十里道險懸渡乃過既入得平地數百里其中人民無異)屑沒(或屑没於)
(黿鼉之穴)谽&KR2552;(張衡思元賦曰越谽&KR2552;之洞穴兮漂通川之碄碄)寒穴(十洲記曰東方)
(朔云臣自少及今周流六天西薄寒穴之野日月所不建星漢所不興)炎穴(蔡韶閏論曰火居之)
(鼠養毫炎穴湯泉之魚戲鱗沸泉)金穴(詳穴二)銀穴(沈懷遠南越志曰遂城縣夫人)
(山之東北有銀穴鳥銀沙自是出)仙穴(荆州圖副記曰縣北九十里有趙屬山傍有石臺高十五)
(丈廣三尺深一里内甚平整虚寂謂之仙穴)聖穴(水經注曰黃谷内西洪邊有一洞深數丈去地)
(千餘仞俗謂之聖人穴)風穴(梁州記云裒縣舊城北有風穴穴内常有風出詳風)雲穴
(江乘記曰木廬山山上有鍾乳流出灄河上思邨山山上有穴深淺不測名曰雲穴)鶴穴(沈約宋書)
(曰桓玄之國在荆州詣刺史殷仲堪行至鶴穴一老翁驅青牛形色瓌異桓即以所乘牛易取乘至靈溪駿駛)
(非常因息飲牛牛竟入江水不出)龍穴(丹陽記曰大廟灣傍有龍穴洞出白石山)上古
居(詳穴一)太史探(詳穴二)通五岳(陶季直京都賦曰句容茅山延西門穴通)
(五岳)照千里(地圖云神邱有穴光照千里)通王屋(元中記云彭城有黃池穴如洞)
(室北通王屋山)通巴陵(輿地記曰太湖東小山名洞庭其山有三穴東頭北面一穴不容人西頭)
(南面一穴亦然並有清泉流出西北一穴人傴僂得入耳穴裏如一間堂屋上高丈餘恒津潤流滴四壁石色)
(青白皆有柱似是人工南壁開處側肩得入有潛門二道北通琅邪東武縣西通長沙巴陵湖)水溢
竭(荆州記曰始興縣陽山有斟溪水出巖穴一日十溢十竭信若潮流)石隂陽(又曰佷山縣有)
(山獨立峻絶西北有石穴以燭穴行百許步有二大石其間相去一丈許俗名其一為陽石一為隂石水旱為)
(災鞭陽石則雨鞭隂石則晴按荆州圖副作宜都)箕風吐(王彪之廬山記曰若乃漂漂高厓迢)
(迢峻峰箕風吐穴而蓬勃暈雲出岫而鬱蓊)隂火然(謝靈運詩曰照澗凝陽冰潛穴然隂火誰)
(知視聽外心用無不可)聞浪聲(輿地記曰吳大帝使人入洞庭山穴行三十餘里而返云上聞)
(有波浪聲有大蝙蝠如鳥撲殺人火穴中高處火照不見巔有鵝管石鍾乳仰著巔如縣洞中穴有風氣如在)
(外也惟冬天極冰寒可得入春夏則不得也不齋戒請禱不可輕入也)見龍迹(詳穴二)
神農所生(詳穴二)武丁所墓(白裒魯國地記曰吴阪之下便得隠穴傍入三里穹)
(隆蒙密傅說之所讃武丁之所墓)穴居從學(車熲秦書曰王嘉字子年在東陳陽谷口鑿岸)
(為穴而居之諸有從其學者人各一穴遂至數百穴)穴處求道(崔鴻蜀錄曰西山范長生巖居)
(穴處求道養志李雄欲迎致以為君長)姑孰九穴(詳穴二)汲縣五穴(水經)
(注曰汲縣苑水上承淇水於其府城西北又東南流歴五軍東北得舊石竇故五水分流世號五穴口也)
增鳥鼠同(尚書曰導渭自鳥鼠同穴)金牛化(洞庭上有天帝壇山山有金牛穴吳孫權)
(時令人掘金金化為牛走上山其跡存焉故名)清水穴(潛確𩔖書三巴記云清水穴在四川巴縣)
(巴人以此水造粉則膏暉鮮芳貢粉京師因名粉水故世謂江州墮林粉也今山下有清水溪即其處舊有道)
(院名清溪院)仇池穴(水經注云仇池絶壁峭峙孤險雲高望之形若覆壺其高二十餘里羊腸)
(蟠道三十六廻上有平田百頃煮土成鹽因以百頃為號山上豐水泉所謂清泉湧沸潤氣上流者也東坡志)
(林趙德麟曰仇池穴小有洞天之附庸也王仲至謂余曰嘗奉使過仇池有九十九泉萬山環之可以避世如)
(桃源)
穴五
增詩宋王十朋禹穴詩曰好古探竒司馬遷胸中史記
越山川如今禹穴無尋處洞鎖陽明石一拳(按舊經穴在龍瑞宫)
(側宋吕祖謙云大石中斷成罅殊為不古殆非司馬子長所探也)魏了翁禹穴詩曰
禹穴元從一罅通禹陵元在亂山中飲泉窆石皆如此
誤却東遊太史公
增記唐柳宗元零陵郡復乳穴記曰石鍾乳餌之最良
者也楚越之山多産焉於連於韶者獨名於世連之人
告盡焉者五載矣以貢則買諸他郡今刺史崔公至逾
月穴人來以乳復告邦人說是祥也雜然謠曰甿之熙
熙崔公之來公化所徹土石蒙烈以為不信起視乳穴
穴人笑之曰是惡知所謂祥耶嚮吾以刺史之貪戾嗜
利徒吾役而不吾貨也吾是以病而紿焉今吾刺史令
明而志潔先賴而後力欺誣屏息信順休洽吾以是誠
告焉且夫乳穴必在深山窮林冰雪之所儲豺虎之所
廬由而入者觸昏霧扞龍蛇束火以知其物縻䋲以志
其返其勤若是出又不得吾直吾用是安得不以盡告
今而乃誠吾告故也何祥之為士聞之曰謠者之祥也
乃其所謂怪者也笑者之非祥也乃其所謂真祥者也
君子之祥也以政不以怪誠乎物而信乎道人樂用命
熙熙然以效其有斯其為政也而獨非祥也歟
窟一
增孟子曰下者為營窟禮記曰古者未有宫室冬則
營窟夏則罾巢戰國策馮煖謂孟嘗君曰狡兔有三
窟僅得免其死耳今有一窟未可高枕而卧也請為君
復鑿二窟乃西遊於梁說梁王曰諸侯先迎孟嘗君國
富兵強梁遣使者金千斤車百乘往聘孟嘗君齊王聞
之君臣恐懼迎孟嘗君返國馮煖誡孟嘗君曰願請先
王之祭器立宗廟於薛廟成還報孟嘗君曰三窟已就
君始高枕為樂矣孟嘗君為相數十年無纖介之禍者
馮煖之計也大戴禮云魚鼈黿鼉以泉為淺而窟穴
其中所以得之者餌也博物志云豹死守窟邵雍
觀物詩曰乾遇巽時為月窟地逢雷處見天根
窟二
增左傳曰鄭伯有嗜酒為窟室而夜飲酒擊鐘焉朝至
未已朝者曰公焉在其人曰吾公在壑谷王隠晉書
曰魏末有孫登字公和無家屬時人於汲縣北山得之
窟中夏則編草為裳冬則以髮自覆為人寡言笑好讀
書鼔琴王韶之南康記曰湘源下流百里有峡兩岸
皆高山峡岸下數十里有蛟龍窟時時有霧氣起耆宿
云此窟氣潛通南康縣也秦州記曰河崖傍有二窟
一曰唐術窟因古學道者姓氏也深四十餘丈中有三
佛寺流泉浴池四壁鑿石作佛像典略曰董卓雖愛
吕布恐終被其害乃養死士於窟室時卓詣宫賀布先
置死士以邀之卓墮車顧布所在布下馬曰有詔遂誅
之
窟三
原冬營夜飲(上詳窟一下詳窟二)掘劍鼓琴(豫章記曰豐城縣有雷孔)
(章掘神劍窟方廣七八丈下詳窟二晉書)見電光有霧氣(鄧德明南康記曰野)
(浮水去郡五里有落星窟深不見底時見電光出其上下詳窟二)增飲馬蓄蛟(𩔖說)
(樂府云蔡邕飲馬長城窟詩傷良人遊蕩不歸歸福建將樂縣有蛟窟相傳昔有小兒見溪傍巨螺拾穴地)
(瀦水蓄之未竟日其地横潰水勢洶洶民懼以鐡投之方息今周廻寬可畝許水清澈不涸)河東
得銀玉泉生乳(隋泉云宇文愷與于仲文競河東銀窟郎茂劾奏之李白詩曰嘗聞玉)
(泉山山洞多乳窟)
窟四
原豹窟(詳窟一)兔窟(潘尼惡道賦曰兔窟連羊腸此乃行者之艱難羈旅之困敝)
隠蛟龍(詳窟二)得黿鼉(詳窟一)彭祖仙窟(列仙傳云歴陽有彭祖仙)
(窟請雨輙得)意期土窟(神仙傳云李意期蜀人於成都作一土窟居之冬夏單衣髮長剪去)
(之皆使長五寸或二百日三百日足不出窟)增理窟(晉劉惔傳云張憑勃窣為理窟)禪
窟(傳燈錄云東寺如會法師號禪窟)神仙(藍橋便是神仙窟)豪傑(杜甫詩曰惨澹)
(豪傑窟)山水(蘇軾詩曰我從山水窟中來)造化(杜甫詩曰乃知畫師巧功奪造化窟)
窟五
增唐太宗飲馬長城窟詩曰塞外悲風切交河冰已結
瀚海百重波隂山千里雪廻戍危烽火層巒引高節悠
悠卷旆旌飲馬出長城寒雲連騎迹朔吹斷邊聲軍塵
清玉塞羌笛韻金鉦絶漠干戈戢車徒振原隰都尉返
龍堆將軍旋馬邑揚麾氛霧静紀石功名立荒裔一戎
衣雲臺凱歌入
坑一
增許慎說文曰坑塹也司空圖銘曰秦坑儒耶儒坑
秦耶
坑二
增史記曰秦將白起坑趙降卒四十萬人於長平漢
書曰項羽至新安坑秦軍二十餘萬人古今竒字云
秦改文字周人怨恨患天下不從大召諸生擇郎秦密
令種瓜於坑谷温處乃使人上書瓜冬有實詔下諸生
說之人人各異相難不决先為伏機機發從上填之以
土皆壓死書序曰焚書坑儒東方朔别傳曰漢武
帝忽見一坑深不知幾丈以朔多智使往視之朔對曰
坑深一百二十丈何以知之朔曰臣到以大石投之坑
中傾耳而聽久久乃到僇僇有聲九九八十一六六三
十六臣以此知之晉中興書曰奉元末有瞿坑先生
不知名姓居宣城又有瞿坑因以名焉桓温往視之先
生無被坐石室神無忤色温命伏滔銘贊之潛確𩔖
書云空坑在贑州府興國州界宋德祐元年安撫使知
贑州文天祥奉詔勤王自引兵從梅州出江西復會昌
敗元軍於雩都復吉贑諸縣遂圍贑州元將李恒遣兵
援贑而自將襲天祥於興國空坑兵潰趙時賞等死之
天祥走循州
坑三
原仙人宅先生名(梁州記云仙人唐公房祠有碑一所北有大坑碑文云是其舊宅公)
(房舉宅登仙故以為坑也旁穴通洞庭下詳坑二)投石聽聲發機填土(並詳)
(坑二)增産花石育龍駒(福建侯官縣有五花石坑去夀山十許里其石有紅者綠)
(者紫者惟艾綠色者最少春貴州養龍坑在兩山之中泓澄淵深蛟龍藏其下當始和夷人立柳坑畔擇牝)
(馬之貞者繋之已而雲霧晦冥𩔖有物蜿蜒跨馬腹上迨開霽視馬傍之沙有龍跡者是與龍遇矣至産必生)
(龍駒明洪武間夏幽主明昇獻良馬十匹一正白色乃得之於此者振鬛一鳴萬馬辟易上乘之行夕月之禮)
(於清涼山正如躡雲而馳一塵不驚賜名飛越峯命學士宋濓為贊繪形藏焉)
坑四
增曾坑(試茶錄云佛頂東西曰曾坑今屬北苑茶多苦亦重濁)焦坑(蘇軾詩云焦坑閒試)
(雨前茶)新坑硯(端溪有新坑舊坑出石作硯甚佳)雪坑茶(黃庭堅詩云苔花浮)
(雪坑)種瓜坑谷(詳坑二)立祠坑際(王韶之南康記云南康上壠左入有一坑)
(坑裏有石人立水内是名曰魁星甚有靈應百姓立祠於其旁)
坑五
增詩宋楊萬里早發曲坑詩曰雲横平野近人低似絮
如紗只隔溪行到溪東元不見回頭却復在溪西又
過湖駱坑詩曰霧皆成點無非雨日出多時未脫雲猿
鳥一聲人不見松杉四塞徑無㾗明舒頔胡子坑詩
曰兩儀未判朕不平巨凸突兀潛幽靈毓秀孕竒挺峭
拔攅峯列壑争伶俜枯槎着蘚半身碧老石迸土千螺
青天淨森鋩列畫戟雲開大嶂横青屏臨深架木側足
度飛瀑灑面洗耳聽已有仙人浴丹室寧無烈士磨厓
銘元猿不驚籟寂寂白鶴下舞花冥冥便欲臨風蛻凡
骨來兹絶粒餐仙苓
石一
增易曰困于石據于蒺藜又曰介于石不終日貞吉
尚書曰擊石拊石原毛詩曰我心匪石不可轉也
又曰他山之石可以攻玉又曰有扁斯石履之卑
兮又曰漸漸之石維其高矣增又曰揚之水白石
鑿鑿又曰節彼南山維石巖巖原禮記曰今夫山
一拳石之多增周禮曰石有時而泐(音勒)原釋名曰
山體曰石石硌也(硌音落一作挌)堅捍硌也山多大石曰礐(音殼)
礐學也大石之形學學然山多小石曰磝(音敲)磝堯也每
石堯堯獨處而出見也又曰礫小石也磊衆石也碭
(杜浪反)文石也琅玕石似珠也(尚書注)碔砆石似玉也(廣雅)星
隕為石(春秋)水沫為浮石(抱朴子)石解散曰泐(周禮)礠石石鯨
石鷰石麟石羊石狗石牛石雞石犀石駱駞石獅子石
人石橋石塘石牀石室石柱石闕石閭石案石函石鼔
石槨石樓石盤石印石硯石墨石鏡石弩石磬焦贛
易林曰山險難登澗中多石又曰入年多悔耕石不
富衡門屢空使士失意又曰石田無稼苦費功力自
今貧極石實不言春秋說題辭曰周易艮為山為小
石隂中之陽陽中之隂隂精輔陽故山含石石之為言
託也託立法也又曰山有水石精流以生木木含火
故山有魄火生土故地有載石家語曰夫動鼓之音
怒而擊之則武憂而擊之則悲志誠感之通於金石
禮含文嘉曰稽首常則玉石章明孝經援神契曰神
靈滋液百姓寳用爰有石華孔叢子曰山霤至柔石
為之穿又曰抱石以救溺愈不濟矣列子曰天亦
物也物有不足故昔者女媧氏煉五色之石以補其闕
吕氏春秋曰石可破也不可奪其堅增抱朴子曰
燒泥為瓦燔木為炭蜂窠為蠟水沫為浮石凡此皆去
其柔脆變為堅剛又曰礠石引針又曰浮磬息音
未别於衆石孫卿子曰負石而走赴河行之難為者
也申徒狄能之文賦曰石韞玉而山輝三國文士
傳劉楨對武帝曰石出荆山元巖之巔外有五色之章
内含卞氏之珍磨之不加瑩彫之不加文晉書曰孫
子荆謂王武子曰當枕流漱石王曰石非可漱流非可
枕孫曰枕流欲洗其耳漱石欲礪其齒原物理論曰
土精為石又曰石氣之核也氣之生石猶人筋絡之
生爪牙也增神仙經曰神山五百年輙開其中石髓
出得而服之夀與天地畢博物志曰地以石為之骨
又曰石者金之根甲天中記曰詩人多以雲根為
石以雲觸石而生也兵書曰軍中地生石將可以久
居皇極經世書曰少剛為石其性堅故少剛為石在
天則為星先天圖以巽為石巽之位在西方又曰石
為雷雷者石氣之所化
石二
原尚書曰青州厥貢鉛松怪石(注曰怪異好貌)增又曰關石
和鈞又曰泗濱浮磬(孔安國注曰泗水之濱有浮石可以為磬)又曰雍
州厥貢球琳琅玕(注曰琅玕石之似珠者)周禮曰王行洗乘石
(乘石王所登上車之石也)原周官曰大司寇以嘉石平罷民有罪
者坐諸嘉石以胏石達窮民凡遠近煢獨老幼欲復於
上而未達者立於胏石(注曰嘉石文石也胏石赤石也)左傳曰齊國
高入晉師磔石以投人(詳勇)又曰隕石于宋五隕星也
杜預注曰但言星則嫌星使石隕故重言隕星又曰
石言于晉魏榆晉侯問于師曠曰石何故言對曰石不
能言或憑焉不然民聽濫也韓詩外傳曰楚熊渠子
夜行見寢石以為伏虎彎弓而射之沒金飲羽下視知
其石也因復射之矢躍無迹熊渠子見其誠心而石為
之開而况人乎(漢書李廣傳事亦如之)增春秋後傳曰周赧王
二十年齊東有二石高三丈餘相從而行如海數百步
原尸子曰昔者武王崩成王少周公旦踐東宫履乘
石祀明堂隨巢子曰禹産於崑石啓生於石(王韶之云啓生)
(而母化為石)增淮南子曰禹娶塗山化為石在嵩山下方
生啓曰歸我子石破北方而生啓漢書武帝詔曰朕
用事嵩山見夏后啓母石原闞子曰宋之愚人得燕
石於梧臺之東歸而藏之以為寳周客聞而觀焉主人
齋七日端冕元服以發寳革匱十重緹巾十襲客見之
掩口而笑曰此特燕石耳殆與瓦甓不殊穆天子傳
曰天子升於采石之山於是取采石焉天子使重□之
民鑄以為器於黑水之上(郭璞注曰今外國人所鑄作器亦皆石𩔖也)史
記曰王翦代李信擊荆荆兵數挑戰終不出久之翦使
人問軍中戲乎對曰方投石超距翦曰士卒可用矣
又曰張良見老人於圮上出一編曰讀是則為王者師
後十三年見我濟北榖城山下黃石即我也良後果得
黃石(詳臘)漢書曰秦始皇帝東廵狩至會稽琅邪刻石
著功又曰成帝鴻嘉三年五月乙亥天水冀南山火
石鼓鳴隆隆如雷有頃止俗云石鼓鳴有兵王隠晉
書曰惠帝永康元年襄陽郡上言得鳴石鼓聲聞七八
里沈約宋書曰吳興長城縣夏架山有石鼔長丈餘
面徑三尺許下有盤石為足鳴則聲如金鼓三吳有兵
增劉敬叔異苑曰晉武帝時吳郡臨平岸崩出一石
鼓擊之無聲以問張華華曰可取蜀中桐材刻作魚形
扣之則鳴於是如言聲聞數十里山川紀異曰武安
縣南有鼓山上有二石如鼓南北相當世傳鼓鳴則有
兵起高齊之末此鼔鳴而齊為周所并隋文帝末年鼓
又自鳴聲聞數百里而唐代隋以興故一名神鉦原
漢書曰趙岐初名嘉年四十餘重疾乃為遺令勅兄子
曰可立一圓石於我墓前刻之曰漢有逸民趙姓名嘉
有志無時命也奈何其後疾愈增趙書曰劉曜築建
德殿取土城西得圓石狀若水碓其銘曰律推重石四
釗同律度量衡有辛氏造議者未之詳或以為瑞参軍
續咸曰王莽時物後漢書曰高琳母嘗祓禊泗濱見
一石光彩朗潤遂持以歸是夜夢一人謂之曰此浮磬
之精若能寳持必生令子俄而有姙及生子因名琳字
秀珉又曰靈帝嘉平四年詔正五經文字刻石立於
太學原魏志曰明帝時增崇宫殿雕飾觀閣鑿太行
之石英採榖城之文石起景陽殿於芳林園吳錄曰
石首魚至秋化為冠鳧鳧頭中有石王隠晉書曰洛
陽宫西宜秋里門東向南壁石生地中始高三尺如香
爐形路人多祀之增又曰西海北山有石赤白二色
以兩石掬擊則水潤擊之不已則潤盡火出山石皆然
炎起數丈不滅有大黑風自流沙出掩之乃滅其石如
初原臧榮緒晉書曰杜預遺令曰吾往為臺郎嘗以
公事使過密縣刑山山上有冢云是鄭大夫祭仲或云
子産其冡居山之頂四望周遠山多美石不用必集洧
水自然文石以為冡藏貴不勞工巧而此石不入世用
吾去春入朝自表營洛陽城東為將來兆雖未足比刑
山然東奉二陵而瞻宫闕南觀伊洛北望夷叔曠然達
覧情之所安故遂表樹開道為一定之制至時當用洛
水圓石也又曰稽康過邯鄲邯鄲人王烈自言二百
餘歲共入山得石髓如飴即自服半餘半與康皆化而
為石石室中見一卷素書呼吸之間康取輙不見又
曰太康八年改營太廟南致荆山之木西採華山之石
徐廣晉紀曰陽羡山有石穴長十餘丈皓遣公卿封
禪之改曰國山增晉書曰陳總為殿中侍御史遣詣
終南山請雨總先除小石祠惟存大石一所而祈之祈
文曰峨峨大石佐岳通理含滋吐潤惠我四海漢晉
春秋曰明帝青龍三年張掖郡氐池縣大柳谷口夜激
波涌溢其聲如雷曉而有蒼石立水中白石畫之為馬
牛等形其文曰大討曹原沈約宋書曰孫皓天璽元
年臨海郡使伍曜在海水際得石樹高三丈餘枝莖紫
色詰曲傾靡有光彩增齊書曰虞愿為晉平太守海
邊有越王石嘗隠蔽雲霧相傳曰太守清廉乃得見愿
遂往觀清澈無隠南梁書曰江革自武陵除都官尚
書還舸舸輕欹不得安卧乃於西陵岸取石實之南
齊志曰永明七年主書朱靈讓於浙江得靈石十人舉
乃起在水深三尺而浮世祖親投於天淵池試之刻為
佛像隋書曰開皇末高祖於宫中埋二小石於地以
誌置牀之所未幾變為玉南史曰到溉居近淮水齋
前山池有竒礓石長丈六尺梁武戲與賭之并禮記一
部溉並輸焉詔即迎置華林園殿前移石之日都下傾
城縦觀所謂到公石也唐書曰樊文進瑞石武后暴
石朝堂示百官又曰則天時有人於洛水中獲白石
數點赤詣闕輙進諸宰相詰之對曰此石赤心所以來
進李昭德叱之曰此石赤心洛水中餘石豈能盡反耶
左右皆笑又曰陸龜蒙世居姑蘇門有巨石遠祖績
仕鬱林太守罷歸無裝舟輕不可越海取石為重人稱
其廉號鬱林石又曰薛道衡孫元超轉中書舍人省
中有一盤石道衡為侍郎時嘗踞而草制元超每見輙
對之流涕又曰開元時李嗣業討勃律通道蔥嶺有
大石塞隘以足蹶之抵窮谷識者以為至誠所感云
又曰牛僧孺開成初留守東都治第洛陽之歸仁里多
致嘉石美木與賓客相娛樂舊唐書曰白樂天罷杭
州得天竺石一華亭鶴二蘇州得太湖石五折腰菱俱
置於里第池上宋史曰建炎三年鼎州有巨石隨大
水流下原應劭漢官儀曰馬伯弟登泰山見石二枚
其一是武帝時石用五車載不能上因置山下為屋號
曰五車石其一是紀號石刻文字紀功德立壇上增
越絶書云蘇閶門西高頸山東有巨石人古名石公去
縣二十里又曰吳中穹窿山赤松子取赤石脂於此
崔鴻蜀錄曰廪君務相登夷城石岸見一平石方一
丈五寸廪君休其上投策計算皆著石焉因立城其旁
而居之又曰楚人隗叔通為人性孝母食必須江中
正流水水深難汲一旦有横石生正流中通因就汲之
今江中有孝子石前趙錄曰赫連勃勃時有青石大
如馬頭浮水上逆流而行行人見而送入羣臣咸賀以
為石者沈物浮水者自出之義而上行荆吳入朝之象
勃大悅異苑曰江西南康府都昌有釣磯石陶侃微
時常釣於此得一織梭歸以插壁他日化為赤龍從空
去南唐書曰譚紫霄廬山僧於溪滸剏亭苦大石横
直累工不能平紫霄往見曰斯固易也因以指捻訣含
水噀之命鎚其石應手如粉南越志曰衡陽湘鄕縣
有石魚山下多魚石石色黑而理若雲母發一重輙有
魚形鱗鰭首尾宛若刻畫長數丈魚形備足燒之作魚
腥膏因以名之吳越備史曰武肅王錢鏐自幼嘗與
鄕里小兒戲於樹隂石上指其樹石曰我貴當爵而覆
之後建功臣精舍遂以其石為佛座焉大業拾遺錄
曰大業七年二月初造釣臺之時多運石者將船兵丁
困弊於役一日船至江東岸山下取石累構為釣臺之
基忽有大石如牛十餘自山頂飛下直入船内如人安
置船無傷損本紀曰梁天監中詔於公車府謗木胏
石傍各置一函五年詔曰朕昧旦齋居惟刑是恤三辟
五聽寢興再懷故陳胏石於都街增官司於詔獄唐
會要曰玄宗時王倕奏武威郡番禾縣嘉瑞鄕天寳山
周廻五六里石化為麪在近邨閭及諸部落自今載正
月以來取食甘美益人孫逖表云豈來麰之足方何雨
粟之能喻(英華)太和四年八月太原節度使柳公綽奏雲
蔚代三州山谷間石化為麪人取食之開元傳信錄
曰開元末於宏農古函谷關得寳符白石赤文正成桑
字識者解之曰桑者四十八也所以示聖上御歷數也
又曰李齊物天寳初為陕州刺史開砥柱之險堅石
中得古鐡犁鏵有平陸字因改河北縣為平陸縣原
華陽國志曰有王者嘗止大石上命作羹從者曰無水
王乃以劒擊石出水今王水是也破石存焉又曰李
冰為蜀守於玉女房下白沙郵作三石人立水中刻江
神要水竭不見足盛夏不沒肩又曰汶山有鹽石煎
之得鹽摯虞决疑注曰廟主藏於戶之外西墉之中
皆有石函中有笥以盛主益部耆舊傳曰公孫述時
蜀武擔山石折任公曰噫西州智士死也後二月果卒
故益部號曰任公智無雙襄陽耆舊傳曰山都縣活
國城臨沔水有大石激宅欲為水所毁其人五女皆大
富共歛錢作激全其家宅初狠子家貲萬金而自少不
從父命臨終意欲葬山恐兒不從曰葬我著渚下石磧
上狠子曰我從來不奉教令當從此一語遂盡散家財
作石像冢積土繞之一洲長數百步元康中始為水所
壊今冢石皆如羊摺許數百枚聚水中狠子是前漢時
人吳猛别傳曰豫章縣南山有石直立水中峻崿千
仞猴猿不能至猛乃策杖升之令二弟子隨後忽若平
路王子年拾遺記曰員嶠之山東有雲石或廣五百
步或四十五十或十數步駁駱如錦扣之則片片蓊然
雲出俄而遍潤天下西有星池周千里水色隨四時變
化神蟲有神龜出爛石之上此石常浮於水邊方數百
里其色多紅質虚燒之有煙香聞數百里煙氣升天則
成香雲徧潤天下則成香雨西京雜記曰五鹿充宗
受學於彌成子彌成子嘗遇人以文石如卵授成子吞
之遂聰悟後病吐出授充宗吞之又為明學列仙傳
曰務光者夏時人也殷湯既得天下已而讓光光遂負
石沈瀘水而自匿又曰仇生者不知何許人常食松
柏在尸鄕北山自作石室周武王幸其室而祠之又
曰脩羊公者魏人上華隂山石室中漢景帝詔問脩羊
公能何日發語未訖牀上化為白石羊題其背曰脩羊
公謝天子後貯石羊於靈臺上羊後復去不知所在
又曰晉武帝時董威輦者含一石千日不食神仙傳
曰白石生者恒煮白石為糧就白石山居故號白石先
生東方朔神異經曰西方裔外有西明山其上無草
木有宫焉白石為牆皆以石為左右闕異苑曰永康
王曠井上有二洗石時見赤氣後有二人寄宿忽求買
之曠怪所以未及度錢子婦孫氏覩二黃鳥鬭於石上
疾往掩取變成黃金二人不知索市愈急既得撞破石
内空處止有二鳥跡十洲記曰流洲在西海中上多
積石名昆吾石治成鐡作劒光明洞照如水晶狀割玉
物如切泥土焉博物志曰桃林在宏農湖城縣休牛
之山有石焉曰帝臺之棋也五色而文狀如鶉卵顧
凱之啓蒙記曰臯塗有然鼠之石王韶之南康記曰
湘源有長瀨其傍石或像人形或似牛羊其土人名人
形者為令史鄧德明南康記曰雩都縣有金雞石
武昌記曰盤龍石舊傳云有龍盤於此石積日方去
庾仲雍荆州記曰歸鄕縣有屈原宅女嬃廟擣衣石猶
存遊名山志曰芙蓉渚有聳石頭如初生芙蓉色皆
青白三齊略記曰始皇作石橋欲過海看日出處時
有神人能驅石下海石去不速輙鞭之皆流血至今悉
赤陽城山石盡起立嶷嶷東傾勢如相隨行(詳神)劉義
慶幽明錄曰宜都建平二郡之界有五六峯参差互出
上有倚石如二人像相對俗謂二郡督郵争界於此
又曰宫亭湖邊傍山間有石數枚形圓若鏡明可以鑑
人謂之石鏡增南部新書曰秘省内落星石薛稷畫
鶴賀知章草書郎餘令畫鳳相傳號為四絶拾遺記
曰李夫人死武帝嘗思夢欲一見之李少君言能致其
神啓帝曰黑海北對都之野出潛英之石其色青輕如
毛羽寒盛則石温夏盛則石冷刻為人像神晤不異真
人乃求得之命工刻作夫人形置之幕裏宛若生時
又曰周靈王時異方貢一石色白如月照面如雪謂之
月鏡又曰方丈山西有照石去石十里視人物之影
如鏡焉碎石片片皆能照人而質方一尺則重一兩燕
昭王舂此石為泥泥通霞之臺與西王母嘗遊居此臺
又曰董偃嘗卧延清之室以畫石為牀文如錦也石
體甚輕出郅支國又曰泰山下有連理文石高十二
丈狀如柏樹其文彪發似人雕鏤自上及下皆合而中
開廣六尺望若真樹也父老云當秦末二石相去百餘
步蕪沒無有蹊徑及明帝之始稍覺相近如雙闕土石
隂𩔖魏為土德斯為靈徵冊府云太宗以武德九年
八月即位九月壬戌林州獻禎石隠起成文曰聖主某
大吉子孫五千歲素質玄字篆隸相参五行志曰貞
觀十七年八月涼州昌松縣鴻池谷有石青質白文成
字太宗遣使祭之曰天有成命表瑞貞石文字昭然歷
數惟永廣德神異記曰唐齊王元吉於晉陽宫獲青
石若龜形文有丹書四字曰李淵萬吉元吉遣使獻之
文字映澈宛若龜形見者咸異焉高祖曰令水漬磨以
驗之其字愈明於是内外畢賀高祖曰上天明命貺以
萬吉宜以少牢祀石龜而酹送之獨異志曰中宗為
天后所廢居房陵仰天而歎心祝之因抛一石於空中
曰我復帝此石不落其石遂為樹枝勾挂至今猶存
廣川書䟦曰僕固懷恩以叛入回紇沒其家入後宫大
歷四年封其女為崇徽公主下嫁可汗道汾州以手掌
托石壁遂有手㾗今靈石有崇徽公主手㾗碑靈徵
曰魏真君五年張掖郡列言氐池縣大柳谷山大石有
青質白章間成文字記國家祖宗之諱著受命歷數之
符乃遣使圖寫其文羣臣奏曰斯乃上靈降命國家無
窮之徵也通典曰江東太廟門北有石文如竹葉宋
文帝元嘉中脩廟所得陸澄以為晉孝武時郊社石
丹陽記曰晉惠帝永寧中湖熟縣湖中大石去渚二百
步浮來登岸百姓驚觀或曰石來明年石冰入揚州
廬山記曰陶淵明所居栗里有大石淵明常醉卧其上
名曰醉石異物志曰豫章有石黃白色而理疎以水
灌之便熱加鼎於其上炊足以熱冷則灌之雷煥以問
張華華曰此然石也新安記曰錦沙邨傍山依壑素
波澄映錦石舒文冠軍吳喜聞之而造焉鼔枻遊泛彌
旬忘返歎曰名山美石故不虚賞使人忘朱門之志
尚書故實曰李師誨兄弟於衲僧處得落星石一片僧
云於蜀路早行見星墜於前遂掘之得一片石如斷磬
其石端有雕刻狻猊之首亦如磬有孔穿縧處尚光滑
豈天上奏樂器毁而墜歟此石流傳安邑李吉甫宅中
荆州記曰臨賀郡有青石上有磨刀斧迹春夏明净
秋冬蕪穢相傳是雷磨石洞微志曰汴郡之南十里
有周公墓前有一石人能作怪人或遇之稱魯校書石
押衙荆楚歲時記曰張騫尋河源得一石示東方朔
朔曰此天上織女支機石何至於此野史趙州志曰
光武夜至趙州南迷路聞人語問之弗應見二人立傍
怒拔劒斬之其一急走熟視之乃石也戴延之西征
記曰焦氏山北數里有漢司隸校尉魯恭冢前有石祠
石廟四壁皆青石隠起自書契以來忠臣孝子貞婦孔
子及弟子七十二人形像像邊皆刻石記之文字分明
又有石牀長八尺磨瑩鮮明叩之聲聞遠近輿地記
曰孫權劉先主同獵醉各據一石羊後名石羊巷又
曰會稽秦望山始皇刻石前有石廣數丈云是始皇坐
石兩邊有方坐八所云是丞相以下坐石故今有丞相
石之名朝野僉載云辰州東有三山鼎足直上各數
十丈古語云夸父與日競走至此煮飯此三山者夸父
支鼎石也雲林石譜曰杜綰字季揚衍之孫也曾獲
一蘭州黃河水中圓青石大如柿作鎮紙經宿連簡策
輙濕後以器貯之凡移時有水浸潤一日忽墮地破為
三四段中有小魚一枚又曰石板上磊塊如燕形者
名曰燕&KR0810;又曰渭州水中有蟲𩔖魚鳴或作質質聲
土人見者多以梃刃或堅物擊之多化為石石色青黑
温潤堪為礪名曰質石凡兵刃用此磨治者青光而不
鏉述異記曰鏡湖俗傳軒轅氏鑄鏡於湖邊今有軒
轅磨鏡石石上常潔不生蔓草又曰海畔有大石龜
俗云魯班所作夏則入海冬復止於山上陸機詩云石
龜常懷海我寧忘故鄕又曰秦二世元年宫中雨金
頃刻皆化為石又曰魏武帝末年鄴中雨五色石
又曰搗衣山一名靈山在琅邪山南絶險巖有方石昔
有神女於此搗衣其石明瑩謂之玉女搗衣碪水經
注曰曲江有石高百丈廣圓五里兩石對峙相去一里
小大略均似雙闕名曰韶石又曰地里志大碣石山
在右北平驪城縣西南武帝嘗登之以望巨海而勒石
於此今枕海有石如甬道數十里當山頂有大石如柱
立於巨海之中潮水大至及潮退不動不沒不知深淺
世名之天橋柱也韋昭亦指此以為碣石也又曰范
文本日南西卷縣奴為奴時牧羊於澗中得二鯉欲私
食之郎知詰奴奴詐曰將礪石還非魚也郎至魚所果
見兩石文異之石有鐡文因入山就石冶鐡作兩刀舉
刀向石鄣祝曰鯉魚變化冶石成刀斫石鄣破是有神
靈文當治此因斫石鄣迎刃破遂君其地酉陽雜俎
曰于季友為利州刺史時臨江有一寺寺前漁釣所聚
有漁子下網舉之覺重壊網視之有一石如拳因乞寺
僧置於佛殿中石遂長不已經年重四十斤張司封員
外入蜀時親覩其事又曰常侍崔元亮在洛中嘗閒
步涉岸得一石子大如雞卵黑潤可愛翫之行一里劃
然而破有鳥如巧婦飛去搜神記曰常山張顥為梁
相天新雨後有鳥如山鵲飛翔近地令人擿之墮地化
為圓石顥命椎破得一金印文曰忠孝侯印郡國志
曰宋武帝伐南燕至狗吠山夜聞狗吠明日視之見石
狗又曰乞子石在馬湖南岸東石腹中出一小石西
石腹中懷一小石故僰人乞子於此有驗廣五行志
曰周宣帝大定二年永州得白石割而為兩段中有楊
樹之形黃根紫葉續高僧傳曰隋相州刺史内陽公
薛胄所居堂礎忽變為玉豫章記曰顯慶四年漁人
於江中網得一青石長四尺闊九寸其色光潤異於衆
石懸而擊之鳴聲清越行者聞之莫不駐足都督滕王
表送於瑞府洽聞記曰永昌年中台州司馬孟銑奏
臨海水下馮義得石連理樹三株皆白石又曰南嶽
岣嶁山有響石呼喚則應如人共語而不可解也南州
南河縣東南三十里丹溪亦有響石高三丈五尺闊二
尺狀如卧獸人呼之輙應笑亦應之塊然獨處亦號曰
獨石也劇談錄曰李德裕平泉莊去洛城三十里卉
木臺榭若造仙府有虚檻前引泉水縈廻疏鑿像巴峡
洞庭十二峯九派迄於海門江山景物之狀竹間行徑
有平石以手摩之皆隠隠雲霞龍鳳草樹之形唐餘
錄曰李德裕於平泉别墅採天下珍木怪石為園池之
玩有醒酒石醉即踞之尤所寳惜河南志曰長春殿
有婆羅亭貯青石處世傳德裕醒酒石以水沃之有林
木自然之狀今謂之婆羅石會昌一品集曰李德裕
平泉莊天下竒異珍怪靡不畢致日觀震澤巫嶺羅浮
桂水嚴湍廬阜漏潭之石在焉台嶺八公之怪石巫峽
嚴湍琅邪臺之石布於清渠之側仙人跡鹿跡之石列
於佛榻之前德裕平泉記曰鬻平泉者非吾子孫也以
平泉一樹一石與人者非佳子弟也賈氏閒談曰贊
皇公平泉莊有禮星石縦廣一丈長尺餘有文理成斗
極象獅子石高二三尺孔竅萬千逓相通貫其狀宛如
獅子首尾鼻眼皆全真又曰華嶽掌其石丹紫正如
人肉色每太陽對照則盡見之及日暮則漸隠而不見
樵者云仙掌者盖絶地之上羣壑會聚之所石色赬然
望之如掌長慶集曰太和九年山客贈余盤石轉至
履道里第時屬炎暑坐卧其上愛而為之銘又曰竒
章公嗜石其僚吏鎮守江河者乃獻瑰納竒公於東第
南墅列而致之遊息之時與石為伍石有族聚太湖為
甲羅浮天竺之徒次焉石有大小其數四等以甲乙丙
丁品之每品有上中下各刻於石隂曰牛氏石甲之上
丙之中乙之下百仞一拳千里一瞬此其所以為公適
意之用也松陵集曰陸龜蒙二遺詩序曰越之東陽
多名山永康之地亦蟬聯其間中饒古松往往化而為
石盤根大柯文理具析好事者攻而置諸人間以為耳
目之異太山羊振文得枕材趙郡李中秀得琴薦皆兹
石也咸以遺余以二遺之竒賦詩以謝續神仙傳曰
道士馬湘字自然唐建元中至觀前指松樹曰此松已
三千年矣當化為石至夕大風雨其松果化近觀松皆
化為石杜陽雜編云唐武宗會昌元年大食國貢松
風石方一丈瑩澈如玉其中有樹影若枯松偃盖颯颯
焉而凉飈生於其間至盛夏上令置諸殿内稍稍秋氣
颼飀即令撤去錄異記曰天復中洪州霣石於越王
山下招仙觀前長七八尺圍三丈餘青碧如玉節度使
劉威命舁入觀内設齋祈謝七日之内稍小長三尺數
日石長尺餘今只有七八寸留在觀中又曰會稽進
士李眺偶拾得一小石青黑平正温滑可玩用為書鎮
焉偶有蝇集其上驅不去視之已化為石矣求他蟲試
之隨亦化焉殼落堅重與石無異續墨客揮犀曰朝
議郎李芬好竒有異石高二尺許嵌空可愛嘗置庭檻
間每至日方未時即有氣出石穴中若煙雲之狀依時
候之萬不差一因目之為未石仙傳拾遺曰葉法善
卜居卯酉山其門近山巨石當路每還紆回以避之師
投符須臾飛去路乃平坦衆共驚異又曰介象字元
則會稽人入山求神仙見谷中有石子皆紫色大如雞
子象取二枚見一美女被服五采象叩頭乞長生女曰
急送汝手中還著故處象送石還女授以還丹方一首
縉紳雕說曰楊宏裕河朔人一日出郊有使人自北
馳騎來問曰子非楊裕乎北岳賜汝物可跪受之使者
懷中探一物若帛裹者裕歸焚香啓之得二石雁一雌
一雄左翅掩右者雄也右翅掩左者雌也後生一男一
女男名廷璋周朝為飛龍使女為周太祖妃揮麈錄
曰政和間建艮嶽異花竒石來自東南不可名狀忽靈
壁縣貢一巨石高二十餘尺周圍稱是舟載至京師毁
水門樓以入千夫舁之不動或啓於上云此神物也宜
表異之裕陵親灑宸翰云慶雲萬態竒峰仍以金帶一
條挂其上遂可移省夫半頃刻至苑中集古錄曰李
陽冰書縉雲三碑篆刻最細瘦世言此三碑皆活歲久
漸生刻處幾合故細耳南墅閒居錄曰丁謂有小山
高纔數寸蒼翠嵌空盛夏常設盆水置小山其中一日
張宴有客掬水灑之須臾雲霧自竅中出有光如電細
視之蜿蜒小龍如線挂雲霧中已而散繹蜿蜒亦莫知
所之衆客驚異謂曰此龍精石也龍交海上流精于石
零陵志曰石屏出零陵白鶴山屈處静上昇之所紹
興壬午間有宗子邑居一日檥舟山下於水中得一石
光采絢異其文若峰巒聳秀渾然天成自是石工採取
益衆烟雲雪月之景波瀾龍鳳之象隠然可觀大者方
廣可四五尺雖巧畫者莫臻其妙方輿勝覽曰麗禾
石在南豐宋紹興四年五月十日風雨晝晦雷震石上
坼裂成大字縦横交互不可識乃鏤板傳觀有道人辨
之曰此介嘉黍稷字也既得其譯競熟視之果然自是
郡境屢豐野人閒話曰蜀文谷嘗詣中書舍人劉光
祚有道士劉雲出一石圓如雞子其上有文采隠出如
畫乃是二童子持節引仙人眉目毛髮冠履衣帔纖悉
皆具云於麻洞石穴中得之又一客沈默亦出石闊一
寸五分長二寸五分上隠出盤龍鱗介爪甲無不周備
云於巫峽山中得之米黻襄陽集曰西山書院丹徒
私居也上皇樵人以異石來告余凡八十一穴狀𩔖淮
泗山一品石加秀潤焉余因題為洞天一品石以麗其
八十一數令百夫輦致寳晉齋又七日甘露下石次梧
桐柳竹椿杉蕉菊無不霑也黃庭堅山谷集曰湖口
人李正臣蓄異石九峰東坡名曰壺中九華九域志
云月林國西南有怪石方數百里光明澄澈可以鑑人
五臟六腑謂之仙人鏡其國人有疾輙照之遂知臟腑
處天中記曰天下之強者東海之沃燋石焉方三萬
里海水灌之隨盡故水東流而不盈又曰玉門西南
有國山中歲生石䃡(音津石膽)數千枚名為霹靂䃡從春雷
而䃡減秋至䃡盡吳地記曰吳縣西三十里花山蓊
鬱幽䆳晉太康二年生千葉石蓮花寳櫝記曰寳應
有雷公石二枚形如斧長可四寸闊二寸無孔膩如青
玉置之室中則光氣連天圖經云昔有星墮水化為
石當彭蠡湖中俗呼為落星灣倦遊錄曰謝鴻云向
在鄉中山寺為學見高巖石上有如燕狀者因以筆識
之石為烈日所暴忽有驟雨至所識者往往墮地盖寒
熱相激而迸落非能飛也楊公筆錄曰金陵有三大
石甚古吳仲庶作守日夜夢三舉子求哀且曰若不垂
佑明日當為灰燼矣公甚異之詰旦遍問僚屬莫能原
其意既而視其牒見兵馬司狀申乞燒三醜石作灰供
修造之用公遂悟勅寺僧愛護焉稽神錄曰右千牛
兵曹王文秉丹陽人世善刻石其祖嘗為浙西廉使裴
璩采碑於積石之下得一自然圓石如毬形式如磨斲
乃重疊如殼相包斲之至盡其大如拳復破之中有一
蠶如蠐螬蠕蠕能動人不能識因棄之數年浙西亂王
出奔至下蜀與鄕人夜會語及青蚨還錢事佐中或云
人欲求富莫如得石中金蠶畜之則寳貨自至矣問其
形狀則石中蠐螬也北窗炙輠曰有人曾畜一石人
以十萬購之其人與之而詰其異人令取盆水置石其
中視之有一馬現石中狀如飛動其人問所用曰此龍
駒石也以水浸之飲馬馬輙生龍駒無價寳也紀異
曰河南府東有象莊舊傳漢時西僧以象䭾經至洛陽
化為石今石象猶存又曰涪州鑑湖上流有石刻雙
魚皆三十六鱗一銜萱草一銜蓮花魚見則豐年寰
宇記曰廣漢有青石山九州要記云此山音石天下無
加可為磬又曰安福縣長嶺山有石色黑可以種火
是為不灰石又曰臨溪石在江南績溪縣北臨溪岸
方圓二丈其平如砥溪水甚清澈數里内婦人悉來浣
紗去家既遠多於石上績而守之每春華始布桃柳交
映豔妝麗服羣會於此又曰儋州昌化湖明山有二
石如人形云昔有兄弟二人向海捕魚因化為石號兄
弟石又曰桂州興安縣有卧石一枚其形似人而舉
體青黃隠起謂之石人可以祈雨小舉則雨小大舉則
雨大又曰貴州有洞池周十餘丈下有石牛時出池
間歲旱民殺牛祈雨以血和泥塗牛即雨盡即晴以為
恒又曰馬嶺山嶠多虺蛇毒殺人有冷石可以解之
屑著瘡内即活廣州記云甘泉縣平野中孤石挺起
峰秀入雲連石相接無異棟宇安城記曰石室中有
素石數斛狀如雀頭甘潤虚脆殆可噉也通志曰大
理府城北岸溪旁有僇魔石世傳觀音閉羅刹以石壓
之後人建觀音閣於其上地理志曰落峭石去飛猿
館一百十五里在飛猿水巍峩嵌空數里可望謝靈運
詩曰朝登悲猿嶠暮宿落峭石是其處也始興記曰
營口東岸有石四方而高可百仞許其狀若臺故名臺
石幕府燕閒錄曰有人得青石大如甎皆有鼻穿鐡
索長數丈循環無斷處商人見之以數十千易之云此
是協金石垂於海中經夕引出上有金湘州記曰零
陵有石燕得風雨則飛翔如真燕風雨止還為石葆
光錄曰徐侍郎知業少時遊天台山歇於大樹隂巖上
石盤欲陊空中語曰下有人石屹然架樹回身乃落
四明舊志曰明州昌國東海中補陀伽山有盤陀石廣
可立百餘人下瞰大海燭龍將駕天光煥發五色爛然
頃焉一輪湧出其大有不可名者臨川記曰石廪狀
如倉廪其内可容千斛廪口開則歲儉閉則年豐益
州記曰龍盤山有一石長四十丈有戶及扇若人掩閉
古老相傳為玉女房山海經注曰徼外出金剛石石
屬而似金有光彩可以刻玉外國人帶之云避惡氣
石三
原補天佐岳(上列子并下王隠晉書詳前)越履蜀鏡(盛宏之荆州記)
(云興安縣水邊有平石其上有石櫛石履各一具俗云越王渡溪脫履墮櫛于此揚雄蜀都記曰武都丈夫)
(化為女子盖山之精也蜀王娶以為妻無幾物故乃於成都郭中葬之以石鏡一枚徑二尺高五尺)督
郵亭長(上幽明錄詳前石張敏竒士劉披賦曰盖土龍不可以升天人不任為亭長容貌雖似)
(蹄足難奬)欵梓扣桐(樂資春秋傳曰秦人鄭容為始皇使還至函谷關見華山上有一人)
(素車白馬謂容曰吾華山使願托一牘書致鎬池君所子之咸陽道過鎬池見一大梓樹下有文石取以欵梓)
(當有應者容如其言果有人從樹出受書下異苑詳前)宋隕晉言(左傳並詳前)
化女望夫(劉義慶幽明錄曰陽羡縣小吏吳龕有主人在溪南嘗以一日掘頭舟過水溪内忽)
(見一五色石浮水面取内牀頭至夜化成一女子貞又曰武昌北山上有望夫石狀若人立古傳云昔有婦)
(其夫從役遠赴國難携弱子餞送此山立望夫而化為石因以為名焉)紙臼書研(庾仲)
(雍湘州記曰應陽縣蔡子池南有石臼云是蔡倫舂紙臼劉澄之江州記曰興平縣蔡子池南有石穴深二)
(百許丈石青色堪為書研)仙博帝碁(神仙傳曰衛叔卿嘗乘白鹿雲鶴與數人博于石上)
(詳華山詳下博物志前)井龜印鵲(郭頒魏晉俗語曰長沙王又封常山王至國掘地為)
(井深四丈得白玉一枚玉下有大石其上有靈龜下搜神記詳石二)浮磬列錢(上尚)
(書詳石二為洞冥記曰漢武帝生時有雀羣翔於灞城門改青雀門乃飾以錦文石為列錢之形)秦
梁漢柱(郭緣生述征記曰秦梁地名也或云秦始皇東廵弗行舊道過此水率百官以下人提一)
(石以填之俄而梁成今覩所累石無造作之處屬三輔故事曰秦造作横橋漢承後置丞令石柱以南京兆)
(北屬右扶風各分其半)神鞭仙跡(上三齊略記詳石二有水經注曰思陽川水東獨)
(山北有巖巖上有人坐跡山腹石上有兩手跡山下石上有兩脚跡俗名之為仙人石也)飲羽
覆書(上韓詩外傳詳石二乎吳越春秋曰禹按黃帝中經見聖人所記曰在九疑上東南號曰宛委承)
(以文玉覆以盤石其書金簡玉字禹乃退齋三日發石取書)韞玉生金(上文賦詳石一)
(史臧榮緒晉書曰懷帝之時魏故豫州刺賈逵墓西石碑生黃金採取即復生)羊起雁
飛(列仙傳曰黃初平家使牧羊見道士因隨入金華山石室中兄初起求之得晤問所牧羊何在初平曰在)
(山東往視但見白石初平叱曰羊起石成羊數萬頭潯陽記曰廬山頂上有三石雁霜降則飛)燕
銜猪化(西京雜記曰竇太后在家嘗有白燕銜石大如指墮績筐中詳后妃華陽國志曰三蓬)
(縣一曰小會通道寧州渡瀘得蜻蛉縣有長谷其中有石猪子母數千頭)沈犀押馬(蜀都)
(水災乃刻石為犀沈江浦詳救災之晉太始中謠曰宫中大馬化為驢大石押不得舒)牛喚
人言(後趙錄曰石虎末洛陽城西北九里石牛在青山峽上忽鳴喚聲聞數十里遣人打落兩耳及尾鐡)
(釘四足正前趙錄曰劉聰麟嘉二年春月石人言於宣光殿)羊文狗狀(後趙錄云塗中)
(有大石二丈許自立石勒命斷之有魚羊之文之三十國春秋曰石勒僭位初太康中有山石似蹲狗狀行)
(者咬之)浮江入海(上蜀錄詳石二四瑣語云齊東有二石高八尺廣尺而入於海)
支機炊鼎(織女以石支機二下異物志詳石)珪化鞭驅(傳王子朝)
(用成周寳珪沈於河人得於河上將賣之則化為石下詳石一)曬紗浣衣(會稽記曰)
(諸暨縣北界有羅山越時西施鄭旦生處名苧蘿邨所在有方石是西施曬紗處今名苧蘿山郡國志云梁)
(州女郎山張魯女浣衣石上便懷孕生二龍及女死將殯柩車忽騰躍升此山遂葬焉其浣衣石猶在今謂之)
(女郎山)累陣𩔖騎(梁州記云沔陽城泝漢上十五里有諸葛武侯所鎮在漢水南背山)
(向水門前累石以為陣水至壊其行列水去輙復故象石勒别傳云初鄉里所居地中石生日長𩔖鐡騎之)
叩頭繋腰(謝承後漢書云吳郡馬皓父為南郡太守坐事繋獄皓懷小石至公卿門輙出)
(石叩頭流血覆面父遂得免亡孝子傳云霍子者不知何許人早失母後母常以其母名呼之不應輙楚撻)
(霍子念言之則傷後母不言而死則虧父之明乃習遊於河以石繋腰而沒不揚父母之過)煑服
卧陷(列仙傳云卭疏者周柱史能煮石髓而服之詳仙又云脩羊公華隂山石室有石榻卧其上)
(石盡穿陷)瘥疾蘇創(豫章女子戴氏久疾出見小石曰爾有神能瘥我疾者當事汝夜夢)
(人告云我將佑汝疾漸瘥立祠名石侯祠後人取石投火咸曰此神石不宜犯之取者曰此石何神乃投井中)
(曰神當出井中明晨視之出井取者疾死味張勃吳錄曰鬱林郡有布山多蛇毒有冷石色赤黑苦屑此石)
(著創中似初齒立蘇一名初齒)昆明魚零陵燕(西京雜記曰昆明池刻石為鯨魚每)
(至雷雨魚常鳴吼下湘州記詳石一)肅慎砮臨海矢(帝王世紀曰周成王時肅慎氏)
(來獻楛矢石砮長尺有咫矢異物志云夷州土無銅鐡取磨礪青石以作弓此石砮楛矢之𩔖)音
若磬點如星(崔鴻後趙錄曰石勒時有黑雲如幕聲如雷震落地氣墊塵起連天時人往視)
(之上猶然沸見有一石方尺餘青而輕其音如磬星前凉錄云張軌永嘉元年正月姑臧送元玄白點如成)
(二十八宿)聲如鼔形若輪(又云張駿十年正月隕石於破胡焦而碎聲如鼔聞七百)
(里其處氣上如煙首如赤熒見北燕錄云馮䟦太平中有三石形若輪大六圍于山澗月餘而已)言
慎聲書必字(前趙錄曰劉曜遣將作大匠勲胡無增永興顯平二陵高九十尺石人若有言)
(慎聲胡無親聞之中前凉錄云張軌時蘭池送元石大如丸破有必字青點白文書之)求雲母
取流黃(魏名臣奏曰今作洛陽宫殿取白石之人鑚山索異石鑿石求雲母工後之事莫過於此)
(鎔後魏書曰帆殷國南界有火山山旁石皆焦流數十里乃凝堅人取以為藥即石流黃也)孫楚
漱劉楨磨(上晉書詳石一帝文士傳曰武帝收劉楨輸作部使磨石嘗輦至尚方觀作見楨)
(故匡坐磨石不動其餘詳前)陳倉童子武昌貞婦(並化為石)隕于
宋都是何祥也言于晉國或有憑焉(並詳石二)增試劒
擣衣(試劒石在吉水崇元觀後世傳許真君試劒處王象之云擣衣石在永新相傳顔魯公常盤)
(桓其上以為石可擣衣故名)排牙解帶(高郵州之神居山石齒齒如排牙人欲數之自)
(始至終其數必增自終而始其增愈多無能知其石數之的者解帶石在臨淮舊傳項羽敗垓下投薛公公)
(不納羽解帶飯石上而去石至今猶存)羅漢仙君(羅漢石在上高水南聖果寺之側其)
(東為鸕鷀洲正當縣之水口即地鈐所云鸕鷀洲合狀元生者其南又有石豐上銳下名葫蘆石仙君石在)
(建昌府南城田中一石高八九尺方平如棋局近石羅列小石峰數十刻畫如畫視之可愛世傳為仙君石)
銅鼔金尺(寧州西南武鄕大潙山石屹立數丈形若銅鼓因名相傳許旌陽逐蛟過此石)
(中有聲揮劍劈之一石中分如劍劈狀今守備營是其地金尺石在南昌郡西天寳洞之巔相傳乃施肩吾)
(所試丹者肩吾詩曰丹砂畫頑石黃金横一尺人世較短長仙家愛平直盖詠此也)虎口魚
潭(虎口石在吉安府城西臨漳水高三尺出一穴狀如虎口魚潭石在會昌亭立江滸為遺老周伯綸釣)
(磯)坐禪談元(坐禪石在侯官縣之東峰勁直若筍峙於盤巖微觸即動又名峰睡石)
(同安縣嘉禾嶼陳黯讀書堂側有大石高十六丈上刻談元石三字)龍擦象跪(龍擦石在)
(興化府仙遊縣九鯉湖之西有紋縦横如龍鱗日射之五色成文相傳漈中龍擦於此象跪石在鶴慶府城)
(北石如狼牙昔元世祖自麗江石門關乘一白象至此象跪不行故名)螺川梅巖(吉安)
(府城北文山祠前二石東西並竪高四尺許其一穴文宛蹙如螺形其一轉摺如川字故郡名亦曰螺川梅)
(巖石在泉州府晉流縣高數尺傍植古梅故名巖畔澗水合流東有綠潭沿流而上至高峻處有石碁局石硯)
(煉丹臼稍北兩石對峙泉出其罅名潄玉泉其東為妙覺巖龜巖巨石屭贔中空可居唐歐陽詹結廬讀書於)
(其處人因謂之歐陽室有石硯尚存)珠璣櫛履(山東登州府蓬莱縣丹崖山下石壁千尺)
(水中有小石狀如珠璣或如彈丸久為海浪所磨盪圓潔光瑩可愛俗呼為彈子渦下荆州記詳石三)
節度統制(武昌縣江中有石三叚名節度石相統制石在興國宋末統制鞏信從文丞勤王)
(元李恒追至方石嶺將及信以短兵接戰元人疑有伏不敢進信坐巨石箭雨集被體屹然不動至死不僵後)
(人呼為統制石至今行旅過其下必式)蒸餅麗禾(蒸餅石在南豐石佛潭中歲饑則見)
(其大如箕里人鑿天下太平四字下方輿勝覧詳石一)風動溜穿(風動石在漳州府龍)
(溪縣天柱稍北虚出絶崖撼之即動剛風赫然題曰風動正德志云風動石下有大石盤閣之此石四面均不)
(偏倚其下適兩尖相當故風來則動而唐楊宏貞溜穿石賦云始則泠泠觸泓澄而或躍既泱泱窅洞逹而)
(旁穿)天劒地符(重慶府武隆西古渡頭有斷石中白㾗如劒光芒燭天故名天劒大理)
(府雲南縣清湖之西官道中有石成文如古篆籀色如丹砂名曰地符行人謹避莫敢踐之)窊樽
玉履(武昌縣散花灘上有窊樽宋縣令朱蕘書江濱有石其形如窊唐縣令孟士源命為杯樽以盛)
(酒遺玉履石在宜章相傳越王渡水玉履于岸今石上猶有遺跡)畫卦印文(順慶府治)
(東四十里石如砥平上有八卦相傳周柱下史以足畫之足跡猶存安化北濱江畔上有石天生印文八顆)
(隂雨其文益見書以上並潛確𩔖)地骨雲根(上博物志詳石一曰宋孝武登樂山詩)
(屯烟繞風穴積水溺雲根)貓睛龜背(山堂肆考曰三佛齊國出貓睛石瑩潔明透如貓睛)
(人又曰贑州興國縣之儒林鄕有圓石如龜背項皆具謂之龜背石彷彿八卦形象逐月隨斗杓旋轉土人)
(疑其怪移置他處翌日復歸其處人因祀之)乞子憩僊(上郡國志詳石一酉陽雜爼)
(荆州利水間有二石若闕名曰韶石晉永和中有飛仙衣冠如雪各憩一石旬日而去)擣帛
掩扉(嵩高山記曰嵩山上有玉女擣帛石詳後嵩山丈晏殊𩔖要云保寧府盤龍山南有一石長四十)
(高五尺中有戶及門扉若人掩扉然號曰玉女房)雞鳴鵲噪(夷堅續志曰分寧陳甫山)
(莊有槌藁石陳夜步月忽聞雞鳴於石上即而視之不見移石于數步外至次宿鳴如故復擕石以歸置之月)
(下雞必鳴其子剖視之中有雌雄二雞文采可觀宋又曰宋宫有靈鵲石石中有鵲每天將明聞其噪聲南)
(渡得之晉州)神鉦僊鏡(述異記曰洞庭山石樓下有兩石扣之聲響如鉦人呼曰神鉦)
(志下九域詳石一)挂帶作樽(上揮麈錄詳石一小唐元結集道州東左湖有石山山)
(巔有窊石可以作樽名曰窊樽又作亭于樽上)雞冠馬蹄(山堂肆考曰長沙縣北江濱石)
(其形高聳似雞冠石又曰湘潭縣錦灣之側有如馬蹄)屐齒痕龍馬跡(潛確𩔖書)
(曰屐齒痕在桂林府義寧江口石磯上相傳漢蜀時有馬當者從諸葛武侯征䍧牱溺智惠江死焉英靈白晝)
(擐金甲揮刃大呼響應山谷嘗臨流踞坐磯上屐痕宛然可觀又曰雲南府石屏州有龍馬蹄石高四丈上)
(有蹄跡旁有四小石為風伯龍師禱雨輙應)鴛鴦石玳瑁欄(又曰鴛鴦石在陜西)
(紫陽西漢江濱石作雌雄狀舊在洋縣鴛鴦壩順流至此漁人識之又曰崖州海邊有大石數十丈如屋宋)
(時陳明府鑿石為池以蓄玳瑁因名玳瑁欄)仙人磏羅漢影(又曰仙人磏在保定)
(通江縣有石竇可容百人崖下刻公孫秀才讀書處年代不可考有山茶高數丈相傳是唐時物又曰羅漢)
(影石在萍鄕之白鷺坑宋元符中巨石忽然中裂聲如雷震居人往視石分為兩各有羅漢影一尚屹立一在)
(田間)似芙蓉名霹靂(名山志曰芙蓉渚有聳石如初生芙蓉色青白下元中記詳)
(石一)形若覆鐘勢如立馬(南安府南康縣有浮石形若覆鐘水繞其外為上游)
(勝概蘇軾嘗檥舟于此復瓊州府昌化縣三十里有馬嶺山勢起伏至海濱相對聳起勢如立馬焉)
烏集雲際樹生月中(南寧府新寧州東北有慈烏石即州治之脈也磊石星布望之)
(如羣烏飛集雲際中䕫州府東鄕西北厓壁間懸二石左𩔖日右𩔖月月空隙有婆娑樹一枝以上並潛)
(確𩔖書)文若馬牛狀如龍鳳(魏略曰梁州柳谷有石無故自崩有文如馬牛)
(之形乃司馬氏得天下之應下零陵志詳石一)僧孺採竒正臣蓄異(上長)
(慶集詳石一石下山谷詩集詳一)
石四
原隂𩔖(漢名臣奏曰伏聞東平國無鹽縣山中有大石無故自起立臣愚以為石者隂𩔖殆有微人當)
(紹起者漢興來與今再見其一正以昭帝無繼嗣見今又以陛下無繼嗣復見)沈物(前趙錄詳石一)
雲觸(詳石一)水投(以水投石莫之受也以石投水莫之逆也)三足(魏志詳石)
(一)五色(拾遺記云崑崙西方須彌山有九層最下層有流霞闕南有螭潭左側有五色石云是白)
(螭之腸化為此石也)隨流(後趙石勒起河橋採石為中濟石石無大小下輙隨流)自立
(前燕錄云慕容皝四年棘城里有大石自立而行)俱焚(書云火炎崑岡玉石俱焚)盡起
(始皇鞭石事)巖巖(積石也)落落(如石)磊磊(澗中石)漸漸(詩漸)
(漸之石)印(徐廣晉記曰鄱陽歴陵縣有山臨江巖穿似印時人謂石印已發皓遣使者以太牢致祭)
(使者因以丹書石曰楚九州渚吳九州都揚州士作天子四世治太平矣)册(北燕錄云沮渠蒙遜永和)
(二年大風震電于震所得石冊)笥(吳猛别傳云豫章縣東鄕吕里山中有石笥磨伐不能開吳猛往遂)
(得發之多有石牒古字弟子莫能曉者猛亦不言弟子數十人合力舉盖不動如山猛一手提若無重焉)
函(郭文舉别傳云先生每遊山林輙旬月忘歸華隂之崖以觀石室之石函焉)增五如(唐元)
(結序涍泉之陽得怪石焉左右前後及登石巔皆相似故名曰五如石并建五如亭于此五如石今在道州城)
(東)三品(上元縣東北同泰寺即梁武捨身處寺前有醜石四各高丈餘陳封石為三品俗呼為三)
(品石王安石有詩)仙人照鏡(潛確𩔖書曰四川忠州巴臺下江中有圓石如鏡旁有五石筍)
(簇之呼為仙人照鏡臺)石人要水(華陽國志詳石一)抱石救溺(孔叢子)
含石不飢(列仙傳詳石一)沒金飲羽(韓詩外傳詳石二)投石超
距(史記詳石一)刻石著功(漢書詳石一)刻石約兵(潛確𩔖書曰平連率)
(田浼素果敢發民年十八以上四萬人授以府兵典刻石為約赤眉聞之不敢入界)聚石為障
(合璧事𩔖曰馬燧表隴州刺史西山直吐蕃其上有通道虜常出入者燧聚石為障設二門為譙櫓八日而畢)
(虜不能暴)得石如眼(又曰蕭餘上元夜于宣陽里酒盤下得一物如人眼睛體𩔖美石光彩射)
(人置掌中每遊闇處輙光明三尺許後因雨飛去)踞之草制(唐書詳石二)愛而
為銘(長慶集詳石二)大秦九色(魏略曰大秦國以石為城郭出九色玉石)桐廬
一指(山堂肆考曰桐廬縣有石長一丈高五尺綴巖谷間以一指抵之則摇動人力多則不動故以一指)
(名之)呼曰石丈(石林燕語曰米芾字元章性好竒知無為軍初入州𪠘見立石頗竒喜曰此足)
(以當吾拜遂命取袍笏拜之每呼曰石丈遂為言官所彈)號為石賢(封氏見聞記曰有古墓前)
(石人以肉祭之能愈疾因號為石賢士)有女浣衣(述異記詳石二)如人攘袂
(幽明錄詳石二)山水草木之形(山堂肆考曰大理府點蒼山出石白質黑文有山水草木)
(之形温潤如玉可琢為屏)人物溪橋之狀(又曰階州北峡中有石青質黑理其文有松栢)
(人物溪橋水石山林樓閣日月之狀焉)
石五
原詩梁朱超詠孤石詩曰侵霞去日近鎮水激流分對
影疑雙闕孤生若斷雲遏風静華浪騰烟起薄曛雖言
近七嶺獨立不成羣蕭推賦得翠石應令詩曰依峰
形似鏡挂嶺勢如蓮映林同綠柳臨池亂百川碧苔終
不落丹字本難傳有邁東明上來遊皆羽仙陳隂鏗
詠石詩曰天漢支機罷仙嶺博碁餘零陵舊是燕昆明
本學魚雲移蓮勢出苔駮錦紋疎還當榖城下别是解
兵書周宏正詠石鯨應詔詩曰石鯨何壯麗獨在天
池隂鶱鬐𩔖横海半出似浮深吞航本無日吐浪亦難
尋聖帝遊靈沼能懷躍藻心標法師詠孤石詩曰中
原一孤石地理不知年根含彭澤浪頂入香爐烟崖成
二鳥翼峰作一芙蓮何時發東武今來鎮蠡川高麗
定法師詠孤石詩曰迥日直生空平湖四望通巖隈恒
灑浪樹杪鎮摇風偃流還漬影侵霞更上紅獨拔羣峯
外孤秀白雲中隋崔仲方奉和周趙王詠石詩曰玉
䋲隨月落金碑映日鮮入江疑濯錦出峽似開蓮文馬
河西瑞兵符濟北篇會逐靈槎上還歸天漢邊岑德
潤賦得臨階危石詩云當階聳危石殊狀實難名帶山
疑似獸侵波或𩔖鯨雲峰臨棟起蓮影入簷生楚人終
不識徒自藴連城虞茂賦得岑石詩曰蜀門鬱遐阻
燕碣遠參差獨標千丈峻共起百重危鏡峰含月魄蓋
嶺逼雲枝徒然抱貞介填海竟誰知蘇味道詠石詩
曰濟北甄神貺河西濯瑞文聲應天池雨影觸岱宗雲
雁歸猶可候羊起自成羣何當掘靈髓高枕絶囂氛
增唐李嶠詠石詩曰宗子維城固將軍飲羽威巖花鏡
裏發雲葉錦中飛入宋星初隕過湘燕早歸儻因持補
極寧復羡支機戴叔倫詠孤石詩曰迥若千仞峰孤
危不盈尺早晚他山來猶帶煙雨蹟貞堅自有分不亂
和氏璧白居易和牛僧孺太湖石詩曰錯落復崔嵬
蒼然玉一堆峰駢仙掌出罅坼劒門開峭頂高危矣蟠
根下壯哉精神欺竹樹氣色壓亭臺𨼆起磷磷狀疑成
瑟瑟胚廉稜露鋒刃清越叩瓊瑰岌嶪形時動巍峩勢
欲摧竒應潛鬼怪靈合蓄風雷黛潤沾新雨斑明點古
苔未應棲鳥雀不肯染塵埃尖削琅玕筍窪剜馬腦罍
海神移碣石畫障簇天台在世為尤物於人負逸才渡
江一葦載入洛五丁推出處雖無意升沈亦有媒拔從
水府底置向相庭隈對稱吟詩句看宜把酒杯終隨金
礪用不學玉山頽疏𫝊心偏愛圓公眼屢廻共嗟無此
分虛管太湖來童翰卿織女石詩曰一片昆明石千
秋織女名見人虚脉脉依水更盈盈苔作輕衣色波為
促杼聲岸雲連鬢濕沙月對眉生有臉蓮同笑無心鳥
不驚還如朝鏡裏形影自分明李德裕疊石詩曰潺
湲桂水湍漱石多竒狀鱗次冠烟霞蟬聯疊波浪今來
碧梧下迥出秋潭上歲晚苔蘚滋懷賢益惆悵宋蘇
軾文登彈子渦石詩曰蓬萊海上峰玉立色不改孤根
捍滔天雲骨有破碎陽侯殺廉角隂火發光采纍纍彈
丸間瑣細成珠琲閻浮一漚爾真妄果安在我持此石
歸䄂中有東海垂慈老人眼俯仰了大塊置之盆盎中
日與山海對明年菖蒲根連絡不可解儻有蟠桃生旦
暮猶可待(詩序云取此石數百枚以養石菖蒲)又仇池石詩曰海石來
珠宫秀色如蛾綠坡陀尺寸間宛轉陵巒足連娟二華
頂空洞三茅腹初疑仇池化又恐瀛洲蹙殷勤嶠南使
餽餉揚州牧得之喜無寐與汝交不瀆盛以高麗盆藉
以文登玉幽光先五夜冷氣壓三伏老人生如寄茅舍
久未卜一夫幸可致千里常相逐風流貴公子竄謫武
當谷見山應已厭何事奪所欲欲留嗟趙弱寧許負秦
曲傳觀慎勿許間道歸更速(序云王晉卿以小詩借觀意在於奪軾不敢不借以)
(此詩先之)元楊維楨鳳凰石詩曰大瀛浴火鳥滅沒失倒
景玉龍挟之飛脫落疊浪頂根從太始并勢與華嵩並
琅實既充脰玉距猶在礦馬争灔澦堆龜譲天梯餅神
人不敢鞭怒啄欲成癭遷輕岐陽鼓扛重烏獲鼎坐寒
彭蠡磯沈却景陽井裘突月支頭劒磨嚴顔頸秦女寧
受跨晉士豈容醒灰歴五千刧金鎖八千頃未知金帶
恩遠却白羽影會當鳴朝陽即都(鳳飛鳴也)有竒警巨手一
拍飛欽師許誰請王逢望江郎石詩曰仲春天氣佳
萬象欣改色我行六峯外遥見江郎石二儀闢混沌牽
牛委精魄鼎列台輔姿玉韞圭璋德斯連厚坤軸乃棄
姑蔑域直上青蓮花或隕樵舍側安知非異境自與三
神敵尚戀女媧功躊躇望西北明林雲同仙遊龍擦
石詩曰捫蘿度深篁懸磴驚如線靈扃忽已開觸目坐
成眩危石瀉銀流千尋垂楚練咫尺對珠簾噴薄日相
濺萬壑争喧豗千巖競葱蒨石城亘長空縹緲飛瓊殿
原賦陳張正見石賦曰連山蔽虧巨石嶔﨑上興雲而
蔚薈下激水而推移舒丹霞于九折混白露于三危鎮
方城于濮水固天闕于湯池開五嶽之靈圖集九老之
仙都韜神功于射的産利劒于昆吾魚躍湘鄕之水雁
浮平固之湖隨山鵲之金印碎驪龍之寳珠奄藹披衣
氤氳翠微精衛取而填海天孫用以支機隨西王而不
落傍東武而俱飛增唐鄭惟忠古石賦曰博望侯周
遊天下歴覧山川尋長河于異域得美石而獻焉漢武
帝未之竒也東方朔見而喟然曰此石英輝潤密秀色
明爛舊枕昆吾之谿曾臨歸美之岸玉雉飛而激矢金
雞鳴而縦彈至如天台始裂地乳初分丹青孕彩𨼆起
成文盈尺則内含明月膚寸則外吐浮雲别有兩楹分
竦雙闕相向依依識啓母之形亭亭表望夫之狀鼔迎
桴而若動帆映舟而似颺此並流膏曲澗滴髓危峰據
谷成虎臨池作龍蒲英九節蓮葉千重若乃泗水之上
岐山之側撫之則磬動竒音被之則錦開新色匠石見
而心駭師涓聞而歎息於是琢磨成狀雕瑩生輝似龜
則負圖盤峙如鵲則緘印鶱飛在地者佳人擣練在天
者織女支機及其火烈崑墟星流宋國被隕形碎遭焚
影黑碑沈郢路之東樹折陽關之北昔之開壇竹聳抱
劍松抽礎應山雲之潤橋通海水之流柳谷岸崩之馬
鬱林泥落之牛莫不歲月凋訛丘陵蕪沒顛墜坑穽枕
倚巖窟據洞口而嵯峨出泉心而硉矹徒見新排理坼
舊蹙文廻圓分者雹散方裂者冰開既藏瑕而被蘚又
抱穴以侵苔豈如寫鏡能明磨鋒可利擊拊充帝庭之
樂關和覩王府之器總五色而補天含九光而鎮地者
矣詞未畢帝乃顧而言曰楚王見璞棄之山阿不有卞
氏其如玉何抽琴命操為古石之歌歌曰江東藏瑞簡
濟北藴兵書若非平固湖中雁定是昆明池上魚歌響
既終神儀有懌左右驚視符采傍射使玉人而攻之果
得連城之璧李邕石賦曰代有遠游子植杖大野周
目層巖覩巨石而歎曰兹盤礴也可用武而轉乎兹峭
峙也可騰踔而登乎觀其凌雲插峰𨼆霄横嶂峻削標
表汗漫儀狀劃鎮地以周博崛戴天而雄壯默玄雲之
暮起赩丹霞之朝上若使矗布長城嶷聫高壁遏西戎
而分塞截東陲而度磧張九州之地險蹙四裔之天隔
别有列在王庭地當文砌凝貞琬之粉澤豔重錦之光
麗承聽政之梁柱納進賢之階陛匪徒夾植桃李因芳
茝蕙降神女之徜徉排仙衣之容曳若乃苔蘚剥落雨
露淋漓水碧藻曜繪畫紛披不邀代之所貴不欲人之
見知㒺懷金而列異曷剖玉而方竒至若危堞孤援懸
門禦衝出陣摧鶴乘城起龍砲與矢而飛雨磁當途而
列墉金鼔為之沮氣戈矛為之輟鋒借如奕秋沈思蜀
相興圖秉節制以全勝縦劫殺以論都鄙宋緘之謬識
嘉禹鑿之神模落五星而多懵坐千人而不孤惟磨礲
之所取任方圓之自殊支空留于織室編尚想于兵符
鳥何恨而填海山何言而望夫徒以貞者不黷堅者可
久卧如羊于山野蹲似虎于林藪知作鼓之聲虛信為
人之無偶梁架海以東注鎮臨江而南守庶投水而克
成將補天而何有豈獨砥礪利器盤踞真王鏃來肅慎
門通越裳屹特立以興主駕能言以發祥邇開蓮兮華
表遠倚劒兮疏梁保兹城而永固結彼交而不忘何止
藏書石室勒篆離經翕湘川之飛燕伏昆池之駭鯨膏
久服而顔駐碑一觀而涕零豈如扣角匡坐且悲歌于
白水尋山小住止危途于翠屏而已哉白行簡望夫
石賦曰至堅者石最靈者人何精誠之所感忽變化而
如神離思無窮已極傷春之目貞心彌固俄成可轉之
身原夫念遠增懷憑高流盼心摇摇而有待目眇眇而
不見絲蘿無託難立節以自持金石比堅故推誠而遂
變徒觀夫其形未泐其怨則深介然而凝𩔖夫啓母之
狀確乎不拔堅于王霸之心口也不言腹兮則實形落
落以孤立勢亭亭以迥出化輕裙于五色獨認羅衣變
纖手于一拳已迷紈質矧乎石以表其貞變以彰其異
結千里之怨望含萬里之幽思綠雲朝觸拂峩峩之髻
鬟微雨暮霑灑漣漣之珠淚雜霜華于臉粉脫苔點于
眉翠昔居人代雖云賦命在天今化山椒可謂成形于
地於是感其事察其宜採蘼蕪之芳生不相見化芙蓉
之質死不相隨冀同穴於冥漠成終天之别離則知行
高者其感深跡異者其致遠委碧峰之窈窕辭紅樓之
婉娩下山有路初期携手同歸窺戶無人終嘆往而不
返嗟乎貞志可嘉高節惟亮同胚渾之凝結異追琢而
成狀孤烟不散若襲香于爐峰之前圓月斜臨似對鏡
于廬山之上形委化而已久目凝睇而已望悲哉思婦
與行人莫不覩之而惆悵
增銘唐白居易盤石銘曰客從山來遺我盤石圓平膩
滑廣袤六尺質凝雲白文坼烟碧莓苔有斑麋鹿無跡
置之竹下風埽露滴坐待禪僧眠留醉客清泠可愛支
體甚適便是白家夏天牀席
增歌唐吳融太湖石歌曰洞庭山下湖波碧波中萬古
生幽石鐡索千尋取得來竒形怪狀誰能識初疑朝家
正人立又如戰士方狙擊又如防風死後骨又如於菟
活時額又如成人楓又如害癭栢雨過上渟泓風來中
有隙想得沈潛水府時興雲出雨蟠蛟螭今來硉矹林
亭上長恐忽然生白浪用時應不稱媧皇將去也堪隨
博望噫嘻爾石好憑依幸有方池并釣磯小山叢桂且
為伴鍾阜白雲長自歸何必豪家甲第裏玉欄干畔争
光輝一朝荆棘忽流落何異綺羅雲雨飛宋歐陽脩
紫石屏歌曰月從海底來行上天東南正當天中時下
照千丈潭潭心無風月不動倒影射入紫石巖月光水
潔石瑩淨感此隂魄來中潛自從月入此石中天有兩
曜分為三清光萬古不磨滅天地至寳難藏緘天公呼
雷公夜持巨斧開嶄巖墮此一片落千仞皎然寒鏡在
玉匳蝦蟇白兔走天上空留桂影猶杉杉
原贊晉郭璞磁石贊曰磁石吸鐡琥珀取芥氣有潛通
數亦冥會物之相感出乎意外
增記唐柳宗元永州萬石亭記曰御史中丞清河男崔
公來涖永州間日登城北墉臨于荒野叢翳之隙見怪
石特出度其下必有殊勝步自西南以求其墟伐竹披
奥欹仄以入綿谷跨谿皆大石林立渙若奔雲錯若置
碁怒者虎鬭企者鳥厲抉其穴則鼻口相呀搜其根則
蹄股交峙環行卒愕疑若摶噬於是刳闢朽壤剪焚榛
薉决溝澮導伏流散為疎林洄為清池寥廓泓澄若造
物者始判清濁效竒於兹地非人力也乃立游亭以宅
厥中直亭之西石若掖分可以眺望其上青壁斗絶沈
于淵源莫究其極自下而望則合乎攅巒與山無窮明
日州邑耋老雜然而至曰吾儕生是州藝是野眉龐齒
鯢未嘗知此豈天墜地出設兹神物以彰我公之德與
既賀而請名公曰是石之數不可知也以其多而命之
曰萬石亭耋老又言曰懿夫公之名亭也豈專狀物而
已哉公嘗六為二千石既盈其數然而有道之士咸恨
崔公之嘉績未洽於人敢頌休聲祝公于明神漢之三
公秩號萬石我公之德宜受兹錫漢有禮臣惟萬石君
我公之化始于閨門道合于古祐之自天野夫獻辭公
夀萬年宗元嘗以箋奏隸尚書敢專筆削以附零陵故
事宋蘇軾怪石供曰禹貢青州有鉛松怪石解者曰
怪石石似玉者今齊安江上往往得美石與玉無辨多
紅黃白色其文如人指上螺精明可愛雖巧者以意繪
畫有不能及者豈古所謂怪石者耶凡物之醜好生于
相形吾未知其果安在也使世間石皆如此則今之凡
石覆為怪戾海外有形語之國口不能言而相喻以形
其以形語也捷于口使吾為之不已難乎故夫天機之
動忽焉而成而人真以為巧也雖然自禹以來怪之矣
齊安小兒浴于江時有得之者戲以餅餌易之既而得
二百九十有八枚大者兼寸小者如棗栗菱芡其一如
虎豹首有口鼻眼處以為羣石之長又得古銅盆一枚
以盛石挹水注之粲然而廬山歸宗佛印禪師適有使
至遂以為供禪師嘗以道眼觀一切世間混沌空洞了
無一物雖夜光赤璧與瓦礫等而况此石雖然願受此
供灌以墨池水強為一笑使自今以往山僧野人欲供
禪師而力不能辦衣服飲食卧具者皆得以淨水注石
為供蓋自蘇子瞻始歐陽脩菱溪石記曰菱溪之石
有六其四為人取去其一差小而尤竒亦藏民家其最
大者偃然僵卧于溪側以其難徙故得獨存每歲寒霜
落水涸而石出谿傍人見其可怪往往祀以為神菱谿
按圖與經皆不載唐會昌中刺史李濆為荇谿記曰水
出永陽嶺西經皇道山下以地求之今無所謂荇谿者
詢于滁州人曰此谿是也楊行密據淮南淮人為諱其
嫌名以荇為菱理或然也谿傍若有遺址云故將劉金
之宅石即劉氏之物也金偽吳時貴將與行密俱起合
淝號二十六英雄金其一也金本武夫悍卒而乃能知
愛賞竒異為兒女子之好豈非遭逢亂世功成志得驕
于富貴之佚欲而然耶想其陂池臺榭竒木異草與此
石稱亦一時之盛哉今劉氏之後散為編氓尚有居谿
旁者予感夫人物之廢興惜其可愛而反棄也乃以三
牛曳置幽谷又索其小者得于白塔民朱氏遂立于亭
之南北亭負城而近以為滁人歲時嬉遊之好夫物之
竒者棄沒于幽遠則可惜置之耳目則愛者不免取之
而去嗟夫劉金者雖不足道然亦可謂雄勇之士其平
生志意豈不偉哉及其後世荒烟零落至于子孫泯沒
而無聞况欲長有此石乎用此可為富貴者之戒而好
竒之士聞此石者可以一賞而足何必取而去也哉
御定淵鑑𩔖函卷二十六
