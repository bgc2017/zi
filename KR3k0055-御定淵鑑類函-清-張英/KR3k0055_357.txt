欽定四庫全書
御定淵鑒類函卷三百五十二
居處部十三(橋疆道路封)
橋一
原說文曰橋水梁也東楚謂橋為圯爾雅云梁莫大
於湨梁郭璞注梁即橋也或曰梁石橋也石杠謂之猗
亦石橋也廣志云獨木之橋曰𣙜曰彴(𣙜水上横一木為渡彴今謂之)
(略彴)增尚書發鉅橋之粟詩云造舟為梁唐書百
官志曰諸津令掌舟梁灞橋永濟橋以勲散一人蒞之
天津橋中橋以衛士拚掃便橋渭橋萬年三橋有丞河
渠令供祀事則自便橋至東渭橋禁民漁原初學記曰
凡橋有木梁石梁舟梁謂浮橋即詩所謂造舟為梁者
也周文王造舟於渭秦公子鍼奔晉造舟於河(在蒲坂夏陽津)
(今蒲坂浮橋是其處)秦都咸陽渭水貫都造渭橋及横橋南渡長
樂宫漢作便橋以趨茂陵(對便門作橋故亦謂之便門橋)竝跨渭以木
為梁漢又作霸橋以石為梁長安又有飲馬橋洛陽魏
晉以前跨洛有浮橋洛北富平津跨河有浮橋即杜預
所建又有車馬橋鄂坂有黃橋吳有朱雀橋歴晉逮王
敦反後改為乘雀橋又有枝橋羅洛橋張侯橋張昭所
造故名之又有赤欄橋白虎橋雞鳴橋蜀有七橋一沖
里橋二市橋三江橋四萬里橋五夷里橋六笇橋七長
升橋云李冰造上應七星又有雁橋漢安橋廣一里半
又有隂平橋升仙橋相如題者襄陽有木蘭橋一名豬
蘭橋鼠雀谷有魯班橋上方有鬼橋陜城有鴨橋清河
有吕母橋章安有赤蘭橋上虞有百官橋仇池有博山
橋覆津橋鹿角橋泗水有石橋張良遇黃石公處也東
海有石橋秦始皇造過海也後涼有通順橋在燉煌後
燕有五丈橋此皆魏晉以前昭昭尤著者也三輔黃
圖曰秦始皇兼天下都咸陽營殿端門四達以則紫宫
渭水貫都以象天漢横橋南渡以法牽牛增黃圖曰
横橋三輔舊事云秦造漢承秦制廣六丈三百八十步
置都水令以掌之號為石柱橋六典曰水部凡天下
造舟之梁四河三洛一河則蒲津大陽萌津洛則孝義
也石柱之梁四洛三灞一洛則天津永濟中橋灞則灞
橋也木柱之梁三皆渭川也便橋中渭橋東渭橋此舉
京都之衝要也巨梁十有一皆國工修之其餘則所管
州縣及時營葺張說蒲津贊曰舊制横絙百丈連艦
千艘辮修笮以維之繫圍木以距之亦云固矣然每冬
冰未合春泫初解流澌崢嶸綆斷航破無歲不有開元
十二載授彼有司俾鐵代竹賦晉國之一鼓法周官之
六齊結為連鎖鎔為伏牛偶立於兩岸襟帶於中潭鎖
以持航牛以繫纜亦將厭水物奠浮橋奔測不突積凌
不溢述征記曰方輿縣鬼橋忽一夜聞人呼喚聲車
行雷駭曉而石橋自成家家牛皆喘息未定段國沙
州記曰吐谷渾於河上作橋謂之河厲長一百五十步
兩岸累石作基陛節節相次大木從横更鎮壓兩邊俱
來相去三丈竝大材以板横次之施句欄甚嚴飾帝
京景物略曰右安門外南十里草橋唐時有萬福寺寺
廢而橋存其北土近泉宜花居人以種花為業冬則藴
火暄之十月中旬牡丹已進御矣橋去豐臺十里中多
亭館元廉右丞之萬柳堂趙參議之瓠瓜亭栗院使之
玩芳亭要在彌望間高林䟱柳沿溪夾岸依依有江南
之色故宫遺錄曰紅門内數十步許有河河上建白
石橋三座名周橋皆琢龍鳳祥雲明瑩如玉橋下有四
白石龍擎戴水中甚壯繞橋盡高柳鬱鬱萬株遠與内
城西宫海子相望又曰西出内城臨海子海廣可五
六里駕飛橋於海中西渡半起瀛洲圓殿環為石城圈
門散作洲島拱門以便龍舟往來由瀛洲殿後北引長
橋上萬歲山高可數十丈皆竒石因形勢為巖壑輟
耕錄曰萬歲山前有白玉石橋長二百餘尺直儀天殿
後橋之北有玲瓏石擁木門五門皆為石色内有隙地
對立日月石西有石棋枰又有石坐牀左右皆有登山
之徑縈紆萬石中洞府出入宛轉相迷至一殿一亭各
擅一景之妙山之東有石橋長七十六尺闊四十一尺
半為石渠以載金水而流於山後以汲於山頂也燕
都遊覽志曰出東便門有大通橋水從玉河中出波流
演迤帆檣往來可達通州二三園亭依澗臨水小舠從
几案前過林間桔橰相續大類山莊明實錄曰京師
九門舊有木橋今悉易之以石兩橋之間各有水閘濠
水自城西北隅環城而東歴九橋九閘從城東南流出
大通而去
橋二
增拾遺記曰舜命禹疏川奠嶽濟巨海則黿鼉以為橋
梁原紀年曰周穆王三十七年伐楚大起九師至於
九江比黿鼉為梁增水經注曰霸水古曰滋水秦穆
公更名以顯霸功水上有橋謂之霸橋原蘇子曰微
生與婦人期於梁下不來水至抱梁柱而死(或作尾生)史
記曰秦昭王四十九年初作河橋燕丹子曰燕太子
丹質於秦秦王遇之無禮乃求歸秦王為機發之橋故
以䧟丹丹過之無虞戰國策曰豫讓欲為智伯報讎
趙襄子當出伏於橋下至橋馬驚曰必是豫讓也求之
果是增黃圖曰始皇造渭橋鐵鐓重不能移乃刻石
作力士孟賁像祭之鐓乃可移動今石人在漢書曰
代王乃進渭橋羣臣拜謁稱臣原史記曰文帝行中
渭橋有一人從橋下走出乘輿馬驚使騎捕之屬廷尉
廷尉張釋之治問曰縣人來聞蹕匿橋下見車騎即走
耳張釋之奏一人犯蹕當罰金(漢書同詳載設官)增漢書曰
元帝初元中酹祭宗廟出便門欲御樓船薛廣德當乘
輿車免冠頓首曰宜從橋黃圖曰霸橋在長安東跨
水作橋漢人送客至此橋折柳贈别王莽時霸橋災數
千人以水沃救不滅更霸橋為長存橋水經曰榖水
又東出屋南逕建春門石橋下橋之右柱銘云陽嘉四
年詔書以成下漕渠東通河濟南引江淮方貢委輸所
由而至使中謁者魏郡清淵馬憲監作石橋梁柱勅工
匠盡要妙之巧原論衡曰高麗國有侍婢自云有氣
如雞子來下我故有身後生子曰東明東明善射王恐
害其國欲殺之東明走之淹水以弓擊水魚鱉浮而為
橋梁既渡魚鱉解散(事載魏略詳鱗介)增華陽國志曰萬里
橋在成都蜀使費禕使吳諸葛亮送之於此歎曰萬里
之行始於此橋因名萬里橋水經注曰諸葛亮表云
臣遣虎步監孟琰據武功水東司馬懿因渭水漲攻琰
營臣作竹橋越水射之橋成遂馳去魏志曰曹公西
征馬超多設疑兵潛以舟載兵入渭為浮橋夜分兵結
營於渭南原王隠晉書曰杜預起建河橋於富平津
衆論以為周所都經聖賢而不作者必不可作故也預
曰造舟為梁則河橋之謂也遂作橋成上從百官臨會
舉杯勸預曰非君橋不立也預答詔曰非陛下之明臣
亦不獲奉成聖訓也衆咸稱善增襄陽耆舊傳曰猪
蘭橋其名荻蘭橋橋之左右豐蒿荻於橋東劉季和大
養猪襄陽太守曰此中作猪屎臭可易名豬蘭橋初如
戲言而百姓遂以為名矣水經注曰趙建武中造浮
橋於延津上採石為中濟石無大小下輙流去用功百
萬經年不就石虎親閱工作沈璧於河明日璧流渚上
波蕩上岸遂斬將而還隋書曰夫餘王得河伯女而
生一卵一男子破卵而去名曰朱蒙夫餘之臣欲殺之
朱蒙東南走遇一大水曰吾河伯外孫於是魚鱉積而
成橋遂渡元和志曰大陽橋長七十六丈廣二丈架
黃河為之在陜縣東北三里貞觀十一年太宗東巡遣
武候將軍丘行恭營造又曰天津橋在河南縣北四
里隋大業元年初造以鐵鎖維舟鈎連南北夾路對起
四樓其樓為日月表勝之象貞觀十四年更令石工累
方石為脚舊唐書曰初都城洛水天津之東立德坊
西南隅有中橋及利涉橋以通行李上元中司農卿韋
機始移中橋置於安衆坊左街當時夏門都人甚以為
便因廢利涉橋所省萬計然歲為洛水衝注常勞治葺
李昭德創意積石為脚銳其前以分水勢自是竟無漂
損又曰金橋在上黨南二里常有童謠云聖人執節
渡金橋景龍三年帝經此橋之京師又曰鐵牛䌫橋
蒲橋在蒲坂夏陽津天下之要津也唐明皇詔鑄鐵牛
八頭柱二十四條連鎖三十二條山架八所牧人八枚
於中流分立亭亭有虹蜺之狀實萬代之竒絶也又
曰史思明自魏至王師南潰郭子儀以朔方軍保河陽
斷航橋以抗賊又曰建中四年命韓游瓌拒朱泚於
便橋劉德信以東渭橋有積粟十萬斛癸亥進此東渭
橋十一月李晟自蒲津濟軍於東渭橋唐舊史曰裴
度集賢里有風亭水榭梯橋架閣又曰王周四鎮皆
有善政定州橋壞覆民租車周曰橋梁不修刺史過也
乃償民租治其梁唐詩紀事曰雍陶典陽安送客至
情盡橋問其左右曰送迎之地止此故橋名情盡陶命
筆題其柱曰折柳橋自後送别必吟其詩曰從來只有
情難盡何事名為情盡橋自此改名為折柳任他離恨
一條條逸史曰崔生入山遇仙女為妻還家得隠形
符潛游宫禁為術士所知追捕甚急生逃還山中隔洞
見其妻告之妻擲其領巾成五色虹橋渡崔追者不及
矣傅竒曰元徹柳實二人泛海抵孤島上見玉虛尊
師南冥夫人拜謁求歸路夫人曰有百花橋可行俄有
長橋上有異花二人登岸回視已無橋矣五代史曰
李存進為振武軍節度使築德勝兩城往來頗以為勞
而河北無竹石乃以葦笮維大艦為浮橋莊宗大喜解
衣以賜之六帖曰杜重威朔州人契丹寇真定轉運
使李谷教重威以三脚木為橋募敢死士過河擊賊
宋會要曰景德四年西京新造訾店渡橋賜名奉先
又曰祥符四年詔洛水橋名迎蹕渭水橋名省方又
曰祥符四年改蒲津橋曰大慶又曰祥符五年車駕
臨視新造延安橋先是七日戊辰徙汴河廣濟橋於相
國寺前牓曰延安又作橋跨惠民河牓曰安國又曰
祥符六年詔昇平名曰迎真以欽迎真像由飛梁登寳
座故也又曰祥符六年賜南薰門惠民河新橋名曰
延皇祐三年以惠民河新作橋為安濟橋又曰祥
符六年賜太清東渦水橋名曰崇真亳州北門外渦水
橋曰靈津應天府榖熟汴水橋曰按蹕開封陳留汴水
橋曰凝祥宋史曰洛陽橋在福建泉州府城東北跨
洛陽江郡守蔡襄建先是海渡歲溺死者無算襄欲壘
石為梁慮潮浸不可以人力勝乃遺檄海神遣一吏往
吏酣飲睡於海厓半日潮落而醒則文書已易封矣歸
呈襄啟之惟一醋字襄悟曰神其令我卄一日酉時興
工乎至期潮果退舍凡八日夕而功成費金錢一千四
百萬會要曰治平三年初河中浮梁用鐵牛八維之
一牛數萬斤後水漲絶梁牛沒於河真定僧懷丙以二
大舟實土夾牛維之用木鈎牛徐去土舟浮牛詔賜懷
丙紫衣又曰熙寧六年熙州浮梁成賜名永通橋延
州浮梁成賜名寧和橋又曰紹聖二年申嚴黃河浮
橋之禁揭於兩岸又曰政和四年宋昇奏西京端門
前考唐洛陽圖舊有四橋曰榖水又橋之上十里有石
堰曰分洛自唐以來引水入小河東南入伊又曰政
和五年詔居山至大伾山浮橋名天成大伾至汶子山
浮橋名聖功六帖曰康承訓屯海州作機橋維以長
絙賊半渡絙絶士半溺死渡者不得戰殱之北盟會
編曰宣和五年金人遣趙良嗣過盧溝橋即焚橋梁次
舍元掖庭記曰順帝為英英起採芳館於瓊華島癸
巳秋乘龍船泛月池上池起浮橋三處每處分三洞洞
上結綵為飛樓樓上置女樂橋以木為質飾以錦繡九
洞不相直達革除備遺錄曰李景隆徵兵諸路合五
十萬引兵渡盧溝橋遂圍北平築九壘於九門又結九
營於鄭村壩景隆攻麗正門幾破城中婦女並乘城擲
瓦景隆令不嚴驟退北平守益堅内閣藏書目錄曰
永樂十五年鼎建北京宫殿有瑞靄浮空金水橋河冰
凝結浮圖諸像又慶雲呈彩團圞如日當御座中且現
五色天花於是大小臣工咸為歌頌有聖德瑞應詩二
十卷宣宗實錄曰宣宗三年命通州修白河富河橋
梁四年上謂行在工部尚書吳中等曰天氣向寒白河
等處人難徒涉不當治橋梁中奏惟白河水深沙溜橋
梁難成宜用官船為梁以濟餘皆用民修治從之
橋三
原造舟鞭石(上詳前一日齊地記曰秦始皇作石橋欲渡海觀出處始皇以術召石石皇)
(行至今皆東首隠軫似鞭撻瘢勢似馳逐)飛洛浮河(成公綏洛禊賦曰飛橋浮濟造舟為)
(梁八春秋後傳曰赧王二十年秦始作浮橋於河)舉杯受履(上詳前二良史記曰張)
(嘗遊下邳圯上有一老父衣褐至良所直墮其履圯下顧謂良孺子下取履良因長跪授之父以足納履笑去)
(作期來云孺子可教徐廣注曰圯橋也)潛犀陷馬(常璩華陽國志曰蜀郡蒲江有七橋)
(直西門郫江曰沖里橋西南石牛門曰市橋下石犀所潛泉也魏志曰景元四年伐蜀鍾會先命牙門將許)
(儀在前理道會在後行而橋穿陷馬足於是斬儀)蒼蛟白獺(祖台之志怪曰義興郡谿)
(渚長橋下有蒼蛟吞噉人周處執劍橋側伺久之遇出於是懸自橋上投下蛟背而刺蛟數創流血滿溪自郡)
(渚至太湖句浦乃死有周處風土記曰陽羡縣前有大橋下有白獺將兵動獺出穴口西向而嘷)河
厲溴梁(段國沙洲記曰吐谷渾於河上作橋謂之河厲長一百五十步橋兩岸累石作阯階節節)
(相次大材縱横更相鎮壓下詳前一)萬里五丈(常璩華陽國志曰蜀郡大城南門曰)
(江橋自江橋南渡曰萬里橋西上曰夷橋從沖里橋西北逝曰長升橋崔鴻後燕錄曰慕容垂與劉牢之戰)
(於五橋澤晉大敗車騎慕容德等引兵要牢之五丈橋牢之馳馬跳五丈澗會苻丕救至而免)應星
似虹(常璩華陽國志曰李冰造七橋上應七星故光武謂吴漢曰安軍宜在七星橋間也周處風)
(土記曰陽羡縣前有大橋南北七十二丈橋中高起有似虹形袁君所立也)牽牛飲馬
(上詳前二橋三輔故事曰漢丞相夏侯嬰墓在飲馬東入道南今俗人謂之馬冢)張侯吕
母(山謙之丹陽記曰大長安道西張侯橋者本張子布宅處也郭緣生述征記曰夀張縣梁山際清水吕)
(母宅在山北東北過水吕母梁積石猶在)車馬螭龍(華延俊洛陽記曰城西車馬橋去城)
(三十里負張衡思玄賦曰服靈龜以砥亘螭龍之飛梁)擊楹折柱(環濟吳紀曰孫權赤)
(烏八年夏有雷霆犯宫門柱又擊商津大橋楹三魚豢魏略曰景初中洛陽城東橋城西橋洛水浮橋柱三)
(折三柱三公象也時徭役大興三公垂頭隠匿故也)比黿鼉浮魚鱉(竝詳前二)
張飛斷吳漢鋸(蜀志曰先主為曹公所追張飛拒後據水斷橋無敢近者東觀漢記曰)
(公孫述大司馬田戎將兵下江關至南郡據浮橋於江上吳漢鋸絶横橋大破之)漢宣登
晉惠舍(漢書曰宣帝自甘泉宿池陽宫蠻夷君長侯王迎者數萬人夾道陳上登渭橋咸稱萬歲王)
(隠晉書曰惠帝太安二年九月丁丑上舍於河橋)尾生期豫讓寢(抱朴子曰尾生)
(與婦人期於橋下水至不去以至溺死雖有信不如無也樂資春秋後𫝊趙襄子遊於圃中至於梁馬郤不)
(肯進青笄為驂乘襄子曰進視梁下前類有人青笄進視梁下豫讓郤寢佯為死人青笄曰長者且有大事)
駕黿鼉填烏鵲(文選駕黿鼉以為梁渡淮南子曰烏鵲填河成橋而織女)
升僊過師(司馬相如往京師過蜀郡升僊橋題其柱曰大丈夫不乘駟馬車不復過此橋趙)
(充國奏治湟陿中道橋七十所令可至鮮水左右以制西域信威千里如從枕席上過師)雁齒
龜浮(橋有雁齒庾浮龜續斷航見信詩)半月七星(橋似半月二下詳前)
梁溠橋渭(左除道梁溠謂作橋於□水上公後魏崔亮渭水為橋利百姓名崔橋)達
阻濟津(司險知川澤之阻而達其道路注謂以橋梁通之以濟要津)不修必
葺(薛惠為彭城令石杠不修事詳驛必葺之功)伐蜀而作過陳不梁(魏志)
(鄧艾伐蜀先作浮橋梁單襄公過陳見川不)石沈以繫水涸而成(晉成都王)
(穎字曰章度屯河南阻清水為壘造浮橋通河北以木函盛石沈之以繫橋名曰石鼈水涸成梁)治
之從時民不病涉(啟塞從時注云門戸道橋謂之啟城郭牆塹謂之塞開閉之急不可)
(一日而闕故墮壞而治之不可限以土功杠孟子曰子産脫輈濟人是惠而不知為政十一月徒成十二月)
(輿梁成民不病涉也徒杠小橋輿梁大橋)增淮隂辱司馬悔(胯下橋在淮安府城)
(西即淮隂韓信為少年所辱處至司馬悔橋在新昌唐司馬子微隠天台山被徵此而悔因名)伯
通居慧遠過(臯橋在蘇州府吳縣閶門内臯伯通居此故名虎溪橋在九江府廬山東林)
(寺前慧遠送客至橋則止過虎溪則嘯)植榆置宫瑣窗抱樓(趙書石勒從幽)
(州大道滹沱河造浮橋植榆五十里置行宫甃大都宫殿考興聖宫中建小直殿引邃河分流其下以白石)
(翼為仙橋四起瑣窗而抱彩樓)裴航得玉杵蘇軾捐犀帶(藍橋在西安府)
(藍田縣即裴航得玉杵臼娶雲英處其紹聖初蘇軾捐犀帶助役東新橋作詩紀事)子午
丁卯(唐狄仁傑盧氏堂姨居子午橋别墅粮丁卯橋在鎮江府城南晉元帝子裒鎮廣陵運出京口因)
(水涸奏請立埭用丁卯日後人建橋遂名丁卯)玩月觀燈(逸史唐玄宗玩月羅公遠曰陛)
(下莫要至月中否取拄杖擲之化為大橋色如銀行數十里精光奪目至大城闕公遠曰此月宫也仙女數百)
(素練寬衣舞於廣寒宫公遠曰此霓裳羽衣曲也帝密記其調遂回却顧其橋随步而滅幽怪錄唐玄宗謂)
(葉法師曰四方元夕何處極麗曰無踰廣陵俄而虹橋起於殿前師言但無回顧帝步而上高力士等從俄傾到)
(廣陵陳設之盛燈火之光皆仰望仙人見於五色雲中帝大悦)懸磴累石(懸磴石橋也跨)
(穹窿之懸磴累洛橋水深淙齧繕者告勞李昭德石代柱自是無患)銷魂歸老(長安)
(東灞陵有橋漢時送行者至此折柳送别唐開元遺事迎新送故皆至此黯然故又呼為銷魂橋曾鞏有歸)
(老橋記)採虹吹簫(武夷志曰武夷君幔亭晏曾孫有採虹橋李太白曰乘橋躡採虹)
(揚州二十四橋在府内竝以城門坊市為名隋時置唐杜牧寄揚州韓判官詩二十四橋明月夜玉人何處教)
(吹簫後人因名為吹簫橋)鳳凰烏鵲(鳳凰橋在松江府城西北跨顧會浦西接鳳凰山尾)
(故名橋白居易詩烏鵲紅帶夕陽)積師得陸羽似道遇葉李(沔陽州景)
(陵縣有雁橋舊傳有人見雁集西陂覆小兒於下僧史積師得之育三歲不知其姓以易筮之得蹇之漸爻辭)
(鴻漸於陸其羽可用為儀乃氏以陸名以羽字鴻漸後人因以雁名其橋宋德祐中詔責授宰相賈似道高)
(州團練使至洛陽橋葉李乃似道為宰相時所謫貶者自漳州召還見於客邸因作一詞贈之曰余歸路君來)
(路天理昭昭胡不悟公田關會竟何如子細思量真自悮雷州戶厓州戶人生會有相逄處客中邂逅欠蒸羊)
(聊贈一篇長短句)映波鎖瀾望山壓堤(杭州西湖蘇堤其橋有六曰映波鎖)
(瀾望山壓堤東浦跨虹是也)灞水盧溝(三輔黃圖灞橋在長安東灞水上李商隠詩朝)
(來灞水橋邊問初盧溝橋在順天府西南三十五里跨盧溝河金明昌建長二百餘步石欄刻為獅形每早)
(波光曉月上下蕩漾為京師八景之一)吳江絶景廬山雄觀(長橋在蘇州府)
(吳江縣東門外有七十二洞舊名垂虹橋東西千餘步横跨松江前臨太湖乃吳江絶景也三峽橋在廬山)
(歸宗寺為廬山雄觀蘇轍記水行間聲似雷霆雖三峽之險莫過於此故名)玉河金梁
(玉河橋在順天府南玉河之上凡三一跨長安東街一跨文德坊一近城垣金梁橋在開封府汴蔡故道上)
竹橋楓橋(杜甫有竹橋詩煙楓橋在蘇州城西杜牧詩暮秋雨過楓橋)
橋四
原詩梁簡文帝賦得橋詩曰浮梁既衝險通波信可陵
乘空寫渭石跨岸擬河冰斜闌隱濁霧布影入清澠方
知歌淥水無復榜蒼鷹又詠壞橋詩曰虹飛亘林際
星渡斷山隅斜梁懸水跡畫柱脫輕朱又石橋詩曰
惠子臨濠上秦王見海神寫虹便欲飲圖星逼似眞
庾肩吾石橋詩曰秦王金作柱漢帝玉為梁仙人飛往
易道士出歸難蕭若靜石橋詩曰連延過絶澗迢遞
跨長津已數逄仙客兼曾渡獦人徐摛壞橋詩曰帀
欄生闇蘚覆版沒魚衣岸曲斜梁岨何時香步歸周
庾信看治渭橋詩曰大夫參下位司職渭之陽富平移
鐵鎖甘泉運石梁跨虹連絶岸浮黿續斷航春舟鸚鵡
色流水桃花香星精逄漢帝釣叟遇周王平堤石岸直
高堰柳枝長羡言杜元凱河橋獨舉觴王褒和治渭
橋詩曰東流仰天漢南渡似牽牛長堤通甬道飛梁跨
造舟使者開金堰太守擁河流廣陵候濤水荆陜望陽
侯波生從故舶沙漲涌新洲天星識辨對檢玉應沈鈎
空悅浮雲賦非復採蓮謳宗羈登渭橋詩曰仲山朝
飲馬還坐渭橋中南瞻臨别館北望盡離宫四面衣裾
合三條冠蓋通蘭香想和季雲起憶成公圯上相知早
雞鳴幸共同陳隂鏗賦得渡岸橋詩曰畫橋長且曲
傍險復凴流寫虹晴尚飲圖星晝不收跨波連斷岸接
路上危樓欄高荷不及池清影自浮何必横南渡方復
似牽牛唐太宗賦得浮橋詩曰曲岸非千里斜橋異
七星暫低逄輦渡還高值浪驚水搖文鷁動纜轉錦花
縈遠近随輪影輕重應人行張文琮賦橋詩曰造橋
浮渭日鞭石表秦初星文遥瀉漢虹勢尚凌虛已授文
成履空題武騎書别有臨濠上棲偃獨觀魚增張九
齡天津橋賜宴詩曰清洛象天河東流形勢多朝來逄
燕喜春盡却妍和泉鮪歡時躍林鶯醉裏歌賜恩頻若
此為樂奈人何韓愈方橋詩曰非閣復非船可居兼
可過君欲問方橋方橋如此作杜甫竹橋詩曰伐竹
為橋結搆同褰裳不涉往來通天寒白鶴歸華表日落
青龍見水中顧我老非題柱客知君才是濟川功合歡
却笑千年事驅石何時到海東宋鄭毅垂虹橋詩曰
三百闌干鎖畫橋行人波上踏瓊瑶插天帶蝀玉腰闊
跨海鯨鯢金背高路直鑿開元氣白影寒壓破大江豪
此中自是銀河接不必仙槎八月濤劉彦沖洛陽橋
詩曰跨海飛梁疊石成曉風千里渡瑶瓊雄如建業虎
城峙勢若常山蛇陣横脚底江濤時洶湧望中煙嶼晩
分明往來利涉歌遺愛誰復題橋繼長卿况志寧百
花橋詩曰波光清淺玉虹横過客誰題柱上名錦繡鋪
張春色滿小車花下麗人行蘇軾惠州東新橋詩曰
群鯨貫鐵索背負横空霓首搖翻雪江尾插崩雲溪機
牙任信縮張落随高低轆轤卷巨索青蛟挂長堤犇舟
免狂觸脫筏防撞擠一橋何足云讙傳東與西父老有
不識喜笑爭攀躋魚龍亦驚逃雷霆生馬蹄嗟此病涉
久公私困留稽姦民食此險出沒如鳬鷖似賣失船壺
如去登樓梯不知百年來幾人隕沙泥豈知濤瀾上安
若堂與閨往來無晨夜醉病休扶攜使君領我言妙割
無牛雞不云二子勞歎我捐腰犀我亦壽使君一言聽
扶藜常當修未壞勿使後噬臍又西新橋詩曰昔橋
本干柱挂湖如斷霓浮梁䧟積淖破版随奔溪笑看遠
岸沒坐覺孤城低聊因三農隙稍進百步隄炎洲無堅
植潦水輕推擠千年誰在者鐵柱羅浮西獨有石鹽木
白蟻不敢躋似開銅駝峯如鑿鐵馬蹄岌岌類鞭石山
川非會稽嗟我久閣筆不書紙尾鷖蕭然無尺箠欲駕
飛空梯百夫下一杙椓此百尺泥探囊賴故侯寶錢出
金閨父老喜雲集簞壺無空攜三日飲不散殺盡西村
雞似聞百歲前海近湖有犀那知陵谷變枯瀆生茭藜
後來勿忘今冬涉水過臍王安石垂虹橋詩曰三江
五湖口地與天不隔日月所蔽虧東西渺然白漫漫浸
北斗浩浩浮南極誰投此虹蜺欲濟兩間阨中流雜蜃
氣欄楯相承翼初疑神所為滅沒在頃刻晨興在其上
傲兀至中昃獨監造化工不謂因人力今君持酒漿談
笑顧賓客頗誇九州物壯麗此無敵熒煌丹砂柱璀璨
黃金壁中家不慮始助我皆豪殖愧予獨不可還當采
物力陸游丁卯橋詩曰裴相功名冠四朝許渾身世
老漁樵若論風月江山主丁卯橋應勝午橋曾鞏海
棠橋詩曰雁起橫連杜若洲碧欄干影在中流蓬萊日
月遊人到誰道仙風解引舟元揭徯斯三峽橋詩曰
兩山束飛橋下塹不測淵誰開萬尋鐵逗此無窮泉淙
淙輥空曲洶洶投奔川陽光下照之忽作龍騰天常恐
桑田變中有瞿塘船黃潛金陵天津橋詩曰五雲零
落渺天涯陳迹蒼茫日自斜畫角已吹邊塞曲紅藍新
長内園花可憐遺老埋黃壤曾倚春風望翠華好在北
山猿與鶴依然同住舊煙霞明劉西村分題楓橋詩
曰凉風起蘋末送子過楓橋落日聞征雁空江生暮潮
星沉吳渚闊雲入楚山遥歸去秋堪把芙蓉葉未凋
王逄垂虹橋詩曰長虹垂絶岸形勢壓東吳風雨三江
合梯航百粤趨葑田連沮洳鮫室亂魚鳬私怪鴟夷子
初心握霸圖高啟歸吳至楓橋詩曰遥看城郭尚疑
非不見青山舊塔微官秩加身應謬得鄉音到耳是真
歸夕陽寺掩啼烏在秋水橋空乳鴨飛寄語里閭休復
羡錦衣今已作荷衣
增賦唐杜顔灞橋賦曰溶溶元灞兮經秦川之有餘褭
褭紅橋兮代造舟之厥初飛梁默以霞起綵柱曄其星
舒九陌咸凑三條所如連山疊翠而西轉羣樹分形而
北疎電透孤棹雷奔衆車白石南登望長安之如綺黃
煙東睇見咸陽之為墟杲杲初霽蕭蕭晩吹登隠者之
翹車度將軍之獵騎日既上巳禊于洪源晩具遊宴咸
出國門七葉衣冠憧憧而遥度五侯車馬奕奕而騰軒
鐘鼓既列絲竹亦繁秦聲嘔哇楚舞叢雜帷帟紛其霧
委羅綺靄以雷沓掉輕舸之悠悠順清流之納納時凴
倚以觀眺喜煙花之環合閻伯璵河橋賦曰凴險作
固夾咽喉之重關用否而通連秦晉之長道東西水滸
義非待於秦求襟帶山河固可兼於魏寳爾其憧憧往
還曳曳空間華柱上征殊馬援之標界石臺中聳若鼇
力之負山偉哉武侯時賞兹國况天樞要作限通塞旁
達無垠下臨不測舟形﨑嶬似火龍之飲川梁勢編綿
疑海鵬之點翼其拯物也有來斯適其濟時也遐方不
殛張仲素河橋竹索賦曰因大索以橫流俾羣材之
攸仰皆恃此以綰縶故不憂夫版蕩徒謂其勁挺為質
連延不一或指遠岸以孤引或自中灘而對出苟易志
而殊途亦齊勞而共逸縱奔澌激射浮湍迅疾駭聲騰
雷驚波凑日雖前後之鼓怒終上下而駢比拔山之倫
扛鼎之匹雖則取之大壯抑亦執之或失豈不以順事
安排故能守乎元吉斯乃道濟行路功深模軌人有觀
於投足物寧憂於濡尾韋充鞭石成橋賦曰在昔嬴
氏八表初吞言巡日域遂瞰海門感召初牽以表迴山
之力崚嶒斯至皆呈見血之痕誠隂陽之不測與天地
而長存當其大駕臨流羣官列位皇威赫其斯震巨石
矻以前至豈惟韞玉皆符投水之姿不俟造舟自叶濟
川之利所以驅汗漫走嶙峋駕巨壑越通津始峩峩而
聚轉忽蕩蕩而惟新岳立星馳異成名於隕宋神符鬼
助若受命於強秦故得勢壓長源影分高浪似廹官刑
之急如構凌波之壯萬靈却走藹朝景以先驅五色爭
臨杳如虹之可望陸肱萬里橋賦曰目斷波中過巫
峯之十二心馳路半到荆門而五千徒觀夫偃蹇東流
崢嶸二邑揭華表以相效刻仙禽而對立俄驚迴復潮
生而夕月初明孰敢爭先帆去而秋灘正急眇天末之
殊方有人間兮異鄉顧盼而層隂動色徘徊而浮柱生
光飾丹艧以雖同彼臨淮海度軒車而既易此對銅梁
古來幾許行人曾經此路跨綠岸以長存俯清流而下
注寧為駐足之所莫問傷心之故
增銘唐玄宗石橋銘曰梁園勝躅碣館佳遊苔深石暗
山斜路幽橋非七夕節是三秋爰停弄杼共此淹留
張說石橋銘曰玉梁架迥碧沼涵空石鞭海上鎖鍜河
中橫漢飛鵲規天拖虹仙聖來往風雲路通
增記宋蔡襄萬安渡石橋記曰梁州萬安渡石橋始造
於皇祐五年四月庚寅以嘉祐四年二月辛未訖功營
址於淵釃水為四十七道長二千六百丈廣丈有五尺
翼以扶闌如其長之數而兩之糜金一千四百萬職其
事者盧錫王實許忠浮屠義波宗善等十有五人既成
太守蒲陽蔡襄為之樂合燕飲而樂之明年秋蒙召還
京路由是出因記所作勒於岸左
道路一
原劉熙釋名曰道蹈也路露也言人所蹈而露見也
釋名曰塗度也言所由得通度也堂塗曰陳言賓主相
迎陳列之處又曰城下路謂之濠步所用道謂之蹊
增周禮曰遂人凡治野夫間有遂遂上有徑十夫有
溝溝上有畛百夫有洫洫上有涂千夫有澮澮上有道
萬夫有川川上有路以達於畿原又曰匠人營國國
中九經九緯經塗九軌環涂七軌野涂五軌凡道路之
舟車轚互者叙而行之凡有節者及有爵者至則為辟
禁野之橫行徑踰者爾雅曰一達謂之道路二達謂
之岐旁三達謂之劇旁四達謂之衢五達謂之康六達
謂之莊七達謂之劇驂八達謂之崇期九達謂之逵廟
中路謂之唐廣雅曰墿軌堩街徑闤闠㽘&KR3290;道也又
畛塗陳阡陌術亦道路别名五經要義曰將行者有
祖道一曰祀行言祭祀道路之神以祈也三輔故事
曰桂宫周遭十里内有複道橫北渡西至神明臺任
豫益州記曰江曲由左擔道按圖在隂平北於成都為
西(其道至險自北來者擔在左肩不得度擔也)鄧艾束馬懸車之處風俗
通曰南北為阡東西為陌增三輔決錄曰長安城面
三門四面十二門皆通達九逵以相經緯衢路平正可
竝列車軌十二門三塗洞闢隠以金椎周以林木左右
出入為往來之徑行者升降有上下之别郡國志曰
雍州軟道在道化門東北十里
道路二
增淮南齊俗曰帝顓頊之法婦人不避男子於路者拂
之於四達之衢今之國都男女切踦肩摩於道其於俗
一也原博物志曰文王以太公為灌壇令朞年風不
鳴條文王夢一婦人甚麗當道而哭問其故曰我泰山
之女嫁為西海婦欲歸灌壇令當道有德吾不敢以乘
風雨過增韓子曰管仲從桓公伐孤竹春往冬還迷
惑失道管仲曰老馬之智可用也乃放老馬而随之遂
得道原吕氏春秋曰子産相鄭桃李垂於術增吕
樂成曰孔子用魯三月男子行乎途右女人行乎途左
財物之遺者民莫之舉列女傳曰楚野辯女者昭氏
妻也鄭簡公使大夫聘於荆於狹路有一婦人來車與
大夫遇擊折車軸大夫怒將執而鞭之女曰妾聞君子
不遷怒不貳過今狹路之中妾之避也極矣而子大夫
之僕不肯少伺是以廢大夫之車而反執妾豈非遷怒
哉不怒僕而怒妾豈非貳過哉水經注曰漳水北逕
祭陌西戰國之世徐巫為河伯娶婦祭於此陌西門豹
投巫河中滛祀雖斷絶地留祭陌之名史記曰張良
至褒中因說漢王燒絶棧道以備諸侯盗兵亦示項王
無東意原漢書曰惠帝為東朝長樂宫作複道方築
高帝廟南叔孫通曰陛下築複道高帝寢衣冠月出遊
高廟子孫奈何宗廟道上行哉帝懼曰急壞之通曰人
主無過舉今已作百姓皆知矣願陛下益廣宗廟大孝
本也帝從之又曰文帝行至霸陵是時慎夫人從上
示慎夫人新豐曰此走邯鄲道也增前漢書曰鮑宣
為司隸丞相孔光四時行園陵官屬以令行馳道中宣
沒入其車馬又曰王霸為上谷太守治飛狐道堆石
布土自代至平城三百餘里原東觀漢紀曰逄萌被
徵上道迷不知東西曰朝廷所徵我者為聰明睿智有
益於政方向不知安能濟政即駕而歸增後漢書曰
建初八年鄭弘為大司農舊交趾七郡貢獻轉運皆從
東治泛海而至風波艱阻沉溺相系弘奏開零陵桂陽
嶠道至今為常路雜記曰隋煬帝發江淮民十餘萬
開䢴溝自山陽至楊子入江鑿渠廣四十步傍皆築御
道植以柳焉大唐新書曰舊制京城内金吾曉暝傳
呼以戒行者馬周獻封章始置街鼓俗號鼕鼕公私便
焉有道人裴修然歌詞曰遮莫鼕鼕鼓湏傾滿滿杯金
吾倘借問報道玉山頹通鑑曰貞觀二十一年以鐵
勒回紇等十三部内附諸酋長奏稱臣等既為唐民往
來天至尊所如詣父母請於回紇以南突厥以北開一
道謂之參天可汗道置六十八驛各有馬及酒食以供
過使歲貢貂皮充租稅地里志曰洋州興道有駱谷
路南口曰儻谷北口曰駱谷真符本華陽天寳八載開
清水谷路復置因鑿山得玉冊更名又曰韶州始興
有大庾嶺新路開元十七年詔張九齡開唐書曰帝
幸汾陽宫狄仁傑為知頓使并州刺史沖元以道出妬
女祠俗言盛服過者致風雷之變更發卒數萬改馳道
狄仁傑曰天子之行風伯清塵雨師灑道何妬女之為
耶止其役帝壯之曰眞丈夫哉通鑑曰陜州水陸運
使李泌奏自集津至三鑿門開車道十八里以避砥柱
之險國史補曰度支欲取兩京道中槐樹為薪更栽
小樹先下符牒華隂華隂尉張造判牒曰召伯所憩尚
不翦除先皇舊遊豈宜斬伐乃止地里志曰貞元七
年刺史李西華自藍田至内鄉開新道七百餘里迴山
取途人不病涉尚書故實曰李白嘗為蜀道難歌曰
蜀道難難於上青天白以刺嚴武也後陸暢復為蜀道
易易於履平地暢以侫韋皐也唐新語曰陸象先為
益州長史奏嘉邛路遠請鑿岷之南以從捷近發卒從
役民人不堪多道亡病死左拾遺張宣明監姚雋諸軍
事兼招慰使乃親騐其路審其難險移牒益州曰此路
高山臨雲深谷無影至有斗絶巨險殆不通人跡徑之
者必摶壁傍崖脅息而度雖竟日登頓二十許里木人
猶堪下淚鐵馬亦可蹄穿象先覽之兢惕遽罷役仍舊
路以聞蜀人賴焉唐史曰高駢鎮安南使者歲至乃
鑿道五所置兵護送其徑有青石或傳馬援所不能治
有雷碎其石乃得通因名道曰天威
道路三
原劇驂方軌(上詳前二門左思蜀都賦曰闢二九之通畫方軌之廣涂)龜背
羊腸(許愼說文曰馗九達道也似龜背故謂之馗王魏武帝苦寒行曰羊腸坂詰屈車輪為之摧)
(智深宋紀曰氐人楊難當居在仇池山高二十里羊腸盤道三十六迴)八達九緯(上詳)
(前一國周禮匠人營國中九經九緯經塗九軌鄭玄注曰中城内也經緯之塗皆容九軌軌謂轍廣)
鹿蹊馬跡(周易曰艮為徑路鄭玄注曰田間之道曰徑路艮為之者取山間鹿兔之蹊酈道)
(元注水經曰晉昌郡南及廣武馬蹄谷盤石上有馬跡若踐泥中自然之形故其俗號曰天馬徑)九
陌四衢(漢宫殿疏曰長安中有九陌飛何法盛晉中興書穆帝昇平二年詔曰佽督王饒忽上)
(吾鴆鳥以辟惡此凶物豈宜妄進於是鞭饒二百使殿中孫雲監臨於四衢道焚之)迎鐘徇
鐸(吕氏春秋曰中山之國有風繇者智伯欲攻之而無道為鑄大鐘方車二軌以遺之風繇之君斬岸堙谿)
(以迎鐘随而攻之而風繇遂亡于尚書曰每歲孟春遒人以木鐸徇路)交會多岐(爾雅)
(曰五達之康孫炎注曰康樂也交會樂道也曰列子曰楊子隣人亡羊率其黨請楊子䜿追之楊子亡一羊)
(何追者衆曰多岐路既返問獲羊乎曰亡岐路既多之中又有岐焉吾不知所之故返楊子曰大道以多岐亡)
(羊人以多方喪生)隱金堆石(漢書賈山曰秦東窮燕齊南極吳越蹕道廣五十步隱以)
(金椎樹以青松為馳道之麗至於此也注云隱築也石東觀漢記曰王霸為上谷太守修飛狐道至平城堆)
(布土三百餘里)三條九軌(班固西都賊曰披三條之廣路立十二之通門下詳前一)
藩竹樹槐(環濟吳紀曰天紀二年衛尉岑昏表修百府自宫門至朱雀橋夾路作府舍又)
(開大道使男女異行夾道皆築高牆瓦覆或作竹藩皆崔鴻前秦錄曰苻堅滅燕趙之後自長安至於諸州)
(夾路樹槐柳二十里一亭四十里一旅行者取給於涂工商資販於道)立鄙列亭(國語)
(曰周制有之曰列樹以表道立鄙舍以守道路謂置候人官也東觀漢記曰衛䬃為桂陽太守鑿山通路列)
(亭置驛)斬蛇焚鴆(史記漢高祖以亭長送徒於驛山夜徑澤中有蛇當道高祖拔劍斬)
(蛇蛇為兩徑開數里下詳四衢注)束馬覆輪(上詳前二深潘尼惡道賦曰道地狹坂)
(峭軌長輪輿顚覆人馬仆僵)桂道蘭術七陌九阡(劉義恭詩曰飛流界桂道)
(深林冒蘭術南曹植詩曰東西經七陌北越九阡)銅駝石牛(洛陽大道有銅駝因名之)
(糞秦惠王欲伐蜀乃刻石牛置黃金於後曰此天牛能金蜀王以為然即遣五丁力士抳成道入蜀使張儀)
(随其道以伐蜀)如砥若水(詩周道如砥若文選詩九途平水)有蕩無
壅(魯道有蕩壅傳道路無)開通平易(月令季春開通道路無有障塞傳曰司空以)
(時平易道路)藩塞樹阻(周禮國有故藩塞阻路而止行者謂閉要路以傋姦寇又曰)
(設國之五途而樹之林以為阻固注五途道路也)設祖燒棧(二疏告老設祖道供帳)
(漢王燒絶棧道)必循不徑(焦先字孝然行不踐斜徑必循阡陌禮道而不徑言孝子慎)
(身)除骴掩骼(謂死人骨及禽獸骨之骴禁謂孟春掩骼埋胔屬)甚夷
且長(老子大道甚夷而民好逕詩道阻且長)保路閉塗(安道路人楚子西左傳)
(曰不通内外使)掌修除達陷絶(周禮野廬氏掌達國道路至於四畿時祭祀則率其)
(屬修除路合方氏掌達天下之道不得津梁陷絶)禁馳騁禁歌哭(修閭氏禁以兵)
(革趨行者與馳騁於國中者於銜枚氏禁囂呼歎嗚於國中者行歌哭國中者)司空視
合方掌(途前下詳)雨畢除十月塞(國語雨畢而除道十月塞蹊徑)
可南北通子午(楊朱泣岐路謂其可以南可以北王莽通子午谷後漢詔罷子午)
(道通斜谷)端徑術列樹表(月令孟春端徑術端正也徑步道也術車道也下詳周)
(禮)死者埋行者讓(蜡氏掌若有死於道路者則令埋而置楬焉書其日月焉懸其)
(衣服任器於有地之官以待其人注蜡七預反家語曰西伯化行而耕者讓畔行者讓路)窮車
轍絶輜重(阮藉常率意獨駕不由逕車轍所窮輙慟哭而返間道絶其輜重)通回
中築甬道(武帝通回中道之漢王軍滎陽築為甬道屬河取敖倉)當孔道
遵微行(西域傳不當孔道行遵彼微行注微行牆下徑也)金吾式青樓臨
(漢百官志曰式道掌徼廵京師武帝更名執金吾古詩青樓臨大道)假虞伐虢假
陳聘宋(晉侯假道於虞以伐虢可定王使單襄公聘宋假道於陳道茀不行謂草穢塞路)隨
山以刊知阻而達(馬援拜伏波將軍緣海隨山刊道千里周禮司險以周知其山林)
(川澤之險而達其道路注達者謂山林之阻則開鑿之川澤之阻則橋梁之通道路也)所過糞
除不爭險易(第五倫事詳灑掃利禮道途不爭險易之)路不拾遺
道無列樹(子産相鄭路不拾遺)羊腸若砥馬跡如流通衢
坦途輦轂轍迹增天衢霄塗(易曰何天之衢道大行也)
(霄初學記曰塗嚴遠)大路中逵(詩曰遵大路兮又施於中逵)遲遲
踧踧(詩曰行道遲遲中心有違又踧踧周道鞠為茂草)皇衢古道(皇衢天子之衢)
(道也動大路遵皇衢道唐詩云蒼黃迷古)馳道織路(馳道天子出行之道思玄賦)
(康織路於四裔斯與彼其何瘳)津途水逕(初學記曰津途去不迷水逕者即水路藝文)
(曰後有水逕繚繞回圓)馬陵鳥道(馬陵道在大名府城東南即孫臏伏弩射龐涓處)
(鳥道蜀有鳥道言徑窄纔可通鳥耳)陳倉方軌(陳倉道在漢中成都府沔縣蜀漢曹魏交)
(戰所軌蜀都賦畫方之廣途)飛狐石牛(飛狐道在廣昌縣北入懷仁界酈食其說高祖)
(塞飛狐之口即此永水經注東南歴小石穿山通道六丈有餘刻石言漢平中司隸校尉楊厥所開建和二)
(年王升琢石頌德蓋因石牛道而廣之)問途讓道(莊子黃帝將見大隗於具茨之山方)
(明為御至於襄城之野七聖皆迷無所問途焉也虞芮之君相與爭田久而不平乃相謂曰西伯仁人盍往)
(質焉乃相與朝周入其境則耕者讓畔行者讓道)回中隂平(回中道在陜西平涼府涇)
(州上有王母宫漢武求神仙於此請隂平道在鞏昌府文縣乃秦蜀門戶鍾會伐蜀姜維備隂平後主不從)
(及於難)康衢莊馗(列子堯微服遊於康衢聞兒童謠曰立我蒸民莫非爾極不識不知)
(順帝之則莊文選士民滿馗)棄灰積鹽(韓非子殷之法刑棄灰於街者子貢以為重問)
(之仲尼仲尼曰知治之道也夫棄灰於街必掩人掩人人必怒怒則鬭鬭則三族相殘也此殘三族之道雖刑)
(之可也且夫重罪人之所惡也而無棄灰人之所易也使人行其所易而無罹所惡此治之道也又曰殷法棄)
(灰於公道者斷其手子貢曰棄灰之罪輕斷手之罰重古人何太毅也曰無棄灰所易也斷手所惡也行所易)
(不關所惡古人以為易故行之黨第五倫客河東變名姓稱王伯齊載鹽往來太原上道所過輙為糞除陌)
(上)靈山斜谷(司馬相如傳略定西南夷通靈山道封敖傳歴平盧興元節度使初鄭)
(涯開新路水壊其棧敖更治斜谷道行者告便)立銅表植槐木(魏志曰文帝迎薛靈)
(芸大道傍一里置銅表五尺以志里數雨北史韋孝寬為雍州刺史先是路側一里置士堠經頽壞每煩修)
(之自孝寬臨州乃敕部内當堠處植槐木代之既免修復行旅又得庇蔭周文後見怪問知之曰豈得一州獨)
(爾當與天下同之於是分諸州道路一里植一木十里植二木百里植五木焉)龜背得路
龍尾垂地(韻府黃赭入山迷路忽見大龜騎其背路即在向從行十餘里得蹊路而出賈氏談錄)
(含元殿側龍尾道自平階凡屈曲七轉由丹鳳門北望宛如龍尾垂於地焉兩垠欄檻悉以青石為之至今石)
(柱猶存焉)迢遞修迴(迢遞長也曠瞻迢遞修修迴長遠也路逶迤而迴)會達
阻塞(四會五達道路通於遠近之謂路梗謂道路阻塞也)邐倚危阻(邐倚)
(一高一下一曲一直長遠也道邐倚以正東又曰踐蹊隧之危阻)畏途迷路(畏途險峻)
(可畏之途也畏途巉巖不可攀仙途亦曰畏途丘希範曰迷路知返往哲是與)迷途失
路(陶潛歸去來辭實迷途其未遠覺今是而昨非杜詩失路武陵源)連雲侵星(連雲)
(棧在漢中府褒城縣舊有棧閣二千九百八十九間鮑照詩曰侵星赴早路)桃李成桑
麻映(謝玄暉詩桃李成蹊徑桑麻映道周)望芝田俯青郊(唐詩迢迢芊路望芝)
(田熟杜詩緣紅路俯青郊)秦棧蔣徑(秦棧即棧道也唐詩芳樹連秦棧杜詩卜築)
(應同蔣詡徑)古馗經途(古馗古道路也文選曰崢嶸古馗經途都邑中直道也)
紫路霧術(紫路帝京也藝文曰心馳紫路霧術路也曜靈軒於霧術)複道
夷塗(阿房宫賦複道行空不霽何虹夷塗即平塗也)入山煙行木杪(唐詩)
(曰鳥路入山煙杪杜詩路危行木)
道路四
原詩宋謝靈運入東道路詩曰整駕辭金門命旅惟詰
朝懷居顧歸雲指塗泝行飇屬值清明節榮華感和韶
陵隰繁綠把墟囿粲紅桃鷕鷕翬方雊纖纖麥垂苖隱
軫邑里密𬗟邈江海遼滿目皆古事心賞貴所高魯連
謝千金延州權去朝行路既經見願言寄吟謠鮑照
還都道中詩曰昨夜宿南陵今旦入蘆洲客行惜日月
崩波不可留侵星赴早路畢景逐前儔登艫眺淮甸掩
泣望荆州絶目盡平原時見遠煙浮又還都在路詩
曰夕聽江上波遠極千里目寒煙警窮谿爽氣起喬木
齊謝脁休沐重還道中詩曰還邛歌似賦休汝車騎
非霸池不可别伊川難重違汀葭稍靡靡江葉復依依
田鵠遠相叫沙鳩忽爭飛雲端楚山見林表吳岫微歲
華春有酒初服偃郊扉梁沈約循役朱方道路詩曰
分繻出帝京升裝奉皇穆洞野屬滄溟聮郊遡河服日
映青丘島塵起邯鄲陸江移林岸微岩深煙岫複歲嚴
摧磴草午寒散嶠木縈蔚夕飇卷蹉跎晩雲伏霞志非
易從旌軀信難牧豈慕淄宫梧方辭兔園竹羈心亦何
言迷蹤庶能復隋孫萬夀東歸在路詩曰學宦兩無
成歸心自不平故鄉尚千里山林猿夜鳴人愁慘雲色
客意慣風聲羈恨雖多緒俱是一傷情唐李百藥途
中述懷詩曰伯喈遷塞北亭伯之遼東伊余何為客獨
守雲臺中途遥已日暮時泰道斯窮拔心悲岸草半死
落巖桐目送衡陽雁情傷江上楓福兮良所伏今也信
難逢丈夫自有志寧傷官不公增元稹長安道詩曰
漢家宫殿含雲煙兩宫十里相連延晨霞出沒弄丹闕
春雨依微自甘泉春雨依微春尚早長安貴遊愛芳草
寳馬橫來下建章香車却轉避馳道貴遊誰最貴衛霍
世難比何能蒙主恩幸遇邊塵起歸來甲第拱皇居朱
門歲歲臨九衢中有流蘇合懽之寳帳一百二十鳳凰
羅列含明珠下有錦繡翠被之燦爛博山吐香五雲散
麗人綺閣情飃飃頭上鴛釵雙翠翹低鬟曳袖迴春雪
聚黛一聲愁碧霄山珍海錯棄藩籬烹犢炮羊如折葵
既請列侯封部曲還將金印授廬兒歡榮若此何所苦
但苦白日西南馳宋歐陽修奉使道中作詩曰執手
意遲遲出門還草草無嫌去時速但願歸時早北風吹
雪犯征裘夾道花開回馬頭若無一月還家樂爭奈千
山遠客愁又曰為客莫思家客行方遠道還家自有
時空使朱顔老禁城春色暖融怡花倚春風待客歸勸
君還家湏飲酒記取思歸未得時元熊鉌越州道中
詩曰野田秋溜正潺潺新翠喬林繞舍環淡日凝煙橫
别浦斜風吹雨過前山柴扉初放牛羊出漁艇方攜蟹
蛤還自笑平生好遊覽天教長在水雲間元好問陽
瞿道中詩曰長路伶俜裏羈懷蒼莽中千山分晩照萬
籟入秋風頻見參旗縮虛傳朔漠空故園歸未得細問
北來鴻又藥山道中詩曰西風砧杵日相催著破征
衣整未迴白雁已銜霜信過青林間送雨聲來又岳
山道中詩曰野禾成穗石田黃山木無風雨氣凉流水
平岡儘堪畫數家村落更斜陽耶律楚材王屋道中
詩曰勝克河中號令齊神兵入自太行西昏昏煙鎖天
壇暗漠漠雲埋王屋低風軟却教冰泛水寒輕還使雪
成泥行吟想像覃懷景多少梅花拆玉溪劉秉忠嶺
北道中詩曰雨霽輕煙鎖翠嵐五更殘月照征驂王戈
定指何方去天意仍教我軰參霸氣堂堂在西北長庚
朗朗照東南江山如舊年年換誰把功名入笑談郝
經滿城道中詩曰十二西郎縹緲中顔行壁立插晴空
欲攜天地諸山去不逐秦鞭過海東趙孟頫清河道
中詩曰揚舲清河流開篷素秋曉斕斑被厓花委蛇順
流藻天清去雁高野闊行人小故園歸有期客愁淨如
埽張養浩中都道中詩曰細草和煙展翠茵雜花勻
簇道旁春鳴禽曠野棲無樹破屋荒山住有人露濕敝
袍寒襯月風餐行缽暗凝塵去年閩海今沙漠贏得霜
華鏡裏新薩都拉吉安道中詩曰西風吹雁不成行
萬里孤舟下夕陽度峽冷風欹客帽卷簾涼月落琴牀
江湖水滿鷗偏樂花柳春深馬正忙又看青原山色好
故鄉歸計喜相將黃鎮成東陽道中詩曰出谷蒼煙
薄穿林白日斜岸崩迂客路木落見人家野碓喧春水
山橋枕淺沙前林烏桕熟疑是早梅花明汪廣洋嶺
南道中詩曰過盡梅關路灘行喜順流潖江元到海橫
石不容輈嶺樹垂紅果汀沙聚白鷗從來交廣地還是
古揚州張羽金陵道中詩曰孤舟曉出古關西江樹
蕭疎遶壊堤七國岡前寒雪霽三茅峯頂暮雲齊酒家
寂寞人稀醉車馬縱橫客易迷迢遞漸看宫闕近月明
時聽夜烏啼
原碑陳徐陵丹陽上庸路碑曰臣聞在天成象咸池屬
於五潢在地成形滄海環於四瀆國險者固其金湯儲
蓄者因於轉漕貨財為禮專俟會通厥田為上皆資滲
漉大矣哉坎德之為用也是以握圖之主財以利民御
斗之君因之顯教上哉少昊初命水官逖矣高陽爰重
冥職舜為太尉於是九澤載疏禹作司空然後百川咸
導開華山於高掌鑿靈沼於周原莫匪神功皆由聖德
我大梁之受天明命勞已濟民有道稱皇無為曰帝若
夫雲雷草創翦商黜夏之勲鑄寳鼎於昆吾安能紀勒
陳鳴鐘於豐岳豈識揄揚斯固名言之所絶也及乎膺
斯寳運大拯橫流屈至道於汾陽勞凝神於藐射聖人
作樂簫韶備以九成盡禮春官總於三代豈止金門桴
竹玉尺調鐘公帶獻明堂之圖匡衡建后土之議若斯
而已矣天降丹鳥既序孝經河出應龍乃弘周易若夫
固天將聖垂意藝文五色相宣八音繁會不移漏刻纔
命口占御紙風飛天章海溢皆紫庭黃竹之詞晨露卿
雲之藻漢之兩帝徒有詠歌魏之三祖空云詩賦以為
彭老之教終沒愛河儒墨之宗方難火宅豈如五時八
會之殊文天上人中之妙典雪山羅漢爭造論門鷲嶺
名僧俱傳經藏香象之力特所未勝秋兔之毫書而莫
盡忠信為寳禳祈免於白駒明德惟馨山川舍於騂犢
至如月離金虎泥染石牛薈蔚朝興滂沲晩至而清蹕
纔動纖羅不搖高閈將臨油雲自闢陽烏馭日寧懼武
賁之功飛雨蔽天無待期門之蓋震維舉德非曰尚年
若發居酆猶莊在漢濤如白馬既凝廣陵之江山曰金
牛用險梅湖之路專州典郡青鳬赤馬之船皇子天孫
鳴鳳飛龍之乘莫不欣斯利涉玩此修渠乍擁節而長
歌乃摐金而鳴籟斯實曠世之竒功無疆之鴻烈者也
銘曰后王降德于衆兆民高文象緯妙義幾神業冠遷
夏功踰入秦時維大畜象及同人慧雨方霤禪枝獨春
帝德惟厚皇恩甚深觀乎禹迹見我堯心
封疆一
增說文曰封爵從之從土從寸徐曰各之其土也寸守
其制度也隸作封從圭所執也疆界也又曰封分封
也兩國之界曰疆周禮曰大司徒制其畿疆而溝封
之(注溝穿地為阻固也封謂起土界也)又曰凡建邦國以土圭土其地
而制其域諸公之地封疆方五百里其食者半諸侯之
地封疆方四百里其食者三之一諸伯之地封疆方三
百里其食者三之一諸子之地封疆方二百里其食者
四之一諸男之地封疆方百里其食者四之一又曰
形方氏掌制邦國之地域而正其封疆又曰職方氏
乃辨九服之邦國曰侯甸男采衛蠻夷鎮藩在王畿外
各方五百里大戴禮曰五十里為疆書曰侵于之
疆詩曰徹申伯土疆又曰侵自阮疆前漢書曰
同十為疆疆十為畿畿方千里又曰分境畫疆
封疆二
原白帖曰燕莊王送齊桓公入齊境公曰非天子命諸
侯相送不出境吾不可以無禮於燕於是分溝割燕君
所至地與之增左傳曰宋鄭之間有隙地宋鄭為盟
曰勿有是(注各勿有之)史記曰趙武靈王北破林胡樓煩
築長城自代傍隂山下至高闕為塞而置雲中雁門代
郡又曰始皇帝使蒙恬將數十萬衆北擊胡悉收河
南地因河為塞築四十四縣城臨河徙謫戍以充之因
邊山險壍谿谷起臨洮至遼東萬餘里廣記曰馬援
到交趾立銅柱為漢之極界後漢書曰馬成拜揚武
將軍屯常山中山以備北邊又代驃騎大將軍杜茂繕
治障塞自西河至渭橋河上至安邑太原至井陘中山
至鄴皆築保壁起烽燧十里一候唐書曰開元中吐
蕃請交馬於赤嶺互市於甘松嶺宰相裴光庭曰甘松
中國阻不如許赤嶺乃聽以赤嶺為界表以碑刻約其
上令金吾將軍李佺監赤嶺立碑又曰裴度以李師
道怙強請帝誅之田弘正請於黎陽濟合諸節度曰魏
博軍度黎陽即叩賊境封畛比隣易生顧望宋史曰
太祖得天下以所持玉斧畫輿地圖曰自大渡河為界
此外吾不有也故二百年無外患
封疆三
原申畫愼守(書申畫郊圻備疆埸之事愼守其一其不虞)溝封地域
(俱詳封疆一)甌脫綺分(史東胡與匈奴間中有棄地千餘里各居其邊為甌脱東胡請)
(於冒頓吾欲有之冐頓怒曰地國之本也遂襲滅東胡注甌脱界上屯守處文選疆埸綺分)四郊
六遂(遂士掌四郊注主四郊之獄於遂人掌六遂注若司六卿自遠郊達畿中)治鄙
立封(周禮入則治都鄙注都之所居曰鄙公卿大夫采地王子弟所居邑封人中士四人掌設王)
(之社壝為畿封而樹之凡封國設其社稷之壝封其四疆注封國建諸侯立其國之封)何常
有定(疆埸之邑一彼一此何常之有諸侯正封注封疆有定分也)溝洫都家(子産)
(云田有溝洫注云封疆溝洫弟方士掌都家注四百里至五百里公所食邑都王子及公卿采地家大夫采)
(地)送迎拓畫(侯不出疆送迎賓客單襄聘楚假道於陳知國必亡拓土畫疆)
削引(封疆之削何國蔑有主齊盟者誰能辨焉注辨治也引其封疆引正也)封人典
令尹開(穎谷封人注穎考叔也封人典封疆者汝彭仲爽為楚令尹封畛於汝開封畛北至水)
宋鄭之隙吳楚之釁(上詳封疆二吳楚邊邑卑梁氏之處女與邊邑妾爭桑)
(二家怒相滅邊邑怒而攻吳楚之釁始於邊女)入境割地無主啟戎(上詳封疆)
(二則疆埸無主啟戎心)天子經略諸侯正封(左傳)增井疆
里疆(尚書曰殊厥井疆疆大戴禮曰五十里為)表助險固提舉封數
(周禮制其畿方千里而封樹之注樹木溝上所以表助險固也東方朔曰提舉四方之内總其封數)
四疆九服(禮夏官職方封其四疆男又曰職方氏乃辨九服之邦國曰侯甸采衛蠻夷鎮藩)
(在王畿外各方五百里)侵徹(尚書侵于之疆疆詩曰徹申伯土)周召主
吳蜀界(公羊傳自陜而東周公主之自陜而西召公主之衡山縣有銅柱吳黃武二年程普與蜀將)
(關羽分界)閉玉關立銅柱(和帝朝匈奴入寇河西議者因欲閉玉關以絶其患廣)
(記馬援到交趾立銅柱為漢之極界)恢復開拓(本紀宋文帝有恢復河南志詔簡甲卒五)
(萬給右將軍到彦之使告魏主曰河南舊是宋土中為彼所侵今當收復舊境不關河北魏主大怒曰我生髮)
(未燥已聞河南是我疆土豈可得矣房玄齡疏陛下拓地開疆亦可止)分境畫疆據
險斥地(前漢地理志分境畫疆廣唐記王忠嗣徙河東節度自雲中至朔方袤數千里據要險築城)
(堡斥地甚遠)取漢南界河北(本傳曰唐張仁愿奪取漢南之庭於河北築三受降)
(城首尾相應以絶南寇之路拂明皇實錄曰朔方軍北與突厥以河為界河北岸有雲神祠突厥將入寇必)
(先詣祠祭酹求福因牧馬料兵而後渡河)赤嶺界碑玉斧畫地(俱詳前二)
易生顧望欲無侵漁(唐紀裴度以李師道怙強請帝誅之田宏正請於黎陽濟合諸)
(節度曰魏博軍度黎陽即叩賊境封畛比聮易生顧望金節要朝廷始議割地但云燕雲兩路而已初謂燕)
(山之路盡得關内之地殊不知關内之平州與燕山異路也由是破遼之後金人復得平州路金既據平州則)
(關内之地蕃漢雜處欲無侵漁之患得乎)
御定淵鑑類函卷三百五十二
