欽定四庫全書
御定淵鑑𩔖函卷一百八十八
樂部五(琴)
琴一
原說文曰琴禁也風俗通曰琴者樂之統與八音並
行君子所常御也和樂作者其曲曰暢言其道暢美也
憂愁作者其曲曰操言不失其操也又曰琴者君子
所常御不離於身非若鐘鼓陳於宗廟列於簴縣也以
其大小得中而聲音和大聲不諠譁而流漫小聲不湮
滅而不聞適足以和人意氣感發善心也白虎通曰
琴者禁也禁止於邪以正人心也琴操曰琴長三尺
六寸六分(象三百六十六日)廣六寸(象六合)文上曰池(池者水也)下曰
濱(濱者服也)前廣後狹象尊卑也上圓下方法天地也五絃
象五行(風俗通曰琴長四尺五寸法四時五行七絃法七星)大絃為君小絃為臣
文王武王加二絃以合君臣之恩(釋智匠樂錄曰文王加一武王加一今稱)
(二絃為文武絃)三禮圖曰琴第一絃為宫次為商次為角次
為羽次為徵次為少宫次為少商爾雅曰大琴謂之
離(郭璞曰大者十絃樂錄曰大琴十二絃今無此器)梁元帝纂要曰古琴名
有清角(黃帝之琴)鳴廉修况籃脅號鐘自鳴空中(號鐘齊桓公琴)繞
梁(楚莊王琴)綠綺(司馬相如琴)焦尾(蔡邕琴)鳳皇(趙飛燕琴)古之善鼓琴
者有瓠巴師文師襄(並見列子)成連伯牙方子春鐘子期漢
有渤海趙定梁國龍德琴操曰古琴曲有詩歌五曲一
曰鹿鳴二曰伐檀三曰騶虞四曰鵲巢五曰白駒又有
十二操一曰將歸操(孔子之趙聞殺竇鳴犢而作)二曰猗蘭操(孔子作傷)
(不逢時也)三曰龜山操(季桓子受齊女樂孔子欲諫不得作曲喻季氏若龜山之蔽魯)四曰
越裳操(周公所作)五曰拘幽操(文王拘於羑里作此曲)六曰岐山操(周人)
(為太王作)七曰履霜操(尹吉甫子伯竒無罪見逐自傷作此)八曰朝飛操(牧犢子所)
(作牧犢子七十無妻見雉朝飛感而作此)九曰别鶴操(商陵牧子所作娶妻五年無子父母欲為)
(改娶其妻聞之中夜悲嘯牧子感之作此曲)十曰殘形操(曾子所作曾子夢一狸不見其首而)
(作此)十一曰水仙操(伯牙所作)十二曰懷陵操(伯牙所作)又有九引
一曰烈女引(楚樊妃作)二曰伯妃引(魯伯妃所作)三曰貞女引(魯次)
(室女所作)四曰思歸引(衛女所作)五曰霹靂引(楚商梁所作出遊九臯之澤遇風雷)
(霹靂畏懼而歸作此引)六曰走馬引(樗里牧恭作為父報冤殺人而亡藏於山林之下有天馬)
(引之感之作此引)七曰箜篌引(樗里子高所作即公無渡河曲)八曰琴引(秦時屠高)
(門作)九曰楚引(楚龍丘子高所作)又有河間雜歌二十一章琴歷
曰琴曲有蔡氏五弄雙鳳離鸞歸風送遠幽蘭白雪長
清短清長側短側清調大遊小遊明君胡笳廣陵散白
魚歎楚妃歎風入松烏夜啼(宋臨川王義慶為江州刺史為文帝所徵家人大懼)
(妓妾夜聞烏啼憂忍而成曲)楚明光石上流泉臨汝侯子安之流漸
涸雙燕離陽春弄悅人弄連珠弄中揮清暢志清蟹行
清看客清便僻清婉轉清增琴曲曰十小調一不換
金二不換玉三峽泛吟四越溪吟五越江吟六孤猿吟
七清夜吟八葉下聞蟬九三清十忘其名陳氏樂書
琴制論曰琴之為器有龍池者以龍潛於此其出則興
雲雨以澤物而人君之仁如之有鳳池者以南方之禽
其浴則歸潔其身又人君之德如之有軫池者亦曰軫
柸以其急於發令切酒以成禮也池側有鳬掌二所以
護軫之動而合制也鳳額下有鳳嗉一所以接喉舌而
申令者也琴底有鳳足用黃楊木表其足色本黃也臨
岳若山岳峻極用棗木表其赤心也人肩者顧其臣有
俯就隨肩之象也鳳翅者左右翼之有副貳人主之象
也龍脣者聲所由出也龍齦者吟所由生也龍口所以
受絃而其鬢又所以飾之也鳳額所以制嗉而其臆又
所以承之也總而言之琴長三尺六寸六分當期之日
腹中天地二柱當心膂之任也天柱方厚七分居姑洗
仲吕之界地柱方厚六分居南吕無射之界若定位小
差近上則損上聲近下則損下聲當中心則其聲品節
矣然斲製之妙蜀稱雷霄郭諒吳稱沈鐐張越霄諒清
雅而沈細鐐越並鳴而響亮琴暉論曰琴之為樂絃
合聲以作主暉合主以配臣自臨岳際下至龍口銜絃
以夷則為中界夷則至臨岳下際以仲吕為中界仲吕
上至臨岳下際以太簇為中界其夾鍾姑洗蕤賓林鍾
四暉即泛調取定又以太簇翻至龍口而暉數足矣自
古暉十有三其一象䦌蓋用螺蚌為之近代用金玉瑟
瑟水晶等寶未聞有絃繩之義所以示其明瑩以節奢
縱而已俗傳暉作徽墨之徽誤矣琴勢論曰古者手
勢所象本蔡氏五弄趙耶利所修也左大指象日右無
名指象月右大指象大風右食指象青雲右中指象高
山右小指象地右無名指象下水龍行者指行如之虎
行者指步如之蟹行者輪指如之鸞行者轉指如之輕
行者泛指是也儒父吟未接覆手是也亮生嘯小起手
是也仙人笑下璅是也然彈琴之法必兩手相附其猶
雙鸞對舞兩鳳同翔要在附絃作勢而不在聲外搖指
趙師彈琴未有一聲無法凡一弄之内清側殊塗一句
之中莫不隂陽派潤至如楚明光白雪寄清調中彈楚
清聲易水鳳歸林寄清調中彈楚側聲登隴望秦寄胡
笳調中彈楚側聲竹吟風哀松露寄胡笳調中彈楚清
聲若此之𩔖非一可謂妙矣琴聲論曰古人之論琴
聲有經有緯有從宫商角徵羽文武以上為經聲也黃
鍾及大吕閏暉以上十三聲為緯聲也風雅聲隂陽聲
武成聲吟詠聲談話聲姑息聲五音聲五調聲長樂聲
胡笳聲止息聲吳聲蜀聲齊聲楚聲度絃摘聲蹙臑抑
揚調絃齪掠聲長彈掉搦聲楚清側聲雅質側聲鷁扶
輪指聲宛美清聲高望遠側聲凡此二十四聲為從聲
也右七絃為正十三暉為副正副相應一絃合十三種
升降同為九十一聲琴含太虛一氣運九十種聲如此
其變亦已盡矣至於取聲之法又有木有汎有散有末
有剔有櫟有擘有綽有璅有齪有倫以總之誠去四清
二變以諧音律則琴音調而天下治矣(左指按絃因止打聲振動左指)
(令著面右指擊絃隱隱如雷是木聲也左徽按絃右手擊絃泠泠然輕清是汎聲也左指不按不擊絃鏘鏘然)
(鐘鐸是散聲左指按絃右指打聲抑蹙向前後令聲下惆悵是散聲右指向下末二三絃左指不著是末聲右)
(指向上剔一絃是剔聲也右食指第一横方向上蹙櫟二三絃畢舉其食指合勢望天是櫟聲也右指向上擘)
(一絃是擘聲也右指向下反剔一絃為綽聲也右指搯食指第二横文上向下擊下絃從寬至急可十餘聲為)
(璅聲也右兩指各按其絃齊聲打為齪聲右而指倫次共一絃為倫聲也)原毛詩曰窈窕
淑女琴瑟友之增又曰如鼓瑟琴尚書曰搏拊琴
瑟以詠祖考來格原禮記曰拊搏玉磬揩擊大琴中
琴四代之樂器也增又曰士無故不徹琴瑟原周
官曰孤竹之管雲和之琴瑟冬日至於地上圓丘奏之
孫竹之管空桑之琴瑟夏日至於澤中方丘奏之隂竹
之管龍門之琴瑟於宗廟奏之蔡邕月令章句曰凡
絃急則清慢則濁增史記曰鄒忌見齊威王王自鼓
琴忌推戶而入曰善哉鼓琴也王曰子見容未察何以
知善耶忌曰夫大絃濁以春温者君也小絃廉折以清
者相也攫之深醳之愉者政令也均諧以鳴大小相益
回邪而不相害者四時也吾是以知其善也宋符瑞
志曰麒麟遊苑鳳皇翔庭成王援琴而歌曰鳳皇翔兮
於紫庭余何德兮以感靈賴先王兮恩澤深於胥樂兮
民以寧原列子曰孔子遊泰山見榮啟期鹿裘帶索
鼓琴瑟孔子問曰先生為樂何也對曰天生萬物唯人
為貴吾既為人一樂也男貴女賤今既為男二樂也今
有不見日月不免襁褓吾行年九十有五矣三樂也貧
者士之常死者生之終居常以待終何憂哉說苑曰
雍門周以琴見孟嘗君孟嘗君曰先生鼓琴亦能令文
悲乎周曰臣獨焉能令足下悲哉所能令悲者先貴而
後賤先富而後貧不若身才高妙適遭暴亂不若處世
隱絶不及四鄰詘折擯厭無所告愬臣一為之徵操援
琴則涕零矣今若足下千乘之君廣廈邃房下羅帷來
清風鬭象棋舞鄭妾麗色淫目流聲娛耳水遊則連方
舟戴羽旗野遊則馳弋獵乎平原廣囿入則撞鐘擊鼓
乎深宫之中雖有善鼔琴者則未能使足下悲也然臣
所為足下悲者一也千秋萬世之後宗廟必不血食高
臺既已壞曲池既已漸墳墓既已下嬰兒豎子樵採者
躑躅其足而歌其上曰夫以孟嘗君尊貴乃若是乎於
是孟嘗泫焉承臉周乃引琴而鼔之徐動宫商拂羽角
成曲而歌孟嘗涕泣增哀下而就曰先生之鼓琴令文
若破國亡邑之人又曰應侯與賈子坐聞鼓琴聲應
侯曰今日琴一何悲也賈子曰夫張急調下故使之悲
耳急張者良材也調下者官卑也取夫良材而卑之官
安能無悲乎應侯曰善增淮南子曰孟春東宮御女
青色采衣鼓琴瑟(琴瑟木春木旺也)文中子曰文中子遊汾
亭坐鼓琴曲未終有舟而釣者過之曰美哉琴意傷而
和怨而靜在山澤而有廊廟之志非太公之都磻溪則
仲尼之宅泗濱也原揚雄琴清英曰晉王謂孫息曰
子鼓琴能令寡人悲乎息曰今處高堂邃宇連屋重戶
藿肉漿酒倡樂在前難可使悲者乃謂少失父母長無
兄嫂當道獨坐暮無所止於此者乃可悲耳乃援琴而
鼔之晉王傷心哀涕曰何子來遲也增孔帖曰唐楊
收嘗言琴通黃鍾姑洗無射三均側出諸調猶蘿蔦附
木然陳氏樂書曰中暉第一絃黃鐘(按上為大吕)二絃太
簇(按上為夾鐘)第三絃姑洗(按上為仲吕)第四絃蕤賓(單彈之)第五
絃為林鐘(按上為夷則)第六絃為南吕(按上為無射)第七絃為應
鐘(按上為黃鐘清)續文獻通考曰金太廟登歌樂器一絃琴
三絃琴五絃琴七絃琴九絃琴各二宫縣樂一絃琴三
三絃五絃七絃九絃琴各六又曰元雅樂琴制五絃
七絃九絃各二長三尺九寸明陸樹聲清暑筆談曰
琴材以輕鬆脆滑謂之四善取桐木多年者本性都盡
液理枯勁則聲易發而清越凡木皆本實而枝幹虛惟
桐木枝幹堅實用以製琴或謂琴木取枯朽不勝指者
此不可曉格古要論曰古琴有隂陽材蓋桐木面日
者為陽背日者為隂不論新舊桐木置之水上陽而浮
隂面沈反覆不易陽材琴旦濁而暮清晴濁而雨清隂
材琴旦清而暮濁晴清而雨濁此可驗也
琴二
原琴操曰伏羲作琴以修身理性反其天眞也(又按世本說文)
(曰桓譚新論並云神農作琴二說不同)桓譚新論曰神農氏繼庖犧而
王天下上觀法於天下取法於地近取諸身遠取諸物
於是始削桐為琴繩絲為絃以通神明之德合天地之
和焉廣雅曰神農氏琴長三尺六寸六分上有五絃
曰宫商角徵羽文王增二絃曰少宫少商揚雄琴清
英曰昔神農造琴以定神齊婬□去邪欲反天眞者也
舜彈五絃之琴而天下治堯加二絃以合君臣之恩也
又曰尹吉甫子伯竒至孝後母譖之自投江中衣荷
帶藻忽夢見水仙賜其美藥唯念養親揚聲悲歌船人
聞而舉之吉甫聞船人之聲疑似伯竒援琴作子安之
操禮記曰舜作五絃之琴以歌南風而天下治又
曰子夏既除喪而見於孔子與之琴和之而不和彈之
而不成聲作而曰哀未忘也子張既除喪而見與之琴
和之而和彈之而成聲作而曰先王制禮不敢不至也
又曰顔淵之喪饋祥肉孔子出受之入彈琴而後食
之(彈琴以徹哀也)左傳曰晉侯觀於軍府見鍾儀問其族曰
伶人也與之琴操南音公曰君子也言稱先職不背本
也樂操土風不忘舊也又曰初衞侯有嬖妾使師曹
誨之琴師曹鞭之公怒鞭師曹三百韓詩外傳曰孔
子南遊適楚至於阿谷之隧有處女佩瑱而浣孔子曰
彼婦人可與言矣抽琴去其軫以授子貢曰善為之辭
子貢曰於此有琴而無軫願借子以調其音婦人對曰
吾野鄙之人五音不知安能調琴列子曰瓠巴鼓琴
而鳥舞魚躍莊子曰孔子遊乎緇帷之林坐杏壇之
上弟子讀書孔子絃歌鼓琴奏曲未半有漁父者下船
而來孔子推琴而起曰其聖人歟吕氏春秋曰宓子
賤治單父彈琴身不下堂而治又曰伯牙鼓琴鍾子
期善聽之方鼓琴志在太山鍾子期曰善哉乎鼔琴巍
巍乎如太山志在流水鍾子期曰善哉乎鼓琴洋洋乎
若流水鍾子期死伯牙擗琴絶絃終身不復鼓琴以為
世無足鼓琴者也樂府解題曰水仙操伯牙學琴於
成連先生三年不成至於精神寂寞情之專一尚未能
也成連云吾師方子春今在東海中能移人情乃與伯
牙俱往至蓬萊山留宿伯牙曰子居習之吾將迎師刺
船而去旬時不返伯牙近望無人但聞海水洞汨崩折
之聲山林窅寞羣鳥悲號捨然而歎曰先生將移我情
乃援琴而歌曲終成連回刺船迎之而還伯牙遂為天
下妙矣又曰雉朝飛操者齊宣王時處士牧犢子所
作也年七十無妻出薪於野見雉雌雄相隨而心悲乃
仰天歎曰聖王在上恩及草木鳥獸而我獨以不獲援
琴而歌以自傷又曰思歸引衞有賢女劭王聞其賢
請聘之未至王薨太子曰吾聞齊桓得衞姬霸今衞女
賢者欲留之大夫曰不可若賢必不我聽聽亦不賢不
足取太子不聽遂拘留深宫思歸不得歸援琴而歌曲
終自縊而死十二國史曰周師經仕魏文侯善鼓琴
文侯躭之起舞經怒以琴撞文侯文侯怒使人曳下殿
將殺之經曰乞申一言而死文侯曰何經曰臣撞桀紂
之君不撞堯舜之主文侯曰寡人過矣乃捨之懸琴於
壁以為戒史記曰騶忌以鼓琴見齊威王威王舍之
右室又曰萬石君奮年十五為小吏侍高祖高祖與
語愛其恭敬問曰若何有對曰獨有母不幸失明有姊
能鼓琴高祖乃召其姊為美人以奮為中㳙徙其家長
安中戚里又曰司馬相如素與臨邛令王吉相善臨
邛富人卓王孫有女文君新寡好音故相如繆與令相
重而以琴心挑之文君竊從戶窺之心悅既罷相如乃
使人重賜文君侍者通殷勤文君夜亡奔相如列仙
傳曰稷丘公華山道士漢武封禪公乃冠章甫擁琴來
迎劉向别錄曰雅琴之意事皆出龍德諸琴雜事中
趙氏者渤海人趙定也宣帝時元康神爵間丞相奏能
鼓琴者渤海趙定梁國龍德皆召入見温室使鼓琴待
詔趙定為人尚清淨少言語善鼓琴時閒燕為散操多
為之涕泣者東觀漢記曰上嘗問宋弘通儒之士弘
薦桓譚譚善鼓琴憙鄭聲上數聽悅之間坐府弘遣吏
召譚責問之譚叩頭良久乃遣後上令譚鼓琴譚為之
失次上問之弘言其故其後不復令譚給事中阮籍
樂論曰漢桓帝聞楚琴悽愴傷心倚戶而悲慷慨長歎
曰善哉為琴若此而足矣昔季流子向風而鼓琴聽之
者淚下後漢書曰蔡邕字伯喈陳留人性沈審志好
琴道以嘉平元年入清溪訪鬼谷先生所居山五曲上
有幽居靈跡每一曲制一弄三年曲成出呈馬融王允
董卓等異之華嶠漢書曰初蔡邕在陳留鄰人有以
酒召邕者比往而酒以酣客有彈琴於屛邕至門潛聽
之曰以樂召我而有殺心何也遂反將命者告主人以
蔡君至門而去邕素為邦鄉所宗主人遂自追問其故
邕具以告莫不憮然彈琴者曰我向見螳蜋方向鳴蟬
蟬將去而未飛螳蜋為之一前一却吾心聳然惟恐螳
蜋之失蟬也此豈為殺心而形於聲者乎邕笑曰此足
以當之矣江表傳曰顧雍從蔡邕學琴邕異之曰卿
必成名故以名與卿搜神記曰吳人有燒桐以爨者
蔡邕聞其爆聲曰此良桐也因請之削以為琴而燒不
盡因名焦尾琴有殊聲焉蔡琰别傳曰琰字文姬蔡
邕之女年六歲夜鼓琴絃斷琰曰第二絃邕故斷一絃
而問之琰曰第四絃邕曰偶得之矣琰曰吳札觀風知
興亡之國師曠吹律識南風之不競由此觀之何不知
也馬明生别傳曰明生隨神女入石室金牀玉几琴
一絃五音並奏晉書曰王敬伯會稽餘姚人洲渚中
昇亭而宿是夜月華露輕敬伯鼓琴感劉惠明亡女之
靈告敬伯就體如平生從婢二人敬伯撫琴而歌曰低
露下深幕垂月照孤琴空兹益宵淚誰憐此夜心女乃
和之曰歌婉轉情復哀願為煙與霧氤氲同共懷又
曰阮瞻善彈琴人聞其能多往求聽不問貴賤長幼皆
為彈之神氣冲和不知向人所在内兄潘岳每令鼓琴
終日達夜無忤色晉中興書曰戴逵字安道少有文
藝善鼓琴太宰武陵王晞聞其能琴使人召焉逵對使
者前打破琴曰戴安道不能為王門伶人孫登别傳
曰孫登字公和汲郡人清靜無為好讀易彈琴頽然自
得覩其風神若遊六合之外者當魏末居北山中以石
窟為宇編草自覆阮嗣宗見登被髮端坐巖下遥見鼓
琴嗣宗自下趨進莫得與言嗣宗乃長嘯與琴音諧和
登因嘯和之妙響動林壑文士傳曰嵇康臨死顔色
不變謂其兄曰向以琴來否兄曰已至康取調之為太
平引曲成歎息曰太平引絶於今日耶語林曰嵇中
散夜燈火下彈琴有一人面甚小斯須轉大遂長丈餘
黑單衣草帶嵇視之既熟乃吹火滅曰恥與魑魅爭光
世說曰晉戴顒字仲若父逵高尚不仕顒年十六遭
憂不忍傳父之琴與兄勃各造新弄勃五部顒十五部
又制長弄一部並傳於世又曰會稽賀思令善彈琴
常夜在月中坐臨風鳴絃忽有一人形貌甚偉著械有
慘色在中庭稱善便與共語自云是嵇中散謂賀云卿
手下極快但倣古法未備因授以廣陵散遂傳之於今
不絶又曰會稽有防風鬼屢見城邑常跂雷門上脚
垂至地晉横陽令賀韜義鼓琴防風聞琴聲在賀中庭
舞幽明錄曰劉宗善琴忽得困病許遜曰近蔣家女
鬼相錄在山石間專使彈琴作樂恐欲致災也宗曰吾
嘗夢見女子將吾宴戲恐必不免遜笑曰蔣姑相愛重
恐不能相放耳以為誄之今去當無患也宗漸瘥沈
約宋書曰蕭思話領左衞將軍嘗從太祖登鍾山北嶺
中道有盤石清泉上使於石上彈琴因賜以銀酒鍾謂
曰相賞有松石間意又曰衡陽王義季鎮京口長史
張劭與戴顒姻通迎來止黃鵠山林澗甚美顒憩於澗
義季亟從之遊顒衣野服為義季鼓琴並新聲變曲皆
與世異也又曰衡陽王義季鎮京口戴顒為義季鼓
琴並新聲曲其三調遊絃廣陵止息之流皆與世異太
祖每欲見之嘗謂黃門侍郎張敷曰當讌戴公山也以
其好音長給正聲伎一部顒荅何當白鵠二聲以為一
調號為清曠蕭子顯齊書曰王仲雄善彈琴當時妙
絶江左有蔡邕焦尾琴在主衣庫上勅五日一給仲雄
又曰尚書令柳世隆少立功名晩專以談義自業善
彈琴世稱柳公雙璅為士品第一常自云馬矟第一清
談第二彈琴第三在朝不干世務垂簾鼓琴風韻清遠
甚獲世譽增列仙傳曰華山毛女獵郎見常居巖彈
琴天中記曰北齊鄭述祖字恭文開封人能鼓琴自
造龍吟十弄云嘗夢異人彈琴寤而寫得當時以為絶
妙唐司馬承禎傳睿宗引入中掖庭問其術帝曰廣
成之言也錫寶琴霞文被還之辨音集唐李龜年至
岐王宅聞琴曰此秦聲良久又曰此楚聲主人入問之
則前彈者隴西沈妍後彈者揚州薛滿唐禮樂志高
宗以琴曲寖絶令有司習吕才言舜彈五絃之琴歌白
雪之詩是知琴操曲弄皆合於歌今以御雪詩為白雪
歌帝善之樂纂曰趙耶利唐初天水人也以琴道見
重海内帝王賢貴靡不欽風舊錯謬十五餘弄皆削凡
歸雅弟子達者三人並當代翹楚貞觀十年終於曹夀
七十六弟子宋孝臻公孫常數百年内將傳於馬氏
國史補曰張弘靖少時會名客觀鄭宥彈琴宥調二琴
至切各置一榻動宫則宫應動角則角應稍不切乃不
應宥師董庭蘭尤善汎聲又曰李汧公勉雅好琴常
斲桐又取漆角為之多至數百張求者與之有絶代者
一名響泉一名韻磬自寶於家京師又以樊氏路氏為
第一路氏有房太尉石枕損處惜之不理蜀中雷氏斲
琴嘗自品第上者以玉次者以瑟瑟又次以金徽螺蚌
又曰董庭蘭三為沈祝聲皆琴聲也尚書故實曰
李汧公嘗取桐孫之精者雜綴謂之百衲琴用蝸殼為
徽其間三面尤絶異通謂之響泉韻磬異絲為絃一上
可十年不斷因話錄曰汧公鎮宣武戎事之隙以琴
書為娛自造琴聚新舊桐材扣之合律者則裁而膠綴
不中者棄之性不善俗間音聲唯二寵妓曰秀奴七七
皆聰慧善琴兼篳篥與歌時令奏之自撰琴譜琴書
曰潁陽李氏女年十五天寶中遘疾七日不食魂飛冥
冥如升上景在雲霧中於女仙人蘆藕苖間受美清風
等五十曲孔帖曰唐獨孤及晩嗜琴有眼疾不肯治
欲聽之專也文獻通考曰荔枝性堅文直色正而音
切生於南閩以芳實美味聞裁之為琴非古也唐侍御
史尉遲君與長樂馮端始為之馮宿述之唐書曰德
宗時有安涗者世稱善琴且知音楊收問五絃外其二
云何涗曰世謂周文王武王所加者收曰能為文王操
乎涗即以黃鐘為宫而奏之以少商應大絃收曰止如
子之言少商武絃也文世安得有武絃乎涗大驚唐
舒元輿斲琴志曰越客沈虯子斲琴絃素絲七條其上
備指一弄五聲叢鳴之中有靈峰横空烏泉出雲鳳龍
騰凌鶴哀烏啼松吟風悲葆光錄曰處士求嬰性高
古善拊琴去其爪作肉聲有公子不善之嬰作色曰如
樂其聲何不□鼓聞者莫不大笑南部新書曰裴說
寬之姪孫佐西川韋臯幕善鼓琴時稱妙絶靈開山有
美桐取而製以新樣遂謂之靈開渠又曰韓晉公奉
使入蜀至洛谷山椒巨樹聳茂可愛烏鳥之聲皆異下
馬以探弓射其顛杪柯墜於下響震山谷有金石之韻
使還戒縣尹募樵夫伐之取其幹載以歸召良匠斲之
亦不知其名堅緻如紫石復色綫交結其間匠曰為胡
琴槽他木不可並遂為二琴名大者曰大忽雷小者曰
小忽雷因便殿德皇言樂遂獻大忽雷及禁中所有小
忽雷在親仁里舊唐書曰衞次公字從周善鼓琴為
渭南尉京兆尹李齊運使其子交歡欲次公授之琴次
公拒之由是終身未嘗操絃語林曰趙璧彈五絃琴
人問其術璧曰吾之五絃也始則心驅之中則神遇之
終則天隨之方吾浩然眼如耳耳如鼻不知五絃之為
璧璧之為五絃也韓文上已宴大學序曰司業武德
總太學儒官三十六人列飲於祭酒之堂有一儒生抱
琴而來歷階而升坐於樽俎之間鼓有虞氏之南風賡
之以文王宣父之操優游夷愉追三代之遺音想舞雩
之詠歎及暮而退充然若有得也前定錄曰貞元初
有太學生杜思温善鼓琴多遊於公侯門館每登臨宴
會往往得與嘗從賓客宴城南苟家嘴中夜後山月如
晝而遊客皆醉思温獨攜琴臨水閒泛忽有一叟支頤
來聽思温謂是座客殊不回顧及曲罷與語乃知非向
者同遊之人遽置琴而起老人曰少年勿怖余是秦時
河南太守梁陟也遭難身没於此平生好鼓琴向來聞
君撫琴絃軫清越故來聽耳知音難遇毋辭更為我彈
之思温奏為沈湘老人曰此弄初成吾嘗尋音指稍異
此思温因求其異隨而正之聲韻涵古又多怨切時人
莫之聞叟因謂思温曰君非太學諸生乎曰然叟曰君
何不求干名譽而常為王門之伶人乎思温竦然受教
後失所在天中記曰錢忠懿王能琴遣使物色良琴
使者至天台宿山寺聞瀑布聲止在簷外晨起視之瀑
布下淙石處正對一屋柱而且向日私念曰若是桐木
即良琴在是矣削之果桐也即賂寺僧易之取陽面二
琴材以聞乞俟一年斲之既成獻忠懿一曰洗凡二曰
清絶遂為曠代之寶陳氏樂書曰宋太宗皇帝因太
樂雅琴更加二絃召錢堯卿按譜以君臣文武禮樂正
民心九絃按曲轉入太樂十二律清濁互相合應御製
詔樂集中有正聲翻譯字譜又令鈞容班部頭任守澄
并教坊正部頭花日新何元善等註入唐來燕樂半字
譜凡一聲先以九絃琴對太樂字并唐來半字譜並有
清聲今九絃譜内有大定樂日重輪月重明三曲并御
製大樂乾安曲景祐詔樂集中太平樂一曲譜法互同
他皆倣此可謂善應時而造者也誠增一絃去四清聲
合古琴之制善莫大焉筆談曰琴雖用桐然須多年
木性都盡聲始發越予曾見唐初路氏琴木皆枯朽殆
不勝指而其聲愈清絶又陶道真蓄一越琴云是古塜
中敗棺杉木也聲極勁挺大抵琴材欲輕鬆脆滑謂之
四善謂堅如石亦所未喻又曰太宗令待詔蔡裔增
琴為九絃有待詔朱文濟曰五絃尚有遺音而益以二
絃實無所闕上怒斥出遂增琴絃金徽變化篇曰段
由夫攜琴就松風間響之嘗曰三者皆自然之聲正合
𩔖聚半曇即以金縷衣邀之曲終云玉海曰宋高宗
賜洪皓御銘盾制琴一上謂大臣曰古人琴制不同各
有所屬朕近出意作盾樣以示不忘武備之意又曰
協律郎吳良輔集王安石胡笳十八拍曲及元豐行譜
歌六篇協之音律附於琴聲為琴譜一卷續文獻通
考曰元太宗時太常用許政所舉大樂令苖蘭詣東平
指授工人造琴十張一絃三絃五絃七絃九絃者各二
又曰英宗至治二年翰林學士承旨趙孟頫著琴原
樂原元史耶律楚材薨有言其在相位日久天下貢
賦半入其家命近臣覆視之唯琴阮十餘及古今書畫
金石遺文數千卷明雲煙過眼錄曰房山高克恭彦
敬有二琴其一後題金儒鳴玉唐大中五年處士金儒
斲此琴其名鳴玉下刻高士談家寶藏六字已為人削
去尚存書跡琴乃宣和御府故物後歸於金高士談者
金人其色赤如新栗殼斷文隱起如蛇虬竒物也其一
三足鼎峙皆美玉咸通中張鉞斲𣢾用小篆精妙又有
銘文漫漶不可識陸樹聲清暑筆談曰余不蓄琴客
有為余解嘲者曰昔陶靖節蓄無絃琴今君並琴不蓄
視靖節又進一解矣余曰雖然此近於貧漢自是王夷
甫口不言阿堵物耳
琴三
原防心得意(琴操伏羲作琴所以禦邪僻防心淫得韓詩外傳孔子學琴於師堂子曰丘)
(其意未得其人有間曰丘已得其人矣未得其類也有間邈然遠望曰洋洋乎翼翼乎其惟文王之間乎)
納正禁邪(嵇康琴讚閑邪納正宣和養素下詳前一)宣情理性(戴逵)
(琴讃至人託玩導德宣情微音虛遠感物悟靈下詳前一)歸風積雪(西京雜記趙后)
(有寶琴曰鳳皇皆以金玉隱起為龍鳳螭鸞古賢列女之象亦善為歸風送遠之操宋玉諷賦臣嘗行僕飢)
(馬疲正值主人門開主人出獨有主人女在欲置臣堂上太高堂下太卑乃為蘭房奥室止臣其中中有鳴琴)
(焉臣援琴而歌之為秋竹積雪之曲)落霞流水(洞冥記恒山夕望東邊有青雲髣髴俄而)
(見雙白鶴集於臺上倏忽化為二神女舞於臺上握鳳管之簫拊落霞之琴歌清吳春波之曲下詳前二)
正聲雅操(嵇康琴賦理正聲奏妙曲揚白雪發清角紛淋浪以流離渙滛衍以優渥劉)
(向琴賦葳蕤心而自愬兮伏雅操之循則)養氣怡心(嵇康琴賦穆穆重華託心五絃宣和)
(飬氣介乃遐年心成公綏琴賦清飈因其流聲兮遊絃發其逸響怡懌而踊躍兮神感宕而惚恍)一
絃五曲(晉書嵇康見孫登彈一絃琴下詳前一)音之首樂之統(桓譚)
(新論八音之中唯絃為最而琴為之首下詳前一)離鸞别鶴(西京雜記張安世十五為)
(成帝侍中善鼓琴能為雙鳳離鸞之曲下詳前一)陽柯孫枝(張協七命搆雲梯陟崢嶸)
(剪蕤賓之陽柯剖大吕之隂莖營匠斲其樸伶倫均其聲器舉樂奏促調高張音朗號鍾韻清繞梁下見稽)
(康琴賦)通萬物協四氣(桓譚新論神農氏為琴七絃足以通萬物而考理亂也)
(成公綏琴賦四氣協而人神穆兮五教泰而道化通)白鵠翔元鶴舞(瑞應圖師曠鼓)
(琴通於神明而白鵠翔庭韓子師曠鼔琴有元鶴銜珠於中舞失珠)窮變化通神
明(成公綏琴賦窮變化於無極兮盡人心之好善下詳前一)梁父吟楚妃歎
(上詳蔡邕琴賦德石崇楚妃歎序楚妃歎莫知其由楚之賢妃能立垂名於後惟楚妃馬故歎詠之)
子期聽聲君山獻曲(上詳前二又後漢書桓譚字君山善鼓琴成公綏琴賦遂創)
(新聲爰改舊用君山獻曲伯牙奏弄)德優心遠(嵇康琴賦序衆器之中琴德最優故綴敘)
(所懷以為之賦質又亂曰愔愔琴德不可測兮體清心遠邈難極兮良美手遇今世兮紛綸翕響冠衆藝兮)
(識音者希誰能珍兮能盡雅琴惟至人兮)九絃一奏(蔡邕琴賦間關九絃出入律吕屈伸)
(低昂十指如雨二下見上樂總)美材雅弄(閔鴻琴賦乃從容以旁眺覩美材於山陽)
(上森蕭以崇立下婆娑而四張倫又云嗟雅弄之淳妙時緬邈以超)知四海播八
風(樂聲圖琴以知四海琴音調之以及四海也傅元琴賦播之以八風文之以五聲)化人情
協鐘律(上見上琴二樂府解題治蔡邕琴賦爰制雅器協之鐘律通理性恬淡清溢)清
以溢濁以温(桓子昔夏之時洪水懷山襄陵禹乃援琴作操其聲清以溢潺潺湲湲志在深)
(河忌下史記鄒詳前一)洞庭椅寒山桐(崔駰七依洞庭之椅依峻岸而旁坐張)
(景陽七命寒山之桐出自大冥合黃鐘以吐幹據蒼岑而孤生)載靈山託峻嶽(嵇康)
(琴贊惟彼雅器載璞靈山體其德眞清和自然澡以春雲澹若洞泉温乎其仁玉潤外鮮下見嵇康琴賦)
涉綠水揚白雪(並見嵇康琴賦)太傅談琴高善(世說戴公)
(從東出謝太傅往看之謝本輕戴見但與論琴書戴既無吝色而談琴書愈妙謝悠然知其量列仙傳琴高)
(善鼔琴為宋康王舍人行㳙彭之術)協和人性盪滌邪心(傅元琴賦序神農氏)
(造琴所以協和天下人性為至和之主下見李尤琴銘)神物以臻雅韻乃揚
(嵇康琴贊昔在黃農神物以臻重華五絃感物悟靈下見蔡邕琴賦)布藻垂文絃
絲飾璧(嵇康琴賦乃使離子督墨匠石奮斤䕫襄薦法班倕騁神鎪會裛厠朗密調均華繪雕琢布藻)
(垂文絲崔駰七依絃以山柘之飾以和氏之璧)莫不愀愴未嘗絶音(嵇康)
(琴賦是故懷感者聞之莫不憯懍慘悽愀愴傷心莊子孔子窮於陳蔡之間絃歌鼔琴未嘗絶音)白
鵲翾翔素鴈蜿蟺(瑞應圖師曠鼔琴玉羊白鵲翾翔墜投劉鞠餘元根頌素鴈蜿蟺)
(感清羽元鶴迴翔應徵官)詠先王之風理重華之操(韓詩外傳子夏居蓬)
(戶之中彈琴以詠先王之風有人亦樂無人亦樂嵇康琴賦理重華之遺操慨遠慕而長思)揚和
顔攘皓腕進南荆發西秦(又云揚和顔攘皓腕飛纖指以馳騖紛㒊譶以流漫)
(若乃華堂曲宴密友迎賓蘭肴兼御旨酒清淳進南荆發西秦紹陵陽度巴人)豈笙籥之能
倫宜簫琴之足聽(又云料殊功而比聽豈笙籥之能倫蔡邕琴賦苟斯樂之可貴宜)
(簫琴之足聽)歌人失曲舞者忘形金石寢聲匏竹屏氣
(又云歌人於是恍惚以失曲舞者亂節而忘形哀人塞耳以惆悵轅馬蹀足以悲鳴嵇康琴賦於時也金石)
(寢聲匏竹屛氣王豹輟謳狄牙喪味天吳踴躍於重淵王喬披雲而下墜舞鸑鷟於庭階游女飄焉而來萃)
增儀節平心(禮君子之近琴瑟以儀節也非以慆心也注儀節不過度也晏子君子)
(聽之以平其心)朱絃綠綺(尚書大傳大琴朱絃求相如有綠綺琴從卓氏奏鳳凰之曲)
(又美人贈我綠綺琴)靜好專一(詩琴瑟在御莫不靜好之晏子琴瑟專一誰能聽)
嶧陽桐野繭絲(書嶧陽孤桐材中琴絃七發野繭之絲以為)踞轉鼔
上牀彈(左傳張骼輔躒與楚戰乘乘車踞轉而鼔琴注乘安車也踞倚也轉衣囊也世說王獻之卒)
(徽之奔喪不哭直上靈牀取琴彈之久而不調曰鳴呼子敬人琴俱亡因頓絶也)師曠再奏
杜䕫難色(上見上樂總二下見上笙二)搏拊以詠歎息而鼓
(上詳一傷琴操岐山操者太王去邠而邑於岐山自為狄所侵喟然歎息援琴而鼓之)龍鳳之
象山水之音(上蔡邕牙下伯)鳬掌龍脣(並陳氏樂書琴制論詳一)
筆捶竹軋(文獻通考擊琴五絃以竹管承梁柳世隆素善彈琴其子惲每奏父曲居常感)
(思因變其體備寫古調嘗賦詩未就誤以筆捶琴坐客以筯扣之惲驚其哀韻乃制為雅音而擊琴自此始江)
(左有之非古制絃又曰奚琴出於絃鼗而形亦類馬其制兩以竹片軋之民間或用)漆角
銅甌(上唐李勉事詳前二覆孔帖西舍利王獻其國樂至成都有大匏琴二以半匏皆彩畫之上加銅)
(甌以竹為琴作虺文横其上長三尺餘頭曲如拱長二寸以絛繫腹穿甌及匏本可受二升大絃應太簇次絃)
(應姑洗有獨絃匏琴以班竹為之不加飾刻木為虺首張絃無軫以絃繫頂有四柱如龜兹琵琶絃應太簇有)
(小匏琴二形如大匏琴長二尺大絃應南吕次絃應應鐘)響泉韻磬(並李勉事詳二)
蛟破蟹行(金徽變化篇晉孫登琴遇雨必有響如刃物聲竟因雨破作數截有黑蛟涌出琴)
(訣凡彈琴輪指曰蟹行側指曰鸞鳴)冰清雪罨(國史補錢塘沈振蓄一琴名冰清腹有晉)
(陵子銘云卓哉斯器樂惟至正音清韻高月苦風勁璅餘神爽氛絶機靜雪夜敲冰霜天擊磬隂陽潛感石臧)
(前鏡人其審之豈獨知政後書大歷三年三月三日上底蜀郡雷氏斲奉詔書貞元十一年七月八日再修士)
(雄記或以為晉陵子杜牧遺號篆法類李義山不知士雄何人也格古要論偽斷文用琴於冬日内晒或以)
(猛火烘琴極熱以雪罨激烈之然而漆色還新)𩔖聚叢鳴(上段由夫詳前二下舒元輿)
(詳前二)涼月秋風(並蘇軾詩詳五)龍行虎步(並陳氏琴勢論詳一)
送聲窮操(唐禮樂志吕才以御雪詩為白雪歌入琴操古今奏正曲復有送聲以羣臣和)
(十六韻為送聲十六節帝善之至琴操思革子與石文子叔愆子為友聞楚王賢往見嶔巖之間衣寒乏粮)
(度不得俱活二人以思革子賢推食粮與之凍餓而死思革子往見楚王旨酒嘉肴設鐘以樂之愴然而悲援)
(琴而鼓作相與别散之志王曰琴何悲哉革子推琴而對以其故王賜革子黃金百斤命具棺歛收石文子叔)
(愆子尸葬之遂以革子為相)神遇心驅(並趙璧五絃詳前二)四善兩
儀(上輕鬆脆滑詳前一兩陳氏琴瑟下論宋朝始制二絃琴以象天地謂之儀每絃各六柱又為十二絃)
(以象十二律其倍應之聲靡不畢備)犯徽造弄(宋書劉琨之為竟陵王誕司空主簿誕有)
(寶琴左右犯其徽誕罰焉琨之諫以為非是誕曰此余寶也琨之曰前哲以善人為寶不以珠玉為寶故王孫)
(圉稱觀射父為楚國之寶未聞以琴瑟為寶誕忸然不悅下北齊書鄭述祖詳二)三絃六
柱(續文獻通考金元皆有三絃琴下詳兩儀注)爛柯敗木(鄭緝之東陽記晉中朝時)
(有王質者入山伐木至石室見童子四人彈琴而歌質因留趺斧柯而聽之童子以一物與質狀如棗核質取)
(而含之便不復飢遂復少留俄頃童子曰汝來已久何不速去質起所坐斧柯已爛盡計離家已數十年矣)
(下筆談詳二)知吉凶清心耳(段成式酉陽雜俎琴有氣曾識一道者相琴知吉凶)
(春李白白毫子歌拂花弄琴坐青苔綠蘿之下風來小窗蕭颯松風起憑巖一眺清心耳)松節
支桐精綴(唐人小說白居易以胡松節支琴下詳前二)嵇康價賀若
名(金徽變化篇嵇康抱琴訪山濤濤醉欲割琴康曰吾賣東陽舊業以得琴乞尚書令河輪佩玉藏為徽貨)
(所衣玉簾中單買縮絲為袋論之其價與武庫爭先如欲割之吾即死矣蘇軾詩注云賀若琴操名唐宣宗)
(時待詔賀若所製因人得名)義海知言歐陽失語(西清詩話蘇軾琴詩曰大)
(絃春温和且平小絃廉折亮以清平生未識宫與角但聞牛鳴盎中雉登木門前剥啄誰叩門山僧未□君勿)
(嗔歸家且覓千斛水淨洗從前筝笛耳僧義海曰東坡琴詩亦未知琴大絃春温和且平小絃廉折亮以清絲)
(聲皆然何獨琴也牛鳴盎雉登木大槩言宫角也八音宫角皆然何獨絲也聞者以海為知言又曰退之聽)
(穎師琴詩歐公以為聽琵琶詩後注云浮雲柳絮無根蔕天地闊遠隨飛揚此泛聲也謂輕絲重非木也喧啾)
(百鳥羣忽見孤鳳皇泛聲中寄指聲也躋攀方寸不可上吟繹聲也失勢一落千丈強歷聲也三吳僧義海知)
(琴或以歐公之論問海海曰歐公一代英偉然斯語失矣昵昵兒女語恩怨相爾汝言輕清柔滑眞清出現也)
(劃然變軒昂勇士赴㪣場精神餘溢竦觀聽也浮雲柳絮無根蔕天地闊遠隨飛揚縱横變態浩乎不失自然)
(也喧啾百鳥羣忽見孤鳳皇又見孤絶不同下俚也躋攀方寸不可上失勢一落千丈強起伏不常抑揚不主)
(故常也皆指下絲聲妙處惟琴為然琵琶格上聲鳥能爾退之深得趣未易譏評也)奏綠桐
拂白石(李白樽酒行琴奏龍門之綠桐深又詩曰拂彼白石彈吾素琴幽澗愀兮流泉善手明徽高)
(張清心寂歷似千古松颼飀兮萬尋)掩朱絃停玉指(白居易聽彈别鶴操曰怨抑掩)
(朱絃沉吟停玉指)賜緋調飾綠髹(樂府雜錄太和中有賀若夷尤能琴後為待詔)
(對文宗彈一調上嘉賞之仍賜朱衣至今為賜緋調後有甘黨亦為上手宋崔度作琴底面皆用梓木而施)
(采色兩端繪錦髹以綠金飾鳳首)諸葛經孔衍操(玉海中興書目琴經一卷諸葛)
(亮撰述製琴之始及七絃之音十二徽所象之義古又曰琴操引三卷晉孔衍撰以琴聲調中周詩五篇撰)
(引曲共五十五篇述所以命題之意)鳳歸林鶴唳天(又曰宋至道元年太宗謂近臣)
(曰朕增琴為九絃曰君臣文武禮樂正民心為五絃阮曰金木水火土别造新譜凡三十七卷俾太常樂工隸)
(習之以備登薦因令待詔朱文濟蔡裔賫琴阮詣中書彈上製鳳歸林鶴唳天等曲)絃作主
暉配臣(並琴暉論詳前一)象天地增禮樂(上詳兩儀注注下詳鶴唳天)
樂臣妾曲師長(樂書琴論衆樂琴之臣妾也廣陵曲之師長也)春鳥關
關秋鴈肅肅(琴聲論關關嚶嚶春鳥聲也肅肅雍雍秋鴈聲也巍巍蕩蕩山水聲也)
長江廣流急浪奔雷(唐書樂志趙耶利云吳聲清婉若長江廣流綿綿徐逝有國士)
(之風蜀聲躁急若急浪奔雷亦一時俊快也)盧女新聲柳令流亞(樂府解題)
(魏武宫人有盧女者故將軍隂叔之子也七歲入漢宫學鼔琴善為新聲蕭子顯齊書江夏王鋒字宣穎性)
(好琴書嘗覲武帝賜以寶裝琴仍於御前鼔之大見賞帝謂鄱陽王鏗曰闍黎琴亦是柳令之流亞其既事事)
(有意吾欲試以臨人鏗曰昔鄒忌鼔琴威王委以國政乃出為南齊州刺史)衆山皆響
秋風入彈(宋書宗少文好山水愛遠遊有疾還江陵歎曰老疾俱至名山恐難徧覩惟澄懷觀道卧)
(以遊之凡所遊履皆圖之於室謂人曰撫琴動操欲使衆山皆響古有金石之弄為諸桓氏取重桓氏亡其聲)
(遂絶惟少文傳焉簾元太保劉秉忠宋義甫彈秋風詩曰高捲氈對明月秋風一曲入琴彈)根老
山泉葉苦霜月(李白琴贊詳五)楚澤涵秋塞門積雪(冷齋)
(夜話世傳琴曲十小調皆隋賀若弼所製琴家但名賀若而已宋太宗愛之改不換金曰楚澤涵秋不換玉曰)
(塞門積雪命詞臣探題製詞時蘇易簡探得越江吟詞非雲非煙瑶池宴片片碧桃冷落黃金殿蝦鬚半捲天)
(香散春雲和孤竹清婉入霄漢紅顔醉態爛漫金輿轉霓旌影爛簫聲遠)雪夜敲冰霜
天擊磬(詳前冰清注)宫調角調㪇聲泛聲(西清詩話嘗考琴家謂宫)
(者非宫角者非角又五調迭犯特宫聲為多與五音之正者異志林蘇軾云㪇音鮮出羯鼔錄偶讀嵇中散)
(琴賦云間遼故音痺絃長故徽鳴所謂痺者如今俗云㪇聲也兩可之間遠則有㪇聲故曰間遼徽鳴云者今)
(之所謂泛聲也絃虛而不接乃可按故云絃長而徽鳴也五臣妄注云八曲其他淺妄可知)雙鸞
對舞兩鳳同翔(琴勢論詳一)歐公論帖遵度作箋(明陸)
(深清暑筆談歐陽公論琴帖自敘夷陵令時得一琴常琴也及作舍人學士再得琴後一琴雷琴也官愈昌琴)
(愈佳然在夷陵得佳山水耳目清曠意甚適自為舍人學士日奔走塵紛聒聲利無復清思乃知在人不在器)
(苟意所自適無絃可也律玉海皇朝崔遵度善鼔琴得其深趣著琴箋云唐協郎劉貺以樂器配諸節候而)
(謂琴為夏至之音愚謂象天地自然之節耳豈止夏至之音而已聖人不能作易而能知自然之數不能作琴)
(而能知自然之節先儒謂八音以絲為君絲以琴為君愚謂琴以中徽為君)合雅之正樂
治世之和音(陳氏琴瑟下論琴之於天下合雅之正樂治世之和音也)增響亮
於五絃應鏗鏘於六律(柳宗元與衛淮南石琴薦啓)
琴四
原安絃(禮不學操縵不能安絃操縵雜弄也)無故不徹(禮詳一)佯狂鼓
(史記箕子諫紂不聽乃被髮佯狂而鼔琴以自悲)悲歌鼓(說苑晉公好悲歌鼔琴)知
有貪志(韓詩外傳孔子鼔琴曾子子貢側門而聽曲終曾子曰嗟乎夫子琴聲殆有貪狠之志邪僻之)
(行何其不仁子貢以曾子之言告子曰嗟乎夫參天下賢人也其習知音矣向者丘鼔琴有鼠出遊狸見於屋)
(循梁微行造焉而避厭目曲脊求而不得丘以琴淫其聲參以丘為貪狠邪僻不亦宜乎)終身不
聽(左傳孫林父在戚擊鐘季札非之林父聞之終身不聽琴瑟)師氏雅琴(劉向别錄師氏)
(雅琴者名忠東海下邳人言師曠之後至今邳俗猶多好琴也)稷生妙琴(張衡逍遥賦稷生揮)
(妙琴)流風徘徊(張衡南都賦彈琴擫籥流風徘徊清角發徵聽者增哀)悽有餘
哀(蔡邕琴賦一彈三欷悽有餘哀)正坐操(蔡邕女訓舅姑若命之鼔琴必正坐操琴而奏曲若)
(問曲名則舍琴而對)端坐鼓(張華詩北方有佳人端坐鼔名琴終晨無管絃日夕不成音)
永服不厭(嵇康琴賦永服御而不厭信古今之所貴)流波湯湯(又云狀若崇山又象)
(流波浩兮湯湯鬱兮峩峩)宫徵相徵(見嵇康琴賦)廣陵散(晉書嵇康傳初康嘗)
(遊乎西洛暮宿華陽亭引琴而彈夜分忽有客詣之稱是古人與康共談音律辭致清辨因索琴彈之而為廣)
(陵散聲調絶倫遂以授康仍誓不傳人亦不言其姓氏後康將刑東市索琴彈之曰昔袁孝尼嘗從吾學廣陵)
(散吾每固靳之廣陵散於今絶矣)無絃(陶潛不解琴蓄素琴一張絃徽不具曰但識琴中趣何勞)
(絃上音)楚明光(吳均續齊諧記王彦伯善鼔琴一日行吳郵亭維舟中渚秉燭理琴見一女子)
(披幃而進二女從焉先施錦席於東牀乃枕坐女取琴調之聲甚哀雅𩔖今之登斆女子曰子識此否彦伯曰)
(所未曾聞女曰此曲所謂楚明光者也惟嵇叔夜能為此聲)增善琴(孔帖唐盧藏用善琴)
好鼔琴(又曰唐韓滉好鼔琴)娛賓(又曰王涯使客賀若夷鼔琴娛賓)纖手弄
(李白古風纖手弄玉琴清晨起長歎)傳幽音(唐韋應物擬古有客天一方寄我孤桐琴迢迢萬里)
(隔託此傳幽音冰霜中自結龍鳳相與吟)寫聲發情(李白古詩吾但寫聲發情於妙指殊不知)
(此曲之古今)願以頑璞上奉徽音(柳宗元上衞淮南石琴薦啓)聽愈
澹(韓愈秋懷詩有琴具徽絃再鼔聽愈澹古聲久埋滅無由見眞濫)月照席(杜甫詩罷琴惆)
(悵月照席)以音相授(鄭樵曰琴之九操十二引以音相授並不著辭琴之有辭自梁始)
琴欲高張(物理論琴欲高張瑟欲下聲)分聲配位(朱子曰琴之有徽所以分五聲)
(之位配以當位之律以待抑按取聲而布徽之法當隨聲數多少律管之長短而三分損益上下相生以定其)
(位)舍車而徒(文獻通考爾雅徒鼔琴謂之步蓋鼔琴而無章曲則徒鼔而已猶之舍車而徒)
(也)月露為知音(元元好問元魯縣琴臺詩千山為公臺萬籟為公琴夔曠不並世月露為)
(知音人間蹏涔耳已矣非公心)臨風奏水仙(元耶律楚材寄張子聞詩幾時重會燕山首一)
(曲臨風奏水仙公自注曰子彈水仙公嘗學之)歌碧玉(又寄清溪居士秀玉詩曰時復有琴歌碧)
(玉年來無夢繞清谿)純陽琴(明格古要論底面俱用桐木謂之純陽琴古無此製近世為之取其)
(暮夜隂雨彈之不沈然不能達遠聲不能實也)琴卓(又曰琴卓須用維摩樣高二尺八寸可入膝於)
(卓下闊可容三琴長過琴一尺許卓面郭公磚最佳瑪瑙石南陽石永石者尤好)
琴五
原詩南齊謝朓詠琴詩曰洞庭風雨榦龍門生死枝雕
刻分布濩沖響鬱清危春風搖蕙草秋月滿階池是時
别鶴叫侵滛客淚垂梁劉孝綽秋夜詠琴詩曰上宫
秋露結上客夜鳴琴幽蘭暫罷曲積雪更傳聲到溉
詠琴詩曰寄語調絃者客子心易驚離泣已將墜無勞
别鶴聲丘遲題琴樸奉柳吳興詩曰邊山此嘉樹摇
影出雲垂清心有素體直幹無曲枝凡耳非所别君子
特見知不辭去根本造膝仰光儀陳沈烱賦得為我
彈清琴詩曰為我彈清琴琴鳴傷我襟半死無人覺入
竈始知音空為貞女引誰達楚妃心雍門何假說落淚
自淫淫賀澈為我彈鳴琴詩曰薄暮高堂上調琴召
美人伯喈聲未盡相如曲復新點徽還轉弄亂爪更留
賓聊持一絃響雜起豔歌塵北齊馬元熙日晩彈琴
詩曰上客敞前扉鳴琴對晚暉掩抑歌張女淒清奏楚
妃稍視紅塵落漸覺白雲飛新聲獨見賞莫恨知音稀
蕭慤聽琴詩曰洞門涼氣滿閒館夕隂生絃隨流水
急調雜秋風清掩抑朝飛弄淒斷夜啼聲至人齊物我
持此說高情隋江總賦得詠琴詩曰可憐嶧陽木雕
為綠綺琴田文垂睫淚卓女弄絃心戲鶴聞應舞遊魚
聽不沈楚妃幸勿歎此異丘中吟又侍宴賦得起坐
彈鳴琴詩曰絲傳園客意曲奏楚妃情罕有知音者空
勞流水聲楊希道賦得起坐彈鳴琴詩曰北林鵲夜
飛南軒日斜進調絃發清徽蕩心袪褊恡變作離鴻聲
還入思歸引長歎未終極秋風飄素鬢又詠琴詩曰
久擅龍門質孤竦嶧陽名齊娥初發弄趙女正調聲嘉
客勿遽返繁絃曲未成劉永濟詠琴詩曰昔在龍門
側誰想鳳鳴時雕琢金為器宫商不自持巴人緩疎節
楚客弄繁絲欲作高張引翻成下調悲劉希夷夏彈
琴詩曰碧山卒岑寂素絲何清幽彈為風入松崖谷颯
已秋鳴呼鍾子期零落歸山丘死兮若有知魂兮從我
遊唐王績山夜調琴詩曰促軫乘明月抽絃對白雲
從來山水韻不使俗人聞增唐李嶠詠琴詩曰隱士
竹林隈長聲寶匣開風前綠綺弄月下白雲來淮海多
為室梁岷舊作臺子期如可聽山水響餘哀王昌齡
詠琴詩曰孤桐祕虛鳴朴素傳幽眞髣髴絃指外遂見
初古人意遠風雪苦時來江山春高宴未終曲誰能辨
經綸又聽彈風入松闋贈楊補闕詩曰商風入我絃
夜竹深有露絃悲與林寂清景不可度寥落幽居心颼
飀青松樹松風吹草白溪水寒日暮聲意去復還九變
待一顧空山多雨雪獨立君始悟常建江上琴興詩
曰江上調玉琴一絃清一心泠泠七絃徧萬木澄幽隂
能使江月白又令江水深始知枯桐枝可以徽黃金
岑參秋夕聽羅山人彈三峽流泉詩曰皤皤岷山老抱
琴鬢蒼然衫袖拂玉徽為彈三峽泉此曲彈未半高堂
如空山石林何颼飀忽在窗戶間繞指弄嗚咽青絲激
潺湲演漾怨楚雲虛徐韻秋煙疑兼陽臺雨似雜巫山
猿幽引鬼神聽靜令耳目便楚客腸欲斷湘妃淚斑斑
誰裁青桐枝絙以朱絲絃能含古人曲遞與今人傳知
音難再逢惜君方老年曲終月已落惆悵東齋眠李
白聽蜀僧濬彈琴詩曰蜀僧抱綠綺西下峨嵋峰為我
一揮手如聽萬壑松客心洗流水餘響入霜鐘不覺碧
山暮秋雲暗幾重又彈幽澗泉詩曰拂彼白石彈吾
素琴幽澗愀兮流泉深善手明徽高張清心寂歷似千
古松颼飀兮萬尋中見愁猿弔影而危處兮叫秋木而
長吟客有哀時失職而聽者淚淋浪以沾襟乃緝商綴
羽潺湲成音吾但寫聲發情於妙指殊不知此曲之古
今幽澗泉鳴深林楊衡朱絲絃詩曰寂寞瑶琴上深
知直者情幸傳朱鷺曲那止素絲名瑞草人空仰王言
世久行大方聞正位樂府動清聲文武音初合宫商調
屢更誰能向機杼終日泣無成劉長卿幽琴詩曰月
色滿軒白琴聲宜夜闌飀飀青絲上靜聽松風寒古調
雖自愛今人多不彈向君投此曲所貴知音難釋彪
寶琴詩曰吾有一寶琴價重雙南金刻作龍鳳象彈為
山水音星從徽裏發風來絃上吟鍾期不可遇誰辨曲
中心白居易對琴待月詩曰竹院新晴夜松窗未卧
時共琴為老伴與月有秋期玉軫臨風久金波出霧遲
幽音待清景唯是我心知又和順之琴者詩曰隂隂
花院月耿耿蘭房燭中有弄琴人聲貌俱如玉清泠石
泉引澹佇松風曲遂使君子心不愛凡絲竹李賀聽
穎師琴歌曰别浦雲歸桂花渚蜀國絃中雙鳳語芙蓉
葉落秋鸞離越王夜起遊天姥暗佩清臣敲水玉渡海
蛾眉牽白鹿誰看挾劒赴長橋誰看浸髮題春竹竺僧
前立當吾門梵宫眞相眉稜尊古琴大軫長八尺嶧陽
老樹非桐孫涼館聞絃驚病客藥囊暫别龍鬚席請歌
直請卿相歌奉禮官卑復何益張喬聽琴詩曰清月
轉瑶軫弄中湘水寒能令坐來客不語自相看靜恐鬼
神出急宜風雨殘幾時歸嶺嶠更過洞庭彈僧貫休
秋夜聽業上人彈琴詩曰萬物多寂寂堪聞彈正聲人
心盡如此天下自和平湘水瀉秋碧古風吹太清往年
廬嶽奏今夕更分明李季蘭聽從叔琴彈三峽流泉
歌曰妾家本住巫山雲巫山流泉常自聞玉琴彈出轉
寥夐直似當時夢裏聽三峽迢迢幾千里一時流入幽
閨裏巨石崩崕指下生飛泉走浪絃中起初疑噴怒含
雷風又似嗚咽流不通回湍曲瀨勢將盡時復滴歷平
沙中憶昔阮公為此曲能令仲容聽不足一彈既罷還
一彈願似流泉鎮相續韋莊趙秀才彈琴詩曰滿匣
冰泉咽又鳴玉音閒澹入神清巫山夜雨絃中起湘水
晴波指下生蜂簇野花吟細韻蟬移高柳逬殘聲不須
更奏幽蘭曲卓氏門前月正明宋歐陽修詩曰江水
深無聲江雲夜不明抱琴舟上彈棲鳥林中驚游魚為
跳躍山風助清泠境寂聽愈眞絃舒心已平用兹有道
器寄此無景情經緯文章合調和雌雄鳴颯颯驟風雨
隆隆隱雷霆無射變凜冽黃鐘催發生詠歌文王雅怨
刺離騷經二典意淡薄三盤語丁寧琴聲雖可狀琴意
誰可聽蘇軾聽道士彈賀若詩曰清風終日自開簾
涼月今宵肯挂簷琴裏若能知賀若詩中定合愛陶潛
又詩曰至和無攫醳至平無按抑不知微妙聲究竟
從何出散我不平氣洗我不和心此心知有在尙復此
微吟又詩曰風生瀑布已清絶更愛玉珮聲琅璫自
從鄭衞亂雅樂古器殘破世已忘千年寥落獨琴在有
如老仙不死閱興亡世人不容獨反古強以新曲求鏗
鏘微音澹弄忽變轉數聲浮脆如笙簧無情枯木今尚
爾何况古意墮渺茫江空月出人響絶夜闌更請彈文
王元元好問聽姨女喬夫人鼓風入松詩曰白雪朱
絃一再行春風纖指十三星雲窗霧閣有今夕寶靨羅
裠無此聲蕭灑寒松度虛籟悠揚飛絮攪青冥胎仙不
比湘靈瑟五字錢郎莫漫驚耶律楚材冬夜彈琴以
詩遺猶子蘭曰湛然有琴癖不好凡絲竹兒時已存心
壯年學愈篤倉忙兵火際遺譜不及錄回首二十秋絲
桐高閣束棲巖有後人萬里來相逐今冬六十日對彈
五十曲五旬記新聲十朝温已熟高山壯意氣秋水清
心目陽春撼瓊玖白雪碎瑶玉洛浦太含悲楚妃歎如
哭離騷泣鬼神止息振林木秋思盡雅興三樂歌清福
自餘不暇數渴心今已沃昔我師弭君平淡聲不促如
奏清廟樂威儀自穆穆今覩棲巖意節奏變神速雖繁
而不亂欲斷還能續吟猱從簡易輕重分起伏一聞棲
巖聲不覺傾心服彼此成一家春蘭與秋菊我今會為
一滄海涵百谷稍疾意不急似遲聲不跼二子終身學
今日皆歸僕周權湘桐吟曰黃鍾沈聲喧瓦缶良材
入爨知多少誰裁鳴鳳千年枝蛇跗龍紋巧蟠紐澤堅
古漆光不磨徽絃不具含雲和已無伯牙之手子期耳
三歎如此湘桐何
原賦後漢傅毅琴賦曰歷嵩岑而將降覩鴻梧於幽阻
高百仞而不枉對脩條以特處蹈通涯而遠遊圖兹梧
之所宜蓋雅琴之麗樸乃升伐其孫枝命離婁使布繩
施公輸之剞劂遂雕琢而成器揆神農之初制盡聲變
之奧妙抒心志之鬱滯馬融琴賦曰惟梧桐之所生
在衡山之峻陂於是遨閒公子中道失志孤煢特行懷
閔抱思昔師曠三奏而神物下降元鶴二八軒舞於庭
何琴德之深哉蔡邕琴賦曰爾乃言求茂木周流四
垂觀彼椅桐層山之陂丹華煒燁綠葉參差甘露潤其
末涼風扇其枝鸞鳳翔其顚元鶴巢其岐考之詩人琴
瑟是宜爾乃清聲發兮五音舉韻宫商兮動角(一作徵)羽
曲引興兮繁絃撫然後哀聲既發祕弄乃開左手抑揚
右手徘徊指掌反覆抑案藏摧於是繁絃既抑雅韻乃
揚仲尼思歸鹿鳴三章梁甫悲吟周公越裳青雀西飛
别鶴東翔飲馬長城楚曲明光楚姬遺歎雞鳴高桑走
獸率舞飛烏下翔感激兹歌一低一昂晉嵇康琴賦
曰惟椅桐之所生託峻岳之崇岡含天地之醇和吸日
月之休光鬱紛紜以獨茂飛英蕤於旻蒼其山川形勢
則盤紆隱嶙磪嵬岑巖丹崖嶮巇青壁萬尋若乃春蘭
被其東沙棠殖其西㳙子宅其陽玉醴涌其前元雲蔭
其上翔鸞集其顚乃斲孫枝准量所任至人攄思制為
雅琴錯以犀象藉以翠綠絃以園客之絲徽以鍾山之
玉爰有龍鳳之象古人之形伯牙揮手鍾期聽聲華容
灼爍發采揚明伶倫比律田連操張進御君子新聲嘹
亮及其初調則角羽俱起宫徵相證參發並趣上下累
應若乃高軒飛觀廣厦閑房冬夜肅清朗月垂光新衣
翠粲纓徽流芳於是器泠絃調心閑手敏觸&KR1290;如志唯
意所擬初涉渌水中奏清徵拊絃安歌新聲代起曲引
向闌衆音將歇改韻易調竒巧乃發或徘徊顧暮擁鬱
抑按盤桓毓養從容祕玩牢落凌厲布濩半散英聲發
越采采粲粲穆温柔以怡懌婉順叙而委蛇或乘險投
會邀隟趨危嚶若離鵾鳴清池翼若遊鴻翔增崖或摟
&KR1290;擽捋縹繚潎洌遠而聽之若鸞鳳和鳴戲雲中迫而
察之若衆葩敷榮曜春風若次其曲引所宜則廣陵止
息東武太山飛龍鹿鳴鵾雞遊絃更唱迭奏聲若自然
下逮謠俗蔡氏五曲王昭楚妃千里别鶴論其體勢詳
其風聲器和故響逸張急故聲清閑遼故音痺絃長故
徽鳴性潔靜以端理含至德之和平誠可以感盪心志
而發泄幽情矣成公綏琴賦曰伯牙彈而駟馬仰秣
子野揮而元鶴翔鳴清角發而陽氣亢白雲奏而風雨
零陳陸瑜琴賦曰龍門竒樹上籠雲霧根帶千仞之
谿葉泫三危之露忽紛糅而交下終摧殘而莫顧逢蔡
子之見矜識竒響於餘煙飛青雀兮歌綺殿引黃鶴兮
慘離筵吟高松兮落眷葉斷輕絲兮改夏絃歡曲舉而
情踊躍引調奏而涕流漣亦有辭鄉去國對此二年
增唐張隨無絃琴賦曰陶先生解印彭澤抗跡廬阜適
性以琴怡情以酒粲星徽於日下陳鳳軫於風前振素
手以揮拍循良質而周旋幽蘭無聲媚庭際之芬馥綠
水不奏流舍後之潺湲以為心和即樂暢性靜則音全
和由中出靜非外傳豈必誘元鵠以率舞驚赤龍而躍
泉者哉仲子陵五色琴絃賦曰絃有五色而播蓋出
乎舜宫方理之而登於夀域故制此而歌夫薰風黑與
青間青與赤通或以白而受采或以黃而居中本乎朱
襄以至陶唐因加而自七至八以少乎惟宫與商事匪
因於蠶餌或不由於蟹筐園客以登夫鈎軫墨子徒歎
於蒼黃薛勝之孔子彈文王操賦曰曲引烝哉調吟
皇矣穆穆乎順帝之則洋洋乎令問不已同聲相應雖
千古而會徽音異日而論猶萬邦而聆遺美所以聖賢
不遠古今一揆且將合於心豈獨盈乎耳王太眞鍾
期聽琴賦曰空山之谷清澗之媚幽人髣髴絶粒茹芝
憑高梧引長颸激楚窈窕流波逶迤陽阿布濩結綠參
差高秋風冷遠浦霜滋素月滿繁星稀雅調閑逸流風
遠吹夫其高張絶絃韻清調苦惝怳惻憾一龍一虎猛
將之耀武冰雪操蘭蕙薰嶷兮崇山動若寒雲烈士之
諫君跂燕趙望江漢行路難杳無畔淋漓沸渭牢落泮
渙遊子之悽斷徽未撫涕横流悲宿昔心悠悠樵童牧
豎登孤丘吳冕昭文不鼓琴賦曰虛張不彈俾指節
而交暢全聲入妙脗心曲而同和且人心靜為常琴心
虛為主將寧體於道樞亦守器於德宇壞之無故常寂
響而有餘用之則虧乃含音而莫吐故自適於胸臆亦
何用於角羽顔子所以如愚昭文由是不鼓近情好樂
尚德養空罷奏南音悟人間之客寄不操三峽體山下
之泉蒙斯懷柔之古者竟生白於仙宫夫動極則靜音
繁不復守樸外眞含虛内肅施絃罔舉則見素而如絲
沈聲莫發乃繁根而猶木因雅韻而不奏識道情之所
蓄
原贊晉殷仲堪琴贊曰五聲不彰孰表太音至人善寄
暢之雅琴聲由動發趣以虚深王珣琴贊曰穆穆和
琴至至愔愔如彼清風泠焉經林宋謝惠連琴贊曰
嶧陽孤桐裁為鳴琴體兼九絲聲備五音重華載揮以
養民心孫登是玩取樂山林增唐李白琴贊曰嶧陽
孤桐石聳天骨根老水泉葉苦霜月斲為綠綺徽音粲
發秋風入松萬古清絶
原銘後漢李尤琴銘曰琴之在音蕩滌邪心雖有正性
其感亦深存雅却鄭浮侈是禁條暢和正樂而不滛
御定淵鑑𩔖函卷一百八十八
