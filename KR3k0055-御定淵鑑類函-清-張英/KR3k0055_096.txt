欽定四庫全書
御定淵鑑𩔖函卷九十一
設官部三十一(太史令夷太祝令正太樂令提督四舘宗卿)
(少卿附屬宗正官)
太史令一
原杜氏通典曰太史局令昔少皥以鳥名官其鳳鳥氏
為歷正至顓頊命南正重以司天北正黎以司地唐虞
之際羲氏和氏紹重黎之後代序天地夏有太史終古
者當桀之暴知其將亡乃執其圖法而泣之奔於殷殷
太史高勢見紂之亂載其圖法出奔於周周官太史掌
建邦之六典正歲年以序事頒告朔於邦國(魯昭公二年晉韓宣)
(子聘魯觀書於太史氏見易象與魯春秋曰周禮盡在魯矣)又有馮(音憑下同)相氏視天
文之次序保章氏掌天文之變當周宣王時太史官失
其守而為司馬氏司馬氏世典周史惠襄之間司馬氏
適晉(周惠王襄王有子頽叔帶之難故司馬氏奔晉)晉中軍隨會奔秦而司馬
氏入梁秦為太史令(胡母敬之為太史令作博學章句)漢武置太史公
以司馬談為之位在丞相上天下計書先上太史副上
丞相談卒其子遷嗣之遷死後宣帝以其官為令行太
史公文書而已(瓉曰百官表無太史公茂陵中書司馬談以太史丞為太史令也張壽王亦為)
(太史令)後漢太史令掌天時星歷凡歲將終奏新年歷凡
國祭祀喪娶之事掌奏良日及時節禁忌國有瑞應災
異則掌記之(獻帝時太史令王立曰前太白守天關與熒惑會金火交會革命之象漢祚終矣晉)
(魏必有興者後數言於帝曰天命有去就五行不常盛伏火者土承漢者魏能安天下者曹姓唯委任曹氏而)
(已曹公聞之使人語立曰知公忠於朝廷天道深遠幸勿多言)秦漢以來太史之任蓋
幷周之太史馮相保章三職自漢晉宋齊並屬太常銅
印墨綬進賢一梁冠絳朝服梁陳亦同後魏北齊皆如
晉宋隋曰太史曹置令丞各二人而屬秘書省煬帝又
改曹為監有令唐初改監為局置令龍朔二年改太史
局為祕書閣改令為郎中(丞為祕書閣郎)咸亨初復舊初屬祕
書省久視元年改為渾天監不隸麟臺改令為監置一
人其年又改為渾儀監長安二年復為太史局又隸麟
臺其監復為太史局令置二人景龍二年復改局為監
而令名不易不隸祕書開元二年復改令為監改一員
為少監十四年復為太史局置令二人復隸祕書後又
改局為監(乾元元年又改其局為司天臺掌天文歷數風雲氣色有異則密封以奏其次小吏有司)
(歷保章正靈臺郎挈壺正等官各有差)增文獻通考曰宋有司天監天
文院鐘鼓院元豐正官制以太史局隸祕書省掌測驗
天文考定歴法凡日月星辰風雲氣候祥眚之事日具
所占以聞歲頒歷於天下則預造進呈祭祀冠婚及典
禮則𨕖所用日其官有令有正有春官夏官中官秋官
冬官正有丞有直長有靈臺郎有保章正其判局及同
判則𨕖五官正以上業優考深者充保章正五年直長
至令十年一𨕖為靈臺郎試中乃遷而挈壺正無遷法
其别有天文院測驗渾儀刻漏所掌渾儀臺晝夜測驗
辰象鐘鼓院掌文德殿鐘鼓樓刻漏進牌之事印歷所
掌雕印歷書續文獻通考曰遼南面司天監有太史
令其下曰司歷曰靈臺郎曰挈壺正曰五官正曰五官
丞曰五官主簿曰五官靈臺郎曰保章正曰司歷監候
曰司晨刻漏博士曰典鐘曰典鼓金司天臺隸祕書監
掌天文歷數風雲氣色密以奏聞少監判官教授司天
管勾長行人五十人天文科女直漢人各六人算律科
八人三式科四人測驗科八人漏刻科二十五人(銅儀法物)
(舊在法物庫貞元二年始付本臺)元初因金人舊制立司天臺設官屬
至元八年以上都承應闕官增置行司天監十五年别
置太史院(掌天文歷數之事)與臺並立頒歷之政歸院學校之
設隸臺後改臺為監置司天監三人掌凡歷象之事少
監五人丞四人知事一人通事兼知印一人官屬有提
舉二人教授二人學正二人天文科算歷科三式科測
驗科漏刻科管勾各二人隂陽管勾一人押宿官二人
司辰官八人天文生七十五人回回司天監初元世祖
在潛邸有旨徵回回為星學官以其藝進未有官署至
元十二年春用王恂薦以許衡領太史院事(初承用金大明歴歲)
(久寢疎欲釐正之乃命王恂及楊恭懿郭守敬測驗改正而以張文謙張易董之恂言歷家知歷數不知歷理)
(宜得許衡總之遂命衡領太史院事)十六年二月太史令王恂請建司天
臺於大都儀象圭表皆銅為之增銅表至四十尺測影
長而真又請上都洛陽等五處分置儀表各𨕖監候官
從之同勅郭守敬由上都抵南海測影具訪通天文歷
數者明初置欽天監正五品初名太史令通判僉判校
事郎五官正劉基為太史令兼太子率更令後改為院
設院使同知院判五官正典簿雨暘司時序郎紀候郎
基又為院使洪武九年改為司天監設監令少監監丞
主簿主事五官正副監候司晨漏刻博士(吾學編曰楊源弘治間任)
(五官監候正德元年七月源上疏言占候得大角及心中星動摇天璇天璣天權星不明乞安居深宫絶遠游)
(獵疏下禮部部言源占候之言深切時弊源復疏言十月二十六日占候得連日霾霧交作為衆邪之氣隂冒)
(於陽臣欺於君小人擅權為下畔上引譬甚力劉瑾怒矯旨杖三十源又疏言一向占候得火星入太微垣帝)
(座前或東或西往來不一乞思患預防瑾又大怒罵源爾何官亦學為忠臣乎矯旨又杖三十謫戍肅州行至)
(懷慶卒)又置回回司天監設監令少監監丞三年始改欽
天監四年改監令為正儀大夫少監分朔大夫五官正
司元大夫監丞靈臺郎五官保章正平秩郎五官靈臺
郎司正郎挈壺正挈壺郎諸散官十四年再定品員散
官給授如文官二十二年改監令監丞為監正監副三
十一年革回回監回回歷法隸於欽天監監置監正一
人監副二人其屬主簿一人春夏中秋冬官正各一人
五官靈臺郎四人五官保章正二人五官挈壺正一人
五官監候二人五官司歷二人五官司辰二人漏刻博
士二人吏四人監正掌察天文定歷數監副為之貳凡
日月星辰風雲氣色之變異率其屬而占候焉密疏上
凡元象圖書非其職不得預凡習業者分為四科曰天
文曰漏刻曰回回曰歷自五官正下至天文生隂陽人
各專科肄焉凡觀象登臺臺四面面四人凡歲大統歷
御覽月令歷七政躔度歷六壬遁甲歷並先期奏行下
凡歷註上歷三十事民歷三十二事壬遁歷六十七事
凡歲祭日先一歲會𨕖奏上凡營建師旅冠婚陵寢𨕖
地擇日凡立春先期候氣於東郊凡大朝賀設定時鼓
於文樓報時鷄唱擊鼓各共其事凡四季天象占驗歷
御覧天象錄以時奏上凡疇人世業立師而教之乏人
移禮部訪取試用之五官正專理歷法造歷司歷監候
佐之靈臺郎辨日月星辰之躔次分野以占候天文之
變凡瑞星妖星瑞氣妖氣考諸雜占保章正專志天文
之變辨其吉凶之占挈壺正知漏刻孔壺為漏浮箭為
刻以考中星昏明之占漏刻博士定時更時報更警晨
昏皆鐘鼓司佐之原杜氏通典曰丞二人司馬彪續
漢志曰太史有丞一人魏以下歷代皆同隋置二人煬
帝減一人唐初不置丞久視初改為渾儀監始置丞二
人長安二年又省景龍二年復置初儀鳳四年五月太
常博士檢校太史姚元辨奏於陽城測影臺依古法立
八尺表夏至日中測影有尺五寸正與古法同調露元
年十一月於陽城周天測影得長二尺七寸開元十二
年四月命太史監南宫說及太史官太相元太等馳傳
往安南朗蔡尉等州測候日影廻日奏聞數年伺候及
還京僧一行一時校之安南北極高二十一度六分冬
至日影七尺九寸四分春秋二分影二尺九寸三分夏
至影在表南三寸三分(測影使者太相元太云交州望極纔出地三十餘度以八月自)
(海中南望老人星殊高老人星下衆星粲然其明大者衆甚圖所不載莫辯其名大率去南極二十度以上其)
(星皆見乃自古渾天家以為常沒地中伏而不見之所也)蔚州横野軍北極高四十
度冬至影丈五尺八寸九分春秋二分影六尺六寸二
分夏至影在表北二尺二寸九分此二所為中土南北
之極其朗襄蔡許河南府汴滑太原等州各有使往並
差不同一行以南北日影校量用勾股法算之云大約
南北極相去纔八萬餘里其諸州測影尺寸如左林邑
國北極高十七度(冬至影在表北六寸九分定春秋分影在表北二尺六寸五分夏至影在)
(表南五寸七分)安南都護府北極高二十一度六分(冬至影在表北七尺)
(九寸四分定春秋分影在表北二尺九寸三分夏至影在表南三寸三分)朗州武陵北極高
二十九度五分(冬至影在表北丈五寸三分定春秋分影在表北四尺四寸七分夏至影在表)
(北七寸七分)襄州(恒春分影在表北四尺四寸)蔡州武津館北極高三十
三度八分(冬至影在表北丈二尺三寸八分春秋分影表北五尺二寸八分夏至影在表北一尺三)
(寸六分)許州扶溝北極高三十四度三分(冬至影在表北丈二尺五寸三)
(分定春秋分影在表北五尺三寸七分夏至影在表北尺四寸四分)河南府告成北極高
三十四度七分(冬至影在表北丈三尺七寸一分定春秋分影在表北五尺四寸五分夏至影)
(在表北尺四寸九分)汴州浚儀太嶽臺北極高三十四度八分(冬至)
(影在表北丈二尺八寸五分定春秋分影在表北丈尺五寸夏至影在表北尺五寸三分)滑州白馬
北極高三十五度三分(冬至影在表北丈三尺定春秋分影在表北五尺五寸六分夏)
(至影在表北尺五寸七分)太原府(恒春分影在表北六尺)增續會要曰宋司
天監有丞元豐官制行置太史局丞遼金元眀並有
之(詳前)
太史令二
原底日司天(日官居卿以底日禮也注位如卿而不在六卿之數故曰居卿底致也平致也)
(正高陽命南重司天)增日觀天工(建康志曰宋有日觀即司天臺也下見後)
齊七政叙三辰(書曰在璿璣玉衡以齊七政下詳後)頒正朔
作渾儀(周禮曰太史頒正朔於郡國國山堂肆考曰漢張衡作渾天儀又宋太平興四年司天監生)
(張思訓本唐李淳風梁令瓉之法創式以獻製於禁中日月行度成於自然不假人運命置文明殿東南鼓樓)
(擢思訓為渾儀丞)分八節探五行(漢書律歷志炎帝分八節以治農功軒帝紀三)
(綱而闡書契乃使義和占日常儀占月臾區占星氣伶倫造律吕大撓造甲子隸首作算數容成綜斯六術考)
(定象述而著焉謂之調歷之又曰探五行之精占斗魁所建始作甲乙以名日謂干作子丑以名月謂之支)
(支干相配以成六旬)和人道考天時(漢書律歷志曰治歷明時所以和人道也晉)
(書律歷志曰後秦姚興曰治歷之法必審日月之行然後可以上考天時下察地化一失其本則四時變移)
候星辰增甲子(山堂肆考曰東漢太史下别有靈臺丞掌候日月星辰又曰宋至)
(道二年司天冬官正楊文謐上言請於新歷甲子外更增六十年事下有司判司天臺苖守信等議以為原無)
(所依據不可行上曰支干旺相雖止於六十年儻兩周甲子共成上壽之數使期頤之人得見所生之歲不亦)
(善乎因詔有司新歷以一百二十甲子為限)原掌日之官書雲之史
掌邦六典授歲四時二十四氣三百六旬人
代天功史分日月行夏之時從周之典(以上俱白帖)
增司分簡日授歷知天(海錄碎事璿宋廣平集曰王律調元璣授歷思舉)
(日觀之職用知天道之元)編考歷書奏進儀表(元列傳曰王恂世祖時與許衡)
(及楊恭懿等編考歷四十餘家盡夜測驗創立新法參以古制推算極為精密授太史令歷成賜名授時歷頒)
(行天下儀又曰郭守敬言歷之本在於測驗而測驗之器莫先表今司天渾儀宋皇祐中汴京所造不與此)
(處天度相符表石年深亦復敧側乃盡考其失而移置之時改局為太史院以守敬同知太史院事守敬奏進)
(儀表式當帝前指陳理致至於日昃帝不為倦)能知象緯精于占候(吾學編曰)
(明初太史院使劉基上戊申大統歷上初在滁陽問李善長漢有三傑佐平天下今徐達可方韓信公可兼張)
(良蕭何乎對曰良智計絶人臣何敢望若轉給兵食或可勉效何耳上因問今世之士孰可擬良者對曰臣聞)
(浙東宋濓能知象緯上曰以吾所聞不如青田劉基上定括蒼孫炎以上命聘基詣金陵時時占乾象佐行軍)
(輙效以為太史令尋改太史院使得又曰洪武時重天官之學稍通歷象占步風角者咸衣食於官劉伯完)
(精於占候又諳回回歷法起疇人歷官欽天監副)原單颺占黃龍蔡衡辯
大鳥(後漢單颺遷太史令初熹平末黃龍見譙橋元問颺此何祥也颺曰其國當有王者興不及五十年)
(龍當復見此其應也魏郡人殷登密記之至建安二十五年春黃龍復見譙其冬魏受禪三輔决錄云辛繕)
(降大鳥太史蔡衡曰五色多青者鸞也)齊七政於銅渾視四時於玉
律日月星辰乾象不忒分至啟閉歲功有成當
同文之朝思稟正朔奉太史之職宜察天時(白帖)增
丞陵宫之職局事之貳(胡文恭行馬知良制一合璧事𩔖曰宋太史令總局之)
(事而丞為之貳)
太史令三
原日官(𫝊天子有日官諸侯有日御日官太史也)察時變(易曰觀乎天文以察時變)
協時月(書曰協時月正日)宿離不忒(月令曰孟春命太史司天歷候日月星辰宿離)
(不忒無失經紀以初為常注歷推策也候占候也宿二十八宿也離猶歷也七曜為經二十八宿為紀初謂孟)
(春歲首也)邦國之治(周禮曰太史掌建邦之六典以逆邦國之治掌法以逆官府之治掌則以)
(逆都鄙之治)班告朔(周禮春官職曰班告朔於邦國鄭元注曰天子頒朔於諸侯諸侯藏之祖)
(廟至朔朝於廟告而受行之)右史朔望以聞(周書曰維正月王在成周昧爽召三公右)
(史戎夫曰今夕朕寤遂事驚予乃取遂事之要戒俾戎夫言之朔望以聞)太常屬官太史
令(漢書百官公卿表曰太常屬官有太史令一人)冠一梁冠秩六百石(漢官儀曰)
(太史令秩六百石冠一梁丞二人三百石)青史記事(漢書藝文志曰青史子五十七篇注曰古)
(史官記事也)太史之任(賈誼新書曰不知先王之諱與國之忌不知風雨雷霆之眚此太史)
(之任也)胡毋作博學章(漢書藝文志曰博學七章者太史令胡毋敬所作也)璇
璣之正(白帖曰張衡妙盡璇璣之正作渾天儀以漏水轉之於室内與天相應若符合)鳳凰
之正(鳳凰知天時故以名歴政之官)掌天時(後漢書百官志曰太史令掌天時星歷周禮太)
(史職云正歲年以序事頒之於官府及都鄙鄭注云中數曰歲朔數曰年中數大小不齊正之以䦌若今時作)
(歴日矣定四時以次序授民時之事)作渾天儀(後漢書張衡𫝊曰衡遷為太史令乃研覈隂陽)
(妙盡璇璣之正作渾天儀鑄銅為之著靈憲算罔論言甚詳明)造地動儀(又曰衡復造候風地)
(動儀如有地動乃知震之所在驗之以事合契若神)張衡留意天文(文士傳曰張衡有功)
(藝事特留意天文由是遷太史令也)張壽非漢歷(蔡邕集議曰太史令張壽王挾甲寅元非)
(漢歷也)許芝陳天命(諸葛亮集曰太史令許芝謁者僕射諸葛璋有書與亮陳天命人事)
(欲使舉國稱藩亮遂不報)惟知占候(史通曰自古太史之職惟以著述為宗而兼掌歷象日月)
(隂陽氣數司馬遷既沒續史記者禇先生馮商揚雄之徒並以别職知史務於是太史之署非復記言之司故)
(張衡高堂隆等其當官見稱者惟知占候而已)遠不度古近不儀今(魏志高堂隆為)
(侍中猶領太史令隆集上事曰太史許芝遠不度於古近不儀於今每祭與吏爭肉自取百觔猶恨其少也)
後代所宗(晉書曰高陽命南正帝嚳亦式序三辰唐虞則羲和夏則昆吾殷則巫咸周則史佚)
(魯梓慎宋子韋齊甘德鄭禆竈魏石申其巫咸甘石之說後代所宗)增冠應五緯(唐志曰五)
(官正冠加一珠星以應五緯衣從其方色元日冬至朔望朝會及大禮各奏方事而服以朝見)職配
五方(續通典曰唐乾元二年知司天臺韓穎奏創置五官職配五方上稽五緯)太史據法
(韓詩外傳曰據法守職而人不敢非者太史也)專報時候(續文獻通考曰明欽天監事例凡推)
(算日月交食本監先期備開分秒時刻并起復方位具奏禮部通行内外諸司臨時救護至救護時本監官專)
(報時候不隨班行禮)白本占奏(明欽天監事例凡天文如日月星辰風雲霾霧本監各委官生)
(晝夜占候或有變異舊例自具白本占奏)永遠不遷(又曰洪武六年令本監人員永遠不許遷)
(動子孫只習學天文歷算不許習他業其不習學者發海南充軍)晷影堂(又曰凡本監觀星有)
(盤洪武十七年造又渾天璇璣玉衡簡儀俱正統四年造十一年奏準簡儀修刻黃道等度圭表壺漏俱如南)
(京舊制又造晷影堂以便窺測調品)通象緯及風雲氣候(吾學編曰胡儼字若思南)
(昌人永樂即位擇翰林官吏部薦儼帝曰儼曉天文宜令欽天監試送翰林供事欽天監言儼果通象緯及風)
(雲氣候)簡儀銅壺(續文獻通考曰景泰六年又造簡儀銅壺)歷附增太初
歷(漢書曰漢武帝太初元年大中大夫公孫卿壺遂太史令司馬遷言歷紀壊廢宜改正朔傀寬議宜用夏)
(正乃詔造漢太初歴以正月為歲首)四分歷(又曰漢武帝太初元年作太初歷施行百餘年考其)
(行度日有退無進月有進無退光武建武八年朱浮言歷不正宜更改至章帝元和元年上命官綜校四分歷)
(施行之)三統歷(又曰漢孝成之世劉向總六歷作五紀論子歆作三統歷及譜)景初
歷(晉志曰魏明帝景初元年楊偉作景初歷帝遂改正朔以建丑為正蓋其年三月為立夏孟仲季雖與夏)
(正不同至於郊祀蒐狩班宣時令皆以建寅為正至晉武帝泰始元年改名泰始歷)乾象歷(晉律)
(歷志漢靈帝時劉洪考史書自古迄今歷法始悟四分歷於天疎闊斗分太多更以五百八十九為紀法百四)
(十五為斗分作乾象法冬至日日在斗二十五度名曰乾象歷)黃初歷(晉志曰魏文帝黃初中高)
(堂隆詳議歷數當有改革韓翊以為乾象歷減斗分太過其後陳羣以為翊所建猶恐未審乃以乾象歷互相)
(錯校更撰歷曰黃初歷)皇極歷(隋志開皇二年袁充奏日長影短高祖以歷付皇太子遣更精)
(詳日長之候太子召歷算咸集劉焯以太子新立增修其書名曰皇極歷)麟德歷(唐書曰唐高宗)
(麟德中李淳風以戊寅歷推步浸疎乃增損劉焯皇極歷更撰麟德歷行之)大衍歷(又曰唐元)
(宗開元九年詔僧一行作新歷名開元大衍歷自太初至麟德歷有二十三家與天雖不遠而未密至一行密)
(矣其倚數立法固無易也後世雖有改作者皆依倣而已)至德歷(又曰唐肅宗時山人韓穎上言)
(大衍歷或誤帝以穎直司天臺又損益其術更名至德歷寳應元年六月日蝕三之一代宗以至德歷不與天)
(合詔復用麟德歷)五紀歷(又曰唐代宗廣德二年五月初行五紀歷)宣明歷(又曰)
(唐憲宗即位司天徐昂上新歷名曰觀象至穆宗改撰名曰宣明歷)千歲歷(又曰唐王勃精於推)
(步歷算常作千歲歷)崇元歷(又曰唐昭宗時宣明歷數漸差詔邊岡胡秀林等改作新歷賜名崇)
(元)授時歷(元王恂作詳令二)大統歷(續通考鈔曰明欽天監事例凡歲造大統)
(歷先期二月初一日進呈來歲歷樣然後刊造一十五本送禮部差人齎至南京并各布政司照樣刊印)
太史令四
增詩唐李山甫司天臺詩曰拂雲朱檻捧昭回靜對銅
渾水鏡開太史只知頻奏瑞蒼生無計可防災景公進
德星曾退漢帝推誠日為廻何事曠官全不語好天良
月鎖雲臺
增論宋唐庚辯陳壽蜀不置史官論曰春秋之時卜田
宅者占雲日者皆稱太史則太史殆隂陽家者流然書
趙盾書崔杼者亦稱太史則太史又似掌記注者蓋方
是時學者多知天文而卜興廢者亦不純用蓍龜太史
伯以祝融之功而推楚國之必興太史趙以虞舜之德
而占陳氏之未亡其議論證據有絶人者故陰陽注記
得兼掌之漢司馬談父子為太史令以論著為己任而
又掌天官則兼掌之效於兹可見魏晉之際始置著作
郎自是太史分而為二孔明之時尚未分也然觀後主
景耀元年史官奏景星見於是大赦改元而曰蜀不置
史官妄矣
太祝令一
原杜氏通典曰太祝殷官與太宰等官為六太周官太
祝下大夫三人上士四人掌六祝之辭以祈福祥秦漢
有太祝令丞後漢亦曰太祝令丞晉宋齊梁陳後魏北
齊皆因之後周依周官至隋置太祝署太祝令丞煬帝
罷署太祝八人唐初有七人後增為九人開元二十三
年減置三人掌讀祝文出納神主增文獻通考曰宋
太祝奉禮郎掌奏祭祀闕則承奏廕京官十六歲以上
未掌事者充郊社掌坐齋郎無員數(冨鄭公之父貧甚客呂文穆門下一)
(日白公曰某兒子十許歲欲令入書院事廷評太祝李文靖公為相治第陋甚或以為言公曰居第當傳子孫)
(此為宰相廳事誠陋為太祝廕禮廳事已寬矣蓋三官皆宰相子弟初之官也)續文獻通
考曰遼太常寺主簿下有太祝金太祝掌奉祀神主元
太祝十員明太祝職專祭祀之事
太祝令二
原太常屬官有諸廟令(漢書百官公卿表曰太常屬官有諸廟令有諸陵太乙令樂令)
景帝改為祠祀令(又曰太祝令景帝更名為祠祀令武帝更曰廟祀令)明帝
改曰太序令(續漢書百官志曰明帝永平十三年曹褒奏尚書璇璣鈐曰有帝漢出德洽作樂名)
(太序帝善之下詔曰今且改太樂官曰太序丞以應圖讖)掌陵園(又曰太廟令一人秩六百石守)
(廟掌陵園案行埽除無丞)掌祝辭(周禮曰太祝掌六祝以事鬼神祈福祥求永貞一曰順祝二曰)
(年祝三曰吉祝四曰化祝五曰瑞祝六曰策祝鄭注曰永長也貞正也求多福歷年得正命也鄭司農云順祀)
(順豐年也年祝求永貞也吉祝祈福祥也化祝弭兵也瑞祀逆時兩寧風旱也策祝遠罪戾也)掌讀
祝(續漢書百官志曰太祝令一人秩六百石掌祭祀讀祝及迎送神)增好學温良(事文)
(𩔖聚曰陰猛好學温良稱於儒林以郎遷太祝令)
大樂令一
原杜氏通典曰大樂署周官有大司樂掌成均之法亦
謂之樂尹以樂舞教國子(左傳曰楚鍾建為樂尹即大司樂也)秦漢奉常
屬官有大樂令及丞又少府屬官并有樂府令丞後漢
永平三年改大樂為太子樂令掌伎樂人凡國祭享掌
諸奏樂(盧植禮注云大樂令如古大胥漢大樂律卑者之子不得舞宗廟之酎除吏二千石到六百石)
(及關内侯到五大夫子取適子高五尺以上年十二到三十顔色和順身體循禮者以為舞人也)魏復
曰大樂令丞晉亦有之(晉起居注曰成帝咸和中詔大樂令戴綬教習伎樂勤勞賜米)
(百斛布三十疋)齊銅印墨綬進賢一梁冠絳朝服(齊大樂及諸陵令永明末)
(置用二品三品勲置主簿戶曹六品保舉)梁陳因之後魏置大樂博士北齊
曰大樂令丞後周有大司樂掌成均之法後改為樂部
有上士中士隋有大樂令丞各一人唐因之掌習音樂
樂人簿籍增文獻通考曰宋制大樂局令一人丞一
人樂正二人副使正二人掌車駕郊祀及御殿御樓大
祠登歌徽宗時置大晟府以大司樂為長典樂為貳次
曰大樂令主簿協律郎又有按協聲律製撰文字韻譜
等官以京朝官𨕖人或白衣士人通音律者為之宣和
二年詔以大晟府近歲添置冗濫徼幸並罷續文獻
通考曰遼大樂署有令丞金大樂署兼鼓吹署樂工百
人令丞掌調和律品教習音聲并施用之法樂工部籍
直長一員大樂正掌祠祀及行禮陳設樂縣大樂副正
從九品元大樂署中統五年始置令一員丞一員掌管
禮生樂工四百七十九戶明初太常有司樂職專祭祀
之事洪武十二年置神樂觀(詳卿一)
大樂令二
原序神人典倡優(揚雄大樂令箴曰笙磬既同鐘鼓羽籥周序神人協於萬國桓譚)
(新論曰昔孝成帝時余為樂府令凡所典倡優伎樂蓋且千人)增應圖䜟正雅樂
(上見太祝令二時事文𩔖聚曰魏黃初中以杜䕫為大樂令使正雅樂散騎侍郎鄧静善詠雅樂歌樂師尹)
(相能習宗祀之典舞師馮肅曉知前代諸舞䕫與創定遷協律都尉)
大樂令三
增徐筠周官考大樂令注曰按周官大司樂中大夫二
人而屬於禮官之宗伯古者取士必由乎學其教之也
必先乎樂大司樂學官也掌成均之學政樂非但鐘鼓
而教亦必非佔畢之謂而已自漢已後射策決科之學
勝博士弟子員徒以區區之文為黜陟之令雖同領屬
於禮官之太常而大司樂不復與聞學政專治樂事所
謂樂德樂語非復先王之舊矣
提督四夷館
增續文獻通考曰明設翰林院提督四夷館内有各國
通事少卿一員主之(燕都遊覧志曰四夷館永樂五年始設命禮部𨕖監生蔣禮等三十)
(八人隸翰林院習譯書)
宗正卿一
原杜氏通典曰周官少宗伯掌三族之别以辨其親疎
秦置宗正掌親屬漢因之更以叙九族平帝元始四年
更名宗伯五年又於郡國置宗師以糺皇室親族世氏
致教訓焉𨕖有德義者為之有冤失職者宗師得因郵
亭上書宗伯請以聞(為書付郵亭令送至宗伯)常以正月賜宗伯帛
十匹王莽并宗伯於秩宗後漢曰宗正卿一人掌序錄
王國嫡庶之次及諸皇室親屬遠近郡國歲因計上皇
族名籍若有犯法當髠以上先上諸宗正宗正以聞乃
報決(胡廣曰宗正又歲一理諸王世譜差叙秩第髠口昆切)兩漢皆以皇族為之
不以他族魏亦然晉兼以庶姓(山公啟事曰羊祜忠篤寬厚然不長理劇宗正)
(卿缺不審可轉作否)咸寕三年又置宗師以扶風王亮為之使皇
室戚屬奉率德義所有施行必令誥之(梁王彤亦為宗師)東晉
省之屬太常(桓温奏省)宋齊不置宗正梁天監七年復置之
視列曹尚書主皇室外戚之籍以皇族為之陳因之後
魏有宗正卿少卿北齊亦然後周有宗師中大夫(掌皇族定)
(世系辨昭穆訓以孝悌)屬大冡宰隋如北齊之制唐龍朔二年改
為司宗咸亨元年復舊光宅元年改為司屬神龍初復
舊卿一人少卿二人(初少卿一人太極元年加一人)掌皇族外戚簿籍
及邑司名帳領崇元署及諸陵太廟開元二十五年制
宗正等寺官屬皆以皇族為之初學記曰案宗正卿
周官也宋百官春秋云周受命封建宗盟封兄弟之國
一十有五同姓之國三十有五始𨕖其宗中之長而董
正之謂之宗正成王時彤伯入為宗正掌王親屬是也
秦漢因之晉曰大宗正(漢魏皆同姓為之晉以後雜用庶姓為之)五代史百
官志曰至梁加卿字除大字曰宗正卿北齊又加大字
隋又除之唐初因之增文獻通考曰宋宗正寺判寺
事二人以宗姓兩制以上充闕則以宗姓朝官以上知
丞事掌奉宗廟諸陵薦享之事司皇族之籍大宗正同
知司事二人以皇親團練觀察使以上充掌敦睦皇族
教導宗子受其陳請辨訟之事及糾過失而逹之朝廷
(景祐三年始置司以皇兄寧江軍節度使濮王知大宗正事皇姪彰化軍節度觀察留後守節同知大宗正事)
修玉牒官無定員掌修皇帝玉牒序宗派紀族屬歲撰
宗子名以進(舊隸宗正寺景祐中言者以玉牒與國史相通後以史官兼)又有睦親
廣親宅都大管勾三人以内侍充元豐六年詔宗正寺
長貳不專用國姓蓋自有大宗正司以統皇族也中興
後卿一人不常置少卿一人以太常兼嘉定九年詔以
宗學改隸宗正寺自此寺官又預考校之事(大宗正司中興後以)
(位高屬尊者為判大宗正寺又置知大宗正丞一員掌糾合宗室而檢防之訓飭之凡宗室磨勘遷轉襲封請)
(給核其當否嫁娶房奩分析財産酌厚薄多寡而訂其議凡宗室除合該賜名外皆大宗正定名而後報宗正)
(寺其餘遷授官資支給錢米考核以詔予奪其不率教者以法拘之歲久知悔則除其過名)玉牒所
淳化六年始設局置官倣唐制也(朱勝非秀水閒居錄宋朝國書嚴奉寳藏)
(未有如玉牒者用金花紅羅標黃金軸至神廟以軸大難於披閱詔為黃金梵夾又以黃金為匣鎖鑰皆金也)
(進呈畢安奉於宗正寺玉牒殿)續文獻通考曰遼北面大特哩衮司太
祖神策二年置掌皇族之政教官名曰特哩衮(又名德爾吉)曰
知特哩衮司事曰特哩衮都監(興宗重熙二十二年耶律義先拜特哩衮戒族人曰國家三)
(父房最為貴族天下風化所自出不孝不義雖小不可為其妻晉國長公主之女每見中表必具禮服義以身)
(率先國族化之)南面宗正寺職在大特哩衮司金大宗正府避睿
宗諱改為大睦親府判大宗正事一員以皇族中屬親
者充掌敦睦糾率宗屬欽奉王命焉同判大宗正事一
員同簽大宗正事一員大宗正丞二員知事一員元大
宗正府初未有官制首置斷事官會决庶務至元二年
置十員止理蒙古公事皇慶元年以漢人刑名歸刑部
(按世祖至元二十二年哈喇哈遜由掌宿衛拜大宗正用法平允時欲以江南獄隸宗正哈喇哈遜曰江南新)
(附教令未孚且相去數千里欲遥制其刑獄得無冤乎事遂止)明太祖改大宗正院為
宗人府遂定官制府設令一人(正一品)左右宗正左右宗
人俱各一人(從一品)其屬經歷一人是年秦王為宗人令
晉王燕王為左右宗正周王楚王為左右宗人故至今
署府者不由中門後以勲戚大臣攝府事不備官會典
云本府所領宗室重事故品秩特序文職之首(按孫清宗人府)
(題名記云太祖建宗人府以主睦宗親族之事制以親王之長領府事其次則宗人令左右宗正左右宗人皆)
(正一品以勲舊大臣佐之玉牒派演金枝廣疎立嫡請名章奏文移必關歷而後行焉故宗人府列諸司之首)
(載在祖訓及大明官制甚詳)正統三年始建府治(以駙馬都尉西寧侯宋璞掌之)遂
為定制宗人令掌皇九族六親之屬籍以時修其玉牒
書宗室子女適庶名封生卒婚嫁諡葬凡宗室陳請為
之上達及定其才能罪過以聞左右宗正宗人為之貳
經歷典出納文移
宗正卿二
增冊府元龜曰漢劉辟疆楚元王之孫休侯富之子清
淨少欲常以書自娛不肯仕昭帝即位霍光擇宗室子
可用者辟疆子德待詔丞相府年二十餘欲用之或言
父見在亦先帝之所寵也遂拜光禄大夫守長樂衛尉
時年已八十徙為宗正天中記曰劉般字伯興建初
初遷宗正在位數言政事其收恤九族行義尤著時人
稱之冊府元龜曰劉虞為尚書令光禄勲以公族有
禮更為宗正又曰劉孟桓帝時為宗正直道不容自
免歸家又曰晉扶風王亮為衛將軍武帝詔曰宗室
戚屬國之枝葉欲令奉率德義為天下式然處冨貴而
能慎行者寡召穆公糾合兄弟而賦棠棣之詩此姬氏
所以本支百世也亮為宗師所當施行皆咨之於師時
宗室殷盛無相統攝乃以亮為宗師使訓道規察有不
遵禮法小者正以義方大者隨事聞奏又曰陳南康
愍王曇朗子方慶少清警涉獵書傳及長有幹略天嘉
中權兼宗正卿又曰封琳為司宗下大夫有長者之
稱山堂肆考曰後魏世祖謂崔浩曰天下諸杜何處
為最欲取一人以為宗正浩曰中書博士杜銓今為諸
杜之最即命召之及見器貌瓌雅世祖謂浩曰此真吾
所欲也拜為宗正冊府元龜曰唐高祖武德元年詔
安康郡公襲譽我之同姓派别支分惟厥祖考世敦恭
睦特聽合譜宗正恩禮之義同諸服屬又曰高宗永
徽二年召宗正卿李博文問曰比問諸親何以得有除
屬者對曰以屬疎降盡故除總三百餘人帝曰朕追遠
之感實切於懷諸親服屬雖疎理不可降並宜依舊編
入屬籍又曰唐宗室司訓棄官中宗即位以耆舊擢
為宗正卿又曰睿宗景雲二年以秘書監薛王隆業
為宗正卿又曰玄宗二十年七月七日詔宗正寺官
員以宗子為之又曰濮陽郡王徽為宗正卿頗承恩
奏請宗正奉陵廟天中記曰宗室李璆天寳初拜宗
正卿性友悌聰敏宗子有一善無不薦延冊府元龜
曰代宗永泰二年宗正卿吳王祗奏上皇室永嘉新譜
二十卷太常博士柳房撰也房精於譜學按宗正譜牒
自武德以來宗支昭穆相承撰皇室譜二十卷又曰
穆宗長慶元年宗正寺奏準貞元二十一年勅宗子陪
位放五百七十人出身今年勅放三百人伏緣人數至
多不霑恩澤白身之輩將老村閭乞降特恩更放二百
人出身許之又曰林贊有氏族學開成中勅贊同修
七聖玉牒從宗正寺之請也又曰梁開平五年宗正
卿朱遜圖譜官朱損之進所撰天潢源派二軸各賜帛
又曰晉石光贊少為儒飽於游宦晉高祖即位自滑
州節度判官擢為宗正卿少時常有占者云子晚歲當
因姓氏為美官果如其言又曰李郁字文緯唐之宗
屬也少歷宗寺官天成長興中累遷為宗正卿性平允
所歷無愛憎毁譽又曰虞潭為宗正卿以疾告歸會
王含沈充等攻逼京都潭遂於本縣招合宗人及都中
大姓共起義軍衆以萬數自假明威將軍進赴國難
山堂肆考曰宋趙安仁兼宗正卿真宗以安仁舊德大
僚特令知寺事自是多所規制重修玉牒屬籍合璧
事𩔖曰宋元豐七年以宗景知大宗正事先是宗景父
允弼司宗久故神宗復𨕖而用之使諭其母先正久司
宗正德及皇族今命而子繼之又曰趙仲忽入判大
宗正事徽宗賜之甲第及建賢懋功之閣以示寵仲忽
鯁亮端毅動循禮法立宗司法式又曰淳熙初宗正
官缺趙温叔言崇不息之賢自江西轉運判官召為右
監門衞大將軍忠州防禦使知大宗正事不息在宗司
數言天下事上甚重之元史列傳曰元多爾濟巴勒遷
大宗正聽訟之際引諭律令曲當事情有同僚年老者
歎曰吾居是官四十年見公論事殆神人也續文獻
通考曰明永樂初太宗建都北京宗人府為行在命駙
馬都尉永春侯王寧署府事又曰洪熙宣德間皇親
武定侯郭玹專署事
宗正卿三
原司宗掌親(上見揚雄箴下詳卿一)仁孝忠直(東觀漢記曰劉平字)
(公予以仁孝著聞永平三年為宗正數薦達名士承宫郇恁等漢書曰劉向字子政元帝時蕭望之周堪薦)
(向宗室忠直明經有行為宗正)增清秩冷卿(曲阜集行王柄制宗正地嚴秩清儒者之)
(職也詩鄭氏譚綺宗正曰秩宗又杜甫别李乂文人領宗卿蘇軾詩宗正為冷卿)九族四
星(見揚雄箴星職林曰石氏星經宗正四在帝座東南)考實糾正(續會要曰政和)
(二年知西外宗正事士暕奏廢兩京睦宗院宗子有文藝行實衆所共知者許宗正考實以聞慶元制爰俾)
(訓齊往分糾正)畏盛滿竭忠節(漢書曰劉德字路叔修黃老術有智略少時數言時)
(事召見甘泉宫武帝謂之千里駒昭帝初為宗正丞後為宗正卿妻死大將軍欲以女妻之德不敢娶畏盛滿)
(也建東觀漢記曰劉般字伯興代名忠孝在朝竭忠盡節初元年拜為宗正憂勤國事夙夜不怠數納嘉謀)
屬籍堂積慶圖(宋會要大中祥符八年九月賜宗正寺殿曰玉牒殿臺曰屬籍堂)
(宋四朝志曰修纂牒譜圖籍其别有五曰玉牒曰屬籍曰宗藩慶系錄曰仙源𩔖譜曰仙源積慶圖)原
子政之忠路叔之慎(劉向字子政以至忠為宗室也下詳竭忠節注)恭
惟天族掌以月卿(白帖)增忠懿清和孝友恭恪(山堂)
(肆考曰後魏職令宗正卿請用忠懿淸和職参教典先取皇宗無則用百姓晉書王覽字元通孝友恭恪名)
(亞於祥咸寧元年大中大夫詔曰覽少篤至行服仁履義貞素之操掌而彌固其以覽為宗正)各擇
一人不隸六曹(山堂肆考曰宋仁宗景祐三年時宗室子孫衆多聚居大第故於祖宗後)
(各擇一人令敦睦之違失則糾正焉練又曰元豐官制行詔大宗正司不隸六曹以宗室團使以上有德望)
(者為之)以睦周親實司屬籍(唐陳子昂為李卿官表曰載司宗伯以睦周親)
(設續通典曰宗正官實司屬籍)九宗之委六親之屬(唐孫逖制以副九宗)
(之委親唐百官志曰宗正卿掌九族六之屬籍以别昭穆之叙)動循禮法曲當
事情(並詳卿二)原當敦睦之代居糾繩之司崇象河
之秩糾磐石之宗(並白帖)增瓊編瑶牒儼帝子之冠
簮衮衣繡裳本公家之衣鉢(翰苑新書)
宗正卿四(少卿)
增同姓(詩曰豈無他人不如同姓後魏注曰宗正卿多取同宗)宗臣(宗枝)宗子
(詩曰宗子維城)庶子(禮曰庶子之正於公族者教之以孝悌睦友子愛明父子之義長幼之序古者)
(庶子之官治而邦國有倫邦國有倫而衆向方矣)原宗正屬官(漢書百官公卿表曰宗正)
(秦官掌親屬元始四年屬官有都司空令丞内官長丞又諸公主家令門尉皆屬焉初内官屬少府中屬主爵)
(後屬宗正)宗正世掌(後漢書曰劉軫字君文梁孝王之允為宗正卒官遂世掌焉)迭
為宗正(楚元王子郢客孫辟疆曾孫德等迭為宗正)始置宗正(魏志曰建安二十一)
(年始置宗正之官)增擇親賢(唐大詔令曰宗族設位邦族是司必擇親賢以光名器)
受寄本枝(又曰宜受寄於本枝更遷榮於列棘)委宗正(唐元稹李栻授宗正制曰明皇)
(而下其屬未遠諸王在閣朕得其寒温睿宗而上五十餘族長幼秩序盡委之於大宗正苟非能賢不敢輕授)
第其賢能(元稹行李從易制曰昔劉氏子孫在屬籍者十餘萬唐有天下二百年伯仲叔季幼)
(子童孫可勝道哉第其賢能以次序昭穆皆吾宗寺之職也)以才行聞(元稹行李途制曰憲)
(宗法堯睦族深維本支乃詔執事曰伯父叔季幼子童孫在屬籍者必命卿長以才行聞)整訓屬
族(唐杜牧行李文舉制曰取自遠藩擢為宗正大則提舉羣吏灑埽守奉次則整訓屬族次第昭穆)
詳定規式(山堂肆考曰宋治平元年判大宗事趙允弼詳定皇親讀書賞罰規式詔依所定次第施)
(行)二外宗正(合璧事𩔖曰宋崇寕元年蔡京申請宗室既許分居兩京輔郡乞於兩京置外)
(宗正司中興南渡後南外置司泉州西外置司福州)置敦宗院(又曰崇寧元年蔡京請宗室非)
(袒免親以下兩世欲分於西京南京近輔或沿流便郡居止每處置敦宗院差文武臣各一員管幹南渡後光)
(宗即位改為睦宗院)年一商議(中興會要曰紹興二十六年知西外宗正事士術言西南兩外)
(宗司相去不遠鈐束訓導事體一同有未便者理有商議望許兩司宗官每年一次往來商議職事從之)
少卿通古學(唐史曰李漢為少卿通古學屬辭雄蔚)典兵衛(淮南王神道碑)
叙文昭列(晏殊𩔖要常集隆少卿制曰制以九族乃立貳卿宜叙文昭之列用魁輔德之任)
宗正卿五
增詔宋英宗𨕖宗惠同知大宗事詔曰夫明德以親九
族正家而刑萬邦古先哲王罔不由此朕嗣守丕業率
循舊章惟皇屬之敦和命宗臣而董正念其性本於仁
厚宜廣學以勤修顧其日益於衆多必增員而統理庶
乎協贊其職並修厥官式孚於休以副予意
增制唐李嶠行高平郡王重規司屬卿制曰百工惟時
必在推擇九族既睦仍資敦叙高平郡王重規宗室儀
表衣冠領袖有姬旦之藝兼劉蒼之善出居連帥功名
著於兩河入奉鉤陳誠欵申於八校本枝望重河海職
隆宜輟掌於魚鈐俾專司於鱗族孫逖行襃信郡王
璆宗正卿制曰雅志惟恭虚懷敏達近屬蕃翰中朝羽
儀無競維人不矜於貴分克勤於位忠每效於公敦叙
是司疇咨所屬宜居六尚之職以副九委之勤
原箴漢揚雄宗正卿箴曰巍巍帝堯欽親九族經哲宗
伯禮有攸訓屬有攸籍各有胄子代以不錯昔在夏時
太康不恭有仍二女五子家降晉獻悖統宋宣亂序齊
桓不胤而忘其宗緒周譏戎女魯喜子同
增書魏彭城王勰獻文之子孝文為家人書於勰曰教
風密微禮政嚴嚴若不深心日勸何以敬諸每欲立宗
師肅我元族汝親則宸極位乃中監風標才器實足師
範屢有口勅仍執沖遜難違清挹荏苒至今宗制之重
舍汝誰寄便委以宗儀責成汝躬有不遵教典隨事以
聞吾肅治之若宗室有僭隠而不舉鍾罰汝躬綱維相
厲庶有觀政吾朝聞夕逝不為恨也
增奏元趙天麟上言曰國家既立宗正府又立國子監
蓋欲申邦憲以公滅私崇德化以文飾質然其宗室罕
篤於學或月誦而年閑或春集而秋散以馳馬試劒為
至樂以援弓射鴻為常事迹其生於深宫之中長於婦
人之手太倉精粒為之食御局綾錦為之衣頤指氣使
而左右趨風叱咤撝辭而鬼神驚懼視公候之爵輕若
纖塵俯望重之賢皆出已下處貴而不自知其貴宣驕
而不自知其驕中人以下鮮有弗移其性者伏望陛下
導宗室以學問激宗室以榮名嚴宗室之師重宗室之
友庶使貴人之志各懷希聖之明心毋令博士之流謾
作在公之虚號
宗正卿官屬(丞)(主簿)(崇元署)(諸陵署)
原杜氏通典曰宗正丞漢亦用皇族後漢一人(後漢劉茂字子)
(衛為宗正丞)歷代皆有之至隋有二人唐因之增文獻通
考曰宋元豐五年正名初除趙君錫明年以楊畏為宗
正寺丞詔宗正寺除長貳外自今後更不專差國姓建
炎三年罷紹興五年復置續文獻通考曰金亦有之
明有經歷一人原杜氏通典曰主簿梁置陳北齊隋
皆有唐因之置一人增文獻通考曰宋天禧時以衛
尉丞兼元豐正名初除楊完建炎三年罷紹興十年復
置原杜氏通典曰崇元署令一人初後魏天興二年
置仙人博士掌煮鍊百藥北齊置昭元等寺掌諸佛教
有大統一人都維那三人兼置功曹主簿等員以管諸
州縣沙門之法後周置司寂上士中士掌法門之政又
置司元中士下士掌道門之政隋初置崇元署令丞至
煬帝改郡縣佛寺為道場置道場監一人改觀為元壇
監一人唐復置崇元署初又每寺觀各置監一人屬鴻
臚貞觀中省開元中以崇元署隸宗正寺掌觀及道士
女冠簿籍齋醮之事增文獻通考曰宋自真宗興崇
道教置玉清昭應宫景靈宫會靈觀使以宰相為之副
使判官都監及集禧觀醴泉觀東西太乙宫提舉則以
兩省兩制丞郎及防禦諸司使副為之掌奉齋醮之事
又有譯經潤文使亦以宰相為之熙寧以後增制祠禄
之官以逸老優賢而時相欲以宫觀之祿處不奉行新
法之人遂無限員亦無職事而釋老之事則如歷代領
之祠部郎官又屬鴻臚寺至徽宗時以道教改隸祕書
省置道階自六字先生至額外鍳義品秩比視中大夫
至將仕郎凡二十六等又置道學升貢及三歲大比法
同科舉應天下神霄玉清萬壽宫天慶觀知及副知將
來有聞並以學校登科人充其餘宫觀亦依此令禮部
置名籍差注如吏部法以蔡攸通行提舉道錄院中興
後道釋教門事仍歸祠部(按崇元署一官唐創之以司道教而必屬之宗正司者蓋)
(唐以老氏為始祖則崇其教者亦以為尊祖宗之事也杜氏通典所載凡唐所創之官而前代所無者則必叙)
(其所掌之事以通之於前代如崇元一官前代無之然興崇二教而為之建立官司則非始於唐也故必叙後)
(魏所置仙人博士北齊所置昭元寺之𩔖以先之宋雖無其官然亦常興崇道教為之置立官司故以真徽兩)
(廟所置王清景靈宫使副及都提舉道錄院等事附鬼焉)續文獻通考曰金北太
乙宫管勾一員掌守宫繕修之事元世祖至元十七年
立都功德使司掌奏帝師所統僧人二十一年立衍福
司二十六年立崇福司仁宗延祐二年改為院七年復
為司置司使二人同知二人副使一人司丞二人經歷
知事照磨各一人宣政院古無之元立掌釋教僧徒及
吐蕃之境而隸治之行宣政院順帝元統二年革罷廣
教總管府十六處置行宣政院大禧宗禋院古無元置
掌神御殿歲時朔望諱忌日辰禋饗禮典明初不設崇
元宣政等院但置僧錄司道祿司官洪武四年改僧錄
為司僧凡三等曰禪曰講曰教設左右善世左右闡教
左右講經左右覺義各一人司置於天界寺道凡二等
曰全真曰正一設左右正一左右演法左右至靈左右
言義司置於朝天宫又天下府置僧綱司都綱道紀司
都紀州置僧正司僧正道正司道正縣置僧會司僧會
道會司道會並朝除不給俸原杜氏通典曰諸陵署
漢有諸陵園寢官屬太常(長陵令秩二千石為高祖陵也故尊其秩)元帝永
光元年分諸陵邑屬三輔(史記曰司馬相如為孝文園令)後漢每陵園
令各一人掌按行埽除丞及校長各一人(校長主戒盜賊)晉宋
皆曰令而梁初為監後亦改為令梁以下皆有之唐每
陵令丞各一人初屬太常開元二十五年並屬宗正寺
增文獻通考曰宋以宗正寺知丞事掌奉宗廟諸陵
薦享之事續文獻通考曰金諸陵署有令丞直長屬
太常寺(又有園陵署令宛平縣丞兼貞祐以園陵遷大興縣境以大興縣令丞兼)事文𩔖
聚曰元置諸陵署隸大常有令丞直長等官又置提點
山陵使及副使續文獻通考曰眀有諸陵祠祭署屬
太常原杜氏通典曰太廟令漢有諸廟寢園令長丞
(宋志曰漢西京曰長東京曰令)晉有太廟令宋太廟令領齋郎二十四
人齊梁以下皆有(後魏有太常齋郎漢書曰田千秋為高廟寢郎)舊屬太常唐
開元二十五年二月勅宗廟所奉尊敬之極因以名署
情所未安宜令禮官詳擇所宜奏聞至五月太常少卿
韋縚奏曰謹詳經典兼尋令式宗廟享薦皆主奉常别
置署司事非稽古其太廟署請廢省本司專奉其事許
之二十五年勅宗正設官署司屬籍而陵寢崇敬宗廟
惟嚴割隸太常殊乖本系奉先之旨深所未安自今已
後諸廟署並隸宗正增文獻通考曰宋以宗正寺知
丞事掌奉宗廟諸陵薦享之事室長齋郎無常數廟直
官一人太廟后廟宫闈令三人以入内内侍充元豐之
後太廟令屬宗正寺續文獻通考曰金皇統八年太
廟成設署置令丞元屬太常掌宗廟行禮兼廪犧署事
至元三年始置令二員丞一員
宗正丞一
增瑤籍玉牒(慶元制晉丞瑶籍乞九朝通略曰王鞏字定圉為宗正丞别立法修玉牒三)
(年一進)
宗正丞二
增參領(四朝志曰宗正卿掌宗派紀屬籍以别昭穆而定親疎少卿為之貳丞參領之)上治
道(仁宗實錄曰趙師民字周翰遷宗正丞屬陜西用兵上治道十五事改天章閣待制同知宗正寺事)
不能屈(言行錄曰田畫字承君人物雄偉議論慷慨俱有前軰之風入為大宗正丞宰相曾布欲收置)
(門下不能屈)無所詘(中興繫年錄曰曾恬為大宗正丞秦檜專政士求媚以取要官恬自守無)
(所詘)條上五事(又曰知大宗正丞謝伋條上宗室五事曰舉賢才以強夲支更法制以除煩苛)
(擇官師以專訓導繼封爵以謹傳襲修圖牒以辨親疎詔内外從官各舉宗室一人)議襲封食
(又曰謝伋始立法嚴學官久闕襲封之典遂廢宗正有寺無官故伋言之時用伋議惟襲封食)修纂
屬籍(仁宗實錄曰紹興五年詔復置宗正寺丞一員仍除偉以偉收得宗枝事跡諳曉編𩔖修纂屬籍次)
(第)編纂圖書(宋會要曰元祐元年宗正寺言既許主簿通管寺事合依太常寺國子監例正)
(通管雜務其編纂圖書乞依舊例丞專修從之)贊治公姓(曲阜集制贊治公姓人無間言)
御定淵鑑𩔖函卷九十一
