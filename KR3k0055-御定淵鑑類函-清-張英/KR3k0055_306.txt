欽定四庫全書
御定淵鑑𩔖函卷三百一
人部六十(别)
别五上
原詩晉張華祖道征西應詔詩曰赫赫大晉奄有萬方
陶以仁化曜以天光貳跡陕西實在我王内任玉鉉外
惟鷹揚四牡揚鑣元輅振綏庶寮羣后餞飲洛湄感離
歎悽慕德遲遲又祖道趙王應詔詩曰於顯穆親時
惟我王禀姿自然金質玉相光宅舊趙作鎮冀方休寵
曲錫備物煥彰發軔上京出自天邑百寮餞行縉紳具
集軒冕峩峩冠蓋習習戀德惟懷永歎弗及何敬祖
洛水祖王公應詔詩曰穆穆聖王體此慈仁友于之至
通于明神遊宴綢繆情戀所親薄言餞之于洛之濱嵩
崖巖巖洪流湯湯春風動衿歸鴈和鳴我后饗客鼔瑟
吹笙舉爵惟别聞樂傷情嘉宴既終白日西歸羣司告
旋鸞輿整綏我皇重離頓轡驂騑臨川永嘆酸涕霑頥
崇恩感物左右同悲王濬祖道應令詩曰侯誰在矣
東宫詵詵曰保曰傅弘道惟新前疑協衡顧問翼輪豈
伊張仲專美前津渙乎唐德欽在四鄰齊軌上葉永垂
清塵陸雲餞太尉王公還京邑詩曰聖澤既渥嘉會
愔愔庭旅鐘鼓堂有瑟琴飛轡清暉扶桑移隂視景祗
慕揮袂霑襟戀彼同棲悲爾異林我有旨酒以歌以吟
潘岳北芒送别王世胄詩曰朱鑣既揚四轡既整駕
言餞行告離芒嶺情有遷延日無餘影迴轅南翔心焉
北騁孫楚答弘農故吏民詩曰昔我先侯邁德垂化
康哉之詠實由是佐惟余忝辱弗克負荷每歴貴邦仰
瞻泰華追慕先軌感想哀嗟詵詵故臣爰及羣士皓首
老成率彼邑里闡崇高義長幼以齒宋顔延之為皇
太子侍宴餞衡陽南平二王應詔詩曰太儀在御皇聖
居貞旁緝民紀仰緯天經物資感變神以瑞形川無遁
寳山不閟靈亦既戒装皇心載遠夕帳亭臯晨儀禁苑
神行景騖發自靈閫對宴感分瞻秋悼晚梁王筠侍
宴餞臨川王北伐應詔詩曰金版韜英玉牒蘊精帝德
乃武王威有征軒習弧矢夏陳干戚周騖戎車漢馳羽
檄我皇俊聖千年踵武德洞十門威加八柱金正圯德
水行失道胡馬南牧戎徒西保薦食伊瀍整居灃鎬金
闕揚塵銅臺茂草命彼膳夫爰詔協律樂賦出車弦操
吉日玉饌駢羅瓊漿泛溢聖德温温賓儀秩秩
原古詩曰行行重行行與君生别離相去萬餘里各在
天一涯道路阻且長會面安可知胡馬依北風越鳥巢
南枝相去日已遠衣帶日已緩浮雲蔽白日遊子不顧
反思君令人老歲月忽已晚棄捐勿復道努力加餐飯
又曰明月何皎皎照我羅牀帷憂愁不能寐攬衣起
徘徊行客雖云樂不如早旋歸又曰涉江採芙蓉蘭
澤多芳草採之欲遺誰所思在遠道還顧望舊鄉長路
漫浩浩同心而離居憂傷以終老又曰庭中有竒樹
綠葉發華滋攀條折其榮將以遺所思馨香盈懷袖路
遠莫致之此物何足貴但感别經時漢李陵贈蘇武
别詩曰晨風鳴北林熠燿東南飛願言所相思日暮不
垂帷明月照高樓想見餘光輝玄鳥夜過庭髣髴能復
飛褰裳路踟蹰彷徨不能歸浮雲日千里安知我心悲
思得瓊樹枝以解長渴饑又贈蘇武别詩曰良時不
再至離别在須臾屛營衢路側執手野踟蹰仰視浮雲
馳奄忽交相踰風浪一失所各在天一隅長當從此别
且復立斯須欲因晨風發送子以賤軀又贈蘇武别
詩曰嘉會難再遇三載為千秋臨河濯長纓念别悵悠
悠遠望悲風至對酒不能酬行人懷往路何以慰我愁
獨有盈觴酒與子結綢繆又贈蘇武詩曰㩦手上河
梁遊子暮何之徘徊岐路側悢悢不得辭行人難久留
各言長相思安知非日月弦望自有時努力崇明德皓
首以為期又贈蘇武别詩曰陟彼南山隅送子淇水
陽爾行西南遊我獨東北翔轅馬顧悲鳴五步一彷徨
雙鳧相背飛相違日已長遠望雲中路想見來珪璋萬
里遥相思何益心獨傷隨時愛景曜願言莫相忘又
贈蘇武詩曰爍爍三星列拳拳月初生寒凉應節至蟋
蟀夜悲鳴晨風動喬木枝葉日夜零遊子暮歸思塞耳
不能聽遠望正蕭條百里無人聲遠處天一隅苦困獨
零丁親人隨風散瀝滴如流星願得萱草枝以解飢渴
情又贈蘇武别詩曰鍾子歌南音仲尼歎歸歟戎馬
悲邊鳴遊子戀故廬陽鳥歸飛雲蛟龍樂?居人生一
世間貴與願同俱身無四凶罪何為天一隅與其苦筋
力必欲榮薄軀不如及清時策名於天衢蘇武别李
陵詩曰骨肉緣枝葉結交亦相因四海皆兄弟誰為行
路人況我連枝樹與子同一身昔為鴛與鴦今為參與
辰昔者常相近邈若胡與秦惟念當離别恩情日已新
鹿鳴思野草可以喻嘉賓我有一樽酒欲以贈遠人願
子留斟酌慰我平生親又别李陵詩曰雙鳧俱北飛
一鳧獨南翔子當留斯館我當歸故鄉一别如秦胡會
見何詎央愴恨切中懷不覺淚霑裳願子長努力言笑
莫相忘又别李陵詩曰征夫懷往路起視夜何其參
辰皆已沒去去從此辭行役在戰場相見未有期握手
一長歎淚為生别滋努力愛春華莫忘歡樂時生當復
來歸死當長相思又蘇武詩曰黃鵠一遠别千里顧
徘徊胡馬失其羣思心常依依何况䨇飛龍羽翼臨當
乖幸有弦歌曲可以喻中懷請為遊子吟泠泠一何悲
絲竹厲清聲慷慨有餘哀長歌正激烈中心愴以摧欲
展清商曲念子不能歸俛仰内傷心淚下不可揮願為
雙黃鵠送子俱遠飛魏曹植詩曰門有萬里客問君
何鄉人褰裳起從之果得心所親挽裳對我泣太息前
自陳夲是朔方士今為吴越民行行將復行去去適西
秦又詩曰微陰翳陽景清風飄我衣遊魚?綠水翔
鳥薄天飛眇眇客行士徭役不得歸始出嚴霜結今來
白露晞遊子歎黍離處者歌式微慷慨對嘉賓悽愴内
傷悲又送應氏詩曰願得展嬿婉我友之朔方親昵
竝集送置酒此河陽山川迥且遠别促會日長應瑒
别詩曰朝雲浮四海日暮歸故山行役還舊土悲思不
能言悠悠涉千里未知何時旋又别詩曰浩浩長河
水九折東北流晨夜赴滄海海流亦何抽遠適萬里道
歸來未有由臨河累太息五内懷傷憂晉王浚從幸
洛水餞王公歸國詩曰聖主應期運至德敷彝倫神道
垂大教元化被無垠欽若崇古制建侯屛四鄰皇輿迴
羽蓋高會洛水濱臨川講妙藝縱酒釣?鱗八音以迭
奏蘭羞備時珍古人亦有言為國不思貧與蒙廟庭施
幸得側大鈞羣僚荷恩澤朱顔感獻春賦詩盡下情至
感暢人神長流無舍逝白日入西津奉辭慕華輦侍衛
路無因馳情繫帷幄乃心戀軌塵陸機祖道畢雍孫
劉邊仲潘正叔詩曰皇儲延髦俊多士出幽遐適遂時
來運與子遊承華執笏崇賢内振纓曾城阿畢劉贊文
武潘生蒞邦家感别懷遠人願言歎以嗟又送顧公
直詩曰伐鼓五嶺表揚聲萬里外高山何足陵巨海猶
縈帶又擬庭中有竒樹詩曰芳草忽已茂佳人竟不
歸感物戀所歡採此當遺誰潘岳金谷集詩曰王生
和鼎實石子鎮海沂親友各言邁中心悵有違何以敘
離思㩦手遊郊畿朝發晉京陽夕次金谷湄回谿縈曲
阻峻坂路威夷渌池泛淡淡青柳何依依元醴染朱顔
但訴杯行遲投分寄石友白首同所歸潘尼送盧弋
陽景宣詩曰楊朱焉所哭岐路重别離屈原何傷悲生
離情獨哀知命雖無憂倉卒意低迴歎氣從中發灑淚
隨襟頽九重不常鍵閶闔有時開愧無紵衣獻貽言取
諸懷又皇太子集應令詩曰聖朝命方岳爪牙司北
鄰皇儲延篤愛設餞送遠賓誰應今日宴具惟廊廟臣
置酒宣猷庭擊鼓靈沼濱羽觴飛&KR0812;醁芳饌備竒珍巴
渝二八奏妙舞鼓鐸振長袂生迴風曲裾揚輕塵孫
楚征西官屬於陟陽候祖道送别詩曰晨風飄岐路零
雨被芳草傾城遠相送餞我千里道乖離即長衢惆悵
盈懷抱孰能察其心鑒之以蒼昊左貴嬪感離詩曰
自我去膝下倏忽踰再期邈邈浸彌遠拜奉將何時披
省所賜告情玩悼離詞髣髴想容儀歔欷不自持何時
當奉面娱目於書詩何以訴辛苦告情於文辭殷仲
文送東陽太守詩曰昔人深誠歎臨水送將離如何祖
良遊心事孱在斯虚亭無留賓東川緬逶迤宋孝武
與廬陵王紹别詩曰連歲矜離心今兹幸良集信宿窮
晨暮開顔披所戢未盡歡晤懷已傷岐路及舳艫引江
介飛旌背爾邑悄擾徒旅戒團欒流景入遲遲分手念
泫泫登路泣南平王代收淚就長路詩曰聳轡高陵
曲揮袂廣川濆黃塵昏白日悲風起浮雲蕭條萬里别
契闊三秋分時往從朝露年來驚夕氲徘徊去芳節依
遲從遠軍謝靈運相送方山詩曰祇役出皇邑相期
憩甌越解纜及流潮懷舊不能發析析就衰林皎皎明
秋月含情易為盈遇物難可歇謝惠連與孔曲阿别
詩曰悽悽乘蘭秋言餞千里舟塗屆雲陽邑邑宰有昔
遊行人雖念路為爾暫淹留又夜集歎乖詩曰詩人
詠踟蹰搔首歌離别誠哉曩日歡展矣今夕切吾生赴
遥令質明即行轍在貧故宜言贈子保温惠曷用書諸
紳久要亮有誓鮑照詩曰輕鴻戲江潭孤鴈集洲沚
邂逅兩相親同念共無已風雨好東西一隅頓千里追
憶棲宿時聲容滿心耳揚翮不能翔徘徊煙霧裏又
送盛侍郎詩曰北臨出塞道南望入鄉津高墉宿寒霧
平野起秋塵齊王儉後園餞從兄豫章詩曰兹夕竟
何夕念别開曾軒光風轉蘭蕙流月汎虚園王融奉
辭鎮西應教詩曰末學謝能算高義幸知遊霤庭參辯
奭梁苑豫才鄒徘徊歲光晚摇落江樹秋風旗縈别浦
霜琯迾遥州又蕭諮議西上夜集詩曰徘徊將所憂
惜别在河梁衿袖三春隔江山千里長寸心無遠近邊
地有風霜勉哉勤歲暮敬矣慎容光山中殊未懌杜若
空自芳謝朓别王僧孺詩曰花樹雜為錦月池皎如
練如何當此時别離言與宴非君不見思所悲思不見
又與江水曹詩曰山中上方月故人清樽賞遠山翠
百重迴流映千丈花枝聚如雪垂藤散猶網别後能相
思何嗟異風壤又離夜詩曰玉繩隱高樹斜漢映曾
臺離堂華燭盡别幌清琴哀翻潮尚知恨客思眇難裁
山川不可夢況乃故人杯又將發石頭上烽火樓詩
曰徘徊戀皇邑躑躅躧曾阿陵高墀闕近眺迥風雲多
荆吴阻山岫江海合瀾波歸飛無羽翼其如離别何
又新亭渚别范雲詩曰洞庭張樂地瀟湘帝子遊雲去
蒼梧野水還江漢流停驂我悵望輟棹子夷猶廣平聽
方籍茂陵將見求心事俱已矣江上徒離憂虞羲送
友人上湘詩曰濡足送征人褰裳臨水路共盈一樽酒
對之愁日暮漢廣雖容舠風悲未可渡佳期難再得願
但論心故沅水日生波芳洲行墜露共知丘壑改同無
金石固劉繪送别詩曰春蒲方解籜弱柳向低風相
思將安寄悵望南飛鴻張融别詩曰白雲山上盡清
風松下歇欲識離人悲孤臺見明月梁昭明春日宴
晉熙王詩曰百六鍾期數三七厄時中國難悲如燬親
離歡數窮藩哲遊沮夢揚化撫邊戎幸兹同宴醑引滿
愛樽空簡文帝餞廬陵内史王修應令詩曰餞行臨
上節開筵命羽觴迴池瀉飛棟濃雲垂畫堂疎槐未合
影仄日暫流光園梅斂新豔階蕙結初芳又餞别詩
曰行樂出南皮宴餞臨華池籜解篁開節花闇鳥迷枝
窗陰隨影度水色帶風移徒命銜杯酒終成憫别離
又送别詩曰行行異沂海依依别路岐水苔隨纜聚岸
柳拂舟垂石菌生懸葉江槎流卧枝燭盡悲宵去酒滿
惜將離沈約侍宴謝胐宅餞東歸應詔詩曰皇情悵
東□羽旆拂南㕓夏雲清朝景秋風揚早蝉飲和陪下
席論道光上筵又侍宴樂遊苑餞徐州刺史應詔詩
曰沃若動龍驂参差凝鳳管金塘草未合玉池泉將滿
又侍宴樂遊苑餞吕僧珍應詔詩曰丹浦非樂戰負
重切君臨我皇藴至德忘已用堯心愍兹區宇内魚鳥
失飛沈推轂二崤道揚旆九河陰超乘盡三屬選士皆
百金戎車出細柳餞席遵上林命師誅後服授律緩前
禽函轘方解帶嶢武稍披衿伐罪芒山曲弔民伊水潯
將陪告成禮待此未抽簮又别范安成詩曰平生少
年日分手易前期及爾同衰暮非復别離時勿言一樽
酒明日難共持夢中不識路何以慰相思又送友人
别詩曰君東我亦西銜悲涕如霰浮雲一南北何由展
言宴方作異鄉人贈子同心扇遥裔發海鴻連翩出簷
燕春秋更去來参差不相見又别謝文學詩曰漢池
水如帶巫山雲似蓋一望沮漳水寧思江海會以我徑
寸心從君千里外邱遲侍宴樂遊苑餞徐州刺史應
詔詩曰詰旦閶闔開馳道聞鳳吹輕荑承玉輦細草藉
龍騎風遲山尚響雨息雲猶漬巢空初鳥飛荇亂新魚
戲寔惟北門重匪親孰為寄參差别念舉肅穆恩波被
小臣信多幸投生豈酬義范雲之零陵郡次新亭詩
曰江干遠樹浮天末孤煙起江天自如合煙樹還相似
滄流未可源高飄去何已又别詩曰洛陽城東西長
作經時别昔去雪如花今來花似雪又送沈記室夜
别詩曰桂水澄夜氛楚山清曉雲秋風兩鄉怨秋月千
里分寒芝寧共採霜猿行獨聞捫蘿正憶我折桂方思
君又别詩曰孤煙起新豐候鴈出雲中草低金城霧
木下玉門風别君河初滿思君月屢空折桂衡山北摘
蘭沅水東蘭摘心焉寄桂折意誰通江淹貽袁常侍
詩曰昔我别楚水秋月麗秋天今君客吴坂春日媚春
泉幽冀生碧草沅湘含翠煙鑠鑠霞上景懵懵雲外山
涉江竟何望留滯空採蓮又臨秋怨别詩曰四時煎
日夜玉露催紫榮始懷未及歎春意秋方驚凉草散螢
色衰樹斂蟬聲承君客江潭先愁鴻鴈鳴吴山饒離袂
楚水多别情金碧堅不滅桂華蘭有英但見一葉落哀
恨方未平又擬古雜體詩曰遠與君别者乃至鴈門
關黃雲蔽千里遊子何時還送君如昨日簷前露已團
不惜蕙草晚所悲道里寒君行在天涯妾身長别離願
一見顔色不異瓊樹枝莬絲及水萍所寄終不移任
昉詩曰離燭有窮輝别念無終緒岐言未及申離目已
先舉揆景巫衡阿臨風長楸渚浮雲難嗣音徘徊悵誰
與儻有關外驛聊訪狎鷗渚王僧孺送殷何兩記室
詩曰掩袖出南浦驅車送上征飄飄曉雲駛瀁瀁旦潮
平不肖余何惜無貲是勿輕儻有還書便一言訪死生
庾肩吾侍宴餞湘東王詩曰陳王從遊士高宴入承
華竝載同連璧雕文𩔖簡沙落猨時動樹墜雪暫摇花
念此離筵促方愁别路賒又侍宴餞湘州刺史張續
詩曰洞庭資善政層城送遠離九歌揚妙曲八桂動芳
枝雨足飛春殿雲峯入夏池郢路方遼遠湘山轉蔽虧
何當好風日極望長沙垂又餞張孝總應令詩曰層
臺臨迴漲耿耿青煙上欲送分符人翻似河堤望寒雲
暗積水秋雨蒙重嶂别念動神衿華文切離貺慙無寡
和曲空陪郢中唱又應令詩曰江上早寒生蕭條鐃
管清别筵開帳殿離舟卷幔城前山黃葉起對岸白沙
驚臨渦同極望竊吹愧才輕又侍宴餞東陽太守范
子雲詩曰東部資良守北宫敦獻酬新枝漸接樹故凍
欲含流早花少餘雪春寒極晚秋徒嗟白岸遠空想赤
松遊又新林送劉之遴詩曰旆轉黃山路舟纚白馬
津送輪時合幰分驂各背塵常山喜臨代隴頭悲望秦
欲持漢中策還以贈征人朱超道别席中兵詩曰數
年共遊息一旦各聮翩莫論行近遠終是隔山川長波
漫不極高岫鬱相連急風亂還鳥輕寒静暮蟬扁舟已
入浪孤帆漸逼天停車對空渚長望轉依然吴均送
呂外兵詩曰白雲浮海際明月落河濱送君長歎息徒
使淚霑巾又别夏侯故章詩曰白馬黃金羈青驪紫
絲鞚新知關山别故人河梁送置此一函書為余逹雲
夢又酬别詩曰故人杯酒别天清明月亮露下寒葭
中風起秋江上衣染潺湲淚棹犯参差浪匕首直千金
七寳雕葉状生離何用表賴此持相餉又别王謙詩
曰嚴光不遂世流轉任飛蓬欲還天台嶺不狎甘泉宫
離歌玉絃絶别酒金巵空儻遺故人念僕在東山東
又贈姚郎詩曰星漢正参差佳人不在斯宿昔暫乖阻
何異遠分離露染蘼蕪葉日照芄蘭枝風光已飄薄雲
采復逶迤勞夢無人覺默默心自知又贈别詩曰客
子惨無歡送别江之干白雲方眇眇黃鳥尚關關糺紛
巫山石合沓洞庭瀾行衣侵曉露征舠犯夜湍無因停
合浦見此去珠還又贈别詩曰樹響浹山來猨聲繞
岫急旅帆風飄揚行巾露霑濕深浪闇蒹葭濃雲沒城
邑不見别離人獨有相思泣又贈别詩曰君留朱門
裏我至廣江濆城高望猶見風多聽不聞流蘋方繞繞
落葉尚紛紛無由得共賞山川間白雲何遜與胡興
安夜别詩曰居人行轉軾客子暫維舟念此一言笑分
為兩地愁露濕寒塘草月映清淮流方抱新離悵獨守
故園秋又從鎮江州與遊故别詩曰歴稔共追遊一
旦辭羣匹復如東流水未有西歸日夜雨滴空階曉燈
暗離室相悲各罷酒何時更促膝蕭琛别詩曰落日
總行轡薄别在江干遊客無淹期晨川有急瀾分手信
云易相思誠獨難之子兩特逹伊余日盤桓俟我式微
歲共賞階前蘭蕭子範侍宴餞陸倕應令詩曰儲皇
餞離送廣命傳羽觴侍遊追曲水閑宴等清漳新泉已
激浪初卉始含芳雨罷葉增綠日斜樹影長劉孝綽
侍宴餞庾於陵應詔詩曰皇心眷將遠悵餞靈芝側是
日青春獻林塘多秀色芳草疑綸組嘉樹似雕飾遊絲
綴鶯領光風送綺翼下輦朝既盈留宴景將昃高辯競
談端竒文爭筆力伊臣獨無伎何由奉吹息又侍宴
餞張惠紹應詔詩曰滄池誠自廣蓬山一何峻麗景花
上鮮油雲葉裏潤風度餘芳滿鳥集新條振餞言班俊
造光私奬輶吝徒然謬反隅何以窺重仞又侍離宴
詩曰轘轅東北望江漢西南永羽旗映日移鐃吹臨風
警令王愍追送纚舟餞俄頃掩袂望征雲銜杯惜餘景
首燕徒有心局步何由騁又應令詩曰鮮雲積上月
凍雨晦初陽迴風飄淑氣落景換新光竹萌始防露桂
挺已含芳瑶階變杜若玉沼發攅蔣聖衿惜岐路曲宴
闢蘭堂又江津寄劉之遴詩曰與子如黃鵠將别復
徘徊經過一柱觀出入三休臺共摛雲氣藻同舉霞文
杯佳人每曉遊禁門恒晚開欲寄一言别高駕何由來
宗夬詩曰别酒正参差乖情將陸離悵焉臨桂苑愍
默瞻華池輕雲流惠采時雨亂清漪眇眇追蘭徑悠悠
結芳枝眷言終何托心寄方在斯劉顯發新林浦贈
同省詩曰迴首望歸途山川邈離異落日懸秋浦歸鳥
飛相次感物傷我情惆悵懷親懿劉孺侍宴餞新安
太守蕭幾應令詩曰芝殿延薄景畫室寫油雲元覽多
該洽聖思究前聞微密探精義優游妙典墳飲餞参多
士贈言賦新文張纉侍宴餞東陽太守蕭子雲詩曰
仲月發初陽輕寒帶春序淥池解餘凍丹霞霽新雨良
守謁承明徂舟戒蘭渚皇儲惜將邁金樽留宴醑周
王褒入關故人送别詩曰百年餘古樹千里闇黃塵關
山行就近相看成遠人又别陸才子詩曰解纜出南
浦征棹且凌晨還看分手處唯餘送别人中流摇蓋影
邊江落騎塵平湖開曙日細柳發新春滄波不可望行
雲聊共因又别王都官詩曰連翩憫流水悽愴惜離
羣東西御溝水南北會稽雲河橋兩隄絶横岐數路分
山川遥不見懷袖遠相聞庾信應令詩曰望别非新
館開舟即舊灣浦喧征棹發亭空送客還路塵猶向水
征帆獨背關又和保法師詩曰秦關望楚路灞岸想
江潭幾人應落淚看君馬向南又和侃法師詩曰客
遊經歲月羈旅故情多近學衡陽鴈秋分俱度河又
和侃法師詩曰迴首河隄望眷眷嗟離絶誰言舊國人
到在他鄉别又寄王琳詩曰玉關道路遠金陵信使
疎獨下千行淚開君萬里書又别周弘正詩曰扶風
石橋北函谷故關前此中一分手相逢知幾年黃鵠一
反顧徘徊戀愴然自知悲不已徒勞減瑟絃陳周弘
正隴頭送征客詩曰朝霜侵漠草流沙度隴飛一聞流
水曲行住兩霑衣又答林法師詩曰客行七十歲歲
暮遠徂征寒雲結不解隴水凍無聲君看日近遠為憶
長安城徐陵新亭送别應令詩曰鳳吹臨伊水時駕
出河梁野燎村田黑江秋岸荻黃隔城聞上鼓迴洲隱
去檣神襟愛遠别流睇極清漳又别毛永嘉詩曰願
子厲清規歸來振羽儀嗟余今老病此别恐長離白馬
君來哭黃泉我詎知徒勞脫寳劔空挂隴頭枝張正
見征虜亭送新安王應令詩曰鳳吹臨南浦神駕餞東
平亭迴漳水乘旆轉洛濱笙地凍班輪響風嚴羽蓋輕
燒田雲色暗古樹雪花明岐路一迴首流襟動眷情
又秋日别庾正員詩曰征途愁轉旆連騎惨停鑣朔氣
凌疎木江風送上潮青雀離帆遠朱鳶别路遥唯有當
秋月夜夜上河橋陰鏗送始興王詩曰良守别承明
枉道暫逢迎去帆收錦纜歸騎指蘭城紛糺連山暗潺
湲𣲖水清桂晚花方白蓮秋葉始輕背飛傷客念臨岐
憫聖情分風不得遠何由送上征又江津送劉光祿
不及詩曰依然臨送渚長望倚河津鼓聲隨聽絶帆勢
與雲鄰泊處空餘鳥離亭已散人林寒正下葉釣晚欲
收綸如何相背遠江漢與城闉又廣陵岸送北使詩
曰行人引去節送客艤歸艫即是觀濤處仍為郊贈衢
汀洲浪已息邗江路不紆亭嘶背櫪馬檣轉向風烏海
上春雲雜天際晚帆孤離舟對零雨别渚望飛鳧定知
能下淚非但一楊朱江總别袁昌州詩曰河梁望隴
頭分手路悠悠徂年驚若電别日欲成秋黃鵠飛飛遠
青山去去愁不言雲雨散更似東西流又賦得㩦手
上河梁應詔詩曰早秋天氣凉分手關山長雲愁數處
黑木落幾枝黃鳥歸猶識路流去不知鄉秦川心斷絕
何悟是河梁又别袁昌州詩曰客子歎途窮此别異
西東關山嗟墜葉岐路憫征蓬别鶴聲聲遠愁雲處處
同又别賓化侯詩曰分岐泣世道念别傷邊秋斷山
時結霧平海若無流驚鷺一羣起哀猿數處愁是日送
歸客為情自可求又别永新侯詩曰送君張掖郡分
悲函谷關欲知腸斷絕浮雲去不還增唐沈佺期古
别詩曰白水東悠悠中有西行舟舟行有返櫂水去無
還流奈何生别者戚戚懷遠遊自君闃芳躧青陽四五
遒皓月掩蘭室光風虚蕙樓相思無明晦長歎累春秋
離居久遲暮高駕何淹留陳子昂送客詩曰故人洞
庭去楊柳春風生相送河洲晚蒼茫别思盈白蘋已堪
把綠芷復含榮江南多桂樹歸客贈平生李白金鄉
送韋八之西京詩曰客自長安來還歸長安去狂風吹
我心西挂咸陽樹此情不可道此别何時遇望望不見
君連山起煙霧又贈别王山人歸布山詩曰王子析
道論微言破秋毛還歸布山隱興入雲天高爾去安可
遲瑶草恐衰歇我心亦懷歸屢夢松上月杜甫新婚
别詩曰兔絲附蓬麻引蔓故不長嫁女與征夫不如棄
路旁結髮為君妻席不暖君牀暮婚晨告别無乃太匆
忙君行雖不遠守邊赴河陽妾身未分明何以拜姑嫜
誓欲隨君去形勢反蒼黃勿為新婚念努力事戎行人
事多錯迕與君永相望又垂老别詩曰四郊未寧静
垂老不得安子孫陣亡盡焉用身獨完投杖出門去同
行為辛酸幸有牙齒存所悲骨髓乾男兒既介胄長揖
别上官老妻卧路啼歲暮衣裳單孰知是死别且復傷
其寒此去必不歸還聞勸加餐棄絶蓬室居塌然摧肺
肝又無家别詩曰寂寞天寳後園廬但蒿藜我里百
餘家世亂各東西存者無消息死者為塵泥賤子因陣
敗歸來尋舊蹊久行見空巷日瘦氣惨悽縣吏知我至
召令習鼓鼙永痛長病母五年委溝溪生我不得力終
身兩酸嘶人生無家别何以為蒸黎又夢李白詩曰
死别已吞聲生别常惻惻江南瘴癘地逐客無消息故
人入我夢明我常相憶恐非平生魂路遠不可測魂來
楓林青魂返關塞黑君今在羅網何以有羽翼落月滿
屋梁猶疑照顔色水深波浪闊無使蛟龍得王維送
别詩曰下馬飲君酒問君何所之君言不得意歸卧南
山陲但去莫復問白雲無盡時又齊州送祖三詩曰
相逢方一笑相送還成泣祖帳已傷離荒城復愁入天
寒遠山淨日暮長河急解纜君已遥望君猶佇立又
觀别者詩曰青青楊柳陌陌上别離人愛子遊燕趙高
堂有老親不行無可養行去百憂新切切委兄弟依依
向四鄰都門帳飲畢從此謝親賓余亦辭家者看之淚
滿巾常建送李十一尉臨溪詩曰泠泠花下琴君唱
渡江吟天際一帆影預懸離别心言念神仙尉因致瑶
華音回軫撫商調越溪澄碧林錢起酬王維春夜竹
亭贈别詩曰山月隨客來主人興不淺今宵竹林下惟
覺花源遠惆悵曙鶯啼孤雲還絶巘韋應物送李儋
詩曰别離何從生乃在親愛中反念行路子拂衣自西
東日昃不留宴嚴車出崇墉行遊非所樂端憂道未通
春野百卉發清川思無窮歸當掩重關默默想音容
王縉古别離詩曰下階欲離别相對映蘭叢含辭未及
吐淚落蘭叢中高堂静秋日羅衣飄暮風誰能待明月
迴首見牀空孟雲卿古别離詩曰朝日上高堂離人
怨秋草但見萬里天不見萬里道君行夲遥遠苦樂良
難保宿昔夢同衾憂心常傾倒含酸欲誰訴展轉傷懷
抱結髮年已遲征行去何早少壮無會期水深風浩浩
孟郊古怨别詩曰颯颯秋風生愁人怨離别含情兩
相向欲語氣先咽心曲千萬端悲來却難說别後唯所
思天涯共明月許渾汾上燕别詩曰雲物如故鄉山
川知異路年來未歸客馬上春欲暮一樽花下酒落日
水西樹不待管絃終摇鞭背花去宋梅堯臣與蒋秘
别二十六年田棐二十年羅拯十年始見之詩曰我今
五十二嘗苦離别煎屈指數離别正去一半年三君異
出處相見有後先蔣最會遇早羅倍晚於田仕宦比我
遲官資居我前此亦漫輕量無限歸荒埏所喜笑語同
各驚顔貌遷陳師道送内詩曰鹿麌顧其子燕雀各
有隨與子為夫婦五年三别離兒女豈不懷母老妹已
笄父子各從母可喜亦可悲關河萬里道子去當何歸
三歲不可道白首以為期吞聲不敢盡欲怨當歸誰
歐陽修别後寄聖俞詩曰長河秋雨多夜插寒潮入歲
暮孤舟遲客心飛鳥急離合二十年乖暌多聚集常時
飲酒别今别輒飲泣君曰我老矣不覺兩袖濕我年雖
少君白髮已揖揖憶初京北門送我馬暫立自兹遭檻
穽一落誰引汲但令身尚在果得手重執歡言正喧譁
别意忽於邑日暮北亭上濁醪聊共挹輕橈動翩翩晚
水明熠熠行心去雖迫訣語出猶澀歎吁偶成篇聊用
綴君什黃庭堅贈别李端叔詩曰我觀江南山如目
不受垢憶食江南薇子獨於我厚在北思江山如懷冰
雪顔千峰上雲雨岑絶何由攀白玉著石中與物太落
落涇渭相將流世不名清濁我行風雨夜船窗聞遠雞
故人不可見故人心可知陸游送子龍赴吉州掾詩
曰我老汝遠行知汝非得已駕言當送汝揮涕不能止
人誰樂離别坐貧至於此汝為吉州吏但飲吉州水一
錢亦分明誰能肆讒毁我食自可營勿用念甘旨益公
名位重凛若喬嶽峙汝以通家故或許望燕几得見已
足榮切勿有所啟又若楊誠齋清介世莫比汝但問起
居餘事勿挂齒汝去三年歸我儻未即死江中有鯉魚
頻寄書一紙王十朋留别太學同舍詩曰二年客函
關傾蓋皆故人况我同舍郎何異手足親虀鹽共牢落
燈火同悲辛坐覺歲月忘所賴朋友仁西風起天末淅
瀝吹江蘋思歸適所願惜别還霑巾祖席歌驪駒别腸
轉車輪離索恐孤陋重來約新春翁卷思遠客詩曰
涉夏思已深感秋念愈迫思念皆為誰為彼遠行客客
行曷辰休悵望朝復夕邈邈阻前歡悠悠抱今戚中庭
一株橘嘉實轉金碧爰意花開時花邊語離析惜此不
忍餐留之候君摘擬君君未來回腸更如折何當乘夢
時儻遂徽容覿徐璣漳州别王仲言詩曰百草各有
種春至不栽培交情重故知豈論才不才相識十年初
再見天之涯共飲一杯酒粲若紅顔開人生有此樂知
復能幾回朔風從何來吹發枝上梅天寒日欲暮又乃
行色催
增魏曹植别友詩曰凉風肅兮白露滋木感氣兮條葉
辭臨渌水兮登重基折秋華兮采靈芝尋永歸兮贈所
思感離隔兮會無期伊鬱悒兮情不怡唐王適古别
離詩曰昔歲驚楊柳高樓悲獨守今年芳樹枝孤棲怨
别離珠簾晝不捲羅幔曉長垂苦調琴先覺愁容鏡獨
知頻年鴈去無消息罷却鴛紋何用織夜還羅帳空有
情春著裙腰自無力青軒桃李落紛紛紫庭蘭蕙日氛
氲已能憔悴今如此更復含情一待君李白金陵酒
肆留别詩曰風吹柳花滿店香吴姬壓酒勸客嘗金陵
子弟來相送欲行不行各盡觴請君試問東流水别意
與之誰短長杜甫惜别行送向卿進奉端午御衣之
上都詩曰肅宗昔在靈武城指揮猛將收咸京向公泣
血灑行殿佐佑卿相乾坤平尚書勲業超千古雄鎮荆
州繼吾祖裁縫雲霧成御衣拜跪題封賀端午向卿將
命寸心赤青山落日江湖白卿到朝廷說老翁漂零已
是滄浪客高適贈别晉處士詩曰有人家住清河源
渡河問我遊梁園手持道經注已畢心知内篇口不言
盧門十年見秋草此心惆悵誰能道知已從來不易知
慕君為人與君好别時九月桑葉疎出門千里無行車
愛君且欲君先達今上求賢早上書白居易生别離
詩曰黃河水白黃雲秋行人河邊相對愁天寒野曠何
處宿棠棃葉戰風颼颼生離别生離别憂從中來無斷
絶憂積心勞血氣衰未年三十生白髮李頎琴歌送
别詩曰主人有酒歡今夕請奏鳴琴廣陵客月照城頭
烏半飛霜凄高樹風入衣銅鑪華燭燭增輝初彈綠水
後楚妃一聲已動物皆静四座無言星欲稀清淮奉使
千餘里敢告雲山從此始王建寄遠曲曰美人别來
無處所巫山月明湘江雨千回相見不分明井底看星
夢中語兩心相對尚難知何况萬里不相疑張籍送
遠曲曰戲馬臺南山簇簇山邊飲酒歌别曲行人醉後
起登車席上回尊勸僮僕青天漫漫覆長路遠遊無家
安得住願君到處自題名他日知君從此去宋梅尭
臣醉中留别永叔子履詩曰新霜未落汴水淺輕舸唯
恐東下遲遶城假得老病馬一步一跛令人疲到君官
舍欲取别君惜我去頻增嘻便步髥奴呼子履又令開
席羅酒巵烹雞炮兔下筯美盤實飣餖栗與梨蕭蕭細
雨作寒色厭厭盡醉安可辭六街禁夜猶未去童僕竊
訝吾儕癡但願音塵寄鳥翼慎勿却效兒女悲歐陽
脩贈别劉原父詩曰憶昨君當使北時我往别君飲君
家愛君小鬟初買得如手未觸新開花歸來不記與君
别酒醒起坐空咨嗟豈知前後不相及歲月怱怱行無
涯客心漸遠誠易感見君雖晚行莫加我後君歸祇十
日君先躍馬未足誇人生每苦勞事役老去尚能憐物
華從今有暇即相過安得載酒長盈車蘇軾鄭州别
子由詩曰不飲何為醉兀兀此心已逐歸鞍發歸人猶
自念庭闈今我何以慰寂寞登高回首坡隴隔惟見烏
帽出復沒苦寒念爾衣裘薄獨騎瘦馬踏殘月路人行
歌居人樂僮僕怪我苦悽惻亦知人生要有别但恐歲
月去飄忽寒燈相對記疇昔夜雨何時聽蕭瑟君知此
意不可忘慎勿苦愛高官職又送陳睦知潭州詩曰
華清縹緲浮高棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流汞朝元閣上酒醒時
卧聽風聲鳴鐵鳳舊遊空在人何處二十三年真一夢
我得生還雪滿髥君亦老嫌金帶重有如社燕與秋鴻
相逢未穩還相送洞庭青草渺無際天柱紫蓋森欲動
湖南萬古一長嗟付與騷人發嘲弄楊萬里為丞零
陵代者未至送親攜老幼先歸詩曰吾父先歸吾未可
吾母已行猶顧我兒女喜歸不解悲我愁安得如兒癡
牆頭人看不須羡居者那知行者歎昨日幸晴今又雨
天公管得行人苦吾母病肺生怯寒晚風鳴屋正無端
人家養子要作官吾親此行誰使然又送王監簿民
瞻南歸詩曰潮頭打雲雲不留月波潑窗窗欲流夜寒
報晴豈待曉天公端為盧溪老盧溪在山不知年盧溪
出山即日還黃紙苦催得高卧青霞成癖誰能那詔謂
先生式國人掉頭已復烟林深路傍莫作兩䟽看老儒
不用槖中金陸游古别離詩曰孤城窮巷秋寂寂美
人停梭夜歎息空園露濕荆棘枝荒溪月照狐狸迹憶
君去時兒在腹走如黃犢爺未識紫姑吉語元無據况
憑瓦兆占歸日嫁來不省出門前夢魂何因識酒泉粉
綿磨鏡不忍照女子盛時無十年元貫酸齊别離情
曰吁别離之苦兮蒼梧之野春草青黃陵廟前春水生
日暮湘裙動輕翠玉樹亭亭染紅淚又聞垓下虞姬泣
斗帳初驚楚歌畢佳人閣淚弃英雄劔血不消原草碧
何物謂之别離情肝腸剥剥如銅聲不如斫其竹剪其
草免使人生為情老薩天錫西樓别寄閩憲諸公詩
曰八月八日溪上别溪上彩旗紅獵獵離情已逐渡江
雲邊草連天剪秋色玉驄金虎諸大夫欲别不别留斯
須沙明淺渚白鳥下酒盡落日青山孤丈夫有淚不須
灑去客掛帆君上馬悠悠回首各東西惟見西溪捕魚
者閩關一片月太行一片雲鴈書遠寄隔山嶽雲飛月
明多憶君又春别詩曰花氣壓簾愁不埽細雨粼粼
長芳草玉釵燕尾剪春寒坐惜流年鏡中老東風吹柳
人不知春嬌滿眼顰雙眉吴松錦字夢中得曉來月落
聞烏啼南園日暖蝴蝶醉香霧熏人海棠睡朱門小立
蹴金蓮落紅起作離人淚明李夢陽送大司馬劉大
夏歸東山草堂歌曰東山有草堂縹緲雲嶠孤前對祝
融峯下瞰巴陵湖明公昔時此堂居麋鹿熊豕當窗趨
洞庭日落風浪湧倒影射堂堂欲動惨淡誰聞紫芝曲
獨善不救蒼生哭先帝親裁五色詔老臣曾受三朝禄
此時邊徼多戰聲曳履謁帝登承明謝安笑却淮淝敵
魏相坐測單于兵九重移榻數召見夾城日高未下殿
英謀密語人不知左右微聞至尊羡自從龍去不可攀
公亦卧病思東山湘娥含笑倚竹立山鬼窈窕堂之側
上書苦死只欲歸聖主優容意悽惻内府盤螭縷金織
賜出傾朝皆動色白金之鋌紅票記寳鈔生硬鴉翎黑
崇文城門水雲白是日觀者塗路塞城中冠蓋盡追送
塵埃不見長安陌人生富貴豈有極男兒要在能死國
不爾抽身早亦得君不見漢二疏千載想慕傳畫圖即
如草堂何處無祿食靦竊胡為乎乃知我公真丈夫嗚
呼乃知我公真丈夫何景明同崔子送劉以正還關
中詩曰燕川芳草歇已久行子西行更回首駿馬春停
渭曲花金鞭暮指秦中柳看君兄弟皆豪雄十年側想
中丞公東山雲月卧未起北海賓客誰相通荷花初紅
酒初碧汝歸登堂見顔色若問長安舊友生崔何二子
常相憶楊慎離席行送彭二詩曰吾子從軍巴蜀山
横戈千里何間關坐使麒麟日月換行收魚鳥風雲閑
文武才名歸一姓兄弟勲華許誰竝起晚已謝時運傾
當陽再覩乾坤正陟岡在原來復返海水天風歲將晚
行行白馬燕雪深飛飛黃鵠秦雲遠離堂命酒羽觴疾
畢昴盈軒月東出主人流連客離席慷慨為子歌今夕
盧柟送友人南還詩曰鳳凰樓外雲氣長青袍白馬
生輝光送君千里促羽觴鳴筝清歌如故鄉相思明日
忽分手誰把青驄繫綠楊俞允文征馬嘶送歸有光
詩曰白楊花飛江水黑江頭行人頭盡白青山日出煙
塵昏馬上誰為都門客都門豪客長安兒蒲萄百斛柳
千絲戎装玉駿邯鄲姬虎旗繡簇紅鴉啼長安三月春
未暮城中不見遊人歸遊人歸醉滿堤青草長征馬嘶
增唐杜甫送賈閣老出汝州詩曰西掖梧桐樹空留一
院陰艱難歸故里去住損春心宫殿青門隔雲山紫邏
深人生五馬貴莫受二毛侵又送遠詩曰帶甲滿天
地胡為君遠行親朋盡一哭鞍馬去孤城草木歲月晚
關河霜雪清别離已昨日因見古人情又贈别何邕
詩曰生死論交地何由見一人悲君随燕雀薄宦走風
塵綿谷元通漢沱江不向秦五陵花滿眼傳語故鄉春
又江亭王閬州筵餞蕭遂州詩曰離亭非舊國春色
是他鄉老畏歌聲短愁隨舞曲長二天開寵餞五馬爛
生光川路風塵接俱宜下鳳凰祖詠江南旅情詩曰
楚山不可極歸路但蕭條海色晴看雨江聲夜聽潮劍
留南斗近書寄北風遥為報空潭橘無媒寄洛橋劉
長卿穆陵關北送人歸漁陽詩曰逢君穆陵路匹馬向
桑乾楚國蒼山古幽州白日寒城池百戰後耆舊幾家
殘處處蓬蒿徧歸人掩淚看錢起别張起詩曰有别
時留恨銷魂況在今風濤初振海鵷鷺遠辭林舊國關
河絶新秋草露深陸機嬰世網應負故山心皇甫冉
贈莊訥詩曰世故還相見天涯共向東春歸江海上人
老别離中郡吏名何晚沙鷗道自同甘泉須早獻且莫
歎飄蓬姚係古别離詩曰凉風已嫋嫋露重木蘭枝
獨上高樓望行人遠不知輕寒入洞戶明月滿秋池燕
去鴻方至年年是别離韓愈祖席詩曰淮南悲木落
而我亦傷秋況與故人别那堪羈宦愁榮華今異路風
雨苦同憂莫以宜春遠江山多勝遊張籍薊北旅思
詩曰日日望鄉國空歌白苧詞長因送人處憶得别家
時失意還獨語多愁祇自知客亭門外柳折盡向南枝
白居易原上草詩曰離離原上草一歲一枯榮野火
燒不盡春風吹又生遠芳侵古道晴翠接荒城又送王
孫去萋萋滿别情賈島旅遊詩曰此心非一事書札
若為傳舊國别多日故人無少年空巢霜葉落疎牖水
螢穿留得林僧宿中宵坐默然馬戴早發故園詩曰
語别在中夜登車離故鄉曙鐘寒出岳殘月迥凝霜風
柳條多折沙雲氣轉黃行逢海西鴈零落不成行又
送人遊蜀詩曰别離楊柳陌迢遞蜀門行若聽青猿後
應多白髮生虹霓侵棧道雨雪雜江聲過盡愁人處煙
花是錦城薛能送友人出塞詩曰榆關到不可何況
出榆關春草臨岐斷邊樓帶日閑人歸穹帳外鳥發廢
營間此地秋堪想霜前作意還温庭筠送人東遊詩
曰荒戍落黃葉浩然離故關高風漢陽渡初日郢門山
江上幾人在天涯孤棹還何當重相見樽酒慰離顔
又商山早行詩曰晨起動征鐸客行悲故鄉雞聲茅店
月人跡板橋霜槲葉滿山路枳花明驛牆因思杜陵夢
鳧鴈滿迴塘宋楊萬里别教授吴景衡詩曰道合從
人笑情親覺别難得朋何恨晚到老幾相看世路今逾
窄吾徒却自寬此心各相勉不但道加餐又清早出
城别王宣子舍人詩曰月細惟愁落陽昇未要忙出門
雞未覺夾路稻初香涉世寧容嬾侵星幸稍凉病來詩
久廢覓句費商量陸游送仲高兄秩滿赴行在詩曰
兄去遊東閣才堪直北扉莫憂持槖晚姑寄乞身歸道
義無今古功名有是非臨分出苦語不敢計從違王
十朋送劉方叔兼簡全之詩曰相見無多日依前又索
居斷魂梅的皪過眼柳蕭疎匹馬來時路征鴻别後書
君歸見温叟為我問何如又送陳商霖詩曰相逢猶
未款作别太匆匆日落江東暮人歸冀北空音塵應暫
隔談笑更誰同回首蕭峰外明朝我亦東戴復古送
行詩曰荏苒歲云暮雪霜天正寒取程毋太急御下放
教寬朝夕去家遠關山行路難邊頭辦功業恐不在儒
冠又代人送别詩曰南浦春波碧東風送客船别君
楊柳外揮淚杏花前粉壁題詩句金釵當酒錢一聲離
岸櫓心碎楚江邊翁卷送人遊天台詩曰暫遊行李
少幾日到天台船帶落潮發月從前浦來花源香不斷
藥地綠成堆莫學他劉阮經年㤀却回又留别吴中
士友詩曰羈遊雖不閑幽思亦相關今日經行處他宵
夢寐間松江雲在水茂苑樹成山況復多吟客令人懶
欲還趙師秀楊柳塘寄徐照詩曰因貧為遠别已是
十三程盡日行山色逢人問地名近書無便寄新句與
誰評想爾寒宵雨思予亦夢成徐照送翁靈舒遊邊
詩曰孤劔色磨青深謀秘鬼靈離山春值雪憂國夜觀
星奏凱邊人悅飜營戰地腥期君歸幕下何石可書銘
又懷趙紫芝詩曰一别一百日無書直至今幾回成
夜夢獨自發秋吟小雪衣猶綌荒年米似金知音人亦
有誰若爾知心徐璣中川别弟詩曰中川人語别南
國夜何其江迥風來急山低月落遲纜從前浦遠角在
古城吹五畝耕鋤地何當手共犁又送徐照先回京
師詩曰骨體先如鶴離家歲已周欲知詩思遠曾共楚
鄉遊窮逹身將老分攜菊正秋江西看舊友歸計少遲
留又别趙黃中詩曰世道難為友相期一見中但令
心事合不在語言同秋早湘煙白舟移蓼岸紅别懷如
迥野長與水雲通元虞集奉别鄂爾和東泉學士遊
甌越詩曰憶昔同經幄春明下玉池掛冠俄去國連舸
總盛書筍脯嘗紅稻蓴羹斫白魚莫言江海遠咫尺玉
堂廬明劉基題朱孟章虞學士送别圖後詩曰秋郊
一杯酒握手念將離落日照野水凉風生樹枝今日重
相憶青山如舊時鬢毛非松柏爭得不成絲高啟楓
橋送丁鳳詩曰紅葉寺前橋停君晚去橈醉應忘世難
歸不計程遥山隱初沉日風催欲上潮離魂來此處還
似灞陵銷又送易從事祖飲南渚詩曰疎楊映老荷
别處最秋多送客年年路愁人日日波霞明添醉色風
急斷離歌莫謂官程促青山易看過宋濓送許時用
還剡詩曰尊酒都門外孤帆水驛飛青雲諸老盡白髮
幾人歸風雨魚羹飯煙霞鶴氅衣因君動高興予亦夢
柴扉邊貢留别張西盤大參詩曰滿酌豈辭醉未行
先憶君山城稀見菊關樹不開雲地入河源渺天連塞
日曛那堪北來鴈偏向别時聞何景明送呂子詩曰
京洛三年客雲霄萬里違上書俱不報解珮獨先歸北
極臨燕甸南山繞漢畿相將未可料岐路斷蓬飛楊
慎折楊柳詩曰白雪新年盡東風昨夜驚芳菲隨處滿
楊柳最多情染作春衣色吹為玉笛聲如何千離别只
贈一枝行謝榛秋夜烏給事宅言别詩曰故人同此
夜離思且銜杯古樹當庭合流螢到席回燭花留我醉
諫草識君才異日關河隔秋鴻幾北來李攀龍别李
戶曹詩曰舊遊京陌滿何處珥貂行念子從王事令人
識宦情春風吹遠别芳草送孤征莫歎謀身拙前賢重
請纓
增唐李白别中都兄明府詩曰吾兄詩酒繼陶君試宰
中都天下聞東樓喜奉連枝會南陌愁為落葉分城隅
綠水明秋日海上青山隔暮雲取醉不辭留夜月鴈行
中斷惜離羣李頎送魏萬之京詩曰朝聞遊子唱驪
歌昨夜微霜初度河鴻鴈不堪愁裏聽雲山況是客中
過關城曙色催寒近御苑砧聲向晚多莫是長安行樂
處空令歲月易蹉跎杜甫送韓十四江東省親詩曰
兵戈不見老萊衣歎息人間萬事非我已無家尋弟妹
君今何處訪庭闈黃牛峽靜灘聲轉白馬江寒樹影稀
此别應須各努力故鄉猶恐未同歸又恨别詩曰洛
城一别四千里突騎長驅五六年草木變衰行劔外兵
戈阻絶老江邊思家步月清宵立憶弟看雲白日眠聞
道河陽近乘勝司徒急為破幽燕又和裴廸登蜀州
東亭送客逢早梅相憶見寄詩曰東閣官梅動詩興還
如何遜在揚州此時對雪遥相憶送客逢春可自由幸
不折來傷歲暮若為看去亂鄉愁江邊一樹垂垂發朝
夕催人自白頭高適送前衛縣李寀少府詩曰黃鳥
翩翩楊柳垂春風送客使人悲怨别自驚千里外論交
却憶十年時雲開汶水孤帆遠路繞梁山匹馬遲此地
從來可乘興留君不住益凄其又送李少府貶峽中
王少府貶長沙詩曰嗟君此别意何如駐馬銜杯問謫
居巫峡啼猿數行淚衡陽歸鴈幾封書青楓江上秋天
遠白帝城邊古木疎聖代即今多雨露暫時分手莫躊
躕岑參使君席夜送嚴河南赴長水詩曰嬌歌急管
雜青絲銀燭金杯映翠眉使君地主能相送河尹天明
坐莫辭春城月出人皆醉野戍花深馬去遲寄聲報爾
山翁道今日河南勝昔時又暮春虢州東亭送李司
馬歸扶風别廬詩曰柳軃鶯嬌花復殷紅亭綠酒送君
還到來函谷愁中月歸去磻溪夢裏山簾前春色應須
惜世上浮名好是閒西望鄉關腸欲斷對君衫袖淚㾗
斑錢起送興平王少府遊梁詩曰舊識相逢情更親
扳歡甚少愴離頻黃綬罷來多遠客青山何處不愁人
日斜宫樹聞蟬滿雨過關城見月新梁苑遺風重詞賦
諸侯應念馬卿貧劉長卿贈别嚴士元詩曰春風倚
棹闔閭城水國春寒陰復晴細雨濕衣看不見閑花落
地聽無聲日斜江上孤帆影草綠湖南萬里情東道若
逢相識問青袍今已誤儒生皇甫冉送李錄事赴饒
州詩曰北人南去雪紛紛鴈叫汀洲不可聞積水長天
隨遠客荒城極浦足寒雲山從建業千峰出江至潯陽
九𣲖分借問督郵纔弱冠府中年少不如君韓翃送
冷朝陽還上元詩曰青絲纜引木蘭船名遂身歸拜慶
年落日澄江烏榜外秋風疎柳白門前橋通小市家林
近山帶平湖野寺連别後依依寒食裏共君攜酒在東
田李益送賈挍書東歸寄振上人詩曰北風吹鴈數
聲悲況指前林是别時秋草不堪頻送遠白雲何處更
相期山隨匹馬行看暮路入寒城獨去遲為向東州故
人道江淹已擬惠休詩許渾瓜洲留别李翊詩曰泣
玉三年一見君白衣顦顇更離羣楊堤惜别春潮晚花
榭留歡夜漏分孤館宿時風帶雨遠帆歸去水連雲悲
歌曲盡莫重奏心遶關河不忍聞宋梅堯臣送石昌
言學士詩曰混混拍堤瓜蔓水軒軒銜尾挂檣船使君
東下只朝夕父老走迎無後先古堞秋耕拾銅鏃長淮
瀑雨入壕連鳴猿舞鶴仍持去不憶承明夜直眠歐
陽修送張生詩曰一别相逢十七春頽顔衰髮互相詢
江湖我再為遷客道路君猶困旅人老驥骨竒心尚壮
青松歲久色逾新山城寂寞難為禮濁酒無時舉爵頻
又退居述懷寄韓侍中詩曰悠悠身世比浮雲白首
歸來潁水濆曾看元臣調鼎鼐却尋田叟問耕耘一生
勤苦書千卷萬事銷磨酒百分放浪豈無方外士尚思
親友念離羣蘇軾和董傳留别詩曰麤繒大布褁生
涯腹有詩書氣自華厭伴老儒烹瓠葉強隨舉子踏槐
花囊空不辦尋春馬眼亂行看擇壻車得意猶堪誇世
俗詔黃新濕字如鴉又正月二十日往岐亭郡人潘
古郭三人送余于女王城東禪莊院詩曰十日春寒不
出門不知江柳已摇村稍聞決決流冰谷盡放青青沒
燒㾗數畝荒園留我住半缾濁酒待君温去年今日關
山路細雨梅花正斷魂黃庭堅贈别幾復詩曰風驚
鹿散豫章城邂逅相逢食楚苹佳友在門忘燕寝故人
發藥見平生只今滿座且樽酒後夜此堂還月明契闊
愁思已知處西山影落暮江清又夏日夢伯兄寄江
南詩曰故園相見略雍容睡起南窗日射紅詩酒一年
談笑隔江山千里夢魂通河天月暈魚分子槲葉風微
鹿養茸幾度白沙青影裏審聽嘶馬自搘笻葛長庚
别李仁甫詩曰君向星江結草廬我來抵掌笑相呼三
杯碧液漲甆盞一縷青煙纏竹爐劔舞春風花爛漫琴
彈夜雨竹瀟疎明朝拄杖知何處猿呌千山月滿湖
陸游杜叔高秀才雨雪中相過留一宿而别口誦此詩
以送之詩曰久客方知行路難關山無際水漫漫風吹
欲倒孤城遠雪落如簁野寺寒暮挈衣囊投土室晨沽
村酒掛驢鞍文章一字無人識胸次徒勞萬卷蟠又
送客城西詩曰倦客憑鞍半醉醒秋光滿眼歎頽齡日
斜野渡放船小風急漁村攤網腥客思不堪聞斷鴈詩
情強半在郵亭歸來更恨城笳咽煙火昏昏獨掩屛
王十朋别同學詩曰蕭瑟秋聲起桂枝登臨誰賦送將
歸伴人燈火情猶在過眼煙雲事已非記取虀塩同冷
落忍教襟袂遽分違明朝一笑江山隔望斷日邊鴻鴈
飛戴復古送滕審言歸長沙詩曰折柳亭前送故人
平沙留得馬蹄㾗雲生渡北迷行路煙起江南認别村
恨不與君同上道歸來無伴自開樽西樓獨倚黃昏月
欲倩飛鴻寄斷魂又鎮江别總領吴道夫侍郎時愚
子琦來迎侍催歸詩曰落魄江湖四十年白頭方辦買
山錢老妻懸望占烏鵲愚子催歸若杜鵑濟世功名付
豪傑野人事業在林泉難禁别後相思意或有封書寄
鴈邊翁卷留别南昌諸友詩曰衰顔怕被青銅見病
骨堪同瘦鶴羣出久併荒幽徑菊未歸長憶滿山雲春
風豈識吟人恨夜雨頻於客舍聞萬柳百花好時節别
君愁緒亂紛紛趙師秀送翁卷入山詩曰已送山民
歸舊廬子今復去我何如漸成老大難為别早占清閒
未是疎小雨半畦春種藥寒燈一盞夜修書有人來問
陶貞白說與華陽何處居又會宿送子野詩曰又承
出郭到貧家一度分攜鬢易華自說印書春可寄獨慚
闕酒夜難賒眠遲古鼎銷殘火吟苦寒釭落細花羸病
不能親送别夢魂先立渡頭沙真山民連城春夜留
别張建溪詩曰飛絮遊絲客子心連城那忍遽分襟青
燈應見詩情苦濁酒不如交味深一榻暖風棲竹屋半
闌淡月立花陰離懷今夜先收拾盡付明朝馬上吟
元楊載送薛元卿歸龍虎山詩曰金門詔下羽人歸欲
向山中採蕨薇琥珀懸崖松樹老琅玕倚澗竹根稀高
巖蓄雨星辰濕古石緣雲逕路微養性可無軒冕累游
塵元不涴仙衣明楊維楨送沈生還江州詩曰鄉心
正爾怯高樓況復樓中賦遠遊客裏登臨俱是感人間
送别不宜秋風前落葉隨車滿日下浮雲共水流知汝
琵琶亭畔去白頭司馬憶江州高啟寒山寺送别詩
曰楓橋西望碧山微寺對寒江獨掩扉船裏鐘催行客
起塔中燈照遠僧歸漁村寂寂孤煙近官路蕭蕭衆葉
稀須記姑蘇城外泊烏啼時節送君違宋濓留别陳
秀才詩曰百里春帆到海隅不堪回首拂征裾少年未
慣長為客有便相煩數寄書言子絃歌遺化在吴王城
塹刧灰餘英游從此成疎闊後夜懷君月上初李東
陽和若虚郎中贈行詩曰赤日黃塵馬倦行石橋山店
有官程城頭路盡千峰隔袖裏詩來兩腋清蟬雜柳風
秋漸遠鶴翻松露夜還驚欲知小吏將詩意記取柴門
剥啄聲又送劉東山司馬致仕詩曰十年兩度送君
歸聽說鄉山興欲飛歲久兒孫頭角變日長賓客往來
稀平橋著板通樵徑老樹盤根作釣磯強欲相從無舊
業定於何處解朝衣王守仁别希顔詩曰後會難期
别未經莫辭行李滯江城且留南國春山興共聽西堂
夜雨聲歸路終知雲外去晴湖想見鏡中行為尋洞裏
幽栖處還有峯頭雙鶴鳴邊貢次獻吉留别詩曰初
春郊甸積雪滿客子出門岐路長征車杳杳去不息關
柳青青愁未央却望泰山懷古道即歸梁苑亦他鄉十
年京洛交遊地日夕風煙思渺茫謝榛送客游洞庭
湖詩曰相逢楚客問巴州此去揚帆湖上游天漢長連
洞庭水雲霞半入岳陽樓低空白鴈投寒渚隔浦丹楓
照暮秋莫向湘君聽鼓瑟黃陵月冷不勝愁王世貞
徐大宗伯同唐婁張三子見餞至新洋江始别詩曰新
洋江口好停舟淡月籠煙破暝愁君卧可能忘魏闕予
行終擬問菟裘朝歌易作雙青眼别酒難禁兩白頭總
是秣陵多勝地却慚人喚鳳皇遊屠隆北上彭城别
姜仲文詩曰荒城濁酒送斜陽數起門前指鴈行木葉
時時作風雨星河夜夜在衣裳坐深熠燿初驚扇秋冷
莎雞半入牀何物最能關别恨野橋殘月照清霜
增唐杜牧送盧秀才詩曰春瀨與煙遠送君孤棹開潺
湲如不改愁更釣魚來又送薛種遊湖南詩曰買得
松醪酒秋來美更香憐君片雲意一棹去瀟湘又寄
遠人詩曰終日求人卜回回道好音那時離别久入夢
到如今又别沈處士詩曰舊事參差夢新程邐迤秋
故人如見憶時到寺東樓李商隱散關遇雪詩曰劔
外從軍遠無家與寄衣散關三尺雪回夢舊鴛機又
詩曰滯雨長安夜殘燈獨客愁故鄉雲水地歸夢不宜
秋明高啟折楊柳歌詞曰高枝拂翠幰低枝垂綺筵
春風千萬樹此樹妾門前又詩曰江頭横吹悲北客
休南去聞道武昌門愁人無别樹
增唐許敬宗奉和聖製餞來濟應詔詩曰萬乘騰鑣警
岐路百壺供帳餞離宫御溝分水聲難絶廣宴留歌曲
易終王勃秋江送别詩曰早是他鄉值早秋江亭明
月帶江流已覺逝川傷别念復看津樹隱離舟李白
横江詞曰横江館前津吏迎向余東指海雲生郎今欲
渡緣何事如此風波不可行又黃鶴樓送孟浩然之
廣陵詩曰故人西辭黃鶴樓煙花三月下揚州孤帆遠
影碧空盡唯見長江天際流王昌齡芙蓉樓送辛漸
詩曰寒雨連江夜入吴平明送客楚山孤洛陽親友如
相問一片冰心在玉壺又送别魏二詩曰醉别江樓
橘柚香江風引雨入船凉憶君遥在湘山月愁聽清猿
夢裏長又重别李評事詩曰莫道秋江離别難舟行
明日是長安吴姬緩舞留君醉隨意青楓白露寒又
盧溪别人詩曰武陵溪口駐扁舟溪水隨君向北流行
到荆門上三峽莫將孤月對猿愁王維送元二使安
西詩曰渭城朝雨裛輕塵客舍青青柳色新勸君更盡
一杯酒西出陽關無故人又送别詩曰送君南浦淚
如絲君向東州使我悲為報故人憔悴盡如今不似洛
陽時又送沈子福之江東詩曰楊柳渡頭行客稀罟
師盪槳向臨圻唯有相思似春色江南江北送君歸
賈至送李侍御赴常州詩曰雪晴雲散北風寒楚水吴
山道路難今日送君須盡醉明朝相憶路漫漫岑參
虢州後亭送李判官使赴晉絳詩曰西原驛路掛城頭
客散江亭雨未休君去試看汾水上白雲猶是漢時秋
杜甫贈鄭鍊赴襄陽詩曰鄭子將行罷使臣囊無一
物獻尊親江山路遠羈離日裘馬誰為感激人高適
别董大詩曰千里黃雲白日曛北風吹鴈雪紛紛莫愁
前路無知己天下誰人不識君孟浩然送杜十四之
江南詩曰荆吴相接水為鄉君去春江正淼茫日暮孤
舟何處泊天涯一望斷人腸劉長卿送裴郎中貶吉
州詩曰猿啼客散暮江頭人自傷心水自流同作逐臣
君更遠青山萬里一孤舟皇甫冉送魏十六還蘇州
詩曰秋夜沉沉此送君陰蟲切切不堪聞歸舟明日毗
陵道回首姑蘇是白雲朱放送温台詩曰渺渺天涯
君去時浮雲流水自相隨人生一世長如客何必今朝
是别離郎士元送麴司直詩曰曙色蒼蒼兼曙雲朔
風燕鴈不堪聞貧交此别無他贈唯有青山遠送君
戎昱移家别湖上亭詩曰好是春風湖上亭柳條藤蔓
繫離情黃鸝久住渾相識欲别頻啼四五聲宋蘇軾
贈别詩曰青鳥銜巾久欲飛黃鶯别主更悲啼慇懃莫
忘分攜處湖水東邊鳳嶺西黃庭堅奉答李和甫代
簡絶句曰山色江聲相與清卷簾待得月華生可憐一
曲竝船笛說盡故人離别情楊萬里夜離零陵以避
同寮追送之勞留簡諸友詩曰思歸日日只空言一棹
今真水月間半夜猶聞郡樓鼓明朝應失永州山又
送客山行詩曰嶺雲烏作小凉天山店重來憶去年獨
樹丹楓誰不見何須更立萬松前朱熹送德和弟歸
婺源詩曰十舍辛勤觸熱來琴書曾未拂塵埃秋風何
事催歸興步出閩山黃葉堆明高啟山中别寧公歸
西塢詩曰一上香臺看落暉沙村孤樹晚依依老僧不
出青山寺只有鐘聲送客歸又送賈麟歸江上詩曰
别淚紛紛逐斷猿貧交無贈只多言離愁正似蘼蕪草
一路隨君到故園又江上送客詩曰春風江上蕩舟
過垂柳垂楊拂浪波惆悵今年頻送客長條欲折已無
多解縉赴廣西别甥彭雲路詩曰多情為我謝彭郎
采石江深似渭陽相聚六年如夢過不如昨夜一更長
唐寅送陳憲章詩曰僧房酌酒送君行把臂西風無
限情此際若為銷别恨兩行紅粉囀春鶯李夢陽夏
口夜泊别友人詩曰黃鶴樓前日欲低漢陽城樹亂烏
啼孤舟夜泊東遊客恨殺長江不向西楊慎征人早
行圖詩曰杜鵑花下杜鵑啼烏臼樹頭烏臼棲不待鳴
雞度關去夢中征馬尚聞嘶謝榛留别張德隆詩曰
來時積雨沒平原去路鳴蟲秋正繁桂樹花開如有興
紫騮嘶過孝王園又送周秀才歸錢塘詩曰燕京陌
上送周郎歸到西湖春草長清夜開樽多舊侶滿船歌
管月如霜
御定淵鑑𩔖函卷三百一
