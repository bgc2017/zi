欽定四庫全書
御定淵鑑𩔖函卷二百五十
人部九(内外兄弟姒姑姊姨嫂叔娣妹)(小姨附)
内外兄弟一
增爾雅曰姑之子外兄弟也舅之子内兄弟也山堂
肆考曰兩姨之子爲外兄弟姑舅之子爲内兄弟彙
苑曰姊妹之子曰姊弟
内外兄弟二
增南史曰范縝性質直好危言高論不爲士友所安惟
與外弟蕭琛善琛名曰口辨每服縝簡詣又曰韋叡
隨外兄杜幼文爲梁州刺史梁土富饒往者多以賄敗
叡雖幼獨以廉聞唐書曰孔若思陳亡客居鄠勵志
於學外兄虞世南曰本朝淪覆吾分湮滅有弟若此知
不亡矣
内外兄弟三
原合謀讓封(魏志楊阜與外兄姜敘合謀攻馬超大敗之以報殺本州刺史太守讐晉書)
(羊祜進爵□封舅子蔡襲)增引入王鉷奏稱李泌(唐書戶部侍郎楊愼矜與)
(王鉷父中表兄弟也故引鉷入臺及鉷遷中丞愼矜猶名之鉷意不平後讒殺愼矜唐書開元中員俶九歲)
(升座詞辨如注射帝異之曰員半千孫固應爾因問童子豈有𩔖若者俶跪奏臣舅子李泌帝馳召之泌旣至)
(帝方與張說觀奕因使說試其能說請賦方圓動靜泌應聲而對說因賀帝得竒童帝大悅賜束帛敕其家善)
(養之)惡聞笳管劇話桑麻(南史阮孝緒字士宗外兄王晏貴顯屢至其門孝緒)
(度其必至顚覆聞其笳管穿籬逃匿不與相見云下見後黃直卿會表兄弟序)薦充侍讀
泣宥侍郎(南史宋武帝謂周捨曰爲我求一人文學俱長兼有行者欲令與晉安游處捨曰臣)
(外弟徐摛形質陋小若不勝衣而堪此𨕖乃以摛爲侍讀唐書崔彥昭與王凝外兄弟也凝大中初先顯而)
(彥昭未仕嘗見凝凝嫚言曰不若從明經舉彦昭憾之至是凝爲兵部侍郎彦昭爲相彦昭母敕婢多製履韤)
(曰王氏妹必與子同逐吾將共行彦昭聞之泣且拜曰不敢怨凝遂得免)内弟之喪外
家之寶(文中子有内弟之喪不飲酒不食肉郡人非之唐書韋述父景駿元行冲景駿姑子也爲時)
(儒宗嘗載書數車自隨述入其室觀書不知寢食行沖異之試與語前世事熟復詳諦如指掌然使屬文授紙)
(輒就行沖曰外家之寶也)
内外兄弟四
原令鼓琴(晉書阮瞻字千里讀書不甚研習而默識其要善彈琴内兄潘岳每令彈琴終日達夜無)
(忤色不可得而榮辱)增吐餐覆醬(南史阮孝緒外兄王晏貴顯不與相見曾食醬美問之云)
(是王家所得便吐餐覆醬及晏誅親戚咸爲之懼孝緒曰親而不黨何坐之及竟獲免)朗陵公
(文𨕖詩序朗陵公何敬祖余之從外兄也)原不餞送(城陽太守梁柳皇甫謐從姑子之官有勸)
(謐餞之謐曰柳爲布衣送迎不出門食不過鹽菜貧者不以酒肉爲禮今作郡送之是貴城陽太守而賤柳豈)
(古人之道非吾心所安也)爲育其女(唐書柳公綽外兄薛宮蚤卒爲育其女嫁之)
内外兄弟五
原詩齊陸厥奉荅内兄顧希叔詩曰嘉惠承帝子躧履
奉王孫屬叨金馬署又點銅龍門出入平津邸一見孟
嘗尊歸來翳桑柘朝夕異涼温又曰殂落固云是寂
蔑終如斯杜門淸三逕坐檻臨曲池鳬鵠歗儔侶荷芰
始參差雖無田田葉及爾泛漣漪又曰春華與秋實
庶子及家臣王門所以貴自古多俊民離宮收杞梓華
屋富徐陳平旦上林苑日入伊水濱又曰書記旣翩
翩賦歌能妙絕相如恧温麗子雲慚筆札駿足思長坂
柴車畏危轍媿兹山陽讌空此河陽别又曰平原十
日飲中散千里遊渤海方流滯宜城誰獻詶屏居南山
下臨此歲方秋惜哉時不與日暮無輕舟增唐杜少
陵贈表弟詩曰客裏何遷次江邊正寂寥肯來尋一老
愁破是今朝憂我營茅棟攜錢過野橋他鄉惟表弟還
往莫辭遥宋蘇東坡送表弟程懿叔赴潛詩曰與子
甥舅氏摧頽各蒼顔並爲東諸侯長此佳江山寒松無
時花安得插髻鬟惟將老不死一笑榮楛間我甚似樂
天但無素與蠻挂冠未及耄當獲一紀閑子亦拙進取
才高命慳頑譬如萬斛舟行此九折灣九折新得道一
漚自塵寰歲晚家鄉路莫遣榛菅還又送表弟程六
知楚州詩曰炯炯明珠照雙璧當年三老蘇程石里人
夾道避鳩杖刺史迎門倒鳬舄我時與子皆童兒往往
從人覓棗栗健如黃犍不可恃隙過白駒那暇惜醴泉
寺古垂橘柚石頭山高暗松櫟諸孫相違萬里外一笑
未解千憂積子方得郡古山陽老手風生謝刀筆我正
含毫紫微閣病眼昏花困書檄莫教印綬繫餘年去歸
墳墓當有日功成頭白早歸來共藉梨花作寒食又
上表弟程德孺生日詩曰仗下千官散紫庭時聞小語
說蘇程長身自昔傳甥舅壽骨遥知是弟兄曾活萬人
寧望報祗求五畆却歸耕四朝遺老凋零盡鶴髮他年
幾個迎
增序宋黃直卿幹代仲兄作會表兄弟序曰北山黃東
招其内弟鄭子恭而告之曰吾從母昆弟皆葉出也葉
氏兄弟猶吾從母之昆弟也凡三姓四家雖所系不同
自吾外祖父母以來一本而已吾嘗記爲童子日外祖
父母皆無恙歲冬之朝兄弟畢集相與握手終日談諧
笑語市棗栗相啖迨其去則留連不忍舍旦暮又思之
而幸其復來也豈非秉彝良心有不能自己者及其長
也而後怵於習俗迫於利害而不能以相保此有識者
所當慨念也今吾欲與兄弟約以歲正月之十日六月
之二十日會於天寧之浮圖人具肴一柈酒一壺飯一
器春蠔夏荔不拘其數合而飲食之古人騷賦詩咏與
夫投壺弓矢之具有則攜之以供娛樂相告語以孝弟
忠信相問勞以老少安否家計有無至於農圃桑麻之
業皆可抵掌而劇談也晨而往戴星而歸於是重親戚
厚風俗豈不善歟子恭曰善哉遂述其言以告諸兄弟
姑一
增釋名曰父之姊妹曰姑姑故也言於己爲久故之人
也廣雅曰姑謂之威威故也說文曰威姑也爾
雅曰父之姊妹爲姑王父之姊妹爲王姑曾祖王父之
姊妹爲曾祖王姑高祖王父之姊妹爲高祖王姑父之
從姊妹爲從姑父之從父姊妹爲從祖姑父之從祖姊
妹爲族祖姑詩曰問我諸姑禮曰房中内賓姑姊
妹也又曰姑姊妹之大功踊絕於地如知此者由文
矣哉注降服恩重也又曰姑姊妹之薄也蓋有受我
而厚之者所以夫家厚故我薄也
姑二
增左傳曰晉獻公筮嫁伯姬於秦遇歸妹之暌史蘇占
之曰不吉歸妹暌孤寇張之弧姪其從姑六年其逋逃
歸其國而棄其家明年其死於高梁之虛(震爲木離爲火火從木生)
(離爲震妹于火爲姑謂我姪者吾謂之姑謂子圉質于秦也)列女傳曰梁宣節姑
者梁之婦人也其室失火兄子與己子三人在内入取
兄子輒得已子及火盛不復得入婦人將赴火人曰本
取兄子卒得已子至於中心亦已足矣何至赴火婦曰
梁國豈可以戶告人曉也被不義之名何面目見兄國
人哉吾欲復投吾子又失母子之情誓不生遂赴火而
死君子曰可謂節姑也唐書曰武后欲以武三思爲
太子狄仁傑曰陛下欲三思爲後姑姪與母子孰親每
以母子天性爲言后雖忮忍不能無感故卒復唐嗣
又曰文宗惡世流侈因漢陽公主入問曰姑所服何年
法也今之弊何代而然對曰妾自貞元間辭宮所服皆
當時賜未嘗敢變元和後數出禁藏纖麗物賞戰士由
是散於人間内外相矜狃以成風
姑三
增手披紗扇身著麻衣(世說温嶠喪婦從姑劉氏惟有一女甚有姿慧姑以屬公)
(覓婚公密有自婚意因下玉鏡臺一枚姑大喜婚姻交禮女以手披紗扇撫掌大笑曰我固疑是老奴果如所)
(卜玉鏡臺是公爲劉越石長史北征劉聰所得初世說阮仲容先幸姑家鮮卑婢及居母喪姑當遠移云留)
(婢旣發定將去仲容借客驢著重服自追之累騎而反曰人種不可失即遥集之母也)誦詩九
紙贈絁十匹(宋書范雲字彦龍六歲就其姑夫袁叔明讀毛詩日誦九紙陳郡殷琰名知人)
(候叔明見之曰公輔之器也會國史補裴佶常話少時姑夫爲朝官有雅望佶至宅其退朝深歎曰崔照何)
(人衆口稱美必行賄也言未訖門者報曰壽州崔使君候謁姑夫怒呵門者將鞭之良久束帶強見須臾命茶)
(甚急又命酒饌又命□爲飯佶姑曰何前倨而後恭及入門有德色揖佶曰憩學中佶未下階出懷中一經乃)
(贈官絁十匹)但留傳舍不造門庭(漢書桓嚴尤脩志介姑爲司空楊賜夫人)
(初父鸞卒姑歸寧赴哀將至止於傳舍整飾從者而後入嚴心非之及姑勞問終無所言號哭而已賜遣吏奉)
(祠因縣發取祠具嚴拒不受後每至京師未嘗舍宿楊氏其貞忮若此梁書江子一字元貞統七世孫也直)
(華林省其姑夫右衞將軍朱异權要當朝休暇之日賓客輻輳子一未嘗造門其高潔如此)誼敦
袁蔡親締潘楊(博物志蔡伯喈母袁曜卿之姑女葉楊經字仲武潘岳作誄文云籍三)
(世親之恩而子之姑余之伉儷焉潘楊之睦有自來矣)姑事婕妤幼從柴后
(漢書成帝班婕妤彪之姑也謹宋史周世宗柴后兄守禮之子幼從姑養太祖家以厚見愛按太祖謂周太)
(祖郭威世宗謂晉王榮威之養子也柴后太祖之后姑指柴后而言)猶持節行見賞
名通(列女傳齊攻魯至郊遥見一人攜一皃抱一皃及軍至乃棄抱者而抱攜者將欲射之就而問曰所)
(抱者誰之子對曰兄之子所棄者誰之子曰己子也妾見不能兩全遂棄己子軍曰何棄所生而抱兄子對曰)
(子之于母私愛也姪之從姑公義也背公向私妾不爲也齊軍曰魯有婦人猶持節行況朝廷乎遂回軍不伐)
(魯魯侯聞之賜以束帛號曰義姑湛宋書袁淑字陽源豹之子也少有風槪年數歲伯父謂家人曰此非凡)
(兒至十餘歲爲姑夫王宏所賞不爲章句之學而博涉名通文彩遒麗)名亞子雲年
同元禮(後周書蕭子雲王褒之姑夫特善草隸褒少以姻親往來其家遂相模範俄而名亞子雲並見)
(重于時也漢書鍾皓兄子瑾母李膺之姑瑾與膺同年俱有聲名)
姑四
增散寶堂前(呂&KR0912;事見婦人智識𩔖)塵務經心(世說王江州愉夫人謝幼度妹)
(語謝遏曰汝何以都不復進爲是塵務經心天分有限)戒典機衡(唐書武三思任文昌左相)
(李昭德諫曰承嗣已王不宜典機衡以惑衆且父子猶相簒奪況姑姪乎后矍然曰我未之思也乃罷)
歎其義識(北史崔巨倫有姊明慧有才行因患眇一目内外親戚莫有求者其家議欲下嫁之巨倫)
(姑趙叔胤之妻聞而悲感曰吾兄盛德不幸早世豈令此女屈事卑族乃爲子翼納之時人歎其義識)
姑五
增詩唐杜甫送重表姪王砯評事使南海詩曰我之曾
祖姑爾之高祖母爾祖未顯時歸爲尚書婦隋朝大業
末房杜俱交友長者來在門荒年自餬口家貧無供給
客位但箕帚俄頃羞頗珍寂寥人散後入怪鬢髮空吁
嗟爲之久自陳翦髻鬟鬻市充杯酒上云天下亂宜與
英俊厚向竊窺數公經綸亦俱有次問最少年虬髯十
八九子等成大名皆因此人手下云風雲合龍虎一吟
吼願展丈夫雄得辭兒女醜秦王時在座眞氣驚戶牖
及乎貞觀初尚書踐台斗夫人常肩輿上殿稱萬壽六
宮師柔順法則化妃后至尊均嫂叔盛事垂不朽宋
黃庭堅題徐氏姑壽梅亭詩曰大雛銜枝來作亭小雛
銜實來種花兩雛反哺聲喳喳慈烏髮白爾成家梅梁
丹靑射寒日楳英飛雪點靑髮二雛同味如春酒壽親
一笑宜長久金玉滿堂空爾爲有親舉酒世上稀生育
劬勞安可報折楳傾酒著斑衣
增誌唐柳宗元亡姑陳君夫人權厝誌曰陳君謂宗元
曰子之姑孝於家移於我之長睦於族施於我之黨是
用賓而禮之如益者之友今則去我已矣吾無以報焉
願以爲誌
姨一(小姨附)
增爾雅曰母之姊妹爲從母又曰從母之子爲從母
昆弟其女子爲從母姊妹又曰妻之姊妹同出爲姨
又曰姊妹之夫爲私儀禮子夏傳曰從母丈夫婦人
報傳曰何以小功也以名加也外親之服皆緦也(外親異姓)
(正服不過緦)
姨二
增詩曰邢侯之姨左傳曰蔡哀侯娶于陳息侯亦娶
焉息嬀將歸過蔡蔡侯曰吾姨也止而見之弗賓息侯
聞之怒使謂楚文王曰伐我吾求救於蔡而伐之楚子
從之
姨三
增不事女主遂號癡姨(狄仁傑盧氏堂姨事見前賢婦人類魏宦者符承祖方)
(用事親姻爭附以求利其姨母楊氏爲姚氏婦獨否嘗與之衣服則曰我夫家貧與之奴婢則曰我家無食承)
(祖遣車迎之不肯起使人抱上車則大哭曰爾欲殺我由是符氏内外號爲癡姨及承祖敗有司執其二姨魏)
(主聞姚氏姨貧弊特命赦之)此君座也大家難之(晉書何充字次道廬江人)
(王導妻姊之子少與王導善早爲顯官嘗詣導導以麈尾指牀呼充共坐曰此君座也三輔決錄周季貢班)
(固姊之子也善屬文喪婦作問神其姨曹大家難之)以姨繼室指妹議婚(左傳)
(齊侯請繼室于晉韓宣子使叔向對曰寡君不能獨任社稷之事未有伉儷在衰絰之中是以未敢請君有辱)
(命惠莫大焉若惠顧敝邑撫有晉國賜之内主豈惟寡君舉羣臣實受其貺其自唐叔以下實寵嘉之遂成婚)
(氏龍圖劉公曄未第時娶趙尚書晃之長女早亡而趙猶有二妹旣而劉公登科趙夫人復欲妻之使媒妁)
(通意劉曰若云武有之德則不敢爲婚若言禹别之州則庶可從命蓋嫌七姨骨相寒薄遂娶九姨後生七子)
(几忱皆至大官七姨後適關生竟不第落魄窮餒莫年劉氏養之終身)供奉夫人重
稱女壻(楊妃外傳謝阿蠻善舞上按曲於淸元殿寧王吹笛上羯鼓楊妃琵琶秦國夫人端坐視之上)
(戲曰樂籍今日幸得供奉夫人請一纏頭對曰豈有大唐天子阿姨無錢用耶遂出三百萬爲一局歐陽文)
(忠公與王宣徽拱辰同爲薛簡肅公子壻文忠公娶其長女後卒再娶其妹故文忠公有舊女壻爲新女壻大)
(姨夫作小姨夫之戲)
姨四
增斷乳懷恩(宋劉懷肅傳初高祖產而皇妣殂孝皇貧薄無由得乳人議欲不舉高祖從母生劉)
(懷敬未期乃斷懷敬乳自養高祖高祖以舊恩懷敬累見寵授官至會稽太守)再婚從女(蘇文)
(忠公先娶鄉貢進士王弗女其繼室又其從女也)
姨五
增詩唐杜甫寄狄明府詩曰梁公曾孫我姨弟不見十
年官濟濟大賢之後竟凌遲浩蕩古今同一體比看伯
叔四十人有才無命百僚底今者兄弟一百人幾人卓
絶秉周禮在汝更用文章爲長兄白眉從天啓汝門請
從曾公說太后當朝多巧計狄公執政在末年濁河終
不汙淸濟國嗣初將付諸武公獨廷諍守丹陛禁中決
册詔房陵前朝長老皆流涕太宗社稷一朝正漢官威
儀重昭洗時危始識不世才誰謂荼苦甘如薺汝曹久
宜裂土食身使門戶多旌棨何爲飄泊岷漢間干謁王
侯頗歴詆况乃山高水有波秋風瀟瀟露泥泥虎之飢
下巉巖蛟之横出淸泚早歸來黃土汙人眼易眯
嫂叔一
增釋名曰嫂叟也老稱也叟縮也人及物皆小縮於舊
也叔少也幼者稱也叔亦俶也見嫂俶然却步也禮
記曰嫂叔之無服也蓋推而遠之也又曰嫂不撫叔
叔不撫嫂爲喪中又曰嫂叔不通問儀禮曰嫂者
尊嚴之稱爾雅曰女子謂兄之妻爲嫂弟之妻爲婦
漢書注曰西方謂亡嫂爲丘嫂丘空也兄亡獨有嫂
也或云丘大也長嫂之稱史記丘作巨
嫂叔二
增禮記曰子思之哭嫂也爲位後漢書曰馬援敬事
寡嫂不冠不入廬世說曰阮籍嫂常還家籍與之别
或譏之籍曰禮豈爲我輩設耶孔帖曰趙宏智奉嫂
謹甚又曰王珪奉寡嫂家事咨而後行又曰徐彥
伯事寡嫂謹山堂肆考曰韓愈親兄名介嫂鄭氏愈
生三歲而孤嫂視愈如子所謂鞠於嫂氏是也
嫂叔三
增市米責錢(南史齊竟陵王子良爲會稽太守時有山隂孔平詣子良訟嫂市米負錢不還)
(子良歎曰昔高文通與寡嫂訟田義異於此乃賜米錢以償平會稽典錄鄭宏守陽羨縣民有弟用兄錢者)
(爲嫂所貴未還嫂詣宏訴宏爲叔還錢兄聞之慙媿自繫於獄遂遣婦齎錢還宏宏不受也)聽講
讓財(鄴洛鼎岐記盧虔後妻元氏升堂講老子道德經虔弟元明隔紗帳以聽之下詳兄弟三)
原厭高祖嫉陳平(上漢高祖事見前叔姪𩔖平史記陳平與兄伯居伯常縱游)
(學人或謂平何食而肥其嫂嫉平不視家產曰食糠覈耳有叔如此不如無伯聞之遂棄其婦)小郎
解圍童子愈疾(世說晉王凝之妻謝氏道韞獻之與客譚議辭理將屈道韞遣婢白獻之)
(曰欲與小郎解圍乃施靑紗步幛自蔽論獻之前義客不能屈也晉書顔含字宏都嫂老失明含躬親省視)
(病須髯蛇膽爲藥含求不得有童子持一靑囊授含開之乃髯蛇膽出戶化爲靑鳥飛去嫂疾便愈)長
養方朔怒杖小郎(漢書東方朔上書曰臣少失父母長養兄嫂世說王澄字平子衍)
(季弟也衍妻郭氏貪鄙令婢擔糞澄年十四諫郭怒謂澄曰太夫人臨終以小郎囑新婦不以新婦囑小郎捉)
(裾杖之澄踰窗得免)增賣身營塚罄橐遺資(齊書吳達之義興人嫂亡無以)
(具葬乃自賣爲十夫傭以營葬七南唐書丘旭字孟陽隨計金陵凡九舉而曳白者六然自勵彌篤秋試將)
(邇寡嫂劉問行期旭以匱乏告嫂曰苟濟榮望雖孤兒可鬻況貲用于是罄囊遺之旭不得已復就鄉舉明年)
(春試厚德載物賦旭爲第一)
嫂叔四
原人言盜嫂(漢書人言陳平盜嫂)不爲炊(史記蘇秦說秦不遇顦顇而歸兄嫂娣妹)
(皆笑之妻不下機嫂不爲炊及佩六國相印歸昆弟妻嫂側目不敢視秦秦笑謂曰何前倨而後恭嫂謝曰見)
(季子位高金多也)無兄盜嫂(通鑑直不疑爲郎朝見人或毁不疑曰狀貌雖美善盜嫂不疑)
(曰我無兄然終不自明)傭耕養嫂(後漢書第五訪字子謀少孤貧傭耕以養嫂)嫂
婢贈歌(樂志白團扇歌者晉中書令王珉與嫂婢有情其婢製白團扇歌以贈珉)謝安譽
嫂(世說晉謝朗父據早卒總角時病新起體羸未堪勞於叔父安前與沙門支遁講論遂至相苦嫂王氏再)
(遣信令還安留使竟論王氏因出云新婦少遭艱難一生所寄惟在此兒因流涕攜朗去安謂座客曰家嫂辭)
(情慷慨恨不使朝士見之也)爭田(逸民傳高鳳爲太守所召恐不得免乃與寡嫂爭田由是不仕)
魏舒將嫂(魏舒曰得八百戶長將老嫂入官舍斯願足矣)增謹於事嫂(宋書)
(蔡興宗幼立風槪家行尤謹奉歸宗姑事寡嫂養姑兄子有聞於世)事之如母(南齊書韓靈敏)
(兄靈珍亡無子嫂卓氏守節不嫁慮家人奪其志未嘗告歸靈敏事之如母)叔射殺牛(牛宏)
(事見前兄弟𩔖)
嫂叔五
增書宋王錫妻范氏與錫弟僧達書曰昔謝太傅奉嫂
王夫人如慈母今蔡興宗亦有共和之稱其爲世所重
如此
增文唐韓愈祭嫂鄭氏文曰嗚呼天禍我家降集百殃
我生不辰三歲而孤蒙幼未知鞠我者兄在死而生實
維嫂恩視余猶子誨化諄諄爰來京師年在成人屢貢
於王名乃有聞念兹鈍頑非訓曷因孰云此來乃覩靈
輼有志弗及長負殷勤嗚呼哀哉昔者韶州之行受命
於兄兄曰爾幼養於嫂喪服必以期今豈敢忘天實臨
之
增議唐魏徵嫂叔服議曰記曰兄弟之子猶子也蓋引
而近之也嫂叔之不服蓋推而遠之也且事嫂見稱載
籍非一鄭仲虞則恩禮甚篤顏宏都則極誠致感馬援
則見之必冠孔伋則哭之爲位察其所尚之旨豈非先
覺者歟
娣姒一
增爾雅曰女子同出謂先生爲姒後生爲娣注云同出
謂同嫁事一夫也事一夫者以己先生爲姒後生爲娣
又曰長婦謂稚婦爲娣娣婦謂長婦爲姒爾雅疏
曰世人疑娣姒之名皆以兄妻呼弟婦爲娣弟妻呼兄
妻爲姒然公羊傳諸侯娶一國二國往媵以姪娣從娣
者何弟也是以其弟解娣自然以長解姒長謂身之年
長非夫之年長也左傳穆姜不以聲伯之母爲姒又叔
向之嫂謂叔向之妻爲姒二者皆呼夫弟之妻爲姒豈
計夫之長幼乎禮記内則曰介婦請於冢婦無敢敵
耦於冢婦不敢並行不敢並命不敢並坐娣姒猶兄弟
也李翺楊烈女傳曰婦人女子順和于娣姒則賢矣
合璧事𩔖曰娣姒今或曰妯娌
娣姒二
增左傳曰魯聲伯之母不聘穆姜曰吾不以妾爲姒
又曰伯石始生子容之母走謁諸姑曰長叔姒生男按
伯石即楊食我夏姬之女所生也
娣姒三
增時稱鍾郝姻恥蕭成(世說王司徒渾妻鍾氏字琰與弟湛妻郝氏皆有德行琰)
(雖門高與郝氏相親重郝不以賤下鍾鍾不以貴陵郝時稱鍾夫人之禮郝夫人之法唐書高宗以太平公)
(主適薛紹武后以薛顗妻蕭氏顗弟緒妻成氏非貴族欲出之曰我女豈可與田舍女相爲妯娌耶或曰蕭氏)
(瑀之姪孫國家舊姻乃止)復還筦鑰乃事干戈(唐書李光進弟光顏先娶而母)
(委以家事及光進娶母已亡弟婦籍貲財納筦鑰于姒光進命反之曰娣逮事姑且嘗命主家事不可改因相)
(持泣乃如初氏五代史梁太祖破朱瑾納其妻以歸瑾妻見皇后張再拜后愴然泣下曰兖鄆與司空同姓)
(之國昆仲之間以小故乃興干戈而使吾姒至此若不幸汴州不守妾亦如此矣言已又泣太祖感動乃送瑾)
(妻爲尼)
娣姒四
增皆畏侍姑(皇后竇氏事見子婦𩔖)媿作梁山(五代史補李濤弟澣娶禮部尚)
(書竇寧國之女年甲稍高結褵之夕竇氏出參濤輒望塵下拜澣驚曰大哥風狂耶新婦參阿伯豈有荅禮濤)
(曰我不風只將謂是親家母澣且慙且怒旣坐竇氏復拜濤又叉手當胸作歇後語曰慙無竇建愧作梁山)
姊妹一
增爾雅曰男子謂女子先生爲姊後生爲妹又曰姊
妹之夫爲私𩔖苑曰姊咨也以先生言可咨問也
又曰妹女弟也妹者未也女子先生曰姊後生曰妹
詩曰亦有兄弟不可以據薄言往愬逢彼之怒又曰
遂及伯姊又曰兄弟不知咥其笑矣禮檀弓曰姑
姊妹女子已嫁而反兄弟不與同席而坐不與同器而
食
姊妹二
增詩曰譚公維私左傳曰潞子嬰兒之夫人晉景公
之姊也酆舒爲政而殺之又傷潞子目晉侯欲伐之諸
大夫皆曰不可酆舒有三雋才不如待後之人伯宗曰
必伐之狄有五罪雋才雖多其何補焉遂滅潞酆舒奔
衞衞人歸諸晉晉人殺之又曰吳伐楚楚昭王取其
妹以出涉濉水鍾建負之後復國王將嫁季芊辭曰所
以爲女子遠丈夫也鍾建負我矣王遂使妻鍾建以爲
樂尹又曰鄭穆少妃姚子之子子貉之妹也子貉早
死無後而天鍾美於是注是謂夏姬也史記曰張敬
叔姊善鼓琴高祖召爲宮人徙其家就戚里戚里在長
安與親戚别居故曰戚里漢書曰李延年妹絕美延
年侍上酒酣歌曰北方有佳人遺世而獨立一顧傾人
城再顧傾人國豈不知傾城與傾國佳人難再得武帝
聞之乃召入宫後漢書曰趙岐取馬融從妹融嘗至
其家與從妹宴飲作樂日夕乃出岐與友書曰馬季長
雖有名當世而不持士節三輔高士未嘗以華裙蔽其
門岐嘗讀周官二義不通不往造之賤融如此文士
傳曰張温爲孫權所斥其姊妹三人皆有節行已嫁者
皆見錄奪其中妹先適顧承官以許嫁丁氏成婚有日
遂飲藥而死吳朝嘉歎鄉人圖畫爲之讚頌云世說
曰郗嘉賓喪婦兄弟欲迎妹還終不肯歸曰生縱不得
與郗郎同室死寧不同穴耶齊書曰永興中有王氏
女年五歲得毒病兩目皆盲性至孝年二十父亡盲女
臨尸一哭眼皆血出小妹俄舐之左眼即開愈時人皆
以爲孝感所致也唐書曰張巡有姊嫁陸氏爲巡補
綴行間軍中號陸家姑先巡被害
姊妹三
原歸妹哀姊(易注婦人謂嫁曰歸漢書杜周誠哀老姊)外妹内賓(左傳)
(聲伯嫁外妹管於奚之女於施孝叔郤犨來聘求婦於聲伯聲伯奪施氏婦以與之外妹謂同母異父也儀)
(禮有司徹曰主人洗獻内賓於房中内賓姑姊妹也)踰郭在宮(韓子梁車爲鄴令其姊往)
(見之暮而後至閉門因踰郭而入梁車刖其足趙成侯以爲不慈奪璽而逐之左傳連稱有從妹在公宮無)
(寵使間公)賢智義烈(綱鑑梁冀誅李固固少子燮字德公姊文姬賢而有智謀匿燮乃告)
(父門生王成曰君執義于先公今委君以六尺之孤李之休戚在君矣成乃將燮東下得全下聶政姊事見)
(賢婦人𩔖)詈余收孩(楚辭女嬃之嬋媛兮申申其詈余注嬃屈原姊也申重言也言嬃責)
(原不與衆合乃見流溝後漢書盧延遭王莽亂延從女弟年在孩乳棄于中延哀而收養遂至成人)
增鼓琴引杖(史記萬石君名奮漢高祖東擊項羽過河内時奮年十五爲小吏侍高祖高祖)
(愛其恭敬問曰若何有對曰奮獨有母不幸失明家有姊能鼓琴高祖召爲美人以奮爲中涓受書謁徙其家)
(長安戚里以姊爲美人故也點江行雜錄宋太祖爲殿前點檢北征京師喧言當立檢爲天子太祖密以告)
(家人曰外間洶洶若此將如何太祖姊方在廚引麪杖逐太祖擊之曰大丈夫臨大事可否當決諸胸中乃來)
(家恐怖婦女何爲)上書輟饌(漢書曹壽妻大家班超之妹也超爲都護在絕域年老思)
(入玉門關妹乃上書曰妾兄超延命沙漠三十餘年骨肉生離不復相識上因徵超還因話錄庾約爲河南)
(兵曹有寡姊在家庾嘗於公堂輟已饌以餉其姊同官嘉歎)能詩臨畫(張奎妻王荆公)
(之妹也能詩石宋李尚書公擇之妹能臨竹木水等畫黃山谷有詩)飢寒慈惠(後魏)
(書崔亮家貧傭書自業時隴西李沖當朝亮從兄光往依之因謂亮曰安能久事筆硯何不往就李氏彼家饒)
(書因可得學亮曰弟妹飢寒豈司獨飽自可觀書于市安能看人眉睫乎馮左藏娶開封張顯女早世女臨)
(終曰吾妹慈惠可撫諸孤遂娶之)原微觀意豈求名(後漢書宋弘爲太尉時帝)
(妹湖陽公主新寡帝與共論羣臣以觀其意主曰宋公威容羣臣莫及帝曰試圖之主坐于屏風後召宏問曰)
(貴易妻人情乎宏曰糟糠之妻不下堂帝廻謂主曰事不諧矣蜀志郭奕遷雍州刺史有寡姊姊下僮僕多)
(有姦犯而殺人者吏執之奕曰大丈夫豈以老姊求名遂遣而不問)抱逵聽書哀統
與粟(漢書賈逵年五歲其姊聞鄰家讀書每抱逵聽之逵年十歲乃暗誦六經姊曰吾未有教汝安得三)
(墳五典讀之逵曰憶昔抱聽鄰家讀書食吳志駱統字公緒年八歲時飢多有困者統爲減飲飼之其姊仁)
(愛見統甚哀曰何不告我而乃自苦以私粟與統)增諸妹豔質四人美才
(蕭韶太淸記劉孝儀諸妹文彩豔質甚于神人美陳統字元方綋字偉方俱淸秀知名姊妹四人俱有才姊)
(適東莞徐氏生邈二姊適同郡劉氏文章最盛)奉以爲師事之如母(上見宮嬪)
(𩔖友唐書楊愼矜兄弟愛事姊如母)舍人有禮刺史無恩(唐書蘇頲事寡)
(姊有禮世稱其德荆南史宋朱脩之薄于恩情有姊在鄉里飢寒修之爲州刺史未嘗供膳一日往姊家姊)
(爲設菜羹粗飯激之修之曰此乃貧家好食進之致飽)使僃嬪嬙命爲妯娌
(左傳晉韓須如齊逆女齊陳無宇送女致少姜少姜有寵於晉侯謂之少齊少姜卒齊侯使晏嬰請繼室于晉)
(曰寡人不腆先君之適以僃内官焜燿寡君之望君若不忘先君之好惠顧齊國則猶有先君之適及遺姑姊)
(妹若而人辱使董振擇之以僃嬪嬙寡人之望也以北魏書崔休弟之子愍字長謙濟州刺史盧尚之欲長)
(女妻之休又爲子㥄求尚之次女曰家道多由婦人欲命姊妹爲妯娌尚之感其義于是同日成婚)才
亞左芬名齊道韞(南史鮑令輝昭之妹也歌詩淸巧擬古尤勝昭嘗荅武帝云臣妹才)
(自亞于左芬臣才不及太沖耳下見前)季隗叔隗元妃季妃(左傳晉公子重)
(耳取季隗趙衰妻叔隗妃晉書慕容垂娶叚氏字元妃婉惠有志操嘗謂妹季曰我終不作凡人妻妾季妃)
(曰我亦不作庸人婦鄰人聞而笑之後燕王納元妃范陽王德聘季妃並如其言)姊爲内官
妹稱進士(劉褘之姊爲内官武后遣至外家問疾褘之因賀蘭敏之私省之坐流雋州後爲丐)
(還人南楚新聞關圖有妹能屬文嘗語曰家有一進士所恨不櫛耳)名姊歸岸號
長廣橋(荆州圖經南北岸者屈原之鄉里原旣流放忽然歸鄉人喜悅因名南岸曰歸鄉岸原有姊聞)
(原還亦來歸責其矯世鄉人又名其北岸曰姊歸岸過梁典長廣橋者宋武帝姊昔賣鈔糴米還橋小不敢)
(無船得渡日晚武帝大飢久方見姊負米還乃謂姊曰若異日富貴當長廣此橋後遂爲名)誨若
嚴師養成孤妹(尚官宋若昭父廷芬生五女長若莘次若昭若倫若憲若荀若昭文尤高)
(若莘誨諸妹如嚴師得唐書畢搆初喪繼母時有二妹在襁褓親加鞠養咸成立及搆卒二妹號絕久之以)
(撫育恩遂制三年之服)煑粥然鬚題門續詠(唐書李勣性友愛其姊嘗病勣)
(親爲作粥風回然其鬚鬢姊曰僕妾甚多何自苦如是勣曰顧姊老勣亦老雖欲久爲姊作粥其可得乎梁)
(書劉孝標有三妹一嫁琅邪王叔英一嫁吳郡張嵊四山一嫁東海徐悱敬業並有文才而徐妻尤淸拔所謂)
(劉三娘字令嫺是也兄孝綽罷官不出爲詩題其門曰閉門罷慶弔高臥謝公卿嫺續之曰落花埽仍合藂蘭)
(摘復生)姊妹壻劉覽劾奏季友與書(梁書劉覽孺弟也除尚書左丞)
(居官淸正無所私姊夫御史中丞褚湮從兄吏部郎孝綽在職頗通贓貨覽劾奏並免官孝綽怨之嘗謂人曰)
(犬齧行路覽噬家人匡謝承後漢書胡母班字季友八厨之一王匡妹夫也受紹旨收班于獄班與匡書略)
(曰足下拘僕于獄欲以釁鼓此何悖暴無道之甚也僕與董卓何親戚義豈同惡足下張虎狼之口吐長蛇之)
(毒恚卓遷怒何其酷哉)就貸姊夫知疎婦弟(别傳郭林宗家貧欲游學無資)
(就姊夫貸錢五千乃遠至成皐從師受業併日而食衣不蔽形常以蓋幅自障出入入則護前出則掩後北)
(齊書鄭元禮崔昂婦弟也魏收昂之姊夫昂持元禮數詩示盧思道曰元禮比來詩詠亦不減魏收思道曰未)
(覺元禮賢于魏收但知姊夫疎於内弟)哀號救壻悲愴祭夫(世說庾希被誅)
(將戮小弟玉臺子婦宣武女弟也突入哀號曰庾玉臺常困人脚短三寸當復能作賊否宣武笑曰壻故自急)
(遂原玉臺一門愴劉三娘字令嫺嫁徐悱悱卒令嫺爲祭文辭甚悲父勉欲爲哀辭見此文乃閣筆)
姊妹四
原尚右(禮孔子與門人立拱而尚右二三子亦皆尚右孔子曰二三子之嗜學也我則有姊之喪故也)
(二三子皆尚左)喪不除(禮子路有姊之喪可以除之矣而弗除也孔子曰何弗除也子路曰吾寡)
(兄弟而弗忍也孔子曰先王制禮行道之人皆弗忍也子路聞之遂除之)月姊(王者姊事月)
得臣之妹(左傳衞莊公娶于齊東宫得臣之妹美而無子)引鐮(東觀漢記秦彭字伯平爲)
(山陽太守欲嫁寡妹妹不嫁乃引䥥自害)增鍾氏四龍(後漢書李膺之姑爲鍾皓兄之妻生)
(子瑾好學慕古與膺同年俱有令名膺祖太尉修常言瑾似我家性以膺妹妻之生四子亮叔訓秀號四龍安)
(帝時俱爲牧守)原引刃(列女傳桓林姊夫劉敬仲早亡桓氏乃引刃割耳以示桓林)留
錢五十(風俗通太原郝子廉飢不可得食寒不可得衣一分及一芥不取人過姊留飯密留五十錢於)
(席上而去)增袁家二妹(世說袁彦道有二妹一適殷浩一適謝仁祖語桓温云恨不更有一)
(人配卿)藜藿雜米(晉書桑虞字子深魏人年十四喪父哀毁過禮以米百粒糝藜藿其姊喻)
(之曰滅性非孝子對曰藜藿雜米足以勝哀)不爲贅壻(王敬宏妻桓元姊也敬宏之郡元時)
(爲荆州遣信要令過敬宏至巴陵謂人曰靈寶見要正當欲與其姊集聚耳我不能爲桓氏贅壻乃遣别船送)
(妻往江陵妻在桓氏彌年不迎)原留錢二百(南史范丹字史雲候姊姊飯之以姊夫不德留)
(錢二百文)增中分禄秩(宋書新野庾彦達爲益州刺史攜姊之鎮分禄秩之半以供贍之西)
(土稱焉)事姊恭順(唐韋顗早孤事姊恭順)悉輸廩禄(唐書裴守眞養寡姊)
(甚謹永淳初關中旱悉以廩禄奉姊)
姊妹五
原詩晉左思贈妹九嬪悼離詩曰鬱鬱岱淸海瀆所經
隂精以靈爲祥爲禎峩峩令妹應期誕生如蘭之秀如
芝之榮總角岐㠜髫齔夙成比德古烈異世同聲惟我
惟妹實惟同生早喪先妣恩百常情女子有行實遠父
兄骨肉之恩固有歸寧何悟離拆隔以天庭自我不見
於今二齡穆穆令妹有德有言才麗漢班明朗楚樊默
識若記下筆成篇行顯中閨名播外藩何以爲贈勉以
列圖何以爲言申以詩書相去在近上下欷歔含辭滿
胸鬱煩不舒增宋黃魯直寄别陳氏妹曰西風吹天
雲頃刻異秦越叔子從天來忽與同姓别餞行在半途
一食三四噎遥遥馬嘶斷芳草迷車轍引襟滿眼淚回
首寸心折母氏孝且慈愛養數毛髮諸兒恩至均如指
孰可齕汝今始歸人緜緜比瓜瓞中畦不灌漑芳意還
銷歇黃鳥止邱隅南山採薇蕨擇婦旣甚明寡取乃爲
悅我開賢女傳須已爲汝說在宋有伯姬潔身若冰雪
下堂失傳母上堂就焚爇吾嘗嘉愿康有婦皆明哲戮
力事耦耕甘貧至同穴彼于視三公其猶吹一吷雍容
二南間此婦眞豪傑男兒何有哉今壯而善囗逢時秉
鈞軸邂逅把旄鉞富貴多禍憂朋黨相媒孽等之殼中
游巧者未知拙勿以貧賤故事人不盡節母儀尊聖善
婦道尚曲折葛生晚萋萋絺綌代裘褐女工旣有餘枕
簟淸煩暍誰言淮蔡遠曾不以日月跂予升高邱佇望
飛鳥滅善懷詩所歌行人勿惜别皇皇太史筆期汝書
英烈又贈李妹詩曰張侯温如鄒子律能令隂谷自
生春有齊先生之季女十年擇對無可人箕帚掃公堂
上塵家風孝友自相親
原哀辭晉潘岳陽城劉氏妹哀辭曰鳥鳴於柏烏號於
荆徘徊躑躅立聞其聲相彼羽族矧伊人情叩心長叫
痛我同生誕育聖王發竒稚齒如彼名駒昂昂千里劉
氏懷寶未曜隨和伊予輕弱弗克負荷禄微於朝貯匱
於家俾我令妹勤儉僃加珍羞罕御器服靡華撫膺恨
毒逝矣柰何哀哀母氏蒸蒸聖慈震慟擗摽何痛如之
魂而有靈豈不慕思嗟哉往矣當復何時
原書晉徐藻妻陳氏與妹書曰伏見偉方所作先君誄
其述詠勲德則仁風靡墜其言情訴哀則孝心以敘自
非挺生之才孰能克隆聿修若斯者乎執誄反覆觸言
流淚感賴交集悲慰並至元方偉方並年少而有盛才
文辭富豔冠於此世竊不自量有疑一言略陳所懷庶
僃起予先君旣體弘仁義又動則聖檢奉親極孝事君
盡忠行已也恭養民也惠可謂立德立功示民軌範者
也但道長祚短時乏識眞榮位未登高志不遂本不標
方外迹也老莊者絕聖棄智渾齊萬物等貴賤忘哀樂
非經典所貴非名教所取何必輒引以爲喻邪可共詳
之宋鮑照與妹書曰吾自發寒雨而全行日少棧石
星飯結荷水宿以今食時僅及大雷塗登千里日踰十
辰去親爲客如何如何向因涉頓憑觀川陸遨神淸渚
流睇方曛東顧三洲之隔西眺九派之分闚地門之絕
景望天際之孤雲南則積山萬狀爭氣負高含霞飲景
參差代雄陵跨長隴前後相屬帶天有匝橫地無窮東
則砥原遠隰亡端靡際寒蓬夕卷古樹雲平旋風四起
思鳥羣歸靜聽無聞極視不見北則陂池潛演湖澤脈
通栖風之鳥水化之蟲以智吞愚因彊捕小號噪驚聒
紛牣其中西則回江永指長波天合滔滔何復漫漫安
竭左右靑藹表裏紫霄從嶺而西氣盡金光半山以下
純爲黛色信可以神居帝郊鎮控湘漢者也夕景欲沈
曉露將合孤鶴寒歗遊鴻遠吟樵蘇一歎舟子再泣誠
足憂悲不可說也
增誌銘唐柳宗元亡姊崔氏夫人墓誌曰我伯姊之葬
良人博陵崔氏爲之銘凡歸於夫家爲婦爲妻爲母之
道我之知不若崔之悉也然而自笄而上以至於幼孩
崔固不如我之知也又烏可以已今之制凡誌於墓者
琢密石加蓋於其上用敢附碑隂之義假兹石而書焉
御定淵鑑𩔖函卷二百五十
