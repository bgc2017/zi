欽定四庫全書
御定淵鑑𩔖函卷七十二
設官部十二(增翰林學士侍直學士院侍權直附侍讀學士讀併入講學士)
(侍講併入翰修撰官編修庶吉士林院屬)(檢討)
翰林學士一
增文獻通考曰翰林學士唐開元二十六年置初以中
書務繁乃選文學之士號翰林供奉與集賢學士分掌
制誥書命至是改供奉為學士别建學士院專掌内命
以張垍劉光謙首居之而集賢所掌扵是罷息自後給
事中張淑中書舍人張漸竇華等相繼而入焉其後有
韓雄閻伯璵孟匡朝陳兼蔣鎮李白等在舊翰林中但
假其名而無所職至德已後軍國務殷其入直者並以
文詞共掌詔敕自此北翰林院始無學士之名其後又
置東翰林院扵金鑾殿之西隨上所在而遷取其便穏
大抵召入者一二人或三四人或五六人出扵所命蓋
不言數亦有以鴻生碩學經術優長訪問質疑主之所
禮者頗列其中初自德宗建置以來秩序未正廷覲之
際各趍本列暨貞元元年九月始别敕令眀預班列與
諸司官知制誥列同故事中書以黃白二麻為綸命重
輕之辨近者所出猶得用黃麻其白麻皆在北院自非
國之重事拜授與德音赦宥者則不得由扵斯矣興元
四年翰林學士陸贄奏學士私臣元宗初待詔内廷止
扵應和詩賦文章而已詔語所出本中書舍人之職軍
興之際促廹應務權令學士代之今朝野乂寧合歸職
分其命將相制詔請付中書行遣物議是之敬宗以翰
林學士崇重不可䙝狎欲别置東頭學士以備曲宴賦
詩事未行而帝崩梁開平三年改思政殿為金鑾殿置
大學士一員以敬翔為之(前朝因金鑾坡以為門名與翰林院相接故為學士者稱)
(金鑾以美之今以金鑾為名非典也)後唐同光初又置護金鑾書制學士
以趙鳳為之長興元年翰林學士劉昫奏舊例學士入
院除中書舍人即不試餘官皆先試麻制批答詩賦各
一道號曰五題後來雖有召試之名無考校之實欲請
今後召試新學士權停詩賦祗試麻制答共三道内賜
題目定字數付本院召試從之晉天福五年廢翰林學
士院其公事並歸中書舍人開運元年復學士院周顯
德五年詔今後當直下直學士並宜令逐日起居其當
直學士仍赴晚朝(舊制翰林學士與常參官五日一度起居世宗欲朝夕賜見訪以時事故)
(有是詔)宋翰林學士無定員凡他官入院未除學士謂之
直院學士俱缺他官暫行文書謂之權直凡奏事用榜
子關白三省樞密院用諮報不名凡初命為學士皆遣
使就第宣詔旨召入院上日敕設會從官侑以樂元豐
中始命佩魚自蒲宗孟始也凡執政議事則繫鞋蓋與
侍從異禮也政和三年強淵明請以前後所被旨及案
例修為本院敕令格式五年御書摛文堂榜賜學士院
靖康元年吳幵等奏大禮鎻院麻三道以上係雙宣學
士宿直分撰乞依故事從之承旨不常置以學士久次
者為之缺員則以他官兼直院或權直自國初至行官
制百司事失其實多所釐正獨學士院承唐舊典遵而
不改乾道九年崔惇詩初以祕書省正字兼翰林權直
淳熙五年惇詩再入院議者以翰林乃應奉之所非專
掌制誥之地更為學士院權直後復為翰林權直然亦
互除二員紹興間常除權與正官至三人(按唐之所謂翰林學士只)
(取文學之人随其官之崇卑入院者皆為學士廷覲之際則各随其元官立班而所謂學士未嘗有一定之品)
(秩也故其尊貴親遇者號稱内相可以朝夕召對參議政事或一遷而為宰相而其孤遠新進者或起自初階)
(或元無出身至試令草麻制甚者或試以詩賦如試進士之法其人皆呼學士自唐至五代皆然至宋則始定)
(制資淺者為直院暫行者為權直扵是真為學士者職始貴顯可以比肩臺長舉武政路矣)遼金元
眀官制俱詳翰林院總載
翰林學士二
增孔帖曰唐劉褘之遷弘文館直學士上元中與元萬
頃等皆召入禁中論次新書凡千餘篇高宗又密與參
决時政以分宰相權時謂北門學士開元遺事曰姚
崇為翰林學士眀皇在便殿甚思姚崇論時務七月十
五日苦雨泥濘上令侍御者擡步輦召學士來中外榮
之又曰李白扵便殿對明皇撰詔誥時十月大寒筆
凍莫能書字帝敕宫嬪十人侍白左右令各執牙筆呵
之白遂取而書其受眷如此唐書曰陸贄為學士從
幸奉天時機務填委詔書數百贄揮翰起草思如泉注
初若不經思逮成皆周盡事情他學士閣筆不得下而
贄沛然有餘又曰德宗以段文昌張仲素為學士韋
貫之以為學士所以備顧問不宜專取辭藝奏罷之
又曰韋綬德宗朝為翰林學士密政多所參逮帝常幸
其院韋妃從會綬方寢時大寒以妃蜀纈袍覆而去
孔帖曰李絳元和二年授翰林學士與崔羣錢徽韋洪
景白居易等搜次君臣成敗五十種為連屛障便坐
又曰絳又數論宦官横肆方鎮進獻等事自知言切且
斥去悉取内署所上疏槀焚之以俟命帝果怒絳謝曰
陛下憐臣愚處之腹心之地而惜身不言乃臣負陛下
若上犯聖顔旁忤貴倖因而獲罪乃陛下負臣扵是帝
動容曰卿告朕以人所難言疾風知勁草扵卿知之矣
又曰姜公輔為翰林學士歲滿當遷尚書以母老賴
祿而養求兼京兆戶曹參軍事崔羣遷翰林學士數
陳讜言憲宗嘉納因詔學士凡奏議待羣署乃得上羣
以禁密之言人人當自陳一為故事後或有惡直醜正
則他學士不得上言矣固辭見聽又曰錢徽為翰林
學士三遷中書舍人加承旨憲宗嘗獨召徽徽從容言
他學士皆高選宜預聞機密廣參决帝稱其長者是時
内積財圖復河湟然禁無名貢獻而至者不甚却徽懇
諫而罷之帝密戒後有獻毋入右銀臺門以避學士梁
守謙為院使見徽批監軍表語簡約歎曰一字可益耶
銜之又曰白居易為翰林學士初歲滿當遷帝以資
淺且家素貧聽自擇官居易請如姜公輔以學士兼京
兆戶曹參軍以便養詔可冊府元龜曰裴垍元和中
在翰林憲宗初平吳蜀勵精思理機密之務一以問垍
垍小心敬畏甚稱上意孔帖曰王涯再為翰林學士
涯文有雅思永貞元和間訓誥温麗多所槀定帝以其
孤進自樹立數訪逮以私居遠或召不時至詔假光宅
里官第諸學士莫敢望冊府元龜曰令狐楚為職方
員外知制誥善扵箋表每一詞成衆立𫝊寫憲宗聞其
名召見擢為翰林學士孔帖曰段文昌為翰林學士
遷中書舍人遂為承旨穆宗即位屢召入思政殿顧問
率至夕乃出又曰韋温為翰林學士先是父綬在禁
庭積憂病廢故戒温不得任近職至是固辭帝怒曰寧
綬治命耶禮部侍郎崔蠡曰温用亂命益所以為孝帝
意釋换知制誥又曰李德裕穆宗即位擢翰林學士
帝為太子時已聞其父吉甫名由是顧德裕厚凡號令
大典冊皆更其手數召見賚奬優華冊府元龜曰韋
處厚為翰林學士遷兵部侍郎扵思政殿中謝恩諫畋
遊及晏起帝深感其言賜錦彩一百疋銀器四事孔
帖曰韋表微為翰林學士是時李紳忤宰相貶端州學
士缺人人爭薦丞相所善者表微獨薦韋處厚後與處
厚議增選學士復薦路隨處厚以諸父事表微因曰隨
位崇入且居翁右奈何答曰選德進賢初不計私也
事文𩔖聚曰寶歷元年路隨為翰林學士有以金帛謝
除制者必叱而去之曰我以公事接私財耶終無所納
册府元龜曰鄭覃為翰林學士太和四年七月文宗
扵太液亭召覃已下對賜之錦綵又曰柳公權為翰
林學士文宗常因夏日與學士聯句帝曰人皆苦炎熱
吾愛夏日長公權續曰薰風從南來殿閣生微凉時丁
袁五學士皆屬繼帝獨諷公權兩句曰辭清不可多得
乃令公權題扵殿壁唐書曰公權為翰林學士上常
夜召對扵亭燭窮而語未竟宫人以蠟液濡紙繼之
又曰劉瑑字子京始在翰林帝素器遇至是手詔追還
帝視案上歷謂瑑曰為朕擇一令日瑑跪曰某日良帝
笑曰是日卿可遂相又曰畢諴為翰林學士党項羌
擾河西宣宗召學士對諴論破羌之狀上曰不期頗牧
在吾禁中即用諴守西河又曰陸扆為翰林學士工
文詞敏速若注射然昭宗常作金鑾賦命學士和扆先
成帝曰朕聞貞元時陸贄吴通元能作内庭文書今得
卿斯文不墜矣又曰北廳前階有花甎道冬中以日
影及五甎為入直之候李程性懶常過八甎乃至衆呼
為八甎學士孔帖曰鄭畋入翰林為學士俄知制誥
會討徐州賊龐勲書詔紛委畋思不淹晷成文燦然無
不機要當時推之又曰崔梲為學士常草制為宰相
桑維翰所改梲以唐故事學士草制有所改者當罷職
乃引經據爭之維翰頗不樂唐書曰趙光逢為學士
光裔知制誥兄弟對掌内外命書紀纂淵海曰李琪
每臨流坐石摘木葉試草制詞朱梁時果為翰林學士
專掌文翰下筆稱旨寵遇無倫又曰姚洎為學士梁
祖問及裴延裕曰頗知其人思敏洎曰向在翰林號下
水船梁祖曰卿便是上水船也洎甚慚又曰偽蜀辛
夤遜夢掌中抽草占者曰君必遷翰林學士未幾果然
宋乾德元年竇儀為翰林學士太祖曰禁中非此人
不可金坡遺事曰故事學士在内中院吏朱衣雙引
李昉以太宗在南衙朱衣一人前引昉亦去其一言
行錄曰錢若水為學士太宗禮遇殊厚常草賜趙保忠
詔曰不斬繼遷存狡兔之三穴潛疑光嗣持首鼠之兩
端太宗覧之甚悅謂若水曰此四句正道著吾意王
旦𫝊曰旦為翰林學士中外皆以為宰相器常奏事下
殿真宗目送之曰為朕致太平必斯人也言行錄曰
王禹偁在翰林真宗暇日召與論文禹偁奏曰夫進賢
黜不肖闢諫諍之路彰為誥命施之四海延利萬世王
者之文也至扵雕纖之言豈足軫慮上曰卿愛朕之深
者翰苑新書曰楊億為學士真宗賜以詩曰善保興
居調飲食副予前席待名賢李廸𫝊曰廸真宗時為
學士上問陜西兵幾何對曰臣向在本道以小冊書兵
馬糧草之數以備調發今猶置佩囊中帝令探取之曰
不意頗牧復在我禁中事文𩔖聚曰陳彭年新授翰
林學士上賜歌詩一首因謂向敏中曰頃命學士罕曾
賜詩彭年詞學優長擢居清近久益慎密多聞好學鮮
有偕者宋實錄曰天聖元年詔學士遇雙日至晚方
下直蓋故事以雙日鎖院隻日降麻故也合璧事𩔖
曰錢惟演云希白扵予為從兄也天聖三年十二月予
參鈞衡之命時希白當制世稱弟拜相兄草麻自古未
有山堂肆考曰章得象為翰林學士莊獻太后每遣
内侍至學士院得象必正色待之不交一言仁宗聞而
器之朝野雜記曰曾肇字子開為學士上命其兄魯
公相肇適視草禁中宋朝學士弟草兄制惟韓氏與公
士論榮之又曰熙寧初韓絳拜相其弟維在翰苑神
宗前期預令草制維懇辭兄弟之嫌得請元史列𫝊
曰高智耀世祖朝拜翰林學士言國初庶政草創綱紀
未張宜倣前代置御史臺以紏肅官常至元五年立御
史臺用其議也又曰高鳴為翰林學士每以敢言被
上知常入内值大風雪帝曰高學士年老後有大政就
問可也賜大官酒肉慰勞之又曰李治字仁卿登進
士第世祖在潛邸遣使召之曰素聞仁卿學問優贍潛
德不曜久欲一見其勿他辭至元二年再以學士召就
職又曰閻復為翰林學士帝屢召至榻前面諭詔旨
具草以進帝稱善一日召至便殿諭之曰朕欲命卿執
政事何如復屢謝不足勝任帝謂侍臣曰書生識義理
存謙讓是也勿強之又曰元明善延祐中翰林學士
英宗親祼太室禮官進祝冊請署御名命眀善代署者
三眷遇之隆當時莫並又曰吴澄英宗朝遷翰林學
士先是有旨集善書者粉黃金為泥寫浮屠藏經帝在
上都詔澄為序澄曰主上寫經為民祈福誠盛舉也若
用以追薦臣所未知撰為文詞不可以示後世澄所居
草屋數間程鉅夫題曰草廬學者稱為草廬先生又
曰多爾濟巴勒至正元年除翰林學士知經筵事是時喀
喇庫庫以學士承旨亦在經筵敷陳經義多爾濟巴勒則
翻譯曲盡其意多所啟沃續文獻通考曰眀太祖時
學士劉基最貴幸當帷中寄丞相以下莫敢望之已益
倦馬上業進學士承旨宋濂濂又最幸得偕上坐起
陶安𫝊曰太祖渡江安首率父老以迎敷陳大業力贊
攻取國初置翰林院首擢為學士御製門帖賜之曰國
朝謀略無雙士翰苑文章第一家王禕𫝊曰禕元季
覩時政衰敝走燕都上書不報歸隠青巖山中明太祖
徵為中書省掾進平江西頌帝喜曰浙東有二儒者卿
與宋濂學問之博卿不如濂才思之䧺濂不如卿詔修
元史與濂同為總裁官書成拜翰林待制使雲南抗節
死贈翰林學士解縉𫝊曰縉洪武中𨕖庶吉士太祖
極愛之每侍書至親為持硯永樂中進翰林學士縉生
而穎絶未能言即知人教指夢五色筆筆有花如菡萏
及年十九舉進士倚待輒數萬言未常起稿善為狂草
揮灑如雨風才名烜赫傾動海内吾學編曰劉三吾
洪武中歴陞翰林學士三吾博學通經史文章典麗既
入翰林備顧問每預密議典故紀聞曰仁宗建弘文
閣扵思善門作印章命翰林院學士楊溥掌閣事侍講
王璡佐之親舉印授溥曰朕用卿等扵左右非止助益
學問亦欲廣知民事為理道之助卿等如有建白即以
此封識進玉堂叢語曰宣德七年以故鴻臚寺為翰
林院落成諸殿大學士皆至錢習禮不設西楊南楊座
或問之應曰此非三公府也倪謙𫝊曰謙生有奇質
目光如電體有四乳正統四年進士一甲第三人歴編
修至學士與子岳同入史局名臣紀曰吕原天順初
陞翰林學士石亨曹吉祥用事知敬原原朝會衣青袍亨笑
曰行為先生易緋原不答未幾岳正及原列上石曹罪
狀蕪史曰内書堂教授讀書自學士陳山始以後詞
臣任之奉旨收入宫人選年十歲上下者二三百人撥
内書堂讀書每學生一名各具白蠟手帕龍桂香以為
束修
翰林學士三
增北門東頭(上詳學士二學唐熊望傳敬宗喜為歌詩議置東頭士以備燕狎劉棲楚薦)
(熊望)五相三俊(白樂天詩云元和六學士五相一漁翁合璧事𩔖曰李紳穆宗召為學)
(士與李德裕元稹同在禁署時稱三俊)却馬佩魚(山堂肆考曰宋王禹偁太宗時為翰)
(林學士常草李繼遷制繼遷送馬五十匹潤筆禹偁却之及守滁州閩人鄭褒徒步謁禹偁禹偁愛其儒雅乃)
(别為買馬一匹㦯言其買馬虧價者太宗曰彼能却繼遷五十匹顧肯虧此價哉又曰蒲宗孟為翰林學士)
(神宗曰學士職清地近而官儀未寵自今宜佩魚學士佩魚自宗孟始)登瀛洲置金
鑾(唐書曰太宗初作文學館以房杜等十八人為學士每訪以詩書政事號十八學士命閻立本圖像以章)
(禮賢天下仰慕謂之登瀛洲出李白集序曰白召見奏頌一篇帝大悅置之金鑾殿入翰林中問以國政潛)
(草詔誥無人知者)七寶座八花甎(潛確𩔖書七寳座明皇扵勤政樓以七寳装成)
(山座高七尺召諸學士講論古今勝者升座張九齡論辨風生首登此座下詳學士二)蓬池鱠
碧山魚(新書李白詩荷静蓬池鱠天寒郢水醪唐學士初上賜食悉是蓬池鱠夏至頒冰及酒以)
(酒味濃和冰而飲蓋禁中有郢水酒坊杜詩碧山學士焚銀魚)銀花榜金蓮燭
(李德裕詩銀花懸院榜風撼引繩鈴殿潛確𩔖書曰昔宋蘇軾常宿禁中太皇太后召見便曰先帝每誦卿)
(文章必曰奇才奇才因命坐賜茶撤金蓮燭送歸院)五鳳飛雙鵲噪(山堂肆考曰宋)
(太宗時賈黃中宋白李至吕蒙正蘇易簡同時拜翰林學士承旨扈蒙贈之詩五鳳齊飛入翰林其後吕為相)
(賈蘇李為恭政宋為尚書下詳總載二)貯之内庭候扵門外(劉禹錫李綘集)
(序云唐之貴文至矣後王纂承多以國柄付文士元和初憲宗遵聖祖故事視有宰相器者貯之内庭由是釋)
(筆硯而操化權者十八九制翰林志曰唐李吉甫與裴垍同直垍草吉甫除平章吉甫草武元衡制垂簾揮)
(翰兩不相知垍盡紙尾之後乃相慶賀禮絶之敬生扵座中及明日院中學士送至銀臺門而相府官吏候扵)
(門外禁署之盛未之有也)父子並命兄弟對掌(並詳學士二)畢諴
論邊楊億乞郡(上詳學士二他東軒筆錄云先朝翰林學士不領局故俸薄楊億為學)
(士有乞郡表曰虛沗廿泉之從臣終作若敖之餒鬼自後學士得判他局)口誦圖讃囊
置兵數(又曰唐蒋乂為學士德宗幸凌煙閣視題文漫缺無能知者乂曰此聖歷中侍臣圖讃口誦不)
(失一字二下詳學士)揉紙繼燭取帕求詩(上詳學士二宋山堂肆考曰)
(王珪仁宗時為學士值中秋有月上命宣珪就坐夜漏三鼔令宫嬪各取領巾裠帶或團扇手帕求詩來者應)
(之略不停輟人人得其歡心上曰須與學士潤筆遂各取頭上珠花一朵装公幞頭簪不盡者置公服袖中宴)
(罷上命取金蓮燭令内侍扶掖歸院都下盛傳天子請客)執麻以泣推觚而行
(山堂肆考曰吴越王錢鏐遣判官間道入貢梁主嘉之以為諸道兵馬元帥朝議多言不宜過以名器假之翰)
(林學士竇夢貞執麻以泣坐貶循又曰宋梅詢為學士一日書詔頗多搆思甚苦推觚階而行見一老卒卧)
(扵日中欠伸甚適梅忽歎曰暢哉徐問曰識字乎對曰不識字梅曰更快活也)陶榖索分
曾肇引嫌(言行錄曰陶榖常召對太祖御便殿榖至詔入見捋前復却者數四左右催宣甚急榖終)
(徬徨不進太祖曰此措大索事分顧左右取袍帶來上已束帶榖遂趨入又曰宋哲宗元符中曾布既相其)
(弟翰林肇引嫌出知陳州)特出異恩未即真拜(李昉燕會詩序曰盛事有七皆)
(特出異恩詳總載二士山堂肆考曰宋李昉入直翰林先是盧多遜已任學太祖見昉在多遜下問其故宰)
(相曰昉以本官直學士院未即真拜若真拜學士在多遜之上)詞學優長姿儀灑
落(上詳學士二止言行錄曰周麟之高宗朝直學士院姿儀灑落進凝重班冠玉筍望之者意神仙中人)
易簡答書益公撰記(金坡遺事宋太祖一日召蘇易簡賜以酒又賜之詩曰君)
(臣千載會答曰忠孝一生心上喜盡以席上金器賜之言行錄周必大除翰林學士得旨命撰選德殿記又)
(命書之上有博美之稱又必大召見歸至玉堂上御書白居易七德舞賜之後進皇朝文鑑序上曰卿之文在)
(庭莫及真匠手也)肅膺鳳檢進直鼇扉(新書)如兩漢制誥
識三代事跡(長編治平四年以司馬光為翰林學士光辭以不能四六上曰如兩漢制誥可)
(也臣言行錄綦崇禮覃思學問由唐虞三代以暨宋朝君事跡如指諸掌上每曰崇禮之文典而有體真學)
(士也)七寶牀中踵謫仙之榮遇八甎道上掩學士之
前聞紅藥翻階風動判花之筆金蓮照處人歸視
草之臺撰詔草若湧泉惟陸相始當機務發德音
如時雨必韋公乃福生人(俱翰苑新書)
翰林學士四
增作眀河篇(宋之問𫝊之問天后朝求北門學士不許作明河篇以見志則天見其詩謂崔融曰)
(非不知宋之問有奇才但恨有口過耳宋終身慙憤)述作出其手(翰苑新書曰張說朝廷大)
(述作多出其手帝好文詞有所為必使視草帝欲授大學士辭曰學士本無大稱固辭乃免)寶牀
賜食(山堂肆考曰明皇召見李白以七寶林賜食御手調羹以飯之)如見綺皓(開元遺事)
(曰李白布衣知名明皇下詔召就金馬門降輦下迎如見綺皓)賜女壻(天中記曰張垍說子也以)
(主壻玄宗特深恩寵許扵禁中置内宅侍為文章常賜珍玩不可勝數時兄均亦供奉翰林常以所賜示均均)
(戲謂垍曰此婦翁與女壻非天子賜學士也)進新樂章(開元遺事曰時禁中初種木芍藥眀)
(皇在沈香亭謂左右曰賞名花對妃子焉用舊樂詞急就翰林命李白進新樂章白應詔揮筆立成其一章曰)
(名花傾國兩相歡長得君王帶笑看解釋春風無限恨沈香亭北倚闌干)召對移院(天中記曰)
(德宗雅尚文學每幸學士院顧問賜賚無所不至又常召對玉堂移院扵金鑾殿對御起草詩賦唱和或旬日)
(不出)繒纊特賜(山堂肆考唐德宗幸金鑾殿院問學士鄭餘慶曰近有寒衣否餘慶曰往時已)
(賜衣不煩更作上曰乃常例耳遂特賜繒纊令為寒衣)假光宅里(詳學士二)潤色
之詞(劉禹錫韋處厚集序曰處厚未為近臣所著皆文士之詞也以才麗為主自入為學士至宰相以後)
(所執筆皆經綸制誥財成潤色之詞也以識度為宗觀其發德音福生人沛然如時雨褒元老論功臣穆然如)
(景風命相之冊和而莊命將之語昭而毅)規諷時事(冊府元龜曰唐白居易作樂府百篇規諷)
(時事流聞禁中上悅之命為翰林學士)作賜衣詩(事文𩔖聚曰柳公權充翰林書詔學士從)
(幸未央宫上駐輦謂公權曰我有一喜事邊上衣賜久不及時今年二月給春衣訖公權前奉賀上曰卿可賀)
(我以詩宫人廹其口進公權應聲曰去歲雖猶戰今年未得歸身思何以報春日得春衣上悅歎賞久之)
兄弟相繼(職林于休烈二子益肅及休烈相繼為翰林)擇笏賜絳(山堂肆考曰李)
(絳初入院憲宗親擇笏以賜之)座主同任(翰苑新書李澣為翰林學士常升殿侍宴澣衣綠遂)
(賜緋與座主和凝同任學士會凝入相澣當草制命開凝閣盡取器玩圖書以歸其縱率如此)讀金
鑑錄(唐書令狐綯本𫝊云入翰林為學士它夜召與論人間疾苦帝出金鏡書曰卿為我舉其要綯摘語)
(曰至治未嘗任不肖至亂未嘗任賢任賢享天下之福任不肖罹天下之禍帝曰善朕讀此嘗三復乃已)
山池曲宴(通鑑宣宗雅好儒士每山池曲宴與學士屬和詩什公卿出鎮亦賦詩餞行時論以大中)
(之政有貞觀風)座主辱門生(事文𩔖聚云封敖之子舜卿開平中與門生鄭致雍同入翰林)
(致雍有俊才舜卿思拙澀每對草綸誥不勝困敝託致雍秉筆當時論者以為座主辱門生)龍鳳
燭(天中記曰韓偓捐館之日温陵帥聞其家藏笥頗多使親信發觀惟得燒殘龍鳳燭金縷紅巾百餘條蠟)
(淚尚新巾香猶鬱有老僕泫然而泣曰公為學士日常視草金鑾内殿深夜方還當時皆宫妓秉燭以送公悉)
(藏之自西京之亂得罪南還十不存二三矣)學士兩人(續翰林志曰後唐天成元年命馮道)
(趙鳳充端明殿學士非舊號也馮道笏記云天下儒生近餘萬數殿前學士只有兩人時輩榮之)請
蠲郡賦(山堂肆考曰梁嵩南漢時仕至翰林學士常獻倚門望子賦特命歸奉母賜賚皆不受請蠲一)
(郡丁賦從之郡人德之立祠祀焉)主文同為(翰苑新書曰蘇易簡登科時宋白為南省主文)
(後七年宋為翰林學士承旨而蘇相繼入院同為學士宋贈詩云昔日曾為尺木階今朝真是青雲友歐陽文)
(忠亦王禹玉南省主文相距十五年同為學士故歐陽詩有喜君新賜黃金帶顧我今為白髮翁之句二事誠)
(一時文物之盛也)為卿潤色(事文𩔖聚曰錢若水為翰林學士草詔既成以進上笑曰朕欲)
(為卿潤色可乎若水頓首謝因命筆親竄數字引咎深切尤為精當)非他官比(事𩔖淳化四年)
(以張垍錢若水並為翰林學士垍等赴上帝曰學士之職清切貴重非他官比朕常重此官故事學士赴上有)
(敕設當令設之)好長者(言行錄晁迥遷翰林學士真宗稱為好長者楊億常謂迥所作書命無過)
(褒得代言之體)當時楊劉(事略劉筠字子儀仁宗即位復召為翰林學士筠自景德以來居文)
(翰之選與楊億齊名當時號為楊劉三入禁林)步入掖門(筆談宋選人不得乘馬入宫門天聖)
(中選人為館職自歐陽永叔輩始時號步行學士皆自左掖門下馬步入)特賜出身(翰苑新書)
(曰韓維以賜出身熙寧末特除翰林學士崇寧中林攄賜出身用韓例亦除翰林學士宋朝不由科第除者惟)
(此二人)夢同禁林(天中記元厚之少時曾夢人告之異日當為翰林學士須兄弟數人同在)
(禁林厚之素無兄弟疑此夢不然熙寧中厚之除學士同時先後入院者韓維鄭繹鄧綰楊繪并厚之名絳五)
(人名皆從系始悟兄弟之說)薦文學行誼之士(樓攻媿集曰王淮除翰林學士上俾)
(擇文學行誼之士薦鄭伯熊李燾程叔達三人皆被擢用)視草甚勞(合璧事𩔖曰周必大為學)
(士召見上謂公視草勞甚公奏無汗馬之勞致此爵位上曰翰墨之功豈小補哉若大述作固當煩卿)
不草都知制(東都事略宋胡宿以學士知制誥時内都知郭懷敏勢傾中外出為和州都監召復)
(故職宿封還詞頭不草制)眼赤腰黃(翰林故事學士以上並有朱衣引馬所服帶用黃金而無)
(魚至入兩府則朱衣雙引金帶懸魚謂之重金故世𫝊館閣望為學士詩眼前何日赤腰下幾時黃學士望入)
(兩府詩眼赤何時兩腰黃幾日重)醉賦學士歌(吾學編曰明宋濂除翰林學士帝常強濂)
(飲醉歡笑賦楚詞一章命侍臣咸賦醉學士歌曰後世知朕君臣同樂也)
翰林學士五
增詩唐杜甫贈翰林張四學士詩曰翰林逼華蓋鯨力
破滄𬈑天上張公子宫中漢客星賦詩拾翠殿佐酒望
雲亭紫誥仍兼綰黃麻似六經内分金帶赤恩與荔枝
青白居易詩曰何處春深好春來學士家鳳書裁五
色馬鬛剪三花蘇魏公玉堂即事詩曰暮召從容對
玉堂歸來院吏寫宣忙郢醪獨賜尊常滿龍燭初燃淚
有香起草才多封卷速把麻人衆引聲長百官班裏聽
恩制爭誦雄文出未央李商𨼆寄令狐學士詩曰祕
殿崔嵬拂彩霓曹司今在殿東西賡歌太液翻黃鵠從
獵陳倉獲寳雞曉飲豈知金掌迥夜吟應訝玉繩低鈞
天雖許人間聽閶闔門多夢自迷盧肇喜楊舍人入
翰林詩曰御筆親批翰長銜夜開金殿送瑶緘平眀玉
案臨宣室已見龍光出傅巖劉得仁上翰林丁學士
詩曰官自文章重恩因顧問生詞人求作秤天子許和
羹御柳凋霜晚宫泉滴月清直廬寒漏近秋燭白麻成
玉殿移時對金輿數侍行賜衣香未散借馬色難名時
輩何偏羡儒流此最榮終當聞夑理寰海永昇平鄭
畋夜景詩曰鈴絛無響閉珠宫小閣涼添玉橤風枕簟
滿牀眀月到自疑身在五雲中又禁直寄崔員外詩
曰銀臺樓北蘂珠宫夐與人間路不同在省五更春睡
侣早來分夢玉堂中又金鑾坡南望詩曰玉晨鐘韻
上清虛畫戟祥煙拱帝居極眼向南無限地綠煙深處
望中書韓偓中秋禁直詩曰星斗疎眀禁漏殘紫泥
封後獨凭欄露和玉屑金盤冷月射珠光貝闕寒天襯
樓臺籠苑外風吹歌管下雲端長卿祗為長門賦未識
君臣際會難唐彦謙賀李昌時禁苑新命詩曰振鷺
翔鸞集禁闈玉堂珠樹瑩風儀不知新到靈和殿張緒
何如柳一枝吳融八月十五夜禁直寄同僚詩曰中
秋月滿盡相尋獨入非煙宿禁林曾恨人間千里隔更
堪天上九門深明涵太液魚龍定静鏁圓靈象緯沈目
斷枚臯何處在闌干十二憶登臨徐夤獻内翰楊侍
郎詩曰忩開青瑣見瑶臺冷拂星辰逼上台丹鳳詔成
中使取白龍香近聖君來欲言温樹三緘口閒賦宫詞
八斗才莫擬吟雲避榮貴廟堂玉鉉待鹽梅黃滔寄
楊贊圖學士詩曰東堂第一領春風時怪關西小驥慵
華表柱頭還有鶴華歆名下應無龍君恩鳳閣舍毫數
詩景珠宫列肆供今日江南駐舟處莫言歸計為雲峰
宋王珪和王原叔内翰詩曰暮鑰嚴温省宵鈴静玉
堂銀花無奈萎瑶草又還芳夢久聞仙笛班清犯曉霜
帝閽何所叩一炷祝堯香張翥王繼學自海南召還
翰林詩曰天上歸來錦作袍幾陪春色醉仙桃銀河有
路惟僊鵲碧海無山不戴鼇眀陸釴送王學士赴南
京玉堂視篆詩曰玉堂清迥似僊家竹石叢中吏守衙
視篆祗應成故事汲泉還為浣陳沙琪花夜静流金液
槐樹春深集乳鴉豈向東山長吏𨼆北門猶待制黃麻
增制唐沈詞行曹確充翰林學士制曰職奉命書選歸
扵鴻藻名參侍從任切扵端人起居郎曹確秀發人倫
行修儒閫保此全器彰乎令名稽其行能雅副銓擢是
用寵爾良史為予近臣俾從瑣闥之榮更侍玉堂之奥
皇猷思暢用宣祕密之文清秩不移尚受無私之旨秉
心勿替扵直道視草勉高乎訓詞崔嘏行裴諗司封
郎中依前充職制曰臺郎望美詞苑地高粲列宿之輝
華參起草之宥密自非風儀玉立器宇川停摛掞天之
雄文藴擲地之清韻則不足以膺我妙選為時美談翰
林學士裴諗襲慶于門騰芳戴席自擢居文囿參侍瑶
墀進對益見其周詳詞旨不離扵雅&KR0779;是宜仍金鑾之
舊職榮粉署之新恩保乃休光更流芬馥劉崇望行
崔凝沈文偉並充翰林學士制曰漢代設玉堂内署開
金馬外門得人甚多斯道大振我聞家遺清風人懷恭
德能濟其美者伊凝有之三代絲綸一門冠蓋不墜其
業者伊文偉有之而皆以墨妙詞芬策名試第謙無矜
物敬以適時周旋鳴玉之儀頡頏攀雲之路訪扵執事
亦進厥良真我雍容之列所宜有也敬承密命允叶同
時
原誥宋吕伯恭中書舍人除翰林學士誥曰内外演綸
之職獨高翰苑之清華左右持槖之臣疇若禁林之親
密維是盛選屬我鴻儒輟從西掖之聯延入北門之直
具官學窮閫奥文冠倫魁增主之眀洋洋晁董之對發
帝之令渾渾虞夏之書休有德聲最扵邇列是用進陟
鑾坡之邃深居鈴索之嚴虞侍燕閑輔陪遺忘
增表蘇子由謝翰林學士宣召表曰翰墨之任始自有
唐供奉至尊講聞前輩北廊奏事有如李絳之忠中禁
論兵復數畢諴之智迨我祖宗之盛最優文學之臣時
舉舊章多蒙召對頃自恭默之後稍虛顧問之常方今
聖德日躋羣臣屬目蓋將虛前席以博問繼夜燭而疇
咨宜得雋良密侍燕語汪藻謝除翰林學士表曰非
才冐寵久誇文石之班優詔傳恩趣上玉堂之直既假
朝章之焕仍分御府之珍遜避莫從叨塵為懼伏以文
章雖本一技命令實行四方故自古禁林之除極當時
儒者之選矧今多士尤重他官内敷帝制之坦眀外應
軍書之警急學非閎博難酬䟦燭之咨思或淹遲將悮
掣鈴之召
直學士院(權直附)
增會要曰唐制官序未至而他官權攝者為直官五代
有翰林學士院而無權直宋開寶二年以李昉盧多遜
並直學士院直院之名始此退朝錄曰開寶九年李
文正盧相並直學士院太平興國元年湯悅徐鉉直
學士院王克正張洎直舍人院四公皆江南文士也
合璧事𩔖曰宋紹興二十四年春直學士院湯思退以
禮部侍郎同知貢舉内制既闕官有命監察御史王綸
時暫兼權直適劉婉儀進位貴妃綸草其制上稱有典
誥體竟至大用前此無察官寓直禁林亦盛事也朝
野雜記曰乾道九年以崔端詩為翰林權直崔大雅以
祕書省正字兼翰林權直淳熙五年始議以翰林乃書
藝應奉者所居非專指詞臣也遂改為學士院自是葛
楚輔趙大本熊子復皆以學士院權直為名十六年倪
正甫始復兼翰林權直真西山集曰徐鳳字子儀遷
將作少監權直院先時乘輿出入他官攝内命者不在
屬車豹尾間至是有旨令扈從遂為故事元史列傳
曰虞集泰定中拜翰林直學士文宗在潛邸已知集名
既即位除奎章閣侍書學士有旨采輯本朝典故倣唐
宋會要修經世大典書成八百帙既上進以目疾乞假
職不允中丞趙世延乘間為集請假外便醫帝怒曰一
虞伯生汝輩不容耶又曰謝端弱冠與尚書宋本齊
名時號謝宋歴官翰林直學士文宗建奎章閣蒐羅中
外才俊置其中常語阿榮曰當今文學之士朕惟識謝
端又曰王約拜翰林直學士時高麗王昛年老𫝊國
有不安其政者飛讒離間奏屬約驗問約至宣布明詔
而諭之曰天地至親者父子至重者君臣彼小人自知
利寧肯為汝家國計耶昛感泣謝願奉表自雪眀通
紀曰詹同新安人洪武元年以翰林待制遷直學士諭
之曰翰林為文但取通道術達時務無事浮藻即如孔
眀出師表何常雕刻然使人誦之自然忠義感激何用
過求為
直學士院二
增居禁廷訪時事(五代史曰周顯德五年詔翰林學士職居禁廷地居親近與班行而)
(既異在朝請以宜殊今後當直下直學士並宜令逐日起居又曰周世宗詔當直學士仍赴晚朝時世宗欲)
(朝夕訪以時事故有是詔)憑敗鼓賜團扇(系年錄曰朱勝非直學士院時事皆草創)
(詔書填委而院無几案公常憑敗鼔草詔然文氣嚴重如平時山堂肆考曰宋汪藻直學士院草高麗答詔)
(不許入貢略云壤晉館以納車庶無後悔閉玉關而謝質匪用前規上顧輔臣稱公得代言之體真拜翰林學)
(士以所御白團扇親書杜詩紫誥仍兼綰黃麻似六經十字以賜縉紳榮之)詳盡簡要
温純典雅(言行錄曰周麟之受詔撰張循王碑文成奏御天筆批其後曰誌銘叙事詳盡造語簡要)
(披閱數四但有歎嘉士林傳翫以為寵上又曰周文忠公孝宗朝直學士院上諭公卿所進太皇尊號議温)
(純典雅)承眀之有直廬方步八甎之日紫宸之夾香
案更依五采之雲(翰苑新書)
直學士院三
增狀宋真德秀辭免權直學士院狀曰翰苑之置官倣
自開元之定制雖典司内命號為供奉之近班然遴簡
外廷或以校讐而充選於皇孝祖參酌有唐肇新北門
攝直之名以處東觀洽文之彦惟才是用寧職之拘然
自淳熙以來距今餘五十載乃若彦中而降居此惟二
三人亶謂至難詎容輕畀况皇上聿新扵萬化欲王言
誕播扵四方盍資討論潤色之英大闡温厚坦眀之制
某早緣干䘵勉學為文僅知場屋剽竊之工焉識朝廷
嚴重之體頃從璧水入典道山老歲月扵槧鉛猶慙亡
補鼓風雷扵號令敢謂能勝偶儤直之虛員俾謭材以
承乏身雖甚寵誼有當辭
侍讀學士一(侍讀併入)
增文獻通考曰唐開元三年始命馬懷素褚無量更日
侍讀十三年置集賢院侍講學士侍讀直學士宋太宗
始用著作佐郎吕文仲為侍讀真宗咸平二年以楊徽
之夏侯嶠並為翰林侍讀學士始建學士之職其後馮
元為翰林侍讀不帶學士元豐官制廢翰林侍讀侍講
學士不置但以為兼官然必侍從以上乃得兼之元祐
七年復增學士之號元符元年省去續文獻通考曰元
翰林院有侍讀學士侍講學士明翰林講讀學士職專
講讀經史詳總載
侍讀學士二
增東都事略曰宋邢昺字叔眀真宗始置翰林侍讀學
士首以命昺即扵便坐令講左氏春秋會要曰天禧
三年以張知白充翰林侍讀學士知天雄軍府侍讀學
士外使自此始也國史曰仁宗詔翰林侍讀學士張
錫講書禁中敷暢經旨議論該洽上嗟賞之東都事
略曰宋綬字公垂為翰林學士兼侍讀遂錄唐謝偃惟
皇戒德賦孝經論語節要唐太宗所撰帝範開元臣僚
所獻政典君臣正理論上之元史列傳曰李謙為侍
讀學士世祖深加器重常坐便殿飲羣臣酒世祖曰聞
卿不飲然能為朕強飲乎因賜蒲萄酒一鍾曰此極醉
人恐汝不勝即令三近侍扶掖使出又曰世祖即位
郝經為翰林侍讀學士佩金虎符充國信使使宋被留
思托言垂後撰述書傳及文集凡數百卷拘宋十六年
從者皆通扵學明王達傳曰達字達善少孤貧力學
永樂中遷侍讀學士有盛名與解大紳王孟陽王玉汝
輩號東南五才子吾學編曰唐愚士名之淳山隂人
建文二年敕方孝孺等集經史中事為一書命舉優通
文學之士孝孺首薦愚士立召為翰林院侍讀賜冠帶
令與孝孺同領修書愚士博聞多識練達世故為文蔚
贍尤長扵詩翰
侍讀學士三
增不趨黨與迭處禁密(宋申錫𫝊寳歷二年申錫充侍讀學士在朝清謹介潔不)
(趨黨與當長慶寳歷之間時風囂薄朋比大扇及申錫初用時論以為改觀高元裕𫝊曰高少逸代元裕為)
(侍讀學士兄弟迭處禁密時人榮之)履行純謹在朝清介(會要曰皇祐中翰林)
(侍讀學士郭勸表乞致仕帝以勸履行純謹立身清約特降詔不允示優恩也下詳不趨黨與注)
侍讀學士四
增狀宋真西山辭兼侍讀狀曰禮樂詩書少雖涉獵文
章翰墨久已荒疎頃屬夏秋之交常陳香火之請蒙恩
未許竊廩是慙詎意龍飛首頒驛召甫登西掖旋貳南
宫陳善責難蓋平時之自詭尊經好學廼盛旦之親逢
所願依日月之光期或遂涓埃之補而某自嬰宿疹未
底全安簡策舊文都忘前集記箋常語且出他人豈堪
持衰敗之身而輒簉清華之選
侍講學士一(侍講併入)
增文獻通考曰漢顯宗時張酺數侍講扵御前張酺侍
靈帝以楊賜有重名舉賜侍講扵華光殿中雖有侍講
之號而未以名官至唐開元十三年始置集賢院侍講
學士(詳侍讀)宋咸平二年國子祭酒邢昺為侍講學士其
後又有馬宗元為侍講元豐官制(見侍讀)元明官制(並詳總載)
侍講學士二
增職官分紀曰唐韋處厚通五經博覽史籍而文思贍
逸穆宗謂其學有師法召入翰林為侍講學士天中
記曰文宗朝李訓充翰林侍講學士入院日賜宴宣法
曲弟子二十人就院奏法曲以寵之山堂肆考曰唐
崔郾為侍講學士與同列高重抄撮六經嘉言要道區
分事𩔖凡十卷名曰諸經纂要冀人主易扵省覽上嘉
之賜錦二百疋言行錄曰范成大字至能乾道中兼
侍講直前謝上曰卿閎深博洽故有此除元史列傳
曰竇默為翰林侍講學士侍上前默言君有過舉臣當
直言都俞吁咈古之所尚今則不然君曰可臣亦以為
可君曰否臣亦以為否非善政也至元十二年默年八
十公卿皆往賀帝聞之拱手曰此輩賢者安得請扵上
帝減去數年留朕左右共治天下惜今老矣悵然者久
之又曰袁桷舉茂才異等大德初閻復程文海等薦
為翰林國史院檢閱官累遷侍講學士桷在詞林朝廷
制冊勲戚碑銘多出其手又曰郭貫皇慶初為翰林
侍講學士後陞左丞加集賢院大學士謁告還家屢徵
不起貫博學精扵篆籀當世冊寳篆額多出其手明
方孝孺傳曰孝孺字希直世居臨海洪武召至京除蜀
王府教授獻王師事之號其讀書之室曰正學學者稱
正學先生建文召為翰林博士進侍講靖難時以死殉
王英傳曰英永樂二年選入文淵閣讀書以慎密受
知扵帝簡入秘書進機密章奏歴翰林侍講再扈駕北
征帝曰秀才是二十八人讀書者又謂之曰凡軍中動
静有聞即密奏朕王洪傳曰洪八歲能文章稍長才
思穎發十八舉進士永樂初入翰林與修大典歴侍講
後為同列所排不復進用當時詞林稱四王皆有才名
洪與閩人王偁王恭王褒也周叙傳曰叙江西吉水
人永樂中翰林侍講學士居禁近二十餘年多所論列
詔獨修遼金宋三史力疾詮次不少暇通紀曰陳敬
宗永樂進士重修高帝實錄成改翰林侍講十七年卿
雲見甘露降獻聖德瑞應賦劉球傳曰球永樂進士
宣宗實錄成改翰林侍講正統八年應詔陳言忤王振
矯旨就朝捽繋詔獄斧鑕交下糜爛而死布衣成器設
位龍泉山巔為詩文祭而哭之名祭忠臺吾學編曰
王鏊弘治八年陞侍講學士兼日講鏊學問贍博有識
鑒為文舂容爾雅議論快暢試士南宫專尚經術險麗
奇衺者一切屛去弘治間文體一變士習稍端鏊有力
焉唐臯傳曰臯正德甲戌狀元授修撰進侍講學士
未幾卒臯老場屋暮年始登上第為文下筆立就或求
竄易字句伸筆直書不襲一字人咸服其才惜未究其
用也
侍講學士三
增經術該深文思贍逸(鄭覃傳文宗時召覃為翰林侍講學士覃扵經術該深淳)
(篤守正帝尤重之李宗閔知政事以覃與李德裕厚忌其親近遷工部尚書欲推遠之帝雅志向學頗思覃復)
(召為侍講二下詳侍講)上金華箴寫無逸圖(馮元傳明道五年元為翰林侍)
(講學士上金華五箴詔書寵之英言行錄曰趙鼎字元鎮先是侍講范冲乞依仁宗邇閣故事寫書無逸孝)
(經天子四章為圖設扵講殿之壁上親御宸翰寫箴二圖上以示宰執扵是鼎贊上從善汲汲之意)
修撰一
增合璧事𩔖曰唐初令狐德棻請修近代史遂命修撰
名始扵此唐史館修撰四人掌修國史(貞觀以宰相涖修撰天寳後他)
(官兼史職者曰史館修撰初入為直館元和宰相裴垍建議登朝官領史職者為修撰以官高一人判館事未)
(登朝官皆為直館大中廢直館二員增修撰四人分掌四季)宋從唐制史館有修撰
以他官領取最上一員判館事故事史館每月撰日歷
皆判館與修撰官直館分季撰錄其後止修撰官及判
館撰次大中祥符九年以刑部郎中高紳為史館修撰
紳即樞密使王欽若所引不令修纂止命權判吏部銓
自是領修撰者須兩省五品以上方掌修撰天聖元年
石中立以戶部郎中充史館修撰有司引紳例亦不修
日歷元豐官制行國史隸祕書省元祐中就門下省置
局號國史院紹聖初復還祕書省舊有修撰官至是改
為修國史以列曹尚書翰林學士充同修國史以侍郎
以下充紹興初實錄國史皆寓史館後罷史館遇修實
錄即置實錄院遇修國史即置國史院二十八年以修
神宗哲宗徽宗正史置院修史一人同修史一人編修
官二人同修國史故事未有以庶官為之者隆興胡邦
衡以起居郎兼權中舍始特命焉乾道洪景盧亦以起
居舍人兼同修蓋用此例嘉泰後陸務觀李季章皆踵
為之元制翰林兼國史院修撰三員明修撰屬翰林掌
修國史
修撰二
增續通典曰唐貞元十一年史館修撰張薦為左諫議
大夫修撰如故裴延齡言扵上曰諫議大夫論朝廷得
失之官史臣修撰書朝廷得失之事則領史職者不宜
為諫議宜遷祕書少監唐韓愈除史館修撰制曰立
詞措意有班馬之風韓文魏博先廟碑云臣適執筆
隸太史時退之為史館修撰晉天福六年詔曰眷言
筆削宜屬英髦東都事略曰宋太宗語宰相曰太祖
朝事耳目相接今實錄中多所漏略可集史官重加修
撰淳化元年以左司諫梁周翰為史館修撰從翰林學
士宋白薦其有良史之才又曰楊億真宗即位拜右
正言修太宗實錄凡八十篇獨成五十六卷合璧事
𩔖曰吕夏卿字縉叔博覽強記而扵歴代史尤該洽與
修仁宗實錄同修起居注又曰范鎮英宗即位遷翰
林學士充史館修撰論濮安懿王稱號出知陳州言
行錄曰李燾權同修國史得旨長編或有增損依熙寧
修三經義法至是上四千四百五十餘條又以一百六
十八年事散在長編乙覽難周别為舉要六十八卷總
目五卷修撰事目十卷十年六月對延和殿上曰卿宿
德耆儒宜在左右任史職綦崇禮行狀曰崇禮重修
神宗哲宗兩朝正史奏曰神宗實錄墨本元祐所修已
是成書朱本蔡卞重修多所增損而元祐史官語言不
無失實乞將朱墨本參照修定哲宗實錄蔡京提舉編
修多是增飾語言變易是非殆非實錄之體乞扵舊臣
之家訪求當時文字事跡參照上悉如所請言行錄
曰范祖禹除諫議大夫充實錄院修撰時申公薨遂就
職職略曰蘇頌以為五朝正國史二聖編年皆出宋
敏求父子手筆亦儒者盛事東都事略曰李若谷子
淑字獻臣天聖中擢史館修撰哲宗實錄曰學士王
珪奏中丞賈黯前以學士修仁宗實錄自領臺憲不復
入院望令依舊供職從之黯乞以實錄就臺修撰有議
事即赴院詔令三五日一赴院修撰元史列𫝊曰中
統初省部初建令諸路各上儒吏之能理財者一人王
惲以選至京師上書論時政為翰林修撰治錢榖擢才
能議典禮考制度咸究所長同僚服之又曰周伯琦
以蔭授將仕郎三轉為翰林修撰至正元年改奎章閣
為宣文閣藝文監為崇文監伯琦為宣文閣授經郎教
戚里大臣子弟每進講輒稱旨日被顧問帝以伯琦工
書法命篆宣文閣寶仍題扁及摹王羲之所書蘭亭序
智永所書千文刻石閣中自是累轉官皆宣文崇文之
間而眷遇益隆矣眀王叔英𫝊曰叔英字原采黃巖
人建文初為翰林修撰靖難兵逼江奉詔募兵至廣德
沐浴衣冠書絶命詞自經而死吾學編曰叔英為修
撰上資治八策皆援証古今可見行事張洪傳曰洪
永樂初授行人奉使日本洮岷賫詔諭緬甸那羅塔六
往始聽命守使職越二十年仁宗召入改翰林修撰年
七十餘致仕洪國初老儒貫穿宋人經學歸田之後鄉
邦制作咸出其手又曰謝遷成化進士授修撰成化
弘治間翰林聲望最重者吳寬及遷二人皆進士第一
人儀幹修整並負公輔之望羅倫傳曰倫成化中除
翰林修撰抗疏論李南陽起復落職後召還復為修撰
尋以疾辭歸閉門教授以注經為業垂十年卒扵退居
之金牛山倫嗜學好古篤志力行結茅棲息取給隴𤱔
客晨至留飯借粟旁舍比舉火日已近午不以為意
康海𫝊曰海字德涵武功人弘治十五年狀元授修撰
正德初逆瑾恨李夢陽繋詔獄必殺之夢陽獄急出片
紙曰對山救我德涵曰我何惜一官不救李死乃往謁
瑾瑾大喜德涵盛稱李郎中之文章明日瑾奏上赦李
踰二年瑾敗坐落職吾學編曰吕柟字仲木高陵人
正德進士第一人除翰林修撰時逆瑾用事以柟鄉人
欲引柟㗖柟驟與卿佐柟遜避不與交瑾憾且中傷柟
會瑾敗得免楊慎傳曰慎新都人七歲能擬古戰場
文時人傳誦以為淵雲再出正德辛未舉會試第二廷
試第一授翰林修撰嘉靖中兩上議大禮疏率羣臣撼
奉天門大哭廷杖者再斃而復甦謫戍雲南永昌衞投
荒三十餘年卒扵戍著述最富詩文集之外凡百餘種
皆盛行扵世
修撰三
增指事實裁義𩔖(元和十四年李翺奏曰臣得秉筆以記注為職今但請指事實直載)
(事功詳見史官春元微之行獨孤朗制曰竄定闕失裁成義𩔖此仲尼秋之職業也其可上下心手扵愛惡)
(是非乎)命程琳擢李淑(東都事略程琳舉服勤詞學科中選仁宗時修真宗實錄)
(而起居注闕命琳追修書成遂修起居注下詳修撰二)博採衆記核綜羣籍
(𩔖要丘明之博採衆記籍蔣乂幼從外家學肄史得其書核綜羣事詳中書舍人)秉筆成大
典執簡為史官(范杲為史官)
編修一
增合璧事𩔖曰宋太平興國八年以楊文舉為國子監
丞史館編修乾興元年判館李淮修撰宋綬言修撰官
只二人望擇館閣官二員充編修官遂詔集賢校理王
舉政館閣校勘李淑同共編修紹興二十八年修神宗
哲宗徽宗三朝正史差吏部郎葉謙亨胡沂校書汪徹
兼編修官乾道四年詔國史院添置編修二員五年詔
更添編修二員元國史院同修史之下又有編修官眀
屬翰林院掌與修撰同
編修二
增宋周益公集曰范成大除禮部員外郎兼崇政殿說
書上令更加清職遂兼國史院編修官東都事略曰
劉恕為人強記扵書無所不覧有史學司馬光修資治
通鑑奏請同編修范祖禹家𫝊曰祖禹字淳甫司馬
光修歴代君臣事迹辟公同編修供職祕書省時王荆
公當國公未常往謁言行錄曰李燾長編卷帙漸成
蜀帥汪應辰乞下臨安府給筆札繕寫藏閣公進國初
至治平一百八卷元史列𫝊曰魏初璠之從孫也好
讀書尤長扵春秋為文簡而有法中統中選進讀經史
之士有司以初應詔帝雅重璠名方之古直即授初為
國史院編修官又曰雷膺年甫弱冠以文學稱中統
中用翰林承旨王鶚王磐薦為翰林修撰兼國史院編
修官李之紹至元中以馬紹李謙薦充史職授翰林
國史院編修官直學士姚燧欲試其才凡翰林應酬之
文積十餘事倂以付之之紹援筆立成併以槀進燧曰
可謂名下無虛士也又曰虞集兼國史院編修官仁
宗常對左右歎曰儒者皆用矣唯虞伯生未顯擢耳
又曰曹元用資禀俊爽幼嗜書經目成誦為翰林國史
院編修官時宰執有欲罷科舉法者元用以為國家文
治正在扵此胡可罷也天歷二年代祀曲阜孔子廟還
值太禧宗禋院副使缺中書奏以元用為之帝不允曰
此人翰林中所不可無也又曰揭傒斯貫通百氏早
有文名程鉅夫盧摯列薦扵朝授國史院編修官時平
章李孟讀其所撰功臣列𫝊歎曰是方可名史筆若他
人直謄吏牘耳天歷初開奎章閣首擢為授經郎文宗
幸閣中有所咨訪奏對稱旨恒以字呼之而不名每中
書奏用儒臣必問曰其才何如揭曼碩明高啟𫝊曰
啓元末𨼆居吳淞之青丘自號青丘子洪武初召入纂
修元史授翰林院國史編修官三年帝御闕樓與史官
謝徽俱對時已薄暮擢啓戶部侍郎徽吏部郎中啓自
陳年少不習國計且孤遠不敢驟膺重任徽亦固辭並
賜内帑白金放還蘇伯衡傳曰伯衡仕眀為國子學
正擢翰林院編修宋景濂以翰林承旨致仕薦伯衡自
代召至固辭賜文綺遣歸張宣傳曰宣少負才名洪
武初以考禮被徵尋入史局與修元史帝親書其名召
至殿廷即日擢翰林院編修呼為張家小秀才奉詔歸
娶宋景濂送詩曰少年歸娶奏金鑾喜得天顔一笑看
從此梅花消息好青綾不似玉堂寒通紀曰周述周
孟簡吉水人同胞兄弟永樂二年同榜進士述第二孟
簡第三俱授翰林編修帝曰今日又見大小宋故事也
謝鐸傳曰鐸天順間授編修在翰林學詩時自立程
課限一月為一體如此月讀古詩則凡院課及應答諸
作皆古詩也故其所就沉著堅定非口耳所到通紀
曰張元禎南昌人天順進士為編修屢建言與時宰議
不合告歸潛心理學名益高名臣紀曰倪岳錢塘人
天順進士入翰林為編修考校纂綴精詳安雅進講上
前敷古義傅時政言意剴切音吐洪亮帝喜歴陞侍讀
至學士章懋傳曰懋成化二年進士入翰林除編修
與莊昶黃仲昭諫内廷張燈杖闕下謫知臨武縣羅倫
亦以論起復謫官時稱翰林四諫吾學編曰王鏊字
濟之吳人成化進士幼穎悟不凡十六隨父讀書太學
太學諸生争𫝊誦其文初授翰林編修閉門力學避遠
權勢又曰崔銑安陽人弘治進士授編修正德初宦
瑾擅權卿佐皆伏謁跪銑遇瑾史館門獨長揖瑾怒目
視銑他日諸史官見又皆長揖瑾益怒謂張綵曰翰林
後生多輕薄如崔銑尤甚駱文盛傳曰文盛嘉靖乙
未庶吉士授編修官史局五六年嚴嵩當國翛然自遠
以使事還朝嵩目而誰之即日移疾歸遂不起
檢討一
增合璧事𩔖曰宋淳化二年以殿中丞郭延澤太子右
贊善大夫董元亨並為史館檢討紹興九年詔史館見
修徽宗實錄以實錄院為名檢討官無定員近制檢討
官六員嘉定二年曾君錫自起居郎兼檢討除權侍郎
當陞帶修撰而員數已溢乃降旨權以檢討官繋銜俟
將來有闕日陞帶以從官為檢討官蓋自曾君錫始也
元無眀屬翰林院掌同編修(吾學編曰天順初德秀諸王出閣李賢言四王講讀)
(官八人翰林官少請擇新進士授翰林檢討充王講讀官)
檢討二
增職官分紀曰宋至和二年詔今後檢討更不得舉試
館職會要曰嘉祐八年監修國史韓琦奏史記日歷
未修者積十餘年今將修先朝實錄而日歷未備檢討
闕官請以直祕閣吕夏卿祕閣校理韓維兼職詔夏卿
維並兼史館檢討言行錄曰李燾乞刊定徽宗實錄
之疎舛者因言臣方修進治平後長編若就加討論他
時可助修正史詔開實錄院首命公為檢討官明王
璲傳曰璲少而穎異落筆數千言文不加點洪武末擢
翰林五經博士永樂初進檢討預修大典洪熙在東宫
特深眷注常與羣臣應制撰神龜賦居第一解縉次之
由是聲名大噪出諸老臣上王偁傳曰偁字孟陽永
樂中用近臣薦聘至京待以殊禮詔授國史院檢討充
大典副總裁解縉序其虛舟集云永樂初内外儒臣及
四方韋布士以纂修集闕下數千人求其博洽幽明洞
徹今古學博而思深如孟陽者不一二見名臣記曰
錢習禮吉水人永樂進士入翰林檢討帝喜習禮鄉人
惡習禮者指為練子寧姻宜坐奸黨楊士竒楊榮間聞
帝曰習禮有文學史才願陛下憐察帝欣然曰使練子
寧尚在朕且用之况習禮乎習禮感泣自奮勵陳繼
傳曰繼幼孤事母至孝少長從王行俞貞木遊貫穿經
學人呼為陳五經時初開弘文閣用楊士竒薦即日驛
召授五經博士預修兩朝實錄進檢討特被知遇老而
家居多聞故實德尊行成咸仰為宗工焉陳獻章傳
曰獻章字公甫正統中舉人再上禮部不第歸𨼆白沙
成化十八年辟召至京乞歸養母特授翰林檢討自後
屢薦不起學者稱為白沙先生莆田林俊稱其涵養粹
完脱落清灑獨超造物牢籠之外而寓言寫興扵風煙
水月之間蓋有舞雩陋巷之風焉石瑶傳曰瑶與兄
玠成化二十三年同舉進士選庶吉士授檢討李長沙
亟稱之曰後進可托以柄斯文者其石氏季方乎
庶吉士一
增續文獻通考曰明初稱庶吉士者初稱中書六科庶
吉士十八年又有翰林院承敕監庶吉士永樂二年始
定為翰林庶吉士選進士教養之試而留者二甲編修
三甲檢討不得留者為給事中御史主事或出為州縣
官(吏部職掌曰宣德九年命庶吉士扵翰林院讀書部會典曰教習庶吉士翰林院行戶部給燈油錢兵)
(撥皂隸刑部給紙劄工部撥房屋順天府給筆墨光祿寺給酒飯)
庶吉士二
增吾學編曰王直永樂進士為庶吉士讀中祕書文辭
追古作者召入内閣書機密文字彭時筆記曰翰林
官惟第一甲三人即除其餘進士選為庶吉士教養數
年而後除復有改授他職蓋重其選也職清務簡優游
自如世謂之玉堂仙未軒集曰故事自十月朔日始
賜庶吉士酒至四月晦日止歲以為常吾學編曰鄒
智字汝愚成化二十三年改庶吉士會星變應詔陳言
極論隂陽之理乞盡斥小人而進用君子又言君子所
以不進小人所以不退大抵宦官隂主之疏入不報
江暉傳曰暉翰林庶吉士與同館舒芬等抗疏諫南廵
廷杖幾斃陳束傳曰束嘉靖乙丑選翰林庶吉士與
唐順之王慎中諸人刻勵為古學張桂受上殊寵朝士
咸奔走束獨不往歲時上夀遣吏投刺馳馬過其門諸
老恨之呼為輕薄小黃毛出之外藩投置五溪蠻夷之
地以重困之
翰林院官屬
增吾學編曰明吳伯宗金谿人洪武四年進士第一人
十三年改翰林典籍帝製十題命賦伯宗援筆立就詞
語峻潔帝曰伯宗才子賜織金錦衣十五年初設殿閣
學士伯宗為武英殿大學士孫蕡傳曰蕡南海人洪
武初為翰林典籍後以事逮繋有旨輸左校板築蕭牆
望都門謳吟為越聲督工者以聞召至帝前陳所作詩
皆忠愛語特命釋之王恭傳曰恭永樂初以儒士薦
待詔翰林年六十餘矣與修大典書成授翰林典籍頃
之投牒歸自號所著書曰白雲樵唱高棅傳曰棅字
彦恢仕名廷禮永樂初自布衣召入翰林為待詔九年
始陞典籍廷禮流傳篇詠無慮千餘篇選唐詩品彙議
者服其精博文徵眀傳曰徵眀初名璧以字行長洲
人以諸生歲貢入京用薦授翰林院待詔三載謝病歸
年九十而卒為人孝友愷悌温温恭人致身清華未衰
引退以清名長德主吳中風雅之盟者三十餘年寧庶
人以厚幣招謝弗往日本貢使踵門求見具冠服南面
受拜而却其贄曰此國體也蔡羽傳曰羽字九逵吳
縣人其學䆳扵易為程文以應有司閱四十年不售以
太學赴選天官卿雅知其名曰此吾少日所聞易蔡生
耶奏授翰林院孔目何良俊傳曰良俊華亭人以歲
貢入胄監授翰林院孔目好談兵以經世自負浮沉冗
散鬱鬱不得志每喟然歎曰我有清森閣在東海上藏
書四萬卷名畫百籖古法帖鼎彛數十種棄此不居而
僕僕牛馬走不亦愚而可笑乎遂移疾免歸
御定淵鑑𩔖函卷七十二
