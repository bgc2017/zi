欽定四庫全書
御定淵鑑𩔖函卷五十八
后妃部二(嬪妃)(公主)
嬪妃一
原世本曰帝嚳卜其四妃之子皆有天下次妃有娀氏
之女曰簡狄生契次妃陳酆之女曰慶都生帝堯次妃
訾陬氏之女曰常儀生帝摯(元妃見皇后)宋符瑞志曰堯
母慶都有名於世蓋大帝之女生於斗維之野嘗在三
河之南天偶大雷電有血流潤大石之中生慶都長大
形像大帝常有黃雲蓋之列女𫝊曰黃帝妃嫫母於
四妃之班居下貎甚醜而最賢心每自退漢武故事
曰漢景帝夢高祖謂己曰王美人得子可名為彘又
曰鉤弋夫人卒既殯尸香聞十里餘因葬雲陵上哀悼
之又疑其非常人乃發冢開視空棺無尸惟衣履存
前漢外戚𫝊曰定陶丁姬葬渭陵王荐奏請發冢徙歸
定陶葬恭王冢次既復掘平周棘其處時有羣燕數千
銜土投丁姬穴中(藝文𩔖聚)增王隠晉書曰左貴嬪名芬
兄名思芬少好學善綴文名亞於思武帝拜為修儀後
為貴嬪體羸多患帝重芬辭藻每有方物異寳必詔為
賦頌以是屢獲恩賜焉(太平御覧)齊東昏侯所愛潘貴妃
名玉兒齊亡梁武帝見玉兒有國色將留之王茂曰亡
齊者此人留之恐貽外議帝乃出之軍士田安唘求為
婦玉兒泣曰昔嘗見遇時主今豈下匹非𩔖死而後已
義不受辱及見縊潔美如生陳後主張貴妃名麗華
後主于光昭殿前𧺫臨春結綺望仙三閣極其瑰麗後
主自居臨春閣張貴妃居結綺閣龔孔二貴妃居望仙
閣並複道交相往來又以宮人袁大舍等為女學士每
引賓客游宴則使諸貴人女學士與狎客共賦新詩采
其尤豔麗者以為曲調被以新聲其曲有玉𣗳後庭花
臨春樂等大抵歸美張貴妃孔貴嬪之容色也張貴妃
嘗於閣上靚妝臨於軒檻宮中遥望飄若神仙北齊
後主馮淑妃名小憐太穆后從婢也穆后愛衰以五月
五日進之號曰續命慧黠能弹琵琶工歌舞後主惑之
坐則同席出則並馬願得生死一處周平齊後主至長
安請于周武帝乞淑妃帝曰朕視天下如脱屣一老嫗
豈于公惜也仍以賜之及遇害以淑妃賜代王逹甚嬖
之(天中記李商隠詩小憐玉體横陳夜已報周師入晉陽)隋煬帝在江都昏湎
滋深嘗遊吳公宅雞臺怳忽與陳後主相遇尙喚帝為
殿下後主舞女數十中一人迥美帝屢目之後主云即
麗華也乃以海蠡酌紅粱新醖勸帝帝飲之甚歡因請
麗華舞玉𣗳後庭花麗華徐𧺫終一曲後主問帝蕭妃
何如此人帝曰春蘭秋菊各一時之秀也(隋遺錄)唐太
宗賢妃徐氏名惠生五月而能言四歲誦論語毛詩八
歲好屬文其父孝德試擬楚辭詞甚典美自此徧涉經
史手不釋卷太宗納為才人其屬文揮翰立成詞華綺
贍(天中記長安崇聖寺有賢妃妝殿太宗嘗召妃久不至怒之妃進詩曰朝来臨鏡臺妝罷暫徘徊千金始)
(一笑一召詎能来)太宗時鄭仁基長女美而才皇后建請為
充華典冊具或言許聘矣魏徵諫曰陛下處臺榭則欲
民有棟宇食膏粱則欲民有飽適顧嬪御則欲民有室
家今鄭已約婚陛下取之豈為人父母意帝痛自咎責
即詔停冊(唐書)唐詩紀事曰上官昭容名婉兒母鄭方
妊夢巨人畀大秤曰持此秤量天下昭容生踰月母戱
曰秤量者豈爾邪輙啞然應後内秉機政符其夢云自
通天以来内掌詔命中宗立進拜昭容帝引名儒賜宴
賦詩婉兒常代帝及后長寕安樂二公主衆萹並作而
采麗益新又差第羣臣所賦賜金爵故朝廷靡然成風
當時屬辭大抵浮靡然皆有可觀昭容力也(天中記)開
元中高力士使閩粤見江采蘋少麗𨕖歸侍明皇大見
寵幸性喜梅上以其所好戲名曰梅妃上與妃鬭草顧
諸王戲曰此梅精也吹白玉笛作驚鴻舞一座光輝今
鬭草又勝我矣後楊妃入侍寵爱日奪妃遷于上陽東
宮上在花萼樓會外國使至命封珍珠一斛密賜妃妃
不受以詩付使者曰柳葉䨇眉久不描殘妝和淚濕紅
綃長門盡日無梳洗何必珍珠慰寂寥上覧詩悵然不
樂令樂府以新聲度之號一斛珠曲名始此也(妃在上陽宮一)
(日上憶之夜遣小黃門以馬召妃至翠華西閤叙舊爱既而上失寤侍御驚報曰楊妃已至閤前當奈何上披)
(衣抱妃藏夾幕間楊妃既至大怒曰肴核狼籍御榻下有婦人遺舄夜来何人侍陛下寢懽醉至于日出不視)
(朝陛下可出見羣臣妾止此閣以俟駕回上媿甚曳衾向屛復寢曰今日有疾不可臨朝楊妃怒甚徑歸私第)
(上頃覓梅妃所在已為小黃門送令步回東宮上怒斬之遺舄并翠鈿命封賜妃妃以千金夀高力士求詞人)
(擬司馬相如為長門賦欲&KR0829;上意力士方奉太真且畏之報云無人解賦妃乃自作樓東賦)許子
眞記太眞乃廣西容州普寕人父維母葉氏始生有異
質目光見日不瞬都部署楊康求為女時楊元琰為長
史從康求為女攜歸京師後進入夀王宮城西至今有
楊妃井一說楊妃早孤養于叔父河南府士曹元璬家
開元二十二年十一月歸夀邸(山堂肆考長恨𫝊上皇命方士致貴妃之神旁)
(求四虚上下跨蓬壺見最高仙山上多樓閣署曰玉妃太真院玉妃出揖方士問天寳十四載以還事言訖憫)
(然取金釵鈿合各折其半授使者還獻上皇將行乞當時一事不聞于他人者為騐玉妃曰昔天寳十年秋七)
(月牽牛織女相見之夕時夜始半獨侍上上凭肩而立因仰天感牛女事密相誓願世世為夫婦執手各嗚咽)
(此獨君王知之耳方士還奏上皇嗟悼久之)文昌雜錄唐制天子坐朝宮
人引至殿上故杜子美詩戶外昭容紫袖垂䨇瞻御座
引朝儀至天祐間詔宮嬪女職本備内任今後每遇延
英坐日只令小黃門祗候引從宮人不得出外自此始
也(又唐書内官有掌書二人掌宣𫝊啓奏杜詩云舍人退食收封事宮女開函近御筵)貝州人
宋廷棻世以儒聞能詞章生五女若華若昭若倫若憲
若荀皆警慧長若華善屬文若昭文尤高潔不欲歸人
欲以學名家若華誨諸妹若嚴師著女論語十萹以韋
文宣君代孔子曹大家等為顔冉推明婦道所宜若昭
又為𫝊申釋之貞元中李抱真表其才德宗召入禁中
試文章問經史帝高其風操不以妾侍命之呼為學士
穆宗立以若昭尤通練拜尙宫歴憲穆敬三朝皆呼先
生后妃諸王皆待以師禮寳歷初卒贈梁國夫人(山堂肆考)
武宗王才人善歌舞状纖頎頗𩔖帝每畋苑中才人
必從袍而騎佼服光侈觀者莫知孰為帝也帝惑方士
說欲餌藥長生後寖不豫才人獨憂之及大漸才人悉
取所常貯散遺宮中審帝已崩即自經幄下宣宗嘉其
節贈賢妃(唐書)杜秋金陵女也年十五為李錡妾錡叛
滅入宮有寵于景陵穆宗即位命秋為皇子傅姆皇子
壯封漳王鄭注用事誣丞相欲去己者指王為根王被
罪廢削秋因賜歸故里(杜牧杜秋傳)順宗不能聽政深居
施幄坐以宫女牛昭容宦人李忠言侍側羣臣奏事從
幄中可其奏于是王叔文之黨因忠言昭容更相依仗
(唐書)唐末喪亂后妃之制不備後唐莊宗時後宫之數
尤多名號不可勝記莊宗遇弑後宫皆散走朱守殷入
宫𨕖得三十餘人明宗立悉放莊宗時宮人還其家
後唐太祖正室劉夫人無子性賢不妒忌嘗為太祖言
次妃曹氏相當生貴子宜善待之而曹氏亦自謙退因
相得甚歡後生莊宗及莊宗即位冊曹氏為皇太后而
以嫡母劉氏為皇太妃太妃往謝太后太后有慙色太
妃曰願吾兒享國無窮使吾獲歿于地以從先君幸矣
復何言哉及太妃薨太后悲哀不飲食逾月亦崩(五代史)
宋真宗李宸妃入宫為章獻太后侍兒生仁宗在襁
褓時章獻以為己子及即位妃嘿處先朝嬪御中未嘗
自異人畏太后亦無敢言明道元年疾革進位宸妃薨
太后納宰相吕夷簡言用一品禮殯于洪福院太后崩
荆王始為帝言陛下乃李宸妃所生妃死以非命帝號
慟頓毁下哀痛之詔自責尊宸妃為皇太后幸洪福寺
祭告易梓宮親唘視之妃玉色如生冠服同皇太后仁
宗歎曰人言其可信哉遇劉氏加厚仁宗周貴妃幼
從其姑入宫張貴妃育為女得侍仁宗生两公主帝崩
妃日一蔬食屛處一室誦佛書困則假寐覺則復誦晝
夜不解衣者四十年徽宗立為貴妃所生公主下嫁皆
先亡詔許出外與親戚相往来歴五朝勤約一致年九
十三薨仁宗時禁中衞卒夜變帝旦語二府奬張貴
妃扈蹕功夏竦即倡言當求所以尊異之禮張方平聞
之謂陳執中曰漢馮倢伃身當猛獸不聞有所以尊異
且皇后在而尊貴妃果行之天下之責將萃于公矣執
中瞿然而罷景祐中進温成后為貴妃故事命妃皆
發冊妃辭則罷册禮然誥在所司必俟旨而後進又凡
制詞既授閤門宣讀學士院受而書之送中書結三省
銜官告院用印乃進内宋祁為翰林學士當制不俟旨
寫誥不送内書徑取官告院用印亟封以進妃方愛幸
覬行冊禮得告大怒擲于地祁坐貶哲宗妃劉氏以
明豔冠後庭有盛寵紹聖三年孟后朝景靈宫訖事就
坐諸嬪御立侍劉獨背立簾下后閤中陳迎兒呵之不
顧閤中皆忿冬至日會朝欽聖太后于隆祐宫后御座
朱髹金飾倢伃在他坐有愠色從者為易坐製與后等
衆弗能平因𫝊唱曰皇太后出后𧺫立劉亦𧺫尋各復
其所或已撤倢伃坐遂仆于地懟不復朝泣訴于帝内
侍郝隨謂曰毋以此戚戚願為大家早生子此坐正當
為倢伃有也後章惇隂附倢伃廢孟后立之徽宗安
妃劉氏本酒保家女有寵為才人進貴妃擅愛顓席嬪
御為之稀進妃天資警悟迎合意旨雅善塗飾每製一
服外間即傚之林靈素目為九華玉真安妃肖其像于
神霄帝君之左高宗劉貴妃入宫為紅霞帔累進賢
妃頗恃寵驕侈嘗因盛夏以水晶飾脚踏帝見之命取
為枕妃懼撤去之才人李氏王氏俱明豔淳熙末上
皇愛之及崩憲聖后見二才人每感憤孝宗即追告命
許自便蓋非常制云理宗時冊楊妃宰相無拜禮吏
贊拜葉夢鼎以笏揮之趨出明日乞還田里詔留之(宋史)
遼天祚文妃蕭氏小字瑟瑟乾統初帝幸耶律第見
而悦之匿宫中數月及即位立為文妃生晉王阿嚕威
尤被寵幸善歌詩及邊庭多事帝畋遊不恤忠臣多被
疎斥妃作歌諷諫得罪(遼史)金章宗元妃李氏師兒其
家有罪沒入宫籍監大定末以監戶女子入宫是時宫
教張建教宫中師兒與諸宫女皆從之學故事宫教以
青紗隔障蔽内外宮教居障外諸宫女居障内及問義
皆自障内映紗指字請問宫教自障外口說教之諸女
子中惟師兒易為領解建不知其誰但識其音聲清亮
章宗嘗問建宫教中女子誰可教者建對曰就中音聲
清亮者最可教章宗以建言求得之宦者梁道譽師兒
才美勸章宗納之章宗好文辭妃性慧黠能作字知文
義尤喜伺候顔色迎合旨意遂大愛幸明昌中兄喜兒
與弟鐡哥皆擢顯近勢傾朝廷競進之徒争趨走其門
矣(金史)金主珣疾革時已暮夜近臣皆出惟前朝資明
夫人鄭氏以年老侍側金主知其可託謂之曰速召太
子主後事言絶而殂夫人祕之是夕后妃問安寢閤龐
貴妃隂狡機慧常以其子英王守純年長不得立懷怨
鄭氏恐其為變紿之曰上方更衣妃可少休他室伺其
入遽鑰之急召大臣𫝊遺詔立皇太子守緒始啟戶出
之(經濟𩔖編)明永樂中冊權貴妃任順妃李倢伃崔美人
皆朝鮮所貢女也封妃父權永均等皆為光祿鴻臚諸
卿然仍居朝鮮故事皇后金冊金寳皇貴妃而下有
冊而無寳獨宣德元年以貴妃孫氏有容德請于皇太
后製金寳賜之且命太師英國公張輔為正使少師吏
部尚書蹇義為副使二公元臣也自是貴妃授寳遂為
故事明初宫人殉葬有追諡之典至英宗遺命禁止
宫人殉葬為帝王之盛節云孝宗弘治元年太監郭
鏞請預𨕖女子于宫中讀書習禮以待服闋之日冊封
二妃廣衍儲嗣侍讀謝遷言六宫之制固所當備而三
年之愛豈容頓忘今山陵之工未畢諒隂之痛猶新奈
何遽有此事下吏部議止之(弇山堂别集)
嬪妃二
原論禮明順(周禮鄭玄注云古者三夫人之于后猶三公之于王坐而論婦禮無官職矣)
(下詳前叙)褕翟弓韣(禮記曰王后褘衣夫人褕翟褕音余蔡邕月令章句曰仲春之月)
(元鳥至之日以太牢祠于高禖高禖祈子之祀也后妃將嬪御皆會于高禖以祈孕姓乃醴天子所御帶以弓)
(韣天子所御謂后妃以下至御妾孕姓有萌芽者也韣弓衣飲以醴酒帶以弓矢于高禖之前弓矢者男子之)
(事也韣音獨)贊齍敦載筐鉤(周禮曰凡祭祀九嬪贊玉齍玉敦后薦徹豆籩鄭注)
(云玉齍玉敦黍稷之器齍音資敦音對后漢魏故事后親蠶三夫人九嬪世婦各載筐鉤從皇蠶于嘉桑)
教九御繰三盆(周禮天官曰九嬪掌婦學之法以教九御婦德婦言婦容婦功各帥)
(其屬而以時御叙于王所又曰内宰以婦職之法教九御八十一御女也禮記曰世婦卒蠶獻繭于夫人夫人)
(受之親繰三盆手朱綠之玄黃之以為黼黻文章君服之以祀先王先公敬之至也)餘三星
因八月(史記云中宮天極星後有四星其一為正妃餘三星後宫之屬後漢書曰漢法帝因八月算)
(民遣中大夫與掖庭丞及相工于洛陽鄉中閱視良家童女合法相者載還後宫擇視可否乃用登御)
取長白合法相(臧榮緒晉書曰武帝泰始中大採擇公卿子女以充六宫使楊后簡𨕖后)
(妒不取端正妙好唯取長白肥大貎粗舉則取下詳因八月注)視卿比侯銀印
瓄珮(後漢書曰倢伃視上卿比列侯玉晉服制曰倢伃銀印青綬佩采瓄)雀釵象
簟(晉起居注曰有司今月九日當拜鄭夫人右倢伃按儀注應服雀釵袿襈西京雜記曰武帝以象牙為)
(簟賜李夫人)金環玉簮(西京雜記曰戚夫人以百鍊金為彄環照見指上骨上惡之以)
(賜侍兒鳴玉耀光等各四枚搔又曰武帝過李夫人就取玉簮搔頭自此宫人頭皆用玉為之)當
熊辭輦(漢書曰孝元馮昭儀初為倢伃上幸虎圈鬭獸熊逸出圈攀檻欲上馮倢伃直前當熊而)
(立詳熊欲又曰孝成班倢伃帝初即位𨕖入後宮帝遊後庭嘗與倢伃同輦載倢伃辭曰觀古圖畫賢聖之)
(君皆有名臣在側三代末主乃有嬖妾今欲同輦得無近似乎上善其言而止)宴北園迎
西宫(魏志曰明帝遊後園召才人以上曲宴極樂明日帝見毛后曰昨宴北園樂乎明帝以左右洩之所)
(殺十餘人因王隠晉書曰初惠帝晚成武帝遣才人謝玖給惠帝是有娠臨娶妃迎玖西宫遂生愍懷也)
昭陽殿增城宫(漢書曰孝成趙皇后本長安宫人有女弟復召入為昭儀居昭陽殿)
(姊弟專寵十餘年卒無子成帝崩帝素無疾民間歸罪于昭儀昭儀自殺又曰孝成班倢伃帝初即位𨕖入)
(後宫俄而大幸為倢伃居增城宫再就舘有男數月並失之注云舘外舍謂陽祿柘舘)舉酒祝
傅低頭泣邢(漢書曰孝元傅昭儀哀帝祖母也少為上官太后才人元帝進幸有寵改為昭)
(儀為人有才略善事人主宫人飲酒酧地皆祝延之産平都公主及定陶恭王史記曰漢武帝時尹夫人邢)
(夫人同時並幸有詔不得相見尹夫人自請武帝願見邢夫人帝許之即令夫人飾從御者數十人来前尹夫)
(人見曰非邢夫人帝曰何以知之對曰視其體貎形狀不足以當人主于是有詔使邢夫人衣故衣獨身前尹)
(夫人望見曰真是矣乃低頭俛而泣自痛其不如也諺曰美女入室惡女仇之)圖甘泉葬
雲陵(漢書曰孝武帝李夫人兄延年性知音善歌舞每為新聲延年侍上起舞歌曰北方有佳人絶世而)
(獨立一顧傾人城再顧傾人國豈不知傾城與傾國佳人難再得帝太息曰善哉世豈有此人乎平陽圭因言)
(延年有女弟上乃召見之實妙麗善舞由是幸生一男是為昌邑哀王李夫人少而早卒上憐愍圖畫其形於)
(甘泉宮雲初學記漢武帝故事曰拳夫人從上至甘泉而卒葬陵上哀悼為起通靈臺常有一青鳥集臺上)
(至宣帝時乃止拳夫人即昭帝母)增齊多内寵漢號内職(左𫝊齊桓公多)
(内寵有如夫人者六人職合璧事𩔖漢外戚𫝊漢因秦制正嫡曰皇后其餘内有夫人美人良人等名號)
大家娘子(太平御覧曰漢虞美人生冲帝及質帝即位梁冀秉政虞氏抑而不崇但稱大)
(家而已質帝母陳夫人亦以梁氏故榮寵不及同山堂肆考曰唐楊太真入宫宫中呼為娘子禮數實皇后)
號慵妝寫愁貎(漢合德入宫新膏沐為卷髮號新興髻為薄眉號遠山黛施小朱號)
(慵来妝江吳主權潘夫人父坐法輸入織室夫人容態少儔為東絶色吳主使圖其容貎工人寫其真狀以)
(進吳主見而喜悦曰愁貎尚能惑人况在歡樂乃命雕輪就織室納于後宫)針神機絶
(薛夜来本名靈芸年十七容貎絶世魏咸熙中谷習出守常山以千金寳賂聘之獻于文帝甚承寵爱改名曰)
(夜来夜来妙于針功雖處深幃重幄之内不用燈燭裁製立成宫中號曰針神吳主權趙夫人善畫巧妙無)
(䨇能于指間以綵絲織雲霞龍鳳之錦大則盈尺小則方寸宫中謂之機絶)留仙裙絳
紗繫(山堂肆考曰漢成帝于太液池作千人舟與趙飛燕戲于池飛燕歌歸風送遠之曲令后所愛侍郎)
(馮無方吹笙以倚后歌中流歌酣風大起帝曰無方為我持后無方舍吹持后裙久之風止裙為之縐后泣曰)
(帝恩我使我仙去不得他日宫姝幸者或襞裙為縐號留仙裙也晉武帝多簡良家子以充内職自擇美者)
(以絳紗繫臂)羊車蝶幸(天中記曰晉武帝掖庭殆將萬人而並寵者莫知所適嘗乘羊)
(車恣其所至宫人乃取竹葉插戶以鹽汁灑地而引帝車明皇雜錄曰春秋使後宫各插花上使視蝴蝶隨)
(蝶所止幸之謂之蝶幸)獺髓醫蟬翼鬢(合璧事𩔖曰吳孫和悅鄧夫人嘗置膝上)
(和弄水精如意誤傷夫人頬醫者曰得白獺髓雜玉與琥珀屑當滅㾗及差有赤點更益其妍諸嬖人更以丹)
(脂點額以要寵莫山堂肆考曰魏文帝宫中最寵者四人其一曰瓊𣗳能製蟬鬢縹緲如蝉翼)景
陽鐘華清宴(南史曰齊武帝數遊幸諸苑囿載宫人從後車宫内深隠不聞端門鼓漏聲置)
(鐘于景陽樓上宫人聞鐘聲早起裝飾至今此鐘惟應五鼓及三鼓也明皇與貴妃每至七月七夕在華清)
(宫游宴宫女軰陳瓜果酒饌于庭中求恩澤于牽牛織女也)金籠捉金錢賭(明皇)
(宮中每至秋日宫人皆以小金籠捉蟋蟀置枕函畔夜聽其聲庶民之家皆效之又未得貴妃時宫人妃嬪)
(軰投金錢賭侍帝寢及楊妃入遂罷此戲)金蓮新月芝殿迴風(道山新聞李後)
(主宫嬪窅娘纖麗善舞後主作金蓮高六尺飾以寳物令窅娘以帛纏足纖小屈上如新月狀著素韤舞金蓮)
(之上體勢回旋有凌雲之態唐鎬詩曰蓮中花更好雲裏月常新因窅娘作也由是後人效之婦人之足以弓)
(小為好蘭漢武帝所幸宫人名麗娟年十四玉膚柔軟吹氣勝不欲以衣纓拂之恐體㾗也每歌李延年和)
(之嘗于芝生殿唱迴風之曲庭中花皆翻落)紅紅記曲瑟瑟能詩(山堂肆考)
(曰唐張紅紅善歌舞每聽新聲一徧即記節奏入宫號記曲娘瑟瑟遼妃詳上)芙蓉臺
琉璃幛(合璧事𩔖曰唐寳歷三年浙東貢舞女二人一曰飛燕一曰輕鳳蛾眉螓首蘭氣融洽冬不纊)
(衣夏無汗體上琢玉芙蓉為二女歌舞臺每一發如鸞鳳之音百鳥莫不翔集真態豔麗非世間所有每歌罷)
(上令内人藏之金屋寳帳蓋恐風日也宫中語曰寳帳香重重一䨇紅芙蓉山堂肆考曰吳主亮爱姬四人)
(一名朝姝二名麗居三名潔珍四名潔華使四人坐琉璃幛内外望之殊無隔惟香氣不通耳)花見
羞羊䑛地(五代史曰後唐明宗淑妃王氏邠州餅家子也有美色號花見羞南史曰宋文帝)
(潘淑妃本以貎進始未見賞帝好乘羊車經諸妃淑妃每靚妝褰帷以俟并密令左右以鹽水灑地帝每至戶)
(羊輙䑛地不去帝曰羊乃為汝徘徊况于人乎于是爱傾後宫)嘲司花女得學士
詩(山堂肆考曰隋煬帝幸江都長安進御車女袁寳兒年十五腰肢纖墮嬌憨多態帝寵爱之時洛陽進合)
(蔕迎輦花云得之嵩山塢中香氣芬馥或惹襟袖移日不散帝令寳兒持之號曰司花女時詔虞世南草勅帝)
(側寳兒注目視之帝謂世南曰寳兒注目于卿卿可便嘲之世南應詔為絶句云學畫鵶黃半未成垂肩嚲袖)
(太憨生緣憨却得君王惜長把花枝傍輦行召唐柳公權侍武宗于内庭武宗常怒一宮人久之復謂公權)
(曰朕怪此人若得學士一詩當釋然矣公權略不佇思而成曰不分前時忤主恩已甘寂寞守長門今朝却得)
(君王顧重入椒房拭淚㾗上大悦令宫人上前拜謝之)賜倢伃書焚貴妃詔
(太平御覧曰漢元帝成帝皆有賜倢伃書班倢伃報諸姪曰記言屬見元帝所賜倢伃書以相比元帝𩔖多華)
(辭至如成帝則推誠寫實若家人夫婦相與書矣何可比也宋史曰李沆為相真宗一夕遣使持手詔欲以)
(劉氏為貴妃沆對使者引燭焚詔附奏曰但道臣沆以為不可其議遂寢)持節假蓋(文獻)
(通考曰晉武帝泰始十年臨軒使使持節兼太常拜三夫人兼御史中丞拜九嬪宋史曰仁宗張妃怙寵欲)
(假后蓋出遊帝使自請于后曹后與之無靳色妃喜還以告帝帝曰國家文物儀章上下有秩汝張之而出外)
(庭不汝置也妃不懌而罷)披香博士花蕊夫人(飛燕合德入宫有宣帝時披香)
(博士淖方成白髮教授宫中號淖夫人在帝後唾曰此禍水也滅火必矣後山詩話曰靑城人費氏女五代)
(時以才色入蜀宫後主嬖之號花蕊夫人效王建作宫詞百首後國亡入宋備後宫太祖召使陳詩即誦云君)
(王城上竪降旗妾在深宫那得知四十萬人齊解甲並無一箇是男兒)主管大内宫
人入道(文獻通考曰宋哲宗朱夫人建炎四年從隆祐太后幸江西還封嘉國夫人主管大内公事知)
(尚書内省提舉十閣道又曰宋太祖才人朱氏後入道眞宗貴妃杜氏後入仁宗時美人尚氏楊氏與郭后)
(忿争后既廢尚氏入洞真宫為道士楊氏出居别院按唐人有宫人入道詩)製邊衣題
紅葉(山堂肆考曰唐開元中所賜邊衣俱製自内中有一軍校于袍中得詩云沙場征戍客寒苦若為眠)
(戰袍經手作知落阿誰邊蓄意多添線含情更著綿今生已過也重結後生緣持以白帥帥以聞明皇以詩徧)
(示宫中曰作者勿隠不汝罪也有一宫人自言萬死帝即命嫁得詩者曰與汝結今生緣又曰顧况在洛閑)
(游苑中水上得大桐葉有詩云一入深宫去年年不見春聊題一片葉寄與有情人明日况于上流亦題葉泛)
(之波中曰花落深宫鶯亦悲上陽宫女斷腸時帝城不禁東流水葉上題詩寄與誰後有客尋春苑中又于杏)
(葉上得詩云一葉題詩出禁城誰人酬和獨含情自嗟不及波中葉蕩漾尋春取次行又唐僖宗時有于祜晚)
(步禁溝拾一紅葉上有詩云流水何太急深宫盡日閑殷勤謝紅葉好去到人間祜復題云曾聞葉上題紅怨)
(葉上題詩寄阿誰置御溝逆流入宫為宫女韓翠蘋拾之後祜託韓泳門舘因帝放宫人泳以與翠蘋同姓遂)
(勸之嫁祜及成禮韓于箱中見紅葉上有詩驚曰此吾作吾水中亦得一葉即祜所題于是相對感歎曰事豈)
(偶然莫非前定或云御溝得紅葉是盧渥事)
嬪妃三
原並后(内寵並后亂之本也)正服(正踰侈也)貫魚(易貫魚以宫人寵)小
星(詩嘒彼小星三五在東喻衆妾也)莊姜送(燕燕衛莊姜送歸妾也)吳王宿
(左𫝊曰吴王夫差宿有妃嬙嬪御焉)以備内官(𫝊曰以備内官焜燿寡人之望)以備
嬪嬙(嬪嬙婦官也)禁其竒衺(媚道)展其功緒(婦功也白帖)增
昭儀(漢書外戚傳曰元帝加昭儀之號次丞相爵比諸侯王西京賦曰增昭儀于倢伃賢既公而復侯)
夫人(周禮曰三夫人之于后猶三公之于王坐而論婦道無官職者矣漢書曰漢與秦之號妾皆)
(稱夫人夫沈約宋書曰晉武採漢魏之制置貴嬪人貴人是為三夫人位視三公)貴人(沈約宋書)
(曰貴嬪文帝所置貴人漢元帝置)倢伃(漢書曰倢伃視上卿比列侯晉服制令曰倢伃銀印靑)
(綬佩采瓄玉)嬪(周禮曰以隂禮教九嬪德又曰九嬪掌婦學之教法以教九御婦婦言婦功婦容)
(各率其屬而以時御叙于王所容晉書曰舊制貴嬪夫人比三公假金紫淑媛淑儀修修儀倢伃容華充華)
(為九嬪比九卿假銀青)世婦(周禮曰世婦掌祭祀賓客喪紀之事蔡邕月令章句曰卜夫人世)
(婦之吉者使之蠶室奉種浴于川蠶事既升分繭稱絲以供郊廟之服又曰蠶事既畢后妃獻繭于天子乃)
(收蠶税以桑為均十而取一曰税乃收世婦以下所蠶之税也後漢書曰宣武胡后初召入掖庭為承華世)
(婦)御女(後漢書曰八十一御女序于王之燕寢綵淮南子曰孟春之月東宫御女青色衣青鼓)
(琴孟夏之月南宫御女赤色衣赤綵吹笙竽孟秋之月西宫御女白色衣白綵撞鐘孟冬之月北宫御女黑色)
(衣黑綵擊磬石)美人(漢書曰漢興因秦之稱妾皆稱夫人及美人之號至武帝各有爵位美人視二)
(千石語又曰萬石君奮姓石氏奮年十五為小吏侍高祖與愛其恭謹問曰若何有對曰有姊能鼓琴于是)
(高祖詔其姊為美人徙其家長安中戚里以姊貎美故曰美人也宋齊皆以美人為散職)才人
(晉中興書曰謝夫人名玖家本貧賤玖清惠真正有淑姿𨕖入後宫為才人沈約宋書曰晉武帝採漢魏之)
(制才人中才人爵視千石以下以為散位)保林(漢書曰元帝加昭儀之號凡十四等保林視百石)
女侍中(魏書曰高祖置女侍中視三品主又曰陸昕之容貎柔謹尚獻文女常山公昕之亡公)
(主奉姑有孝稱與穆氏琅琊公主並為女侍中鄴中記曰石虎置女侍中皆貂蟬侍直皇后)女尙
書(魏略曰明帝遊宴在内𨕖女子知書可傳信者為女尚書後魏書曰高祖置女尙書視三品鄴中記)
(曰石虎征討所得美女萬餘以為宫人簡其有才藝者為女尚書)女史(周禮曰女史八人掌王后)
(之禮掌内治之藏以詔后内治内政送内宫書内令凡后之事以禮從毛詩義疏曰女史彤管法如國史主)
(記后夫人之過人君有柱下史后有女史外内各有記注也又曰后夫人必有女史書其日月而以環進退)
(之書後漢書曰頒官分務各有典司女史彤管記功過後魏書曰高祖制女職女史視三品)貴
妃(南史宋孝武孝建三年初置貴妃)太妃(魏以来諸王之母為太妃)淑妃(魏明帝置)
(淑妃齊永明中奏淑妃舊擬九棘以淑為溫恭之稱妃亞后之名進同貴妃)增置大儀(宋會)
(要宋從舊制皇后以下有貴妃德妃賢妃舊有寳林御女采女國朝不置景德二年增置大儀)並從
一品(合璧事𩔖曰真宗置淑容順容婉儀婉容並從一品在昭儀上)後宫(容齋洪氏随筆曰自)
(漢以来帝王妃妾之多唯漢靈帝吳歸命侯宋蒼梧王齊東昏陳後主晉武至于萬人唐室明皇為盛白樂天)
(長恨歌云後宫佳麗三千人杜子美劔器行云先帝侍女八千人蓋言其多也新唐書所敘謂開元天寳中宫)
(嬪大率至四萬隋大業離宫徧天下所在皆置宫女故裴寂為晉陽宫監以宫人私侍高祖及高祖義師經過)
(處悉罷之其多可想)内人(吳氏能改齋漫錄曰忽看金輿向月陂宫人接著便相隨恰從中尉門前)
(過當處教看卧鴨池王建宫詞也按唐著作佐郎崔令欽云左右两教坊右多善歌左多工舞外有水泊俗號)
(月陂陂形如偃月也故王建述此又言妓女入宜春院謂之内人亦曰前頭人常在上前頭也其家得在教坊)
(謂之内人四季給米得幸者謂之大家故王建宫詞云内人對御疉花牋内人唱好龜兹急内人相續報花開)
(内人跳脫繫紅縧内人恐要秋衣著内人争乞洗兒錢)
原詩陳江緫奉和東宫經故妃舊殿詩曰故殿看看冷
空階步步悲猶憶窺牎處還如解珮時苔生無意早燕
入有言遲若令歸就月照見不須疑徐湛賦得班去
趙姬升詩曰班姬與飛燕俱侍漢王宫不意恩情歇偏
將衰草同香飛金輦外苔上玉階中今日悲團扇非是
為秋風增唐宋之問浣紗萹曰越女顔如花越王聞
浣紗國微不自寵獻作吴王娃山藪半藏匿苧蘿更蒙
遮一行覇勾踐再笑傾夫差豔色奪人目效顰亦相誇
一朝還舊都靚妝尋若邪鳥驚入松網魚畏沈荷花始
覺冶容妄方悟羣心邪白居易李夫人萹曰漢武初
喪李夫人夫人病時不肯别死後留得生前恩君恩不
盡念未已甘泉殿裏令寫真丹青畫出竟何益不言不
笑愁殺人又令方士合靈藥玉釜煎鍊金爐焚九華帳
深夜悄悄返魂香降夫人魂夫人之魂在何許香烟引
到焚香處旣来何苦不須臾縹緲悠揚還滅去去何速
兮來何遲是邪非邪两不知翠蛾髣髴平生貎不似昭
陽寢疾時傷心不獨漢武帝自古及今皆若斯君不見
穆王三日哭重璧臺前傷盛姬又不見秦陵一掬淚馬
嵬坡下念楊妃縱令姸姿豔質化為土此恨長在無銷
期王諲後庭怨曰君不見紅閨少女端正時天夭桃
李仙容姿幸得君王憐巧笑披香殿裏薦蛾眉蛾眉䨇
䨇人共進常恐妾身從此擯甄妃為妒出層宫班女因
猜下長信長信宫門閉不開昭陽歌吹風送来夢中魂
魄猶言是覺後精神尙未廻念君嬌愛無終始使妾長
啼後庭裏獨立每看斜日盡一坐直至孤燈死秋日聞
蟲翡翠簾春晴照面鴛鴦水紅顔舊来花不勝白髮如
今雪相似𫝊聞紈扇思未歇預想蛾眉上初月如君貴
偽不貴真還同棄妾逐新人借問南山松葉意何如北
砌槿花新劉禹錫馬嵬行曰綠野扶風道黃塵馬嵬
驛路邊楊貴人墳高三四尺乃問里中兒皆言幸蜀時
官軍誅佞倖天子舍妖姬羣吏伏門屛貴人牽帝衣低
徊轉美目風日為無輝貴人飲金屑倏忽蕣英暮平生
服杏丹顔色真如故屬車塵已遠里巷来窺覷共愛宿
妝妍君王畫眉處履綦無復有履組光未滅不見巖畔
人空見淩波韤郵童愛蹤跡私手觧鞶結𫝊看千萬眼
縷絶香不歇指環照骨明首飾敵連城將入咸陽市猶
得賈人驚
原賦漢武帝李夫人賦曰美娟娟以修嫮兮命勦絶而
不長飾新宫以延佇兮泯不歸兮故鄉慘欎欎其蕪穢
兮處隠幽而懷傷釋輿馬于山椒兮掩修夜之不陽秋
氣&KR0579;以淒淚兮桂枝落而消亡神煢煢以遥思精浮游
而出疆託沉隂以曠久惜繁花之未央念窮極之不逮
惟幼眇而相羊武帝班倢伃自傷悼賦曰承祖考之
遺德兮何性命之淑靈登薄軀于宫闕兮充下陳于後
庭蒙聖主之渥惠兮當日月之盛明揚光烈之翕赫兮
奉殊寵于增城既過幸于非位兮竊庶幾乎嘉時每寤
寐而太息兮思佩褵以自思陳女圖以鏡鑒兮顧女史
而問詩悲晨婦之作戒兮哀褒閻之為郵美皇英之女
虞兮榮任姒之母周雖愚陋之靡及兮敢舍心而忘兹
歴年歲而悼懼兮閔蕃華之不滋痛陽禄與柘舘兮仍
襁褓而離災豈妄人之殃咎兮將天命之不可求奉供
飬于東宫兮託長信之末流共灑埽于帷幄兮永終始
以為期重曰潜玄宫兮幽以清應門閉兮禁門扃華殿
塵兮玉階苔中庭萋兮綠草生廣室隂兮幃幄暗房櫳
虚兮風泠泠俯魂兮丹墀思君兮履綦仰視兮雲屋䨇
涕兮横流宋孝武帝擬漢武帝李夫人賦曰觀周氏
之逸萹覽漢室之遺篆弔新宫之掩映嗟璧臺之蕪踐
雖媛德之有載竟滯悲其何遣念桂枝之秋霣惜瑶華
之春翦彤殿閉兮素塵積翠戺蕪兮紫苔生寳羅暍兮
春幌重珍簟空兮夏幬扃秋臺惻兮碧烟凝冬宫冽兮
朱火靑流津有終深心無歇徙倚雲日徘徊風月思玉
步于鳳墀想金聲于鸞闕
原贊魏曹植班倢伃贊曰有德有言實惟班倢盈沖其
驕窮其厭悅在夷貞艱在晉正接臨風端幹衝霜振葉
晉左九嬪班倢伃贊曰恂恂班女恭譲謙虚辭輦進
賢辨祝理誣形圖丹青名侔樊虞傅玄班倢伃畫贊
曰斌斌倢伃履正修文進辭同輦以禮匡君納侍顯德
讜對解紛退身避害志邈浮雲
原詔梁沈約梁武帝立内職詔曰刑于垂訓周文所以
表德壼闈失序漢武所以喪邦並被諸方冊式昭戒勸
魏晉以来雖云簡薄而内職名號參差不同在宋太始
位置繁冗遂設官九品且擬外朝填委椒掖徵費無已
自此相仍踵以成舊昭陽九華千門萬戶朕受命自天
期延七百思所以立防自邇貽厥將来前代職品所宜
因革外可詳議務令該允
原章梁沈約為六宫拜章曰蓬閨菲質嘉淑無算越自
幽衡登軀宸漢奉日月之華侍巾屣之末何以厠鴛鸞
之盛序奉屬車之淸塵隋江緫為陳六宫謝章曰恭
膺禮命媿集丹縷之顔拜奉曲私愁縈翬羽之色魯宫
夜火伯媛匪驚楚榭奔濤貞姜何懼豈期日月騰影風
雲瀉潤遂復位崇九御聲高六列象服增華丹軿耀采
何以弼佐王風克柔隂化兢惶並集追想流荇之詩荷
遽相并遂失鳴環之節
原表陳江緫為陳六宫謝表曰鶴籥晨起雀釵曉映恭
承盛典肅荷徽章步動雲袿香飄霧縠媿纏豔粉無情
拂鏡愁縈巧黛息意臨牎妾聞漢水贈珠人間絶世洛
川拾翠仙處無䨇或有風流行雲窈窕初日聲高一笑
價起兩環乃可桂殿迎春蘭房侍寵借班姬之扇未掩
驚羞假蔡琰之文寕披竦戴增唐常衮中書門下請
冊貴妃表曰臣聞天文次星配以妃位帝宫内職守在
王化視公卿而命秩思賢才以審官蓋五禮之宗六義
之本也伏惟陛下紹興下武屬當多難一日萬務親紆
聖心紫庭分理頃刻未遑彤管記言因兹而缺然則奉
若天道以隂而助陽御于家邦由中而及外今既三靈
叶泰四海永清宜舉舊章以行盛禮竊承壼制未正等
威當熊之德或聞于蘭殿貫魚之序無列于椒房固已
叶周南之風參虞汭之化豈使坤儀曠其取法隂教闕
而不修雖則簡在宸衷安敢默于誠請伏冀大明禮秩
俾率宫庭以厚人倫以風天下庶得外朝均政羣望獲
從
原箴晉張華女史箴曰芒芒元化兩儀始分散氣流形
既陶既甄在帝庖犠肇經天人爰始夫婦以及君臣家
道以正王猷有倫婦德尙柔含章貞吉婉孌淑慎正位
居室樊姬感莊不食鮮禽衛女矯桓耳忌和音志厲義
高二主易心元熊攀檻馮媛趨進夫豈無畏知死不恡
班女有辭割歡同輦夫豈無懷防微慮遠人咸知飾其
容而莫知飾其性性之不飾或愆禮正出其言善千里
應之苟違斯義同衾以疑懽不可以黷寵不可以專專
實生慢爱極則遷致盈必損理有固然裴頠女史箴
曰膏不厭鮮水不厭淸玉不厭潔蘭不厭馨爾形信直
影亦不曲爾聲信清響亦不濁綠衣雖多無貴于色邪
徑雖利無尙于直春華雖美期于秋實冰璧雖澤期于
見日浴者振衣沐者弹冠人知正服莫知行端服美動
目行美動神天道祐順常告吉人
原冊文宋謝莊殷貴妃諡冊文曰維年月日皇帝曰咨
故淑儀殷氏惟爾含徽挺茂爰光素里友琴流荇實華
紫掖奉軒景以柔明登譽處椒風以婉孌升名幽閑之
範日藹層闈繁祉之慶方崇蕃世而當春掩藻中波滅
源朕用震悼傷于厥心松區已翦泉冥將墜宜有旌德
第行式衍聲芳今遣某官集冊告諡曰宣魂而有靈尙
兹寵渥嗚呼哀哉
原哀策文梁任昉王貴嬪哀冊文曰游衣戒節轜車命
服永去椒華長辭嘉福笥緘遺組筵委塵鞠將命唘期
寔惟嘉數珮空響其何節姆下堂其誰傅殯宫既毁祖
饋斯撤爰命史臣宣美来裔辭曰坤載既厚内德云助
軒五有弘姬十斯豫誕兹邦淑𨕖自良家爰登六列象
服委蛇靑絇丹繶展衣素紗肅雍婦職僉曰俞佳贊景
望舒方娠明兩心前軌慶軒中增朗與括不愆胐魄無
爽式陪璽觀有事蠶宫降輿訪道基我王風宣禮撤豆
緝樂房中居貴能降在盈思沖仁者必夀彼蒼者穹如
何不淑萬化齊終薦車告塗殯穸既辦黼翣璀以陸離
帷幌紛其舒卷出桂宫而北行經未央以西轉池紼顧
而徐前服馬嘶而不踐霜霏微而初被野空籠而始彫
促虞泉于薤露撫悲翁於短簫母以子貴義弘前哲申
襄齊削以從疑革麻縓之輕殺達副君之夭至賦白華
之無缺庶清廟之微微非夀原之未翳
原誄後漢崔瑗竇貴人誄曰若夫貴人天地之所留神
造化之所殷勤華光曜乎日月才志出乎浮雲然猶退
譲未嘗專寵樂慶雲之普覆悼時雨之不廣憂國念主
不敢怠遑嗚呼哀哉惟以永傷重曰積善之家福慶長
修身以夀道之常聖人之言義不虚修身獲報效莫疏
令問不忘身猶存貴人雖沒遺德尊著于金石垂後昆
宋謝莊孝武帝宣貴妃誄曰律谷罷煖龍鄉輟曉照
車去魏連城辭趙皇帝痛掖殿之既闃悼泉塗之已宫
巡步檐而臨蕙路集重陽而望椒風國軫喪淑之傷家
凝霣妣之怨敢撰德於旂旒庶圖芳於鍾萬其辭曰玄
丘烟煴瑤臺降芬高唐泄雨巫山欎雲誕發蘭儀光唘
玉度望月方娥瞻星比婺毓德素里棲景宸軒處麗絺
綌出懋蘋蘩修詩賁道稱圖昭言翼訓姒幄贊軌堯門
展如之華寔邦之媛敬勤顯揚肅恭崇憲奉榮惟約承
慈以遜逮下延和臨朋違怨祚靈集祉慶藹迎祥皇裔
璿式帝女金相聯跗齊穎接萼均芳以藩以牧燭代暉
梁視朔書氛觀臺告祲珩璁滅容翬翟毁衽掩采瑶光
收華紫禁移氣朔兮變羅紈白霜凝兮歲將闌庭𣗳驚
兮中帷響金釭曖兮玉座寒仰昊天之莫報怨凱風之
徒攀經建春而右轉循閶闔而徑度旌委欎于飛飛龍
逶遲于步步鏘楚挽于槐風喝邊簫于松霧涉姑射而
環廻望樂池而顧慕晨輼解鳳曉蓋俄金山庭寢日隧
路抽隂重扃閉兮燈已黯中泉寂兮此夜深鎖神宫于
壌末散靈魄于天潯
原行狀梁江淹宋建平王建太妃周氏行狀曰竊聞侯
服之譽非黃冠所敷玉食之門寕皂衣所述諒畏褒虚
美于君后被空名于鼎貴然昔有漢臣誄行晉史書德
者亦云實而已焉太妃誕㢲離之正和函雲露之中氣
凝采髫歲賁章笄年若乃彤管女圖之學纂組綺縞之
工升降虔謙之儀柔静嘉順之節莫不中道若性不嚴
而成故譽滿帷閫聲播軒殿
公主一
原案昔帝堯女有娥皇女英舜妹有敤手(敤音欺禍反)舜女
有宵明燭光湯有帝乙歸妹(即成湯妹)周武王之女嫁于陳
故公主未有封邑之號至周中葉天子嫁女于諸侯天
子至尊不自主婚必使諸侯同姓者主之始謂之公主
秦代因之亦曰公主史記云李斯男皆尙秦公主是也
漢制帝女為公主帝姊妹為長公主帝姑為大長公主
後漢制皇女皆封縣公主儀服同蕃王其尊崇者加號
長公主諸王女皆封鄉亭公主儀服同鄉亭侯(范蔚宗後漢書)
(曰章帝封東平憲王蒼琅琊孝王京女為縣公主其後安帝妹亦封長公主同于皇女封縣公主者所生之子)
(襲母封為列侯後皆傳國鄉亭之封則不𫝊)自晉之後帝女依西漢曰公主
帝之姑姊並曰長公主自漢以来皆别置第舍府屬至
隋省府屬(並見齊職儀及晉代百官制)唐神龍初又置府屬景龍末
復省(初學記)增唐制皇姑為大長公主姊為長公主女
為公主皆封國視正一品太子女為郡主封郡視從一
品親王女為縣主視正二品凡公主封有以國名者
鄎國代國霍國是也有以郡名者平陽宣陽東陽是也
有以美名者太平安樂長寕是也唯明皇之女皆以美
名名之宋制帝女封公主沿襲漢唐或以美名或以
國姊妹曰長公主諸姑曰大長公主至祖姑則或加兩
國政和三年蔡京為相建議以為不典始改為帝姬以
二字易國名四字易兩國名自祖宗以降數十女皆追
加封冊至中興時始復初宋初之制初被選尙者即
拜駙馬都尉賜玉帶襲衣銀鞍勒馬采羅百疋謂之繫
親又賜其家銀萬兩令辦聘財之數倍于親王聘妃主
出降賜甲第餘如諸王夫人之制而扇加四引障花燭
籠各加十(文獻通考)遼聖宗開泰元年詔封皇女八人為
郡主以是知遼于公主恩典亦不輕矣元制非勳臣
世族及封國之君莫得尙主是以世聯戚畹者親視諸
王然秦漢以来惟帝姬得號公主而元則諸王之女亦
概稱焉(續文獻通考)公主賜諡者明仁宗第四女德安公
主早夭而最鍾愛特賜諡曰悼簡世宗朝太師翊國
公郭勛承恩請追諡高祖母永嘉大長公主特賜諡曰
貞懿(弇山堂别集)
公主二
原史記曰李斯長男由為三川守諸男皆尙秦公主女
悉嫁諸公子由告歸咸陽斯置酒于家百官長皆前為
夀門庭車騎以千數列仙𫝊曰朱仲會稽販珠人也
高后時獻三寸珠魯元公主私以七百金從仲求珠仲
獻珠四寸(詳珠)漢書曰宣平侯張敖尙惠帝姊魯元公
主有女惠帝既立吕太后欲為重親以公主女配帝
又曰周勃下廷尉吏侵辱之勃以千金與獄吏迺書牘
背示之曰以公主為證公主孝文女也勃子勝尙之故
獄吏教引為證又曰孝武衛皇后字子夫為平陽主
謳者武帝即位數年無子過平陽主既飲謳者進帝獨
說子夫帝𧺫更衣子夫侍尙衣軒中得幸還坐甚忻賜
平陽主金千斤子夫上車主拊其背曰行矣強飯勉之
即貴願無相忘也又曰烏孫以馬千匹聘漢女元封
中遣江都王建女細君為公主以妻焉賜乘輿服御物
為備官屬侍御數百人贈送甚盛烏孫昆莫以為右夫
人公主至其國自治宫室歲時再過昆莫年老言語不
通公主悲愁自為作歌天子聞而憐之後漢書曰光
武姊湖陽公主新寡帝與共論朝臣微觀其意公主曰
宋公威容德器羣臣莫及帝曰方且圖之後宋宏被引
見帝令公主坐屛風後因謂宏曰諺言貴易交富易妻
人情乎宏曰臣聞貧賤之交不可忘糟糠之妻不下堂
帝顧謂主曰事不諧矣又曰董宣為洛陽令湖陽公
主蒼頭白日殺人因匿主家吏不能得及主出行而以
奴驂乘宣于夏門亭候之乃駐車叩馬以刀畫地大言
數主之失叱奴下車因格殺之主即還宫訴帝帝大怒
召宣欲箠殺宣叩頭曰願乞一言而死帝曰欲何言宣
曰陛下聖德中興而縱奴殺良民將何以治天下乎臣
不須箠請得自殺即以頭擊楹流血被面帝令小黃門
持之使宣叩頭謝主宣不從帝強使頓之宣兩手據地
終不肯俯主曰文叔為白衣時藏亡匿死吏不敢至門
今為天子威不能行一令乎帝大笑曰天子不與白衣
同又曰竇融長子穆尙内黃公主穆子勳尙東海王
彊女泚陽公主弟子固亦尙世祖女湼陽公主竇氏一
公兩侯三公主親戚功臣中莫與為比又曰館陶公
主為子求郎明帝不許而賜錢千萬謂羣臣曰郎官上
應列宿出宰百里苟非其人則民受其殃矣是以難之
魏末𫝊曰何晏婦金鄉公主即晏同母妹公主賢明
謂其母沛王太妃曰晏為惡日甚將不保身母笑曰汝
得無妒晏邪俄而晏死有一男年五六歲宣王遣人錄
之晏婦藏其子王宫中向使搏頬乞白活之使者為具
以白宣王宣王亦聞晏婦有先見之言心常嘉之且為
沛王故特原不殺晉中興書曰臨海公主惠帝第四
女羊皇后所生初封清河公主未出適值永嘉亂賣長
城民錢温温以送女女遇主甚酷主自告吳興太守問
禮以聞于是殺温及女適譙國曹統臧榮緒晉書曰
賈后二女宣華女彦封宣華弘農郡公主女彦年八歲
聦明岐嶷便能書學諷誦詩論病困賈后欲議封女以
長公主彦語后曰我尙小未及成人禮不用公主及薨
諡哀獻皇女以長公主禮葬送(藝文𩔖聚)增晉書又曰武
帝勅衛瓘第四子宣尙繁昌公主瓘自以諸生之胄婚
對微素抗表固辭不許又曰桓溫尙南康公主温與
庾翼友善嘗薦温于明帝曰桓溫少有䧺略願陛下勿
以常壻畜之宋書曰徐達之尙武帝長女會稽公主
子湛之字孝源幼孤為武帝所愛初武帝微時常往新
州伐荻衲布衣襖等皆敬皇后手自作武帝既貴以此
衣付公主曰後世有驕奢踰節者可以此衣示之湛之
為彭城王義康所愛義康得罪事連湛之文帝大怒將
致大辟公主即日入宫及見文帝因號哭下牀不復施
臣節之禮以錦囊盛武帝衲衣擲地示上曰汝家本貧
賤此是我母為汝父作此衲衣今日有頓飽食便殘害
吾子邪上亦號哭湛之由是得全(太平御覽)宋世諸主莫
不嚴妒明帝每疾之湖熟令袁慆妻以妒賜死使近臣
虞通之撰妒婦記左光祿大夫江湛孫斆當尙孝武帝
女上乃使人為斆作譲表曰自晉氏以来配尙王姬者
雖累經美胄亟有名才至如王敦懾氣桓溫歛威真長
佯愚以求免子敬炙足以避禍王偃無仲都之質而倮
雪於北階何瑀闕龍工之姿而投軀于深井謝莊殆自
害于矇叟殷仲幾不免于強鉏彼數人者非無才意而
勢屈于崇貴事隔于聞覽吞悲茹氣無所逃訴夫螽斯
之德寔致克昌專妒之行有妨繁衍是以尙主之門往
往絶嗣駙馬之身動罹釁咎以臣凡弱何以克堪伏願
照察特賜蠲停若恩詔難降披請不申便當刊膚翦髮
投山竄海帝以此表徧示諸主以諷切之并為戲笑(按自)
(王姬執婦道之風不見于後世後之公主皆庸奴其夫晉人已有無事取官府之說至六朝而其敝尤甚南史)
(王誕傳載辭婚表雖戱笑之言然亦當時實事也)後魏道武引崔容講論漢
事至婁敬說高祖欲以魯元公主和親善之嗟嘆良久
是以諸公主皆嫁于他國而朝臣子弟良族美彦不得
尙焉(文獻通考)梁溧陽公主簡文帝女也年十四有美色
侯景納而嬖之大寳元年三月請簡文褉飲于樂游苑
上還宫景與主共據御牀南面坐(梁書唐李商隠詩溧陽公主年十四)
陳書曰蔡凝美容止博學有詞章以名家子𨕖尙義興
公主拜駙馬都尉中書侍郎尋授吏部侍郎凝年位未
高而才地為時所重嘗端坐西齋自非素貴名流罕所
交接(太平御覽)陳太子舍人徐德言尚樂昌公主陳政衰
德言謂主曰以君之才容國亡必入豪家儻情緣未斷
猶期再見乃破一鏡各執其半約他日以正月望日賣
于都市及陳亡主果歸楊素德言訪于都市有蒼頭賣
半鏡者高大其價德言引至旅舍言其故出半鏡合之
仍題詩曰鏡與人俱去鏡歸人未歸無復姮娥影空留
明月輝主得詩悲泣不食素知之召德言至還其妻命
主賦詩口占曰今日何遷次新官是舊官笑啼俱不敢
方信作人難(古今詩話)唐書曰王珪子敬直尙南平公主
禮婦見舅姑之儀自近代公主出降此禮皆廢珪曰今
主上欽明動循法制吾受公主謁見豈為身榮所以成
國家之美耳遂與妻就位而坐令公主執笲行盥饋之
道禮成而退是後公主下降備婦禮者自珪始也又
曰貞觀中長樂公主出降太宗以皇后初生勅有司資
送倍於永嘉公主魏徵諫曰不可昔漢明帝欲封其子
云我子豈得與先帝子等可半楚淮陽前史以為美談
天子姊妹為長公主天子之女為公主既加以長即是
有所尊崇無容踰越上然其言又曰太平公主初降
駙馬薛紹被誣誅死則天殺武攸暨之妻以配主焉主
多權略則天以為𩔖已每與謀議神龍年與誅張易之
進號鎮國太平公主玄宗靖内難公主又預其謀尊立
睿宗頻著大勳益尊重每日奏事坐語移日軍國大政
事皆參决如不朝謁即宰臣就第議其可否由是益驕
恣田園徧於近甸貨殖流于江淮時宰相七人五出公
主門先天二年以異謀賜死又曰唐建隆元年𠡠公
主置府近有勅緫停其太平公主有崇保社稷功其鎮
國太平公主府即宜依舊時袁楚客奏記魏元忠曰幕
府者丈夫之職非婦人之事今諸公主府并開府建僚
崇置官秩若以女處男職所謂長隂而抑陽也又曰
安樂公主性慧敏容質秀絶中宗韋后愛寵日深恣其
所欲奏請無不允許恃寵驕縱權傾天下自侯王宰相
以下除拜多出其門所營第宅并造安樂佛寺擬于宫
掖城西造定昆池延袤數里再降武延秀死韋庶人之
難(太平御覽)肅宗女和政公主下嫁柳潭安祿山陷京師
寕國公主方嫠居主棄三子奪潭馬以載寕國身與潭
步日百里潭躬水薪主躬㸑以奉寕國從明皇至蜀郭
千仞反潭率折衝張義童䓁殊死鬭主彀弓授潭潭手
斬賊五十級平之至代宗初立主屢陳人間利病國家
盛衰事天子鄉納德宗時張孝忠子茂宗尚義章公
主母亡遺言丐成禮帝念孝忠功即日召茂宗為左衛
將軍許主下降蔣乂時為右拾遺上疏以為從未有奪
喪尙主者繆盭典禮違人情不可為法帝令中使諭之
曰卿所言古禮也今俗借吉為婚不少對曰俚室窮人
子旁無至親乃有借吉以嫁不聞男冐凶而娶陛下建
中詔書郡縣主當婚皆使有司循典故毋用俗儀公主
春秋少待嫁不為晚請茂宗如禮帝曰更思之會太常
博士韋彤裴堪亦上章以為不可帝迂其言促行前詔
然心嘉乂有守(唐書)通鑑先是公主下嫁者舅姑拜之
婦不答德宗命禮官定公主見舅姑及壻諸父兄姊之
儀舅姑坐受于中堂諸父兄姊立受于東序如家人禮
先是尙公主者皆取勳戚之家唐憲宗始命宰相𨕖
公卿子弟諸家皆不願惟杜佑孫司議郎杜悰不辭遂
以悰尙岐陽公主主有賢行杜氏大族尊行數十人公
主卑委怡順二十餘年人未嘗指為貴驕始至則與悰
謀曰上所賜奴婢卒不肯屈服奏請納之自市寒賤可
制指者自是閨門肅然不聞人聲(山堂肆考部唐書曰悰入為工尚書判)
(度支會公主薨悰久不謝文宗怪之戶部侍郎李與曰此駙馬都尉皆為公主服三年故悰不得謝帝矍然始)
(詔杖而朞著為令)初文宗欲以真源臨真二公主降士族謂
宰相曰民間修婚姻不計官品而尚閥閱我家二百年
天子顧不及崔盧邪詔宗正卿取世家子以聞杜中立
及校書郎衛洙得召見禁中拜著作郎中立尚真源長
公主宣宗𨕖于琮尙永福公主事忽中寢丞相上審
聖旨上曰此女子近因與之會食對朕輒折匕筯性情
如此恐不可為士大夫妻許别尚廣德公主(天中記)懿
宗咸通中同昌公主喪畢帝與郭淑妃悼念不已優人
李可及有寵為帝造曲曰歎百年教舞者數百皆珠翠
襐飾刻畫魚龍地衣度用繒五千倚曲作辭哀思裴回
聞者皆涕下舞闋珠寶覆地帝以為天下之至悲也(唐書)
宋太宗女荆國大長公主真宗時下嫁李遵勗舊制
𨕖尙者降其父為兄弟行時遵勗父繼昌無恙主因繼
昌生日以舅禮謁之帝聞密以兼衣寳帶器幣助其為
壽明道間遵勗出守許州暴得疾主欲馳視之左右
曰須得報乃可行主不待報而往從者纔五六人帝聞
遽命内侍督諸縣邏兵以衛主車其後居夫喪衰麻未
嘗去身服除不御華麗嘗燕禁中帝親為簮花辭曰自
誓不復為此久矣主善筆札喜圖史能為歌詩尤善
女工之事嘗誡諸子以忠義自守無恃吾以速悔尤視
他子與己出均及病目帝挾醫診視自后妃以下皆至
第候問帝親䑛其目左右皆感泣帝亦悲慟曰先帝伯
仲之籍十有四人今獨存大主奈何嬰斯疾耶仁宗
女兖國主幼警慧性純孝帝嘗不豫主侍左右徒跣籲
天乞以身代帝隆愛之帝念章懿太后不及享天下養
故擇其兄子李瑋使尙主瑋朴陋與主積不相能主中
夜叩皇城門入訴瑋惶懼自劾諫官王陶論宫門夜開
乞繩治護衞御史又共論主第内臣不謹帝為黜都監
梁懷一軰十餘人後數年不復恊詔出瑋于外主降封
沂屛居内廷久之復召為駙馬都尉如初王師約功
臣王審琦曾孫也少習進士業英宗欲求儒生為主壻
召克臣諭旨(師約父克臣時為工部侍郎)令師約持所為文至第明
日獻賦一編即坐中賦大人繼明詩遂賜對𨕖為駙馬
都尉尙徐國公主面賜玉帶又賜九經筆硯勉之進學
魏國大長公主英宗第二女母宣仁后也神宗立進
舒國長公主改蜀國下嫁左衛將軍王詵詵母盧寡居
主處之近舍日致膳羞盧病主自和湯劑以進帝厚於
姊妹故主第池籞服翫極其華縟主以不得日侍宣仁
于寳慈宫居常悒然(宋史)徽宗重和五年詔神考治平
間親灑宸翰以王姬下降躬行舅姑禮革去歴代沿習
之弊以成婦道以風天下于是崇寕大觀以来詔有司
講求典禮繼頒五禮新儀著為永法(文獻通考)遼聖宗女
越國公主景福初封秦蜀國長公主適蕭孝忠姿質娟
秀禮法自將道宗女齊國公主進封趙國適蕭托卜
嘉托卜嘉坐昭懷太子事被害其弟額圖琿欲逼尙公主
公主以額圖琿黨伊遜惡之後額圖琿以事伏誅天祚
幼伊遜用事公主每以匡救為心竟誅伊遜大安五年
薨(遼史)明太祖長女臨安公主洪武九年下嫁太師韓
國公李善長子祺是年始定尙公主禮(續文獻通考)洪武
十九年勅駙馬都尉梅殷提督山東學校兼理地方事
務(勅曰爾駙馬都尉梅殷幼承家教長能篤學精通經史頗有才華雖乃武臣之裔堪為文儒之宗今特命)
(汝提督山東學政作飬人才兼理地方等處事務)寳慶公主高帝幼女也文
皇既定京師俾仁孝皇后女之年十九下嫁駙馬都尉
趙輝資賜比諸公主特厚時仁宗在東宫特令送之至
邸亦殊典也(弇山堂别集)
公主三
原歸妹降嬪(應劭風俗通曰易稱帝乙歸妹以祉元吉婦人謂嫁娶之禮曰歸其妹于諸侯)
(亨終吉也虞尚書曰釐降二女于媯汭嬪于注云降下也嬪婦也)節義肅雍(後漢書曰)
(鄧晨初娶光武姊元及漢兵起晨將會賓客棘陽漢兵敗姊亡光武即位封晨房子侯帝感悼姊沒于亂追封)
(諡元為新野節義長公主立廟縣西齊毛詩曰曷不肅雝王姬之車謂平王女嫁侯也)金根
銅鏤(魏收後魏書曰金根車公主封君皆得乘之但右騑而已續漢書曰印璽綬王公玉匣銀鏤夫人)
(貴人長公主銅鏤)賜金獻珠(並詳𩔖聚)常山沁水(魏收後魏書曰)
(陸昕之風望端雅尙獻帝女常山公主拜駙馬都尉公主奉姑有孝稱神龜初與穆氏琅琊長公主並為女侍)
(中恃後漢書曰竇憲字伯度女弟立為皇后憲宫掖聲勢遂以賤直請奪沁水公主園)金鄉
蘭陵(上詳𩔖聚尚魏收後魏書曰劉暉字重昌正始初蘭陵長公主孝明第爵)清河
臨海(魏略曰初植未到關自念有過宜當謝帝乃留其從官著關東單將兩三人微行入見清河公主欲)
(因主謝而關吏以聞帝使人逆之不得見太后以為自殺也對帝泣下詳𩔖聚)鄂邑襄
城(漢書曰昭帝始立年八歲帝長姊鄂邑蓋長公主居禁中共養帝蓋公主私通客河間丁外人上與大將)
(軍聞之不絶有詔外人侍長公主大晉中興書曰王敦字處仲尚武帝女㐮城公主天下亂敦將還臺悉以)
(主嫁時侍婢百餘人配給將士金寳一時棄捐)同姓主列侯尙(上詳前叙應劭風)
(俗通曰列侯尚公主國人尚翁主以妻制夫陽屈于隂爾)妻單于聘昆莫(漢書曰單)
(于兵強數苦北邊上問婁敬曰陛下誠能以嫡公主妻單于厚奉遺之彼知漢女送厚蠻夷必慕以為閼氏生)
(子必為太子豈曾聞外孫敢與大父抗哉下詳𩔖聚)出紫微加綠綬(晉左九嬪)
(萬年公主誄曰秀出紫微日輝月朗綠臧榮緒晉書曰帝之姑姊妹皆為長公主加綬云)為子
求郎為子贖罪(上詳𩔖聚帝漢書曰林慮公主子昭平君尚武女夷安公主林慮困病)
(以金千斤錢千萬為昭平君贖死罪帝許之林慮公主卒昭平日驕醉殺主傅母繫獄廷尉上請左右為前入)
(贖陛下許之帝曰吾姊老有是一子死以嘱我于是為之垂涕良久曰法令先帝所造因姊故而誣先帝之法)
(吾何面目入高廟乎遂可其奏)董宣扣馬高穆破車(上詳𩔖聚書魏收後魏)
(曰高道穆為御史中尉莊帝姊夀陽公主行犯清路執赤棒卒呵之不止穆令棒破其車公主深以為恨泣以)
(訴帝帝謂主曰高中尉清貞之人彼所行者公事豈可以私責之)下天孫之津降
帝子之渚(史記天官書曰婺女織女天女孫也逸楚辭曰帝子降兮北渚目渺渺兮愁予王注云)
(帝子堯女也)璔光豔諧穆(唐書曰安樂公主下嫁武崇訓光豔動天下後魏書曰)
(蕭寳夤尚南陽長公主有婦德事寳夤盡肅雍之禮好合有年而敬事不替寳夤每入室公主必立以待之寳)
(夤器性温順自處以禮奉敬公主内外諧穆)冊禮儉德(宋史曰慶歷中兖國公主下降)
(將行冊禮翰林學士胡宿諫曰陛下昔封兩長主未嘗冊命今施之爱女殆非漢明帝所謂我子豈得與先帝)
(子等之義也戚唐順宗女漢陽公主永貞元年與諸公主皆進封時近争為奢詡事主獨以儉文宗尤惡世)
(流侈因主入問曰姑所服何年法也今之弊何代而然對曰妾自貞元時辭宫所服皆當時賜未嘗敢變元和)
(後數用兵悉出禁藏纖麗物賞戰士由是散于人間内外相矜狃以成風若陛下示所好於下誰敢不變帝悅)
(詔宫人視主衣製廣狭徧諭諸主且勅京兆尹禁切浮靡主嘗誨諸女曰先姑有言吾與若皆帝子驕盈貴侈)
(可戒不可恃)取門閥議𨕖尙(唐書曰憲宗朝十宅諸王既不出閤諸女嫁不時而)
(𨕖尚皆由中人厚為賄謝乃得遣李吉甫奏自古尚主必慎擇其人江左悉取名士獨近世不然帝乃下詔皆)
(封縣主令有司取門閥者配焉主宋史曰理宗周漢國公主母賈貴妃早薨帝無子公生而甚鍾爱年及笄)
(詔議𨕖尚宰臣請用唐下降士人故事欲以進士第一人尚主遂取周震炎廷謝日公主適從屛内窺見意頗)
(不懌帝微知之乃罷)代翟車乘寳輦(文獻通考曰唐代宗女趙國公主下嫁魏博田)
(緒德宗幸望春亭臨餞厭翟車敝不可乘以金根車代之公主出降乘金根車自主始杜陽編云同昌公主)
(下降乘七寳步輦四面綴五色香嚢嚢中則辟邪瑞麟金鳳諸香皆異國獻也)梅花妝羽
人服(翰苑新書曰宋武帝女夀陽公主人日卧于含章簷下梅花落公主額上成五出之花拂之不去自)
(後有梅花妝而唐書曰唐明皇女夀安公主孕九月育帝惡之命衣羽人服)鐡簮玉釵
(山堂肆考曰唐漢陽公主嘗用鐡簮畫璧自記田租所入同昌公主下降有九玉釵上刻九鸞皆九色其上)
(有字曰玉兒工巧妙麗殆非人製或有得于金陵者因以獻公主公主酬之甚厚一日主晝寢夢綘衣奴致語)
(云南齊潘淑妃馭九鸞釵及覺具以夢中之言告左右後公主薨其釵亦亡其處或曰玉兒即潘妃小字)
為歌舞署制敕(唐書曰太平公主則天愛之傾諸女儀鳳中后為築真宫如方士薰戒以)
(拒和親事久之主衣紫袍玉帶折上巾具紛麗歌舞帝前帝及后大笑曰兒不為武官何遽爾主曰以賜駙馬)
(可乎帝識其意擇薛紹尙之朝山堂肆考曰中宗女安樂公主恃寵賣官鬻獄勢傾野或自為制勅揜其文)
(令上署之上笑而從之竟不視也)我見亦憐喜命同載(太平御覽桓温平蜀)
(以李勢女為妾有寵後温尚南康公主主始不知之旣聞乃伺温出率數十婢拔白刃往李所欲斫之見李梳)
(頭髮垂委地姿貎端麗乃徐下地結髮歛手向主曰國破家亡以至今日若能見殺寔猶生之神色閑止辭氣)
(悽惋主于是擲刀前抱之曰阿姊我見汝不能不憐何况老奴遂善遇之唐書曰高祖丹陽公主下嫁薛萬)
(徹萬徹惷甚公主羞不與同席者數月太宗聞笑焉為置酒悉召他壻與萬徹從容語握槊賭所佩刀佯不勝)
(遂解賜之主喜命同載以歸)賜宅納聘(山堂肆考曰唐懿宗咸通十年同昌公主適右)
(拾遺韋保衡宅于光化里賜錢五百萬貫以内府寳貨實其宅房櫳戶牖皆以寳飾以金銀為井欄藥臼食櫃)
(鐺釡盆甕之屬製水晶火齊琉璃等牀支以金龜銀塹琢五色玉為器什合百寳為案天中記曰成德軍節)
(度使王元逵自領藩鎮頗革父風職貢結轍于道文宗詔尙夀安公主元逵遣段氏姑詣闕納聘禮段氏進食)
(三千盤并御衣戰馬公主妝奩及白身女口等公主之行其從如雲朝野榮之)散遣歌舞
一適西池(宋史曰仁宗女魏國大長公主神宗居慈聖喪毁甚主云與上同體視此復何聊立散遣)
(歌舞三十軰服又曰神宗女徐國長公主適潘美曾孫意志向沖淡玩不為紛華歲時簡游嬉十年間惟一)
(適西池而已)屬薦王維欲嫁張果(山堂肆考曰唐王維年未弱冠文章得名)
(性嫻音律遊歴諸貴之門尤為岐王所眷屬薦于九公主公主曰何不令應舉乃召試官至第遣宫婢傳教維)
(遂作解頭一舉登第果彙苑詳注曰帝欲以玉真公主降張果有意而未言一日忽謂祕書少監王迥質太)
(常少卿蕭華曰諺謂娶婦得公主平地生公府可畏也二人怪果語俄而有使至傳詔曰玉真公主欲降先生)
(果笑不奉詔)晉陽蚤慧玉真去號(唐書曰太宗晉陽公主文德皇后所生未)
(嘗見喜愠色帝有所怒責必伺顔徐徐辦解宫人多蒙其惠莫不譽爱后崩時主始孩不之識及五歲經后所)
(游地哀不自勝帝諸子惟晉王及主最少故親畜之王每出閣送至虔化門泣而别王勝衣班于朝主泣曰兄)
(今與羣臣同列不得在内乎帝亦為流涕主臨帝飛白書下不能辨薨年十二帝閱三旬不常膳日數十哀因)
(以癯羸道又曰玉真公主睿宗女也字持盈與金仙公主皆為士進號上清元都大洞三景師天寳三載上)
(言曰先帝許妾捨家今仍叨主第食租賦誠願去公主號罷邑司歸之王府明皇不許主固請入數百家之産)
(延十年之命帝知主意乃許之)公主峰望鄉館(述異記曰公主峰在華山中漢末王)
(莽秉政南陽公主避莽亂于此峰學道後得昇仙至今嶺上有朱履一隻傳云公主既于山中得道駙馬王咸)
(追之不及故留一履以示之潘安仁有公主峰記二又曰晉永嘉亂既渡江諸公主不得隨去安陽平城公)
(主奔入兩河界悉為民家妻常怏怏不樂有故鄉之思村民感之共築一臺以居之謂爲公主望鄉之館至今)
(巋然王朗懷舊賦云將軍出塞之臺公主望鄉之館)鎮星生玉環解(宋史曰仁宗時)
(劉敞學問淵博天文地志皆究知大略嘗夜視鎮星謂人曰此于法當得土不然則生女後數月兩公主生)
(蜀志曰昔蜀帝生公主詔乳母陳氏乳養陳氏擕幼子與公主居禁中約十餘年後以宫禁出外六載其子以)
(思公主疾亟陳氏入宫有憂色公主詢其故隂以實對公主遂托幸祅廟爲名期與子會公主入廟子睡沈公)
(主遂觧幼時所弄玉環附之子懷而去子醒見之怨氣成火而廟焚也)參佐命鍾夀考
(唐書曰高祖平陽昭公主下嫁柴紹高祖兵興紹詭道走并州主奔鄠發家貲招南山亡命以應帝勒兵七萬)
(威鎮關中紹渡河以數百騎并南山来迎主與秦王會渭北紹及主對置幕府分定京師號娘子軍武德六年)
(薨葬加前後部羽葆鼓吹大輅麾憧虎賁甲卒班劔太常議婦人葬古無鼓吹帝曰鼓吹軍樂也往者主身執)
(金鼓參佐命于古有邪宜用之臻宋史曰仁宗女秦魯國大長公主適吳越王孫錢景徽宗更封令德景行)
(大長帝姬靖康二年諸帝姬北徙姬以先朝女金人不知得留于汴建炎初至揚州紹興三年朝謁行尊年禮)
(高宗甚敬之曰長主夀考如此乃仁宗皇帝深仁厚澤是以鍾慶于長主及薨年八十六)
公主四
原尙主之制(荀悦曰尙主之制非古也以隂加陽違天以婦凌夫違人)分國之榮
(孰敢不敬)重封(公主有家令門尉其有賜重封者張晏曰重封益祿也臣瓉曰增封師古曰重封謂)
(加二號耳)雜令(諸王公主及宮人不得侵事帳内邑司如容部曲等在市興販及邸店沽賣者出舉)
出降和親王姬帝女金枝華李(華如桃李)
周制車服不繫夫(周制天子之女下降于王侯車服不繫于夫下王后一等)魏
志公主有家令(僕丞行夜督郵)未嫁教于公宫(禮)封邑亦
置官屬(漢書)彼月斯望在釣維緡(詩曰天子之女如月之在望詩言以)
(緡釣魚若齊侯之子娶平王之孫也)公孫私通(漢公孫賀字敬聲與陽石公主私通)董
偃寵遇(董偃與母賣珠于館陶公主家後為公主寵遇)貴主平陽列仙蕭
史乘龍下降隨鳳上昇帝子鼓瑟于湘水(娥皇也)
仙人吹簫于秦樓(弄玉學吹簫而鳳凰至遂昇仙而去)義絶傍私虔
恭正匹(漢書駙馬尚公主也)棠棣之華桃李之色(詩皆天子之女容也)
主第(宅也)築館(于魯春秋)璔太主(漢雋曰太主公主稱也)天孫(史記)
(曰婺女織女天孫也)公主翁主(山堂肆考曰漢制天子以列侯尚公主諸王以國人承翁)
(主注云尚承皆卑下之名也公主别立舍第令列侯就第奉事之故曰尙諸王女則令國人来承事之故曰承)
(皆不謁見舅姑通問而已天子尊令諸侯同姓者代主婚故曰公主諸王卑自主之故曰翁主)開府
七主(唐書曰神龍時太平長寕安樂宜城新都定安金城凡七公主皆開府置官屬)歴封六
國(宋史曰唐國長公主神宗第三女也初帝念韓琦功德欲與為婚姻故哲宗緣先帝意以主降琦子嘉彦)
(歴封溫曹冀雍越燕六國)主家令(文獻通考曰後魏平陽公主薨石肇欲使公主家令居廬制服)
(太常博士常景曰諸王開國備立臣吏生有趨奉之勤死盡制喪之禮而公主家令唯有一人原夫公主之貴)
(所以立家令者唯通内外之職及典主家之事耳無關君臣之理名義之分也且女人之為君男子之為臣古)
(禮所不載先朝所未議乃寢)主邑丞(唐書曰睿宗為金仙玉真二公主營觀費鉅萬諫者交疏)
(不止惟竇懷貞勸成之躬護役作弟維鍌諫之曰公位上衮而計校瓦木雜厠工匠間使海内何所瞻仰乎不)
(答督繕益急時語曰前作后阿奢後為主邑丞言事公主如邑官屬也先是中宗以韋后乳媪賜懷貞世謂媪)
(壻為阿奢懷貞奏請輙自署皇后阿奢故云)
原詩唐李嶠長寕公主東莊侍宴詩曰别業臨青甸鳴
鑾降紫霄長筵鵷鷺集仙管鳳凰調𣗳接南山近烟含
北渚遙承恩咸已醉戀賞未還鑣崔湜長寕公主東
莊侍宴詩曰沁園東郭外宸駕一遊盤水榭宜時涉山
樓尙晚看席臨天女貴林接近臣歡聖藻懸辰象微臣
切仰觀李適長寕公主東莊侍宴詩曰鳳樓紆睿幸
龍舸暢宸襟歌舞平陽第園亭沁水林山花添聖酒澗
竹繞薰琴願奉瑤池駕千春侍德音李乂長寕公主
東莊侍宴詩曰紫禁乘雷動青門訪水嬉上台鱣室慶
仙女鳳樓期合宴簮紳滿承恩雨露滋北辰還捧日東
館幸逢時又奉和幸長寕公主莊詩曰平陽館外有
仙家沁水園中好物華地出東郊迴日馭城臨南斗度
雲車風泉韻繞幽林竹雨霰光摇雜𣗳花已慶時来千
億夀還言日暮九重賖徐彦伯奉和送金城公主詩
曰鳳屋憐簫曲鸞閨念掌珍羌庭遥築館廟策重和親
星轉天河夕花移海𣗳春聖情悽送遠留蹕望行塵
閻朝隠奉和送金城公主詩曰甥舅重親地君臣厚義
鄉還將貴公主嫁與褥氊王鹵簿山川闇琵琶道路長
迴瞻父母國日出在東方
璔冊文唐孫逖冊信成公主出降文曰維開元二十五
年月日皇帝若曰於戱易著于歸詩稱下嫁所以正風
化厚人倫也咨爾信成公主淑慎由衷聰明形外訓以
師氏頗詳環珮之儀修其婦功更習紘綖之藝日徵先
近年及有行宜錫徽章俾膺茂典今遣使某副使某持
節禮册爾其光昭閫德弘長國風無怠厥心永綏介福
可不慎與冊臨晉公主文曰古之帝女下嫁諸侯以
正婚姻之大綱昭肅雍之令德咨爾臨晉公主蹈和成
性體順為心頗恊生知之敏更承師氏之訓柔明益著
淑慎攸彰兼四教而不違勤六行而無斁近日云吉嘉
禮有期宜穆彝章載光冊命今遣使某副使某持節禮
冊爾其克遵法度用廣徽猷發明閫德垂範於後可不
慎與劉禹錫擬公主冊文曰桃李發詠雲日連輝禮
秩克柔肅雍載美築館大國建號名邦乃躅通規用光
懿範咨爾長女金枝寵慶玉質輝奇蘊異體和含章挺
秀柔順懿德幽閑可貞已及初笄言從下嫁主之以同
姓叔父配之以貴族聞人式遵舊儀錫是土宇是用命
使某官某持節冊命爾為某公主於戱何彼穠矣詩之
國風蓋美王姬能成婦道爾其克念以敬所從無忝休
命不其猗歟
璔制唐蘇頲封皇第二女常芬公主等制曰黃門之女
皆封先王之制第二女等慶聯霄漢體自穠華嘗閱禮
於后庭必聞詩于師氏朕撫臨億兆憲章古昔俾裂河
山之賦用酬湯沐之恩可依前件主者施行元稹皇
第七女封公主制曰門下長女等抱子弄孫之榮貴賤
之大情也朕以四海奉皇太后于南宮問安之時諸女
侍側螽斯之慶上慰慈顔鳲鳩之仁内懷均養雖穠華
尚少出閤未期而湯沐先施分封有據宜加美號以表
令儀可依前件主者施行白居易皇第十二妹等四
人各封長公主制曰勅古者帝子下嫁必使王公主焉
近代或有未笄年而賜湯沐者亦加公主之號以寵重
之第十二妹等先皇帝之子也比朕之子宜加等焉故
當幼年各封善地咸命為長公主未及釐降先開邑封
所以慰太后慈念之心表先帝肅雍之訓亦欲使吾孝
理之道敦睦之風自骨肉間以及天下可依前件蔣
伸封盛唐公主制曰門下展親外館則必待年廣愛中
闈宜先啓邑第七女祥開銀漢秀發金枝孝敬生知柔
閑早稟克奉姆師之訓每遵詩禮之文法度自持穠華
益茂爰申彝典載錫嘉名俾承湯沐之封式示邦家之
慶可封盛唐公主備禮冊命
原碑魏溫子昇常山公主碑曰啓泰微之層構闢閶闔
之重扉據天下以為家苞率土而光宅然則昆山西峙
爰有夜光漢水東流是生明月公主禀靈宸極資和天
地芬芳有性溫潤成質自然祕遠若上玄之隔絳河直
置清高𩔖姮娥之依桂𣗳令淑之至比光明于宵燭幽
閑之盛匹穠華于桃李託體宫闈而執心撝順婉然左
辟率禮如賓舉華燭以宵征動鳴珮而晨去致肅雍于
車乘成好合于琴瑟立行潔于清冰抗志高于黃鵠停
輪表信闔門示禮終能成其子姓貽厥孫謀而鐘漏相
催日夜不息川有急流風無静𣗳奄辭身世從宓妃于
伊洛遽捐館舍追帝子于瀟湘銘曰龍轡莫援日車遂
往奄離形神忽歸丘壤祖歌薤露出奏巫山永厝中野
終掩窮泉蕭瑟神道荒涼墓田松檟徒列琬琰空𫝊
原墓志宋謝莊豫章長公主墓志銘曰禀中樞之照體
星軒之華肅恭在國掖庭欽其風恪勤衡館庶族仰其
德神葉靈條爰自帝堯文信啓魯肇京于楚宵燭載照
娥英是從婉娩絺綌優柔肅雍蘅蕙有寳金碧不居泉
庭一夜里館長蕪齊王融永嘉長公主墓志銘曰作
儀阿媛取儷漢妃相金陋質穠李慚輝肅穆婦容静恭
女德顧史求箴披圖問則慶善郁夷與仁冥默宵燧亡
明曉挽己聲松門嚴闊泉帳寒清悠哉白日鬱彼佳城
謝朓臨海公主墓志銘曰長發有祥瑤臺乃構玄鳥
歸飛北音斯奏聿来徐土禎符爰授帝體靈柯穠華以
秀飾館東魯言歸景族有教公宫無繫車服既肅簮珥
亦崇湯沐率禮衡門降情雲屋彼月斯望在釣維緍瞻
須配景望燭齊神霾華崐岫滅采上春慈纏雲陛悲動
外姻鬱彼崇芒睠然城輦輜翟按轡龍旒徐轉又新
安長公主墓志銘曰氛氲長發時惟睿文誕兹明淑玉
振蘭芬譽宣女師德侔高行肅穆嬪風優游閫正撫事
成箴臨圖作鏡如何冥默方春委盛
原誄魏陳王曹植平原懿公主誄曰俯振地紀仰錯天
文悲風激興霜飈雪雰凋蘭夭蕙良幹以冺於惟懿主
瑛瑶其質協策應期含英秀出岐嶷之姿寔朗寔責生
在十旬察人識物儀同聖表聲協音律&KR0750;眉識往俛瞳
知来求顔必笑和音則該阿保接手侍御充傍常在襁
抱不停第牀專爱一宮取玩聖皇何圖奄忽罹天之殃
魂神遷移精爽翾翔號之不應聽之莫聆帝用吁嗟嗚
呼失聲嗚呼哀哉憐爾早沒不逮隂光改封大郡惟帝
舊疆建土開家移邑藩王緄珮惟鮮朱芾斯皇國號既
崇哀爾孤獨配爾名子華宗貴族爵以列侯銀艾優渥
成禮于宫靈轜交轂生雖異室歿同山岳爰構玄宫玉
石交連朱房皓壁皜曜電鮮飾終備衛法生象存長埏
繕修神閨掩扉二柩並降䨇魂孰依人誰不歿憐爾尚
微阿保激摧聖上傷悲城闕之詩以日喻歲况我愛子
神光長滅扃關一闔曷其復晰晉潘岳南陽長公主
誄曰昔唐女嬪嬀書叙釐降之美周姬適齊詩詠肅雍
之歌漢之新野以節義垂號千載伊晉之獻主以聰眀
睿智考終定諡兹可謂母儀純備邁蹤古烈者已惜乎
不永背世湮沈爰託素旂式章徽音主之誕育既纂洪
胄德之休明亦固天授思心婉孌淑質純茂母儀不忒
内則靡疚肇自弱笄有馥其芬言告言歸作合于荀在
貴思降處逸能勤上虔諸姑下接支嬪内諧閨閾外和
族姻終温且惠淑慎其身積善餘慶啓兹名穎厲以惠
肅誨以柔順主實體化不言而信二子遵式匪嚴而峻
於穆獻后奕代熙盛重作大司黎牧火正國之仁姑家
之慈母天道輔賢宜享遐夀如何短命曾不華首寢疾
弗興繁榮摧朽嗚呼哀哉容車戒路祖奠在庭騑驂躊
躇服馬悲鳴皇輿親臨望旗失聲列辟咸起灑淚霑纓
嗚呼哀哉既次墓門降柩升輴靈衣從風素幕生塵明
燎守夜竦紼俟晨噭噭遺嗣煢煢孤臣號無廢音涕不
輟巾又皇女誄曰厥初在鞠玉質華繁玄髮儵曜蛾
眉連娟清矑横流明眸朗鮮迎時夙智望歲能言亦既
免懷提擕紫庭聰惠機警授色應聲亹亹其進好曰之
經辭合容止閑于幼齡猗猗春蘭柔柔含芳落英彫矣
從風飄揚妙好弱媛窈窕淑良孰是人斯而罹斯殃靈
殯既祖次此暴廬披覽遺物徘徊舊居手澤未改領膩
如初孤魂遐逝存亡永殊嗚呼哀哉左九嬪萬年公
主誄曰昔滿衣早智周晉夙成咸以岐嶷名存典經猗
歟公主在幼克哲方德比齒有邈先烈何德之盛而年
㦯闕何華之繁而寔不結雨墜風逝形影長滅赫赫京
室河洛所經隂精發曜降兹淑靈篤生公主誕膺休禎
秀出紫微日暉月明既睇豔姿徽音孔昭盼倩其媚婉
曼其嬌寵玩軒陛如瓊如瑶雖則弱齒雙德兼苞五福
所集聞之先民積善鍾慶怙德輔仁宜終淑美光暉日
新云何降戾景命不振熠熠榮曜英𬎼始芳何辜于天
猥遇降霜煢煢稚魂飄飄遐翔於戲何辜痛兹不福生
而何晚沒而何速酷矣皇靈謬哉司祿嗚呼哀哉日月
載馳白露凝結自主薨徂奄離時節吉凶乖邈存亡異
制將遷幽都潜神永翳嗚呼公主魂豈是綏岌岌靈轜
駿駟騑騑挽僮齊唱悲音激摧士女歔欷高風增哀一
日不見採蕭作歌况我公主形滅體訛精靈遷逝幽此
中阿言思言念涕淚滂沱嗚呼哀哉
御定淵鑑𩔖函卷五十八
