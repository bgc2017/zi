欽定四庫全書
御定淵鑑類函卷三百九十七
藥部二(女蘿朮)(款冬㯽榔)(天門益智)(芣苡茱萸)(薯蕷合歡)(菖蒲黃連)
(梔子)
女蘿一
原廣雅曰女蘿松蘿也兔絲也毛詩曰蔦與女蘿施
於松柏古詩曰兔絲附女蘿
女蘿二
增詩魏劉楨詩曰青青女蘿草上依高松枝幸蒙庇眷
恩為惠不可訾原齊王融詠女蘿詩曰羃䍥女蘿草
蔓衍旁松枝含煙黃且綠因風卷復垂陳劉刪賦松
上輕蘿詩曰葉繞千年蓋條依百尺枝屬與松風動時
將薜影垂學帶非難結為衣或易披山阿若近遠獨有
楚人知
款冬一
原本草經曰款冬一名顆冬一名兔奚生常山爾雅
曰菟奚顆涷生水中花紫赤范子曰款冬花出三輔
吳氏本草曰款冬十二月開花黃白莖紫赤述征
記曰洛水至歲末凝厲則款冬花茂悅層冰之中董
仲舒曰葶藶枯於盛夏款冬華於嚴冬
款冬二
原賦晉傅咸款冬花賦曰惟兹竒卉款冬而生原厥物
之載育禀淳粹之至精用能託體固隂利此堅貞惡朱
紫之相奪患居衆之易傾在萬物之並作故韜華而弗
逞逮皆死以枯槀獨保質以全形增又曰余曾逐禽
登於北山於時仲冬之月也冰凌盈谷積雪被崖顧見
款冬煒然始敷因為賦曰華豔春暉旣䴡且殊以堅冰
為膏壌吸霜雪以自濡非天然之眞貴曷能彌寒暑而
不渝
原贊晉郭璞款冬贊曰吹萬不同陽煦隂蒸款冬之生
擢穎堅冰物體所安焉知渙凝
天門冬一
原本草經曰天門冬一名顚勒味苦殺三蟲增又曰
亦作滿冬在東岳名淫羊藿在中岳名天門冬在西岳
名管松在北岳名無不愈在南岳名百部在京陸山阜
名顚棘原爾雅曰蘠蘼&KR1666;冬也内篇曰天門冬或
名地門冬或名延門冬或名顚棘山海經曰條谷山
草多&KR1666;冬建康記曰建康出天門冬極精妙名山
略記曰鬱山出天門冬增博物志曰天門冬莖間有
茨而葉滑
天門冬二
原抱朴子曰杜子微服天門冬御十八妾有子百四十
人日行三百里列仙傳曰赤項子食天門冬齒落更
生細髮復出神仙傳曰甘始者太原人服天門冬在
人間三百餘年
天門冬三
原啓梁簡文帝謝敕賚益州天門冬啓曰建自星橋見
珍玉壘本草稱其輕身延夀實為上藥姬晉之重丹桂
曹丕之爱落英一家恩錫竊幸往代
芣苢一
原爾雅曰芣苢馬舄馬舄車前也毛詩曰采采芣苢
薄言采之增神仙服食經曰車前實雷之精也八月
采地衣地衣者車前實也本草經曰車前實一名馬
舄一名當道大葉長穗好生道旁或曰其子治難産
陸璣曰馬舄喜在牛跡中生故幽州人謂之牛舌草
芣苢二
增詩唐張籍荅開州韋使君寄車前子詩曰開州五月
車前子作藥人皆道有神慙愧使君憐病眼三千里外
寄閒人
原贊晉郭璞芣苢贊曰車前之草别名芣苢王會之云
其實如李名之相亂在乎疑似
薯蕷一
原本草經曰薯蕷一名山芋益氣力長肌肉除邪氣久
服輕身耳目聰明不飢延年生嵩山吳氏本草曰薯
蕷一名諸薯異苑曰薯蕷入藥又復可食野人謂之
土藷若欲掘取嘿然而獲唱名者便不可得人有植者
隨所種之物而像之也增范子計然曰藷藇本出三
輔白色者善孫真人千金方曰薯蕷生於山者名山
藥秦楚之間名玉延
薯蕷二
原湘中記曰永和初有采藥衡山者道迷糧盡過息巖
下見一老公四五年少對執書告之以飢與其食物如
薯蕷指教所去六日至家而不復飢增曹毗杜蘭香
降張碩傳曰蘭香與三薯蕷實曰食此令君不畏風波
碩食二懷一欲以歸香曰可自食不得持去
薯蕷三
增詩宋朱子山藥詩曰怪來朽壌耀瓊英小斸傾筐可
代耕豢豹於人儘無分蹲鴟從此不須生雪鑱但使人
長健石鼎何妨手自烹欲賦玉延無好語差論蠭蜜與
羊羹宋黃庭堅山藥詩曰廚人清曉獻瓊糜正是相
如酒渴時能解飢寒勝湯餅略無風味勝蹲鴟打忩急
雨知愁鼎亂眼晴雲看上匙已覺塵生䨇井椀濁醪從
此不須持
增賦宋陳去非玉延賦曰吾聞陽公之田不墾不耕爰
播盈斗可復連城資隂陽之淑氣孕天地之至精蜿蜒
青埴之腴煌扈白虹之英驚山木之潤發冐朝采之餘
榮逮百嘉之澤盡候此玉之豊成王公大人方以不貪
為寳辭秦玉而陋楚珩雖三獻其奚售乃舉資於老生
老生嚢中之法未試腹内之雷久鳴搴石鼎以自濯搘
豕腹之彭亨春江浩其波濤遠壑颯以松聲俄白雲之
漲谷亂䨇眼於晦明擅人間之三絶色味勝而香清捧
杯盂而笑領映戸牖之新晴斥去嬾殘之芋盡棄接輿
之菁收竒勲於景刻匕未落而體輕凌厲八仙掃除三
彭見蓬萊之夷路接閶闔於初程彼徇華之大夫含三
生之宿酲汚之以蠭蜜辱之以羊羹合嘗逸少之炙同
傳孝儀之鯖嘆超然之至味乃陸沈於聾盲豈皆能於
我遇亦或卿而或烹起援筆以三叫馳蛇蚓以縱横吾
何與大夫之迷疾蓋以慰此玉之不平也
原頌梁江淹薯蕷頌曰華不可炫葉不足憐微根儻餌
棄劔為仙黃金共夀青雘爭年君謂無妄我驗衡山
菖蒲一
原吳氏本草曰菖蒲一名堯韭一名昌陽增格物論
曰菖蒲一名昌歜種池沼間其根盤屈有節狀如馬鞭
一種根苖纖細人家以瓦器種之禮曰子執蒲璧
月令曰冬至後菖始生菖百草之先生者也於是始耕
原春秋運斗樞曰玉衡星散為菖蒲遠雅頌著倡優
則玉衡不明菖蒲冠環孝經援神契曰菖蒲益聪
羅浮山記曰羅浮山中菖蒲一寸十二節增風俗通
曰菖蒲放花人得食之長年方言曰菖蒲得石上生
九寸節以上紫花尤善羣芳譜曰蒲榖璧禮圖悉作
草稼之象今人發古冡得蒲璧刻文蓬蓬如蒲花敷時
榖璧如粟粒爾
菖蒲二
增典術曰堯時天降精於庭為䪥感百隂為菖蒲說
苑曰文王好食昌本葅本草謂即菖蒲也原左傳曰
王使周公閱來聘饗有昌歜抱朴子曰韓終服菖蒲
十三年身有毛增草木狀曰番禺東有澗澗中生菖
蒲皆一寸九節安期生服之仙去但留玉舄在原神
仙傳曰王興者陽城人漢武帝上嵩高忽見有仙人長
二丈耳出頷下垂肩帝禮而問之仙人曰吾九疑人也
聞中岳有石上菖蒲一寸九節食之可以長生故來采
之忽然不見帝謂侍臣曰彼非欲服食者以此喻朕耳
山海經曰菖蒲一寸九節韓終王興所服並然而此
過之有足珍也增梁書曰太祖后張氏嘗於室内忽
見庭前菖蒲生花光彩照灼非世所有后驚異之謂侍
者曰汝見否皆曰不見后曰嘗聞見菖蒲花當貴因取
吞之生高祖後魏典略曰孝文帝南廵至新野臨潭
水兩見菖蒲花乃歌曰兩菖蒲新野樂遂建兩菖蒲寺
以美之
菖蒲三
增辟邪表瑞(王沂公詩明朝知是天中節旋刻菖蒲要辟邪天中記曰吳典有沈姓者宅)
(傍有潭水涯忽産蒲葉長幾尋仞俗以為異遏重午爭來斬其葉以辟瘟醋其根以入藥遂表蒲為瑞因名潭)
(為瑞蒲潭)拜竹吞花(高士春秋王微之以菖蒲拜竹曰菖蒲止以九節為貴而此君面目)
(聳然菖蒲正當再拜此君下詳菖蒲二)紫茸碧節(謝靈運詩新蒲含紫茸杜甫詩碧)
(節吐寒蒲)根盤葉瘦(姚思巖詩根盤龍骨瘦葉聳虎鬚長下見蘇軾序)成鳳
蟠蚪(海墨徽言僧普寂大好菖蒲房中種之成獅子鸞鳳仙人之状下見蘇軾詩)
菖蒲四
增韓藂不寒(本草韓藂服菖蒲十三年日視書萬言冬袒不寒按藂一作終)王興長
生(詳菖蒲二)澗中九節(詳菖蒲四)盆中九花(蘇子由盆中菖蒲忽生九花)
一寸節四時青仙人餐(古詩石上生菖蒲一寸八九節仙人勸我餐令)
(人好顔色)
菖蒲五
原詩梁江淹採石上菖蒲詩曰瑶琴久蕪没金鏡廢不
看不見空閨裏縱横愁思端緩步遵汀渚揚枻泛春瀾
電至煙流綺水綠桂涵丹憑酒竟未悦半景方自歎每
為憂見及杜若詎能寬冀採石上草得以駐餘顔赤鯉
倘可乘雲霧不復還增唐李白嵩山採菖蒲者詩曰
神人多古貌䨇耳下垂肩嵩嶽逢漢武疑是九嶷仙我
本採菖蒲服食可延年言終不可見滅影入雲煙喻帝
竟莫悟終歸茂陵田張籍菖蒲詩曰石上生菖蒲一
寸十二節仙人勸我食令我頭青面如雪逢人寄君一
綘囊書中不得傳此方君能来作棲霞侶與君同入丹
元鄉宋蘇軾菖蒲詩曰山中亦何有草木媚深幽菖
蒲人不識生此亂石溝山高霜雪苦黃葉不得抽下有
千歲根蹙縮如盤虯常有鬼神守德薄安敢偷宋陸
游菖蒲詩曰古澗生菖蒲根瘦節蹙密仙人教我服刀
匕蠲百疾陽狂華隂市顔朱髮如漆歲久功當成夀與
天地畢又曰菖蒲古上藥結根已千年聞之安期生
採服可以仙斯人非世人兩耳長垂肩松下語未終竦
身上青天又曰雁山菖蒲崑山石陳叟持來慰幽寂
寸根蹙密九節瘦一拳突兀千金直清泉碧缶相發揮
高僧野人動顔色盆山蒼然日在眼此物一來俱埽迹
根盤葉茂看愈好向來恨不相從早所嗟我亦飽風霜
養氣無功日衰槀
原頌梁江淹菖蒲頌曰藥實靈品爰廼輔性除疴衞福
蠲邪養正縹色外妍金光内映草經所珍山圖是詠
增序宋蘇軾菖蒲序曰凡草木之生石上者必須微土
以附其根惟石菖蒲並石取之濯去泥土漬以清水置
盆中可數十年不枯雖不甚茂而節葉堅瘦根鬚連絡
蒼然於几案間久而益可喜也其輕身延年之功旣非
昌陽之所能及至於忍寒苦安澹泊與清泉白石為侶
不待泥土而生者亦豈昌陽之所能髣髴哉余游慈湖
山中得數本以石盆養之置舟中顧恐陸行不能致也
乃以遺九江道士胡洞微使善視之余復過此將問其
安否因為之贊
朮一
原本草經曰术一名山筋久服不飢輕身延年生鄭山
吳氏本草曰术一名山連一名山芥一名天蘇一名
山姜范子曰术出三輔黃白色者善山海經曰首
山之隂多术女几之山其草多术廣州記曰彰平縣
偏饒术建康記曰建康出精术崔氏四民月令曰
二月採术萬畢術曰术草者山之精也結隂陽精氣
服之令人長生絶榖致神仙增紫微夫人吐納經曰
吾察草木之精速益於己者並不及术之多驗也可以
長生久視遠而更靈山林隱逸得服术者五岳比肩
术二
原抱朴子内篇曰南陽文氏其先祖漢中人值亂逃華
山中飢困欲死有二人教之食术云遂不飢數十年乃
来還鄉里顔色更少氣力轉勝故术一名山精故神藥
經曰必欲長生當服山精列仙傳曰涓子餌术接食
其精三百年乃見於齊神仙𫝊曰陳子皇得餌术要
方服之得仙入霍山去其妻妾疲病念其壻採术之法
服之病自愈至三百七歲登山取术擔而歸不息不極
顏色氣力如二十時
术三
增詩唐柳宗元種术詩曰守閒事服餌采术東山阿東
山幽且阻疲薾煩經過戒徒斸靈根對植閟天和違爾
澗底石徹我庭中莎土膏滋元液松露墜繁柯南東自
成畝繚繞紛相羅晨步佳色媚夜眠幽氣多離憂苟可
已孰能知其佗爨竹茹芳葉寕慮瘵與瘥流連樹蕙辭
婉娩采薇歌悟拙甘自足激清媿同波單豹且理内高
門復如何
原啓梁庾肩吾荅陶隱君賚术煎啟曰竊以綠葉抽條
生於首峰之側紫花標色出自鄭巖之下百邪外禦六
府内充山精見書華神在籙木熒火謝盡採擷之難啓
旦移申窮淋漉之劑故能競爽雲珠争竒冰玉自非身
疲掌硯役倦攀桃豈可立致還年坐生羽翼臨沆丹井
方覺可捐酈縣菊泉無勞復汲庶得遨遊海岸追涓子
之塵馳騖霍山共陳生為侶謠俗輕施尚曰難酬出世
鴻恩寕知上報又荅陶隱君賚术蒸啓曰味重金漿
芳逾玉液足使芝慙九眀丹媿芙蓉坐致延生伏深銘
載
㯽榔一
原周成雜字曰㯽榔果也似螺可食李當之藥錄曰
㯽榔一名㯽門廣志曰木實曰㯽榔樹無枝略如柱
其顚生穟而秀生棘鍼重疉其下彼方珍之以為口實
亦出交趾林邑記曰㯽榔樹高十餘丈皮似青桐節
如桂竹下森秀無柯端頂有葉葉似甘蔗條派開破仰
望𦕈𦕈如插叢蕉於竹杪風至獨動似舉羽扇之埽天
葉下繫數房房綴數十子家有數百樹異物志曰㯽
榔樹若筍竹生竿近上末五六尺間洪腫起如瘣木焉
因拆裂出若黍秀也無華而為實大如桃李天生棘重
累其下所以禦衞其實也剖其上皮煮其膚熟而實之
堅如乾棗以扶留古賁灰并食則滑美下氣及宿食消
榖南中八郡志曰㯽榔土人以為貴款客必先進若
邂逅不設用相嫌恨顧微廣州記曰山㯽榔形小而
大於蒳子蒳子土人亦呼為㯽榔增吳錄地里誌曰
交趾朱截縣有㯽榔樹直無枝條高六七丈葉大如蓮
實房郡内及九真日南皆有之梁書曰于陀利國在
南海洲上其俗與林邑扶南略同出㯽榔特精為諸國
之極南方草木状曰㯽榔三月間開花實大如雞卵
十一月熟羅浮山記曰山㯽榔幹似蔗葉類柞一叢
千餘幹幹生十房房底數百子四月採雲南記曰平
琴川有㯽榔花甚香每生即落一籜籜堪為扇五月熟
似海螺殼燒作灰名為賁蛤灰共扶留藤葉和而嚼之
香美久服令人齒黑故南人有雕題黑齒之俗又曰
雲南多生大腹㯽榔色青在枝葉上每朵數百顆云是
彌臣國來又曰紫㯽榔即馬金囊状類白荳蔲嚼塗
惡瘡甚效嶺表錄異曰交廣生者皆大腹子彼中皆
呼為㯽榔其樹莖葉根幹與桄榔椰子小異安南採實
噉之自云交州地温不食此無以祛瘴癘廣州亦然
九眞蠻獠記曰九眞欲婚先以㯽榔子一函詣女女食
與男婚上林賦曰仁頻并閭(㯽榔一名仁頻)左思吳都賦
曰㯽榔無柯椰葉無蔭
㯽榔二
增宋書曰劉穆之少時家貧嗜酒食不脩拘檢從妻兄
江氏乞㯽榔江戲之曰㯽榔消食君常飢何須此後穆
之為丹陽尹妻兄往穆之令厨人以金盤貯㯽榔一斛
誇示之齊書曰任昉父遥本性重㯽榔以為常餌臨
終求之不得好者昉亦所嗜好深以為恨遂終身不嘗
㯽榔三國典略曰齊命通直散騎常侍辛德源聘於
陳陳遣主客蔡凝宴酬因談謔手弄㯽榔乃曰頃聞北
間有人為噉㯽榔獲罪人間遂禁此物果否德源荅曰
此是天保初王尚書罪状辭耳猶如李固被責云胡粉
飾貌搔頭弄姿不聞漢世頓禁胡粉
㯽榔三
增朱脣黑齒(天中記南海地氣署濕人患痞滯故常噉㯽榔數十口液如朱色程思孟知番)
(禺凡左右侍史噉㯽榔者悉杖之或問其故曰我惡其口脣如漱血耳下詳㯽榔二)十房
四德(上詳㯽榔一能山堂肆考宋人有云㯽榔四德醉能使之醒醒使之醉飢能使之飽飽能使之飢)
紅潮登頰金盤貯果(東坡詩云紅潮登頰醉㯽榔下詳㯽榔二)
㯽榔四
原詩梁劉孝綽詠有人乞牛舌乳不付因餉㯽榔詩曰
陳乳何能貴爛舌不成珍空持渝皓齒非但汚丹脣别
有無枝實曾要湛上人差比朱櫻熟詎易紫梨津莫言
蔕中久當看心裏新微芳雖不足含咀願相親周庾
信詠㯽榔詩曰綠房千子熟紫穗百花開莫言行萬里
曾經相識來增宋蘇軾㯽榔詩曰月照無枝林夜棟
立萬礎𦕈𦕈雲間扇蔭此九月暑上有垂房子下繞絳
刺禦風欺紫鳳卵雨暗蒼龍乳裂包一墮地還以皮自
煮吸津得微甘著齒隨亦苦面目大嚴冷滋味絶媚嫵
瘴風作堅顔導利時有補明劉基初食㯽榔詩曰㯽
榔紅白文包以青扶留驛吏勸我食可已瘴癘憂初驚
刺生頰漸若戟在喉紛紛花滿眼岑岑暈蒙頭將疑誤
腊毒復想致無由稍稍熱上面輕汗如珠流清凉徹肺
腑粗穢無纖留信知殷王語瞑眩疾乃瘳三復增永歎
書之貽朋儔
原啓梁王僧孺謝賜于佗利所獻㯽榔啓曰竊以交軌
一覃充仞斯及入侍請朔航海梯山獻琛奉貢充庖盈
府故其取題在賦多述俞書萍實非甘茘葩慙美梁
庾肩吾謝賚㯽榔啓曰形均綠竹詎埽山壇色譬青桐
不生空井事踰紫柰用兼芳菊方為口實永以蠲疴
又謝東宫賚㯽榔啓曰無勞朱實兼茘支之五滋能發
紅顏類芙蓉之十酒登玉案而上陳出珠盤而下逮澤
深温柰恩均含棗
原牋俞益期牋曰㯽榔信南越之可觀子既非常木亦
特異大者三圍高者九丈葉聚樹端房構葉下華秀房
中子結房外其擢穗似禾其綴實似榖其皮似桐而厚
其節似竹而穊其中空其外勁本不大末不小上不頃
下不邪調直亭亭千百若一步其林則寥朗庇其隂則
蕭條信可以長吟可以遠想矣性不耐霜不得北植必
當遐樹海南遼然萬里弗遇長者之目自令恨深
益智一
原廣志曰益智葉似蘘荷長丈餘其根有小枝高者八
九寸無葉萼其子叢生著之大如棗中瓣黑皮白核小
者曰益智含之攝涎濊出萬夀亦生交趾南方草木
狀曰益智子如筆毫長七八分二月華色似蓮著實五
六月熟味辛雜五味中芬芳亦可鹽曝出交趾合浦
顧微廣州記曰益智葉如蘘荷莖如竹箭子從心出一
枝有十子子肉白滑四破去之取外皮蜜煮為糉味辛
周景式廬山記曰山果有益智葡萄增陳祁𤾉異
物志曰益智類薏苡長寸許如枳子味辛飲酒食之佳
寰宇記曰益智子似廉薑香如荳蔲蘇軾曰海南
益智子花實皆長穗而分三節其實熟否以候歲之豐
歉其下節以候早禾蓋罕有三節並熟者其為藥也治
水而無益於智智豈求之於藥者乎其得此也豈以知
歲也耶
益智二
原二十國春秋曰安帝元年盧循為廣州刺史循遺劉
裕益智糉裕乃荅以續命湯
益智三
原詩梁劉孝勝詠益智詩曰挺芳銅嶺上擢穎石門端
連叢去本葉雜和委雕盤寕推不迷草詎識聰明丸儻
逄公子宴方厭永夜歡
原書慧遠法師荅盧循書曰捐餉六種深抱情至益智
乃是一方異味即於僧中行之
茱萸一
原說文曰榝似茱萸出淮南增本草經曰山茱萸一
名蜀酸棗平生山谷治心下邪氣去三蟲原風土記
曰茱萸榝也九月九日熟色赤可采時也增又曰九
日謂上九茱萸到此日氣烈色赤可折茱萸以插頭云
辟惡氣禦冬原荆楚記曰九月九日佩茱萸食蓬餌
飲菊花酒令人長夀增地理志曰九月九日為絲茱
萸囊盛之晉宫闕名曰華林園茱萸三十六株建
康記曰建康出茱萸離騷曰椒專佞以慢慆兮榝又
欲充夫佩幃
茱萸二
增西京雜記曰漢武帝宫人賈佩蘭在宮時九月九日
佩茱萸原續齊諧記曰汝南桓景随費長房遊學謂
之曰九月九日汝家當有災厄急令家人縫囊盛茱萸
繫臂登山飲菊花酒此祸可消景如其言舉家上山夕
還見雞犬一時暴死長房曰此可代也今人九月九日
登高是也洞林曰郭璞避難至新息有以茱萸令璞
射之璞曰子如赤鈴含玄珠案文言之是茱萸異苑
曰庾紹為湘東郡亡宗恊與紹中表且服茱萸酒忽見
紹來仍求酒執酒杯還置云有茱萸氣協云惡之耶紹
云上官皆畏之况我乎
茱萸三
增詩唐王維山茱萸詩曰朱實山下開清香寒更發幸
與叢桂花忩前向秋月
原賦晉孫楚茱萸賦曰有茱萸之嘉木植茅茨之前庭
歴漢女而始育閱百載而長生森蔓延以盛興布綠葉
於紫莖鶉火西徂白藏授節寒露旣凝鷹隼飄厲攀紫
房於纖柯綴朱實之酷烈應神農之本草療生民之疹
疾
合歡一
原本草經曰合歡味甘平生川谷安五藏和心志令人
歡樂無憂久服輕身明目生益州增神農經曰中藥
養性謂合歡蠲忿萱草忘憂也花譜曰合歡一名宜
男一名合昏一名夜合花葉似槐朝開至昏即合五月
花開紅白色于念東曰夜合生宛胊及荆山花俯垂
有姿鬚端紫點手拈之即脫才破萼香氣襲人金陵盆
植者無根而花花後不堪留即留亦無能再花原晉
宮閣名曰華林園合歡四株古今注曰欲蠲人之忿
則贈以青囊一名合歡枝葉若繁互相交結每一風來
輒自相解不相牽綴增陸倕刻漏銘曰合昏暮卷蓂
英朝開羣芳譜曰草亦有合歡不獨樹也又曰遜
頓國有淫樹晝開夜合名曰夜合亦云有情樹若各自
種則無花
合歡二
原仲長統昌言曰漢哀帝時有異物生於長樂宫東廡
柏樹及永巷南闥合歡樹議者以為芝草也羣臣皆賀
受賜增酉陽雜俎曰魏明帝時苑中合歡草狀如蓍
一株百莖晝則衆條夜乃合為一莖時謂之神草古
今注曰晉嵇康嘗種合歡於舍前羣芳譜曰杜羔妻
趙氏每端午取夜合花置枕中羔稍不樂輒取少許入
酒中令婢送飲便覺歡然
合歡三
增在永巷植華林(上詳合歡二下詳合歡一)
合歡四
原詩晉楊方合歡詩曰南隣有竒樹承春挺素花豐翹
被長條綠葉蔽朱柯因風吐微音芳氣入紫霞我心羡
此木願徙著余家夕得遊其下朝得弄其葩爾根深且
固余宅淺且洿移植良無期歎息將如何增唐白居
易對晩開夜合花詩曰移晩較一月花遲過半年紅開
杪秋日翠合欲昏天白露滴不死凉風吹更鮮後時誰
肯過惟我起君憐元稹夜合花詩曰綺樹滿朝陽融
融有露光雨多疑濯錦風散似分妝葉密煙蒙火枝低
繡拂墻更憐當暑見留詠日偏長宋韓琦合昏詩曰
合昏枝老拂簷牙紅白開成蘸暈花最是清香合蠲忿
累旬風送入窗紗元王誼詩曰花柳重重隔翠華玉
顏無計駐羊車碧紗籠裏銀缸影照見深宫夜合花
明王野詩曰遠遊消息到天涯燕子空能到妾家春色
不知人獨自庭前開徧合歡花
黃連一
原本草經曰黃連一名王連味苦寒治熱增范子記
然曰黃連出蜀都黃肥堅者善名山記曰扶容石草
多黃連永嘉記曰松陽縣草有黃連覆地土人取者
必禱祠若失神意則化為異物
黃連二
增神仙𫝊曰封君逹服黃連五十餘年入鳥鼠山服練
水銀百餘歲常騎青牛行民間有疾病者不問識與不
識皆與藥即瘥又曰黑穴公服黃連得仙
黃連三
增詩明吳寬黃連詩曰花細山桂然階下不堪齅野人
斸其根根長節應九苦節不可貞服食可資夀其功利
於病有客嫌苦口戒予勿種兹味苦和難受豈不見甘
草百藥無不有
原頌梁江淹黃連頌曰黃連上草丹砂之次禦孽辟妖
長靈久視驂龍行天馴馬匝地鴻飛以儀順道則利
增贊劉宋王微黃連贊曰黃連味苦左右相因斷凉滌
暑闡命輕身縉雲昔御飛蹕上旻不行而至吾聞其人
梔子一
原本草經曰梔子一名木丹增又曰一名越桃結子
可染黃又曰薝蔔花即梔子花也原漢書曰梔茜
園(梔支子也)遊名山志曰樓石山多梔子地鏡圖曰望
氣占人家黃氣者梔子樹也增佛經曰譬入薝蔔林
中惟聞薝蔔不聞餘香酉陽雜俎曰諸花少六出惟
梔花六出陶隐居曰其花剪刀六出刻房七道原
晉宫閣名曰華林園梔子五株增黃山谷詩話曰染
梔子六出雖香不濃郁山梔子八出一株可一圍潜
確類書曰上林賦有鮮支即梔子樹也一種花小而千
葉出福建謂之水梔蜀有紅色者又曰冬至隂極陽
生梅桃李杏皆五出夏至陽極隂生威靈仙鹿蔥射干
淨缾焦梔子花皆六出
梔子二
原晉令曰諸宫有秩梔子守護者置吏一人增萬花
谷曰宰相杜悰别墅建薝蔔館形六出器用之屬亦皆
象之又曰孟㫤十月宴芳林園賞紅梔花其花六出
而紅清香如梅
梔子三
增幽馥孤姿(楊萬里詩孤姿妍外淨幽馥暑中寒)玉質金蕡(朱淑真詩)
(一根曾寄小峰巒□蔔香清水影寒玉質自然無暑意更宜移就月中看下見謝朓詩)風霜實
清淨身(上見杜甫詩霜曾文昭詩林蘭擅孤芳性與凡木異不受雪侵自足中和氣欲知清淨)
(身即此林間是)
梔子四
原詩齊謝朓牆北梔子樹詩曰有美當階樹霜露未能
移金蕡發朱采映日以離離幸頼夕陽下餘景及西枝
還思照綠水君家無曲池餘榮未能己晩日猶見竒復
留傾筐德君恩信未貲梁簡文帝詠梔子花詩曰素
華偏可憙的的半臨池疑為霜褁葉復類雪封枝日斜
光隐見風還影合離增梁徐悱妻劉氏摘同心梔子
贈謝娘詩曰兩葉雖為贈交情永未因同心何處恨梔
子最關人唐杜甫詩曰梔子比衆木人間誠未多於
身色有用與道氣相和紅取風霜實青看雨露柯無情
移得汝貴在映江波宋朱子詩曰何處飛来薝蔔林
老枝樛屈更蕭槮凄凉杜老江頭坐坐對行吟得自箴
原贊宋顏測梔子贊曰濯雨時摛素當飈獨含芬豐榮
殊未紀銷落竟誰聞
御定淵鑑類函卷三百九十七
