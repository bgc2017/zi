欽定四庫全書
御定淵鑑類函卷三百七十三
服飾部四(巾服帽衣)(綸巾)
巾一
原釋名曰巾謹也二十成人士冠庶人巾當自謹修四
教也增詩曰縞衣綦巾聊樂我員晉束晢近遊賦
曰老公帶合歡之帽少年著叢角之巾六朝詩曰惆
悵惜荷巾又曰晨起整巾帶後周書曰宣政元年
初服常冠以皂紗為之加簪而不施纓其制若今之折
角巾也文獻通考曰隋文帝聽朝之服有折上巾與
貴臣同服又曰隋制文臣有平頭小樣巾金史輿
服志曰巾之制以皂羅若紗為之上結方頂折垂于後
頂之下際兩角各綴方羅徑二寸許方羅之下各附帶
長六七寸當横額之上或為一縮□積貴顯者于方頂
循十字縫飾以珠其中必貫以大者謂之頂珠帶旁各
絡珠結綬長半帶垂之海陵賜大興國者是也元史
輿服志曰祭宣聖廟執事儒服有軟角唐巾
巾二
增後漢書曰光武徵鮑永永疑不至既知更始亡乃封
上將軍列侯印綬悉罷兵但幅巾與諸將詣河内(幅巾謂不)
(著冠但幅巾束首也)又曰鉅鹿張角自稱天師弟子數十萬人
始起兵皆著黃巾以相識别故世謂黃巾賊原郭林
宗别傳曰林宗常行陳梁之間遇雨故其巾一角霑而
折二國名士著巾莫不折其角云作林宗巾其見儀則
如此傅子曰漢末王公多委王服以幅巾為雅袁紹
崔鈞之徒雖為將軍皆著縑巾太祖以天下未定擬古
皮弁裁縑帛以為之[巾夾]合簡易隨時之義以色别貴賤
可謂軍容非國容也語林曰諸葛武侯與宣王在渭
濱將戰宣王戎衣蒞事使人視武侯乘素輿葛巾毛扇
指揮三軍各隨其進止宣王聞而歎曰可謂名士矣
增魏志曰諸葛亮出斜谷司馬宣王拒之堅壁不與戰
亮致巾幗婦人之飾以怒宣王原又曰華歆為豫章
太守孫策略地江東歆知策善用兵乃幅巾迎策博
物志曰魏文帝彈棋用手巾角有一書生又能低頭以
所冠葛巾角撇棋晉羊祜與從弟護書曰年已朽老
既定邊事當角巾東路還歸鄉里增益州護軍范通
謂王濬曰卿旋旆之日角巾私第口不言平吳之事王
渾能無愧乎鄧粲晉書曰王敦欲伐甘卓遣使送大
刀巾又曰謝萬字萬石簡文辟為從事中郎著白綸
巾鶴氅裘版而前帝與談移日晉山簡本傳曰山簡
鎮襄陽優游卒歲唯酒是耽諸習氏荆土豪族有佳園
池簡每出嬉遊多之池上置酒輙醉名之曰高陽池時
有兒童歌曰山公出何許往至高陽池日夕倒載歸酩
酊無所知時時能騎馬倒著白接䍦舉鞭問葛彊何如
并州兒彊家在并州簡愛將也陸翽鄴中記曰石虎
皇后出女騎一千為鹵簿冬月皆著紫衣巾熟錦袴褶
原沈約宋書曰陶潛在家郡將候潛值其酒熟取頭
上葛巾漉酒還復著之增梁書曰武帝賜陶弘景以
鹿皮巾後屢加禮聘並不出原又曰武帝與何點有
舊及踐阼手詔論舊賜以鹿皮巾等召之點以巾褐引
入華林園增又曰賀德基少遊學都門積年不歸衣
資罄乏又恥服故弊盛冬只衣裌襦袴嘗于白馬寺前
逢一婦人容服甚盛呼德基入寺門脫白綸巾以贈之
仍謂曰君方為重器不久貧寒故以此相遺耳問姓名
不荅而去劉憑事始曰隋大業十年左丞相牛弘下
議請著桐巾子以桐木為之内皆漆詔從之唐書曰
賜供奉官及諸司長官則有羅巾圓頂巾子後遂不改
裴冕自制巾子工甚人爭效之號僕射巾又曰張易
之兄同休嘗請王公大臣宴于司禮寺因謂御史大夫
楊再思曰公面似高麗請作高麗舞再思欣然剪紙自
帖其巾反紫袍遂作之又曰周武后擅政多賜羣臣
巾子繡袍勒以回文之銘皆無法度不足紀至中宗又
賜百官英王踣樣巾帝在藩時冠也孔帖曰武攸暨
安樂公主出降遣通事舍人李邈以璽書邀之詔見曰
山帔葛巾不名不拜又曰唐文宗性儉素不喜華侈
駙馬韋處仁戴夾羅巾帝謂之曰慕卿門第清素以之
選尚如此巾服從他戚為之惟卿非所宜也又曰李
愿節度鳳翔用㛰家竇綏典帳中兵驕鰲怠沓衙將李
臣則等因衆怨忿夜斬綏首愿聞變不及巾與左右數
人縋而逸秦再思紀異曰昭宗播遷于鳳翔朱梁率
諸道甲馬奉迎車駕時侯王將帥在岐下者皆以珠一
顆盤幞頭脚貫以銀線而簪之又軍人咸以珠飾巾競
相誇尚洎朱梁簒立乃知珠已居人上者久矣酉陽
器竒曰皇甫元眞于新羅得一辟塵巾持與高瑀乞田
知性命翌日試于郭外時久旱塵埃且甚高顧視馬尾
鬛及左右騶從並無纖塵執之體覺虚涼
巾三
原承露遇雨(方言曰兩複結謂之幘巾或謂之承露巾或謂之覆髮巾下詳巾二)
穿頂折角(束晢近遊賦曰帶穿頂之疎巾折下詳巾二又張文潛詩曰盡戴林宗角巾)
增烏角白㲲(杜詩曰錦里先生烏角巾又蘇軾詩曰二老白接䍦兩郎烏角巾高昌)
(國有草名白氎纈其花可以為布為巾杜甫詩曰細軟青絲履光明白氎巾)戴方裹尖
(季白詩曰首戴方頭巾如五代蜀王衍好裹尖巾其状錐)鹿胎白鷺(唐上官昭容詩)
(曰横披豹皮褥倒戴鹿胎巾巾黃庭堅詩曰爛醉從欹白鷺)蓮花仙桃(李白詩曰吳江)
(女道士頭戴蓮花巾士程伊川所戴紗巾背後望之如鐘形其製乃似今道謂之仙桃巾者又明道伊川衫)
(則大袖巾則闊幅元祐間人皆效之)
巾四
原絳巾(東觀漢記曰耿純字伯山率宗族賓客二千餘人皆衣縑襜褕絳衣絳巾奉迎世祖拜純為前)
(將軍封耿鄉侯)白巾(漢書曰朱博遷瑯琊太守齊部舒緩養名博新視事右曹椽史皆移病卧博問)
(其故出教皆斥罷諸病吏白巾走出府門)增綠巾(又曰巾卑賤者所服故曰庖人綠巾至士人戴)
(巾乃起于漢末)青巾(邵氏聞見錄曰宋太祖微時過涇州長武鎮寺僧守嚴者異其骨相密使畫工)
(圖于寺壁青巾褐抱及貴遂易以冠服)漁巾(高九萬詩曰丘園有漁巾)綸巾(詳巾二又)
(蘇軾詩曰一簪華髮岸綸巾又詞曰羽扇綸巾談笑間)醉巾(蘇軾詩曰風回落醉巾又宋吳文英)
(詞曰待明朝醉巾重岸)岸巾(曾鞏詩曰隤然岸巾幘)濫巾(北山移文曰濫巾北岳)
葛巾(文獻通考傳授經曰老子去周左慈在魏並葛巾單裠不著褐又杜甫詩曰呼兒正葛巾)
珠巾(道考曰宋嚴鼓服飾茶酒班十人内紅拂扇二人御龍直執從物八十三人皆珠巾)幞
巾(南唐書曰蕭儼歸葬廬陵㡤巾素裠詣郡廳設拜敬守桑梓)鞨巾(列子曰北國之人鞨巾而)
(裘)燕巾(輟耕錄曰按儀禮士冠庶人巾則古者士以上有冠無巾幘惟庶人戴之秦謂民為黔首)
(漢謂僕隸為蒼頭漢書謂卑賤者所服此其證也後世通謂之燕巾)皂巾(尚書大傳曰虞舜象刑犯)
(墨者皂巾)冒絮(漢書曰太后以冒絮提文帝注云巴蜀異志謂頭上巾為冒絮)華陽(竹樓)
(記曰戴華陽巾手執周易一卷)烏巾(杜甫詩曰頭戴小烏巾)金巾(黃庭經曰中有眞人)
(巾金巾負甲持符開七門)鼠耳(劉言史詩曰鹿袖青藜鼠耳巾)虎文(皮日休詩曰虎文巾)
(在絳霄房)四帶巾(金史輿服志曰金人常服有四帶巾)十襲巾(宋文同詩曰遂剪十)
(襲巾加以重箧盛)一字巾(雜志曰一字巾謂之岸幘)五柳巾(宋程俱詩曰漉酒空)
(峩五柳巾)向鏡理(梁簡文帝詩曰向鏡理紈巾)借樣裁(陸龜蒙詩曰借樣裁巾怕)
(索將)語兒巾(元禛詩曰俗重語兒巾)蹋鴟巾(范成大詩曰一生心愧蹋鴟巾)
竹皮巾(王維詩曰俱篸竹皮巾)紫領巾(范成大詩曰田間紫領巾)幅巾渡
河(三國志曰袁紹幅巾渡河)角巾徑還(晉書曰庾亮有東下意王導曰若其欲來吾角巾徑)
(還烏衣)原幅巾而居(東觀漢記曰昔更始以鮑永行大將軍更始没永與馮欽共罷兵幅)
(巾而居後歸世祖)飾巾待終(後漢陳寔傳曰大將軍何進司徒袁隗遣人敦寔欲特表以不)
(次之位寔乃謝使者曰寔久絶人事飾巾待終而已)鄭玄幅巾(鄭玄别傳曰大將軍何進禮待)
(甚優玄不受朝服惟服幅巾一宿而去)孔融秃巾(後漢書曰曹操既嫌忌孔融令丞相軍謀)
(祭酒路粹枉状奏融云位為九列不遵朝儀秃巾微行唐突宫掖)取巾漉酒(詳巾二)
增脫巾求糧(唐德宗貞元元年關中倉廪竭禁軍或自脫巾呼于道曰拘吾于軍而不給糧吾罪)
(人也上憂之甚會韓滉運米三萬斛至陜上喜謂太子曰米至吾父子得生矣)岸巾出門(唐宋)
(璟傳曰帝怒岸巾出門側注云著巾露額曰岸)脫巾挂壁(李白詩曰脫巾挂石壁露頂灑松風)
原蔡琰清辨曹操賜之(後漢列女傳曰陳留董祀妻者同郡蔡邕之女也名琰字)
(文姬博學有才辨又妙于音律適河東衛仲道夫亡無子興平中為胡騎所獲曹操素與蔡邕善痛其無嗣乃)
(遣使者以金璧贖之而重嫁于祀祀為屯田都尉犯法當死文姬詣曹操請之蓬首徒行叩頭請罪音辭清辨)
(旨甚酸哀操感其言乃遣原祀罪時旦寒賜以頭巾履襪)徐廣慷慨吕岱賜之(吳志)
(曰大司馬吕岱親近吳郡徐廣慷慨有才志岱知其可成賜巾褠與共言論)
巾五
增詩宋蘇軾謝陳季常惠一揞巾詩曰夫子胷中萬斛
寬此巾何事小團團半升僅漉淵明酒二寸纔容子夏
冠好帶黃金雙得勝可憐白苧一生酸臂弓腰箭何時
去直上隂山取可汗又謝人惠雲巾詩曰燕尾稱呼
理未便剪裁雲葉却天然無心只是青山物覆頂宜歸
紫府仙轉覺周家新樣俗未容陶令舊名傳鹿門佳士
勤相贈黑霧玄霜合比肩元陳櫟再用易巾韻詩曰
隨處聊憑製漆紗豈其官樣必京華竹皮最古今苴履
椰子稱竒亦貯茶秃髮已知頭似筆笑顔底用面如靴
小冠子夏時方尚岌嶪青雲難自誇明于愼行上尚
巾禮成羣臣稱賀賜白金文綺詩曰負扆年來海岳安
春朝繡幘始成冠龍樓拂曙天顔近玉座垂旒日角寬
九廟神靈應已慰兩階環珮不勝歡邇臣幸奉青蒲對
珍賜還看出上闌
增啓周庾信謝滕王賚巾啓曰奉教垂賜鹿子巾一枚
解角新胎戴藤初朵落星交映連珠疎點盤龍之刀既
剪長命之縷仍縫翠羽懸推芙蓉高讓遊斯隱士足笑
鼓皮入彼春林方誇筍籜某蓬鬢鬆䬃衰容耆朽三秋
不沐寔荷今恩十年一冠彌欣此賚謹啓
帽一
增釋名曰帽冒也故加于衆體之上寳錄曰大帽野
老之服至後魏朝臣皆戴之江左時野人皆著帽後乃
高其屋晉書曰帽名猶冠也義取于蒙覆其首其本
纚也古者冠無幘冠下有纚以繒為之後世施幘于冠
因或裁纓為帽自乘輿宴居下至庶人無爵者服之
程氏演繁露曰隋志宋齊之間天子宴私著白高帽士
庶以烏太子在上省則帽以烏紗在永福省則白紗
文獻通考曰宋制執儀仗者有錦帽宋史制曰引夾
旗及執柯舒鐙仗者服帖金帽遼史制曰小祀皇帝
硬帽元史輿服志曰學士帽制如唐巾兩角如匙頭
下垂
帽二
增西京雜記曰東方生善嘯每曼聲長嘯輙塵落帽
又曰趙飛燕為皇后其弟在昭陽殿遺飛燕書曰令月
嘉辰貴姊懋膺大冊上遺金花紫綸帽以陳踴躍原
魏略曰夫餘國以金銀飾帽增魏志曰孟逹與諸葛
亮書云貢白綸帽一顔以示微意吳書曰朱然破魏
將李典等軍斬首五百級得鼔車三乘拜然左大司馬
加賜御織成帽原晉書曰王濛字仲祖美姿容居貧
帽敗自入肆買之嫗悅其貌爭遺新帽或云著破帽入
市市嫗競遺新帽晉孟嘉别傳曰嘉為桓温參軍九
日温宴龍山寮佐畢集風吹嘉帽落嘉不覺温使左右
勿言嘉良久如厠温令取還之命孫盛作文嘲之增
陸翽鄴中記曰石季龍出獵著金縷織成合歡帽原
宋書曰沈慶之隨宗慤伐沔北諸山蠻大破之慶之患
頭風好著狐皮帽羣蠻惡之號曰蒼頭公又曰何尚
之在家常著鹿皮帽及拜開府沈慶之于殿前戲之曰
尚之何不著鹿皮帽增齊書曰徐龍駒常住含章殿
著黃綸帽被貂裘南面向案代帝書敇又曰豫章王
嶷妃庾氏常有病瘳上幸嶷邸後堂設金石樂宫人畢
至登桐臺使嶷著烏紗帽因極宴盡歡原梁書曰到
漑嘗夢武帝遍見諸子至湘東而脫帽與之于是密敬
事焉增又曰初賀革之江陵也意甚不悅過别御史
中丞江革以情告之荅曰吾嘗夢主上遍見諸子唯至
湘東王手脫帽以與之此人後必當璧卿其行乎又
曰桓崇祖為豫州刺史魏攻壽春崇祖著白紗帽肩輿
上城決水破之原後魏書曰高昂轉司徒好著小帽
世因稱司徒帽增又曰辛紹先有至性丁父憂三年
口不甘味頭不櫛沐髮遂落盡故常垂裠皂帽原北
齊書曰齊制惟天子紗帽臣下絨帽特賜平秦王歸彦
紗帽以寵之後周書曰獨孤信在泰州嘗因獵日暮
馳馬入城其帽微側詰旦吏人咸慕信而側帽焉增
隋書曰後周之時著突騎帽凡小朝公宴咸許戴之
唐書曰張廵前驅將李滔救東平佯叛入賊或告廵曰
晨出戰以碧帽為識視之如言盡覆其衆還曰我誘之
也又李晟本傳曰初李晟收京師每與朱泚戰必錦
裘繡帽自表李懷光諫曰將務持重豈宜自表襮為賊
餌哉晟曰昔在涇原士頗相畏欲令見之奪其心耳
唐書曰代宗禁皂衫壓耳帽以異官健五代史曰唐
明宗時吐蕃披虎皮以拜落其氊帽亂髮如蓬又曰
蜀王衍晩年俗競為小帽僅覆其頂俛首即墮謂之危
腦帽衍以為不祥禁之而衍好帶大帽宋史曰王全
斌伐蜀京師大雪太祖曰我被服如此尚覺寒冷况征
蜀將士乎即解所服裘帽賜全斌全斌受之感泣語
錄曰宋仁宗時方以漆紗為帽程伊川本傳曰伊川
常服高帽簷劣半寸置繫絛曰此野人之服也深衣紳
帶青綠篆文
帽三
增青螺金鵝(杜甫詩曰烏帽拂塵青螺粟帽之文也宋史曰金吾押牙服金鵝帽)
烏紗搖蘇幕遮(晉輿服志曰成帝咸和中制尚書八座丞郎門下三省侍郎乘車白幍坻)
(幃出入掖門又二宫直官著烏紗搖注帽也當時士人往往皆著搖頂圓耳揮塵前錄曰高昌國婦人戴油)
(帽謂之蘇幕遮)砑硝置槿砑光簪花(唐汝陽王璡戴砑硝帽打曲明皇自摘紅)
(槿置帽上帽極滑久而方安喚曰花奴素仇池筆記曰寇元弼嘗言徐州通判李珣有子七歲不善詩忽咏)
(落花云流水難窮目斜陽易斷腸誰同砑光帽一曲舞花香父驚問之荅曰西王母宴羣仙有舞者戴砑光帽)
(帽上簪花舞山香一曲未終花皆落去)鳳凰度橋山鵲歸林(俱詳帽二)
原王濛入市孟嘉登山(俱詳帽二)
帽四
增紗帽(杜甫詩曰管寧紗帽淨籠又盧仝詩曰柴門反關無俗客紗帽頭自煎喫)原練
帽(荆州記曰桓公遊于靈溪劉盛公練帽以杖荷屐與桓語語畢負荷以去)增烏帽(杜甫詩曰)
(為客裁烏帽)白帽(癸辛雜識曰管寧白帽之說尚矣雖杜詩亦云白帽應須似管寧然幼安本傳)
(止云常著皂帽又云著絮帽布衣而已初無白帽之事獨杜佑通典帽門載管寧在家常著帛帽豈以帛為白)
(乎然宋齊之間天子燕私多著白高帽或以白紗今所畫梁武帝像亦然蓋當時國子生亦服白紗巾晉人著)
(白接䍦謝萬著白綸巾南齊桓崇祖白紗帽他如白帢白幍之類通為慶弔之服古樂府白紵歌云質如輕雲)
(邑如銀製以為袍餘作巾杜詩光明白㲲巾當念著白帽采薇青雲端白樂天詩云青笻竹杖白紗巾然則古)
(之所以不忌白者蓋喪服皆用麻重而斬齊輕而功緦皆麻也惟以升數多寡精粗為異耳自麻之外繒縞固)
(不待言苧葛雖布屬亦皆吉服縞帶紵衣昔人猶以為贈則亦何忌之有漢高帝為義帝𤼵喪兵皆縞素行師)
(權制固不備禮後世人多忌諱喪服往往求殺今之薄俗蓋有以縞紵為緦功者矣宜乎巾帽之不以白也)
脫帽(杜甫詩曰脫帽露頂王公前)破帽(又曰蹇驢破帽隨金鞍)榖帽(唐寳)
(錄曰唐初以縠為帽以隔塵也)絹帽(宋蘇軾詩曰汝陽眞天人絹帽著紅槿)席帽
韋帽(炙轂子曰席帽本羌服以羊毛為之秦漢鞔以故席女人亦服之四緣垂網子飾以珠翠謂之韋帽)
原引四角(束晢近遊賦曰帽引四角之縫裠有三條之殺)脫翠帽(吳志曰陸遜破)
(曹休于石亭還上脫翠帽以賜遜)戴翠帽(張衡西京賦曰天子乃駕雕軫六駿駮戴翠帽倚金)
(較璿弁玉纓遺光儵爚)增桐帽棕鞵(隐者所服)黃帽青鞵(唐詩曰黃帽青)
(鞵歸去來故又鄧通以濯船為黃頭郎土勝水刺船郎著黃帽濯同櫂)
帽五
原啓陳周弘正謝敕賚烏紗帽等啓曰雖復魏宣二端
豈能比今兹賜廣微四縫未足方其華飾既受非望之
恩方貽匪服之誚
綸巾
原白綸巾(晉紀曰王敦欲伐甘卓遣使送白綸巾與卓卓不取又唐六典曰襄州出白綸巾)
紫綸巾(鄴中記曰石虎皇后出以女騎一千為鹵薄冬日皆著紫綸巾又六典曰常州出紫綸巾蘇)
(州出紅綸巾)綸巾乘車(漢書曰大將軍梁高歸第宴日著綸巾乘紫輜車)綸巾
繫頭(述異志曰李通卒有客往弔之李子方哭便進上廳事忽見通從閣中出以綸巾繫頭著袍有怒色)
增鶴氅綸巾(晉謝萬著白綸巾披鶴氅裘)金粟綸巾(酉陽雜爼曰荆州有)
(術士合彩色于一器中欱水噀壁上成維摩問疾變相逮半日餘色漸薄唯金粟綸巾鶖子衣上一花經兩日)
(猶在)
衣服一
原釋名曰凡服上曰衣衣依也人所依以芘寒暑也
增世本曰胡曹作衣黃帝臣也易曰以訟受服亦不
足敬也詩曰碩人其頎衣錦褧衣原又曰子有衣
裳弗曳弗婁又曰縞衣茹藘聊可與娛又曰素衣
朱襮從子于沃又曰蜉蝣之羽衣裳楚楚蜉蝣之翼
采采衣服蜉蝣掘閱麻衣如雪增又曰青青子衿悠
悠我心又曰緇衣之宜兮敝予又改為兮緇衣之好
兮敝予又改造兮緇衣之蓆兮敝予又改作兮原又
曰豈曰無衣七兮不如子之衣安且吉兮豈曰無衣六
兮不如子之衣安且燠兮又曰豈曰無衣與子同袍
豈曰無衣與子同裳豈曰無衣與子同澤又曰薄汚
我私薄澣我衣又曰心之憂兮如匪澣衣又曰維
鵜在梁不濡其翼彼其之子不稱其服又曰西人之
子粲粲衣服又曰衮職有闕維仲山甫補之增又
曰綠衣衣兮綠衣黃裳原又曰衣錦尚褧禮記曰
昔者先王未有火化食草木之實鳥獸之肉飲其血茹
其毛未有麻絲衣其羽皮又曰問人之寒則衣之
又曰衣服不鬻于市增又曰為人子者父母存冠衣
不純素孤子當室冠衣不純采原又曰長民者衣服
不貳從容有常以齊其民則民德一又曰衣服有别
又曰衣服異宜又曰燕衣不踰祭服增又曰君
子服其服則文以君子之容是故君子恥服其服而無
其容又玉藻曰衣正色又王制曰有虞氏深衣而
養老夏后氏燕衣而養老殷人縞衣而養老周人玄衣
而養老又月令曰季夏之月命婦官染采以給郊廟
祭祀之服原又曰裼襲禮之文也注衣服或裼或襲
之文以為禮也周禮曰司徒以本俗六安萬民六曰
同衣服謂人雖富衣服不得獨異增又曰司服掌王
之吉凶衣服辨其名物與其用事原左傳曰衣身之
章也又曰服之不衷身之灾也論語曰衣前後襜
如也又曰君子不以紺緅飾紅紫不以為䙝服又
曰春服既成增爾雅曰衣裗謂之䘽黼領謂之襮緣
謂之純袕謂之褮衣眥謂之襟衱謂之裾衿謂之袸佩
衿謂之褑執袵謂之袺扱袵謂之襭衣蔽前謂之襜婦
人之褘謂之縭縭綏也裳削幅謂之纀原墨子曰古
之人未知衣服之制故聖人作之冬則絹帛輕且温夏
則絺綌清且涼所以適身體和肌膚也增屈原漁父
曰新沐者必彈冠新浴者必振衣鹽鐵論曰古者庶
人老耋而後衣絲其餘則麻枲而已白虎通曰衣者
隱也裳者鄣也所以隱形自鄣蔽也文中子曰衣裳
所以防其躁也又曰聖人衣足以蓋形以禦風寒
古艷歌曰煢煢白兔東走西顧衣不如新人不如故
漢書曰齊國有三服官春獻冠幘縱為首服紈素為冬
服輕綃為夏服拾遺記曰漢武帝天漢三年渠搜國
之西有析淪國其俗淳和人壽三百歲有大壽木之林
一樹千尋若經憩此木皆不死不病或有泛海繩山來
會其國綴毛草為繩結網為衣如今之羅紈也至元狩
六年獻網衣一襲帝焚于九逹之道恐後人徵求此物
故燒之烟如金石之氣又曰員嶠山南有池移國人
長三尺壽萬歲以茅為衣衣服皆長裾大袖因風以昇
烟霞若鳥用羽毛也又曰禮敬國其俗人年三百歲
而織芳茅以為衣又曰晉太始初頻斯國人來朝以
五色玉為衣如今之鎧文獻通考曰舊衮服用織成
建武中齊明帝以織太重乃采畫為之如金飾銀薄時
亦謂天衣又曰陳永定元年武帝即位徐陵曰乘輿
御服皆采梁制帝曰今天下初定務從節儉應用繡織
成者並可彩畫又曰唐制九品以上則絳褠衣制如
絳公服而狹袖形直如褠不垂又曰唐敬宗寳歴二
年閩東國貢舞女二人衣軿羅之衣無縫而成其文巧
織人未之識焉又曰宋太宗端拱二年敕非命婦不
得服泥金銷金眞珠&KR1019;綴衣服又曰宋朝皇后之服
常服龍鳳珠翠霞破又曰宋大中祥符間禁民間服
皂班纈衣宋史輿服志曰景德三年詔内諸司使以
下出入内庭不得服皂衣又曰仁宗皇祐七年初皇
親與内臣所衣紫皆再入為&KR0627;色後士庶寖相效言者
以為竒衺之服于是禁天下衣黑紫服者又通考曰
宋高宗中興以來文武臣初除正謝進士唱名賜襲衣
章服及百官賜時服並遵用省記崇寧看詳祗候庫格
技術官之服有紫緋綠遼史志曰公服謂之展裹著
紫又曰臣僚便衣謂之盤裹金史輿服志曰金人
常服有盤領衣又曰金人之常服其色多白三品以
皂窄袖盤領縫腋下為□積而不缺袴其胷臆肩袖或
飾以金繡其從春水之服則多鶻捕鵷雜花卉之飾其
從秋山之服則以熊鹿山林為文其長中骭取便于騎
也
衣服二
增魯語曰季文子相宣成無衣帛之妾無食粟之馬仲
孫它諫曰子為魯上卿妾不衣帛馬不食粟人其以子
為愛且不華國乎文子以告孟獻子獻子囚之七日自
是子服之妾衣不過七升之布文子聞之曰過而能改
者民之上也使為上大夫晉語曰晉獻公使太子申
生伐東山衣之偏裻之衣佩之金玦僕人贊聞之曰太
子殆哉君賜之竒竒生怪怪生無常無常不立使之出
征先以觀之且是衣也狂夫阻之衣也(狂夫方相氏之士也阻古詛字)
(將服是衣必先詛之)墨子曰晉文公好士之惡衣故文公之臣
皆䍧羊之裳韋以為帶尹文子曰昔晉國苦奢文公
以儉矯之乃衣不重帛食不兼肉無幾時國人皆大布
之衣脫粟之飯左傳曰衛文公大布之衣又曰鄭
子産民歌之曰取我衣冠而褚之(注褚囊也)原韓子曰晏
子相齊妾不衣帛增又曰楊朱之弟楊布衣素衣而
出天雨緇衣而反其狗吠之布怒將擊之朱曰使汝狗
白而往黑而來能不怪哉莊子曰莊子衣大布之衣
而過魏王魏王曰何先生之憊邪莊子曰士有道德不
能行憊也衣敝履穿而貧者非憊也原吕氏春秋曰
戎夷違齊如魯天大寒而後與門弟子一人宿于郭外
寒逾急謂其弟子曰子與我衣我活我與子衣子活我
國士也為天下惜死子不肖也不足愛子與我衣弟子
曰夫不肖之人安能與國士衣哉戎夷解衣與弟子夜
半而死弟子遂活增春秋後語曰田文謂其父靖郭
君曰君後宫蹈綺縠之衣而士不得短褐琴操曰思
革子石文子叔愆子三人為友聞楚王賢而好士俱往
見之至于空柳之下衣寒糧乏自度不得俱活二人俱
以思革子為賢併衣糧與之二子遂凍餓而死淮南
子曰林類榮啓期衣若懸蓑說苑曰齊林既者衣葦
朝景公景公曰何忽服小人衣邪林既曰衣狗裘者不
必狗吠服羊裘者不必羊鳴今君衣狐裘者能狐鳴乎
漢雜事曰高祖時大謁者臣章受詔長樂宫令羣臣
議天子所服以安天下謁者趙堯舉春李舜舉夏倪湯
舉秋貢禹舉冬四人各職一時制曰可舉者以各舉一
時之事白之五時衣始于此漢書曰叔孫通降漢王
通儒服漢王憎之乃變其服服短衣楚製史記曰漢
文帝衣弋綈所幸愼夫人衣不曳地原漢書曰鄧通
以棹船為黃頭郎(施其黃髦于船頭因以其名名郎曰黃頭)文帝夢上天不
能有一黃頭郎推之顧見其衣後穿覺而以夢中隂自
求推者郎見鄧通衣其後穿是夢中所見因而甚見幸
增又曰漢武帝末郡國賊盜羣起暴勝之為直指使
者衣繡衣持斧捕之又曰雋不疑佩環玦褒衣博帶
服至門下謁暴勝之淮南汜論曰伯余之初作衣也
緂麻索縷手經指挂其成猶網羅後世為之機杼後
漢書曰更始時授官爵皆羣小賈竪膳夫庖人多著繡
而衣錦袴襜褕諸于罵詈道中時智者見之以為服之
不中身之灾也(諸于大掖衣也)又曰祭遵為人廉約家無私
財常衣韋袴寝布被夫人裳不加緣又曰祭彤在遼
東幾三十年衣無兼副顯宗美其清約賜之衣被什物
無不悉備又曰耿恭自疏勒還衣屨穿決形容枯槁
又曰東平憲王蒼侍肅宗饗衞士于南宫因從皇太
后周行掖庭池閱隂太后舊時器服愴然動容乃衆留
五時衣各一襲及常所御衣合五十篋餘悉分布諸王
及子孫在京師者各有差時賜蒼及瑯琊王京書曰間
饗衛士于南宫因閱視舊時衣物惟王孝友之德今送
光烈皇后假髻帛各一及衣一篋可時奉瞻以慰凱風
寒泉之思又欲令後生子孫得見先后衣服之製謝
承後漢書曰袁忠乘船戴笠詣王朗見朗左右僮從皆
著青絳采衣非其奢麗即辭疾發而退原魏書曰文
帝詔與朝臣曰三世長者知被服五世長者知飲食此
言被服飲食難曉也又曰甄皇后生每寝家中人髣
髴見如有人持玉衣覆其上者魏志曰文帝欲徙冀
州一十萬戶實河内侍中辛毗諫帝怒起入内毗隨而
引帝裾帝奮衣不廻良久帝乃出曰怪卿持我何太急
吳書曰顧悌每得父書灑掃正衣服拜跪而讀王
隱晉書曰董威輦每得殘碎繒輙結以為衣號曰百結
增又曰高士郭文入山恒著鹿裘葛巾餘杭令顧颺
使致韋布衣不納又曰江湛字徽深為吏部尚書家
貧不營財利餉饋盈門一無所受無兼衣餘食又曰
謝超宗為義興太守昇明二年公事免詣東府門自通
其日風寒高帝謂四座曰此客至使人不衣自煖齊
書曰高帝即位手詔賜張融衣曰見卿衣服粗故誠乃
素懷有本今送一通故衣意謂雖故乃勝新也是吾所
著已令裁減稱卿之體并履一量又曰陶弘景永明
十年脫朝服挂神武門上表辭䘵詔許之又曰王思
遠立身簡潔諸客詣已者覘知衣服垢穢方便不前儀
形新楚乃與促膝及去後令二人交帚拂其坐處又
曰王琨性儉約景和中討義陽王㫤六軍戒嚴應須紫
服左右欲營辦琨曰元嘉初征謝晦有紫服在匣不須
更製檢取果得焉梁書曰到溉性率儉不好聲色庭
室單牀旁無姬侍冠履十年一易朝服或至穿補又
曰張嵊稷之子稷初為剡令至嵊亭生之因名嵊字四
山少敦孝行年三十餘猶斑衣受稷杖動至數百收淚
歡然又曰何敬容為吏部尚書侍中領太子中庶子
敬容身長八尺白晢美鬚眉性矜莊衣冠鮮麗武帝雖
儉而左右衣必須潔嘗有侍臣衣帶卷摺帝怒曰卿衣
帶如繩欲何所縛敬容希旨故益鮮明常以膠清刷鬢
衣裳不整伏牀熨之或暑月背為之焦又曰任昉為
義興太守友人彭城到溉弟洽從昉共為山澤遊及被
代登舟止有絹七疋米五石至都無衣鎮軍將軍沈約
遺裾衫迎之又曰任昉有子東里西華南容北叟西
華冬月著葛帔練裠後魏書曰樂浪王萬壽孫忠明
帝時位太常少卿孝武帝泛舟天泉池命宗室諸王陪
宴忠愚而無智性好衣服著紅羅襦繡作領碧衲袴錦
為緣帝謂曰朝廷衣冠應有常式何為著百戲衣忠曰
臣少所愛情存綺羅歌衣舞服是臣所願上曰人之無
良至此乎唐書曰肅宗性節儉嘗出衣袖示近臣曰
此衣已三浣矣又曰和政公主代宗以主貧詔諸節
度餉億主一不取親紉綻裳衣諸子不敢服紈絺又
曰盧懷愼服無文綺之飾又曰陸贄帝親倚至解衣
衣之同類莫敢望又曰宰相鄭餘慶不事華潔門下
客多垢衣敗服獨武儒衡上謁未嘗有所易唐國史
補曰德宗幸金鑾院問學士鄭餘慶曰近日有衣作否
餘慶對曰無之乃賜百縑令作寒服又曰韋太尉皐
在西川凡事設教軍士將吏㛰嫁則以熟綵衣給其夫
氏以銀泥衣給其女氏唐書曰蕭復傳常衣垢敝
又曰柳公權嘗與六學士對便殿帝稱漢文帝恭儉因
舉袂曰此三澣矣學士皆賀獨公權無言帝問之對曰
人主當進賢退不肖納諫諍明賞罰服澣濯之衣此小
節爾又曰文宗朝淮南節度使李德裕奏比以婦人
長裾大袖朝廷制度尚未頒行微臣之分合副天心比
聞閭閻之間袖闊四尺今令闊一尺五寸裾曳四尺今
曳五寸初延安公主以衣服踰制駙馬竇澣得罪德裕
因而奏之又曰李德裕在先朝嘗獻大明賦以諷二
曰正服諷服御非法也又曰漢陽公主文宗尤惡世
流侈因主入問曰姑所服何年法也今之弊何代而然
對曰妾自貞元時辭宫所服者皆當時賜未嘗敢變元
和後數用兵悉出禁藏纖麗賞戰士由是散于人間内
外矜似以成風若陛下示所好于下誰敢不變帝悦詔
宫人視主衣製廣狹徧諭諸主又曰韋澳一日召入
屏左右問曰朕于敕使何如澳陳帝威制前世無比帝
搖首曰未也策安出澳倉卒荅曰若謀之外廷則太和
事可用追鑒不若就擇可任者與計事帝曰朕固行之
矣自黃至綠自綠至緋猶可衣紫即合為一矣又曰
夏侯端壽春人王世充遣人以淮南郡公尚書少吏部
印綬召端解衣服以贈端曰我天子使寧汚賊官邪非
持首去不可見即焚書及衣又曰張仲武范陽人子
直方時鄭畋輔政頗言仲武會昌中功第一今直方百
口不自存每内宴以衣敝惡辭不赴陛下錄功念舊宜
少優假又曰周智光先是淮西李忠臣入朝次潼關
聞智光反率兵討之會敗忠臣因入華大掠自赤水至
潼關畜産財物皆盡官吏至有衣紙自蔽累日不食者
又曰開成初李紳為河南尹河南多惡少或危帽散
衣擊大毬于官道車馬不敢前紳治剛嚴皆望風遁去
又曰盧均玩服不為鮮明又曰李貞素衣服甚鮮
明又曰來子珣遷遊擊將軍常衣錦半臂自異又
曰唐咸通末淮南李公游江舟子刺船誤為竹篙所濺
水濕近侍衣李公為之變色裴餘慶時佐幕適在坐遽
獻詩云半額鵝黃金縷衣翠翹浮動玉釵垂從教水濺
羅襦濕疑是巫山行雨歸又劉允章本傳曰咸通中
允章為禮部侍郎試諸生及進士第並謂先師衣青衿
介幘以還古制五代史曰前蜀王衍嘗與太后太妃
遊青城山宫人衣服皆畫雲霞飄然望之若仙又曰
楊行密嘗過楚州臺濛盛供帳之行密一夕去遺衣卧
内皆經補浣濛還之行密曰吾興細微不敢忘本君笑
我邪濛大慙說寳曰宋宰相范質舉進士主文和凝
愛其文以第十三登第謂質曰君之文宜冠多士屈第
十三者欲君傳老夫衣鉢耳蓋和凝五代時舉進士名
居十三故也後質歴官皆與凝同作詩云從此廟堂添
故事登庸衣鉢亦相傳朱子語錄曰陳無已趙挺之
邢和叔皆郭大夫婿陳在館職當司侍祠郊丘非重裘
不能禦寒氣無已止有其一其内子為于挺之家假以
衣之無已詰所從來内以實告無已曰汝豈不知我不
著渠家衣邪却之既而遂凍病而死聞見錄曰邵康
節先生嘉祐中朝廷以遺逸命官辭之不從河南尹遣
官就第送告敕朝章康節服以謝即褐衣如初至熙寧
初再遣官再辭朝章且謝曰吾不復仕矣始為隱者之
服烏帽縚褐見卿相不易也司馬温公依禮記作深衣
間幅巾縉帶每出朝服乘馬用皮匣貯深衣隨其後入
獨樂園則衣之嘗謂康節曰先生亦可衣此乎康節曰
某為今人當服今時之衣温公歎其言合理
衣服三
原卒歲禦寒(詩曰七月流火九月授衣無衣無褐何以卒歲鄭箋曰八月則當績也楚辭)
(曰無衣裘以禦寒)龍文虎頭(漢書曰王莽地皇三年正月九廟蓋搆成納神主莽謁者)
(大駕乘六馬以五綵毛為龍文衣喜東觀漢記曰明帝至長安有三老上章曰見陛下甚帝令上殿欲觀上)
(衣因舉虎頭衣以畏三老)疑衆遠子(禮記曰作異服竒器以疑衆殺無赦不以聽注云為)
(其害大辭不可明其晉太子申生率師公衣之偏衣狐突曰衣之厖服遠躬也罕夷曰厖竒無常君有心矣)
(先丹木曰是服也狂夫阻之阻疑怪也)增四時千里(拾遺記曰宋景公懸四時之衣)
(春夏以珠玉為飾秋冬以翡翠為飾又月令春天子衣青衣夏衣朱衣秋衣白衣冬衣玄衣又五時衣詳上)
(千詩曰求縫里之征衣)原懸鶉增盤龍(孫卿子曰子夏家貧衣若懸鶉宋太祖)
(委董遵誨以方面守通遠軍十四年上解所御眞珠盤龍衣賜之)外府半塗(說苑曰魏)
(文侯封太子擊于中山使不往來舍人趙倉唐奉使文侯問子之君長大孰與寡人倉唐曰君賜之外府之衣)
(則能勝之文侯遣倉唐賜太子衣一襲令倉唐雞鳴時至太子迎拜賜𤼵篋衣盡顛倒太子趣具駕曰賜之衣)
(非以為寒也欲召擊也無誰與謀故遺子以詩曰東方未明顚倒裳衣顚之倒之自公召之隋時内官多服)
(半塗即今長袖也)五銖三褚(博異記曰岑文本家有扣門云上清童子冠青圓角冠衣)
(青衣語漢晉間事問其服曰此上清五銖服出門牆下不見掘之墓中得一古錢乃漢所鑄也漢文帝賜南)
(粤王佗上褚五十衣中褚三十衣下褚二十衣注以綿装衣曰褚)原衣文繡服纖
羅(墨子曰衣服不美身體從容不足觀也衣必文繡又孟子曰不願人之文繡也阮籍咏懷詩曰西方有)
(佳人皎若白月光被服纖羅衣左右佩雙璜)著鹿皮績獸毛(列仙傳曰鹿皮公者)
(淄川人也少為府小吏木工舉手能成器械岑山上有神泉人不能至小吏白府君請木工作轉輪懸閣上其)
(巔作祠舍留止其旁食芝草飲神泉著鹿皮衣上閣後百餘年下賣藥于市王隐晉書曰老萊子為楚王所)
(聘妻投其畚而去老萊子亦隨其妻至于江南曰鳥獸解毛可績而為衣其遺粒足食也)彰五采
施五法(虞書曰以五采彰施于五色作服汝明繩禮深衣曰古者深衣蓋有制度以應規矩權)
(衡短毋見膚長毋被土制十有二幅以應十有二月袂圓以應規曲袷如矩以應方負繩及踝以應直下齊如)
(權衡以應平五法已施故聖人服之)衣青布持黃羅(三輔決錄曰王邑為從弟竒求)
(蔣翊女盛服送之女辭不取但衣青布曰受父命不敢違邑乃歎曰所以與賢者㛰欲為此也列仙傳曰道)
(士徐延年平陽人也見人持新黃羅衣云延年五月五日三更之時月明若晝從五億萬人登仙)取
象乾坤制應規矩(易繫辭曰黃帝堯舜垂衣裳而天下治蓋取諸乾坤下詳上)
衣服四
原甚偉(漢書曰四皓隨太子入朝衣冠甚偉)甚鮮(漢雜事曰張倉高祖時有罪當斬身體長)
(大肥白如玉帝一見而美之與衣服甚鮮遂赦)玉衣(列子曰周穆王時西極之國有化人來穆王敬)
(之為築中天之臺日日獻玉衣旦旦薦玉食異又上賜霍光玉衣耿秉死上亦賜玉衣貴人死者珍之服也)
珠服(左思吳都賦曰矜其宴居則珠服玉饌)紵衣(左思吳都賦曰士女佇眙工賈駢坒)
(紵衣絺服雜沓漎萃)綺衣(漢書曰文帝時單于遣使遺繡袷綺衣)文衣(尉繚子曰天子)
(文衣文緣)采衣(楚辭曰浴蘭湯兮沐芳華采衣兮若英)制形(文子曰古之為道者量腹)
(而食制形而衣)稱德(柳公綽大醫箴曰衣服稱德侈則生慢)翠衣(說苑曰㐮成君始封)
(之日翠衣玉帶劔履縞舄)綠衣(揚雄反騷曰矜芰茄之綠衣)藏文(吕氏春秋曰被褐而)
(出衣錦而入藏文于内固不可也)昭儉(昭其儉也注儉而有度)旌禮(傳曰服以旌禮)
明度(昭其度也昭其明也)列采(禮記曰非列采不入公門列采正服之色)均式
(周禮曰太宰以九式均節財用四曰羞服之式式用財之節度羞飲食也)問儒(哀公問孔子曰夫子)
(之服其儒服與孔子曰丘少居魯衣縫掖之衣長居宋冠章甫之冠丘聞君子之學也博其服也鄉丘不知儒)
(服)譏異(禮記曰關執禁以譏禁異服識異言)去地(漢朱博字子元為瑯琊太守敕官屬)
(多作褒衣大袑不中節度自今掾吏衣皆令去地三寸袑袴也)回肘(禮記曰深衣袂可以回肘言寬)
(也)袗衣(舜)卑服(文王)禹惡(惡衣服而致美乎黻冕)晏澣(禮記)
(曰晏平仲澣衣濯冠以朝君子以為隘)絲衣(詩曰絲衣其紑)鞠衣(禮記曰季春天子乃)
(薦鞠衣于先帝)在笥(書曰惟衣裳在笥)在躬(禮記曰衣服在躬而不得其名為㒺注㒺)
(然無知之貌)請澣(又曰子事父母衣裳垢和灰請澣)請綴(又曰衣裳綻裂紉鍼請補)
(綴)掌縫(周禮曰縫人掌王宫縫澣之事掌内外之縫事)袨服(賦曰袨服縟川美人華麗)
(之衣也曰又詩曰新妝袨服照江東者又鄒陽上吳王書武力鼎士袨服叢臺之下一旦成市)擊
衣(趙襄子既滅智伯智伯之臣豫譲變姓名入宫塗厠以刺㐮子不中後伏于橋下㐮子至橋馬驚遂得譲)
(讓曰臣固伏誅然願請君之衣而擊之㐮子義之付之衣讓拔劔三躍呼而擊之曰吾可以報智伯矣遂伏劔)
(死趙國皆流涕)易衣(禮記曰儒有易衣而出并日而食)朝服(晉輿服志曰漢制一歲五)
(郊天子與執事者所服各如方色百官服常服絳衣以從魏以來名為五時朝服今止給四服闕秋服三年一)
(易鄉論語曰吉月必朝服而朝人儺朝服而立于阼階)廟服(又云公特進列侯卿大夫世婦)
(中二千石夫人紺繒幗簪珥入廟自二千石夫人以上至皇后皆以蠶月衣為廟服)命服(出禮記賜)
(服也)游服(游嬉之服)卉服(禹貢曰島夷卉服)美惡終(叔孫通曰服美不稱)
(必以惡終)素化緇(素衣化為緇風塵也)增題衣(拾遺錄曰任昉年十四時學無常師)
(夜則映星望月暗則縷麻蒿以自照觀書有合意者題其衣裳以記其事門徒悅其勤學更以淨衣易之時人)
(謂任氏為經苑)振衣(不能寐振衣而起也詩曰振衣獨長想韓愈詩曰振衣遊雲闕古詩曰振)
(衣千仞岡)元服(令月吉日始加元服冠也)初服(楚辭曰退將復修吾初服初始也謂未仕)
(時清潔之服也)盛服(左傳曰晉趙宣子盛服將朝)竒服(屈原涉江曰余幼好此竒服兮)
(年既老而不衰)微服(堯微服遊于康衢孔子微服而過宋)䙝衣(禮記曰季康子之母死陳)
(䙝衣敬姜曰婦人不飾不敢見舅姑將有四方之賓來䙝衣何為陳于斯遂徹之)槖衣(漢王吉字)
(子陽好車馬衣服自奉養極為鮮明而遷徙所載不過槖衣天下服其廉而怪其奢世傳陽能作黃金一作囊)
(衣)綴衣(書曰虎賁綴衣衣又狄設黼扆綴)輕衣(黃庭堅詩曰已剪輕衣換袍袴)
更衣(容齋隨筆曰雅志堂後小室名之曰更衣為姻賓憩息地稚子數請所出因錄班史語示之灌夫傳)
(坐乃起更衣顔注更改也凡久坐者起更衣以其寒煖或變也田延年起至更衣顔注古者延賓有更衣處衛)
(皇后傳帝起更衣子夫侍尚衣)嘉服(左傳曰以嘉服見則喪禮未畢)端服(謂整服也)
袪服姣服(皆好衣也)牛衣(漢王章學長安疾病無被卧牛衣中與妻對泣後為京兆)
(上封事妻曰人當知足獨不念牛衣中涕泣時邪果下廷尉死牛衣編亂麻為之今呼為龍具)鶉服
(詩曰鶉服長悲碎貧者之服也)三衣(圓覺經曰一曰僧伽梨即大衣也二曰鬱多羅僧即七條也三)
(曰安陀會即五條也此是三衣若呼七條褊衫裙為三衣誤也)兼衣(謝惠連雪賦曰御狐貉之兼衣)
雪衣(蘇軾詩曰記得金籠放雪衣鸚鵡也)金衣(西京雜記始元元年黃鵠下太液池上為)
(歌曰黃鵠飛兮下建章羽肅肅兮行蹌蹌金為衣兮菊為裳唼喋荷荇出入蒹葭自顧菲薄愧爾嘉祥唐明)
(皇謂鶯為金衣公子)烏衣(燕子國口唐詩曰烏衣巷夕陽斜)玄衣(龜曰玄衣督郵)
雲衣(天上浮雲如白衣)垣衣(廣雅苔在垣曰垣衣)袷衣(御袷衣無絮之夾衣也)
冶服(詩冶服看疑畫美女之冶服也)荷衣(離騷曰製芰荷以為衣兮)艾衣(燕史)
(雜記曰五月五日午時采艾摘葉與綿相和絮衣七事遼主著之番漢臣僚各賜艾衣三事)素衣
(陸機詩曰京洛多風塵素衣化為緇衣謝玄暉詩曰誰能久京洛緇塵染素)素服(左傳曰秦伯素)
(服郊次鄉師而哭)羽衣(赤壁賦曰羽衣褊&KR1862;衣長恨歌曰驚破霓裳羽曲)蘿衣(女蘿)
(即薜荔衣也唐孟浩然詩曰山風拂蘿衣)山服(居士野人之服)象服(詩曰象服是宜法度)
(之服也)傳衣(傳燈錄曰釋迦佛生四十九年將金縷僧伽黎衣傳與一祖摩訶迦葉傳至三十二)
(祖弘忍緝按傳衣乃西域屈㫬布木綿花心織成)寳衣(陸倕石闕銘曰棄彼寳衣)原儒
衣(酈食其踵軍門上謁衣儒衣冠沛公使人謝曰方以天下為事未暇見儒人食其按劔叱使者曰吾高陽)
(酒徒非儒者也沛公遽延入)麻衣(深衣也明又麻衣道者易)操製潄澣
(並見禮記)增華章(劉禹錫集曰顧逢掖之腐儒被華章之貴服)璀璨(賦曰披羅衣之)
(璀璨美女衣明淨貌)桂徽(楊錯雜之桂徽美女服也)綝纚(佩綝纚以輝煌衣盛飾貌)
纖柔(謝春衣表曰執領襘而抃舞失次被纖柔而顧盻增輝)褕&KR2177;(美女衣長大貌)鶴
文(謝冬衣表鶴文是賜遠慙晉代之賢鵜翼不濡實懼曹風之刺)龍綃(杜陽編曰唐元載寵姬薛)
(瑶英衣龍綃衣一襲無一兩摶之不盈一握)質孫(元史輿服志曰質孫漢言一色服也内庭大宴)
(則服之冬夏之服不同然無定制凡勲戚大臣近侍賜則服之下至于樂工衛士皆有其服精粗之制上下之)
(别雖不同總謂之質孫云)綣領(淮南子曰古者有鍪而綣領以王天下者矣其德生而不辱予而不)
(奪天下不非其服同懷其德當此之時隂陽和平風雨時節萬物蕃息烏鵲之巢可俯而探也禽獸可羈而從)
(也豈必褒衣博帶句襟委章甫哉)執袪(西極之國有化人來王執化人之袪騰而上者中天而止)
絳褠衣(詳衣服一)蓮葉衣(詩曰香飄蓮葉衣隱士所服也)藕苖衣(唐方)
(干詩曰竹灣松樹藕苖衣)丹霞衣(詩曰披我丹霞衣襲我素霓裳皆仙服也)金縷衣
(襄陽耆舊傳曰王昌字公伯為東平相散騎常侍早卒婦是任城王曹子大女昌弟式字公儀為渡遼將軍長)
(史婦是尚書令桓階女昌母聰明有典教二婦入門皆令變服下車不得踰侈後階子嘉尚魏主欲金縷衣見)
(王式婦桓嘉止之曰其嫗嚴固不聽善爾不須持往犯人家法蘇軾詩曰把酒一聽金縷衣)隱居
服(盧鴻還山賜隐居服服孟光曰妾自有隐居之)古人服(上謂毛玠曰君有古人之風故)
(賜君古人之服)道家衣(宋王禹偁詩曰漁家船舫道家衣)越羅衣(詩曰美人猶舞)
(越羅衣)衷衵服(左傳曰陳靈公與孔寧儀行父通于夏姬皆衷其衵服以戲于朝注衵服近身)
(衣也)離塵服(袈裟名無垢衣又名消瘦衣離塵服忍辱鎧)冷装綿(杜甫詩曰衣冷)
(欲装綿)炎流汗(又曰炎赫衣流汗)原不待煖(漢書寒之于衣不待輕煖)
常苦寒(古詩曰衣葛常苦寒)賦無衣(左傳曰申包胥如秦乞師秦哀公為之賦無衣九頓)
(首而坐秦師乃出)獻紵衣(季札與子産縞帶子産獻紵衣焉)增緹衣韎韐
(皆武人勇士所服者)便姍弊屑(美女衣服婆娑貌)衯衯裶裶(衣整齊貌)
披披晏晏(靈衣兮披披衣長貌又曰被荷裯之晏晏荷裯荷衣也晏晏衣盛貌)綃紫蘸
碧(鳳池編曰李紳為相時俗尚輕綃紫蘸碧為婦人衣紳自為小君裁剪)金花紫羅(西京)
(雜記曰趙飛燕為皇后其女弟在昭陽殿遺飛燕金花紫羅面衣)如不勝衣(禮記曰趙文子)
(退然如不勝衣)遺天下衣(齊桓公出遊見老人命之食曰請遺天下食遺之衣曰請遺天下衣)
(公曰吾府庫有限老人曰春不奪農時即有食夏不奪蠶工即有衣)送酒白衣(陶淵明九日無)
(酒須臾見白衣人送酒乃王弘也)點頭朱衣(歐陽修知貢舉每考卷坐後覺有一朱衣人點)
(頭然後其文入彀)淡妝素服(龍城錄曰趙師雄遷羅浮日暮于松林酒肆旁見一美婦人淡)
(妝素服出迎與語芳香襲人因與扣酒家共飲師雄醉寝起視在大梅花林下翠羽啁嘈月落參横惆悵而已)
被文服纖(文謂綺繡纖謂羅縠此美人之服也)流霞羽服(古賦曰佩流霞之羽)
(服)納衣垂翠(納衣承佩緩垂翠逐鐺舒皆美人衣飾也)象弭魚服(出采薇詩)
(象弭以象骨飾弓魚服取魚獸之皮為弩矢菔)檿弧箕服(周宣王時謠曰檿弧箕服實亡周國)
(賣檿弧箕服之人得褒女後以獻幽王贖罪是為褒姒)原垂衣而治(詳衣服三)為
衣象天(帝王世紀曰黃帝始去皮服為上衣以象天)夏葛冬裘(韓子曰堯之有天下)
(也冬日鹿裘夏日葛裘)朝新暮敝(桓譚新論曰楚之卾都車轂擊民肩摩市路相排突號為)
(朝衣鮮而暮衣敝)布衣韋帶(說苑曰秦王以五百地易鄢陵鄢陵辭而不受使唐侯謝秦王)
(怒曰公亦嘗見天子之怒乎伏尸百萬流血千里唐侯曰大王亦嘗見布衣韋帶之士怒乎伏尸二人流血五)
(步)荷衣蕙帶(楚辭曰荷衣兮蕙帶鯈而來兮忽而逝)鱗衣霓裳(又曰魚鱗)
(衣而白霓裳注魚鱗衣雜五采為衣如鱗文也白霓裳素練也)雲衣虹紳(曹植與陳琳書曰被)
(翠雲以為衣戴北斗以為裳帶蜿虹以為紳)唐尊小褏(漢書曰王莽以唐尊為太傅尊以國)
(歉民貧乃著短衣小褏按褏古袖字)寬饒短衣(蓋寬饒字次公左遷衛司馬出殿門斷其單衣)
(令短離地冠大冠帶長劔即日按行衛士)曾子不製(莊子曰曾子在衛十年不製衣服)
婁敬不易(漢書曰婁敬齊人也漢五年戍隴西過洛陽高帝在焉敬脫輓輅見齊人虞將軍曰臣願)
(見上言便宜虞將軍欲與鮮衣敬曰臣衣帛衣帛見衣褐衣褐見不敢易服)衣無文繡(晉中)
(興書曰中宗嘗幸鄭夫人衣無文繡孟子曰不願人之文繡)擇不取費(闔閭衣服擇不取費)
(儉也)不過囊衣(詳衣服二)不著新衣(世說曰桓車騎不好著新衣浴後婦故送)
(新衣車騎大怒催使持去婦更持還傳語云衣不經新何由而故桓大笑著之)布衣飯牛(莊子)
(曰魯君聞顔闔得道之人也使人以幣先焉顔闔守陋閭粗布之衣而自飯牛)烏衣率士(魏志)
(曰泰始三年議郎叚灼上疏理鄧艾曰值歲凶旱艾為區種身被烏衣手執耒耕以率將士上下相感莫不盡)
(力)漢王解衣(漢書曰韓信既平齊項羽使武涉說信背漢歸楚信謝曰漢王授我上將軍印)
(數萬之衆解衣衣我推食食我言聽計用背之不祥幸為信謝項王)世祖解衣(東觀漢記曰來)
(歙與劉嘉俱詣洛陽世祖見歙與之大歡即解衣以衣之)詔賜御衣(續漢書曰楊賜以病罷居)
(無何拜為太常詔賜御府衣一襲)特賜御衣(魏志曰華歆為司徒歆素清貧祿賜以賑施親)
(戚故人家無擔石之儲帝詔特賜御衣及為其妻子男女皆作衣服)奉羹汚衣(後漢劉寬夫人)
(欲試寬令恚伺當朝會装嚴已訖使侍婢奉肉羹翻汚朝衣竟不怒徐言曰羹爛汝手邪)對竈炙
衣(東觀漢記曰上聞王郎軍至復驚去至南宫天大雨上引車入道旁空舍竈中有火馮異抱薪鄧禹吹火)
(上對竈炙衣也)使作徒衣(後漢書曰鍾離意詔部送徒時冬寒徒病不能行路過弘農意輙移)
(屬縣使作徒衣)傭作賊衣(又曰虞詡為朝歌長朝歌賊寗季屯聚連年州郡不能禁詡乃潛遣)
(貧民能縫者傭作賊衣以綵線縫其裾為識有出市里者吏輙擒之賊由是駭服咸稱神)偪下偞
卑(偞廹也墮葉反禮云為已偞卑)黜華尚素士不衣織(織染絲音志)
賈無衣錦(高帝詔賈人無得衣錦繡綺縠絺綌紵罽操兵乘車馬)寳玉之衣(詩火)
(入荒陵化寳衣)襏襫之衣(草衣以禦雨即管子曰身衣襏襫一云薜荔衣也)增負
筐衲衣(南唐近事曰韓熙載放曠不羈著衲衣負筐令門生舒雅執手板于諸姬院乞食以為笑樂)
簾為妓衣(夏侯亶妓妾無衣每隔簾奏樂時謂簾為夏侯妓衣)原既非常服
難逭明刑桓公好紫衣(尹文子曰齊桓公好紫服齊國盡服之)景
公衣黼黻(晏子曰景公衣黼黻之衣素繡之裳一衣而五采具焉)孝已視厚薄
(尸子曰孝已一夕三起視衣之厚薄枕之高卑愛其親也)老萊服斑斕(孝子傳曰老萊子年)
(七十父母猶在萊子常服斑衣為嬰兒戲)詔卓茂一襲(東觀漢記光武下詔曰前密令卓茂)
(束身自修執節淳固今以茂為太傅封褒德侯賜安車一乘衣一襲)賜周瑜百領(吳書曰孫)
(權每賜周瑜衣寒暑皆百領諸將莫有及者)犯劓者赭衣大辟者布衣
(尚書大傳曰唐虞象刑云云)既同聚鷸之尤宜及維鵜之刺
布衣之儉見彼汲黯韋袴之敝聞之祭遵儉不曳
婁雖聞諷于蟋蟀奢而好潔亦見刺于蜉蝣狐裘
之陋雖致誚于齊相麻衣之侈亦見刺于曹人
衣服五
原詩魏曹毗夜聽擣衣詩曰寒興御紈素佳人治衣襟
冬夜清且永皓月照堂隂纖手疊輕素朗杵叩鳴碪清
風流繁節廻飇灑微吟嗟此嘉運速悼彼幽滯心二物
感余懷豈但聲與音宋謝惠連搗衣詩曰衡紀無淹
度晷運倏如催白露滋園菊秋風落庭槐肅肅莎雞羽
烈烈寒螀啼夕隂結空幕宵月皓空閨美人戒裳服端
飾相招攜簪玉出北房鳴金步南階簷高碪響發楹長
杵聲哀微芳𤼵兩袖輕汗染雙題增梁武帝搗衣詩
曰駕言易水北送别河之陽沈思慘行鑣結夢在空牀
既寤丹綠謬始知紈素傷中州木葉下邊城應早霜隂
蟲日慘烈庭草復芸黃金風徂清夜明月懸洞房嫋嫋
同宫女助我理衣裳參差夕杵引哀怨秋砧揚輕羅飛
玉腕弱袖低紅&KR1019;朱顔日已興盼睇色增光搗以一匪
石文成雙鴛鴦製握斷金刀薰用如蘭芳佳期久不歸
持此寄寒鄉妾身誰與容思君苦入腸原王僧孺咏
搗衣詩曰足傷金管遽多愴緹光促露圑池上紫風飄
庭裏綠散度廣陵音摻寫漁陽曲别鵠悲不已離鸞斷
還續尺素在魚腸寸心憑雁足柳惲搗衣詩曰孤衾
引思緒獨枕悵憂端深庭秋草綠高門白露寒思君起
清夜促柱奏幽蘭不怨飛蓬苦徒傷蕙草殘行役滯風
波遊人淹不歸亭皐木葉下隴首秋雲飛鶴鳴勞永歎
採綠傷遲暮念君方遠遊賤妾理紈素秋風吹綠潭明
月懸高樹軒高夕杵散氣爽夜碪鳴瑶華隨步響幽蘭
逐袂生劉孝威賦得香出衣詩曰香出衣步近氣逾
飛博山登高用鄴錦含情動靨比洛妃香纓麝帶逢金
縷瓊花玉勝綴珠徽蘇合故年微恨歇都梁路遠恐非
新猶賢漢君方千里尚笑荀令止三旬費昶華光省
中夜聽城外搗衣詩曰閶闔下重關丹墀吐明月秋氣
城中冷秋砧城外發浮聲繞雀臺飄響度龍闕宛轉何
藏摧當從上路來藏摧方未已定自乘軒里乘軒盡世
家佳麗似朝霞圓璫耳上照方繡領間斜衣燻百和屑
鬢插九枝花昨暮庭槐落今朝羅綺薄拂席卷鴛鴦開
縵舒龜鶴金波正容與玉步依砧杵紅袖往還縈素腕
參差舉徒聞不得見獨夜空愁佇增魏温子昇搗衣
詩曰長安城中秋夜長佳人錦石搗流黃香杵紋砧知
近遠傳聲遞響何淒涼七夕長河爛中秋明月光蠮螉
塞邊絶候雁鴛鴦樓上望天狼原周庾信夜聽搗衣
詩曰秋夜搗衣聲飛度長門城今夜長門月應如晝日
明小鬟宜粟瑱圓腰運織成秋碪調急節亂杵變新聲
石燥砧逾響桐虚杵絶鳴鳴石出華隂虚桐採鳳林北
堂細腰杵南市女郎砧並結連支縷雙穿長命針倡樓
驚别怨征客動愁心又曰搗衣明月下靜夜秋風飄
錦石平砧面蓮房接杵腰急節迎秋韻新聲入手調寒
衣須及早將寄霍嫖姚增唐杜甫端午日賜衣詩曰
宫衣亦有名端午被恩榮細葛含風軟香羅疊雪輕自
天題處濕當暑著來清意内稱長短終身荷聖情裴
說寄邊衣曰深閨乍冷開香篋玉筯微微濕紅頰一陣
霜風殺柳條濃烟半夜成黃葉重重白練明如雪獨下
閒階轉淒切祗知抱杵搗秋砧不覺高樓已無月時聞
寒雁聲相喚紗窗只有燈相伴幾展齊紈又懶裁離腸
恐逐金刀斷細想儀形執牙尺回刀剪破澄江色愁捻
銀針信手縫惆悵無人試寬窄時時舉手勻紅淚紅箋
謾有千行字書中不盡心中事一片殷勤寄邊使于
鵠秋衣詩曰篋中有秋帛裁作遠客衣縫製雖女工尺
度手自持容貌常目中長短不復疑針縫密且堅遊客
多塵緇意欲都無言澣濯耐歲時殷勤託行人傳語愼
勿遺别來已年老亦聞鬢成絲縱然更相逢握手唯是
悲所寄莫復棄願見長相思宋楊萬里曬衣詩曰亭
午曬衣晡褶衣柳箱布襆自攜歸妻孥相笑還相問赤
脚蒼頭更阿誰元曹伯啓澣衣圖詩曰靜女思歸寧
澣衣拜高堂隱士履貞固濯纓視滄浪苟有涓潔心憔
悴猶姬姜常懷濟時策進退皆康莊熊鉌搗衣曲曰
北望悠悠音信少空房念遠心常早流螢煜煜夜稍清
塞雁嗈嗈寒已到細絲清水練方新在□半濕日中明
隔籬翁媪寐不熟月落尚聞砧杵聲將軍錦帳環歌舞
百戰尚遲歸寸土老農肩米肉成瘡思婦裁衣淚如雨
李俊民搗衣詩曰一夕秋風雁過聲鐵衣辛苦向邊
城將軍不用和戎計雙杵休辭月下鳴趙孟頫聞搗
衣詩曰露下碧梧秋滿天砧聲不斷思綿綿北來風俗
猶存古南渡衣冠不及前苜蓿總肥宛腰褭琵琶曾泣
漢嬋娟人間俯仰成今古何待他年始惘然陳基裁
衣曲曰殷勤織紈綺寸寸成文理裁作遠人衣縫縫不
敢遲裁衣不怕剪刀寒寄遠唯憂行路難臨裁更憶身
長短只恐邊城衣帶緩銀燈照壁忽垂花萬一衣成人
到家鄭允端擬寄衣曲曰男兒遠向交河道鐵馬金
戈事征討邊頭八月霜風寒欲寄戎衣須趁早急杵清
砧搗夜深玉纖銅斗熨帖平裁縫製就衣襖裙千針萬
線始得成封裹重重寄邊使為語夫君奮忠義好將功
業立邊陲要使聲名垂史記張端搗衣詩曰為搗清
砧素令人念藁砧近寒將雁至入夜見蛩吟霜月三更
杵關山萬里心金風何太弱不與送餘音宋无寄衣
曲曰征衣須早寄遥憶藁砧寒莫訝啼㾗少相思淚已
乾倪瓉素衣詩曰素衣湼衣在彼公庭載傷迨隘中
心怔營彼苛者虎胡恤爾氓視民如豵寧辟尤詬禮以
自持省焉内疚雖曰先業念毋盪失守而不遷致此幽
鬱身辱親殆孝違義屈蔚蔚荒塗行邁靡通雝雝鳴鳳
世莫之逢夕風淒薄曷其有旦吁嗟民生實罹百患先
師遺訓豈或敢忘簞瓢稱賢樂道無殃予獨何為悽其
悲傷空谷有芝窈窕且廓爰宅希靜菽水和樂載弋載
釣我心不怍安以致養寤寐忘憂修我初服息焉優游
增賦唐李程衣錦褧衣賦曰君子制服兮損益以時秉
衣錦之特麗必尚褧以相資欲曳婁以成飾故威儀而
可持異彼佩環有以文為貴者同夫絺綌必特表而出
之察其所以亦將有旨願無伐善俾其藴美衛詩既作
且賦于碩人之篇匪服是加則嗤乎彼其之子異狐裘
而羔袖比綠衣而黃裏蒙纖縞而不隔籠渥彩之可擬
彷彿兮若豹姿之藏霧隱映兮似珠光之透水徒有美
于爛然孰可詳其蔚矣故服之無斁終然允臧當斐然
而入用懼學製以見傷知我者謂我隱蔽文章不知我
者謂我顚倒衣裳曾不念順之則理的然而亡自類韜
光不耀孰云欲蓋而彰比乎繪事後素勿矜為寳不有
外者何以混其色不有内者何以蓄其藻雅符含章之
德不愆盡飾之道服既美矣人亦宜然等誠明之道合
同出處之義全亦猶絜矩之士窮而不濫藴貞明體恬
淡昔有喻于讒口何以自明今不衣而夜行寧惟逮暗
是知大象既分先質後文德為道用靜為躁君不衒昭
質退藏于密匪同龐服之竒自契黃中之吉彼無褐空
念于卒歲此成章不俟兮終日未若賦衣錦之褧衣為
終身之自律李子卿府試授衣賦曰九月肅霜山靜
風落天高氣涼蟋蟀入兮堂戶近鴻雁飛兮天路長欲
備歲之無衣無褐始禦冬而載玄載黃命婦女事為公
子裳若乃田畯入室居人在巷警殺氣之秋隕切嚴霜
其夜降物藏于時人感于是雖懷有稔而及節亦念無
衣而在此績我絲麻具爾紈綺將備服之纁素豈徒事
夫紅紫則知王者之德聖人之思禮法在矣古今以之
事陳王業功當天時澤及周王之道歌得豳人之詩既
而滌場穹窒熏鼠乘其農間以入室處爰邀載績之功
始命縫裳之女摻摻柔脆札札鳴杼天寒夜靜既閱西
鄰之光月明更深齊度南軒之杵夫如是事合其制禮
亦有序物嚮政方人知義所將前規不昧故斯事必舉
資爾績而卒歲是裳授余衣而窮冬可禦方今四隩既
宅九州攸同人悅物茂時和年豐男勤耕于稼穡女務
績于蠶工雖悅當今之化亦由行古之方于是彼其之
子各稱其服此生之物咸得其羣念彼及此務穡勸分
雖非後作抑有前云豈上帝之思我實下人之戴君客
有聞而歌曰天之高兮無不覆君之大兮無不祐生人
殖物既庶且富爾在于時爾茅于晝霜始降兮女工就
歲時窮兮寒衣授張何授衣賦曰惟改歲之弘典爰
授衣于肅霜稽月令之前制得豳詩之首章夫其損益
從時取其觀古人象玄黃既績可以為公子裳促機上
之寒杼發桑間之懿筐零露既漙肅霜夕降聚于燎火
無資于借人勸其功傭俾率于同巷爾其敦質素黜華
靡詡葛屨之儉嗇笑麻衣之浮侈裂素之潔既無取于
流黃我朱孔陽復何為乎惡紫苟狸製之可識諒羔羊
之在此且德惟稱服道在隨時惜光隂之暮矣恐絺綌
之淒其會斯蠶績取彼狐狸既申之以雜佩又組之以
素絲信物之美者惟君子宜之借如輕裘被服之客纖
手縫裳之女晝剪綺紈夜調砧杵微芳發素袖舉絲兮
衣兮爰笑爰語莫不遵向晦以宴息樂盛隂之室處於
戲聖實作則皇惟降衷禮章度數服制卑崇鑒羔袖之
非類愼鷸冠之不中豈可褎然充耳不念女工俾僭亂
以陵上興怨言于大東而已是以帶裳表儉黻冕昭文
襲緇衣之改造追補衮之清芬故能宜象服集玄纁將
菲薄以為寳豈浮奢之足云有守道固窮至圖未就卒
歲無褐憂心如疚四時迭運竊獨悲此凛秋萬物有託
子何為乎巖岫空負悲哉之感徒為哿矣之富儻有彈
冠之期不忘綈袍之舊周存賦曰二儀斡化兮四運
環周大火中而退暑白露泫而成秋玄鳥去巢望雲海
以幽蟄旅雁違漠指烟江而遨遊農事云就婦功聿修
感蟲鳴之促織念客恨之衣裘慮之云誰彼姝者子弄
機杼以成績秉刀尺以循理揣其修短運纖手以俱營
善乃規模敏惠心而獨揆爾其上下有序度量有常咸
循故以取制豈崇異而違方隨貴賤以合則處玄素而
有章伊四人之所授必九月之降霜彼美衣工獻華服
之楚楚彼都人士被狐裘之黃黃清霜既降商飇亦厲
衰草萎庭墜葉流砌氣蕭瑟以增冷天泬寥而澄霽雖
人將入室知所以戒寒而時或無衣則何以卒歲是乃
背豳風者無備遵月令者有繼也若乃白日向昏愁雲
四展歸鳥時聚斷蓬孤轉風生虚室之寒服念輕裘之
善則晏平仲悔累年之未易桓將軍授新衣而不遣也
爰有别江山之墨客遊他鄉而未歸驚歲序之云暮恨
籌謀之尚違矧夫搖落秋聲淒切霜氣廵階除而不樂
撫心曲而誰謂且士有知已而我獨無人皆授衣而我
獨未因感時而增歎聊作歌以自慰歌曰愁霜落兮歲
已終秋雁吟兮悲遠空短褐不完兮憂思充庭蕭蕭兮
冷暮風
原銘晉傅玄衣銘曰衣服從其儀君子德也衣以飾外
德以備内内修外飾禮有制也
原箴漢蔡邕衣箴曰今人務在奢麗志好美飾帛必薄
細衣必輕煖或一朝之宴再三易衣私居移坐不因故
服
原啓梁庾肩吾謝東宫賚内人春衣啓曰階邊細草猶
推綟葉之光戸前桃樹反訝藍花之色遂得裾飛合燕
領鬭分鸞試顧采薪皆成留客
增表宋宋祁謝衣襖表曰冬籥乘辰裘官著令疾馳使
驛臨撫塞屯並頌齊笥之良均挾吳綿之煖被躬且吉
束帶有華伏惟皇帝陛下至德誕敷深仁普愛念官師
所以卒歲恐天下有受其寒居泰軫窮當舒慮慘况淒
其戒序必惻然動心特以濱寒沍嚴持兵皸露句傳温
詔緘褚紋袍爛然晝鮮煦若春至矧部校什長賜各有
差僻壘窮鄣悅而忘苦振裾交抃聮襼相趨和氣暢肢
顧折膠而何畏大恩壓已憂稱服以為難有可仰酬不
知輕殞鼂補之謝賜春衣表曰勾萌畢發慶賜可行
土牛久飾于送寒豳籥未歌于迎暑乃眷造庭之願爰
開在笥之良肆有等差均于覆被恭惟皇帝陛下宜人
布政育物為功卉皮自適于隂陽氄毨同和于天地既
陶無外之化亦霑咸若之恩織篚亂流豈惟加五百里
之遠女工同燎故復半三十日之收矧是具僚與之同
體適及風雩之後大頒帑帛之珍君賜足榮不歎無衣
之七王章有分庶逃終褫之三誓各糜捐以圖報稱
御定淵鑑類函卷三百七十三
