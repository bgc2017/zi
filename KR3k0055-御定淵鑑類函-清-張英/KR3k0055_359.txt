欽定四庫全書
御定淵鑑類函卷三百五十四
居處部十五(道觀)
道觀一
增釋名曰觀樓也諸天内音經曰太上觀罪福之賜
開死生之門九靈觀主天地大期洞靈上觀主御帝君
紫陽觀主雲氣北靈觀主開八書於空洞通陽觀主得
度之人功德輕重太靈觀主得度升仙人列子曰岱
輿山上臺觀皆金玉仙聖飛相來往神異經曰西北
荒中有二金闕高百丈銀盤五十丈二闕相去百丈有
明月徑三丈光照千里
道觀二
增關令内傳曰老子與尹喜登崑崙上金臺玉樓七寶
宮殿晝夜光明爲天帝四王之所遊處有珠玉七寶之
牀原太和眞人尹軌樓觀先師傳曰周穆王問杜沖
靈宅棲玄爲修觀道學傳曰茅山南洞有崇玄觀道
士張允之觀前别地爲金陵觀女道士王道憐入龍山
自造觀宇名玄曜觀張元始復於茅山南洞造玄明觀
增史記曰公孫卿謂武帝曰仙人好樓居於是上令
長安作飛廉桂館甘泉作延壽觀眞鏡錄曰漢武帝
創祥符觀改洞霄宮山有五洞交扃九峰面挹千巖萬
壑秀聚其中晉書曰許邁不慕仕進未忍違親立精
舍於餘杭玄溜山朔望還家定省親歿遣婦改名玄觀
徧遊名山莫知所終紀異曰唐顯慶中營道宮於城
西發一石上題曰瑞雲靈跡明皇雜錄曰李遐周者
有道術唐開元中嘗召入禁中後求出住玄都觀天寶
末禄山跋扈遠近憂之但於所居壁上題詩數章其末
篇云燕市人皆去函關馬不歸若逢山下鬼環上繫羅
衣燕市人皆去者禄山悉幽州之衆而起也函關馬不
歸者哥舒翰潼關之敗匹馬不還若逢山下鬼者馬嵬
驛名也環上繫羅衣者貴妃小字玉環高力士以羅巾
縊貴妃於馬嵬是也其先見皆類如此六帖曰景隆
初作金仙等觀韋湊諫曰方晨興工雖貲出公主然高
直售傭則農人舍耕取雇趍末棄本恐天下有受其飢
者雲仙集曰盤山紫峰之下爽塏明秀號曰中盤時
崇奉道教棲霞長春眞人應召來燕門下有棲雲子飛
舄擇地其後張志和搜及此山遂營卜築丙戌請長春
眞人建醮因其額曰棲霞觀神仙傳曰陳摶亳州眞
源人始隱武當山後居華山靈臺觀宋史曰祥符中
眞宗建玉清昭應宮王魏公旦爲首相始命充使宮觀
置使自此始又曰宋時設祠䘵之官以佚老優賢祖
宗時員數絶少待臣以禮雖年及挂冠未嘗直令致仕
皆以宮觀處之假以禄耳熙寧以後乃增焉又曰張
虛白通太乙六壬留心丹竈遇眞人得祕訣宋徽宗聞
其名召管太乙宮官太虛大夫金門羽客出入禁中
姬志眞夏眞人道行碑曰夏志誠章丘人國朝遣使召
宗師公亦北行及還燕宗師命主玉虛觀事提點長春
宮盤陰襍志曰延祥觀初名玄寶觀至元中丘長春
過此觀有枯柏捫之復榮
道觀三
原玉虛金洞(外國放品經曰北方有玄州地方三千里無色象形景有玉虚紫觀洞玄經)
(曰金洞數虚館金母太素三元君所居)紫館丹室(玉皇玄聖記曰游龍交馳於紫館之)
(上室大洞五經注訣曰丹者朱火天室館也)叢霄明霞(洞玄五行經曰中黃老君曰子)
(旣知身藏又當知天地父母之家五城十二樓眞祕於叢霄之觀三元經曰元始天王於明霞之觀太霄雲)
(戶以上眞玉檢下授三天玉童)三陰九靈(眞誥曰古英人改容於三陰之觀童顔於九練)
(之尸事下詳敘)西華北靈(曲素&KR1177;詞經曰高上玉皇詞曰目即西華館意合廣寒宮)
(敘下詳事)玉局金題(老君與張道陵至成都說經處局脚玉牀自地而出故以觀名)
(之靈書經曰有洞靈觀金字題觀四面)瓊樓玉宇(金根經曰天闕上有瓊樓玉臺主衆)
(仙出入之所也有神仙衆眞戒經曰大方諸山對會稽之東上天仙宮室金玉雜爲棟宇)丹房
金闕(外國放品經曰紫翠丹房綠移度經曰眞皇參駕黃霞周行四方飛蓋軿上造金闕)
瓊華蘂珠(外國放品經曰有瓊華之室蘂珠宮名)桂宮松壇(名山記曰)
(岳洞方百里在終南太乙間或云桂陽宮多諸靈異名曰小有清虛天按王君内傳云在河内沁水縣界内洞)
(天日月星辰雲霞草木萬類無異矣宮闕相映金玉鏤飾地仙所處清虚玉君所居也)龜臺
鶴觀(眞誥曰白玉龜臺九靈太眞元君封此)增問道宮蕃釐觀(問道宮在)
(平凉府崆峒山下相傳軒轅黃帝問道之所觀蕃釐觀在揚州府城東門外即古土地廟又名唐昌即今瓊)
(花觀是也)青羊宮白鶴觀(青羊宮在成都府西昔老子别關令尹喜曰後尋我於青)
(羊之肆門白鶴觀在岳州石縣宋時建)王母降天使見(燕昭王得洞光之珠以飾)
(宮王母三降其地名曰洞宮自江州太平興國宮在廬山之陰唐九天使者祠明皇言親見使者降於殿庭)
(因立此祠今爲太平興國宮)仙壇洞府璇室琳宮(樓觀本尹喜之居有草樓)
(焉後人創立道宮洞又曰樓觀至隋煬帝改爲玄壇鶴觀雲觀杏壇仙壇府璇室琳宮祕宇玄關紫觀並道)
(院之稱)錦帷還飛枯柏復榮(萬壽宮晉太康中許旌陽於洪州山舉家四十)
(二口俱上升初旌陽學道於丹陽黃堂嘗以五色錦帷飛還故宅鄉人立爲還帷觀祥符中改賜玉隆萬壽宮)
(敘下詳事)靈境福區(唐崔尚書桐柏觀頌不死之福鄉養眞之靈境唐王嶼建言)
(唐家宜崇表福區招致神靈)陳摶居蔡經宅(上詳敘事見前山郡志建昌麻姑)
(高九里山門傍日月霞上有洞天下有水簾山即仙都觀乃蔡經宅即麻姑與王方平所會之處)築
九嵏著一鞭(薛頤傳曰帝爲築觀九嵏山號曰紫府延眞觀在南康府北唐李林甫女騰)
(空所居李白詩羡君爲相女學道愛神仙一往屏風疊乘鸞著一鞭)幔亭綵屋茂林
清泉(昇眞觀武夷山第十六昇眞元化洞天昔有神仙降此曰武夷君統錄地仙授館於此俗傳玉帝與)
(太姥魏眞人武夷君建幔亭綵屋數百間宴鄉人男女千餘於其上皆呼爲曾孫石壁上有室曰昇眞洞上有)
(神仙脫骨莫計其數室前有黃心木棧又有四木船兩兩相覆亦盛仙人骸骨半枕室棧不墜不壞其下曰沖)
(祐觀遊仙者多自此買舟泝流而上觀之高潘師正崇城人王知遠爲道士得其術居逍遥谷唐宗幸東都)
(召見問所願對曰茂林清泉臣所願也帝尊異之詔即其廬作崇唐觀)鑑湖一曲桃
花千樹(郡志曰鑑湖在紹興府城南縈帶城郭連屬峰岫白水翠巖互相映發若鑑若圍賀知章入道)
(賜鑑湖一曲後以所居爲觀名曰千秋田玄都觀在西安府城崇業坊唐貞元中劉禹錫以屯員外郎出牧)
(連州貶朗州司馬居十一年召還京師過玄都觀見道士植桃其盛若霞作戲贈看花君子詩曰紫陌紅塵拂)
(面來無人不道看花回元都觀裏桃千樹盡是劉郎去後栽未幾被讒出牧居十四年復入爲主客郎重遊此)
(觀蕩然無復一株惟兔葵燕麥動搖春風耳復作詩曰百畞庭中半是苔桃花淨盡菜花開種桃道士歸何處)
(前度劉郎今又來)羽節珠佩鶴壇龍壁(賈餗聖祖院碑曰金牓瑶壇仙術眞)
(官羽節凌風珠佩珊珊壁趙師秀桐柏觀詩石壇遺鶴羽粉刻龍形)霞館琳宮(元始)
(天尊於明霞之館下教以授三天玉童除白敏中制曰式建琳宮)珠庭琳館金牓
瑶臺(歐陽公集珠庭琳館唐文粹曰金牓瑶臺)霞壇琳房(詩萬里洞中朝玉帝九霞)
(光外宿天壇房除劉永叔制曰總琳之職)祠庭貞館(王荆公草富鄭公詔祠庭置使)
(出自闕門養又出除劉緯制曰恬貞館)貞宮神館(除劉奉世制曰須秩貞宮宋錢表)
(曰暫安神館之遊)靖館貞庭(賜王曾詔曰總司靖館貞除王曾兼會虚觀制總使庭)
澹泊境簡寂居(張少愚道觀詩曰獨宿澹泊境杳然心事空蘇東坡詩曰山行漸)
(覺鳥聲殊漸近神仙簡寂居)
道觀四
原金鑾觀(十洲記曰瀛洲金鑾觀中有蜻螭玉几覆以雲紈之素刻水壁爲倒龍之狀)協
晨觀(二十四生圖曰帝尊在協晨靈觀登白玉座具宣祕要開聞妙門)無極觀(導引三光)
(經曰澤嬰眞人在越衡天無極觀臺中)大絶觀(又曰定光眞人在皇曾大絶觀臺中導引元氣)
上清觀九龍觀名山洞宮(眞誥曰厚載之中有洞天三十六所八海)
(中諸山亦有洞宮或方千里五百里非三十六洞天之列也五岳名山皆有洞宮或三十里並三千里舍神仙)
(又非八海之數也)太虛雲室(大洞玉經曰太霞之中有白雲之室太虛元君所居)列
眞之宇(太平經曰太室瓊臺洞門列眞之殿金華之内侍女衆眞之所處)太微之宮
(洞景金元經曰玉帝命太微天帝君坐萬靈於房軒散花香於玉宇留連八瓊之室曲宴九琳之堂)列
僊攸館(大洞玉經曰玉晨宮中有玉映之宮又有元君六淵之宮黃老圖華之宮上清眞陽宮太極上)
(宮主衆仙誦詠)衆聖所居(又云太暉者玉清天中殿名也上皇玉眞之所遊處)上清
之宮(又云太素在玄幽之上九宮到金門於太素之天瓊羽之門蘭室上清宮中門戶名也太上有瓊羽)
(之門四明門者上清玉帝之南門也)洞玄内觀(二十四生圖經曰元始以洞玄内觀玉符授李)
(君)銀宮紫府碧洞丹臺靈宮祕宮紫
桂宮宅眞宮(唐靈旅)將尊道德之風宜廣神僊之
宅宮觀之規所宜壯麗玄元之教必在尊崇
道觀五
原詩梁元帝和鮑常侍龍川館詩曰珍臺接閑館迢遰
山之旁多解三眞術俱善四明方玉題書仙篆金牓燭
神光桂影侵檐進藤枝繞檻長苔文隨溜轉梅氣入風
香沈約沈道士館詩曰秦皇御宇宙漢帝恢武功歡
娛人世盡情性猶未充銳意三山上託慕九霄中旣表
祈年觀復立望仙宮寧爲心好道直由意無窮曰余知
止足是願不須豐遇可淹留處便欲息微躬山嶂遠重
疊竹樹近蒙籠開襟濯寒水解帶臨清風所累非物外
爲念在玄蹤朋來握石髓賓至駕飛鴻都令人徑絶惟
使雲路通一舉凌倒景無事適華嵩寄語賞心客歲暮
爾來同庾肩吾道觀詩曰仙人白鹿上隱士青溪邊
試取西山藥來觀東海田周弘正和庾肩吾詩曰石
橋有舊路靈室儼衆仙菊潭溜餘水丹竈起殘煙桃花
經作實海水屢成田逆愁歸舊里追問斧柯年周王
褒過藏矜道館詩曰松古無年月鶴去復來歸石壁藤
爲路山窗雲作扉蕭撝和梁武陵王遥望道館詩曰
神境留精闕仙居紫竹房今有尋眞地邐迤麗通莊九
柱含虯重三臺飾夜光金輝碧海桃玉笈紫書方拂筵
青鳥集吹笙白鳳翔履歸堪是燕石在詎非羊煙霞四
照橤風月五名香於兹喜臨眺願得假霓裳陳張正
見遊匡山簡寂館詩曰三梁磵本絶千仞路猶通即此
神仙内銀牓映仙宮鏡似臨峰月流如飲澗虹幽桂無
斜影深松有勁風惟當遠人望知在白雲中陰鏗遊
始興館詩曰紫臺高不極淸溪千仞餘壇邊逢藥銚洞
裏閱仙書庭舞經乘鶴池游被控魚稍昏䪥葉斂欲暝
槿花疎徒教斧柯爛會自不凌虛增唐李嶠幸白鹿
觀應制詩曰駐蹕三天路回車萬仞溪眞庭羣帝饗洞
府百靈棲玉酒仙爐釀金方暗壁題佇看青鳥入還陟
紫雲梯崔湜白鹿觀應制詩曰御旗探紫籙仙仗闢
丹丘捧藥芝童下焚香桂女留鸞歌無歲月鶴語寄春
秋臣朔其何幸常陪漢武遊沈佺期白鹿觀應制詩
曰紫鳳眞人府斑龍太上家天流芝蓋下山轉桂旌斜
聖藻垂寒露仙杯落晩霞惟應問王母桃作幾時花
又武平一白鹿觀應制詩曰玉府凌三曜金壇駐六龍
綵旒懸倒景羽蓋偃喬松玄圃靈芝秀華池瑞液濃謬
應霑舜渥長願奉堯封王維降聖觀應制詩曰鳳扆
朝碧落龍圖曜金鏡維岳降二臣戴天臨萬姓山川八
校滿井邑三農竟比屋皆可封誰家不相慶林疎遠邨
出野曠寒山淨帝城雲裏深渭水天邊映佳氣含風景
頌聲溢歌詠端拱能任賢彌彰聖君聖崔輔國奉和
華清宮觀行香應制詩曰天子橤珠宮樓臺碧落通豫
遊皆汗漫齋處即崆峒雲物三光裏君臣一氣中道言
何所說寶歷自無窮王勃秋日仙遊觀贈道士詩曰
石圖分帝宇銀牒洞靈宮迴丹縈岫室復翠上巖櫳霧
濃金竈靜雲暗玉壇空野花常捧露山葉自吟風林泉
明月在詩酒故人同待余逢石髓從爾命飛鴻又尋
道觀詩曰芝廛光分野蓬闕盛規模碧壇清桂閾丹洞
肅松樞玉笈三山記金箱五岳圖蒼虯不可得空望白
雲衢楊炯和劉侍郎入隆唐觀詩曰福地陰陽合仙
都日月開山川凌四險城樹隱三臺伏檻排雲出飛軒
繞澗迴參差凌倒景瀟灑軼浮埃百果珠爲實羣峰錦
作苔懸蘿暗疑霧瀑布響成雷方士燒丹液眞人泛玉
杯還如問桃水更似得蓬萊漢帝求仙日相如作賦才
自然金石奏何必上天台又遊廢觀詩曰青嶂倚丹
田荒凉數百年猶知小山桂尚識大羅天藥敗金爐火
苔昏玉女泉歲時無壁畫朝夕有階煙花柳三春節江
山四望懸悠然出塵網從此狎神仙駱賓王遊紫霞
觀詩曰碧落澄秋景玄門啓曙關人疑列禦至客似令
威還羽蓋從斯仰雲車未可攀祗應傾玉醴特許寄頽
顔又遊靈公觀詩曰靈岑標勝地神府枕通川玉殿
斜連漢金堂迥架煙斷風疎晩竹流水切危絃别有青
門外空懷玄圃仙陳子昂春日登金華觀詩曰白玉
仙臺古丹丘别望遥山川亂雲日樓榭入煙霄鶴舞千
年樹虹飛百尺橋還疑赤松子天路坐相招張說一
柱觀詩曰舊說江陵觀初疑神化來空山結雲閣綺靡
隨風迴柰何任一柱斯焉容衆材奇巧非長世今餘草
露臺孫逖同邢判官尋龍湍觀詩曰星使下仙京雲
湖喜晝晴更從探穴處還作棹歌行絃管荷風入簾帷
竹氣清莫愁歸路遠水月夜虛明孟浩然宿天台桐
柏觀詩曰海行信風帆夕宿逗雲島緬尋滄洲趣近愛
赤城好捫蘿亦踐苔輟棹恣窮討息陰憩桐柏采秀弄
芝草鶴唳清露垂雞鳴信潮早願言解纓絡從此去煩
惱高步凌四明玄蹤得三老紛吾遠遊意學此長生道
旦夕望三山雲濤空浩浩綦母潛宿太平觀詩曰夕
到玉京寢窅冥雲漢低魂交仙室蝶曙聽羽人雞滴瀝
花上露清泠松下溪明當訪眞隱揮手入無倪韓翃
題玉眞觀李祕書院詩曰白雲斜日影深松玉宇瓊臺
知幾重把酒題詩人散後華陽洞裏有疎鐘又同題
仙遊觀詩曰仙臺下見五城樓風物淒淒宿雨收山色
遥連秦樹晩砧聲近報漢宮秋疎松影落空壇淨細草
香聞小洞幽何用别尋方外去人間亦自有丹丘皇
甫冉宿洞靈觀詩曰孤煙洞靈觀積雪暮山寒松柏凌
高殿莓苔封古壇客來清夜久仙去白雲殘明日開金
錄焚香又沐蘭盧綸題天華觀詩曰峰嶂徘徊霞影
新一潭寒水絶纖鱗朱字靈書千萬卷蒼&KR1046;道士兩三
人芝童解說壺中事玉管能留天上春昨見仙丹求不
得漢家簪紱在羸身李端雲陽觀寄袁稠詩曰花洞
滿沈沈仙壇隔杏林漱泉春谷冷擣藥夜窗深石上開
仙酌松間對玉琴戴家溪北住雲後去相尋朱放經
故賀賓客鏡湖道士觀詩曰已得歸鄕里逍遥一外臣
那隨逝水去不得鏡湖春雪裏登山屐林間漉酒巾空
餘道士觀誰是學仙人王建題應聖觀詩曰精思堂
上畫三身迴作仙宮度美人賜藥御書金字貴行香天
樂羽衣新空廊雨滴花甎縫小殿蟲緣玉像塵頭白女
冠猶說得枯株不似已前春又題東華觀詩曰路盡
煙光外院門題上清鶴雛靈解語瓊葉軟無聲白髮道
心爇黃衣仙骨輕還家對憂樂何處覓長生劉禹鍚
玄都觀詩曰紫陌紅塵拂面來無人不道看花回玄都
觀裏桃千樹盡是劉郎去後栽又再經玄都觀詩曰
百畞庭中半是苔桃花淨盡菜花開種桃道士歸何處
前度劉郎今又來張籍玉眞觀詩曰臺殿曾爲貴主
家春風吹盡竹窗紗院中仙女修香火不許閒人入看
花孟郊西上經靈寶觀詩曰道士無白髮語音靈泉
清青松多壽色白石恒夜明放步霽霞起振衣華風生
眞文祕中頂寶氣浮四楹一片古關路萬里今人行上
仙不可見孤策徒西征杜甫玉臺觀詩曰中天積翠
玉臺遥上帝高居絳節朝遂有馮夷來擊鼓始知秦女
善吹簫江光隱見黿鼉窟山勢參差烏鵲橋更有紅顔
生羽翰便應黃髮老漁樵白居易宿簡寂觀詩曰巖
白雲尚屯林紅葉初隕秋老引閒步不知行遠近夕投
靈洞宿臥覺塵機泯名利心旣忘市朝夢亦盡暫來尚
如此况乃終身隱何以療夜飢一匙雲母粉章孝標
題上皇觀詩曰五雲深蓋七星壇想像先朝駐禁鑾輦
路已平栽藥地皇風猶在步虚寒樓臺瑞氣晴蕭索杉
檜龍身老屈蟠感惠休言并李郭劒門空處望長安
朱慶餘古觀詩曰仙觀曾過知不遠花藏石室杳難尋
泉邊白鹿聞人語看過仙壇漸入深周賀玉芝觀張
道士房詩曰四面杉松合空堂畫老仙蠹根停雪水曲
角積茶煙道至心機盡宵清琴韻全獨嫌來又去不得
坐經年薛逢題春臺觀詩曰殿前松柏晦蒼蒼杏繞
仙壇水繞廊垂露額題精思院博山爐褭降眞香苔侵
古碣迷陳事雲到中峰失上方便擬尋溪弄花去洞天
誰更待劉郎許渾重遊蘇州玉芝觀詩曰高梧一葉
下秋初迢遰重來寄舊居月過碧窗今夜酒雨淋紅壁
舊年書玉池露冷芙蓉淺金井煙分薛荔疎從此扁舟
更東去仙翁應笑憶鱸魚趙嘏早出洞仙觀詩曰露
濃如水灑蒼苔洞口煙蘿閉不開殘月色低當戶後曉
鐘聲迥隔山來春生藥圃芝猶短夜醮齋壇鶴未廻愁
是獨尋歸路去人間步步是塵埃馬戴宿陽臺觀詩
曰玉洞仙何在爐煙客獨薰醮壇圍古木石磬響寒雲
曙月孤霞映懸流峭壁分心知世上隔坐與鶴爲羣
方干題龍瑞觀兼呈徐尊師詩曰或雲或雨常不定地
靈雲雨自無時世人莫識神方字仙鳥偏棲藥樹枝深
壑度年如晦暝陰溪入夏有凌澌此中惟是師知我未
得尋師即夢師李羣玉玉眞觀詩曰高情帝女慕乘
鸞紺髮初簪玉葉冠秋月無雲生碧落素渠寒露出清
蘭層城煙霧將歸遠浮世塵埃久駐難一日簫聲飛去
後洞深空探碧瑶壇張祐餘姚縣龍泉觀詩曰四明
山一面臺殿倚嵯峨中路見江遠上方行石多山晴花
氣漫地暖鳥聲和徒漱葛仙井此生眞柰何鄭谷終
南白鶴觀詩曰步步景通真門前衆水紛檉蘿洞口合
鐘磬上清聞古木千尋雪寒山萬丈雲終期埽壇級來
事紫陽君張喬題終南山白鶴觀詩曰上徹煉丹峰
求玄意未窮古壇青草合往事白雲空仙境日月外帝
城煙霧中人間足煩暑欲去戀松風又題古觀詩曰
急景遽衰老此經誰養眞松留千載鶴碑隔六朝人洞
水流花草壺天閉雪春其如爲名利歸蹋五陵塵唐
彦謙經表兄瓊花觀詩曰一去仙居似轉蓬再經花榭
倚春叢醉中篇什金聲在别後音書錦字空長憶映碑
逢若士未曾攜杖逐壺公東風狼藉苔侵徑蕙草香銷
杏帶紅宋蘇軾道觀詩曰山行漸覺鳥聲殊漸近神
仙簡寂居門外長溪容淨足山腰苦筍耿盤蔬喬松定
有藏丹處大石仍存拜斗餘弟子蒼顔年八十養眞世
世授遺書又仙都觀詩曰空山樓觀何崢嶸眞人王
遠陰長生飛符御氣朝萬靈悟道不復誦黃庭龍車虎
駕來下迎去如旋風摶紫清眞人厭世不回顧世間生
死如朝暮學仙度世豈無人餐霞絶粒長辛苦安得獨
從逍遥君泠然乘鳳駕浮雲元劉因宿洪崖觀詩曰
雲山不受壯心降無限西風撼客窗應是夜深知月出
却收風雨入清江黃&KR0996;贈通玄觀唐道士竹鄉詩曰
通玄道士苦修行坐見桑田幾變更雲屋苔封燒藥竈
風林花落煑茶鐺休糧賸有青松噉却老應無白髮生
月滿竹鄉騎鶴去欲邀子晉學吹笙虞集秋水觀詩
曰湖深山影碧天淨月光空幸自無波浪蘋花滿晩風
薩都拉入五雲觀詩曰道人采藥出山遲菌閣秋高
襲羽衣半夜忽聞孤鶴唳五雲相伴一僧歸余闕先
天觀詩曰仙客鍊金地蒼山深幾重至今龍虎氣猶在
琵琶峰峰前石路整金澗垂楊嶺萬壑閟阿宮千年奉
丹鼎日日采三秀人人吹玉笙旣要王子晉復命董雙
成方朔金門步春來多自豫青鳥幾時還銜書寄君去
北闕懷美禄南山思遠遊勞心如御水東去復西流
原碑齊孔稚珪玄館碑曰夫朋白兔而侶青鳥啓銀函
而講金字者有道存焉故能大叩玄宗鬱爲物範則天
地正六合照日月而導蒼生神道無門陰陽不測是故
赤松家石室之下神農行弟子之敬廣成在崆峒之上
軒轅稟順風之禮洛浦笙飛之秀關山駕鳳之英凡此
之儔希世間出皆雍容以沐咸池或瀟灑而開閶闔
梁簡文帝招眞觀碑曰夫東瀛渌水三變成田西岳靈
桃千載未子尚以星起牽牛部首迢遞律生甲子氣數
杳冥况復上遊玉清損之又損高排金闕玄之又玄豈
言象之能詮非時節之所辨高巖鬱起帶青雲而作峰
瀑水懸流雜天河而俱灑雖日門采藥之地楚望懷椒
之歌湯反流沙之魂錦飾汾陰之鼎無以喻焉銘曰玉
龜二始金書八會道浹地心功浮天外故帝可小惟真
能大德起同塵善生塞兊物寶自然人符交泰掩映綠
蘿穹隆紫蓋僊治之美此焉爲最雄柱千步陽臺百丈
水均下矚山踰高掌野寂雲興禽繁山響升虹(音絳)夕栖
豐雷朝上書藏玉柙藥蘊銀筒燒鉛雜鯉折桂和蔥斧
柯雖朽碑石無窮梁元帝南岳衡山九貞觀碑曰簫
鼓騰空烟霞相接星辰奪彩燈燭非明風牖雲梁千門
萬戶樓施九柱已同瀨鄉之地山帶五城復類玄洲之
所玉版之經猶蘊金丹之處存焉上月臺而遺愛登景
雲而忘老欣欣然不知所以而然日暉石瓦東眺靈壽
之峰月蔭玉牀西瞻華蓋之嶺竹類黃金旣葳蕤而防
露木似紅蓮且芬披而拂日杯傳九醖隱淪之車晨至
堂開四扇西楹之鐘夜響又青溪山館碑曰原夫法
象莫過於天地著明莫過於日月鼓之以雷電潤之以
風雨咸秩無文所以名山致祭峻極於天青谿山者荆
南之中岳也隱隱干霄亭亭無際雲蓋三層如在帝臺
之側桂林八樹非異景山之傍輕霞亘起影落照於陽
谿清風遠至響猿鳴於巫峽西臨百丈之穴南帶千仞
之水洪源湛澹長波縈復沈約善館碑曰至道玄妙
無跡可尋寄言立稱已乖宗極神宇靈房於義弗取九
僊緬邈等級參差或藏形洞府或栖志靈岳達人獨往
之事志非易立餐松飲澗之情理難輕樹止欲漸去喧
囂稍離塵雜於是旣加整葺營建堂宇北負崇岳南枕
修衢迥託人表雞犬相絶庭流松響戶接雲根指瓊樹
而朝餐就瑶臺而夜息霓裳不返鳬舄忘歸朝九星謁
羣帝悠哉邈乎與天地相畢又桐柏山金庭館碑曰
若夫上天奥遠言象斯絶金簡玉字之書玄霜絳雪之
寶俗士所不能窺學徒不敢輕慕非天稟上才未易可
擬自惟凡劣識鑒鮮方早尚幽棲屏棄情累留愛林壑
託分魚鳥旣遠出天台定居兹嶺所朅之山實惟桐柏
仰出星河上參倒景高崖萬仞邃澗千回翹心屬念晩
臥晨起采三芝而延佇飛九丹而宴息乘鳬輕舉留舄
忘歸銘曰日爲車馬芝成宮觀虹旌拂月龍舟漸漢萬
春方華千齡始旦陶弘景許長史舊館壇碑曰悠哉
曠矣宇宙之靈也固非言象所傳文跡可紀嘿然則後
之人奚聞乎銘曰昔在西漢三茅來賓爰曁東晉二許
懷貞裁其浚井棲道接神允膺輔聖錫兹符震勝殿密
響瀉屏揚芬瑶宮碧澗絢采垂文瓊函玉檢綺席繡巾
蘭缸烈耀金爐颺熏又茅山長沙館碑曰夫萬象森
羅不離兩儀所育百法紛湊無越三教之境縉紱之士
飾禮容於闈閣耿介之夫揚旌麾於門裔銘曰至哉坤
元萬物資始皇王受命三才乃理惟聖感神惟神降祉
德被歌鐘名昭圖史友於兄弟敬惟西宣言追茂實用
表遺光敢循舊制有革雜章刊字弗朽奕代留芳又
太平山日門館碑曰日門館者東霞啓暉開巖引燭以
爲名也先是吳郡杜徵君聲高兩代德冠四區教義宣
流播聲數郡拓宇太平之東結架菁山之北爰以此處
幽奇别就基構棲集有道多歴世年陳沈炯林屋館
記曰夫玄之又玄處衆妙之極可乎不可成道行之致
斯蓋寂莫窅冥希微恍惚故非淮南八仙之圖瀨鄉九
井之記至若崑山平圃銀牓相暉蓬閬仙宮金臺崛起
南瞰晉臺傍連飛閣桂柱星羅瓊軒雲構銘曰大道旣
隱衆聖無門悠悠太極誰見元根祈年立秦望仙表漢
髣髴神靈依稀宮觀峨峨林屋輪奐徘徊庭羅花鳥室
靜塵埃
原銘梁陶弘景茅山曲林館銘曰層嶺外峙邃宮内映
仄穴旁通滎泉遠鏡尚德依仁祈生翊命且天且地若
凡若聖連甍比棟各謂知道參差經術跌宕辭藻孰曰
曲林獨爲勁好奄跡韜功守兹偕老周王褒靈壇館
銘曰雲橋啓館景曜開扉明庭朝禮仙館羽衣燕履宵
去鳬舄晨歸鍊石三轉燒丹七飛昆吾陶鑄丹陽鋈銑
畫寫龍文圖開雕篆聲隨地氣調均天辨九官方應萬
靈稱善
原詔後周武帝立通道觀詔曰至道宏深混成無際體
包空有理極幽玄但岐路旣分流源愈遠淳漓朴散形
氣斯乖遂三墨八儒朱紫交競九流七略異說相勝
御定淵鑑類函卷三百五十四
