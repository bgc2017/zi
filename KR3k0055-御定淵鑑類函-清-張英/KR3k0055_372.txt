欽定四庫全書
御定淵鑑𩔖函卷三百六十七
儀飾部一(鹵簿髦頭)(警蹕繖節蓋附)(黃鉞雲䍐)(豹尾)
鹵簿一
原蔡邕獨斷曰天子出車駕次第謂之鹵簿有大駕有
小駕有法駕大駕則公卿奉引大將軍參乘太僕御屬
車八十一乘漢舊儀曰法駕公卿不在鹵簿中河南
尹執金吾洛陽令奉引侍中參乘屬車三十六乘鑾旗
車皆大夫載漢西都時祀天地於甘泉宫備大駕祀天
法駕祀地五郊明堂者十三祀宗廟者九謂之小駕大
駕太僕校駕法駕黃門令校駕增漢官制度曰長安
時出祠天於甘泉用之名曰甘泉鹵簿宋禮志曰甘
泉鹵簿者道車五乘游車九乘在乘輿車前又有象車
最在前試橋道晉江左駕猶有之司馬遷傳從上上
雍注如淳曰遷時從上在鹵簿中也上林賦鼓嚴簿
注孟康曰簿鹵簿也又曰襲朝服乘法駕建華旗鳴
玉鸞西都賦曰乘鸞輿備法駕西京賦曰大駕幸
乎平樂帳甲乙而襲翠被谷永傳曰朝覲法出而後
駕陳兵清道而後行漢官志曰太僕卿掌車馬天子
每出奏駕上鹵簿用大駕則執馭侍中侍顧問應對法
駕出則多識者一人參乘餘皆騎在乘輿車後應劭
漢官儀曰大駕鹵簿五營校尉在前名曰填衞又漢
官鹵簿圖曰乘輿大駕則御鳳皇車以金根為副漢
輿服志曰諸侯王法駕官屬傅相以下皆備鹵簿又
曰輕車洞朱輪輿大駕法駕出射聲校尉司馬吏士載
以次屬車在鹵簿中郊天黃門從官四人冠巧士冠在
鹵簿中以備宦者四星又曰行祠天郊以法駕祠地
明堂省什三祠宗廟尤省謂之小駕每出太僕奉駕上
鹵簿中常侍小黃門副尚書主者郎令史副侍御史蘭
臺令史副皆執注以督整車騎謂之護駕春秋上陵尤
省於小駕直侍尚書一人從其餘令以下皆先行後罷
齊志曰江淹議云後漢唯南郊備大駕自北郊以下
車駕十省其二晉輿服志曰中朝大駕鹵簿先象車
次洛陽亭長赤車淮陽皂黃司南九游武剛雲䍐闟戟
皮軒鸞旗建華車相風五時車高盖左罼右䍐華蓋□
鼓金根車建青旂十二曲華蓋黃鉞車五牛旗大輦五
色立車安車建旗十二如車色闟猪耕根車赤旗十二
御軺四望衣書藥車豹尾車自豹尾後鹵簿盡矣張
敞晉東宫舊事曰皇太子初拜有赤毦幢一石山安車
一建九旗青色四馬鹵簿有黃麾大小會庭設三廂樂
舞六佾北史曰故事刺史奉辭備鹵簿南朝御史中
丞建康令皆有鹵簿君臣之通稱後魏禮志曰太祖
天興二年命禮官採古法制三駕鹵簿一曰大駕設五
輅建太常屬車八十一乘平城令代尹司隸校尉丞相
奉引太尉陪乘太僕御從輕車介士千乘萬騎魚麗雁
行前驅皮軒闟戟芝蓋雲䍐指南後殿豹尾鳴笳唱上
下作鼓吹軍戎大祠則設之二曰法駕屬車三十六乘
平城令代尹太尉奉引侍中陪乘奉車都尉御廵狩小
祠則設之三曰小駕屬車十二乘平城令太僕奉引常
侍陪乘奉車郎御遊宴離宫則設之天賜二年初改大
駕魚麗雁行更為方陣鹵簿列步騎内外為四重列檦
建旌通門四達五色車旗各處其方諸王導從在甲騎
内公在幢内侯在步稍内子在刀楯内五品朝臣夾列
乘輿前兩廂官卑者先引王公侯子車旒麾蓋信幡及
散官褠服一皆絳黑隋禮儀志曰闟猪車其飾如木
輅重輞漫輪蚪龍繞轂漢東京鹵簿所謂獵車者也
唐儀衞志曰唐制天子居曰衙行曰駕人君舉動必以
扇出入則撞鐘庭設樂宫道路有鹵簿鼔吹禮官百司
備物而後動大駕鹵簿天子將出太樂令設宫縣之樂
於庭侍中奏中嚴有司陳鹵簿諸衞以次陳殿庭既外
辦太僕卿執轡天子乘輿以出天子升路太僕授綏黃
門侍郎奏請發鑾駕動警蹕鼓傳音萬年令先導次京
兆牧太常卿司徒御史大夫兵部尚書皆乘輅鹵簿如
本品五路玉金象革木皆有副車有指南記里鼓白鷺
鸞旗辟惡皮軒耕根安車四望羊車黃鉞豹尾及屬車
十二乘輿有相風行漏腰輿小輿五牛旗輿輦有大輦
方輦小輦以旗計者二十七曰青龍白虎辟邪應龍玉
馬三角獸黃龍負圖黃鹿飛麟駃騠鸞鳳飛黃麟角端
赤熊兕太平犀牛鵔鸃騼䮷騶牙蒼烏白狼龍馬金牛
衙門旗并黃麾玄武幢絳麾孔雀毦䍐畢以隊者七曰
清游朱雀步甲持鈒玄武諸衞馬隊大戟隊以兵計者
自金吾果毅佽飛至衙門右左廂凡大駕一千八百三
十八人分為二十四隊列為二百十四行仗則有黃麾
仗細仗儀刀仗殳仗衞則有親勲翊衞散手衞儀物有
曲直華蓋六寳香蹬大繖雉尾障扇雉尾扇方雉尾扇
花盖小雉尾扇朱畫團扇睥睨之屬戎器有鈒戟弓箭
横刀䂍矟細矟鐵甲甲騎具裝銀裝儀刀班劍金裝長
刀御刀黃鉞楯&KR1483;弩黑鍪甲之屬服飾有平巾幘緋兩
襠大口袴緋衫紫黃纁朱綠綟綬紛武弁朱衣革帶繡
衣青衫赤綦襖黃冐黃袍衫紫誕帶行縢緋袴褶戎服
大袍之屬鼓吹有□鼓金鉦大鼔長鳴鐃鼓歌簫笳大
横吹節鼔笛簫觱篥桃皮觱篥小鼓中鳴羽葆鼓大角
之屬凡五部七十五曲警嚴則夜十二曲中三曲五更
三遍樂有宫縣蕤賓鍾采茨大和回路南向侍中請降
路乘輿乃入繖扇侍御警蹕如初皇帝入侍中版奏請
解嚴叩鉦將士皆休法駕則屬車減四諸隊四分減一
鼓吹威儀皆三分減一小駕車輦隊仗鼓吹各減大駕
之半太皇太后皇太后皇后出司仗布侍衞六尚以下
詣室奉迎内僕進車閣外馭者執轡后乘輿以出華蓋
侍衞警蹕内命婦從出門后升車從官皆乘馬内命婦
宫人以次從有清游隊旗車有重翟腰轝厭翟翟車安
四望金根及宫人車儀仗有偏扇團扇方扇香蹬行障
坐障雉尾扇大鏾錦花蓋朱畫團扇錦曲蓋錦六柱絳
麾黃麾牙門東宫鹵簿皇太子出鹵簿陳於重明門外
升車鼓吹振作太傅乘車訓導少傅乘車訓從出延喜
門家令先導次率更令詹事太保太傅太師皆軺車備
鹵簿車有金路副路軺車四望車腰轝旗有龍旗五色
絳引旛赤氅戎器有横刀儀刀細刀班劔䂍矟儀鍠油
戟儀鋋毦殳弓箭儀物有誕馬繖雉尾扇朱漆團扇紫
曲蓋隊有清游隊壓角隊佩弩隊左右廂步隊佩弓箭
隊左右廂馬隊佩横刀騎隊後拒隊司禦衞率府步隊
東宫鹵簿六百二十四人分為九隊列為三十一行若
常行常朝無馬隊鼓吹金路四望車又減隊仗三之一
清道儀刀誕馬皆減半乘軺車而已皇太子妃有偏團
方扇行坐障翟車六柱犢車繖大扇曲蓋親王鹵簿有
幰弩車輻絳引告止傳教信旛金塗鉤竿儀鋋儀鍠儀
矟細矟油戟繖扇曲蓋象路駕四馬一品鹵簿有&KR0955;弩
車輻誕馬儀刀戟旛繖扇曲蓋革路駕四馬自二品至
四品青衣車輻每品减二人二品刀楯弓箭戟矟各減
二十三品以下每品減十二品三品革路四品五品木
路萬年令亦有清道幰弩騎青衣車輻誕馬軺車一馬
内命婦外命婦一品至四品各有鹵簿云宋儀衞志
曰凡鹵簿四等大駕法駕鸞駕(祥符元年改小駕為鸞駕)黃麾仗大
駕鹵簿自開寳定通禮之後彌有增益大祀命五使鹵
簿使專掌定字圖排列儀仗使糾督之大禮使及餘使
同按閱致齋日廵仗凡車路太僕寺主之輦輿繖扇御
馬殿中省主之皂纛䂍矟十六騎引駕細仗衙門金吾
主之槍仗六軍主之六引諸隊大角五牛旗兵部主之
寳按門下省掌之鐘漏司天臺掌之鼔吹太常鼔吹局
主之旗器名物衣冠寳蓋錦綉等飾朝服法物庫出焉
箙弩弓矢戎裝雜仗軍器庫内弓箭庫出焉總大駕鹵
簿二萬六十一人法駕三分減一鸞駕又減半兵部黃
麾仗又減於鸞駕大駕凡郊祀藉田薦獻玉清景靈宫
則用之法駕太山汾隂明堂則用之比於大駕則減太
常卿司徒兵部尚書及白鷺崇德等車又減屬車四鸞
駕朝陵封祀朝謁太清宫奏告玉清宫則用之又減縣
令州牧御史大夫指南記里鼔等車法駕用萬一千八
十八人鸞駕用七千人三駕之外有兵部黃麾仗用太
常鼓吹太僕金玉輅殿中省大輦奉迎凡親征御樓省
方還京迎天書聖像六廟上冊則用之大駕六引開封
令牧兵部尚書太常卿司徒御史大夫始於金吾纛矟
清游隊朱雀旗隊十六騎佽飛前隊殳仗龍旗十二指
南等車引駕十二重前部馬隊步甲前隊太常前部鼔
吹司天相風行漏等輿持鈒前隊殿中黃麾前部黃麾
仗六軍儀仗引駕十六旗龍墀十三旗御馬日月合璧
等旗青龍白虎旗隊班劔儀刀隊金吾細仗受命寳殿
中繖扇千牛親勲衞翊驍衞等隊夾轂捧日奉宸隊導
駕官鳴鞭御馬繖扇腰輿玉輅大輦持鈒後隊金吾大
角後部鼓吹黃麾芳亭等輿輦五牛旗輿金象革木輅
副五輅耕根車進賢明遠車羊車屬車十二乘黃鉞豹
尾後部黃麾仗步甲後部馬隊後隊殳仗真武隊大黃
龍負圖旂黃龍大神等二十旗大駕鹵簿凡繡文金吾
衞以辟邪左右衞以瑞馬驍衞以雕虎屯衞以赤豹武
衞以瑞鷹領軍衞以白澤監門衞以獅子千牛衞以犀
牛六軍以孔雀樂工以鸞耕根車駕以鳳銜嘉禾進賢
車以瑞麟明遠車以對鳳羊車以瑞羊指南車以孔雀
記里鼓黃鉞車以對鵝白鷺車以翔鷺鸞旗車以瑞鸞
崇德車以辟邪皮軒車以虎屬車以雲鶴豹尾車以立
豹相風烏輿以烏五牛旗以五色牛餘皆以寳相花六
引繡衣文清道以雲鶴幰弩以辟邪車輻以白澤駕士
司徒以瑞馬牧以隼御史大夫以獬豸兵部尚書以虎
太常卿以鳳縣令以雉餘悉以寳相花續文獻通考
曰遼故俗便於鞍馬隨水草遷徙則有氊車任載有大
車婦人乘馬亦有小車富貴者加之華飾禁制疎闊貴
於適用惟帝后加隆焉又曰金初得遼之儀物既而
克宋於是乎有車輅之制熙宗幸燕始用法駕迨至世
宗大定十一年將有事於南郊命太常寺檢宋南郊禮
鹵簿當用玉輅金輅等項制作乃定班班乎古矣又
曰元初立國庶事草創車輿一從舊俗世祖至元八年
始造内外儀仗泰定之世復造象輦象輿英宗親祀太
廟復置鹵簿損益唐制定大駕為三千二百人法駕為
二千五百人又置五輅并五輅以及腰輿象轎始儀文
大備又曰明鹵簿儀仗陳設俱隸兵部車駕司職掌
若造作制度則别具工部職掌凡正旦冬至聖節會同
錦衣衞陳鹵簿大駕於殿之東西郊祀鹵簿大駕全設
前期視牲丹陛駕其祭社稷祭太廟山川鹵簿大駕内
去白澤旗以下等項耕藉田幸太學俱用鹵簿大駕
文獻通考石林葉氏曰大駕儀仗通號鹵簿蔡邕獨斷
已有此名唐人謂鹵櫓也甲楯之别名凡兵衞以甲楯居
外為前導捍蔽其先後皆著之簿籍故曰鹵簿
鹵簿二
增漢文帝紀曰奉天子法駕迎代邸孝文皇帝曰鸞
旗在前屬車在後叔孫通傳注應劭曰月旦出高皇
帝衣冠備法駕名曰游衣冠後漢紀曰建武十三年
四月大司馬吳漢自蜀還京師益州傳送公孫述瞽師
郊廟樂器葆車輿輦於是法物始備儒林傳曰漢明
帝行三雍之禮備法物之駕盛清道之儀晉職官志
曰武帝每出入將軍陳勰持白獸幡在乘輿左右鹵簿
陳列齊肅晉公侯贊曰賈后女宣華公主葬皆羽葆
鼔吹熊渠佽飛為鹵簿夏統傳曰賈充欲耀以文武
鹵簿命建朱旗舉旛校分羽騎為隊軍伍肅然須臾鼓
吹亂作胡笳長鳴車乘紛錯晉書曰帝自鄴還洛河
間王顒遣張方將三千騎奉迎將渡河橋方又以新乘
陽燧車青蓋三百人為小鹵簿迎帝至邙山下又曰
王浚都督幽州和演欲殺浚并其衆演與烏丸單于審
登謀之於是與浚期遊薊城南青泉水上薊城内西行
有二道演浚各從一道演與浚欲合鹵簿因而圖之值
天暴雨兵器霑濕不果而還單于於是與其種人謀曰
演圖殺浚事垂克而天卒雨使不得果是天助浚也違
天不祥我不可久與演同乃以謀告浚浚密嚴兵夜與
單于圍演演持白幡詣浚降浚遂斬之隋書曰晉氏
鹵簿御史軺車行中道晉禮志曰元帝大興中詔左
右衞及諸營依大習儀作雁羽仗晉載記曰石季龍
常以女騎一千為鹵簿皆著紫綸巾熟錦袴金銀鏤帶
五采織成鞾遊於戲馬觀上安詔書五色在木鳳之口
鹿盧廻轉狀若飛翔焉宋書曰宋劉韞字彦文歴湘
雍二州刺史令畫工圖鹵簿羽儀常自披翫以示蔡興
宗興宗佯不知指韞所畫形云是誰韞曰是我也其庸
如此齊書曰虞悰選太子右率永明八年大水百官
戎服救太廟悰朱衣乘車鹵簿於門外入行馬内驅入
被奏見原又曰陳顯達建武世心懷不安深自貶退
車乘朽故導從鹵簿皆用羸小南史曰朱异起宅東
陂窮工采麗日來酣飲其中每迫曛黃慮臺門將闔乃
引其鹵簿自宅至城使捉城門停留管鑰又曰呂僧
珍為兖州刺史姊適于氏住市西小屋臨路與列肆雜
僧珍常導從鹵簿到其宅不以為耻唐六典曰隋大
業初屬車八十一乘三年帝嫌其多問閻毗毗曰此起
於秦遂為後式宋孝建時議凖旂旒之數設十二又令
憲章往古大駕依秦法駕依漢小駕依宋帝曰大駕宜
三十六法駕宜用十二小駕除之可也唐書曰太宗
貞觀元年十一月始加黃鉞車豹尾車通為屬車十二
乘以為儀仗之用大駕行幸則分前後施於鹵簿之内
若大陳設行則分左右施於儀仗之中又曰玄宗開
元十一年冬祀南郊乘輅而往禮畢騎還由是行幸郊
祀皆騎於儀仗之内其五輅要月輿陳於鹵簿而已
宋志曰太祖皇帝建隆四年將郊祀大禮使范質與鹵
簿使張昭儀仗使劉温叟同詳定大駕鹵簿之制禮儀
使陶榖建議金吾及諸衞將軍導駕及押仗舊服紫衣
請依開元禮各服本色繡袍舊執仗軍士悉衣五色畫
衣隨人數給之有無凖式請以五行相生之色為次黑
衣先之青衣次之赤黃白又次之又大駕五輅各有副
車近代寖廢請依令文增造又按明宗舊圖導駕三引
而儀仗法物人數多周太極鹵簿六引而人數少請凖
令文用六引其鹵簿各依本品以給從之又曰乾德
三年蜀平命右拾遺孫逢吉收偽法物之不中度者悉
毁之始令改畫衣為繡衣至開寳三年而成謂之繡衣
鹵簿其後郊祀皆用之軍衛羽儀自是寖盛其後令有
司以絹畫為圖凡三幅中車輅六引及導駕官外兩幅
儀衞其警場青城又别為圖圖成以藏祕閣凡仗内自
行事官排列執掌并捧日奉宸散手天武外步騎一萬
九千一百九十八人此極盛也宋會要曰仁宗景祐
五年侍講賈昌朝言儀衞三事一曰南郊鹵簿車駕出
宮詣郊廟日執毬杖迎至齋宫唐世以資玩樂宜徹去
二曰大駕鹵簿有羊車前列本漢晉乘於後宫遂為法
從宜改革三曰鹵簿儀衞五使略行按閱先後失序名
物差互請於致齋前詳視詔禮儀使宋綬與太常禮院
同詳定以奏綬等言羊車按劉熙釋名隋禮儀志漢代
已有自唐至今著禮令宜仍舊其鹵簿儀仗南郊前五
日預閱素隊使之齊肅從之又去誕馬鞍韉用纓輿緋
紲旛麾以小篆易隸字六引朱團扇用雜花大駕用盤
龍重定戟鈒小戟重制雉尾扇䂍矟殳义又仁宗康定
元年宋庠上言車駕行幸非郊廟大禮具陳鹵簿外其
常日導從惟前有駕頭後擁繖扇而已殊無前典所載
公卿奉引之盛其侍從及百官屬下至厮役皆雜行其
道中步輦之後但以親事官百餘人執撾以殿謂之禁
衞諸班勁騎頗與乘輿相遠而士庶觀者率隨扈從之
人夾道馳走喧呼不禁所過有旗亭市樓垂簾外蔽士
民憑高下瞰莫為嚴憚邏司街使恬不可止威令弛闕
玩習為常非所謂旄頭先驅清道後行之慎也且自黃
帝以神功盛德猶假師兵為營衞則防微禦變古今一
體案漢魏已降有大駕小駕至唐又分殿中諸位黃麾
等仗名數次序各有施設國朝承五姓荒殘之弊事從
簡略每鳴鸞游豫盡去戈戟旌旗之制儀衞寡薄頗同
藩鎮此皆制度放失憚於改作之咎謂宜委一二博學
近臣討繹前代儀注及鹵簿令以乘輿常時出入之儀
比之三駕復酌取其中稍增儀物具嚴法禁上以示尊
極下以防未然革去因循其在今日詔太常禮院與兩
制詳定遂合奏諸班直禁兵步騎為禁衞仍舊數復增
清道馬百佩弓矢為五重騎而執䍐罼者一騎而執牙
門旗前後四騎而執緋繡鳳氅二十四雉扇十有二皆
分左右天武兵徒行者執柯舒親從兵增其數為三百
殿前指揮使增為二百並騎左右相對開二門間容二
丈以擬周禮之人門凡前牙門旗後牙門旗前為禁衞
禁乘高下瞰垂簾外蔽夾道喧呼馳走者頗著於令其
後寖弛又曰神宗元豐元年詳定所言大駕輿輦仗
衞儀物兼取歷代訛舛苟簡不足為法詔令更定於是
去二十八宿五星攝提旗所繪人形及龍虎仙童大神
金黃鸚鵡網子螣蛇神龜等旗及拂翟又曰哲宗元
祐七年十一月南郊蘇軾為鹵簿使導駕内中紅車爭
道亂行軾於車上草奏明日敕有司嚴整仗衞自皇后
以下皆不復迎謁中道宋志曰徽宗政和七年兵部
尚書蔣猷言陛下稽古制禮大輅之乘元戎之旗六引
之名與車導駕之官與服革而新之多矣宜命有司取
天聖圖記考正詔改修宣和元年書成凡人物器服盡
從古制飾以丹采三十有三卷目錄二卷名宣和重修
鹵簿記
鹵簿三
增四馬八乘(唐六典漢官儀鹵簿篇太常駕四馬主簿前車八乘)出幄踐
墀(帝王之居外則飾周衞内則重禁門將行則設兵而後出幄稱警而後踐墀張弧而後登輿清道而後奉)
(引遮列而後轉轂靜室而後息駕所以顯至尊務戒謹垂法戒也)鳳蓋虹旗(鳳蓋俄軫)
(虹旗委旆)夀犀蒼虬(奔星舞於旂斿行月旋於羽箙壽犀注鎧肅給乎師營蒼虬範馭秋)
(游乎天轡)瓊鈒金根(瓊鈒流景金根照塗)夔獝荆羊(梢䕫獝以護野)
(離荆羊以守燎)列缺豐隆(列缺收聲而聽蹕豐隆鼔力以扶輪)大丙長
庚(大丙弭節長庚曳髾)五老八神(五老翼轅八神弭策)翠鳳交龍
(矯翠鳳於黃屋絢交龍於彩旂)六鑾八騄(揚六鑾齊八騄)月御星驅
(月御按節星驅扶輪)羲和顔倫(羲和司日顔倫奉輿)七萃九斿(七萃)
(連鑣九斿齊軌)玉梢金戚(武旅俠馳玉梢金戚千官扈從珮鳴笏澤)星畢
雲梢(舉星畢曳雲梢召風伯以清塵命山靈而護野)扈帶鮫函(茸騎髦頭虹㫋羽旆)
(魚麗鶴列之陣扈帶鮫函之旅敘和植表箕張翼舒)碧輦瓊干(碧輦驂龍瓊干跂鳳)
受轡翼輈(應龍受轡招搖翼輈)風馭雲螭(拭翠鳳之駕開日月之旂撞鴻)
(鐘發雷輜辨格澤之修竿決河漢之淋漓赤松前驅彭祖後馳方明夾轂昌㝢侍衣山靈秉鉞而踉蹡海若護)
(蹕而參差風馭冉以縱&KR1128;雲螭縒而遲蚭)屏翳飛廉(屏翳清曉飛廉警旦孫叔奉轡王良)
(聳策)藻野縟川(上摩星以旓雲下藻野而縟川)華蓋帝車(紫雲華蓋)
(上玉斗帝車前)璇蓋綵斿(雕雲麗璇蓋祥飈被綵斿)原建黃鉞靡
雲旗(張衡東京賦云屬車九九乘軒並轂&KR1352;弩重㫋朱旄青屋戎士介而揚威戴金鉦而建黃鉞相如)
(上林賦云天子校獵乘鏤象六玉蚪拖蜺旌靡雲旗前皮軒後道斿孫叔奉轡衞公驂乘扈從横行出乎四校)
(之中)增六駿駮萬虎賁(前清塵兮天罼密扶路兮雲輜六駿駮兮沛艾萬虎賁兮)
(髬髵)引厠中屏道側(宋書曰孝武舉義兵沈慶之有功初慶之常夢引鹵簿入厠中)
(慶之甚惡入厠之鄙時善占夢者為解之曰君必大富貴然未在旦夕問其故答云鹵簿果是富貴容厠中所)
(謂後帝也知君富貴不在今主及中興之功自五校而登三事又曰顔延之子竣既貴重權傾一朝凡所資)
(供延之一無所受器服不改居宅如舊常乘羸牛車逢竣鹵簿即屏住道側)原羣司百官
千乘萬騎(鹵簿叙云南郊大駕公卿奉引羣司百官備千乘萬騎徐爰釋疑備注云乘輿三)
(駕鹵簿大駕備千乘萬騎䍐古賦云天子御玉輅動金根八驥揚衡雙龍翼蓋雲徐廻鳴鐃韻響風承豹尾)
(日映鶡冠萬騎天行千乘雷動石鎧犀衣之士聯七萃而雲屯珠旗月羽之兵亘五營而星列又云撫玄虯)
(載翠鳳鼉鼓按節鯨鐘疏響千乘岳動萬騎林廻星陳而天行雷震而霧合)增玉軔浮霞
霜戈燿日(古賦云灼楚焞鍊剛日百官戒嚴乘輿乃出奮六經以攄容奔八神而警蹕拖虹蜺)
(之宛延植星槍而蒙密玉軔浮霞霜戈燿日然後招翠龍驂絳螭疏飛雲之法輅揭太乙之靈旗升黃屋翳華)
(芝山立玉色出乎南端之闈)歷天之旂梢雲之㫋(揚雄賦云立歷天之旂曳)
(梢雲之㫋雷又賦云曳星之髾歷天之旂軸電鞭翠華葳蕤)僧孺墜溝叔堅爭
道(南史曰王僧孺少孤貧與母鬻紗為業母常携之至市道遇中丞鹵簿驅廹墜溝及拜尚書右丞日引騶)
(清道悲感不自勝爭陳書曰長沙王叔堅與始興王叔靈并招聚賓客各權寵甚不平每朝會鹵簿不肯為)
(先後必分道而趨左右爭道而闘有死者)河南尹奉引大將軍驂乘(俱詳)
(鹵簿一)
鹵簿四
原五帝雞翹(漢官儀鹵簿敘云祭南郊乘大駕奉引如故羣司百官大出祭北郊乘大駕奉引如)
(故五帝雞翹前後諸車悉行車按蔡邕獨斷云天子所乘曰金根車駕六馬五色安五色立車皆一車四馬)
(是為五時副車俗號之五帝車又云鑾旗車編羽毛引繫橦旁俗名雞翹車)九斿雲䍐(獨斷)
(云前驅有九斿雲罕闟戟皮軒)屬車三十六(獨斷云奉車郎御屬車三十六乘北郊明)
(堂則省副車)屬車八十一(詳鹵簿一)羽蓋金華黃屋左纛(獨斷)
(云凡乘輿車皆羽蓋金華瓜黃屋左纛金鍐方釳繁纓重轂副牽)金鍐方釳繁纓重
轂(詳上)結飛雲之袷輅樹翠羽之高蓋(張衡東京賦云結飛雲之袷輅)
(樹翠羽之高蓋建辰旒之太常紛飇悠以容裔)殿未出乎城闕旆已反乎郊
畛(又云清道按列天行星陳肅肅習習隱隱轔轔)
鹵簿五
增詩元吳萊觀宋綬景祐鹵簿圖詩曰東朝盛文物四
海極豐富粉飾郊祀間驅馳漢唐舊奉常夙有掌鹵簿
列前後車軨麾飛黃戟盾服錯繡啟胠龍虎動扈衞鴛
鷺簉嵯峨屹丘岳灼爚羅星宿陳兵吉利隊擇馬騊駼
廐嚴須呵八神喜欲忭百獸祖宗所繼承宇宙遍包覆
上公敬執籩天子親獻酎靈光旍旗林縟典禮樂囿威
儀一以整瑣碎無不究時惟正垂拱國幸息戰闘玉策
恐人聞帛書疑鬼授紛紜務欺阿制作窮刻鏤老幼咸
駿犇穹祗總歆臭中誠乃根本外貌特膚腠封寧重䃭
繩饗或貴型餾居安昧危機致治啟亂竇文華終耗財
武弱益招寇雖然喧一朝孰得燕末胄五輅忽已沒三
京杳難救惜其初討論盍不返樸陋臨風披此圖歎息
我似綬
增賦漢揚雄甘泉賦曰廼命羣僚歷吉日協良辰星陳
而天行詔招搖與泰隂兮伏鉤陳使當兵屬堪輿以壁
壘兮捎夔魖而抶獝狂八神奔而警蹕兮振殷轔而軍
裝蚩尤之倫帶干將秉玉戚駢羅列布魚頡而鳥䀪乘
輿乃登夫鳳皇兮而翳華芝駟蒼螭兮六素虯蠖略蕤
綏灕虖幓纚帥爾陰閉霅然陽開騰清霄而軼浮景兮
夫何旟旐郅偈之旖旎也流星旄而電燭兮咸翠蓋而
鸞旗屯萬騎於中營兮方玉車之千乘聲駍隱以陸離
兮輕先疾雷而馺遺風集禮神之囿登頌祗之堂建光
燿之長㫋兮昭華覆之威儀風傱傱而扶轄兮鸞鳳紛
其銜蕤
增志隋志曰卓彼上天宫室混成玄戈居其左上將居
其右弧矢揚威羽林置陳天垂象聖人則之軒轅以師
兵為營衞至三代其儀大備漢武上甘泉則列鹵簿車
千乘騎萬匹其居前殿則植戟懸楯以戒不虞所由來
尚矣
增記宋周必大繡衣鹵簿記曰藝祖皇帝受天眷命用
肇造區夏武功既成文治斯廣躬郊禋正會朝祲威盛
容以次畢行惟是承五季搶攘之後鹵簿雖設蹐駮為
甚易而新之兹惟其時於是制誥范質張昭等正其繆
盭參定典式已而禮儀使陶榖奏言金吾諸衞將軍暨
押仗導駕等官服皆以紫於禮未稱請按開元禮咸用
繡袍至若執仗之士舊服五色畫衣先後靡有所準式
請以黑為先而青赤黃白以次分列用協五行相生之
序逮有司以儀注上帝御便殿陳而閱之凡馬步儀仗
總萬有一千二百二十有二人悉以綜絲袘繡文代彩
畫之服揚輝絢采丕釐舊弊亹亹三代兩漢之盛矣稽
諸會要始造於乾德之四年而告備於開寳之三年越
明年謁欵圓丘實始用之想夫䂍矟前驅五輅增副里
以鼓記車以南指雞翹豹尾夭矯婀娜公卿執事前導
後陪細仗大角壯其容幰蓋繖扇備其飾耋老幼稚族
觀聚歎向也目熟乎兵革今乃窺文物旂常之美向也
耳厭乎金鼓今乃聞鍚鸞和鈴之音皇哉治世之鉅典
華夏之偉觀也竊讀三聖寳訓而知藝祖恭儉之德出
於天資衣用澣濯器御質素齊官無三服之獻織室罷
纂組之工顧於羽衞乃顯設藩飾如此得無意乎盖恭
儉者帝王之盛德也備羽衞者國家之上儀也在漢孝
文殿設書囊之帷身以敦朴為先及其詔令則曰鸞旗
在前屬車在後儀物明盛猶可想於千載之下然則聖
人所以奉已與華國者固自殊轍也耶是以知藝祖之
意有在也列聖繼承制作益詳曰大駕曰法駕曰鸞駕
曰黃麾仗或施之躬郊或用之封祀或設之朝覲其多
寡有差其先後可序揆厥所元皆自繡衣啟之貽謀垂
裕永永無極肆皇帝陛下紹復祖宗之大業廼紹興十
有三年築壇南郊共祀天地鹵簿之制實纂乾德至於
歲用癸亥則視建隆初郊之歲若合符節夐觀簡冊未
之攸聞盖莫為於前無以彰異時創業之功莫繼於後
無以知中興之治是不可以不特書也
增序宋宋綬景祐鹵簿圖記序曰古者黃帝氏創軒冕
之容列營衞之警輿駕儀物盖本於此唐堯彤車有虞
鸞和夏后之綏商人之輅周官有司掌巾車之職虎賁
旅賁之從三五之際其所由來尚矣秦并六國兼屬車
九九之數漢上甘泉備千乘萬騎之衆自時厥後損益
可知歷李唐之艱屯接五代之卑替風流文物蕩然罕
餘我藝祖挺神武之姿膺樂推之運霆斷電埽王略載
清綿蕞示天子之尊黃屋削諸侯之僣始議郊饗即諏
典文宰司儒臣討求揚㩁補緝漏目崇飾新規扞衞既
雄羽儀兼備初吏士所服皆用畫帛被襲且久汙衊不
鮮乃命易以厚繒加之文繡采綷相錯煥乎一時若繼
代相傳洎代國所得於古戾者必禠去其制朴者必增
華自是天畤報功洛壇拜貺遺老嗟覩舊章頓還二宗
繼猷慎守丕則柴泰兆耕東㕓篆石仙閭薶牲汾滸順
風訪道案歷上陵廵祭便蕃威容震耀羽旄輿馬咸慰
夫東西人之望焉在昔蔡邕十意首著車服之目范曄
緒成其事史官頗續此作其旁記别錄又有董巴徐廣
周遷數家中朝江左亦嘗圖鹵簿至道中詔翰林承旨
宋白與内侍畫郊丘仗衞緘在祕府景德中資政殿學
士王欽若上鹵簿記三卷敇付太史蓋古今之論其詳
可得而覩皇上紹庭正統恭已中宸睿德天成而日躋
洪化火馳而風偃崇儒嚮學文之經也講兵訓士武之
緯也奉先登侑禮之大也度曲接神樂之廣也包文武
以居業總禮樂而播憲則清光景鑠可臆度而遽數哉
粤再郊之明年命華光侍臣圖寫大簿是時臣充儀仗
使督攝容衞又以太僕奉車承被顧問官府之事得以
周知乃與侍讀馮元侍講孫奭議曰前二圖書寫形紀
事不相參會盍象設而又文陳乎由是著為圖記一篇
名物夥多但續其居首者非有小異不復重出先標其
形制後載其因造有未周盡復具於末篇别依兵部字
圖畫横幅其軸纖悉無漏合丹青而不亂非見聞之異
辭天行星陳莫斯為盛嘻夫聖人制情之動防民之踰
為之辨貴賤名物之數著陟降進止之節訓之以物則
顯之以器數方軫圓蓋以觀法象鏤錫辰旂以昭聲明
寢兕持虎以養其威升龍左纛以副其德天下尊之百
官奉之邪心弗萌亂源以消非謂尚文貌之繁矜紛華
之飾我后之置圖自正觀古作鑒者其是之謂歟歲在
戊寅燔祀有期敇内省監副監逮屬艱難常從領護其
屬重飾帝車爰及法物並加釐正詢博士之論擇國工
之工巧惟藻絢臻夫典美臣又適分使節專職禮儀因
念曩編宜益今制而名標天聖事從景祐義則非順理
當改為輒取近所修正各附其下他即如舊仍以新改
之初元冠其篇題表一王而大居正也薦塵衡石之覽
將謹名山之藏庶幾禆中經丙部之餘為官注一家之
說耳
警蹕一
增周禮曰夏官隸僕掌蹕宫中之事(蹕止行者)又曰師氏
掌以媺詔王(告王以善道也)使其屬帥四夷隸各以其兵服守
王之門外且蹕原又曰鄉士各掌其鄉之禁令帥其
屬夾道而蹕增衞宏漢舊儀曰皇帝起居儀官司馬
内百官所傳按籍而後出入營衞周廬晝夜誰何殿外
門屬衞尉殿内郎舍屬光禄勲黃門鉤盾屬少府輦動
則左右帷幄者稱警車駕則衞官填街騎士塞路出殿
則傳䟆止人清道建五旗丞相九卿執兵奉引先置索
清宫而後往所以重威防未然也文獻通考曰唐制
天子升路太僕卿授綏侍中中書令以下夾侍黃門侍
郎前奏請法駕動警蹕鼓傳音黃門侍郎前奏請𤼵鑾
駕動警蹕鼓傳音黃門侍郎與贊者夾引而出
警蹕二
增史記曰漢文帝過渭橋有一人橋下走出乘輿馬驚
捕屬之廷尉曰縣人來聞蹕聲匿橋下久之出見車騎
即走耳廷尉張釋之奏此人犯蹕當罰金原漢書曰
梁孝王武竇太后少子愛之得賜天子旌旗從千車萬
騎出稱警入言蹕擬於天子增又曰上官桀與燕王
詐上書奏霍光道上稱蹕原又曰長樂宫成皇帝輦
出百官執戟傳警列諸侯王以下東觀漢記曰銚期
字次况王郎檄書到薊光武趨駕出百姓聚觀遮路不
得行期騎馬奮戟瞋目大呼左右曰蹕衆乃披靡王郎
滅期說光武即位帝曰卿欲遂前蹕耶又曰楊秉諫
桓帝曰王者至尊出入則警蹕而行續漢書曰建安
二十二年命魏王建天子旌旗出警入蹕蜀志曰許
靖與曹公書云昔營丘翼周仗鉞專征博陸佐漢虎賁
警蹕晉安帝紀云桓玄至京都警蹕不絶於音
警蹕三
原夾道出殿(俱詳警蹕一)增罸金詐奏(俱詳警蹕二)更
山掌事(唐書曰太宗克遼東登北山更曰駐蹕山周禮宫正掌邦之事蹕)出入
備永(唐書孫伏伽曰出警入蹕蹕侯景僣位以名景而言警蹕不祥改為備又改為永蹕)
警蹕四
增賜梁王命魏王漢宫執戟博陸虎賁(俱詳警蹕二)
原叫呼而行(莊子云警蹕叫呼而行世俗之所謂富貴也按叫音教俗作呌非)不
絶於音(詳警蹕二)
節一
增釋名曰節者號令賞罸之節也說文曰節信也象
相合之形書曰越小臣諸節原禮記玉藻曰凡君
召以三節二節以走一節以趨(注云節以明信傳君令召急則持二緩則持一)
周禮曰掌國貨之節以聯門市(注云貨節謂商本所𤼵司市為之璽節自)
(外來者按其節書其貨之多少也)增又曰地官司市掌市之治教政
刑量度禁令凡通貨賄以璽節出入之又曰地官大
司徒若國有故令無節者不行於天下原又曰掌節
(上士二人中士四人)掌守邦節而辨其用以輔王命守邦國用玉
節(鄭注云謂諸侯之國中亦自為節以輔之也凡節之制以玉為之以命數為大小)守都鄙用
角節(公卿大夫王子弟於其采邑有命者亦輔之也角用犀角)凡邦國之使節山國
用虎節土國用人節澤國用龍節皆金也以英簜輔之
(山多虎平地多人澤多龍以金為節鑄象焉必自以其國所多者於以相别為信以英簜輔之所以盛節也簜)
(竹也英簜畫函也明以函器盛飾也)門關用符節(乃守關者凡使遠出至於邦國之司若來入由)
(門者司門為之節由關者司關為之節符節如今宫中詔符)貨賄用璽節(貨賄者主通貨賄非)
(必由市或資於民家璽節今之印章也)道路用旌節(道路主治五塗之官謂若鄕遂大夫也其)
(以政令及小大之吏皆主治五塗亦有民者旌節如今之使者所擁是也)皆有期以反節凡
通達於天下者必有節以傳輔之無節者有幾則不達
又曰秋官小行人達天下之六節山國用虎節土國
用人節澤國用龍節皆以金為之道路用旌節門關用
符節都鄙用管節皆以竹為之(注前掌節畿内也此邦國之節虎人龍三者諸)
(侯使臣所執旌符管在國所用小行人達諸侯國亦如大行人達瑞節管節如今之竹使符)增又
曰野廬氏掌達道路凡有節者至則為之辟又曰修
閭氏唯執節者不幾又曰掌交掌以節廵邦國又
曰地官調人凡和難弗辟則與之瑞節而以執之(注瑞節剡)
(圭也和之而不肯辟者不從王命也王以剡圭使調人執之)又曰春官典瑞注珍
圭牙璋榖圭琬圭琰圭王使之瑞節也人節虎節諸侯
使人之瑞節也又曰秋官大行人王之所以撫邦國
諸侯者十有一歲達瑞節同度量周語内史過曰為
車服旗章以旌之摯幣瑞節以鎮之班爵貴賤以列之
令聞嘉譽以聲之晉禮志曰漢魏故事遣將出征符
節郎授節鉞於朝堂其後荀顗等所定新禮遣將御臨
軒尚書授節鉞依古兵書跪而推轂之義也晉令曰
使信節皆鳥書之隋天文志曰畢南八星曰天節使
臣所持也天文要集曰天節星主奉使小而明則使
中正唐六典曰漢因秦置符節令丞屬少府又曰
周有掌節之職漢有符節之令後漢符節令位次御史
中丞别為一臺令一人為臺率屬少府眭孟張敬蔡衍
為之又曰晉武帝泰始元年置符節御史又曰北
齊御史臺領符節署又曰旌節之制命大將帥及遣
使于四方則請而假之旌以顓賞節以顓殺唐百官
志曰符寳郎凡命將遣使皆請旌節(有主節四人)節度使辭
日賜雙旌雙節行則建節植六纛入境州縣築節樓迎
以鼔角罷秩則鏁節樓節堂以節院使主之唐三朝
志曰旌節唐天寳中置凡命節度使有司給門旗二旌
一節一麾槍二豹尾二金節隋制也黑漆竿上施圓盤
周綴紅綜拂八層黃繡龍袋籠之王公以下皆有節制
同金節韜以碧油韓文曰旌節有韜豹尾神旗櫜兜
戟纛令狐楚曰旌惟進善節以詰姦柳宗元平淮
夷雅曰金節煌煌賜盾雕戈犀甲熊旂威命是荷
節二
原左傳曰宋襄夫人殺襄公之孫孔叔公孫鍾離及大
司馬公子卬皆昭公之黨也司馬握節以死司城蕩意
諸來奔效節於府人而出增又曰秦西乞術來聘曰
不腆先君之敝器致諸執事以為瑞節公羊傳曰齊
景公謂陳乞曰吾欲立舍何如陳乞曰君欲立請立之
陽生謂乞曰聞子將不立我也陳乞曰夫千乘之主將
廢正而立不正必殺正者吾不立子者所以生也與之
玉節而走之原吕氏春秋曰墨者田鳩欲見秦惠王
留三年而不得見客有言之於楚王乃往見楚王王悦
之與將軍之節以如秦至而得見出而告人曰吾不識
秦之道乃當由楚也物固有近之而遠遠之而近增
史記曰漢吕太后崩諸呂欲為亂平陽侯窋馳告陳平
周勃勃欲入北軍不得乃令襄平侯紀通持節矯納勃
北軍復令&KR1073;寄語吕祿解印以兵授勃又曰袁盎使
吳吳王囚之盎解節毛懷之遂歸報吳楚已破漢書
曰太尉周勃以一節入北軍一呼士皆袒左為劉氏
原又曰劉章已殺吕産帝令謁者持節勞章章欲奪節
謁者不肯章乃從與載因節信馳斬長樂衞尉吕更始
還入北軍復報大尉勃勃起拜賀章曰所患獨産今已
誅天下定矣增又曰吳王反周丘者下邳人亡命於
吳&KR1196;酒無行王薄不任周丘乃上說王曰臣以無能不
得待罪行間臣非敢求有所將也願請王以一漢節必
有以報王乃與之周丘得節夜持入下邳至傳舍召令
斬之遂召昆弟所善豪吏一夜得三萬人又曰眭弘
武帝時為符節令又曰漢汲黯以便宜持節發河内
倉粟又曰漢司馬相如建節往使原又曰戾太子
誅江充初漢節純赤以太子持赤節故更為黃旄加上
以相别增荀悅漢記曰征和二年長安擾亂言太子
反任安受太子節懷二心腰斬漢武内傳曰西王母
降殿前有五十大仙童執綵旄之節又漢書曰武帝
天漢中東方盜賊滋起攻城邑取庫兵釋死罪殺二千
石道路不通上乃使光禄大夫范昆故九卿張德等衣
繡衣持節發兵以興擊原又曰蘇武使匈奴單于欲
降之幽武置大窖中絶飲食天雨雪武卧齧雪與㫋毛
并咽之數日不死匈奴以為神乃徙武北海上無人處
使牧羊武仗漢節牧羊臥起操持節節毛盡落積五六
年又曰建元三年閩越舉兵圍東甌東甌告急上遣
嚴助以節𤼵兵會稽會稽太守欲不為𤼵兵助乃斬一
司馬遂𤼵兵浮海救東甌又曰張騫使月氐匈奴得
之留騫十餘歲與妻有子然騫持漢節不失又曰諸
葛豐琅邪人為司隸校尉侍中許章以外屬貴幸奢淫
賓客犯事與章相連豐適逢許侍中私出駐車舉節欲
收之章馳入宫門自歸於上豐亦上奏於是收豐節司
隸去節自豐始又曰漢使王烏等窺匈奴匈奴法漢
使不去節不以墨黥其面不得入穹廬王烏北地人習
胡俗去其節黥面入穹廬單于愛之增又曰漢昭帝
始元元年遣王平等五人持節行郡國又曰漢宣帝
本始元年遣使者持節詔郡國二千石謹牧養民而風
德化又曰王莽篡位使尚書劾司命孔仁乘乾車駕
坤馬左蒼龍右白虎前朱雀後玄武右仗威節左負威
斗號曰赤皇非以驕仁乃以尊新室之威命也仁擅免
天文冠大不敬有詔勿劾更易新冠續漢書曰光武
行大司馬事持節北渡河又曰鮑永為更始大將將
兵安集河東赤眉殺更始三輔道絶世祖即位遣諫議
大夫儲大伯持節徵永疑為不審收繫大伯封節傳舍
壁中遣人持至長安知更始審亡乃發喪出降又曰
温序字次房遷護羌校尉為隗囂别將荀宇所拘劫序
素氣力大怒叱宇等曰汝何敢廹脅漢將以節撾殺數
人宇曰此義士可賜以劍序受劔銜鬚於口顧左右曰
既為賊所廹殺無令鬚汚血遂伏劔而死原東觀漢
記曰光武使吳漢收謝躬令岑彭助漢為方略上以常
所自持節授岑彭又曰郭丹為更始諫議大夫持節
使南陽安集受降更始敗丹無所歸節傳以敝布纏裹
節解節夜行求謁更始妻子奉還節傳因歸鄉里又
曰永平中遣鄭衆使北匈奴衆因上書言臣前奉使不
為匈奴拜單于恚恨放兵圍臣今復銜命必陵折臣臣
誠不忍將大漢節對氊裘拜如令匈奴遂能服臣將有
損大漢之強上不聽衆不得已既行後果為匈奴所殺
獻帝春秋曰太傅馬日磾假節廵撫州郡袁術在夀
春借節觀之因奪不還日磾失節憂恚而卒後漢書
曰董卓謂袁紹曰劉氏種不足復遺紹勃然曰天下健
者豈惟董公横刀長揖徑出懸節於上東門而奔冀州
增魏書曰鎮北將軍劉靜卒朝廷以許允代靜已受
節傳出止外舍大將軍與允書曰鎮北雖少事而都典
一方念足下震華鼓建朱節歷本州此所謂著繡晝行
也允心甚悦又曰桓範黃初中為洛陽典農中郎將
使持節都督青徐諸軍事至下邳與徐州刺史鄒岐爭
屋引節欲斬岐為岐奏坐免吳書曰婁圭字子伯初
依劉表後歸曹公向荆州表子琮降以節迎曹公諸將
皆疑曹公以問子伯子伯曰天下擾攘皆貪王命以自
重今以節來至誠公善之晉書曰晉武帝伐吳杜預
進攻江陵克之於是沅湘以南接於交廣州郡皆望風
送上印綬預仗節稱詔而撫綏之遂指授羣帥徑造建
業吳主皓降又曰石苞遷徐州刺史文帝之敗於東
關也苞獨全軍而返帝指所持節謂苞曰恨不以此節
授卿以究大事又曰京師危逼王澄率衆將赴國難
而飄其節柱又曰晉江州都督何無忌討徐道覆遇
於豫章賊令強弩數百登山邀射乘風暴急以大艦逼
之衆遂奔潰無忌厲聲曰取我蘇武節來節至執以督
戰賊衆雲集遂握節而死謚忠肅又曰段匹磾降石
勒常著朝服持晉節勒亦不問晉永昌起居注曰元
帝使司空王導拒王敦詔曰以我征東時節給司空
又晉書曰陶侃討蘇峻王導出奔峻平導入石頭城令
取故節侃笑曰蘇武節似不如是導有慚色梁書曰
韋叡攻魏小峴城未拔城中忽出數百人陣於門外叡
欲擊之諸將遲疑叡指其節曰朝廷授此非以為飾韋
叡之法不可犯也乃進兵敗魏兵急攻其城中宿而拔
唐書曰穎王璬為劔南節度大使時玄宗將幸蜀璬
赴藩卒遽不遑受節或設假大槊油囊蒙之璬曰但為
真王何用假節宋史曰紹興三年賜劉光世兩鎮節
度使印及别賜寧國軍旌節又曰紹興三十二年孝
宗詔藩邸旌節迎詣天章閣安奉
節三
增明信𤼵兵(上詳節一下詳節二)八尺三重(後漢書注曰節所以為信)
(以竹為之長八尺以旄牛尾為毦三重)輔王命建軍威(上詳節一與東漢馮衍)
(田邑書曰今以一節之任建三軍之威豈特寵以八節之竹氂牛之尾哉)尚黑色加黃
旄(秦始皇推始終五德之運以為水德之始衣服旌節皆尚黑色數以六為終下詳節二)原授
岑彭仗蘇武(俱詳節二)劉章奪王機求(上詳節二曰晉中興書)
(王機廣州人逐刺史郭訥迎機為刺史訥乃持節出避之機入城就訥求節答曰天朝所假等威義不相與自)
(可遣兵來取之機慙而止)錦車持敝布纏(漢書西域傳曰初楚主使者馮嫽能史書)
(習事嘗持漢節為公主使行賞賜於城郭諸國敬信之號曰馮夫人為烏孫右大將妻右大將與烏就屠相愛)
(都護鄭吉使馮夫人說烏就屠以漢兵方出必見滅不如降烏就屠恐曰願得小號宣帝徵馮夫人自問狀遣)
(謁者竺次期門甘延夀為副送馮夫人馮夫人錦車持節詔烏就屠詣長羅侯赤谷城立元貴靡為大昆彌烏)
(就屠為小昆彌賜印綬下詳節一)增辛毗制軍苟晞斬弟(蜀漢諸葛亮伐)
(魏數挑戰司馬懿不出乃遺以巾幗婦人之服懿怒上表請戰魏主叡使衞尉辛毗仗節為軍師以制之姜維)
(謂亮曰賊不復出矣亮曰彼本無戰情所以固請者以示武於衆耳後亮挑戰毗仗節立於軍門懿不得出軍)
(斬晉苟晞為兖州刺史從弟為軍將犯法當死晞仗節之從母叩頭流血請之不能得已乃素服哭之曰斬)
(弟者兖州刺史哭弟者苟道將也)
節四
增虎人龍旌符管玉角璽(俱詳節一)原行道所執(周禮)
(鄭注云節信也使卿大夫聘于天子諸侯行道所執之信也)以滅蠻獠(俗說云殷伯悌為何)
(無忌參軍何罵殷曰戅子敢爾取節來殷猶傲然謂何曰朝廷授將軍三千羸卒杖疎節以滅蠻獠寧令妄自)
(尊大耶)握節以死(公子卭何無忌俱詳節二)與節見殺(晉中興書曰杜&KR0802;大)
(破桂林賊還遇王機於道機勸&KR0802;取交州&KR0802;素有意乃執機節曰當相與迭持何可獨捉機遂以節與之於是)
(機與&KR0802;及温劭劉沈等並反皆為陶侃所殺)增命取故節(詳節二)亡所持
節(唐荆南節度使張伯儀與李希烈戰於安州大敗亡其所持節)便宜發粟(詳節二)
輒取投火(唐李晟收復京城朱泚亡走至涇州其黨田希鑒閉城拒之泚謂之曰汝節吾所授也奈)
(何臨危相負使焚其門希鍳輒取投火中曰還汝節泚衆大哭北走其將韓旻斬泚以降)原封節
置塞上(漢書南越傳云韓千秋兵入越破數小邑越以兵擊千秋等滅之使人函封漢使節置塞上)
懸節於東門(詳節二)增仗節造建業授節拔峴城
(俱詳節二)
節五
增詩唐杜甫詩曰主恩前後三持節軍令分明數舉杯
又曰崆峒使節上青霄李白詩曰十年持漢節
原表梁元帝遷荆州輸江州節表曰周有掌節之職漢
有符節之令所以子孫慷慨忠肅勤王無絶終古有高
前載臣自擁麾鶴塞執兹龍節幸逢銀山自溢玉燭調
年雖免茂弘之譏竟微辛毗之勇
增記唐劉三復滑州節堂記曰受脤之日掌節者以王
命傳信俾先啟行至則考善地庇豐屋麾旆以翼之歌
鐘以樂之非征伐宴犒申威行令未嘗出
黃鉞一
原說文曰鉞大斧也本作戉夏執玄戉殷執白戚周左
杖黃鉞右把白旄尚書曰王左杖黃鉞右秉白旄以
麾增禮記曰賜鈇鉞然後殺又曰軍旅鈇鉞者先
王之所以飾怒也淮南子曰國有難召將詔之曰社
稷之命在將軍身今國有難願子將而應之將軍受命
乃令祝史太卜齋三日之太廟鑚靈龜卜吉日以授旗
鼔君入廟門西面將趨至堂下北面立王親操鉞持頭
授將軍柄曰從此上至天者將軍制之又復操斧持頭
授將軍柄曰從此下至淵者將軍制之晉與服志曰
中朝大駕鹵簿中有黃鉞車原傅玄三都賦曰建黃
鉞以禦姦增唐儀衞志曰乾德儀仗名物屬車十二
有黃鉞豹尾車又輿服志曰鉞黃帝所造塗以黃金
行則載以車可以斬戮唐六典崔豹古今注曰金斧
黃鉞鐵斧玄鉞三代通用之以斷斬今以黃鉞為乘輿
之飾玄鉞諸王公得建之武王以黃鉞斷紂頭故王者
以為戒太公以玄鉞斬妲巳故婦人以為戒漢制諸公
建玄鉞以太公助武王斷斬故為諸公之飾大將出征
特加黃鉞以銅為之黃金塗刃及柄不得純金也徐
爰釋疑略注曰豹尾黃鉞金釘舊載馬車晉江左乘馬
執之宋元嘉中復舊典文獻通考曰黃鉞車唐備於
大駕鹵簿天寳初改為金鉞車宋制赤質曲壁中設金
鉞錦囊綢杠左武衞隊正一人在車中執鉞
黃鉞二
增周書曰武王陳師牧野既誓以馳商師大崩商辛自
燔於火王斬之以黃鉞懸諸大白原淮南子曰至精
之感無所不通昔武王渡孟津而陽侯之波逆流而擊
疾風晦冥武王舉黃鉞瞋目而麾之曰予在天下誰敢
害吾意者於是風去而波罷遂得濟吳錄曰假陸遜
黃鉞吳王親執鞭以見之世說曰諸葛亮之次渭濱
也關中震動魏明帝深懼晉宣王戰乃遣辛毗為軍司
馬宣王既與亮對渭而陳亮說誘詭譎萬方宣王果大
忿憤將應以重兵亮遣間諜覘之還曰有一老夫毅然
仗黃鉞當軍門立軍不得出亮曰必辛佐治也增晉
公卿禮秩曰太尉賈充河間王顒梁王彤司徒王衍汝
南王亮太傅楊駿東海王越義陽王望齊王攸琅邪王
佃東平公苟晞皆假黃鉞晉書曰石勒王彌宼京師
以王衍都督征諸郡持節假黃鉞以伐之原晉中興
書曰會稽王道子進位丞相牧揚州假黃鉞增齊書
曰高帝輔政王儉議加黃鉞任遐曰此大事應報褚公
(彦回也)帝曰褚脱不與卿將何計遐曰彦回保妻子愛性
命非有竒才異節遐能制之果無違異
黃鉞三
原玄戉白戚(俱詳黃鉞一)增金刃錦囊禦姦飾
怒鹵簿車乘輿飾(俱詳黃鉞一)原管仲執王尋亡
(周王烈曰管仲執齊鉞黃漢書王莽傳曰司徒王尋初發長安宿羈昌廐亡其鉞尋士房揚素狂直乃哭曰)
(此經所謂喪其資斧者也)
黃鉞四
原行天罰(楚辭曰后辛之葅醢兮殷宗用之不長注言紂無道殺比干醢梅伯武王杖黃鉞行天罰)
(殷宗遂絶不得久長)喪資斧(詳黃鉞三)操以授將軍(詳黃鉞二)負以
徇諸侯(左傳曰楚子將戮慶封負之斧鉞以徇於諸侯使言曰無或如齊慶封弑其君弱其孤以盟其)
(大夫封反曰無或如楚共王之庶子圍殺其君之子而自立以盟諸侯)
黃鉞五
增銘漢蔡邕黃鉞銘曰孝桓之季年鮮卑入塞盗起匈
奴左部梁州叛羌逼迫兵誅淫衍東夷高句麗副子百
固逆謀並發三垂騷然為國憂念西府表橋公昔在凉
州柔遠能邇不煩軍師而車師克定及在上谷漢陽連
在營郡膂力方剛明集士衆徵拜度遼將軍始受旄鉞
鉦鼔之任扞禦三垂公以吏士頻年在外勤於奔命人
馬疲羸撓鈍請且息州營横𤼵之役以補困憊朝廷許
之於是儲廪豐饒室罄不懸人逸馬畜弓勁矢利而經
用省息官有餘資執事無放散之尤簿書有進入之贏
治兵示威戎士踊躍旌旗耀日金鼔雷奮守有山嶽之
固攻有必克之勢羌戎授首於西疆百固冰散於東隣
鮮卑收迹烽燧不舉視事三年馬不帶鈌弓不收彄是
用鏤石作兹鉦鉞軍鼔陳之東階以昭公文武之勛焉
銘曰帝命將軍秉兹黃鉞威靈振耀如火之烈公之在
位羣狄斯柔齊斧㒺設人士斯休
增表梁江淹為蕭驃騎解嚴輸黃鉞表曰臣某言逆沴
電熾凶妖霧舒志大禋天情已類社故乃馳羽江郊騖
燧山甸雖藏智審其黥戮涵識判其奔沮然兵扈難輕
義險宜備故應寵無辭奉鉞不讓今元凶既殪醜徒自
紊朝靄方卷郢氛已廓樂琯登肆禮衣曳朝不宜復假
殊服取缺彛則輒上還王府永戢祕館
豹尾一
原崔豹古今注曰豹尾車周制也象君子豹變尾言謙
也古軍正建之今唯乘輿焉蔡邕獨斷曰屬車八十
有一乘最後一車懸豹尾以前皆皮軒虎皮為之也
增文獻通考三輔黃圖曰大駕屬車八十一乘作三行
尚書御史乘之最後一乘垂豹尾豹尾以前皆為省中
晉輿服志曰中朝大駕鹵簿内有豹尾車自豹尾後
鹵簿盡矣後魏禮志曰大駕鹵簿前車皮軒闟戟芝
蓋雲罕指南後殿豹尾唐儀衞志曰大駕鹵簿屬車
十二乘有黃鉞豹尾宋開寳繡衣鹵簿圖曰凡繡文
豹尾車以立豹
豹尾二
原漢書曰成帝趙昭儀方大幸每從上祠甘泉常在屬
車豹尾中故揚雄賦云屏玉女而却宓妃以懲戒齋肅
之事也曹植獻璧表曰伏知車駕或出臣每馳心豹
尾增武昌記曰樊口南百步有樊山孫權獵于山下
傍夕見一姥問權獵何所得對云止得一豹姥曰何不
竪其尾語竟忽然不見因為立廟以其處樊山神故名
曰樊山大姥原晉中興書曰張駿舞六佾建豹尾所
署官一擬王者增又曰晉義熙五年劉裕執慕容超
獲金鉦輦豹尾舊式猶存
豹尾三
原後車懸乘輿建(俱詳豹尾一)昭儀常在海西忘設
(上詳豹尾二也晉中興徵祥說曰海西公初即位忘設豹尾亦服妖豹尾儀服之主大人所以豹變也海西)
(凡庸不可以主社稷故忘設豹尾示不能終)增曹植馳心劉后入夢(上詳)
(豹尾二已齊書曰高昭劉皇后年十七裴方明為子求婚酬許定后夢見先有迎車至猶如常家迎法后不)
(肯去次有迎至龍旂豹尾有異於常后喜而從之既而與裴氏不成婚竟嬪於上)
豹尾四
原整豹尾(郭璞南都賦云整豹尾於後車)竪豹尾(晉書曰王敦謀逆以沈充錢鳳為謀)
(主明帝討之使充鄉人沈禎往吳陳成敗苦勸之充不納率兵臨發謂妻子曰男兒不竪豹尾約不還也)
建擬王者(詳豹尾二)圍解金吾(應劭漢官儀云豹尾過後執金吾罷屯解圍按胡廣)
(曰施於道路豹尾之内為省中故須過後屯圍乃得解皆所以戒不虞也)
豹尾五
增賦古賦曰風承豹尾日映鶡冠
增記宋周必大繡衣鹵簿記曰雞翹豹尾夭矯婀娜
增奏宋紹興三十一年洪邁上言曰天子之出清道警
䟆旄頭前驅豹尾後殿其往來馳道與闌出入者皆有
厲禁自六飛時廵務為簡便四孟朝獻前為駕頭後止
曲蓋爪牙拱扈之士步趨離立無復行列觀者接袂不
聞誰何願詔有司凡車駕行幸從駕禁旅以若干人為
一列相去各若干步其乘馬前導者豫上其數有司繪
為圖先一日以聞有不如令及不在圖而冐至者糾之
令御史覺察
髦頭一
增史記曰昴星曰髦頭應劭漢官儀曰舊日羽林郎
為髦頭放髮驅今但用營士張衡東京賦曰髶髦被
繡注髶髦髦頭茸騎也宋禮志曰按周禮辨載法物
莫不詳究然無相風罼網旄頭之屬此非古制明矣
宋乾德儀仗志曰纛本後魏制髦頭之象無文采
髦頭二
原列異傳曰秦文公時有梓化為牛擊之不服或墮地
解髻披髮牛畏之入水故秦國置髦頭騎使之先驅
天中記曰終南山有梓樹大數百圍秦始皇惡而興兵
伐之輒大風雨飛砂石人皆疾走一人傷寒不能去夜
聞有鬼來問樹曰秦王使三百人披頭以赤絲繞樹伐
汝得無敗乎疾人報秦王案言伐斷中央有一青牛出
逐之走入於河於是秦王乃置髦頭騎摯虞決疑要
注云世祖曰髦頭之義何謂也彭權對云秦記曰國有
竒怪觸山截水無不崩潰唯畏髦頭故使虎士服之衞
至尊也張華對世祖曰有是言而事不經臣以為壯士
怒髦踊衝冠義取於此也
髦頭三
原置騎使驅(俱詳髦頭二)賜彊命操(東觀漢記曰東海王彊賜虎賁)
(髦頭宫殿設鐘虡之縣擬於乘輿莫魏武表曰陛下復加後命命置髦頭恩榮盛於此)虎士服
熊皮冠(上詳髦頭二班徐爰釋疑要略注曰乘輿黃麾内有羽林弓箭手左右執事官帶熊冠)
(謂之髦頭故使執事者戴皮冠以倣其名)
髦頭四
原髦頭劔挺(漢書曰宣帝飲酣行祠孝昭廟先驅髦頭劔挺墮首垂臿泥中刃響乘輿馬驚召梁)
(丘賀筮之有兵謀不吉上還是時霍光外孫任宣謀反宣子章夜入廟執戟欲為逆𤼵覺伏誅)髦頭
馳還(東方朔别傳曰武帝幸甘泉宫長安道中蟲覆而赤髦頭馳還以聞上問朔對曰蟲名怪哉以酒沃)
(之即消此地必秦故獄處也驗之果然)
髦頭五
增詩唐李白詩曰安得羿善射一箭落髦頭
增賦古賦曰髦頭先馳屬車齊躅奔星舞於旗斿行月
張於羽箙又曰茸騎髦頭虹㫋羽旆
增奏宋康定元年參知政事宋庠上言曰車駕行幸自
非郊廟大禮具陳鹵簿外其常日導從唯前有駕頭後
擁扇繖而已其侍從百司官屬下至厮役皆雜行道中
步輦之後但以親事官百許人執撾以殿謂之禁衞諸
班勁騎頗與乘輿相遠而士庶觀者率隨扈從之人夾
道馳走喧呼不禁非所謂旄頭先驅清道後行之禮謹
望專委一二博學近臣檢討前代儀注增嚴條禁上以
示尊極下以防未然
蓋一(繖附)
增釋名曰蓋在上覆蓋人也器物總論曰華蓋乃張
帛為之有顔題黃屋天子蓋也曰繖曰傘皆蓋之别稱
通俗文曰張帛避雨謂之繖蓋漢官儀曰列侯熊
軾皂蓋文獻通考曰漢制皇后鴛輅青羽蓋又曰
後漢制公卿乘安車皂繒蓋晉輿服志曰中朝大駕
鹵簿有高蓋華蓋晉書王導曰今日臨郡無問賢愚
輒有鼔蓋天官混雜晉天文志曰天圓如倚蓋輿
服志曰皇后法駕乘重翟羽蓋先蠶乘油蓋又曰晉
令三貴人曲蓋九嬪直蓋文獻通考曰梁御史中丞
給方蓋軺形小如傘後魏禮志曰大驅鹵簿前驅芝
蓋唐儀衞志曰大駕鹵簿儀物有曲蓋華蓋大繖花
蓋睥睨之屬又曰太后皇后儀仗有大繖錦花蓋錦
曲蓋太子妃親王一品皆有繖扇曲蓋宋乾德儀仗
志曰緋羅繡曲蓋内臣馬上執之謂之扇筤晉輿服
志曰功曹吏繖扇騎從金史儀衞志曰太子常行儀
衞傘用梅紅羅坐麒麟金浮圖
蓋二
增崔豹古今注曰華蓋黃帝所作也與蚩尤戰於涿鹿
之野常有五色雲氣金枝玉葉於帝上有花葩之象故
因而作華蓋又曰曲蓋太公所作武王伐紂大風折
蓋太公因折蓋之形而制曲蓋焉戰國常以賜將軍自
漢朝乘輿用之因謂䡶輗蓋有軍號者賜其一焉左
傳曰齊侯伐晉夷儀敝無存死於霤下齊侯謂夷儀人
曰得敝無存者以五家免乃得其尸公襚之與之犀軒
直蓋禮記曰仲尼之畜狗死使子貢埋之曰吾聞之
也敝帷不棄為埋馬也敝蓋不棄為埋狗也丘也貧無
蓋於其封也亦予之席無使其首陷焉家語曰孔子
將行命使者持盖既而果雨又曰孔子將行雨無盖
門人曰商也有之孔子曰商之為人也甚吝於財吾聞
與人交推其長者遺其短者故能久也尉繚子曰吳
起與秦人戰僕𠻳之盖足以蔽霜露漢武帝本紀曰
元狩三年山東被水災使者分部護冠盖相望漢書
曰上官桀少時為羽林郎從帝上甘泉天大風車不得
行解蓋投之桀奉蓋雖風常屬車雨下蓋輒御上竒其
材力焉漢元后傳曰王商立羽蓋漢書曰黃霸為
揚州刺史三年帝詔賜車蓋特高一尺以彰有德原
續漢書曰靈帝時講武平樂觀建十重五彩華蓋其高
十丈建九重華盖高九丈漢于定國傳曰于公曰少
高大吾門令容駟馬高盖車後漢書祭遵傳曰光武
東歸過汧幸遵營勞饗士卒作黃門武樂良久乃罷時
遵有疾詔賜重茵覆以御盖增又曰光武東廵時虞
延從駕到魯還經封丘城門門小不容羽盖帝怒使撻
御史延救之乃止原東觀漢記曰段熲遷凉州刺史
有功徵熲乘輕車曲盖朱旂增吳志曰曹休入皖城
陸遜破之權令左右以御盖覆遜又曰劉基孫權愛
敬之嘗從御樓船時雨甚權以蓋自覆又令覆基餘人
不得覆也又曰賀齊為將性奢侈甲兵器械極為精
好所乘船雕刻丹鏤青蓋絳襜弓弩矢箭咸取上材
原又周泰傳曰孫權會諸將大為酣樂權自行酒至泰
前命泰解衣權手自指其創㾗問所以起泰輒記昔戰
鬭處以對畢使復服歡宴極夜其明日遣使者授以御
蓋增文獻通考曰宋孝宗乾道中詔羣臣導從至太
廟景靈宫牆並禁治張蓋宋元嘉起居注曰御史中
丞荀伯子奏左衞將軍何尚之公事每罩笠有虧體制
建野笠於公門棄華繖而不御南史曰齊明帝驅使
寒人不得用四幅傘大存儉約梁書曰王籍為中散
大夫彌日忽忽不樂乃至徒行市道不擇交遊有時塗
中見相識輒以笠傘覆面北史列女傳曰譙國夫人
洗氏世為南國首領撫循衆部隋文帝諭之歸化夫人
親被甲乘介馬張錦傘自衞詔使循撫諸州文獻通
考曰宋徽宗政和時詔賜諸王三接青羅繖一皇太子
用三簷青羅繖又曰宋中興後天子出左右道五門
各四繖有方繖大繖皆赤質素表朱裡四角銅螭首
又曰紹興九年詔後殿射殿引呈公事日景已高作衞
青凉繖十從舊制也元史祭祀志曰世祖至元七年
以帝師帕克斯巴之言於大明殿御座上置白傘盖一頂
用素段泥金書梵字於其上謂鎮伏邪魔護安國刹自
後每歲二月十五日於大殿啟建白傘盖佛事用諸色
儀仗社直迎引傘盖周遊皇城内外云與衆生祓除不
祥導迎福祉帝及后妃公主於玉德殿門外搭金脊吾
殿綵樓而觀覽焉及諸隊仗社直送金傘還宫復恭置
御榻上帝師僧衆作佛事至十六日罷散歲以為常謂
之遊皇城
蓋三
原高蓋曲蓋(高盖于公事詳盖二曲盖詳盖一盖二)增飛蓋原傾
蓋(曹植詩曰清夜遊西園飛盖相追隨僵班固幽通賦注云管仲射小白中其鉤帶小白陽鮑叔割指血)
(塗之傾蓋如覆詩陸機詩曰傾盖承華景鮑照曰傾盖若飛鴻)荷蓋萍蓋(楚辭曰乘)
(水車兮荷盖駕兩龍兮驂螭曹植九詠詔萍蓋兮翠旌)鳳蓋增鶴蓋(班固兩都賦曰)
(後宫乘輚輅登龍舟張鳳盖建華旗劉古賦曰帝暉臨幄百司定列鳳盖俄軫虹旗委旆峻廣絶交論曰)
(雞人始唱鶴盖成隂高門旦開流水接軫)原五彩增九層(上詳盖二曰沈約風賦)
(拂九層之羽蓋)原三重十丈(阮籍清思賦曰折丹木以蔽陽竦芝蓋之三重下詳盖)
(二)九葩增七寳(張衡西京賦曰&KR0784;駕四鹿芝盖九葩維摩昆耶離長城諸子持七)
(寳蓋來詣佛所)原孔雀芙蓉(宋元嘉起居注曰訶羅國奉孔雀蓋一其劉向九歎曰)
(芙蓉交華盖)增繡羽紫雲(真人王君傳曰太上大道君授務成君繡羽蓋雙明珠)
(真人周君傳曰紫陽山人周義山子通今會仙人在金屋銅門之内以紫雲為盖古詩曰紫雲華盖上玉斗)
(帝車前)金花瑞草(文獻通考曰盖本黃帝時有雲氣為花蘤之象而作金花蓋導蓋皆)
(赤質如繖而圓繡花龍又有曲盖差小繡瑞草)雕雲麗雙龍翼(古詩曰雕雲麗璇蓋)
(祥飈被綵斿驥古賦曰雙龍翼蓋八揚衡)
蓋四
原翠蓋(宋玉高唐賦曰簡輿元服建雲旆蜺為旌翠為蓋風起雨止千里而逝王濟注云元服法服也)
(簡擇輿車修法服以雲蜺為旌旆翠羽為蓋張張衡東京賦曰樹翠羽之高盖南都賦曰建華旗翠盖)
(揚雄甘泉賦曰流星旄而電燭兮咸翠蓋而鸞旗古賦曰翠蓋懷隂羽華列照)芝蓋(孔瑋七引)
(云華車輕駕芝蓋高舒春庾信華林園序曰落花與芝蓋同飛楊柳共旗一色又詳盖二)葳蕤
(東京賦曰羽蓋葳蕤葩瑵曲莖傅玄朝會賦曰乘羽蓋之葳蕤)增䡶輗(詳蓋一蓋二)原
天為蓋(文子曰丈夫恬然無思澹然無慮以天為盖以地為車)日為蓋(楚辭曰建日月)
(以為盖兮載玉女於後車)綷雲蓋(司馬相如大人賦曰屯余車而萬乘兮綷雲盖而樹華旗)
增錦花蓋(詳蓋一)原飛素蓋(劉公幹詩曰輦車飛素蓋從者盈路傍居李善作車)
(去又曰攬衣出巷素蓋何翩翩)蔭華蓋(潘岳藉田賦曰天子乃御玉輦蔭華蓋朝會賦曰)
(華蓋重隂翟說苑曰田子方渡西河造翟璜璜乘軒車戴華蓋)增呼登仙(王莽傳曰或言)
(黃帝時建華蓋以登仙王莽乃造華屋高八丈一尺皆金瑵羽葆載以祕機四輪車駕六馬輓者皆呼登仙)
作佛事(白傘蓋事詳蓋二)暑不張蓋(五羖大夫之相秦也勞不坐乘暑不張蓋)
(清北史曰後魏裴佗為中軍將軍白任真暑不張蓋寒不衣裘)門不容蓋(詳盖二)
乘此羽葆(劉備舍東桑樹高五丈如車蓋備曰吾當乘此羽葆蓋車)自標羽儀(南史)
(曰殷孝祖與賊合戰每常以鼓盖自隨軍中人相謂曰殷統軍可謂死將至矣今與賊交鋒而以羽儀自標顯)
(若此射者十手攅射欲不斃得乎是日中流矢死)風飛輗蓋(晉安帝紀曰桓玄遊於水南飄)
(風飛其輗盖後義兵起遂敗)龍銜寳蓋(盧照隣詩曰龍銜寳蓋承朝日鳳吐流蘇帶晩霞)
黃繖(宋蘇軾詩曰日高黃繖下西清)烏繖(宋楊廷秀詩曰阿爺烏繖兒青笠)火
繖(唐韓愈詩曰赫赫炎官張火繖)紙繖(宋孔平仲詩曰紙繖掣手不可操)赭繖(柳毅)
(見龍女赭繖玲瓏紅妝千萬)蓮繖(搜神記曰湖坡吏丁初忽見少婦人姿容可愛青衣戴繖呼初)
(初疑而待顧婦自投波中是大蒼獺衣繖皆是蓮荷)原戴青繖(異苑曰義熙中烏傷小吏見女)
(子戴青繖姿容甚麗遂要之女至多電光乃是大狸抽刀斫殺其繖乃是枮荷葉也)罩白繖(列仙)
(傳曰武成子從洛陽還宿長沙野樹下夜聞樹上有人語聲成子舉頭乃見二白鶴知其神異明晨到市門見)
(二人罩白繖云云)鳥銜繖(俗說云徐干木年少時嘗夜夢見鳥從天上飛銜傘樹其庭下如此)
(凡三又作惡聲而去徐後竟以惡終)增風飄繖(齊書曰始安王遥光傳云江祏被誅東昏召遥)
(光入殿告以祏罪遥光懼還省便佯狂號哭自此稱疾不復入臺先是遥光行還入風飄儀繖出城外遥光遂)
(敗)
蓋五
增啓北周庾信謝趙王賚馬并繖啟曰廻兹翠蓋事重
劉基之恩
雲罕一(闟戟附)
增徐廣車服注曰雲罕罼罕也文獻通考曰罕罼象
畢昴為天階故為前引皆赤質金銅飾朱籐結網金獸
面罕方上有二螭首銜紅絲拂罼圓如扇原徐爰釋
疑略注曰罼通作畢因星形以名之一曰天衢故羽林
前施畢罕以象之漢舊儀曰法駕前驅有九旒雲䍐
鳳皇闟戟皮軒鸞旗蔡邕獨斷曰前驅有九斿雲罕
闟戟皮軒增晉輿服志曰中朝大駕鹵簿有雲罕闟
戟左罼右罕後魏禮志曰大駕鹵簿前驅闟戟雲罕
雲䍐二
原詩盧令篇序曰齊侯好田獵畢弋而不修民事百姓
苦之故陳古以風焉按畢弋皆取禽獸之網襄公游獵
大施畢弋以為行飾畢當作罼增宋志曰宋康定元
年以參知政事宋庠言乘輿常出入儀增清道馬百騎
内執䍐畢者一騎趙良謂商君曰持矛而操闟戟者
傍車而趨文獻通考曰宋元豐初禮文所言古者五
輅謂之道德之車考工記車戟崇於殳酋矛崇於戟各
四尺戟矛皆插車騎謂之兵車戰國尚武故增插四戟
謂之闟戟漢鹵簿前驅有鳳皇闟戟猶未施於五輅江
左以來五輅乃以棨戟於車之右韜以紱繡之衣後周
司輅左建旗右建闟戟闟戟方六尺而被之以繡皆戾
於古請去五輅闟戟以應道德之稱
雲䍐三
增天罼雲䍐(古賦曰前清塵兮天罼密扶路兮雲輜又曰雲罕徐廻鳴鐃韻響)原
游獵掩雅(上詳雲䍐二雲司馬相如上林賦曰弋玄鶴舞干戚載䍐掩羣雅按掩捕也雅雅)
(詩也小雅之材七十四人大雅之材三十一人故曰羣雅)
雲䍐四
原雲䍐飛旒(傅玄正都賦曰鸞旗即舉承以皮軒雲䍐飛旒闟戟嬋媛)雲䍐晻藹
(潘岳藉田賦曰五輅鳴鑾九旗揚旆瓊鈒入蕊雲䍐晻藹)闟戟嬋媛(詳上)闟戟膠
葛(張衡東京賦曰雲䍐九旒闟戟膠葛)
御定淵鑑類函卷三百六十七
