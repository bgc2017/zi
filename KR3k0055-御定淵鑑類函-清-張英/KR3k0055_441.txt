欽定四庫全書
御定淵鑑類函卷四百三十六
獸部八(羊)(狗)(豕)(增貓)
羊一
原說文曰羊祥也(一作詳)象四足角尾之形孔子曰牛羊
之字以形舉增埤雅曰羜佇也佇其美成而後足用
又曰羝性好觸突故從抵省字從抵省音從抵者以
低其角然後能抵突故也原爾雅曰麢大羊(音霝似羊而大)
(角圓銳好在山崖間)羱如羊(似羊而大角出西方)羊牡羒(音墳)牝牂夏羊(黑羖䍽)
牡羭(羭黑斑)牝羖(今以牂羖為白黑羊名)羳羊黃腹未成羊羜(音佇詩云)
(肥羜俗云五月羊)絶有力奮羊六尺為羬(羬羊馬尾今大月支國有大羊馬尾尸子)
(曰大羊為羬六尺)說文曰咩(音弭)羊鳴也羔羊子也羜五月生
羔也&KR2508;犍六月生羊也羍(恥逹反)七月生羊也䍮(音兆)羊未
卒歲也又曰牂牝羊也羒(扶分反)牡羊也羠(因几反)乘羊
也羳(扶員反)黃腹羊也羥(□間反)羊名也廣雅曰吳羊牡
一歲曰牡䍮三歲曰羝其牝一歲曰牸䍮三歲曰牂吳
羊犗(居謁反)曰䍸(蒲各反)羖羊犗曰羯羍&KR2508;&KR3318;䍻(思究反)羔也
增類說曰羶根羊也原崔豹古今注曰羊一名長
䫇主簿增博物志曰羊而不角呼羖羊一名胡䫇郎
一名青烏原易曰兊為羊又曰羝羊觸藩羸其角
毛詩曰爾羊來思其角戢戢(聚其角而息戢戢然)周禮曰賓
客則羊人供法羊(法羊食饔積膳之羊)又曰羊人掌羊牲凡祭
祀飾羔祭祀割羊登其首(登首報陽也升首於室)凡祈珥供其羊
牲若牧人無牲則受布於司馬使其買牲而供之(布泉也)
禮記曰凡祭宗廟之禮羊曰柔毛内則曰羊泠毛
而毳羶(泠毛長毳結總也)山海經曰羬羊尾如馬尾出錢來
之山(羬音鍼玉篇作五咸反)增穆天子傳曰舂山大羊食鹿豕
南史曰江東謂羖羊角為皂莢原凉州異物志曰
封羊其背如駝廣志曰驢羊如驢增宋永初山川
記曰九真都龍縣有電麢羊大如□牛桂海獸志曰
緜羊出邕州溪洞及諸蠻國與朔方羊不異原春秋
繁露曰凡贄卿用羔羔有角而不用如好仁者執之不
鳴殺之不號類死義者羔飲其母必跪類知禮者故羊
之為言猶祥故以為贄增尸子曰羊不任駕鹽車
太玄經曰觥羊之毅鳴不類原譙周法訓曰羊有跪
乳之禮雞有識時之候鴈有庠序之儀人取法焉鄭
氏婚禮謁文贊曰羣而不黨跪乳有儀禮以為贄吉事
之宜白澤圖曰羊有一角當頂上龍也殺之震死
龍魚河圖曰羊有一角食之殺人瑞應圖曰鍾律和
調五聲當節則玉羊見地鏡圖曰金百斤以上至三
百斤精如羊者玄中記曰千歲之樹精化為青羊
增述異記曰梓樹之精化為青羊又百年而紅又百年
而黃又五百年而色蒼又五百年而色白原雜五行
書曰懸羊頭門上除盜賊博物志曰胡蕙蜀中本無
洛中人有驅羊入蜀者胡蕙子著羊毛蜀人取種因名
曰羊負來又外國得胡麻豆或曰戎菽又曰蛟羊似
羊而無角噉之毒增玄中記曰羺胡羊也羫羊腊也
似羊四耳九尾目在背卞彬禽獸&KR1177;錄曰羊性淫而
很齊民要術曰羊有疾輙相汗酉陽雜俎曰濮固
羊大而美瀛海勝覽曰忽魯謨斯國羊有四種大尾
綿羊重七八十斤其尾闊一尺餘拖地重二十斤狗尾
羊如山羊尾長二尺餘鬭羊高二尺七八寸前截毛長
拖地後半皆翦淨頗似緜羊角彎向前上帶小鐵牌好
鬭好事者養之賭博為戲又曰阿丹國緜羊白毛無
角於角處有兩搭圓黑甚異其項下如黃牛袋毛短如
犬尾大如盤陶穀清異錄曰馮翊産羊名白沙龍膏
嫩第一言飲食者必推馮翊白沙龍為第一膳夫錄
曰羊有二種不可食毛長而黑壯者曰骨䍽白而有角
者曰古羊皆羶臭發病羊之大者不過五十斤奚中所
産者百餘斤格物論曰羊有褐白黑三色亦有青者
南人所罕見夷堅志曰西戎用羊卜謂之跋焦以艾
灼羊髀骨謂之死跋焦又有先咒粟以食羊羊食粟則
自搖其首乃殺羊視其五藏謂之生跋焦武珪燕北
雜記曰契丹行軍不擇日艾和馬糞於白羊琵琶骨上
炙破便出行不破即不出
羊二
原毛詩曰羔羊鵲巢之功致也召南之國化文王之政
在位皆節儉正直德如羔羊也羔羊之皮素絲五紽退
食自公委蛇委蛇列仙傳曰葛由者羌人周成王時
好刻木作羊賣之一旦騎羊而入蜀蜀中王侯遣人追
之上綏山山在峨嵋山西南無極隨之者不得還皆得
仙道山上有桃故里諺曰得綏山一桃雖不得仙亦足
以豪山下立祠毛詩曰無羊宣王考牧也(厲王時牧人廢宣王)
(復之)誰謂爾無羊三百維羣左傳曰華元殺羊食士其
御羊斟不與及戰曰疇昔之羊子為政今日之事我為
政與入鄭師故敗又曰楚子圍鄭鄭伯肉袒牽羊以
逆曰孤不天不能事君使君懷怒以及敝邑孤之罪也
又曰昔有攘羊者以羊頭遺晉叔向向母埋之不食
後三年攘羊事發追捕向家檢羊骨肉都盡惟有舌在
國人異之遂以羊舌為族論語曰子貢欲去告朔之
餼羊子曰賜也爾愛其羊我愛其禮又曰葉公語孔
子曰吾黨有直躬者其父攘羊而子證之孔子曰吾黨
之直者異於是父為子隐子為父隐直在其中矣孫
卿子曰仲尼將為魯司寇沈猶氏不敢朝飲其羊家
語曰季桓子穿井獲如土缶其中有羊焉使問仲尼對
曰以丘所聞非羊也木石之怪夔魍魎水之怪龍罔象
土之怪羵羊也增韓詩外傳曰魯哀公使人穿井三
月不得泉得一生羊焉公使祝鼓舞之欲上於天羊不
能上孔子見曰水之精為玉土之精為羊此羊肝土也
公使殺羊視肝即土原列子曰楊朱見梁惠王言治
天下如運諸掌王曰先生有一妻一妾而不能治三畞
之園而不能耘言治天下何也曰君見夫牧羊者乎百
羊為羣使五尺童子荷箠而隨之欲東而東欲西而西
使堯牽一羊舜荷箠而隨之則不能前也增又曰楊
子之鄰人亡羊既率其黨又請楊子之豎追之楊子曰
噫亡一羊何追者之衆鄰人曰多岐既返問獲羊乎曰
亡之矣曰何為亡之曰岐路之中又有岐焉吾不知所
之所以返也原莊子曰臧與榖二人相與牧羊而俱
亡其羊問臧奚事則挾策讀書問榖奚事則博塞以遊
二人事業不同其亡羊均也神仙傳曰皇初平年十
五家使牧羊有道士見其良謹便將至金華山石室中
四十餘年忽然不復念家其兄初起行索初平歴年不
得後見市中有道士乃問之道士曰金華山中有牧羊
兒姓皇字初平兄乃隨道士與初平相見語畢問羊何
在云在山東兄往視但見白石不見羊平曰羊在耳兄
自不見平乃往言叱叱羊起於是白石皆起成羊數萬
頭漢書曰楚懷王孫心在人間為人牧羊項梁立為
懷王史記曰盧綰與高祖俱學書相愛里人賀兩家
以羊酒增埤雅廣要曰沛公始為亭長夢逐一羊拔
角尾皆落辨者曰羊去角尾乃王也金樓子曰修羊
公於華山陰以道干景帝禮遇之數歲道不可得有詔
問修羊公語未訖於牀上化為白石羊題其脅曰修羊
公謝天子後置石羊於通靈臺原史記曰卜式者河
南人式有少弟式脫身出分獨取畜羊百餘田宅財物
盡與弟式入山牧十餘歲羊致千餘上曰吾有羊在上
林中欲令子牧之式乃拜為郎布衣草蹻而牧歲餘羊
肥息上過見其羊善之式曰非獨羊也治民亦猶是也
惡者輒去無令敗羣上以式為竒拜緱氏令漢書曰
蘇武往使匈奴匈奴知武不可降使北海上無人處牧
羝羊下乳乃得歸武處海上杖漢節牧羊臥起持節旄
盡落又曰路溫舒鉅鹿人父為里監門使溫舒牧羊
溫舒取澤中蒲截以為牒編用寫書搜神記曰宣帝
時陰子方者至孝有二息嘗臘日晨炊而竈神形見子
方再拜受慶家有黃羊因以祀之自是暴至巨富子方
嘗言我子孫必將強大至識三世而遂繁昌故後常至
臘日祀竈而薦黃羊焉東觀漢記曰甄宇北海人建
武中為州從事徵拜博士每臘詔令曰賜博士羊羊有
大小肥瘠博士祭酒議欲殺羊稱分其肉宇曰不可又
欲投鉤復恥之宇因先自取其最瘦者由是不復有争
訟後召會詔問瘦羊甄博士因以號之神仙傳曰曹
公收左慈慈走入羣羊中失慈所在追者疑化為羊乃
令人數羊羊本千口揀之長一口知果化為羊乃謂曰
若是左公者但出無苦也有一羊跪云詎如許追者欲
執之於是羣羊皆跪曰詎如許追者乃去魏志曰楊
俊同郡王象孩少孤特為人僕隸年十七八見使牧羊
而私讀書因獲捶楚俊美其才質即贖象著家聘娶立
屋然後與别象官至散騎常侍又曰衞玠少時乘白
羊車於洛陽市市人觀之咸曰誰家璧人於是名聞州
黨遂號曰璧人增晉書曰武帝平吳後多内寵莫知
所適嘗乘羊車恣其所之至便宴寢宫人乃取竹葉插
戶以鹽汁灑地而引帝車原幽明錄曰洛下有一洞
穴不測有一婦欲殺夫推夫下經多時至底乃得一穴
匍匐行數十里漸見明曠郛郭宫館金寶為飾明踰三
光人皆長三丈被羽衣如此九處至最後訴飢長人指
中庭大柏樹近百圍下有一羊令跪持羊鬚捋之得一
珠長人取之次亦取後將令噉即療飢乃問詣九處名
及求住荅曰君不得停還問張華當知乃復行出交州
還洛問華華曰九處地仙名九館大羊為螭龍初一珠
食之與天地等夀次者延年後者充飢而已搜神記
曰南陽宗定伯夜行忽逢一鬼鬼問伯為誰伯欺之曰
吾亦鬼也遂為侶向宛行倦因相擔問鬼曰鬼何畏曰
鬼唯不喜唾耳欲至宛便擔鬼著頭上詣宛市鬼化為
羊伯恐其變遂唾之因賣得錢千五百買者將還繫之
明旦見繩在時人語曰宗定伯賣鬼得錢千五百王
隐晉書曰王尼嘗為兵洛中名士王澄胡母輔之等齎
羊酒詣護軍門吏請見將軍澄等先過尼炙羊飲酒訖
徑去將軍聞之與尼長假增太元起居注曰劉毅諷
羊琇乘羊車請免官詔曰羊雖無制非素乘者如其奏
原續搜神記曰顧霈者吳之豪士送客置酒有一沙
門在坐主人殺羊羊繩斷便走來入道人膝中穿頭入
袈裟下道人不能救即將去殺之既行炙主人便先割
以噉道人道人食炙下喉便自行道人皮中痛毒不可
忍呼醫來鍼之以數鍼貫其炙猶動搖乃破出之故是
一臠肉耳道人於此得病作羊鳴少時便死增南史
曰宋文帝好乘羊車經諸房潘淑妃每密令左右以鹽
汁水灑地帝每至戶羊輒䑛地不去帝曰羊乃為汝徘
徊況於人乎宋陶榖清異錄曰天后好食冷修羊賜
張昌宗冷修羊手札曰珍郎殺身以奉國孔帖曰王
君㚟破吐蕃於青海西張說識其且敗因上嶲州鬭羊
於帝以申諷諭曰使羊能言必將曰鬭而不解立有死
者所頼皇仁並茂量力取勸焉宣室志曰李德裕為
太子少保分司東都嘗召一僧問已之休咎僧曰公災
當南行萬里公曰南去遂不還乎僧曰當還耳公究其
事對曰相公平生當食萬羊今食九千五百矣所以當
還者未盡五百羊耳公慘然而歎曰吾師果至人我元
和十三年為丞相張公從事於北都嘗夢行晉山見山
上盡目皆羊有牧羊者十數迎拜我因問牧羊者牧者
曰此侍御平日所食羊吾嘗識此夢不洩於人今者果
如師之說耶後旬餘鎮武節度使朱暨遣使致書於公
且饋四百羊公大驚即召僧告其事僧歎曰萬羊將滿
公其不還乎公曰吾不食之亦可免耶曰羊至此已為
相公所有公戚然不悦旬日貶潮州司馬連貶崖州司
戶竟歿於荒裔唐五行志曰僖宗乾符中洛陽建春
門外暴雨有物隋地如羖羊不食頃之入地中其跡月
餘不滅或以為雨工也占曰當旱靈異傳曰柳毅遇
洞庭女牧羊曰吾不知子之牧羊何所用哉神祇豈宰
殺乎女曰非羊也雨工也何謂雨工曰雷霆之類也毅
復視之則皆矯顧怒步飲齕甚異而大小毛角則與羊
無異焉南唐書曰黃載字元吉精究經史遂不復進
取肄業之士多從之諸生醵會市羊以僃饌載夢一羊
前跪請命晨出見羊跪伏如所夢載以已緡償諸生而
畜其羊又畜一犬亦頗馴出入則羊犬聯隨潭倅夏中
正為作羊犬仙序以記其事清波雜志曰宰相張齊
賢布衣時嘗遊嵩嶽醉臥巨石夢人驅羊於前曰此張
相公食料羊也既貴每食數斤猶未厭飫健噉世無比
者此與李德裕夢人謂平生當食萬羊之兆符合魏
秦記曰宋仁宗性仁恕一日晨興語近臣曰昨夕因不
寐而甚飢思食燒羊侍臣曰何不降旨取索仁宗曰比
聞禁中每有取索外面遂以為例誠恐自此遂夜宰殺
以僃非時供應則歲月之久害物多戾豈不忍一夕之
餒而啟無窮之殺也時左右皆呼萬歲至有感泣者
王鞏甲申雜記曰宣仁同聽政日御厨進羊乳及羔兒
肉宣仁蹙然動容曰羊方羔而無乳則餒矣又曰方羔
而烹之傷夭折也却而不食有旨不得宰羊羔以為膳
山房隨筆曰辛稼軒帥浙東時晦菴南軒任倉憲使
劉改之欲見辛不納二公云改之豪傑也善賦詩可試
納之改之至長揖公問能詩乎曰能時方進羊腰腎羹
辛命賦之改之對寒甚願乞巵酒酒罷乞韻時飲酒手
顫餘瀝流於懷因以流字為韻即吟云拔毫已付管城
子爛首曾封關内侯死後不知身外物也隨尊酒伴風
流辛大喜命共嘗此羹終席而去厚餽焉遼史禮志
曰柴冊儀有司讀冊訖宰相北南苑大王請部帥進赭
白羊各一羣又曰下城克敵祭天地牲以白黑羊
輟耕錄曰元朝凡帝即位必先受佛戒至元帝初入戒
壇見馬哈喇佛前有物為供因問此何物曰羊心上曰
曾聞有用人心肝者有諸荅曰有之凡人萌歹心害人
者事覺則以其心肝作供耳上再問曰此羊曾害人乎
帝師無荅又曰每日進膳例用五羊自帝即位日減
一羊以歲計之為數多矣埤雅廣要曰永樂初設科
取士廬陵錢舉發觧南省皆首冠及將廷試忽夢頭生
羊角同年曰頭角峥嶸在此舉矣傍一人曰非也羊角
乃觧字也恐有觧姓者復居首耶及拆殿牓臚傳狀元
果觧搢也
羊三
原觸藩跪乳(上詳羊一易經文下詳羊一婚禮謁)土怪嶽精(上詳)
(羊二家語康易是謀類曰秦山失金雞西嶽亡玉羊鄭成注曰金雞玉羊二嶽之精)柔毛
賁首(上詳羊一禮記曰詩曰牂羊賁首三星在霤鄭康成注羊牝曰牂賁大也)叱石
噉珠(上詳羊二神仙傳下詳羊二幽明錄)丹毛白血(續異記曰吳興俞亮以永明八)
(年補護軍府史於常眠處聞有羊聲疑為神怪竊於戶窺之見其牀下有羊可高二尺毛色若丹光曜滿室)
(穆天子傳曰犬戎朝天子於雷首之阿乃獻良馬四匹天子使孔牙受之曰雷水之平爰有黑牛白角爰有黑)
(羊白血)五羖六飛(呂氏春秋曰百里奚未遇時虢亡奚飯牛於秦傳鬻以五羖羊之皮)
(公孫枝得獻諸繆公繆公用之謀無不當舉必有功為春秋命歴序曰有人黃頭大腹出天齊政三百四歲)
(神次之號曰皇神出淮駕六飛羊政三百歲五葉千五百歲)重十斤高三尺(郭義)
(恭廣志曰大尾羊細毛薄皮尾上旁廣重且十斤出康居春秋說題詞曰羊者詳也詳以改也合三為生以)
(養士也故羊高三尺)五色四角(沈懷遠南越志曰尉陀之時有五色羊以為瑞因圖之府)
(廳獻周成王時人四角羊)攻虎將狼(漢書譬如使豺狼逐羣羊無異驅羊攻虎史)
(記黥布反上病欲使太子將往擊之四皓說建成侯曰今諸將皆陛下故等夷乃令太子將此屬無異使羊將)
(狼莫肯為用)千足五皮(食貨志羊千足其人與千戶侯等下百里奚事)童
羖肥羜(詩俾出童羖注羖羊不童也無角曰童羖之性皆角童羖必無之物詩既有肥羜以速)
(諸父注云羜未成羊)來思絜爾(詩爾羊來思蒸又絜爾牛羊以往嘗)啗毳
坐皮(上蘇武事下楊茂事)割尾捋鬚(西域志云割尾更生又宋膺異物志曰月)
(氐有羊尾重十斤稍割以供食尋生如故下見羊二幽明錄)亡岐喪易(上詳羊二列子)
(也易喪羊於易注易平言不待險難而失之)士刲子證(易士刲羊無血下詳羊二論)
(語)竹葉引樹精花(上詳羊二晉書記下詳羊一玄中)獻子執
鄭伯牽(魯定公會晉師于瓦范獻子執羔中行文子趙簡子皆執雁魯於是始尚羔魯以前同贄始知)
(執羔之貴傳下詳羊二左)毛裹雪角觸藩(蘇武飢窮以羊毛裹雪而吞之下)
(見羊一易經)下來畢升(詩日之夕矣牛羊下來馴又麾之以肱畢來既升注言擾從)
(人意)九牧千走(十羊九牧羊一狼走千)釁廟告朔(釁廟用羊下)
(詳羊二論語)荷蓑刻木(荷蓑牧羊仙下詳羊二列傳)畜擾通淫
(周禮畜事教擾下同)宜黍銜穀(周禮凡會膳食羊宜黍相廣州記曰昔高固為楚)
(五羊銜穀至其庭因以五羊名其地)增火畜金精(周禮注曰羊火畜黍火穀故羊宜黍)
(也地下詳羊一鏡圖)翠尾黃腹(酉陽雜俎曰罽賓國出野青羊尾如翠色下詳羊)
(一爾雅)食葛悅草(本草人食野葛而死羊食野葛而肥揚子法言曰羊質而虎皮見)
(草而悅見豺而戰忘其皮之虎也臨川吳氏曰羊外柔能悅草而内剛狠故兊為羊)望翼取
脂(盛均大旱解郡守不清其政而待龍貸雨是猶乘檋適海豢羊望翼何可冀乎大食勿斯離國產胡羊)
(高三尺餘其尾如扇每歲春時割取脂二十餘斤再縫合仍生不取則脹死又莊浪有饕羊土人歲取其脂非)
(久復滿腹)懸頭燒尾(新言曰初年懸羊頭磔雞頭以求富羊能齧草雞啄五穀故懸二物)
(以助陽氣其聞見記曰凡新羊入羣為諸羊所觸不見親附火燒尾則定故初拜官朋僚合宴謂之燒尾)
蠒耳細肋(述異記曰陜西同州沙苑出蠒耳羊其羊耳小味美同州沙苑有佳羊謂之細肋)
(故山谷詩云細肋柔毛飽臥沙)食仙茅飲苦泉(桂海獸志曰廣西英州多仙茅其羊)
(食之舉體化為肪不復有血肉名乳羊食之宜人羊寰宇記曰馮翊朝邑縣許原下地有苦泉水味鹹苦飲)
(之肥而肉美今於泉側置羊牧諺曰苦泉羊洛水漿)對角翦毛(元張憲濼京雜詠云皮囊)
(乳酒鑼鍋肉奴似山隂對角羊自注羊或四角或六角者謂之迭角羊以其角之相對也毛角雖奇香味稍别)
(不升之鼎俎誰東坡詩曰翦毛胡羊大如馬記鹿角腥盤筵)骨鎔鐵脂柔銀(物類)
(相感志曰鑄鐵不銷以羊頭骨灰投之乃銷融也丹房鏡源曰羊脂柔銀軟銅羖羊角縮賀賀錫也)腹
生石角養草(按牛有黃狗有寳羊有卵石俱在腹中附膽而生羊肝石白色如玉絶類狗寶)
(可治飜胃及羊病行埤雅曰羱羊之在原不可牢畜者也其狀若騾而羣暑天塵露在其角上生草戴行愛)
(之獨寢代都賦所謂羱羊養萆以盤旋是也)九頭六角(淮南子曰阿羊九頭而更食國)
(亂乃出東述異記曰周成王時夷進六角羊)二首九尾(北史隨漢王諒為并州總管潞)
(州有官羊二首相背以為諒之咎徵阿丹國出羚羊名九尾羊)易牧宜驅(韓子曰千)
(仞之山跛牂易牧者夷也埤雅曰羊性前逆故宜驅)壓羣善鬭(埤雅曰羊性善羣故于文)
(羊為羣每成羣則以一雄為主舉羣聽之今俗所謂壓羣是也北人謂之羊頭又曰羱羊似吳羊而大角角)
(橢善鬭至死)尾如馬角亂犀(上詳羊一山海經出益州方物略記曰龍羊吐蕃)
(及蜀威茂州形似畜羊而大其角繚上重八九兩黑質而白文以為帶胯其用亂犀)化狼乳
麞(述異記曰洛南有避狼城云幽王時羣羊變狼食人故築城避之張說奏有羊乳麞表見後)盟
社祀竈(墨子曰齊莊公之臣王國卑與中里檄者訟三年而獄不&KR1177;恐失有罪使二人共一羊盟)
(齊之社二子相從以羊血灑社讀王國卑之詞已盡中里檄之詞未半祭羊起而觸中里檄齊人以為有神驗)
(二下詳羊搜神記)繫轅補牢(隱逸傳曰王敬弘以女適孔淳之之子以烏羊繫所乘車)
(轅提壺為禮至則盡歡晩戰國策曰亡羊補牢未為也)蒙皮輟肉(李茂勲傳曰王處存)
(以輕兵三千蒙羊皮夜布之野李全忠軍望為羣羊爭趨之遂致敗韓偓金鑾密記曰上輟御前羊肉一盤)
(賜全誨以下曰難得之際且與同味)吐珠化石(孔帖曰五代南唐劉鋹四年苑中羊吐珠)
(樊胡子以為符瑞諷羣臣入賀秬郭功父五仙謠曰番禺五仙人騎羊各一色手持六穗翺翔繞城壁翩然)
(去乘雲諸羊化為石至今留空祠異像猶可識)借書投索帖換(唐餘錄曰倪若水積)
(書萬卷聽人賃閱凡借書者先投束脩羊宗宋類苑曰黃魯直戲東坡曰昔右軍字為換鵝字韓儒性饕餮)
(每得公一帖於殿帥姚麟處換羊數斤可名二丈書為換羊書矣公在翰苑一日以生辰製撰紛冗宗儒作簡)
(以圖報荅來人督索甚急公笑曰傳語本官今日斷屠)相公食學士羹(中朝故事)
(曰邠公杜悰福壽少倫日食五餐一餐之費皆至萬錢京西李客見人牧羊遍滿山谷不知幾千萬口詰之自)
(何而來曰自鄜夏來供相公食耳指顧之際轉首恍然並無所覩清異錄曰竇儼嘗病目幾喪明得良醫愈)
(之勸令頻食羊眼儼遂終身服之其家名雙暈羹世人有呼為學士羹者)格虎負魚(春秋)
(後語曰張儀謂楚王曰夫為縱者無異驅羣羊而攻生虎虎之與羊不格亦明矣高僧傳曰石虎嘗晝寢夢)
(見羣羊負魚從東北來寤以訪佛圖澄澄曰不祥也鮮卑其有中原乎慕容氏後果都之)碧落洞
金華山(清波雜志曰英州碧落洞乳羊飲鍾乳澗水體白如乳李白詩曰金華牧羊兒乃是紫)
(煙客)挂角斷臍(埤雅曰羚羊似羊而大角有圓繞蹙文夜則懸角木上以防患語曰麢羊)
(挂角此之謂也萌舊唐書曰拂菻國有羊羔生於土中其國人候其欲乃築垣以環之防外獸所食然其臍)
(連地割之絕則死惟人著甲走馬駭之其羔驚鳴而臍絕因逐水草以一二百口為羣)出淵
種土(郡國志曰吳彥堂溪有白羊淵淵水舊出山羊漢武元封三年有白羊出此淵畜牧者禱祀之初出)
(一羊婦人大驚拍手羊自此絕焉今俗生羊忌婦人拍手是效古也元姚桐夀云大漠迤西俗能種羊凡屠)
(羊用其皮肉惟留骨以初冬未日埋著地中至春陽季月上未日為吹笳咒語有子羊從土中出凡埋骨一具)
(可得子羊數隻此蓋四生胎外之化也波斯國亦有此事以脛骨種之輟耕錄曰漠北種羊角能產羊其大如)
(兔食之肥美劉子觀量篇曰晉文種菜曾子植羊非性闇蠢不辨方隅以其運大不習小務也注謂剉羊皮用)
(土種之也西海以羊臍種土中漑水聞雷而生臍系地中及長駕以木臍斷便行齧草至秋可食臍内有種)
無睛能視有角不用(易經注羊無睛而能視死不瞑目下詳羊一春秋繁露)
粧點芳草蹋破菜園(雲仙散錄曰午橋莊小兒坡茂草盈里裴晉公每使數白)
(羊散於坡上曰芳草無情頼此粧點羊啓顏錄曰有人常食蔬茹忽食羊肉夢五藏神曰蹋破菜園矣)
賜八百蹄具三十物(孔帖曰回紇達干旣行日賜羊八百蹄詩曰三十維物爾牲)
(則具)秋陰之氣未位之神(杜陽雜編曰牛羊共居丑未之位羊色白雖雜毛而)
(白多近於秋隂之殺氣故草木經羊噉之餘必顦顇冠泊宅編曰有人好食羊頭嘗晨出見一羊頭人身衣)
(甚偉曰吾未位之神也其屬在羊爾食羊頭甚多故來取汝若輟食則可不然吾將殺汝其人懼不復食羊)
給膳謀羞(埤雅曰徐鉉云羊主給膳以瘦為病故羸從羊符子曰魯候欲以孔子為司)
(徒將召三桓而議之左丘明曰周人有欲具少牢之珍而與羊謀其羞羊相呼藏於深林之中今君欲以孔子)
(為司徒召三桓而議之亦與羊謀羞哉)上峭山鬭海岸(凉州異物志曰有小羊稱)
(若斥峭山如壁上下如跌人西舍利凡曲名十有二五曰鬭羊勝驃云來乃昔有見二羊鬭海岸強者則見)
(弱者入山時人謂之來乃來乃者勝勢也)喜鹽畏露(東齊記事曰牧羊惟遠水為善日一)
(飲緩驅行勿停息春夏早收秋冬晩出以瓦器砌羊闌中地羊喜鹽自還噉之不勞人收埤雅曰羊性畏露)
(晩出早歸故詩曰羊牛下來常先於羊也)遠視長生(漢書注曰鄭康成謂羊畜之遠視者)
(故史記家語孔子謂文王眼如望羊蔬百官志凡羊至廚而乳者釋之長生大齊日尚食進食釋所殺羊為)
(長生供奉)鬼化人變(上詳羊二搜神記審瀟湘錄曰萬壽中長安百姓李言忽得病如)
(狂倏與羊同食家人無以止求醫不效後忽西走近將百里路傍遇羣羊遽走入其内逐之者方至審言已化)
(為一大羊於衆中不能辨認及家人齊至泣而擇之其一大羊乃自語曰將我歸愼勿殺我我為羊□樂人何)
(以比遂將歸飼養以終天年)
羊四
原不畜(伐冰之家不畜牛羊)不殺(禮大夫無故不殺羊)死肆(鄭伯有死于羊肆)
反肆(高士傳曰屠羊說楚人隱於屠肆昭王失國說往從王反國欲將賞說說曰大王失國說失屠)
(羊大王反國說亦屠羊臣之爵禄已復矣又何賞之有王使司馬子綦延之以三珪之位說曰願長反屠羊之)
(肆耳遂不受)孟春食(孟春食麥與羊)仲春獻(仲春獻羔開冰)或寢或
訛或剥或烹(俱詩經)增過廳羊(青州雜記曰熊翻每會客酒至半旋殺羊)
(令客自割隨所好者綵線繫定記號畢蒸&KR0827;自認取以竹刀切食號過廳羊)大官羊(黃庭堅詩)
(曰春風飽識大官羊)紅羊(北方有紅羊為世珍味)青羊(尹喜内傳老子與别曰尋吾于)
(青羊之肆)淫羊(博物志曰陰夷山有滛羊一日百徧脯不可食但著牀席間已自驚人)野
羊(嶺表錄異曰嘗有人自青杜泛海歸閩為惡風所飄至一島怱見羣羊人向之亦不驚避初疑人所牧放)
(而絶無人迹乃知生者船人方餒因取食之)黃羊(杜甫詩黃羊飫不羶注云大觀三年郭隨使北)
(舉此詩以問北使時立愛立愛云黃羊野物可獵取食之不羶)花羊(桂海獸志曰南中無白羊多黃)
(褐白斑如黃牛又一種深褐黑脊白斑全似鹿)嗛羊(王會圖所貢諸物其有異者周頭之煇□高夷)
(之嗛羊周頭高夷皆國名嗛羊四角)玉羊(九國志曰吳越錢元瓘先是有胡僧以玉羊一獻於鏐曰)
(得此當生貴子元瓘果以丁未歲生)
羊五
增詩唐李嶠詠羊詩曰絶飲懲澆俗行驅夢逸材仙人
擁石去童子馭車來夜玉含星動晨氊映雪開莫言鴻
漸力長牧上林隈宋黃魯直戲荅張祕監餽羊詩曰
細肋柔毛飽卧沙煩公遣騎送寒家忍令無罪充庖宰
留與兒童駕小車梅堯臣江鄰幾寄羊羓詩曰細肋
胡羊臥苑沙長春宫使蹋霜羓蒺藜苖盡初蕃息苜蓿
盤空莫歎嗟自乏良謀甘更鄙猶能大嚼□無涯磨刀
為削朝霞片時引清杯興更嘉文天祥詠羊詩曰長
䫇主簿有佳名羵首柔毛似雪明牽引駕車如衞玠叱
教起石羨初平出都不失成君義跪乳能知報母情千
載匈奴多牧養堅持苦節漢蘇卿
增表唐張說為留守奏羊乳麞表曰狎擾因依動息隨
戀如從所産若素同羣理有可嘉事無前例又進鬭
羊表曰遠生越嶲蓄情剛&KR1177;敵不避強戰不顧死雖為
微物志不可挫如蒙效竒靈囿角力天場却鼓怒以作
氣前躑躅以奮擊趹如奔雲之交觸碎如轉石之相叩
裂骨賭勝濺血争雄敢毅見而衝冠鷙很鬭而擊節冀
將少助明主市駿骨揖怒蛙之意
原贊晉郭璞羊贊曰月氐之羊其類在野厥高六尺尾
亦如馬何以審之事見爾雅
原奏晉杜預奏事曰臣聞魏興北山有野羊千數百斤
試求之得一按其形不與中土羊相似然野獸中所希
有
增序宋梅堯臣逢羊詩序曰予晨過北郭見羣羊有羝
處前其首昂然而偉腯其角拱然而聳其毛茸然而長
自膊至腕&KR2233;&KR2233;與纓胡相若其羣很逐而擁趨如奉焉
及其宰也羝存而羣死之予歸作詩示諸友云
狗一
原爾雅曰犬生三猣(宗)二師一玂(旂)未成毫狗(狗子未生翰毛)
長喙獫(力豔)短喙猲(歇)獢(嚻詩載獫猲獢)絶有力狣(多挑反)狵狗也
狗四尺為獒說文曰狡犬多毛也猲(虚謁反)短喙犬也
㺌(胡斬反)犬吠不止也獒犬之知人心可使也㹞(言佳反)狂
犬也狄赤犬也增又曰猈(音罷)短腦狗也狡小狗也
又曰犬狗之有懸蹄者也孔子曰視犬之字如畫狗也
狗叩也叩氣以守也原呂忱字林曰獹韓良犬也㹱
(鵲)宋良犬也□(五見反)逐虎犬也(孔叢子曰盧黑色鵲黑白色)何承
天纂文曰守犬為獖(扶本反)隴西以犬為猶(酋)㺜(乃容反)㲰
(乃更反)皆多毛犬也獟(乃校反)猘(居例反)䂏(彫)屈尾犬也易
曰艮為狗增毛詩曰無使尨也吠原周官曰犬赤
股而躁臊增禮記曰凡祭祀犬曰羹獻(言犬肥則可為羹以獻也)
原春秋考異郵曰狗三月而生陽主于三故狗各高
三尺增家語曰七九六十三三主斗斗主狗故狗三
月而生原山海經曰蜪犬如犬青色食人從首始
吴越春秋曰狡兔死走狗烹荆楚記曰雞寒狗熱
增桂海獸志曰蠻犬如獵狗警而猘又曰鬱林犬出
鬱林州極高大垂耳拳尾與常犬異莊子曰犬不善
吠為良淮南子曰猘犬不自投於河尸子曰地中
有犬名曰地狼夏鼎志曰掘地而得犬名曰賈京
房易傳曰執政失下將害之厥妖狗生角五行傳曰
犬畜之以口吠者屬言三才圖會曰犬有三種一者
田犬二者吠犬三者食犬食犬若今菜牛也埤雅曰
狗非田犬亦犬子也非田犬者不自搏食苟食而已
原雜五行書曰犬生四子取黃子養之生五子取青子
飬之六子取赤子飬之七子取黑子養之八子取白子
養之白犬虎文南斗君畜之可致萬石白犬烏頭令人
得財白犬黑尾令人世世乘車黑犬白耳大王犬也畜
之令人富貴黑犬白前兩足宜子孫白犬黃頭家大吉
黃犬白尾令人世世衣冠黃犬白前兩足利人增金
樓子曰入名山牽白犬抱白鶴山神大喜芝草及寳玉
等自出古今注曰狗一名黃羊清異錄曰狗曰守
門使老學菴筆記曰笻竹杖擊狗皆節節斷折物理
之不可推者原楚辭曰豈不鬱陶而思君兮君之門
兮九重猛犬狺狺而迎吠兮關梁閉而不通增蘇軾
上神宗書曰畜犬本以防姦不以無姦而養不吠之犬
韓愈詩曰躍犬疾翥鳥李後邨詩曰犬眠花影地
梅堯臣詩曰吠犬憎倦僕孫覿詩曰睢盱犬透籬
狗二
原後漢書曰帝高辛氏有狗名槃瓠時犬戎兵強乃募
能得犬戎吳將軍首者賜以少女槃瓠得之於是少女
隨槃瓠升南山産子男女十二自相夫妻後繁盛也
玄中記曰狗封氏者高辛氏有美女未嫁犬戎為亂帝
曰有討之者妻以美女封三百戶帝之狗名槃瓠三月
而殺犬戎之首來帝以為不可訓民乃妻以女流之會
稽東南二萬一千里得海中土方三千里而封之生男
為狗生女為美女搜神記曰高辛氏有老婦人居王
宫得耳疾醫為挑治得一物大如繭婦人盛之以瓠覆
之以槃俄頃而化為犬其文五色名槃瓠楚辭曰何
少康逐犬而顛隕厥首(言少康因田獵放犬逐獸遂&KR0670;殺浞而斷其頸)增湯
四方獻令伊尹請正南以矩狗為獻孔子曰矩狗狗之
善者也原穆天子傳曰天子之狗走百里執虎豹(言筋)
(力猛)增又曰&KR1809;韓之人獻天子良犬七十博物志曰
周穆王有犬名□毛白原述征記曰彭城東岸有一
丘俗謂之狗葬或云斯則徐偃王葬后倉者也古徐國
宫人妊而生卵棄之水濱有狗名后倉銜而歸弗乳而
成人遂為徐之嗣君純筋無骨曰偃王偃王躬行仁義
衆附之得朱弓朱矢之瑞周穆王命楚滅之后倉將死
生角而九尾實黃龍也辛氏三秦記曰有白鹿原周
平王時白鹿出此原原上有狗枷堡秦襄公時有天狗
來下其上有賊天狗吠而護之故一堡無懼心吕氏
春秋曰楚文王得如黃之狗宛路之矰遊於雲夢三月
不返又曰齊有好獵者終日不得獸入則媿其友推
其所以不得獸狗惡故也欲湏良狗家貧不能得乃還
疾耕疾耕則家富家富則有良狗有良狗則數得獸矣
非獨獵也百事皆然左傳曰晉侯飲趙盾酒伏甲將
攻之其右提彌明知之趨登曰臣侍君宴過三爵非禮
也遂扶以下公嗾夫獒焉明搏而殺之盾曰棄人用犬
雖猛何為鬭且出又曰國人逐瘈狗瘈狗入於華臣
氏國人從之華臣懼遂奔陳(華臣心不自安見逐狗而驚去)增又曰
晉侯伐齊范鞅門於雍門其御追喜以戈殺犬於門中
(示閒暇也)原又楚辭曰兄有噬犬弟何欲易之以百兩卒
無祿(兄謂秦伯景公也秦伯有齧犬弟鍼欲請之秦伯不與鍼以百兩金易之又不聽因逐鍼而奪其爵)
左傳曰取邾師邾人愬於晉晉人來討叔孫婼如晉
乃館諸箕吏人之與叔孫居於箕者取其吠狗弗與及
將歸殺而與之食晏子曰晏子短使楚楚人為門於
犬門側延晏子晏子曰使狗國者從狗門入今使楚王
不當從此門入增又曰景公走狗死命外供之棺内
給祭晏子諫公曰亦細物也特以與左右為笑耳晏子
曰孤老凍餒而死狗有祭鰥寡不恤而死狗有棺行辟
若此百姓聞之必怨吾君諸侯聞之必輕吾國而乃以
為細物君其圖之公曰善趣庖治狗以會朝屬莊子
曰徐無鬼見魏文侯曰吾相狗也下之質執飽而止是
狸德也中之質若視日上之質若忘其一原列子曰
楊朱之弟曰布衣素衣而出天雨觧素衣衣黑衣而返
其狗迎而吠之楊布怒將朴狗楊朱曰子無朴矣子亦
猶是也嚮者使汝狗白而往黑而來豈能無怪哉戰
國策曰齊欲伐魏淳于髠謂齊王曰韓盧者天下之壯
犬也東郭㕙者海内之狡兔也韓盧逐東郭㕙環山者
三騰山者五兔極於前犬疲於後犬兔俱疲各死其處
田父獲之無勞倦之苦而擅其功今齊魏久相持以頓
其兵敝其衆臣恐強秦大楚承其後而有田父之功也
齊王懼休將士說苑曰孟嘗君寄客於齊王三年不
見用故客反見曰臣聞韓氏之盧周氏之嚳天下疾狗
也見兔而指屬則不失兔望見而放狗則累世不能得
兔狗非不疾不能屬者罪也(詳薦舉)增春秋後語曰貂
勃嘗惡田單安平君聞故為酒而召貂勃曰單何以得
罪於先生嘗見惡於先生乎勃曰然公孫子賢而徐子
不肖然而公孫子與徐子鬭徐之狗攫公孫子之腓而
噬之若乃得去不肖為賢者狗豈特攫而噬之哉安平
君曰敬聞命矣明日任之於王原尹文子曰康衢長
者字僮曰善搏字犬曰善噬賓客不過其門三年長者
怪而問之以實對於是改之賓客復往韓子曰宋有
酤酒者斗槩甚平遇客甚謹為酒甚美懸幟甚高然而
酒不售而酸怪其故問所閭長者楊青靑曰汝狗猛耶
曰狗猛狗猛何故不售曰人畏焉或令孺子懷錢挈壺
往酤而狗迎齕之酒所以酸而不售夫國亦有猛狗有
道之士懷其術而欲以明萬乘之主大臣為猛狗迎而
齕之此人主所以蔽脅有道之士所以不用也漢書
曰樊噲沛人也以屠狗為事史記曰高祖詔齊捕蒯
通通至上曰若何教淮隂侯反對曰然臣固教之跖之
狗吠堯堯非不仁狗固吠非其主當是時臣獨知韓信
非知陛下也增漢書五行志曰文帝後五年六月齊
雍城門外有狗生雙角原漢武故事曰公孫卿至東
萊云見一人長五丈牽一黃犬把一黃雀欲謁天子因
忽不見搜神記曰漢成帝河清元年長安男子石良
劉晉相與同居有如人狀在其室擊之為狗去復至數
人被甲持兵弩來格之或傷盡狗也自二月至六月乃
止其於洪範皆犬禍言不從之咎也又曰東越閩中
有庸嶺高數十里西北隙中有大蛇長八九丈大十餘
圍東治都尉及長吏或夢巫覡欲得噉童女常八月祭
送蛇穴蛇輒吞之已用九女時將樂縣李誕有小女名
寄應募而行乃請好劒咋蛇犬作數斛餈蜜灌之置穴
口蛇出頭大如囷目如二尺鏡先噉餈灌寄便放犬咋
蛇以劒斫殺之得九女髑髏越王乃聘寄為后又曰
昔山陽王瑚字孟璉為東海蘭陵令夜半時輙有黑幘
白單衣吏詣縣扣閣迎之則忽然不見如此數年於外
伺之見一老狗黑頭白身至閣便為人殺之乃絶東
觀漢記曰鮑永少有志操治歐陽尚書事後母至孝妻
嘗於母前叱犬而永即去之風俗通曰桂陽太守汝
南韋叔堅少時為從事在家狗人立行於家中皆言當
殺之叔堅云犬馬喻君子狗見人行效之何傷叔堅為
縣令還觧冠榻上狗戴馳走家人驚愕復云誤觸冠冠
纓挂著耳狗又上竈家益怪復云兒婦皆在田中狗助
畜火何能作怪遂不肯殺後數日狗自暴死卒無纖芥
之異叔堅至太尉終於位續搜神記曰林慮山下有
亭每過宿者或病死嘗云有十許人男女合雜衣或黑
或白輒來為害有郅伯夷者過宿明燭而坐誦經至中
夜忽有十餘人来與伯夷並坐蒱博伯夷密以鏡照之
乃是羣犬因執燭起陽誤以燭燒其衣作然毛氣伯夷
懷刀捉一人刺之初作人喚遂死成犬餘悉走出增
郡國志曰漢末富春有桑君者養犬數年不吠孫文臺
微時經此犬忽吠之桑謂文臺曰君其異相乎及貴欲
報之桑無所好惟好張畢捕魚文臺為作九里畢以贈
之又曰朱建平善相術謂應璩云君年六十三位為
常伯當有厄先此一年當獨見一白狗而旁人不見也
璩年六十一為侍郎直内省欻見白狗問之衆人悉無
見者於是游觀田里飲宴自娛過期一年果卒原華
陽國志曰雍闓欲降魏說夷曰官欲得烏狗三百頭膺
前盡黑蟎腦三升汝能得否夷皆從闓增吳志曰孫
峻與亮謀誅諸葛恪恪嚴駕畢趨出犬銜引其衣恪曰
犬不欲我行乎還坐頃刻乃復起犬又銜其衣恪令從
者逐犬遂升車被殺原述異志曰陸機少時頗好獵
在吳豪客獻□犬名曰黃耳機後仕洛常將自隨此犬
黠慧能觧人語又嘗借人三百里外犬識自還一日至
家機羇旅京師久無家問因戲語犬曰我家絶無書信
汝能齎書馳取消息否犬搖尾作聲應之機試為書盛
以竹筒繫之犬頸犬出驛路走向吳飢則入草噬肉取
飽每經大水輙依渡者弭毫掉尾向之其人憐愛因呼
上船裁近岸犬即騰上速去先到機家口銜筒作聲示
之機家開筒取書看畢犬又伺人作聲如有所求其家
作荅書内筒復繫犬頸犬既得荅乃馳還洛計人行程
五旬犬往還裁半月後犬死殯之遣送還葬機邨去機
家二百步聚土為墳邨人呼為黃耳冢孫盛晉陽秋
曰王敦敗京師之後夢白犬自天而下噬之增晉五
行志曰晉元帝大興四年廬江灊縣何旭家忽聞地中
有犬子聲掘之得一犬母青釐色狀甚羸瘦走入草中
不知所在視其處有二犬子一雄一雌哺而飬之雌死
雄活及長善噬野獸其後旭里中為蠻所沒集異傳
曰張天錫在凉州夢一綠色犬甚長從南來欲咋天錫
上林避之乃墮地後苻堅遣苟萇著綠地錦袍從南來
攻未入門大破之原續搜神記曰會稽句章民張然
滯役在都經年不得歸家有少婦遂與奴私通然在都
養一狗甚快名烏龍後假歸奴與婦謀欲殺然作飯食
共坐下食未得噉奴當戶倚張弓挾箭拔刀然以盤中
肉飯與狗狗不噉惟注睛䑛脣視奴然亦覺之奴催食
轉急然決計拍髀大呼曰烏龍狗應聲傷奴奴失刀伏
倒地狗遂咋奴頭然因取刀斬奴以婦付官殺之又
曰晉穆哀之世領軍司馬濟陽蔡詠家狗夜輒羣衆相
吠往視便伏後日使人夜伺有一狗著黃衣白帢長五
六尺衆狗共吠之尋跡定是詠家老黃狗即打殺之吠
乃止又曰晉太和中廣陵人楊生養狗甚憐愛行止
與俱後生飲酒醉行大澤草中眠不能動時冬月野火
起風又猛狗周走號喚生醉不覺前有一坑水狗便走
往水中還以身灑生左右草霑水得著地火尋過去生
醒方見之他日又暗行墮空井中狗呻吟徹曉須臾有
人過怪此狗向井號往視見生生曰君可出我當厚報
君人曰以此狗見與便當相出生曰此狗曾活我於已
死不得相與餘即無惜人曰若爾便不相出狗因下頭
目井生知其意乃語路人以狗相與人乃出之繫狗而
去後五日狗夜走歸增廣古今五行志曰安帝義熙
年譙縣崔仲文與會稽石和俱為劉撫軍吏仲文養一
犬以獵麋鹿無不得也和甚愛之乃以丁奴易之仲文
不與及仲文入山獵至草中和殺仲文欲取其犬犬齧
和守其主尸爬地覆之後諸軍出獵見犬守尸人識其
主因還啓劉撫軍石和假還至府門犬便往牽衣號吠
人復白撫軍曰此人必殺犬主因錄之撫軍考問果得
其實遂殺石和晉五行志曰大興中輔國將軍孫無
終家於既陽地中聞犬子聲尋而地坼有二犬子皆白
色一雄一雌取而養之皆死後無終為桓靈寶所滅
南史曰袁粲父子以舉兵為齊所害有小兒數歲乳母
將投粲門生狄靈慶靈慶遂抱以首此兒死後靈慶常
見兒騎大㲰狗戲如平常經年餘忽見一狗走入其家
遇靈慶於庭噬殺之少時妻子皆歿此狗即袁郎所常
騎也原述異記曰宋元嘉中石元度家有黃狗生白
雄子母孕其子異於常狗銜食食之子大其狗出獵未
返輒門外望之後元度病輒危困醫為處方須白狗肺
市索卒不能得乃殺所養白狗以湯供其用母向子死
處跳踊嘷呼倒復起竟日不息其家煑狗子肉共食之
投骨於地母輒銜著窟中增又曰宋元嘉中嘉興縣
朱休之兄弟對坐家有一犬來向休之蹲徧視二人遂
搖頭而笑曰言我不能歌聽我歌梅花今年故復可柰
汝明年何其家驚懼斬犬牓首路側至來歲梅花時兄
弟相鬭並被囚繫經歲得免至夏舉家時疾兄弟皆死
北齊書曰徐之才與朝士出游遥望羣犬競走諸人
令目之之才厲聲曰為是宋鵲為是韓盧為逐李斯東
走為負帝女南徂陳書曰張彪敗後與妻楊氏去惟
嘗養一犬名黃蒼在彪前後未曾舍離乃還入若耶山
中陳文帝遣章昭達領千兵重購之彪眠未覺黃蒼驚
吠劫來便齧一人中喉即死及彪被害黃蒼號叫彪尸
側宛轉血中若有哀狀昭達殯彪喪墳冢既畢黃蒼又
俯伏冢間號叫不肯離隋書曰文帝時魏州四月八
日立舍利塔有一黑狗耽耳白胷於舍利塔前舒左股
屈右脚見人行道即起行道見人持齋亦即持齋非時
與食不食惟欲得飲淨水耳至後日解齋與粥始喫且
寺内先有數猛狗但見一很狗無不競來吠齧若見此
狗入寺悉在低頭掉尾宣室志曰神龍時唐休璟為
相有門僧出言多中一日謂休璟曰公有大禍不遠數
月然可以禳之公懼而問計僧曰可於卑冗官中孤寒
有才幹者用為曹官因得張君為之乃問所為僧曰張
君赴部之時當令求二犬高數尺而神駿者張到部即
求得二犬高四尺獻之休璟大悅召僧視之僧曰極善
育後旬日有二刺客為犬所齧而斃孔帖曰武后初
酷吏丘神勣家狗生子無首當項有孔如口晝夜鳴吠
俄失所在摭異記曰劉巨麟開元末為廣府都督在
州恒養一犬雄勁多力犬至馴附有異於他巨麟常夜
迎使犬忽遮護不欲令出巨麟亦悟曰犬不使我行耶
徘徊良久人至白使近巨麟叱曰吾行部從如雲寧有
非意之事使家人關犬而出上馬之際犬亦從之忽咋
一從者喉中之頃之死巨麟驚悸搜死者懷中得利匕
首初巨麟常鞭箠此僕故脩其怨私欲報復而犬逆知
之是以免難酉陽雜俎曰天寶中上嘗於夏日與親
王棋貴妃立於局前觀之上數子將輸貴妃放康國猧
子於坐側猧子乃上局局子亂上大悅柳宗元非國
語曰近世京兆杜濟穿井獲土缶中有狗焉投之於河
化為龍廣豔異編曰唐貞元中有大理評事韓生者
僑寓西河郡南有一馬甚豪駿嘗一日清晨忽委首於
櫪汗而且喘若涉遠而殆者至明日其馬又汗而喘圉
人異之是夕竊臥廐舍乃於隙中窺之忽見韓生所畜
黑犬至廐中且嘷且躍俄化為一大人衣冠甚黑既挾
鞍至馬上駕而去門垣甚高其黑衣人以鞭擊馬躍而
過黑衣者乘馬而去逮來廐下馬觧鞍黑衣人又嘷躍
還化為犬圉人驚異不敢洩於人後一夕黑犬又駕馬
而去及曉方歸圉人因尋馬蹤以天雨新霽歴歴可辨
直至南十餘里一古墓前馬跡方絶圉人乃結茅齋於
墓側來夕先止於齋内以伺之夜將分黑衣人果駕馬
而來下馬繫於野樹其人入墓與數輩言笑極歡圉人
在茅齋中俯而聽之不敢動近食頃黑衣人告去數輩
送出墓至於野有一褐衣者顧謂黑衣人曰韓氏名籍
安在黑衣人曰已收在擣練石下吾子無以憂褐衣者
曰毋輕洩洩則吾屬不全矣黑衣人謹受教褐衣人曰
韓氏穉童有名乎曰未也伺有字即編於名籍不敢忘
褐衣人曰明夕再來當得笑語而黑衣催去及曉圉人
歸遂以其事密告於韓生生即命以肉誘其犬犬即至
因以繩繫乃次所聞遂窮擣練石下果得一軸書具載
韓氏妻子兄弟家僮名氏蓋所謂韓氏名籍也有子生
一月矣獨此子不書所謂穉兒未字也韓生大異致犬
於庭鞭而殺之熟其肉以食家僮已而率鄰居子千餘
執弧矢兵仗至郡南古墓前發其墓中有數犬毛狀皆
異盡殺之歸集異記曰裴令公度性好養犬凡所宿
設宴會處悉領之所食物餘者便和碗與犬食時子壻
李甲見之數諫令公曰人與犬類何惡之甚犬正食見
李諫乃棄食以目視李而去裴公曰此犬人性必讐於
子切慮之李以為戲言將欲午寝其犬乃蹲而向李李
見之始疑犬讐已犬見未寢又出戶李見犬去後乃以
巾櫛安枕多排衣服以被覆之其狀如人寢李乃藏於
異處視之逡巡犬入其戶將謂李已睡乃跳上寢林當
喉而齧齧訖知謬乃下牀憤跳號吠而死五行志曰
咸通中會稽有狗生而不能吠擊之無聲狗職吠以守
禦其不能者象鎮守者不能禦寇之意古今詩話曰
淳化中合州貢羅江犬甚小而性慧常馴擾於御榻之
前每坐朝犬必掉尾先吠人乃肅然太宗不豫犬不食
及上仙犬號呼涕泗以至疲瘠章聖初即位左右引令
前導鳴吠徘徊意若不忍章聖令諭以奉陵即搖尾飲
食如故詔造大鐵籠施素裀置鹵簿中行路見者隕涕
後因以斃詔以敝蓋葬於熙陵之側澠水燕談錄曰
平原陸永錫天聖末以虞曹外郎知千乘縣一日與門
生對食永錫以饅頭食畜犬生曰犬彘食人古人所譏
況珍味耶犬不食瞋視之以去數日不知所在一夕犬
至跑門閾將入生起視之知其將害已卷衾作人卧於
牀上升棟避之犬入登牀噬之覺非人吼怒出戸擲尾
作聲而死江鄰幾雜志曰康定中侍禁李貴為西邊
塞主妻為昊賊擄去家中一白犬頗馴擾祝之曰我聞
犬之白乃前世為人也爾能送我歸乎犬俯仰如聽命
即裹糧隨之有警則引伏草間渴即濡身而返凡六七
日出賊境其夫無恙朝廷封崇信縣君東軒筆錄曰
慶歴中衞士有變震驚宫掖臺官宋禧上言蜀有羅江
狗赤而尾小者其警如神願養此狗於掖庭以警倉卒
時人謂之宋羅江泊宅編曰虞經臣策元祐五年作
監察御史初入臺值都城開渠忽有異犬自渠中出直
入其家馴服若素畜養者家人輩愛之名曰渠來但無
事惟喜睡或亂毁簾幃窗牖之類則經臣必有遷改錫
賚之慶自爾每遇慶事則飼以肉一斤渠來必歡喜跳
躍然後食之以為常凡數年經臣卒前一夕渠來死
又曰狀頭時邦彦母懷之彌月夢九人皂衣肩輿一金
紫人徑入房中明日犬生九子皆黑晩遂生邦彥故小
名十狗同年錄見之終吏部尚書宣靖妖化錄曰宣
和五年京師城北乃官民牧羊地忽有野犬不知所從
來入羊羣中鳴叫左右前後諸犬皆往聚會一羊間一
犬黑白交映至次日城内外諸犬畢集或縛者并斷索
而來凡擾擾兩日犬多羊少皆齧殺其羊識者知為不
祥吴聞總錄曰青州老人朱先生以賣藥自給攜一
妻一妾一犬往來贑州紹興丁丑四月有邨民託言母
病邀至其家盡奪其貲囊殺三人埋於林間犬隨而叫
號俄舍去詣縣伏庭下如有所訴縣宰即遣弓兵隨犬
所至至埋所發穴得尸復引至賊家盡獲凶黨夷堅
志曰紹興中樂平魏彦成安行為徐州守全椒縣結正
一死囚獄案云縣外二十里有山菴頗幽僻常惟樵農
往來一僧居之獨雇邨僕供薪爨之役養一貓極馴每
日在傍夜則宿於牀下一犬尤可愛俗所謂獅狗者僧
嘗遣僕買鹽際暮未返凶盜乘虚抵其處殺僧而包裹
鉢囊所有出宿於外明日入縣此犬竊隨以行遇有人
相聚處則奮而前視盜嘷行又隨之至於四五乃泊縣
市愈追逐哀鳴市多識菴中犬且訝其異共扣盜曰犬
如有恨汝意得非去菴中作罪過乎盜雖強辨數四然
低首如怖伏狀即與俱還菴僧已死時正微暑貓守臥
其傍故鼠不加害執盜赴獄不能一詞抵隐遂受刑
賈似道悅生隨鈔曰舅氏慈遠公好記異事一日遠來
相訪言任丘縣友人養犬甚猛羣犬莫能勝晩年既衰
瘁為衆犬所齧憒憒不食而死刳其心已化為石而膜
絡包之似石非石色如寒灰重如磚瓦觀其脈縷真心
也不知緣何至此耳目所不聞見者何限哉范成大
攬轡錄曰乾道六年奉命使金至邯鄲縣牆外居民以
長竿磔白犬懸其首别一竿縛茅浸酒揭於上云本國
人用以祭天禱病遼史曰八月八日國俗屠白犬於
寝帳前七步瘞之露其喙後七日中秋移寢帳於其上
謂之捏褐耐捏褐犬也耐首也松漠紀聞曰金國天
會十四年四月中京小雨大雷震羣犬數十争赴土河
而死所可救者纔二三耳永昌雜志曰至正二十一
年昆明縣玉案山下産赤小犬色如火羣吠徧野輟
耕錄曰至正壬寅八月中上海縣三十四保辰字圖金
夀家已閹雄狗生小狗八其一觜爪紅如鮮血犬之為
妖多見之於占驗之書未有若此者又曰高麗以北
為别十八華言連五城也地極寒每歲委官給散資糧
每車以四狗挽之狗悉諳人性站有狗分例若剋減之
必齧其主者至死乃已又曰北方皂雕作巢所在官
司必令人窮巢探卵較其多寡如一巢而三卵者置卒
守護日覘視之及其成鷇一乃狗耳取以飼養進之於
朝其狀與狗無異但耳尾上毛羽數根而已田獵之際
雕則戾天狗則走陸所逐同至名曰鷹背狗彙苑曰
弘治中兖之魚臺縣有民家畜一白犬甚馴其主出犬
常隨之他日主商於遠方犬亦去經旬三日犬化為主
輒歸妻問其故曰途中遇盜財物俱盡幸逃得性命耳
妻信不疑閱歲其真夫歸形狀悉同各争真偽妻及鄰
里白於官命置之獄中忽一小卒語於妻妻曰先歸者
犬精也視婦胷間有爪紋則辨矣卒以白官召婦問其
故裸而視其胷間有血紋密使以血厭之偽夫化犬立
撲殺之
狗三
原金畜斗精(應劭風俗通曰殺犬磔禳犬者金畜禳者却也抑金使不害也春秋考異郵)
(曰七九六十三陽氣通故斗運狗三月而生宋均注曰狗斗精之所生也)烏龍青鸇(上詳)
(狗二續搜神記子周處風土記曰犬則青鸇白雀飛龍虎馴良警捷難狎易使也)竦耳注
精(上詳大狗賦記下詳續搜神)黃顄赤精(許愼說文曰獫黑犬黃顄也㹥黃犬黑頭)
(也奕下見傅休走狗賦)長耳短喙(白澤圖曰黑狗白頭長耳卷尾龍也蔡氏清論曰)
(望視之兔白蹄之豕短喙之犬修頭之馬斯禽獸也猶形乎勢觀况君子之貎獨無表告者哉)旅獒
周狗(尚書曰西旅獻獒之公羊傳曰靈公有周狗謂&KR0729;也)鈴蹄鋸齒(上見)
(傅休奕走狗賦魚周處風土記曰犬則猲獢五狼牙鋸齒)宋淖韓盧(莊子曰介鬭閣)
(里有狗宋人之駑狗也其家命之為淖逐狗不及止而望之自以為過矣下詳狗二戰國策)白首
素牙(山海經曰陰山有獸焉其狀如貍白首其名天狗下見傅休奕走狗賦)齎書
銜卵(上詳狗二述異記下詳狗二述征記)走百里高三尺(上詳狗二穆天子傳)
(有郭公魏晉俗語曰太康七年天郊壇下白犬高三尺光色鮮明恒臥見人則去)黃耳赤
身(上詳狗二述異記赤瑞應圖曰匈奴獻豹犬錐口身高四尺)食虎逐麋(瑞應圖曰)
(周成王時渠搜國獻□犬能飛食虎豹逐麋之犬不顧兔耶謂求大也)敝蓋重鐶(仲尼)
(畜狗死使子貢埋之曰吾聞敝蓋不棄為埋狗也詩曰盧重鐶又曰盧重令重鋂注令狗鐶聲也)升
仙負女(淮南王雞犬皆升仙下詳狗二玄中記)斃毒訴冤(晉太子申生歸)
(胙姬毒而薦之與犬犬斃齊諧志云屍以訴冤)傷張收吠楊布(宋張收為猘犬)
(所傷醫云宜食蠶膾食之愈下見狗二列子)牽上蔡吠深巷(李斯曰牽黃犬出上)
(蔡門豈可得乎中古詩犬吠深巷)不夜吠畜土性(無事犬不夜吠傳犬馬非土)
(性不畜)搏噬守禦(曹植表盧狗悲號國知其才乃試之用於搏噬犬有守禦之勞)
問名吠形(獻犬者旣受乃問犬名吠潛夫論曰一犬吠形百犬聲)不叱
左牽(尊客之前不叱狗效犬者左牽之)宜粱去腎(周禮狗宜粱)移而
識家賣以嫁女(漢祖移新豐雞犬各識其家犬晉吳隱之字處嘿將嫁女家貧牽賣之)
(此外蕭然無□)累累喪家狺狺迎吠(孔子去魯至鄭東郭有人見曰累累若喪)
(家之狗楚下見狗一辭)猳而不使猰無不噬(管子曰管仲將死謂桓公曰有)
(犬嘊嘊旦暮欲噬我猳而不使也君必去之言易牙豎刁為亂也傳曰國狗之猰無不噬也猰狂狗也)
戀主噬人猛相雄姿躡遺蹤尋漏跡增
黃蒼白望(上詳狗二陳書犬西京雜記曰茂陵少年李亨好馳逐鷹皆製佳名狗則有修毫)
(釐睫白望青曹之號)白靈青骹(陶弘景曰裴眞君好養白犬白雞犬名白靈雞名白精學)
(道之士或居山林此可以辟邪直西京雜記曰楊萬年有獵犬名青骹價百金)黑膺烏
喙(上詳狗二華陽國志子蘇子瞻云子來儋耳得大狗曰烏喙甚猛而馴隨遷合浦過澄邁泅而濟路人)
(皆驚)卑脚長翰(三水小牘曰捧硯者裴至德家僮也一歲時有卑脚犬曰青花忽來齧兒)
(陰食之至德有良藥封之及愈為宦者字之曰捧硯委以内豎之職列仙傳云蜀人邗子好放犬犬走入山)
(穴䢴子隨之行數百里出山頭有殿屋官府仙人吏使甚嚴見其故妻主洗魚與邗子一函藥發視之乃魚子)
(也養之池中一年皆為龍䢴子後還山見犬色更赤有長翰隨䢴子遂留山上時時下護其宗族蜀人立祠焉)
生氂有角(後漢書曰岑熙為魏郡太守無為而化民歌之曰狗吠不驚足下生氂小名)
(錄曰張狗兒母夢有物如犬子頭有角牴之因感而有妊故小名狗兒)桎足繫頸(呂氏)
(春秋曰齊有善相狗者其鄰藉之賈鼠狗期年而得曰是良狗也其鄰畜之數年不噉鼠以告相者曰此志在)
(麞麋豕鹿不在鼠欲其取鼠也則桎其後足遂取鼠后晉書曰齊王冋入廢賈后后問冋曰起事誰曰梁趙)
(曰繫狗當繫頸今反繫其尾何得不然)巨口短尾(說文曰匈奴地有狡犬巨口而黑身)
(懸廣志曰狗有蹄短尾之號)守夜吠日(抱朴子曰陶犬無守夜之益柳宗元書曰庸)
(蜀之南常雨少晴日出則犬號吠)吠雲噬雪(天中記曰杜光庭有犬名吠雲可行萬里)
(又杜詩仙家犬吠白雲中蒼柳宗元集曰僕大雪踰嶺被南越中數州數州之犬黃吠噬狂走者數日至無)
(雪乃已)磔道止風投井降雨(爾雅注曰今俗當大道中磔狗云以止風尚)
(書故實曰舒州灊山下有九井實九眼泉也旱即殺一犬投其中大雨必降犬亦流出)捕鼠
醉虎(魏志曰太祖云我有丁斐猶人家有盜狗善捕鼠雖小有所損而完我囊儲茅亭客話曰凡虎食)
(狗必醉狗虎之酒也)曳馬化龍(舊唐通典曰唐武德中高昌王文泰獻狗雌雄各一高六)
(寸長尺餘性甚慧能曳馬銜燭云夲出拂菻國中國有拂菻狗自此始也續仙傳曰韋善俊挾一犬號烏龍)
(後化龍乘之飛升而去)咋蛇銜兔(幽明錄曰晉大興二年吳人華隆好獵養一□犬號)
(曰的尾常時自隨隆後至江邊伐荻犬暫出渚次隆為大蛇圍繞周身犬還便咋蛇蛇死隆僵無所知犬傍徨)
(涕泣走還船復反草中同伴怪所以隨往見隆悶絶將歸家二日犬為不食隆復蘇乃始進飯隆愈愛惜同於)
(親戚者後周書曰張元性仁孝幼時邨陌有狗子為人所棄元見即收而養之未幾有狗母銜一死兔置元)
(前而去)狸德豹聲(上詳狗二莊子犬唐王維與裴迪書云深巷寒吠聲如豹)
待門扣閣(國語曰趙簡子田于螻史黯聞之以犬待于門簡子見之問何為曰有所得犬欲試)
(之茲囿簡子曰何以不告黯曰君行臣不從為不順主將適螻而麓弗聞臣敢煩當日簡子乃還下詳上狗)
(二見干寳搜神記)哭市上臺(隋巢子曰昔三苖大亂龍生於廟犬哭於市魏志曰公)
(孫淵未亡家數有怪犬冠幘絳衣上臺)防庫共牢(夷堅志曰復州簽判廳主管諸司錢)
(物故畜犬以警盜名為防庫一黃犬在彼十餘年吳興周礪居官尤加意飼養洎秩滿有代者周未去間謁犬)
(認所乘轎識為故主迎擾馴伏掉尾戀戀周解其意使置於船中後數日船至巴河犬登岸未返而船人解纜)
(東下犬望見跳躍嘷鳴奔隨不置凡三四十里周顧見之命小船呼載旣得上不勝喜遂至湖州孔帖曰五)
(代南唐時江州陳氏族七百口畜犬百餘共一牢而食一犬不至諸犬不食)運水銜磚
(搜神記曰孫權時李信純襄陽紀南人也家養一犬名曰黑龍忽一日於城外飲酒大醉歸家不及臥於草中)
(時遇太守鄭瑕出獵見田草深遣人縱火爇之信純臥處北有一溪相去三五十步犬即奔往入水濕身走來)
(臥處周廻以身濕之獲免主人大難犬運水困乏致斃於側俄而信純醒來見犬已死徧身毛濕甚訝其事周)
(廻覩火蹤跡因爾慟哭聞於太守太守憫之即命具棺槨衣衾葬之今紀南有義犬冢高十餘丈聞奇錄曰)
(僧子捷建靈隠高峰浮圖養一花犬每隨工徒銜塼置於塔所又寺人於荒榛收得一石佛而少右耳犬即跑)
(古寺基深可三尺取得佛耳塔成犬斃)銜怒代勞(夷堅志曰李元佐在鄂州得襄間二)
(犬軀幹獰猛迥與他異命畜於後圃慮其或傷人常加維繫一日守卒暫解縱之使自如猶束其頸圃與禁營)
(柵為鄰垣不固營犬十數成羣競至其旁肆意侮齧襄犬以頸索拘縻之故不能敵俱遭搏噬守卒擊逐羣犬)
(去而曳以歸後繫諸故處遂十日不食若忿恨狀然衆相與言此犬非儕輩可比反遭傷害今而弗食豈亦懷)
(報復之志乎盍為去其縛使得逞憾以&KR1177;勝負僉以為然乃縱之營犬望見謂如前可欺羣吠而至二犬奮迎)
(之勢若猛虎之視羊豕或絕其咽或破其脅皆立死凡殺四五犬餘悉奔遁衆卒烹食死犬肉厭飫之外復以)
(遺妻子經旬日顧念得肉之利又解縱如初徘徊抵暮略無一來者俄有两虎龍頗大出不意而至雖持梃毆)
(逐不肯退少焉客主各殞其一存者流血呻呼而散不越夕幷死蓋四犬競鬭皆不獲免畜產銜怒不可解如)
(此元廣異記曰魏元忠嘗呼蒼頭未應犬輒代呼之忠曰此孝順狗也乃能代我勞後亦無恙)負
米銜飯(澠水燕談曰楊光遠之叛青州也有孫中舍者居圍城中族人在西州别墅城閉既久内)
(外隔絶食且盡舉族愁歎畜犬傍徨其側似有憂思者中舍囑之曰爾能為我至莊取米耶犬搖尾若應狀至)
(夜置一布囊幷簡繫犬背上命犬曰水竇出犬至莊鳴吠居者開門識其犬取簡視之令負米還未曉入城如)
(此數月以至城開孫氏闔門頼以不餒孫氏愈愛畜之後數年斃葬於别墅之南其孫彭年語龍圖趙師民刻)
(石表其墓曰靈犬誌性建寧志曰咸溪童鏞家畜一犬一白一花共出一母狡獪善知人意後白者雙目俱)
(盲弗能進牢而食主家作草窩臥於簷外花者日銜飯吐而飼之夜則臥於其㫄白者旣死主憐之埋於門前)
(山麓間花者朝夕往埋所繞數匝若拜泣狀臥其旁少頃始返)八乳兩首(閒窗括異曰秀)
(州魏塘邨方通判乳媼周氏臨安人有蔡公者負其錢最多屢索不還媼呼而責之蔡公言曰今歲再背約當)
(為八乳牝狗以報未幾蔡死而方家因得一八乳犬媼常呼曰汝是蔡公耶即掉尾而前唐五行志曰神功)
(元年安國獻兩首犬)乳貓償鹿(孔帖曰李迥秀所居犬乳鄰貓中宗以為孝感陳隨隱)
(漫錄曰安晩鄭公私居青田府鹿食民稻犬噬殺之府囑守黥犬主幕官擬曰鹿雖帶牌犬不識字殺某氏之)
(犬償鄭府之鹿足矣守從之)赤虎白龍(三國典要曰齊高緯以波斯狗為赤虎儀同逍)
(遥郡君飼以粱肉食縣邑常於馬上設蹬褥以抱之有晉書曰庾翼嘗令郭璞筮其後璞曰卿後並貴盛然)
(白龍者凶徵至矣後庾冰子蘊為廣州刺史其妾產犬子不令藴知狗長大蘊入見狗眉目分明而形異於衆)
(後失所在蘊慨然曰殆白龍乎後為桓氏所滅)戴冠取箭(朝野僉載曰宗楚客家畜一犬)
(一日忽戴楚客冠人立楚客怒曰畜類敢作妖僭越犯分殺之犬作人言曰公亦作妖僭越犯分亦即見殺未)
(幾韋氏敗楚客被斬得三國典略曰北齊廣寕王孝珩嘗畜一犬守外人不近王每射令其取箭亦解呼召)
(左右牽衣而進)如貍似狐(上詳白首注似周官曰士射豻侯豻胡犬也狐而小黑喙善)
(守)小狸花鴨(南部新書曰鄱陽人張朝為猛獸所搏噬其家犬名小狸救之獲免三)
(水小牘曰僖宗朝宰相王鐸所愛卑脚犬曰花鴨有刺客匿於梁上為犬所覺而免)銜箸登
木(五代史曰契丹北有狗國人身狗首長毛不衣語若犬嘷其妻皆人能漢語生男為狗女為人自相婚嫁)
(穴居食生妻女食&KR0827;有中國人至其國妻使逃歸以箸十餘隻教其每走十餘里遺一箸狗見其家物必銜歸)
(則不能追矣皮木狗形如鬼車能登木其可為衣褥)善噬性險(上詳狗二尹文子)
(南史卞彬為禽獸&KR1177;錄云狗性險而屈)入衣帶鈴(杜詩曰舊犬喜我歸低徊入我衣)
(宋詩曰犬帶金鈴臥落花)黃奴雪童(清異錄曰耒陽廖習之家有一黃犬識人喜怒頤指)
(可使名曰黃奴習之嘗作歌云我家黃奴類黃耳宋呂本中畜犬名雪童)東方烹西
園弄(鄉飲酒禮曰烹狗于東方祖陽氣之發於此也以漢靈帝熹平四年於西園弄狗著進賢冠帶綬)
(為笑樂有一狗突出走入司徒府門或見之者莫不驚怪)袖稅狎搖鞉呼(淮南子曰)
(削薄其德增累其刑而欲以為治無異袖稅而狎犬也稅杖也廣志曰罽賓大狗大如驢赤色數里搖鞉以)
(呼之)吠所怪應其主(楚詞曰邑犬羣吠吠所怪也犬論衡曰亡獵犬於山林犬呼)
(名則鳴號而應其主人犬異類聞呼而應者識其主也)割之猶蠕動不可禁
(淮南子曰狡狗之死也割之猶蠕蠕動也不呂氏春秋曰飢狗盈宮漠然未見骨也見則動可禁)蒙
蒙未視呀呀而走(上詳狗二說苑遇柳宗元與楊誨之書曰盧狗之嗾呀呀而走不)
(顧險阻惟嗾者之從)辟惡禦災(風俗通曰罽賓犬善守衛著以辟惡又曰太史公記云)
(秦始殺狗磔四門以禦蠱災今人殺白犬以血題門戶曰正月白犬血辟除不祥)豕交豺
跪(京房易傳曰夫婦不嚴厥妖狗與豕交狀酉陽雜俎曰狗豺之舅豺遇狗輒跪如拜)禁殺
好屠(東坡志林曰今日廂界有殺狗公事司法言近新書不禁殺狗問其說出於禮鄉飲酒烹狗於)
(東方不禁然則禮云賓客之牛角尺亦不禁殺牛乎孔子曰敝蓋不棄為埋狗也死猶不忍食其肉况可殺乎)
(軻史記荆好屠狗)抱臥賦偷(顏氏家訓曰義陽朱詹好學家貧寒無氊被抱犬而臥犬)
(亦飢虚起行盜食呼之不至哀聲動鄰猶不廢業卒成學士為孝元所禮侯鯖錄滕元發少居鄉里寺中修)
(業一日烹寺犬食之僧笑曰滕先生能作偷狗賦即不申理其破題曰僧惟不淨狗也宜偷餅餌引來猶擺續)
(貂之尾索綯牽去難回顧兔之眸又云旣欲思於實腹遂乃設於空喉空喉取狗器也)吠屠人
迎宿客(程氏遺書曰犬吠屠人世傳有物隨之非也此正如海上鷗耳杜詩犬迎曾宿客)
噉胡麻䑛魚碪(好事集曰以胡麻麪噉犬則光黑而駿獵必大獲狐兔又可十歲盧延)
(讓詩饞犬䑛魚碪)續貂不足畫虎反類(晉書曰趙王倫簒位奴卒亦加爵位)
(每朝貂蟬盈坐語曰貂不足狗尾續類馬援戒子書曰效季良不得所謂畫虎不成反狗者也)配
人謝母(袁山松書曰光和四年帝於西園弄狗以配人後魏書蠻夷傳云獠性若同禽獸若殺)
(其父求得一狗以謝其母不懷嫌恨又以大狗一頭買生一口)識喜怒善猜警(上詳)
(黃奴注善埤雅曰狗善猜警非禮相凌則警吠又曰狗警吠止禦又其性前趨故艮為狗)狼狐
㹥獖(㹥音注獖音焚廣雅曰皆犬屬也)獿獀雚猳(說文曰獿獀南越犬名也)
(工穆天子傳狗名重徹止雚猳來白)
狗四
原無投骨(禮長者之前無投與狗骨)無使吠(詳狗一毛詩)狗監(漢楊得意)
(為狗監)狗盜(孟嘗君客能為狗盜)猘狗(淮南子曰鄭子陽剛毅而好罰舍人有折弓者)
(畏罪而恐誅則因猘狗之警以殺子陽)玉犬(述異記曰濟陽山有麻姑仙處俗云山上千年則金)
(雞鳴玉犬吠)天公狗(幽明錄曰王姥黃龍中九歲病死自朝至暮復蘇云見一老嫗挾將飛見)
(北斗君有狗如獅子大深目伏井闌中云此天公狗也)海狗(海語曰海狗形如狗大如貓純黃色)
(常遊海背風沙中遥見船行則投海漁人以技獲之蓋利其腎也醫工以為即膃肭臍云)駮犬(舊唐)
(書曰波斯國多駮犬)天犬(山海經曰金門之山有赤犬名曰天犬下則天下兵起乃天狗之星光飛)
(流注而生所生之日或數十其行如風聲如雷光如電吳楚七國反時嘗吠過梁野)龍狗(見穆天子)
(傳注龍龍茸謂猛狗或曰龍亦狗名)犀犬(搜神記曰元康中婁縣懷瑶家忽聞地中有犬聲視之得)
(犬子雌雄各一長老云此名犀犬得之者富)
狗五
原詩晉張華詩曰如黃批狡兔青骹撮飛雉鵠鷺皆盡
收鳬鷖安足視增唐蘇拯獵犬行曰獵犬未成行狐
兔無柰何獵犬今盈羣狐兔依舊多自爾初跳躍人言
多挐攫常指天外狼立可口中嚼骨長毛衣重燒殘煙
草薄狡兔何曾擒時把家雞捉食盡者飯翻增養者惡
壯可嗟獵犬壯復壯不堪兔絶良弓喪宋孔平仲狂
犬詩曰吾家有狂犬其走如脫兔撐突盤盂翻搜爬堂
廡汙逢人吠不止雞噪貓且怒固難在家庭只可守村
墅不見已半年意謂少懲懼昨日至城東搖尾喜若赴
銜衣復抱膝屢叱不可去一躍數尺高其強乃如故豈
惟性則然汝分亦天賦未聞有驊騮蹄齧豈中路安敢
攜汝歸重令兒女怖梅堯臣犬詩曰常隨輕騎獵不
獨朱門守鷹前任指蹤雪下還狂走人思上蔡遲書寄
華亭後莫將呼作龍粱肉纔經口蘇軾烏喙詩曰烏
喙本海獒幸我為之主食餘已瓠肥終不憂鼎俎晝馴
識賓客夜悍為門戶知我當北還掉尾喜欲舞跳踐趁
僮僕吐舌喘汗雨長橋不肯躡徑度清深浦浮游似鵝
鴨登岸劇虓虎盜肉亦小疵鞭箠當貰汝再拜謝厚恩
天不遣言語何當寄家書黃耳定乃祖李至呈修史
錢侍郎桃花犬歌曰宫中有犬桃花名絳繒圍頸懸金
鈴先皇為愛馴且異指顧之間知上意珠簾未卷扇未
開桃花搖尾常先至夜静不離香砌眠朝飢祗傍御牀
餧彩雲路熟不勞牽瑶草風微有時吠無何軒后鑄鼎
成忽遺弓劒棄寰瀛迢迢松闕伊川上遠逐龍輴十數
程兩眥漣漣似流淚骨見寒毛頓顦顇萬人見者俱傷
心微物感恩猶若是韓盧僃獵何足嘉西旅充庭豈為
瑞聞君奉詔修實錄一字為褒應不曲白魚赤雁且勿
書願君書此懲浮俗呂本中畜犬詩曰主人長年閑
柴戶終日閉雖云伴我嬾常有跋扈志端如在籠鶴又
若伏櫪驥舉首望道路久欲從此逝恨無陸探微寫此
獅子戲如何尚搖尾更作求食計元貢性之題犬詩
曰深宫飽食恣狰獰臥毯眠氊慣不驚却被卷簾人放
出宜男花下吠新晴
原賦魏賈岱宗大狗賦曰余生處大魏之祚政遭王路
之未闢進不得補過之功退不得銜國之冊帝曰疇咨
近在朔易越彼西旅大犬是獲其頭顱也不可論以盡
其骨法也不可辨以釋傞湸蹴蹌雄姿猛相厄然高八
九尺形體如箭鏑象貌如刻畫毛踰紫豔光雙眉如白
璧時頻伸而振迅若應龍之騰擲爪類刀戈牙如交戟
聞林獸之羣争欻斷鏁而齧石逆風長厲野禽是覓鼻
齅微香眼裁輕跡盼□而奮怒揮霍而振䦧譬天梁折
地柱劈倒曳白象挫其腰齧掣六駮折其脊拓&KR2021;熊羆
破其胷拚抄獸頭斷其衇爪處如劒犛牙創似鈹刺視
其未死之間血泉湧如箭射於是驅麋鹿之大羣入窮
谷之峻戹走者先死往者被擊前無孑遺後無一隻然
其所折服敬主識人晝則無窺窬之客夜則無奸婬之
賓通聽百里夜吠狺狺若乃蠻夷猾夏列士異操輕襯
單集人馬銜枚猛火先覺音聲正摧竦耳側聽則恒山
動南向嗺嗺則霍山頹耽精直視則曾丘䃬虓嚇奔突
則重闉開非吾畋獵之有益乃可安國家衞四鄰者也
昔宋人有鵲子之譽韓國珍其大盧彌明振之於巨獒
槃瓠受之於鑾都淪百代之名狗敢餘犬之能俱絶駟
鐵之猲獢云何盧令之足書晉傅休奕走狗賦曰蓋
輕迅者莫如鷹猛捷者莫如虎惟良犬之稟性兼二儁
之勁武應天人之景暉順儀象而近處憑水木之和氣
鍊金精以自輔統黔喙於秋方居太素之内㝢諒韓盧
其不抗豈晉獒之能禦既乃濟盧泉涉流沙踰三光跨
大河希代來貢作珍皇家骨相多竒儀表可嘉足懸鉤
爪口含素牙首類驤螭尾如騰蛇修頸闊腋廣前捎後
豐顱促耳長义緩口舒節急筋豹耳龍形蹄如結鈴五
魚體成勢若凌青雲目若泉中星轉視流光朱矅赤精
震茹黃而慴宋鵲兮越妙古而揚名於是尋漏跡躡遺
蹤形疾騰波勢如駭龍邈朝烏之輕機兮絶猛獸之逸
軌漂星流而景屬兮逾窈冥而騰起陵岡越壑横山超
谷原無遯兔林無隐鹿顧芷隰以嬉遊兮步蘭皐而騁
足然後娛志苑囿逍遥中路屬精萊以待蹤逐東郭之
狡兔既洋洋以衍衍逞妙觀於永路既迅捷其無前又
閒暇而有度樂極情遺逸足未殫抑武烈而就羅兮順
指麾而言旋歸功美於執絏兮其槃瓠之不虞感恩養
而懷德兮願致用於後田聆輶車之鸞鑣兮逸猲獢而
盤桓增宋王禹偁園陵犬賦曰嘉彼御犬既良且馴
蒙先朝之乃眷向皇宫而託身有警蹕以皆從無起居
而不親繡絙飾以煒煒金鈴奮而振振飼以公庖彭澤
之魚兮曾何足道畜之土性西旅之獒兮詎得同倫健
逐天步慵眠地茵效珍比夫異獸供命等乎邇臣若乃
風暖掖庭花繁禁籞扇俟錦翼之雉籠近雪衣之女入
赭袍兮曳尾聞霓裳兮率舞循繞乎金塘徘徊乎瑶圃
睥睨爐煙追隨蠟炬見觀書於乙夜聽求衣於未曙既
無吠乎投籤每夙興於曉鼓莫不默識聖心潛知天語
備指顧以弗迷奉周旋而見撫第辰遊而夕嬉又安在
乎逐麋而捕鼠彼宋㹱之與韓獹又安得同羣而接武
者哉嗟乎事變人天時移今古秦皇采藥島中之士未
廻軒后鍊丹湖上之龍已去欠䑛鼎以登仙對遺弓而
戀主臥錦薦兮罔安啗鮮食兮彌苦豐顱載減負重鋂
而不勝病骨其羸求敝蓋於何所赫赫顧命明明嗣皇
念犬馬之微誠義存始卒徵父母之所愛深增衋傷俾
守園陵之地且殊槃瓠之鄉縻索縚以璀璨琢籠檻而
熒煌仗陪鹵簿車逐轀輬鏁幽宫兮黯黯號白日兮茫
茫松阡夜月柏城曉霜依六尺之輿已成疇昔盜一坏
之土亦足隄防表終天之巨痛甘朽骨於龍岡狡兔盡
而見烹理殊炎漢駿馬死而陪葬事類皇唐
豕一
原爾雅曰豕子豬(江東呼為豨)䝐豶(䝐羊垂反俗呼小豶豬為䝐子也)么幼
(最後生者為么豚)大(一作奏)者豱(音溫今豱豬短頭皮理腠蹙也)豕生三豵(宗)二
師一特(豕生子常多故取少者名之)所寢橧四蹢皆白&KR1595;(該)其跡刻
絶有力&KR1610;(音厄)牝豝(巴)彘五尺為豝大豕為&KR1610;(今漁陽呼豬大者為)
(&KR1610;也)許慎說文曰豰(許卜反)小㹠也膎肫生三月也豵(子公)
(反)豘生六月也或曰一歲曰豵豝牝豕豶&KR2904;也豜(公妍反)
三歲豕豭牡豕也䝐豶也豛(役)俗名豬曰豛豷(於麗反)豕
息也豢以榖圈養豕也增廣雅曰頓丘梁䝕(之陟反)重
顱(盧)豲原方言曰豬燕朝鮮之間謂之豭關東西謂
之彘或謂之豕南楚謂之豨其子或謂之豚或謂豯(奚)
吳揚之間謂之豬子何承天纂文曰梁州以豕為豬
(之於反)河南謂之彘吳楚謂之豨(火豈反)漁陽以豬為&KR1610;齊
徐以小豬為䝒(仕主反)□(覓)白豕黑頭也豱豕奏毛也
易曰見豕負塗又曰坎為豕詩曰有豕白蹢蒸涉
波矣(注蹢蹄蒸衆也涉水而起)禮記曰孟夏食菽與彘又曰凡
祭祀之禮豕曰剛鬛豚曰腯肥春秋說題辭曰斗星
時散精為彘四月生應天理山海經曰□豬大者肉
至千斤豪豬狀如豚而白毛毛大如筓而黑端(郭璞曰豬猪也)
(夾脾有麤豪數尺能以頸上豪射物)增魏志曰挹婁在扶餘東北處山
林之間嘗穴居土氣寒於扶餘其俗好養豬食其肉衣
其皮冬以豬膏塗身厚數分以禦風寒虞衡志曰嶺
南一種嬾婦豬似山猪而小常噉田禾惟以機柚紡織
之具置田所則不復近五行傳曰豕畜之居閑衛而
聽者屬聽崔豹古今注曰豬一名長喙參軍孔帖
曰扶南人喜鬭豬異物志曰鬱林大豬一蹄有四五
甲多膏買者以鐵錐刺其頭入七八寸得赤肉乃動
夏鼎志曰掘地而得豚名曰邪空同子曰豕主食故
一乳十七八天中記曰北狄渤海俗所貴者曰鄚頡
之豕
豕二
原論語曰陽貨欲見孔子孔子不見饋孔子豚墨子
曰孔子窮陳蔡之間藜蒸不糂子路烹豚孔子不問肉
所由來即食之史記曰子路性鄙好勇力冠雄雞佩
豭豚凌暴孔子孔子設禮稍誘子路後服委質因門人
請為弟子增越絶書曰雞山豕山者句踐以畜雞豚
將伐吳以食死士也原韓詩外傳曰孟子少時東家
嘗殺豬孟子問其母曰東家殺豬何以為其母曰欲噉
汝其母悔失言曰吾懷妊是子席不正不坐割不正不
食胎教之也今適有知而欺之是教之不信也買東家
豬肉以食之明不欺也史記曰竇太后好老子書召
袁固問老子固曰此家人言耳太后怒曰安得司空城
旦書乎使固下圈擊豕景帝知太后怒而固直言無罪
乃假固利兵下圈刺豕正中其心應手而倒太后默然
乃罷之漢書曰公孫弘菑川人少時為獄吏有罪免
家貧牧豕海上四十餘乃學春秋雜說年六十以賢良
徵為博士進丞相封平津侯又曰郅都東海人景帝
時為郎嘗從遊上林賈姬在厠野彘入厠上目都都不
行上乃欲自持兵救賈姬郅都上前曰亡一姬一姬進
天下所少寧賈姬耶陛下縱自輕柰宗廟太后何上還
彘亦不傷賈姬增洞冥記曰漢武未生景帝夢一赤
彘從雲中直下崇芳閣帝覺見赤氣如雲霞來蔽戶牖
乃改崇芳閣為猗蘭殿後王夫人生武帝於此殿原
張璠漢記曰莎車王殺于闐王于闐大都末出城見野
豕欲搏之乃人語曰無殺我我為汝殺莎車將軍都末
異之即與兄弟共殺莎車王東觀漢記曰閔仲叔居
安邑家貧不能得錢買肉安邑令候之問諸子何飯食
對曰但食豬肝屠者或不肯與之令出敕市後常買輒
得仲叔怪問其子道狀如此乃歎曰叔豈以口腹累安
邑耶遂去之又曰吳祐年二十喪父獨居家無擔石
而不受贍遺嘗牧豕於長垣澤中行吟經書遇父故人
謂之曰卿二千石子而杖鞭牧豕縱子無恥柰君父何
祐辭謝而已守志如初又曰梁鴻家貧而尚節博覽
無不通畢乃牧豕於上林苑中曾誤遺火延及他舍乃
尋訪燒者問所失悉以豕償之其主猶以為少鴻曰無
他財願以身居作主人許因為執勤不懈耆老見鴻非
恒人乃共責讓主人而稱鴻長者於是始敬異悉還其
豕鴻不受乃去續漢書曰曹騰父萌以仁厚稱鄰人
有豕者與萌豕相類詣門認之萌不與爭後所亡豕自
還其家主人大慙送所認豕并辭謝萌萌笑而受之
皇甫謐高士傳曰孫期濟隂人少為諸生治京氏易古
文尚書家貧事母至孝牧豕於大澤中以奉養焉遠人
往從其學皆執經壟畔以追之里落化其仁讓黃巾賊
起過其里陌相約不犯孫先生舍辟舉方正遣吏齎羊
酒請期期驅豕入草不顧司徒黃琬特辟不就終於家
董正别傳曰司馬徽字德操時人呼為水鏡嘗有人
妄認徽豬徽便推豬以與之後數日亡豬者得其豬既
以豬還徽乃叩頭自責徽又厚謝之郭子曰劉道真
少時嘗魚釣草澤善歌嘯聞者莫不留連有一老嫗識
其非常人甚樂其嘯乃殺㹠以進之道真食㹠盡了不
謝嫗見其不飽又進一㹠又食半餘半還之後道真為
吏部郎嫗兒為小令史道真乃超用之兒不知所由問
母而後知之於是齎牛酒以詣道真道真笑曰去去無
復相報增晉書曰呂光死其子纂立有豬生子一身
三頭俄而呂超殺纂伽藍記曰有劉胡者兄弟四人
以屠為業永安年中胡殺豬豬忽唱乞命聲及四鄰鄰
人謂胡兄弟相毆鬭而來觀之乃豬也即舍宅為歸覺
寺合家人入道焉後周書曰陸逞為京兆尹都界有
豕生數子經旬而死其家又有豶豕遂乳養之諸豚賴
之以活時論以逞仁政所致隋五行志曰開皇末渭
南有人寄宿他舍夜中聞二豕對語其一曰歲將盡阿
爺明日殺我供歲何處避之一荅曰可向水北姊家因
相隨而去天將曉主人覓豕不得意是宿客而詰之宿
客言狀主人如其言而得豕大唐新語曰太宗射猛
獸於苑内有羣豕突出林中太宗引弓射之四發殪四
豕有一雄豕躍及鐙吏部尚書唐儉投馬搏之太宗拔
劒斷豕顧而笑曰天策長史不見上將擊賊耶何懼之
甚儉對曰陛下神武定四方豈復逞心於一獸太宗善
之因罷獵禄山事跡曰安禄山嘗夜宴醉臥化為異
豬而龍首左右遽言之明皇曰豬龍也無能為者盧
杞為虢州刺史奏言虢有官豕三千為民患德宗曰徙
之沙苑杞曰同州亦陛下百姓臣謂食之便帝曰守虢
而憂他州宰相才也詔以豕賜貧民唐五行志曰元
和八年長安西市有豕生子三耳八足又曰乾符六
年越州山隂民家有豕入室内壞器用銜椀缶置於水
次陶榖清異錄曰偽唐陳喬食蒸豚曰此糟糠氏面
目殊乖而風味不淺仇池筆談曰王中令既平蜀飢
甚入一邨寺主僧醉甚箕踞公欲斬之僧應對不懼公
竒之因求蔬食云有肉無蔬餽蒸豬頭甚美公喜問止
能食肉飲酒耶為有他技也僧言能詩公令賦蒸豚立
成云觜長毛短淺含臕久向山中食藥苗蒸處已將蕉
葉裹食時兼用杏漿澆紅鮮雅稱金盤飣軟熟真堪玉
箸挑若把羶根来比並羶根自合喫藤條公大喜遂與
之紫衣師號淳化中京畿民牟暉擊登聞鼓院訴家
奴失猳豚一詔令賜千錢償其直冷齋夜話曰宋神
宗一日見後苑有牧猳㹠者問何所用牧者對曰自祖
宗以來長令畜自稚養以至大則殺之又養稚者前朝
不敢易亦不知果安用神宗詔付所司自是禁中不復
畜數月衛士忽獲妖人急欲血澆之禁中卒不能致因
悟太宗遠略亦及此清波雜志曰崇寧二年三月一
日衞州獲嘉縣民某氏殺豬祭神而民劉氏獵犬得其
棄骨銜之狺狺四日不食剖視之其左牡齒臼中得一
如來像像如拇髻有珠如粟瞑目趺跏坐莊嚴畢具觀
者萬人夷堅志曰岳飛門僧惠清言岳微時居相臺
為市遊徼有舒翁者善相術嘗密謂之曰君乃豬精也
精靈在人間必有異事然豬之為物未有善終必為人
屠宰君如得志宜早退步岳笑不以為然後秦檜下岳
於大理獄周三畏鞫之遇夜周往間行至鞫所一夕月
微明見古木下一物似豕而角周疑惑却步此物徐行
入獄旁小祠而隐經數夕復往月甚明又見前怪首上
有片紙書發字纂要曰元順帝一夕夢大豕決城因
禁民畜豬及大兵至召百官議戰忽有二狐自内殿出
帝歎且泣命開建德門北去嗚呼豬者朱也天之示人
良亦顯矣又曰正德十四年冬有旨禁約人民不許
養豬違者永遠充軍以俗呼豕為豬音同國姓且信佛
法也旬日之間遠近盡殺減價賤售小豬埋棄一時駭
異
豕三
原剛鬛攢錐(上詳豕一禮記贊下見郭璞豪彘)白頭青爪(東觀漢記)
(曰朱浮與彭寵書責之曰伯通自伐以為功高天下往時遼東有豕生子白頭異而獻之行至河東見羣豕皆)
(白懷慙而還若以子之功論於朝廷則為遼東豕也養生要集曰豕白蹄靑爪不可食也)長垣
澤木蘭橋(上詳豕二東觀漢記是襄陽耆舊傳曰木蘭橋者今之豬□橋也劉和季以此橋)
(近荻有蕺菜於橋東大養豬襄陽太守皮府君曰作此豬尿臭當易名作豬闌橋耳莫復云木蘭橋也初如戲)
(之而百姓遂易其名)魯津伯大蘭王(符子曰朔人有獻燕昭王大豕者令宰夫膳之)
(豕既死乃見夢於燕相曰造化勞我以豕形食我以人穢今仗君之靈而化始得為魯津之伯也下見袁淑)
(俳諧集)四月生期年食(家語六九五十四四主時時主豕故豕四月生文子曰)
(先王之法也犬豕不期年不食)賜肩齧脚(項羽賜樊噲巵酒彘肩魏志關羽夢豬齧其)
(脚)交睫去腦(周官曰豕望視而交睫腥不可食禮豚去腦)五豵千
足(詩一發五豵戶貨殖傳千足彘與千侯等)宜稷食糠(上周禮食糟糠薦)
蒸㹠獻豜(晉王濟性豪侈帝嘗幸之供饌甚豐蒸肫尤美上問其故對曰以人乳蒸之上色不)
(平食未畢而去公詩經云獻豜于)字誤性卑(古人有讀史者云三豕日渡河子貢曰己)
(亥日渡河校之果然以己為三以亥為豕齊卞彬禽獸&KR1177;錄曰豕性卑而率)掩豆負塗
(禮晏平仲儉祭先人豚肩不掩豆下詳豕一易經)為封豕歸艾豭(吳為封豕長蛇)
(以薦食上國注封大也衛傳曰旣定爾婁豬盍歸吾艾豭注婁豬求子豬也喻夫人南子也艾豭喻宋朝也)
牙剛暴物貪婪(豶豕之牙獷滑剛暴難制下見郭璞封豕贊)士不殺
人而啼(禮士無故不殺犬豕生傳齊侯田于貝丘見大豕從者曰公子彭也公怒射之豕人立)
(而啼公乃懼之)增嘗麥調糠(月令曰孟夏農乃登麥天子以彘嘗麥豢豕者翁為調)
(糠而媼為之擇蝨豈愛豕哉利其肉也)銜鬴飲酒(漢書曰昭帝時燕王宫永巷中豕出)
(圂壞都竈銜其鬴六七枚置殿前盛晉書曰阮咸至宗人間共集不用杯觴斟酌以大甕酒圓坐相向大酌)
(更飲時有羣豕來飲其酒咸直接去其上便共飲之)寢橧入門(爾雅疏曰豬所臥處名橧)
(橧是所居之處家客退記談曰豬突入人家以為不祥必割其耳王隆方割豬耳適有神降於伍氏隆往問)
(曰豬入門可乎神荅曰豬入門百福臻又問曰割其耳何如曰割其耳傷於矢明日隆觀射果傷其臂里中異)
(之自是人家惟恐豬不入門矣)食圈舞圂(白帖曰紫姑每食於圈裏孔帖曰咸通七年)
(徐州蕭縣民家豕在圂舞又牡豕多將鄰里羣豕而行復自相齒齧)破甕繫杙(魏志曰有)
(人失婦求管輅卜之輅曰君明日於路覓擔豬者乃逐之行次豬忽繩斷走入他舍突破主人甕見其婦出看)
(豬擒之杙埤雅曰大畜六五曰豶豕之牙牙者所以畜豶豕之也今齊東海岱之間以杙繫豕謂之牙杙音)
(弋橛也)竭尾俯首(埤雅曰彘也竭其尾故謂之豕下又曰易說卦曰坎為豕坎性趨)
(豕能俯其首又喜卑穢亦水畜也)五尺千鈞(尸子曰大豕為&KR1610;五尺史記曰朔人獻)
(燕昭王以大豕王命豕宰養之十五年大如沙豶足如不勝其體王異之命衡官橋而量之折橋豕不量又命)
(水官舟而量之其重千鈞其大無用)化石能水(水經曰蜻蛉縣有石豬圻長谷中有石豬)
(子母數千頭長老傳言夷昔牧此一朝化為石今夷人不敢往牧三才圖會曰豕之性能水牧豬之所必在)
(水草之交)與犬交下馬搏(晉書五行志曰劉聰末年犬與豕交有豕著進賢冠升聰)
(坐犬冠武冠帶綬與豕幷升俄而鬭死殿上宿衛莫有見其入者下見豕二大唐新語)喜雨
發風(埤雅曰豕喜雨故天將久雨則豕進涉水波明經筵官會食資善堂東坡盛稱河魨之美吕原問)
(其味曰直得一死再會又稱豬肉之美范淳甫曰奈發風何東坡笑曰淳甫誣告豬肉)長孺善
相商丘能養(史記曰留長孺以相彘立名牧博物志曰商丘子有養豬法好吹竽豬七十)
(不娶)償失火還半直(上詳豕二東觀漢記使後漢書曰朱穆嘗養豬有病人賣之)
(語之云當買者言病賤取其直賣豬者到市即售亦不言病其直過價穆怪之問其故齎半直以還買豬者買)
(者辭不受穆棄錢而去)膏塗身毛織席(上詳豕一魏志謂河東僃錄曰申王豬)
(旣供餐不宜處於穢弊乃以氊龕粟粥待之取其毛刷淨令巧工織壬癸席光而且滑)信難及
惡勿類(埤雅曰易曰信及豚魚豚微物而遁逸信所難及故也子華子曰子車氏之豭其色粹)
(而黑一產三豚其二如之其一則駮而白惡其勿類於己也齧而殺之其同於己也則字之惟恐傷也)
名戰艦畫屏風(梁王琳每戰勝艦則有聲如野豬其戰艦千數以野豬為名晉書曰韓)
(友字景先廬江舒人也舒尉鄧林父病垂死友為筮使畫作野豬著臥屏風上因是遂差)性觸突
喜卑穢(服虔曰豬性觸突人故曰豬突豨勇下詳俯首注)養客舍畜禁
中(三輔&KR1177;錄曰馬氏兄弟五人共作客舍養豬賣豚故民謂之曰苑中三公鉅下二卿五門嚄嚄但聞豚聲)
(冷下詳豕二齋夜話)食梓肥遇槐止(本草曰擣梓葉飼豬肥大三倍闕史曰)
(咸通初有渤海僧隆多羅者寓於四明精舍能通老獸之言一日秋暑方炎與朝客數人將納凉於城西别墅)
(路逢牝豕引諸豚而行咯咯有聲一朝士戲云此豬有語否僧曰巨彘顧諸雛云行行向前樹陰下喫奶料其)
(不遠當遇官槐而止且飼羣子矣偵之果然)老翁餽司原獲(魏志曰管輅嘗至郭)
(恩家碓上雞鬭謂恩曰當有老人將豚一口從東來候公舍有小口傷亦無所苦明日果有親知老翁攜豚饋)
(恩恩射雞為饌迸前著小女子脚舉家惶怖竟無所害潛夫論曰今觀宰司之取士也有似乎司原之佃也)
(昔有司原氏者燎獵中野鹿斯東奔司原縱譟之西方之衆有逐豨者聞司原之譟也競舉音而和之司原聞)
(音之衆則反輟已之逐而往伏焉遇夫俗惡之豨司原喜而自以為獲白瑞珍禽也盡芻豢傾囷倉以養之豕)
(俯仰嚘吚為作容聲司原愈益珍之居無何烈風興而澤雨作灌巨豕而惡塗渝遂駭懼眞聲出乃知是家之)
(艾豭耳此隨聲逐響之過也)畜致富夢得官(朝野僉載曰唐洪州有人畜豬以致)
(富因號豬為烏金仙又曰饒陽李瞿曇勲官番滿選夜夢一母豬極大李藥占之曰母豬㹠主也君必得屯)
(主數日果如其言)繫金鈴偷氊履(志怪曰吳中有一士夫于都假還至曲阿塘上)
(見一女子甚美留其宿士解臂上金鈴繫女臂令暮更來遂不至使人求都無此女過豬圈見一母豬臂上繫)
(金鈴無搜神記曰李汾撫琴於四明山月夜有女子至端正比惟覺口帶高緇黑色留宿極歡汾偷女子青)
(氊履一隻女泣求不與及明見鮮血滿地驗履乃豬蹄殼也汾惶駭尋血至山前張氏圂中見一牝豕後足已)
(刓一殼豕視汾瞋目咆哮如有怒色汾以事白張叟叟即殺之汾即棄山院别遊他邑)祭社
禳田(劉貢父詩話曰張端為河南錄府當祭社買豬已呈尹豬突入端廳即殺之更以白尹尹問端對曰)
(按律豬無故夜入人家主人登時殺之勿論尹大笑為别市豬淳于髠謂齊威王曰臣見道旁有禳田者操)
(一豚肩斗酒而祝曰甌簍滿篝汙邪滿車吾見其所持者狹所欲者奢)棄而聽經驅
之入草(東觀漢記曰承宮少孤家人令牧豕徐子盛明春秋授諸生宮棄豬而聽經下詳豕二皇甫)
(謐高士傳)宗人說彘監市履豨(莊子曰祝宗人玄端以臨牢筴說彘曰汝奚惡)
(死吾將三月㹖汝七日戒三日齋藉白茅加汝肩尻乎雕俎之上則汝為之乎為彘謀曰不如食以糟糠而錯)
(之牢筴之中市又曰正獲之問于監市履豨也每下愈況豨大豕監之履豨以知其肥瘦者愈履其難肥之)
(處愈知豕肥之要)久費五穀愛食薄荷(晉書曰愍懷太子嘗從帝觀豕牢言)
(於帝曰豕甚肥何不殺以享士而使久費五穀帝拊其背曰此兒當興吾家洞微志曰僧辨聰遊五臺將還)
(京師有老僧託以書其上題曰東京城北尋勃賀分付僧竊啓視之云度衆生畢早來苟更強住切恐造業復)
(封之至京尋訪不見其人一日於五丈河側見一小兒逐一大豬名勃賀屠者趙氏豬能令羣豬不亂逸愛食)
(薄荷故以名僧試呼其名以書投之豬遽食其書人立而化僧徑之五臺訪其老僧亦化去矣)喜鬭
食生(上詳豕一孔帖豬孔帖曰南詔尋傳蠻射豪生食其肉)
豕四
原不知檢(孟子狗彘食人食而不知檢)不為禮(禮居澤者不以鹿豕為禮)增
黑面郎(承平舊纂曰桂林風俗日食蛙有來中朝為御史者或戲之曰汝之居乃蛙臺也御史答曰此)
(非蛙名圭虫而已然較圭虫之奉養豈不勝於黑面郎哉黑面郎謂豬也)烏將軍(幽怪錄曰郭元)
(振開元中下第自晉之汾夜行失道有宅門宇甚峻堂上燈燭而悄無人俄聞女子哭聲公曰人耶鬼耶曰妾)
(鄉有烏將軍能禍福人每歲鄉人擇美女嫁焉父利鄉人之金潛以應選醉妾此室而去將軍一更當來公大)
(憤曰吾力不能救將殺身以徇女未久車馬駢闐紫衣吏入復走曰相公在此旣而將軍入公出揖曰聞今夕)
(嘉禮願為小相將軍喜而延坐公取佩刀斫其腕而斷之將軍失驚而走天明視其手乃豬蹄也俄聞哭聲漸)
(近乃父母舁櫬而來將收其屍公具告焉乃令鄉人執弓矢尋血而行入大冢中見大豬無前蹄走出而斃公)
(納其女為側室)烏鬼(嬾眞子曰杜詩家家養烏鬼峽中士人夏侯節云烏鬼豬也峽中人家多事鬼)
(家養一豬非祭鬼不用故於羣豬中獨呼烏鬼以别之)豬龍(東坡志林曰眉州青神縣道側有小)
(佛屋俗謂之豬母佛云百年前有牝豬伏於此化為泉有二鯉魚在泉中云蓋豬龍也蜀人以牝豬為母故以)
(名之泉在石上深不及二尺大旱不竭而二鯉莫有見者余一日偶見之以告妻卂王愿愿不之信余不平其)
(見疑復禱於泉上已而復出愿大驚拜而去)
增詩宋梅堯臣詠豕詩曰司原豢俗狶日見容陰昵喜
比為白麟惟憂不豐溢烈飇澤雨作真聲向人出司原
悔何由肝膽空駭慄
原文宋袁淑大蘭王九錫文曰大亥十年九月乙亥朔
十三日丁亥北燕伯使使者豪豬冊命大蘭王曰咨惟
君稟太隂之沈精標羣形於玄質體肥腯而洪茂長無
心以遊逸資豢養於人主雖無爵而有秩此君之純也
君昔封國殷商號曰豕氏業隆當時名垂於世此君之
美也白蹢彰於周詩涉波應乎隆象歌詠出於人口經
千載而流響此君之德也君相與野遊唯君為雄顧羣
數百自西徂東俯歕沫則成霧仰奮鬛則生風猛毒必
噬有敵必攻長驅直突陣無全鋒此君之勇也
原贊晉郭璞封豕贊曰有物貪婪號曰封豕薦食無厭
肆其殘毁羿乃飲羽獻帝效技又豪彘贊曰剛鬛之
族號曰豪豨毛如攢錐中有激矢厥體兼資自為牝牡
增啟梁庾信謝滕王賚豬啓曰奉教垂賚肥豕一腔白
腹見珍度遼東之水赤闌為重對襄陽之城忽降全恩
謹充炮烙孫弘牧於淄水惟以求錢卜式養於上林豈
知其味
貓一
增埤雅曰鼠善害苗而貓能捕鼠去苗之害故貓之字
從苗貓旦暮目睛皆圓及午即旋斂如線其鼻端常冷
蓋貓陰類也故其應隂氣如此世云薄荷醉貓死貓引
竹物有相感者出於自然非人智慮所及貓亦如虎畫
地卜食鼻頭冷惟夏至一日煖貓死不埋於土挂於樹
上格物論曰貓一名蒙貴一名烏圓及考爾雅注蒙
頌即蒙貴捕鼠勝於貓則貓與蒙貴又似二物詩曰有
貓有虎禮記曰迎貓為其食田鼠也史記東方朔
傳曰騏驥騄耳飛兔驎駵天下之良馬也將以捕鼠於
深宫曾不如跛貓尹文子曰使牛捕鼠不如貓狌之
捷采蘭雜志曰貓一名女奴酉陽雜俎曰其毛不
容蚤蝨黑者暗中逆循其毛即若火星范蜀公記事
曰鞭以箠馬愈久愈潤澤堅韌以擊貓則隨節折裂
鶴林玉露曰蘇東坡云養貓以捕鼠不以無鼠而養不
捕之貓余謂不捕鼠猶可也不捕鼠而捕雞則甚矣疾
視正人必欲盡擊之非捕雞乎宋楊萬里詩曰朝慵
午倦誰相伴貓枕桃笙苦竹牀
貓二
增北史曰獨孤陀性好左道其外祖母高氏先事貓鬼
轉入陀家每以子日夜祀之貓鬼每殺人取其財物置
於所事貓鬼家鬼若降人則面正青若被牽曳陀後敗
免死朝野僉載曰隋大業之季貓鬼事起家養老貓
為厭魅頗有神靈遞相誣告京都縣邑被誅戮者數千
餘家蜀王秀皆坐之隋室既亡其事亦寢又曰薛季
昶為荆州長史夢貓兒伏臥於堂限上頭向外以問占
者張猷猷曰貓兒者牙爪伏門限者閫外之事君必知
軍馬之要未旬月除桂州都督嶺南招討使舊唐書
曰高宗寵武氏廢王皇后及蕭良娣蕭罵武后曰願得
一日為貓阿武為鼠吾扼其喉以報今日即足矣武后
聞之不悅約六宫不許畜貓北夢𤨏言曰左軍使嚴
遵美閹官中仁人也嘗一日發狂手足舞蹈傍有一貓
一犬貓忽謂犬曰軍容改常也顛發也犬曰莫管他俄
而舞定自驚自笑且異貓犬之言遇昭宗播遷乃求致
仕邵思野說曰江南二徐大儒也後主岐王六歲時
戲佛像前有大琉璃缾為貓所觸剨然墮地因驚得疾
而薨詔鍇為墓誌鍇謂鉉曰此文雖不引貓事但此故
實頗記憶否鉉為疏二十事鍇曰適已憶七十餘事鉉
曰楚金大能記明旦又云夜來復得數事兄撫掌而已
老學菴筆記曰秦檜之女小名童夫人愛一獅貓忽
亡之立限命臨安府訪求及期貓不獲府為捕繫鄰民
且欲劾兵官兵官惶恐步行求貓凡獅貓悉捕致而皆
非也乃賂入宅老卒詢其狀圖百本於茶肆張之府尹
因嬖人祈懇乃已續已編曰景泰初西番貢一貓道
經陜西莊浪驛時福建布政使朱彰以事謫為驛丞使
驛問貓何異而上供使臣書示云欲知其異今夕請試
之其貓盛罩以鐵籠納於空室内明日起視有數十鼠
伏籠外盡死使臣云此貓所在雖數里外鼠皆來伏死
蓋貓之王也
貓三
增白老雪姑(稽神錄曰建州刺史月下見七八白衣人長不盈尺男女雜坐而飲一人曰今)
(日甚樂然白老將至奈何因哭入溝中數月後罷官新政家有貓名白老於堂西得白鼠七八枚食之清異)
(錄曰余在輦轂至大街見揭小牓曰虞大博宅失去貓兒色白名曰雪姑)製名獻議(南部)
(新書曰連山張大夫摶好養貓衆色僃有皆自製佳名每視事退至中門數十頭曳尾延頸盤接而入以綠紗)
(為帷聚其内以為戲或謂摶是貓精祐綱目曰朱泚軍中貓鼠相乳宰相常衮率羣臣賀崔甫曰可弔不可)
(賀因獻貓鼠議)洗面拱手(酉陽雜爼曰俗云貓洗面過耳則客至續墨客揮犀曰鄱陽)
(龔晃仲自言其祖紀與族人同應進士舉其家衆妖競作乃召女巫徐姥者使治之時尚寒有一貓正臥爐側)
(家人指謂姥曰吾家百物皆為異不為異者獨此貓耳於是貓亦人立拱手而言曰不敢姥大駭馳去後數日)
(捷音至二人皆高第矣知妖異未必盡為禍也)帶金鎻臥錦衾(酉陽雜俎曰楚州射)
(陽出貓有褐花者靈武有金叱撥靑驄色者平陵城中有一貓常帶金鎻有錢飛若蛺蝶土人往往見之傳)
(奇曰成自虚雪夜於東陽驛寺中遇苖介立吟詩曰為慙食肉主恩深日宴蟠蜿臥錦衾且學志人知白黑那)
(將好爵動吾心次日視之乃一大駮貓兒也)虎威鼠將(相貓法眼用金身要短面要虎)
(威聲要喊露爪能飜瓦脚長善走家面長雞絶種尾大嬾如蛇又云耳薄不耐寒清異錄云貓名鼠將)
過江投紙就洞呼仙(北人嘗云貓不過揚子金山謂貓過金山則不捕鼠厭者至金)
(山時翦一紙貓投水中則不忌昔韓克贊嘗於汝寧帶回一貓過江果不捕鼠山川紀異曰河南永寧天壇)
(山中巖有仙貓洞世傳燕眞人丹成雞犬俱升仙獨貓不去人嘗見之就洞呼仙哥則聞有應者)搏
鸚鵡號麒麟(武則天習貓使與鸚鵡共處出示百官傳觀未徧貓飢搏鸚鵡食之太后大慙)
(號宋林希逸有戲麒麟貓詩見後)與裴諝諷蔡京(開元傳信記曰裴寬子諝素好)
(詼諧為河南尹有婦人投狀爭貓兒狀云若是兒貓即是兒貓若不是兒貓即不是兒貓諝大笑判云貓兒不)
(識主傍我搦老鼠兩家不須爭將來與裴諝遂納其貓兒爭者皆哂之宋有盧仙姑者指貓而問蔡京曰識)
(之否此章惇也其意蓋以諷京)五德如雞四季捉鼠(揮麈新談曰萬壽寺有彬)
(師者善謔嘗對客貓踞其旁彬謂客曰人言雞有五德今吾此貓亦有之客問其說曰貓見鼠不捕仁也鼠奪)
(其食而讓之義也客至設饌則出禮也藏物雖密能竊食之智也每冬月輙入竈信也客聞之為之絕倒貓)
(口中三坎捉一季五坎捉二季七坎捉三季九坎捉四季言口内有九坎者能四季捉鼠也)眼如
一線價直數金(埤雅云近有人收牡丹圖者叢下有一貓畫者曰此正午牡丹也何以明)
(之貓眼黑睛如線此正午貓眼也貓眼早暮則圓日漸午則狹長正午則如一線耳記事珠曰張摶好貓其)
(一曰東守二曰白鳳三曰紫英四曰祛憤五曰錦帶六曰雲圖七曰萬貫皆價直數金)
貓四
增詩宋黃魯直乞貓詩曰秋來鼠輩欺貓死窺牖飜盆
攪夜眠聞道貍奴將數子貫魚穿柳聘含蟬又謝周
元之送貓詩曰養得貓奴立戰功將軍細柳有家風一
簞未厭魚餐薄四壁常令鼠穴空蔡天啓乞貓詩曰
厨廩空虚鼠亦飢終宵齩齧近秋闈腐儒生計惟黃卷
乞取含蟬與護持羅大經貓詩曰陋室偏遭黠鼠欺
貍奴雖小策勲竒扼喉莫訝無遺力應記當年骨醉時
張無盡貓詩曰白玉狻猊藉錦茵寫經湖上淨名軒
吾方大謬求前定爾亦何知不少喧出沒任從倉内鼠
鑚窺寕似檻中猿高眠永日長相對更約冬裘共足温
林希逸戲號麒麟貓詩曰道汝含蟬寔負名甘眠晝
夜寂無聲不曾捕鼠祗看鼠莫是麒麟誤託生陸游
贈貓詩曰裹鹽迎得小貓奴盡護山房萬卷書慙媿家
貧策勲薄寒無氊坐食無魚林逋貓詩曰纖鉤時得
小溪魚飽臥花陰興有餘自是鼠嫌貧不到莫嫌尸素
在吾廬劉潜夫詰貓詩曰古人養客乏車魚今汝何
功客不如飯有溪魚眠有毯忍教鼠齧案頭書李璜
以二貓送友人詩曰家生入雪白於霜更有攲鞍似閙
裝便請爐邊义手坐從他鼠子自跳梁又曰含蟬毛
色白勝酥搦絮堆緜亦不如老病毗耶湏減口從今休
歎食無魚金李純甫貓飲酒詩曰枯腸痛飲如犀首
竒骨當封似虎頭嘗笑廟謀空食肉何如天隐且糟丘
書生幸免翻盆惱老婢仍無觸鼎憂只向北門長臥護
也應消得醉鄉侯明文璧乞貓詩曰珍重從君乞小
貍女郎先已辦氍毺自緣夜榻思高枕端要山齋護舊
書遣聘自將鹽裹箬策勲莫道食無魚花隂滿地春堪
戲正是蠶眠二月初
增文明胡侍罵貓文曰家有白雄雞畜之久矣乃者棲
於樹顛而横遭貓啗乃呼貓俾前而罵之曰咄汝貓汝
無他職職在捕鼠以兹大蜡古也迎汝不鼠之捕曰職
不舉而又司晨之禽焉是食計汝之罪匪直不職而已
也咄汝貓相鼠有類實繁厥徒或登承塵或撼戶樞或
緣榻蕩几或噏尊䑛盂或覆奩孔櫝或齰圖褫書汝於
是時儻伺湏臾即不踰房闥而汝之腹以飫人之害以
除矣其或不然則但據地長號跑哮噫烏雖不鼠輩之
克殄而聲之所慴鮮不縮且逋矣而寂不汝聞杳焉其
徂吾不意汝窺高乘虚越垣歴廚緣幹超枝攀柯摧荂
而勞苦於一雞之圖鼠為人害汝則保之雞具五德汝
則屠之鼠也奚幸雞也奚辜雖則汝有不若汝無無汝
則鼠之害不益於今而雞之禍吾知免夫
增說唐韓愈貓相乳說曰司徒北平王家貓有生子同
日者一母死焉有二子飲於死母母且死其鳴咿咿其
一方乳其子若聞之起而若聽之走而若救之銜其一
置其棲又往如之返而乳之若其子然噫亦異之大者
夫貓畜也非性於仁義者也其感於所畜者乎
增議唐崔祐甫貓鼠議曰禮記郊特牲篇曰迎貓為其
食田鼠也然而貓之食鼠載在禮經以其除害利人雖
微必錄今此貓對鼠不食仁則仁矣毋乃失其性乎貓
受人養育職既不修亦何異於法吏不勤觸邪疆吏不
勤捍敵以若稱慶殆所未詳恐須申命憲司察聽貪吏
戒諸邊堠無失徼巡貓能致功鼠不為害
御定淵鑑類函卷四百三十六
