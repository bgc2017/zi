欽定四庫全書
御定淵鑑類函卷三百四十
居處部一(居處總載城櫓)
居處總載
原易曰上古穴居而野處後世聖人易之以宫室上棟
下宇以待風雨蓋取諸大壯此其始也(白虎通曰黃帝作宫室以避寒)
(溼世本曰禹作宫室二說不同)董生書曰禮天子之宫前清廟左凉
室右明堂後路寢四室者足以避寒暑而不高大也夫
高近陽廣室多隂故室適形而止鹽鐵論曰貴人之
家梓匠斵巨為小以圓為方上成雲氣下成山林仲
長統昌言曰今為宫室者崇臺數十層長階十百仞延
袤臨浮雲上樹九丈旗珠玉翡翠以為飾連帷為城構
帳為宫起臺榭則高數百丈壁帶珠玉土被緹錦增
淮南子曰大構駕興宫室延樓棧道雞棲井幹檦枺欂
櫨以相支持木巧之飾盤紆刻儼嬴鏤雕琢詭文回波
淌游瀷淢菱杼紾抱芒繁亂澤巧為紛拏以相摧錯此
遁於木也玉海曰朝寝堂室牖戶房夾具有儀則非
以奉已也所以疏視瀹聽儲神習體清政令之原也
原漢書曰梁孝王築東苑方三百里廣睢陽城七十里
大治宫室為複道自宫連屬於平臺三十餘里增西
京雜記曰梁孝王好營宫室苑囿作曜華之宫築兔園
園中有百靈山山有膚寸石落猿巖棲龍岫又有鴈池
池間有鶴洲鳬渚其渚宫觀相連延亘數十里竒果異
樹珍禽怪獸畢備王日與宫人賓客弋釣其中三輔
黃圖曰河間獻王德築日華宫置客館二十餘區以待
學士原漢武故事曰上起神屋鑄銅為柱黃金塗之
赤玉為階椽亦以金刻玳瑁為禽獸以薄其上椽首皆
作龍首銜鈴流蘇懸之鑄銅為竹以赤白石脂為泥椒
汁和之以火齊薄其上扇屏悉以白琉璃作之光照洞
徹以白珠為簾箔玳瑁壓之以象牙為牀以琉璃珠玉
明月夜光雜錯天下珍寶為甲帳其次為乙帳甲以居
神乙上自御之前庭植玉樹珊瑚為枝以碧玉為葉或
青或赤悉以珠玉為之子皆空其中如小鈴鎗鎗有聲
甍標作鳳凰軒翥若飛状增漢書郊祀志曰建章宫
度為千門萬戶前殿度高未央其東則鳳闕高二十餘
丈其西則商中數十里虎圈其北治大池漸臺高二十
餘丈名曰太液池中有蓬萊方丈瀛洲壺梁象海中神
山龜魚之屬其南有玉堂璧門大鳥之屬立神明臺井
幹樓高五十丈輦道相屬焉原漢書曰趙皇后娣為
昭儀居昭陽舍其中庭彤彩而砌皆銅沓黃金塗白玉
階壁帶往往為黃金釭函藍田璧明珠翠羽飾之增
飛燕外傳曰帝作露華殿含風殿博昌殿求安殿皆為
前殿後殿又為温室凝釭室浴蘭室曲房連檻飾黃金
白玉以壁為表裏千變萬状原漢書曰五侯大治第
宅起土山漸臺洞門高廓閣道百姓歌之曰五侯初起
曲陽家怒壞決高都(決高都使水入長安城高都在城西)連竟外杜(杜陵也)
成都侯商嘗病欲避暑從上借明光宫又穿長安城引
内漕水以行船立羽蓋張周帷楫櫂越歌上幸商第見
赤墀青瑣東觀漢記曰琅邪孝王京就國都雅好宫
室窮極技巧壁帶珠玉飾以金銀張璠漢記曰山陽
都督張儉奏中常侍侯覽起第十六區皆高樓四周連
閣洞門綺井蓮花壁柱綵畫魚池臺苑擬諸宫闕增
魏明帝紀曰青龍三年大治洛陽宫起昭陽太極殿築
總章觀鄴中記曰自襄國至鄴四十里輒立一宫宫
有一夫人侍婢數十黃門宿衞凡虎所造内外大小殿
臺觀行宫四十四所原羅含别傳曰桓宣武以含為
别駕以官廨寺諠擾非靜默所處乃於城西池小洲上
立茅茨之屋竹果蔭宇伐木為牀織葦為蓆布衣蔬食
宴若有餘增綱目發明曰隋大業間於毘陵郡置宫
苑内有離宫十六所正殿曲閣周廊飛橋相貫百餘所
模倣洛陽西苑形勢而秀麗竒靡過之隋書秦王楊
俊為水殿香粉塗壁玉砌金階梁柱榱棟之間周以明
鏡間以寶珠極瑩飾之美宋居白幸蜀記曰蜀王衍
於宣華苑内起重光太清延昌會真之殿清和延仙之
宫降真蓬萊丹霞之亭土木之功窮極奢巧衍數於其
中為長夜之飲五代史曰南漢劉龑好奢侈悉聚南
海珍寶以為玉堂珠殿綱目曰宋政和四年新作延
福宫成東直景龍西抵天波其間殿閣亭臺相望鑿池
為海疏泉為湖鶴莊鹿砦文禽竒獸孔翠諸柵蹄尾動
以數千嘉花名木怪石巖壑幽勝不類塵境後又為邨
居野店酒肆青帘於其間原楚辭曰像設居室靜閑
安高堂䆳宇檻層軒層臺累檻臨高山網戶朱綴刻方
連冬有突厦夏室寒經堂入奥朱塵筵(塵承塵筵席也)砥室
翠翹挂曲瓊蒻阿拂壁羅幬張翡帷翠幬飾高堂紅
壁沙版元玉梁仰觀刻桷畫龍蛇坐堂伏檻臨曲池
芙蓉始發雜芰荷紫莖屏風文綠波又曰築室兮
水中葺之兮以荷蓋荃壁兮紫壇播芳椒兮成堂桂
棟兮蘭橑辛夷楣兮葯房曹植表曰詔使周觀初
玩雲盤北觀疏圃遂步九華神明特處譎詭天然誠
可謂帝室皇居者矣雖崑崙閬風之麗文昌之居不
是過也
城一
原釋名曰城盛也盛受國都也郭廓也廓落在城外也
又曰城上垣謂之睥睨言於孔中睥睨非常也亦曰
陴裨也裨助城之高也亦曰女牆言其卑小比之於城
若女子之於丈夫也說文所謂堞者亦女牆也說文
曰城以盛民也墉城垣也增周易曰城復于隍其命
亂也周禮曰門阿之制以為都城之制宫隅之制以
為諸侯之城制周禮疏曰欲置國城先當以水平地
欲高下四方皆平乃始營造城郭也汲冡周書曰城
廓溝渠高厚是量又曰旁隧外權墮城湮溪原毛
詩曰俟我乎城隅增毛詩曰築城伊淢禮記曰毋
聚大衆毋置城郭又曰登高不指城上不呼原月
令曰每歲孟秋之月補城郭仲秋之月築城郭增家
語曰邑無百雉之城古之制也原左傳曰無戎而城
讐必保焉又曰計文數揣高卑度厚薄仞溝洫物土
方議遠邇量事期計徒庸慮材用書餱糧以令役此築
城之義也公羊傳曰城雉者何五板而堵五堵而雉
百雉而城公羊傳注曰天子之城千雉高七雉公侯
百雉高五雉子男五雉高三雉增公羊注曰天子周
城諸侯軒城軒城者缺南面以受過也穀梁傳曰古
者大國過小邑小邑必飾城而請罪禮也原許隋五
經異義曰天子之城高九仞公侯七仞伯五仞子男三
仞漢書曰神農之教曰有石城十仞湯池百步帶甲
百萬而無粟不能守也增漢鼂錯言邊事曰選常居
者家室田作為高城深塹具藺石布渠荅復為一城其
内城間百五十步要害之處通川之道調立城邑母下
千家為中周虎落先為室屋具田器募人居之原管
子曰内之為城外之為郭增管子曰夫國城大而田
野淺狹者其野不足以養其民城域大而人民寡者其
民不足以守其城莊子曰鵲上高城之絶而巢於高
樹之巔城壞巢折凌風而起故君子之居世也得時則
蟻行失時則鵲起韓非子曰萬乘之國莫敢自頓於
堅城之下而使強敵裁其弊也原淮南子曰崑崙山
有增城九重增淮南子曰高築城郭設樹險阻終日
馳騖而無蹪蹈之患此遁於土也春秋繁露曰金用
事則修城郭繕牆垣審羣禁飾甲兵原白虎通曰天
子曰崇城言崇高也諸侯曰干城言不敢自專禦於天
子也風俗通曰衆心成城俗說曰衆人同心者可共
築起一城同心共飲雒陽酒可盡也又曰郭或謂之
郛郛者亦大也增鹽鐵論曰所謂金城者非謂築壤
而高土鑿地而深池也焦氏易林曰金城鐵廓以銅
為關藩屏自衞安上無患文選曰金墉鬱其萬雉
鄱陽記曰仙人城在縣東南其城皆峭壁危石直千仞
自古呼為仙人城每天空無雲秋日清澈其上宫殿倉
廪歴歴可見原齊地記曰不夜城在陽遷東南蓋古
有日夜出此城以不夜名異之也荆州圖經曰江夏
郡所治夏口城其西南角因磯為高墉枕流上則廻眺
山川下則激浪﨑嶇是曰黃鵠磯實乃舟人之所艱也
增文心雕龍曰萬雉之城傾墜於一檄王氏彙苑
曰粉堞城垜也以堊為之
城二
原淮南子曰鯀作九仞之城吳越春秋曰鯀築城以
衞君造郭以守民此城郭之始也博物志曰禹作城
彊者攻弱者守敵者戰城郭自禹始也周書曰周公
云余畏周室不延以為天下宗乃作大邑成周於土中
立城方千六百二十丈郛方七十二里南繫於洛水北
因於陜山增毛詩傳曰宣王命樊侯仲山甫築城於
齊而尹吉甫作詩以送之管子曰桓公與楚王遇於
召陵之上因以鄭城與宋水為請於楚楚人不許遂退
七十里而舍使軍人城鄭南之地立百代城焉曰自此
而北鄭自城之而楚不敢墮也東發宋田夾兩川使水
復東流而楚不敢塞也左傳曰孟懿子會城成周宋
仲幾不受功士伯怒乃執仲幾以歸城三旬而畢又
曰楚令尹蒍艾獵城沂使封人慮事以授司徒量功命
日分財用平版幹稱畚築程土物議遠邇略基趾具餱
糧度有司事三旬而成不愆於素又曰備豫不虞善
之大者也莒恃其陋而不修城郭浹旬之間楚克其三
都又曰叔向告晉侯曰城上有烏齊師其遁原列
女傳曰齊人把梁襲莒戰而死其妻無所歸乃枕夫屍
於城下而哭之七日而城崩妻遂投淄水而死增莊
子曰孔子說盜跖曰使為將軍造大城數百里跖曰城
之大者莫大乎天下也說苑曰中行穆子圍鼓鼓人
有以城叛者不許軍吏曰師徒不勤可得城奚故不受
曰有以吾城叛者吾所甚惡也人以城來我獨奚好焉
吳越春秋曰闔閭曰夫築城郭立倉庫因地制宜豈
有天氣之數以威隣國者乎子胥曰有乃使相土嘗水
象天法地造築大城周圍四十七里陸門八以象天八
風水門八以法地入聰原盛弘之荆州記曰樊城西
北有鄾城西百餘里有穀城穀伯綏之國城門有石人
焉刊其腹云摩兜鞬摩兜鞬慎莫言疑此亦周太史廟
金人緘口銘背之流也增韓詩外傳曰趙簡子薨未
葬中牟叛之旣葬五日襄子興兵攻之圍未匝而城自
壞襄子擊金而退軍吏曰誅中牟之罪而城自壞天助
也何為退襄子曰吾聞君子不乘人於利不阨人于險
使其城成然後攻之吳越春秋曰范蠡觀於天文擬
法於紫宮築作小城西北立龍飛翼之樓以象天門東
南伏漏石竇以象地戶陵門四達以象入風外郭築城
而闕西北示服事吳也不敢壅塞内以取吳故缺西北
而吳不知也韓子曰靖郭君城薛客諫曰君失齊國
雖城薛至於天猶無益也靖郭君乃不城薛原益州
記曰益州城張儀所築錦城在州南蜀時故宮也其處
號錦里增晉伏琛三齊略記曰始皇登青城山築石
城入海三十里射魚水變色如血者數里於今猶爾
史記曰蒙恬喟然太息曰起臨洮屬之遼東城壍萬餘
里此其中不能無絶地脉哉此乃恬之罪也原史記
曰秦二世欲漆城優旃曰善哉漆城蕩蕩宼來不得上
漆固易耳難為蔭室二世乃止增三輔黃圖曰惠帝
更築長安城周廻六十五里城南為南斗形北為北斗
形至今人呼漢舊京為斗城原太康地記曰梁孝王
築睢陽城方二十里以鼓唱節杵而後下和之者稱睢
陽因以為名漢書曰膠東前國王治膠河水分流繞
城下故號膠河增漢書曰武帝太初元年使將軍公
孫敖築塞外受降城原秦州記曰金城郡漢元始六
年置應劭曰初築城得金故曰金城關中記曰長安
城皆墨壤城今赤如火堅如石父老所傳盡鑿龍首山
土為城又諸臺闕亦爾襄陽耆舊傳曰龐德公在沔
水上至老不入襄陽城增于寶晉紀曰魏文帝之在
廣陵吳人大駭乃臨江為疑城自石頭至於江乘以木
為槙衣以葦席加彩飾焉一夕而成原丹陽記曰石
頭城因山為城江以為池地形險固尤有竒勢王隱
晉書曰凉州城有臥龍形故名臥龍城南北七十里東
西三十里本匈奴所築也增水經注曰江陵城地東
南傾故緣以金隄自靈溪始桓温令陳遵造遵善於防
攻使人打鼓遠聽之知地勢高下依傍創築略無差矣
夏錄曰赫連勃勃下書曰古人制起城邑或因山水
或以義立名今都邑已建萬堵斯作宜有美名朕方統
一天下君臨萬國可以統萬為名通鑑曰魏中書監
高閭上表凡長城有五利罷遊防之苦一也北部放牧
無鈔掠之患二也登城觀敵以逸待勞三也息無時之
備四也歲常遊運永得不匱五也唐張說梁四公記
曰梁天監中杰公嘗與諸儒言句麗國王宫内有水精
城可方一里天未曉而明如晝城忽不見其月便蝕
南史曰梁武帝攻郢城夜有數百毛人踰堞且泣因投
黃鵠磯蓋城之精也及旦城降通鑑曰齊斛律光築
十三城於西境馬上以鞭指畫而成拓地五百里而未
嘗伐功北齊書曰唐邕有治世才具齊文宣嘗登童
佛寺望并州城曰此是何等城或曰此是金城湯池天
府之國帝云我謂唐邕是金城此非金城也隋何稠
本傳曰稠為煬帝制行殿及六合城帝於遼左夜中施
之其城周圍八里城及女垣合高十仞上布甲士立仗
建旗四隅置闕面别一觀觀下三門遲明而畢高麗望
見謂若神功唐書地理志註東都都城前直伊闕後
據邙山左瀍右澗洛水貫其中以象河漢又列傳曰
朔方總管張仁愿於河北築三受降城六旬而就會
要曰天寶二年築神都羅城號曰金城唐書曰韓滉
築石頭五城自京口至土山修塢壁起建業抵京峴樓
雉相望唐沈亞之新城錄曰元和九年吳元濟以其
土叛詔執金吾李將軍出守之於萬勝岡築新城繚垣
周固自吟曰城乎城乎使增高數仞雖蚩尤寧敢犯我
乎諸將曰乃者將軍之詞得無意其高耶吾黨亦醜其
卑矣遂增其築於是新城始具唐書地理志注節度
使李祐築烏延宥州臨塞隂河陶子等城於蘆子關北
以護塞外新唐書曰李德裕築仗義城以制大度青
溪關之阻作禦侮城以控榮經犄角勢作柔遠城以阨
西山吐蕃畫墁錄曰周世宗展汴京外郭登朱雀門
使太祖走馬以馬力盡處為城也天中記曰蜀後主
㫤於成都城上種芙蓉花開爛漫如錦因以為名玉
海曰宋建隆三年築伏羌城祥符九年城南市慶歴初
守臣韓琦以東西城外有民居軍營恐資宼乃廣外城
十一里與内城聯合秦民德之號韓公城金史曰高
琪請修南京裏城上曰此役一興病滋甚矣城雖完固
能獨安乎又曰賈益改安國軍節度使調民夫修完
城郭為戰守備按察司止之不聽曰治城守臣事也按
察何預既而兵至以有備解去元史曰張柔總諸軍
鎮把即故把之東西中三山夾河順殺水勢築連城結
浮梁為進戰退耕之計元王仲暉雪舟&KR3250;語曰彭大
雅知重慶大興城築立四大石於四門之上大書曰彭
大雅築此城為蜀根本其後蜀之流離者多歸焉元
史曰余闕字廷心僉都元帥府事分兵守安慶乃浚隍
增陴隍外環以大防深塹三重南引江水置之環植木
為柵城四面起飛樓表裏完固從信錄曰嘉靖十八
年建聖諭於承天府榜其城樓曰顯親達孝之城舊
京遺事曰初英廟居南城垣墉峻密及復辟之日令人
推壞曰我得出此城天也至今皇城豁達如洞雖每歲
修治城垣而此未嘗版築
城三
原却月長雲(荆州記曰沌陽縣至沔口水北有却月城西一里有馬騎城周圍五里高一丈)
(昭下見鮑蕪城賦)皇后夫人(酈道元注水經曰魯陽關水歴衡山西南經皇后城西建)
(武元年光武遣侍中傅浚持節迎光烈皇后於渭陽浚發兵三百餘人宿衞皇后道路歸京師既稅捨所在故)
(城得其名矣遣漢書曰匈奴使右都尉要擊漢軍於夫羊句山貳師屬國胡騎二千與戰虜兵敗散漢軍乘)
(勝追北至范夫人城)西安南武(崔鴻北凉錄曰沮渠蒙遜等推段業為凉州牧業築西安)
(城城董覽吳地記曰海渚有吳王闔閭與越結怨相伐築名曰南武城以禦越後吳先主亦因此更繕修以)
(備魏也)臨江踐華(荆州圖記曰魚復縣西北赤甲城東南連白帝城西臨大江賈誼)
(過秦論曰始皇奮六代之餘烈振長策而御宇内踐華為城因河為池)紫土黃金(崔豹)
(古今注曰秦所築長城土色皆紫漢塞亦然故稱紫塞沈約宋書曰氐帥楊難當宼漢中魏興太守薛健據)
(黃金城)千里九重(東方朔十洲記曰崑崙山有積金為天墉城面方千里淮南子曰)
(崑崙山有增城九重其高一萬一千一百一十里)元莬白鹿(漢書曰昭帝元鳳六年募)
(郡國徙築遼東元莬城白王歆之始興記曰含涯有三城白沙城馬鞍城鹿城城南有白鹿洞)千
丈九仞(荆州圖記曰白帝城西臨大江東南高二百丈西北高一千丈下詳敘事)天
險地中(荆州圖記曰夷陵縣南對岸有陸抗故城周廻十里三百四十步即山為墉四面天險)
(周禮曰日至之辰尺有五寸謂之地中天地之所合也四時之所交也乃建王國焉)下魚遊
鹿(袁山松宜都記曰狼山縣東六十里有山名下魚城四面絶崖惟兩道可上皆險峻山上周廻可二十里)
(有林木池水人田種於山上昔永嘉亂土人登此避賊守之經年食盡取池魚擲下與賊以示不窮賊遂退散)
(因此名為下魚城魴王歆之始興記曰含涯有白鹿城晉咸康中郡人張作令十年甚有惠政白鹿羣遊取)
(一而獻之因以為名)固國表城(趙曄吳越春秋曰堯聽四岳之言用鯀修水鯀曰帝遭天)
(災厥黎不康乃築城造郭以為固國障王肅表曰夫城之有郭猶骨之有皮表裏各異則保不完皮骨分離)
(則一體不具)顔田廖葬(莊子孔子謂顔回曰家貧居卑何不仕乎顔回對曰不願仕回)
(有郭外之田五十畝足以給饘粥足以給絲麻鼓琴足以自樂回不願也後漢書曰汝南廖扶者畢志衡門)
(死葬北郭號曰北郭先生)保民潰衆(穀梁曰城以保民為之也民衆城小則益城益城無)
(極凡城之志皆譏也注夫保民以德不以城如民衆輒益城是無限極也渠邱城惡衆潰奔莒曰城已惡矣)
(其孰與我為虞)解帶起沙(墨子解帶為城所魏祖征馬超每渡渭為超騎突營不得立)
(又多沙不可築城婁子伯說公曰今天寒可起沙為城以水灌之從之一夜而成)無益不
處(楚囊瓦城郢沈尹戍曰苟不能衞無益也將梁伯好土功亟成而不處民罷而不堪則曰某宼至乃溝)
(公宫)四墉百雉廣袤高卑(並詩)增白帝錦官
(郝郊入蜀紀見曰白帝城雉堞連雲邊江横鎖入蜀第一險關也山堂肆考曰錦官城在成都府萬里橋南)
盈廬平壤(山堂肆考曰漢武帝封膠東康王子建為膠虞侯因名城為膠虞王莽改為盈)
(廬東又曰平壤城在遼東鴨綠江一名五險城即箕子故國)赤甲赭圻(荆州圖記曰魚)
(復縣西北有赤甲城東南連白帝城西臨大江温山堂肆考曰晉哀帝召桓温入朝至赭圻有詔止之遂築)
(城居此)金斗鐵甕(潜確類書曰金斗城在廬州府城西舊志合肥號金斗以其分野入)
(斗度獨多也牧山堂肆考曰潤洲城號鐵甕吳孫權築唐杜潤州詩云城高鐵甕横強弩)三牛
五羊(山堂肆考三牛城即鳳陽府舊城郡介淮濠多水災牛土畜故以厭之寰宇記五羊城周圍)
(十里初有仙人騎五色羊執六穗秬而至故城名五羊)金墉玉壁(晉陸機洛陽記曰洛)
(陽城内西北角有金墉城圍周書列傳曰玉壁城後周王思政所築齊神武再攻不克韋孝寬代思政鎮玉)
(壁神武攻之智力皆困)設險禦暴(胡傳曰百雉之城七里之郭設險之大端也又曰)
(城者禦暴保民之所)增陴聯堞(合壁事類曰顔真卿為平原太守安禄山逆状已萌真卿)
(度必反陽託霖雨增陴浚隍慶又曰崔神慶拜并州長史初州隔汾為東西二城神跨水聯堞合而一之省)
(防禦兵歲數千云)結葦賦茅(博物志曰代城始築立版榦一日亡西南五十里於澤中)
(營城自護結葦為門因就營築焉其城圓周三十七里開九門其故城處呼曰東城山堂肆考曰唐主欲於)
(鄂州置武昌節度使鄂城土惡亟壞比歲增築賦茅於民吏倚以為擾牛僧孺請陶甓以成五年工畢鄂人無)
(復歲費)原築千里據萬丈(秦築長城延袤千里拒胡楚國方城以為城漢水)
(以為池據萬丈之城臨不測之川)仲秋築孟冬坏(月令仲秋築城郭又孟冬坏)
(城郭)過輒治哭為崩(馬援所過輒為郡縣治城郭下詳城二)增怪山
生燭星見(吳越春秋曰城既成而怪山自生者瑯琊東武海中山也一夕自來故名怪山范蠡)
(曰臣之築城也其應天矣崑崙之象存焉有後漢五行志曰元鳳五年四月燭星見奎婁間占曰土功邊城)
(和六年正月築城)過百雉存三版(左傳曰祭仲曰都城過百雉國之害也說苑)
(曰智伯决水以灌晉陽之城城不沒者三版)降青蛇遊黃鵠(唐楊朝晟傳曰朝晟)
(為邠寧節度使請城方渠合道木波以遏吐蕃路師次方渠水乏有青蛇降險下走視其迹水從而流朝晟使)
(築防環之遂為停淵士飲仰足已城吐蕃悉衆至度不能害乃引去虞氏記曰趙侯自五原河曲築長城東)
(至隂山又於河西造大城一箱崩不就乃改卜隂山河曲而禱焉晝見羣鵠遊於雲中徘徊經日見火光在其)
(下武侯曰此為我乎乃即於其處築城今雲中城是也)依馬跡象蚓形(搜神記曰)
(秦時築城于武周塞内將成而崩者數焉有馬馳走周旋反覆父老異之因依馬跡以築城乃不崩遂名馬邑)
(耆程史曰藝祖初修汴京大其城址曲而宛如蚓詘焉老相傳謂趙中令鳩工奏圖初取方直四面皆有門)
(坊市經緯其間井井繩列上覽而怒自取筆塗之命以幅紙作大圈紆曲縱斜旁注云依此修築故城即當時)
(遺跡也時人咸罔測多病其不宜於觀美及政和間蔡京擅國亟奏廣其規以便宫室苑囿之奉命宦侍董其)
(役凡周旋數十里一撒而方之如矩墉堞樓櫓雖甚藻飾而蕩然無曩時之堅樸矣靖康尼瑪哈斡里雅布揚鞭城)
(下有得色曰是易攻下令植砲四隅隨方而擊之城既引直一砲所望一壁皆不可立竟以此失守沉幾遠睹)
(至是始驗宸筆所定圖承平時藏祕閣今不復存)製防具毁守具(宋史曰郭廷謂)
(初仕南唐監軍濠州周世宗攻城甚急廷謂籍城中負販之輩置大寺中俾製防城具以故無一亡逸周師不)
(得覘城中虚實奉潛確類書曰德宗建中元年術士桑道茂上言臣望天有天子氣宜高大其城以備非常)
(乃命築奉天城詔州鎮無得修城毁其守具)仙人城君子城(毛子晉五色線曰葛)
(洪搗藥山東去三十里飛流千仞即是仙人城名為青溪鬼谷有秦庭採术之客往往就山下人家取火郡)
(國志曰石勒每破一州必簡别衣冠號為君子城)原金湯為固大小不知
(傳雖有金城湯池不可以為固責楚王使由余城麋復命子西問高厚大小不知子西之對曰不能王遇盜)
(雲中余受戈其所猶在袒而視之背曰此余所能也脾洩之事余亦弗能也)溝池為固
啓塞從時(城郭溝池以為固之門戶道橋謂之啓城郭牆塹謂之塞關閉急不可一日而闕隨壞)
(時而理之不可限以土功之時)扄鐍土宇緘縢地維是資善守
何患來攻高城深池崇墉浚洫城以巨防
門之重閉用逸制勞以寡勝衆扼地咽喉為
國藩屏增紫雲横亘佳氣鬱蔥(泊宅編曰秦之長城西起臨洮盡遼)
(海今但穴其下以來往望之若紫雲横亘沙漠上城王充論衡曰王莽時謁者蘇伯阿能望氣使過舂陵郭)
(歎其氣佳及光武到河北與伯阿見問曰卿前過舂陵何用知其佳氣也伯阿對曰見其鬱鬱蔥蔥耳)
繫水因山象天法地(上見城二引周書秋下見城二引吳越春)取旗
先登懸布復上(左傳曰隱公十一年公會齊鄭伐許潁考叔取鄭伯之旗蝥弧以先登子)
(都自下射之顚瑕叔盈又以蝥弧登周麾而呼曰君登矣鄭師畢登遂入許又曰襄公十年諸侯圍偪陽主)
(人懸布堇父登之及堞而絶之隊則又懸之蘇而復上者三)謝安遐想魏瓘前
知(上見城二見古今詩話曰魏瓘侍郎初知廣州子城一角忽頽一古磚有四大字云委於鬼工乃魏字)
(也公感其字大築新之後罷還未幾儂智高宼廣州外城一擊而圮獨子城堅民頼以生賊平朝廷以公前知)
(有備加諫議大夫再知廣州)石頭必爭錢塘可灌(山堂肆考曰石頭城六朝)
(必爭之地在郡西二里今清凉寺李王殿是也此又曰宋陳亮才氣超邁志存經世嘗環視錢塘謂曰城可)
(灌也蓋以地下於西湖耳)擬法紫宫合氣后土(上見城二范吳越春秋曰蠡)
(曰臣乃承天門制城合氣于后土嶽象已設崑崙故出越之霸也)比角為城掉舌
下城(王充論衡曰鯀為諸侯欲得三公而堯不聽怒其猛獸欲以為亂比獸之角可以為城舉尾以為旌)
(奮心盛氣阻戰為彊齊潜確類書曰酈食其掉三寸舌下七十餘城)丹樓如霞金
泉似酒(世說補曰桓征西治江陵城甚麗會賓僚出江津望之云若能有目此城者賞顧長康時為客)
(在坐目曰遥望層城丹樓如霞桓即賞以二婢似晉王韶南雍州記曰福祿城謝艾所築下有金泉味酒)
相如完璧仲連射書(通鑑曰趙得楚和氏壁秦王請以十五城易之藺相如曰)
(臣願奉璧而往城不入則臣請完璧而歸王遣之相如至秦既獻璧視秦王無意償城乃紿取璧遣使者懷之)
(間行歸趙而以身待命於秦秦王賢而歸之聊國策曰燕將攻齊下聊城或讒之燕王燕將懼誅保城不敢)
(歸齊田單攻之歲餘不下魯仲連乃為書約之矢以射城中遺燕將燕將曰敬聞命矣因罷兵倒韣而去)
飛烏啣標鬭龍躍澤(文苑彙雋曰吳興郡城秦時為下菰城又為項王故城郭璞欲)
(移郡於東遷璞女亦善地理啓璞無徙因舊址損益之可以永無殘破之虞璞從之初璞欲移城於東遷每立)
(標輒為飛烏啣去會其女又啓遂定於今處女號遷城小娘子從璞廟祀焉下見後呂溫受降城銘)
蹊隧險絶濠塹重複(唐高適傳曰適疏言平戎以西數城皆窮山之巔蹊隧險絶運)
(糧束馬之路坐甲無人之鄉因宋陸游老學庵筆記曰建康城李景所作其高三丈江山為險固其受敵惟)
(東北兩面而濠塹重複皆可堅守至紹興間已二百餘年所損不及十之一)雲梯攻城
鵝車掘城(王氏彙苑曰公輸班造雲梯攻宋墨子縈帶守之公輸班九攻而墨子九却之不能入遂)
(輟兵攻元史列傳曰世祖自陽羅渡江促張柔會兵鄂柔乃令何伯祥作鵝車洞掘其城)子反
乘堙仁恭穴地(公羊傳曰莊王圍宋司馬子反乘堙而窺宋城五代雜傳曰劉守光父)
(仁恭能穴地為道以攻城軍中號劉窟頭)刊木標櫓立仗建旗(李華韓公廟碑)
(銘曰三城既就刊木標櫓記之種落刻其降年後皆如之下見前隋何稠傳)阿利蒸土
立言畫地(山堂肆考曰夏主赫連勃勃以叱干阿利領將作大匠阿利性巧而殘忍蒸土築城錐入)
(一寸即殺築者而并築之言又曰羅立言宜州人為武陽令以能治劇遷河隂立始築城地在城郭中者皆)
(為豪富大賈所占乃下令畫地使民自築其處吏籍其闊狹號於衆曰有不如約為我更完民憚其嚴數旬工)
(遂畢)堅勁不摧紆環多趣(述異記曰安陽有金城城皆如金色堅勁不崩摧先)
(儒云上古時天雨黃金也三唐書曰裴行儉討遮匐春王方翼為副築碎葉城面門紆環多趣以詭出入)
雅有營謝傳稱城沂(上美召伯也海下賢蒍敖也見玉集句)隱以
金椎蒙以石壁陵崢岸峭岳立雲連原當要
害之衝控形勝之國增周之以木樵校聯布之
以藺石渠荅原懷德惟寧雖聞士為不供是懼終
執仲幾增壘土誅茅皆昭聖儉鎔金鑄玉獨擅國
工(孫之獬鞏華城記)原雖宗子是固則可徵辭而大夫不
供亦宜加罪增今京不度既百雉以貽憂夫魯有
初諒三都之必毁(余靖請墮都城判)依山為障踞怒虎於崇
岡引水為池住飛龍於曲地墨翟多能九攻聞解
帶之術鄭丹遠識五大有在邊之譏
城四
增城中丘(胡傳曰凡書城者完舊也書築者創始也城中丘使民不以時非人君之心也)子
囊遺言(左傳曰襄公十四年楚子囊將死遺言謂子庚必城郢君子曰君薨不忘增其名將死不忘衞)
(社稷可不謂忠乎)化雙雉(詞林海錯曰秦文公時築城有陽伯者逢兩童子化為雙雉遂名雉)
(城)蓑城(又曰蓑城謂以草覆城也)為遊冶所(吳地志曰越獻西施於吳王王擇虞)
(山北麓以石甃城為遊冶之所)亞字形(吳地志曰吳羅城作亞字形周敬王六年丁亥造其城南)
(北長十二里東西九里城中有大河三横四直蘇州名標十望地號六雄八門皆通水陸郡郭三百餘卷)
長城巨防(蘇代說燕曰齊有長城巨防)依龜築(搜神記曰秦惠王二十七年使張儀)
(築成都城屢頽忽有大龜浮於江至東子城東南隅而斃儀以問巫巫曰依龜築之便就故名龜化城)
丱子城(輿地志曰始皇遣徐福發童男女千人至海上求仙因築城僑寓號丱子城)候神
人(史記孝武夲紀曰方士有言黃帝時為五城十二樓以候神人於執期名曰迎年)一顧可
傾(漢書曰李延年歌曰北方有佳人絶世而獨立一顧傾人城再顧傾人國豈不知傾城與傾國佳人難再)
(得)邊城晏閉(玉海曰孝宣時邊城晏閉牛馬布野)候城(又曰師古云漢制每塞要)
(處别築為城置人鎮守謂之候城)織錦(辛氏三秦記曰梁山宮在好畤城皆文石名織錦城)
為國得城(南史曰齊武帝欲修白下城難於動役劉係宗啓謫役在東者上從之後武帝講武白下)
(履行其城曰係宗為國家得此一城)伐柳灌水(北史曰魏太武伐蠕蠕軍中有告失驢耳者司)
(馬楚之曰必覘賊截之為驗耳賊將至矣乃伐柳為城灌水令凍城立而賊至不可攻逼乃走散)紫
微城(地理志曰東都宮城在皇城北長千六百二十步廣八百有五步周四千九百九十一步崇四丈八)
(尺以象北辰藩衞故名紫微城)石坼湧泉(五行志曰開元二十八年六月吐蕃圍安戎城斷水)
(路城東山鳴石坼湧泉)河朔金城(顔真卿本傳曰真卿為招討使清河太守使郡人李萼來)
(乞師萼曰聞公首奮羣倡大順河朔恃公為金城)筮得大畜(新唐書曰高駢徙劒南西川節)
(度成都城歲壞駢易以磚甓陴堞完新負城邱陵悉根平之以便農桑訖功筮之得大畜駢曰畜者養也濟以)
(剛健篤實輝光日新吉孰大焉文宜去下存上因名大元城)玉字題(唐鄭還古博異志曰房州)
(隂隱客莊後穿井千餘尺忽旁通石穴工人入穴探之别一天地日月經行半日至一山趾有一國城皆金銀)
(珉玉為宫室城樓以玉字題曰梯仙國云)工畢獻圖(備史曰王使陳章城衢州工畢以圖獻王)
(視西門樟樹密謂左右曰此樹不入城章終非我畜其後章果叛)築青澗(言行錄曰范文正公)
(於延州築青澗城墾營田復永平廢塞熟羌歸業數萬戶於慶州城大順以據要害奪賊地而耕之又城細腰)
(胡蘆於是明珠滅藏大族皆去賊為中國用)主芙蓉城(潛確類書曰石曼卿卒後其故人有)
(見之者恍惚如夢中言我今為仙所主芙蓉城欲呼故人共遊不諾忿然騎一素騾而去又曰王廻子高與)
(仙女周瑶英遊芙蓉城凡百餘日)扼要害(宋史列傳曰狄青城橋子谷築招安豐林新砦皆扼)
(賊要害)甃城壁(元史列傳曰張柔移鎮亳州環亳皆水非舟楫不達柔甃城壁為橋梁屬汴堤)
(以通商賈之利)賜金釦瑇瑁巵(元史曰至正三年城大都張弘略佐其父為築城總管城)
(成賜内帑金釦瑇瑁巵)不細謹(明開國臣傳曰倭盜海邊湯和自登萊淮陽迄吳越間設指揮)
(衛若干戶所揀丁北三萬五千有竒城之丁壮多入民家闕其牆垠階序之石及諸碓磑&KR3300;諸城下浙人讟焉)
(和曰吾聞成遠算者不近量任大事者不細謹復有讟者老夫將手刃之不踰年城成)鳴沙(潛確)
(類書曰鳴沙城在陜西寕夏中䘙人馬過此則沙有聲)蟻城(毛子晉五色線曰墊江縣冉端為父)
(卜地掘深丈餘遇蟻城方數丈外重雉堞皆具子城譙櫓工若雕刻城内分街徑小垤相次每垤有蟻數十憧)
(憧不絶樓中有二蟻一紫色長寸餘足作金色一有羽細腰稍小白翅有金脉疑是雄者)
城五
原詩晉陸機遨遊出西城詩曰遨遊出西城按轡循都
邑逝物隨節改時風肅且熠遷化有常然盛衰自相襲
靡靡年時改苒苒老已及行矣勉良圖使爾修名立
宋謝靈運初發入南城詩曰弄波不輟手玩景豈停目
雖未登雲峰且以歡水宿又發石首城詩曰出宿薄
京畿晨装摶曾颸重經平生别再與朋知辭故山日已
遠風波豈還時遥遥萬里帆茫茫終何之欽聖若旦暮
懷賢亦淒其皎皎明發心不為歲寒欺梁簡文帝從
頓還城詩曰漢渚水初綠江南草復黃日照蒲心暖風
吹梅蕊香征艫艤湯塹歸騎息金隍舞觀衣恒襞歌臺
弦未張持此横行去誰念守空牀又登城詩曰日影
半東簷靖念空杼軸小堂卷縹書華池厭修竹寂寞既
寡悰登城望原陸遥山半吐雲嚴飇時響谷靡靡見墟
煙森森視寒木落霞乍續斷晩浪時廻復遠矚既濡翰
徒自勞心目短歌雖可裁綠情非霧縠又登城北望
詩曰登樓傳昔賦出薊表前聞霸陵忽迴首河隄徒望
軍兹焉聊迴眺極目杳難分一水斜開岸雙城遥共雲
又和衞尉新渝侯廵城口號詩曰帝京風雨中層闕
煙霞浮玉署清餘熱金城含暮秋水光凌却敵槐影帶
重樓江淹登紀南城詩曰恭承此嘉惠末官至南荆
歛袵承光彩端笏奉仁明再逢綠草合重見翠雲生江
甸知禮富漢渚聞教清君王澹以思樹羽望楚城年積
衣劒滅地遠宫館平劉孝標江州還入石頭城詩曰
鼓枻浮大川延睇洛城觀洛城何鬱鬱杳與雲霄半前
望蒼龍門斜瞻白鶴館槐垂御溝道柳綴金堤岸迅馬
晨風趨輕輿流水散高歌梁塵下絙瑟荆禽亂我思江
海遊曾無朝市玩忽寄靈臺宿空軫及關歎仲子入南
楚伯鸞出東漢何能棲樹枝取斃王孫彈王筠和新
渝侯巡城詩曰閶闔曖已昏鉤陳杳將暮棲烏城上喧
晩雀林中度屯衞時巡警凝威肆安步閣道趨文昌禁
兵連武庫銅烏迎早風金掌承朝露罘罳分曉色睥睨
生秋霧維城任寄崇空想靈均賦伊余方病免邱園保
恬素庾肩吾登城北望詩曰誓師屠六郡登城望九
嵕山沈黃霧裏地盡黑雲中霜戈曜壠日哀笳斷塞風
又和衞尉新渝侯巡城詩曰維城寄右戚巡警屬勤
王南瞻通灞岸北眺指横芒入漢飛延閣臨雲出建章
步逐天津遠城隨秋夜長露槐落金氣風寮上新凉
增何遜登石頭城詩曰關城乃形勢地險差非一馬嶺
逐紆回犬牙傍隆窣百雉極襟帶億庾兼量出至理歸
無為善守竟何恤眺聽從耳目遠近備幽悉擾擾見行
人暉暉視落日連檣入廻浦飛蓋交長術天暮遠山青
潮去遥沙出薄宦恧師表屬辭慙愈疾願乘觳觳牛還
隱蒙籠室徐悱登琅邪城詩曰甘泉警烽候上谷抵
樓蘭此江稱豁險兹山復鬱盤表裏窮形勝襟帶盡巖
巒修篁壯下屬危樓峻上干登陴起遐望回首見長安
金溝朝灞滻甬道入鴛鸞鮮車騖華轂汗馬躍銀鞍少
年負壯氣耿介立衝冠懷紀燕山石思開函谷丸豈如
灞上戲羞取路傍觀寄言封侯者數言良可歎原後
魏温子昇從駕幸金墉城詩曰兹城實佳麗飛甍自相
並膠葛擁行風岧嶤閟流景御溝屬清洛馳道通丹屏
湛淡水成文參差樹交影長門久已閉離宫一何靜細
草緣玉階高枝蔭桐井微微夕渚暗肅肅暮風冷神行
揚翠旗天臨肅清警伊臣從下列逄恩信多幸康衢雖
已泰弱力將安騁陳張正見遊龍首城詩曰關外山
川闊城隅塵霧浮白雲凝絶嶺滄波間斷洲四面觀長
薄千里眺平邱河津無桂樹樽酒自淹留沈炯望郢
州城詩曰魂兮何處返非死復非仙坐柯如昨日石合
未淹年歴陽頓成浦東海果為田空憶扶風詠誰見峴
山傳世變才良改時移民物遷悲哉孫驃騎悠悠哭彼
天唐李百藥秋晩登古城詩曰日落征途遠悵然臨
古城頽墉寒雀集荒堞晩烏驚蕭森灌木上迢逓孤煙
生霞景煥餘照霧氣澄晩清秋風轉搖落此志安可平
增劉禹錫登司馬錯古城詩曰將軍將泰師西南奠
遐服故壘清江上蒼煙晦喬木登臨直蕭辰周覽壯前
躅塹平陳葉滿墉高秋蔓綠廢井抽寒菜毁臺生魯穀
耕人得古器宿雨多遺鏃楚塞鬱重疊蠻溪分結曲留
此數仞基幾人生遠目杜審言登襄陽城詩曰旅客
三秋至層城四望開楚山横地出漢水接天回冠蓋非
新里章華即舊臺習池風景異歸路滿塵埃杜甫上
白帝城詩曰城峻隨天壁樓高更女牆江流思夏后風
至憶襄王老去聞悲角人扶報夕陽公孫初恃險躍馬
意何長皇甫冉早春登徐州城詩曰落日憑危堞春
風似故鄉川流通楚塞山色遶徐方壁壘依寒草旌旗
動夕陽無戎資上策南畝起耕桑張祐江城晩眺詩
曰重檻搆雲端江城四鬱盤河流出郭靜山色對樓寒
浪草侵天白霜林映日丹悠然此江思樹杪幾檣竿
韋莊臺城詩曰江雨霏霏江草齊六朝如夢鳥空啼無
情最是臺城柳依舊煙籠十里堤錢起同王員外隴
城詩曰三軍版築脫金刀黎庶翻慙將士勞不憶新城
連嶂起唯驚畫角入雲高李益登長城詩曰漢家今
上郡秦塞古長城有日雲長慘無風沙自驚當今聖天
子不戰四夷平雍陶河隂新城詩曰高城新築壓長
川虎踞龍盤氣色全五里似雲根不動一重如月暈長
圓河流暗與溝池合山色遥將埤堄連自有此來當汴
口武牢何用鎖風煙宋梅堯臣新霽登周王城詩曰
行行古城頭歴覽古城下水鳥傍人煙河流隔桑柘秋
山豁晴翠野老親時稼民訟今已稀閑登厭官舍陸
游楚城詩曰江上荒城猿鳥悲隔江便是屈原祠一千
五百年間事只有灘聲似舊時楊萬里城頭晩步詩
曰古城秋後不勝荒人跡新行一逕長竹影已搖將午
日草根猶有夜來霜陳襄古城詩曰蘆葦蕭疎天氣
清水含山色照重城綠蕪何處管絃地碧落舊時鐘鼓
聲三峽橋邊秋雨過六鼇宫裏夜潮生蕭郎秦女無歸
約十二樓臺空月明林景熙鹿城晩眺詩曰古城仙
鹿遠百感赴斜曛海氣千年聚山形九斗分神鴉飢啄
蘚宰木蠧藏雲何處鳴鉦發春屯又易軍金朱自牧
郡城秋望詩曰城高野闊思何窮人在西風一笛中樓
影不搖溪水靜舂聲相荅草山空海天引望能供碧霜
樹經秋更倚紅回首客魂招不得蓴鱸歸興滿江東
元元好問講武城詩曰作計千年復萬年似嫌蒸土不
能堅秪今講武人何在衰柳殘楊有亂蟬薩都拉高
郵城曉望詩曰城上高樓城下湖城頭畫角曉嗚嗚望
中燈火明還滅天際星河澹欲無隔水人家暗楊柳帶
霜鳬雁起菰蒲短衣匹馬非吾事擬向煙波覓釣徒
周霆震郡城高詩曰郡城高昔人墮廢今人勞城中居
民負土石城上畚鍤卒伍操去年外濠深地底今年城
内插天起紅旗東接漢陽山白璧西沈贑江水杵聲未
改築者殊人事往往如傳車荒碑斷礎悉輿致仙宮梵
宇空無餘歡呼攔街走童孺明年移家城裏住抱關舊
卒鬢如絲淚墮鴉啼城下樹城堅池浚侔金湯此地他
年為戰場王逢登越城故基詩曰吳王臺對越王城
歲歲春風燕麥生一片范家湖上月照人心事獨分明
增歌齊把梁妻援琴歌曰樂莫樂兮新相知悲莫悲兮
生别離哀感皇天城為墮漢平城歌曰平城之下亦
誠苦七日不食不能彀弩
增行齊王融望城行曰金城十二重雲氣出表裏萬戶
如不殊千門反相似車馬若飛龍長衢無極已簫鼓相
逢迎信哉佳城市宋劉克莊築城行曰萬夫喧喧不
停杵杵聲丁丁驚后土徧邨開田起窑竈望青斫木作
樓櫓天寒日短工役急白棒訶責如風雨漢家丞相方
憂邊築城功高除美官舊時廣野無城處而今烽火列
屯戍君不見高城齾齾如魚鱗城中蕭疎空無人金
劉迎修城行曰淮安城郭真虛設父老年前向予說築
時但用雞糞土風雨即摧乾更裂秪今高低如堵牆舉
頭四野青茫茫不知地勢實衝要東連鄂渚西襄陽誰
能一勞謀永逸四壁依前護甎石免令三歲二歲間費
盡千人萬人力
增曲唐温庭筠故城曲曰白馬金絡頭東風故城曲
增詞唐張籍築城詞曰築城處千人萬人齊把杵重重
土堅試行錐軍吏執鞭催作遲來時一年深磧裏盡着
短衣渴無水力盡不得抛杵聲杵聲未盡人皆死家家
養男當門戶今日作君城下土
增謠唐李賀古鄴城童子謠曰棘為鞭虎為馬團團走
鄴城下
原賦魏文帝登城賦曰孟春之月惟歲權輿和風初暢
有穆其舒駕言東道陟彼城樓逍遥遠望乃欣以娛平
原博敞中田闢除嘉麥被壟緣路帶衢流莖散葉列倚
相扶水幡幡以長流魚裔裔而東馳風飄颻而既臻日
晻曖而西移望舊館而言旋永優游而無為晉孫楚
登樓賦曰有都城之百雉加層樓之五尋從明王以登
極聊暇日以娛心涇渭汨以阻邁卉木鬱而成林晞朝
陽之素輝羨綠竹之茂隂望秦墳於驪山覩八陵於北
岑營巷基峙列宅萬區黎民布野商旅充衢把柳綢繆
芙蓉吐芳俯依青川仰翳朱楊體象濛氾幽若扶桑白
日為之晝昏鳥禽為之頡頏宋鮑昭蕪城賦曰崒若
斷岸矗似長雲製磁石以禦衝糊頳壌以飛文觀基扄
之固護將萬祀而一君出入三代五百餘載竟瓜割而
豆分至若白楊早落塞草前衰稜稜霜氣&KR0609;&KR0609;風威孤
蓬自振驚沙坐飛通池既已夷峻嵎又以頽直視千里
外唯見起黃埃若夫藻扄黼帳歌臺舞閣之基璇淵碧
樹弋林釣渚之館吳蔡齊秦之聲魚龍爵馬之翫皆薰
歇燼滅光沈響絶東郡妙姬南國佳人蕙心紈質玉貌
絳脣莫不埋魂幽石委骨窮塵豈憶同輩之愉樂離宫
之苦辛歌曰邊風起兮城上寒井徑滅兮邱壠殘千齡
兮萬代共盡兮何言梁吳筠吳城賦曰古樹荒煙幾
百千年云是吳王所築越王所遷東有鑄劒殘水西有
舞鶴故壥縈具區之廣澤帶姑蘇之遠山僕本蓄怨千
悲億恨况復荆棘蕭森叢桂彌蔓亭梧百尺皆歴地而
生枝階筠萬丈或至杪而無葉不見春荷夏槿唯聞秋
蟬冬蝶木魅晨走山鬼夜驚不知九州四海乃復有此
吳城增唐呂令問雲中古城賦曰夫其規典章辨封
疆池桑乾之水苑秦城之牆百堵齊矗九衢相望歌臺
舞榭月殿雲堂開儒士於璧沼貯美人於玉房翕習沸
渭熒熒煌煌武破六州之内文宅三川之陽何其壯也
張嵩雲中古城賦曰魏祖發大號鼓洪爐天授宏略
神輸祕圖一太隂以建極則廣莫而論都遂徵版榦庀
徒卒鏟嶕嶢剖崛屼因方山以列榭按長城以為窟既
雲和而星繁亦丘連而岳突月觀霞閣左社右鄽元沼
泓汯湧其後白樓&KR1005;㠗興其前開士子之詞館列先王
之藉田靈臺山立璧水池圓雙闕萬仞九衢四達羽旄
林森堂殿膠葛當其士馬精彊都畿浩穰始摧燕而滅
夏終服宋而平梁故能出入百祀聯延七主擊魯衞之
諸侯廓秦齊之土宇禮興樂盛修文輝武講六代之憲
章布三陽之風雨崔損北斗城賦曰峻址雲矗曾譙
錦章羃赬壤以疊形凝皓粉以飛光門結黃金之石檐
施白璧之璫堞盤紆於曲檻池徑復於圓塘城勢逶迤
若台岑之隱映樓形宛轉似崑崙之相望接千門之宫
闕通八達之康莊陳諷新築峨和城賦曰元侯以制
敵之雄略期方隅之永清得奔衝之故地剙備守之新
城四合分形見岡巒之表裏百堵定制變勝負之虛盈
崪雲屯而霞起忽虎踞而龍行倚蒼壁以中絶玷赬壤
而外明我有巨防師無遺鏃神謀洞啓而機張天險載
興而版築於以巒披岡削嶺門崖谷雉堞霜皜麗譙雲
矗數萬落於屈指睇連營於寸目何暫費於經營永無
虞於敗覆又華山為城賦曰千尋壁立萬雉雲屯龍
蟠日月虎視乹坤大河自北而東呀為濬洫窮谷從中
而斷豁若重門誠百二之光宅見九五之天尊偉夫襟
帶皇都咽喉上國磅礴乎崤函之外隱軫乎豐鎬之側
所以羅羣象吞八極展萬祀而成在衆心冠三秦而位
居一德况乎天地初霽雲霞四披紅塵滅影碧落標竒
宿霧市之氣尚疑煙闕聳蓮峰之色不讓文陴顧萬夫
之莫向信六國而奚為岌岌神才言言天設連岸抱九
州之路壯氣折諸侯之節蕭蕭歸馬想飲窟之初還隱
隱輕雷訝鳴鼓之不歇天包地束鳥過雲輕萬仞垂峭
千峰入冥髣髴虹蜺盡識旌旗之色依稀星月皆分弧
矢之形宋蘇軾昆陽城賦曰淡平野之靄靄忽孤城
之如塊風吹沙以蒼莽悵樓櫓之安在横門豁以四達
故道宛其未改彼野人之何知方傴僂而畦菜嗟夫昆
陽之戰屠百萬於斯須曠千古而一快
增頌唐符載新廣雙城門頌曰鍾陵古城隘不工麗譙
隙穴廢崇墉右貂作鎮寢前蹤中央砥平豁蒙籠嚴城
朝旦日曈曈高開四門車馬通此邦此績垂無窮敢紹
華藻揚清風
增銘後漢李尤京師城銘曰天險匪登地險邱陵帝王
設險乾坤是承唐呂温東周城銘曰文王受命肇興
西土周公作洛始會風雨居中正本拓統開祚盛則駿
奔衰則夾輔二霸之後時無義聲大夫萇弘言抗其傾
坐召諸侯廣崇王城雖微遠猷實被令名立臣之本委
質定分為仁不卜臨義不問興亡理亂在德非運罪之
違天不可以訓又三受降城銘曰韓侯受命平在朔
易北方之強制以全策亘漢横塞揭兹雄壁如三鬭龍
躍出大澤並入襟帶各閉風雷俯視隂山仰看昭回一
夫登陴萬里洞開日晏秋盡纖塵不來明李攀龍肥
城縣城銘曰天不可升地險邱陵維休維戚肇自中丞
周公居東于宣于蕃匪除于庭而力于原有令知發大
物是憑綢繆牖戶百堵斯興言售厥謀用在不疑匪良
執事一簣之虧卓彼巖邑何幹何楨三人同心乃成此
城
增序唐(撰人闕名)蘄州新城門頌序曰城於防春秋書之重
時也城於蘄輿人誦之美功也大唐庚辰歲岳鄂觀察
使鄭公前牧於蘄春始佩銅虎符是年蔡人不恭民大
愁恐若宼暴至是邦也夙昔無事城隍不張頽墉壞堞
僅為平野公乃度舊址量客土備畚鍤嘯丁壯勃焉而
興於是謹刀布以索力考鼛鼓以蕩氣嚴進退以設令
立師伍以程課烝徒雷呼萬鎚星飛誅惰聳勞間無留
時凡甲子五癸即崪然城成矣墉高三雉門容兩轍門
臺睥睨霞赩雲截如崇山斷岸邈不可嚮議金湯者我
居首焉
增議漢蔡邕議曰天設山河秦築長城漢起塞垣所以
别内外異殊俗也守邊之衞李牧善其略保塞之論嚴
尤申其要
增記唐楊䕫歙州重築新城記曰遠而望之則疊巘層
巒屹如天設迫而視之則崇岡連阜捷若神化廻合叢
倚崕束山抱建邦設險此焉是覯宋李清臣重修都
城記曰以三歲之績易數百年因循之陋崇墉屹然周
五十里一百六十五步横度之基五丈九尺高度之四
丈而睥睨七尺堅若埏埴直若引繩惟我汴京氣象宏
偉平廣四達岡阜□轉隱磷地中若龍盤虎伏睨而四
據濁河限其北漕渠貫其内氣得中和土號沃衍霏煙
屯雲映帶門闕望之者知其為天子之宅周世宗廣而
新之逮此百二十有五年矣聖主營於無為圖於弗用
取羨卒共其力兵不踰一萬分部者六版榦遞遷畚鍤
貫序創機輪以登土為鐵疏以固溝肇於丙方環於四
浹度功五百七十九萬有竒所省者十之三其作怡然
其成裕然人不及計士不及議而城以全新奏矣明
張四維京師新建外城記曰易垂設險守國之文詩有
未雨桑土之訓帝王城郭之制豈以勞民所以固圉宅
師以隆王者居重之威以奠下民安土之業以絶姦宄
覬覦之念此固聖人因時之政不得不然者爾
櫓一
原釋名曰櫓露也露上無覆屋也孫子兵法曰攻城
之法修櫓枌榅具器械三月而後成增說文曰城上
望樓戰陣高巢車皆曰櫓綱目集覽曰櫓通作樐城
上守禦望樓也史記列傳曰江河為阹泰山為櫓
合璧事類曰邊方備宼作高土曰櫓櫓上貯薪宼至舉
火相告(即今之煙燉也)
櫓二
原陸機洛陽記曰洛陽城周公所制城上百步有一樓
櫓外有溝渠增唐馬燧傳曰設一門為譙櫓宋史
曰郭廷瓉初仕周世宗為樓櫓戰櫂左右廂都監又
曰李繼先為高陽關行營都監於易州平塞軍長城口
至高陽為望櫓七所舉烽以候警急又曰荆嗣璧於
莫州城下領百人斧敵望櫓邀擊屢敗之又曰程琳
判大名度要害繕璧壘增守禦備植雜木數萬曰異時
樓櫓之具可不出於民矣遼史曰南京析津府城方
三十六里崇三丈衡廣一丈五尺敵樓戰櫓具金史
曰侯小叔駐樂李山寨衆兵畢會夜半攻城以登焚樓
櫓火照城中元史曰諤勒哲巴圖從萬戸穆呼哩掠地
荆南至襄陽與宋兵戰屢勝之遂為梯登樊城焚樓櫓
勇冠三軍又曰綦公直從諸軍南伐至隆興宋軍突
出城門逆戰公直敗之追抵城下遂踰壕拔木焚其樓
櫓從信錄曰陳勝與李文忠議以諸暨浙東藩障乃
度地去諸暨六十里并五指巖新築一城不旬日樓櫓
濠柵靡不畢具明遜國臣傳曰都督同知孫岳建文
中充鳳陽守將靖難兵起大修戰守器械所為戰艦樓
櫓戈甲皆有法
櫓三
增蒙氊入奮槊登(宋史曰王均叛據成都築月城以自固雷有終令卒蒙氊秉燧以入)
(悉焚其望櫓機石均突圍而遁登元史曰察喇從征圍南京城堅如立鐵奮長槊大呼西南角摧其飛櫓)
花木叢植旍葆四垂(宋文鑑泰州玩芳亭記曰海陵郡城西偏多喬木雜花桃)
(李山櫻椒棣數十種叢植櫓上上西京雜記曰昆明池中有戈船樓船各數百艘樓船建樓櫓戈船上建戈)
(矛四角悉垂幡毦旍葆麾蓋照灼涯涘)了翁奏葺堯臣請徹(宋史曰魏了翁)
(知瀘州奏葺其城樓櫓雉堞增置器械百廢俱舉潼又曰王堯臣請涇原五州營田盆置弓箭手及請徹關)
(樓櫓皆報可)汴京藻飾鳳陽堅完(程史曰藝祖初修汴京城址曲而宛政和)
(間蔡京奏廣其現一撒而方之如矩墉堞樓櫓雖甚藻飾而蕩然無曩時之堅樸矣大事記日上會諸將議)
(所向時鳳陽淮安皆衝道諸將議不一上日鳳陽樓櫓堅完非攻不下淮安有重兵未易用力若直取真揚聚)
(舟決渡事可立定諸將稱善)創百步之制標三城之功(上見前洛陽記)
(三季華韓公廟碑銘曰城既就刻木標櫓)作高上於邊方造層樓於
水上(上見前合璧事類三列朝詩集本傳曰陽城張慎言家居禦流寇造層樓臨泊水上樓櫓渠荅火)
(礉悉備賊屢攻不充全活數萬人)
櫓四
原賦晉歐陽建登櫓賦曰登兹櫓以遐眺闢曾軒以高
眄仰天塗之綿邈俯平原之曠衍嘉蒼春之令節悅和
風之微扇傍觀八隅周覽四垂面孤立之峻峙岨曲岸
之修崖植榆楸以成列插垂柳之差差寓目忽以終日
情亹亹而忘疲增鮑昭蕪城賦曰版築雉堞之殷井
幹烽櫓之勤
御定淵鑑類函卷三百四十
