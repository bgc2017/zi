欽定四庫全書
御定淵鑑𩔖函卷二百八十四
人部四十三(勇壯)(無勇附)
勇三
原引鼎折軾(禮記儒行引重鼎不程其力軾左傳叔山冉搏人以投中車折)絶
髕張膽(史記秦武王事詳湧二萬又張耳陳餘謂陳涉曰將軍瞋目張膽出死不顧一生之計)
(為天下除殘也)患暴引強(前漢書景帝詔曰不患其不勇患其為暴也又周勃傳材官)
(引強注服虔曰能引強弓弩官也孟康曰如今挽強司馬也)增卞射蹶張(前漢哀帝)
(本紀贊曰哀帝時覽卞射武戲注蘇林曰手搏為卞角力為武戲也又申屠嘉傳以材官蹶張注如淳曰材)
(官之多力能脚踏強弩張之故曰蹶張律有蹶張士師古曰今之弩以手張者曰擘張以足蹋者曰蹶張)
凌雲著翅(晉段灼傳灼上疏追理鄧艾云蜀地阻險山高谷深而鄧艾步乘不滿二萬束馬懸)
(車自投死地勇氣凌雲之北史周韓果傳果勁勇趫捷號為著翅人周文聞笑曰著翅之名何減飛將)
扛鼎開石(前漢書淮南厲王傳厲王有材力力扛鼎又漢虞延同韓詩外傳昔者楚熊渠子)
(夜行寢石以為伏虎彎弓而射之沒金飲羽下視知其為石石為之開)負山捲鐵(列子)
(夸娥氏二子負二山一厝朔東一厝雍南自此冀之南漢之隂無隴斷焉山堂肆考唐代宗時有梁崇義者)
(力能捲鐵舒鈎)蛙怒虎癡(尹文子越王勾踐謀報吳欲人之勇路逢怒蛙而軾之比及數)
(年民之長幼臨敵雖湯火不避虎錦繡萬花谷許褚三國時魏人軍中以褚有力如而癡號曰虎癡)
擲驢掣鹿(劇談錄咸通中有左軍張季宏勇而多力嘗雨中過勝業坊遇泥濘深隘有村人驅)
(驢負薪而至適當其道季宏怒之因捉驢四足擲過水渠數步北史周賀若敦傳敦嘗從校獵甘泉宫有一)
(鹿突圍而走躍馬馳之鹿上東山棄馬步逐至山半便乃掣之而下周文大悅)暴虎曳牛
(漢匡衡傳鄭伯好勇而國人暴虎千三國志許禇傳褚勇力絶人漢末聚少年及宗族數家共堅壁以禦寇)
(時汝南葛陂賊萬餘人攻褚壁褚糧乏偽與賊和以牛與賊易食賊來取牛牛輙奔還褚乃出陣前一手逆曳)
(牛尾行百餘步賊衆驚遂不敢取牛而走又北史魏伊馥傳馥善射力曳牛却行)原舉千鈞
拔二箭(白帖烏獲舉千鈞力聞諸侯見晉書桓石虔趫捷從父在荆州于獵圍中猛獸被數箭)
(而伏諸將知其勇戲令拔箭石虔急往拔一箭猛獸跳虔亦跳高于猛獸猛獸伏又拔一箭以歸)冠
三軍刺雙虎(李陵荅蘇武書陵先將軍功略蓋天地義勇冠三軍史記陳軫曰有兩虎鬭)
(卞莊子從而刺之一舉果得雙虎)眥迸血髮衝冠(白帖朱亥眥張迸血史記藺)
(相如傳趙得和氏璧秦昭王願以十五城請易璧趙王遣相如奉璧入秦秦王無意償趙城相如因持璧却立)
(倚柱怒髮上衝冠)桀石投人搴旗執馘(左傳齊高固入晉師桀石以投人繫)
(桑本焉以徇齊壘曰欲勇者賈余餘勇勇家語子路曰搴旗執馘由也能之夫子曰哉)拔劒斬
蛟袒裼暴虎(博物志澹臺子羽渡河齎千金之璧于河河伯欲之至陽侯波起兩蛟夾船子)
(羽左操璧右操劍擊蛟皆死既渡三投璧于河伯河伯躍而歸之子羽毀璧而去詩袒裼暴虎)齊
莊為爵佽飛置官(左傳齊莊公朝指殖綽郭最曰是寡人之雄也州綽曰君以為雄誰)
(敢不雄然臣不敏平隂之役先二子鳴莊公為勇爵殖綽郭最欲與焉州綽曰東閭之役臣左驂廹還于門中)
(識其枚數其可以與于此乎注先二子鳴州綽獲二子于平隂也為勇爵設爵位以命勇士也枚數十八年東)
(閭之役州綽以馬枚數門扇之板也刺吕氏春秋楚佽飛以寳劒渡河有兩蛟夾其船拔劒殺之荆王聞其)
(勇乃置佽飛之官)增沒海履地立石移山(唐東夷列傳新羅有張保臯鄭)
(年者皆善鬭戰工用槍年復能沒海履其地五十里不噎角其勇健保臯不及也蜀志蜀有五丁力士能移)
(山舉萬鈞每王薨輙立大石長三大重千鈞為墓志今石笋是也)軍有飛將前無
強敵(唐書單雄信傳雄信能馬上用槍軍中號飛將挾又史敬奉傳敬奉遳陋𩔖不勝衣其走逐奔馬)
(鞍勒以上而後羈帶之矛矢在手前無強敵)碓顙深目鐵面長身(吳越春秋)
(伍胥之亡楚入吳時遇專諸于途子胥相其貎碓顙而深目虎膺而熊背知其勇士隂結之姓譜明胡大海)
(長身鐵面智力過人)賜之珠劒壓以沙囊(南史羊侃𫝊侃初為尚書郎以力聞)
(魏帝嘗謂曰郎官謂卿為虎豈羊質虎皮乎試作虎狀侃因伏以手抉殿沒指魏帝壯之賜以珠劒聖君初)
(政記洪武中尹堅以勇力為直殿將軍外國貢天馬名撞倒山奚官近之輙人立莫能鞚上以命堅堅立高樓)
(上使人引馬過其下提沙囊四百斤壓之乃得施鞍勒)探口抉舌越二跨三
(元伊埒默色𫝊伊埒默色嘗出獵遇虎于隘下馬搏虎之虎張吻欲噬之以手探虎口抉其舌拔所佩刀刺而殺)
(又蘇爾約蘇哈雅傳蘇爾約蘇哈雅年十二三膂力過人使健兒驅三惡馬疾馳持槊立而侍馬至騰上之越二而)
(跨三運槊生風觀者辟易)投井復躍易騎如飛(北史權武𫝊武少果勁勇力絶)
(人能重甲上馬嘗倒投于井未及泉復躍而出其拳捷如此五代史義兒𫝊唐李存孝猿臂善射身被重鎧)
(槖弓坐矟手舞鐵檛出入陣中以兩騎自從戰酣易騎上下如飛)七牛難挽一市
皆驚(金富察世傑傳世傑能以拳擊四歲牛折脇死之有糧車䧟淖中七牛挽不能出世傑手挽出之)
(五代周本紀郭威嘗遊于市市有屠者嘗以勇服其市人威醉呼屠者使進几割肉割不如法叱之屠者披其)
(腹示之日爾勇者能殺我乎威即前取刃刺殺之一市皆驚)莫有能者甚可怪
也(南史齊晉安王子懋傳子懋好讀書甚驍果能反手于背彎五斛弓當世莫有能者後漢光武本紀光)
(武將步騎千餘與王尋王邑合戰光武奔之斬首數十級諸部喜曰劉將軍生平見小敵怯今見大敵勇甚可)
(怪也)投身當象空手搏熊(元賀勝𫝊帝一日獵還勝參乘伶人蒙采毳作獅子)
(舞以迎駕象驚奔逸不可制勝投身當象前後至者斷靷縱象乘輿乃安三輔黃圖廣陵王胥有勇力嘗于)
(别囿學格熊後遂能空手搏之莫不絶脰)除患受學避仇隱屠(晉紀周處膂力)
(絶人不修細行鄉里患之常問父老曰今時和年豐而人不樂何邪父老歎曰三患不除何樂之有處曰何謂)
(也曰南山白額虎長橋下蛟并子為三矣處曰若所患止此吾能除之乃射虎殺蛟遂從機雲就學史記刺)
(客列傳聶政者勇敢士也避仇隱于屠者之間)可方樊噲不意韓休(晉鄧遐傳)
(遐勇力絶人氣蓋當時時人方之樊噲稱唐韓休傳侍中裴光庭卒帝敕蕭嵩舉所以代者嵩休志行遂拜)
(黃門侍郎同中書門下平章事初嵩以休柔易故薦之休臨事或折正嵩嵩不能平宋璟聞之曰不意休能爾)
(仁者之勇也)旋馬射虎揮劒截蛟(元察蘇傳信陽多虎博特音至未久一日)
(以馬裼置鞍上出獵命左右燔山虎出走博特音以裼擲虎虎搏裼據地而吼博特音旋馬視虎射之虎立死)
(遐晉鄧遐傳襄陽城北沔水中有蛟常為人害拔劒入水蛟繞其足遐揮劒截蛟數叚而出)持鞍
以衛舉策而先(元穆呼哩傳一日太祖從三十騎行谿谷間寇自林間&KR0691;出矢下如雨穆)
(呼哩引弓射之三發中三人其酋呼曰爾為誰曰穆呼哩也徐解馬鞍持之捍衛太祖而出五代史梁臣傳)
(牛存節聞晉兵攻澤州顧諸將曰吾雖不受命然澤州要害不可失也事急不赴豈曰勇乎舉策而先士卒隨)
(之存節至入城助澤人守晉人穴地道以攻之存節選勇士數十亦穴地以應戰于隧中賊不得入)賭
羊輙勝負薪異常(金富察世傑傳世傑為人多力每與武士角力賭羊輙勝之宋武)
(行德傳晉祖鎮井州暇日從禽郊外値行德負薪趨拱于道左晉祖見其魁岸又所負薪異常令力士更舉之)
(俱不能舉頗竒之因留帳下)遂為武士此真健人(北史楊愔傳愔每陣先登)
(朋僚咸共怪歎曰楊氏儒生今遂為武士仁者必勇定非虛語南史焦度傳度少有氣幹便弓馬孝武初青)
(州刺史顔師伯出鎮滑臺度嶺幢主送之與魏豹皮公遇交槊鬭豹皮公墮地禽其具&KR1149;馬手殺數十人師伯)
(啟孝武稱度氣力弓馬並絶人帝召還充左右見度形狀謂師伯曰此真健人也)我之韓白
人比關張(北史周高琳傳琳勇冠諸軍周文謂曰公即我之韓白也復從戰芒山除正平郡守)
(齊將東方老來寇琳擊之老中數創乃退謂其左右曰吾經陣多矣未見如此健兒晉劉遐傳遐性果毅便)
(弓馬値天下大亂遐為塢主每擊賊率壯士䧟堅摧鋒冀方比之張飛關羽鄉人冀州刺史邵續深器之以女)
(妻焉遂壁于河濟之間賊不敢逼也)跳高六尺躍能二丈(南史陳周文育傳文)
(育本居新安夀昌縣姓項氏名猛奴年十一能反覆遊水中數里跳高六尺與羣兒聚戲衆莫能及又黃法)
(氍傳法氍少勁捷有膽力日步行二百里能距躍三丈)張號鐵簡范名鏵弓
(宋張玉傳玉字寳臣以六班散直隸狄青麾下築青澗招安砦遇夏兵三萬有馳鐵騎挑戰者玉單持鐵簡出)
(鬭取其首及馬軍中因號曰張鐵簡以狀聞仁宗曰真勇將也又范恪傳恪有弓勝一石七斗其箭簇如鏵)
(名曰鏵弓又于羽間識其官稱姓氏凡所發必中至一箭貫二人)陣前獨戰軍門
大謼(五代史梁臣傳張歸厚字德坤為將善用弓槊能以少擊衆張晊屯赤岡歸厚與晊獨戰陣前晊憊)
(而却諸將乘之晊遂大敗河唐陳利貞傳朱泚反利貞及張庭芝所統士皆幽薊隴人合謀應泚夜半難作)
(利貞拔劍當軍門大謼曰欲過門者先殺我衆畏其勇乃止)中石沒鏃拔箭斷
膚(史記李將軍傳廣出獵見草中石以為虎而射之中石沒鏃視之石也唐王難得傳難得領興平軍及)
(鳳翔兵馬使收京師方戰麾下士失馬難得馳救矢著眉披膚障目乃拔箭斷膚殊死前鬭血衊面不已)
虎駭且逸鹿觸而顛(遼陳昭衮傳開泰五年秋大獵帝射虎以馬馳太速矢不及發)
(虎怒奮勢將犯蹕左右辟易昭衮捨馬捉虎兩耳騎之虎駭且逸上命衛士追射昭衮大呼止之虎雖軼山昭)
(衮終不墮地伺便拔佩刀殺之獵又邪律幹臘𫝊幹臘趫健有力保寧初補護衛軍帝赤山適奔鹿突前路)
(隘不容避垂犯蹕幹臘以身當之鹿觸而顛)讜折牛角珪洞虎喉(唐辛讜傳)
(讜少耕于野有牛鬭讜直前兩持其角牛不能動久而引觸竟折其角元張珪傳珪少能挽強命中嘗從其)
(父出林中有虎珪抽矢直前虎人立洞其喉一軍盡歡)迎刃而斷登樹以觀
(唐李白傳裴旻嘗與幽州都督孫佺北伐爲奚所圍旻舞刀立馬上矢四集皆迎刃而斷南史羊侃傳駕幸)
(樂遊苑侃預宴時少府奏新造兩刃矟成長二丈四尺圍一尺四寸帝因賜侃河南國紫騮令試之侃執矟上)
(馬左右擊刺特盡其妙觀者登樹帝曰此樹必為侍中折矣俄而果折因號此矟為折樹矟)破然
後食絶而復蘇(後漢書賈復傳復從帝擊青犢于射犬大戰至日中賊陣堅不却光武傳)
(召復曰吏士皆飢可且朝飯復曰先破之然後食耳于是被羽先登所向皆靡諸將咸服其勇北史周東平)
(公弟神慶傳神慶從武帝攻河隂先登攀堞與賊短兵接中石乃墜絶而復蘇帝勞之曰卿勇可以賈人也)
蒯恩充馬士克用號鵶兒(南史蒯恩傳武帝征孫恩縣差蒯恩伐馬芻常)
(負大束兼倍餘人每捨芻于地歎曰大丈夫彎弓三石奈何充馬士武帝聞之即給器仗自征袄賊常為先登)
(膽力過人軍五代唐本紀李克用少驍勇中號曰李鵶兒)皆憚白馬將大竒
黃鬚兒(三國龐德傳太祖素聞其驍勇拜立義將軍封關門亭侯邑三百戶南屯樊討關羽德常乘白)
(馬羽軍謂之白馬將軍皆憚之以又任城威王彰傳彰少善射膂力過人代郡烏丸反彰為北中郎將彰力)
(戰所向皆破北方悉平太祖喜持彰鬚曰黃鬚兒竟大竒也)新婦畫指㾗數寸
稚子斬首級三千(劇談錄咸通中左軍張季宏暮泊商山逆旅有老嫗以新婦悖惡制之不)
(可季宏坐于磐石召而謂曰汝是主人新婦我在長安城即聞汝有氣力不伏承事阿家豈可如此新婦拜季)
(宏曰新婦不敢不承事阿家自是大人憎嫌新婦每言一事引手于季宏所坐石上以中指畫之隨手作㾗深)
(可數寸領宋李守恩傳太祖親征太原守恩嘗隨父漢超軍中牙兵數千騎戰敗之斬首三千級獲戰馬器)
(甲甚衆擒首領二十七人見于行在賜戎服金帶器幣緡錢太祖謂左右曰此稚子能若是他日將帥材也)
白袍陷陣嘗跨黃騶銀甲摧鋒恒稱鐵虎(錦繡萬花谷裴)
(果嘗乘黃騶馬衣白袍先陷陣時號黃騶少年鐵又宋蔡祐與齊戰被明光甲所向無敵齊人謂之虎)
邪律朗之多力虎斯見呼劉國傑之加銜巴圖賜號
(遼邪律朗傳朗字歐新性輕佻多力人呼為虎斯天顯間以材勇進每戰輙克由是得名元劉國傑傳國傑)
(與宋將張世傑戰世傑軍大潰追奔圖山奪黃鷂船數百艘帝壯之詔加懷遠大將軍賜號巴圖國傑行第二)
(因呼之曰劉二巴圖而不名巴圖華言勇也)搏輪舉足齊莊公廻避螳螂
按矟焦鬚薛孤延大呼霹靂(韓詩外傳齊莊公出獵有螳螂舉足將搏其輪)
(問其御曰此何蟲也御曰此是螳螂也其為蟲知進而不知退不量力而輕就敵莊公曰以為人必為天下勇)
(士矣于是廻車以避而勇士歸之雷北史齊薛孤延傳神武嘗閱馬于北牧道逢暴雨大震地火燒浮圖神)
(武令延觀之延按矟直前大呼繞浮圖走遂滅延還鬚及馬鬉尾皆焦神武歎其勇決曰延乃能與霹靂鬭)
英銳無敵獢兔詎敵乎蒼鷹馳突如飛紫駝不殊
于駿馬(遼高模翰傳模翰掠地鹽山破饒安晉以魏府節度使杜重威領兵三十萬衆來拒模翰連敗)
(之上曰朕憑高觀兩軍之勢顧卿英銳無敵如鷹逐獢兔當圖形麟閣爵貤後裔元展巴勒傳展巴勒每戰)
(被重甲舞槊陷陣馳突如飛嘗乘槖駝以戰衆莫能當)
無勇(附)
原失軾投車(左傳崔杼作亂陳不占將死之餐則失哺上車則失軾比至聞戰鬭聲遂駭而)
(死而又衛太子蒯瞶與鄭人戰于鐵望見鄭師懼自投車下子良授綏而乘之曰婦人也)趙羅
伏麇季長習勇(左傳哀公二年鐵之役繁羽御趙羅宋勇為右羅無勇䴢之吏詰之御對)
(曰痁作而伏長魏九州春秋劉表攻西州州長杜子緒守拒時柏季在城中聞兵勢恐入室牽被覆頭攻半)
(日稍出面明日側立而聽三日出問消息四五日乃負楯親鬭謂子緒曰勇可習者也)
勇四
增率義(左傳率義之謂勇)屢斷(禮臨事而屢斷勇也)壁龍(天中記唐柴駙馬紹)
(之弟有材力輕趫迅絶踊身以上挺然若飛十數步乃止時人號為壁龍又耳目記作壁飛)文帥
(國語勇文之帥也)神射(晉劉曜傳曜雄武過人鐵厚一寸射而洞之時號為神射)超亭
樓(漢甘延壽傳延壽嘗超踰羽林亭樓試卞為期門以材力愛幸注卞手搏也)得道果(四十)
(二章經佛言沙門學道應當堅持其心精進勇銳不畏境前破滅衆魔而得道果)榮公六郎
(北史來護兒傳護兒子整驍勇善戰賊云不怕官軍千萬衆只怕榮公第六郎)負薪一谷(五代)
(史補武行德初以採薪為業氣雄力壯一谷之薪可以盡負鄉里謂之武一谷)兼握引滿(元管)
(如德傳世祖一日授以強弓二如德以左手兼握右手悉引滿之)體無㾗撻(列子魏黑卵殺)
(丘邴章丘邴章之子來丹報父仇誓手劍以屠黑卵黑卵力抗百夫筋骨皮肉非人𩔖也延頸承刃披胸受矢)
(鋩鍔摧屈而體無㾗撻負其才力視來丹猶雛鷇也)左右擊刺(姓譜宋隋世昌涉臘經史善騎)
(射常持鐵槍重四十餘斤能左右擊刺)世載其德(北史周李遠傳遠嘗獵于莎栅見石于叢)
(薄中以為伏兔射之鏃入寸餘視之乃石周文聞而異之賜書曰昔李將軍親有此事公今復爾可謂世載其)
(德矣)一手建旗(三國志典韋傳初平中張邈舉義兵韋為士屬司馬趙寵牙門旗長大人莫能)
(勝韋一手建之)賞錢市馬(南史宗越傳越家貧無以市馬刀楯步出單身挺戰衆莫能當每一)
(捷郡將輙賞錢五千因此得買馬)此父此子(北史達奚武傳子震字猛略少驍勇走及奔馬)
(周文嘗于渭北校獵時有兔過周文前震與諸將競射之馬倒而墜震足不傾躓因步走射之一發中兔顧馬)
(纔起遂回身騰上周文喜曰非此父不生此子)四弓疊挽(北史綦連猛傳梁使來聘云求角武)
(藝文襄遣猛就舘接之雙帶兩鞬左右馳射校挽強弓梁人引弓兩張皆三石猛遂併取四張疊挽之過度梁)
(人歎服)惟東應選(晉庾闡傳闡父東以勇力聞武帝時有西域健胡趫絶無敵晉人莫敢與)
(校帝募勇士惟東應選遂撲殺之名震殊俗)鶻入鵶羣(北史上洛王思宗弟思好本名思孝)
(天保五年討蠕蠕文宣悅其驍勇謂曰爾擊賊如鶻入鵶羣宜思好事故改名焉)為虎分羊
(太平御覽殷亮字子華年十四到陽城遇兩虎争一羊馬不敢進于是亮乃按劒直至虎所斬羊腹虎乃各得)
(其半去)一躍上駝峯(遼蕭和爾果斯傅招討使耶律昭蘇討番部之違命者及請降來介有能躍)
(駝峯而上者以儇捷相詫趙三問左右誰能此忽古被重鎧手不及峯一躍而上使者大駭)
無勇(附)
增懼其侵軼(左傳北戎侵鄭鄭伯禦之患戎師曰彼徒我車懼其侵軼我也)避之數
歲(史記李廣傳廣居右北平匈奴聞之號曰漢之飛將軍避之數歲不敢入右北平)詐云傷
重(北史傅竪眼傳宋將蕭斌王元謨寇磝碻竪眼伯傅靈慶為軍主將攻城攻車為城内所燒靈慶懼軍法)
(詐云重傷令左右輿還營遂與壯士數十騎遁還)徧閱皮笠(五代周紀唐主命齊王景達將)
(兵拒周趙匡胤大破之士卒有不致力者匡胤陽為督戰以劒所其皮笠明日徧閱皮笠有劍跡者皆斬之)
一市皆笑(風俗通淮隂少年有侮韓信者曰君雖姣麗好帶長劒怯耳能死刺我不能則出我)
(跨下于是信熟視之俛出跨下匍匐一市人皆笑以為信怯)被圍入櫃(天中記周定州刺史)
(孫彦高被突厥圍城數十重不敢詣廳文符須徵發者于小窗中接入鏁州宅門及賊登壘乃入櫃中藏令奴)
(曰牢掌鑰匙賊來索慎勿與)不爭而隱(韓詩外傳武王欲以商容為三公商容辭曰吾嘗馮)
(于馬徒欲以伐紂而不能愚也遂去伏于太行不爭而隱無勇也愚且無勇不足以備乎三公遂固辭不受命)
勇五
增詩漢高帝大風歌曰大風起兮雲飛揚威加海内兮
歸故鄉安得猛士兮守四方唐王維老將行曰射殺
山中白額虎肯數鄴下黃鬚兒一身轉戰三千里一劒
曾當百萬師杜甫冬狩行曰東川節度兵馬雄校獵
亦似觀成功夜發猛士三千人清晨合圍步驟同禽獸
已斃十六七殺聲落日廻蒼穹幕前生致九青兕駱駝
&KR1041;峞垂玄熊東西南北百里間髣髴蹴踏寒山空又
花卿歌曰成都猛將有花卿學語小兒知姓名用如快
鶻風火生見賊惟多身始輕綿州刺史著柘黃我卿掃
除即日平子章髑髏血糢糊手提擲還崔大夫李侯重
有此節度人道我卿絶世無既稱絶世無天子何不喚
取守京都
增賦漢班固西都賦略曰六師發逐百獸駭殫震震爚
爚雷奔電激草木塗地山淵反覆蹂躪其十二三乃拗
怒而少息爾乃期門佽飛列刃攅鍭要趹追蹤鳥驚觸
絲獸駭値鋒機不虛掎弦不再控矢不單殺中必疊雙
颮颮紛紛矰繳相纏風毛雨血灑野蔽天平原赤勇士
厲猨狖失木豺狼懾竄爾乃移師趨險並蹈潛穢窮虎
奔突狂兕觸蹶許少施巧秦成力折掎僄狡扼猛噬脫
角挫脰徒搏獨殺挾師豹拖熊螭曳犀犛頓象羆超洞
壑越峻崖蹶嶄巖巨石頽松柏仆叢林摧草木無餘禽
獸殄夷張衡西京賦略曰其猛毅髬(音丕)髵(音而)隅目高
眶威懾兕虎莫之敢伉乃使中黃之士育獲之儔朱鬕
(莫亞切朱鬕絳抹額也)&KR2155;(作計切)髽(士瓜切&KR2155;髽結束也)植髮如竿袒裼戟手
䠑(羌暌切)踽盤桓鼻(鼻謂執鼻牽之)赤象圈(其兖切圈團也)巨狿(音延)□(側家)
(切)狒(音費)猬(音胃)㧗(音滓□㧗搏執貎)㺠(音庾)狻(音酸)揩(苦諧切揩摩也)枳落突
(突觸也)棘藩梗林為之靡拉樸叢為之摧殘輕銳僄(匹眇切)
狡趫捷之徒赴洞穴探封狐陵重巘獵昆駼(音塗)杪木末
獲獑(音讒)猢(音胡)超殊榛摕(庭結切摕捎取之也)飛鼯(音吾)晉左思吳
都賦曰趫材悍壯此焉比廬捷若慶忌勇若專諸危冠
而出竦劒而趨
增書明王守仁與黃宗賢書曰凡人言語正到快意時
便截然能忍默得意氣正到發揚時便翕然能收斂得
憤怒嗜欲正到騰沸時便廓然能消化得此非天下之
大勇者不能也
增雜文周胡非論勇篇曰吾聞勇有五等夫負長劒赴
榛薄折兕豹搏熊羆此獵徒之勇也負長劒赴深淵折
蛟龍搏黿鼉此漁人之勇也登高危之上鵠立四望顔
色不變此陶岳之勇也剽必刺視必殺此五刑之勇也
昔曹劌匹夫一怒而却齊侯之師晏嬰匹夫一怒而沮
崔子之亂此君子之勇也漢韓嬰辨勇篇曰衛靈公
召勇士公孫悁道遭行人卜商卜商曰何驅之疾也對
曰公使吾召勇士公孫悁子夏曰微悁而勇若悁者可
乎御者曰可子夏曰載我而反至君曰使子召勇士何
為召儒使者曰行人曰微悁而勇若悁者可乎臣曰可
即載與来君曰諾延先生上趣召公孫悁至入門仗劒
疾呼曰商下我存若頭子夏顧咄之曰咄内劒吾將與
若言勇于是君令内劒而上子夏曰來吾嘗與子從君
而西見趙簡子簡子披髮仗矛而見我君我從十三行
之後趨而進曰諸侯相見不宜不朝服不朝服行人卜
商將以頸血濺君之服矣使反朝服而見吾君子邪我
邪悁曰子也子夏曰子之勇不若我一矣又與子從君
而東至阿遭齊侯重鞇而坐吾君單鞇而坐我從十三
行之後趨而進曰禮諸侯相見不宜相臨以庶揄其一
鞇而去之者子邪我邪悁曰子也子夏曰子之勇不若
我二矣又與子從君于囿中于是兩寇肩逐我君拔矛
下格而還子邪我邪悁曰子也子夏曰子之勇不若我
三矣所貴為士者上攝萬乘下不敢傲乎匹夫外立節
矜而敵不侵擾内禁殘害而君不危殆是士之所長而
君子之所致貴也若夫以長掩短以衆暴寡凌轢無罪
之民而成威于閭巷之間者是士之所甚毒而君子之
所致惡也衆之所誅鋤也詩曰人而無儀不死何為夫
何以論勇于人主之前哉于是靈公避席抑手曰寡人
雖不敏請從先生之勇詩曰不侮矜寡不畏彊禦卜先
生也明王世貞宛委餘編曰項王舉鼎拔山喑嗚叱
咤千人皆廢百戰無前膽力威勇足冠千古其他若蜀
五丁力士能移山舉萬鈞每王薨輙立大石長三丈為
墓志曰笋里秦烏獲又夏育俱能舉移千鈞千鈞蓋三
萬斤衛石蕃能負沙一千二百斗當為一百二十石可
謂神力矣而俱不聞有戰伐之勲泯泯以死何也書所
載魏任城王曹彰太廟新成萬斤鐘負之而趨擗白象
鼻頓之于地以臂繞虎尾伏不敢動然是時海内稱關
張為萬人敵不數任城也北魏盧曹長九尺餘勇力與
沙門曇讃埒嘗以海神脛骨為馬矟以遺齊神武諸將
莫能舉惟彭樂強舉之南梁羊侃伏而作虎狀以指抉
壁入三寸弓力至二十石泗州十石人各長八尺許執
而對擊之俱碎又于壁直上七步橫蹋得五跡而是時
海内以高敖曹配項羽不數羊盧也元鄭濞舞劒能使
壯士十馬首俱墮而明稱勇將為常開平傅潁公輩陳
有張定邊濞無聞也豈有力者不必有膽邪
壯一
增釋名曰三十曰壯言丁壯也易曰雷在天上大壯
書曰其尚廸果毅以登乃辟禮曰三十曰壯有室
漢馬援傳曰大丈夫為志窮當益堅老當益壯宋
李綱傳曰朝廷者腹心也將士者爪牙也腹心壯則爪
牙奮嵇康曰壯氣騰厲勇之決也蘇洵心術篇曰
小勝益急小挫益厲所以養其氣
壯二
增詩曰方叔元老克壯其猷委宛子曰桓公九合諸
侯一匡天下管仲之力管仲有力桓公能舉之可謂壯
強矣左傳曰公會齊侯鄭伯伐許潁考叔取鄭伯之
旗蝥弧以先登又曰晉師陳于鞌齊侯曰余姑剪滅
此而後朝食不介馬而馳之吳越春秋曰椒丘訢為
齊王使于吳過淮津飲馬于津津吏曰水中有神見馬
即出以害馬君勿飲也訢曰壯士所當神何敢干乃飲
馬于津神果取其馬椒丘訢大怒持劒入水求神決戰
連日乃出眇其一目遂之吳會于友人之喪言辭不遜
有陵人之氣要離乃挫訢曰吾聞勇士之鬭也與日戰
不移表與神鬼戰者不旋踵與人戰者不達聲生往死
還不受其辱今子與神鬭于水亡馬失御又受眇目之
病形殘名勇勇士所恥不即喪命于敵而戀其生猶威
色于我哉椒丘訢卒被詰責恨怒并發暝即往攻要離
于是要離席闌至舍戒其妻曰吾辱壯士椒丘訢于大
家之喪餘恨蔚恚暝必來也慎無閉吾門至夜椒丘訢
果往見其門不閉登其堂不扃入其室不守放髮僵卧
無所懼訢乃手劒而捽要離曰子有當死之過者三子
知之乎離曰吾無三死之過子有三不肖之愧吾辱子
于千人之中子無敢報一不肖也入門不咳登堂無聲
二不肖也前拔子劒手捽吾頭乃敢大言三不肖也子
有三不肖而威于吾豈不鄙哉椒丘訢投劒而歎曰吾
之勇也人莫敢眥覘者離乃加我之上此天下壯士也
又曰專諸者堂邑人也伍胥之亡楚如吳時遇之于
途專諸方與人鬭將就敵其怒有萬人之氣甚不可當
荆楚故事曰襄王與唐勒景差宋玉等遊于雲陽之
臺王謂左右曰能為大言乎唐勒曰壯士怒兮絶天柱
北斗戾兮太山夷宋玉曰方地為輿圓天為蓋彎弓挂
扶桑長劒倚天外吕氏春秋曰孟賁過于河先其伍
船人怒而以楫虓其頭顧不知其孟賁也中流孟賁瞋
目而視船人髮植目裂鬢指舟中之人盡揚播入于河
青藜子曰楚丘先生行年七十披裘帶索往見孟嘗
君欲趨不能進孟嘗君曰先生老矣春秋高矣何以教
之楚丘先生曰噫將使我追車而赴馬乎投石而超距
乎逐麋鹿而搏虎豹乎吾已死矣何暇老哉噫將使我
正辭而當諸侯乎決嫌疑而定猶豫乎吾始壯矣何老
之有史記藺相如傳曰趙惠文王時得楚和氏璧秦
昭王聞之使人遺趙王書願以十五城請易璧趙王遣
相如奉璧西入秦秦王大喜傳以示美人及左右相如
視秦王無意償趙城乃前曰璧有瑕請指示王王授璧
相如因持璧却立倚柱怒髮上衝冠謂秦王曰臣至大
王見臣列觀禮節甚倨得璧傳之美人以戲弄臣臣觀
大王無意償趙王城邑故臣復取璧大王必欲急臣臣
頭今與璧俱碎于柱矣相如持其璧睨柱欲以擊柱秦
王恐其破璧乃辭謝固請風俗通曰燕太子丹遣荆
軻西刺秦王與客送之易水而設祖道高漸離擊筑荆
軻和歌為濮上音士皆垂髮涕泣後為羽聲慷慨而索
瞋目髮盡上指冠史記項羽本紀曰秦圍趙急宋義
至安陽留四十六日不進項羽即其帳中斬宋義乃悉
引兵渡河皆沈船破釜甑燒廬舍持三日糧以示士卒
必死九戰大破之擄王離既破秦軍諸侯將入轅門膝
行而前莫敢仰視漢書項籍傳曰羽軍廣武與漢相
守令壯士出挑戰漢有善騎射曰樓煩楚戰三合樓煩
輙射殺之羽大怒自披甲持戟挑戰樓煩欲射羽瞋目
叱之樓煩目不能視手不能發走還入壁不敢復出
又曰羽壁垓下漢率諸侯兵圍之數重羽潰圍南出引
其騎因四隤山而為圓陣外向漢騎圍之數重羽大呼
馳下漢軍皆披靡遂殺漢一將是時楊喜為郎騎追羽
羽還叱之喜人馬俱驚辟易數里史記季布列傳曰
以項羽之氣而季布以勇顯于楚身屢典軍搴旗者數
矣可謂壯士漢書陳餘傳曰上逮捕趙王諸反者貫
高獨檻車與王詣長安高對獄曰獨吾屬為之王不知
也吏榜笞數千刺爇身無完者終不復言廷尉以貫高
辭聞上曰壯士誰知者以私問之中大夫泄公曰臣素
知之此固趙國立名義不侵為然諾者也馬援傳曰
男兒要當死于邊野以馬革裹屍還葬耳何能卧牀上
在兒女子手中邪漢紀曰張飛破巴郡獲太守嚴顔
飛呵顔曰何以不降顔曰卿等無狀侵奪我州我州但
有斷頭將軍無降將軍也飛壯而釋之引為賓客蜀
志曰關羽臂嘗中流矢每天隂疼痛醫言矢鋒有毒須
破臂刮毒乃可除羽即伸臂使治時適會客臂血流離
盈盤器而羽飲酒割肉言笑自若魏志曹仁傳曰仁
留屯江陵拒吳將周瑜瑜將數萬衆來攻前鋒數千人
始至仁登城望之乃募得三百人遣部曲將牛金逆與
挑戰金衆少遂為所圍金等垂沒左右皆失色仁披甲
上馬率壯士數十騎出城衝入賊圍金等乃得解餘衆
未盡出仁復入突之盡收金兵亡其數人賊衆乃退軍
中見仁還歎曰將軍真天人也張遼傳曰遼將七千
餘人屯合肥孫權率十萬衆圍之遼夜募敢從之士得
八百人椎牛饗將士明日大戰平旦遼被甲持戟先登
陷陣殺數十人斬二將大呼自名衝壘入至權麾下權
大驚衆不知所為走登高冡以長戟自守遼叱權下戰
權不敢動蜀志魏延傳曰先主遷治成都拔延為鎮
遠將軍領漢中太守大會羣臣問延曰今委卿以重任
卿居之欲云何延對曰若曹操舉天下而來請為大王
拒之偏將十萬之衆至請為大王吞之先主稱善衆咸
壯其言晉祖逖傳曰逖為奮威將軍豫州刺史渡江
中流擊楫而誓曰祖逖不能清中原而復濟者有如大
江辭氣壯烈衆皆慨歎世說曰王處仲每酒後輙咏
老驥伏櫪志在千里烈士暮年壯心不已以如意擊唾
壺壺口盡缺南史顧野王傳曰野王體素清羸裁長
六尺又居喪過毁殆不勝哀及杖戈被甲陳君臣之義
逆順之理抗辭作色見者莫不壯之蕭摩訶傳曰太
建五年摩訶隨都督吳明徹濟江攻秦郡時齊遣大將
尉破胡等率衆十萬來援其前隊有蒼頭犀角大力之
號皆身長八尺膂力絶倫又有西域胡妙于弓矢弦無
虛發軍尤憚之及將戰明徹謂摩訶曰若殪此胡則彼
軍奪氣君有關張之名可斬顔良矣摩訶曰願得識其
形狀明徹乃召降人有識胡者云胡絳衣樺皮裝弓兩
端骨珥明徹遣人覘伺仍自酌酒飲摩訶摩訶飲訖馳
馬衝齊軍胡挺身出陣前十餘步彀弓未發摩訶遥擲
銑鋧正中其額應手而仆周盤龍傳曰魏攻淮陽龍
子奉叔單馬率二百餘人陷陣魏軍萬餘騎張左右翼
圍之一騎走還報奉叔已沒盤龍方食棄箸馳馬奮矟
直奔魏陣自稱周公来魏人素畏盤龍驍名莫不披靡
時奉叔已大殺魏軍得出在外盤龍不知乃東西觸擊
魏軍莫敢當奉叔見其父久不出復躍馬入陣父子兩
騎縈攪數萬人魏軍大敗北史傅永傳曰中山王英
征義陽永為寧朔將軍齊將馬仙琕連營稍進永令賈
思祖守營壘自將馬步千人南逆仙琕賊俯射永洞其
左股永出箭復入遂大破之仙琕燒營卷甲而遁英曰
公傷矣且還營永曰昔漢祖捫足不欲人知下官雖國
家一帥奈何使鹵有傷將之名遂與諸軍追之極夜而
返時年七十餘矣三軍莫不壯之耿豪傳曰豪從周
文戰芒山豪謂所部曰大丈夫除賊須右手拔刀左手
把矟直斫直刺慎莫畏死遂大呼獨入敵人鋒刃亂下
咸謂豪沒矣俄奮刀而還殺傷甚衆曰吾豈樂殺人但
壯士除賊不得不爾王雅傳曰沙苑之戰雅謂所部
曰彼軍百萬我不及萬人實難與敵但大丈夫不以此
時破賊何用生為乃被甲出戰所向披靡周文壯之
元胄傳曰帝為丞相時周趙王招謀害帝引帝入寢室
左右不得從惟楊宏與胄兄弟坐于戶側趙王令二子
進瓜因將刺帝胄曰相府有事不可久留趙王呵之曰
我與丞相言汝何為者叱之使却胄瞋目憤氣扣刀入
衛趙王問其姓名胄以實對趙王曰汝非事齊王者乎
誠壯士也因賜之酒唐書薛仁貴傳曰時九姓衆十
餘萬令驍騎數十來挑戰仁貴發三矢輙殺三人于是
鹵氣懾皆降轉討磧北餘衆擒偽葉護兄弟三人以歸
軍中歌曰將軍三箭定天山壯士長歌入漢關羅士
信傳曰隋大業時長白山賊王薄左才相孟讓攻齊郡
通守張須陁率兵擊賊士信以執衣年十四短而悍請
自效須陁疑其不勝甲少之士信怒被重甲左右鞬上
馬顧盼須陁許之擊賊濰水上陣纔列執長矛馳入賊
營刺殺數人取一級擲之承以矛戴而行賊皆眙懼無
敢亢彙苑曰安禄山陷城尹子琦謂張廵曰聞公督
戰大呼輙眥裂血面嚼齒皆碎何至是廵曰吾欲氣吞
逆賊顧力屈耳唐書李嗣業傳曰安禄山反嗣業統
前軍陣于香積祠北賊酋李歸仁擁精騎薄戰王師注
矢逐之走未及營賊大出掩追騎還蹂王師于是亂不
能陣嗣業謂郭子儀曰今日不蹈萬死取一生則軍無
𩔖矣即袒持長刀大呼出陣前殺數十人陣復整李
光弼傳曰賊帥周摯合衆三萬攻北城光弼登陴望曰
彼軍雖銳然方陣而囂不足虞也日中當破乃出戰及
期未決因問賊陣何所最堅曰西北隅召郝廷玉曰為
我以麾下破之廷玉所將步卒請騎五百與之三百復
問其次曰東南隅召論惟貞辭曰蕃將也不知步戰請
鐵騎三百與之二百光弼執大旗曰望吾旗麾若三麾
至地諸軍畢入生死以之退者斬既而光弼麾旗三諸
軍爭奮賊衆奔敗斬首萬餘級禽周摯等哥舒翰傳
曰翰嘗逐鹵馬驚陷于河吐蕃三將欲刺翰翰大呼皆
擁矛不敢動救兵至追殺之翰有奴曰左車年十六以
膂力聞翰工用槍追及賊擬槍于肩叱之賊反顧翰刺
其喉剔而騰之高五尺許乃墮左車即下馬斬其首
五代史王景仁傳曰景仁少從楊行密起淮南驍勇剛
悍臨敵務以身先士卒行密壯之梁太祖攻鄆州以兵
二十萬倍道而至景仁伺梁兵怠毁柵而出驅馳疾戰
戰酣退坐召諸將飲酒已而復戰太祖登高望見之得
青州降人問飲酒者為誰曰王茂章也太祖歎曰使吾
得此人為將天下不足平也唐明宗本紀曰梁晉相
拒于柏鄉梁龍驤軍以赤白馬為兩陣旗幟鎧仗皆如
馬色晉兵望之皆懼莊宗舉鍾以飲嗣源曰卿望梁家
赤白馬懼乎雖吾亦怯也嗣源笑曰有其表耳翼日歸
吾廏也莊宗大喜曰卿當以氣吞之因引鍾飲釂奮檛
馳騎犯其白馬挾二禆將而還遼史趙思溫傳曰思
溫少果銳膂力兼人隸燕帥劉仁恭幕李存勖問罪于
燕思溫統偏師拒之流矢中目裂裳漬血戰猶不已為
存勖將周德威所擒存勖壯而釋其縛宋史李顯忠
傳曰顯忠嘗隨父永竒出入行陣金人犯鄜延經略王
庶命永竒募間者得張琦更求一人顯忠請行永竒曰
汝未涉歷行必累琦顯忠曰顯忠年小氣不小必不累
琦當與琦俱有敵人夜宿陶穴顯忠縋穴中得十七人
皆殺之取首二級馬二匹餘馬悉折其足庶大竒之
楊存中傳曰存中與劉猊兵遇藕塘賊據山列陣矢下
如雨存中自以精騎衝其脅大呼曰破賊矣賊錯愕駭
視猊以首抵謀主李愕曰適見髯將軍銳不可當果楊
殿前也即以數騎遁去餘黨萬人僵立失措岳飛傳
曰飛屢敗金兵金將王鎮崔慶及韓常等皆以衆内附
飛大喜語其下曰直抵黃龍府與諸君痛飲耳韓世
忠傳曰世忠風骨偉岸目瞬如電家貧無産業嗜酒尚
氣不可繩檢日者言當作三公世忠怒其侮已毆之
元史布哷齊傳曰布哷齊為齊王司馬世祖親征納延
以齊王兵從兵始交布哷齊躍馬陷陣斬其旗所向披
靡世祖遥望見壯之伊喇鼐爾傳曰鼐爾從圍鳳翔
先登手殺數十人左臂中流矢創甚裹創進攻丹延穆
呼哩止之對曰創未至死敢自愛邪穆呼哩壯之與所
乘白馬明日介其馬飾以朱纓簡驍衛七十人與金兵
戰穆呼哩乘高見其馳突萬衆中曰此霸州元帥也
趙璧傳曰憲宗即位召璧問曰天下何如而治對曰請
先誅近侍之尤不善者憲宗不悅璧退世祖曰汝渾身
是膽邪吾亦為汝握兩手汗也明傅友德傳曰友德
喑嗚跳盪身冐百死自偏裨至大將每戰必先士卒雖
被創戰益力以故所至立功朱能傳曰靖難兵至淝
河王真戰死戰齊眉山平安兵又大捷諸將議旋師能
獨按劒曰漢高十戰九敗終有天下今舉事連得勝小
挫輙歸更能北面事人邪燕王悅決意引兵南楊榮
傳曰宣宗即位漢王反皇太后召榮定計榮請親征太
后帝俱有難色榮曰彼謂陛下新即位必不自行故敢
爾出不意以天威臨之事無不濟臣請先驅太后壯之
勸帝從其計榮即晝夜疾馳至樂安即合圍督軍中築
土山山成而車駕至衆呼萬歲聲震城中漢王懼開門
出降
壯三
原拔山射石(史記項羽歌曰力拔山兮氣蓋世下見前勇𩔖)增排闥
舁舟(漢樊噲傳高帝嘗病惡見人卧禁中詔戶者無得入羣臣羣臣綘灌等莫敢入十餘日噲乃排闥直)
(入大臣隨之人明黃標平夏錄廖永忠進兵瞿塘關山峻水急而蜀鐵索飛橋橫據關口舟不得進遂遣壯)
(士併力舁舟)鑿骨嚼齒(五代史萇從簡傳從簡嘗中流矢鏃入髀骨命工取之工無良)
(藥欲鑿其骨人皆以為不可從簡遽使鑿之工遲疑不忍下從簡叱其急鑿左右侍者皆若不勝其毒而從簡)
(言笑自若望金雷淵傳淵為人軀幹雄偉髯張口哆顔渥丹眼如羊遇不平則疾惡之氣見于顔間或嚼齒)
(大罵不休雖痛自懲創亦不能變也)落馬棄繻(宋趙立傳金烏珠設南北兩屯絶楚餉道)
(立為徐州鎮撫使兼知楚州一日立擁六騎出城呼曰我鎮撫也可來接戰有兩騎將襲其背立奮二矛刺之)
(俱墮地奪兩馬而還衆數十追其後立瞋目大呼人馬皆辟易明日金人列三隊邀戰立為三陣應之金人以)
(鐵騎數百橫分其陣立奮身突圍持梃左右大呼金人落馬者不知數漢終軍傳軍從濟南當詣博士步入)
(關關吏與繻軍曰大丈夫西遊終不復傳還棄繻而去)原挽六鈞徹七札(左傳)
(顔高之弓六鈞鈞三十斤焉又養由基蹲甲射之徹七札)增功奏第一名震
當時(金禪華善傳北兵入太昌原平章哈逹問誰可為前鋒者禪華善出應命以四百騎破八千衆蓋自)
(軍興二十年來未有此捷功奏第一之宋史魏勝傳勝崛起無甲兵糧餉之資提數千烏合衆抗金人數十)
(萬之師卒完一州名震當時壯哉)金蛇繞案黃龍負舟(南唐書陸昭符為常)
(州刺史一日坐廳事雷雨暴至電光如金蛇繞案吏卒皆震仆昭符自若撫掌叱之雷電遽散舉案得鐵索重)
(百斤徐命舉索納庫中視淮南子禹渡江有黃龍負舟舟中之人皆恐禹曰我龍猶蝘蜒顔色不變龍乃弭)
(耳掉尾而還)臣不如人汝為知我(左傳晉侯秦伯圍鄭佚之狐言于鄭伯曰)
(若使燭之武見秦君師必退公從之辭曰臣之壯也猶不如人今老矣無能為也已公曰吾不能早用子今急)
(而求子是寡人之過也然鄭亡子亦有不利焉許之夜縋而出南史王蘊傳蘊嘗欲以將領自奮每撫刀曰)
(龍泉太阿汝知我者)乘風破浪扛鼎揭旗(南史宗慤少時其叔父嘗問其所願)
(荅曰願乘長風破萬里浪者委宛子揚子雲曰壯士力多者扛鼎揭旗儒生力多博達疏通故博達疏通儒)
(生之力也舉重拔堅壯士之力也)班超投筆蕭柳斷蛇(漢書班超少有大志)
(家貧傭書養母嘗投筆歎曰大丈夫當立功異域以取封侯安能久事筆硯間乎遼蕭柳傳柳從伐高麗遇)
(大蛇當路前驅者請避柳曰壯士安懼此拔劒斷蛇)拔矢以戰援笳而吹(五代)
(史唐臣列傳明宗掠地山北與元行欽相拒廣邊軍凡八戰明宗七射中行欽行欽拔矢而戰亦射明宗中股)
(行欽屢敗乃降明宗撫其背而飲以酒曰壯士也害晉劉波傳劉疇少有美譽曾避亂塢壁賈胡百數欲之)
(疇無懼色援笳而吹之為出塞入塞之聲)我身猶鑿汝膽如山(元鄂約達勒傳太)
(祖與克哷王汗對陣師少不敵鄂約達勒奮然曰我猶鑿也諸君斧也鑿非斧不入我請先入諸君繼之遂先出)
(陷陣大敗之一又胡長孺傳淛東大祲宣慰同知托歡徹爾斂富人錢百五十萬給之以餘錢二十五萬屬長)
(孺藏去乃行旁州長孺察其有乾沒意悉散于民閱月曰再至索其錢長孺抱成案進曰錢在是矣托歡徹爾怒)
(汝膽如山邪)上馬踴躍據鞍顧盼(宋盧政傳政累官至節度使年七十三侍)
(立殿下雖久無惰容能上馬踴躍觀者壯之沒漢馬援傳武威將軍劉尚擊武陵五溪蠻&KR0642;深入軍援請行)
(時年六十二帝愍其老未許之援自請曰臣尚能被甲上馬帝令試之援據鞍顧盼以示可用帝笑曰矍鑠哉)
(是翁也)自當一隊能廢千人(漢李陵𫝊天漢二年陵召見武臺叩頭自請曰)
(臣所將屯邊者皆荆楚勇士竒材劒客也願得自當一隊以分單于兵上壯而許之又韓信傳項羽為人喑)
(啞叱咤千人自廢)生風出火乘馬挾矛(南史梁曹景宗傳景宗曰我昔在鄉)
(里騎快馬如龍拓弓弦作霹靂聲箭如餓鴟叫平澤中逐麞射之渴飲其血飢食其胃甜如甘露漿覺耳後生)
(風鼻頭出火不知老之將至都唐王難得傳天寳初為河源軍使吐蕃贊普子郎支者恃趫敏乘名馬寳鈿)
(鞍略陣挑戰甚閑暇無敢校者難得怒挾矛束馬馳之支都不暇鬭直斬其首元宗壯其果召見令殿前乘馬)
(挾矛作刺賊狀大悅)朱暉童子仁傑丈夫(漢朱暉傳暉年十三王莽之亂與家)
(屬奔入宛城道遇羣賊白刃劫諸婦女略奪衣物暉拔劒前曰財物皆可取諸母衣不可得也賊見其小壯其)
(志笑曰童子内刃遂捨之而去言唐狄仁傑傳帝幸汾陽宫李沖元以道出妒女祠俗盛服過者致風雷之)
(變更發卒數萬改馳道仁傑曰天子之行風伯清塵雨師灑道何妒女避邪止其役帝壯之曰真丈夫哉)
往復數四出入再三(元塔斯色辰傳曼濟台為濟寧王奉旨討海都都勒斡方約戰行伍)
(未定單騎突入陣中往復數四敵兵大擾一戰遂大捷唐馬璘傳璘從李光弼攻洛陽史朝義衆十萬陣北)
(邙山旗鎧照曰諸將猶疑未敢擊璘率部士五百薄賊屯出入三反衆披靡乘之賊遂潰光弼曰吾用兵三十)
(年未見以少擊衆雄捷如馬將軍者)圖狀以獻奪旗而還(又李聽傳聽辟佐于)
(頔府吐突承瓘討王承宗以聽為神策行營兵馬使既戰斬賊驍將憲宗壯之詔圖狀以獻五代史萇從簡)
(傳莊宗用兵攻城從簡多為梯頭莊宗愛其勇與梁軍對陣梁軍有執大旗出入陣間者莊宗登高丘望見之)
(歎曰彼猛士誰能為我取之者從簡潛率數騎馳入梁軍奪其旗而還軍中皆鼓噪莊宗壯之)奮戈
衝擊解衣浮渡(元蘇都爾傳蘇都爾迎鎮南王于女兒關交人四萬餘絶其要道將佐相)
(顧失色蘇都爾率勇士奮戈衝擊之交人却二十餘里遂得全師而還又管如德傳如德嘗從世祖獵遇大)
(溝馬不可越如德即解衣浮渡帝壯之由是稱為拔都賞賚優渥)一呼俱隕六戰
皆克(晉蔡裔傳裔有勇氣聲若雷震嘗有偷入室裔拊牀一呼而盜俱隕唐書唐璿傳璿字休璟以字)
(行聖歴中授涼州都督吐蕃大將麴莽布支率騎數萬宼涼州休璟以兵數千先登六戰皆克)兄便
可殺子無妄言(南史劉敬禮𫝊侯景餞仲禮于後渚敬禮謂兄仲禮曰景今來會敬禮抱)
(之兄便可殺雖死無恨仲禮壯其言許之之晉荀羨𫝊羨年七歲遇蘇峻難隨父在石頭峻甚愛恒置膝上)
(羨隂白其母曰得一利刀子足以殺賊母掩其口曰毋妄言)麾蓋策馬據水斷
橋(漢紀袁紹遣其將顔良攻劉延于白馬曹操北救劉延顔良來逆戰關羽望見良麾蓋策馬刺良于萬衆)
(之中斬其首而還子又曹操將精騎急追劉備及于當陽之長坂備棄妻與諸葛亮張飛趙雲等數十騎走)
(張飛拒後據水斷橋瞋目橫矛曰身是張翼德也可來共決死操兵無敢近者)身都是膽
手皆見骨(漢紀魏王操進臨漢中運米北山下黃忠引兵欲取之過期不還趙雲將數十騎出營視)
(之値操揚兵大出雲猝與相遇遂前突其陣且戰且却魏兵追至營下雲入營更大開門偃旗息鼓魏兵疑雲)
(有伏引去雲擂鼓震天惟以勁弩于後射魏兵魏兵驚駭自相蹂踐墮漢水中死者甚多劉備明旦至雲營視)
(昨戰處曰子龍一身都是膽也寡北史達奚長孺傳詔以長孺為行軍總管擊突厥衆不敵軍中大懼長孺)
(慷慨神色愈烈為鹵所衝突散而復聚且戰且行轉鬭三日五兵咸盡士卒以拳毆之手皆骨見殺傷萬計鹵)
(氣為奪)莫不慷慨猶可馳驅(漢禰衡傳曹操聞衡善擊鼓召為鼓史因大會)
(賓客閱試音節諸史過者皆令脫其故衣更著岑牟單絞之服次至衡衡方為漁陽參撾蹀𨄌而前容態有異)
(聲節悲壯聽者莫不慷慨者元石高山傳宋平巴延等朝京師帝問有瘦而善戰朕忘其名巴延以高山對)
(且盛稱其功帝即召見命高山自擇一大郡以佚老而以所部軍俾其子領之高山辭曰臣筋尚壯猶能為國)
(馳驅豈敢為自安計)又殺一豪自稱萬戶(柳宗元童區寄傳區寄年十一歲二)
(豪劫持將賣之寄伺一豪睡取其刃殺之一豪將殺寄寄曰為兩郎童孰若為一郎童久之又殺一豪一統)
(志明王珪合肥人慷慨有大志少為淮西廉訪司隸卒見官長儀衛尊崇輙慨然歎曰將相無種在人為耳元)
(末兵亂募集鄉民守廬州自稱萬戶尋来歸從征渡江克復太平仍命為萬戶守之)兄仇能報
父喪不歸(晉索綝傳綝舉秀才除郎中嘗報凡仇手殺三十七人時人壯之史記魏其武安)
(侯列傳灌將軍夫父灌孟吳楚反時夫以千人與父俱灌孟年老死吳軍中軍法父子俱從軍有死事得與喪)
(歸灌夫不肯隨喪歸奮曰願取吳王若將軍頭以報父之仇)帳下雙戟車前八
騶(三國典韋傳韋好持大雙戟與長刀等軍中為之語曰帳下壯士有典君提一雙戟八十斤南史王融)
(傳融為中書郎嘗撫案歎曰為爾寂寂鄧禹笑人行遇朱雀桁開路人填塞乃搥車壁曰車中乃可無七尺車)
(前豈可乏八騶)三起三疊十盪十決(晉書庾翼傳翼時有衆四萬詔加都督征)
(討軍事師次襄陽大會僚佐陳旌甲親授弧矢曰我之行也若此射矣遂三起三疊徒衆屬目其氣十倍又)
(載記劉曜僭位隴右陳安叛曜使平先討安安左手奮七尺大刀右手執丈八蛇矛平先與安戰三交奪其蛇)
(矛安棄馬走斬之隴上歌之曰隴上壯士有陳安䯀驄文馬鐵鍜鞍七尺大刀奮如湍丈八蛇矛左右盤十盪)
(十決無當前)公弼獨不動蘇烈數先登(金圖克坦公弼傳章宗秋山射中)
(虎虎怒突而前侍衛皆避去公弼獨不動虎亦隨斃詔責侍衛而慰諭公弼唐蘇烈傳烈字定方以字行父)
(邕當隋李率里中數千人為本郡討賊定方驍悍有氣決年十五從父戰數先登陷陣)萬乘無
所屈巵酒安足辭(宋范鎮𫝊鎮不言人過臨大節決大議色和而語壯常欲繼之以死)
(雖在萬乘前無所屈盾史記亞父謀欲殺沛公樊噲在營外聞事急乃持鐵入到營營衛止噲噲直撞入立)
(帳下項羽目之問為誰張良曰沛公參乘樊噲項羽曰壯士賜之巵酒彘肩噲既飲酒拔劒切肉食盡之項羽)
(曰能復飲乎噲曰臣死且不辭豈特巵酒乎)原犖投蓋于稷門奡行舟
于陸地(左傳犖有力焉能投蓋于稷門論語奡盪舟)增羨聞雞之主簿此
非惡聲憐上馬之將軍豈徒善飯(晉祖逖傳逖與司空劉琨俱為司州)
(主簿情好綢繆共被同寢中夜聞荒雞鳴蹴琨覺曰此非惡聲也因起舞逖琨並有英氣每語世事或中宵起)
(坐相謂曰若四海鼎沸豪傑並起吾與足下當相避于中原耳廉頗傳趙王思復用廉頗使人視之頗之仇)
(郭開多與使者金令毀之頗見使者一飯斗米肉十斤被甲上馬以示可用使者還報曰廉將軍尚善飯然與)
(臣坐頃之三遺矢矣王以為老遂不召)精已銷亡田光歎年時之易去
恩思報稱柳開幸膽力之方張(史記田光謂燕太子丹曰臣聞騏驥壯盛)
(之時一日而至千里至其衰老駑馬先之今太子聞光壯盛之時不知臣精已銷亡矣宋柳開傳開抗疏曰)
(臣受非常恩未有以報年纔四十膽力方壯今契丹未滅陛下賜臣步騎五千任以河北用兵之地必能出生)
(入死為陛下復幽薊雖身沒戰場臣之願也)
壯四
原挾輈(左傳公孫閼與潁考叔爭車考叔挾輈以走)增雄飛(世說漢趙溫居常歎曰大)
(丈夫當雄飛安能雌伏)成大名(秦紀秦發閭左戌漁陽者九百人屯大澤鄉陳勝吳廣皆為屯)
(長會天雨道不通度已失期乃召令徒屬曰公等皆失期當斬且壯士不死則已死則成大名耳王侯將相寧)
(有種乎)肉飛仙(北史沈光傳初建禪定寺其中幡竿高十餘丈適値繩絶非人力所及光謂僧)
(曰當為上繩諸僧驚喜光因取索口銜拍竿而上直至龍頭繫繩畢手足皆放透空而下以掌拓地倒行十餘)
(步觀者駭悅莫不嗟異時人號為肉飛仙)衣以御袍(造邦賢勲錄明郭英上呼為郭四嘗有急)
(連呼之英持鎗躍馬奮臂大喝賊應手而殞上解所御赤戰袍衣之曰唐之尉遲敬德不過是也)召
為中尉(漢韓信傳信為楚王召辱已少年令出跨下者以為中尉告諸將相曰此壯士也方辱我時寧)
(不能死死之無名故忍而就此)奏乞虎賁(宋韓世忠傳苗傅劉正彦反世忠請討之為江淛制)
(置使初陛辭世忠奏曰臣誓生𫉬賊為社稷刷恥乞殿前二虎賁護俘來獻至是卒如其言帝手書忠勇二字)
(揭旗以賜)意氣自如(史記李將軍傳廣以郎中令將四千騎出右北平匈奴左賢王將四萬騎)
(圍廣矢下如雨廣乃令士持滿毋發而廣身自以大黃射其裨將殺數人會日暮吏士皆無人色而廣意氣自)
(如益治軍)不隨燕雀(南史宋臨川烈武王傳鮑昭始嘗謁義慶未見知欲貢詩言志人止之曰)
(郎位尚卑不可輕忤大王昭勃然曰大丈夫豈可終日碌碌與燕雀相隨乎)一擲百萬(南史)
(宋本紀桓玄曰劉毅家無儋石之儲樗蒱一擲百萬)滿飲破骨(宋張瓊傳太祖乘皮船入城濠)
(城上車弩遽發矢大如椽瓊急以身蔽太祖矢中瓊股死而復蘇鏃著髀骨堅不可拔瓊索杯酒滿飲破骨出)
(之血流數升神色自若太祖壯之)酌此血漢(宋楊存中傳劇賊李昱據任城久不克存中以)
(數騎入擊殺數百人帝乘高望見介胄皆赤意其被重創召視之皆汙賊血壯之飲以酒曰酌此血漢)
拍浮而還(南史戴僧靜傳魏軍至僧靜應募出戰單刀直前魏軍奔退又追斬三級時天寒甚乃脫)
(衣口銜三頭拍浮而還)九破其骨(北史田宏傳宏臨陣摧鋒直前身被一百餘箭破骨者九)
(朝廷壯之)安事筆硯(又來護兒傳護兒幼而卓犖初讀詩至擊鼓其鏜踊躍用兵羔裘豹餙孔)
(武有力因撫掌歎曰大丈夫為國滅賊以求功名安能區區專事筆硯也羣輩驚其言而壯其志)何
必車輪(又楊大眼傳王肅弟康之初歸國也謂大眼曰在南聞君之名以為眼如車輪及見乃不異于)
(人大眼曰旗鼓相望瞋眸奮發足使君目不能視何必大如車輪)匕首劫齊桓(史記刺客)
(列傳曹沬以勇力事魯莊公莊公好力曹沬為魯將與齊戰三敗北莊公乃獻遂邑之地以和猶復以為將齊)
(桓公許與魯會于柯而盟桓公與莊公既盟于壇上曹沫執匕首劫齊桓公桓公左右莫敢動)讀書
志萬里(北史唐永傳永身長八尺少耿介有將帥才讀班超傳慨然有萬里之志)聲聞數
百步(又魚俱羅傳俱羅身長八尺膂力絶人聲氣雄壯言聞數百步)
壯五
增詩燕荆軻易水歌曰風蕭蕭兮易水寒壯士一去兮
不復還晉盧諶覽古詩曰趙氏有和璧天下無不傳
秦人來求市厥價徒空言與之將見賣不與恐致患簡
才備行李圖令國命全藺生在下位繆子稱其賢奉辭
馳出境伏軾竟入關秦王御殿坐趙使擁節前揮袂睨
金柱身玉要俱捐連城既偽往荆玉亦真還爰在澠池
會二主克交歡昭襄欲負力相如折其端眥血下霑巾
怒髮上衝冠西缶終雙擊東瑟不隻彈捨生豈不易處
死誠獨難稜威章臺顛強禦亦不干屈節邯鄲中俛首
忍廻軒廉公何為者負荆謝厥諐智勇冠當世弛張使
我歎唐魏徵述懷詩曰中原還逐鹿投筆事戎軒縱
橫計不就慷慨志猶存杖策謁天子驅馬出關門請纓
繫南越憑軾下東藩盧照鄰咏史詩曰昔有平陵男
姓朱名阿遊直髮上衝冠壯氣橫三秋願得斬馬劒先
斬佞臣頭天子玉檻折將軍丹血流捐生不肯拜視死
其若休駱賓王易水送别詩曰此地别燕丹壯士髮
衝冠昔時人已去今日水猶寒又邊城落日詩曰壯
志凌蒼兕精誠貫白虹君恩如可報龍劒有雌雄李
白將進酒詩曰君不見黃河之水天上來奔流到海不
復廻又不見高堂明鏡悲白髮朝如青絲暮如雪人生
得意須盡歡莫使金尊空對月天生我才必有用黃金
散盡還復來烹羊宰牛且為樂會須一飲三百杯岑夫
子丹丘生將進酒君莫停與君歌一曲請君為我側耳
聽鐘鼓饌玉豈足貴但願長醉不用醒古來聖賢皆寂
寞惟有飲者留其名陳王昔時宴平樂斗酒十千恣讙
謔主人何為言少錢徑須沽取對君酌五花馬千金裘
呼兒將出換美酒與爾同銷萬古愁又扶風豪士歌
曰扶風豪士天下竒意氣相傾山可移殺人不倚將軍
勢飲酒豈顧尚書期雕盤綺食會衆客吳歌趙舞香風
吹原嘗春陵六國時開心寫意君所知堂中各有三千
士明日報恩知是誰揮長劒一揚眉清泉白石何離離
脫吾帽向君笑飲君酒為君吟張良未逐赤松去橋邊
黃石知我心王昌齡從軍行曰青海長雲暗雪山孤
城遥望玉門關黃沙百戰穿金甲不破樓蘭終不還
又出塞詩曰騮馬新跨白玉鞍戰罷沙場月色寒城頭
鐵鼓聲猶振匣裏金刀血未乾吳象之少年行詩曰
承恩借獵小平津使氣常游中貴人一擲千金渾是膽
家無四壁不知貧元楊維楨殺虎行詩曰夫從軍妾
從主夢魂猶痛刀箭瘢况乃全軀飼豺虎拔刀誓天天
為怒眼中於菟小于鼠血號虎鬼冤魂語精光夜貫新
阡土可憐三世不復仇泰山之婦何足數(劉平妻胡氏從平戌零陽)
(平為虎擒胡殺虎爭夫義烈有足歌者為賦是章)
增書梁丘遲與陳伯之書曰將軍勇冠三軍才為世出
棄燕雀之毛羽慕鴻鵠以高翔昔因機變化遭遇時主
立功立事開國稱孤朱輪華轂擁旄萬里何其壯也
增記宋蘇軾李太白碑隂記曰士以氣為主方高力士
用事公卿大夫爭事之而太白使脫靴殿下固以氣蓋
天下矣
御定淵鑑𩔖函卷二百八十四
