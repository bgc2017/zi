欽定四庫全書
御定淵鑑類函卷四百三十三
獸部五(馬)
馬一
增說文曰馬怒也武也三歲曰駣(兆)高六尺曰驕驁駿
馬也原又曰𩥇(張扇反)馬卧土中也爾雅曰野馬(如馬)
(而小)絶有力駥膝上皆白惟馵(音注後兩膝白者)四骹皆白驓(音繒)
四蹢皆白首(俗呼為踏雪馬)前足皆白騱(音奚)後足皆白翑(音劬)前
右足白啟(啟服也)左白踦(前左脚白)後右足白驤左白馵(易震為馵)
(足)騮馬白腹騵(騮青色黑鬛)驪馬白跨驈(驪黑色驈音述)白州驠(音燕)
尾本白騴(音宴)尾白駺(從尾俱毛白也)馰顙白顛白達素縣(素鼻莖)
面顙皆白惟駹(莫江反顙額也)迴毛在膺宜乘(伯樂相馬法旋毛在腹下如乳)
(者千里)在肘後減陽(或作腹)在幹茀方(幹脇也)在背闋黃(音決此皆)
(旋毛所在)逆毛居馻(音兖馬毛逆刺者)牡曰隲(之逸反)牝曰騇(黃騮馬)駵
馬黃脊騝(音乾)驪馬黃脊騽(音習)青驪驎驒(音陁今連錢驄)蒼白雜
毛騅黃白雜毛駓(詩有騅有駓今桃花馬)陰白雜毛駰(今之泥驄)白馬
黑鬛駱彤白雜毛騢(騢赭白馬)白馬黑脣駩(音泉)黑喙騧(淺黃色者)
一目白□(音閑)兩目白魚宗廟齊毫(尚純)戎事齊力(尚強)田獵
齊足(尚疾)增又曰駵白駁黃白騜(詩皇駁其馬)青驪駽(今之鐵驄)
青驪繁鬛騥(音柔繁鬛兩被毛或云美髦鬛)驪白雜毛駂(今之烏驄)原又
曰馬八尺曰駥(周禮云馬八尺以上為駥)易說卦曰乾為馬為老
馬為駁馬增又曰震其於馬也為善鳴為馵足為作
足為的顙坎其於馬也為美脊為亟心為下首為薄蹄
原毛詩曰良馬四之五之六之又曰駕我騏馵
禮記曰孟春之月天子乘蒼龍(龍者青色)增又曰孟夏駕
赤駵孟秋駕白駱孟冬駕鐵驪原周官曰凡馬八尺
以上為龍七尺以上為騋六尺為馬天子十二閑六種
邦國六閑四種家四閑二種又曰凡特居四之一(三牝)
(者一特也)春祭馬祖執駒(馬祖天駟也執駒無令近母也)夏祭先牧頒馬攻
特(先牧始養馬者則謂之特)秋祭馬社(馬社始乘馬者世本曰相土作乘馬)冬祭馬步
(馬步神為馬災害者)凡大祭祀朝覲會同毛馬而頒之飾幣馬執
扑而從之禁原蠶(原再也天文辰為馬蠶為龍精月直火則浴其種是蠶與馬同氣也物莫)
(能兩大禁再蠶者為傷馬也)增周禮夏官下曰校人掌王馬之政
辨六馬之屬種馬一物戎馬一物齊馬一物道馬一物
田馬一物(種馬馬之善育者玉輅駕種馬戎路駕戎馬金路駕齊馬象路駕道馬田路駕田馬駑馬)
(給宫中之役)原論語曰驥不稱其力稱其德也左傳曰
冀之北土馬之所生春秋說題辭曰地精為馬十二
月而生應陰紀陽以合功故人駕馬任重致遠利天下
月度疾故馬善走增春秋考異郵曰陰合於八八合
陽九八九七十二二為地地主月月精為馬月數十二
故馬十二月而生人乘馬以理天下王者駕馬故其字
以王為馬原禮斗威儀曰君乘火而王者其政訟平
則南海輸以駮馬孝經援神契曰德至山陵則澤出
神馬史記西域傳曰大宛國别邑七十餘城多善馬
馬汗血言其先天馬子也(大宛國嶠山上有馬不可得因取五色牝馬置其下與集)
(生駒號天馬子)漢書音義曰騕&KR1153;者神馬也赤喙黑身魏
志曰濊國出果下馬漢時恒獻之高三尺(乘於果樹下行)山
海經曰犬戎之國有文馬縞身朱鬛目若黃金名曰吉
疆乘之壽千歲又曰白民之國白身被髮有乘黃其
狀如狐背上有角乘之壽二千歲(乘黃即飛黃也)又曰夸父
山北有林名曰桃林(桃林弘農湖城縣也)廣圓三百里其中多馬
常璩華陽國志曰會無縣有元馬河元馬日行千里
死於蜀今元馬冢是也縣有元馬祠家人牧山下或産
駿駒元馬子也增又曰夷陵縣北三十里有石穴名
曰馬穿常有白馬出穴食人逐之入穴潛行出漢中漢
中人失馬亦常出此穴相去數千里水經注曰滇池
中有神馬家馬交之則生駿駒日行五百里虞衡志
曰德興産果下小駟以瀧水者為最高不踰三尺駿者
有兩脊骨又曰蠻馬出西南諸蕃多自毗那自杞等
國來大理古南詔也地連西戎馬生尤蕃朝鮮志曰
朝鮮有麒麟窟在平壤府浮碧樓下東明王養麟馬處
也世傳王乘麒麟馬入窟從地中出朝天石升天至今
石上有馬跡原老子曰天下有道却走馬以糞天下
無道戎馬生於郊增莊子曰夫馬陸居則食草飲水
喜則交頸相靡怒則分背相蹄馬知此已矣夫加之以
衡扼齊之以月題而馬知介倪闉扼鷙曼詭銜竊轡故
馬之知而能至盜者伯樂之罪也原又曰馬蹄可以
踐霜雪毛可以禦風寒齕草飲水翹陸而居此馬之真
性也雖有儀臺路寢無用之及至伯樂曰我善治馬燒
之剔之刻之絡之連之以羈絆編之以皂棧馬之死者
十二三矣饑之渴之馳之驟之整之齊之前有橛飾之
患後有鞭策之威而馬之死者已過半矣孫卿子曰
騏驥一日千里駑馬十駕則亦不及之矣增吕氏春
秋曰良馬期乎千里不期乎驥驁又曰古之善相馬
者寒風相口齒麻朝相頰子女厲相目衞忌相髭許鄙
相&KR2697;股代褐相胸脇管青相膹□陳悲相股脚秦牙相
前贊君相後凡此十人者皆天下之良工也其所以相
馬者不同見馬之一徵也而知節之高卑足之滑易材
之堅脆能之短長原淮南子曰免人於難者其死也
葬之以帷為衾馬有功猶不可忘又况人乎增又曰
今有良馬不待冊綴而行駑馬雖冊綴之不能進為此
不用冊綴而御則愚矣原萬畢術曰天下有道飛黃
服皂(黃帝時飛黃服皂也)又曰馬毛犬尾親友自絶(取馬毛犬尾置朋友)
(衣中若夫婦衣中夫婦自相憎矣)地鏡圖曰銅器之精見為馬蔡
邕月令論曰問者曰七騶咸駕今曰六騶何也曰本官
職者莫正於周官天子六馬種種一騶故六騶風俗
通曰疲馬不能度繩俗云馬羸不能度繩索或云不能
度種菜畦塍也謹按齊有澠水裁廣三四步言馬之疲
乃不能度此水耳又曰蝦蟇一跳八尺再丈六從春
至夏裸袒相逐無他所作掉尾肅肅按蝦蟇無尾當言
夏馬夏馬患蠅蚋掉尾擊之故肅肅也又曰殺君馬
者路傍兒也言長吏養馬肥而希出路邊小兒觀之却
驚致死按長吏馬肥觀者快之乘者喜其言馳驅不已
至於死又曰馬一匹俗說相馬及君子與人相匹或
曰馬夜行目明照前四丈故曰一匹或曰度馬縱横適
得一匹或說馬死賣之得一匹帛或云春秋左氏說諸
侯相贈乘馬束帛帛為匹與馬之相匹耳(增按文心雕龍曰古名車)
(以兩名馬以匹蓋車有佐乘馬有驂服皆以對並為稱單亦為匹如匹夫匹婦之稱匹也此說較長)原
伯樂相馬經曰馬頭為王欲得方目為丞相欲得明脊
為將軍欲得強腹為城郭欲得張四下為令欲得長眼
欲得高匡睛欲得紫豔光鼻孔欲得大鼻頭有火王字
口中欲得赤膝骨圓而張耳欲得相近而前豎小而厚
凡相馬之法先除三羸五駑乃相其餘大頭小頸一羸
弱脊大腹二羸小頸大蹄三羸其五駑者大頭緩耳一
駑長頸不折二駑短上長下三駑大胳短脇四駑淺髖
薄髀五駑增又曰膺門欲開汗溝欲深(膺門馬前胷也汗溝馬中)
(脊也)又曰膝如團麴三軍莫逐但知所發不知所宿
又曰𩥇而不起骨勞起而不振皮勞振而不噴氣勞食
有三芻飲有三時又曰目成人者生墮地無毛及蘭
筋竪者皆千里(目成人謂視其目瞳子中人之頭足皆見也一筋從元中出謂之蘭筋元中者)
(目上陷如井字)馬經曰馬性畏灰更畏新出之灰馬駒遇之
輙死(按夏小正曰仲夏之月毋燒灰是月頒馬政遊牝别羣知亦為馬也)神異經曰西
南大宛宛丘有良馬其大二丈鬛至膝尾委於地蹄如
汗腕可握日行千里至日中而汗血乘者當以綿絮纏
頭腰小腹以避風病其國人不纏也洞冥記曰修彌
國有馬如龍騰虚逐日兩足倚行或藏形於空中惟聞
聲耳天馬汗血是其類也原魚豢典略曰代馬陰之
精增博物志曰馬得穀則足重不能行原何承天
纂文曰馬一歲為馵(注)二歲為駒八歲為&KR2473;(八)㲕(力會反)
馬色也趽(防)曲脛馬也□(文)黃目之馬也□(中高反)馬行
也瑞應圖曰王者順時而制事因時而順道則來騰
黃騰黃者神馬也其色黃王者德御四方則至一名吉
光乘之壽三千歲此馬無死時又曰乘黃王者輿服
有度則出騕&KR1153;者神馬也與飛兔同以明君有德則至
又曰龍馬者神馬河水之精也高八尺五寸長頸骼
上有翼傍垂毛鳴聲九音有明王則見一本曰王者不
誅□則龍馬乘黃澤馬朱髦並集又曰玉馬者王者
清明尊賢則至一本曰玉澤馬者師曠時來符瑞圖
曰貴人而賤馬則白馬朱髦並集任用賢良則見又
曰車馬有節則見騰黃者神馬也其色黃一名乘黃亦
曰飛黃或作古黃或曰翠黃一名紫黃其狀如狐背上
有兩角出白民之國乘之壽三千歲增齊民要術曰
龍顱突目平脊大腹䏶重有肉千里馬也埤雅曰相
馬之法肝欲其小耳小則肝小肺欲其大鼻大則肺大
脾欲其小膁小則脾小心欲其大目大則心大上唇欲
其緩下唇欲其急上齒欲鈎鈎則壽下齒欲鋸鋸則怒
脊欲大而抗額欲方而平喉欲曲而深胸欲直而出兔
腋虎口皆欲其開深肉輔肉皆欲其大而明耳欲如劈
竹睛欲如懸鈴頭欲高如剥兔項欲起如飛龍望之大
就之小筋馬也望之小就之大肉馬也前視見目旁視
見腹後視見足駿馬也毛束皮皮束筋筋束肉肉束骨
五者兼備天下駿馬也酉陽雜爼曰馬體名有輸鼠
外鳬烏頭龍翅虎口又曰馬夜眼名附蟬尸肝名懸
峰亦曰雞舌又曰瓜州飼馬以薲草沙州以茨萁凉
州以㪍突渾蜀以稗草以蘿蔔根飼馬馬肥安北飼馬
以沙蓬根針感應類從志曰以僵蠶拭馬唇内外即
不咬人亦不喫草取桑作末塗口亦不喫草也以鼠狼
皮掛馬槽上或云置穀上馬不咬穀三才圖會曰馬
火畜也火性健燥決速故易乾為馬乾陽也故其蹄圓
起先前足卧先後足宋俞琰席上腐談曰馬健物逆
風而行則健田間書曰盡馬之力必蹷國憲家猷
曰口中有黑者曰銜烏白額入口為梅雁一名的盧
癸辛雜志曰西域有馬高丈餘人皆行馬腹下往來無
礙明李夢陽空同子曰馬用地故健馬主行故不寐
魏都賦曰矞雲翔龍澤馬千阜陳琳檄曰譬如飛
兔流星超山越海龍驥所不敢追况乎駑馬可以齊足
馬二
增尚書注曰伏羲氏王天下龍馬出河原尚書中候
曰堯時龍馬銜甲赤文綠色臨壇上甲似龜廣袤九尺
圓理平上五色文有列星之分斗政之度帝王錄紀之
數增宋志曰堯時房地出乘黃之馬原瑞應圖曰
飛兔者行三萬里禹治水土勤勞歴年救民之害天應
其德則至騉蹄者后土之獸自能言語王者仁孝於民
則出禹治水有功而來增隋巢子曰夏后之興方澤
出馬原山海經曰大樂之野夏后啟於此舞九代馬
(九代馬名)太公六韜曰商王拘周伯昌於羑里太公與散
宜生以金千鎰求天下珍物以免君之罪於是得犬戎
氏文馬毫毛朱鬛目如黃金名雞斯之乘以獻商王
增禮緯曰白馬朱鬛瑞於文王原周書曰犬戎之馬
赤鬛白身目若黃金名曰古黃之乘成王時來獻也
穆天子傳曰天子之八駿赤驥盜驪白義踰輪山子渠
黃華騮綠耳增述異記曰東海島龍川穆天子養八
駿處也島中有草名龍芻馬食之一日千里古語曰一
秣龍芻化為龍駒夏侯地志曰周穆王廵狩諸侯共
尊徐偃王穆王聞之令造父御乘騕&KR1153;之馬日行千里
自還討之(應劭曰騕&KR1153;一日行萬五千里)原韓子曰管仲隰朋從桓
公而伐孤竹春往而冬返迷惑失道管仲曰老馬之智
可用也乃放老馬而隨之遂得道焉管子曰桓公乘
馬虎望見而伏公問管仲仲曰意者君乘駮馬公曰然
仲曰駮食虎豺故伏焉左傳曰魯莊公新作延廐凡
馬日中而出日中而入(中分也春分出之秋分内之)穀梁傳曰晉
獻公將伐虢荀息請以屈産之乘假道於虞以伐虢後
滅虞荀息牽馬曰齒加長矣毛詩曰駉頌僖公也僖
公能遵伯禽之法務農重穀牧於坰野而史克作是頌
駉駉牡馬在坰之野薄言駉者有驈有皇有驪有黃有
騅有駓有騂有騏有驒有駱有駵有雒有駰有騢有驔
有魚列子曰秦穆公謂伯樂曰子之年長矣子姓有
可使求馬乎伯樂對曰良馬不可以形容筋骨相也天
下之馬者若滅若沒若亡若失臣之子皆下材也臣有
所與九方臯其相馬非臣之比也穆公見之使行求馬
三月而返報曰已得之在沙丘穆公曰何馬對曰牝而
黃使人往取之牡而驪公不悦召伯樂曰敗矣子之所
使求馬者色物牝牡弗能知又何馬之能知也伯樂曰
若臯之所觀天機也得其精而忘其粗在其内而忘其
外馬至果天下之良馬也增吹劎錄曰伯樂星掌天
馬孫陽善御故名焉同時九方歅亦善相馬即九方臯
也原韓子曰伯樂教其憎者相千里馬教其愛者相
駑馬以千里馬世一有其利少駑馬多其利多也吕
氏春秋曰秦穆公東敗失左驂自往求焉見野人殺將
食之穆公笑曰食駿馬肉而不飲酒余恐其傷性也遍
飲之而去左傳曰宋人以文馬百駟贖華元於鄭
史記曰楚莊王有愛馬衣以文繡置華屋下席以露牀
㗖以棗脯馬死欲以大夫禮葬之樂人優孟入殿門大
哭曰請以君禮葬之以雕玉為棺文梓為槨豫章為題
凑發甲卒為壙老弱負土諸侯聞之皆知大王賤人而
貴馬也王曰為之奈何曰請為王言六畜之葬以壠竈
為之槨銅歷為之棺齊以薑桂薦以木蘭衣之以火光
葬人腹中王乃以馬屬大官無令天下知聞也諸葛
亮教曰昔公叔敖乘馬三年不知牝牡稱其賢也左
傳曰晉侯伐齊齊師夜遁邢伯告中行伯曰有班馬之
聲齊師其遁說苑曰晉平公出田見乳虎伏而不動
平公顧謂師曠曰聞之霸王君出猛獸伏而不敢起今
者寡人出乳虎伏而不敢動此猛獸乎師曠對曰鵲食
猖猖食鵕䴊鵕䴊食駮駮食虎夫駮之狀似駮馬今者
吾君當驂駮馬以出乎平公曰然晏子曰景公使人
養所愛馬馬病死公怒令人殺養馬者晏子請數之曰
爾有三罪使汝養馬殺之一當死也又殺公所最善馬
二當死也使公以一馬之故而殺人百姓必怨叛諸侯
輕伐吾國三當死也公喟然赦之符子曰齊景公好
馬命使善畫者圖之訪似者朞年不得今人君考古籍
以求賢亦不可得也左傳曰唐成公如楚有兩驌驦
馬楚子常欲之不與三年止之唐人竊馬而獻子常曰
君以弄馬之故隱君身也韓詩外傳曰顔回望吳門
見一匹練孔子曰馬也然則馬之光景一匹長耳故後
人號馬為一匹又曰昔者田子方出見老馬於野喟
然有志問於御者曰此何馬也御者曰故公家畜也罷
而不為用故出放之田子方曰少盡其力而老棄其身
仁者不為也束帛贖之窮士聞之知所歸心焉孔叢
子曰公孫龍以白馬為非馬或曰此辨而毀大道子高
適趙謂龍曰願受業久矣所不取先生者以白馬為非
馬耳誠能去之則高請為弟子龍曰若使去之無教矣
韓子曰兒說宋人善辯者也持白馬之非馬也服齊
稷下之辯者乘白馬而過關則顧白馬之賦故籍空辭
則能勝於一國按實形不能謗於一人又曰如耳說
衞嗣君君悦之左右曰公何為不相也公曰夫馬似鹿
者千金有千金之馬而無一金之鹿者何也馬為人用
而鹿不為人用今如子雖辯智亦不為寡人用吾是以
不相也戰國策曰汗明見春申君曰夫驥之齒至矣
服鹽車而上太行漉汚灑地白汗交流中坂遷延負轅
不能上伯樂遭之下車攀而哭之解紵衣而幕之驥於
是俯而噴仰而鳴聲造於天仰見伯樂之知巳也增
搜神記曰昔秦人築城於武塞内城將成而崩者數焉
有馬馳走周旋反覆父老異之因依以築之為城乃遂
定名為馬邑原淮南子曰北塞上之人其馬亡入他
界人皆弔之其父曰此何詎知不為福居數月其馬夥
其駿馬而歸人皆賀之其父曰此何詎知不為禍家富
馬良其子好騎墮馬折髀人皆弔之其父曰此又詎知
不為福居一年北兵大出虜壯者皆控(控張也)弦而戰塞
上之人死者十九此子獨以跛故子父相保(幽通賦曰北叟頗識)
(其倚伏)史記曰項王駿馬名騅常騎之及被圍於垓下
乃悲歌忼慨為歌曰力拔山兮氣蓋世時不利兮騅不
逝及至烏江謂亭長曰吾騎此馬五歲所當無敵常一
日千里不忍殺以賜公又曰冒頓圍高帝於平城所
騎西方盡白馬東方盡青龍北方盡烏驪南方盡騂馬
漂粟手牘曰吕后時冬十二月見未央宫前有一紫
燕后以為不祥使侍中陳當時逐之飛入廐内不得出
值牝馬方仰首而嘶遂飛入其口中便有紫雲覆於馬
首頃之而滅當時奏狀后異之詔有司專視此馬後生
駒日馳數百里因號曰紫燕史記賈捐之上書曰孝
文皇帝時有獻千里馬者詔曰鸞旗在前屬車在後日
行五十里朕乘千里馬獨先安之於是還馬而下詔曰
朕不受獻也其令四方無來獻西京雜記曰文帝自
代還有良馬九匹皆天下駿也一名浮雲一名赤電一
名絶羣一名逸驃一名紫燕一名綠離驄(天中記作綠螭)一名
龍子一名驎駒一名絶塵號為九逸史記曰大宛有
善馬在貳師城匿不肯與漢使天子既好宛馬使壯士
持千金及金馬以請宛王善馬宛國饒漢物相與謀不
肯與漢使怒妄言椎金馬而去宛貴人怒遮攻漢使取
財物天子大怒拜李廣利為貳師將軍發屬國騎及郡
國惡少年數萬人以伐宛期至貳師城取善馬又曰
初天子發書(易書以卜也)曰神馬當從西北來得烏孫好馬
名天馬及得大宛汗血馬益壯更名烏孫馬曰西極馬
宛馬曰天馬又曰石建為太僕奏事下讀之驚恐曰
書馬者與尾而五今乃四譴死矣石慶為太僕御出上
問車中幾馬慶舉策數馬畢對曰六馬又曰萬石君
謹慎見路馬必軾又曰衞綰奏馬高五尺九寸以上
齒未平不得出關(馬十歲齒平)東方朔傳曰驃騎難諸博
士東方朔對曰干將莫邪天下之利劒也水斷鴻鵠陸
斷馬牛將以補屩曾不如一錢之錐騏驥綠耳飛兔驎
騮天下之良馬也將以捕鼠於深宫曾不如跛猫增
日者傳褚先生曰黃直丈夫也陳君夫婦人也以相馬
立名天下原漢書曰元狩二年馬生余吾水中(在朔方北)
又曰武帝元鼎四年馬出渥洼水中作天馬之歌(野馬)
(中有竒異者飲水旁土人持芻得之獻其馬神異之故云從水中出也)鄒子曰董仲舒
勤學三年不窺園乘馬不知牝牡增西京雜記曰衞
將軍青生子或有獻騧馬者乃命其子曰騧字叔馬
漢書曰昌邑王賀召皇太后果下馬乘之又曰王尊
遷東郡太守河水盛溢從浸瓠子金堤老弱奔走尊躬
率吏民沈白馬親執珪璧使巫策祝請以身填金堤因
止宿堤上原東觀漢記曰光武初起無馬騎牛殺新
野尉乃得馬又曰光武帝時名都王國有獻名馬者
帝以馬駕鼔車又曰上會諸將問破賊所得物惟李
忠獨無所掠上即以所乘大驪馬及繡被衣物賜之
又曰吴漢伐蜀戰敗墮水緣馬尾得出又曰馬援擊
交阯謂官屬曰從弟少游常哀吾多大志曰士生一世
但取衣食足乘下澤車御款段馬為郡吏守墳墓鄉里
稱善人斯可矣求益盈餘但自苦耳又曰馬援於交
阯鑄銅馬奏曰臣聞行天莫如龍行地莫如馬臣援師
事楊子阿受相馬骨法孝武帝時善相馬者東阿克鑄
作銅馬法獻之詔立於魯班門外更名曰金馬門臣既
備數家骨法以所得駱越銅鑄以為馬高五尺五寸圍
四尺五寸謹獻詔置馬德陽殿下又曰卓茂為丞相
史常出道中有人認茂馬者茂問失馬幾日對曰月餘
矣茂曰然此馬畜已數年遂解馬與之曰即非所失幸
至丞相府還我乃步輓車去後馬主自得馬慚愧詣茂
還馬又曰張湛為光禄勲帝臨朝或有惰容湛輒諫
其失嘗乘白馬上每見湛輒言白馬生且復諫矣又
曰明帝欲征匈奴竇固議曰塞外草美馬不須穀馬防
曰宣帝時五將出征其奏言匈奴候騎得漢馬矢見其
中有粟即知漢兵出乃去以是言之馬當與穀又曰
明德后曰吾前過濯龍門見外家問起居車如流水馬
如龍亦不譴怒但絶其歲用冀默愧其心耳又曰廉
范奔赴敬陵時廬江郡掾嚴麟俱會於路麟乘小車塗
深馬死不能自進范慜之命從騎下車與之不告而去
麟事畢即牽馬造謝而歸之又曰建初三年賜東平
王蒼及琅邪王京書并遺宛馬一匹血從前髆上小孔
中出嘗聞武帝歌天馬沾赤汗今親見其然增列異
記曰司隸鮑子都子永孫昱復為司隸皆得乘驄京師
歌之曰鮑氏驄三入司隸再入公馬雖瘦行步工原
常璩華陽國志曰神馬四匹出滇池河中東觀漢記
曰張奐字然明為安定屬國都尉羌離湳上奐馬二十
匹奐召主簿張祁入於羌前以酒酹地曰使馬如羊不
以入廐使金如粟不得入懷盡還不受謝承後漢書
曰朱震字伯厚性剛烈初為從事奏濟陰太守單匡贓
罪并連匡兄中常侍車騎將軍超三府諺曰車如雞栖
馬如狗疾惡如風朱伯厚增東觀漢記曰光和四年
春正月初置綠驥廐丞領受郡國調馬時豪右辜𣙜馬
一匹至二百萬原又曰桓典為御史是時宦者執政
典無所迴避常乘驄馬京師畏憚為之語曰行行且止
避驄馬御史論衡曰楊琁為零陵太守時桂陽賊起
琁乃制馬車數十乘以囊盛石灰於車上及會戰從風
揚灰向賊陣因鳴鼓擊賊大破之又曰廣漢陽翁偉
能聽鳥獸之音乘蹇馬之野而田間有放馬者相去數
里鳴聲相聞翁偉謂其御曰彼放馬目眇其御曰何以
知之曰罵此轅中馬曰蹇馬蹇馬亦罵之曰眇馬御者
不信使往視之馬目竟眇桓譚新論曰蒒翁者長安
善相馬者也於邊郡求得駿馬騎以入市去來人不見
也後勞問之因請觀焉翁曰諸卿無目不足示也廬
江七賢傳曰陳衆辟州從事揚州部有賊擊之多死衆
請以威信取之因單車白馬往賊束手歸降遂生為立
祠號曰白馬從事世說曰昭烈帝初奔劉表屯於樊
城表左右欲因會取帝帝覺如厠便出所乘馬的顱走
墮襄陽城西檀溪水中溺不得出帝急謂的顱曰今日
厄何不努力的顱達帝意踊三丈得過英雄記曰公
孫瓉每聞邊警輒厲色作氣如赴讎嘗乘白馬又揀白
馬數十匹選騎射之士號為白馬義從以為左右翼胡
甚畏之曹瞞傳曰吕布乘馬名赤兔能馳城飛塹語
曰人中有吕布馬中有赤兔增寰宇記曰張飛有馬
名玉追(詞林海錯曰一名豹月烏)時歌曰人中有張飛馬中有玉追
江夏白馬廟耆舊云飛之靈也原吳錄曰孫堅討董
卓失利被創墮馬卧草中軍衆分散馬還營鳴呼軍人
隨馬向草中乃得扶堅還營又曰孫權爭合肥馬上
津橋橋見撤丈餘無板權躍馬超之得免襄陽記曰
中廬山有一地穴漢時常有數百匹馬出遂因名馬穴
吳時陸遜亦知此穴馬出得數十匹魏志曰朱建平
善相馬文帝出左右將馬過平曰此馬相今日死及帝
乘馬馬惡帝衣香齧帝膝帝怒殺之增又曰文帝黃
初中於上黨得澤馬馬癖記曰王武子好馬非馬不
行正旦則柳葉金障泥上元則滿月韉清明則剪水鞭
重午則籠嬌鞁中秋則玉櫳總絡頭重九則蟬兒鐙春
秋社則塗金鞁冬至則嘶風鐙除日則藥王鞍每節則
飼馬以明沙豆薔薇草世說曰支道林常養數匹馬
或言道人畜馬不韻支曰貧道重其神駿吳郡志曰
支道庵在南峰古號支硎山今有白馬澗支飲馬處也
庵傍石上有馬足四云是道林飛步馬跡原怪志曰
謝尚所乘馬忽死尚甚愛惜之時有夏侯弘自言見鬼
神與言語尚初不信弘曰我能令馬活信通神否乃下
牀去良久還曰廟神愛君馬今已請得還須臾衆人皆
見馬從外至死馬邊便滅死馬即活又曰有人與奴
俱得心腹病奴死剖視之得一白鼈取諸藥納口中不
死後有人乘白馬來溺濺之乃縮頭縮脚試取馬溺灌
之便消為水病者乃飲一升馬溺乃差搜神記曰趙
固所乘馬忽死固甚悲惜之問郭璞璞曰可遣數十人
持竹竿東行三十里當有丘陵林樹便攪打之當有一
物出急抱將歸於是如璞言果得一物似猴入門見死
馬跳梁竟往死馬頭嘘吸其鼻馬即起亦不復見猴
抱朴子曰李南乘赤馬行逢人乘白馬白馬先鳴赤馬
應之南謂從者曰白馬言汝當見一黃馬左目盲是吾
子可令駛行相及也須臾果逢黃盲馬赤馬果先鳴盲
馬應之增又曰韓子治嘗以地黃甘草哺五十歲老
馬又生三駒又百三十歲乃死載記曰慕容廆有駿
馬曰赭白有竒相逸力石虎之伐棘城也皝將出避難
乘之馬悲鳴踶齧人莫能近皝曰此馬見異先朝孤嘗
仗之濟難今不欲出者蓋先君之旨也虎尋退益竒之
至雋光壽元年四十九矣而雋逸不虧比之於鮑氏驄
命鑄銅以圖其像親為銘贊鐫其傍置薊城門掖是月
象成而馬死續安帝紀曰司馬休之奔廣固慕容超
欲害之休之不知常所乘騅馬於牀前養餌忽連鳴不
食注目視鞍休之試被之即不動也訖還牀坐馬又驚
跳因試騎纔出門外便奔馳走行十里顧望所住已有
收兵至矣後還睢州加騅馬揚武之號崔鴻十六國
春秋曰太上四年兖州民王蒲率衆來降獻馬一匹羊
䰅去地九寸原宋書曰宋大明五年吐谷渾拾寅遣
使獻舞馬增又曰劉胡之叛走也袁顗大怒罵曰今
年為小子所誤呼取飛燕謂其衆曰我當自出逐之(飛燕)
(馬名)述異記曰東平畢衆寶家在彭城有一驄馬甚快
大明六年夢其亡兄衆慶曰吾方有戎役而無快馬汝
可以驄馬見與夢中許諾既覺呼同宿者說所夢始畢
乃聞馬倒聲遣人視之裁餘氣息狀如中惡衆寶心知
其故為試療治向晨馬死衆寶還卧如故眠聞衆慶語
曰向聊求馬汝護治備至將惜之耶今以相還别更覓
也至曉馬活食時復常蕭子顯齊書曰楊玉夫殺蒼
梧王太祖夜從承明門乘常所騎赤馬入殿咸稱萬歲
及踐位號此馬為龍驤將軍世謂龍驤赤梁小說曰
梁武帝有良馬名照殿玉獅子南史曰天監四年河
南獻赤龍駒能拜伏善舞詔張率與到溉周興嗣為賦
又曰梁豫章王綜降魏後衆不得還者甚衆湘州益
陽人任煥常有騅馬乘之遁去煥為抄所傷人馬俱敝
煥於橋下歇抄復至煥脚痛不得上馬向馬泣曰騅子
我於此死矣馬因跪其前脚煥乃得上馬遂免難又
曰侯景所乘白馬每戰將勝輒躑躅嘶鳴意氣俊逸其
有奔衂必低頭不前及石頭之役精神沮喪卧不肯動
景使左右拜請或加箠策終不肯進伽藍記曰後魏
河間王元琛遣使向西域求名馬遠至波斯國得千里
馬號曰追風赤驥次有七百里者十餘匹皆有名字以
銀為槽金為環鎖諸王服其豪富北史曰後周齊王
憲文帝子也帝賜諸王馬惟所擇憲獨取駁者曰色類
既殊從征伐牧圉易分耳帝喜曰此兒知識不凡又
曰北齊高緯御馬皆藉以氊罽被以金玉食物有十餘
種號為駁龍儀同其將合牝牡則設青廬黼帳嘗親視
焉北史隋書曰煬帝令李景營造遼東戰具於北平
賜御馬一匹號獅子□王劭傳曰隋文帝所乘騧騮
脊有肉鞍朝野僉載曰隋文帝時大宛國獻千里馬
騣曳地號曰獅子驄上置之馬羣陸梁莫能制郎將裴
仁基曰臣能制之遂攘臂向前去十餘步踴躍騰上一
手撮耳一手樞目馬戰不敢動乃跨乘之朝發西京暮
至東洛隋末不知所在唐文皇勅訪之同州刺史宇文
士及得於朝邑市麪家挽磑騣尾焦禿皮肉穿穴及見
之悲泣帝自出長樂坡馬到新豐向西鳴躍帝甚喜齒
口盡平飼以鍾乳仍生五駒皆千里足也後不知所在
舊唐書曰王世充兄子琬使於竇建德軍中乘煬帝
所乘御驄鎧甲甚鮮來往軍中以誇衆太宗曰彼之所
乘眞良馬也尉遲敬德請往取之乃與高甑生梁建方
三騎直入賊軍擒琬引其馬以歸唐書曰貞觀十三
年三月乙巳吉辰廏産白馬朱鬛又曰東骨利幹産
良馬首似槖駝筋骼壯大日中馳數百里太宗時其大
酋俟斤因使者獻之帝取其異者號為十驥一曰騰霜
白二曰皎雪驄三曰凝露驄四曰懸光驄五曰決波騟
六曰飛霞驃七曰發電赤八曰流金&KR1719;九曰翔麟紫十
曰奔虹赤又曰永徽中吐谷渾河源郡王慕容納遣
使獻駿馬上問其馬之種性對曰臣國中之最者所以
獻之上曰馬人之所欲豈可奪彼不足而加我之有餘
哉乃命却之又曰永徽中駮馬國遣使朝貢其地在
突厥之北漸近北海馬色並駮故以為命又曰開元
十二年太原獻異馬駒其耳如筒左右各十六肋尾無
毛孔帖曰王毛仲高麗人於牧事尤力蕃息不貲從
帝東封取牧馬數萬匹每色一隊相間如錦繡天子才
之名畫錄曰開元内廏有飛黃照夜浮雲五花之乘
明皇雜錄曰上所乘馬有玉花驄照夜白開元記曰
照夜白封泰山回令陳閼圖之宣室志曰李邕為臨
淄太守入山採藥忽遇一翁曰君侯躬自採藥豈不為
延聖主之壽乎曰然翁曰聖主當獲龍馬以彰清世雍
熙之瑞無勞採常藥耳邕曰龍馬安在答曰當在齊魯
之郊若獲之即是太平之符邕方命駕以後乘遽無見
矣邕大異之顧謂從事曰得非神人乎即命吏求神馬
於齊魯之間至開元二十九年夏五月乾貞果得馬於
郡民馬會恩之家其色騅毛兩脇有鱗甲鬃尾若龍之
鬐鬛嘶鳴真簴笛之音日行三百里乾貞詢其所自會
恩曰吾獨有牝馬嘗浴於淄水遂有胎而産因以龍子
呼之乾貞即白於邕邕甚喜因表其事以獻上大悦詔
内閑異其芻豢命畫工圖其狀頒示中外唐書曰天
寶中隴右節度使皇甫惟明奏龍支縣人庫狄孝義家有
馬生龍駒經九旬有九日身有鱗而不生毛臣就檢視
時有慶雲五色遥覆其上久而不散伏望宣付史舘以
為實錄從之紀異錄曰天寶中大宛國進汗血馬六
匹一曰紅叱撥二曰紫叱撥三曰赤叱撥四曰黃叱撥
五曰丁香叱撥六曰桃花叱撥上乃製名一曰紅玉輦
二曰紫玉輦三曰平山輦四曰凌雲輦五曰飛香輦六
曰百花輦復命圖於瑤光殿乃改為觀驥殿明皇雜
錄曰明皇嘗令教舞馬四百匹分為左右目為某家寵
某家驕時塞外亦以善馬來貢上俾教習無不曲盡其
妙因命衣以文繡絡以金鈴飾其鬛間雜以珠玉其曲
謂之傾杯樂若歌其曲奮首鼔尾縱横應節又施三層
板牀馬乘而上旋轉如飛或命壯士舉一榻馬舞於榻
上樂工數十人立於左右前後皆衣淡黃衫文玉𢃄必
求年少而姿貌美秀者每千秋節常命舞於勤政樓下
馬癖記曰哥舒翰有馬曰赤將軍翰愛之甚以朝章
加其背曰過我北林兒遠矣此駿馬也續博物志曰
肅宗時有告保定太守反者令李泌乘千里馬往案之
千里馬寧遠所獻髮拳紫色狀如八駿乘者必衣裘冒
絮抱持而行早發扶風初馳三十里則皆旁側跳三十
里外乃墜然而去惟聞耳畔風聲飛前蹄之土過耳辰
時達保定申時歸奏事又曰德宗有二馬一號神志
驄一號如意騮皆耳中有毛引之可長一尺而進退緩
急皆如上意以是名之一日花木方春上欲幸諸苑内
廏控馬侍者進瑞鞭上指二駿語近臣曰昔朕西幸有
二駿謂之二絶今獲此鞭可謂三絶矣侯鯖錄曰唐
興元間有知馬者曰李幼清暇日過馬肆見一悍馬結
繅交絡其頭二力士以木又其頤三四人執撾而從之
馬氣色如將噬有不可馭之狀幼清廹而察之訊於主
者曰馬惡無不具也將貨焉惟其所酬耳幼清以三百
萬易之馬主慙其多既而聚觀者數百輩詰幼清幼清
曰此馬氣色駿異骨體德度了非凡馬主者不知俾雜
駑輩槽棧敗壞糞穢狼籍刷滌不時芻秣不適蹄齧蹂
奮蹇跂唐突志性欎塞終不得伸久無所頼發而狂躁
則無不為也既晡觀者少間乃别市一新絡頭幼清自
侍徐而語之曰爾才性不為人知吾為汝易是繅結穢
雜之物馬弭耳引首幼清自負其知乃湯沐剪刷别其
槽棧異其芻秣數日而神氣小變踰月而大變志性如
君子步驟如俊乂嘶如龍顔如鳳乃天下之駿乘也
杜陽雜編曰元和時有處士伊祁縝髮童顔乘一黃牝
馬纔高三尺不噉芻粟但飲醇酎不施韁勒惟以青氊
藉其背北夢𤨏言曰劉三復以文章見知於李德裕
能記三生事云曾為馬馬常渴望驛而嘶傷其蹄則連
心痛後三復乘馬磽确之地必為緩轡有必去之恐傷
馬蹄也異聞錄曰唐開成初有鮑生者多畜聲妓以
夢蘭小倩自隨外弟韋生有良馬數匹同憩歷陽道山
寺鮑置酒命妓韋見鮑有欲馬之意曰能以人換乎鮑
遣四絃更衣而出韋以紫叱撥酬之俄有二客至以妾
換馬為題共賦一曰香煖深閨未厭夭桃之色風清廣
陌曾憐噴玉之聲一曰香散綠&KR1058;意已忘於鬢髮汗流
紅額愛無異於凝脂客自稱江淹謝莊也五代史曰
朱温愛寇彦卿賜以所乘愛馬一丈烏温圍鳳翔彦卿
乘馬馳突陣前温曰真神將也范延光傳曰明宗問
延光馬數幾何對曰騎兵三萬五千明宗撫髀歎曰吾
居兵間四十年自太祖至太原時馬數不過七千莊宗
取河北馬纔萬匹今有馬三萬五千匹而不能一天下
吾老矣馬多奈何延光因曰臣嘗計一馬之費可養步
卒五人三萬五千匹馬十五萬兵之食也明宗曰肥戰
馬而瘠吾民吾所醜也五代史曰劉旻據太原與契
丹約為父子契丹以黃騮馬為聘後與周世宗戰高平
敗獨乘黃騮馬以歸遂與黃騮治廏飾以金銀食以三
品料號自在將軍儆戒錄曰偽蜀渠陽鄰山有富民
王行思嘗養二馬愛之甚於他馬一日乘往本郡遇夏
潦暴漲舟子先渡馬回舟以迎王氏中流風起船覆其
馬自岸奔入駭浪接主蒼茫之中遽免沉溺雲煙過
眼錄曰元祐時于闐所貢鳳頭驄董氊進到錦膊驄天
駟監揀中秦馬好頭赤温溪所進照夜白李伯時畫為
天馬圖東坡志林曰余在岐下見秦州進一馬騣如
牛頷下垂胡側立倒傾毛生肉端番人云此肉騣馬也
乃知驄馬行肉駿磈礧當作肉騣耳孔氏談苑曰神
宗有馬名小烏曾以曹太后所送珠鞍於神寧殿親試
之駕幸金明池回遂乘此鞍蘇軾三馬圖贊引曰元
祐初西域貢馬首高八尺龍顱而鳳膺虎脊而豹章出
東華門入天駟監振鬛長鳴萬馬皆瘖父老縱觀以為
未始見也楓窗小牘曰徽廟有平日所愛小烏一日
宣召其馬至御前馵足不肯進左右鞭之益鳴跳不如
調訓時圉人進曰此願封官耳上曰猴子且封供奉况
使小烏白身耶勅賜龍驤將軍然後帖然就轡宋史
曰曲端有馬名鐵象日行四百里其被逮也連呼鐵象
可惜者數聲乃就逮綱目曰岳武穆常入見帝從容
問曰卿得良馬否答曰臣有二馬日噉芻豆數斗飲泉
一斛然非精潔即不受介而馳初不甚疾比行百里奮
迅自午至酉猶可二百里褫鞍甲而不息不汗此其受
大而不苟取力裕而不求逞致遠之材也不幸相繼以
死今所乘者日不過數升而秣不擇粟飲不擇泉攬轡
未安踴躍前驅甫百里力竭汗喘殆欲斃然此其寡取
易盈好逞易窮駑鈍之材也帝善其言梅澗詩話曰
姚興嘗畜一馬名青獅子每親飼之若通其語言時取
斗酒投大盆中與馬同飲曰吾與汝同力報國紹興辛
巳之冬金主亮來寇尉子橋之戰大將王權先遁時興
為統領以所部四百騎抵敵凡十餘戰權不救援部將
戴臯亦翫視不救遂與馬同歿於陣朝廷憫之厚䘏加
諡立廟淮甸有題絶句者云赤心許國自平時見敵捐
軀更不疑權忌臯庸皆遁走同時死難只青獅桯史
曰淳熙間宿松叛民汪革有三馬號惺惺騮小驄騾曰
番婆子駿甚齊東野語曰畢再遇兖州家將也開禧
中用兵累有功金人認其旗幟即避之始居於霅有戰
馬號黑大蟲駿駔異常獨三翁能御之再遇既死其家
以鐵絙羈之圉中適遇嶽司迎神聞金鼓聲意謂赴敵
於是長嘶奮迅斷絙而出其家慮傷人命健卒十餘挽
之而歸因好言戒之曰將軍已死汝莫生事累吾家馬
聳耳以聽汪然出涕喑啞長鳴數聲而斃桯史曰九
江校王成者於淮上得病騟養之後惟成得乘也嘉定
間成為峒寇李元礪所殺馬悲鳴屍側賊將異而取之
為元礪弟所得馳騁良愜其意后乘之以犯永新柵我
軍出迎騟識旌旗亟馳賊覺有異大呼勒挽不止擊以
鐵槊胯為盡傷騟不復顧冒陣以入遂執之以徇於軍
軍士鼔噪争奮遂敗之居二日騟病傷不秣而死遼
史曰鈕掄尼嚕衮善識馬常行郊野見數馬跡指其
一曰此竒駿也以已馬易之果然金史曰景祖有黃
馬獨乘如意景祖歿遼貴人爭欲得之世祖弗與曰難
未息也馬不可以與人遂割其兩耳謂之禿耳馬遼人
乃弗取元史曰王珣年三十餘遇一道士謂之君相
甚竒他日因一青馬而貴珣未之信居歲餘有客以青
馬來鬻乃倍價買之後乘以戰進退周旋無不如意
霏雪錄曰大德十年西域貢千里馬其馬食肉每旦必
以羊肉酥油沙糖胡椒和飯秣之周伯琦天馬行序
曰至正二年七月西域拂郎國遣使獻馬一匹高八尺
三寸修如其數而加半色漆黑後二蹄白曲項昂首神
俊超逸視他西域馬可稱者皆在髃下殆古所謂天馬
耶金勒重轡馭者其國人黃髮碧眼言語不通以意喻
之凡七度海洋始達中國上御慈仁殿臨觀稱歎命育
於天閑飼以肉粟酒湩勅翰林學士庫庫命工畫者圖
之直學士揭徯斯為之贊逐鹿記曰李文忠北征患
渴所乘馬以足跑地泉隨湧出三軍頼之乃為文殺牲
以祭羅汝敬龍馬賦序曰永樂十八年青州諸城縣
産龍馬其鱗甲鬐鬛龍也文臆頳尾形色光彩走趨意
態亦皆龍也鄕氓告於有司而獻之方州雜錄曰先
朝西域貢馬高九尺餘頸與身等昂舉若鳳京師多有
畫本景泰末西域進白馬高如之頸亦類焉後足脛節
間有二距毛中隱若鱗甲陶九成所記松雪所圖六蹄
此類也天順中復見之御馬監坊沙道上但不受羈&KR0919;
不知日行幾何也造物竒偏固有異常是不可與柳宗
元疑八駿圖為妄者並論
馬三
原青龍白兔(吕氏春秋曰伊尹說湯曰天子不得至味故須青龍之匹遺風之乘高誘注曰)
(皆馬名也疾若比遺風也景崔豹古今注曰秦始皇有七名馬追風白兔躡追電飛翮銅雀晨鳬)如
龍似鹿(上詳馬二東觀漢記下詳馬二韓子)歕玉流珠(穆天子傳曰天)
(子東遊於黃澤宿於曲洛曰黃之沲其馬歕沙皇人威儀黃之澤其馬歕玉皇人夀穀傅休奕乘輿馬賦曰)
(揮沫成霧流汗如珠)千里九逸(上詳馬二史記賈捐之上書下詳馬二西京雜記)
朱翼縞身(黃帝龍馬頌曰夫龍馬之所出於太蒙之荒域分虞淵之幽濬通天光之所極生河)
(海之濱涯被華文而朱翼下詳馬一山海經)地精坤象(上詳馬一春秋說題辭周易)
(曰坤元亨利牝馬之貞王弼文言注曰以龍序乾以馬明坤隨事義而取象也)翹陸奔踶
(上詳馬一莊子負漢書曰馬或奔踶致千里士或有俗之累而致功名)奔霄追電(王子)
(年拾遺記曰周穆王即位廵行天下取八龍之駿一名絶地足不踐土二名翻羽行越飛禽三名奔霄夜行萬)
(里四名越影逐日而行五名踰暉毛色炳曜六名超光一形十影七名騰霧乘雲而奔八名挾翼身有肉翅)
(下詳白兔注)騂騏騄駟(上詳馬二毛詩王史記造父以善御幸於周穆得驥温驪驊)
(騮騄耳之駟西廵狩樂而忘歸)麟形雞目(張駿山海經圖畫贊曰敦山有獸其名為穀麟)
(形一角目尚書大傳曰散宜生之犬戎氏取美馬驄身朱鬛雞者取九六焉陳於紂之庭紂出見之還而觀)
(之曰此何人也散宜生遂趨而進曰臣西番之臣昌之使者)驎騮騏驥(上詳馬二史記)
(東方朔傳騄孫卿子曰驊騮騏驥纖離耳古之良馬也)引重代勞(易經服牛乘馬引重)
(致遠以利天下以鹽鐵論曰庶人之有馬者足代勞而已)班政作歌(月令曰季秋天)
(子乃教於田獵以習五戎班馬政又周禮曰廋人掌十二閑之政漢書曰太初四年李廣利為貳師將軍伐)
(大宛得汗血馬作西極天馬之歌)房精震象(原注曰馬房星之精下詳馬一易說卦)
在坰野歸華山(上詳馬二毛詩不書歸馬于華山之陽示復用也)志千
里價十倍(曹孟德樂府曰老驥伏櫪志在千里馬春秋後語曰蘇代說淳于髠曰有賣駿者)
(比三日立於市人莫市乃見伯樂還而視之去而顧之一旦而價十倍)蹋石過都(大宛)
(有天馬蹋石有迹國賢臣頌駕齧膝驂乘黃過都越蹶如歷塊)金埒玉珂(世說曰王)
(武子好馬買地試馬編錢匝地時人謂之金埒下見簡文詩)口錢肉矢(漢昭帝詔無斂)
(今年馬口錢注時有百口出斂所謂租及六畜右檀弓曰魯莊公及宋人戰於乘丘縣賁父御卜國為馬驚)
(敗績縣賁父遂死之圉人浴馬有流矢在白肉公曰非其罪也)泛駕局轅(漢書曰泛駕之)
(馬亦在御之而已言有逸氣不循軌駒漢武謂鄭當時曰何乃局促如轅下)食苖踐葵
(詩經皎皎白駒食我場苖縶之維之以永今朝使魯漆室邑之女曰昔有客過繫馬園中馬逸踐予葵予終)
(歲不飽葵詳賢女注)毛縮齒平(西京雜記曰元封二年大雪牛馬皆踡縮如蝟下詳馬)
(二史記注)垂耳傷骨(弔屈原文曰驥垂兩耳伏鹽車兮魏陳琳詩曰飲馬長城窟水寒)
(傷馬骨)既差勿逐(詩經既差我馬注差擇也易經喪馬勿逐七日得)綱惡
旌繁(周禮綱惡馬綱係也旌左傳有不腆先人之産馬其可稱繁乎稱舉也)惜一
量三(史記東胡求冒頓千里馬羣臣曰匈奴寶也勿與冒頓曰與人鄰國奈何惜一馬周禮夏官馬質)
(掌質馬量三物一曰戎馬二曰田馬三曰駑馬皆有物價注云物色也價直也)異産平價
(左傳晉惠公與秦戰乘鄭小駟慶鄭曰古者大事必乘其産生其水土知其出入安其教訓而服習其道惟所)
(納之無不如志今乘異産從諸戎事及懼而變將與人易亂氣狡憤隂血周作張脉僨興外強中乾進退不可)
(周旋不能君必悔之弗聽及戰公戎馬旋濘而止牝漢書元狩五年天下馬少平牝馬匹二十萬注貴平馬)
(價欲使人競畜馬)去害求良(莊子曰黃帝遇牧馬童子請問為天下童子曰夫為天下)
(者奚以異乎牧馬者哉亦但去其害馬者而已矣下詳馬二列子)乘肥騁怒(論語乘肥)
(馬馬左傳林楚怒及衢而騁)因風逸踣地鳴(風馬牛因風而逸下詳馬二吳錄)
上虞坂走章臺(騏驥駕鹽車上虞坂見伯樂而長鳴知其識已張敞傳曰敞為京)
(兆尹罷朝走馬章臺街自以便面拊馬注便面若今沙門持竹扇為不欲見人也言敞無威儀也)惜
障泥走長楸(世說曰王濟乘馬不肯渡水濟曰是必惜連乾障泥去之乃渡杜預曰王濟有)
(馬癖走曹植名都篇曰馬長楸間)濘而止淖不駕(上詳異産注少韋少翁傳曰)
(翁以列侯侍祀當晨入廟天雨淖不駕駟馬車而騎至廟下有司劾之數人皆削爵)塞上失
岐下亡(上詳馬二淮南子之秦穆公亡善馬岐下野人共得食之吏欲法公曰君子不以畜害人)
求林下飲廏中(詩經爰喪其馬于以求之于林之下晉王尼為護軍府事王澄胡)
(母輔之等持羊酒訪之尼時給府養馬輔之等入坐於馬廏中炙羊飲酒醉飽不見護軍)自斬芻
不食粟(第五倫為會稽守自斬芻粟左傳季文子相魯馬不食)相失瘦養
獨肥(文子相馬失之瘦馬漢書曰金日磾輸黃門養馬久之武帝游宴見後宫滿側日磾牽馬過獨不)
(竊視養又肥好)不蚤剪果先鳴(禮大夫違乘髦馬不蚤剪謂不鑿也下詳馬二抱)
(朴子)始駕右牽(學記始駕馬者反之車在馬前謂使見而調習之曲禮效馬效羊者右)
(牽之)執靮循軌(少儀馬則執靮下詳泛駕注)黑脊朱尾(内則馬黑)
(脊而般臂漏音婁臭不可食鬛左傳宋公子地有白馬四公取而朱其尾以與向魋)盟功臣
換愛妾(漢高帝刑白馬而盟功臣下見庾肩吾詩)反為駒可市駮
(詩老馬反為駒試可市駮)擊鐘曳練(漢張氏以馬醫擊鐘下詳馬二韓詩外傳)
齒色蹄噭(齒歲也色毛也口史記曰蹄噭千噭也)契需佶閑(周禮行數)
(千里不契需傷倦也言其善御也詩既佶且閑)還官復卒(漢時官假馬每歲三而歸)
(及息十以率一注令人畜官牝馬三歲歸之十每還官一駒食貨志人有馬一匹復卒三人)乘牸
牝養惡齧(漢景時街巷阡陌馬成羣乘牸牝者不得聚會任安田仁俱為衛將軍舍人家貧)
(家監使養惡齧馬兩匹田仁竊言監不知人哉任安曰將軍尚不知何乃家監也)騋牝駟
驖(詩騋牝三千又駟驖孔阜)作廏壞舘(上詳馬二左傳開漢書公孫弘為宰相東閣)
(以延賢人至公孫賀劉屈氂時壞以為馬廏)其風非性(書馬牛其風勿敢越逐犬馬)
(非士性不畜)用禳火求唐肆(左傳宋火災用馬於四墉墉城也城隂氣故以禳用)
(肆莊子曰求馬於唐肆注非停馬之處言旋過去)行地同皂(易牝馬地類行地无疆)
(漢書牛馬同皂)傷吻敝策馳城飛塹(聖主得賢臣頌曰庸人之馭駑馬傷吻敝)
(策而不進瞞下詳馬二曹傳)若䘏若失載馳載驅(莊子徐無鬼相馬直者中)
(繩曲者中鈎方者中矩圓者中規是國馬也而未若天下馬天下馬有成材若䘏若失下詩經)蕭
蕭馬鳴駸駸載驟(俱詩經)分背相蹄過門必騁(上詳)
(馬一莊子華左傳宋左師為已短策過氏之門必騁)墜以折臂好而市骨
(羊祜字叔子人相其先墓當受命者祜斷其山岡相者曰雖斷其岡猶有折臂三公俄而墜馬折臂後位至三)
(公知燕昭王以百金市駿骨人好駿馬不遠千里而至)芻秣之式銜轡之制
(周禮太宰以九式均節財用曰芻秣之式式用也謂財之度數也芻秣養馬之米穀也荀子法言曰夫騏驥)
(古之良馬也然必有銜轡之制兼之鞭策之威加之造父之御然後日致千里)玄黃虺隤
駑駘款段(詩陟彼高岡我馬玄黃我馬虺隤注並病也下並羸馬)牧師校人
(周禮牧師掌牧地也下詳馬一周禮)逐逐肅肅(良馬逐逐俗下詳馬一風通)
不問有養(論語廏焚子退朝曰傷人乎不問馬又至於犬馬皆能有養)教駣
訓騶(周禮廋人掌十有二閑之政教以阜馬佚特教駣攻駒注駣駒也教以調習)務滋
教擾(周禮)超越陸梁(七命曰天驥之駿逸態超越下詳馬二朝野僉載)善
驚盡疥(左傳慶氏之馬善驚)戀主齧人(廏律畜生齧人者絆之躡人者截兩)
(耳)朱鬛白顛(上詳朱尾注雅下詳馬一爾)八尺駥千里駒
(上詳馬一爾雅)中黃至駿(枚乘七發曰鍾岱之牡齒至之駒前似飛鳥後類駏驉此天下)
(之至駿也)阜蕃跔跳(楚辭曰當世豈無騏驥誠莫之能善御見執轡者非其人故跔跳而)
(遠去)疲羸蕃庶(晉康侯用錫馬蕃庶)在廏伏皂玉勒
金羈龍媒驥子權竒蹀躞追風逐日
凌空照地黃金絡青絲鞚規行矩步竒毛
逸足連錢之色噴玉之聲延首高驤擢足軒
峙浮軒華軛連鑣並驅駔駿騰駒增遺風
繞日(顔師古曰馬行疾每在風前故遺風於後得洞冥記曰東方朔遊吉雲之地越扶桑之東神)
(馬一匹高九尺股裏有旋毛如日月狀如月者夜光如日者晝光毛色如四時之變帝問朔曰是何獸也朔曰)
(昔西王母乘靈光之輦以適東王公之舍税此馬於芝田而食芝草王公怒棄此馬於清津天岸臣至王公壇)
(因騎而返繞日三匝此馬入漢關關門猶未掩臣於馬上睡不覺而至帝曰其名云何對曰因疾為名步影朔)
(當乘之如駑蹇之驢耳)閃電逐星(隋書曰突厥大畏長孫晟聞其號聲號為霹靂見其)
(走馬稱為閃電莊柳宗元答問且夫白蟻綠耳之得康也逐奔星先飄風)渡江陞甗
(綱鑑晉世有五馬渡江一馬化為龍之謠秦爾雅騉蹄趼善陞甗注騉蹄如趼而健能上甗山也時有騉蹄)
(苑)月精火畜(上詳馬一春秋考異郵能雅俗稽言曰馬禀火氣而生火不生木故有)
(肝而無膽食其肝者死又曰午者馬之宫五行肝膽屬木木死於午故無膽也)毛龍逸虎
(上見蘇軾九馬圖贊來傅休奕馳射馬賦曰耳小易使鼻大勢怒往若鷹鸇超騰如逸虎)如鴨
象龍(唐書曰初大將李萬江春本退渾部李抱玉送回紇道太原從至潞州牧津梁寺地美水草馬)
(如鴨而健世所謂津梁種者歲入馬價數百萬云馮奉世傳曰宣帝時至大宛得名馬象龍而還師古言馬)
(形似龍者)朱龍紫燕(載記曰冉閔所乘赤馬曰朱龍日行千里尸子曰我得民而治則)
(馬有紫燕蘭池秀騏逢騩)赤駝黃鵠(宋名臣言行錄曰西夏有豪酋號青面夜叉有駿馬)
(曰赤駝鳥黃子曰駿馬有晨風黃鵠皆取名馬言疾走若飛也)翠龍鐵獺(揚雄賦曰)
(乘翠龍而超河兮陟西岳之嶢崤師古云翠龍穆天子所乘馬也宋陸友仁研北雜志曰梅聖俞有馬名鐵)
(獺)玉腕丹髦(荆南節度使衛伯玉有馬名玉腕騮杜甫有詩崔鴻十六國春秋曰龜)
(兹居三十六國之中入其國見天驥龍驤騕&KR1153;丹髦萬計盈廏)黃耳白額(穆天子傳注曰)
(魏時鮮卑獻千里馬白色而兩耳黃名曰黃耳弟載記曰武昭王暠嘗與吕光太史令郭黁及其同母宋繇)
(同宿黁起謂繇曰君當位極人臣吕君有國士之分家有騧草馬生白額駒此其時也)取血
進肝(穆天子傳曰辛丑天子渴於沙衍七萃之士高奔戎刺其左驂之頸取其清血以飲天子燕丹子)
(曰太子有千里馬荆軻謂太子曰千里馬肝美太子即進馬肝)生角無尾(物異志曰漢文)
(時吳有馬生角右角三寸左角二寸未三十國春秋西河張祚廏馬數十匹同時皆無尾幾祚遭禍)
食稼噉鹽(淮南子曰孔子行道而息馬逸食人之稼野人取馬子貢請往說之畢辭野人不聽)
(乃使馬圉往說之野人解馬而與之以元文宗時雲南行省言亦乞不薛之地牧馬歲給鹽每月上寅日噉)
(之則俱無病也)吐珠踣鐵(孔帖太和九年易定馬飲水吐一珠因以獻之杜甫詩曰踠)
(促蹄高如踣鐵)望火驚帆(青箱雜記曰皇祐嘉祐中士人多馳騖請托一人號望火馬以)
(其奔趨未嘗暫息故也驚古今注曰曹真有駛馬名帆)頓塵絶影(黃魯直有題李伯時)
(畫頓塵馬詩馬魏書曰張繡降而復反曹操所乘名絶影為流矢所中)大烏小騅(廣陵)
(妖亂志曰高駢有所愛馬死圉人懼得罪求救於吕用之用之乃入見駢曰隋將陳杲仁用之有事命之淮海)
(杲仁訴無馬令公大鳥且望一借頃刻廏吏報大烏忽汗發駢徐應之曰吾以借陳司徒矣俄而告斃桯史)
(曰金主完顔亮所乘小騅名小將軍)縑易帛贖(張說監牧王毛仲頌德碑曰自貞觀訖於)
(麟德四十年間至七十萬匹置八使以董之設四十八監以掌之於斯之時天下以一縑易一馬秦漢之盛未)
(始聞也詩下詳馬二韓外傳)饋友奉神(上詳馬二東觀漢記獻志怪曰晉明帝時有)
(馬者夢河神請之及至與帝夢同即投河以奉神始太傅褚襃亦好此馬帝云已與河神及褚公卒軍人見云)
(乘此馬矣)助軍給驛(孔帖李嗣業有宛馬十匹上於官以助軍李渤言驛馬多死憲宗)
(詔出飛龍馬數百給畿驛)習拜善鬭(上見後曹植表昆回紇傳曰黠戛斯古堅國也畜)
(馬至壯大以善鬭者為頭馬)解語能言(異物志曰大宛馬有肉角數寸或有解人語及)
(知音舞與鼔節相應又酉陽雜俎曰大食國馬解人語下詳馬二瑞應圖)銜杯立仗
(景龍文舘記曰中宗時殿中奏蹀馬之戲宛轉中律遇作樂者飲酒以口銜杯卧而復起吐蕃大驚譚賓錄)
(曰李林甫固寵市權謂補闕杜暹曰君等獨不見立仗馬乎終日無言而食三品芻豆一鳴則斥之矣)
扣車垂鞚(三國典略曰齊馮子琮被執於省内以弓絃繫殺之使以庫車載其尸歸人無知者)
(子琮所乘之馬曳韁走以頭扣車狀如號哭見者異之異苑曰苻堅為慕容冲所襲堅馳騧馬墮澗追兵幾)
(及計無所出馬即踟蹰臨澗垂鞚與堅堅不能及馬又跪授焉堅攀之得登岸西走盧江)躤柳
看花(文昌雜錄曰軍中以端午走馬謂之躤柳置天寶遺事曰長安俠少每到春時結朋聯黨各矮馬)
(飾以錦韉金絡並轡於花樹下往來使僕從執酒榼而從之遇好花則駐馬而飲)獻頌製
曲(文苑曰梁太清元年四月神馬出五月丁酉朔詔以馬寶示羣臣簡文為皇太子獻頌唐書樂志曰太)
(宗破竇建德乘馬名黃驄驃命樂工製黃驄疊曲)上足小步(南史曰梁武陵王紀在蜀)
(馬八千匹上足者置之内廏開寢殿以通之日落輒出步馬西域傳曰西域出小步馬師古云即今所謂百)
(步千跡者也)三花六印(名畫要錄曰開元天寶間多愛三花飾馬三花者剪鬃為之瓣)
(白樂天詩曰舞衣裁四葉馬鬛剪三花是也右唐六典諸牧監凡在牧之馬皆印印右膊以小官字髀以年)
(辰尾側以監名皆依左右廂若形容端正擬送尚乘不用監名二歲始稱則量其力又以飛字印印其左髀膊)
(細馬次馬以龍形印其項左送尚乘者尾側依左右閑印以三花其餘雜馬送尚乘者以風字印印左膊以飛)
(字印印左髀官馬賜人者以賜字印配諸軍及充傳送驛者以出字印並印左右類也)䟃𧽼
鬱屈(䩛馬䟃𧽼以騰擲矮朝野僉載曰唐郎中張元一以唐波若短目為鬱屈蜀馬)小領
枝蹄(爾雅曰小領盜驪領項也而又曰昆駼枝蹄趼言馬蹄如牛平)銀杏黃
芝(元稹詩曰借騎銀杏葉注云學士初入例借飛龍馬清賞錄曰李白馬名黃芝)旋毛
反睫(梅聖俞碧雲騢序曰碧雲騢者廏馬也莊獻太后臨朝以賜荆王王惡其旋毛太后知之留以備上)
(閑為御馬第一世人以旋毛醜此以旋毛為貴雖貴矣病可去乎酉陽雜俎曰馬目赤睫亂及反睫白馬黑)
(目目白却視並不可騎)驌驦䮂□(左傳馬融注曰驌驦烏也馬似之䮂□蕃大馬名)
(□音旱一音寒)駻突騏雄(刑法志曰漢俗已薄而行堯舜之刑是猶以鞿而御駻突也)
(劉琬馬賦吾有駿馬名曰騏雄龍頭烏目麟腹虎胸尾如雲彗耳如插筒)&KR1779;陟頻伽(瑞應)
(經曰佛生之日廏中白馬亦乳白駒曰&KR1779;陟本起經曰其駒毛色純白騣鬐貫珠名為蹇持吳郡疏曰支道)
(林好馬其最愛者名曰頻伽嘗飲頻伽於橋下馬溲處忽生蓮花)玉面騂錦膊驄
(畫鑒曰曹霸人馬圖有紅衣美髥奚官飲玉面騂韓幹八馬圖有奚官二人引連錢驄燕支驕下詳馬二雲)
(煙過眼錄)望雲騅忽雷駮(國史補曰德宗幸梁御馬望雲騅駕還飼以一品料暇日)
(牽而視之至必長鳴四顧若感恩狀人多圖之於酉陽雜俎曰秦叔寶所乘馬號忽雷駮嘗飲以酒每月明)
(中試能豎越三領黑氊及胡公卒嘶鳴不食而死)九花虬一丈烏(杜陽編曰代宗)
(命御馬九花虬並紫玉鞭轡以賜郭子儀即范陽節度使李德山所獻額高九寸毛拳如鱗頭頸鬃鬛真虬龍)
(也每一嘶則羣馬聳耳以身被九花文故名上往日出獵不覺日暮去行宫四十里上令速鞭九花虬綏然如)
(三五里而已侍從奔驟無有及者真超光趣影之儔也下詳馬二五代史)碧雲騢玉
逍遥(玉壺清話曰宋太宗御廏一馬名碧雲騢口旁有碧紋如雲騢格不甚高日行千里太宗甚愛後帝)
(上賓悲鳴不食真宗遣從靈舉至永熙陵數日乃斃詔瘞於桃花犬之旁見聞錄曰仁宗御馬名玉逍遥色)
(白圉人云馬行有尺度疾徐皆中節御者行速則以足欄之一日燕王借乘即長鳴不行王怒還之帝以配南)
(城馬舖久之復御其行如初)試蟻封驚彘突(晉記曰王濟之叔湛宗族皆以為癡)
(濟有所乘馬甚愛之湛曰此馬雖快然力薄不堪苦行近見督郵馬當勝此但芻秣不至耳平路無以别馬唯)
(當於蟻封試之濟馬果倒躓乃服發韓子曰王子於期為趙簡王取道爭千里之表其始也伏溝中王子於)
(期齊轡筴而進之彘突出於溝中馬驚駕敗)窮則佚驚不前(家語曰魯定公問於)
(顔回曰子亦知東野畢之善御乎對曰善則善矣其馬必佚後三日東野畢之馬佚兩驂曳兩服入於廏公召)
(顔回曰吾子何以知之對曰馬窮則佚陽三國典略曰西魏孝武索所乘波斯騮馬命太宰南王躍之將舉)
(其鞍馬蹷而死日宴還宫至後門馬驚不前捶之鞭折)畫圖訪執經求(上詳馬二)
(符子以朝野僉載曰尹神童每說伯樂令其子執馬經畫像求馬出見大蝦蟇謂父曰得一馬略與相同而)
(不得具伯樂曰何也對曰其馬隆顱跌目脊郁縮但蹄不如累趨耳伯樂曰此馬相跳擲不堪御也子笑乃止)
借學士害圉人(翰林志曰學士初入院賜馬一匹謂之長借馬孔帖曰柳公綽廏)
(馬害圉人公綽令殺馬而祭之或曰良馬可愛曰安有良馬而害人乎)立吳山投鸂
水(宋史曰金主乃密隱畫工於奉使中俾寫臨安湖山以歸為屏而圖已之像策馬於吳山絶頂題詩其上)
(有立馬吳山第一峯之句剄吕氏春秋曰宋人有取道者其馬不進而投之鸂水)于闐龍
越睒駿(元世祖時于闐國獻馬曰二龍一曰鳳頭二曰花滿川南蠻傳曰越睒國之西多薦草産善)
(馬世稱越睒駿始生若羔歲中紐莎縻之飲以米瀋七年可御日馳數百里)飛越峰撞
倒山(貴州志曰貴州養龍坑泓渟淵深靈物蔵其下當春初放牝馬於岸已而雲物晦冥有物蜿蜒與馬)
(接必産龍駒元末夏明昇得一駿馬首高九尺長丈餘乘之如躡雲一塵不驚後以獻之賜名飛越峯初政)
(錄曰尹堅洪武中以勇力為直殿將軍外國貢天馬名撞倒山奚官近之輒人立莫能鞚上以命堅堅立高樓)
(上使人引馬過其下投沙囊四百斤壓之乃得施鞭轡)主所惜臣之師(獨異志曰)
(曹彰偶逢駿馬愛之其主所惜也彰曰余有美妾可換惟君所選馬主因指一妓彰遂換之馬號白鶻鶴林)
(玉露曰唐明皇令韓幹觀御府所藏畫馬幹曰不必觀也陛下廏馬萬匹皆臣之師)在空谷
嘶冰原(毛詩曰皎皎白駒在彼空谷馬庾中丞昭君詞曰冰原嘶代&KR2363;&KR2363;名)能盡力
無留良(淮南子曰戎翟之馬皆可馳驅或遠或近惟造父能盡其力韓愈序曰伯樂一過冀北)
(之野而馬羣遂空伯樂知馬遇其良輒取之羣無留良焉)八坊六廏(孔帖曰唐置八坊於)
(岐邠等四境有保樂甘露等坊有又百官志左右仗廏左曰奔星右曰内駒兩仗内又六廏左飛右飛左萬)
(右萬東南内西北内)黧眉騧白口騮(通鑑姚襄所乘馬曰黧眉騧日行千里戰而馬)
(倒秦兵擒之有水經注曰老宿諺言赫連之世駿馬名白口騮)綠耳梯吉祥座
(清異錄曰江南後主同氣宜春王從謙常春日遊宫中後圃妃侍覩桃花爛開意欲折而條高小黃門取綵梯)
(獻時從謙乘駿馬擊毬乃引鞚至花底痛採芳菲顧謂嬪妾曰吾之綠耳梯何如又曰吉祥座杜重威馬也)
(肉胡牀景延廣馬也)龍鱗虺尾鳳膺麟身(柳宗元龍馬圖贊序曰明皇時靈昌)
(郡得異馬於河其狀龍鱗虺尾拳毛環目肉鬛居帝閑二十年從封禪郊籍和鑾者數十事後帝西幸馬至咸)
(陽西入渭水化為龍泳游去不知所終色載記曰苻堅時大宛獻天馬千里駒皆汗血朱鬛五鳳膺麟身悉)
(反之乃命羣臣作止馬詩)尾皆叱蓬耳如批竹(孔帖光啟二年夏四月僖宗在)
(鳳翔馬尾皆叱蓬如篲叱怒貌也杜甫詩頭上銳耳如批竹)非子善養大丙能
御(周孝王時惡來之後有非子者好馬善息養之王命主馬汧渭之間馬大蕃息淮南子曰鉗旦大丙之)
(御也除轡銜去韅鞅馬莫使而自走也)得之赤岸充於黃門(唐書曰唐初得)
(隋馬三千於赤岸澤徙之隴右用太僕少卿張萬歲領羣牧自貞觀至麟德四十年馬七十萬六千匹漢書)
(曰孝武之世聞天馬葡萄則通大宛安息自是之後龍文魚目汗血之馬充於黃門)千里將軍
四足仙人(清異錄曰王昶傾金錢市名馬五匹各有位號曰金鞍使者千里將軍致遠侯渥洼)
(公驥國公拾又曰魯人東野賓王適吳至盱眙村店使僕夫糴米薪俱未來而馬已脱鞍觧絡飽於芳草矣)
(賓王羡歎曰綠耳公爾為四足仙人我是兩脚餓鬼)赤蛇出鼻蒼蠅託髮(靈鬼)
(志曰陳安常乘一馬駿快非常後馬死雙赤蛇出其鼻漢張敞書曰蒼蠅之飛不過十步自託騏驥之髮乃)
(乘千里之路)蹄間三尋足有二距(張儀曰秦馬之良探前趹後蹄間三尋)
(酉陽雜俎曰太宗十驥中決波騟者近後足有距走歷門三限不躓上尤惜之又老學庵筆記曰興國中靈州)
(貢馬足有二距其後靈州陷於西戎宣和中燕山府貢馬亦然而北邊之禍遂作)産頗黎穴
飲屈産泉(唐書曰吐火羅國有頗黎山南窟穴中有神馬繫牝馬於其側時産名駒皆汗血焉)
(泉寰宇記曰晉石樓有屈産泉相傳昔有白馬母飲兹生得龍駒春秋曰晉屈産之乘蓋此地生良馬也)
桃文之乘蒲梢之歌(韓非子曰延陵卓子乘蒼龍桃文之乘鈎飾在前錯綴在)
(後馬欲前則鈎飾禁之欲退則錯綴貫之馬因旁出因下抽刀而刎其脚造父過而為之泣涕史記樂書曰)
(武帝伐大宛得千里馬名蒲梢乃作歌西域贊注曰尾如蒲梢也)毛垂至地聲若
頹山(洞冥記曰畢勒國有小馬如駒日行千里毛垂至地東王公嘗乘此馬朝發湯泉日飲虞淵一日一)
(夕往返七八度二沈約宋書曰鮮卑二子長曰吐谷渾次曰若洛廆後部俱牧馬馬鬭相傷廆怒讓渾渾曰)
(鬭在馬而怒及人耶乖别甚易今當去汝萬里於是擁馬西行廆悔悟遣舊父老及長吏追渾令還渾曰吾是)
(卑庶理無並大今以馬致别乃天所啟諸君試擁馬令東馬若還東吾當相隨去即使二十騎遮馬令迴馬迴)
(不盈三百步歘然悲鳴西走聲若頹山如是者十餘回云)應範中圖頓鞿絶絆
(上見後謝莊舞馬賦賦西河舊事曰漢武伐大宛得天馬有角為竒故漢武天馬之歌胡馬感北風之思遂)
(頓鞿絶絆驤首而馳晨發京城食時至燉煌北塞山下嘶鳴而去因名其處為候馬亭今晉昌及馬蹄谷山上)
(馬跡若踐泥中有自然之形)不疑駑良能辨優劣(韓子曰廢齒吻形容伯樂)
(不能以别馬授車就駕而觀其末塗則臧獲不疑駑良集異記曰寧王方集賓客鬻馬牙人麴神奴者詣呈)
(二馬一索千緡一索五百寧王於堂中閱試如言付之座客視之不相上下莫測其價之懸殊即令鞭轡馳驅)
(往復數回謂座客曰辨其優劣否皆曰不知寧王指千緡者曰此馬緩急百返蹄下不起纖埃復指五百緡者)
(曰此馬往來十過足中頗生塵埃以此苐其價之高下座客乃服)歷險超塹服軏
就犂(淮南子曰夫馬之為草駒之時跳躍揚蹄翹尾而走人不能制及至圉人擾之良御教之則雖歷險)
(超塹弗敢辭也一鹽鐵論曰馬以代勞故行則伏軛止則就犂馬伏櫪當中家六口之食)嘘天
陸野劚山抉壑(魏慕容紹宗檄梁境内曰虎班龍文之逸蘭池蒲梢之駔噓天陸野躡影)
(追風厲柳宗元集曰晉國多馬四散惝恍開合萬狀喜者鵲怒者人搏決然奔躍千里相角風鬃霜鬛劚山)
(抉壑耳搖層雲腹梢衆木寂寞遠遊不夕而復)長尾風生逸足電發(漢天馬歌)
(曰尾蕭梢兮朔風起蓋良馬尾之長者蕭梢然搖動可起朔風傅休奕乘輿馬賦曰劉備初降太祖賜之驄)
(馬使自至廏選之歷名馬數百莫可意者次之下廏有的顱委棄莫視瘦瘁骨立備獨撫而取焉衆咸笑之馬)
(超破蘇氏塢塢中有駿馬百餘匹自超以下爭取肥好者而將軍龐德獨取一騧馬形觀既醜衆亦笑之其後)
(備奔荆州超戰渭南逸足電發追不可逮衆乃服焉)七日超母四游課駒(孟康)
(曰駃騠駿馬也生七日而超其母課雅俗稽言曰牝馬稱課馬出唐六典凡馬四游而課者計其駒犢也馬)
(之駒上旬生者行先母中旬生者行並母下旬生者行在母後)受精皎月弄影星
河(上張協七命天廣韻曰房駟之精降為驪騂絡黃金之羈浴池之波鼓鬛雲衢弄影星河)擅
芻水之利免跋涉之苦(韓子曰王子於期為駙駕轡筴不用而擇欲於馬擅芻水)
(之利也然馬過於圃池而駙馬敗者非芻水之利不足也德分於圃池也獨異志曰唐韓幹善畫馬閑居之)
(際忽見一人黑冠朱衣而至曰吾鬼使也聞君善畫良馬願賜一匹幹立畫焚之數日因出有人揖而謝曰蒙)
(君惠駿足免為山水跋涉之苦亦有以酬勞明日有人送素縑百匹不知其來幹收而用之)聚如
花散如雪鞍如山轡如組(張說牧監頌曰山崆峒兮水嗚咽泉噴玉兮草汗血)
(聚如花兮散如雪翔劉禹錫文曰我策垂空我鑣方揚振鬛軒昂僑如飛翹翹其雄也我鞍如山我轡如組)
(弭尾容與宛若孤處靡靡其柔也夷則沮洳高則嶮巇虎咆空林䰥鬭荒馗風雨孤征簡書之威俾予弗顚吾)
(馬焉依屑屑其勞也非德而何)走險鹿駭望雲龍驤
御定淵鑑類函卷四百三十三
