欽定四庫全書
御定淵鑑類函卷二百六十二
人部二十一(性命名字)(性情附姓氏名改姓附同名改附)
性命一
原易曰乾道變化各正性命又曰樂天知命故不憂
書曰用集大命于厥躬增又曰天其永我命于兹
新邑原老子曰致虚極守静篤萬物並作吾以觀其
復夫物芸芸各歸其根歸根曰静静曰復命春秋傳
劉子曰人受天地之中以生所謂命也後漢書曰藝
可學而行天爵高懸得之者命也
性命二
原詩曰文王受命有此武功家語曰魯哀公問于孔
子曰人之命與性何謂孔子對曰分于道謂之命形于
一謂之性史記曰孟嘗君五月五日生其父靖郭君
曰五月子長至戶則害父孟嘗君曰人受命于天豈受
命于戶漢書高祖曰吾起自布衣提三尺劒以取天
下豈非命也增漢揚雄怪屈原文過相如至不容作
離騷自投江而死以為君子得時則大行不得時則龍
蛇遇不遇命也何必湛身哉廼作書往往摭離騷文而
反之自岷山投諸江流以弔屈名曰反離騷又曰李
膺為長樂少府既廢後張儉事起收捕鈎黨鄉人謂膺
曰可去矣對曰事不辭難罪不辭刑臣之節也吾年已
六十死生有命去將安之冊府晉郭文曠達不仕永
昌中大疫文病亦殆王導遺藥文曰命在天不在藥也
又曰丁紹為冀州刺史自以才足為物雄當官蒞政
每事克舉視天下之事若運于掌握慨然有董正四海
之志永嘉三年暴疾卒臨終歎曰此乃天亡冀州豈吾
命哉又宋羊元保為吳郡太守不營財利家世儉薄
太祖嘗曰人仕宦非唯須才亦須運命每有好官缺我
未嘗不先憶羊元保又曰後魏眭夸高尚不仕㦯謂
夸曰吾聞有大才者必居貴仕子何獨在桑榆乎遂著
知命論以釋之又曰唐李勣遇疾家中迎召毉巫皆
不許入子弟固以藥進勣曰我山東一田夫爾攀附明
主濫居富貴位及三台年將八十豈非命乎
性命三
增無墜有常(書曰無墜天之寳命陷冊府陳蕭允梁末為太子洗馬臺城出居京口時寇)
(賊縦横百姓波駭衣冠士族四出奔散允獨不行人問其故荅曰性命之道自有常分豈可逃而獲免乎乃閉)
(門静處并日而食卒免于患)哀時達命(藝文𩔖聚楚辭曰哀時命者屈原所作也冊)
(府晉山濤薨以魏舒領司徒時陳留周震累為諸府所辟辟書既下公輙喪亡僉號震為殺公掾莫有辟者舒)
(乃命之而竟無患識者以此稱其逹命)修己守道委天任運(冊府晉顔含嘗)
(遇郭璞欲為之筮含曰年任天位在人修己而天不與者命也守道而人不知者性也自有性命無勞蓍龜)
(又曰唐吳凑章敬皇后弟及疾不迎召巫醫親故或勸之對曰吾以孱愚濫承外戚之寵起家便授三品官向)
(四十年更欲何求宜委天任運而已君子以其知命也)
性命四
原盡性至命(易窮理盡性以至于命)達性遂命(莊子曰聖人逹于性遂于命)
得之聽天(禮記得之自是不得自是以聽天命)得之有命(文子曰所受天之命)
(所邅于時有其才不遇於世命也求之有道得之有命故君子能必為善不能必受其福不忍為惡未能必免)
(其禍故逢時進得之以義何幸之有不逢時必讓何不幸之有)不得聞(論語性與天道不可得而)
(聞)不可變(老子曰性不可逸命不可變時不可止)遂志(易致命遂志)
性命五
原賦晉仲長敖覈性賦曰趙荀卿著書言人性之惡弟
子李斯韓非顧而相謂曰夫子之言性惡當矣未詳才
之善否何如願聞其說荀卿曰天地之間兆族羅列同
禀氣質無有區别倮蟲三百人最為劣爪牙皮毛不足
自衛唯賴詐偽迭相嚼齧總而言之少堯多桀但見商
鞅不聞稷契父子兄弟殊情異計君臣朋友志乖怨結
鄰國鄉黨務相呑噬臺隸童豎唯盗唯竊面從背違意
與口戾言如飴蜜心如蠻厲未知勝負便相凌蔑正路
莫踐竟赴邪轍利害交争豈顧憲制懷仁抱義祗受其
斃周孔徒勞名教虚設蠢爾一槩智不相絶推此而談
孰癡孰黠法術之士能不噤齘仰則扼腕俯則攘袂荀
卿之言未終韓非越席起舞李斯擊節長歌其辭曰形
生有極嗜欲莫限達鼻耳開口眼納衆惡距羣善方寸
地九折坂為人作嶮易俄傾成此蹇多謝悠悠子悟之
亦不晚
原論晉李康運命論曰夫治亂運也窮達命也貴賤時
也故運之所隆必生聖明之君聖明之君必有忠賢之
臣其所以相遇也不求而自合其所以相親也不介而
自親唱之而必和謀之而必從得失不能疑其志讒搆
不能離其交然後得成功也其所以得然者豈徒人事
哉授之者天也告之者神也成之者運也張良誦三略
之說以遊于羣雄其言也如以水投石莫之受也及其
遇漢祖其言也如以石投水莫之逆也非張良之拙說
于陳項而巧言于沛公也然則聖人所以為聖者盖在
乎樂天知命故遇之而不怨居之而不疑是以聖人處
窮達如一也子夏曰死生有命富貴在天故道之將行
也命之將貴也則伊尹吕尚興于殷周百里子房用于
秦漢矣道之將廢也豈獨君子恥之而弗為乎盖亦知
為之而弗得矣又袁準才性論曰凡萬物生于天地
之間有美有惡物何故美清氣之所生也物何故惡濁
氣之所施也夫金石絲竹中天地之氣黼黻玄黃應五
方之色君子以此得曲直者木之性也曲者中矩鈎者
中繩輪桷之材也賢不肖者人之性也賢者為師不肖
者為資師資之材也然則性言其質才名其用明矣
宋何承天達性論曰夫兩儀既位帝王參之宇中莫尊
焉天以隂陽分地以剛柔用人以仁義立人非天地不
生天地非人不靈三才同體相須而成者也故能禀氣
清和神明特逹情綜古今智周萬物思窮幽賾制作侔
造化歸仁與能是為君長撫養黎元助天宣德日月淑
清四靈来格祥風協律玉燭揚暉酸醎百品備其膳羞
絲苧元黃供其器服文以禮度娱以八音夫物用儉則
易足易足則力有餘有餘則情志泰樂治之心于是生
焉事簡則不擾不擾則神明靈神明靈則謀慮審濟治
之務于是成焉故天地以儉素訓民乾坤以易簡示物
慇懃若此之篤也安得與夫飛沈喘蠕並為衆生哉若
夫衆生者取之有時用之有道行火俟風暴田漁候豺
獺祭所以順天時也大夫不麛卵庶人不數罟行葦作
歌宵魚垂化所以愛人用也庖厨不邇五豝是翼殷后
改祝孔釣不綱所以明仁道也梁劉孝標辯命論曰
臣觀管輅天才英偉珪璋特秀實海内之名傑而官止
少府丞年終四十八天之報施何其寡歟然則高才而
無貴仕饕餮而居大位自古所歎焉獨公明而已哉故
性命之道窮通之數天閼紛綸莫知其辨仲任蔽其源
子長闡其惑至于褐冠瓮牖必以懸天有期鼎貴高門
則曰惟人所召蕭遠論其本而不暢其流子元語其流
而未詳其本嘗試言之曰夫道生萬物則謂之道生而
無主謂之自然自然者物見其然不知所以然同焉皆
得不知所以得鼓動陶鑄而不為功庶𩔖混成而非其
力蕩乎大乎萬寳以之化確乎純乎一作而不易化而
不易則謂之命命也者自天之命也定于冥兆終然不
變鬼神莫能預聖哲不能謀觸山之力無以抗倒日之
誠弗能感短則不可緩之于寸隂長則不可急之于箭
漏至乃伍員浮屍于江流三閭沈骸于湘渚賈大夫沮
志于長沙馮都尉皓髮于郎署君山鴻漸鎩羽儀于高
雲敬通鳳起摧迅翮于風穴此豈才不足而行有遺哉
近世有沛國劉瓛瓛弟璡並一時秀士也瓛則關西孔
子通涉六經循循善誘服膺儒行璡則志烈秋霜心貞
崑玉亭亭高聳不雜風塵皆毓德于衡門並馳聲于天
地而官有微于侍郎位不登于執戟相次殂落宗祀無
饗因斯兩賢以言古則昔之玉質金相英髦秀達皆擯
斥于當年韞竒才而莫用徼草木以共凋與麋鹿而同
死膏塗平原骨填川谷堙滅而無聞者豈可勝道哉故
曰死生有命富貴在天其斯之謂矣或者覩湯武之龍
躍謂戡亂在神功聞孔墨之挺生謂英睿擅奇響視韓
彭之豹變謂鷙猛致人爵見張桓之朱紱謂明經拾青
紫豈知有力者運之而趨乎然則君子居正體道樂天
知命明其無可奈何識其不由智力逝而不召来而不
拒生而不喜死而不戚不充詘于富貴不遑遑于所欲
豈有史公董相不遇之文乎
性情一
增易曰以通神明之德以𩔖萬物之情又曰情偽相
感而利害生書曰習以性成禮記曰反情以和其
志又曰聖人之治七情以禮又曰情深而文明
又曰厚貌深情六帖曰觀情以律視性以律明王所
宜獨自難與人共露之則不神獨行則自然詩序曰
吟咏情性以風其上
性情二
增白帖曰西門豹性急佩韋自戒後漢范丹性狷急亦
佩韋自戒董安于性緩佩弦而自戒又曰張竦荅陳
遵書曰人各有性長短自裁子欲為我亦不能吾將效
子亦敗矣漢書曰翼奉上封事元帝曰治道要務在
知下之邪正知下之術在于六情十二律而已内傳
曰上元夫人謂帝曰舍爾五性返諸柔善注謂暴淫奢
酷賊也韻府曰伯牙學琴于成連先生見海水汨沒
山林杳冥鳥獸悲號歎曰吾師將移我情援琴而歌聲
遂絶妙王氏彙苑曰阮裕曰屢辭王命非敢以為高
也吾少無宦情晉王衍傳曰衍喪幼子悲甚山簡曰
孩抱中物何至于此衍曰聖人忘情最下不及情情之
所鍾正在我輩簡亦為之慟梁書曰何佟之性好潔
一日之中洗滌十餘過人稱為水淫六帖曰唐戴胄
性堅正幹局明彊又曰王珪性不苛察臨官務舉綱
維去其不可者至僕妾亦不見喜慍
性情三
原情遷性成(易吉凶以情遷見上一)好潔改剛(邾莊公卞急好潔)
(後漢紀高獲與世祖有舊世祖曰欲善當改剛性獲曰臣受性于父母不可改遂辭去)遷物
和志(因物有遷不忌不克禮詳一)利貞愛惡(易利貞者性情也又愛惡相攻而)
(吉凶生)五性六情(六帖五性不相&KR0675;五行所属之性也六情者喜怒哀樂好惡也見)
(白虎通)增觸情抒素(漢雋觸情妄行言任情意所欲而行又曰陳愚悃而抒情素)
悟賞瑩情(諸史悟賞謂性情所得未能忘言于悟賞文選瑩情無餘滓)鯁急
莊重(彙苑唐蕭瑀性鯁急鄙遠浮華府彙苑武元衡雅性莊重雖澹于接物而開極一時𨕖)
謇特岐嶷(又曰王義方性謇特高自標置始韓文原性論后稷之生也其母無灾其匍匐也)
(岐岐然嶷嶷然文王之在母也母不憂既生也傅不勤既學也師不煩人之性果惡乎)簡潔
和厚(彙苑唐蕭俛性簡潔以聲利為汚疾邪太甚六帖尹知章性和厚人不見有喜愠)方重
謹柔(彙苑韋安石性方重不苟言笑者又曰李熅性謹柔材無過人)雅澹奢
豪(六帖杜黃裳性雅澹未始忤物無彙苑河間王孝恭性奢豪然寬恕退遜矜伐色)嚴重
明銳(六帖鄭珣瑜性嚴重少言舉彙苑元稹性明銳遇事輙)
性情四
原詩魏徐幹情詩曰高殿鬱崇崇廣厦凄泠泠微風起
閨闥落日照階庭踟蹰雲屋下笑歌倚華楹君行殊不
返我飾為誰榮罏薰闔不用鏡匣上生塵綺羅失常色
金翠暗無精嘉肴既忘御旨酒亦常停顧瞻空寂寂唯
聞燕雀聲憂思連相屬中心如宿酲晉張華情詩曰
清風動帷簾晨月照幽房佳人處遐遠蘭室無容光襟
懷擁虚景輕衾覆空牀居歡惜夜促在戚怨宵長撫枕
獨嘯歎感慨心内傷又曰君子尋時役幽妾懷苦心
初與三載别于今久滯淫昔邪生戶牖庭内自成隂翔
鳥鳴翠柳草蟲相和吟心悲易感激俛仰淚流襟願托
晨風翼束帶侍衣衾又曰明月曜清景曨光照元墀
幽人守静夜廻身入空帷束帶俟將朝廓落星辰稀假
寐交精爽覿我佳人姿巧笑媚歡靨聮娟眸與眉寤言
增長歎悽然心獨悲
增論唐韓愈原性論曰性也者與生俱生者也情也者
接于物而生也性之品有三而所以為性者五情之品
有三而所以為情者七性之品有上中下三上焉者善
而已矣中焉者可導而上下也下焉者惡而已矣其所
以為性者五曰仁曰義曰禮曰智曰信上焉者之于五
也主于一而行于四中焉者之于五也一不少有焉則
少反焉其于四也混下焉者之于五也反于一而悖于
四情之品有上中下三其所以為情者七曰喜曰怒曰
哀曰懼曰愛曰惡曰欲上焉者之于七也動而處于中
中焉者之于七也有所甚有所亡然而求合其中者也
下焉者之于七也亡與甚直情而行者也
姓氏一(改姓并載)
增說文曰姓人所生也古之神母感天而生子故稱天
子因以從女女生亦聲也白虎通曰人所以有姓者
何所以崇恩愛厚親親遠禽獸别婚姻也故紀世别𩔖
使生相愛死相哀同姓不得相娶皆為重人倫也姓者
生也人禀天氣所以生者也詩云天生蒸民尚書曰平
章百姓姓所以有百者何以為古者聖人吹律定姓以
記其族人含五常而生正聲有五宫商角徵羽轉而相
雜五五二十五轉生四時異氣殊音悉備故姓有百也
所以有氏者何所以貴功德賤伎力或氏其官或氏其
事聞其氏即可知氏所以勉人為善也或云王父字者
何所以别諸侯之後為興滅國繼絶世也王者之子稱
王子王者之孫稱王孫諸侯之子稱公子公子之子稱
公孫公孫之子各以其王父字為氏故春秋有王子瑕
論語有王孫賈又有衛公子荆公孫朝魯有仲氏孟氏
叔氏季氏楚有昭屈景氏齊有高國崔盧氏以知其子
孫也王者之子亦稱王子兄弟立而皆封也或曰王者
之孫亦稱王孫刑德攷曰堯知命表稷契賜姓子姬臯
陶典刑不表姓言天任德遠刑禹姓姒祖昌意以薏苡
生殷姓子氏祖以元鳥子生也周姓姬氏祖以履大人
跡生也風俗通曰萬𩔖之中惟人為貴春秋左氏傳
官有世功即有官族邑亦如之公羊譏衛滅邢論語貶
昭公娶于吳謂同姓也盖姓有九或氏于號或氏于諡
或氏于爵或氏于國或氏于官或氏于字或氏于居或
氏于事或氏于職以號唐虞夏殷也以諡戴武宣穆也
以爵王公侯伯也以國曹魯宋衛也以官司馬司徒司
寇司空司城也以字伯仲叔季也以居城國園池也以
事巫卜陶邱也以職三烏五鹿青牛白馬也左傳疏
曰姓者生也以此為祖令之相生雖下及百世而此姓
不改族者屬也與子孫共相連屬其旁支别屬則各自
為氏史記注曰天子賜姓命氏諸侯命族族者氏之
别名也姓者所以統系百姓使不相别也氏者所以别
子孫之所自出故世本之篇言姓則在上言氏則在下
通志曰三代之前姓氏分而為二男子稱氏婦人稱
姓氏所以别貴賤故貴者有氏賤者有名無氏姓所以
别㛰姻故有同姓異姓庶姓之别至三代之後姓氏合
而為一于文女生為姓故姓之賜多從女姬姜嬴姒姚
媯姞妘婤姶㚰嫪之𩔖是也六帖曰唐貞觀氏族志
以第一等為右姓路氏著姓略以盛門為右姓柳沖姓
族系錄以四海望族為右姓
姓氏二
增易𩔖謀曰黃帝吹律以定姓帝王世系曰堯姓伊
祈生于伊祈山因以為姓三輔舊事曰堯母字慶都
配高辛氏而生堯因生人伊長儒為姓謂之伊舜紀
曰五帝三王自黃帝至舜禹皆同姓而異其國號以章
明德故黃帝為有熊顓頊為高陽帝嚳為高辛帝堯為
陶唐帝舜為有虞禹為夏后而姓姒氏契為商而姓子
氏稷為周而姓姬氏又宋呂東莱曰孟仲季臧同出于
魯也淤國封印公文伯張同出于鄭也向華湯樂鱗仲
老同出于宋也欒高崔國叔仲東郭同出于齊也史
記曰太公望吕尚者東海上人其先祖嘗為四岳佐禹
平水土甚有功虞夏之際封于吕夲姓姜氏從其封姓
故曰吕尚陳留風俗傳曰秦之先曰伯翳佐舜擾馴
鳥獸錫姓曰嬴氏其後分封以國為姓有徐氏剡氏王
氏江氏又曰侯氏侯爵周微官失其守故以侯爵為
姓左傳曰穆叔如晉范宣子逆之問焉曰古人有言
曰死而不朽何謂也穆叔未對宣子曰昔匄之祖自虞
以上為陶唐氏在夏為御龍氏在商為豕韋氏在周為
唐杜氏晉主夏盟為范氏其是之謂乎穆叔曰以豹所
聞此之謂世祿非不朽也又曰滕侯薛侯来朝争長
公使羽父請于薛侯曰周之宗盟異姓為後桂氏族
譜曰桂貞為秦博士遭秦坑儒改姓昋其孫避地改姓
炅第四子居齊改姓烓不忘所自出也氏族博攷曰
漢炅横四子守墳墓者為炅居徐者為昋居幽者為桂
居華陽者為炔四字並音桂此四姓同一炅也天中
記曰張良韓公族姬姓也秦始皇滅韓良弟死不葬散
家貲千萬為韓報讐擊始皇于博浪沙中誤椎副車秦
索賊急良乃變姓為張匿于下邳漢書曰夏侯嬰初
為滕令奉車故號滕公及曾孫頗尚主主随外家姓號
孫公主故滕公子孫更為孫氏前燕錄曰魏初莫護
跋率部落入居西遼時燕代多寇步摇諸部因謂之步
摇後音訛為慕容且以為氏崔鴻三十國春秋夏錄
曰赫連勃勃下書曰朕之皇祖自北遷幽朔姓改幽姒
氏音殊中國故從母氏為劉子而從母之姓非禮也朕
將以義易之帝王者係天為子實與天連今改姓曰赫
連氏庶協皇天之意其非正統皆以鉄伐為氏庶朕宗
族子孫剛銳如鉄皆堪伐人北史曰宿石朔方人祖
若根魏明元時賜姓宿氏石尚公主三國典略曰周
蔡祐陳留圉人齊安郡守襲之子也有膂力便騎射太
祖以其戰功賜姓大利稽氏北齊書曰徐之才聰辨
強識尤多劇談公私會聚多相嘲戲嘗嘲王昕姓云有
言則□近犬則狂加頸足而為馬施角尾而為羊昕無
以對又嘗宴賓客時盧元明在座戲弄之才姓云卿姓
徐字乃未入人之才即嘲元明姓盧字安亡為虐在丘
為虚生男成虜配馬為驢嘲元明二字去頭是兀明出
頸是無明減半是無日變聲是無盲元明亦無以對
隋書曰尉義臣父崇不從尉遲迥後復與突厥戰死高
祖嘉之將賜姓為金氏訪及羣臣鮑宏曰昔項伯不同
項羽漢祖賜姓劉氏秦真父能死難魏武賜姓曺氏請
賜以皇族高祖曰善事文𩔖聚曰唐太宗詔高士廉
與岑文本等賫天下譜牒參攷史傳作氏族志唐高
士廉𫝊曰高宗詔太原王范陽盧滎陽鄭清河博陵二
崔趙郡隴西二李凡七姓十家不得自為婚也唐書
曰康國即漢康居之國也其王姓温月氏先居張掖祁
連山北昭武城為突厥所破南依蔥嶺遂有其地皆以
昭武為姓示不忘本也又曰李全略本姓王名簡長
慶初鎮州軍亂穆宗以簡嘗為將召問其計簡遂極言
利&KR0675;願有以自效明年擢拜横海軍節度使賜姓李氏
名全略以崇寵之新唐書曰林蘊辯給嘗有姓崔者
矜氏族蘊折之曰崔杼弑齊君林放問禮之本優劣何
如邪其人俯首不能對唐柳芳論曰尚書領護而上
為甲姓九卿若方伯者為乙姓散騎常侍大中大夫為
丙姓吏部正員外郎為丁姓凡得入者謂之四姓國史
補四姓者鄭盧李崔皆為鼎甲又太原王亦四姓之匹
五代史曰桑維翰舉進士主司惡其姓桑喪同音人
勸勿舉進士維翰著日出扶桑賦以見志聞見後錄
曰文彦博本姓敬其曾大父避石晉高祖諱更姓文至
漢復姓敬入宋其大父避翼祖諱又更姓文初敬氏避
諱各用其一偏或為文氏或為苟氏然敬字從□非苟
也從支非文也俱非其一偏也元史列傳曰太平字
允中姓賀氏名惟一至正六年拜御史大夫故事臺端
非國姓不以授太平固辭詔特賜姓蒙古而改其名
姓氏三(改姓附)
原請族錫姓(左傳無駭卒羽父請氏與族之夏書曰錫土姓注以所生之土賜為姓)
官族庶姓(左傳官有世功則有官族邑亦如之注謂取其舊官舊邑之稱以為族又曰薛庶)
(姓也我不可以後之)命展賜金(又曰公命以字為展氏注無駭公子展孫故為展氏漢)
(書金日磾七世内侍本以休屠作金人祭天故賜金氏)倉庾王葛(漢食貨志武帝時為)
(吏者長子孫居官者以為姓氏今倉氏庾氏是也言世說晉王導與諸葛恢戲争族氏王曰人言王葛不葛)
(王何也恢曰譬如驢馬驢能勝馬乎)增賜李封松(唐李世勣本姓徐武德二年從李密)
(歸朝廷詔授勣黎州總管封英國公賜姓李又李元鋐本姓丙賜姓李古今姓纂秦始皇遇雨避松下封松)
(為五大夫後人因氏焉)馭馬埋羊(漢馬援其先趙奢為趙將能馭馬號為馬服君其後)
(子孫因以為姓檢晉羊祜傳昔有攘羊遺叔向母母埋之後事發羊肉惟舌存焉因以羊舌為氏)封
盧麥竇(天中記盧思道嘗謂通直郎渤海封孝謇曰卿既姓封是封豕之後謇曰卿既姓盧是盧)
(令之裔姓北史隋麥鐵杖因朝集考功郎竇威嘲之曰麥是何鐵杖曰麥竇不殊何忽相怪時人以為敏絶)
原别生分𩔖保姓受氏(舜典曰别生分𩔖注生姓也别其姓氏分其族𩔖)
(𫝊曰若夫保姓受氏以守宗祊世不絶祀無國無之)因生以賜胙土而命(左傳)
(因其所生以賜姓若舜由潙汭生故以陳為姓又曰胙之以土而命氏因陳之𩔖也)次第為
氏昭穆定品(後漢第五倫傳其先齊諸田徙園陵者多故以次第為氏白帖晉摯虞字仲)
(洽撰族姓昭穆十卷上疏進之以為足以備物致用廣益多聞以定品違法為司徒所劾詔原之)因
功命氏居官為姓(見前)增推律知苖筮易得氏(論衡)
(曰孔子推律自知殷之苖裔也長新唐書陸羽不知所生或言有僧得之水濱畜之既不知其姓以易自筮)
(得蹇之漸曰鴻漸于陸其羽可用為儀遂以陸為氏羽為名而字以鴻漸)原改姓推律
指樹(漢書京房字君明夲姓李氏推律自定京氏為姓伯陽生于李𣗳下遂指李𣗳為姓)劉
婁疎束(史記婁敬賜姓劉氏曰婁者劉也足晉𫝊束晢其先疎姓避亂改姓因去疎之為束)
張禄陶朱(范雎變姓名曰張禄先生陶范蠡浮海出齊易名為鴟夷子皮至為陶朱公)
馬矢嵇山(前書大司徒馬宫本姓馬矢遂稱馬氏嵇康其先姓奚以避怨于嵇山以為)
(氏)改是冒衛(吳志是儀本姓氏孔融嘲之曰氏字民無上可改為是遂改之徐衆評曰)
(古者建姓或以所生或以官號或以祖名今離析文字横主忌諱忘本誣祖不亦謬哉衛青父鄭季給事平陽)
(侯主家與少兒通生青故冒姓衛氏)改陳蒙灌(晉陳元逹字長宏後部人也本姓喬以生)
(月妨父故改姓陳之漢灌夫父張孟為灌嬰舍人得幸進至二千石蒙姓灌)增改墨同
源(孤竹君本姓墨台氏殷湯封為孤竹君孤竹者北方國名其後去台氏改姓墨氏肆考源乾曜本秃髮)
(傉檀之子賀入後魏太祖謂曰朕與卿同源可改源氏)王孫獨孤(左傳吳將伐齊越子)
(率其衆以朝焉王及列士皆有饋賂吳人皆喜唯子胥懼曰是豢吳也入諫弗聽使于齊屬其子于鮑氏為王)
(孫氏有肆考獨孤其先本姓劉至後魏在北三十六部中有改為獨孤氏者)改玉為車
(肆考漢武時有公玉帶造明堂後改為玉氏漢玉况字文伯者是其後也又曰漢車千秋本齊田氏以年老)
(得乘小車出入省中時人謂之車丞相子孫因以為氏)仲种郕成(又曰東漢順帝朝种)
(暠其先仲山甫之後因避難改姓种為又曰成姓本周文王第五子郕叔武之後子孫以國氏後為椘所滅)
(子孫去邑改為成氏)郳兒凡汜(又曰邾武子封次子于郳失國子孫避仇改為兒又曰)
(東漢有汜宫本姓凡因遭秦亂避地汜水故改姓汜焉)許干共洪(又曰干大本許旌陽)
(後也得仙道改姓干夫妻偕隐西山洪又曰洪本古共工之後因避仇改姓)改越冒朱
(又曰越本夏少康之後姓姒越王句踐裔孫無疆為楚所滅子孫遂以國為氏又河南官氏志越疆氏改為越)
(氏朱又曰宋范仲淹三歲而孤随母改適長山朱氏冒姓後舉進士復改本姓故謝啟云志在投秦入境遂)
(稱夫張禄名非霸越乘舟乃效于陶朱)籍席慎真(又曰唐席豫夲出安定晉大夫籍偃)
(之後十三代孫環避項羽名改姓席氏真又曰宋真德秀本姓慎避孝宗諱改姓)辛莘黃
王(本傅唐辛替否本夏啟封支子于莘辛莘聲相近遂為辛氏柳黃溪記大宜之川有土田始黃神為人)
(時居其地𫝊者曰黃神王姓莽之世也莽既死神更號黃氏始莽嘗曰余黃虞之後也故號其女曰黃皇室主)
(黃王聲相近又有本其所以𫝊言者益騐)虢郭伶冷(肆考周文王季弟虢叔受封于虢或)
(謂之郭因以為氏公羊傳云虢謂之郭聲之誤也後又曰古伶倫之後音訛為冷漢書冷豐冷褒等是其也)
避仇改為客變(棗據本姓棘避仇改姓為棗稱第五倫官未逹客河東變姓氏王)
(伯齊載鹽往来太原上黨所過糞除)黃改胡慶為賀(肆考東漢胡廣本姓黃五月五)
(日生父棄之胡公見而舉之遂姓胡帝晉書賀姓本齊公族慶封之後漢侍中慶純避安諱改為賀氏)
姓氏四(改姓附)
原諸侯以字(白帖諸侯位卑不得賜姓故臣因其王父字也)先諡為族(左傳為諡)
(因以為族注或以先人之諡稱以為族)增炎黃裔(唐張說曰古未有姓自炎帝之姜黃帝之)
(姬始因所生地而賜之姓)封為氏(文王封子時叔于沈其後為沈氏武王封泰伯曾孫于閻其後)
(為閻氏晉穆侯封少子成師于韓為韓氏晉獻公封畢萬于魏為魏氏宋公子段食于褚其後為禇氏宋太公)
(食于蕭為蕭氏楚賁皇食于苖為苖氏晉叔向食于楊為楊氏杞之後食于婁為婁氏越之後食于歐山之陽)
(為歐陽氏)名為氏(陳伯袁之後為袁氏齊公子高後為高氏衛公子惠孫後為孫氏宋公子樂父)
(後為樂氏宋司寇牛父後為牛氏魯閔子騫後為騫氏)官為氏(春秋時祭仲初為祭封人掌封)
(疆者後以為氏)字為氏(朱子語錄以字為諡竊恐諡本氏字如鄭之國氏本子國之後駟氏本子)
(駟之後如此之𩔖所謂以字為氏因以為族也)牛馬(僉載牛弘為吏部侍郎有選人馬敞者形貌最)
(陋弘輕之側卧食果子嘲敞曰嘗聞扶風馬謂言天上下今見扶風馬得驢亦不假敞應聲曰嘗聞隴西牛千)
(石不用鉤今見隴西牛卧地打草頭弘驚𧺫遂與官)肉譜(合璧唐李守素為倉曺參軍通姓氏學號)
(肉譜虞世南與論人物歎曰肉譜定可畏許敬宗曰此名豈雅目耶世南曰昔任彦昇通經時稱五經笥今以)
(倉曺為人物志可乎)為世譜(塵史歐陽修蘇洵各為世譜文忠依漢年表明允以禮大宗小宗為)
(次雖例不同皆足以攷其世次)改姓去邑氏朱(周封高陽之後于邾後為楚所滅子孫乃)
(去邑而氏朱)去邑為于(周武王封子邘叔子孫以國為氏去邑而氏于)木改太
(肆考端木本子貢之後因避仇改姓太氏)謝射(天中記漢末大鴻臚射咸本姓謝名服天子命為將)
(軍出征以姓謝名服不祥改為射氏名咸)冒曹(肆考魏曹操本姓夏侯父嵩為中常侍曹騰飬子冒)
(姓曺氏)改帥(晉尚書師昺避司馬師諱改姓帥)改元(肆考南中多危姓有惡其稱者)
(或改為元氏)改勃(又曰梁武帝改豫章王綜為勃氏)改尉(又曰古有尉繚著書號曰)
(尉繚子河南氏志魏孝文改為尉元魏朝有尚書令尉元字苟仁者是其後也)改員(古今姓纂員半)
(千狀云本姓劉氏彭城輿里人宋宗室營陵侯劉遵考子起部郎凝之後齊受宋禪凝歸北魏以忠諫比伍員)
(改姓員氏)冒鄭(新唐書鄭注本姓魚冒為鄭故當時號為魚鄭及用事人號為水族)冒駱
(肆考唐李元亮本姓安少為駱奉先養子冐姓駱)沈字去水(又曰閩人避王審知諱沈字去)
(水為尤)敬塘之石(五代史石敬塘其父臬捩維本出于西夷冒姓石)知遠之
劉(五代史劉知遠其先沙陀部人冒姓劉)金陵冒唐(金陵李氏始以唐號國錢文穆王問)
(之曰金陵李氏冒于巨唐不亦駭人乎沈韜文曰此可取譬也且如鄉校間有姓孔氏者人則謂之孔夫子復)
(何怪哉王大笑)冒秦(肆考宋秦檜無子取妻兄王煥孽子熺養之冒姓秦)
名字一(同名字)(改名字併載)
增禮記曰名子者不以國不以日月不以隐疾不以山
川白虎通曰人必有名何以吐情自紀尊事人者也
論語曰名不正則言不順三月名之何天道一時物有
其變人生三月目煦亦能笑與人相更荅故因其始有
知而名之故禮服傳曰子生三月則父名之于祖廟名
之于祖廟者謂子之親廟也明當為宗祖主也一說名
之于燕寢名者幼少卑賤之稱也寡略故于燕寢殷以
日名子何殷家質故直以生日名子也尚書言太甲帝
乙武丁也于臣民亦得以甲乙生日名子何不使亦不
止也以尚書道殷臣有巫咸有祖已也何以知諸侯不
象王者以生日名子也以太王名亶甫王季名歴此殷
之諸侯也不以子丑為名何曰甲乙者幹也子丑者枝
也幹者本末貫故以甲乙為名也名或兼或單何名子
非一或聽其聲以律定其名或依其事傍其形故或兼
或單也依其事者若后稷是也棄之因名為棄傍其形
者孔子首𩔖尼丘山故為之名也又曰人所以有字
何冠德明功敬成人也故禮士冠經曰賓北面字之曰
伯某甫又曰冠而字之敬其名也所以五十乃稱伯仲
者五十知天命思慮定也能順四時長幼之序故以伯
仲號也秦記曰君之于臣先生之于其門人名之可
也至于同官之于僚黨同姓之于昆弟同門之于朋友
可以稱其字而不可斥其名故公羊傳曰名不如字者
非謂其人之名不如其字尊乃謂為人所字則近乎見
尊為人所名則近乎見卑也古之君子之名子也必以
信義而擇淑令所以詳其名也不以官職所以殊其名
也不以畜幣所以重其名也不以隐疾所以顯其名也
遍告内外所以昭其名也書曰藏之所以寳其名也賤
者避焉所以貴其名也冠而有字所以尊其名也名成
乎禮字依乎名名字之本字名之末也為本故尊為末
故卑尊故其禮詳卑故其事略也且婦人無名故賤于
丈夫野人無名故賤于學士名者已之所以尊尊者之
所以命己字則已之所接卑卑者所以稱己未有用之
于尊而為卑用之于卑而為尊者也
名字二
增禮記曰二名不偏諱孔子之母名徵在言徵不稱在
言在不稱徵也左傳曰子同生公問名于申繻對曰
夫名有五有信有義有象有假有𩔖以名生為信(若唐叔虞)
(魯公子)以德名為義(若文王名昌武王名發)以𩔖命為象(若孔子首象尼丘山)
(遂名)取于物為假(若伯魚生人有饋之魚故名鯉)取于父為𩔖(若子同生有與父同)
(者)公曰是其生也與吾同物命之曰同又曰成季之
生也有文在其手曰友遂以命之又曰楚鬭伯比淫
于䢵子之女生子文棄諸夢中虎乳之䢵子畋見之使
收之楚人謂乳為穀謂虎為於菟故命之鬭穀於菟
又曰鄭文公賤妾曰燕姞夢天使與己蘭曰余為伯鯈
而祖也以是為而子蘭有國香人服媚之以夢告文公
公與之蘭而御之遂生子名曰蘭漢書曰鄭當時字
莊陳人也其先鄭君嘗事項籍籍死而高祖令諸故項
籍臣名籍鄭君獨不奉詔詔盡拜名籍者為大夫漢
劉向傳曰向本名更生恭顯誣譖周堪張猛死更生傷
之乃著疾讒摘要救危及世頌凡篇依興古事悼已及
同𩔖也遂廢十餘年成帝即位顯等伏辜更生乃復進
用更名向劉子曰莊里有人字其長子曰盜次子曰
歐盜持衣出耨其母呼之曰盜吏因縛之其母呼歐喻
吏遽而聲不轉但言歐歐吏因毆之盜幾至于殪東
觀漢記曰廉范為蜀郡守令民不禁火百姓皆喜家得
其願時生子皆以廉為名者千數風俗通曰袁賀字
元服祖父京為侍中安帝始加元服京入賀而賀始生
因名之曰賀而字元服魏志曰鄧艾棘陽人年十二
随母至潁川讀故太丘長陳實碑文言為世範行為士
則艾遂自名範字士則後宗族有與同者故改焉孟
宗别傳曰宗為豫章太守民思其惠路有行歌故時之
生子者多以孟為名江表𫝊曰顧雍從蔡伯喈學專
一清静敏而易教伯喈貴異之謂曰卿必成就今以吾
名與卿故雍與伯喈同名吳錄曰雍字元歎言為蔡
邕之所歎也江祚别𫝊曰祚為南安太守民思其德
生子多以為字晉書曰阮孚母祖姑家胡婢也父咸
通之生孚咸遺姑書曰不意今日遂生胡兒姑荅曰靈
光殿賦云胡人遥集于上楹便可以遥集為字咸從之
崔鴻前凉錄曰李弇隴西狄道人也本名梁妻姓梁
張駿戲之曰卿名梁妻姓梁夫妻同稱子孫將何以目
其舅氏昔耿弇以少年立功立事吾今賴卿有同于耿
氏乃賜名曰弇又曰陳安成紀平庄人也少慷慨讀
書見許褚而慕之乃自字虎侯蜀李書曰賈夷字景
叔梓潼人也武帝素聞夷名重之皇子雅生因名賈夷
南史袁昂本名千里齊永明中武帝謂曰昂昂千里
之駒在卿有之今改卿名為昂即字千里宋書曰王
景文美風姿好言元理少與陳郡謝莊齊名太祖甚相
欽重故為太宗娶景文妹而以景文名名太宗又曰
顔竣為丹陽尹加散騎常侍先是竣未有子而大司馬
江夏王義恭諸子為元凶所殺至是並各産男上自為
制名名義恭子為伯禽以比魯周公之子名竣子為辟
疆以比漢張良之子又曰謝莊五子颺胐顥嵸[卄瀹]世
為莊名子以風月景山水又曰廢帝諱昱字德融小
字惠震明帝長子也太宗諸子在孕皆以周易筮之即
以所得之卦為小字故帝字慧震梁書曰張嵊字四
山初嵊父稷為剡令至嵊亭生之因名嵊南史曰陳
文帝嘗謂宣帝曰我諸子皆以伯為名汝諸子宜用叔
為稱宣帝因以訪毛喜喜即自條自古名賢杜叔英虞
叔卿等二十餘人以啓之文帝稱善後魏書曰游肇
字伯始高祖賜名尚書令高肇世宗之舅為百僚懾憚
以肇名與己同欲令改易肇以高祖所賜秉志不許高
肇甚銜之世宗嘉其剛梗又曰太和初宋弁為殿中
郎中高祖嘗因朝會之次歴訪治道弁年少官微自下
而對聲姿清亮進止可觀高祖稱善久之因而大被知
遇賜名為弁意取弁和獻玉楚王不知寳之也三國
典略曰周陸逞字季明綏德郡公通之弟也初名彦字
世雄魏文帝嘗從容謂之曰爾既溫裕何乃字世雄且
為世之雄非所宜也于爾兄弟又復不𩔖遂改焉唐
書曰員半千字榮期始名餘慶舉童子房喬齡異之長
與何彦先同事王義方以邁秀見賞義方嘗曰五百年
一賢者生子宜當之因改今名又曰姚崇始名元崇
以與突厥叱刺同名武后時以字行開元世避帝號更
以今名傳信記曰賀知章為秘書監有高名告老歸
吳中上嘉重之將行上曰何所欲知章曰臣有男未有
定名幸陛下賜之上曰為道之要莫若信孚者信也宜
名孚知章再拜受命久而謂人曰上何謔我邪吳人孚
乃爪下為子豈非呼我為爪子邪舊唐書曰唐李正
已反將斷江淮路德宗以張萬福為濠州刺史召見謂
曰先帝改卿名者所以褒卿也朕以為江淮草木亦知
卿威名若從先帝所改恐賊不知是卿也復賜名萬福
唐劉賓客嘉話曰杜相鴻漸之父名鵬舉父子而似
兄弟之名鵬舉父嘗夢有所之見一大碑云是宰相碑
已作者金填其字未作者刊名于上杜問曰有杜家兒
否曰有任自看之記得姓下是鳥偏傍曳脚而忘其字
乃名鵬舉而謂之曰汝不為相即世世名鳥旁而曳脚
也鵬舉生鴻漸而名字亦前定矣况其官與壽乎
名字三(同名字)(改名字)(雙名婦人附)
原制義待事(晉穆侯以條之役生太子命之曰仇其弟以千畆之戰生命之曰成師師服曰)
(異哉君之名子也夫名以制義義以成禮易則生亂今君命太子曰仇弟曰成師始兆亂矣兄其替乎左傳)
(莒越生子將待事而名之楊州之役獲焉名曰楊州叔孫獲長狄僑如因名子曰僑如莒越欲比之)寤
生升卿(左傳鄭莊公寤生驚姜氏故名曰寤生不虞詡祖父為獄吏有隂德曰吾子孫何必為)
(九卿者遂名詡字升卿)三明二穉(後漢段熲字紀明與皇甫威明張然明並知名京師)
(稱凉州三明穉後漢周澤字穉朝孫堪字子京師號二穉)充閭應石(賈充父逵晚始)
(生充言後有充閭之慶因名充字公閭有晉桓豁字朗子聞苻堅國中有謠云誰謂堅石打碎子二十人皆)
(以石為名以應之)因賞依謙(桓彝生子温嶠賞之曰有奇骨真英物因名之温魏志)
(王昶字文舒為其子弟作名皆依謙以見其意故名兄子默字居静沈字處道子渾字仲元深字道沖遂作書)
(戒之曰以元默沖虚為名欲使汝曺稱名思義不逾越也)易避小同(天中記吳主孫休曰)
(禮名子難犯易避令太子名[雨單]音彎弓之彎也為後漢鄭康成𫝊康成子字益恩孔融舉為孝廉及融黃巾)
(所圍益恩赴難隕身有遺腹子康成以其手文似己名之小同)幼名冠字(禮云子生三月)
(父親名之既冠而字之夫名者所以正體定心意字者所以崇仁義叙長幼)增伯魚叔
馬(上詳前子西京雜記衛青生子或有獻騧馬者乃命其曰騧字叔馬其後改為登字叔昇)神
命帝賜(傳載唐李栖筠避暑青龍寺夢戴白神人云昔尹氏相宣王致中興君男亦佐中興之君)
(可以吉甫名之紹唐書陸象先元方子也始名景初睿宗曰子能先構是謂象賢者乃賜名焉)索
繼志遠(國史補馬燧之孫始生德宗命之曰繼祖退而笑曰此有二義意謂索繼也唐李素立)
(孫志遠始名鵬而素立方奉使謂家人曰古有待事名子者吾此役可命子孫矣遂名志遠)有功
以義(唐程日華始名華德宗以其有功改曰日華為唐楊遺直為蘭陵簿四子發假收嚴發以春)
(義假以夏為義收以秋為義嚴以冬為義皆有文學登第)抱玉應辰(李抱玉始名重璋明)
(皇以其戰西河有大功為賜今名一宋汪應辰字聖錫本名洋紹興五年進士第帝更賜名)剛正
忠義(唐陸堅初名悌明皇嘉其剛正賜名堅紹宋李世輔年十七随父永奇出入行陣高宗興中)
(金人犯鄜延經略使王庶募間者世輔往應募後金人陷延安欲授永竒父子官永奇泣曰我宋臣也不欲事)
(金密戒世輔歸朝世輔僅得二十六人奔夏永竒卒被害世輔竟自夏歸宋嘉其忠義賜名顯忠)德
素方穀(合璧王紹少為顔真卿所器字曰德素程肆考唐李載義會吏民請立碑紀功詔李為)
(之辭未有字詔曰周書凡厥正人既富方榖卿宜當之因以方穀為字)慶門禮闈(合璧)
(唐楊嗣復𫝊韓滉撫嗣復頂曰名與位皆愈其文楊氏之慶也因字曰慶門肆考唐甄濟為著作佐郎兼侍)
(御史濟生子因其官字曰禮闈又曰憲臺)賜今名易故字(上詳抱玉注陳武别𫝊)
(武育于臨水令陳君竒之欲易其故字武長跪曰嘗聞故老稱漢使蘇武執忠守志不服單于意竊慕之陳氏)
(嘉其志遂名之曰武又欲令字仲顯曰某本是胡人石勒石虎諱胡曰國人因字之曰國武)原同
名字驚座投杼(漢陳遵字孟公以豪侠聞所在人傾慕之時列侯有與遵同姓名者每至)
(門人曰陳孟公座中莫不振動既至而非因號遵為陳驚座魯有與曾子同姓名而殺人者人以告曾子母)
(母織如舊不信之及三人来告投杼而驚起)毛遂韓翃(西京雜記野人毛遂墜井而死)
(客以告平原君平原君曰天喪予矣既而知非平原客合璧韓翃唐德宗時制誥闕人上批曰與韓翃時有)
(與翃同姓名者為江淮刺史二人同進上復批曰春城無處不飛花寒食東風御柳斜與此韓翃)增
王褒李充(漢宣帝時有王褒為諫大夫梁元帝時又有尚書左僕射王褒兩李充一漢殤帝)
(時人字大遜兄弟同衣遞食後為博士一晉時人字弘度善隸書妙参鍾索征北將軍褚裒引為參軍以家貧)
(求出外除郯縣令仕至中書侍郎)陳咸王商(漢大尉陳咸字子康相人御史中丞萬年)
(子也又一陳咸洨人成哀間尚書大兩王商俱漢成帝外戚一為丞相封樂昌侯一為司馬封成都侯)
韓信李膺(漢高帝時兩韓信一封楚王一封韓王為東漢李膺字元禮人有被其容接者名)
(登龍門梁李膺為使至郡武帝悅之問曰今李膺何如昔李膺對曰昔事桓靈之主今逢堯舜之君帝嘉其對)
張衡楊震(東漢張衡嘗作二京賦四愁詩隋煬帝時有御史大夫張衡煬帝嘗幸其宅)
(兩楊震一東漢人明經博覧號關西夫子延光中為太尉一趙宋代州崞人弓馬絶倫討方臘有功)鄭
衆史岑(兩鄭衆一字仲師漢明帝遣使匃奴不為屈一章帝朝宦官字季序每頒賞則辭多受少)
(末兩史岑一字子孝在王莽一字孝山在嘉和之際)李通江革(光武時固始侯李通)
(魏武時都亭侯李通映兩江革一字次翁為漢中郎將一字休為梁御史中丞)莊蹻王
莽(楚有兩莊蹻一莊王時大盜一莊王裔孫將兵平滇遂自王兩王莽俱漢時人一為右將軍一為大司)
(馬簒位者)陳賈張遼(一見孟子一宋孝宗時監察御史請禁道學兩張遼一為魏征東)
(將軍字文遠一為漢兖州刺史字叔高)鄭弘楊時(兩鄭弘一字穉卿漢宣帝時為南陽)
(太守一字巨君第五倫為會稽守召署督郵累遷臨淮太守兩楊時一宋程門弟子字中立徽宗時為國子)
(祭酒一丹稜人累官朝請郎)徐幹李綱(兩徐幹一為班超司馬一為曹操掾唐書李)
(綱字文紀少慷慨尚風節始名瑗慕張綱為人改焉宋史李綱字伯紀高宗時為相)李益蔡
京(唐有李尚書益字君虞長于詩與李賀相埒每一篇出樂工争求之時又有宗人庶子李益同在朝故世)
(稱尚書為文章李益庶子為門戶李益以别之嶺唐懿宗朝左庶子蔡京時相以為有吏才奏遣制置南事)
(為政苛惨闔境怨之貶崖州司戶不肯之官敕賜自盡宋時亦有蔡京為奸宰相)周撫王
珪(晉有彭城内史周撫又王敦傳中有周撫為將者宰唐王珪與魏徵同時宋仁宗時亦有王珪號三旨)
(相)劉毅蕭鈞(兩劉毅一在晉武時一在晉末一兩蕭鈞一蕭鸞子梁武時中書郎蕭)
(瑀從子唐太宗時率更令)張說李渤(兩張說一武后時許證魏元忠一宋孝宗時隂柔小)
(人張栻李衡王希吕等論其不可執政士唐李渤字濬之與兄涉俱隐少室山宋李渤嘉祐進郡人稱為李)
(大夫)安期處沖(兩安期一王含子應字安期一王湛子産字安期肆考兩處沖一王邃)
(字一王湛字)原稱南北别小冠(吳郡太守張元之與謝元同年名亞于元時稱)
(南北元時漢杜欽字子夏時杜鄴亦字子夏俱有令名欽損目人號為盲子夏欽惡其號稱疾見詆更著小)
(冠時人因號小冠子夏)增同帝王齊聖賢(新唐苗晉卿十子發丕堅粲垂向昌)
(稷望咸粲德宗時官至郎中陸贄欲進粲官帝不許曰晉卿往攝政有不臣之言又名其子皆與帝王同粲等)
(宜與外官贄為奏辨帝然之而粲官終不顯齊天中記宋齊丘始字超回汪台符貽書誚之曰足下大聖以)
(為名超亞聖以稱字齊丘大慙改字子嵩)四王喬三邵平(一周時吹笙一漢明帝時)
(飛舄一蜀人食肉芝一犍為武陽人居緱氏仙人庵陵卲平有三人一為秦東陵侯種瓜者一為陳勝狗廣)
(者見項羽𫝊一為齊王相者見齊哀王𫝊皆戰國時人)孔安國王孫賈(天中記兩)
(孔安國一孔子十一世孫為漢武帝博士一晉孔愉子以儒業顯孝武時甚蒙禮遇安帝時歴尚書左右僕射)
(大兩王孫賈一為衛夫一為齊大夫)兩秋胡三張儉(西京雜記杜陵秋胡者能)
(通尚書善為古隸字為翟公所禮欲以兄女妻之或曰秋胡已經娶而失禮妻遂溺死不可妻也不知今之秋)
(胡非昔之秋胡也字東漢張儉山陽高平人因黨禁望門投止者一唐人師約太宗時為營州都督征高麗)
(一宋真宗時契丹國為政事令亦有此姓名)兩徐邈三賈逵(魏徐邈字景山武帝)
(時為侍中晉徐邈字僊民武帝時為中書舍人梁一東漢人字景伯兒時在太學人謂之賈長頭一字道賈)
(充之父魏文帝時為豫州刺史一宋藁城人從狄青征儂智高累官嘉州刾史)兩張載三
李密(晉張載字孟陽為當代文宗貌極醜遊洛陽市群女以瓦石擲之仕為著作郎宋張載字子厚為關)
(中士人宗師學者稱為横渠先生醫晉李密字令伯以祖母老辭官後魏李密以母老習又隋煬帝時有蒲)
(山公李密字元邃嘗乘牛讀漢書與楚公楊元感為深交)張昌宗葉夢得(一唐高宗)
(初為修文館學士一則天末為春官侍郎執宋有兩葉夢得俱號石林姑蘇石林字少藴官至宰貴溪石林)
(則南渡時進士官至秘書丞知撫州)游肇高肇盛度丁度(上詳名字一歸田)
(錄往時學士入劄子不著姓但云學士臣某先朝盛度丁度並為學士遂著姓以别之)五公孫
弘兩朱買臣(公孫弘有五一在齊為孟嘗君客見秦昭王一在中山為參乘言司馬喜相求)
(一在越斷髮為王騎一為漢平津侯一在明帝時為幽州從事交通楚王英肆考兩朱買臣一武帝時為會)
(稽太守一梁元帝時為武昌太守)增改名字武改乂巖為龑(唐蒋人初)
(名武憲宗時因進見請曰陛下今日偃武修文羣臣當順承上意請改乂帝悅時討王承宗兵方罷又恐天子)
(銳意于武故因以諷又柳渾初名載朱泚亂平載奏言臣名向為賊汚且載于文從戈非偃武所宜乃更名渾)
(龍南漢劉龑初名巖九年白龍見南宫三清殿改元白因更名曰龔以應龍見之祥又有胡僧言䜟書滅劉)
(者龔也乃採周易飛龍在天之義為龑字以名焉)李繼昭趙保吉(唐昭宗時有孫)
(德昭者賜姓名為李繼昭名宋太宗時李繼遷侵擾因以李繼捧為節度使賜姓趙保忠後李繼遷降以為)
(銀州觀察使賜姓名趙保吉)原已孤不更為後故改(禮記君子己孤不更)
(名子諸葛喬字伯松瑾第二子本字仲慎亮未有求喬為後瑾啓吳王而遣之故改其字)名慕
相如字本京兆(史司馬長卿名犬子慕藺相如之為人遂改名曰相如後漢趙岐𫝊岐)
(字邠卿京兆長陵人也初名嘉生于御史臺因字臺卿後避難故改名字示不忘本土也)改名曰
生加日為昱(楚王曰子文無後何以勸善使復其所改名曰生注云易其名也子文孫克黃)
(也曰程昱本名立少時夢上天兩手捧日太祖卿當為吾腹心乃于立上加日而為昱)增雙名
婦人好好端端(姓張唐人為沈著作所納姓李唐善和坊妓)愛愛英
英(姓楊唐錢塘人唐楊虞卿妾)賽賽真真(姓武唐錢塘人與唐柳將軍爱妓又韓)
(直卿通者為謝真真與鄭述古通者為沈真真)燕燕鶯鶯(唐張佑妾元姓崔唐人與稹)
(私其與張浩然私者為李鶯鶯)惜惜灼灼(姓毛宋高郵妓又羅仁卿女名惜惜唐善歌)
(之妓)盼盼盈盈(姓關唐張建封妾又宋有姓費者亦同此名黃山谷嘗贈以詩姓吳唐)
(妓女又與天寳中貴人妾同名)紫紫紅紅(名山記古淫婦名狐所化也姓張唐大歷中)
(才人)瑟瑟瓊瓊(姓蕭遼天祚元妃善文墨嘗作咏史詩以諷諫契丹後被誅姓薛大歷)
(中才人又宋南渡後有妓馬瓊瓊者與上庠生朱端朝情好甚密)娉娉東東(姓馬即東)
(坡席上求詩于參寥者耳妓名竇鞏悼亡妓詩惟有側輪車上鐸邊長似呌東東)舉舉蓮
蓮(姓鄭唐妓女巧譚謔為諸士所眷狀元孫龍光偓多惑之姓王字&KR1842;容唐妓)住住蘇
蘇(姓張唐妓女少而聰慧能辨音律與鄰人龐佛奴六七歲時私有結髮之契姓王唐妓)心心
山山(李心心于心心皆元初小唱身元時妓本良家子因父喪失)小小當當
(姓蘇南齊人錢塘名妓錢塘幕官廳舍後有蘇小墓肆考姓李元教坊名妓後出家)
名字四
原嘉名(楚詞朕皇考曰伯庸肇錫予以嘉名)世子同名(禮大夫之子不敢與世子同名)
三月而名(禮記子生三月父執子之右手咳而名之咳謂撫子頭)二十而字
(又曰男子二十冠而字)君臣同名(公羊叔向曰臣有名惡今曰衛禮惡為君臣同名君子不)
(奪人之名不奪人之親所名君不聽臣易名所以重父命也)名失則愆(𫝊)二名
非禮(公羊曰仲忌此何忌也譏二名非禮也注云難為諱一字為名難言而易諱所以長臣子之敬不通)
(下)求名而亡(此為聲名之名)增無野(搜神記齊惠公之妾蕭同叔子見御有身)
(以其賤不敢言也取薪而生頃公于野又不舉也有狸乳鸇覆之人見而收之因名曰無野)敬容
(事文𩔖聚梁何敬容為尚書令淺于學術拙于草隸署名敬字大作苟小為文容字大為父小為口陸倕見而)
(戲之曰公家苟既竒大父亦不小敬容不能荅)百藥(肆考李百藥隋内史德林之子幼多疾祖母趙)
(因取名百藥)嗣恭(唐路嗣恭始名劒客連徙神鳥姑臧二縣令考績為天下最明皇以為可嗣漢)
(魯恭因賜名嗣恭)同名字貢禹(漢高祖時有謁者貢禹章帝時亦有之)張禹
(漢張禹字子文河内軹人元帝朝拜相封安昌侯又一張禹字伯逹襄國人安帝朝為太傅封安鄉侯)
王愷(兩王愷一晉武帝舅與石崇争豪一安帝時丹陽尹)王渾(晉有兩王渾一戎之父為凉州)
(刺史一濟之父錄尚書事)王乂(兩王乂一衍父一緒父)王澄(兩王澄一為衍弟字平子)
(一為濟弟字道深)原改名字梅福變名(漢梅福𫝊福變名姓隐于吳市門卒)
范睢變名(詳改姓)增成汭改名(成汭少無行使酒殺人亡為浮屠後又入賊中)
(為賊帥假子因改姓名為郭禹)商記姓名(輟耕錄松江金世昌嘗買廢宅修葺前廳梁内有鑿)
(成金世昌三字必昔時客商所記姓名人以為有定數云)商冒姓名(建康城南曾公大為人持)
(重居官清廉登第之後授建昌新城縣居家待闕尚隔兩年一日立于門外忽見一人負名牌而至題曰新知)
(建昌新城縣事曾宣教公大甚駭少間有一人乘車而至問為何官曰曾知縣也延之上坐問其諱則曰公大)
(問其登第之年又同曾曰姓同名同官同而年又同此其故何也其人起而謝曰某昨于部中見此姓名注授)
(知其履歷故冒姓名為商耳不知為公也今當更之曾公大笑亦不致詰問真仁人也)
名字五
增詩晉陶潛命子詩曰卜云嘉日占亦良時命汝曰儼
字汝求思溫恭朝夕念兹在兹尚想孔汲庶其企而厲
夜生子遽而求火凡百有心奚特于我既見其生實欲
其可人亦有言斯情無假日居月諸漸免于孩福不虛
至禍亦易来夙興夜寐願爾斯才爾之不才亦已焉哉
增記宋陸龜蒙雜記曰邰侯姜女之生子也始棄之命
之曰棄宋芮司徒之生女也始棄之亦命之曰棄邰為
稷官蒸民賴之宋棄美而生佐幾移宋國名之同也奚
傷舜重瞳子項羽亦重瞳子形之𩔖也奚病擇其道如
何耳
增說宋陳傅良章子林子名說曰古人之名唯其遇焉
斯取之矣非擇也商而上迭以甲乙命盖雜紊而無别
下至于周諱行而名始尊然曰顛曰夭非美詞也而取
之以名春秋之世猶不厚乎名衛有石惡晉有鬷戾齊
有陳逆楚有屈蕩周有史佚夫數詞者皆人之愧焉而
至不美者也而取之以名展禽發派若是者則有取乎
物之賤者以自名下而漢晉士以名相高唐以来士無
陋名名美而人才日卑嗟乎耑于其内而不張于其外
急乎其外而不勵乎其内古今人之異也宜哉吾友章
子林子皆恥夫擇名之不祥而請更于予予何吝于名
哉而二子之請甚矣其非古人之意也名不若人汲汲
乎求治之心不若人則姑徐徐而己耳盍亦反其本乎
雖然二子以自治之請来予又何可辭之于是名章子
曰用中林子曰毅章章子愿而固林子弱而浮以其名
之得微中乎心夫二子而由是焉反之其猶二子之益
友乎里名勝母曾子不入彼里名豈足以凂其孝哉而
君子亟去焉亦合外内之道也然則二子之請于予予
不吝于二子雖非古人之意是亦古人之意而已矣
又朱甥子臧名說曰吾兄有朱甥者每遇予持尺紙拱
而問名焉予曰爾何名之問也人能美名名不能美人
淑爾身雖陋爾名人不汝議也爾身之不淑假而以丘
軻自號焉天下莫之予矣是故古之為名姑用是焉别
稱道而已矣臧否不係也爾何名之問也雖然童子而
知問名可嘉也凡人之善自一念而為之患莫大于無
慕學莫強于自與爾知重而名則必知重而身矣由是
一念足以為善矣吾故名汝曰子臧而猶未汝字越十
年吾將汝考焉而不負吾名字汝未晚也馬存字侯
孟說曰侯孟名夫求予為之字說予不得其意而謂之
曰君以夫自名者豈慕灌將軍之為人也邪君以夫字
孟者豈慕洛陽劇游俠之為人邪二子非全人儒生法
士之所諱道也予以為人各有所長甚非一介淺淺者
之所知摧鋒陷堅決死售敵名聞三軍勇冠天下不喜
諂䛕而重然諾此灌將軍之所長也剛横不遜果于犯
上使氣杯酒間乃所短耳吳楚舉大事而向京師大將
軍得之則知諸侯無能為使諸侯得之則大將軍必以
為憂一人身為兩軍之輕重此劇游俠之所長也起匹
夫之私不顧國家之公議乃所短耳吾欲剔去二子之
所短而收其所長持以贈君幸君無辭而受之可乎
朱晦庵字劉瑾說曰古之君子學以為己非求人之知
也故從師親友以求先王之道心思口講而躬行之旣
自得于己矣而謙虚晦默若無有焉今之人則反是以
譬之古之君子如抱美玉而深蔵不沽今之人則以石
為玉而又衒之劉氏生瑾自其先大父大夫公而予之
名矣將冠以其父命来求字予字之曰懷甫告之以古
人之意瑾也勉旃毋以石為玉而又衒之也
御定淵鑑𩔖函卷二百六十二
