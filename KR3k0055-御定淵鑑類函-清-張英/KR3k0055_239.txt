欽定四庫全書
御定淵鑑𩔖函卷二百三十四
邊塞部五(增安南三佛齊)(眞臘瓜哇)(投和羅暹羅泥彭亨輦重迦浡注)
(花層檀錫丹眉流柯馬八兒諸國面蘭山枝滿剌加)(蘇門答剌九州山)
(麻逸凍小蘇禄海南諸國)(海南諸國)
安南一
增續文獻通考安南古交趾也在中國西南秦并天下
置桂林南海象郡秦亡南海尉趙佗擊併之漢置九郡
交趾居其一唐分嶺南為東西二道置節度立五筦安
南隸焉宋封丁部嶺為交趾郡王傳子璉三世為黎桓
所奪隨又為李公藴所奪即封公藴為王李氏傳八世
至昊旵陳日煚為昊旵壻遂有其國元憲宗三年遣使
攻之日煚竄海島八年日煚傳國長子光昺世祖中統
二年從光昺請封為安南王十四年光昺卒子日烜立
二十二年日烜僭稱大越國主世祖興兵伐之二十五
年日烜遣使謝罪眀年貢方物日烜卒子日燇遣使来
貢徵入朝不至武宗至大四年世子陳日煃遣使来朝
明洪武二年封日煃為安南國王賜駝鈕塗金銀印以
張以寧等至安南界日煃已卒其弟日□嗣立詔封日
□為王陳氏傳十二世至日焜而黎季犛簒立僭稱皇
帝國號大虞紀元天聖永樂四年以西平侯沐晟新城
侯張輔等率兵分道並進五年王柴胡等七人擒季犛
李保等十人擒其子澄安南人武如卿等擒偽大虞皇
帝蒼偽太子芮偽將相王侯柱國黎季貔等詔求陳氏
後復立為安南國王國人言黎賊殘陳氏無後乃郡縣
其地立交趾布政使司都指揮使司按察使司分十七
府曰交州北江諒江三江建平新安建昌奉化清化宣
化大原鎮蠻諒山新平乂安順化升華四十七州一百
五十七縣衞十一所三市舶司一改雞陵關為鎮夷關
安撫人民三百二十萬獲蠻人二百八萬七千五百糧
儲一千三百六十萬石象馬牛十三萬五千九百船八
千七百軍器二千五十三萬九千勅黃尚書福兼掌布
按二司事勅輔晟交趾應有懷才抱德之人悉心訪求
禮送京師擢用九月輔遣都督僉事柳升露布獻俘季
犛蒼及偽將相下獄赦澄芮等令有司衣食之陞柴胡
等指揮使僉事千戶進封輔英國公晟黔國公封升安
遠伯是冬贈故安南王陳氏子孫七人官明一統志
曰洪熙元年寇孽黎利攻劫郡邑復命將討之宣德二
年黎利勢屈始奉表乞立陳氏後暠者王其國詔封為
安南王後利簒暠而自立朝臣復請加兵會利遣使来
貢謝罪請命因而與之朝貢不絶
安南二
增佛跡仙遊(明一統志佛跡山在交州府石室縣上有巨人跡下有池景物清䴡為一方勝)
(槩武又仙遊山在北江府寧縣一名爛柯山)珊瑚玳瑁(明一統志珊瑚有赤黑二種在)
(海直而軟見日曲而堅漢初趙佗獻赤珊瑚名火樹又玳瑁狀𩔖龜而殼稍長其足有六後兩足無爪)
狒狒笑猩猩啼(晉郭璞云交州山中出狒狒狀如人面長臂黑身披髮迅走食人見人則)
(笑哀下詳牢)馬援柱諸葛鉦(後漢書馬援既平交趾立銅柱為漢界相傳在欽州)
(古森洞上有援誓云銅柱折交趾滅唐馬總又建二銅柱鑱著唐德以明其為伏波裔明一統志好飲酒擊)
(銅鼔豪富女子以金銀釵擊鼔叩竟留與主人或云銅鼔乃諸葛亮征蠻鉦也)
安南三
增詩元袁桷安南行曰輶軒使者安南来紫泥封詔行
風雷濕雲翻空海波立鐵網山裂狂蛟摧神京煌煌鎮
無極火鼠燭龍窮髮北彈丸之地何足論蚯蚓為城霧
為域瘴江如墨黃茅昏羣蠻渡江江水渾千年白雪不
到地十月青梅猶滿邨赤脚摇脣矜捷鬪竹箭藏蛇襍
猿狖崛強曾誇井底蛙低徊自比泥中獸龍飛天子元
年春萬邦執璧修臣鄰朱干玉戚廣庭舞笑問銅柱今
何人君不聞重譯之人周代至時有越裳輸白雉又不
聞防風之骨能專車神禹震怒行天誅李侯桓桓水蒼
佩舌本懸河四方對後車並載朝未央稽首九拜乞取
金印歸炎荒
增頌眀梁潛平安南頌曰念彼交趾作貢南土亦既有
年以奠其所惟厥姦臣敢背厥常狂言盈庭以幸樂康
天鑒在兹惟帝服訓奉若天命以征弗順皇皇聖謨百
萬其師赳赳虎臣如熊如羆帝臨送之於江之滸鳴笳
沸天揮戈如雨皇帝曰吁来爾將臣汝弗究武往弔乃
民皇帝曰吁来爾統師參將副將左右其宜神機横海
驃騎遊騎爰及鷹揚各率乃職浩浩江流桓桓我旅有
截其所有赫其武在江之西桂嶺之墟萬壘雲屯萬馬
電趨王師未来虎穴狼區蜃氣晝暝虺沫林枯王師至
止有風泠泠飛霜被野天開日晶堂堂之陣道行無留
偏將别趨乃斧其喉乃斫其寨飇飛火烈泥沙培塿何
有嵽嵲富良之江有徒林立一炬宵投羣舸如鴨大江
失據連柵齊拔乃蕩其郛乃夷其城兩都既平四郊遂
寧按兵止戈宣我皇德乃詔庶鰥載欣載悅有羊在牽
有酒盈尊延頸促武拜手轅門交人既来乃告乃謂曰
予天氓皇勿遐棄皇之宏化如天浩浩曾謂交民而不
覆幬飛章帝闕帝閔且吁曰奠交民曷圖厥初爰昔漢
唐制納内地宋化失宣投之醜䫫今五百年天運載旋
朕惟幾逢敢弗順天乃斷自衷乃擇俊乂立之百司統
以庶吏乃發洪音乃厲庶士交民困疲汝惠鮮之母俾
交民憂心孔懷於乎噫嘻聖澤洋洋自今其始交民永
康
眞臘一
增明一統志曰眞臘本扶南屬國亦名占臘其王姓刹
利名質多斯那者始倂扶南而有之隋大業中始通中
國唐自武德至聖歷凡四来朝神龍以後國分為二其
南近海多陂澤為水眞臘其北多山阜為陸眞臘後復
合為一宋政和中遣使来貢宣和初封為眞臘國王與
占城等慶元中國人大舉伐占城破之而立眞臘人為
占城王故當時占城亦為屬國其屬國又有參半眞里
登流眉蒲甘等國所領聚落六十餘地方七千餘里明
洪武初國王忽兒那遣其臣奈亦吉即等表獻方物自
是朝貢不絶
眞臘二
增浮胡八足建同無鱗(隋書浮胡魚其形似䱇觜如鸚鵡有八足又曰海中有)
(魚名建同四足無鱗其鼻同於象吸水上噴高五六十尺)三日一聽朝五臣三
稽首(隋書其王三日一聽朝坐五香七寳牀上施寳帳其帳以文木為竿象牙金鈿為壁狀如小屋懸金)
(光燄有同干赤土前有金香爐二人侍側王着朝霞古貝暪珞腰腹下垂至脛頭戴金寳花冠被眞珠瓔珞足)
(履革屣耳懸金璫常服白叠以象牙為屩若露髮則不加瓔珞臣下服製大抵相𩔖有五大臣一曰孤落支二)
(曰高相憑三曰婆和多陵四曰舍摩陵五曰髯多婁及諸小臣朝于王者輒以階下三稽首王命上階則跪以)
(兩手自抱膊遶王環坐議政事訖跪伏而去)毗野菴羅之樹金顔篤耨
之香(明一統志毗野樹花似木瓜葉似杏實似楮菴羅樹花葉似棗實似李又曰金顏香乃樹脂有淡)
(黃色者黑色者擘開雪白者為佳夾砂石為下其氣聚衆香番人以之和香塗身篤耨香樹如杉檜香蔵于皮)
(老而脂自流溢者名白篤耨冬月因其凝而取之者名黑篤耨盛之以瓢碎瓢而爇之亦有香名篤耨瓢)
投和
增文獻通考曰投和國在南海大洲中眞臘之南王姓
投和羅名脯邪乞遥理數城城内皆王宫室城外人居
可萬餘家王宿衞百人臨朝則衣朝霞冠金冠耳挂金
環頸挂金綖飾寳裝皮履官屬有朝請將軍功曹主簿
贊府等官分理文武州有參軍郡有金威將軍縣有城
局其長官初至各𨕖官僚助理政事刑罰盗賊多者死
輕者穿耳及頰幷&KR1524;鬢私鑄銀錢者截腕國無賦稅俱
隨意貢奉以農商為業國人乘象及馬無鞍轡以繩穿
頰為節制音樂則吹蠡擊鼔其國市六所貿易皆用銀
錢小如榆莢有佛道有學校文字與中夏不同門皆東
開坐亦東向唐貞觀中遣使奉表以金函盛之又獻金
榼金鎮寳帶犀象海物等數十品
暹羅
增續文獻通考曰暹羅在占城極南濱海本暹與羅斛
二國地暹乃赤眉遺種元至正間始降於羅斛合為一
國其國土瘠不宜耕種羅斛土田平衍而多稼暹人歲
仰給之俗煮海為鹽釀秫為酒氣候不正人尚侵掠男
女椎髻白布纏頭被服長衫每有計議刑法輕重錢榖
出入之事並決之婦人婦人志量在男子上貿易以&KR1437;
子代錢所産有羅斛香味極清遠又有蘇木花錫犀象
翠羽之屬元元貞初進金字表賜金縷衣明洪武初暹
羅斛國王參烈昭毘牙遣使朝貢進金葉表詔賜大統
歷永樂初其國止稱暹羅其王遣使奈必表貢方物詔
賜古今列女傳且乞量衡為國中式從之朝貢不絶
彭亨
增續文獻通考曰彭亨國一曰彭坑地在東南海島中
暹羅迤西俗尚怪常刻木香為人殺人血祭禱祈福禳
災喜供佛其産片腦沉香花錫椰子明洪武十一年遣
使表貢番奴及方物永樂十二年遣使朝貢
三佛齊一
增宋史三佛齊國蓋南蠻之别種與占城為鄰居眞臘
闍婆之間所管五十州汎海使風二十日至廣州其王
號詹卑其國居人多蒲姓唐天祐元年遣使来貢方物
宋太平興國五年其王夏池遣使茶龍眉来咸平六年
遣使来貢且言本國建佛寺以祝聖夀願賜名及鐘上
嘉其意詔以承天萬夀為寺額並鑄鐘以賜祥符元年
遣使来貢許赴泰山陪位于朝覲壇遣賜甚厚天禧元
年遣使奉金字表貢眞珠象牙梵夾經崐崘奴詔許謁
會靈觀遊太清寺金眀池及還賜其國詔書禮物以奬
之熙寧十年使来賜詔寵之曰吾以聲教覆露方域不
限遠邇苟知夫忠義而来者莫不錫之華爵耀以美名
以寵異其國爾悅慕皇化浮海貢琛吾用汝嘉并超等
秩以昭忠義之勸續文獻通考曰明洪武四年遣使
奉金字表来朝并貢方物
三佛齊二
增龍腦猫睛紅藤紫礦(明一統志土產有龍腦香猫睛石宋史土産紅藤紫礦)
香油塗身椰葉覆屋(宋史其人用香油塗身用又曰累甓為城周數十里椰)
(葉覆屋)
瓜哇一
增續文獻通考曰瓜哇即古闍婆國濱海又名莆家龍
為東南諸番之衝要元時稱瓜哇東抵古女人國西抵
三佛齊南抵古大食國北抵占城屬國有蘇吉丹打板
打綱底物等國其在海外視占城益遠自泉南登舟海
行者先至占城而後至其國其人醜怪情性語言與中
國不能相通劉宋元嘉中始通中國後絶宋淳化中其
王木羅茶遣使来朝貢大觀中復貢元世祖出師海外
諸蕃惟瓜哇之役最大然竟不能克其水有八節澗乃
瓜哇咽喉必爭地元史弼高興嘗會兵于此其國分東
西二王眀永樂五年西王都馬板與東王戰滅東王十
六年西王楊惟西沙遣人獻白鸚鵡其國四鄉初至杜
板僅千家二酋主之流寓多廣東漳泉人又東行半日
至厮邨中國人客此成聚落遂名新邨約千餘家邨主
廣東人番舶至此互市金寳充溢人民富饒又南水行
可半日至淡水港乘小艇行二十餘里至蘇魯馬益亦
千餘家半中國人港傍大洲林木蔚茂有長尾猱數萬
又水行八十里至漳沽登岸西南陸行半日至王所居
溝者伯夷僅二三百家緫領七八人王宫磚墉墉高三
丈方三十餘里王蓬頭頂金葉冠胸縈嵌絲帨腰束錦
綺佩短刀跣足跨象或乘牛民男蓬頭女椎髻上衣下
帨男必腰刀刀極精巧刑無鞭朴罪不問輕重藤繋刃
殺之市用中國古錢衡量倍於中國國人大抵三種西
番賈居久者服食皆雅潔中國流寓者尚回回教持齋
受戒曰唐人土人有名無姓尙氣好鬪顏色&KR0627;黑猱頭
赤脚信鬼坐卧無椅榻飲食無匙箸啖蛇蟻蟲蚓與犬
同寢食不為穢也婚姻男造女家後五日迎婦金鼔刀
盾前後甚都婦祼披髮跣足縈嵌絲帨戴被金珠綵飾
寳粧喪有水葬火葬大葬惟死者所欲產金珠銀犀角
象牙玳瑁青鹽檳榔椒香蘇木桄榔木吉貝倒挂鳥彩
鳩綠鳩紅綠白鸚鵡白鹿白猿猴
瓜哇二
增乘軟兜吹横笛(宋史五月遊船十月遊山有馬可乘跨或乘軟兜樂有横笛鼔板亦)
(能舞)五峰雲八節澗(明一統志保老岸山在蘇吉丹國凡番舶未到先見此山頂聳)
(五峯時雲覆其上海元史八節澗上接杜馬班王府下通莆奔大乃瓜哇咽喉必争之地)鸚鵡
山蝦蝚樹(明一統志鸚鵡山出鸚鵡故名樹宋史其酒出于椰子及蝦蝚丹)
瓜哇三
增表劉宋闍婆婆逹國王師黎婆逹陀阿羅跋摩表曰
宋國大王大吉天子足下敬禮一切種智安隠天人師
降伏四魔成等正覺轉尊法輪度脫衆生教化已周入
于湼槃舍利流布起無量塔衆寳莊嚴如湏彌山經法
流布如日照明無量淨僧猶如列宿國界廣大民人衆
多宫殿城郭如忉利天宫名大宋揚州大國大吉天子
安處其中紹繼先聖王有四海閻浮提内莫不求報悉
以兹水普飲一切我雖在遠亦沾靈潤是以雖隔巨海
常遥臣屬願照至誠垂哀納受若蒙聽許當年遣信若
有所湏惟命是獻伏願信受不生異想今遣使主佛大
陀婆副使葛抵奉宣微誠稽首敬禮大吉天子足下陀
婆所啟願見信受諸有所請惟願賜聽今奉微物以表
微心
重迦羅
增續文獻通考曰重迦羅國其地與瓜哇相接高山奇
秀内有一石洞前後三門可容一二萬人田榖氣侯與
瓜哇略同風俗頗淳國無君長推年高有德者主之煑
海為鹽釀秫為酒地產羚羊鸚鵡木棉椰子綿紗貨用
銀花絹又去數程曰孫陀羅琵琶拖曰丹重曰圓嶠曰
彭里不事畊種專尚寇掠與吉陀﨑諸國相通商舶少
至
浡泥
增續文獻通考曰浡泥本闍婆屬國在西南大海中去
占城三十日程所統十四州前代不通中國宋太平興
國元豐間國王向打始遣使朝貢元無聞焉俗尚奢侈
亦煑海為鹽釀秫為酒愛敬中國人見中國人醉者則
扶之以歸所產有片腦檀香象牙吉貝布玳瑁鶴頂有
貝多加蒙二樹心可為酒亦産紙𩔖木皮而薄瑩滑色
微綠明洪武四年遣使奉金銀箋来朝貢永樂三年詔
封浡泥國王賜印符誥命六年王率妃及子弟妹陪臣
凡百五十餘人来朝貢珍物賜宴奉天門王卒于會同
館賜諡恭順葬安德門外石子岡為樹碑立祠有司春
秋致祭子遐旺襲封眀一統志曰初國王麻那惹加
那上言蒙恩封王爵境上皆屬職方國有後山乞封表
為一方之鎮王卒其子遐旺復以為請遂封為長寧鎮
國山御製碑文刻石其上自是朝貢不絶
注輦一
增文獻通考曰注輦國東距海五千里西至西天竺千
五百里南至羅蘭二千五百里北至頓田三千里自古
不通中國水行至廣州約四十一萬一千四百里其國
有城七重高七尺南北十二里東西七里每城相去百
步凡四城用磚二城用土最中城以木為之皆植花果
襍木其第一至第三城皆民居環以小河第四城四侍
即居之第五城王之四子居之第六城為佛寺百僧居
之第七城即王之所居屋四百區所統有三十一部落
其西十二其南八其北十一今國王相傳三世矣民有
罪輕者格笞重者則斬或以象踐殺之其宴則國王與
四侍郎膜拜於階遂共坐作樂歌舞不飲酒而食肉俗
衣布亦有餅餌其兵陣用象居前弓矢在後四侍郎分
領其衆國東南約二千五百里有悉蘭池國或相侵伐
地產眞珠珊瑚玻璃檳榔豆蔲吉貝布獸有山羊黃牛
禽有山雞鸚鵡果有餘甘藤羅千年棗椰子甘羅崐崘
梅婆羅蜜之𩔖花有白末利散絲蛇臍佛桑䴡秋青黃
碧婆羅瑶蓮蟬紫水蕉之𩔖五榖綠黑豆麥稻地宜竹
自昔未嘗朝貢宋大中祥符八年九月其國王羅茶羅
乍遣使侍即三文等奉表来貢以盤捧眞珠碧玻璃升
殿布於御座前降殿再拜譯者導其言曰願以表遠人
慕化之意謹遣專使等五十二人奉土物朝貢凡眞珠
衫帽各一眞珠二萬一千一百兩象牙六十株乳香六
十斤三文等又獻珠六千六百兩香藥三千三百斤初
羅茶羅乍既聞商舶言且曰十年来海無風濤古老傳
云如此則中國有聖人故遣三文等入貢三文離本國
舟行七十七晝夜歴郍勿丹山婆里西蘭山至占賓國
又行六十一晝夜歴依麻羅里山至古羅國國有古羅
山因名焉又行七十一晝夜歴加八山古不牢山舟寳
龍山至三佛齊國又行十八晝夜度蠻山水口歴天竺
山至賓頭狼山望東西王母塜距舟所將百里又行二
十晝夜度羊山九星山至廣州之琵琶洲離本國凡千
一百五十日至廣州焉詔閤門祗候史祐之館伴凡宴
賜恩例同龜兹使眀年使廻降詔羅茶羅乍賜物甚厚
天禧四年又遣使奉方物入貢明年二月其王遣使以
泥金表進眞珠衫帽及眞珠一百五兩象牙百株其使
自言數朝貢而海風破船不達願將上等珠就龍床脚
撒殿頂戴瞻禮以申向慕之誠乃奉銀盤升殿跪散珠
於御榻下而退熙寧十年復遣二十七人来獻豌豆珠
麻珠琉璃大洗盤生白梅花腦錦花犀牙乳香瓶香薔
薇水金蓮花木香阿魏鵬砂丁香使副以眞珠龍腦登
殿跪而散之謂之撒殿既降詔遣御樂宣勞之以使為
懷化將軍保順即將
注輦二
增表宋注輦國王羅茶羅乍表曰鉅宋之有天下也二
帝開基聖人繼統登封太岳禮祀汾陰至德升聞上穹
眷命臣昌期斯遇吉語幸聞輙傾就日之誠仰露朝天
之欵臣伏聞人君之御統也無遠不臻臣子之推誠也
有道則服伏惟皇帝陛下功超邃古道建大中衣裳垂
而德合乾坤劒戟鑄而範圍區宇神武不殺人文化成
廓明明之德以臨御下民懷翼翼之心以昭事上帝至
仁不傷于行葦大信爰及于淵魚故得天鑒孔彰帝文
有赫顯今古未聞之事保家邦大定之基竊念臣微𩔖
醯雞賤如芻狗世居夷落地遠華風虛荷燭幽曾無執
贄今者竊聽歌頌普及遐&KR1101;恨年屬於桑榆阻躬陳于
玉帛矧滄溟之曠絶在跋涉以稍艱是敢傾倒赤心遥
瞻丹闕任土作貢同螻蟻之慕膻委質事君比葵藿之
向日
層檀
增文獻通考曰層檀國在南海傍距海二千里宋熙寕
七年始入貢海道便風行百六十日經勿廵古林三佛
齊國乃至廣州其王名啞美羅啞眉蘭𫝊國五百年十
世矣人語音如大食地春暖貴人以越布纏頭服花錦
白叠布出入乘象馬元豐六年使保順即將層伽尼再
至神宗念其絶遠詔賜賚有加
丹眉流
增宋史曰丹眉流國東至占臘五十程南至羅越水路
十五程西至西天竺三十五程北至程良六十程東北
至羅斛二十五程東南至闍婆四十五程西南至程若
十五程西北至洛華二十五程東北至廣州一百三十
五程其俗以板為屋跣足衣布以白紵纏首其王所居
廣袤五里無城郭出則乘象車亦有小駟四時炎熱無
霜雪未嘗至中國宋咸平四年國主多湏機遣使打吉
馬等九人来貢木香鍮鑞胡黃連紫&KR1133;紅氊花布蘇木
象牙召見崇德殿賜以冠𢃄服物及還又賜多湏機詔
書以敦奬之
馬八兒諸國
增元史曰海外諸蕃惟馬八兒與俱藍足以綱領諸國
而俱藍又為馬八兒後障自泉州至其國約十萬里其
國至阿不合大王城水路得便風約十五日可到比餘
國最大元世祖至元間唆都等奉璽書十通招諭諸番
占城馬八兒俱奉表稱藩餘俱藍諸國未下十六年遣
廣東招討司楊廷璧招俱藍國王必納的書降表附廷
璧以進言来歲遣使入貢尋即遣使與廷璧再往招諭
以阻風假道馬八兒國其國宰相馬因的與不阿里屏
人謂廷璧云我一心願為朝廷奴使札馬里丁入朝我
大必闍赤赴算彈(華言國主也)告變算彈籍我金銀田産妻
孥又欲殺我我詭辭得免今算彈兄弟五人皆聚加一
之地議與俱藍交兵此間諸國皆有降心若馬八兒既
下我使人持書招之可使盡降廷璧以聞即遣廷璧獨
往十九年抵俱藍國王及其相馬哈麻等迎拜璽書隨
遣使入貢俱藍既下餘諸國曰馬八兒曰湏門那曰僧
急里曰南無力曰馬蘭丹曰那旺曰丁呵兒曰来来曰
急蘭亦䚟曰蘇木都剌皆遣使貢方物
蘇門荅剌
增續文獻通考曰蘇門荅剌即古蘇文達那也與花面
國相接為西洋要會東南大山西北距海自滿剌加順
風九晝夜可至其俗頗淳其產鶴頂錫斗蘇木胡椒闊
布大笳眀洪武中國王遣使奉金葉表入貢永樂中又
遣使来貢己而王與花面王戰敗中矢死子弱不能復
讎其妻發憤令于國曰能復此讎者我以為夫共國事
有漁翁聞之率衆敗殺花面王其妻遂從漁翁十年其
國故王之子率部衆殺漁翁王自立漁翁王子蘇幹剌
奔峭山思復父讎故王子遣使来訴命太監鄭和率兵
往捕蘇幹剌歸獻闕下國乃寧王子感恩貢方物自後
朝貢不絶
花面
增續文獻通考曰花面國地與蘇門荅剌接花面者男
子皆以墨刺面為花獸狀故名俗淳厚自畊而食無盗
田足稻禾他產亦盛美眀初有使臣以海船駐蘇門荅
刺遣人往其山採硫黃其長感德遂入貢
錫蘭山
增續文獻通考曰錫蘭山國地在大海中多山而翠藍
獨高插天其海邊一盤石上有巨人跡長三丈許相傳
為先世釋迦從翠藍嶼来登此山足躡其迹云下有寺
稱為釋迦佛湼槃眞身在寺亦有舍利子在其寢處俗
氣候常暑地豐米穀産寳石水晶眀永樂十年遣中官
鄭和奉勅齎金銀供器及綵粧織金寳幡施于寺及建
石碑賞賜國王等始其國人負固謀害舟師和以兵擊
破之俘其王獻闕下尋宥之歸國自是畏服金陵静海
寺藏有佛寳来自西方每歲時出獻佛堂上祝云亦鄭
和所取
柯枝
增續文獻通考曰柯枝國與錫蘭山相對邨落傍海氣
候常熱田瘠少收地産胡椒通商販眀永樂二年國王
可亦里遣其臣完者荅兒等来朝貢十年詔封其國之
山為鎮國山御製碑文立其上
滿剌加
增續文獻通考曰滿剌加國傍海自三佛齊至此十日
程山孤人少受制于暹羅每歲輸金四十兩以為稅眀
永樂七年太監鄭和奉詔賜以雙臺銀印冠帶袍服建
碑封域為滿剌加國暹羅始不敢擾
九州山
增續文獻通考曰九州山國與滿剌加鄰其山産沉香
黃熟香眀永樂七年鄭和奉表往諭諸番遣官兵入山
採香時得徑八九尺長六七丈者六株香味清遠黑花
細紋其山人駭然皆歎天朝之兵威力若神云
麻逸凍
增續文獻通考曰麻逸凍國其地在交欄山之西南洋
海中山峻地平氣候稍熱田禾倍收國尚節義婦人喪
夫則削髮𠢐面絶食七日多有並逝者得甦亦不冄嫁
煑海為鹽釀蔗為酒産木棉黃蠟玳瑁榔花布貨用銅
鼎鐵塊五色布絹之屬
蘇禄
增續文獻通考曰蘇禄國地在東洋海中其俗少粒食
食魚蝦螺蛤短髮纏皂縵煑海為鹽釀蔗為酒氣候常
暑其産竹布玳瑁珍珠眀永樂十五年國東王巴都葛
叭答剌西王巴都葛叭蘇哩峒王叭都葛巴剌卜各率
其妻子来朝貢獻珍珠玳瑁諸物三王中惟東王為尊
歸至德州卒命有司營葬並為樹碑封其長子都麻合
為蘇禄東王十九年遣使来貢
海南諸國(呂宋羅古麻剌婆阿丹)(勿魯母恩葛甘巴里百花白達)
(古里班卒甘碟里魯打回回亦思把罕阿阿哇)(淡巴麻杖)
(忽魯謨斯)
增續文獻通考曰呂宋海中小國産黃金人多富厚質
朴不喜争訟眀永樂三年國王遣臣隔察老来朝貢
古麻剌地在東南海中前代無考眀永樂中國王哇来
頃本率其臣入朝至福州卒賜諡康靖忽魯母恩國
地在東南海中或曰在西徼外國小土瘠産檀香速香
胡椒明永樂三年其王遣臣已即丁等入朝貢甘巴
里國地在南海中大島上明永樂中國王兜哇剌查遣
臣得名公葛葛等来朝婆羅國地負山面海人禮佛
素食惡殺喜施産珍珠玳瑁瑪瑙車渠明永樂四年東
西王各遣其臣勿黎哥等来朝貢珍珠玳瑁瑪瑙車渠
賜其王王妃及使人各有差阿丹國地瀕海近古里
國壘石為城砌羅股石為屋田肥收粟麥其他産亦多
有馬步勝兵七千隣國畏之明永樂九年詔中使鄭和
賜命互市百花國在海中依山為國俗饒富尚釋教
産紅猴龜筒玳瑁孔雀倒掛胡椒明洪武中國王剌丁
剌者望沙亦遣臣八智亞壇等奉金葉表来朝貢白
葛達國海中一小國土瘠俗尚佛明宣德中國王遣其
臣和者里一思等入貢古里班卒國地在海中土瘠
榖少物産甚薄明永樂三年國王遣人馬的等来朝貢
又有木骨都束國瀕海堆石為城壘石為屋物産最多
連境有卜剌哇國竹步國俱入貢又有剌撒國自古里
國舟行順風二十晝夜可至俗淳厚喪葬有禮其長亦
入貢碟里國地在西南海中大洲上產蘇木烏木人
淳少訟尚佛明永樂三年國王遣使馬黑木等来朝貢
打回回海外小國産蘇木胡椒明永樂二年遣使麻
勿等来朝貢淡巴國地在西南海中君臣頗有威儀
畜産城屋亦備市有交易野無寇盜稱樂土云明洪武
十年遣人来朝貢亦思把罕甘國地在西南海中最
大物産豐俗朴厚尚佛畏刑喜施惡奪亦有中國人寓
焉明永樂中遣使来朝貢阿魯國一名啞魯在西南
海中與九洲山相望明永樂中國王速魯唐忽先遣臣
滿剌哈三附古里諸國朝貢朝廷遣中官至其國賜以
紵絲紗羅阿哇國明永樂中國王昌吉剌遣其臣入
貢麻林國未詳所在明永樂十三年遣人獻麒麟等
物詔厚賜之忽魯謨斯國地在西南海中亦有石城
石屋自古里國東南行二十五日可到民富饒産大馬
西洋布獅子駝雞福禄羚羊長角馬哈獸上下皆回回
教門喜作佛事惡殺明永樂三年来朝貢
海南諸小國(龍牙犀角吉里地悶)(龍涎嶼丁龍牙門假里馬竹步)
(卜剌哇躶啞魯錫蘭并形國)(那哈蘭黎代山南浡里兒小葛溜祖法)
增續文獻通考曰龍牙犀角其地内平外尖民皆蟻附
而居氣候常熱田禾勤熟尚淳厚男女椎髻親戚尊長
一日不見則攜酒問安地産沉速降眞黃熟香鶴頂蜂
蜜砂糖貨用土印八都剌布青白磁器之屬龍涎嶼
浮灔海面波擊雲騰每至春間羣龍来集于上交戲而
遺涎沫番人乃架獨木舟登嶼採取以歸設遇風波則
人俱下海一手揖水而至岸也龍涎初若脂膠黑黃色
頗有魚鯹之氣久成大塊或大魚腹中剖出若斗大亦
覺魚鯹間焚之其香清遠貨與蘇門價亦非輕龍牙
門在三佛齊之西北山門相對若龍角狀中通過船山
塗田瘠米穀甚厚氣候常熱四五月間淫雨男女椎髻
穿短衫圍稍布擄掠為豪吉里地悶居連迦羅之東
滿山茂林皆檀香樹無别産田肥榖盛氣候朝熱暮寒
男女斷髮穿短衫貨用金錢鐵磁之屬假里馬丁與
交欄山相望海洋中其地山列翠屏溪田雖有米穀少
收氣候常熱俗甚澆薄男女髠髮竹布為衣種芭蕉採
其實以代糧煑海為鹽釀蔗為酒地産玳瑁羖羊貨用
瓜哇布燒珠印布之屬竹步邨居寥落地僻西方風
俗少淳草木不生男女搼髮出以布兜山荒地廣雨多
無霖地産龍涎乳香金箔獅子金錢豹駝雞有六七尺
高者卜剌哇傍海為國居民聚落地廣斥鹵有鹽池
投以樹枝良久撈起結成白鹽不藉耕種捕魚為業男
女搼髮穿短衫圍稍布婦女兩耳帶金錢纓絡頂帶風
俗頗淳地産馬哈獸花福禄豹麂犀牛没藥乳香龍涎
香象牙駱駝啞魯自滿剌加國好風行四晝夜可到
有淡水港入港到國其國南大山北大海西蘇門荅剌
國界東有平地堪種稻榖風俗淳朴國語婚喪等事與
瓜哇相同貨用稀少棉布名考泥泥其國王國人皆回
回人山出飛虎如猫灰色有肉翅如蝙蝠能走能飛不
遠土産黃速香金銀香之𩔖乃小邦也那哈即蘇門
荅剌師古湏又達那國乃西洋緫路自滿剌國向西南
好風行五晝夜先到濱海一邨名荅魯蠻往東南十餘
里可到其國無城郭有大溪淡水流出于海潮水一日
長落二次其海口浪大常有船投没其國南去大深山
北大海東亦大山至阿魯國界正西邊海山連小國二
處先至那孤兒王界後至黎代王界那孤兒即花面國
黎代在那孤兒王地界之西其南大山北臨巨海西
連浡里國為界國民一二千家自推一人為王屬于蘇
門荅剌土無所産語言動用與蘇門同山有野犀牛至
多隨蘇門進貢南浡里自蘇門荅剌而西好風行晝
夜可到其國邊海人民千餘家皆回回人山産降眞香
名蓮花降亦有犀牛國西北海内有大平頂峻山半日
可到名帽山山西大海正西洋也番名那沒嚟洋西来
過洋船俱投此山其山邊二丈上下海水内生海樹即
黑珊瑚也其樹大者高二三尺如墨之黑似玉之潤有
枝婆娑可愛山下亦有居人二三十家皆自稱為王若
問其姓名則曰阿孤喇揸我便是王或問其次曰阿孤
剌杳我亦是王屬南浡里國所轄錫蘭并躶形國自
南浡山開洋好風行三日見翠藍山在海中其山四五
惟一最大番名按䔍蠻山人巢居穴處男子赤體如獸
畜土不産禾惟食山芋波羅蜜果芭蕉子之𩔖或入海
捕魚蝦而食𫝊云身有寸布即生爛瘡昔釋迦佛過海
於此登岸脫衣浴水人盜其衣被釋迦佛誓以此至今
莫能服衣俗言出卵嶼即此地也過此山西行七八日
見鶯哥嘴山再二三日至佛堂山始到錫蘭國名羅里
泊船登岸海邊山脚石上有一足跡長二尺許云釋迦
自翠蘭山岸脚踏其跡存焉中有淺水不涸人皆蘸之
以拭面目曰佛水清淨左有佛寺内有釋迦佛身側臥
及其佛牙并活舍利子等物在堂釋迦佛湼槃正此處
也去此四五十里到王居處國王鎻里人崇信佛教尊
敬象牛不敢食牛死即埋之若私宰者罪死或納牛頭
大金以贖其罪近有一山侵雲高聳山頂有人跡一深
三尺長八尺餘云是人祖即盤古之足跡也山出青紅
黃牙烏青米藍石昔喇泥窟没盤諸寳石云是人祖淚
結成海中有浮沙日照其上光彩㶑灔曰有珍珠螺蚌
聚集其上其國地廣人稠亞于瓜哇民俗富饒椰子至
多酒油皆以此造王以金為錢喜中國麝香紵絲青磁
盤碗銅錢樟腦以寳石珍珠交易王遣人齎寳石等隨
洋回寳船進貢小葛蘭自錫蘭國羅里往西北好風
行六晝夜始到其國邊海東連大山西大海國王國人
皆鎻里崇信佛教尊敬象牛婚姻與錫蘭同雖小邦亦
遣人進貢溜山自蘇門荅剌國過帽山投西南船行
好風十餘日可到其國番名牒幹無城郭倚山聚居四
圍皆海地方不廣國之西去程途不等海中天生石門
如城闕八大處各有名曰沙溜人不知溜来溜麻里奇
溜加加溜每都里溜官嶼溜此八處皆有所主而通商
船又有小窄之溜𫝊云三千餘里所謂弱水三千正此
處也國人巢居穴處不識米穀但捕魚蝦而食不知衣
以樹皮蔽其前後遇風雨不順舟師失舵過其溜落瀉
水漸無力而沉祖法兒自古里西北行十晝夜可到
其國邊海倚山無城郭東南大海西北重山國王國民
皆回回人體長大貌偉言語質朴土産乳香其香乃樹
脂也其樹似榆而葉尖長王以金鑄錢名倘迦出駝雞
身匾頸長如鶴高三四尺每脚上有二指毛如駱駝
御定淵鑑𩔖函卷二百三十四
