欽定四庫全書
御定淵鑑類函卷四百二十三
鳥部六(烏鵲)
烏一
原爾雅曰鳶烏醜其飛也翔又曰烏鵲醜其掌縮(飛縮)
(脚腹下)又曰鸒斯鵯鶋(楚烏也又曰雅烏小而多聲腹下白)又曰有燕
烏山烏炎烏又曰鸀山烏(鸀似烏而小赤觜穴乳出西方鸀音濁)又
曰燕白脰烏春秋運斗樞曰瑶星散為烏又曰飛
翔羽翮為陽陽氣仁故烏反哺也許氏說文曰烏孝
鳥也崔豹古今注曰烏一名鷙鳥通俗文曰白頭
烏謂之鶷&KR1534;(&KR1534;治八反)詩義問曰有鵯烏(鵯音匹)雅烏楚烏
也增格物論曰烏雅之别名種類亦繁有小而多羣
腹下白者為鴉烏有小觜而白比他烏微小長而反哺
其母者為慈烏大喙及白頸而不能反哺者南人謂之
鬼雀又謂之鶷&KR1534;又謂之老鴉鳴則有凶咎禽經曰
慈烏亦名孝鳥比他烏微小大觜烏唇又云烏之巨觜
者善避矰弋彈射本草釋名曰烏字篆文象形鴉亦
作鵶禽經鵶鳴啞啞故謂之鵶此鳥初生母哺六十日
長則反哺六十日可謂慈孝矣北人謂之寒鴉冬月尤
甚也本草集觧曰慈烏北土極多似烏鴉而小多羣
飛作鴉鴉聲烏有四種禽經云慈烏反哺白脰不祥大
觜善警黑烏吟夜又云烏鳥背飛而向啼也又蜀徼有
火鴉能銜火又曰古有雅經以占吉凶然北人喜鴉
惡鵲南人喜鵲惡鴉惟師曠以白項者為不祥近之
酉陽雜爼曰世有𫝊隂陽局雅經謂東方朔所著大略
先數其聲第一聲即是甲聲以十干數之辨其急緩以
定吉凶又曰烏鳴地上無好聲人臨行烏鳴而前引
多喜又曰邑中終歲無烏有寇郡中忽無烏者曰烏
亡埤雅曰鵲見虎則鳴烏見異則噪今人聞鵲噪則
喜聞烏噪則唾以烏見異則噪故唾其凶也孫武子
曰烏起者伏也烏集者虚也傳曰鵲喜稠閙烏樂空曠
俗云鴛交頸而感烏傳涎而孕夏小正曰十月黑
鳥浴烏也浴也者謂飛乍上乍下也原春秋元命苞
曰日中有三足烏烏者陽精其僂呼也(僂呼温潤生長之言)又
曰火流為烏烏孝鳥何知孝烏陽精陽天之意烏在日
中從天以昭孝也春秋運斗樞曰維星得則日月光
烏三足禮儀修物類合孫氏瑞應圖曰三足烏王者
慈孝被於萬姓不好殺生則來伏候古今注曰所謂
赤烏者朱鳥也其所居高遠日中三足烏之精降而生
三足烏何以三足陽數竒也是以有虞至孝三足集其
庭曾參鋤瓜三足萃其冠抱朴子曰熒惑火精生朱
烏孫氏瑞應圖曰赤烏王者不貪天下而重民命則
至徐整三五歷曰天地之初有三白烏主生衆烏
孝經援神契曰德至鳥獸則白烏下孫氏瑞應圖曰
白烏者宗廟肅敬則至禮斗威儀曰江海不揚波東
海輸之蒼烏又曰君乘木而王其政升平南海輸以
蒼烏孫氏瑞應圖曰蒼烏賢君帝主修行孝慈被於
萬姓則來廣志曰烏有白頭烏張勃吳錄曰彭澤
有烏接丸行者丸飯投之高下無失增水經注曰武
周縣火山亦名榮臺其山出雛烏形類雅烏純黑而姣
好音與之同繢彩紺發觜若丹砂性馴良而易附弁童
幼子捕而執之赤觜烏亦曰阿雛烏法苑珠林曰昔
有烏名拘耆遊在叢林梁言赤喙烏也金史曰活羅
漢語慈烏也北方有之狀如大雞善啄物見牛馬槖駝
脊間有瘡啄食之馬牛輒死若飢不得食雖砂石亦食
之原述征記曰長安靈臺有相風銅烏(詳風)南越記
曰烏賊魚常自浮水上烏見以為死便往啄之乃卷取
烏故謂烏賊今匹烏化為之毛詩曰具曰予聖誰知
烏之雌雄又曰瞻烏爰止于誰之屋又曰弁彼鸒
斯歸飛提提增管子曰烏隼之交初雖相讙後必相
咄
烏二
原淮南子曰堯時十日竝出堯命羿仰射十日中其九
烏(詳日)孫氏瑞應圖曰文王時見蒼烏王者孝弟則至
墨子曰赤烏銜珪降周之岐社曰命周文王伐殷河
出籙圖地出乘黃天錫武王黃烏之旗孫氏瑞應圖
曰赤烏武王時銜榖米至屋上兵不血刃而殷服尚
書中候曰周太子發渡孟津有火自天止於王屋為赤
烏又曰有火自上覆於王屋流為烏其色赤其聲魄
尚書緯曰火者陽也烏者有孝名武王卒成大業故
烏瑞臻太公六韜曰武王登夏臺以臨殷民周公旦
曰臣聞之愛其人者愛其屋上烏憎其人者憎其餘胥
左傳曰楚子元以車六百乘伐鄭諸侯救鄭楚師夜
遁鄭人將奔桐丘諜告曰楚幕有烏乃止增拾遺記
曰魯僖公十四年晉文公焚山求介子推有白烏遶煙
而噪或集介子推之側火不能焚晉人嘉之起一臺曰
思煙臺其烏又云仁烏慈烏原左傳曰晉侯伐齊齊
師夜遁師曠告晉侯曰鳥烏之聲樂齊師其遁(鳥烏得空營則)
(樂)叔向告晉侯曰城上有烏齊師其遁燕丹子曰燕
太子丹質於秦秦王遇之無禮不得意欲歸秦王不聽
謬言曰令烏白頭馬生角乃可丹仰天歎烏即白頭馬
為生角秦王不得已而遣之帝王世紀曰豐公家於
沛之豐邑中陽里其妻夢赤烏若龍戲已而生執嘉是
為太公太上皇異苑曰東陽顏烏以純孝著聞後有
羣烏銜鼔集顏所居之村烏口皆傷一境以為顏至孝
故慈烏來萃銜鼔之異欲令聾者遠聞即於鼔處立縣
而名為烏傷王莾改為烏孝以彰其行迹云伏候古
今注曰成帝河平四年白烏集孝文廟殿下黑烏從之
章帝元和二年三足烏集沛國三年代郡高柳烏子生
三足大如雞色赤頭上有角長寸餘和帝元興元年白
烏一見廬江足皆赤東觀漢記曰馬援征交趾仰視
烏鳶跕跕墮水中(詳鳶)謝承後漢書曰廣漢儒字叔林
為東郡太守烏巢於廳事屋梁兔產於牀下吳志曰
赤烏元年八月詔曰間者赤烏集於殿前朕所親見若
神靈以為嘉祥者改元宜以赤烏又曰孫休永安三
年春三月西陵言赤烏見吳歷曰吳王為神主來立
廟蒼龍門外時有烏巢朱雀門上又曰有兩足烏銜
一鵲置神座前或得神書說改號之意乃改赤烏為太
元師覺援孝子傳曰吳順字叔和犍為人性至孝母
殁負土成墳有赤烏巢門甘露降戶王韶孝子傳曰
李陶交趾人母終陶居於墓側躬自治墓不受鄰人助
羣烏銜塊助成墳晉諸公贊曰世祖時西域獻三足
烏遂累有赤烏來集此昌陵縣按昌字重日烏者日中
之鳥有托體陽精應期耀質以顯至德者也蜀李雄
書曰武皇帝雄泰成三年白烏赤足來翔帝以問范賢
賢曰烏有反哺之義必有遠人懷惠而來果關中流民
請降王隠晉書曰虞溥為鄱陽内史勸勵學業雖威
不猛寬裕簡素白烏巢郡庭止棗樹就執不動豫章
舊志曰太守李儀臨郡二年白烏見南昌增酉陽雜
俎曰晉時營道縣令何潛之於縣界得烏大如白鶩膝
上髀下自然有銅環貫之晉南京寺記曰簡文帝咸
安初有烏巢殿屋帝乃建齋七日忽烏運巢而去晉
五行志曰安帝義熙三年龍驤將軍朱猗戌夀陽婢炊
飯忽有羣烏集竈競來啄噉婢驅逐不去有獵狗咋殺
兩烏烏因共啄殺狗又噉其肉唯餘骨存原宋起居
注曰元嘉十三年陽羨縣民談合送白烏皓質潔映有
若輝璧爰稽圖瑞實惟嘉祥增孔氏帖曰劉漢宏鴉
噪諸庭命斫樹齊書曰高帝時有獻白烏帝問此何
瑞范雲位卑最後荅曰臣聞王者敬宗廟則白烏至時
謁廟始畢帝曰卿言是也感應之理一至此乎元和
郡縣志曰後魏太和二十三年孝文親征馬圈行至賈
復城昏霧得三鵶引路遂至南山因號通鵶城周書
曰明帝時順陽獻三足烏八月甲子羣臣上表稱慶詔
曰夫天不愛寳地稱表瑞莫不威鳳巢閣圖龍躍沼豈
直日月珠連風雨玉燭是以鈎命決曰王者至孝則出
元命苞曰人君至治所有虞舜烝烝來兹異趾周文翼
翼翔此靈禽文考至德下覃遺仁爰被遠符千載降斯
三足將使三方歸本九州翕定惟此大體景福在民予
安敢讓宗廟之善弗宣大惠可大赦天下文武官普進
三級唐書曰李義府召見太宗試令詠烏云日裏颺
朝采琴中聞夜啼上林多少樹不借一枝棲帝曰吾當
全樹借汝豈惟一枝又曰天授元年有進三足烏者
天后以為周室嘉應睿宗時為皇嗣言曰烏前足偽也
天后不悅須臾一足墮地又曰景龍四年六月辛巳
朔烏集太極殿梁驅之不去又曰開元二十八年四
月庚辰慈烏巢宣政殿栱辛巳又巢宣政殿栱又曰
貞元四年夏鄭汴境内烏皆羣飛集魏博田緒淄青李
納境銜木為城高二三尺方十里緒納惡而焚之信宿
如故烏口皆流血又曰十八年六月烏集徐州之滕
縣嗛柴為城中有白烏一碧烏一又曰元和十三年
春淄青府署及城中烏鵲互取其雛各以哺子更相搏
擊不能禁又曰中和元年三月陳留有烏變為鵲二
年有鵲變為烏又曰柳仲郢自拜諫議後每遷官羣
烏大集於昇平里第庭樹戟架皆滿凡五日而散詔下
不復集家人以為候惟除天平節度烏不復集遂卒於
鎮温璋為京兆尹勇於殺戮京邑憚之一日聞挽鈴
而不見有人如此者三乃一鵶尹曰是必有人探其雛
而來訴也命吏隨鵶所在而捕之其鵶盤旋引吏至城
外樹間果有人探其雛尚憩樹下吏執送之府尹以事
異於常乃斃之朝野僉載曰唐魏伶為西市丞養一
赤觜烏每於人衆中乞錢人取一文而銜以送伶處日
收數百時人號為魏丞烏宣室志曰凡軍出有鳶烏
隨其後者皆敗亡之徵元和中有曾敬雲者嘗為北都
禆將李師道叛時曾將行營兵士數千人每出軍有烏
鳶隨其後即軍必敗率以為常宋敬則兄仁軌隠居
養親有赤烏巢所居樹國史補曰裴中令為江陵節
度使使軍將譚弘受王稹往嶺南充使回至桂林館為
羣烏所噪王稹以石擊之烏中腦而墜死於竹林中其
同行譚弘受忽病頭痛不可前令王稹先行去戒迤邐
相待或先報我家令人相接尋裴中令夢譚弘受言在
道為王稹所殺掠其錢物委尸在竹林中兩日内王稹
合到乞令公治之王稹至遂付推司箠楚伏法旬日弘
受到知擊烏之事乃是烏鬼報仇也錄異記曰道士
毛意歡常有二鴉有客將至鴉必飛鳴意歡整飾賓階
坐榻未畢客果至矣五代史曰李克用少驍勇軍中
號曰李鵶兒清異錄曰禮部郎中康凝畏妻甚有聲
妻常病求烏鴉為藥而積雪未消難以網捕妻大怒欲
加捶楚凝畏懼涉泥出郊用粒食引致之僅獲一枚同
官劉尚賢戲之曰聖人以鳳皇來儀為瑞君獲此免禍
可謂黑鳳皇矣石林燕語曰范文正始貶饒州梅聖
俞時官旁郡作靈烏賦以寄故公亦作賦報之及公秉
政聖俞久困意必援已而漠然無意所薦乃孫明復李
太伯聖俞遂作靈烏後賦以責之世頗以聖俞為隘
金史曰實圖美弟阿繅美卒及終喪大會其族太祖率
官屬往焉就以伐遼之議訪之方會祭有飛烏自東而
西太祖射之矢貫左翼而墜實圖美持至上前稱慶曰
烏鳶人所甚惡今射獲之此吉兆即以金版獻之
烏三
原日禽陽鳥(孔子曰烏嘔呼也取其助氣故以為烏呼烏口日中之禽故為像形也張衡)
(靈憲曰日陽精之宗積而成烏烏有三趾陽之數類也)銜繖萃冠(劉義慶世說曰徐干)
(木年少時嘗夢烏從天下銜長斗繖樹其庭前烏復上天銜繖下凡樹三繖竟烏大鳴作惡聲而去徐後果得)
(疾遂以惡終注下詳烏一古今)歸飛返哺(上詳烏一毛詩行譙子法訓曰夫孝之)
(本替本而求末者未見得之者也如或得之君子不貴矣烏者而有返哺況人而無孝心者乎)巢門
畫壁(常璩華陽國志曰棘道縣孝子吳順養母赤烏巢其門應劭風俗通曰按明帝起居注曰帝)
(東廵泰山到滎陽有烏飛鳴乘輿上虎賁中郎將王吉射中之作辭曰烏烏啞啞引弓射洞左腋陛下夀萬歲)
(臣為二千石帝賜錢二百萬令亭壁皆畫為烏也)丹質素體(薛綜赤烏頌曰赫赫赤烏)
(惟日之精朱羽丹質希代而生敬又白烏頌曰粲焉白烏皓體如素宗廟致乃胥來顧)化魚
銜鵲(上詳烏一南越記下詳烏二吳歷)八子九雛(古樂府歌曰烏生八九子端坐)
(秦氏桂樹間昔我秦氏家有遨遊蕩子用睢陽彊蘇合彈司馬彪續漢書曰桓帝時童謠曰城上烏尾畢逋)
(一年生九雛公為吏兒為徒一徒死百乘車)莫黑不黔(詩莫黑匪烏黑烏不日黔而)
太陽精王母使(瑞應圖日烏太陽之精也亦至孝之應西王母以三足烏為使)
啼琴飾鏡(琴有烏夜啼曲有烏鵲鏡)受哺攫肉(嗷嗷林烏受哺)
(於子苦黃覇使吏出小吏食道旁烏攫其肉還霸迎謂曰甚食於道旁乃為烏攫肉吏大驚以為霸盡知其)
(起居)集府繞樹(朱博為御史大夫先時御史府有列柏樹常有烏數千集其上朝去暮來)
(號朝夕烏繞魏武帝詩烏鵲南飛樹三匝)磬磬提提增氣仁性
壽(上詳烏一運斗樞二埤雅曰烏性極壽三鹿死後能倒一松松死後能倒一烏)遶煙
占雨(上詳烏二拾遺記氣雜爼曰候烏飛翅重知天將雨烏陽物也感隂而翅重故俗以此占其雨否)
(淮南子曰螣蛇游霧而殆於蝍蛆烏力勝日而服於騅禮)接丸吞丹(上詳烏一吳錄抱)
(朴子曰取烏之未生毛羽者以丹和牛肉使吞之至長毛羽皆赤乃殺烏隂乾擣服百日得壽五百歲)
踏梢薄地(楊萬里詩已是霜林葉爛紅那堪動地晩來風寒鴉可是矜渠黠踏折枯梢不墮空)
(儔十國紀年曰蜀吕彥德驍勇善騎射嘗從王宗播宗征討冠牛革帽披漆甲跨烏馬軍中目為薄地鴉)
集門樓巢帷幄(三國典略曰侯景篡位令飾朱雀門其日有白頭烏萬計集於門樓)
(左隋書曰煬帝起宮丹陽將遊江有烏鵲巢於帷幄驅不能去)擾兵曹棲麗城
(北夢瑣言曰崔希喬以仁孝稱在并州廳前有小烏如鷦鷯巢叢葦上孕卵五色如雞子雛生月餘五色成文)
(大如鵝馴擾閒暇頃之飛翔時歸舊所號兵曹烏襍記曰麗城烏之所棲息處也)老萊弄
誌公畫(老萊子行年七十或弄烏於親側欲其喜焉江高僧傳曰齊太尉司馬殷齊之隨陳顯逹鎮)
(州辭别寳誌誌畫絹作一樹樹上有烏語云急時可登此後顯逹逆節留齊之鎮州及敗齊之逃入廬山追騎)
(將及齊之見林中有一樹樹北有烏乃誌所畫悟而登之烏竟不飛追者見烏謂無人而返卒以見免)
愛屋起臺(愛屋及烏詳烏二六韜勾拾遺記曰越王入國丹烏夾王而飛故踐得入國也起)
(望烏臺言烏之異也)村號弓名(志云海鹽南三里有烏夜村晉何凖所居也一夕羣烏啼)
(噪凖適生女他日復夜啼乃穆帝立凖女為后之日著風俗通曰烏號弓者柘桑枝條暢茂烏登其上垂下)
(地烏適飛去後從撥殺取以為弓因名烏號也)日氣火流(論衡日儒者言日中有三足烏)
(日火也烏入火中焦爛安得立然烏日氣也火流為烏詳烏二尚書中候)爵生鵲哺
(說苑孔子曰昔殷王帝辛之時爵生烏於城之隅因唐書曰長慶中濮州雷澤縣民張憲莊榆樹有烏巢風)
(墜二雛有鵲巢於東南樹引所墮二雛於其巢哺之)啞啞憧憧
烏四
原夢(宋公子得夢已為烏喙加於南門尾加於桐門曰予夢吉必立也立為昭公)見(漢武帝元)
(年有赤鳥見獻帝延康元年三足烏見)令烏吉烏(竝見成公綏賦)踆烏(三足)
(烏也)孝烏(北齊蕭倣希然居喪廬前有二慈烏各集一樹為巢日午已前馴庭飲啄自午以後不下)
(樹每到臨時舒翼悲鳴有似助哀家人見之未嘗闕時以為倣孝感也)日烏(古今注日中無光者)
(日中烏也日中烏若去即天下烏去也)陽烏增朝烏(南史高昌國有朝烏旦旦集王)
(殿前為行列不畏人日出然後散去)哀烏(禽經哀烏夜啼注烏失雌雄則夜啼宋臨川王坐廢聞烏)
(夜啼乃獲赦製烏夜啼曲)窮烏(見何遜賦)驚烏(畢公叔早行詩火遠天俱白煙深月欲黃)
(驚烏棲不定拂下一林霜)指而能言(北史西魏裴俠年七歲不能言後於洛城西見羣烏蔽天)
(從西來舉手指之而言從此聦慧異於常童)見即馳還(北史齊世辨性怯懦武平末為開府)
(周師入鄴辨以千餘騎覘後登高西望遥見羣烏飛起以為旌旗即馳還不敢返顧)
烏五
增詩梁簡文帝烏夜啼曰不疑三足朝含影直言九子
夜相呼羞言獨眠枕下淚託道單棲城上烏原梁元
帝晩棲烏詩曰日暮連翩翼俱向上林棲風多前鳥駛
雲晴後羣迷路遠聲難徹飛斜行未齊應從故鄉返幾
過入蘭閨借問倡樓妾何如蕩子妻增梁吳均城上
烏曰嗚嗚城上烏翩翩尾畢逋凡生八九子夜夜啼相
呼質微知慮少體賤毛衣麤陛下三萬歲臣至執金吾
原梁劉孝威烏生八九子篇曰城上烏一年生九雛
氄毛不自暖張翼強相呼羽成翮備各西東丁年賦命
有窮通不見高飛帝輦側遠託日輪中尚逢王吉箭猶
嬰唐羿弓豈如變采救燕質入夢柞昭公流聲表師退
集幕示營空靈臺已鑄像流蘇時候風增又望棲烏
詩曰夕烏飛參差單雄雜寡雌聯翩歸葉裏出沒噪林
垂争棲時易樹驚飛忽度枝雖無繫書重亦有含纓疲
以兹憔悴力重逢輕薄兒珠丸蘇合彈金繳青絲縻豈
意翩翾羽遂免更羸危入懷欣得地依林竊願知原
梁朱超詠城上烏詩曰朝飛集麗城猶作夜啼聲近日
毛雖暖聞絃心尚驚增周庾信烏夜啼曰桂樹懸知
遠風竿詎肯低獨憐明月夜孤飛猶未棲虎賁誰見惜
御史詎相擕雖言入絃管終是曲中啼又曰促柱繁
弦非子夜歌聲舞態異前溪御史府中何處宿洛陽城
頭那得棲彈琴蜀郡卓家女織錦秦川竇氏妻詎不自
驚長淚落到頭啼烏恒夜啼隋虞世基晩飛烏詩曰
向日晩飛低飛飛未得棲當為歸林遠恒長侵夜啼
原隋明餘慶死烏詩曰幕空長罷噪箭急不知驚賴餘
琴曲裏猶有夜啼聲楊師道應詔詠巢烏詩曰桂樹
春暉滿巢烏刷羽儀朝飛麗城上夜宿碧林陲背風藏
密葉向日逐䟱枝仰德還能哺依仁遂可窺驚鳴雕輦
側王吉自相知唐太宗詠烏代陳師道詩曰凌晨麗
城去薄暮上林飛辭枝枝暫起停樹樹還低向日終難
託迎風詎肯迷只待纖纖手曲裏作宵啼增唐李嶠
詩曰日路朝飛急霜臺夕影寒聮翩依月樹迢遞繞風
竿白首何年改青琴此夜彈靈臺如可託千里向長安
儲光羲羣鴉詠曰新宮驪山隂龍衮時出豫朝陽照
羽儀清吹肅逵路羣鴉隨天車夜滿新豐樹所思在腐
餘不復憂霜露河低宫閣深燈隠鼔鐘曙繽紛起寒枝
矯翼時相顧冡(一作家)宰收琳瑯侍臣進(一作盡)鵷鷺高舉
摩太清永絶繒繳懼兹禽亦翺翔不以微小故李白
烏夜啼曲曰黃雲城邊烏欲棲歸飛啞啞枝上啼機中
織錦秦川女碧紗如煙隔牎語停梭悵然(一作望)憶遠人
獨宿孤房淚如雨顧況烏啼曲曰玉房掣瑣聲翻葉
銀箭添泉霜遶堞畢逋撥剌日銜城八九雛飛其母驚
此是天上老鵶鳴我聞(一作人間)老鵶無此聲搖風雜珮耿
華燭夜聽羽人彈此曲東方曈曈赤日旭韋應物烏
引雛曲曰日出照東城春烏啞啞雛和鳴雛和鳴羽猶
短巢在深林春正寒引飛欲集東城暖羣雛離褷睥睨
高舉翅不及墜蓬蒿雄雌來去飛又引音聲下上懼鷹
隼引雛烏爾心急急將何如何得比日搜索雀卵噉爾
雛白居易慈烏夜啼詩曰慈烏失其母啞啞吐哀音
晝夜不飛去經年守故林夜夜夜半啼聞者為沾襟聲
中如告訴未盡反哺心百鳥豈無母爾獨哀怨深應是
母慈重使爾悲不任昔有吳起者母歿喪不臨嗟哉斯
徒輩其心不如禽慈烏復慈烏鳥中之曾參又和大
觜烏詩曰烏者種有二名同性不同觜小者慈孝觜大
者貪慵觜大命又長生來十餘冬物老顏色變頭毛白
茸茸飛來庭樹上初但驚兒童老巫生奸計與烏意潛
通云是非凡鳥遥見起敬恭千歲乃一出喜賀主人翁
祥瑞來白日神靈占知風隂作北斗使能為人吉凶此
鳥所止家家產日夜豐上以致夀考下可宜田農主人
富家子身老心童蒙隨巫拜復祝婦姑亦相從殺雞薦
其肉敬若禋六宗烏喜張大觜飛接在虚空烏既飽羶
腥巫亦饗甘濃烏巫互相利不復兩西東日日營巢窟
稍稍近房櫳雖生八九子誰辨其雌雄羣雛又長成衆
觜逞殘兇探巢吞燕卵入簇啄蠶蟲豈無乘秋隼羈絆
委高墉但食烏殘肉無施摶擊功亦有能言鸚翅碧觜
距紅暫曾說烏罪囚閉在深籠青青牎前柳鬱鬱井上
桐貪烏占栖息慈烏獨不容慈烏爾奚為來往何憧憧
曉去先晨鼔暮歸後昏鐘辛苦塵土間飛啄禾黍叢得
食將母哺飢腸不自充主人憎慈烏命子削彈弓弦續
會稽竹丸鑄荆山銅慈烏求母食飛下爾庭中數粒未
入口一丸已中胷仰天號一聲似欲訴蒼穹反哺日未
足非是惜微躬誰能持此冤一為問化工胡然大觜烏
竟得天年終又答元郎中楊員外喜烏見寄四十四
字詩曰南宫鴛鴦地何忽烏來止故人錦帳郎聞烏笑
相視疑烏報消息望我歸鄉里我歸應待烏頭白慙愧
元郎誤歡喜又烏夜啼詩曰城上歸時晩庭前宿處
危月明無葉樹霜滑有風枝啼澀飢喉咽飛低凍翅垂
畫堂鸚鵡鳥冷暖不相知元稹大觜烏詩曰陽烏有
二類觜白者名慈求食哺慈母因以此名之飲啄頗廉
儉音響亦柔雌百巢同一樹栖宿不復疑得食先返哺
一身長苦羸緣知五常性翻被衆禽欺其一觜大者攫
搏性貪癡有力彊如鶻有爪利如錐音聲甚㕭嗗潛通
妖怪詞受日餘光庇終天無死期翺翔富人屋栖息屋
前枝巫言此烏至財產日豐宜主人一心惑誘引不知
疲轉見烏來集自言家轉孳白鶴門外養花鷹架上維
專聽烏喜怒信受若神龜舉家同此意彈射不復施往
往清池側却令鴛鷺隨羣烏飽梁肉毛羽色澤滋遠近
恣所往貪殘無不為巢禽攫雛卵廐馬啄瘡痍滲瀝脂
膏盡鳳皇那得知主人一朝病爭向屋檐窺呦鷕呼羣
鵩翩翻集怪鴟主人偏養者嘯聚最奔馳夜半仍驚噪
鵂鶹逐老狸主人病心怯燈火夜深移左右雖無語奄
然皆淚垂平明天出日隂魅走參差烏來屋檐上又惑
主人兒兒即富家業翫好方愛竒占募能言鳥置者許
高貲隴樹巢鸚鵡言語好光儀美人傾心獻雕籠身自
持求者臨軒出置在白玉墀先問鳥中苦便言鳥若斯
衆烏齊搏鑠翠羽幾離披遠擲千餘里美人情亦衰舉
家懲此患事烏踰昔時向言池上鷺啄肉寢其皮夜漏
天終曉隂雲風定吹況爾烏何者數極不知危會結彌
天網取盡一無遺常令阿閣上宛宛宿長離又樹上
烏詩曰樹上烏洲中有樹巢若鋪百巢一樹知幾烏一
烏不下三四雛雛又生雛知幾雛老烏未死雛已烏散
向人間何處無攫麑啄卵方可食男女羣彊最多力靈
蛇萬古惟一珠豈可抨彈千萬億吾不會天教爾輩多
子孫告訴天公天不言張籍烏啼引曰秦烏啼啞啞
夜啼長安吏人家吏人得罪囚在獄傾家賣產將自贖
少婦起聽夜啼烏知是官家有赦書下牀心喜不重寐
未明上堂賀舅姑少婦語啼烏汝啼慎勿虚借汝庭樹
作高窠年年不令傷爾雛王建烏夜啼曲曰庭樹烏
爾何不向别處棲夜夜夜半當戶啼家人把燭出洞戶
驚栖出羣飛落樹一飛直欲飛上天回回不離舊栖處
未明重繞主人屋欲下空中黑相觸風飄雨濕亦不移
君家樹頭多好枝張祜烏夜啼詩曰忽忽南飛返危
絲共怨悽□霜移樹宿殘夜遶枝啼咽絶聲重叙愔滛
思乍迷不妨還報喜誤使玉顏低李岑詠栖烟烏詩
曰從來養毛羽昔日曾飛遷變轉對朝陽差池栖夕煙
遇此枝葉覆夙舉冀冲天聶夷中烏夜啼曰衆鳥各
歸枝烏烏爾不栖還應知妾恨故向綠忩啼陸龜蒙
詩曰誰使寒鴉意緒嬌雲晴山晩動情憀亂和殘照紛
紛舞應索陽烏次第饒宋余靖馬當呼鵶不至詩曰
昔年曾泛馬當灣團飯喚鵶篙楫間今日江邊飛不下
應知人世足機關蘇軾巫山廟烏鳶詩序曰巫山廟
上下數十里有烏鳶無數取食於行舟之上舟人以神
之故亦不敢害詩曰羣飛來去噪行人得失無憂便可
馴江上飢烏無足怪野鷹何事亦頻頻明高啓歸鴉
詩曰啞啞噪夕暉争宿不争飛未逐冥鴻去長先野鶴
歸荒村流水遠古戍淡煙微借問寒林樹何枝最可依
陸仁城上烏序曰城上烏者取晉叔向城上有烏齊
師其遁之謂而作也漢桓帝時則有其謠迨梁劉孝威
吳均輩比有作焉然各有託而不及此意予方感悼其
事因補其義而賦云城上烏羣相呼羣相呼護其雛公
侯干城民父母官軍見賊莫遁逃城中之民勢亦孤安
得千金覓壯夫城上烏烏有翮東西引雛飛格格胡為
羣來盡紅帕驅民登城要相殺烏啼城頭頭亦白
原賦晉成公綏烏賦序曰有孝烏集余之廬乃喟然而
歎曰余無仁惠之德祥禽曷為而至哉夫烏之為瑞久
矣以其返哺識養故爲吉鳥是以周書神其流變詩人
尋其所集望富者瞻其爰止愛屋者及其增歎兹蓋古
人所以為稱若乃三足靈德國有道則見國無道則隠
斯乃鳳鳥之德何以加焉鵩惡鳥而賈生懼之烏善禽
而吾嘉焉懼惡而作歌嘉善而賦之不亦可乎辭曰惟
黑烏之令鳥兮性自然之有識應炎陽之純精兮體乾
剛之正色望仁里之廻翔兮翩羣鳴以拊翼嗟自託於
君子兮心雖邇而不逼起彼高林集此叢灌棲息重隂
列巢布幹繽紛霧會廻皇塵亂來若雨集去如雲散哀
鳴日夕鼓翼昧旦啞啞相和音聲可玩嗟斯烏之克孝
兮心識養而知慕同蓼莪之報德兮懷凱風之至素雛
既壯而能飛兮乃銜食而返哺遊朝霞而凌厲兮飄輕
翥於沍冥有崑山之竒類兮體殊形於玉趾凌西極以
翺翔兮為王母之所使時應德而來儀兮介帝王之繁
祉入中州而武興兮集林木而軍起能休祥於有周兮
矧貞明於吉土嘉兹鳥之淑良兮永和樂而靡已梁
何遜窮烏賦曰嗟窮烏之小鳥意局促而馴擾聲遇物
而知哀翮排空而不矯望絶侣於夕霞聽翔羣於月曉
既滅志於雲霄遂甘心於園沼時復搶榆決至觸案窮
歸若中氣而自墮似驚弦之不飛同雞塒而共宿啄鴈
稗以争肥異海鷗之去就無青鳥之是非豈能瑞周德
而丹羽感燕悲而素暉雖有知於理會終失悟於心機
增宋梅堯臣靈烏賦曰烏兮來前事將兆而獻忠人
反謂爾多凶凶不本於爾爾又安能凶凶人自凶爾告
之凶是以為凶爾之不告兮凶豈能吉告而先知兮謂
凶從爾出烏兮爾靈吾今語汝庶或汝聽爾結舌兮勿
睥睨往來城頭無爾累又後靈烏賦曰靈烏我昔憫
爾之忠告人之凶遭人唾罵於時不容覆巢彈類驅逐
西東余是時作賦以弔汝非乘爾困而責爾聦今也主
人悟彈者去豐爾食於太倉置爾巢於高樹而復憎鴻
鵠之不親愛燕雀之來附范仲淹和靈烏賦曰靈烏
靈烏爾之為禽兮何不高翔而遠翥何為號呼於人兮
告吉凶而逢怒方將折爾翅而烹爾軀徒悔焉而忘路
彼啞啞兮如訴請臆對而心諭我有生兮累隂陽之含
育我有質兮處天地之覆露長慈母之危巢託主人之
佳樹斤不我伐彈不我仆母之鞠兮孔艱主人仁兮則
安度春風兮既成我以羽翰眷庭柯兮欲去君而盤桓
思報之意厥聲或異警於未形恐於未熾知我者謂吉
之先不知我者謂凶之類故告之則反災於身不告之
則稔禍於人主恩或忘我懷靡臧雖死而告為凶之防
增表周庾信為齊王進蒼烏表曰虞庭告瑞姬社呈祥
咸高識哺之心實貴能知之性
鵲一
原爾雅曰鵲鵙醜其飛也翪(翪翅上下也音宗)廣雅曰□鵠
鵲也增格物緫論曰鵲一名飛駁形類於鴉而差小
觜尖足爪黑頸項背深綠色白翮尾毛黑白相間善為
巢其聲揸揸然南人聞其噪則喜北人聞其噪則悲
原禮記曰季冬之月鵲始巢案周易統卦曰鵲者陽
鳥先物而動先事而應見於未風之象令失節不巢癸
氣不通故言春不東風也周書曰小寒之日鴈北鄉
又五日鵲始巢鵲不始巢國不寧說文曰鵲知太歲
之所在象文從佳昔聲張華博物志曰鵲巢開口背
太歲此非才智任自然之得也增埤雅曰太隂所建
蟄蟲首穴而處鵲巢向而為戶又曰蟄蟲鵲巢皆向
太一而背歲又曰鵲知人喜作巢取木杪枝不取墮
地者皆傳枝受卵故曰乾鵲又曰烏鵲孺魚傳沫(孺交)
(尾也烏鵲交尾而化魚相濡以沫而生子)禽經曰鵲以音交而孕(張華注上下飛)
(鳴則孕)原淮南子曰鵲巢知風之所起又曰乾鵲知
來而不知往此修短之數也增又曰鵲識歲之多風
也去喬木而巢扶枝大人過之則探鷇嬰兒過之則挑
其卵知避遠難而忘近患又曰鵲矢中蝟(言蝟能制虎見鵲便)
(仰腹受啄中其矢輙爛)原雜五行書曰埋鵲一枚溝中辟盜賊
奸邪本草曰五月五日鵲腦入術家用一名駁鳥
增本草釋名曰鵲古文作舄象形鵲鳴唶唶故謂之鵲
鵲色駁雜故謂之駁靈能報喜故謂之喜性最惡濕故
謂之乾佛經謂之芻尼小說謂之神女本草集觧曰
鵲至秋則毛毨頭秃爾雅翼曰七月七日鵲無故皆
髠相傳是日河鼔與織女會於漢東役鵲為梁以渡故
毛皆脱去原毛詩曰鵲巢夫人之德也維鵲有巢維
鳩居之又曰鵲之彊彊莊子曰鵲上高城危而巢
於高枝之巔城壊巢折凌風而起故君子之居世也得
時則蟻行失時則鵲起孫卿子曰古之王者其政好
生惡殺烏鵲之巢可仰而窺鹽鐵論曰中國所鮮外
國賤之崑山之旁以玉璞抵烏鵲
鵲二
原莊子曰莊周遊於雕陵之樊(樊蕃也遊於栗園)覩一異鵲自
南方來翼七尺目大運寸(周廻一寸)感周之顙而集於栗林
莊周褰裳躍步執彈而留之增西京雜記曰樊將軍
噲問陸賈曰自古人君皆云有瑞應豈有是乎賈曰有
之乾鵲噪而行人至蜘蛛集而百事喜况人君處重位
乎原魏書曰安德令劉長仁有鵲來屋上鳴管輅曰
鵲云東北一婦昨殺夫牽引西家人離婁有頃果有婦
人殺夫詐訟西家殺也增搜神記曰青龍中明帝為
凌霄閣始構有鵲巢其上吳志曰赤烏十二年有兩
烏銜鵲墮東觀權使丞相朱據燎鵲以祭晉書曰孝
武帝太元十六年六月鵲巢太極東頭鴟尾又巢國子
學堂西頭十八年東宫始成十九年正月鵲又巢其西
門南史曰建平王宏子景素在藩甚得人心而謗聲
日積當廢帝時深懷憂懼常與故吏劉璡獨處曲臺有
鵲集於承塵上飛鳴相逐景素泫然曰若斯鳥者遊則
參乎風煙之上止則隠乎林木之下飢則啄渴則飲形
體無累於物得失不關於心一何樂哉北齊書曰武
衛奚永洛與河内人張子信對坐有鵲鳴於庭樹間而
墮焉子信曰鵲言不善向夕若有風從西南來歴樹拂
堂角則今夜有人喚公不得往子信去後果有風來至
夜高儼使召永洛且言勅喚永洛欲赴其妻苦留稱墜
馬折腰免於難舊唐書曰高祖圍堯君素於蒲州糧
盡人相食有鵲巢其發石車上人心遂離通鑑曰貞
觀二年九月嘗有白鵲巢於寢殿槐上合歡如腰鼓左
右稱賀上曰此何足賀命毁其巢縱鵲於野外唐五
行志曰天寳十三載葉縣有鵲巢於車轍中不巢木而
巢地失其所也苗晉卿嘗自為父碑文有鵲巢碑上
唐貞元三年中書省梧桐樹上有鵲以泥為巢焚其
巢可禳狐魅五代史曰王處直為武義軍節度使野
鵲數百巢麥田中人皆知其不祥高僧傳曰後唐釋
可止善律詩在定州日中山節度使王處直與太原互
相疑貳諸侯兼并王令方欲繼好息民因命僧齋於慶
雲寺會有獻白鵲者王曰試為詠題止即席而成後句
云不知誰會喃喃語必向王前報太平王欣然奚囊
橘柚曰袁伯文七月六日過高唐遇雨宿於山家夜夢
女子甚都自稱神女伯文欲留之神女曰明日當為織
女造橋違命之辱伯文驚覺天已辨色啟牎視之有羣
鵲東飛有一稍小者從牎中飛去是以名鵲為神女也
鵲三
原巢知背歲立必順風(上詳鵲一博物志之東方朔傳曰朔以人事言從東方)
(來鵲尾長傍風則傾背風則蹷必當順風而立是以東嚮鳴也)南飛月夜東嚮雨
晴(上見魏武帝詩殿東方朔傳曰孝武皇帝時閒居無事燕坐未央前天新雨止當此時東方朔執戟在)
(殿階傍屈指獨語上從殿上見朔呼問之生所獨語者何也朔對曰殿後柏樹上有鵲立枯枝上東嚮而鳴也)
銜火清谿採粟員嶠(郭子横洞冥記曰帝觧鳴鴻之刀以賜東方朔刀長三尺)
(朔曰此刀採首陽之金鑄為此刀雄者以飛雌者獨在金出九陽清谿有鵲銜火於清谿之上王子年拾遺)
(記曰員嶠之山名環丘上有方湖千里多大鵲高一尺八羣飛於湖際銜採不周之粟於環丘之上)化
石填河(張顥為梁相有山鵲飛化圓石顥椎破之得一金印淮南子曰烏鵲填河成橋渡織女)
飾鏡為扇(有烏鵲鏡遺下詳後注拾記)燭夜登春(古今注曰一名)
(燭夜收下見魏詩)公輸削方朔占(墨子曰公輸削竹木為鵲鵲成飛三日不下自)
(以為巧方下詳前注東朔傳)白丹(曹子建魏德論曰有白鵲之瑞拾遺記曰周成王時塗)
(脩國獻丹鵲一雄一雌孟夏取翅為扇一名條翮一名素影)增探鷇忘真(晉書曰王)
(澄為荆州將之鎮送者傾朝澄見樹上鵲巢便脫衣上樹探鷇而弄之神氣蕭然旁若無人莊子曰莊子見)
(一異鵲執彈而留之覩一蟬方得美蔭而忘其身螳螂執翳而摶之見得而忘其形異鵲從而利之見利而忘)
(其真)採枕燒腦(投荒雜錄曰番禺人逢端午日採鵲巢中獲兩小石號鵲枕此日得之者)
(佳婦人遇之有抽金簪觧耳璫而償其直者蓋取以為媚男藥也志林曰鵲腦燒之令人相思)帝
女國王(廣異記曰南方赤帝女學道得仙居高陽崿山桑樹上正月一日銜柴作巢或作白鵲或)
(作女人赤帝見之悲慟誘之不得以火焚之女即升天因名帝女桑今人至十五日焚鵲巢作灰汁浴蠶子本)
(此故鵲一名神女也成傳燈錄曰昔如來在雪山修道芻尼巢於頂上佛既道芻尼受報為那提國王芻尼)
(野鵲子)趨時報喜(埤雅曰鵲而不滛所以成德成德故有行知風之自而作其巢知歲)
(之所在而開其戶所以趨時趨時故有功報天寳遺事曰時人家聞鵲聲皆為吉兆曰靈鵲喜)補
隙上梁(唐書曰大歷八年乾陵上仙觀三尊殿有雙鵲銜柴及泥補葺殿之隙壊凡一十五處宰)
(臣等表賀一酉陽雜爼曰崔圓相公妻在家時見二鵲營巢共銜木如筆管長尺餘安巢中衆悉不見俗言)
(見鵲上梁必貴鵲有隠巢木鷙鳥不能見者此也)結玉墜紙(天元主物簿云鵲啄槐實)
(結玉於腦謂之鵲玉此鵲終歲不復鳴噪雖巢無胎卵又云戴玉之鵲巢於竹與燕同羣因話錄曰大中時)
(孔温裕因直諫貶郴州有鵲戲於庭子孫拜之飛去墜下方寸紙有補闕字未幾徵還果有此拜)擁
行車集玉堂(開元遺事曰李元紘令餘杭治有聲遷潤州司馬羣鵲飛擁行車百里而旋)
(金坡遺事曰學士院有雙鵲嘗棲於西軒海棠枝上每學士會食必徘徊翔集於玉堂之上略無驚畏或鳴噪)
(必有大詔令及宣召之事)霜毛玉羽緇衣素襟(韓文曰白鵲者霜毛皎潔玉羽)
(鮮明鵲朝野僉載曰唐貞觀末南康黎景逸居空青山常有巢其側每飲食輒以餧之後鄰近失盜誣景逸)
(繫南康獄一日有鵲止於獄樓向景逸歡喜似傳語之狀其日傳赦至官司詰其由來云道逢緇衣素襟人所)
(說三日而赦至景逸還山乃知緇衣素襟者鵲也却又李白詩曰五色雲間鵲飛鳴天上來傳聞赦書至放)
(夜郎回或云鵲夜傳枝主有赦)行蹌蹌聲唶唶(相法曰鵲行蹌蹌性行不良淮南)
(子曰烏之啞啞鵲之唶唶豈為寒暑燥濕變其聲哉)楂楂喃喃(韓愈詩楂楂鵲鳴聲杜)
(牧詩丹鵲東飛來喃喃送君札)
鵲四
原詩魏武帝歌詩曰月明星稀烏鵲南飛繞樹三匝何
枝可依山不厭高水不厭深周公吐哺天下歸心北
齊魏收看柳上鵲詩曰背歲心能識登春巢自成立枯
隨雨霽依枝須月明疑是雕籠出當由抵玉驚間關拂
條軟廻復振毛輕何獨離婁意傍人但未聽梁蕭紀
詠鵲詩曰欲避新枝滑還向故巢飛今朝聽聲喜家信
必應歸隋魏彥深園樹有巢鵲戲以詠之曰畏玉心
常駭填河力已窮夜飛還繞樹朝鳴且向風知來寧自
伐識歲不論功早晩時應至輕舉一排空增唐李嶠
詠鵲詩曰不分荆山抵甘從石印飛危巢畏風急繞樹
覺星稀喜逐行人至愁隨織女歸儻游明鏡裏朝夕動
光輝蘇頲詠禮部尚書庭後鵲曰懷印喜將歸窺巢
戀且依自知棲不定還欲向南飛蔣洌山行見鵲巢
詩曰鵲巢性本高更在西山木朝下清泉戲夜近明月
宿非直避網羅兼能免傾覆豈憂五陵子挾彈來相逐
又夜飛鵲詩曰北林夜方久南月影頻移何啻飛三
匝猶言未得歸王建祝鵲詩曰神鵲神鵲好言語行
人早回多利賂我今庭中栽好樹與汝作巢當報汝
吕温和恭聽籠中山鵲詩曰掩抑冲天意悽愴觸籠音
驚曉一聞處傷春千里心薛能鄜州進白野鵲詩曰
輕毛疉雪翅開霜紅觜能深練尾長名應玉符朝北闕
色柔金柱瑞西方不憂雲路填河遠為對天顏送喜忙
從此定知栖息處月宫瓊樹是仙鄉皮日休喜鵲詩
曰棄羶在庭際雙鵲來搖尾欲啄怕人驚喜語晴花裏
何況佞倖人微禽觧如此司空圖山鵲詩曰多驚本
為好毛衣只頼人憐始却歸衆鳥自知顏色減妒他偏
向眼前飛又喜山鵲初歸詩曰翠衿紅觜便知機久
避重羅稳處飛只為從來偏護惜牎前今賀主人歸
又曰山中只是惜珍禽語不分明識爾心若使觧言天
下事燕臺今築幾千金又曰阻他羅網到柴扉不奈
偷倉雀轉肥賴爾林塘添景趣剰留山果引教歸韓
偓鵲詩曰偏承雨露潤毛衣黑白分明衆所知高處營
巢親鳳闕静時閒語上龍墀化為金印新祥瑞飛向銀
河舊路岐莫怪天涯棲不穏託身須是萬年枝韓溉
鵲詩曰纔見離巢羽翼開盡能輕颺出塵埃人間樹好
紛紛占天上橋成草草回幾度送風臨玉戶一時傳喜
到妝臺若教顏色如霜雪應與清平作瑞來南唐王
感化詠苑中白野鵲詩曰碧岩深洞恣遊遨天與蘆花
作羽毛要識此來棲宿處上林瓊樹一枝高閩徐夤
鵲詩曰神化難原瑞即開雕陵毛羽出塵埃香閨報喜
行人至碧漢填河織女回明月觧隨烏繞樹青銅寧媿
雀為臺瓊枝翠葉庭前植從待翩翩去又來宋歐陽
修野鵲詩曰鮮鮮毛羽耀朝輝紅粉牆頭綠樹枝日暖
風輕言語軟應將喜報主人知蘇軾異鵲詩序曰熙
寧中柯侯仲常通守漳州以救饑得民有二鵲棲其廳
事訖侯之去鵲亦送之漳人異焉為賦此詩曰柯侯古
循吏悃愊真無華臨漳所全活數等江干沙仁心格異
族兩鵲巢其衙但恨不能言相對空楂楂善惡以類應
古語良非誇君看彼酷吏所至號鬼車陳無已鷙鵲
詩序曰辛巳夏四月庚戌日將晏與客追凉露坐有雀
引雛二三集垣下行且哺俄有鵲至自北俛啄雀間初
循循少焉就雀間遽攫一雛而升於垣出雀不意悲鳴
啾啾奮身抵鵲再三欲奪鵲竟磔雛以食不顧如得計
然坐客歎息余感之賦是詩曰若奚不鸇吾知避而遷
汝胡不貍吾知遠而馳宵通吾巢晨並吾枝懷毒姙凶
初不汝期恭恭拳拳甫笑嬉嬉情貎深厚孰從而追
李覯聞喜鵲詩曰翩翩者鵲何品流羽毛黑白林之幽
生平智力可料度有巢往往輸鳴鳩天然却會報人喜
愚兒幼婦惟爾求萬聲千噪幾曾騐聞者終是軒眉頭
唐庚鳴鵲行曰檐前羣鵲鳴相呼法當有客或遠書
吾今何處得書尺而况賓客乘軒車喧喧鳴鵲汝過矣
曷不往噪權門朱陸游贈鵲詩曰為梁星渚自何年
毛羽摧傷不怨天知我齋餘嘗施食翩然飛下北牎前
原謳魏曹植魏德論謳曰鵲之彊彊詩人所喻今存聖
世呈質見素飢食苕華渴飲清露異於疇昔衆鳥是慕
原賦梁徐勉鵲賦曰觀羽族之多類實巨細以羣飛既
若雲而彌上亦棲睫而忘歸爰有兹禽六翮斯具生無
隠默質有黝素匪違凉而就暑通四節以馳騖出崑山
而抵玉入召風而興賦其識知來其巢知風比之烈士
時起則雄逢翳薈而翔集乘清吹而西東荷休明以得
性游苑囿以自終增唐陳仲師鵲巢背太歲賦曰矯
翼徘徊向隅棲息時懷擇木之智日就積薪之力所以
率先表異選勝知歸應時節而遷易辨方隅之是非念
彼明神自易地而攸處顧兹弱羽信何枝而可依擇地
已有知風豈無方一枝而自託雖小數之能拘又鵲
始巢賦曰拂曙聲多排空意遠惜光隂於朝暮迷飲啄
之往返於是攫腐草銜飛蓬重疉尺箠廻環翠空凌寒
而且近朝日搆思而偏愁夜風俯仰求容冀資拾芥之
力縱横居止顧就積薪之功必使輕舉得便羣飛會同
嬉遊遂鄰於清籞窘束長謝其雕籠
御定淵鑑類函卷四百二十三
