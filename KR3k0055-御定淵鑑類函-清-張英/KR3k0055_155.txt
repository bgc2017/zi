欽定四庫全書
御定淵鑑𩔖函卷一百五十
政術部二十九(獄囚)(疑獄放囚)(冤獄恤囚)(緩獄活囚)(留獄錄囚)
(無囚)
獄一
原釋名曰獄硧也言實硧人情僞也又謂之牢言所在
堅牢也又謂之圜土言築土之表牆其形圜也又謂之
囹圄(囹領也圄禦也)言領錄囚徒禁御也詩曰宜犴宜獄
韓詩外傳曰鄉亭之繫曰犴朝廷曰獄則其事也急
就章曰咎繇造獄後代因之風俗通曰夏曰夏臺殷
曰□里周曰囹圄是也博物志曰夏曰念室殷曰動
止周曰稽留三代之異名也又狴牢者亦獄别名家語
曰孔子為大司寇有父子訟者同狴縶之增說文曰
獄謂之牢易曰山下有火賁君子以明庶政無敢折
獄又曰澤上有風中孚君子以議獄緩死周禮秋
官曰以圜土聚教罷民漢舊儀曰郡邸獄理天下郡
國上計屬大鴻臚東市獄屬京兆尹
獄二
原囹圄狴牢(上見獄一曰漢書曰有罪當械者皆頌繫應劭注頌者容也言見寬容但處)
(曹吏舍不入狴牢)屬杓象斗(漢書曰勾圜十五星杓曰賤人之牢牢星實則囚多虚則)
(開出宋春秋元命苞曰爲獄圓者象斗運合均注曰作獄圓者象斗運也)東市北寺
(衞宏漢舊儀曰東市獄屬京兆尹西市屬左馮翊也獄司馬彪續漢書曰范滂字孟博坐繫黃門北寺北寺)
(吏謂曰凡坐繫皆祭臯陶滂曰臯陶賢者古之直臣知滂無罪將理之帝如其有罪祭之何益衆人由此止也)
掖庭郡邸(史記曰武帝譴責鉤弋夫人脫簪珥叩頭帝曰引去送掖庭獄衞宏漢書舊)
(儀曰郡邸獄理天下郡國上計屬大鴻臚也)請室謁居(絳侯囚請室註今鍾下人魯)
(謁居繫導官注諸獄皆滿權寄此者)見螻夢蟻(劉義慶幽明錄曰晉廬陵太守龐企字子)
(及上祖坐事繫獄而非其罪見螻蛄行其左右相謂曰使爾有神能活我死不當生乎因投飯與螻蛄食盡去)
(有頃復來形體稍大意異之復與食數日間其大如豚及報當行刑螻蛄掘壁根為大孔因破械得從此出亡)
(後遇赦得活中東無疑齊諧曰吳當陽縣董昭之乘船過錢塘江江見一蟻著一短蘆惶遽垂死使以繩繫)
(蘆著船船至岸蟻得出中夜夢一人烏衣來謝云僕是蟻中王君有急難當見先語歷十餘年時江左所劫盜)
(横錄昭之爲劫主繫餘姚獄昭之自惟蟻王夢緩急當告今何處告之獄囚言但取兩三蟻著掌中祝之昭之)
(如其言暮果夢昔烏衣人云可急去入餘杭山天下既亂赦令不久也於是便覺蟻攻嚙械已盡因得出獄過)
(江投餘杭山遇赦遂得免)春省秋繕(禮記曰仲春之月命有司省囹圄去桎梏止獄訟)
(又曰孟秋之月命有司修法制繕囹圄具桎梏鄭元注曰囹圄所以禁守繫者則今之獄矣)上書
注史(後漢書曰尚書郎張宏獄吏上書自頌龍又鄒陽在獄中上書崔鴻後趙錄曰石季幽中)
(書令徐光於襄國詔獄光在獄中注解經史十餘萬言)不留勿擾(周易曰山上有火旅)
(君子以明愼用刑而不留獄獄史記曰蕭何卒召曹參參去囑其後相曰以齊市爲寄愼勿擾也)星
牢天獄(韓陽天文要集曰貫索明貴人出詩含神霧曰杓為天獄主天殺也)圜扉
平砥(周禮曰若無節則惟圜土内之鄭元注曰圜土獄城也江淹上建平王書曰抱痛圜門含憤獄戶又)
(王融曲水詩序曰鞠茂草於圜扉死衞展陳諺言表曰諺言廷尉獄平如砥有錢生無錢此諺之起死生之)
(出於此法獄也)仰天望氣(史記曰趙高案李斯拘執束縛居囹圄中仰天而歎曰悲夫不)
(道之君何可為計哉有漢書曰望氣者言長安獄中天子氣)黃沙紫氣(晉武帝太康初)
(置黃沙獄以訊囚徒黃沙獄名曰山堂肆考曰初吳未滅時斗牛之間常有紫氣雷煥寶劎之精上徹於天)
(耳張華問寶劒何在煥曰在豫章豐城獄中華即補煥爲豐城令煥至即掘獄基得雙龍劎)增雀
角犬牙(詩曰誰謂雀無角何以穿我屋誰謂女無家何以速我獄釋文曰獄字從二犬猶二犬)
(之牙也)原蟲盤虎穴(漢武帝幸甘泉宫經長平坂見有蟲盤覆地色如生肝頭目口)
(鼻皆具問於東方朔對曰此蟲名怪哉昔時拘繫無辜咸仰首歎曰怪哉怪哉蓋怨憤之氣感動上天所生也)
(此地必秦獄處即按地圖果如其言上又問何以去之對曰積憂者得酒而解以酒灑之當消于是取蟲置酒)
(中須臾皆糜散以尹賞為長安令修治長安獄穿地方深各數丈瓴甓為郭大石覆之名曰虎穴)增
三木九棘(史記曰魏其侯衣赭衣關三木注云關三木頭及手足也又柳子厚斷刑論云貫三)
(木加連鎖而致之獄釋易曰習坎上六係用徽纆寘於叢棘三歲不得凶文衆議獄於九棘之下也)
原中都官未央廏(司馬彪續漢書曰武帝置中都官獄二十六所先皆省惟廷尉及洛)
(陽有詔獄廏衞宏漢舊儀曰未央廏獄主理六三署郎屬太僕光禄勲)侵絳侯辱安
國(史記曰周勃免相就國歲餘每河東守尉行縣至絳勃自畏恐誅常被甲令家人持兵以見之其後人有)
(上書因告勃反捕理之勃恐不知置辭吏稍侵辱之絳侯既出曰吾將百萬軍安知獄吏之貴也漢書曰韓)
(安國坐法抵罪而獄吏田甲辱之安國曰死灰獨不復然乎田曰然則溺之)澤上有風
山下有火(俱詳獄易彖辭)黃霸受經杜篤為誄(漢書曰夏侯勝)
(宣帝時議不當尊武帝廟及丞相長史黃霸坐不舉劾俱下獄霸欲從勝受經勝辭以死罪霸曰朝聞道夕死)
(可矣勝賢其言遂授之繫更再冬講不息頗後漢書曰杜篤字季雅客居美陽數從令請託不諧相恨令怒)
(收篤送京會大司馬吳漢薨光武詔諸儒誄之篤於獄中為誄辭最高帝悅賜帛免之)
獄三
原畫地(司馬遷書畫地為獄議不入刻木為吏期不對)栫棘(左傳曰吳子執邾子於樓臺栫)
(之以棘栫扳也音賤)深室(左傳曰寘諸深室别為囚室也)暴室(掖庭織作染練者)
增桎梏(孟子曰桎梏死者非正命也)重事(漢景帝紀曰獄重事也)大命(路温)
(舒傳云獄者天下之大命)狴犴(揚子曰狴犴使人多禮乎)原内圜土(周禮鄭注曰圜)
(土獄城也)振賁獄(漢書曰賁於治水事屬水衡尉也)增司政典(吕刑曰司政典)
(獄)小宛刺(詩小宛大夫刺幽王詩曰宜岸宜獄)在縲紲(論語曰子謂公冶長可妻)
(也雖在縲紲之中非其罪也)納槖饘(左傳曰僖公二十八年晉執衞侯歸京師寘諸深室寗武)
(子職納槖饘焉注曰武子以君在幽隘故以衣食為己職槖衣囊也饘糜也)原三王有獄
(白虎通曰三王始有獄夏曰夏臺云云)晉令固屋(晉令獄屋皆當完固厚其草蓐無令漏濕)
司空詔獄(舊儀曰司空詔獄治列侯二千石屬宗正)若盧詔獄(王商傳左將軍)
(丹等請詔謁者召商詣若盧詔獄案孟康曰若盧獄名屬少府黃門北寺)掖庭秘獄(漢書曰劉)
(輔上言不宜立趙倢伃為皇后上使侍御史收縛下掖庭獄)太子家獄(舊儀曰太子家獄治)
(太子官屬太子太傅也)蟲生憤氣(詳獄二)獸觸疑罪(論衡曰獬豸者一角)
(之羊也性知有罪臯陶臨其罪疑者令羊觸之有罪則觸無罪則不觸蓋天生聖獸助獄為驗故臯陶禮半跪)
(坐事之)增子長修史(漢司馬遷字子長因論李陵得罪幽於縲紲因而發憤作史記)
殯母還獄(漢鍾離意為棠邑令民房廣為父報仇繫獄母病死廣哭不食意憐傷之聽廣歸殯母丞)
(掾皆爭不可意曰罪自歸我義不累汝等遂遣歸殯殮訖果還入獄意密以狀聞廣得減死論)奪父
出獄(魏臧霸父式為獄掾能據法守正不徇太守私情太守怒收式付府獄霸令數人要奪父出與父俱)
(亡命)導囚踰獄(魏孫禮荒亂時與母相失有馬台者為求得之台後坐法當死禮私導台令踰)
(獄乃自首主簿温嘉之白太祖得減罪一等)鵲巢獄樹(明皇即位以來二十年間號稱治平)
(人罕犯法大理寺卿徐嶠奏云今歲天下斷死刑止五十八人先是相傳寺獄殺氣太盛鳥雀不棲今有鵲巢)
(其樹百官以幾致刑措賀)鵲噪獄樓(朝野僉載曰唐貞元中黎景逸居空青山有鵲巢其庭每)
(以餘食食之甚馴狎後景逸出仕被誣下獄一日有鵲飛於獄樓上下向景逸喜噪久之已而果赦下)
獄四
原詩隋魯本與胡師耽同繫胡州出被刑獄中詩曰叔
夜絃初絶韓安灰未然相悲不相見幽縶與幽泉唐
駱賓王幽縶書情通簡知己詩曰驄馬刑章峻蒼鷹獄
吏猜絶縑非易辨疑璧果難裁揆畫慙周道端憂滯夏
臺生涯一滅裂岐路幾徘徊入穽方摇尾迷津正曝腮
圜扉長寂寂疎網尚恢恢青陸春芳動黃沙旅思催覆
盆徒望日蟄戶未驚雷霜歇蘭猶敗風多木屢摧地幽
蠶室掩門静雀羅開自憫秦冤痛誰憐楚奏哀增又
憲臺出縶寒夜有懷詩曰獨坐懷明發長謠苦未安自
應迷北叟誰肯問南冠生死交情異殷憂歲序闌空餘
朝夕鳥相伴夜啼寒原沈佺期幽繫詩曰吾憐曾家
子昔有投杼疑吾憐姬文公非無鴟鴞詩臣子竭忠孝
君王惑讒欺萋斐離骨肉含惋興此辭增又曰無事
今朝來下獄誰期十月是横河君看鷹隼俱能擊為報
蜘蛛收網羅又同獄者歎獄中無燕詩曰何許乘春
燕多知辯夏臺三時併欲盡雙影未嘗來食蕊嫌叢棘
銜泥怯死灰不知黃雀語能雪冶長猜儲光羲獄中
貽姚張薛李鄭柳諸公詩曰中夜囹圄深初秋縲紲久
疎螢出暗草朔風鳴衰柳河漢低在戶蠨蛸垂向牖雁
聲遠天末涼氣生霽後哀哀害神理惻惻傷慈母妻子
垂涕泣家僮日奔走書辭苦人吏饋食勞交友寒服猶
未成繁霜漸將厚諸公深惠愛朝夕在左右束濕雖欲
操鈞金庶無負傷羅念摇翮蜿足思驤首眷言出深穽
永日常攜手李白繫潯陽上崔相渙詩曰毛遂不墮
井曾參寧殺人虚言誤公子投杼惑慈親白璧雙明月
方知一玉眞劉長卿罪所上御史惟則詩曰誤因微
禄滯南昌幽繫圜扉晝夜長黃鶴翅垂同燕雀青松心
在任風霜斗間誰與看冤氣盆下無由見太陽賢達不
能同感激更於何處問蒼蒼盧綸罪所送苖員外上
都詩曰謀身當議罪寧遣友朋聞禍近防難及愁長思
未分寂寥驚遠語幽閉望歸雲親戚如相見唯應泣向
君宋蘇軾獄中寄弟子由詩曰聖主如天萬物春小
臣愚暗自亡身百年未滿先償債十口無歸更累人是
處青山可埋骨他年夜雨獨傷神與君世世為兄弟更
結人間未了因又曰柏臺霜氣夜淒淒風動琅璫月
向低夢遶雲山心似鹿魂飛湯火命如雞眼中犀角眞
吾子身後牛衣愧老妻百歲神遊定何處桐鄕知葬浙
江西明李夢陽獄夜詩曰簷景棲棲落臺居黯黯幽
鼠緣爭果墜螢過隔衣流幸竊餘光照那蠲多穴愁亦
知廣川子跼蹐為春秋
增序唐駱賓王在獄詠螢火賦序曰綈袍匪舊白首如
新誰明公冶之非孰辨臧倉之愬是用中宵而作達旦
不瞑覩兹流螢之自明哀此覆盆之難照況乘時而變
含氣而生雖造化之不殊亦昆蟲之一物應節不愆信
也與物不競仁也避日不明義也臨危不懼勇也事有
沿情而動興因物而多懷感而賦之聊以自廣又在
獄詠蟬詩序曰余禁所禁垣西是法廳事也有古槐數
株焉每至夕照低陰秋蟬疎引發聲幽息有切常聞吟
喬樹之微風韻資天縱飲高秋之墜露清畏人知僕失
路艱虞遭時徽纆不哀傷而自怨未摇落而先衰聞蟪
蛄之流聲悟平反之已奏見螳螂之抱影怯危機之未
安感而綴詩貽諸知已庶情沿物應哀弱羽之飄零道
寄人知憫餘聲之寂寞
疑獄一
增賈子曰梁嘗有疑獄羣臣半以為當罪半以為無罪
雖梁王亦疑梁王曰陶之朱公以布衣富侔國是必有
奇智乃召朱公而問曰梁有疑獄獄吏半以為當罪半
以為不當罪雖寡人亦疑吾子決是奈何朱公曰臣鄙
民也不知當獄雖然臣之家有白璧二其色相如也其
徑相如也其澤相如也然其價一者千金一者五百金
王曰徑與色澤相如也一者千金一者五百金何也朱
公曰側而視之一者厚倍是以千金梁王曰善故獄疑
則從去賞疑則從與梁國大悅
疑獄二
原惟輕有赦(舜典曰罪疑惟輕刑周書曰五罰之疑有赦罰贖刑罪也疑赦從罰罰疑赦)
(從免言重疑也)無質不聽(疑事無質質成也疑則捨之不可成也禮曰有旨無簡不聽)
(注曰簡誠也雖有其意無其誠者不論以為罪)闕疑緩死罪疑刑放
雖國令是干罰宜無小而人心未厭事合從輕
宣尼之聽訟辭不獨見也漢景之恤疑獄亦命讞之
疑獄三
原共赦(禮記曰疑獄氾與衆共之衆疑則赦之)讞疑吏不決(詳疑獄四漢高)
(詔)人不厭(漢景帝詔曰諸疑獄雖文致於法而於人心不厭者輙讞之)平亭疑
法(史記曰張湯決大獄請博士弟子補廷尉史平亭疑法奏讞疑注亭均也調也言平均疑法及為讞疑奏)
(之)分别著讞(又曰必奏先為上分别其原上所受是而著讞法廷尉挈令注著明書之也挈)
(獄訟之要書於讞法挈令以為後代式)
疑獄四
增詔漢高帝讞獄詔曰獄之疑者吏或不敢決有罪者
久而不論無罪者久繫不決自今以來縣道官獄疑者
各讞所屬二千石官二千石官以其罪名當報之所不
能決者皆移廷尉廷尉亦當報之廷尉所不能決謹具
為奏傅所當比律令以聞
冤獄一
增後漢書曰永平中寒朗以謁者守侍御史與三府掾
屬共考案楚獄顔忠王平辭引隧鄉侯耿建朗陵侯臧
信濩澤侯鄧鯉曲成侯劉建建等辭未嘗與忠平相見
朗心傷其冤試以建等物色獨問忠平而二人錯愕不
能對朗知其詐乃上言建等無奸專為忠平所誣帝曰
即如是忠平何故引之對曰忠平自知所犯不道故多
有虚引冀以自明帝曰即如是何不早奏對曰臣恐海
内别有發其姦者帝怒曰吏持兩端促提下左右方引
去朗曰願一言而死帝曰誰與共為章對曰臣自知當
必族滅不敢多汚染人誠冀陛下一覺悟而已今出之
不如入之可無後責是以考一連十考十連百又公卿
朝會陛下問以得失皆長跪言舊制大罪禍及九族陛
下大恩裁止於身天下幸甚及其歸舍口雖不言而仰
屋竊歎莫不知其多冤無敢牾陛下者臣今所陳誠死
無悔帝意解詔遣朗出永平二年京師旱和熹鄧皇
后親幸洛陽寺錄冤獄有囚杜洽實不殺人而被考自
誣羸困輿見畏吏不敢言將去舉頭若欲自訴太后察
視覺之呼還問狀具得枉實即收洛陽令下獄抵罪行
未還宫澍雨大降
冤獄二
原亡璧盜金(楚相亡璧門下疑張儀盜之掠撻數百下詳猜認直不疑)增刳
腹則耳(唐武后時酷吏來俊臣黨人羅告司刑府史樊惎謀反誅之惎子訟冤於朝堂無敢理者)
(乃援刀刳其腹秋官侍郎劉如璿見之竊歎士唐宇文融恨恚張說乃與崔隱李林甫共劾說引術王慶則)
(奏表其閭及引僧道岸冒署右職帝怒詔源乾曜隱甫韋抗等即尚書省鞫之發金吾兵圍其第說兄左庶子)
(光詣朝堂刵耳列冤)原胏石民棘林鬼(周禮曰以胏石達窮民注赤石也策秀)
(才文曰胏石少不冤之人棘林多夜哭之鬼樹棘槐聽訟於其下夜哭之鬼謂無辜者)冶長非
罪良夫無辜(上詳獄四曰左傳曰衞侯夢人被髮北面而譟予為渾良夫叫天無辜)
不察申生竟死孝婦(左傳曰申生曰君實不察其罪上虞寡婦養姑以壽終姑女)
(誣告婦加鴆竟結其罪孟嘗字伯周為戶曹明之不可天連旱後太守殷丹至明之遂雨)五月降
霜三年致旱(鄒衍被囚仰天而歎五月降霜累東海孝婦養姑甚謹夫死不嫁姑恐之自)
(殺姑女告婦殺母婦自誣服殺姑于公明之不可竟殺之郡界旱三年後太守至祭其冢天乃立雨)增
大霧不開滛潦自霽(南部新書曰唐李錡之誅大霧三日不開或聞鬼哭上疑其冤)
(詔收葬之龐唐崔碣為河南尹邑有大賈王可久轉貨江湖間值勛亂盡亡其貲不得歸妻詣卜者楊乾夫)
(咨存亡乾夫内悅其色且利其財既占陽驚曰乃夫殆不還矣即陰以百金謝媒者誘聘之妻乃嫁乾夫遂為)
(富人及徐州平可久困甚丐衣食歸閭里往見妻乾夫大怒詬逐之妻詣吏自言乾夫厚納賂而可久反得罪)
(再訴復坐誣可久恨歎遂失明及碣至可久陳冤碣廉得其情即勅吏掩乾夫並前獄吏下獄悉發賕姦一日)
(殺之以妻還可久時方滛潦獄決即霽)原冤濫頗邪黃沙失入
丹筆誤書抱恨入地無辜籲天瓜李雖疑薰
蕕自别生為窮人死為冤鬼未聞情得但見
獄成獄非明察法乃濫施得情猶合哀矜非
罪誠宜開釋劒有餘冤尚能衝斗日無私照猶隔
覆盆衆口鑠金信非其罪片言折獄不見其人
冤獄三
原死灰不然(詳獄三韓安國)捶楚求罪(捶楚之下何求不獲雖臯陶聽之猶謂死)
(者有餘辜)增鄭昌訟冤(漢司隸校尉蓋寬饒剛直公清刺舉無所避時方用刑法任中書官)
(寬饒因奏封事上以為怨謗下其書執金吾議以寬饒旨意欲求禪大逆不道諫大夫鄭昌上書訟冤上竟下)
(寬饒吏寬饒引佩刀自刎北闕下衆庶莫不憐之)為兄訴冤(唐穆贊字相明累官侍御史陜)
(虢觀察使盧岳妻分貲不及妾子妾訴於官中丞盧佋欲重妾辜贊不聽佋與宰相竇參共誣贊受金捕送獄)
(贊弟賞上冤狀詔三司覆治無驗猶出為柳州刺史)申理元忠(唐中宗時諸張深怨魏元忠乃)
(譛元忠嘗言太后老矣不若挾太子為久長太后怒下元忠獄朱敬則抗疏理之曰元忠素稱忠直若令抵罪)
(失天下望貶元忠為高要尉)誣劾韋賞(唐杜兼字處宏僚官韋賞陸楚皆名家子有美譽嘗)
(論事忤兼兼遂誣劾以罪帝遣中人至兼廷勞畢出詔執賞楚殺之二人以無罪死天下莫不稱冤)雪
師旦枉(唐李尚隱擢左臺監察御史時有馮昭泰者性鷙刻人憚其彊嘗誣桐廬人李師旦二百餘家)
(為妖蠱繫獄詔御史覆按皆託病不往尚隱曰善良方蒙枉不為申明可乎因請行果推雪其冤)訟
岳飛冤(宋秦檜矯詔下飛與子雲大理獄命中丞何鑄大理卿周三畏鞫之飛裂裳以背示鑄有盡忠)
(報國四字鑄察其冤白檜檜語塞乃改命諫議大夫万俟卨飛坐繫兩月無可證者或教卨以臺章所指淮西)
(逗留事為言又使于鵬孫革等證飛逗留命評事元龜年取行軍時日雜定之傅會其獄大理卿薛仁輔等皆)
(言岳飛無辜不聽一日檜手書小紙付獄即報飛死矣布衣劉允升上書訟岳飛冤下大理獄死)原
多殺不辜而號無罪(無所告也)銜冤飲恨吞聲飲恨
與濁吏何親與冤人何讐氣怨結而不揚涕
滿汁而横流國章斯抵誠合申之人命所懸豈宜
冤濫
冤獄四
增詩唐錢起歎畢少府以持法無隱見繫詩曰用法本
禁邪盡心翻自極畢公在囹圄世事何糺纆翠鳳呈其
瑞虞羅寄鎩翼囚中千念時窗外百花色落景閉圜扉
春蟲枉叢棘古人不念文紛淚莫沾臆明楊繼盛朝
審途中口吟曰風吹枷鎖滿城香簇簇爭看員外郎豈
願同聲稱義士可憐長板見君王聖明德厚如天地廷
尉稱平過漢唐性僻從來歸視死此身原自不隨楊
又獄中紅苔詩曰寒柝淒淒哀怨絶陰雲黯黯鬱愁結
西風滿地苔痕紅盡是渭囚冤淚血又臨刑詩其一
曰浩氣還太虚丹心照萬古生前未了事留與後人補
其二曰天王自聖明制度高千古平生未報恩留作忠
魂補
增制唐申理冤屈制曰朕祇膺寶歴寅奉璇圖常居安
以戒危每在得而思失慮一夫之弗獲憂萬方之有罪
以為承平既久區㝢至曠州邑相望衆庶殷阜事繁則
詐起法弊則姦生念兹冤滯載懷惻隱是以頻發詔書
庶幾息訟又制曰微物不安每切納隍之慮一人失
業更軫宵衣之懷思欲下情上通無令壅隔所以明四
聦也其官人百姓等有冤滯未申或獄訟失職或賢才
不舉或進獻謀猷如此之流任其投匭凡百士庶宜識
朕懷
增書唐陳子昂申宗人冤獄書曰臣伏見宗人嘉言有
至忠之誠抱徇公之節執法不撓為國殄讐頃者逆子
賊臣陰搆禍難潛圖密計將危社稷當時逆節初露朝
野震驚賴陛下神武之威天機電斷得奉聖決恭順天
誅不顧軀命不避彊禦惟法是守惟惡是讐幸得察罪
明辜窮姦極黨使伏法者自首情實天衢得以清泰萬
國得以歡寧今乃遭誣罔之罪被搆架之詞陷見疑之
辜困無驗之告(集作詰)幽窮詔獄吏不見明肝血赤心無
所控告母年八十老病在牀抱疾喘息朝不保夕身幽
獄戶死生斷絶朝蒙國榮夕為孤囚臣竊痛之
緩獄
原不留(易曰君子以明愼用刑而不留獄)緩死(易曰君子以議獄緩死)要囚
(詳刑法三)緩刑(周禮)容姦利滛仲春省(月令曰仲春天子命有司)
(省囹圄去桎梏無肆掠止獄訟)孟夏挺(挺寬也孟夏挺重囚至秋方決)出輕繫(出而)
(舍之)輟丹筆刑將不變獄貴惟精若審愼而無
他雖愆期而可恕淹恤過時亦宜問罪稽留有
故亦可徵辭將蔽罪之有程敢忘愼守未得情而
難斷寧免稽遲國章斯抵宜守限於申嚴人命所
懸豈忘情於審愼雖緩死以過時未盡善也比失
刑於欲速不猶愈乎
留獄
增後漢書曰安帝初清河相叔孫光坐贓抵罪遂增錮
二世釁及其子是時居延都尉范邠復犯贓罪司徒楊
震等議依光比劉愷獨以為春秋之義惡惡止其身禁
錮子孫非先王祥刑之意唐書曰唐扶字雲翔太和
五年為山南宣撫使内鄉倉督鄧琬負度支漕米七千
斛吏責償之繫其父子至孫凡二十八年九人死於獄
扶奏申釋之詔切責鹽鐵度支二使天下監院償逋繫
三年以上者皆原又曰白居易見度支有囚繫閿鄉
獄者更三赦不得原乃奏言父死縶其子夫久繫妻嫁
債無償期禁無休日請一切免之奏凡十餘上朝廷許
之又曰初鹽鐵度支屬官悉得以罪人繫所在獄或
私置牢院而州縣不聞知歲千百數不時決殷侑奏許
州縣糾列所繫申本道觀察使并具獄上聞許之原
違限之糾慢官之科雖要囚惟恤而折獄有程
雖事無欲速而法有勾稽既察情而得情何
當斷而不斷既非伏念之勤宜及過時之責若
踰伏念之時淹恤不糾則恐舞文之吏因緣長姦
聽訟之要辭既易於二三伏念之期日遂踰於五六
囚一
原風俗通曰囚遒也言辭窮情得以罪誅遒也增尚
書曰要囚服念五六日至於旬時丕蔽要囚又泰誓
曰囚奴正士毛詩曰在泮獻囚周禮曰罪人寘諸
圜土故囚字為口守人此其象也周官曰掌囚掌守
盜賊凡囚者鄭元注云囚拘也此其事也易坎卦曰
上六利用徽纆寘於叢棘三歲不得凶漢書天文志
曰有勾圜十五星屬杓曰賤人之牢牢中星實則囚多
虚則開出也淮南子曰拘囹圄者以日為修當市死
者以日為短韓陽天文要集曰流星入昴貴人繫囚
也
囚二
原左傳曰紂囚文王七年諸侯皆從之囚紂於是懼而
歸之又曰莊公乘邱之役公以金僕姑射南宫長萬
公右遄孫生搏之宋人請之宋公靳之曰始吾敬子今
子魯囚也吾不敬子矣又曰晉襄公縛秦囚使萊駒
以戈斬之囚呼萊駒失戈狼曋(音審)取戈以斬囚又曰
鄭公子歸生受命於楚伐宋宋華元樂吕禦之戰於大
棘宋師敗績囚華元獲樂吕漢書曰雋不疑為京兆
尹每行縣錄囚徒不疑多有所平反母為喜笑飲食語
言異於他時或無所出母怒為之不食故不疑為吏嚴
而不殘又曰王章下廷尉獄妻子皆繫小女年十二
起號哭曰平常獄上夜呼囚數至九今八而止我君素
剛先死者必君也果死東觀漢記曰馬援為郡督郵
送囚至府囚有重罪援哀而縱之亡命北地遇赦後
漢書曰陸續字智初太守尹興辟為郡門下掾是時楚
王英謀反事覺顯宗得其錄有尹興名興詣廷尉續與
主簿梁宏及掾史五百餘人詣洛陽詔獄續母遠至京
師覘候無緣與續相聞但作饋食付門卒進之續對食
悲泣不能自勝使者怪而問其故續曰母來不得相見
故但悲泣耳使者大怒以為門吏通傳意氣將召案之
續曰囚食餉羹誠母所自調和故知來耳非人告也母
常截肉未嘗不方斷蔥以寸為度是以知之魏志曰
賈逵字道宗太祖征劉備先遣賈逵至斜谷視形勢道
逢水衡載囚數十車逵以運急輙竟重者一人皆放其
餘太祖善之拜諫議大夫晉書曰曹攄字顧遠為臨
淄令獄有死囚歲夕攄行獄愍之曰新歲人情所重豈
欲暫見家耶衆囚皆泣曰若得暫歸死無恨也攄悉開
獄出之剋日令還掾吏固爭咸謂不可攄曰此雖小人
義不見負自為諸君任之至日相率而還並無違者一
縣歎服北史曰後魏元麗拜雍州刺史為政嚴酷吏
人患之其妻崔氏誕一男麗遂出州獄囚死及徒流案
未申臺者一時放免宋書曰王志累遷宣城内史清
謹有恩惠郡人張倪吳慶爭地因經年不決志到官倪
慶因相攜請罪所訟地遂成閒田後為東陽太守郡獄
有罪重囚十餘人至日悉遣還家過節皆反惟一人失
期志曰此自太守事主者勿憂明日果至以婦孕吏人
益歎服之北史曰蕭撝入周為上州刺史為政以禮
讓為本嘗至元日獄中囚繫悉放歸家聽三日然後赴
獄主者爭之撝曰昔王長虞延見稱前史吾雖寡德切
懷景行以之獲罪亦所甘心諸囚荷恩依限而至吏人
稱其惠化陳書曰張種以外戚賜無錫嘉興縣侯秩
嘗於無錫見有重囚在獄天寒呼囚曝日遂失之陳文
帝聞之笑而不責唐書曰韋仁壽隋大業末為蜀郡
法司書佐獄無冤囚其有罪者臨時就戮猶西向為仁
壽禮佛而死又曰太宗親錄囚徒多所原宥見死罪
者憫之放歸於家限至來秋即戮乃勅天下死囚皆放
令入京並依期而集於是天下死罪囚三百九十人皆
釋禁自至不勞督領一無逃散太宗感其奉法盡赦之
又曰高宗遵貞觀故事務在恤刑嘗問大理卿唐臨
在獄繫囚之數對曰見囚五十餘人惟二人合死上以
囚數少甚喜又曰吕元膺為蘄州刺史頗著恩信嘗
歲終閱郡囚囚有自告者曰某有父母在明日元正不
得相見因泣下元膺憫焉盡脫其械縱之與為期守吏
曰賊不可縱元膺曰吾以忠信待之及期無後到者由
是羣盜賊相引而去
囚三
原籥動杓虛(王充論衡曰赦令將至則繫室籥動獄中人當出故其感應令籥動也詩含)
(神霧曰杓為天獄中星虚囚則開出)夏臺羑里(夏桀為虐召湯囚之夏臺殷紂無道囚)
(文王於羑里)縲紲琅當(公冶長在縲紲之中當王莽捕關東犯鑄錢以鐵琅鎖其項)
(傳詣鍾官萬數注琅當長鎖也)黑幪赭衣(周禮司寇凡害人者寘之圜土弗使冠餙而加)
(明刑注弗使冠餙著黑幪史魏其衣赭衣)攘獄捕亡(周禮謂拒當獄者捕亡律主)
(守不覺失囚減囚罪二等若拒捍走者又減二等皆限百日内追捕限外他人捕得若囚已死及自首除其罪)
(又曰徒流囚徒限内亡者一日笞四十三日加一等主守不覺減囚罪三等故縱者即與囚同罪也)蒙
幕著械(左傳晉人囚季孫意如以幕蒙之榮晉棠邑丞劉榮坐事當死縣有野火延及脫械救)
(火畢還自著械)搶地仰天(漢書司馬遷與任安書曰當此時也見獄吏則頭搶地視徒隸)
(則心惕息歎史記李斯居囹圄仰天息詳獄三)夏挺冬決(禮記曰仲夏門閭無閉關)
(市無索挺重囚益其食鄭元注挺寬也斷謝承後漢書曰會稽盛吉為廷尉每至冬節罪囚當垂泣而決其)
(罪)就格促械(華嶠後漢書曰范滂以黨事下黃門北寺滂以同囚多嬰病乃請先就格)
(遂與同郡袁忠等爭受楚毒怒魚豢魏略曰賈逵為丞相主簿魏王欲征吳逵諫王付獄吏不即著械逵曰)
(促著我械王且疑我在近職求緩於卿將遣人來察著械適訖果遣人視之)至冬休臘
(上詳冬決注時陳留耆舊傳曰虞延除淄陽令每至歲伏臘輙休遣囚徒詳放囚)要奪導
踰(魏臧霸父式為獄掾據法不聽太守私殺太守收霸父付獄霸將數人要奪與父亡命魏孫禮私導馬)
(台令踰獄詳獄四)石室金墉(吳越春秋曰吳王拘越王勾踐與大夫范蠡於石室晉)
(雜事曰齊王冏舉義兵囚趙王倫父子五人於金墉城)竹囚梧象(晏子春秋曰景公樹)
(竹令吏守之有斬竹者公以車逐之得而拘之晏子曰君人者寬惠慈衆公令出所斬竹之囚王充論衡曰)
(李子長為政欲知囚情以梧桐為人象囚之刑詳察獄)内宫永巷(孔衍春秋後語曰秦)
(穆公將兄三人囚於内宫囚漢書曰吕后為皇太后乃令永巷戚夫人)籠鳥檻猿
係徽纆拘囹圄(易曰係用徽纆詳刑法三叢棘注下淮南子詳上囚二)釋箕
子出許楊(武王下車釋箕子囚鄧許楊被譛下獄而械輙自解獄吏遽白晨驚曰果濫賢太)
(守即出楊遣還)囚轑陽縶軍府(左傳曰越椒囚蔿賈於轑陽又曰鍾儀幽而楚奏)
(詳囚四楚囚鍾儀注)關三木入五刑(魏其大將關三木詳獄三尚書曰兩造具備)
(師聽五辭孔安國注曰兩謂囚證造至也兩至具備則衆獄官共聽其入五刑之罪)解史慈
出房廣(吳志曰太史慈常為山越所執孫策躬自解縛捉其手曰寧識神亭時耶若卿下時得我如何)
(慈曰未可量也策大笑曰今日之事與卿共之母虞預會稽典錄曰鍾離意為棠邑令縣民房廣繫獄死意)
(乃出之廣殯畢自還詳獄四)身為木石職納槖饘(司馬遷書圜牆之中身為)
(木石與法吏為伍為左傳寗俞忠於衞侯以衞侯衣食己職詳獄四)
囚四
原又維(易曰拘係之又從維之)脫桎(易曰用脫桎梏)不拲(周禮中罪不拲詳下)
胥靡(史楚王胥靡申公注曰連繫而相隨服役之也)頌繫(漢景帝著令年八十以上十歲)
(以下及孕未乳産盲師侏儒當鞫繫者頌繫之注師樂師盲瞽也頌寬容不桎梏也)逮繫(淳于公下)
(獄逮繫長安注在道將送防禦不絶若今傳送囚也)瘐死(漢宣帝詔繫者掠苦飢寒瘐死獄中朕甚)
(憫之其會郡國歲上繫囚以掠苦瘐死者所坐名縣爵里丞相御史課殿最以聞注瘐死囚徒病肂為瘐死或)
(作瘉)為械(朱安世曰斜谷之木不足為我械)縲囚(幽縶)入穽摇尾
荷校滅耳(易噬嗑卦上九爻辭曰荷擔荷也校枷也受没刑之人為惡既積刑罰上重遂至滅)
(没耳也)屨校滅趾(又曰屨校滅趾无咎足著於械又戕於足趾罪輕能自懲戒不復更行故)
(无咎也)囚者梏拲(周禮掌囚職曰凡囚者上罪梏拲而桎中桎梏下罪梏王之同族拲有爵)
(者桎以待弊罪拲音居勇反拲者兩手共一木桎梏兩手各一木在手曰梏在足曰桎)一年而
舍(又曰任之以事而收教之能改者上罪三年而舍中罪二年而舍下罪一年而舍)三年不
齒(又曰其不能改而出圜土者殺雖出三年不齒)拘者滿圄(晏子春秋曰景公籍重而獄多)
(拘者滿圄怨者滿朝)楚囚鍾儀(左傳曰晉侯觀於軍府見鍾儀問之曰南冠而縶者誰也有司)
(對曰鄭人所獻楚囚也使稅之召而弔之再拜稽首問其族對曰伶人也公曰能樂乎對曰先父之職官也敢)
(有二事使與之琴操南音)秦囚孟嘗(史記孟嘗君傳曰為秦相或說曰孟嘗賢而父齊族今相)
(秦必先齊而後秦昭王乃囚欲殺之獻狐白裘得免)囹圄以囚桎梏以縶
灌夫繫居室(漢書灌夫傳曰有詔劾灌夫罵坐不敬縶居室師古曰居室署名也屬少府其後改)
(名曰保宮)囚之士弱氏(左傳曰衞獻公如晉晉人執而囚之於士弱氏案杜注士弱晉主獄)
(大夫)梏之疏屬山(山海經曰貳負之臣殺窫窳帝乃梏之疏屬之山梏其右足反縛兩手)
劉輔繫秘獄(詳獄四)周勃受吏侵辱(漢書周勃為丞相十餘月乃免)
(相就國後人有上書告勃欲反下廷尉逮捕勃治之勃恐不知置辭吏稍侵辱之)韋曜因吏
上辭(吳志韋曜傳孫皓積前後嫌忿收曜付獄曜因獄吏上辭)
囚五
原詩隋虞綽於婺州被囚詩曰窮通雖有命逋亡誠負
累背恩已偷生臨危未能死待罪既不測法禁復無已
厚顔羞朋友囚心愧妻子聖日始東扶徂年廹西氾方
違盛明代永向幽泉裏況當此春節物候驚田里桃蹊
日影亂柳徑秋風起動植皆順性嗟余獨淪恥投筆不
重陳此情寄知己增唐元稹慙問囚詩曰司馬子微
壇上頭與君深結白雲儔尚平邨落擬連賣王屋山泉
為别游各待陸渾求一尉共資三徑便同休那知今日
蜀門路帶月夜行緣問囚宋唐庚訊囚詩曰參軍坐
廳事據案嚼齒牙引囚到庭下囚口爭喧譁參軍氣益
振聲厲語益切自古官中財一一民膏血為吏掌管籥
反竊以自私人不汝誰何如摘頷下髭事老惡自張証
佐日月明推窮見毛脉那可口舌爭有囚奮然出請與
參軍辨參軍心如眼有睫不自見參軍在場屋薄薄有
聲稱只今作參軍幾時得騫騰無功食國禄去竊能幾
何上官乃容隱曾不加譴訶囚今信有罪參軍宜揣分
等是為貧計何苦獨相困參軍噤無語反顧吏卒羞包
裹琴與書明日吾歸休
增制唐中宗慮囚制曰禮防君子自昔通規律禁小人
由來共貫朕情存革務志在懲愆欲申作解之恩慮開
徼倖之路非所以納人軌物垂裕後昆既屬陽和之辰
宜敦耕稼之業三農啓候方陳敬愛之規百姓為心爰
軫泣辜之念將申慮降再釋狴牢庶無滯禁之冤仍示
小懲之戒其都城之内見禁囚徒朕特親慮仍令所司
具為條例奏聞
增判唐失囚判曰圜土不嚴罪人其遁亡而由己誠曰
慢官獲則因人其何補過相彼維甲所謂攸司不念恪
居儆于羑里旋聞失守逸乃楚囚雖非故縱所因曾是
慢常而致徒稱勿佚未可塞違得於他人自是疎網無
漏失其所職豈可出柙不科無貪假手之功固合甘心
於責
放囚
原兩釋(左傳曰兩釋縲囚)一重(詳囚二賈逵)乃逸(左傳曰晉人令曰蒐乘補)
(卒明日復戰乃逸楚囚注曰緩之令逸欲使楚人知其謀也)而縱(詳囚二馬援)㢮刑
(漢書若今責保)出繫(月令出輕繫)至節輙遣(晉范廣字仲將為棠邑令丞劉榮坐)
(事當死郡以付縣家有老母至節廣輙遣還榮如期返)刻期並來(詳囚二曹攄)伏
臘皆歸(後漢虞延字子大為淄陽令歲時伏臘放囚歸皆剋期返有一囚於家病自載詣縣既至而死)
寒病遂解(後漢鍾離意字子阿辟司徒府送囚詣河内時河内寒徒病路過弘農意移屬縣使)
(作徒衣縣不與而上書言狀意亦具以聞世祖謂侯霸曰君所使掾何仁於用心誠良吏也意遂於道解徒桎)
(梏恣所欲適與剋期俱至無敢違者)誦經脫械(晉苻丕左丞相徐義為慕容永所獲杻械其手)
(將殺之義誦觀世音經至夜有為開械脫出若有導之者遂奔楊佺期佺期乃以為洛陽令)殮母
還獄(詳獄四)務以哀矜示其仁信無苟免之心待
而懷惠守自拘之限來不忍欺
恤囚
原給酒(漢趙廣漢為京兆富人蘇回為郎二人劫執之求財廣漢就曉之曰京兆職謝兩卿無殺天子)
(臣釋質束手得善相遇二人即叩頭送獄廣令給酒肉至冬當出死豫為調棺斂葬具皆曰死無所恨)
愍無子(詳獄二喬智明)問辭狀(吳顧雍為丞相為吕壹所誣毁後壹繫廷尉命雍鞫訊雍)
(和顔色問其辭狀臨出又謂曰君得無欲有所道耶壹叩頭無言)增給衣薪(宋神宗詔天下)
(繫囚貧乏者冬月權給衣被薪炭及飯食仍委長吏提舉)具湯沐(宋紹興元年有進呈疎決禁囚)
(者上曰此事甚好朕方念之聞祖宗時常遣内侍持餅肉徧賜繫囚仍具湯沐以示恩惠)
活囚
原偉張蒼(史張蒼坐法當斬解衣伏鑕肥白如瓠王陵偉之言於沛公赦不斬)壯王訢
(暴勝之欲斬王訢訢曰殺訢不足增威不如時有所寬以明恩貸勝之壯其言而赦之)崔篆出
姦(漢書崔篆為建新大尹獄姦填滿出二千餘人掾吏皆叩頭曰將有悔篆曰邾文公不以一人易其身君)
(子謂之知命如殺一大尹贖二千人蓋所願也遂稱疾去詳獄二)邴吉拒使(詳獄二)
寒朗陳冤(詳冤獄一)袁安條奏(後漢汝南袁安遷為楚郡太守楚王英謀反連及數)
(千人顯宗怒甚治之廹急囚皆自誣安至案獄無證明者條上出之掾吏叩頭爭安曰如不合上意太守自坐)
(不相及帝悟奏出四百餘家)增元吉辨冤(寶訓曰石州判官馮元吉辨冤獄全活者二人)
(特超一資賜緋章服以奬之)多所全活(宋趙普為軍事判官太祖與語奇之會獲盜百餘人)
(將就死普意其有冤啓太祖更訊之所全活者十七八)仲孫審獄(宋姚仲孫為許州司理時)
(有王嗣宗知州事民有被盜殺者其妻訴里胥責賄不與而惡之曰此必盜也乃捕繫獄將抵死仲孫疑之嗣)
(宗怒曰若非盜耶然亦不敢遽決後數日果得眞盜嗣宗喜曰審獄當如是也改資州轉運使檄往富順監按)
(疑獄全活者數十人)張奎辨囚(宋張奎守婺州有滯囚法當死獄成三問輙不服轉運使命奎)
(覆按一視牘而辨之得不死人皆服其明)唐肅白冤(宋唐肅為泰州司理有商人夜宿逆旅而)
(同宿者殺人亡去旦視之血汚其衣為吏所執不能明遂自誣服肅為白其冤而知州馬知節趣令具獄肅固)
(持不可後數日果得眞殺人者)訪問非盜(宋孫觀察廉權知滄州有劫盜獄成廉疑之謂其僚)
(屬曰我武人也獄非吾事試召其鄰里而訪問之皆曰非盜也既二日果得眞盜降詔奬諭之)釋囚
得賊(厚德錄曰宋靳宗說嘗攝滄州鹽務縣里有繫囚坐殺人法當死宗說疑之會犯者言其母年九十)
(病甚願一别母而死宗說憫然釋囚縛令人與俱往既而吏獲所殺人者)
錄囚
原口說(應奉為郡決曹吏行部四十二縣錄囚徒數千人太守問之奉口說罪繫姓名坐狀輕重一無)
(遺脫)面罵(吳吕壹以姦罪繫廷尉尚書懷敘面罵辱壹丞相顧雍責敘云云)多得情
僞(後漢左雄為青州刺史每行部錄囚徒察顔色多得情僞)有所平反(詳囚二雋不疑)
無囚
原黃霸(漢書黃霸為潁川太守百姓嚮化八年獄無重囚)童恢(後漢書童恢為不其令獄)
(連年無囚)囹圄空虚恩惠懷感(劉平為全椒令有恩惠百姓懷感刺史行縣獄)
(無繫囚)增三年無囚(何易于為益昌令獄三年無囚)府縣獄空(唐代宗性)
(仁恕即位五年府縣獄無重囚)大理獄空(宋紹興間大理司奏獄空上曰大理寺臨安府在闕)
(下雖未敢謂刑措然獄訟清簡冤抑得申亦庶幾焉)三院獄空(宋神宗元豐五年四月知開封)
(府王安禮言三院獄空安禮事至輙斷庭無留訟於是以獄空揭諸府門遼使過見歎息稱爲異事上曰安禮)
(留意吏事能駭動外夷於古無愧矣)本寺獄空(宋孝宗淳熙五年閏六月大理寺卿吳交如等)
(奏本寺獄空欲依故事稱賀詔免上表)為獄代償(宋孫莘老知福州時民欠市易錢繫者甚)
(衆有富人出錢五百萬葺佛殿請於莘老莘老曰所以施錢者何也曰願得福耳曰佛殿未甚壞孰若為獄囚)
(代償官逋使數百人釋桎梏之苦得福豈不多乎富人即日輸錢囹圄為之一空)
御定淵鑑𩔖凾卷一百五十
